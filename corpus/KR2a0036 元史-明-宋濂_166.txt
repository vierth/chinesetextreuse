
　元史卷一百六十七
　　明翰林學士亞中大夫知制誥兼修國史宋濓等修
　列傳第五十四
　　張立道
張立道字顯卿其先陳留人後徙大名父善登金進士
第嵗壬辰國兵下河南善以策干太弟圖類命為筆且
齊立道年十七以父任備宿衛世祖即位立道從北征
未嘗去左右至元四年命立道使西夏給所部軍儲以
幹敏稱皇子和克齊封雲南王往鎮其地詔以立道為
王府文學立道勸王務農以厚民即署立道大理等處
勸農官兼領屯田事佩銀符尋與侍郎甯端甫使安南
定嵗貢之禮雲南三十七部都元帥保赫鼎專制嵗久
有竊據之志忌和克齊來為王設宴置毒酒中且賂王
相府官無泄其事立道聞之趍入見守門者拒之立道
怒與爭王聞其聲使人召立道乃得入為王言之王引
其手使探口中肉已腐矣是夕王薨保赫鼎遂據王座
使人諷王妃索王印立道潛結義士得十三人約共討
賊刺臂血和金屑飲之推一人走京師告變事頗露保
赫鼎乃囚立道將殺之人匠提舉張忠者燕人也於立
道為族兄結壯士夜劫諸獄出之共亡至土畨界遇帝
所遣御史大夫博爾歡王傅之圖與告變人俱來二人
者遂與立道俱還按保赫鼎及王府官嘗受賂者皆伏
誅有㫖召立道等入朝問王薨時狀帝聞立道言泣數
行下歔欷久之曰汝等為我家事甚勞苦今欲事朕乎
事太子乎事安西王乎惟汝意所向立道等奏願留事
陛下於是賜立道金五十兩以旌其忠張忠等亦皆授
官有差八年復使安南宣建國號詔立道並黑水跨雲
南以至其國嵗貢之禮遂定十年三月領大司農事中
書以立道熟於雲南奏授大理等處巡行勸農使佩金
符其地有昆明池介碧雞金馬之間環五百餘里夏潦
暴至必冐城郭立道求泉源所自出役丁夫二千人治
之洩其水得壤地萬餘頃皆為良田爨𤏡之人雖知蠶
桑而未得其法立道始教之飼養收利十倍於舊雲南
之人由是益富庶羅羅諸山蠻慕之相率來降收其地
悉為郡縣十五年除中慶路總管佩虎符先是雲南未
知尊孔子祀王逸少為先師立道首建孔子廟置學舍
勸士人子弟以學擇蜀士之賢者迎以為弟子師嵗時
率諸生行釋菜禮人習禮讓風俗稍變矣行省平章賽
音諤徳齊表言於朝有㫖進官以褒之十七年力請於
帝以雲南王子額森特穆爾襲王爵帝從之遂命立道
為臨安廣西道宣撫使兼管軍招討使仍佩虎符陛辭
賜以弓矢衣服鞍馬始赴任㑹禾泥路大首領必思反
扇動諸蠻夷亟𤼵兵討之拔其城邑鼓行而前徇金齒
甸七十城越麻甸抵可蒲皆下之有遺以馴象金鳳異
物者悉獻諸朝二十二年又籍兩江儂士貴岑從毅李
維屏所部戸二十五萬有奇以其籍歸有司遷臨安廣
西道軍民宣撫使復創廟學於建水路書清白之訓於
公廨以警貪墨風化大行入朝值權臣用事遂退居散
地條陳十二策皆切當世之務帝嘉納焉二十七年北
京地陷人民震驚命立道為本路總管未行安南世子
陳日燇遣其臣嚴仲羅陳子良等詣京師告襲爵先是
其國主陳日烜累召不至僅遣其族父遺愛入貢朝廷
因封為安南王遺愛還日烜陰害之遣使問罪日烜拒
使者不受命遂遣將討之失利而還帝怒欲再發兵丞
相諤勒哲平章博果宻言蠻夷小邦不足以勞中國張
立道嘗再使安南有功今復使往宜無不奉命帝召至
香殿諭之曰小國不恭今遣汝往諭朕意宜盡乃心立道
對曰君父之命雖蹈水火不敢辭臣愚恐不足專任乞
重臣一人與俱臣為之副帝曰卿朕腹心臣使一人居
卿上必敗卿謀遂授禮部尚書佩三珠虎符賜衣段金
鞍弓矢以行至安南界謂郊勞者曰語爾世子當出郭
迎詔日燇乃率其屬焚香伏謁道左既抵府日燇拜跪
聼詔如禮立道𫝊上命數其罪為書曉之日燇曰比三
世辱公使公大國之卿小國之師也何以教我立道曰
昔鎮南王奉詞致討汝非能勝之也由其不用嚮導率
衆深入不見一人遲疑而還曾未出險風雨驟至弓矢
盡壞衆不戰而自潰天子亦既知之汝所恃者山海之
險瘴癘之惡耳且雲南與嶺南之人習俗同而技力等
今發而用之繼以北方之勁卒汝復能抗哉汝戰不利
不過遁入海中島夷乘釁必來寇抄汝汝食少不能支
必為彼屈汝為其臣孰若為天子臣乎今海上諸夷嵗
貢於汝者亦畏我大國之爾與也聖天子有徳於汝甚
厚前年之師殊非上意邉將讒汝爾汝曾不悟不能遣
一介之使謝罪請命輒稱兵抗拒逐我使人以怒我大
國之師今禍且至矣惟世子計之日燇拜且泣涕而言
曰公之言良是也為我計者皆不知出此前日之戰救
死而已寧不知懼天子使公來必能活我北面再拜誓
死不敢忘天子之徳遂迎立道入出奇寶為賄立道一
無所受但要日燇入朝日燇曰貪生畏死人之常情誠
有詔貸以不死臣將何辭乃先遣其臣阮代之何惟巖
等隨立道上表謝罪修嵗貢之禮如初且言所以願朝
之意廷臣有害其功者以為必先朝而後赦日燇懼卒
不敢至議者惜之二十八年遣立道奉使按行兩浙尋
以為四川南道宣慰使遷陜西漢中道肅政廉訪使三
十年皇曾孫蘇克繖封梁王出鎮雲南大徳二年廷議
求舊臣可為梁王輔行者立道以陜西行臺侍御史拜
雲南行省參政視事期月卒於官立道凡二使安南官
雲南最久頗得士人之心為之立祠廟善闡城西立道
所著詩文有效古集平蜀總論安南錄雲南風土記六
詔通説若干卷子元雲南行省左右司郎中
　　張庭珍(弟庭/瑞)
張庭珍字國寶臨潢全州人父楫金商州南倉使嵗壬
辰籍其民數千來降太宗命監𣙜北京等路賦課俄改
北京都轉運使因家北京嵗辛亥憲宗即位以庭珍為
筆且齊髙麗不請命擅徙居海中江華島遣庭珍往問
之其王言臣事本朝未甞不謹而大軍嵗入侵掠避而
走險不得已也且賂庭珍金銀數千兩庭珍却之而歸
以狀聞帝為禁戍兵無擅入其地髙麗以安帝伐宋至
閬州授安撫使世祖即位自將北伐以庭珍熟知西京
入漠南路遣立沙井諸驛兼給糧運俄授同僉土畨經
畧使至元六年安南入貢不時以庭珍為朝列大夫安
南國達嚕噶齊佩金符由土畨大理諸蠻至於安南世
子光昞立受詔庭珍責之曰皇帝不欲以汝土地為郡
縣而聼汝稱藩遣使喻㫖徳至厚也王猶與宋為唇齒
妄自尊大今百萬之師圍襄陽拔在旦夕席卷渡江則
宋亡矣王將何恃且雲南之兵不兩月可至汝境覆汝
宗祀有不難者其審謀之光昞惶恐下拜受詔既而語
庭珍曰聖天子憐我而使者來多無禮汝官朝列我王
也相與抗禮古有之乎庭珍曰有之王人雖微序於諸
侯之上光昞曰汝過益州見雲南王拜否庭珍曰雲南
王天子之子汝蠻夷小邦特假以王號豈得比雲南王
況天子命我為安南之長位居汝上耶光昞曰既稱大
國何索吾犀象庭珍曰貢獻方物藩臣職也光昞無以
對益慚憤使衛兵露刃環立以恐庭珍庭珍解所佩弓
刀坦卧室中曰聼汝何為光昞及羣下皆服明年遣使
隨庭珍入貢庭珍見帝以所對光昞之言聞帝大悦命
付翰林承㫖王磐紀之授襄陽行省郎中與阿爾哈雅
從數騎抵襄陽南門呼宋將吕文煥語曰我師所攻無
不取者汝孤城路絶外無一兵之援而欲以死守求空
名如闔郡之人何汝宜早圖之文煥帳前將田世英曹
彪執其總管武榮來降文煥益孤明日遣黑楊都統來
議納欵將遣之還報庭珍曰彼來或以計覘我未能必
其果降此人吕氏腹心不如留之以伐其謀元帥阿珠
然之乃留不遣又明日文煥舉城降以功遷中順大夫
遥授知歸徳府行樞宻院經歴諸軍南渡復為行省郎
中俄授金虎符襄陽總管兼府尹改郢復二州達嚕噶
齊宋平遷平江路達嚕噶齊改同知浙東宣慰使司事
未行拜大司農卿連居親憂起復南京路總管兼開封
府尹開封有控鶴軍士十餘人賃大宅聚居縱横街陌
庭珍始至察其必為盜急捕之得寶玩器服子女滿室
窮索其黨俱殺之民以為神河決灌太康漂溺千里庭
珍括商人漁子船及縛木為筏載糗糧四出救之全活
甚衆水入善利門庭珍親督夫運薪土捍之不能止乃
頽城為堰水既退即𤼵民增外防百三十里人免水憂
俄卒於官庭珍性清慎丞相巴延嘗語人曰諸將渡江
無不荒貪唯我與國寶始終自守聞者以為知言弟庭
瑞
庭瑞字天表幼以功業自許兵法地志星厯卜筮無不
推究以宿衛從憲宗伐蜀為先鋒中統二年授元帥府
參議留戍青居諸軍攻開州達州庭瑞將兵築城虎嘯
山扼二州路宋將夏貴以師數萬圍之城當礮皆穿築
柵守之柵壞乃依大樹張牛馬皮以拒礮貴以城中人
飲於澗外絶其水庭瑞取人畜溲沸煮之瀉土中以洩
臭人日飲數合唇皆瘡裂堅守踰月援兵不敢進庭瑞
度宋兵稍懈三分其兵夜劫貴營宋兵驚潰殺都統欒
俊雍貴胡世雄等五人斬千餘級庭瑞亦被傷數處以
功授奉議大夫知髙唐州改濮州尹遷陜西四川道按
察副使政過於猛上官弗便陷以罪徙四川屯田經畧
副使東西川行樞宻院發兵圍重慶朝廷知庭瑞練習
軍亊換成都總管佩虎符舟楫兵仗糧儲皆倚以辦蜀
平陞諸蠻夷部宣慰使甚得蠻夷心碉門羌與婦人老
幼入市爭價殺人碉門魚通司繋其人羌酋怒斷繩橋
謀入劫之魚通司來告急左丞汪惟正問計庭瑞曰羌
俗暴悍以鬬殺為勇今如蜂毒一人而即以門牆之寇
待之不可宜遣使往諭禍福彼悟當自囘矣惟正曰使
者無過於君遂從數騎抵羌界羌陳兵以待庭瑞進前
語之曰殺人償死羌與中國之法同有司繋諸人欲以
為見證耳而汝即肆無禮如行省聞於朝召近郡兵空
汝巢穴矣其酋長棄槍弩羅拜曰我近者生裂羊胛卜
之視肉之文理何如則吉其兆曰有白馬將軍來可不
勞兵而罷今公馬果白敢不從命乃論殺人者餘盡縱
遣之遂與約自今交市者以碉門為界無相出入官買
蜀茶增價鬻於羌人以為患庭瑞更變引法使每引納
二緍而付文劵與民聼其自市於羌羌蜀便之先時運
糧由楊山泝江往往覆陷庭瑞始立屯田人得免患都
掌蠻叛蠻善飛鎗聫松枝為牌自蔽行省命庭瑞討之
庭瑞所射矢出其牌半簳蠻驚曰何物弓矢如此之力
即請服惟斬其酋蘭徳酉等十餘人而招復其餘民授
敘州等處蠻夷部宣撫使改潭州路總管時湖廣省臣
方剝民為功庭瑞知不可拒乃辭歸闗中三年思成都
遂從漢中分家奴往居焉以疾卒庭瑞初屯青居其土
多橘時中州艱得蜀藥其價倍常庭瑞課閒卒日入橘
皮若干升儲之人莫曉也賈人有喪其資不能歸者人
給橘皮一石得錢以濟莫不感之家有愛妾一日見老
人與之語乃其父也妾以告庭瑞召視之其貌甚似問
欲得汝女歸耶其人以為幸侍左右非敢求與歸庭瑞
曰汝女居吾家不過羣婢歸嫁則良人矣盡取奩裝書
劵還之時人以為難
　　張惠
張惠字廷傑成都新繁人宋尚書右僕射商英之裔孫
也其先徙居清河後徙蜀嵗丙申惠年十四兵入蜀被
俘至杭愛居數年通諸國語丞相茂蘇蘇愛而薦之入
侍世祖藩邸以謹敏稱賜名烏爾古鼐爾圖世祖即位
授燕京宣慰副使為政寛簡奏免分數錢罷硝碱局俄
遷侍中至元元年冬遷叅知政事行省山東以銀贖俘
囚三百餘家為民其不能歸者使為僧建寺居之李璮
之亂山東民被軍士擄掠者甚衆惠至大括軍中悉縱
之又奏選良吏去冗官以蘇民瘼遷制國用司副使㑹
改制國用司為尚書省拜叅知政事遷中書左丞進右
丞巴延帥師伐宋十二年夏詔惠主其饋餉凡江淮錢
穀皆領之十二年春宋降巴延命惠與叅知政事阿嘍
罕等入城按閲府庫版籍收其太廟及景靈宫禮樂器
物冊寶郊天儀仗籍江南民為工匠凡三十萬戸惠選
有藝業者僅十餘萬戸餘悉奏還為民巴延以宋主北
還俾惠居守惠不待命輒啓府庫封鑰巴延以聞詔左
丞相阿珠平章政事安塔哈詰之徴還京師二十年拜
榮祿大夫平章政事行省揚州二十二年入朝復命以
平章政事行省杭州至無錫卒年六十二惠所至有能
聲及老頗以沈浮取譏子遵誨
　　劉好禮
劉好禮字敬之汴梁祥符人父仲澤金大理評事遥授
同知許州徙家保定之完州好禮幼有志知讀書通國
言憲宗時亷訪府辟為叅議嵗乙夘改永興府達嚕噶
齊至元元年以侍儀亷希逸薦召見言舉人材數事稱
㫖五年應詔建言凡有司奏請宜先啓皇太子俾得閲
習庻政以為社稷生民之福陜西重地宜封皇子諸王
以鎮之創築都城宜給直以市民地選格不宜以中統
三年為限後是者不錄帝是其言勑中書施行七年遷
伊蘭州等五部斷事官以比古之都䕶治伊蘭其地距
京師九千餘里民俗不知陶冶水無舟航好禮請工匠
於朝以教其民迄今稱便或言榷鹽酒可以佐經費好
禮曰朝廷設官要荒務以綏逺寧欲奪其利耶言者慚
服十年北方諸王叛執好禮軍中幾死其大將以好禮
善應對釋之十六年春叛王召好禮至欠欠州曰皇帝
疑我至有今日好禮曰不疑果疑王召王至京師肯還
之耶十七年春好禮率衆走别部守阨以待兵至遇叛
王軍迫好禮西踰雪峩嶺好禮自度踰是則無望其還
遂以衣服賂叛王千戸始獲東出鐵壁山口間道南走
數日從者繼至且千人中道糧絶捕獵以為食七月至
珠嚕海始與戍兵接得乘傳至昌州入見帝賜食與鈔
十八年授嘉議大夫澧州路總管十九年入為刑部尚
書俄改禮部又改吏部好禮建言中書象力最巨上往
還兩都乘輿象駕萬有一變從者雖多力何能及未幾
象驚幾傷從者二十一年出為北京路總管再入為戸
部尚書二十五年六月卒年六十二子晸為河西隴右
道肅政廉訪使
　　王國昌(子通/)
王國昌膠州髙宻人初為膠州千戸中統元年入覲世
祖察其能遷左武衛親軍千戸佩金符召問軍旅之事
國昌奏對甚悉帝嘉之賜白金錦袍至元五年人有上
書言髙麗境内黑山海道至宋境為近帝命國昌往視
之泛海千餘里風濤洶湧從者恐勸還國昌神色自若
徐曰奉天子威命未畢事而遽返可乎遂至黑山乃還
帝延見慰勞而東夷皆内屬惟日本不受正朔帝知隋
時曾與中國通遣使諭以威徳令國昌率兵䕶送道經
髙麗時髙麗有叛臣據珍島城帝因命國昌與經畧使
茂圖史樞等攻拔之八年復遣使入日本乃命國昌屯
於髙麗之義安郡以為援冬十月卒於軍子通嗣
通初襲爵為左衛親軍千戸十二年從諸軍伐宋渡江
鎮鄂州時潭州不下兵薄其城通以所將千人破其柵
宋兵遁去通縱兵追擊殺獲甚衆以功進武節將軍從
攻靜江下之十四年改侍衛親軍千戸明年通上書言
今南方已定而比陲未安請屯田於和琳率所部自効
帝慰勞遣之從破敵兵於金山俘獲生口及馬羊牛駝
不可勝計進顯武將軍賜金虎符陞僉左衛親軍都指
揮使從討叛王納延遷副都指揮使明年屯田𤓰沙諸
州進階明威將軍武宗即位命總京城衛兵樞宻院復
奏通攝左丞領諸衛屯田兵尋遷屯儲衛親軍都指揮
使鎮海口以疾卒子揚珠布哈襲武徳將軍左衛親軍
副都指揮使
　　姜彧
姜彧字文卿萊州萊陽人也父椿避亂往依濟南張榮
因家焉彧幼穎悟好學榮守濟南辟為掾陞左右司知
事尋遷郎中進叅議官中統三年彧與榮孫宏入朝因
言益都李璮反狀已露宜先其未𤼵制之未報明年春
璮果反時諸郡不為兵備璮即襲據濟南彧棄家從榮
招集散亡迎諸王哈必齊進兵討之秋七月捕得生口
言城中糧盡勢蹙彧乃昏夜請見王曰聞王陛辭時面
受詔曰發兵誅璮耳毋及無辜今旦夕城且破王宜早
諭諸將分守城門勿令縱兵不然城中無噍類矣王曰
汝言城破解陰陽耶彧曰以人事知之若待城破言於
王晩矣王悟明日賊衆開門出降王下令諸軍敢入城
者論以軍法璮就擒城中按堵如故彧以功授大都督
府叅議改知濵州時省營軍士多占民田為牧地縱牛
馬壞民禾稼桑棗彧言於中書遣官分畫疆畔捕其强
猾不法者置之法乃課民種桑嵗餘新桑徧野人名為
太守桑及遷東平府判官民遮道請留馬為之不行至
元五年拜治書侍御史出為河北河南道提刑按察使
賜金虎符改信州路總管後累遷陜西漢中河東山西
道提刑按察使拜行臺御史中丞後以老病歸濟南尋
擢燕南河北道提刑按察使三十年二月以疾卒年七
十六子迪吉
　　張礎
張礎字可用其先渤海人金末曾祖琛徙燕之通州祖
伯達從呼圖克諾延畧地燕薊金守臣富察齊錦以城
降呼圖克承制以伯達為通州節度判官遂知通州父
範為真定勸農官因家焉礎業儒丙辰嵗平章廉希憲
薦於世祖潛邸時真定為諸王額呼布格分地額呼布
格以礎不附已銜之遣使言於世祖曰張礎我分地中
人當以歸我世祖命使者復曰兄弟至親寧有彼此之
間且我方有事於宋如礎者實所倚任待天下平定當
遣還也己未從世祖伐宋凡徴𤼵軍旅文檄悉出其手
中統元年立中書省以礎權左右司事尋出為彰徳路
拘榷官復入為三部員外郎賜金符為平陽路同知轉
運使改知獻州同知東平府事又改知威州有婦人乘
驢過市者投下官昻吉之奴引鳴鏑射婦人墜地奴匿
昻吉家礎將以其事聞昻吉懼乃出其奴論如法至元
十四年立諸道提刑按察司以礎為江南浙西道提刑
按察副使佩金符宣慰使實哩貪暴掠良民為奴礎劾
黜之遂安縣民聚衆負險以為亂命礎與同知浙西道
宣慰使劉宣領兵捕之宣即欲進兵礎曰江南新附守
吏或失撫字宜遣人招諭以全衆命宣不可礎曰諭之
不來加誅未晩遂遣人諭之逆黨果自縛請罪礎釋之
宣乃歎服遷嶺南廣西道提刑按察使廣西宣慰使伊
埓圖强奪民財礎按其罪遷嶺北湖南道提刑按察副
使授賓州路總管不赴拜國子祭酒尋出為安豐路總
管三十一年卒於官年六十三贈昭文館大學士正奉
大夫封清河郡公諡文敏子淑衛輝路推官
　　吕□
吕□字伯充河内人七世祖公緒與宋丞相公著為從
昆弟祖庭金末避亂去鄉里父佑歸附初𨽻兵籍轉徙
北郡復至闗中家焉亷希憲宣撫京兆聘許衡教授生
徒□從衡學衡為國子祭酒舉□為伴讀輔成教飬□
之功為多至元十三年擢陜西道按察司知事未行㑹
宋降者言襄漢新附民情未安有吕子開者向為襄陽
制置司叅謀官今退居鄂其人悉知宋事宜徴用之朝
廷議遣使而難其人或言子開舊召偉金亂入宋更名
文蔚字子開於戜為從叔父宜遣戜行時江淮兵猶未
戢□聞之慨然請行子開既入覲陳安撫襄漢便宜詔
以子開為翰林直學士辭不就十四年授戜四川行樞
宻院都事時宋制置使張珏守重慶安撫使王立守合
州詔樞府分兵取之李徳輝行西院事於成都獲立偵
卒張郃等數人將殺之□曰彼不即降者以昔甞抗命
城降懼誅耳今宜釋郃等俾歸諭立未幾立果遣郃等
賫蠟書至成都徳輝請與東院同受降後期不至徳輝
承制授立仍為安撫使知合州開倉賑民禁戢剽掠而
瀘敘崇慶思播夔萬等郡聞之相繼送𣢾巴黔民感□
與徳輝之惠並祠事之東院恥其無功誣徳輝越境邀
功械立於長安獄將誅之□適以事至京師言於許衡
衡白留守賀仁傑遂奏釋立賜金虎符仍舊官戜亦以
平定四川功詔賜金織衣弓刀鞍勒白金陞奉訓大夫
四川行省左右司郎中十九年調同知順慶路總管府
事以疾辭二十年徴為國子司業以未終喪辭三十年
改華州知州勸農興學具有成效及代民爭留之大徳
中河東闗隴地震月餘不止□與集賢學士蕭㪺各設
問答數千言以究其理且移書廟堂陳救災弭患之道
仁宗即位召拜翰林侍讀學士時方議行科舉□曰經
明行修質而少華非惟士有實行國家當得真才以登
治平未幾致仕延祐元年遣使給驛送還闗中十二月
以疾卒年七十八贈陜西行省叅知政事追封東平郡
公諡文穆子三人杲果楨皆顯仕孫魯濟寧路總管
　　譚資榮
譚資榮字茂卿興徳懐來人敦厚寡言頗知讀書仕金
為縣令嵗己夘河朔歸版圖資榮率衆款附主帥稔聞
其名即日以金符授元帥左都監為縣令如故後從征
以功賜金虎符陞行元帥府事復以其弟資用代充元
帥左監軍嵗壬辰資榮從攻汴梁有功既而舉資用自
代退而耕田讀書以為逸老計時年四十子二人曰澄
曰山阜澄好讀書又習國語為監縣多善政世祖在潛
邸時澄入見世祖嘉其容止安詳留居藩府稱其官而
不名以其弟山阜代為縣遣邇臣出使必以澄偕中統
元年制書褒美以為懷孟路總管明年入覲賜金符四
年易虎符居官時訟至立決教民力田務本歴彰徳同
知遷河南路總管兼府尹明年奔父喪中書不聼其終
制奏起復莅職後歴司農少卿遷陜西四川提刑按察
使踰年西南夷羅羅斯内附帝以澄文武兼資可使鎮
撫新國以為副都元帥同知宣慰使司事至其境諭之
曰皇元一視同仁不間逺近特置大帥安集招懷以捍
外侮非利徵求於汝也夷人大悦尋以疾卒子克修事
裕宗於東宫出為江南湖北河北河南陜西漢中三道
提刑按察使孫男三人曰忠曰質曰文
　　王惲
王惲字仲謀衛州汲縣人曾祖經祖宇仕金官敦武校
尉父天鐸金正大初以律學中首選仕至戸部主事惲
有材幹操履端方好學善屬文與東魯王博文渤海王
旭齊名史天澤將兵攻宋過衛一見接以賔禮中統元
年左丞姚樞宣撫東平辟為詳議官時省部初建令諸
路各上儒吏之能理財者一人惲以選至京師上書論
時政與渤海周正並擢為中書省詳定官二年春轉翰
林修撰同知制誥兼國史院編修官尋兼中書省左右
司都事治錢穀擢材能議典禮考制度咸究所長同僚
服之至元五年建御史臺首拜監察御史知無不言論
列凡百五十餘章時都水劉晸交結權勢任用頗專陷
没官糧四十餘萬石惲劾之暴其姦利權貴側目又言
晸監修太廟畢功特轉官錫賞今纔數年梁柱摧朽事
涉不敬宜論如法晸竟以憂卒秩滿陳天祐雷膺交薦
於朝九年授承直郎平陽路總管府判官初絳之太平
縣民有陳氏者殺其兄行賂緩獄蔓引逮繫者三百餘
人至五年不決朝廷委惲鞫之一訊即得其實乃盡出
所逮繋者時絳久旱一夕大雨十三年奉命試儒人於
河南十四年除翰林待制拜朝列大夫河南北道提刑
按察副使尋改置諸道制下遷燕南河北道按部諸郡
贓吏多所罷黜十八年拜中議大夫行御史臺治書侍
御史不赴裕宗在東宫惲進承華事畧其目曰廣孝立
愛端本進學擇術謹習聼政達聰撫軍崇儒親賢去邪
納誨幾諫從諫推恩尚儉戒逸知賢審官凡二十篇裕
宗覽之至漢成帝不絶馳道唐肅宗改服絳紗為朱明
服心甚喜曰我若遇是禮亦當如是又至邢峙止齊太
子食邪蒿顧侍臣曰一菜之名遽能邪人耶詹事丞孔
九思從旁對曰正臣防微理固當然太子善其説賜酒
慰喻之令諸皇孫𫝊觀稱其書𢎞益居多十九年春改
山東東西道提刑按察副使在官一年以疾還衛二十
二年春以左司郎中召時右丞盧世榮以聚斂進用屢
趣之不赴或問其故惲曰力小任大剝衆利己未聞能
全者逺之尚恐見浼況可近乎既而果敗衆服其識二
十六年授少中大夫福建閩海道提刑按察使黜官吏
貪汙不法者凡數十人察繋囚之寃滯者決而遣之戒
戍兵無得寓民家而創營屋以居之每謂為治之本在
於得人乃進言於朝曰福建所轄郡縣五十餘連山距
海實為邉徼重地而民情輕詭由平定以來官吏貪殘
故山寇往往嘯聚愚民因而蟻附剽掠村落官兵致討
復蹂踐之甚非朝廷一視同仁之意也今雖不能一一
擇任守令而行省官僚如平章左丞尚缺宜特選清望
素著簡在帝心文足以撫綏黎庶武足以折衝外侮者
使鎮靜之庶幾治安可期矣時行省討劇賊鍾明亮無
功惲復條陳利害曰福建歸附之民戸幾百萬黄華一
變十去四五今劇賊猖獗又酷於華豈可以尋常草竊
視之況其地有溪山之險東撃西走出没難測招之不
降攻之不克宜選精兵申明號令專命重臣節制以計
討之使彼勢窮力竭庶可取也二十八年召至京師二
十九年春見帝於栁林行宫遂上萬言書極陳時政授
翰林學士嘉議大夫成宗即位獻守成事鑑一十五篇
所論悉本諸經㫖元貞元年加通議大夫知制誥同修
國史奉㫖纂修世祖實錄因集聖訓六卷上之大徳元
年進中奉大夫二年賜鈔萬貫乞致事不許五年再上
章求退遂授其子公孺為衛州推官以便養仍官其孫
笴秘書郎大徳八年六月卒贈翰林學士承㫖資善大
夫追封太原郡公諡文定其著述有相鑑五十卷汲郡
志十五卷承華事畧中堂事記烏臺筆補玉堂嘉話并
雜著詩文合為一百卷
　
　
　
　
　元史卷一百六十七
元史卷一百六十七考證
張立道𫝊十五年除中慶路總管佩虎符　按原刻中
　訛忠考地理志中慶路𨽻雲南行省今據改
張庭珍𫝊丞相巴延嘗語人曰諸將渡江無不荒貪唯
　我與國寶始終自守　按語人二字原刻倒置今改
張恵𫝊其先徙居清河　按原刻作青河今據地理志
　改
姜或𫝊民遮道請留　按原刻脱道字今増
張礎𫝊授賔州路總管　按原刻作濵州考地理志賔
　州𨽻湖廣行省至元十六年改下路總管府與嶺
　北湖南道合若濵州則𨽻濟南路逺不相渉今據改
