
　元史卷八十三
　　明朝林學士亞中大夫知制誥兼修國史宋濓等修
　選舉志第三十三
　　選舉三
　　　銓法中
至元四年詔諸官品正從分等職官用廕各止一名
諸廕官不以居官去任致仕身故其承廕之人年及二
十五以上者聴　諸用䕃者以嫡長子若嫡長子有廕
疾立嫡長子之子孫曽𤣥同如無立嫡長子同母弟曽
𤣥同如無立繼室所生如無立次室所生如無立婢子
如絶嗣者傍廕其親兄弟各及子孫如無傍廕伯叔及
其子孫　諸用䕃者孫降子曽孫降孫婢生子及傍廕
者皆於合叙品從降一等　諸廕子入品職循其資考
流轉陞遷亷慎幹濟者依格超陞特恩擢用者不拘此
例其有不務亷慎違犯禮法者依格降罰重者除名
諸自九品依例遷至正三品止於本等流轉二品以上
選自特㫖　諸職官廕子之後若有餘子不得於諸官
府自求職事諸官府亦不許任用　五年詔諸廕官各
具父祖歴仕縁由去任身故嵗月并所受宣月劄付彩
畫宗支指實該承廕人姓名年甲本處官司體勘房親
揭照籍册别無詐冒及無廢疾過犯等事上司審驗相
同保結申覆令親齎文解赴部　諸廕叙人員除䝉古
及已當圖爾哈人數别行定奪外三品以下七品以上
年二十五之上者當儤使一年并不支俸滿日三品至
五品子孫量材叙用外六品七品子准上銓注監當差
使已後通騐各界増虧定奪　十六年部擬管匠官止
於管匠官内遷用其身故匠官之子若依管民官品級
承廕縁匠官至正九品以下止有院長同院務例不入
流品似難一例廕用比附承廕例量擬正從五品子於
九品匠官内叙六品七品子於院長内叙　凡儤直曽
當怯薛身役已經歴仕及止有一子五十以上者並免
　二十七年詔凡軍民官陣亡軍官襲父職民官陣亡
者其子比父職降二等叙其孫若弟復降一等　大徳
四年省議諸職官子孫廕叙正一品子正五品叙從一
品子從五品叙正二品子正六品叙從二品子從六品
叙正三品子正七品叙從三品子從七品叙正四品子
正八品叙從四品子從八品叙正五品子正九品叙從
五品子從九品叙正六品子流官於巡檢内用雜職於
省劄錢穀官内用從六品子近上錢穀官正七品子酌
中錢穀官從七品子近下錢穀官　諸色目人比漢人
優一等廕叙達嚕噶齊子孫與民官子孫一體廕叙傍
廕照例降叙　至大四年詔諸職官子孫承廕須試一
經一史能通大義者免儤使不通者發還習學䝉古色
目願試者聴仍量進一階　延祐六年部呈福建兩廣
海北海南左右兩江雲南四川甘肅等處廕叙之人如
父祖始仕本處止以本地方叙用據腹裏江南歴仕陞
等遷往者其子孫弟姪承廕又注逺方誠可憐憫今將
承廕人等量擬叙用福建兩廣八番官員擬江南廕叙
海北海南左右兩江官員擬接連廕叙雲南官員擬廣
川廕叙四川甘肅官員擬陜西廕叙
凡遷調閩廣川蜀雲南官員毎三嵗遣使與行省銓注
而以監察御史徃蒞之至元十九年省議江淮州郡逺
近險易不同似難一體今量分為四等若腹裏常調官
員遷入兩廣福建溪洞州郡者於本等資歴上例陞二
等其餘州郡例降一等福建兩廣官員五品以上照勘
員闕移咨都省銓注六品以下就便委用開具咨省
二十年部議遷叙江淮官員擬定應得資品若於接連
福建兩廣溪洞州郡任用陞一等　甘肅中興行省所
轄係西夏邊地除本處籍貫見任官外腹裏遷去甘肅
者擬陞二等中興府擬陞一等　二十三年詔管民官
腹裏遷去四川陞一等接連溪洞陞二等四川見任官
遷往接連溪洞陞一等若遷去溪洞諸蠻夷别議定奪
達嚕噶齊就彼處無軍䝉古軍官内選擬不為常例
二十二年江淮官員遷於龍南安逺縣地分者擬陞三
等仍以三十月為滿陞轉　二十八年詔腹裏官員遷
去雲南近裏城邑擬陞二等若極邊重地更陞一等行
省咨保人員比依定奪其䝉古土人及招附百姓有功
之人不拘此例　省臣奏准福建兩廣官員多闕都省
差人與彼處行省行臺官一同以本土周迴相應人員
委用　部議雲南六品以下任滿官員依御史臺所擬
選資品相應人擬定名闕具歴仕脚色咨省奏准勅牒
到日許令之任若有急闕依上選取權令之任歴過月
日依上准理　二十九年詔福建兩廣官員歴兩任滿
者選於接連去處一任滿日歴江南一任許入腹裏通
行遷轉願於兩廣福建者聴依例陞等　至治元年省
臣奏江浙江西湖廣四川雲南五處行省所轄邊逺地
分官員三年一次差人與行省行臺官一同遷調　泰
定四年部議諸職官子孫承廕已有元定廕叙地方通
例别難議擬如願於廣海廕叙者聴其所請依例陞等
遷叙其已咨到都省應合本省地分廕叙而未受除者
依例咨行省令差去遷調官就便銓注　廣海闕官於
任滿得代有由應得路府州縣儒學教授學正山長内
願充者借注正九品以下各闕任迴止理本等月日
廣海應設巡檢於本省應得常選上等錢穀官選擬權
設理本等月日行省自用并不應之人不許委用如受
敕巡檢到彼即聴交代
凡遷調循行各省所轉路府州縣諸司應合選調官員
先儘急闕次及滿任急闕須憑各官在任解由依騐月
日應得資品及解由到行省月日依次就便遷調若有
急闕委無相應之人或員闕不能相就者於應叙職官
内選用驗合得資品上雖有超越不過一等　本管地
面若有遐荒煙瘴險惡重地除土官外依例公選銓注
其有超用人員多者不過二等　軍官匠官醫官站官
各投下人等例不准入流品者雖資品相應不許銓注
　都省已除人員例應到任若有違限一年者聴别行
補注　應有合就彼遷敘人員如在前給由已咨都省
聴除未經遷注照會不曽咨到本省者即聴就便開咨
　無解由人不許銓注　諸犯贓經㫁應叙人員照例
銓注　諸令譯史奏差人員須驗實歴月日已滿方許
銓注　邊逺重難去處如委不可闕官從差去官與本
省官公同選注能幹人員開具歴仕元由并所注職名
咨都省候回准明文方許之任　應遷調官員三品
四品擬定咨呈五品以下先行照會之任
凡文武㪚官多采用金制建官之初㪚官例降職事二
等至元二十年始陞官職對品九品無㪚官謂之平頭
敕䝉古色目初授散官或降職事再授職雖不降必俟
官資合轉然後陞職漢人初授官不及職再授則降職
授官惟封贈廕叙官職各從一髙必歴官至二品則官
必從職不復用理算法矣至治初稍改之尋復其舊此
外月日不及者惟歴繁劇得優獲功賞則優由内地入
邊逺則優憲臺舉亷能政蹟則優以選出使絶城則優
然亦各有其格也
凡保舉職官大徳二年制各亷訪使所按治城邑内有
亷慎幹濟者嵗舉二人九年詔臺院部五品以上官各
舉亷能識治體者三人行省臺宣慰司亷訪司各舉五
人　凡翰林院國子學官大徳七年議文翰司儒難同
常調翰林院宜選通經史能文詞者國子學宜選年高
徳劭能文辭者須求資格相應之人不得預保布衣之
士若果才徳素著必合不次超擢者别行具聞
凡遷官之法從七以下屬吏部正七以下屬中書三品
以上非有司所與奪由中書取進止自六品至九品為
敕受則中書牒署之自一品至五品為宣授則以制命
之三品以下用金寳二品以上用玉寶有特㫖者則有
告詞其理算論月日遷轉憑㪚官内任以三十月為滿
外任以三嵗為滿錢穀典守以二嵗為滿而理考通以
三十月為則内任官率一考陞一等十五月進一階京
官率一考視外任減一資外任官或一考進一階或兩
考陞一等或三考陞三等四品則内外考通理此秋毫
不可越然前任少則後任足之或前任多則後任累之
一考者及二十七月兩考者及五十七月三考者及八
十一月以上遇陞則借陞而補以後任此又其權衡也
凡選用不拘常格省參議都司郎中員外高第者拜參
預政事六曹尚書侍郎及臺幕官監察御史出為司憲
官外補官以制授入朝或用敕除朝蹟秩視六品外任
或為長伯在朝諸院由判官至使寺監由丞至卿館閣
由屬官至學士有遞陞之法用人重於用法如此又覃
官或准實授或普減資陞等或内陞等或外減資或外
減内不減斯則恩數之不常有者惟四品以下者有之
三品則遞進一階至正議大夫而止若夫勲臣世胄侍
中貴人上命超遷則不可以選格論亦有傳敕中書送
部覆奏或致繳奏者斯則歴代以來封駮之良法也
凡吏部月選至元十九年議到部解由即行照勘合得
七品者呈省從七以下本部注擬其餘流外人員不拘
多寡並以一月一次銓注
凡官吏遷叙至元十年議舊以三十月遷轉太速以六
十月遷轉太遲二十八年定隨朝以三十月為滿在外
以三周嵗為滿錢穀官以得代為滿吏部以九十月日
出職職官轉補與職官同
凡覃官至大二年詔内官四品以下普覃㪚官一等服
色班次封廕皆憑㪚官三品者遞進一階至正三品上
階而止其應入流品者有出身吏員譯史等考滿加㪚
官一等　三年䝉古儒學教授一體普覃　四年詔在
任官員普覃㪚官一等　泰定元年詔内外流官已帶
覃官准理實授所有軍官及其餘未覃人員四品已下
並覃㪚官一等三品遞進一階至三品上階止服色班
次封廕悉從一髙其有出身應入流品人等如在恩例
之前入役支俸者考滿亦依上例覃授　二年省議應
覃人員依例先理月日後准實授其正五品回任已歴
一百三十五月者九十月該陞從四餘有四十五月既
循行舊例覃官三品擬合正理實授月日未及者照驗
㪚官止於四品内遷用所有月日任回四品内通行理
算
凡減資陞等大徳元年詔外任流官陞轉甚遲但歴在
外兩任五品已下並減一資部議外任五品以下職官
若歴過随朝及在京倉庫官鹽鐵等職曾經陞等減資
外已後至大徳九年格前歴及在外兩任或一任六十
月之上者並與優減未及者不拘此格　至治二年太
常禮儀院臣奏皇帝親祭太廟恩澤未加詔四品已下
諸職官不分内外普減一資有出身應入流品者考滿
任回依上優减　天厯元年詔以兵興内外官吏供給
繁勞在京者陞一等至三品止在外者減一資
凡注官守闕至元八年議已除官員無問月日逺近許
准守闕外未奏未注者許注六月滿闕六月以上不得
預注　二十二年詔員多闕少守闕一年年月滿者照
闕注授餘無闕者令候一年　大徳元年以員多闕少
宜注二年
凡注官避籍至元五年議各路地理濶逺若更避路恐
員闕有所礙止宜斟酌避籍銓選
凡除官照㑹至元十年議授除名官若有守闕人員當
前官任滿預期一月檢舉照㑹錢榖官候見界官任滿
至日行下合屬照㑹　二十四年議受除官員省劄到
部照勘急闕任滿者比之滿期預先一月照㑹
凡赴任程限大徳八年定赴任官在家裝束假限二千
里内三十日三千里内四十日逺不過四十日馬日行
七十里車日行四十里乘驛者日兩驛百里以上止一
驛舟行上水日八十里下水百二十里職當急赴者不
拘此例違限百里外依例作闕
凡赴任公參至元二年定㪚府州縣赴任官法上司百
里之内者公參百里之外者申到任月日上司官不得
非理勾擾失誤公事
凡官員給假中統三年省議職官在任病假及縁親病
假滿百日所在官司勘當申部作闕仍就任所給據期
年後給由求叙自願休閒者聽　至元八年所准在任
因病求醫并告假侍親者擬自離職住俸日為始限一
十二月後聽仕其之任官果因病患事故不能赴任自
受除日為始限一十二月後聽仕　部擬凡外任官日
久不行赴任除行程并装束假限外違者計日斷罪
二十七年議祖父母父母喪亡并遷葬者許給假限其
限内俸鈔擬合支給違例不到停俸定罪　二十八年
部議官吏逺離鄉土不幸患病難議截日住俸果有患
病官吏百日内給俸百日外停俸作闕　大徳元年議
雲南官員如遇祖父母父母喪葬其家在中原者並聽
解任奔赴　二年詔凡值喪除䝉古色目人員各從本
俗外管軍官并朝廷職不可曠者不拘此例　五年樞
密院臣議軍官宜限以六月越限日以他人代之期年
後授以他職　七年議已除官員若有病故及因事不
能赴任者即牒所在官司否則親隣主首呈報上司别
行銓注　八年吏部言赴任官即將署事月日飛申以
憑摽附有犯贓事故並仰申聞　天厯二年詔官吏丁
憂各以本族䝉古色目倣效漢人者不用部議䝉古色
目人願丁父母憂者聽
凡官員便養至大三年詔遷選官員父母衰老氣力單
寒者得就近遷除尤為便益果有親年七十以上别無
以次侍丁合從元籍官司保勘明白斟酌定奪
凡逺年求叙元貞元年部擬自至元二十八年三月為
限於本處官司明具實跡保勘申覆上司遷叙　大徳
七年議求叙人員具由陳告州縣體覆相同明白定奪
依例叙用
　　　銓法下
凡省部令史譯史通事等至元六年省議舊例一百二
十月出職今案牘繁冗難同舊日㑹量作九十月為滿
其通事譯史繁劇合與令史一體近都省未及兩考省
令史譯史授宣注六品職事部令史已授省劄注從七
品職事今擬省令譯史通事由六部轉充者中統四年
正月已前合與直補人員一體擬九十月考滿注六品
職事囘降正七一任還入六品中統四年正月已後將
本司歴過月日三折二驗省府月日考滿通理九十月
出職與正七職事並免回降　職官充省令譯史舊例
文資右職參注一考滿合得從七品注從六品未合得
從七品注正七品如更勒留一考合同墮朝陞一等一
考滿未得從七注正七品者回降從七還入正七一考
滿合得從七注從六品合得正七注正六品者免回降
正從六品人員不合收補省令史譯史如有已補人員
合同隨朝一考陞一等注授　中統四年正月已前收
補部令史譯史通事擬九十月為滿任照依已除部令
史例注從七品回降正八一任還入從七　中統四年
正月已後充部令譯史通事人員亦擬九十月為考滿
依舊例正八品職事仍免囘降省宣使舊例無此職名
中統以來初立中書省曾受宣命充宣使者擬出職正
七品職外有非宣授人員擬九十月為考滿與正八品
　至元二十年吏部言准内外諸衙門令譯史通事知
印宣使奏差等病故作闕未及九十月並令貼補值例
革者比至元九年例定奪省准宣使各部令史出職同
三考從七一考之上驗月日定奪一考之下二十月以
上者正九十五月以上者從九十五月以下擬充巡檢
　臺院大司農司譯史令史出身同三考正七一考之
上驗月日定奪一考之下二十月以上從八十五月以
上正九十五月以下十月之上從九添資十月以下巡
檢宣使三考正八品一考之上驗月日定奪一考之下
三十月以上從九十五月以上巡檢十五月以下酒税
醋使　部令史譯史通事三考從七一考之上驗月日
定奪一考之下二十月以上者正九十五月以上從九
十五月以下令史提控案牘通事譯史巡檢　奏差三
考從八品一考之上驗月日定奪一考之下二十月以
上巡檢十五月之上酒税醋使十五月之下酒醋税都
監　大徳四年中書省准吏部擬腹裏江南都吏目提
控案牘陞轉通例凡腹裏提控案牘都吏目京畿漕運
司令史元擬六十月考滿今准九十月考滿都漕運司
令史九十月諸路寶鈔提舉司司吏元擬六十月考滿
今准九十月考滿萬億四庫司吏元擬六十月考滿今
准九十月考滿大都路令史元擬六十月考滿任囘減
資陞轉今准六十月考滿不須减資大都運司令史九
十月考滿都目寶鈔縂庫司吏兀擬六十月都目九十
月提控案牘今准九十月都目富寧庫司吏元擬六十
月提控案牘今准九十月都目左右八作司司吏元擬
六十月今准九十月都目又議已經改擬出職人員各
路司吏轉充提控案牘都目比同陞用其餘直補人數
並循至元二十一年之例遷用江南提控案牘都目至
元二十五年呈准各路司吏六十月吏目兩考陞都目
一考陞提控案牘兩考正九路司吏九十月吏目一考
轉都目餘皆依上陞轉江南提控案牘除各路司吏比
腹裏路司吏至元二十五年呈准例遷除其餘已行直
補并自行保舉自呈准月日立格實歴案牘兩考者止
依至元二十一年定例九十月入流未及兩考者再添
一資遷除例後違越剏補者雖歴月日不准　大徳十
一年省臣奏凡内外諸司令史譯史通事知印宣使有
出身者一半於職官内選用依舊一百二十月為滿外
任减一資又議選補吏員除都省自行選用外各部依
元設額數遇闕職官與籍記内相參發補合用一半職
官從各部自行選用通事知印從長官選用譯史則從
翰林院試發都省書寫典史考滿人内挨次上名補用
其有不敷從翰林發補奏差亦於職官内選一半餘於
籍記應例人内發補嵗貢人吏依己擬在投聽候　省
議六部令史如正從九品不敷從八品内亦聽選取省
掾正從七品得代有解由并見任未滿已除未任文資
流官内選取考滿於應得資品上陞一等除元任地方
雜職不用院臺令史如元係七品之人亦在選補之例
　譯史通事選識䝉古回回文字通譯語正從七品流
官考滿騐元資陞一等注元任地方雜職不預　知印
於正從七品流官内選取考滿並依上例注擬雜職不
預　宣使於正從八品流官内選取仍取色目漢人相
參歴一考於應得資品上陞一等除元任地方雜職不
預
凡嵗貢吏員至元十九年省議中書省掾於樞密院御
史臺令史内取臺院令史於六部令史内取六部令史
以諸路嵗貢人吏補充内外職官材堪省掾及院臺部
令史者亦許擢用省掾考滿資品既高責任亦重皆自
嵗貢中出若不教養銓試必致人材失真今擬定例於
後　諸州府𨽻省部者儒學教授選本官免差儒户子
弟入學讀書習業非儒户而願學者聴遇按察司本路
總管府嵗貢之時於學生内選行義修明文學優贍通
經史達時務者保申解貢　各路司吏有闕於所屬衙
門人吏内選取委本路長官參佐同儒學教授考試習
行移算術字畫謹嚴語言辨利詩書論孟内通一經者
為中式然後補充按察司書吏有闕府州司吏内勾補
至嵗貢時本州本路以上再試貢解　諸嵗貢吏當該
官司於見役人内公選以性行純謹儒吏兼通者為上
才識明敏吏事熟閑者次之月日雖多才能無取者不
許呈貢　二十二年省擬呈試吏員先有定例貢法各
道按察司上路總管府凡三年一貢儒吏各一人下路
二年貢一人以次籍記遇各部令史有闕補用若隨路
司吏及嵗貢儒人先補按察書吏然後貢之於部按察
書吏依先例選取考試唯以經史吏業不失章指者為
中選隨路貢舉元額自至元二十三年為始各道按察
司每嵗於書吏内以次貢二名儒人一名必諳吏事吏
人一名必知經史者遇各部令史有闕以次勾補　元
貞元年詔諸路有儒通吏事吏通經術性行修謹者各
路薦舉亷訪司試選每道嵗貢二人省臺委官立法考
試必中程式方許録用　大徳二年貢部人吏擬宣慰
司亷訪司每道嵗貢二人儒吏兼通者自大徳三年為
始依例嵗貢應合轉補各部寺監令史依至元新格發
遣到部之日公座試騐收補　九年省判凡選府州教
授年四十已下願試吏員程式許補各部令史除南人
已試者别無定奪到部未試之日依例考試　至治二
年省准各道亷訪司書吏先儘儒人不敷者吏員内充
貢各歴一考依例試貢
凡補用吏員至元十二年省議有出身人員遇省掾有
闕擬合於正從七品文資職官并臺院六部令史内從
上名轉補　翰林兩院擬同六部令史有闕於隨路儒
學教授通吏事人内選補　樞密院御史臺令史省掾
有闕從上轉補考滿依例除授又於正從八品文資官
及六部令史内轉補　省㫁事官令史與六部令史一
體三考出身於部令史内發補　少府監令史擬於六
部并諸衙門考滿典吏内補用　十三年省議行工部
令史與六部令史一體於應補人内挨次填補　十四
年詔諸站都統領使司命使擬同各部令史今既改通
政院與臺院令史一體出身於各部令史内選補　十
五年部擬翰林院國史院令史同臺令史一體出身於
各部令史内選取　二十一年省議江淮江西荆湖等
處行省令史擬將至元十九年咨發各省貼補人員先
行收補不許自行踏逐移咨都省於六部見役令史内
補充或參用職官則從行省新除正從八品職官内選
取雜職官不預　二十二年宣徽院令史考滿正七品
遷叙於六部請俸令史内選取　總制院與御史臺同
品令譯史通事一體如之　二十四年省准大都留守
司兼少府監令史依宣徽院大司農司例遷　二十八
年省議陜西行省令史於各部及考令史并正從八品
流官内選補　二十九年大司農司令史於各部一考
之上令史及正從八品職官内選取　省掾有闕於正
七品文資出身人員内選吏員於樞密院御史臺令史
元係六部令史内發充歴二十月以上者選如無於上
名内選　三十一年省准内史府令史於各部下名令
史内選　大徳三年省准遼陽省令史宜從本省選正
從八品文資職官補用復令各部見役令史内不限嵗
月或願充或藉貫附近或遷到職官逐旋選解　國子
監令譯史於藉記寺監令史内發補　上都留守司令
史於藉䚰各部令史内或於正八品職官内選用考滿
從七品遷用　宣徽院拉本伊克監令史准本院依驗元
准月日挨補考滿同自行踏逐者降等遇闕如係藉記令
史并常調提控案牘内及本院兩考之上典吏内補充
者考滿依例遷叙自行選用者止於本衙門就給付身
不入常調　四年部擬上都留守司令史仍聴本司於
正從八品流官内或於上都見役寺監令史河東山北
二道亷訪司上名書吏内就便選用　上都兵馬司司
吏發補附近隆興大同大寧路司吏相應　部擬各處
行省令史除雲南甘肅征東外其餘合依至元二十一
年定例於六部見役上名令史或正從八品流官參補
不敷聴於各道宣慰司元係亷訪按察司轉補見役兩
考之上令史内選充以宣慰司役過月日折半准算通
理一百二十月方許出職　大徳五年擬檀景等處採
金鐵冶都提舉司人吏於附近州縣司吏内遴選　六
年省議太醫院令史於各部令史并相應職官内選取
　長信寺令史於元保内選補考滿降等叙用有闕於
籍記令史内發補　七年擬刑部人吏於籍記令史内
公選不許别行差補考滿離役依例選取餘者依次發
補　禮部省判許於籍記部令史内選取儒吏一名續
准一名於籍記部令史内從上選補　户部令史於籍
記部令史内從上以通曉書算練達錢穀者發遣從本
部試騐收補　八年省准隨路補用吏員令各路先以
州吏入役月日籍為一簿府吏有缺從上勾補州吏有
闕則於本州籍記司縣人吏内從上勾補　各道宣慰
司令史遇闕以籍記部令史下名發補新除正從九品
流官内選取　九年省准都城所係在京五品衙門司
吏􁍞兩考轉補京畿都漕運兩司令史遇闕以倉庫攅
典歴一考者充選及兩考則京畿都漕運兩司籍名遇
闕依次收補先上都寺監令史有闕先儘省部籍記常
調人員發補仍於正從九品流官内并應得提控案牘
内選取不敷就取元由路吏考滿陞充都吏目典史淮
吏目月日及大同大寧隆興三路司吏歴兩考之上者
參用　十年省淮司縣司吏有闕於巡尉司吏内依次
勾補巡尉司吏有闕從本處耆老上户循衆推舉仍將
祗應月日均以嵗為滿州吏有闕縣吏内勾補路吏有
闕州吏内勾補若無所轄府州於附近府州吏内勾補
縣吏發補附近府州司吏　户刑禮部合選令史有闕
於籍記令史上十名内并職官到選正從九品文資流
官内試選　十一年省准縣史如歴一考取充庫子一
界再發縣吏准理州吏月日路吏有闕依次勾補　至
大元年省准典寳監令史就用前典寳署典書䝉古筆
且齊一名例從翰林院試補知印通事各一名從長官
選保　二年立資國院二品及司屬衙門令史一十名
半用職官從本院選半於上名部令史内發補譯史二
名内職官一名從本院選外一名翰林院發通事知印
各一名從本院長官選宣使八名半參用職官餘許本
院自用一名外三名常選相應人内𤼵典吏六名從本
院選所轄庫二處每處司庫六名巴哩巴四名於常選
人内發泉貨監六處各役令史八名於各路上名司吏
内選譯史一名從翰林院發通事二名從本監長官選
奏差六名各州司吏内選典吏二名本監選以上考滿
同都漕運司吏出身所轄十九處兩提舉司設吏目一
人常選内選司吏五名縣司吏内選　三年省准泉貨
監令史於各處行省應得提控案牘人内選參用正從
九品流官山東河東二監從本部於相應人内𤼵補考
滿依例遷用見役自用之人考滿降等叙有闕以相應
人補　四年省准江西等處儒學提舉司司吏舊從本
司公選後從國子監發補宜從本司選補　典瑞監首
領官令譯史等依典寶監例選用考滿遷叙　部議長
信寺通事一名例從所保譯史知印令史奏差從本衙
門選一半職官餘相應人内選考滿同自用遷叙典吏
二名就便定奪其自用者降等叙　皇慶元年省准羣
收監令譯史知印克哷穆爾齊奏差人等據諸色譯史
例從翰林院發補知印通事長官選令史奏差典吏俱
有𤼵補定例其已選人考滿降等叙有闕於相應人内
選發　大都路令史歴六十九月依至元二十九年陞
提控案牘减一資陞轉有過者雖貼滿月日不減資遇
闕於所轄南北兵馬司并各州見役上名司吏内勾補
有闕從本路於左右巡院大興宛平與其餘縣吏通籍
從上挨補月日雖多不得無故替罷違例補用者不准
除已籍記外有闕依上勾補　覆實司司吏於諸州見
役司吏内選不敷則以在都倉庫見役上名攅典發充
歴九十月除都目年四十五之下歴一考之上亦許轉
補京畿都漕運司令史違例收補别無定奪　二年省
准中瑞司譯史從翰林院發知印長官選保令史奏差
參取職官一半所選用應考滿依例遷叙奉懿㫖委用
者考滿本司區用有闕以相應人補　征東行省令譯
史宣使人等舊考滿從本省區用若經省部擬發相應
之人依例遷用如不應者雖省𤼵亦從本省區用　延
祐二年省准河間等路都轉鹽運使司所轄塲分二十
九處二處改陞從七品司吏有闕依各縣人吏一體於
附近各處巡尉捕盗司吏依次以上名勾補再歴一考
與各塲隣縣吏互相遷調　和琳路總管府司吏以本
處兵馬司吏歴一考者轉補再歴一考轉青海宣慰令
史考滿除正八品補不盡者六十月受部劄充提控案
牘沙𤓰二州屯儲總管萬戸府邉逺比例一體出身相
應　㑹福院令譯史通事宣使人等若省部發去者依
例遷叙自用者考滿同二品衙門出身例降一等添一
資陞轉於常選教授儒人職官并見役各部令史内取
補宣使於常職官内參補通事知印從長官選用仍須
參用職官典吏從本衙門補用　五年省准詹事院立
家令司府正司知印克埒穆爾齊俱令長官選用令史
六名内取教授二名職官二名亷訪司書吏二名譯史
一名於䝉古字教授及隣省役䝉古書寫内選補奏差
二名以相應人補
凡宣使奏差委差巡鹽官出身中書省宣使至元十九
年曾受宣命補充者九十月考滿正七品省劄宣使九
十月考滿比依部令史例從七品其臺院宣使各部奏
差比例定擬　二十三年省准省部臺院令譯史通事
宣使奏差人等未滿九十月不許預告遷轉都省元定
六部奏差遷轉格例應入吏目選充者三考從八品應
入提控案牘人員選充者三考從八品任回減一資陞
轉巡檢提控案牘選充者一考正九品　二十四年省
准大都留守司兼少府監奏差改充宣使合於各部奏
差内選取改陞宣使月日為始考滿比依宣徽院大司
農司一體出身自行踏逐者降等遷叙　大司農司所
轄各道勸農營田内書吏於各路司吏内選取考滿提
控案牘内任用奏差就令本司選委　二十九年省准
各道廉訪司通事譯史出身比依書吏一體考滿正九
奏差考滿依通事譯史降二等量擬於錢穀官并巡檢
内任用　三十年省准延慶司奏差比依家令司奏差
一體考滿正九品自行踏逐者降一等　大徳四年省
准諸路寶抄提舉司奏差改稱委嵳九十月為滿於酌
中錢穀官内任用　五年部議山東運司奏差九十月
近下錢榖官内任用大都運司一體定奪　六年部議
河間運司巡鹽官依奏差出身九十月近下錢穀官内
任用　七年部擬凡奏嵳自改立亷訪司為始九十月
歴巡檢三考轉從九　皇慶元年各道亷訪司奏差出
身於本道所轄上名州司吏内選取九十月都目内任
用若有路吏并典吏内取充者歴兩考比依上例都目
内陞轉
凡庫藏司吏庫子等出身　至元二十六年省准上都
資乘庫庫子巴哩巴九十月近上錢穀官内任用　衛
院利器庫夀武庫庫子踏逐者九十月近上錢榖官内
任用　二十八年省擬泉府司富藏庫及巴哩巴庫子
六十月近下錢榖官内任用　太府監行内藏庫子三
周年為滿省劄錢穀官内遷叙　備用庫提控三十月
庫子巴哩巴三周嵗近上錢榖官内任用　三十年省
准大都留守司兼少府監器備庫庫子巴哩巴六十月
近下錢穀官内任用　三十年省准宣徽院生料庫庫
子巴哩巴并太醫院所轄御藥局院巴哩巴出身例六
十月近上錢穀官一體遷叙　大徳元年部擬中御府
奉宸庫庫子以三周嵗為滿擬受省劄錢穀官巴哩巴
六十月近上錢穀官内任用　三年省擬億萬四庫左
右八作司富寧寶源等庫各設色目司庫二名俱於樞
密院各衛色目軍内選差考滿巡檢内任用自行踏逐
者一考並同循行如此又漢人司庫於院府提領大使
都監内發補二周嵗滿日減一界陞轉其色目司庫於
到選錢穀官内選發考滿優減兩界　都提舉萬億庫
提控案牘比常選人員任迴減一資陞用司吏三十五
人除色目四人外漢人有闕於大都總管府轉運司漕
運司下名司吏内選取三十月擬充吏目四十五月之
上六十月之下都目六十月以上轉提控案牘省擬六
十月以上四十五月以下願充寺監等令史者聴司庫五
十人除色目一十四人另行定奪外漢人於大都路人
戸内選用二週嵗為滿院務提領内任用都監内充司
庫二年為滿於受省劄錢穀官内任用務使充司庫二
年為滿於從九品雜職内任用秤子五人於大都人户
内選充二年為滿於近下錢穀官内任用　太醫院御
藥局巴哩巴六十月近上錢穀官内任用　四年受給
庫依油磨坊設攅典庫子從工部選　㑹同館收支庫
攢典與長秋庫同　上都廣積萬盈二倉係正六品永
豐係正七品比之大都平准庫品級尤髙擬各倉攅典
轉寺監巴哩巴并萬億庫司吏相應　提舉廣惠司庫
子考滿近下錢穀官内任用　侍儀司法物庫所設攅
典庫子依平淮行用庫例補用　五年大都尚食局巴
哩巴擬於錢穀官内遷叙本院自行踏逐者就給付身
考滿不入常調　都提舉萬億寳源局色目司庫擬於
巡檢内任用添一資陞轉　京畿都漕運司司倉於到
選錢穀官内任用　六年部呈凡路府諸州提控案牘
都吏目等諸衙門吏員出身應得案牘都吏目如係路
府司吏轉充之人依舊遷除其由倉庫攅典雜進者得
提控案牘改省劄錢穀官都目近上錢穀官吏目改酌
中錢穀官提控案牘都吏目月日考滿於流官任内遷用
廣勝庫子合從武備寺給付身考滿本衙門定奪　大
積等倉庫典吏與四庫案牘所掌事同任囘減一資陞用
　七年各路攅典庫子部議江北及行省所轄路分庫
子依已擬於司縣司吏内差補周嵗𤼵充縣司吏遇州
司吏有闕挨次勾補　諸倉庫攅典有闕於各部籍記
典吏内發補左右八作司等五品衙門内司吏有闕却
於各倉庫上名攅典内發補若萬億庫四品衙門司吏
有闕亦於上項司吏内從上轉補將役過五品衙門月
日五折四准算通理九十月考滿提控案牘内遷用如
轉補不盡五品衙門司吏考滿止於都目内任用油磨
坊抄紙坊攅典有闕並依上例　冋冋藥物院巴哩巴
六十月酌中錢穀内定奪　九年省准提舉和琳倉實保
齊巴勒噶遜倉孔古列倉司吏六十四月中錢穀官内
委用資成庫庫子出身部議比依太府利用章佩中尚
等監武備寺庫有闕如係本衙門典吏請俸一考轉補
者六十月為近上錢穀官其餘補充之人九十月依上
遷用　和琳等處宣慰司都元帥府所轄廣濟庫庫子
攅典自行踏逐者比依三倉例六十月於近下錢穀官
内定奪　至大二年省准廣禧庫庫子依奉宸庫例出
身如係巴哩巴一考之上轉充者四十五月受省劄錢
穀官其餘充補之人六十月依上例遷用巴哩巴元係
本衙門請俸一考典吏轉補者六十月近上錢穀官其
餘補充者九十月亦依上例遷用　上都東西萬盈廣
積二倉司倉與倉官一體二週嵗為滿　三年省准各
路庫子於各處錢穀官内補𤼵擬不減界考滿從優定
奪江北庫子止依舊例和琳設立平准行用庫庫子宜
從本省相應人内量選二名二周嵗為滿近下錢穀官
内定奪　皇慶元年部議文成供須藏珍三庫巴哩巴庫
子依太府監庫子例常選内委用考滿比例遷除有闕
於常調人内發補自行選用者考滿從本院定奪若係
常選任用者考滿依例遷叙　二年殊祥院所轄萬聖
庫庫子攅典依崇祥院諸物庫例出身部議如比上例
三十月轉補五品衙門司吏再歴三十月於四品衙門
司吏内補用其庫子合於常調籍記倉庫攅典人内發
補六十月為滿於務都監内任用自行委用者考滿本
衙門定奪　廷祐元年省議腹裏路分司倉庫子於州
縣司吏内勾補滿日同舊例陞轉
凡書寫銓寫書吏典吏轉補　至元二十五年省准通
政等二品衙門典吏九十月補本院宣使各寺監典吏
比依上例考滿轉補本衙門奏差　戸部填寫勘合典
吏與管勘合令史一體考滿從優定奪　參議府左右
司客省使令史書寫四十五月轉補如補不盡於提控
案牘内任用於各部銓寫及典吏内收補　㑹總房承
𤼵司照磨所架閣庫典吏各部銓寫六十月轉補已上
都目内任用　各部典吏并左右部照磨所架閣庫典
吏於都省参議府左右司客省使令史書冩内以次轉
補如補不盡六十月轉補各監令史已上吏目内任用
　樞密院典吏銓寫依御史臺典吏一體六十月轉部
轉補不盡六十月已上於都目内任用御史臺典吏遇
察院書吏有闕從上挨次轉補通理六十月補各道按
察司書吏部令史有闕亦行收補　二十六年省准上
都留守司吏本路都總管府典吏九十月補本司宣使
考滿依例定奪　二十七年省准漕運使司令史九十
月提控案牘内任用如年四十五以下願充寺監令史
者聴　省院臺院書寫銓冩典吏人等出身與各道宣
慰司按察司隨路總管府嵗貢吏員一體轉部書寫人
等止令轉寺監等衙門令史　二十八年省准参議府
左右司客省使令史各房書寫有闕擬於都省典吏内
選補五折四令史書寫月日通折四十月轉部及六部
銓寫典吏一考之上選充三折二令史書寫月日通折
四十五月轉補各部令史如已行選用者四十五月補
寺監令史　參議府左右司客省使令史各房書寫有
闕擬於都省典吏内選補五折四令史書冩月日通折
四十五月轉部及六部銓冩典吏一考之上選充三折
二令史書寫月日通折四十五月轉補各部令史如自
行選用者四十五月補寺監令史　部議執總㑹總房
照磨承發司架閣庫典吏一考之上轉補參議府左右
司客省使令史補不盡者四十五月補寺監令史有闕
於六部銓寫典吏一考之上選充三折二省典吏月日
通折六十月轉補各部令史若轉充參議府左右司客
省使令史都省書寫五折四令史書寫月日通折四十
五月轉部如自行選用者六十月補寺監令史　六部
銓寫典吏并左右部照磨所架閣庫典吏一考之上遇
省書寫典吏月日補不盡者六十月轉補寺監令史省
議除見役外後有闕擬於都省各房寫發人内公舉𤼵
補除轉充参議府左右司客省使令史都省書寫典吏
者依前例轉補不盡者六十月充都目　二十九年部
擬御史臺典吏三十月依廉訪司書吏轉補察院三十
月轉部補不盡者考滿從八品遷用外行臺典吏三十
月轉部行臺察院書吏再歴三十月發補各道宣慰司
令史　参議府令史四十五月轉部令史　光禄寺典
吏考滿轉補本衙門奏差　元貞元年省准省部見役
典吏實歴俸月名排籍記遇都省書寫典吏有闕從上
挨次𤼵補　樞宻院銓冩一考之上補都省書冩通折
月日陞轉外本院銓寫有闕補請俸上名典吏　大徳
元年省准兩淮本道書吏轉補行臺察院書吏江南宣
慰司令史　雲南四川河西三道書吏在邊逺者三十
月為格依上遷補　江浙行省檢校書吏於行省請俸
典吏内選補以典吏月日五折四通折書吏六十月轉
各道宣慰司　四年省准徽政院掌儀掌膳掌醫署書
吏宜從本院通定名排若本院典吏有闕以次轉補
八年省議院臺以下諸司吏員俱從吏部發補據曾經
省發并省判籍定典吏令史從吏部依次試補元籍記
典吏見在寫發者遇各庫攅典試補　省掾每名設貼
書二名就用已籍記者呈左右司闕吏部籍定遇部典
吏闕收補歴兩考從上名轉省典吏除一考外餘者折
省典吏月日兩考陞補參議府左右司客省使令史書
寫檢校書吏通折四十五月補不盡者典吏六十月遇
寺監令史宣慰司令史有闕依次發補除宣慰司令史
已有貢部定例寺監令史歴一考與籍記部令史通籍
發補各部令史寺監見役人等雖經准設未曾補闕不
許轉部考滿依舊例遷叙其省部典吏書寫人等轉入
寺監宣慰司願守考滿者聽　御史臺令史一名選貼
書二名依次選試相應充架閣庫子轉補典吏三十月
發充各道廉訪司書吏再歴一考依例嵗貢　三品衙
門典吏歴三考陞宣使補不盡本衙門於相應闕内委
用　部典吏一考之上轉省典吏補不盡者三考補本
衙門奏差兩考之上發寺監宣慰司奏差外據六部係
名貼書合與都省寫發人相參轉補各部典吏補不盡
者發各庫攅典都省寫𤼵人有闕於六部係名貼書内
参選不盡者依舊發各庫攅典　九年省准獄典歴一
考之上轉各部典吏　翰林國史院書寫考滿除從七
品有闕從本院於籍記教授試准應補部令史内指名
選用　太常寺典吏歴九十月注吏目　工部符牌局
典吏三十月轉各部典吏　翰林國史院䝉古書寫四
十五月轉補寺監䝉古筆且齊　宣徽院所轄寺監令
史有闕於到部籍記寺監令史與本院考滿典吏挨次
發補　十年省准陜西諸道行御史臺察院書吏若係
腹裏嵗貢亷訪司見役書吏選取人數須歴一考以上
名貢部下名轉補察院　總管府獄典轉州司吏府州
者補縣吏須歴一考方許轉補　江浙行省運司書吏
九十月陞都目添一資陞轉如非各路散府上州司吏
補充役過月日别無定奪　十一年省准左司言照磨
所典吏遇闕宜於左右部照磨所典吏内從上發補
各路府州獄典遇闕於亷訪司寫𤼵人及各路通曉刑
名貼書内參補　至大元年省准各部䝉古筆且齊如
係翰林院選𤼵之人四十五月遇各衙門譯史有闕依
次與職官相參補用不敷從翰林院𤼵補　三年省准
詹事院䝉古書寫如係翰林院選發之人四十五月遇
典用等監衙門譯史有闕依次與職官相參補用不敷
從翰林院選𤼵　和琳行省典吏轉理問所令史四十
五月𤼵補青海宣慰司令史轉補不盡典吏須歴六十
月依上𤼵補　中瑞司掌謁司典書九十月與寺監令
史一體除正八品　行臺察院書吏俱歴九十月依舊
出身叙任迴添一資陞轉　内臺察院轉部行臺察院
轉江南宣慰司令史北人貢内臺察院各道亷訪司書
吏先役書吏歴九十月擬正九品任回添一資陞轉
省議廉訪司書吏上名貢部下名轉察院不盡者通九
十月除正九品察院書吏三十月轉部不盡者九十月
除從八品非亷訪司取充則四十五月轉部不盡者考
滿除正九品　二年議亷訪司書史貢察院書吏不盡
者九十月除正九品行臺察院書吏轉補不盡者如之
内臺察院書吏轉部年髙不願轉部者九十月除從八
品　皇慶元年部議亷訪司職官書吏合依通例選取
不許遷叙候書吏考滿通理叙用　職官先嘗為亷訪
司書吏者避元役道分并其餘相應職官歴三十月減
一資又教授學正學録并府州縣提控案牘都吏目内委
充職官各理本等月日其餘嵗貢儒吏依例選用又亷
訪司奏差内臺行臺典吏有能者歴一考之上選充書
吏通儒書者充儒人數通吏業者充吏員數　參議府
左右司客省使令史書寫檢校書吏依至元二十八年
例以省典吏選充五折四令史書寫書吏月日通折五
十五月轉部省典吏係六部銓寫典吏轉充三折二省
典吏月日通折六十月轉各部令史自用之人并轉補
不盡省典吏考滿𤼵補寺監各道宣慰司令史　二年
省准河東宣慰司選河東山西道亷訪司書吏充令史
合迴避按治道分選取其餘亦合一體　延祐三年部
擬行臺察院書吏各道亷訪司掌書元係吏員出身者
並依舊例以九十月為滿依漢人吏員降等於散府諸
州案牘内選用任迴依例陞轉　大宗正府䝉古書寫
四十五月依樞密院轉各衛譯史除正八品例籍定發
補諸寺監譯史　察院書吏與宣慰司令史皆係八品
出身轉部者宜以五折四理算宣慰司令史出身正八
品察院從八品其轉補到部者以五折四准算太優令
三折二其廉訪司徑發貢部及已除者難議理算　天
厯元年臺議各道書吏額設一十六人有闕宜用終塲
下第舉子四人教授四人各路司吏四人通吏職官四
人委文資正官試驗相應方許入部
凡衛翼吏員陞轉　皇慶元年樞密院議各處都府并
總管髙麗女直漢軍萬户府及臨清萬戸府秩三品本
府令史有闕於一考都目兩考吏目并各衛三考典吏
内呈院𤼵補九十月歴提控案牘一任於各萬户府知
事内選用　延祐六年樞密院議各衛翼都目得代兩
考者擬受院劄提控案牘内銓注三考陞千户所知事
月日不及者各衛翼挨次前後得代日期於都目内貼
補　各衛提控案牘年過五旬已歴四考者陞千户所
知事及兩考年四十五以下發補各衛令史不及兩考
者止於案牘内銓注受院劄通理一百二十月於千戸
所知事内選用　各處䝉古都元帥府額設令史有闕
於本府所轄萬户府并鄂囉府上各司吏年四十以下
者選取呈院准設歴一百二十月再歴提控案牘一任
於萬戸府知事内選用　泰定三年樞密院議行省所
轄萬戸府司吏有闕於本翼上千户所上名司吏内取
補須行省准九十月充吏目一考轉都目其一考除千
户所提領案牘一考陞萬户府提控案牘歴兩考通歴
省除一百五十月行省照勘相同咨院於萬户府知事
内區用
凡各萬户府司吏　䝉古都萬戸府司吏有闕於千戸
所司吏内選補歴一百二十月陞千户所提領案牘一
考萬户府案牘通理九十月轉萬户府知事　漢軍萬
户府并所轄萬戸府及鄂囉府司吏於千戸所司吏内
補用呈院准設九十月充吏目一考都目一考陞千戸
所或都千戸所鄂囉府提控案牘再歴萬戸府或都府
鄂囉府提控案牘兩任於萬戸府知事内用　各處都
府令史於一考都目兩考吏目并各衛請俸三考典吏
内呈院發補九十月為滿再歴提控案牘一任於各萬
戸府知事内選用　各處䝉古軍元帥府令史大徳十
年擬於本府所轄萬戸府并鄂囉府上名司吏内年四
十以下者選補呈院准設歴一百二十月再歴提控案
牘一任於萬户府知事内遷用　各省鎮撫司令史於
各萬戸府上名六十月司吏内選用受行省劄三十月
為滿再於各萬戸府提控案牘内歴一百二十月知事
内定奪　各衛翼令史有出身轉補者九十月正八無
出身者從八内定奪
凡提控案牘都目　至元二十一年三月已後受院劄
九十月為滿行省行院劄一百二十月為滿於萬戸府
知事内用　大徳四年案牘年過五旬已歴四考者於
千户所知事内定奪外及兩考四十五以下發補各衛
令史若不及考者止於案牘内銓注受院劄通理一百
二十月於千户所知亊内用　各衛翼都目延祐六年
請俸兩考者院劄提控案牘内銓注歴三考陞千户所
知事月日不及者各衛翼都目内貼補如各衛典吏轉
充者六十月直隸本院萬戸府提控案牘弩軍屯田千
戸所鎮撫司提控案牘内銓注無俸人轉充者九十月
依上陞轉　鎮撫司屯田弩軍千戸所都目依中州例
改設案牘止請都目俸三十月為滿依例注代
　
　
　
　
　
　
　
　
　
　
　
　
　
　元史卷八十三
元史卷八十三考證
選舉志三流官於巡檢内用雜職於省劄錢榖官内用
　按原刻此二句作小註考上下文各品䕃叙相同此
　正六品子不過分兩等用今據續通考改作正文
選舉志三各設令史八名於各路上名司吏内選　按
　令史原刻作令吏今據百官志改
選舉志三太府監行内藏庫子三周年為滿　按内藏
　原刻訛由藏今據百官志改
