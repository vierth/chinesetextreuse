　　　　史部二
　唐創業起居注　　　　　編年類
　　提要
　　　　(臣/)等謹案唐創業起居注三卷唐温大雅撰
　　　　大雅字彦寵并州祁人官禮部尚書封黎國
　　　　公事蹟具新舊唐書本傳其書唐宋志作三
　　　　卷通考作五卷今此本三卷與唐宋志合史
　　　　稱髙祖兵興引大雅為記室叅軍主文檄則
　　　　此書記三百五十七日之事所得於見聞者
　　　　當獨為真確今與髙祖本紀參較若劉仁恭
　　　　為突厥所敗煬帝驛繫髙祖此書稱髙祖謂
　　　　秦王曰今遭羑里之厄爾昆季須㑹盟津之
　　　　師是興師由髙祖而本紀則謂舉事由秦王
　　　　又此書載隋少帝以夏四月詔曰今遵故事
　　　　遜於舊邸而本紀則繫之五月戊午凡此之
　　　　類皆疑此書為得其實未可與尋常稗史一
　　　　槩而論也乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
