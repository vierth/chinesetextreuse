
　建炎以來繫年要錄巻二十三
　　　　　　　　　　　　宋　李心傳　撰
建炎三年五月戊寅朔上次常州詔知樞宻院事兼御
營副使張浚為宣撫處置使以川陜京西湖南北路為
所部初上問浚以方今大計浚請身任陜蜀之事置司
秦川而别委大臣與韓世忠鎮淮東令吕頥浩扈駕來
武昌張俊劉光世從行庶與秦川首尾相應上許之始
除浚招討使左司員外郎兼權中書舎人李正民言川
陜吾境不當以招討名請用唐裴度故事上是其言浚
乃改命上許浚便宜黜陟親作詔賜之　左諫議大夫
滕康為翰林學士時御史中丞張守聞吕頥浩張浚叶
議將奉上幸武昌為趨陜之計又欲徙中原之民於東
南於是守與康皆持不可曰東南今日根本也陛下逺
適則姦雄生窺伺之心况將士多陜西人以蜀地近闗
陜可圖西歸不過將士為此計耳非為陛下與國家計
也守併陳其害有十至殿廬又謂康曰幸蜀之事吾曹
當以死爭之上納其言遂擢康為學士時顯謨閣直學
士致仕翟汝文亦奏疏請幸荆南不從　右司諫袁植
言前宰相黄潛善汪伯彥國之姦賊其罪不在王黼蔡
攸之下且怙寵擅權蔽賢嫉能登相府曾未踰年三分
天下幾失其二陛下縱釋而不誅奈宗廟社稷何望檻
送二人斬之都市以崇國體詔責授鎮東軍節度副使
英州安置黄潛善降充江州團練副使責授祕書少監
永州居住汪伯彦降充寧逺軍節度副使並即其州安
置始潛善之斥也其兄潛厚以分司居道州潛厚聞命
徑歸邵武軍朝廷聞之為降守臣張髦一官潛厚乃去
(潛厚事以紹興二年十月劉棐劾疏附/入不得其年月故因潛善再責遂書之)　是日韓世忠
引兵發杭州
庚辰江浙制置使周望引兵至衢州而苖傅與其徒犯
江山縣傅之行軍也常以王鈞甫馬柔吉將赤心隊為
先鋒去大軍十里而屯時上命諸將以罪止傅兄弟及
劉正彥鈞甫柔吉張逵餘皆罔治赤心軍士聞詔寛大
乃叛傅鈞甫遂焚河梁以斷其路率赤心之衆降於望
望使人受降書未成其前軍統領官右武大夫歸州防
禦使張翼等七人謂鈞甫反覆斬鈞甫及柔吉父子首
以降賊黨大懼詔以翼為翊衛大夫温州觀察使諸將
趙秉淵楊忠憫歸朝官趙棫趙休並進三官仍以棫休
為直秘閣秉淵易縣人宣和末殺契丹廋軍以城來降
忠憫其先榆次人也上之未移蹕也朝散郎洪皓以秀
州司錄事遭父喪免上疏論今内患甫平外敵方熾若
輕至建康恐金人乗虛侵軼宜遣近臣先往經營庶事
告辦鳴鑾未晚也時朝議已定不從既而悔之上問宰
輔近諫移蹕者為誰今安在張浚以皓對乃召至平江
欲以為部使者使招二凶㑹㨗書至乃止(此據洪皓行/述附見但行)
(述以為將招二凶㑹㨗書至乃止却恐不然按皓以三/月乙酉被㫖使金國是時二凶未平不應㨗書已至當)
(是鈞甫柔吉被殺而上在常州已聞之/也今略修潤仍移附此日庶不牴牾)皓彥昇弟子也
(彦昇鄱陽人/政和給事中)傅等聞韓世忠且至遂引兵趨信上世忠
聞之恐其滋蔓閩廣乃自浦城㨗出以邀之
辛巳上次鎮江府翰林學士滕康請命有司祭陳東之
墓御筆令守臣併張慤致祭上諭執政以慤古之遺直
東忠諫而死皆厚䘏其家焉　資政殿學士提舉西京
嵩山崇福宫盧益為淮東制置使資政殿學士提舉醴
泉觀兼侍讀路允廸為淮西制置使上以兩淮為强敵
所殘議擢大臣鎮撫故有是命益居天慶觀置司備位
而已尋皆罷之(此據趙甡之遺/史日歴無之)
癸未翰林學士滕康為端明殿學士簽書樞宻院事康
既秉政張浚西行之議遂格(朱熹作張浚行狀云浚建/議令吕頥浩奉上幸武昌)
(㑹浚西行江浙士大夫揺動頥浩遂變初議按康以異/論而執政則此議蓋已變矣不在浚西行之後意者浚)
(此時正往髙郵措置而康遂得遷邪或熹所云蓋/指東廵之議今且附見又於閠八月丁丑申言之)　徽
猷閣直學士提舉西京嵩山崇福宫曽楙為翰林學士
　是日上次下蜀鎮建武軍節度使節制江南東路軍
馬楊惟忠將萬餘人迎鑾部伍甚整上按轡顧望頗稱
其能
甲申中書舎人張忞罷忞初入見言上即位以來無纎
毫之失上謂大臣曰自古人君不患無過患不能改過
耳忞諂䛕如此豈可寘之從班乃落職宫觀
乙酉上至江寧府駐蹕神霄宫初上至張橋山水暴溢
橋壞於是江南東路轉運副使李謨黄敦書皆罷去而
中大夫提㸃刑獄公事姚舜明坐不迎車駕亦降二官
　御筆建康之地古稱名都其以江寧府為建康府
起復朝散郎洪皓為徽猷閣待制假禮部尚書充大金
通問使(皓已見五/月庚辰)初議遣人使金張浚因薦皓吕頥浩
召與語大悦俄有㫖賜對時皓方墨衰絰頥浩脫巾衣
服之既對上以國歩艱難兩宫逺狩為憂皓極言天道
好還金人安能久據中土此正春秋邲郢之役天其或
者警晉訓楚也上恱進皓五官擢待制而以武功郎龔
璹為右武大夫假明州觀察使副之上遺左副元帥宗
維書願去尊號用正朔比於藩臣上令皓與宰執議國
書皓欲有所易頥浩不樂遂罷遷官之命(洪适撰皓行/述云近例逺)
(使得循職郎四人時先君有六子獨适與名三以官其/弟姪按日歴紹興十二年二月十九日左從政郎洪适)
(状父皓出使依例合得五名恩澤當時䝉指揮令候回/日陳乞伏望先次一併給還有㫖依傅雱例施行據此)
(則皓出疆日止實放行一名故獨官适也其後紹興元/年四年七年十一年皓皆用待制恩例奏子京官十三)
(年還朝則适遵已入館矣官/其弟姪乃在此時今不取)時淮南盗賊踵起右武大
夫忠州防禦使李成自山東至泗上甫就招即以成知
泗州覊縻而已乃命皓兼淮南京東等路撫諭俾成遣
所部衞皓至南京璹歴陽人也(此以洪皓行述增修上/遺尼瑪哈書日歴不載)
(按今年十一月丁夘親征詔書有云卑詞厚禮遣使相/望以至願去尊稱甘自貶黜請用正朔比於藩臣在建)
(康則遣洪皓崔縱杜時亮在平江則遣張邵其為書指/無不曲盡哀祈此詔布之四方則史臣不必追諱此事)
(當略存之以見其實今年七月/癸未八月丁夘所書可參考)
丁亥龍圖閣待制㳂江措置使陳彦文為徽猷閣直學
士都大提領水軍措置江浙防托事務仰體國憂不許
辭免日下疾速前來行在奏事又詔防江措置自池州
至平江府並𨽻彦文仍委守令按户籍丁産簿選衆所
推服之人為隊長分認地分廣置刀弩具舟檝將佐並
委彦文經畫之(彦文陞職名日歴無有/今以季陵外制集増入)　詔内侍藍珪
等並縁苖傅作亂無辜譴斥仰所至州軍火急遣赴行
在　潰卒朱海有衆數千人入定逺縣界知縣事魏孝
友率兵至永康鎮迓之孝友請戰海曰我假道而過秋
毫不敢犯尚何與公戰乎孝友不從以民兵擊之海怒
與戰民兵皆潰海執孝友至縣殺之　是日苖傅冦浦
城縣時御營副使司前軍統制王徳既殺江浙制置司
裨將陳彦章欲與制置使韓世忠戰世忠曰苖劉未平
若與之戰乃是更生一敵不如避之夜世忠將至浦城
北十里與傅正彦遇于漁梁驛正彥屯溪北傅屯溪南
跨溪據險設伏相約為應世忠率諸軍力戰驍將李忠
信趙竭節恃勇陷陣右軍統制官馬彦溥馳救死之賊
乗勝至中軍世忠瞋目大呼挺矛而入正彦望見失聲
曰吾以為王徳乃韓將軍也正彦少却世忠揮兵以進
正彦墜馬世忠生擒之盡得其金帛子女傅棄軍遁去
墜馬不死失傅所在苖瑀收餘卒得千六百人進破劔
川縣又犯䖍州事聞再贈彦溥武成軍節度使謚忠壯
先是朝散郎劉晏(晏已見二年/九月甲申)𨽻正彦軍中傅使統赤
心隊晏謂其部曲曰吾豈從逆黨反者邪韓制置來吾
事濟矣遂率衆歸世忠浦城之戰世忠以晏騎六百為
疑兵於浦山之陽賊見大駭晏以所部力戰世忠上其
功後遷一官(日歴載世忠獲正彦在/己丑今從熊克小歴)
戊子秘閣修撰知廬州胡舜陟以禦冦有勞陞集英殿
修撰
己丑詔以浙西所糴米四十萬斛赴東京應副留守司
支用以發運副使葉煥有請也　初薛慶既據髙郵兵
至數萬人附者日衆知樞宻院事張浚聞慶等無所係
屬欲歸麾下親往招之浚渡江靳賽以兵降及是至髙
郵入慶壘從者不滿百人浚出黄榜示以朝廷恩意慶
感服再拜
辛卯詔太史局天文官許將帶學生内中直宿以備宣
問天象
壬辰徽猷閣直學士提舉萬夀觀兼侍講詹乂兼權直
學士院
甲午左武大夫福州觀察使節制戰船軍馬辛道宗提
㸃江南東路刑獄專一措置捉殺盗賊公事
乙未知樞宻院事張浚罷為資政殿學士提舉杭州洞
霄宫初薛慶欲求厚賞乃留浚三日而外間不知謂浚
為慶所執浮言胥動真州守臣以聞吕頥浩與李邴滕
康共議罷浚樞筦以御營使司前軍統制王􁣣為淮南
招撫使統所部往平之(中興姓氏錄薛慶傳趙甡之遺/史皆云張浚至髙郵薛慶詐迎)
(入城見浚之貌曰豈有如此樞宻邪遂執之浚隨行有/陜西兵多遭殺者慶逼浚出所賫官告三千道而館之)
(按此即當時傳聞之詞恐不至是日歴紹興二年三月/七日進武副尉張存状於建炎三年五月内受到御營)
(副使張樞宻劄子勘㑹髙郵軍屯駐統制官薛慶下將/佐使臣人兵能保䕶知宗一行無虞居民歸業係河北)
(忠義之士因金人侵洺州累年堅守勢力不加轉戰千/餘里皆曽殺獲委有功效昨隨李民來赴行在又能堅)
(守忠義再立勞績深可嘉尚今依奉聖㫖各與轉三官/資内存係民兵甲頭至今未曽陳乞正授文帖詔張存)
(轉兩資其借補劄子令尚書省毁抹據此慶求厚賞則/有之而所謂迫浚令出官告三千道則恐非其實也又)
(紹興四年三月壬子張俊申本軍使臣韓福喬徳建炎/三年五月内張樞宻到承州補正承信郎所有承到張)
(樞宻付身未曽換給足明傳/聞之妄今併附此以備參考)　徽猷閣待制提舉杭州
洞霄宫沈思卒思真州人事上皇為中書舍人　京東
東路安撫使劉洪道在安邱未有所向乃與宫儀偕引
兵依閻臯於濰州
丁酉直秘閣主管南京鴻慶宫曽紆以首明大義除直
顯謨閣用御史中丞張守奏也(日歴云紆除直秘閣/誤也今從紆墓誌)遂
以通判杭州章誼為尚書倉部員外郎
己亥都省言自軍興以來天下多事四方文移増倍於
前日宰執精力疲耗於案牘而邊防軍政所當急者反
致稽緩此無他中書别無屬官故也望用熈寧故事復
置中書門下省檢正官二員分書六房事省左右司郎
官二員從之　是日苖翊率衆出降未解甲復用其將
孟臯計欲遁之温台裨將江池聞之殺臯擒翊降於制
置使周望其衆皆解甲有舉子程妥者崇安人時在傅
軍為傅謀與苖瑀張逵收餘兵入崇安縣統制官喬仲
福王徳共追之盡降其衆傅夜脱身去變姓名為商人
與其愛將張政亡之建陽縣土豪承節郎詹標覺而邀
之留連數日妥知不免宻告標曰此苖傅也標執以告
南劔州同廵檢吕熈熈以赴福建提㸃刑獄公事林把
把懼政分其功與熈謀使䕶兵殺政崇安境上自以傅
追世忠授之遂檻赴行在(林杞遺事苗傅劉正彦既敗/走韓世忠尾賊而追之時把)
(為閩憲恐賊至得脫預檄諸郡扼其奔衝既而正彦先/為大軍所擒傅與其徒變姓名竄伏人莫能蹤跡把立)
(重賞募之俄而募士詹標擒傅與其徒張政以至是時/世忠已班師杞冒暑親部送至富沙境上㑹日暮大雨)
(政乗此謀竄去為䕶兵所殺把獨以傅追及世忠授之/初知建州某人者與當軸為姻恃勢貪婪用官錢至累)
(鉅萬監司不敢按杞亟以其罪聞某人䜛於當軸遂以/張政為告苗傅反者宜得重賞而把殺之遂下杞於獄)
(㡬欲寘之死不得已猶削籍連州安置紹興四年六月/二十四日刑部状勘當吕熈元係南劔州同廵檢據統)
(制詹標申捜尋四山見三人從廟山奔下内一人是税/户陸安來報被賊擄去内二人係張政苖傅押至提刑)
(林杞處出頭内張政言寃屈事政是徒中反告之人有/金牌子與程十一郎託他去告官林把為見張政稱是)
(告捉苖傅之人有礙自己功賞問吕熈道張政是苖傅/使臣只道他捉得苖傅若送去韓世忠處壊了我待殺)
(了如何吕熈道可乗虛作緩急令人取首級到建安縣/界安泊關報張瑀將兵来取苗傅林把向吕熈道張政)
(如何吕熈道因此急難取首級林把言好吕熈向邱萬/嚴景用刀將張政斫下首級此日歴所書也遺事所云)
(不無縁飾今從史把/明年三月甲寅編管)
辛丑張浚自髙郵至行在復以浚知樞宻院事先是淮
南招撫使王􁣣既渡江㑹薛慶既得厚賞用其黨王存
計亟以兵衛浚而出上聞之歎息即日趣歸浚辭曰髙
郵之行徒仗忠信雖不至如所傳聞然身為大臣輕動
損威其罪莫大詔不允遂以慶守髙郵軍上親書御製
中和堂詩賜浚曰願同越句踐焦思先吾身卒章曰髙
風動君子屬意種蠡臣是行也御營使司主管機宜文
字承直郎任貺至髙郵遇賊墜馬死上命以銀帛䘏其
家錄其子仲全為忠州文學(趙甡之遺史云薛慶之執/浚也屢欲殺之其黨王存)
(勸止之曰真偽未可知若殺真樞宻則異日欲歸朝廷/其可得邪慶然之浚遂得歸按此亦傳聞之辭以任貺)
(之死及浚奏劄之語觀之慶其初亦必稍有不/順但終於感化不至如遺史所云耳今不取)
壬寅詔諸將班師以劉正彦苖翊就擒故也
癸卯改鑄虎符
初唐州既為金人所殘乃移治桐栢縣土豪董平盡攅
集强壯為兵朝廷因以為統制平以兵勢脅制州郡守
臣滕牧不能堪平怒欲殺之㑹京西轉運判官直徽猷
閣范正已行部至唐州牧告其狀正已陽數牧罪下襄
陽獄言于朝乙巳詔免牧官令疾速取勘正已純禮子
也(純禮仲淹子建/中尚書右丞)平嘗引衆犯徳安府遣其徒李居正
黄進入城議事守臣陳規即推誠與語且諭以忠義居
正曰誠所願進不對規斬進以兵授居正使為前鋒大
破之平乃去(按董平事迹全不見於史今以趙甡之遺/史陳規行状程昌㝢家傳參修甡之載滕)
(牧事於今年六月末而昌㝢家傳載牧與王民自襄陽/還攻董平以八月十九日過蔡州事亦相近日歴紹興)
(二年正月二日刑部状檢准建炎三年五月二十八日/勅知唐州滕牧治事不審與董平有隙使軍民無緣安)
(帖等事奉聖㫖滕牧先次放罷疾速取勘具案聞奏本/部催促襄陽府二年半有餘並無回報此即正己所劾)
(也未知正己過唐的在何/時今但書降㫖之日竢考)
丙午命諸路漕臣驅磨常平失陷錢物具數申尚書省
仍樁收以待詔用
丁未尚書省請以江池饒信州為江州路建康府太平
宣徽州廣徳軍為建康府路並以守臣充安撫制置使
其江州守臣更不帶江東湖北字入銜從之(熊克小歴/載此事在)
(此月丁酉今從日歴/明年六月戊辰又改)
是月宣義郎直秘閣張元亨主管亳州明道宫用渡江
詔也(此據紹興四年六月元/亨陳乞差遣状修入)　京西北路制置使翟興
擊叛將楊進殺之進屯鳴臯山之北興與其子琮屢擾
刼之進不能安棄輜重南走興引衆邀擊㑹於魯山縣
賊以精銳逆戰於婆娑店興之軍以藥箭射進併中其
馬進死於陣興遂復西京躬率將吏至永安軍朝謁諸
陵軍士皆掩泣有義兵統領季興者王屋人世為農魁
桀有勇力寡言語尚信義二帝北狩興以保扞鄉里聚
衆萬餘元帥府統制官元常以興為義兵統領上既南
渡興以衆往來懐衛間斷金人糧道翟興以書幣迎之
使知長水縣至是破楊進有功興奏為武義郎閤門宣
贊舎人就統所部而借補武略郎王俊(俊初見元/年十二月)亦以
功遷京西南路招捉副使留守司仍鑄印給付(此據俊/建炎四)
(年六月自/陳狀増入)進餘衆復推其徒劉可為首以拒官軍時劇
盗張用王善皆在陳蔡之間楊進既死京畿稍寧靜東
京留守杜充乃奉表請上還闕不從
　建炎以來繫年要録巻二十三
