
　元史卷六十六
　　明翰林學士亞中大夫知制誥兼國史宋濓等修
　志第十七下
　　河渠三
　　　黄河
至正四年夏五月大雨二十餘日黄河暴溢水平地深
二丈許北決白茅隄六月又北決金隄並河郡邑濟寧
單州虞城碭山金郷魚䑓豐沛定陶楚丘武城以至曹
州東眀鉅野鄆城嘉祥汶上任城等處皆罹水患民老
弱昏墊壮者流離四方水勢北侵安山沿入㑹通運河
延袤濟南河間将壊兩漕司鹽埸妨國計甚重省臣以
聞朝廷患之遣使體量仍督大臣訪求治河方畧九年
冬托克托復為丞相慨然有志於事功論及河決即言
于帝請躬任其事帝嘉納之乃命集羣臣議廷中而言
人人殊唯都漕運使賈魯昌言必當治先是魯嘗為山
東道奉使宣撫首領官循行被水郡邑具得修捍成策
後又為都水使者奉㫖詣河上相視驗狀為圖以二䇿
進獻一議修築北隄以制横潰其用功省一議疏塞並
舉挽河使東行以復故道其功費甚大至是復以二䇿
對托克托韙其後䇿議定薦魯于帝大稱㫖十一年四
月初四日下詔中外命魯以工部尚書為總河治防使
進秩二品授以銀印發汴梁大名十有三路民十五萬
人廬州等戍十有八翼軍二萬人供役一切從事大小
軍民咸禀節慶便宜興繕是月二十二日鳩工七月疏
鑿成八月決水故河九月舟楫通行十一月水土工畢
諸埽諸隄成河乃復故道南滙于淮又東入于海帝遣
貴臣報祭河伯召魯還京論功超拜榮祿大夫集賢大
學士其宣力諸臣遷賞有差賜丞相托克托世襲達爾
罕之號特命翰林學士承㫖歐陽𤣥製河平碑文以旌
勞績𤣥既為河平之碑又自以為司馬遷班固記河渠
溝洫僅載治水之道不言其方使後世任斯事者無所
考則乃從魯訪問方略及詢過客質吏牘作至正河防
記欲使來世罹河患者按而求之其言曰治河一也有
疏有濬有塞三者異焉釃河之流因而導之謂之疏去
河之淤因而深之謂之濬抑河之暴因而扼之謂之塞
疏濬之别有四曰生地曰故道曰河身曰減水河生地
有直有紆因直而鑿之可就故道故道有髙有卑髙者
平之以趍卑髙卑相就則髙不壅卑不瀦慮夫壅生潰
瀦生堙也河身者水雖通行身有廣狹狹難受水水益
悍故狹者以計闢之廣難為岸㟁善崩故廣者以計禦
之減水河者水放曠則以制其狂水隳突則以殺其怒
治隄一也有剏築修築補築之名有剌水隄有截河隄
有䕶岸隄有縷水隄有石船隄治埽一也有岸埽水埽
有龍尾闌頭馬頭等埽其為埽臺及推卷牽制薶掛之
法有用土用石用鐵用草用木用杙用絙之方塞河一
也有缺口有豁口有龍口缺口者已成川豁口者舊常
為水所豁水退則口下於隄水漲則溢出於口龍口者
水之所㑹自新河入故道之潨也此外不能悉書因其
用功之次第而就述於其下焉其濬故道深廣不等通
長二百八十里百五十四步而强功始自白茅長百八
十二里繼自黄陵岡至南白茅闢生地十里口初受廣
百八十步深二丈有二尺已下停廣百步髙下不等相
折深二丈及泉曰停曰折者用古筭法因此推彼知其
勢之低昂相凖折而取匀停也南白茅至劉荘村接入
故道十里通折墾廣八十步深九尺劉荘至專固百有
二里二百八十步通折停廣六十步深五尺專固至黄
固墾生地八里面廣百步底廣九十步髙下相折深丈
有五尺黄固至哈只口長五十一里八十步相折停廣
墾六十步深五尺乃濬凹里减水河通長九十八里百
五十四步凹里村缺河口生地長三里四十步面廣六
十步底廣四十步深一丈四尺自凹里生地以下舊河
身至張贊店長八十二里五十四步上三十六里墾廣
二十步深五尺中三十五里墾廣二十八步深五尺下
十里二百四十步墾廣二十六步深五尺張贊店至楊
青村接入故道墾生地十有三里六十歩面廣六十步
底廣四十步深一丈四尺其塞專固缺口脩隄三重并
補築凹里减水河南岸豁口通長二十里三百十有七
步其剏築河口前第一重西隄南北長三百三十一步
廣二十五步底廣三十三步樹置樁橛實以土牛草葦
雜梢相兼髙丈有三尺隄前置龍尾大埽言龍尾者伐
大樹連梢繫之隄防随水上下以破嚙岸浪者也築第
二重正隄并補兩端舊隄通長十有一里三百步缺口
正隄長四里兩隄相接舊隄置樁堵閉河身長百四十
五步用土牛草葦梢土相兼脩築底廣三十步脩髙二
丈其岸上土工脩築者長三里二百十有五步有竒髙
廣不等通髙一丈五尺補築舊隄長七里里三百步表
裏倍薄十步増卑六尺計髙一丈築第三重東後隄并
接脩舊隄髙廣不等通長八里補築凹里減水河南岸
豁口四處置樁木草土相兼長四十七步於是塞黄陵
全河水中及岸上脩隄長三十六里百三十餘步其脩
大隄剌水者二長十有四里七十步其西復作大隄剌
水者一長十有二里百三十歩内剏築岸上土隄西北
起李八宅西隄東南至舊河岸長十里百五十步顛廣
四步趾廣三之髙丈有五尺仍築舊河岸至入水隄長
四百三十步趾廣三十步顛殺其六之一接脩入水兩
岸埽隄並行作西埽者夏人水工徴自靈武作東埽者
漢人水工徴自近畿其法以竹絡實以小石每埽不等
以蒲葦綿腰索徑寸許者從鋪廣可一二十步長可二
三十步又以曵埽索綯徑三寸或四寸長二百餘尺者
衡鋪之相間復以竹葦麻檾大繂長三百尺者為管心
索就繫綿腰索之端於其上以草數千束多至萬餘匀
布厚鋪於綿腰索之上橐而納之丁夫數千以足踏實
推卷稍髙即以水工二人立其上而號於衆衆聲力舉
用小大推梯推卷成埽髙下長短不等大者髙二丈小
者不下丈餘又用大索四五為腰索轉致河濱選健丁
操管心索順埽臺立踏或掛之臺中鐵猫大橛之上以
漸縋之下水埽後掘地為渠陷管心索渠中以散草厚
覆築之以土其上復以土牛雜草小埽梢土多寡厚薄
先後随宜脩疊為埽臺務使牽制上下縝宻堅壮互為
掎角埽不動揺日力不足火以繼之積累既畢復施前
法卷埽以厭先下之埽量水淺深制埽厚薄壘之多至
四埽而止兩埽之間置竹絡髙二丈或三丈圍四丈五
尺實以小石土牛既滿繫以竹䌫其兩旁並埽密下大
樁就以竹絡上大竹腰索繫於樁上東西兩埽及其中
竹絡之上以草土等物築為埽臺約長五十步或百步
再下埽即以竹索或麻索長八百尺或五百尺者一二
雜厠其餘管心索之間俟埽入水之後其餘管心索如
前薶掛随以管心長索逺置五七十步之外或鐵猫或
大樁曵而繋之通管束累日所下之埽再以草土等物
通脩成隄又以龍尾大埽密掛於䕶隄大樁分折水勢
其隄長二百七十歩北廣四十二歩中廣五十五步南
廣四十二步自顛至趾通髙三丈八尺其截河大隄髙
廣不等長十有九里百七十七步其在廣陵北岸者長
十里四十一步築岸上土隄西北起東西故隄東南至
河口長七里九十七步顛廣六步趾倍之而强二步髙
丈有五尺接脩入水施土牛小埽梢草雜土多少厚薄
随宜脩疊及下竹絡安大樁繫龍尾埽如前兩隄法唯
脩疊埽臺增用白闌小石并埽上及前洊脩埽隄一長
百餘步直抵龍口稍北闌頭三埽並行埽大隄廣與剌
水二隄不同通前列四埽間以竹絡成一大隄長二百
八十步北廣百一十步其顛至水面髙丈有五尺水面
至澤腹髙二丈五尺通髙三丈五尺中流廣八十步其
顛至水面髙丈有五尺水面至澤腹髙五丈五尺通髙
七丈並剏築縷水横隄一東起北截河大隄西抵西刺
水大隄又一隄東起中刺水大隄西底西剌水大隄通
長二里四十二步亦顚廣四步趾三之髙丈有二尺脩
黄陵南岸長九里百六十步内剏岸上隄東北起新補
白茅故隄西南至舊河口髙廣不等長八里二百五十
步乃入水作石船大隄盖由是秋八月二十九日乙巳
道故河流先所脩北岸西中剌水及截河三隄猶短約
水尚少力未足恃決河勢大南北廣四百餘步中流深
三丈餘益以秋漲水多故河十之八兩河争流近故河
口水刷岸北行洄漩湍激難以下埽且埽行或遲恐水
盡湧入決河因淤故河前功遂隳魯乃精思障水入故
河之方以九月七日癸丑逆流排大船二十七艘前後
連以大桅或長樁用大麻索竹絙絞縳綴為方舟又用
大麻索竹絙并船身繳繞上下令牢不可破乃以鐡猫
於上流硾之水中又以竹絙絶長七八百尺者繫兩岸
大橛上每絙或硾二舟或三舟使不得卞船腹畧鋪散
草滿貯小石以合子板釘合之復以埽密布合子板上
或二重或三重以大麻索縳之急復縳横木三道於頭
桅皆以索維之用竹編笆夹以草石立之桅前約長丈
餘名曰水簾桅復以木榰拄使簾不偃仆然後選水工
便㨗者每船各二人執斧鑿立船首尾岸上搥皷為號
皷鳴一時齊鑿須㬰舟穴水入舟沉遏決河水怒溢故
河水暴增即重樹水簾令後復布小埽土牛白闌長梢
雜草土等物随宜填垜以繼之石船下詣實地以出水
基址漸髙復卷大埽以壓之前船勢畧定尋用前法沉
餘船以竟後功昏曉百刻役夫分畨甚勞無少間斷船
隄之後草埽三道並舉中置竹絡盛石並埽置樁繫䌫
四埽及絡一如修北截水隄之法第以中流水深數丈
用物之多施工之大數倍他隄船隄距北岸纔四五十
步勢迫東河流峻若自天降深淺巨測於是先卷下大
埽約髙二丈者或四或五始出水面修至河口一二十
步用工尤艱薄龍口喧豗猛疾勢撼埽基䧟裂欹傾俄
遠故所觀者股弁衆議騰沸以為難合然勢不容已魯
神色不動機解捷出進官吏工徒十餘萬人日加奨諭
辭㫖懇至衆皆感激赴功十一月十一日丁巳龍口遂
合決河絶流故道復通又於隄前通卷闌頭埽各一道
多者或三或四前埽出水管心大索繫前埽硾後攔頭
埽之後後埽管心大索亦繫小埽硾前攔頭埽之前後
先覊縻以錮其勢又於所交索上及兩埽之間壓以小
石白闌土牛草土相半厚薄多寡相勢措置埽隄之後
自南㟁復修一隄抵已閉之龍口長二百七十步船隄
四道成隄用農家塲圃之具曰轆軸者穴石立木如比
櫛薶前埽之旁每步置一轆軸以横木貫其後又穴石
以徑二寸餘麻索貫之繋横木上密掛龍尾大埽使夏
秋潦水冬春凌􁆈不得肆力於岸此隄接北岸截河大
隄長二百七十步南廣百二十步顛至水面髙丈有七
尺水面至澤腹髙二丈二尺中流廣八十步顛至水面
髙丈有五尺水面至澤腹髙五丈五尺通髙七丈仍治
南岸䕶隄埽一道通長百三十步南岸䕶岸馬頭埽三
道通長九十五步修築北岸隄防髙廣不等通長二百
五十四里七十一步白茅河口至板城補築舊隄長二
十五里二百八十五步曹州板城至英賢村等處髙廣
不等長一百三十三里二百步梢岡至碭山縣増倍舊
隄長八十五里二十步歸徳府哈只口至徐州路三百
餘里修完缺口一百七處髙廣不等積修計三里二百
五十六步伊實拉店縷水月隄髙廣不等長六里三十
步其用物之凡樁木大者二萬七千榆桞雜稍六十六
萬六千帶梢連根株者三千六百藁秸蒲葦雜草以束
計者七百三十三萬五千有竒竹竿六十二萬五千葦
蓆十有七萬二千小石二千艘繩索小大不等五萬七
千所沉大船百有二十鐡纜三十有二鐡猫三百三十
有四竹篾以斤計者十有五萬硾石三千塊鐵鑽萬四
千二百有竒大釘三萬三千二百三十有二其餘若木
龍蠶椽木麥稭扶樁鐵义鐡吊枝麻搭火鈎汲水貯水
等具皆有成數官吏俸給軍民衣糧工錢醫藥祭祀賑
恤驛置馬乗及運竹木沉船渡船下樁等工鐡石竹木
繩索等匠傭貲兼以和買民地為河併應用雜物等價
通計中統鈔百八十四萬五千六百三十六錠有竒魯
嘗有言水工之功視土工之功為難中流之功視河濱
之功為難決河口視中流又難北岸之功視南岸為難
用物之効草雖至柔柔能狎水水漬之生泥泥與草并
力重如碇然維持夾輔纜索之功實多盖由魯習知河
事故其功之所就如此𤣥之言曰是役也朝廷不惜重
費不吝髙爵為民辟害托克托能體上意不憚焦勞不
恤浮議為國拯民魯能竭其心思智計之巧乗其精神
膽氣之壮不惜劬瘁不畏譏評以報君相知人之明宜
悉書之使職史氏者有所考證也先是嵗庚寅河南北
童謡云石人一隻眼挑動黄河天下反及魯治河果於
黄陵岡得石人眼一而汝頴妖㓂乗時而起議者徃徃
以謂天下之亂皆由賈魯治河之役勞民動衆之所致
殊不知元之所以亡者實基於上下因循狃於宴安之
習紀綱廢弛風俗偷薄其致亂之階非一朝一夕之故
所由來乆矣不此之察乃獨歸咎於是役是徒以成敗
論事非通論也設使賈魯不興是役天下之亂詎無從
而起乎今故具錄𤣥所記庶来者得以詳焉
　　　蜀堰
江水出蜀西南徼外東至于岷山而禹導之秦昭王時
蜀太守李氷鑿離堆分其江以灌川蜀民用以饒厯千
數百年所過衝薄蕩囓又大為民患有司以故事嵗治
隄防凡一百三十有三所役兵民多者萬餘人少者千
人其下猶數百人役凡七十日不及七十日雖事治不
得休息不役者日出三緡為庸錢由是富者屈於貲貧
者屈於力上下交病㑹其費嵗不下七萬緡大抵出於
民者九十藏于吏而利之所及不足以償其費矣元統
二年僉四川肅政廉訪司事吉達布巡行周視得要害
之處三十有二餘悉罷之召灌州判官張𢎞計曰若甃
之以石則嵗役可罷民力可蘓矣𢎞曰公慮及此生民
之福國家之幸萬世之利也𢎞遂出私錢試為小堰堰
成水暴漲而堰不動乃具文書㑹行省及䝉古軍七翼
之長郡縣守宰下及鄉里之老各陳利害咸以為便復
禱于氷祠卜之吉於是徴工發徒以仍改至元元年十
有一月朔日肇事于都江堰即禹鑿之處分水之源也
鹽井闗限其西北水西闗據其西南江南北皆東行北
舊無江氷鑿以辟沬水之害中為都江堰少東為大小
釣魚臺又東跨二江為石門以節北江之水又東為利
民臺臺東南為侍郎楊桞二堰其水自離堆分流入于
南江南江東至鹿角又東至金馬口又東過大安橋入
於成都俗稱太皂江北江之正源也北江少東為虎頭
山為門鷄臺臺有水則以尺畫之凡十有一水及其九
其民喜過則憂沒其則則困又書深淘灘髙作堰六字
其旁為治水之法皆氷所為也又東為離堆又東過凌
虚步雲二橋又東至三石洞釃為二渠其一自上馬騎
東流過郫入于成都古謂之内江今府江是也其一自
三石洞北流過将軍橋又北過四名洞折而東流過新
繁入於成都古謂之外江此氷所穿二江也南江自利
民臺有支流東南出萬工堰又東為駱駞口又東為碓
口繞青城而東鹿角之北涯有渠曰馬壩東流至成都
入于南江渠東行二十餘里水決其南涯四十有九每
嵗疲民力以塞之乃自其北涯鑿二渠與楊桞渠合東
行數十里復與馬灞渠㑹而渠成安流自金馬口之西
鑿二渠合金馬渠東南入于新津江罷藍淀黄水千金
白水新興至三利十二堰北江三石洞之江為外應顔
上五斗諸堰外應顔上之水皆東北流入于外江五斗
之水南入馬壩渠皆内江之支流也外江東至崇寧亦
為萬工堰堰之支流自北而東為三十六洞過清白堰
東入于彭漢之間而清白堰水潰其南涯延袤三里餘
有司因潰以為堰堰輙壊乃疏其北涯舊渠直流而東
罷其堰及三十六洞之役嘉定之青神有堰曰鴻化則
授成其長吏應期而功畢若成都之九里隄崇寧之萬
工堰彭之堋口豐潤千江石洞濟民羅江馬脚諸堰工
未及施則召長吏勉諭使及農隙為之諸堰都江及利
民臺之役最大侍郎楊桞外應顔上五斗次之鹿角萬
工駱駞碓口三利又次之而都江又居大江中流故以
鐵萬六千斤鑄為大龜貫以鐵柱而鎭其源然後即工
諸堰皆甃以石範鐡以闗其中取桐實之油和石灰雜
麻絲而搗之使熟以苴罅漏岸善崩者密築江石以䕶
之上植楊桞旁種蔓荆櫛比鱗次頼以為固盖以數百
萬計所至或疏舊渠以導其流或鑿新渠以殺其勢遇
水之㑹則為石門以時啟閉而洩蓄之用以節民力而
資民利凡智力所及無不為也初郡縣及兵官共掌都
江之政延祐七年其兵官奏請獨任郡縣民不堪其役
至是復合焉常嵗獲水之利僅數月堰輒壊至是雖縁
渠所置碓磑紡績之處以千萬計四時流轉而無窮其
始至都江水深廣莫可測忽有大洲湧出其西南方可
數里人得用事其間入山伐石崩石已滿随取而足蜀
故多雨自初役至工畢無雨雪故力省而功倍若有相
之者五越月初告成而吉達布以監察御史召省臺上
其功詔揭徯斯製文立碑以旌之是役也凡石工金工
皆七百人木工二百五十人役徒三千九百人而䝉古
軍居其二千糧為石千有竒石之材取于山者百萬有
竒石之灰以斤計者六萬有竒油半之鐵六萬五千斤
麻五千斤撮其工之直物之價以緡計者四萬九千有
竒皆出於民之庸而在官之積者尚餘二十萬一千八
百緡責灌守以貸于民嵗取其息以偹祭祀及淘灘修
堰之費仍蠲灌之兵民所常徭役俾專其力於堰事
　　　涇渠
涇渠者在秦時韓使水工鄭國説秦鑿涇水自仲山西
抵瓠口為渠並北山東注于洛三百餘里以溉田盖欲
以罷秦之力使無東伐秦覺其謀欲殺之鄭曰臣為韓
延數年之命而為秦建萬世之利秦以為然使迄成之
號鄭渠漢時有白公者奏穿渠引涇水起谷口入櫟陽
注渭中袤二百里溉田四千五百餘頃因名曰白渠歴
代因之皆享其利至宋時水衝囓失其故蹟熈寧間詔
賜常平息錢助民興作自仲山旁開鑿石渠從髙㵼水
名豐利渠元至元間立屯田府督治之大徳八年涇水
暴漲毁堰塞渠陜西行省命屯田府總官𤓰爾集巴延
特穆爾及涇陽尹王琚疏導之起涇陽髙陵三原櫟陽
用水人户及渭南櫟陽涇陽三屯所人夫共三千餘人
興作水通流如舊其制編荆為囤貯之以石復填以草
以土為堰嵗時葺理未嘗廢止至元元年王琚為西臺
御史建言於豐利渠上更開石渠五十一丈濶一丈深
五尺積一十五萬三千工每方一尺為一工自延祐元
年興工至五年渠成是年秋改堰至新口泰定間言者
謂石渠嵗乆水流漸穿逾下去岸益髙至正三年御史
宋秉亮相視其堰謂渠積年坎取淤土疊壘於岸極為
髙崇力難送土於上因請就岸髙處開通鹿巷以便夫
行廷議允可四年屯田同知雅布呼涇尹李克忠發丁
夫開鹿卷八十四處削平土壘四百五十餘步二十年
陜西行省左承相特里特穆爾遣都事楊欽修治凡溉
農田四萬五千餘頃
　　　金口河
至正二年正月中書參議博囉特穆爾都水傅佐建言
起自通州南高麗荘直至西山石峽鐵板開水古金口
一百二十餘里創開新河一道深五丈廣二十丈放西
山金口水東流至髙麗荘北合御河接引海運至大城
内輸納是時托克托為中書右丞相以其言奏而行之
廷臣多言其不可而左丞許有壬言尤力托克托排羣
議不納務於必行有壬因條陳其利害畧曰大徳二年
渾河水發為民害大都路都水監将金口下閉閘板五
年間渾河水勢浩大郭太史恐衝沒田薛二村南北二
城又将金口以上河身用砂石雜土盡行堵閉至順元
年因行都水監郭道夀言金口引水過京城至通州其
利無窮工部官并河道提舉司大都路及合屬官員耆
老等相視議擬水由二城中間窒礙又盧溝河自橋至
合流處自來未嘗有漁舟上下此乃不可行船之明驗
也且通州去京城四十四里盧溝止二十里此時可行
船當時何不於盧溝立馬頭百事近便却於四十里外
通州為之又西山水勢髙峻亡金時在都城之北流入
郊野縱有衝決為害亦輕今則在都城西南與昔不同
此水性本湍急若加以夏秋霖潦漲溢則不敢必其無
虞宗廟社稷之所在豈容僥倖於萬一若一時成功亦
不能保其永無衝決之患且亡金時此河未必通行今
所有河道遺跡安知非作而復輟之地乎又地形髙下
不同若不作閘必致走水淺澁若作閘以節之則沙泥
渾濁必致淤塞每年每月專人挑洗盖無窮盡之時也
且郭太史初作通惠河時何不用此水而逺取白浮之
水引入都城以供閘埧之用盖白浮之水澄清而此水
渾濁不可用也此議方興傳聞於外萬口一辭以為不
可若以為成大功者不謀於衆人言不足聽則是商鞅
王安石之法當今不宜有此議既上丞相終不從遂以
正月興工至四月功畢起閘放金口水流湍勢急沙泥
壅塞船不可行而開挑之際毁民廬舍墳塋夫丁死傷
甚衆又費用不貲卒以無功繼而御史紏劾建言者博
囉特穆爾傅佐俱伏誅今附載其事於此用為妄言水
利者之戒
　
　
　
　
　
　
　
　
　
　
　
　
　元卷卷六十六
元史卷六十六考證
黄河又用大索四五為腰　四五原文譌之或互據續
　通考改
蜀堰少東為大小釣魚臺　原文脱臺字據永樂大典
　増
北江之正源也　原文脱北字據永樂大典増
其一自上馬騎東流過郫　郫原文譌鄆據永樂大典
　改
古謂之内江已下三十九字　原本脱去按都江考都
　江舊置大堰疏流為三正北曰外應溉導江新繁而
　達於懐安之金堂東北曰三石洞溉導江九龍崇寧
　䝉陽而達於漢之雒東流曰馬騎溉導江崇寧郫温
　江新都新繁華陽馬騎口即内江也原文因入於成
　都句上下相類遂誤接外江脱去内江一條今據永
　樂大典增
又東為駱駝口　原文脱口字據樂大典增
有渠曰馬壩　壩原文譌堰據永樂大典改
彭之堋口豐潤千江石洞濟民羅江馬脚諸堰　彭原
　文譌彰考四川有彭州無彰州志誤又羅江馬脚謂
　羅江之馬脚堰原文脱江馬二字今據四川通志增
　改
楊栁　栁原文譌林按楊栁堰已見前今據四川通志
　改
