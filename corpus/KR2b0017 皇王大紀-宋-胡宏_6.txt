
　皇王大紀卷五　　　　　　宋　胡宏　撰
　三王紀
　　夏大禹
元載禹踐天子位都于安邑以水徳王正仍建寅是謂
人統朔以平旦建綏乗先路駱馬黒鬛大事斂用昬戎
事乗驪戎車曰鉤車先正馬牲用黑牡國號夏即蒲坂
而封商均是為虞以奉其先祀服其服禮樂如之以客
見天子天子弗臣示不敢專也行丙寅厯其圖書曰連
山艮震巽離坤兊乾坎此連山氏之河圖也夏后氏因
之故曰連山王天資敏給其徳不違其儀可親其言可
信不貴尺璧而重寸隂聲為律身為度亹亹穆穆為紀
為綱以五聲聽治為銘於簨簴曰告寡人以道者擊鼓
以義者擊鐘以事者振鐸以憂者擊磬以獄者揮鞀黄
帝作車少昊加牛以輈端衡之輗服之王命奚仲為車
正始駕以馬以轅端曲衡之軏服之馬車小而牛車大
矣於是等級之度修貴賤之分明封奚仲為薛侯古者
為醴酪以制儀狄作㫖酒以獻王大惡之曰後世必有
以此亡國敗家者矣遂䟽儀狄王之世三苗氏恃其水
國有洞庭彭蠡之險修政不仁王滅之
　　　論曰戰國之時吳起有言三苗左洞庭右彭蠡
　　　脩政不仁禹滅之按虞夏之書舜竄三苖于三
　　　危在雍州之境及禹滅之乃在洞庭彭蠡之間
　　　或曰三苖九黎之後也參攷傳記黎苖之人反
　　　覆為亂經涉皇帝之世聖人屢遷而教擾之而
　　　不艾殺之其仁如天何可及也滅者廢其居易
　　　其綂而已
㑹諸侯於塗山執玉帛者萬國
　　　論曰甚哉秦始皇李斯君臣之不仁也除封建
　　　蔑帝王明徳之裔絶公侯名臣之世郡縣天下
　　　欲自專其利也夫諸侯之興自生民始皇帝之
　　　際有未如制者則不可知然天運之方泰及禹
　　　平水土同九州分五服齊之以長道之以師公
　　　侯伯子男各有定制無得踰越者矣夏商之季
　　　天下紛亂湯武起而治之聞無一物不獲其所
　　　矣未聞縱釋強大諸侯而不裁正之也謹以天
　　　下圗按之四海之内九州州方千里先王之制
　　　州建二百一十國則九州千八百國之君乃自
　　　古諸侯之本數也而塗山之㑹稱萬國者猶周
　　　王八百國之君而云撫萬邦也聖王有不忍之
　　　心斯有不忍人之政矣封建諸侯仁政之大者
　　　也秦人專利削除封建郡縣天下天運方否自
　　　是而後聖人之道不行人君莫不蓄獨擅天下
　　　之心故襲用郡縣之制而不能革也吁一蓄獨
　　　擅天下之心已亡王道之本修徳用贒力行善
　　　政差可不大亂而已豈有三王之至治乎天下
　　　之大不與天下共一人不好善則天下贒才盡
　　　廢寇盜蠭起戎馬馮陵所至如隄潰河決殺人
　　　盈天下郡守縣令莫之能禦也而國随以亡譬
　　　如人之死於鋒刃壓於巖石溺於風濤非天命
　　　之正者忠臣痛焉故周之建國自后稷也商之
　　　傳世逮桀宋也夏把有後至楚悼王後息也是
　　　三代者經歴變故而宗廟血食咸二千餘年豈
　　　若秦隋卒暴漢唐亡則絶世乎有天下者盍監
　　　秦否而傾諸
見耕者五耦而式過十室之邑則下為秉徳之士存焉
甞見刑者惕然傷之曰豈吾不徳而陷人之罪與申命
天下省徳慎刑務盡人心百姓為之諺曰吾王不遊吾
何以休吾王不豫吾何以助一逰一豫為諸侯度至於
三年以仁遂焉是時天下殷盛公家有三十載之積私
家有九載之儲作大夏之樂臯陶謨曰若稽古臯陶曰
允廸厥徳謨明弼諧禹曰俞如何臯陶曰都慎厥身修
思永惇敘九族庶明勵翼邇可逺在茲禹拜昌言曰俞
臯陶曰都在知人在安民禹曰吁咸若時惟帝其難之
知人則哲能官人安民則惠黎民懷之能哲而惠何憂
乎驩兠何遷乎有苖何畏乎巧言令色孔壬臯陶曰都
亦行有九徳亦言其人有徳乃言曰載采采禹曰何臯
陶曰寛而栗柔而立愿而恭亂而敬擾而毅直而溫簡
而亷剛而塞彊而義彰厥有常吉哉日宣三徳夙夜浚
明有家日嚴祗敬六徳亮采有邦翕受敷施九徳咸事
俊乂在官百僚師師百工惟時撫于五辰庶績其凝無
教逸欲有邦兢兢業業一日二日萬幾無曠庶官天工
人其代之天敘有典敕我五典五惇哉天秩有禮自我
五禮有庸哉同寅恊恭和𠂻哉天命有徳五服五章哉
天討有罪五刑五用哉政事懋哉懋哉天聰明自我民
聰明天明畏自我民明威逹於上下敬哉有土臯陶曰
朕言惠可底行禹曰俞乃言底可績臯陶曰予未有知
思日贊贊襄哉咎繇封國於英六薨於王之世益封其
支庶有在許者
八載王東巡狩登茅山受諸侯之計更名曰㑹稽汪芒
漆之姓君守封堣山是為長狄防風氏獨後至戮之以
戒不䖍王崩于越
　　　論曰記稱舜𦵏蒼梧劉道原以爲巡守南裔往
　　　而不返者欲兆庶專意戴禹也夫舜本以耄期
　　　倦于勤使禹攝政若逺巡荒外而死是與經意
　　　相反也舜之授禹以天下者本乎民心與天意
　　　爾使禹有天命舜雖不死於荒外何病於禹使
　　　禹無天命舜雖死於荒外豈能有益於禹哉此
　　　記者謬誤道原習而未之察也若史載禹葬㑹
　　　稽道原曰大江之南前代要服大禹死則葬焉
　　　何哉古者不墓祭時享存乎廟主王者以四海
　　　為家若魂氣則無不之也秦漢而後人君以死
　　　為大諱崇尚墓祭違經棄禮逺事尸柩難以語
　　　乎理矣善哉論也厥後少康封其子於越者豈
　　　不為禹葬在所故歟
啟贒能敬承繼王之道伯益奉啟踐天子位葬王于㑹
稽衣冠儉素從王命也孔子曰巍巍乎舜禹之有天下
也而不與焉孔子曰禹吾無間然矣菲飲食而致孝乎
鬼神惡衣服而致美乎黻冕卑宫室而盡力乎溝洫禹
吾無間然矣
　　　論曰人君雖不可勞人而佚已亦不當薄己以
　　　厚人貴為天子富有天下其奉養有度自不至
　　　於㣲薄也大禹貴為天子富有天下而菲飲食
　　　惡衣服卑宫室不享其奉無乃非中道耶吁鯀
　　　堙洪水得罪於天下以殛死者也禹平水土得
　　　天下心以有天下者也父以此誅己以此王雖
　　　身得享其奉而心有所不忍故菲惡卑陋不以
　　　天子為尊榮也夫古之人愛其親有深長之思
　　　如此哉故孔子重贊之曰吾無間然有天下而
　　　不與於此見之矣
孟子曰禹之治水水之道也行其所無事也孟子曰季
路人告之以有過則喜禹聞善言則拜大舜有大焉善
與人同舎己從人樂取於人以為善自耕稼陶漁以至
為帝無非取諸人者取諸人以為善是與人為善者也
故君子莫大乎與人為善孟子曰萬章問曰堯以有天
下與舜有諸孟子曰否天子能薦人於天不能使天與
之天下諸侯能薦人於天子不能使天子與之諸侯大
夫能薦人於諸侯不能使諸侯與之大夫昔者堯薦舜
於天而天受之暴之於民而民受之天受之者使之主
祭而百神享之也民受之者使之主事而事治百姓安
之也天與之人與之故曰天子不能以天下與人萬章
曰人有言至於禹而徳衰不傳於贒而傳於子有諸孟
子曰不然也天與贒則與贒天與子則與子堯舜禹益
相去乆逺其子之贒不肖皆天也非人之所能為也莫
之為而為者天也莫之致而至者命也
　　啟
元載甲申
二載啟既除喪伯益歸政就國於箕山之陰生二子一
曰大亷實鳥俗氏二曰若木實費氏有扈氏不用命啟
滅之享諸侯於鈞臺作九辨九歌之樂夏書甘誓啟與
有扈戰于甘之野作甘誓甘誓大戰於甘乃召六卿王
曰嗟六事之人予誓告汝有扈氏威侮五行怠棄三正
天用絶其命今予惟恭行天之罰左不攻於左汝不恭
命右不攻於右汝不恭命御非其馬之正汝不恭命用
命賞於祖弗用命戮于社予則孥戮汝
　　　論曰理得而無阿私是謂天意故可殺而不殺
　　　猶可赦而不赦也一容私說於其間則非天意
　　　矣罰弗及嗣者堯舜常典其所以興也罪人以
　　　族者紂之虐政其所以亡也若夏啟甘之戰成
　　　湯鳴條之師稱孥戮者此用兵誓衆使人致死
　　　之法不可以常典論虐政比也古者用兵皆出
　　　於必不得已自非以至順伐至逆至仁伐至不
　　　仁則不舉也驅人而致之死地茍非示以重法
　　　有踰於死或致敗績使逆者肆行不仁者得志
　　　於天下其殘害生民豈有窮極故聖人權輕重
　　　不得已而有孥戮之誓也設有不用命者則必施
　　　之豈空言哉後世儒者不復知兵當天下大難
　　　放棄軍律使逆賊肆行殺人盈天下而莫之禁
　　　也非天意矣
九載啟崩子太康踐位
　　太康
二載甲午太康居喪不哀農政不修四夷背叛后稷棄
當舜之世薨於黑水之山其子不窋嗣太康棄稷不務
不窋不義太康去之邠邊於夷狄不敢怠先業時序其
徳遵修其緒肄其訓典朝夕勤恪守以敦篤奉以忠信
奕世載徳不忝前人戎狄服焉
十二載甲辰
二十載甲寅
二十九載后羿為射官羿尤善於其職太康迷于原獸
羿因民之怨以兵距王王畏之不敢還翺翔河上衆散
而死弟仲康立夏書五子之歌敘曰太康失邦昆弟五
人須於洛汭作五子之歌五子之歌太康尸位以逸豫
滅厥徳黎民咸貳乃盤逰無度畋于有洛之表十旬弗
反有窮后羿因民弗忍距于河厥弟五人御其母以從
徯于洛之汭五子咸怨述大禹之戒以作歌其一曰皇
祖有訓民可近不可下民惟邦本本固邦寜予視天下
愚夫愚婦一能勝予一人三失怨豈在明不見是圗予
臨兆民懔乎若朽索之馭六馬為人上者奈何不敬其
二曰訓有之内作色荒外作禽荒甘酒嗜音峻宇彫牆
有一于此未或不亡其三曰惟彼陶唐有此冀方今失
厥道亂其紀綱乃底滅亡其四曰明明我祖萬邦之君
有典有則貽厥子孫闗石和鈞王府則有荒墜厥緒覆
宗絶嗣其五曰嗚呼曷歸予懐之悲萬姓仇予予將疇
依鬱陶乎予心顔厚有忸怩弗慎厥徳雖悔可追
　　仲康
元載羿自鉏遷于窮石號有窮氏因夏民入總夏政仲
康不得有所為于是羲和湎淫廢時亂日𦙍往征之作
𦙍征夏書叙𦙍征曰惟仲康肇位四海𦙍侯命掌六師
羲和廢厥職酒荒于其邑𦙍侯迺承王命徂征告于衆
曰嗟予有衆聖有謨訓明徴定保先王克謹天戒臣人
克有常憲百官修輔厥后惟明明每嵗孟春遒人以木
鐸循于路官師相䂓工執藝事以諌其或不恭邦有常
刑惟時羲和顛覆厥徳沈亂于酒畔官離次俶擾天紀
遐棄厥司乃季秋月朔辰弗集于房瞽奏鼓嗇夫馳庶
人走羲和尸厥官罔聞知昬迷于天象以干先王之誅
政典曰先時者殺無赦不及時者殺無赦今予以爾有
衆奉將天罰爾衆士同力王室尚弼予欽承天子威命
火炎崐崗玉石俱焚天吏逸徳烈于猛火殲厥渠魁脅
從罔治舊染汚俗咸與惟新嗚呼威克厥愛允濟愛克
厥威允罔功其爾衆士懋戒哉
　　　論曰夏商之事缺失最多雖聖人去取之思不
　　　可盡見如𦙍侯征羲和以其事考之廢之可爾
　　　何至興師疑其黨於羿欲假託於正仗兵威以
　　　恐動天下也人臣當是時或内受顧託或外掌
　　　藩宣則宜辨之於早小心翼翼廣求鄰援雖勝
　　　負不可必行法以立命則忠臣矣今羲和雖不
　　　黨於羿乃沉湎于酒廢時亂日自取滅亡烏得
　　　為忠聖人載之者所以為後世戒也或曰先時
　　　者殺無赦不及時者殺無赦此軍法一切之
　　　政也是道也以用於民事則可謂之一切之政
　　　在軍法則為令典矣又曰威克厥愛允濟愛克
　　　厥威允罔功此誓衆一切之言也是道也以用
　　　於民事則可謂之一切之言在軍法則為善政
　　　矣𦙍侯之書正軍法也其舉兵之志則王者之
　　　罪人也其行軍之法則未為過故孔子悉取其
　　　言而不削也
三載甲子樂正后夔之子伯封實有豕心貪惏無厭忿
纇無期人謂之封豕羿討滅之諸侯震服羿負恃其射
而有大功不恤民事習於田獵武羅伯因熊髠龎圉其
贒臣也咸被其棄逐而信寒浞寒浞伯明氏之讒子弟
也行媚于内施賂于外而娛羿于田
十三載甲戍仲康崩子相立
　　相
元載王尸天位同姓諸侯惟斟灌氏斟尋氏迺心王家
羿田無厭馳逐不休衆甚苦之寒浞因其衆殺羿國内
大亂相以故得走依二斟浞因羿之室生二子曰澆曰
豷
十載甲申
二十載甲午
二十七載寒浞使澆及豷伐斟灌氏斟尋氏攻相弑之
相之臣靡逃奔有鬲氏相之后緍方娠逃出自竇乃奔
有仍氏生少康
　
　皇王大紀卷五
