
　竹書綂箋卷六
　　　　　　　　　　翰林院檢討徐文靖撰
武丁(箋按殷本紀帝小/乙崩子帝武丁立)
　名昭
元年丁未王即位居殷命卿士甘盤(箋按書君奭篇周/公曰在武丁時則)
　(有若甘盤漢書古今人表/有甘盤師古曰武丁師也)
三年夢求𫝊説得之(箋按書叙曰高宗夢得説使百工/營求諸野得諸傅巖作説命三篇)
　(孔𫝊曰傅氏之巖在虞虢之界通道所經有澗水壤/道常使胥靡刑人築䕶此道説賢而隠代胥靡築之)
　(以供食王子年拾遺記曰傅説賃為頳衣者舂於深/巖以自給夢乘雲繞日而行筮得利建侯之卦嵗餘)
　(以玉帛聘為阿衡括地志傅説版築之處在今陜州/河北縣北七里即虞虢之界水經注沙澗水北虞山)
　(南經傅巖傅説隠室前俗名聖人窟或問高宗之于/傅説文王之于太公知之熟矣恐民之未信也故假)
　(之夢卜以重其事程子曰/然則是偽也聖人無偽)
六年命卿士傅説視學養老(箋按墨子曰傅説被褐帶/索庸築傅巖武丁得之舉)
　(以為三公禮記明堂位曰瞽宗殷學也王制曰凡養/老殷人以食禮又曰殷人養國老于右學養庶老于)
　(左學又曰殷人縞衣而養老文王世子曰大合樂必/遂養老鄭氏注曰大合樂謂春入學舍菜合舞秋頒)
　(學合聲於是時也天子則視學焉孔氏疏曰月令季/春大合樂天子親往明天子亦親視學也又孔氏王)
　(制疏曰養老必在學者以學敎孝弟之處故于中養/老李氏曰養老之禮五十養于鄉六十養于國七十)
　(養于學虞夏殷周莫之改也然則視學養老皆七十/以上之人故天子亦親往焉武丁以命傅説者書所)
　(謂夢帝賚予良弼/其代予言者也)
十二年報祀上甲微(箋按夏后帝泄十六年殷侯微以/河伯之師伐有易殷道復興故殷)
　(人報焉魯語展禽曰上甲微能帥契者也商/人報焉韋昭曰上甲微契後八世湯之先也)
二十五年王子孝己卒于野(箋按秦䇿陳軫曰孝己愛/其親天下欲以為子尸子)
　(曰殷高宗之子曰孝己有孝行事親一夜五起視衣/之厚薄枕之高下也其母早死高宗惑後妻言放之)
　(而死又按家語曰曾參既出妻終身不娶其子元請/焉曾子曰高宗以後妻殺孝己尹吉甫以後妻放伯)
　(竒吾上不及高宗中不比吉/甫庸能免于非乎遂不娶)
二十九年肜祭大廟有雉來(箋按書叙曰高宗祭成湯/有飛雉升鼎耳而雊祖己)
　(訓諸王作高宗彤日高宗之訓孔疏曰高宗之訓所/以訓高宗也蔡仲黙曰于彤日有雉雊之異葢祭禰)
　(廟也序言祭湯廟者非是按二説皆謬葢高宗武丁/之廟號也若是書作于武丁未陟之前豈可云高宗)
　(之訓乎竹書殷武丁二十九年彤祭太廟有雉來五/十九年陟廟號高宗祖庚元年即位居殷作高宗之)
　(訓殷本紀帝武丁崩子祖庚立祖己嘉武丁之以祥/雉為徳立其廟為高宗遂作高宗彤日及訓意是時)
　(祖庚繹祭于高宗之廟每過于豐故戒以無豐于昵/因作高宗之訓以訓祖庚耳孔疏以為訓高宗謬矣)
　(書序高宗祭成湯竹書武丁祭太廟並有證據而蔡/𫝊云祭禰廟以序言祭湯廟非意以豐于昵昵為近)
　(廟則不得為湯廟也不審豐于昵者祖庚也祭湯廟/者高宗也書曰惟先格王正厥事乃訓于王格王者)
　(至道之王高宗也訓于王者訓于祖庚也何轉以叙/為非又按格王成帝建始元年詔作假王師古曰商)
　(宗彤日載武丁之臣祖己之辭也假至也以祖己為/高宗之臣時所作亦誤嗟乎竹書未出天下之以不)
　(狂為狂者/將胡底也)
三十二年伐鬼方次于荆(箋按後漢西𦍑𫝊武丁伐西/戎鬼方詩大雅蕩云内奰于)
　(中國覃及鬼方毛傳鬼方逺方也世本陸終娶于鬼/方氏之妹曰女嬇注鬼方于漢則先零戎也要之武)
　(丁伐鬼方則鬼方自是國名不得以逺方槩之竹書/言伐鬼方次于荆大抵即商頌所云奮伐荆楚者也)
　(孔氏詩疏曰周有天下始封熊繹為楚子于武丁之/世不知楚君是何人今按彛器欵式所載曽侯鐘銘)
　(曰惟王五十有六祀徙自西陽楚王韵章薛氏曰背/有兩商字商癸父丁彛銘曰惟王六祀兄癸卣銘曰)
　(惟王九祀商稱祀也商自太戊外惟高宗享國五十/九年此鐘銘稱五十六祀者應自高宗伐鬼方之後)
　(而荆楚亦逺徙西陽也一綂志/西陽城在黄州府黄岡縣境)
三十四年王師克鬼方(箋按易未濟九三高/宗伐鬼方三年克之)
氐𦍑來賓(箋按詩商頌殷武箋曰氐𦍑夷狄國在西方/者也孔疏曰氐𦍑之種漢世仍存其居在秦)
　(隴之西氐𦍑逺夷一世而一見于王前漢地理志隴/西有氐道𦍑道後漢西南夷𫝊七𦍑九氐各有部落)
　(是漢世尚存也尚書大𫝊曰武丁内反諸己以思先/王之道三年編髮重譯來朝者六國説苑曰三年之)
　(後蠻夷重譯/而朝者七國)
四十三年王師滅大彭(箋按鄭語史伯曰彭姓彭祖豕/韋諸稽則商滅之矣韋昭曰彭)
　(祖大/彭也)
五十年征豕韋克之(箋按鄭氏詩箋曰韋豕韋彭姓也/計祖乙元年命彭伯韋伯至此歴)
　(一百四十八年先後八年間而相繼澌/滅韋昭謂後世失道商復興而滅之)
五十九年陟(箋按周書無逸曰肆高宗之享國五十有/九年石經曰高宗之享國百年漢杜欽曰)
　(高宗享百/年之壽)
　王殷之大仁也力行王道不敢荒寧嘉靖殷邦至于
　小大無時或怨是時輿地東不過江黄(箋按郡國志/汝南安陽有)
　(江亭弋陽/有黄亭)西不過氐𦍑南不過荆蠻北不過朔方而
　頌聲作(箋按商頌詩序曰/殷武祀高宗也)禮廢而復興廟號高宗(箋/按)
　(漢書嚴助𫝊高宗殷之盛天子也孔/安國尚書𫝊曰徳高可尊故號高宗)
祖庚(箋按殷本紀帝武/丁崩子帝祖庚立)
　名曜
元年丙午即位居殷作高宗之訓(箋按書叙祖己訓諸/王作高宗之訓孔氏)
　(傳曰所以訓也亡今据竹書祖己作高宗之訓在祖庚/元年則高宗之崩已踰年矣孔疏以為訓高宗失其㫖)
　(矣又按商彛器有祖己爵薛尚功曰商之君有雍巳/無祖己据書叙祖己訓諸王作高宗之訓商器又有)
　(祖己甗疑即/此祖己也)
十一年陟
祖甲(附注曰國語作帝甲○箋按/殷本紀帝祖庚崩弟祖甲立)
　名載
元年丁巳王即位居殷(箋按書無逸其在祖甲不義惟/王舊為小人鄭氏曰祖甲武丁)
　(子帝甲也有兄祖庚賢武丁欲廢兄立弟祖甲以此/為不義逃于人間故云舊為小人金仁山曰祖庚崩)
　(而國人卒立之按高宗既廢孝己又/欲廢祖庚大抵總惑于後妻之言)
十二年征西戎(附注曰祖甲西征得一丹山○箋按竹/書陽甲二年征丹山戎郭璞注山海經)
　(亦引竹書曰陽甲西征得一/丹山沈注以為祖甲葢誤也)
冬王返自西戎(箋按武丁之世其地西不過氐𦍑則祖/甲西征當亦在隴西左右故即于是年)
　(冬而/返也)
十三年西戎來賓(箋按殷太戊二十六年西戎來賓距/祖甲十三年凡二百五十八年始因)
　(祖甲親征而來賔想其負恃荒逺/王師罕至正不獨夜郎自大已也)
命邠侯組紺(箋按世本云太公組紺諸盩三代世表稱/叔類皇甫謐云公祖一名組紺諸盩字叔)
　(類號曰太公也今据竹書命邠侯組紺則組/紺諸盩非連名也金仁山以諸盩别一人)
二十四年重作湯刑(箋按昭六年傳叔向貽子産書曰/夏有亂政而作禹刑商有亂政而)
　(作湯刑周有亂政而作九刑杜注夏商之亂著禹湯/之法周之衰亦為刑書謂之九刑文十八年𫝊太史)
　(克曰先君周公制周禮作誓命曰毁則為賊掩賊為/蔵竊賄為盗盗器為姦主蔵之名賴姦之用為大凶)
　(徳有常無舎在九刑不忘注曰誓命以下皆九刑之/書九刑之書今亡按汲冢周書嘗麥解曰太史筴刑)
　(書九篇以升授大正則九刑之名本此故史克以為/周公作也叔向曰周有亂政而作九刑亦謂重作者)
　(耳/)
二十七年命王子囂王子良(箋按禮記王制注鄭氏曰/王子王之庶子也西京雜)
　(記曰霍將軍妻産二子疑所為兄弟或曰前生為兄/後生為弟或曰居上者宜為兄居下者宜為弟時霍)
　(光聞之答書曰昔殷王祖甲一産二子曰囂曰良以/卯日生囂巳日生良則以囂為兄以良為弟今霍氏)
　(亦宜以前生為/兄焉謂此也)
三十三年陟(箋按書無逸曰肆祖甲/之享國三十有三年)
　王舊在野及即位知小人之依能保恵庶民不侮鰥
　寡迨其末也繁刑以擕逺殷道復衰(附注曰國語云/𤣥王勤商十有)
　(四世帝甲亂之七世而隕○箋按殷本紀帝甲淫亂/殷道復衰與國語同据書無逸周公曰嗚呼自殷王)
　(中宗及高宗及祖甲及我周文王兹四人廸哲則祖/甲不當有淫亂之事矣大抵殷之祖甲猶周之宣王)
　(周宣不再傳而有幽王/之敗况祖甲後七世乎)
馮辛(附注史記作廩辛○箋按殷本紀帝甲崩子帝/廩辛立索隠古今人表及帝王世紀皆作憑辛)
　名先
元年庚寅王即位居殷(箋按庚寅一/本作庚申誤)
四年陟(箋按書無逸自是厥後亦㒺或克壽或五六年/或四三年如沃甲五年南庚六年小辛三年仲)
　(壬陽甲馮/辛皆四年)
庚丁(箋按殷本紀帝廩/辛崩弟庚丁立)
　名囂
元年甲午王即位居殷(箋按紀年囂祖甲庶子祖/甲二十七年命為王子者)
八年陟
武乙(箋按殷本紀帝庚/丁崩子武乙立)
　名瞿(箋按商有瞿父鼎薛用敏曰商器/以父名多矣瞿則不知其為誰)
元年壬寅王即位居殷(箋按武乙元年周文王昌始生/而世紀以為當殷王祖甲二十)
　(八祀庚寅生昌殊不審祖甲在位三十三年乃陟則/是時文王六齡又歴馮辛四年庚丁八年武乙三十)
　(五年則是時文王五十三齡又歴文丁十三帝乙九/年則是時文王七十五齡又加紂四十一年而文王)
　(薨則是時文王年百十六齡安得為九十七乎計文/王之生適當武乙元年壬寅嵗其年太王自邠而遷)
　(于岐周故孟子謂文王生于岐周也若祖甲二十/八年在未遷岐之前十九年安得云生于岐周乎)
邠遷于岐周(箋按漢書匈奴𫝊戎狄攻太王亶父亶父/亡走岐山下地理志右扶風美陽西北中)
　(水鄉周太王所邑林氏曰邠在岐西北四百餘里括/地志故周城一名美陽城雍州武功縣北七里郡縣)
　(志岐山一名天柱山在鳳翔府岐山縣東/北十里徐廣曰邑於周地故始改國曰周)
三年自殷遷于河北(箋按殷本紀武乙立殷復去亳居/河北相州圖經曰安陽在淇洹二)
　(山之間本殷墟也史三/代世表武乙徙河北)
命周公亶父賜以岐邑(箋按詩疏引中侯稷起注云亶/父以字為號今据竹書命亶父)
　(則亶父是名也書𫝊説太王遷岐民束脩奔而從之/者三千乘止而成三千户之邑則是岐山之下始未)
　(有邑至是成邑而武乙因賜之也魯頌曰至于太王/居岐之陽實始翦商毛𫝊曰翦齊也鄭箋曰翦斷也)
　(説文作戬商戬福也三説皆非也爾雅釋詁曰勞來/強事謂翦蔧勤也實始翦商葢謂實始勤商耳與周)
　(書太王其勤王家之意正自符合齊斷/勤三訓皆見爾雅注詩者未之攷也)
十五年自河北遷于沬(箋按武乙三年自殷遷河北至/是復濟河北徙朝歌紂仍都之)
　(葢武乙之時其地名沬至紂時其地乃名朝歌水經/注曰朝歌夲沬邑紂有新聲靡樂號邑朝歌也周書)
　(酒誥王若曰明大命于妹邦孔𫝊曰妹地名紂所都/朝歌以北是孔疏曰妹與沬一也詩有云沬之東矣)
　(沬之鄉矣括地志朝歌本/沬邑武乙始都之是也)
二十一年周公亶父薨(箋按自組紺㠯上皆曰邠侯至/亶父遷于岐周始命為公故曰)
　(周公亶父也武乙元年文王生至是年二十一矣太/王以文王生有聖徳欲𫝊位季歴以及文王此也)
二十四年周師伐程戰于畢克之(箋按穆王時左史戎/夫記曰昔有畢程氏)
　(損禄尊爵羣臣貌匱比而戾民畢程氏以亡周師伐/程戰于畢葢即為畢程也地理志扶風安陵縣師古)
　(曰闞駰以為周之程邑也書叙惟王季宅程史記正/義引周書惟王季宅郢郢即程也郢故城在雍州咸)
　(陽縣東二十里戰于畢畢陌在程/西北莊十一年𫝊凡師得雋曰克)
三十年周師伐義渠乃獲其君以歸(箋按左史戎夫記/昔者義渠氏有兩)
　(子異母皆重君疾大臣分黨而争義渠以亡周師所/伐者葢即此也地理志北地有義渠道括地志寧原)
　(慶三州本義/渠戎國之地)
三十四年周公季歴來朝王賜地三十里玉十㲄馬十
疋(箋按莊十八年𫝊虢公晉侯朝王王享醴命之宥皆/賜玉五瑴馬三疋非禮也王命諸侯名位不同禮亦)
　(異數不以禮假人杜氏曰侯而輿公同賜是借人禮/雙玉為㲄又作珏今武乙賜季歴者乃公禮也王制)
　(曰有功徳于民者/則加地進律是也)
三十五年周公季歴伐西落鬼戎(箋按後漢書西𦍑𫝊/注武乙三十五年伐)
　(西落鬼戎俘/二十翟王)
王畋于河渭大雷震死(箋按地理志渭水東至船司空/入河因名為河渭也殷本紀曰)
　(帝武乙無道為偶人謂之天神與之搏人為行天神/不勝乃僇辱之為革囊盛血仰而射之命曰射天獵)
　(于河渭之間暴雷震死漢書/郊祀志曰帝乙嫚神而震死)
文丁(附注曰史記作太丁非○箋按/殷本紀武乙震死子帝文丁立)
　名托
元年丁丑王即位居殷(附注曰自沬歸殷邑○箋按帝/乙十五年自河北遷于沬至文)
　(丁又自沬歸殷邑史項羽本紀期洹水南殷虚上地/理通釋曰殷虚南去朝歌城百四十六里是文丁自)
　(沬而北/徙也)
二年周公季歴伐燕京之戎敗績(箋按淮南子汾出燕/京高誘曰燕京山在)
　(太原汾陽縣水經注曰濕水逕隂館縣故城西又東/北流左㑹桑乾水耆老云其水潛承太原汾陽北燕)
　(京山之天池燕京亦管涔之異名也郡縣志天池在/嵐州静樂縣北燕京山上週迴八里陽旱不耗隂霖)
　(不溢燕京之戎/葢居此山也)
三年洹水一日三絶(箋按水經洹水出洹山逕殷虚北/又東北逕鄴城南魏土地記曰鄴)
　(城南四十里有安陽城有洹水東流者也皇甫謐曰/鄴有上司馬殷太甲常居之太甲當即太丁之譌也)
四年周公季歴伐余無之戎克之(箋按左𫝊閔二年晉/申生伐東山臯落氏)
　(上黨記東山在壼關縣城東南今名無臯成八年劉/康公敗績于徐吾氏上黨記純留縣有余吾城在縣)
　(西北三十里余無之戎當/即是余吾及無臯二戎也)
命為牧師(箋按周禮大宗伯以九儀之命正邦國之位/八命作牧鄭注曰謂侯伯有功徳者加命得)
　(専征伐于諸侯又按鄭注王制曰殷之州長曰伯虞/夏及周皆曰牧今据天問曰伯昌號衰秉鞭作牧竹)
　(書殷命季歴為牧師是殷亦稱牧也又按虞書益稷/篇州十有二師釋文引鄭注曰師長也路史十國而)
　(有長長有師五長而一師師五十國州十有二/師州有牧牧稟命于上京弼成五服至于五千)
五年周作程邑(箋按武乙二十四年周師伐程至是十/有七年而周始營之以作邑括地志安)
　(陵故城在雍州咸陽縣東/二十一里周之程邑也)
七年周公季歴伐始呼之戎克之(箋按山海經有始州/之國此云始呼未詳)
　(也/)
十一年周公季歴伐翳徒之戎獲其三大夫來獻捷(箋/按)
　(後漢書西𦍑𫝊殷室中衰諸夷皆叛至于武丁征西/戎鬼方三年乃克及武乙暴虐犬戎寇邊周古公踰)
　(梁山而避于岐下及子季歴遂伐西落鬼戎太丁之/時周人復伐燕京之戎戎人大敗周師後二年周人)
　(復克余無之戎於是太丁命季歴為牧師自是之後/更伐始呼翳徒之戎皆克之並據竹書為文也又按)
　(春秋提要曰獻者下奉上之詞軍獲曰捷莊三十一/年𫝊凡諸侯有四夷之功則獻于王王以警于夷中)
　(國則/否)
王殺季歴(箋按呂氏春秋首時篇王季困而死文王苦/之有不忘羑里之醜時未可也高誘曰季歴)
　(勤勞國事以至薨沒故文王哀思苦痛也時竹書未/出誘不知有文丁殺季歴事也劉知幾史通雜説上)
　(曰竹書紀年出于晉代學者始知后啓殺益太甲誅/伊尹文王殺季歴則與經典所載乖剌甚多李氏維)
　(禎曰羣書蕪穢典訓陵遲殺益誅尹猶曰頗刑季歴/之弑古今大惡而以之汚衊至聖不憂舌過鼻乎是)
　(皆不知史記太丁即文丁誤以文丁為文王由不見/竹書本文故也又按晉書東晳𫝊亦言文丁殺季歴)
　王嘉季歴之功賜之圭瓚秬鬯九命為伯(箋按大雅/旱麓詩𫝊)
　(曰九命然後賜以圭瓚秬鬯周禮冬官玉人職祼圭/尺有二寸有瓚以祀廟鄭氏曰祼謂始獻酌奠也瓚)
　(如盤其柄用圭有流前注禮記曰君賜圭瓚然後為/鬯未賜者資鬯于天子説文曰秬黍也一桴二米所)
　(以釀鬯鬯欝金香草也周禮大宗伯九命作伯注上/公有功徳者加命為二伯得征五侯九伯者孔叢子)
　(羊容問於子思曰周自后稷封為王者之後至太王/王季文王此為諸侯矣奚得為西伯乎子思曰吾聞)
　(諸子夏曰殷王帝乙之時王季以九命作伯于西受/圭瓚玉鬯之賜故文王因之得專征也倨竹書則王)
　(季為西伯在帝/乙之前三年)既而執諸塞庫季歴困而死故曰文
　丁殺季歴執王季于塞庫覊文王于玉門欝尼之情
　辭以作歌其𫝊久矣(箋按韓非子曰文王見詈于玉/門正與此合庾信齊王憲碑囚)
　(箕子于塞庫覊文王于玉門以王季為箕子/疑塞庫囚季歴處紂囚箕子于此所未詳也)
十二年(周文王元年○箋按晉語胥臣曰文王之即位/也詢于八虞咨于二虢度于閔夫謀于南宮諏)
　(于蔡原訪/于辛尹)
有鳳集于岐山(箋按周語内史過曰周之興也鸑鷟/鳴于岐山草蟲經曰鳯雛為鸑鷟)
十三年陟
帝乙(箋按殷本紀帝太/丁崩子帝乙立)
　名羡
元年庚寅王即位居殷(箋按帝王世紀曰帝乙復濟河/北徙朝歌則自帝乙而後遂名)
　(朝歌為/殷矣)
三年王命南仲西拘昆夷城朔方(箋按小雅出車云王/命南仲往城于方毛)
　(𫝊曰王殷王也南仲文王之属方朔方近玁狁之國/也緜云混夷鋭矣鄭箋混夷夷狄國陸氏混音昆尚)
　(書大𫝊四年伐大夷注即昆夷也汲冢周書序文王/立西拒昆夷北備玁狁謀武以昭威懷作武稱朔方)
　(漢武帝元朔二年開以為郡郡有渠搜/縣王莽更郡曰溝搜即今之寧夏衛也)
夏六月周地震(箋按鄭樵通志曰文王即位之八年六/月寝疾五日而地震竹書則文王即位)
　(之四/年)
九年陟(箋按文二年𫝊宋祖帝乙猶上祖也杜預曰帝/乙微子父宋不以帝乙為不肖而猶尊尚之)
帝辛(箋按殷本紀帝乙長子曰啓啓母賤不得/嗣辛母為正后辛為嗣帝乙崩子辛立)
　名受(附注即紂也曰受辛○箋按周書克殷解尹逸/筴曰殷末孫受徳迷先成湯之明侮滅神祈不)
　(祀孔晁注云紂字受徳也又按吕氏春秋當務篇紂/之同母三人長曰微子啓次曰仲衍三曰受徳乃紂)
　(也/)
元年己亥王即位居殷(箋按國䇿吴起對魏武侯曰商/紂之國左孟門右太行常山在)
　(其北大河經其南史記正義曰竹書紀年云自盤庚/徙殷二百五十二年更不徙都紂時稍大其邑南距)
　(朝歌北據邯鄲及沙丘皆為離宫别館殊不審紂所/居殷乃紂父帝乙所徙皇甫謐曰帝乙復濟河北徙)
　(朝歌是也正義以此殷為/盤庚所徙之亳殷謬矣)
命九侯周侯邘侯(附注周侯為西伯昌○箋按戰國策/魯仲連曰昔者鬼侯鄂侯文王紂之)
　(三公也鬼一作九徐廣曰鄴縣有九侯城春秋繁露/曰紂刑九侯取其指環字皆作九廣又曰鄂一作邘)
　(今本紀年作邘侯葢因廣誤史稱九侯進女于紂女/不喜淫紂殺之而醢九侯鄂侯争之併殺鄂侯韓子)
　(曰文王説紂而紂囚之翼侯炙鬼侯腊比干剖心梅/伯醢翼侯即鄂侯也左𫝊隠五年曲沃伐翼翼侯奔)
　(隨晉人納諸鄂翼與鄂近是韓子/翼侯即鄂侯也廣云一作邘非矣)
三年有雀生鸇(箋按陸璣曰鸇似鷂青黄色燕頷句啄/因風飛急擊鳩鴿燕雀食之家語孔子)
　(曰昔殷王帝辛之世有雀生大鳥于城隅占之曰以/小生大國家必王名必昌於是帝辛介雀之徳不修)
　(國政殷國以亡注曰介/助也以雀之徳為助也)
四年大蒐于黎(箋按楊士塤榖梁疏曰言大者器械過/常春秋昭公十一年大蒐于比蒲二十)
　(二年大蒐于昌間之類是也又按昭四年傳曰商紂/為黎之蒐東夷叛之服䖍曰黎東夷國名也子姓漢)
　(志魏郡黎丘縣晉灼曰黎山在其南韓非子/曰紂為黎丘之蒐而戎狄叛之由無禮也)
作炮烙之刑(箋按淮南俶真訓迨至殷紂燔生人辜諫/者為炮烙鑄銅柱漢書莽作焚如之刑猶)
　(是/也)
五年夏築南單之臺(箋按水經注南單之臺即鹿臺之/别名也劉向新序曰鹿臺其大三)
　(里高千尺臣瓚曰/今在朝歌城中)
雨土于亳(箋按墨子曰商紂不徳十日/雨土于亳天雨土君失封)
六年西伯初禴于畢(箋按天保云禴祠烝嘗孔疏曰自/殷以上則禴禘嘗烝王制文也至)
　(周公則去夏禘之名以春禴當之更名春曰祠故禘/祫云宗廟之祭春曰禴周公制禮乃改夏為禴今据)
　(竹書文王初禴于畢易未濟九五東鄰殺牛不如西/鄰之禴祭本義曰當文王與紂之事則改夏祭為禴)
　(者自文王始矣杜佑通典曰畢王季初都之後畢公/封焉汲冢古文曰畢西于豐三十里又按史記曰武)
　(王即位九年上祭于畢東觀兵于孟津亦即是畢也/後漢蘇竟𫝊畢為天網主網羅無道之君故武王將)
　(伐紂上祭于畢求助天也若然則文王初/禴于畢亦可謂禴祭于畢星乎知不然矣)
九年王師伐有蘇獲妲己以歸(箋按晉語史蘇曰殷辛/伐有蘇有蘇氏以妲己)
　(女焉妲己有寵于是乎與膠鬲比而亡殷唐書世系/表曰鄴西蘇城是又按泰誓曰作竒技淫巧以悦婦)
　(人蔡氏引列女𫝊曰紂膏銅柱下加炭令有罪者行/輙墮炭中妲己乃笑皇甫謐謂紂二年納妲己皆誤)
　(也今据竹書紂四年作炮烙九年獲妲己則炮烙非/為妲己設也世紀謂武王伐紂紂自焚于宣室而死)
　(二嬖妾與妲己亦自殺抑猶為賢/于褒姒故特為考其事而原之)
作瓊室立玉門(箋按説文曰瓊赤玉也六韜曰紂作瓊/室鹿臺飾以美玉通鑑外紀曰紂為瓊)
　(室立玉門其大三里高千尺七年乃成韓非子曰文/王見詈于玉門而顔色不變國䇿希寫曰昔者文王)
　(拘于羑里而武王覊于玉門似當以韓子為是/又按賈子曰紂死棄玉門之外觀者皆進蹴之)
十年夏六月王畋于西郊(箋按詩譜曰邶鄘衛者紂畿/内方千里之地其封域在冀)
　(州太行洹山之東孔疏曰河内即紂都而西不踰太/行者以其國近西也戰國䇿曰紂聚衆百萬右飲洹)
　(水不流則紂畋西郊葢/在太行洹水之東矣)
十七年西伯伐翟(箋按王符潛夫論白狄媨姓地理通/釋曰翟隗姓白狄有延安府鄜丹綏)
　(廓銀石州之地漢匈奴𫝊西河圁洛之間有赤翟白/翟師古曰春秋所書晉師滅赤狄潞氏郤缺獲白狄)
　(子者西伯伐/翟殆即此與)
冬王遊于淇(箋按山海經沮洳之山淇水出焉南流注/于河郡縣志出衛州共城縣西北沮洳山)
　(至衛縣入河謂之淇水衛古朝歌也水經注淇水逕/朝歌北又屈逕頓丘西太和泉水入焉水有二源一)
　(水出朝歌城西北東南流老人晨将渡水而沉吟難濟/紂問其故左右曰老者髓不實故晨寒也紂乃于此)
　(斮脛而視髓也泰誓斮/朝涉之脛葢謂此也)
二十一年春正月諸侯朝周(箋按文王即位之三十/二年諸侯始朝周也)
伯夷叔齊自孤竹歸于周(箋按史伯夷列𫝊伯夷叔齊/孤竹君之二子也索隠曰韓)
　(詩外𫝊云孤竹君是殷湯三月丙寅日所封相𫝊至/夷齊之父名初字子朝伯夷名允字公信叔齊名致)
　(字公達應劭曰孤竹之國君姓墨胎氏据殷本紀史/公曰契後分封以國為姓有目夷氏即此也地理志)
　(遼西令氏有孤竹城括地志孤竹/古城在平州盧龍縣南十二里)
二十二年冬大蒐于渭(箋按昭十一年公羊𫝊大蒐者何/簡車徒也地理志隴西首陽縣禹)
　(貢鳥鼠同穴山在西南渭水所出東至船司空入河/過郡四行千八百七十里此言大蒐于渭者隨渭水)
　(所經之地蒐之不止于一處也若扶/風渭城之名起于漢武古未有也)
二十三年囚西伯于羑里(箋按趙䇿魯連子曰紂醢鬼/侯脯鄂侯文王聞之喟然而)
　(嘆故拘之于牖里之庫又淮南道應訓崇侯虎曰周/伯昌行仁義而善謀若與之從則不堪其殃縱而赦)
　(之身必危亡及未成請圗之屈商乃拘文王于羑里/高誘曰屈商紂臣也皇甫謐云紂二十年囚文王少)
　(三年也又按地理志河内蕩隂縣西山羑水所出至/内黄入蕩有羑里城西伯所拘也水經注曰昔紂王)
　(納崇侯虎之言囚西伯于此散宜生南宫括見文王/乃演易用明否泰始終之義焉漢書曰文王重易六)
　(爻作上下篇陸佃埤雅曰伏羲重卦重三畫于前文/王重卦重六爻于後何用知伏羲重三畫于前以書)
　(曰卜五占用二曰貞曰悔周官曰太卜掌三易之法/其經卦皆八其别皆六十有四知之也故曰八卦成)
　(列象在其中矣因而重之爻在其中矣何用知文王/重六爻于後以司馬遷曰伏羲至純厚作易八卦葢)
　(西伯拘而演易揚雄曰易始八卦而文王六十四故/曰易之興也其當殷之末世周之盛徳邪當文王與)
　(紂之事邪据周易正義曰伏羲重卦周公/作爻辭則伏羲重卦但已有爻無辭耳)
二十九年釋西伯(箋按襄三十一年𫝊衛北宫文子曰/紂囚文王七年諸侯皆從之囚紂于)
　(是乎懼而歸之此言為得其實殷本紀紂囚西伯西/伯之臣閎夭之徒求美女竒物善馬以獻紂紂乃赦)
　(西伯亦傳/聞之辭也)
諸侯逆西伯歸于程(箋按文丁五年周公季歴作程邑/居之文王又居之周書程典解惟)
　(三月既生魄文王合六州之侯奉勤于商商王用宗/讒震怒無疆諸侯不娱迎諸程文王弗忍乃作程典)
　(以命/三忠)
三十年春三月西伯率諸侯入貢(箋按左𫝊襄四年韓/獻子言于朝曰文王)
　(帥殷之叛國以/事紂惟知時也)
三十一年西伯治兵于畢(箋按括地志畢原在萬年縣/西南二十八里王氏曰畢原)
　(無山川陂湖井深五十丈秦謂之池陽原漢謂之長/平坂其地南北數十里東西二三百里西伯治兵于)
　(此習/戰也)
得呂尚以為師(箋按六韜曰文王卜田史編為卜田于/渭之陽將大得焉非熊非羆非虎非狼)
　(兆得公侯天遺汝師王乃齋戒三日田于渭之陽卒/見吕尚坐茅以漁一綂志呂城在南陽府城西三十)
　(里虞夏時封呂尚先祖於此齊太公世家曰吕尚者/東海上人先祖嘗為四嶽佐禹平水土甚有功虞夏)
　(之際封于吕尚其後苗裔也本姓姜氏從其封姓故/曰吕尚葢嘗窮困年老矣以釣魚奸西伯西伯出獵)
　(遇太公于渭之陽與語大説載與俱歸為文武師詩/維師尚父劉向别録曰師之尚之父之故曰師尚父)
三十二年五星聚于房(箋按春秋元命包曰殷紂之時/五星聚于房房者蒼龍之精周)
　(據而興隋天文志曰周王之興/五星聚房赤雀銜書止于王居)
有赤鳥集于周社(箋按墨子曰赤鳥銜珪降周之岐社/曰命周文王伐殷吕氏春秋曰文王)
　(之時天光見火有赤鳥銜書集于周社文王曰火氣/勝故其色尚赤傅𤣥晉鐃歌曲赤鳥銜書至天命瑞)
　(周/文)
宻人侵阮(箋按大雅皇矣曰宻人不共敢距大邦侵阮/徂共毛𫝊曰國有宻須氏侵阮遂往侵共應)
　(劭曰宻須姞姓之國臣瓚曰安定隂宻縣是左𫝊桓/十年虞公出奔共池張氏曰今涇州有共池黄帝使)
　(伶倫之阮隃之隂取嶰谷之竹又按阮無所攷据漢/成帝陽朔元年詔闗東大水流民欲入函谷天井壺)
　(口五阮關者勿苛留陸友仁研北雜志梁四/公子有􁔴䏿五阮人或即是阮之故地也)
西伯帥師伐宻(箋按大雅皇矣云王赫斯怒爰整其旅/以遏徂旅是其事也皇甫謐曰文王問)
　(太公吾用兵孰可太公曰宻須氏疑于我我可先伐/之遂侵阮徂共而伐宻須宻須之伐書傳以為在文)
　(王受命之四年今据竹書是在/殷未錫命文王之前一年也)
三十三年宻人降于周師(箋按周書大開武解曰維王/一祀王在酆宻命訪于周公)
　(旦曰嗚呼余夙夜維商宻不顯誰和若嵗之有秋今/予不獲其落若何孔晁注宻人及商紂謀周大命不)
　(得其落恐将亡皇甫謐曰宻須人自縳其君而歸文/王昭十五年𫝊宻須之鼓與其大路文所以大蒐也)
　(杜注宻須姞姓國也在安定隂宻縣東故宻城是也/又周書言一祀三月者是年為文王受命得専征伐)
　(之年故周書稱為一祀如所謂文王受命九年大/綂未集皆以是年為始一祀者時從殷稱祀也)
遂遷于程(箋按孔氏詩疏曰周書稱文王在程作程寤/程典今周書程寤解闕据大開武解周公旦)
　(對武王曰兹順天降寤于程程降因于商商今生葛/葛右有周孔晁注曰言天寤周以和商謀商朝生葛)
　(是祐助周也程寤解雖/亡其義畧見于此矣)
王錫命西伯得専征伐(箋按韓非子曰文王侵孟克莒/舉酆三舉事而紂惡之文王乃)
　(懼請入洛西之地赤壌千里以請解炮烙之刑天下/皆説史記殷本紀曰西伯獻洛西之地以請除炮烙)
　(之刑紂許之賜弓矢斧鉞得専征伐為西伯徐堅曰/周禮雍州其川洛汭洛一名漆沮出馮翊此關輔之)
　(洛非河/南洛也)
　約按文王受命九年大綂未集葢得専征伐受命自
　此年始(箋按大雅文王篇序曰文王受命作周也鄭/箋曰受命受天命而王天下制作周邦孔疏)
　(引無逸曰文王受命惟中身厥享國五十年注云受/命謂受殷王嗣立之命彼謂文王為諸侯受天子命)
　(也此述文王為天子故曰受天命也漢和帝時應劭/著風俗通曰論語文王率殷之叛國以服事殷時尚)
　(臣殷何縁便得列三王哉俗儒新生不能採綜多共/辯論至于訟䦧太王王季皆見追號豈可復謂己王)
　(乎今据竹書殷錫西伯命得専征伐沈休文附注以/受命為受得専征伐之命較應氏更為明快真可以)
　(破千古/之疑矣)
三十四年周師取耆及邘遂伐崇(箋按殷本紀西伯伐/飢國滅之徐廣曰飢)
　(一作肌又作耆是耆即饑國也左𫝊魯定公四年祝/鮀曰分康叔以殷民七族有饑氏是也周本紀謂西)
　(伯敗耆國正義曰即黎國也然尚書西伯伐黎乃武/王襲封西伯後三年事也安在文王所伐之耆即黎)
　(乎又按地理志河内壄王縣孟康曰故邘國今邘亭/是也又大戴記曰紂不説諸侯之聽于周昌别嫌于)
　(死乃退伐崇許魏以客事天子注許魏不在五伐葢/時小伐也客事者謂忍而臣之也尚書大𫝊曰文王)
　(既受命専征一年斷虞芮之質二年伐邘三年伐宻/須四年伐犬夷五年伐耆六年伐崇今據竹書取耆)
　(伐邘遂伐崇皆一年事也明堂位曰崇鼎/天子之器也鄭注曰文王伐崇遷其重器)
崇人降(箋按僖十九年𫝊子魚謂宋襄公曰文王聞崇/徳亂而伐之軍三旬而不降退修敎而復之因)
　(壘而降又襄三十一年傳北宫文子言/于衛侯曰文王伐崇再駕而降為臣)
冬十二月昆夷侵周(箋按帝王世紀曰文王受命四年/春正月丙子朔昆夷氏侵周一日)
　(三至周/之東門)
三十五年周大饑(箋按周書大匡解維周王宅程三年/遭天之大荒作大匡以詔牧其方三)
　(州之侯咸率謂此也又文傳解文王召太子𤼵曰天/有四殃水旱饑荒其至無時非務積聚何以備之夏)
　(箴曰小人無兼年之食遇天饑妻子非其有也大夫/無兼年之食遇天饑臣妾輿馬非其有也戒之哉弗)
　(思弗行至無日矣葢亦有鑒于此也春秋襄公/二十有四年大饑榖梁𫝊曰五榖不升為大饑)
西伯自程遷于豐(箋按僖十九年左氏𫝊寗莊子曰昔/周饑克殷而年豐葢謂此也孔晁曰)
　(程地名在岐州左右初王季之子文王因焉而遭饑/乃徙豐焉師古曰文王作豐今長安西北界靈䑓豐)
　(水上/是)
三十六年春正月諸侯朝于周遂伐昆夷(箋按漢書匈/奴𫝊周西伯)
　(昌伐畎夷師古曰即/畎戎也又曰昆夷)
西伯使世子𤼵營鎬(箋按周書文𫝊解文王受命九年/惟暮春在鎬召太子𤼵曰吾語汝)
　(所保所守初學記引周書曰文王在鄗召太子𤼵曰/吾栝柱而茅茨為人愛費是鎬為文王時所營也其)
　(後武王徙都之文王有聲曰/考卜維王宅是鎬京是也)
三十七年周作辟雍(箋按莊子曰古之禮樂黄帝有咸/池堯有大章舜有大韶禹有大夏)
　(湯有大濩文王有辟雍之樂武王周公作武是辟雍/為樂名也説文曰廦墻也廱天子享宴廦廱也魯詩)
　(解辟雍文王宫名古鼎銘惟三月初吉王在和宫大/夫始錫作彛又王在辟宫獻工錫章是辟雍為宫名)
　(也或文王當日作樂于辟雍之宫奏之故樂亦名為/辟雍也周有天下欲廣文王周公之制于天下故國)
　(學謂之辟雍鄉學謂之泮宮禮記王制曰天子命之/敎然後為學小學在公宫之左大學在郊天子曰辟)
　(雍諸侯曰泮宫史記曰國中立四代之學辟雍居中/北虞學東夏學西殷學是為大學又建虞庠于西郊)
　(夏序于州殷序于黨是為小學大雅云於論鼔鐘於/樂辟雍毛𫝊云水旋丘如璧曰辟雍以節觀者大戴)
　(禮盛徳篇明堂者凡九室室四户八牖以茅葢屋上/圓下方所以朝諸侯外水曰辟雍封禪書天子辟池)
　(索隠曰即周天子辟雍之池漢平帝紀安漢公奏立/明堂廦廱應劭曰黄帝曰合宫有虞曰總章殷曰陽)
　(館周曰明堂廦廱者象璧/圜雍之以水象敎化流行)
三十九年大夫辛甲出奔周(箋按劉向别録曰辛甲事/紂七十五諫而不聽去之)
　(周文王以為公卿襄四年𫝊魏莊子曰辛甲之為周/太史也命百官官箴王闕漢書藝文志辛甲二十九)
　(篇地理志上黨長子/縣周史辛甲所封)
四十年周作靈臺(箋按詩含神霧曰文王作邑于豐起/靈臺淮南子道應訓曰紂拘文王文)
　(王歸乃為玉門築靈臺紂聞之曰周伯昌改道易行/吾無憂矣詩序曰靈臺民始附也孔疏曰始附謂心)
　(附之也据中候雒師謀曰惟王既誅崇侯虎王在豐/豐人一朝扶老至者八十萬户又宋書索虜𫝊曰昔)
　(周道方隆靈臺初構民之附化八十萬家是詩序云/始附者謂歸附之衆於是而始若以為心附民之心)
　(附文王者豈始于是日乎左𫝊僖公十五年秦伯獲/晉侯以歸乃舍諸靈臺杜氏曰在京兆杜縣周之故)
　(臺/也)
王使膠鬲求玉于周(箋按王嘉拾遺記帝堯在位聖徳/光洽河洛之濱得玉版方尺圖天)
　(地之形韓非子曰周有玉版紂令膠鬲索之文王不/予費仲來求因予之是膠鬲賢費仲無道也周惡賢)
　(者之得志也/故予費仲)
四十一年春三月西伯昌薨(附注周文王葬畢畢西于/豐三十里○箋按漢書劉)
　(向𫝊文武周公葬于畢臣瓚曰汲郡古文畢西于豐/三十里師古非之曰畢陌在長安西北四十里也禮)
　(文王世子文王九十七而終尚書無逸文王受命惟/中身厥享國五十年孔𫝊曰文王即位年四十七言)
　(中身舉全數今据竹書文王生武乙元年庚寅以文/丁十二年戊子嗣父即位年四十六故曰受命惟中)
　(身又按通典曰文王葬畢初王季都之後畢公高封/焉後漢蘇竟傳武王上祭于畢注以為古無墓祭此)
　(葢上祭于畢星若然文王初禴于畢亦可謂上禴于/畢星乎知不然矣又成湯自帝癸十五年始為諸侯)
　(十八年而代夏有天下至帝辛四十一年而文王卒/共計五百零二年故孟子云由湯至文王五百有餘)
　(嵗通鑑前編謂始湯終紂共六百六/十一年與孟子殊舛當依竹書為是)
四十二年(箋按周武/王元年)
西伯𤼵受丹書于吕尚(箋按大戴禮踐阼篇曰武王踐/阼三月召師尚父而問焉黄帝)
　(顓頊之道存乎師尚父曰在丹書王欲聞之則齋矣/三日王端冕師尚父亦端冕奉書而入而道丹書之)
　(言曰敬勝怠者吉怠勝敬者滅義勝欲者從欲勝義/者凶云云王聞書之言惕若恐懼退而為戒書于席)
　(四端以戒/後世子孫)
有女子化為丈夫(箋按春秋潛潭巴曰賢人去位/天子獨居則女子化為丈夫)
四十三年春大閱(箋按周禮大司馬中冬教大閱司常/掌九旗之物名及國之大閲贊司馬)
　(頒旗物鄭注曰大閲王乘戎路及太常焉然則大閲/乃冬時敎戰之禮此云春大閲未必即殷禮也見紂)
　(之大閲為/不時耳)
嶢山崩(箋按淮南俶真訓逮至殷紂嶢山崩三川涸覽/㝠訓嶢山崩而薄落之水涸史留侯世家沛公)
　(欲以兵二萬人擊秦嶢下軍魏土地記藍田縣南有/嶢闗地名嶢柳方輿紀勝嶢闗在藍田縣東南二十)
　(八里一綂志嶢山在藍田縣南二/十里初學記引淮南子作磒山)
四十四年西伯𤼵伐黎(箋按書叙曰殷始咎周周人乘/黎祖伊恐奔告于紂作西伯戡)
　(黎孔𫝊黎近王圻之諸侯在上黨東北鄭氏曰西伯/文王也大全引朱子曰看來文王只是不伐紂耳其)
　(他事亦是都做了如伐崇戡黎之類或問西伯戡黎/惟陳少南吕伯恭薛季隆以為武王吴才老亦言戡)
　(黎恐是伐紂時事然史記又謂文王伐崇伐宻須伐/耆國耆即黎也音相近二説未知孰是曰此等無證)
　(據姑且闕之今據竹書殷帝辛三十四年周師取耆/四十一年西伯昌薨四十四年西伯𤼵伐黎則是戡)
　(黎者武王無可疑也郡國志上黨壺關有黎亭古/黎國劉昭注文王戡黎即此葢又以鄭氏誤也)
四十七年内史向摰出奔周(箋按帝王世紀曰紂政彌/亂殷太史向摰載其圖書)
　(而歸周又淮南子汜論訓太史令向藝先歸文/王朞年而紂乃亡以摰為藝武王為文王皆誤)
四十八年夷羊見(箋按周書度邑解王曰嗚呼旦惟天/不享于殷𤼵之未生至于今六十年)
　(夷羊在牧飛鴻遍野又周語内史過曰商之興也檮/杌次于丕山其亡也夷羊在牧韋昭注夷羊神獸牧)
　(商郊牧野續博物志曰武王既勝殷登邠之阜以望/商邑曰自𤼵未生六十年麋鹿在牧飛鴻滿野徐廣)
　(引内史編之言曰夷羊在牧張華以為文王之詞曰/水潦東流飛鴻滿野與竹書所紀微有不同但夷羊)
　(不知何物史記貨殖𫝊其民羯羠不均徐廣羠/音兕一音囚几反皆徤羊名當即是夷羊也)
二日並出(箋按荆州占曰兩日俱出以上/是謂亂明亂明出天下大亂)
五十一年冬十一月戊子周師渡盟津而還(箋按是年/己丑周武)
　(王即位之十年也唐天文志云武王十年夏正十月/戊子周師始起則竹書稱十一月戊子葢猶是商正)
　(也一綂志孟縣在懐慶府城南六十里周武王㑹諸/侯于孟津即此史記正義曰孟津在洛州河陽縣南)
　(門外孔氏書傳曰武王觀兵孟津以卜諸侯伐紂之/心諸侯僉同乃退以示弱是渡盟津而還之事也王)
　(充論衡曰武王與八百諸侯咸同此盟故曰盟津又/水經注曰河南有鉤陳壘世𫝊武王伐紂八百諸侯)
　(所㑹處河水至/此有盟津之目)
王囚箕子(箋按泰誓曰囚奴正士孔𫝊曰箕子正諫而/以為囚奴世紀曰武王命召公釋箕子之囚)
　(賜貝千朋又按書叙曰武王勝殷殺紂立武庚以箕/子歸作洪範司馬彪注莊子曰箕子名胥餘漢官儀)
　(曰紂時胥餘為大師又按庾信周齊王憲神道碑囚/箕子于塞庫据紀年附注塞庫紂祖丈丁囚季歴處)
　(紂因以囚/箕子耳)
殺王子比干(箋按宋微子世家王子比干者亦紂之親/戚也直言諫紂紂怒遂殺比干而剖視其)
　(心水經注曰淇水逕頓丘縣故城西東北逕枉人山/東隋地理志曰汲郡黎陽有枉人山圖經曰枉人山)
　(谷名也或曰紂殺比干于此因以為名世紀曰武王/命閎夭封比干之墓命宗祀享祀于軍寰宇記比干)
　(墓在汲縣十里世族譜殷比干子堅逃難長林/山因以林氏唐書地理志江陵府有長林縣)
微子出奔(箋按史記曰紂殺比干囚箕子太史疵少師/疆微子抱其祭器歸周左𫝊楚克許許面縳)
　(銜璧逢伯曰昔武王克商微子啓如是假令微子先/抱祭器歸周周必禮之何至今日始持祭器面縳造)
　(于軍門如宋世家所云者據竹書商紂二十九年太/史辛甲出奔周四十七年内史向摰奔周此獨書微)
　(子出奔不云奔周者知微子無抱祭器歸周之事而/逢伯夸張其説以動楚子太史又据之而誤也觀武)
　(王克商即反商政釋箕子之囚封比干之墓立紂子/武庚而不一及于微子以是時微子出亡未獲故也)
　(微子適周未知其何時迨武庚以叛誅而後封微子/于宋則從前未嘗歸周可知一綂志東昌府城東北)
　(有故微子城是微子在殷封于微漢志梁國睢陽縣/故宋國微子所封是武庚既滅微子不忍殷王之不)
　(祀始受封于宋也蔡邕朱公叔鼎銘曰有殷之胄微/子啟以帝乙元子生公子朱其孫氏焉朱遯于荒野)
　(始終未嘗適周故微子舎孫腯而立/衍安有以微子之賢而先歸于周乎)
五十二年庚寅周始伐殷(箋按是年庚寅周武王即位/十一年矣周始伐殷葢始果)
　(于伐殷也書叙曰帷十有一年武王伐殷一月戊午/師渡孟津作泰誓三篇書曰惟十有三年春大㑹于)
　(孟津陸氏釋文曰惟十有三年或作十有一年後人/妄看序文輙改之今据竹書則書叙十有一年是也)
　(張子南軒曰書序稱十有一年而書復稱十有三年/者字之誤也又唐志日度議曰竹書十一年庚寅周)
　(始伐商先儒以文王受命九年而崩至卜年武王觀/兵盟津十三年復伐商推日月不為相距四年所説)
　(非是武王十年夏正十月戊子周師始起於嵗差日/在箕十度則析木津也晨初月在房四度房與嵗星)
　(實相經緯后稷感之以生故國語曰月之所在辰馬/農祥我祖后稷之所經緯也又三日得周正月庚寅)
　(朔日月㑹南斗一度故曰辰在斗柄壬辰辰星夕見/在南斗二十度其明日武王自宗周次于師所故武)
　(成曰維一月壬辰旁死魄翌日癸已王朝步自周于/征伐商是時辰星與周師俱進由建星之末歴牽牛)
　(須女涉顓頊之虚戊午師渡孟津而辰星伏于天黿/所以告顓頊而終水行之運且木帝之所繇生也故)
　(國語曰星與日辰之位皆在北維顓頊之所建也帝/俈受之我周氏出自天黿有建星及牽牛焉是嵗嵗)
　(星始及鶉火直軒轅之虚以爰稼穡稷星繋焉而成/周之大萃也以此較之則書序稱惟十有一年實相)
　(符合而泰誓稱/十有三年譌也)
秋周師次于鮮原(箋按大雅皇矣篇云度其鮮原居岐/之陽爾雅小山别大山曰鮮高平曰)
　(原是/也)
冬十有二月周師有事于上帝(箋按王制天子將出征/類于上帝禡于所征之)
　(地泰誓曰予小子夙夜祇懼/受命文考類于上帝是也)
庸蜀𦍑髳微盧彭濮從周師伐殷(伐殷至邢丘更名邢/丘曰懷○箋按孔氏)
　(書𫝊曰八國皆蠻夷戎狄属文王者國名𦍑在西蜀/叟髳微在巴蜀盧彭在西北庸濮在江漢之南括地)
　(志云房州竹山縣及金州古庸國也益州及巴利等/州皆古蜀國隴右岷洮叢等州以西𦍑也姚府以南)
　(古髳國之地戎府以南古微盧彭三國之地濮在楚/西南左𫝊昭九年趙孟曰吳濮有釁杜注建寧郡南)
　(有濮夷/是也)
湯滅夏以至于受二十九王用嵗四百九十六年(附注/起癸)
　(亥終/庚寅)
　
　
　
　
　
　
　竹書綂箋卷六
