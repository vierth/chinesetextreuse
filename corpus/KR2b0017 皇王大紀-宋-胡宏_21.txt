
　皇王大紀卷二十一　　　　宋　胡宏　撰
　三王紀
　　康王
元年自帝太昊開明倫理後聖繼作至于康王脩身齊
家之法備矣於是集為十篇以垂後世統人倫曰天下
之人莫不有家家之大至于王者極矣君臣父子夫婦
謂之三綱夫婦父子君臣長幼朋友謂之五典又曰五
常父子兄弟夫婦君臣長幼朋友賔客謂之七教祖父
伯叔子孫姑姊妹女子子外王父外王母舅姨外舅外
姑謂之九族或曰上親父下親子三也以父親子以子
親孫五也以祖親曾髙以孫親𤣥九也或曰諸父兄弟
姊妹諸舅師長朋友謂之六紀極家之大父子之性夫
婦之道兄弟之倫與衆庶一也恩莫隆焉義莫重焉叙
莫備焉所以為天下率也王或失度則史書之士誦之
三公進讀之宰夫徹其膳史不書其罪死宰不徹膳其
罪死是故王者莫大於脩身身修然後能齊其家齊家
之道始於夫婦夫婦之道得故天地合而萬物興冠禮
曰天下無生而貴者天子之元子士也故始冠𤣥冠諸
侯之有冠禮夏之末造也古者五十而後爵故無大夫
冠禮夏殷之世冠適子於阼一加緇布之冠再加皮弁
三加爵弁每一加則醮於客位周公之冠元子也三加
畢乃一醴是後遂以為常其冠庶子也則醮於房外士
之冠者也冠而字之敬其名也見於母母拜之見於兄
弟兄弟拜之成人而與為禮也𤣥冠𤣥端奠摰於君遂
以摰見於鄉大夫郷先生成人之道也將責以禮義也
禮義之始在於正容體齊顔色順詞令故冠而後服備
服備而後容體正顔色齊詞令順委貌周道也章甫殷
道也母追夏后氏之道也周弁殷冔夏収三王共皮弁
素積古者冠禮筮日筮賔所以敬冠事敬冠事所以重
禮正君臣親父子和長幼為國本也故孝弟忠順之行
立而後可以為人可以為人而後可以治人故聖王重
冠冠者禮之為始也嘉事之重者也行之於祖廟以祼
享之禮將之以金石之樂節之而不敢擅重事所以自
卑而尊先祖也大古冠布齊則緇之三入為纁五入為
緅七入為緇其緌也孔子曰吾未之聞也冠而敝之可
也是故緇布之冠不緌曾子問於孔子曰將冠子冠者
至揖讓而入聞齊衰大功之喪如之何孔子曰内喪則
廢外喪則冠而不醴徹饌而埽即位而哭如冠者未至
則廢如將冠子未及期日而有齊衰大功小功之喪則
因喪服而冠除喪不改冠乎孔子曰天子賜諸侯大夫
冕弁服於太廟歸設奠服賜服於斯乎有冠醮無冠醴
父没而冠則己冠埽(素/報)地而祭於禰已祭而見伯父叔
父而後饗冠者或曰以喪冠者雖三年之喪可也既冠
於次入哭踊者三乃出天子之子十有三年而冠十有
五年而娶諸侯之子十有五年而冠二十而娶士及庶
人二十而冠三十而娶男娶曰婚女嫁曰姻父子為子
嫁娶必擇世有仁義者婚義曰昏禮萬世之始也將以
為社稷主為先祖後而可以不致敬乎婚姻之禮行之
以媒妁納采問名納吉納徴請期親迎是謂六禮禮以
幣雁主人皆筵几於廟而拜迎於門外入揖讓而升聽
命於廟幣必誠辭無不腆告之以直信信事人也信婦
徳也古者婦人先嫁三月祖廟未毁教于公宫祖廟既
毁教于宗室女師教之以婦徳婦言婦容婦功教成祭
之牲用魚芼之以蘋藻及期女次純衣纁(許/云)袡而立於
房中姆纚(山/竒)笄宵衣在其右女從者畢袗𤣥纚笄被顈
(乎/善)黼在其後父親醮子而命之迎男先於女剛柔之義
也天先乎地君先乎臣其義一也子承命以迎主人爵
弁纁(許/云)裳緇袘筵几於廟而拜迎於門外壻執鴈入揖
讓升堂見外舅外姑再拜奠鴈舅姑承子以授壻恐事
之違也男女有别然後父子親父子親然後義生義生
然後禮作禮作然後萬物安女乗以几壻降出御婦車
而壻授綏親之也親之也者親之也敬而親之先王之
所以得天下也姆辭不受乃驅御輪三周御者代壻乃
先俟于門外女從男夫婦之義由此始也婦至壻揖婦
以入共牢而食合卺而酳(音/𦙍)同尊卑也故婦人無爵從
夫之爵坐以夫之齒三王作牢用陶匏夙興婦沐浴以
俟見質明贊見婦於舅姑婦執笲棗栗腵脩以特豚饋
卒食婦餕餘私之也厥明舅姑共饗婦以一獻之禮奠
酬舅姑先䧏自西階婦降自阼階授之室也以著代也
孔子曰嫁女之家三夜不息燭思相離也取婦之家三
日不舉樂思嗣親也三月而廟見稱來婦也擇日而祭
於禰成婦之義也曾子曰女未廟見而死則如之何孔
子曰不遷於祖不祔於皇姑壻不杖不菲不次歸葬於
女氏之黨示未成婦也男女非有行媒不相知名非受
幣不交不親故日月以告君齋戒以告鬼神為酒食以
召鄉黨僚友以厚其别也以此坊民民猶有自獻其身
取妻不取同姓故買妾不知其姓則卜之寡婦之子非
有見焉弗與為友故朋友之交主人不在不有大故則
不入其門賀娶妻者曰某子使某聞子有客使某羞貧
者不以貨財為禮老者不以筋力為禮或曰昏禮不賀
人之序也納女於天子曰備百姓於國居曰備酒漿於
大夫曰備灑掃夫婦曰天子娶后三夫人九嬪二十七
世婦八十一御妻有妾諸侯一娶九女三姓夫人行以
姪娣從兩國來媵亦以姪娣從有世婦有妻有妾諸侯
不下漁邑君子逺色以為民紀后夫人必有女史彤管
之法史不紀過其罪殺后妃羣妾以禮御於君所女史
書其日月當御者授之以銀環著于左手當退者授之
以金環著于右手事無小大記以成法大夫曰孺人有
姪有娣士曰婦人有妾庶人曰妻孔子曰宗子雖七十
無無主婦非宗子雖無主婦可也諸侯不再娶不二嫡
也妻者齊也一與之齊終身不改是故婦人從人者也
幼從父兄嫁從夫夫死不嫁而從子所以敬父母尊先
祖也夫也者夫也夫也者以知帥人者也是故慎之於
始有五不取之制不幸而誤雖有七出之義而又有三
不去之禮焉曾子問於孔子曰昏禮既納幣有吉日女
之父母死則如之何孔子曰壻使人弔如壻之父母死
則女之家亦使人弔父喪稱父母喪稱母父母不在則
稱伯父世母壻已葬壻之伯父致命女氏曰某之子有
父母之喪不得嗣為兄弟使某致命氏許諾而弗敢嫁
禮也壻免喪女之父母使人請壻弗取而後嫁之禮也
女之父母死壻亦如之曰親迎女在塗則如之何曰女
改服布深衣縞総以趨喪女在塗而女之父母死則女
反如壻親迎女未至而有齊衰大功之喪則如之何曰
男不入改服於外次女入改服於内次然後即位而哭
曰除喪則不復昏禮乎曰祭過時不祭禮也又何反於
初曰取女有日而女死如之何曰壻齊衰而弔既塟而
除之夫死亦如之子婦曰后王命冢宰降徳于衆庶兆
民子事父母婦事舅姑鷄初鳴咸盥潄櫛(側/乞)縰(所/買)笄緫
子拂髦冠緌纓端韠(音/必)紳搢笏偪屨著綦(其/記)婦衣紳衿
纓綦屨左皆佩紛帨刀礪小觽(許/規)金燧右皆佩大觽木
燧子有玦捍管遰(時/世)婦有緘管線纊施縏(步/下)袠(秩/)以適
父母舅姑之所下氣怡聲問衣燠寒疾痛苛(音/何)癢而敬
抑搔之出入則或先後而敬扶持之問所欲而敬進柔
色以溫之饘酏(羊/支)酒醴飯食膳羞芼羮惟所欲棗栗飴
蜜以甘之堇荁(丸/)枌榆(扶/云)免(問/)薧滫瀡以滑之脂膏以
膏之春宜羔豚膳膏薌(牛/)夏宜腒鱐膳膏臊(狗/)秋宜犢
麛(音/迷)膳膏腥(雞/)冬宜鮮羽膳膏羶(羊/)狼腸狗腎狸正脊
兎凥(苦/髙)狐首豚腦魚乙鼈醜去之雛尾不盈握舒雁翠
鵠鴞胖(音/判)舒鳬翠鷄肝雁腎鴇(音/保)奥鹿胃雛鼈弗食羮
食自諸侯以下至於庶人無等大夫燕食有膾無脯有
脯無膾士不貳羮胾(側/吏)男女未冠笄者総角衿(其/鴆)纓皆
佩容臭昧爽而朝問何食飲矣若已食則退若未食則
佐長者視具孺子早寢晏起惟所欲食無時由命士以
上父子異宫昧爽而朝日出而退各從其事日入而夕
父母舅姑之衣衾簟席枕几不𫝊杖屨祇敬之勿敢近
敦(對/)牟巵匜(羊/支)非餕(音/俊)莫敢用孺子餕在父母舅姑之
所有命之應唯敬對進退周旋慎齊升降出入揖遜不
敢噦(於/月)噫(於/介)嚏咳欠伸跛倚睇視不敢唾洟寒不敢襲
癢不敢搔不有敬事不敢袒裼不涉不撅(居/衛)褻衣衾不
見裏父母唾洟不見冠帶垢和灰請潄衣裳垢和灰請
澣衣裳綻裂紉(女/陳)箴請補綴(朱/劣)五日則燂(詳/亷)湯請浴三
日具沐其間面垢燂潘(方/煩)請靧(音/悔)足垢燂湯請洗少事
長賤事貴共帥時子婦孝敬者父母舅姑之命勿逆勿
怠若飲食之雖不嗜必甞而待加之衣服雖不欲必服
而待加之事人代之已雖弗欲姑與之而姑使之而後
復之子婦有勤勞之事雖甚愛之姑縱之而寜數休之
子婦未孝未敬勿庸疾怨姑教之而後怒之不可怒子
放婦出而不表禮焉父子不同席父母有過下氣怡色
柔聲以諫諫若不入起敬起孝說則復諫不說與其得
罪於鄉黨州閭寜熟諫父母怒不恱而撻之流血不敢
疾怨起敬起孝父母有婢子若庶子庶孫甚愛之雖父
母没没身敬之不衰子有二妾父母愛一人焉子愛一
人焉由父母衣服飲食由執事毋敢視父母所愛雖父
母没不衰子甚宜其妻父母不恱出子不宜其妻父母
曰是善事我子行夫婦之禮焉没身不衰曾子曰孝子
之養老也樂其心不違其志樂其耳目安其寢處以其
飲食供養之孝子之身終終身也者非終父母之身終
其身也是故父母之所愛亦愛之父母之所敬亦敬之
至於犬馬盡然而況於人乎凡為人子之禮冬溫而夏
清昏定而晨省冠衣不純素在醜夷不爭出必告反必
面所遊必有常所習必有業恒言不稱老言孝不言慈
閨門之内戲而不嘆居不主奥坐不中席行不中道立
不中門食饗不為槩祭祀不為尸聽於無聲視於無形
不登髙不臨深不茍訾不茍笑不服闇不登危不許友
以死親在行禮於人則稱父人或賜之則稱父拜之父
命呼唯而不諾手執業則投之食在口則吐之走而不
趨親老出不易方復不過時親癠色容不盛冠者不櫛
行不翔言不惰琴瑟不御食肉不至變味飲酒不至變
貌笑不至矧怒不至詈疾止復初舅没則姑老冢婦每
事必請於姑介婦請於冢婦舅姑使冢婦母怠不敢無
禮於介婦舅姑若使介婦毋敢敵禮於冢婦不敢並行
不敢並命不敢並坐凡婦不命適私室不敢退子婦無
私貨無私畜無私器不敢私假不敢私與婦或賜之則
受而獻諸舅姑受則喜若反賜之則辭不得命如更受
賜藏以待乏婦若有私親兄弟將與之則必請而後與
之内則曰禮始於謹夫婦為宫室辨外内凡内外鷄初
鳴咸盥潄衣服斂枕簟灑掃堂室及庭布席各從其事
男子居外女子居内深宫固門閽寺守之男不入女不
出不敢懸於夫之楎椸不敢藏於夫之篋笥不敢共湢
浴夫不在歛枕簟篋席襡器而藏之少事長賤事貴咸
如之男不言内女不言外非祭非喪不相受器其相授
則女授以篚其無篚則皆坐奠之而後取之内外不共
井不共湢浴不通寢席不通乞假男女不通衣裳内言
不出外言不入男子入内不嘯不指夜行以燭無燭則
止女子出門必擁蔽其面夜行以燭無燭則止是故男
女不雜坐不同椸枷不同巾櫛嫂叔不通問諸母不潄
裳女子許嫁纓非有大故不入其門姑姊妹女子子已
嫁而反兄弟弗與同席而坐弗與同器而食僕御婦人
則進左手寡婦不夜哭婦人疾問之不問其疾以此坊
民民猶淫泆而亂於徳夫婦七十而同藏無間妾未五
十必與五日之御雖婢妾衣服飲食必後長者妻不在
妾御莫當夕妻將生子及月辰居側室夫使人日再問
之作而自問之妻不敢見使姆對至于子生夫復使人
日再問之男設弧于門左女設帨于門右國君世子生
告于君接以大牢宰掌具大夫少牢士特豕庶人特豚
其非冢子則皆降一等三日卜士負之吉者宿齋朝服
寢門外詩負之射人以桑弧蓬矢六射天地四方女則
否天地四方者男子之所有事也故必先志於其事然
後卜士之妻大夫之妾使食子異為孺子室於宫中擇
於諸母與可者必求其寛裕慈惠溫良恭敬慎而寡言
者使為子師其次為慈母其次為保母皆居子室他人
無事不徃三月之末擇日剪髮為鬌男角女羈是日也
夫婦夙興沐浴衣服具視朔食夫入門升自阼西妻抱
子出自房東面姆先相曰母某祇見孺子夫對曰欽有
帥執子右手而名之妻曰記有成遂有名辯告内外書
曰某年某月某生而藏之宰告閭史閭史書而藏諸閭
府獻其一於州史州史獻諸州伯州伯命藏諸州府夫
入食如養禮世子生則君夫人皆立于階西鄉世婦抱
子升自西階君名之乃降適子庶子見於外寢君撫其
首咳而名之禮帥初無辭衆子則使有司名之凡父在
孫見於祖祖名之無辭大夫之子有食母士之妻自養
其子冢子未食而見必執其右手適子庶子已食而見
必循其首曾子問於孔子曰君薨而世子生如之何孔
子曰卿大夫從攝主北面於西階南大祝禆冕執束帛
升自西階盡等不升堂命母哭祝聲三告曰某之子生
敢告升奠幣于殯東儿上哭䧏衆主人卿大夫士房中
皆哭不踊盡一哀反位遂朝奠小宰升舉幣三日衆主
人卿大夫士如初位北面太宰太宗太祝皆禆冕少師
奉子以衰祝先子從宰宗人從入門哭者止子升自西
階殯前北面祝立于殯東南隅祝聲三曰某之子某從
執事敢見子拜稽顙哭衆皆哭踊三者三降東反位皆
袒子踊房中亦踊三者三襲衰杕奠出太宰命祝史以
名徧告于五祀山川曾子問曰如已塟而世子生則如
之何孔子曰太宰太宗從太祝而告于禰三月乃名于
禰以名徧告于社稷宗廟山川凡名子者不以國不以
隱疾不以山川男女曰子能食食教以右手能言男唯
女俞男鞶革女鞶絲六年教之數與方名七年男女不
同席不共食八年出入門戸即席飲食必後長者始教
之讓九年教之數日曲禮曰幼子常視毋誑童子不衣
裘裳立必正方不傾聽長者與之提攜則兩手捧長者
之手負劍辟咡詔之則掩口而對十年出就外傅居宿
於外學書計衣不帛𥜗(汝/朱)袴朝夕學幼儀請肄(以/至)簡諒
凡男拜尚左手女子十年不出姆教婉娩聽從執麻枲
治絲繭織絍組紃學女事以供衣服觀於祭祀納酒漿
籩豆菹醢禮相助奠男子十有三年學樂誦詩舞勺成
童舞象學射御玉藻曰童子不裘不帛不屨絇無緦服
聽事不麻無事則立主人之北南面見先生從人而入
女子十五而笄二十而嫁笄而字有故二十三年而嫁
雜記曰女雖未嫁年二十而笄禮之婦人執其禮燕則
鬈首聘則為妻奔則為妾凡女拜尚右手修身曰男子
二十而冠冠而字父前子名君前臣名始學禮曲禮曰
毋不敬儼若思安定辭安民哉傲不可長欲不可縱志
不可滿樂不可極坐如尸立如齋賢者狎而敬之畏而
愛之愛而知惡憎而知善積而能散安安而能遷臨財
毋茍得臨難毋茍免狠毋求勝分毋求多疑事毋質直
而勿有夫禮者所以定親疎決嫌疑别同異明是非也
禮不妄說人不辭費禮從宜不踰節修身踐言謂之善
行行修言道禮之質也禮聞取於人不聞取人禮聞來
學不聞往教道徳仁義非禮不成教訓正俗非禮不備
是以君子恭敬撙節退讓以明禮太上貴徳其次務施
報禮尚往來往而不來非禮也來而不往亦非禮也夫
禮者自卑而尊人富貴而知好禮則不驕不淫貧賤而
知好禮則志不懾男子既冠可以衣裘帛舞大夏惇行
孝弟博學不教内而不出曲禮曰侍坐於先生先生問
焉終則對請業則起請益則起先生召無諾唯而起從
於先生不越路而與人言遭先生於道趨而進正立拱
手先生與之言則對不與之言則趨而退將適舍求毋
固將上堂聲必揚將即席容毋怍衣毋撥足毋蹷虚坐
盡後食坐盡前坐必安執爾顔長者不及毋儳言正爾
容聽必恭毋勦說毋雷同必則古昔稱先生君子之容
舒遲見所尊者齋遫足容重手容恭日容端口容止聲
容靜頭容直氣容肅立容徳色容莊燕居告溫溫戎容
暨暨言容詻詻色容厲肅視容清明立容辨卑毋讇(丑/冉)
頭頸必中山立時行盛氣顛實揚休玉色侍坐於尊所
尊見起同坐不起燭至起食至起上客起始見君子者
辭曰某固願聞名於將命者敵者曰某固願見童子曰
聽事侍坐於君子不顧望而對非禮也侍坐於君子君
子欠伸撰杖屨視日早暮侍坐者請出矣侍坐於君子
君子問更端則起而對侍坐於君子若有告者曰少問
願有復也則左右屏而待不窺密不旁狎不道舊故不
戲色不疑在躬不度民械不願於大家不訾重器毋訾
衣服成器毋身質言語有貳車之乗馬服車不齒觀君
子之衣服服劍乗馬弗賈毋側聽毋噭應毋淫視毋怠
荒毋瀆神毋循枉遊毋倨立毋跛坐毋箕寢毋伏歛髮
毋髢冠毋免勞毋袒暑毋褰裳謀於長者必操几杖以
從之長者問不辭讓而對非禮也見父之執不謂之進
不敢進不謂之退不敢退不問不敢對此孝子之行也
尊長於己踰等不敢問其年燕見不將命遇於道見則
面不請所之喪俟事不犆弔年長以倍則父事之十年
以長則肩隨之羣居五人則長者必異席博學曰男子
三十而有室始理男事博學無方孫友視志學記曰發
慮憲求善良足以謏聞不足以動衆就賢體逺足以動
衆未足以化民君子如欲化民成俗其必由學乎玉不
琢不成器人不學不知道是故古之王者建國君民教
學為先說命曰念終始典于學其此之謂乎雖有嘉肴
弗食不知其㫖也雖有至道弗學不知其善也是故學
然後知不足教然後知困知不足然後能自反也知困
然後能自强也故曰教學相長也說命曰斆學半其此
之謂乎古之教者家有塾黨有庠遂有序國有學比年
入學中年考校一年視離經辨志三年視敬業樂羣五
年知類通達强立而不反謂之大成夫然後足以化民
成俗近者說服逺者懐之此大學之道也記曰蛾子時
術之其此之謂乎大學始教皮弁祭菜示敬道也宵雅
肄三官其始也入學鼓篋孫其業也夏楚二物収其威
也未卜禘不視學游其志也時觀而弗語存其心也幼
者聽而弗問學不躐等也此七者教之大倫也記曰凡
學官先事士先志其此之謂乎大學之教也時教必有
正業退息必有居學不學操縵不能安弦不學博依不
能安詩不學雜服不能安禮不興其藝不能樂學故君
子之於學也藏焉修焉息焉遊焉夫然故安其學而親
其師樂其友而信其道是以雖離師輔而亦不反也說
命曰敬孫務時敏厥修乃來其此之謂乎今之教者呻
其呫畢多其訊言及于數進而不顧其安使人不由其
誠教人不盡其材其施之也悖其求之也拂夫然故隱
其學而疾其師苦其難而不知其益也雖終其業其去
之必速教之不刑其此之謂乎大學之法禁於未發之
謂豫當其可之謂時不凌節而施之謂孫相觀而善之
謂摩此四者教之所興也發然後禁則扞格而不勝時
過然後學則勤苦而難成雜施而不孫則壊亂而不脩
獨學而無友則孤陋而寡聞燕朋逆其師燕辟廢其學
此六者教之所由廢也君子既知教之所由興又知教
之所由廢然後可以為人師也故君子之教喻也道而
弗牽强而弗抑開而弗達道而弗牽則和强而弗抑則
易開而弗達則思和易以思可謂善喻矣學者有四失
教者必知之人之學也或失則多或失則寡或失則易
或失則止此四者心之莫同也知其心然後能救其失
也教也者長善而救其失者也善歌者使人繼其聲善
教者使人繼其志其言也約而達㣲而臧罕譬而喻可
謂繼志矣君子知至學之難易而知其美惡然後能博
喻能博喻然後能為師能為師然後能為長能為長然
後能為君故師也者所以學為君也是故擇師不可不
慎也記曰三王四代唯其師此之謂乎凡學之道嚴師
為難師嚴然後道尊道尊然後民知敬學是故君之所
不臣於其臣者二當其為尸則弗臣也當其為師則弗
臣也大學之禮雖詔於天子無北面所以尊師也善學
者師逸而功倍又從而庸之不善學者師勤而功半又
從而怨之善問者如攻堅木先其易者後其節目及其
久也相說以解不善問者反此善待問者如撞鐘叩之
以小則小鳴叩之以大則大鳴待其從容然後盡其聲
不善答問者反此此皆進學之道也記問之學不足以
為師必也其聽語乎力不能問然後語之語之而不知
雖舍之可也良冶之子必學為裘良工之子必學為箕
始駕馬者反之車在馬前君子察於此三者可以有志
於學矣古之學者比物醜類鼓無當於五聲五聲弗得
不和水無當於五色五色弗得不章學無當於五官五
官弗得不治師無當於五服五服弗得不親君子曰大
徳不官大道不器大信不約大時不齊察於此者可以
有志於本矣三王之祭川也皆先河而後海或源也或
委也此之謂務本仕道曰男子四十始仕方物出謀發
慮道合則服從不合則去七十懸車致仕君子之居恒
當戸寢恒東首若有疾風迅雷甚雨則必變雖夜必興
衣服冠而坐日五盥沐稷而靧粱櫛用樿櫛髮晞用象
櫛進禨進羞工乃歌浴用二中上絺下綌出杅履蒯席
連用湯履蒲席衣布晞身乃屨進飲將適公所宿齋居戒
外寢沐浴史進象笏書思對命既服習容觀玉聲乃出
揖私朝煇如也登車則有光矣侍坐則必退席不退則
必引而去君之黨若賜之食而君客之則命之祭然後
祭先飯辯甞羞飲而俟若有甞羞者則俟君之食然後
食飯飲而俟君命之羞羞近者命之品甞然後唯所欲
凡甞逺食必順近食君未覆手不敢飡君既食又飯飱
飯飱者三飯也君既徹執飯與醬乃出授從者凡侑食
不盡食食於人不飽唯水漿不祭若祭為已偞卑君若
賜之爵則越席再拜稽首受登席祭之飲卒爵而俟君
卒爵然後受虚爵君子之飲酒也受一爵而色洒如也
二爵而言言斯禮已三爵而油油以退退則坐取屨隱
辟而後屨坐左納右坐右納左凡尊必上𤣥酒惟君面
尊惟饗野人皆酒凡侍於君紳垂足如履齊頥霤垂拱
視下而聽上視帶以及祫聽嚮任左凡君召以三節二
節以走一節以趨在官不俟屨在外不俟車士於大夫
不敢拜迎而拜送士於尊者先拜進面答之拜則走士
於君言大夫没矣則稱謚若字名士與大夫言名士字
大夫於大夫所有公諱無私諱凡祭不諱廟中不諱教
學臨文不諱侍食於先生異爵者後祭先飯客祭主人
辭曰不足祭也客飱主人辭以疏主人自置其醬則客
自徹之一室之人非賔客一人徹一食之人一人徹凡
燕食婦人不徹食棗桃李弗致于核𤓰祭上環食中弃
所操凡食果實者後君子火熟者先君子有慶非君賜
不賀君賜車馬乗以拜賜衣服服以拜賜君未有命弗
敢即乗服也君賜稽首據掌致諸地酒肉之賜弗拜凡
賜君子與小人不同日凡獻於君大夫使宰士親皆拜
稽首送之大夫不親拜為君之答已也大夫拜賜而退
士待諾而退又拜弗答拜大夫親賜士士拜受又拜於
其室凡於尊者有獻而弗敢以聞士於大夫不承賀下
大夫於上大夫承賀
　
　
　皇王大紀巻二十一
