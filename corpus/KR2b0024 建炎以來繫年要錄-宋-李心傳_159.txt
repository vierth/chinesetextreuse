
　建炎以來繫年要録巻一百五十八
　　　　　　　　　　　宋李心傳撰
紹興十有八年秋七月壬戌太尉安慶軍節度使提舉
萬夀觀邢孝揚特許任便居住以孝揚引疾有請也
甲子御史臺主簿陳䕫諸王宫大小學教授曹筠並守
監察御史(䕫永嘉人初/見十三年)時二人俱引對䕫乞申嚴内外
謁禁筠乞戒𠡠守令務在安靖於是二人同命(䕫奏劄/以是月)
(己巳行下筠奏劄以是/月癸酉行下今聨書之)
乙丑右朝奉大夫新江西轉運判官賈直清乞於縣官
中選有出身人兼縣學教導上謂大臣曰州縣選官教
導乃教化本原將來三年科塲亦有人材可備採擇乃
令禮部參酌如所請(八月壬/辰行下)
壬申右承事郎韓彦古直祕閣彦古世忠少子也
癸酉皇叔光山軍承宣使知西外宗正事士樽為岳陽
軍節度使
甲戌尚書禮部侍郎周執羔右司員外郎權中書舎人
呉㮚並罷以殿中侍御史余堯弼論執羔送伴北使至
平江輙生事㮚急躁好罵故也　入内内侍省押班張
見道陞延福宫使見道與其養子内侍省押班去為並
為景福殿使去為請以解帶一官回授見道上許之
丁丑殿中侍御史余堯弼守侍御史右正言巫伋守右
司諫仍並兼崇政殿說書尚書祠部員外郎陳誠之試
國子監司業祕書省著作佐郎兼普安恩平郡王府教
授王墨卿守起居舍人
戊寅言者乞令州郡建閣以藏宸翰上以其勞民不許
癸未敷文閣待制提舉江州太平興國宫張嵲獻紹興
中興復古詩詔嘉奬嵲尋卒
甲申直敷文閣知臨安府湯鵬舉言陛下獨任一徳臣
以偃干戈皇華交贄結轍於道而沿流諸邑或尚存苃
舎以待使人望詔有司下所經由程頓並令修建庶㡬
賓至如歸從之限今冬畢
八月丙戌朔右朝散大夫知鎮江府榮嶷知揚州　龍
圖閣直學士提舉江州太平興國宫李迨卒
丁亥刑部員外郎張燾面對乞闢太學増弟子員詔禮
部看詳　降授武功郎韋訊復達州刺史　添差兩浙
東路馬歩軍副總管崇慶軍節度使致仕葉夢得薨於
湖州贈檢校少保
戊子樞宻院編修官林機祕書省校書郎劉章並為著
作佐郎兼普安恩平郡王府教授
己丑左宣義郎何逢原充樞宻院編修官
辛夘刑部郎中李如剛轉對乞諸路憲臣不親行踈决
者令帥漕紏舉以聞詔申嚴行下如剛濟南人也　閬
州觀察使知閤門事何彦良卒
癸巳權禮部侍郎沈該乞四川類省試合格不赴殿試
人第一等並賜進士出身餘人同出身從之自行在呉
中蜀士不就廷試榜首率依第三人推恩講和後稍稍
來奉大對是舉類試策問古今蜀人材盛衰之故而徳
陽何耕對策極論蜀士狥道守節無心於世引楚相子
文三仕三已之說為證又言李固無大雅之明哲卒陷
於䟦扈將軍之手議者固己少之若相如作封禪書盖
孟子所謂逢君之惡楊子雲作美新以媚賊又蜀人所
羞道有司定為榜首秦檜見其州里大惡之曰是敢與
張徳逺為地耶㑹耕以後至乞推恩檜批送禮部措置
該喻其意即言今舉有試中髙等之人為見先有已降
等第推恩名色及慮御試却中底甲往往在路遷延日
月才候試畢便自陳為病趂赴不及顯屬太優檜入熟
狀畫可自是遂為故事
丙申端眀殿學士簽書樞宻院事汪勃罷勃為言者所攻
以親老乞歸養詔依舊職提舉江州太平興國宫
丁酉工部尚書詹大方為端眀殿學士簽書樞宻院事
尋權參知政事權尚書禮部侍郎兼直學士院沈該充
敷文閣待制知潼川府　詔劉媫妤祖母太孺人唐氏
特封永嘉郡太夫人　右武大夫果州觀察使兩浙東
路馬歩軍副總管馬秦卒於婺州特贈三官䘏其家甚
厚
庚子監察御史張把面對乞州縣之吏有政績者令監
司郡守考覈聞奏不得令士民飾詞妄有舉留從之
戊申左中奉大夫知郢州趙叔涔代還乞令諸路總領
官及都統制増闢營田庚戌詔户工部立法賞罰叔涔
又言陛下即位以來用人多矣其間或持兩可或専征
戰政出多門競持異議故投艱弭亂畧無寜嵗賴上獨
斷登用耆徳専任一相坐致丕平望以今日得人専任
之效宣付史館癸丑簽書樞宻院事詹大方進呈上顧
秦檜曰此卿之功也朕記卿初自金歸嘗對朕言如欲
天下無事須是南自南北自北遂首建講和之議朕心
固已判然而梗於衆論久而方决今南北罷兵六年矣
天下無事果如卿言檜頓首謝曰和議之諧斷自宸𠂻
臣奉行而已何功之有　刑部尚書兼權吏部尚書周
三畏罷以侍御史余堯弼論其兼領二曹一切要譽歸
怨朝廷也
甲寅國子司業陳誠之權尚書吏部侍郎大理卿韓
仲通權刑部侍郎先是幕士張問自言羣盗夜入其室
縱掠而去詔臨安府追捕甚急積五六月連逮百餘人
獄具而復有告真盗者乃改付大理獄仲通曰輦轂之
下有行剽者詔獄推治而不得主名吾固惑之其母太
令人劉氏曰吾見閭閻不肖子竊父之財母蔽昵不告
紿以為盗者多矣試物色求之仲通悟翌日以耳目追
跡其人與常所往来通行飲食之家凡所告失亡一日
盡獲無秋毫之漏於是問妻與子以誣坐論如律而百
餘人者破械縱去囹圄遂空(此據孫覿撰劉氏墓誌増/入覿稱以此擢仲通刑部)
(侍郎而今年九月癸巳余堯弼劾范詢章䟽稱閻大鈞/之獄賴寺卿守正不得曲法則仲通之遷未必以此也)
或謂仲通與秦檜之給使丁禩深交禩引之也
閏八月庚申秦檜奏兩國通和農民安業墾田漸廣户
部財賦粗足支用乞免江浙湖南今年和糴(和糴事初/見元年年)
(末/)上大喜曰朕向在河朔見民以為苦朝廷所降本錢
州縣往往移用不以時給縱有給處又為吏多端乞取
十不得一二今幸時和嵗豐軍儲粗足朕豈已而不已
也(中興聖政史臣曰漢孝宣光武生長民間其知民疾/苦宜也髙宗以諸王總戎河朔周知民間纎悉利害)
(雖即位二十年猶能歴歴/及之此明主之所難也)　親衛大夫忠州刺史鄂州
駐劄御前選鋒軍同副統制梁興卒興自太行山率其
徒奔岳飛於江夏從軍凡十年
壬戌左中奉大夫趙叔涔知湖州右朝散郎曽惇知鎮
江府
左太中大夫知太平州范同薨癸亥詔復資政殿學士
致仕
甲子遂命臨安平江府淮東西湖北三總領所嵗糴米
百二十萬石有竒用户部請也浙西凡糴七十六萬石
行在省倉三界三十五萬五千臨安平江府場各二十
萬淮西總領所十六萬五千湖北淮東皆十五萬石時
行在嵗支凡三百三十八萬石有竒而江浙荆湖上供
米綱才三百萬石故糴之三總領所舊不立額及是比
行下
丙寅左奉議郎黄祖舜主管南外敦宗院
戊辰權禮部侍郎陳誠之請太學生入學五年不與薦
及公試不入等者除其籍從之　改行在熟藥所為太
平恵民局
己巳直祕閣江南西路提㸃刑獄公事林大聲罷右司
諫巫伋論其總賦淮東措置乖方及為江東漕妄費官
錢故也(孫覿撰大聲墓誌云公治財知取予在户部稽/考諸酒庫積贏錢數十萬在總領按尺籍移軍)
(實杜吏謾復得贏錢十萬於時權貴人用事納四方之/賂鬻買官爵門如市矣一時向慕奔走争先黄金白璧)
(明珠大貝象犀錦綾竒怪之物車連轂舟銜尾相屬於/水陸之道連晝夜不絶或謂公所涖緡錢有羡盍致其)
(餘無為獨醒也公曰吾起諸生擢名第嵗月推遷遂躋/省寺又欲以貨耶竟無所獻㑹有告公部内葉珪作詩)
(語渉譏謗者坐是貶一秩罷歸按紹興二十七年王珪/劾大聲降官乃稱將漕江東縱子弟受賂不法有訐之)
(相府者移江西憲與覿所云全不同以日歴考之大聲/降官在紹興二十一年八月其罷歸已久覿實謬誤)
庚午大理寺丞孫敏修面對乞兵級犯罪及强盗同火
七人已上並作情重法輕奏裁詔刑部看詳
壬申命起居舎人王墨卿武經大夫恵州刺史兼閤門
宣賛舎人蘇曄賀金主正旦權尚書禮部侍郎陳誠之
武經大夫吉州刺史權知閤門事孟思恭賀生辰
甲戌秦檜進呈禮物數上曰朕觀金國和意甚堅自講
好以来於今七年未嘗非理有所邀求朕毎遣使必戒
約三節人毋得生事盖所以固兩國之懽期於與民休
息而已
丙子集英殿修撰知福州薛弼言本州亢旱既而大雨
忽傳侯官縣有竹實如米老稚採取所得㡬萬斛饑者
賴以濟此盖明天子聖徳所感上相爕理之效實為中
興上瑞伏乞詳酌施行詔付史館
戊寅詔川廣荆湖應奏獄案以副本申提刑司别奏令
刑部以奏狀先到者約法先是大理正元龜年面對論
逺方獄案不無遺滯乞立法至是施行　湖州言保義
郎林昌朝四世同居詔旌表門閭　太學博士王之望
知荆門軍以葬親有請也
辛巳大理寺丞周埅面對請縣令滿三年無公私過從
本郡保明推賞詔刑部看詳後不行
壬午右朝奉大夫主管台州崇道觀張昌提舉江南東
路常平茶鹽公事
癸未執政進呈監察御史陳䕫論州郡嵗以常平米廪
給貧民今多移用乞令監司覺察上曰此誠仁政所先
比年州縣奉法不䖍或侵支盗用而監司失於檢察或
賑濟無術而僻逺窮困之民不得均被其恵非所以稱
朕矜恤元元之意宜令户部措置　詔入内内侍省聴
喚使臣自今以六十人為額
甲申勒停人降授武功大夫辛道宗房州羈管時道宗
寓居嚴州侍御史余堯弼奏道宗移居近地窺伺朝廷
隂為不靖望斥之逺方故有是命　左朝請郎賀允中
添差福建路安撫司参議官允中嘗為福建提刑見謂
稱職秦檜以其不附已復令入帥幕以抑之
乙酉詔自今奉使下三節人過界與北人博易者徒二
年使副不覺察與同罪　初福建路自創竒兵而䖍梅
草冦不敢復入境至是悉平詔以廵檢陳敏所部竒兵
四百及汀潭戍兵之在閩者並為殿前司左翼軍即以
敏為統制官留戍其地神武中軍舊止三部自楊存中
職殿嚴始増為五軍又置䕶聖踏白選鋒䇿選鋒游奕
神勇馬歩凡十二軍時江海之間盗賊間作乃分置諸
軍以控制之如泉之左翼循之摧鋒明之水軍皆𨽻本
司總七萬餘人由是殿前司兵籍為天下冠存中又制
諸軍戎仗以克敵弓雖勁而士病蹶張之難乃増損舊
制造馬黄弩制度精宻彼一矢未竟而此三發矢(紹興/二十)
(九年又置/破敵軍)
九月壬辰大理寺丞郭唐卿面對乞諸路提刑司詳覆
獄案内有應奏者徑行繳奏毋得再下本州庶㡬獄無
留滯詔申嚴行下
丙申司農寺丞周莊仲面對言行在嵗支軍糧百五十
萬石惟中下兩界厫房不多遇春冬凍涸綱運不行則
有不繼之患望添造十厫共容三百萬石非凍涸不許
移用嵗月滋久則以新易陳戊戌詔户部措置莊仲武
仲弟也
己亥右武郎兩浙西路兵馬鈐轄曹涭帶御器械
甲辰侍御史兼崇政殿說書余堯弼試御史中丞
丙午端明殿學士簽書樞宻院事詹大方薨特贈一官
為左中奉大夫異數也
丁未右司諫兼崇政殿說書巫伋試右諫議大夫
己酉余堯弼兼侍講
辛亥巫伋兼侍講
壬子監察御史張把試秘書少監
是月金主亶遣兵部尚書蕭裕為廉訪使徧至諸路詢
問疾苦自郡守以下皆究其治狀而陞黜之時國嗣未
立亶以其從弟北京留守岐王亮為尚書左丞相亮故
宋王宗幹子而太祖旻孫也頗矯飾盗名宻有包藏窺
伺之意以胙王元者亦太祖旻之孫以次當立因河南
叛兵有妄稱皇弟者亮誣以語相符合實與結連遂殺
之(以金人誅蕭裕詔廢亮詔參修熊克小歴云元地居/嫡長按亶乃是嫡長孫元或是梁宋國王宗秀之子)
(然雖長而/非嫡也)
冬十月乙夘朔𠡠令所刪定官盛師文面對乞遵天聖
嘉祐詔令將諸路見有丁錢不許折變並令均納見錢
其第五等以下人户依紹興徳音減免其半詔户部看
詳取㫖
丙辰御史中丞兼侍講余堯弼為端明殿學士簽書樞
宻院事兼權参知政事監察御史曹筠守殿中侍御史
戊午監察御史陳䕫兼崇政殿說書
乙丑上曰前日内教武藝至精挽强中的者比去嵗多
百人更一二年愈加精熟必増多於今日
丁夘上曰紹興府守臣林待聘輕費誕謾宜亟罷免其
財賦令户部經理於是以待聘提舉江州太平興國宫
戊辰尚書工部侍郎趙不棄請補外除敷文閣直學士
知紹興府時紹興諸邑旱荒民多流散而户部奏本府
苖米及常平義倉有欺隠者十二萬餘石經總制錢五
萬餘緡顯見林待聘輕費妄用不守廉隅乃命不棄經
理焉
庚午直龍圖閣知婺州錢端禮劾右承事郎知義烏縣
徐時誨不法上曰知縣乃銓注員多難辯直否但治行
者優擢罪惡者重責則咸知勸懲因此可以得人才矣
辛未右朝請郎通判安豐軍魏持進秩二等以捕紅巾
賊首李洪有勞也久之守臣右朝請大夫劉將亦進一
秩(將轉官在明/年三月丁未)
壬申土謂輔臣曰昨已減諸州月樁錢要當盡罷庶蘇
民力檜即諭户部侍郎李樁年宋貺以經制錢贍軍然
月樁錢卒不罷
丁丑左朝請郎知巴州馮忠恕提㸃成都府路刑獄公
事忠恕汝州人在巴州時提舉茶馬韓球議加茶賦球
號令風發下莫敢持議忠恕度不可與争即自為奏巴
州自趙開已一再増今不可復増茶亦如五榖有凶年
遇水旱當榷以實奏下球不敢恨制置使李璆兼治成
都嘗費常平倉米五萬石異時使者以其近臣置不問
忠恕按督得其狀立督趣入之
庚辰龍神衛四廂都指揮使永州防禦使知荆南府王
瑋卒
辛巳皇叔泉州觀察使知南外宗正事士珸為平海軍
承宣使以勝任而遷也
十有一月乙酉朔祕書少監張把言感生帝之祀尚寓
招提祭以酒脯望復用牲玉升為上祀從之
丁酉保信軍承宣使提舉洪州玉隆觀曹勛提舉萬夀
觀令台州津發赴行在
戊戌上謂大臣曰来年正旦皇太后慶七十可令禮官
檢㑹國朝典故以聞　祕閣修撰知䖍州曽慥移知荆
南自渡江以來荆南多命武帥至是闕人上命秦檜以
諸路副總管姓名来上檜曰江陵重地所係非輕恐更
有可選之人盖檜欲慥也上曰可徧詢三衙主帥庶得
其人不誤委寄後旬日上諭檜曰荆南重地不可不慎
擇今疆場安静宜用文臣乃以命慥焉(進呈兵官姓名/在十月癸未上)
(諭檜在十/月壬辰)
己亥新州編管人胡銓移吉陽軍編管先是太師秦檜
嘗於一徳格天閣下書趙鼎李光胡銓三人姓名時鼎
光皆在海南廣東經畧使王鈇問右承議郎知新州張
棣曰胡銓何故未過海銓嘗賦詞云欲駕巾車歸去有
豺狼當轍棣即奏銓不自省循與見任寄居官往来唱
和毁謗當塗語言不遜公然怨望朝廷鼓唱前說猶要
惑衆殊無忌憚於是送海南編管命下棣選使臣游崇
部送封小項筒過海銓徒歩赴貶人皆憐之至雷州守
臣王趯廉得崇以私茗自隨械送獄且厚餉銓是時諸
道望風捃摭流人以為竒貨惟趯能與流人調䕶海上
無薪粲百物趯輙津置之其後卒以此得罪
庚子左朝散郎王曮依舊尚書禮部員外郎以其進頌
忠誠可嘉也　敷文閣待制提舉江州太平興國宫周
綱卒
壬寅左朝奉大夫提舉江州太平興國宫桂陽監居住
鄭剛中再謫濠州團練副使復州安置用右諫議大夫
巫伋再䟽也
癸夘降授左奉議郎知真州洪興祖復左承議郎以赦
叙也先是州殘於兵民之瘡痍未復興祖始至即上䟽
請復一年租從之明年再䟽又從之自是流民漸歸遂
誘温户墾荒田至七萬餘畝
丁未龍神衛四廂都指揮使邕州觀察使董先添差兩
浙西路馬歩軍副都總管平江府駐劄初岳飛既死先
自武昌召還為歩軍司統制先與管軍趙宻不協於是
離軍領殿前都指揮使職事楊沂中憐其才贐遺甚厚
具奏乞𨽻本司朝廷以三衙不許互換陳乞不許
壬子左承議郎兩浙西路提㸃刑獄公事呉傳罷以户
部侍郎宋貺接伴北使還劾其病不任事也
十有二月乙夘朔上謂大臣曰聞紹興飢民有渡江者
可令臨安優給路費遣還時明越秀潤徽婺饒信州皆
旱民多流散上命有司發粟減賦至是復令常平官親
往賑給之毋致失所　復連州連山鎮為縣
丙辰詔四川命官付身如未經換給並不許奏辟及權
攝差遣先是止禁定差至是都大提舉茶馬韓球以為
言故有是命
集英殿修撰提舉江州太平興國宫江邈卒己未詔復
敷文閣待制致仕
庚申敷文閣直學士知宣州秦棣卒官給葬事棣在宣
城州之何村有富民釀酒棣遣廵檢將吏士捕之夜半
圍其家民疑其强盗也即擊鼓聚鄰里共執之走愬諸
棣棣怒取民及其子孫三人用麻䋲通纒其體自肩至
足然後各杖之百及解縳三人皆死其慘毒如此
丙寅詔提舉常平官分遣屬吏賑濟流民且貸其春耕
之費先是詔復民租十之八而和糴尚存海鹽丞丁安
義語其令曰嵗飢常賦且不充不應復有和糴使上官
怒安義當以身任之檄屢至安義抗論反覆卒賴以免
丁夘布衣孫堯佐上書乞嗣安定郡王與濮王之封詔
大宗正司具名聞奏　尚書省批狀四川營田就委都
統制檢察措置耕種將毎年所收斛㪷除分給官并樁
留次年種子外盡數報總領所拘收充減免成都府路
對糴米十二萬石之數舊營田事𨽻宣撫司及司廢乃
有是命(此以紹興三十三年二月十八日工部狀修入/狀稱承紹興十八年十二月十三日指揮而日)
(歴不載盖都/省批狀也)
戊辰饒州進士張闡上書乞將四等五等下户紹興十
七年已前拖欠冬苖及諸色官物已倚閣者即與蠲放
未倚閣者即權倚閣上謂大臣曰如實無可納徒有追
擾亦足矜也乃付户部既而户部乞諸路災傷及五分
處下户次十六年租稅除形勢外並與蠲放十七年分
倚閣如違當職官重行黜責仍令憲臣覺察從之(户部/奏下)
(在是月/丁丑)
己巳大理評事莫濛面對論四方之民雲集二浙百倍
常時而河渠為甚急宜命守臣因農之隙濬其堙塞庚
午上諭大臣曰可使漕臣募夫濬治因以濟接飢民則
公私兩利矣濛歸安人也
壬申故迪功郎謝濬特贈右承務郎官一子濬為隴水
尉捕賊死故録之　是日宰執進呈經界事訖上曰諸
州月樁錢昨已例減要當盡行除罷秦檜即諭户部侍
郎李椿年宋貺以經總錢措置贍軍(中興聖政史臣曰/大臣苟有以厚民)
(力固人心雖人主不自言固當奮然以身任之月樁之/為害上至於再四言之而州縣倚樁辦之名因之以巧)
(取至於今尚存亦足為一時用事者愧矣不惟是也月/樁窠名本出於經總制罷月樁而以經總制錢贍軍此)
(若有意於奉行者而月樁未罷校終嵗經總制之入擇/其最者必於州縣取盈焉又非聖上勤恤斯人之意矣)
(夫減月樁免和糴罷免行錢推仁聖之心使天下一日/帖帖就安雖瘠已可以肥天下無愛也曹泳輩無所忌)
(憚逞其殘民之術且直為此欺誕/大化更行首正三苖之竄宜哉)　丁丑太常博士林
宰左承議郎主管官告院章厦並為監察御史時上召
二人入對而厦請戒監司守令奉行賑濟乃有是命(厦/奏)
(札以是月己夘/行出今併附此)
庚辰金主遣金吾衛上將軍殿前右副都㸃檢召守忠
昭武大將軍同知宣徽院事劉君詔來賀來年正旦君
詔唐盧龍節度使守恭八世孫也父宏遼寜昌軍節度
使金人俾知咸州同平章事(此以金國翰林直學士趙/可撰君詔之子宣徳軍判)
(劉某墓/誌修入)　名南劍州晉司空張華廟曰應靈
是嵗宗室子賜名授官者二十有三人　諸路斷大辟
三十二人
　
　
　
　
　
　
　
　
　
　
　建炎以來繫年要録巻一百五十八
