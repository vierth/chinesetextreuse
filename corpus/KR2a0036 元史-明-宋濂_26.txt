
　元史卷二十五
　明翰林學士亞中夫天知制誥兼修國史宋濓等修
　本紀第二十五
　　仁宗二
延祐元年春正月丁亥授中書右丞劉正平章政事商
議中書省事丙申除四川酒禁興元鳳翔涇州邠州嵗
荒禁酒庚子敕各省平章為首者及漢人省臣一員專
意訪求遺逸得其人先以名聞而後致之以江浙行中
書省左丞高昉為中書參知政事丁未詔改元延祐釋
天下流以下罪囚免上都大都差税二年其餘被災曾
經賑濟人户免差税一年庚戌中書省臣圖古勒等以
災變乞罷免不允二月庚申立印經提舉司戊辰大寧
路地震癸酉熒惑犯東井甲戌以侍御史趙世延為中
書參知政事詔免䝉古地差税二年商賈勿免己卯給
鈔六千三百錠賑濟良鄉諸驛壬午以哈克繖為中書
右丞相監修國史癸未以中書參政高昉為集賢學士
三月壬辰大陰掩熒惑賜諸王達實䝉古鈔千錠衣二
襲戊戌真定保定河間民饑給糧兩月己亥白暈亘天
連環貫日癸卯暹國王遣其臣愛耽入貢改南劔路曰
延平劔浦縣曰南平乙巳以僧人作佛事擇釋獄囚命
中書審察丙午封阿嚕圖為趙王戊申車駕幸上都己
酉敇奸民宫其子為閹宦謀避徭役者罪之辛亥命參
知政事趙世延綱領國子學癸丑中書平章政事察罕
致仕晉寧民侯喜兒昆弟五人並坐法當死帝嘆曰彼
一家不幸而有是事其擇情輕者一人杖之俾養父母
毋絶其祀閏三月甲寅朔敇減樞密知院冗員辛酉太
陰犯輿鬼罷呪僧月給俸遣人視大都至上都駐蹕之
地有侵民田者計畝給直丙寅太陰犯太㣲東垣丁丑
畿内及諸衞屯軍饑賑鈔七千五百錠汴梁濟寧東昌
等路隴州開州青城齊東渭源東明長垣等縣隕霜殺
桑果禾苗歸州告饑出糧減價賑糶馬八兒國主昔刺
木丁遣其臣愛思丁貢方物夏四月甲申朔大寧路地
震聲如雷丁亥敇儲青海五條河屯田粟以備賑濟太
常寺請立北郊不允陞延慶寺敇正二品西番諸驛貧
乏給鈔萬錠竒嚕部畜牧斃耗賑鈔八百七十三錠己
丑廢真陽含光二縣入英徳州壬辰諸王托克托薨以
諤斯伯襲位己酉敇郡縣官勤職者加賜幣帛以特們
徳爾録軍國重事監修國史立回回國子監帝以資治
通鑑載前代興亡治亂命集賢學士和塔拉都哩黙色
及李孟擇其切要者譯寫以進武昌路饑命發米減價
賑糶五月甲寅朔賜營王額森特穆爾鈔萬錠戊午辰
星犯輿鬼丁夘賜李孟孝感縣地二十八頃禁諸王支
屬徑取分地租賦擾民敕嶺北行省瘞陣没遺骼乙亥
賑吉魯爾地貧乏者米三千石丁丑徙滄州治於長蘆
鎮戊寅京兆為故儒臣許衡立魯齋書院降璽書旌之
庚辰盧陽麻陽二縣以土賊作耗蠲其地税賦營王額
森特穆爾支屬貧乏賑糧兩月武陵縣霖雨水溢溺死
居民漂没廬舍禾稼潭州漢陽思州民饑並發米減價
糶賑之膚施縣大風雹損禾並傷人畜六月戊子敇内
侍今後止授中官勿畀文階置雲南行省儒學提舉司
封河南省丞相布琳濟達為河南王壬辰増置畿内州
縣同知主簿各一員諸王徹伯爾屬户匱乏給糧一嵗
仍俾屯田以自贍發軍增墾河南芍陂等處屯田乙未
熒惑犯右執法丙申増置兩浙鹽運司判官一員甲辰
拘河西僧免輸租賦璽書敇諸王戚里入覲者宜趂夏
時芻牧至上都毋輒入京師有事則遣使奏稟衡州郴
州興國永州路耒陽州饑發廩減價賑糶宣平仁夀白
登縣雹損稼傷人畜秋七月乙夘扎吉尼所部匱乏户
給糧二石庚午命中書省臣議復封贈賜晉王伊蘇特
穆爾部鈔十萬錠開下番市舶之禁賜衞王阿穆爾克
等鈔七千錠乙亥㑹福院越制奏㫖除官敇自今舉人
聴中書可否以聞申飭私鹽之禁沅陵盧溪二縣水武
清縣渾河决淹没民田發廩賑之八月戊子車駕至大
都癸卯陞太常寺為太常禮儀院秩正二品丁未冀寧
汴梁及武安涉縣地震壞官民廬舍武安死者十四人
涉縣三百二十六人台州岳州武岡常徳道州等路水
發廩減價賑糶九月壬戌改提㸃教坊司事為大使己
巳復以特們徳爾為右丞相哈克繖為左丞相罷陜西
諸道行御史臺降儀鳳卿為儀鳳大使肇慶武昌建徳
建康南康江州袁州建昌贛州杭州撫州安豐等路水
發廩減價賑糶冬十月癸巳陞穎州萬户府為中萬户
府乙未敇吏人轉官止從七品在選者降等注授申飭
内侍及諸司隔越中書奏請之禁敇下番商販須江浙
省給牒以往歸則征税如制私往者没其物遣官括淮
民所佃閒田不輸税者丙申復甘肅屯田置沙𤓰等處
屯儲總管萬户府秩正三品乙巳置恩平王塔斯布哈
傅二人庚戌辰星犯東咸監察御史言乞命樞密院設
法教練士卒應軍官襲職者試以武事而後任之制曰
可遣張律經理江南田糧十一月壬子陞司天臺為司
天監秩正三品賜銀印乙卯改大同侍衞親軍都指揮
使司為中都威衞使司置保安軍於麻陽縣以禦徭蠻
戊辰以通政院使蕭拜珠為中書右丞辛未以翰林學
士承㫖達實密知樞宻院事癸酉敇吏人賊行者黥其
面大寧路地震有聲如雷戊寅特們徳爾言比者僚屬
及六部諸臣皆晩至早退政務廢弛今後如有此者視
其輕重杖責之臣或自惰亦令諸人陳奏帝曰如更不
悛則罷不叙以前中書右丞相圖古勒知樞密院事靜
安路饑發糧賑之詔檢覈浙西江東江西田税十二月
壬午汴梁南陽歸徳汝寧淮安水敇禁釀酒量加賑恤
癸未賑諸王特穆爾布哈部米五千石圖們部二千石
辛卯禁諸王駙馬權勢之人増價鬻鹽壬辰詔定官員
士庶衣服車輿制度甲午太陰犯輿鬼己亥敇中書省
定議孔子五十三代孫當襲封衍聖公者以名聞庚子
遣官浚揚州淮安等處運河以翰林學士承㫖李孟復
為中書平章政事癸卯太陰犯房甲辰太陰犯天江乙
巳敇經界諸衞屯田沔陽歸徳汝寧安封等處饑發米
賑之
二年春正月乙卯嵗星犯輿鬼戊午懐孟衛輝等處饑
發米賑之己未太白晝見癸亥太陰犯軒轅丙寅霖雨
壊渾河隄堰没民田發卒補之禁民煉鐵發卒浚漷州
漕河丁卯太陰犯進賢戊辰晉寧等處民饑給鈔賑之
己巳置大聖夀萬安寺都總管府秩正三品庚午立行
用庫於江陰州敇以江南行臺贓罰鈔賑恤饑民乙亥
詔遣宣撫使分十二道問民疾苦黜陟官吏並給銀印
命中書省臣分領庶務禁南人典質妻子販買為驅御
史臺臣言比年地震水旱民流盗起皆風憲顧忌失於
紏察宰臣燮理有所未至或近侍䝉蔽賞罰失當或獄
有寃濫賦役繁重以致乖和宜與老成共議所由詔明
言其事當行者以聞諸王托里特穆爾部闕食以鈔七
千五百錠給之益都般陽晉寧民饑給鈔米賑之二月
己卯朔㑹試進士戊子太白晝見癸巳太白經天甲午
詔禁民轉鬻養子丙申賜諸王納古岱爾金五十兩銀
二百五十兩鈔五百錠庚子詔以衮噶諾爾布喇實嘉
勒燦巴勒藏布為帝師賜玉印壬寅雲南王羅丹來朝
辰沅洞蠻吳干道為㓂敇調兵捕之乙巳賜諸王伊嚕
特穆爾鈔萬錠丙午太白經天是月晉寧宣徳等處饑
給米鈔賑之真州揚子縣火發米減價賑糶三月乙卯
廷試進士賜呼圖克岱爾張起巖等五十六人及第出
身有差丙辰太陰赤如赭庚午帝率諸王百官奉玉冊
玉寳加上皇太后尊號詔天下蠲逋欠税課丁丑以中
書平章張律為江淛行省平章政事夏四月戊寅朔日
有食之辛巳賜進士恩榮宴於翰林院癸巳敇伊實丹
等部出征軍有後期及逃還者並斬以徇甲午諭晉王
伊遜特穆爾以先朝所賜惠州銀礦洞歸還有司庚子
太陰犯壘壁陣辛丑賜㑹試下第舉人七十以上從七
流官致仕六十以上府州教授餘並授山長學正後勿
援例敇諸王分地仍以流官為達嚕噶齊各位所辟為
副達嚕噶齊命李孟等類集累朝條格俟成書聞奏頒
行立䂓運提㸃所秩五品置官四員廣貯庫秩七品置
官二員並隸福夀院乙巳車駕幸上都宣徽院以供尚
膳遣人獵於歸徳敇以其擾民特罷之加授特進上卿
𤣥教大宗師張留孫開府儀同三司丙午封諸王徹伯
爾為汝寧王潭州江州建昌沅州饑發廩賑糶五月戊
申朔改給各道亷訪司銀印復立陜西諸道行御史臺
桂齊張錫沙等招户六千勒還民籍御史中丞王毅乞
歸養親不許庚申賜公主雅克哈雅鈔千錠辛酉太陰
犯天江乙丑秦州成紀縣山移是夜疾風電雹北山南
移至夕河川次日再移平地突出土阜高者二三丈陷
没居民遣官覈驗賑恤庚午太白晝見立海西遼東鷹
坊萬户府隸中政院壬申諸王實都實喇薨甲戌日赤
如赭加授宦者中尚卿續元暉昭文館大學士乙亥日
赤如赭是月發粟三百石賑諸王昂輝特穆爾等部貧
民奉元龍興吉安南康臨江袁州撫州江州建昌贛州
南安梅州辰州興國潭州岳州常徳武昌等路南豐州
灃州等處饑發廪賑糶六月辛巳察汗諾爾諸驛乏食
給糧賑之甲申太白晝見是夜太陰犯平道乙未徙陜
西肅政亷訪司於鳳翔戊戌豳王納古爾等部困乏給
鈔俾買馬羊以濟之河決鄭州己亥置汝寧王徹伯爾
王傅官辛丑以濟寧益都亢旱汰省宿衛士芻粟癸卯
太白犯東井丙午辰星犯輿鬼緬國主遣其子脱刺合
等來貢方物秋七月戊申賜宣寧王特穆爾布哈及其
二弟鈔萬錠并玉具鞍勒幣帛庚戌增興和路治中一
員壬子增尚舍寺官六員為八員雲需總管府增同知
二員癸丑復賜晉王伊遜特穆爾惠州銀鐵洞甲寅置
諸王鄂羅木烏遜王傅官四員復陳州商水鎮為南頓縣省兩
淮屯田總管府官四員併提領所入提舉司改總管府為尚供
府乙邜贛州土賊蔡五九聚衆作亂遣兵捕之敕阿蘇衛户貧
乏者給牛種耕具於拉薩哩地屯田甲子江南湖廣道奉使温
德亨言亷訪司公田多取民租宜復舊制從之乙丑陞崇福院
秩正二品癸酉賜衞王阿穆爾克鈔萬錠命特們徳爾
總宣政院事詔諭中外是月畿内大雨漷州昌平香河
寳坻等縣水没民田廬潭州金州永州路茶陵州霖雨
江漲没田稼出米減價賑糶八月丙戌贛州蔡五九陷
汀州寧化縣僭稱王詔遣江浙行省平章張律等率兵
討之己丑車駕至自上都乙未臺臣言蔡五九之變皆
由鼐智密鼎經理田糧與郡縣横加酷暴逼抑至此新
豐一縣撤民廬千九百區夷墓揚骨虚張頃畝流毒居
民乞罷經理及冒括田租制曰可庚子改遼陽省泰州
為泰寧府壬寅增國子生百員嵗貢伴讀四員詔江浙
行省印農桑輯要萬部頒降有司遵守勸課旌表貴州
達嚕噶齊桑烏遜妻托克托沁死節仍俾樹碑任所九
月丁未張律以括田逼死九人敇吏部尚書王居仁等
鞫之己酉太陰犯房甲寅日色如赭辛酉太白犯左執
法壬戌蔡五九衆潰伏誅餘黨悉平敇賞軍士討捕功
并官其死事者子孫己巳徙岱音倉於赤斤之地賜諸
王拜特穆爾永昌路及西涼州田租冬十月丙子朔客
星見太㣲垣丁丑封托和齊為威寧郡王賜金印浩爾
齊特穆爾布哈為趙國公庚辰以淮西亷訪司郭貫為
中書參知政事壬午有事於太廟給雲南亷訪司公田
乙未陞同知樞密院事特穆爾圖知樞密院事授白雲
宗主沈明仁榮禄大夫司空丁酉加授特們徳爾太師
癸卯八百媳婦蠻遣使獻馴象二賜以幣帛十一月丙
午客星變為彗犯紫㣲垣厯軫至壁十五宿明年二月
庚寅乃滅辛未以星變赦天下減免各路差税有差甲
戌封和實拉為周王賜金印左丞相哈克繖等言彗星
之異由臣等不才所致願避賢路帝曰此朕之愆豈卿
等所致其復乃職苟政有過差勿憚於改凡可以安民
者當悉言之庶上下交修天變可弭也十二月戊寅賜
雲南行省參政汪長安虎符預軍政庚寅增置平江路
行用庫癸巳給鈔買羊馬賑北邉諸軍命省臣定擬封
贈通例俾高下適宜以聞旌表汀州寧化縣民賴禄孫
孝行
三年春正月乙巳漢陽路饑出米賑之特授實保
齊巴勒噶遜逹魯噶齊托歡金紫光禄大夫太尉
仍給印丙午封前中書左丞相和拉岱爾夀國公
增置晉王部斷事官四員都水太監二員省卿一
員以真定保定荐饑禁畋獵改直沽為海津鎮辛
酉陞同知樞密院事瑪魯知院事壬戌賜上都開
元寺江浙田二百頃華嚴寺百頃賜趙王阿嚕圖
部鈔二萬錠二月丁丑調海口屯儲漢軍千人𨽻臨
清運糧萬戸府以供轉漕給鈔二千錠戊寅命湖廣
行省諭安南歸占城國主置安逺王綽哈王傅河間
濟南濵棣等處饑給糧兩月三月辛亥特授髙麗王
世子王暠開府儀同三司瀋王加授將作院使呂天
麟大司徒甲寅敕蕭拜珠及陜西四川省臣各一員
䕶送周王之雲南置周王常侍府秩正二品設常侍
七員中尉四員諮議記室各二員置打捕鷹坊民匠總
管府設官六員斷事官八員延福司飲饍署官各六員
並隸周王常侍府辛酉陞太史院秩正二品癸亥車駕
幸上都壬申鷹坊博囉等擾民於大同拘還所奉璽書
禁天下春時畋獵夏四月癸酉朔賜皇姊大長公主鈔
五千錠幣帛二百匹河南流民羣聚渡江所過擾害命
行臺亷訪司以見貯贓鈔賑之横州猺蠻為寇命湖廣
省發兵討捕壬午諭中書省嵗給衞王阿穆爾克鈔萬
錠敇衛輝昌平守臣修殷比干唐狄仁傑祠嵗時致祭
戊子陞印經提舉司為廣福監己丑陞㑹福院秩正二
品癸巳賜安逺王綽哈金各五百兩鈔千錠幣帛二十
匹己亥增置周王斷事官二員以淮東亷訪司僉事苖
好謙善課民農桑賜衣一襲庚子以上都留守哈喇格
爾知樞密院事陞殊祥院秩正二品命中書省與御史
臺翰林集賢院集議封贈通制著為令遼陽葢州南豐
州饑發倉賑之五月甲辰至戊申日赤如赭辛亥以江
西行省右丞相鄂齊爾為大司徒庚申以大都留守拜
特穆爾為中書平章政事陞中書右丞蕭拜珠為平章
政事左丞鄂博哈雅為右丞參政郭貫為左丞參議布
哈為參知政事庚午置甘肅儒學提舉司遼陽金銀鐵
冶提舉司秩並從五品賜諸王徳勒格爾布哈等金三
百五十兩銀一千二百兩鈔三千二百錠幣帛有差潭
永寳慶桂陽澧道袁等路饑發米賑糶六月乙亥制封
孟軻父為邾國公母為邾國宣獻夫人改諸王功臣分
地郡邑同知縣丞為副達嚕噶齊中下縣及録事司增
置副達嚕噶齊一員丙子融賔柳州猺蠻叛命湖廣行
省遣官督兵捕之丁丑敇大辟罪臨刑敢有横加刲割
者以重罪論凡鞫囚非强盗毋加酷刑戊寅吳王圖烈
納等部乏食賑糧兩月己卯詔諭百司各勤其職毋隳
廢大政甲申給安逺王綽哈分樞密院印丁亥封綽和
爾為句容郡王丁酉賜周王從衛鈔四十萬錠河决汴
梁没民居遼陽之葢州饑並發糧賑之秋七月壬子命
御史大夫布呼托歡達爾罕拯治臺綱仍詔諭中外乙
卯封伊嚕音特穆爾為保恩王賜金印辛酉賜普慶寺
益都田百七十頃丙寅復以雅克特穆爾知樞宻院事
庚午發高麗女直漢軍千五百人於濵州遼河慶雲趙
州屯田八月癸酉以兵部尚書竒塔特為中書參知政
事己卯車駕至自上都戊戌置織佛像工匠提調所秩
七品設官二員九月辛丑復五條河屯田以中書左丞
郭貫為集賢大學士集賢大學士王毅為中書左丞庚
戌割上都宣徳府奉聖州懐來縉山二縣𨽻大都路改縉
山縣為龍慶州帝生是縣特命改焉癸丑太白晝見己
未冀寧晉寧路地震丙寅太白經天冬十月辛未以江
南行臺侍御史高昉為中書參知政事壬申有事於太
廟調四川軍二千人雲南軍三千人烏䝉等處屯田置
總管萬户府秩正三品設官四員隸雲南省壬午河南
路地震甲申太白犯斗庚寅敇五臺靈鷲寺置鐵冶提
舉司乙未賜豳王納古爾部鈔四萬錠丁酉修甘州城
申禁民有父在者不得私貸人錢及鬻墓木甘州肅州
等路饑免田租十一月壬寅命監察御史監治嶺北鈎
校錢糧半嵗更代大萬寧寺僧瑪爾布裕木結以所佩
國公印移文有司紊亂官政敇禁止之乙巳增集寧砂
井淨州路同知府判提控案牘各一員乙卯改舊運糧
提舉司為大都陸運提舉司新運糧提舉司為京畿運
糧提舉司澧州路安撫司為安定軍民府十二月庚午
以知樞密院事圖古勒為陜西行省左丞相壬午授嗣
漢三十九代天師張嗣成太𤣥輔化體仁應道大真人
主領三山符籙掌江南道教事丁亥立皇子碩廸巴拉
為皇太子兼中書令樞密使授以金寳告天地宗廟陞
同知樞宻院事綽和爾知樞密院事諸王昂輝部乏食
給米三千一百八十六石濟之
　
　
　
　元史卷二十五
元史卷二十五考證
仁宗紀延祐元年夏四月丁亥敇儲青海五條河屯田
　粟以備賑濟　按兵志成宗元貞元年摘六衛漢軍
　一千名赴青海屯田大徳三年以五條河併入青海
　原刻脱條字今據増
己丑廢真陽含光二縣入英徳州　按己丑原刻誤己
　酉以支干推之己酉不應在壬辰前今改
二年秋七月庚戌增興和路治中一員　按原刻庚戌
　訛在戊申前以五月戊申朔推之即有小建此戊申
　亦是月之初二日七月初支干俱不應有庚戌日今
　移改
甲寅復陳州商水鎮為南頓縣　按南頓原刻訛南屯
　今據志改
