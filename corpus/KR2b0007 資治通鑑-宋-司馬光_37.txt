
　資治通鑑卷三十六　　　宋　司馬光　撰
　　　　　　　　　　　　　　胡三省　音註
　漢紀二十八(起昭陽大淵獻盡/著雍執徐凡六年)
　　孝平皇帝下
元始三年春太后遣長樂少府夏侯藩宗正劉宏尚書
令平晏納采見女(婚有五禮納采問名納吉納徵請期/陸徳明曰采音七在翻擇也師古曰)
(謂采擇/其可者)還奏言公女漸漬徳化(漸音/沾)有窈窕之容(窈窕/幽閒)
(也王肅曰善心/曰窈善容曰窕)宜承天序奉祭祀太師光大司徒宮大
司空豐左將軍孫建執金吾尹賞行太常事太中大夫
劉秀及太卜太史令服皮弁素積(百官表太常有太卜/太史等令師古曰皮)
(弁以鹿皮為冠形如人手之弁合也素積謂素裳也朱/衣而素裳積謂襞績若今之襈為也襈音雛戀翻賢曰)
(素積者積以為裳也言要中辟積也賈公彦/曰皮弁之服十五升白布衣積素以為裳)以禮雜卜
筮皆曰兆遇金水王相卦遇父母得位(兆卜也卦筮也/孟康曰金水相)
(生也張晏曰金王則水相也遇父母則泰卦乾下坤上/天下於地是配享之卦師古曰王音于放翻原父曰但)
(言父母得位安知是/泰卦乎相息亮翻)所謂康彊之占逢吉之符也(洪範曰/汝則從)
(龜從筮從卿士從庶民從是之/謂大同身其康彊子孫其逢吉)又以太牢策告宗廟有
司奏故事聘皇后黄金二萬斤為錢二萬萬莽深辭讓
受六千三百萬而以其四千三百萬分予十一媵家及
九族貧者(九族上自高祖下至𤣥孫之親按漢書王莽/傳故事聘皇后黄金二萬斤為錢二萬萬莽)
(深辭讓受四千萬而以其三千三百萬予十一媵家羣/臣復言今皇后受聘踰羣妾亡幾有詔復益二千三百)
(萬為三千萬莽復以其千萬分予九族貧者又按杜佑/通典聘后黄金二萬斤漢呂后為惠帝聘魯元公主女)
(故事也予/讀曰與)夏安漢公奏車服制度吏民養生送終嫁娶
奴婢田宅器械之品立官稷(元始元年莽號安漢公至/是始書以冠事表其所從)
(來者漸矣通鑑凡書權臣例始此如淳曰郊祀志已有/官社未有官稷遂立官稷於官社之後臣瓉曰漢初除)
(秦社稷立漢社稷其後又立官社配以夏禹而不立官/稷師古曰淳瓉二説皆未盡也初立官稷于官社之後)
(是為一處今更創置/建於别所不相從也)及郡國縣邑鄉聚皆置學官(張晏/曰聚)
(邑落名也師古/曰聚音才喻翻)　大司徒司直陳崇使張敞孫竦草奏
(師古曰草謂/創立其文)盛稱安漢公功徳以為宜恢公國令如周
公(成王以周公有勛勞於天/下封以曲阜地方七百里)建立公子令如伯禽(魯頌/閟宮)
(之詩曰王曰叔父建/爾元子俾侯于魯)所賜之品亦皆如之(魯公之封于/魯也賜以附)
(庸殷民六族大路大旂封父之繁弱夏后氏之璜祝/宗卜史備物典策官司彞器白牡之牲郊望之禮)諸
子之封皆如六子(周公六子封於凡蔣邢茅胙祭師/古曰六子伯禽之弟也祭側界翻)太
后以示羣公羣公方議其事會呂寛事起初莽長子宇
非莽隔絶衛氏(隔絶事見上卷/元年長知兩翻)恐乆後受禍即私與衛
寶通書教衛后上書謝恩(上時掌/翻下同)因陳丁傅舊惡冀得
至京師莽白太皇太后詔有司褒賞中山孝王后益湯
沐邑七千戸衛后日夜啼泣思見帝面而但益戸邑宇
復教令上書求至京師(復扶/又翻)莽不聽宇與師呉章及婦
兄呂寛議其故章以莽不可諫而好鬼神(好呼/到翻)可為變
怪以驚懼之章因推類説令歸政衛氏(推類者因變怪/而推言事類如)
(洪範五行傳以説/莽也説輸芮翻)宇即使寛夜持血灑莽第門吏發覺
之莽執宇送獄飲藥死宇妻焉懐子(師古曰/焉其名)繫獄須産
子已殺之(師古曰須待/也已訖也)甄邯等白太后下詔曰公居周
公之位輔成王之主而行管蔡之誅不以親親害尊尊
朕甚嘉之莽盡滅衛氏支屬唯衛后在呉章要斬磔尸
東市門(要與腰同磔陟/格翻裂也張也)初章為當世名儒(章治尚書/經為博士)教
授尤盛弟子千餘人莽以為惡人黨皆當禁錮不得仕
宦門人盡更名他師(師古曰更以他人為師諱/不言是章弟子更工衡翻)平陵云
敞時為大司徒掾(姓譜䢵出自祝融之後/為䢵國後去邑為云)自劾呉章弟
子(劾戸/槩翻)收抱章尸歸棺斂葬之(師古曰棺音工喚/翻斂音力贍翻)京師
稱焉莽于是因呂寛之獄遂窮治黨與連引素所惡者
悉誅之(治直之翻下/同惡烏路翻)元帝女弟敬武長公主素附丁傅
(長知/兩翻)及莽專政復非議莽(復扶/又翻)紅陽侯王立莽之尊屬
(立莽叔/父也)平阿侯王仁素剛直(仁譚/子也)莽皆以太皇太后詔
遣使迫守令自殺(使疏吏翻下/同令力丁翻)莽白太后主暴病薨(主/言)
(敬武/公主)太后欲臨其喪莽固爭而止甄豐遣使者乗傳案
治衛氏黨與(傳知/戀翻)郡國豪桀及漢忠直臣不附莽皆誣
以罪法而殺之何武鮑宣及王商子樂昌侯安(涿郡王/商相成)
(帝者/也)辛慶忌三子䕶羌校尉通函谷都尉遵水衡都尉
茂南郡太守辛伯皆坐死(何武不舉莽為大司馬鮑宣/素冇彊項名王商與王鳯不)
(協為所擠陷忿毒而死其子安不附王氏辛慶忌本王/鳯所成莽見其三子皆能欲親厚之辛茂自以名臣子)
(孫兄弟並顯列不宜附莽又不甚詘事/甄豐甄邯伯亦辛氏之族故并及禍)凡死者數百人
海内震焉北海逢萌謂友人曰三綱絶矣(莽殺其叔父/又自殺其冢)
(嫡是滅其天性也殺其君之祖姑又盡除忠/直之臣是無君也故曰三綱絶矣逢皮江翻)不去禍將
及人即解冠挂東都城門(萌時學於長安賢曰漢宮殿/名東都門今名青門注又見)
(昭/紀)歸將家屬浮海客於遼東莽召明禮少府宗伯鳯(宗/伯)
(姓也鳯名也鳯明於禮/官為少府少詩沼翻)入説為人後之誼白令公卿將
軍侍中朝臣並聽(説為人後者義不得顧私親師/古曰白令皆聽之朝直遥翻)欲以
内厲天子而外塞百姓之議(厲諷厲也厲者磨錯垢故/以就新取此義也師古曰)
(塞止也塞/悉則翻)先是秺侯金日磾子賞都成侯金安上子常
皆以無子國絶(先悉薦翻秺音/妬磾丁奚翻)莽以曾孫當及安上孫
京兆尹欽紹其封(當日磾/曾孫也)欽謂當宜為其父祖立廟(晉/灼)
(曰當是賞弟建之孫此言當自為/其父及祖父建立廟也為于偽翻)而使大夫主賞祭也
(如淳曰以賞故國君使大夫掌其祭事臣瓉曰當是支/庶上繼大宗不得顧其私親也而欽令尊其父祖以續)
(日磾不復為賞後而令大夫/主掌祭事師古曰瓉説是)甄邯時在旁廷叱欽因劾
奏欽誣祖不孝大不敬下獄自殺(劾戸槩翻/下遐稼翻)邯以綱紀
國體無所阿私忠孝尤著益封千戸更封安上曾孫湯
為都成侯湯受封日不敢還歸家以明為人後之誼
是歲尚書令潁川鍾元為大理(哀帝元夀二年復/改廷尉為大理)潁川
太守陵陽嚴詡(地理志陵陽/縣屬丹陽郡)本以孝行為官(行下/孟翻)謂掾
史為師友(掾前/絹翻)有過輒閉閤自責終不大言郡中亂(史/言)
(世降俗薄徒善/不足以為政)王莽遣使徵詡官屬數百人為設祖道
(為于/偽翻)詡據地哭掾史曰明府吉徵不宜若此詡曰吾哀
潁川士身豈有憂哉我以柔弱徵必選剛猛代代到將
有僵仆者(師古曰僵偃也仆顚/也僵音薑仆音赴)故相弔耳詡至拜為美
俗使者(文穎曰宣美/風化使者)徙隴西太守何並為潁川太守並
到郡捕鍾元弟威及陽翟輕俠趙季李欵皆殺之郡中
震栗(地理志陽翟縣屬潁/川郡翟音直格翻)
四年春正月郊祀高祖以配天宗祀孝文以配上帝(師/古)
(曰郊祀祀於郊也宗尊也祀于明堂也上帝太微五帝/也一曰昊天上帝也王肅曰上帝天也馬融曰上帝泰)
(一之神在紫微宮天之最尊者杜佑曰元氣廣大則/稱昊天人之所尊莫過於帝託之於天故稱上帝)
改殷紹嘉公曰宋公周承休公曰鄭公(成帝綏和元年/封殷紹嘉公進)
(周承休侯爵為/公為二王後)　詔婦女非身犯法及男子年八十以
上七歲已下家非坐不道詔所名捕(張晏曰名捕謂/下詔所特捕也)它
皆無得繫其當驗者即驗問(師古曰就其/所居而問)定著令　二
月丁未遣大司徒宮大司空豐等奉乗輿法駕迎皇后
於安漢公第授皇后璽紱(乗繩證翻續漢志皇后綬與/乗輿同四采黄赤縹紺長丈)
(九尺九寸五百首璽蓋亦玉璽也師古曰紱所以繫璽/音弗  考異曰王莽傳云四月丁未平紀云二月丁未)
(立皇后王氏下云夏皇后見于高廟外戚傳云明/年春迎皇后於安漢公第然則言四月者誤也)入未
央宮大赦天下　遣太僕王惲等八人各置副假節(副/副)
(使也惲等持節其副則/假之以節惲於粉翻)分行天下(行下/孟翻)覽觀風俗　夏
太保舜等及吏民上書者八千餘人咸請如陳崇言加
賞於安漢公章下有司(下遐稼/翻下同)有司請益封公以召陵
新息二縣及黄郵聚新野田(新息召陵二縣屬汝南郡/續漢志南陽郡新野縣有)
(東鄉故新都王莽所封也/又有黄郵聚聚才諭翻)采伊尹周公稱號加公為宰
衡(伊尹曰阿衡周公/位冡宰稱尺證翻)位上公三公言事稱敢言之賜公
太夫人號曰功顯君(莽母/也)封公子男二人安為褒新侯
臨為賞都侯(莽封新都侯析其國名二/字加褒賞以封其二子)加后聘三千七
百萬合為一萬萬以明大禮太后臨前殿親封拜安漢
公拜前二子拜後如周公故事(成王之侯伯禽于魯也/周公拜前魯公拜後)
莽稽首辭讓(稽音/啓)出奏封事願獨受母號還安臨印韍
及號位戸邑(韍即紱/音弗)事下(下遐/嫁翻)太師光等皆曰賞未足
以直功(師古曰/直當也)謙約退讓公之常節終不可聽忠臣之
節亦宜自屈而伸主上之義宜遣大司徒大司空持節
承制詔公亟入視事詔尚書勿復受公之讓奏(復扶又/翻下同)
奏可莽乃起視事止減召陵黄郵新野之田而已莽復
以所益納徵錢千萬遺太后左右奉共養者(遺于季翻/下同白虎)
(通曰納徵用𤣥纁共/居用翻養弋向翻)莽雖專權然所以誑耀媚事太后
下至旁側長御方故萬端賂遺以千萬數白尊太后姊
妹號皆為君食湯沐邑(姊君挾為廣恩君君力為/廣惠君君弟為廣施君)以故
左右日夜共譽莽(譽音/余)莽又知太后婦人厭居深宮中
莽欲虞樂以市其權(樂音/洛)乃令太后四時車駕巡狩四
郊(張晏曰市權者以遊觀之樂易其權若市賈然師古/曰虞與娯同邑外謂之郊近二十里也仲馮曰言郊)
(不必二/十里也)存見孤寡貞婦所至屬縣輒施恩惠賜民錢帛
牛酒歲以為常太后旁弄兒病在外舍(服䖍曰官婢侍/史生兒取以作)
(弄兒/也)莽自親候之其欲得太后意如此太保舜奏言天
下聞公不受千乗之土(古者諸公之國地方/百里出兵車千乗)辭萬金之
幣(謂聘后/之幣也)莫不鄉化(鄉讀/曰嚮)蜀郡男子路建等輟訟慚作
而退雖文王卻虞芮何以加(師古曰卻退也虞芮二國/名也並在河之東二國之)
(君爭田不平聞文王之徳乃往㫁焉入周之境則耕/者讓畔行者讓路乃相謂曰我小人也不可以履君)
(子之庭遂相讓以其所爭/為閒田而退怍才各翻)宜報告天下于是孔光愈恐
固稱疾辭位太后詔太師毋朝(朝直/遥翻)十日一入省中置
几杖賜餐十七物然後歸官屬按職如故(師古曰食具/有十七種物)
(言十日一入朝受此寵禮它日則常/在家自養而其屬官依常各行職務)　莽奏起明堂辟
雍靈臺(應劭曰明堂所以正四時出教化明堂上圓下/方八窓四達布政之宮在國之陽上八窓法八)
(風四達法四時九室法九州十二重法十二月三十六/戸法三十六雨七十二牖法七十二風黄帝曰合宮冇)
(虞曰總章殷曰陽館周曰明堂辟雍者象璧圜之以水/象教化流行大戴禮明堂以茅蓋上圓下方天子曰靈)
(臺諸侯曰觀臺/以望氣書雲物)為學者築舍萬區(為于/偽翻)制度甚盛立樂
經益博士員經各五人徵天下通一蓺教授十一人以上
及有逸禮古書天文圖䜟(張衡曰圖䜟虛妄非聖人之/法劉向父子領校祕書閱定)
(九流亦無䜟録成/哀之後乃始聞之)鍾律月令兵法史篇文字(孟康曰史/籀所作十)
(五篇古文書也師古曰周宣王太/史史籀所作大篆書也籀直救翻)通知其意者皆詣公
車綱羅天下異能之士前後至者千數皆令記説廷中
將令正乖謬壹異説云(令各造廷中/而記其説也)又徵能治河者以
百數(治直/之翻)其大略異者長水校尉平陵闗並(姓譜闕夏/大夫闗龍)
(逢之後風俗通/闗令尹喜之後)言河決率常於平原東郡左右其地形
下而土疏惡(疏音/疎)聞禹治河時本空此地以為水猥盛
則放溢少稍自索(少詩沼翻師古曰猥多/也索盡也音先各翻)雖時易處猶
不能離此(離力/智翻)上古難識近察秦漢以來河決曹衛之
域(漢之濟隂定陶故曹國也東/郡及魏郡黎陽古衛地也)其南北不過百八十里
可空此地勿以為官亭民室而已御史臨淮韓牧以為
可略於禹貢九河處穿之縱不能為九但為四五宜有
益大司空掾王横言河入勃海地高於韓牧所欲穿處
往者天常連雨東北風海水溢西南出寖數百里九河
之地已為海所漸矣(師古曰漸寖也讀如/本字又音子亷翻)禹之行河水
本隨西山下東北去(師古曰行/謂通流也)周譜云定王五年河徙
(如淳曰譜音補/世統譜諜也)則今所行非禹之所穿也又秦攻魏決
河灌其都(事見七卷秦始/皇二十二年)決處遂大不可復補(復扶/又翻)宜
卻徙完平處更開空(空音孔師古/曰空猶穿)使縁西山足乗高地
而東北入海乃無水災(西山謂黎陽/以西諸山)司空掾沛國桓譚
典其議為甄豐言(為于偽/翻下同)凡此數者必有一是宜詳考
驗皆可豫見計定然後舉事費不過數億萬亦可以事
諸浮食無産業民(師古曰事/謂役使也)空居與行役同當衣食衣
食縣官而為之作乃兩便(師古曰言無産業之人端居/無為及發行力役俱須衣食)
(耳今縣官給其衣食而使修/治河水是為公私兩便也)可以上繼禹功下除民疾
時莽但崇空語無施行者　羣臣奏言昔周公攝政七
年制度乃定今安漢公輔政四年營作二旬大功畢成
宜升宰衡位在諸侯王上詔曰可仍令議九錫之法(應/劭)
(曰九錫一曰車馬二曰衣服三曰樂器四曰朱戸五曰/納陛六曰虎賁百人七曰鈇鉞八曰弓矢九曰秬鬯此)
(皆天子制度尊之故事事錫與但數少耳張晏曰九錫/經本無文周禮以為九命春秋説有之臣瓉曰九錫備)
(物覇者之盛禮齊桓晉文猶不能備鄭𤣥曰按九錫之/名古無有也王制三公一命衮若有加則賜也不過九)
(命孔穎達曰鄭意以為九命之外别加九賜案禮緯含/文嘉上列九錫之差下云四方所瞻之成侯子所望宋)
(均注云九錫者乃四方所共見公侯伯子男所希望孔/引含文嘉所謂九錫與應劭同獨樂器曰樂則耳宋均)
(注云進退有節行步有度賜之車馬以代其步言成文/章行成法則賜之衣服以表其徳長於教訓内懐至仁)
(賜之樂則以化其民居處修理房内不渫賜之朱戸以/明其别動作有禮賜之納陛以安其體勇猛勁疾執義)
(堅彊賜之虎賁以備非常亢揚威武志在宿衛賜之斧/鉞使得專殺内懐仁徳執㒸不傾賜之弓矢使得專征)
(孝慈父母賜之/秬鬯以事先祖)　莽奏尊孝宣廟為中宗孝元廟為高
宗又奏毁孝宣皇考廟勿修(宣帝元康元年/尊悼園曰皇考)罷南陵雲
陵為縣(南陵文帝母薄太后陵/雲陵昭帝母趙太后陵)奏可　莽自以北化匈
奴東致海外南懐黄支(莽自奏曰越裳氏重譯獻白雉/黄支自三萬里貢犀東夷王度)
(大海奉國珍匈奴/單于順制去二名)唯西方未有加乃遣中郎將平憲等
多持金幣誘塞外羌使獻地願内屬憲等奏言羌豪良
願等種可萬二千人願為内臣(種章/勇翻)獻鮮水海允谷鹽
池(地理志金城郡臨羌縣西北至塞外有西海鹽池闞/駰云西有卑禾羌海即獻王莽地為西海郡者也酈)
(道元曰世謂之青海東/去西平二百五十里)平地美艸皆與漢民自居險阻
處為藩蔽問良願降意(降戸/江翻)對曰太皇太后聖明安漢
公至仁天下太平五穀成孰或禾長丈餘(長直/亮翻)或一粟
三米或不種自生或繭不蠶自成甘露從天下醴泉自
地出鳯皇來儀神爵降集從四歲以來(謂自莽輔/政以來也)羌人
無所疾苦故思樂内屬宜以時處業(處謂度地以處之/業謂使各有作業)
(也樂音洛/處昌呂翻)置屬國領䕶事下莽莽復奏(下遐/稼翻)今已有東
海南海北海郡請受良願等所獻地為西海郡分天下
為十二州應古制奏可冬置西海郡(置考異曰王莽傳/  西海郡在明年)
(秋今從/平紀)又增法五十條犯者徙之西海徙者以千萬數
民始怨矣　梁王立坐與衛氏交通廢徙南鄭自殺(衛/氏)
(帝外/家也)　分京師置前煇光後丞烈二郡(前煇光蓋領長/安以南諸縣後)
(丞烈蓋領長安/以北諸縣也)更公卿大夫八十一元士官名位次及
十二州名(更工/衡翻)分界郡國所屬罷置改易天下多事吏
不能紀矣
五年春正月祫祭明堂(應劭曰禮五年而再殷祭壹禘/壹祫祫祭者毁廟之主皆合食)
(於太祖師古/曰祫音合)諸侯王二十八人列侯百二十人宗室子
九百餘人徵助祭禮畢皆益戸賜爵及金帛增秩補吏
各有差(已封者益戸未有爵者賜爵已有爵者/賜金帛已有秩者增秩未有官者補吏)　安漢
公又奏復長安南北郊三十餘年間天地之祠凡五徙
焉(成帝建始元年罷甘泉泰畤汾隂后土祠作長安南/北郊永始三年復甘泉汾隂成帝崩皇太后詔復長)
(安南北郊哀帝建平三年復甘泉/汾隂今又復南北郊是五徙也)　詔曰宗室子自漢
元至今十餘萬人其令郡國各置宗師以糾之(漢元漢/初也師)
(古曰糾謂/禁察也)致教訓焉　夏四月乙未博山簡烈侯孔光
薨贈賜葬送甚盛車萬餘兩(兩音/亮)以馬宮為太師　吏
民以莽不受新野田而上書者前後四十八萬七千五
百七十二人及諸侯王公列侯宗室見者(見賢/遍翻)皆叩頭
言宜亟加賞於安漢公於是莽上書言諸臣民所上章
下議者事皆寑勿上使臣莽得盡力畢制禮作樂事成
願賜骸骨歸家避賢者路(言乆處大位妨賢者進用之/路避位所以避賢者路也)
甄邯等白太后詔曰公毎見輒流涕叩頭言願不受賞
賞即加不敢當位方制作未定事須公而決故且聽公
制作畢成羣公以聞究于前議(究竟/也)其九錫禮儀亟奏
五月策命安漢公莽以九錫莽稽首再拜受緑韍衮冕
衣裳(師古曰此韍謂蔽膝也/或謂韍韠韍韠音弗畢)瑒琫瑒珌(孟康曰瑒玉名/也佩刀之飾上)
(曰琫下曰珌詩云鞞琫有珌是也毛傳曰鞸容刀鞸也/琫上飾珌下飾天子玉琫而珧珌諸侯璗琫而璆珌陸)
(云鞞刀室也琫佩刀削上飾珌佩刀下飾爾雅云黄金/謂之璗説文云璗金之美與玉同色者也師古曰瑒音)
(蕩琫音布孔/翻珌音必)句履(孟康曰今齊祀履頭飾也出履三/寸師古曰其形岐頭句音巨俱翻)鸞
路乗馬(師古曰鸞路車之施鸞者/也四馬曰乗音食證翻)龍旂九旒(周禮交龍/為旂爾雅)
(有鈴曰旂旒/旂之末垂也)皮弁素積戎路乗馬(師古曰戎/路戎車也)彤弓矢盧
弓矢(師古曰彤赤/色盧黒色)左建朱鉞右建金戚(師古曰鉞/戚皆斧屬)甲胄
一具(胄兠/鍪)秬鬯二卣(秬鬯香酒也周禮春官鬯人注云/釀秬為酒秬如黑黍一稃二米陸)
(佃埤雅曰説文鬯以秬釀鬱艸芬芳攸服以降神也舊/説芬芳條暢故謂之鬯禮以鬱合鬯言鬱於中而鬯於)
(外也又曰先鄭小毛以為鬯香艸也築而煑之為鬯秬/者百榖之華鬯者百艸之英故先王煑以合鬯卣中尊)
(也秬音巨卣音/攸又音羊乆翻)圭瓚三九命青玉珪二(師古曰圭瓚以/圭為勺末上公)
(九命青者春色東方/生而長育萬物也)朱戸納陛(朱戸以居納陛以登孟/康曰納内也謂鑿殿基)
(際為陛不使露也師古曰孟説是也尊/者不欲露而升陛故納之於霤下也)署宗官祝官卜
官史官(放周公也成王之命周公祝宗卜史/杜預曰太祝宗人太卜太史凡四官)虎賁三百
人(孔安國曰虎賁勇士稱也若/虎賁戰言其猛也賁音奔)　王惲等八人使行風
俗還(惲於粉翻行/下孟翻下同)言天下風俗齊同詐為郡國造歌謡
頌功徳凡三萬言閏月丁酉詔以羲和劉秀等四人使
治明堂辟雍(治直/之翻)令漢與文王靈臺周公作洛同符(詩/曰)
(經始靈臺經之營之庶民攻之不日成之周/公營成周曰其作大邑其自時配皇天中乂)太僕王惲
等八人使行風俗宣明徳化萬國齊同皆封為列侯(四/人)
(者劉秀紅休侯平晏防鄉侯孔永寧鄉侯孫遷定鄉侯/八人者王惲常鄉侯閻遷望鄉侯陳崇南鄉侯李翕邑)
(鄉侯郝黨亭鄉侯謝殷章鄉侯逯普蒙鄉侯陳鳯盧鄉/侯  考異曰恩澤侯表劉歆等十一侯皆云丁酉獨平)
(晏云丁丑按十二人同功俱封是/年閏五月甲午朔無丁丑表誤)時廣平相班穉獨不
上嘉瑞及歌謡(班穉時相廣平王漢武帝征和二年於/廣平置平于國宣帝五鳯二年復曰廣)
(平上時掌/翻下同)琅邪太守公孫閎言災害於公府甄豐遣屬
馳至兩郡(續漢志大司空掾屬二十九人掾比三百/石屬比二百石杜佑曰正曰掾副曰屬)諷
吏民(師古曰遣言祥/應而隠除災害)而劾閎空造不祥穉絶嘉應嫉害
聖政皆不道(劾户/槩翻)穉班偼伃弟也(偼伃音/接予)太后曰不宣
徳美宜與言災害者異罰且班穉後宮賢家我所哀也
(師古曰班偼伃有/賢徳故哀閔其家)閎獨下獄誅(下遐/稼翻)穉懼上書陳恩謝
罪(陳恩者自陳/述世受國恩)願歸相印入補延陵園郎(園郎掌守/園寢門戸)太
后許焉　莽又奏為市無二賈(師古曰言純質/也賈讀曰價)官無獄
訟邑無盜賊野無飢民道不拾遺男女異路之制犯者
象刑(師古曰白虎通云象者其衣服象五刑也犯墨者/䝉犯劓者以赭著其衣犯髕者以墨蒙其髕象而)
(畫之犯宮者屝犯大辟者布衣無領/屝草屨也髕音頻忍翻屝音扶味翻)　莽復奏言共王
母丁姬前不臣妾(師古曰言不遵臣妾之/道復扶又翻共音恭)冡高與元帝
山齊(賈公彦曰爾雅山頂冡則山冡之冡封/土為丘壠曰冡則冡墓之冡冡而隴翻)懐帝太后
皇太太后璽綬以葬(師古曰懐謂挾之以自/隨也璽斯氏翻綬音受)請發共王
母及丁姬冢取其璽綬徙共王母歸定陶葬共王冢次
太后以為既己之事不須復發(復扶/又翻)莽固爭之太后詔
因故棺改葬之莽奏共王母及丁姬棺皆名梓宮珠玉
之衣(謂之梓宮者以香梓為之言猶生時/所居宮室也珠玉之衣珠襦玉匣也)非藩妾服請
更以木棺代(更工衡/翻下同)去珠玉衣(去羌/呂翻)葬丁姬媵妾之次
奏可公卿在位皆阿莽指入錢帛遣子弟及諸生四夷
凡十餘萬人操持作具(作具畚鍤之/類操七刀翻)助將作掘平共王
母丁姬故冢二旬間皆平莽又周棘其處以為世戒云
(師古曰以/棘周繞也)又隳壞共皇廟諸造議者泠褒段猶皆徙合
浦(褒猶奏見三十三卷哀帝建平元年表考異曰師丹/傳云復免高昌侯宏為庶人按功臣  建平四年董)
(宏已死元夀二年子武坐父為/佞邪免不得至今丹傳誤也)徵師丹詣公車賜爵關
内侯食故邑數月更封丹為義陽侯(丹建平元年罷歸/故邑高樂侯户邑)
(也恩澤侯表義陽侯國于南陽新野侯考異曰恩澤侯/表丹元始三年二月癸巳更為義陽  胡旦因此并發)
(傅太后陵徙泠褒等事俱著之三年按外戚傳云元始/五年莽發共王母及丁姬冢改葬之馬宮傳莽發傅太)
(后陵追誅前議者宮慚懼乃乞骸骨公卿表宮以今年/八月壬午免然則褒等徙合浦及丹封侯皆在今年明)
(矣按長歷二月丙申朔/無癸巳日月必有誤者)月餘薨初哀帝時馬宮為光禄
勲與丞相御史雜議傅太后諡曰孝元傅皇后及莽追
誅前議者宮為莽所厚獨不及宮内慙懼上書言臣前
議定陶共王母諡希指雷同詭經僻説(師古曰/詭違也)以惑誤
主上為臣不忠幸蒙洒心自新(師古曰洒/音先禮翻)誠無顔復望
闕庭無心復居官府無宜復食國邑(宮封扶徳侯邑於/琅邪贑榆復扶又)
(翻/)願上太師大司徒扶徳侯印綬避賢者路(上時掌/翻下同)八
月壬午莽以太后詔賜宮策曰四輔之職為國維綱三
公之任鼎足承君不有鮮明固守無以居位(鮮明猶言/精明也)
君言至誠不敢文過朕甚多之(師古曰多/猶重也)不奪君之爵
邑其上太師大司徒印綬使者(上印綬於/使者也)以侯就第
莽以皇后有子孫瑞通子午道(張晏曰時年十四始有/婦人之道也子水午火)
(也水以天一為牡火以地二為牝故火為水妃今通子/午以協之按男八月生齒八歲毁齒二八十六陽道通)
(八八六十四陽道絶女七月生齒七歳毁/齒二七十四隂道通七七四十九隂道絶)從杜陵直絶
南山徑漢中(師古曰子北方也午南方也言通南北道/相當故謂之子午耳今京城直南山有谷)
(通梁漢道者名子午谷又宜州西界慶州東界有山名/子午嶺計南北直相當此則北山是子南山是午共為)
(子午道仲馮曰史文自以從杜陵徑漢中為子午道耳/顔説非史意也三秦記長安正南山名秦嶺谷名子午)
(一名樊川/一名御宿)　泉陵侯劉慶上書(師古曰衆陵節侯賢長/沙定王子本始四年戴)
(侯眞定嗣二十二年薨黄龍元年頃侯慶嗣此則是也/莽傳及翟義傳並云泉陵地理志泉陵縣屬零陵郡而)
(表作衆陵/表為誤也)言周成王幼小周公居攝今帝冨於春秋宜
令安漢公行天子事如周公羣臣皆曰宜如慶言　時
帝春秋益壯以衛后故怨不悦(謂衛后不得至京師/其族皆死徙故不悦)冬
十二月莽因臘日上椒酒(上時/掌翻)置毒酒中帝有疾莽作
策請命於泰畤願以身代藏策金縢置于前殿敕諸公
勿敢言(師古曰詐依周公為武王請命作金縢也書曰/周公納策金縢之匱中孔安國曰為請命之書)
(藏之於匱緘之以金不欲人開/之孔穎達曰縢是縳約之名)丙午帝崩于未央宮(臣/瓉)
(曰帝年九歲即位/即位五年夀十四)大赦天下莽令天下吏六百石以上
皆服喪三年奏尊孝成廟曰統宗孝平廟曰元宗歛孝
平加元服(歛力/贍翻)葬康陵(臣瓉曰康陵在/長安北六十里)
　班固贊曰孝平之世政自莽出褒善顯功以自尊盛
　觀其文辭方外百蠻無思不服休徵嘉應頌聲並作
　至于變異見於上(見賢/遍翻)民怨於下莽亦不能文也(如/淳)
　(曰不可復/文飾也)
以長樂少府平晏為大司徒　太后與羣臣議立嗣時
元帝世絶而宣帝曾孫有見王五人(王之見在者五人/淮陽王縯中山王)
(成都楚王紆信都王景東/平王開明也見賢遍翻)列侯四十八人(廣戚侯顯陽/興侯寄陵陽)
(侯嘉高樂侯修平邑侯閔平纂侯況合昌侯輔伊鄉侯/開就鄉侯不害膠鄉侯武宜鄉侯恢昌城侯豐樂安侯)
(禹陶鄉侯恢釐鄉侯褒昌鄉侯且新鄉侯鯉郚鄉侯光/新城侯武宜陵侯封堂鄉侯䕶成陵侯由成陽侯衆復)
(昌侯休安陸侯平梧安侯譽朝鄉侯充扶鄉侯普方城/侯宣當陽侯益廣城侯疌春城侯允呂鄉侯尚李鄉侯)
(殷宛鄉侯隆夀泉侯承杏山侯遵嚴鄉侯信武平侯璜/陵鄉侯曾武安侯㥅富陽侯萌西陽侯偃桃鄉侯立栗)
(鄉侯𤣥成金鄉侯不害平通侯且西安侯漢湖鄉侯開/重鄉侯少柏凡五十人而廣戚侯顯孺子之父栗鄉侯)
(𤣥成先已免侯止四十八人耳/師古曰疌音竹二翻㥅音受)莽惡其長大(惡音烏路/翻長音知)
(兩翻/下同)曰兄弟不得相為後乃悉徵宣帝𤣥孫選立之是
月前煇光謝囂奏武功長孟通浚井得白石(武功縣本/屬扶風莽)
(分屬前煇光師古曰浚抒治之也/囂音許驕翻浚音峻抒音直呂翻)上圓下方有丹書著
石(師古曰著/音直略翻)文曰告安漢公莽為皇帝符命之起自此
始矣莽使羣公以白太后太后曰此誣罔天下不可施
行太保舜謂太后曰事已如此無可奈何沮之力不能
止(沮慈/呂翻)又莽非敢有它但欲稱攝以重其權填服天下
耳(師古曰填/音竹刃翻)太后心不以為可然力不能制乃聽許舜
等即共令太后下詔曰孝平皇帝短命而崩已使有司
徵孝宣皇帝𤣥孫二十三人差度宜者(師古曰差度謂/擇也度音大各)
(翻/)以嗣孝平皇帝之後𤣥孫年在襁褓不得至徳君子
孰能安之安漢公莽輔政三世與周公異世同符今前
煇光囂武功長通上言丹石之符朕深思厥意云為皇
帝者乃攝行皇帝之事也其令安漢公居攝踐祚如周
公故事(祚位/也)具禮儀奏于是羣臣奏言太后聖徳昭然
深見天意詔令安漢公居攝臣請安漢公踐祚服天子
韍冕背斧依立于戸牖之間(背蒲妹翻鄭氏曰斧依為/斧文屏風師古曰依讀曰)
(扆音於/豈翻)南面朝羣臣聽政事(朝直遥/翻下同)車服出入警蹕民
臣稱臣妾皆如天子之制郊祀天地宗祀明堂共祀宗
廟享祭羣神贊曰假皇帝(師古曰贊者謂祭祝之辭共/音恭予謂此贊固主于祭祝)
(若朝會亦有贊者所/謂贊拜贊謁是也)民臣謂之攝皇帝自稱曰予平決
朝事(朝直/遥翻)常以皇帝之詔稱制以奉順皇天之心輔翼
漢室保安孝平皇帝之幼嗣遂寄託之義(寄託謂寄以/天下託以孤)
(幼也師古/曰遂成也)隆治平之化(治直/吏翻)其朝見太皇太后帝皇后
皆復臣節(見賢遍翻帝皇后謂平帝/后也復如字反也還也)自施政教於宮家
國采(宮者謂以安漢公第為宮也家者謂其家也國者/謂其所封新都國也采謂以武功縣為采地名曰)
(漢光邑也師古曰采官也以官受地/故謂之采采音七在翻又音七代翻)如諸侯禮儀故事
太后詔曰可
　　王莽上(字巨君孝元皇后之弟子也莽父曼/祖禁禁武帝繡衣御史賀之子也)
居攝元年(莽既攝政遂/改元為居攝)春正月王莽祀上帝于南郊又
行迎春大射養老之禮(上無天子通鑑不得不以王莽/繫年不書假皇帝而直書王莽)
(者不與其攝也及其既簒也書莽不與/其簒也呂后武后書太后其義亦然)　三月己丑立
宣帝𤣥孫嬰為皇太子號曰孺子(亦因周公輔成王二/叔流言曰公將不利)
(於孺子而/為此號)嬰廣戚侯顯之子也(楚孝王子勲封廣戚侯/顯則勲之子也地理志)
(沛郡有廣/戚侯國)年二歲託以卜相最吉立之(相息/亮翻)尊皇后曰
皇太后　以王舜為太傅左輔甄豐為太阿右拂(師古/曰拂)
(讀曰/弼)甄邯為太保後承又置四少秩皆二千石(四少少/師少傅)
(少阿少保也/少詩照翻)　四月安衆侯劉崇(師古曰安衆康侯丹/長沙定王子崇即丹)
(𤣥孫之子也見王子侯表地理志/安衆侯國屬南陽郡故宛西鄉也)與相張紹謀曰安漢
公莽必危劉氏天下非之莫敢先舉此乃宗室之恥也
吾帥宗族為先海内必和(帥讀曰率/和戸卧翻)紹等從者百餘人
遂進攻宛(宛南陽郡治/所宛於元翻)不得入而敗紹從弟竦與崇族
父嘉詣闕自歸莽赦弗罪(從才/用翻)竦因為嘉作奏(為于/偽翻)稱
莽徳美罪狀劉崇願為宗室倡始(師古曰倡/先向翻)父子兄弟
負籠荷鍤(師古曰籠所以盛土鍤/鍫也荷下可翻又音何)馳之南陽豬崇宮室
令如古制(古者畔逆之國既伏其罪則豬其宮/室以為汙池師古曰豬謂畜水也)及崇社
宜如亳社以賜諸侯用永監戒(武王勝殷分亳社以班/諸侯四牆其社覆上棧)
(下使不得通隂陽之氣/所以著亡國之戒也)於是莽大説(説讀/曰悦)封嘉為率禮
侯嘉子七人皆賜爵闗内侯後又封竦為淑徳侯長安
為之語曰欲求封過張伯松(師古曰伯松/張竦之字)力戰鬭不如
巧為奏自後謀反皆汙池云(師古曰汙/下也音烏)羣臣復白劉崇
等謀逆者以莽權輕也(復扶/又翻)宜尊重以填海内(填竹/刃翻)
五月甲辰太后詔莽朝見太后稱假皇帝(朝直遥翻/見賢遍翻)
冬十月丙辰朔日有食之　十二月羣臣奏請以安漢
公廬為攝省府為攝殿第為攝宮奏可(廬殿中止宿之/舍府治事之所)
(第所/居也)　是歲西羌龎恬傅幡等(師古曰幡/音敷元翻)怨莽奪其地
反攻西海太守程永永犇走莽誅永遣䕶羌校尉竇況
擊之
二年春竇況等擊破西𦍑　五月更造貨(更工/衡翻)錯刀一
直五千契刀一直五百大錢一直五十(食貨志錯刀以/黄金錯其文曰)
(一刀直五千契刀其環如大錢身形如刀長二寸文曰/契刀五百大錢徑寸二分重十二銖文曰大錢五十張)
(晏曰按今所見契刀錯刀形質如大錢而肉好輪厚異/於此大錢形如大刀環矣契刀身形圓不長二寸也其)
(文左曰契右曰刀無五百字也錯刀則刻之作字也以/黄金填其文上曰一下曰刀二刀泉甚不與志相應也)
(似相傳差錯文字磨滅故耳師古曰張説非也王莽錢/刀今並尚在形質及文與志相合無差錯也索隠曰錢)
(本名泉以貨之流布如泉布者/言貨流布刀以其利於人也)與五銖錢並行民多盜
鑄者禁列侯以下不得挾黄金輸御府受直(百官表少/府有御府)
(令丞師古曰御/府主天子衣服)然卒不與直(卒子/恤翻)　東郡太守翟義方
進之子也(翟直/格翻)與姊子上蔡陳豐謀曰(地理志上蔡/縣屬汝南郡)新
都侯攝天子位號令天下故擇宗室幼稚者以為孺子
(故意為之曰/故雅直利翻)依託周公輔成王之義且以觀望(師古曰/言漸試)
(天下/人心)必代漢家其漸可見方今宗室衰弱外無彊蕃天
下傾首服從莫能亢扞國難(亢口浪翻禦也扞/尸榦翻難乃旦翻)吾幸得
備宰相子身守大郡父子受漢厚恩義當為國討賊以
安社稷(為于/偽翻)欲舉兵西誅不當攝者選宗室子孫輔而
立之設令時命不成死國埋名(師古曰埋名謂/身埋而名立)猶可以
不慙於先帝今欲發之汝肯從我乎豐年十八勇壯許
諾義遂與東郡都尉劉宇嚴鄉侯劉信信弟武平侯劉
璜結謀(信璜皆東平煬王雲子嚴鄉武/平二國蓋皆在東郡璜胡光翻)以九月都試日
斬觀令(地理志觀縣屬東郡本曰畔觀應劭曰夏有觀/扈世祖改為衛公國以封周後師古曰觀音工)
(喚/翻)因勒其車騎材官士募郡中勇敢部署將帥信子匡
時為東平王乃并東平兵立信為天子義自號大司馬
柱天大將軍移檄郡國言莽鴆殺孝平皇帝攝天子位
欲絶漢室今天子已立共行天罰(師古曰共/讀曰恭)郡國皆震
比至山陽衆十餘萬(比必/寐翻)莽聞之惶懼不能食太皇太
后謂左右曰人心不相逺也(師古曰言/所見者同)我雖婦人亦知
莽必以此自危莽乃拜其黨親(孫建劉宏竇況莽之黨/也王邑王駿王況王昌)
(莽之/親也)輕車將軍成武侯孫建為奮武將軍光禄勲成都
侯王邑為虎牙將軍明義侯王駿為彊弩將軍春王城
門校尉王況為震威將軍(師古曰春王長安城東出北/頭第一門也本名宣平門莽)
(改名焉予按漢城門校尉掌十二城門觀/此則莽改官名十二城門各置城門校尉)宗伯忠孝侯
劉宏為奮衝將軍(平帝元始四年莽/更名宗正為宗伯)中少府建威侯王
昌為中堅將軍(莽更少府曰共工此中少府蓋長樂/少府也以職在宮中故曰中少府)中
郎將震羌侯竇況為奮威將軍凡七人自擇除闗西人
為校尉軍吏將闗東甲卒發奔命以擊義焉(校户教翻/將即亮翻)
復以太僕武讓為積弩將軍屯函谷闗(復扶又/翻下同)將作大
匠蒙鄉侯逯並為横壄將軍屯武闗(師古曰逯姓也並/名也逯音録又音)
(鹿今東郡有逯姓二音並得書本逯字或作/逮今河朔有逮姓自呼音徒戴翻其義兩通)羲和紅休
侯劉秀為揚武將軍屯宛(宛於/元翻)三輔聞翟義起自茂陵
以西至汧(地理志汧縣屬右扶風音口堅翻/賢曰汧故城在隴州汧源縣南)二十三縣
盜賊並發槐里男子趙朋霍鴻等自稱將軍攻燒官寺
殺右輔都尉及斄令(地理志右輔都尉治郿郿與斄縣/皆屬扶風斄周后稷所封邑也師)
(古曰斄與/邰同音胎)相與謀曰諸將精兵悉東京師空可攻長安
衆稍多至十餘萬火見未央宮前殿(見賢/遍翻)莽復拜衛尉
王級為虎賁將軍(賁音/奔)大鴻臚望鄉侯閻遷為折衝將
軍西擊朋等以常鄉侯王惲為車騎將軍屯平樂館(樂/音)
(洛/)騎都尉王晏為建威將軍屯城北城門校尉趙恢為
城門將軍皆勒兵自備以太保後承承陽侯甄邯為大
將軍(承陽之/承音烝)受鉞高廟領天下兵左杖節右把鉞屯城
外王舜甄豐晝夜循行殿中(行下/孟翻)莽日抱孺子禱郊廟
會羣臣稱曰昔成王幼周公攝政而管蔡挾禄父以畔
(師古曰禄父紂/子也父讀曰甫)今翟義亦挾劉信而作亂自古大聖猶
懼此況臣莽之斗筲(師古曰斗筲/喻材器小也)羣臣皆曰不遭此變
不章聖徳冬十月甲子莽依周書作大誥(師古曰武王/崩周公相成)
(王而三監及淮夷叛周公作大/誥莽自比周公故依倣其事)曰粤其聞日(孟康曰翟/義反書上)
(聞日也師古/曰粤發語辭)宗室之儁有四百人(孟康曰諸/劉見在者)民獻儀九
萬夫(孟康曰民之表/儀謂賢者也)予敬以終於此謀繼嗣圖功(師古/曰我)
(用此宗室之儁及獻儀者/共圖謀國事終成其功)遣大夫桓譚等班行諭告天
下以當反位孺子之意諸將東至陳畱菑(孟康曰菑故/戴國在梁後)
(屬陳畱今曰考城陳畱風俗傳曰菑縣秦之榖縣也遭/漢兵起邑多菑年故改曰菑縣章帝東巡過縣詔曰陳)
(畱菑縣其名不/善其改曰考城)與翟義會戰破之斬劉璜首莽大喜復
下詔先封車騎都尉孫賢等五十五人皆為列侯即軍
中拜授因大赦天下于是吏士精鋭遂攻圍義於圉城
十二月大破之義與劉信弃軍亡至固始界中捕得義
尸磔陳都市卒不得信(地理志圉固始陳三縣皆屬淮/陽國賢曰圉故城在今汴州雍)
(丘縣東南/卒子恤翻)
初始元年(是年十一月莽/始改元始初)春地震大赦天下　王邑等
還京師西與王級等合擊趙朋霍鴻二月朋等殄滅諸
縣悉平還師振旅莽乃置酒白虎殿勞賜將帥(勞力/到翻)詔
陳崇治校軍功第其高下(治直之翻/校古效翻)依周制爵五等以
封功臣為侯伯子男凡三百九十五人曰皆以奮怒東
指西擊羌寇蠻盜反虜逆賊不得旋踵應時殄滅天下
咸服之功封云其當賜爵闗内侯者更名曰附城又數
百人(項安世家説曰王莽封諸侯置附城漢人蓋以城/解墉也古文庸即墉字後人加土以别之不成國)
(者謂之附城猶今言支郡為屬城也予按王制不能五/十里者不達於天子附於諸侯曰附庸鄭注曰小城曰)
(附庸附庸者以國事附於大國正義曰庸城也謂小國/之城不能自通以其國事附於大國故曰附庸項説本)
(諸此更/工衡翻)莽發翟義父方進及先祖冢在汝南者燒其棺
柩(柩音/舊)夷滅三族誅及種嗣(種章勇翻/嗣祥吏翻)至皆同阬以棘
五毒并葬之(如淳曰五毒野葛狼毒之/屬翟方進本汝南上蔡人)又取義及趙朋
霍鴻黨衆之尸聚之通路之旁濮陽無鹽圉槐里盩厔
凡五所(濮陽無鹽圉義黨之尸也槐里盩/厔朋鴻黨之尸也盩厔音舟窒)建表木於其
上(師古曰表者/所以標明也)書曰反虜逆賊䲔鯢(師古曰䲔鯢大魚/為害者也以此比)
(敵人之勇桀者崔豹古今注鯨大者長千里小者數丈/一生數萬子常以五六月就岸生子至七八月導從其)
(子還大海中鼔浪成雷噴沫成雨水族驚畏一皆逃匿/莫敢當其雌曰鯢大者亦長千里蓋鯨鯢有力能驅食)
(小魚故以喻夫强暴而凌弱者而導從數萬子䟦扈大/海中亦有渠魁之義䲔古鯨字音其京翻鯢五奚翻)
義等既敗莽於是自謂威徳日盛遂謀即眞之事矣
羣臣復奏進攝皇帝子安臨爵為公(復扶又/翻下同)封兄子光
為衍功侯(光莽兄/永之子)是時莽還歸新都國(莽既居攝故/還歸新都國)羣
臣復白以封莽孫宗為新都侯(宗宇/子也)　九月莽母功顯
君死莽自以居攝踐祚奉漢大宗之後為功顯君緦縗
弁而加麻環絰如天子弔諸侯服(周禮王為諸侯緦縗/弁而加環絰同姓則)
(麻異姓則葛師古曰於弁上加環絰也謂之環者言其/輕細如環之形記曰緦麻十五升去其半有事其縷無)
(事其布曰緦賈公彦曰凡五服之絰皆兩股絞之言環/絰則與絞絰有異矣謂以麻為體又以一股麻為糾而)
(横纒之如環然故謂/之環絰縗倉囘翻)凡壹弔再會而令新都侯宗為主
服喪三年云　司威陳崇(莽置司威以/司察百官)奏莽兄子衍功
侯光私報執金吾竇況令殺人(私報者私屬之也霍顯/曰少夫幸報我以事)
況為收繫致其法(為于/偽翻)莽大怒切責光光母曰汝自視
孰與長孫中孫長孫中孫者宇及獲之字也(獲死見上/卷哀帝元)
(夀元年宇死見上平帝元/始三年師古曰中讀曰仲)遂母子自殺及況皆死初莽
以事母養嫂撫兄子為名(事見三十一卷/成帝永始元年)及後悖虐復
以示公義焉(服中曰不舍光罪為公義仲馮曰莽不服/母喪亦以示公義悖蒲内翻又蒲没翻)
令光子嘉嗣爵為侯　是歲廣饒侯劉京言齊郡新井
(地理志齊郡/有廣饒縣)車騎將軍千人扈雲言巴郡石牛(師古曰/千人官)
(名屬車騎將軍扈其姓雲其名予/按百官表千人在侯司馬之下)太保屬臧鴻言扶風
雍石(漢公府有掾有屬姓譜魯孝公子彄食采/於臧子孫以為氏雍縣屬扶風雍於用翻)莽皆迎
受十一月甲子莽奏太后曰陛下遇漢十二世三七之
阸(三七二百一十年漢元/至是歳二百一十四年)承天威命詔臣莽居攝廣饒
侯劉京上書言七月中齊郡臨淄縣昌興亭長辛當一
暮數夢曰吾天公使也(使疏/吏翻)天公使我告亭長攝皇帝
當為眞即不信我此亭中當有新井亭長晨起視亭中
誠有新井(師古曰/誠實也)入地且百尺十一月壬子直建冬至
(師古曰壬子之日/冬至而其日當建)巴郡石牛戊午雍石文皆到于未央
宮之前殿臣與太保安陽侯舜等視天風起塵㝠風止
得銅符帛圖於石前文曰天告帝符獻者封侯騎都尉
崔發等視説(師古曰視其文/而説其意也)孔子曰畏天命畏大人畏
聖人之言(師古曰論語所/載孔子之言)臣莽敢不承用臣請共事神
祇宗廟(師古曰共/讀曰恭)奏言太皇太后孝平皇后皆稱假皇
帝其號令天下天下奏言事毋言攝以居攝三年為始
初元年(號考異曰莽傳作初始荀紀及韋莊美嘉/  録宋庠紀元通譜皆作始初今從之)漏刻
以百二十為度用應天命臣莽夙夜養育隆就孺子(師/古)
(曰隆長也成就/之使其長大也)令與周之成王比徳宣明太皇太后威
徳於萬方期於冨而教之孺子加元服復子明辟如周
公故事(書洛誥周公拜手稽首曰朕復子明辟孔安國/注曰周公盡禮致敬言我復還明君之政於子)
(子成王也年二十/成人故必歸政)奏可衆庶知其奉符命指意羣公博
議别奏以示即眞之漸矣　期門郎張充等六人謀共
刧莽立楚王(楚王紆宣/帝之曾孫)發覺誅死　梓潼人哀章(師古/曰梓)
(潼廣漢之縣也潼音童哀姓章名姓譜曰哀姓以謚為/氏予按古人以哀為謚非一孔子弟子傳有公晳哀烈)
(士傳有羊角哀獨不/可以為出於其後乎)學問長安素無行好為大言(行下/孟翻)
(好呼/到翻)見莽居攝即作銅匱為兩檢(檢居掩翻毛晃曰檢/書檢印窠封題也)
署其一曰天帝行璽金匱圖其一署曰赤帝璽某傳予
皇帝金策書(予讀/曰與)某者高皇帝名也書言王莽為眞天
子皇太后如天命圖書皆書莽大臣八人又取令名王
興王盛章因自竄姓名(師古曰竄/謂厠著也)凡十一人皆署官爵
為輔佐章聞齊井石牛事下(下遐/稼翻)即日昏時衣黄衣(時/衣)
(於既/翻)持匱至高廟以付僕射(高廟有令/有僕射)僕射以聞戊辰
莽至高廟拜受金匱神禪(師古曰言有神命/使漢禪位於莽也)御王冠(王/者)
(之冠/也)謁太后還坐未央宮前殿下書曰予以不徳託于
皇初祖考黄帝之後皇始祖考虞帝之苗裔(詳見/下卷)而太
皇太后之末屬皇天上帝隆顯大佑成命統序符契圖
文金匱策書神明詔告屬予以天下兆民(師古曰屬委/付也音之欲)
(翻/)赤帝漢氏高皇帝之靈承天命傳金策之書予甚祇
畏敢不欽受以戊辰直定(師古曰以建除/之次其日當定)御王冠即眞
天子位定有天下之號曰新(因新都國/以定號也)其改正朔易服
色變犧牲殊徽幟異器制(師古曰徽幟通謂旌旗/之屬也幟音式志翻)以十
二月朔癸酉為始建國元年正月之朔以雞鳴為時(以/十)
(二月為正以丑時/為十二時之始也)服色配徳上黄犧牲應正用白(以土/繼火)
(故尚黄萬物紐牙於丑/其色白故應正用白)使節之旄幡皆純黄其署曰新
使五威節以承皇天上帝威命也(使疏/吏翻)莽將即眞先奉
諸符瑞以白太后太后大驚是時以孺子未立璽臧長
樂宮(璽即傳國璽/臧古藏字通)及莽即位請璽太后不肯授莽莽使
安陽侯舜諭指舜素謹敕太后雅愛信之舜既見太后
太后知其為莽求璽(為于/偽翻)怒罵之曰而屬父子宗族(師/古)
(曰而/汝也)蒙漢家力冨貴累世既無以報受人孤寄乗便利
時奪取其國(師古曰孤寄言/以孤寄托之)不復顧恩義人如此者狗
豬不食其餘(師古曰/言惡賤)天下豈有而兄弟邪(言天下無此/等人謂其全)
(無人心也一曰言天下將/共誅之不復有兄弟存也)且若自以金匱符命為新皇
帝(師古曰若/亦汝也)變更正朔服制(更工/衡翻)亦當自更作璽傳之
萬世何用此亡國不祥璽為而欲求之我漢家老寡婦
旦暮且死欲與此璽俱𦵏終不可得太后因涕泣而言
旁側長御以下皆垂涕(長御太后旁/側常侍也)舜亦悲不能自止
良乆乃仰謂太后臣等已無可言者(師古曰言/不可諫止)莽必欲
得傳國璽太后寧能終不與邪太后聞舜語切恐莽欲
脅之乃出漢傳國璽投之地以授舜曰我老已死知而
兄弟今族滅也舜既得傳國璽奏之莽大説乃為太后
置酒未央宮漸臺(説讀曰悦為于偽翻師古曰未央殿/西南有蒼池池中有漸臺黄圖曰漸)
(浸也言為池水/所漸漸讀曰沾)大縱衆樂莽又欲改太后漢家舊號易
其璽綬恐不見聽而莽疎屬王諫欲諂莽上書言皇天
廢去漢而命立新室(去羌/呂翻)太皇太后不宜稱尊號當隨
漢廢以奉天命莽以其書白太后太后曰此言是也(師/古)
(曰恚忿/之辭也)莽因曰此誖徳之臣也(師古曰誖乖/也音布内翻)罪當誅于
是冠軍張永獻符命銅璧文(冠軍屬南陽郡服䖍曰銅/璧如璧形以銅為之也冠)
(古玩/翻)言太皇太后當為新室文母太皇太后莽乃下詔
從之于是鴆殺王諫而封張永為貢符子
　班彪賛曰三代以來王公失世稀不以女寵及王莽
　之興由孝元后歴漢四世為天下母饗國六十餘載
　羣小世權更持國柄(載子亥翻/更工衡翻)五將十侯(師古曰五/將者鳯音)
　(商根莽皆為大司馬十侯者陽平頃侯禁禁子敬侯/鳯安成侯崇平阿侯譚成都侯商紅陽侯立曲陽侯)
　(根高平侯逢時安陽侯音新都侯莽也一曰鳯嗣/禁為侯不當重數而十人者淳于長即其一也)卒
　成新都(卒子/恤翻)位號已移于天下而元后卷卷猶握一
　璽(師古曰卷音其圓翻惓惓忠謹/之意予謂此云卷卷猶眷戀也)不欲以授莽婦人
　之仁悲夫
　
　
　
　
　
　資治通鑑卷三十六
