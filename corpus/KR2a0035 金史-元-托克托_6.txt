
　金史卷五
　　元中書右丞相總裁托克托等修
　本紀第五
　　海陵
廢帝海陵庶人亮字元功本諱都古嚕訥遼王宗幹次
子也母大氏天輔六年壬寅嵗生天眷三年年十八以
宗室子為奉國上將軍赴梁王宗弼軍前任使以為行
軍萬户遷驃騎上將軍皇綂四年加龍虎衛上將軍為
中京留守遷光禄大夫為人僄急多猜忌殘忍任數初
熙宗以太祖嫡孫嗣位亮意以為宗幹太祖長子而已
亦太祖孫遂懷覬覦在中京専務立威以厭伏小人明
安蕭裕傾險敢決亮結納之每與論天下事裕揣知其
意因勸海陵舉大事語在裕𫝊七年五月召為同判大
宗正事加特進十一月拜尚書右丞務欖特權柄用其
腹心為省臺要職引蕭裕為兵部侍郎一日因召對語
及太祖創業艱難亮因嗚咽流涕熙宗以為忠八年六
月拜平章政事十一月拜右丞相九年正月兼都元帥
熙宗使小底大興國賜亮生日悼后亦附賜禮物熙宗
不悦杖興國百追其賜物海陵由此不自安三月拜太
保領三省事益邀求人譽引用勢望子孫結其驩心四
月學士張鈞草詔忤㫖死熙宗問誰使為之左丞相宗
賢對曰太保實然熙宗不悦遂出為領行臺尚書省事
過中京與蕭裕定約而去至良鄉召還海陵莫測所以
召還之意大恐既至復為平章政事由是益危迫熙宗
嘗以事杖左丞唐古辯及右丞相秉徳辯乃與大理卿
烏達謀廢立而烏達先以此謀告海陵他日海陵與辯
語及廢立事曰若舉大事誰可立者辯曰胙王常勝乎
問其次曰鄧王子阿蘭亮曰阿蘭屬疎安得立辯曰公
豈有意邪海陵曰果不得已捨我其誰於是旦夕相與
宻謀䕶衛將軍塔斯疑之以告悼后曰辯等公餘每竊
竊聚語竊疑之后以告熙宗熙宗怒召辯謂曰爾與亮
謀何事將如我何杖之亮因此忌常勝阿蘭且惡塔斯
因河南兵士孫進自稱皇弟按察大王而熙宗之弟止
有常勝扎拉海陵乘此搆常勝扎拉阿蘭達蘭熙宗使
塔斯鞫之無狀海陵曰塔斯鞫不以實遂俱殺之䕶衛
十人長布薩呼圖舊受宗幹恩圖克坦額哷楚克海陵
姻家大興國給事寢殿時時乘夜從主者取符鑰歸家
以為常興國嘗以李老僧屬海陵得為尚書省令史故
使老僧結興國為内應而興國亦以被杖怨熙宗遂與
亮約十二月丁巳呼圖額哷楚克内直是夜興國取符
鑰啟門納海陵秉徳辯烏達圖克坦貞李老僧等入至
寢殿弑熙宗秉徳等未有所屬呼圖曰始者儀立平章
今復何疑乃奉海陵坐皆拜稱萬嵗詐以熙宗欲議立
后召大臣遂殺曹國王宗敏左丞相宗賢是曰以秉徳
為左丞相兼侍中左副元帥辯為右丞相兼中書令烏
達為平章政事呼圖為左副㸃檢額哷楚克為右副㸃
檢貞為左衛將軍興國為廣寧尹於是自太師領三省
事朂以下二十人進爵增職各有差己未大赦改皇綂
九年為天徳元年參知政事蕭肄除名鎮南綂軍博濟
為尚書左丞賜左丞相秉徳右丞相辯平章政事烏達
廣寧尹興國㸃檢呼圖額哷楚克左衛將軍貞尚書省
令史老僧辯父刑部尚書阿里等錢絹馬牛羊有差甲
子誓太祖廟召秉徳辯烏達呼圖額哷楚克興國六人
賜誓劵丙寅以燕京路都轉運使劉麟為參知政事癸
酉太𫝊領三省事蕭仲恭尚書右丞禀罷以行臺尚書
左丞温都思忠為右丞乙亥追諡皇考太師憲古𢎞道
文昭武烈章孝睿明皇帝廟號徳宗名其故居曰興聖
宫宋髙麗夏賀正旦使中道遣還
二年正月辛巳以同知中京留守事蕭裕為秘書監癸
巳尊嫡母圖克坦氏母大氏皆為皇太后圖克坦氏宫
曰永夀大氏宫曰永寧乙巳以勵官守務農時慎刑罰
揚側陋恤窮民節財用審才實七事詔中外遣侍衛親
軍步軍都指揮使完顔思恭等以廢立事報諭宋高麗
夏國以左丞相兼左副元帥秉徳領行臺尚書省事二
月戊申朔封子元壽為崇王庚戌降前帝為東昬王給
天水郡公孫女二人月俸甲子以兵部尚書完顔元宜
等充賀宋生日使戊辰羣臣上尊號曰法天膺運睿武
宣文大明聖孝皇帝詔中外永夀永寧兩太后父祖贈
官有差以右丞相唐古辯為左丞相平章政事烏達為
右丞相三月丙戌宋高麗遣使賀即位以弟兖為司徒
兼都元帥詔以天水郡王玉帶歸宋四月戊午殺太𫝊
領三省事宗本尚書左丞相唐古辯判大宗正府事宗
美遣使殺領行臺尚書省事秉徳東京留守宗懿北京
留守卞及太宗子孫七十餘人周宋國王宗翰子孫三
十餘人諸宗室五十餘人辛酉以尚書省譯史蕭玉為
禮部尚書秘書監蕭裕為尚書左丞司徒兖領三省事
封王都元帥如故右丞相烏達為司徒左丞相兼侍中
平章政事劉筈為尚書右丞相兼中書令左丞宗義右
丞温都思忠為平章政事參知政事劉麟為尚書右丞
殿前左副㸃檢布薩呼圖為殿前都㸃檢五月戊子以
平章行臺尚書省事右副元帥大㚖為行臺尚書右丞
相元帥如故壬辰以左副元帥薩里罕為行臺尚書左
丞相元帥如故同判大宗正事宗安為御史大夫六月
丙午朔高麗遣使賀即位甲子太廟初設四神門及四
隅罘罳七月己丑司空左丞相兼侍中烏達罷以平章
政事温都思忠為左丞相尚書左丞蕭裕為平章政事
右丞劉麟為左丞侍衛親軍步軍都指揮使完顔思恭
為右丞參知政事張浩丁憂起復如故戊戌夏國遣使
賀即位及受尊號八月戊申以司徒兖為太尉領三省
事都元帥如故以禮部尚書蕭裕為參知政事九月甲
午立惠妃圖克坦氏為后十月癸卯太師領三省事朂
致仕辛未殺太皇太妃蕭氏及其子任王威赫使使殺
行臺左丞相左副元帥薩里罕于汴并殺平章政事宗
義前工部尚書穆里延御史大夫宗安皆夷其族以魏
王威泰孫呼爾察好修飾亦族之十一月癸未尚書左
丞相劉筈罷以㑹寧牧圖克坦恭為平章政事尚書左
丞劉麟右丞完顔思恭罷以參知政事張浩為尚書右
丞乙酉以行臺尚書左丞張通古為尚書左丞丙戌白
虹貫日丁亥以太后㫖稱令㫖戊子以十二事戒約官
吏乙丑命庶官許求次室二人百姓亦許置妾十二月
癸卯朔詔去羣臣所上尊號丙午初定襲封衍聖公俸
格命外官去所屬百里外者不許參謁百里内者徃還
不得過三日癸丑立太祖射碑于赫舍哩部中上及皇
后致奠于碑下甲寅野人來獻異香却之乙卯有司奏
慶雲見上曰朕何徳以當此自今瑞應母得上聞若有
災異當以諭朕使自警焉己未罷行臺尚書省改都元
帥府為樞宻院詔改定繼絶法以右副元帥大㚖為尚
書右丞相兼中書令參知行臺尚書省事張中孚為參
知政事都元帥兖為樞宻使太尉領三省事如故元帥
左監軍昻為樞宻副使刑部尚書趙資福為御史大夫
三年正月癸酉朔宋高麗夏遣使來賀乙亥參知政事
蕭玉丁憂起復如故癸未立春觀擊土牛丁亥初造燈
山于宫中戊子生辰宋高麗夏遣使來賀甲午初置國
子監謂御史大夫趙資福曰汝等多徇私情未聞有所
彈劾朕甚不取自今百官有不法者必當舉劾無憚權
貴乙未上出獵宰相以下辭於近郊上駐馬戒之曰朕
不惜高爵厚禄以任汝等比聞事多留滯豈汝等苟圖
自安不以民事自念耶自今朕將察其勤隋以為賞罰
其各勉之丁酉白虹貫日二月丁巳還宫三月庚寅以
翰林學士劉長言等為宋生日使壬辰詔廣燕城建宫
室己亥謂侍臣曰昨太子生日皇后獻朕一物大是珍
異卿試觀之即出諸綘囊中乃田家稼穯圖后意太子
生深宫之中不知民間稼穯之艱難故以為獻朕甚賢
之四月丙午詔遷都燕京辛酉有司圖上燕城宫室制
度營建隂陽五姓所宜海陵曰國家吉凶在徳不在地
使桀紂居之雖卜善地何益使堯舜居之何用卜為丙
寅罷嵗貢鷹隼沂州男子吳真犯法當死有司以其母
老疾無侍為請命官與養濟著為令閏月辛未朔命尚
書右丞張浩調選燕京仍諭浩無私狥丙子命大官常
膳惟進魚肉舊貢鵝鴨等悉罷之丁丑罷皇統間苑中
所養禽獸歸徳軍節度使阿里布以撒官舍材木搆私
第賜死戊戌詔朝官稱疾不治事者尚書省令監察御
史與太醫同診視無實者坐之五月壬子以戒敕宰相
以下官詔中外戊辰宰臣請益嬪御廣嗣續上命圖克
坦貞語宰臣前所誅黨人諸婦人中多朕中表親欲納
之宫中平章政事蕭裕不可上不從遂納宗本子蘇爾
圖宗固子呼喇勒和碩台秉徳弟嘉哩等妻宫中六月
丙子殺太府監完顔富魯宋遣使祈請山陵不許九月
庚戌賜燕京役夫帛人一匹以東京路兵馬都總管府
判官蕭子敏為高麗生日使修起居注蕭朋格為夏國
生日使十月己巳殺蘭子山明安蕭拱以右副㸃檢富
珠哩阿哈等為宋正旦使十一月癸亥詔罷世襲萬户
官前後賜姓人各復本姓十二月戊辰杖夀寧縣主蘇
尼癸酉獵于近郊乙酉還宫是嵗子崇王元夀薨
四年正月丁酉朔宋高麗夏遣使來賀羣臣請立皇太
子從之戊戌初定東宫官屬立捕盜賞格癸卯太白經
天壬子生辰宋高麗夏遣使來賀癸亥朝謁世祖太祖
太宗徳宗陵甲子還宫二月丁卯立子光英為皇太子
庚午詔中外甲戌如燕京昭義軍節度使蕭仲宣家奴
告其主怨謗上曰仲宣之姪達年鄂博近以誹謗誅故
敢妄愬命殺告者達年鄂博者蕭拱也戊子次泰州三
月丙申朔以刑部尚書田秀頴等為宋生日使四月丙
寅朔有司請今嵗河南北選人竝赴中京銓注從之壬
辰上自泰州如涼陘五月丁酉獵于伊拉齊山甲寅賜
獵士人一羊乙卯次臨潢府丁巳太白經天六月甲子
朔駐綿山戊寅權超泰部明安納延伏誅七月癸卯命
崇義軍節度使烏達之妻唐古定格殺其夫而納之八
月癸亥朔獵于托紐山甲戌以侍御史博囉鞫事不實
杖之丙子次于達幹九月甲午次中京丙午尚書右丞
相大㚖罷殺太府少監劉景以都水使者完顔滿丕為
高麗生日使吏部郎中蕭中立為夏國生日使十月壬
戌朔使使奉遷太廟神主御史大夫趙資福罷甲申以
太子詹事張用直等為賀宋正旦使殺太祖長公主烏
嚕杖罷其夫平章政事圖克坦恭封其侍婢呼達為國
夫人恭兄定格初尚烏嚕定格死恭强納焉而不相能
又與侍婢呼達不協呼達得幸于后遂譛于上故見殺
而并罷恭十一月戊戌以咸平尹李徳固為平章政事
辛丑買珠于烏爾古徳哷勒部及扶餘路禁私相貿易
仍調兩路民採珠一年戊申以前平章政事圖克坦恭
為司徒十二月甲子斬妾人敲僊于中京市辛未以汴
京路都轉運使左瀛等為賀宋正旦使庚寅太尉領三
省事樞宻使兖薨
貞元元年正月辛卯朔上不視朝詔有司受宋高麗夏
回紇貢獻丙午生辰宋高麗夏遣使來賀以中京留守
高楨為御史大夫二月庚申上自中京如燕京三月辛
亥上至燕京初備法駕甲寅選良家子百三十餘人充
後官乙卯以遷都詔中外改元貞元改燕京為中都府
曰大興汴京為南京中京為北京丙辰以司徒圖克坦
恭為太保領三省事平章政事蕭俗為右丞相兼中書
令右丞張浩左丞張通古為平章政事參知政事張中
孚為左丞蕭玉為右丞平章政事李徳固為司空左宣
徽使劉蕚為參知政事樞宻副使昻為樞宻使工部尚
書布薩思恭為樞宻副使四月辛酉以右宣徽使赫舍
哩薩哈連等為宋賀生日使辛未特封唐古定格為貴
妃戊寅皇太后大氏崩五月辛卯殺弟西京留守博恰
西京兵馬完顔穆喇幹編修官圓福弩通進伯特坐與
博恰善井殺之乙卯以京城隙地賜朝官及衛士六月
乙丑以安國軍節度使耶律恕為參知政事七月戊子
朔元賜朝官京城隙地徴錢有差八月壬戌司空李徳
固薨禁中都路捕射麞兔戊寅賜營建宫室工匠及役
夫帛九月丁亥朔以翰林待制摩囉歡為夏國生日使
吏部郎中幹克珊為高麗生日使十月丁巳獵于良鄉
封料石岡神為靈應王初海陵嘗過此祠持杯珓禱曰
使吾有天命當得吉卜投之吉又禱曰果如所卜他日
當有報否則毁爾祠宇投之又吉故封之戊午還宫壬
戌有司言太后園陵未畢合停冬享及祫祭從之丙子
命内外官聞大功以上喪止給當日假若父母喪聴給
假三日著為令十一月丙戌朔定州獻嘉禾詔自今不
得復進己丑瑤池殿成丙申以户部尚書蔡松年等為
賀宋正旦使戊戌左丞相諾延温都思忠致仕庚戌以
樞宻使昻為左丞相樞宻副使布薩思恭為樞宻使十
二月太白經天戊午特賜貴妃唐古定格家奴孫梅進
士及第壬戌以簽書樞宻院事納蘇為樞宻副使辛未
封所納皇叔曺國王宗敏妃阿蘭為昭妃丙子貴妃唐
古定格坐與舊奴姦賜死閏月乙酉朔殺䕶衛特黙格
癸巳定社稷制度太白經天癸卯以太保領三省事圖
克坦恭為太師領三省事故如命西京路統軍達蘭西
北路招討蕭懷忠臨潢府總管馬和尚烏爾古徳哷勒
司招討舍音等北巡
二年正月甲寅朔上不豫不視朝賜宋高麗夏使就館
燕庚申太白經天尚書右丞相蕭裕與前真定尹蕭豐
嘉努前御史中丞蕭珠展博州同知約索等謀反伏誅
詔中外己巳生辰宋高麗夏遣使來賀二月甲申朔以
平章政事張浩為尚書右丞相兼中書令甲午以尚書
右丞蕭玉為平章政事前河南路統軍使張暉為尚書
右丞西北路招討使蕭海呼為樞宻副使三月戊辰夏
遣使賀遷都丙戌幸大興府及都轉運使司遣薦含桃
于衍慶宫五月癸丑朔日有食之避正殿勑百官勿治
事己未詔自今每月上七日不奏刑名尚食進饌不進
肉丁卯始置交鈔庫設使副員丁丑太原尹圖克坦額
哷楚克伏誅命其子珠蘇拉乗傳焚其骨擲水中七月
庚申初設鹽鈔香茶文引印造庫使副丙子參知政事
耶律恕罷八月丙午以左丞相昻去衣杖其弟婦命杖
之戊申以御史大夫高楨為司空御史大夫如故九月
己未常武殿擊鞠令百姓縱觀辛酉以吏部尚書蕭賾
為參知政事癸亥獵于近郊丁卯次順州太師領三省
事圖克坦恭薨是夜還宫乙亥復獵近郊十月庚辰朔
殺廣寧尹韓王亨庚寅還宫庚子以左丞相致仕温都
思忠起為太𫝊領三省事以刑部侍郎白彦恭等為賀
宋正旦使十一月戊辰上命諸從姊妹皆分屬諸妃出
入禁中與為淫亂卧内徧設地衣裸逐為戲是月初置
惠民局高麗遣使謝賜生日十二月乙酉以太傅温都
思忠為太師領三省事如故平章政事張通古為司徒
平章政事如故
三年正月己酉朔宋高麗夏遣使來賀辛酉以判東京
留守大㚖為太𫝊領三省事甲子生辰宋高麗夏遣使
來賀二月壬午以左丞相昻為太尉樞宻使右丞相張
浩為左丞相兼侍中樞宻使布薩思恭為右丞相兼中
書令尚書左丞張中孚罷右丞張暉為平章政事參知
政事劉萼為左丞參知政事蕭賾為右丞吏部尚書蔡
松年為參知政事三月壬子以左丞相張浩平章政事
張暉每見僧法寳必坐其下失大臣體各杖二十僧法
寳妄自尊大杖二百乙卯命以大房山雲峰寺為山陵
建行宫其麓庚午以左司郎中李通為賀宋生日使夏
四月丁丑朔昬霧四塞日無光凡十有七日五月丁未
朔日有食之癸丑南京大内火乙卯命判大宗正事京
等如上京奉還太祖太宗梓宫丙寅如大房山營山陵
六月丙戌登寶昌門觀角抵百姓縱觀乙未命右丞相
布薩思恭大宗正丞哈布爾如上京奉遷山陵及迎永
夀宫皇太后七月癸丑太白晝見辛酉如大房山杖提
舉營造官吏部尚書耶律安禮等乙亥還宫八月壬午
如大房山甲申啟土賜役夫人絹一疋是日還宫甲午
遣平章政事蕭玉迎祭祖宗梓宫於廣寧乙未增置教
坊人數庚子杖左宣徽使敬嗣暉同知宣徽事烏居仁
及尚食官九月戊申平章政事張暉迎祭梓宫于宗州
乙卯上謂宰臣及左司官曰朝廷之事尤在慎宻昨授
張中孚趙慶襲官除書未到先已知之皆汝等泄之也
敢復爾者殺無赦己未如大房山庚申還宫丙寅以殿
前都㸃檢納哈塔椿年為參知政事丁卯上迎梓宫及
皇太后于沙流河命左右持杖二束跽太后前曰亮不
孝久失温凊願痛笞之太后掖起之曰凡民有子克家
猶愛之况我有子如此叱持杖者退庚午獵親射麞以
薦梓宫壬申至自沙流河十月丙子皇太后至中都居
夀康宫戊寅權奉安太廟神主于延聖寺致奠梓宫于
東郊舉哀己卯梓宫至中都以大安殿為丕承殿安置
壬午命省部諸司便服治事不奏死刑一月辛卯告于
丕承殿乙未如菆宫冊諡永寧皇太后曰慈憲皇后丁
酉大房山行宫成名曰磐寧戊戌還宫己亥以翰林學
士承㫖耶律歸一等為賀宋正旦使十一月乙巳朔梓
宫發丕承殿戊申山陵禮成甲寅詔内外大小職官覃
遷一重貞元四年租稅竝與放免軍士久於屯戌不經
替換者人賜絹三疋銀三兩羣臣稱賀丙辰燕百官於
泰和殿丁卯奉安神主于太廟戊辰羣臣稱賀辛未獵
于近郊十二月己丑還宫薦氷乙未上朝太后于夀康
宫己亥太傅領三省事大㚖薨親臨哭之命有司廢務
及禁樂三日
正隆元年正月癸卯朔宋高麗夏遣使來賀己酉羣臣
奉上尊號曰聖文神武皇帝上自九月廢朝常數月不
出有急奏召左右司郎中省于卧内庚戌始視朝戊午
生辰宋高麗夏遣使來賀乙丑觀角抵戲罷中書門下
省以太師領三省事温都思忠為尚書令太尉樞院使
昻為太師右丞相布薩思恭為太尉樞宻使左丞劉萼
右丞蕭賾罷參知政事蔡松年為尚書右丞樞宻副使
蕭懷忠罷吏部尚書耶律安禮為樞宻副使平章政事
蕭玉為右丞相平章政事張暉罷不置平章政事官二
(月/)癸酉朔改元正隆大赦庚辰御宣華門觀迎佛賜諸
寺僧絹五百疋綵五十段銀五百兩辛已改定内外諸
司印記乙未司徒張通古致仕庚子謁山陵辛丑還都
三月壬寅朔始定職事官朝參等格仍罷兵衛庚申以
左宣徽使敬嗣暉等為賀宋生日使四月太尉樞宻使
布薩思恭以父憂起復如故五月辛亥修容安氏閤女
御為妖所憑舞譟宫中命殺之是月頒行正隆官制六
月庚辰天水郡公趙桓薨丙戌以尚書右丞蔡松年為
左丞樞宻副使耶律安禮為右丞駙馬都尉烏庫哩當
堪為樞宻副使七月己酉命太保昻如上京奉遷始祖
以下梓宫八月丁丑如大房山行視山陵十月乙酉葬
始祖以下十帝于大房山丁酉還宫閏月己亥朔山陵
禮成羣臣稱賀甲辰回鶻使使揚珠烏埒古來貢庚寅
杖右丞相蕭玉左丞蔡松年右丞耶律安禮御史中丞
馬諷等十一月己巳朔以右司郎中梁銶等為賀宋正
旦使癸巳禁二月八日迎佛
二年正月戊辰朔宋高麗夏遣使來賀庚辰太白晝見
癸未生辰宋高麗夏遣使來賀庚寅以工部侍郎韓錫
同知宣徽院事錫不謝杖百二十奪所授官二月辛丑
初定太廟時享牲牢禮儀癸卯改定親王以下封爵等
第命置局追取存亡誥身存者二品以上死者一品參
酌削降公私文書但有王爵字者皆立限毁抺雖墳墓
碑志竝發而毁之三月丙寅朔高麗遣使賀受尊號四
月戊戌追降景宣皇帝為遼王以簽書宣徽院事張喆
為横賜高麗使宣直將軍温都斡罕為横賜夏國使六
月乙未參知政事納哈塔椿年薨以禮部尚書耶律守
素等為賀宋生日使八月癸卯置登聞院甲寅罷上京
留守司九月乙丑以宿直將軍布薩烏哷赫為夏國生
日使戊子罷䕶駕軍置龍翔虎步軍罷尚書省文資令
史出為外官是秋中都山東河東蝗十月壬寅命㑹寧
府毀舊宫殿諸大族第宅及儲慶寺仍夷其址而耕種
之丁未禁賣古器入他境乙卯初鑄銅錢十二月辛未
以侍衛親軍副指揮使高珠巴克等為賀宋正旦使十
二月己亥以侍衛親軍都指揮使赫舍哩良弼為參知
政事
三年正月壬戌朔宋高麗夏遣使來賀丙寅子舒蘇卾
博死殺太醫副使謝友正及其乳母等丁丑生辰宋高
麗夏遣使來賀己卯杖右諌議大夫楊伯雄二月壬辰
朔都城及京兆初置錢監甲午遣使檢視隨路金銀銅
鐵冶三月辛酉朔司天奏日食候之不見命自今遇日
食面奏不須頒告辛巳以兵部尚書蕭恭等為賀宋生
日使四月丙辰樞宻副使烏庫哩當堪罷以北京留守
張暉為樞宻副使六月壬辰蝗入京師七月庚申封子
廣陽為滕王甲申以右丞相蕭玉為司徒尚書左丞蔡
松年為右丞相右丞耶律安禮為左丞參知政事赫舍
哩良弼為右丞左宣徽使敬嗣暉户部尚書李通為參
知政事九月己未太白經天甲子滕王廣陽薨庚午以
宿直將軍阿勒巴為夏國生日使丁丑以教坊提㸃高
存福為高麗生日使辛巳遷中都屯軍一明安於南京
遣吏部尚書李惇等分地安置十月戊戌詔尚書省凡
事理不當者許詣登聞檢院投狀院類奏覽訖付御史
臺理問十一月辛酉以工部尚書蘇保衡等為賀宋正
旦使癸亥詔有司勤政安民癸未尚書左丞耶律安禮
罷參知政事李通以憂制起復如故詔左丞相張浩參
知政事敬嗣暉營建南京宫室十二月乙卯以樞宻副
使張暉為尚書左丞歸徳尹致仕高昭和碩起為樞宻
副使
四年正月丙辰朔宋高麗夏遣使來賀上朝太后于夀
康宫丁巳御史大夫高楨薨庚申更定私相越境法竝
論死辛酉罷鳳翔唐鄧頴蔡鞏洮膠西諸𣙜場置場泗
州辛未生辰宋高麗夏遣使來賀二月己丑以左宣徽
使許霖為御史大夫丁未修中都城造戰船于通州詔
諭宰臣以伐宋事調諸路明安穆昆軍年二十以上五
十以下者皆籍之雖親老丁多亦不許留侍三月丙辰
朔遣兵部尚書蕭恭經畫夏國邊界遣使分詣諸道總
管府督造兵器四月辛丑命增山東路泉水畢括兩營
兵士廪給庚戌詔諸路舊貯軍器竝致于中都時方建
宫室于南京又中都與四方所造軍器材用皆賦於民
箭翎一尺至千錢村落間徃徃推牛以供筋革至於烏
鵲狗彘無不被害辛亥尚書左丞張暉御史大夫許霖
罷以大興尹圖克坦貞為樞宻副使以秘書監王可道
等為賀宋生日使八月詔諸路調馬以户口為差計五
十六萬餘疋富室有至六十疋者仍令户自養飼以俟
己卯尚書右丞相蔡松年薨九月以翰林待制完顔達
紀為高麗生日使宿直將軍𤓰爾佳達蘭為夏國生日
使十月乙亥獵近郊觀造船通州賜尚書右丞赫舍哩
良弼樞宻副使圖克坦貞佩刀入宫十一月甲辰以翰
林侍講學士施宜生等為賀宋正旦使十二月乙卯宋
遣使告母韋氏哀甲子太白晝見乙丑以左副㸃檢大
懷忠等為宋弔祭使乙亥太醫使祈宰上疏諌伐宋殺
之
五年正月庚辰朔宋高麗夏遣使來賀乙未生辰宋高
麗夏遣使來賀二月壬子宋遣使獻母后遺留物丁卯
太白晝見辛未河東陜西地震鎮戎徳順軍大風壞廬
舍人多壓死甲戌遣引進使高植刑部郎中海古勒分
道監視所獲盜賊竝凌遲處死或鋸灼去皮截手足戒
屯戌千户穆昆等後有獲者竝處死總管府官亦決罰
三月辛巳東海縣民張旺徐元等反遣都水監徐文步
軍指揮使張𢎞信同知大興尹事李惟忠宿直將軍蕭
阿古率舟師九百浮海討之命之曰朕意不在一邑將
試舟師耳庚子以司徒判大宗正事蕭玉為御史大夫
司徒如故尚書右丞赫舍哩良弼為左丞横海軍節度
使致仕劉長言起為右丞四月庚戌昭妃富蔡阿里庫
有罪賜死甲寅宿州防禦使耶律翼使宋失體杖二百
除名甲戌太白晝見六月徐文等破賊張旺徐元東海
平七月辛巳詔東海縣徐元張旺詿誤者竝釋之壬午
以張𢎞信被命討賊稱疾逗遛萊州與妓樂飲燕杖之
二百癸卯遣使簽諸路漢軍八月丙午朔日有食之辛
亥命𣙜貨務并印造鈔引庫起赴南京己巳樞宻副使
圖克坦貞罷以太子少保圖克坦永年為樞宻副使辛
未謁山陵見穫者問其豐耗以衣賜之九月己卯還宫
十月庚午遣䕶衛完顔布琳等二十四人督捕山東河
東河北中都盜賊籍諸路水手得三萬人十一月乙酉
以濟南尹布薩烏哲等為賀宋正旦使尚書右丞劉長
言罷命親軍司以所掌付大興府置左右驍騎都副指
揮使隸㸃檢司步軍都指揮使隸宣徽院十二月癸丑
禁中都河北山東河南河東京兆軍民網捕禽獸及畜
養雕隼者戊辰禁朝官飲酒犯者死三國人使燕飲者
罪
六年正月甲戌朔宋高麗夏遣使來賀丁丑判大宗正
圖克坦貞益都尹京安武軍節度使爽金吾衛上將軍
阿蘇飲酒以貞近屬杖七十餘皆杖百壬午上將如南
京以司徒御史大夫蕭玉為大興尹司徒如故樞宻副
使圖克坦永年罷都㸃檢赫舍哩志寧為樞宻副使已
丑生辰宋高麗夏遣使來賀癸丑命參知政事李通諭
宋使徐度等曰朕昔從梁王軍樂南京風土常欲巡幸
今營繕將畢功期以二月末先徃河南帝王巡守自古
有之以淮右多隙地欲校獵其間從兵不踰萬人况朕
祖宗陵廟在此安能久于彼乎汝等歸告汝主令有司
宣諭朕意使淮南之民無懷疑懼庚子詔自中都至河
南府所過州縣調從獵騎士二千辛丑殺富察阿古岱
女徹辰徹辰慶宜公主出幼鞠宫中上屢欲納之太后
不可至是以罪殺之二月乙巳杖衛王襄之妃及左宣
徽使許霖申寅以參知政事李通為尚書右丞己未禁
扈從縱獵擾民庚申徴諸道水手運戰船癸亥發中都
丙寅次安肅州三月己卯改河南北邙山為太平山稱
舊名者以違制論丁亥將至獲嘉有男子上書言事斬
之所言莫得聞癸巳次河南府因出獵幸汝州温湯視
行宫地自中都至河南所過麥皆為空復禁扈從母輒
離次及游賞飲酒犯者罪皆死而莫有從者詔内地諸
明安赴山後牧馬俟秋竝發弟兖之妻烏雅氏有罪賜
死烏雅氏之弟南京兵馬副都指揮使實訥亦以罪誅
四月丁未詔百官先赴南京治事尚書省樞宻院大宗
正府勸農司太府少府皆從行吏户兵刑部四方館都
水監大理司官各留一員以簽書樞宻院事高景山等
為賀宋生日使戊申詔汝州百五十里内州縣量遣商
賈赴温湯置市詔有司移問宋人蔡頴夀諸州對境創
置堡戌者庚戌發河南府契丹本布自山馳下伏道左
自陳破東海賊有功為李惟忠所抑立命斬之丁卯次
温湯誡扈從母輒過汝水上獵奔鹿突之墮馬嘔血數
日遣使徴諸道兵五月庚辰太師尚書令諾延温都思
忠薨契丹諸部反遣右將軍蕭圖喇等討之六月癸卯
命樞宻使布薩思恭西京留守蕭懷忠將兵一萬討契
丹諸部上自汝州如南京壬戌次南京近郊左丞相張
浩率百官迎謁是夜太風壞承天門鴟尾癸亥上備法
駕入于南京七月丁亥以左丞相張浩為太𫝊尚書令
司徒大興尹蕭玉為尚書左丞相吏部尚書白彦恭為
樞宻副使樞宻副使赫舍哩志寧為開封尹安武軍節
度使圖克坦貞為御史大夫己丑賜從駕從行軍及千
户穆昆錢帛大括天下驘馬殺亡遼耶律氏宋趙氏子
男凡百三十餘人八月壬寅單州賊杜奎據城叛遣都
㸃檢耶律湛右驍騎副都指揮使大磐討之以樞宻副
使白彦恭為北面兵馬都統開封尹赫舍哩志寧副之
中都留守完顔古雲為西北面兵馬都統西北路招討
使唐古布古徳副之討契丹癸丑以諫伐宋弑皇太后
圖克坦氏于寧徳宫命即宫中焚之棄其骨水中并殺
其侍婢等十餘人癸亥殺右將軍蕭圖喇䕶衛十人長
卾勒博族樞宻使布薩思恭北京留守蕭賾西京留守
蕭懷忠杖尚書令張浩左丞相蕭玉以太常博士張崇
為高麗生日使蕭誼忠為夏國生日使甲子封所幸太
后侍婢高福娘為鄖國夫人九月庚午朔以太保判大
宗正事昂為樞宻使太保如故戊子殺前夀州刺史摩
囉歡庚寅大名府賊王九據城叛衆至數萬所至盜賊
蜂起大者連城邑小者保山澤或以十數騎張旗幟而
行官軍莫敢近上又惡聞盜賊事言者輒罪之上自將
三十二總管兵伐宋進自夀春以太保樞宻使昻為左
領軍大都督尚書右丞李通副之尚書左丞赫舍哩良
弼為右領軍大都督判太宗正烏雅富埒琿副之御史
大夫圖克坦貞為左監軍同判大宗正事圖克坦永年
為右監軍左宣徽使許霖為左都監河南尹富察卾倫
為右都監皆從工部尚書蘇保衡為浙東道水軍都統
制益都尹正嘉副之浮海趨臨安太原尹劉萼為漢南
道行營兵馬都統制濟南尹布薩烏哲副之進自蔡州
河中尹圖克坦喀齊喀為西蜀道行營兵馬都統制平
陽尹張中彦副之由鳳翔取散闗駐軍俟命武勝武平
武捷三軍為前鋒圖克坦貞别將兵二萬入淮隂甲午
上發南京皇后及太子光英居守尚書令張浩左丞相
蕭玉參知政事敬嗣暉留治省事丙申太白晝見將士
自中軍亡歸者相屬于道哈斯罕明安福夀東京穆昆
金住等始授甲于大名即舉部亡歸從者衆至萬餘皆
公言於路曰我輩今徃東京立新天子矣十月乙巳隂
迷失道二鼓始達營所丙午慶雲見東京留守曹國公
烏禄即位于遼陽改元大定大赦數海陵過惡弑皇太
后圖克坦氏殺太宗及宗翰宗弼子孫宗本諸王毁上
京宫室殺遼豫王宋天水郡王郡公子孫等數十事丁
未大軍渡淮將至廬州獲白鹿以為武王白魚之兆漢
南道劉萼取通化軍蔣州信陽軍圖克坦貞敗宋王權
于盱眙進取揚州前鋒軍至段寨宋戌兵皆遯去敗宋
兵于蔚子橋敗宋兵于巢縣斬二百級至和州王權夜
以兵千餘来襲射却之翼日雨宋人焚積聚宵遯詰旦
追之宋人逆戰明安韓棠軍却遂失利温都敖拉奔北
武捷軍副總管阿薩爾率明安穆昆力戰却之王權退
保南岸癸亥上次和州阿薩爾等行賞有差西蜀道圖
克坦喀齊喀駐散闗宋人攻秦州臘家城徳順州克之
浙東道蘇保衡與宋人戰于海道敗績副統制正嘉死
之十一月庚午左司郎中卾博庫等聞赦入白東京即
位改元事上拊髀歎曰我本欲滅宋後改元大定豈非
天命乎出其書示之即預志改元事也以勸農使完顔
元宜為浙西道兵馬都統制刑部尚書郭安國副之上
駐軍江北遣武平總管阿林先渡江至南㟁失利上還
和州遂進兵揚州甲午㑹舟師于瓜洲渡期以明日渡
江乙未浙西兵馬都統制完顔元宜等軍反帝遇弑崩
年四十海陵在位十餘年每餙情貎以御臣下却尚食
進鵝以示儉及㳺獵頓次不時需索一鵝一鶉民間或
用數萬售之有以一牛易一鶉者或以敝衾覆衣以示
近臣或服補綴令記注官見之或取軍士陳米飯與尚
食同進先食軍士飯㡬盡或見民車陷泥澤令衛士下
挽俟車出然後行與近臣燕語輒引昔古賢君以自况
顯責大臣使進直言使張仲軻輩為諫官而祈宰竟以
直諫死比昵羣小官賞無度左右有曠僚者人或以名
呼之即授以顯階常置黄金裀褥間有喜之者令自取
之而淫嬖不擇骨肉刑殺不問有罪至營南京宫殿運
一木之費至二千萬牽一車之力至五百人宫殿之餙
徧傅黄金而後間以五采金屑飛空如落雪一殿之費
以億萬計成而復毁務極華麗其南征造戰艦江上毁
民廬舍以為材煑死人膏以為油殫民力如馬牛費財
用如土苴空國以圖人國遂至於敗都督府以其柩置
之南京班荆館大定二年降封為海陵郡王諡曰煬二
月世宗使實達爾羅索與南京官遷其柩於寧徳宫四月
葬于大房山鹿門谷諸王兆域中二十年熙宗既祔廟
有司奏曰焬王之罪未正準晉趙王倫廢惠帝自立惠
帝反正誅倫廢為庶人焬帝罪惡過於倫不當有王封
亦不當在諸王塋域乃詔降為海陵庶人改葬于山陵
西南四十里
贊曰海陵智足以拒諌言足以餙非欲為君則弑其君
欲伐國則弑其母欲奪人之妻則使之殺其夫三綱絶
矣何暇他論至於屠滅宗族翦刈忠良婦姑姊妹盡入
嬪御方以三十二總管之兵圖一天下卒之戾氣感召
身由惡終使天下後世稱無道主以海陵為首可不戒
哉可不戒哉
　
　
　
　
　
　
　
　
　
　
　
　金史巻五
