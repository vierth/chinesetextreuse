
　遼史卷一百四
　　元中書右丞相總裁托克托等修
　列傳第三十四
　　文學下
王鼎字虚中涿州人幼好學居太寧山數年博通經史
時馬唐俊有文名燕薊間適上已與同志祓禊水濵酌
酒賦詩鼎偶造席唐俊見鼎樸野置下坐欲以詩困之
先出所作索賦鼎援筆立成唐俊驚其敏妙因與定交
清寧五年擢進士第調易州觀察判官改漆水縣令累
遷翰林學士當代典章多出其手上書言治道十事帝
以鼎達政體事多咨訪鼎正直不阿人有過必面詆之
壽隆初陞觀書殿學士一日宴主第醉與客忤怨上不
知已坐是下吏状聞上大怒杖黥奪官流鎮州居數嵗
有赦鼎獨不免㑹守臣召鼎為賀表因以詩貽使者有
誰知天雨露獨不到孤寒之句上聞而憐之即召還復
職乾統六年卒鼎宰縣時憩于庭俄有暴風舉卧榻空
中鼎無懼色但覺枕榻俱髙乃曰吾中朝端士邪無干
正可徐置之須臾榻復故處風遂止
耶律昭字述寧博學善屬文統和中坐兄果囉事流西
北部㑹蕭達林為西北路招討使愛之奏免其役禮致
門下欲召用以疾辭達林問曰今軍旅甫罷三邉晏然
惟準布伺隙而動討之則路逺難至縱之則邊民被掠
增戍兵則餽餉不給欲苟一時之安不能終保無變計
将安出昭以書答曰竊聞治得其要則仇敵為一家失
其術則部曲為行路夫西北諸部每當農時一夫為偵
候一夫治公田二夫給糺官之役大率四丁無一室處
芻牧之事仰給妻孥一遭㓂掠貧窮立至春夏賑恤吏
多雜以糠粃重以掊克不過數月又復告困且畜牧者
富國之本有司防其隠没聚之一所不得各就水草便
地兼以逋亡戍卒隨時補調不習風土故日瘠月損馴
至耗竭為今之計莫若振窮薄賦給以牛種使遂耕穫
置游兵以防盜掠頒俘獲以助伏臘散畜牧以就便地
期以數年富彊可望然後練簡精兵以備行伍何守之
不固何動而不克哉然必去其難制者則餘種自畏若
捨大而謀小避强而攻弱非徒虚費財力亦不足以威
服其心此二者利害之機不可不察昭聞古之名將安
邉立功在德不在衆故謝𤣥以八千破苻堅百萬休格
以五隊敗曹彬十萬良由恩結士心得其死力也閤下
膺非常之遇専方面之寄宜逺師古人以就勲業上觀
乾象下盡人謀察地形之險易料敵勢之虚實慮無遺
䇿利施後世矣達林然之開泰中獵于巴爾圖山為羯
羊所觸卒
劉輝好學善屬文疏簡有逺略太康五年第進士大安
末為太子洗馬上書言西邊諸畨為患士卒逺戍中國
之民疲于飛輓非長久之䇿為今之務莫若城于鹽濼
實以漢户使耕田聚糧以為西北之費言雖不行識者
韙之壽隆二年復上書曰宋歐陽修編五代史附我朝
於四夷妄加貶訾且宋人頼我朝寛大許通和好得盡
兄弟之禮今反令臣下妄意作史恬不經意臣請以趙
氏初起事蹟詳附國史上嘉其言遷禮部郎中詔以賢
良對䇿輝言多中時病擢史館修撰卒
耶律孟簡字復易裕悦鳥哲之五世孫父劉嘉努官至
節度使孟簡性頴悟六嵗父晨出獵俾賦曉天星月詩
孟簡應聲而成父大竒之既長善属文太康初樞宻使
耶律伊遜以姦險竊柄出為中京留守孟簡與耶律庶
箴表賀未幾伊遜復舊職銜之謫巡磁窯關時雖以䜛
見逐不形辭色遇林泉勝地終日忘歸明年流保州及
聞皇太子被害不勝哀痛以詩傷之作放懷詩二十首
自序云禽獸有哀樂之聲螻蟻有動靜之形在物猶然
况於人乎然賢達哀樂不在窮通禍福之間易曰樂天
知命故不憂是以顔淵簞瓢自得此知命而樂者也予
雖流放以道自安又何疑耶太康中始得歸鄉里詣闕
上表曰本朝之興幾二百年宜有國史以埀後世乃編
耶律嚇嚕烏哲休格三人行事以進上命置局編修孟
簡謂餘官曰史筆天下之大信一言當否百世從之苟
無明識好惡徇情則禍不測故左氏司馬遷班固范煜
俱罹殃禍可不慎歟乾統中遷六院部太保處事不拘
文法時多笑其迂孟簡聞之曰上古之時無簿書法令
而天下治葢簿書法令適足以滋姦倖非聖人致治之
本改髙州觀察使修學校招生徒遷昭德軍節度使以
中京饑詔與學士劉嗣昌減價糶粟事未畢卒
耶律古雲字糾堅六院部人父阿古齊官至節度使古
雲冲澹有禮法工文章統和中為本部太保開泰中稍
遷塔布成節度使鞫霸州疑獄稱㫖授啓聖軍節度使
太平中復為本部太保謝病歸俄擢南院大王歎風俗
日頽請老不許興宗命為詩友數問治要多所匡建奉
詔與林牙耶律庶成蕭罕嘉努編遼國上世事迹及諸
帝實録未成而卒年九十
論曰孔子言誦詩三百授之以政不達雖多亦奚以為
王鼎忠直達政劉輝侍青宫建言國計昭陳邊防利害
皆洞達闓敏孟簡疾伊遜姦邪黜而不怨孰謂文學之
士無益於治哉
　
　
　
　
　
　
　
　
　
　
　
　
　遼史卷一百四
