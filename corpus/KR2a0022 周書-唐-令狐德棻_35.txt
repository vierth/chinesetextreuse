卷三十五
　　唐　令　狐　徳　棻　等　撰
　列傳第二十七
　　鄭孝穆(子譯/)
　　崔謙(弟訦/)
　　崔猷
　　裴俠
　　薛端(子胄/)　(弟裕/)
　　薛善(弟慎/)　(敬珍敬祥/)
鄭孝穆字道和榮陽開封人魏將作大匠渾之十一世
孫祖敬叔魏潁川濮陽郡守本邑中正父瓊范陽郡守
贈安東將軍青州刺史孝穆幼而謹厚以清約自居年
未弱冠渉獵經史父叔四人並早歿昆季之中孝穆居
長撫訓諸弟有如同生閨庭之中怡怡如也魏孝昌初
解褐太尉行參軍轉司徒主簿屬盜賊蜂起除假節龍
驤將軍别將屢有戰功永安中遷冠軍將軍持節都督
從元天穆討平邢杲進驃騎將軍左光禄大夫太師咸
陽王長史及魏孝武西遷從入闗除司徒左長史領臨
洮王友賜爵永寧縣侯大綂五年行武功郡事遷使持
節大將軍行岐州刺史當州都督在任未幾有能名就
加通直散騎常侍王羆時爲雍州刺史欽其善政遣使
貽書盛相稱述先是所部百姓久遭離亂饑饉相仍逃
散殆盡孝穆下車之日户止三千留情綏撫逺近咸至
數年之内有四萬家每嵗考績爲天下最太祖嘉之賜
書曰知卿莅職近畿留心治術凋弊之俗禮敎興行厭
亂之民襁負而至昔郭伋政成并部賈琮譽重冀方以
古方今彼有慙徳於是徴拜京兆尹十五年梁雍州刺
史岳陽王蕭察稱藩來附時議欲遣使盛選行人太祖
歴觀内外無逾孝穆者十六年乃假孝穆散騎常侍持
節䇿拜察爲梁王使還稱㫖進車騎大將軍儀同三司
加散騎常侍是年太祖總戎東討除大丞相府右長史
封金鄉縣男邑二百户軍次潼闗命孝穆與左長史長
孫儉司馬楊寛尚書蘇亮諮議劉孟良等分掌衆務仍
令孝穆引接闗東歸附人士并品藻才行而任用之孝
穆撫納銓敘咸得其宜大將軍達奚武率衆經略漢中
以孝穆爲梁州刺史以疾不之部拜中書令賜姓宇文
氏尋以疾免孝閔帝踐阼加驃騎大將軍開府儀同三
司進爵爲子增邑通一千户普公護爲雍州牧辟爲别
駕又以疾固辭武城二年徴拜御伯中大夫徙授御正
保定三年出爲宜州刺史轉華州刺史五年除虞州刺
史轉陜州刺史頻歴數州皆有政績復以疾篤屢乞骸
骨入爲少司空卒於位時年六十贈本官加鄭梁北豫
三州刺史諡曰貞子詡嗣歴位納言爲聘陳使後至開
府儀同三司大將軍邵州刺史詡弟譯於隋文帝有翊
贊功開皇初又追贈孝穆大將軍徐兗等六州刺史改
諡曰文
譯㓜聰敏渉獵羣書尤善音樂有名於時世宗詔令事
輔城公及髙祖即位除都督稍遷御正下大夫頗被顧
待東宮建以譯爲宮尹下大夫特被太子親愛建徳二
年爲聘齊使副及太子西征多有失徳王䡄宇文孝伯
等以聞髙祖大怒宮臣親幸者咸被譴責譯坐除名後
例復官仍拜吏部下大夫宣帝嗣位授開府儀同大將
軍内史中大夫封歸昌縣公邑千户既以恩舊任遇甚
重朝政機密竝得參詳尋遷内史上大夫進爵沛國公
上大夫之官自譯始也及宣帝大漸御正下大夫劉昉
乃與譯謀以隋公受遺輔少主隋文帝執政拜柱國大
丞相府長史内史如故尋進位上柱國
崔謙字士遜博陵安平人也祖辯魏平逺將軍武邑郡
守父楷散騎常侍光禄大夫殷州刺史贈侍中都督冀
定相三州諸軍事驃騎大將軍儀同三司冀州刺史謙
㓜聰敏神彩嶷然及長深沉有識量歴觀經史不持章
句志在博聞而已每覽經國緯民之事心常好之未嘗
不撫卷歎息孝昌中解褐著作佐郎從太宰元天穆討
邢杲破之以功授輔國將軍太中大夫遷平東將軍尚
書殿中郎賀拔勝出鎮荆州以謙爲行臺左丞勝雖居
方岳之任至於安輯夷夏綱紀衆務皆委謙焉謙亦盡
其智能以相匡弼勝有聲南州謙之力也及魏孝武將
備齊神武之逼乃詔勝引兵赴洛軍至廣州帝已西遷
勝乃遲疑將旋所鎮謙謂勝曰昔周室不造諸侯釋位
漢道中微列藩盡節今皇家多故主上蒙塵寔忠臣枕
戈之時義士立功之日也公受方面之重總宛葉之衆
若杖義而動首唱勤王天下聞風孰不感激誠宜順義
勇之志副遐邇之心倍道兼行謁帝闗右然後與宇文
行臺同心協力電討不庭則桓文之勲復興於兹日矣
捨此不爲中道而退便恐人皆解體士各有心一失事
機後悔何及勝不能用而人情果大騷動還未至州州
民鄧誕引侯景軍奄至勝與戰敗績遂將麾下數百騎
南奔於梁謙亦與勝俱行及至梁每乞師赴援梁武帝
雖不爲出軍而嘉勝等志節竝許其還國乃令謙先還
且通隣好魏文帝見謙甚悦謂之曰卿出萬死之中投
身江外今得生還本朝豈非忠貞之報也太祖素聞謙
名甚禮之乃授征西將軍金紫光禄大夫賜爵千乘縣
男及勝至拜太師以謙有毗輔之功又授太師長史大
綂三年從太祖擒竇泰戰沙苑竝有功進爵爲子遷車
騎大將軍右光禄大夫拜尚書右丞謙明練時事及居
樞轄時論以爲得人四年從太祖解洛陽圍仍經河橋
戰加定州大中正瀛州刺史十五年授車騎大將軍儀
同三司又破柳仲禮於隨郡討平李遷哲於魏興竝有
功進驃騎大將軍開府儀同三司直州刺史賜姓宇文
氏魏恭帝初轉利州刺史謙性明悟深曉政術又勤於
理務民訟雖繁未嘗有懈倦之色吏民以是敬而愛之
時有蜀人賈晃遷舉兵作亂率其黨圍逼州城謙倉卒
分部纔得千許人便率拒戰會梁州援兵至遂擒晃遷
餘人乃散謙誅其渠帥餘竝原之旬日之間遂得安輯
世宗初進爵作唐縣公保定二年遷安州總管隨應等
十一州甑山上明魯山三鎮諸軍事安州刺史四年加
大將軍進爵武康郡公天和元年授江陵總管三年遷
荆州總管荆浙等十四州南陽平陽等八防諸軍事荆
州刺史州既綂攝遐長俗兼夷夏又南接陳境東隣齊
寇謙外禦彊敵内撫軍民風化大行號稱良牧每年考
績常爲天下最屢有詔襃美焉謙隨賀拔勝之在荆州
也雖被親遇而名位未顯及踐其位朝野以爲榮四年
卒於州闔境痛惜之乃共立祠堂四時祭饗子曠嗣謙
性至孝少喪父殆將滅性與弟訦特相友愛雖復年事
竝髙名位各重所有資産皆無私焉其居家嚴肅動遵
禮度曠與訦子𢎞度等竝奉其遺訓云曠少温雅仁而
汎愛釋褐中外府記室大象末位至開府儀同大將軍
浙州刺史
訦本名士約少鯁直有節槩膂力過人尤工騎射釋褐
領軍府録事轉諮議參軍及賀拔勝出牧荆州以訦爲
假節冠軍將軍防城都督又隨勝奔梁復自梁歸國授
衞將軍都督封安昌縣子邑三百戸從太祖復𢎞農戰
沙苑皆有功進爵爲侯增邑八百户除京兆郡守累遷
帥都督撫軍將軍通直散騎常侍大都督車騎大將軍
儀同三司都官尚書定州大中正改封安固縣侯增邑
三百戸賜姓宇文氏并賜名訦焉進爵驃騎大將軍開
府儀同三司加侍中進爵萬年縣公增邑通前二千四
百户除隴州刺史遷總管涼甘𤓰三州諸軍事涼州刺
史訦莅政彊毅百姓畏之齊王憲東征以訦爲行軍長
史軍還除使持節崇徳安義等十三防熊和忠等三州
諸軍事崇徳防主加授大將軍改封安平縣公建徳四
年卒時年六十四贈鄜延丹綏長五州刺史諡曰壯子
𢎞度猛毅有父風大象末上柱國武鄉郡公
崔猷字宣猷博陵安平人漢尚書寔之十二世孫也祖
挺魏光州刺史泰昌縣子贈輔國將軍幽州刺史諡曰
景父孝芬左光禄大夫儀同三司兼吏部尚書爲齊神
武所害猷少好學風度閑雅性鯁正有軍國籌略釋褐
員外散騎侍郎領大行臺郎中尋爲吏部尚書李神􁏒
所薦拜通直散騎侍郎攝尚書駕部郎中普泰初除征
虜將軍司徒從事中郎既遭家難遂間行入闗及謁魏
孝武哀動左右帝爲之改容既退帝目送之曰忠孝之
道萃此一門即以本官奏門下事大綂初兼給事黄門
侍郎封平原縣伯邑八百户二年除正黄門加中軍將
軍擒竇泰復𢎞農破沙苑猷常以本官從軍典文翰五
年除司徒左長史加驃騎將軍時太廟初成四時祭祀
猶設俳優角抵之戲其郊廟祭官多有假兼猷屢上疏
諫書奏竝納焉遷京兆尹時婚姻禮廢嫁娶之辰多舉
音樂又􁇋里富室衣服奢淫乃有織成文繡者猷又請
禁斷事亦施行與盧辯等剙修六官十二年除大都督
驃騎將軍浙州刺史加車騎大將軍儀同三司十四年
侯景據河南歸款遣行臺王思政赴之太祖與思政書
曰崔宣猷智略明贍有應變之才若有所疑宜與量其
可不思政初領兵襄城後欲於潁川爲行臺治所遣使
人魏仲奉啓陳之并致書於猷論將移之意猷復書曰
夫兵者務在先聲後實故能百戰百勝以弱爲彊也但
襄城控帶京洛寔當今之要地如有動靜易相應接潁
川既隣寇境又無山川之固賊若充斥徑至城下輒以
愚情權其利害莫若頓兵襄城爲行臺治所潁川置州
遣郭賢鎮守則表裏膠固人心易安縱有不虞豈能爲
患仲見太祖具以啓聞太祖即遣仲還令依猷之策思
政重啓求與朝廷立約賊若水攻乞一周爲斷陸攻請
三歳爲期限内有事不煩赴援過此以往惟朝廷所裁
太祖以思政既親其事兼復固請遂許之及潁川沒後
太祖深追悔焉十六年以疾去職屬大軍東征太祖賜
以馬輿命隨軍與之籌議十七年進侍中驃騎大將軍
開府儀同三司本州大中正賜姓宇文氏魏恭帝元年
太祖欲開梁漢舊路乃命猷督儀同劉道通陸騰等五
人率衆開通車路鑿山堙谷五百餘里至于梁州即以
猷爲都督梁利等十二州白馬儻城二防諸軍事梁州
刺史及太祖崩始利沙興等諸州阻兵爲逆信合開楚
四州亦叛唯梁州境内民無貳心利州刺史崔謙請援
猷遣兵六千赴之信州糧盡猷又送米四千斛二鎮獲
全猷之力也進爵固安縣公邑二千戸猷深爲晉公護
所重䕶乃養猷第三女爲己女封富平公主世宗即位
徴拜御正中大夫時依周禮稱天王又不建年號猷以
爲世有澆淳運有治亂故帝王以之沿革聖哲因時制
宜今天子稱王不足以威天下請遵秦漢稱皇帝建年
號朝議從之武成二年除司會中大夫御正如故世宗
崩遺詔立髙祖晉公䕶謂猷曰魯國公稟性寛仁太祖
諸子之中年又居長今奉遵遺㫖翊戴爲主君以爲何
如猷對曰殷道尊尊周道親親今朝廷既遵周禮無容
輒違此義䕶曰天下事大但恐畢公沖㓜耳猷曰昔周
公輔成王以朝諸侯况明公親賢莫二若行周公之事
方爲不負顧託事雖不行當時稱其守正保定元年重
授總管梁利開等十四州白馬儻成二防諸軍事梁州
刺史尋復爲司會天和二年陳將華皎來附晉公䕶議
欲南伐公卿莫敢正言猷獨進曰前歳東征死傷過半
比雖加撫循而瘡痍未復近者長星爲灾乃上𤣥所以
垂鑒誡也誠宜修徳以禳天變豈可窮兵極武而重其
譴負哉今陳氏保境息民共敦隣好無容違盟約之重
納其叛臣興無名之師利其土地詳觀前載非所聞也
䕶不從其後水軍果敗而禆將元定等遂沒江南建徳
四年出爲同州司會六年徴拜小司徒加上開府儀同
大將軍隋文帝踐極以猷前代舊齒授大將軍進爵汲
郡公增邑通前三千户開皇四年卒諡曰明子仲方字
不齊早知名機神穎悟文學優敏大象末儀同大將軍
司玉下大夫
裴俠字嵩和河東解人也祖思齊舉秀才拜議郎父欣
博渉經史魏昌樂王府司馬西河郡守贈晉州刺史俠
㓜而聰慧有異常童年十三遭父憂哀毁有若成人州
辟主簿舉秀才魏正光中解巾奉朝請稍遷員外散騎
侍郎義陽郡守元顥入洛俠執其使人焚其赦書魏孝
莊嘉之授輕車將軍東郡太守帶防城别將及魏孝武
與齊神武有隙徴河南兵以備之俠率所部赴洛陽授
建威將軍左中郎將俄而孝武西遷俠將行而妻子猶
在東郡滎陽鄭偉謂俠曰天下方亂未知烏之所集何
如東就妻子徐擇木焉俠曰忠義之道庸可忽乎吾既
食人之禄寜以妻子易圖也遂從入闗賜爵清河縣伯
除丞相府士曹參軍大綂三年領鄉兵從戰沙苑先鋒
陷陣俠本名協至是太祖嘉其勇決乃曰仁者必有勇
因命改焉以功進爵爲侯邑八百戸拜行臺郎中王思
政鎮玉壁以俠爲長史未幾爲齊神武所攻神武以書
招思政思政令俠草報辭甚壯烈太祖善之曰雖魯連
無以加也除河北郡守俠躬履儉素愛民如子所食唯
菽麥鹽菜而已吏民莫不懐之此郡舊制有漁獵夫三
十人以供郡守俠曰以口腹役人吾所不爲也乃悉罷
之又有丁三十人供郡守役使俠亦不以入私竝收庸
直爲官市馬歳月既積馬遂成羣去職之日一無所取
民歌之曰肥鮮不食丁庸不取裴公貞惠爲世規矩俠
嘗與諸牧守俱謁太祖太祖命俠别立謂諸牧守曰裴
俠清慎奉公爲天下之最今衆中有如俠者可與之俱
立衆皆黙然無敢應者太祖乃厚賜俠朝野歎服號爲
獨立君俠又撰九世伯祖貞侯潛傳以爲裴氏清公自
此始也欲使後生奉而行之宗室中知名者咸付一通
從弟伯鳯世彦時竝爲丞相府佐笑曰人生仕進須身
名竝裕清苦若此竟欲何爲俠曰夫清者莅職之本儉
者持身之基况我大宗世濟其美故能存見稱於朝廷
沒流芳於典策今吾幸以凡庸濫蒙殊遇固其窮困非
慕名也志在自修懼辱先也飜被嗤笑知復何言伯鳯
等慙而退九年入爲大行臺郎中居數載出爲郢州刺
史加儀同三司尋轉祏州刺史徴拜雍州别駕孝閔帝
踐阼除司邑下大夫加驃騎大將軍開府儀同三司進
爵爲公增邑通前一千六百戸遷民部中大夫時有姦
吏主守倉儲積年隠沒至千萬者及俠在官勵精發摘
數旬之内姦盗略盡轉工部中大夫有大司空掌錢物
典李貴乃於府中悲泣或問其故對曰所掌官物多有
費用裴公清嚴有名懼遭罪責所以泣耳俠聞之許其
自首貴言隠費錢五百萬俠之肅遏姦伏皆此𩔖也初
俠嘗遇疾沉頓大司空許國公宇文貴小司空北海公
申徽竝來伺候俠俠所居第屋不免風霜貴等還言之
於帝帝矜其貧苦乃爲起宅并賜良田十頃奴隸耕牛
糧粟莫不備足搢紳咸以爲榮武成元年卒於位贈太
子少師蒲州刺史諡曰貞河北郡前功曹張回及吏民
等感俠遺愛乃作頌紀其清徳焉子祥性忠謹有治劇
才少爲成都令清不及俠斷決過之後除長安令爲權
貴所憚遷司倉下大夫俠之終也遂以毁卒祥弟肅貞
亮有才藝天和中舉秀才拜給事中士稍遷御正大夫
賜爵胡原縣子
薛端字仁直河東汾隂人也本名沙陁魏雍州刺史汾
隂侯辨之六世孫代爲河東著姓髙祖謹秦州刺史内
都坐大官涪陵公曾祖洪隆河東太守以隆兄洪阼尚
魏文帝女西河公主有賜田在馮翊洪隆子麟駒徙居
之遂家於馮翊之夏陽焉麟駒舉秀才拜中書博士兼
主客郎中贈河東太守父英集通直散騎常侍端少有
志操遭父憂居喪合禮與弟裕勵精篤學不交人事年
十七司空髙乾辟爲參軍賜爵汾隂縣男端以天下擾
亂遂弃官歸鄉里魏孝武西遷太祖令大都督薛崇禮
據龍門引端同行崇禮尋失守遂降東魏東魏遣行臺
薛循義都督乙干貴率衆數千西度據楊氏壁端與宗
親及家僮等先在壁中循義乃令其兵逼端等東度方
欲濟河會日暮端密與宗室及家僮等叛之循義遣騎
追端且戰且馳遂入石城柵得免柵中先有百家端與
并力固守貴等數來慰喻知端無降意遂拔還河東東
魏又遣其將賀蘭懿南汾州刺史薛琰逵守楊氏壁端
率其屬并招喻村民等多設竒以臨之懿等疑有大軍
便即東遁爭船溺死者數千人端收其器械復還楊氏
壁太祖遣南汾州刺史蘇景恕鎮之降書勞問徴端赴
闕以爲大丞相府户曹參軍從擒竇泰復𢎞農戰沙苑
竝有功加冠軍將軍中散大夫進爵爲伯轉丞相東閤
祭酒加本州大中正遷兵部郎中改封文城縣伯加使
持節平東將軍吏部郎中端性彊直每有奏請不避權
貴太祖嘉之故賜名端欲令名質相副自居選曹先盡
賢能雖貴逰子弟才劣行薄者未嘗升擢之每啓太祖
云設官分職本康時務茍非其人不如曠職太祖深然
之大綂十六年大軍東討柱國李弼爲别道元帥妙簡
首僚數日不定太祖謂弼曰爲公思得一長史無過薛
端弼對曰真其才也乃遣之加授車騎大將軍儀同三
司轉尚書左丞仍掌選事進授吏部尚書賜姓宇文氏
端久處選曹雅有人倫之鑒其所擢用咸得其才六官
建拜軍司馬加侍中驃騎大將軍開府儀同三司進爵
爲侯孝閔帝踐阼除工部中大夫轉民部中大夫進爵
爲公增邑通前一千八百户晉公䕶將廢帝召羣官議
之端頗有同異䕶不悦出爲蔡州刺史爲政寛惠民吏
愛之尋轉基州刺史基州地接梁陳事藉鎮撫總管史
寜遣司馬梁榮催令赴任蔡州父老訴榮請留端者千
餘人至基州未幾卒時年四十三遺誡薄葬府州贈遺
勿有所受贈本官加大將軍追封文城郡公諡曰質子
胄字紹𤣥幼聰敏渉獵羣書雅逹政事起家帥都督累
遷上儀同歴司金中大夫徐州總管府長史合州刺史
大象中位至開府儀同大將軍端弟裕字仁友少以孝
悌聞於州里初爲太學生時黌中多是貴遊好學者少
唯裕躭翫不倦弱冠辟丞相參軍事是時京兆韋夐志
安放逸不干世務裕慕其恬靜數載酒餚候之談宴終
日夐遂以從孫女妻之裕嘗謂親友曰大丈夫當聖明
之運而無灼然文武之用爲世所知雖復栖栖遑遑徒
爲勞苦耳至如韋居士退不丘壑進不市朝怡然守道
榮辱不及何其樂也尋遇疾而卒時年四十一文章之
士誄之者數人太祖傷惜之贈洛州刺史
薛善字仲良河東汾隂人也祖瑚魏河東郡守父和南
青州刺史善少爲司空府參軍事遷儻城郡守轉鹽池
都將魏孝武西遷東魏攻河東圍秦州以善爲别駕善
家素富僮僕數百人兄元信仗氣豪侈每食方丈坐客
恒滿絃歌不絶而善獨供已率素愛樂閑靜大綂三年
齊神武敗於沙苑留善族兄崇禮守河東太祖遣李弼
圍之崇禮固守不下善密謂崇禮曰髙氏戎車犯順致
令主上播越與兄忝是衣冠緒餘荷國榮寵今大軍已
臨而兄尚欲爲髙氏盡力若城陷之日送首長安云逆
賊某甲之首死而有靈豈不殁有餘愧不如早歸誠款
雖未足以表竒節庶獲全首領而崇禮猶持疑不決會
善從弟馥妹夫髙子信爲防城都督守城南面遣馥來
詣善云意欲應接西軍但恐力所不制善即令弟濟將
門生數十人與信馥等斬闗引弼軍入時預謀者竝賞
五等爵善以背逆歸順臣子常情豈容闔門大小俱叨
封邑遂與弟慎竝固辭不受太祖嘉之以善爲汾隂令
善幹用彊明一郡稱最太守王羆美之令善兼督六縣
事尋徴爲行臺郎中時欲廣置屯田以供軍費乃除司
農少卿領同州夏陽縣二十屯監又於夏陽諸山置鐵
冶復令善爲冶監每月役八千人營造軍器善親自督
課兼加慰撫甲兵精利而皆忘其勞苦焉加通直散騎
常侍遷大丞相府從事中郎追論屯田功賜爵龍門縣
子遷黄門侍郎加車騎大將軍儀同三司除河東郡守
進驃騎大將軍開府儀同三司賜姓宇文氏六官建拜
工部中大夫進爵博平縣公尋除御正中大夫轉民部
中大夫時晉公䕶執政儀同齊䡄語善云兵馬萬機須
歸天子何因猶在權門善白之䕶乃殺䡄以善忠於已
引爲中外府司馬遷司㑹中大夫副總六府事加授京
兆尹仍治司㑹出爲隆州刺史兼治益州總管府長史
徴拜少傅卒於位時年六十七贈蒲虞勲三州刺史髙
祖以善告齊䡄事諡曰繆公子褒嗣官至髙陽守善弟
慎
慎字佛䕶好學能屬文善草書少與同郡裴叔逸裴諏
之桞虬范陽盧柔隴西李璨竝相友善起家丞相府墨
曹參軍太祖於行臺省置學取丞郎及府佐徳行明敏
者充生悉令旦理公務晚就講習先六經後子史又於
諸生中簡徳行淳懿者侍太祖讀書慎與李璨及隴西
李伯良辛韶武功蘇衡譙郡夏侯裕安定梁曠梁禮河
南長孫璋河東裴舉薛同滎陽鄭朝等十二人竝應其
選又以慎爲學師以知諸生課業太祖雅好談論并簡
名僧深識𤣥宗者一百人於第内講説又命慎等十二
人兼學佛義使内外俱通由是四方競爲大乘之學數
年復以慎爲宜都公侍讀轉丞相府記室魏東宮建除
太子舍人遷庶子仍領舍人加通直散騎常侍兼中書
舍人轉禮部郎中六官建拜膳部下大夫慎兄善又任
工部竝居清顯時人榮之孝閔帝踐阼除御正下大夫
進車騎大將軍儀同三司封淮南縣子邑八百户歴師
氏御伯中大夫保定初出爲湖州刺史州界既雜蠻左
恒以刼掠爲務慎乃集諸豪帥具宣朝㫖仍令首領每
月一參或須言事者不限時節慎每引見必殷勤勸誡
及賜酒食一年之間翕然從化諸蠻乃相謂曰今日始
知刺史真民父母也莫不欣悦自是襁負而至者千有
餘户蠻俗婚娶之後父母雖在即與别居慎謂守令曰
牧守令長是化民者也豈有其子娶妻便與父母離析
非唯氓俗之失亦是牧守之罪慎乃親自誘導示以孝
慈并遣守令各喻所部有數户蠻别居數年遂還侍養
及行得果膳歸奉父母慎感其從善之速具以狀聞有
詔蠲其賦役於是風化大行有同華俗尋入爲蕃部中
大夫以疾去職卒於家有文集頗爲世所傅薛善之以
河東應李弼也敬珍敬祥亦率屬縣歸附
敬珍字國寳河東蒲坂人也漢楊州刺史韶之十世孫
父伯樂州主簿安邑令珍偉容儀有氣俠學業騎射俱
爲當時所稱祥即珍從祖兄也亦慷慨有大志唯以交
結英豪爲務珍與之深相友愛每同遊處及齊神武趨
沙苑珍謂祥曰髙歡迫逐乘輿播遷闗右有識之士孰
不欲推刃於其腹中但力未能制耳今復稱兵内侮將
逞凶逆此誠志士効命之日當與兄圖之祥聞其言甚
悦曰計將安出珍曰宇文丞相寛仁大度有霸王之略
挾天子而令諸侯已數年矣觀其政刑備舉將士用命
歡雖有衆固非其儔况逆順理殊將不戰而自潰矣我
若招集義勇斷其歸路殲馘凶徒使隻輪不反非直雪
朝廷之恥亦壯士封侯之業祥深然之遂與同郡豪右
張小白樊昭賢王𤣥略等舉兵數日之中衆至萬餘將
襲歡後軍兵未進而齊神武已敗珍與祥邀之多所剋
獲及李弼軍至河東珍與小白等率猗氏南解北解安
邑温泉虞鄉等六縣户十餘萬歸附太祖嘉之即拜珍
平陽太守領永寜防主祥龍驤將軍行臺郎中領相里
防主竝賜鼔吹以寵異之太祖仍執珍手曰國家有河
東之地者卿兄弟之力還以此地付卿我無東顧之憂
矣久之遷綘州刺史以疾免卒於家子元約性貞正有
識學位至布憲中大夫小白等既與珍歸闕太祖嘉其
立効竝任用之後咸至郡守刺史
史臣曰鄭孝穆撫寜離散豳岐多襁負之人崔謙鎮禦
邊陲江漢流載清之詠崔訦居家理治以嚴肅見稱莅
職當官以猛毅爲政崔猷立朝贊務則嘉謀屢陳出撫
宣條則威恩具舉裴俠忠勤奉上廉約治身吏不能欺
民懐其惠薛端歴居顯要以彊直知名薛善任惟繁劇
以𢎞益流譽竝當時之良將也而善䧟齊謟䕶以要權
寵易名爲繆斯不謬乎
　
　
　
　
　
　周書卷三十五
　周書卷三十五考證
崔謙傳崔謙字士遜○北史作崔士謙
薛端傳司空髙乾○北史作髙乾邕
　
　
　
　
　
　
　
　
　
　
　
　
　周書卷三十五考證
