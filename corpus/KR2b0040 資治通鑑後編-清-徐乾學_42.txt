
　資治通鑑後編卷四十一
　　　　　　　　　　　刑部尚書徐乾學撰
　宋紀四十一(起閼逢掩茂正月/盡十二月凡一年)
　　仁宗體天法道極功全徳神文聖武睿哲明孝皇
　　帝
景祐元年春正月甲子許京兆府立學賜九經仍給田
五頃　發江淮漕米賑京東饑民　戊辰詔三司鑄景
祐元寳錢　先是民役之重者自里正嵗滿為衙前主
典府庫或輦運官物往往破産有累世同居因避役遂
離析者於是中書議欲寛其法癸酉命龍圖閣待制燕
肅天章閣待制張宗象同三司議乃請川峽閩廣呉越
諸路仍舊制餘路募有版籍者為衙前滿三期罪不至
徒補三司軍將勿復差鄉縣人詔行其説　丁丑命翰
林學士章得象等五人權知貢舉　壬午以太常博士
滕宗諒為左正言宗諒先與劉越同上莊獻太后䟽請
歸政者也　癸未詔曰朕念天下士鄉學益蕃而取人
之路尚狹或棲遲田里白首而不得進其令南省就試
進士諸科十取其二進士五舉年五十諸科六舉年六
十嘗經殿試進士三舉諸科五舉及嘗預先朝御試者
雖試文不合格毋輒黜皆以名聞自此率以為常　甲
申以淮南嵗饑出内藏絹二十萬下三司代其嵗輸
始置崇政殿説書命都官員外郎賈昌朝屯田員外郎
趙希言太常博士王宗道國子博士楊安國為之日以
二人入侍講説初孫奭出知兖州帝問奭誰可代講説
者奭薦昌期等因命中書試説書至是特置此職以取
之　是月趙元昊冦府州　二月壬辰朔權停解州鹽池
種鹽三年以本池所貯可支十年故也　乙未罷書判
拔萃科更不御試自今幕職州縣官經三考以上非縁
邊及川廣福建者許應賢良方正能直言極諌等六科
其京朝官至太常博士及進士諸科取解而被黜落者
毋得復應茂才異等三科及武舉用知制誥李淑議也
　先是召知鳯翔府兵部員外郎司馬池知諌院池上
表懇辭帝謂宰相曰人皆嗜進池獨嗜退亦難能也加
直史館復知鳯翔嘗有疑獄上讞大理輒復下掾屬惶
恐引咎池曰長吏者政事所由非諸君過乃獨承其罪
有詔勿劾　辛丑詔禮部貢院諸科舉人應七舉者更
不限年並許特奏名　甲辰權减江淮漕米二百萬石
候嵗豐補之　戊申詔麟府州振蕃漢饑民　三月開
封府判官謝絳言蝗亘田野坌入郛郭跳擲官寺井匽
皆滿魯三書螟穀梁以為哀公用田賦虐取於民今朝
廷歛弛之法近於亷平以臣愚所聞似吏不甚稱職而
召其變凡今典城牧民有顓方面之勢才者掠功取名
以嚴急為術或辯偽無實數䝉奬録愚者期㑹簿書畏
首與尾二者政殊而同歸於弊夫為國在養民養民在
擇吏吏循則民安氣和而灾息願先取大州邑數十百
詔公卿以下舉任守者使得自辟屬縣令長務求術畧
不限資考然後寛以約束許便宜行事朞年條上理狀
或徙或留必有功化風迹漢時詔問京房灾異可息之
術房對以考功課吏願陛下博訪理官除煩苛之令申
勅計臣捐聚歛之役勿起大獄勿用躁人如此而沴氣
不弭嘉休不至者未之有也　丙子詔御史進士題目
書所出摹印給之更不許上請　知邢州殿中侍御史
張奎母病奎輒刺股肉和藥以進母遂愈丁丑賜奎綿
帛羊酒及母死奎廬於墓自負土植柏人服其孝　戊
寅御崇政殿試禮奏名進士己夘試諸科辛巳試特奏
名已而得進士張唐卿楊察徐綬等五百一人諸科二
百八十二人特奏名八百五十七人賜及第出身　夏
四月壬辰詔鏁㕔舉人所試不合格者除其罪始天禧
二年宰相王欽若請鏁㕔舉人試不合格者並坐私罪
至是始除之(天聖四年閏五月辛未已有詔鏁㕔應舉/者下第免責罰今復有是詔當是前詔止)
(謂下第今詔并/指取解故也)　甲午贈楊億為禮部尚書故事非常
任二府及事東宫則四品無贈官樞宻使王曙言億嘗
為冦凖草奏請太子親政為丁謂所排不得志而沒凖
既贈中書令億宜䝉旌賁故特贈之初凖令億草奏曙
知其不可嘗勸止凖敗曙取奏草付其妻縫置夾衣中
及朝廷欲理凖舊勲曙乃出之其字漫滅幾不可識矣
(考異李燾曰龍川别志載王曙藏楊億革藁及勸止冦/凖事當得實但云立太子廢劉后逐丁謂遣曙出使誅)
(不附己者則誤矣天禧四年六月凖罷相事已詳辨之/魏泰記事云追贈揚億由李遵朂論列與别誌不同今)
(從别/志)　殿中侍御史龎籍為開封府判官尚美人遣内
侍稱教㫖免工人市租籍言祖宗以來未有美人稱教
㫖下府者帝為杖内侍切責美人仍詔有司自今宫中
傳命毋得輒受　辛丑賜光禄寺丞劉玘同進士出身
其妻父樞宻副使李諮為請也仍詔自今獻文及恩例
與試者更不賜及第但賜出身同出身　癸丑詔置殿
中侍御史監察御史裏行　江東轉運使蔣堂言竊見
諸路武臣知州軍者多是素昧條教欲乞自今除扼束
邊陲之處其餘州軍改差文資帝令諭樞宻院今後差
武臣知州軍並須擇人(㑹要景祐元年四/月二十九日事)　五月乙丑
以權知開封府程琳為三司使先是三司併合田賦㳂
納諸名品為一物琳謂借使牛皮食鹽地錢合為一榖
麥黍豆合為一易於句校可也然後世有興利之臣復
用舊名増之是重困民無已時也(明道二年十月并諸/名品為一物既已施)
(行琳但有/此議論耳)琳在三司尤謹出入禁中有所取輙覆奏罷
之内侍表言琳専琳聞之自直於帝曰三司財賦皆朝
廷有也臣為陛下惜耳於臣何有帝然之琳又上䟽論
兵在精不在衆河北陜西軍儲數匱而招募不已其住
營一兵之費可給屯駐三兵昔養萬兵者今三萬矣河
北嵗費芻糧千三十萬其賦入支十之三陜西嵗費千
五百萬其賦入支十之五餘悉仰給京師此國用所以
日屈今也同華㳂河州軍積粟至紅腐而不知用㳂邊
入中價常躍貴而未嘗足誠願罷河北陜西募住營兵
勿復増置遇闕即選廂軍精鋭者補之仍漸徙營内郡
以便糧餉無事時畨戌於邊緩急即調發便近嚴戒封
疆之臣毋得侵軼生事以覬恩賞如此則疆場無事而
國用有餘矣帝嘉納焉　丁夘禁民間織錦繡為服
以祕書丞張宗誼孫沔並為監察御史裏行　壬申出
内藏庫緡錢百萬賜三司　以河南府學為國子監
壬午録繫囚　是月契丹儀天太后隂召諸弟議欲立
少子重元重元以所謀白契丹主契丹主收太后璽遷
於慶州七括宫(考異宋史景祐元年五月契丹主宗真/之母還政于子出居慶陵葉隆禮契丹)
(國志云重熈二年帝與耶律孫謀率兵逐母法天太后/登黄布車載送慶州守聖宗冢遂誅永興軍都總管高)
(常格及内侍數十族按宋史不言興宗逐母/契丹國志言在重熈二年皆有誤今從遼史)　六月己
丑朔賜陳州揚州學田三頃　壬辰廣東轉運司言交
州陳公永等六百餘人内附李徳政發兵境上捕逐詔
遣公永等還仍諭徳政撫存之樞宻副使蔡齊言蠻去
暴歸徳請納之給以荆湖閒田使自營今縱去必不復
還舊部若散入山谷如後患何不聴明年蠻果為亂初
王䝉正子齊雄坐殺人除名齊雄莊獻姻家未更赦復
官事下樞宻院王曙將奉行之齊曰如此法撓矣安可
奉行齊度曙不能執明日獨奏齊雄恃先后勢殺人不
死又亟復官是以恩廢法也帝曰降一等與官可乎齊
固稱不可帝従之　淮南制置發運使劉承顔獻輪扇
浴器同知諌院郭勸言此非所宜獻承顔欲以此媚上
耳乞付外毁棄以戒邪佞甲辰詔還之　己酉策試賢
良方正能直言極諌太常博士晉江蘇紳才識兼茂明
于體用大理寺丞建安呉育茂才異等宋城張方平及
武舉人于崇政殿育所對策入第三等紳方平並第四
等次以育為著作佐郎直集賢院通判湖州紳為祠部
員外郎通判洪州方平為校書郎知崐山縣　閏月戊
午朔賜杭州學田五頃　乙丑府州言趙元昊自正月
後數入冦詔并州部署司嚴兵備之　乙亥毁天下無
額寺院　壬午罷後苑作所用玳瑁龜筒從度支判官
謝絳言也絳又言邇來用物滋侈賜予過制禁中須索
去年計為緡錢四十五萬自今春至四月已僅二十萬
比詔裁節費用而有司移文但求咸平景徳簿書簿書
不存則無所措置臣以為不若推近及逺逓考嵗用而
裁節之不必咸平景徳為凖也又言號令數變則虧體
利害偏聴則惑聰請者務欲各行而守者患於不一請
罷内降凡詔令皆由中書樞宻院然後施行　甲申詔
御試制科舉人自今張幕次於殿廡仍令太官給食武
舉人以别日試之從知制誥宋郊言也　乙酉以前西
京留守推官安福歐陽修為鎮南節度掌書記館閣校
勘樞宻使王曙所薦也始錢惟演留守西京修及尹洙
為官屬皆有時名惟演待之甚厚修等㳺飲無節惟演
去曙繼至數加戒勅嘗厲色謂修等曰諸君知冦萊公
晚年之禍乎政以縱酒過度耳衆客皆唯唯修獨起對
曰以修聞之冦公之禍政以老而不知止耳曙黙然終
不怒更薦修及洙置之館閣議者賢之(考異修洙得館/職據㑹要皆王)
(曙所薦或稱責歐陽修等乃王曽非也錢惟演以明道/二年九月去西京曙即繼之曙尋拜樞宻使景祐元年)
(正月王曽始為留守度其至時修已不在西京矣今從/本傳然曙既死是年九月洙初除館閣校勘盖曙先薦)
(之/也)　秋七月以太常博士監察御史裏行衛人高若訥
為主客員外郎殿中侍御史裏行　初命同判司天監
楊惟徳等以周天星宿度分及占測之術纂而為書成
三十卷至是上之惟徳等皆遷官　以翰林侍讀學士
范諷為給事中龍圖閣學士知兖州諷性倜儻好竒節
不拘細行雅善李迪常與張士遜議論不合為中丞力
擠士遜援吕夷簡入相又合謀廢郭后欲夷簡引已置
二府然夷簡憚諷終不敢薦也諷建議朝廷當差擇能
臣留以代大臣之不稱職者夷簡聞而惡之權三司使僅
半嵗以疾免既乆不得意憤激求出將行復謂帝曰陛
下朝無忠臣一旦紀綱大壊然後召臣將何益夷簡愈
惡之故尋被譴絀　己亥詔諸路監司案所部官吏不
法者須宻切體訪毋得出榜召人告首　乙巳隨州言
崇信軍節度使錢惟演卒特贈侍中命官䕶𦵏事惟演
始以父歸國故亟顯然自以才能進文辭清麗名與楊
億劉筠相上下常曰翰林學士備顧問司典誥於天下
之書一有所不觀何以稱職故益儲文籍侔祕府又多
藏古書帖名畫喜奬厲後進歐陽修尹洙皆出幕下雖
官兼將相階勲品皆第一而終不歴中書故常謂人曰
吾平生不足者惟不得於黄紙尾押字耳　常平倉舊
領於司農寺壬子始詔諸路轉運使與州長吏舉所部
官專主常平錢粟既而淮南轉運副使呉遵路言本路
丁口百五十萬而常平錢粟才四十餘萬嵗饑不足以
捄䘏願自經制増為二百萬他毋得移用許之(吴遵路/上言乃)
(景祐三年四月/今從本志書之)樞宻直學士杜衍亦嘗建議曰豪姓蓄
賈乗時賤收水旱則稽伏而不出須其翔踴以牟厚利
而農民貴糴九穀散於穰嵗百姓困於凶年盖縁常平
倉制度不立有名而無實謂宜量州郡逺近戸口衆寡
時其饑熟取賤出貴嚴以賞罰課責官吏出納無壅増
損有宜公糴未充則禁争糴以規利者糴畢而儲之則
察其以供軍為名而借假者夫香象珠璣乆藏府庫非
衣食之急若州郡闕母錢願斥賣以賜之補助其乏(衍/傳)
(載常平議在衍為中丞後今掇出/附見衍為中丞乃明年二月也)　先是慶州柔逺畨
部巡檢威普領兵入夏州界攻破後橋新修諸堡是月
趙元昊率萬餘衆來冦稱報仇縁邊都巡檢楊遵柔逺
寨監押盧訓以騎七百戰于龍馬嶺敗績環慶路都監
齊宗矩走馬承受趙徳宣寜州都監王文援之次節義
烽通事蕃官言冦多伏兵不可過壕宗矩不聴伏兵發
宗矩被執乆之以宗矩還詔永興軍劾宗矩等敗軍狀
以聞　八月庚申徙知定州龍神衛四廂都指揮使劉
平為環慶路副都部署帝初擢平主四廂謂左右曰平
所謂詩書之將也平在定州嘗建言臣前在陜西見元
昊車服僣竊勢且叛矣宜嚴備之不聴及是戒平曰知
卿有將畧故委以邊寄卿其勉之加賜錢百萬　資政
殿學士戸部侍郎薛奎卒贈兵部尚書諡簡肅奎在政
府謀議無所迎避或時不得如志歸輒嘆咤不食家人
笑曰何必如是奎曰吾仰慙古人俯媿後世耳尤善知
人范仲淹龎籍明鎬自為吏部選人皆以公輔許之歐
陽修王拱辰皆其女壻也　壬戌有星孛於張翼長七
尺濶五寸十二日而沒　癸亥樞宻使吏部侍郎檢校
太尉同平章事王曙卒贈太保中書令諡文康曙方嚴
簡重有大臣體常言人臣患不節儉今居第多踰僣服玩
奢侈僕妾無數宜有經制及貴顯深自抑損子益恭以
䕃為衛尉寺丞性淡於榮利數解官曙始參知政事治
第西京既成益恭作書陳止足之義勸曙謝事退居導
引服食以養夀命曙為詩答之然卒不果去益恭終父
喪遂以司門員外郎致仕日閲古書竒畫自適間與浮
屠隠者出遊洛陽名園山水無不至云　甲子宰臣呂
夷簡等上表請立皇后　參知政事宋綬以帝富於春
秋天下無事慮燕樂有所漸乃上言自古守成之君皆
兢兢抑畏不忘顧省何者人心逸於乆安而害生于所
忽故立防于事始銷變於未萌臣願飭勵羣司勿以承
平自怠又馭下之道有三臨事尚乎守當機貴乎㫁兆
謀先乎宻能守則姦莫由移能㫁則邪莫由惑能宻則
事莫由變斯安危之所繫願陛下念之至若朝務清夷
深居閒燕聲味以調六氣節宣以順四時受養王躬使
不至傷過乃保和平無疆之福也　戊辰帝不豫　庚
午以王曽為吏部尚書同平章事樞宻使曽為人周宻
沈静辨博有餘言國家事或至日旰乃出不道省中語
毎廣朝大㑹盛服正色郎謁者視進止如有尺寸未嘗
過闕時南京留守推官奉符石介貽曽書曰主上聰明
神聖即位十有三年不好游畋不近聲色恭儉之徳聞
於天下自去年四月一日之後升任賢俊黜退姦慝發
號施令風行雷動于是四夷震駭海内鼓舞咸以為太
平可坐致矣乃正月以來聞既廢郭皇后寵幸尚美人
宫庭𫝊言漸有失徳自七八月來所聞又甚倡優婦人
朋淫宫内飲樂無時聖體因常有不豫春秋𫝊曰是謂
近女室疾如蠱非鬼非食惑以喪志斯不得不為慮也
今變異屢見人心憂危白氣徹霄凶災荐嵗此天地神
靈所以示戒警也相公昔作元台今冠樞府社稷安危
皆繫於相公當此之時宜即以此為諌諌止則已諌不
止則相公宜辭樞衡之任庻幾有以開悟聰聴感動上
心若執管仲不害霸之言以嗜慾間事不欲極争則遂
啟成亂階恐無及矣伏惟相公留意焉
　吕中曰史稱霍光出入殿門進止有常處郎僕射視
　之不失尺寸其資性端正如此故能輔少主誅亂臣
　廢昌邑擁昭立宣不動聲色而天下晏如也王沂公
　為相毎廣朝大㑹盛服正色郎謁者視進止如有尺
　寸未嘗過闕亦光之遺風宜乎當國七年天下和平
　萬物各得其所也若二公者亦何媿古之所稱端方
　正大者哉
辛未以星變大赦避正殿减常膳出内藏庫錢優賞在
京將士詔輔臣於延和殿閤奏事其諸司事權令輔臣
處分　壬申詔曰浄妃郭氏出居於外美人尚氏為道
士洞真宫楊氏别宅安置曩者母后臨朝臣僚戚屬多
進女口今悉遣還其家長秋之位不可乆虚當求徳門
以正内治自郭后廢尚楊二美人益有寵毎夕侍帝寢
帝體為之弊或累日不進食中外憂懼皆歸罪二美人
楊太后亟以為言帝未能去入内都知閻文應早暮侍
帝言之不已帝不勝其煩乃頷之文應即命氊車載二
美人出二美人涕泣不肯行文應搏其頰罵曰宫婢尚
何言驅使登車翼日降是詔　甲戌司天言孛星不見
　殿中侍御史龎籍左司諌滕宗諒並坐言宫禁事不
實乙酉改祠部員外郎出籍為廣東轉運使宗諒知信
州宗諒常以帝體多疾奏䟽諌内寵語太切直故出
己丑羣臣上表請御正殿復常膳表三上乃從之　壬
辰羣臣上表請雙日不視朝從之仍詔中書樞宻院雙
日有合奏事亦許便殿請對　丁酉帝康復御正殿復
常膳　范仲淹知睦州不半嵗徙蘇州州比大水民田
不得耕仲淹䟽五河導太湖注之海募游手興作未就
又徙明州轉運使言仲淹治水有緒願留以畢其役庚
子詔仲淹復知蘇州　太子少傅晁迥既與太清樓宴
復召對延和殿閤問洪範雨暘之應迥據經以對忽感
疾絶人事醫藥具冠服而卒年八十四詔罷一日朝贈
太子太保諡文元迥樂易純固服道履正雖貴勢無所
屈常言歴官臨事未嘗挾情以害物危人以自進平生
修身謹行真宗數稱迥長者楊億謂迥所作書命語無
過褒得代言之體喜質正經史疑義標括字類無一日
廢學不喜術數有以命術語之者迥曰自然之分天命
也樂天不憂知命也推理安常委命也何必逆計未然
乎　尚楊二美人之出宫也帝令參知政事宋綬面作
詔云當求徳門以正内治既而左右引夀州茶商陳氏
女入宫帝欲立之為后綬諌曰陛下乃欲以賤者正位
中宫不與前日詔語戾乎後數日樞宻使王曽入對又
奏引納陳氏為不可帝曰宋綬亦如此言宰相吕夷簡
樞宻副使蔡齊相繼論諌兼侍御史知雜事楊偕同知
諌院郭勸復上䟽卒罷陳氏(考異司馬光紀聞云陳氏/父號陳子城者始因楊太)
(后納女宫中太后常許以為后矣至掖庭將進御勾當/御藥院閻士良聞之䆳見帝帝方披百葉圖擇日士良)
(曰陛下閲此何為帝曰汝奚問士良曰臣聞陛下欲納/陳氏為后信否帝曰然士良曰陛下知子城使何官帝)
(曰不知也士良曰子城使大臣家奴僕官名也陛下若/納奴僕之女為后豈不媿公卿大夫耶帝遽命出之士)
(良文應子也此與他書/不同特附録以待考)　甲辰詔立皇后曹氏贈尚書
令冀王彬之孫女也郭后廢始聘后入宫乙巳命宰相
李迪為冊禮使參知政事王隨副之宋綬撰冊文并書
冊寳有司奏用冬至日行冊禮監察御史裏行㑹稽孫
沔言莊獻三年之喪未除請終制而後行祕書丞余靖
亦以為言不報　壬子詔名皇太后所居殿曰保慶宫
自今並以保慶皇太后為稱　冬十月庚申罷淮南江
浙荆湖制置發運使仍詔淮南轉運使兼領發運使司
事其制置茶鹽礬税各歸逐路轉運使司　改錢惟演
諡曰思先是太常博士同知禮院張環議惟演博學業
文此其所優貪慕權要釁生不足此其所劣前史稱沈
約昧於榮利有志台司元稹大為路岐經營相位惟演
之謂矣諡法敏而好學曰文貪以敗官曰墨請諡文墨
其家訴於朝有詔覆議以惟演無貪黷狀而晚節率職
自新取諡法追悔前過改諡曰思詔可仍詔自今定諡
須禮院集官衆議之　乙丑詔閤門祗候自今須尚書
員外郎諸司以上及本路轉運使或提㸃刑獄一員共
七人舉之方許引對　趙元昊自襲封即為反計多招
納亡命峻誅殺以兵法部勒諸羌始衣白窄衫氊冠紅
裏頂冠後垂紅結綬自號嵬名吾祖凡六日九日則見
官屬初制禿髮令元昊先自秃髮及令國人皆秃髮三
日不從令許衆殺之毎欲舉兵必率酋豪與獵有獲則
下馬環坐飲割鮮而食各問所見擇取其長是嵗春始
冠西邊殺掠居人下詔約束之居國中僣益甚私改元
曰開運既逾月人告以石晉敗亡年號也乃更廣運母
米氏族人山喜謀殺元昊事覺元昊酖其母殺之沈山
喜之族於河遣使來告哀詔起復以閤門祇候王中庸
為致祭使兵部員外郎郭勸為弔贈兼起復官告使元
昊賂遺勸等百萬勸悉拒不受　癸酉以浄妃玊京冲
妙仙師清悟為金庭教主冲静元師美人楊氏聴入道
賜名宗妙並居安和院仍改賜院名曰瑶華宫　作郊
廟景安興安祐安之曲　辛巳賜舒州學田五頃　壬
午命龍圖閣待制燕肅集賢校理李照直史館宋祁同
按試王朴律凖肅時判太常寺建言舊太常鐘磬皆設
色毎三嵗親視則重飾之嵗既乆所塗積厚聲益不協
故有是命帝親閲視律凖題其背以屬太常肅等即取
鐘磬剗滌考擊用律凖按試皆合　十一月己丑冊皇
后　乙未進封乳母高陽郡夫人許氏為崇國夫人
己酉詔親祠郊廟乃用御所制樂章其有司攝事樂章
令宰臣吕夷簡李迪分撰之(御所制樂章/具明年六月)辛丑詔太常
寺自今享先農釋奠文宣王武成王並用登歌樂令學
士院撰樂章　以東上閤門使曹琮為衛州團練使琮
女兄為后禮皆琮主辦於是奏曰陛下方以至公厲天
下臣既備后族不宜冒恩澤亂朝廷法族人敢因縁請
託願寘於理時論稱之尋出為環慶路部署知邠州
屯田員外郎張亢者奎弟也豪邁有奇節常通判鎮戎
軍上言趙徳明死其子元昊喜誅殺勢必難制宜亟防
邊論西北攻守之計章數十上帝欲用之㑹丁母憂或
𫝊契丹聚兵幽涿問河北皆警十二月癸酉命亢為如
京使知安肅軍因入對曰契丹嵗享金帛甚厚今其主
孱而嵗歉懼中國見伐特張言耳非其實也萬一倍約
臣請擐甲為諸軍先　朝廷欲大發軍為邊備輔臣迭
議帝前參知政事蔡齊畫三策料契丹必不渝盟已而
契丹果祭天幽州以兵屯境上耳　趙元昊獻馬五十
疋求佛經一藏詔特賜之　己夘宣慶使入内都知藍
繼宗以老疾罷為景福殿使邕州觀察繼宗事四朝謙
謹自特毎領職未乆輒請罷家有園沼退朝即亟歸同
列或留之繼宗曰我欲歸種花弄遊魚為樂耳　監察
御史裏行孫沔言竊見上封事人同安縣尉李安世輒
因狂悖妄進瞽言干犯雷霆死有餘辜兼聞下吏審問
支辭致詰飛聲推窮敗類然極索姦之理或傷招諌之
仁雖曰狂愚猶勝諂佞况自孔道輔范仲淹被黜之後
龎籍范諷致對以來凡在搢紳盡思緘黙又慮四方之
人不知安世訕上犯顔將謂安世獻忠獲罪自逺流傳
為議非美伏望貸以寛恩特免投竄使彼偷安之士永
懐内媿之心後七日貴沔知潭州衡山縣(李燾曰沔集/自注此䟽以)
(十二月二十九日上/正月初六日責衡山)沔未有責命時復上書曰(沔集自/注正月)
(三日上書/七日再責)去秋以聖體愆和准雙日不坐之請是則一
嵗中率無百餘日視事宰臣上殿奏事止於數刻天下
萬務得不曠哉漢帝五日一朝則有伏蒲入閤據厠與
語唐制三日一坐則有便殿更畨浴堂延對今退朝之
後深宫之中侍左右者刀鋸虧殘之餘悦耳目者綺紈
艶冶之色宸禁晝嚴乗輿天逺固未見欵召名臣清問
外事徒修簡易之名未益承平之化臣恐其未可也伏
願陛下因嵗首正朝之始霈然下令誕告多方毎旦恭
已辦色居位推擇大臣講求古道降以温顔俾之極論
外則逐刺史縣令無狀老懦貪殘之輩以利於民内則
罷公卿大夫不才諂佞詭誕之士以肅於朝掖庭之中
簡去幽曠以求錫羡之慶宦寺之内抑損重任以防昵
近之私發號施令賞功罰罪則可使教敦于上民悦於
下足以招天地之協氣致國家之豐隆皆目前可見之
事惟陛下力行而已書奏再責監永州酒(正月七日責/監酒今并書)
(於此實録殊不載沔再責事可謂踈/畧此據沔家集及畢仲游神道碑)　是嵗南平王獻
馴象二詔還之
　
　
　
　
　
　
　
　
　
　
　
　
　資治通鑑後編卷四十一
