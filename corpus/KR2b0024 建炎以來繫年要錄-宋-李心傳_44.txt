
　建炎以来繫年要録巻四十三
　　　　　　　　　　　　　宋　李心傳　撰
紹興元年三月戊戌朔詔海州淮陽軍兵馬鈐轄李進彦
武義大夫耿進各以所部舟師聽吕頥浩節制尋並以為
江東安撫大使司統制官(進以此月丙午除/進彦以乙夘除)　自駐蹕南
京以来軍士日給食錢比數十日一犒設前是水軍統制
官崔増以其衆萬有千二百人降於吕頥浩頥浩始用舊
法按月支糧及料錢於是増一軍月費錢四萬四百緡米
七千五百斛視五軍所給月省萬五千餘緡(據史頥浩以/是日奏到)
庚子殿中侍御史章誼權侍御史　右文殿修撰知平
江府胡松年以嘗為潜邸學官復徽猷閣待制
宣撫處置使張浚以富平失律上䟽待罪壬寅上謂輔
臣曰浚放罪詔宜早降因言浚用曲端趙哲劉錫後見
其過即重譴之浚未有失安可罷也同知樞宻院事李
回曰湏得勝浚者乃可易上曰有才而能辦事者固不少
若孜孜為國無如浚亦有人言其過朕皆不聽浚乃得
安　中散大夫魏滂貶秩一等以言者論其聚歛害民
也滂守饒州無善状范宗尹用為江南東路轉運判官
未上諫官劾其盗用修城錢十餘萬乃罷之令提刑司
覈實後本司言滂以修城之故令民户有税一錢者輸
四錢凡得十七萬緡其出納之籍或不可考乃命轉運
司治其罪後亦寢(此為沈與求劾范宗尹第十五事滂/除監司及罷黜日厯全不載但扵此)
(日書降官亦無首尾今以諫䟽及提刑司根究状/修入滂得㫖治罪在今年五月戊午今牽連書之)
癸夘承事郎浙西安撫大使司參議官劉寜止為兩浙
轉運副司時劉光世遣直秘閣本司主管機宜文字范
正輿來奏事即以正輿代為參議官翌日御筆進正輿
直徽猷閣賜三品服遣還鎮　責受祕書少監滕康劉
珏皆許自便
甲辰直秘閣福建轉運判官魯詹條具止盗利害請擇
令尉罷免行錢糴米賑濟减殘破縣分上供銀上諭輔
臣曰詹所奏切中時病皆可施行上因言朕毎日五更
初盡覧諸處奏報比眀所覽畧盡乃出視朝盖上勤政
如此詹海鹽人也　直祕閣程俱試祕書少監　直祕
閣知信州呉表臣為尚書司勲員外郎　降授右武大
夫和州防禦使永州居住馬擴許自便　武功郎和州
無為軍兵馬鈐轄王亨知廬州限一月之任既而鎮撫
使趙霖論其執李申之功乃以亨為閤門宣賛舍人(亨/除)
(閤職在五月乙/巳今併書之)
乙巳武徳大夫光州刺史曹成為武功大夫榮州團練
使知郢州武徳大夫吉州刺史閤門宣賛舍人李宏為
武功大夫貴州團練使知復州先是有詔罷李允文而
允文奏以張用曹成李宏馬友人馬未能交割為詞留
鄂州不去朝廷聞成宏在郢復間因就命之且令勿受
允文節制扵是成已引兵之湖南而行在未知也　承
奉郎張汝舟特遷一官往池州措置軍期事務　承節
郎王悦道為閤門祗侯以其父繼先診視太母有勞也
　詔孟忠厚母福國太夫人李氏特贈兩國太夫人
福建制置使辛企宗言李敦仁引兵犯汀州寧化清流
二縣
丙午責授定國軍節度副使王宗濋復忠州團練使以
赦叙也輔臣進呈上曰宗濋自可用但當時用非所宜
兼戚里不當管軍然此淵聖皇帝外家宜與叙復張守
曰祖宗時亦有戚里管軍者上曰要是擇材只今諸戚
里豈能管軍范宗尹曰誠如聖訓(日歴宗濋叙官扵二/月九日丙子三月九)
(日丙午兩書之而此日又/書上語甚詳今附丙午)　詔以京畿第二将兵千人
𨽻神武中軍用統制官辛永宗請也於是中軍凡六千
人　直祕閣提舉淮東茶鹽公事曹伯逹知郴州時李
冬至二叛於宜章守臣直祕閣衍聖公孔端友不能制
故更遣伯逹而命端友奉祠(端友初見建炎二年十二/月日厯既於今年三月戊)
(戍書勘會李冬至二等作過知州孔端友全無措置已/降指揮與宫祠而六月戊寅戊子又兩書端友乞宫祠)
(奉㫖主管洪州玉隆觀盖端友未被/授而自請但日厯不應重疊書之耳)　朝奉郎蘇簡監
都進奏院簡轍孫也　金師還自熈河至弓門寨廵檢
王琦禦之金立招降旗榜改阜昌年號衆皆拜琦獨不
屈偽知平凉府張中彦執而殺之　是日孔彦舟焚潭
州初彦舟既據長沙而東湖安撫使向子諲在衡州之
安仁不能進會馬友自江北趨潭子諲欲得人以利害
說友令受招時户部員外郎致仕上蔡賀允中適寓郡
境乃為子諲見友說之曰宋祚更興足下正宜自立功
名何自棄於此自古有盗賊而夀終者乎友心動改容
謝允中至是彦舟為友所逼逐焚潭州大掠公私之財
而去引其兵趨衡州(彦舟焚潭州他書不著月日趙甡/之遺史在今年二月今以紹興元)
(年四月十三日樞宻/院奏到探報状參修)
戊申以西京統制官韓京元用並權樞宻院准備将領
聽張浚節制京用本王以寧部曲京有兵二千馬數百
皆精鋭以寧既遁京用駐衡之茶陵故有是命　起復
江淮發運使權邦彦自饒州䕶六宫至行在
己酉責授昭化軍節度副使王安中復中大夫安中以
開邉故自靖康初逺謫至是復之　閤門奏職事官被
旨兼權職任者其朝參立班並乞權依正官儀罷日依
舊侍従官權職髙者止立舊班従之給事中陳戩援舊
例駁之乃止
庚戍江淮招討使張俊復筠州初俊引兵至豫章而李
成在江州其将馬進在筠州皆不進俊喜曰我已得洪
州破賊必矣乃復歛兵若無人者金鼔不動令将士登
城者斬居月餘進以大書文牒使來索戰俊復細書答
状以驕之又命神武前軍統制王􁞯閲水軍於江中賊
勢方强謂俊為怯戰俊諜知賊稍怠乃議行諸将請分
道擊賊中部統制官楊沂中曰兵分則力弱通泰鎮撫
使岳飛請自為先鋒沂中由上流徑絶生米渡出賊不
意遇其先鋒擊破之乘勝追奔前一日至筠州進出軍
背筠河先守要地沂中語俊曰彼衆我寡當以竒勝願
以騎見屬公率歩兵當其前沂中乃将騎數千與神武
後軍統制陳思恭分為兩道同出山後俊嚴陣以出鏖
擊至午精騎自山馳下賊駭亂退走大敗之俘獲八千
眀日又戰俊疑其復叛令思恭夜殪之(熊克小厯云俘/獲數萬俊以其)
(太衆且疑復叛是夕令思恭殺之此盖因林泉野記所/書也按日厯載上語云殺降卒八千趙甡之遺史亦云)
(賊退走死者數萬人俘八/千人野記恐誤今不取)進力不支乃遁俊遂復筠州
臨江軍馬進至南康遇統制官臣師古失利進復還江
州與成㑹俊整兵追之(熊克小厯書此事皆無本日但/於三月己未㨗奏至日并書之)
(按趙甡之遺史及俊所申俊實以三月七日甲辰自洪/州渡江十二日己酉與進戰二十八日乙丑乃復江州)
(日厯二十二日己未進呈張俊㨗報不言其詳當是復/筠州㨗報而克于此遂書復江州乃追李成于蘄州皆)
(誤也今各/附見本日)
辛亥武寧軍節度使開府儀同三司浙西安撫大使兼
知鎮江府劉光世兼淮南京東路宣撫使揚州置司尚
書省言金已渡淮而真揚等州未盡有人鎮守舒蘄盗
賊盤踞又春耕是時百姓未能復業田畆荒閑冝措置
屯田以足兵食全藉威望大臣措置故有是命光世迄
不行　朝請郎提舉杭州洞霄宫季陵復右文殿修撰
　承事郎陳正由主管官告院正由瓘子也　詔婺源
縣進士胡學海免文解一次學海上書論事上令赴都
堂審察而有是命
壬子朝奉郎通判泰州馬尚就差知泰州招諭軍民歸
業并興鹽塲等事先是張榮在通州以地勢不利乃引
舟入縮頭湖作水寨以守金右監軍昌在泰州謀久駐
之計至是以舟師犯榮水寨榮亦出數十舟載兵迎敵
望金人戰艦在前榮皇遽欲退不可徐謂其衆曰無慮
也金人止有數艦在前餘皆小舟方水退隔淖不能岸
我捨舟而陸殺棺材中人耳遂棄舟登岸大呼而殺之
金人不能騁舟中自亂溺水陷淖者不可勝計昌収餘
衆二千奔椘州榮獲昌子壻佛寜俘馘甚衆榮自京東
来未嘗承王命遂無路告㨗聞光世在鎮江乃遣人願
聽節制且上其功光世大喜以榮知泰州(張榮敗逹蘭/以張匯節要)
(及趙甡之遺史考之當在此月但/未見本日今因除奉州守臣附見)　詔樞宻院准備将
領徐文以所部屯臨安聽守臣孫覿節制(文初見建炎/四年六月壬)
(辰/)　是日初𣙜南恩州陽江縣田鹽縣有潮水所浸田
一頃二十四畆提舉鹽茶司募民墾之置竈六十有七
嵗産鹽七十萬八千四百斤收浄息錢萬九千餘緡遂
命官領其事後二年又増萬二千緡
甲寅詔罷免行錢州縣官市買方物如民間之直違者
以自盗論俟邊事寜息日取旨依舊法始用魯詹之言
也先是改元徳音已减閩中上供銀三分之一是日又
减建劒州銀半分令福建轉運司兊糴米二萬斛充賑
濟且易置令尉之老疾不任事者皆用詹請也　初河
間府免解進士李季集天文諸書號乾象通鑑季寓居
婺州貧不能逹乃命本州給札上之既而天文官呉師
彦等頗摘其訛謬詔與舊書參用遂以季為将仕郎(以/去)
(年六月癸酉得旨/給札今併書之)自渡江國史散佚至是衢州布衣何
克忠獻太祖寔録國朝寶訓詔授下州文學後八九年
而國書始備
丙辰詔禁衛神武諸軍三衙宰執親兵并犒設一次先
是月一犒設至是上以户部所入不廣故五旬而後有
此命
己未張俊㨗奏至上諭輔臣欲赦李成軍中脅從者范
宗尹因言今日之事不可削弱上曰祖宗基業宏固偶
值戎㓂故劉豫李成等輩䟦扈猖獗或謂止扵淮上作
籬落朕甚不取要當以次收復湏一統乃已耳始朝廷
未得㨗報命劉光世分兵往舒蘄乘賊不備擣其巢穴
光世言江北盜賊雖名受招其實窺伺官軍虛實復出
為患郭仲威張敵萬王林祝友史康民之徒火目不勝
算若臣郡摘軍馬前去數少則必無成功數多則羣賊
必乘虛作亂浙西一路頃刻被患雖陛下行朝亦未敢
决保無虞韓世清劉綱邵清張琪四處人馬見在建康
府無慮十數萬可使目下並進㝡為良䇿詔以綱已遣
還鎮清琪作亂未已報之而俊已㨗矣(光世奏至/在乙夘)　湖
南馬歩軍副緫管孔彦舟言扵潭州池中得美玉可為
御寳乞遣人宣取詔御寳已足備兼自艱難以来華靡
之物一無所用其毋進
庚申中大夫致仕施大倫令再仕大倫晉陵人以給舍
陳戩等薦其學行有聞居官詳謹也
辛酉朝請郎陳堯臣特勒停堯臣金華人宣和末為侍
御史坐王黼黨斥去至是以其與秦檜有舊自列於朝
乞為郡守乃以堯臣主管臨安府洞霄宫中書舍人胡
交修論堯臣首議開燕為國召亂望賜貶竄輔臣進呈
上曰本乞宫觀却被削奪似為過當不若止行宫觀文
字檜曰只宜如此堯臣猶怒上疏訟交修上以堯臣輕
侮朝廷乃有是命(堯臣與秦檜有舊王眀清揮麈後録/云爾以日厯所載檜答上語參之當)
(不妄堯臣以二月丁酉得祠/三月辛酉寢命今併附見)
癸亥御筆近詔臣僚條具當今切務其應詔者多言将
帥侵預朝權而指辛道宗為怙寵賣恩朕扵任人一繇
公論當令抑損以全辛氏道宗可罷樞宻院都承㫖與
外任初道宗既承宻旨論者數指其招權上未深信會
其兄福建制置使企宗請避新除福建提㸃刑獄公事
廖剛詔剛易江東路及召入而以朝請大夫桞瑊代之
瑊當辭前一日道宗言先與往還乞賜三品服上不悦
即以手札出道宗翌日謂大臣曰朕鑒往者羣小侵紊
朝政求章服雖小事漸不可長於是瑊亦罷瑊合肥人
宣和間為部使者以忤童貫意掛冠去至是復用之(廖/剛)
(易江東憲在是月戊申召剛除瑊在甲/寅瑊罷憲在二月丁夘今牽聨書之)　責授寧逺軍
節度副使王襄復正義大夫責授單州團練副使蔡懋
復中大夫皆以赦叙也　故延康殿學士陸佃追復資
政殿學士(佃越州人崇寜尚書左丞/黨籍執政第二十四人)　故資政殿學士
聶昌以死事贈觀文殿大學士官子孫十人後諡榮愍
甲子始下詔罪状李成募有能斬首及獲成者除節度
使賜銀萬兩錢萬緡且赦成軍中脅従者初馬進既敗
江淮招討使張俊追之至奉新樓子荘賊将商元據草
山設伏俊熟視見山險路狹乃遣歩兵従間道直趨山
頂殺伏奪險遂至江州進拒戰不勝絶江而遁乙丑俊
復江州統制官楊沂中趙宻引兵追擊又大敗之成復
還蘄州自是俊軍有鐡山之號
丙寅右武大夫逹州團練使胡安中知廣州安中初以
土豪假守至是就命　詔以淮東賊馬寜息命朝散郎
郭揖提舉淮東茶鹽専一措置復興鹽事揖自算學得
官時論鄙之
是月宣撫處置使張浚承制以本司參謀官起復朝議
大夫王庶為中大夫充龍圖閣待制知興元府兼利䕫
兩路制置使節制陜西諸路(此據庶附傳修入附傳無/月日興元帥守到罷在此)
(月而利州知州題名孫渥今年五月自利帥移秦/帥還利帥于興元又與興元帥守到罷不同當考)留統
制官王宗尹柴斌兵二千馬不滿百使庶守時敵騎已
破福津蹂同谷廹武興浚遂退保閬州而以端眀殿學
士張深為四川制置使與參議軍事劉子羽趨益昌(此/亦)
(據庶附傳附傳不云深為何官而日厯今年十月庚午/訪聞四川制置使張深并利䕫兩路制置使王庶各移)
(文所歩州軍兼司帥臣並/令聼節制故權附此俟考)　金人自階州引兵犯文州
而江漲不得渡遂還因棄成州去武徳大夫知岷州李
惟徳亦率官吏以城来歸惟徳先守廓州城既䧟敵就
用之浚録其功遷右武大夫榮州刺史(惟徳来歸不見/本月日宣撫使)
(以眀年四月八日奏到奏稱金人侵犯熈河退回尋差/官措置招撫䧟沒州縣故且附金人去熈河之月當求)
(他書/參考)於是盡失陜西地但餘階成岷鳯洮五郡及鳯翔
府之和尚原隴州之方山原而已時興元帥事草創倉
廩乏絶帥旅寡弱庶募民教之河東陜西潰師多舊部
曲往往来歸不數月有衆二萬　襄陽鎮撫使桑仲以
其將李道知随州道相州人與兄旺聚衆其後東京留
守宗澤因事斬旺以道掌其軍道之南也以一軍孤立
遂依桑仲軍中號為寄軍時随州闕守通判州事王彦
威與州縣官寓洪山僧寺主僧慶預給其資糧守洪山
以拒賊道至随逆彦威以歸遂掌州事慶預金山人也
(汪藻外制有大洪山守守珍補承信郎制/云汝營壁塢輯鄉閭恐與慶預事相闗)
是春金左副元帥宗維使右都監耶律伊都将燕雲女
真二萬騎攻故遼林牙逹錫於和勒端城調山西河北
夫饋餫自雲中至和勒端城經沙漠三千餘里無得還
者始金人犯中原有擄掠無戰鬭計其従軍之費及回
日所獲數倍自立劉豫之後南犯淮西犯蜀生還者少
而得不償費人始患之故漠北之行人不勝其苦伊都
之軍和勒端也失其金牌宗維疑伊都與逹錫暗合遷其
妻子於女真伊都始貳(此據兩國編/年松漠記聞)
夏四月丁夘朔興國軍廵檢陳彦復入興國軍軍為李
成賊黨所據僅半年彦始以班直受官至是遂權軍事
　宣撫處置使張浚承制以保康軍承宣使知秦州孫
渥為利州路經畧安撫使兼知利州(此據利州知州題/名修入以興元帥)
(守到罷考之王庶今年三月已到興元/不知利州何以尚帶本路經畧當考)
己巳參知政事秦檜言臣昨與何㮚陳過庭孫傅張叔
夜同扈二聖出疆今臣偶獲生還驟䝉聖奨擢居政府
而㮚過庭叔夜皆死於異域體骸不全遊魂無歸可為
傷惻欲望睿慈特依近者聶昌體例追贈㮚等官職仍
給其家恩澤以為死事之勸詔贈㮚過庭傅叔夜並開
府儀同三司官子孫各十人　太學上舍生髙閌元盥
並賜進士出身閌鄞縣人盥潁昌人也二人以免省該
徳音故有是命(盥父當可仕/至鴻臚少卿)
庚午責授汝州團練副使邵溥復為朝請郎　尚書户
部侍郎孟庾請諸路無額錢附經制起發従之於是通
鈔旁定帖及賣糟等錢凡七色(五色見建炎三/年十月戊戌)金左監
軍昌既為張榮所敗自楚州渡淮而北是日休兵於宿
遷縣之馬樂湖
癸酉右武大夫康州防禦使知汝州兼河東招捉使王
俊為淮康軍承宣使俊遣閤門祗侯髙彦忠以收復潁
昌府告於朝故有是命　朝散郎路時中幹辨諸司審
計司時中開封人常以符録為人治病世號路真官
故承議郎刁翬贈直龍圖閣先是翬通判登州會金人
入犯翬率兵迎敵至黄山館與敵遇軍敗力戰身被七
矢而死至是言者論其忠特録之
甲戌詔修日厯用祕書少監程俱請也自軍興史官久
廢至是乃復然朝廷多事未克行　復政州為龍州劔
川嘉祥雷鄉建城辰陽羅川盈川泉江枳縣並復舊縣
名通會鎮復舊鎮名以朝奉郎新通判建昌軍荘綽言
自大觀以後避龍天萬載等字更易州縣名不當也
乙亥詔國史日厯事干機宻輙入本所者流三千里凡
所見聞因而漏泄並行軍令(日厯無此今以紹興十年/三月二十六日尚書省勘)
(會劄子/修入)　監察御史韓璜守右司諌　武功大夫忠州
刺史忠勇軍統制張榮為右武大夫忠州防禦使知秦
州浙西安撫大使司統制官祝友知楚州皆用劉光世
請也(趙甡之遺史云榮得/遥郡觀察使盖誤)　保義郎楚州淮陽軍廵檢
使劉靖改漣水軍兵馬監押承務郎王安道改漣水軍
主管機宜文字仍以楚州鹽城縣𨽻漣水軍尋詔閤門
祗候知漣水軍丁禩兼都統制軍馬而靖兼副統制(二/人)
(兼統制在/六月庚辰)　朝請大夫王愈知無為軍愈徳興人嘗為
祕閣修撰以贓敗至是月用趙霖請而命之時愈未復
官尋以為承務郎　是日權湖南招捉公事馬友引兵
入潭州(此據今年六月四日/樞宻院所奏修入)
丁丑刑部尚書權禮部尚書胡直孺等言參酌皇祐詔
書將来請合祭昊天上帝皇地示于眀堂奉太祖太宗
以配天庶幾禮專事簡従之時上將行眀堂禮命有司
議初議三聖並侑如皇祐詔書禮部員外郎王居正以
為皇祐眀堂本非為萬世不易之理也盖古之帝王自
非建邦啟土肇造區夏者皆無配天之祭故雖周之成
康漢之文景眀章其徳業非不美然而子孫不敢推以
配天避祖宗也聖宋崛起非有始封之祖則創業之祖
太祖是矣有徳之宗太宗是矣太祖則周之后稷配祭
於郊者也太宗則周之文王配祭於眀堂者也此二者
不遷之法皇祐宗祀合祭天地固宜以太祖太宗配當
時盖拘於嚴父故配帝並及扵真宗主上紹膺大統自
真至神均為祖廟獨躋則患在於無名並配則幾同於
祫享望以太祖太宗並配眀堂於禮為合宰相范宗尹
是之議遂定天地復合祭自此始　詔館職選人供職
及一年通理四考並自陳改京官(隆興元年八月乙/丑所書可參考)
宣教郎吕祉提㸃荆湖東路刑獄公事　朝請郎知眀
州呉懋直祕閣自陳思恭張公裕並戍眀州軍費日廣
懋以第賦民錢又得𣙜酤之餘軍用毋乏故擢之
戊寅張俊㨗奏至(此當是江州㨗奏但不知/何以十四日方到行在)上謂輔臣
曰兵既精又治器甲所以成功以此知軍器當留意朕
計五軍見甲巳四萬范宗尹曰得十萬初足上曰可足
成之財固當惜然於此不宜吝也
己邜責授汝州團練副使郭仲荀復登州防禦使　浙
西安撫大使劉光世以泗州土豪徐宗誠為保義郎知
泗州先是沿淮水陸廵檢㓂宏以其衆附於真揚鎮副
使郭仲威仲威假宏敦武郎閤門祗候充鎮撫司統制
宏夀春人素以操舟為業兇狡無行良民苦之建炎末
與其徒張先聚衆掠舟沿淮而下趙立以先知泗州宏
為水陸廵檢先尋為土豪所殺宏以衆數百泊龜山下
願受仲威節制於是國奉卿在宿遷趙瓊水寨未有所
向乃說瓊父革率衆與宏合軍衆議以宗誠守泗臧翌
守盱眙宏遂復上鳯凰州刈民麥以食光世即以宗誠
知泗州翌為承信郎通州事時泗州無復居民滿地荆
棘而已宏既無所向乃以舟師犯濠州權知州事李玠
禦之(此並據趙甡之遺史附入日厯紹興元年十一月/庚寅劉光世奏知泗州徐宗誠今年四月已後到)
(任而甡之繫於郭仲威被執之後則五月也甡之又云/衆議以臧珪守盱眙而光世奏中有通判臧翌疑甡之)
(所聞稍誤宗誠紹興四年四月己酉有陳乞㸃檢泗州/官錢状云紹興元年四月十三日到任己卯十三日也)
(故附於此未知光世/復以何日出檄耳)
庚辰隆祐皇太后崩於行宫之西殿年五十九上自后
不豫衣不解帶者連夕至是范宗尹等見上於殿之後
閤上哀慟甚久諭宗尹等䘮禮當從厚　朝議大夫添
差通判衢州史愿直祕閣愿燕山人有學問上召見而
命之愿嘗著金人亡遼録行於世
辛巳詔隆祐皇太后應干典禮並比擬欽聖憲肅皇后
故事討論以聞朕以繼體之重當從重服命入内内侍
省副都知良邦彦都大監領隆祐皇太后䘮事　直祕
閣張自牧主管江州太平觀從所請也(中興聖政辛巳/進呈程俱劄子)
(名臣列傳止是節本合與不合録呈上曰初止令進累/朝實録盖欲盡見祖宗規矩模範此是朕家法要得遵)
(守既退范宗尹以下嘆仰者久之臣留正等曰帝王之/道雖同其法則不必同忠質文異制同歸於治盖因時)
(制宜各自為一代之法夏商周之子孫得以憲於先王/傳世數十而長久者也太上皇帝欲盡見祖宗規模且)
(曰此是朕家法要得遵守則自中興以来致/治之效皆由於此今日尤當率循而不忘也)
壬午持服孟忠厚言見丁母憂即皇太后成服難以捨
重従輕乞用衰服行事太常奏用欽聖憲肅皇后故事
令忠厚為太后服衰三年従之　詔江浙諸路上供紬
絹半折見緡三千仍易輕齎赴行在(此以今年八月二/十九日宣州乞減)
(折帛錢状修入/他書並無之)
癸末襄陽鎮撫使桑仲䧟鄧州殺右武大夫淮康軍承
宣使河東招捉使知汝州王俊初仲圍鄧州急守臣武
功郎譚兖遣人詣俊求援俊自繖盖山引衆赴之兖與
飲燕俊醉兖率衆突圍出奔遂入蜀仲攻城䧟執俊歸
襄陽磔之既遂以其副都統制李横知鄧州横髙宻人
嘗為黄河掃兵以勇自負仲雖嗜殺然性頗孝或盛怒
欲殺人其母戒之即止每自稱桑仲本王官終當以死
報國故能服其下焉
甲申同知樞宻院事李回為􁏟宫緫䕶使刑部尚書胡
直孺為橋道頓逓使神武右軍都統制韓世忠為緫管
内侍楊公弼為都監調三衙神武輜重越州卒千二百
人穿復土故事園陵當置五使議者以遺誥云權宜擇
地􁏟殯故第命大臣一員緫䕶(汪藻撰曽紆墓誌云李/回辟紆修奉議者欲稱)
(園陵紆曰上不日恢復中原當奉隆祐歸祔此但􁏟宫/耳當先正其名朝廷用其言王明清揮麈後録云昭慈)
(升遐外祖曽公紆以江東漕兼攝二浙應辦朝論欲建/山陵外祖謂帝后陵寢今存伊洛不日復中原即歸祔)
(矣宜以􁏟宫為名僉以為當遂用之謹按皇太后遺誥/已云權宜擇地􁏟殯又云所製梓宫取周吾身以為他)
(日遷𦵏之便不知草遺誥時紆已與議否也浙漕題名/紆以四月十六日觧知此時盖未赴江東苐恐非紆始)
(議更湏求他/書詳考之)
乙酉輔臣拜表請上為隆祐服期従之
丙戌以皇太后崩下詔恤刑遣官告天地社稷宗室望
告諸陵
丁亥詔𣙜貨務遵守茶鹽見行成法不得毫髪更改務
令上下孚信入納増廣　武節郎閤門祗候浙西安撫
大使司統制軍馬康淵知通州金之犯淮東也朝散大
夫知通州吕伸遁去踰月乃還上奏言敵營驚傳有戴
紅笠人刼寨是為火徳勝㨗之象上惡其佞詔貶秩三
等罷去更命劉光世選將守之　是日宣撫處置使張
浚殺責授海州團練副使曲端於恭州端既為利䕫制
置使王庶所譛忠州防禦使知渭州吴玠亦憾之乃書
曲端謀反四字於手心因侍浚立舉以示浚浚素知端
庶不可並立且方倚玠為用恐玠不自安庶等知之即
言端嘗作詩題柱有指斥乘輿之意曰不向闗中興事
業却来江上泛漁舟此其罪也浚乃送端恭州獄有武
臣康随者在鳯翔常以事忤端鞭其背百随切骨恨浚
以随提㸃夔州路刑獄端聞之曰吾其死矣呼天者數
聲端有馬名鐵象日馳四百里至是連呼鐵象可惜者
又數聲乃赴逮既至隨命獄吏縶之維之糊其口熁之
以火端乾渇而死士大夫莫不惜之軍民亦皆悵恨西
人以是亦非浚然議者謂使端不死一日得志逞其廢
辱之憾端一揺足秦蜀非朝廷所有雖殺之可也(康隨/紹興)
(五年七月六日以武功大夫秀州防禦使為江東副緫/管不知此時為何官職當考  龜鑑曰趙哲之誅孔明)
(之誅馬謖也曲端之不用亦孔眀之不用魏延也至於/殺之太過矣况曲端威望敵人素懾富平之戰詐立端)
(旗猶足以懼敵則端之死為可惜也然殺曲端而/失闗隘浚之過也用呉玠而保全蜀浚之功也)
己丑范宗尹等表請聼政詔不允表三上乃許之
辛夘詔百官開啟天申節道場以太母初崩勿用樂
直寶文閣新知建康府張縝言本府倉庫皆竭欲借錢
五萬緡限一年内作三次納還如違甘伏上書詐不實
之罪詔以宣州常平錢二萬緡貸之
壬辰故朝請大夫陳師錫贈直龍圖閣(師錫建陽人元/符殿中侍御史)
(黨籍餘官第一百/十六人郴州安置)　徽猷閣直學士陳邦光卒於偽齊
(建康知府題名邦光以顯直知建康此従日/厯日厯加前字按邦光降敵後未常削職也)
癸巳詔自今諸軍補轉官資非奉宣帖者毋得増給請
受違者令吏部及監司劾之
乙未詔臨安府秀州亭戸合給二税依皇祐專法計實
直價錢折納鹽貨先是兩浙轉運司以罷給蠶鹽令輸
本色提舉茶鹽公事梁汝嘉奏亭户以煎鹽為生未嘗
墾田於是申眀行下汝嘉麗水人也
是月統制河東忠義軍馬馮賽自曲垣渡河歸邵興於
盧氏縣　鄧州人楊某有衆千餘人在河北偽稱信王
河南鎮撫使翟興命沿河守禦官王興延致之厚其供
饋楊自稱淵聖皇帝興覺之楊一夕遁去興遣都統制
董先追獲於商州殺之
　
　
　
　
　
　
　
　
　
　
　
　
　建炎以來繫年要録巻四十三
建炎以來繋年要録巻四十三金人地名考證
　　佛寜(原書作盆輦/誤今改正)
　　逹蘭(原書作撻懶/誤改見巻一)
　　伊都(原書作餘都/誤改見巻一)
　　逹錫(原書作大石/誤改見巻一)
　　和勒端(原書作曷董/誤今改正)
