書卷五
　　梁　　　　沈　　　　　約　　　　撰
　本紀第五
　　文帝
太祖文皇帝諱義隆小字車兒武帝第三子也晉安帝
義熙三年生於京口盧循之難上年四嵗髙祖使諮議
參軍劉粹輔上鎭京城十一年封彭城縣公髙祖伐𦍑
至彭城將進路板上行冠軍將軍留守晉朝加授使持
節監徐兖青冀四州諸軍事徐州刺史將軍如故闗中
平定髙祖還彭城又授監司州豫州之淮西兖州之陳
留諸軍事前將軍司州刺史持節如故將鎮洛陽仍改
授都督荆益寧雍梁秦六州豫州之河南廣平揚州之
義成松滋四郡諸軍事西中郎將荆州刺史持節如故
永初元年封宜都王食邑三千戸進督北秦并前七州
進號鎮西將軍給鼔吹一部又進督湘州是嵗入朝時
年十四長七尺五寸博渉經史善隸書景平二年七月
中少帝廢百官備法駕奉迎入奉皇統行臺至江陵進
璽紱侍中臣琇散騎常侍臣嶷之中書監尚書令䕶軍
將軍建成縣公臣亮左衞將軍臣景仁給事中游擊將
軍龍鄉縣侯臣隆越騎校尉都亭侯臣綱給事黄門侍
郎臣孔璩之散騎侍郎臣劉思考員外散騎侍郎臣潘
盛中書侍郎臣何尚之羽林監封陽縣開國侯臣蕭思
話長兼尚書左丞徳陽縣侯臣孫康吏部郎中騎都尉
臣張茂度儀曹郎中臣徐長琳倉部郎中臣庾俊之都
官郎中臣袁洵等上表曰臣聞否泰相革數窮則變天
道所以不謟卜世所以靈長乃者運距陵夷王室艱晦
九服之命靡所適歸髙祖之業將墜于地賴基厚徳深
人神同奬社稷以寧有生獲乂伏惟陛下君徳自然聖
明在御孝悌著於家邦風猷宣於蕃牧是以徴祥雜沓
符瑞㸌煇宗廟神靈乃睠西顧萬邦黎獻望景託生臣
等沗荷朝列豫充將命復集休眀之運再覩太平之業
行臺至止瞻望城闕不勝喜說鳧藻之情謹詣門拜表
以聞上答曰皇運艱弊數鍾屯夷仰惟崇基感尋國故
永慕厥躬悲慨交集賴七百祚永股肱忠賢故能休否
以泰天人式序猥以不徳謬降大命顧已兢悸何以克
堪輒當暫歸朝廷展哀陵寢并與賢彦申寫所懐望體
其心勿為辭費府州佐史竝稱臣請題牓諸門一依宫
省上不許甲戌發江陵八月丙申車駕至京城丁酉謁
初寧陵還於中堂即皇帝位
元嘉元年秋八月丁酉大赦天下改景平二年為元嘉
元年文武賜位二等逋租宿債勿復收庚子以行撫軍
將軍荆州刺史謝晦為撫軍將軍荆州刺史癸卯司空
錄尚書事揚州刺史徐羡之進位司徒衞將軍江州刺
史王𢎞進位司空中書監䕶軍將軍傅亮加左光祿大
夫開府儀同三司撫軍將軍荆州刺史謝晦進號衞將
軍鎭北將軍南兖州刺史檀道濟進號征北將軍甲辰
追尊所生胡媫妤為皇太后諡曰章后衞將軍南徐州
刺史彭城王義康進號驃騎將軍冠軍將軍南豫州刺
史義恭進號撫軍將軍封江夏王立第六皇弟義宣為
竟陵王第七皇弟義季為衡陽王戊申以豫州刺史劉
粹為雍州刺史驍騎將軍管義之為豫州刺史南蠻校
尉到彦之為中領軍己酉減荆湘二州今年稅布之半
九月丙子立妃袁氏為皇后
二年春正月丙寅司徒徐羡之尚書令傅亮奉表歸政
上始親覽車駕祠南郊大赦天下三月乙丑左將軍徐
州刺史王仲徳進號安北將軍夏五月戊寅特進謝澹
卒秋八月甲申以關中流民出漢川置京兆扶風馮翊
等郡乙酉驃騎將軍南徐州刺史彭城王義康為開府
儀同三司新除司空王𢎞為車騎大將軍開府儀同三
司以右軍長史江恒為廣州刺史冬十一月癸酉以前
將軍楊𤣥為征西將軍北秦州刺史
三年春正月丙寅司徒錄尚書事揚州刺史徐羡之尚
書令䕶軍將軍左光祿大夫傅亮有罪伏誅遣中領軍
到彦之征北將軍檀道濟討荆州刺史謝晦上親率六
師西征大赦天下丁卯以車騎大將軍江州刺史王𢎞
為司徒錄尚書事揚州刺史驃騎將軍南徐州刺史彭
城王義康改為荆州刺史撫軍將軍南豫州刺史江夏
王義恭改為南徐州刺史己巳以前䕶軍將軍趙倫之
為鎭軍將軍閏月丙戌皇子劭生二月乙卯繫囚見徒
一皆原赦戊午以金紫光祿大夫王敬𢎞為尚書左僕
射豫章太守鄭鮮之為尚書右僕射建安太守潘城有
罪伏誅庚申特進范泰加光祿大夫是日車駕發京師
戊辰到彦之檀道濟大破謝晦於隐磯丙子車駕自蕪
湖反斾己卯擒晦於延頭送京師伏誅三月辛巳車駕
還宫夏五月乙未以征北將軍南兖州刺史檀道濟為
征南大將軍江州刺史中領軍到彦之為南豫州刺史
戊戌以後將軍長沙王義欣為南兖州刺史乙巳驃騎
大將軍涼州牧大沮渠蒙遜改為車騎大將軍詔曰夫
哲王宰世廣達四聰猶廵嶽省方採風觀政所以情偽
必審幽遐㒺滯王澤無擁九皋有聞者也朕以寡薄猥
纂洪緒雖永念治道志存昧旦願言傅巖發想宵寐而
邱園之秀藏器未臻物情民隠尚隔視聴乃眷區域輟
寢忘飡今氛祲袪蕩宇内寧晏旌賢𢎞化於是乎始可
遣大使廵行四方其宰守稱職之良閨蓽一介之善詳
悉列奏勿或有遺若刑獄不䘏政治乖謬傷民害教者
具以事聞其髙年鰥寡㓜孤六疾不能自存者可與郡
縣優量賑給博採輿誦廣納嘉謀務盡銜命之㫖俾若
朕親覽焉丙午車駕臨延賢堂聴訟六月己未以鎮軍
將軍趙倫之為左光祿大夫領軍將軍丙寅車駕又於
延賢堂聴訟丙子又聴訟以右衞王華為中䕶軍冬十
一月戊寅以梁南秦二州刺史吉翰為益州刺史驃騎
參軍劉道産為梁南秦二州刺史己亥以南蠻校尉劉
遵考為雍州刺史十二月癸丑以中書侍郎蕭思話為
青州刺史壬戌前吳郡太守徐佩之謀反及黨與皆伏
誅
四年春正月乙亥朔曲赦都邑百里内辛巳車駕親祠
南郊二月乙卯行幸丹徒謁京陵三月丙子詔曰丹徒
桑梓綢繆大業攸始踐境永懐觸感㒺極昔漢章南廵
加恩元氏况情義二三有兼曩日思播遺澤酬慰士民
其蠲此縣今年租布五嵗刑以下皆悉原遣登城三戰
及大將家隨宜隠䘏丁亥車駕還宫戊子尚書右僕射
鄭鮮之卒壬寅禁斷夏至日五絲命縷之屬富陽令諸
葛闡之之議也夏四月庚戌以廷尉王徽之為交州刺
史五月壬午中䕶軍王華卒京師疾疫甲午遣使存問
給醫藥死者若無家屬賜以棺器六月癸卯朔日有蝕
之庚申以金紫光祿大夫殷穆為䕶軍將軍
五年春正月乙亥詔曰朕恭承洪業臨饗四海風化未
𢎞治道多昧求之人事鑒寐惟憂加頃隂陽違序旱疫
成患仰惟災戒責深在予思所以側身剋念議獄詳刑
上答天譴下恤民瘼羣后百司其各獻讜言指陳得失
勿有所諱甲申車駕臨𤣥武館閱武戊子京邑大火遣
使廵慰賑賜夏四月己亥以南蠻校尉蕭摹之為湘州
刺史戊午以始興太守徐豁為廣州刺史五月己卯以
湘州刺史張邵為雍州刺史六月庚戌司徒王𢎞降為
衞將軍開府儀同三司京邑大水己卯遣使檢行賑贍
以江夏内史程道恵為廣州刺史秋八月壬戌特進左
光祿大夫范泰卒冬十月甲辰車駕於延賢堂聴訟閏
月癸未以右軍司馬劉徳武為豫州刺史辛卯安陸公
相周籍之為寧州刺史十二月庚寅左光祿大夫領軍
將軍趙倫之卒是嵗天竺國遣使獻方物
六年春正月辛丑車駕親祠南郊癸丑以驃騎將軍荆
州刺史彭城王義康為司徒錄尚書事領平北將軍徐
州刺史三月丁巳立皇子劭為皇太子戊午大赦天下
賜文武位一等辛酉以左衞將軍殷景仁為中領軍夏
四月癸亥以尚書左僕射王敬𢎞為尚書令丹陽尹臨
川王義慶為尚書左僕射吏部尚書江夷為尚書右僕
射五月壬辰朔日有蝕之癸巳以新除尚書令王敬𢎞
為特進左光祿大夫甲午以撫軍司馬劉道濟為益州
刺史乙卯於雍州置馮翊郡七月己酉以尚書左丞孔
黙之為廣州刺史是月百濟王遣使獻方物九月戊午
於秦州置隴西宋康二郡冬十月壬申中領軍殷景仁
丁艱去職十一月己丑朔日有蝕之十二月丁亥河南
國西河王遣使獻方物
七年春正月癸巳以吐谷渾慕容璝為征西將軍沙州
刺史是月倭國王遣使獻方物三月戊子遣右將軍到
彦之北伐水軍入河甲午以前征虜司馬沖為司州刺
史甲寅以前中領軍殷景仁為領軍將軍夏四月癸未
訶羅單國遣使獻方物六月己卯以冠軍將軍氐楊難
當為秦州刺史秋七月戊子索虜碻磝戍棄城走丙申
以平北諮議參軍甄法䕶為梁南秦二州刺史戊戌索
虜滑臺戍棄城走甲寅林邑國訶羅佗國師子國遣使
獻方物冬十月甲寅罷南豫州并豫州以左將軍竟陵
王義宣為徐州刺史戊午立錢署鑄四銖錢戊寅金墉
城為索虜所陷十一月癸未虎牢城復為索虜所陷壬
辰遣征南大將軍檀道濟北討右將軍到彦之自滑臺
奔退十二月辛酉以南兖州刺史長沙王義欣為豫州
刺史司徒司馬吉翰為司州刺史乙亥京邑火延燒太
社北墻兖州刺史竺靈秀有罪伏誅
八年春正月庚寅於交州復立珠崖郡癸巳以左軍將
軍申宣為兖州刺史丁酉征南大將軍檀道濟破索虜
於東夀張二月乙卯以平北司馬韋朗為青州刺史戊
午以尚書右僕射江夷為湘州刺史辛酉滑臺為索虜
所陷癸酉征南大將軍檀道濟引軍還丁丑青州刺史
蕭思話棄城走以太子右衞率劉遵考為南兖州刺史
三月甲申車駕於延賢堂聴訟戊申詔曰自頃軍役殷
興國用増廣資儲不給百度尚繁宜存簡約以應事實
内外可通共詳思務令節儉夏四月甲寅以衡陽王師
阮萬齡為湘州刺史乙卯以後軍參軍徐遵之為兖州
刺史六月乙丑大赦天下己卯割江南及揚州晉陵郡
屬南徐州江北屬兖州以徐州刺史竟陵王義宣為南
兖州刺史司徒司馬吉翰為徐州刺史閏月庚子詔曰
自頃農桑惰業遊食者衆荒萊不闢督課無聞一時水
旱便有罄匱不深存務本豐給靡因郡守賦政方畿縣
宰親民之主宜思奬訓導以良規咸使肆力地無遺利
耕蠶樹藝各盡其力若有力田殊衆嵗竟條名列上揚
州旱乙巳遣侍御史省獄訟申調役丙午以左軍諮議
參軍劉道産為雍州刺史秋八月甲辰臨川王義慶解
尚書僕射丁未割豫州秦郡屬南兖州冬十二月罷湘
州還并荆州
九年春三月庚戌衞將軍王𢎞進位太保加中書監丁
巳征南大將軍江州刺史檀道濟進位司空夏四月乙
亥以䕶軍將軍殷穆為特進右光祿大夫建昌縣公到
彦之為䕶軍將軍五月壬申中書監錄尚書事衞將軍
揚州刺史王𢎞薨六月甲戌以左軍諮議參軍申宣為
青州刺史分青州置冀州戊寅司徒南徐州刺史彭城
王義康改領揚州刺史己卯以司徒參軍崔諲為冀州
刺史壬午以吐谷渾慕容延為平東將軍吐谷渾拾䖍
為平北將軍吐谷渾輝伐為鎮軍將軍癸未詔曰益梁交
廣境域幽遐治宜物情或多偏􁌅可更遣大使廵求民
瘼置積射彊弩將軍官乙未以征西將軍沙州刺史吐
谷渾慕容璝為征西大將軍西秦河二州刺史隴西王
北秦州刺史氐楊難當加號征西將軍壬寅以撫軍將
軍荆州刺史江夏王義恭為征北將軍開府儀同三司
南兖州刺史前將軍臨川王義慶為平西將軍荆州刺
史南兖州刺史竟陵王義宣為中書監中軍將軍征虜
將軍衡陽王義季為南徐州刺史秋七月戊辰以尚書
王仲徳為鎭北將軍徐州刺史庚午以領軍將軍殷景
仁為尚書僕射太子詹事劉湛為領軍將軍壬申河南
國西河王遣使獻方物九月妖賊趙廣宼益州陷沒郡
縣州府討平之冬十一月壬子以少府甄法崇為益州
刺史癸丑於廣州立宋康郡十二月甲戌以右軍參軍
李秀之為交州刺史庚寅立第五皇子紹為廬陵王江
夏王義恭子朗為南豐縣王
十年春正月甲寅竟陵王義宣改封南譙王鎮北將軍
徐州刺史王仲徳加領兖州刺史淮南太守叚宏為青
州刺史己未大赦天下孤老六疾不能自存者人賜穀
五斛後將軍豫州刺史長沙王義欣進號鎮軍將軍夏
四月戊戌青州刺史叚宏加冀州刺史封陽縣侯蕭思
話為梁南秦二州刺史五月林邑王遣使獻方物六月
乙亥以前青州刺史韋朗為廣州刺史闍婆州訶羅單
國遣使獻方物秋七月戊戌曲赦益梁秦三州於益州
立宋寧宋興二郡八月丁丑於青州立太原郡辛巳䕶
軍將軍到彦之卒冬十一月氐楊難當宼漢川丁未梁
州刺史甄法䕶棄城走難當據有梁州
十一年春正月亡命馬大𤣥羣黨數百人宼秦梁州郡
討平之二月癸酉以交阯太守李耽之為交州刺史夏
四月梁秦二州刺史蕭思話破氐楊難當梁州平五月
丁卯曲赦梁南秦二州劍閣北戊寅以大沮渠茂䖍為
征西大將軍涼州刺史是月京邑大水六月丁未省魏
郡是嵗林邑國扶南國訶羅單國遣使獻方物
十二年春正月辛酉大赦天下辛未車駕親祠南郊癸
酉封黄龍國主馮𢎞為燕王夏四月乙酉尚書僕射殷
景仁加中䕶軍丙辰詔曰周宗以寧寔由多士漢室之
隆亦資得人朕寐寤樂賢為日已久而俊哲難階眀揚
莫効用令遺才在野管庫虚朝永懐前載慙徳深矣夫
舉爾所知宣尼之篤訓貢士任官先代之成準便可宣
敇内外各有薦舉當依方銓引以觀厥用是夜京郡地
震六月丹陽淮南吳興義興大水京邑乘船已酉以徐
豫南兖三州㑹稽宣城二郡米數百萬斛賜五郡遭水
民是月斷酒師子國遣使獻方物秋七月乙酉闍婆娑
達國扶南國並遣使獻方物八月壬申於益州立南晉
夀新巴西三郡乙亥原遭水郡諸逋負九月蜀郡賊張
尋為㓂冬十一月以右軍行參軍茍道覆為交州刺史
十三年春正月癸丑上有疾不朝㑹三月己未司空江
州刺史檀道濟有罪伏誅庚申大赦天下以中軍將軍
南譙王義宣為鎮南將軍江州刺史夏五月戊辰鎮北
將軍徐兖二州刺史王仲徳進號鎭北大將軍庚辰以
征北司馬王方俳為兖州刺史六月髙麗國武都王遣
使獻方物秋七月己未零陵王太妃薨追崇為晉皇后
葬以晉禮八月庚寅尚書僕射中䕶軍殷景仁改為䕶
軍將軍九月癸丑立第二皇子濬為始興王第三皇子
諱為武陵王
十四年春正月辛卯車駕親祠南郊大赦天下文武賜
位一等孤老六疾不能自存者人賜榖五斛二月壬子
以歩兵校尉劉道眞為梁南秦二州刺史夏四月丁未
以輔國將軍周籍之為益州刺史秋八月戊午以尚書
金部郎中徐森之為交州刺史冬十二月辛酉停賀雪
河南國西河王訶羅單國並遣使獻方物
十五年春正月丁未以平東將軍吐谷渾慕容延為鎭
西將軍秦河二州刺史夏四月甲辰燕王年遣使獻方
物立皇太子妃殷氏賜王公以下各有差己巳以倭國
王珍為安東將軍五月己丑特進右光祿大夫殷穆卒
辛卯鎮北大將軍徐州刺史王仲徳卒壬辰以右衞將
軍劉遵考為徐兖二州刺史秋七月辛未地震甲戌以
陳南頓二郡太守徐循為寧州刺史八月辛丑以左衞
將軍趙伯符為徐兖二州刺史甲寅以始興内史陸徽
為廣州刺史丁巳以兖州刺史王方俳為青冀二州刺
史是嵗武都王河南國高麗國倭國扶南國林邑國竝
遣使獻方物
十六年春正月戊寅車駕於北郊閱武庚寅司徒錄尚
書事揚州刺史彭城王義康進位大將軍領司徒餘如
故征北將軍開府儀同三司南兖州刺史江夏王義恭
進位司空刺史如故特進左光祿大夫王敬𢎞開府儀
同三司癸巳復分荆州置湘州二月己亥以南徐州刺
史衡陽王義季為安西將軍荆州刺史丁未以始興王
濬為湘州刺史癸亥割梁州之巴西梓潼南宕梁南漢
中南秦州之南安懐寧凡六郡屬益州分長沙江夏郡
立巴陵郡屬湘州夏四月丁巳以鎭南將軍江州刺史
南譙王義宣為征北將軍南徐州刺史平西將軍臨川
王義慶為衞將軍江州刺史六月己酉隴西吐谷渾慕
容延改封河南王癸丑以吐谷渾拾寅為平西將軍吐
谷渾繁暱為撫軍將軍秋八月庚子立第四皇子鑠為
南平王閏月乙未鎭軍將軍豫州刺史長沙王義欣薨
戊戌復分豫州之淮南為南豫州癸卯以左衞將軍劉
遵考為豫州刺史戊申以湘州刺史始興王濬為南豫
州刺史武陵王諱為湘州刺史冬十二月乙亥皇太子
冠大赦天下是嵗武都王河南王林邑國高麗國竝遣
使獻方物
十七年夏四月戊午朔日有蝕之五月癸巳領軍將軍
劉湛母憂去職秋七月壬寅以征虜諮議參軍杜驥為
青州刺史壬子皇后袁氏崩八月徐兖青冀四州大水
己未遣使撿行賑䘏九月壬子葬元皇后於長寧陵冬
十月戊午前丹陽尹劉湛有罪及同黨伏誅大赦天下
文武賜爵一級以大將軍領司徒錄尚書揚州刺史彭
城王義康為江州刺史大將軍如故以司空南兖州刺
史江夏王義恭為司徒錄尚書事戊寅衞將軍臨川王
義慶以本號為南兖州刺史尚書僕射䕶軍將軍殷景
仁為揚州刺史僕射如故十一月丙戌以尚書劉義融
為領軍將軍秘書監徐湛之為中䕶軍丁亥詔曰前所
給揚南徐二州百姓田糧種子兖兩豫青徐諸州比年
所寛租穀應督入者悉除半今半有不收䖏都原之凡
諸逋債優量申減又州郡估稅所在市調多有煩刻山
澤之利猶或禁斷役召之品遂及稚弱諸如此比傷治
害民自今咸依法令務盡優允如有不便即依事别言
不得茍趣一時以乖隠䘏之旨主者眀加宣下稱朕意
焉癸丑尚書僕射揚州刺史殷景仁卒十二月癸亥以
光祿大夫王琳為尚書僕射戊辰以南豫州刺史始興
王濬為揚州刺史湘州刺史武陵王諱為南豫州刺史
南平王鑠為湘州刺史是嵗武都王河南王百濟國遣
使獻方物
十八年春二月乙卯以豫章太守庾登之為江州刺史
夏五月壬申衛將軍南兖州刺史臨川王義慶征北將
軍南徐州刺史南譙王義宣竝開府儀同三司癸巳於
交州置宋熙郡是月沔水泛溢六月戊辰遣使廵行賑
贍辛未領軍將軍劉義融卒秋七月戊戌以徐兖二州
刺史趙伯符為領軍將軍冬十月辛亥以巴東建平二
郡太守臧質為徐兖二州刺史乙卯省南徐州之南燕
濮陽南廣平郡十一月戊子尚書僕射王琳卒己亥以
丹陽尹孟顗為尚書僕射氐楊難當又宼漢川十二月
癸亥遣龍驤將軍裴方眀與梁秦二州刺史劉真道討
之十二月晉寧太守□松子反叛寧州刺史徐循討平
之是嵗肅特國高麗國蘇靡黎國林邑國竝遣使獻方
物
十九年正月乙巳詔曰夫所因者本聖哲之逺教本立
化成斆學之為貴故詔以三徳崇以四術用能納諸義
方致之軌度盛王祖世咸必由之永初受命憲章𢎞逺
將陶鈞庶品混一殊風有詔典司大啓庠序而頻遘屯
夷未及脩建永瞻前猷思敷鴻烈今方隅乂寧戎夏慕
嚮廣訓胄子實維時務便可式遵成規闡揚景業夏四
月甲戌以久疾愈始奉初祠大赦天下五月庚寅梁秦
二州刺史劉真道龍驤將軍裴方眀破氐楊難當仇池
平閏月京邑雨水丁巳遣使廵行賑䘏六月壬午以大
沮渠無諱為征西大將軍涼州刺史秋七月以梁秦二
州刺史劉真道為雍州刺史龍驤將軍裴方眀為梁南
秦二州刺史甲戌晦日有蝕之冬十月甲申芮芮國遣
使獻方物己亥以晉寧太守周萬嵗為寧州刺史十二
月丙申詔曰胄子始集學業方興自微言冺絶逝將干
祀感事思人意有慨然奉聖之𦙍可速議繼襲於先廟
地特為營造依舊給祠直令四時饗祀闕里往經宼亂
黌校殘毁并下魯郡脩復學舎採召生徒昔之賢哲及
一介之善猶或衛其邱壟禁其芻牧况尼父徳表生民
功被百代而墳塋荒蕪荆棘弗翦可蠲墓側數戸以掌
洒掃魯郡上民孔景等五戸居近孔子墓側蠲其課役
供給洒掃并種松柏六百株是嵗婆皇國遣使獻方物
二十年春正月於臺城東西開萬春千秋二門二月甲
戌江州刺史庾登之為中䕶軍庚申以廬陵王紹為江
州刺史仇池為索虜所沒甲申車駕於白下閱武三月
辛亥安西將軍荆州刺史衡陽王義季進號征西大將
軍以巴西梓潼二郡太守申坦為梁南秦二州刺史夏
四月甲午立第六皇子誕為廣陵王五月癸丑中䕶軍
庾登之卒秋七月癸丑以楊文徳為征西將軍北秦州
刺史封武都王辛酉以南蠻校尉蕭思話為雍州刺史
甲子前雍州刺史劉真道梁南秦二州刺史裴方眀有
罪下獄死八月癸未以廷尉陶愍祖為廣州刺史冬十
二月庚午以始興内史檀和之為交州刺史壬午詔曰
國以民為本民以食為天故一夫輟稼饑者必及倉廪
既實禮節以興自頃在所貧罄家無宿積賦役暫偏則
人懐愁墊嵗或不稔而病乏比室誠由政徳弗孚以臻
斯弊抑亦耕桑未廣地利多遺宰守微化道之方氓庶
忘勤分之義永言𢎞濟眀發載懐雖制令亟下終莫懲
勸而坐望滋殖庸可致乎有司其班宣舊條務盡敦課
遊食之徒咸令附業考覈勤惰行其誅賞觀察能殿嚴
加黜陟古者躬耕帝籍敬供粢盛仰瞻前王思遵令典
便可量䖏千畝考卜元辰朕當親率百辟致禮郊甸庶
幾誠素將被斯民是嵗河西國高麗國百濟國倭國竝
遣使獻方物是嵗諸州郡水旱傷稼民大饑遣使開倉
賑䘏給賜糧種
二十一年春正月己亥南徐南豫州揚州之浙江西竝
禁酒大赦天下諸逋債在十九年以前一切原除去嵗
失收者疇量申減尤弊之䖏遣使就郡縣隨宜賑䘏凡
欲附農而種糧匱乏者竝加給貸營千畝諸統司役人
賜布各有差戊午衛將軍臨川王義慶薨辛酉以太子
詹事劉義宗為南兖州刺史二月庚午以領軍將軍趙
伯符為豫州刺史己丑司徒錄尚書事江夏王義恭進
位太尉領司徒庚寅以右衛將軍沈演之為中領軍辛
卯立第七皇子宏為建平王甲午以廣陵王誕為南兖
州刺史夏四月晉陵延陵民徐耕以米千斛助䘏饑民
五月壬戌以尚書何尚之為中䕶軍諮議參軍劉道錫
為廣州刺史六月連雨水丁亥詔曰霖雨彌日水淹為
患百姓積儉易致乏匱二縣官長及營署部司各隨統
檢實給其柴米必使周悉秋七月丁酉揚州刺史始興
王濬加中軍將軍南豫州刺史武陵王諱加撫軍將軍
乙巳詔曰比年穀稼傷損滛亢成災亦由播殖之宜尚
有未盡南徐兖豫及揚州浙江西屬郡自今悉督種麥
以助闕乏速運彭城下邳郡見種委刺史貸給徐豫土
多稻田而民間専務陸作可符二鎮履行舊陂相率脩
立并課墾闢使及來年凡諸州郡皆令盡勤地利勸導
播殖蠶桑麻紵各盡其方不得但奉行公文而已八月
戊辰征西大將軍荆州刺史衡陽王義季為征北大將
軍開府儀同三司南兖州刺史征北將軍徐州刺史南
譙王義宣為車騎將軍荆州刺史南兖州刺史廣陵王
誕為南徐州刺史九月甲辰以大沮渠安周為征西將
軍涼州刺史封河西王冬十月己卯以左軍將軍徐瓊
為兖州刺史大將軍參軍申恬為冀州刺史
二十二年春正月辛卯朔改用御史中丞何承天元嘉
新歴壬辰撫軍將軍南豫州刺史武陵王諱改為雍州
刺史湘州刺史南平王鑠為南豫州刺史二月辛巳以
侍中王僧朗為湘州刺史甲戌立第八皇子褘為東海
王第九皇子昶為義陽王夏六月辛巳以南豫州刺史
南平王鑠為豫州刺史秋七月己未以尚書僕射孟顗
為尚書左僕射中䕶軍何尚之為尚書右僕射雍州刺
史武陵王諱討縁沔蠻移一萬四千餘口於京師乙酉
征北大將軍南兖州刺史衡陽王義季改為徐州刺史
九月乙未開酒禁冬十月起湖塾廢田千頃十二月乙
未太子詹事范曄謀反及黨與皆伏誅丁酉免大將軍
彭城王義康為庶人庚戌以前豫州刺史趙伯符為䕶
軍將軍
二十三年春正月丁巳以長沙内史陸徽為益州刺史
庚申尚書左僕射孟顗去職遷漢州流民於沔次二月
癸卯以左衛將軍劉義賓為南兖州刺史三月索虜宼
兖豫青冀刺史申恬破之夏四月丁未大赦天下六月
癸未朔日有蝕之交州刺史檀和之伐林邑國剋之秋
七月辛未以散騎常侍杜坦為青州刺史八月癸卯揭
陽赭賊攻建安郡燔燒城府九月己卯車駕幸國子學
策試諸生答問凡五十九人冬十月戊子詔曰庠序興
立累載胄子肄業有成近親策試覩濟濟之美緬想洙
泗永懐在昔諸生答問多可採覽教授之官竝宜沾賚
賜帛各有差十二月丁酉以龍驤司馬蕭景憲為交州
刺史是嵗大有年築北堤立𤣥武湖築景陽山於華林
園
二十四年春正月甲戌大赦天下文武賜位一等繫囚
降宥諸逋負寛减各有差孤老六疾不能自存人賜穀
五斛蠲建康秣陵二縣今年田租之半三月壬申䕶軍
將軍趙伯符遷職夏四月甲戌青州刺史杜坦加冀州
刺史六月京邑疫癘丙戌使郡縣及營署部司普加履
行給以醫藥是月以貨貴制大錢一當兩秋七月乙卯
以林邑所獲金銀寳物班賚各有差八月乙未征北大
將軍徐州刺史衡陽王義季薨癸卯以南兖州刺史劉
義賔為徐州刺史九月己未以中領軍沈演之為領軍
將軍辛未以太子詹事徐湛之為南兖州刺史冬十月
壬午豫章胡誕世反殺太守桓隆之前交州刺史檀和
之南還至豫章因討平之壬辰以建平王宏為中䕶軍
十一月甲寅立第十皇子渾為汝隂王
二十五年春正月戊辰詔曰比者氷雪經旬薪粒貴踊
貧弊之室多有窘罄可撿行京邑二縣及營署賜以柴
米二月庚寅詔曰安不忘虞經世之所同治兵教戰有
國之恒典故服訓眀恥然後少長知禁頃戎政雖脩而
號令未審今宣武場始成便可剋日大習衆軍當因校
獵隸武講事閏月己酉大蒐于宣武場三月庚辰車駕
校獵夏四月乙巳新作閶闔廣莫二門改先廣莫門曰
承眀開陽曰津陽乙卯以撫軍將軍雍州刺史武陵王
諱為安北將軍徐州刺史癸亥以右衞將軍蕭思話為
雍州刺史五月己卯罷大錢當兩六月庚戌零陵王司
馬元瑜薨庚申安北將軍徐州刺史武陵王諱加兖州
刺史丙寅車騎將軍荆州刺史南譙王義宣進位司空
秋七月壬午左光祿大夫王敬𢎞薨八月己酉以撫軍
參軍劉秀之為梁南秦二州刺史甲子立第十一皇子
諱為淮南王九月辛未以尚書右僕射何尚之為尚書
左僕射領軍將軍沈演之遷職吳興太守劉遵考為領
軍將軍
二十六年春正月辛巳車駕親祠南郊二月己亥車駕
陸道幸丹徒謁京陵三月丁巳詔曰朕違北京二十餘
載雖云密邇瞻塗莫從今因四表無塵時和嵗稔復獲
拜奉舊塋展㒺極之思饗讌故老申追逺之懐固以義
兼於桑梓情加於過沛永言慷慨感慰實深宜聿宣仁
惠覃被率土其大赦天下復丹徒縣僑舊今嵗租布之
半行所經縣蠲田租之半二千石官長竝勤勞王務宜
有沾錫登城三戰及大將戰亡墜沒之家老病單弱者
普加贍䘏遣使廵行百姓問所疾苦孤老鰥寡六疾不
能自存者人賜穀五斛遣使祭晉故司空忠肅公何無
忌之墓乙丑申南北沛下邳三郡復又詔曰京口肈祥
自古著符近代衿帶江山表裏華甸經塗四達利盡淮
海城邑髙眀土風淳壹苞總形勝實唯名都故能光宅
靈心克昌帝業頃年岳牧遷回軍民徙散㕓里廬宇不
逮往日皇基舊鄉地兼蕃重宜令殷阜式崇形望可募
諸州樂移者數千家給以田宅并蠲復五月丙寅詔曰
吾生於此城及盧循肆亂害流兹境先帝以桑梓根本
實同休戚復以蒙稚猥同艱難情義繾綣夷險兼偹舊
物遺蹤猶存心目嵗月不居逝踰三紀時人故老與運
零落眷惟既往倍深感歎可搜訪于時士庶文武今尚
存者具以名聞人身已亡而子孫見在優量賜賚之車
駕水路發丹徒壬午至京師丙戌婆皇國壬辰婆達國
竝遣使獻方物秋七月辛未以江州刺史廬陵王紹為
南徐州刺史廣陵王誕為雍州刺史八月己酉以中䕶
軍建平王宏為江州刺史癸丑以南豐王朗為湘州刺
史冬十月廣陵王誕改封隨郡王甲辰以中軍將軍揚
州刺史始興王濬為征北將軍開府儀同三司南徐兖
二州刺史南徐州刺史廬陵王紹為揚州刺史
二十七年春正月辛未制交寧二州假板郡縣俸祿聽
依臺除辛卯百濟國遣使獻方物二月辛丑右將軍豫
州刺史南平王鑠進號平西將軍辛巳索虜宼汝南諸
郡陳頓二郡太守鄭琨汝陽潁川二郡太守郭道隠委
守走索虜攻懸瓠城行汝南郡事陳憲拒之以軍興減
百官俸三分之一三月乙丑淮南太守諸葛闡求減俸
祿同内百官於是州及郡縣丞尉竝悉同減戊寅罷國
子學乙酉以新除吏部尚書蕭思話為䕶軍將軍夏四
月壬子安北將軍徐兖二州刺史武陵王諱降號鎮軍
將軍六月丁酉侍中蕭斌為青冀二州刺史秋七月庚
午遣寧朔將軍王𤣥謨北伐太尉江夏王義恭出次彭
城總統諸軍乙亥索虜碻磝戍委城走冬閏月癸亥𤣥
謨攻滑臺不克為虜所敗退還碻磝辛未雍州刺史隨
王誕遣軍攻𢎞農城克之丙戌又克關城十一月戊子
索虜䧟鄒山魯陽平二郡太守崔邪利沒甲午隨王誕
所遣軍又攻陜城克之癸卯左軍將軍劉康祖於夀陽
尉武戍與虜戰敗見殺丁未大赦天下十二月戊午内
外戒嚴乙丑冗從僕射胡崇之太子積弩將軍臧澄之
建威將軍毛熙祚於盱眙與虜戰敗竝見殺庚午虜偽
主率大衆至瓜歩壬午内外戒嚴
二十八年春正月丙戌朔以宼逼不朝㑹丁亥索虜自
瓜歩退走丁酉攻圍盱眙城是月寧朔將軍王𤣥謨自
碻磝退還歴下二月丙辰索虜自盱眙奔走癸酉詔曰
玁狁孔熾難及數州睠言念之寤寐興悼㓙羯痍挫迸
跡逺奔彫傷之民宜時振理凡遭宼賊郡縣令還復居
業封屍掩骼賑贍饑流東作方始務盡勸課貸給之宜
事從優厚其流寓江淮者竝聴即屬并蠲復稅調甲戌
太尉領司徒江夏王義恭降為驃騎將軍開府儀同三
司辛巳鎮軍將軍徐兖二州刺史武陵王諱降號北中
郎將壬午車駕幸瓜歩是日觧嚴三月乙酉車駕還宫
壬辰征北將軍始興王濬觧南兖州庚子以輔國將軍
臧質為雍州刺史戊申徐州刺史武陵王諱為南兖州
刺史甲寅䕶軍將軍蕭思話為撫軍將軍徐兖二州刺
史夏四月癸酉婆達國遣使獻方物索虜偽寧南將軍
魯爽中書郎魯秀歸順戊寅以爽為司州刺史五月乙
酉亡命司馬順則自號齊王據梁鄒城丁巳婆皇國戊
戌河南王竝遣使獻方物己巳驃騎將軍江夏王義恭
領南兖州刺史戊申以尚書左僕射何尚之為尚書令
太子詹事徐湛之為尚書僕射䕶軍將軍壬子以後將
軍隨王誕為安南將軍廣州刺史六月壬戌以北中郎
將武陵王諱為江州刺史以振武將軍秦郡太守劉興
祖為青冀二州刺史秋七月甲辰安東將軍倭王倭濟
進號安東大將軍八月癸亥梁鄒平斬司馬順則冬十
月癸亥高麗國遣使獻方物十一月壬寅曲赦二兖徐
豫青冀六州是冬徙彭城流民於瓜歩淮西流民於姑
孰合萬許家
二十九年春正月甲午詔曰經宼六州居業未能仍値
災澇饑困荐臻可速符諸鎮優量救䘏今農事行興務
盡地利若湏田種隨宜給之二月庚申虜帥拓跋燾死
庚午立第十二皇子休仁為建安王夏四月戊午訶羅
單國遣使獻方物以驃騎參軍張永為冀州刺史五月
甲午罷湘州并荆州以始興臨賀始安三郡屬廣州丙
申詔曰惡稔身滅戎醜常數虐虜窮凶著於自昔未勞
資斧已伏天誅子孫相殘親黨離貳闗洛偽帥竝懐内
款河朔遺民注誠請効拯溺蕩穢今其㑹也可符驃騎
司空二府各部分所統東西應接歸義建績者隨勞酬
奬是月京邑雨水六月己酉遣部司廵行賜樵米給船
撫軍將軍蕭思話率衆北伐以征北從事中郎劉瑀為
益州刺史秋七月壬辰汝隂王渾改封武昌王淮陽王
諱改封湘東王丁酉省大司農太子僕廷尉監官八月
丁卯蕭思話攻碻磝不㧞退還九月丁亥以平西將軍
吐谷渾拾寅為安西將軍秦河二州刺史己丑撫軍將
軍徐兖二州刺史蕭思話加冀州刺史兖州如故冬十
月癸亥司州刺史魯爽攻虎牢不㧞退還十一月壬寅
揚州刺史廬陵王紹薨十二月辛未以驃騎將軍南兖
州刺史江夏王義恭為大將軍南徐州刺史錄尚書事
如故
三十年春正月戊寅以司空荆州刺史南譙王義宣為
司徒中軍將軍揚州刺史以南兖州并南徐州庚辰以
領軍將軍劉遵考為平西將軍豫州刺史壬午以征北
將軍南徐州刺史始興王濬為衛將軍荆州刺史戊子
江州刺史武陵王諱統衆軍伐西陽蠻癸巳以豫州刺
史南平王鑠為撫軍將軍領軍將軍青徐州饑二月壬
子遣運部賑䘏甲子上崩于含章殿時年四十七諡曰
景皇帝廟曰中宗三月癸巳葬長寧陵世祖踐祚追改
諡及廟號
史臣曰太祖幼年特秀顧無保傅之嚴而天授和敏之
姿自禀君人之徳及正位南面歴年長久綱維備舉條
禁眀密罰有恒科爵無濫品故能内清外晏四海謐如
也昔漢氏東京常稱建武永平故事自兹厥後亦毎以
元嘉為言斯固盛矣授將遣帥乖分閫之命才謝光武
而遥制兵略至于攻日戰時莫不仰聴成㫖雖覆師喪
旅將非韓白而延宼蹙境抑此之由及至言漏衾衽難
結商豎雖禍生非慮蓋亦有以而然也嗚呼哀哉
　宋書卷五
　宋書卷五考證
文帝紀以吐谷渾慕容延為平東將軍○平東各本皆
　訛東平今據下文十五年作平東將軍及鮮卑傳改
　正慕容延鮮卑傳作慕延
以大沮渠茂䖍為征西大將軍凉州刺史○茂䖍魏書
　作牧犍
婆皇國遣使獻方物○婆夷蠻傳作媻皇監本誤黃許
　慎說文有媻字徐鉉云媻俗作婆若婆皇國屢獻方
　物自文帝十七年以後其字皆作皇不應此年獨用
　黃字今改正
豫章胡誕世反○誕諸本皆訛延今據彭城王義康傳
　及胡藩傳改正
安不忘虞經世之所同○虞一本作危
當因挍獵隸武講事○隸當作肄
史臣論難結商竪○商一本作凶
　宋書卷五考證
