
　元史卷二
　明翰林學士亞中大夫知制誥兼修國史宋濓等修
　本紀第二
　　太宗
太宗英文皇帝諱諤格徳依太祖第三子母曰光獻皇
后鴻吉哩氏太祖伐金定西域帝攻城略地之功居多
太祖崩自和博果之地來會喪
元年己丑夏至固爾班蘇巴克之地皇弟圖類來見秋
八月己未諸王百官大會於吉魯爾河齊達勒敖拉地
以太祖遺詔即皇帝位于奎騰阿喇勒始立朝儀皇族
尊屬皆拜頒大札薩克(華言大/法令也)金遣阿固岱來歸太祖
之賵帝曰汝主久不降使先帝老于兵間吾豈能忘也
賵何為哉却之遂議伐金敕䝉古民有馬百者輸牝馬
一牛百者輸牸牛一羊百者輸羒羊一為永制始置倉
廪立驛傳命河北漢民以户計出賦調耶律楚材主之
西域人以丁計出賦調瑪哈穆第哈喇斯宻主之印度
國主穆壘國主來朝西域伊始巴爾城酋長來降是歳
金復遣使來聘不受
二年庚寅春正月詔自今以前事勿問定諸路課税酒
課驗實息十取一雜税三十取一是春帝與圖類獵于
諤爾根河遂遣兵圍京兆金主率師來援敗之尋㧞其
城夏避暑塔宻爾河多果朗及金兵戰敗績命蘇布特
援之秋七月帝自將南伐皇弟圖類皇姪莽賚和率師
從㧞天成等堡遂渡河攻鳳翔冬十一月始置十路徵
收課税使以陳時可趙昉使燕京劉中劉桓使宣徳周
立和王貞使西京呂振劉子振使太原楊簡髙廷英使
平陽王晉賈從使真定張瑜王鋭使東平王徳亨侯顯
使北京𤓰爾佳永程泰使平州田木西李天翼使濟南
是月攻潼關藍關不克十二月㧞天勝寨及韓城蒲城
三年辛卯春二月克鳳翔攻洛陽河中諸城下之夏五
月避暑于九十九泉命圖類出師寳鷄遣綽布干使宋
假道宋殺之復遣李國昌使宋需糧秋八月幸雲中始
立中書省改侍從官名以耶律楚材為中書令鈕祜禄
珠順為左丞相鎮海為右丞相是月以髙麗殺使者命
薩里台往討之取四十餘城髙麗王㬚遣其弟懐安公
請降薩里台承制設官分鎮其地乃還冬十月乙酉帝
圍河中十二月己未㧞之
四年壬辰春正月戊子帝由白坡渡河庚寅圖類渡漢
江遣使來報即詔諸軍進發甲午次鄭州金防城提控
馬伯堅降授伯堅金符使守之丙申大雪丁酉又雪次
新鄭是日圖類及金師戰于鈞州之三峯大敗之獲金
將布哈戊戌帝至三峯壬寅攻鈞州克之獲金將哈達
遂下商虢嵩汝陜洛許鄭陳亳潁夀睢永等州三月命
蘇布特等圍南京金主遣弟曹王額爾克入質帝還留
蘇布特守河南夏四月出居庸避暑官山髙麗叛殺所
置官吏徙居江華島秋七月遣唐慶使金諭降金殺之
八月薩里台復征髙麗中矢卒金㕘政完顔色埓恒山
公武仙救南京諸軍與戰敗之九月圖類薨帝還龍庭
冬十一月獵于納琳齊拉衮之野十二月如太祖行宫
五年癸巳春正月庚申金主奔歸徳戊辰金西靣元帥
崔立殺留守完顔納新完顔薩尼雅布以南京降二月
幸托里圖地詔諸王議伐萬努遂命皇子庫裕克及諸
王阿齊台將左翼軍討之夏四月蘇布特進至青城崔
立以金太后王氏后圖克坦氏梁王從恪荆王守純等
至軍中蘇布特遣送行在遂入南京六月金主奔蔡塔
齊爾率師圍之詔以孔子五十一世孫元措襲封衍聖
公秋八月獵于額伯蘇地以阿克棟阿充宣差勘事官
括中州户得七十三萬餘九月擒萬努冬十一月宋遣
荆鄂都統孟珙以兵糧來助十二月諸軍與宋兵合攻
蔡敗武仙于息州金人以海沂萊濰等州降是冬帝至
阿魯烏格衮行宫大風霾七晝夜敇修孔子廟及渾天
儀
六年甲午春正月金主傳位于宗室子承麟遂自經而
焚城㧞獲承麟殺之宋兵取金主餘骨以歸金亡是春
會諸王宴射于鄂爾根河夏五月帝在達蘭達巴之地
大會諸王百僚諭條令曰凡當會不赴而私宴者斬諸
出入宫禁各有從者男女止以十人為朋出入毋得相
雜軍中凡十人置甲長聽其指揮專擅者論罪其甲長
以事來宫中即置權攝一人甲外一人二人不得擅自
往來違者罪之諸公事非當言而言者拳其耳再犯笞
三犯杖四犯論死諸千戸越萬戸前行者隨以木鏃射
之百戸甲長諸軍有犯其罪同不遵此法者斥罷今後
來會諸軍甲内數不足於近翼抽補足之諸人或居室
或在軍毋敢喧呼凡來會用善馬五十疋為一覊守者
五人飼羸馬三人守克哷蘇嚕克三人但盗馬一二者
即論死諸人馬不應絆於克哷蘇嚕克内者輙没與畜
虎豹人諸婦人製濟遜燕服不如法者及妬者乘以驏
牛徇部中論罪即聚財為更娶秋七月以呼圖克諾延
為中州斷事官遣達海甘布征蜀帝在巴爾斯達蘭達
巴之地議自將伐宋國王札拉呼請行遂遣之冬獵于
托卜輝罕地
七年乙未春城和琳作萬安宫遣諸王巴圖皇子庫裕
克皇姪莽賚扣征西域皇子奎騰征秦鞏皇子庫春及
呼圖克伐宋唐古征髙麗秋九月諸王琨布哈獲宋何
太尉冬十月庫春圍棗陽㧞之遂徇襄鄧入郢虜人民
牛馬數萬而還十一月奎騰攻石門金便宜都總帥汪
世顯降中書省臣請契勘大明厯從之
八年丙申春正月諸王各治具來會宴萬安宫落成詔
印造交鈔行之二月命應州郭勝鈞州富珠哩玖珠鄧
州趙祥從庫春充先鋒伐宋三月復修孔子廟及司天
臺夏六月復括中州戸口得續戸一百一十餘萬耶律
楚材請立編修所於燕京經籍所於平陽編集經史召
儒士梁陟充長官以王萬慶趙著副之秋七月命陳時
可閲刑名科差課税等案赴闕磨照詔以真定民戸
太后湯沐中原諸州民戸分賜諸王貴戚鄂爾多巴圖
平陽府察罕台太原府古裕大名府博囉台邢州古魯
格河間府布爾古特廣寜府伊克益都濟南二府戸内
撥賜阿齊台濵棣州旺沁諾延平灤州皇子奎騰駙馬
徹庫公主阿勒哈公主果戩國王扎拉呼察罕台丹津
䝉古罕扎昻吉諾延青諾延和斯濟蘇竝於東平府戸
内撥賜有差耶律楚材言非便遂命各位止設達嚕噶
齊朝廷置官吏收其租頒之非奉詔不得徴兵賦奎騰
率汪世顯等入蜀取宋關外數州斬蜀將曹友聞冬十
月奎騰入成都詔招諭秦鞏等二十餘州皆降皇子庫
春薨張柔等攻郢州㧞之襄陽府來附以游顯領襄陽
樊城事
九年丁酉春獵于齊齊克察罕澤莽賚扣征欽察破之擒
其酋巴齊瑪克夏四月築繅琳城作格根察罕殿六月
左翼諸部訛言括民女帝怒因括以賜麾下秋八月命
摩和納劉中試諸路儒士中選者除本貫議事官得四
千三十人冬十月獵于野馬川幸龍庭遂至行宫是冬
琨布哈帥師圍光州命張柔鞏彦暉史天澤攻下之遂
别攻蘄州降隨州略地至黄州宋懼請和乃還
十年戊戌春塔斯軍至北峽關宋將汪統制降夏襄陽
别將劉義叛執游顯等降宋宋兵復取襄樊帝獵于齊
齊克察罕澤築托斯和城作迎駕殿秋八月陳時可髙
慶民等言諸路旱蝗詔免今年田租仍停舊未輸納者
俟豐歳議之
十一年己亥春復獵于齊齊克察罕澤皇子奎騰軍至
自西川秋七月游顯自宋逃歸以山東諸路災免其税
糧冬十一月莽賚扣率師圍烏蘇木竒城閲三月㧞之
十二月商人温都爾哈瑪爾買撲中原銀課二萬二千
錠以四萬四千錠為額從之
十二年庚子春正月以温都爾哈瑪爾充提領諸路課
税所官皇子庫裕克克西域未下諸部命張柔等八萬
戸往伐宋冬十二月詔庫裕克班師敕州郡失盜不獲
者以官物償之國初令民代償民多亡命至是罷之是
歳以官民貸回鶻金償官者歳加倍名羊羔息其害為
甚詔以官物代還凡七萬六千錠仍命凡假貸歳久惟
子本相侔而止著為令籍諸王大臣所俘男女為民
十三年辛丑春二月獵于齊齊克察罕澤帝有疾詔赦
天下囚徒帝瘳秋髙麗國王王㬚以族子綧入質冬十
月命伊囉斡齊主管漢民公事十一月丁亥大獵庚寅
還至諤特古呼蘭山温都爾哈瑪爾進酒帝歡飲極夜
乃罷辛卯遲明崩于行殿在位十三年夀五十有六𦵏
起輦谷追諡英文皇帝廟號太宗帝有寛𢎞之量忠恕
之心量時度力舉無過事華夏富庶羊馬成羣旅不齎
糧時稱治平
壬寅年春六皇后尼瑪察氏始稱制秋七月張柔自五
河口渡淮攻宋揚滁和等州
癸卯年春正月張柔分兵屯田于襄城夏五月熒惑犯
房星秋后命張柔總兵戍杞
甲辰年夏五月中書令耶律楚材薨
乙巳年秋后命馬步軍都元帥察罕等率騎三萬與張
柔掠淮西攻夀州㧞之遂攻泗州盱眙及揚州宋制置
趙蔡請和乃還
　　定宗
定宗簡平皇帝諱庫裕克太宗長子母六皇后尼瑪察
氏以丙寅年生帝太宗嘗命諸王阿齊台伐金帝以皇
子從虜其親王而歸又從諸王巴圖西征次阿蘇境攻
圍木柵山寨以三十餘人與戰帝及憲宗與焉太宗嘗
有㫖以皇孫實勒們為嗣太宗崩皇后臨朝會諸王百
官於達蘭達巴之地遂議立帝
元年丙午春正月張柔入覲於和琳秋七月即皇帝位
于昻吉蘇黙托里之地帝雖御極而朝政猶出於六皇
后云冬獵黄羊于野馬川權萬戸史權等耀兵淮南攻
虎頭關寨㧞之進圍黄州
二年丁未春張柔攻泗州夏避暑竒爾圭哈爾吉斯之
地秋西巡八月命伊勒吉濟達率綽斯滿部兵征西是
月詔䝉古人户每百以一名充巴圖爾九月取太宗宿
衛之半以伊克們都爾領之冬十月括人户
三年戊申春三月帝崩于杭錫雅爾之地在位三年夀
四十有三𦵏起輦谷追諡簡平皇帝廟號定宗是歳大
旱河水盡涸野草自焚牛馬十死八九人不聊生諸王
及各部又遣使於燕京迤南諸郡徴求貨財弓矢鞍轡
之物或於西域回鶻索取珠璣或於海東索取鷹鶻馹
騎絡繹晝夜不絶民力益困然自壬寅以來法度不一
内外離心而太宗之政衰矣
己酉年
庚戌年定宗崩後議所立未決當是時已三歳無君其
行事之詳簡䇿失書無從考也
　
　
　
　元史卷二
元史卷二考證
二年命蘇布特援之　原文作速不台他卷又作唆布
　台又作速卜帶今併改
五年諸王阿齊台　原文作按赤帶他卷又作安赤台
　又作按只□按只帶今併改
梁王從恪荆王守純　原文作荆王從恪梁王守純考
　金史列傳從恪衞紹王子崔立為亂太后立為梁王
　守純宣宗正大元年進封荆王史文顛倒今據改
孔子五十一世孫元措　原文作元楷參考續通鑑綱
　目及邪律楚材傳並據孔氏家譜改
七年皇子庫春及呼圖克伐宋　庫春原文作曲出他
　卷又作濶出又作濶赤又訛作斡赤呼圖克　原文
　文作忽都忽他卷又作忽都虎忽都秃又作忽都今
　併改
九年獵于齊齊克察罕之地　原文作掲掲察哈他卷
　又作怯蹇又罕今併改
定宗三年或於海東取鷹鶻　原文取鷹鶻上衍樓字
　地志並無海東樓之名考續通鑑綱目有海東取鷹
　鶻之文據刪
