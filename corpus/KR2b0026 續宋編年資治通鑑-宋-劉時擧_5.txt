
　續宋編年資治通鑑巻四
　　　　　　　　　　　宋　劉時舉　撰
　　宋髙宗四
乙卯紹興五年春正月朔日有食之　上在平江詔宰
執條上攻守策李綱言陛下勿謂敵馬退遁為可喜而
以僣偽未誅仇敵未報為可慮勿以保全東南為可安
而以中原未復赤縣神州至今淪喪為可恥勿以諸將
屢捷為可賀而以軍政未修士氣不振尚使强敵得以
潛逃為可虞則中興之功可指日而俟守備之宜則當
料理淮甸荆襄以為籓籬當以淮南東西及荆襄置三
大帥屯重兵以臨之東路以揚州西路以廬州荆襄以
荆揚為帥府淮東路則以江東路財用給之淮西路則
以江西路財用給之荆襄則以湖北路財用給之徐議
營田使之贍養假以歳月則籓籬成守備之宜莫大於
是矣然後可以議攻戰之利亦當分責於諸路大帥謂
如淮東西之帥則當責以收復京東京西路荆襄之帥
則當責以收復京西南北路川陜元帥則當責以收復
陜西五路此事雖若落落難合然在陛下聖意先定於
中而以至誠不倦決斷行之盖無不可成之理至於擇
將之方治兵之政車馬器械之制號令賞罰之權兵家
皆有成法無待於言而戰陣之間因敵決勝臨事制度
者兵無常形又不可豫圗也臣願竊以為獻者在勿失
機會而已若夫措置之方則臣願先定駐蹕之所今鑾
輿未復舊都莫如權宜且於建康駐蹕控引二浙襟帶
江湖運漕財穀無不便利臣昨於建炎初建議幸闗中
為上襄陽次之建康為下者以天下形勢言之也然淮
南有籓籬形勢之固然後建康為可都願陛下與二三
大臣熟計之綏懐之畧則臣願先為自治自彊之計使
陷溺之民知所依告益堅戴宋之心　上謂宰執曰恢
復之圗所宜愛日仍先求人才有人才則天下之事無
不舉然用人才要在進君子退小人趙鼎曰敢不奉詔
　金人自六合北歸張浚遣王進追之敵衆潰墮淮河
而死又崔徳明敗之於盱眙　以韓世忠劉光世張浚
為淮東西江東宣撫使而劉光世遣酈瓊復光州　罷
教官試　二月王居正為兵部侍郎　岳飛入見以淮
西功加以崇寧信節度　上如臨安詔臨安守臣仍舊
帶浙西安撫　以趙鼎張浚為左右僕射浚兼都督諸
路軍馬　以岳飛為荆湖襄陽路制置使討楊么　呉
璘復秦州　命張浚視師江上至鎮江召韓世忠親諭
上㫖使舉軍屯楚州以撼山東至建康撫張俊軍至太
平州撫劉光世軍軍士無不踴躍　命近臣編類奏疏
　偽齊犯信陽軍守臣許繼明死之岳飛至賊退命李
迪知軍就戍之　修紹興㑹計錄凡天下賦入之數官
吏之數養兵之數出納皆具焉　以參知政事孟庾沈
與求兼樞密院事　薩里罕與偽齊慕容洧欲犯秦州
呉枚遣朱玠分道伺敵牛皓與敵戰於瓦谷呉死之
罷福建鑄錢　閏二月置總制司措置財用命孟庾兼
領之其後東南諸路歳收總制錢七百八十餘萬緡而
四川不與焉　上開講筵以朱震范仲與專講春秋左
氏傳孫近唐懌仍講論語孟子鄭滋胡交修讀三朝寶
訓上尋以御書無逸為圖置講殿又御書尚書賜趙鼎
曰尚書所載君臣相戒敕之意政欲共由此道以成功
耳上又書車攻詩賜輔臣曰當與卿等日日勉勵以修
政事攘外侮　趙鼎請三衙見管人數依舊例立為轉
員之法時殿前司有兵九百餘人馬步司各六百餘人
而已　韓世忠移屯楚州上以手札勞之　李綱上建
炎時政記　令諸州通判印賣田宅契紙　總制司請
應鉛場坑治令𣙜貨務依茶鹽印造文引許客人算請
　夏四月汰諸路監司七人　詔鄉村五保為一大保
通選保正於免役令中去長字始改紹聖法　楊時卒
諡文靖　時趙鼎尊程頤之學一時學者皆聚於朝然
鼎不及見頤故有偽稱伊川門人以求進者亦䝉擢用
　是月太上皇崩於五國城兵部侍郎司馬樸與通問
副使朱弁在燕山聞之服衰朝夕哭金人義之而弗問
　太廟成遣太常少卿迎神主於温州五月初上謁太
廟　詔都督行府措置屯田　何蘚使金胡寅上疏言
女真者驚動陵寢戕伐宗廟刼質二帝塗炭祖宗之民
乃陛下仇也自建炎丁未至於紹興甲寅所謂卑辭厚
幣以問安迎請為名而遣使者不知幾人矣知二帝所
在見二帝之面者誰歟得女真之要領者誰歟因講和
而能息敵兵者誰歟臣但見丙午而後通和之使歸未
息肩而黄河長淮大江相次失險矣臣但聞去年來使者
還國酋豪帖服國勢奠安形於草奏傳播逺近曽未數
月而劉豫稱兵犯順矣女真者知中國所重在二帝知
中國所恨在刼質知中國所畏在用兵則常示欲和之
端増吾所重平吾所恨匿吾所畏而中國坐受此餌既
久而後悟也天下其謂自是改圗必矣何為復出此謬
計也耶茍曰姑為是豈有修書稱臣厚費金帛而成就
一姑息之事也茍曰以二帝之故不得不然則前效可
考矣況歳月益久敵情益閟必無可通之理也適觀何
蘚之事恐和説復行國論傾危士氣沮喪所繫不細遂
具陳奏陛下憲天聰明灼見忠志曲賜褒諭以來衆言
使天下忠義之士皆知陛下雪恥復仇之意用賢才修
政事厲兵選將駸駸北向以為迎二帝之實大計一定
邪説不行中興可期宗社之福豈特㣲臣忝竊恩詔以
為今日美談而已　上曰藝祖創業至勤朕取子字行
下鞠於宫中以慰藝祖在天之靈得子修之子伯琮育
於宫中賜名瑗時年九歳遣置資善堂於行宫欲令就
學　命監司分慮囚以盛暑故也　六月行統元厯
併省鑄錢司　旱上曰亢陽如此朝廷政事闕失更宜
講求　湖寇楊么據洞庭遂為劇寇官軍陸襲之則入
湖水攻之則登岸曰有能害我除是飛來浚為上疏不
先去么為腹心害將無以立國請自行浚至湖南會岳
飛兵至賊將楊欽以三千人降飛乘勝急攻其水寨么
窮蹙赴水死遂平　浚自湖南轉由兩淮會諸將議防
秋　召和靖處士尹焞　秋七月薦饗太廟　以王彦
知荆南府　令宰執謹擇守令　八月試博學宏詞科
　錄趙普後　追貶章惇蔡卞　偽齊陷光州　親試
舉人初定黄中為首選用仁宗故事不以貴胄先天下
擢江洋為第一　川陜類試第一人依殿試第三名推
恩　九月趙鼎上神宗實錄　淮寧宣撫遣將華旺復
光州　冬十月張浚入見　以席益為四川制置使以
李綱江西制置大使以岳飛河北京西招討使　偽齊
犯漣水韓世忠敗之　祫享太廟　十一月令州縣造
户帖出賣民間自行開具地宅田畆間架之數立為定
價凡六等期一季足其錢令督府樁管　錄顔真卿後
　上出宫人趙鼎曰節省之道始於宫庭此陛下盛徳
也　以任申為中書舍人　胡寅論不當遣使而張浚
自江上還奏使事兵家機權不用其説寅復奏疏言其
無益者大約謂庚戌而後不遣使敵兵亦不來及癸丑
年遣使則鈎引敵人入國曽不旋踵又曰去冬下詔罪
狀劉豫名其為賊今豫豈肯賔吾使人達之於金哉所
謂無益皆此類也獨有一説使陛下難處者以二帝為
言耳然自建炎改元以來使命屢遣無一人能知兩宫
起居之狀謦欬之音者況今歳月益久金必重閟惟懼
我知之今以金為父兄之仇絶不復通則名正而事順
他日或有異聞在我理直易為處置若通使不絶則金
握重柄歸曲於我名實俱喪非陛下之利也使或有知
二帝所在一見慈顔宣達陛下孝思之念雖歳一遣使
竭天下之力以將之亦何不可之有其如艱梗悠邈必
無可達之理乎以此揆之則以二帝為言者理不難處
也臣聞善為國者必有一定不可易之計正其大義不
徼倖以為之今日大計則當明復仇之義用賢才修政
事息民訓兵以俟北向更無他策倘或未可惟是堅守
若夫二三其徳無一定之論必恐不能有為至於何蘚
之行非特無效決須取辱臣所見如此豈得以張浚有
言而自抑也寅既與浚異議乃以父病不及迎侍乞湖
南小郡命知邵州　十二月改神武為行營䕶軍　罷
鎮撫使　吕祉請侍從官免輪面對如有已見即許依
舊例請對從之　劉子羽熊彦詩川陜撫諭使　是歳
金主烏竒邁死阿固達孫亶立　是冬䝉國叛金　䝉
國在女真之北在唐為䝉兀部亦號䝉古
丙辰紹興六年正月上在臨安　詔寛恤命賑濟　張
浚復出視師命韓世忠自承楚以圗淮陽劉光世屯秀
州以相北軍張俊練兵建康為進屯盱眙之計楊沂中
鎮精兵為後翼岳飛進屯襄陽以窺中原於是國威大
振　二月置交子務尋罷之　襄陽府路改京西南路
　韓世忠敗偽齊兵於淮陽　三月初收官誥綾紙錢
　以韓世忠為京東淮東宣撫處置使岳飛湖北京西
宣撫副使張浚於諸大帥中獨稱世忠與飛可倚以大
事故並用之　李綱入對上疏九十六其論中興及金
人失信襄陽形勝與和戰朋黨五事皆利害之大者上
嘉勞久之　夏四月嚴考校監司守令法　偽齊陷唐
州判官唐舉臣推官張從之死之　賜功臣號　訓宗
室名　復翰林侍讀學士　劉光世破偽齊劉龍城
五月賑湖南饑　收免丁錢　金星犯畢占法當有邊
兵以戒守邊者　六月以王庶知荆南府　地震詔罪
已求言　嚴賍吏法　秋七月黜内侍馮益　劉光世
復壽春府　張浚奏東南形勝莫重於建康實為中興
根本請聖駕臨建康撫三軍而圖恢復上從之　九月
上如平江　偽齊分道入寇初劉豫因尼瑪哈得立知奉
尼瑪哈而已蔑視他帥至是請兵於金宗盤沮之聴豫自
行而遣烏珠提兵黎陽以觀釁劉光世時駐廬州以為
難守張俊駐泗州亦請益兵衆情恟懼張浚以書戒俊
及光世曰賊豫之兵以逆犯順若不𠞰除何以立國平
日亦安用養兵今日之事有進擊無退保趙鼎等請上
親書付浚大畧欲退師還江南為保江之計浚奏若諸
將渡江則無淮南而長江之險與敵共淮南之屯正所
以屏蔽大江使賊得淮南因糧就運以為家計江南其
可保乎今淮西之寇正當合兵掩擊況士氣益振可保
必勝者一有退意則大事去矣又岳飛一動襄漢有警
復何所制願朝廷勿專制於中使諸將不敢觀望上乃
手書報浚曰非卿識髙慮逺何以臻此浚奉詔異議稍
息光世已舍廬州而退浚即星馳至采石遣人諭光世
之衆曰若有一人渡江即斬以狥仍督光世復還廬州
　冬十月劉光世遣王徳酈瓊敗敵將崔臯於霍丘敗
敵將賈澤於正陽敗敵將王遇於前羊市　劉猊至淮
東為韓世忠之軍所阻不敢進復還順昌麟乃從淮西
繫三浮橋而渡於是敵衆數十萬已次於濠壽之間江
東宣撫使張俊拒之即詔併以淮西屬楊沂中為俊統
制官浚遣沂中至濠州與俊合敗猊前鋒於越家坊猊
孤軍深入恐三師掩其後欲令麟守合淝而後進沂中
至藕塘與猊戰賊衆大敗横屍滿野麟聞猊敗亦望風
而潰光世乘勝追襲皆捷孔彦舟圍光州聞猊敗亦引
去北方大恐　四川増印錢引　旌死節　十二月趙
鼎求去　折彦質罷　陳公輔請禁伊川學
丁巳紹興七年春正月上在平江　復樞密副使　何
蘚使還言道君及寧徳皇后上仙上號慟終日不食
以秦檜為樞密副使　王倫奉迎梓宫使　二月癸巳
朔日有食之　詔舉制科　上徽宗廟號　以岳飛為
湖北京西宣撫使時淮東宣撫使韓世忠江東宣撫使
張俊皆以立功而飛少事張俊甚謹與俊討李成俊賴
飛成功及飛以列將拔起世忠俊皆不平及飛破楊么
而俊益忌之於是飛與俊隙始深矣　三月上如建康
飛因扈駕以行入見疏論恢復秦檜時為樞密副使主
和議忌飛成功沮之　召胡安國　劉光世以言者論
其退師幾誤事罷兵柄張浚以王徳統其兵徳與酈瓊
等夷不相下大譟詣督府訴徳浚召徳還為督府都統
制　夏岳飛奉詔詣督府議事張浚曰淮西之兵復以
王徳為都統仍命吕祉以參謀領之如何飛曰徳與酈
瓊故等夷不相下吕尚書雖通才不習軍旅不足以服
其衆浚曰張宣撫如何曰飛之舊帥也然其人暴而寡
謀且酈瓊之素所不相服曰然則楊沂中爾飛曰沂中
視徳等耳豈能御此軍哉浚艴然曰浚固知非太尉不
可也飛曰都督以正問飛飛不敢不以正對豈以得軍
為念耶屬以母喪奪情既與浚忤即日上章乞解兵柄
以終喪步歸廬山廬於墓側以張憲權管軍事浚怒乃
命參議官張宗元為宣撫判官監其軍上詔飛還軍凡
數四飛力辭詔屬吏造其廬起之乃入見　以淮西之
軍新易大帥乃命張浚視師淮西　命吕祉撫諭淮西
諸軍(祉簡倨自處不通將士之情酈瓊叛逼祉北行將/渡河祉下馬立棗林下謂曰劉豫逆臣我如何見)
(之此處是我死地更不去也瓊令人縛祉上馬又翻身/落馬大罵曰我不比你幾个負國賊我不去又謂其下)
(曰爾軍中豈無一个英雄劉豫逆臣不要隨酈瓊去從/逆不是好事衆皆環立不行瓊恐衆心動搖生變乃遣)
(人殺祉以/其衆降豫)八月以張俊為淮西宣撫使置司盱眙楊沂
中制置使劉錡副之置司廬州　以朱松為校書郎
九月張浚竄永州以趙鼎為左僕射　大饗明堂　冬
十月開講筵　上曰頃臺諫好以朋黨罪人如罷一相
則於所薦不論才否一時俱黜非所以惜人才厚風俗
也　復四川茶馬司　閏月以尹焞為秘書郎　詔舉
監司郡守　言者謂江西大旱李綱修城民不以為便
遂罷職　十一月張俊入見　十二月詔韓世忠移屯
鎮江朱松上疏曰淮淝東南之屏蔽而無故撤之非計
之得也　王倫還言金人許還梓宫及皇太后又許還
河南諸州上大喜副使朱弁因以表附倫歸　金人以
劉豫不能立國廢之齊立八年而亡　交趾李陽煥死
子天祚嗣　綦毋謹和尚嘯聚於三水鎮有船四十屠
三水鎮焚海安等鹽塲劉領時為廣州參議官帥所部
兵捕之遂殺綦毋謹和尚捕逐餘黨海道遂清以領知
郴州
戊午紹興八年春正月上在建康將還臨安參政張守
謂建康自六朝為帝王都且據㑹要以經理中原依險
阻以捍禦强敵陛下席未及煖今又巡幸百司六軍有
勤動之苦民力邦用有煩費之憂願少安於此以繫中
原民心趙鼎以為不可守求去出知婺州　秦檜議以
王倫使金請和左正言辛次膺力言國恥未雪義難講
好面陳及上疏者六七不從乃以母疾求去以次膺為
湖南提刑六月王倫偕金使來諭金主許和七月命再
使詔曰大金遣使至境朕以梓宫未還母后在逺陵寢
宫闕久稽汛掃兄弟宗族未得會聚南北軍民十餘年
間不得休息欲屈已就和在廷侍從之臣其詳思所宜
條奏來上　編修官胡銓上疏以為陛下一屈膝則祖
宗廟社之靈盡淪異域祖宗之赤子盡屬他人朝廷宰
執盡為陪臣異時敵人無厭安知不加我以無禮如劉
豫也哉夫三尺之童至無知也指仇讎而使之拜則艴
然怒堂堂天朝相率而拜仇讎曽無童稚之羞而陛下
忍為之耶奉使王倫誘致此使以詔諭江南為名欲臣
妾我執政孫近附㑹秦檜臣義不與檜等共戴天區區
之心願斷三人頭竿之藁街然後羈留金使責以無禮
徐興問罪之師則三軍之士不戰而氣自倍不然臣有
赴東海而死耳寧能處小小朝廷以求活耶書上連貶
竄　以胡世將為四川安撫制置使　趙鼎言中原有
可圗之勢乞召諸將進兵上曰今須與金議和梓宫與
太后淵聖皆未還若不與和無可還之理　蔡州亳州
來歸　二月上如臨安遂定都焉　胡安國致仕諡文
定　以王庶為樞密副使　三月秦檜為右僕射吏侍
晏敦復退而有憂色曰姦人相矣　封李天祚交趾郡
王　錄胡瑗後　夏四月命王庶視師江淮庶素有威
嚴庶坐壇上自大將三衙以下雖身任使相悉以戎服
步由轅門庭趨受命拜賜而出時岳飛與庶書曰今歳
若不舉兵當納節請閒庶稱其壯節　五月給貧民養
子錢　以張燾為兵部侍郎　六月復六路經制發運
使尋罷之　上以亮隂不臨軒參以四川類試人賜黄
公度二百九十人及第　試博學宏詞科　朱震卒
錄司馬光後　彗出西方　八月修徽宗實錄　以李
光參知政事光有人望欲藉光名以鎮厭耳　參政劉
大中與趙鼎合議以為屈已和戎不可檜怒令蕭振言
其罪出知處州振謂人曰如趙丞相不必論盖欲其自
為去就也　十月趙鼎罷出知紹興府　王庶論金不
可和檜恨庶乃落職予祠　十一月曽開以議和事不
便忤檜罷禮部侍郎　以勾龍如淵附㑹和議除御史
中丞　施廷臣力賛和議除監察御史　金使張通古
來議和以詔諭江南為名言先歸河南地徐議餘事提
舉洞霄宫李綱上疏言臣竊見朝廷使王倫使金國奉
迎梓宫往反屢矣今倫之歸與金使偕乃以詔諭江南
為名不著國號而曰江南不云通問而曰詔諭此何禮
也臣在逺方雖不足以知其曲折然以愚意料之金為
此名以遣使其邀求大畧有五必降詔書欲陛下屈體
降禮以聽受一也必有赦文欲朝廷宣布頒示郡縣二
也必立約束欲陛下奉藩稱臣稟其號令三也必求我
賂廣其數目使我坐困四也必求割地以江南為界淮
南荆襄四川盡欲得之五也此五者朝廷從其一則大
事去矣金人變詐不測貪惏無厭縱使聽其詔令奉藩
稱臣其志猶未巳必繼有號召或使親迎梓宫或使單
車入覲或使移易將相或使改革政事或竭取賦税或
朘削土宇從之則無有紀極一不從則前功盡廢反為
兵端以為權時之宜聴其邀求可以無後悔者非愚則
誣也　校書郎許忻因入對奏疏畧曰金人始南侵也
固嘗云講和矣靖康之初約肅王至大河而還已而挾
之北行訖無音耗河朔千里焚掠無遺復破威勝隆徳
等州淵聖常降詔書謂金人渝盟必不可守是歳又復
深入朝廷制置失宜都城遂陷敵情狡甚懼我百萬之
衆必以死爭也止我諸道勤王之師則又曰講和矣乃
邀淵聖出郊次邀徽宗繼往追取宗族殆無虚日傾竭
府庫靡有孑遺公卿大臣類皆拘執然後偽立張邦昌
而去則是金人所謂講和者果可信乎此已然之禍陛
下所親見今徒以王倫謬悠之説誘致敵人責我以必
不可行之禮而陛下遂以屈已從之臣是以不覺涕泗
之横流也　韓肖胄使金　是歳金伐䝉為所敗
　
　
　
　
　
　
　
　
　
　
　
　
　
　
　續宋編年資治通鑑巻四
