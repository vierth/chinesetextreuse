
　綱目續麟巻十八
　　　　　　　　　　　　　宜春張自勲撰
(丁/邜)宣宗皇帝大中元年
　　發明(按唐書宣宗之立亦不出武宗意而出于宦/官乃大書其年號者武宗未立太子而儲位)
　　(未定故也然其立也不書卽位/而書立其亦異于諸帝者矣)
　按會昌六年上書立光王忱爲皇太叔下書太叔卽
　位是未嘗不書卽位也發明謂不書卽位與諸帝異
　何與
(戊/辰)二年太皇太后郭氏暴崩于興慶宫
　　考異(據胡氏管見當書帝弑太皇太后郭氏于興/慶宫以著宣宗弑嫡母之罪且宣宗不以袝)
　　(葬配饗則其弑明矣况後魏廢后高氏暴/卒綱目特書胡太后弑則此亦當書弑)
　　分註(初憲宗之崩上疑郭太后預其謀又鄭太后/本郭太后侍兒有宿怨故上即位待郭太后)
　　(禮殊薄郭太后意怏怏一日登勤政樓欲自隕上/聞之大怒是夕暴崩外人頗有異論上不欲以郭)
　　(后袝葬有司請/葬景陵外園)
　當書帝弑太后郭氏于興慶宫太皇二字可省發明
　謂反書暴崩以著其欺世之罪特傅會綱目耳(𤼵明/繁冗)
　(無當故/不録)夫欺世之罪孰大于弑母之惡且彼欲欺世
　而我如其意成之可乎史家有微顯之法非所論于
　弑逆之際也發明可删○按憲宗之崩當時後世皆
　歸獄宦官未有議及郭后者宣宗疑郭后預謀必鄭
　后以宿憾誣之非事實也方穆宗之崩也宦官欲請
　郭太后臨朝郭后曰昔武氏稱制幾傾社稷我家世
　守忠義(郭太后汾/陽王孫)非武氏比自古豈有女子為天下
　主而能致唐虞之理者(正論可/為世法)取制書手裂之嗟乎
　郭后之賢若此而謂其有弑夫之意哉無其意而疑
　之其為私怨弑后明矣(即言可以知人持/此斷獄何慮疑案)
冬十一月萬壽公主適起居郎鄭顥
　　考異(萬上漏/以字)
　當從考異補以字(懿宗咸通十年/同昌公主倣此)○或曰建中二年
　永樂公主適田華不書以此書以何曰彼為大厯八
　年已書以故不再此一書也不書以則幾于奔矣故
　當補以字(十二年廣德公主/適于琮亦書以)
(己/巳)三年張直方歸京師(直方後降黄巢可/賤尤甚巢卒殺之)
　　分註(直方暴忍喜遊獵軍中將作亂直方知之舉/族逃歸京師軍中推牙將周綝為畱後)
　當書逃歸京師綱目不書逃非是○按齊桓公盟于
　首止鄭伯以王命圖歸春秋猶書逃以罪之(周惠王/將廢太)
　(子鄭而立帶桓公率諸侯㑹王世子于首止以定其/位王惡齊侯定世子使周公召鄭伯曰吾撫汝以從)
　(楚可以少安鄭伯喜于王命而畏/齊故逃歸不盟詳見魯僖公五年)况直方棄天子之
　命(是年六月以直方/為盧龍節度使)委軍來歸可不書逃以著其罪
　哉且綱目書此者為其逃也不逃亦何以書為故當
　補正(春秋傳云逃者匹夫之事直方本以避禍而不/免為匹夫亦可為不恤軍政而務茍免者之戒)
　(矣/)
李德裕卒
　　分註(范氏曰裴度德裕皆有功烈為唐賢相大中/以後無能繼之者德裕才優于度而德器不)
　　(及也盖度不為黨而德裕為黨是以度雖為小人/所傾而能以功名終德裕一失勢而斥死海上也)
　　書法(崖州司户也不書何削之也/黨禍不解德裕與有責焉)
　當加崖州司户四字○按德裕雖非裴度比視楊素
　林甫則逺甚楊李卒不書官而使德裕與之同則是
　功以罪掩而賢姦無别矣且書官非予之正以見天
　子大臣而卒于貶所則黨禍之責亦具其中愚于九
　齡之卒特書故相(𤣥宗開元二十八年書/故相張九齡卒于荆州)而于德裕不
　削其官庻幾權衡之平也(觀後追復官爵加贈僕射/說者謂公論不容冺益信)
　(不宜概削詳見/懿宗咸通元年)
(乙/亥)九年春正月成德節度使王元逵卒軍中立其子紹
鼎為畱後
　當作子紹鼎自為畱後軍中立其四字宜删○按唐
　紀謂紹鼎自稱畱後至本傳則云紹鼎為人淫湎自
　放性暴厚斂衆忿其虐欲逐之則其不協衆望可知
　矣當據唐紀書自綱目以為軍中立非也(此條無分/註姑據紀)
　(傳駁/正)
秋七月浙東軍亂逐觀察使李訥
　　分註(訥性卞急遇將卒/不以禮故亂作)
　此亦當書為其下所逐綱目誤
(丙/子)十年詔内園使李敬實剝色配南牙
　　分註(内園使李敬實遇鄭朗不避馬朗奏之上責/敬實對曰供奉官例不避上曰汝銜敕命横)
　　(絶可也豈得私出而不避/宰相乎命剝色配南牙)
　當作謫内園使李敬實配南牙剝色二字可删○按
　剥色乃事實耳義在於配南牙不繫乎色之降與否
　也(剝色謂剝降/服色而配役)止當於分註見之不宜大書大書則
　疑于罸之重矣非所以待内臣也
(丁/丑)十一年八月成德軍節度使王紹鼎卒軍中立其弟
紹懿(原本卒字誤/作薨今正)
　當作以其弟紹懿知畱後德下軍字羡(據咸通七年/紹懿卒書成)
　(德節度/無軍字)按紹懿將卒語兄子景崇曰吾兄以汝之幼以
　軍政授我則紹懿之嗣其出紹鼎之意可知故當書
　以以著鼎懿私相授受之罪(本傳謂宣宗以紹懿知/畱後不足據當是懿先)
　(立而後授之耳唐紀作紹懿自知畱後亦非/盖懿非鼎比也觀其語景崇以忠朝廷可見)曰軍中
　立則幾于公矣且罪在衆軍而非其實也
(癸/未)懿宗皇帝咸通四年八月以吳德應為館驛使
　　分註(臺諌上言故事御史廵驛不應忽以内臣代/之上諭以敕命已行不可復改左拾遺劉蛻)
　　(上言自古明君所尚者從諫如流豈有已行而不/可改且敕自陛下出之自陛下改之何為不可弗)
　　(聽/)
　　書法(以宦官為館驛使元和嘗書之矣常事也此/其書何自武宗以來閹豎少戢當時至有楊)
　　(劉怯懦隳敗舊風之語大中之世尤痛抑之懿宗/昏懦復任宦者書曰以吳德應為館驛使所以深)
　　(病帝/也)
　以下當補宦者二字(憲宗元和十二年書以/宦者為驛使無姓名)盖宦官
　為驛使(據代宗大厯十四/年本用御史為使)雖常事然會昌以來此風
　寖衰至懿宗而復熾特書宦者明唐之亡由懿宗也
　○按武宗命李燧鎮嶺南雖已授節以蕭倣之言遽
　遣使追之節及燧門而返懿宗乃以敕命已行為辭
　不逮武宗逺矣唐君至是每况愈下欲不亡得乎
(丁/亥)八年秋七月懷州民逐刺史劉仁規
　　分註(民訴旱仁規揭榜禁之民怒相與/作亂逐仁規掠其家貲久之乃定)
　當作懐州刺史劉仁規為其下所逐○按旱出于天
　非民所自致者刺史宜引咎籲天俾應時而雨以甦
　民困可也乃揭榜禁之民將何頼乎夫遇災而不卹
　民則平時之政事可知矣故當書為下所逐以明譏
　不在人之意綱目罪民而不及刺史非是書法謂不
　待貶而自見(見明年/書法)特傅會綱目耳夫不詳其罪之
　有無而概以見逐為貶則王承顔以嚴肅為驕卒所
　逐亦豈可貶乎(僖宗乾符四年鹽州軍亂逐刺史王/承顔朝廷與貪暴致亂者同貶時人)
　(惜/之)
(己/丑)十年六月陜民作亂逐觀察使崔蕘
　　分註(蕘以器韻自矜不親政事民訴旱蕘指庭前/樹曰此尚有葉何旱之有杖之民怒逐之蕘)
　　(走渴求飲民/以溺飲之)
　　書法(書懐州民逐刺史矣不書作亂也于是書作/亂逐觀察使而風俗之敗壞甚矣然則為其)
　　(上者無貶乎為民父母而至/于見逐不待貶而自見矣)
　此亦當書為其下所逐○按崔蕘之見逐與劉仁規
　一也綱目宜書為某所逐則與仁規無異書法因其
　異辭遂分淺深豈逐觀察使方謂之亂而逐刺史便
　非亂乎况蕘實自取非盡民罪雖不書作亂可也信
　如書法所云則魏博逐節度不書軍亂(見明/年)謂之非
　亂可乎况王承顔亦刺史也而鹽州軍亂(僖宗乾/符四年)又
　何說哉
秋八月賊將張𤣥稔以宿州降引兵進平徐州
　　分註(七月康承訓克臨渙㧞襄城畱武小睢等寨/曹翔㧞滕縣進擊豐沛賊諸寨戍兵多相率)
　　(保據山林有陳全裕者為之帥凡叛勛者皆歸之/至數千人承訓遣人招之遂舉衆來降賊將朱玫)
　　(亦以蘄沛降于曹翔承訓進抵宿州初龎勛怒梁/丕殺姚周使張𤣥稔代之以其黨張儒張寔等將)
　　(城中兵數萬拒官軍承訓攻之不能克遣辨士招/諭之𤣥稔嘗戍邊有功雖脅從于賊心嘗憂憤召)
　　(所親數十人謀歸國衆多從之乃勒兵斬儒等開/門出降承訓即宣敕拜御史中丞賜遺甚厚𤣥稔)
　　(復言今舉城歸國四逺未知請詐為城䧟引衆趨/符離及徐州賊黨不疑可盡擒也承訓許之宿州)
　　(舊兵三萬承訓益以數百騎皆賞勞而遣之𤣥稔/復入城暮𤼵平安火明日積薪數千束縱火焚之)
　　(如城䧟軍潰之狀直趨符離符離納之斬其守將/復得萬人北趨徐州圍之諭城上人曰朝廷唯誅)
　　(逆黨不傷良人汝曹奈何爲賊城守若尚狐疑須/臾之間同為魚肉矣于是守城者稍稍棄甲投兵)
　　(而下崔彦曾故吏路審中開門納官軍龎舉直許/佶自北門出𤣥稔遣兵斬之悉誅戍桂州者親族)
　　(皆死徐州遂平勛將兵二萬自石山出承訓引歩/兵八萬西擊之使朱邪赤心將數千騎為前鋒勛)
　　(襲宋州䧟其南城南掠亳州沙陀追及之官軍亦/大集縱擊殺賊近萬人餘皆溺死勛亦死數日乃)
　　(獲其屍賊寨皆/殺其守將而降)
　　書法(于是承訓攻宿州則曷為不書歸功𤣥稔也/其歸功𤣥稔何𤣥稔脅從于賊心常憂憤至)
　　(是不惟以宿州降又趨徐州攻下之則𤣥稔之功/大矣故自是承訓敗龎勛勛死不書而功賞以𤣥)
　　(稔為首綱目予人/反善之意深切矣)
　當作康承訓進攻宿州賊將𤣥稔出降引兵平徐州
　龎勛死○按𤣥稔雖懐憂憤之心非承訓遣使招諭
　𤣥稔未必翻城歸國觀始拒官軍承訓攻之不克可
　見及既降而承訓信任不疑既宣敕拜官復益以騎
　兵賜遺賞賚恩義並至𤣥稔所以能成功者皆承訓奬厲
　鼓舞之力也况徐州雖平而龎勛尚在非承訓引沙
　陀追之保無死灰復燃乎義當以承訓為首而𤣥稔
　次之書法不詳分註徒以綱目為據不知𤣥稔之反
　善固可予而承訓奉詔討賊卒殄巨冦其功顧可沒
　乎乃若賞功首𤣥稔特唐室不明輕重之過惡可因
　其無章(見貶承/訓𤼵明)使公道卒冺于後世耶信如書法所
　云則路巖韋保衡誣貶承訓(明年路巖韋保衡奏承/訓討龎勛逗撓不進又)
　(貪虜獲不時上功貶/承訓為恩州司馬)亦可為定論乎(龎勛以戊子十/月倡亂至己丑)
　(八月破滅史傳所載但聞其賜遺賞勞未云/捆載多藏而謂承訓逗畱貪獲誰其信之)愚故易
　書若此俟後之君子正焉○書承訓進攻以其既克
　臨渙復㧞諸寨招降諸戍兵不一而足也書𤣥稔出
　降以承訓遣辨士招諭𤣥稔始斬張儒等開門而出
　也書龎勛死既以示黨叛好亂者之戒(方其始事徐/州囚觀察䧟)
　(滁和既而殺彦曾自稱天册將軍其風聲氣燄不可/嚮邇而卒不免于死不書其死無以為黨叛好亂之)
　(戒故特著之提要/畧而不書非是)又以見承訓終能成功不負朝廷
　討賊之命也而繫于𤣥稔平徐州之下則𤣥稔之功
　亦著矣庻幾輕重適平而首尾皆明也
以張𤣥稔為驍衛大將軍康承訓為河東節度使杜滔
為義成節度使朱邪赤心為大同軍節度使賜姓李名
國昌辛讜為亳州刺史
　當作賜姓名李國昌同下軍字羡
(庚/寅)十一年二月南詔進攻成都
　都下當書不克而還○按南詔上年入冦陷嘉黎雅
　州至是進攻成都分註云四面攻城城中出兵擊之
　乃退又曰自是不復犯成都則未克也據龎勛攻泗
　州不克(九年十/二月)綱目書不克此當補不克而還四字
魏博逐其節度使何全皥
　博下漏軍亂二字(唐紀有軍/亂二字)○按唐紀稱殺而綱目
　書逐先逐而後殺也(詳見/本傳)綱目惡始之者故書逐不
　書殺殺由于逐也夫為軍而至于殺其主帥而不書
　亂可乎
(壬/辰)十三年春正月幽州節度使張允伸薨
　　考異(提要薨作卒據/凡例當從提要)
　當從提要作卒綱目書薨誤○或曰史稱允伸勤儉
　恭謹上下安之病甚表納旌節此所以書薨與諸藩
　異與曰不然允伸誠可嘉當書官以異之(如韓滉韋/皋之類是)
　(時允伸累進司徒太/傅同平章事兼侍中)不應遽從薨例蓋薨者近乎君
　之辭也使卒可書薨則薨亦可書崩不幾亂君臣之
　分乎故曰當從提要
五月殺國子司業韋殷裕
　　分註(國子司業詣閤門告郭淑妃弟隂事上怒杖/殺之閤門使亦坐受狀奪紫配陵○胡氏曰)
　　(懿宗淫刑人能譏之殷裕出/位而言非所宜得無罪乎)
　殷裕出位而言罪也殺之甚矣故從無罪書殺
(丙/申)僖宗皇帝乾符三年三月崔彦昭罷以王鐸同平
章事
　　考異(提要罷/作卒)
　據本傳彦昭以疾去位授太子太傅卒則此當從綱
　目作罷提要不必從
以王仙芝為神䇿押牙不受
　　分註(王仙芝攻蘄州以書與刺史裴渥約歛兵不/戰渥許為之奏官開城延仙芝及黄巢軰入)
　　(城置酒厚贈之表陳其狀詔以仙芝為左神䇿押/牙仙芝甚喜黄巢大怒曰始者共立大誓横行天)
　　(下今獨取官而去使此五千餘衆安所歸乎因毆/仙芝傷首其衆喧譁不已仙芝遂不受命大掠蘄)
　　(州分其軍三千餘人從仙芝及尚/君長二千餘人從巢分道而去)
　　書法(凡封拜書不受嘉讓也此其書不受何不滿也/終綱目書不受十九不拜三讓還一自是以後)
　　(三書不受王仙芝梁王/全忠閩主昶皆慊者也)
　書不受著伉也仙芝嘗書冦矣(上書王仙芝/冦淮南諸州)朝廷不
　能討一旦赦其罪而與之官在仙芝宜大喜過望束
　身歸闕而且不受其視朝廷何如哉故書不受既以
　著仙芝之伉又以見朝命之不能行于盗賊也茍以
　為不滿則是時仙芝固甚喜安見其有慊乎書法與
　梁王閩主例論非是(不滿者黄巢也此書仙芝不受/當以鄙説為正或曰不滿亦伉)
　(也按不滿有要求增秩之意觀其分道而/去直欲横行天下豈復以官爵為念也哉)
(丁/酉)四年秋七月王仙芝黄巢圍宋州
　　分註(賊圍宋威于宋州將軍張自勉將忠武兵/七千救之殺賊二千餘人賊解圍遁去)
　州下當書將軍張自勉救却之○按仙芝陷安州(見/下)
　(條/)由解宋州之圍也今上不書救却則仙芝方圍宋
　州何從而陷安州耶且明年以自勉副元裕(曾元裕/大破王)
　(仙芝于申州詔以為/招討使張自勉副之)議者猶稱宋州之事則此當因事
　而見以明自勉非無功于唐者豈宋威邀倖欺罔者
　等哉(仙芝未死而奏已死楊復光說降尚君/長而以為戰擒皆威之邀倖欺罔也)所謂先
　經以起義也
鹽州軍亂逐刺史王承顔詔貶承顔象州司户
　　考異(象上漏/為字)
　　分註(承顔素有政聲以嚴肅為驕卒所逐/朝廷與貪暴致亂者同貶時人惜之)
　當作詔貶刺史王承顔為象州司户(上書軍亂下書/貶刺史賞罸之)
　(無章可/見矣)去逐刺史王承顔六字○據分註承顔素有
　政聲特以嚴肅為驕卒所逐則無罪也無罪而書逐
　雖驕卒之過為刺史者不亦怩乎勲故删此六字所
　謂為賢者諱也(據長慶二年崔羣為王智興所逐中/和元年鄭畋為李昌言所逐綱目並)
　(不書/逐)而直書貶承顔于軍亂之下微示朝廷不察所
　由概從貶例之謬史稱時人惜之者其在斯與若上
　書逐下書貶安知承顔非以貪暴致亂而謂為人所
　惜耶失闡幽之義矣
(戊/戍)五年招討副使曾元裕大破王仙芝于申州詔以為
招討使張自勉副之
　以下當補元裕二字
(己/亥)六年秋七月黄巢陷廣州
　　分註(黄巢上表求廣州節度使上命大臣議之左/僕射于琮以為廣州市舶寳貨所聚豈可令)
　　(賊得之宰相請除巢率府率從之巢得告身大怒/詬執政急攻廣州陷之執節度使李迢使草表迢)
　　(曰予代受國恩親戚滿朝/腕可斷表不可草巢殺之)
　下當補節度使李迢死之○按唐室節使非自為亂
　(中和三/年韓簡)則降賊耳(中和六年/秦宗權)僅一李迢猶知國恩不
　為賊草表遂殺其身可不特著其節乎故當補書
十一月王鐸罷以盧攜同平章事
　當書復以盧攜同平章事○按攜以元年與鄭畋同
　平章事五年罷至是再相史稱攜内挾田令孜外倚
　高駢卒致陷東都(廣明元年黄巢/陷東都入潼關)而走興元(本年黄/巢入長)
　(安帝走/興元)皆宰相非其人之過也故當書復復者不宜
　復也
(庚/子)廣明元年河東軍亂殺節度使康傳圭
　　分註(傳圭貪虐遣敎練使張彦球將兵追沙陀至/百井軍變還殺傳圭朝廷聞之遣使宣慰曰)
　　(殺節度使事出一時/各宜自安勿復憂懼)
　　書法(天平軍亂書詔本軍宣慰之病唐也于是遣/使宣慰其不書宣慰何畧之也曷為畧之紀)
　　(綱掃地以是為/不足復病也)
　不書宣慰諱之也殺節使不問而使之自安是縱賊
　也惡可聞于後世乎諱而不書所以深病之也書法
　以為略之非是
以李順融為樞密使
　　分註(始降白麻/與宰相同)
　　書法(為樞使多矣未有書者書順融何始降麻也/竇文塲之為中尉也嘗請麻矣德宗不許至)
　　(是降麻遂與宰相/等唐欲不亡得乎)
　此亦當書宦者方見降麻之非綱目略之非是
(辛/丑)中和元年春正月幸成都
　　考異(幸上漏/帝字)
　當作帝如成都(唐紀亦/作如)○據凡例廵行郡國曰如官
　府第宅曰幸成都郡國非第宅也故當作如
黄巢遣尚讓冦鳯翔鄭畋擊敗之
　　考異(按擊當作討/敗當作破)
　前已書討(上年書鳯翔節度使/鄭畋合鄰道兵討賊)此書擊者為彼來冦
　則應兵也考異不必從
八月星交流如織或大如杯碗
　交字羡書如織則交可知故當删去
(壬/寅)二年李克用冦蔚州
　　書法(前書赦克用召之矣此其書㓂何/既陷忻代復犯蔚州是賊而已矣)
　冦陷皆賊也(凡例犯順曰/冦冦得曰陷)書法謂復犯蔚州是賊而
　已然則忻代之陷獨非賊乎勲謂當云前書赦克用
　召之矣此其書冦何未順命也故前書陷此書冦賊
　之也
(癸/卯)三年以王鎔為成徳畱後
　　考異(刋本大書漏成德節度使王景宗卒九字分/註漏子鎔生十年矣軍中立為留後十二字)
　當從考異書成德節度使王景宗卒(本傳作/景崇)去以王
　鎔為成德畱後八字入分註○按本傳云鎔年十歳
　軍中推為畱後不應以朝命書之(按龍紀元年平盧/軍推王敬武子師)
　(範為畱後綱目不書書平/盧節度使王敬武卒可證)
五月李克用破黄巢収復長安
　　分註(李克用與忠武將龎從河中將白志遷等引/兵先進與黄巢戰于渭南一日三㨗義成義)
　　(武等軍繼之賊衆大奔克用等入京師巢焚宫室/遁去多遺珍寳于路官軍爭取之不急追賊遂逸)
　　(去/)
　當作李克用復長安黄巢遁○按書復長安則黄巢
　之破可知(元年書黄/巢據長安)不書遁無以見巢之尚存也(趙/犨)
　(云巢不死長/安必東走)是役也官軍爭取珍寳不急追賊故巢
　得逸去然則書遁又以罪官軍之不力也
六月黄巢取蔡州節度使秦宗權降之合兵圍陳州
　　分註(巢使其驍將孟楷將萬人擊蔡州宗權迎戰/而敗遂稱臣于巢初陳州刺史趙犨謂將佐)
　　(曰巢不死長安必東走陳其衝也不可不為之偹/乃完城塹繕甲兵積芻粟六十里之内民有資糧)
　　(者悉徙入城多募勇士使子弟分將之楷果移兵/擊陳犨先示之弱伺其無偹襲擊殺獲殆盡巢聞)
　　(之怒與宗權合兵圍之掘塹五重百道攻之陳人/大恐犨諭之曰忠武素著義勇陜州號為勁兵况)
　　(吾家久食陳禄誓與此州存亡且殉國而死不愈/于臣賊而生乎有異議者斬數引銳兵開門擊賊)
　　(破之巢益怒營于州北為持久之計時/民間無積聚賊掠人為糧置舂磨寨)
　取當作冦○或曰宗權既降巢已得蔡州曷為書冦
　不書取曰此以重宗權之罪也(書降則取可知取由于/降故以蔡州之失罪宗)
　(權/也)使宗權能如趙犨之徇國巢豈遽得蔡哉觀其始
　而稱臣繼而合兵其敗也非獨戰之不力蓋心乎巢
　者也(厥後巢平而宗權復熾其殘暴/更甚于巢固知宗權欲為巢也)若直書曰取則
　宗權之降似猶近于脅從者不且以寛其罪乎
左驍衛上將軍楊復光卒于河中
　　考異(提要驍/作騎)
　按唐志十六衛無稱騎者當從綱目作驍提要誤
(甲/辰)四年盜殺中書令王鐸
　　分註(鐸厚于奉養徙義昌節度使過魏州侍妾成/列服御鮮華魏博節度使樂彦禎之子從訓)
　　(圍而殺之掠其侍妾彦/禎以盜聞朝廷不能詰)
　　𤼵明(王鐸書爵豈予之乎鐸身為相臣慢藏誨盜禎/故反書其官以見其有愧是職且以重樂彦)
　　(之罪也然則武元衡何以亦書盗殺曰元衡以身/徇國固非王鐸以身徇貨之比故元衡之書官所)
　　(以美其能盡忠之義而王鐸之/書官所以削其節度使之職也)
　以書官為媿鐸可也謂削其節度使之職則非也豈
　節使顧重于宰相乎(觀牛僧孺鎮襄陽栁/公綽服櫜以候可見)據分註鐸
　本由中書徙義昌方過魏州而盗殺之則是殺中書
　令而已發明傅㑹綱目而不得其説多此類宜删
(丙/午)光啟二年二月至興元
　　書法(僖宗于是再走興元矣前書車駕至興元此/其不書車駕何散關之走掖過烟中夜宿板)
　　(下其至興元别徑山道盖仗衛有不/能從者矣故上書走下不書車駕)
　按前書車駕至興元者以上無車駕字(廣明元年十/二月黄巢入)
　(長安上走興/元無車駕字)下有僭號討賊二事(走興元下書黄巢/僭號鄭畋合鄰道)
　(兵討/賊)故特書之(廵行例云聞有異事則書/帝車駕二字亦猶帝耳)此不書車
　駕䝉上文耳(上書朱玫李昌符追逼車/駕上復走興元入大散闗)所謂閒無異
　事不書帝也書法以為仗衛不從不書車駕穿鑿無
　謂信如所云則前此走興元史稱百官皆莫之知(詳/元)
　(年分/註)豈復能備仗衛乎使其當書雖無仗衛亦不可
　略(如元年/是也)如䝉上文即仗衛皆備亦可不書書法見
　不逮此謬甚
朱玫遣王行瑜冦興州詔神䇿都將李茂貞拒之
　　考異(提要貞下/有等字)
　　分註(茂貞博野人宋文/通也以功賜姓名)
　據分註但詳茂貞姓名而不他及則提要等字可省
(戊/申)文德元年魏博軍亂逐其節度使樂彦禎推牙將
羅𢎞信知畱後事
　事字羡(唐紀無/事字)下書以𢎞信知魏博畱後無事字
(己/酉)昭宗皇帝龍紀元年十一月上更名曄
　　考異(上當/作帝)
上祀圜丘
　　考異(上當/作帝)
　前上字當從考異作帝下上字羡凡例閒無異事不
　書帝考異謂當作帝非也
(庚/戌)大順元年昭義軍亂殺畱後李克恭朱全忠取潞州
李克用遣兵圍之詔以孫揆領昭義節度使
　　考異(舊例諸本詔以至度使一/十字誤作分註今特增之)
　詔以至度使十字宜仍分註考異説誤○按四月以
　張濬為招討制置使孫揆副之(四字見/上分註)此特領昭義
　節度非實任也故八月李克用執孫揆仍稱招討副
　使而不曰昭義節度固知副使其職節度特遥領耳
　不必大書
秋八月李克用執招討副使孫揆以歸殺之
　　分註(七月官軍至隂地關朱全忠遣驍將葛從周/將千騎自壺闗夜抵潞州犯圍入城又遣别)
　　(將攻李罕之于澤州奏請遣孫揆赴鎮張濬亦恐/昭義遂為汴人所據使揆將兵二千趣潞州八月)
　　(𤼵晋州李存孝聞之以三百騎伏于長子西谷中/擒揆及中使韓歸範獻于克用克用欲以揆為河)
　　(中副使揆曰吾天子大臣兵敗而死分也豈能復/事鎮使耶克用怒命鋸之不能入揆罵曰死狗奴)
　　(鋸人當用板夾汝豈知耶乃以/板夾而鋸之至死罵不絶聲)
　　書法(于是揆罵賊死不書死之何書執殺所以罪/克用也然身為招討不備不虞揆亦不得不)
　　(受其咎矣故不書/昭義節度書招討)
　此例不得書死之故書執殺(後周顯德三年/孫晟書殺倣此)所謂據
　事直書耳書法以為不書死之而書執殺非是揆書
　副使乃因事見官之義(四月以揆副張濬/未見大書故著之)按分註張
　濬恐昭義為汴人所據使揆將兵趣潞州李存孝聞
　而擒之是未得為昭義節度也故不書書法以為罪
　其不備尤誤
(辛/亥)二年九月以楊復恭為上將軍致仕
　　分註(楊復恭總宿衛兵專制朝廷諸假子皆為節/度使又養宦官子六百人皆為監軍上舅王)
　　(瓌求節度使復恭不可瓌怒詬之復恭奏以為黔/南節度使至桔栢津覆諸江中上深恨之李順節)
　　(盡以復恭陰事告上上乃出復恭為鳯翔監軍復/恭愠懟不肯行稱疾求致仕從之使者致詔命還)
　　(復恭潛/刺殺之)
　當書宦者楊復恭自以上將軍致仕○按分註上出
　復恭為鳯翔監軍不肯行稱疾求致仕從之則自致
　也當以自致為文以著䟦扈違命之罪書法以為勒
　致仕非是使昭宗果能勒致仕何至監軍之命不行
　乎(君命不行而勉從/所求何勒之有)
十二月殺天威都頭李順節
　　分註(順節恃恩驕横出入常以兵自隨中尉劉景/宣西門君遂惡之白上恐其作亂誘殺之百)
　　(官表/賀)
　當作李順節伏誅○按分註首稱恃恩驕横末云百
　官表賀則順節之罪可知矣(順節若無大罪/百官何至表賀)例當書
　誅以正其罪綱目以無罪例書殺非是(凡例無罪曰/殺某官某)
(壬/子)景福元年夏四月以錢鏐為武勝軍防禦使楊行密
取楚州
　楊上漏圏子異事連書非是
(癸/丑)二年冬十月殺雷州司户杜讓能以李茂貞為鳯翔
兼山南西道節度使
　　分註(李茂貞勒兵不解請誅杜讓能然後還鎮崔/昭緯復從而擠之遂賜死自是朝廷動息皆)
　　(稟于邠岐南北司徃徃依附二鎮以邀恩澤復以/茂貞鎮兩道于是茂貞盡有鳯翔興元洋隴秦十)
　　(五州/之地)
　以上漏復字當據分註補書(據元年以時溥為感化/節度使書復書法云譏)
　(不能/令也)○按是年正月以李茂貞為山南西道節度使
　茂貞不奉詔八月以覃王嗣周為京西招討使討李
　茂貞九月李茂貞與王行瑜合兵拒官軍官軍逃潰
　是月復以李茂貞為鳯翔(僖宗光啓三年以茂/貞為鳯翔節度使)兼山
　南西道節度使所謂不能令也故當書復
(甲/寅)乾寧元年以鄭綮同平章事
　　分註(綮好詼諧多為歇後詩譏嘲時事上以為有/所藴手注班簿命以為相聞者大驚堂吏徃)
　　(告之綮笑曰諸君大誤使天下更無人未至鄭綮/吏曰特出聖意綮曰果如是奈人笑何既而賀客)
　　(至綮搔首言曰歇後鄭五作宰相/時事可知矣累讓不獲乃視事)
　　發明(按黄震曰大臣之事君未有進退之迹不明/而可以成事業者也唐末諸相率賂權宦以)
　　(求進用及其得之也又相率植黨與以持之綮之/初相獨驚怪而固辭其進甚明也既相未幾又獨)
　　(致仕而速去其退甚明也使世之仕者人/人如綮豈有欺君誤國貪權固寵之患哉)
　綮進退不可謂明其進也特昭宗之闇耳(語云君子/不以言舉)
　(人觀綮自/言尤可見)至其退也尤以不合衆望而後避位(見致/仕條)
　(分/註)所稱明者安在哉如古量而後入(禮少儀云事君/者量而後入不)
　(入而/後量)不可則止(語云大臣以道/事君不可則止)乃所謂明綮果有一
　于此哉縱使人人如綮亦何與君國事而謂綮之進
　退可與大臣等乎大臣之事君不在其迹在其心心
　乎君者迹雖若濡(見易夬卦/九三爻辭)未始不可以成事業如
　狄仁傑之于武后是也不然悻悻求去若宋王安石
　之于神宗其事業又何如哉然則黄震之言初非定
　論而發明援以為證非矣
(乙/卯)二年李克用還晉陽
　　分註(克用遣掌書記李襲吉入謝請乗勝勢遂取/鳯翔上謀于貴近或曰茂貞復滅則沙陀大)
　　(盛朝廷危矣上乃賜克用詔褒其忠欵且言不臣/之狀行瑜為甚茂貞韓建自知其罪職貢相繼且)
　　(當休兵息民克用奉詔而止既而私謂詔使曰觀/朝廷之意似疑克用有異心也然不去茂貞闗中)
　　(無安寧之日又詔免克用入朝將佐或言今掃清/闕庭豈可不入見天子克用猶豫未决蓋寓曰天)
　　(子還未安席人心尚危大王若引兵渡渭竊恐復/驚駭都邑人臣盡忠在于勤王不在入覲願熟圖)
　　(之克用笑曰蓋寓尚不欲吾入朝况天下之人乎/乃表曰臣總帥大軍不敢徑入朝覲表至京師上)
　　(下始安克用遂引兵歸而茂貞驕横如故河西州/縣多為所據○胡氏曰克用所與謀者蓋寓而已)
　　(而寓于此有失䇿焉當此時也正當勸克用入覲/力陳茂貞不誅必為後患之意不然將在軍君令)
　　(有所不受蕩清岐華駐師郊畿釋戎服以見天子/身輔朝政修明紀律使東冦不得西略王室安矣)
　　(釋此不為而區區疲力于幽州爭地于慈隰遂使/全忠先手遂移唐祚晉陽岌岌幾不自保此豈非)
　　(初謀不/逺故與)
　　書法(于是詔使還鎮不書詔何嘉克用也奉詔討/賊賊既討矣奉詔而還克用于是知有臣節)
　　(矣不書詔還深予之也然則克用不能遂討茂貞/輕聽蓋寓以貽後患非失計與車駕初還人心岌)
　　(岌蓋寓蓋深知之使綱目于寓有所/不可他日必不以押牙而書卒矣)
　書李克用還晉陽惜之也若以為嘉克用則特書奉
　詔尤足以著臣節(當時不奉詔者多矣而克用/能奉詔非予之乎曷為不書)而書
　法以不書詔為深予之勲所不解押牙書卒以寓有
　省歛求賢之書(寓卒遺書勸克用省/營繕薄賦歛求賢俊)非專以是予寓
　也使綱目果以寓為可則分註何以録胡氏之説哉
　或曰此昭宗詔之也惡可為克用罪曰非罪克用正
　為唐惜耳然則曷為不書詔人心岌岌唐盖有不得
　已焉者(胡氏謂昭宗/黨茂貞非是)故以克用自還為文若或使之
　而唐(觀分註表至京師上下始安可/見胡氏謂昭宗黨茂貞非是)之亡决于此矣
　所以深惜之也
(丙/辰)三年五月董昌去僭號
　　分註(董昌使人覘錢鏐兵有言其彊盛者輙怒斬/之言兵疲食盡則賞之顧全武進兵越州昌)
　　(出戰而敗全武圍/之昌始懼去帝號)
　此條宜删(昌僭號後大書削奪官爵不與其僭也今/復特書去號是成其為僭矣故當删去)
　○按董昌去號特以戰敗而懼非有悔過效順之意
　也况全武攻越州克其外郭昌猶據牙城拒之(見下/伏誅)
　(分/註)去號安足録哉勲意删此五字以分註并入伏誅
　為一條(下書錢鏐克越/州董昌伏誅)明昌之虚文不足以逭罪而
　無德妄動者終亦必亡而已矣綱目既予其去號則
　全武之刃宜從末減何以大書伏誅乎(凡大書非美/則惡書去僭)
　(號是予其去/也故當從删)
冬十月以孫偓為鳯翔四面行營招討使討李茂貞
　　分註(茂貞上表請罪仍獻助修宫室/錢韓建復佐佑之竟不出師)
　　書法(不行矣何以書病昭宗也勃焉而興兵/忽焉而罷之書所以著其無成命也)
　貞下當有不果行三字(如綱目原文竟可不書且此/不書不果行而下書以茂貞)
　(為西川節度/自相矛盾)○按大書以見義分註以紀事義在不
　行宜大書以病之今但云討李茂貞而不書不果行
　安見其無成命耶書法不察概以興罷並稱是綱目
　無别也果爾春秋二百四十二年不立分註將何以
　見義耶
(己/未)光化二年保義軍亂殺節度使王珙
　　分註(珙性猜忌雖妻子親近常/不自保至是為麾下所殺)
　當書保義節度使王珙為其下所殺○按分註珙性
　猜忌雖妻子親近不自保然則非有能殺珙者珙自
　取殺耳故當書為下所殺以致責躬之義不宜專蔽
　罪于麾下也
(庚/申)三年十一月宦者劉季述等幽帝于少陽院而立太
子裕(原本宦者作中尉帝作上述下/漏等字今並從考異考證更定)
　　分註(進士李愚客遊華州上韓建書曰明公居近/闗重鎮君父幽辱坐視凶逆而忘勤王之舉)
　　(僕所未諭也一朝山東侯伯唱義連衡鼔行而西/明公欲求自安其可得乎不如馳檄四方諭以逆)
　　(順軍聲一振則元㓙破膽旬浹之間二豎之首傳/于天下計無便于此者建雖不能用厚待之愚堅)
　　(辭而去○胡氏曰李愚自為進士時已有逺見忠日/謀宜終為世用也惜其所告非所當告爾韓建前)
　　(肆其凶悖今日豈能率義乎不可與/言而與之言失言愚于是為不知矣)
　愚亦不得已而為此言(君父在難雖怨仇猶望/其拯救愚之心何異是)豈顧
　其能率義與否乎且所言者多利害之辭非專以義
　率之也建雖不能用終厚待愚未可謂失言胡氏以
　為不知持論雖正要未諒愚不得已之心耳(觀其堅/辭而去)
　(益信言非得已/不可謂不知)
(辛/酉)天復元年以韓全誨張彦𢎞為中尉袁易簡周敬
容為樞密使
　　考異(以下漏宦/者二字)
　　分註(敕近年宰相延英奏事樞密使侍側爭論紛/然撓權亂政自今並依大中舊制俟宰相奏)
　　(事畢方得升殿承受公事崔𦙍陸扆上言禍亂之/興皆由中官典兵乞令𦙍主左軍扆主右軍則諸)
　　(侯不敢侵陵王室尊矣上召李繼昭等謀之皆曰/臣等累世在軍中未聞書生為軍主若屬南司必)
　　(多所變更不若歸之北司為便于是復以宦者為/中尉又徵前樞密使嚴遵美為兩軍中尉觀軍容)
　　(處置使遵美曰一軍猶不/可為况两軍乎固辭不起)
　當作復以宦者某某為中尉○據分註崔𦙍陸扆(崔/陸)
　(時同平/章事)請解中官兵柄歸之宰輔上召李繼昭(即孫/德昭)
　(賜今/姓名)等謀之皆以為不便于是復以宦者為中尉則
　此當書復明解酲以酒濡首而不知節也考異但知
　漏宦者而不書復非是
二月朱全忠取河中晉絳等州執王珂以歸殺之
　　分註(朱全忠既服河北欲取河中以制河東遣張/存敬將兵三萬襲之而自以中軍繼其後晉)
　　(絳不意其至皆降全忠畱兵守之以扼河東援兵/之路珂告急于李克用克用兵不得進報曰不若)
　　(舉族歸朝珂又遺書李茂貞茂貞不報存敬圍河/中王珂欲奔京師而人情離貳不復能出遂請降)
　　(全忠馳赴之至虞鄉哭重榮墓盡哀河中人皆悦/珂欲面縳全忠止之曰太師舅之恩何可忘若郎)
　　(君如此使僕異日何以見舅于九泉乃以常禮出/迎全忠表張存敬為畱後珂舉族遷于大梁後全)
　　(忠竟/殺之)
　甚矣小人之難測也觀全忠哭重榮墓及所以語珂
　者豈不仁人義士乎而卒殺珂所稱見舅九泉者安
　在哉(全忠王出事重榮為甥舅德其全已/指日月為誓至是背之詳見珂傳)椒殿之械
　已具于此(天祐元年全忠使蔣元暉等弑帝于椒殿/矯詔稱宫人裴貞一弑逆全忠聞之陽驚)
　(哭自投于地/曰奴輩負我)而唐君臣不悟惜哉
朱全忠引兵至鳯翔城東而還
　　分註(朱全忠至長安宰相帥百官班迎至鳯翔軍/于城東李茂貞登城謂曰天子避災非臣下)
　　(無禮讒人誤公至此全忠報曰韓全誨刼遷天子/今來問罪迎扈還宫岐王若不預謀何煩陳諭上)
　　(屢詔全忠還鎮全忠乃/拜表奉辭移兵北趣)
　　書法(還者何順辭也全忠為𦙍所召稱兵西向以/致全誨刼遷綱目曷為不以犯闕書恕之也)
　　(其恕之何奉詔而還則猶知有王命/矣是故其𤼵也書舉兵其還也書還)
　書至鳯翔城東危之也書還幸之也是時百官班迎
　全忠已儼然帝制矣倘急于取國固易若反手而奉
　詔北趣豈非幸哉(觀明年全忠/圍鳯翔可見)書法以為順辭非是
　使果知有王命當大書全忠奉詔而還鎮何以書引
　兵至鳯翔城東而還耶比事以觀義自見矣
(壬/戌)二年二月李克用遣兵攻慈隰逼晉綘朱全忠還
河中遣兵擊之
　　考異(提要攻/作取)
　　分註(先是朱全忠移軍武功嗣昭等攻慈隰以分/其兵勢全忠遂還河中嗣昭等克二州進逼)
　　(晉絳全忠遣兄子友/寜㑹氐叔琮擊之)
　據分註嗣昭等克二州當從提要作取綱目書攻而
　後則克之也宜以後為正還河中在克二州之先今
　置于逼晉絳之下亦非其實愚意當删此三字直書
　全忠遣擊可也(全忠出入分註自明不必一一見于/大書如綱目所書則移軍武功又何)
　(以略耶大抵攻圍擊取宜/得其實而出入不必詳也)
(癸/亥)三年王師範以淮南兵撃朱友寧斬之秋七月梁王
全忠擊師範破之遣楊師厚攻青州
　上擊字當作討斬當作誅○按前書師範討全忠(本/年)
　(正月平盧節度使王/師範𤼵兵討朱全忠)賊之也友寧則黨全忠而拒師
　範者(三月全忠遣朱友寧/葛從周擊王師範)義當書討書誅今書擊書
　斬與書全忠擊師範何異是唐未亡而先以敵國待
　全忠君臣之分安在哉曰未幾師厚逼青州師範降
　故綱目微之以示貶勳曰不然師範降在九月而友
　寧之死則在六月當其誅友寧師範固唐帥也安知
　其後之必降而先書擊以貶之哉况書討書誅所以
　正友寧之罪非必以是予師範也又何疑焉
宿衛使朱友倫卒
　　分註(友倫擊毬墜馬而卒全忠疑崔𦙍為之殺/同戲者十餘人遣兄子友諒代典宿衛)
　友倫不當卒也其卒而書官何為全忠書也全忠使
　友倫典宿衛為已非為君也(觀倫卒諒/代可見)友倫擊毬墜
　馬而卒何與𦙍事而疑𦙍為之𦙍之死兆于此矣(天/祐)
　(元年全忠令/友諒殺崔𦙍)故特書之具官非予倫所以著全忠之
　私也
十一月楊行密克宣州斬田頵
　　分註(初頵聞臺濛將至自將歩騎迎戰濛以楊行/密書徧賜頵將皆下馬拜受濛因其挫伏縱)
　　(兵擊之頵兵遂敗奔還城守濛引兵圍之頵帥敢/死士數百出戰濛擊斬之遂克宣州初行密與頵)
　　(同里相善約為兄弟及頵首至視/之泣下與諸子以子孫禮事其母)
　據分註當書楊行密將克宣州(八月克潤州亦書遣/兵非行密自将也)
　○按克宣州者臺濛也是時行密方在鎮安得直以
　行密主名况頵與行密同里相善頵首至行密猶泣
　下而云行密斬田頵尤非其實故當補將字
(甲/子)天祐元年王建遣兵迎車駕
　　分註(上遣閒使以御札告難于建建遣王宗祐將/兵㑹鳯翔兵至興平遇汴兵不得進而還建)
　　(始自用墨制除官云/俟車駕還長安表聞)
　　書法(遣迎何譏也天子在難躬迎事未可知/而遣兵迎以為是為恭而已故譏之)
　　𤼵明(王建之兵實未嘗得進而以迎車/駕書之者予其有勤王之意也)
　書遣兵迎車駕罪其慢也書法以為為恭非是夫天
　子告難不躬迎而遣兵兵安得進耶建本無勤王之
　意(觀自用墨制/除官可見)𤼵明謂書以予之尤謬
秋八月全忠弑帝于椒殿太子祝即位
　　考異(全上漏梁王二字○按安漢公/莾弑帝宋公劉裕弑帝並書爵)
　　分註(初全忠見德王裕眉目疎秀年齒已壯惡之/私謂崔𦙍曰德王嘗奸帝位豈可復留公何)
　　(不言之𦙍言于帝帝問全忠全忠曰陛下父子之/間臣安敢竊議此崔𦙍賣臣耳帝自離長安日憂)
　　(不測與何后終日沈飲或相對悲泣全忠使蔣𤣥/暉伺帝動静帝從容謂𤣥暉曰德王朕愛子全忠)
　　(何故堅欲殺之因泣下齧中指血流𤣥暉具以語/全忠全忠愈不自安時李茂貞等移檄徃來皆以)
　　(興復為辭全忠方西討以帝有英氣恐變生于中/欲立㓜君易謀禪代乃遣判官李振至洛陽與𤣥)
　　(暉及朱友恭氏叔琮等圖之𤣥暉選牙官史太等/百人夜叩宫門殺宫人裴貞一帝在椒殿方醉遽)
　　(起單衣繞柱走太追弑之昭儀李漸榮以身蔽帝/呼曰寧殺我曹勿殺大家太亦殺之𤣥暉矯詔稱)
　　(貞一漸榮弑逆立輝王祚為皇太子更名祝于柩之/前即位時年十三宫中恐懼不敢出聲哭全忠聞)
　　(陽驚哭自投于地曰奴軰負我令我受惡名于萬/代至東都伏梓宫痛哭殺友恭叔琮友恭臨刑大)
　　(呼曰賣我以塞天下之謗/如鬼神何全忠遂辭赴鎮)
　　書法(弑君之賊或書爵或書姓恒也此其並不書/姓何全忠六月書討既削其爵矣于是弑君)
　　(不可以不重貶也故再削其姓○晉王儼不書太/子中尉立之也此亦𤣥暉矯立耳其書太子何幸)
　　(之也當是時唐旦暮亡君弑而有正統在/固君子之所幸也故不得以從恒法也)
　莽書安漢公罪太后也劉裕書爵自綱目之誤考異
　援莽裕以例全忠非是○上書弑帝下書太子即位
　太子將與聞乎故與非也𤣥暉代弑主者未至姑立
　一人以為名耳(詳玩分/註自見)然則曷為不書立誅意也全
　忠弑帝急于得國不欲唐祚之延其立太子非其本
　心也是又愈于擅置其君者矣故削之春秋之義先
　君不得正其終嗣子不得正其始昭宗弑矣而太子
　得書即位閔之也祝方爼上肉而蚩然即位不自知
　葅醢之將及也愚亦甚矣故弑君大變也而從其恒
　辭所以深譏之也書法以為幸之(唐雖未亡統統已/在梁何幸之有)
　謬甚
(乙/丑)昭宣帝天祐二年
　　書法(君立踰年改元恒也昭宣于是踰年矣而不/改先君之舊號則臣子之罪也其畏全忠甚)
　　(矣綱目非元年不書號于是特書昭宣帝天祐/二年所以表其為新君之初年所以正其始也)
　二年書號亦有之(睿宗書景雲二年/肅宗書至德二年)但非昭宣之比
　耳昭宣雖立臣子不敢以為君觀禮院奏祀南郊全
　忠謂欲郊天以延唐祚歸罪栁燦等而殺之(見罷謁/郊廟分)
　(註/)孰敢目為新君而改元以正其始乎特書昭宣于
　二年之上雖表年首事之恒辭亦聊以存唐室如綫
　之緒耳書法以為正始非是
六月殺裴樞獨孤損崔逺陸扆王溥等三十餘人
　　考異(殺上漏全/忠二字)
　　分註(柳璨恃全忠之勢恣為威福㑹有星變占者/曰君臣俱災宜誅殺以應之璨因疏其素所)
　　(不快者于全忠曰此曹皆怨望腹非宜以之塞災/異李振因言于全忠曰王欲圖大事此曹皆朝廷)
　　(之難制者也不若盡去之全忠以為然貶獨孤損/裴樞崔逺陸扆王溥趙崇等官有差其餘或門胄)
　　(高華或科第自進以名檢自處者皆指以為浮薄/貶之六月朔聚樞等三十餘人于白馬驛二夕盡)
　　(殺之投尸于河初李振屢舉進士不中第故深嫉/搢紳之士言于全忠曰此軰嘗自謂清流宜投之)
　　(黄河使為濁流/全忠笑而從之)
　當書殺裴樞等三十餘人于白馬驛獨孤等姓名可
　删(按樞等不/書官可見)不書全忠所以罪樞等也(范氏云白馬/之禍蓋自取)
　(也全忠之罪不待貶/而自見故書法若此)考異不必從○按世稱白馬之
　禍而此不見于大書非是且書白馬驛則投河清濁
　之説皆具其中矣損等不叙略之也以為無能為唐
　有亡爾(如易象釋爻辭舉其略而餘/皆具春秋之法與易一也)或曰李振明言
　此曹皆朝廷之難制者安在不能為有亡耶勲謂使
　樞等能為有亡何至驅天子以從賊哉(元年全忠表/請遷都時上)
　(御延喜樓未及下樞已從百/官東行上不得已遂發長安)振特託詞以激全忠非
　實語也
九月梁王全忠遣楊師厚取襄陽趙匡凝奔廣陵
　此亦當去梁王二字(據上弑君殺/王皆削其爵)非謂掠地之罪與
　弑逆等既已削之則無爵可稱耳至下書以全忠為
　諸道兵馬元帥然後復稱梁王以其有罪可誅而帝
　不能討又奬用之則本爵固自在矣所以深病之也
　若此處仍書梁王則削爵雖以為貶而書梁王豈非
　予之乎故當删去(如下弑太后不書爵至以全忠為/三司制置使以後並稱梁王則無)
　(嫌/矣)
　
　
　
　
　綱目續麟巻十八
