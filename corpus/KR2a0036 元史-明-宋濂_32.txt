
　元史巻三十一
　明翰林學士亞中大夫知制誥兼修國史宋濓等修
　本紀第三十一
　　明宗
明宗翼獻景孝皇帝諱和實拉武宗長子也母曰仁獻
章聖皇后伊竒哩氏成宗大徳三年命武宗撫軍北邊
帝以四年十一月壬子生成宗崩十一年武宗入繼大
統立仁宗為皇太子命以次𫝊於帝武宗崩仁宗立延
祐三年春議建東宫時丞相特們徳爾欲固位取寵乃
議立英宗為皇太子又與太后幸臣實勒們譖帝於兩
宫浸潤久之其計遂行於是封帝為周王出鎮雲南置
常侍府官屬以遥授中書左丞相圖古勒大司徒鄂爾
多中政使尚嘉努山北遼陽等路䝉古軍萬户博囉翰
林侍講學士嘉琿等並為常侍中衛親軍都指揮使唐
吉兵部尚書賽堪巴圖爾為中書仍置諮議記室各二
員遣就鎮是年冬十一月帝次延安圖古勒尚嘉努博
囉及武宗舊臣哩日沙布鼎哈瑪爾圖等皆來㑹嘉琿
謀曰天下者我武皇之天下也出鎮之事夲非上意由
左右搆間致然請以其故白行省俾聞之朝廷庶可杜
塞離間不然事變叵測遂與數騎馳去先是阿斯罕為
太師特們徳爾奪其位出之為陕西行省丞相及嘉琿
等至即與平章政事塔齊爾行臺御史大夫圖魯卜中
丞托歡悉發闗中兵分道自潼闗河中府入已而塔齊
爾托歡襲殺阿斯罕嘉琿于河中帝遂西行至北邊金
山西北諸王察克台等聞帝至咸率衆來附帝至其部
與定約束每嵗冬居扎延夏居阿嚕噶察山春則命從
者耕於約尼十餘年間邊境寧謐延祐七年仁宗崩英
宗立是嵗夏四月丙寅子托歡特穆爾生是為至正帝
至治三年八月癸亥御史大夫特克實等弑英宗晉王
伊蘇特穆爾自立為皇帝改元泰定五月遣使扈從皇
后班布爾實至自京師二年帝弟圖卜特穆爾以懷王
出居於建康三年三月癸酉子伊埒哲伯生是為寧宗
嵗戊辰七月庚午泰定皇帝崩于上都都爾蘇專政踰
月不立君朝野疑懼時僉都密院事雅克特穆爾留守
京師謀舉義八月甲子黎明召百官集興聖宫兵皆露
刃號於衆曰武皇有聖子二人孝友仁文天下歸心大
統所在當迎立之不從者死乃縳平章額卜徳哷勒巴
延徹爾以中書左丞托多參知政事王士熙等下于獄
雅克特木爾與西安王喇特納實哩固守内庭於是帝
方逺在沙漠猝未能至慮生他變乃先迎帝弟懷王於
江陵且宣言已遣使北迎帝以安衆心復矯稱帝所遣
使者自北方來云周王從諸王兵整駕南轅旦夕即至
矣丁巳懷王入京師羣臣請正大統固讓曰大兄在北
以長以徳當有天下必不得已當明以朕志播告中外
九月壬申懷王即位是為文宗改元天厯詔天下曰謹
俟大兄之至以遂朕固讓之心時都爾蘇在上都立泰
定皇帝子為皇帝乃遣分道犯大都而梁王旺沁右丞
相達實特穆爾御史大夫寧珠太尉布哈等兵皆次于
榆林雅克特穆爾與其弟薩都子騰吉斯等帥師與戰
屢敗之上都兵潰十月辛丑齊王伊嚕特穆爾元帥布
哈特穆爾以兵圍上都都爾蘇乃奉皇帝寶出降兩京
道路始通於是文宗遣克繖及薩題等來迎朔漠諸王
勸帝南還京師遂發北邊諸王察克台沿邊元帥圖埓
訥萬文瑪魯等咸帥師扈行舊臣博囉尚嘉努哈瑪爾
圖皆從至金山嶺北行省平章政事普爾普奉迎武寧
王齊齊克圖僉樞密院事特穆爾布哈繼至乃命博囉
如京師兩京之民聞帝使者至驩舞曰吾天子實自北
來矣諸王舊臣爭先迎謁所至成聚天厯二年正月乙
丑文宗復遣中書左丞伊爾特穆爾來迎乙酉薩題等
至入見帝于行幄以文宗命勸進丙戌帝即位于和寧
之北扈行諸王大臣咸入賀乃命薩題遣人還報京師
是月前翰林學士承㫖布特實哩以太府太監實剌卜
輦金銀幣帛至遣薩題等還京師帝命之曰朕弟曩嘗
覽觀書史邇者得無廢乎聴政之暇宜親賢士大夫講
論史籍以知古今治亂得失卿等至京師當以朕意諭
之二月壬辰宣靖王邁努自京師來覲辛丑追尊皇妣
伊竒哩氏曰仁獻章聖后是月文宗立奎章閣學士院
於京師遣人以除目來奏帝並從之三月戊午朔次格
根察罕之地辛酉文宗遣右丞相雅克特穆爾奉皇帝
寳來上御史中丞巴濟拉知樞密院使圖勒噶特穆爾
等率其屬以從壬戌造乗輿服御及近侍諸服用丙寅
帝謂中書左丞伊爾特穆爾曰朕至上都宗藩諸王必
皆來非尋常朝㑹比諸王察克台今亦從朕逺來有司
供張皆宜豫備其與中書臣僚議之丁亥雨土霾四月
癸巳雅克特穆爾見帝於行在率百官上皇帝寳帝嘉
其勲拜太師仍命為中書右丞相開府儀同三司上柱
國録軍國重事監修國史達爾罕太平王並如故復諭
雅克特穆爾等曰凡京師百官朕弟所用者並仍其舊
卿等其以朕意諭之雅克特穆爾奏陛下君臨萬方國
家大事所繫者中書省樞密院御史臺而已宜擇人居
之帝然其言以武宗舊人哈瑪爾圖為中書平章政事
前中書平章政事拜特穆爾知樞密院事常侍博囉為
御史大夫甲午立行樞密院命昭武王赫伯知樞宻院
事和碩領行樞密院事賽音特穆爾邁努並同知行樞
密院事是日帝晏諸王大臣雅克特穆爾哈瑪爾圖拜
特穆爾博囉侍帝特命臺臣曰太祖皇帝特命臣下云
美色名馬人皆悦之然方寸一有繫累即能壊名敗徳
卿等居風紀之司亦嘗念及此乎世祖初立御史臺首
命塔齊爾巴特嘉勒二人協司其政天下國家譬猶一
人之身中書則右手也樞密則左手也左右手有病治
之以良醫省院闕失不以御史臺治之可乎凡諸王百
司違法越禮一聴舉劾風紀重則貪墨懼猶斧斤重則
入木深其勢然也朕有闕失卿亦以聞朕不爾責也乙
未命博囉等𫝊㫖宣諭雅克特穆爾博廸蘇和碩哈瑪
爾圖巴濟拉等曰世祖皇帝立中書省樞密院御史臺
及百司庶府共治天下大小職掌已有定制世祖命廷
臣集律令章程以為萬世法成宗以來列聖相承㒺不
恪遵成憲朕今居太祖世祖所居之位凡省院臺百司
庶政詢謀僉同標譯所奏以告於朕軍務機密樞密院
當即以聞毋以夙夜為間而稽留之其他事務果有所
言必先中書院臺其下百司及􁂎御之臣毋得隔越陳
請宜宣諭諸司咸俾聞知儻違朕意必罰無赦丁酉以
陜西行臺御史大夫特穆爾圖為上都留守辛丑文宗
立都督府於京師遣使來奏又以臺憲官除目來上從
之癸卯遣使如京師卜日命中書左丞相特穆爾布哈
攝告即位於郊廟社稷遣武寧王齊齊克圖及哈瑪爾
圖立文宗為皇太子仍立詹事院罷儲濟司以徹爾特
穆圖為中書平章政事竒爾濟蘇為中書右丞齊哈濟
爾噶爾並為甘肅行省平章政事呼喇台為江浙行省
平章政事諾海為嶺北行省平章政事甲辰敕中書省
賜官吏送寶者秩一等從者賚以幣帛乙巳監察御史
言嶺北行省控制一方廣輪萬里實為太祖肇基之地
國家根本繫焉方面之寄豈可輕任平章塔竒濟素非
勲舊奴事都爾蘇崛起宿衛輒為右丞相陞平章年已
七十眊昬殊甚左丞瑪們夲晉邸部民以女妻都爾蘇
引為都水遂除左丞郎中羅壘市井小人圖嚕庫乃晉
邸衛卒不諳政務並宜黜退臺臣以聞帝曰御史言甚
善其並黜之又諭臺臣曰御史劾嶺北省臣朕甚嘉之
繼今所當言者毋有所憚被劾之人苟營求申訴朕必
罪之或亷非其實毋輒以聞五月丁巳朔次於爾伯珍
之地戊午遣西安王阿喇特納實哩還京師封特穆爾
為保徳郡王賜扈駕宿衛士等幣帛有差己未皇太子
遣翰林學士承㫖額哩特穆爾來覲庚申次於勒歡
摩東辛酉御史大夫博囉中政使尚嘉努並特授開府
儀同三司以典四畨宿衛癸亥次必齊克圖之地翰林
學士承㫖鄂爾多自京來覲命有司新武宗幄殿車輿
庚午命雅克特穆爾陞用嶺北行省官吏其餘官吏賜
散官一級選用潛邸舊臣及扈從士受制命者八十有
五人六品以下二十有六人壬申次圖都爾哈之地詔
封琳沁巴勒為栁城郡王以巴濟拉為陕西行省御史
大夫重嘉努為御史中丞乙亥次圖古勒敕大都省臣
鑄皇太子寶時求太子故寶不知所在近侍拜布哈言
寶藏於上都行幄遣人至上都索之無所得乃命更鑄
之實黙里等四十三驛旱災命中書以糧賑之計八千
二百石丁丑皇太子發京師鎮南王特穆爾布哈諸王
伊蘇昻吉達賚布哈多爾濟巴勒巴延額布根駙馬巴
􁀙爾及䕶衛百官從行戊寅京師市馬二百八十疋載
乗輿服御送行在所己夘次圖古勒河東加翰林學士
承㫖唐古為太尉趙王滿濟勒噶部落旱民五萬五千
四百口不能自存敕河東宣慰司賑之庚辰賜諸王楊珠
濟達鈔二百錠幣帛二千匹辛巳次鄂羅木圖之地壬
午次布勒圖之地是日左丞相特木爾布哈等以帝即
位攝告南郊甲申次和勒和實衮之地六月丁亥朔次
昆都楞鄂布爾之地是日特穆爾布哈等以帝即位攝
告於宗廟社稷戊子雅克特穆爾等奏中政院越中書
省擅奏除授移文來徴制勑已如所請授之然於大體
非宜乞禁止庶使政權歸一從之庚寅次薩里之地陕
西行省告饑遣使還都與諸老臣議賑救之丁酉次烏
納巴之地陞都督府為大都督府己亥次和塔之地樞
密院奏皇太子遣使來言近已頒赦四川諸省兵遣還
營惟雲南逆謀叵測兵未可即罷令臣等以聞帝曰可
仍屯戍俟平定而後罷辛丑次索勒濟爾之地壬寅戒
近侍毋得輒有奏請甲辰賜駙馬圖卜巴爾鈔千錠往
雲南丁未次哈拉衮戊申次呼圖克阿剌勒辛亥次哈
喇哈納圖之地詔諭中書省臣凡國家錢榖銓選諸大
政事先啟皇太子然後以聞癸丑次呼圖之地甲寅賑
陕西臨潼華陰二十三驛鈔千八百錠晉寧路十五驛
鈔八百錠是月特穆爾布哈以乆旱啟于皇太子辭相
位乞更選賢徳委以燮理皇太子遣使以聞帝諭竒爾
濟蘇等曰修徳應天乃君臣當為之事特穆爾布哈所
言良是天明可畏朕未嘗斯須忘於懷也皇太子來㑹
當與共圖其可以澤民利物者行之卿等其以朕意諭
羣臣七月丙辰朔日有食之甲子次博囉和尼之地壬
申監察御史巴勒丹伊實言朝廷自去秋命將出師戡
定禍亂其供給軍需賞賚將士所費不可勝紀若以嵗
入經賦較之其所出已過數倍況今諸王朝㑹舊制一
切供億俱尚未給而陕西等處饑饉荐臻餓殍枕籍加
以冬春之交雪雨愆期麥苗槁死秋田未種民庶遑遑
流移者衆臣伏思之此正國家節用之時也如果有功
必當賞賚者宜視其官之崇卑而輕重之不惟省費亦
可示勸其近侍諸臣奏請恩賜宜悉停罷以紓民力臺
臣以聞帝嘉納之仍敕中書省以所言示百司乙亥次
博囉察罕之地丙子文宗受皇太子寶戊寅次薩勒札
之地壬午遣使詣京師敕中書平章政事哈瑪爾圖同
翰林國史院官致祭太祖太宗睿宗三朝御容發諸衛
軍六千完京城八月乙酉朔次翁果察圖之地丙戌皇
太子入見是日宴皇太子及諸王大臣于行殿庚寅帝
暴崩年三十葬起輦谷從諸陵是月己亥皇太子復即
皇帝位十二月乙巳知樞密使事臣額布勒等議請上
尊諡曰翼獻景孝皇帝廟號明宗三年三月壬申祔于
太廟
　
　
　
　
　
　
　
　
　
　元史巻三十一
元史巻三十一考證
天厯二年三月　按三月原刻訛二月今據永樂大典
　改
四月甲午立行樞宻院命昭武王赫伯知樞宻院事
　　按君前臣名天澤之義昭郡王原刻未書名今據
　諸王表増
十二月乙巳請上尊謚　按文宗紀作十月丙申與此
　異
