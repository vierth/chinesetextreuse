
　元史卷二十二
　明翰林學士亞中大夫知制誥兼修國史宋濓等修
　本紀第二十二
　　武宗一
武宗仁惠宣孝皇帝諱哈尚順宗達爾瑪巴拉之長子
也母曰興聖皇太后鴻吉哩氏至元十八年七月十九
日生成宗大徳三年以寧逺王庫庫楚總兵北邊怠於
備禦命帝即軍中代之四年八月與海都軍戰于呼巴
哩之地敗之十二月軍至阿勒台山奈曼岱部降五年
八月朔與海都戰于塔竒克拉呼地海都軍潰越二日
海都悉合其衆以來大戰于哈喇哈達之地師失利親
出陣力戰大敗之盡獲其輜重悉援諸王駙馬衆軍以
出明日復戰軍少却海都乘之帝揮軍力戰突出敵陣
後全軍而還海都不得志去旋死八年十月封帝懷寧
王賜金印置王傅官食瑞州六萬五千户十年七月自
托克斯圏地踰阿勒台山追叛王烏魯斯獲其妻孥輜
重執叛王伊蘓托噶等及駙馬巴延八月至雅爾達實
之地受諸降王圖們莽賚特穆爾鄂爾和等降海都子
徹伯爾逃于都勒斡部盡俘其家屬營帳駐冬阿勒台
山降王圖沙瑪復叛與戰敗之北邊悉平十一年春聞
成宗崩三月自阿勒台山至和林諸王勲戚畢㑹皆曰
今阿南達莽賚特穆爾等熒惑中宫潛有異議諸王伊
竒哩昔嘗與叛王通今亦預謀既辭服伏誅乃因闔辭
勸進帝謝曰吾母吾弟在大都俟宗親畢㑹議之先是
成宗違豫日久政出中宫命仁宗與皇太后出居懷州
至是仁宗聞訃以二月辛亥與太后俱至京師安西王
阿南達與諸王莽賚特穆爾於正月庚午先至左丞相
阿固岱平章巴特瑪琳沁前中書平章巴延中政院使
竒􁏋道興等潛謀推成宗皇后巴約特氏稱制阿南達
輔之仁宗以右丞相哈喇哈斯之謀言於太后曰太祖
世祖創業艱難今大行晏駕徳夀已薨諸王皆疎屬而
懷寧王在朔方此輩潛有異圖變在朝夕俟懷寧王至
恐亂生不測不若先事而發遂定計誅阿固岱竒􁏋等
而遣使迎帝五月至上都乙丑仁宗侍太后來㑹左右
部諸王畢至㑹議乃廢皇后巴約特氏出居東安州賜
死執安西王阿南達諸王莽賚特穆爾至上都亦皆賜
死甲申皇帝即位於上都受諸王文武百官朝於大安
閣大赦天下詔曰昔我太祖皇帝以武功定天下世祖
皇帝以文徳洽海内列聖相承丕衍無彊之祚朕自先
朝肅將天威撫軍朔方殆將十年親御甲胄力戰却敵
者屢矣方諸藩内附邊事以寧遽聞宫車晏駕迺有宗
室諸王貴戚元勲相與定策和林咸以朕為世祖曾孫
之嫡裕宗正𣲖之𫝊以功以賢宜膺大寳朕謙讓未遑
至於再三還至上都宗親大臣復請於朕間者姦臣乘
隙謀為不軌賴祖宗之靈母弟阿裕爾巴里巴特喇稟
命太后恭行天罰内難既平神器不可久虚宗祧不可
乏祀合辭勸進誠意益堅朕勉徇輿情於五月二十一
日即皇帝位任大守重若涉淵冰屬嗣服之云初其與
民更始可大赦天下存恤征戍軍士及供給繁重州郡
免上都大都隆興差税三年其餘路分量重輕優免雲
南八番田楊地面免差發一年其積年逋欠者蠲之逃
移復業者免三年被災之處山塲湖泊課程權且停罷
聴貧民採取站赤消乏者優之經過軍馬勿得擾民諸
處鐵冶許諸人煽辦勉勵學校蠲儒户差役存問鰥寡
孤獨是日追尊皇考曰皇帝尊太母元妃曰皇太后丁
亥陞通政院秩正二品陞儀鳳司為玉宸樂院秩從二
品壬辰加知樞密院事托多爾海太𫝊中書右丞相哈
喇哈斯達爾罕太保並録軍國重事知樞密院事塔喇
海為中書左丞相預樞密宣徽院事同知徽政院事綽
和爾伊克扎爾古齊阿實克布哈江浙行省平章政事
莽賚布哈並為中書平章政事江浙行省左丞劉正為
中書左丞遙授中書左丞竒徹福建道宣慰使額森特
穆爾並為中書㕘知政事中書右丞行御史中丞塔斯
布哈為御史大夫平章政事綽和爾為知樞密院事特
授竒塔特布濟克中書平章政事延慶使綽爾濟中書
右丞同知和林等處宣慰司事塔海中書右丞阿里中
書左丞托克托御史大夫以大都迤北六十二驛户罷
乏給鈔賙之封皇太子乳母李氏為夀國夫人其夫延
嘉努為夀國公以平章政事哈克繖為遼陽行省平章
政事建州大雨雹真定河間順徳保定等郡蝗六月癸
巳朔立母弟阿裕爾巴里巴特喇為皇太子受金寳陞
武備寺為武備院秩從二品甲午建行宫于翁果察圖
之地立宫闕為中都丁酉中書右丞相哈喇哈斯達爾
罕左丞相塔喇海言臣等與翰林集賢太常老臣集議
皇帝嗣登寳位詔追尊皇考為皇帝皇考大行皇帝同
母兄也大行皇帝祔廟之禮尚未舉行二帝神主依兄
弟次序祔廟為宜今擬請諡皇考昭聖衍孝皇帝廟號
順宗大行皇帝曰欽明廣孝皇帝廟號成宗太祖之室
居中睿宗西第一室世祖西第二室裕宗西第三室順
宗東第一室成宗東第二室先元妃鴻吉哩氏實哩達
喇宜諡曰貞慈静懿皇后祔成宗廟室制曰可又言前
奉㫖命臣等議諸王朝㑹賜與臣等議憲宗世祖登寳
位時賞賜有數成宗即位承世祖府庫充富比先例賜
金五十兩者增至二百五十兩銀五十兩者增至百五
十兩有㫖其遵成宗所賜之數賜之戊戌哈喇哈斯達
爾罕言比者諸王駙馬㑹于和林已䝉賜者今不及再
賜帝曰和琳之㑹國事方殷已賜者其再賜之己亥御
史大夫托克托翰林學士承㫖三寳努言舊制皇太子
官屬省臺㕘用請以羅羅斯宣慰使烏魯斯任之中書
詔以為中書右丞班朝諸司聴皇太子各置一人以拱
衛直都指揮使茂穆蘓角觝屢勝遙授平章政事壬寅
塔海加太保録軍國重事太子太師癸卯置詹事院甲
辰樞密院請以軍二千五百人繕治上都鷹坊及諸官
廨有㫖自今非奉㫖軍勿輒役以平章政事行和林等
處宣慰使都元帥哈喇格爾通政使武備卿特穆爾布
哈並知樞密院事乙巳以金二千七百五十兩銀十二
萬九千二百兩鈔幣帛二萬二千二百八十匹奉興聖
宫賜皇太子亦如之中書省臣言中書宰臣十四員御
史大夫四員前制所無詔與翰林集賢諸老臣議擬以
聞丙午太陰犯南斗杓星徽政使奎騰等言拜布哈以
私錢建寺為國祝釐其父為諸王斡罕所害請賜以斡
罕所得嵗賜命以五年與之為銀四千一百餘兩絲三
萬一千二百九十斤織幣金百兩絹七百一十匹戊申
特授尚乘卿布哷齊綽和爾並平章政事大同屯儲軍
民總管府達嚕噶齊克爾格木騰中書右丞辛亥以中書
平章政事托克托為江西行省平章政事壬子封皇妹
僧格喇實為魯國大長公主駙馬多阿克巴拉為魯王
特穆爾布哈哈喇格爾等言舊制樞密院銓調軍官公
議以聞今近侍自擇名分從内降㫖壞世祖定制且誤
國事在成宗時嘗有㫖輒奏樞密事者許本院再陳臣
等以為自今用人宜一遵世祖成憲帝曰其遵前制餘
人勿輙有請又言軍官與民官不同父子兄弟許其相
襲此世祖定制比近侍有輒以萬户千户之職請於上
者内降聖㫖臣等未敢奉行帝曰其依例行之甲寅敇
内郡江南髙麗四川雲南諸寺僧誦藏經為三宫祈福
乙卯遣伊克扎爾古齊瑪喇勒赴北軍以印給之丙辰
御史大夫塔斯布哈言殿中司所職中書而下奏亊者
必使隨之以入不在奏事之列者聴其引退班朝百官
朝㑹失儀者得糾劾病故者必以告請如舊制又言舊
制内外風憲官有所彈劾諸人勿預而近有受贓為監
察御史所劾者獄具夤縁奏請託言事入覲以避其罪
臣等以為今後有罪者勿聴至京待其對辯事竟果有
所言方許奏陳皆從之塔斯布哈又言皇太子有㫖有
司贓罪不須刑部定議受敇者從亷訪司處決省臺遣
人檢覈亷訪司文案私意沮格非便平章阿實克布哈
因言此省臺同議之事臺臣不宜獨奏帝曰此臺臣事
阿實克布哈勿妄言臺臣言是如所奏行之塔斯布哈
托克托並遙授左丞相戊午進封髙麗王王昛為瀋陽
王加太子太傅駙馬都尉置皇太子家令司府正司延
慶司典寳署典膳署己未封寧逺王庫庫楚為寧王賜
金印庚申遙授左丞相行御史大夫塔斯布哈右丞相
辛酉汴梁南陽歸徳江西湖廣水保定屬縣蝗秋七月
癸亥朔封諸王圖喇為越王諸王徹伯爾言𤓰州沙州
屯田逋戸漸成丁者乞拘𨽻所部省臣言𤓰州雖諸王
分地其民役於驛𫝊徹伯爾言宜勿從陞章佩監為章
佩院秩從二品賜喇特納巴拉鈔萬錠甲子命御史臺
大夫特古勒徳爾知樞密院事塔爾古岱中書平章政
事綽和爾以即位告謝南郊丙寅以禮店䝉古萬戸屬
土番宣慰司非便命仍𨽻圖沙瑪宣慰司防守陜州諸
王駙馬入覲者非奉㫖不許給驛以中書㕘知政事趙
仁榮為太子詹事以阿保功授明埓克大司徒封其妻
梅仙為順國夫人賜綽和爾軍士鈔六萬錠幣帛二萬
匹遣丕勒雅爾邁達哩達克丹詣西域取佛鉢舍利丕
勒雅爾邁達哩遙授宣政使達克丹遙授平章政事以
並命太傅右丞相哈喇哈斯達爾罕太保左丞相塔喇
海綜理中書庶務詔諭中外己巳太陰犯亢置宫師府
設太子太師少師太傅少傅太保少保賓客左右諭徳
贊善庶子洗馬率更令丞司經令丞中允文學通事舍
人校書正字等官壬申命御史大夫特古勒徳爾中書
平章政事綽和爾樞密副使布哷齊以即位祗謝太廟
以安西平江吉州三路為皇太子分地越州路為越王
圖喇分地賜諸王班布爾實鈔萬錠癸酉罷和林宣慰
司置行中書省及青海等處宣慰司都元帥府和林總
管府以太師伊徹察喇為和林行省右丞相中書右丞
相哈喇哈斯達爾罕為和林行省左丞相依前太傅録
軍國重事江浙水民饑賑糧三月酒醋問攤課程悉免
一年乙亥以永平路為皇妹魯國長公主分地租賦及
土産悉賜之賜越王圖喇鈔萬錠諸王温都遜布哈所
部三萬五千二百二十錠丙子以江浙行省平章政事
塔斯哈雅知樞密院事綽和爾並為中書平章政事丁
丑封諸王班布爾實為齊王圖烈納為濟王徳勒格爾
布哈為北寧王太師伊徹察喇為淇陽王加平章政事
托克托太尉以中書左丞相塔喇海為中書右丞相監
修國史御史大夫塔斯布哈為左丞相江浙行省平章
政事嘉琿河南江北行省平章政事帕哈哩鼎並為中
書平章政事平章政事特們徳爾為江西行省平章政
事戊寅以儀鳳司大使和斯哈雅特穆爾布哈坊司達
嚕噶齊實迪並遙授平章政亊為玉宸樂院使己夘以
集賢院使拜布哈為中書平章政事七月庚辰以御史
中丞濟爾噶朗為御史大夫辛巳加封至聖文宣王為
大成至聖文宣王右丞相塔喇海左丞相塔斯布哈言
中書庶務同僚一二近侍往往不俟公議即上聞非便
今後事無大小請共議後奏帝曰卿等言是自今庶政
非公議者勿奏置行工部於翁果察圖以遙授左丞相
同知樞密院事額爾吉納知樞密院事御史中丞王夀
江浙行省左丞郝天挺並為中書左丞壬午熒惑犯南
斗命御史大夫特古勒徳爾知樞密院事塔爾古岱中
書平章政事綽和爾以即位告社稷癸未陞利用監為
利用院秩從二品甲申遣沙木斯鼎使西域遙授福建
道宣慰使乙酉賜夀寧公主鈔萬錠丙戌以内郡嵗歉
令諸王衛士還大都者揀汰以入從和林省臣請乞如
甘肅省例給鈔二千錠嵗收子錢以佐供給仍以網罟賜
貧民御史大夫阿爾婁言舊制中書省樞密院御史臺
宣政院許得自選其人他司悉從中書銓擇近臣不得
輙奏如此則紀綱不紊帝嘉納之以同知宣徽院事巴
勒達實為中書左丞中書㕘知政事竒徹為四川行省
左丞浙江湖廣江西屬郡饑詔行省發粟賑之丁亥使
鄂勒哲偕竒爾台鄂諾往徵竒爾濟蘇部圖魯格騬馬
鷹鷂山東河北䝉古軍告饑遣官賑之賜晉王部貧民
鈔五萬錠己丑塔喇海塔斯布哈言前納延叛其繋虜
之人奉世祖㫖俱𨽻版籍比者近臣請以歸之諸王托
克托彼即遣人拘括臣等以為此事具有先制今已歸
托克托所部宜令遼陽省臣色徹肯等往諭已拘者悉
還其主從之安西等郡旱饑以糧二萬八千石賑之庚
寅置延福司秩正三品辛卯詔唐古圖魯格户籍已定
其入諸王駙馬各部避役之人及冒匿者皆有罪發卒
二千人為晉王伊蘓特穆爾治邸舍是月江浙湖廣江
西河南兩淮屬郡饑於鹽茶課鈔内折粟遣官賑之詔
富家能以私粟賑貸者量授以官保定河間晉寧等郡
水徳州蝗八月甲午中書省臣言内降㫖與官者八百
八十餘人已除三百未議者猶五百餘請自今越奏者
勿與帝曰卿等言是自今不由中書奏者勿與官又言
外任官帶相銜非制也請勿與制可又言以朝㑹應賜
者為鈔總三百五十萬錠已給者百七十萬未給猶百
八十萬兩都所儲已虚自今特奏乞賞者宜暫停有㫖
自今凡以賞為請者勿奏御史臺臣言中書省樞密院
御史臺宣政院得自選官具有成憲今監察御史亷訪
司官非本臺公選而從諸臣所請自内降㫖非祖宗成
法帝曰几若此者卿等其勿行浙東浙西湖北江東郡
縣饑遣官賑之賜山後驛戸鈔每驛五百錠置掌儀署
秩五品設令丞各一員乙未賜諸王昻輝鄂爾和北寧
王徳勒格爾布哈金三百五十兩銀三千七百兩以治
書侍御史額卜徳哷勒為中書㕘知政事戊戌御史大
夫托克托封秦國公辛丑迤北民新附者置𫝊輸粟賑
之癸卯改伊埓哈雅營田司為屯田運糧萬戸府甲辰
以納琳布拉克所儲糧萬石賑旁近饑民丙午建佛閣
於五臺寺江南饑以十道亷訪司所儲贓罰鈔賑之己
酉從皇太子請陞詹事院從一品置㕘議斷事官如樞
密院辛亥中書右丞博囉特穆爾以國字譯孝經進詔
曰此乃孔子之微言自王公達於庶民皆當由是而行
命中書省刻板模印諸王而下皆賜之癸丑唐古圖魯
格軍乏食發粟賑之丙辰陞闌遺監秩三品丁巳以中
書左丞王夀為御史中丞戊午中書平章政事竒塔特
布濟克綽和爾拜布哈並加太尉右丞塔海加太尉平
章政事以中書左丞博囉特穆爾為中書右丞東昌汴
梁唐州延安潭沅歸澧興國諸郡饑並發粟賑之冀寧
路地震河間真定等郡蝗隆平文水平遙祁霍邑靖海
容城束鹿等縣水九月甲子車駕至自上都乙丑請諡
皇考皇帝大行皇帝于南郊命中書右丞相塔喇海攝
太尉行事庚午陞御史臺從一品辛未加塔喇海塔斯
布哈並太尉壬申命塔喇海奉玉冊玉寳上皇考及大
行皇帝尊諡廟號又上先元妃鴻吉哩氏尊諡祔于成
宗廟室陞尚舍監秩正三品癸酉太白犯右執法甲戌
改太常寺為太常禮儀院秩正二品陞侍儀司秩正三
品丙子置皇太子位典牧監秩正三品中書省臣言内
外選法向者有㫖一遵世祖成制兩宫近侍遷叙為上
所命比有應入常調者夤縁驟遷其已仕廢黜及未嘗
入仕者亦復請自内降㫖臣等奏請禁止䝉賜允從是
後所降内㫖復有百餘臣等已嘗銓擇奉行第中書政
務他人又得輙請責以整飭其効寔難自今銓選錢穀
請如前制非由中書議者毋得越奏制從之又言比克
爾格木騰獻寳貨勅以鹽萬引與之仍許市引九萬臣
等竊謂所市寳貨既估其直止宜給鈔若給以引徒壊
鹽法帝曰此朕自言非臣下所請其給之餘勿視為例
江浙饑中書省臣言請令本省官租於九月先輸三分
之一以備賑給又兩淮漕河淤澀官議疏濬鹽一引帶
收鈔二貫為傭費計鈔二萬八千錠今河流已通宜移
以賑饑民杭州一郡嵗以酒糜米麥二十八萬石禁之
便河南益都諸郡亦宜禁之制可塔喇海言比䝉聖恩
賜臣江南田百頃今諸王公主駙馬賜田還官臣請還
所賜從之仍諭諸人賜田悉還官命張留孫知集賢院
事領諸路道教事丁丑中書省臣言比議省臣員數奉
㫖依舊制定為十二員右丞相塔喇海左丞相塔斯布
哈平章綽和爾竒塔特布濟克如故餘令臣等議請以
阿實克布哈塔斯哈雅為平章政事巴勒達實劉正為
右丞郝天挺額森特穆爾為左丞于璋額卜徳哷勒為
㕘知政事其班朝諸司冗員並宜揀汰從之己卯太白
犯左執法壬午改尚乘寺為衛尉院秩從二品甲中詔
立尚書省分理財用命塔喇海塔斯布哈仍領中書以
托克托嘉琿帕哈哩鼎任尚書省仍俾其自舉官屬命
鑄尚書省印敕弛江浙諸郡山澤之禁丙戌陞掌謁司
秩三品皇太子建佛寺請買民地益之給紗萬七百錠
有竒戊子陞延慶司秩從二品己丑遣使録囚晉王伊
蘓特穆爾以詔賜鈔萬錠止給八千為言中書省臣言
帑藏空竭常賦嵗鈔四百萬錠各省備用之外入京師
者二百八十萬錠常年所支止二百七十餘萬錠自陛
下即位以來已支四百二十萬錠又應求而未支者一
百萬錠臣等慮財用不給敢以上聞帝曰卿之言然自
今賜予宜暫停諸人毋得奏請可給晉王鈔千錠餘移
陜西省給之以中書平章政事拜布哈為江浙行省平
章政事辛卯御史臺臣言至元中阿哈瑪特綜理財用
立尚書省三載併入中書後僧格用事復立尚書省事
敗又併入中書粤自大徳五年以來四方地震水災嵗
仍不登百姓重困便民之政正在今日頃又聞為總理
財用立尚書省如是則必增置所司濫設官吏殆非益
民之事也且綜理財用在人為之若止命中書整飭未
見不可臣等隠而不言懼將獲罪帝曰卿言良是此三
臣願任其事姑聴其行焉是月襄陽霖雨民饑敇河南
省發粟賑之十月乙未陞典寳署為典寳監秩正三品
庚子中書省奏初置中書省時太保劉秉忠度其地宜
裕宗為中書令嘗至省署勅其後僧格遷立尚書省不
四載而罷今復遷中書於舊省乞涓吉徙中書令位仍
請皇太子一至中書制可壬寅陞典瑞監為典瑞院秩
從二品封知樞密院事綽和爾為容國公癸卯以舊制
諸王駙馬事務皆内侍宰臣所領命中書右丞博囉特
穆爾領之乙巳太白犯亢敇方士日者毋游諸王駙馬
之門丙午詔整飭臺綱布告中外封御史大夫特古勒
徳爾為鄆國公以中衛親軍都指揮使邁努知樞密院
事壬子從中書省臣言凡事不由中書輙遣使移文者
禁止之甲寅大陰犯明堂陞集賢院秩從一品將作院
秩從二品丙辰以行省平章總督軍馬得佩虎符其左
丞等所佩悉追納中書省奏常嵗海漕糧百四十五萬
石今江浙嵗儉不能如數請仍舊例湖廣江西各輸五
十萬石並由海道達京師從之己未塔斯布哈上疏言
政事且辭太尉職還所降制書及印是月杭州平江水
民饑發粟賑之十一月癸亥封諸王伊克圖為楚王賜
金印置王傅建佛寺於五臺山乙丑中書省臣言宿衛
廩給及馬駞芻料父子兄弟世相襲者給之不當給者
請令博克遜汰之今㑹是年十月終馬駞九萬三千餘
至來春二月闕芻六百萬束料十五萬石比又增馬五
萬餘匹此國重務臣等敢以上聞有㫖不當給者勿給
丙寅帝朝隆福宫上皇太后玉冊玉寳丁卯太白犯房
庫爾巴雅爾言更用銀鈔銅錢便命中書與樞密院御
史臺集賢翰林諸老臣集議以聞己巳中書省臣阿實
克布哈博囉特穆爾言臣等與庫爾巴雅爾面論折銀
鈔銅錢非便有㫖卿等以為不便勿行可也詔中書省
官十二員托克托仍領宣政院嘉琿留京師餘各任以
職庚午盧龍灤河遷安昌黎撫寧等縣水民饑給鈔千
錠以賑之辛未以塔喇海領中政院事乙亥中書省臣
言大都路供億浩繁槩於屬郡取之其軍站鷹坊控鶴
等戸恃其雜徭無與冒占編氓請降璽書依祖宗舊制
悉令均當或輙奏請者亦宜禁止制可皇太子言近䝉
恩以安西吉州平江為分地租税悉以賜臣臣恐宗親
昆弟援例自五户絲外餘請輸之内帑其陜西運司嵗
辦鹽十萬引向給安西王以此錢斟酌與臣惟陛下裁
之中書計㑹三路租税及鹽課所入鈔四十萬錠有㫖
皇太子所思甚善嵗以十萬錠給之不足則再賜樂工
毆人刑部捕之玉宸樂院長謂玉宸與刑部秩皆三品
官皆榮禄大夫留不遣中書以聞帝曰凡諸司視其資
級授之散官不可超越其閒冗職名官髙者遵舊制降
之建康路屬州縣饑詔免今年酒醋課丙子太陰犯東
井丁丑中書省臣言前為江南大水以茶鹽課折収米
賑饑民今商人輸米中鹽以致米價騰湧百姓雖獲小
利終為無益臣等議茶鹽之課當如舊從之戊寅授皇
太子玉冊己卯以皇太子受冊禮成帝御大明殿受諸
王百官朝賀庚辰中書省臣言皇太子謂臣等曰吾之
分地安西平江吉州三路遵舊制自達嚕噶齊之外悉
從常選其常選宜速擇才能有㫖其擇人任之乙酉太
陰犯亢詔皇太后軍民人匠等户租賦徭役有司勿與
並𨽻徽政院陞太僕院秩從二品丁亥杭州平江等處
大饑發糧五十萬一千二百石賑之庚寅賜太師伊撤
察喇江南田四十頃時賜田悉奪還官中書省為言有
㫖伊徹察喇自世祖時積有勲勞非餘人比宜以前後
所賜合百頃與之仍敕行省平章拜布哈領其嵗入辛
卯辰星犯嵗星從皇太子請御史臺檢覈詹事院文案
十二月壬辰朔中書省臣言舊制金虎符及金銀符典
瑞院掌之給則由中書事已則復歸典瑞院今出入多
不由中書下至商人結託近侍奏請以致泛濫出而無
歸臣等請覈之自後除官及奉使應給者非由中書省
勿給從之又言今國用甚多帑藏已乏用及鈔毋非宜
鹽引向從運司與民為市今權時制宜從户部鬻鹽引
八十萬便有㫖今嵗姑從所請後勿復行又言太府院
為内藏世祖成宗朝遇重賜則取給中書今所賜有踰
千錠至萬錠者皆取之太府比者太府取五萬錠已支
二萬今復以乏告請自後内府所用數多者仍取之中
書帝曰此朕特㫖後當從所奏乙未竒塔特岱爾等擾
檀州民强取米粟六百餘石詔官訊之辛丑幸大聖夀
萬安寺授吏部尚書察納平章政事領工部事癸卯以
漢軍萬人屯田和林命留守司以來嵗正月十五日起
燈山於大明殿後延春閣前庚戌陞行泉府司為泉府
院秩正二品以䝉古萬户圖沁特穆爾有平内難功加
鎮國上將軍陞皇太子典醫署為典醫監秩正三品山
東河南江浙饑禁民釀酒丁巳以中書省言國用浩穰
民貧嵗歉詔宣政院併省佛亊大都上都二驛設敕授
官二員餘驛一員敕諸王公主駙馬使臣給璽書驛劵
不許輙用圓符乘驛中書省臣言驛户疲乏宜量事給
驛今經費浩大其收售寳貨權宜停罷又陛下即位詔
書不許越職奏事比者近侍奏除官丐賞者皆自内降
㫖請今不經中書省勿行又刑法者譬之權衡不可以
偏重世祖已有定制自元貞以來以作佛事之故放釋
有罪失於太寛故有司無所遵守今請凡内外犯法之
人悉歸有司依法裁决又各處民饑除行宫外工役請
悉停罷皆從之又言律令者治國之急務當以時損益
世祖嘗有㫖金泰和律勿用令老臣通法律者㕘酌古
今從新定制至今尚未行臣等謂律令重事未可輕議
請自世祖即位以來所行條格校讐歸一遵而行之制
可庚申詔曰仰惟祖宗應天撫運肇啟疆宇華夏一統
罔不率從逮朕嗣服丕圖纘膺景命遵承詔訓恪慕洪
規祗惕畏兢未知攸濟永思創業艱難之始煢然軫念
而守成萬事之統在予一人故自即位以來溥從寛大
量能授官俾勤乃職夙夜以永康兆民為急務間者嵗
比不登流民未還官吏並縁侵漁上下因循和氣乖戾
是以責任股肱耳目大臣思所以盡瘁贊襄嘉猷朝夕
入告朕命惟允庶事克諧樂與率土之民共享治安之
化邇寧逺肅顧不韙歟可改大徳十二年為至大元年
誕布惟新之令式孚永固之休存恤征戍䝉古漢軍拯
治展齊消乏弛山塲河泊蘆蕩禁圍獵飛放毋得騷擾
百姓招誘流移人户禁投屬集賽台鷹房避役濫請錢
糧勸農桑興學校議貢舉旌賞孝弟力田懲戒游惰政
令得失許諸人上書陳言僧道並依舊制納税凡選法
錢糧刑名造作一切公事近侍人員毋得隔越聞奏敇
内庭作佛事毋釋重囚以輕囚釋之
至大元年春正月辛酉朔曲赦御史臺見繫犯贓官吏
罪止徵贓罷職癸亥敇樞密院發六衛軍萬八千五百
人供翁果察圖建宫工役甲子授中書平章政事阿實
克布哈右丞相行御史大夫丙寅從江浙行省請罷行
都水監以其亊𨽻有司立皇太子位典幄署承和署秩
並正五品丁卯以中書右丞伊克徳濟為平章政事議
陜西省事己巳紹興台州慶元廣徳建康鎮江六路饑
死者甚衆饑戸四十六萬有竒戸月給米六斗以沒入
朱清張瑄物貨𨽻徽政院者鬻鈔三十萬錠賑之特授
乳母之夫夀國公楊延嘉努開府儀同三司緬國進馴
象六辛未樞密院臣言先奉㫖以中衛親軍𨽻皇太子
位皇太子謂臣等曰世祖立五衛以應五方去一不可
宜各翼選漢軍萬人别立一衛帝以為然敇知院事特
穆爾布哈等摘漢軍萬人别立衛甲戌中書省臣言進
海東青鶻者當乘驛馬五百不敷敇遣齊喇英通括民
間車馬兵部請以各驛馬陸續而進勿括為便從之改
徽政院人匠總管府為繕珍司秩正三品己卯陞中尚
監為中尚院秩從二品豳王徹伯爾進玉六百一十五
斤賜金千五百兩銀二萬兩鈔萬錠從人四萬錠科綽
額森布格等金二千三百兩銀一萬七百兩鈔三萬九
千一百錠甲申勅綽和爾除登極恩例外特賜金五百
兩銀千兩鈔二千錠戊子皇太子請以阿實克布哈復
入中書托克托復入御史臺己丑中書省臣言阿實克
特穆爾請遣嘉琿達詣河西地采玉䭾攻玉沙需馬四
十餘匹采玉人千餘臣等以為不急之務勞民乞罷之
乂言近百姓艱食盜賊充斥苟不嚴治將至滋蔓宜遣使
巡行遇罪囚即决遣與隨處官吏議弭盜方略明立賞
罰或匿盜不聞或期㑹不至或踰期不獲者官吏連坐
又言江浙行省海賊出沒殺虜軍民其己獲者例合結
案待報宜從中書省伊克扎爾古齊遣官同行省行臺
宣慰司亷訪司審録無寃棄之於市其未獲者督責追
捕自首者原罪給粟能禽其黨者加賞有㫖弭盜安民
事為至重即議行之封諸王額森特穆爾為營王以乳
母夫鄂爾多為司徒二月癸巳立鷹坊為仁虞院秩正
一品以右丞相托克托遙授左丞相推勒特穆爾伊克
扎爾古齊伊爾齊並為仁虞院使汝寧歸徳二路旱蝗
民饑給鈔萬錠賑之甲午增泉府院副使同僉各一員
益都濟寧般陽濟南東平泰安大饑遣山東宣慰使王
佐同亷訪司覈實賑濟為鈔十萬二千二百三十七錠
有竒糧萬九千三百四十八石乙未中書省臣言陛下
登極以來錫賞諸王恤軍力賑百姓及殊恩泛賜帑藏
空竭豫賣鹽引今和林甘肅大同隆興兩都軍糧諸所
營繕及一切供億合用鈔八百二十餘萬錠往者或遇
匱急奏支鈔本臣等固知鈔法非輕曷敢輒動然計無
所出今乞權支鈔本七百一十餘萬錠以周急用不急
之費姑後之帝曰卿等言是泛賜者不問何人毋得䝉
蔽奏請陞尚舍監為尚舍寺秩正三品丙申立甄用監
秩正三品𨽻徽政院淮安等處饑從河南行省言以兩
浙鹽引十萬貿粟賑之戊戌以上都衛軍三千人赴翁
果察圖行宫工役壬寅中書省臣言桂齊擾害檀州民
敇遣人往訊其辭伏者宜加罪有㫖勿問臣等以為非
宜已辭伏者先為决遣帝曰俟其獵畢治之從皇太子
請改詹事院使為詹事副詹事為少詹事院判為丞立
尚服院秩從二品中書省臣言陜西行省言開成路前
者地震民力重困已免賦二年請再免今年從之甲辰
賜國王和通金二百五十兩銀七百五十兩立皇太子
衛率府發軍千五百人修五臺山佛寺命有司市邸舍
一區以賜丞相齊勤特穆爾為鈔萬九千四百錠丁未
用丞相奎騰言設尚冠尚衣尚鞶尚沐尚輦尚飾六奉
御秩五品凡四十八員𨽻尚服院甲寅和林貧民北來
者衆以鈔十萬錠濟之仍於大同隆興等處糴糧以賑
就令屯田諸内侍太醫陰陽樂人毋援常選散官以網
罟給和林饑民戊午遣布達達實等送𤓰哇使還已未
以皇太子建佛寺立營繕署秩五品三月庚申朔中書
省臣言鄃王哲古訥人戸散失詔有司括索臣等議昔
阿濟格括索所失人戸成宗慮其為例不許今若括索
未免擾民且諸王必多援例乞寢其事從之又莊聖皇
后及諸王胡土克圖人戸散入他郡阿都齊托歡降壐
書俾括索陜西行省及真定等路言百姓均在國家版
籍今所遣使輒奪軍驛編民等戸非宜中書省以聞帝
曰彼奏誤也卿等速追以還賜鎮南王婁章金五百兩
銀五千兩鈔二千錠幣帛八百匹額森布哈伊喇希金
各二百五十兩銀七百五十兩鈔二千錠乙丑太陰犯
井以北來貧民八十六萬八千户仰食於官非久計給
鈔百五十萬錠幣帛凖鈔五十萬錠命太師伊徹察喇
太𫝊哈斯分給之罷其廩給詔賜諸王拜呼金百五十
兩銀七百五十兩丁卯建興聖宫給鈔五萬錠絲二萬
斤遣使祀五嶽四瀆名山大川賜諸王班布爾實金五
百兩銀五千兩復立白雲宗攝所秩從一品官三員戊
寅車駕幸上都建佛寺於大都城南立驥用資武二庫
秩正五品𨽻府正司陞太史院秩從二品司天臺秩正
四品封右丞相行平章政事阿實克布哈為康國公以
甘肅行省右丞托克托穆爾為中書平章政事加大司
徒賜晉王所部五百四十七人鈔五萬二千九百六十
錠定王永和爾金一千五百兩銀三萬兩鈔萬錠衛士
五十三人鈔萬六百錠己卯命翰林國史院纂修順宗
成宗實録壬午嗣漢天師張與材來朝加金紫光禄大
夫封留國公夏四月戊戌中書省臣言請依原降詔敕
勿超越授官泛濫賜賚帝曰卿等言是朕累有㫖止之
又復䝉蔽以請自今縱有㫖卿等其覆奏罪之詔以永
平路鹽課賜僧格喇實公主中書省臣執不可從之賜
諸王瑪納濟金五十兩銀千兩鈔千錠賜皇太子位鷹
坊鈔二十萬錠戊戌封三寳努為渤國公實沙為賓國
公加特們勒徳爾右丞相都䕶邁珠中書右丞立皇太
子位人匠總管府秩正三品癸卯加平章政事嘉琿太
子太保太尉平章軍國重事魏國公甲辰陞典瑞監為
典瑞院秩從二品知樞密院事額爾吉納遙授右丞相
辛亥樞密院臣言諸王各用其印符乘驛使臣旁午驛
户困乏宜凖舊制量其馬數降以璽書奏可乙卯遣米
楫等使蘇魯國丙辰髙麗國王王昛言陛下令臣還國
復設官行征東行省事髙麗嵗數不登百姓乏食又數
百人仰食其土則民不勝其困且非世祖舊制帝曰先
請立者以卿言今請罷亦以卿言其凖世祖舊制速遣
使往罷之五月丙寅降英徳路為州知樞密院事塔爾
呼岱遙授左丞相丁卯御史臺臣言成宗朝建國子監
學迄今未成皇太子請畢其功制可己巳管城縣大雨
雹緬國進馴象六乙亥知樞密院事哈喇格爾遙授左
丞相丙子以諸王及西番僧從駕上都途中擾民禁之
禁白蓮社毁其祠宇以其人還𨽻民籍御史臺臣言此
奉㫖罷不急之役今復為各官營私宅臣等以為俟翁
果察圖行宫及大都五臺寺畢工然後從事為宜有㫖
除奎騰三寳努所居餘悉罷之授右丞相塔斯布哈上
柱國監修國史加左丞相竒塔特布濟克太子太傅辛
已中書省臣言舊制樞密院御史臺宣政院得自選官
諸官府必由中書省奏聞宜申嚴告諭制可癸未濟南
般陽雨雹甲申立大同侍衛親軍都指揮使司以丞相
齊勤特穆爾為使摘通惠河漕卒九百餘人𨽻之漕事
如故渭源縣旱饑給糧一月真定大名廣平有蟲食桑
寧夏府水晉寧等處蝗東平東昌益都蝝六月己丑渤
國公三寳努加録軍國重事中書右丞相應國公太子
詹事平章軍國重事大司農庫春加太子太保左丞相
托克托加上柱國太尉遙授㕘知政事行詹事丞達實
多平章軍國重事甲午改太子位承和署為典樂司秩
正三品丁酉鞏昌府隴西寧逺縣地震雲南烏撒烏䝉
三日之中地大震者六戊戌大都饑發官廩減價糶貧
民户出印帖委官監臨以防不均之幣中書省臣言江
浙行省管内饑賑米五十三萬五千石鈔十五萬四千
錠麫四萬斤又流民户百三十三萬九百五十有竒賑
米五十三萬六千石鈔十九萬七千錠鹽折直為引五
千令行省行臺遣官臨視内郡江淮大饑免今年常賦
及夏税益都水民饑采草根樹皮以食免今嵗差徭仍
以本路税課及發朱汪利津兩倉粟賑之封永和爾為
定王駙馬阿實克為昌王並賜金印以司徒平章政事
領大司農李邦寧遙授左丞相辛丑以沒入朱清張瑄
田産𨽻中宫立江南財賦總管府提舉司己酉減太常
禮儀院官二十七員為八員河南山東大饑有父食其
子者以兩道沒入贓鈔賑之加竒塔特布濟克録軍國
重事保定真定蝗秋七月庚申流星起自勾陳南行圓
若車輪微有鋭經貫索滅敇以金銀嵗入數少自今毋
問何人以金銀為請奏及托之奏者皆抵罪各處行省
宣慰司等官多以結托來京師今後非奉朝命毋赴闕
雲南湖廣河南四川盜賊竊發諭軍民官用心撫治立
廣武喀喇侍衛親軍都指揮使司以中書平章政事阿
實克布哈為都指揮使壬戌皇子和實拉請立總管府
領提舉司四括河南歸徳汝寧境内瀕河荒地約六萬
餘頃嵗收其租令河南省臣髙興總其事中書省臣言
瀕河之地出沒無常遇有退灘則為之主先是有伊瑪
噶者妄稱省委括地蠶食其民以有主之田俱為荒地
所至騷動民髙榮等六百人訴於都省追其驛劵方議
其罪遇赦獲免今乃獻其地于皇子且河南連嵗水災
人方闕食若從所請設立官府為害不細帝曰安用多
言其止勿行禁鷹坊於大同隆興等處縱獵擾民築呼
鷹臺於漷州澤中發軍千五百人助其役翁果察圖行
宫成立中都留守司兼開寧路都總管府丙寅復置泰
安州之新泰縣丁卯濟寧大水入城詔遣官以鈔五千
錠賑之己巳真定淫雨水溢入自南門下及槀城溺死
者百七十七人發米萬七百石賑之辛未立御香局秩
正五品壬申太白犯左執法實沙加太子太傅遣塔齊
爾等九人使諸王科綽遣伊嚕等十二人使諸王托克
托癸酉詔諭安南國曰惟我國家以武功定天下文徳
懷逺人乃眷安南自乃祖乃父世修方貢朕甚嘉之邇
者先皇帝晏駕朕方撫軍朔方為宗室諸王貴戚元勲
所推戴以朕乃世祖嫡孫裕皇正𣲖宗藩効順於外臣
民屬望於下人心所共神器有歸朕俯徇輿情大徳十
一年五月二十一日即皇帝位於上都今遣少中大夫
禮部尚書阿勒呼木朝請大夫吏部侍郎李京朝列大
夫兵部侍郎髙復禮諭㫖尚體同仁之視益堅亊大之
誠輯寧爾邦以稱朕意又以衮楚克戩為禮部侍郎多
爾濟為兵部侍郎使緬國遣托里布哈等二十人使諸
王哈喇班第弛上都酒禁壬午置皇太子司議郎秩正
五品封奈曼岱為夀王癸未樞密院臣言世祖時樞密
臣六員成宗時增至十三員今署事者三十二員乞省
之敇罷塔斯岱等一十一人甲申太師淇陽王伊徹察
喇請置王傅中書省臣謂異姓王無置傅例不許乙酉
以豢虎人徹爾濟蘓為監察御史以左丞相塔斯布哈
為中書右丞相太保竒塔特布濟克為中書左丞相内
外大小事務並聴中書省區處諸王公主駙馬勢要人
等毋得攪擾沮壞近侍臣員及内外諸衙門毋得隔越
聞奏各處行省宣慰司及在外諸衙門等官非奉聖㫖
并中書省明文毋得擅自離職乘驛赴京營幹私事江
南江北水旱饑荒已嘗遣使賑恤者至大元年差發官
税並行除免八月戊子大寧雨雹丙申御史臺臣言奉
勑逮監察御史斯多卜丹赴上都世祖成宗迄於陛下
累有明㫖監察御史乃朝廷耳目中外臣僚作姦犯科
不職者聴其紏劾治事之際諸人毋得與邇者鞫問刑
部尚書烏嚕克實贓罪䝉㫖奬諭諸御史皆被錫賚臺
綱益振今斯多卜丹被逮同列皆懼所係非小乞寢是
命申明臺憲之制諸人毋得與聞制可辛丑以中都行
宫成賞官吏有勞者工部尚書哈瑪爾下並陞二等賜
塔拉爾銀二百五十兩同知察納通政使塔喇齊同知
留守蕭珍工部侍郎達實密金二百兩銀一千四百兩
軍人金二百兩銀八百兩死於木石及病沒者給鈔有
差癸卯加中書右丞領將作院吕天麟大司徒戊申立
中都萬億司寧夏立河渠司秩五品官二員㕘以二僧
為之特授奎騰太師賜諸王托歡金二百兩銀二千五
百兩鈔二千錠阿里布哈金百兩銀千兩鈔千錠己酉
大同隕霜殺禾甲寅李邦寧以建香殿成賜金五十兩
銀四百五十兩乙卯中書省臣言外臺行省及諸人應
詔言事未敢一一上煩聖聴請集朝臣議擇其切於事
者小則輒行大則以聞從之揚州淮安蝗九月丙辰以
内郡嵗不登諸都人馬之入都城者減十之五中書省
臣言夏秋之間鞏昌地震歸徳暴風雨泰安濟寧真定
大水廬舍蕩析人畜俱被其災江浙饑荒之餘疫癘大
作死者相枕籍父賣其子夫鬻其妻哭聲震野有不忍
聞臣等不才猥當大任雖欲竭盡心力而聞見淺狹思
慮不廣以致政事多舛有乖陰陽之和百姓被其災􁀙
願退位以避賢路帝曰災害事有由來非爾所致汝等
但當慎所行立齊哩克昆提舉司秩正五品設官四員
髙麗國王王昛卒命薩納台特黙徹爾使賽瑪爾堪部
己未陞中政院秩從一品辛酉遣人使諸王徹伯爾科
綽所壬戌太尉托克托奏泉州大商哈蘓台吉嚕進異
木沉檀可構宫室者敇江浙行省驛致之癸亥萬戸伊
拉瑪和斯來自賽瑪爾堪等城進太祖時所造户口册
賜銀鈔幣帛有差丙寅蒲縣地震癸酉陞内史府為内
史院秋正二品乙亥車駕至自上都弛諸路酒禁戊寅
泉州大商瑪哈丹達爾進珍異及寳帶西域馬庚辰以
髙麗國王王章嗣髙麗王諸王圖們進所藏太宗玉璽
封圖們為陽翟王賜金印中書省臣言奉㫖連嵗不登
從駕四衛一衛約四百人所給芻粟自如常例給各部者
減半臣等議大都去嵗飼馬九萬四千疋今請減為五
萬疋外路飼馬十一萬九千餘疋今請減為六萬疋自
十月十五日為始又言賽瑪爾堪徳哷蘓達實允等城
三年民賦以輸縣官今因薩納台特黙徹勒往彼宜令
以二年賦與科綽給與原輸之人以一年者上進並從
之癸未太陰犯熒惑立中都虎賁司特授承務郎直省
舍人桑節沙資善大夫行泉府院使冬十月庚寅為太
師奎騰建第給鈔二萬錠癸巳蒲縣陵縣地震甲午以
阿實克布哈知樞密院事丁酉以大都艱食復糶米十
萬石減價以賑之以其鈔於江南和糴罷大都榷酤賜
皇太子金千兩辛丑太白犯南斗癸卯中書省臣請以
湖廣米十萬石貯於揚州江西江浙海漕三十萬石内
分五萬石貯朱汪利津二倉以濟山東饑民從之敇凡
持内降文記買河間鹽及以諸王駙馬之言至運司者
一切禁之持内降文記不由中書者聴運司以聞禁奉
符長清泗水章丘霑化利津無棣七縣民田獵甲辰從
帝師請以釋教總管多爾濟巴勒領囊巴領地産錢物
為都總管府達嚕噶齊總其財賦以西番僧嘉勒斡巴
勒為翰林承㫖左丞相知樞密院事特穆爾布哈加録
軍國重事中書右丞司徒圖古勒河南江北行省右丞
伊蘓内史托卜華並知樞密院事乙巳改䕶國仁王寺
昭應規運總管府為㑹福院秩從二品丙午立興聖宫
掌醫監秩正三品十一月己未省臣言世祖時省院臺
及諸司皆有定員後略有增者成宗已嘗有㫖併省邇
者諸司遞陞四品者三品三品者二品二品者一品一
司甚至二三十員事不改舊而官日增請依大徳十年
已定員數冗濫者從各司自與減汰衙門既陞諸吏止
從舊秩出官果應例者自如選格從之庚申太白晝見
以軍五千人供造寺工役增官吏俸以至元鈔依中統
鈔數給之止其禄米嵗該四十萬石吏員以九十月出
身如舊制詔免紹興慶元台州建康廣徳田租紹興被
災尤甚今嵗又旱凡佃户止輸田主十分之四山塲河
濼商税截日免之諸路小稔審被災者免之乙丑賜諸
王訥黙古哩金印丁卯中書省臣言今銓選錢糧之法
盡壞廩藏空虚中都建城大都建寺及為諸貴人營私
第軍民不得休息邇者用度愈廣每賜一人輒至萬錠
惟陛下矜察又言銓選錢糧諸司乞毋干預帝曰已降
制書令諸人毋干中書之政他日或有乘朕忽忘持内
降文記及𫝊㫖至中書省其執之以來朕將加罪以伊
勒濟哷為御史大夫己巳以竒塔特布濟克為右丞相
托克托為左丞相既又從托克托言以塔斯布哈與竒
塔特布濟克俱為右丞相省臣言國用不給請沙汰宣
徽太府利用等院籍定應給人數其在上都者委官裁
省又行泉院以守寳貨為任宜禁私獻寳貨者又天下
屯田百二十餘所由所用者多非人以致廢弛除四川
甘州應昌府雲南為地絶逺餘當選習農務者往與行
省宣慰司親履其地可興者興可廢者廢各具籍以聞
並從之詔開寧路及宣徳雲州工役供億浩繁其賦税
除前詔己免三年外更免一年辛巳罷益都諸處哈喇
齊等狩獵以銀七百五十兩鈔二千二百錠幣帛三百
疋施昊天寺為水陸大㑹癸未皇太后造寺五臺山摘
軍六千五百人供役閏十一月己丑以大都米貴發廩
十萬石減價糶賑貧民北來饑民有鬻子者命有司為
贖之乙未賜故中書右丞相鄂勒哲妻金五百兩銀千
五百兩丙申罷江南進沙糖止富民輸粟賑饑補官丁
酉禁江西湖廣汴梁私捕駕鵝己亥罷遼陽省進雕豹
桂齊衛受烏江縣達嚕噶齊獻私户萬令𨽻縣官壬寅
竒塔特布濟克乞賜固安田二百餘頃從之乙巳中書
省臣言回回商人持璽書佩虎符乘驛馬名求珍異既
而以一豹上獻復邀回賜似此甚衆臣等議虎符國之
信器驛馬使臣所需今以畀諸商人誠非所宜乞一槩
追之制可罷順徳廣平鐵冶提舉司聴民自便有司税
之如舊丁未復立汴梁路之項城縣以杭州紹興建康
等路嵗比饑饉今年酒課免十分之三勅河西僧户凖
先朝定制從軍輸税一與民同甲寅達爾罕哈喇哈斯
卒十二月庚申封哈拉繖為隴王賜金印平江路民有
𨽻竒徳哩部者依舊制差賦與民一體均當雲南輝和
爾一千人居荆襄雲南省臣言世祖有㫖使歸雲南以
佐征討中書省臣議發還為是從之中都立開寧縣降
隆興為源州陞蔚州為蔚昌府省河東宣慰司以大同
路𨽻中都留守司冀寧晉寧二路𨽻中書省甲戌以平
章政事商議中書省事太子賓客王太亨行太子詹事
平章軍國重事太子少詹事達實多為太子詹事賜御
史臺官及監察御史宴服
　
　
　
　
　
　
　
　
　
　
　
　元史卷二十二
元史卷二十二考證
武宗本紀至大元年五月己巳緬國進馴象六　案是
　年正月己巳下已書緬國進馴象六此當係複文
