
　元史卷一百六十一
　　明翰林學士亞中大夫知制誥兼修國史宋濓等修
　列𫝊第四十八
　　楊大淵(文安附/)
楊大淵天水人也與兄大全弟大楫皆仕宋大淵總兵
守閬州嵗戊午憲宗兵至閬州之大獲城遣宋降臣王
伸入招大淵大淵殺之憲宗怒督諸軍力攻大淵懼遂
以城降憲宗命誅之汪特格諌止乃免命以其兵從招
降蓬廣安諸郡進攻釣魚山擢大楫為管軍總管從諸
王攻禮義城己未冬拜大淵侍郎都行省悉以閫外之
寄委之世祖中統元年詔諭大淵曰尚厲忠貞之節共
成康乂之功大淵拜命踴躍即遣兵進攻禮義城掠其
饋運獲總管黄文才路鈴高坦之以歸二年秋調兵出
通川與宋將鮮恭戰獲統制白繼源秦蜀行省以大淵
及青居山征南都元帥竒徹麾下將校六十三人有功
言于朝詔給虎符一金符五銀符五十七令論功定官
以名聞三年春世祖命出開達與宋兵戰于平田復戰
于巴渠擒其知軍范燮統制魏興路分黄迪節幹陳子
潤等先是大淵建言謂取呉必先取蜀取蜀必先據䕫
乃遣其姪文安攻宋巴渠至萬安寨守將盧埴降復使
文安相䕫達要衝城蟠龍山山四面巖阻可以進攻退
守城未畢宋䕫路提刑鄭子發曰蟠龍䕫之咽喉使敵
得處之則䕫難守矣此必爭之地也遂率兵來爭文安
悉力備禦大淵聞有宋兵即遣姪安撫使文仲將兵往
援宋兵宵遁追敗之秋七月詔以大淵麾下將士有功
賜金符十銀符十九别給海青符二俾事亟則馳以聞
其後賞合州之功復賜白金五十兩大淵欲於利州大
安軍以鹽易軍糧請于朝從之冬大淵入覲拜東川都
元帥俾與征南都元帥竒徹同署事大淵還復於渠江
濵築虎嘯城以逼宋大良城不踰時而就四年宋賈似
道遣楊琳賫空名告身及蠟書金幣誘大淵南歸文安
擒之以聞詔誅琳五月世祖以大淵及張大悦復神山
功詔奬諭仍賜䝉古漢軍鈔百錠至元元年大淵進花
羅紅邊絹各百五十叚詔曰所貢幣帛己見忠勤卿守
邊陲宜加優恤今後以此自給俟有㫖乃進既而大淵
擅殺其部將王仲詔戒勅之令免籍仲家冬十月大淵
諜知宋總統祁昌由間道運糧入得漢城并欲遷其郡
守向良及官吏親屬於内地乃自率軍掩襲遇之于椒
坪連戰三日擒祁昌向良等俘獲輜重以數千計明日
宋都統張思廣引兵來援復大破之擒其將盛總管及
祁昌之弟二年大淵遣文安以向良等家人往招得漢
城未下四月大淵以疾卒八年追封大淵閬中郡公諡
肅翼子文粲襲為閬蓬廣安順慶䕫府等路都元帥兄
子文安
文安字泰叔父大全仕宋守叙州壬寅國兵入蜀大全
戰死贈武節大夫眉州防禦使諡愍忠官其長子文仲
文安方二嵗母劉氏鞠之依叔父大淵于閬州戊午憲
宗以兵攻大獲大淵以郡降授侍郎都行省文仲亦授
安撫使中統元年授文安監軍攻禮義城殺傷甚衆奪
其粮船繞出通川獲宋將黄文才髙坦之二　年復出通
川與宋將鮮恭大戰擒統制白繼源三年出開達戰屢
勝擒知軍范燮統制魏興黄迪陳子潤等授文安開達
忠萬梁山等處招討使軍於巴渠萬安寨主盧埴降遂
築蟠龍城以據䕫達要路宋兵來爭相持半月文仲以
兵來援宋兵宵遁文安追擊大敗之四年佩銀符陞千
戸監軍如故進築虎嘯城以困大良至元元年宋都統
張喜引兵攻蟠龍大戰敗之喜潛師宵遁出得漢城文
安遣兵追襲又敗之擒禆將陳亮復築方斗城為蟠龍
聲援令禆將髙先守之宋兵攻潼川行省命文安赴援
敗宋師于射洪之納垻斬獲甚衆宋都統祁昌以重兵
運糧餉得漢且遷其官屬於内地大淵命文安先邀之
昌立柵椒原以守合兵攻之連戰三日獲祁昌俘得漢
守臣向良家屬以招良良以城降以所俘獻闕下二年
改授金符仍前職還攻宋開達等州擒其統制張剛總
管伏林八月宋兵由開州運糧餉達文安率竒兵間道
邀擊之獲總管方富等行省上其功命充䕫東路征行
元帥令以前後所俘入見詔賜黄金鞍馬有差還攻奪
宋金州斷虎隘殺其將梁富擒路鈴趙貴等三年春與
千户李吉等畧開州之大通與宋將硬弓張大戰獲統
制陳徳等冬總帥汪惟正遣其將李木波等由間道襲
開州文安遣千户王福引兵助之福先登破其城宋將
龎彦海投崖死擒副將劉安仁留兵戍其地宋諸路兵
來救圍城三匝築壘城外文安密遣人入城諭以堅守
四年春行省命文安往援即率兵斷其糧道宋兵戰甚
力飛矢中文安面拔矢力戰大破之殺其將張徳等二
月文安以創甚還蟠龍宋兵遂復開州文安乃遣總把
馬才楊彪掠達州盧灘峽與宋兵遇擒其將蒲徳五年
文仲卒詔文安就佩金虎符充閬州䕫東路安撫使軍
民元帥仍相副都元帥府事閬州累遭兵變戸口凋耗
文安乃教以耕桑鰥寡不能自存願相配偶者併為一
户充役民始復業冬遣千户馬才張琪畧達州擒宋將
范伸王徳解明等六年遣蔡邦光李吉嵇永興畧達州
之朱師鄭市擒總管周徳新禆將王遷秋遣總把王顯
畧達州之泥垻擒總管張威冬遣兵掠大寧之曲水擒
副將王仁七年從嚴僉省攻重慶大戰于龍坎敗宋兵
攻鏵鐵寨擒其將袁宜何世賢等㨗聞詔賜白金寳鈔
幣帛有差秋攻達州之聖耳城擒宋將楊普時仲芟其
禾而還又遣元帥蔡邦光畧開州擒宋將陳俊冬文粲
入見帝諭之曰汝兄弟宣力邊陲朕所知也進文安階
為明威將軍八年春遣蔡邦光攻達州戰于聖耳城下
擒其將蒲桂又戰開州之沙平擒其將王順時宋以朱
禩孫帥蜀禩孫閬人也數遣間諜動搖人心文安屢獲
其諜閬州竟無虞秋八月文安㑹東川統軍實喇攻達
州三戰三㨗尋遣千户嵇永興攻開州戰于平􁊱曲水
擒總管王道等軍還以所俘入見帝深加奬諭擢昭勇
大將軍東川路征南招討使賜金銀寳鈔鞍馬弓矢幣
帛有差九年秋領軍出小寧措置屯田遣韓福攻達州
九軍山擒宋將張俊遣元帥蔡邦光㑹蓬州兵邀宋師
于永睦戰勝之復遣嵇永興楊彪追襲宋禆將劉威等
破聖耳外城獲寨主楊桂縱兵焚掠而還九月築金湯
城以積屯田之糧且以逼宋龍爪城慮宋兵必來爭遣
韓福出兵通川以牽制之與宋兵遇于銼耳山敗之俘
總管蔡雲龍等出達州牛門斷宋兵囬路擒總管李佺
李徳宋兵輸糧達州遣兵于盧灘峽邀擊之擒統制孫
聰張順等夏遣元帥李吉畧開州戰于瀉油坡擒其提
舉李貴及石笋寨主雍徳宋兵復由羅頂山輸糧開達
遣蔡邦光李吉伏兵遮之擒禆將呉金等覆其糧船閏
十月蓬州兵攻拔龍爪城東川統軍司命文安兼領之
時蓬州兵已去宋都統趙章復來據之且出兵迎敵文
安與戰破之擒總管王元而還秋宋都統閻國寳監軍
張應庚運糧于達州文安邀之于瀉油坡奪其糧并擒
二將宋開州守將鮮汝忠邀遮歸路與戰敗之獲總轄
秦興祖譚友孫十一年春三月文安帥軍屯小寧得俘
者言鮮汝忠等將取蟠龍之麥即遣千户王新徳楊彪
等散掠宋境文安自戍蟠龍以備之李吉畧由山戰于
城下擒其將葉勝遣蔡邦光楊彪掠竹山寨與趙統制
戰擒其將鄭桂莊俊秋與蒙古漢軍萬户徹伯爾等攻
宋䕫東拔髙陽䕫巫等寨擒守將嚴貴竇世忠趙興因
跨江為橋以斷宋兵往來之路宋兵來爭戰却之還攻
牛頭城以火箭焚其官舍民居十一月遣蔡邦光畧九
君山擒其將孫徳栁榮趙威時宋以鮮汝忠趙章易鎮
開達二州而汝忠家屬尚留開文安曰達未易攻若先
拔開州俘其家屬以招汝忠則達可不煩兵而下矣乃
遣蔡邦光率千户呼延順等往攻開州而盛兵駐蟠龍
以為聲援十二年正月諸軍夜銜枚薄開州城下遣死
士先登斬闗以入及城中人知則千戸景疇已立旂幟
于城之絶頂矣宋軍潰散擒趙章而守將韓明父子猶
率所部兵巷戰力屈亦就擒文安遷汝忠家屬于蟠龍
遣元帥王師能持檄往達州招之曰降則家屬得全不
降則闔城塗炭汝宜早為計汝忠遂遣趙榮來約降王
師能以兵入據其城汝忠率所部將士詣文安軍門降
悉還其妻孥財物趙章子桂楫守師姑城遣兵招之亦
降獨洋州龍爪城守將謝益固守併力攻之擒統制王
慶益棄城走於是遣元帥李吉嵇永興千户王新徳等
將兵以鮮汝忠往招由山等處八城皆望風迎降凱還
遣經歴陳徳勝以鮮汝忠趙桂楫等十餘人獻㨗京師
帝悦加授文安驃騎衛上將軍兼宣撫使賜鈔一千錠
文粲加授鎮國上將軍文安尋遣其兄子應之往招都
勝茂竹廣福三城自將大軍以為聲援皆降之秋七月
兵至樂勝城宋將蒲濟川降進攻梁山宋將袁世安堅
守文安焚其外城梁山軍恃忠勝軍為固力攻拔之殺
守將王智擒部轄景福圍梁山四十日世安隨方備禦
竟不降文安乃移兵攻萬州之牛頭城殺守將何威遷
其民進圍萬州守將上官䕫戰守甚力文安乃遣監軍
楊應之鎮撫彭福夀㑹東川行院兵出小江口以牽制
援兵果與之遇戰敗之擒總管李臯花茂實等萬州固
守不下文安乃解圍去攻石城堡諭降守將譚汝和攻
雞冠城諭降守將杜賦又招石馬鐵平小城三聖由木
牟家下隘等城冬攻白帝城䕫帥張起巖堅守不出文
安以師老乃還宋都統弋徳復據開州文安乃築城神
仙山以逼之令元帥蔡邦光萬户紀天英屯守十三年
進階金吾衞上將軍賜玉帶一夏朝廷遣安西王相李
徳輝經畫東川課程宋梁山守將袁世安遣使約降文
安以白徳輝徳輝大喜即遣文安將兵奉王㫖往招之
世安遂降秋七月進軍攻萬州遣經歴徐政諭守臣上
官䕫降䕫不從圍之數匝踰月攻拔外城䕫守張起巖
來救遣鎮撫彭福夀迎擊破之盡殺其舟師俘其將宋
明萬州奪氣文安復𫝊王㫖諭䕫使降䕫終不屈文安
盡日攻城潛遣勇士梯城宵登斬闗而入䕫巷戰而死
萬州既定遣使招鐵檠三寳兩城守將楊宜黎拱辰降
分兵畧施州擒統制薛忠㑹大雪遣蔡邦光夜攻殺守
帥何艮奪其城十四年夏進兵攻咸淳府時宋以六郡
鎮撫使馬堃為守文安與堃同里閈諭之使降堃不從
乃列柵攻城冬十一月潛遣勇士躡雲梯宵登斬闗納
外兵堃悉力巷戰達州安撫使鮮汝忠與宋兵力戰死
比曉宋兵大敗堃力屈就擒十五年進兵攻紹慶守將
鮮龍迎敵二月潛遣勇士夜以梯衝攻破其北門鮮龍
大驚收散卒力戰兵敗就擒蜀境已定獨䕫堅守不下
朝廷命荆湖都元帥達罕由巫峽進兵取䕫州而西川
劉僉院挾夔守將親屬往招之文安乃遣元帥王師能
將舟師與俱張起巖竟以城降夏入覲文安以所得城
邑繪圖以獻帝勞之曰汝攻城略地之功何若是多也
擢四川南道宣慰使解白貂裘以賜之十七年遣辯士
王介諭降散毛諸洞蠻以散毛兩子入覲因進言曰元
帥蔡邦光昔征散毛蠻而死可念也帝曰散毛既降而
殺之其何以懷遠乃擢蔡邦光之子陞為管軍總管佩
虎符賜散毛兩子金銀符各一并賜其酋長以金虎符
遙授文安叅知政事行四川南道宣慰使十九年春入
覲擢龍虎衛上將軍中書左丞行江西省事到官踰月
以疾卒子艮之襲佩虎符昭勇大將軍管軍萬户歴湖
南宣慰副使岳州路總管卒
　　劉整
劉整字武仲先世京北樊川人徙鄧州穰城整沉毅有
智謀善騎射金亂入宋𨽻荆湖制置使孟珙麾下珙攻
金信陽整為前鋒夜縱驍勇十二人渡塹登城襲擒其
守還報珙大驚以為唐李存孝率十八騎拔洛陽今整
所將更寡而取信陽乃書其旌曰賽存孝累遷潼川十
五軍州安撫使知瀘州軍州事整以北方人扞西邊有
功南方諸將皆出其下吕文徳忌之所畫策輒擯沮有
功輒掩而不白以俞興與整有隙使之制置四川以圖
整興以軍事召整不行遂誣搆之整遣使訴臨安又不
得達及向士璧曹世雄二將見殺整益危不自保乃謀
欵附中統二年夏整籍瀘州十五郡户三十萬入附世
祖嘉其來授䕫路行省兼安撫使賜金虎符仍賜金銀
符以給其將校之有功者俞興攻瀘州整出寳器分士
卒激使戰戰數十合敗之復遣使以宋所賜金字牙符
及佩印入獻請益屯兵厚儲積為圖宋計三年入朝授
行中書省於成都潼川兩路賜銀萬兩分給軍士之失
業者仍兼都元帥立寨諸山以扼宋兵同列嫉整功將
謀陷之整懼請分帥潼川七月改潼川都元帥宣課茶
鹽以餉軍四年五月宋安撫髙達温和進逼成都整馳
援之宋兵聞賽存孝至遁去將擣潼川又與整遇于錦
江而敗至元三年六月遷昭武大將軍南京路宣撫使
四年十一月入朝進言宋主弱臣悖立國一隅今天啓
混一之機臣願效犬馬勞先攻襄陽撤其扞蔽廷議沮
之整又曰自古帝王非四海一家不為正統聖朝有天
下十七八何置一隅不問而自棄正統邪世祖曰朕意
决矣五年七月遷鎮國上將軍都元帥九月偕都元帥
阿珠督諸軍圍㐮陽城鹿門堡及白河口為攻取計率
兵五萬抄畧沿江諸郡皆嬰城避其鋭俘人民八萬六
年六月擒都統唐永堅七年三月築實心臺于漢水中
流上置弩砲下為石囤五以扼敵船且與阿珠計曰我
精兵突騎所當者破惟水戰不如宋耳奪彼所長造戰
艦習水軍則事濟矣乘驛以聞制可既還造船五千艘
日練水軍雖雨不能出亦畫地為船而習之得練卒七
萬八月復築外圍以遏敵援八年五月宋帥范文虎遣
都統張順張貴駕輪船饋襄陽衣甲邀擊斬順獨貴得
入城九月陞參知河南行中書省事九年三月加諸翼
漢軍都元帥襄陽帥吕文煥登城觀敵整躍馬前曰君
昧於天命害及生靈豈仁者之事而又齷齪不能戰取
羞於勇者請與君决勝負文煥不荅伏弩中整三月破
樊城外郭斬首二千級擒禆將十六人諜知文煥將遣
張貴出城來援乃分部戰艦縳草如牛狀傍漢水綿亘
叅錯衆莫測所用九月貴果夜出乘輪船順流下走軍
士覘知之傍岸爇草牛如晝整與阿珠麾戰艦轉戰五
十里擒貴于櫃門闗餘衆盡殺之十一月詔統水軍四
萬戸宋荆湖制置李廷芝以金印牙符授整漢軍都元
帥盧龍軍節度使封燕郡王為書使永寧僧持送整所
期以間整永寧令得之驛以聞于朝敇張易姚樞雜問
適整至自軍言宋怒臣畫策攻襄陽故設此以殺臣臣
實不知詔令整復書謂整受命以來惟知督厲戎兵舉
垂亡孤城耳宋若果以生靈為念當重遣信使請命朝
廷顧為此小數何益於事時圍襄陽已五年整計樊襄
唇齒也宜先攻樊城樊城人以柵蔽城斬木列置江中
貫以鐵索整言於丞相巴延令善水者斷木沉索督戰
艦趨城下以囬囬砲擊之而焚其柵十年正月遂破樊
城屠之遣唐永堅入襄陽諭吕文煥乃以城降上功賜
整田宅金幣良馬整入朝奏曰襄陽破則臨安搖矣若
將所練水軍乘勝長驅長江必皆非宋所有遂改行淮
西樞密院事駐正陽夾淮而城南逼江㫁其東西衝十
一年陞驃騎衛上將軍行中書左丞宋夏貴悉水軍來
攻破之于大人洲十二年正月詔整别將兵出淮南整
銳欲渡江首將止之不果行丞相巴延入鄂㨗至整失
聲曰首帥止我顧使我成功後人善作者不必善成果
然其夕憤惋而卒年六十三贈龍虎衛上將軍中書右
丞謚武敏子垣嘗從父戰敗昝萬夀于通泉埏管軍萬
户均𣙜茶提舉垓都元帥孫九人克仁知房州
　
　
　
　
　
　
　
　元史卷一百六十一
