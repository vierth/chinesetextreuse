
　皇王大紀卷六十五　　　　宋　胡宏　撰
　三王紀
　　敬王
二十三年孔子從而祭膰肉不至不脫冕而行遂適衛
冉有僕子曰庶矣哉冉有曰既庶矣又何加焉曰富之
既富矣又何加焉曰教之季路薦髙柴為費宰而從孔
子於衛子曰賊夫人之子子路對曰有民人焉有社稷
焉何必讀書然後為學子曰是故惡夫佞者
　　　論曰司馬遷載孔子墮三都之明年由大司宼
　　　攝相事夫聖人之所以大過人者無它焉如天
　　　之生物隨其分限無不可為而過者無可為而
　　　不及者為委吏則必㑹計當為乗田則必畜養
　　　蕃為宰而親民則制為養生送死之節為司空
　　　而正封域則溝合昭公之墓為司宼而治姦亂
　　　則誅少正卯而墮三都及成不墮三家之慮變
　　　矣故春秋經文不曰三家直書曰公聖人色斯
　　　舉矣安有明年由大司宼攝相之事所以必知
　　　其無者考按經文明(定公十/三年)無更敗起廢之事
　　　而築蛇淵囿絶與墮都之意不侔故也遷載孔
　　　子言行不得其眞者尤多則未知其所以得實
　　　録之名者何故
齊侯衛侯次于垂葭使師伐晉將濟河諸大夫皆曰不
可邴意兹曰可鋭師伐河内傳必數日而後及絳絳不
三月不能出河則我既濟水矣乃伐河内魯大蒐晉趙
鞅謂邯鄲午曰歸我衛貢五百家吾舍諸晉陽午許諾
歸告其父兄皆曰不可趙鞅怒遂殺午邯鄲叛上軍司
馬籍秦圍邯鄲午荀寅之甥也寅士吉射之姻也而相
與睦將作亂董安于聞之告趙鞅曰先備諸鞅曰晉國
有命始禍者死為後可也二子伐趙氏之宫鞅奔晉陽
荀躒言於晉侯曰君命大臣始禍者死載書在河今三
臣始禍而獨逐鞅刑已不鈞請皆逐之荀躒韓不信魏
曼多奉晉侯以伐二子弗克二子將伐公齊髙彊曰三
折肱知為良毉惟伐君為不可我以伐君在此矣三家
未睦可盡克也克之君將誰與若先伐君是使睦也弗
聽遂伐公國人助之二子敗奔朝歌韓魏以趙氏為請
趙鞅入于絳盟於公宫初衛公叔發朝而請享其君退
而見史鰌曰子必禍矣子富而君貪罪其及乎曰然吾
不先告子是吾罪也君既許我矣其若之何鰌曰何害
子臣可以免富而能臣必免於難上下同之戍也驕其
亡乎富而不驕者鮮吾惟子之見驕而不亡者未之有
也戍必與焉及發卒衛侯始惡於戍以其富也戍又將
去夫人南子之黨夫人愬之曰戍將為亂薛弑其君比
子夷嗣越王允常薨子勾踐嗣孔子至蒲會公叔氏以
蒲叛衛而止孔子曰茍無適衛吾則出子孔子許之盟
而出遂適衛子貢曰盟可負乎孔子曰要我以盟非義
也孔子主衛大夫顔讎由至于郊衛侯郊迎館之上館
故孔子於衛有際可之仕王孫賈問曰與其媚於奥寜
媚於竈何謂也子曰不然獲罪於天無所禱也彌子瑕
之妻與子路之妻兄弟也彌子謂子路曰孔子主我衛
卿可得也子路以告孔子不從曰有命衛公孫朝問於
子貢曰仲尼焉學子貢曰文武之道未墜於地在人賢
者識其大者不賢者識其小者莫不有文武之道焉夫
子焉不學而亦何常師之有衛侯享孔子夫人南子使
請曰四方之君子不辱與寡君為兄弟者必見寡小君
寡小君願有見也孔子見之入門北靣稽首夫人在絺
帷中再拜環珮玉聲璆然孔子出子路不説夫子矢之
曰予所否者天厭之天厭之經曰十有三年齊侯衛侯次于
垂葭夏築蛇淵囿大蒐于比蒲衛公孟彄帥師伐曹秋
晉趙鞅入于晉陽以叛(按左氏趙鞅謂邯鄲午曰歸我/衛貢五百家吾舍諸晉陽午許)
(諾告其父兄皆不可趙孟怒遂殺午圍邯鄲午荀寅之/甥荀寅士吉射之姻也而相與睦遂伐趙氏鞅奔晉陽)
(晉人圍之趙鞅之入拒范中行也而直書曰叛何也人/臣專土與君為市則是簒弑之階堅氷之戒豈無以有)
(己之義乎後世大臣有困於讒間遷延居外不敢釋兵/卒以憂死者亦未明人臣之義故耳故直書入于晉陽)
(以叛入者不順之/詞叛者不赦之罪)冬晉荀寅士吉射入于朝歌以叛(按/左)
(氏知文韓簡魏襄子與荀寅范吉射相惡將逐荀范言/於晉侯曰君命大臣始禍者死載書在河今三臣始禍)
(而獨逐鞅刑不均矣請皆逐之遂奉公以伐二子二子/敗奔朝歌晉主夏盟威服天下及大夫專政賄賂公行)
(内外離析示威平丘而齊叛辭請召陵而蔡叛盟于沙/鹹而鄭叛次于五氏而衛叛蒞于鄭㑹于夾谷㰱于黄)
(而魯叛諸侯叛于外大夫叛于内故奔于晉陽而趙鞅/叛入于朝歌而荀寅與士吉射叛以晉國之大天下莫)
(强焉邦分崩而不能守也春秋於晉事或略而不序或/賤而稱人或書以陋之責亦備矣至是三卿内叛直書)
(于䇿見其效也故臧哀伯曰國家之敗由官邪也官之/失德寵賂彰也晉卿始禍縁衛貢也樂祁見執獻楊楯)
(也蔡侯從吳荀寅貨也昭公弗納范鞅賂也而晉室自/是不復能主盟矣故為國以義不以利春秋之大法在)
(焉見諸行事亦可/謂深切著明矣)晉趙鞅歸于晉(按左氏荀范奔朝歌/韓魏以趙氏為請鞅)
(入于絳盟于公宫然則書歸者易詞也韓魏為之請晉/侯許之復而寅與吉射去國出奔則無有難之者故其)
(歸為昜矣三子之叛其罪一也鞅以有援故得復寅吉/射以無助故終叛春秋書鞅歸于晉非與之也以罪晉)
(侯縱失有罪無政刑耳叛逆人臣之大惡始禍晉國之/載書既不能致辟于鞅奉行天討以警亂臣又亢不𠂻)
(徇韓魏之請而許之復無政刑矣其能國乎先儒或謂/言歸者以地正國也鞅取晉陽之甲以逐君側之惡人)
(則其説誤矣以地正國而可是人主可得而脅人臣擅/興無罪以兵諫者眞愛其君也使後世賊臣稱兵向闕)
(以誅君側為名而實欲脅君取國者/則此説啓之也大失春秋之意矣)薛弑其君比(稱國/以弑)
(者當國大臣也孫復以為舉國之衆皆可誅非矣三晉/有國半天下若皆可誅刀鋸不亦濫乎潁川常秩曰孫)
(復之於春秋動輒有罪蓋商鞅之法耳棄灰於道者有/誅歩過六尺者有罰其不即人心逺矣王回以是尚秩)
(此善議/復者)
二十四年衛侯逐公叔戍戍奔魯其黨趙陽出奔宋頓
子牂欲事晉背楚而絶陳好楚師陳師滅頓衛公叔戍
之黨北宫結奔魯吳伐越越王禦之陳于欈李患吳師
之整也使死士再禽焉不動使罪人三行屬劔於頸而
辭曰二軍有治臣奸旗鼓不敏於君之行前不敢迯刑
敢歸死自剄也師屬之目越王因而伐之大敗之靈姑
浮以戈擊吳王傷將指取其一屨薨於陘去欈李七里
子夫差嗣夫差使人立于庭茍出入必謂已曰夫差而
忘越王之殺而父乎則對曰唯不敢忘晉人圍朝歌齊
侯魯侯衛侯㑹于牽謀救朝歌齊侯又㑹宋于洮王使
歸脤於魯衛夫人南子宋女也衛侯為之召宋公子朝
太子蒯聵羞之謂戯陽速曰從我而朝少君少君見我
我顧乃殺之速曰諾乃朝夫人太子三顧速不進夫人
見其色啼而走曰太子將殺余公執其手以登臺太子
奔宋盡逐其黨故公孟彄出奔鄭遂奔齊宋公子辰自
蕭奔魯魯侯蒐于比蒲邾子來會魯城莒父冬衛侯為
沼宛春諫曰君居深宫狐裘而熊席不知民之寒也乃
命罷役左右曰德歸於春怨歸於君衛侯曰春魯之匹
夫也寡人舉焉春之善非寡人之善歟孔子在衛喜籧
伯玉史鰌嘗曰君子哉籧伯玉邦有道則仕邦無道則
可卷而懐之直哉史魚邦有道如矢邦無道如矢衛侯
問陳於孔子對曰爼豆之事則嘗聞之矣軍旅之事未
之學也明日遂行匡人嘗為陽虎所暴孔子過匡匡人
聚觀曰此陽虎也遂圍之從者不知所為孔子絃歌不
輟莊周曰子路入見曰何夫子之娛也子曰居吾語汝
當堯舜而天下無窮人非知得也當桀紂而天下無通
人非知失也時勢適然夫水行不避蛟龍者漁父之勇
也陸行不避虎兕者獵夫之勇也白刃交於前視死若
生者烈士之勇也知窮之有命通之有時臨大難而不
懼者聖人之勇也由處矣吾命有所制矣既而歎曰文
王既沒文不在兹乎天之將喪斯文也後死者不得與
於斯文也天之未喪斯文也匡人其如予何乃使從者
問故匡人謝曰以為陽虎也遂圍之今非也請辭而去
孔子遂如宋經曰十有四年春衛公叔戍來奔衛趙陽
出奔宋(公叔戍將去南子之黨夫人愬曰戍將為亂故/公叔來奔趙陽北宫結皆戍黨也故亦出奔而)
(靈公無道不能正家以䘮其大臣之罪著矣戍又以富/見惡於衛侯夫富者怨之府也使戍積而能散以財發)
(身不為貪人之所怨於/以保其爵位儻庶幾乎)二月辛巳楚公子結陳公孫佗
人帥師滅頓以頓子牂歸夏衛北宫結來奔五月於越
敗吳於檇李吳子光卒(按左氏吳伐越勾踐禦之患其/整也使罪人三行屬劔於頸吳)
(師屬目因伐之闔閭傷而卒書敗者詐戰也定公五年/於越入吳至是敗吳於檇李㑹黄池之嵗越又入吳悉)
(書于史以其告也哀之元年吳子敗越棲勾踐於㑹稽/之上豈獨不告而史册不書疑仲尼削之也吳子光卒)
(夫差使人立於庭茍出入必謂已曰而忘越王之殺而/父乎則對曰唯不敢忘三年乃報越然則夫椒之戰復)
(父讎也非報怨也春秋削而/不書以為常事也其㫖微矣)公㑹齊侯衛侯于牽公至
自㑹秋齊侯宋公㑹于洮天王使石向來歸脤衛世子
蒯瞶出奔宋(世子國本也以寵南子故不能保世子而/使之去國以欲殺南子故不能安其身至)
(於出奔是輕宗廟社稷之所付託而恣行矣春秋兩著/其罪故特書世子其義不繫於與蒯聵之世其國也而)
(靈公無道不能正家以危其國本至/使父子相殘毁滅天理之所由著矣)衛公孟彄出奔鄭
宋公之弟辰自蕭來奔大蒐于比蒲邾子來㑹公城莒
父及霄
二十五年邾子朝于魯魯之郊牛為鼷䑕所食而死吳
之入楚也胡子盡俘楚邑之近胡者楚既定胡子豹又
不事楚曰存亡有命事楚何為多取費焉楚王滅之魯
郊魯侯薨子蔣嗣鄭師伐宋敗宋師于老丘齊侯衛侯
次于蕖蒢以救宋邾子奔魯侯之喪魯定公姒氏卒魯
葬其君滕侯㑹焉魯葬定夫人魯城漆經曰十有五年
春王正月邾子來朝鼷䑕食郊牛牛死改卜牛二月辛
丑楚子滅胡以胡子豹歸(按左氏吳之入楚胡子盡俘/楚邑之近胡者楚既定又不)
(事楚曰存亡有命事楚何為為是楚滅之夫滅人之國/其罪大矣然胡子豹乗楚之約盡俘其邑之近胡者所)
(謂國必自滅而後人滅之非滅之者獨有罪也國君造/命不可委命者既以為有命而又貪生忍辱不死于社)
(稷則是不知命矣書以歸罪豹之不能死/位而與歸也故楚子書爵而胡子豹名)夏五月辛亥
郊壬申公薨于髙寢鄭罕達帥師伐宋齊侯衛侯次于
蕖蒢邾子來奔喪秋七月壬申姒氏卒八月庚辰朔日
有食之九月滕子來㑹葬丁巳葬我君定公雨不克葬
戊午日下昃乃克葬辛巳葬定姒(公羊曰有子則廟廟/則書葬曽子問竝有)
(喪則如之何子曰葬先輕而後/重其奠也其虞也先重而後輕)冬城漆
二十六年魯侯蔣之元年楚圍蔡以報栢舉之役蔡人
男女以辨使疆於江汝之間而還蔡復請遷于吳既又
悔之魯有鼷䑕食郊牛魯人伐邾越王以吳王之將報
越也興師伐之范蠡諫曰持盈者與天定傾者與人節
事者與地天時不作不為人客人事不起不可為之始
爭者事之末也淫佚者上帝之禁也若遂行之將妨於
國家靡王躬身王不聽吳王禦之大破越王于夫椒乗
勝入越越王以甲楯五千棲於㑹稽下令曰有能退吳
者與共越國之政大夫種進曰臣聞之賈人夏則資皮
秋則資絺旱則資車以待乏也今求謀臣無乃後乎勾
踐曰茍得聞子大夫之言何後之有喟然嘆曰吾其己
乎文種進曰湯繫夏臺文王囚羑里未必不為福乃卑
辭乞成於吳吳王將許之伍員曰不可臣聞樹徳莫如
滋去疾莫如盡昔有過澆滅夏少康以一旅之衆復禹
舊績今吳不如過而越大於少康或將豐之不亦難乎
勾踐能親而務施施不失人親不棄勞與我同壤而世
為仇讎於是乎克而弗取將又存之而長宼讎後雖悔
之不可食已吳王疑未決越使文種賂太宰嚭曰勾踐
不敢徹聲於天王使臣私於執事願以身隨君王也嚭
言於王曰古者伐國服之而已今越已服其又何求王
許越平伍員告人曰越十年生聚而十年教訓二十年
之外吳其為沼乎越王歸説於國人曰寡人之罪也寡
人請更飬生葬死問傷弔憂賀喜去民之所惡補民之
不足委管籥屬國家於大夫種與范蠡入官于吳三年
而吳人遣之古者父之讎弗與共戴天兄弟之讎不反
兵交遊之讎不同國是時人習於亂務相報復而無禮
儀卜商問於孔子曰居父母之仇如之何孔子曰寢苫
枕戈不仕弗與共天下也遇諸市朝不反兵而鬬曰居
昆弟之仇如之何曰仕弗與共國銜君命而使雖遇之
不鬬曰居從父昆弟之仇如之何曰不為魁主人能則
執兵而陪其後君之仇視父師長之仇視昆弟吳侵陳
脩先君之怨楚大夫皆懼公子申曰二三子䘏不相睦
無患吳矣昔闔閭食不貳味居不重席室不崇壇器不
雕鏤宫室不觀舟車不飾衣服財用擇不取費在國天
有災癘親巡孤寡而共其乏困在軍熟食者分而後敢
食勤恤其民而與之勞逸是以民不罷勞死知不曠今
聞夫差次有臺榭陂池焉宿有妃嬙嬪御焉一日之行
所欲必成玩好是從珍異是聚觀樂是務視民如讎
而用之日新夫先自敗也已安能敗我孔子在宋有嘉
樹焉時與弟子游息其下宋桓魋疾之乃伐其樹孔子
去宋又將要殺之從者恐懼孔子曰天生德於予桓魋
其如予何主司城貞子遂㣲服而去與門人相失至鄭
東門外告子貢曰東門有人其顙似堯其項類臯陶其
肩類子產自腰以下不及禹三寸纍纍若喪家之狗子
貢以告孔子笑曰其形未也狀似喪家之狗然哉經曰
元年春王正月公即位楚子陳侯隨侯許男圍蔡(按左/氏曰)
(報柏舉也蔡人男女以辨使疆于江汝之間夫男女以/辨則是降也疆于江汝則遷其國也而獨書圍蔡何也)
(蔡嘗以吳師入郢昭王奔隨壊宗廟徙陳器撻平王之/墓矣至是楚國復寜帥師圍蔡降其衆遷其國而春秋)
(書之略者見蔡宜得報而楚子復讎之事可恕也聖人/本無怨而怨出於不怨故議讎之輕重有至於不與共)
(戴天者今楚人禍及宗廟辱逮父母若包羞忍耻而不/能一洒之則不可以有立而天理滅矣故特書圍蔡而)
(稱爵恕楚/之罪詞也)鼷鼠食郊牛改卜牛夏四月辛巳郊(鼷䑕食/郊牛改)
(卜牛志不敬也夏四月郊書不時也四卜非禮五卜强/也全曰牲傷曰牛已牛矣其尚卜免之何也常置之上)
(帝矣故卜而後免之不敢專也昔者周公郊祀后稷以/配天此成王亮隂之時位冢宰攝國政行天子之事也)
(魯何以得郊成王追念周公有大勲勞於天下而欲尊/魯故賜以重祭得郊禘大雩然則可乎孔子曰魯之郊)
(禘非禮也周公其衰矣欲尊魯而賜以人臣不得用之/禮樂豈所以康周公也哉天子祭天地諸侯祭社稷大)
(夫祭五祀庶人祭其祖此定理也今魯得郊以為常事/春秋欲削而不書無以見其失禮盡書之乎則有不勝)
(書者故聖人因其失禮之中又有失焉者則書于䇿所/謂由性命而發言也聖人奚容心哉因事而書以誌其)
(失為後世戒其/垂訓之義大矣)秋齊侯衛侯伐晉冬仲孫何忌帥師伐
邾
二十七年甲子魯師伐邾將伐絞邾人愛其土遂以漷
東田及沂西田求成魯人許之衛侯遊於郊公子郢僕
公曰余無子將立女不對它日又謂之對曰郢不足以
辱社稷君其改圗君夫人在堂三揖在下君命祗辱衛
侯薨夫人曰命公子郢為世子君命也對曰郢異於它
子且君沒於吾手若有之郢必聞之且亡人之子輒在
乃立輒滕侯朝魯晉趙鞅納衛世子蒯瞶於戚宵迷陽
虎曰右河而南必至焉使太子纔八人衰絰偽自衛逆
者告於門哭而入遂居之齊人輸粟於朝歌鄭罕達駟
𢎞送之晉趙鞅禦之遇於鐵鞅誓曰范氏中行氏反易
天明斬艾百姓欲擅晉國而滅其君寡君恃鄭而保焉
今鄭為不道棄君助臣二三子順天明從君命經德義
除詬耻在此行也克敵者上大夫受縣下大夫受郡士
田十萬庶人工商遂人臣𨽻圉免王良御衛世子為右
鄭人擊鞅中肩斃於車中太子攻之以戈鄭師北獲齊
粟千車衛葬其君吳洩庸如蔡納聘而稍納師師畢入
衆知之蔡侯告大夫殺公子駟以説哭而遷墓遂遷于
州來孔子在陳將之荆陳蔡大夫謀曰孔丘之徒所言
皆中諸侯之病諸侯莫能用將適楚楚若用之陳蔡用
事大夫危矣於是孔子絶糧季路愠見曰君子亦有窮
乎孔子曰君子固窮小人窮斯濫矣居下而無憂者思
不逺處身而常逸者志不廣夫芝蘭生於深林不以無
人而不芳君子積德懐道不為困窮而改節夫遇不遇
時也賢不肖材也君子脩身端行以俟其時凡七日藜
羮不糝孔子絃歌不衰從者病莫能興臣於陳侯陳司
敗問魯昭公知禮乎孔子曰知禮孔子退揖巫馬期而
進曰吾聞君子不黨君子亦黨乎君娶於吳為同姓謂
之吳孟子君而知禮孰不知禮巫馬期以告孔子曰丘
也幸茍有過人必知之孟軻氏曰君子之厄於陳蔡之
間無上下之交也經曰二年春王二月季孫斯叔孫州
仇仲孫何忌帥師伐邾取漷東田及沂西田癸巳叔孫州
仇仲孫何忌及邾子盟于句繹(曷為列書三卿哀公得/國不張公室三卿並將)
(魯衆悉行伐國取地以盟其君而已不與焉適越之辱/兆矣定公之薨邾子來奔䘮事魯恭矣而不免於見伐)
(徒自辱焉不知以禮為國之故也邾在邦域之中不加/矜恤而諸卿相繼伐之既取其田而又强與之盟不知)
(以義睦鄰之故也故詳書以著其罪三人伐則曷為二/人盟盟者各盟其所得也莫强乎季孫何獨無得季氏)
(四分公室有其二昭公伐意如叔孫氏救意如而昭公/孫陽虎囚桓子孟孫氏救桓子而陽虎奔今得邾田蓋)
(季氏以歸二/家而不取也)夏四月丙子衛侯元卒滕子來朝晉趙鞅
帥師納衛世子蒯聵于戚(世子不言納位其所固有國/其所宜君謂之儲副則無所)
(事乎納矣凡公子出奔復而得國者其順且昜則曰歸/有奉焉則曰自其難也則曰入不稱納矣况世子哉今)
(趙鞅帥師以蒯瞶復國而書納者見蒯瞶無道為國人/之所不受也國人不受而稱世子者罪衛人之拒之也)
(所以然者縁蒯聵出奔靈公未嘗有命廢之而立他子/及公之卒大臣又未嘗謀於國人數瞶之罪選公子之)
(賢者以主其國乃從輒之所欲而居之以子拒父此其/所以稱世子也人莫不愛其親而志於殺莫不敬其父)
(而忘其䘮莫不慈其子欲其子之富且貴也而奪其位/蒯聵之於天理逆矣何疑於廢黜然父雖不父子不可)
(以不子輒乃據國而與之爭可乎故特係納衛世子蒯/聵于戚于趙鞅帥師之下而鞅不知義靈公與衛國大)
(臣不能早正國家之本/以致禍亂其罪皆見矣)秋八月甲戌晉趙鞅帥師及鄭
罕達帥師戰于鐵鄭師敗績冬十月葬衛靈公十有一
月蔡遷于州來蔡殺其大夫公子駟(州來吳所滅也蔡/雖請遷於吳而中)
(悔吳人如蔡納聘而師畢入蔡侯告大夫殺公子駟以/説哭而遷墓如此則實吳人之所遷也而經以自遷為)
(文何也楚既降蔡使疆於江汝蔡人聽命而還師矣復/背楚請遷於吳而又自悔也其謀之不臧甚矣夫遷國)
(大事也盤庚五遷利害甚明衆猶胥怨不適有居至於/丁寜反復播告之脩而後定也今蔡介于吳楚二大國)
(之間背楚誑吳及其事急又委罪於執政其誰之咎也/故經以自遷為文而殺公子駟則書大夫而稱國言君)
(與用事大臣擅殺之也放公孫獵則書大夫而稱人言/國亂無政衆人擅放之也駟與獵其以請遷于吳為非)
(者乎而委之罪以説誰敢復/有盡忠而與謀其國者哉)
二十八年齊師衛師圍戚求援于中山魯地震魯司鐸
火火踰公宫桓宫僖宫災救火者皆曰顧府南宫説至
命周人出御書俟于宫子服何至命宰人出禮書校人乗
馬巾車脂轄百官官備府庫慎守官人肅給濟濡帷幕
鬱攸從之蒙葺公屋自太廟始公父歜至命校人駕乗
車季孫斯至御公立于象魏之外命藏象魏曰舊章不
可亡也孔子在陳聞火曰其桓僖乎魯師城啓陽魯季
孫斯卒是為桓子子肥代為政衛侯適在請弔魯侯辭
不得命公為主客入弔肥立于門右北靣魯侯升自東階
西鄉客升自西階弔魯侯拜興哭肥拜稽顙於位有如
二孤非禮也古者其君後主人而拜曾子問曰喪有二
孤廟有二主禮歟孔子曰天無二日土無二王家無二
主尊無二上未知其為禮也廟有二主自齊桓始也喪
有二孤自季康子之過也秦伯薨子某嗣魯師圍邾晉
趙鞅攻朝歌荀寅奔邯鄲孔子在陳復將之荆先之以
子夏又申之以冉有過葉葉公語孔子曰吾黨有直躬
者其父攘羊而子證之子曰吾黨之直者異於是父為
子隱子為父隱直在其中矣葉公問政孔子曰近者説
逺者來葉公問孔子於子路子路不對子曰女奚不曰
其為人也發憤忘食樂以忘憂不知老之將至云爾孔
子至楚楚王大喜將封之公子申諫曰周文王百里之
君卒王天下今孔丘述三五之道明周召之業又有羣
賢為之輔王誠封之非國之福也王乃止楚狂接輿歌
而過孔子曰鳯兮鳯兮何德之衰也來世不可待也徃
世不可追也天下有道聖人成焉天下無道聖人生焉
方今之時僅免刑焉福輕乎羽莫之知載禍重乎地莫
之知避已乎己乎臨人以德殆乎殆乎畫地而趨迷陽
迷陽無傷吾行吾行卻曲無傷吾足山木自宼也膏火
自煎也桂可食故伐之漆可用故割之人皆知有用之
用而不知無用之用也孔子下欲與之言趨而避之不
得與之言或曰接輿姓陸名通孔子去楚長沮桀溺耦
而耕孔子過之使子路問津焉長沮曰夫執輿者為誰
曰為孔丘是魯孔丘與曰是也是知津矣問於桀溺桀
溺曰子為誰曰為仲由是魯孔丘之徒與曰然曰滔滔
者天下皆是也而誰與易之且而與其從辟人之士也
豈若從辟世之士哉耰而不輟子路行以告夫子憮然
曰鳥獸不可與同羣吾非斯人之徒與而誰與天下有
道丘不與易也子路從而後遇丈人以杖荷篠子路問
曰子見夫子乎丈人曰四體不勤五糓不分孰為夫子
植其杖而耘子路拱而立止子路宿殺雞為黍而食之
見其二子焉明日子路行以告子曰隱者也使子路反
見之至則行矣子路曰不仕無義長幼之節不可廢也
君臣之義如之何其廢之欲潔其身而亂大倫君子之
仕也行其義也道之不行已知之矣孔子復歸于陳經
曰三年春齊國夏衛石曼姑帥師圍戚(按左氏靈公遊/于郊公子郢御)
(公曰余無子將立汝對曰郢不足以辱社稷君其改國/君夫人在堂三揖在下君命祗辱靈公卒夫人曰命公)
(子郢為太子君命也對曰郢異於他子且君没於吾手/若有郢必聞且亡人之子輒在乃立輒以拒蒯聵前稱)
(世子者所以深罪輒之見立不辭而拒其父也輒若可/立則蒯瞶為未絶未絶則是世子尚存而可以拒乎主)
(兵者衛也何以序齊為首罪齊人與衛之為惡而黨之/也公孫文仲主兵伐鄭而序宋為首以誅蕩公石曼姑)
(主兵圍戚而序齊為首以誅國夏訓天下後世討亂臣/賊子之法也古者孫從祖又孫氏王父之字考於廟制)
(昭常為昭穆常為穆不以父命辭王父命理也輒雖由/嫡孫得立然非有靈公之命安得云受之王父辭父命)
(哉故冉有謂子貢曰夫子為衛君乎子貢曰諾吾將問/之入曰伯夷叔齊何人也曰古之賢人也怨乎曰求仁)
(而得仁又何怨出曰夫子不為也伯夷以父命為尊而/讓其弟叔齊以天倫為重而讓其兄仲尼以為求仁而)
(得仁者也然則為輒者奈何宜辭於國曰若以父為有/罪將從王父之命則有社稷鎮公子在我焉得為君以)
(為無罪則國乃世子之所有也天下豈有無父之國哉/而使我立乎其位如此則言順而事成矣是故輒辭其)
(位以避父則衛之臣子拒蒯瞶而輔之可也輒利其位/以拒父則衛之臣子舍爵禄而去之可也烏有父不慈)
(子不孝爭利其國滅/天理而可為者乎)夏四月甲午地震五月辛卯桓宫
僖宫災(桓僖親盡矣其宫何以存季氏者出于桓立於/僖世專魯國之政其諸以是為恱而不毁歟何)
(以不稱及等也稱及則祖有尊卑矣或謂祖有功宗有/德所以勸也則如之何曰孝子慈孫事其祖考仁也奚)
(問其功徳之有無也必若此言是子孫/得選擇其祖宗而尊事之矣豈理也哉)季孫斯叔孫州
仇帥師城啓陽宋樂髠帥師伐曹秋七月丙子季孫斯
卒蔡人放其大夫公孫獵于吳冬十月癸卯秦伯卒叔
孫州仇仲孫何忌帥師圍邾
　
　
　
　
　
　
　
　
　
　
　
　
　
　
　皇王大紀卷六十五
