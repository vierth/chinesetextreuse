
　資治通鑑卷九十六　　　宋　司馬光　撰
　　　　　　　　　　　　　　胡三省　音注
　晉紀十八(起著雍閹茂盡重/光赤奮若凡四年)
　　顯宗成皇帝中之下
咸康四年春正月燕王皝遣都尉趙槃如趙聽師期(皝/呼)
(廣/反)趙王虎將擊段遼募驍勇者三萬人(驍堅/堯翻)悉拜龍騰
中郎(據載記咸康二年虎改/直盪為龍騰冠以絳幘)會遼遣段屈雲襲趙幽州
幽州刺史李孟退保易京虎乃以桃豹為横海將軍(横/海)
(將軍葢石/氏創置)王華為渡遼將軍帥舟師十萬出漂榆津(水/經)
(曰清河東北過漂榆邑入于海注云漂榆故城俗謂之/角飛城趙記云石勒使王述煑鹽于角飛魏土地記曰)
(勃海郡高城縣東北一百里北盡漂榆/東臨巨海民咸煑鹽為業帥讀曰率)支雄為龍驤大
將軍姚弋仲為冠軍將軍(驤思/將翻)帥步騎七萬為前鋒以
伐遼(冠古玩翻帥讀/曰率騎竒寄翻)　三月趙槃還至棘城燕王皝引
兵攻掠令支以北諸城(令音鈴師古郎/定翻支音祁)段遼將追之慕
容翰曰今趙兵在南當并力禦之而更與燕鬭燕王自
將而來(將即亮翻/下悉將同)其士卒精鋭若萬一失利將何以禦
南敵乎段蘭怒曰吾前為卿所誤(事見上卷/咸和八年)以成今日
之患吾不復墮卿計中矣乃悉將見衆追之(復扶又翻/下同見賢)
(遍/翻)皝設伏以待之大破蘭兵斬首數千級掠五千户及
畜産萬計以歸趙王虎進屯金臺(按水經注金臺在涿/郡故安縣有金臺陂)
(臺在陂北十餘步即燕/昭王築以事郭隗之臺)支雄長驅入薊(薊音/計)段遼所署
漁陽上谷代郡守相皆降取四十餘城北平相陽裕帥
其民數千家登燕山以自固(五代志北平無終縣有燕/山守手又翻相息亮翻燕)
(於賢/翻)諸將恐其為後患欲攻之虎曰裕儒生矜惜名節
恥於迎降耳(降户江/翻下同)無能為也遂過之至徐無(徐無縣/屬北平)
(郡其地在唐薊/州玉田縣界)段遼以其弟蘭既敗不敢復戰帥妻子
宗族豪大千餘家(豪大猶言豪帥也是時東北夷率謂/主帥為大部帥曰部大城主曰城大)
(是/也)棄令支奔密雲山(水經注密雲戍在禦夷鎮東南九/十里鮑邱水逕其西唐檀州治密)
(雲縣西南去范陽二百里又據晉紀云遼奔于平岡葢/密雲山在漢平岡縣界宋白曰檀州密雲縣本漢虒奚)
(縣西南至幽州百九十里西至媯州二百五十里東/北至長城障塞百一十里東南至薊州百九十里)將
行執慕容翰手泣曰不用卿言自取敗亡我固甘心令
卿失所深以為愧翰北奔宇文氏遼左右長史劉羣盧
諶崔恱等封府庫請降(羣諶恱奔令支見九/十卷元帝大興元年)虎遣將軍
郭太麻秋帥輕騎二萬追遼至密雲山獲其母妻斬首
三千級遼單騎走險(赴險以自/保走音奏)遣其子乞特真奉表及
獻名馬於趙虎受之虎入令支宫(段氏都令支以/其所居為宫)論功
封賞各有差徙段國民二萬餘户於司雍兖豫四州(雍/於)
(用/翻)士大夫之有才行皆擢敘之(行下/孟翻)陽裕詣軍門降虎
讓之曰卿昔為奴虜走今為士人來豈識知天命將逃
匿無地耶對曰臣昔事王公不能匡濟(王公謂王浚也/裕奔令支見八)
(十九卷愍帝/建興二年)逃于段氏復不能全今陛下天網髙張籠
絡四海幽冀豪傑莫不風從如臣比肩無所獨愧生死
之命惟陛下制之虎悅即拜北平太守　夏四月癸丑
以慕容皝為征北大將軍幽州牧領平州刺史　成主
期驕虐日甚多所誅殺而籍沒其資財婦女由是大臣
多不自安漢王壽素貴重有威名期及建寧王越等皆
忌之壽懼不免每當入朝常詐為邊書辭以警急(壽時/鎮涪)
(城朝直/遙翻)初巴西處士龔壯父叔皆為李特所殺(父及叔/父也處)
(昌吕/翻)壯欲報仇積年不除喪壽數以禮辟之(數所角/翻下同)壯
不應而往見壽壽密問壯以自安之策壯曰巴蜀之民
本皆晉臣節下若能發兵西取成都稱藩於晉誰不爭
為節下奮臂前驅者(魏晉以來持節假節出當方面/者人皆稱之為節下為于偽翻)如
此則福流子孫名垂不朽豈徒脫今日之禍而已壽然
之陰與長史畧陽羅恒巴西解思明謀攻成都期頗聞
之數遣許涪至壽所伺其動靜(涪音浮伺/相吏翻)又鴆殺壽養
弟安北將軍攸壽乃詐為妹夫任調書云期當取壽(詐/言)
(期欲取壽以怒其/衆任音壬下同)其衆信之遂帥步騎萬餘人自涪襲
成都(帥讀曰率/涪音浮)許賞以城中財物以其將李奕為前鋒
(將即/亮翻)期不意其至初不設備壽世子勢為翊軍校尉開
門納之遂克成都屯兵宫門期遣侍中勞壽(勞力/到翻)壽奏
建寧王越景騫田褒姚華許涪及征西將軍李遐將軍
李西等懷奸亂政皆收殺之縱兵大掠數日乃定壽矯
以太后任氏令廢期為卭都縣公幽之别宫(卭都縣屬/越嶲郡卭)
(渠容/翻)追諡戾太子曰哀皇帝(咸和九年期越弑其/主班諡曰戾太子)羅恒
解思明李奕等勸壽稱鎮西將軍益州牧成都王稱藩
于晉(解戶/買翻)送卭都公於建康任調及司馬蔡興侍中李
豔等勸壽自稱帝壽命筮之(龜為卜/蓍為筮)占者曰可數年天
子調喜曰一日尚足況數年乎思明曰數年天子孰與
百世諸侯壽曰朝聞道夕死可矣(引論語孔/子之言)遂即皇帝
位(壽字武考/驤之子也)改國號曰漢大赦改元漢興以安車束帛
徵龔壯為太師壯誓不仕壽所贈遺一無所受(遺于/季翻)壽
改立宗廟追尊父驤曰獻皇帝(驤思/將翻)母昝氏曰皇太后
(昝子感/翻姓也)立妃閻氏為皇后世子勢為皇太子更以舊廟
為大成廟(舊廟祀李特李雄者也雄建國號曰/成壽改曰漢故以特雄廟為大成廟)凡諸制
度多所更易(更工/衡翻)以董皎為相國羅恒為尚書令解思
明為廣漢太守任調為鎮北將軍梁州刺史李奕為西
夷校尉從子權為寧州刺史(從才/用翻)公卿州郡悉用其僚
佐代之成氏舊臣近親及六郡士人皆見疎斥(六郡士/人與李)
(特兄弟同/入蜀者)卭都公期歎曰天下主乃為小縣公不如死
五月縊而卒(載記期死於三年年二十/五縊於賜翻又於計翻)壽諡曰幽公𦵏
以王禮　趙王虎以燕王皝不㑹趙兵攻段遼而自專
其利(以皝掠段氏人民畜産/不待趙師至而北歸也)欲伐之太史令趙攬諫曰
歳星守燕分師必無功(天文志嵗星贏縮以其舍命國/其所居久其國有徳厚五穀豐)
(昌不可伐也/分扶問翻)虎怒鞭之皝聞之嚴兵設備罷六卿納言
常伯冗騎常侍官(去年皝置六卿/等官冗而隴翻)趙戎卒數十萬燕人
震恐皝謂内史高詡曰將若之何(内史燕國/内史也)對曰趙兵
雖彊然不足憂但堅守以拒之無能為也虎遣使四出
招誘民夷(誘音/酉)燕成周内史崔燾居就令游泓武原令
常霸東夷校尉封抽䕶軍宋晃等皆應之凡得三十六
城泓邃之兄子也冀陽流寓之士共殺太守宋燭以降
於趙燭晃之從兄也營邱内史鮮于屈亦遣使降趙武
寧令廣平孫興曉諭吏民共收屈數其罪而殺之閉城
拒守(成周冀陽營邱郡皆慕容廆所置見八十九卷愍/帝建興二年居就縣漢晉屬遼東郡武原葢亦慕)
(容氏所置縣也武寧縣亦慕容氏所置帶/營邱郡游邃見八十八卷愍帝建興元年)朝鮮令昌黎
孫泳帥衆拒趙(帥讀/曰率)大姓王請等密謀應趙泳收斬之
同謀數百人惶怖請罪(怖普/布翻)泳皆釋之與同拒守樂浪
太守鞠彭以境内皆叛選鄉里壯士二百餘人共還棘
城(樂浪非漢古郡地也慕容廆所置見八十八卷愍帝/建興元年以五代志攷之樂浪冀陽營邱郡朝鮮武)
(寧等縣當盡在隋遼西郡柳城縣界鞠彭率鄉人/歸燕見九十一卷元帝太興二年樂浪音洛琅)戊子
趙兵進逼棘趙燕王皝欲出亡帳下將慕輿根諫曰(將/即)
(亮/翻)趙彊我弱大王一舉足則趙之氣勢遂成使趙人收
畧國民(國民謂燕/國之民也)兵彊穀足不可復敵(復扶/又翻)竊意趙人
正欲大王如此耳奈何入其計中乎今固守堅城其勢
百倍縱其急攻猶足枝持觀形察變閒出求利(謂伺間/出擊趙)
(以求利也/閒古莧翻)如事之不濟不失於走奈何望風委去為必
亡之理乎皝乃止然猶懼形於色𤣥莵太守河間劉佩
曰今彊寇在外衆心恟懼(莵同都翻守式/又翻恟許拱翻)事之安危繫
於一人大王此際無所推委(推吐雷翻言難推/此責以委人也)當自彊
以厲將士不宜示弱事急矣臣請出擊之縱無大捷足
以安衆乃將敢死數百騎出衝趙兵所向披靡(披普彼/翻開也)
(分也散也/靡偃也)斬獲而還(還從宣翻/又如字)於是士氣自倍皝問計
於封奕對曰石虎凶虐已甚民神共疾禍敗之至其何
日之有(杜預曰/言今至)今空國逺來攻守勢異戎馬雖彊無能
為患頓兵積日釁隙自生但堅守以俟之耳皝意乃安
或說皝降皝曰孤方取天下何謂降也(說輸芮翻/降户江翻)趙兵
四面蟻附緣城(言肉薄附城而/上若羣蟻然)慕輿根等晝夜力戰凡
十餘日趙兵不能克壬辰引退皝遣其子恪帥二千騎
追擊之(帥讀/曰率)趙兵大敗斬獲三萬餘級趙諸軍皆弃甲
逃潰惟游擊將軍石閔一軍獨全閔父瞻内黄人(内黄/縣屬)
(魏郡以陳留有/外黄故加内)本姓冉趙主勒破陳午獲之命虎養以
為子閔驍勇善戰多策畧虎愛之比於諸孫(冉閔始此/石勒養石)
(虎以自滅其種石虎養冉閔併其/種類而夷之葢天道也驍堅堯翻)虎還鄴以劉羣為中
書令盧諶為中書侍郎(諶是/壬翻)蒲洪以功拜使持節都督
六夷諸軍事冠軍大將軍封西平郡公(使疏吏翻/冠古玩翻)石閔
言於虎曰蒲洪雄雋得將士死力諸子皆有非常之才
且握彊兵五禺屯據近畿(近畿謂洪屯枋/頭距鄴為近)宜密除之以
安社稷虎曰吾方倚其父子以取吳蜀奈何殺之待之
愈厚(石虎之不能殺蒲洪猶苻堅/之不能殺慕容垂姚萇也)燕王皝分兵討諸叛
城皆下之拓境至凡城(水經注自盧龍東越青陘至凡/城二百許里自凡城東北出趣)
(平剛故城可百八十里/向黄龍城則五百里)崔燾常霸奔鄴封抽宋晃游泓
奔高句麗皝賞鞠彭慕輿根等而治諸叛者誅滅甚衆
(治直/之翻)功曹劉翔為之申理多所全活(為于/偽翻)趙之攻棘城
也燕右司馬李洪之弟普以為棘城必敗勸洪出避禍
洪曰天道幽逺人事難知且當委任勿輕動取悔普固
請不已洪曰卿意見明審者當自行之吾受慕容氏大
恩義無去就當效死於此耳與普流涕而訣(訣别/也)普遂
降趙(降户/江翻)從趙軍南歸死於䘮亂(䘮息/浪翻)洪由是以忠篤
著名趙王虎遣渡遼將軍曹伏將青州之衆戍海島(據/載)
(記虎遣伏渡海戍蹋頓城/無水而還因戍于海島)運穀三百萬斛以給之又以
船三百艘運穀三十萬斛詣髙句麗(句如字又音/鉤麗力知翻)使典
農中郎將王典帥衆萬餘屯田海濱又令青州造船千
艘以謀擊燕(石虎忿棘城之敗再謀擊/燕而卒不能也艘蘇遭翻)　趙太子宣帥
步騎二萬擊朔方鮮卑斛摩頭破之斬首四萬餘級(帥/讀)
(曰率騎/竒寄翻)　冀州八郡大蝗趙司隸請坐守宰(趙都鄴以/冀州為司)
(部/)趙王虎曰此朕失政所致而欲委咎守宰豈罪已之
意邪司隸不進讜言佐朕不逮而欲妄陷無辜可白衣
領職(黜其品秩同於臣庶而/仍領司隸之職讜音黨)虎使襄城公涉歸上庸公
日歸帥衆戍長安(二歸亦石/氏之族)二歸告鎮西將軍石廣私
樹恩澤潛謀不軌虎追廣至鄴殺之　乙未以司徒導
為太傅都督中外諸軍事郗鍳為太尉(郗丑/之翻)庾亮為司
空六月以導為丞相罷司徒官以并丞相府(東漢司徒/即丞相之)
(職也沈約曰丞奉也相助也時以王導為丞相罷司徒/府并丞相府導薨罷丞相復為司徒府宋世祖初以南)
(郡王義宣為丞相/而司徒府如故)導性寬厚委任諸將趙𦙍賈寧等多
不奉法大臣患之庾亮與郗鑒牋曰主上自八九嵗以
及成人入則在宫人之手出則唯武官小人讀書無從
受音句顧問未嘗遇君子秦政欲愚其黔首(秦始皇名/政命民曰)
(黔首焚詩書/以愚黔首)天下猶知不可況欲愚其主哉人主春秋
既盛宜復子明辟不稽首歸政(稽音/啓)甫居師傅之尊(甫/方)
(也始/也)多養無賴之士公與下官並荷託付之重(言受遺/先帝付)
(以幼孤而託之/也荷下可翻)大姧不掃何以見先帝於地下乎欲共
起兵廢導鑒不聽南蠻校尉陶稱(南蠻校尉武帝初置/於襄陽後治江陵)
侃之子也以亮謀語導(語牛/倨翻)或勸導密為之備導曰吾
與元規休戚是同悠悠之談宜絶智者之口(言智者之/口不宜亦)
(傳道悠/悠之談)即如君言元規若來吾便角巾還第復何懼哉
(復扶/又翻)又與稱書以為庾公帝之元舅宜善事之(此導之/識量所)
(以為𢎞/逺也)征西參軍孫盛密諫亮曰王公常有世外之懷
(言導心常欲謝事/優游於人世之外)豈肻為凡人事邪此必佞邪之徒欲
閒内外耳亮乃止(庾亮之謀微郗鑒拒之於外孫盛諫/止於内必再亂天下矣閒古莧翻)
盛楚之孫也(孫楚晉/初名士)是時亮雖居外鎮而遥執朝廷之
權既據上流擁彊兵趨勢者多歸之(趨七/喻翻)導内不能平
常遇西風塵起(常當/作嘗)舉扇自蔽徐曰元規塵汚人(汚烏/故翻)
(史言導不平之心不能自禁/於言語之間者惟此而已)導以江夏李充為丞相掾
(夏户雅翻/掾俞絹翻)充以時俗崇尚浮虚乃著學箴以為老子云
絶仁弃義民復孝慈豈仁義之道絶然後孝慈乃生哉
葢患乎懷仁義者寡而利仁義者衆將寄責於聖人而
遺累乎陳迹也(累力/瑞翻)凡人見形者衆及道者鮮(鮮息/淺翻)逐
迹逾篤離本逾逺(離力/智翻)故作學箴以祛其蔽(祛邱于翻/攘却也)
曰名之攸彰道之攸廢乃損所隆乃崇所替非仁無以
長物(長丁丈翻/今知兩翻)非義無以齊恥仁義固不可逺去其害
仁義者而已(逺于願翻/去羌呂翻)　漢李奕從兄廣漢太守乾告
大臣謀廢立(從才/用翻)秋七月漢主壽使其子廣與大臣盟
于前殿徙乾為漢嘉太守以李閎為荆州刺史鎮巴郡
閎恭之子也(恭李攀之弟見八十/四卷惠帝永寧元年)八月蜀中久雨百姓
飢疫壽命羣臣極言得失龔壯上封事稱陛下起兵之
初上指星辰昭告天地歃血盟衆舉國稱藩(謂將稱藩/于晉也歃)
(色洽/翻)天應人恱大功克集而論者未諭權宜稱制(謂壽/即皇)
(帝位/也)今淫雨百日飢疫並臻天其或者將以監示陛下
故也(監古/陷翻)愚謂宜遵前盟推奉建康彼必不愛髙爵重
位以報大功雖降階一等(王降皇/帝一等)而子孫無窮永保福
祚不亦休哉論者或言二州附晉則榮(二州謂/梁益也)六郡人
事之不便昔公孫述在蜀羈客用事(荆邯王元田戎/延岑皆羈客也)劉
備在蜀楚士多貴(龎統黄忠董和劉巴馬良兄弟吕乂/廖立李嚴楊儀魏延蔣琬費褘董允)
(等皆楚/士也)及吳鄧西伐(吳鄧吳漢/鄧艾也)舉國屠滅寧分客主論
者不達安固之基茍惜名位以為劉氏守令方仕州郡
曾不知彼乃國亡主易豈同今日義舉主榮臣顯哉(舉/國)
(奉晉為義舉晉加以/寵秩則主榮臣顯)論者又謂臣當為法正(法正啓劉/備以取成)
(都壯亦教夀取李/期故論者以比之)臣蒙陛下大恩恣臣所安至於榮祿
無問漢晉臣皆不處復何為效法正乎壽省書内慙(處/昌)
(吕翻復扶又/翻省悉景翻)祕而不宣　九月漢僕射任顔謀反誅顔
任太后之弟也漢主壽因盡誅成主雄諸子(任后雄之/正室也夀)
(以任顔之反必以立諸甥為主故/盡誅雄諸子以絶人望任音壬)　冬十月光祿勲顔
含以老遜位(引年致/仕也)論者以王導帝之師傅名位隆重
百僚宜為降禮(降禮謂拜之為/于偽翻下同)太常馮懷以問含含曰
王公雖貴重理無偏敬(臣子惟拜君父施之於/導則為偏敬偏不正也)降禮之
言或是諸君事宜鄙人老矣不識時務既而告人曰吾
聞伐國不問仁人(董仲舒曰昔者魯君問柳下惠吾欲/伐齊何如柳下惠曰不可歸而有憂)
(色曰吾聞伐國不問仁/人此言何為至於我哉)向馮祖思問佞於我(馮懷字/祖思)我
豈有邪徳乎郭璞嘗遇含欲為之筮(因舍請老併及辭/郭璞事以見其有)
(識有/守)含曰年在天位在人修已而天不與者命也守道
而人不知者性也自有性命無勞著龜(蓍升/脂翻)致仕二十
餘年年九十三而卒　代王翳槐之弟什翼犍質於趙
(為質見九十四卷咸和/四年犍居言翻質音至)翳槐疾病命諸大人立之翳槐
卒諸大人梁葢等以新有大故(有大䘮謂之大故滕文/公曰今也不幸至於大)
(故/)什翼犍在逺來未可必比其至恐有變亂謀更立君
(比必寐翻/更古衡翻)而翳槐次弟屈剛猛多詐不如屈弟孤仁厚
乃相與殺屈而立孤孤不可自詣鄴迎什翼犍請身留
為質(質音/至)趙王虎義而俱遣之十一月什翼犍即代王
位於繁畤北(繁畤縣屬雁/門郡畤音止)改元曰建國分國之半以與
孤初代王猗盧既卒國多内難部落離散(事見八十九/卷愍帝建興)
(四年難/乃旦翻)拓跋氏寖衰及什翼犍立雄勇有智畧能修祖
業國人附之始置百官分掌衆務以代人燕鳳為長史
許謙為郎中令始制反逆殺人姧盜之法號令明白政
事清簡無繫訊連逮之煩百姓安之於是東自濊貊(濊/音)
(穢貊莫/白翻)西及破落那(新唐書西域傳曰寜逺者本拔汗/那或曰潑汗元魏時謂之破落那)
(去長安八千里居西/鞬城在真珠河之北)南距陰山北盡沙漠率皆歸服有
衆數十萬人(史言代/復彊)　十二月段遼自密雲山遣使求
迎於趙(使疏吏/翻下同)既而中悔復遣使求迎於燕(復扶/又翻)趙王
虎遣征東將軍麻秋帥衆三萬迎之(帥讀曰/率下同)敕秋曰受
降如受敵不可輕也(降戸/江翻)以尚書左丞陽裕遼之故臣
使為秋司馬燕王皝自帥諸軍迎遼(帥讀/曰率)遼密與燕謀
覆趙軍皝遣慕容恪伏精兵七千於密雲山大敗麻秋
於三藏口(水經注安州東有武列水其水三川泒合西/源曰西藏水西南流而東藏水注之水出東)
(溪西南流出谷與中藏水合水導中溪南流出谷南注/東藏水東藏水又南右入西藏水故目其川曰三藏川)
(魏收地形志曰皇興二年置安州統密雲等郡/隋廢郡為密雲縣唐為檀州治所敗補邁翻)死者什
六七秋步走得免陽裕為燕所執趙將軍范陽鮮于亮
失馬步緣山不能進因止端坐燕兵環之(環音/宦)叱令起
亮曰身是貴人義不為小人所屈汝曹能殺亟殺不能
則去亮儀觀豐偉(觀古/玩翻)聲氣雄厲燕兵憚之不敢殺以
白皝皝以馬迎之與語大恱用為左常侍(晉制諸王國/大國置左右)
(常/侍)以崔毖之女妻之(妻七/細翻)皝盡得段遼之衆待遼以上
賓之禮以陽裕為郎中令趙王虎聞麻秋敗怒削其官
爵
五年春正月辛丑大赦　三月乙丑廣州刺史鄧岳將
兵擊漢寧州漢建寧太守孟彦執其刺史霍彪以降(咸/和)
(八年成取寧州今復之成以霍彪刺/寧州見上卷咸和九年降户江翻)　征西將軍庾亮
欲開復中原表桓宣為都督沔北前鋒諸軍事司州刺
史鎮襄陽(沔彌/兖翻)又表其弟臨川太守懌為監梁雍二州
諸軍事梁州刺史鎮魏興(自李矩以司州刺史退屯卒/于魯陽司州已寄治荆州界)
(今始以司州治襄陽周訪領梁州治襄陽今司/州既治襄陽故梁州治魏興監工銜翻下同)西陽太
守翼為南蠻校尉領南郡太守鎮江陵皆假節又請解
豫州以授征虜將軍毛寶詔以寶監揚州之江西諸軍
事豫州刺史與西陽太守樊峻帥精兵萬人戍邾城(邾/城)
(在江北漢江夏郡邾縣之故城也楚宣王滅邾徙其君/於此因以為名今黄州城是也杜佑曰黄州東南百二)
(十里臨江與武昌相對有邾城此言唐黄州治所也西/陽縣漢屬江夏郡魏分屬弋陽郡晉惠帝分弋陽為西)
(陽國江左廢國為/郡帥讀曰率下同)以建威將軍陶稱為南中郎將江夏
相入沔中稱將二百人下見亮(亮鎮武昌稱自上流下/見之相息亮翻將即亮)
(翻/)亮素惡稱輕狡數稱前後罪惡收而斬之(亮素怨陶/侃而稱自)
(間亮於王導葢以私忿殺/之素惡烏路翻數所具翻)後以魏興險逺命庾懌徙屯
半洲(半洲在江州界康帝時褚/裒為江州刺史鎮半洲)更以武昌太守陳嚻為
梁州刺史趣漢中(趣七/喻翻)遣參軍李松攻漢巴郡江陽夏
四月執漢荆州刺史李閎巴郡太守黄植送建康(漢置/荆州)
(於巴/郡)漢主壽以李奕為鎮東將軍代閎守巴郡庾亮上
疏言蜀甚弱而胡尚彊欲帥大衆十萬移鎮石城遣諸
軍羅布江沔為伐趙之規帝下其議(下遐/稼翻)丞相導請許
之太尉鑒議以為資用未備不可大舉太常蔡謨議以
為時有否泰(否皮/鄙翻)道有屈伸茍不計彊弱而輕動則亡
不終日何功之有為今之計莫若養威以俟時時之可
否繫胡之彊弱胡之彊弱繫石虎之能否自石勒舉事
虎常為爪牙百戰百勝遂定中原所據之地同於魏世
勒死之後虎挾嗣君誅將相(謂殺石堪程遐/徐光諸將相也)内難既平
(難乃/旦翻)剪削外寇一舉而拔金墉再戰而禽石生誅石聰
如拾遺取郭權如振槁(咸和八年虎殺石聰又㧞金墉/進殺石生九年取郭權事並見)
(上/卷)四境之内不失尺土以是觀之虎為能乎將不能也
論者以胡前攻襄陽不能拔(事見上卷/咸康元年)謂之無能為夫
百戰百勝之彊而以不拔一城為劣譬如射者百發百
中而一失可以謂之拙乎(中竹/仲翻)且石遇偏師也桓平北
邊將也(桓宣為平北將軍/將即亮翻下同)所爭者疆埸之士(士讀/曰事)利則
進否則退非所急也今征西以重鎮名賢自將大軍欲
席卷河南虎必自帥一國之衆來决勝負(卷讀曰捲/帥讀曰率)豈
得以襄陽為比哉今征西欲與之戰何如石生若欲城
守何如金墉欲阻沔水何如大江欲拒石虎何如蘇峻
凡此數者宜詳校之石生猛將關中精兵征西之戰殆
不能勝也又當是時洛陽關中皆舉兵擊虎今此三鎮
反為其用(洛陽關中而曰三鎮併/郭權據上邽為三也)方之於前倍半之勢
也石生不能敵其半而征西欲當其倍愚所疑也蘇峻
之彊不及石虎沔水之險不及大江大江不能禦蘇峻
而欲以沔水禦石虎又所疑也昔祖士雅在譙佃於城
北界(佃亭/年翻)胡來攻豫置軍屯以禦其外穀將熟胡果至
丁夫戰於外老弱穫於内(穫戸/郭翻)多持炬火急則燒穀而
走如此數年竟不得其利當是時胡唯據河北方之於
今四分之一耳(言祖逖與石勒對境時勒僅有河北之/地比之今來石虎據有之地止四分之)
(一/也)士雅不能捍其一而征西欲以禦其四又所疑也然
此但論征西既至之後耳(謂既至中/原之後也)尚未論道路之慮
也自沔以西水急岸髙魚貫泝流首尾百里(言水狹而/急舟不得)
(駢為一列/而近也)若胡無宋襄之義(左傳宋襄公及楚人戰于/泓宋人既成列楚人未既)
(濟司馬子魚請擊之公曰不可既濟而未成列又以告/公曰未可既陳而後擊之宋師敗績國人皆咎公公曰)
(古之為軍也不以阻隘也寡/人雖亡國之餘不鼓不成列)及我未陣而擊之將若之
何今王土與胡水陸異勢便習不同(南便於用舟/北便於用馬)胡若
送死則敵之有餘若弃江逺進以我所短擊彼所長懼
非廟勝之算(蔡謨之議量彼量已深切著明後/郗鑒薦之自代葢有見乎此也)朝議多
與謨同(朝直/遥翻)乃詔亮不聽移鎮　燕前軍師慕容評廣
威將軍慕容軍(沈約志廣威/將軍曹魏置)折衝將軍慕輿根蕩寇將
軍慕輿埿襲趙遼西俘獲千餘家而去趙鎮逺將軍石
成(鎮逺將軍葢/石氏所置)積弩將軍呼延晃建威將軍張支等追
之評等與戰斬晃支首　段遼謀反於燕燕人殺遼及
其黨與數十人送遼首於趙　五月代王什翼犍㑹諸
大人於參合陂(參合縣前漢屬代郡後漢晉省東魏天/平二年置梁城郡參合縣屬焉水經注)
(參合陘在縣西北俗謂/之倉鶴陘犍居言翻)議都灅源川其母王氏曰吾自
先世以來以遷徙為業(謂逐水草為行國草盡水竭則/徙而之他也灅力水翻又作㶟)
今國家多難若城郭而居一旦寇來無所避之乃止(是/後)
(鍮勿崙之諌禿髪利鹿孤/其說不過如此難乃旦翻)代人謂他國之民來附者皆
為烏桓什翼犍分之為二部各置大人以監之弟孤監
其北子寔君監其南(監工/銜翻)什翼犍求昏於燕燕王皝以
其妹妻之(妻七/細翻)　秋七月趙王虎以太子宣為大單于
建天子旌旗(單音/蟬)　庚申始興文獻公王導薨喪𦵏之
禮視漢博陸侯及安平獻王故事(霍光事見二十五卷/漢宣帝地節二年安)
(平王孚事見七十九/卷武帝泰始八年)參用天子之禮導簡素寡欲善因
事就功雖無日用之益而嵗計有餘輔相三世(莊子曰/日計之)
(不足嵗計之有餘向秀注云日計之不足無旦夕小利/也嵗計之有餘順時而大穰也三世元明成相息亮翻)
倉無儲穀衣不重帛(重直/龍翻)初導與庾亮共薦丹陽尹何
充於帝請以為已副且曰臣死之日願引充内侍則社
稷無虞矣由是加吏部尚書及導薨徵庾亮為丞相揚
州刺史錄尚書事亮固辭辛酉以充為䕶軍將軍亮弟
㑹稽内史氷為中書監揚州刺史參錄尚書事(㑹工/外翻)氷
既當重任經綸時務不捨晝夜賓禮朝賢升擢後進由
是朝野翕然稱之以為賢相(朝直遥翻相/息亮翻下同)初王導輔政
每從寬恕氷頗任威刑丹陽尹殷融諫之氷曰前相之
賢猶不堪其𢎞(堪任也言過於/寛𢎞而不任也)況如吾者哉范汪謂氷
曰頃天文錯度(七曜失行/為錯度)足下宜盡消禦之道氷曰𤣥
象豈吾所測正當勤盡人事耳又隠實户口料出無名
萬餘人以充軍實(隠度也/料音聊)氷好為糾察近於繁細後益
矯違(謂矯前之繁細而流於寬縱/愈違於正道也好呼到翻)復存寬縱(復扶又/翻下同)疎
密自由律令無用矣　八月壬午復改丞相為司徒(去/年)
(省司徒并丞相/府復扶又翻)　南昌文成公郗鑒疾篤以府事付長
史劉遐(此又一/劉遐也)上疏乞骸骨且曰臣所統錯雜率多北
人或逼遷徙(謂中原之人有戀土不肻/南度者以兵威逼遷之也)或是新附百姓
懷土皆有歸本之心臣宣國恩示以好惡處與田宅漸
得少安(好呼到翻惡烏路翻/處昌吕翻少詩沼翻)聞臣疾篤衆情駭動若當
北渡必啓寇心(葢時議欲徙京口之鎮/渡江而北故鑒云然)太常臣謨平簡
貞正素望所歸謂可以為都督徐州刺史詔以蔡謨為
太尉軍司加侍中辛酉鑒薨即以謨為征北將軍都督
徐兖青三州諸軍事徐州刺史假節時左衞將軍陳光
請伐趙詔遣光攻夀陽(夀陽即夀春晉避簡文鄭太后/諱改曰夀陽自祖約之敗為趙)
(所/據)謨上疏曰壽陽城小而固自壽陽至琅邪城壁相望
(此琅邪謂古琅邪郡趙既取譙郡彭城下邳又得夀春/故自夀春至琅邪城壁相望南琅邪在江乘之蒲洲上)
(渡江而西歴歴陽合肥至夀/春皆晉境趙未能置城壁也)一城見攻衆城必救又王
師在路五十餘日前驅未至聲息久聞(聞音/問)賊之郵驛
一日千里河北之騎足以相赴(郵音尤騎奇/寄翻下同)夫以白起
韓信項藉之勇猶發梁焚舟背水而陣(戰國䇿白起曰/楚王恃其國大)
(城池不修又無守備故起得以引兵深入多倍城邑發/梁焚舟以專民當是之時秦中士卒以軍中為家將為)
(父母不約而親不謀而信一心同功死不旋踵楚人自/戰其地咸顧其家各有散心莫有鬬志是以能有功也)
(項羽焚舟即湛船以救鉅鹿事也見八十卷秦二世/三年韓信背水事見九卷漢髙帝三年背蒲昧翻)今
欲停船水渚引兵造城(造七/到翻)前對堅敵顧臨歸路此兵
法之所誡若進攻未拔胡騎卒至(卒讀/曰猝)懼桓子不知所
為而舟中之指可掬也(左傳晉中行桓子帥師與楚戰/于邲楚人車馳卒奔乘晉師桓)
(子不知所為鼓於軍中曰先濟者有賞/中軍與下軍爭舟舟中之指可掬也)今光所將皆殿
中精兵(將即/亮翻)宜令所向有征無戰而頓之堅城之下以
國之爪士(詩曰祈父予王之爪士毛萇注曰士/事也今謨直謂殿中兵為爪牙之士)擊寇之
下邑得之則利薄而不足損敵失之則害重而足以益
寇懼非䇿之長者也乃止　初陶侃在武昌議者以江
北有邾城宜分兵戍之侃每不答而言者不已侃乃渡
水獵引將佐語之曰我所以設險而禦寇者正以長江
耳邾城隔在江北内無所倚外接羣夷(接西陽諸蠻也/將即亮翻語牛)
(倨/翻)夷中利深晉人貪利夷不堪命必引虜入寇此乃致
禍之由非以禦寇也且吳時戍此城用三萬兵(吳都武/昌故屯)
(重兵於/邾城)今縱有兵守亦無益於江南若羯虜有可乘之
㑹此又非所資也(羯居/謁翻)及庾亮鎮武昌卒使毛寶樊峻
戍邾城趙王虎惡之(卒子恤翻/惡烏路翻)以䕫安為大都督帥石
鑒石閔李農張貉李莵等五將軍(帥讀曰率貉音/鶴莵同都翻)兵五
萬人寇荆揚北鄙二萬騎攻邾城毛寳求救於庾亮亮
以城固不時遣兵九月石閔敗晉兵於沔陰(水南為陰/即沔南也)
(敗補邁/翻下同)殺將軍蔡懷䕫安李農陷沔南(晉人葢置戍於/沔南以備津要)
朱保敗晉兵於白石殺鄭豹等五將軍(水經注柵水導/源菓湖東逕南)
(譙僑郡城南又東左㑹清溪水又東/左㑹白石山水水發源白石山西)張貉陷邾城死者
六千人毛寳樊峻突圍出走赴江溺死(溺奴/狄翻)䕫安進據
胡亭(續漢志汝南汝陰縣西北/有胡城春秋胡子之國也)寇江夏義陽將軍黄冲
義陽太守鄭進皆降於趙(夏户雅翻/降户江翻)安進圍石城(賢曰/石城)
(故城在今復州沔陽縣東南水經注沔水逕石城西城/因山為固晉惠帝元康九年分江夏西部置竟陵郡治)
(此/)竟陵太守李陽拒戰破之斬首五千餘級安乃退遂
掠漢東擁七千餘户遷于幽冀是時庾亮猶上疏欲遷
鎮石城聞邾城陷乃止上表陳謝自貶三等行安西將
軍(晉方伯帶將軍有征鎮安平亮本征西將/軍乞自貶三等行安西將軍上時掌翻)有詔復位
以輔國將軍庾懌為豫州刺史監宣城廬江歴陽安豐
四郡諸軍事假節鎮蕪湖(監工銜/翻下同)　趙王虎患貴戚豪
恣乃擢殿中御史李拒為御史中丞(曹魏之制蘭臺遣/二御史居殿中伺)
(察非法此殿中/御史之始也)特加親任中外肅然虎曰朕聞良臣如
猛虎高步曠野而豺狼避路信哉虎以撫軍將軍李農
為使持節監遼西北平諸軍事征東將軍營州牧鎮令
支(趙置營州統遼西北平二郡使疏/吏翻令音鈴又郎定翻支音祁)農帥衆三萬與征
北大將軍張舉攻燕凡城(帥讀/曰率)燕王皝以榼盧城大恱
綰為禦難將軍(榼苦盍翻水經注曰渝水南流東屈與/一水㑹世名之曰㯼倫水姓譜恱姓傅)
(說之後難/乃旦翻)授兵一千使守凡城及趙兵至將吏皆恐欲
弃城走綰曰受命禦寇死生以之且憑城堅守一可敵
百敢有妄言惑衆者斬衆然後定綰身先士卒(先息/薦翻)親
冒矢石舉等攻之經旬不能克乃退虎以遼西迫近燕
境數遭攻襲(近其靳翻/數所角翻)乃悉徙其民於冀州之南　漢
主壽疾病羅恒解思明復議奉晉壽不從李演復上書
言之(恒户登翻解户/買翻復扶又翻)壽怒殺演壽常慕漢武魏明之為
人恥聞父兄時事上書者不得言先世政教自以為勝
之也(書無逸曰相小人厥父母勤勞稼穡厥子乃不知/稼穡之艱難乃逸乃諺既誕否則侮厥父母曰昔)
(之人無聞知其/李夀之謂乎)舍人杜襲作詩十篇託言應璩以諷諌
(應璩魏人有文/名璩求於翻)壽報曰省詩知意(省悉景/翻視也)若今人所作
乃前哲之話言(話言善/言也)若古人所作則死鬼之常辭耳
　燕王皝自以稱王未受晉命冬遣長史劉翔參軍鞠
運來獻捷論功且言權假之意(獻捷獻趙捷也權假謂/自稱王也皝呼廣翻)
并請刻期大舉共平中原皝擊髙句麗兵及新城(新城/髙句)
(麗之西鄙西南傍山東北接南蘇木/底等城句如字又音駒麗力知翻)髙句麗王釗乞盟
乃還又使其子恪霸擊宇文别部霸年十三勇冠三軍
(冠古/玩翻)　張駿立辟雍明堂以行禮十一月以世子重華
行凉州事(重直/龍翻)　十二月丁丑趙太保桃豹卒　丙戌
以驃騎將軍琅邪王岳為侍中司徒(驃匹/妙翻)　漢李奕寇
巴東守將勞楊敗死(將即亮翻/勞姓楊名)
六年春正月庚子朔都亭文康侯庾亮薨以䕶軍將軍
錄尚書何充為中書令(錄尚書即/錄尚書事)庚戌以南郡太守庾
翼為都督江荆司雍梁益六州諸軍事安西將軍荆州
刺史假節代亮鎮武昌(雍於/用翻)時人疑翼年少不能繼其
兄(少詩/照翻)翼悉心為治戎政嚴明數年之閒公私充實人
皆稱其才(治直/吏翻)　辛亥以左光禄大夫陸玩為侍中司
空　宇文逸豆歸忌慕容翰才名翰乃佯狂酣飲或卧
自便利(便毘連翻溲/也利下泄也)或被髪歌呼拜跪乞食(被皮/義翻)宇文
舉國賤之不復省錄(省察也視也錄采也/収也記也音悉景翻)以故得行來
自遂山川形便皆黙記之(行來猶言/往來也)燕王皝以翰初非
叛亂以猜嫌出奔(事見上卷/咸和八年)雖在他國常潛為燕計(如/牛)
(尾谷之/戰是也)乃遣商人王車通市於宇文部以窺翰翰見車
無言撫膺頷之而已(撫擊也/膺胸也)皝曰翰欲來也復使車迎
之(復扶又/翻下同)翰彎弓三石餘矢尤長大皝為之造可手弓
矢(可手便手也言惟翰/手可用耳為于偽翻)使車埋於道旁而密告之二月
翰竊逸豆歸名馬攜其二子過取弓矢逃歸逸豆歸使
驍騎百餘追之(驍堅堯翻/騎奇寄翻)翰曰吾久客思歸既得上馬
無復還理吾曏日陽愚以誑汝(上時掌翻/誑居況翻)吾之故藝猶
在無為相逼自取死也追騎輕之直突而前翰曰吾居
汝國久悢悢(李陵贈蘇武詩悢悢不能辭/吕向注曰悢悢相戀之情)不欲殺汝汝
去我百步立汝刀吾射之一發中者汝可還不中者可
來前追騎解刀立之一發正中其環(孔穎達曰禮進劎/者左首首劒拊鐶)
(也少儀曰澤劒首鄭云澤弄也推尋劒刀利不容可弄/正是劒鐶也又云刀郤刃授頴鄭云穎鐶也鐶與環同)
(射而亦翻/中竹仲翻)追騎散走皝聞翰至大喜恩遇甚厚　庚辰
有星孛于太微(晉書天文志曰太微天子庭也五/帝坐也十二諸侯府也孛蒲内翻)　三
月丁卯大赦　漢人攻拔丹川守將孟彦劉齊李秋皆
死(五年孟彦以建寧降/丹川當在建寧界)　代王什翼犍始都雲中之盛
樂宫(水經注白渠水出雲中塞外西北逕成樂固北魏/土地記曰雲中城東八十里有成樂城今雲中郡)
(治一名石盧城白渠水又西逕魏雲中宫南魏土地記/曰雲中宫在雲中故城東四十里魏之盛樂即漢成樂)
(縣也魏書曰猗盧城盛樂以為北都杜佑曰雲川雲中/郡治雲中縣後魏道武自雲中徙都平城即此今馬邑)
(郡北平城即今郡隋為雲内郡恒安鎮縣界有白登山/白登臺髙柳城參合陂後魏盛樂縣亦在今郡界單于)
(臺在今縣西/北百餘里)　趙王虎遺漢主壽書(遺于/季翻)欲與之連兵
入寇約中分江南壽大喜遣散騎常侍王嘏中常侍王
廣使于趙(散悉亶翻騎奇/寄翻使疏吏翻)龔壯諌不聽夀大修舟艦繕
兵聚糧(艦户/黯翻)秋九月以尚書令馬當為六軍都督徵集
士卒七萬餘人為舟師大閲於成都鼓譟盈江(秦時蜀/守李氷)
(穿二江成都/中皆可行舟)壽登城觀之有吞噬江南之志解思明諌
曰我國小兵弱吳㑹險逺圖之未易(易以/䜴翻)壽乃命羣臣
大議利害龔壯曰陛下與胡通孰若與晉通胡豺狼也
既滅晉不得不北靣事之若與之爭天下則彊弱不敵
危亡之勢也虞虢之事已然之戒(左傳晉獻公假道于/虞以伐虢既滅虢遂)
(滅/虞)願陛下熟慮之羣臣皆以壯言為然壽乃止士卒咸
稱萬嵗(士無樂戰之心驅之而赴死地未有不敗者使/李夀不用龔壯之言固不待李勢而蜀亡也)
龔壯以為人之行莫大於忠孝既報父叔之仇(謂假手/於夀以)
(夷李特之子孫/也行下孟翻)又欲使壽事晉壽不從乃詐稱耳聾手
不制物(手不制物若/病風緩然也)辭歸以文籍自娛終身不復至成
都(復扶/又翻)　趙尚書令䕫安卒　趙王虎命司冀青徐幽
并雍七州之民五丁取三四丁取二(雍於/用翻)合鄴城舊兵
滿五十萬具船萬艘(艘蘇/遭翻)自河通海運穀千一百萬斛
于樂安城(水經注濡水東南過遼西海陽縣又逕牧城/南分為二水北水謂之小濡水東逕樂安亭)
(北東南入海濡水東南流逕樂安亭南東與新/河故瀆合魏太祖征蹋頓所導也濡乃官翻)徙遼西
北平漁陽萬餘户於兖豫雍洛四州之地(石虎置司州/於鄴以晉之)
(司州為洛州/雍於用翻)自幽州以東至白狼(白狼縣漢屬北平郡/晉省水經注白狼水)
(出白狼縣東南北逕白狼山又東北逕昌黎縣故城西/又北逕黄龍城東又東北出東流為二水右水即渝水)
(地理志曰渝水自塞南入海一水東北出/塞為白狼水又東南流至房縣注于遼)大興屯田悉
括取民馬有敢私匿者腰斬凡得四萬餘匹大閲於宛
陽(水經注漳水自西門豹祠北逕趙閲馬臺西臺髙/五丈列觀其上石虎講武於其下列觀以望之)欲
以擊燕燕王皝謂諸將曰石虎自以樂安城防守重複
(重直/龍翻)薊城南北必不設備今若詭路出其不意可盡破
也冬十月皝帥諸軍入自蠮螉塞(帥讀曰率自龍城取/西道入蠮螉塞蠮一)
(結翻螉/烏公翻)襲趙戍將當道者皆禽之直抵薊城(將即亮翻/薊音計)
趙幽州刺史石光擁兵數萬閉城不敢出燕兵進破武
遂津(武遂縣前漢屬河間國後漢晉屬安平/國時屬武邑郡易水過其南曰武遂津)入髙陽所
至焚燒積聚(積子賜翻/聚才喻翻)略三萬餘家而去(考異曰燕書/云畧燕范陽)
(二郡男女數千口而/還今從後趙燕載記)石光坐懦弱徵還(懦乃/亂翻)　趙王虎
以秦公韜為太尉與太子宣迭日省可尚書奏事(迭日/更日)
(也省悉/景翻)專决賞刑不復啓白(復扶/又翻)司徒申鍾諌曰賞刑
者人君之大柄不可以假人所以防微杜漸消逆亂於
未然也太子職在視膳不當豫政庶人邃以豫政致敗
(事見上卷/咸康三年)覆車未逺也且二政分權鮮不階禍(左傳辛/伯諗周)
(桓公曰並后匹嫡兩政耦國亂之本也兩/政即二政此指宣韜迭日决事鮮息淺翻)愛之不以道
適所以害之也虎不聽(為宣殺/韜張本)中謁者令申扁(中謁者/令宦官)
(也楊正衡曰/扁芳連翻)以慧悟辯給有寵於虎宣亦昵之(昵尼/質翻)使
典機密虎既不省事而宣韜皆好酣飲畋獵(好呼到/翻下同)由
是除拜生殺皆决於扁自九卿以下率皆望塵而拜太
子詹事孫珍病目求方於侍中崔約約戲之曰溺中則
愈(戲言溺目中則/病愈溺乃弔翻)珍曰目何可溺約曰卿目睕睕正耐
溺中(楊正衡曰睕睕目深也/音一丸翻耐乃代翻)珍恨之以白宣宣於兄弟
中最胡狀目深聞之怒誅約父子於是公卿以下畏珍
側目燕公斌督邊州(斌與張賀度共事葢/督北邊州也斌音彬)亦好畋獵常
懸管而入(管者城門之管鑰也/欲便於出故常懸管)征北將軍張賀度每裁
諌之斌怒辱賀度虎聞之使主書禮儀持節監之(自東/漢以)
(來尚書諸曹各有主書葢吏職也至齊梁之間其權任/甚重禮姓也儀名也春秋時衛有大夫禮至監古街翻)
斌殺儀又欲殺賀度賀度嚴衞馳白之虎遣尚書張離
帥騎追斌(帥讀/曰率)鞭之三百免官歸第誅其親信十餘人
(史言虎/無令子)　張駿遣别駕馬詵入貢於趙表辭蹇傲虎怒
欲斬詵侍中石璞諫曰今國家所當先除者遺晉也河
西僻陋不足為意今斬馬詵必征張駿則兵力分而為
二建康復延數年之命矣(復扶/又翻)乃止璞苞之曾孫也(石/苞)
(事晉文帝武/帝功參佐命)　初漢將李閎為晉所獲(事見/上卷)逃奔于趙
漢主壽致書於趙王虎以請之署曰趙王石君虎不恱
付外議之中書監王波曰今李閎以死自誓曰茍得歸
骨於蜀當糾帥宗族混同王化(帥讀/曰率)若其信也則不煩
一旅(古者行軍五/百人為一旅)坐定梁益若有前却(一前一却猶今/人言心懷進退)
(也/)不過失一亡命之人於趙何損李壽既僭大號今以
制詔與之彼必酬返(酬答也/返還也)不若復為書與之㑹挹婁
國獻楛矢石砮於趙(挹婁古肅慎氏之國也楛矢長尺/有咫其國東北有山出石其利入)
(鐵取以為砮杜佑曰挹婁國在不咸山北夫餘東北千/餘里濱大海南與北沃沮接不知其北所極廣袤數千)
(里人衆雖少而多勇力處山險善射弓長四尺力如砮/矢用楛長尺八寸青石為鏃所謂石砮也其取石也必)
(先祈神楛侯古翻木名/似蓍砮音奴矢鏃也)波因請以遺漢(遺于/季翻)曰使其知
我能服逺方也虎從之遣李閎歸厚為之禮閎至成都
壽下詔曰羯使來庭貢其楛矢(羯居謁翻/使疏吏翻)虎聞之怒黜
王波以白衣領職
七年春正月燕王皝使唐國内史陽裕等(慕容廆置/唐國郡)築
城於柳城之北龍山之西立宗廟宫闕命曰龍城(由是/改柳)
(城為龍/城縣)　二月甲子朔日有食之　劉翔至建康帝引
見(見賢/遍翻)問慕容鎮軍平安對曰臣受遣之日朝服拜章
(言朝服南面拜發章表/於庭朝直遥翻下同)翔為燕王皝求大將軍燕王章
璽(璽斯/氏翻)朝議以為故事大將軍不處邊(處昌/吕翻)自漢魏以
來不封異姓為王所求不可許翔曰自劉石構亂長江
以北翦為戎藪(藪蘇口翻周禮注曰澤無/水曰藪爾雅曰翦齊也)未聞中華公
卿之胄有一人能攘臂揮戈摧破凶逆者也獨慕容鎮
軍父子竭力心存本朝以寡擊衆屢殄彊敵使石虎畏
懼悉徙邊陲之民散居三魏(謂徙遼西之民也魏/郡陽平廣平為三魏)蹙國
千里以薊城為北境功烈如此而惜海北之地不以為
封邑何哉昔漢髙祖不愛王爵於韓彭故能成其帝業
項羽刓印不忍授卒用危亡(事見漢髙祖/紀卒子恤翻)吾之至心非
茍欲尊其所事竊惜聖朝疎忠義之國使四海無所勸
慕耳尚書諸葛恢翔之姊夫也獨主異議以為夷狄相
攻中國之利惟器與名不可輕許乃謂翔曰借使慕容
鎮軍能除石虎乃是復得一石虎也(復扶/又翻)朝廷何賴焉
翔曰嫠婦猶知恤宗周之隕(左傳鄭子太叔見范獻子/曰嫠不恤緯而知宗周之)
(隕王室之不寜晉/之恥也嫠陵之翻)今晉室阽危(阽余/廉翻)君位侔元凱曽無
憂國之心邪嚮使靡鬲之功不立則少康何以祀夏桓
文之戰不捷則周人皆為左袵矣(左傳夏之方衰也后/羿因夏民以代夏政)
(其臣寒浞殺羿而滅夏后相后緡逃歸有仍生少康焉/靡奔有鬲氏自有鬲收衆以滅浞而立少康祀夏配天)
(不失舊物齊桓公北伐山戎南伐楚晉文公勝楚於城/濮皆率諸侯以尊周室孔子曰微管仲吾其被髪左袵)
(矣/)慕容鎮軍枕戈待旦志殄凶逆而君更唱邪惑之言
忌閒忠臣(閒古/莧翻)四海所以未壹良由君輩耳翔留建康
嵗餘衆議終不决翔乃說中常侍彧𢎞曰(或通作郁郁/姓也姓譜有)
(魯相郁貢/說輸芮翻)石虎苞八州之地帶甲百萬志吞江漢自索
頭宇文暨諸小國無不臣服(索昔/各翻)惟慕容鎮軍翼戴天
子精貫白日而更不獲殊禮之命竊恐天下移心解體
無復南向者矣(復扶/又翻)公孫淵無尺寸之益於吳吳主封
為燕王加以九錫(事見七十二卷魏/明帝青龍元年)今慕容鎮軍屢摧
賊鋒威震秦隴虎比遣重使(比毘/寐翻)甘言厚幣欲授以曜
威大將軍遼西王(劉翔詭為是言耳然當/時將軍必有曜威之號)慕容鎮軍惡
其非正却而不受(惡烏/路翻)今朝廷乃矜惜虛名阻抑忠順
豈社稷之長計乎(沮在/吕翻)後雖悔之恐無及巳𢎞為之入
言於帝(為于偽/翻下同)帝意亦欲許之㑹皝上表稱庾氏兄弟
擅權召亂(以庾亮召蘇峻祖約之變使據上流庾亮死/弟翼握兵于外弟氷専政于内也上時掌翻)
宜加斥退以安社稷又與庾氷書責其當國秉權不能
為國雪恥氷甚懼以其絶逺非所能制乃與何充奏從
其請乙卯以慕容皝為使持節大將軍都督河北諸軍
事幽州牧大單于燕王(單音/蟬)備物典䇿皆從殊禮(師古/曰既)
(有備物而加之策書也杜預云典策春秋之制也余謂/車輅旂章弓矢斧鉞皆可以言備物周成王分魯公以)
(大路大旂封父之繁弱夏后氏之璜/備物典策典者典法也策者策書也)又以其世子㒞為
假節安北將軍東夷校尉左賢王賜軍資器械以千萬
計又封諸功臣百餘人以劉翔為代郡太守封臨泉鄉
侯加員外散騎常侍(晉志曰員外散/騎常侍魏末置)翔固辭不受翔疾
江南士大夫以驕奢酣縱相尚嘗因朝貴宴集(酣戸甘/翻朝直)
(遥/翻)謂何充等曰四海板蕩奄踰三紀(板蕩刺周厲王之/詩也板板反也言)
(厲王為政反先王與天之道天下之民盡病也蕩蕩法/度廢壞之貌言天下蕩蕩無綱紀文章也惠帝永興元)
(年劉淵肇亂至/是三十六年矣)宗社為墟黎民塗炭斯乃廟堂焦慮之
時忠臣畢命之秋也而諸君宴安江沱(沱徒河翻江/水别為沱)肆
情縱欲以奢靡為榮以傲誕為賢謇諤之言不聞征伐
之功不立將何以尊主濟民乎充等甚慙詔遣兼大鴻
臚郭悕持節詣棘城冊命燕王(臚陵如翻/悕香衣翻)與翔等偕北
公卿餞於江上翔謂諸公曰昔少康資一旅以滅有窮
(左傳少康邑於綸有田一成有衆一旅能布其/徳而兆其謀以收夏衆遂滅有窮少詩照翻)句踐憑
㑹稽以報彊吳(越王句踐棲於㑹稽卧薪/嘗膽卒以滅吳句音鉤)蔓草猶宜早
除(左傳鄭祭仲曰無使滋蔓蔓難/圖也蔓草猶不可除蔓音萬)況寇讐乎今石虎李
壽志相吞噬王師縱未能澄清北方且當從事巴蜀一
旦石虎先人舉事(先悉/薦翻)併壽而有之據形便之地以臨
東南雖有智者不能善其後矣中護軍謝廣曰是吾心
也　三月戊戌皇后杜氏崩夏四月丁卯𦵏恭皇后于
興平陵　詔實王公以下至庶人皆正土斷白籍(時王/公庶)
(人多自北來僑寓江左今皆以土著為斷著之白籍/也白籍者户口版籍也宋齊以下有黄籍斷丁亂翻)
秋七月郭悕劉翔等至燕燕王皝以翔為東夷護軍領
大將軍長史以唐國内史陽裕為左司馬典書令李洪
為右司馬(晉制王國置典書典祠典衛學官令各一人/典書令天朝吏部尚書之職中朝制典書令)
(在常侍侍郎上及渡江則侍郎/次常侍而典書令居三軍下)中丞鄭林為軍諮祭酒
　八月辛酉東海哀王冲薨(冲後東海王越事見八/十七卷懷帝永嘉五年)
九月代王什翼犍築盛樂城於故城南八里(犍居言翻/樂音洛)
　代王妃慕容氏卒　冬十月匈奴劉虎寇代西部代
王什翼犍遣軍逆擊大破之虎卒子務桓立遣使求和
於代什翼犍以女妻之(妻七/細翻)務桓又朝貢於趙(朝直/遥翻)趙
以務桓為平北將軍左賢王　趙横海將軍王華帥舟
師自海道襲燕安平破之(此遼東郡之西安平也四年/華以青州之衆戍海島故得)
(襲破之帥/讀曰率)　燕王皝以慕容恪為渡遼將軍鎮平郭自
慕容翰慕容仁之後諸將無能繼者及恪至平郭撫舊
懷新屢破髙句麗兵髙句麗畏之不敢入境　十一月
興平康伯陸玩薨　漢主壽以其太子勢領大將軍錄
尚書事初成主雄以儉約寬惠得蜀人心及李閎王嘏
還自鄴(王嘏去年聘趙/與李閎俱歸)盛稱鄴中繁庶宫殿壯麗且言
趙王虎以刑殺御下故能控制境内壽慕之徙旁郡民
三代以上者以實成都大修宫室治器玩人有小過輒
殺以立威(治直/之翻)左僕射蔡興右僕射李嶷皆坐直諌死
(嶷魚/力翻)民疲於賦役吁嗟滿道思亂者衆矣(史言漢/將亡)
　
　
　
　
　
　資治通鑑卷九十六
