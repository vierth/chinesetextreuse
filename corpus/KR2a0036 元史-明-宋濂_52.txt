
　元史卷五十一
　　明翰林學士亞中大夫知制誥兼修國史宋濓等修
　志第三下
　　五行二
　　　水不潤下
元統元年五月汴梁陽武縣河溢害稼六月京畿大霖
雨水平地丈餘涇河溢闗中水災黄河大溢河南水災
泉州霖雨溪水暴漲漂民居數百家七月潮州屬縣大
水二年正月東平須城縣濟南濟州曹州濟隂縣水災
二月灤河漆河溢永平路屬縣皆水瑞州路水三月山
東霖雨水湧四月東平益都水五月鎮江路水宣徳府
大水六月淮河漲漂山陽縣境内民畜房舎九月吉安
路水至元元年河決汴梁封丘縣二年五月南陽鄧州
大水六月涇水溢八月大都至通州霖雨大水三年二
月紹興大水五月廣西賀州大水害稼六月衞輝淫雨
至七月丹沁二河泛漲與城西御河通流平地深二丈
餘漂没人民房舎田禾甚衆民皆棲於樹木郡守僧嘉
努以舟載飯食之移老弱居城頭日給糧餉月餘水方
退汴梁蘭陽尉氏二縣歸徳府皆河水泛溢黄州及衢
州常山縣皆大水四年五月吉安永豐縣大水六月邵
武大水城市皆洪流漂沿溪民居殆盡五年五月庚戌
汀州路長汀縣大水平地深三丈許損民居八百家壞
民田二百頃溺死者八千餘人七月沂州沂沭二河暴
漲決隄防害田稼邵武光澤縣大水常州宜興縣山水
出勢髙一丈壞民居六年二月京畿五州十一縣及福
州路福寧州大水五月甲子慶元奉化州山崩水湧出
平地溺死人甚衆六月衢州西安龍游二縣大水庚戌
處州松陽龍泉二縣積雨水漲入城中深丈餘溺死五
百餘人遂昌縣尤甚平地三丈餘桃源鄉山崩壓溺民
居五十三家死者三百六十餘人七月壬子延平南平
縣淫雨水泛漲溺死百餘久損民居三百餘家壞民田
二頃七十餘畆乙卯奉元路盩厔縣河水溢漂溺居民
八月甲午衞輝大水漂民居一千餘家十月河南府宜
陽縣大水漂民居溺死者衆至正元年汴梁鈞州大水
揚州路崇明通泰等州海潮湧溢溺死一千六百餘人
二年四月睢州儀封縣大水害稼六月癸丑夜濟南山
水暴漲衝東西二闗流入小清河黑山天麻石固等寨
及臥龍山水通流入大清河漂没上下民居千餘家溺
死者無筭三年二月鞏昌寧逺伏羗成紀三縣山崩水
湧溺死者無筭五月黄河決白茅口七月汴梁中牟扶
溝尉氏洧川四縣鄭州滎陽汜水河隂三縣大水四年
五月霸州大水六月河南鞏縣大雨伊洛水溢漂民居
數百家濟寧路兖州汴梁鄢陵通許陳留臨潁等縣大
水害稼人相食七月灤河水溢出平地丈餘永平路禾
稼廬舎漂没甚衆東平路東阿陽穀汶上平隂四縣衢
州西安縣大水温州颶風大作海水溢漂民居溺死者
甚衆五年七月河決濟隂漂官民亭舎殆盡十月黄河
泛溢七年五月黄州大水八月壬午杭州上海浦中午
潮退而復至八年正月辛亥河決陷濟寧路四月平江
松江大水五月庚子廣西山崩水湧灕江溢平地水深
二丈餘屋宇人畜漂没壬子寶慶大水乙卯錢塘江潮
比之八月中髙數丈餘沿河民皆遷居以避之六月己
丑中興路松滋縣驟雨水暴漲平地深丈有五尺餘漂
没六十餘里死者一千五百人是月膠州大水七月髙
宻縣大水九年七月中興路公安石首潜江監利等縣
及沔陽府大水夏秋蘄州大水傷稼十年五月龍興瑞
州大水六月乙未霍州靈巖縣雨水暴漲決隄堰漂民
居甚衆七月汾州平遙縣汾水溢静江荔浦縣大水害
稼十一年夏龍興南昌新建二縣大水安慶桐城縣雨
水泛漲花崖龍源二山崩衝決縣東大河漂民居四百
餘家七月兾寧路平晉文水二縣大水汾河汎溢東西
兩岸漂没田禾數百頃河決歸徳府永城縣壞黄陵岡
岸静江路大水決南北二陡渠十二年六月中興路松
滋縣驟雨水暴漲漂民居千餘家溺死七百人七月衢
州西安縣大水十三年夏薊州豐潤玉田遵化平谷四
縣大水七月丁卯泉州海水日三潮十四年六月河南
府鞏縣大雨伊洛水溢漂没民居溺死三百餘人秋薊
州大水十五年六月荆州大水十六年河決鄭州河隂
縣官署民居盡廢遂成中流山東大水十七年六月暑
雨漳河溢廣平郡邑皆水秋薊州四縣皆大水十八年
秋京師及薊州廣東惠州廣西四縣賀州皆大水十九
年九月濟州任城縣河決二十年七月通州大水二十
二年三月邵武光澤縣大水二十三年孟州濟源温縣
水七月河決東平夀張縣圮城墻漂屋廬人溺死甚衆
二十四年三月益都縣井水溢而黄懷慶路孟州河内
武陟縣水七月益都路夀光縣膠州髙宻縣水二十五
年秋薊州大水東平須城東阿平隂三縣河決小流口
達于清河壞民居傷禾稼二十六年二月河北徙上自
東明曹濮下及濟寧皆被其害六月河南府大霖雨瀍
水溢深四丈許漂東闗居民數百家秋七月汾州介休
縣汾水溢薊州四縣衞輝汴梁鈞州大水害稼八月棣
州大清河決濱棣二州之界民居漂流無遺濟寧路肥
城縣西黄水汎溢漂没田禾民居百有餘里徳州齊河
縣境七十餘里亦如之
至正二十年十一月汴梁原武滎澤二縣黄河清三日
二十一年十一月河南孟津縣至絳州垣曲縣二百里
河清七日新安縣亦如之十二月兾寧路石州河水清
至明年春冰泮始如故二十四年夏衞輝路黄河清
至正六年九月彰徳雨雪結凍如琉璃七年八月衞輝
隕霜殺稼九年三月温州大雪十年春彰徳大寒近清
明節雨雪三尺民多凍餒而死十一年三月汴梁路鈞
州大雷雨雪宻縣平地雪深三尺餘十三年秋邵武光
澤縣隕霜殺稼二十三年三月東平路須城東阿陽穀
三縣隕霜殺桑廢蠺事八月鈞州宻縣隕霜殺菽二十
七年三月彰徳大雪寒甚於冬民多凍死五月辛巳大
同隕霜殺麥秋兾寜路徐溝介休二縣雨雪十二月奉
元路咸寧縣井水冰二十八年四月奉元隕霜殺菽
元統元年三月戊子紹興蕭山縣大風雨雹㧞木仆屋
殺麻麥斃傷人民二年二月甲子塞北東凉亭雨雹至
元元年七月西和州徽州雨雹二年八月甲戌朔髙郵
寳應縣大雨雹是時淮浙皆旱唯本縣瀕河田禾成熟
可刈悉為雹所害凡田之旱者無一雹及之四年四月
癸巳清州八里塘雨雹大過於拳其狀有如龜者有如
小兒形者有如獅象者有如環玦者或撱如卵或圓如
彈玲瓏有竅色白而堅長老云大者固常見之未有奇
狀若是也至正二年五月東平路東阿縣雨雹大者如
馬首三年六月東平陽穀縣雨雹六年二月辛未興國
路雨雹大如馬首小者如鷄子斃禽畜甚衆五月辛夘
絳州雨雹大者二尺餘八年四月庚辰鈞州宻縣雨雹
大如鷄子傷麥禾龍興奉新縣大雨雹傷禾折木八月
己卯益都臨淄縣雨雹大如盃盂野無青草赤地如赭
九年二月龍興大雨雹十年五月汾州平遙縣雨雹十
一年四月乙巳彰徳雨雹大者如斧時麥熟將刈頃刻
亡失田疇堅如築場無稭粒遺留者地廣三十里長百
有餘里樹木皆如斧所劈傷行人斃禽畜甚衆五月癸
丑文水縣雨雹十三年四月益都髙苑縣雨雹傷麥禾
及桑十四年六月薊州雨雹十七年四月濟南大風雨
雹十九年四月莒州蒙隂縣雨雹五月通州及益都臨
朐縣雨雹害稼二十年五月薊州遵化縣雨雹終日二
十一年五月東平雨雹害稼二十二年八月南雄雨雹
如桃李實二十三年五月鄜州宜君縣雨雹大如鷄子
損豆麥七月京師及隰州永和縣大雨雹害稼二十五
年五月東昌聊城縣雨雹大如拳小者如鷄子二麥不
登二十六年六月汾州平遙縣雨雹二十七年二月乙
丑永州城中晝晦鷄棲于塒人舉燈而食既而大雨雹
逾時方明五月益都大雷雨雹七月兾寧徐溝縣大風
雨雹抜木害稼二十八年六月慶陽府雨雹大如盂小
者如彈丸平地厚尺餘殺苖稼斃禽獸
至正三年秋興國路永興縣雷擊死糧房貼書尹章于
縣治時方大旱有朱書在其背云有旱却言無旱無災
却道有灾未庸殱厥渠魁且擊庭前小吏七年五月庚
戌台州路黄巖州海濱無雲而雷冬衞輝路天皷鳴十
年六月戊申廣西臨桂縣無雲而雷震死邑民廖廣達
十二月庚子汾州孝義縣雷雨十一年十二月台州大
雨震電十二年三月丙午寧國路無雲而雷十三年十
二月庚戌京師無雲而雷少頃有火墜於東南懷慶路
河内縣及河南府天皷鳴于西北是日懷慶之修武潞
州之襄垣縣皆無雲而雷聲震天地是月汾州雷雨十
四年十二月孝義縣雷雨十九年十二月台州大雷電
二十一年十一月戊申温州樂清縣雷二十七年正月
乙未夜晉寧路絳州天皷鳴空中如聞戰鬬之聲十月
奉元路雷電
至正二十五年六月戊申京師大雨有魚隨雨而落長
尺許人取而食之
至元五年六月庚戌汀州長汀縣山蛟出大雨驟至平
地湧水深三丈餘漂没民居八百餘家壞田二百餘頃
至正十七年六月癸酉温州有龍鬬于樂清江中颶風
大作所至有光如毬死者萬餘人八月癸丑祥符縣西
北有青白二龍見若相鬬之勢良久而散二十三年正
月甲辰廣西貴州江中有物登㟁蛇首四足而青色長
四尺許軍民聚觀而殺之二十四年六月保徳州有黄
龍見於咸寧井中二十七年六月丁巳皇太子寢殿新
甃井成有龍自井而出光熖爍人宫人震懾仆地又宫
墻外長慶寺所掌成宗鄂爾多内大槐樹有龍纒繞其
上良久飛去樹皮皆剥七月益都臨朐縣有龍見於龍
山巨石重千斤浮空而起二十八年十一月大同路懷
仁縣河岸崩有蛇大小相綰結可載數車
至正三年秋建寧浦城縣民家豕生豚二尾八足十五
年鎮江民家豕生豚如象形二十四年正月保徳州民
家豕生豚一首二身八蹄二尾至元元年正月廣西師
宗州㱔生妻適和一産三男汴梁祥符縣市中一乞丐
婦人忽生髭鬚至正九年四月棗陽民張氏婦生男甫
及周歲長四尺許容貌異常皤腹擁腫見人輒嬉笑如
世俗所畫布袋和尚云二十三年五月霸州民王馬駒
妻趙氏一産三男六月毫家務李閏妻張氏一産三男
至正元年四月戊寅彰徳有赤風自西北來忽變為黑
晝晦如夜十三年冬袁州路每日暮有黑氣環遶郡城
十七年正月己丑杭州降黑雨河池水皆黑二十八年
七月乙亥京師黑霧昏暝不辨人物自旦近午始消如
是者旬有五日
　　火不炎上
元綂元年六月甲申杭州火至正元年四月辛卯台州
火乙未杭州火燔官舎民居公廨寺觀凡一萬五千七
百餘間死者七十有四人二年四月杭州又火六年八
月己巳延平路火燔官舎民居八百餘區死者五人十
年興國路自春及夏城中火灾不絶日數十起二十年
惠州路城中火灾屢見二十三年正月乙卯夜廣西貴
州火同知州事韓特穆爾布哈判官髙萬章及家人九
口俱死居民死者三百餘人牛五十頭馬九匹公署倉
庫案牘焚燒皆盡二十八年二月癸卯京師武器庫灾
己巳陜西有飛火自華山下流入張良弼營中焚兵庫
器仗六月甲寅大都大聖夀萬安寺灾是日未時雷雨
中有火自空而下其殿脊東鰲魚口火熖出佛身上亦
火起帝聞之泣下亟命百官救護唯東西二影堂神主
及寳玩器物得免餘皆焚燬此寺舊名白塔自世祖以
來為百官習儀之所其殿陛䦨楯一如内庭之制成宗
時置世祖影堂於殿之西裕宗影堂于殿之東月遣大
臣致祭
至元六年冬京師無雪至正八年九月奉元路桃杏花
十四年八月兾寧路榆次縣桃李花十五年十一月汾
州介休縣桃杏花十七年十一月汾州桃杏花
至正十一年十月衢州東北雨米如黍十一月建寧浦
城縣雨黑子如稗實邵武大雨震電雨黑黍如蘆穄信
州雨黑黍鄱陽縣雨菽豆郡邑多有民皆取而食之十
六年六月彰徳路葦葉順次倚疊而生自編成若旗幟
上尖葉聚粘如槍民謡云葦生成旗民皆流離葦生成
槍殺伐遭殃又有黍自生成文紅稭黑字其上節云天
下太平其下節云天下刀兵十八年處州山谷中小竹
結實如小麥饑民采食之二十一年明州象山縣竹穗
生實如小米可食
至正十一年廣西慶逺府有異禽雙飛見於述昆鄉飛
鳥千百隨之蓋鳳凰云其一飛去其一留止者為獞人
射死首長尺許毛羽五色有蔵之以獻於帥府者久而
其色鮮明如生云五月興國有大鳥百餘飛至郡西白
朗山顛狀如人立去而復至者數次十九年京師鴟鴞
夜鳴達旦連月乃止有杜鵑啼於城中居庸闗亦如之
二十七年三月丁丑朔萊州招逺縣大社里黑風大起
有大鳥自南飛至其色蒼白展翅如席狀類鶴俄頃飛
去遺下粟黍稻麥黄黑豆蕎麥於張家屋上約數升許
是歲大稔
元綂二年正月庚寅朔河南省雨血是日衆官晨集忽
聞燔柴烟氣既而黑霧四塞咫尺不辯腥穢逼人逾時
方息及行禮畢日過午驟雨隨至霑灑堊墻及裳衣皆
赤至元四年四月辛未京師雨紅沙晝晦至正五年四
月鎮江丹陽縣雨紅霧草木葉及行人裳衣皆濡成紅
色十三年三月丙戌彰徳路西南有火自天而下如在
城外覔之無有十二月庚戌潞州襄垣縣有火墜於東
南十四年衞輝路有天光見於西方十二月辛卯絳州
有紅氣起自北方蔽天㡬半移時方散十五年春薊州
雨血十八年三月辛丑夜大同路有黑氣蔽於西方聲
如雷然俄頃有雲如火交射中天遍地俱見火光以物
觸地輒有火起至夜半空中如有兵戈相擊之聲二十
一年七月己巳兾寧路忻州西北有赤氣蔽空如血逾
時方散八月壬午棣州夜半有赤風亘天起西北至於
東北癸未彰徳西北夜有紅氣亘天至明方息乙酉大
同路北方夜有赤氣蔽天直過天庭自東而西移時方
散如是者三十月癸巳昧爽絳州有紅氣見於北方如
火二十三年三月壬戌大同路夜有赤氣亘天中侵北
斗六月丁巳絳州日暮有紅光見於北方如火中有黑
氣相雜又有白虹二直衝北斗逾時方散庚申晉寧路
北方日暮天赤中有白氣如虹者三一貫北斗一貫北
極一貫天潢至夜分方滅八月丙辰忻州東北夜有赤
氣亘天中有白色如蛇形徐徐而行逾時方散十月丙
申朔大名路向青齊一方有赤氣照耀千里二十四年
九月癸酉兾寧平晉縣西北方至夜天紅半壁有頃從
東而散二十八年六月壬寅彰徳路天寧寺塔忽變紅
色自頂至踵表裏透徹如煅鐵初出於爐頂上有光熖
迸發自二更至五更乃止癸卯甲辰亦如之先是河北
有童謡云塔兒黑北人作主南人客塔兒紅朱衣人作
主人公七月癸酉京師赤氣滿天如火照人自寅至辰
氣熖方息
至元元年十二月芝草生於荆門州當陽縣覆船山一
本五榦髙尺有二寸一本二榦髙五寸有半榦皆兩岐
二本相依附扶踈瑰奇如珊瑚枝其髙者結為華蓋慶
雲之狀五年秋芝草生於中書工部之屋梁一本七榦
　　木不曲直
至元五年十一月癸酉瑞州路新昌州雨木冰至明年
二月壬寅冰始解至正四年正月汴梁路鄭州尉氏洧
川河隂三縣及龍興靖安縣雨木冰十一月東平雨木
冰十二年九月壬午兾寧保徳州雨木冰十四年冬龍
興雨木冰二十五年二月辛亥汴梁雨木冰狀如樓閣
人物冠帶鳥獸花卉百態具備羽幢珠葆彌望不絶凡
五日始解
至正三年夏上都大都桑果葉皆有黄色龍文九年秋
奉元桃杏實十二年五月汴梁祥符縣椿樹結實如木
𤓰十六年七月彰徳李樹結實如小黄𤓰民謡云李生
黄𤓰民皆無家二十一年明州松樹結實其大有盈尺
者八月汴梁祥符縣邑中樹木一夕皆有濕泥塗之
至元二年五月乙卯南陽鄧州大霖雨自是日至於六
月甲申乃止三年六月衞輝路淫雨至正二年秋彰徳
路霖雨三年四月至七月汴梁路滎澤縣鈞州新鄭密
縣霖雨害稼四年夏汴梁蘭陽縣許州長葛郾城襄城
雎州歸徳府亳州之鹿邑濟寧之虞城淫雨害蠶麥禾
皆不登八月益都霖雨饑民有相食者五年夏秋汴梁
祥符尉氏洧川鄭州鈞州亳州久雨害稼二麥禾豆俱
不登河間路淫雨妨害鹽課八年五月京師大霖雨都
城崩圮鈞州新鄭縣淫雨害麥九年七月髙唐州大霖
雨壞官署民居歸徳府淫雨浹十旬十年二月彰徳路
大雨害麥二十年七月益都髙苑縣陜州黽池縣大雨
害稼二十三年七月懷慶路河内修武武陟三縣及孟
州淫雨害稼二十四年秋密州安丘縣大雨二十五年
秋密州安丘縣潞州汴梁許州及鈞州之密縣淫雨害
稼二十七年秋彰徳路淫雨
至正六年八月龍興進賢縣甘露降二十年十月國子
學大成殿松栢樹有甘露降其上
至正十年春麗正門樓斗栱内有人伏其中不知何自
而至逺近聚觀之門尉以白留守達於都堂上聞有㫖
令取付法司鞫問但云薊州人問其姓名詰其所從來
皆惘若無知唯妄言禍福而已乃以不應之罪笞之忽
不知所在
至正二十年八月慶陽延安寧安等州野䑕食稼初由
鶉卵化生既成牝牡生育日滋百畆之田一夕俱盡二
十六年泗州瀕淮兩㟁有灰黑色䑕暮夜出穴成羣覆
地食禾
　　金不從革
至正十年正月甲戌棣州白晝空中有聲自西北而來
距州二十里隕於地化為石其色黑微有金星散布其
上有司以進遂蔵之司天監十一月冬至夜陜西耀州
有星墜於西原光耀燭地聲如雷鳴者三化為石形如
斧一面如鐵一面如錫削之有屑擊之有聲十六年冬
十一月大名路大名縣有星如火自東南流尾如曵篲
墜入於地化為石青黑光瑩狀如狗頭其斷處類新割
者有司以進太史驗視云天狗也命蔵於庫十九年四
月己丑建寧路甌寧縣有星墜於營山前其聲如雷化
為石二十三年六月庚戌益都臨朐縣龍山有星墜入
於地掘之深五尺得石如磚褐色上有星如銀破碎不
完
至正九年龍興靖安縣山石迸裂湧水人多死者十年
三月慶元奉化州南山石笑開其碎而大者有山川人
物禽鳥草木之文二十七年六月丁卯沂州東蒼山有
巨石大如屋崩裂墜地聲震如雷七月丙戌廣西靈川
縣臨江石崖崩
元綂元年夏紹興旱自四月不雨至於七月淮東淮西
皆旱二年三月湖廣旱自是月不雨至於八月四月河
南旱自是月不雨至於八月秋南康旱至元元年夏河
南及邵武大旱二年蘄州黄州浙東衢州婺州紹興江
東信州江西瑞州等路及陜西皆旱是年四月黄州黄
岡縣周氏婦産一男即死狗頭人身咸以為旱魃云六
年夏廣東南雄路旱自二月不雨至於五月種不入土
至正二年彰徳大同二郡及冀寧平晉榆次徐溝縣汾
州孝義縣沂州皆大旱自春至秋不雨人有相食者秋
衞輝大旱三年秋興國大旱四年福州大旱自三月不
雨至於八月興化邵武鎮江及湖南之桂陽皆旱五年
曹州禹城縣大旱夏膠州髙密縣旱六年鎮江及慶元
奉化州旱七年懷慶衞輝河東及鳳翔之岐山汴梁之
祥符河南之孟津皆大旱八年三月益都臨淄縣大旱
五月四川旱十年夏秋彰徳旱十一年鎮江旱十二年
蘄州黄州大旱人相食浙東紹興旱台州自四月不雨
至於七月十三年蘄州黄岡及浙東慶元衢州婺州江
東饒州江西龍興瑞州建昌吉安廣東南雄湖南永州
桂陽皆大旱十四年懷慶河内縣孟州汴梁祥符縣福
建泉州湖南永州寳慶廣西梧州皆大旱祥符旱魃再
見泉州種不入土人相食十五年衞輝大旱十六年婺
州處州皆大旱十八年春薊州旱莒州濱州般陽滋川
縣霍州鄜州鳳翔岐山縣春夏皆大旱莒州家人自相
食岐山人相食十九年晉寧鳳翔廣西梧州象州皆大
旱二十年通州旱汾州介休縣自四月至秋不雨廣西
賓州大旱自閏五月不雨至於八月二十二年河南洛
陽孟津偃師三縣大旱人相食二十三年山東濟南廣
西賀州皆大旱
至元五年八月京師童謡云白雁望南飛馬札望北跳
至正五年淮楚間童謠云富漢莫起樓窮漢莫起屋但
看羊兒年便是吳家國十年河南北童謠云石人一雙
眼挑動黄河天下反十五年京師童謡云一陣黄風一
陣沙千里萬里無人家回頭雪消不堪看三眼和尚弄
瞎馬此皆詩妖也至元三年郡邑皆相𫝊朝廷欲括童
男女於是市井鄉里競相嫁娶倉卒成言貧富長幼多
不得其宜者此民訛也
至正十年彰徳境内狼狽為害夜如人形入人家哭就
人懷抱中取小兒食之二十三年正月福州連江縣有
虎入於縣治二十四年七月福州白晝獲虎於城西
至元二年七月黄州蝗三年六月懷慶温州汴梁陽武
縣蝗五年七月膠州即墨縣蝗至正四年歸徳府永城
縣及亳州蝗十七年東昌茌平縣蝗十八年夏薊州遼
州濰州昌邑縣膠州髙密縣蝗秋大都廣平順徳及濰
州之北海莒州之䝉隂汴梁之陳留歸徳之永城皆蝗
順徳九縣民食蝗廣平人相食十九年大都霸州通州
真定彰徳懷慶東昌衞輝河間之臨邑東平之須城東
阿陽穀三縣山東益都臨淄二縣濰州膠州博興州大
同兾寧二郡文水榆次夀陽徐溝四縣忻汾二州及孝
義平遥介休二縣晉寧潞州及壺闗潞城襄垣三縣霍
州趙城靈石二縣隰之永和沁之武鄉遼之榆社奉元
及汴梁之祥符原武鄢陵扶溝杞尉氏洧川七縣鄭之
滎陽汜水許之長葛郾城襄城臨潁鈞之新鄭宻縣皆
蝗食禾稼草木俱盡所至蔽日礙人馬不能行填坑塹
皆盈饑民捕蝗以為食或曝乾而積之又罄則人相食
七月淮安清河縣飛蝗蔽天自西北來凡經七日禾稼
俱盡二十年益都臨朐夀光二縣鳳翔岐山縣蝗二十
一年六月河南鞏縣蝗食稼俱盡七月衞輝及汴梁滎
澤縣鄭州蝗二十二年秋衞輝及汴梁開封扶溝洧川
三縣許州及鈞之新鄭宻二縣蝗二十五年鳳翔岐山
縣蝗
元綂二年六月彰徳雨白毛俗呼云老君髯民謡曰天
雨氂事不齊至元三年三月彰徳雨毛如線而緑俗呼
云菩薩線民謡云天雨線民起怨中原地事必變六年
七月延安路鄜州雨白毛如馬鬃所屬邑亦如之至正
十三年四月兾寧榆次縣雨白毛如馬鬃七月泉州路
雨白絲十八年五月益都雨白氂十九年三月遵化路
連日雨氂二十五年五月甲子京師雨氂長尺許如馬
鬃二十七年五月益都雨白氂
至元四年八月丁丑京師白虹亘天至正二十二年京
師有白氣如小索起危宿長五百丈掃太微二十四年
六月癸卯兾寧路保徳州三星畫見有白氣横突其中
二十六年三月丁亥白虹五道亘天其苐三道貫日又
氣横貫東南良久乃滅二十七年五月大名路有白氣
二道二十八年閏七月乙丑兾寧文水縣有白虹貫日
自東北直遶西南雲影中似日非日如鏡者三色青白
逾時方没
　　稼穡不成
元綂元年夏兩淮大饑二年春淮西饑七月池州饑十
一月濟南萊蕪縣饑至元元年春益都路沂水日照䝉
隂莒四縣及龍興路饑夏京師饑是歲沅州道州寳慶
及邵武建寧饑二年順州及淮西安豐浙西松江浙東
台州江西江撫袁瑞湖北沅州盧陽縣饑三年大都及
濟南蘄州杭州平江紹興溧陽瑞州臨江饑五年上都
開平縣桓州興和寳昌州濮州之鄄城兾寧之交城益
都之膠宻莒濰四州遼東瀋陽路湖南衡州江西袁州
八番順元等處皆饑六年順徳之邢臺濟南之歴城大
名之元城徳州之清平泰安之奉符長清淮安之山陽
等縣歸徳邳州益都般陽處州婺州四郡皆饑至正元
年春京畿州縣真定河間濟南及湖南饑夏彰徳及温
州饑二年保徳州大饑三年衞輝兾寧忻州大饑人相
食四年霸州大饑人相食東平路東阿陽穀汶上平隂
四縣皆大饑冬保定河南饑五年春東平路須城東阿
陽穀三縣及徐州大饑人相食夏濟南汴梁河南邠州
瑞州温州邵武饑六年五月陜西饑七年彰徳懷慶東
平東昌晉寧等處饑九年春膠州大饑人相食鈞州新
鄭宻縣饑十四年春浙東台州江東饒閩海福州邵武
汀州江西龍興建昌吉安臨江廣西静江等郡皆大饑
人相食十七年河南大饑十八年春莒州䝉隂縣大饑
斗米金一斤冬京師大饑人相食彰徳山東亦如之十
九年正月至五月京師大饑銀一錠得米僅八斗死者
無筭通州民劉五殺其子而食之保定路莩死盈道軍
士掠孱弱以為食濟南及益都之髙苑莒之䝉隂河南
之孟津新安黽池等縣皆大饑人相食二十一年霸州
饑民多莩死
至正四年福州邵武延平汀州四郡夏秋大疫五年春
夏濟南大疫十二年正月兾寧保徳州大疫夏龍興大
疫十三年黄州饒州大疫十二月大同路大疫十六年
春河南大疫十七年六月莒州䝉隂縣大疫十八年夏
汾州大疫十九年春夏鄜州并原縣莒州沂水日照二
縣及廣東南雄路大疫二十年夏紹興山隂㑹稽二縣
大疫二十二年又大疫
至正元年七月廣西雷州颶風大作湧潮水拔木害稼
二年十月海州颶風作海水漲溺死人民十三年五月
乙丑潯州颶風大作壞官舎民居屋瓦門扉皆飄揚七
里之外十四年七月甲子潞州襄垣縣大風拔木偃禾
二十一年正月癸酉石州大風拔木六畜皆鳴人持槍
矛忽生火熖抹之即無揺之即有二十四年台州路黄
巖州海溢颶風拔木禾盡偃二十七年三月庚子京師
有大風起自西北飛砂揚礫昏塵蔽天逾時風勢八面
俱至終夜不止如是者連日自後每日寅時風起萬竅
争鳴戌時方息至五月癸未乃止
至正三年六月梧州青蟲食稼十年七月仝州蟲食稼
郡守石亨祖禱于𤣥妙觀寒雨三日蟲盡死十九年五
月濟南章丘鄒平二縣蝻五穀不登二十二年春衞輝
路螟六月萊州膠水縣虸蚄生七月掖縣虸蚄生害稼
二十三年六月寧海文登縣虸蚄生七月萊州招逺萊
陽二縣及登州寧海州虸蚄生
至正九年三月陳州楊家莊上牛生黄犢火光滿室麻
頂綠角間生綠毛不食乳二日而死十年秋襄陽車城
民家牛生犢五足前三後二十六年春汴梁祥符縣牛
生犢雙首不及二日死二十八年五月東昌聊城縣錢
鎮撫家牛生黄犢六足前二後四
至元五年二月信州雨土至正三年三月至四月忻州
風霾晝晦二十六年四月乙丑奉元路黄霧四塞
元統元年八月鞏昌徽州山崩九月庚申秦州山崩十
月丙寅鳳州山崩十一月丙申鞏昌成紀縣地裂山崩
癸卯安慶灊山縣地震辛亥秦州地裂山崩十二月饒
州徳興縣餘干樂平二州地震二年五月信州地震八
月辛未京師地震鷄鳴山崩䧟為池方百里人死者衆
至元元年十一月壬寅興國路地震十二月丙子安慶
路地震所屬宿松太湖灊山三縣同時俱震廬州蘄州
黄州亦如之是月饒州亦地震二年正月乙丑宿松地
震五月壬申秦州山崩三年八月辛巳夜京師地震壬
午又大震損太廟神主西湖寺神御殿壁傾祭器皆壞
順州龍慶州及懷來縣皆以辛巳夜地震壞官民房舎
傷人及畜牧宣徳府亦如之遂改為順寧云四年春保
安州及瑞州路新昌州地震六月信州路靈山裂七月
己酉保安州地大震丙辰鞏昌府山崩八月丙子京師
地震日凡二三至乙酉乃止宻州安丘縣地震六年六
月己亥秦州成紀縣山崩地裂至正元年二月汴梁路
地震二年四月辛丑兾寧路平晉縣地震聲如雷鳴裂
地尺餘民居皆傾仆七月惠州雨水羅浮山崩凡二十
七處壞民居塞田澗十二月己酉京師地震三年二月
鈞州新鄭宻縣地震六月乙巳秦州奉安縣南坡崩裂
􁠈死人畜七月戊辰鞏昌山崩人畜死者衆十二月膠
州及屬邑髙宻地震四年八月莒州䝉隂縣地震十二
月東平路東阿陽穀平隂三縣及漢陽地震五年春薊
州地震所領四縣及東平汶上縣亦如之十二月乙丑
鎮江地震六年二月益都路益都昌樂夀光三縣濰州
北海縣膠州即墨縣地震三月髙苑縣地震壞民居六
月廣州增城縣羅浮山崩水湧溢溺死百餘人九月戊
午邵武地震翌日地中有聲如皷夜復如之七年二月
益都臨淄臨胊濰州之昌邑膠州之髙宻濟南之棣州
地震三月東平路東阿陽穀平隂三縣地震河水動揺
五月臨淄地又震七日乃止河東地坼泉湧崩城䧟屋
傷人民十一月鎮江丹陽縣地震九年六月台州地震
七月庚寅泉州大風雨永春縣南象山崩壓死者甚衆
十年兾寧徐溝縣地震五月甲子龍興寧州大雨山崩
數十處丙寅瑞州上髙縣䝉山崩十月乙酉泉州安溪
縣後山鳴十一年四月兾寧路汾忻二州文水平晉榆
次夀陽四縣晉寧遼州之榆社懐慶河内修武二縣及
孟州皆地震聲如雷霆圮房屋壓死者甚衆八月丁丑
中興路公安松滋枝江三縣峽荆門二州地震十二年
二月丙戌霍州靈石縣地震閏三月丁丑陜西地震莊
浪定西静寧㑹州尤甚移山湮谷䧟没廬舎有不見其
跡者㑹州公廨墻圮得弩五百餘張長丈餘短者九尺
人莫能開挽十月丙午霍州趙城縣霍山崩湧石數里
前三日山鳴如雷禽獸驚散十三年三月莊浪定西静
寧㑹州地震七月汾州白彪山坼十四年四月汾州介
休縣地震泉湧七月孝義縣地震十一月寧國路地震
所領寧國旌徳二縣亦如之淮安路海州地震十二月
己酉紹興地震十五年四月寧國敬亭麻姑華陽諸山
崩六月丁丑兾寧保徳州地震十六年春薊州地震凡
十日所領四縣亦如之六月雷州地大震十七年十月
静江路東門地䧟城東石山崩十二月丁酉慶元路象
山縣鵝鼻山崩有聲如雷十八年二月乙亥兾寧臨州
地震五月益都地震十九年正月甲午慶元地震二十
年二月延平順昌縣地震二十二年三月南雄路地震
二十三年十二月丁巳台州地震二十五年十月壬申
興化路地震有聲如雷二十六年三月海州地震如雷
贛榆縣吳山崩六月汾州介休縣地震紹興山隂縣臥
龍山崩七月辛亥兾寧路徐溝縣石忻臨三州汾之孝
義平遥二縣同日地震有壓死者丙辰泉州同安縣大
雷雨三秀山崩是月河南府鞏縣大霖雨地震山崩十
一月辛丑華州蒲城縣洛岸崩壅水絶流三日十二月
庚午華州之蒲城縣洛水和順崖崩其崖戴石有巖穴
可居是日壓死辟亂者七十餘人二十七年五月山東
地震六月沂州山石崩裂有聲如雷七月丙戌静江靈
川縣大蔵山石崖崩十月丙辰福州雷雨地震十二月
庚午又震有聲如雷二十八年六月兾寧文水徐溝二
縣汾州孝義介休二縣臨州保徳州隰之石樓縣及陜
西皆地震十月辛巳陜西地又震
至元四年五月彰徳臨漳縣麥秀兩岐有三穗者至正
元年延平順昌縣嘉禾生一莖五穗兾寧太原縣有嘉
禾異畆同穎三年八月晉寧臨汾縣嘉禾生有五穗至
八穗者十三年彰徳路穀麥雙穗十六年大同路秦城鄉
嘉禾生一莖二穗五穗有九穗者有異莖而同穗者二
十六年五月洛陽縣康家莊有瑞麥一莖四穗雙穗三
穗者甚衆
　
　
　
　
　
　
　
　
　
　
　
　
　
　
　
　元史卷五十一
