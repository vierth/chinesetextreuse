
　資治通鑑卷一百五十　　宋　司馬光　撰
　　　　　　　　　　　　　　胡三省　音註
　梁紀六(起閼逢執徐盡旃/䝉大荒落凡二年)
　　髙祖武皇帝六
普通五年春正月辛丑魏主祀南郊　三月魏以臨淮
王彧都督北討諸軍事討破六韓拔陵(拔陵反見/上卷上年)夏四
月髙平鎮民赫連恩等反推敕勒酋長胡琛為髙平王
(酋慈秋翻/長知兩翻)攻髙平鎮以應拔陵魏将盧祖遷擊破之琛
北走(将即/亮翻)衛可孤攻懐朔鎮經年外援不至楊鈞使賀
拔勝詣臨淮王彧告急勝募敢死少年十餘騎夜伺隙
潰圍出賊騎追及之勝曰我賀拔破胡也(少詩照翻騎/奇寄翻伺相)
(吏翻賀拔/勝字破胡)賊不敢逼勝見彧於雲中(至考異曰勝𫝊云/  朔州見彧按後)
(魏地理志雲中舊名朔州及改懐朔鎮為朔州不容更/以雲中為朔州今但云雲中  按魏氏初都平城北邊)
(列置諸鎮孝昌以後改鎮為州尋即荒廢其地漫不可/考杜佑以為魏都平城於郡北三百餘里置懐朔鎮又)
(云遷洛之後於郡北三百餘里置朔州又云後魏初雲/中在郡北三百餘里定襄故城北夫其曰皆在郡北三)
(百餘里将是一處邪将是三處邪宋白曰朔州馬邑郡/東北至故雲中三百六十里後魏為畿内之地亦曾為)
(懐朔鎮孝文遷洛之後於州北三百八十里定襄故城/置朔州又曰後魏初雲中定襄故城是則是朔州與後)
(魏初雲中共一處通鑑此後書改懐朔鎮為朔州更命/朔州為雲州此即魏志所謂雲中舊名朔州之證也是)
(則懐朔鎮與雲中是兩處矣是後李崇自崔暹白道之/敗引還雲中後又自雲中引還平城其退師道里先後)
(可見而唐之雲中郡乃魏之平城詳而考之/歴代建置州郡其名淆雜難指一處為定也)説之曰懐
朔被圍旦夕淪陷大王今頓兵不進懐朔若陷則武川
亦危賊之鋭氣百倍雖有良平不能為大王計矣彧許
為出師勝還復突圍而入鈞復遣勝出覘武川(説式芮/翻許為)
(于偽翻復扶又翻下聊復/同覘丑㢘翻又丑艷翻)武川已陷勝馳還懐朔亦潰
勝父子俱為可孤所虜五月臨淮王彧與破六韓拔陵
戰於五原(五原即漢五原郡地魏收志朔州治五原杜/佑曰魏置朔州於懐朔鎮在唐朔州馬邑郡)
(北三百餘里今榆林九原即漢之五原郡地蓋漢之五/原壤地甚廣唐之豐勝朔三州皆漢之五原郡地魏收)
(志朔州附化郡有五原/縣彧與拔陵當戰於此)兵敗彧坐削除官爵安北将軍
隴西李叔仁又敗於自道(武川鎮北有白道谷谷口有/白道城自城北出有髙阪謂)
(之白/道嶺)賊勢日盛魏主引丞相令僕尚書侍中黄門於顯
陽殿問之曰今冦連恒朔逼近金陵(魏未遷洛以前諸/帝皆𦵏雲中之金)
(陵恒户登翻/近其靳翻)計将安出吏部尚書元修義請遣重臣督
軍鎮恒朔以捍冦帝曰去嵗阿那瓌叛亂遣李崇北征
崇上表求改鎮為州朕以舊章難革不從其請尋崇此
表開鎮户非冀之心致有今日之患但既往難追聊復
略論耳然崇貴戚重望(李崇文成皇后兄誕/之子歴方面有時望)器識英敏
意欲遣崇行何如僕射蕭寳寅等皆曰如此實合羣望
崇曰臣以六鎮遐僻密邇冦戎(杜佑曰六鎮並在今/馬邑雲中單于界)欲
以慰悦彼心豈敢導之為亂臣罪當就死陛下赦之今
更遣臣北行正是報恩改過之秋但臣年七十加之疲
病不堪軍旅願更擇賢材帝不許修義天賜之子也(天/賜)
(見一百三十三卷/宋明帝泰始七年)
　臣光曰李崇之表乃所銷禍於未萌制勝於無形魏
　肅宗既不能用及亂生之後曾無愧謝之言乃更以
　為崇罪不明之君烏可與謀哉詩云聴言則對誦言
　如醉匪用其良覆俾我悖(詩桑柔之辭也注云見道/聴之言則應答之見誦詩)
　(書之言則冥卧如醉不能/用善反使我為悖逆之行)其是之謂矣
壬申加崇使持節開府儀同三司北討大都督(使疏/吏翻)命
撫軍将軍崔暹鎮軍将軍廣陽王深皆受崇節度深嘉
之子也(按魏收魏書作廣陽王淵李延夀北史作廣陽/王深蓋避唐諱通鑑承用之廣陽王嘉見一百)
(四十三卷齊東昏侯永元元年北考異/曰魏帝紀深作淵今從列𫝊及  史)　六月以豫州
刺史裴邃督征討諸軍事以伐魏　魏自破六韓拔陵
之反二夏豳凉冦盜蜂起(二夏夏州及東夏州也魏收/地形志夏州治統萬領化政)
(闡熙金明代名郡東夏州領偏城朔方定陽上郡宋白/曰魏改統萬鎮為東夏州後改延州按魏克統萬以為)
(鎮太和十一年改夏州延昌二年置東夏州治廣武唐/始改為延州治膚施後魏太和元年置廣武縣後周改)
(豐林縣隋分豐林金明置膚施縣唐延州治焉則魏東/夏州治廣武非統萬也然魏收地形志以廣武為太原)
(鴈門之廣武亦誤皇興二年置華州於北地太和十一/年改為班州十四年為豳州領北地趙興襄樂郡凉州)
(領武安臨松建昌畨和泉城武興/武威昌松東徑凉濘郡夏户雅翻)秦州刺史李彦政刑
殘虐在下皆怨是月城内薛珍等聚黨突入州門擒彦
殺之推其黨莫折大提為帥(莫折虜複姓/帥所類翻)大提自稱秦
王魏遣雍州刺史元志討之(雍於/用翻)初南秦州豪右楊松
柏兄弟數為冦盜(數所/角翻)刺史博陵崔遊誘之使降引為
主簿接以辭色使説下羣氏(誘音酉説/式芮翻)既而因宴會盡
收斬之由是所部莫不猜懼遊聞李彦死自知不安欲
逃去未果城民張長命韓祖香孫掩等攻遊殺之以城
應大提大提遣其黨卜胡襲髙平克之殺鎮将赫連略
行臺髙元榮大提尋卒(卒子/恤翻)子念生自稱天子置百官
改元天建　丁酉魏大赦　秋七月甲寅魏遣吏部尚
書元修義兼尚書僕射為西道行臺帥諸将討莫折念
生(帥讀/曰率)　崔暹違李崇節度與破六韓拔陵戰于白道
大敗單騎走還(騎奇/寄翻)拔陵并力攻崇崇力戰不能禦引
還雲中與之相持廣陽王深上言先朝都平城(上時掌/翻朝直)
(遥/翻)以北邊為重盛簡親賢擁麾作鎮(謂鎮/将也)配以髙門子
弟以死防遏非唯不廢仕宦乃更獨得復除(髙門子弟/謂其先世)
(與魏同起于代北者所謂/大姓九十九復方目翻)當時人物忻慕為之太和中
僕射李冲用事凉州土人悉免厮役(李寳自敦煌入朝/于魏至子冲親貴)
(厚其鄉人故凉土/之人悉免厮役)帝鄉舊門仍防邊戍自非得罪當世
莫肯與之為伍本鎮驅使但為虞侯白直(杜佑曰白/直無月給)一
生推遷不過軍主然其同族留京師者得上品通官在
鎮者即為清塗所隔或多逃逸乃峻邊兵之格鎮人不
聴浮遊在外於是少年不得從師長者不得遊宦(少詩/照翻)
(長知/兩翻)獨為匪人言之流涕自定鼎伊洛邊任益輕唯底
滯凡才乃出為鎮将轉相模習専事聚斂或諸方姦吏
犯罪配邊為之指蹤政以賄立邊人無不切齒及阿那
瓌背恩縱掠(斂力贍翻/背蒲妹翻)𤼵奔命追之十五萬衆度沙漠
不日而還(事見上卷上年還/從宣翻又如字)邊人見此援師遂自意輕
中國(師速而疾邊人見其不/能盡敵而反意遂輕之)尚書令臣崇求改鎮為州
抑亦先覺朝廷未許而髙闕戍主御下失和(酈道元曰/趙武靈王)
(既襲胡服自代並隂山下至髙闕為塞山下有長城長/城之際連山刺天其山中斷兩岸雙闕雲舉望若闕焉)
(故有髙闕之名自闕北出荒中闕/口有城跨山結局謂之髙闕戍)拔陵殺之遂相帥為
亂(帥讀/曰率)攻城掠地所過夷滅王帥屢北賊黨日盛此段
之舉指望銷平而崔暹隻輪不返臣崇與臣逡巡復路
(復路者還/即舊路也)相與還次雲中将士之情莫不解體今日所
慮非止西北将恐諸鎮尋亦如此天下之事何易可量
書奏不省(為魏主思崇深之言張本易/以䜴翻量音良省悉景翻)詔徵崔暹繫廷
尉暹以女妓田園賂元乂卒得不坐(妓渠綺翻卒子/恤翻下卒無同)
丁丑莫折念生遣其都督楊伯年攻仇鳩河池二戍(河/池)
(即今鳳州河池縣有河池/水仇鳩亦當與河池相近)東益州刺史魏子建遣将軍
伊祥等擊破之斬首千餘級東益州本氐王楊紹先之
國(天監五年魏克武興滅/楊紹先之國置東益州)将佐皆以城民勁勇二秦反
者皆其族類請先收其器械子建曰城民數經行陣(數/所)
(角翻行/户剛翻)撫之足以為用急之則腹背為患乃悉召城民
慰諭之既而漸分其父兄子弟外戍諸郡内外相顧卒
無叛者(卒子/恤翻)子建蘭根之族兄也　魏凉州幢帥於菩
提等執刺史宋穎據州反(幢𫝊江翻帥所/類翻菩薄乎翻)　八月庚寅
徐州刺史成景儁拔魏童城(童城即下邳/僮縣城也)　魏員外散
騎侍郎李苗上書曰凡食少兵精利於速戰(散悉亶翻/騎奇寄翻)
(上時掌翻/少詩沼翻)糧多卒衆事宜持久今隴賊猖狂非有素蓄
雖據兩城(兩城謂天/水及髙平)本無徳義其勢在於疾攻日有降
納(降户/江翻)遲則人情離沮坐待奔潰夫飊至風舉逆者求
萬一之功髙壁深壘王師有全制之策但天下久泰人
不曉兵奔利不相待逃難不相顧(難乃/旦翻)将無法令士非
教習不思長久之計各有輕敵之心如令隴東不守汧
軍敗散(汧軍謂元志之軍也汧在隴/阪之東将即亮翻汧口堅翻)則兩秦遂彊(兩秦/謂莫)
(折念生及/張長命等)三輔危弱國之右臂於斯廢矣宜勒大将堅
壁勿戰别命偏裨帥精兵數千出麥積崖以襲其後(麥/積)
(崖在今秦州天水縣東百里狀如/麥積故名裨賔彌翻帥讀曰率)則汧隴之下羣妖自
散(妖於/驕翻)魏以苗為統軍與别将淳于誕俱出梁益未至
莫折念生遣其弟髙陽王天生将兵下隴甲午都督元
志與戰於隴口(隴口隴坻/之口也)志兵敗棄衆東保岐州(魏岐/州治)
(雍/城)　東西部敕勒皆叛魏附於破六韓拔陵魏主始思
李崇及髙陽王深之言丙申下詔諸州鎮軍貫(貫籍/也)非
有罪配𨽻者皆免為民改鎮為州以懐朔鎮為朔州更
命朔州曰雲州(魏先置朔州於雲中之盛樂以漢五原/郡地為懐朔鎮今以懐朔為朔州改舊)
(朔州為雲州因雲中郡而得名也按後廣陽王深自五/原拔軍向朔州則懐朔鎮雖置於漢五原郡地與五原)
(别為兩城宋白曰漢五原故城在唐勝州榆林縣界後/魏孝文於唐朔州北三百八十里定襄故城置朔州更)
(工衡/翻)遣兼黄門侍郎酈道元為大使撫慰六鎮(使䟽/吏翻)時
六鎮已盡叛道元不果行先是代人遷洛者多為選部
所抑不得仕進(先悉薦翻/選須絹翻)及六鎮叛元乂乃用代來人
為𫝊詔以慰悦之廷尉評代人山偉奏記稱乂徳美乂
擢偉為尚書二千石郎(廷尉評即漢之廷尉平魏晉以/來平旁加言今大理評事即其)
(職也後漢尚書有二千石曹魏置二千石郎/魏收官氏志内入諸姓土難氏後改為山氏)　秀容人
乞伏莫于聚衆攻郡殺太守(水經注魏立秀容䕶軍以/統胡人其治所去汾水六)
(十里地形志永興二/年置秀容郡屬肆州)丁酉南秀容牧子萬于乞真殺太
僕卿陸延秀容酋長爾朱榮討平之榮羽健之𤣥孫也
(羽健見一百一十卷晉安帝隆/安二年酋慈秋翻長知兩翻)其祖代勤嘗出獵部民
射虎誤中其髀代勤拔箭不復推問(射兩亦翻中竹/仲翻復扶又翻)所
部莫不感悦官至肆州刺史賜爵梁郡公年九十餘而
卒(卒子/恤翻)子新興立新興時畜牧尤蕃息(蕃扶/元翻)牛羊駝馬
色别為羣彌漫川谷不可勝數(勝音/升)魏每出師新興輒
獻馬及資糧以助軍髙祖嘉之新興老請𫝊爵於子榮
魏朝許之(朝直/遥翻)榮神機明决御衆嚴整時四方兵起榮
隂有大志散其畜牧資財招合驍勇結納豪桀(爾朱榮/事始此)
(驍堅/堯翻)於是侯景司馬子如賈顯度及五原段榮太安竇
泰(時魏于懐朔鎮置/朔州并置太安郡)皆往依之顯度顯智之兄也　戊
戌莫折念生遣都督竇雙攻魏盤頭郡(盤頭郡屬東益/州五代志興州)
(長舉縣魏/置盤頭郡)東益州刺史魏子建遣将軍竇念祖擊破之
　九月戊申成景儁拔魏睢陵戊午北兖州刺史趙景
悦圍荆山(梁北兖州治淮隂水經注曰地理志平阿縣/有當塗山淮出于荆山之左當塗之右魏收)
(志梁北徐州沛郡已吾縣有當塗山荆山今之懐逺軍/正據荆山以沈約志言之皆屬馬頭郡界五代志鍾離)
(郡塗山縣古當塗/也後齊置荆山郡)裴邃帥騎三千襲夀陽(帥讀曰率/騎奇寄翻)壬
戌夜斬闗而入克其外郭魏揚州刺史長孫稚禦之一
日九戰後軍蔡秀成失道不至邃引兵還别将擊魏淮
陽(此梁所遣别将也非裴/邃所部将即亮翻下同)魏使行臺酈道元都督河間
王琛救夀陽(琛丑/林翻)安樂王鑒救淮陽鑒詮之子也(樂音/洛詮)
(丑縁翻安樂王詮事見一/百四十六卷天監五年)　魏西道行臺元修義得風
疾不能治軍(治直/之翻)壬申魏以尚書左僕射齊王蕭寶寅
為西道行臺大都督帥諸将討莫折念生(為蕭寳寅以/闗中叛魏張)
(本/)宋穎密求救於吐谷渾王伏連籌(吐從暾入/聲谷音浴)伏連籌
自将救凉州於菩提棄城走追斬之城民趙天安等復
推宋穎為刺史(復扶/又翻)　河間王琛軍至西硤石解渦陽
圍復荆山戍青冀二州刺史王神念與戰為琛所敗(敗/補)
(邁/翻)冬十月戊寅裴邃元樹攻魏建陵城克之辛巳拔曲
木(曲木當作曲沭水經注沭水過建陵縣故城東又南/逕陵山西魏立大堰遏水西流兩瀆之會置城防之)
(曰曲沭戍/沭食聿翻)掃虜将軍彭寶孫拔琅邪　魏營州城民劉
安定就徳興(魏書官氏志菟賴氏改/為就氏西方諸姓也)執刺史李仲遵據
城反城民王惡兒斬安定以降徳興東走自稱燕王(降/戸)
(江翻燕/因肩翻)　胡琛遣其将宿勤明達冦豳夏北華三州(魏/髙)
(祖太和十五年置東秦州于杏城後改為北華州領/中部敷城凡三郡宿勤虜複姓夏户雅翻華户化翻)魏
遣都督北海王顥帥諸将討之顥詳之子也(詳得罪見/一百四十)
(五卷天監三/年帥讀曰率)　甲申彭寶孫拔亶丘辛夘裴邃拔狄城
(水經注肥水自荻丘過漢九江成徳縣/故城西王莽更曰平阿又北入芍陂)丙申又拔甕城
進屯黎漿壬寅魏東海太守韋敬欣以司吾城降(漢東/海郡)
(司吾縣之/故城也)定逺将軍曹世宗拔曲陽甲辰又拔秦墟魏
守将多棄城走(水經注洛水逕漢淮南郡曲陽故城東/應劭曰縣在淮曲之陽洛水又北歴秦)
(墟下注淮謂之洛口魏收志曲陽縣屬霍州/北沛郡五代志曲陽縣後廢入鍾離定逺縣)　魏使黄
門侍郎盧同持節詣營州慰勞就徳興降而復反詔以
同為幽州刺史兼尚書行臺同屢為徳興所敗而還(勞/力)
(到翻復扶又翻敗補邁/翻還從宣翻又如字)　魏朔方胡反圍夏州刺史源
子雍(夏户雅翻夏/州治統萬城)城中食盡煑馬皮而食之衆無貳心
子雍欲自出求糧留其子延伯守統萬将佐皆曰今四
方離叛糧盡援絶不若父子俱去子雍泣曰吾世荷國
恩當畢命此城但無食可守故欲往東州(荷下可翻東/州謂東夏州)
(也/)為諸君營數月之食(為于/偽翻)若幸而得之保全必矣乃
帥羸弱詣東夏州運糧(帥讀曰率/羸倫為翻)延伯與将佐哭而送
之子雍行數日胡帥曹阿各拔邀擊擒之(帥所/類翻)子雍潛
遣人齎書敕城中努力固守闔城憂懼延伯諭之曰吾
父吉凶未可知方寸焦爛但奉命守城所為者重(為于/偽翻)
(下為/陳同)不敢以私害公諸君幸得此心於是衆感其義莫
不奮勵子雍雖被擒胡人常以民禮事之子雍為陳禍
福勸阿各拔降會阿各拔卒其弟桑生竟帥其衆随子
雍降(降户/江翻)子雍見行臺北海王顥具陳諸賊可滅之狀
顥給子雍兵令其先驅時東夏州闔境皆反所在屯結
子雍轉鬬而前九旬之中凡數十戰遂平東夏州徵税
粟以饋統萬二夏由是獲全子雍懐之子也(史言源氏/諸子皆有)
(才具而天降喪亂終/無救魏氏之衰也)　魏廣陽王深上言今六鎮盡叛
髙車二部亦與之同(髙車自阿伏至羅興窮奇分/為二部所謂東西部敕勒也)以此
疲兵擊之必無勝理不若選練精兵守恒州諸要(諸要/謂要)
(衝之地恒/户登翻)更為後圖遂與李崇引兵還平城崇謂諸将
曰雲中者白道之衝(以此觀之則魏之雲中漢之盛樂/縣唐之振武軍節度使治所皆雲)
(山之/陽)賊之咽喉若此地不全則并肆危矣當留一人鎮
之誰可者衆舉費穆崇乃請穆為朔州刺史(請奏請也/時雲中已)
(改為雲州/朔當作雲)　賀㧞度㧞父子及武川宇文肱糾合鄉里
豪傑共襲衛可孤殺之度拔尋與鐵勒戰死肱逸豆歸
之𤣥孫也(肱宇文泰之父也逸豆歸晉康/帝建元二年為慕容皝所滅)李崇引國子
博士祖瑩為長史廣陽王深奏瑩詐増首級盜沒軍資
瑩坐除名崇亦免官削爵徵還深専總軍政(為深内困/於讒外困)
(于賊/張本)　莫折天生進攻魏岐州十一月戊申陷之執都
督元志及刺史裴芬之送莫折念生殺之念生又使卜
胡等冦涇州敗光禄大夫薛巒於平凉東(魏置平凉郡/治鶉隂縣有)
(平凉城敗/補邁翻)巒安都之孫也(宋泰始初薛/安都降魏)　丙辰彭寶孫
拔魏東莞(莞音/官)壬戌裴邃攻夀陽之安城(魏收志梁置/新興郡治安)
(城/縣)丙寅馬頭安城皆降　髙平人攻殺卜胡共迎胡琛
　魏以黄門侍郎楊昱兼侍中持節監北海王顥軍以
救豳州豳州圍解(監工/銜翻)蜀賊張映龍姜神達攻雍州(蜀/賊)
(者蜀人之徙闗中者也乗魏亂起而為盜因謂之蜀/賊後爾朱天光西討蜀賊斷路皆其黨也雍於用翻)雍
州刺史元修義請援一日一夜書移九通都督李叔仁
遲疑不赴昱曰長安闗中基本若長安不守大軍自然
瓦散留此何益遂與叔仁進擊之斬神達餘黨散走
十二月戊寅魏荆山降　壬辰魏以京兆王繼為太師
大将軍都督西道諸軍以討莫折念生　乙巳武勇将
軍李國興攻魏平靖闗卒丑信威長史楊乾攻武陽闗
壬寅攻峴闗(此義陽之三闗/也峴户典翻)皆克之國興進圍郢州魏
郢州刺史裴詢與蠻酋西郢州刺史田朴特相表裏以
拒之(魏郢州治義陽西郢州又當在/義陽之西蠻中也酋慈秋翻)圍城近百日(近其/靳翻)
魏援軍至國興引還詢駿之子也(裴駿見一百二十四/卷宋文帝元嘉二十)
(二/年)　魏汾州諸胡反(魏孝文帝太和十二年置汾州治/蒲子領西河吐京五城定陽凡四)
(郡/)以章武王融為大都督将兵討之(将即/亮翻)　魏魏子建
招諭南秦諸氐稍稍降附遂復六郡十二戍斬韓祖香
魏以子建兼尚書為行臺刺史如故(刺史謂子建本/為東益州刺史)梁
巴二益工秦諸州皆受節度(魏置梁州于南鄭置巴州/于漢巴西郡置益州于晉)
(夀郡東益州于武興郡秦/州于上邽南秦州于仇池)　莫折念生遣兵攻凉州城
民趙天安復執刺史以應之(復扶/又翻)　是嵗侍中太子詹
事周捨坐事免散騎常侍錢唐朱异代掌機密軍旅謀
議方鎮改易朝儀詔敕皆典之异好文義多藝能精力
敏贍上以是任之(為朱异亂梁張本散悉亶翻騎奇寄/翻异羊吏翻好呼到翻朝直遥翻)
六年春正月丙午雍州刺史晉安王綱遣安北長史柳
渾破魏南鄉郡司馬董當門破魏晉城庚戌又破馬圈
彫陽二城(雍於用翻/圈求逺翻)　辛亥上祀南郊大赦　魏徐州
刺史元法僧素附元乂見乂驕恣恐禍及己遂謀反魏
遣中書舍人張文伯至彭城法僧謂曰吾欲與法去危
就安能從我乎文伯曰我寧死見文陵松柏(文陵謂孝/文帝陵)
安能去忠義而從叛逆乎法僧殺之庚申法僧殺行臺
髙諒稱帝(紀考異曰法僧𫝊作髙謨今從魏帝紀及魏/  云自稱宋王法僧𫝊及北史皆云稱尊號)
(梁書法僧𫝊云稱帝按法僧立/諸子為王必稱帝也今從梁書)改元大啓立諸子為王
魏𤼵兵擊之法僧乃遣其子景仲來降(降戸江翻𫝊考/異曰法僧  云)
(魏室大亂法僧據鎮議欲匡復既而魏亂稍定将/討法僧法僧懼歸欵按時魏亂未定今從北史)安東
長史元顯和麗之子也(元麗見一百四十/六卷天監五年)舉兵與法僧
戰法僧擒之執其手命使共坐顯和不肯曰與翁皆出
皇家(元法僧陽平王熈之曽孫熈道武子也元麗小新/城之孫小新城景穆之子顯和麗之子也以族屬)
(長幼之次呼/法僧為翁)一朝以地外叛獨不畏良史乎法僧猶欲
慰諭之顯和曰我寧死為忠鬼不能生為叛臣乃殺之
上使散騎常侍朱异使於法僧以宣城太守元略為大
都督(元略來奔見上卷/四年使䟽吏翻)與将軍義興陳慶之胡龍牙成
景雋等将兵應接(将即/亮翻)　莫折天生軍於黑水(水經注/就水出)
(南山就谷北流與黑水合黒水上合三泉於流水之右/三泉奇𤼵言歸一瀆北流會於就水就水又北流注于)
(渭/)兵勢甚盛魏以岐州刺史崔延伯為征西将軍西道
都督帥衆五萬討之延伯與行臺蕭寶寅軍于馬嵬延
伯素驍勇寶寅趣之使戰(帥讀曰率嵬五回翻/驍堅堯翻趣讀曰促)延伯曰
明晨為公參賊勇怯乃選精兵數千西度黑水整陳向
天生營(為于偽翻/陳讀曰陣)寶寅軍於水東遥為繼援延伯直抵
天生營下揚威脅之徐引兵還天生見延伯衆少(少詩/沼翻)
争開營逐之其衆多於延伯十倍蹙延伯於水次寶寅
望之失色延伯自為後殿(殿丁/練翻)不與之戰使其衆先渡
部伍嚴整天生兵不敢擊須臾渡畢延伯徐渡天生之
衆亦引還寶寅喜曰崔君之勇闗張不如(闗張謂闗/羽張飛也)延
伯曰此賊非老奴敵也明公但安坐觀老奴破之癸亥
延伯勒兵出寶寅舉軍繼其後天生悉衆逆戰延伯身
先士卒(先悉/薦翻)陷其前鋒将士盡鋭競進大破之俘斬十
餘萬追奔至小隴(隴山有大隴山小隴山大隴山在清/水縣東北小隴山在岐州武都郡南)
(田縣西北五代志南田作南由/南由唐隴州之吳山縣即其地)岐雍及隴東皆平将士
稽留採掠天生遂塞隴道(塞悉/則翻)由是諸軍不能進寶寅
破宛川(五代志扶風郡陳/倉縣後魏曰宛川)俘其民以為奴婢以美女十
人賞岐州刺史魏蘭根蘭根辭曰此縣介於彊冦不能
自立故附從以救死官軍之至宜矜而撫之奈何助賊
為虐翦以為賤役乎悉求其父兄而歸之　乙巳裴邃
拔魏新蔡郡(魏收志新蔡郡治石母臺/隋廢為縣唐以後屬蔡州)詔侍中領軍将
軍西昌侯淵藻将衆前驅南兖州刺史豫章王綜與諸
将繼進(将即/亮翻)癸酉裴邃拔鄭城(水經注潁水過慎縣故/城南而東南流逕蜩蟟)
(郭東俗謂之鄭/城又東南入淮)汝潁之間所在響應魏河間王琛等憚
邃威名軍於城父(城父縣漢屬沛郡魏晉以來屬譙郡/宋併城父為浚儀縣屬陳留郡郡寄)
(治譙郡長垣縣界魏收志陳留/郡浚儀縣注有城父城父音甫)累月不進魏朝遣廷尉
少卿崔孝芬持節齎齋庫刀以趣之(齋庫刀千牛刀也/齋刀以趣其進言)
(若復逼留将斬/之也朝直遥翻)孝芬挺之子也琛至夀陽欲出兵决戰
長孫稚以為久雨未可出琛不聴引兵五萬出城擊邃
邃為四甄以待之使直閣将軍李祖憐先挑戰而偽退
(甄稽延翻/挑徒了翻)稚琛悉衆追之四甄競𤼵魏師大敗斬首萬
餘級琛走入城稚勒兵而殿遂閉門自固不敢復出(殿/丁)
(練翻復/扶又翻)魏安樂王鑒将兵討元法僧擊元略於彭城南
畧大敗(樂音洛叛考異曰魏帝紀敘元略等事便在庚/申法僧  下不應如此之速今移之於月末)
與數十騎走入城鑒不設備法僧出擊大破之鑒單騎
奔歸(騎奇/寄翻)将軍王希𣆀拔魏南陽平(宋僑置陽平郡於/沛郡南界後入於)
(魏為南陽平郡以别相州之古陽平/郡也後又徙郡寄治彭城𣆀他甘翻)執太守薛曇尚曇
尚虎子之子也(薛虎子事魏孝文帝歴/州鎮有聲績曇徒含翻)甲戌以法僧為
司空封始安郡公魏以安豐王延明為東道行臺臨淮
王彧為都督以擊彭城　魏以京兆王繼為太尉　二
月乙未趙景悦拔魏龍亢(龍亢縣漢屬沛郡晉屬譙國/魏太和十九年置下蔡郡龍)
(亢屬焉五代志潁州潁上縣/舊置下蔡郡晉勺曰亢音剛)　初魏劉騰既卒(騰卒見/上卷四)
(年/)胡太后及魏主左右防衛微緩元乂亦自寛時出遊
於外留連不返其所親諫乂不納太后察知之去秋太
后對帝謂羣臣曰今隔絶我母子不聴往來復何用我
為(復扶又翻/下無復同)我當出家修道於嵩山閒居寺耳(魏作間/居寺見)
(一百四十七/卷天監八年)因自欲下髮帝及羣臣叩頭泣涕殷勤苦
請太后聲色愈厲帝乃宿於嘉福殿積數日乃與太后
密謀黜乂然帝深匿形迹太后有忿恚欲得往來顯陽
之言皆以告乂(魏主常居顯陽殿故太/后欲往來恚於避翻)又對乂流涕敘
太后欲出家憂怖之心日有數四(怖普/布翻)乂殊不以為疑
乃勸帝從太后所欲於是太后數御顯陽殿二宫無復
禁礙乂舉元法僧為徐州法僧反太后數以為言(數所/角翻)
乂深愧悔丞相髙陽王雍雖位居乂上而深畏憚之會
太后與帝遊洛水雍邀二宫幸其第日晏帝與太后至
雍内室從官皆不得入(從才/用翻)遂相與定圖乂之計于是
太后謂乂曰元郎若忠於朝廷無反心何故不去領軍
以餘官輔政(去羌/吕翻)乂甚懼免冠求解領軍乃以乂為驃
騎大将軍開府儀同三司尚書令侍中領左右(驃匹妙/翻騎奇)
(寄/翻)　戊戌魏大赦　壬辰莫折念生遣都督楊鮓等攻
仇池郡(以上戊戌下三月己酉推之壬辰當作壬寅魏/收志仇池郡屬東益州五代志漢陽郡上禄縣)
(魏置仇/池郡)行臺魏子建擊破之　三月己酉上幸白下城
履行六軍頓所(行下/孟翻)乙丑命豫章王綜權頓彭城總督
衆軍并攝徐州府事己巳以元法僧之子景隆為衡州
刺史(吳孫亮太平二年分長沙西部都尉立衡陽郡/梁置衡州按五代志梁置衡州於南海含洭縣)景
仲為廣州刺史上召法僧及元略還建康法僧驅彭城
吏民萬餘人南渡(千考異曰南史云武官戍彭城者三/  餘人法僧皆印額為奴逼将南渡)
(魏書梁書/皆無此事)法僧至建康上寵待甚厚元略惡其為人(惡/烏)
(路/翻)與之言未嘗笑　魏詔京兆王繼班師(去年魏使繼/西討今将誅)
(其子乂故/詔使班師)　北凉州刺史錫休儒等自魏興侵魏梁州
攻直城(梁置北凉州于魏興凉當作梁魏收志東梁州/金城郡領直城縣五代志金州安康縣蕭詧改)
(直州蓋因直城以名州魏以其地出金故/郡曰金城州曰金州錫姓也漢有錫光)魏梁州刺史
傅豎眼遣其子敬紹擊之(豎而/庾翻)休儒等敗還　柔然王
阿那瓌為魏討破六韓拔陵魏遣牒云具仁齎雜物勞
賜之(為于偽翻勞/力到翻下同)阿那瓌勒衆十萬自武川西向沃野
屢破拔陵兵(稽古録是年書蠕蠕殺破/六韓拔陵在誅元乂之下)夏四月魏主復
遣中書舍人馮儁勞賜阿那瓌(復扶/又翻)阿那瓌部落浸彊
自稱敕連頭兵豆伐可汗(魏收曰魏/言摠攬也)　魏元乂雖解兵
權猶總任内外殊不自意有廢黜之理胡太后意猶豫
未决侍中穆紹勸太后速去之紹亮之子也(穆氏從魏/起於代北)
(崇夀亮奕世貴/顯去羌吕翻)潘嬪有寵於魏主(嬪毘/賔翻)宦官張景嵩説
之云(説式/芮翻)乂欲害嬪嬪泣訴於帝曰乂非獨欲害妾将
不利於陛下帝信之因乂出宿解乂侍中明旦乂将入
宫門者不納辛夘太后復臨朝攝政下詔追削劉騰官
爵除乂名為民清河國郎中令韓子熙上書為清河王
懌訟寃(懌死見上卷元年復/扶又翻書為于偽翻)乞誅元乂等曰昔趙髙柄
秦令闗東鼎沸(事見/秦紀)今元乂専魏使四方雲擾開逆之
端起於宋維成禍之末良由劉騰宜梟首洿宫斬骸沈
族以明其罪(梟堅堯翻洿哀/都翻沈持林翻)太后命發劉騰之墓露散
其骨籍沒家貲盡殺其養子以子熙為中書舍人子熙
麒麟之孫也(韓麒麟見一百三十五/卷齊武帝永明元年)初宋維父弁常曰
維性疎險必敗吾家李崇郭祚游肇亦曰伯緒凶疎(宋/維)
(字伯緒敗/補邁翻)終傾宋氏若得殺身幸矣維阿附元乂超遷
至洛州刺史(魏初置洛州於洛陽荆州於上洛太和遷/洛以洛州為司州又置荆州於穰城以上)
(洛之荆州為洛州領上洛/上庸魏興始平萇和郡)至是除名尋賜死乂之解領
軍也太后以乂黨與尚彊未可猝制乃以侯剛代乂為
領軍以安其意尋出剛為冀州刺史加儀同三司未至
州黜為征虜将軍卒于家(卒子/恤翻)太后欲殺賈粲以乂黨
多恐驚動内外乃出粲為濟州刺史(濟子/禮翻)尋追殺之籍
沒其家唯乂以妹夫未忍行誅先是給事黄門侍郎元
順以剛直忤乂意(先悉薦翻/忤五故翻)出為齊州刺史太后徵還
為侍中侍坐於太后(坐徂/卧翻)乂妻在太后側順指之曰陛
下奈何以一妹之故不正元乂之罪使天下不得伸其
寃憤太后嘿然順澄之子也(任城王雲及澄魏/宗室之賢王也)它日太
后從容謂侍臣曰(從千/容翻)劉騰元乂昔嘗邀朕求鐵劵冀
得不死朕賴不與韓子熙曰事闗生殺豈繫鐵劵且陛
下昔雖不與何解今日不殺太后憮然(憮罔甫翻朱元/晦曰憮然猶悵)
(然/)未幾有告乂及弟𤓰謀誘六鎮降戸反於定州又招
魯陽諸蠻侵擾伊闕(伊闕在河南新城縣界隋開皇初/改新城縣為伊闕縣幾居豈翻降)
(戸江/翻)欲為内應得其手書太后猶未忍殺之羣臣固執
不已魏主亦以為言太后乃從之賜乂及弟𤓰死于家
猶贈乂驃騎大将軍儀同三司尚書令(驃匹妙翻/騎奇寄翻)江陽
王繼廢於家病卒前幽州刺史盧同坐乂黨除名(去年/同為)
(幽州/刺史)太后頗事粧飾數出遊幸元順面諫曰禮婦人夫
沒自稱未亡人首去珠玉(數所角翻/去羌吕翻)衣不文采陛下母
臨天下年垂不惑(四十而/不惑)修飾過甚何以儀刑後世太
后慙而還宫召順責之曰千里相徵豈欲衆中見辱耶
順曰陛下不畏天下之笑而恥臣之一言乎順與穆紹
同直順因醉入其寢所紹擁被而起正色讓順曰身二
十年侍中與卿先君亟連職事(亟去連翻/數數也)縱卿方進用
何宜相排突也遂謝事還家詔諭久之乃起初鄭羲之
兄孫儼為司徒胡國珍行參軍私得幸於太后人未之
知蕭寶寅之西討以儼為開府屬(開府有/掾有屬)太后再攝政
儼請奉使還朝(使疏吏翻/朝直遥翻)太后留之拜諫議大夫中書
舍人領嘗食典御晝夜禁中每休沐太后常遣宦者随
之儼見其妻唯得言家事而已中書舍人樂安徐紇粗
有文學(粗坐/五翻)先以諂事趙修坐徙枹罕(趙修得罪見一/百四十五卷天)
(監二年/枹音膚)後還復除中書舍人又諂事清河王懌懌死出
為鴈門太守還洛復諂事元乂乂敗太后以紇為懌所
厚復召為中書舍人(復扶/又翻)紇又諂事鄭儼儼以紇有智
數仗為謀主(仗直兩/翻憑也)紇以儼有内寵傾身承接共相表
裏勢傾内外號為徐鄭儼累遷至中書令車騎将軍(騎/奇)
(寄/翻)紇累遷至給事黄門侍郎仍令舍人總攝中書門下
之事軍國詔令莫不由之紇有機辯彊力終日治事畧
無休息不以為勞(治直/之翻)時有急詔令數吏執筆或行或
卧人别占之(占口/占也)造次俱成(造七/到翻)不失事理(人必小有/才也然後)
(能迎世取寵以竊一時/之權朱异徐紇是也)然無經國大體専好小數見人
矯為恭謹逺近輻湊附之(為爾朱榮討徐鄭/張本好呼到翻)給事黄門
侍郎袁飜李神軌皆領中書舍人為太后所信任時人
云神軌亦得幸於太后衆莫能明也神軌求婚於散騎
常侍盧義僖義僖不許黄門侍郎王誦謂義僖曰昔人
不以一女易衆男(引樂廣事事見八十五/卷晉惠帝太安二年)卿豈易之邪
義僖曰所以不從者正為此耳(為于/偽翻)從之恐禍大而速
誦乃堅握義僖手曰我聞有命不敢以告人(詩唐國風/揚之水之)
(辭/也)女遂適他族臨婚之夕太后遣中使宣勅停之内外
惶怖義僖夷然自若(使疏吏翻/怖普布翻)神軌崇之子義僖度世
之孫也(盧度世/見宋紀)　胡琛據髙平遣其大将萬俟醜奴宿
勤明達等冦魏涇州(琛丑林翻将即亮翻萬當作万音/莫北翻俟渠之翻万俟虜複姓北)
(史曰萬俟其先/匈奴之别也)将軍盧祖遷伊甕生討之不克蕭寶寅
崔延伯既破莫折天生引兵會祖遷等於安定甲卒十
二萬鐵馬八千軍威甚盛醜奴軍於安定西北七里時
以輕騎挑戰(騎奇寄翻/挑徒了翻)大兵未交輟委走延伯恃其勇
且新有功遂唱議為先驅擊之别造大盾内為鎖柱使
壯士負以趨謂之排城置輜重於中戰士在外自安定
北縁原北上(盾食尹翻重直/用翻上時掌翻)将戰有賊數百騎詐持文
書云是降簿(言是降人之名籍/也降户江翻下同)且乞緩師寶寅延伯未
及閲視宿勤明達引兵自東北至降賊自西競下覆背
擊之(覆或/作腹)延伯上馬奮擊逐北徑抵其營賊皆輕騎延
伯軍雜步卒戰久疲乏賊乗間得入排城延伯遂大敗
死傷近二萬人(間古莧翻/近其靳翻)寶寅收衆退保安定延伯自
恥其敗乃繕甲兵募驍勇(驍堅堯/翻下同)復自安定西進去賊
七里結營(時賊屯安定西彭阬復/扶又翻下復還復失同)壬辰不告寶寅獨出
襲賊大破之俄頃平其數柵賊見軍士採掠散亂復還
擊之魏兵大敗延伯中流矢卒士卒死者萬餘人時大
冦未平復失驍将朝野為之憂恐(中竹仲翻卒子恤翻/将即亮翻朝直遥翻)
(為于/偽翻)於是賊勢愈盛而羣臣自外來者太后問之皆言
賊弱以求悦媚由是将帥求益兵者往往不與(帥所/類翻)
五月夷陵烈侯裴邃卒(時邃卒于軍中諡法有功/安民曰烈秉徳尊業曰烈)邃深
沈有思略(沈持林翻/思相吏翻)為政寛明将吏愛而憚之壬子以
中䕶軍夏侯亶督夀陽諸軍事馳驛代邃　益州刺史
臨汝侯淵猷遣其将樊文熾蕭世澄等将兵圍魏益州
長史和安於小劍魏益州刺史邴蚪遣統軍河南胡小
虎崔珍寶将兵救之文熾襲破其柵皆擒之使小虎於
城下説和安令早降(将即亮翻説式/芮翻降戸江翻)小虎遥謂安曰我
柵失備為賊所擒觀其兵力殊不足言努力堅守魏行
臺傅梁州援兵已至(魏行臺子建/傅梁州豎眼)語未終軍士以刀敺
殺之(敺烏/口翻)西南道軍司淳于誕引兵救小劍文熾置柵
於龍鬚山上以防歸路戊辰誕密募壯士夜登山燒其
柵梁軍望見歸路絶皆忷懼(忷許/拱翻)誕乗而擊之文熾大
敗僅以身免虜世澄等将吏十一人斬獲萬計魏子建
以世澄購胡小虎之尸得而𦵏之　魏魏昌武康伯李
崇卒(魏收地形志魏昌縣屬中山郡諡法克定禍亂曰/武温柔好樂曰康  考異曰魏帝紀在五月戊子)
(按長厯是月乙亥朔/無戊子今不書日)　初帝納東昏侯寵姬吳淑媛(魏/文)
(帝置淑媛宋明帝以淑媛為九/嬪之首齊梁因之媛于眷翻)七月而生豫章王綜宫
中多疑之及淑媛寵衰怨望密謂綜曰汝七月生兒安
得比諸皇子然汝太子次第幸保富貴勿泄也與綜相
抱而泣綜由是自疑晝則談謔如常(謔近/卻翻)夜則於静室
閉戸披髮席藁私於别室祭齊氏七廟又微服至曲阿
拜齊太宗陵(齊無太宗/當是髙宗)聞俗説割血瀝骨滲則為父子
(滲所/䕃翻)遂潛發東昏侯冢并自殺一男試之皆驗由是常
懐異志専伺時變(伺相/吏翻)綜有勇力能手制奔馬輕財好
士唯留附身故衣餘皆分施(好呼到翻/施式豉翻)恒致罄乏屢上
便宜求為邊任(恒戸登翻/上時掌翻)上未之許常於内齋布沙於
地終日跣行足下生胝(胝丁尼翻/皮厚也)日能行三百里王侯
妃主及外人皆知其志而上性嚴重人莫敢言又使通
問於蕭寶寅謂之叔父為南兖州刺史不見賔客辭訟
隔簾聴之出則垂帷於輿惡人識其面(惡烏/路翻)及在彭城
魏安豐王延明臨淮王彧将兵二萬逼彭城(将即亮翻/  考異曰)
(南史陳慶之𫝊云/衆十萬今從梁書)勝負久未决上慮綜敗沒敕綜引軍
還綜恐南歸不復得至北邊(復扶又翻下/路復復取同)乃密遣人送
降欵於彧魏人皆不之信彧募人入綜軍驗其虛實無
敢行者殿中侍御史濟隂鹿悆為彧監軍(鹿姓也風俗/通漢有巴郡)
(太守鹿旗濟子/禮翻悆羊茹翻)請行曰若綜有誠心與之盟約如其詐
也何惜一夫時兩敵相對内外嚴固悆單騎間出(騎奇/寄翻)
(間古/莧翻)徑趣彭城(趣七/喻翻)為綜軍所執問其來狀悆曰臨淮
王使我來欲有交易耳時元略已南還綜聞之謂成景
儁等曰我常疑元略規欲反城(規圖也反/孚袁翻)将驗其虚實
故遣左右為略使(使疏吏/翻下同)入魏軍中呼彼一人今其人
果來可遣人詐為略有疾在深室呼至戸外令人𫝊言
謝之綜又遣腹心安定梁話迎悆密以意狀語之(意者/𫝊綜)
(欲降之意狀者告以詭與成/景儁設謀之狀語牛倨翻)悆薄暮入城先引見胡龍
牙龍牙曰元中山甚欲相見(元略之南奔也梁封/為中山王故稱之)故遣
呼卿又曰安豐臨淮将少弱卒(将即亮翻/少詩沼翻)規復此城容
可得乎悆曰彭城魏之東鄙勢在必争得否在天非人
所測龍牙曰當如卿言又引見成景儁景儁與坐謂曰
卿不為刺客邪悆曰今者奉使欲返命本朝(朝直/遥翻)相刺
之事更卜後圖景儁為設飲食(為于/偽翻)乃引至一所詐令
一人自室中出為元略致意曰我昔有以南向(有以言/有所為)
(也/)且遣相呼欲聞鄉事晚來疾作不獲相見悆曰早奉
音㫖冒險祇赴不得瞻見内懐反側遂辭退諸将競問
魏士馬多少悆盛陳有勁兵數十萬諸将相謂曰此華
辭耳(史記商君曰貌言華也/将即亮翻少詩沼翻)悆曰崇朝可驗何華之有
(鄭𤣥曰崇/朝終朝也)乃遣悆還成景儁送之戲馬臺(蘇軾曰彭城/三面阻水樓)
(堞之下以汴泗為池獨其南可通軍馬/而戲馬臺在焉其廣百步其髙十仞)北望城壍(壍七/艷翻)
謂曰險固如此豈魏所能取悆曰攻守在人何論險固
悆還於路復與梁話申固盟約(鹿悆既得綜之誠欵知/魏城之必可取與梁将)
(語率多大言蓋其中心喜躍不能自揜於言語之/間使梁将有如㬰駢絺疵之流必能察知其情矣)六月
庚辰綜與梁話及淮隂苗文寵夜出步投魏軍(曰考異/  南史)
(綜𫝊綜夜潛與梁話苗寵三騎開北門涉汴河遂奔蕭/城自稱隊主見延明而拜延明坐之問其名是不答曰)
(殿下問人有見識者延明召使視之曰豫章王也延明/喜下地執其手答其拜送于洛陽按魏書及北史鹿悆)
(𫝊皆豫有盟約豈得不知又魏書蕭贊𫝊作/濟隂芮文寵北史作濟隂苗文寵今從南史)及旦齋内
諸閤猶閉不開衆莫知所以唯見城外魏軍呼曰(呼火/故翻)
汝豫章王昨夜已來在我軍中汝尚何為城中求王不
獲軍遂大潰魏人入彭城乗勝追擊復取諸城至宿預
而還(還從宣翻又/如字下同)将佐士卒死沒者什七八唯陳慶之
帥所部得還(史言陳慶之臨亂能整/異於諸将帥讀曰率)上聞之驚駭有司
奏削綜爵土絶屬籍更其子直姓悖氏(更工衡翻/下更名同)未旬
日詔復屬籍封直為永新侯(吳立永新縣/宋屬安成郡)西豐侯正徳
自魏還(事見上/卷四年)志行無悛(行下孟翻/悛丑縁翻)多聚亡命夜剽掠
於道(剽匹/妙翻)以輕車将軍從綜北伐弃軍輒還上積其前
後罪惡免官削爵徙臨海未至追赦之綜至洛陽見魏
主還就館為齊東昏侯舉哀服斬衰三年(見賢遍翻為/于偽翻衰倉)
(雷/翻)太后以下並就館弔之賞賜禮遇甚厚拜司空封髙
平郡公丹楊王更名贊(改考異曰梁書南史皆云/  名纉今從魏書北史)以苗
文寵梁話皆為光禄大夫封鹿悆為定陶縣子除員外
散騎常侍綜長史濟陽江革司馬范陽祖暅之皆為魏
所虜(散悉亶翻騎奇寄翻/濟子禮翻暅居鄧翻)安豐王延明聞其才名厚遇
之革稱足疾不拜延明使暅之作欹器漏刻銘革唾罵
暅之曰卿荷國厚恩乃為虜立銘(荷下可翻為于/偽翻下不為同)孤負
朝廷延明聞之令革作大小寺碑(八考異曰南史作丈/  寺碑今從梁書)
祭彭祖文(彭城大彭氏之/墟也故祭之)革辭不為延明将箠之(箠止/蘂翻)
革厲色曰江革行年六十今日得死為幸誓不為人執
筆延明知不可屈乃止日給脱粟飯三升僅全其生而
已上密召夏侯亶還使休兵合肥俟淮堰成復進(夏户/雅翻)
(復扶/又翻)　癸未魏大赦改元孝昌　破六韓拔陵圍魏廣
陽王深于五原軍主賀拔勝募二百人開東門出戰斬
首百餘級賊稍退深拔軍向朔州勝常為殿(殿丁/練翻)雲州
刺史費穆招撫離散四面拒敵時北境州鎮皆沒唯雲
中一城獨存(去年李崇使/費穆守雲中)道路阻絶援軍不至糧仗俱
盡穆弃城南奔爾朱榮於秀容既而詣闕請罪詔原之
長流參軍于謹(長流參軍主禁防從公府置長流/參軍小府無長流置禁防參軍)言於
廣陽王深曰今冦盜蠭起未易専用武力勝也謹請奉
大王之威命諭以禍福庶幾稍可離也(易以豉翻/幾居依翻)深許
之謹兼通諸國語乃單騎詣叛胡營見其酋長開示恩
信於是西部鐵勒酋長乜列河等将三萬餘户南詣深
降(騎奇寄翻酋慈秋翻長知兩翻乜母/野翻虜姓也将即亮翻降户江翻)深欲引兵至折
敷嶺迎之(通典作/折敦嶺)謹曰破六韓拔陵兵勢甚盛聞乜列
河等來降必引兵邀之若先據險要未易敵也不若以
乜列河餌之而伏兵以待之必可破也深從之拔陵果
引兵邀擊乜列河盡俘其衆伏兵𤼵拔陵大敗復得乜
列河之衆而還(復扶又翻/下輩復同)柔然頭兵可汗大破破六韓
拔陵(可從刋入/聲汗音寒)斬其将孔雀等拔陵避柔然南徙渡河
(此河謂/北河也)将軍李叔仁以拔陵稍偪求援于廣陽王深深
帥衆赴之(帥讀/曰率)賊前後降附者二十萬人深與行臺元
纂表乞於恒州北别立郡縣安置降户随宜賑貸息其
亂心魏朝不從(朝直/遥翻)詔黄門侍郎楊昱分處之冀定瀛
三州就食(處昌/吕翻)深謂纂曰此輩復為乞活矣(乞活事見/八十六卷)
(晉惠帝光熙元年按繫年圖書是年蠕蠕殺破/六韓拔陵通鑑明年書拔陵遣費律誘斬胡琛)　秋七
月壬戌大赦　八月魏柔𤣥鎮民杜洛周聚衆反于上
谷改元真王攻沒郡縣髙歡蔡儁尉景及段榮安定彭
樂皆從之洛周圍魏燕州刺史博陵崔秉(燕因/肩翻)九月丙
辰魏以幽州刺史常景兼尚書為行臺與幽州都督元
譚討之景爽之孫也(魏之儒風/振於常爽)自盧龍塞至軍都闗皆
置兵守險譚屯居庸闗(盧龍闗在遼西肥如縣唐改肥/如為盧龍縣杜佑曰盧龍塞在)
(平州盧龍縣城西北二百里軍都闗在燕郡軍都縣唐/志曰幽州昌平縣北十五里有軍都陘西北三十五里)
(有納疑闗即居庸故闗亦謂之軍都闗考之漢志上谷/郡有軍都居庸兩縣蓋各縣有闗凡此屯守皆以防杜)
(洛周水經注居庸闗在上谷沮陽城/東南六十里軍都闗在居庸山南)　冬十月吐谷渾
遣兵擊趙天安天安降凉州復為魏(去年趙天安以凉/州應莫折念生復)
(扶又翻降/戸江翻)平西将軍髙徽奉使嚈噠還至枹罕(嚈益涉/翻噠當)
(割翻又宅軋/翻枹音膚)會河州刺史元祚卒(卒子/恤翻)前刺史梁釗之
子景進引莫折念生兵圍其城長史元永等推徽行州
事勒兵固守景進亦自行州事徽請兵于吐谷渾吐谷
渾救之(吐從暾入/聲谷音浴)景進敗走徽湖之孫也(史述髙徽與/髙歡同其所)
(自/出)　魏方有事於西北二荆西郢羣蠻皆反㫁三鵶路
(西荆治上洛北荆治襄城西郢治汝南真陽縣杜佑曰/北荆州今即伊陽縣三鵶鎮在今汝州魯陽縣西南十)
(九里名髙平城古遶角城在縣東南又云百里山在鄧/州向城縣北是三鵶之第一鵶又北分嶺山北即三鵶)
(之第二鵶其第三鵶入汝/州魯山縣界斷丁管翻)殺都督冦掠北至襄城汝水
有冉氏向氏田氏種落最盛(三姓盖皆居汝/源種章勇翻)其餘大者
萬家小者千室各稱王侯屯據險要道路不通十二月
壬午魏主下詔曰朕将親御六師掃蕩逋穢令先討荆
蠻疆理南服時羣蠻引梁将曹義宗等圍魏荆州(此荆/州治)
(穰城将/即亮翻)魏都督崔暹将兵數萬救之至魯陽不敢進魏
更以臨淮王彧為征南大将軍将兵討魯陽蠻(更工/衡翻)司
空長史辛雄為行臺左丞東趣葉城(葉城時為襄州治/所此即漢南陽郡)
(之葉縣城也趣七/喻翻葉式涉翻)别遣征虜将軍裴衍恒農太守京兆
王羆(恒户登翻恒考異曰周書羆𫝊/羆未嘗為  農太守今從魏書)将兵一萬自武闗
出通三鵶路以救荆州衍等未至彧軍已屯汝上(汝上/汝水)
(之上/也)州郡被蠻冦者争來請救彧以處分道别不欲應
之(被皮義翻處昌/吕翻分扶問翻)辛雄曰今裴衍未至王士衆已集蠻
左唐突(自宋以來豫部諸蠻率謂之/蠻左所置蠻郡謂之左郡)撓亂近畿(撓呼髙/翻擾也)
王秉麾閫外見可而進何論别道彧恐後有得失之責
邀雄符下(符尚書行臺符/也下遐稼翻)雄以羣蠻聞魏主将自出心
必震動可乗勢破也遂符彧軍令速赴擊羣蠻聞之果
散走魏主欲自出討賊中書令袁飜諫而止辛雄自軍
中上疏曰凡人所以臨陳忘身觸白刃而不憚者一求
榮名二貪重賞三畏刑罰四避禍難(陳讀曰陣/難乃旦翻)非此數
者雖聖王不能使其臣慈父不能厲其子矣明主深知
其情故賞必行罰必信使親疎貴賤勇怯賢愚聞鍾鼓
之聲見旌旗之列莫不奮激競赴敵場豈懕久生而樂
速死哉(懕與厭同/樂音洛)利害懸於前欲罷不能耳自秦隴逆
節蠻左亂常己歴數載(載子/亥翻)三方之師敗多勝少跡其
所由不明賞罰之故也(三方之師謂西討秦隴/北禦邊鎮南擊蠻左也)陛下雖
降明詔賞不移時然将士之勲歴稔不决(歴稔猶言歴/年一年五穀)
(一稔故以/年為稔)亡軍之卒晏然在家是使節士無所勸慕庸
人無所畏懾(懾之/涉翻)進而擊賊死交而賞賒(賒逺/也)退而逃
散身全而無罪此其所以望敵奔沮不肯盡力者也陛
下誠能號令必信賞罰必行則軍威必張盜賊必息矣
疏奏不省(省悉/景翻)曹義宗等取順陽馬圈(圈求/逺翻)與裴衍等
戰於淅陽(漢𢎞農郡有析縣晉分屬順陽郡元魏置淅/陽郡以其地在淅水之陽也即隋唐南鄉内)
(鄉二縣/之地)義宗等敗退衍等復取順陽進圍馬圈洛州刺
史董紹以馬圈城堅衍等糧少上書言其必敗未幾義
宗擊衍等破之復取順陽(復扶又翻少詩沼翻/上時掌翻幾居豈翻)魏以王
羆為荆州刺史　邵陵王綸攝南徐州事在州喜怒不
恒肆行非法遨遊市里問賣䱇者曰刺史何如對言躁
虐綸怒令吞䱇而死(䱇與鱓同音市演翻鱓魚似蛇/今江東溝港皆有之躁則到翻)百
姓惶駭道路以目(道路相逢者但以/目相視而不敢言)嘗逢喪車奪孝子
服而著之(著則/略翻)匍匐號叫(號户刀翻/下悲號同)籖帥懼罪密以聞
上始嚴責綸而不能改於是遣代綸悖慢逾甚(帥所類/翻悖蒲)
(内翻又/蒲沒翻)乃取一老翁短瘦類上者加以衮冕置之髙坐
朝以為君自陳無罪使就坐剥褫(坐徂卧翻朝直/遥翻禠敕豸翻)捶之
於庭又作新棺貯司馬崔會意以轜車挽歌為送𦵏之
法(捶止藥翻貯丁呂翻轜音而喪車也莊子曰紼謳所/生必於斥苦紼謳挽歌也左傳公孫夏使其徒歌虞)
(殯杜預注曰虞殯送𦵏歌曲田横之死其徒有蒿里薤/露之歌搜神記曰挽歌喪家之樂執紼者相和之聲)
使嫗乗車悲號(嫗威/遇翻)會意不能堪輕騎還都以聞上恐
其奔逸以禁兵取之将于獄賜盡太子統流涕固諫得
免戊子免綸官削爵土　魏山胡劉蠡升反自稱天子
置百官(山胡即汾/州之稽胡)　初敕勒酋長斛律金事懐朔鎮将
楊鈞為軍主行兵用匈奴法望塵知馬步多少嗅地知
軍逺近(酋慈秋翻長知兩翻将即/亮翻少詩沼翻嗅許敕翻)及破六韓拔陵反金
擁衆歸之拔陵署金為王既而知拔陵終無所成乃詣
雲州降仍稍引其衆南出黄𤓰堆(水經注桑乾水與武/周水合而東南流屈)
(逕黄𤓰堆南又東/南流逕桑乾郡北)為杜洛周所破脱身歸爾朱榮榮以
為别将
　
　
　
　
　
　
　
　
　
　
　
　
　
　資治通鑑卷一百五十
