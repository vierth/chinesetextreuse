
　綱目續麟巻十三
　　　　　　　　　　　　　宜春張自勲撰
(丁梁太平二年魏㳟帝四年齊天保八年陳高祖武帝/丑陳覇先永定元年周孝愍帝宇文覺元年九月以後)
(世宗明帝毓元年○是歲梁魏皆亡陳/周代并齊三大國後梁一小國凡四國)春正月周公覺
稱天王廢魏主爲宋公宇文䕶自爲大司馬
　　考異(周上漏/魏字)
　當作魏宇文覺稱天王(天王可稱何有于周公據劉/裕高歡宇文泰廢弑皆斥姓)
　(名獨覺書/官非是)廢其主爲宋公今上書周公下書魏主若
　敵國然非所以誅覺也考異但知周上漏魏字而不
　察書官之異于歡裕非正例也
梁復以歐陽頠爲衡州刺史使討廣州克之
　　考異(據上書蕭勃起兵廣州/則此當書擊不當書討)
　　分註(初周文育送歐陽頠傅泰于建康陳覇先與/頠有舊釋而厚待之以頠聲著南土復以爲)
　　(衡州刺史使討嶺南未至其子紇已/克始興頠至諸州皆降遂克廣州)
　　書法(周文育討廣州書擊此其書討何以頠者梁/也覇先與頠有舊則曷爲書梁以頠賢也不)
　　(書覇先使不以覇/先之私累頠也)
　當作梁丞相覇先使歐陽頠擊廣州克之○按頠附
　覇先不可謂賢况受命蕭勃固已討覇先也(詳二月/分註)
　文育之戰既不克死而復爲之用賢安在乎故當直
　書覇先使以著其罪書法謂不以覇先累頠綱目何
　惜于頠而爲霸先揜不臣之迹哉
(己陳永定三年周明帝毓/卯武成元年齊天保十年)春正月周主始親政
　此條可刪○按周王魏賊耳何政可親綱目乃大書
　邪况稱帝在八月而于歲首書主亦誤(丁丑祀圜丘/書主並同)
齊主殺魏宗室二十五家
　　分註(齊太史奏今年當除舊布新齊主問于彭城/公元韶曰漢光武何故中興對曰爲誅諸劉)
　　(不盡于是齊主誅始平公世哲等二十五/家囚韶等十九家韶幽于地牢絶食而死)
　異哉元韶之對齊主也身爲魏室而云誅諸劉不盡
　縱不爲國計獨不爲身計乎又况王莽之敗雖無光
　武能保其不失哉一言而滅宗室二十五家已亦幽
　死無亦先世之慝假手于齊以報之不然何其謬也
秋八月周王始稱皇帝
　　書法(書始何稱周王三年/矣于是始稱故書始)
　當作周王毓稱皇帝○按凡例云始稱帝者曰某號
　姓名稱皇帝周簒魏雖三年而稱帝則自毓始固當
　書名以著其罪蓋書名則始自見書始特緩辭耳綱
　目何急于帝周乃以三年爲緩哉
(庚陳世祖文帝蒨天嘉元年周武成二年齊/辰主殷乾明元年肅宗孝昭帝演皇建元年)三月齊丞
相常山王演如晉陽
　常山王三字羨○按宇文護初爲中山公既而自爲
　大司馬綱目即書司馬護(冢宰太/師並同)演既由常山王爲
　丞相(上書自爲丞相都/督中外諸軍事)則此亦當書丞相演綱目再
　書常山王贅甚○或曰演非護比也故雖弑其主猶
　稱常山王而不曰丞相勲謂不然蓋演之行事或與
　護異而弑君簒國之心則一也綱目書廢書弑皆與
　護同而于書官書爵獨與護異非是稱丞相而不曰
　常山王演至是非復向之常山王矣故書之如外臣
　然所以微著其意也後倣此
夏四月周冢宰護進毒弑其君毓毓弟魯公邕立
　進毒二字羨(詳漢宣帝/本始三年)○據後書太師護(辛/巳)則此冢
　宰二字當作太師蓋護以戊寅自爲太師也(既爲太/師復稱)
　(冢宰既稱冢宰復書/太師綱目無此例)不應前後雜見
秋八月齊常山王演廢其主殷爲濟南王而自立
　　分註(演自啓太后以人心未定恐奄忽變生須早/定名位太后從之八月下令廢齊主爲濟南)
　　(王出居別宫以常山王演入纂大統且戒/之曰勿令濟南有它也演遂即位于晉陽)
　當去常山王三字直書丞相演(書丞相猶書自爲也/分註甚明故不可略)
　○按演廢主自立之意當其自爲丞相已然矣綱目
　既以自爲罪演而于廢立仍書常山王非是蓋書常
　山王猶近于家庭爭國之辭曰丞相演則其簒奪甚
　明(觀演弑濟南高元海猶謂/濟南世嫡主上奪之可見)演雖欲逃廢君之罪不
　可得矣今不書其自爲者以誅其意而僅從恒辭書
　王非所以表微也
冬十一月齊以盧叔虎爲太子庶子
　　分註(齊主問時務于叔虎叔虎請伐周曰我彊彼/弱我富彼貧其勢相懸然未能併呑者此失)
　　(于不用彊富也宜立重鎮于平陽與彼蒲州相對/深溝高壘運糧積甲彼閉關不出則蠶食其地若)
　　(彼出兵則費損必多我軍士年别一代穀食豐饒/彼來求戰我則不應彼若退去我乘其弊與我相)
　　(持農業且廢不過三年/彼自破矣齊主深善之)
　當書齊立子百年爲太子以叔虎爲庶子宜于分註
　見之○按百年以是月立爲太子明年昭帝死(演/)成
　帝(湛/)廢百年爲樂陵王後卒殺之(甲/申)非無事義者故
　當特書以著齊主之罪綱目略百年而書叔虎殊失
　輕重非是○或曰書叔虎爲太子庶子爲齊主詢以
　時務而叔虎謂三年可以破周故録之勲謂不然生
　民塗炭至五季極矣叔虎官爲庶子不務輔導儲副
　徒誘其主以併呑之謀豈得爲善士哉律以明道不
　計功之義雖削之可也然綱目非春秋比茍有微能
　悉登諸冊既入分註亦足以見其長奚必大書乃爲
　美哉
(辛陳天嘉二年周高祖武帝邕保定/已元年齊世祖武成帝湛太寧元年)
　據庚辰既書皇建元年此年分註當云齊皇建二年
　世祖武成帝湛太寧元年蓋齊主演于十一月方殂
　綱目初無貶辭不應于歲首略其年號茍以爲弑賊
　而削之則上年歲首何急于紀元而特書皇建邪疑
　漏(乙酉河清/四年倣此)
(癸陳天嘉四年周保定/未三年齊河清二年)齊城軹闗
　　分註(齊詔司空斛律光督步騎二萬城/軹關仍築長城二百里置十二戍)
　　書法(於是築長城二百里則曷爲不以長城書略/之也秦始皇已築長城矣蓋前後三千餘里)
　　(今二百里其/細也故不書)
　因城軹關然後築長城是所重在軹關(據後周齊交/爭多從軹關)
　(是亦關要也詳/見各條分註)長城特因而築之耳(觀分註仍/字可見)書其
　重者則輕者自可于分註見之(據前書築長城專辭/也此特書城軹關則)
　(長城自可附見/益信書法之誤)不必書也書法以爲細而略之非是
　(按秦築長城起臨洮至遼東延/袤萬餘里書法以爲三千亦誤)
(乙陳天嘉六年周保定五/酉年齊後主緯天統元年)○陳遣兵擊周迪殺之
　　考異(按天嘉三年四年兩書陳討周/迪此當書討書誅誤書擊書殺)
　　書法(迪與陳留皆書討矣二子書誅迪則曷爲/書殺迪梁之内史也綱目于此有權衡矣)
　當作陳遣兵襲周迪誅之○按本傳程靈洗破迪後
　迪復竄山穴久之遣人潛出市魚鮭或吿臨川太守
　守令取迪自效因使腹心隨入山中誘迪出獵伏兵
　斬之是未能訟言誅之故當書襲(凡例從/其本文)或曰何以
　書誅曰迪雖梁内史然王琳之敗迪且以功封(永定/二年)
　(梁丞相琳伐臨川遣余孝頃等連八城以逼迪迪大/敗之擒孝頃等送建康陳加迪平南將軍開府儀同)
　(三司增邑一/千五百戸)安在其爲梁臣哉(琳書梁丞相予琳也/迪果心梁何至與琳)
　(矛/盾)必謂異于陳(寶/應)留(異/)則前此書討者(天嘉三年書/討江州刺史)
　(周迪四年書陳/討周迪敗之)獨非梁臣乎義何可通(討誅一義若/謂殺不當書)
　(誅則前不宜書/討尤自矛盾)
(戊陳主伯宗光大二年周/子天和三年齊天統四年)春正月周納后阿史那氏
　　考異(按尊立例曰立后曰立皇后某氏非正統去/皇號據梁大同元年書魏立后乙弗氏則此)
　　(當書周立后/阿史那氏)
　　分註(突厥木杆可汗更許齊昏留周使數年不返/㑹大雷風壤其穹廬旬日不止木杆懼以爲)
　　(天譴即備禮送其女于/周周主行親迎之禮)
　此突厥女也故書納納者自外至者也與本國之氏
　書立者不同考異以乙弗例史那非是
(庚陳高宗宣帝頊太建二年/寅齊武平元年周天和五年)陳人討歐陽紇斬之封
陽春太守馮僕母洗氏爲石龍太夫人
　斬當作誅(紇廣州刺史上年八月反凡例得/其罪人于臣子曰誅此誤書斬)考異亦
　不言何與
(壬陳太建四年齊武平/辰三年周建德元年)周主討其太師宇文護殺之
　　考異(按凡例得其罪人于/臣子曰誅此誤書殺)
　　考證(謹按宇文護受安定顧託爲周冢宰既弑魏/恭帝復弑其君覺及其君毓雖無統之世其)
　　(惡逆已甚矣周武討其罪而殺之求之義例殺當/作誅尹氏曰書討不書誅者周主雖能治其專國)
　　(之罪不能正其殺無赦之/惡枝辭曲説君子弗取焉)
　　分註(初太祖爲魏相立左右十二軍總屬相府太/祖殂皆受晉公護處分護第兵衛盛于宫闕)
　　(諸子僚屬皆貪殘恣横士民患之周主深自晦匿無所/關預人不測其淺深衛公直有怨于護勸周主誅)
　　(之周主乃密與直及宫伯中大夫宇文神舉内史/下大夫王軌右侍上士宇文孝伯謀之周主每于)
　　(禁中見護嘗行家人禮至是引護入謁太后謂曰/太后好飲屢諌不納出懷中酒誥授之曰願兄以)
　　(此入諌護入讀未畢周主以玉珽自後擊之護踣/于地直出斬之召宫伯長孫覽等收護子弟親黨)
　　(殺/之)
　　書法(殺斥主多矣皆譏也未有討/書主者書周主何斷自上也)
　　發明(後周高祖誅鋤大憝不動聲色除積年根據/之惡于一旦俄頃之間夫其韜藏晦匿于十)
　　(有餘年之久于國事則無所關預于宫中則行家/人禮周主既無不平之意而護亦安于其所爲而)
　　(不自覺此其有所不動動則必成者也然既書討/矣又不書誅何哉護連弑二君罪不容誅周主雖)
　　(能治其專國之罪而不能正其殺無赦之惡向使/踣地既斬之後周主發其大逆吿之二君之廟殘)
　　(其身汙其宫而瀦焉則綱目必以周主討宇文/護護伏誅書之矣此又綱目書殺不書誅之意)
　當直書周討宇文護誅之主其太師等字可删(據書/法殺)
　(斥主惡淫刑周討宇文護得其罪人不可謂淫/太師尤護所自爲非周主所授者並宜刪去)○按
　周主于殺護之後下詔暴其罪惡(三月十八日誅護/十九日下詔辭詳)
　(周書宇文護傳不載北史分/註不録所以滋發明之誤也)首言弑君次及專國如
　云君親無將將則必誅及遺訓在耳忍害先加等語
　皆所謂正其殺無赦之惡者發明謂僅能治其專國
　之罪特以綱目分註爲斷未嘗詳考本傳遂以此爲
　書殺不書誅之證豈不謬哉况周主韜晦十餘年正
　爲中有不平姑隱忍俟之尹氏謂周主無不平之意
　則所謂韜晦藏匿者果何爲邪非獨不知周主且自
　相矛盾矣書法雖以書主爲斷自上然書殺而不書
　誅與斥主何異此皆依文傅㑹而不知大義之不可
　泯也○稱國以討衆辭也(觀分註士民/患之可見)不書主發端
　者衛公直共謀者神舉孝伯諸人也不書官賊之而
　已如綱目原文則似周主一人之私非所以誅護也
(癸陳太建五年齊武平/巳四年周建德二年)齊主逰南苑殺其從官六十
人以高阿那肱爲司徒
　　考證(殺其從官當作從官暍死者○謹按北史齊/後主武平四年六月壬子幸南苑從官暍死)
　　(者六十人司馬公通鑑誤以暍爲賜提要因通鑑/之誤遂書曰殺今當正之尹氏曰齊主盛夏遨遊)
　　(遂使從官暍死雖非以兵刃殺之亦以暍死殺之/此蓋附㑹其說以求合于所誤之文豈綱目之本)
　　(義哉當以北史爲正據事直/書尤足以昭鑑戒于將來也)
　當從綱目書殺考證可刪○古稱六月不興師重民
　命也南苑何事乃于盛夏出遊乎當其輿駕以往已
　有不恤民命之意綱目直以殺書誅其意也考證謂
　當據事直書勲按許世子不嘗藥春秋以弑君罪之(以/不)
　(嘗藥爲弑君則暍死書殺何過焉孟子云以/刃與政有以異乎曰無以異也可以類推)後世猶
　有擣附子合大丸以進者(霍光妻顯使醫衍毒許皇/后詳漢宣帝本始三年)
　茍以爲暍死則後之好遊者必以爲偶然耳甚且謂
　彼命自盡何與吾事則盤遊之惡寧有已哉况六十
　人雖以暍死而非齊主遊苑何至于此晉王導得袁
　顗表泣曰我雖不殺伯仁(顗/字)伯仁由我而死此正綱
　目書殺之義使後世觀之雖有殘忍如高緯者或憚
　殺人之名則盛夏之遊庶乎其可止爾尹氏之說非
　出傅㑹雖不駁可也
(申陳太建六年齊武平/午五年周建德三年)三月周太后叱奴氏殂
　　分註(周主居倚廬朝夕進一溢米及葬周主跣行/至陵所詔曰三年之喪達于天子但軍國務)
　　(重須自聽朝衰麻之節苫廬之禮率遵前典以申/罔極百僚宜依遺令即葬而除公卿固請依權制)
　　(周主不許卒申三年之/制五服之内亦令依禮)
　　書法(書嘉終喪也自漢文廢古後之人主能終制/者晉武魏文周武三君而已矣故特書之)
　殂下當補周主衰服終制六字○按書法既云嘉終
　喪然不載大書安見其爲嘉之也或曰無統之例因
　事乃書此書叱奴氏殂爲周主能終喪也非是則不
　書矣果爾則晉后楊氏殂(晉武帝泰/始十年)未聞有終喪者
　綱目亦大書于冊何邪况漢文以後能終制者僅三
　君而皆不見于大書非春秋與人爲善仲尼愛禮存
　羊之意故悉補之
(丁陳太建九年齊幼主恒承光二年周建德六年/酉○是歲齊亡陳周二大國後梁一小國凡三國)二月
齊廣寧王孝珩任城王湝起兵信都周齊王憲伐而執
之
　　分註(齊廣寧王孝珩以五千人㑹/任城王湝于信都共謀匡復)
　當作及任城王○按始謀拒周者孝珩也(詳上條/分註)今
　又㑹湝于信都則孝珩爲主故當書及以别之
夏四月周主至長安封高緯爲温公
　　考證(封高緯當作/廢齊主緯)
　當從綱目作封○按凡例封作廢者爲臣廢其君(註/云)
　(封其故君則曰/廢而不曰封)故書廢以罪之周齊敵國初無名分
　緯既歸周一匹夫耳安得書廢書主如故君之例哉
　(凡書廢者殺必書弑周殺高緯/書殺固知不以臣子例周也)考證說謬
(戊陳太建十年周宣/戌帝贇宣政元年)
　分註宣帝贇三字羨○按宣政乃武帝年號非宣帝
　也是年六月武帝殂宣帝即位仍用武帝年號分註
　當云周宣政元年明年歲首書周宣帝贇大成元年
　今父號而冠以子是正月之朔已無父矣惡可訓哉
　又况實非宣帝之號乎
高紹義入幽州周人討之紹義奔突厥
　　考異(按凡例用兵于臣子之僭叛曰征曰討于外/國若非臣子曰攻曰擊據稽胡外國紹義敵)
　　(國宗王當書/擊不當書討)
　　書法(梁爲陳簒蕭莊稱帝綱目成其爲君書梁王/莊繼絶之義也紹義亦莊比也其名紹義且)
　　(書討何惡齊也梁爲無罪陳簒之不義也齊有大/惡周伐之義也一予一奪唯其義而已矣故終其)
　　(身斥高/紹義也)
　據周滅齊再書伐(丙/申)則此當以書法爲正必謂敵國
　宗王不當書討綱目何以書之不如梁莊也考異不
　必從(紹義書稱帝不書起兵以其無宗國之心也叔/寶雖有罪而叔慎得書陳志在爲陳也與蕭莊)
　(事同義異一/視之則非矣)○按稽胡書討(丁酉周討/稽胡降之)亦以竊齊甲
　仗且立劉氏爲主(立劉蠡升之/孫沒鐸爲主)是亦罪也大抵征伐
　之義彼有罪而我伐之得書討彼無罪而我加之則
　書擊擊討之分在罪之有無不必拘拘于中外臣子
　也
秋七月周以楊堅爲上柱國大司馬
　　考異(楊字當作后父二/字與漢梁商同)
　當從考異加后父二字此正親戚書屬以著外家與
　政之禍者(見凡/例)朱子既立此例而編録者不能盡如
　其意益信綱目非完書也故當更定梁南當作梁冀
　考異亦誤
(己陳太建十一年周/亥静帝闡大象元年)
　　考異(按宣政乃周武帝改元宣帝以陳太建十年/六月即位仍用武帝年號明年己亥始改天)
　　(成元年二月傳位太子闡據唐順宗以德宗貞元/二十一年正月即位綱目仍于歲首大書二十一)
　　(年分註順宗皇帝永貞元年則此太建十年歲首/分註當曰周宣政元年而太建十一年歲首分註)
　　(周宣帝贇天成元年/静帝闡大象元年)
　考異可從但宣帝改元乃大成非天成也疑傳錄之
　誤○按周書及北史是年皆書大象而大成僅置改
　元之下既使父䝉子號又若子改父元殊乖理體綱
　目所以冠諸史者惟以義理正其得失茍徒仍舊襲
　舛則諸史已備何取綱目
周主贇傳位于太子闡自稱天元皇帝
　　發明(贇之狂悖固無足道然天鑒要自不逺未幾/遽隕其身遂至瘖不能言蓋亦天何言哉之)
　　(報/也)
　以天何言哉爲瘖不能言之報則天之無言豈亦人
　之瘖乎詼辭悖理不可爲訓以此列于正史何其無
　析别也
(庚陳太建十二年/子周大象二年)梁遣使如周
　　考異(提要此句/上有後字)
　據丁酉書梁主朝周于鄴無後字則此後字可省按
　凡例云諸國同時同號者後起者稱後至前國亡則
　後國去後字是時梁亡已久(梁亡于太平二年丁丑/至是年庚子凡二十三)
　(年/)不必稱後提要誤
十一月周相州總管鄖公韋孝寛卒
　　分註(孝寛久在邊境屢抗彊敵所經略布置人初/莫之解見其成事方乃驚服篤意文史敦睦)
　　(宗族所得俸/禄不及私室)
　當去鄖公二字○按孝寛附堅者(楊堅簒周尉遲迥/舉兵討堅堅遣孝)
　(寛擊迥迥/兵敗自殺)大節既虧小善何足取必欲見録書官以
　卒可矣具爵何爲哉
(癸陳後主叔寶至徳/卯元年隋開皇三年)六月突厥宼幽州隋總管李崇戰
死
　　考證(寇當作/入隋)
　　書法(突厥再書伐隋矣此/書寇何盟而復背也)
　　發明(前日突厥兩書伐隋者因復讐之請伸臣子/之志也今日突厥書寇幽州者正中外之分)
　　(存中國之體也亦/各求其實而已耳)
　寇當作侵(凡例云肆掠曰侵據分註突厥圍/城軍士苦飢死亡略盡故當書侵)綱目書
　寇特因舊史耳(分註作/寇幽州)非有所謂背盟與存中國之
　意也隋方弑君突厥何知有盟若以爲存中國是時
　中國無統凡例固云先發者不曰寇陷綱目于開皇
　九年始以正統予隋安得于此先寇之也書法發明
　並誤
(丙陳至德四年隋開皇六年/午○梁後主琮廣運元年)秋閏八月隋殺其上柱
國梁士彦宇文忻劉昉
　　分註(初士彦討尉遲迥破之代爲相州刺史忻與/隋主少相厚善用兵有威名隋主皆忌之以)
　　(譴去官昉亦被踈逺俱懷怨望忻欲使士彦于蒲/州起兵已爲内應士彦之甥裴通預其謀而吿之)
　　(隋主隱其事以士彦爲晉州刺史欲觀其意士彦/欣然謂昉等曰天也隋主因其朝謁執而詰之遂)
　　(皆伏誅隋主素服臨射殿命/百官射三家資物以爲誡)
　昔柳莊如周歸語梁主曰周朝將相多爲身計競効
　節于楊氏當士彦等除爲柱國方自謂見幾明決富
　貴可長保也至是甫五歲耳而騈首就戮其爲身計
　者又安在哉死一也尉遲迥雖敗至今猶哀其忠三
　人雖成卒不免于殺後之君子處功名之際其亦知
　所擇矣綱目惡隋故書法若此三人有知亦何面見
　尉遲諸人于地下邪
冬十月隋以楊尚希爲禮部尚書
　　分註(隋主毎旦臨朝日昃不倦尚希諌曰周文王/以憂勤損壽武王以安樂延年願陛下舉大)
　　(綱責成宰輔繁碎之務非人主/所宜親也隋主善之而不能從)
　舉綱責成自是正論然謂文王以憂勤損壽武王以
　安樂延年則非也(如柳彧諫煩碎但云勞于求賢逸/于任使便自得體立言不可不慎)
　語云王業之興始于憂勤敗于逸樂如尚希所云豈
　古人之說皆非與且考之前史文王之年浮于武王
　(文王年九十七/武王年九十三)損壽延年之說既不足信况以文王
　爲憂勤猶可言也以武王爲安樂豈知聖者哉如使
　安樂足以延年則齊之高緯陳之叔寶非不自謂安
　且樂矣其享國何如邪尚希本以隋文繁碎欲其稍
　事寛簡遽欲舍憂勤而就安樂亦異乎責難陳善之
　義矣
(丁陳禎明元年隋開皇七/未年○是歲梁亡凡二國)秋九月隋滅梁以其主蕭
琮爲莒公
　　考異(據陳太建九年周書封高緯/爲温公則此條以字當作封)
　　考證(以當/作廢)
　當從綱目作以○按高緯書封已廢而復封之也隋
　方滅梁即賜琮爲莒公故書以猶曰以某爲某云爾
　考異考證不必從
(己/酉)隋高祖文皇帝開皇九年
　當分註隋開皇九年高祖文皇帝五字可刪○按先
　儒謂隋得天下與蕭道成同綱目于宋齊梁陳皆以
　僭國書獨隋大書紀年非是蓋隋止二君堅弑君廣
　弑父寧有弑君弑父之國可爲正統者乎今定從分
　註(蕭穎士雖知閏隋然/推梁冠唐終屬阿好)與秦晉一例學者知秦晉不
　可爲正統則隋之爲僭國不待辯而明矣(林駉至論/云自魏至)
　(隋皆非正統不足繼漢故崔昌議去而不用繼漢者/唐也按崔昌之議發自王勃詳見唐書王勃傳唐書)
　(出綱目前不知/朱子何以不從)
陳湘州刺史陳叔慎起兵長沙敗死
　當補岳陽王三字于刺史之下陳字羨死當作歿○
　按叔慎陳之宗王也陳亡(是年正月隋滅/陳獲其主叔寶)而能舉義
　視梁之自相戕賊者霄壤矣故當書爵以著其美(書/爵)
　(内之也明其爲陳之諸王也高紹義稱帝綱目/貶之猶書范陽王叔慎起兵不書爵誠爲誤漏)綱目
　書官書姓若外臣然非所以予叔慎也
(辛/亥)十一年春二月吐谷渾可汗夸吕死子世伏立
　　分註(夸吕聞陳亡大懼遁逃/保險遣使入貢尋卒)
　　書法(吐谷渾書卒久矣復書死何于是天下一統/中國有主矣故復書死綱目内外之辨謹矣)
　　(哉/)
　死當作卒書法謂中國有主故復書死特泥綱目以
　正統與隋耳且必以書死爲有主之分則前此未一
　之時柔然突厥何以書死(開皇元年至七年八/年突厥可汗並書死)既一
　之後高麗王湯又何以書卒(史稱湯聞陳亡治兵拒/守視夸吕遣使入貢逆)
　(順逈殊何卒死/相懸若是邪)書法于世伏書弑謂谷渾非純夷(並/見)
　(十七/年)至内外之辨獨謹于谷渾而不及高麗亦自矛
　盾
(丁/巳)十七年春二月遣太平公史萬歲討南寧羌平之
　　考異(討當/作擊)
　　分註(初梁睿之克王謙也夷獠皆附唯南寜州酋/帥爨震不服睿上疏乞因平蜀之衆略定之)
　　(帝未之許至是乃以史萬歲爲行軍總管帥衆擊/之入自蜻蛉川過諸葛亮紀功碑度西洱河入渠)
　　(濫川行千餘里破其三十餘部虜獲男女二萬餘/口諸夷大懼遣使請降獻明珠徑寸于是勒石頌)
　　(隋德萬歲請將其酋長爨翫/入朝翫賂萬歲萬歲捨之)
　當作擊南寧羌(隋紀亦/作擊)降之○按分註特以南寧未
　附故遣萬歲擊之非若他夷書反書叛者比例當書
　擊書降今書討書平非是
以安義公主妻突厥突利可汗
　　考異(提要作義/安公主)
　按隋書突厥傳亦作安義當從綱目刋本提要誤
吐谷渾弑其可汗世伏
　　書法(蠻地書殺吐谷渾書弑何非純外/也綱目外國書弑六皆變例也)
　弑殺之分當以有罪無罪論中外雖殊君臣之分一
　也愚謂君無罪而臣下殺之當書弑有罪者則書爲
　某所殺以致自反不縮之譏(宜著/爲例)未有不分曲直槩
　以書殺爲正例者是歲谷渾書弑分註不詳其故但
　云吐谷渾大亂國人殺世伏書法遂以書弑爲變例
　非是
(戊/午)十八年春二月高麗寇遼西遣漢王諒將兵討之
　　考異(討當/作擊)
　　考證(討當作伐凡例曰用兵于外/國曰伐故當于高麗曰伐之)
　隋不可爲正統寇當作侵討當作擊考證不必從
(己/未)十九年冬十月以突厥突利爲啓民可汗妻以義成
公主處之朔州
　　書法(前書光化公主嫁吐谷渾矣又書安義公主/嫁突厥矣于此復書義成公主嫁啓民五年)
　　(三書中國之辱未/有甚于隋世者也)
　以公主嫁啓民固中國之辱然視之青衣行酒(晉懷/帝爲)
　(劉聰所執宴羣臣于光極殿使帝著青衣行酒庾/珉王儁悲憤號泣聰惡之遂殺珉儁等帝亦遇害)執
　蓋執㦸者(晉愍帝降漢漢主聰出獵使愍帝執㦸前/導及饗羣臣使帝行酒洗爵已又使執蓋)
　(辛賓抱帝大哭聰/斬之帝遂遇害)其辱不更甚乎書法謂未有甚于
　隋世頗失輕重非定論
(壬/戌)仁壽二年葬獻皇后
　　考證(温公書儀隋煬帝爲太子居文獻/皇后喪據此獻上當有文字疑漏)
　獻上漏文字不必以温公書儀爲證即隋書后妃傳
　已明載文獻(目録亦書文/獻獨孤皇后)特帝紀書葬獻皇后于大
　陵無文字故綱目因而誤漏耳
十二月廢蜀王秀爲庶人除治書侍御史柳彧名配懷
逺鎮
　　分註(楊素嘗以少譴敕送南臺命治書侍御史柳/彧治之彧據案坐立素于庭辨詰事狀素由)
　　(是銜之秀嘗從彧求李文博所撰治道集彧與之/秀遺彧奴婢十口及秀得罪素奏彧以内臣交通)
　　(諸侯除名爲民/配戍懷逺鎮)
　　書法(秀奢僭有罪矣其以無罪書何廢不以其罪/也于是廣素誣秀上信廢之故彧亦以無罪)
　　(例書/之矣)
　彧本無罪特以據案忤素因而搆之非如秀之奢僭
　故出之也書法謂亦以無罪例書之若謂彧不能無
　罪者非其實矣(史謂彧多所矯正文帝亦以爲國寶/如拒高宏德請㦸及奏免贓汚吏二)
　(百餘人皆/當時所難)
(癸/亥)三年九月置常平官
　　考異(提要官/作倉)
　據隋書及北史本紀皆作官當從綱目書官若果屬
　常平倉則開皇三年已置(見食貨志陜/州置常平倉)豈至此而後
　書邪提要誤
突厥啓民可汗歸國
　　考異(提要無/此句)
　　分註(突厥步迦可汗所部大亂鐵勒僕骨等十餘/部皆叛降于啓民步迦西奔吐谷渾長孫晟)
　　(送啓民置磧口啓民/于是盡有步迦之衆)
　書啓民歸國著突厥之漸盛也提要略之非是
(丙/寅)煬帝大業二年楊素卒
　　書法(楊素何司徒越公也然則曷爲不具官貶也/素與聞乎弑故削之自宋至陳不皆卒諸臣)
　　(所卒無不具官者録賢也至是始復以不書/官爲貶矣自是至唐卒不書官者四十二)
　　發明(楊素身爲上公首建奪宗之䇿寢殿之變素/實爲之綱目正其弑逆之罪故于其死也盡)
　　(削其官以示天誅不赦之意耳然則何以書卒曰/削官以著楊素之罪惡書卒以譏隋人之失賊二)
　　(者固並行而不悖此綱/目之意亦春秋之法也)
　卒當作死○按素始附堅簒周(本傳云高祖爲丞相/素深自結納高祖甚)
　(器/之)繼誘廣弑堅亂臣賊子素兼爲之故當書死以正
　其罪書法徒以削官爲貶則有罪不如素而不可書
　官者何以異乎發明又謂譏隋人之失賊夫隋本不
　以素爲賊何失之有且書死而不曰誅未始非譏失
　賊之意安在欲譏隋人反以寛素之罪乎故曰卒當
　作死(素罪不容死雖倖保首領以歿卒以元感之亂/掘塜焚骸隋既失國楊亦覆宗行險僥倖者究)
　(何益/哉)
(壬/申)八年九月帝還東都慰撫使劉士龍伏誅諸將皆除
名
　　分註(宇文述素有寵其子士及尚帝女南陽公主/故帝不忍誅與于仲文等皆除名爲民斬劉)
　　(士龍以謝天下諸將皆委罪于/仲文帝獨繫之仲文憂恚病卒)
　當作殺慰撫使劉士龍○按鄢陵之戰由子反醉不
　能見楚師敗績春秋書殺其大夫公子側(側字子反/魯成公十)
　(六年晉厲公及楚共王戰于鄢陵射共王中目明日/復戰王召子反謀榖陽豎獻飲于子反子反醉不能)
　(見王曰天敗楚也余不可/以待遂還及瑕殺公子側)薩水之敗(七月宇文述等/九軍大敗于薩)
　(水/)雖由士龍不執文德(高麗遣文德詐降實觀虛實/于仲文先受密㫖若高元及)
　(文德來者必擒之至是仲文將執文/德士龍固止之遂聽其還既而悔之)然命慰撫不受
　大將節制者君也(煬帝既遣諸軍分道擊高麗每軍/大將亞將各一人受降使者一人)
　(承詔慰撫不/受大將節制)軍政不一如此雖執文德能保其不敗
　乎况諸將攻城將陷徒以奏報後時卒不能克(城將/陷城)
　(中請降諸將不敢赴先令馳奏比報至城中守禦亦/備遂出拒戰如此再三帝終不悟君實有過士龍當)
　(從末/減)非盡士龍之罪也故當倣春秋例書殺慰撫某
　以見歸咎臣下之意若直書伏誅是予其攻高麗也
　與自將書擊以爲師出無名者(見七年/書法)不尤自矛盾
　乎且諸將皆委罪于仲文而帝獨斬士龍又豈得爲
　天討之正哉
殺張衡
　　分註(衡既放廢帝每令親人覘之及還自遼東衡/妾告衡怨望謗訕詔賜自盡衡臨死大言曰)
　　(我爲人作何等事而望久/活監刑者塞耳促令殺之)
　　書法(張衡何親行弑逆者也曷爲不書伏誅所以/蔽罪于楊廣也然則不具官何衡嘗除名矣)
　　發明(衡親行弑逆何以不書伏誅曰在他人則可/書誅若廣則不可得而誅之也然衡當爲逆)
　　(之時自謂可以固終身之寵而不知反/爲所殺是亦天假之手以警逆徒耳)
　當作張衡伏誅○按廣雖不可以誅衡衡之罪實可
　誅也(元顥非君而費穆書誅亦/以穆罪可誅也况煬帝乎)書法以爲蔽罪于楊
　廣勲謂衡既書誅廣罪不亦著乎發明既知天假廣
　手以警逆徒又云廣不得而誅之(衡蓋人得/而誅者)亦自矛
　盾
(甲/戌)十年春二月徴天下兵伐高麗三月帝如涿郡秋七
月次懷逺鎮高麗遣使請降
　　分註(詔百僚議伐高麗數日無敢言者遂復徵天/下兵百道俱進三月帝發高陽士卒在道亡)
　　(者相繼至臨渝宫禡祭斬叛軍者以釁鼔亦不能/止時天下已亂所徵兵多不至高麗亦困弊來護)
　　(兒至卑奢城高麗舉兵逆戰護兒擊破之將趣平/壤高麗王元懼遣使乞降因送斛斯政帝大悅遣)
　　(使持節召護兒還護兒集衆曰大軍三出未能平/賊勞而無功吾竊恥之今高麗實困以此衆擊之)
　　(不日可克吾欲進兵徑圍平壤取高元獻捷而歸/不亦善乎答表請行長史崔君肅固爭護兒不可)
　　(曰吾在閫外事當專決寧得高元還而獲譴捨此/成功所不能也君肅吿衆曰若違詔書必嘗獲罪)
　　(諸將懼俱請還護兒/乃奉詔八月帝班師)
　　書法(前書擊高麗矣此書伐何竟降賊也弑逆之/賊人皆得而誅之既降賊矣故特從恒辭書)
　　(伐/)
　當作帝復徴天下兵擊高麗三月如涿郡○按分註
　詔百官議伐高麗數日無敢言者則是出帝獨舉故
　當書帝前已書徴天下兵集涿郡(九/年)此再徴也故當
　書復乃若高麗之降特迫于不獲已耳豈委心從賊
　哉(高麗降僅遣使至徴元入/朝終不至益見書法之謬)且以一高麗當隋全盛
　之師一舉且難之况五被兵邪(七年帝自將擊高麗/八年遣諸軍分道擊)
　(高麗九年帝復自將擊高麗夏/遣諸將擊髙麗并是年而五)討賊之義雖無分于
　夷夏然中國臣子非徒㤀賊尤爲之盡力如來護兒
　者方欲殱高麗而後已是人方被焚而吾責其不救
　火有是理乎又况徴兵在先安知高麗之必降而先
　書伐以罪之邪
(乙/亥)十一年秋八月帝巡北邊突厥始畢可汗入寇帝入
鴈門始畢圍之九月乃解
　　分註(帝巡北邊始畢帥騎數十萬謀襲乘輿義成/公主先遣使者吿變車駕馳入鴈門突厥圍)
　　(而攻之矢及御前帝大懼遣間使求救于義成公/主公主遣使吿始畢北邊有急諸郡援兵亦至九)
　　(月始畢/解圍去)
　　書法(高帝書被圍平城不以足加首也此書始畢/圍之何賊廣也突厥圍之不足爲賊諱也然)
　　(則曷爲以入寇書弑逆之賊人皆得而誅/之乃復解圍是縱賊也故從恒辭書寇)
　當書帝巡北邊突厥始畢可汗謀襲帝圍帝于鴈門
　九月乃解○按鴈門之入爲始畢謀襲也故當書襲
　若泛云入寇則帝方北巡何以不擊突厥乃入鴈門
　而爲所圍邪書法不察徒以縱賊爲辭不知廣雖可
　誅突厥非爲討賊舉也安得以是責之况本爲襲帝
　而書入寇尤隔膚之語哉
冬十月帝還東都
　　考異(此上間無異/事帝字羨)
　帝字非羨蓋帝方被圍雖云已解未知其存亡若何
　也故特書帝不得以間無異事比考異說泥
(丙/子)十二年(楚帝林士𢎞/太平元年)秋七月帝如江都命越王侗留
守殺諌者任宗崔民象王愛仁
　　考異(提要命越王侗留/守在王愛仁下)
　　分註(江都龍舟成送東都宇文述勸幸江都帝從/之將軍趙才諫曰今百姓疲勞府藏空竭盜)
　　(賊蜂起禁令不行願陛下還京師安兆庶帝大怒/以屬吏旬日出之朝臣皆不欲行無敢諌者建節)
　　(尉任宗上書極諫即日于朝堂杖殺之遂幸江都/命越王侗與光禄大夫段達太府卿元文都民部)
　　(尚書韋津右武衛將軍皇甫無逸右司郎盧楚等/總留後事奉信郎崔民象以盜賊充斥于建國門)
　　(上表諫帝大怒先解其頤然後斬之虞世基以盜/賊充斥請發兵屯洛口倉帝曰卿是書生定猶恇)
　　(怯敕移箕山公路二府于倉内仍令築城以備不/虞至汜水奉信郎王愛仁復上表請還西京斬之)
　　(至梁郡郡人邀駕上書曰陛下若遂/幸江都天下非陛下之有又斬之)
　當從綱目○按分註留守之命雖在殺任宗之後而
　崔王之死則在廣既行之後綱目先留守而後及任
　宗等既見廣之去志已決又以譏宗等之徒以諫殺
　身也如提要以留守置愛仁下則當其發東都時豈
　可無守乃至汜水而後命耶不特事非其實即君行
　臣守之義亦參差不合矣
(丁/丑)十三年(恭帝侑義寧元年○長樂王竇建德丁丑元/魏公李密元定楊可汗劉武周天興元梁王)
(梁師都永隆元秦王薛舉泰興元梁王/蕭銑鳴鳳元年○是歲并楚凡八國)李淵遣世子建
成及世民擊西河郡拔之斬郡丞高德儒
　世子當作其子(是時淵猶書名建/成安得稱世子)○按建成自李淵
　起兵之後初爲隴西公至淵自爲丞相封唐王始以
　建成爲世子(見本年十一月按唐紀建成未爲世子/以前止稱隴西公以後始稱世子建成)
　(可/證)安有名位未定而先書者乎但書其子以明建成
　爲淵子耳綱目世子二字誤
十一月李淵克長安殺留守官陰世師等十餘人
　　考異(按恩澤例曰凡更革皆書註云除秦苛法之/類據分註淵與民約法十二條悉除隋苛禁)
　　(竊考漢王元年書沛公入咸陽除秦苛法更始元/年書大司馬秀至河北除莽苛政晉太康元年書)
　　(遣使行荆揚除吳苛政則/此句下漏除隋苛禁四字)
　按除隋苛禁四字雖例所當書然李淵舉事近義而
　立名非正不得以漢之高光比觀沛公除苛政在子
　嬰既降之後大司馬除苛政在王莽既誅之後今淵
　雖克長安然隋主尚存淵且立代王爲帝自爲丞相
　是淵猶隋之臣子安得以臣而除君政邪故綱目于
　是歲猶大書煬帝之年至明年始分註隋號而夷隋
　于列國(明年李密等稱魏公/而王世充等書隋)此淵雖有除苛禁之美
　義不得大書非綱目漏也考異不必從○按隋煬有
　秦政王莽之惡惜李淵世民不知以沛公光武自待
　耳先儒或謂淵無反身之學(分註胡氏曰世民有天/下之志才足以撥亂而)
　(無湯武反/身之學)或謂淵不明大義(尹氏發明云惜乎一時/君臣不明大義此其創)
　(業所以不/及漢高也)勲則以爲唐室三百年之天下所以基也
　蓋其心不能無歉故猶依違于名義之間(如立代/王之類)未
　嘗顯然自以爲必得也若唐者可謂忠厚開國者矣
　豈與劉裕朱晃之徒無故而萌簒國之念君無大過
　遂迫蹙以奪之者哉或曰然則武數紂惡卜世三十
　又何說焉曰武志在安民發于義也淵志在得國動
　于利也惡可例論哉
淵自爲大丞相封唐王以建成爲唐王世子世民爲秦
公元吉爲齊公
　當直書以建成爲世子唐王二字羨○按上書自爲
　唐王則建成之爲王世子明矣再書唐王近複宜刪
(戊隋恭帝侑義寧二年恭帝侗皇泰元年唐高祖神堯/寅皇帝李淵武德元年○夏王竇建德五鳳元涼王李)
(軌安樂元楚王朱粲昌達元年○是歲并楚士𢎞魏定/揚梁師都秦梁銑凡十二國隋煬帝廣恭帝侑秦魏亡)
　分註恭帝侑三字羨大業十三年已書恭帝侑此便
　可省
唐立世子建成爲皇太子世民爲秦王元吉爲齊王
　　考證(立世子當作更世子皇太子當去皇字○謹/按凡例曰立太子非正統則不書因事特書)
　　(者去皇號是年天下凡十二國唐雖稱帝無/統之時也特書以備唐事而已故當去皇號)
　是時天下雖無統然唐王稱皇帝(是年/五月)其位已定且
　書立建成爲皇太子非徒備唐事蓋以志亂本也臨
　湖之變已兆于此(武德九年世民射/殺建成于臨湖殿)考證不必從
(己隋恭帝侗皇泰二年唐武德二年○鄭王王世充開/卯明元梁王沈法興延康元吳王李子通明政元年○)
(是歲隋梁楚粲亡并楚夏/定楊梁師都梁銑凡九國)
　恭帝侗三字羨(上年歲首分註已書/恭帝侗此不應復書)據後書鄭主世
　充(夏四月世/充稱帝)吳主子通(八月子通稱/吳帝于江都)則分註鄭王吳
　王並當作主
朱粲降唐以爲楚王
　以上漏唐字據後書杜伏威降唐唐以爲和州總管
　皆再書唐此不書漏也
(辛唐武德四年○是歲夏鄭梁/已銑吳亡并楚梁師都凡三國)高開道叛唐自稱燕王
　自當作復○按開道始據漁陽已稱燕王(見戊寅唐/武德元年)
　(書自稱燕王庚辰降唐唐/以爲蔚州總管至是復叛)此再稱也故當書復(分註/亦云)
　(復稱/燕王)以著迷而不返之罪綱目仍書自若始稱者非
　是
(壬唐武德五年○漢東王劉黑闥天/午造元年○是歲楚亡并梁凡三國)夏六月劉黒闥引
突厥寇山東又寇定州
　　考異(寇並當作侵下書/突厥寇并州亦同)
　　考證(寇皆當/作入)
　　書法(黒闥前書起兵此其書寇何引突厥來不/可以不書寇也至加兵黑闥則復書擊)
　據圓朗不書叛(四年徐圓朗舉/兵應劉黒闥)黒闥不書討(冬十月/遣齊王)
　(元吉擊/劉黒闥)則此當從考異作侵書法以爲引突厥來故
　書寇按凡例云中國無統先發者不曰宼陷是時天
　下未一統猶未正雖突厥不書寇况黒闥引之乎非
　是
秋七月唐秦王世民擊徐圓朗杜伏威入朝于唐
　　考異(按圓朗唐之叛臣當/書討此書擊傳誤)
　圓朗前不書叛故此不書討非誤也考異不必從
(癸唐武德六年○是歲/未漢東亡并梁凡三國)二月唐平陽公主薨
　　考異(提要薨作卒按綱目唯太妃書薨貴/妃公主皆書卒此當從提要爲正)
　　分註(平陽昭公主薨詔加鼓吹班劒武賁甲卒以/葬太常奏禮婦人無鼓吹唐主曰鼓吹軍樂)
　　(也公主親執金鼓興義兵以/輔成大業豈與常婦人比乎)
　　書法(公主卒未有書者此其書薨何特筆也其特/筆何與于起義者也非他公主比矣故書薨)
　薨當作卒○按公主不卒卒平陽爲其非他公主比
　也然則書卒已爲特筆安在書薨然後見乎如書法
　所云是特筆之中又特筆焉彼齊桓晉文且當書崩
　春秋何以與鄭衛諸君並稱卒邪
高開道寇唐幽州敗走
　　考證(寇當/作入)
　據開道前書叛唐(四年高開道叛/唐復稱燕王)則此當從綱目作
　寇考證說泥
秋八月唐淮南道行臺僕射輔公祏反
　　分註(公祏稱帝于丹陽國號宋詔/趙郡王孝恭李靖等討之)
　當書唐輔公祏反于丹陽遣趙郡王孝恭討之○按
　後書孝恭克丹陽(明/年)而此不書地則所克者果何人
　邪據高開道叛唐不書官(開道因李藝降唐唐以爲/蔚州總管與公祏正同)
　則淮南道行臺僕射可刪(既反不必書官/以其非唐臣也)
　
　
　
　
　
　
　
　
　
　
　綱目續麟巻十三
