一百六
　　宋　　宣　　城　　太　　守范　煜撰
　　唐　　章　　懐　　太　　子　　賢注
　循吏列傳第六十六
初光武長於民間頗逹情偽(左傳楚子曰晉侯在外十/九年矣人之情偽盡知之)
(矣/)見稼穡艱難百姓病害至天下已定務用安静解王
莽之繁密還漢世之輕法(前書曰莽春夏斬人於市一/家鑄錢保五人沒入為官奴)
(婢男子檻車女子歩鐡鎻琅璫其頸愁苦死者/十七八輕法謂高祖約法三章孝文除肉刑也)身衣大
練色無重綵耳不聼鄭衛之音手不持珠玉之玩宫房
無私愛左右無偏恩建武十三年異國有獻名馬者日
行千里又進寳劒賈兼百金詔以馬駕鼔車劒賜騎士
損上林池籞之官廢騁望弋獵之事其以手迹賜方國
者皆一札十行細書成文(説文曰/札牒也)勤約之風行于上下
數引公卿郎將列于禁坐(禁坐猶/御坐也)廣求民瘼觀納風謠
故能内外匪懈百姓寛息自臨宰邦邑者競能其官若
杜詩守南陽號為杜母任延錫光移變邉俗斯其績用
之最章章者也(章章明也前書班固/曰章章尤著者也)又第五倫宋均之
徒亦足有可稱談然建武永平之間吏事刻深亟以謠
言單辭轉易守長故朱浮數上諫書箴切峻政鍾離意
等亦規諷殷勤以長者為言而不能得也(時明帝性褊/察好以耳目)
(隐發為明又引杖撞郎朝廷竦慄爭為苛/刻唯意獨敢諫爭數封還詔書見意傳也)所以中興之
美蓋未盡焉自章和以後其有善績者徃徃不絶如魯
恭吴祐劉寛及潁川四長(謂荀淑為當塗長韓韶為嬴/長陳寔為太丘長鍾皓為林)
(慮長淑等皆/潁川人也)並以仁信篤誠使人不欺王堂陳寵委任
賢良而職事自理(王堂任陳蕃應嗣陳/寵任王渙鐔顯也)斯皆可以感物
而行化也邉鳯延篤先後為京兆尹時人以輩前世趙
張(輩類也趙謂趙廣/漢張謂張敞者也)又王渙任峻之為洛陽令明發姦
伏吏端禁止然導德齊禮有所未充亦一時之良能也
今綴集殊聞顯迹以為循吏篇云
　　衛颯傳
衛颯字子産(颯音/立)河内修武人也家貧好學問隨師無
糧常傭以自給王莽時仕郡歴州宰建武二年辟大司
徒鄧禹府舉能案劇除侍御史襄城令政有名迹遷桂
陽太守郡與交州接境頗染其俗不知禮則颯下車修
庠序之敎設婚姻之禮期年間邦俗從化先是含洭湞
陽曲江三縣越之故地(含洭故城在今廣州含洭縣東/湞陽今廣州縣也曲江韶州縣)
(也/)武帝平之内屬桂陽民居深山濵溪谷習其風土不
出田租去郡逺者或且千里吏事徃來輒發民乗船名
曰傳役每一吏出徭及數家百姓苦之颯乃鑿山通道
五百餘里列亭傳置郵驛於是役省勞息姦吏杜絶流
民稍還漸成聚邑使輸租賦同之平民又耒陽縣出鐡
石(續漢志耒陽/縣有鐡官也)佗郡民庶常依因聚㑹私為冶鑄遂招
來亡命多致姦盗颯乃上起鐡官罷斥私鑄嵗所増入
五百餘萬颯理䘏民事居官如家其所施政莫不合於
物宜視事十年郡内清理二十五年徴還光武欲以為
少府㑹颯被疾不能拜起(東觀記曰颯到即引見賜食/於前從吏二人賜冠幘錢人)
(五千/也)勑以桂陽太守歸家須後詔書(須待/也)居二嵗載病
詣闕自陳困篤乃收印綬賜錢十萬後卒于家南陽茨
充代颯為桂陽(東觀記曰充字子河宛人也初舉孝亷/之京師同侣馬死充到前亭輒舍車持)
(馬還相迎鄉里號之曰/一馬两車茨子河也)亦善其政敎民種殖桑柘麻紵
之屬(禮記曰禁人無伐桑柘/鄭𤣥注云愛蠶食也)勸令養蠶織屨民得利益
焉(東觀記曰元和中荆州刺史上言臣行部入長沙界/觀者皆徒跣臣問御佐曰人無履亦苦之否御佐對)
(曰十二月盛寒時並多剖裂血出燃火燎之春温或膿/潰建武中桂陽太守茨充敎人種桑蠶人得其利至今)
(江南頗知桑蠶織/屨皆充之化也)
　　任延傳
任延字長孫南陽宛人也年十二為諸生學於長安明
詩易春秋顯名太學學中號為任聖童值倉卒避兵之
隴西時隗囂已據四郡遣使請延延不應更始元年以
延為大司馬屬拜㑹稽都尉時年十九迎官驚其壯(壯/少)
(也/)及到靜泊無為唯先遣饋禮祠延陵季子(季子吴王/夀夢之少)
(子札也封/於延陵也)時天下新定道路未通避亂江南者皆未還
中土㑹稽頗稱多士延到皆聘請高行如董子儀嚴子
陵等敬待以師友之禮掾吏貧者輒分奉祿以賑給之
省諸卒令耕公田以周窮急每時行縣輒使慰勉孝子
就餐飯之(飯音符/晚反)吴有龍丘萇者隠居太末(太末縣屬/㑹稽郡今)
(婺州龍丘縣也東觀記云秦時改為太末有龍丘山在/東有九石特秀色丹逺望如蓮華萇之隠處有一巖穴)
(如窓牖中有/石床可寢處)志不降辱王莽時四輔三公連辟不到(四/輔)
(謂太師太傅國師國將三公謂大司/馬司徒司空也並莽時官見前書也)掾吏白請召之延
曰龍丘先生躬德履義有原憲伯夷之節(原憲孔子弟/子魯人也子)
(貢結駟連騎排藜藋過謝原憲攝敝衣冠見子/貢伯夷孤竹君之子譲其國餓死於首陽山也)都尉埽
灑其門猶懼辱焉召之不可遣功曹奉謁修書記致醫
藥吏使相望於道積一嵗萇乃乗輦詣府門願得先死
備錄(請編名錄/於郡職也)延辭譲再三遂署議曹祭酒萇尋病卒
延自臨殯不朝三日是以郡中賢士大夫爭徃宦焉建
武初延上書願乞骸骨歸拜王庭詔徴為九眞太守光
武引見賜馬雜繒令妻子留洛陽九眞俗以射獵為業
不知牛耕(東觀漢記曰九眞俗燒草種田前/書曰搜粟都尉趙過敎人牛耕也)民常告糴
交阯每致困乏延乃令鑄作田器敎之墾闢田疇嵗嵗
開廣百姓充給又駱越之民無嫁娶禮法各因淫好無
適對匹(適音丁/歴反)不識父子之性夫婦之道延乃移書屬
縣各使男年二十至五十女年十五至四十皆以年齒
相配其貧無禮聘令長吏以下各省奉祿以賑助之同
時相娶者二千餘人是嵗風雨順節榖稼豐衍其産子
者始知種姓咸曰使我有是子者任君也多名子為任
於是徼外蠻夷夜郎等慕義保塞延遂止罷偵候戍卒
(偵伺也音/丑政反)初平帝時漢中錫光為交阯太守敎導民夷
漸以禮義化聲侔於延(侔等/也)王莽末閉境拒守建武初
遣使貢獻封鹽水侯領南華風始於二守焉延視事四
年徴詣洛陽以病稽留左轉雎陽令九眞吏人生為立
祠拜武威太守帝親見戒之曰善事上官無失名譽延
對曰臣聞忠臣不私私臣不忠履正奉公臣子之節上
下雷同非陛下之福善事上官臣不敢奉詔帝歎息曰
卿言是也既之武威時將兵長史田紺郡之大姓其子
弟賔客為人暴害延收紺繋之父子賔客伏法者五六
人紺少子尚乃聚㑹輕薄數百人自號將軍夜來攻郡
延即發兵破之自是威行境内吏民累息(累息/累氣)郡北當
匈奴南接種羌民畏寇抄多廢田業延到選集武略之
士千人明其賞罰令將雜種胡騎休屠黄石屯據要害
(黄石雜/種號也)其有警急逆擊追討虜恒多殘傷遂絶不敢出
河西舊少雨澤乃為置水官吏修理溝渠皆蒙其利又
造立校官(校學/也)自掾吏子孫(○劉攽曰案吏當/作史説己見前)皆令詣
學受業復其徭役章句既通悉顯拔榮進之郡遂有儒
雅之士後坐擅誅羌不先上左轉召陵令顯宗即位拜
潁川太守永平二年徴㑹辟雍因以為河内太守視事
九年病卒少子愷官至太常
　　王景傳
王景字仲通樂浪􁡍邯人也(􁡍音諾甘反邯/音下甘反縣名)八世祖仲
本琅邪不其人好道術明天文諸吕作亂齊哀王襄謀
發兵而數問於仲及濟北王興居反欲委兵師仲(㐮及/興居)
(並高祖孫齊悼/惠王肥之子也)仲懼禍及乃浮海東奔樂浪山中因而
家焉父閎為郡三老更始敗土人王調殺郡守劉憲自
稱大將軍樂浪太守建武六年光武遣太守王遵將兵
擊之至遼東閎與郡決曹史楊邑等共殺調迎遵皆封
為列侯閎獨譲爵帝竒而徴之道病卒景少學易遂廣
闚衆書又好天文術數之事沈深多伎藝辟司空伏恭
府時有薦景能理水者顯宗詔與將作謁者王吴共修
作浚儀渠吴用景墕流法水乃不復為害初平帝時河
汴決壊未及得修建武十年陽武令張汜上言河決積
久日月侵毁濟渠所漂數十許縣(濟水出今洛州濟源/縣西北東流經温縣)
(入河度河東南入鄭州又東入滑曹鄆濟齊青等州/入海即此渠也王莽末旱因枯涸但入河内而已)修
理之費其功不難宜改修堤防以安百姓書奏光武即
為發卒方營河功而浚儀令樂俊復上言昔元光之間
(武帝/年)人庶熾盛緣隄墾殖而瓠子河決尚二十餘年不
即擁塞(瓠子堤在今滑州白馬縣武帝元光中河決於/瓠子東南注鉅野通於淮泗至元封二年塞之)
(也/)今居家稀少田地饒廣雖未修理其患猶可且新被
兵革方興力役勞怨既多民不堪命宜須平静更議其
事光武得此遂止後汴渠東侵日月彌廣而水門故處
皆在河中兗豫百姓怨歎以為縣官恒興佗役不先民
急永平十二年議修汴渠乃引見景問以理水形便景
陳其利害應對敏給帝善之又以嘗修浚儀功業有成
乃賜景山海經河渠書(山海經禹所作河渠/書太史公史記也)禹貢圖及
錢帛衣物夏遂發卒數十萬遣景與王吴修渠築隄自
滎陽東至千乗海口千餘里景乃商度地埶鑿山阜破
砥績(尚書曰原隰底績注底致也績功也言/破禹所致功之處也或云砥績山名也)直􁆞溝澗
防遏衝要疎決壅積十里立一水門令更相洄注(爾雅/曰逆)
(流而上曰洄郭/璞注云旋流也)無復潰漏之患景雖簡省役費然猶以
百億計明年夏渠成帝親自廵行詔濵河郡國置河堤
員吏如西京舊制(十三州志曰成帝時河堤大壊汎濫/青徐兗豫四州略徧乃以校尉王延)
(代領河堤謁者秩千石或名其官為/䕶都水使者中興以王府掾屬為之)景由是知名王吴
及諸從事掾吏皆増秩一等景三遷為侍御史十五年
從駕東廵狩至無鹽帝美其功績拜河堤謁者賜車馬
縑錢建初七年遷徐州刺史先是杜陵杜篤奏上論遷
都(○劉攽曰案/此少一賦字)欲令車駕遷還長安耆老聞者皆動懐
土之心莫不眷然佇立西望景以宫廟已立恐人情疑
惑㑹時有神雀諸瑞(章帝時有神雀鳯凰/白鹿白烏等瑞也)乃作金人論
頌洛邑之美天人之符文有可採明年遷廬江太守先
是百姓不知牛耕致地力有餘而食常不足郡界有楚
相孫叔敖所起芍陂稻田(陂在今夀州安豐縣東陂/徑百里灌田萬頃芍音鵲)景
乃驅率吏民修起蕪廢敎用犂耕由是墾闢倍多境内
豐給遂銘石刻誓令民知常禁又訓令蠶織為作法制
皆著于鄉亭廬江傳其文辭卒於官初景以為六經所
載皆有卜筮作事舉止質於蓍龜而衆書錯糅吉凶相
反乃參紀衆家數術文書冢宅禁忌(𦵏送造宅之法若/黄帝青烏之書也)
堪輿日相之屬(前書藝文志堪輿金匱十四卷許慎云/堪天道也輿地道也日相謂日辰王相)
(之法/也)適於事用者集為大衍𤣥基云(易曰大衍之數五/十其用四十有九)
(也/)
　　秦彭傳
秦彭字伯平扶風茂陵人也自漢興之後世位相承六
世祖襲為潁川太守與羣從同時為二千石者五人故
三輔號曰萬石秦氏彭同産女弟顯宗時入掖庭為貴
人有寵永平七年以彭貴人兄隨四姓小侯擢為開陽
城門候(續漢志城門候一人六百石城南面東頭第一/門也漢官儀云開陽門始成未有名夜有一柱)
(來止樓上琅邪開陽縣上言南門一柱飛去因以名門/也○劉攽曰注城南面東頭第一門也案此解開陽少)
(開陽/二字)十五年拜騎都尉副駙馬都尉耿秉北征匈奴建
初元年遷山陽太守以禮訓人不任刑罰崇好儒雅敦
明庠序每春秋饗射輒修升降揖譲之儀乃為人設四
誡以定六親長幼之禮(六親謂父子/兄弟夫婦也)有遵奉敎化者擢
為鄉三老常以八月致酒肉以勸勉之吏有過咎罷遣
而已不加耻辱百姓懐愛莫有欺犯興起稻田數千頃
每於農月親度頃畝分别肥塉差為三品各立文簿藏
之鄉縣於是姦吏跼蹐無所容詐彭乃上言宜令天下
齊同其制詔書以其所立條式班令三府並下州郡在
職六年轉潁川太守仍有鳯凰麒麟嘉禾甘露之瑞集
其郡境肅宗廵行再幸潁川輒賞賜錢榖恩寵甚異章
和二年卒彭弟惇褒並為射聲校尉
　　王渙傳
王渙字稚子廣漢郪人也(郪縣故城在今梓/州郪縣西南也)父順安定
太守渙少好俠尚氣力數通剽輕少年(剽劫/奪也)晩而改節
敦儒學習尚書讀律令略舉大義為太守陳寵功曹當
職割斷不避豪右寵風聲大行入為大司農和帝問曰
在郡何以為理寵頓首謝曰臣任功曹王渙以簡賢選
能主簿鐔顯拾遺補闕臣奉宣詔書而已帝大悦渙由
此顯名州舉茂才除温令縣多姦猾積為人患渙以方
略討撃悉誅之境内清夷商人露宿於道其有放牛者
輒云以屬稚子終無侵犯在温三年遷兗州刺史繩正
部郡(繩直/也)風威大行後坐考妖言不實論嵗餘徴拜侍
御史永元十五年從駕南廵還為洛陽令以平正居身
得寛猛之宜其寃嫌久訟歴政所不斷法理所難平者
莫不曲盡情詐壓塞羣疑又能以譎數發擿姦伏(譎詐/數術)
(也/)京師稱歎以為渙有神算(智算若/神也)元興元年病卒百
姓市道莫不咨嗟男女老壯皆相與賦歛致奠醊以千
數(醊音張芮反説/文曰祭酹也)渙喪西歸道經𢎞農民庶皆設槃桉
於路吏問其故咸言平常持米到洛為卒司所鈔(鈔掠/也)
恒亡其半自王君在事不見侵枉故來報恩其政化懐
物如此民思其德為立祠安陽亭西每食輒弦歌而薦
之(古樂府歌曰孝和帝在時洛陽令王君本自益州廣/漢蜀人少行官學通五經論明知法令歴代衣冠從)
(温補洛陽令化行致賢外行猛政内懐慈仁移惡子姓/名五篇著里端無妄發賦念在理寃清身苦體宿夜勞)
(勤化有能名逺近所聞天年不遂早就奄昏為君作祠/安陽亭西欲令後代莫不稱傳也○劉攽曰正文毎食)
(案文當/作祠)永初二年鄧太后詔曰夫忠良之吏國家所以
為理也求之甚勤得之至寡故孔子曰才難不其然乎
昔大司農朱邑(前書曰邑字仲卿廬江舒人為北海太/守以理行第一入為大司農性公正不)
(可交以私天子器之朝廷敬焉神爵元年/卒宣帝下詔賜其子黄金百斤奉其祭祀)右扶風尹翁
歸(前書云翁歸字子況河東平陽人拜東海太守以高/第入守右扶風元康四年卒宣帝制詔御史右扶風)
(翁歸亷平嚮正早夭不遂朕甚憐之/其賜翁歸子黄金百斤以奉其祭祀)政迹茂異令名顯
聞孝宣皇帝嘉歎愍惜而以黄金百斤䇿賜其子故洛
陽令王渙秉清修之節蹈羔羊之義(韓詩羔羊曰羔羊/之皮素絲五紽薛)
(君章句曰小者曰羔大者曰羊素喻潔白絲喻屈柔紽/數名也詩人賢仕為大夫者言其得能稱有潔白之性)
(屈柔之行進/退有度數也)盡心奉公務在惠民功業未遂不幸早世
百姓追思為之立祠自非忠愛之至孰能若斯者乎今
以渙子石為郎中以勸勞勤延熹中桓帝事黄老道悉
毁諸房祀唯特詔密縣存故太傅卓茂廟洛陽留王渙
祠焉鐔顯後亦知名安帝時為豫州刺史時天下饑荒
競為盗賊州界收捕且萬餘人顯愍其困窮自䧟刑辟
輒擅赦之因自劾奏有詔勿理後位至長樂衛尉自渙
卒後連詔三公特選洛陽令皆不稱職永平中以劇令
勃海任峻補之(劇縣名屬/北海郡也)峻擢用文武吏皆盡其能糾
剔姦盗不得旋踵(左傳天王策命晉文侯曰糾逖王/慝杜預注云逖逺也剔與逖通)一
嵗斷獄不過數十威風猛於渙而文理不及之峻字叔
高終於太山太守
　　許荆傳
許荆字少張(謝承書曰荆字子張家貧為吏無/有船車休假常單歩荷擔上下)㑹稽陽
羡人也(陽羡故城在今/常州義興縣南)祖父武太守第五倫舉為孝亷
武以二弟晏普未顯欲令成名乃請之曰禮有分異之
義家有别居之道(儀禮曰父子一體也夫婦一體也昆/弟一體也故父子手足也夫婦判合)
(也昆弟四體也昆弟之義無分焉而有分者則避子之/私也子不私其父則不成為子故有東宫有西宫有南)
(宫有北宫異居而同財有餘/則歸之宗不足則資之宗也)於是共割財産以為三分
武自取肥田廣宅奴婢彊者二弟所得並悉劣少鄉人
皆稱弟克譲而鄙武貪婪晏等以此並得選舉武乃㑹
宗親泣曰吾為兄不肖盗聲竊位二弟年長未豫榮祿
所以求得分財自取大譏今理産所増三倍於前悉以
推二弟一無所留於是郡中翕然逺近稱之位至長樂
少府荆少為郡吏兄子世嘗報讐殺人怨者操兵攻之
荆聞乃出門逆怨者跪而言曰世前無狀相犯咎皆在
荆不能訓導兄既早没一子為嗣如令死者傷其滅絶
願殺身代之怨家扶荆起曰許掾郡中稱賢吾何敢相
侵因遂委去荆名譽益著太守黄兢舉孝亷和帝時稍
遷桂陽太守郡濵南州風俗脆簿(脆薄猶/輕薄也)不識學義荆
為設喪紀婚姻制度使知禮禁嘗行春到耒陽縣人有
蔣均者兄弟爭財互相言訟荆對之歎曰吾荷國重任
而敎化不行咎在太守乃顧使吏上書陳狀乞詣廷尉
均兄弟感悔各求受罪(謝承書曰郴人謝𢎞等不養父/母兄弟分析因此皆還供養者)
(千有餘/人也)在事十二年父老稱歌以病自上徴拜諫議大
夫卒於官桂陽人為立廟樹碑荆孫􁚕靈帝時為太尉
　　孟嘗傳
孟嘗字伯周㑹稽上虞人也其先三世為郡吏並伏節
死難嘗少修操行仕郡為戸曹史上虞有寡婦至孝養
姑姑年老壽終夫女弟先懐嫌忌乃誣婦厭苦供養加
鴆其母列訟縣庭郡不加尋察遂結竟其罪嘗先知枉
狀備言之於太守太守不為理嘗哀泣外門因謝病去
婦竟寃死自是郡中連旱二年禱請無所獲後太守殷
丹到官訪問其故嘗詣府具陳寡婦寃誣之事因曰昔
東海孝婦感天致旱于公一言甘澤時降宜戮訟者以
謝寃魂庶幽枉獲申時雨可期丹從之即刑訟女而祭
婦墓天應澍雨榖稼以登嘗後策孝亷舉茂才拜徐令
州郡表其能遷合浦太守郡不産榖實而海出珠寳與
交阯比境常通商販貿糴糧食(貿易/也)先時宰守並多貪
穢詭人採求不知紀極(詭責/也)珠遂漸徙於交阯郡界於
是行旅不至人物無資貧者死餓於道嘗到官革易前
敝求民病利(人所病苦及/利益之事也)曽未踰嵗去珠復還百姓皆
反其業商貨流通稱為神明以病自上被徴當還吏民
攀車請之嘗既不得進乃載鄉民船夜遁去隠處窮澤
身自耕傭鄰縣士民慕其德就居止者百餘家桓帝時
尚書同郡楊喬上書薦嘗曰(謝承書曰喬字聖逹烏傷/人也前後數上書陳政事)
(也/)臣前後七表言故合浦太守孟嘗而身輕言微終不
蒙察區區破心徒然而已嘗安仁𢎞義耽樂道德清行
出俗能幹絶羣前更守宰移風改政去珠復還饑民蒙
活且南海多珍財産易積掌握之内價盈兼金而嘗單
身謝病躬耕壟次匿景藏采不揚華藻實羽翮之美用
非徒腹背之毛也(説苑曰趙簡子游於西河而樂之歎/曰安得賢士而與處焉舟人古桑曰)
(此是吾君不好之也簡子曰吾門左右客千人朝食不/足暮收市征暮食不足朝收市征吾可謂不好士乎古)
(桑曰鴻鵠高飛逺翔其所恃者六翮也背上之毛腹下/之毳無尺寸之數加之滿把飛不能為之益高不知門)
(下左右客千人者六翮之用乎將盡/毛毳也新序云晉平公餘並同也)而沈淪草莽好爵
莫及(易曰我有好爵/吾與爾縻之)廊廟之寳棄於溝渠(尚書顧命曰/赤刀大訓𢎞)
(璧琬琰在西序大玉夷玉天球河圖在東序周禮大宗/伯曰天府掌祖廟之守藏凡國之玉鎮大寳器藏焉)
且年嵗有訖桑榆行盡(謂日將夕在桑/榆間言晩暮也)而忠貞之節永
謝聖時臣誠傷心私用流涕夫物以逺至為珍(若珠翠/之屬也)
士以稀見為貴槃木朽株為萬乗用者左右為之容耳
(前書鄒陽傳曰蟠木根柢輪囷離竒/而為萬乗器者左右為之先容耳)王者取士宜拔衆
之所貴臣以斗筲之姿趨日月之側(日月喻人君也易/曰懸象著明莫大)
(乎日月崇高/莫大乎富貴)思立微節不敢茍私鄉曲竊感禽息亡身
進賢(禽息秦大夫薦百里奚而不見納繆公出當車以/頭撃闑腦乃播出曰臣生無補於國不如死也繆)
(公感悟而用百里奚秦/以大化見韓詩外傳)嘗竟不見用年七十卒于家
　　第五訪傳
第五訪字仲謀京兆長陵人司空倫之族孫也少孤貧
常傭耕以養兄嫂有閒暇則以學文(文謂道/蓺者也)仕郡為功
曹察孝亷補新都令(新都縣屬蜀郡故城/在今益州新都縣東)政平化行三
年之間鄰縣歸之戸口十倍遷張掖太守嵗饑粟石數
千訪乃開倉賑給以救其敝吏懼譴(譴責/也)爭欲上言訪
曰若上須報是棄民也(上音時掌/反須待也)太守樂以一身救百
姓遂出榖賦人順帝璽書嘉之由是一郡得全嵗餘官
民並豐界無姦盗遷南陽太守去官拜䕶羌校尉邉境
服其威信卒於官
　　劉矩傳
劉矩字叔方沛國蕭人也叔父光順帝時為司徒矩少
有高節以叔父遼未得仕進遂絶州郡之命太尉朱寵
太傅桓焉嘉其志義故叔遼以此為諸公所辟拜議郎
矩乃舉孝亷稍遷雍丘令以禮譲化之(○劉攽曰化之/案文之字當作)
(人/)其無孝義者皆感悟自革民有爭訟矩常引之於前
提耳訓告(毛詩曰匪面命/之言提其耳)以為忿恚可忍縣官不可入
使歸更尋思訟者感之輒各罷去其有路得遺者皆推
尋其主在縣四年以母憂去官後太尉胡廣舉矩賢良
方正四遷為尚書令矩性亮直不能諧附貴埶以是失
大將軍梁冀意出為常山相以疾去官時冀妻兄孫社
為沛相矩懼為所害不敢還鄉里乃投彭城友人家嵗
餘冀意少悟乃止補從事中郎復為尚書令遷宗正太
常延熹四年代黄瓊為太尉瓊復為司空矩與瓊及司
徒种暠同心輔政號為賢相時連有災異司隸校尉以
劾三公尚書朱穆上疏稱矩等良輔及言殷湯高宗不
罪臣下之義(尚書湯誥余一人有罪無以爾萬方萬方/有罪在余一人尚書高宗誡傅説曰一夫)
(不獲則曰/時子之辜)帝不省竟以蠻夷反叛免後復拜太中大夫
靈帝初代周景為太尉矩再為上公所辟召皆名儒宿
德不與諸郡交通順辭黙諫(順辭不忤㫖黙/諫不顯揚也)多見省用
復以日食免因乞骸骨卒於家
　　劉寵傳
劉寵字祖榮東萊牟平人齊悼惠王之後也(悼惠王肥/高祖子也)
悼惠王子孝王將閭將閭少子封牟平侯子孫家焉父
丕博學號為通儒寵少受父業以明經舉孝亷除東平
陵令(東平陵縣名/屬濟南郡也)以仁惠為吏民所愛母疾棄官去百
姓將送塞道車不得進乃輕服遁歸後四遷為豫章太
守又三遷拜㑹稽太守山民愿朴乃有白首不入市井
者(愿謹也風俗通曰俗説市井者言至市當有所鬻賣/當於井上先濯乃到市也謹案春秋井田記人年三)
(十受田百畝以食五口五口為一戸父母妻子也公田/十畝廬舍五畝成田一頃十五畝八家而九頃二十畝)
(共為一井廬舍在内貴人也公田次之重公也私田在/外賤私也井田之義一曰無洩地氣二曰無費一家三)
(曰同風俗四曰合巧拙五曰通財貨因井為市交易而/退故稱市井也○劉攽曰注市井者言至市當有所鬻)
(賣當於井上案/文多上一當字)頗為官吏所擾寵簡除煩苛禁察非法
郡中大化徴為將作大匠山隂縣有五六老叟尨眉皓
髮(尨雜也老者/眉雜白黒也)自若邪山谷間出(若邪在今越州/㑹稽縣東南也)人齎
百錢以送寵寵勞之曰父老何自苦對曰山谷鄙生未
嘗識郡朝它守時吏發求民間至夜不絶或狗吠竟夕
民不得安自明府下車以來狗不夜吠民不見吏年老
遭値聖明今聞當見棄去故自扶奉送寵曰吾政何能
及公言邪勤苦父老為人選一大錢受之轉為宗正大
鴻臚延熹四年代黄瓊為司空以隂霧愆陽免頃之拜
將作大匠復為宗正建寜元年代王暢為司空頻遷司
徒太尉二年以日食策免歸鄉里寵前後歴宰二郡累
登卿相而准約省素(○劉攽曰按文言准/都無義蓋本是亷字)家無貨積嘗
出京師欲息亭舍亭吏止之曰整頓灑埽以待劉公不
可得也寵無言而去時人稱其長者以老病卒于家弟
方官至山陽太守方有二子岱字公山繇字正禮兄弟
齊名稱(吳志曰平原陶丘洪薦繇欲令舉茂才刺史曰/前年舉公山柰何復舉正禮𢎞曰若使明君用)
(公山於前擢正禮於後所謂御二龍/於長塗騁騏驥於千里不亦可乎)董卓入洛陽岱從
侍中出為兗州刺史虚己愛物為士人所附初平三年
青州黄巾賊入兗州殺任城相鄭遂轉入東平岱擊之
戰死興平中繇為揚州牧振威將軍時袁術據淮南繇
乃移居曲阿値中國喪亂士友多南奔繇㩦接收養與
同優劇甚得名稱袁術遣孫策攻破繇因奔豫章病卒
　　仇覽傳
仇覽字季智一名香陳留考城人也(續漢志考城故菑/陳留風俗傳曰章)
(帝惡其名改/為考城也)少為書生淳黙鄉里無知者年四十縣召
補吏選為蒲亭長勸人生業為制科令至於果菜為限
雞豕有數農事既畢乃令子弟羣居還就黌學其剽輕
游恣者皆役以田桑嚴設科罰躬助喪事賑恤窮寡期
年稱大化覽初到亭人有陳元者獨與母居而母詣覽
告元不孝覽驚曰吾近日過舍廬落整頓(廣雅曰落居/也案今人謂)
(院為/落也)耕耘以時此非惡人當是敎化未及至耳母守寡
養孤苦身投老柰何肆忿於一朝欲致子以不義乎母
聞感悔涕泣而去覽乃親到元家與其母子飲因為陳
人倫孝行譬以禍福之言元卒成孝子(謝承書曰覽為/縣陽遂亭長好)
(行敎化人陳元凶惡不孝其母詣覽言元覽呼元誚責/元以子道與一卷孝經使誦讀之元深改悔到母牀下)
(謝罪曰元少孤為母所驕諺曰孤犢觸乳驕子罵母乞/今自改母子更相向泣於是元遂修孝道後成佳士也)
(○劉攽曰注言元覽呼元/誚責元案文多一元字)鄉邑為之諺曰父母何在在
我庭化我鳴梟哺所生(鳴梟即/鴟梟也)時考城令河内王渙政
尚嚴猛聞覽以德化人署為主簿謂覽曰主簿聞陳元
之過不罪而化之得無少鷹鸇之志邪(左傳季孫行父/曰見無禮於君)
(者誅之如鷹/鸇之逐鳥雀)覽曰以為鷹鸇不若鸞鳯渙謝遣曰枳棘
非鸞鳯所棲百里豈大賢之路(時渙為縣令故/自稱百里也)今日太
學曳長裾飛名譽皆主簿後耳以一月奉為資勉卒景
行(卒終/也)覽入太學時諸生同郡符融有高名與覽比宇
賔客盈室覽常自守不與融言融觀其容止心獨竒之
乃謂曰與先生同郡壌鄰房牖今京師英雄四集志士
交結之秋雖務經學守之何固覽乃正色曰天子修設
太學豈但使人游談其中高揖而去不復與言後融以
告郭林宗林宗因與融齎刺就房謁之遂請留宿林宗
嗟歎下牀為拜覽學畢歸鄉里州郡並請皆以疾辭雖
在宴居(宴安也論語/曰子之宴居)必以禮自整妻子有過輒免冠自
責妻子庭謝候覽冠乃敢升堂家人莫見喜怒聲色之
異後徴方正遇疾而卒三子皆有文史才少子𤣥最知
名
　　童恢傳
童恢字漢宗(謝承書童作/僮恢作种也)琅邪姑幕人也(姑幕故城在/今密州莒縣)
(東北/也)父仲玉遭世凶荒傾家賑恤九族鄉里賴全者以
百數仲玉早卒恢少仕州郡為吏司徒楊賜聞其執法
亷平乃辟之及賜被劾當免掾屬悉投刺去恢獨詣闕
爭之及得理掾屬悉歸府恢杖策而逝由是論者歸美
復辟公府除不其令吏人有犯違禁法輒隨方曉示若
吏稱其職人行善事者皆賜以酒肴之禮以勸勵之耕
織種收皆有條章一境清静牢獄連年無囚比縣流人
歸化徙居二萬餘尸民嘗為虎所害乃設檻捕之生獲
二虎恢聞而出呪虎曰天生萬物唯人為貴虎狼當食
六畜(杜預注左傳云六畜/馬牛羊豕犬雞也)而殘暴於人王法殺人者死
傷人則論法汝若是殺人者當垂頭服罪自知非者當
號呼稱寃一虎低頭閉目狀如震懼即時殺之其一視
恢鳴吼踊躍自奮遂令放釋吏人為之歌頌青州舉尤
異遷丹陽太守暴疾而卒弟翊字漢文名高於恢宰府
先辟之翊陽喑不肯仕(喑疾不/能言也)及恢被命乃就孝亷除
須昌長化有異政吏人生為立碑聞舉將喪棄官歸後
舉茂才不就卒於家
贊曰政畏張急(韓詩外傳曰水濁則魚喁令苛則人亂/理國者譬若張琴然大弦急則小弦絶)
(矣故急轡衘者/非千里之御也)理善烹鮮(老子曰理大國/者若烹小鮮也)推忠以及衆
瘼自蠲(推忠恕以及於人/則衆病自蠲除)一夫得情千室鳴弦(一夫謂/守長也)
(千室謂黎庶言上得化下之/情則其下鳴弦而安樂也)懐我風愛永載遺賢(沈約/宋書)
(載曄與其姪及甥書論撰書之意曰吾觀史書恒覺其/不可解既造後漢轉得統緒詳觀古今著述及評論殆)
(少可得意者班氏最有高名既任情無例不可甲乙博/□可不及之整理未必愧也吾雜傳論皆有精意深㫖)
(至於循吏已下及六夷諸序論筆埶縱放實天下之竒/作其中合者徃徃不減過秦篇嘗比方班氏所作非但)
(不愧之而已又欲因事發論以正一代得失意復未果/贊自是吾文之傑思殆無一字空設此書行故應有賞)
(音者紀傳例為舉其大略耳諸細意甚多自古體大而/思精未有此也恐俗人不能盡之多貴古賤今所以稱)
(情狂/言耳)
　
　
　
　
　
　
　
　後漢書卷一百六
　後漢書卷一百六考證
王景傳集為大衍𤣥基云○為字監本作於依宋本改
仇覽傳選為蒲亭長○謝承書作陽遂亭長
時考城令河内王渙○(臣㑹汾/)按范冉傳作王奐
　
　
　
　
　
　
　
　
　
　
　
　後漢書卷一百六考證
