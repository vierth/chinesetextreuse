
　元史卷十二
　明翰林學士亞中大夫知制誥兼修國史宋濓等修
　本紀第十二
　　世祖九
十九年春正月壬戌朔髙麗國王王睶遣其大將軍金
子廷來賀丙寅罷征東行中書省丁卯諸王扎拉呼至
自軍中時皇子北安王以軍鎮阿里瑪圖之地以禦海
都諸王錫里濟與托克托穆爾扎木和拉色埒黙等謀
劫皇子北安王以叛欲與扎拉呼結援海都海都不從
色埒黙悔過執錫里濟等北安王遣扎拉呼以聞妖民
張圓光伏誅立太僕院撥信州民四百八戸𨽻諸王拜
穆爾丙子車駕畋于近郊丁丑髙麗國王貢紬布四百
匹丙戌賜西平王集賽諾海等鈔一萬一千五百二十
一錠二月辛卯朔車駕幸柳林饒州總管姚文龍言江
南財賦嵗可辦鈔五十萬錠詔以文龍為江西道宣慰
使兼措置茶法命司徒阿爾尼格行工部尚書諾海製
飾銅輪儀表刻漏改給駙馬昌吉印修宫城太廟司天
臺癸巳調軍一萬五千馬五千匹征也可不薛遣使代
祀嶽凟后土甲午甘州逃軍二千二百人自陳願挈家
四千九百四十口還戍敕以鈔一萬六百二十錠布四
千九百四十匹驢四千九百四十頭給之議征緬國以
台布為右丞伊克徳濟為參政領兵以行戊戌給巴實
伯里元帥綦公直軍需遣使往乾山造江南戰船千艘
庚子賜諸王塔喇海籍没五十戸願受十二戸博爾歡
理算未徵糧二十七萬石詔徵之壬寅陞軍器監秩三
品命軍官陣亡者其子襲職以疾卒者授官降一等具
為令授溪洞招討使郭昂等九人虎符仍賞張温顔義
顯銀各千兩收鴻和爾托輝民匠九百五十三戸入官
乙巳立廣東按察司戊申車駕還宫己酉減省部官冗
員改上都宣課提領為宣課提舉司立鐵冶總管府罷
提舉司减大都稅課官十四員為十員改羅羅斯宣慰
司𨽻雲南省徙浙東宣慰司於温州分軍戍守江南自
歸州以及江隂至三海口凡二十八所庚戍以參知政
事唐古特等六人鎮守黄州建康江陵池州興國壬子
詔僉亦奚不薛及播思叙三州軍征緬國癸丑大良平
元帥蒲元圭遣其男世能入覲甲寅車駕幸上都申嚴
漢人軍器之禁丁巳安州張拗驢以詐敕及偽為丞相
博囉署印伏誅戊午賜雲南使臣及陜西簽省巴拜以
下銀鈔衣服籍福建戸數三月辛酉朔烏䝉民叛敕諾
海哈喇蘇黙率䝉古漢人新附軍討之賞呼圖克岱爾
等戰功牛羊馬益都千戸王著以阿哈瑪特蠧國害民
與髙和尚合謀殺之壬午誅王著張易髙和尚于市皆
醢之餘黨悉伏誅甲申徳濟特哩以己貲充屯田之費
諸王阿濟格以聞敕酬其直丙戌禁益都東平沿淮諸
郡軍民官捕獵戊子立塔爾巴噶驛以烏䝉阿穆嵗所
輸騬馬給之以領北庭都䕶阿必實克為御史大夫行
御史臺事夏四月辛卯敕和爾果斯集中書省部御史
臺樞密院翰林院等官議阿哈瑪特所管財賦先封籍
府庫丁酉以和爾果斯為中書右丞相降右丞相昂吉
爾岱為留守仍同僉樞密院事戊戌征蠻元帥諤勒哲
圖等平陳弔眼巢穴班師賞其軍鈔令還家休息遣揚
州射士戍泉州陳弔眼父文桂及兄弟桂龍滿安納欵
令䕶送赴京師其黨吳滿張飛迎敵就誅之敕以大都
廵軍𨽻留守司壬寅立囬易庫中書左丞耿仁等言諸
王公主分地所設達嚕噶齊例不遷調百姓苦之依常
調任滿從本位下選代為宜從之以留守司兼行工部
敕自今嵗用官車勿賦於民可即灤河造之給其糧費
甲辰以甘州中興屯田兵逃還太原誅拒命者四人而
賞不逃者乙巳以阿哈瑪特家奴呼圖克岱爾等久總
兵權令布敦代之仍𨽻大都留守司弛西山薪炭禁以
阿哈瑪特之子江淮行中書省平章政事呼遜罪重於
父勘之考覈諸處平凖庫汰倉庫官御史臺臣言見
在贓罰鈔三萬錠金銀珠玉幣帛稱是詔留以給貧乏
者丙午收諸王拜特穆爾總軍銀印敕伊嚕勒昆依僧
例給糧戊申寧國路太平縣饑民採竹實為糧活者三
百餘戸敕出使人還不即以所給符上與上而有司不
即收者皆罪之凡文書並奏可始用御寳己酉刋行䝉
古輝和爾字所書通鑑以和爾果斯為右丞相詔天下
庚戌行御史臺言阿爾哈雅占降民為奴而以為征討
所得有㫖降民還之有司征討所得籍其數量賜臣下
有功者以興兵問罪海外天下供給繁重詔慰諭軍民
應有逋欠錢糧及官吏侵盗並權停罷設懐孟路管河
渠使副各一員拘括江南官豪隱匿逃軍壬子罷江南
諸司自給驛劵丙辰敕以妻女姊妺獻阿哈瑪特得仕
者黜之覈阿哈瑪特占據民田還其主庇富強戸輸賦
其家者仍輸官北京宣慰使阿喇卜丹濫舉非才為管
民官命選官代之議設鹽使司賣鹽引法擇利民者行
之仍令按察司磨刷運司文卷定民間貸錢取息之法
以三分為率定内外官以三年為考滿任者遷敘未滿
者不許超遷禁吐蕃僧給驛太繁擾害於民自今非奉
㫖勿給給控鶴人鈔一萬五錠及其官吏有差五月己
未朔鈎考萬億庫及南京宣慰司汰省部官阿哈瑪特
黨人七百十四人已革者百三十三人餘五百八十一
人並黜之瀘州管軍總管李從坐受軍士賄縱其私還
致萬户卓諾等為賊所殺伏誅籍阿哈瑪特馬駞牛羊
驢等三千七百五十八追治阿哈瑪特罪剖棺戮尸通
𤣥門外罷南京宣慰司及江南財賦總管府丁卯降各
省給驛璽書戊辰併江西福建行省去江南冗濫官免
福建山縣鎮店宣課禁當路私人權府州司縣官招諭
畬洞人免其罪禁差戍軍防送禁人匠提舉擅招匠戸
己巳遣浙西道宣慰司同知劉宣等理算各鹽運司及
財賦府茶塲都轉運司出納之數籍阿哈瑪特妻子親
屬所營資産其奴婢縱為民罷宣慰使所帶相銜壬申
鎖繫耿仁至大都命中書省鞫之庚辰議於平灤州造
船發軍民合九千人令特黙齊巴延岱領之伐木於山
及取於寺觀墳墓官酬其直仍命僧格遣人督之癸未
給大都巴圖爾正軍夏衣和爾果斯言省部濫官七百
十四員其無過者五百八十一員姑存之沿海左副都
元帥石國英請以稅戸贍軍軍逃死者令其補足站戸
苗稅貧富不均者宜均其役又請行鹽法汰官吏罷捕
戸詔中書集議行之張惠阿里罷以甘肅行省左丞敏
珠爾丹為中書右丞行御史臺御史中丞張雄飛參知
政事乙酉元帥綦公直請黥逃軍仍使從軍及設立冶
塲於巴實伯里鼓鑄農器從之丙戌巴實伯里城東三
百餘里蝗害麥六月己丑朔日有食之芝生眉州甲午
阿哈瑪特濫設官府二百四所詔存三十三餘皆罷又
江南宣慰司十五道内四道已立行中書省罷之乙未
發六盤山屯田軍七百七十人以補劉恩之軍敕宣慰
司等官毋役官軍丙申發射士百人衛丞相他人不得
援例戊戌以占城既服復叛發淮浙福建湖廣軍五千
海船百艘戰船二百五十命索多為將討之亡宋軍有
手號及無手號者並聴為民己亥命何子志為管軍萬
戸使暹羅辛丑籍阿哈瑪特妻子壻奴婢財産癸卯禁
濫保軍功乙巳招無籍軍給衣糧己酉賞太子府宿衛
軍禦盗功給鈔馬有差無妻者以没官寡婦配之以阿
哈瑪特居第賜和爾果斯壬子敕中外百官立限决事
癸丑從和爾果斯言罷司徒府及農政院鎖繫呼遜赴
揚州鞫治丁巳征亦奚不薛盡平其地立三路達嚕噶
齊留軍鎮守命雅爾哈總之以伊蘇岱爾為都元帥宣
慰使秋七月戊午朔日有食之立行樞密院於揚州卾
州庚申命行御史臺㨂汰各道按察司官辛酉剖郝禎
棺戮其尸壬戌命以官錢給戍軍費而以各鄂囉所征
還官禁諸位下營運錢貨差軍䕶送髙麗國王請自造
船一百五十艘助征日本戊辰征鴨池回軍屯田安西
以鈔給之庚午令䝉古軍守江南者更番還家壬申發
察汗諾爾軍千人治晉山道立馬湖路總管府癸酉賜
髙麗王王睶金印癸酉宣慰孟慶元萬戸孫勝夫使瓜
哇回為孟古岱所囚詔釋之丁丑罷汪扎拉台總帥収
其制命虎符以鞏昌路達嚕噶齊布色特穆爾為鞏昌
平凉等處二十四處軍前便宜都總帥府達嚕噶齊以
䝉古人博囉領湖北辰沅等州淘金事戊寅議築阿實
達必實古皇城樞密院言用木十二萬地逺難致依察
汗諾爾築土為牆便從之乙酉詔賜諸王塔海特穆爾
呼圖克特穆爾等金幣有差闍婆國貢金佛塔發米賑
竒爾濟蘇貧民八月丁亥朔給乾山造船軍匠冬衣及
新附軍鈔庚寅孟古岱征羅氏鬼國還仍佩虎符為管
軍萬戸辛卯以阿巴齊督運糧癸巳發羅羅斯等軍助
征緬國辛亥併淄萊路田索二鎮仍於驛臺立新城縣
治大駕駐蹕龍虎臺江南水民饑者衆真定以南旱民
多流移和爾果斯請所在官司發廪以賑從之申嚴以
金飾車馬服御之禁又禁諸鹽官不得令人匠私造器
物甲寅聖誕節是日還宫乙卯御正殿受皇太子諸王
百官朝賀丙辰謫尼格塔納戍占城以贖罪九月丁巳
朔賑真定饑民其流移江南者官給糧使還鄉里敕中
書省窮治阿哈瑪特黨布色台請於諾爾布實哩庫立
驛從之以阿哈瑪特没官田産充屯田籍阿里家戊午
誅阿哈瑪特第三子阿薩爾剝其皮以徇庚申汰冗官
游顯乞罷漣海州屯田以事𨽻管民官從之以顯平章
政事行省揚州福建宣慰司獲倭國諜者有㫖留之辛
酉誅耿仁蘇都爾丹及阿哈瑪特第四子實都招討使
楊庭璧招撫海外南番皆遣使來貢俱藍國主遣使奉
表進寳貨黒猿一那旺國主忙昂以其國無識字者遣
使四人不奉表蘇木都速國主土漢八的亦遣使二人
蘇木達國相臣那里八合剌攤赤因事在俱藍國聞詔
代其主打古兒遣使奉表進指環印花綺段及錦衾二
十合寓俱藍國伊囉勒昆主卾特色爾丕勒瑪亦遣使
奉表進七寳項牌一藥物二瓶又管領穆蘇愛滿瑪哈
穆特亦遣使奉表同日赴闕壬戌禁諸人不得沮撓課
程敕官吏受賄及倉庫官侵盗臺察官知而不糾者驗
輕重罪之中外官吏贓罪輕者杖决重者處死言官緘
黙與受贓者同罪仍詔諭天下乙丑簽亦奚不薛等處
軍丁卯安南國進貢犀兕金銀器香藥等物増給元帥
綦公直軍冬衣鈔己巳命軍站户出錢助民和顧和買
籍雲南新附户自烏蘭哈達鎮雲南凡八籍民户四籍
民田民以為病至是令已籍者勿動新附者籍之定雲
南稅賦用金為則以貝子折納毎金一錢直貝子二十
索罷雲南宣慰司壬申敕平灤髙麗眈羅及揚州隆興
泉州共造大小船三千艘亦奚不薛之北蠻洞向世雄
兄弟及散毛諸洞叛命四川行省就遣亦奚不薛軍前
往招撫之使與其主偕來癸酉誅阿哈瑪特姪宰努鼎
罷呼遜黨馬璘江淮行省參知政事乙亥遣使括雲南
所産金以博囉為打金洞達嚕噶齊戊寅給新附軍賈
祐衣糧祐言為日本國焦元帥壻知江南造船遣其來
候動靜軍馬壓境願先降附辛巳敕各行省止用印一
餘者拘之及拘諸位下印發鈔三萬錠於隆興徳興府
宣徳州和糴糧九萬石壬午賜諸王阿濟格金五千兩
銀五萬兩釐正選法置黒簿以籍阿哈瑪特黨人名令
諸路嵗貢儒吏各一人各道提刑按察司舉亷能者陞
等遷叙冬十月丁亥朔増兩浙鹽價詔整治鈔法己丑
敕河西僧道伊嚕勒昆有妻室者同民納稅庚寅以嵗
事不登聴諸軍捕獵於汴梁之南辛卯以平章軍國重
事監修國史耶律鑄為中書左丞相壬辰享于太廟罷
西京宣慰司丙申立詹事院以鄂勒哲為右詹事賽音
為左詹事由大都至中灤中灤至𤓰洲設南北兩漕運
司立蘆臺越支三义沽鹽使司河間滄清山東濱樂安
及膠萊莒密鹽使司五敕籍没財物精好者及金銀幣
帛入内帑餘付刑部以待給賜禁中出納分三庫御用
寶玉逺方珍異𨽻内藏金銀濟遜衣段𨽻右藏常課衣
段綺羅縑布𨽻左藏設官吏掌鑰者三十二人仍以宦
者二十二人董其事減太府監官癸卯命崔彧等鉤考
樞密院文卷甲辰占城國納欵使囬賜以衣服乙巳遣
阿達招降法里郎阿魯乾伯等國罷屯田總管府以其
事𨽻樞密院今管軍萬户兼之丙午以汪惟孝為總帥
丁未女直陸實自請造船運糧赴鬼國贍軍從之議征
又巴洞庚戌以四川民僅十二萬户所設官府二百五
十餘令四川行省議減之移成都宣慰司於碉門罷利
州及順慶府宣慰司禁大都及山北州郡酒詔兩廣福
建五品以下官從行省就便銓注耶律鑄言有司官吏
以采室女乘時害民如令大郡嵗取三人小郡二人擇
其可者厚賜其父母否則遣還為宜從之籍京畿隱漏
田履畝収稅命游顯專領江浙行省漕運乙卯命堅通
專掌奏記誅阿哈瑪特長子呼遜第二子瑪蘇庫於揚
州醢之十一月戊午上都建利用庫賜太常禮樂籍田
等二百六十户鈔千二百錠甲子給謙州屯田軍衣服
丁卯給和琳戍還軍校銀鈔幣帛江南襲封衍聖公孔
洙入覲以為國子祭酒兼提舉浙東道學校事就給俸
禄與䕶持林廟璽書詔以阿哈瑪特罪頒告中外凡民
間利病即與興除之壬申以勢家為商賈者阻遏官民
船立沿河廵禁軍犯者没其家癸酉分元帥綦公直軍
戍察遜甲戌中書省臣言天下重囚除謀反大逆殺祖
父母父母妻殺夫奴殺主因姦殺夫並正典刑外餘犯
死罪者令充日本占城緬國軍從之改鑄省印丙子四
川行省招諭大盤洞主向臭友等來朝戊寅耶律鑄言
前奉詔殺人者死仍徵燒埋銀伍十兩後止徵鈔二錠
其事太輕臣等議依䝉古人例犯者没一女入仇家無
女者徵鈔四錠從之以袁州饒州興國軍復𨽻隆興省
馬八兒國遣使以金葉書及土物來貢罷都功徳使圖
烈其修設佛事妄費官物皆徵還之賜貧乏者哈喇塔
爾巴噶等羊馬鈔十二月丁亥命阿勒哈領范文虎等
所有海船三百艘壬辰中書左丞張文謙為樞密副使
乙未中書省臣言平原郡公趙與芮瀛國公趙㬎翰林
直學士趙與􁧎宜並居上都帝曰與芮老矣當留大都
餘如所言繼有㫖給瀛國公衣糧發遣之唯與􁧎勿行
以中山薛保住上匿名書告變殺宋丞相文天祥癸卯
御史中丞崔彧言臺臣於國家政事得失生民休戚百
官邪正雖王公將相亦宜糾察近唯御史有言臣以為
臺官皆當建言庶於國家有補選用臺察官若由中書
必有偏徇之弊御史宜從本臺選擇初用漢人十六員
今用䝉古人十六員相參廵歴為宜從之浚濟川河降
拱衛司復正四品仍収其虎符罷湖廣行省金銀鐵冶
提舉司以其事𨽻各路總管府以建康淘金總管府𨽻
建康路中書右丞扎薩克為平章政事罷解鹽司及諸
鹽司令運司官親行調度鹽引罷南京屯田總管府以
事𨽻南陽府阿爾哈雅復鎮逺軍發軍千人戍守以其
地與西川行省接就以𨽻焉詔立帝師達爾瑪巴拉喇
吉塔掌玉印統領諸國釋教造帝師帕克斯巴舍利塔
免鞏昌等處積年所欠田租稅課賜皇子北安王位下
塔齊爾等馬牛羊各有差
二十年春正月丙辰朔髙麗國王王睶遣其大將軍俞
洪慎來賀己未納皇后鴻吉哩氏辛酉賜諸王徹伯爾
印賞諸王必齊克特穆爾駙馬昌吉軍鈔敕諸王公主
駙馬得江南分地者於一萬戸田租中輸鈔百錠准中
原五户絲數癸亥敕雅爾哈領軍征緬國乙丑髙麗國
王王睶遣使烏拉岱貢㲲布線紬等物四百段和爾果
斯言去冬中山府奸民薛保住上匿名書妄效東方朔
書欺罔朝廷希覬官賞敕誅之又言自今應訴事者必
須實書其事赴省臺陳告其敢以匿名書告事重者處
死輕者流逺方發其事者給犯人妻子仍以鈔賞之又
阿哈瑪特專政時衙門太冗虚費俸禄宜依劉秉忠許
衡所定併省為便皆從之設務農司敕諸事赴省臺訴
之理决不平者許詣登聞鼔院擊鼓以聞預偹征日本
軍糧令髙麗國備二十萬石以安塔哈依舊為征東行
中書省丞相丙寅發五衞軍二萬人征日本發鈔三千
錠糴糧于察汗諾爾以給軍匠以燕南河北山東諸郡
去嵗旱稅糧之在民者權停勿徵仍諭自今管民官凡
有災傷過時不申及按察司不即行視者皆罪之刑部
尚書崔彧言時政十八事詔中書省與御史大夫伊蘇
特穆爾議行之罷上都囬易庫丁卯巴延岱等伐船材
于拉卾特山乾山凡十四萬二千有竒起諸軍貼戸年
及丁者五千人民夫三千人運之己巳太隂犯軒轅御
女賜諸王伊爾根特訥克諾木齊金各五十兩金衣襖
一庚午以平灤造船去運木所逺民疲於役徙於陽河
造之壬申御史臺言燕南山東河北去年旱災按察司
已嘗閱視而中書不為奏免民何以堪請權停稅糧制
曰可移鞏昌按察司治甘州命右丞實喇特穆爾及萬
户三十五人䝉古軍習舟師者二千人特黙齊萬人習
水戰者五百人征日本丁丑以招討楊廷璧為宣慰使
賜弓矢鞍勒使諭俱藍等國己卯命諸軍習舟楫給鈔
八千錠於隆興宣徳等處和糴以贍之庚辰太隂入南
斗壬午車駕畋于近郊以四川歸附官楊文安為荆南
道宣慰使改廣東提刑按察司為海北廣東道廣西按
察司為廣西海北道福建按察司為福建閩海道鞏昌
按察司為河西隴北道癸未撥呼蘭及塔爾巴噶等四
千户𨽻皇太子位下壬戌敕於圖烈圖等富戸内貸牛
六百頭給竒勒噶蘇之貧乏者二月戊子定兩廣四川
戍軍二三年一更廪其家屬軍官給俸以贍之賜俱藍
國王瓦你金符賜駙馬阿爾圖江南民千戸以春秋仲
月上戊日祭社稷及武成王庚寅太陰掩昴癸巳敕卾
拓克錢仍其舊丁酉給巴實伯里屯田軍戰襖庚子敕
權貴所占田土量給各戸之外餘悉與集賽台等耕之
减四川官府併西川東西北三道宣慰司及潼川等處
鎮守萬戸府新軍總管府威灌茂等州安撫司十四路
是夜太白犯昴辛丑定軍官選格立官吏贓罪法壬寅
太白犯昴乙巳令隆興行省遣軍䕶送占城糧船太陰
犯心丁未定安洞酋遣兄弟入覲敕給驛馬己酉陞拉
木伊克監秩正五品癸丑諭中書省大事奏聞小事便
宜行之毋致稽緩甲寅降太醫院為尚醫監改給銅印
立江南等處官醫提舉司賜日本軍官布古岱及軍士
銀鈔有差遣官録揚州囚徒三月丁巳諸王星納噶圖
設王府官三員以萬户布都瑪勒鎮守金齒罷女直造
日本出征船罷河西行御史臺立鞏昌等處行工部罷
福建市舶總管府存提舉司併泉州行省入福建行省
免福建歸附後未徵苗稅以庫庫尼敦治江淮行省或
言其過命烏訥格台巴延佐之戊午以新附洞蠻酋長
為千户己未嵗星犯鍵閉罷京兆行省立行工部御史
臺臣言平灤造船五臺山造寺伐木及南城建新寺凡
役四萬人乞罷之詔伐木建寺即罷之造船一事其與
省臣議前後衛軍自願征日本者命選留五衞漢軍千
餘其新附軍令悉行庚申太陰犯井辛酉賞諸王赫伯
弟孟古岱所部軍士戰功銀鈔幣帛衣服各有差給甘
州戍軍鈔壬戍太陰犯鬼乙丑命烏訥格台徃揚州録
囚遣江北重囚謫征日本立雲南按察司照刷行省文
卷罷淮安等處淘金官惟計戸取金以阿哈瑪特綿絹
絲線給貧民工匠給王傅諤尼庫特齊印給西川福建
兩廣之任官驛馬以湖南宣慰使張鼎新行省參知政
事樊楫等嘗阿附阿爾哈雅敕罷之丙寅車駕幸上都
江西行省參政完顔諾海坐越例驟陞及妄舉一百九
十八人入官罷之罷河西辦課提舉司丁卯増置䝉古
監察御史六員己巳嵗星犯房癸酉嵗星掩房廣州新
㑹縣林桂芳趙良鈐等聚衆偽號羅平國稱延康年號
官軍擒之伏誅餘黨悉平乙亥罷諸處役夫遣安塔哈
戍察遜和塔拉黙色帥甘州新附軍往卾端己卯給各
衛軍出征馬價鈔辛巳立輝和爾四處驛及交鈔庫壬
午祀太一罷福建道宣慰司復立行中書省于漳州以
中書右丞張惠為平章政事御史中丞額森特穆爾為
中書左丞並行中書省事賜穆爾扎木哈卜齊勒鈔賑
博囉集賽巴喇噶齊等貧乏賜皇子北安王所部馬牛
羊有差夏四月丙戌立巴實伯里和州等處宣慰司庚
寅敕雅爾哈戍守亦奚不薛都元帥伊蘇岱爾還自亦
奚不薛駐軍成都求入見許之仍遣人屯守險隘以侍
衛親軍二萬人助征日本辛卯樞密院臣言䝉古侍衛
軍於新城等處屯田砂礫不可種乞改撥良田從之壬
辰安塔哈求軍官習舟楫者同征日本命元帥張林招
討張瑄總管朱清等行以髙麗王就領行省規畫日本
事宜甲午減江南諸道醫學提舉司四省各存其一免
京畿所括豪勢田舊稅三之二新稅三之一髙麗國王
王睶請以䝉古人同行省事禁近侍為人求官紊亂選
法申嚴酒禁有私造者財産女子没官犯人配役申私
鹽之禁許按察司糾察鹽司己亥太隂犯房壬寅太隂
犯南斗癸邜授髙麗國王王睶征東行中書省左丞相
仍駙馬髙麗國王乙巳命樞密院集軍官議征日本事
宜程鵬飛請明賞罰有功者軍前給憑驗候班師日改
授從之庚戌右丞伊蘇岱爾招撫筠連州定州阿永都
掌等處蠻獨山都掌蠻不降進軍討之生擒酋長得蘭
紐遂班師發大都所造囬囬砲及其匠張林等付征東
行省辛亥以征日本給後衛軍衣甲及大名衛輝新附
軍鈔敏珠爾丹等檢覈萬億庫以罪繫者多請付䝉古
人治有㫖䝉古人為利所汨亦異往日矣其擇可任者
使之五月乙卯給甘州戍軍夏衣戊午丞相巴延諸王
桑阿克逹爾等言征緬軍宜參用䝉古新附軍從之己
未免五衛軍征日本發萬人赴上都縱平灤造船軍歸
耕撥大都見管軍代役庚申減隆興府昌州哈里泊管
鹽官吏九十九人以其事𨽻隆興府定江南民官及轉
運司官公田甲子徙揚州淘金夫赴益都立征東行中
書省以髙麗國王與安塔哈共事給髙麗國征日本軍
衣甲御史中丞崔彧言江南盗賊相繼而起皆縁拘水
手造海船民不聊生日本之役宜姑止之江南四省應
辦軍需宜量民力勿強以土産所無凡給物價及民者
必以實召募水手當從所欲伺民之氣稍蘇我之力粗
備三二年復東征未晩不從丙寅太隂掩心東星免江
南稅糧三之二敕阿爾哈雅調漢軍七千新附軍八千
以付索多從征辛未占城行省已破占城其國主補底
遁去降璽書招徠之甲戌發征日本重囚往占城緬國
等處從征設髙麗國勸農官四員丙子詔諭諸王桑阿
克達爾先是雲南重囚令便宜處决恐濫及無辜自今
凡大辟仍須待報併省江淮雲南州郡以耶律埒克為
中書參知政事免戍軍差稅禁諸王卾囉官科擾軍戸
以西南蠻夷有謀叛未附者免西川征緬軍令專守禦
支錢令各驛供給戊寅諸陳言者從都省集議可行者
以聞不可則明以諭言者許按察司官用弓矢監察御
史阿嘍罕坐擅免贓錢不糾私醸等罪罷用御史中丞
崔彧言罷各路選取室女頒行宋文思院小口斛敕以
陜西按察司贓罰錢輸於秦王省北京提刑按察司副
使僉事各一員立海西遼東提刑按察司治女直碩逹
勒達部己卯酬諸王哲伯特穆爾給軍羊馬鈔十萬錠
海南四川宣慰使朱國寳請益兵討占城國主詔以阿
爾哈雅軍萬五千應之用王積翁言詔江南運糧於阿
巴齊新開神山河及海道兩道運之立卾拓克總管府
辛巳給占城行省索多弓矢甲仗六月丙戌申嚴私易
金銀之禁以甘州行省參政王椅為中書參知政事免
大都及平灤路今嵗絲料江南遷轉官不之任者杖之
追奪所授宣勅戊子以征日本民間騷動盗賊竊發呼
圖克特穆爾孟古岱乞益兵禦冦詔以興國江州軍付
之己丑増官吏俸給庚寅定市舶抽分例舶貨精者取
十之一粗者十五差五衛軍修築行殿外垣命諸王呼
雅克圖設斷事官丙申發軍修完大都城辛丑發軍修
築隄堰戊申用巴延等言所括宋手號軍八萬三千六
百人立牌甲設官以統之仍給衣糧庚戌流叛賊陳弔
眼叔陳桂龍於噶達蘇之地辛亥四川行省參政竒爾
濟蘇等討平九溪十八洞以其酋長赴闕定其地立州
縣聴順元路宣慰司節制以向世雄等為义巴諸洞安
撫大使及安撫使秋七月癸丑朔蠲建寧路至元十七
年前未納苗稅丙辰免徵古桂軍賦諭安塔哈所造征
日本船少緩之所拘商船其悉給還阿里沙坐虚言惑
衆誅太白犯井丁巳賜尼姑爾岱等珠衣庚申調軍益
戍雲南丙寅立亦奚不薛宣慰司益兵戍守開雲南驛
路分亦奚不薛地為三設官撫治之癸亥太隂犯南斗
乙丑太白犯井丁卯罷淮南淘金司以其戸還民藉庚
午熒惑犯司怪新附官周文英入見其贄禮銀萬兩金
四十錠特穆爾布哈匿為己有詔即其家捜閱没入官
敕捕阿哈瑪特婦翁尚書蔡仲英徵償所貸官鈔二十
萬錠阿巴齊姚演以開神山橋渠侵用官鈔二千四百
錠折閱糧米七十三萬石詔徵償仍議其罪壬申亦奚
不薛軍民千户宋添富及順元路軍民總管兼宣撫司
阿里等來降班師以羅鬼酋長阿利及其從者入覲立
亦奚不薛總管府命阿里為總管丙子減江南十道宣
慰司官一百四十員為九十三員敕上都商稅六十分
取一免大都平灤兩路今嵗俸鈔立總教院秩正三品
丁丑命按察司照刷土畨宣慰司文卷立鋪軍捕淮西
盗賊淮東宣慰同知宋廷秀私役軍四十人杖罷之庚
辰給呼圖克特穆爾等軍貧乏償竒爾哈斯等羊馬價
鈔八月癸未以宻拉齊平章軍國重事商議公事立懐
來淘金所甲午敕大名真定北京衛輝四路屯駐新附
軍於東京屯田安南國遣使以方物入貢丙午太白犯
軒轅丁未嵗星犯鈎鈐浙西道宣慰使史弼言頃以征
日本船五百艘科諸民間民病之宜取阿巴齊所有船
修理以付安塔哈庶寛民力并給鈔於沿海募水手從
之濟州新開河成立都漕運司庚戌賞還役宿衛軍賜
皇子北安王所部軍鈔羊馬九月壬子太白犯軒轅少
女戊午哈喇岱等招降象山縣海賊尤宗祖等九千五
百九十二人海道以寧太隂犯斗壬戌調黎兵同征日
本丙寅古荅奴國因商人阿爾威等來言自願効順併
占城荆湖行省為一徙舊城市肆局院稅務皆入大都
減稅徵四十分之一賞朱雲龍漕運功授七品總押仍
以幣帛給之己巳太白犯右執法辛未以嵗登開諸路
酒禁廣東盗起遣兵萬人討之壬申太陰掩井癸酉熒
惑犯鬼甲戌太陰犯鬼熒惑犯積尸氣太白犯左執法
戊寅史弼陳弭盗之䇿為首及同謀者死餘屯田淮上
帝然其言詔以其事付弼賊黨耕種内地其妻奴送京
師給鷹坊人等冬十月庚寅給征日本新附軍鈔三萬
錠壬辰車駕由古北口路至自上都癸巳鄂端宣慰使
劉恩進嘉禾同穎九穗七穗六穗者各一甲午以平章
政事扎薩克為樞密副使詔五衛軍嵗以十月聴十之
五還家備資装正月番上代其半還四月畢入役時各
衛議先遣七人而以三人自代從之乙未享于太廟丙
申太隂犯昴丁酉誅占城逃回軍孟古岱請増䝉古漢
軍戍邊從之以呼圖克總揚州行省索多新益軍庚子
許阿實達軍以兄弟代役建寧路管軍總管黄華叛衆
㡬十萬號頭陀軍偽稱宋祥興五年犯崇安浦城等縣
圍建寧府詔布琳濟達史弼等將兵二萬二千人討平
之耶律鑄罷壬寅立東阿至御河水陸驛以便遞運徙
濟州潭口驛於新河魯橋鎮給甘州納硫黄貧乏户鈔
癸卯諸王哲伯特穆爾請括閱常徳府分地民户不許
中書省臣言阿巴齊新開河二處皆有倉宜造小船分
海運從之中書省臣言雅伊密實嘗請諭江南諸郡募
人種淮南田今乃往各郡轉収民户行省官庫庫尼敦
言其非便宜令於治所召募不可強民從之戊申給碩
達勒達鰥寡孤獨者絹千匹鈔三百錠立和琳平凖庫
遣官檢覈益都淘金欺弊罷中興管課提舉司及北京
鹽鐵課程提舉司己酉簽河西質子軍年及丁者充軍
庚戌各道提刑按察司増設判官二員十一月壬子賞
大布哈托歡等戰功銀幣癸丑總管陳義願自備海船
三十艘以備征進詔授義萬戸佩虎符義初名五虎起
自海盗内附後其兄為招討義為總管敕凡盗賊必由
管民官鞫問仍不許私和丁巳命各省印授時厯諸王
哲伯特穆爾請於分地二十四城自設管課官不從又
請立拘𣙜課稅所其長從都省所定次則王府差設從
之詔大都田土並令輸稅甘州新括田土畝輸租三升
己未吏部尚書劉好禮以竒爾濟蘇風俗事宜來上壬
戌復立南京宣慰司乙丑罷開城路屯田總管府入開
城路𨽻京兆宣慰司戊辰立司農司掌官田邸舎人民
給諸王所部薩哈勒卾蘭等羊馬以賙其乏河西官府
參用漢人徙甘肅沙州民戸復業大都城門設門尉丁
丑禁雲南管課官於常額外多取餘錢戊寅禁雲南權
勢多取債息仍禁没人口為奴及黥其面者太白嵗星
相犯己卯從諸王珠卜孟古岱等請賞烏特格等銀鈔
以旌戰功賜皇太子鈔千錠以御史臺贓罰鈔賜齊哩
克昆十二月庚辰賜諸王呼圖克特穆爾衣物呼都拉
所部軍銀鈔幣帛甲申賜布色台所部軍衣帛七千馬
二千賞西番軍官阿納巴斯等戰功辛卯以察呼所管
軍六千人備征日本壬辰給諸王阿濟格牛價以中書
參議温特赫圖塔哈亷貧不阿附權勢賜鈔百錠罷女
直出産金銀禁甲午給鈔四萬錠和糴于上都給司閽
衛士貧者人鈔二十錠辛丑賜諸王實勒們等銀以海
道運糧招討使朱清為中萬戸賜虎符張瑄子文虎為
千戸賜金符徙新附官仕内郡以蠡州還𨽻真定府路
癸卯發粟賑碩達勒達四十九站甲辰太隂掩熒惑丙
午罷雲南造賣金箔規措所罷雲南都元帥府及重設
官吏定質子令凡大宫子弟遣赴京師戊申雲南施州
子童興兵為亂敕參知政事阿哈巴克實帥兵合羅羅
斯脫兒世合討之給布萬匹賑女直饑民一千戸是嵗
斷死罪二百七十八人
　
　
　
　
　
　
　元史卷十二
元史本紀卷十二考證
至元十九年七月癸酉賜髙麗王王睶金印癸酉宣慰
　孟慶元使𤓰哇囘　案七月戊午朔至癸酉為十六
　日此下非癸未即乙酉不應復書癸酉但以下文丁
　丑戊寅日推之則自癸至丁中間惟甲乙丙三日其
　非癸未乙酉之誤可知二字當係衍文
九月辛酉招討使楊庭璧招撫海外南番　案庭璧原
　本作庭堅考續綱目續通鑑俱作庭璧馬八兒等國
　列𫝊亦同今據改
九月乙亥遣使括雲南所産金壬午賜諸王阿濟格金
　五千兩銀五萬兩　案原本乙亥作丁亥壬午作壬
　申九月為丁巳朔至乙亥為十九日三十日方為丁
　亥壬午為二十六日壬申則十六日矣乙亥之下史
　文明叙戊寅辛巳等日則實係訛誤而非顛倒也今
　改
十月甲辰占城國納欵　按占城列𫝊至元十九年十
　月議征占城至二十一年始奉表歸欵與此異
十一月甲子給謙州屯田軍衣服丁夘給和林戍還軍
　校銀鈔幣帛　按謙州原文訛欠州地理志無欠州
　之名當以音同而誤和林原本訛河林今改
十一月戊寅馬八兒國遣使來貢　按馬八兒𫝊作二
　十年與此異
十二月壬辰張文謙為樞宻副使　按壬辰原刻作壬
　寅十二月自丁亥至乙未癸夘中間不應有壬寅今
　㨿前後干支改
三月己巳嵗星犯房　按原本誤乙巳今據前後干支
　改
五月丙寅調漢軍新附軍付索多從征　按原本付訛
　附今㨿文義改
十月庚寅給征日本新附軍鈔三萬錠　按新附下原
　本脱軍字今㨿文義增
