
　金史卷一百四
　　元中書右丞相總裁托克托等修
　列傳第四十二
　　納塔謀嘉　　鄒谷　　　　高霖
　　孟奎　　　　烏凌阿與(本名/和卓)郭俁
　　温特赫達(本名/古勒)王擴　　　　伊喇富森
　　鄂屯忠孝(本名/雅格)富察思忠(本名/烏延)赫舍哩呼實黙
　　完顔㝢(本名/恩楚)　沃哷哈達　　富察伊埒圖
納塔謀嘉上京路音徳爾明安人初習䇿論進士大定
二十六年選入東宫教鄆王琮瀛王瓌讀書以終塲舉
人試補上京提刑司書史以亷能著承安初契丹圖卜
蘇徳壽宼掠韓州信州提刑司問諸書史誰入奏者皆
難之謀嘉請行五年賜同進士出身調東京教授湯池
主簿太學助教丁母憂服闋累除翰林修撰兼修起居
注監察御史貞祐初遷吏部員外郎翰林待制侍御史
完顔㝢舉謀嘉才行志在匡國可預軍政充元帥府經
厯官中都被圍食且盡胥鼎奏京師官民能贍足貧民
者計所贍遷官皆先給據謀家不受據而去中都危急
謀嘉曰帥臣統數萬衆不能出城一戰何如自縛請降
邪宣宗議遷都謀嘉曰不可河南地狹土薄他日宋夏
交侵河北非我有矣當選諸王分鎮遼東河南中都不
可去也不聽頃之除唐州刺史入為太常少卿兼左拾
遺遷鄭州防禦使改左諭徳轉少詹事攝御史中丞未
幾攝太子詹事興定元年潼闗失守遷河南統軍使兼
昌武軍節度使攝遷樞密院事行院許州汰去冗食軍
士二千餘人上書諌伐宋不聽三年降潁州防禦使有
告宋人將襲潁州者已而宋兵果至謀嘉有備乃引去
有司上功不及告者謀嘉請而賞之四年召為翰林侍
講學士兼兵部侍郎同修國史五年卒
鄒谷字應仲密州諸城人中大定十三年進士第累官
瀋王府文學尚書省奏擬大理司直上曰司直爭論情
法折正疑難谷非所長也宰臣曰谷有吏才陜西河南
訪察及定課皆稱職上以谷為同知曹州軍州事召為
刑部主事轉北京臨潢提刑判官入為大理寺丞尚書
省㸃差接送伴宋國使官令史周昻具數員呈請左司
都事李炳乘醉見之怒曰吾口舉兩人即是安用許為
命左右攬昂衣欲杖之㑹左司官召昂去乃已詈諸令
史為奴畜明日語權令史李秉鈞曰吾豈為箠罵汝進
退去留亦皆在我羣吏將陳訴㑹官劾奏事下大理寺
議差接送伴官事當奏聞炳謂口舉兩人當科違制谷
曰口舉兩人一時之言當杖贖攬昂衣欲加杖當决三
十上曰李炳讀書人何乃至是宰臣對曰李炳疾惡衆
人不能容耳上曰炳誠過矣告者未必是也乃從谷議
厯濟南彰徳府治中吏部郎中河東按察副使沂州防
禦使厯定海泰寧軍節度使泰和六年致仕貞祐初卒
高霖字子約東平人大定二十五年進士調符離主簿
察亷遷泗水令再調安國軍節度判官以父憂還鄉里
教授生徒恒數百人服除為絳陽軍節度判官用薦舉
召為國史院編修官建言黄河所以為民害者皆以河
流有曲折適逢隘狹故致湍決按水經當疏其㧖塞行
所無事今若開雞爪河以殺其勢可免數埽之勞凡捲
埽工物皆取於民大為時病乞竝河隄廣樹榆栁數年
之後隄岸既固埽材亦便民力漸省朝廷從之遷應奉
翰林文字兼前職改監察御史丁母憂起復太常博士
改都水監承簽陜西路按察司事體訪官員能否仍赴
闕待對時南征調發繁急民稍稽滯有司皆坐失誤軍
期罪霖言其枉悉出之授都水少監大安初為耀州刺
史三年遷河北東路按察副使改韓王傅兼翰林直學
士崇慶初改工部侍郎兼直學士至寧元年八月霖奉
儲㣥迎宣宗至新城勅霖南迎諸妃既至賜錢千貫遷
官三階貞祐二年除河平軍節度使兼都水監請城宜
村為衛州以謢北門從之入為兵部尚書知大興府事
俄權參知政事與右丞相承暉行省于中都尋改中都
留守兼本路兵馬都總管平章政事穆延盡忠棄中都
南奔霖與子義傑率其徒夜出不能進謂義傑曰汝可
求生吾死於此矣霖死義傑伏羣屍中以免贈翰林學
士承㫖令立碑鄉里歲時致祭訪其子孫録用諡文簡
孟奎字元秀遼陽人也大定二十一年進士調黎陽主
簿丁母憂服闋調淄州軍事判官遷汲縣令察亷改定
興令補尚書省令史從參知政事馬琪塞澶淵決河改
中都左警巡使平章政事完顔守貞禮接士大夫在其
門者號冷巖十俊奎其一也改都轉運司度支判官上
京等路提刑判官初遼東契丹判額哩貝嘗殺驛使大
理司直有契丹人同名者有司輒繋之獄奎按囚率賔
路讞而出之既而果獲其殺司直者遷同知西京路轉
運使事置行樞密院于鎮寧充宣差規措所官給軍用
改簽河東南北路按察司事武州刺史上言三事其一
曰親民之寄今吏部之選頗輕使武夫計資而得權歸
胥吏毎縣宜參用土人使紀綱其事未幾改曹州刺史
再調同知中都路都轉運使事旱詔審録中都路寃獄
多平反大安初除博州防禦使凡屬縣事應赴州者不
得泊於逆旅以防吏姦人便之改山東東西路安撫副
使遷北京臨潢等路按察轉運使以本官為行六部侍
郎劾奏監軍完顔恩楚虚造功狀恩楚坐免官詔以奎
為宣差都提控貞祐初以疾卒諡莊肅
烏凌阿與本名和卓大名路納琳必喇明安人充奉職
奉御尚食局直長兼頓舍除監察御史累官武勝軍節
度使北京按察轉運使太子詹事武衞軍都指揮使貞
祐二年知東平府事權宣撫副使改西安軍節度使入
為兵部尚書上言按察轉運使拘𣙜錢穀紏彈非違此
平時之治法今四方兵動民心未定軍士動見刻削乞
權罷按察及勸農使又曰東平屯兵萬餘可運濱鹽易
糧芻給之又曰潼闗及黄河津要將校皆出卒伍類庸
懦不可用乞選材武者代之又曰兗曹濮濬諸郡皆可
屯重兵勅州縣官勸民力穡至於防秋則清野保城下
尚書省竟不施行新制科買軍器材物稽緩者竝的決
與奏有司必督責趣辦民將不堪可量罰月俸從之坐
前在陜州市物虧直降鄭州防禦使㝷召為拱衛直都
指揮使復為兵部尚書興定三年卒
郭俁字伯有澤州人大定二十二年進士調長子主簿
萊州觀察判官萊陽縣令補尚書省令史知管差除除
大理司直丁母憂起復太常博士左司都事御史臺舉
俁及前應奉翰林文字張檝吏部主事王質刑部主事
穆延居中通事舍人完顔和卓𢎞文校理博斯呼吏部
架閣管勾烏庫哩和尚尚書省令史温特赫思敬皆才
幹可用詔各陞一等遷除俁平陽府治中張檝國子博
士王質昭義軍節度副使穆延居中大理司直完顔和
卓侍儀司令博斯呼同知𢎞文院事烏庫哩和尚利涉
軍節度副使温特赫思敬同知定武軍節度事久之俁
召為同知登聞鼔院兼秘書丞遷禮部郎中滕州刺史
同知真定府事上言毎季合注巡尉官吏刑兩部斟酌
盗賊多寡處選注詔議行之改中都西京按察副使遷
國子祭酒泰和六年伐宋充宣差山東安撫副使七年
遷山東宣撫副使大安元年遷遼東按察轉運使改中
都路都轉運使泰定軍節度使陜西東路按察轉運使
貞祐三年罷按察使仍充本路轉運使行六部尚書改
河北西路轉運使致仕元光二年卒
温特赫達字子達本名䝉古勒葢州安春明安人性敦
厚寡言笑初舉進士廷試搜閲官易達藐小謂之曰汝
欲求作官邪達曰取人以才學不以年貌衆咸異之明
昌五年中第調固安主簿以憂去官服除調信州判官
丞相襄辟行省幕府改順州刺史補尚書省令史除南
京警巡使居父喪是時伐宋兵興起復給事行尚書省
大安初遷徳興府判官再遷監察御史宣宗遷汴以本
職䕶送衛士妻子復被詔運大名粟由御河扺通州事
集遷一官轉户部員外郎左司郎中遇繼母憂起復太
常少卿充陜西元帥府經厯官興定元年召還攝侍御
史尚書論伐宋略曰天時尚暑士馬不利宜俟秋凉無
不可者又曰遼東興王之地伊埒圖不能守走還南京
度今之勢可令濮王守純行省葢州駐兵哈斯罕以繋
一方之心昔祖宗封建諸王錯峙相維以定大業今乃
委諸疎外非計也宣宗曰一子非所愛但幼不更事詎
能辦此逾月復上言天下輕重係于宰相邇來每令權
攝甚無謂也今之將帥謀者不能戰戰者不能謀今豈
無其人但用之未盡耳宣宗曰人才難知故先試其稱
否卿何患焉所謂用之未盡者為誰對曰陜西統軍使
巴古拉忠直幹略知延安府𤓰爾佳實倫深沉有謀能
得士心雖有微過不足以累大宰相高琪高汝礪惡其
言俄充陜州行樞密院參議官二年召為户部侍郎改
刑部兼左司諫同知集賢院改大理卿兼越王傅㝷遷
河南統軍使昌武軍節度使行六部攝同簽樞密院行
院許州改集慶軍節度使是時東方荐饑達上疏曰亳
州户舊六萬今存者無十一何以為州且今調發數倍
于舊乞量為減免是歲大水碭山下邑野無居民轉運
司方憂兵食達謾聞二縣無主稲田且萬頃收可數萬
斛即具奏朝廷大駭詔户部尚書高夔佩虎符專治其
事所獲無幾夔坐累扺罪達自念失奏因感愧發病尋
卒
王擴字充之中山永平人明昌五年進士調鄧州録事
潤色律令文字遷懷安令猾吏張執中誣敗二令擴到
官執中挈家避去改徐州觀察判官補尚書省令史除
同知徳州防禦使事被詔賑貸山東西路饑民棣州尤
甚擴輒限數外給之泰和伐宋山東盗賊起被安撫使
張萬公牒提控督捕擴行章丘道中遇一男子舉止不
常捕訊果厯城大盜也衆以為有神再遷監察御史被
詔詳讞寃獄是時凡闘殺奏決者章宗輒減死由是中
外斷獄皆以出罪為賢擴謂同輩曰生者既讞地下之
寃云何是時置三司治財擴上書曰大定間曹望之為
户部財用殷阜亦存乎人而已今三司職掌皆户部舊
式其官乃户部之舊官其吏亦户部之舊吏何愚於户
部而智於三司乎既而三司亦竟罷張煒職辦西北路
糧草者數年失亡多尚書省奏擴考按㑹煒亦舉王謙
自代王謙發其姦蠧擴按之無所假借煒舊與擴厚使
人諉擴曰君不念同舍邪擴曰既奉詔安得顧故人哉
大安中同知横海軍節度事簽河東北路按察事貞祐
二年上書陳河東守禦䇿大槩謂分軍守隘兵散而不
成軍聚之隘内軍合則勢重饋餉一塗以逸待勞以主
待客此上䇿也又曰軍校猥衆分例過優萬户一員其
費可給兵士三十人本路三從宜萬户二百餘員十羊
九牧類例可知乞以千人為一軍擇望重者一人萬户
兩明安四穆昆足以教閲約束矣豈不簡易而省費哉
又曰按察兼轉運本欲假紏劾之權以檢括錢穀邇來
軍興糧道軍府得而制之今太原代嵐三軍皆其州府
長官如令通掌資儲則弊立革按察之職舉矣又曰數
免租税科糴益繁民不為恩徒増廩給教練無法軍不
足用書奏不見省遷汴後召為户部侍郎遷南京路轉
運使太府監奏羊瘦不可供御宣宗召擴詰問擴奏曰
官無羊皆取於民今民心未安宜崇節省廷議肥瘠紛
紛非所以示聖徳也宣宗首肯之平章政事高琪閲尚
食物謂擴曰聖主焦勞萬機賴膳羞以安養臣子宜盡
心擴曰此自食監事何勞宰相高琪黙然銜之有司奪
市人衣以給往戍潼闗軍士京師大擾擴曰宰相請三
日造之高琪怒不從潼闗已破大元兵至近郊遣擴行
六部事規辦潼闗芻糧户部員外郎張好禮往商䝞過
中牟不可進高琪奏擴畏避下吏論死宣宗薄其責削
兩階杖七十張好禮削三階杖六十降為遥授隴州防
禦使行六部侍郎規辦秦鞏軍食逾月權陜西東路轉
運使行六部尚書致仕興定三年卒諡剛毅擴博學多
才梗直不容物以是不振於時云
伊喇富森東北路烏爾呼河明安人以廕補吏部令史
轉樞密院調滕州軍事判官厯甄官署直長豳王府司
馬順義軍節度副使部内世襲明安穆敦掠民婦女藏
之窟室人頗聞之無敢發其罪者富森請于節度使願
自効既跡得其所在率衆入索之得婦女四十三人穆
敦扺罪徙横海軍轉同知開逺軍節度使簽北京臨潢
按察事興中治中莫州刺史上言沿邊軍官私役軍人
邊防不治及擾動等事按察司專一體究各路宣差提
控嚴勒禁治詔尚書省行之大安初改沃州同知興中
府事富森督民繕治城郭浚濠為禦守備百姓頗怨頃
之兵果至攻其北城富森戰其北使備其西薄暮果攻
其西已有偹乃解去㝷改廣寧崇慶元年秋富森被牒
如鄰郡大兵薄城其子銅和尚率家奴拒戰廣寧賴之
以完富森還悉放奴為良終不言子之功識者多之未
幾充遼東宣撫副使歲大饑富森出沿海倉粟先賑其
民而後奏之優詔奨諭至寧元年除鞏王傅兼吏部郎
中呼沙呼作難富森稱疾不出宣宗封呼沙呼澤王百
官皆賀富森不往呼沙呼欲摭而罪之詔除富森壽州
防禦使貞祐三年遷山東西路按察轉運使是歲按察
司罷仍充轉運使久之致仕興定二年十一月庚辰宣
宗御登賢門召致仕官兵部尚書完顔富拉塔户部尚
書蕭貢刑部尚書布薩偉工部尚書鄂屯扎勒嘉翰林
學士完顔伯特轉運使富森河東北路轉運使趙重福
沁南軍節度使準鎮南軍節度使舒穆嚕仲温泰定軍
節度使李元輔中衛尉完顔諾爾布原州刺史赫舍哩
博濟賜食訪問時政得失富森上書曰為今之計惟先
招徠乣人選擇乣人舊有宿望雄辨者諭以恩信彼若
内附然後中都可復遼東可通今西北多虞而南鄙不
敢撤戍芻糧調度仰給河南賦役頻繁民力疲弊宜開
宋人講和之端撫定河朔養兵蓄鋭策之上也又曰山
東殘破羣盜滿野官軍既少且無騎兵若宋人資以糧
餉假以官爵為患愈大當選才幹官充宣差招捕以恩
賞諭使復業募其壮悍為兵亦致勝之一也又曰自承
安用兵軍中設監戰官論議之間動相矛盾不懲其失
反以為法若輩平居皆選材勇自衞一旦有急驅疲懦
出戰寧不敗事罷之為便書奏朝廷略施用焉元光元
年卒
贊曰宣宗急於求賢而使小人間之悦於直言而使邪
説亂之貞祐定興之間豈無其人哉是故直言蔽於所
惑羣材詘於見忌耳自納塔謀嘉以下可攷見焉
鄂屯忠孝字全道本名雅格懿州呼圖克明安人幼孤
事母孝中大定二十二年進士科調蒲州司候察亷遷
一官除校書郎兼太子司經三遷禮户員外郎遷翰林
待至權户部侍郎左參知政事胥持國治決河以勞進
一階除河平軍節度使兼都水監遂疏七祖佛河及王
村周平道口雞爪孫家港復開東明南陽岡馬蹄孫村
諸河忠孝常曰河之為患不免勞民復壘石為岸十餘
里民不勝其病矣改沁南軍坐前在衞州勾集妨農軍
借民錢不令償由是貧富不相假貸軍民不相安降寧
海州刺史改滑州厯同知南京留守遷定國軍節度使
復為沁南軍入為太子少保兼禮部尚書貞祐初議降
衞紹王忠孝與富察思忠附呼沙呼議語在思忠傳頃
之拜參知政事中都圍急糧運道絶詔忠孝捜括民間
積粟存兩月食用悉令輸官酬以銀鈔或僧道戒牒是
時知大興事事胥鼎計畫軍食奏許人納粟買官鼎已
籍者忠孝再括之令百姓兩輸欲為己功左諫議大夫
張行信上疏論之曰民食止存兩月而又奪之使當絶
食不獨歸咎有司而亦怨朝廷之不察也宣宗善行信
言命近臣與忠孝同審處焉謂忠孝曰國家本欲得糧
今既得矣姑從民便可也頃之信行復奏曰參政鄂屯
忠孝平生矯偽不近人情急於功名詭異要譽慘刻害
物忍而不恤勾當河防河朔居民不勝其病軍負民錢
抑不令償東海欲用呼沙呼舉朝皆曰不可忠孝獨力
薦及呼沙呼作難忠孝自謂有功詔議東海爵號忠孝
請籍没其子孫及論特黙也則云不當籍沒其偏黨不
公如此無事之時猶不容一相非才況今多故乃使此
人與政如社稷何宣宗曰朕初即位當以禮進退大臣
卿語其親知諷之求去可也行信以語右司郎中巴古
拉巴古拉以宣宗意白忠孝靦然不聽頃之遂罷為
太子太保出知濟南府事改知中山府尋薨年七十諡
惠敏
富察思忠本名烏延隆安路海蘭烏珠明安人大定二
十五年成進士調文徳漷陰主簿國子助教應奉翰林
文字太學博士累遷涿州刺史吏部郎中遷潞王傅被
詔與翰林侍讀學士張行簡封論武成王廟配等列思
忠奏曰伏見武成王廟配享諸將不以世代為先後按
唐祀典李靖李勣居吳起樂毅上聖朝太祖以二千之
衆破百萬之師太宗克宋成此帝業秦王宗翰宋王宗
望羅索古新與前代之將各以功徳間列可也思忠論
多矯飾不盡録録其頗有理者云遷大理卿兼左司諫
同修國史泰和六年平章政事布薩揆宣撫河南詔以
備禦攻守之法集百官議于尚書省廷臣尚多異議思
忠曰宋人攻圍城邑動至數千不得為小宼但當選擇
賢將宜攻宜守臨時制變無不可者上以為然頃之遷
翰林侍講學士兼左諫議大夫大理卿同修國史如故
再閲月兼知審官院正職外兼四職自思忠始宋人請
和賜銀五十兩重綵十端丁母憂起復侍講學士兼諫
議修史知審官院轉侍讀兼兵部侍郎貞祐初呼沙呼
請廢衞紹玉為庶人思忠與鄂屯忠孝阿附呼沙呼曰
竊人之財猶謂之盜況偷大位以私已乎宣宗不從頃
之遷太子太保兼侍讀修國史二年春享於太廟思忠
攝太尉醉毆禮直官御史臺劾奏降秘書監兼同修國
史頃之遷翰林學士同修國史卒
赫舍哩呼實黙上京路明安人明昌五年進士累官補
尚書省令史除中都路度支判官調河北東路都勾判
官累官翰林直學士大理卿右諫議大夫興定二年伐
宋充元帥左都監赫舍哩約赫徳參議官約赫徳至楚
州不待行省布薩安貞節制輒進兵宋人堅壁不出野
無所掠軍士疲乏餓死相望直前至江而復安貞劾奏
之約赫徳坐不奉詔約呼實黙不矯正特詔原之改同
知彰徳府事五遷吏部尚書五年拜御史大夫元光元
年兼大司農二年薨宣宗輟朝百官致奠
完顔㝢本名恩楚西南路明安人大定二十八年進士
累調河東北路提刑司知事改同知遼州軍州事召為
國史院編修官遷應奉翰林文字南京路轉運副使丁
父憂起復太府監丞改吏部員外郎大安初除知登聞
檢院累遷右司郎中翰林待制兼侍御史貞祐初議衞
紹王事語在衞紹王紀中都圍急詔於東華門置招賢
所内外士庶皆得言事或不次除官由是閭閻細民往
往衒鬻求售王守信者本一村夫敢為大言以諸葛亮
為不知兵㝢薦于朝詔署行軍都統募市井無頼為兵
教閲進退跳擲大槩似童戲其陣法大書古今相對四
字於旗上作黄布袍緇巾鑞牌各三十六事牛頭響環
六十四枚欲以怖敵而走之大率皆誕妄因與其衆出
城殺百姓之樵採者以為功賈耐兒者本岐路小説人
俚語詼嘲以取衣食製運糧車千兩是時材木甚艱所
費浩大觀者皆竊笑之草澤李棟在衞紹王時嘗事司
天監李天惠依附天文假托占卜趨走貴臣俱為司天
官棟嘗密奏曰氣貫紫微主京師兵亂幸不貫徹得不
成禍既而高琪殺呼沙呼宣宗愈益信之左諫議大夫
張行信奏曰狂子庸流猥蒙㧞擢參預機務甚無謂也
司天之官占見天象據經陳奏使人主飭已修政轉禍
為福如有天象乞令諸監官公同陳奏所見或異則各
以狀聞不宜偏聽也上召信行與㝢面訂守信事復與
近侍就決于高琪高琪言守信不可用上乃以信行之
言為然頃之㝢遷禮部侍郎改東京副留守隴州防禦
使遷安化軍節度使兼山東路統軍副使興定元年四
月詔㝢以本官權元帥左都監行元帥府事和輯苖道
潤伊喇特爾格軍事語在道潤傳十二月密州破㝢為
亂軍所殺
沃哷哈達葢州博多山明安人以蔭補官充親軍調山
陰尉縣當兵衝哈達率土豪官兵身先行陣貞祐初以
功遷本縣令縣陞為忠州哈達充刺史州被兵久耕桑
俱廢詔徙其民于太和嶺南哈達遥授同知太原府事
仍領其衆俄以本官遥授彰徳軍節度使權河東北路
宣撫副使督糧餉往代州哈達不欲行因與宣撫使完
顔伯嘉爭辨哈達恐伯嘉奏聞乃先奏伯嘉辱已御史
臺亷得其事未及奏伯嘉哈達皆改遷哈達改武寧軍
節度使數月召為勸農使久之為金安軍節度使興定
元年復為勸農使厯知河間府權元帥右都監行元帥
府事駐兵蔡息間權同簽樞密院事守河清改知歸徳
府事哈達屢守邊要無他將略雖未嘗敗北亦無大功
元光元年卒
富察伊埒圖東京明安人父烏登太子太傅致仕伊埒
圖勇健多力充䕶衞十人長調同知泰州防禦使事武
衞軍鈐轄以憂去官起復武器署令從軍兵潰被執貞
祐二年與降兵萬餘人俱脱歸遷隆安府治中賜銀百
兩重幣六端遥授信州刺史有功遷扶餘路節度使兼
同知上京留守事進三階改知隆安府事逾年充遼東
上京等路宣撫使兼左副元帥再閲月就拜尚書右丞
伊埒圖與上京行省富察烏錦爭權及賣隆安戰馬擅
造銀牌睚眦殺人已而矯稱宣召棄隆安赴京京宣宗
皆釋不問除知河南府事俄改元帥左監軍權左副元
帥充陜西行省參議官無何兼陜西路統軍使興定二
年四月改簽樞密院事權右副元帥行樞密院於鄧州
御史臺奏伊埒圖在軍中買沙覆道盗用官銀矯制收
禁書指斥鑾輿使親軍守門䕶衞押宿擬前後衞仗婢
妾效内人粧飾等數事詔吏部尚書阿布哈希卜蘇鞫
之坐是誅
贊曰讀金史至張行信論鄂屯忠孝事曰嗟乎宣宗之
不足與有為也如此夫進退宰執豈無其道也哉語其
親知諷之求去豈禮邪是故鄂屯忠孝富察思忠之黨
比赫舍哩呼實黙之疲衆完顔㝢之輕信誤國沃哷哈
達之詆訟上官於是曾不之罪失政刑矣豈小懲大誠
之道哉
　
　
　
　
　
　
　
　
　
　
　
　
　金史卷一百四
