書卷二十八
　　唐　散　騎　常　侍　姚　思　亷　撰
　列傳第二十二
　　世祖九王　　　　　高宗二十九王
　　後主十一子
世祖十三男沈皇后生廢帝始興王伯茂嚴淑媛生鄱
陽王伯山晉安王伯恭潘容華生新安王伯固劉昭華
生衡陽王伯信王充華生廬陵王伯仁張脩容生江夏
王伯義韓脩華生武陵王伯禮江貴妃生永陽王伯智
孔貴妃生桂陽王伯謀其伯固犯逆别有傳二男早卒
本書無名
始興王伯茂字鬰之世祖第二子也初高祖兄始興昭
烈王道談仕於梁世為東宫直閣將軍侯景之亂領弩
手二千援臺於城中中流矢卒紹泰二年追贈侍中使
持節都督南兖州諸軍事南兖州刺史封義興郡公諡
曰昭烈高祖受禪重贈驃騎大將軍太傅揚州牧改封
始興郡王邑二千户王生世祖及高宗高宗以梁承聖
末遷于闗右至是高祖遥以高宗襲封始興嗣王以奉
昭烈王祀永定三年六月高祖崩是月世祖入纂帝位
時高宗在周未還世祖以本宗之饗其年十月下詔曰
日者皇基肇建封樹枝戚朕親地攸在特啟大邦弟頊
嗣承門祀雖土宇開建薦饗莫由重以遭家不造閔凶
夙遘儲貳遐隔轊車未返猥以眇身膺兹景命式循龜
鼎氷谷載懐今既入奉太宗事絶藩祼始興國廟烝嘗
無主瞻言霜露感尋慟絶其徙封嗣王頊為安成王封
第二子伯茂為始興王以奉昭烈王祀賜天下為父後
者爵一級庶申罔極之情永保山河之祚舊制諸王受
封未加戎號者不置佐史於是尚書八座奏曰夫增崇
徽號飾表車服所以闡彰厥徳下變民望第二皇子新
除始興王伯茂體自尊極神姿明頴玉暎觿辰蘭芬綺
嵗清暉羙譽日茂月升道鬰平河聲超衮植皇情追感
聖性大深以本宗闕緒纂承藩嗣雖珪社是膺而戎章
未襲豈所以光崇睿哲寵樹皇枝臣等參議宜加寜逺
將軍置佐史詔曰可尋除使持節都督南琅邪彭城二
郡諸軍事彭城太守天嘉二年進號宣惠將軍揚州刺
史伯茂性聰明好學謙恭下士又以太子母弟世祖深
愛重之是時征北軍人於丹徒盗發晉郗曇墓大獲晉
右將軍王羲之書及諸名賢遺跡事覺其書並没縣官
藏于祕府世祖以伯茂好古多以賜之由是伯茂大工
草𨽻甚得右軍之法三年除鎮東將軍開府儀同三司
東揚州刺史廢帝即位時伯茂在都劉師知等矯詔出
高宗也伯茂勸成之師知等誅後高宗恐伯茂扇動朝
廷光大元年乃進號中衞將軍令入居禁中專與廢帝
遊處是時四海之望咸歸高宗伯茂深不平日夕憤怨
數肆惡言高宗以其無能不以為意及建安人蔣裕與
韓子高等謀反伯茂並隂豫其事二年十一月皇太后
令黜廢帝為臨海王其日又下令曰伯茂輕薄爰自弱
齡辜負嚴訓彌肆凶狡常以次居介弟宜秉國權不涯
年徳逾逞狂躁圗為禍亂扇動宫闈要招麤險觖望臺
閣嗣君喪道由此亂階是諸凶徳咸作謀主允宜罄彼
司甸刑斯剭人言念皇支尚懷悲懣可特降為温麻侯
宜加禁止别遣就第不意如此言増泫歎時六門之外
有别館以為諸王冠婚之所名為婚第至是命伯茂出
居之於路遇盗殞于車中時年十八
鄱陽王伯山字静之世祖第三子也偉容儀舉止閑雅
喜愠不形於色世祖深器之初高祖時天下草創諸王
受封儀注多闕及伯山受封世祖欲重其事天嘉元年
七月丙辰尚書八座奏曰臣聞本枝惟允宗周之業以
𢎞磐石既建皇漢之基斯逺故能恊宣五運規範百王
式固靈根克隆卜世第三皇子伯山發睿徳於齠年表
岐姿於丱日光昭丹掖暉映青闈而玉圭未秉金錫靡
駕豈所以敦序維翰建樹藩戚臣等參議宜封鄱陽郡
王詔曰可乃遣散騎常侍度支尚書蕭睿持節兼太宰
告于太廟又遣五兵尚書王質持節兼太宰告于大社
其年十月上臨軒䇿命之曰於戲夫建樹藩屏翼獎王
室欽若前典咸必由之惟爾夙挺珪璋生知孝敬令徳
茂親僉譽所集啟建大邦寔惟倫序是用敬遵民瞻錫
此圭瑞徃欽哉其勉樹聲業永保宗社可不慎歟策訖
敕令王公已下並醼於王第仍授東中郎將吳郡太守
六年為縁江都督平北將軍南徐州刺史天康元年進
號鎮北將軍高宗輔政不欲令伯山處邊光大元年徙
為鎮東將軍東揚州刺史太建元年徴為中衛將軍中
領軍六年又為征北將軍南徐州刺史尋為征南將軍
江州刺史十一年入為護軍將軍加開府儀同三司仍
給鼓吹幷扶後主即位進號中權大將軍至徳四年出
為持節都督東揚豐二州諸軍事東揚州刺史加侍中
餘並如故禎明元年丁所生母憂去職明年起為鎮衛
大將軍開府儀同三司給班劒十人三年正月薨時年
四十伯山性寛厚羙風儀又於諸王最長後主深敬重
之每朝廷有冠婚饗醼之事恒使伯山為主及丁所生
母憂居喪以孝聞後主嘗幸吏部尚書蔡徴宅因徃弔
之伯山號慟殆絶因起為鎮衞將軍仍謂羣臣曰鄱陽
王至性可嘉又是西第之長豫章已兼司空其亦須遷
太尉未及發詔而伯山薨尋值陳亡遂無贈諡長子君
範太建中拜鄱陽國世子尋為貞威將軍晉陵太守未
襲爵而隋師至是時宗室王侯在都者百餘人後主恐
其為變乃並召入令屯朝堂使豫章王叔英總督之而
又隂為之備及六軍敗績相率出降因從後主入闗至
長安隋文帝並配于隴右及河西諸州各給田業以處
之初君範與尚書僕射江總友善至是總贈君範書五
言詩以叙他鄉離别之意辭甚酸切當世文士咸諷誦
之大業二年隋煬帝以後主第六女女婤為貴人絶愛
幸因召陳氏子弟盡還京師随才叙用由是並為守宰
遍於天下其年君範為温令
晉安王伯恭字肅之世祖第六子也天嘉六年立為晉
安王尋為平東將軍吳郡太守置佐史時伯恭年十餘
嵗便留心政事官曹治理太建元年入為安前將軍中
護軍遷中領軍尋為中衞將軍揚州刺史以公事免四
年起為安左將軍尋為鎮右將軍特進給扶六年出為
安南將軍南豫州刺史九年入為安前將軍祠部尚書
十一年進號軍師將軍尚書右僕射十二年遷僕射十
三年遷左僕射十四年出為安南將軍湘州刺史未拜
至徳元年為侍中中衞將軍光禄大夫丁所生母憂去
職禎明元年起為中衞將軍右光禄大夫置佐史扶並
如故三年入闗隋大業初為成州刺史太常卿
衡陽王伯信字孚之世祖第七子也天嘉元年衡陽獻
王昌自周還朝於道薨其年世祖立伯信為衡陽王奉
獻王祀尋為宣惠將軍丹陽尹置佐史太建四年為中
護軍六年為宣毅將軍揚州刺史尋加侍中散騎常侍
十一年進號鎮前將軍太子詹事餘並如故禎明元年
出為鎮南將軍西衡州刺史三年隋軍濟江與臨汝侯
方慶並為西衡州刺史王勇所害事在方慶傳
廬陵王伯仁字夀之世祖第八子也天嘉六年立為廬
陵王太建初為輕車將軍置佐史七年遷冠軍將軍中
領軍尋為平北將軍南徐州刺史十二年為翊左將軍
中領軍禎明元年加侍中國子祭酒領太子中庶子三
年入闗卒于長安長子番先封湘濵侯隋大業中為資
陽令
江夏王伯義字堅之世祖第九子也天嘉六年立為江
夏王太建初為宣惠將軍東揚州刺史置佐史尋為宣
毅將軍持節散騎常侍都督合霍二州諸軍事合州刺
史十四年徴為侍中忠武將軍金紫光禄大夫禎明三
年入闗遷于瓜州於道卒長子元基先封湘潭侯隋大
業中為榖熟縣令
武陵王伯禮字用之世祖第十子也天嘉六年立為武
陵王太建初為雲旗將軍持節都督吳興諸軍事吳興
太守在郡恣行暴掠驅錄民下逼奪財貨前後委積百
姓患之太建九年為有司所劾上曰王年少未逹治道
皆由佐史不能匡弼所致特降軍號後若更犯必致之
以法有司不言與同罪十一年春被代徴還伯禮遂遷
延不發其年十月散騎常侍御史中丞徐君􁀙奏曰臣
聞車屨不俟君命之通規夙夜匪懈臣子之恒節謹案
雲旗將軍持節都督吳興諸軍事吳興太守武陵王伯
禮昔擅英猷久馳令問惟良寄重枌鄉是屬聖上愛育
黔黎留情政本共化求瘼早赴皇心遂復稽緩歸驂取
移凉燠遲回去鷁空淹載路淑慎未彰違惰斯在繩愆
檢迹以為懲戒臣等參議以見事免伯禮所居官以王
還第謹以白簡奏聞詔曰可禎明三年入闗隋大業中
為散騎侍郎臨洮太守
永陽王伯智字䇿之世祖第十二子也少敦厚有器局
博渉經史太建中立為永陽王尋為侍中加明威將軍
置佐史尋加散騎常侍累遷尚書左僕射出為使持節
都督東揚豐二州諸軍事平東將軍領會稽内史至徳
二年入為侍中翊左將軍加特進禎明三年入闗隋大
業中為岐州司馬遷國子司業
桂陽王伯謀字深之世祖第十二子也太建中立為桂
陽王七年為明威將軍置佐史尋為信威將軍丹陽尹
十年加侍中出為持節都督吳興諸軍事東中郎將吳
興太守十一年加散騎常侍至徳元年薨子酆嗣大業
中為番禾令
高宗四十二男柳皇后生後主彭貴人生始興王叔陵
曹淑華生豫章王叔英何淑儀生長沙王叔堅宜都王
叔明魏昭容生建安王叔卿錢貴妃生河東王叔獻劉
昭儀生新蔡王叔齊𡊮昭容生晉熈王叔文義陽王叔
達新㑹王叔坦王姬生淮南王叔彪巴山王叔䧺吳姬
生始興王叔重徐姬生尋陽王叔儼淳于姬生岳陽王
叔慎王修華生武昌王叔虞韋修容生湘東王叔平施
姬生臨賀王叔敖沅陵王叔興曽姬生陽山王叔宣楊
姬生西陽王叔穆申婕妤生南安王叔儉南郡王叔澄
岳山王叔韶太原王叔匡袁姬生新興王叔純吳姬生
巴東王叔謨劉姬生臨海王叔顯秦姬生新寧王叔隆
新昌王叔榮其皇子叔叡叔忠叔𢎞叔毅叔訓叔武叔
處叔封等八人並未及封叔陵犯逆别有𫝊三子早卒
本書無名
豫章王叔英字子烈高宗第三子也少寛厚仁愛天嘉
元年封建安侯太建元年改封豫章王仍為宣惠將軍
都督東揚州諸軍事東揚州刺史五年進為平北將軍
南豫州刺史十一年為鎮前將軍江州刺史後主即位
進號征南將軍尋加開府儀同三司中衞大將軍餘並
如故四年進號驃騎大將軍禎明元年給鼓吹一部班
劒十人其年遷司空三年隋師濟江叔英知石頭軍戍
事尋令入屯朝堂及六軍敗績降于隋將韓擒虎其年
入闗隋大業中為涪陵太守長子𢎞至徳元年拜豫章
國世子
長沙王叔堅字子成高宗第四子也母本吳中酒家𨽻
高宗微時嘗往飲遂與通及貴召拜淑儀叔堅少傑黠
凶虐使酒尤好數術卜筮祝禁鎔金琢玉並究其妙天
嘉中封豐城侯太建元年立為長沙王仍為東中郎將
吳郡太守四年為宣毅將軍江州刺史置佐史七年進
號雲麾將軍郢州刺史未拜轉為平越中郎將廣州刺
史尋為平北將軍合州刺史八年復為平西將軍郢州
刺史十一年入為翊左將軍丹陽尹初叔堅與始興王
叔陵並招聚賔客各争權寵甚不平每朝㑹鹵簿不肯
為先後必分道而趨左右或争道而鬬至有死者及高
宗弗豫叔堅叔陵等並從後主侍疾叔陵隂有異志乃
命典藥吏曰切藥刀甚鈍可礪之及高宗崩倉卒之際
又命其左右於外取劒左右弗悟乃取朝服所佩木劒
以進叔陵怒叔堅在側聞之疑有變伺其所為及翌日
小歛叔陵袖剉藥刀趨進斫後主中項後主悶絶于地
皇太后與後主乳母樂安君吳氏俱以身捍之獲免叔
堅自後扼叔陵擒之并奪其刀將殺之問後主曰即盡
之為待也後主不能應叔陵舊多力須臾自奮得脱出
雲龍門入于東府城召左右斷青溪橋道放東城囚以
充戰士又遣人往新林追其所部兵馬仍自披甲着白
布帽登城西門招募百姓是時衆軍並緣江防守臺内
空虚叔堅乃白太后使太子舍人司馬申以後主令召
蕭摩訶令討之即日擒其將戴温譚騏驎等送臺斬于
尚書閣下持其首狥于東城叔陵恇擾不知所為乃盡
殺其妻妾率左右數百人走趨新林摩訶追之斬于丹
陽郡餘黨悉擒其年以功進號驃騎將軍開府儀同三
司揚州刺史尋遷司空將軍刺史如故是時後主患創
不能視事政無大小悉委叔堅决之於是勢傾朝廷叔
堅因肆驕縱事多不法後主由是疎而忌之孔範管斌
施文慶之徒並東宫舊臣日夜隂持其短至徳元年乃
詔令即本號用三司之儀出為江州刺史未發尋有詔
又以為驃騎將軍重為司空實欲去其權勢叔堅不自
安稍怨望乃為左道厭魅以求福助刻木為偶人衣以
道士之服施機闗能拜跪晝夜于日月下醮之祝詛於
上其年冬有人上書告其事案驗並實後主召叔堅囚
于西省將殺之其夜令近侍宣敕數之以罪叔堅對曰
臣之本心非有他故但欲求親媚耳臣既犯天憲罪當
萬死臣死之日必見叔陵願宣明詔責於九泉之下後
主感其前功乃赦之特免所居官以王還第尋起為侍
中鎮左將軍二年又給鼓吹油幢車三年出為征西將
軍荆州刺史四年進號中軍大將軍開府儀同三司禎
明二年秩滿還都三年入闗遷于瓜州更名叔賢叔賢
素貴不知家人生産至是與妃沈氏酣酒以傭保為事
隋大業中為遂寧郡太守
建安王叔卿字子弼高宗第五子也性質直有材器容
貌甚偉太建四年立為建安王授東中郎將東揚州刺
史七年為雲麾將軍郢州刺史置佐史九年進號平南
將軍湘州刺史後主即位進號安南將軍又為侍中鎮
右將軍中書令遷中書監禎明三年入闗隋大業中為
都官郎上黨通守
宜都王叔明字子昭高宗第六子也儀容美麗舉止和
弱狀似婦人太建五年立為宜都王尋授宣惠將軍置
佐史七年授東中郎將東揚州刺史尋為輕車將軍衞
尉卿十三年出為使持節雲麾將軍南徐州刺史又為
侍中翌右將軍至徳四年進號安右將軍禎明三年入
闗隋大業中為鴻臚少卿
河東王叔獻字子恭高宗第九子也性㳟謹聪敏好學
太建五年立為河東王七年授宣毅將軍置佐史尋為
散騎常侍軍師將軍都督南徐州諸軍事南徐州刺史
十二年薨年十三贈侍中中撫將軍司空諡曰康簡子
孝寛嗣孝寛以至徳元年襲爵河東王禎明三年入闗
隋大業中為汶城令
新蔡王叔齊字子肅高宗第十一子也風彩明贍博渉
經史善屬文太建七年立為新蔡王尋為智武將軍置
佐史出為東中郎將東揚州刺史至徳二年入為侍中
將軍佐史如故禎明元年除國子祭酒侍中將軍佐史
如故三年入闗隋大業中為尚書主客郎
晉熙王叔文字子才高宗第十二子也性輕險好虚譽
頗渉書史太建七年立為晉熙王尋為侍中散騎常侍
宣惠將軍置佐史進號輕車將軍揚州刺史至徳元年
授持節都督江州諸軍事江州刺史二年遷信威將軍
督湘衡武桂四州諸軍事湘州刺史禎明二年秩滿徴
為侍中宣毅將軍佐史如故未還而隋軍渡江破臺城
隋漢東道行軍元帥秦王至于漢口時叔文自湘州還
朝至巴州乃率巴州刺史畢寳等請降致書於秦王曰
竊以天無二日晦明之序不差土無二王尊卑之位乃
别今車書混壹文軌大同敢披丹欵申其屈膝秦王得
書因遣行軍吏部柳莊與元帥府僚屬等往巴州迎勞
叔文叔文於是與畢寳荆州刺史陳紀及文武将吏赴
于漢口秦王並厚待之置于賔館隋開皇九年三月衆
軍凱旋文帝親幸温湯勞之叔文與陳紀周羅㬋荀法
尚等并諸降人見于路次數日叔文從後主及諸王侯
将相并乘輿服御天文圗籍等並以次行列仍以鐵騎
圍之隨晉王秦王等獻凱而入列于廟庭明日隋文帝
坐于廣陽門觀叔文又從後主至朝堂南文帝使内史
令李徳林宣㫖責其君臣不能相弼以致喪亡後主與
其羣臣並慙懼拜伏莫能仰視叔文獨欣然而有自得
之志旬有六日乃上表曰昔在巴州已先送欵乞知此
情望異常例文帝雖嫌其不忠而方欲懐柔江表乃授
開府拜宜州刺史
淮南王叔彪字子華高宗第十三子也少聪慧善屬文
太建八年立為淮南王尋位侍中仁威將軍置佐史禎
明三年入闗卒于長安
始興王叔重字子厚高宗第十四子也性質朴無伎藝
高宗崩始興王叔陵為逆誅死其年立叔重為始興王
以奉昭烈王後至徳元年為仁威將軍揚州刺史置佐
史二年加使持節都督江州諸軍事江州刺史禎明三
年入闗隋大業中為太府少卿卒
尋陽王叔儼字子思高宗第十五子也性凝重舉止方
正後主即位立為尋陽王至徳元年為侍中仁武將軍
置佐史禎明三年入闗尋卒
岳陽王叔慎字子敬高宗第十六子也少聪敏十歳能
屬文太建十四年立為岳陽王時年十一至徳四年拜
侍中智武將軍丹陽尹是時後主尤愛文章叔慎與衡
陽王伯信新蔡王叔齊等日夕陪侍每應詔賦詩恒被
嗟賞禎明元年出為使持節都督湘衡桂武四州諸軍
事智武將軍湘州刺史三年隋師濟江破臺城前刺史
晉熙王叔文還至巴州與巴州刺史畢寳荆州刺史陳
紀並降隋行軍元帥清河公楊素兵下荆門别遣其將
龐暉將兵畧地南至湘州城内將士莫有固志剋日請
降叔慎乃置酒㑹文武僚吏酒酣叔慎歎曰君臣之義
盡於此乎長史謝基伏而流涕湘州助防遂興侯正理
在坐乃起曰主辱臣死諸君獨非陳國之臣乎今天下
有難實是致命之秋也縱其無成猶見臣節青門之外
有死不能今日之機不可猶豫後應者斬衆咸許諾乃
刑牲結盟仍遣人詐奉降書於龎暉暉信之克期而入
叔慎伏甲待之暉令數百人屯于城門自將左右數十
人入于廳事俄而伏兵發縛暉以狥盡擒其黨皆斬之
叔慎坐于射堂招合士衆數日之中兵至五千人衡陽
太守樊通武州刺史鄔居業皆請赴難未至隋遣中牟
公薛胄為湘州刺史聞龐暉死乃益請兵隋又遣行軍
縂管薛仁恩救之未至薛胄兵次鵝羊山叔慎遣正理
及樊通等拒之因大合戰自旦至于日昃隋軍迭息迭
戰而正理兵少不敵於是大敗胄乘勝入城生擒叔慎
是時鄔居業率其衆自武州來赴出横橋江聞叔慎敗
績乃頓于新康口隋縂管劉仁恩兵亦至横橋據水置
營相持信宿因合戰居業又敗仁恩虜叔慎正理居業
及其黨與十餘人秦王斬之于漢口叔慎時年十八
義陽王叔逹字子聪高宗第十七子也太建十四年立
為義陽王尋拜仁武將軍置佐史禎明元年除丹陽尹
三年入闗隋大業中為内史至絳郡通守
巴山王叔雄字子猛高宗第十八子也太建十四年立
為巴山王禎明三年入闗卒于長安
武昌王叔虞字子安高宗第十九子也太建十四年立
為武昌王尋為壯武將軍置佐史禎明三年入闗隋大
業中為高苑令
湘東王叔平字子康高宗第二十子也至徳元年立為
湘東王禎明三年入闗隋大業中為湖蘇令
臨賀王叔敖字子仁高宗第二十一子也至徳元年立
為臨賀王尋為仁武將軍置佐史禎明三年入闗隋大
業初拜儀同三司
陽山王叔宣字子通高宗第二十二子也至徳元年立
為陽山王禎明三年入闗隋大業中為涇城令
西陽王叔穆字子和高宗第二十三子也至徳元年立
為西陽王禎明三年入闗卒于長安
南安王叔儉字子約高宗第二十四子也至徳元年立
為南安王禎明三年入闗卒于長安
南郡王叔澄字子泉高宗第二十五子也至徳元年立
為南郡王禎明三年入闗隋大業中為靈武令
沅陵王叔興字子推高宗第二十六子也至徳元年立
為沅陵王禎明三年入闗隋大業中為給事郎
岳山王叔韶字子欽高宗第二十七子也至徳元年立
為岳山王尋為智武將軍置佐史四年除丹陽尹禎明
三年入闗卒于長安
新興王叔純字子共高宗第二十八子也至徳元年立
為新興王禎明三年入闗隋大業中為河北令
巴東王叔謨字子軌高宗第二十九子也至徳四年立
為巴東王禎明三年入闗隋大業中為汧陽令
臨海王叔顯字子明高宗第三十子也至徳四年立為
臨海王禎明三年入闗隋大業中為鶉觚令
新㑹王叔坦字子開高宗第三十一子也至徳四年立
為新㑹王禎明三年入闗隋大業中為渉令
新寧王叔隆字子逺高宗第三十二子也至徳四年立
為新寧王禎明三年入闗卒于長安
新昌王叔榮字子徹高宗第三十三子也禎明二年立
為新昌王三年入闗隋大業中為内黄令
太原王叔匡字子佐高宗第三十四子也禎明二年立
為太原王三年入闗隋大業中為夀光令
後主二十二男張貴妃生皇太子深㑹稽王莊孫姬生
吳興王𦙍高昭儀生南平王嶷呂淑媛生永嘉王彦邵
陵王兢龔貴嬪生南海王䖍錢塘王恬張淑華生信義
王祗徐淑儀生東陽王恮孔貴人生吳郡王蕃其皇子
總觀明綱綂沖洽縚綽威辯十一人並未及封
皇太子深字承源後主第四子也少聪慧有志操容止
儼然雖左右近侍未嘗見其喜愠以母張貴妃故特為
後主所愛至徳元年封始安王邑二千戸尋為軍師將
軍揚州刺史置佐史禎明二年皇太子𦙍廢後主乃立
深為皇太子三年隋師濟江六軍敗績隋將韓擒虎自
南掖門入百僚逃散深時年十餘嵗閉閤而坐舍人孔
伯魚侍焉隋軍排閤而入深使宣令勞之曰軍旅在途
不乃勞也軍人咸敬焉其年入闗隋大業中為枹罕太
守
吳興王𦙍字承業後主長子也太建五年二月乙丑生
于東宫母孫姬因産卒沈皇后哀而養之以為己子時
後主年長未有𦙍嗣高宗因命以為嫡孫其日下詔曰
皇孫初誕國祚方熙思與羣臣共同斯慶内外文武賜
帛各有差為父後者賜爵一級十年封為永康公後主
即位立為皇太子𦙍性聪敏好學執經肄業終日不倦
博通大義兼善屬文至徳二年躬出太學講孝經講畢
又釋奠於先聖先師其日設金石之樂於太學王公卿
士及太學生並預宴是時張貴妃孔貴嬪並愛幸沈皇
后無寵而近侍左右數於東宫往來太子亦數使人至
后所後主疑其怨望甚惡之而張孔二貴妃又日夜構
成后及太子之短孔範之徒又於外合成其事禎明二
年廢為吳興王仍加侍中中衞將軍三年入闗卒于長
安
南平王嶷字承嶽後主第二子也方正有器局年數嵗
風采舉動有若成人至徳元年立為南平王尋除信武
將軍南琅邪彭城二郡太守置佐史遷揚州刺史進號
鎮南將軍尋為使持節都督郢荆湘三州諸軍事征西
將軍郢州刺史未行而隋軍濟江禎明三年入闗卒于
長安
永嘉王彦字承懿後主第三子也至徳元年立為永嘉
王尋為忠武將軍南徐州刺史進號安南將軍授散騎
常侍使持節都督江巴東衡三州諸軍事平南將軍江
州刺史未行隋師濟江禎朋三年入闗隋大業中為襄
武令
南海王䖍字承恪後主第五子也至徳元年立為南海
王尋為武毅將軍置佐史進號軍師將軍禎明二年出
為平北將軍南徐州刺史三年入闗隋大業中為涿令
信義王祗字承敬後主第六子也至徳元年立為信義
王尋為壮武將軍置佐史授使持節都督智武將軍琅
邪彭城二郡太守禎明三年入闗隋大業中為通議郎
邵陵王兢字承檢後主第七子也禎明元年立為邵陵
王邑一千戸尋為仁武將軍置佐史三年入闗隋大業
中為國子監丞
㑹稽王莊字承肅後主第八子也容貎最陋性嚴酷數
嵗左右有不如意輒剟刺其面或加燒爇以母張貴妃
有寵後主甚愛之至徳四年立為㑹稽王尋為翊前將
軍置佐史除使持節都督揚州諸軍事揚州刺史禎明
三年入闗隋大業中為昌隆令
東陽王恮字承厚後主第九子也禎明二年立為東陽
王邑一千户未拜三年入闗隋大業中為通議郎
吳郡王蕃字承廣後主第十子也禎明二年封吳郡王
三年入闗隋大業中為任城令
錢塘王恬字承惔後主第十一子也禎明二年立為錢
塘王邑一千户三年入闗卒于長安
江左自西晉相承諸王開國並以户數相差為大小三
品大國置上中下三將軍又置司馬一人次國置中下
二將軍小國置將軍一人餘官亦准此為差高祖受命
自永定訖于禎明唯衡陽王昌特加殊寵至五千戸其
餘大國不過二千户小國即千户而舊史殘缺不能别
知其國户數故綴其遺事附于此
史臣曰世祖高宗後主並建藩屏以樹懿親固乃本根
隆斯磐石鄱陽王伯山有風采徳器亦一代令藩矣岳
陽王叔慎屬社稷傾危情哀家國竭誠赴敵志不圗生
嗚呼古之忠烈致命斯之謂也
　
　
　
　陳書卷二十八
　陳書卷二十八考證
始興王伯茂𫝊時高宗在周未還○宗監本誤祖今從
　本紀改正
　
　
　
　
　
　
　
　
　
　
　
　
　陳書卷二十八考證
