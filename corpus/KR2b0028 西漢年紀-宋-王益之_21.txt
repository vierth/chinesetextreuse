
　西漢年紀卷十九　　　　宋　王益之　撰
　　宣帝
孝宣皇帝戾太子孫也巫蠱事起坐收繫郡邸獄(漢舊/儀郡)
(邸獄治天下郡國/上計者屬大鴻臚)時丙吉為廷尉監詔治巫蠱郡邸獄
吉擇謹厚女徒復作淮陽郭徵卿令保飬曽孫因遭大
赦吉廼載曽孫送祖母史良娣家後有詔掖庭飬視時
掖庭令張賀哀曽孫奉飬甚謹既壮為取暴室嗇夫許
廣漢女曽孫因依倚廣漢兄弟及祖母家史氏(本紀李/竒曰復)
(作女徒也謂輕罪男子守邉一嵗女子輭弱不任守令/復令作於官亦一嵗故謂之復作徒也  考異曰本紀)
(作趙徴卿今從丙吉傳作郭字封按原本無因遭大赦/以下事義未了且無以為後文  許廣漢等事張本當)
(是脱落/今補入)元平元年六月癸巳大将軍霍光奏昌邑王滛
亂請廢(按原本無元平元年以下文/義不相屬今從本紀補入)秋七月光等議定
以聞皇太后詔即皇帝位八月己巳丞相敞薨(本紀月/按八)
(以下原脫/今補入)九月戊戌御史大夫蔡義為丞相(百官/表)封陽
平侯義時年八十餘短小無鬚眉貌似老嫗行步俛僂
(力主/反)常兩吏扶夾廼能行時大将軍光秉政議者或言
光置宰相不選賢茍用可顓制者光聞之謂侍中左右
及官屬曰以為人主師當為宰相何謂云云此語不可
使天下聞也(蔡義傳鑑考異曰百官表作戊戌荀紀作/戊寅通  從荀紀按長歴是年八月乙丑)
(朔戊寅乃八月十四九月却有/戊戍當是荀紀誤今從百官表)左馮翊田廣明為御史
大夫(百官/表)大将軍光條奏羣臣諌昌邑王皆超遷光禄
大夫夏侯勝為長信少府賜爵闗内侯御史中丞于定
國為光禄大夫平尚書事太僕丞張敞為豫州刺史光
以為羣臣奏事東宫太后省政宜知經術白令勝用尚
書授太后十一月壬子立皇后許氏(本紀母按四年載/霍后  顯使淳于)
(衍隂殺許后而不書許后之立/前後文義未安今從本紀増入)皇太后歸長樂宫長樂
宫初置屯衛(本紀太考異曰通鑑據外戚傳遂於此上/書尊  后為太皇太后按本紀不書後云)
(皇太后歸長樂宫使帝即位之初已尊為太皇太后不/應尚以皇太后為稱也又元帝紀元帝即位尊皇太后)
(為太皇太后釋者以為上官后是昭后至元帝初方為/太皇太后在宣帝時固未嘗舉此典也外戚傳誤以元)
(帝為宣帝劉氏已辨之矣通鑑既於宣帝即位初書尊/皇太后為太皇太后於元帝即位初又書尊皇太后為)
(太皇太后殊為乖誤/今於宣紀削去此語)
本始元年春正月募郡國吏民訾百萬以上徙平陵(本/紀)
詔有司論定策功以大司馬大将軍光功徳過太尉周
勃車騎将軍安世故丞相楊敞功比丞相陳平前将軍
韓増丞相蔡義功比潁隂侯灌嬰太僕杜延年功比朱
虚侯劉章後将軍趙充國大司農田延年少府史樂成
功比典客劉掲(杜延/年傳)廼詔曰夫褒有徳賞元功古今通
誼也大司馬大将軍博陸侯光宿衛忠正宣徳明恩守
節秉誼以安宗廟其以河北東武陽益封光萬七千户
與故所食凡二萬户(霍光/傳)車騎将軍光禄勲富平侯安
世功次大将軍益封萬六百户(安世/傳)六月詔曰故皇太
子在湖未有號諡嵗時祠其議諡置園邑有司奏請禮
為人後者為之子也故降其父母不得祭尊祖之義也
陛下為孝昭帝後承祖宗之祀制禮不踰閑謹行視孝
昭帝所為故皇太子起位在湖史良娣冡在博望苑北
親史皇孫位在廣明郭北諡法曰諡者行之迹也愚以
為親諡宜曰悼母曰悼后比諸侯王園置奉邑三百家
(考異曰戾太子傳作悼皇荀紀作悼考按有司所請之/辭謂禮為人後者為之子也故降其父母不得祭陛下)
(為孝昭帝後又曰親宜比諸侯王以此攷之稱皇考與/上下文殊不協通鑑削去皇考兩字深有意義今從之)
故皇太子諡曰戾置奉邑二百家史良娣曰戾夫人置
守冡三十家園置長丞周衛奉守如法以湖閿(許宻/反)鄉
邪里聚為戾園長安白亭東為戾后園廣明成鄉為悼
園皆改葬焉(戾太/子傳)侍御史嚴延年劾大司農田延年持
兵干屬(之欲/反)車大司農自訟不干屬車事下御史中丞
譴責延年何以不移書宫殿門禁止大司農而令得出
入宫於是覆劾延年闌内罪人法至死延年亡命(嚴延/年傳)
(殺考異曰按本紀本始二年春田延年坐盗増僦直自/  干屬車事不知其時傳謂在劾霍光後今載于田延)
(年死前一/年之末)
本始二年春以水衡錢為平陵徙民起第宅(本紀應劭/曰水衡與)
(少府皆天子私藏縣官公作當仰給司/農今出水衡錢言宣帝即位為異政也)夏五月詔議孝
武廟樂有司請加尊號六月庚午尊孝武廟為世宗(按/原)
(本無詔議孝武廟樂以下至此考宣紀五月議廟樂/六月尊為世宗乃始告祠當是原本脱誤今増入)告
祠世宗廟日有白鶴集後庭以立世宗廟告祠孝昭寢
有鴈五色集殿前西河築世宗廟神光興于殿旁有鳥
如白鶴前赤後青神光又興于房中如燭状廣川國世
宗廟殿上有鐘音門户大開夜有光殿上盡明上廼下
詔赦天下時霍光輔政上共(讀曰/恭)已南面非宗廟之祀
不出(郊祀/志)􁅪亥夕辰星與翼出蚤其後熒惑守房之鉤
鈐(天文/志)是嵗博士東海后倉為少府(百官/表)倉事同郡孟
卿説禮數萬言號曰后氏曲臺記授沛聞人通漢梁戴
徳戴聖沛慶普(儒林/傳)
本始三年春正月癸亥皇后許氏崩(本紀后按原本不/書許  之崩與下)
(文立霍后節不相照/應今從本紀増入)烏孫昆彌自将五萬餘騎與校尉
常恵從西方入至右谷(音/鹿)蠡(音/黎)庭獲單于父行及嫂居
次名王犂汙都尉千長騎将以下三萬九千餘級得馬
牛羊驢驘橐駞七十餘萬頭烏孫皆自取鹵獲恵從吏
卒十餘人隨昆彌還封恵長羅侯(烏孫傳萬考異曰烏/孫傳三  九千餘級)
(作四萬級今從匈奴及常恵傳又常恵傳七十餘萬頭/作六十餘萬頭今從烏孫匈奴傳  按宣紀及匈奴烏)
(孫二傳本始二年匈奴西伐烏孫烏孫昆彌及公主上/書求救漢兵大發十五萬騎五将軍分道並出校尉常)
(恵持節䕶烏孫兵咸擊匃奴三年春師發長安夏五月/軍罷校尉常恵将烏孫兵入匃奴右地大克獲此本首)
(尾不具疑/有脱落)六月己丑丞相陽平節侯蔡義薨(本紀義傳/  考異曰)
(荀紀作乙丑/誤今從漢書)甲辰長信少府韋賢為丞相(百官/表)封扶陽
侯時賢七十餘以先帝師甚見尊重(韋賢/傳)大司農魏相
為御史大夫(百官/表)
本始四年春正月詔曰盖聞農者興徳之本也今嵗不
登已遣使者振貸因乏其令太官損膳省宰(漢儀注太/宰令屠者)
(七十二人/宰二百人)樂府減樂人使歸就農業丞相以下至都官
令丞上書入榖輸長安倉助貸貧民民以車船載榖入
闗者得毋用傳(張戀反/本紀)三月乙邜立皇后霍氏賜丞相
以下至郎吏從官金錢帛各有差赦天下(本/紀)后光女也
(荀/紀)母顯既使淳于衍隂殺許后因為(于偽/反)成君衣補治
入宫具勸光内之果立為皇后初許后起微賤登至尊
日淺從官車服甚節儉五日一朝皇太后於長樂宫親
奉案上食以婦道共飬及霍后立亦修許后故事而皇
太后親霍后之姊子故常竦體敬而禮之皇后轝駕侍
從甚盛賞賜官屬以千萬計與許后時縣絶矣上亦寵
之顓房燕(外戚/傳)秋七月甲辰辰星在翼月犯之是日熒
惑入輿鬼天質(天文/志)
地節元年春正月戊午乙夜月食熒惑(天文/志)有星孛于
西方去太白二丈所(本紀五/行志)夏六月戊戌甲夜客星又
居左右角間東南指長可二尺色白(天文/志)丙寅客星見
貫索東北南行至七月癸酉夜入天市芒炎東南指其
色白(天文/志)是嵗光禄大夫水衡都尉于定國為廷尉(百/官)
(表/)定國乃迎師學春秋身執經北面備弟子禮為人謙
恭尤重經術士雖卑賤徒步徃過定國皆與鈞禮恩敬
甚備學士咸稱焉(按原本脱雖卑賤以下二/十二字今從定國傳補入)其决疑平
法務在哀鰥寡罪疑從輕加審慎之心朝廷稱之曰張
釋之為廷尉天下無寃民于定國為廷尉民自以不寃
(定國傳六考異曰刑法志謂上感路温舒之言為置廷/尉平秩  百石於是選于定國為廷尉按本紀地節三)
(年置廷尉平百官表于定國為廷尉在地/節元年如此則志誤明矣今從百官表)
地節二年春大司馬大将軍霍光病篤車駕自臨問光
病上為之涕泣光上書謝恩曰臣兄驃騎将軍去病從
軍有功病死賜諡景桓侯絶無後臣願以所封東武陽
邑三千五百户分與兄孫奉車都尉山為列侯奉去病
祀事下丞相御史即日拜光子禹為右将軍三月庚午
光薨諡曰宣成侯(光傳史記補表傳考異曰荀紀書于/光薨之後按光  光上書謝恩曰願)
(分國邑封兄孫奉車都尉山為列侯奉去病祀事下丞/相御史即日拜光子禹為右将軍光薨以此攷之禹之)
(拜将軍在光未死之/前明矣今從本傳)御史大夫魏相上疏曰聖主褒有
徳以懐萬方顯有功以勸百僚是以朝廷尊榮天下鄉
(讀曰/嚮)風國家承祖宗之業制諸侯之重新失大将軍宜
宣章盛徳以示天下顯明功臣以填(竹刃/反)藩國毋空大
位以塞爭權所以安社稷絶未萌也車騎将軍安世事
孝武皇帝三十餘年忠信謹厚勤勞政事夙夜不怠與
大将軍定策天下受其福國家重臣也宜尊其位以為
大将軍毋令領光禄勲事使専精神憂念天下思惟得
失上亦欲用之安世深辭弗能得乃拜為大司馬車騎
将軍領尚書事(安世傳年考異曰通鑑考異云百官表/地節三  四月戊申張安世為大司馬)
(七月戊戌更為衛将軍霍禹為大司馬七月壬辰禹要/斬荀紀三年四月戊辰安世為大司馬按明年四月無)
(戊辰七月無戊戌又不當再言七月以宣紀張安世霍/光傳考之安世為司馬當在今年為衛将軍當在明年)
(十月禹死在四年七月盖年表旁行通連書之致此誤/也今從通鑑  按原本無上亦欲用之以下文意未足)
(今増/入)上始親政事又思報大将軍功徳廼復使樂平侯
山領尚書事而令羣臣得奏封事以知下情(本紀此考/異曰  據)
(本紀所書當霍光既死之後魏相上書遂以安世領尚/書上始親政事又思報大将軍功徳故令山領尚書又)
(懼其壅蔽復令羣臣奏封事此當時之事情也通鑑刪/去令羣臣奏封事一節未完又按通鑑載魏相上封事)
(請以安世為大将軍以塞争權按紀羣臣奏封事乃為/防霍山領尚書不應先此已有封事之名當改作上疏)
(兩字通鑑又載魏相因許廣漢奏封事請損霍氏權及/白去副封事按魏相傳云相因平恩侯奏封事廣漢封)
(平恩乃在地節三年不應先以/為稱今載于封平恩侯之次)
地節三年春三月詔曰盖聞有功不賞有罪不誅雖唐
虞猶不能以化天下今膠東相王成勞(盧到/反)來(盧代/反)不
怠流民自占(之贍/反)八萬餘口治有異等其秩成中二千
石賜爵闗内侯(本/紀)未及徴用㑹病卒官後詔使丞相御
史問郡國上計長吏守丞以政令得失或對言前膠東
相成偽自増加以蒙顯賞是後俗吏多為虚名云(循吏/傳)
夏四月戊申立子奭為皇太子大赦天下(本紀通鑑鑑/考異曰通)
(考異云荀紀立皇太子在去年四月戊申漢書舊本亦/然顔注據疏廣及丙吉傳並云地節三年立皇太子知)
(在此年者是/也今從之)乃封太子外祖父許廣漢為平恩侯魏相
因廣漢奏封事言後元以來政繇冡宰今光死子為右
将軍兄子秉樞機昆弟諸壻據權勢光夫人顯及諸女
皆通籍長信宫宜有以損奪其權又故事諸上書者皆
為二封署其一曰副領尚書者先發副封所言不善屏
去不奏相復因廣漢白去副封以防雍蔽帝善之(相傳/外戚)
(傳有按二年使樂平侯山領尚書節考異云云則此處/當  封許廣漢及魏相因廣漢上封事事原本脱去乃)
(封太子外祖父以/下至此今補入)京師大雨雹大行治禮丞蕭望之因
是上疏願賜清閒(讀曰/閑)之宴口陳災異之意帝自在民
間聞望之名曰此東海蕭生邪下少府宋畸(居宜/反)問状
無有所諱望之對以為春秋昭公三年大雨雹是時季
孫専權卒逐昭公鄉(讀曰/嚮)使魯君察於天變宜亡此害
今陛下以聖徳居位思政求賢堯舜之用心也然而美
祥未臻隂陽不和是大臣任政一姓擅埶之所致也附
枝大者賊本心私家盛者公室危唯明主躬萬機選同
姓舉賢材以為腹心與參政謀令公卿大臣朝見奏事
明陳其職以考功能如是則庶事理公道立姦邪塞私
權廢矣對奏天子拜望之為謁者(望之傳韋考異曰通/鑑載于  賢致仕魏)
(相拜相丙吉除御史大夫後今/從荀紀載于三人除拜之前)時上博延賢良多上書
言便宜輙下望之問状髙者請丞相御史次者中二千
石試事滿嵗以状聞下者報聞或罷歸田里所白處奏
皆可累遷諫大夫丞相司直嵗中三遷官至二千石(望/之)
(傳荀/紀)五月甲申丞相扶陽侯韋賢以老病乞骸骨賜黄
金百斤罷歸加賜第一區丞相致仕自賢始(百官表/韋賢傳)六
月壬辰御史大夫魏相為丞相辛丑太子太傅丙吉為
御史大夫(百官/表)冬十月(按原本無冬十月三字今據二/年使張安世領尚書下考異補)
(入/)戊戌更以張安世為衛将軍兩宫衛尉城門北軍兵
屬焉以霍禹為大司馬冠小冠亡印綬以虗尊加之而
實奪其衆(霍光張安世傳軍考異曰據本紀十月詔罷/車騎将軍右将  屯兵此専為霍禹兵權故)
(併安世罷耳至此復令安世為衛将軍領衛尉北軍故/以霍禹為大司馬所謂以虚尊加之而實奪其衆是也)
(霍光傳云更以禹為大司馬冠小冠亡印綬罷其右将/軍屯兵官屬此盖通前事言之非曽罷屯兵也盖禹之)
(罷屯兵已見于前十月通鑑既據本紀書罷右将軍屯/兵矣至此又據光傳云罷其屯兵則為重出今刪去此)
(語/)廷尉史鉅鹿路温舒上書言宜尚徳緩刑上深愍焉
十二月乃下詔初置廷尉平四人秩六百石(温舒傳本/紀  考異)
(曰荀紀載于本始元年按刑法志廷史路溫舒上疏言/秦有十失其一尚存治獄之吏是也上深愍焉廼下詔)
(置廷平本紀載置廷平在地節三年今附于其前國按/原本無上深愍焉以下文意未足且與元年于定  為)
(廷尉下考異不/相應今補入)昭帝時匃奴復使四千騎田車師及帝
遣五将将兵擊匃奴車師田者驚去車師復通於漢匈
奴怒召其太子軍宿欲以為質軍宿焉耆外孫不欲質
匈奴亡走焉耆車師王更立子烏貴為太子及烏貴立
為王與匈奴結婚姻教匈奴遮漢道通烏孫者至是漢
遣侍郎㑹稽鄭吉校尉司馬憙(許吏/反)将免刑罪人田渠
犂積榖因發諸國兵攻破車師遷吉衛司馬使䕶鄯善
以西南道(西域傳鄭吉傳校考異曰西域傳云地節二/年道鑑考異云  匈奴傳知在三年今從之)
(下按原本無遷吉衛司馬以下與元康二年議擊匈奴/  考異不應而神爵二年所書䕶鄯善以西句亦屬無)
(根今/補入)
地節四年春正月詔曰朕聞之漢之興相國蕭何功第
一今絶亡後朕甚憐之其以邑三千户封何元孫建世
為酇侯(荀紀褚先生補史記侯考異曰禇先生表以為/地節三年漢書本紀  表並以為四年今從紀)
(表本紀以為二月荀紀/以為正月今從荀紀)二月(本/紀)制詔御史賜外祖母號
為博平君以博平蠡吾兩縣户萬一千為湯沐邑封舅
王無故為平昌侯武為樂昌侯食邑各六千户追賜諡
外祖王廼始曰思成侯詔涿郡治冡室置園邑四百家
長丞奉守如法(外戚/傳)三月甲辰宗正闗内侯劉徳以親
親行謹厚為宗室率封為陽城侯子安民為郎中右曹
宗家以徳得官宿衛者二十餘人(考異曰草本作行謹/重為宗室率侯監本)
(作行謹厚按徳傳云以親親行謹厚封為/陽城侯則知草本為誤今從監本及本傳)徳寛厚好施
生毎行京兆尹事多所平反(音/幡)罪人家産過百萬則以
振昆弟賔客食飲曰富民之怨也(恩澤表/徳傳)秋七月大司
馬霍禹與母宣成夫人顯及諸壻昆弟謀反發覺皆誅
滅(按原本止載霍后之廢而不載/霍氏之反當是脱誤今補入)八月己酉使有司賜
皇后䇿曰皇后熒惑失道懐不徳挾毒與母顯謀欲危
太子無人母之恩不宜奉宗廟衣服不可以承天命嗚
呼傷哉其退避宫上璽綬有司廢處昭臺宫(本紀外/戚傳)張
安世自霍氏誅􁋚恐職典樞機以謹慎周宻自著外内
無間毎定大政已决輙移病出聞有詔令廼驚使吏之
丞相府問焉自朝廷大臣莫知其與議也嘗有所薦其
人來謝安世大恨以為舉賢逹能豈有私謝邪絶弗復
為通有郎功髙不調自言安世應曰君之功髙明主所
知人臣執事何長短而自言乎絶不許已而郎果遷莫
府長史遷辭去之官安世問以過失長史曰将軍為明
主股肱而士無所進論者以為譏安世曰明主在上賢
不肖較然臣下自修而已何知士而薦之其欲匿名迹
逺權埶如此安世自見父子尊顯懐不自安為子延夀
求出補吏上以為北地太守(安世傳三考異曰通鑑載/于元康  年按安世傳云)
(為北地太守嵗餘上閔安世年老復徵延夀為左曹太/僕百官表載延夀為太僕在元康元年觀嵗餘之言則)
(出為北地太守在地節四年明矣兼本傳載上赦安世/女孫敬安世􁋚恐云云載于四年誅霍氏之後今從之)
初帝聞京房為易房者淄川楊何弟子也明求其門人
得琅邪梁邱賀賀入説上善之以賀為郎㑹八月飲酎
行祠孝昭廟先敺旄頭劍挺墮地首垂泥中刄鄉(讀曰/嚮)
乘輿車馬驚於是召賀筮之有兵謀不吉上還使有司
侍祠是時霍氏外孫任宣坐謀反誅宣子章為公車丞
亡在渭城界中夜元服入廟居郎間(顔曰郎著皂衣/故章元服以厠)執
㦸立廟門待上至欲為逆發覺伏誅故事上常夜入廟
其後待明而入自此始也賀以筮有應繇是近幸為太
中大夫給事中(梁邱/賀傳)襄隄侯劉聖坐奉酎金斤八兩少
四兩免(王子/侯表)是嵗北海太守廬江朱邑以治行第一入
為大司農(百官表/循吏傳)時張敞為膠東相與邑書曰明主游
心太古廣延茂士此誠忠臣竭思之時也直敞逺守劇
郡馭於繩墨匈臆約結固亡竒也雖有亦安所施足下
以清明之徳掌周稷之業猶飢者甘糟糠穰嵗餘粱肉
何則有亡之埶異也昔陳平雖賢須魏倩而後進韓信
雖竒頼蕭公而後信(讀曰/伸)故事各達其時之英俊若必
伊尹吕望而後薦之則此人不因足下而進矣邑感敞
言貢薦賢士大夫多得其助者(循吏/傳)渤海太守龔遂為
水衡都尉(百官表/循吏傳)遂為渤海太守見齊俗奢侈好末技
不田作廼躬率以儉約勸民務農桑令口種一樹榆百
本䪥五十本葱一畦韭家二母彘五鷄民有帶持刀劍
者使賣劍買牛賣刀買犢曰何為帶牛佩犢春夏不得
不趨田畆秋冬課收歛益畜果實菱芡勞(盧到/反)來(盧代/反)
循行郡中皆有畜積吏民皆富實獄訟止息數年上遣
使者徴遂議曹王生願從功曹以為王生素耆(讀曰/嗜)酒
亡節度不可使遂不忍逆從至京師王生日飲酒不視
太守㑹遂引入官王生醉從後呼(火故/反)曰明府且止願
有所白遂還問其故王生曰天子即問君何以治渤海
君不可有所陳對宜曰皆聖主之徳非小臣之力也遂
受其言既至前上果問以治状遂對如王生言天子説
(讀曰/悦)其有讓笑曰君安得長者之言而稱之遂因前曰
臣非知此乃臣議曹教戒臣也上以遂年老不任公卿
拜為水衡都尉王生為水衡丞水衡典上林禁苑共張
宫館為宗廟取牲官職親近上甚重之以官夀卒(龔遂/傳)
元康元年少府宋疇坐議鳳凰下彭城未至京師不足
美貶為泗水太傅(百官表後考異曰通鑑載于趙廣漢/既誅之  按本紀是年三月以鳯凰)
(集赦天下當是此時/建議也今附於此)有司言禮父為士子為天子祭以
天子悼園宜稱尊號曰皇考(戾太/子傳)夏五月立皇考廟(本/紀)
因園為寢以時薦享焉益奉明園民滿千六百家以為
奉明縣尊戾夫人曰戾后置園奉邑及益戾園各滿三
百家(戾太/子傳)復(方目/反)髙皇帝功臣絳侯周勃等百三十六
人家子孫令奉祭祀世世勿絶其毋嗣者復其次(本紀/  考)
(異曰通鑑以表為證書於四年按本紀元年復/家四年賜黄金恐是兩事難以合一今從本紀)京兆尹
趙廣漢好用世吏子孫新進年少者専厲彊壮蠭(與鋒/同)
氣見事風生無所回避率多果敢之計莫為持難終以
此敗初廣漢客私酤酒長安市丞相史逐去客客疑男
子蘇賢言之以語廣漢廣漢使長安丞案賢尉史禹故
劾賢為騎士屯霸上不詣屯所乏軍興賢父上書訟罪
告廣漢事下有司覆治禹坐要斬請逮捕廣漢有詔即
訊辭服㑹赦貶秩一等廣漢疑其邑子榮畜教令(力成/反)
後以它法論殺畜人上書言之事下丞相御史案騐甚
急廣漢使所親信長安人為丞相府門卒令微伺丞相
門内不法事丞相傅婢有過自絞死廣漢聞之疑丞相
夫人妬殺之府舍而丞相奉齋酎入府祠廣漢得此使
中郎趙奉夀風(讀曰/諷)曉丞相欲以脅之毋令窮正已事
丞相不聽案驗愈急廣漢欲告之先問太史知星氣者
言今年當有戮死大臣廣漢即上書告丞相罪制曰下
京兆尹治廣漢知事廹切遂自将吏卒突入丞相府召
其夫人跪庭下受辭收奴婢十餘人去責以殺婢事丞
相魏相上書自陳妻實不殺婢廣漢數犯罪法不伏辜
以詐巧廹脅臣相幸臣相寛不奏願下明使者治廣漢
所驗臣相家事事下廷尉治罪實丞相自以過譴笞傅
婢出至外第乃死不如廣漢言司直蕭望之劾奏廣漢
摧辱大臣欲以刼持奉公逆節傷化不道上惡之下廣
漢廷尉獄又坐賊殺不辜鞠獄故不以實擅斥除騎士
乏軍興數罪天子可其奏吏民守闕號泣者數萬人或
言臣生無益縣官願代趙京兆死使得牧飬小民廣漢
竟坐要斬(廣漢傳百考異曰本紀書于元康二年通鑑/考異云  官表本始三年廣漢為京兆尹六)
(年要斬又元康元年書守京兆尹彭城太守遺按廣漢/傳司直蕭望之劾奏廣漢摧辱大臣望之自司直為平)
(原太守元康元年又自平原太守入為少府然則廣漢/之死當在元康元年本紀誤也今從通鑑載于元康元)
(年又廣漢傳云地節三年七月丞相婢自絞死温公以/為婢死已數年而廣漢追發其事此説恐非使丞相婢)
(死在地節三年則事已在赦前廣漢不應/追發要是傳所載年月為誤今削去之)上閔大司馬衞
将軍張安世年老復徴其子北地太守延夀為左曹太
僕(安世/傳)初烏孫公主少子萬年有寵於莎車王莎車王
死而無子時萬年在漢莎車國人計欲自託於漢又欲
得烏孫心上書請萬年為莎車王漢許之遣使者奚充
國送萬年萬年初立暴惡國人不說上令羣臣舉可使
西域者前将軍韓増舉上黨馮奉世以衛候使持節送
大宛諸國客至伊循城㑹故莎車王弟呼屠徴與旁國
共殺其王萬年及漢使者奚充國自立為王時匈奴又
發兵攻車師城不能下而去莎車遣使揚言北道諸國
已屬匈奴矣於是攻刼南道與歃盟畔漢從鄯善以西
皆絶不通衛司馬鄭吉校尉司馬憙皆在北道諸國間
奉世即以便宜發諸國兵擊殺之更立它昆弟子為莎
車王(奉世傳莎車傳師考異曰通鑑據西域傳作都䕶/鄭吉傳吉破車  遷衛司馬使䕶鄯善以西南道)
(神爵中日逐王降吉遂将詣京師吉既破車師降日逐/威震西域遂并䕶車師以西北道故號都䕶都䕶之置)
(自吉始焉又本紀日逐王降在神爵二年此云都䕶盖/誤今易為衛司馬三字  按原本無奉世即以便宜發)
(諸國兵以下文/義未足今補入)
元康二年二月乙丑立皇后王氏賜丞相以下至郎從
官錢帛各有差(本/紀)王氏之先有功於髙祖賜爵闗内侯
至后父奉光少時好鬬鷄上在民間數與奉光㑹相識
奉光有女毎當適人所當適輒死及上即位乃納之後
宫為倢伃時華倢伃張倢伃衛倢伃皆愛幸有子上懲
霍后之欲鴆太子也於是廼選後宫素謹慎而無子者
遂立王倢伃以母飬太子(外戚傳/荀紀)三月癸未封后父奉
光為卭成侯(外戚/傳表)夏五月詔曰獄者萬人之命所以禁
暴止邪飬育羣生也能使生者不怨死者不恨則可謂
文吏矣今則不然用法或持巧心析律貳端深淺不平
増辭飾非以成其罪奏不如實上亦亡繇知此朕之不
明吏之不稱四方黎民将何仰哉二千石各察官屬勿
用此人吏務平法或擅興繇役飾厨傳稱過使客越職
踰法以取名譽譬猶踐薄氷以待白日豈不殆哉今天
下頗被疾疫之災朕甚愍之其令郡國被災甚者毋出
今年租賦(本紀盖考異曰通鑑無/夏字  脱今從本紀)上與後将軍趙充國
等議欲因匈奴衰弱出兵擊其右地使不得復擾西域
丞相魏相上書陳曰臣聞之救亂誅暴謂之義兵兵義
者王敵加於己不得已而起者謂之應兵兵應者勝争
恨小故不忍憤怒者謂之忿兵兵忿者敗利人土地貨
寳者謂之貪兵兵貪者破恃國家之大矜民人之衆欲
見威於敵者謂之驕兵兵驕者滅此五者非但人事實
天道也間者匈奴嘗有善意所得漢民輙奉歸之未有
犯於邉境雖争屯田車師不足致意中今聞諸将軍欲
興兵入其地臣愚不知此兵何名者也今邉郡困乏父
子共犬羊之裘食草萊之實常恐不能自存難以動兵
軍旅之後必有凶年言民以其愁苦之氣傷隂陽之和
也出兵雖勝猶有後憂恐災害之變因此以生今郡國
守相多不實選風俗尤薄水旱不時案今年計子弟殺
父兄妻殺夫者凡二百二十二人臣愚以為此非小變
也今左右不憂此乃欲發兵報孅介之忿於逺夷殆孔
子所謂吾恐季孫之憂不在顓㬰而在蕭牆之内也願陛
下與平昌侯樂昌侯平恩侯及有識者詳議乃可上從
相言(魏相/傳)時鄭吉上書言車師去渠犂千餘里北近匈
奴漢兵在渠犂者勢不能相救願益田卒公卿議以為
道逺煩費可且罷車師田者(按原本無時鄭吉以下至/此與下文吉乃得出句文)
(意不屬/今補入)上遣長羅侯常恵将張掖酒泉騎出車師北千
餘里揚威武車師旁胡騎引去吉廼得出歸渠犂於是
召故車師太子軍宿在焉耆者立以為王盡徙車師國
民令居渠犂遂以車師故地與匈奴(西域傳下考異曰/通鑑此  又云以)
(鄭吉為衛司馬使䕶鄯善以西南道攷其時在地/節三年今已書于吉破車師之後此不復重出)渤海
膠東盗賊並起山陽太守張敞上書自請治之曰臣聞
忠孝之道退家則盡心於親進官則竭力於君夫小國
中君猶有奮不顧身之臣况於明天子乎今陛下遊意
於太平勞精於政事亹亹(音/尾)不舍晝夜羣臣有司宜各
竭力致身山陽郡户九萬三千口五十萬以上訖計盗
賊未得者七十七人它課諸事亦略如此臣敞愚駑既
無以佐思慮久處閒(讀曰/閑)郡身逸樂而忘國事非忠孝
之節也伏聞膠東渤海左右郡嵗數不登盗賊並起至
攻官寺簒囚徒搜市朝刼列侯吏失綱紀姦軌不禁臣
敞不敢愛身避死唯明詔之所處願盡力摧挫其暴虐
存撫其孤弱事即有業所至郡條奏其所由廢及所以
興之状書奏上徴敞拜膠東相賜黄金三十斤敞辭之
官自謂治劇郡非賞罰無以勸善懲惡吏追捕有功效
者願得壹切比三輔尤異上許之敞到膠東明設購賞
開羣盗令相捕斬除罪吏追捕有功上名尚書調補縣
令者數十人由是盗賊解散傳相捕斬吏民歙(音/翕)然國
中遂平(張敞/傳)
