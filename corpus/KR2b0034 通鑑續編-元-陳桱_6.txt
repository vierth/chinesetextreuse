
　通鑑續編卷五
　　　　　　　　　　　　　元　陳桱　撰
(戊/戌)真宗皇帝咸平元年(契丹綂和/十六年)春正月有星孛于營
　室詔求直言(甲申彗出營室北吕端言彗出之應當/在齊魯分帝曰朕以天下為憂豈直一)
　(方邪甲午詔求直言避殿減膳/釋杖罪以下之囚丁酉彗滅)三月詔知貢舉官親
　屬别試于有司○夏四月遣使按吏民逋負于天下
　悉除之(於是除逋欠一千餘萬釋囚三千餘/人始用三司判官王欽若之言也)五月戊
　午朔日有食之○冬十月丙戌朔日有食之○吕端
　李至温仲舒夏侯嶠罷(端器量寛恕知大體帝深重/之每見其入對肅然拱揖不)
　(以名呼又以端姿儀瓌大宫庭陛/峻特令梓人為納陛焉以疾罷相)以張齊賢李沆平
　章事向敏中參知政事楊礪宋湜為樞密副使(齊賢/慷慨)
　(有大畧每以致君為志嘗從容為言皇王之道而推/本其所以然且云臣受陛下非常恩故以非常報帝)
　(曰朕以為皇王之道非有跡但庶事適治道則近之/矣帝嘗問沆以治道所宜先沆對曰不用浮薄新進)
　(喜事之人此最為先帝問其人沆對曰如梅詢曽致/堯輩是矣帝又語及唐人樹黨遂使王室微弱盖姦)
　(邪難辨耳沆對曰佞言似忠姦言似信至如盧杞蒙/蔽徳宗李勉以為真姦邪是也帝曰姦邪之迹雖曰)
　(難辨久之自敗帝一夕遣使持手詔欲以劉美人為/貴妃沆對使者引燭焚詔附奏曰但道臣沆以為不)
　(可其議遂寢帝嘗以沆無密奏謂之曰人皆有密啓/卿獨無何也對曰臣待罪宰相公事則公言之何用)
　(密啓夫人臣有密啓者非讒/即佞臣常惡之豈可效尤)十一月契丹冊王誦為
　髙麗國王○契丹裕恱耶律休格卒(休格智畧宏逺/料敵如神每戰)
　(勝讓功諸將故士卒樂為之用身更百戰未嘗殺一/無辜鎮燕十有七年省賦役恤孤寡戒戍兵無犯宋)
　(境雖馬牛逸于北者悉還/之逺近向化邊境以寧)
(己/亥)二年(契丹綂和/十七年)夏六月曹彬卒(彬疾帝臨問因詢以/契丹事宜彬對曰太)
　(祖英武定天下猶委經營和好帝曰此事朕當屈節/為天下蒼生然須執綱紀存大體即久逺之利也又)
　(問以後事對曰臣無事可言臣子璨瑋材器可取臣/若内舉皆堪為將帝問其優劣對曰璨不如瑋及薨)
　(帝哭之彬性仁敏和厚在朝廷未嘗言人過失伐蜀/唐秋毫無所取位兼將相不以等威自異遇士大夫)
　(於途必引車避之不名下吏每白事必冠而後見居/官奉入給宗族無餘積平蜀還太祖從容問官吏善)
　(否彬曰軍政之外非臣所聞也君子謂仁恕/清慎能保功名守法度彬為宋良將第一)秋七月
　初給外任官職田(以官莊逺年/逃田充之)以王顯為樞密使○
　以楊徽之夏侯嶠吕文仲為翰林侍讀學士邢昺為
　翰林侍講學士(初置侍讀學士侍講學士也尋詔昺/與杜鎬舒雅孫奭李慕清崔渥佺等)
　(校定周禮儀禮孝經論語/爾雅公羊穀梁春秋傳)八月楊礪卒(礪卒帝謂侍/臣曰礪介直)
　(清苦何遽亡也即冒雨臨其喪礪/居委巷中車駕不能入帝為步進)九月契丹樞密使
　耶律色珍卒(色珍有經國材明/敏忠慎國人重之)冬十月契丹主侵瀛
　州康昭裔宋順死之十一月帝自將禦契丹十二月
　次于大名府(契丹主大舉南伐十月次瀛州與宋師/戰康昭裔宋順皆敗死喪失器械無算)
　(遂次遂城臨水列陣以待宋師遂城城小無備衆情/危懼守將楊延昭業子也集衆登陴固守以俟援至)
　(㑹大寒汲水灌城上旦悉為氷堅滑不可上契丹兵/不能登乃引去掠祁趙邢洺州時鎮定髙陽關行營)
　(都部署傅潛擁步騎八萬屯中山畏懦不進閉營自/守將校請戰者則醜言詈之朝廷間道遣使督潛出)
　(兵合撃潛不聽范廷召忿因詬潛曰公恇怯乃不如/一嫗爾鈐轄張昭允又屢勸之潛不得已乃分騎八)
　(千付廷召等令逆擊于髙陽闗仍許出師為援十一/月帝親禦之戊午次澶州以王超等督先鋒示以戰)
　(圖甲子次大名府躬御鎧甲/於中軍契丹攻威虜軍不克)
(庚/子)三年(契丹綂和/十八年)春正月帝在大名府○契丹主侵河
　間康保裔死之契丹師還范廷召追敗之于莫州(范/廷)
　(召等與契丹兵力戰而傅潛援師不至契丹掠徳棣/渡河湊淄齊諸將告急于潛潛不遣兵而抑有功者)
　(不以聞帝知之大怒詔并代都部署髙瓊等分屯冀/邢州而召潛還流之房州以葛霸代其任既而契丹)
　(犯河間髙陽闗副都部署康保裔與戰敗/死契丹知帝親征乃引還范廷召追敗之)宋湜卒于
　師○帝至自大名○益州戍卒作亂奉王均為帥都
　巡檢使劉紹榮死之知州牛冕棄城走均遂陷漢州
　以雷有終為川峽招安使帥師討之(初神衛卒戍益/州以都虞侯王)
　(均董福分二指揮以領之福御衆有法部下皆優足/均縱其下飲博軍裝亦以給費及帝幸河朔兵馬鈐)
　(轄符昭夀與知益州牛冕大閲于東郊蜀人趨觀之/二軍衣服鮮弊不等均衆由是慚憤益州知州與鈐)
　(轄二廨並禁旅為牙隊嵗除冕以酒肴犒部士而昭/夀驕恣侵虐軍士怨之冕亦寛㢮無政衆心不附正)
　(月朔旦神衛卒趙延順等八人為亂遂殺昭夀是日/益州官吏方賀正旦聞變皆奔竄冕與轉運使張適)
　(縋城而去惟都巡檢使劉紹榮冒刄格鬭衆寡不敵/莫能成功叛卒尚未有主欲奉紹榮紹榮攝弓矢罵)
　(曰我本燕人棄鄉土歸本朝豈能與爾等同逆可亟/見殺我終不負朝廷也衆未敢動監軍王澤與都虞)
　(侯王均適至乃謂均曰汝所部為亂盍自往招安均/既往叛卒即擁之為主紹榮自經死均遂僭號大蜀)
　(改元化順署置官稱設貢舉以張鍇為謀主三日均/率衆攻陷漢州進寇緜州不下趨劎州為知州李士)
　(衡所敗還保益州朝廷聞之以户部使雷有終為川/峽招安捉賊使李恵石普李守倫並為招安巡儉使)
　(給步騎八千往招討之上官正李繼/昌髙繼勲王阮孫正辭等皆𨽻焉)知蜀州楊懐忠
　㑹師討益州(懐忠聞王均作亂即調鄉丁㑹十一路/巡檢兵討之乙夘懐忠入益州焚城北)
　(門至三井橋與均黨魯麻胡戰自晨至晡凡數合懐/忠不利而退乞師于嘉眉等七州二月懐忠合諸州)
　(兵復攻益州敗之乗勝逐賊至州南十五里砦/于雞鳴原以俟王師均亦閉城東門以自固)二月
　王顯罷以周瑩玉繼英知樞密院事王旦同知院事
　○雷有終敗績于益州(有終等至益州令石普先復/漢州進壁升仙橋賊出攻砦)
　(有終擊走之丁夘均開城偽遁有終與上官正石普/帥兵徑入因分剽民財部伍不肅賊閉闗發伏布牀)
　(榻于路口官軍不得出因為所殺有終等縁堞而墜/得免李惠死焉官軍退保漢州益州城中民皆奔迸)
　(四出復為賊黨分騎追殺或囚縶之支解族誅以恐/衆又脅四民之少壯者為兵先刺手背次髠首次黥)
　(面給軍裝令乗城與舊賊黨相間有終署/榜招之至則署其衣袂釋焉日數百人)宴羣臣于
　後苑(二月晦宴羣臣賞花習射于苑中帝作仲春賞/花釣魚詩儒臣皆賦盡歡而罷自是設宴賦詩)
　(遂為/永制)三月戊寅朔日有食之○䇿貢士于崇政殿(擢/第)
　(者千八百餘人其間有晉天福中隨計者較藝之/詳推恩之廣未之有也帝連三日臨軒初無倦色)以
　梁鼎制置陜西青白鹽事(初解州池鹽通商販易鼎/請官自鬻朝廷是其議故)
　(用之鼎至解池禁止商販官運/赴鄜延環慶等州公私大擾)冬十月雷有終入益
　州王均走死(四月賊由升僊橋分路攻王師有終帥/兵逆擊大敗之均單騎還城遂撤橋塞)
　(門王師進至清逺江為梁而渡有終與石普屯於城/北分遣將校攻城三面賊出戰屢敗然王師每薄城)
　(輒會雨城滑不能上有終命為洞屋以進均亦對設/敵樓以相拒有終遣卒焚樓賊由是消沮九月均復)
　(築月城以自固有終令卒蒙氊秉燧以火悉焚其望/櫓機石先遣東西南三砦鼓譟齊進攻之有終普分)
　(主洞屋而前遂入城大敗之均夜與其黨二萬餘南/出萬里橋門突圍而遁有終疑有伏遣人縱火城中)
　(詰朝執嘗受偽署者數百人悉焚殺之時謂寃酷均/既走度合水尾由廣都略陵榮趨富順監所過斷橋)
　(塞路焚倉庫而去有終遣楊懐忠追之十月均至富/順其將校以筏渡江趨戎瀘蠻境懐忠及之大敗其)
　(衆因張旗鳴鼙入城均方在監署中與蠻酋飲其黨/多醉不能枝梧均乃縊死懐忠取均首及僭偽法物)
　(旗旌甲馬甚衆禽其黨六千餘人逆徒殲焉均本戇/愚嘗言官軍若至我當先路出迎自陳被脅之狀張)
　(鍇聞之擇軍中子弟署寄班以防守均令不得與人/接見官軍至均不與聞自事起至敗所守止一城而)
　(已詔進有終懐忠等秩而流牛冕及張適於儋連/州以翰林學士王欽若知制誥梁顥往安撫之)十
　一月張齊賢免(齊賢與李沆不相得日南至帝御朝/元殿受朝而齊賢被酒失儀遂坐免)
(辛/丑)四年(契丹綂和/十九年)春二月詔羣臣子弟補京官者試一
　經○詔舉賢良方正直言敢諫者○分川峽為益利
　梓䕫州四路○以吕蒙正向敏中平章事○行儀天
　厯(司天少監史/序所撰也)王化基罷以王旦參知政事馮拯陳
　堯叟同知樞密院事(初旦為翰林學士嘗奏事退帝/目送之曰為朕致太平者必此)
　(人也由是/決意用之)夏四月囘鶻來貢(囘鶻可汗禄勝貢玉勒/鞍名馬寳器願以兵助)
　(討李/繼遷)以王欽若參知政事○五月以大同軍留後桑
　贊領河西軍節度使○六月汰冗吏(天下凡汰冗吏/十九萬五千八)
　(百二人選/曹為清)詔賜九經于州縣學校及聚徒講誦之所
　○契丹主冊其后蕭氏為齊天皇后○秋九月趙保
　吉陷清逺軍(保吉復擾邊麟府副部署曹璨邀其輜/重于栁撥川殺獲甚衆九月保吉復攻)
　(破定州懐逺縣及堡靜永/州清逺軍保吉勢益張大)冬十月契丹主侵遂城王
　顯敗之(契丹主南伐朝廷聞之以王顯為鎮定髙陽/闗三路都部署王超副之十月甲寅契丹主)
　(至遂城顯與戰大敗之戮二萬/餘人契丹主進次滿城而還)以西涼府六谷首領
　潘羅支為靈州西面都巡檢使(知鎮戎軍李繼和言/潘羅支願戮力討李)
　(繼遷請授以刺史仍給廪禄經畧使張齊賢又請封/為六谷王兼招討使帝以問宰相皆曰羅支已為酋)
　(帥授刺史太輕未領節鎮加王爵非順招討使號不/可假外夷乃授都巡檢使會西涼使至言六谷分左)
　(右廂左廂副使折逋游龍鉢實參潘羅支/軍事宜授以官乃以游龍鉢領宥州刺史)
(壬/寅)五年(契丹綂和/二十年)春三月趙保吉陷靈州知州裴濟死
　之(保吉大集蕃部攻陷靈州以為西平府而居之知/州裴濟死焉初保吉兵衆日盛有圖朔方之意朝)
　(廷困於飛輓中外咸以為靈州乃必爭之地茍失之/則緣邊諸郡皆不可保帝惑之李沆曰繼遷未死靈)
　(州非朝廷有也莫若遣使密召州將使部分軍民空/壘而歸如此則闗右之民息肩矣帝不從及城陷始)
　(悔/之)夏六月趙保吉寇麟州知州衛居實大敗之○周
　瑩罷○秋七月甲午朔日有食之○九月召終南山
　隱士种放為左司諫直昭文館(咸平初放母卒帝詔/賜以粟帛緡錢四年)
　(張齊賢言放隱居三十年孝行純至可厲風俗簡樸/退靜無謝古人帝遣召之放不起齊賢復以為言下)
　(詔褒美遣使召之放辭不允乃詣京師九月戊申對/于崇政殿賜坐與語詢以民政邊事放對曰明王之)
　(治愛民而已惟徐而化之餘皆不對即日授左司諫/直昭文館放固讓不許賜緋衣銀魚犀帶象簡昭慶)
　(坊第宅一區加帷帳什物銀器五百兩錢三十萬御/製五言詩寵之時召對焉明年固請還山許之遷起)
　(居舍人命館閣官宴餞于瓊林苑帝賜詩三章/放既還帝遣使撫問圖其林泉居處趣令入覲)以曹
　宗夀為歸義軍節度使(沙州大將曹宗夀殺其節度/使曹延禄自知留後遣使入)
　(貢方物詔授宗/夀本軍節度使)冬十月向敏中免(薛居正之子惟吉/既死其孫安上不)
　(肖有詔不許貿易居第敏中違詔質之㑹惟吉妻柴/氏以已無所出而早寡盡攜其貨産欲改適張齊賢)
　(安上訴其事柴遂誣敏中嘗求娶已不許以是隂芘/安上帝以問敏中敏中言臣近喪妻不復議昏未嘗)
　(求娶柴氏帝置不問柴又伐登聞鼓訟之遂下御史/臺按問因併得敏中質宅之狀時鹽鐵使王嗣宗忌)
　(敏中㑹入對上言敏中議娶王承衍女弟密約已定/但未納采耳帝詢諸王氏得其實以敏中前言為妄)
　(罷知永興軍而右僕射判永興軍張齊/賢亦坐柴事責授太常卿分司于洛)
(癸/夘)六年(契丹綂和/二十一年)春二月加潘羅支朔方節度使(羅支/遣蕃)
　(官吳福聖臘来貢表言感朝廷恩信憤繼遷倔強已/集騎兵六萬乞會王師收復靈州帝曰繼遷常在地)
　(斤三山之東每来寇邊及官軍出則已遁去使六谷/部族近塞捍禦與官軍合亦國家之利也詔許之故)
　(有是/命)夏四月趙保吉寇洪徳砦蕃將慶香敗之○王
　繼忠及契丹耶律諾衮戰于望都敗績契丹執繼忠
　以歸(契丹遣南府宰相耶律諾衮南京綂軍使蕭達/林南伐至定州之望都髙陽闗副都部署王繼)
　(忠與大將王超桑贊等帥兵赴之至康村與諾衮等/戰自日昳至乙夜敵勢少却遲明復戰繼忠陣東偏)
　(為敵所乗斷餉道超贊皆畏縮退師繼忠獨與麾下/躍馬馳赴服飾稍異契丹識之圍數十重士皆殊死)
　(戰且戰且行旁西山而北至白城力不能支遂就擒/見契丹主于炭山蕭太后知繼忠才賢授户部使繼)
　(忠因言南北通好/之利契丹主然之)復以張詠知益州(帝以詠前在蜀/治政優異復自)
　(永興徙知益州詠剛方自任威惠並行政績益著下/詔褒美且令巡撫使謝濤傳㫖諭詠曰得卿在蜀朕)
　(無西顧/之憂矣)趙保吉陷西涼府丁惟清死之潘羅支㑹蕃
　部救西涼五月保吉敗死子徳明嗣(保吉攻西涼陷/之知府丁惟清)
　(没焉潘羅支集六谷蕃部合擊保吉保吉為流矢所/中自度孤危且死屬其子徳明必歸宋曰一表不聽)
　(則再請雖累百表不得請勿止也遂死年四十二徳/明嗣位年二十三矣尊保吉曰應運法天神智仁聖)
　(至道廣徳光孝皇帝墓號裕陵遣使告哀于契丹契/丹贈繼遷尚書令環慶邊臣以徳明初立乞降詔撫)
　(之帝乃賜徳明詔令審圖去就知鎮戎軍曹瑋上言/繼遷擅河南地二十年兵不解甲使中國有西顧之)
　(憂今其國危子弱不即捕滅後更強盛不可制矣願/假臣精兵出其不意擒徳明送闕下復河西為郡縣)
　(此其時也帝欲以/恩致徳明不報)以寇準為三司使陳恕罷(恕久領/三司帝)
　(初即位常命條具中外錢穀以聞恕久不進屢詔趣/之恕對曰陛下富於春秋若知府庫充實恐生侈心)
　(是以不敢進也帝嘉之至是以疾固求館殿之職帝/曰卿求一人可代者聽卿去耳恕薦準焉準檢尋恕)
　(前後改革興立之事類以為冊及其所出榜别用新/板躬至恕第請判押恕亦不讓一一押之自是計使)
　(無不循其舊貫恕精于吏理深刻少恩人不敢/干以私掌利柄十餘年強力幹事胥吏畏服)秋九
　月吕蒙正罷(蒙正以疾力辭乃拜太子太師萊國公/宋自有天下三居相位者蒙正趙普耳)
　侍御史田錫卒(錫居諫署盡言不諱封疏五十二奏/悉焚之曰直諫臣職也豈可蔵副以)
　(賣直邪及卒帝惻然曰田/錫直臣也天何奪之速耶)除天下逋租(蠲物八萬三/千釋繫囚四)
　(千二百/六人)
(甲/辰)景徳元年(契丹綂和/二十二年)春三月白王太后李氏崩○夏六
　月宥罪侯趙保忠卒○秋七月李沆卒(時西北用兵/或至旰食參)
　(知政事王旦歎曰我輩安得坐致太平優游無事邪/沆曰少有憂勤足為警戒他日四方寧謐朝廷未必)
　(無事旦以為不然沆又日取四方水旱盜賊奏之旦/以為細事不足煩帝聽沆曰人主少年當使知四方)
　(艱難不然血氣方剛不留意於聲色犬馬則土木甲/兵禱祠之事作矣吾老不及見此參政他日之憂也)
　(丁謂與寇準善準屢以謂才薦于沆沆不用準問之/沆曰顧其為人可使之在人上乎凖曰如謂者相公)
　(終能抑之使在人下乎沆笑曰他日後悔當思吾言/沆又嘗言居重位實無補惟中外所陳利害一切報)
　(罷之此少以報國爾朝廷防制纖悉備具或徇所陳/請行一事即所傷多矣陸象先所謂庸人櫌之是已)
　(憸人茍一時之進豈念厲民邪沆常讀論語或問之/沆曰沆為宰相如論語中節用而愛人使民以時尚)
　(未能行聖人之言終身誦之可也及薨帝驚慟謂左/右曰沆為大臣忠良純厚終始如一豈意不享遐夀)
　(邪沆性直諒内行修謹居位慎密不求聲譽遵法度/識大體人莫能干以私公退終日危坐未嘗跛倚治)
　(第封丘門内㕔事前僅容旋馬或言其太隘沆笑曰/居第當傳子孫此為宰相㕔事誠隘為大祝奉禮㕔)
　(事則已/寛矣)以畢士安參知政事○契丹冊李徳昭為西
　平王(徳昭即/徳明也)趙保吉故黨戕潘羅支于者龍族(李繼/遷既)
　(死其黨迷般囑及日逋吉羅丹二部亡歸者龍族欲/隂圖潘羅支以復讎乃會部人攻者龍者龍族人多)
　(降之潘羅支聞者龍族急率百餘騎赴援二族與者/龍降人定謀戕之于帳六谷諸豪共立潘羅支之弟)
　(厮鐸督/為首領)八月以畢士安寇準平章事王繼英為樞密
　使馮拯陳堯叟僉書樞密院事(初畢士安既拜參知/政事入謝帝曰未也)
　(行且相卿士安頓首帝曰朕倚卿以輔相豈特今日/然時方多事求與卿同進者其誰可對曰宰相者必)
　(有其器乃可居其位臣駑朽實不足以勝任三司使/寇準兼資忠義善斷大事宰相才也帝曰聞其好剛)
　(使氣對曰準方正慷慨有大節忘身徇國秉道疾邪/此其素所蓄積朝臣罕出其右者第不為流俗所喜)
　(今天下之民雖蒙休徳涵養安逸而西北跳梁為邊/境患若準者正所宜用也帝曰然當藉卿宿徳鎮之)
　(準既相疾惡守正小人日思所以/傾之士安每為申辨帝始不疑)閏九月契丹主侵
　定州遂次于望都(契丹主奉其太后南下命綂軍使/蕭達林攻威虜順安軍北平砦保)
　(州皆不利乃與契丹主合衆攻定州王超拒于唐河/契丹遂駐師陽城淀號二十萬然每與宋師遇戰小)
　(却即引去徜佯無鬭志寇準聞之曰是狃我也請練/師命將簡鋭捷據要害以備之以參知政事王欽若)
　(判天雄府兼都部署會降將王繼忠以書詣莫州部/署石普言契丹欲講和普以聞于朝朝臣皆以為不)
　(可信畢士安請羈縻之漸許其平帝曰敵悍如此恐/不可保士安曰臣嘗得契丹降人言其雖深入屢挫)
　(不甚得志隂欲引去又恥無名且彼寧不畏人乗虚/覆其巢穴此請殆不妄繼忠之奏臣請任之於是帝)
　(手詔諭繼忠曰朕豈欲窮兵惟/思息戰如許通和即當遣使)𦵏明徳皇后○冬十
　月以厮鐸督為朔方節度使○曹利用如契丹(十月/髙繼)
　(祖擊敗契丹數萬騎於岢嵐軍李延渥力拒契丹于/瀛州又敗之契丹主欲還羣臣不可復令王繼忠附)
　(奏議和意欲宋先遣使帝乃遣崇儀副使曹利用奉/書詣契丹軍蕭太后見之欲求闗南地利用備言其)
　(地乃前朝事不敢/聞命太后不從)作龍圖閣(閣在會慶殿西偏北連/禁中閣東曰資政殿西)
　(曰述古殿閣上奉太宗御製文集及典籍圖畫寳瑞/之物與夫宗正所進屬籍初置待制以杜鎬戚綸為)
　(之/)十一月契丹主侵澶州帝自將禦之(十一月契丹/敗宋師于洺)
　(州破徳清軍冀州遂次于澶淵北邉書告急一夕五/至中外震駭寇準不發飲笑自如帝聞之大駭以問)
　(準準對曰陛下欲了此不過五日耳願帝幸澶州同/列懼欲退準止之令候駕起帝難之欲還内準曰陛)
　(下入則臣不得見大事去矣請毋還而行畢士安力/勸帝如準所請帝乃議親征召羣臣問方略王欽若)
　(臨江人也請幸金陵陳堯叟閬州人也請幸成都帝/以問準準心知二人之謀乃陽若不知者曰誰為陛)
　(下畫此䇿罪可誅也陛下神武將臣協和若大駕親/征敵當自遁不然出竒以撓其謀堅守以老其師勞)
　(佚之勢我得勝算矣奈何棄廟社欲幸楚蜀逺地所/在人心崩潰敵乗勢深入天下可復保耶帝乃決計)
　(幸澶州庚午發汴京畢士安寇準王欽若皆/從司天言日抱珥黄氣充塞宜不戰而却)十二月
　庚辰朔日有食之○帝次于澶州暨契丹平(帝在道/適苦寒)
　(左右進貂裘帝却之曰將士皆然朕安用此邪王繼/忠數馳奏請和帝曰繼忠言雖可信然河氷已合且)
　(敵情多詐不可不備壬申契丹兵直犯前軍西陣未/接戰蕭達林出按視地形時威武軍頭張瓌守牀子)
　(弩弩撼機發矢中達林死焉契丹主大懼欲引去而/宋師數十萬方至由是和議益決丙子帝至澶州南)
　(城望見契丹軍勢甚盛衆請駐蹕寇準固請曰陛下/不過河則人心益危敵氣未懾非所以取威決勝也)
　(且王超領勁兵屯中山以扼其吭李繼隆石保吉分/大陣以扼其左右肘四方征鎮赴援者日至何疑而)
　(不進衆議皆懼準力爭之不決出遇殿前都指揮使/髙瓊于屏間謂曰太尉受國恩今日有以報乎對曰)
　(瓊武人願效死準乃復入瓊隨立庭下準厲聲曰陛/下不以臣言為然盍試問瓊等瓊即仰奏曰寇準言)
　(是準曰機不可失宜趣駕瓊即麾衛士進輦帝遂渡/河御北城門樓逺近望見御盖踴躍懽呼聲聞數十)
　(里契丹相視不能成列帝悉以軍事付寇準凖承制/専決號令明肅士卒畏悦已而契丹數千騎来薄城)
　(下詔士卒迎擊斬獲大半乃引去帝還行宫留準居/北城上徐使人視準何為準方與知制誥楊億飲博)
　(歌謔懽呼帝喜曰準如是吾復何憂戊寅曹利用自/契丹還言契丹欲得闗南地帝曰所言歸地事極無)
　(名若必邀求朕當決戰若欲貨財漢以玉帛賜單于/有故事則宜許之準不欲賂之以貨財且欲邀其稱)
　(臣及獻幽薊之地因畫䇿以進曰如此則可保百年/無事不然數十年後戎且生心矣帝方厭兵特欲羈)
　(縻不絶乃曰數十年當有捍禦之者吾不忍生靈重/困姑聽其和可也準尚未許十二月庚辰朔契丹遣)
　(飛龍使韓杞持書来請盟準欲不從會有譖準幸兵/以自取重者準不得已乃許其成復遣曹利用如契)
　(丹軍議嵗幣帝曰必不得已雖百萬亦可準聞之召/利用至幄謂曰雖有敕㫖汝所許過三十萬吾斬汝)
　(矣利用至契丹軍蕭太后以無還地之意謂利用曰/晉徳我畀我闗南周世宗取之今宜見還也利用曰)
　(晉人以地畀契丹周人取之我朝不知也若嵗求金/帛以佐軍尚不知帝意可否割地之請我不敢以聞)
　(契丹政事舍人髙正始遽前曰我引衆以来圖復故/地若止得金帛而歸吾愧吾國人矣利用曰子盍為)
　(契丹熟計使契丹用子言恐連兵結釁不得而息非/國利也契丹猶覬闗南遣其監門衛大將軍姚柬之)
　(持書復議帝不許而去利用竟以銀幣三十萬兩匹/成約而還甲申契丹使姚柬之来獻御衣食物乙酉)
　(帝御行營南樓觀河遂宴從官及柬之等丙戌放河/南北強壯歸農遣監西京左蔵庫李繼昌持誓書如)
　(契丹軍稱其太后為叔母歳輸銀十萬兩絹二十萬/匹詔諸將勿出兵邀其歸路丁亥遣使安集河北流)
　(民瘞暴骸契丹遣其閤門使丁振持誓書来以兄禮/事帝兩軍解嚴庚寅契丹主引兵歸壬辰赦河北諸)
　(州及兵過所死罪以下甲午帝發/澶州自是南北弭兵寇準之力也)帝至自澶州○契
　丹太后賜其大丞相韓徳昌姓耶律氏進封晉王(徳/昌)
　(即徳/讓也)
(乙/巳)二年(契丹綂和/二十三年)春正月大赦(正月庚戌朔以契丹講/和大赦天下放散河北)
　(諸州強壯歸農令有司市耕牛給之罷諸路行營合/鎮定兩路為一省北面部署鈐轄都監使臣二百九)
　(十餘員河北戍兵十之五緣邊三之一置霸州安肅/軍𣙜場詔緣邊得契丹馬牛悉縱還之禁入其境掠)
　(奪弛邊民鐵禁葺河北城池招流亡廣儲畜由是河/北民得安業皆畢士安之謀也契丹主歸次燕京大)
　(享將士班/賞有差)以李允則馬知節孫全照楊延昭知雄定
　鎮保州(畢士安請按邊要選守將易置之/故有是命它所擇任各當其才)置國信司
　(以與契丹通和則吉㓙軍嘉慶弔之使嵗/月相繼置國信司專主之領以宦者云)二月孫僅
　如契丹(賀其太后/生辰也)夏四月以王欽若為資政殿學士
　(欽若與寇準不協累表願解政事/特置資政殿學士授之而罷其政)以馮拯參知政事
　○六月達旦國九部致貢于契丹○以楊億為翰林
　學士(億清忠耿亮博覽強記典章法度為時取正文/章精密有規裁當時學者宗之尤喜誨誘後進)
　(因以成名者甚衆然剛/介寡合王欽若等惡之)趙徳明遣使乞降詔許之(徳/明)
　(以父遺命再遣使歸順帝遣夏居厚持/詔荅之因命河西諸蕃部族各守疆場)秋七月復置
　賢良方正等六科以舉士(賢良方正等三科久不行/至是畢士安請復之仍増)
　(置為六科曰賢良方正能直言極諫科博通墳典明/於教化科才識兼茂明於體用科詳明吏理可使從)
　(政科識洞韜畧運籌帷幄科軍謀宏逺材任/邊寄科以待京朝官之被舉及被應選之士)歸幣于
　契丹(自是嵗/以為常)冬十月韓國華如契丹(賀正/旦也)畢士安卒
　(士安晨朝至崇政殿廬暴疾作帝步出臨視已不能/言詔内侍以肩輿送歸第薨世謂士安之徳端方沈)
　(雅嚴正公亮/人所難及)十一月契丹使阿里来(賀承天/節也)十二月
　以王欽若為資政殿大學士(始置大學士/為欽若也)契丹使和
　卓及博諾来(契丹主使其太保和卓太后/使其太師博諾来賀正旦也)周漸如契
　丹(賀契丹主/生辰也)初詔致仕官給半俸(唐制致仕者非特/勅則不給俸國初)
　(循之至是/始有此詔)
(丙/午)三年(契丹綂和/二十四年)春二月以宋州為應天府(以太祖/舊藩也)王
　繼英卒○寇準罷(準為相用人不以次同列頗不悦/它日又除官同列目吏持例簿以)
　(進準曰宰相所以進賢退不肖也若用例一吏職耳/自澶淵還頗自矜其功雖帝亦以此待準甚厚王欽)
　(若深嫉之一日會朝準先退帝目送之欽若因進曰/陛下敬準為其有社稷功耶帝曰然欽若曰澶淵之)
　(役陛下不以為恥而謂準有社稷功何也帝愕然曰/何故欽若曰城下之盟春秋恥之澶淵之舉是城下)
　(之盟也以萬乗之貴而為城下之盟其何恥如之帝/愀然不悦欽若曰陛下聞博乎博者輸錢欲盡乃罄)
　(所有出之謂之孤注陛下寇準之孤注也斯亦危矣/由是帝顧準寖衰竟罷為刑部尚書出知陕州初張)
　(詠在成都聞準入相謂僚屬曰寇公竒材惜學術不/足爾及準知陕詠適自成都還準嚴供帳大為具以)
　(待詠將别準送之郊問曰何以教準詠徐曰霍光傳/不可不讀也準莫諭其意歸取光傳讀之至不學無)
　(術笑曰此張/公謂我矣)以王旦平章事趙安仁參知政事(旦拜/相帝)
　(謂之曰寇準多許人官以為/已恩卿當戒之旦謝不敢)以王欽若陳堯叟知樞
　密院事韓崇訓馬知節簽署院事○置常平倉于諸
　州(詔京東西河北東陕西江南淮南兩浙皆立常平/倉計户多寡量留上供錢自三二千貫至一二萬)
　(貫令轉運使司每州擇清幹官主之領於司農寺嵗/夏秋視市價量増以糴糶三年以上不糶即囘充糧)
　(廩易以新粟其後荆/湖川陜廣南悉置焉)以丁謂為三司使林特為副使
　(謂機敏有智謀憸狡過人在三司案牘繁委吏久難/解者謂一言判之衆皆釋然特尤善附㑹而有心計)
　南平王黎桓卒子龍廷嗣(桓死中子龍鉞立龍鉞兄/龍全刼庫財而遁其弟龍)
　(廷殺龍鉞而自立龍廷兄明䕶率扶闌砦攻戰連月/知廣州凌䇿言桓諸子爭立衆心離叛請發本道兵)
　(平之帝以桓素修職貢豈宜伐喪不許而以邵曄為/緣海安撫使令譬曉之煜至廣上邕州至交阯水陸)
　(及控制宜州山川等圖帝曰祖宗闢土廣大唯當慎/守不必貪無用之地苦勞兵力命遵前詔安撫不得)
　(擅/興)秋九月趙徳明降冬十月以徳明為定難軍節度
　使封西平王(徳明復遣牙將劉仁勗奉誓表請載盟/府且言父有遺命帝嘉之乃以左右班)
　(都知張崇貴等充使授徳明檢校太師兼侍中充定/難軍節度使封西平王賜賚甚厚給奉如内地因責)
　(子弟入質徳明謂非先世故事/不遣惟獻駝馬以謝恩而已)沙州曹宗夀致貢于
　契丹
(丁/未)四年(契丹綂和/二十五年)春正月帝如西京(帝次永安鎮素服/詣諸陵詔置永安)
　(縣及三陵副使都監二月己巳至洛陽命祭周六廟/甲戌幸上清宫錄白居易後利用為河南府助教賜)
　(酺三日帝御五鳯樓觀之/召父老五百人賜飲樓下)作太祖神御殿于西京(復/置)
　(武成王廟/及國子監)三月帝至自西京○契丹城遼西為中京
　大定府(大定秦為遼西郡漢為新安平縣漢末步奚/居之幅貟千里多大山深谷險阻足以自固)
　(唐初置饒樂都督府契丹主嘗過七金山土河之濵/南望雲氣有郛郭樓闕之狀因議建都擇良工於燕)
　(薊倣臨潢置宫掖樓閣府庫市肆/廊廡郛郭實之以漢户號曰中京)夏四月皇后郭氏
　崩○五月丙申朔日有食之○増置孔子守塋户(凡/二)
　(千/户)王中正言聖祖降于其家(汀州黥卒王捷自言于/南康遇道人姓趙氏授)
　(以小鐶神劒盖司命真君也宦者劉承珪以其事聞/賜捷名中正是年五月十三日真君降于中正家之)
　(新堂是為聖祖而/祥瑞之事起矣)六月葬莊穆皇后○秋七月交州
　黎龍廷来貢詔以為靜海軍節度使交阯郡王賜名
　至忠(邵煜譬曉黎明䕶以朝廷威徳明䕶懼即奉龍/廷主軍事龍廷自稱節度使開明王言于煜欲)
　(通貢奉煜令削去偽官龍廷遂稱權安南靜海軍留/後遣使入貢帝賜龍廷九經及佛氏書而授以爵命)
　(且贈黎桓/為南越王)八月以杜鎬為龍圖閣直學士(鎬博聞強/記每得異)
　(書必手疏本末以聞眷遇/甚厚始置是職以鎬為之)韓崇訓罷○三司使丁謂
　上景徳㑹計錄(自乾徳中諸州支度經費外凢金帛/悉送闕下於是利歸公上而條禁文)
　(簿漸為精密吏不得售其姦太宗尤留意財用淳化/初詔準漢制上計之法每歳三司具見管金銀錢帛)
　(軍儲等簿以聞每歳天下緡錢總入至一萬五千八/十五萬一百而出亦相近之至是丁謂著㑹計録以)
　(獻因條經費及吉㓙大禮已/往者以備參較優詔奬之)冬十二月有年(淮蔡間/麥斗十)
　(錢米斛/二百錢)初詔禮部糊名考校舉人
(戊/申)大中祥符元年(契丹綂和/二十六年)春正月有天書見于承天
　門之鴟尾大赦改元(帝深以澶州城下之盟為辱居/常怏怏不樂王欽若度帝厭兵)
　(因謬進曰陛下以兵取幽薊乃可滌恥帝曰河朔生/靈始免兵革朕安能為此可思其次欽若曰惟有封)
　(禪泰山可以鎮服四海誇示外國然自古封禪當得/天瑞希世絶倫之事然後可爾既而又曰天瑞安可)
　(必得前代盖有以人力為之者惟人主深信而崇奉/之以明示天下則與天瑞無異也帝沈思曰王旦得)
　(無不可乎欽若曰臣喻以聖意宜無不可欽若乃乗/間為旦言旦黽勉從之帝尚尤豫莫與籌之者會幸)
　(秘閣驟問杜鎬曰古所謂河出圖洛出書果何事耶/鎬老儒不測上㫖漫應之曰此聖人以神道設教耳)
　(帝由此意決遂召王旦飲歡甚賜以尊酒曰此酒極/佳歸與妻孥共之既歸發封則皆美珠也旦悟帝㫖)
　(自是不敢有異議而封禪之事成矣正月乙丑有黄/帛曳左承天門南鴟尾上守門卒塗榮以聞帝因謂)
　(羣臣曰朕去年十一月二十七日夜將半方就寢忽/室中光曜見神人星冠絳衣告曰来月三日宜於正)
　(殿建黄籙道場一月將降天書大中祥符三篇朕竦/然起對已復無見命筆識之自十二月朔即齋戒於)
　(朝元殿建道場以竚神貺適覩皇城司奏左承天門/屋南角有黄帛曳鴟尾上帛長二丈計緘物如書卷)
　(纒以青縷三道封處有字隱隱盖神人所謂天降之/書也王旦等皆再拜稱賀帝即步至承天門瞻望再)
　(拜遣二内臣升屋奉之以下王旦跪奉而進帝再拜/受之親奉安輿導至道場付陳堯叟啓封帛上有文)
　(曰趙受命興于宋付于眘居其器守于正世七百九/九定緘書甚密抉以利刀方啓帝跪受復授陳堯叟)
　(讀之其書黄字三幅詞類洪範老子道徳經始言帝/能以至孝至道紹世次諭以清淨簡儉終述世祚延)
　(永之意讀訖帝復跪奉韞以所緘帛盛以金匱王旦/等稱賀於殿之北廡丙寅羣臣入賀于崇政殿賜宴)
　(帝與輔臣皆蔬食遣官奏告天地宗廟社稷丁夘有/司設大次于朝元殿之西廊黄麾仗宫縣登歌文武)
　(官陪列帝服鞾袍升殿酌獻三清天書禮畢步導入/内是日紫雲見如龍鳯覆宫殿戊辰大赦改元羣臣)
　(加恩賜京師酺改左承天門為承天祥符分遣中使/六人錫邊臣宴欽若之計既行陳堯叟陳彭年丁謂)
　(杜鎬益以經義附和而天下爭言祥瑞矣獨龍圖閣/待制孫奭言于帝曰以臣愚所聞天何言哉豈有書)
　(也帝/黙然)夏四月詔以十月有事于泰山以王旦兼封禪
　大禮使(三月甲戌兖州父老千二百人詣闕請封禪/丁夘兖州并諸路進士等八百四十人復詣)
　(闕以請壬午王旦等率文武將校蕃夷耆夀僧道二/萬四千三百七十餘人詣闕請東封不允表五上帝)
　(意未決召三司使丁謂問以經費謂對曰大計有餘/議乃定四月甲午詔以十月有事于泰山遣官告天)
　(地宗廟嶽瀆諸祠命翰林太常詳定儀注以王旦為/封禪大禮使王欽若趙安仁為封禪經度制置使馮)
　(拯陳堯叟分掌禮儀丁謂等計度糧草既而契丹遣/使請嵗幣外别假錢幣王旦曰東封近彼以此探朝)
　(廷意耳帝曰何以答之旦曰止當以微物而輕之乃/於嵗給三十萬物内各借三萬仍諭次年額内除之)
　(契丹得/之大慙)天書復見于功徳閣○以王欽若趙安仁並
　判兖州○五月泰山醴泉出(王欽若至乾封上言泰/山醴泉出錫山蒼龍見)
　置天書儀衛及扶侍使(置天書儀衛使副扶侍使副/都監夾侍等職凡有大禮即)
　(命宰職近臣/兼之禮畢罷)六月得天書于泰山羣臣遂上帝尊號
　(王欽若言六月乙未泰山西南垂小山上有紅紫雲/氣漸成華盖至地而散其日木工董祚於醴泉亭北)
　(見黄素帛曳林木上有字不能識言于皇城使王居/正居正見其上有御名以告欽若欽若具威儀奉導)
　(至社首跪授中使馳捧詣闕帝御崇正殿趣召羣臣/曰朕五月丙子夜復夢向者神人言来月上旬當賜)
　(天書于泰山宜齋戒祇受朕雖荷降告未敢宣露惟/密諭王欽若等凡有祥異即上聞朕今得其奏果與)
　(夢協上天眷佑惟懼不稱王旦等曰陛下至徳動天/感應昭著臣等不勝大慶再拜稱賀壬寅乃迎導天)
　(書奉安于含芳園之正殿帝齋戒備法駕詣殿再拜/受之授陳堯叟啓封其文曰汝崇孝奉吾育民廣福)
　(錫爾嘉瑞黎庶咸知祕守斯言善解吾意國祚延永/夀歴遐嵗讀訖復奉以升殿既而雲五色見少頃黄)
　(雲如鳯駐殿上帝再拜祥瑞圖示百僚於是羣臣表/上尊號曰崇文廣武儀天尊道寳應章感聖明仁孝)
　(皇/帝)作昭應宫以奉天書(初帝議即宫城乾地營昭應/宫以奉天書左右有諫者帝)
　(召三司使丁謂問之謂對曰陛下有天下之富建一/宫奉上帝且所以祈皇嗣也羣臣有沮陛下者願以)
　(此諭之已而王旦密疏諫帝如謂所對答之旦不/敢復言乃以謂兼脩昭應宫使宦者劉承䂓副之)秋
　九月以天書告于太廟(王欽若獻芝草八千本趙安/仁獻五色金玉丹紫芝八千)
　(七百餘本諸州上芝草嘉禾瑞木三脊茅等不可稱/紀九月令有司勿奏大辟案甲子奉天書告于太廟)
　(悉陳諸瑞物於仗内已乃以天書置于朝元殿建道/場扶侍使上香庭中奏法曲將行禮詣幄殿酌獻訖)
　(奉以玉輅中設几褥夾侍立旁周以黄麾仗前後部/鼓吹道門威儀扶侍使以下前導自是凡舉大禮皆)
　(如之且製行殿供物/定儀仗凡千六百人)冬十月帝封泰山禪社首大赦
　(九月乙酉帝習封禪儀于崇徳殿十月辛夘車駕發/京師扶侍使以玉輅載天書先道丁未至乾符縣奉)
　(髙宫齋于穆清殿戊申王欽若等獻太山芝草三萬/八千餘本庚戌備法駕至山門黄雲覆輦道經險峻)
　(降輦步進鹵簿儀衛列于山下辛亥享昊天上帝於/圜臺陳天書于左以太祖太宗配帝衮冕奠獻以寧)
　(王元偓亞獻舒王元偁終獻命羣臣享五方帝及諸/神于山下封祀壇帝飲福酒攝中書令王旦跪稱曰)
　(天賜皇帝太一神䇿周而復始永綏兆人三獻畢封/金玉匱王旦奉玉匱置于石䃭攝太尉馮拯奉金匱)
　(以降將作監領徒封䃭帝登圜臺閲視訖還御幄宰/臣率從官稱賀山下𫝊呼萬嵗聲動山谷即日仗還)
　(奉髙宫百官奉迎于谷口帝復齋于穆清殿壬子禪/祭皇地祗于社首山如封祀儀禮畢還次奉髙宫日)
　(重輪五色雲是癸丑帝被衮冕御封禪壇上之夀昌/殿受羣臣朝賀大赦天下常赦所不原者咸赦除之)
　(文武並進秩令開封府及所過州軍考送服勤詞學/經明行脩舉人其懐才抱器淪于下位及髙年不仕)
　(徳行可稱者所在以聞賜天下酺三日改乾封縣為/奉符縣大宴穆清殿又宴泰山父老于殿門賜以時)
　(服茶帛甲寅發奉符次于太平驛改奉髙宫為㑹真/宫詔王旦撰封祀壇頌王欽若撰社首頌陳堯叟撰)
　(朝覲/壇頌)十一月帝如曲阜謁孔子加諡為𤣥聖文宣王
　(十一月戊午帝幸曲阜縣謁文宣王廟鞾袍再拜幸/叔梁紇堂近臣分奠七十二弟子遂幸孔林加諡孔)
　(子曰𤣥聖文宣王遣官祭以太牢追封孔子父叔梁/紇齊國公母顔氏魯國太夫人妻幵官氏鄆國夫人)
　(賜錢三十萬帛三百匹以四十/六世孫聖佑為奉禮郎主祀事)追諡齊太公望為昭
　烈武成王(立廟/青州)追諡周文公旦為文憲王(立廟/曲阜)帝至
　自泰山○有年(諸路米斗/七八錢)契丹蕭托雲伐甘州囘鶻
　降之
(巳/酉)二年(契丹綂和/二十七年)夏五月詔追封𤣥聖文宣王廟配享
　從祀者為公侯伯(詔封兖公顔囘為兖國公費侯閔/損以下九人為郡公郕伯曽參以)
　(下六十二人為侯命兩制以上文臣為/贊又封先儒左丘明等十九人為伯)加號聖祖為
　司命天尊以王中正為左武衛將軍○秋七月以昭
　應宫為玉清昭應宫○冬十月詔天下州軍作天慶
　觀(詔以正月三日為天慶節/命天下立觀以答神貺)十二月契丹太后蕭氏
　卒(承天皇太后自中京還臨潢行柴冊禮事畢遂南/幸未至燕而殂遣使告哀于宋夏髙麗諡曰聖神)
　(宣獻皇后后北府宰相思温之女明達治體聞善必/從故羣臣咸竭其忠習知軍政凡有大役親御戎車)
　(指麾三軍賞罰信明將士用命/契丹主遵其教訓遂為盛王)罷賢良方正直言極
　諫等科(上封事者言兩漢賢良多因災變以詢訪闕/政今國家受瑞建封不當復設遂詔罷制舉)
(庚/戌)三年(契丹綂和/二十八年)春正月王隨王儒如契丹(弔祭/也)二月
　契丹使蕭和卓来(致太后/遺物也)契丹使蕭實喇来(謝弔/祭也)遣
　使如契丹(㑹葬/也)交州李公藴逐其節度使黎至忠而
　殺之自稱留後三月詔以公藴為靜海軍節度使封
　交阯郡王(至忠年少苛虐國人不附大校李公藴尤/為至忠親任嘗令以黎為姓是年逐至忠)
　(出城而殺之併夷其兄弟自稱留後遣使貢奉帝曰/黎桓不義而得之公藴又效尤焉雖可惡也然蠻俗)
　(何足責哉其用桓故事授以/官爵賜之器幣故有是命)夏四月契丹賜其大丞
　相耶律徳昌名曰隆運(契丹主既葬太后因賜徳昌/名曰隆運賜宅及陪葬地于)
　(后陵/之旁)五月契丹蕭托雲伐甘州囘鶻俘肅州之民而
　還(托雲破肅州盡俘其民/修土隗口故城以實之)髙麗康肇弑其君誦而立
　誦兄詢(髙麗西京留守康肇弑誦立詢契丹主謂羣/臣曰康肇弑君誦而立詢因而相之大逆也)
　(宜發兵問其罪羣臣皆曰可國舅詳衮蕭迪里曰國/家連嵗征討士卒抏弊况陛下在諒隂年穀不登創)
　(痍未復島夷小國城壘完固勝不為武萬一失利恐/貽後悔不如遣一介之使往問其故彼若伏罪則已)
　(不然俟陛下服除嵗/豐舉兵未晩也不聽)秋七月以杜鎬為龍圖閣學士
　(始置是/職也)八月詔明年春有事于汾隂(河中府進士薛/南及父老僧道)
　(千二百人列狀請祠后土于汾隂帝不許/寧王元偓率文武官三上表以請帝從之)以王旦兼
　汾隂大禮使(王欽若為禮儀使陳堯叟/為經度制置使儀同封禪)旱(將有事汾/隂而嵗旱)
　(龍圖閣待制孫奭上疏陳不可者十事且曰陛下才/畢東封又議西幸非先王卜征五年重謹之意今國)
　(家土木之工累年不息水旱作沴飢饉/居多乃欲勞民事神神其享之乎不聽)九月契丹冊
　李徳昭為夏國王○冬十一月陜州河清○契丹主
　伐髙麗執康肇誅之王詢出奔平州(契丹主伐髙麗/先遣髙正韓杞)
　(宣問王詢十月詢遣使奉表乞罷師不許十一月乙/酉契丹軍渡鴨淥江康肇帥衆禦之戰敗退保銅州)
　(契丹進擊肇分兵為三一營于州西據三水之會肇/居其中一營于近州之山一附城而營契丹先鋒耶)
　(律博諾率詳衮耶律達魯擊破三水砦擒肇及副將/李立追亡數十里獲所棄糧餉鎧仗不可勝計㑹契)
　(丹主軍至斬首三萬餘級銅霍貴寧等州皆降都綂/蕭巴雅爾復敗髙麗于古達嶺王詢遣使上表請朝)
　(許之遂禁軍士俘掠以馬保佑為開京留守旺布副/之遣伊林將騎兵一千送保佑赴京髙麗守將卓思)
　(正殺契丹使者韓喜孫等十人帥兵出拒保佑不得/入而還契丹主遣伊林將兵擊之思正出奔西京契)
　(丹兵圍之五日不克契丹主次于城外王詢使其禮/部郎中渤海托實請降羣臣議皆謂宜納之耶律質)
　(曰詢一戰而敗遽求納欵此詐耳納之恐墮其計宜/待彼勢窮力屈未晚也契丹主乃使蕭巴雅爾進攻)
　(開京遇髙麗兵敗之王詢棄城走平州契丹遂焚開/京宫室府庫民廬俱盡至清江而還契丹師既行諸)
　(降城復叛至貴州南峻嶺谷大雨連日/馬駞皆疲甲仗多失霽乃得渡鴨渌江)十二月陜州
　河復清(集賢校理/晏殊獻頌)夏州饑(西夏管内饑趙徳明表求/粟百萬朝議不知所出或)
　(言徳明新納誓而敢違請以詔書責之王旦請敕有/司具粟百萬于京師而詔徳明来取徳明得詔曰朝)
　(廷有人/遂止)
(辛/亥)四年(契丹綂和/二十九年)春二月帝祭后土于汾隂大赦(正月/乙酉)
　(帝習祀后土儀丁酉奉天書發京師二月壬子出潼/闗渡渭河遣近臣祠西嶽癸丑次河中府丁巳至寳)
　(鼎縣奉祗宫己未瀵泉湧有光如燭辛酉祀后土地/祗禮同東封配以太祖太宗是夜月重輪還奉祗宫)
　(命作大寧宫壬戌大赦天下常赦不原者咸赦除之/文武進秩建寳鼎縣為慶成軍賜天下酺三日大宴)
　(羣臣於穆清殿而還初將祀汾隂龍圖閣待制孫奭/上疏諫曰今之奸臣以先帝嘗停封禪故贊陛下以)
　(繼承先志先帝欲北平幽朔西取繼遷則未嘗獻一/謀畫一䇿而乃卑辭厚幣求和于契丹蹙國縻爵姑)
　(息於保吉謂主辱臣死為空言以誣下罔上為己任/是陛下以祖宗艱難之業為姦臣僥倖之資此臣所)
　(以長嘆痛惜也時羣臣爭奏祥瑞奭上言方今野雕/山鹿並形奏簡秋旱冬雷率皆稱賀將以欺上天則)
　(上天不可欺將以愚下民則下民不可愚將以惑後/世則後世不可惑夫國將興聽于民將亡聽于神陛)
　(下何為而不思也帝/嘉其忠而不能從)三月帝過洛陽遂謁永昌陵夏
　四月帝至自汾隂○召陜州隱士魏野不至(野嗜吟/咏不求)
　(聞達居陜州之東郊手植竹樹清泉環繞旁對雲山/景趣幽絶為草堂彈琴其中好事者多載酒肴從之)
　(遊嘯咏終日野每著紗帽白衣見客出則跨白驢為/詩精苦有唐人風格帝自汾隂還次陜州遣使召之)
　(不起乃命工圖/其所居觀之)契丹大丞相耶律隆運卒(隆運重厚/饒智略明)
　(治體喜建功立事輔政/三十年國以之治強)五月詔州城作孔子廟○秋
　七月馮拯罷○九月以向敏中為五嶽奉冊使(十月/帝御)
　(朝元殿發/五嶽冊)
(壬/子)五年(契丹開/泰元年)夏四月以向敏中平章事(舊時相出鎮/州郡不以吏)
　(事為意寇準雖有重名所至終日遊宴張齊賢倜儻/任情惟敏中盡心民事帝由是有復用之意使還遂)
　(拜為/相)髙麗王詢乞降于契丹(髙麗王詢遣蔡忠順奉/表如契丹乞稱臣如故)
　(契丹主命詢親朝詢復以疾為辭初契丹伐髙麗取/其地築六城曰興鐵通龍龜郭州皆在女真鴨淥江)
　(東及髙麗臣服復以賜之至是契丹主怒詢不朝命/復取六州地於是有女真人知髙麗事者進言以為)
　(自開京東馬行七日有大砦廣若開京凡旁邑所貢/珍異皆在焉其勝羅等州之南亦有二砦所積如之)
　(若大軍自女真北渡鴨渌江並大河/而上至郭州與大路會髙麗可取也)五月賜杭州隱
　士林逋粟帛(逋力學性恬淡好古不趨榮利家貧衣/食不足晏如也結廬杭州西湖之孤山)
　(二十年足不及城市帝聞其名賜以粟帛其後逋為/墓於廬側將死賦詩有茂陵他日求遺藁猶喜曽無)
　(封禪書之句賜/諡和靖先生)秋八月丙申朔日有食之○作五嶽
　觀(以奉五嶽後/改曰會靈)九月趙安仁罷(為王欽若/所搆也)以王欽若
　陳堯叟為樞密使丁謂參知政事馬知節為樞宻副
　使(時天下乂安王欽若丁謂導帝以封祀眷遇日隆/欽若自以深達道教多所建明而謂附會之與陳)
　(彭年劉承珪等蒐講墜典大修宫宇以林特有心計/使為三司使以幹財利時人目為五鬼王旦欲諫則)
　(業已同之欲去則上遇之厚追思李沆之先識歎曰/李文靖真聖人也欽若狀貌短小項有附疣時目為)
　(癭相性傾巧敢為矯誕然智數過人每朝廷有興作/能委曲遷就以中帝意以是有寵知節以衆方競言)
　(祥瑞深不然之每言于帝曰/天下雖安不可忘戰去兵也)冬十月帝言聖祖降于
　延恩殿(帝語輔臣曰朕夢先降神人傳玉皇之命云/先令汝祖趙𤣥朗授汝天書今令再見汝如)
　(唐朝恭奉𤣥元皇帝可也翌日復夢神人傳天尊言/吾座西斜設六位以候是日即於延恩殿設道場五)
　(鼓一籌先聞異香頃之黄光滿殿蔽燈燭覩靈仙儀/衛九天司命天尊至朕再拜殿下俄黄霧起須叟霧)
　(散由西陛升見侍從在東陛天尊就坐有六人揖天/尊而後坐朕欲拜六人天尊止令揖命朕前曰吾人)
　(皇九人中一人也是趙之始祖再降乃軒轅黄帝凡/世所知少典之子非也毋感電夢天人生於夀丘陵)
　(唐時奉玉帝命七月一日下降總治下方主趙氏之/族今已百年皇帝善為撫育蒼生無怠前志即離座)
　(乗雲而去王旦等皆再拜稱賀帝即命旦等至延恩/殿厯觀臨降之所遂詔告天下肆赦加恩命丁謂及)
　(李宗諤陳彭年率禮/官等修崇奉儀注)閏月上聖祖尊號(閏月己巳上/九天司命保)
　(生天尊尊號曰聖祖上靈髙道九天司命保生天尊/大帝聖母懿號曰元天大聖后遂加太廟六室尊號)
　(立先天降聖節遣官就南郊設昊天及四位告之丙/子羣臣上帝尊號曰崇文廣武感天尊道應真佑徳)
　(上聖欽明/仁孝皇帝)作景靈宫太極觀于夀丘(奉聖祖聖母也/且詔天下天慶)
　(觀並増建聖祖殿而製二舞文/曰發祥流慶武曰降真觀徳云)十一月享玉皇于朝
　元殿○以王旦兼玉清昭應宫使○作景靈宫于京
　師○改諡孔子為至聖文宣王(以𤣥字犯/聖祖諱也)契丹改幽
　都府為析津府○十二月立徳妃劉氏為皇后(后父/通為)
　(虎捷都指揮使太平興國中從征太原道卒后在襁/褓而孤鞠于外氏善播鼗蜀人龔美者以鍛銀為業)
　(攜之至京師得入襄王邸帝即位自美人進位徳妃/性警敏曉書史由是専寵後宫郭后崩帝欲立之翰)
　(林學士李迪言妃起於寒微不可以母天下帝不從/帝欲得翰林學士楊億草制使丁謂喻㫖億難之因)
　(請三代丁謂曰勉為此不憂不富貴億曰如此富貴/亦非所願也乃命他學士焉后既立以無宗族因以)
　(龔美為兄改其姓為劉氏聞李迪之諫大恨之后能/記憶每聞朝廷事輒言其本末帝退朝閲天下封奏)
　(多至中夜后皆預聞宫闈事有問輒援/引故實以對帝深重之由是漸干外政)
(癸/丑)六年(契丹開/泰二年)春正月置玉牒所(修屬/籍也)三月以丁謂兼
　迎奉聖像使(詔於建安軍鑄玉皇聖祖太祖太/宗尊像至是成以丁謂為迎奉使)夏五
　月奉安聖像於玉清昭應宫○秋七月除農器稅○
　八月詔明年有事于太清宫以王旦兼大禮使(亳州/官吏)
　(父老三千三百人詣闕請謁太清宫帝許之詔以来/春親謁遂命旦兼亳州太清宫大禮使丁謂兼奉祀)
　(經度使孫奭上言陛下事事慕效唐明皇豈以明皇/為令徳之主耶帝曰東封祀汾謁陵寢享老子非始)
　(于明皇開元禮今世所循用不可以天寳/之亂而非其禮作解疑論以示羣臣焉)上老子尊
　號(加號太上老君/混元上徳皇帝)十二月戊午朔日有食之○獻天
　書于朝元殿(十一月判亳州丁謂獻芝草三萬七千/本十二月扶侍使趙安仁等上奉天書)
　(車輅鼔吹儀仗壬申獻天書/于朝元殿遂告玉清昭應宫)
(甲/寅)七年(契丹開/泰三年)春正月帝謁老子于亳州太清宫(正月/壬寅)
　(車駕奉天書發京師丙午次奉元宫判亳州丁謂獻/白鹿一芝九萬五千本戊申王旦上混元上徳皇帝)
　(冊寳己酉朝謁太清宫是夜月重輪曲赦亳州及車/駕所經流以下罪升亳州為集慶軍節度改奉元宫)
　(為明道宫賜酺三日遂詣/亳城西朝拜聖祖新殿)以應天府為南京○作鴻
　慶宫于應天府(奉安太祖/太宗聖像)二月帝至自亳州大赦(辛/酉)
　(帝至自亳辛未享太廟壬/申恭謝天地大赦天下)夏四月以曹賢順為歸義
　軍節度使(沙州曹宗夀死子賢順自為留後奉貢請/命于朝故有是命沙州自宗夀以来通使)
　(契/丹)五月以王旦兼兖州景靈宫朝修使天書刻玉使
　(王欽若為同/天書刻玉使)六月王欽若陳堯叟馬知節免(知節素/薄欽若)
　(之為人遇事未嘗少屈欽若不悦會瀘州都巡檢王/懐信等上平蠻功欽若久不决知節因面詆其短爭)
　(於帝前帝召王旦質之亘至欽若猶譁不已知節流/涕曰願與欽若同下御史府旦叱欽若使退帝大怒)
　(命付獄旦從容曰欽若等當黜未知坐以何罪帝曰/忿爭無禮旦曰陛下奄有天下使大臣坐忿爭無禮)
　(之罪或聞外國無以威逺帝曰卿意如何旦曰願至/中書召欽若等宣示陛下含容之意且戒約之俟少)
　(間罷未晩也帝曰非卿言朕固難忍遂如旦議月/餘始罷欽若知節併及堯叟欽若仍為刻玉副使)以
　寇準為樞密使○契丹伐髙麗(契丹連嵗遣中丞耶/律資忠使髙麗取六)
　(州舊地髙麗不從乃遣/國舅詳衮蕭迪里討之)秋七月以王嗣宗曹利用為
　樞密副使○八月以向敏中兼景靈宫使○髙麗来
　貢(髙麗為契丹所阻不通中國者累年至是復遣其/御事工部侍郎尹證古入貢詔登州置館于海次)
　(以待/之)冬十一月玉清昭應宫成(初議營宫料功須二/十五年修宫使丁謂)
　(令以夜繼晝每繪一壁給二燭故七年而成凡二千/六百一十楹製度宏麗屋宇少有不中程式雖金碧)
　(已具劉承珪必令毁而/更造有司莫敢較其費)十二月作元符觀○户部獻
　天下民數(户九百五萬五千七百二十九口二/千一百九十七萬六千九百六十五)折惟
　昌卒以其弟惟忠知府州事
(乙/卯)八年(契丹開/泰四年)春正月帝詣玉清昭應宫上玉皇大天
　帝聖號大赦(正月壬午朔謁玉清昭應宫奉表上玉/皇聖號曰太上開天執符御厯含真體)
　(道玉皇大天帝遂以所摹刻天書玉版奉安于寳符/閣帝容立侍其側還御崇徳殿受賀大赦命刻玉使)
　(日赴殿行香副使已下日莅事焉帝製誓文/刻石寘于閣下又製欽承寳訓述以示中外)二月加
　楚王元佐天䇿上將軍興元牧賜劒履上殿詔書不
　名○夏四月寇準罷(準以三司使林特附㑹邪險惡/之每事沮抑帝以特能幹財利)
　(以佐興造聞之不悦謂王旦曰準剛忿如昔旦曰準/好人懐惠又欲人畏威皆大臣所當避而準不能此)
　(其所以短也非至仁之主孰能容之然竟以與林特/忿爭罷初準數短旦于帝而旦専稱準帝謂旦曰卿)
　(雖稱其美彼専談卿惡旦曰理固當然臣在相位久/政事缺失必多準對陛下無隱益見其忠直此臣所)
　(以重準也帝由是益賢旦中書有事送密院事違詔/格準以上聞旦被責第拜謝堂吏皆被罰不踰月密)
　(院有事送中書亦違詔格堂吏欣然呈旦旦令送還/密院而已準大慚謝及罷準托人語旦求為使相旦)
　(驚曰將相之任豈可求耶吾不受私請也準深憾之/已而除準武勝軍節度使同平章事判河南府準入)
　(見謝曰非陛下知臣安能至此帝具道旦所以薦者/準愧歎以為不可及準至鎮生辰造山棚大宴又服)
　(用僭侈為人所奏帝怒謂旦曰寇準每事欲效朕可/乎旦徐對曰準誠賢能無如騃何帝意解曰然此正)
　(是其騃爾/遂不問)以王欽若陳堯叟為樞密使○五月契丹
　伐髙麗(蕭迪里伐髙麗無功而還契丹主/復命樞密使耶律世良帥師伐之)六月己酉
　朔日有食之○秋九月吐蕃唃厮囉請伐夏州不許
　(唃厮囉吐蕃贊普之裔生於髙昌磨榆國年十二河/州羌何郎業賢竒其貌攜之歸吐蕃置于􁨇心城大)
　(姓聳昌厮均又徙諸移公城欲於河州立文法於是/宗哥城僧李立遵邈川大首領温逋竒掠取唃厮囉)
　(如廓州尊立之部族寖盛乃徙居宗哥立遵自為論/逋佐之論逋者國相也立遵貪而喜殺國人不附㑹)
　(與涇原鈐轄曹瑋戰于三都谷而敗復襲西涼府亦/不利衆益怨之唃厮囉遂與立遵不協徙居邈川以)
　(温逋奇為論逋有勝兵六七萬而立遵自居宗哥屢/表請贊普之號朝議以贊普乃戎王也立遵位在唃)
　(厮囉下不宜妄授止命為保順軍節度使唃厮囉與/西夏接壤每以兵抗趙徳明以希朝廷賜予至是唃)
　(厮囉始立文法聚衆數十萬上表請討平夏以自效/帝以戎人多詐或生他變命周文質監涇原軍曹瑋)
　(知秦州/以備之)王嗣宗罷○知陳州張詠卒(詠卒遺表言不/當造宫觀竭天)
　(下之財傷生民之命此皆賊臣丁謂誑惑陛下乞斬/謂頭置國門以謝天下然後斬詠頭置丁氏之門以)
　(謝謂帝/歎其忠)冬十一月种放卒(放自還山後數朝京師封/岱祀汾莫不預焉帝眷遇)
　(有加勞餞備至人或嘲放出處之迹放不答禄賜既/豐晩節頗飾輿服廣置良田于長安至強市爭訟門)
　(人族屬因依倚恣横王嗣宗守京兆放嘗乗醉慢罵/之嗣宗遂條上其不法事極其醜詆目放為魑魅㑹)
　(赦恩而止放不自安徙居嵩山天封觀側帝聞之詔/内侍就興唐觀基起第賜之然猶往来終南按視田)
　(畝每行必給驛乗在道或親詬驛吏規筭糧具之直/時議寖薄之嘗陪曲宴帝令羣臣賦詩杜鎬誦北山)
　(移文以譏放放不之愧及卒帝甚嗟悼/親製文遣内侍祭之特贈工部尚書)
(丙/辰)九年(契丹開/泰五年)春正月以丁謂兼㑹靈觀使○契丹大
　敗髙麗于郭州(耶律世良蕭屈烈與髙麗戰于郭州/西破之斬首數萬獲其輜重而還)
　二月詔皇子夀春郡王受益就學于資善堂(以張士/遜崔遵)
　(度為王友士遜一日謁王旦稱皇子學書有法旦曰/公為王友職止於是耶士遜媿謝受益司寢李氏所)
　(生皇后養為己子與/淑妃楊氏同撫育之)夏五月以向敏中兼宫觀慶成
　使○六月蝗飛翳空(京畿大蝗帝遣人至郊得死蝗/以獻帝信之以示大臣明日執)
　(政遂袖死蝗進曰蝗盡死矣請示于朝率百官賀王/旦獨不可後數日方奏事飛蝗忽蔽天帝顧旦曰使)
　(百官方賀而蝗如此豈不為天下笑耶帝以頻歳旱/蝗問翰林學士李迪曰旱蝗荐臻將何以濟迪請發)
　(内蔵庫以佐國用則賦斂寛民不勞矣帝曰朕欲用/李士衡代馬元方為三司使俟其至當出金帛數百)
　(萬借之迪曰天子於財無内外願下詔賜之以示恩/徳何必曰借帝悦迪又言陛下土木之役過甚蝗旱)
　(之災殆天意以警/陛下也帝深然之)旱○秋八月曹瑋敗吐蕃于伏羌
　○九月丁謂陳堯叟免○以陳彭年王曽張知白參
　知政事張旻任中正為樞密副使(彭年附王欽若以/成天書羣祀之事)
　(詳練儀典雖前世未有者必推引依據以成就之衆/伏其該辨帝甚寵遇之及李宗諤楊億相繼罷彭年)
　(獨任翰林事務叢委形神皆耗舉止失措至家人有/不記其名者一日謁王旦旦辭不見向敏中為持所)
　(上文字示之旦暝目不覽曰是不過/興建符瑞圖進取耳及視之果然)詔罷諸營建(帝/以)
　(旱蝗停京城工役禁舉樂罷秋宴督諸路捕蝗遂罷/諸營造禁天下貢瑞物甲寅得雨蝗散戊辰青州飛)
　(蝗赴海死積/海岸百餘里)詔民能賑貧者官之(詔民有出私廩振/貧乏者三千石至)
　(八千石第授助/教文學及上佐)
(丁/巳)天禧元年(契丹開/泰六年)春正月帝詣玉清昭應宫上玉皇
　及聖祖寳冊大赦(正月辛丑朔改元詣玉清昭應宫/薦獻上玉皇大天帝寳冊衮服壬)
　(寅上聖祖寳冊己酉上太廟諡冊庚戌享六室辛亥/謝天地于南郊大赦御天安殿受冊號乙夘宰相讀)
　(天書於天安殿壬戌詔以四月旦日為天/祥節命王旦為兖州太極觀奉上冊寳使)二月進封
　李公藴為南平郡王○陳彭年卒(彭年敏給強記尤/好儀制㳂革刑名)
　(之學然性奸諂/時號九尾狐)夏五月以王旦為太尉侍中五日一
　至中書旦固讓許之(旦素羸多疾連年求解機務不/許至是拜太尉侍中五日一赴)
　(起居入中書遇軍國重事不限時日入預參決旦愈/畏避上疏求退固辭新命又託同列奏曰帝重違其)
　(意止加/封邑)契丹蕭和卓伐髙麗不克而還○秋八月以
　王欽若平章事(帝久欲相欽若王旦曰欽若遭逢陛/下恩禮已隆且乞留之樞密兩府亦)
　(均臣見祖宗朝未嘗有南人當國者雖古稱立賢無/方然須賢士乃可臣為宰相不敢沮抑人此亦公議)
　(也乃止及旦疾欽若遂相欽若語/人曰為王子明遲我十年作宰相)九月王曽免(王欽/若方)
　(挟符瑞以固寵位隂排異已者㑹有詔以曽為㑹靈/觀使曽以推欽若帝疑曽自異不悦㑹曽市賀皇后)
　(家舊第其家未徙曽令人舁/土置門外賀氏訴于朝遂罷)以李迪參知政事馬知
　節知樞密院事曹利用任中正周起同知院事○太
　尉侍中王旦卒(旦為首相㑹天下無事慎守祖宗法/度無所變改帝久益信言無不從凡)
　(大臣有所奏請必問曰王旦以為如何旦與人寡言/笑及奏事羣臣異同旦徐一言以定居家貧客恒滿)
　(堂察可與言及素知名者數月後召與語詢訪四方/利病或使疏其言而獻之觀才之所長密籍其名不)
　(復與之相見遇有差除必先密疏四三人姓名以請/所用者帝以筆㸃之同列不知爭有所用惟旦奏入)
　(無不俞允丁謂因是數譖其専而莫知其故也旦凡/薦人人未嘗知諫議大夫張師徳兩詣旦門不得見)
　(意為人所毁以告向敏中敏中從容為旦言之旦曰/旦處安得有毁人者但師徳後進待我薄耳及議知)
　(制誥旦曰可惜張師徳敏中問之旦曰累於上前言/師徳名家子有士行不意兩及吾門狀元及第榮進)
　(素定但當靜以守之爾若復奔競使無階而入者當/如何也張士遜轉運江西見旦求教旦曰朝廷𣙜利)
　(至矣士遜遵其言不求羨利人稱士遜識大體薛奎/發運江淮辭行旦無他語但云東南民力竭矣奎退)
　(歎曰真宰相之言也内臣劉承珪以忠謹得幸病且/死求為節度使帝語旦曰承珪待此以暝目旦執不)
　(可曰他日求為樞宻使此其階也遂止自是内臣不/過留後旦任事久人有謗之者輒引咎不辨至人有)
　(過失雖人主盛怒可辨者辨之必得而後已及疾甚/引對滋福殿帝曰朕方以大事託卿而卿疾如此因)
　(命皇子出拜旦皇恐走避皇子隨而拜之旦言皇子/盛徳必任陛下事因薦可為大臣者十餘人復力求)
　(避位帝覩其形瘁閔之乃以太尉兼侍中領玉清昭/應宫使給宰相半俸帝謂之曰卿今疾亟萬一有不)
　(諱朕以天下付之誰乎旦謝曰知臣莫若君惟明主/擇之固問之旦舉笏曰以臣之愚莫如寇準帝曰準)
　(性剛褊更思其次旦曰他人臣所不知也因辭退疾/益篤帝親臨問手自調藥并薯蕷粥賜之遣内侍問)
　(者日至三四及/薨帝痛悼不已)張旻罷○饑
(戊/午)二年(契丹開/泰七年)春二月進封夀安郡王受益為昇王○
　夏閏四月馬知節罷○作祥源觀○五月契丹以張
　儉為政事令(儉端慤不事外飾為雲州幕官故事車/駕經行長吏當有所獻契丹主獵雲中)
　(節度使進曰臣境無他産惟幕僚張儉一代之寳願/以為獻先是契丹主夢四人侍側賜食人二口及聞)
　(儉名始悟因召見容止樸野訪及世務占奏三/十餘事皆合上㫖由是眷注日隆竟至為相)六月
　以曹利用知樞密院事○秋八月立昇王受益為皇
　太子更名禎赦○冬十月契丹蕭巴雅爾伐髙麗十二
　月戰于茶陀二河契丹師敗績○張知白罷
(己/未)三年(契丹開/泰八年)春正月契丹冊曹順為燉煌郡王(曹順/即曹)
　(賢順/也)二月契丹以王繼忠為南院樞密使○三月戊
　午朔日有食之○判永興軍寇準得天書于乾佑山
　詔迎入禁中(巡檢朱能所造也中外咸識其詐帝獨/信之迎入禁中魯宗道孫奭知能所為)
　(咸諫不聽準由/是得召用矣)夏六月王欽若免(商州捕得道士譙/文易畜禁書能以)
　(術使六丁六甲神自言嘗出入欽若家得/欽若所遺詩帝問欽若欽若謝罪遂免)以寇準平
　章事丁謂參知政事(謂因準稱譽得致通顯雖同列/而事之甚謹嘗㑹食中書羹汚)
　(準鬚謂起徐拂之準笑曰參政國之大臣/乃為官長拂鬚耶謂大慚恨遂成讎隙)秋七月羣
　臣上帝尊號大赦(以天書/再見也)八月大㑹道釋于天安殿
　(凡萬三千/八十六人)冬十一月帝朝景靈宫享太廟祀天地于
　圜丘大赦(己巳帝謁景靈宫庚午享太廟辛未祀天/地于圜丘大赦天下加恩文武自是每三)
　(嵗行禮宫廟圜丘必同舉為永制向敏中寇準並加/僕射麻下帝謂翰林學士李昌武曰朕自即位以来)
　(未嘗除左僕射今命敏中應甚喜也賀客必多卿往/觀之勿言朕意也昌武往候敏中敏中方謝客門闌)
　(悄然及見賀之具敘禮命之異敏中但唯唯卒無一/言既退使人瞷其庖中亦寂無一人明日昌武入對)
　(具以白上上大笑曰/向敏中大耐官職)十二月以曹利用丁謂為樞密
　使任中正周起為副使○髙麗乞貢方物于契丹契
　丹許之
(庚/申)四年(契丹開/泰九年)春正月以曹瑋僉書樞宻院事(瑋沈勇/有謀馭)
　(軍嚴明自少捍禦西陲熟知羌情每以竒計用兵/所向克捷善撫士卒能綏懐邊人羌戎畏懐之)三
　月帝有疾不視朝○三月向敏中卒(敏中性端厚愷/悌多智知人善)
　(處繁劇時以重徳目之帝深倚/信雖老恒疾不得謝事而薨)夏四月兩月並見于
　西南○復以楊億為翰林學士(億去翰林六年/而復入是歳卒)髙麗
　求成于契丹契丹許之(王詢上表請稱藩納貢如故/事且歸所拘人珠埒哩契丹)
　(遣使報/許之)六月寇準罷(時帝得風疾事多決于皇后寇/準李迪以為憂一日準請間曰)
　(皇太子人所屬望願陛下思宗廟之重傳以神器擇/方正大臣羽翼之丁謂錢惟演佞人也不可以輔少)
　(主帝然之準密令楊億草表請太子監國且欲援億/輔政已而準被酒漏言丁謂聞之日即日上體平朝)
　(廷何以處此李迪曰太子監國古制也何不/可之有準竟以是罷為太子太傅封萊國公)秋七月
　以李迪平章事馮拯為樞密使(迪時兼太子賓客制/下固辭帝不允㑹皇)
　(太子見帝拜曰陛下用賔客為相敢/謝帝顧謂迪曰尚可辭耶迪乃受命)以丁謂平章事
　○内侍周懐政伏誅貶太子太傅寇準知相州(入内/副都)
　(知周懐政失寵懼誅素附寇準以帝疾而準罷因謀/奉帝為太上皇而傳位太子殺丁謂而復相準客省)
　(使楊崇勲内殿承制楊懐吉以其謀告丁謂謂即微/服夜乗犢車挟崇勲詣曹利用計議明日以聞詔命)
　(曹瑋訊之懐政具服帝怒甚欲責及太子羣臣莫敢/言李迪從容奏曰陛下有㡬子乃欲如是帝悟乃止)
　(誅懐政丁謂與皇后謀遂貶寇準為太常卿知相州/而罷翰林學士盛度樞密直學士王曙他日帝問左)
　(右曰吾目中何久不見寇/準羣臣畏謂威莫敢對)八月以任中正王曽參知
　政事錢惟演為樞密副使○周起曹瑋罷○貶知相
　州寇準為道州司馬(丁謂請再貶凖帝意欲謫諸江/淮間謂退竟除道州司馬同僚)
　(莫敢言王曽獨以帝語質之謂顧曰居停/主人勿復言盖指曽嘗以第舍假凖也)九月帝疾
　瘳○冬十一月李迪丁謂罷翌日詔謂復視事翰林
　學士劉筠請罷從之(丁謂擅權用事至除吏不以聞/迪憤然謂同列曰迪起布衣至)
　(宰相有以報國死猶不恨安能附權倖為自安計耶/㑹議二府皆進秩兼東宫官迪以為不可謂又欲引)
　(林特為樞副迪復沮之謂積怒既而謂加門下侍郎/兼太子太傅迪加尚書左丞依前兼太子少傅故事)
　(宰相無為左丞者及入對于長春殿内出制書置榻/前帝謂輔臣曰此卿等兼東宫官制也迪進曰東宫)
　(官屬不當増置臣不敢受命丁謂罔上弄權私林特/錢惟演而嫉寇準特子殺人事寢不治準無罪逺謫)
　(惟演以皇后兄美姻家使預朝政曹利用馮拯相為/朋黨臣願與謂俱罷付御史臺劾正帝怒留制不下)
　(左遷迪户部侍郎知鄆州謂户部尚書知河南府明/日謂入謝帝詰所爭狀謂對曰非臣敢爭乃迪詈臣)
　(爾願復留遂賜坐左右欲設墩謂顧曰有㫖復平章/事乃更以杌進遂自出傳口詔復入中書視事時翰)
　(林學士劉筠已草迪謂同罷制既而謂復留命别草/制筠不奉詔乃更召學士晏殊草之筠自院出遇殊)
　(於樞密院南門殊皇愧側面不敢與揖謂既復位益/擅權専恣筠曰姦人用事安可一日居此力請補外)
　(遂知廬州筠初為楊億所識拔景徳以来/竟與億同居文翰之府時人號為楊劉)詔太子決
　事于資善堂(詔自今軍國大事仍舊親決餘皆委皇/太子同宰相樞密等參議引決太子固)
　(讓不允進丁謂太子少師馮拯少傅曹利用少保十/二月太子開資善堂親政皇后裁決于内而丁謂用)
　(事中外以為憂王曽謂錢惟演曰太子㓜非中宫不/能立中宫非倚太子則人心亦不附后若加恩太子)
　(則太子安太子安則劉氏安/矣惟演乗間言之后深納焉)以馮拯平章事○作天
　章閣(蔵御/集也)十二月帝有疾
(辛/酉)五年(契丹太/平元年)春正月帝疾瘳○以張士遜為樞密副
　使○二月以孔聖佑襲封文宣公○秋七月甲戌朔
　日有食之○九月吐蕃唃厮囉来降○冬十一月貶
　王欽若為司農卿分司南京(欽若在河南有疾表乞/就醫京師丁謂使人紿)
　(之曰上甚思一見君也欽若信之即輿疾至/京謂因言欽若擅去官守無人臣禮故貶)契丹立
　梁王宗真為太子(宗真字雅布濟小字濟古爾宫人蕭/訥木錦所生齊天皇后蕭氏無子取)
　(而養之愛同已出/訥木錦不恱焉)髙麗致貢于契丹
(壬/戌)乾興元年(契丹太/平二年)春二月羣臣上帝尊號○帝崩于
　延慶殿皇太子即位尊皇后為皇太后權處分軍國
　事淑妃楊氏為皇太妃(帝崩王曽奉遺詔入殿廬草/制命皇后權處分軍國事輔)
　(太子聽政丁謂欲去權字曽曰皇帝沖年太后臨朝/斯已國家否運稱權猶足示後且増減制書有法表)
　(則之地先欲亂之耶謂遂止太子即位年十三矣尊/皇后為皇太后淑妃為太妃兩府定議太后與帝五)
　(日一御承明殿垂簾聽政太后坐右帝居左丁謂欲/擅權不欲同列與聞機政潛結入内押班雷允恭密)
　(請太后降手書云帝朔望見羣臣大事則太后召對/輔臣決之非大事則令允恭傳奏禁中畫可以下學)
　(士草制辭允恭先持示謂閲訖乃進王曽曰兩宮異/處而柄歸宦官禍端兆矣於是允恭恃勢専恣而丁)
　(謂權傾中外衆莫敢抗獨/王曽正色立朝時倚為重)赦○薛貽廓如契丹(告哀/也)
　夏四月薛由如契丹(告即/位也)貶故相寇準為雷州司户
　參軍李迪為衡州團練副使(丁謂怨準而太后憾迪/之嘗諫立已也遂誣以)
　(朋黨貶之凡與二人親善者皆逐故曹瑋亦謫知莱/州學士呈制草謂改曰當醜徒干紀之際屬先帝違)
　(豫之初罹此震驚遂致沈劇且使人迫迪行或語謂/曰迪若貶死公如士論何謂曰異日諸生記事不過)
　(曰天下惜之而已謂必欲令二人死遣中使齎敕就/賜以錦囊貯劍揭于馬前至道州準即行因閲圖經)
　(見州東南去海岸十里歎曰吾少時嘗有詩云到海/只十里過山應萬重人生得喪豈偶然耶在雷踰年)
　(病/薨)六月契丹使耶律僧隱等来(契丹使都㸃檢耶律/僧隱充祭奠使林牙)
　(蕭日新充太后弔慰使金吾耶律錫/林充弔慰使復為飯三京僧數萬人)内侍雷允恭伏
　誅丁謂任中正免(丁謂為山陵使雷允恭為都監判/司天監邢中和言于允恭曰今山)
　(陵止百步法宜子孫類汝州秦王墳允恭曰何不就/之中和曰恐下有石與水耳允恭曰上無他子若如)
　(秦王墳何不可中和曰山陵事重踏行覆按動經月/日恐不及七月之期耳允恭曰第移就上穴我走馬)
　(入見太后言之允恭素貴横人不敢違即改穿上穴/入白其事后曰此大事何輕易如此允恭曰使先帝)
　(宜子孫何為不可后意不然曰出與山陵使議可否/允恭出與丁謂言之謂唯唯而已允恭入奏曰山陵)
　(使亦無異議矣乃命夏守恩領工徒數萬穿地土石/相半繼之以水衆議日喧懼不能成功中作而罷奏)
　(請待命謂芘允恭依違不決内侍毛昌違自陵下還/以其事奏之詔問謂謂始請遣使按視既而咸請復)
　(用舊地乃詔馮拯曹利用等就謂第議遣王曽覆視/曽還請獨對因言謂包蔵禍心令允恭移皇堂於絶)
　(地太后大驚怒甚欲併誅謂馮拯進曰謂固有罪然/帝新即位亟誅大臣駭天下耳目謂豈有逆謀哉第)
　(失奏耳后怒稍解遂止誅允恭等越二日太后召宰/相諭曰丁謂為宰輔乃與宦者交通因出謂嘗託允)
　(恭令後苑匠所造金酒器及允恭嘗干求管勾皇城/司并三司衙司狀因曰謂前附允恭奏事皆言已與)
　(卿等定議故皆可之且營奉先帝陵寢而擅有遷易/㡬誤大事馮拯等對曰自先帝登遐政事皆謂與允)
　(恭同議稱得聖㫖禁中臣等莫辨虚實賴聖神察其/姦此宗社之福也任中正獨進曰謂被先帝顧託雖)
　(有罪請如律議功王曽曰謂以不忠得罪宗廟尚可/議耶乃降授謂太子少保分司西京中正為太子賔)
　(客出知鄆州故事黜宰相皆降制時欲亟行止令拯/等即殿廬召舍人草詞仍榜朝堂布諭天下以拯為)
　(山陵/使)秋七月以王曽平章事吕夷簡魯宗道參知政
　事錢惟演為樞密使(曽方嚴持重每進見言利害事/審而中理多所薦拔尤惡僥倖)
　(帝嘗問曽曰比臣僚請對多求進者曽對曰惟陛下/抑奔競而崇恬靜庶幾有難進易退之人矣初真宗)
　(封岱祀汾兩過洛陽皆幸吕蒙正第謂之曰卿諸子/孰可用蒙正對曰諸子皆不足用有姪夷簡任潁州)
　(推官宰相材也夷簡由是進用累擢知開封府嚴辨/有聲帝識其姓名于屏風將大任之不果而崩太后)
　(知真宗眷注遂擢居政府宗道嘗為右正言論列無/所畏避真宗嘗書殿壁曰魯直盖思念之也及入中)
　(書太后嘗問曰唐武后何如主宗道對/曰唐之罪人也㡬危社禝太后黙然)丁謂有罪貶
　為崖州司户參軍(初女道士劉徳妙嘗以巫師出入/謂家謂敗逮繫徳妙内侍鞫之徳)
　(妙具言謂嘗教之曰汝所為不過巫事不若託老君/以言禍福足以動人於是即謂家説神像夜醮于園)
　(中雷允恭數至請禱及真宗崩引入禁中又因穿地/得龜蛇令徳妙持入内紿言出其家山洞中仍復教)
　(云上即問若所事何知為老君第云相公非凡人當/知之謂又作頌題曰混元皇帝賜徳妙語涉妖誕遂)
　(貶謂崖州司户參軍籍其家得四方賂遺不可勝紀/謂赴崖州道出雷州寇準使人以一蒸羊逆諸境上)
　(謂請與準相見準固辭之準聞家僮謀欲報仇乃杜/門使羣僮縱博毋得出俟謂行逺乃已謂機敏有智)
　(謀憸狡過人文字累數千百言一覽輒誦尤善為詩/至於圖畫博奕音律無不洞曉每休沐㑹賔友盡陳)
　(之聽人人自便而謂從容應接於其間莫能出其意/者祥符天禧間營宫觀奏祥瑞多謂與王欽若發之)
　(及居崖州専事浮屠因果之説家寓西京嘗為書自/克責叙國厚恩戒家人毋輒怨望遣人致于洛守劉)
　(曄祈付其家戒使者伺曄㑹衆僚時違之曄得書不/敢私即以上聞太后與帝見之感惻遂徙雷州亦出)
　(於揣/摩也)八月帝及皇太后初同御承明殿垂簾聽政(從/王)
　(曽之/議也)冬十月契丹使耶律僧隱来(賀即/位也)葬永定陵(以/天)
　(書/殉)十一月錢惟演罷(初惟演見丁謂當國權勢薰灼/因附之與為婚姻寇準之斥惟)
　(演有力焉及序樞密使題名獨刋去準名曰逆準削/而不書御史中丞蔡齊言于帝曰寇準忠義聞天下)
　(社稷之臣也豈可為姦黨所誣哉帝遽令磨去之丁/謂得罪惟演慮將及已因擠謂以自解馮拯以是惡)
　(其為人上言惟演以妹妻太后兄劉美則是外戚姻/家不可與機政以廢祖宗之法請罷之乃以保大節)
　(度使知河陽府踰年入朝意圖執政御史鞠詠上疏/論之太后遣内侍持奏示惟演惟演猶顧望不行詠)
　(語右司諫劉隨曰若相惟演當取白麻廷毁之惟演/始亟去惟演出於勲貴文辭清麗名與楊億劉筠相)
　(上下於書無所不讀尤喜奬勵後進嘗曰吾平生不/足者惟不得於黄紙上押字耳故切切求入中書為)
　(時議/所鄙)吐蕃李立遵来附○以張知白為樞密副使○
　初賜兖州學田(判國子監孫奭上言知兖州日建立/學舍以延生徒至數百人臣雖以俸)
　(贍之然常不給乞給田十頃以/為學糧從之諸州給學田始此)以孫奭馮元兼侍講
　(王曽以帝初即位宜近儒者乃請御崇政殿西閤召/侍講孫奭馮元講論語帝在經筵或左右瞻矚及容)
　(體不正奭即拱立不講/由是帝每竦然聽之)十二月髙麗王詢卒子欽立
　○加馮拯昭文館大學士監修國史王曽集賢殿大
　學士(自是上相必加昭文監史次相加集賢若上相/罷免則以次而升如除三相則分監修國史於)
　(次相/云)
　
　
　
　
　
　
　
　
　
　
　
　
　通鑑續編卷五
