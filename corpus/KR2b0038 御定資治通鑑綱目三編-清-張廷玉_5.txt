
御定資治通鑑綱目三編卷四
　(起己卯明惠帝建文元年/盡壬午明惠帝建文四年)凡四年
(己/卯)恭閔惠皇帝建文元年春正月修太祖實錄
　(帝受朝不舉樂詔修太祖實錄以禮部左侍郎兼翰/林院學士董倫右侍郎兼翰林院學士王景彰為總)
　(裁官太常寺少卿廖昇侍講學士髙遜志侍講方孝/孺副之修撰李貫國子監博士王紳漢中府教授胡)
　(子昭教授楊士竒訓導羅恢/吏目程本立等死編纂官)質實(董倫字安常恩縣/人王景彰名景以)
　(字行松陽人廖昇襄陽人李貫吉水人王紳字仲縉/金華人禕之子胡子昭字仲常嘉定州榮縣人楊士)
　(竒名寓以字行泰和人州薦徵授教授當行修撰王/叔英復以史才薦遂召入翰林充編纂官羅恢崇仁)
　(學訓導程本立字原道崇徳人周府長史坐累謫/雲南馬龍他郎甸長官司吏目遷右僉都御史)
二月追尊皇考曰孝康皇帝
　(廟號興宗妣常/氏為孝康皇后)
尊母吕氏為皇太后
　質實(皇太子妃吕氏夀州/人太常卿本之女)
立妃馬氏為皇后子文奎為皇太子
　質實(皇后馬氏光禄少卿全之女文奎/皇后生七嵗燕師入莫知所終)
封弟三人為王
　(允熥為吳王允熞衡王/允熙徐王俱不之藩)
詔諸王毋得節制文武吏士
　(太祖遺詔王國所在文武吏/士聴朝廷節制故申是命)
更定官制
　(用方孝孺等議内外品官階勲悉仿周禮更定又/撰禮制頒行天下然無濟實事徒為燕王棣藉口)質
　實(成祖實録洪武三十五年吏部言建文改舊官制/如六部尚書舊正二品陞正一品又増設侍中二)
　(員正二品所屬諸司舊有清吏二字皆除去户刑二/部屬舊皆十二司改為四司工部増設照磨所兵部)
　(舊設典牧所户部設贓罰庫皆革罷都察院改為御/史府舊設十二道改為左右兩院御史止設二十八)
　(員改通政使司為通政寺舊設通政使左右通政左/右㕘議改為卿少卿丞翰林院官舊設學士及侍讀)
　(學士侍講學士其侍讀侍講五經博士典籍侍書待/詔為屬官修撰編修檢討為史官孔目為首領官中)
　(書舍人舊在内府别有印信于翰林非統屬建文于/翰林増設正官學士承㫖一員在學士之上又改侍)
　(讀學士侍講學士俱為文學博士設文翰文史二館/文翰館以居侍讀侍講侍書五經博士典籍待詔其)
　(侍書五七品文史館以居修撰編修檢討改孔目為/典簿創典簿㕔條記而革中書舍人改為侍書以𨽻)
　(翰林又增設文淵閣待詔及拾遺補闕革罷五軍㫁/事五軍制禄倉革罷大理寺左右寺寺正寺副増置)
　(本寺首領官典簿及太常寺贊理郎二員太祝一員/光禄寺少卿舊五品陞四品寺丞舊六品陞五品又)
　(増設監事及司圃所改司牲司為孳牲司陞其品級/太僕寺寺丞舊六品陞五品又改其首領官職名而)
　(陞其品級及増設録事及典廏典牧二署驌騻等十/八羣滁陽等八牧監龍光等九十二羣官鴻臚寺少)
　(卿舊從五品陞正五品寺丞舊從六品陞正六品又/改其首領官職名亦陞品級革罷司儀司賔二署而)
　(陞其鳴贊序班品級行人司舊别有衙門印信于鴻/臚寺非統屬革罷行人司而以行人𨽻鴻臚寺陞國)
　(子監丞為堂上官革罷學正學録增設欽天監五官/監候增設選士院及應天府知候所改五城兵馬司)
　(指揮副指揮為兵馬副兵馬陞各衛經歴品級又増/設知事増設旗手等四十四衛武學及置錦衣衛帶)
　(管優給武學所教授増置各王府賓輔伴講伴書各/布政使司布政使舊從二品陞正二品參政舊從三)
　(品陞正三品參議舊從四品陞正四品改各處提刑/按察司為肅政按察司並請復舊制又兵部言建文)
　(中改瀋陽左衛為衡山䕶衛右衛為臨安䕶衛遂命/凡天下軍衛建文所改革者悉復其舊按所載建文)
　(朝更改官制最/核故詳録之)
三月命刑部尚書暴昭户部侍郎夏原吉等充採訪使
分巡天下
　(使凡二十四人敕奬㢘平黜貪墨便宜行事昭/至北平得燕王棣諸不法狀密奏之請預為備)質實
　(暴昭潞州人夏原吉字維/喆其先徳興人徙湘隂)
京師地震
　(詔求直言御史尹昌隆言奸臣専政隂盛陽㣲/謫見於天是以地震謫福寧知縣尋召還官)
夏四月湘王柏自焚死齊王榑代王桂有罪廢為庶人
　(柏膂力過人握刀槊弓矢馳馬若飛至是有告其反/者帝遣使即訊柏懼焚其宫室彎弓躍馬投火中死)
　(榑數歴塞上以武功自喜時與燕通為府中人所告/㑹代邸亦上變乃廢二王為庶人錮榑京師幽桂大)
　(同户部侍郎郭任以朝廷不先圖燕而徒削奪諸藩/乃上言天下事先本後末則易成今日儲財粟備軍)
　(實果何為者乃北討周南討湘舍其本而末是圖非/䇿也且兵貴神速苟曠日持久鋭氣既竭姑息隨之)
　(所謂强弩之末勢不能穿魯/縞徒坐自困耳帝不能從)質實(郭任丹徒人或曰/定逺人金川門陷)
　(任不屈死之子經亦論死少子戍廣西/  本朝乾隆四十一年追諡郭任忠愍)
遣燕世子髙熾及其弟髙煦髙燧還北平
　(太祖崩時燕王棣遣三子入臨京師髙煦勇悍無頼/其舅徐輝祖切戒之不聽至是棣稱病乞三子歸齊)
　(泰欲遂收之黄子澄曰不若遣歸使彼不疑因遣還/棣喜曰吾父子復得相聚天贊我也髙煦瀕行入輝)
　(祖廏盜善馬徑去輝祖追之已渡江矣途中輒殺吏/民至涿州又殺驛丞于是朝臣舉以責燕燕謀益急)
　質實(燕世子髙熾是為仁宗與髙煦髙燧俱燕王妃/徐氏出涿州漢涿縣唐改為范陽于縣置涿州)
　(明省縣入州屬/順大府今因之)
　　發明(燕王三子在京齊奉請收之子澄不可遂遣/歸事載成祖實録夫㤗欲收之固屬無名然)
　　(使羈留於京師未嘗不可為制燕之一法子澄本/無勝算而徒曰遣歸使不疑則疎甚矣時輝祖密)
　　(奏髙煦勇悍不忠他日必為大患及燕師起髙煦/勠力為多帝始悔不用輝祖之言又按遜國紀憲)
　　(章録臣林外紀明史槩明紀事本末諸書載建文/元年二月燕王來朝行皇道入登陛不拜御史曽)
　　(鳯韶劾王不敬帝曰至親勿問三月燕王還國明/史皆不取考成祖實録無入覲之事此無可諱而)
　　(不載則知諸書皆出於傳聞之辭也且以時勢考/之燕王未必肯輕身而來朝既來朝矣齊黄諸人)
　　(方日夜發憤謀燕豈御史昌言之而當國者反置/之不議乎又遜國臣紀載建文初藩王入覲馳皇)
　　(道入且不拜鳯韶侍班言殿上宜展君臣之禮宫/中乃叙叔姪之倫詔勿問則或者他藩之事而傳)
　　(者譌以/為燕也)
安置北平按察使陳瑛于廣西
　(僉事湯宗告瑛受燕王/金錢通密謀逮謫廣西)質實(陳瑛滁人湯宗字/正傳浙江平陽人)
六月岷王楩有罪廢為庶人
　(西平侯沐晟奏楩不/法廢為庶人徙漳州)
秋七月燕王棣舉兵反
　(棣以僧道衍為謀主䕶衛張玉朱能為爪牙選將校/勾軍卒部署已定問道衍師期對曰未也棣始稱病)
　(或佯狂赴市奪酒食或卧土壤中彌日不甦盛暑圍/火爐猶揺頭顫曰寒甚宫中亦杖而行㑹燕山衛百)
　(户倪諒告變帝下詔讓棣遣中官逮王府僚屬北平/都指揮使謝貴布政使張昺部署軍士列九門防守)
　(以都指揮張信為棣舊所信任密敕之使執棣信叛/附於棣以情輸之昺庫吏李友直亦以昺謀告棣棣)
　(乃用道衍計令張玉朱能潛納勇士八百人入府守/衛及朝使至棣偽縳官校置庭中紿貴昺入至端禮)
　(門為伏兵所執皆不屈死張玉等率勇士攻九門克/其八獨西直門不下都指揮彭二躍馬呼市中曰燕)
　(王反從我殺賊者賞集兵千餘人將攻燕府㑹燕健/士從府中格殺二中䕶衛指揮唐雲諭之兵遂散盡)
　(奪九門燕府長史葛誠䕶衛指揮盧振初皆與貴昺/謀誅棣至是並遇害夷其族伴讀余逄辰泣諫殺之)
　(參政郭資副使墨麟僉事吕震並降棣棣乃上書於/朝指齊㤗黄子澄為奸臣併援祖訓朝無正臣内有)
　(奸惡則親王訓兵待命天子密詔諸王統領鎮兵討/平之書既發遂舉兵反自署官屬稱其兵曰靖難奪)
　(居庸闗破懷來都督宋忠戰敗與指揮余瑱彭聚孫/泰俱死之尋陷薊州指揮馬宣鎮撫曾濬不屈死于)
　(是通州遵化永平密雲諸/守將皆以城叛衆至數萬)質實(信叛附于棣按明史/張信傳信受密詔令)
　(與張昺謝貴謀燕王棣信憂懼不知所為母怪問之/信以告母大驚曰不可汝無妄舉滅家族棣稱病信)
　(三造燕邸辭不見信固請入拜牀下密以情輸棣棣/戄然起立召諸將定計徳信甚呼為恩張棣偽縛官)
　(校置庭中紿貴昺入按明紀事本末燕王稱疾愈御/東殿先伏壯士左右及端禮門内遣人召貴昺不至)
　(復遣官屬内官以所就逮名往乃至衛士甚衆門者/呵止之貴昺入王曳杖坐賜宴行酒出爪數器曰與)
　(卿等嘗之王自進片爪忽怒詈曰齊民足弟宗族尚/相恤身為天子親屬旦夕莫必其命縣官待我如此)
　(天下何事不可為乎擲𤓰于地䕶衛軍皆怒前擒貴/昺下殿王投杖起曰我何病迫于若奸臣耳遂曳貴)
　(昺等斬之又按明實録貴昺入至端禮門壯士出禽/之無擲𤓰之事九門元京城門十一曰麗正順承文)
　(明安貞健徳崇仁齊化光熙和義肅清平則明洪武/九年徐達經理元都縮其城之北五里廢光熙肅清)
　(二門其九門俱仍舊端禮門明初燕王建府于元之/皇城舊址即今之西苑門四東曰體仁西曰尊義南)
　(曰端禮北曰廣智懷來唐媯州明初置懷來所永樂/中改衛今改縣屬宣化府薊州唐置明屬順天府今)
　(因之遵化後唐置縣明屬薊州今升直𨽻州密雲後/魏置縣明屬昌平州今屬順天府張玉字世美祥符)
　(人朱能字士𢎞懷逺人倪諒燕山左䕶衛百户一作/千户棣即位收諒殺之初張昺被殺喪得還燕王稱)
　(帝出昺屍焚之族其家法司以其近戚程亨等五人/見怒曰張昺之親與鐵同頑直湏罏冶耳引出生燒)
　(之彭二逸其名為燕健卒龎來興丁勝所殺葛誠不/知所由進與盧振約為内應余逄辰字彦章宣城人)
　(聞異謀力諫遺書戒其子誓必死兵起泣諫死之又/有北平人杜竒極諫棣立斬之郭資武安人墨麟髙)
　(陵人吕震字克聲臨潼人誠本朝乾隆四十一年追/諡謝貴張昺忠烈彭二葛  盧振宋忠余瑱彭聚孫)
　(泰馬宣曽濬烈愍余/逄辰節愍杜竒入祠)
谷王橞自宣府奔京師
　(宣府地近北平燕兵既破懷來/宣府震恐橞棄其國走還京師)
詔削棣屬籍命長興侯耿炳文帥兵討之
　(棣反書聞帝告太廟削棣屬籍廢為庶人詔示天下/曰邦家不造骨肉周親屢謀僣逆去年周庶人橚僣)
　(為不軌辭連燕齊湘三王朕以親親故止正橚罪今/年齊王榑謀逆又與隸柏同謀柏伏罪自焚榑已廢)
　(為庶人朕以棣于親最近未忍窮治其事今乃稱兵/搆亂圖危社稷獲罪天地祖宗義不容赦用是簡發)
　(大兵往致厥罰以炳文太祖時宿將拜征虜大將軍/駙馬都尉李堅都尉甯忠副之帥師討燕尋命安陸)
　(侯吳傑江隂侯吳髙都尉耿瓛都指揮盛庸潘忠楊/松顧成徐凱李友陳暉平安分道並進設平燕布政)
　(使司于真定以暴昭掌之時齊泰黄子澄益慷慨任/事請聲其罪或難之泰曰名其為賊敵乃可克名正)
　(言順又何疑焉一切命/將興師皆二人主之)質實(耿炳文時年六十五李/堅武陟人尚大名公主)
　(吳傑復之子吳髙良之子耿瓛炳文次子顧成字/景韶其先湘潭人後徙江都平安滁人小字保兒)
八月耿炳文及棣戰於滹沱河北敗績
　(炳文次真定令徐覬屯河間潘忠楊松屯鄚州使先/鋒九千人駐雄縣值中秋方宴㑹不設備燕將張玉)
　(夜半疾驅襲陷之尋陷鄚州忠松被執炳文部將張/保叛降于棣時大兵號三十萬先至者十三萬分營)
　(滹沱河南北棣欲與北軍戰懼南軍乗之乃縱保歸/楊言燕王率兵且至誘炳文移軍盡北渡河棣率張)
　(玉譚淵等循河蹴擊炳文軍不得成列大敗喪師三/萬副將李堅甯忠都督顧成皆被執炳文退保真定)
　(棣圍之三日以炳文/老將未可克乃引去)質實(滹沱河山海經泰戲之山/滹沱之水出焉在山西繁)
　(峙縣東北百二十里流經直𨽻正定保定河間諸府/至天津之静海縣名子牙河注直沽入海其别河至)
　(青縣㑹于漳雄縣五代周雄州明改縣屬保定府今/因之鄚州漢鄚縣髙齊分置任邱縣唐于鄚縣置鄚)
　(州開元十三年改鄚為莫宋省莫縣入任邱移州治/之金州縣俱廢改置莫亭縣元于莫亭置莫州併置)
　(任邱縣屬之明洪武七年省州入任邱縣屬河間府/今因之莫州故城在任邱縣北三十五里譚淵清流)
　(人李堅械送北平/道卒甯忠亦死)
召耿炳文還以李景隆代之
　(炳文敗帝商代者黄子澄薦曹國公李景隆景隆讀/書通典故與方孝孺友善齊泰極言不可帝不聴賜)
　(景隆通天犀帶親為推轂餞之江滸景隆至徳州收/集炳文將卒并調諸路兵五十萬進營河間當是時)
　(帝傾國兵以畀景隆謂燕可旦夕破棣聞之顧大喜/曰昔漢髙止能將十萬景隆何才乃以五十萬付之)
　(是自坑其衆也吾破之必矣㑹吳髙耿瓛及都指揮/楊文方圍永平棣語諸將曰景隆知我在此必不敢)
　(至不若往援永平以致其師吳髙怯不敢戰聞我至/必走是我一舉解永平圍而破景隆也遂帥師援永)
　(平吳髙等盡棄輜重走退保山海闗景隆知燕兵出/果引兵趣北平直薄城下築壘九門燕世子髙熾堅)
　(守不戰夜遣勇士縋城出斫營營中驚擾驟退都督/瞿能與其子帥精騎千餘攻張掖門垂克景隆忌能)
　(功令止之燕人夜汲水沃城明日氷凝不得上時御/史韓郁上言諸王親則太祖遺體貴則孝康皇帝手)
　(足尊則陛下叔父乃䜿儒偏見病藩封太重疑慮太/深于是周王廢湘王焚齊代相繼被摧為計者必曰)
　(兵不加則禍必稔今燕舉兵兩月矣前後調兵不下/五十萬而一矢無獲將不效謀士不效力徒使中原)
　(赤子困于轉輸九重之憂方深也諺曰親者割之不/㫁疏者續之不堅陛下幸垂洞鑒興滅繼絶釋代王)
　(之囚封湘王之墓還周王于京師迎楚蜀為周公俾/各命世子持書勸燕罷兵守藩慰宗廟之靈明詔天)
　(下篤厚親親宗/社幸甚不聴)質實(山海闗漢榆闗唐曰臨渝一名/臨閭明曰山海闗在永平府撫)
　(寜縣東百里張掖門金燕城門十三西曰彰義明北/京九門方輿紀要西之北曰西直舊名彰義嘉靖中)
　(増築外城門七西曰廣寧今亦呼彰義是西直廣寧/俱䝉彰義舊稱也是時外城未建瞿能所攻葢西直)
　(門也張掖則彰義聲之轉耳韓郁字康/郁鉛山人燕師入郁棄官遁不知所終)
冬十月棣誘執寧王權奪其衆及朶顔三衛歸北平
　(權國大寧在喜峯口外東連遼左西接宣府為巨鎮/所屬朶顔三衛騎兵皆驍勇善戰燕兵起朝廷慮權)
　(與燕合召權及遼王植歸京師植泛海還權不至坐/削䕶衛棣聞之喜為書貽權至是以單騎入大寧詭)
　(言窮蹙求救執權手大慟求代草表謝罪而隂令吏/士結三衛部長及諸戍卒乃辭去權祖之郊外伏兵)
　(起擁權行三衛彍騎及諸戍卒一呼畢集守將朱鑑/不能禦力戰死寧府長史石撰每以臣節諷寧王城)
　(陷憤詈不屈支解死都指揮卜萬無都督劉真陳亨/帥兵扼松亭關亨欲降畏萬不敢發燕行反間貽萬)
　(書盛稱萬詆亨亨執萬下獄死籍其家亨降真由海/道遁還京師王府妃妾世子皆隨入松亭闗歸北平)
　(棣以其衆分𨽻各/軍大寜城為空)質實(朱鑑卜萬見明史馬宣傳未/詳里系石撰平定人劉真合)
　(肥人陳亨夀州人愍本朝乾隆四十/一年追諡朱鑑烈  石撰卜萬節愍)
十一月李景隆及棣戰于鄭村壩敗績奔徳州
　(諸軍方圍北平燕兵乗勝抵城下城中兵鼓譟出内/外夾攻李景隆不能支宵遁翌日九壘猶固守燕兵)
　(次第破四壘諸軍聞景隆走皆潰景隆還徳州亡士/卒十餘萬明年春棣兵陷蔚州攻大同使景隆疲于)
　(奔命景隆自紫荆闗赴援燕兵已旋/居庸官軍多凍餒死者不見敵而還)質實(鄭村壩在/順天府大)
　(興縣東二十里蔚州漢代郡地唐置安邊縣屬蔚州/天寳初自靈邱移州來治五代晉初改縣曰靈仙明)
　(洪武四年省縣入州屬山西大同府西本朝雍正六/年改屬直𨽻宣化府紫荆闗在易州  八十里即太)
　(行蒲隂陘也地記太行第七陘為蒲隂/宋時謂之金陂闗金以後始名紫荆)
罷兵部尚書齊㤗太常寺卿黄子澄
　(棣以前所上書不報再上書請去奉子澄帝/為罷二人以謝燕隂留之京師仍參密議)
　　發明(此仍誅鼂錯之説也黜陟王者大柄豈冦逆/所能倒持此時以泰子澄為非則伐燕亦非)
　　(以伐燕為中罪致討所不得已則奉子澄亦不可/罷二臣縦謀之不臧然帝既用其言即不宜諉以)
　　(謝過况燕勢已猖獗雖去齊黄又烏能止兵而消/逆適示怯耳乃陽罷之又隂留之進退失措徒為)
　　(見讐者笑/不亦孱乎)
(庚/辰)二年春正月均江浙田賦
　(初太祖時屢蠲蘇松嘉湖極重田賦至是帝復下詔/曰國家有維正之供江浙賦獨重而蘇松官田悉凖)
　(私租起税用懲一時豈可為定則今悉與減免畝不/得過一斗有司違者罪之後永樂中盡革帝政浙西)
　(賦復/重)
　　發明(惠帝即位庶務紛更虚文多而實政少惟此/為愛民之事成祖苟欲盡反其所為不問是)
　　(非并此而改/之則盭矣)
夏四月李景隆敗棣于白溝河再戰敗績景隆奔徳州
　(景隆大誓師于徳州合武定侯郭英安陸侯吳傑等/軍六十萬進次白溝河列陣數十里棣先營蘇家橋)
　(已由西北循河而進都督僉事平安預伏萬騎河側/棣至伏發棣曰平安豎子耳往嵗從出塞識我用兵)
　(今當先破之安挺矛直前瞿能父子亦奮擊所向披/靡戰至暝棣以三騎遁迷失道下馬伏地視河流辨)
　(東西始知營壘所在是日也棣幾殆安失馬百餘匹/而已明日再戰能及安𢷬燕將房寛陣敗之景隆揮)
　(騎繞出棣後大戰良久景隆軍飛矢如雨棣三易馬/矢盡揮劒劒折阻于堤幾為瞿能所獲力走登堤佯)
　(引鞭招後繼者景隆疑有伏不敢前㑹髙煦救至棣/乃得免比日晡能復引衆搏戰大呼殺賊指揮俞通)
　(淵滕聚俱以兵赴之㑹旋風起折景隆大將旗陣動/棣以勁騎繞其後乗風縦火烟焰漲天能父子及通)
　(淵聚皆死有王指揮者被重創脱胄付其僕曰以此/報家人立馬植戈而死安與朱能戰亦敗官軍大亂)
　(奔聲如雷郭英潰而西景隆潰而/南盡棄其所賜璽書斧鉞走徳州)質實(白溝河在雄/縣北三十里)
　(方輿紀要云燕王與李景隆大戰于白溝河即此處/也源出廣昌縣涞山曰涞水一名巨馬河至容城縣)
　(東白溝店以下為白溝河以宋遼分界于此亦曰界/河蘇家橋在霸州東二十里文安縣北四十里當往)
　(來孔道自蘇家橋以下諸水俱謂之淀泊房寛陳州/人俞通淵巢縣人俞通海弟王指揮臨淮人常乗小)
　(馬軍中呼小馬王淵本朝乾隆四十一年追/諡瞿能忠烈俞通  滕聚小馬王俱烈愍)
五月棣陷徳州進攻濟南
　(燕兵乘勝進攻徳州未至景隆先奔燕兵入城得糧/儲百餘萬石勢益張先是白溝河之潰㕘景隆軍事)
　(髙巍南走至臨邑遇㕘政鐵鉉相持痛哭共趨濟南/直五日釃酒同盟偕入城與都督成庸等誓以死守)
　(景隆往依之燕兵遂自徳州攻濟南時景隆兵在城/下者尚十餘萬棣乗其未陣馳擊景隆大敗南走帝)
　(用齊㤗黄子澄計遣尚寳司丞李得成如棣軍諭罷/兵以緩之棣不聴得成附于棣棣射書城中諭降不)
　(下棣堰水灌城城中人大懼鉉曰無恐計且破之乃/佯令守陴者皆哭盡輟守具出居民城外伏地請降)
　(預懸鐵板城門上伏壯士闉堵中候棣入下板擊之/别設伏斷城外橋乃遣人請棣入撫諭棣在軍逾年)
　(往來戰守僅得永平保定及北平三府諸州縣旋破/旋守不肯降濟南為中原要㑹得濟南㫁南北則江)
　(淮可圖也閒濟南降大喜遂下令受降棣乗馬張葢/鼓吹徐行渡橋至城下軍上失約棣未入門板驟下)
　(傷棣馬首急易從馬奔及橋伏兵起橋倉猝/不可㫁遂得逸棣憤甚築長聞晝夜攻之)質實(鐵/板)
　(詐降之事載明史鐵鉉傳本出李賢古穰雜録及遜/國紀諸書獨國史考異以為文皇善用兵不應信輕)
　(率若此明舊史例義深然之按考異之辨為成祖諱/耳賢在天順朝去革除未逺見聞必非無據今仍據)
　(明史并採遜國紀諸書録輯臨邑漢縣屬濟南府今/因之鐵鉉鄧州人洪武中由國子生授禮科給事中)
　(調都督府㫁事嘗讞疑獄立白太/祖喜字之曰鼎石李得成淶水人)
秋八月承天門災
　(詔求直言從方孝孺議改謹身殿為正心殿午門/為端門端門為應門承天門為臯門前門為路門)
都督盛庸參政鐵鉉擊敗棣兵于濟南復徳州
　(時平安營單家橋謀出御河奪燕餉舟又選水卒五/千人渡河攻徳州棣懼將解濟南圍北歸鉉與庸乗)
　(夜出兵掩擊燕衆大敗鉉等乗勝復徳州帝閒擢鉉/山東布政使參贊軍務尋進兵部尚書封盛庸歴城)
　(侯拜平燕將軍于是庸進駐徳州吳傑平/安守定州徐凱屯滄州相犄角以困北平)質實(單家/橋在)
　(河間府獻縣南為南北通途滹沱河之分流黒龍港/河徑其下御河一名衛河本隋之永濟渠自山東東)
　(昌府恩縣流逕直𨽻故城南又東北流經山東徳州/西南新窑口又東北流經徳州之桑園鎮入直𨽻吳)
　(橋縣界即/古清河也)
九月詔錄洪武功臣罪廢者後
　(洪武中武臣以過誤廢及/得罪者皆徴其子孫錄之)
冬十月詔李景隆還赦不誅
　(御史大夫練子寧宗人府經歴宋徴御史葉希賢並/言景隆失律喪師懐二心宜誅黄子澄亦請正其罪)
　(以謝天下皆不聴子澄拊膺曰大事去矣薦景隆誤/國萬死不足贖罪錦衣衛鎮撫楊本從景隆討燕有)
　(功景隆忌之不以聞約日出戰又不為援本劾景/隆辱國遂以孤軍出被禽繫北平獄髙燧殺之)質
　實(宋徴里系未詳葉希賢松陽人楊本中牟人或曰/處州人通禽遁術  本朝乾隆四十一年追諡楊)
　(本烈/愍)
十二月盛庸大敗棣于東昌斬其將張玉棣遁還
　(先是徐凱方屯滄州棣佯出兵攻遼東至通州循河/而南渡直沽晝夜兼行襲執凱斬萬餘級降三千人)
　(譚淵一夜盡殺之復縦兵掠四境獻縣知縣向朴集/民兵與淵戰被執懐印死棣遂自長蘆渡河過徳州)
　(遣人至城下招盛庸庸堅壁不出隂令輕騎躡棣後/棣擊敗之乃轉掠臨清大名越汶上至濟寜庸與鐵)
　(鉉屯兵東昌以邀之棣率兵薄營庸開陣縱棣入圍/之數重斬其驍將張玉已而朱能率畨騎來救殊死)
　(鬬翼棣潰圍出以百騎走館陶庸既勝軍勢大振自/燕人犯順轉鬬兩年鋒鋭甚至是失大將燕軍奪氣)
　(棣乃引/還北平)質實(汶上魯中都邑金置汶上縣明屬兖州/府今屬濟寜州館陶漢置縣明屬東昌)
　(府今因之向朴字遵博慈谿人愍本/朝乾隆四十一年追諡向朴節)
(辛/巳)三年春正月復齊㤗黄子澄官
　(以東昌㨗告太廟命/泰子澄任職如故)
三月盛庸敗棣于夾河斬其將譚淵復戰敗績
　(棣恥東昌之敗意怠欲稍休道衍力趣之曰臣前言/師行必克但費兩日耳兩日者昌字也自此全勝矣)
　(棣遂復率衆南出保定盛庸營夾河棣將輕騎來覘/掠陣過庸遣千騎追之都指揮莊得力戰斬其將譚)
　(淵燕軍大挫而朱能張武等殊死鬬棣自以鐵騎貫/陣與能合官軍稍却莊得皂旗張陷陣死驍將楚智)
　(被執不屈死之日暮各斂兵棣以十餘騎逼庸營野/宿及明起視已在圍中乃從容引馬鳴角穿營而去)
　(庸諸將皆以帝有詔毋使朕負殺叔父名倉卒相顧/愕眙不敢發一矢明日復戰棣軍東北庸軍西南自)
　(辰至未勝負畧相當大風東北起飛埃蔽天庸軍面/迎砂礫咫尺不辨物棣縱左右翼横擊斬首數萬庸)
　(大敗走徳州時吳傑平安自真定引軍来㑹閒庸敗/引還棣以計揚言散軍取糧誘之出戰傑安列陣滹)
　(沱河南棣率騎循河繞出陣後安縳木為樓髙數丈/戰酣輒登樓望發强弩射燕軍矢集棣旗如蝟毛死)
　(者甚衆怱大風拔樹聲如/雷安遂敗仍走入真定)質實(夾河在冀州武邑縣/南漳水分流也又東)
　(入滹沱莊得一作徳故𨽻宋忠懐来之戰一軍獨全/張武瀏陽人皂旗張逸其名或曰張能官都指揮力)
　(挽千斤每戰麾皂旗先軍中呼皂旗張戰死猶執旗/不仆楚智官都指揮馬陷被執死莊得等三人皆未)
　(詳何處人烈本朝乾隆四十一年追/諡張能忠  莊得烈愍楚智節愍)
貶齊泰黄子澄諭棣罷兵棣不奉詔
　(帝聞庸軍敗大懼詔竄泰子澄于外密令為募兵計/棣聞二人已竄上書請罷盛庸吳傑平安兵帝以問)
　(方孝孺孝孺曰燕兵久頓大名天暑雨當不戰自疲/急令遼東諸將入山海闗攻永平真定諸將渡盧溝)
　(搗北平彼必歸救我以大兵躡其後可成擒也今其/奏事適至宜且與報書往返踰月使彼將士心懈我)
　(謀定勢合進而蹴之不難矣帝以為然命孝孺草詔/遣大理寺少卿薛嵓馳報赦燕罪令罷兵歸藩棣不)
　(奉詔燕諸将請殺嵓棣不許送之出境未幾盛庸吳/傑平安分兵㫁燕餉道棣患之復遣其指揮使武勝)
　(上書申前請帝将許之孝孺曰兵罷不可復聚彼長/驅犯闕何以禦之願母為所惑帝乃下勝獄以絶燕)
　質實(盧溝即桑乾河一曰濕水源出山西馬邑縣入/直𨽻境至順天府西南曰盧溝河薛嵓閿鄉人)
夏六月棣將李逺冦沛縣焚糧艘
　(官軍駐徳州資糧皆道徐沛棣遣李逺以輕兵六千/詐為官軍袍鎧皆挿栁枝為讞由濟寜至沛焚糧艘)
　(數萬河水盡熱魚鼈皆浮死盛庸遣都/督袁宇帥三萬騎追之為逺伏兵所敗)質實(李逺懐/逺人)
秋七月都督僉事平安攻北平不克
　(燕兵掠彰徳陷林縣安在真定度北平空虚帥萬騎/攻之棣方軍大名遣將馳救安戰不利引還時燕髙)
　(煦髙燧謀傾世子髙熾世子與髙燧守北平髙煦從/棣軍有竉方孝孺門人林嘉猷者嘗以事至燕邸知)
　(其狀孝孺言于帝曰兵家貴間燕父子兄弟可間也/帝命孝孺草書遣錦衣衛千户張安如燕貽世子令)
　(歸朝廷許以王燕世子得書不啓封並安等送之軍/中官黄儼方曲事髙燧使人馳報棣曰世子且反棣)
　(疑之問髙煦髙煦曰世子固善太孫語未竟世子所/遣使以書及張安至棣啓視遽曰嗟乎幾殺吾子乃)
　(囚安等盛庸檄大同守將房昭引兵入紫荆闗畧保/定據易州西水砦以窺北平吳傑遣都指揮韋諒以)
　(兵萬餘轉餉昭軍棣曰昭得糧守險未易拔也引兵/圍之都指揮花英等往援與棣戰于齊眉山大敗昭)
　(諒走棣勒/兵還北平)質實(林縣漢隆慮縣東漢改隆為林金林/州明改縣屬彰徳府今因之易州隋)
　(置明屬保定府今升直𨽻州西水砦在州西南八十/里郎山上四面險絶齊眉山在易州西南百里亦曰)
　(峨眉山林嘉猷名/昇以字行寧海人)
九月倭冦浙東
　(倭登岸剽掠象山縣錢倉所千户易紹宗密令㳺兵/間道焚賊舟賊驚救紹宗格戰追至海岸陷淖中手)
　(刃數十賊遂被害先是紹宗書壁誓死命妻子/具牲酒生奠之訣而出妻攜孤奏于朝旌之)質實
　(象山縣唐置明屬寧波府/今因之易紹宗攸縣人)
冬十二月詔駙馬都尉梅殷鎮淮安
　(殷尚寧國公主有謀畧太祖十六女諸駙馬中尤愛/殷太祖春秋髙諸王强盛嘗受密詔輔皇太孫至是)
　(命充總兵/官鎮淮安)質實(殷字伯殷夏邑人汝南侯思祖/從子寧國公主孝慈皇后生)
棣大舉南犯
　(棣稱兵三年親戰陣冐矢石屢瀕于危所陷城邑兵/去旋復為朝廷守故不敢決意南下無何有以中官)
　(奉使侵暴為言者詔所在有司繫治于是中官密遣/人赴燕具言京師空虚可取狀約為内應棣慨然曰)
　(頻年用兵何時已乎要當臨江一/決不復返顧矣遂大舉兵而南)
　　發明(中官之禍肇于永樂終明之世深受其毒建/文稍稍戢制則又泄機事召外兵致燕決意)
　　(南犯議不返顧此輩實為禍媒甚哉小人之難養/也春秋寺人貂始漏師於多魚古志之矣其垂戒)
　　(深/哉)
(壬/午)四年春正月命魏國公徐輝祖帥師禦棣兵于山東
　(棣兵由館陶渡河連陷東阿東平諸州縣東平吏目/鄭華濟陽教諭王省死之山東大震于是命輝祖帥)
　(師往援而棣兵已突至沛縣知縣顔伯瑋不能禦遣/縣丞胡先間行至徐州告急援不至指揮王顯開門)
　(降伯瑋衣冠南向再拜自經死主簿唐子清典史黄/謙被執諭子清降曰願從顔公地下遂死之遣謙往)
　(徐州招降不從亦死燕别將王聰破蕭/縣知縣鄭恕亦不屈死棣兵遂薄徐州)質實(東阿漢/縣後漢)
　(分置穀城北齊廢入東阿明移治于故穀城屬東平/州今屬泰安府東平漢國治無鹽晉徙治須昌劉宋)
　(為東平郡宋改府元改路明洪武初為府八年降州/屬濟寧府十八年改屬兖州府今屬㤗安府蕭縣秦)
　(置明屬徐州今屬徐州府鄭華字思孝臨海人由行/人司貶吏目燕兵至州長貳盡棄城走華率吏民憑)
　(城固守城破與其妻蕭氏俱死王省字子職吉水人/為燕㳺兵所執從容引譬詞義慷慨衆舍之歸坐明)
　(倫堂伐鼔聚諸生大哭以頭觸柱死按憲章録以省/之死節繫于建文二年五月與明史恭愍帝紀異顔)
　(伯瑋名瓌以字行廬陵人子有為亦自刎死鄭恕字/本忠仙居人二女俱從死  本朝乾隆四十一年追)
　(諡顔伯瑋忠節鄭華節愍王省/唐子清黄謙顔有為並入祠)
夏四月官軍連敗棣兵于淮北尋召輝祖還
　(先是左都督何福及平安陳暉軍次濟寧閒棣兵自/徐趨宿遂引兵南追及于淝河燕將白義王真各率)
　(百騎誘安軍縛草置囊中為束帛狀安帥兵馳擊義/等佯棄囊走安軍士競取之伏發兩軍鏖戰真被重)
　(創自刎死棣乃身自迎戰安部將和爾和挺鎗大呼/直刺棣馬怱蹶反被擒安軍遂敗宿州陷至是棣兵)
　(抵小河為橋以濟福安等往争橋張左右翼並進斬/其將陳文安轉戰至北阪幾獲棣番騎王騏躍入陣)
　(掖棣走于是官軍駐橋南棣軍駐橋北相持數日棣/潛移軍三十里夜半渡河而南繞出官軍後比旦官)
　(軍始覺適輝祖来㑹戰于齊睂山斬其將李斌時王/師再㨗燕人大懼㑹淮土盛暑濕蒸燕諸將請旋師)
　(觀釁棣不從下令曰欲渡河者左諸將皆左棣怒曰/任汝曹所之乃不敢復言而帝閒訛言謂燕兵已北)
　(召輝祖還福軍遂孤福欲持久老燕師移營靈壁深/塹髙壘自固而糧運為燕所阻安分兵往迎棣率精)
　(鋭横擊㫁安軍為二福開壁来援與安合擊殺燕兵/數千髙煦伏兵自林間突出福等俱敗走諸將請移)
　(駐淮河就糧夜令軍中聞三礟即發翼日燕兵猝薄/壘亦發礟三福軍以為已礟也争趨門出燕兵乗之)
　(遂大亂人馬墜濠塹俱滿指揮宋瑄力戰死福單騎/走安暉及侍郎陳性善等三十七人皆被執性善死)
　(之/)質實(淝河北淝水也在宿州南九十里州南有龍/山湖淝水出馬東南流入懷逺縣界注於淮)
　(小河在靈壁縣北六十里即古睢水舊自河南永城/縣流逕宿州靈壁至宿遷入泗後宿州以上已成平)
　(陸其在睢寜宿遷者謂之小河齊眉山在靈壁縣西/南三十里靈壁本虹縣靈壁鎮宋升縣明屬宿州今)
　(屬鳳陽府王真咸寧人宋瑄定逺人宋晟長子陳性/善名復初浙江山隂人既被執尋釋歸令說朝臣性)
　(善朝服躍馬入河以死餘姚黄墀陳子方與性善友/亦同死按明史性善傳性善及大理寺丞彭與明欽)
　(天監監副劉伯完同被執縱還與明變姓名與伯完/俱亡去不知所終明紀事本末則云與明死之與史)
　(傳異黄本朝乾隆四十一年追諡宋瑄烈愍陳性善/節愍  墀陳子方並入祠和爾扣舊作火耳灰今改)
五月遼東兵潰於直沽
　(先是帝命楊文帥遼東兵十萬赴濟南與鐵鉉合/以㫁棣後及是至直沽軍潰無一人至濟南者)
棣兵渡淮陷揚州
　(棣兵陷泗州盛庸方軍淮上以兵數萬戰艦數千列/淮南岸棣兵不得渡遣使至淮安假道於駙馬都尉)
　(梅殷殷劓其使曰留汝口還為而王言君臣大義棣/氣沮鳳陽知府徐安亦拆浮橋絶舟楫以遏燕棣乃)
　(令邱福朱能等帥騎勇數百人潛自上流以漁舟濟/猝薄庸軍鳴礟庸軍驚突擊之庸敗走盡獲其戰艦)
　(遂渡淮陷盱眙守淮兵部主事樊士信死之乗勝出/天長進攻揚州指揮王禮等開門降巡按御史王彬)
　(指揮崇/剛死之)質實(天長唐縣明屬泗州今因之徐安寧波/人邱福鳳陽人樊士信應城人王彬字)
　(文質東平人崇剛逸其里籍遜國臣傳云崇剛姓鄧/  本朝乾隆四十一年追諡樊士信烈愍王彬崇剛)
　(節/愍)
徵天下兵勤王
　(帝遣御史練子寧右侍中黄觀修撰王叔英等分道/徵兵蘇州知府姚善首以兵入衛請召還齊泰黄子)
　(澄帝從之時寧波知府王璡徽州知府陳彦回樂/平知縣張彦方前永清典史周縉各帥兵入援)質
　實(樂平縣唐置明屬饒州府永清縣唐置明屬順天/府今皆因之黄觀字伯瀾一字尚賔貴池人王叔)
　(英字原采黄巖人王璡字器之日照人陳彦回字士/淵莆田人張彦方江西龍泉人由給事中以便養改)
　(樂平知縣周縉/字伯紳武昌人)
下罪已詔遣慶成郡主詣燕軍
　(時棣兵往來江上江南北郡縣俱密輸欵詔下京師/内外臣民慟哭而已方孝孺進曰事急矣可遣人許)
　(以割地稽延數日俟募兵漸集然後決戰江上乃遣/慶成郡主往燕軍議割地罷兵郡主棣從祖女兄也)
　(見棣述太后及帝意棣曰吾此來欲得奸臣不在上/地郡主黙然遂辭歸帝命諸將集舟師江上為禦守)
　(計兵部右侍郎陳植監戰植慷慨誓師部/將殺之以降棣誅部將具棺殮植瘞之)質實(慶成/郡主)
　(蒙城王女嫁黄琛初封慶陽郡主建文時改封慶成/郡主䝉城王為熙祖之孫郡主則太祖從父兄弟之)
　(女也陳植廬江人𦵏白石山烈本/朝乾隆四十一年追諡陳植  愍)
六月棣兵渡江犯京師谷王橞及李景隆迎降京師陷
帝不知所終
　(盛庸徐輝祖等敗棣兵於浦子口㑹髙煦引畨騎來/援殊死鬬庸軍退駐髙資港都督僉事陳瑄以舟師)
　(叛附于棣棣率兵自𤓰洲渡江庸敗走鎮江守將童/俊率衆降棣進軍龍潭帝命諸王分守都城遣景隆)
　(及兵部尚書茹瑺都督王佐詣燕師講和棣曰吾無/罪而削為庶人今救死何以地為景隆等不能發一)
　(語遽還帝復令谷王橞安王楹往棣卒不奉詔左右/或勸帝他幸以圖興復方孝孺請堅守京城以待四)
　(方援師即事不濟當死社稷乙丑棣進兵屯金川門/左都督徐増夀謀内應帝手劍斬之橞景隆及指揮)
　(僉事劉清守金川門登城望見棣麾葢開門迎降御/史連楹叩馬欲刺棣被殺都城陷宫中火起帝不知)
　(所終棣遣中使出后屍于火詭云帝屍越八日用學/士王景言備禮𦵏之然𦵏地所在後無聞焉或曰帝)
　(由地道出亡其後滇黔巴蜀間皆傳有帝為僧時徃/來跡世遂以帝為遜國云正徳萬厯崇禎間諸臣請)
(大續封帝後及加廟諡皆下部議不果行/  清乾隆元年追諡曰恭閔惠皇帝)質實(遜國之/説畧云)
　(金川門失守帝欲自殺編修程濟曰不如出亡即為/帝祝髪從鬼門出由吳楚而滇浙黔蜀粤東西至正)
　(統五年有同寓僧詭稱建文帝思恩知府岑瑛以聞/按問乃鈞州人楊應祥下獄死時並繫帝因自言其)
　(實老閹吳亮識之入西内以夀終云明舊史例議力/辨其妄朱彛尊亦深斥其不足信但據王鏊陸樹聲)
　(薛應旂朱國禎等所載諸書其官階年月事蹟固多/舛訛牴牾然未必盡出無因且據明史胡濙傳稱恵)
　(帝之崩於火或言遯去諸舊臣多從者帝疑之五年/遣濙頒御製諸書並訪仙人張邋遢徧行天下隠察)
　(建文帝所在二十一年還朝馳謁帝于宣府帝已就/寢聞濙至急起召入濙悉以所聞對漏下四鼓乃出)
　(先濙未至傳言建文帝蹈海去帝分遣内臣鄭和數/輩浮海下西洋至是疑始釋後神宗時嘗命閣臣録)
　(建文帝在滇詩以進則遜國之説在明代君臣迄無/定論傳聞各異姑從闕疑附著其畧於此浦子口在)
　(江寧府江浦縣東二十里為南北要津有城今設守/備駐此髙資港在鎮江府丹徒縣西五十里北通大)
　(江接儀徵𤓰洲在揚州府江都縣南四十里龍潭鎮/在句容縣北八十里陳瑄字彦純合肥人茹瑺衡山)
　(人徐増夀中山王達第四子成祖實録是年九月陞/宣府中䕶衛指揮僉事劉清為都指揮同知旌其開)
　(金川門奉迎功也連楹襄垣人被殺屍植立/不仆  本朝乾隆四十一年追諡連楹忠烈)
棣自立為皇帝
　(茹瑺先羣臣叩頭勸進文臣迎附知名者吏部右侍/郎蹇義户部右侍郎夏原吉侍中劉儁兵部右侍郎)
　(古朴刑部侍郎劉季箎大理寺少卿薛嵓翰林學士/董倫侍講王景修撰胡靖李貫編修吳溥楊榮楊溥)
　(侍書黄淮芮善待詔解縉户科給事中金幼孜兵科/給事中胡濙兵部郎中方賓刑部員外郎宋禮國子)
　(助教王達鄒緝吳府審理副楊士竒桐城知縣胡儼/等棣入京楊榮迎謁馬首曰陛下先謁陵乎先即位)
　(乎棣遽趨謁陵畢己巳羣臣備法駕迎詣奉天殿即/皇帝位茹瑺入賀迎謂曰瑺吾今日得罪天地祖宗)
　(奈何瑺曰陛下應天順人何謂得罪乃大悦大索黄/子澄齊泰等榜其姓名曰奸臣時揭榜者二十九人)
　(子澄泰及陳迪方孝孺練子寧黄觀胡閏鄒瑾王鈍/郭任盧迥侯㤗暴昭鄭賜黄福張紞毛奉亨陳繼之)
　(董鏞曽鳳韶王度髙翔魏冕謝昇尹昌隆宋徵卓敬/王叔英巨敬既而鄭賜王鈍黄福尹昌隆皆迎附又)
　(以茹瑺言並宥張紞皆復其官其後復掲榜朝堂増/徐輝祖葛誠周是修鐵鉉姚善甘霖鄭公智葉惠仲)
　(王璡黄希范陳彦回劉璟程通戴徳彞王艮盧原質/茅大芳胡子昭韓永葉希賢林嘉猷蔡運盧振牛景)
　(先周璿等凡/五十餘人)質實(劉儁字子士江陵人古朴字文質/陳州人劉季箎名韶以字行餘姚)
　(人胡靖本名廣字光大吉水人建文二年廷試對䇿/有親藩陸梁人心揺動語帝親擢廣第一賜名靖迎)
　(附後復名廣吳溥崇仁人楊榮字勉仁建安人楊溥/字𢎞濟石首人黄淮字宗豫永嘉人芮善南城人金)
　(幼孜名善以字行新淦人胡濙字源潔武進人方賓/錢塘人宋禮字大本河南永寧人王達無錫人鄒緝)
　(字仲熙吉水人胡儼字思若南昌人陳迪字景道宣/城人官禮部尚書胡閏字松友鄱陽人官大理寺少)
　(卿鄒瑾永豐人官大理寺丞王鈍字士魯太康人官/户部尚書盧迥仙居人與郭任卓敬俱官户部侍郎)
　(侯泰字順懷南和人官刑部尚書鄭賜字彦嘉建寧/人官工部尚書黄福字如錫昌邑人官工部右侍郎)
　(張紞字昭季富平人官吏部尚書既降附未幾成祖/臨朝而嘆咎建文時之改官制者令紞及王鈍解職)
　(務紞懼自經於吏部後堂妻子相率投池中死毛泰/亨為吏部侍郎紞死泰亨亦死陳繼之莆田人官給)
　(事中董鏞不知何許人曽鳳韶廬陵人王度字子中/歸善人髙翔朝邑人魏冕江西永豐人謝昇諸城人)
　(鏞鳳韶度翔冕昇與尹昌隆俱官監察御史昌隆將/就刑大呼曰臣嘗上疏讓位陛下奏牘可覆帝取閲)
　(之嘆曰火燒頭早從所言朕亦無此勞苦也免昌隆/死使往北京輔太子巨敬平凉人官户部主事充史)
　(官周是修名徳以字行奉和人官衡府紀善甘霖懷/寧人官御史鄭公智字叔貞寧海人官御史葉惠仲)
　(臨海人官南昌府知府黄希范官徽州府知府劉璟/字仲璟基次子官谷王府長史程通績溪人官遼府)
　(左長史戴徳彞奉化人官左拾遺王艮字敬止吉水/人官修撰盧原質字希魯寧海人孝孺姑子官太常)
　(少卿茅大芳名誧以字行泰興人官副都御史胡子/昭時官刑部侍郎韓永西安人或曰浮山官給事中)
　(蔡運南康人歴官四川㕘政罷歸起知賔州牛景先/沅州人官御史或云所鎮撫周璿官左僉都御史)
削魏國公徐輝祖爵
　(輝祖當燕師渡江猶引兵力戰京師陷諸武臣咸迎/附勸進輝祖獨守父祠于是下吏命引罪不屈削爵)
　(幽私第追封徐増夀為武陽侯諡忠愍明年進爵定/國公永樂五年輝祖卒乃命輝祖長子欽嗣封魏國)
　(公自是中山王之後有魏定二公居南北京忠神宗/時録建文忠臣以徐輝祖為首追贈太師諡  貞)
殺兵部尚書齊泰太常卿黄子澄文學博士方孝孺皆
夷其族坐黨死者數百人
　(初帝發北平道衍以孝孺為囑曰城下之日彼必不/降幸勿殺之殺孝孺天下讀書種子絶矣帝頷之及)
　(陷京師鎮撫伍雲縛孝孺至帝顧左右收之曰勿令/遽死將即位召令草登極詔孝孺斬衰入悲慟聲徹)
　(殿陛帝降榻勞曰先生無自苦予欲法周公輔成王/耳孝孺曰成王安在帝曰彼自焚死曰何不立成王)
　(之子帝曰國頼長君曰何不立成王之弟帝曰此朕/家事顧左右授筆札曰詔天下非先生不可孝孺投)
　(筆于地哭且罵曰死即死耳詔不可草復强之乃大/書燕賊簒位四字帝大怒令以刀抉其口兩旁至兩)
　(耳復繫獄泰子澄先被召還之命未至遽聞變泰走/外郡乞兵有識其馬者曰此齊尚書馬也執之子澄)
　(就嘉興楊任謀舉事為人告見收至是並械至京帝/親詰之抗辯不屈遂命與孝孺同磔於市孝孺慷慨)
　(就戮賦絶命詞而死時年四十六其門人廖鏞廖銘/檢遺骸瘞聚寳門外山上尋被逮與胡子昭盧原質)
　(原朴鄭公智林嘉猷鄭居貞俱坐死孝孺弟孝友亦/死妻鄭氏及二子中憲中愈先自經二女投秦淮河)
　(宗族親友及門下士坐誅者八百七十三人泰從兄/弟敬宗等俱坐死叔時永陽彦等謫戍子甫六嵗宥)
　(死給配子澄族人無少長皆斬一子變姓名為田經/僅得走免楊任亦磔死二子禮益俱斬大理寺丞楊)
　(端刑部郎中王髙坐縱孝孺息樹隂同棄官去劓鼻/死孝孺主應天郷試所得士有劉政方法政聞孝孺)
　(死嘔血卒法官四川都司㫁事諸司表賀/登極法不肯署名投筆出被逮自沈於江)質實(遜國/臣傳)
　(云孝孺投筆哭罵上怒叱曰汝焉能遽死朕當滅汝/十族後繫獄據其宗支及母族林彦法等妻族鄭原)
　(吉等示且脅之執不從上怒甚乃使朋友門生廖鏞/等為十族誅之然後詔磔於市坐死者八百七十三)
　(人外親之外親族盡數抄沒發充軍坐死者復千餘/人臣林外紀云成祖曰吾固能族人孝孺曰族至三)
　(赤矣成祖曰吾能四乃大收其朋友門生凡刑七日/紀事本末云文皇大聲曰汝獨不顧九族乎孝孺曰)
　(便十族奈我何舊史例議以廖鏞等逮論在孝孺死/後朱彞尊以孔安國及馬鄭解九族上至髙祖下至)
　(元孫不及異姓則反輕于秦法之三族謂十族之説/非實按夏侯歐陽解九族者父族四母族三妻族二)
　(皆據異姓有服成祖並非經生一時激怒不同議禮/何暇辨九族之當從何家言乎又按彞尊明詩綜詩)
　(話長陵靖難受禍者莫慘于正學先生坐方黨死者/相傳八百七十三人其次黄太常坐累死者族子六)
　(十五人外戚三百八十人若胡大理之死郡志稱其/族棄市者二百十七人坐累死者數千人茅大芳妻)
　(斃于獄有與狗喫之㫖載袁褧奉天刑賞録云云然/則當日或加三為四或加九為十傳閒異詞不足辨)
　(而一時門生朋友濫及無辜則亦不能為之諱也秦/淮河源自溧水縣北西北流經上元縣東南入通濟)
　(門横貫府城中西出江寧縣三山水門乂西北入大/江廖鏞永忠之孫銘鏞之弟孝孺墓在江寧縣聚寳)
　(山舊志孝孺死門人王稌輩收遺骸殯之于此與明/史異案稌字叔豐金華王禕之孫革除編年云稌與)
　(孝孺表姪鄭珣至聚寳門外求其遺骸歸𦵏不可得/卒逮繫文皇念其祖禕死國功特宥死據此則稌葢)
　(嘗謀歸𦵏而不得非瘞孝孺于聚寳山者也遜國臣/記收遺骸者都督廖鏞與明史同孝孺絶無後惟孝)
　(孺父克勤之弟克家有子曰孝復洪武間上書請減/寧海賦謫戍慶逺衛以軍籍獲免或曰録孝孺家時)
　(魏典史澤藏其幼子嘉靖時松江人俞斌自稱孝孺/後方氏訟其偽云澤字彦恩溧水人盧原朴原質之)
　(弟鄭居貞名桓歙人或曰閩人官河南左㕘政楊任/嘉興人官袁州知府致仕劉端王髙俱南昌人成祖)
　(實録永樂十一年正月大理寺左寺丞劉端右寺丞/王髙以縱奸惡外親棄市盖與坐縱孝孺之説不同)
　(劉政字仲理長洲人方法字伯通桐城人法次望江/瞻拜鄉里曰得望我先人廬舍足矣遂自沉  本朝)
　(乾隆四十一年追諡齊秦忠敬黄子澄忠慤方孝孺/忠文楊任烈愍廖鏞胡子昭盧原質鄭公智林嘉猷)
　(鄭居貞節愍盧原朴方孝友方中憲方/中愈齊敬宗楊益楊禮方法並入祠)
殺御史大夫練子寧户部侍郎卓敬皆夷其族
　(縛子寜至語不遜磔死夷其族姻戚俱戍邊子寧從/子大亨官嘉定知縣聞變同妻沉劉家河死敬嘗建)
　(議徙燕帝責以離間骨肉敬厲聲曰惜先帝不用敬/言耳帝怒猶憐其才命繫獄使人諷以管仲魏徴事)
　(敬曰人臣委質有死無二先皇帝曽無過舉一旦横/行簒奪恨不即死見故君地下乃更欲臣我耶姚廣)
　(孝故與敬有隙進曰敬言誠見用上寧有今日乃斬/之夷三族時殉難者太常少卿廖昇聞燕師渡江慟)
　(哭與家人訣遂自縊最先死衛鎮撫徐讓衛健皆戰/死城陷前一日修撰王艮與胡廣解縉吳溥比居俱)
　(集溥舍縉陳説大義廣亦奮激慷慨艮獨流涕不言/三人去溥子與弼尚幼嘆曰胡叔能死大佳溥曰不)
　(然獨王叔死耳語未畢隔牆聞廣呼家人謹視豚溥/顧謂弼曰一豚尚不能舍肯舍生乎須臾艮舍哭飲)
　(鴆死矣于是都給事中龔泰投城下死葉福守門死/衡府紀善周是修江西副使程本立自經死大理寺)
　(丞鄒瑾御史魏冕同自殺秦府長史鄒樸不食死兵/部郎中譚翼自焚死妻鄒子謹皆自經及帝即位禮)
　(部尚書陳迪不屈與子鳯山丹山等六人磔于市妻/管縊死户部主事巨敬與迪同死夷其族禮部右侍)
　(中黄觀嘗草制極詆斥燕至是索國寳不得或言已/付觀出収兵矣命收其妻翁氏及二女給象奴翁攜)
　(二女及家屬十人投淮清橋下死觀募兵至安慶聞/京師陷或告曰宮已焚帝失所在新天子即位三日)
　(矣觀命舟至羅刹磯朝服東向拜投急湍死刑部尚/書暴昭侯奉及其弟敬祖子玘户部侍郎郭任盧迥)
　(及任子經禮部侍郎黄魁副都御史茅大芳及其子/順童道童僉都御史周璿司中皆被殺召大理少卿)
　(胡閏御史髙翔至皆衰絰哭殺閏及其妻王氏子傳/道四嵗女郡奴入功臣家稍長日以灰汚面髪至寸)
　(剪之終身不嫁族誅翔發其先冡親黨悉戍邊諸給/髙氏産者皆加税曰令世世罵翔也又有工部侍郎)
　(張安國修撰王叔英編修陳忠左拾遺戴徳彞給事/陳繼之韓永御史林英謝昇甘霖丁志方董鏞姚瑄)
　(宗人府經厯宋徴刑部主事徐子權晉府長史龍鐔/前都督府㫁事髙巍浙江按察使王良蘇州知府姚)
　(善徽州知府陳彦回樂平知縣張彦方漳州教授陳/思賢及諸生伍性原陳應宗林珏鄒君黙曽廷瑞吕)
　(賢先後各以死殉而松江同知死尤烈逸其姓名或/曰周繼瑜也既而給事中黄鉞赴水死御史曽鳳韶)
　(自剄死王度以方黨謫戍坐語不遜族谷府長史劉/璟曰殿下百世後逃不得一簒字下獄自經死武臣)
　(之死者指揮使張倫都督同知陳質所鎮撫周拱元/又若御史葉希賢賔州知州蔡運以奸黨被戮御史)
　(牛景先走死蕭寺或又以三人為從亡云初燕師起/北平所屬州縣官朱寧等棄職去者二百九十人及)
　(破金川門朝臣棄位去者四十餘人世傳有程濟及/河西傭補鍋匠馮翁之屬濟名尤著或曰惠帝為僧)
　(出亡濟左右之莫知所終又有㑹稽雲門寺僧若耶/溪樵及金華玉山樵者雪菴和尚皆為建文遺臣又)
　(有梁田玉梁良玉梁良用梁中節何申宋和郭節何/洲郭良等九人他若樂清臨海二樵夫投水死儲福)
　(為燕山衛卒北平兵起逃去後勾入藉中不/食死龔翊為金川門軍門開慟哭遂隠而死)質實(嘉/定)
　(宋嘉定十年析崑山之疁城鄉置嘉定縣元升州明/復縣屬蘇州府今屬太倉州劉家河即婁江在嘉定)
　(縣北二十四里淮清橋在上元縣東秦淮與青溪相/接處或曰翁夫人死于賽工橋橋在江寧縣南馴象)
　(門外羅刹磯在池州府東流縣西濱江方輿紀要巖/石森立舟帆艱險賓州唐置明屬栁州府今屬思恩)
　(府雲門山在府南三十里若耶山在府東南四十四/里山下有溪玉山在東陽縣東百五十里樂清晉置)
　(樂成縣五代吳越改樂清明屬溫州府臨海縣吳置/唐為台州治明台州府治今皆因之徐讓衛健不知)
　(何許人讓山西布政司理問健山西孝義縣丞同應/募使燕議和不答是年五月還授鎮撫赴軍前差遣)
　(戰殁吳與弼字子傳龔泰義烏人葉福侯官人周是/修具衣冠為贊繫衣帶間入應天府學拜先師畢自)
　(經于尊經閣程本立由僉都御史貶江西副使未行/鄒樸永豐人或曰樸即大理寺丞鄒瑾子黄觀死弟)
　(覯匿其幼子于他處或云覯妻畢氏孀居母家遺腹/生子故黄氏有後于貴池觀妻投水時嘔血石上成)
　(小影隂雨則見名翁夫人血影石觀同時金侍郎逸/其名徵兵江西有朱進者常州人隨行俱被執戮茅)
　(大芳之子一作順童道夀文生二孫添生歸生斃于/獄胡傳道一作傳慶張安國與其妻棄舟入太湖鑿)
　(舟自沈王叔英募兵至廣徳聞變書絶命詞自經元/妙觀銀杏樹下妻金氏亦自經二女赴井死陳忠字)
　(思中鄞縣人林英古田人募兵廣徳閒京城陷與妻/宋氏俱自經死丁志方聊城人姚瑄嘉興人以姦黨)
　(誅籍徐子權新淦人聞練子寧死痛哭賦詩自經死/龍鐔字徳剛萬載人髙巍自經驛舍又冇髙不危亦)
　(死義或曰不危即巍字也王良字天性祥符人集諸/司印九積薪自焚妻先投水死仍徙其家于邊陳思)
　(賢茂名人帥六生為位哭建文帝于明倫堂皆被戮/六生皆龍溪人黄鉞字叔楊常熟人建文三年丁父)
　(憂孝孺弔問之鉞云童俊狡不可任姚善忠義大勢/當守上游國變杜門不出以户科召自投于水曽鳳)
　(韶刺血書絶命詞于衣襟自殺妻李氏守節死劉璟/嘗至燕與王奕王曰不稍讓我耶對曰不可讓者不)
　(敢讓也王黙然燕兵起隨谷王歸京師獻十六䇿不/聴命㕘李景隆軍事軍敗歸青田帝即位召之以疾)
　(辭逮入京猶稱殿下遂及于難張倫不知何許人屢/戰有功帝招倫降倫笑曰張倫將自賣為丁公乎死)
　(之時武臣多降附從容就義者倫一人而已陳質守/大同代王欲應燕質持之不得發蔚州廣昌附于燕)
　(質復取之被執不屈死周拱元沅州人牛景先改姓/名徐行死杭州僧寺後籍其家妻子發教坊傳五世)
　(至濵皆不肯辱身萬厯中除名復姓程濟朝邑人或/曰績溪有道術官岳池教諭上書言某月日北兵起)
　(逮下獄釋之改官編修從亡數十年後不知所終河/西傭行乞金城傭于莊浪魯氏買羊裘覆以故葛衣)
　(數年不易以死或曰趙天泰也天泰官編修三原人/補鍋匠往來夔州重慶間一日遇馮翁于夔州市相)
　(持哭不知所終或曰王之臣翁葢馮㴶也之臣官欽/天監正襄陽人㴶官刑部司務黄巖人雲門寺冇老)
　(僧泛舟賦詩歸則焚之若耶溪樵夫畫詩于沙或從/後抱持窺之則孤臣去國之詞也金華之東山有樵)
　(者麻衣戴笠為王姓者題詩曰宗人故疑其王姓雪/菴和尚名暨隠于重慶白龍山好讀離騷讀一篇則)
　(投于水投已輒哭至成化初將死其徒曰師何許人/張目曰松陽故疑其為松陽葉希賢或曰郭節也梁)
　(田玉官郎中為僧良玉中書舍人鬻書海南市良用/為舟師死于水中節為道士皆定海人何申中書舍)
　(人奉使四川聞變嘔血發疽死宋和郭節皆中書舍/人何州海州人俱走異域賣卜郭良為道士九人者)
　(松陽王詔逰治平寺于轉輪藏上得書一卷載建文/亡臣二十餘人可辨者九人樂清樵夫聞殺方博士)
　(號哭投港橋下死臨海東湖樵夫聞新詔痛哭投湖/死儲福無錫人妻范年二十有貴官聞其色欲委禽)
　(焉執刀自防養姑以卒龔翊字大章崑山人宣徳中/巡撫兩薦之辭曰翊仕無害于義恐負往日城門一)
　(慟耳陳本朝乾隆四十一年追諡練子寧忠肅卓敬/忠毅  迪巨敬暴昭王良姚善陳彦回忠烈廖昇王)
　(艮龔泰周是修黄觀茅大芳胡閏王叔英髙巍黄鉞/曽鳳韶劉璟忠節侯泰郭任髙翔張彦方周繼瑜陳)
　(質烈愍練大亨葉福程本立鄒瑾魏冕鄒朴盧逈黄/魁周璿戴徳彞陳繼之韓永林英謝申甘霖丁志方)
　(董鏞宋徴徐子權陳思賢王度張倫蔡運節愍陳鳳/山陳丹山侯敬祖侯玘郭經茅順童茅道夀胡傳道)
　(伍性原陳應宗林珏鄒君黙曽廷瑞吕賢葉希賢牛/景先程濟河西傭補鍋匠馮翁雲門僧若耶溪樵玉)
　(山樵者梁田玉梁良玉梁良用梁中節何申宋和郭/節何洲郭良樂清臨海二樵夫儲福龔翊並入祠)
　　發明(惠帝以柔牽之資丁强藩之逼智力兼困以/至于亡然其天性仁厚親賢好學除軍衛單)
　　(丁減蘇松重賦澤施未久善政在民是以天命雖/移人心猶結而成祖本由逆取復果于殘殺一時)
　　(忠義如林蹈九死而不悔何其酷也至若遯山逃/海諸人流離䀜昧身之既隠焉用文為而聞風感)
　　(興若將親炙然疑交作所由来矣夫據左氏傳則/程嬰杵臼皆為烏有然馬遷逸事人人樂道故明)
　　(史以為與其過而去之寧過而存之忠貞之氣屈/極而伸至今四百年後易名列祀折一衷而定論)
　　(見他説以闕疑所以揭幽潛于/日月懼亂賊于春秋豈不韙歟)
遷孝康皇帝主于陵園
　(仍舊諡稱懿文太子遣安王楹祭告遷其主于陵園/太后吕氏仍稱太子妃改封呉王允燧廣澤王衡王)
　(允熞懷恩王徐王允熈敖惠王隨母妃吕氏居陵園/尋廢允燧允熞為庶人錮鳳陽改封允熈為甌寧王)
　(奉太/子祀)
秋七月革建文年號
　(詔以今年為洪武三十五年明年為永樂元年建文/中更改諸法一復舊制山東北平河南被兵州縣復)
　(徭役三年未被兵者與鳳陽淮安徐滁揚三/州蠲租一年餘天下州縣蠲今年田租之半)質實(案/成)
　(祖不欲用惠帝年號又不欲于季夏改元故于即位/之初仍以洪武三十五年為紀説者遂謂止改是年)
　(不知據成祖實録是年六月己巳即位庚午命五府/六部一應建文中所改易洪武政令條格悉復舊制)
　(遂仍以洪武紀年今年稱洪武三十五年秋七月壬/午朔下詔改明年為永樂元年又按實録洪武三十)
　(五年十月定北平守城功賞以嵗月久近為第洪武/三十二年至三十五年為上洪武三十三年至三十)
　(五年次之洪武三十四年至三十五年又次之則是/革除之明證矣其後史官修實録于洪武三十五年)
　(六月以前但書元二三四年而無號葢曲為遷就/以掩其非所謂名不正則言不順亦不足置辨矣)
召陳瑛為左副都御史
　(瑛前以受燕邸金通密謀謫廣西至是召為副都御/史署院事瑛天資殘忍受寵任益務刻深言廷臣效)
　(死建文者如黄觀廖昇王叔英周是修王良顔伯瑋/等其心與叛逆等請追戮之帝不聴後瑛閲方孝孺)
　(等獄詞遂簿録觀叔英等家疎族外親莫不連染胡/閏之獄所籍數百家號寃聲徹天兩列御史皆掩泣)
　(瑛謂人曰不以叛逆處此輩則吾/等為無名于是諸忠臣無遺種矣)
復官制
　(吏部言建文中凡中外大小衙門有創革陞降官員/額數有増減者及所更改文武散官並宜遵復舊制)
　(帝曰前人創制皆有深意行之既久無/弊輒改此其所以敗亡也俱速改復舊)
以房吉田慶張本為揚州知府
　(滁州知州房吉首詣軍門朝見泰州知州田慶協謀/効順江都縣知縣張本率全城歸附皆擢揚州知府)
　(吏部言今揚州已有知府/譚友徳帝命同理府事)質實(江都縣漢置明為揚/州府治今因之張本)
　(字致中/東阿人)
　　發明(成祖但知賞迎附之功而不以任賢安民為/務一郡而太守四焉幾于治絲而棼之矣一)
　　(時刑賞不/亦濫乎)
八月以侍讀解縉編修黄淮入直文淵閣侍讀胡廣修
撰楊榮編修楊士竒檢討金幼孜胡儼同入直預機務
　(初縉入臨太祖為有司所劾謫河州衛吏建文中以/董倫薦官翰林待詔帝即位擢侍讀與淮常立御榻)
　(左備顧問或至夜分帝就寢猶賜坐榻前語機密至/是命七人同入直預機務謂之内閣内閣之名及㕘)
　(預機務皆自此始犯帝于宫中得建文時羣臣所上/封事千餘通有干  者命縉等徧閲有闗軍馬錢糧)
　(數日者留餘悉焚之從容問曰爾等亦有之乎衆稽/首未對修撰李貫進曰臣實無之帝曰爾以獨無為)
　(賢耶食其禄者任其事爾等前日事/彼則忠于彼今日事朕當忠于朕耳)
執兵部尚書鐵鉉至不屈殺之
　(初燕兵渡江鉉屯淮上兵亦潰至是執鉉至反背坐/廷中嫚罵令其回顧終不可遂磔于市年三十七子)
　(福安戍河池父仲名年八/十三母薛並安置海南)質實(河池宋置縣明永樂/六年升州屬慶逺府)
　(今因之紀事本末鉉被執不屈割其耳鼻不肯顧爇/其肉納口中問曰甘否鉉厲聲曰忠臣孝子肉有何)
　(不甘遂寸磔之罵不絶舁大鑊油熬之屍不可轉令/内侍以鐵棒十餘夾持之使北面笑曰爾今亦朝我)
　(耶油沸蹙濺起丈餘仍反背如故乃大驚詫命葬之/幼子康安充匠死或曰先死二女發教坊終不辱)
　(本朝乾隆四十一/年追諡鐵鉉忠定)
殺御史大夫景清夷其族
　(清倜儻尚大節燕師入諸臣死者甚衆清獨委蛇班/行人怪之一日早朝衣緋懷刄入先是欽天監奏異)
　(星赤色犯帝座甚急帝故疑清及朝清獨著緋搜得/所藏刄詰責之清奮起曰欲為故主報讐耳遂磔于)
　(市族之籍其鄉轉相攀染/謂之𤓰蔓抄村里為墟)質實(王鏊守溪筆記文皇/至金川門百官迎拜)
　(江次清獨直立罵不已乃命左右抉其齒且抉且罵/含血直噀上衣乃命醢之罪及九族久之上畫寢夢)
　(清入殿追之上曰清猶能為厲耶乃籍其鄉轉相攀/染謂之瓜蔓抄其説與明史異紀事本末有青州教)
　(授劉固者依清居清遇害連及固與弟國母袁氏同/受刑于聚寳門外固子超年十五有膂力臨刑仰天)
　(大呼網索俱斷奪刀連殺十餘人詔磔之/  本朝乾隆四十一年追諡景清忠壯)
九月論邱福等三十人功封爵有差
　(邱福淇國公朱能成國公張武等侯者十三人徐祥/等伯者十一人又以欵附功封王寧為侯茹瑺陳瑄)
　(王佐皆/為伯)質實(張武封成陽侯陳珪泰州人封泰寧侯/鄭亨合肥人封武安侯孟善海豐人封)
　(保定侯霍親䝉古人封同安侯顧成封鎮逺侯王忠/孝感人封靖安侯王聰蘄水人封武城侯徐忠合肥)
　(人封永康侯張信封隆平侯李逺封安平侯鄭亮合/肥人封成安侯房寛陳州人封思恩侯徐祥大冶人)
　(封興安伯徐理西平人封武康伯李濬和州人封襄/城伯張輔字文弼玉長子封信安伯唐雲封新昌伯)
　(譚忠淵子封新寧伯孫巖鳳陽人封應城伯房勝景/陵人封富昌伯趙彞虹人封忻城伯陳旭全椒人封)
　(雲陽伯劉才字子才霍邱人封廣恩伯王寧封永春/侯茹瑺封忠誠伯陳瑄封平江伯王佐封順昌伯又)
　(追封張玉榮國公譚淵崇安侯陳亨涇國/公王真金鄉侯  霍親舊作火真今改)
冬十月重修太祖實錄
　(以建文中所修為失實乃重修之命李景隆茹瑺監/修前纂修官南昌知府葉惠仲以直書燕起兵事族)
　(誅/)質實(年本朝乾隆四十一/  追諡葉惠仲節愍)
十一月立妃徐氏為皇后
　(后中山王/徐達之女)
　
御定資治通鑑綱目三編卷四
