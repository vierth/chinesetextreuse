
御批歴代通鑑輯覽卷十八
漢
孝元皇帝
(癸/酉)初元元年春正月𦵏孝宣皇帝杜陵(在西安府咸寜/縣東南考漢書)
(帝本紀凡書葬皆曰葬某陵孝宣葬/于元帝元年故特書謚以别今依之)
　(吕氏祖謙曰宣帝標核名實信賞必罰功光祖宗業/垂後嗣然用恭順而啟元帝之信宦者貴許史而啟)
　(成帝之任外戚殺趙□韓楊而啟哀帝之誅大臣/故論其功則為中興之君論其過亦為基禍之主)
大赦
　是月以三輔太常郡國公田及苑可省者振業貧民
　賦貸種食(顔師古曰賦給/與之也貸假也)
三月立皇后王氏(即王/政君)
　后父禁有四女八男后次女也長男鳯(字孝/卿)次曼(字/元)
　(卿/)譚(字子/元)崇(字少/子)商(字子/夏)立(字子/叔)根(字稚/卿)逢時(字季/卿)
　禁多取傍妻惟鳯崇與后同母(母李禁適妻任后任/身夢月入其懷後以)
　(妬/出)后既立禁封平陽侯(食邑東郡永光二/年禁卒鳯嗣侯)
夏六月大疫
　詔大官省膳減樂府員省苑馬以振困乏
秋九月關東大水饑
　關東郡國十一大水饑人或相食轉旁郡錢榖以相
　救
以貢禹(貢氏子貢之後以字為/氏禹字少翁琅邪人)為諫大夫
　上素聞王吉貢禹皆明經潔行(吉與禹為友世稱王/陽在位貢禹彈冠言)
　(其取舍/同也)遣使者徴之吉道病卒(上悼之遣使/者弔祠焉)禹至拜
　諫大夫問以政事禹言古者人君節儉什一而税亡
　他賦役故家給人足髙祖文景宫女不過十餘廐馬
　百餘匹故時齊三服官(李斐曰齊國舊有三服之官/春獻冠幘縰為首服紈素為)
　(冬服輕綃為/夏服凡三)輸物不過十笥今工作數千嵗費鉅萬
　廐馬食粟將萬匹惟陛下深察古道從其儉者天生
　聖人葢為萬民非獨使自娛樂已也帝善其言下詔
　令諸宫舘希幸御者勿膳治太僕減穀食馬水衡省
　肉食獸省宜春下苑以與貧民遷禹為光禄大夫
初置戊巳校尉(師古曰甲乙丙丁庚辛壬癸皆有正位/惟戊巳寄冶今所置校尉亦無常居故)
(以戊巳為名也有戊校尉已核/尉有丞司馬各一人候五人)
　使屯田車師故地(宣帝元康二年以車師地與匈/奴今匈奴欵服故復屯田其地)
(甲/戌)二年春正月下蕭望之周堪及宗正劉更生(字子政/陽城侯)
(徳子後/改名向)獄皆免為庶人
　時史高以外屬領尚書事望之堪副之二人皆以師
　傅舊恩(望之前以御史大夫左遷太/子太傅堪亦前為太子少傅)帝任之數宴見
　言治亂陳王事選宗室明經有行劉更生給事中與
　侍中金敞(日磾姪安/上之子)並拾遺左右四人同心謀議勸
　導上以古制多所匡正史髙充位而已由是與望之
　有隙中書令(臣瓚曰漢初中人有中謁者今孝武加/為中書謁者令百官表中書謁者黄門)
　(諸僕射署長中/黄門皆屬焉)𢎞恭(沛/人)僕射(註見/前)石顯(濟南/人)自宣帝
　時久典樞機及帝即位多疾以顯中人無外黨遂委
　以政事事無大小因顯自決顯巧慧能深得人主微
　㫖内深賊持詭辯以中傷人與高表裏望之既患許
　史放縱又疾恭顯擅權建白以為中書政本國家樞
　機宜以通明公正處之武帝遊宴後庭故用宦者非
　古制也宜罷中書宦官應古不近刑人之義帝不聼
　而出更生為宗正望之堪數薦名儒以備諫官鄭朋
　(㑹稽/人)隂欲附望之上疏言許史罪過堪白令待詔金
　馬門(註見/前)後知其傾邪絶不與道朋怨恨更求入許
　史推所言事曰皆堪更生教我待詔華龍欲入堪等
　堪等不納亦與朋相結恭顯乃令二人告望之等欲䟽
　退許史狀事下恭顯推問恭顯因奏望之堪更生朋黨
　相稱舉毁離親戚欲以專擅權勢為臣不忠請召致廷
　尉時上初即位不省召致廷尉為送獄可其奏後上召
　堪更生曰繫獄上大驚曰非但廷尉耶以責恭顯皆
　叩頭謝上曰令出視事恭顯使高説上皆免為庶人
二月隴西地震
　壊太上皇廟敗城郭室屋壓殺人衆是秋七月地復
　震
夏四月立子驁為皇太子
　待詔鄭朋奏張敞先帝名臣宜𫝊太子上問蕭望之
　望之曰敞能吏任治繁亂材輕非師傅之器上欲以
　為左馮翊㑹敞病卒
冬賜蕭望之爵闗内侯
　詔曰故前將軍望之𫝊朕八年道以經術厥功茂焉
　其賜爵闗内侯食邑朝朔望坐次將軍
以周堪劉更生為中郎尋繫獄免十二月蕭望之自殺
以宦者石顯為中書令
　上復徵周堪劉更生欲以為諫大夫恭顯白以為中
　郎上器重蕭望之不已欲倚以為相恭顯許史皆側
　目更生乃使其外親上變事言地震殆為恭等宜退
　恭顯以彰蔽善之罰進望之等以通賢者之路恭顯
　疑更生所為請考姦詐辭服遂繫獄(下太𫝊韋元成/諫大夫貢禹與)
　(廷尉雜考劾更生前為九卿坐與望之謀棑許史而/欲専權幸不伏誅復䝉徵用又教人言變事誣㒺不)
　(道/)免為庶人會望之子伋(官散騎/中郎)亦上書訟望之前
　事事下有司復奏望之教于上書失大臣體請逮捕
　上曰太傅素剛安肯就吏顯等曰人命至重望之所
　坐語言薄罪必無所憂乃可其奏顯等令謁者召望
　之因急發執金吾車騎圍其第望之以問門下生朱雲
　(魯人徙平陵事望之受論語時顯用事百僚畏之惟御/史中丞陳咸年少抗節不附顯等而與雲相結  陳咸)
　(字子康/萬年子)雲好節士勸望之自裁望之嘆曰吾嘗備位
　將相年踰六十矣老入牢獄茍求生活不亦鄙乎飲
　鴆自殺帝聞之驚拊手曰曩固疑其不就牢獄果然
　殺吾賢傅卻食涕泣召顯等責問以議不詳皆免冠
　謝良久然後已(詔令長子伋嗣為闗内/侯每歳時遣使祭其家)是歳恭死遂
　以顯為中書令
(乙/亥)三年春罷珠崖郡
　珠崖諸縣叛(儋耳珠崖民暴惡數犯吏自武帝元鼎/六年置郡至昭帝始元元年凡六反五)
　(年罷儋耳郡並屬珠崖宣帝神爵三年珠崖三縣/反甘露九年九縣反輙發兵擊定之至是又叛)發
　兵擊之連年不定上與有司議大發軍待詔賈捐之
　(誼曽/孫)曰臣聞秦興兵逺攻貪外虚内而天下潰叛孝
　武皇帝厲兵馬以攘四夷賦繁役重冦賊並起是皆
　廓地泰大征伐不休之故也今闗東民困流離道路
　至嫁妻賣子法不能禁此社稷之憂也願遂棄珠崖
　専用恤闗東為憂奏上(上以問丞相御史御史大夫/陳萬年以為當擊丞相于定)
　(國以為前日興兵擊之䕶軍都尉校尉及丞凡十一/人還者二人卒士及轉輸死者萬人以上費用三萬)
　(萬餘尚不能降今闗東困/乏民難摇動捐之議是)從之詔罷珠崖郡民有慕
　義欲内屬便處之不欲勿彊
以周堪為光祿勲張猛(堪弟/子)為光祿大夫給事中
(丁/丑)五年春正月以周子南君(名延其祖父姬/嘉武帝時封)為周承休
(故城在今河南汝州漢/立周後國于此後廢)侯
夏四月有星孛于參(漢書天文志參為白虎三星直者/是為衡石下有三星鋭曰罰為斬)
(艾事其外四星/左右肩股也)
六月以貢禹為御史大夫
　禹由光禄大夫遷長信少府帝用禹言詔大官毋日
　殺所具各減半罷角抵齊三服官北假田官(北假地/名在吳)
　(喇忒西北史記秦使蒙恬/渡河據陽山北假中即此)鹽鐵官常平倉博士弟子
　母置員以廣學者省刑罰七十餘事時御史大夫陳
　萬年卒以禹代之禹在位數言得失書數十上帝嘉
　之十二月卒以長信少府薛廣徳(字長卿沛/郡相人)為御史
　大夫
(戊/寅)永光元年春正月郊泰畤
　上郊㤗畤禮畢因留射獵薛廣徳曰闗東困極人民
　流離陛下日撞亡秦之鐘聴鄭衛之樂臣誠悼之今
　士卒暴露從官勞倦陛下亟反宫與百姓同樂天下
　幸甚上即日還(是秋上酎祭宗廟出便門欲御樓船/廣徳當乘車免冠頓首曰宜從橋詔)
　(曰大夫冠廣徳曰陛下不聴臣臣自刎以血汙車輪/陛下不得入廟矣上不悅光祿大夫張猛進曰臣聞)
　(主聖臣直乘船危就橋安聖主不乘危御史/大夫言可聴上曰曉人不當如是耶乃從橋)
丞相定國御史大夫廣徳罷以韋元成為御史大夫
　上自即位連年災害言者歸咎大臣于是上以朝日
　引見丞相責以職事定國等惶恐上書自劾乞骸骨
　乃賜安車駟馬黄金罷就第
城門校尉諸葛豐(葛伯之後居琅邪諸縣人謂之諸/葛遂以為氏豐字少季琅邪人)有
罪免左遷周堪為河東太守張猛為槐里(註見/前)令
　石顯憚堪猛等數譛毁之劉更生懼其傾危上封事
　諌(畧曰臣聞舜命九官濟濟相讓和之至也衆臣和/于朝則萬物和于野和氣致祥乖氣致異正臣進)
　(者治之表正臣陷者亂之機也夫執狐疑之心者來/䜛賊之口持不斷之意者開羣枉之門䜛邪進則衆)
　(賢退羣枉盛則正士消今用賢如轉石去邪如㧞山/如此望隂陽之調不亦難乎陛下誠深思天地之心)
　(以揆當世之變杜閉羣枉之門廣開衆正之路決斷/狐疑分别猶豫則百異消滅而衆祥並至太平之基)
　(萬世之/利也)顯見其書愈與許史比而怨更生等是歲夏
　寒日青顯及許史皆言堪猛用事之咎帝内重堪又
　患衆口浸潤無所取信時長安令楊興以材能幸常
　稱譽堪帝欲以為助乃問興朝臣斷(魚巾/反)斷(爭辨/之意)不
　可光祿勲何耶興傾巧謂帝疑堪因順㫖曰堪非獨
　不可于朝廷即州里亦不可也臣前見衆人以為當
　誅故言堪不可誅為國養恩也帝于是疑之城門校
　尉諸葛豐以剛直著名上書告堪猛罪帝不直豐乃
　詔御史曰豐前數稱堪猛之美為司𨽻校尉専作苛
　暴(京師為之語曰問何濶逢諸葛/言何久不見以逢諸葛故也)朕不忍下吏以為
　城門校尉不内省已而反怨堪猛告按無證之辭暴
　揚難騐之罪毁譽恣已不顧前言其免為庶人豐言
　堪猛貞信不立朕惜其才能未有所效其左遷堪為
　河東太守猛槐里令
待詔賈捐之棄市
　初捐之與楊興善捐之數短石顯以故不得官希復
　進見興新以材能得幸捐之欲得召見謂興曰京兆
　尹缺使我得見言君蘭(興/字)京兆尹可立得興曰君房(捐/之)
　(字/)下筆言語妙天下使君房為尚書令勝五鹿充宗
　(風俗通五鹿衛邑晉文公封舅犯于此後/因為氏充宗頓邱人顯之黨時為少府)逺甚捐之
　曰令我得代充宗君蘭為京兆京兆郡國首尚書百
　官本天下真大治士則不隔矣興曰顯方信用今欲
　進用且與合意即得入矣即共為薦顯奏稱其美捐
　之又作薦興奏以為可試守京兆尹顯聞其謀白之
　帝乃下興捐之獄令顯治之捐之坐㒺上不道棄市
　興髠鉗為城旦
(己/卯)二年春二月以韋元成為丞相(元成前削一級為闗/内侯至是為相復封)
(扶陽/侯)
三月壬戌朔日食
夏六月以匡衡(匡以邑為氏衡字/稚圭東海承人)為光祿大夫
　衡為給事中(初衡以明經稱諸儒為之語曰無説詩/匡鼎來匡説詩解人頭長安令楊興說)
　(史高辟為議曹髙薦于上上/以為郎中博士遷給事中)上問以地震日食之變
　衡上疏曰陛下閔愚民觸法抵禁比年大赦使得自
　新天下幸甚臣竊見大赦之後姦邪不為衰止此殆
　導之未得其務也今天下貪財賤義亷恥之節薄
　淫辟之意縱茍合徼幸以身設(施/也)利不改其原雖歳
　赦之刑猶難使錯而不用也臣愚以為宜曠然大變
　其俗夫朝廷者天下之楨榦也公卿相與循禮恭讓
　則民興行寛柔和惠則衆相愛二者明王所以不嚴
　而成化也今長安天子之都親承聖化然其習俗無
　以異于逺方郡國來者無所法則或見侈靡而放效
　之此教化之原本風俗之樞機宜先正者也臣聞天
　人之際精祲(氣/也)有以相盪善惡有以相推事作乎下
　者象動乎上隂變則靜者動陽蔽則明者晻水旱之
　災隨類而至陛下祇畏天戒哀閔元元宜省靡麗考
　制度近中正逺巧佞以崇至仁匡失俗道徳鴻于京
　師淑問揚乎疆外然後大化可成禮譲可興也上悦
　其言遷衡為光禄大夫
秋七月隴西羌反遣右將軍馮奉世將兵擊破之
　羌反上詔丞相元成等入議右將軍馮奉世曰西羌
　近在境内背叛不以時誅無以制逺臣願帥師討之
　上問用兵之數對曰臣聞善用兵者役不再興糧不
　三載師不乆暴而天誅亟決今叛羌無慮三萬人法
　當倍用六萬人然羌戎之兵器不犀利可用四萬人
　一月足以決丞相御史皆以為民方收歛發萬人屯
　守之具足奉世曰不可以萬人分屯三處戰則剉兵
　病師守則百姓不救如此怯弱之形見羌人乘利諸
　種並和將相扇而起故少發師而曠日與一舉而疾
　决利害相萬也固争之不能得有詔益二千人遣奉
　世到隴西分屯三處䕶軍都尉韓昌先遣兩校尉與
　羌戰為所破殺奉世具上地形部衆多少之計願益
　三萬六千人上為發六萬人(以太常任千秋為奮/威將軍將五校並進)冬
　十月大破羌俘斬首數千級餘皆走出塞(明年奉世/還賜爵闗)
　(内/侯)
(庚/辰)三年春三月立子康為濟陽(故城在河南開/封府蘭陽縣)王(後徙/山陽)
(復徙定陶王/傅昭儀子)
冬十一月地震雨水
(辛/巳)四年夏六月戊寅晦日食以周堪為光禄大夫張猛
為大中大夫堪卒猛自殺
　上以日食召諸前言日變在堪猛者責問皆稽首謝
　因下詔稱堪之美徴拜光禄大夫領尚書事猛復為
　大中大夫給事中石顯管尚書尚書五人(漢舊儀尚/書四人為)
　(四曹常侍尚書主丞相御史事二千石尚書主刺史/二千石事户曹尚書主庶人上書事主客尚書主外)
　(國事成帝始置五人有三公曹主斷獄事是時尚書五/員止四人胡三省曰顯與牢梁五鹿充宗伊嘉陳順)
　(人皆典領尚書雖未/有定員寳亦五人也)皆其黨堪希得見常因顯白事
　事決顯口㑹堪疾咽不能言而卒顯誣譖猛令自殺
　于公車(劉更生傷之乃著疾讒擿要□危及世/頌凡八篇以悼之更生亦坐廢十餘年)
冬十月罷祖宗廟在郡國者
　初貢禹奏言孝惠孝景廟皆親盡宜毁又郡國立廟
　不應古禮宜正定(髙祖時令諸侯王國都皆立太上/皇廟至惠帝尊高帝廟為太祖廟)
　(景帝尊孝文廟為太宗廟行所幸郡國各立太祖太/宗廟至宣帝本始二年復尊孝武廟為世宗廟行所)
　(廵守亦立焉凡祖宗廟在郡國六十八廟合百六十/七所而京師自高祖下至宣帝與太上皇悼皇考各)
　(自居陵旁立廟而昭靈后武哀王昭哀后孝文太后/孝昭太后衛思后戾太子戾后亦各有寢園故禹請)
　(毁之哀昭靈后髙祖母武哀王髙祖/兄昭  后高祖姊衛恩后戾太子母)帝是其議至是
　行之(時禹巳/先卒)尋復從韋元成議毁太上皇孝惠帝寢
　廟園其後又罷孝文太后孝昭太后寢園(事在建昭/元年後五)
　(年復太上皇寢廟園原廟昭靈后武哀王昭哀公衛/思后園竟寜元年春又復孝恵帝寢廟園孝文太后)
　(孝昭太后寢園五月復悉毁之至成帝河/平二年以無繼嗣又復太上皇之寢廟園)
(壬/午)五年秋潁川大水
以匡衡為太子少傅
　上好儒術文辭頗改宣帝之政言事者多進見又傅
　昭儀(傅出商傅説之/後以地為氏)及濟陽王康愛幸逾于皇后太
　子衡上疏曰臣聞治亂安危之機在乎審所用心傳
　曰審好惡理性情而王道畢矣治性之道必審已之
　所有餘而彊其所不足蓋聰明疏通者戒于太察寡
　聞少見者戒于壅蔽猛勇剛强者戒于太暴仁愛温
　良者戒於無斷湛静安舒者戒于後時廣心浩大者
　戒于遺忘必審已之所當戒而齊之以義然後巧偽
　之徒不敢比周而望進臣又聞室家之道修而天下
　之理得故聖王必慎后妃之際别嫡長之位卑不踰
　尊新不先故嫡子冠乎阼衆子不得與列所以貴正
　體而别嫌疑也非虚加其禮文而已如當親者疏當
　尊者卑則巧佞之姦因時而動以亂國家故聖人慎
　防其端禁于未然不以私恩害公義𫝊曰正家而天
　下定矣
河決
　初武帝既塞宣防(見元封/二年)河復北決于館陶分為屯
　氏河(漢書地理志魏郡館陶河水别出為屯氏河東/北至章武入海過郡四行千五百里水經大河)
　(故瀆自沙邱堰南分屯氏河出焉大今山東之館陶/冠縣邱縣茌平高唐州及直𨽻之  名景州寧津南)
　(皮滄州鹽山俱/有屯氏河故道)東北入海(寰宇記毛河在清池縣西/南至鹽山入海蓋自隋時)
　(誤以屯氏為毛氏後遂直稱為毛河也天清池/故城在今直隸滄州鹽山今縣屬直隸  津府)廣深
　與大河等(言其與黄河經流相等也馮智舒以大/河源出登州棲霞至福山入海謬矣)故
　因其自然不隄塞也是歲河决于清河(漢郡註/見前)靈(漢/縣)
　(故城在今山東/東昌府髙唐州)鳴犢口(顔師古曰清河郡之靈縣鳴/犢口也今故瀆在髙唐州南)
　而屯氏河絶(考漢書地理志鳴犢河東北至蓚入屯/氏河其曰絶者言蓚縣以上之瀆也蓚)
　(縣注/見前)
(癸/未)建昭元年春正月隕石于梁
冬帝如長楊射熊館(長楊宫名在盩厔縣東南三輔黄/圖宫中有垂楊數畆門曰射熊)
　布車騎大獵復幸虎圈(注見/前)鬬獸後宫皆坐熊佚出
　圏攀檻欲上殿左右貴人傅昭儀等皆驚走馮倢伃
　(左將軍/奉世女)直前當熊而立左右格殺熊上問人情驚懼
　何故前當熊偼伃對曰猛獸得人而止妾恐熊至御
　坐故以身當之上嗟嘆倍敬重焉傅昭儀慙于是與
　馮偼伃有隙
(甲/申)二年夏六月立子興(馮偼/伃出)為信都(即廣川國廣/川注見前)王(後/徙)
(中山薨子衎/嗣即平帝)
秋殺魏郡太守京房(字君明頓邱人本姓/李推易自定為京氏)
　房學易于焦延壽(梁人字贛亦曰焦贛以/郡吏察舉補小黄令)延夀常曰得
　我道以亡身者京生也其説長于災變分六十四卦
　更直日用事(孔頴達易正義卦氣起中孚故離坎震/兌各主其一方其餘六十卦卦有六爻)
　(爻主一日凡主三百六十日餘有五日四分日之一/每日分為八十分五日分四百分四分日之一又分)
　(為二十分六十卦分之卦各得七分是每/爻直一日有竒而毎卦直六日七分也)以風雨寒
　温為候各有占騐(房好鍾律/知音聲)以孝廉為郎屢言災異
　有騐上說之數召見問房對曰古帝王以功舉賢則
　萬化成瑞應著末世以毁譽取人故功業廢而致災
　異宜令百官各試其功災異可息詔使房作其事房
　奏考功課吏法上意嚮之時石顯專權房嘗宴見問
　上曰幽厲之君何以危所任者何人也上曰君不明
　而所任者巧佞房曰齊桓公秦二世亦嘗聞此君而
　笑之然所任䜿刁趙髙政治日亂何不以幽厲卜之
　而覺寤乎上曰唯有道者能以往知來耳房免冠頓
　首(言春秋紀二百四十二年災異以示萬世今陛下/即位以來日月失明星辰逆行山崩泉湧地震石)
　(隕夏霜冬雷春凋秋榮水旱螟蟲民人飢偹/疫盗賊不禁刑人滿市春秋所紀災異盡)因曰陛下
　視今為治邪為亂邪上曰亦極亂耳尚何道房曰今
　所任者誰與上曰然幸其愈于彼又以為不在此人
　也房曰前世之君亦皆然矣臣恐後之視今猶今之
　視前也上良乆廼曰今為亂者誰哉房曰明主冝自
　知之上曰不知也如知何故用之房曰上所最信任
　與圖事帷幄之中進退天下之士者是矣房指石顯
　上亦知之謂房曰己諭後卒不能退顯顯與五鹿充
　宗疾房欲逺之建言以房為魏郡太守得以考功法
　治郡房去月餘顯知房與張博為淮陽王求朝奏草
　(博淮王陽之舅從房受學以女妻房博知帝欲用房/而為衆所排欲令王上書求入朝以助房因記房所)
　(説災異及為王求朝/奏草皆持以與王)告房等泄漏省中語誹謗政治
　詿誤諸侯王皆下獄棄市妻子徙邉(初房見帝道幽/厲事出為御史)
　(大夫鄭𢎞言之𢎞亦坐免為庶人/自殺  鄭𢎞字稚卿泰山剛人)
下御史中丞陳咸獄髠為城旦
　初咸以父萬年任為郎有異材抗直數言事(萬年嘗/教戒之)
　(語至夜半咸睡萬年怒欲杖之咸叩頭謝曰/具曉其言大要教我謟也萬年乃不復言)及遷御史
　中丞數毁石顯坐與槐里令朱雲善泄漏省中語(有/司)
　(考雲風吏殺人上問雲治行丞相元成奏雲暴/虐無狀咸聞語雲雲上書自訟丞相具發其事)下獄
　髠為城旦雲亦廢錮(顯威權日盛與中書僕射牢梁/少府五鹿充宗結為黨友諸依)
　(附者得寵位民歌之曰牢邪石邪五鹿客邪印何纍/纍綬若若邪顯聞衆人洶洶言已殺蕭望之恐天下)
　(學士訕已以貢禹明經著節乃深自結納薦禹位厯/九卿禮事之甚備帝常使至諸官有所徴發先自白)
　(恐後宫門閉請使詔吏開門上許之顯故投夜還稱/詔開門入後果有告顯矯詔開宫門上笑以其書示)
　(顕顕因泣曰陛下過私小臣屬任以事羣下無不嫉/妬欲陷害臣者事如此非一願歸樞機之職受後宫)
　(掃除之役死無所恨惟陛下哀憐以此全活小臣上/憐之益勉勞顕顕之設變詐以自觧免取信人主者)
　(皆此/類也)
閏八月太皇太后崩(昭帝上/官后)
冬十一月齊楚地震
　大雨雪樹折屋壊
(乙/酉)三年夏六月丞相元成卒(謚曰/共)秋七月以匡衡為丞
相(封樂/安侯)
冬西域副校尉陳湯(字子公山/陽瑕邱人)矯制發兵與都䕶甘延
夀(字君况北/地郁郅人)襲擊匈奴郅支單于于康居斬之
　郅支單于自徙居堅昆(在單于庭之西今/鄂羅斯南境地)怨漢擁䕶
　呼韓邪而不助已困辱使者江廼始等遣使求侍子
　(即駒于利受/見甘露二年)漢遣衛司馬谷吉(長安/人)送之(貢禹匡衡/以為郅支)
　(嚮化未醇所在絶逺宜令使者送/其子至塞而還吉願送至庭許之)既至為郅支所殺
　郅支自知負漢又聞呼韓邪益强恐見襲擊㑹康居
　遣使迎郅支欲與合兵取烏孫郅支素怨烏孫遂引
　兵西康居王以女妻郅支欲倚其威以脅諸國郅支
　數借兵擊烏孫深入至赤谷城(烏孫大昆/彌治于此)烏孫西邊
　空虚不居者且千里郅支自以大國又乘勝驕不為
　康居王禮漢遣使三輩至康居求谷吉等死皆困辱
　之不奉詔陳湯乃與甘延夀謀襲郅支(湯曰西域本/屬匈奴今郅)
　(支威名逺聞常為康居畫計欲降服烏孫大宛如得/此二國久之必為中國患今發屯田吏士敺從烏孫)
　(衆兵直指其城下彼亡則無所之守則不自保千載/之功可一朝而成也延夀欲奏請湯曰國家與公卿)
　(議大䇿非凡所/見事必不従)㑹延壽病湯獨矯制發諸國兵及屯
　田吏士四萬餘人上疏自劾陳言兵狀即日引軍(分/為)
　(六校其三校從南道踰葱嶺其三校都䕶自將發温/宿國從北道  温宿國治温宿城去長安八千五百)
　(五十/里)進薄康居城下鹵楯在前㦸弩在後土城外有
　木城發薪燒之四面火起吏士喜大呼乘之康居引
　郤漢兵推鹵楯並入土城中單于被創死斬其首傳
　至京師縣藁街(顔師古曰藁街街名/蠻夷邸在此街也)十日(四年以誅/郅支告祠)
　(郊廟赦天下羣/臣置酒上夀)
(丁/亥)五年夏六月壬申晦日食
(戊/子)竟寜元年春正月匈奴單于來朝
　匈奴呼韓邪單于聞郅支既誅且喜且懼入朝自言
　願壻漢氏以自親帝以後宫良家子王嬙(字昭君南/郡秭歸人)
　(王穰/之女)賜之單于喜上書願保塞請罷邊備以休天子
　民人議者皆以為便郎中侯應習邊事以為不可許
　上問状應以十事對(畧曰臣聞北邊塞外有隂山東/西千餘里草木茂盛多禽獸本)
　(冒頓依阻其中治作弓矢來出為冦孝武世斥奪此/地建塞徼起亭隧築外城設屯戍以守之邊境得用)
　(少安邊長老言匈奴失陰山之後過之未嘗不哭也/如罷備塞戍卒示外國之大利不可一也前已罷外)
　(城省亭隧纔足候望通烽火安不忘危不可復罷二/也中國愚民猶尚犯禁何况匈奴豈能必不犯約三)
　(也中國設關梁置屯戍非獨為匈奴亦為諸屬國降/民逃亡四也西羗保塞漢吏民貪利侵盜以此怨起)
　(而背叛今罷乘塞則生嫚易分争之漸五也往者從/軍多没不還子孫貧困必出亡從之六也邊人奴婢)
　(愁苦聞匈奴中樂欲亡者多七也盜賊犯法亡走北/出八也起塞以來卒徒勞苦功費久逺不深慮其終)
　(始欲以一切省繇戍卒有他變障塞破壊當更繕治/累世之功不可卒復九也單于自以保塞守禦請求)
　(無已小失其意則不可測十也賀隂山徐廣曰在五/原北考陰山横障漠北起寧夏  蘭山當河套北亘)
　(吳喇忒歸化城之境蜿蜒而東隨地易名蓋數/千里侯應以為東西千餘里亦約畧言之耳)對奏
　上詔勿議罷邊塞事使許嘉(延壽子大司馬車騎/將軍襲封平恩侯)諭
　單于曰單于上書嚮慕禮義所以為民計者甚厚朕
　甚嘉之中國四方皆有關梁障塞非獨以備塞外亦
　以防中國姦邪放縱出為冦害也敬諭單于之意朕
　無疑焉單于謝曰愚不知大計天子幸使大臣告語
　甚厚(歸號王嬙為/寧胡閼氏)
三月以張譚為御史大夫
　初石顯見馮奉世父子為公卿著名女又為昭儀(由/偼)
　(伃進昭儀昭儀位視丞相/爵比諸侯王帝時始置)心欲附之薦昭儀兄逡(字/子)
　(望/)修敕宜侍帷幄帝召見逡逡因言顯專權帝怒罷
　逡及御史大夫缺(二月李/延夀卒)在位多舉逡兄大鴻臚野
　王(字君/卿)行能第一帝以問顯顯曰九卿無出野王者
　然親昭儀兄臣恐後世必以陛下私後宫親以為三
　公上曰善乃以太子少傅張譚為御史大夫
以召信臣(字翁卿九/江夀春人)為少府
　信臣先為南陽太守後遷河南治行常第一好為民
　興利躬耕勸稼稀有安居通溝瀆起水門提閼(閼所/以壅)
　(水/)以廣灌溉禁止奢靡務於儉約案其不法以示好
　惡其化大行户口增倍吏民親愛號曰召父徵為少府請
　諸離宮稀幸者勿復治省樂府諸戱及大官不時非
　法之物歲省數十萬
夏侯甘延夀為義成侯賜陳湯爵闗内侯
　初石顯常欲以姊妻甘延夀延夀不取而陳湯素貪
　所鹵獲財物入塞多不法司𨽻校尉繫吏士案騐之
　湯上疏言臣與吏士共誅郅支萬里振旅宜有使者
　勞迎今司隸反收繫案騐是為郅支報讐也帝立出
　吏士令縣道具酒食以過軍既至論功顯與匡衡以
　為延夀湯興師矯制幸得不誅如復加爵土則後奉
　使者争欲乘危徼幸為國招難帝内嘉延夀湯功而
　重違衡顯之議久之不决劉向上疏頌其功(疏曰郅/支囚殺)
　(使者傷威毁重陛下欲誅之意未嘗有忘延夀湯承/聖指倚神靈出百死入絶域斬郅支之首掃谷吉之)
　(耻且使呼韓喜懼稽首來賔願守北藩累世稱臣勲/莫大焉論大功者不録小過舉大美者不疵小瑕宜)
　(以時除過勿治尊/寵爵位以勸有功)于是封延夀為義成侯長水校尉
　賜湯爵闗内侯射聲校尉(時杜欽上疏訟馮奉世破莎/車功帝以先帝時事不復錄)
五月帝崩
六月太子驁即位(是為孝/成帝)
　太子少好經書寛博謹慎後幸酒(晉灼曰/好酒也)樂(五孝/反)燕
　樂而傅昭儀子山陽王康有材藝(上好音樂或置鼙/鼓殿下自臨軒檻)
　(上隤銅丸以撾鼓中嚴鼓之節後宫左/右知音者皆莫能而山陽王亦能之)帝數稱之駙
　馬都尉史丹(高之/子)進曰凡所謂材者敏而好學温故
　知新皇太子是也若乃器人于絲竹鼓鼙之間則是
　陳惠李微(服䖍曰二人/皆黄門鼓吹)高于匡衡可相國也于是帝
　默然而笑(其後中山哀王薨太子前弔王帝少弟與太子/游學相長大上悲不能自止而太子不哀上大)
　(恨曰安有人不慈仁而可奉宗廟為民父母者乎以責/誚丹丹免冠謝曰臣誠見陛下哀痛感損切戒太子母)
　(哭泣感傷陛下臣/罪當死上意乃解)及寢疾數問尚書以景帝時立膠
　東王故事(見景帝中/元六年)史丹以親宻臣得侍疾候上獨
　寢時直入卧内頓首伏青蒲(應劭曰以青規地曰青/蒲自非皇后不得至此)
　上涕泣言曰皇太子以嫡長立天下莫不歸心今者
　道路流言以為太子有動摇之議審若此公卿以下
　必以死争臣願先賜死以示羣臣帝意感悟曰無有
　此議且皇后謹慎先帝又愛太子吾豈可違指吾病
　寖加恐不能自還善輔道太子丹唏嘘而起太子遂
　定至是即位
以元舅王鳳為大司馬大將軍領尚書事
　(尹氏起莘曰此外戚得權之始新/莽篡弑之漸履霜堅冰可不戒哉)
秋七月葬渭陵(永光四年以渭城夀陵亭部原上為初/陵詔勿治縣邑既葬號渭陵在今西安)
(府咸陽/縣東北)
　(史臣曰元帝寛宏恭儉少而好儒及即位徵用儒生/委之以政貢薛韋匡迭為宰相而帝牽制文義優柔)
　(不斷孝宣/之業衰焉)
孝成皇帝
(己/丑)建始元年春正月石顯以罪免歸道死
　時顯徙為中太僕(掌皇太后輿/馬不常置)不復典權丞相御史
　奏顯舊惡免官徙歸故郡憂懣道死因左遷少府五
　鹿充宗為元莬太守御史中丞伊嘉為雁門都尉及
　牢梁陳順皆免官司隸校尉王尊(字子贛涿/郡髙陽人)劾奏丞
　相衡御史大夫譚知顯等專權擅勢為海内害不以
　時白奏行罰而阿䛕曲從附下罔上無大臣輔政之
　義皆不道事在赦前及赦後衡譚奏顯不自陳不忠
　之罪反言先帝任用傾覆之徒百官畏之甚于主上
　失大臣體于是衡慙懼謝罪上丞相侯印綬帝新即
　位重傷大臣乃左遷尊為高陵(注見/前)令然羣下多是
　尊者衡由是黙黙不自安(尊初為益州刺史行部邛/郲有九折坂前琅邪王陽)
　(過之嘆曰奉先人遺體奈何數乘此險遂以病去及/尊至其坂曰此非王陽所畏也邪叱其馭驅之曰王)
　(陽為孝子王尊為忠臣西九折坂在/四川雅州府榮經縣之  卭郲山)
有星孛于營室(營室二星天子之宫/軍糧之府又土功事)
封舅光禄大夫崇為安成侯賜譚商立根逢時爵闗内
侯(後崇卒有遺腹/子奉世嗣侯)
夏四月黄霧四塞
　詔博問公卿大夫無有隠諱諫大夫楊興博士駟勝
　等皆以為隂盛侵陽之氣也高祖之約非功臣不侯
　今太后諸弟皆以無功為侯外戚未曾有也大將軍
　鳳懼上書辭職優詔不許
秋八月有兩月相承(服䖍曰相承/在上下也)晨見東方
九月流星光燭地
　長四五丈委曲蛇形貫紫宮(注見/前)
冬十二月作南北郊罷甘泉汾隂祠
　匡衡奏言祭天于南郊就陽之義也瘞地(顔師古曰/祭地曰瘞)
　(薶故云/瘞地)于北郊即隂之象也往者孝武帝于雲陽(注/見)
　(前/)立㤗畤郊見皇天反北之㤗隂于汾隂祠后土反
　東之少陽與古殊制宜徙置長安定南北郊為萬世
　基上從之既定衡又言享帝之義貴誠上質紫壇偽
　飾女樂(顔師古曰漢舊儀祭天用六綵綺席六重用/玉几玉飾器凡七十女樂使童男童女俱歌)
　(也/)及鸞路騂駒龍馬石壇之類宜皆勿修又雍鄜宻
　上下畤本秦所立不當遵上皆從焉(明年復奏罷陳/寳祠  祠在今)
　(陜西鳯翔府寳雞縣史記封禪書秦文公獲若石于/陳倉北坂城祠之其神來常以夜光輝若流星從東)
　(南來集于祠城則若雄雞其/聲殷云以一牢祠命曰陳寳)
(庚/寅)二年春正月始親祠南郊
　赦奉郊縣(長安奉南郊/長陵奉北郊)減天下賦算錢四十
三月始祠后土于北郊
立皇后許氏
　后車騎將軍嘉之女元帝傷母恭哀后居位日淺遭
　霍氏之辜故選嘉女以配太子至是立為后(帝自為/太子時)
　(以好色聞及即位皇太后詔采良家女以備後宮杜/欽説王鳯曰主上富于春秋未有適嗣方鄉術入學)
　(將軍宜建九女之制詳擇行義之家求淑女之質母/必有聲色技能為萬世大法鳯不能用  公羊傳諸)
　(侯一娶九女故/欽曰九女之制)
夏大旱
(辛/卯)三年秋大雨京師民訛言大水至
　闗内大雨四十餘日京師民相驚言大水至奔走相
　蹂躪長安中大亂王鳳以為太后與上及後宮可御
　船令民上城避水王商(宣帝舅樂昌侯武之/子嗣爵為左將軍)曰此必
　訛言不宜重驚百姓乃止有頃稍定問之果訛言上
　于是美壯商之固守數稱其議而鳯大慙恨
八月䇿免大司馬車騎將軍許嘉
　欲專任王鳯故免嘉
冬十二月戊申朔日食夜地震未央宮殿中詔舉直言
極諫之士
　杜欽(延年子字子夏茂陵杜鄴與欽同姓字俱以材/能稱欽目偏盲故京師謂欽盲杜子夏以相别)
　(欽惡以疾見詆乃為小冠由是/京師更謂欽小冠杜子夏云)谷永(吉之子/字子雲)上對皆
　以為女寵太盛嫉妬專上將害繼嗣之咎
丞相樂安侯匡衡有罪免為庶人
　初衡子昌為越騎校尉醉殺人繫獄昌弟謀篡(奪取/也)
　昌事發覺衡徒跣待罪帝優禮之至是司隸校尉劾
　衡多取封邑四百頃免為庻人終于家
(壬/辰)四年春正月隕石于亳(注見/前)四于肥纍(漢縣即春秋/肥子國注見)
(前/)二
罷中書宦官初置尚書員五人(注已/見前)
三月以王商為丞相
夏四月雨雪復召直言極諫之士詣白虎殿(三輔黄圖/未央宫有)
(白虎/殿)對䇿
　時上委政王鳯議者多歸咎焉谷永以鳯方柄用陰
　欲自托乃曰方今四夷賔服皆為臣妾骨肉大臣有
　申伯之忠無重合(馬何羅弟通封/重合侯事見前)安陽(上官桀/事見前)博陸
　(霍禹事/見前)之亂竊恐陛下歸咎無辜重失天心不可之
　大者也誠宜深察愚言解偏駁之患使列妾得人人
　更進益納宜子婦人以慰釋皇太后之憂愠解謝上
　帝之譴怒杜欽亦倣此意上以永為光禄大夫
秋桃李實
河決
　先是清河都尉馮逡(逡由長樂屯衛/司馬遷都尉)奏言郡承河上
　流土壤輕脆易傷頃所以無大害者以屯氏河通兩
　川分流也今屯氏河塞靈鳴犢口又益不利獨一川
　兼受數河之任雖高増隄防終不能泄九河(注見/前)今
　既難明屯氏河絶未久其處易浚又其口所居高于
　分殺水力道里便宜可復浚以助大河泄暴水備非
　常事下丞相御史議格不行至是大雨十餘日河果
　決于舘陶及東郡金隄凡灌四郡三十二縣水居地
　深者三丈事聞以御史大夫尹忠對方畧疏濶切責
　之忠自殺遣大司農非調(人名非子之/後以名為氏)調均錢榖存
　給所灌之郡(顔師古曰調發均平錢榖/于遭水之郡使存給也)謁者發河南
　以東漕船五百㮴(先勞/反)徙民避水
大將軍鳯以陳湯為從事中郎
　帝初即位匡衡奏陳湯奉使顓命盜所收康居財物
　湯坐免後湯以言事不實(湯言康居侍子非王/子按騐實王子也)下獄
　當死谷永上疏訟湯曰君子聞鼓鼙之聲則思將帥
　之臣湯前斬郅支威震百蠻今坐言事非是欲致之
　大辟非所以厲死難之臣也書奏乃詔出湯奪爵為
　士伍㑹西域都尉叚㑹宗(字子松/上邽人)為烏孫所圍驛騎
　上書鳯言湯多籌䇿習外國事可問上召見宣室示
　以㑹宗奏湯知烏孫瓦合不能乆攻屈指計曰不出
　五日當有吉語聞居四日軍書到言已解鳳奏以為
　從事中郎幕府事一决于湯(後湯坐惑衆不道免為/庶人徙邊議郎耿育復)
　(訟其寃乃赦/還長安卒)
(癸/巳)河平元年春以王延世(犍為資/中人)為河隄使者塞河决
　杜欽薦王延世為河隄使者延世以竹落長四丈大
　九圍(集覽落與絡通以竹/蔑為外藩而籠絡之)盛以小石兩船夾載而下
　之三十六日隄成于是改元河平以延世為光禄大
　夫賜爵闗内侯(後二嵗河復决平原流入濟南千乘/所敗壊者半建始時復遣延世同丞)
　(相史楊焉治/之六月乃成)
夏四月己亥晦日食詔百官陳過失
　時許皇后專寵後宫希得進見中外皆憂上無繼嗣
　劉向杜欽谷永皆以為言上于是減省椒房掖庭用
　度皆如竟寧以前故事
秋減死刑省律令
　詔曰今大辟之刑千有餘條律令煩多百有餘萬言
　竒(居宜/反)請(謂于常文之外主者/别有所請以定罪也)他比(毗至反謂引他/類以比附之稍)
　(増律/條也)日以益滋自明習者不知所由欲以曉諭衆庶
　不亦難乎其議減死刑及可蠲除約省者令較然易
　知條奏時有司不能廣宣上意徒鉤摭㣲細毛舉數
　事以塞詔而已
(甲/午)二年春正月沛郡(本秦泗水漢改曰沛治相故/城在今江南鳯陽府宿州)鐵官
冶鐵飛(劉友益曰金/失其性也)
夏楚國雨雹
　大如釡
悉封諸舅為列侯
　王譚為平阿侯商為成都侯立為紅陽侯根為曲陽
　侯逢時為高平侯五侯同日封故世謂之五侯
免京兆尹王尊官復以為徐州刺史
　先是尊因王鳯薦(時南山盗宗傰等為吏民害/校尉傅剛不能禽故薦尊)徵為
　諫大夫守京輔都尉行京兆尹事旬月間盜賊清遷
　光禄大夫守京兆尹凡三歲御史大夫張尊奏尊暴
　虐免官吏民多惜之湖三老(注見/前)公乘興等上書訟
　尊治京兆尹前所希有今御史大夫奏尊原其所以
　出御史丞楊輔與尊有怨外依公事傅致奏文臣等
　竊痛尊修身砥節功著職修昨以京師賊亂選用為
　卿賊亂既除即以佞巧廢黜一尊之身三期之間乍
　賢乍佞豈不甚哉于是復以尊為徐州刺史(後遷東/郡太守)
　(久之河水溢尊親祀水神請以身填金隄因止宿隄/上及水盛隄壞吏民奔走尊立不動水波稍郤三老)
　(朱英等奏狀上嘉之秩尊/中二千石數嵗卒于官)
(乙/未)三年春二月犍為地震山崩
　壅江水逆流
秋八月乙卯晦日食
求遺書
　帝以中秘書頗散亡使謁者陳農求遺書于天下詔
　光禄大夫劉向校之向以王氏權位太甚而上方嚮
　詩書古文乃因尚書洪範集合上古以來厯春秋六
　國至秦漢符瑞災異之記推迹行事著其占騐號曰
　洪範五行傳論奏之帝心知向忠故為鳯兄弟起此
　論也然終不能奪王氏權
(丙/申)四年春正月匈奴單于來朝
　初呼韓邪單于死子復株絫若鞮單于(名雕陶/莫臯)立(事/在)
　(建始/二年)因遣右臯林王伊邪莫演奉獻既罷伊邪莫演
　自言欲降議者言宜受之谷永杜欽以為單于稱臣
　無有二心今既享其聘貢之職而更受其逋逃之臣
　是貪一夫之得而失一國之心也假令單于初立使
　之詐降以卜吉凶或設為反間欲因而生隙受之適
　合其䇿使得歸曲而責直此誠邉境安危之原不可
　不詳也不如勿受以昭日月之信抑諼詐之謀上從
　之至是單于遂入朝(丞相王商多質有威重容貌絶/人單于拜謁商仰視大畏之遷)
　(延却退上聞而/嘆曰真漢相矣)
三月癸丑朔日食
夏四月詔收丞相樂昌侯王商印綬商以憂卒
　琅邪太守楊彤與王鳯連昏其郡有災害商按問之
　鳯以為請商不聴竟奏免彤奏寝不下鳯以是怨商
　使人告商滛亂事上以為暗昧之過不足以傷大臣
　鳯固争下其事司隸大中大夫張匡素佞巧復上書
　極言詆商詔勿治鳯固争之乃使使者收商丞相印
　綬商免相三日發病嘔血卒諡戾侯(子弟親屬皆出/補吏莫得留給)
　(事宿衛者有司請除/國邑詔子安嗣侯)
以張禹(字子文河内/軹人徙蓮勺)為丞相(封安/昌侯)
　上為太子受論語于禹(禹從琅邪王陽膠東庸生問/論語以博士鄭寛薦詔授太)
　(子論/語)及即位賜爵闗内侯拜光禄大夫給事中與王
　鳯並領尚書禹内不自安數病上書求退上不許撫
　待愈厚遂以為相
罽賔(治循鮮城去長安萬二千二百里明史西域𫝊撒/馬兒罕即漢罽賔地隋曰漕國唐復曰罽賔去嘉)
(峪闗九千/六百里)遣使來獻
　初武帝通西域罽賔以絶逺漢兵不能至獨不服數
　剽殺漢使元帝時遣使者上書謝帝放其使者于懸
　度(去陽闗五千八百八十八里在烏秅國之/西本石山也谿谷不通以繩索相引而度)絶而不
　通至是復遣使來獻漢欲遣使者報送其使杜欽説
　王鳯曰罽賔前親逆節故絶而不通今悔過來而奉
　獻者皆行賈賤人欲通貨市買以獻為名使者承至
　尊之命送蠻夷之賈非計也業已受節可送至皮山
　(國名治皮山城去長安萬/五十里西南當罽賔道)而還于是鳯白從欽言罽
　賔實利賞賜賈市其使數年而一至云(罽賔民巧雕/文刻鏤治宫)
　(室織罽刺文繡以金銀為錢文為騎馬幕為人面出/封牛孔雀珠璣珊瑚虎魄流離明史西域傳其國𫝊)
　(有照世杯光明洞澈/照之可知世事云)
(丁/酉)陽朔(以前年山陽火/生石中故改元)元年春二月丁未晦日食
冬下京兆尹王章(字仲卿泰/山鉅平人)獄殺之
　章初為中郎將毁中書令石顯為顯所䧟免官及帝
　立擢司隸校尉遷京兆尹時大將軍鳯用事上謙譲
　無所顓章素剛直敢言雖為鳯所舉非鳯專權不親
　附鳯乃奏封事言日食之咎帝召見延問(上即位數/年無繼嗣)
　(定陶王來朝太后與上承先帝意遇王甚厚留之不/遣歸國旦夕侍上甚見親重鳯心不便㑹日食因言)
　(日食陰盛之象定陶王當奉藩在國今留侍京師詭/正非常故天見戒宜遣之國帝不得已許之王辭去)
　(上與涕/泣而訣)章因對曰陛下未有繼嗣引近定陶王所以
　承宗廟奉社稷上順天心下安百姓何故致災異災
　異之發為大臣顓政者也今鳯不自省責反歸咎于
　定陶王建遣之國欲使天子孤立于上顓擅朝事以
　便其私且鳯誣罔不忠非一事也前丞相商守正不
　随為鳯所罷身以憂死鳯小婦弟張美人已嘗適人
　託以為宜子内之後宫以私其妻弟此三者皆大事
　陛下所自見足以知其餘鳯不可令典事宜選忠賢
　以代之上聞章言感悟謂章曰君試為朕求可以自
　輔者章薦琅邪太守馮野王鳯聞甚懼杜欽令鳯上
　疏乞骸骨辭甚哀太后聞之埀涕不食上乃彊起鳯
　而使尚書劾章(奏章知野王前以王舅出補吏而私/薦之阿附諸侯又張美人體御至尊)
　(非所/宜言)下章吏廷尉致其大逆罪章竟死獄中(初章為/諸生獨)
　(與妻居章疾病無被臥牛衣中與妻決涕泣後章為/京兆欲上封事妻止之曰人當知足獨不念牛衣中)
　(涕泣時耶章曰非女子所知也書上果下獄妻子皆/收繫章小女年可十二夜起號哭曰平時獄上呼囚)
　(數常至九今八而止我君素/剛先死者必君問之果死)妻子皆徙合浦自是公
　卿見鳯側目而視(野王懼不自安遂病滿三月賜告/歸杜陵就醫藥鳯風御史劾奏野)
　(王賜告養病而私自持虎符/出界歸家奉詔不敬免官)
以薛宣(字贛君東/海郯人)為左馮翊
　宣為郡所至有聲迹(宣由長安令補御史中丞出/為臨淮太守遷陳留太守)及
　為左馮翊屬令有楊湛謝游皆貪猾不遜宣察湛有
　改過之效乃宻書曉之游自以大儒輕宣獨移書顯
　責之二人得檄皆解印綬去宣得吏民罪名即告其
　縣長吏使自行罰曰不欲代縣治奪賢令長名也
(戊/戌)二年夏四月以王音(太后/從弟)為御史大夫
　于是王氏愈盛郡國守相刺史皆出其門五侯羣弟
　争為奢侈賂遺珍寳四面而至然皆好士養賢傾財
　施予賔客競為之聲譽劉向上封事極諫曰王氏一
　姓乘朱輪華轂者二十三人青紫貂蟬充盈幄内大
　將軍秉事用權五侯驕奢僭盛依東宮(顔師古曰東/宮太后所居)
　之尊假甥舅之親以為威重筦執樞機朋黨比周稱
　譽者登進忤恨者誅傷排擯宗室孤弱公族外戚僭
　貴未有如王氏者也物盛必有非常之變先見為其
　人㣲象王氏先祖墳墓在濟南者其梓柱生枝葉扶
　疎上出屋根揷地中事勢不兩大王氏與劉氏不並
　立如下有㤗山之安則上有累卵之危陛下為人子
　孫守持宗廟而令國祚移于外親縱不為身奈宗廟
　何宜發明詔援近宗室疏逺外戚子子孫孫無疆之
　計也書奏帝召見向嘆息悲傷其意曰君且休矣吾
　將思之然終不能用其言
秋關東大水
(己/亥)三年春三月隕石東郡八
秋八月大司馬大將軍鳯卒九月以王音為大司馬車
騎將軍詔王譚位特進領城門兵
　王鳯疾上臨問之執手涕泣曰將軍病如有不可言
　平阿侯譚次將軍矣鳯頓首泣曰譚等雖至親行皆
　奢僭不如御史大夫音謹敕臣敢以死保之初譚倨
　不肯事鳯而音敬鳯卑恭如子故鳯薦之鳯卒上以
　音代鳯而詔譚領城門兵由是譚音相與不平
(庚/子)四年夏四月雨雪
以王駿(吉之/子)為京兆尹
　駿經明行修以陳咸匡衡薦遷諫大夫厯官至少府
　帝欲大用之出為京兆京兆典京師于三輔尤為劇
　唯趙廣漢張敞王尊王章及駿皆有能名故京師稱
　曰前有趙張後有三王
(辛/丑)鴻嘉元年春二月帝始㣲行
　上從期門郎或私奴或乘小車或皆騎出入市里郊
　野逺至旁縣鬬雞走馬常自稱富平侯家人富平侯
　者侍中張放也(放安世元孫元帝妹敬武公主之子/取皇后弟平恩侯許嘉女襲封富平)
　(侯為侍中中郎將監長樂屯/兵儀比將軍與上同臥起)寵幸無比故假稱之
三月丞相禹罷夏四月以薛宣為丞相(封高/陽侯)
　禹以老病罷朝朔望位特進賞賜甚厚宣為相(宣以/左馮)
　(翊遷少府谷永言宣經術文雅足以謀/王體㫁國論乃擢為御史大夫遂相)官屬譏其煩
　碎無大體不稱賢也
(壬/寅)二年春三月飛雉集未央宮承明殿(三輔黄圖未央/宮有承明殿)
　博士行大射禮(胡三省注古者天子諸侯大夫士皆/有大射之禮博士所行士之射禮也)
　有飛雉集于庭登堂而雊又集太常宗正丞相御史
　車騎府又集未央宮承明殿王音言曰天地之氣以
　類相應譴告人君甚㣲而著雉者聴察先聞雷聲故
　經載高宗雊雉之異(事見/前)以明轉禍為福之騐今以
　博士行禮之日大衆聚㑹飛集于庭厯階登堂厯三
　公之府典宗廟骨肉之官然後入宮宿留其曉人備
　具深切雖人道相戒何以過是(後帝使詔音曰聞捕/得雉毛羽頗摧折類)
　(拘執者得無人為之音復對曰誰為佞謟之語誣亂/聖聴如此陛下即位十五年繼嗣不立日日駕車而)
　(出流聞海内皇天數見災異尚不能感動陛下臣子/何望獨有極言待死命在朝暮而已如有不然高祖)
　(天下當以誰屬乎宜謀于賢知克已復禮/以求天意則繼嗣可立災異尚可銷也)
(癸/卯)三年夏王氏五侯有罪詣闕謝赦不誅
　王氏五侯争以奢侈相尚商嘗病從上借明光宮後
　又穿城引水注第中大陂以行船立羽葢張周帷上
　幸商第見而衘之後㣲行出過曲陽侯第又見園中
　土山漸臺象白虎殿于是怒以讓車騎將軍音商根
　欲自黥劓以謝太后上大怒使尚書責問司隸京兆
　知商等奢僭不軌阿縱不舉奏又賜音䇿書曰外家
　宗族彊上一身寖弱日久今將一施之(師古曰/行刑罰)君其
　召諸侯令待府舍是日詔尚書奏文帝時誅將軍薄
　昭故事音藉槀請罪商立根皆負斧質謝上竞不忍
　誅
冬十一月廢皇后許氏
　初許皇后與班偼伃(班氏楚鬬班之後以名為/氏偼伃越騎校尉况女)皆有
　寵上嘗游後庭欲與偼伃同輦辭曰觀古圖畫聖賢
　之君皆有名臣在側三代末主乃有嬖妾今欲同輦
　得無近似之乎上善其言而止太后聞之喜曰古有
　樊姬(列女傳樊姬楚荘王夫人王好獵姬數諫不/聴乃不食禽獸肉二年王感悟之而勤政事)今
　有班偼伃後帝㣲行過陽阿主家悦歌舞者趙飛燕
　召入宫大幸女弟復召入(姿性尤醲粹左右皆嘖嘖/嘆賞有宣帝時披香博士)
　(淖方城在帝後唾曰/此禍水也滅火必矣)姊弟俱為偼伃貴傾後宮于是
　譖告許皇后班偼伃祝詛主上(后姊平安剛侯夫人/謁等為媚道祝詛後)
　(宮有身者王美人及王鳯等事發/覺太后大怒下吏考問謁等誅死)許后廢處昭臺宮
　考問班偼伃對曰妾聞死生有命富貴在天修正尚
　未䝉福為邪欲以何望使鬼神有知不受不臣之愬
　如其無知愬之何益故不為也上善其對赦之偼伃
　乆恐見危乃求共養太后于長信宮上許之(後帝崩/偼伃充)
　(奉園陵卒/因葬園中)
(甲/辰)四年秋河水溢
　渤海清河信都河水湓溢灌縣邑三十一敗官亭民
　舍四萬餘所李尋(平陵人字子長治/尚書好洪範災異)等奏言議者常
　欲索九河故道而穿之(時河隄都尉許商與丞相史/孫禁共行視圖方畧禁以為)
　(可决平原金隄間開道大河令入故篤馬河至海五/百里商以為古九河有徒駭胡蘓鬲津今見在成平)
　(東光鬲界中相去二百餘里今河雖數移徙不離此/域禁所欲開在九河南失水之迹不可許公卿皆從)
　(商言曰篤馬河在山東平原縣逕樂陵陽信其入海/處亦  陷河徒駭河胡渭以為即禹河入海故道注)
　(見前胡蘓河在直𨽻東光縣今縣有胡蘓亭于欽齊/乘曰滄州南有大連澱即胡蘓也鬲津河在今山東)
　(德州逕德平樂陵至海豐入海成平鬲皆/漢縣注見前東光今縣屬直𨽻河間府)今因其自
　決可且勿塞以觀水勢河欲居之當稍自成川跳出
　沙土然後順天心而圖之必有成功而用財力寡于
　是遂止不塞朝臣數言百姓可哀上遣使者振贍之
冬以趙䕶(河東/都尉)為廣漢太守討賊鄭躬等平之
　先是廣漢鄭躬等篡囚徒盜庫兵自稱山君(事在/三年)時
　黨與寖廣犯厯四縣拜䕶為太守發郡中及蜀郡兵
　合三萬人擊之或相捕斬除罪旬月平遷䕶為執金
　吾(後陳留樊並山陽鐵官徒蘓令復攻殺長吏自/稱將軍延厯數郡皆即捕誅事在水始三年)
王譚卒詔王商位特進領城門兵
　譚卒上悔前廢之不輔政而薨也乃復詔成都侯商
　以特進領城門兵(置幕府得舉/吏如將軍)杜鄴説音宜承聖意
　加異往時每議必與及之音由是與商親宻
(乙/巳)永始元年夏四月封趙臨為成陽侯下諫大夫劉輔
(河間/宗室)獄論為鬼薪
　上欲立趙偼伃為皇后皇太后嫌其所出微難之太
　后姊子淳于長(魏郡元城人少為黄門/郎以王鳯薦至九卿)往來通語歲
　餘始許之乃先封偼伃父臨為成陽侯劉輔上言臣
　聞天之所與必先賜以符瑞天之所違必先降以災
　變此自然之占騐也昔武王周公承順天地以饗魚
　烏之瑞然猶君臣祗懼動色相戒况于季世不䝉繼
　嗣之福屢受威怒之異者乎雖夙夜自責改過易行
　妙選有德之世考卜窈窕之女以承宗廟順神祗子
　孫之祥猶恐晚暮今乃觸情縱欲傾于卑賤之女欲
　以母天下惑莫大焉書奏詔繫掖庭秘獄(顔師古曰/漢書舊儀)
　(掖庭詔獄令丞宦者為/之主理婦人女官也)于是辛慶忌(武賢子/字子真)亷褒師
　丹(師以官為氏丹字/仲公琅琊東武人)谷永俱上書救援(畧曰臣聞明/王垂寛容之)
　(聽不罪狂狷之言然後百僚竭忠不懼後患竊見劉/輔前以縣令求見擢為諫大夫旬月之間下秘獄臣)
　(愚以為輔新從下土來未知朝廷體獨觸忌諱不足/深過如有大惡宜暴治理官與衆共之惟陛下留神)
　(省/察)上乃徙繋輔共公獄(師古曰少府之屬/官也亦有詔獄)減死罪一
　等論為鬼薪終于家
五月封太后弟子莽為新都侯(國南陽新/野之都鄉)
　太后兄弟八人獨弟曼早死不侯子莾幼孤時五侯
　侈靡子弟以輿馬聲色佚游相高莽因折節為恭儉
　勤身博學被服如儒生事母及寡嫂養孤兄子行甚
　敕備又外交英俊内事諸父曲有禮意鳯且死以莽
　託太后及帝拜黄門郎乆之成都侯商又請分戸邑
　封莽至是封新都侯遷騎都尉光禄大夫侍中宿衛
　謹敕爵位益尊節操愈謙振施賔客家無所餘收贍
　名士交結將相故在位更推薦之虚譽隆洽傾其諸
　父矣
六月立偼伃趙氏為皇后
　后既立寵少衰而其女弟絶幸為昭儀居昭陽宫皆
　以黄金白玉明珠翠羽飾之自後宫未嘗有焉后居
　别館多通侍郎宫奴多子者然卒無子光禄大夫劉
　向以為王教由内及外自近者始于是采取詩書所
　載賢妃貞婦興國顯家及孽嬖為亂亡者序次為列
　女傳又采傳記行事著新序説苑奏之數上疏言得
　失陳法戒上雖不能盡用然内嘉其言常嗟嘆之
秋七月詔罷昌陵反故陵勿徙吏民
　初元帝儉約渭陵不復徙民起邑至帝以渭城延陵
　亭部(在今西安府/咸陽縣西北)為初陵數年復樂霸陵曲亭南更
　起昌陵營之將作大將解萬年自詭三年可成請徙
　郡國豪傑于昌陵帝從之制度泰奢功久不就劉向
　上書諫(畧曰孝文皇帝嘗美石椁之固張釋之曰使/其中有可欲雖錮南山猶有隙夫死者無終)
　(極而國家有廢興故釋之之言為無窮計也黄帝堯/舜禹湯文武周公邱隴皆小葬具甚㣲其賢臣孝子)
　(亦承命順意而薄葬之此誠奉安君父忠孝之至也/孔子葬母于防墳四尺延陵季子葬其子封墳掩坎)
　(其高可隐故仲尼孝子而延陵慈父舜禹忠臣周公/弟弟其葬君親骨肉皆㣲薄非茍為儉誠便于體也)
　(秦始皇葬于驪山之阿下錮三泉上崇山墳數年之/間項籍燔其宫室營宇牧兒持火照求亡羊失火燒)
　(其藏椁是故德彌厚者葬彌薄知愈深者葬愈㣲邱/隴彌高宫廟甚麗發掘必速唯陛下上覽明聖之制)
　(以為則下觀亡/秦之禍以為戒)上感其言詔罷昌陵反故陵勿徙吏
　民萬年以邪佞徙敦煌
封蕭何六世孫喜為酇侯
　喜時為南䜌(漢縣隋更名鉅鹿/今屬直𨽻順德府)長以杜業請故封(喜/𫝊)
　(至曽孫禹更為蕭/鄉侯王莽敗絶)
八月太皇太后崩(宣帝卭成/王皇后)
九月黒龍見東萊
丁巳晦日食
(丙/午)二年春正月大司馬車騎將軍音卒(諡曰/敬)
　王氏惟音為修整數諫正有忠節(子舜嗣為/太僕侍中)
二月星隕如雨是月乙酉晦日食
　谷永為凉州刺史奏事京師上使尚書問永所欲言
　時帝溺于燕樂皇太后與王商等深以為憂乃使永
　因天變切諫而勸上納用之永亦知有内應展意無
　所依違遂具疏對(畧言去年九月龍見日食今年二/月星隕日食六月之間大異四發)
　(三代之末未嘗聞也臣聞三代所以隕䘮者皆由婦/人與羣惡沈湎于酒秦所以亾者養生㤗奢奉終泰)
　(厚也今陛下兼而有之建始河平之際許班熏灼四/方女寵極矣今之後起什倍于前掖庭獄阱生入死)
　(出者不可勝數是以日食再既以昭其辜陛下棄萬/乘之至貴樂家人之賤事聚僄輕無義小人以為私)
　(客數離深宮晨夜與羣小相随烏集吏民之家亂服/共坐沈湎媟嫚典門户奉宿衛之臣執干戈而守空)
　(宮公卿百僚不知陛下所在積數年矣陛下輕奪民/財不愛民力去高敞初陵改作昌陵大興繇役靡敝)
　(天下五年不成而後反故百姓怨恨上下俱匱無以/相救漢興九世繼體之主或以中興或以治安陛下)
　(獨違道縱欲輕身妄行無繼嗣之福有危亡之憂為/人後嗣如此豈不負哉誠肯昭然逺寤舊愆畢改新)
　(德既章則大異可銷天/命可復社禝宗廟可保)對上上大怒王商宻摘永令
　發去上使侍御史收永敕過交道廐(在今西安府/咸陽縣西北)者
　勿追御史不及永還上意亦解
三月以王商為大司馬衛將軍王立位特進領城門
兵
侍中張放以罪左遷北地都尉
　上嘗與張放等宴飲禁中皆引滿舉白談笑大噱時
　乘輿幄坐屏風畫紂醉踞妲己作長夜之樂侍中班
　伯(况之子偼伃之弟以王鳳薦/由中常侍至侍中光禄大夫)久疾新起入見上指
　畫問之曰此圖何以示戒伯對曰沈湎于酒㣲子所
　以告去也式號式謼大雅所以流連也詩書淫亂之
　戒其原皆在于酒上乃喟然嘆曰吾久不見班生今
　日復聞讜言放等不懌稍自引起更衣因罷出後上
　朝東宫太后泣曰帝間顔色瘦黒班侍中本大將軍
　所舉宜寵異之以輔聖徳遣富平侯且就國上曰諾
　時上諸舅皆害放寵聞太后言風丞相薛宣御史大
　夫翟方進(字子威汝/南上蔡人)奏放罪惡上不得已左遷放為
　北地都尉數月徵入為侍中復出為天水屬國都尉
　上雖愛放然上迫太后下用大臣故常涕泣而遣之
　既去璽書勞問不絶(後放歸侍母疾疾瘳出為河東/都尉復徴為侍中丞相翟方進)
　(復奏放上不得已免放賜錢五百萬/因遣就國及帝崩放思慕哭泣而死)
冬十二月䇿免丞相宣及御史大夫翟方進復以方進
為丞相(封髙/陵侯)孔光(字子夏孔子十/四世孫霸之子)為御史大夫
　太皇太后王氏崩喪事倉卒吏賦歛以趨辦(師古曰/趨讀曰)
　(趣與促同/言茍取辦)上以過丞相御史䇿免宣為庶人方進左
　遷執金吾丞相官缺羣臣多舉方進上亦器其能擢
　方進為丞相以光為御史大夫(方進公潔請托不行/持法刻深任勢立威)
　(中傷甚多陳咸朱博蕭育逄信孫閎之屬皆京師世/家以材能少歴牧守列卿知名當世方進據法以彈)
　(皆罷退之有言其挾私詆罪者上以方進所舉應科/不以為非也光領尚書典樞機十餘年上有所問據)
　(經法以心所安而對不希指茍合如或不從不敢强/爭以是久而安時有所言輙削草藁以為章主之過)
　(以奸忠直人臣大罪也有所薦舉惟恐其人聞知沐/日歸休兄弟妻子燕語終不及朝省政事或問光温)
　(室樹皆何木也光不應更/荅以他語其不泄如是)
(丁/未)三年春正月己卯晦日食
冬十月復泰畤汾隂五畤陳寳祠
　初帝罷甘泉泰畤(事在建/始元年)其日大風壞甘泉竹宫(禮/樂)
　(志武帝用事甘泉圜丘至夜常有神光天子自竹宫/而望拜韋昭曰以竹為宫天子居中漢舊儀云竹宫)
　(去壇/三里)折㧞畤中樹木十圍以上百餘帝異之以問劉
　向對曰家人尚不欲絶種祠况于國之神寳舊畤且
　其始立皆有神祇感應誠未易動上意恨(顔師古/曰悔也)之
　又以久無繼嗣令詔有司復甘泉泰畤汾隂后土如
　故及雍五畤陳倉陳寳祠是時上頗好鬼神方術祠
　祭費用多谷永上書曰臣聞明于天地之性不可惑
　以神怪知萬物之情不可㒺以非類諸背仁義之正
　道不遵五經之法言而盛稱竒怪鬼神及有仙人服
　食不終之藥黄白變化之術者皆詐偽欺㒺聴其言
　洋洋滿耳若將可遇求之盪盪如繫風捕景終不可
　得是以明主拒而不聴聖人絶而不語惟陛下拒絶
　此類毋令姦人有所闚𨵦上善其言(後帝崩復南北/郊長安如故哀)
　(帝建平二年又復甘泉泰畤汾隂后土祠/至平帝元始五年復南北郊如匡衡等議)
故南昌尉梅福(九江夀春人明尚書榖梁/春秋為郡文學補南昌尉)上書不報
　福數因縣道上變事(顔師古曰附縣道/之使而封奏也)輒報罷至是
　復上書曰士者國之重器得士則重失士則輕臣聞
　齊桓之時有以九九見者(顔師古曰九九算/術若今九章之類)桓公不
　逆今臣所言非特九九也自陽朔以來羣臣皆承順
　上指莫有執正故京兆尹王章面引廷争戮及妻子
　折直士之節結諌臣之舌天下以言為戒最國家之
　大患也往者不可及來者猶可追方今君命犯而主
　威奪外戚之權日以益隆陛下不見其形願察其景
　建始以來日食地震三倍春秋水災亡與比數隂盛
　陽微金鐵為飛(事見/前)此何景也親親之道全之為右
　今迺尊寵其位授以魁柄勢凌于君權隆于主然後
　防之亦亡及已上不納(時福家居常以讀書養性為/事至元始中王莽顓政福一)
　(朝棄妻子去人𫝊以為仙其後有見/之于㑹稽者變名姓為吳市門卒云)
(戊/申)四年秋七月辛未晦日食
以何武(字君公蜀/郡郫縣人)為京兆尹
　武為吏守法盡公進善退惡所居無赫赫名去後常
　見思其為刺史時二千石有罪應時輙奏行部必先
　即學宫見諸生問以得失然後入傳舍問墾田美惡
　已見二千石(後以所舉方正詭衆虚偽坐左遷楚/内史又遷沛郡太守復入為廷尉)
　
　
御批歴代通鑑輯覽卷十八
