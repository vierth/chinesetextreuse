
　資治通鑑卷二百五十二　宋　司馬光　撰
　　　　　　　　　　　　　　胡三省　音註
　唐紀六十八(起上章攝提格盡/柔兆涒灘凡七年)
　　懿宗昭聖恭惠孝皇帝下
咸通十一年春正月甲寅朔羣臣上尊號曰睿文英武
明徳至仁大聖廣孝皇帝赦天下　西川之民聞蠻冦
將至爭走入成都時成都但有子城亦無壕人所占地
(占之/贍翻)各不過一席許雨則戴箕盎以自庇又乏水取摩
訶池泥汁澄而飲之(成都記摩訶池在張儀子城内隋/蜀王秀取土築廣子城因為池有)
(胡僧見之曰摩訶宫毘羅盖胡僧謂摩訶為大宫毘羅/為龍謂此池廣大有龍耳因名摩訶池或曰蕭摩訶所)
(開非也池今在成/都縣東南十二里)將士不習武備節度使盧耽召彭州
刺史吳行魯使攝參謀與前瀘州刺史楊慶復(曰考異/  新傳)
(云瀘州刺史楊慶錦里耆舊/傳云嘉州誤也今從解圍録)共修守備選將校分職事
(將即亮翻下/同校户教翻)立戰棚具礟檑(棚蒲庚翻礟普教翻檑盧/對翻檑木也自城上下之)
(以壓/敵)造器備嚴警邏先是西川將士多虚職名亦無禀
給(先悉/薦翻)至是掲牓募驍勇之士(邏郎佐翻/掲丘傑翻)補以實職厚
給糧賜應募者雲集慶復乃諭之曰汝曹皆軍中子弟
年少材勇(少始/照翻)平居無由自進今蠻冦慿陵乃汝曹取
富貴之秋也可不免乎皆歡呼踊躍於是列兵械于庭
使之各試所能兩兩角勝察其勇怯而進退之得選兵
三千人號曰突將行魯彭州人也戊午蠻至眉州耽遣
同節度副使王偃等齎書見其用事之臣杜元忠與之
約和蠻報曰我輩行止只繫雅懐　路巖韋保衡上言
康承訓討龎勛時逗撓不進(上時掌翻逗音/豆撓奴教翻)又不能盡
其餘黨又貪虜獲不時上功(上時/掌翻)辛酉貶蜀王傅分司
(蜀王佶皇子也貪考異曰新傳云宰相路巖韋保衡劾/承訓討賊逗撓  虜獲不時上功貶蜀王傅分司東都)
(按此時保衡未為相盖以尚主/之故上用其言故得擠承訓也)尋再貶恩州司馬　南
詔進軍新津(新津漢武陽縣後周改為新津唐/屬蜀州九域志在州東南七十里)定邊之
北境也盧耽遣同節度副使譚奉祀致書于杜元忠問
其所以來之意蠻留之不還耽遣使告急于朝(朝直/遥翻)且
請遣使與和以紓一時之患朝廷命知四方館事太僕
卿支詳為宣諭通和使(晏公類要曰舊儀於通事舍人/中以宿長一人總知館事謂之)
(館主凡四方貢納及章表皆受而進之/唐自中世以後始以他官判四方館事)蠻以耽待之恭
亦為之盤桓(為于/偽翻)而成都守備由是粗完(粗坐/五翻)甲子蠻
長驅而北陷雙流(雙流漢廣都縣地隋置雙流縣唐/屬成都府九域志在府南四十里)庚
午耽遣節度副使柳槃徃見之杜元忠授槃書一通曰
此通和之後驃信與軍府相見之儀也其儀以王者自
處(處昌/吕翻)語極驕慢又遣人負綵幕至城南云欲張陳蜀
王㕔以居驃信(隋蜀王秀鎮蜀起聽事/極為宏壯㕔他經翻)癸酉廢定邊軍
復以七州歸西川(七州邛眉蜀/雅嘉黎嶲也)是日蠻軍抵成都城下
前一日盧耽遣先鋒遊奕使王晝至漢州詗援軍且趣
之(詗翾正翻又火/迥翻趣讀曰促)時興元六千人鳯翔四千人已至漢
州㑹竇滂以忠武義成徐宿四千人自導江奔漢州就
授軍以自存丁丑王晝以興元資簡兵三千餘人軍於
毗橋(毗橋在漢/州南界)遇蠻前鋒與戰不利退保漢州時成都
日望援軍之至而竇滂自以失地(謂失定/邊軍也)欲西川相繼
陷沒以分其責毎援軍自北至輒説之曰蠻衆多於官
軍數十倍官軍逺來疲弊未易遽前(説式芮翻/易以豉翻)諸將信
之皆狐疑不進成都十將李自孝隂與蠻通欲焚城東
倉為内應城中執而殺之後數日蠻果攻城乆之城中
無應而止二月癸未朔蠻合梯衝四面攻成都城上以
鉤繯挽之使近(梯雲梯衝衝車也繯于善翻/屈轉其索如環鉤施於其端)投火沃油
焚之攻者皆死盧耽以楊慶復攝左都押牙李驤各帥
突將出戰(帥讀/曰率)殺傷蠻二千餘人㑹暮焚其攻具三千
餘物而還蜀人素怯其突將新為慶復所奬拔且利於
厚賞勇氣自倍其不得出者皆憤鬱求奮後數日賊取
民籬重沓濕而屈之以為蓬(重直龍翻蓬當作篷編竹/以覆舟曰篷言濕籬而屈)
(之狀如舟/之眠篷也)置人其下舉以抵城而斸之(斸陟玊翻/斫也掘也)矢石
不能入火不能然(然與燃/同燒也)慶復鎔鐵汁以灌之攻者又
死乙酉支詳遣使與蠻約和丁亥蠻歛兵請和戊子遣
使迎支詳時顔慶復以援軍將至詳謂蠻使曰受詔詣
定邊約和今雲南乃圍成都則與曏日詔㫖異矣且朝
廷所以和者冀其不犯成都也今矢石晝夜相交何謂
和乎蠻見和使不至(使並䟽/吏翻)庚寅復進攻城(復扶/又翻)辛卯
城中出兵擊之乃退初韋臯招南詔以破吐蕃既而蠻
訴以無甲弩臯使匠教之數歲蠻中甲弩皆精利又東
蠻苴那時勿鄧夢衝三部助臯破吐蕃有功(事見二百/三十三巻)
(徳宗興/元五年)其後邊吏遇之無狀東蠻怨唐深自附於南詔
毎從南詔入冦為之盡力(為于/偽翻)得唐人皆虐殺之朝廷
貶竇滂為康州司户以顔慶復為東川節度使凡援蜀
諸軍皆受慶復節制癸巳慶復至新都(九域志新都縣/在成都府北四)
(十五/里)蠻分兵徃拒之甲午與慶復遇慶復大破蠻軍殺
二千餘人蜀民數千人爭操芟刀白棓以助官軍(操七/刀翻)
(芟刀農家所以/芟草棓蒲項翻)呼聲震野(呼火/故翻)乙未蠻歩騎數萬復至
(復扶/又翻)㑹右武衛上將軍宋威以忠武二千人至即與諸
軍㑹戰蠻軍大敗死者五千餘人退保星宿山(宿音/秀)威
進軍沱江驛(沱江驛在成都府新繁縣禺貢/岷山導江别為沱沱徒河翻)距成都三
十里蠻遣其臣楊定保詣支詳請和詳曰宜先解圍退
軍定保還蠻圍城如故城中不知援軍之至但見其數
來請和(數所/角翻)知援軍必勝矣戊戌蠻復請和使者十返
城中亦依違答之蠻以援軍在近攻城尤急驃信以下
親立矢石之間庚子官軍至城下與蠻戰奪其升遷橋
(升遷橋即升僊橋秦時/李氷所起舊名七星橋)是夕蠻自燒攻具遁去比明官
軍乃覺之(比必利/翻及也)初朝廷使顔慶復救成都命宋威屯
綿漢為後繼(綿漢二/州名)威乘勝先至城下破蠻軍功居多
慶復疾之威飯士欲追蠻軍(飯扶/晩翻)城中戰士亦欲與北
軍合勢俱進慶復牒威奪其軍勒歸漢州蠻至雙流阻
新穿水(九域志蜀州新/津縣有新穿鎮)造橋未成狼狽失度(失度者失/其常度也)
三日橋成乃得過斷橋而去(斷丁/管翻)甲兵服物遺弃於路
蜀人甚恨之黎州刺吏嚴師本收散卒數千保邛州蠻
圍之二日不克亦捨去顔慶復始教蜀人築壅門城(城/門)
(之外别築垣牆以遮城門謂之/壅門今人謂之八卦牆者是也)穿塹引水滿之植鹿角
分營舖(斬木為鹿角植之城外以限衝突今人謂之排/杈者是分立寨屋謂之營以居士卒城上分立)
(小屋使守卒居之以候/望謂之舖舖普故翻)蠻知有備自是不復犯成都矣
(復扶/又翻)先是西川牙將有職無官(先悉/薦翻)及拒却南詔四人
以功授監察御史(此所謂/官也)堂帖人輸堂例錢三百緡貧
者苦之(有功授官而徵其輸錢/史言唐之紀綱大壞)　三月左僕射同平章
事曹確同平章事充鎮海節度使　夏四月丙午以翰
林學士承㫖兵部侍郎韋保衡同平章事　徐賊餘黨
猶相聚閭里為羣盜散居兖鄆青齊之間詔徐州觀察
使夏矦瞳招諭之(瞳徒/紅翻)　五月丁丑以邛州刺史吳行
魯為西川留後　光州民逐刺史李弱翁弱翁奔新息
(新息漢古縣唐屬蔡州九域志在州/東南二百五十五里去光州九十里)左補闕楊堪等上
言刺史不道百姓負寃當訴於朝廷寘諸典刑豈得羣
黨相聚擅自斥逐亂上下之分此風殆不可長(分扶問/翻長知)
(兩/翻)宜加嚴誅以懲來者　上令百官議處置徐州之宜
(處昌/吕翻)六月丙午太子少傅李膠等狀以為徐州雖屢搆
禍亂(謂銀刀及桂/州戍卒也)未必比屋頑凶(比毘/必翻)蓋由統御失人
是致姦回乘釁今使名雖降(謂降節度為觀/察使疏吏翻)兵額尚存
以為支郡則糧餉不給分𨽻别藩則人心未服或舊惡
相濟更成披猖惟泗州向因攻守結釁已深(事見上巻/九年十年)
宜有更張庶為兩便(更工/衡翻)詔從之徐州依舊為觀察使
統徐濠宿三州泗州為團練使割𨽻淮南　加幽州節
度使張允伸兼侍中　秋八月乙未同昌公主薨上痛
悼不已殺翰林醫官韓宗劭等二十餘人悉收捕其親
族三百餘人繫京兆獄中書侍郎同平章事劉瞻召諫
官使言之諫官莫敢言者乃自上言(上時/掌翻)以為修短之
期人之定分昨公主有疾深軫聖慈宗劭等診療之時
(診止忍翻候脉也/療力照翻治疾也)惟求疾愈備施方術非不盡心而禍
福難移竟成差跌(跌徒/結翻)原其情狀亦可哀矜而械繫老
幼三百餘人物議沸騰道路嗟歎奈何以達理知命之
君渉肆暴不明之謗蓋由安不慮危忿不思難之故也
伏願少回聖慮寛釋繫者上覽䟽不恱瞻又與京兆尹
温璋力諫於上前上大怒叱出之　魏博節度使何全
皥年少驕暴好殺(少詩照翻/好呼到翻)又減將士衣糧將士作亂
全皥單騎走追殺之(何進滔得魏博傳三/世四十二年而滅)推大將韓君
雄為留後成徳節度使王景崇為之請旌節(為之于/偽翻)九
月庚戍以君雄為魏博留後　丙辰以劉瞻同平章事
充荆南節度使貶温璋振州司馬璋歎曰生不逢時死
何足惜是夕仰藥卒(仰牛/向翻)勑曰茍無蠧害何至於斯惡
實貫盈死有餘責宜令三日内且於城外權瘞(瘞於/計翻)俟
經恩宥方許歸葬使中外快心姦邪知懼己巳貶右諫
議大夫髙湘比部郎中知制誥楊知至禮部郎中魏簹
等於嶺南(比音毘簹/都郎翻)皆坐與劉瞻親善為韋保衡所逐
也知至汝士之子(汝士虞卿從兄也見二百/四十一巻穆宗長慶元年)簹扶之子
也(魏扶見二百四十八/卷宣宗大中三年)保衡又與路巖共奏劉瞻云與
醫官通謀誤投毒藥(譛言誤投毒藥以致同昌公主於/死然既言誤矣又安可以為通謀)
(邪/)丙子貶瞻康州刺史(康州去京師五/千七百五十里)翰林學士承㫖
鄭畋草瞻罷相制辭曰安數畝之居仍非已有却四方
之賂惟畏人知巖謂畋曰侍郎乃表薦劉相也坐貶梧
州刺史(梧州漢蒼梧郡所治廣信縣地/唐置梧州去京師五千五百里)御史中丞孫瑝
坐為瞻所引用亦貶汀州刺史(瑝户盲翻/又音皇)路巖素與劉
瞻論議多不叶瞻既貶康州巖猶不快閱十道圖以驩
州去長安萬里再貶驩州司户(驩州陸路至長安一萬/二千四百五十二里水)
(路一萬七千里張考異曰實録新傳皆云巖志欲殺之/賴幽州節度使  公素表論瞻寃乃止按是時張允伸)
(鎮幽州云公/素恐誤也)　冬十月癸卯以西川留後吳行魯為節
度使　十一月辛亥以兵部尚書鹽鐵轉運使王鐸為
禮部尚書同平章事鐸起之兄子也(王起見二百四十/一巻長慶元年鐸)
(起兄炎/之子)　丁卯復以徐州為感化軍節度(徐州本武寧/軍中有銀刀)
(之亂罷節鎮為觀/察今復為感化軍)　十二月加成徳節度使王景崇同
平章事以左金吾上將軍李國昌為振武節度使
十二年春正月辛酉𦵏文懿公主(同昌公主/諡文懿)韋氏之人
爭取庭祭之灰汰其金銀(勑祭之於韋氏之庭/故曰庭祭汰淘也)凡服玩
毎物皆百二十輿以錦繡珠玉為儀衛明器輝煥三十
餘里(記檀弓孔子謂為明器者知䘮道矣備物而不/可用也其曰明噐神明之也何取於輝煥乎)賜
酒百斛餅餤四十槖駝以飼体夫(餤于廉翻又徒甘翻/飼祥吏翻体蒲本翻)
(体夫轝柩/之夫也)上與郭淑妃思公主不已樂工李可及作歎
百年曲其聲悽惋(歎百年曲厯叙人自少而壯自壯而/老少時姢好壯時追歡極樂老時衰)
(颯之狀其聲悽切感/動人心惋烏貫翻)舞者數百人𤼵内庫雜寳為其首
飾以絁八百匹為地衣舞罷珠璣覆地(絁式支翻/覆敷救翻)　以
魏博留後韓君雄為節度使　門下侍郎同平章事路
巖與韋保衡素相表裏勢傾天下既而爭權浸有隙保
衡遂短巖於上夏四月癸卯以巖同平章事充西川節
度使巖出城路人以瓦礫擲之(礫郎/狄翻)權京兆尹薛能巖
所擢也巖謂能曰臨行煩以瓦礫相餞能徐舉笏對曰
曏來宰相出府司無例發人防衛(府司謂京/兆府所司)巖甚慙能
汾州人也(能音裳/來切)　五月上幸安國寺賜僧重謙僧澈
沈檀講座二各髙二丈(以沈香檀香為講座也/沈持林翻髙古號翻)設萬人
齋　秋七月以兵部尚書盧耽同平章事充山南東道
節度使　冬十月以兵部侍郎鹽鐵轉運使劉鄴為禮
部尚書同平章事
十三年春正月幽州節度使張允伸得風疾請委軍政
就醫許之以其子簡㑹知留後疾甚遣使上表納旌節
丙申薨允伸鎮幽州二十三年(宣宗大中四年張允/伸代周綝鎮幽州)勤
儉恭謹邊鄙無警上下安之　二月丁巳以兵部侍郎
同平章事于琮為山南東道節度使以刑部侍郎判户
部奉天趙隠為户部侍郎同平章事　平州刺史張公
素素有威望為幽人所服張允伸薨公素帥州兵來奔
䘮(帥讀/曰率)張簡㑹懼三月奔京師以為諸衛將軍(汎言諸/衛將軍)
(不言何衛/史畧之也)　夏四月立皇子保為吉王傑為壽王倚為
睦王　以張公素為平盧留後(平盧當/作盧龍)　五月國子司
業韋殷裕詣閤門告郭淑妃弟内作坊使敬𫐠隂事(内/作)
(坊使内諸司使之/一掌造内庫軍器)上大怒杖殺殷裕籍沒其家(曰考異/  續寶)
(運録曰内作使郭敬述與宰臣韋保衡張能順頻於内/宅飲酒濳通郭妃荒穢頗甚毎封進文書於金合内詐)
(稱果子内連郭妃郭敬述外結張能順國子司業韋殷/裕擬傾皇祚别立太子事泄遽加貶降五月十四日内)
(牓子貶工部尚書嚴祈郴州刺史給事中李貺勤州刺/史給事中張鐸滕州刺史左金吾大將軍李敬仲儋州)
(司户國子司業韋殷裕勑京兆府決痛杖一頓處死家/貲妻女沒官又貶叙州刺史韋君卿愛州崇平縣尉右)
(僕射右羽林統軍張直方康州司馬續又貶駙馬于琮/並扶㑹與韋保衛同謀不軌事其月十七日又貶尚書)
(左丞李當道州刺史吏部侍郎王諷建州刺史左常侍/李都賀州刺史翰林承㫖張裼封州司馬中書舎人封)
(彦卿潮州司戸諌議大夫楊塾新州司戸駙馬韋保衡/雷州刺史又貶儋州澄邁縣尉又貶驩州長流百姓又)
(賜自盡家貲沒官仍三族不許朝/廷録用其語雜亂無稽今從實録)乙亥閤門使田獻銛
奪紫改橋陵使(銛思/亷翻)以其受殷裕狀故也殷裕妻父太
府少卿崔元應妻從兄中書舍人崔沆(從才用翻/沆下黨翻)季父
君卿皆貶嶺南官給事中杜裔休坐與殷裕善亦貶端
州司户沆鉉之子也(崔鉉見二百四十七/巻武宗㑹昌三年)裔休悰之子
也　丙子貶山南東道節度使于琮為普王傅分司(普/王)
(儼皇子也後踐/阼是為僖宗)韋保衡譛之也辛巳貶尚書左丞李當
吏部侍郎王渢(渢房/戎翻)左散騎常侍李都翰林學士承㫖
兵部侍郎張裼(裼他計翻/又先擊翻)前中書舍人封彦卿左諌議
大夫楊塾癸未貶工部尚書嚴祁給事中李貺給事中
張鐸左金吾大將軍李敬仲起居舍人蕭遘李瀆鄭彦
特李藻皆處之湖嶺之南(處昌吕翻不詳言各人所貶/之地以其無罪故畧之也)
坐與琮厚善故也貺漢之子遘寘之子也(李漢見二百/四十五巻文)
(宗太和九年蕭寘見/二百五十巻五年)甲申貶前平盧節度使于琄為涼
王府長史分司(琄胡大翻涼/王侹皇子也)前湖南觀察使于瓌為袁
州刺史瓌琄皆琮之兄也尋再貶琮韶州刺史(隋於曲/江縣置)
(韶州以縣北八十里韶石為名/至京師四千九百三十二里)琮妻廣徳公主上之妹
也(廣徳縣/屬宣州)與琮偕之韶州行則肩輿門相對坐則執琮
之帶琮由是獲全時諸公主多驕縱惟廣徳動遵法度
事于氏宗親尊卑無不如禮内外稱之　六月以盧龍
留後張公素為節度使　韋保衡欲以其黨裴條為郎
官憚左丞李璋方巖恐其不放上(尚書左右丞分總六/曹二十四司郎官凡)
(除授非其人左右丞得以糾劾/之不令赴省供職上時掌翻)先遣人達意璋曰朝廷
遷除不應見問　秋七月乙未以璋為宣歙觀察使(歙/書)
(渉/翻)　八月歸義節度使張義潮薨沙州長史曹義金代
領軍府制以義金為歸義節度使是後中原多故朝命
不及回鶻陷甘州自餘諸州𨽻歸義者多為羌胡所據
(自唐末迄于宋朝河湟之地遂悉/為戎中國不能復取朝直遥翻)　冬十二月追上宣
宗諡曰元聖至明成武獻文睿智章仁神聰懿道大孝
皇帝(上時/掌翻)　振武節度使李國昌恃功恣横(横户/孟翻)專殺
長吏(長知/丈翻)朝廷不能平徙國昌為大同軍防禦使國昌
稱疾不赴(史言沙陀䟦扈不待殺/段文楚而後動於惡)
十四年春三月癸巳上遣勑使詣法門寺迎佛骨羣臣
諫者甚衆至有言憲宗迎佛骨尋晏駕者(事見憲宗紀/元和十四年)
(死者人所甚諱也况言之於人/主之前乎言之至此人所難也)上曰朕生得見之死亦
無恨廣造浮圖寳帳香轝幡花幢葢以迎之(幡孚袁翻/幢傳江翻)
(史炤曰幢童也/其狀童童然)皆飾以金玉錦繡珠翠自京城至寺三
百里間道路車馬晝夜不絶夏四月壬寅佛骨至京師
導以禁軍兵仗公私音樂沸天燭地綿亘數十里儀衛
之盛過於郊祀元和之時不及逺矣富室夾道為綵樓
及無遮㑹競為侈靡上御安福門降樓膜拜(膜拜胡禮/拜也膜莫)
(乎/翻)流涕霑臆賜僧及京城耆老嘗見元和事者金帛迎
佛骨入禁中三日出置安國崇化寺宰相已下競施金
帛不可勝紀(施式䜴翻/勝音升)因下徳音降中外繫囚　五月
丁亥以西川節度使路巖兼中書令(舊考異曰錦里耆/  傳十二年八月)
(路公用邊咸郭籌䇿奏於邛州置定邊軍節度使復制/扼大渡河脩邛崍闗南路米㸃檀丁子弟教之斫刺刀)
(補義軍將主管教練兵士新傳巖至西川承蠻盗邊後/巖力拊循置定邊軍於邛州扼大渡治故闗取檀丁子)
(弟教擊刺補屯籍由是西山八國來朝以勞遷兼中/書令按置定邊軍乃李師望耆舊傳新傳皆誤也)
南詔冦西川又冦黔南黔中經畧使秦匡謀兵少不敵
弃城奔荆南(黔渠今翻/少詩沼翻)荆南節度使杜悰囚而奏之六
月乙未勑斬匡謀籍沒其家貲親族應縁坐者令有司
搜捕以聞匡謀鳯翔人也　以中書侍郎同平章事王
鐸同平章事充宣武節度使時韋保衡挾恩弄權以劉
瞻于琮先在相位不禮於己譛而逐之王鐸保衡及第
時主文也(唐禮部校文主/司謂之主文)蕭遘同年進士也二人素薄
保衡之為人保衡皆擯斥之(楊考異曰舊傳云保衡以/  收路巖在中書不加禮)
(接媒蘖逐之按收獲罪時保衡未為相盖保衡雖為學/士懿宗寵任之故能譛收也又曰公主薨自後恩禮漸)
(薄按路巖于琮王鐸蕭遘被/擯皆在公主薨後今從實録)　秋七月戊寅上疾大漸
左軍中尉劉行深右軍中尉韓文約立少子普王儼(考/)
(異曰范質五代通録梁李振謂陜州䕶軍韓彛範曰懿皇/初升遐韓中尉殺長立少以利其權遂亂天下今將軍)
(復欲爾邪彛範即文約孫也按懿宗八子僖宗第五餘/子新舊書不載長㓜又不言所終不言所殺者果何王)
(也/)　庚辰制立儼為皇太子(日考異曰續寳運録云其/  宰臣蕭鄴等直至寢幄)
(問疾上㣲道朕三字而止羣臣不覺號哭失聲中外悉/皆垂泣按是時宰相韋保衡最在上蕭鄴不為相今不)
(取/)權句當軍國政事(句古侯翻/當丁浪翻)辛巳上崩于咸寧殿(年/四)
(十/一)遺詔以韋保衡攝冢宰僖宗即位八月丁未追尊母
王貴妃為皇太后劉行深韓文約皆封國公　關東河
南大水　九月有司上先太后諡曰惠安(先太后謂上/母王貴妃也)
(上時/掌翻)　司徒門下侍郎同平章事韋保衡怨家告其陰
事貶保衡賀州刺史樂工李可及流嶺南可及有寵於
懿宗嘗為子娶婦(為于/偽翻)懿宗賜之酒二銀壺啓之無酒
而中實右軍中尉西門季𤣥屢以為言懿宗不聽可及
嘗大受賜物載以官車季𤣥謂曰汝它日破家此物復
應以官車載還非為受賜徒煩牛足耳及流嶺南籍沒
其家果如季𤣥言(史言小人寵/過而禍及)　以西川節度使路巖
兼侍中加成徳節度使王景崇中書令魏博節度使韓
君雄盧龍節度使張公素天平節度使髙駢並同平章
事君雄仍賜名允中(録考異曰舊傳作允忠實/  新傳皆作允中今從之)　冬十
月乙未以左僕射蕭倣為門下侍郎同平章事　韋保
衡再貶崖州澄邁令(澄邁隋縣唐屬瓊州九/域志在州西五十五里)尋賜自盡
又貶其弟翰林學士兵部侍郎保乂為賔州司户所親
翰林學士户部侍郎劉承雍為涪州司馬(涪音/浮)承雍禹
錫之子也(劉禹錫見二百三十/六巻順宗永貞元年)　癸卯赦天下　西川
節度使路巖喜聲色遊宴(喜許/記翻)委軍府政事於親吏邊
咸郭籌皆先行後申上下畏之嘗大閱二人議事黙書
紙相示而焚之軍中以為有異圖驚懼不安朝廷聞之
十一月戊辰徙巖荆南節度使咸籌濳知其故遂亡命
　以右僕射蕭鄴同平章事充河東節度使　十二月
己亥詔送佛骨還法門寺　再貶路巖為新州刺史
　　僖宗惠聖恭定孝皇帝上之上(初名儼改名儇/懿宗第五子)
乾符元年(是年十一/月方改元)春正月丁亥翰林學士盧攜上言
(上時/掌翻)以為陛下初臨大寳宜深念黎元國家之有百姓
如草木之有根柢(抵典禮翻/又下計翻)若秋冬培溉則春夏滋榮
臣竊見闗東去年旱災自虢至海(自虢州東/至于海也)麥纔半收
秋稼㡬無冬菜至少貧者磑蓬實為麵蓄槐葉為韲或
更衰羸亦難收拾(㡬居依翻少詩沼翻磑五對翻䃺/也麵眠見翻韲牋西翻羸倫為翻)常
年不稔則散之鄰境(之往/也)今所在皆饑無所依投坐守
鄉閭待盡溝壑其蠲免餘稅實無可徵而州縣以有上
供及三司錢(户部轉運鹽/鐵為三司)督趣甚急(趣讀/曰促)動加捶撻雖
撤屋伐木雇妻鬻子止可供所由酒食之費(所由謂催/督租稅之)
(吏/卒)未得至於府庫也或租稅之外更有他徭朝廷儻不
撫存百姓實無生計乞勑州縣應所欠殘稅並一切停
徵以俟蠶麥仍𤼵所在義倉亟加賑給(太宗置義倉及/常平倉以備凶)
(荒髙宗以後稍假義倉以給他費至神龍中畧盡𤣥宗/即位復置之安史之亂復廢至文宗太和九年以天下)
(回殘錢置常平義倉本/錢歲增市之以備賑給)至深春之後有菜葉木牙繼以
桑椹漸有可食在今數月之間尤為窘急行之不可稽
緩勑從其言而有司竟不能行徒為空文而已　路巖
行至江陵勑削官爵長流儋州(儋都/甘翻)巖羙姿儀囚於江
陵獄再宿須髪皆白尋賜自盡籍沒其家巖之為相也
密奏三品以上賜死皆令使者剔取結喉三寸以進(結/㗋)
(㗋嚨上下/相接之處)驗其必死至是自罹其禍所死之處乃楊收
賜死之榻也(史言天之報應不爽楊收/賜死見上巻咸通十年)邊咸郭籌捕得
皆伏誅初巖佐崔鉉於淮南為支使(唐制節度使幕屬/有掌書記觀察有)
(支使以掌表牋書/翰亦書記之任也)鉉知其必貴曰路十終須作彼一官
(巖第十作彼一/官謂作相也)既而入為監察御史不出長安城十年
至宰相其自監察入翰林也鉉猶在淮南聞之曰路十
今已入翰林如何得老皆如鉉言　以太子少傅于琮
同平章事充山南東道節度使　二月甲午𦵏昭聖恭
惠孝皇帝于簡陵(簡陵在京兆富平/縣西北四十五里)廟號懿宗　以中
書侍郎同平章事趙隠同平章事充鎮海節度使以華
州刺史裴坦為中書侍郎同平章事(華户/化翻)　以虢州刺
史劉瞻為刑部尚書瞻之貶也(懿宗咸通十/二年瞻貶)人無賢愚
莫不痛惜及其還也長安兩市人率錢雇百戲迎之(長/安)
(城中分東/西兩市)瞻聞之改期由它道而入(見考異曰玉泉子/  聞録曰初瞻南)
(遷無問賢不肖一口皆為之痛惜殆將至京東西市豪/俠共率泉帛募集百戲將逆於城外瞻知之差期而易)
(路焉瞻為相亦無它才能徒以路巖遭時嫉怒瞻為所/排而人心歸向耳其實未足譚也按瞻以清慎著聞及)
(懿宗暴怒瞻獨能不顧其身救數百人/之死而玉泉子以為未足談不亦誣乎)　夏五月乙未
裴坦薨以劉瞻為中書侍郎同平章事初瞻南遷劉鄴
附於韋路共短之(韋路謂韋/保衡路巖)及瞻還為相鄴内懼秋八
月丁巳朔鄴延瞻置酒於鹽鐵院(劉鄴以鹽鐵轉運使/為相故延劉瞻宴於)
(鹽鐵/院)瞻歸而遇疾辛未薨時人皆以為鄴鴆之也　以
兵部侍郎判度支崔彦昭為中書侍郎同平章事彦昭
羣之從子也(崔羣相憲穆/從才用翻)兵部侍郎王凝正雅之從孫
也(王正雅見二百四十/四巻文宗太和五年)其母彦昭之從母(母之姊妹/謂之從母)凝
彦昭同舉進士凝先及第嘗衩衣見彦昭(衩差賣翻衩/衣便服不具)
(禮/也)且戲之曰君不若舉明經彦昭怒遂為深仇(唐世重/進士而)
(輕明經故當時有焚香禮進士設幕試明/經之語崔彦昭之仇怒王凝盖以此也)及彦昭為相
其母謂侍婢曰為我多作韈履(為我于/偽翻)王侍郎母子必
將竄逐吾當與妹偕行彦昭拜且泣謝曰必不敢凝由
是獲免(考異曰此出中朝故事曰彦昭代凝判鹽鐵半取之/載而入相按實録彦昭不代凝為鹽鐵其餘則)
冬十月以門下侍郎同平章事劉鄴同平章事充淮南
節度使以吏部侍郎鄭畋為兵部侍郎翰林學士承㫖
户部侍郎盧攜守本官並同平章事(云考異曰舊畋傳/  乾符四年遷吏)
(部侍郎尋降制可本官同平/章事今從實録此年為相)　十一月庚寅日南至(冬/至)
(日南至夏/至日北至)羣臣上尊號曰聖神聰睿仁哲孝皇帝改元
(改元乾符/上時掌翻)　魏博節度使韓允中薨軍中立其子節度
副使簡為留後　南詔冦西川作浮梁濟大度河防河
都知兵馬使黎州刺史黄景復俟其半濟擊之蠻敗走
斷其浮梁(斷丁/管翻)蠻以中軍多張旗幟當其前而分兵濳
出上下流各二十里夜作浮梁詰朝俱濟(詰其吉翻朝/陟遥翻旦也)
襲破諸城栅夾攻景復力戰三日景復陽敗走蠻盡銳
追之景復設三伏以待之蠻過三分之二乃𤼵伏擊之
蠻兵大敗殺二千餘人追至大度河南而還(還從宣翻/又如字)
復修完城栅而守之蠻歸至之羅谷遇國中𤼵兵繼至
新舊相合(新者繼至之兵/舊者敗歸之兵)鉦鼓聲聞數十里(聞音/問)復冦
大度河(復扶/又翻)與唐夾水而軍詐云求和又自上下流濳
濟與景復戰連日西川援軍不至而蠻衆日益景復不
能支軍遂潰　十二月党項回鶻冦天徳軍　感化軍
奏羣盜冦掠(感化軍治徐州羣/盜龎勛餘黨也)州縣不能禁勑兖鄆等
道出兵討之　南詔乘勝陷黎州入邛崍闗攻雅州大
度河潰兵奔入邛州(九域志雅州東北至邛州一百六/十里大度河潰兵黄景復之軍也)
成都驚擾民爭入城或北奔它州城中大為守偹而塹
壘比曏時嚴固驃信使其坦綽遺節度使牛叢書云(坦/綽)
(南詔清平官之/首也遺唯季翻)非敢為冦也欲入見天子面訴數十年
為讒人離間寃抑之事(見賢遍翻/間古莧翻)儻蒙聖恩矜恤當還
與尚書永敦鄰好今假道貴府欲借蜀王㕔留止數日
即東上(好呼到翻上時掌翻詐言/將自成都而東上長安)叢素懦怯欲許之楊
慶復以為不可斬其使者留二人授以書遣還書辭極
數其罪詈辱之(數所/具翻)蠻兵及新津而還(宋白曰新津縣/本漢犍為郡武)
(陽縣地李膺益州記云皂里江津之所曰新津市周北/圖記云閔帝元年於此立新建縣九域志縣在蜀州東)
(南七/十里)叢恐蠻至豫焚城外民居蕩盡(舊考異曰錦里耆/  傳咸通十四年)
(十一月五日雲南蠻冦再犯大度河黄景復擊敗之十/二月二十五日復攻大度河三十日蠻乘勝進攻黎州)
(十二月二十八日蠻來只到新津前後蜀州界左右便/退竟不到城下按咸通十四年南詔冦西川事舊紀南)
(詔傳唐年補録唐録備闕讀寳運録皆無之獨耆舊傳/載之甚詳新書取之作南詔傳而實録但云十二月西)
(川奏南蠻入冦黎州刺史黄景復擊退之新紀但云十/二月雲南蠻冦黎州蓋亦出於耆舊傳耳舊紀乾符元)
(年冬南詔蠻冦西蜀詔河西河東山南西道東川徴兵/赴援實録乾符元年十月西川奏雲南蠻入冦十二月)
(雲南蠻冦西川坦綽致書於牛叢欲求入覲河東山南/西道及東川兵援之月末又云南蠻侵犯黎州而成都)
(守禦無備殊不拒敵踰河越嶺洞無籬障賴積雪丈餘/遂阻隔奔衝之勢又邛雅二州刺史望風奔遁蠻燒劫)
(一空牛叢不曉兵失於探候而奏報差戾詔切責之蠻/劫畧黎雅間破黎州入邛崍闗成都閉三日蠻乃去新)
(紀乾符元年十二月雲南蠻冦黎雅二州河西河東山/南東道東川兵伐雲南按實録咸通十四年十一月七)
(日路巖始移荆南八日牛叢始除西川而耆舊傳蠻入/冦皆叢任内事恐誤先一年也實録新紀因此於十四)
(年十二月添雲南冦黎州/事實皆在乾符元年冬也)蜀人尤之詔𤼵河東山南西
道東川兵援之仍命天平節度使髙駢詣西川制置蠻
事　以韓簡為魏博留後　商州刺史王樞以軍州空
窘減折糴錢(窘巨隕翻徳宗時度支以稅物頒諸司皆/増本價為虚估給之而繆以濫惡督州縣)
(剥價謂之折納其後又以稅物折錢/使輸米粟謂之折糴折音之舌翻)民相帥以白梃敺
之(帥讀曰率梃徒鼎翻/白棓也敺烏口翻)又敺殺官吏二人朝廷更除刺
史李誥到官收捕民李叔汶等三十餘人斬之(汶音/問)
初回鶻屢求册命詔遣册立使郗宗莒詣其國㑹回鶻
為吐谷渾嗢末所破(嗢末者吐蕃奴部也虜法出師必/𤼵豪室皆以奴從平居散處田牧)
(及論恐熱亂無所歸共相嘯合數千人以嗢末自號居/甘肅河沙𤓰渭岷廓疊宕間其近蕃牙者最勇而馬尤)
(良嗢烏/沒翻)逃遁不知所之詔宗莒以玉册國信授靈鹽節
度使唐𢎞夫掌之還京師　上年少(少詩/沼翻)政在臣下南
牙北司互相矛盾自懿宗以來奢侈日甚用兵不息賦
歛愈急(歛九/贍翻)闗東連年水旱州縣不以實聞上下相蒙
百姓流殍(流散也殍餓殍/殍音被表翻)無所控訴相聚為盜所在蠭
起州縣兵少加以承平日乆人不習戰毎與盜遇官軍
多敗(是從王仙芝黄巢遂為大盜/史先言唐末所以致盜之由)是歳濮州人王仙芝
始聚衆數千起於長垣(滑州匡城縣本後齊之長垣縣/開皇十六年改為匡城是年又)
(分韋城縣置長垣縣新志匡城有長垣縣宋朝以長垣/縣屬開封府九域志在府東北一百五里  考異曰實)
(録二年五月仙芝反於長垣按續寳運録濮州賊王仙/芝自稱天補平均大將軍兼海内諸豪都統傳檄諸道)
(檄末稱乾符一年正月三日則仙/芝起必在二年前今置於歲末)
二年春正月丙戌以髙駢為西川節度使　辛巳上祀
圓丘赦天下　髙駢至劒州先遣使走馬開成都門(開/成)
(都城諸門也除考異曰錦里耆舊傳鄆州節度使髙相/公駢乘急詔  劒南西州節度副大使乾符元年正月)
(二十一日行李到劒州先遣使走馬開城門並令放出/百姓二月十六日至府豁開城門並放人出今從實録)
(置今年又劒州至成都止十二程駢正月二十一日自/劒州遣使走馬開城門二月十六日始至府下又云駢)
(三十日到上按長厯二月小無三十/日蓋二十六日誤為二月十六日也)或曰蠻冦逼近成
都相公尚逺萬一豨突奈何(近其靳翻豨香衣翻又許/豈翻豨豕也豕健於突)
駢曰吾在交趾破蠻二十萬衆(事見二百五十巻/懿宗咸通七年)蠻聞
我來逃竄不暇何敢輒犯成都今春氣向暖數十萬人
藴積城中生死共處汚穢鬱蒸將成癘疫不可緩也使
者至成都開城縱民出各復常業乘城者皆下城解甲
民大悦蠻方攻雅州聞之遣使請和引兵去駢又奏南
蠻小醜易以枝梧(易以/䜴翻)今西川新舊兵已多所𤼵長武
鄜坊河東兵徒有勞費並乞勒還勑止河東兵而已(考/)
(異曰舊紀此奏在元年十二/月今因駢開成都門言之)　上之為普王也小馬坊
使田令孜有寵(小馬坊使亦内諸司使之一後梁改為/天驥使後唐復舊長興元年改飛龍院)
(為左飛龍院小馬坊為右飛龍院宋太平興國三年/改左右天廐坊至雍熈二年又改左右騏驥院使)及
即位使知樞密遂擢為中尉(月考異曰舊本紀此年正/  令孜為右軍中尉新傳)
(云帝即位擢為左神䇿中尉/舊傳但云神䇿中尉今從之)上時年十四專事遊戲(考/)
(異曰續寳運録曰上是年十五嵗中朝故事曰僖宗皇/帝以咸通三年降誕十四年七月十九日即位年十二)
(按舊紀亦云咸通三年五月八日生於東内/即位年十二今從之  㨿考異四當作二)政事一委
令孜呼為阿父(阿烏葛翻一讀/如字阿保也)令孜頗讀書多巧數招
權納賄除官及賜緋紫皆不闗白於上毎見常自備果
食兩盤與上相對飲啗從容良乆而退(見賢遍翻/從千容翻)上與
内園小兒狎昵賞賜樂工伎兒所費動以萬計府藏空
竭(昵尼質翻伎渠/綺翻藏徂浪翻)令孜說上籍兩市商旅寳貨悉輸内
庫(說式/芮翻)有陳訴者付京兆杖殺之宰相以下鉗口莫敢
言(鉗其/亷翻)　髙駢至成都明日𤼵歩騎五千追南詔至大
度河殺獲甚衆擒其酋長數十人至成都斬之(酋慈由/翻長知)
(丈/翻)修復邛崍闗大度河諸城柵又築城于戎州馬湖鎮
號平夷軍(馬湖鎮當馬/湖江之要)又築城于沐源川皆蠻入蜀之
要路也各置兵數千戍之自是蠻不復入冦(復扶/又翻)駢召
黄景復責以大度河失守腰斬之(乾考異曰耆舊傳云/  符元年三月十五)
(日處置前黎州刺史充大度河把截制置土軍都知兵/馬使黄景復實録乾符二年三月駢奏斬景復今事從)
(耆舊傳年/從實録)駢又奏請自將本管(本管謂/西川兵)及天平昭義義
成等軍共六萬人擊南詔詔不許先是南詔督爽屢牒
中書(南詔清平官坦綽布爕乆贊之下有幕爽主兵琮/爽主户籍慈爽主禮罰爽主刑勸爽主官人厥爽)
(主工作萬爽主財用引爽主客禾爽主商賈亦皆/清平官爽猶言省也督爽摠三省也先悉薦翻)辭語
怨望中書不答盧攜奏稱如此則蠻益驕謂唐無以答
宜數其十代受恩以責之(南詔之先曰細奴邏髙宗朝/遣使入朝生邏盛炎邏盛炎)
(生炎閤炎閤死弟盛邏皮立盛邏皮生皮邏閤𤣥宗賜/名歸義於開元間合六詔為一而國始強歸義子曰閤)
(羅鳯閤羅鳯子曰鳯迦異鳯迦異子曰異牟尋異牟尋/子曰尋閤勸尋閤勸子曰勸龍晟勸龍晟弟曰勸利勸)
(利弟曰豐祐豐祐死而酋龍立自細奴邏至酋龍十三/代中間鳯迦異未立而死而豐祐酋龍與唐為敵是受)
(恩十代也/數所具翻)然自中書𤼵牒則嫌於體敵請賜髙駢及嶺
南節度使辛讜詔使録詔白牒與之(録詔白今謂/之録白是也)從之
　三月以魏博留後韓簡為節度使　去歲感化軍𤼵
兵詣靈武防秋㑹南詔冦西川勑往救援蠻退遣還至
鳳翔不肯詣靈武欲擅歸徐州内養王裕本都將劉逢
搜擒唱帥者胡雄等八人斬之(内養亦宦者也/帥讀曰率下同)衆然後
定　初南詔圍成都楊慶復以右職優給募突將以禦
之(事見上懿宗咸通十/一年將即亮翻下同)成都由是獲全及髙駢至悉令
納牒(牒職/牒也)又託以蜀中屢遭蠻冦人未復業停其禀給
(既奪其職牒/又停其優給)突將皆忿怨駢好妖術每𤼵兵追蠻皆夜
張旗立隊對將士焚紙畫人馬(好呼到翻妖於/遥翻畫讀曰畫)散小豆
曰蜀兵懦怯今遣𤣥女神兵前行軍中壯士皆恥之(髙/駢)
(之好妖術/終以此敗)又索闔境官有出於胥吏者皆停之(索山客/翻下索)
(之/同)令民間皆用足陌錢陌不足者皆執之劾以行賂取
與皆死(劾舊音戸槩/翻今紇得翻)刑罰嚴酷由是蜀人皆不悅夏四
月突將作亂大譟突入府廷駢走匿於厠間(厠初刺翻/圊也溷也)
突將索之不獲(索山/客翻)天平都將張傑帥所部數百人被
甲入府擊突將(髙駢自天平從西川張傑/盖元從部曲將被皮義翻)突將撤牙前
儀注兵仗(節度使牙前列/兵仗以壯威容)無者奮梃揮拳乘怒氣力鬭
天平軍不能敵走歸營突將追之營門閉不得入監軍
使人招諭許以復職名禀給乆之乃肯還營天平軍復
開門出為追逐之勢至城北時方修毬塲役者數百人
天平軍悉取其首還詣府云已誅亂者駢出見之厚以
金帛賞之明日牓謝突將悉還其職名衣糧自是日令
諸道將士從已來者更直府中嚴兵自衛(備突將復為/亂也更工衡)
(翻/)　加成徳節度使王景崇兼侍中　浙西狼山鎮遏
使王郢等六十九人有戰功(今通州静海縣南有狼山/五山相連上接大江下達)
(巨海絶江南渡抵蘓州常熟縣福山鎮順江東至崇明/沙揚㠶乗順南抵明州定海縣陶隠居所謂狼五山對)
(句章岸/者也)節度使趙隠賞以職名而不給衣糧郢等論訴
不獲(論盧/昆翻)遂劫庫兵作亂行收黨衆近萬人攻陷蘇常
(蘇常二州名相/去一百八十里)乘舟徃來泛江入海轉掠二浙南及福
建大為人患(考異曰新紀云浙西突陳將王郢反五月/遣右龍武大將軍宋皓討之按四年郢執)
(魯寔始命皓討之置此誤也程匡柔唐補記曰浙西突/將王郢反聚黨萬衆燒劫蘇常三年正月貶蘇州刺史)
(李繪以郢亂弃城故也舊紀二年海賊王郢攻剽浙西/郡邑寔録乾符三年二月浙西奏突陳將王郢等六十)
(九人劫庫兵為亂三月浙西奏王郢聚衆萬人攻陷州/縣續寳運録元年玉郢於兩浙叛敕差山北兵士討之)
(不逾月而尅乃組頸/于闕下今從舊紀)　五月以太傅分司令狐綯同平
章事充鳯翔節度使　司空同平章事蕭倣薨(曰考異/  舊傳)
(曰俄而盜起河南内官握兵王室濁亂倣氣勁論直同/列忌之罷知政事出為廣州刺史嶺南節度使遇亂不)
(至京師而卒舊紀三年春正月己卯朔倣以病免罷為/太子太傅新紀此月蕭倣薨新傳亦云卒于位為嶺南)
(節度在前舊紀傳/皆誤今從實録)　六月以御史大夫李蔚為中書侍
郎同平章事(蔚紆/勿翻)　辛未髙駢隂籍突將之名使人夜
掩捕之圍其家挑牆壊户而入(挑它凋翻蜀本作/排讀如字壊音怪)老幼
孕病悉驅去殺之嬰兒或撲於階(撲弼/角翻)或擊於柱流血
成渠號哭震天(號户/髙翻)死者數千人夜以車載尸投之於
江有一婦人臨刑㦸手大罵曰髙駢汝無故奪有功將
士職名衣糧激成衆怒幸而得免不省已自咎(省悉/景翻)乃
更以詐殺無辜近萬人(近其/靳翻)天地鬼神豈容汝如此我
必訴汝於上帝使汝它日舉家屠滅如我今日寃抑汙
辱如我今日驚憂惴恐如我今日言畢拜天怫然就戮
(惴之睡翻怫扶弗翻觀異日髙駢之禍則信如婦人之/言矣天地鬼神臨之在上質之在旁豈可多殺無辜以)
(逞私/忿)乆之突將有自戍役歸者駢復欲盡族之(復扶又/翻下同)
有元從親吏王殷諌曰相公奉道宜好生惡殺(元從言/從髙駢)
(歲乆非新隸也從才用/翻好呼到翻惡烏路翻)此屬在外初不同謀若復誅之
則自危者多矣駢乃止　王仙芝及其黨尚君長攻陷
􁀞州曹州(􁀞博/木翻)衆至數萬天平節度使薛崇出兵擊之
為仙芝所敗(敗補/邁翻)寃句人黄巢亦聚衆數千人應仙芝
(寃句漢縣唐屬曹州九域志在州西四/十五里顔師古曰句音胊黄巢始此)巢少與仙芝皆
以販私鹽為事(少詩/照翻)巢善騎射喜任俠粗渉書傳(喜許/紀翻)
(粗坐五翻/傳柱戀翻)屢舉進士不第遂為盜與仙芝攻剽州縣(剽/匹)
(妙/翻)横行山東民之困於重歛者爭歸之(歛力/贍翻)數月之間
衆至數萬　盧龍節度使張公素性暴戾不為軍士所
附大將李茂勲本回鶻阿布思之族回鶻敗降於張仲
武(李茂勲之降盖/在㑹昌間也)仲武使戍邊屢有功賜姓名納降軍
使陳貢言者幽之宿將為軍士所信服(納降軍在幽/州丁零川)茂
勲濳殺貢言聲云貢言舉兵向薊公素出戰而敗奔京
師茂勲入城衆乃知非貢言也不得已推而立之朝廷
因以為留後　秋七月蝗自東而西蔽日所過赤地(言/蝗)
(之多所過食草木/葉及五穀皆盡)京兆尹楊知至奏蝗入京畿不食稼
皆抱荆棘而死宰相皆賀(楊國忠以霖雨不害稼韓滉/以霖雨不敗鹽今楊知至以)
(蝗不食稼抱荆棘而死唐之臣/以蒙蔽人主而成習其來乆矣)　八月李茂勲為盧龍
節度使(八月之下/當有以字)　九月右補闕董禹諫上遊畋乘驢
擊毬上賜金帛以褒之邠寧節度使李侃奏為假父華
清宫使道雅求贈官(李侃為宦者假/子為于偽翻)禹上䟽論之語頗
侵宦官樞密使楊復㳟等列訴於上冬十月禹坐貶郴
州司馬(谷永專攻上身不失為九卿王章斥/言王鳯則死于牢獄嗚呼有以也哉)復㳟欽義
之養孫也(楊欽義見二百四十/六巻文宗開成五年)　昭義軍亂大將劉廣
逐節度使髙湜(湜承/職翻)自為留後以左金吾大將軍曹翔
為昭義節度使　回鶻還至羅川(唐寧州真寧縣隋羅/川縣也其地即漢上)
(郡陽周縣地宣宗大中二/年回鶻西奔至是方還)十一月遣使者同羅榆禄入
貢賜拯接絹萬匹　羣盜侵滛(侵當/作浸)剽掠十餘州至于
淮南多者千餘人少者數百人詔淮南忠武宣武義成
天平五軍節度使監軍亟加討捕及招懐十二月王仙
芝冦沂州平盧節度使宋威表請以歩騎五千别為一
使兼帥本道兵所在討賊(帥讀/曰率)仍以威為諸道行營招
討草賊使仍給禁兵三千甲騎五百(騎竒/寄翻)因詔河南方
鎮所遣討賊都頭並取威處分(處昌吕翻/分扶問翻)
三年春正月天平軍奏遣將士張晏等救沂州還至義
橋聞北境復有盜起(復扶/又翻)留使扞禦晏等不從喧譟趣
鄆州(趣七/喻翻)都將張思泰李承祐走馬出城裂袖與盟以
俸錢備酒殽慰諭然後定詔本軍宣慰一切無得窮詰
(詰區吉翻唐自中世以來姑息藩鎮至/其末也姑息亂軍遂陵夷以至於亡)　勑福建江西
湖南諸道觀察刺史皆訓練士卒又令天下鄉村各置
弓刀皷板以備羣盜　賜兖海節度號泰寧軍　三月
盧龍節度使李茂勲請以其子幽州左司馬可舉知留
後自求致仕詔茂勲以左僕射致仕以可舉為盧龍留
後　門下侍郎同平章事崔彦昭罷為太子太傅以左
僕射王鐸兼門下侍郎同平章事　南詔遣使者詣髙
駢求和而盜邊不息駢斬其使者蠻之陷交趾也(事見/二百)
(五十巻懿宗/咸通六年)虜安南經畧判官杜驤妻李瑶瑶宗室之
疎屬也蠻遣瑶還遞木夾以遺駢(遞牒以木夾之故云/木夾范成大桂海虞)
(衡志曰紹興元年安南與廣西帥司及邕通信問用兩/漆板夾繫文書刻字其上謂之木夾按宋白續通典諸)
(道州府巡院傳逓敕書皆有木夾/是中國亦用木夾也遺唯季翻)稱督爽牒西川節度
使辭極驕慢駢送瑶京師甲辰復牒南詔數其負累聖
恩徳暴犯邊境殘賊欺詐之罪安南大度覆敗之狀折
辱之(數所角翻懿宗咸通七年髙駢破蠻於安南/上乾符二年駢破蠻於大度河折之舌翻)　原
州刺史史懐操貪暴夏四月軍亂逐之　賜宣武感化
節度泗州防禦使密詔選精兵數百人於巡内遊奕防
衛綱船五日一具上供錢米平安狀聞奏(汴徐泗三鎮/汴水所經東)
(南綱運輸上都者皆由此道羣盜從/横恐為所掠故密詔選兵遊奕防衛)　五月昭王汭薨
(汭宣/宗子)　以盧龍留後李可舉為節度使　六月撫王紘
薨(紘順/宗子)　雄州地震裂水涌壊州城及公私廬舍俱盡
(雄州在靈州西南/百八十里壊音怪)　秋七月以前巖州刺史髙傑為左
驍衛將軍充㳂海水軍都知兵馬使(新志調露二年析/横貴二州置巖州)
(因巖岡之/北以為名)以討王郢　鄂王潤薨(潤宣/宗子)　加魏博節度
使韓簡同平章事　宋威擊王仙芝於沂州城下大破
之(全考異曰實録去年十二月宋威自青州與副使曹/  晸進軍擊王仙芝仙芝敗走按仙芝若以去年十)
(二月敗走中間半年豈能静處盖實因威除招討/使連言之其實仙芝敗在此月不在十二月也)仙芝
亡去威奏仙芝已死縱遣諸道兵身還青州百官皆入
賀居三日州縣奏仙芝尚在攻剽如故(剽匹/妙翻)時兵始休
詔復𤼵之(復扶/又翻)士皆忿怨思亂八月仙芝陷陽翟郟城
(郟訖/洽翻)詔忠武節度使崔安濳𤼵兵擊之安濳慎由之弟
也(崔慎由/相宣宗)又昭義節度使曹翔將歩騎五千及義成兵
衛東都宫以左散騎常侍曽元裕為招討副使守東都
又詔山南東道節度使李福選歩騎二千守汝鄧要路
仙芝進逼汝州詔邠寧節度使李侃鳯翔節度使令狐
綯選歩兵一千騎兵五百守陜州潼闗(陜失/冉翻)　加成徳
節度使王景崇兼中書令　九月乙亥朔日有食之
丙子王仙芝陷汝州執刺史王鐐鐐鐸之從父兄弟也
(鐐力彫翻又力/弔翻從才用翻)東都大震(九域志汝州北至/東都一百六十里)士民挈家
逃出城乙酉勑赦王仙芝尚君長罪除官以招諭之仙
芝陷陽武攻鄭州昭義監軍判官雷殷符屯中牟(中牟/漢古)
(縣隋曰郟城大業元年改曰圃田唐武徳三年/改曰中牟屬鄭州九域志在汴州西七十里)擊仙芝
破走之冬十月仙芝南攻唐鄧　西川節度使髙駢築
成都羅城使僧景仙規度(度徒/洛翻)周二十五里悉召縣令
庀徒賦役(成都府領成都華陽新都犀浦新繁雙流廣/都郫温江靈池十縣庀匹婢翻具也賦布也)
(分布使之/就役也)吏受百錢以上皆死蜀土疏惡以甓甃之環
城十里内取土皆剗丘姪平之(甓蒲力翻甎也甃則救/翻環音宦剗初限翻削)
(也垤徒/結翻)無得為坎埳以害耕種(埳徒感翻/坎旁入也)役者不過十
日而代衆樂其均(樂音/洛)不費扑撻而功辦(扑普/卜翻)自八月
癸丑築之至十一月戊子畢功役之始作也駢恐南詔
揚聲入冦雖不敢決來役者必驚擾乃奏遣景仙託遊
行入南詔説諭驃信使歸附中國仍許妻以公主(新書/曰浮)
(屠景仙如此則文意明/説輸芮翻妻七細翻)因與議二國禮儀乆之不決駢
又聲言欲巡邊朝夕通烽火至大度河而實不行蠻中
惴恐(惴之/睡翻)由是訖於城成邊候無風塵之警先是西川
將吏入南詔(先悉薦翻/將即亮翻)驃信皆坐受其拜駢以其俗尚
浮屠故遣景仙徃驃信果帥其大臣迎拜(帥讀/曰率)信用其
言　王仙芝攻郢復二州陷之　王郢因温州刺史魯
寔請降寔屢為之論奏(為于/為翻)勑郢詣闕郢擁兵遷延半
年不至固求望海鎮使朝廷不許以郢為右率府率(唐/有)
(十率府率右率/府率其一也)仍令左神䇿軍補以重職其先所掠之
財並令給與　十二月王仙芝攻申光廬壽舒通等州
(按唐書地理志通州屬山南東道宋之達州是也周世/宗以南唐静海軍置通州今淮東之通州是也其地在)
(唐則為揚州海陵縣之東境唐時淮南道/未有通州此必誤叅考下文通當作蘄)淮南節度使
劉鄴奏求益兵勑感化節度使薛能選精兵數千助之
鄭畋以言計不行稱疾遜位不許乃上言自沂州奏捷
之後(謂宋威奏破王仙芝於/沂州城下上時掌翻)仙芝愈肆猖狂屠陷五六
州瘡痍數千里宋威衰老多病自妄奏以來諸道尢所
不服(妄奏謂奏/仙芝已死)今淹留亳州殊無進討之意曽元裕擁
兵蘄黄專欲望風退縮若使賊陷揚州則江南亦非國
有崔安濳威望過人張自勉驍雄良將宫苑使李瑑西
平王晟之孫(瑑柱兖翻言/瑑奕世將家)嚴而有勇請以安濳為行營
都統瑑為招討使代威自勉為副使代元裕(實考異曰/  録雖於)
(此月載畋所上書亦不言行與不行新紀遂於此言安/濳為諸道行營都統李瑑為招討草賊使張自勉副之)
(按明年威元裕使副/猶如故實録誤也)上頗采其言　青滄軍士戍安南
(青州平盧軍/滄州義昌軍)還至桂州逐觀察使李瓚(瓚才但翻在考/異曰新紀  四)
(年十二月/今從實録)瓚宗閔之子也(李宗閔太/和中為相)以右諌議大夫張
禹謨為桂州觀察使桂管監軍李維周驕横(横户/孟翻)瓚曲
奉之浸不能制桂管有兵八百人防禦使纔得百人餘
皆屬監軍又預於逐帥之謀强取兩使印(両使印謂觀/察使及防禦)
(使印也帥所類翻/使疏吏翻下同)擅補知州官奪昭州送使錢(唐制諸/州之稅)
(分為三一曰上供以輸京師二曰送使/以輸本道三曰留州留充本州經費)詔禹謨并按之
禹謨徹之子也(張徹見二百四十二/巻穆宗長慶元年)　招討副使都監
楊復光奏尚君長弟讓據查牙山(查鋤/加翻)官軍退保鄧州
復光𤣥价之養子也(楊𤣥价見二百五十/卷懿宗咸通四年)　王仙芝攻
蘄州蘄州刺史裴偓王鐸知舉時所擢進士也王鐐在
賊中為仙芝以書説偓(為于偽/翻下同)偓與仙芝約歛兵不戰
許為之奏官鐐亦説仙芝許以如約偓乃開城延仙芝
及黄巢輩三十餘人入城置酒大陳貨賄以贈之表陳
其狀諸宰相多言先帝不赦龎勛朞年卒誅之(事見上/巻咸通)
(九年十年/卒子恤翻)今仙芝小賊非龎勛之比赦罪除官益長姦
宄(長知/両翻)王鐸固請許之乃以仙芝為左神䇿軍押牙兼
監察御史遣中使以告身即蘄州授之仙芝得之甚喜
鐐偓皆賀未退黄巢以官不及已大怒曰始者共立大
誓横行天下今獨取官赴左軍使此五千餘衆安所歸
乎(至考異曰仙芝巢初起時云數月間衆至數萬/  此纔有五千者盖烏合之衆聚散無常耳)因毆
仙芝傷其首(毆烏/口翻)其衆諠譟不已仙芝畏衆怒遂不受
命大掠蘄州城中之人半驅半殺焚其廬舍偓奔鄂州
勑使奔襄州(勑使授告身/之中使也)鐐為賊所拘賊乃分其軍三
千餘人從仙芝及尚君長二千餘人從巢各分道而去
(星考異曰王坤驚聽録曰乾符四年丁酉仲夏天示彗/  草冦黄巢尚君長奔突即五年戊戍之歲狂冦王仙)
(芝起自鄆封而侵汝鄭即大冦黄巢尚君長並賊帥之/徒黨僅一千餘人攻陷汝州云云又曰黄巢望閩廣而)
(去仙芝指鄆州南行尚君長劫陳蔡間取羣凶之願三/千餘冦屬仙芝君長二千餘人屬黄巢所管明年二月)
(仙芝陷鄂州巢陷鄆州則非巢趣閩廣仙芝趣鄆也/王坤此書年月事迹差舛尤多但擇其可信者取之)
　
　
　
　
　
　
　
　
　
　
　資治通鑑巻二百五十二
