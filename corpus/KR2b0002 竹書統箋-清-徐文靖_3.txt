
　竹書綂箋卷首下
　　　　　　　　　　翰林院檢討徐文靖撰
　　前編
太昊庖羲氏(箋按漢律厯志庖羲繼天而王為百王先漁/首徳始於木故為帝太昊作罔罟以佃以)
　(取犧牲故天下號曰庖犧氏司馬公稽古録曰伏羲/之前如天皇地皇人皇有巢之類雖於𫝊記有之語)
　(多迂怪事不經見臣不敢引獨據周易自伏/羲以來叙之今紀年前編始于伏羲以此)太昊之
　母居于華胥之渚(箋按華胥地名在陜/西藍田縣小洲曰渚)履巨人跡意
　有所動虹且遶之因而始娠生帝于成紀(箋按漢志/天水郡有)
　(成紀縣今鞏/昌府秦州也)以木徳王為風姓(箋按月令春盛徳在/木其帝太皥太古河)
　(圖代姓紀伏羲氏燧人子也因風而生故/風姓三墳書以伏羲為天皇墳為山墳)
元年即位都宛丘(箋按三墳書伏羲氏皇策辭曰惟我/承父居方三十二易草木上升君位)
　(是先分土于外後登帝位也昭公二十七年左𫝊梓/慎曰陳太皥之墟也詩陳風宛丘之上朱子集𫝊曰)
　(四方高中央/下曰宛丘)
龍馬負圗出河(箋按五帝外紀注曰龍馬者天地之精/其為形也馬身而龍鱗故謂之龍馬高)
　(八尺五寸頪骼有翼蹈水不沒故聖人在位負圗出/于孟河之中焉唐志慈州文城縣冇孟門山在縣西)
　(南三十六里舊𫝊伏羲時有龍馬負圗出此三墳書/皇榮辭曰命子襄居我飛龍之位主我圗文代我咨)
　(于四方上下無或私雖其書或後世所穿鑿而河圗/之相𫝊有由也子華子曰河圗之二與四抱九而上)
　(躋六與八蹈一而下沉戴九而履一據三而持七五/居中宮數之所由生一縦一横數之所由成子華子)
　(程本與孔子同時其所言河圖當自有據又管子小/匡篇曰昔人之受命者龜龍假河出圗洛出書地出)
　(乘黄更在孔子之前宋杜鎬對真宗曰河圗洛書葢/聖人以神道設教耳歐陽脩作葛氏鼎歌曰馬圗出)
　(河龜負疇自古怪説何悠悠朱子曰以河圗洛書為/不足信歐陽公以來已有此説然終無奈顧命繫辭)
　(論語皆/有是言)
始作八卦(箋按繫𫝊曰古者庖羲氏之王天下也仰則/觀象于天俯則觀法于地觀鳥獸之文與地)
　(之宜近取諸身逺取諸物於是始作八卦周禮太卜/掌三易一曰連山二曰歸藏杜子春謂連山伏羲歸)
　(藏黄帝殷康論易曰昔伏羲始畫八卦觀象以應樞/禮含文嘉曰伏羲徳洽上下天應以鳥獸文章地應)
　(以龜書唐孔氏曰繫辭云河出圗洛出書聖人則之/故孔安國馬融王肅姚信等並云伏羲得河圗而作)
　(易是則伏羲雖得河圗並須仰觀俯察以相叅正然/後畫卦伏羲初畫八卦萬物之象皆在其中故繫辭)
　(曰八卦成列象在其中矣雖有萬物之象其萬物變/通之理猶自未備故因其八卦而更重之卦有六爻)
　(遂重為六十四卦也繫辭曰因而重之爻在其中矣/是也然重卦之人諸儒不同凡有四説王輔嗣等以)
　(為伏羲重卦鄭康成之徒以為神農重卦孫盛以為/夏禹重卦史遷等以為文王重卦其言夏禹及文王)
　(重卦者按繫辭神農之時已有葢取益與噬嗑者以/此論之不攻自破其神農重卦亦未為得今依輔嗣)
　(以伏羲既畫八卦即重/為六十四卦為得其實)
以龍紀官(箋按昭十七年左𫝊郯子曰太皥氏以龍/紀故為龍師而龍名杜預曰大皥伏羲氏)
　(風姓之祖也有龍瑞故以龍命官外紀太昊命朱襄/為飛龍氏造書契昊英為潛龍氏造甲歴大庭為居)
　(龍氏造屋廬渾沌為降龍氏驅民害隂康為土龍氏/治田里栗陸為水龍氏繁滋草木疏導泉流又立五)
　(官以春官為青龍氏又曰蒼龍夏官為赤龍氏秋官/為白龍氏冬官為黒龍氏中官為黄龍氏是謂龍師)
　(而龍/名)
立九相六佐(箋按外紀曰太昊立九相共工為上相柏/皇為下相朱襄昊英常居左右栗陸居北)
　(赫胥居南昆連居西葛天居東隂康居下又陶潛羣/輔録曰太昊六佐金提主化俗烏明主建福視黙主)
　(災惡紀通為中職仲起為海陸陽/侯為江湖分理宇内而政化大治)
制九州(箋按伏羲氏皇筞辭曰九州之牧各綂其人羣/居于外法語曰伏羲始定四海之廣作八卦分)
　(九州真源賦曰伏羲别九宫因此制九州鄭康成注/易乾鑿度曰太一者北辰神名也下行八卦之宫每)
　(四乃還於中央中央者北辰之所居故謂之九宫太/一下行九宫從坎宫起自此而從於坤宫而震宫而)
　(巽宫所行半矣還息于中央之宫又自此而從于乾/宫而兌宫而艮宫而離宫行則周矣上遊息於太一)
　(之宫而反紫宫行起此太昊以/八卦有九宫因此制九州也)
造書契(箋按易繫曰上古結繩而治後世聖人易之以/書契物原曰燧人氏作繩葢上古未有文字大)
　(事則大結其繩小事則小結其繩至太昊始易以書/契也河圗代姓記天皇命臣飛龍氏造六書周禮六)
　(書一曰象形二曰假借三曰指事四曰㑹意五曰轉/注六曰諧聲是也契約也周禮聽取予以書契曲禮)
　(獻粟者執右契註曰兩書一札同而别之也外紀注/曰論字學者謂始於倉頡而不謂始於伏羲倉頡為)
　(黄帝史官或伏羲制字至倉頡而大備或倉頡即伏/羲之臣而共成書契皆無從稽考也今按伏羲時朱)
　(襄為飛龍氏造書契何必/疑倉頡為伏羲之臣也)
作甲歴(箋按古三墳羲皇命昊英居潛龍之位主隂陽/甲歴咨於四方上下無或差爾雅太嵗在甲曰)
　(閼逢在寅曰攝提格邢昺疏曰甲至癸為十日日為/陽寅至丑為十二辰辰為隂按漢律厯志述三綂曰)
　(人綂寅木也太簇律長八寸象八卦虙戲氏之所以/順天地通神明類萬物也以是知伏羲已用寅正夏)
　(后氏因之而已賈公彦謂連山作于伏羲因于夏后/氏此之謂也葢夏正建寅艮居東北為寅春首寅連)
　(山首艮其義一也外紀曰伏羲作甲歴起于甲寅支/干相配為十二辰六甲而天道周矣嵗以是紀而年)
　(不亂月以是紀而時不易東西/南北以是紀而方不惑之矣)
造琴瑟(箋按琴操伏羲作琴所以禦邪僻防心淫外紀/曰伏羲斵木為琴繩絲為絃絃二十有七命之)
　(曰離徽爾雅大琴謂之離郭璞注或曰琴大者二十通/七絃未詳長短當猶是伏羲遺制故謂之離離者以)
　(神明之貺而名之葢取諸離孫叔然云音多變聲流命/離也失其㫖矣虞汝明古琴疏云伏羲時嬰䃌貢梓)
　(下相柏皇為琴曰丹維曰祖牀正未知出何書又按/世本曰瑟伏羲氏作五十絃漢郊祀志曰泰帝使素)
　(女鼔五十絃瑟悲帝禁不止故破其瑟為二十五絃/帝王世紀曰伏羲作瑟三十六絃外紀曰伏羲絙桑)
　(為三十六絃之瑟所以修身理性返其天真魏曹植/伏羲贊曰瑟以象時神徳通𤣥爾雅大瑟謂之灑郭)
　(曰長八尺一寸廣一尺八寸二十七絃孫叔然云謂/之灑者音多變布如灑出也郭云二十七絃未見所)
　(出又按楚辭大招曰伏羲駕辯楚勞商只王逸註伏/羲作瑟造駕辯之曲吳都賦或超延露而駕辯皆言)
　(太昊作瑟/之事也)
作立基之樂(箋按河圗代姓紀曰天皇因龍出而紀官/因鳳來而作樂王嘉曰庖羲灼土為塤孝)
　(經鉤命决曰伏羲樂曰立基外紀曰帝作荒樂歌/扶徠詠㒺罟以鎮天下之人命曰立本亦曰立基)
製嫁娶以儷皮為禮(箋按上古男女無别伏羲始製嫁/娶以儷皮為禮時女媧氏與伏羲)
　(同母生而神靈佐伏羲以/重萬民之别而民始不瀆)
造干戈(箋按王嘉拾遺記伏羲造干/戈以飾武此干戈之始也)
在位一百一十五年陟(箋按東吳朱氏曰三皇之號有/以為天皇地皇人皇者見於秦)
　(博士之妄議有以為伏羲神農燧人者見於梁武帝之/謬談有以為伏羲女媧神農者司馬貞之陋説紛紛)
　(不一皆非也孔安國尚書序曰古者庖羲氏之王天/下也始畫八卦造書契以代結䋲之政由是文籍生)
　(焉伏羲神農黄帝之書謂之三墳言大道也少昊顓/頊髙辛唐虞之書謂之五典言常道也或有問于朱)
　(子曰三皇所説甚多當以何者為是朱子曰無處理/㑹當且依孔安國之説五峯以為天皇地皇人皇而)
　(伏羲神農黄帝堯舜為五帝却無顓頊高辛之數要/之也不可便如此説董氏鼎曰周禮外史掌三皇五)
　(帝之書左氏亦謂楚左史倚相能讀三墳五典則三/皇有書明矣而孔子則云庖羲氏始畫八卦上古結)
　(䋲而治後世聖人易之以書契是庖羲已前且未有/字安得有書如此則三皇為伏羲神農黄帝之書安)
　(國之説近是觀朱子及童氏之言則三皇為伏羲神/農黄帝斷乎其無疑矣朱子之説如此今竹書紀年)
　(始黄帝而不始伏羲者以黄帝已前無年之可紀也/無年可紀故始於黄帝而非遺羲農不録之謂今仍)
　(以羲農補紀於前庻幾於三皇無闗而且於/繫𫝊叙庖羲次神農次黄帝之義為無悖云)
炎帝神農氏(箋按三墳書以神農為人皇墳為氣墳漢/志神農氏作以火承木故曰炎帝敎民耕)
　(農故天下號曰神農氏封禪書齊桓公欲封禪管仲/曰神農封泰山禪云云炎帝封泰山禪云云注曰炎)
　(帝神農後葢後世襲/炎帝之號非二也)
　少典之君娶于有蟜氏之女曰安登生神農三日而
　能言七日而齒具三嵗而知稼穡(箋按五帝外紀少/典娶有蟜女生炎)
　(帝此有蟜葢有媧之訛也國語少典娶有蟜女生黄/帝豈炎帝與黄帝同父同母乎三皇本紀神農氏母)
　(曰安登有媧氏之女為少典妃以時計之為得其實/媧蟜字近而譌故誤耳而世紀曰炎帝之母曰任已)
　(有蟜氏女也/不知何出)育于姜水故以姜為姓(箋按世紀曰神/農氏姜姓也長)
　(于姜/水)其起本于烈山號烈山氏(箋按水經注賜水出/大紫山西逕厲鄉南)
　(水南有重山即烈山也一綂志烈山在今徳安府隨/州本作列左傳列山氏之子又作厲禮祭法厲山氏)
　(之有天/下也)其初國伊又國耆合而稱之又號伊耆氏(箋/按)
　(禮明堂位疏曰禮運云伊耆氏始為蜡是報田之祭/易繫神農始作耒耜田起於神農故説者以伊耆氏)
　(為神/農也)
元年即位居陳(箋按左𫝊陳太皥之虚也杜注今陳/州神農氏代伏羲有天下始都于此)
　遷曲阜(箋按曲阜魯地今兗州府曲阜縣炎帝遷此又/號大庭氏春秋命歴序曰炎帝號大庭氏魯有)
　(大庭氏之庫禪通紀有大庭/氏又有炎帝神農氏妄也)
尊師受學(箋按漢書古今人表悉諸神農師吕/氏春秋神農師於悉諸學於老農)
作五絃琴(箋按世本神農作琴桓譚新論曰神農氏始/削桐為琴七絃足以通萬物而考理亂也張)
　(揖廣雅曰神農氏琴長三尺六寸六分上有五絃曰/宫商角徵羽文王増二絃曰少宫少商則新論言七)
　(絃者殊未確也又按説文曰琴者禁也神農所作洞/越練朱絃樂記清廟之瑟朱絃而疏越鄭注云朱絃)
　(練朱絃則聲濁越瑟底空也疏通也使兩頭孔相連/而通也然則洞越者通洞其底孔言神農制琴之體)
　(製也邢昺爾雅疏曰琴長三尺六寸六分五絃者此/常用之琴也象三百六十六日五絃象五行又琴操)
　(曰廣六寸/象六合也)
作耒耜(箋按易繋神農氏作斵木為耜揉木為耒耒耨/之利以敎天下葢取諸益汲冡周書曰神農作)
　(陶冶斧斤為耜鉏耨以墾草/莾然後五榖興以助菓蓏實)
敎天下種穀(箋按汲冡周書曰神農之時天雨粟神農/耕而種之吕氏春秋曰神農敎曰士有當)
　(年不耕者則天下或受其饑矣女有當年不/績者則天下或受其寒矣故夫親耕女親績)
立歴日(箋按楊泉物理論曰疇昔神農始治農功正節/氣審寒温以為早晚之期故立歴日尚書考靈)
　(曜主春者烏星昏中可以種稷主夏者心星昏中可/以種黍主秋者虚星昏中可以種麥主冬者昴星昏)
　(中可以斬伐具器械天子南面而坐視四星/之中者知民之緩急則不賦力役敬授民時)
日中為市(箋按日中為市致天下之民聚天下之貨交/易而退各得其所易繋𫝊曰葢取諸噬嗑是)
　(也日中者以四方之民道里逺近不同故一以日中/為期俾令販夫販婦貿遷有無者皆得依期而至也)
辨水泉甘苦(箋按河圗曰九州殊題水泉各異荆揚角/徵㑹其泉酸以苦梁州商徵接其泉苦以)
　(辛兗豫宫徵合其泉甘以苦雍冀商羽合其泉辛以/鹹又文子曰汾水濛濁而宜麻濟水通和而宜麥河)
　(水濛濁而宜菽洛水輕利而宜禾渭水多力而宜黍/漢水安重而宜竹江水肥仁而宜稻劉氏外紀曰炎)
　(帝察水泉甘苦令民/知所避就以此也)
味嘗草木作方書(箋按神農政典曰病正四百四藥三/百六十五過數乃亂而昏而毒陸景)
　(典語曰神農嘗草别穀蒸民乃粒食外紀曰上古民/有疾病未知藥石炎帝始味草木之滋察其寒温平)
　(熱之性辨其君臣佐使之義嘗一日而遇七十/毒神而化之遂作方書以療民疾而醫道立矣)
建明堂(箋按桓譚新論曰神農氏祀明堂有/葢而無四方則明堂不始于黄帝也)
作中天易(箋按鄭康成曰伏羲畫八卦神農重之為六/十四卦周禮太卜掌三易干寳注曰伏羲之)
　(易小成為先天神農之易中成為中天黄帝之易大/成為後天杜子春曰連山伏羲歸蔵黄帝唐孔氏曰)
　(案世譜等書神農又號連山氏黄帝又號歸蔵氏/是神農之易本于伏羲至黄帝乃别為歸蔵也)
有火瑞以火紀官(箋按左𫝊郯子曰炎帝氏以火紀故/為火師而火名杜氏曰亦有火瑞故)
　(以火命官應劭曰春官為大火夏官為鶉/火秋官為西火冬官為北火中官為中火)
命官分職(箋按外紀曰神農命赤冀為杵臼命巫咸主/卜筮命刑天作扶犁之樂命屏封作種書命)
　(白阜作地理紀以理天下又按山海經刑天與帝争/神帝乃斷其首而葬之常羊之山刑天以乳為目臍)
　(為口操干戚而舞注不言何帝以此計之當即為炎/帝也又春秋元命包曰神農世怪義生白阜圖地形)
　(脉水道御覽以怪義為白阜/母是圖書並起于羲農也)
作下謀之樂(箋按孝經鉤命決曰神農樂曰下謀禮明/堂位曰土鼔蕢桴葦籥伊耆氏之樂也孔)
　(疏曰説者以伊/耆為神農也)
　時諸侯夙沙氏叛不用帝命其臣箕文諫而被殺炎
　帝益修厥徳夙沙之民自攻其君而來歸其地(箋按/汲冢)
　(周書曰黄帝時有諸侯夙沙氏始/以海煮成鹽此夙沙氏其先也)於是南至交阯(箋/按)
　(交阯國名/今安南是)北至幽都(即古之幽陵/今幽燕是)東至𤾉谷(即湯谷/日所出)
　(處/)西至三危(箋按唐志三危山在沙/州燉煌縣東南六十里)莫不服從其化
在位一百四十年陟于長沙之荼鄉(箋按漢志長沙荼/陵縣莽曰聲鄉師)
　(古曰荼音弋奢反又文加反趙雪航曰外紀載伏羲/人首蛇身神農人首牛身不知二聖乃開物成務之)
　(祖顧有此怪異之貌乎不足信矣殊不審人首蛇身/之説猶孔子龜背李廣猿臂班超虎頭燕頷之類耳)
　(豈真有牛首蛇身/者哉趙氏説泥)
　竹書綂箋卷首下
