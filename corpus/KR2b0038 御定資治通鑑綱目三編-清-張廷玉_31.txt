
御定資治通鑑綱目三編卷三十
　(起癸丑明神宗萬厯四十一年/盡丁巳明神宗萬厯四十五年)凡五年
(癸/丑)四十一年春正月諭朝鮮練兵防倭
　(前朝鮮奏言倭使頻來要挾和欵兵端漸露乞選將/率兵督同本國訓練修防帝以前留將士教習成法)
　(其在毋庸再遣命其使齎勅戒勵及是海上有倭警/巡按張五興議用南兵教朝鮮水兵北兵教朝鮮陸)
　(兵兵部尚書王象乾謂岀水陸兵寄食彼中餽餉不/繼惟以中國之事責中國以屬國之事責朝鮮所以)
　(為屬國謀者如是止耳因中諭朝鮮招募訓練防倭/簡除戎器整備兵船務求實用以壯聲援是年秋流)
　(言倭圍釡山朝鮮畏服總兵官楊宗/業以聞國王李琿具疏辨詔慰解之)質實(李琿舊為/朝鮮光海)
　(君其國王昖于神宗三十六年卒琿自稱署國事遣/陪臣來訃且請諡帝令其國臣民公議以聞十月封)
　(琿為國王三十七年三月諡昖曰昭敬遣/官賜琿及妃栁氏誥命張五典沁水人)
天鼓鳴
　(是月庚子真定天鼓/鳴流星晝隕有光)
三月加淮揚田賦
　(江上駐兵防倭需餉急以鳯陽巡撫陳薦言加派銀/十四萬六千兩有竒俟地方無事從實題裁時巡按)
　(直𨽻御史顔思忠言淮揚東隣日本如廖角嘴為倭/奴首犯登岸之地犯嘴之南則通海等州受敵犯嘴)
　(之北則廟灣等處直𢷬誠蘇松之肩背淮揚之門户/國初于此嘴設廖角大河二塞撥官兵統領駐防後)
　(移駐吕塲大河營尚有官軍廖角塞則全虚矣今當/于淮安大營調兵六百名分守廖角嘴等營仍委千)
　(百户三員統領以復國初之舊從之是時倭冦連延/閩浙出没無常福建巡撫丁繼嗣疏陳防海七事一)
　(擇用水將必曾厯海上或長海濱人地相宜者就近/遷轉以専責成一督造戰艦冬春兩汛前各輪流備)
　(造應用一調守要區松山為自浙入福門户宜桃選/精兵汛守此山賊必不能飛渡一移防險塞三江口)
　(係閩中要地而劉澳去三江不逺一扼此要則三江/之捍衛益嚴興化之門庭永固一改設客兵海澄界)
　(在漳泉往來通番之地往往有島夷巨冦竊發舊設團/練皆係上著而豪右因有掛名糜餉者宜改土易流浙)
　(餉故厚宜以浙之餉例給之寧減兵勿増餉餉不議/加而兵有實用一團造器藥物料須精宜專委都司)
　(一員逐項簡察府道不時親勘一建復土堡泉州安/溪等處居民自築土堡無事可以儲蓄有警可以捍)
　(蔽宜諭令多置彼此相援/真閩海乆長計也從之)質實(廖角嘴在掦州府北/淮安府南嘴形突入)
　(海中三江口在莆田縣東與﨑頭鎮澚港相接劉澳/在莆田縣東南海澄嘉靖四十四年割龍溪及漳浦)
　(縣也置縣屬漳州府今因之/安溪宋縣元明及今因之)
夏五月誡廷臣毌植黨妄言
　(三十九年以京察故吏部尚書孫丕揚侍郎王國先/後引去四十年閣臣李廷機被言路攻詰歸近左都)
　(御史孫琿亦以勘熊廷弼事引疾求退因諭吏部都/察院年來議論混淆朝廷優容不問遂益妄言排陷)
　(致大臣疑畏皆欲求去甚傷國體自今仍有/結黨亂政顛倒是非誣詆要譽者罪不宥)
　　發明(聴徳惟聴日月之明容光必照以是臨下則/姦邪蠱惑黨援攻訐之私自無所施其伎倆)
　　(神宗内鮮知人之明外無聴言之察致臺諫慢無/忌憚以私意交章妄劾而為大臣者又欲藉被劾)
　　(以引退鳴髙㡬若予奪褒譏朝廷莫能操其進退/時當齊楚浙三黨横議之時阿比傾軋顛例是非)
　　(已成不可救藥之象而徒以空口申誡欲挽狂瀾/于既倒之餘雖日諭部院諸臣又安所懲創耶)
六月詔布色圖襲封順義王
　(三十五年順義王齊里克死孫布色圖應嗣求婚于/忠順夫人忠順拒之其所部薩囊台吉烏魯木台吉)
　(額森台吉等各不相下封號未定至是布色圖始婚/于忠順東西諸部長皆具狀為請封忠順夫人旋卒)
　(詔封布色圖為順義王然勢益哀不復能制諸部薩/囊烏魯木額森諸台吉其力皆與順義埒朝廷因宣)
　(大總督涂宗濬/言各陞賞如例)質實(涂宗濬南昌人五薩囊舊作素/囊烏魯木舊作  路額森舊作)
　(兀慎今/俱改)
復開廣東珠池
　(初廣東珠池自帝三十二年停採至是金吾右衛指/揮倪英上言請開從之刑科給事中郭尚賓論開採)
　(之害/不報)
秋七月兵部尚書掌都察院事孫瑋罷
　(都御史自温純去後八年不置代至四十年十二月/外計期迫始命瑋以兵部尚書掌左都御史事瑋素)
　(負時望方欲振風紀而是時朋黨勢成言路大横㑹/進士鄒之麟分校順天鄉試所取童學顔有私御史)
　(孫居相給事中孫振基并發湯賓尹為㑹試分校時/越房取其私人韓敬事㫖下部院議顧不及賓尹事)
　(振基疏請並議未得命禮部侍郎翁正春議黜學顔/謫之麟亦不及賓尹等振基謂議者庇之上疏論劾)
　(帝再下廷臣議正春乃坐敬不謹落職于是黨人亓/詩教等交章論列并劾正春紛呶不已而南畿巡按)
　(御史荆養喬與提學御史熊廷弼復以賓尹鄉人事/相訐廷弼以賓尹故杖殺諸生苪永縉養喬劾廷弼)
　(殺人媚人瑋議養喬鐫秩廷弼解職聴勘廷弼黨官/應震呉亮嗣遂連章攻瑋而振基及諸給事御史劾)
　(應震等植黨背公南北臺諫各有左右帝竟如瑋言/令廷弼解職吏部尚書趙煥以年例出振基及御史)
　(王時熙魏雲中于外不闗都察院瑋/以失職求去疏十餘上及是始予歸)質實(孫瑋字純/玉渭南人)
　(鄒之麟武進人孫振基字肖岡潼闗衛人荆養喬臨/晉人賓尹鄉人事賓尹家居嘗謀奪生員施天徳妻)
　(為妾訐訟氏投池死諸生馮應祥芮永縉等告于官/為建祠以愧賓尹後永縉又發諸生梅振祚宣祚朋)
　(姦事廷弼素交歡賓尹判牒云此施湯故智㑹有司/報永縉及應祥行劣廷弼杖之永縉尋斃養喬夙與)
　(廷弼牴牾遂劾廷弼疏上徑自引歸廷弼/亦上疏辨王時熙南昌人魏雲中武鄉人)
宣府大雨雹
　(殺禾/稼)
天鼓鳴
　(是月寧夏鎮十一月/山西定襄縣皆鳴)質實(定襄唐縣屬忻州宋熙寧/五年省入秀容元祐初復)
　(置仍屬忻州金/元明及今因之)
大水
　(六月通惠河決七月兩畿江西河南八月山東湖廣/廣西九月遼東俱大水折徵南直𨽻兑軍米及屯糧)
　(蠲長松等處積通停徵黄梅長沙湘/陰善化等縣兵工部逋兑并議振貸)質實(長沙隋縣/屬長沙府)
　(唐以後及今俱因之善化宋縣明屬長沙/府湘陰五代宋縣明屬長沙府今俱因之)
九月以方從哲呉道南為禮部尚書兼東閣大學士預
機務
　(自朱賡卒李廷機罷葉向髙遂獨相嘗卧病即家擬/㫖請増置閣臣章百餘上至是始有是命從哲初以)
　(國子祭酒請告家居乆不出中㫖起為吏部左侍郎/及是與道南並命道南方在籍居憂服闋即家拜命)
　(三辭不允踰年始至故事廷臣受官先面謝始􁍤任/帝乆不視朝道南至不獲見不敢入直從哲為言帝)
　(令先􁍤/任視事)質實(方從哲字忠涵其先徳清人𨽻籍錦衣/衛向髙初請起為禮部右侍郎不報及)
　(中㫖起吏部侍郎時為給事/中李成名所劾求罷不允)
吏部尚書趙煥罷
　(是時中朝朋黨已成議論角立煥素有清望顧雅不/善東林惟同鄉亓詩教言是聴諸黨人攻東林者乗)
　(間入之凡所舉措多弗協清議先後為御史李若星/給事中孫振基所劾遂乞歸優詔慰留已而兵部主)
　(事卜履吉為尚書孫瑋所論煥以履吉罪輕擬奪俸/給事中趙興邦劾煥徇私煥疏辨再乞罷葉向髙言)
　(今國事艱難人才日寡在野者既賜環無期在朝者/復晨星無㡬乃大小臣工日尋水火甚非國家福也)
　(臣願自今以後共捐成心憂國事議論聴之言官主/張聴之當事使大臣得展布而母苦言官之掣肘言)
　(官徳發舒而母患當事之摧殘天下事尚可為也因/請諭煥起視事煥乃出既而御史湯兆京以振基出)
　(外不移咨都察院守故事力爭不得投劾徑歸其同/官季邦華周起元孫居相及户部郎中賀琅交章劾)
　(煥擅權請還振基帝奪諸臣俸貶琅官以慰煥煥請/去益力遂叩首闕門出城待命帝猶諭留給事中李)
　(成名復劾煥伐異黨同煥遂稱/疾堅不起踰月乃許乘傳歸)質實(李若星字紫垣/息縣人由縣令)
　(擢御史視庫卜履吉呉江人江寧籍李邦華字孟閣/吉水人周起元字仲先海澄人賀琅丹陽人李成名)
　(太原前衛人黄克/纘字紹夫晉江人)
十二月以宋儒羅從彦李侗從祀孔廟
(甲/寅)四十二年春正月總兵官劉綎討建昌叛蠻平之
　(先是四十年四川建昌猓亂命綎為總兵官討之偕/參政王之機分八道督攻而已居中節制次第克桐)
　(槽沈渣阿都厦卜越北諸砦大小五十六戰斬馘三/千三百有竒俘九百七十五名口牛馬羊二千八百)
　(四十有竒甲仗無筭諸猓/巢穴一空及是以捷聞)質實(建昌猓建昌本卭都/地漢武帝置越嶲郡)
　(隋唐皆為嶲州至徳初没于土蕃貞元中收復懿宗/時為䝉詔所據改建昌府以烏白二蠻實之元至元)
　(間置建昌路又立囉囉斯宣慰司以統之洪武五年/囉囉斯宣慰安定來朝而建昌尚未歸附十四年乃)
　(降十五年置建昌衛所轄四驛曰禄馬阿用白水瀘/波各百里有差其屬有源山拖郎桐槽熱水沈渣阿)
　(都厦卜赴北諸砦囉/囉即猓譯音之異也)
二月以鄭繼之為吏部尚書
　(趙煥罷以繼之有清望召使代煥繼之楚人年八十/餘一聴楚黨意指定制科道外轉必㑹都察院吏科)
　(協議繼之尋趙煥轍先後倚任文選郎王大智胡來/朝院科皆不令與間御史孫居相張五典周起元等)
　(引故事為言給事中李瑾尤先後抗章力爭來朝不/能難乃嗾其黨羣起攻之各三疏往復來朝詞屈因)
　(言舊例協議實秉國者調停之見非可/為制乞改前令從事帝亦無所處分)質實(鄭繼之/字孝伯)
　(襄陽人王大智玉田/人胡來朝贊皇人)
慈聖皇太后李氏崩
　(太后性嚴明帝涖政初委任張居正綜覈名實太后/保䕶之力居多光宗未立時給事中姜應麟疏請建)
　(儲被謫太后聞之弗善也一日帝入侍太后問故帝/曰彼都人子也太后怒曰爾亦都人子帝惶恐伏地)
　(不敢起葢内廷呼宫人為都人太后亦由宫人進故/云光宗由是得立福王之藩期屢易鄭貴妃欲遲之)
　(明年以祝太后誕辰為辭太后曰吾潞王亦可來上/夀乎貴妃不敢留期始定御史曹學程以建言論死)
　(太后憐其母老言于帝釋之太后父偉封武清伯家/人常有過命中使出數之而抵其家人于法素好佛)
　(京師内外多建梵刹動費鉅萬/帝亦助施無算及是崩諡孝定)質實(曹學程字希明/全州人督畿輔)
　(屯田時上疏言朝鮮不可封狀并劾兵部尚書石星/封使楊方亨表裏應和不足倚信帝謂其暗囑闗節)
　(逮下錦衣衛搒掠無所得移刑部坐逆臣失節罪論/死其母年九十餘哭子待斃羣臣論救不聴子正儒)
　(刺血書奏乞代父死亦不省太后言于帝適朱賡亦/請宥乃改謫李偉字世竒漷縣人神宗立封武清伯)
　(再進武清侯偉有遇太后嘗召入宫切責不以父故/骩祖宗法以是偉益小心畏慎有賢聲卒贈安國公)
　(諡莊/簡)
振畿内饑
　(從户部給事中/官應震請也)
三月封原任兵部員外郎贈太常寺少卿楊繼盛墓
　(禮部言原任兵部員外郎贈太常寺少卿楊繼盛浩/氣凌霄丹心貫日前知逺識芟仇鸞之奸于未然正)
　(色危辭禠嚴嵩之炎于方熾風波九死惟矢忠義之心/熱血一腔長灑英雄之淚先皇帝嘉其忠貞錫之贈)
　(諡建祠表里廕及後人葢三旌之寵洊加已慰忠魂/于九地乃一坏之封猶缺未澤枯骨于重泉此感往)
　(不無永懷而盛典尚宜請補也/乃准封其墓修石麟華表諸制)質實(楊繼盛墓在保/定府定興縣西)
　(南八/里)
福王常洵之國
　(初福王婚費三十萬營洛陽邸第至二十八里十倍/常制又設官店以供福邸及府第成廷臣請王之藩)
　(者數十百奏不報四十一年春復交章請葉向髙孫/慎行爭尤力帝始以明春為期已復傳㫖莊田非四)
　(萬頃不可向髙因言㑹典載親王禄米萬石養贍名/目已是添設豈可過多各直省田土之數惟大郡方)
　(有四萬頃少者止一二萬頃自祖宗以來封國不少/使親王各割一大郡則天下土地已盡今日非但百)
　(姓無田即朝廷亦無田矣況聖子神孫源源未已乎/列聖相傳遵守家法豈無愛子欲加厚以祖制不敢)
　(踰越必如是而後萬世可常行耳福王所陳不過引/景府潞府事例夫潞府就封時廢府田地尚多未嘗)
　(括及民間今田地已盡而租銀之入已過潞府何更/求多乎至景府乆不之國皇考在裕邸常懷危疑其)
　(後皇祖㫁然遣之人心始安景府屢請楚地㡬至激/變當時皆譏皇祖過寵非以愛之亦前事之鑒也臣)
　(愚謂祖制當遵吉典當舉王方建維城之固與國同/休不當以土田小事滋天下之口又言使福王莊田)
　(必足四萬頃則之國無日王疏以祖制為言試思親/王四萬頃之莊田祖訓㑹典累朝功令有之乎臣不)
　(知王所引祖制何指也自景府以前無出數千頃外/者惟景府以寵愛踰分致壞祖制王奈何尤而效之)
　(乎況今河南山東撫按官搜括已盡恐有奸徒以投/獻為名者挾讐報怨中州齊楚間稍有土地者不安)
　(其生天下從此多事矣帝報曰莊田自有成例今皇/太子與福王大分已定何猜向髙又言皇考時名位)
　(雖未正然講讀不輟情意自通今東宫輟講八年且/不奉天顔者乆而福王一日兩見以故不能無疑惟)
　(堅明春之國期無以莊田籍口庶天下疑自釋也㑹/錦衣百户王曰乾以私事與孔學趙宗舜趙聖等相)
　(告訐刑官讞未竟曰乾入皇城放礟上疏訐鄭貴妃/内侍姜嚴山與孔學王三詔等用厭勝術詛皇太后)
　(皇太子欲擁立福王帝震怒向髙請帝以靜處之曰/乾疏不宜發而别諭法司治諸奸人罪速定福王之)
　(國期以息羣喙帝納其言尋貴妃請留福王慶太后/夀節又諭改期向髙封還手勅太后亦諭止之始令)
　(之國厯年税使礦使所進珍羡悉以資之押運劉李/自虞城至洛陽到處挾索横逞殺人撫臣梁祖齡按)
　(臣張至發以聞置不問莊田初諭給四萬頃羣臣屢/請減帝諭以王意奏辭減半給二萬頃中州腴土不)
　(足以山東湖廣田益之王復乞故大學士張居正所/没産及江都至太平沿江荻洲雜税並四川鹽井榷)
　(茶銀以自益伴讀承奉等官假履畆為名乘傳出河/南北齊楚間所至騷動山東河南湖廣撫按臣各疏)
　(言王府賜地應照㑹典之例令地方官每畆徵銀三/分王府遣人闗領不便自行勘丈管業并中使閻時)
　(馮進忠張佃梁進等不法狀俱不報後湖廣田/復不足王又奏減一千頃實給田一萬九千頃)質實
　(設官店福府承奉謝文銓言設官店于崇文門外以/供福邸户部尚書趙世卿疏爭不聴沿江荻洲雜税)
　(蘆洲按畆起科以大江南北之分作蘆洲肥瘠之辨/徵派有定例督理有專官神宗二十七年勘出丹徒)
　(丹陽崇明武進江都通州如臯泰興諸處田灘二萬/六千七十畆令佃户納價三萬七千五百七十兩又)
　(每嵗徵租銀四千五百四十餘兩上江如上元江寧/句容江浦六合青陽懷寧桐城宿松望江縣無為州)
　(和州諸處經五年清文比舊額多銀三千三百餘兩/嵗共徴銀七千三百兩有竒毎嵗春夏間由内守備)
　(收解南京户部覈實奏聞四川鹽井轄鹽課十七洪/武時嵗辦鹽一千一十二萬七千餘斤𢎞治時辦二)
　(千一十七萬六千餘斤神宗時九百八十六萬一千/餘斤鹽行四川之成都叙州順慶保寧夔州五府潼)
　(川嘉定廣安雅廣元五州縣嵗解陜西鎮鹽課銀七/萬一千餘兩四川𣙜茶銀洪武四年户部言四川巴)
　(茶三百十五頃茶二百三十八萬餘株定令每十株/官取其一無主茶園令軍士薅採十取其一以昜番)
　(馬諸産茶地設茶課司四川定税額一百萬斤設茶/課司自河雅諸州及碉門黎雅抵朶甘烏斯藏行茶)
　(之地五千餘里洪武末置武都重慶保寧播州茶倉/四所令商人納粟中茶成化中茶百斤折銀五錢商)
　(課折色自此始丹徒漢縣丹陽唐縣明俱屬鎮江府/今皆因之青陽唐縣明屬池州府懷寜晉縣明屬安)
　(慶府桐城唐縣明屬安慶府今皆因/之張祖齡温江人張至發淄州人)
常洵開洛陽市
　(常洵請淮鹽千三百引設店洛陽與民市中使至淮/揚支鹽乾没要求輒數倍中州舊食河東鹽以改食)
　(淮揚故非王肆所出不得鬻河東引遏不行邊餉由/此絀葉向髙言以藩國之尊下侵商賈之事于體甚)
　(褻況差官支取或滋夾帶之奸定價貿昜終無兩平/之理户科給事中姚宗文言方今鹽法壅滯鹽課不)
　(登今王府公行貨賣則狐䑕羣奸必至公然夾帶兩/淮正額引鹽必壅河東行鹽之地自有成法一旦阻)
　(絶則行鹽地少鹽地必虧河南境内民肆向有堆賣/官鹽價值一定若王府售賣昻值專利勢必騰涌民)
　(何以堪大學士方從哲及諸廷臣亦/先後請停丈田開市二事俱不報)
　　發明(藩封開市漁利滯商已為萬萬不可行之事/乃神宗于常洵初就封時即曲狥其請實為)
　　(溺愛之私其于民瘼國是漠不闗心于此亦可概/見至鹽英為國家要務定地分引民食既有所仰)
　　(需而商賈亦自便其售鬻中州之必食鹽于河東/地使然也顧忽有設店洛陽之舉在淮揚既苦累)
　　(于中使之乾没要求必不能源源以濟坐使中州/價涌而河東引遏邊餉之絀亦隨之所謂行一事)
　　(而害且百端此也自是河南凋瘵日甚一日史稱哉/神宗耗天下以肥王禍亂之萌豈一朝一夕之故)
夏五月大雨雹
　(是月乙夘夜京師大雨雹是/年浙江江西兩廣福建俱水)
釋楚宗幽禁諸人
　(時皇太后遺命赦天下詔楚府宗室先因誣詆楚王/毆殺廵撫已將情罪深重者正法其餘發髙墻閒宅)
　(者禁錮日乆懲創亦深准與釋放仍聴楚王鈐束初/禁宗之獄廷臣互有左右厯數年不得白御史潘之)
　(祥上疏請釋英燋藴鈁等不報至是禮部侍郎孫慎/行言楚宗殺巡撫趙可懷不得為叛乃稱太后遺詔)
　(釋/之)質實(神宗三十三年捕治楚宗人斬二人勒四人/自盡幽英燋等二十四人于髙墻禁藴鈁等)
　(二十二人/于聞宅)
福建税使髙寀私通倭市
　(寀私置通倭雙拕海艘航貨數十萬入海貨直不以/予民閭閻嗟怨激變寀怒麾兵殺人放火箭燬民房)
　(突入巡撫署露刃脅制要盟有司官于私署巡撫袁/一驥巡按徐鍳以聞大學士葉向髙方從哲給事中)
　(姚永濟郭尚賓先後論劾帝置不問時陵璫杜茂杖/殺留守陸萬垓兵科給事中呉亮嗣疏劾亦留中)
　質實(袁一驩江陰人徐鍳豐城人姚/永濟上海人郭尚賓南海人)
　　發明(私通倭市事闗邊禁此猶彰明較著者乃髙/寀竟自置雙舵海艘取其便于乘駛風濤漁)
　　(獵專利貨則剥掠自民直則斂肥于己其激而生/變也固在意中顧轉以此生怒殺人燬屋恣其荼)
　　(毒甚且刃制廵撫要盟有司罔上行私若此即在/明季紀綱不振之時亦所罕有所可異者中外相)
　　(繼論劾均置不問同時更冇璫竪杖死留守言官/疏發其事亦復留中不報宜效尤肆惡者之終無)
　　(已時欲邊境/之寧得乎)
雷震軍臺燬
　(是月甲寅宻雲楊窪軍臺為雷火震燬層樓礟轟發/火器火藥俱被焚擊死南兵一名庚午復震永平屬)
　(石火墩軍臺雷從臺東門入擊死南兵一/名傷北兵二名臺房及垜口火器盡燬)
六月葬孝定皇后于昭陵
　(合葬昭陵别/祀崇先殿)
秋八月禮部侍郎孫慎行罷
　(慎行素講學東林為黨人所忌及在禮部遇事皆切/諫韓敬科場事乆不定慎行特擬黜敬黨人袒敬者)
　(追論湯賓尹越房取卷時各分考俱效之因欲十七/人並罪藉以寛敬慎行集廷臣議卒坐敬闗節為十)
　(七人昭雪黨人益大恨㑹吏部缺侍郎廷議改右侍/郎李誌于左而以慎行為右命俱未下御史過庭訓)
　(因言誌末履位何復推慎行亓詩教和之慎行遂連/疏引歸後丁巳京察以趣福王之國謂慎行邀功列)
　(拾遺疏中帝知/其無罪置不問)
大學士葉向髙罷
　(向髙以宿望居相位每事執争效忠如東宫講筵瑞王請/婚福王之國補缺官罷礦税再三陳請其言多格不用所)
　(救正十二三而已自獨相後請増置閣臣尤極懇切嘗疏妖/言今天下必亂必危之道盖有敷端而災傷冦盗物怪人)
　(不興焉廊廟空虚一也上下否隔二也士大夫好勝喜争三/也多藏厚積必有悖出之釁四也風聲習氣日趨日下不可)
　(挽回五也非陛下奮然振作簡任老成布列朝署取積年廢/弛政事一舉新之恐宗社之憂不在敵國外患而在廟堂之)
　(上也帝不能用向髙又言今天下灾傷死亡畿輔中州齊魯/流移載道中外空虚人才俱盡人才俱盡罪不在他人)
　(臣何可不去且陛下欲用臣則當行臣言今章奏不/發大僚不捕起廢不行留臣何益又言今陛下興羣)
　(臣隔絶帷幄不得闗其忠六曹不得舉其職舉天下/無一可信之人而自以為神明之妙用恐聖帝明王)
　(無此法也所言皆切中時弊帝俱不省嘗因卧疾閣/中無人就其家擬㫖向髙自以為非體堅乞去位帝)
　(仍慰留命主癸丑㑹試向髙以入闈不便票擬力辭/卒不允亦不命他相至是乞休疏已六十餘上詞極)
　(哀始允/其去)質實(礦税礦務始于洪武末年採福建銀屏/山銀塲局浙江温處麗水平陽等縣亦)
　(有塲局嵗課皆二千餘兩後福建課額至四萬餘浙/江亦至九萬餘英宗下詔封坑民賴蘓息而嵗額未)
　(除宣宗朝特遣侍郎御史官為之督理景帝時始命/中官戴細保提督税務天順四年命中官羅永之浙)
　(羅珪之雲南馮讓之福建何能之四川課額浙閩大/畧如舊雲南十萬有竒四川萬三千有竒成化中開)
　(湖廣金塲武陵等十二縣凡二十一塲嵗役民夫五/十五萬死者無筭所得金僅五十三兩于是復開𢎞)
　(治後開閉不常迨神宗朝姦民廢并獻礦峒者日至/開採之端亦日啟于是中使四出昌平則王忠真保)
　(薊永房山蔚州則王虎昌黎則田進河南之開封彰/徳衛輝懷慶葉縣信陽則魯坤山東之濟南青州濟)
　(寧沂州滕費蓬萊福山棲霞招逺文登則陳増山西/之太原平陽潞安則張忠南直之寧國池州則郝隆)
　(劉朝用湖廣之徳安則陳奉浙江之杭嚴金衢孝豐/諸暨則曹金後代以劉忠陜西之西安則趙鍳趙欽)
　(四川則邱乘雲遼東則髙淮廣東則李敬廣西則沈/永夀江西則潘相福建則髙寀雲南則楊榮皆給以)
　(闗防并皆原奏官往礦脈細徵無所得勒民償之而/姦人假開採之名横索民財陵轢州縣有司恤民者)
　(罪以阻撓逮奉罷黜時中官多横暴富家巨族則誣/以盗礦良田美宅則指以為下有礦脈率役圍捕辱)
　(及婦人甚至㫁人手足投之江其酷虐如此廷臣屢/請罷向髙言之尤力武陵唐縣明屬常徳府今因之)
　(房山元縣明屬涿州今屬順天府西路同知信陽元/置川屬汝寧府明降縣後復為州今因之蓬萊唐縣)
　(明洪武初省入登州九年復置縣今因之並屬登州/府福山金天㑹二年劉豫折蓬萊縣地置縣屬登州)
　(明屬登州府招逺金天㑹二年劉豫析掖縣地置縣/屬萊州明屬登州府今俱因之孝豐明成化二十三)
　(年析吉安縣地置縣後/屬安吉州今屬湖州府)
九月地震
　(是月庚午山西/河南同日俱震)
(乙/卯)四十三年春正月徐州決河工成
　(先是四十年九月河決徐州三山衝縷堤二百八十/丈遥堤百七十餘丈黎林舖以下二十里正河悉為)
　(平陸邳睢河水耗竭總河都御史劉士忠開韓家/壩外小渠引水壩以東得通舟楫及是工始成)質
　實(三山在銅山縣東南十餘里上有三峰故名山腰/有洞又名南洞山其下為三山堤黎林舖在銅山)
　(縣東南韓家壩在銅山縣/北茶城下劉士忠華州人)
三月丁未朔日有食之
星隕聲如雷
　(是月戊午星隕于清豐之東流村/有聲如雷壬子天津衛地震有聲)質實(清豐唐縣明/屬大名府今)
　(因之天津衛明永樂初置/屬河間府今為天津府)
夏四月雨豆
　(是月戊寅石首縣雨豆/大小不一色雜如黒)
五月畿内山東旱
　(京師自三月至六月皆/不雨七月山東復蝗)
贍貧宗
　(山西巡撫呉士度言國家建藩頒爵自親王郡王至/將軍中尉俱有定禄年來宗支繁衍間有無禄極貧)
　(或以擅婚私濫妾之子不敢請名者或以㓜而無父/不能請名者或已請名而家貧不能封者與孀婦身)
　(無所依者每名月給米一石折銀一/錢於各府正項糧銀内支給從之)質實(親王郡王/將軍中尉)
　(明制皇子封親王嵗禄萬石親王嫡長子年及十嵗/立為王世子長孫立為世孫冠服視一品諸子年十)
　(嵗封為郡王嫡長子為郡王世子嫡長孫則授長孫/冠服視二品諸子授鎮國將軍孫輔國將軍曾孫奉)
　(國將軍四世孫鎮國中尉五世孫輔國中尉六世以/下皆奉國中尉其生也請名其長也請婚禄之終身)
　(喪葬/予費)
男張差持梃入慈慶宫
　(太子居慈慶宫有不知姓命男子持棗木梃入宫門/擊傷守門内侍李鑑至殿前檐下被執皇太子奏聞)
　(帝命法司案問巡視皇城御史劉廷元鞫奏犯民張/差薊州井兒峪人按其跡若涉風癲稽其貎實係黠)
　(猾請下法司嚴訊時東宫雖乆定帝待之薄中外方/疑鄭貴妃與弟國泰謀危太子及差被執舉朝驚駭)
　(廷元既以風癲奏刑部郎中胡士相等復訊一如廷/元指言差收積薪草為人所燒氣憤赴朝聲寃行至)
　(東華門遇一人謂持梃入可當寃狀遂誤入東宫按/律當斬加等立決奏定未上㑹提牢主事王之寀私)
　(詰差言由内侍引導得口詞甚悉之寀備掲其語因/侍郎張問達以聞且言差不癲不狂有心有膽乞傳)
　(凶犯勅九卿科道三法司㑹問疏入未下廷臣連帝/趣之而郎中陸大受疏有奸戚字帝惡之與之寀疏)
　(俱不報御史過庭訓言禍生肘腋宜即剪除大學士/方從哲呉道南斥之寀言謬請帝從容詳審于是庭)
　(訓遂移文薊州蹤跡之知州戚延齡具言其致癲始/末與原勘畧相符遂以風癲為定案越數日問逹以)
　(員外郎陸夢龍言令十三司會鞫衆咸囁嚅夢龍獨提/詳訊之謂係内監龎保劉成主使刑部乃行薊州道)
　(差所供馬三道等疏請法司提龎保劉成對質保成/皆貴妃内侍中外籍籍語侵國泰國泰懼出揭自白)
　(給事中何士晉直攻國泰/且侵貴妃疏入帝大怒)質實(慈慶宫在東華門内/端敬殿之東後為端)
　(本宫皇太子原居大内鍾粹宮在坤寧宫之左既長/移居于此胡士相平湖人王之寀字心一朝邑人詰)
　(差口詞之寀詰差初不承已云不敢説之寀麾左右/出留二吏扶問之始言小名張五兒有馬三舅李外)
　(父命隨不知姓名一老公説事成與汝地㡬畆比至/京入不知街道大宅子一老公飯我云汝先衝一遭)
　(遇人輒打死乃畀我棗木棍𨗳我由厚載門到宫擊/門者墮地老公多遂被執老公内侍通稱也陸大受)
　(字凝逺武進人戚延齡言致癲始末貴妃遣璫建佛/寺璫置陶造甓居民多鬻薪獲利者差賣田負薪往)
　(市于璫土人忌之焚其薪差訟于璫被責差産破薪/焚不勝憤故持梃入都叩閽陸夢龍字君啟㑹稽人)
　(夢龍訊差夢龍見差長身駢脅晲視傲語絶無風癲/狀因呼紙筆命畫所從入路須臾圖成具供馬三舅)
　(名三道李外父名守才不知姓名老公乃修鐵瓦殿/之龎保不知街道宅子乃住朝外大宅之劉成且言)
　(二人與我金銀壺各一絭我已三年令我打上宫門打/得小爺喫有著有小爺者内監所稱皇太子也又言)
　(有姊夫孔道同謀凡五人何士晉字武莪宜興人士/晉疏言國泰若欲釋人疑惟明告貴妃力求陛下速)
　(令保成下吏考訊如果國泰主謀是大逆罪人非但/貴妃不能庇即皇上亦不能庇設與國泰無干請令)
　(國泰自任凡皇太子皇長孫一切起居悉屬國秦保/䕶稍獲疎虞罪即坐之則臣與廷臣亦願陛下保全)
　(國泰無替恩禮若國泰畏有連引預熒惑聖聰乆稽/廷訊或潛散黨與使之逺遁或隆斃張差以冀滅口)
　(則國泰罪/不容誅矣)
嚴皇城門禁
　(御史劉廷元請禁内市以消隠禍御史牟志夔請飭/皇城以内四門内臣出入必稽啟閉以時毋撓巡視)
　(之權因諭門禁本宜嚴宻令該部及巡城科道官通/飭嚴加盤詰仍著厰衛巡捕衙門及守門官員密切)
　(體訪擒挐奸宄至内地每月三市相沿年乆以濟需/用事不可缺但不許持挾銅鐵鋒利弓矢等物入市)
　(違者/必懲)質實(皇城内四門午門東華門西華門元武門/内市在禁城之左過光禄寺入内門自御)
　(馬監以至西海子一帶皆是每月初四十四二十四/日俱設塲貿昜此三日舊例令禁内賤役輦穢出宫)
　(棄之故各門俱啟因之陳列器/械借以博易焉年志䕫南溪人)
召見大學士方從哲等于慈寧宫下御史劉光復獄
　(初奸人王曰乾上變言巫蠱事辭連劉成至是復涉/成帝心動諭貴妃善為計貴妃窘乞哀皇太子自明)
　(無他帝令太子白之廷臣太子亦以事連貴妃大懼/請帝速具獄毋株連帝乃于慈寧宫召大學士方從)
　(哲呉道南及文武諸臣入見因執太子手謂諸臣曰/此兒極孝朕極愛使朕有别意何不早更置外臣何)
　(意輒以浮言間朕父子耶因命内侍引三皇孫至石/級上令諸臣熟視曰朕諸孫俱已長成更何説顧問)
　(太子有何語與諸臣悉言無隠太子其言瘋癲之人/宜速決并責諸臣言我父子何等親愛而外廷議論)
　(紛如爾等為無君之臣使我為不孝之子帝復謂諸/臣曰爾等聴皇太子語否申諭再三諸臣始叩首出)
　(初從哲等進見時御史劉光復跪班後大言曰皇上/極慈愛太子甚仁孝帝不甚悉問為誰中使以御史)
　(劉光復對光復又前跪大言申奏帝謂地近皇太后/几筵大言非敬且越班進對失人臣禮令中使縳之)
　(下刑部重擬罪方從哲及廷臣力救不允宗人中尉/充􁀙駙馬王昺疏救光復以詞激充􁀙幽禁昺禠冠)
　(帶閉住帝不見廷臣已二十五年矣御史翟鳯翀因/言陛下召對廷臣天日開霽千載一時輔臣宜舉朝)
　(端大政乘便縷陳乃一切緘黙不言徒致光復以失/儀獲罪光復一日不釋恐輔臣一日未安也帝降㫖)
　(切責尋以鳯翀疏論/中官吕貴等謫外)質實(劉光福青陽人翟鳯翀字/凌元益都人疏論中官吕)
　(貴等鳯翀以中使吕貴假奸民奏留督浙江織造冉/登提督九門誣奏市民毆門卒邢洪辱御史凌漢翀)
　(于朝帝釋洪不問漢翀為凌應登所毆洪復曲庇應/登鳯翀疏論貴登洪三人罪且曰大臣造膝無從小)
　(臣叩閣無路宦寺寖用政令多違實開羣小假借之/端將成太阿倒持之勢帝大怒謫山西按察使經厯)
　(是時郭尚賓亦以直諫忤㫖被/謫江西布政使檢校時稱二諫)
張差伏誅
　(帝諭三法司張差以瘋癲姦徒闖入東宫持梃傷人/罪在不赦因命決差于市内宫龎保劉成嚴提審明)
　(擬罪馬三道等應屬誣攀斟酌擬議此外不許波及無/辜尋命司禮監隨同九卿三法司于文華門㑹勘龎)
　(保劉成搒掠死馬三道等擬流時帝意在調䕶貴妃/太子念事似有迹故于諸言者亦不遽罪也未㡬何)
　(士晉調外王之寀削籍陸大受奪/官而陸夢龍獨免光復尋亦見釋)
六月免滸墅蕪湖闗税三分之一
　(先是李太后遺詔免近京畸零雜税因允臺臣所請/罷盧溝税應天巡撫王應麟言兩京並重而陪京尤)
　(為根本乞罷兩闗/額税故有是命)
勅修省
　(以京師三月至/六月乆旱故也)
秋七月振畿内饑
　(畿輔乆旱通州三河等處饑民乏食刼掠者衆薊鎮/總督薛三才以蠲振請命發通州倉米七萬石振濟)
　(臨清徳州倉米十萬石平糶并發本屬備荒榖及收/買隣近豐收地方襍糧以資之九月以順天府尹李)
　(長庚言京師五城分厰煑粥平糶十一月巡按直𨽻/御史過庭訓請通州三河縣全徵折色寶坻密雲二)
　(縣准折十分之三各谷縣折十分之五停順天府屬驛/傳待支車輛等銀  屬應給邊鎮米豆等銀永平等)
　(衛逋欠屯/銀從之)質實(平谷元縣明屬薊州今屬順/天府李長庚字酉卿麻城人)
閠八月重建三殿
　(時工部奏修乾清宮廡屋帝以三殿乆未鼎建諏吉/宜于本年命定期啟工俟明嵗皇太后升祔陵廟禮)
　(成後從/容搆造)
振山東湖廣饑
　(時山東自三月至六月乆旱盗起貧民乏食巡撫錢/士完請發帑振濟帝命以布政使庫貯解部税銀六)
　(萬六千兩有竒本年臨清應解税銀四萬兩留東備/振又以臨清徳州倉米六萬石振濟四萬石平糶湖)
　(廣水旱頻仍巡撫梁見孟奏請災重者漕糧并折稍/輕者折一徴二其無漕南二糧處所酌量加振從之)
　質實(山東盗䝉隂盗豎旗稱王殺官兵沂州盗七百/餘乘馬彎弓搶刼糧畜昌樂縣盗三百餘嘯聚)
　(焚刼費縣濟陽亦多白晝搶刼者蒙縣元縣明因之/屬莒州今屬沂州府昌樂宋縣元省入北海明初復)
　(置屬青州府今因之錢士完歸安/人梁見孟安肅人保定右衛籍)
河套諸部犯延綏官軍禦之敗績
　(前年套冦犯保寧總兵官官秉忠參將杜文煥敗之/一月再捷嗣後蒙克錫里等以挾賞不遂數沿邊冦)
　(掠秉忠隨所向以勁旅遮擊屢破之冦遂遁去巴什/圖子濟農者士馬雄諸部為套中之主及是見巴什)
　(圖襲順義王于是挾求封王且請市賞邊臣不許㑹/他部塔類以痘瘡死妄言為邊吏所害而沙津盗邊)
　(又被搶去遂合套中諸部大舉入冦東道髙家大柏/油神木柏林中道波羅西道磚井寧塞諸城堡盡被)
　(蹂躪副將孫洪謨禦之大柏油遇伏被執士卒死傷/過半秉忠聞冦入急遣游擊張榜潛刼其營又敗死)
　(四百餘人㑹故帥杜松寧夏總兵杜文煥援軍至共/擊之冦始退然猶駐塞下時鈔掠秉忠被劾罷方候)
　(代沙津從雙山入犯秉忠設伏/待之遂大敗去斬首二百有竒)質實(髙家在葭州北/大柏油在神木)
　　　(縣西柏林在神木縣西南波羅在榆林府懐逺縣東/北磚井在延安府定邊縣東寧塞在延安府靖邊縣)
　　　(西雙山在榆林縣東南杜文煥字􁃳武松之姪作䝉/克錫里舊作猛克什里沙津舊作沙計塔類舊  鐵)
　　　(雷今/並改)
　　冬十月京師地震
　　　(是年二月揚州地震狼山寺殿壞塔傾江神廟碑崩/裂乙亥楚䧺地震聲如雷人民驚殞十月京師地震)
　　　(二次密雲縣湖河川/等處同時震有聲)質實(狼山寺在通州南十八里/五山連屬山有廣教寺舊)
　　　(名慈航院唐天寶間改名江神廟在狼山上今名江/海神祠楚䧺明洪武中以威楚縣地改置楚䧺縣屬)
　　　(楚䧺府/今因之)
　　(丙/辰)四十四年春正月我
太祖髙皇帝建元天命元年
　(太祖髙我帝自誅尼堪外蘭之後國日隆盛辛夘年葉赫等/      皇)
　　　(九部來侵大破之己亥年哈達貝勒孟格布禄為葉/赫所誘將害我助防哈達之兵征克其城獲之以歸)
　　　(丁未年輝發貝勒拜音達里亦貳於葉赫數背盟約/率兵滅之撫定其國烏喇貝勒布占泰嘗戰敗被俘)
　　　(釋遣歸國申以姻好布占泰復謀背叛屢屢不悛癸/丑年大舉伐之布占泰勢窮奔葉赫其國遂滅)
　(太祖既削平諸國徳威遐播又製國書定旗制規模宏逺帝/      業已成于是諸貝勒大臣等咸奉表勸進以正月壬)
　(太祖為申朔尊國英明皇帝以是年為天命元年/      覆育列)質實(國書/巴克)
　　(什額爾徳尼噶葢初以䝉古字合國語聨綴成句創/立滿州文頒行傳布旗制初削平諸國設有四旗旗)
　　(純色為别曰黄曰紅曰藍曰白尋添設四/旗參用其色鑲之共為八旗分左右翼)
　　　發明(臣等謹按史家紀元系/統必據實以徵文我)
　　(國家龍興東土受命發祥當故明神宗時奄有䝉古/  喀爾喀諸部王業所基鴻猷炳爍爰允臣民所請)
　(聖朝建國紀年自應大書立綱用著十四年正月特書/    創建大一統之始謹于神宗四)
(列祖建天命元年而于嵗首則仍存明之紀年嗣凡恭遇/      元之初均繋月特書如通鑑輯覽之例庶史法允)
(首出肇歸據實而於/      基積)
(徳累統緒彌昭公正云/功之)
　盜擊御史凌漢翀于端門
　　(漢翀與革任督捕凌應登同籍長洲與通譜及為御/史以擊擊豪猾自任心惡應登所為不法先是應登)
　　(縁事嚇取奸民王好賢四千金漢翀亷得發其狀應/登亦訐漢翀為福清令貪黷及以賄得御史列欵上)
　　(圖報復疏俱留中元日百官行禮畢至端門應登潛/率其黨伏門側持鐵鈎突擊漢翀敗面裂衣同官力)
　　(䕶得不死巡視皇城給事中亓詩教以聞下九卿㑹/勘互訐情事禮科給事中余懋孶言互訐並議非法)
　　(之平上以為黨比奪懋孽俸尋議漢翀交逰/不慎冠帶閒住應登發雲南瀾滄衛充軍)質實(端/門)
　　(在承天門北午門南福清明洪武中以福清州地改/置縣屬福州府今因之凌漢翀凌應登俱長洲人余)
　　(懋孶婺/源人)
　　發明(春秋昭公二十年書盗殺衛侯兄縶左氏以/為齊豹先儒以為宗魯若齊豹則有位於朝)
　　(若宗魯則身為驂乘聖人均以盗書聶政刺韓相/俠累司馬遷著之列傳矜為任俠而紫陽亦以特)
　　(筆書盜今凌應登貪詐不法為漢翀舉發因而挾嫌/誣訐并突肆暴横例以齊豹宗魯聶政之為即引)
　　(經傳以㫁斯獄其罪已無可逃況以森嚴禁地糾/黨逞兇囙無法紀至于此極乃應登僅予流竄而)
　　(漢翀並致罷免刑/政亦豈云平允耶)
雨三色雪
　(是月雨紅黑黄三色/雪屋上多巨人跡)
天鼓鳴
　(是月丁丑易州及紫荆闗/皆鳴戊戍陜西洮州復鳴)
遣御史過庭訓振山東饑
　(帝以東省饑民數多刼掠可虞命借太僕寺馬價銀/臨清倉米設法給濟于是户部議發冏金十六萬兩)
　(及分振米六萬石平糶米六萬石從之遣御史過庭/訓往董其事仍勅速行以慰東人仰望之心時青州)
　(舉人張其猷上東人大饑指掌圖各系以詩有母食/死兒夫割死妻之語見者酸鼻流離入江淮間遂成)
　(人市尋庭訓及巡撫錢士完以救荒事宜十二條上/一定振規二廣振地三勸倡義助振四留漕米十五)
　(萬平糶五開事例量減銀兩自春至夏止六酌贖罪/七搜帑蔵八清驛遞九寛禁約錢法鹽法權宜便民)
　(十通水利十一普振米十二酌蠲停從之十一/月命蠲本年存留夏税折徴臨清徳州二倉米)
二月振畿内山東及淮徐河南饑
　(初淮徐不登以巡撫唐世濟言改折漕糧蠲免未完/帶徵米麥及是發淮安府貯庫税項溢額銀八千七)
　(百兩有竒并借支正項溢額銀八千兩易粟煑粥以/贍饑民河南亦留税銀四萬二千餘兩糴穀振之)
三月辛未朔日有食之
益黔中餉
　(黔師自平播後銷兵太多營哨非舊各種夷賊生齒/日繁貴州上六衛平定銅仁大江小江等處無日不)
　(報苖誓而苖仲殺虜職官焚劫屯堡延袤數百里受/禍尤慘諸苖南抵滇西抵蜀東南抵西粤種類實繁)
　(皆屬土官管轄多桀㸃不能制且縱使刼掠隂利其/貲不欲翦除苖仲孤已羽翼也黔撫張鶴鳴以為不)
　(大創之則黔旦夕難保而黔兵不滿千且事闗三省/非貧黔所能獨舉乃與各道臣募兵一萬調土司兵)
　(二萬四千餘先勦平定後及兩江然後分兵十路截/仲賊之後而洗其巢計一年可收廓清之效而糧餉)
　(不繼恐募兵渙㪚請發帑金十萬/兩兵部議以馬價銀六萬兩予之)質實(平定長官司/在麻哈州西)
　(北明洪武二十二年置屬平越衛三十年屬清平衛/𢎞治七年改屬麻哈州銅仁大江小江銅仁長官司)
　(舊屬思南宣慰司永樂十二年置府治于此神宗二/十六年改縣西南有銅仁大江西北有銅仁小江合)
　(流注于沅江苖仲苖名仲家者/踞貴籠平新之間為諸苖渠帥)
夏四月河南盜起
　(舞陽泌陽西平遂平等縣盜賊數百人白晝嘯聚撫/臣以聞帝以羣盜結聚日乆地方有司隠匿不報降)
　(㫖切責仍諭文武各官防禦勦撫/務期撲滅以遏亂萌至七月乃靖)質實(泌陽明洪武/初以比陽縣)
　(地改置泌陽縣屬/南陽府今因之)
六月套冦犯延綏總兵官杜文煥破降之
　(前年延綏被冦文煥赴救大破之代官秉忠鎮延綏/冦屢鈔邊文煥連敗之于保寧長樂斬首三百有竒)
　(西路酋浩爾齊布延泰等懼相率降惟東路濟農沙/津等猶恃地險駐髙家堡柏林仍要請封王補賞文)
　(煥復集兵襲破其營斬首二百五十敵皆披靡而西/路乞盟益亟浩爾齊諸部相與攅刀立誓獻罰九九)
　(而退已沙津又設伏兵誘殺都指揮王國安糾䝉克/錫里連犯雙山波羅二堡文煥擊破之追奔二十餘)
　(里斬首四十一級而還濟農等懼又知西部已和勢/孤弱亦乞和獻罰九九者二當是時冦衆號十萬分)
　(四十二枝多者二三千少亦千騎及/屢不得志始次第歸欵延綏遂少事)質實(九九部落/中罰駝馬)
　(牛羊之數太布延泰/舊作卜言  今改)
河決開封
　(先是五月河決徐州狼矢溝由蛤鰻周栁諸湖入泇/河出直口復與黄㑹及是復決開封陶家店張家灣)
　(由㑹城大隄下陳留入亳州渦河陳杞睢等州咸受/其害  是年巡漕御史朱堦請修復泉湖言宋禮築)
　(壩戴村奪二汶入海之路灌以成河復導洙泗洸沂/諸水以佐之汶雖率衆流出全力以奉漕然行逺而)
　(竭已自難支至南旺又分其四以南迎淮六以北赴/衛力分益薄況此水夏秋則漲冬春而涸無雨即夏)
　(秋亦涸禮逆慮其不可恃乃於沿河昭陽南旺馬踏/蜀山安山諸湖設立斗門名曰水櫃漕河水漲則瀦)
　(其溢水於湖水消則決而注之漕積泄有法盜決有/罪故旱澇恃以無恐及嵗乆禁弛湖淺可耕多為勢)
　(豪所占昭陽一湖已作藩田比來山東半年不雨泉/欲㫁流按圖而索水櫃茫無知者乞勅河臣清核亟)
　(築隄壩斗門以廣蓄儲帝從其請方議濬泉湖而河/決運船迎溜艱險督漕侍郎陳薦開武河等口洩水)
　(溜乃/平)質實(狼矢溝在銅山縣東二十里渦河源出鹿/邑縣經亳州北又東經䝉城縣北入鳯陽)
　(府懷逺/縣界)
秋七月地震
　(大同渾源州同時震八/月戊辰延慶州地震)
流星入貫索
　(是月壬午西北有流星行入貫索二星隨之給事中/熊明遇疏言入春以來天鼓兩鳴于晉地流星晝隕)
　(于清豐地震二十八天火九石首雨菽河内女妖遼/東兵端吐火雷燬内監樓居即春秋二百四十年間)
　(未有稠於今日者且山東大祲人相食黄河水稽天/兼以太白經天輔星湛没熒惑襲月金水愆行或日)
　(光無芒日月同暈為恒風為枯旱天譴愈深而陛下/所行皆誣天拂經之事此誠禽息碎首賈生痛哭時)
　(也敢以八憂五漸三無之説進内庫太實外庫太虚/可憂一餉臣乏餉邊臣開邊可憂二套部圖王察部)
　(覬賞可憂三黄河泛濫運河膠淤可憂四齊苦荒天/楚苦索地可憂五鼎鉉不備楝梁常撓可憂六羣譁)
　(盈衢訛言載道可憂七呉民喜亂冠履倒置可憂八/八憂未已五漸繼之太阿之柄漸付中涓魁壘之人)
　(漸如隕籜制科之法漸成奸藪武庫之器漸至銷亡/商旅之途漸成梗塞五漸未已三無繼之匹夫可熒)
　(惑天子小校可濫邀絲綸是朝廷無綱紀滇黔之守/令皆窮途揚粤之監司多規避是逺方無吏治讒搆)
　(之口甚于戈㦸傾危之禍慘于蘓張是士/大夫無人心天下事可不寒心哉帝不省)
中㫖修咸安宮
　(時遣内使至工部侍郎林如楚私寓宣勅㫖以奉御/汪良徳奏准修理咸安宫也輔臣言明㫖傳宣定例)
　(必由内閣下科臣然後發抄若不由内閣不由科發/不經㑹極門不由接本官突以二豎傳宣於部臣之)
　(私寓則從來未有之事向來建議諸臣以㫖從中出/猶且慮之況臣等竟不與聞乎工科徐紹吉等亦疏)
　(諫不/省)質實(咸安宫明時在英華殿西咸和右門之北/先名咸熙宫㑹極門嘉靖四十一年二殿)
　(成改左順門曰㑹極門凡京官上下接本俱在此南/入為内閣輔臣票本處也徐紹吉平江人保寧衛籍)
　　發明(傳㫖必由由閣科道此固本於左史記言之/意而實亦以杜近侍假託之私至令内使宣)
　　(諭於部臣之私第宰執皆不得與聞此為創見況/修繕大内宫室苟非侈窮土木原國家經費所宜)
　　(及何妨明降諭㫖俾將作司其事耶神宗徒以事/由奉御奏請恐為廷臣所阻聊以權宜集事俾速)
　　(鳩工不但定制淪胥並此傳宣矯偽之風必將變/本加厲雖當時建議諸臣未嘗不深以㫖從中出)
　　(為慮而概置不/問其奈之何)
南直𨽻河南江西廣東灾
　(是年應天溧陽等處水江寧廣徳常鎮淮揚等處蝗/河南旱蝗捕斗蝗者官給斗穀穀盡蝗愈繁有闔户)
　(自經者土䑕千萬成羣夜銜尾渡江南絡繹不絶一/月方止江西水大漲民居蕩析浮屍蔽江廣東南韶)
　(等處滛雨匝/月田禾盡潰)
八月備孝陵祝帛
　(南京太常寺少卿桂有根言孝陵元旦清明長至三/大祭文物俱備中元孟冬兩忌辰及萬夀節五祭向)
　(止陳設酒果應加/用牲帛祭文從之)
日中有黑子
　(是月戊辰日也是年三月月犯軒轅大星七月壬午/西北有流星入貫索二星隨之十一月丙戌月犯軒)
　(轅左角甲午月掩房宿南第二星十/二月丙午火星逆行入翼宿初度)
陜西巡撫龍遇竒請免包税不報
　(遇竒言秦民包税其苦有三一日包賠無著之苦天/下税課例屬商賈若秦則三面臨邊商賈罕至向來)
　(税額皆派之丁畆及津梁陶穴築傭之輩今凶荒死/徙村里為墟即向來瑣科無從矣一曰税額獨多之)
　(苦秦邊地也瘠土也逺在江南腹襄者勿問即與秦/連界者東則山西西則四川税皆萬許即大藩如河)
　(南亦六萬餘秦肥瘠視三省迥殊而税額多至十萬/即䝉恩減而已減之額尚浮于三省未減之額矣一)
　(曰牽誤邊餉之苦民止此財官司既督以賠税自不/能并力以輸邊計秦民十八年已輸過税額一百五)
　(十萬兩而坐逋邊餉則已二百四萬足此誤彼/明騐不爽此包税所以不可不罷也疏入不報)質實
　(龍遇竒/永寧人)
皇太子出閣講學
　(皇太子輟講已十有二年羣臣誎疏凡數百上及是/始命舉行以詹事府詹事劉一燝少詹事韓爌為侍)
　(班官右庶子張邦紀趙師聖左諭徳公鼐右諭徳龔/三益薛三省楊守勤為講讀官皇太子進執事諸臣)
　(及賜酒饌皆稱先生進對進倣敏妙合法/中外大悦然一講而輟後不復更舉矣)質實(皇太/子出)
　(閣講學儀太祖初于大本堂後于文華後殿天順二/年定儀注是日早執事官于文華後殿行四拜禮鴻)
　(臚官請皇太子陞殿師保等官于丹陛下四拜各官/退出内侍導皇太子至後殿陞座以書案進侍班侍)
　(讀講官入分班東西立内侍展書侍讀講官以次進/讀講叩頭退其每日講讀於早朝退後出閣陞座惟)
　(侍讀講官入行叩頭禮内侍展書先讀四書則東班/侍讀官前伴讀退復班次讀經或史則西班伴讀亦)
　(如之讀畢各官退已時各官入内侍展書侍講官次/第侍講早所讀書如侍讀儀講畢侍書官侍習字畢)
　(各官叩頭退凡書三日一温背温之日不授新書凡/書字春夏秋百字冬日五十字朔望節假大風雨雪)
　(隆寒盛暑暫停𢎞治十一年更定三師三少并官僚/於丹陛四拜畢從殿左右門入東西立候讀講畢叩)
　(頭退隆慶六年改設座于文華殿東廂正中西向每/日讀講官先詣文華門外東西向序立候帝御日講)
　(經筵畢皇太子出閣陞座凡東宫初講閣臣連侍五/日後毎月三八日一至先拜出然後各官入劉一燝)
　(字季晦南昌人韓爌字象雲蒲州人張邦紀宜興人/燕山左衛軍籍趙師聖南豐人公鼐字孝與䝉陰人)
　(龔三益武進人薛三省/定海人楊守勤慈谿人)
九月山東盜犬起
　(東省饑民嘯聚所在攻刼御史過庭訓以聞帝令相/機捕除首惡餘設法解散時劇盜張國柱引衆五百)
　(人以絳帛抹首入安邱令懼而逸賊坐正㕔事指揮/其黨刼庫蔵破械出獄囚有縣民王㴶者以死罪繫)
　(獄乃詐降賊標旗為順號予之俾巡視㴶密戒諸囚/無動動者死矣陰結縣令為擒賊計約城外張軍聲)
　(以撼賊入而宣言於賊曰官軍至矣何不去賊踉蹌/出城未及半㴶闔扉堅守手刃一賊持其首號召吏)
　(民令鄉兵各去其㡌曰抹首而絳者賊也復立斫渠/魁十餘人于是城中人并獄囚並起逐賊盡殲之㴶)
　(搜獲賊所刼庫物還之官事既定束身入獄巡撫李/長庚言㴶一罪囚耳而倉卒成定亂之功其佯為從)
　(賊智也戮力殲賊勇也事平就獄口不言功忠也雖/殺人者死國有常刑而會典亦有犯斬立竒功准贖)
　(之例乞寛一面開義士自効之門帝命釋之嗣有盜/渠周堯徳張計緒張文朗等各立頭目于泰山厯城)
　(章邱萊蕪等處出没行刼稱堯徳為紅竿大王後改/稱平師王所至焚毁擄掠支解事主截殺官兵長庚)
　(等遣兵先後𠞰捕擒斬至/四十五年正月餘黨始散)質實(章邱隋縣宋以後/屬濟南府今因之)
兵部請治兵不報
　(前以孝定太后喪停操三年至是兵部上/言大禮乆竣當新戎壘以應秋氣不省)
冬十月益九邊餉
　(時九邊需餉所在告缺閣臣日請發帑帝以二王婚/禮不敷為辭兵科給事中趙興邦言今日之一二百)
　(萬撫之而有餘他日之㡬千萬安之而不足也尋/括内府銀三十萬兩户兵工部銀八十萬兩濟之)
　　發明(當時籌邊餉者不計耕屯不因敵糧下惟請/發内帑上則指借諸司以國家大征繕宗社)
　　(安危所寄而為彼此委藉之局已屬非體況部寺/各執經費為辭支左絀右于事何補尋至加徴直)
　　(省正賦至再至三民窮膏竭盜賊滋起以肢體/之患潰及腹心人謀之不臧果孰貽其咎耶)
十一月隆徳殿災
　(前月甲子烈風壞正陽橋坊是月己巳夜殿灾大學/士方從哲等言禁城離照之地而橋坊隕于暴風宸)
　(居嚴閟之區而殿字飛為烈熖旬日之内竒變叠呈/此豈可以尋常視之苟且應之決非青衣角帶之故)
　(事所能挽囘亦非減膳撤樂之彌文所能消弭惟陛/下以恐懼之真心行修省之實政破因循之積習振)
　(明作之治功時事之壅滯者盡為舉行羣情之/鬱結者悉令舒暢庶㡬人心可得天變可囘)質實
　(隆徳殿在嘉徳右門南即/元極寶殿隆慶元年更名)
(丁/巳)四十五年春二月勅修省
　(帝以去冬無雷入春不雨京師農事可憂宫中露禱/祭郊壇因勅羣臣實心修省是月二十一日雨雪降)
　(大學士方從哲呉道南言君之尊猶天也臣之有所/祈於君猶之祈天也其為齎心而祝披悃而陳者視)
　(三農之望雨不啻過之而心力徒勤挽回莫効甚至/疾呼痛哭而上若不聞累牘連章而上如不見是常)
　(人之所可必於天者臣不能得於君豈天可問而九/重之内不可問乎因擇切要時事求次第舉行不省)
　(至五月再/勅修省)
鎮撫司缺官獄囚乆繫多死
　(大學士方從哲呉道南言今早入朝有百餘人羣聚/長安門外環跪號訴詢為鎮撫司監犯家屬言本司)
　(理刑缺官無人問㫁監禁日乆死亡相繼是有罪者/不得速正厥法無辜者不得早雪其寃乞即簡補問)
　(官以便審録不省是年五月閣/臣有司循例請熱審亦不報)質實(鎮撫司錦衣衛/初設鎮撫司掌)
　(本衛刑名兼理軍匠洪武二十年以錦衣衛多非法/乃焚刑具出繫囚送刑部審録詔内外獄咸歸三法)
　(司罷錦衣獄成祖時復置尋增北鎮撫司治詔獄成/化間刻印畀之獄成得專達不闗白錦衣而以舊所)
　(設為南鎮撫/司専理軍匠)
封福王常洵庶子由松為徳昌王
　(由松為常洵長子/係帝孫儀仗全給)質實(神宗十年定郡王初封係帝/孫儀仗全給係王孫者免蓋)
　(宗室分封漸多/勢難遍給也)
三月振江西饑
　(江西水灾留二監税額銀二萬兩振濟從巡按御史/陳于廷請也是年兩畿山東河南山西陜西湖廣福)
　(建廣東相繼告灾廷臣/有司請振率寢不報)
夏五月鳯陽地震天鼓鳴
　(甲戌乙亥/兩日同)
六月以先賢周惇頤後周汝忠襲翰林院五經博士
　(汝忠惇頤/十七代孫)
秋七月癸亥朔日有食之
　(是月戊辰夜雲陰雷電雨雹大如粟自西南來狂風/驟起屋瓦俱震壞社稷壇門及東中門五鳯樓東華)
　(門樓/並毁)質實(東中門在中極殿東五鳯樓即午門樓東/曰左掖門西曰西掖門再東曰東華門)
貴州苖作亂巡撫張鶴鳴討平之
　(先是鶴鳴奏知府孫崇先守備孫開祚等擒斬逆苗/于平洪邊十二馬頭計一千二百名顆俘獲六百餘)
　(人及是復奏猱坪􁀙朋􁨖之捷黄土塞賊首老蜡鷄/以八十房踞猱坪勾約集石頭等寨賊首阿寅等各)
　(數十房推老蜡鷄為王貫鵞等為軍門總兵等官慿/險負固内監軍安平道謝叅政集諸營兵及都司張)
　(鶴翀等三路並進分奪三闗賊據本􁨖猖悍如故復/令土舍王國竒者用間招降仲羅童等設伏擒斬三)
　(百餘人老蜡鷄/死猱坪始靖)質實(張鶴鳴穎川人平洪邊十二馬/頭在洪舟江西岸屬洪舟泊里)
　(長官司猱坪即撈坪峯攅如削上有仰天窩窩有九/井平地可容數千人􁀙朋􁨖在猱坪南􁨖後負河環)
　(山疊通三路/路各有闗)
呉道南罷
　(道南遇事有操執通達政體頗負時望前年典㑹試/舉子有以代倩獲第者湯賓尹嗾其黨交章論之給)
　(事中劉文炳御史張至發攻尤力肆口詆諆道南不/能堪言臺諫劾閣臣職也二百年來有糾閣臣之言)
　(官無詈閣臣之言官臣辱國已甚請立罷黜帝為謫/文炳于外言官疏救文炳復詆道南道南益求去杜)
　(門踰年疏至二十七上帝猶/慰留㑹母喪乃歸居二年卒)
　
御定資治通鑑綱目三編卷三十
　