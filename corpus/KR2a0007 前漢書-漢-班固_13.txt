
　　唐正議大夫行秘書少監琅邪縣開國子顔師古注
　平帝紀第十二
孝平皇帝(荀恱曰諱衎之字曰樂應劭曰布/綱治紀曰平師古曰衎音口旱反)元帝庶孫
中山孝王子也母曰衛姬年三嵗嗣立為王元夀二年
六月哀帝崩太皇太后詔曰大司馬賢年少不合衆心
(師古曰/董賢)其上印綬罷賢即日自殺(○宋祁曰唐本/無即日二字)新都
侯王莽為犬司馬領尚書事秋七月遣車騎將軍王舜
大鴻臚左咸使持節迎中山王(師古曰為使而持/節也使音所吏反)辛卯
貶皇太后趙氏為孝成皇后退居北宫哀帝皇后傅氏
退居桂宫(師古曰北宫及桂宫皆在/城中而非未央宫中也)孔鄉侯傅晏少府
董恭等皆免官爵徙合浦(師古曰恭/董賢之父)九月辛酉中山王
即皇帝位(劉攽曰辛酉去哀/帝崩六十四日)謁髙廟大赦天下帝年九
嵗太皇太后臨朝大司馬莽秉政百官總已以聽於莽
(師古曰聚束/曰總音揔)詔曰夫赦令者將與天下更始誠欲令百
姓改行絜已全其性命也往者有司多舉奏赦前事累
增罪過誅䧟亡辜殆非重信慎刑洒心自新之意也(師/古)
(曰洒滌也/音先禮反)及選舉者其歴職更事有名之士則以為難
保(師古曰更經也難保者言已嘗/有罪過不可保也更音工衡反)廢而弗舉甚謬於赦
小過舉賢材之義(師古曰論語云仲弓問政孔子/曰赦小過舉賢材故此詔引之)諸有
臧及内惡未𤼵而薦舉者皆勿案驗(師古曰有臧謂/以臧貨致罪)令
士厲精鄉進(師古曰鄉/讀曰嚮)不以小疵妨大材(師古曰/疵病也)自今
以來有司無得陳赦前事置奏上(師古曰置立也置奏/上謂立文奏而上陳)
(也上音/時掌反)有不如詔書為虧恩以不道論定著令布告天
下使明知之
元始元年春正月越裳氏重譯獻白雉一黒雉二(師古/曰越)
(裳南方逺國也譯謂傳言也道路/絶逺風俗殊隔故累譯而後廼通)詔使三公以薦宗廟
羣臣奏言大司馬莽功徳比周公賜號安漢公及太師
孔光等皆益封語在莽傳賜天下民爵一級吏在位二
百石以上一切滿秩如真(如淳曰諸官吏初除皆試守/一嵗廼為真食全奉平帝即)
(位故賜真師古曰此說非也時諸官有試守者特加非/常之㤙令如真耳非凡除吏皆當試守也一切者權時)
(之事非經常也猶如以刀切物茍取整齊不顧長短縦/横故言一切他皆放此○劉攽曰予謂吏俸雖有其名)
(皆不滿其數平帝即位推㤙故賜令滿秩如二千石者/得兩十百也顔百官表注吏俸差是其注云漢制三公)
(稱萬石其俸月各三百五十斛榖其稱中二千石者月/百八十斛二千石者百二十斛比二千石者百斛云云)
(據後漢注所定千石以下嵗得多少本/數此自建武時所加者非西漢舊事也)立故東平王雲
太子開明為王故桃鄉頃侯子成都為中山王封宣帝
耳孫信等三十六人皆為列侯太僕王惲等二十五人
(師古曰惲/音於吻反)前議定陶傅太后尊號守經法不阿指從邪
右將軍孫建爪牙大臣大鴻臚咸前正議不阿(師古曰/左咸)
後奉節使迎中山王(師古曰謂奉/持節而為使)及宗正劉不惡執金
吾任岑中郎將孔永尚書令姚恂沛郡太守石詡(師古/曰岑)
(音土林反恂音/荀詡音況羽反)皆以前與建策東迎即位(師古曰帝本/在中山出闋)
(而迎故曰東/迎與讀曰豫)奉事周密勤勞賜爵闗内侯食邑各有差
賜帝徴即位前所過縣邑吏二千石以下至佐史爵各
有差又令諸侯王公列侯闗内侯亡子而有孫若子同
産子者皆得以為嗣(師古曰子同産子者謂/養昆弟之子為子者)公列侯嗣
子有罪耐以上先請宗室屬未盡而以罪絶者復其屬
(師古曰復/音扶目反)其為吏舉㢘佐史補四百石(如淳曰宗室為/吏及舉㢘及佐)
(史皆補四百石師古曰此說非也言宗室為吏者皆令/舉㢘各從本秩而依㢘吏遷之為佐史者例補四百石)
天下吏比二千石以上年老致仕者參分故禄以一與
之終其身(師古曰/參三也)遣諫大夫行三輔(師古曰行/音下更反)舉籍吏
民(張晏曰舉録賦/歛之籍而償之)以元夀二年倉卒時横賦歛者償其
直(師古曰卒讀曰/猝横音胡孟反)義陵民冢不妨殿中者勿發(如淳曰/陵上有)
(宫墻象生制度為殿屋故曰殿中師古/曰此說非也殿中謂壙中象正殿處)天下吏民亡得
置什器儲偫(師古曰軍法五人為伍二伍為什則共其/器物故通謂生生之具為什器亦猶今之)
(從軍及作役者十人為火共畜調度也儲積也/偫具也偫音丈紀反○宋祁曰唐本無吏字)二月置
羲和官秩二千石外史閭師秩六百石(應劭曰周禮閭/師掌四郊之民)
(時其徵/賦也)班教化禁淫祀放鄭聲乙未義陵寑神衣在柙
中丙申旦衣在外床上(文頴曰哀帝陵也衣在寑中今/自出在床上師古曰柙匱也音)
(狎/)寑令以急變聞(師古曰非常之/事故云急變)用太牢祠夏五月丁
巳朔日有蝕之大赦天下公卿將軍中二千石舉敦厚
能直言者各一人六月使少傅左將軍豐(師古曰甄豐/○宋祁曰傳)
(一作/府)賜帝母中山孝王姬璽書拜為中山孝王后賜帝
舅衛寳寳弟𤣥爵闗内侯賜帝女弟四人號皆曰君食
邑各二千户封周公後公孫相如為襃魯侯孔子後孔
均為襃成侯奉其祀追諡孔子曰襃成宣尼公罷明光
宫及三輔馳道天下女徒已論歸家顧山錢月三百(如/淳)
(曰已論者罪已定也令甲女子犯罪作如徒六月顧山/遣歸說以為當於山伐木聴使入錢顧功直故謂之顧)
(山應劭曰舊刑鬼薪取薪於山以給宗廟今使女徒出/錢顧薪故曰顧山也師古曰如說近之謂女徒論罪已)
(定並放歸家不親役之但令一月出錢三百以顧人/也為此㤙者所以行太皇太后之徳施恵政於婦人)復
貞婦鄉一人(師古曰復音方目反/鄉一人取其尤最者)置少府海丞果丞各
一人(師古曰海丞主海稅/也果丞掌諸果實也)大司農部丞十三人人部一
州勸農桑太皇太后省所食湯沐邑十縣屬大司農常
别計其租入以贍貧民秋九月赦天下徒以中山苦陘
縣為中山孝王后湯沐邑(師古曰/陘音形)
二年春黄支國獻犀牛(應劭曰黄支在日南之南去京/師三萬里師古曰犀狀如水牛)
(頭似猪而四足類象黒色一角當額前鼻上又有/小角○宋祁曰南本顔注一角字上有有甲二字)詔曰
皇帝二名通于器物(孟康曰平帝本名箕子更名曰/衎箕用器也故云通于器物)今
更名合於古制(師古曰/更改也)使太師光奉太牢告祠髙廟夏
四月立代孝王𤣥孫之子如意為廣宗王江都易王孫
盱台侯宫為廣川王(師古曰盱音許/于反台音怡)廣川惠王曾孫倫
為廣徳王封故大司馬博陸侯霍光從父昆弟曾孫陽
宣平侯張敖𤣥孫慶忌絳侯周勃𤣥孫共舞陽侯樊噲
𤣥孫之子章皆為列侯復爵(師古曰共讀曰/恭復音扶福反)賜故曲周
侯酈商等後𤣥孫酈眀友等百一十三人爵闗内侯食
邑各有差郡國大旱蝗青州尤甚民流亡安漢公四輔
三公卿大夫吏民為百姓困乏獻其田宅者二百三十
人(張晏曰王莽為太傅孔光為太師王舜為太保甄豐/為少傅是為四輔莽復兼大司馬馬宫為司徒王崇)
(為司空是/為三公)以口賦貧民(師古曰計口/而給其田宅)遣使者捕蝗民捕
蝗詣吏以石㪷受錢(師古曰量蝗/多少而賞錢)天下民貲不滿二萬
及被災之郡不滿十萬勿租税民疾疫者舍空邸第為
置醫藥(師古曰/舍止也)賜死者一家六尸以上葬錢五千四尸
以上三千二尸以上二千罷安定呼池苑以為安民縣
(師古曰中山之安/定也池音大河反)起官寺市里募徙貧民縣次給食至
徙所賜田宅什噐假與犂牛種食(師古曰種/音之勇反)又起五里
於長安城中宅二百區以居貧民(如淳曰民/居之里)秋舉勇武
有節眀兵法郡一人詣公車九月戊申晦日有蝕之赦
天下徒使謁者大司馬掾四十四人持節行邉兵(師古/曰行)
(音下/更反)遣執金吾候陳茂假以鉦鼓(晉灼曰百官表執金/吾屬官有兩丞候司)
(馬應劭曰將帥乃有鉦鼓今茂官輕兵少又但往諭曉/之耳所以假鉦鼓者欲重其威也鉦者鐃也似鈴柄中)
(上下通師古曰鉦/音征鐃音女交反)募汝南南陽勇敢吏士三百人諭説
江湖賊成重等二百餘人皆自出送家在所收事(如淳/曰賊)
(雖自出得還其家而已不得復除尚當役作之也師古/曰如説非也言身既自出又各送其家人詣本屬縣邑)
(從賦役耳○劉攽曰賊二百皆異/縣人既自出故送家在所收事也)重徙雲陽(服䖍曰重/成重也作)
(賊長帥故/徙之也)賜公田宅冬中二千石舉治獄平歲一人(李/竒)
(曰吏治獄/平端也)
三年春詔有司為皇帝納采安漢公莽女(師古曰婚禮/有納采問名)
(之禮謂采擇/其可娶者)語在莽𫝊又詔光禄大夫劉歆等雜定婚
禮四輔公卿大夫博士郎吏家屬皆以禮娶親迎立軺
併馬(服䖍曰軺音謡立乗小車也併馬驪駕/也師古曰新定此制也併音歩鼎反)夏安漢公
奏車服制度吏民養生送終嫁娶奴婢田宅器械之品
立官稷及學官(如淳曰郊祀志曰已有官社未有官稷/遂立官稷於官社之後臣瓚曰漢初除)
(秦社稷立漢社稷其後又立官社配以夏禹而不立官/稷至此始立官稷光武之後但有官社不立官稷師古)
(曰淳瓚二説皆未盡也初立官稷於官社之/後是為一處今更創置建於别所不相從也)郡國曰學
縣道邑侯國曰校校學置經師一人鄉曰庠聚曰序(張/晏)
(曰聚邑落名也師古曰/聚小於鄉聚音才喻反)序庠置孝經師一人陽陵任橫
等自稱將軍盗庫兵攻官寺出囚徒大司徒掾督逐皆
伏辜安漢公世子宇與帝外家衛氏有謀宇下獄死誅
衛氏
四年春正月郊祀髙祖以配天宗祀孝文以配上帝改
殷紹嘉公曰宋公周承休公曰鄭公詔曰蓋夫婦正則
父子親人倫定矣前詔有司復貞婦歸女徒(師古曰復/音方目反)
誠欲以防邪辟(師古曰辟/讀曰僻)全貞信及眊悼之人(師古曰/八十曰)
(眊七年曰悼眊者老稱言其昏暗也悼者未/成為人於其死亡可哀悼也眊音莫報反)刑罰所不
加聖王之所制也惟苛暴吏多拘繫犯法者親屬婦女
老弱搆怨傷化百姓苦之(師古曰/搆結也)其眀敇百寮婦女非
身犯法及男子年八十以上七嵗以下家非坐不道詔
所名捕它皆無得繫(張晏曰名捕謂/下詔特所捕也)其當驗者即驗問
(師古曰就其/所居而問)定著令二月丁未立皇后王氏大赦天下
遣太僕王惲等八人置副假節分行天下覽觀風俗(師/古)
(曰行音/下更反)賜九卿已下至六百石宗室有屬籍者爵自五
大夫以上各有差(師古曰五大/夫第九爵)賜天下民爵一級鰥寡
孤獨高年帛夏皇后見于高廟加安漢公號曰宰衡(應/劭)
(曰周公為太宰伊尹為阿/衡采伊周之尊以加莽)賜公太夫人號曰功顯君封
公子安臨皆為列侯安漢公奏立眀堂辟廱(應劭曰眀/堂所以正)
(四時出教化明堂上圜下方八窻四達布政之宫在國/之陽上八窻法八風四達法四時九室法九州十二重)
(法十二月三十六戸法三十六風七十二牖法七十二/雨孝經曰宗祀文王於眀堂以配上帝上帝謂古時帝)
(太昊之屬黄帝曰合宫有虞曰總章殷曰陽舘周曰明/堂辟廱者象璧圜雍之以水象敎化流行○宋祁曰注)
(文三十六雨雨字舊作旬七十/二風風字舊作候疑此本有誤)尊孝宣廟為中宗孝元
廟為高宗天子世世獻祭冬置西海郡(○宋祁曰新/本去冬字)徙
天下犯禁者處之梁王立有罪自殺分京師置前煇光
後丞烈二郡更公卿大夫八十一元士官名位次(師古/曰更)
(改/也)及十二州名分界郡國所屬罷置改易天下多事吏
不能紀冬大風吹長安城東門屋瓦且盡
五年春正月祫祭眀堂(應劭曰禮五年而再殷祭壹禘/壹祫祫祭者毁廟與未毁廟之)
(主皆合食於太祖/師古曰祫音洽)諸侯王二十八人列侯百二十人宗
室子九百餘人徵助祭(師古曰/徴召也)禮畢皆益户賜爵及金
帛增秩補吏各有差詔曰蓋聞帝王以徳撫民其次親
親以相及也昔堯睦九族舜惇叙之(師古曰虞書堯典/云昔在帝堯克明)
(峻徳以親九族九族既睦平章百姓咎繇謩曰惇叙九/族庶明厲翼言堯能明峻徳之士而任用之以睦高祖)
(𤣥孫之親廼令百姓平和章明舜又厚叙此親使衆/庶皆眀其教而自勉勵翼戴上命也故此詔引之)朕
以皇帝㓜年且綂國政(師古曰朕者太/皇太后自稱也)惟宗室子皆太
祖高皇帝子孫及兄弟吳頃楚元之後(師古曰吳頃謂/高帝之兄仲也)
(初為代王後廢為合陽侯而子濞封為/吳王故追諡仲為吳頃王頃讀曰傾)漢元至今十有
餘萬人雖有王侯之屬莫能相糾(師古曰紏/謂禁察也)或䧟入刑
罪教訓不至之咎也傳不云乎君子篤於親則民興於
仁(師古曰此論語載孔子之辭也言上能厚於親屬則/下皆化之起為仁行也以論語傳聖人之言故謂之)
(傳他皆/類此)其為宗室自太上皇以來族親各以世氏郡國
置宗師以紏之致教訓焉二千石選有徳義者以為宗
師考察不從教令有冤失職者宗師得因郵亭書言宗
伯請以聞(晋灼曰宗伯宗正也師古曰郵行書舍也/言為書以付郵亭令送至宗伯也郵音尤)常
以嵗正月賜宗師帛各十匹羲和劉歆等四人使治明
堂辟廱(師古曰為使/者而典其事)令漢與文王靈臺周公作洛同符
(師古曰文王築靈臺周/公成雒邑言與之符合)太僕王惲等八人使行風俗(師/古)
(曰行音/下更反)宣眀徳化萬國齊同皆封為列侯徵天下通知
逸經古記天文歴算鍾律小學史篇方術本草及以五
經論語孝經爾雅教授者在所為駕一封軺傳(如淳曰/律諸當)
(乘傳及發駕置傳者皆持尺五寸木傳信封以御史大/夫印章其乗傳參封之參三也有期㑹累封兩端端各)
(兩封凡四封也乗置馳傳五封也兩端各二中央一也/軺傳兩馬再封之一馬一封也師古曰以一馬駕軺車)
(而乗傳傳/音張戀反)遣詣京師至者數千人閏月立梁孝王𤣥孫
之耳孫音為王冬十二月丙午帝崩于未央宫(臣瓚曰/帝年九)
(嵗即位即位五年夀十四師古曰漢注云帝春秋益壯/以母衛太后故怨不恱莽自知益踈篡弑之謀由是生)
(因到臘日上椒酒置藥酒中故/翟義移書云莽鴆殺孝平皇帝)大赦天下有司議曰禮
臣不殤君皇帝年十有四嵗宜以禮歛加元服(師古曰/歛音力)
(贍/反)奏可𦵏康陵(臣瓚曰在長/安北六十里)詔曰皇帝仁惠無不顧哀
(師古曰言帝平生/多所顧念哀憐)每疾一𤼵氣輙上逆害於言語故不
及有遺詔其出媵妾皆歸家得嫁如孝文時故事(師古/曰媵)
(妾謂從皇后俱來者媵之言/送也媵音食證反又音孕)
賛曰孝平之世政自莽出襃善顯功以自尊盛觀其文
辭方外百蠻亡思不服(師古曰大雅文王有聲之詩曰/自東自西自南自北亡思不服)
(言武王於鎬京行辟雍之禮自四方來觀/者皆感其徳化心無不歸服故此賛引之)休徵嘉應頌
聲並作(師古曰休美/也徵證也)至乎變異見於上民怨於下莽亦
不能文也(如淳曰不可/復文飾也)
　
　
　
　
　
　
　前漢書卷十二
　前漢書卷十二考證
平帝紀故桃鄊頃侯子成都為中山王○胡三省曰平
　帝入奉大宗故立成都以奉孝王後(臣召南/)按成帝
　立定陶王為太子即立楚孝王孫景奉定陶恭王祀
　即此事所本也
封宣帝耳孫信等三十六人皆為列侯○通鑑考異曰
　紀在元年莽𫝊在五年按王子侯表皆以元年二月
　丙辰封莽𫝊誤也胡三省曰按表陶鄉侯恢等十五
　人皆以二月丙辰封不及三十六人之數又無信名
　蓋恢等皆宣帝曾孫也
罷安定呼池苑以為安民縣○(臣召南/)按志中山國無
　安民縣何也
置西海郡○(臣召南/)按莽所置西海郡在金城郡臨羗
　縣塞外西北地理志可証西海曰僊海亦曰鮮水海
　即今青海也
分京師置前輝光後丞烈二郡○胡三省曰前輝光蓋
　領長安以南諸縣後丞烈蓋領長安以北諸縣也
　
　
　
　
　
　
　
　
　
　
　
　
　
　
　前漢書卷十二考證
欽定四庫全書
　前漢書卷十三
　　漢　　蘭　　臺　　　令　　