史記正義巻九十
　　　　　　　　　　　　唐　張守節　撰
魏豹彭越列傳第三十　　　　史記九十
魏豹者故魏諸公子也其兄魏咎故魏時封為寗陵君
秦滅魏遷咎為家人陳勝之起王也(王于/放反)咎往從之陳
王使魏人周市徇魏地魏地已下欲相與立周市為魏
王周市曰天下昬亂忠臣乃見今天下共畔秦其義必
立魏王後乃可齊趙使車各五十乗立周市為魏王市
辭不受迎魏咎於陳五反陳王乃遣立咎為魏王章邯
已破陳王乃進兵擊魏王於臨濟(故越在淄州髙苑/縣北二里本漢縣)魏
王乃使周市出請救於齊楚齊楚遣項它田巴將兵隨
市救魏(它徙/多反)章邯遂擊破殺周市等軍圍臨濟咎為其
民約降約定咎自燒殺魏豹亡走楚楚懐王予魏豹數
千人復徇魏地項羽已破秦降章邯豹下魏二十餘城
立豹為魏王豹引精兵從項羽入闗漢元年項羽封諸
侯欲有梁地乃徙魏王豹於河東都平陽(今晉/州)為西魏
王漢王還定三秦渡臨晉(臨晉在同州/朝邑縣界)魏王豹以國屬
焉遂從擊楚於彭城漢敗還至滎陽豹請歸視親病至
國即絶河津畔漢漢王聞魏豹反方東憂楚未及擊謂
酈生曰緩頰往說魏豹能下之吾以萬户封若酈生說
豹豹謝曰人生一世間如白駒過隙耳今漢王慢而侮
人罵詈諸侯羣臣如罵奴耳非有上下禮節也吾不忍
復見也於是漢王遣韓信撃虜豹於河東𫝊詣滎陽以
豹國為郡漢王令豹守滎陽楚圍之急周苛遂殺魏豹
彭越者昌邑人也(漢武更山陽為昌國有梁􁀫鄉梁􁀫/故城在曹州城武縣東北三十三里)
字仲常漁鉅野澤中為羣盗陳勝項梁之起少年或謂
越曰諸豪桀相立畔秦仲可以來亦效之彭越曰兩龍
方鬬且待之居嵗餘澤間少年相聚百餘人往從彭越
曰請仲為長越謝曰臣不願與諸君少年彊請乃許與
期旦日日出會後期者斬旦日日出十餘人後後者至
日中於是越謝曰臣老諸君彊以為長今期而多後不
可盡誅誅最後者一人令校長斬之皆笑曰何至是請
後不敢於是越乃引一人斬之設壇祭乃令徒屬徒屬
皆大驚畏越莫敢仰視乃行略地收諸侯散卒得千餘
人沛公之從碭业(音唐郎反宋/州碭山縣)撃昌邑彭越助之昌邑
未下沛公引兵西彭越亦將其衆居鉅野中收魏散卒
項籍入闗王諸侯還歸彭越衆萬餘人毋所屬漢元年
秋齊王田榮畔項王漢乃使人賜彭越將軍印使下濟
隂以擊楚楚命蕭公角(蕭縣令楚縣/令稱公角名)將兵擊越越大破
楚軍漢王二年春與魏王豹及諸侯東撃楚彭越將其
兵三萬餘人歸漢扵外黄漢王曰彭將軍收魏地得十
餘城欲急立魏後今西魏王豹亦魏王咎從弟也眞魏
後乃拜彭越為魏相國擅將其兵略定梁地漢王之敗
彭城解而西也彭越皆復亡其所下城獨將其兵北居
河上(滑州/河上)漢王三年彭越常往來為漢游兵撃楚絶其
後糧於梁地漢四年冬項王與漢王相距滎陽彭越攻
下睢陽外黄十七城(睢陽宋州宋城也外/黄在汴州雍􁀫縣東)項王聞之乃
使曹咎守城臯(河南府/汜水是)自東收彭越所下城邑皆復為
楚(為于/偽反)越將其兵北走穀城(在齊州東阿縣/東二十六里是)漢五年秋
項王之南走陽夏(夏古雅反陳/州太康縣也)彭越復下昌邑旁二十
餘城得穀十餘萬斛以給漢王食漢王敗使使召彭越
并力擊楚越曰魏地初定尚畏楚未可去漢王追楚為
項籍所敗固陵(固陵名在陳州苑􁀫/縣西北三十二里)乃謂留侯曰諸侯
兵不從為之奈何留侯曰齊王信之立非君王之意信
亦不自堅彭越本定梁地功多始君王以魏豹故拜彭
越為魏相國今豹死母後且越亦欲王而君王不蚤定
與此兩國約即勝楚睢陽以北至穀城(從宋州已北至/鄆州以西曹濮)
(汴滑並/與彭越)皆以王彭相國從陳以東傳海(從陳穎州北以/東亳泗徐淮北)
(之地東至海并淮南淮隂之邑盡/與韓信韓信又先有故齊舊地)與齊王信齊王信家
在楚此其意欲復得故邑君王能出捐此地許二人二
人今可致即不能事未可知也於是漢王乃發使使彭
越如留侯䇿使者至彭越乃悉引兵㑹垓下(在亳/州也)遂破
楚五年項籍已死春立彭越為梁王都定陶(曹/州)六年朝
陳九年十年皆來朝長安十年秋陳豨反代地髙帝自
往擊至邯鄲徴兵梁王梁王稱病使將將兵詣邯鄲髙
帝怒使人讓梁王梁王恐欲自往謝其將扈輒曰王始
不往見讓而往往則為禽矣不如遂發兵反梁王不聽
稱病梁王怒其太僕欲斬之太僕亡走漢告梁王與扈
輙謀反扵是上使使掩梁王梁王不覺捕梁王囚之雒
陽有司治反形已具請論如法上赦以為庶人𫝊處蜀
青衣西至鄭(華/州)逢吕后從長安來欲之雒陽道見彭王
彭王為吕后泣涕自言無罪願處故昌邑吕后許諾與
俱東至雒陽吕后白上曰彭王壯士今徙之蜀此自遺
患(遺唯/季反)不如遂誅之妾謹與俱來於是吕后乃令其舍
人告彭越復謀反廷尉王恬闗奏請族之上乃可遂夷
越宗族國除
太史公曰魏豹彭越雖故賤然已席卷千里(言魏地闊/千里如席)
(卷/舒)南靣稱孤喋血乗勝日有聞矣懐畔逆之意及敗不
死而虜囚身被刑戮何哉中材已上且羞其行況王者
乎彼無異故智略絶人獨患無身耳得攝尺寸之柄其
雲蒸龍變欲有所會其度以故幽囚而不辭云
　
　
　
　
　
　
　
　
　
　
　
　
　
　史記正義巻九十
