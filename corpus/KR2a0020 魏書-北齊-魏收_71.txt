卷六十六
　　齊　　　　　魏　　　　收　　　　撰
　列傳第五十四
　　李崇　　崔亮
李崇字繼長小名繼伯頓丘人也文成元皇后第二兄
誕之子年十四召拜主文中散襲爵陳留公鎮西大將
軍髙祖初為大使廵察冀州尋以本官行梁州刺史時
巴氐擾動詔崇以本將軍為荆州刺史鎮上洛勑發陜
秦二州兵送崇至治崇辭曰邊人失和本怨刺史奉詔
代之自然易帖但須一宣詔㫖而已不勞發兵自防使
懷懼也髙祖從之乃輕將數十騎馳到上洛宣詔綏慰
當即帖然尋勒邊戍掠得蕭賾人者悉令還之南人感
德仍送荆州之口二百許人兩境交和無復烽燧之警
在治四年甚有稱績召還京師賞賜隆厚以本將軍除
兗州刺史兗土舊多劫盜崇乃村置一樓樓懸一鼓盜
發之處雙槌亂擊四面諸村始聞者撾鼓一通次復聞
者以二為節次後聞者以三為節各擊數千槌諸村聞
鼓皆守要路是以盜發俄頃之間聲布百里之内其中
險要悉有伏人盜竊始發便爾擒送諸州置樓懸鼓自
崇始也後例降為侯改授安東將軍車駕南征驃騎大
將軍咸陽王禧都督左翼諸軍事詔崇以本官副焉徐
州降人郭陸聚黨作逆人多應之搔擾南北崇遣髙平
人卜冀州詐稱犯罪逃亡歸陸陸納之以為謀主數月
冀州斬陸送之賊徒潰散入為河南尹後車駕南討漢
陽崇行梁州刺史氐楊靈珍遣弟婆羅與子雙領步騎
萬餘襲破武興與蕭鸞相結詔崇為使持節都督隴右
諸軍事率衆數萬討之崇槎山分進出其不意表裏以
襲羣氐皆棄靈珍散歸靈珍衆減大半崇進據赤土靈
珍又遣從弟建率五千人屯龍門躬率精勇一萬據鷲
硤龍門之北數十里中伐樹塞路鷲硤之口積大木聚
礌石臨崖下之以拒官軍崇乃命綂軍慕容拒率衆五
千從他路夜襲龍門破之崇乃自攻靈珍靈珍連戰敗
走俘其妻子崇多設疑兵襲剋武興蕭鸞梁州刺史隂
廣宗遣參軍鄭猷王思考率衆援靈珍崇大破之并斬
婆羅首殺千餘人俘獲猷等靈珍走奔漢中髙祖在南
陽覽表大悅曰使朕無西顧之憂者李崇之功也以崇
為都督梁秦二州諸軍事本將軍梁州刺史髙祖手詔
曰今仇隴剋清鎮捍以德文人威惠既宣寔允逺寄故
勑受梁州用寧邊服便可善思經略去其可除安其可
育公私所患悉令芟夷及靈珍偷據白水崇擊破之靈
珍逺遁世宗初徵為右衛將軍兼七兵尚書尋加撫軍
將軍正尚書轉左衛將軍相州大中正魯陽蠻柳北喜
魯北燕等聚衆反叛諸蠻悉應之圍逼湖陽遊擊將軍
李暉先鎮此城盡力捍禦賊勢甚盛詔以崇為使持節
都督征蠻諸軍事以討之蠻衆數萬屯據形要以拒官
軍崇累戰破之斬北燕等徙萬餘户於幽并諸州世宗
追賞平氐之功封魏昌縣開國伯邑五百戸東荆州蠻
樊安聚衆於龍山僭稱大號蕭衍共為唇齒遣兵應之
諸將擊討不利乃以崇為使持節散騎常侍都督征蠻
諸軍事進號鎮南將軍率歩騎以討之崇分遣諸將攻
擊賊壘連戰剋㨗生擒樊安進討西荆諸蠻悉降詔以
崇為使持節兼侍中東道大使黜陟能否著賞罸之稱
轉中護軍出除散騎常侍征南將軍揚州刺史詔曰應
敵制變算非一途救左擊右疾雷均勢今朐山蟻寇乆
結未殄賊衍狡詐或生詭劫宜遣銳兵備其不意崇可
都督淮南諸軍事坐敦威重遙運聲算延昌初加侍中
車騎將軍都督江西諸軍事刺史如故先是壽春縣人
茍泰有子三歳遇賊亡失數年不知所在後見在同縣
人趙奉伯家泰以狀告各言已子並有隣證郡縣不能
斷崇曰此易知耳令二父與兒各在别處禁經數旬然
後遣人告之曰君兒遇患向已暴死有敎觧禁可出奔
哀也茍泰聞即號咷悲不自勝奉伯咨嗟而已殊無痛
意崇察知之乃以兒還泰詰奉伯詐狀奉伯乃款引云
先亡一子故妄認之又定州流人觧慶賓兄弟坐事俱
徙揚州弟思安背役亡歸慶賓懼後役追責規絶名貫
乃認城外死尸詐稱其弟為人所殺迎歸殯葬頗類思
安見者莫辨又有女巫楊氏自云見鬼說思安被害之
苦飢渴之意慶賓又誣疑同軍兵蘇顯甫李蓋等所殺
經州訟之二人不勝楚毒各自款引獄將决竟崇疑而
停之密遣二人非州内所識者偽從外來詣慶賓告曰
僕住在此州去此三百比有一人見過寄宿夜中共語
疑其有異便即詰問迹其由緒乃云是流兵背役逃走
姓觧字思安時欲送官苦見求及稱有兄慶賓今住揚
州相國城内嫂姓徐君脫矜慜為徃報告見申委曲家
兄聞此必重相報所有資財當不愛惜今但見質若往
不獲送官何晚是故相造指申此意君欲見雇幾何當
放賢弟若其不信可見隨看之慶賓悵然失色求其少
停當備財物此人具以報崇攝慶賓問曰爾弟逃亡何
故妄認他尸慶賓伏引更問蓋等乃云自誣數日之間
思安亦為人縛送崇召女巫視之鞭笞一百崇斷獄精
審皆此類也時有泉水湧於八公山頂壽春城中有魚
無數從地湧出野鴨羣飛入城與鵲爭巢五月大霖雨
十有三日大水入城屋宇皆沒崇與兵泊於城上水増
未已乃乗船附於女牆城不没者二板而已州府勸崇
棄壽春保北山崇曰吾受國重恩忝守藩岳德薄招災
致此大水淮南萬里繫於吾身一旦動脚百姓瓦觧揚
州之地恐非國物昔王尊慷慨義感黄河吾豈愛一軀
取愧千載但憐兹士庶無辜同死可桴筏隨髙人規自
脫吾必死守此城幸諸君勿言時州人裴絢等受蕭衍
假豫州刺史因乗大水謀欲為亂崇皆擊滅之崇以洪
水為災請罪觧任詔曰卿居藩累年威懷兼暢資儲豐
溢足制勍寇然夏雨汎濫斯非人力何得以此辭觧今
水涸路通公私復業便可繕甲積糧修復城雉勞恤士
庶務盡綏懷之略也崇又表請觧州詔報不聼是時非
崇則淮南不守矣崇沉深有將略寛厚善御衆在州凡
經十年常養壯士數千人寇賊侵邊所向摧破號曰臥
虎賊甚憚之蕭衍惡其乆在淮南屢設反間無所不至
世宗雅相委重衍無以措其姦謀衍乃授崇車騎大將
軍開府儀同三司萬户郡公諸子皆為縣侯欲以搆崇
崇表言其狀世宗屢賜璽書慰勉之賞賜珍異歳至五
三親待無與為比衍毎歎息服世宗之能任崇也肅宗
踐祚褒賜衣馬及蕭衍遣其遊擊將軍趙祖悅襲據西
硤石更築外城逼徙緣淮之人於城内又遣二將昌義
之王神念率水軍泝淮而上規取壽春田道龍寇邊城
路長平寇五門胡興茂寇開霍揚州諸戍皆被寇逼崇
分遣諸將與之相持密裝船艦二百餘艘敎之水戰以
待臺軍蕭衍霍州司馬田休等率衆寇建安崇遣統軍
李神擊走之又命邊城戍主邵申賢要其走路破之於
濡水俘斬三千餘人靈太后璽書勞勉許昌縣令兼紵
麻戌主陳平玉南引衍軍以戌歸之崇自秋請援表至
十餘詔遣鎮南將軍崔亮救硤石鎮東將軍蕭寳夤於
衍堰上流決淮東注朝廷以諸將乖角不相順赴乃以
尚書李平兼右僕射持節節度之崇遣李神乗鬬艦百
餘艘㳂淮與李平崔亮合攻硤石李神水軍剋其東北
外城祖悅力屈乃降語在平𫝊朝廷嘉之進號驃騎將
軍儀同三司刺史都督如故衍淮堰未破水勢日增崇
乃於硤石戌間編舟為橋北更立船樓十各髙三丈十
歩置一籬至兩岸蕃板裝治四箱觧合賊至舉用不戰
觧下又於樓船之北連覆大船東西竟水防賊火栰又
於八公山之東南更起一城以備大水州人號曰魏昌
城崇累表觧州前後十餘上肅宗乃以元志代之尋除
都督冀定瀛三州諸軍事驃騎大將軍冀州刺史儀同
如故不行崇上表曰臣聞世室明堂顯於周夏二黌兩
學盛自虞殷所以宗配上帝以著莫大之嚴宣布下土
以彰則天之軌養黄髮以詢格言育青襟而敷典式用
能享國乆長風徽萬祀者也故孔子稱巍巍乎其有成
功郁郁乎其有文章此其盛矣爰曁亡秦政失其道坑
儒滅學以蔽黔首國無黌序之風野有非時之役故九
服分崩祚終二世炎漢勃興更修儒術文景已降禮樂
復彰化致昇平治幾刑措故西京有六學之美東都有
三本之盛莫不紛綸掩藹響流無已逮自魏晋撥亂相
因兵革之中學校不絶遺文燦然方軌前代仰惟髙祖
孝文皇帝禀聖自天道鏡今古徙馭嵩河光宅函洛模
唐虞以革軌儀規周漢以新品制列敎序於鄉黨敦詩
書於郡國使揖讓之禮横被於崎嶇歌詠之音聲溢於
仄陋但經始事殷戎軒屢駕未遑多就弓劔弗追世宗
綂厯聿遵先緒永平之中大興板築續以水旱戎馬生
郊雖逮為山還停一簣竊惟皇遷中縣垂二十祀而明
堂禮樂之本乃鬱荆棘之林膠序德義之基空盈牧豎
之跡城隍嚴固之重闕塼石之工墉堞顯望之要少樓
榭之飾加以風雨稍侵漸致虧墜又府寺初營頗亦壯
美然一造至今更不修繕廰宇凋朽牆垣頽壞皆非所
謂追隆堂搆儀形萬國者也伏聞朝議以髙祖大造區
夏道侔姬文擬祀明堂式配上帝今若基宇不修仍同
丘畎即使髙皇神享闕於國陽宗事之典有聲無實此
臣子所以匪寧億兆所以失望也臣又聞官方授能所
以任事事既任矣酬之以禄如此上無曠官之譏下絶
尸素之謗今國子雖有學官之名而無敎授之實何異
兔絲燕麥南箕北斗哉昔劉向有言王者宜興辟雍陳
禮樂以風化天下夫禮樂所以養人刑法所以殺人而
有司勤勤請定刑法至於禮樂則曰未敢是則敢於殺
人不敢於養人也臣以為當今四海清平九服寧宴經
國要重理應先營脫復稽延則劉向之言徵矣但事不
兩興須有進退以臣愚量宜罷尚方雕靡之作頗省永
寧土木之功并減瑶光材瓦之力兼分石窟鐫琢之勞
及諸事役非急者三時農隙修此數條使辟雍之禮蔚
爾而復興諷誦之音煥然而更作美榭髙墉嚴壯於外
槐宫棘宇顯麗於中道發明令重遵鄉飲敦進郡學精
課經業如此則元凱可得之於上序游夏可致之於下
國豈不休歟誠知佛理淵妙含識所宗然比之治要容
可小緩茍使魏道熙緝元首唯康爾乃經營未為晚也
靈太后令曰省表具悉體國之誠配饗大禮為國之本
比以戎馬在郊未遑修繕今四表晏寧年和歳稔當勑
有司别議經始除中書監驃騎大將軍儀同如故又授
右光禄大夫出為使持節侍中都督定幽燕瀛四州諸
軍事本將軍定州刺史儀同如故徵拜尚書左僕射加
散騎常侍驃騎儀同如故遷尚書令加侍中崇在官和
厚明於決斷受納辭訟必理在可推始為下筆不徒爾
收領也然性好財貨販肆聚斂家資巨萬營求不息子
世哲為相州刺史亦無清白狀鄴洛市鄽收擅其利為
時論所鄙蠕蠕主阿那瓌率衆犯塞詔崇以本官都督
北討諸軍事以討之崇辭於顯陽殿戎服武飾志氣奮
揚時年六十九幹力如少肅宗目而壯之朝廷莫不稱
善崇遂出塞三千餘里不及賊而還後北鎮破落汗拔
陵反叛所在響應征北將軍臨淮王彧大敗於五原安
北將軍李叔仁尋敗於白道賊衆日甚詔引丞相令僕
尚書侍中黄門於顯陽殿詔曰朕比以鎮人搆逆登遣
都督臨淮王剋時除翦軍屇五原前鋒失利二將殞命
兵士挫􁀙又武川乖防復陷凶手恐賊勢侵滛寇連恒
朔金陵在彼夙夜憂惶諸人宜陳良策以副朕懷吏部
尚書元脩義曰彊寇充斥事須得討臣謂須得重貴鎮
壓恒朔總彼師旅備衛金陵詔曰去歳阿那瓌叛逆遣
李崇令北征崇遂長驅塞北返斾榆闗此亦一時之盛
崇乃上表求改鎮為州罷削舊貫朕于時以舊典難革
不許其請尋李崇此表開諸鎮非異之心致有今日之
事但既往難追為復略論此耳朕以李崇國戚望重器
識英斷意欲還遣崇行總督三軍揚旌恒朔除彼羣盜
諸人謂可爾以不僕射蕭寶夤等曰陛下以舊都在北
憂慮金陵臣等實懷悚息李崇德位隆重社稷之臣陛
下此遣實合羣望崇啟曰臣實無用猥蒙殊寵位妨賢
路遂充北伐徒勞將士無勲而還慙負聖朝於今莫已
臣以六鎮幽垂與賊接對鳴柝聲弦弗離旬朔州名差
重於鎮謂實可悅彼心使聲敎日揚㣲塵去塞豈敢導
此凶源開生賊意臣之愆負死有餘責屬陛下慈寛賜
全腰領今更遣臣北行正是報恩改過所不敢辭但臣
年七十自惟老疾不堪敵塲更願英賢收功盛日於是
詔崇以本官加使持節開府北討大都督撫軍將軍崔
暹鎮軍將軍廣陵王淵皆受崇節度又詔崇子光禄大
夫神軌假平北將軍隨崇北討崇至五原崔暹大敗于
白道之北賊遂并力攻崇崇與廣陵王淵力戰累破賊
衆相持至冬乃引還平城淵表崇長史祖瑩詐増功級
盜没軍資崇坐免官爵徵還以後事付淵後徐州刺史
元法僧以彭城南叛時除安樂王鑒為徐州刺史以討
法僧為法僧所敗單馬奔歸乃詔復崇官爵為徐州大
都督節度諸軍事㑹崇疾篤乃以衛將軍安豐王延明
代之除改開府相州刺史侍中將軍儀同並如故孝昌
元年薨於位時年七十一贈侍中驃騎大將軍司徒公
雍州刺史諡曰武康後重贈太尉公增邑一千户餘如
故
長子世哲性輕率供奉豪侈少經征役頗有將用自司
徒中兵參軍超為征虜將軍驍騎將軍尋遷後將軍為
三闗别將討羣蠻大破之斬蕭衍龍驤將軍文思之等
還拜鴻臚少卿性傾巧善事人亦以貨賂自達髙肇劉
騰之處勢也皆與親善故世號為李錐肅宗末遷宗正
卿加平南將軍轉大司農卿仍本將軍又改授太僕卿
加鎮東將軍尋出為相州刺史將軍如故世哲至州斥
逐細人遷徙佛寺逼買其地廣興第宅百姓患之崇北
征之後徵兼太常卿御史髙道穆毁發其宅表其罪過
後除鎮西將軍涇州刺史賜爵衛國子正光五年七月
卒賻帛五百疋朝服一襲贈散騎常侍衛將軍吏部尚
書冀州刺史子如故
世哲弟神軌受父爵陳留侯自給事中稍遷員外常侍
光禄大夫累出征討頗有將領之氣孝昌中為靈太后
寵遇勢傾朝野時云見幸帷幄與鄭儼為雙時人莫能
明也頻遷征東將軍武衛將軍給事黄門侍郎常領中
書舎人時相州刺史安樂王鑒據州反詔神軌與都督
源子邕等討平之武泰初蠻帥李洪扇動諸落伊闕已
東至於鞏縣多被燒劫詔神軌為都督破平之尒朱榮
之向洛也復為大都督率衆禦之出至河橋値北中不
守遂便退還尋與百官候駕於河隂仍遇害焉建義初
贈侍中驃騎大將軍司空公相州刺史諡曰烈
崔亮字敬儒清河東武城人也父元孫劉駿尚書郎劉
彧之僭立也彧青州刺史沈文秀阻兵叛之彧使元孫
討文秀為文秀所害亮母房氏擕亮依冀州刺史崔道
固於歴城道固即亮之叔祖也及慕容白曜之平三齊
内徙桑乾為平齊民時年十歳常依季父幼孫居家貧
傭書自業時隴西李沖當朝任事亮從兄光往依之謂
亮曰安能乆事筆硯而不往託李氏也彼家饒書因可
得學亮曰弟妹飢寒豈可獨飽自可觀書於市安能看
人眉睫乎光言之於沖沖召亮與語因謂亮曰比見卿
先人相命論使人胷中無復怵廹之念今遂亡本卿能
記之不亮即為誦之涕淚交零聲韻不異沖甚奇之迎
為館客沖謂其兄子彦曰大崔生寛和篤雅汝宜友之
小崔生峭整清徹汝宜敬之二人終將大至沖薦之為
中書博士轉議郎尋遷尚書二千石郎髙祖在洛欲創
革舊制選置百官謂羣臣曰與朕舉一吏部郎必使才
望兼允者給卿三日假又一日髙祖曰朕已得之不煩
卿輩也馳驛徵亮兼吏部郎俄為太子中舎人遷中書
侍郎兼尚書左丞亮雖歴顯任其妻不免親事舂簸髙
祖聞之嘉其清貧詔帶野王令世宗親政遷給事黄門
侍郎仍兼吏部郎領青州大中正亮自參選事垂將十
年廉慎明决為尚書郭祚所委毎云非崔郎中選事不
辦尋除散騎常侍仍為黄門遷度支尚書領御史中尉
自遷都之後經略四方又營洛邑費用甚廣亮在度支
别立條格歳省億計又議修汴蔡二渠以通邊運公私
頼焉侍中廣平王懷以母弟之親左右不遵憲法勑亮
推治世宗禁懷不通賓客者乆之後因宴集懷恃親使
忿欲陵突亮亮乃正色責之即起於世宗前脫冠請罪
遂拜辭欲出世宗曰廣平麤疎向來又醉卿之所悉何
乃如此也遂詔亮復坐令懷謝焉亮外雖方正内亦承
候時情宣𫝊左右郭神安頗被世宗識遇以弟託亮亮
引為御史及神安敗後因集禁中世宗令兼侍中盧昶
宣㫖責亮曰在法官何故受左右囑請亮拜謝而已無
以上對轉都官尚書又轉七兵領廷尉卿加散騎常侍
中正如故徐州刺史元昞撫御失和詔亮馳驛安撫亮
至劾昞處以大辟勞賚綏慰百姓怗然除安西將軍雍
州刺史城北渭水淺不通船行人艱阻亮謂寮佐曰昔
杜預乃造河梁況此有異長河且魏晉之日亦自有橋
吾今決欲營之咸曰水淺不可為浮橋汎長無恒又不
可施柱恐難成立亮曰昔秦居咸陽横橋渡渭以像閣
道此即以柱為橋今唯慮長柱不可得耳會天大雨山
水暴至浮出長木數百根藉此為用橋遂成立百姓利
之至今猶名崔公橋亮性公清敏于斷決所在並號稱
職三輔服其德政世宗嘉之詔賜衣馬被褥後納其女
為九嬪徵為太常卿攝吏部事肅宗初出為撫軍將軍
定州刺史蕭衍左遊擊將軍趙祖悅率衆偷據硤石詔
亮假鎮南將軍齊王蕭寶夤鎮東將軍章武王融安南
將軍並使持節都督諸軍事以討之靈太后勞遣亮等
賜戎服雜物亮至硤石祖悅出城逆戰大破之賊復於
城外置二栅欲拒官軍亮焚擊破之殺三千餘人亮與
李崇為水陸之期日日進攻而崇不至及李平至崇乃
進軍共平硤石語在平𫝊靈太后賜亮璽書曰硤石既
平大勢全舉淮堰孤危自將奔遁若仍敢遊魂此當易
以立計擒翦蟻徒應在旦夕將軍推轂所憑親對其事
處分經略宜共恊齊必令得掃盪之理盡彼遺燼也隨
便守禦及分度掠截扼其咽喉防塞走路期之全獲無
令漏逸若畏威降首者自加蠲宥以仁為本任之雅算
一二往使别宣以功進號鎮北將軍李平部分諸軍將
水陸兼進以討堰賊亮違平節度以疾請還隨表而發
平表曰臣以蕭衍將湛僧珍田道龍遊魂境内猶未收
跡義之神念尚住梁城令都督崔亮權據下蔡别將瓫
生即住東岸與亮接勢以防橋道臣發引向堰舎人曹
道至奉勑更有處分而亮已輒還京按亮受付東南推
轂是託誠應憂國忘家致命為限而始屇汝隂盤桓不
進暨到寇所停淹八旬所營土山攻道並不克就捐費
糧力坐延歳序頼天威逺被士卒憤激東北騰上垂至
北門而亮遲回仍不肯上臣逼以白刃甫乃登陟及平
硤石宜聼處分方更肆其專恣輕輒還歸此而不糾法
將焉寄按律臨軍征討而故留不赴者死又云軍還先
歸者流軍罷先還尚有流坐況亮被符令停委棄而反
失乗勝之機闕水陸之㑹緣情據理咎深故留今處亮
死上議靈太后令曰亮為臣不忠去留自擅既損威稜
違我經略雖有小㨗豈免大咎但吾攝御萬幾庶兹惡
殺可特聼以功補過及平至亮與爭功於禁中形於聲
色尋除殿中尚書遷吏部尚書時羽林新害張彝之後
靈太后令武官得依資入選官員既少應選者多前尚
書李韶循常擢人百姓大為嗟怨亮乃奏為格制不問
士之賢愚専以停觧日月為斷雖復官須此人停日後
者終於不得庸才下品年月乆者灼然先用沉滯者皆
稱其能亮外甥司空諮議劉景安書規亮曰殷周以鄉
塾貢士兩漢由州郡薦才魏晉因循又置中正諦觀在
昔莫不審舉雖未盡美足應十收六七而朝廷貢才止
求其文不取其理察孝亷唯論章句不及治道立中正
不考人才行業空辨氏姓髙下至於取士之途不溥沙
汰之理未精而舅屬當銓衡宜須改張易調如之何反
為停年格以限之天下士子誰復修厲名行哉亮答書
曰汝所言乃有深致吾乗時邀幸得為吏部尚書當其
壯也尚不如人況今朽老而居帝難之任常思同升舉
直以報明主之恩盡忠竭力不為貽厥之累昨為此格
有由而然今已為汝所恠千載之後誰知我哉可静念
吾言當為汝論之吾兼正六為吏部郎三為尚書銓衡
所宜頗知之矣但古今不同時宜須異何者昔有中正
品其才第上之尚書尚書據狀量人授職此乃與天下
羣賢共爵人也吾謂當爾之時無遺才無濫舉矣而汝
猶云十收六七況今日之選専歸尚書以一人之鑒照
察天下劉毅所云一吏部兩郎中而欲究竟人物何異
以管闚天而求其博哉今勲人甚多又羽林入選武夫
崛起不觧書計唯可彍弩前驅指蹤捕噬而已忽令垂
組乗軒求其烹鮮之效未曾操刀而使專割又武人至
多官員至少不可周溥設令十人共一官猶無官可授
況一人望一官何由可不怨哉吾近面執不宜使武人
入選請賜其爵厚其禄既不見從是以權立此格限以
停年耳昔子産鑄刑書以救弊叔向譏之以正法何異
汝以古禮難權宜哉仲尼云德我者亦春秋罪我者亦
春秋吾之此指其由是也但令當來君子知吾意焉後
甄琛元修義城陽王徽相繼為吏部尚書利其便已踵
而行之自是賢愚同貫涇渭無别魏之失才從亮始也
轉侍中太常卿尋遷左光禄大夫尚書右僕射時劉騰
擅權亮託妻劉氏傾身事之故頻年之中名位隆赫有
識者譏之轉尚書僕射加散騎常侍正光二年秋疽發
於背肅宗遣舎人問疾亮上表乞觧僕射送所負荷及
印綬詔不許尋卒詔給東園祕器朝服一襲賵物七百
叚蠟三百斤贈使持節散騎常侍車騎大將軍儀同三
司冀州刺史諡曰貞烈亮在雍州讀杜預𫝊見為八磨
嘉其有濟時用遂教民為碾及為僕射奏於張方橋東
堰穀水造水碾磨數十區其利十倍國用便之亮有三
子士安士和士泰並彊幹善於當世
士安歴尚書比部郎卒於諌議大夫贈左將軍光州刺
史無子弟士和以子乾亨繼
乾亨武定中尚書都兵郎中
士和歴司空主簿通直郎從亮征硤石以軍勲拜冠軍
將軍中散大夫西道行臺元修義左丞行涇州事蕭寳
夤之在闗中髙選寮佐以為督府長史時莫拆念生遣
使詐降寳夤表士和兼度支尚書為隴右行臺令入秦
撫慰為念生所害
士泰歴給事中司空從事中郎諌議大夫司空司馬肅
宗末荆蠻侵斥以士泰為龍驤將軍征蠻别將事平以
功賜爵五等男建義初遇害於河隂贈都督青兗二州
諸軍事鎮東將軍青州刺史諡曰文肅
子肇師襲爵武定末中書舎人
亮弟敬默奉朝請卒於征虜長史贈南陽太守子思韶
從亮征硤石以軍功賜爵武城子為冀州别駕
敬默弟隠處青州州都亮以其賤出殊不經紀論者譏
焉
亮從父弟光韶事親以孝聞初除奉朝請光韶與弟光
伯雙生操業相侔特相友愛遂經吏部尚書李沖讓官
於光伯辭色懇至沖為奏聞髙祖嘉而許之太和二十
年以光韶為司空行參軍復請讓從叔和曰臣誠㣲賤
未登讓品屬逄皇朝恥無讓德和亦謙退辭而不當髙
祖善之遂以和為廣陵王國常侍尋勑光韶兼祕書郎
掌校華林御書肅宗初除青州治中後為司空騎兵參
軍又兼司徒户曹出為濟州輔國府司馬刺史髙植甚
知之政事多委訪焉遷青州平東府長史府觧勑知州
事光韶清直明斷民吏畏愛之入為司空從事中郎以
母老觧官歸養賦詩展意朝士屬和者數十人乆之徵
為司徒諮議固辭不拜光韶性嚴毅聲韻抗烈與人平
談常若震厲至於兄弟議論外聞謂為忿怒然孔懷雍
睦人少逮之孝莊初河間邢杲率河北流民十餘萬衆
攻逼州郡刺史元雋憂不自安州人乞光韶為長史以
鎮之時陽平路回寓居齊土與杲潛相影響引賊入郭
光韶臨機處分在難確然賊退之後刺史表光韶忠毅
朝廷嘉之發使慰勞焉尋為東道軍司及元顥入洛自
河以南莫不風靡而刺史廣陵王欣集文武以議所從
欣曰北海長樂俱是同堂兄弟今宗祏不移我欲受赦
諸君意各何如在坐之人莫不失色光韶獨抗言曰元
顥受制梁國稱兵本朝拔本塞源以資讎敵賊臣亂子
曠代少儔何但大王家事所宜切齒等荷朝眷未敢仰
從長史崔景茂前瀛州刺史張烈前郢州刺史房叔祖
徵士張僧皓咸云軍司議是欣乃斬顥使尋徵輔國將
軍廷尉少卿未至除太尉長史加左將軍俄遷廷尉卿
時祕書監祖瑩以贓罪被劾光韶必欲致之重法太尉
陽城王徽尚書令臨淮王彧吏部尚書李神儁侍中李
彧並勢望當時皆為瑩求寛光韶正色曰朝賢執事於
舜之功未聞有一如何反為罪人言乎其執意不回如
此永安末擾亂之際遂還鄉里光韶博學彊辯尤好理
論至於人倫名教得失之間㩁而論之不以一毫假物
家足於財而性儉吝衣馬敝痩食味麤薄始光韶在都
同里人王蔓於夜遇盜害其二子孝莊詔黄門髙道穆
令加檢捕一坊之内家别搜索至光韶宅綾絹錢布匱
篋充積議者譏其矯嗇其家資産皆光伯所營光伯亡
悉焚其契河間邢子才曾貸錢數萬後送還之光韶曰
此亡弟相貸僕不知也竟不納刺史元弼前妻是光韶
之繼室兄女而弼貪惏多諸不法光韶以親情亟相非
責弼銜之時耿翔反於州界弼誣光韶子通與賊連結
囚其合家考掠非理而光韶與之辯爭辭色不屈會樊
子鵠為東道大使知其見枉理出之時人勸令詣樊陳
謝光韶曰羊舌大夫已有成事何勞往也子鵠亦歎尚
之後刺史侯淵代下疑懼停軍益都謀為不軌令數百
騎夜入南郭劫光韶以兵愶之責以謀略光韶曰凡起
兵者須有名義使君今日舉動直是作賊耳父老知復
何計淵雖恨之敬而不敢害尋除征東將軍金紫光禄
大夫不起光韶以世道屯邅朝廷屢變閉門却掃吉凶
斷絶誡子孫曰吾自謂立身無慙古烈但以禄命有限
無容希世取進在官以來不冒一級官雖不達經為九
卿且吾平生素業足以遺汝官閥亦何足言也吾既運
薄便經三娶而汝之兄弟各不同生合葬非古吾百年
之後不須合也然贈諡之及出自君恩豈容子孫自求
之也勿須求贈若違吾志如有神靈不享汝祀吾兄弟
自幼及老衣服飲食未曾一片不同至於兒女官婚榮
利之事未甞不先以推弟弟頃横禍權作松櫬亦可為
吾作松棺使吾見之卒年七十一孝静初侍中賈思同
申啓稱述光韶贈散騎常侍驃騎將軍青州刺史
光韶弟光伯尚書郎青州别駕後以族弟休臨州遂申
牃求觧尚書奏按禮始封之君不臣諸父昆弟封君之
子臣昆弟不臣諸父封君之孫得盡臣計始封之君即
是世繼之祖尚不得臣況今之刺史既非世繼而得行
臣吏之節執笏稱名者乎檢光伯請觧率禮不愆請宜
許遂以明道敎靈太后令從之尋除北海太守有司以
其更滿依例奏代肅宗詔曰光伯自莅海沂清風逺著
兼其兄光韶復能辭榮侍養兄弟忠孝宜有甄録可更
申三年以厲風化後歴太傅諮議參軍前廢帝時崔祖
螭張僧皓起逆攻東陽旬日之間衆十餘萬刺史東萊
王貴平欲令光伯出城慰勞兄光韶曰城民陵縱為日
已乆人人恨之其氣甚盛古人有言衆怒如水火焉以
此觀之今日非可慰諭止也貴平彊之光韶曰使君受
委一方董攝萬里而經略大事不與國士圖之所共腹
心皆趨走羣小既不能綏遏以杜其萌又不能坐觀待
其衰挫蹙迫小弟從為無名之行若單騎獨往或見拘
縶若以衆臨之勢必相拒敵懸見無益也貴平逼之不
得已光伯遂出城數里城民以光伯兄弟羣情所繫慮
人劫留防衛者衆外人疑其欲戰未及曉諭為飛矢所
中卒贈征東將軍青州刺史
子滔武定末殷州别駕
史臣曰李崇以風質英重毅然秀立任當將相望髙朝
野美矣崔亮既明達後事動有名迹於斷年之選失之
逾逺救弊未聞終為國蠧無所茍而已其若是乎光韶
居雅仗正有國士之風矣
　
　
　
　
　
　
　
　
　
　
　
　
　
　
　
　魏書卷六十六
　魏書卷六十六考證
李崇𫝊崇上表○(臣人龍/)按崇此表北史作邢邵所上
　其文大同小異
　
　
　
　
　
　
　
　
　
　
　
　
　魏書卷六十六考證
