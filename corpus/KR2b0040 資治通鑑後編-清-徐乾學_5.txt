
　資治通鑑後編卷四
　　　　　　　　　　　刑部尚書徐乾學撰
　宋紀四(起閼逢困敦正月盡桑兆/攝提格十二月凡二年)
　　太祖啓運立極英武睿文神徳聖功至明大孝皇
　　帝
乾徳二年春正月辛巳大雨雪震雹　甲申帝以選人
食貧者衆詔吏部流内銓聽四時參選仍命翰林學士
承㫖陶糓等與本司官重詳定循資格及四時參選條
宰相范質王溥魏仁浦等再表求退戊子以質為太子
太傅溥為太子太保仁浦為左僕射皆罷政事質在相
位所下制敕未嘗破律命刺史縣令必以戸口版籍為
急使者視民田按獄訟皆召見為述天子憂勤之意乃
遣之時號賢相　庚寅以樞宻使趙普為門下侍郎平
章事集賢院大學士宣徽北院使判三司上黨李崇矩
(崇矩初見/廣順元年)為檢校太尉充樞宻使帝既除普及崇矩乃
無宰相署敕帝時在資福殿普因入奏其事帝曰卿但
進敕朕為卿署字可乎普曰此有司所行非帝王事也
乃使問翰林學士求故實陶糓建議以為自古輔相未
嘗虛位唯唐太和中甘露事後數日無宰相時左僕射
令狐楚等奉行制書今尚書亦南省長官可以署敕竇
儀曰糓所陳非承平令典不足援據今皇弟開封尹同
平章事即宰相任也帝從儀言　壬辰詔先所置賢良
方正能直言極諫經學優深可為師法詳閑吏理逹於
教化等三科並委州府解送吏部試論三道限三千字
以上而自曩及今未有應者得非抱倜儻者恥肩於常
調懐讜直者難效於有司必欲興自朕躬乎繼今不限
内外職官前資見任布衣黄衣並許詣閤進狀朕親試
焉　壬寅勅趙普監修國史　乙巳禁民越訴　丁未
詔縣令簿尉非公事毋至村落　二月戊申朔翰林學
士竇儀等上新定四時參選條件　北漢遼州刺史杜
延韜以城來降　癸丑遣使賑陜州饑　命右武統軍
陳承昭帥丁夫數千鑿渠自長社引潩水出宻合閔河
潩水出宻之大騩山歴許田會春夏霖雨則大溢害稼
及渠成民無水患閔河之漕益通流焉　三月乙未北
漢耀州團練使周案玉等來降　辛丑上明憲皇太后
諡曰昭憲皇后賀氏諡曰孝恵王氏諡曰孝明　夏四
月戊申賑河中饑　己酉免諸道今年夏稅之無苖者
　乙卯改𦵏宣祖昭武皇帝昭憲皇后於安陵孝恵皇
后賀氏孝明皇后王氏祔焉　帝欲為趙普置副而難
其名稱召翰林學士承㫖陶糓問曰下丞相一等者何
官對曰唐有參知機務參知政事乙丑以兵部侍郎薛
居正吕餘慶並本官參知政事不宣制不押班不知印
不升政事堂止令就宣徽使㕔上事殿庭别設塼位於
宰相後敕尾署銜降宰相數字月俸雜給皆半之葢帝
意未欲令居正等與普齊也(考異李燾曰太宗實録云/普在相位幾十年獨斷政)
(事太祖疑其專恣欲用薛居正吕餘慶為相普惡其與/己同列但令參知政事於宣徽㕔赴上位在丞相後但)
(奉行制書不得預奏事以明其異等中書印唯宰相得/知事無大小盡决於普居正等恐慄備位而已大祖患)
(之會為趙玭所訐盧多遜又旦夕攻之雷有鄰訟中書/不法事太祖因令居正等知印押班以分普權按置參)
(政乃陶糓議且此時太祖方獨任普未始厭其專恣也/今不取  又大祖新録竇儀傳太祖屢對大臣稱儀有)
(執守欲用為相趙普忌儀剛直遽引薛居正參知政事/據此則居政乃普所引非太祖意也足明太宗實録所)
(書非實然新傳謂普抑儀舊/傳亦無之恐普未必然也)
　李沆曰按唐故事裴寂為僕射知政事杜淹為御史
　大夫參議朝政魏徵為秘書監參豫朝政蕭瑀為特
　進參議政事劉洎為黄門侍郎參知政事劉幽求為
　中書舎人參知機務然並宰相之任也又高宗嘗欲
　用郭待舉等參知政事既而謂崔知温曰待舉等歴
　任尚淺未可與卿等同名稱遂令於中書門下同承
　受進止平章事以此言之平章事亞於參知政事矣
　今糓不能逺引漢御史大夫亞相故事為對翻以參
　知政事為丞相下一等糓失之矣
壬申徒永州諸縣民之畜蠱者三百二十六家於縣之
僻處不得復齒於鄉　以秦再䧺為辰州刺史再䧺辰
州徭人武健有竒略素為蠻黨畏服帝召至汴察其可
任擢為刺史使自辟吏子以租賦再䧺至州日訓土兵
得三千人能被甲渡水歴水飛塹又遣人分使諸蠻傳
朝廷懐來之意降附日衆自是荆襄無復邊患　五月
己卯知制誥髙錫坐受藩鎮賂貶萊州司馬　辛巳宗
正卿趙礪坐贓杖除籍　六月左僕射王溥數勸其父
宿州防禦使祚(祚初見顯/徳四年)請老祚不得已乃上章己未
以祚為左領軍衛上將軍致仕祚大罵溥曰我筋力未
衰汝欲自固名位而幽囚我舉大梃將撃之親戚勸諭
乃止　御史臺太常禮院奏東宫三師臣一品與僕射
等若百官上表未知所先詔兩制議之戊辰翰林學士
竇儀等奏僕射帥長百僚東宫三師臣太子之官當以
僕射為表首從之　己酉以光義為中書令光美同中
書門下平章事子徳昭貴州防禦使故事皇子出閣即
封王帝以徳昭未冠特殺其禮　七月詔曰惟彼銓衡
止憑資歴慮有英俊沉於下僚自今常調赴集選人委
吏部南曹取歴任中多課績而無闕失者當與量材甄
叙
　冨弼曰祖宗朝吏部南曹之任不專於循守常格所
　以拔擢材能有古銓選之體也
辛卯詔陶糓等四十三人(考異竇訓作四十七人/未知孰是今從長編)各於
見任幕職京官及州縣中舉堪為藩郡通判者一人職
任乖方事狀連坐
　冨弼曰祖宗朝舉官不限資考是取人之路寛事無
　大小皆坐舉主是責舉主之法宻今除入已贓外皆
　不坐其法踈矣
甲午令藩鎮無以初官為掌書記須歴兩任有文學者
乃許奏辟　九月甲戌朔周易博士奚嶼責乾州司戸
庫部員外王貽孫責左贊善大夫並坐試任子不公也
乙未幸北郊觀稼　辛丑太子太傅魯國公范質卒質
寢疾帝數幸其第臨視又令内夫人問訊質家迎奉器
皿不具内夫人奏之帝即命翰林司賜以果牀酒器復
幸其第謂曰卿為宰相何自苦如此質對曰臣曩在中
書門無私謁所與飲酌皆貧賤時親戚安用器皿因循
不置非力不及也質以亷介自持而性卞急好面折人
過嘗謂同列曰人能鼻吸三㪷醇醋斯可為宰相矣五
代以來宰相多取給於方鎮質始絶之所得禄賜徧及
孤寡疾革戒其子旻毋請諡毋刻墓碑及卒帝甚悼惜
之贈中書令賻賚甚厚後謂左右曰朕聞范質居第之
外不殖資産真宰相也太宗亦素重質常對近臣稱累
朝宰相以為循規矩重名器持亷節無出質右者但欠
世宗一死為可惜耳　壬寅潘美等克郴州　初南漢
内常侍邵廷琄言於其主曰漢承唐亂居此五十餘年
幸中國多故干戈不及而吾益驕於無事今兵不識旗
鼓人主不知存亡請飭兵備且通好於宋鋹不能用至
是始懼以廷琄為招討使既克郴獲内侍余延業帝訪
其國政延業具言其主殘刑暴斂及珠寶飾宫殿課民
供宴犒狀帝驚曰吾當救此一方民時方謀下蜀未遑
也　帝素謀伐蜀會蜀山南節度判官張廷偉說知樞
宻院事王昭逺曰公素無勲業一旦位至樞近不自建
立大功何以塞時論莫若通好并州令發兵南下我自
黄花子午谷出兵應之使中原表裏受敵則關右之地
可撫而有也昭逺然其言勸蜀主遣孫遇趙彦韜楊蠲
等以蠟丸帛書間行遺北漢主帛書言已於褒漢増兵
約北漢濟河同舉遇等至都下彦韜潜取其書以獻有
穆昭嗣者初以方伎事髙氏於是為翰林醫官帝數召
問蜀中地理昭嗣曰荆南即西川江南廣南都會也今
已克此則水陸皆可趨蜀帝大悦後數日得彦韜所獻
書笑曰吾西討有名矣并赦遇蠲使指陳山川形勢戍
守處所道里逺近畫圖以進(考異李燾曰五代史實録/皆言孫遇為邊吏所獲葢)
(因詔書也/其實不然)十一月甲戌命忠武節度使王全斌為西川
行營鳳州路都部署武信節度使崔彦進副之樞宻副
使王仁贍為都監寧江節度使劉光義為歸州路副都
部署(考異案宋史王全斌與劉光義皆為都部署陳桱/亦云全斌光義為都部署惟長編以光義為副都)
(部署王宋沐宋元通鑑/亦云副之今悉從長編)樞宻承㫖曹彬為都監合步騎
六萬分路進討給事中沈義倫為隨軍轉運使均州刺
史大名曹翰為西南面轉運使(翰初見顯徳元年王仁/贍以樞宻副使為行營)
(都監在節度使下葢此/時西府品秩殊未崇也)帝諭行營所至毋得焚蕩廬舍
驅畧吏民開發邱墳翦伐桑柘違者以軍法從事命八
作司度右掖門南臨汴水為蜀主治第以待其至乙亥
全斌等辭宴於崇徳殿帝出畫圖授全斌等因謂曰凡
克城寨止籍其器甲芻糧悉以錢帛分給戰士吾所欲
得者其土地耳　遼主遊畋無度或浹旬竟月而忘返
壬午日南至宴飲逹旦自是晝寢夜飲　蜀主聞有北
師命王昭逺為北面行營都統趙崇韜(崇韜初見顯徳/二年庭隱子庭)
(隱見長/興元年)為都監韓保貞(保貞初見/乾祐元年)為招討使李進(進初/見顯)
(徳二/年)為副招討使帥兵拒戰蜀主謂昭逺曰今日之師
卿所召也勉為朕立功昭逺頗以方畧自許始發成都
蜀主命宰相李昊等餞之城外昭逺手執鐡如意指揮
軍事自比諸葛亮酒酣攘臂謂昊曰吾此行何止克敵
當領此二三萬雕面惡少兒取中原如反掌耳　冬十
二月辛酉王全斌等攻拔乾渠渡萬仭燕子等寨遂取
興州敗蜀兵七千人獲軍糧四十餘萬斛其刺史藍思
綰退保西縣全斌又攻石圌魚關白水闗二十餘寨皆
拔之　蜀韓保貞聞興州破遂棄山南退保西縣馬軍
都指揮使史延徳以先鋒至保貞懦懼不敢出遣兵數
萬人依山背城結陣自固延徳撃走之追擒保貞及其
副李進獲糧三十餘萬斛崔彦進與馬軍都監康延澤
等逐北過三泉遂至嘉州殺獲甚衆蜀軍燒絶棧道退
保葭萌　劉光義等入峽路連破松木三會巫山等寨
殺其將南光海等死者五千餘人(考異宋史斬南光皮/等八千餘級今從長)
(編/)生禽戰棹都指揮使袁徳宏等奪戰艦二百餘艘又
斬獲水軍六千餘衆初蜀於䕫州鏁江為浮梁上設敵
棚三重夾江列礮具光義等行帝出地圖指其處謂光
義曰泝江至此切勿以舟師争勝當先遣步騎潛撃之
竢其稍却乃以戰棹夾攻可必取也光義等未至鏁江
三十里許捨舟前逹浮梁復引舟而上遂破州城頓兵
白帝城西蜀寧江節度使太原高彦儔(彦儔初見/顯徳二字)謂副
使趙崇濟監軍武守謙曰北軍涉險逺來利在速戰宜
堅壁待之守謙曰冦據吾城下而不撃又何待也戊辰
守謙獨領麾下千餘人以出光義遣馬軍都指揮使張
廷翰等引兵與守謙等戰於猪頭舖守謙敗走廷翰等
乗勝登其城拔之彦儔力戰不勝身被十餘槍左右皆
散去彦儔奔歸府第拒戸整衣冠望西北再拜登樓縱
火自焚後數日光義等得其骨於灰燼中以禮𦵏之(考/異)
(李燾曰九國志云王師壞門而入彦儔挺劍拒之殺數/十餘人乃登樓縱火自焚而死十國紀年亦云今不取)
王全斌以蜀人斷棧大軍不得進議取羅川路入蜀康
延澤潛謂崔彦進曰羅川路險衆難並濟不如分兵修
棧約會大軍於深渡彦進遣白全斌許之不數日閣道
成遂進撃金山寨又破小漫天寨而全斌亦以大軍由
羅川至深渡與彦進會蜀人依江而陣彦進遣步軍都
指揮使張萬友等撃之奪其橋㑹暮夜蜀人退保大漫
天寨明日彦進延澤萬友分兵三道擊之蜀人悉其精
鋭來拒又大破之乗勝拔其寨擒寨主義州刺史王審
超監軍趙崇渥　三泉監軍劉延祚大將王昭逺趙崇
韜引兵來戰三戰三敗追奔至利州北昭逺等遁去渡
桔柏津焚浮梁退保劔門壬申晦全斌等入利州(考異/宋史)
(云三年正月壬午全斌取利州東都事/畧云三年正月克利州皆非是今不取)獲軍糧八十萬
斛(考異李燾曰九國志十國紀年蜀檮杌皆言蜀人雖/燒棧道而江水淺涸岸路平濶王師皆徒涉而進與)
(國史不同事恐不然今不取實録載大漫天之戰全斌/擒其寨主王審超監軍趙崇渥三泉監軍劉延祚全斌)
(本傳乃云趙崇渥逃出復與三泉監軍劉延祚及王昭/逺等來戰按明年正月己丑實録書軍前部送大漫天)
(寨主王審超監軍趙崇渥則/似同時執獲也今從實録)是月京師大雪帝設氊帷
於講武殿衣紫貂裘帽視事忽謂左右曰我被服如此
體尚覺寒西征將帥衝犯霜霰何以堪此即解裘帽遣
中黄門馳驛齎賜全斌且諭㫖諸將以不能徧及也全
斌拜賜感泣　唐主酷信浮屠法出禁中金錢募人為
僧時都下僧及萬人皆仰給縣官唐主退朝與后服僧
衣誦佛書拜跪手足成贅僧有罪命禮佛而釋之帝聞
其惑乃選少年有口辯者南渡見唐主論性命之說唐
主信之謂之一佛出世由是不復以治國守邊為意
詔江北許諸州民及諸監鹽亭戸縁江採捕及過江貿
易先是江北置𣙜塲禁商人渡江及百姓縁江採樵是
嵗以江南薦饑特弛其禁
三年春正月癸酉朔以出師不御殿　蜀主聞王昭逺
等敗甚懼乃益募兵守劍門命太子𤣥喆為元帥侍中
李廷珪(廷珪初見天/福十二年)同平章事張恵安副之帯甲萬餘
旗幟悉用文繡綢其杠以錦將發而雨𤣥喆慮其沾濕
悉令解去俄雨止復斾之則皆倒懸杠上𤣥喆又輦其
姬妾及伶人數十以從見者莫不竊笑王全斌等自利
州趨劔門次益光以劍門天險會議進取之䇿侍衛軍
頭向韜曰降卒言益光江東越大山數重有狹徑名來
蘇蜀人於江西置砦對岸有渡自此出劍門南二十里
至青彊店與官道合若大軍行此路則劍門之險不足
恃也全斌等即欲卷甲赴之康延澤曰蜀人數戰數敗
膽氣奪矣可急攻而下也然來蘇狹徑主帥不須自行
但可遣一偏將徃耳若抵青彊北與大軍夾撃劔門昭
逺等必成擒矣全斌等然之命史延徳分兵趨來蘇跨
江為浮梁以濟蜀人見之棄寨而遁延徳遂至青彊王
昭逺等引兵退駐漢原坡留其偏將守劍門全斌等以
鋭兵奮撃破之及漢原趙崇韜布陣䇿馬先豋昭逺據
胡牀股栗不能起崇韜戰敗猶手斬數人乃被執昭逺
免胄棄甲而逃甲戌全斌等遂取劔州殺蜀軍萬餘人
昭逺投東川匿民舍悲嗟流涕目盡腫惟誦羅隠詩曰
運去英䧺不自由俄為追騎所獲　乙亥詔瘞征蜀戰
死士卒被傷者給繒帛　蜀太子𤣥喆與李廷珪等日
夜嬉遊不恤軍政至緜州聞劍門已破遂退保東川所
過盡焚其廬舎倉廪乃去蜀主知劔州已破𤣥喆亦奔
還惶駭不知所為問左右計將安出有老將石頵者對
曰宋師逺來勢不能久請聚兵堅守以弊之蜀主嘆曰
吾父子以豐衣美食養士四十年一旦遇敵不能為吾
東向發一矢今雖欲閉壁誰肯效死者司空平章事李
昊勸蜀主封府庫以請降蜀主從之因命昊草表己夘
(正月七日也據孟/昶後所上表云爾)遣通奏使伊審徴(審徴初見/廣順元年)奉降表
詣軍前初前蜀之亡也降表亦昊所為蜀人夜書其門
曰世修降表李家　乙酉王全斌等次魏城伊審徴以
蜀主降表至全斌受之遣通事舎人田欽祚乗驛入奏
又遣康延澤趨成都見蜀主諭以恩信慰撫軍民初劉
光義等發䕫州萬施開忠遂等州刺史皆迎降(考異宋/史在正)
(月癸巳長編東都事/畧皆無日今從之)光義入城盡以府庫錢帛給軍士
諸將所過咸欲屠戮獨曹彬禁之乃止故峽路兵始終
秋毫無犯帝聞之喜曰吾任得其人矣賜彬詔褒之
戊子吏部郎中鄧守中試諸司吏書判不當帝命覆試
黜數人責守中本曹貟外
　冨弼曰郎官試數吏不實而削三官恩不濫授罰不
　茍免必行而已矣
辛夘王全斌等至升仙橋蜀主備亡國之禮見於軍門
全斌承制釋之蜀主復遣其弟雅王仁贄奉表求哀(仁/贄)
(初見乾祐三年考異李燾曰九國志孟昶世家及蜀/傳檮杌皆曰全斌承制釋昶罪昶翌日遂舉族歸朝)
(據國史昶傳昶既見全斌復遣仁䞇奉表得太祖還詔/乃出蜀又據全斌傳全斌等入成都後十餘日劉光義)
(始自峽路至昶饋遺光義及犒其師並如全斌等若全/斌十九日入成都昶二十日遂行安能饋光義且犒其)
(師也然所稱後十餘日亦恐差悮按新録光義遂州之/奏以二十一日到京師度其克遂州時必在中旬初遂)
(州距成都不逺無縁滯留兩月後始到也當是全斌等/於魏城得昶降表後十餘日再得降表後十餘日乃二)
(十三四間此時昶固未出蜀猶可以饋遺光義且犒其/師也錦里耆舊傳云二月四日光義入城續傳又云十)
(一日也南路大軍始入城前傳差近之續傳比全斌傳/又増十餘日矣今皆不取昶舉族歸朝疑在丁酉赦書)
(到後不然二月間與偽官同發恐不能待仁贄還詔矣/續耆舊傳云二月十九日離成都自眉州乗船下峽前)
(傳云十七日兩説又不同莫知孰是或者全師䧺作亂/二月間道路不通少留眉州三月上旬末始能下峽乎)
(仁贄以正月十九日赴闕二月十九日見昶/復上表謝不名及呼國母則三月七日也)丙申田欽
祚至自西川孟昶降表以其先人墳廟及老母為請帝
優詔荅之并諭西川將吏百姓使皆安堵　丁酉赦蜀
管内蠲乾徳二年逋租賜今年夏税之半除無名科役
及増益賦調減鹽價賑乏食還俘獲生口自全斌等發
京師至昶降纔六十六日凡得州四十六縣二百四十
戸五十三萬四千二十九口全斌既平蜀欲乗勝取雲
南以圖獻帝鍳唐之禍以玉斧畫大渡以西曰此外非
吾有也全斌等入成都後數日劉光義等始至孟昶饋
遺光義等及犒師之禮並如初已而詔書頒賞諸軍亦
無差降兩路將士争功始相疾矣先是全斌受詔毎制
置必與諸將僉議因是各為異同雖小事亦不能即决
全斌及崔彦進王仁贍等日夜飲宴不恤軍務縱部下
劫掠子女貨財蜀人苦之曹彬屢請旋師全斌等不聽
　二月壬寅朔日當食不食　癸卯命參知政事吕餘
慶權知成都府樞宻直學士馮瓉權知梓州(考異李燾/曰舊録在)
(正月丁酉丁酉二十五日也今從新録及本紀續耆舊/傳云餘慶以二月十二日到十二日癸丑也恐此時餘)
(慶亦未能到/但除目到耳)餘慶至成都時盜賊四起將士恃功驕恣
王全斌等不能禁一日藥市始集街吏馳報有軍校被
酒持刅奪賈人物餘慶立命擒捕斬之以徇軍中畏伏
民乃寧居瓚至梓州視事纔數日㑹偽蜀軍校上官進
嘯聚亡命三千餘衆刼村民數萬夜攻州城瓚曰賊乗
夜奄至此烏合之衆必無固志宜持重以鎮之旦自潰
矣時城中兵止三百令分守諸門瓉坐城樓宻促其更
籌未夜分撃五鼓賊驚遁去因縱兵追之擒進斬於市
招降千餘人並釋其罪州境遂安　以蜀興州馬步軍
都指揮使趙彦韜為興州刺史酬其鄉導功也　丙午
詔以西師所過民有調發供億之勞賜秦鳳隴成階襄
荆南房均等州今年夏租之半安復郢鄧州光化漢陽
軍十之二居坊郭者勿輸半年屋税　庚申孟仁贄至
自成都孟昶所上表有自量過咎尚切憂疑等語詔荅
之畧曰既自求於多福當盡滌其前非朕不食言爾無
過慮詔仍不名又呼昶母為國母　三月孟昶與其官
屬皆挈族歸朝由峽州而下(考異李燾曰據實録此月/戊寅孟昶上表謝詔書不)
(名及呼國母戊寅初七日也昶傳稱昶得太祖還詔乃/赴闕故隠度附見其事於此月然續耆舊傳云二月十)
(九日離府自眉州乗船下峽㳂路多值冦盗葢二月十/九日初發成都其發眉州則續傳無其日或少留滯不)
(可知也得還詔乃赴闕疑本/傳必不妄因附其事於此月)初詔發蜀兵赴闕並優給
装錢王全斌等擅減其數仍縱部曲侵撓之蜀兵憤怨
行至綿州遂作亂刼屬縣以叛推蜀舊將全師䧺為帥
衆至十餘萬號興國軍全斌遣馬軍都監朱光緒徃招
撫之光緒盡滅師雄之族納其愛女及橐裝師雄怒遂
無歸志引衆急攻綿州不克攻破彭州入據之成都十
縣皆起兵應師䧺師䧺自號興蜀大王開幕府置節度
二十餘人分據要害崔彦進高彦暉等分道攻討為師
雄所敗彦暉戰死賊衆益熾師雄分兵斷劍閣縁江置
寨聲言欲攻成都自是隨師雄為亂者十六七州郵傳
不通全斌等大懼　自唐天寶以來方鎮屯重兵多以
賦入自贍名曰留使留州其上供殊鮮五代方鎮益彊
率令部曲主塲院厚斂以自利其属三司者補大吏以
臨之輸額之外輙入已或私納貨賂名曰貢奉用冀恩
賞帝始即位猶循前制牧守來朝皆有貢奉及趙普為
相勸革去其弊是月申命諸州度支經費外凡金帛悉
送都下無得占留(去年已有此詔/故此云申命)又方鎮闕帥稍命文
臣權知所在塲院間遣京朝官廷臣監臨復置轉運使
通判條禁文簿漸為精宻由是利歸公上而外權削矣
國初貢賦悉入左藏庫及取荆湖下西蜀儲積充羡帝
顧左右曰軍旅饑饉當豫為之傋不可臨事厚斂於民
乃於講武殿後别為内庫以貯金帛號曰封樁庫凡嵗
終用度贏餘之數皆入焉(别置庫本志及他書皆云在/乾徳初未審何年計必是平)
(西川後也因命諸州不/得占留金帛附見其事)　夏四月癸丑職方員外郎李
岳坐贓棄市　癸亥導五丈河貫宫城歴後苑内庭池
沼水皆至焉　初王全斌慮蜀降兵為亂徙置成都夾
城中至是諸將欲盡殺之康延澤請簡老㓜疾病七千
人釋之餘以兵衛還浮江而下賊若來劫奪殺之未晩
諸將不從死者共二萬七千餘人　先是帝遣使以御
府供帳迓孟昶於江陵且命有司為昶官屬治第又遣
使至江陵分給鞍馬車乗五月乙酉昶至近郊開封尹
光義勞之玉津園丙戌大陳諸軍於闕前昶與弟仁贄
子𤣥珏(𤣥珏初見/乾祐三年)宰相李昊等三十三人素服待罪明
徳門外詔釋罪賜昶等襲衣冠帶帝御崇元殿備禮見
之禮畢御明徳門觀諸軍按部還營遂宴昶等於大明
殿賜物有差　六月甲辰以孟昶為開府儀同三司檢
校大師兼中書令秦國公庚戍昶卒上為輟五日朝贈
尚書令追封楚王諡恭孝(考異蜀檮杌作/恭恵今從宋史)賻布帛千匹
𦵏事官給初昶母李氏隨昶至京師帝數命肩輿入官
謂之曰國母善自愛無戚戚懐鄉土異日當送母歸李
氏曰使妾安徃帝曰歸蜀耳李氏曰妾家本太原倘獲
歸老并門妾之願也時帝已有北征意聞其言喜曰竢
平劉鈞即如母所願因厚加賚賜及昶卒李氏不哭舉
酒酹地曰汝不能死社稷貪生至今日吾所以忍死者
為汝在耳今汝既死吾安用生因不食數日亦卒　劉
光義曹彬等屢破全師雄賊鋒稍衂未幾虎㨗指揮使
吕翰又以嘉州叛與師雄偽署將劉澤合衆至五萬殺
逐刺史通判曹翰率兵會仁贍等圍翰於嘉州翰棄城
走追襲大破之殺戮數萬人翰走保雅州　秋七月帝
聞西川行營有大校割民妻乳而殺之者亟召至闕斬
於都市初近臣營救頗切帝因流涕曰興師弔伐婦人
何罪而殘忍至此當速置法以償其寃　南漢主鋹殺
其招討使邵廷琄廷琄屯洸口招輯亾叛訓士卒修戰
備國人頼以少安或譖廷琄將圖不軌鋹信之賜廷琄
死　珍州刺史田景遷内附　八月己酉詔以西川兵
馬都監康延澤為普州刺史延澤詣王全斌請兵䕶送
全斌才給以百人延澤至簡州招集亡叛凡得千餘人
教習戰陣擁以去及賊境掲示威信所招集又得三千
人遂破劉澤三萬餘衆賊勢消沮　辛酉以左散騎常
侍歐陽炯為翰林學士炯性坦率無檢束雅善長笛帝
聞召至便殿奏曲(考異宋史孟氏世家作歐陽迥長編/作炯按迥乃炯字之訛迥炯音同未)
(知孰是今/姑從長編)御史中丞劉温叟聞之叩殿門求見諫曰禁
署之職典司誥命不可作伶人事帝曰孟昶君臣溺於
聲樂炯至宰相尚習此伎故為我擒所以召炯欲騐言
者之不誣耳自是遂不復召温叟嘗晚過明徳門西闕
前帝方與中黄門數人登樓騶者潛知之以白温叟温
叟令傳呼依常而過翌日請對具言人主非時登樓則
近侍咸望恩宥輦下諸軍亦希賞給臣所以呵導而過
者欲示衆以陛下非時不豋樓也帝善之　九月己巳
帝御講武殿閲諸道兵得萬餘人名馬軍曰驍雄步軍
曰雄武並屬侍衛司　十一月丁卯朔康延澤入普州
先是州城悉被焚蕩乃依山設栅且行且戰取糧於遂
州復城普州既而劉澤領衆來降詔以延澤兼東川七
州招安巡檢使　秘書監判大理寺尹拙等言後唐劉
岳書儀稱婦為舅姑服三年與律不同然亦凖勅行用
請别裁定之詔百官集議右僕射魏仁浦等奏議曰謹
按禮内則云婦事舅姑如事父母舅姑與父母一也古
禮有朞年之説雖於義可稽書儀著三年之文實在禮
為當葢五服制度前代増益已多只如嫂叔無服唐太
宗令服小功曽祖父母舊服三月増為五月嫡子婦大
功増為期衆子婦小功増為大功父在為母服期高宗
増為三年婦人為夫之姨舅無服明皇令從夫而服又
増姨舅同服緦麻又堂姨舅服袒免訖令遵行遂為典
制况三年之内几筵尚存豈可夫衣衰麤婦襲紈綺夫
婦齊體哀樂不同求之人情實傷至治况婦為夫有三
年之服於舅姑止服期年是尊夫而卑舅姑也且昭憲
皇太后䘮孝明皇后親行三年之服可以為萬代法十
二月丁酉朔始令婦為舅姑三年齊斬一從其夫　己
亥詔西川管内監軍巡檢毋預州縣事
四年春正月丁亥命丁徳裕等率兵巡撫西川　二月
安國節度使羅彦瓌等敗北漢兵於静陽擒其將鹿英
　甲子免西川今年夏税及諸徴之半田不得耕者盡
除之　三月癸酉罷義倉　夏四月壬子罷光州貢鷹
鷂　丁巳遼天徳軍節度使于延超率其子來降　進
士李藹坐毁釋氏辭不遜黥杖配沙門島　是月知光
化軍張全操上言三司令諸處塲院主吏有羡餘粟及
萬石芻五萬束以上者上其名請行賞典帝曰此茍非
倍納民租私減軍食何以致之冝追寢其事勿復頒行
除官所定耗外嚴加止絶　初帝遣右拾遺孫逢吉至
成都收蜀圖書法物五月乙亥逢吉還所上法物皆不
中度悉命焚毁圖書付史館孟昶服用奢僣至於溺器
亦裝以七寶帝遽命碎之曰自奉如此欲無亡得乎帝
躬履儉約常衣澣濯之衣乗輿服用皆尚質素寢殿設
青布縁葦簾宫闈帟幕無文采之飭常出麻屨布裳賜
左右曰此吾舊所服用也開封尹光義因侍宴禁中從
容言陛下服用太草草帝正色曰爾不記居甲馬營中
時耶　帝初改今元命宰相譔前世所無年號以進既
平蜀蜀宫人有入掖庭者帝閲其奩具得舊鑑鑑背
有乾徳四年鑄字帝大驚出鑑以示宰相皆不能荅乃
召學士陶糓竇儀問之儀曰此必蜀物昔偽蜀王衍有
此號當是其所鑄也(耆舊續聞云江南保大中浚秦淮/得石誌按其刻有大宋乾徳四年)
(凡六字他皆磨滅不可識令諸人參騐乃輔公祏反/江東時年號然則竇儀又不知輔公祏已有此號矣)
帝乃歎曰宰相須用讀書人由是益重儒臣趙普初以
吏道聞寡學術帝毎勸以讀書普遂手不釋卷帝性嚴
重寡言獨喜觀書雖在軍中手不釋卷聞人間有竒書
不吝千金購之顯徳中從世宗平淮甸或譖帝於世宗
曰下夀州時私所載凡數車皆重貨也世宗遣使騐之
盡發籠篋惟書數千卷無他物世宗亟召帝諭曰卿方
為朕作將帥闢封疆當務堅甲利兵何用書為帝頓首
曰臣無竒謀上贊聖徳濫膺寄任常恐不逮所以聚書
欲廣聞見増智慮也世宗曰善　六月詔人臣家不得
私養宦者内侍年三十以上方許養一子士庶敢有閹
童男者不赦　王全斌破賊帥全師雄於灌口寨擒其
黨二千人師雄以衆趨金堂　秋七月丙寅以嵗穰詔
州縣長吏勸民儲積節儉無游惰及禁民蒱博　禁將
帥取軍中精卒為牙兵　戊辰西南夷首領董暠等内
附　甲戌以前永州刺史晉陽安守忠為漢州刺史守
忠初䕶屯田兵於河隂蜀平帝召守忠謂曰逺俗苛虐
南城走集之地卿為朕撫和之即遣守忠權取興元於
是移守漢州時大兵未還供億倍費公帑不足守忠助
以私錢帝每遣使必戒之曰安守忠在蜀能自律己汝
行見之當效其為人　壬午遼主諭有司凡行幸之所
必髙立標識令民勿犯違者以死論　是月以孔子四
十四代孫宜為曲阜縣主簿宜舉進士不中因上書述
其家世特命之　八月辛丑召宰相樞宻使開封尹翰
林學士竇儀知制誥王祐等宴紫雲樓下因論及民事
帝謂宰相趙普等曰下愚之民雖不分菽麥如藩侯不
為撫養務行苛虐朕斷不容之普對曰陛下愛民如此
乃堯舜之用心也(考異李燾曰會要以為乾徳元年八/月九日今從實録本紀竇儀元年十)
(一月乃為學士王祐三年二月乃知制誥安得/元年八月二人便以兩制預宴會要誤記耳)　庚戌
樞宻直學士馮瓉凌錦副使李美殿中侍御史李檝為
宰相趙普陷贓論死會赦流沙門島逢恩不還　丙辰
河決滑州壞靈河縣大隄發士卒丁夫數萬人治之被
泛者蠲其秋租　閠月詔求亡書凡吏民有以書籍來
獻者令史館視其篇目館中所無則收之獻書人送學
士院試問吏理堪任職官者以聞是嵗三禮涉弼三傳
彭幹學究朱載皆應詔獻書分置書府賜弼等科名
　甲子以灌口鎮為永康軍　王全斌言破賊帥吕翰
克雅州(考異東都事畧載本年七月甲寅克雅州長編/繋於閏八月盖以㨗書到日為據也姑從之)
　乙丑河溢入南華縣　乙亥詔民能樹藝桑棗墾闢
荒田者不加征令佐能勸來者受賞(考異東都事畧載/此詔於七月今從)
(宋/史)　九月壬辰朔虎㨗指揮使孫進龍衛指揮使吳瓌
等二十七人坐黨吕翰亂伏誅族進家　丙午詔吳越
立禹廟于會稽　西川戍卒多亡命在賊黨中或請按
誅其妻子帝語樞宻使李崇矩曰朕慮其間有被賊驅
脅者非本心也乃盡釋弗誅　冬十月辛酉朔詔太常
寺自今大朝會復用二舞先是中原多故禮樂之器浸
廢帝始命判太常寺和峴講求修復之别造宫懸三十
六􁎛設於庭豋歌兩架設於殿又置鼓吹十二桉及舞
人所執旌纛干戚籥翟等與其服皆如舊制又以雅樂
聲高近於哀思命峴討論峴上疏謂西京銅望臬可校
古法即今司天臺影表上石尺是也取王朴所定尺校
短於石尺四分樂聲之髙葢由此帝乃令依古法别造
新尺并黄鍾九寸之管使工人校其聲果下於朴所定
管一律又内出上黨羊頭山秬黍累尺校律亦相契合
遂重造十二律管以取聲由是雅樂音始和暢　癸亥
詔諸郡立古帝王陵廟置戸有差　己巳禁吏卒以巡
察擾民　十一月癸巳日南至帝御乾元殿受朝畢常
服御大明殿羣臣上壽初用雅樂豋歌及文徳武功二
舞　諸州所置通判多與長吏忿争常曰我監州也朝
廷使我來監汝長吏舉動多為所制或言其太甚宜抑
損之乙未詔諸州通判無得怙權徇私須與長吏連署
文移方許行下(考異李燾曰㑹要云時以偽官初録用/慮未悉事故有是命本紀詔語亦與會)
(要畧同惟新録不然今從新録/仍以歐陽修歸田録附益之)　癸丑翰林學士禮部
尚書竇儀卒帝以儀在滁州時弗與親吏絹(事在顯徳/三年三月)
毎嘉其有執守屢對大臣言欲用為相及趙普專政帝
患之欲聞其過召儀語及普多不法且譽儀早負才望
儀盛言普開國元勲公忠亮直帝不説儀歸語諸弟曰
我必不能作宰相然亦不詣朱崖吾門可保矣普素忌
儀剛直引薛居正吕餘慶參知政事陶糓趙逢高錫等
又相黨附共排儀帝意中輟至是卒帝憫然曰天何奪
我竇儀之速也優詔贈右僕射儀學問優博風度峻整
弟儼侃偁僖皆有才名相繼登科時號為竇氏五龍
癸丑寛鹽禁　十二月庚辰妖人張龍兒等二十四人
伏誅族龍兒李玉楊宻聶贇家　丁徳裕同西川兵馬
都監張延通帥師破賊擒其偽都統康祚磔於市康延
澤既城普州王可璙復合數州兵來攻延澤撃走之追
奔至合州全師䧺病死金堂徳裕及王全斌等分徃招
緝賊衆悉平　是月北漢復取遼州　韃靼入貢韃靼
本東北靺鞨之别種唐元和後徙隂山至是來貢
　
　
　
　
　資治通鑑後編卷四
