
　資治通鑑後編卷一百二十六
　　　　　　　　　　　刑部尚書徐乾學撰
　宋紀一百二十六(起𤣥黓攝提格正月盡柔/兆敦牂十二月凡五年)
　　孝宗紹統同道冠徳昭功哲文神武明聖成孝皇
　　帝
淳熙九年春正月丁丑命兩淮戍兵歲一更　癸未罷
樞宻都承㫖王抃抃怙寵為奸王淮極陳其罪謂人主
受謗鮮不由此帝即與抃外祠且曰丞相直諒無隠君
臣之間正宜如此因罷諸軍承受復樞宻文書關録兩
省舊法以文臣為都承㫖抃自是不復召以福州觀察
使終　除金谿陸九淵為國子學正九淵言論感發諸
生興起教人不用學規有小過言中其情或至流汗有
懷于中而不能自曉者為之條析其故悉如其心　三
月辛未朔詔賑濟忠萬恭涪四州　癸未賑濟鎮江
癸巳金頒重修制條　夏四月癸亥帝覽陸贄奏議諭
講讀官曰今日之政恐有如徳宗之弊者卿等條陳勿
隠　六月丁巳同知樞宻院事謝廓然致仕以周必大
知樞宻院事戊午謝廓然卒　龔茂良家投匭訟寃遂
復資政殿學士諡莊敏　庚申太白晝見臨安府蝗詔
守臣亟加焚瘞　甲子太白晝見經天提舉浙東常平
朱熹以前後奏請多所見抑幸而從者率稽緩後時又
以蝗旱相仍不勝憂憤乃上疏言為今之計獨有斷自
聖心沛然發號責躬求言然後君臣相戒痛自省改其
次惟有盡出内庫之錢以供大禮之費為收糴之本詔
户部無得催理舊欠詔諸路漕臣遵依條限檢放租税
詔宰臣沙汰被災路分州軍監司守臣之無狀者遴選
賢能責以荒政庶幾猶足以下結人心消其乗時作亂
之意不然臣恐所憂者不止于餓殍而在于盜賊䝉其
害者不止于官吏而上及于國家也復上時宰書其略
曰朝廷愛民之心不如惜費之甚是以不肯為極力愛
民之事明公憂國之念不如愛身之切是以但務為阿
䛕承㫖之計然民之與財孰輕孰重身之與國孰大孰
小財散猶可聚民心一失則不可復收身危猶可安國
勢一傾則不可復正至于民散國危而措身無所則其
所聚有不為大盜積者耶　秋七月甲戌以江西常平
義倉及樁管米四十萬石付諸司預備賑糶　辛巳出
南庫錢三十萬緡付朱熹備賑糶　金宰臣奏事金主
頗有疾宰臣請退金主曰豈以朕之微爽于和而倦臨
朝之大政耶使終其奏　壬辰以資政殿學士李彦穎
㕘知政事　詔發所糴米百四十萬石補淳熙八年賑
濟之數于沿江屯駐諸州樁管　八月己亥朔詔紹興
民户去嵗已納夏税應減者三十萬緡理為今年之數
　淮東浙西蝗壬子定諸州官捕蝗賞罰　除朱熹直
徽猷閣以其賑濟有勞也　九月庚午以王淮梁克家
為左右丞相時成都闕帥帝加訪問王淮以留正對帝
曰非閩人乎淮曰立賢無方湯之執中也必曰閩有章
惇吕惠卿不有曽公亮蘇頌蔡襄乎必曰江浙多名臣
不有丁謂王欽若乎上稱善遂用正帥蜀而拜淮左相
　丙子封子彤為安定郡王　癸巳大享明堂大赦
乙酉以錢引十萬緡賜瀘州備賑糶　辛卯封伯圭為
滎陽王　癸巳太白晝見　乙未禁蕃舶販易金銀著
為令　金夀州刺史額哩葉同知察喇軍事判官孫紹
先𣙜塲副使韓仲英等以受商賂縱禁物出界皆處死
　冬十月辛亥塞四川沿邊支徑　甲子蠲諸路旱傷
州軍淳熙七年八年逋賦出縣官緡錢以賞户部　十
一月戊辰朔禁臣庶之家婦飾僣擬　庚午賑䕫路飢
　丙子金東京留守徒單貞以與海陵逆謀伏誅妻永
平縣主子慎思並賜死　乙酉進奏院火
十年春正月丁丑以端明殿學士施師㸃僉書樞宻院
事　辛巳金廣樂園燈山火　壬年金主如春水詔夾
道三十里内被役之民與免今年租税仍給傭直　國子
學録永嘉薛叔似登對論祖宗立國之初除二税外取
民甚輕自熙寧以來賦日增而民困滋甚帝嘉納之因
曰朕在宫中如一僧叔似曰此非所望于陛下當論功
業如何正使海内富庶如文景不過江左之文景法度
修明如明章不過江左之明章陛下即位二十餘年國
勢未張未免牽于苟安無事之説帝黙然復數日宰執
進擬朝士帝出寸紙書叔似及應孟明姓名嘉其奏對
也叔似遷太常博士尋除樞宻院編修官　甲申㕘知
政事李彦穎罷　以黄洽為御史中丞洽奏薦舉請託
必競于宰執臺諌之門若宰執臺諌不為人覔舉使士
大夫咸自淬厲以公道得之豈不甚善或果知其人露
章以薦亦何不可潭州奏強盜罪不至死應配者坐加
役流有㫖具議洽曰強盜異他盜以其故為也若正髠
役三年之後圏檻一弛豨突四出善良受害可勝數耶
況役時必去防閑之具走逸結合患尤甚焉帝深然之
　朱熹行部至台知州唐仲友為其民所訟熹按得其
實而仲友與王淮同里且為姻家已除江西提刑未行
而熹論之淮匿其章不以聞熹論益力章前後六上淮
不得已奪仲友江西新命以授熹熹辭不拜遂乞祠差
主管台州崇道觀熹自是杜門不出作武夷精舍居之
　二月癸卯竄内侍陳源于建寧源提舉徳夀宫恃恩
専恣其厮役亦補官帝聞而惡之故竄尋移彬州且籍
其貲進納徳夀宫　三月戊辰李燾上續資治通鑑長
編詔藏秘閣自建隆迄靖康一祖八宗之事凡九百七
十八卷卷第總目五卷較舊史損益修換四千四百餘
事燾自謂此書寧失之繁毋失之畧上亦謂其書無愧
司馬遷燾請序許之竟不克就　丙子金初製宣命之
寶金玉各一　乙酉金雨土　己丑除詐稱災傷籍産
法　夏四月丙申再蠲臨安民丁身錢三年　己亥命
湖南廣西堙塞溪洞徑路　癸丑金地生白毛　五月
丁亥金雨雹地生白毛　辛卯詔䟽襄陽本渠以渠傍
地為屯田尋詔民間侵耕者就給之　六月戊戌監察
御史陳賈請禁道學王淮以唐仲友故怨朱熹欲沮之
于是吏部尚書鄭丙上䟽言近世士大夫有所謂道學
者欺世盜名不宜信用帝已惑其説淮又以太府丞陳
賈為監察御史賈因面對首論曰臣竊謂天下之士所
學于聖人之道者未始不同既同矣而謂己之學獨異
于人是必假其名以濟其偽者也邪正之辯誠與偽而
已矣表裏相副是之謂誠言行相違是之謂偽臣伏見
近世士大夫有所謂道學者其説以謹獨為能以踐履
為髙以正心誠意克己復禮為事若此之類皆學者所
共學也而其徒乃謂己獨能之夷考其所為則又大不
然不幾于假其名以濟其偽者耶臣願陛下明詔中外
痛革此習每于聽納除授之間考察其人擯斥勿用以
示好惡之所在庶幾多士靡然向風言行表裏一出于
正無或肆為詭異以干治體實宗社無疆之福葢指熹
也帝從之由是道學之名貽禍于世後直學士院無錫
尤袤以程氏之學為賈所攻言于帝曰道學者堯舜所
以帝禹湯文武所以王周公孔孟所以設教近立此名
詆訾士君子故臨財不茍得所謂亷介安貧守道所謂
恬退擇言顧行所謂踐履行已有耻所謂名節皆目之
為道學此名一立賢人君子欲自見于世一舉足且入
其中俱無所免此豈盛世所宜有願循名責實聽言觀
行人情庶不壞于疑似帝曰道學豈不美之名正恐假
託為姦真偽相亂耳久之鄭丙出知泉州為政暴急或
勸之尚寛丙曰吾疾惡有素豈以晩節易所守哉聞者
哂之　乙巳罷昭州嵗貢金　壬子金有司奏右司郎
中段珪卒金主曰是人甚明正可用如知登聞檢院巨
構每事但委順而已　庚申嚴贓吏禁　秋七月丙寅
帝如明慶寺禱雨甲戌以旱暵求直言尤袤上言天地
之氣宣通則和壅遏則乖人心舒暢則悦抑欎則憤催
科峻急而農民怨闗征苛察而商旅怨差注留滯而士
大夫有失職之怨廩給朘削而士卒有不足之怨奏讞
不時報而久繫囚者怨幽枉不獲伸而負累者怨強暴
殺人多特貸命使己死者怨有司買納不即酬價使負
販者怨人心抑鬱所以感傷天和者豈特一事而已方
今救荒之策莫急于勸分輸納既多朝廷吝于推賞乞
詔有司檢舉行之　户部尚書韓彦直乞廣糴為備且
言寃濫為致旱之由乞追究部曲曽誣陷岳飛者以慰
忠魂　丁丑詔除災傷州縣淳熙八年欠稅　甲申雨
　八月乙未金以女真字孝經千部分賜䕶衛親軍
戊申以施師㸃參知政事兼同知樞宻院事以御史中
丞黄洽參知政事洽為中丞盡言無隠然所論列未嘗
攟摭細故他慝以累其終身為人質直端重有大臣體
嘗言居家不欺親仕不欺君仰不欺天俯不欺人幽不
欺鬼神何用求福報哉至是擢參政帝謂洽曰卿每告
朕用人今卿居用人之地不可不勉洽奏云因言固可
以知人輕聽亦至于失人是故聽言不厭其廣廣則庶
幾其無壅擇言不厭其審審則庶幾其無誤帝深然之
　乙巳金大名府明安人馬華善謀叛伏誅　庚戌以
史浩為太保魏國公致仕　九月己巳金譯經所進所
譯易書論語孟子老子揚子文中子劉子及新唐書金
主謂宰臣曰朕所以令譯五經者正欲女真人知仁義
道徳所在耳命頒行之　壬午蠲諸州逋負内藏庫錢六
十萬緡　丁亥禁内郡行鐵錢　冬十月乙未詔兩浙
義役從民便以右正言蔣繼周極言其害故也　十一
月壬戌朔日有食之敷文閣學士兼侍講李燾條上古
今日食于是月者三十四事因奏曰心天王位其分為
宋十一月于卦為復方潜陽時隂氣乗之故比他食為
重非小人害政即敵窺中國之兆也宜為之備　甲戌
大閲于龍山遂入玉津園　閏月甲午金主謂宰臣曰
帝王之政固以寛慈為徳然如梁武帝専務寛慈以至
綱紀大壞朕嘗思之賞罰不濫即寛政也餘復何為
壬寅詔却安南獻象　戊午金主謂宰臣曰女真進士
可依漢兒進士補省令史夫儒者操行清潔非禮不行
以吏出身者自幼為吏習其貪墨至于為官習性不能
遷改政道興廢實由于此又曰起身刀筆者雖有才力
可用其亷介之節終不及進士也
十一年春正月辛卯朔雨土　丙午詔江東西路諸監
司義役差役從民便用監察御史謝諤言也　甲寅雨
土　二月甲申詔兩淮京西湖北萬弩手令在家閲習
每州許嵗上材武者一二人試授以官如四川義士之
制　三月癸巳命利路三都統呉挺郭鈞彭杲宻陳出
師進取利害以備金人　壬午金主如上京太子乆恭
守國　庚戌詔御試策有及軍民利害者考官裒類以
聞　夏四月甲子以興元義勝軍移戌襄陽　戊辰賜
禮部進士衛涇以下三百九十四人及第出身　癸未
重頒紹興申明刑統　五月己丑金主至上京戊戌宴
于皇武殿賜諸王妃主宰執百官命婦各有差宗戚皆
霑醉起舞竟日乃罷　乙卯太白晝見　六月庚申以
周必大為樞宻使帝謂必大曰若有邊事宣撫使惟卿
可耳他人不能也必大上諸軍升差籍時㸃名召一二
察其能否於是主師悚激無敢容私因創諸軍㸃試法
其在外解發者必親自閲之　校書郎奚商衡奏制科
取士勿拘三嵗之制帝曰賢良得人國家盛事自今有
合召試者舉官即以名聞　秋七月甲寅築黎州要衝
城　九月甲寅減四川酒課六十八萬緡　敷文閣學
士致仕李燾卒燾甫冠憤金讐未報著反正議十四篇
皆救時急務為人剛大特立每正色以訂國論張栻嘗
曰李仁甫如霜松雪柏仁甫燾字也燾無嗜好不殖産
業生死文字間長編一書用力四十年葉適謂春秋以
後纔有此書　冬十月甲子命舉改官人犯贓者舉主
降二官　盱眙軍奏得金牒以上京天寒地逺來嵗正
旦生辰使權停一年　太常博士倪思奏舉人輕視史
學今之論史者獨取漢唐混一之事三國六朝五代為
非盛世而耻談之然其進取之得失守禦之當否籌策
之踈宻區處兵民之方形勢成敗之迹俾加討究有補
國家請諭春官凡課試命題雜出諸史無所拘忌考覈
之際稍以論策為重毋止以初塲定去留從之　十一
月甲寅令陜州嵗時存問處士郭雍　十二月大理寺
丞張抑言陂澤湖塘水則資之瀦洩旱則資之灌溉近
者浙西豪宗每遇旱嵗占湖為田築長堤中植榆栁外
捍茭蘆于是舊為田者始隔水之出入蘇湖常秀昔有
水患今多旱灾葢由于此乞責縣令毋給據監司覺察
有圍裹者以違制論給據與失察者併坐之既而漕臣
錢冲之請每圍立石以識之凡一千四百八十九所令
諸郡遵守焉
十二年春正月丁亥金主宴妃嬪親王公主文武從官
于光徳殿宗室宗婦及五品以上命婦與坐者千七百
餘人賞賚有差　壬辰四川制置使留正誘青羌諾爾
結殺之　戊戌日中有黒子　戊申賜任伯雨諡曰忠
敏　庚戌日中復有黒子　二月辛酉雨雹　癸酉金
主以東平尹烏庫哩色埒怨望殺之　三月乙酉進封
皇孫擴為平陽郡王　辛卯禁習渤海樂　夏四月戊
辰班淳熈寛恤詔令　丙子諜言故遼達實林牙假道
夏人以伐金宻詔吳挺與留正議之　金主曲赦㑹寧
府放免今年租税百姓年七十以上者補一官謂羣臣
曰上京風物朕自樂之每奏還都輙用感愴祖宗舊邦
不忍舍去萬嵗之後當置朕于太祖之側卿等無忘朕
言丁丑宴宗室婦于皇武殿賜官賞賚有差曰尋常朕
不飲酒今日甚欲成醉此樂亦不易得也宗室宗婦女
及羣臣故老以次起舞進酒金主曰吾來數月未有一
人歌本曲者吾為汝等歌之其詞道王業艱難及繼述
之不易至慨想祖宗宛然如睹歌畢泣下羣臣宗戚捧
觴上夀皆稱萬嵗諸夫人更歌本曲如私家之㑹既醉
金主曰太平嵗久國無征徭汝等皆奢縱往往貧乏朕
甚憐之當務儉約無忘祖宗艱難因泣下數行宗室親
屬皆感泣而退　五月庚寅地震尚書左司郎官楊萬
里應詔上書曰臣聞言有事于無事之時不害其為忠
言無事于有事之時其為姦也大矣南北和好踰二十
年一旦絶使敵情不測而或者曰彼有五單于争立之
禍又曰彼有匈奴困于東胡之禍既而皆不驗道塗相
傳繕汴京城池開海州漕渠又于河南北簽民兵増驛
騎製馬櫪籍井泉而吾之間諜不得以入此何為者耶
臣所謂言有事于無事之時者一也或謂金主北歸可
為中國賀臣以中國之憂正在乎此金之北歸葢懲創
于逆亮之空國而南侵也將欲南之必固北之或者以
身鎮撫其北而以其子與壻經營其南也臣所謂言有
事于無事之時者二也臣竊聞論者或謂緩急淮不可
守則棄淮而守江是大不然昔者吳與魏力争而得合
肥然後呉始安李煜失滁揚二州自此南唐始蹙今曰
棄淮而保江既無淮矣江可得而保乎臣所謂言有事
于無事之時者三也今淮東西十五郡守帥陛下使宰
相擇之乎使樞廷擇之乎使宰相擇之宰相未必為樞
廷慮也使樞廷擇之則除授不自已出也一則不為之
慮一則不自已出緩急敗事則皆曰非我也陛下將責
之誰乎臣所謂言有事于無事之時者四也且南北各
有長技若騎若射北之長技也若舟若步南之長技也
今為北之計者日繕治其海舟而南之海舟則不聞繕
治焉或曰吾舟素具也或曰舟雖未具而憚于擾也紹
興辛巳之戰山東采石之功不以騎也不以射也不以
步也唯舟而已當時之舟今可復用乎斯民一日之擾
與社稷百世之安危孰輕孰重事固有大于擾者也臣
所謂言有事于無事之時者五也陛下以今日為何等
時耶金人日逼疆場日擾而未聞防金人者何策保疆
場者何道但聞某日修某禮文也某日進某書史也是
以鄉飲理軍以干羽解圍也臣所謂言有事于無事之
時者六也臣聞古者人君人不能悟之則天地能悟之
今也國家之事敵情不測如此而君臣上下處之如太
平無事之時是人不能悟之矣故上天見災異異時熒
惑犯南斗邇日鎮星犯端門熒惑守羽林臣書生不曉
天文未敢以為必然也至于春正月日青無光若有兩
日相摩者兹不曰大異乎然天猶恐陛下不信也至于
春日載陽復有雨雪殺物兹不曰大異乎然天猶恐陛
下又不信也迺五月庚寅又有地震兹又不曰大異乎
且夫天變在逺臣子不敢奏也不信可也地震在外州
郡不敢聞也不信可也今也天變頻仍地震輦轂而君
臣不聞警懼朝廷不聞咨訪臣不知陛下于此悟乎否
乎臣所謂言有事于無事之時者七也自頻年以來兩
浙最近則先旱江淮則又旱湖廣則又旱流徙相續道
殣相枕而常平之積名存而實亡入粟之令上行而下
慢静而無事未知所以賑救之動而有事將何所仰以
為資耶臣所謂言有事于無事之時者八也古者足國
裕民惟食與貨今之所謂錢者富商巨賈閹宦權貴皆
盈室以藏之至于百姓三軍之用惟破楮劵爾萬一如
唐涇原之師因怒糲食蹴而覆之出不遜語遂起朱泚
之亂可不為寒心哉臣所謂言有事于無事之時者九
也古者立國必有可畏非畏其國也畏其人也故苻堅
欲圖晉而王猛以為不可謂謝安桓冲江左之望是存
晉者二人而已異時名相如趙鼎張浚名將如岳飛韓
世忠此金人所憚也近時劉珙可用則早死張栻可用
則沮死萬一有緩急不知可以督諸軍者何人可以當
一面者何人而金人之所素畏者又何人也或者謂人
之有才用而後見臣聞之記曰苟有車必有其式苟有
言必聞其聲今曰有其人而未聞其可将可相是有車
而無式有言而無聲也且夫用而後見非臨之以大安
危試之以大勝負則莫見其用也平居無以知其人必
待大安危大勝負而後見焉成事幸矣萬一敗事悔何
及耶昔者謝𤣥之北禦苻堅而郗超知其必勝桓温之
西伐李勢而劉惔知其必取葢𤣥於履屐之間無不當
其任温于蒱博不必得則不為二子于平居無事之日
葢必有以察其小而後信其大也豈必大用而後見哉
臣所謂言有事于無事之時者十也願陛下超然逺覽
昭然速寤勿恃聖徳之崇髙而増其所未能勿恃中國
之生聚而嚴其所未備勿以天地之變異為適然而法
宣王之懼災勿以臣下之苦言為逆耳而體太宗之𨗳
諌勿以女謁近習之害政為細故而監漢唐季世致亂
之由勿以仇讐之包藏為無他而懲宣政晩年受禍之
酷責大臣以通知邊事軍務如富弼之請勿以東西二
府而異其心委大臣以薦進謀臣良將如蕭何所竒勿
以文武兩途而殊其轍勿使賂宦者而得旄節如唐大
厯之弊勿使貨近幸而得招討如梁段凝之敗以重蜀
之心而重荆襄使東西形勢之相接以保江之心而保
兩淮使表裏唇齒之相依勿以海道為無虞勿以大江
為可恃増屯聚糧治艦扼要君臣之所咨訪朝夕之講
求姑置不急之務唯専備敵之策庶㡬上可消夫天變
下不墮于敵姦然天下之事有本根有枝葉臣前所陳
枝葉而已所謂本根則人主不可以自用人主自用則
人臣不任責然猶未害也至于軍事而猶曰誰能憂此
吾當自為今日之事將無類是傳曰水木有本原聖學
髙明願益思其所為本原者時帝臨御久事皆上決宰
執唯奉㫖而行羣下多恐懼顧望故萬里於疏未極言
之太常丞徐誼亦諫帝曰人主日聖則人臣日愚陛下
誰與共功名乎帝不能用　辛卯福州地震詔趙汝愚
察守令擇兵官防盜賊　六月庚申金皇太子乆恭卒
金主命太子妃及諸皇孫執喪並用漢儀太子天性仁
厚嘗奏曰東宫賀禮親王及一品皇族皆北面拜伏臣
但答揖伏望聖慈聽臣答拜庶敦親親友愛之道金主
從之遂為定制一日侍宴于常武殿典食令聶赫進粥
將食有蜘蛛在粥盌中聶赫恐懼失措太子從容曰蜘
蛛吐絲乗空忽墜此中耳豈汝罪哉在東宫十五年恩
德浹人者深及卒侍衛軍士争入臨于承華殿下聲殷
如雷百姓皆于市門巷端為位慟哭時諸王妃主入臨
多從奴婢頗喧雜不嚴樞宻使圖克坦克寧遣出之身䕶
宫門嚴飭禁衛如法然後聽入從者有數謂東宫官屬
曰主上巡幸未還太子不幸至于大故汝等此時能以
死報國乎吾亦不敢愛吾生也辭色俱厲聞者肅然敬
憚皇孫金源郡王瑪達格哀毁過甚克寧諌曰哭泣常
禮也郡王身居冢嗣豈以常禮而忘社稷之重乎召太
子侍讀完顔匡謂曰爾侍太子日久親臣也郡王哀毁
過甚爾當固諫謹視郡王勿去左右金主時在天平山
聞克寧嚴飭宫衛謹䕶皇孫喜其忠誠愈重之　丁丑
詔浙東帥臣監司不以時上諸州臧否奪一官　戊寅
太白晝見　秋七月丁酉太白晝見經天　甲辰以淮
西屯田鹵莽總領軍師漕臣守臣奪官有差　八月乙
丑詔户部給舍臺諌議官民户役法以聞　九月甲申
金主次遼水召見百二十嵗女真老人能道太祖開創
事金主嘉歎賜食并賜帛己酉還中都臨奠宣孝太子
于熙春園　丙辰金宰臣奏事退金主謂左右曰宰相
年老艱于久立可置小榻廊下使少休息　冬十月辛
亥加上太上皇太上皇后尊號　甲子金主謂宰臣曰
䕶衛年老出職而授臨民手字尚不能書何以治民人
胸中明暗外不能知精神昏耄己見于外是強其所不
能也天子以兆民為子不能家家而撫在用人而已
知其不能而強授之百姓其謂我何　十一月丁亥鄂
州大火燔萬餘家江風暴作結廬隄上泊舟岸下者焚
溺無遺　戊子雷　淮水冰斷流　辛丑合祀天地于
圜丘大赦　金樞宻使圖克坦克寧表請立金源郡王為
皇太孫以繫天下之望曰此事貴果斷不可緩也緩則
起覬覦之心來讒佞之言豈唯儲位久虚恐骨肉之禍
自此始矣金主以為然十二月戊午詔起復皇孫金源
郡王瑪達格判大興尹進封原王　金主嘗與宰臣議
古有監軍之事平章政事襄曰漢唐初無監軍將得専
任故戰必勝攻必克及叔世始以内臣監軍動為所制
故多敗而少功若將得其人監軍誠不必置金主嘉納之
十三年春正月庚辰朔以上皇夀八十率羣臣詣德夀
宫行慶夀禮大赦推恩　二月甲寅詔犯盜兩次以上
雖為從論死　三月癸巳金香山寺成金主往觀之賜
名大永安給田二千畆栗七千株錢二萬緡　夏四月
辛亥詔吳挺結約夏人　壬子金主謂侍臣曰朕常日
御膳務從减省若欲豐腆雖日用五十羊亦不難然皆
民之脂膏不忍為也遼主聞民間乏食謂何不食乾腊
葢幼失師保之訓及即位遂不知民間疾苦想前代之
君享富貴而不知稼穡艱難者甚多其失天下皆由此
也又曰隋煬帝時楊素専權行事乃不慎委任之過與
正人同處所知必正道所聞必正言不可不慎也今原
王府官屬當選純謹秉性正直者充用勿用有權術之
人　五月癸未日中有黒子　甲申金人以興尹原王
瑪達格為尚書右丞相賜名璟　戊子金盧溝決于上
陽村湍流成河遂因之　丙申賜沖晦處士郭雍號曰
頤正先生仍遣官就問雍所欲言備録來上時雍年八
十有三矣　宴講官于秘書省時進讀陸贄奏議終篇
賜侍講蕭璲等御筵及金器鞍馬帝召宰執賜酒從容
語曰自古人主讀書少有知道知之亦罕能行之甚者
但作歌詩如隋陳之君竟亦何補唐徳宗豈不知書然
所行不至與陸贄論事皆使中人傳㫖且事有是非靣
相詰難猶恐未盡傳㫖安能盡耶投機之㑹間不容髪
惟其若此失事多矣故朕每事以徳宗為戒　以李大
性主管吏部架閣文字大性進典故辨疑百篇皆本朝
故實葢網羅百氏野史訂以日厯實録核其正舛率有
據依帝讀而褒嘉之　秋閏七月丙午朔雨雹　戊申
以留正僉書樞宻院事正在蜀以簡素化民歸裝僅書
數簏　己未五星皆伏　八月乙亥朔日月五星聚于
軫　戊寅金尚書省奏河決衛州城壞命户部侍郎王寂
都水少監王汝嘉徙衛州于胙城縣寂馳傳視被災之
處不為拯救乃専集衆以網魚取官物為事民甚怨疾
金主聞而惡之遣户部尚書劉瑋往行部事從宜規畫
黜寂為蔡州防禦使　九月乙巳詔偽造㑹子凡經行
用並處死　冬十月甲午金詔増河防軍數　金左丞
相徒單克寧以原王未正太孫之位屢請于金主時諸
子趙王永中最長而克寧又與永中有親金主歎曰克
寧真社稷臣也　十一月庚申金立右丞相原王璟為
為皇太孫　甲子王淮等上仁宗英宗玉牒神哲徽欽四
朝國史列傳皇帝㑹要　金主謂宰臣曰朕聞宋軍自
來教習不輟今我軍専務游惰卿等勿謂天下既安而
無豫防之心一旦有警兵不可用顧不敗事耶其令以
時訓練　丙寅右丞相梁克家罷　除陸九淵將作監
丞給事中王信上䟽論駁改九淵主管台州崇道觀九
淵與李成之書曰王給事謂吾將白其為首相爪牙者
故惶懼為此亦可憐也古人所以不屑屑亍間政適人
而務有以格君心者葢君心未格則一邪去一邪登一
弊去一弊興如循環然何有窮也及君心既格則規模
趨向有若燕越是非邪正有若蒼素大明東昇羣隂畢
伏是𤨏𤨏者亦何足復汙人牙頰哉向來面對粗陳梗
概明主不以為枉而條貫靡竟統紀未終所以低佪之
久者欲俟再望清光輸寫忠藴以致臣子之義耳然而
不遂則亦天也王氏之子焉能使予不遇哉　十二月
甲申金左諌議大夫黄久約言遞送荔枝非是金主曰
朕不知也今令罷之丙戌謂宰臣曰有司奉上唯沽辦
事之名不問利害如何朕嘗欲得新荔枝兵部遂于道
路特設舖遞比因諌官黄久約言朕方知之夫為人無
識一旦臨事便至顛沛宫中事無大小朕嘗觀覽者以
不得人故也如使得人寧復他慮　甲午少師致仕陳
俊卿卒令諸子勿祈恩澤勿請諡樹碑上聞嗟悼諡正
獻俊卿幼莊重不妄言笑孝友忠敬得于天資平居恂
恂若不能言立朝則正色危論分别邪正靣斥權勢無
顧避凡所奏請闗治亂安危之大者雅善汪應辰李燾
尤敬朱熹屢嘗論薦焉　戊戌大理寺奏獄空　是嵗
金河決衛州隄壞其城泛溢及大名
　
　
　
　
　資治通鑑後編卷一百二十六
