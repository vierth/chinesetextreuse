
御批歴代通鑑輯覽卷一百三
明
宣宗皇帝
(丙/午)宣徳元年春正月命侍郎黄宗載(一名垕字厚/夫豐城人)等清
理天下軍伍
　時軍伍頗缺衛所勾軍州縣多不以實(無丁之家誅/求不已有丁)
　(之户行/賄得免)興州軍士范濟詣闕言之乃命宗載等十五
　人分往直省清理之其後定清軍例二十四條遣京
　卿給事中御史以為常
三月以禮部左侍郎張瑛(邢臺/人)兼華蓋殿大學士直文
淵閣
　初帝為皇太孫瑛以給事中與陳山(沙縣/人)俱侍講讀
　至是以舊恩遂有是命瑛善承風㫖雖叅機務委蛇
　受成而已帝亦弗重也(陳山于明年正月亦/拜謹身殿大學士)
夏四月遣成山侯王通征黎利
　先是利陷茶籠(去年/十月)陳智方政討之敗績(是年/三月)時渠
　魁未平小冦蜂起(宣化賊周臧太原賊黄菴芙蒥賊/潘可利雲南寧逺州紅衣賊長擎)
　(俱叛附利阯宣化太原皆府名芙蒥縣/名皆屬交  布政司今為安南國地)帝降㫖切責
　智政以通為征夷大将軍充總兵官馬瑛為叅將帥
　師討利尚書陳洽叅贊軍務智政俱削爵充為事官
　(明制凡以失律奪職戴/罪從征者稱為事官)聴通節制(通既出師一日帝/御文華殿蹇義夏)
　(原吉楊士竒楊榮侍帝曰交阯自建郡縣以來用兵/無寧歲昨遣將出師朕反覆思之欲如洪武中使自)
　(為一國歲奉常貢以全一方民命卿等以為何如義/原吉對曰太宗皇帝平定此方勞費多矣二十年之)
　(功棄于一旦臣等以為非是帝顧士竒榮曰卿兩人/云何對曰交阯唐虞三代俱在荒服之外漢唐以來)
　(雖為郡縣叛服不常漢元帝時以賈捐之議罷珠崖/郡前史稱之元帝中主猶能布仁行義况陛下父母)
　(天下與此豺豕較得失邪帝頷之乃下詔大赦交阯/罪人黎利潘僚降亦授職停採辦金銀香貨欲以弭)
　(賊而賊/無悛心)
五月詔毁身療親疾者不得旌表
　初洪武中禮部定議凡人子卧氷刲股者不在旌表
　之例(事見/前)至是總旗(明史兵志凡千百户所/各設總旗二小旗十)衛整女
　母病篤刲肝煮液母飲之而愈禮部特為請旌帝曰
　孝親有道剖腹刲肝豈可為孝若因此傷生則其罪
　益大所請不允
秋七月京師地震
　是歲南京地亦震
始立内書堂
　洪武中設内官監典簿掌文籍以通書筭小内使為
　之又設尚寳監掌玉寳圖書皆僅識字不明其義及
　永樂時始令聴選教官入内教習至是開書堂于内
　府改刑部主事劉翀為翰林修撰専授小内使書其
　後大學士陳山修撰朱祚俱専是職選内使年十歲
　上下者二三百人讀書其中後増至四五百人翰林
　官四人教習以為常于是内官始通文墨掌章奏照
　閣票批硃與外庭交結往來矣
京師地生毛
　長尺餘
詔自今内官内使傳㫖必覆奏始行
　屢申諭部科而内官内使之擅傳㫖者終不能禁部
　科亦不能違也
八月漢王高煦反帝親征
　高煦徙國樂安(永樂中高煦有罪自雲/南徙封樂安事具前)益怨望帝即
　位與其黨日夜造軍器籍丁壯為兵破獄出死囚厚
　養之集旁近無賴子弟及逋逃賜銀幣編隊甲奪府
　州縣官民畜馬立五軍(指揮王斌將前軍韋達左軍/千戸盛堅右軍知州朱恒後)
　(軍高煦自/將中軍)四哨(指揮韋𢎞韋興千/戸王玉李智領之)部署已定授王斌
　太師朱恒及長史錢巽尚書盛堅及典仗侯海都督
　教授錢常侍郎其餘各以差授職遣人約山東都指
　揮靳榮為助期先取濟南然後犯闕御史樂安李濬
　家居變姓名詣京白其事山東文武軍民真定等衛
　所告變者亦踵至高煦遣親信枚青入京約英國公
　張輔為内應輔立縶以聞帝遣中官侯泰賜高煦書
　泰至高煦盛兵見泰曰靖難時非我出死力不得至
　是太宗輕聴讒言削去䕶衛徙我樂安仁宗徒以金
　帛餌我今上舉口談祖制吾安能鬱鬱久居此乎因
　命泰觀其軍馬兵器曰以此横行天下可也爾歸報
　爾主速執送奸臣然後議吾所欲耳泰懼不敢言歸
　亦不以實對越數日高煦所遣百戸陳剛賫奏至多
　所指斥索誅奸臣以夏原吉為罪首帝遣陽武侯薛
　禄(膠人行六軍中呼/薛六後貴更名禄)往討之夜召諸大臣入議原吉
　免冠謝死罪帝曰卿何為是言彼借卿為兵端耳休
　戚與卿共之命諸大臣坐屏左右密語楊榮首勸帝
　親征帝難之張輔曰願假臣兵二萬擒獻闕下不足
　煩至尊榮曰彼謂陛下新立必不自行故敢爾以天
　威臨之事無不濟臣請先驅原吉曰獨不見李景隆
　已事邪臣昨見所遣將命下即色變退語臣等泣臨
　事可知且兵貴神速巻甲趨之所謂先人有奪人之
　心也榮言是議遂決越三日發京師命鄭王瞻埈襄
　王瞻墡居守(帝在道馬上顧謂從臣日卿等度高煦/計安出或對曰樂安城小彼必先取濟)
　(南為巢窟或曰彼曩不肯離南京今必引兵南行帝/曰不然濟南雖近攻之未易下聞大軍至亦不暇攻)
　(䕶衛軍家屬在樂安豈肯舍之而南以朕計之高煦/外強中怯敢反者以朕年少新立衆心未附又謂朕)
　(不能自行他將來以甘言厚利誘之冀僥倖/成事今朕來已膽落敢出戰乎至即成擒耳)
帝至樂安高煦降遂班師
　高煦初聞薛禄將喜曰易與耳及聞帝親征始懼其
　黨有自㧞來歸者帝厚賞之令還諭其衆復遺高煦
　書曰張敖失國本之貫高淮南受誅成于伍被今六
　師壓境王即出倡謀者朕與王除過恩禮如初不然
　一戰成擒或縛王來獻朕雖欲保全不可得矣前鋒
　至樂安高煦約詰朝出戰帝聞令大軍蓐食兼行駐
　蹕樂安城北諸將壁其四門王斌等乘城舉礮大軍
　發神機銃擊之聲如雷震諸將請即攻城帝不許復
　再勅諭高煦又以勅矢射城中諭逆黨禍福城中多
　欲執高煦獻者高煦懼宻遣人請降願假今夕訣妻
　子明日出歸罪帝許之其夜高煦焚兵器及通逆文
　書火通夕不息昧爽帝移蹕城南髙煦將出城王斌
　固止之曰寧一戰死無為人所擒髙煦紿斌等復入
　宫潛從間道出為官軍所執帝以廷臣劾章示之令
　為書召諸子同歸京師改樂安州為武定州命陽武
　侯薛禄兵部尚書張本(字致中/東阿人)留鎮焉
九月帝還京師遣使諭趙王高燧
　師還次單橋(即單家橋/注見前)陳山迎謁請乘勝襲彰徳執
　趙王楊榮以帝意令楊士竒草勅士竒曰太宗皇帝
　惟三子今上惟兩叔父有罪者不可赦無罪者宜厚
　待之疑則嚴防之使無虞而已何遽加兵傷皇祖在
　天意乎時惟楊溥與士竒合請皆入以死諍二人入
　閽者不納帝召蹇義義以士竒言白帝移兵事遂罷
　至京師帝語士竒曰議者喋喋多言趙王事奈何士
　竒曰趙王與陛下最親陛下當保全之無惑羣言帝
　曰吾亦思之今欲封羣臣章示王令王自處何如士
　竒曰得一璽書更善帝從之乃遣駙馬都尉廣平侯
　袁容(夀州人尚成祖/女永安公主)等奉書及羣臣所上章至趙趙
　王大喜已泣曰吾生矣即上表謝且獻䕶衛言者頓
　息(自是帝待趙王益厚而薄陳山山尋入内閣帝問/楊士竒曰陳山何如人對曰山寡學昧大體帝曰)
　(然趙王事幾為所誤未幾命輟機務專授/小内使書張瑛亦出為南京禮部尚書)
廢高煦為庶人
　築室西安門内謂之逍遥城并其諸子錮之王斌朱
　恒等皆伏誅長史李黙以嘗諫免死謫口北為民天
　津山東諸都督指揮以預謀誅死者六百四十餘人
　戍邊者一千五百餘人帝親製東征記備書其事(後/數)
　(年寧王權上言請赦高煦不從一日帝往視之高煦/伸足勾帝仆于地帝命舁銅缸覆之缸重三百觔高)
　(煦頂負之輒動乃命積炭于上燃之/逾時火熾銅鎔高煦死諸子亦死)
冬十月釋李時勉于獄復以為翰林侍讀
　時勉既下獄至是復有言其得罪先帝者帝震怒命
　校尉縛以來又使即斬西市毋入見而時勉已為前
　校尉縛至帝遥見罵曰爾觸忤先帝疏何語具數之
　時勉曰臣言諒闇中不宜近妃嬪皇太子不宜逺左
　右帝聞氣稍平時勉數至六事止帝令盡陳之對曰
　臣惶懼不能悉記帝意益解曰是第難言耳草安在
　對曰焚之矣帝太息曰忠臣也立赦之復其官
大雷電雨
十一月王通兵至交阯遇賊于應平(交阯舊縣/屬交州府)敗績㕘
贊尚書陳洽死之
　通未至交阯黎利弟善攻交州府都督陳濬擊却之
　㕘將馬瑛破賊清威(與下石室東闗俱交/阯舊縣屬交州府)至石室㑹
　通兵亦至遂與之合進次應平之寧橋(臨沙/河)諸將言
　地險惡恐有伏宜且駐師覘賊通不聴麾兵徑渡人
　馬行泥淖中不能成列伏四起軍大潰死者二三萬
　人通被創走尚書陳洽陷陳墜馬左右欲扶還洽叱
　曰吾為國大臣報國正在今日揮刀殺賊數人自剄
　死黎利在清化聞之自將精卒疾馳圍東闗通本無
　將略一敗即氣沮隂遣人許為利乞封不奉朝命擅
　割清化以南地畀賊令官吏軍民盡還東闗檄至清
　化知州羅通不從與指揮打忠攖城拒守利移兵攻
　之不下(既而利犯交州通出兵擊之賊大敗斬其偽/官以下萬餘級利惶懼欲走諸將請乘勝急)
　(擊通猶豫數日賊得樹柵掘濠塹四出攻掠遂分兵/陷昌江都指揮李任前後三十戰力竭自剄死復攻)
　(邱温邱温去廣西憑祥止二宿總兵官顧興祖擁兵/不救城遂陷  事俱在明年昌江城在故諒江府南)
　(邱温城在故諒山/府北李任永康人)
十二月遣安逺侯柳升征黎利黔國公沐晟自雲南引
兵㑹之
　帝聞王通敗大駭乃命升充總兵官保定伯梁銘(汝/陽)
　(人/)副之都督崔聚(懐逺/人)充㕘將尚書李慶(字徳孚/順義人)㕘
　贊軍務帥師由廣西赴討又命沐晟及興安伯徐亨
　新寧伯譚忠從雲南進兵敕通固守以俟又以黄福
　仍兼交阯布按二司事與升等同行
(丁/未)二年春正月南京地震
　是年凡十有一震
夏四月晉王濟熿有罪廢為庶人
　初濟熿既搆陷濟熺(事具/前)幽其父子空室中蔬食不
　給恭王宫中老媪走訴成祖盡得其搆陷狀乃命釋
　濟熺封其子美圭為平陽王畀以恭王故田濟熿靳
　不與仁宗屢詔諭之不聴帝即位高煦反濟熿與通
　謀其黨至京自首寧化王濟煥亦奏其弑母(事亦/見前)帝
　遣人察之皆實乃免為庶人幽之鳯陽同謀者皆伏
　誅
王通許黎利和介其使上表
　利圍交州久通閉城不敢出利益易之致書請和上
　表謝罪通欲許之集衆議按察使楊時習曰奉命討
　賊與之和而擅退師何以逃罪通怒厲聲叱之衆莫
　敢言遂遣人偕利使至京進表及方物
秋七月松潘畨叛遣都督同知陳懐(合肥/人)等討之
　松潘衛當發軍戍交阯將士憚行千戸錢宏與衆謀
　詭言畨叛冀免調都司果罷其役而發軍討畨宏潛
　至畨寨脅以大軍將致討逼取牛馬財物畨本不反
　忽聞大軍且至衆遂驚走約生畨為亂殺指揮陳傑
　衆至五萬人合攻松潘城焚上下四闗及諸屯堡又
　圍威茂壘溪(注見/前)諸衛所官軍屢戰皆敗帝遣懐與
　指揮蔣貴(字大富/江都人)合兵討之而梟宏于松潘以徇(明/年)
　(正月官軍連敗賊復疊溪招撫諸/畨三十餘寨松潘平命懐鎮其地)
令官吏軍民入米贖罪
　自死罪至笞四十分十等納米百石至二石有差納
　者贓罪得不死徒流以下皆復用不能納者雖笞杖
　久繫不釋往往至死後以御史張純言貧人罪輕者
　始免追繫
命都督僉事山雲(徐州/人)鎮廣西
　栁慶蠻韋萬黄等糾合猺獞(苗種/名)刦掠臨桂(唐縣今/為桂林)
　(府/治)諸縣鎮逺侯顧興祖坐逮(以不救/交阯)命雲佩征蠻將
　軍印充總兵官率官軍討之賊退保山巔壘石于藤
　俟官軍至輒斷藤下之莫敢近雲夜束火牛羊角以
　金鼓驅向賊賊亟斷藤下木石比明木石且盡衆譟
　而登斬首萬餘級賊降雲乃築四城九堡傳舍九十
　餘區以鎮要害初土官饋獻帥率受之然卒為所持
　雲聞府吏鄭牢剛直召問曰饋可受乎牢曰潔衣被
　體一汚不可復湔將軍新潔衣也寧可汚乎雲曰彼
　且疑奈何牢曰黷貨法當死將軍不畏天子法乃畏
　土夷邪雲曰善盡却之由是土酋皆服
九月栁升師次倒馬坡(在雞陵/闗南)遇伏死諸軍盡殁
　升奉命久俟諸軍集至是始抵隘留闗黎利與王通
　已有成言乃偽為國人書詭稱陳氏有後令其下詣
　升軍乞罷兵立陳氏裔升不啟封遣使奏聞趣進兵
　連破闗隘數十直抵鎮夷闗(即雞陵闗永/樂中更名)升意殊輕
　賊郎中史安(字志静/豐城人)主事陳鏞(字叔振/錢塘人)恐賊示弱以
　誘官軍亟言于李慶請升持重勿輕進時慶及梁銘
　皆病甚强起告升都事潘禋(鄞/人)且引寧橋事為戒升
　不為意前至倒馬坡與百餘騎先馳度橋橋遽壊後
　隊不得進升陷泥淖中伏發升中鏢死從者皆殁其
　夕銘卒明日慶亦卒崔聚整軍至昌江遇賊殊死鬬
　賊驅象大至陣亂聚為賊所獲誘之降不屈遂被殺
　官軍或走或死無一人降者安鏞禋及主事李宗昉
　(史無/里系)皆死(黄福奔還為守闗者所獲欲自殺守闗者/力阻之日公我父母也公不歸我曹豈敢)
　(至此利聞饋白金餱糧以肩輿送/出境福至龍州以賊所遺歸之官)
冬十月王通棄交阯與黎利盟而還
　通聞栁升敗殁益懼更啗利和教利立陳暠為陳氏
　後(詭言暠實先陳王暊三世孫/今訪得之交人欲奉以為後)輒立壇集軍民官吏
　與利盟誓退師因宴利遺利錦綺利以重寳賂通通
　為馳上表即引兵還(沐晟軍至水尾聞已議和遂引/退賊乘之晟大敗  水尾交阯)
　(舊縣属歸化/州接雲南界)
十一月詔赦黎利罷交阯兵悉召文武吏士北還
　鴻臚寺進黎利與栁升書越一日王通使以利所奉
　陳暠表亦至詞略相同帝覽之心知其詐然欲藉此
　息兵乃以表示廷臣命集議張輔曰此詐也請益發
　兵討之臣期以一年擒賊蹇義夏原吉亦以為不可
　許而楊士竒楊榮知帝厭兵且前有欲棄交阯語(語/具)
　(前/)因力言許利便帝意遂決廷臣不敢復爭于是遣
　侍郎李琦羅汝敬等齎詔撫諭交阯赦除其罪并諭
　利興滅繼絶意令具陳氏後人之實以聞敕召王通
　馬瑛及三司衛所府州縣官吏盡撤軍民北還詔未
　至王通已由陸路還廣西陳智及中官馬騏山夀由
　水路還欽州官吏軍民得還者八萬六千餘人為賊
　所獲及拘留者不可勝計(交阯内屬二十餘年屢叛/屢討及棄地罷兵嵗省軍)
　(興鉅萬而中國兵威亦稍詘/自是逺夷朝貢多不至者)
皇子生赦
　帝年三十胡皇后未有子而孫貴妃有寵(妃鄒平人/幼育宫中)
　(有美色帝即/位立為貴妃)乃隂取宫人子為己子帝以長子生大
　喜寵貴妃有加
(戊/申)三年春二月立子祁鎮為皇太子(即英/宗)
　皇子生八日羣臣即上表請立為太子皇后亦屢表
　請早定國本貴妃佯驚曰后病痊自有子吾子敢先
　后子邪帝不允貴妃子遂立
作帝訓成
　凡二十五扁(曰君徳奉天法祖正家睦親仁民經國/勤政恭儉敞戒用賢知人去邪防微求)
　(賢祭祀重農興學賞罰黜陟/䘏刑文治武備御夷藥餌)帝自為之序復題其後
　以詔子孫
三月廢皇后胡氏立貴妃孫氏為皇后
　太子既立帝以春秋母以子貴將廢后而立貴妃召
　諸大臣言之楊士竒以為不可翼日帝獨召士竒至
　武英殿宻諭之士竒曰皇后今有疾惟以疾辭位遜
　居别宫則進退有禮帝俞之乃令后上表辭位退居
　長安宫賜號靜慈仙師而冊貴妃為皇后(胡后既廢/張太后常)
　(召居清寧宫至正統八年乃殂葬金山天順/間追諡恭讓皇后  金山在宛平縣西北)
宴大臣于西苑(在今西華門西明彭時賜遊西苑記西/苑在宫垣西中有太液周十餘里池中)
(駕虹梁以通往來橋東為圓臺臺上為圓殿其北/即萬歲山山上有殿亭六七所最高處廣寒殿也)
　帝命蹇義夏原吉楊士竒楊榮等十有八人從遊萬
　歲山復賜登御舟泛太液池帝指御舟曰治天下猶
　此舟矣利涉大川卿等之力也(當是時帝方勵精求/治諸大臣亦同心輔)
　(政海内漸臻治平帝乃倣古君臣豫遊事毎首歳許/百官旬休選勝宴樂帝亦時遊西苑諸學士皆從問)
　(民間疾苦賦詩賡/唱朝野稱盛事云)
夏四月詔自今官民建言尚書都御史給事中㑹議以
聞
閏月遣使撫輯河南流民
　工部郎中李新自河南還言山西饑民流徙南陽諸
　郡不下十餘萬官司遣人捕逐民愈窮困死亡日多
　帝即遣官撫恤撥廩賑之
王通陳智等及内官馬騏山夀俱以棄交阯罪下獄論
死
　時議以通棄地擅和騏恣虐激變罪為最重然帝皆
　不誅長繋待決而已(顧興祖先被逮亦下獄沐晟為/廷臣所劾帝不問封章示之)
五月贈恤交阯死事諸臣
秋七月以顧佐(字禮卿/太康人)為右都御史
　都御史劉觀(雄縣/人)以貪被黜楊士竒楊榮薦佐亷公
　有威尹京師政清弊革帝立擢佐右都御史賜敕奬
　勉佐視事即奏御史不法及老疾者三十二人朝綱
　肅然佐性嚴毅毎旦趨朝小憩于外立雙藤户側百
　僚皆旋折避之入内直廬獨處小夾室非議政不與
　諸司羣坐人稱顧獨坐云(都察院吏訴佐受𨽻金私/遣𨽻歸帝宻示楊士竒曰)
　(爾不嘗舉佐亷乎對曰有之朝官俸薄僕馬薪芻資/之𨽻不得不遣半歸使出資免役官得資費𨽻得歸)
　(耕永樂以來朝臣皆然即臣亦然帝歎曰朝臣貧乃/如此因怒訴者曰朕方用佐小人輙敢誣之乃以狀)
　(付佐曰汝自治之佐召吏吏恐甚佐曰上命我/治汝汝改行吾當貸汝帝聞謂佐得大體益喜)
八月罷北京行後軍都督府及行部
　初仁宗將還都南京命北京諸司悉稱行在(事見/前)復
　設行後軍都督府及行部至是罷之(諸司行在字至/正統六年始去)
帝巡邊敗烏梁海之衆于寛河(在今喀喇沁左翼南源/出寛山東流㑹額類河)
(入逺盛京/寧  州界)
　帝次石門驛(在遵化州/西有鎮)聞烏梁海統率部衆萬餘人
　已入塞乃留大軍于遵化(遼縣今/為州)而自率精騎三千
　人人二騎持十日糧出喜峯口(注見/前)遇敵于寛河帝
　親射其前鋒殪三人分鐵騎為兩翼夾擊之飛矢如
　雨神機礮並發烏梁海部衆潰散人馬死者過半帝
　親率百餘騎追奔其衆望見黄龍旗悉下馬羅拜請
　降明日命諸將搜山谷獲軍器馬駝不可勝計
冬十月命中官郭敬鎮守大同
　武安侯鄭亨久鎮大同治軍嚴肅撫士卒有恩常云
　大同我國家後門我死後來者何人幸勿壊我家事
　也時内官在邊總兵官畏之惟亨與敬議事無所撓
　亨卒敬始縱恣
(己/酉)四年春正月兩京地震
　北京是年震者三南京震者七
夏四月命工部尚書黄福平江伯陳瑄經略漕運
　大臣督漕自此始
詔贓吏不得贖罪
　御史王翺(字九臯/鹽山人)言官吏害民蠧政贓犯為甚今官
　吏罪無輕重運磚復職是貪贖者幸免廉潔者鮮勸
　非為治之道也請自今贓吏坐死但許贖罪不許復
　官從之未幾文職有贓罪納米者吏部請降一級用
　帝曰納米乃一時之權宜懲貪為立國之大法自今
　文職官吏犯贓者悉依律治
六月初設鈔闗
　洪武定制有商税而無船税至是户部以鈔法不行
　請行納鈔例御史羅亨信(字用實/東莞人)等亦言之乃沿兩
　京水道設闗收鈔于是置漷縣濟寧徐州淮安揚州
　上新河(在南/京)滸墅(在蘇/州)九江金沙州(在湖/廣)臨清北新
　(在杭/州)諸鈔闗量舟大小修廣而差其額謂之船料不
　税其貨惟臨清北新則兼收貨税
冬十月帝製猗蘭操賜大臣
　又諭蹇義等曰薦賢為國大臣之道卿等宜勉副朕
　懐
(庚/戌)五年春正月少保兼太子少傅户部尚書夏原吉卒
(諡忠/靖)
　原吉與蹇義皆起家太祖時義秉銓政原吉筦度支
　俱二十七年時稱蹇夏及是原吉卒贈太師(原吉有/雅量嘗)
　(曰處有事當如無事處大事當如小事若先自張皇/則此中無主何能應事嘗與同列飲他所夜歸值雪)
　(過禁門有欲無下者原吉曰君/子不以㝠㝠墮行其敬慎如此)
二月下詔寛卹
　帝以春和將下詔寛恤先諭楊士竒欲蠲免災糧寛
　民間追償畜馬士竒對曰聖念及此真民生之幸但
　今當寛卹者尚不止此因請免積欠薪芻量减官田
　租額部符採買當按土宜法司理刑務敦平恕工匠
　在京者宜分户丁之半還家帝悉嘉納命士竒即草
　勅行之
帝奉皇太后謁長陵獻陵
　帝親櫜鞬騎𨗳太后輦至清河橋(清河注/見前)下馬扶輦
　畿民夾道拜觀陵旁老穉皆山呼迎拜太后顧曰百
　姓戴君以能安之耳皇帝宜重念帝奉太后過農家
　召老婦問所業賜鈔幣有進蔬食酒漿者太后取嘗
　之以與帝曰此田家味也皇帝宜知之扈從臣張輔
　蹇義楊士竒楊榮金幼孜楊溥見太后于行殿太后
　慰勞之帝還見道中耕者取其耒三推顧侍臣曰朕
　三推已不勝勞况常事此乎賜之鈔凡所過農家皆賜
　之
夏五月擢郎中况鍾(字伯律/靖安人)等九人為知府賜勅遣之
　帝以知府多循資格不稱任㑹雄劇地九郡缺守命
　大臣舉京官亷能者用之乃擢鍾(知蘇/州)及郎中趙豫
　(字定素安肅/人知松江)莫愚(臨桂人/知常州)羅以禮(桂陽人/知西安)員外郎陳本
　深(字有源鄞/人知吉安)邵旻(知武/昌)馬儀(知杭州二人史/皆失其里系)御史
　何文淵(字巨川廣昌/人知温州)陳鼎(新興人/知建昌)等皆賜勅俾馳驛
　之任其冬復用薛廣等二十九人亦如之後鍾等皆
　著聲績有居官至一二十年者吏稱其職民安其業
　一時烝烝稱極盛焉(蘇松隣郡况鍾在蘇州其為政/務鋤豪强植良弱興利除害不)
　(遺餘力民有况太守民父母之歌趙豫在松江一意/拊循與民休息在職十五年尤以愷悌稱及去老穉)
　(攀轅留一履以誌遺愛時論/謂鍾為能吏而豫為循吏云)
六月遷開平衛于獨石(即今獨石城在宣化府赤城縣/東北獨石口南本元雲州地明)
(移開平衛于此今/設副將同知駐防)
　洪武初設開平衛置八驛東接大寧古北口西接獨
　石永樂間大寧既棄開平勢孤至是遂徙開平衛于
　獨石棄地三百里盡失龍岡灤河(注俱/見前)之險邊備益
　虚
遣使捕畿内蝗
　諭户部曰往年捕蝗之使害民不減于蝗宜知此弊
　因作捕蝗詩示之
秋八月己巳朔日食
　隂雨不見禮部請表賀不許
命工部尚書黄福總理畿南山東河南淮北屯田尋罷
　福上言永樂間營建北京南征交阯北伐沙漠資用
　未嘗缺乏比國無大費而資用僅給即不幸有水旱
　征調何以濟之臣請役操備營繕軍十萬人于濟寧
　以北衛輝真定以東縁河屯種歲可得米一百萬石
　帝善之遣郎中趙新等經理福總其事兵部尚書張
　本言軍有常業若復分營田役未免勞擾事遂不行
九月以周忱為工部侍郎巡撫南畿
　帝以天下財賦多不理而江南尤甚思得才力大臣
　往釐之乃用大臣薦擢忱巡撫南畿兼督税糧許便
　宜行事(忱浮沉郎署畿二十年稍遷越府/長史及是以楊榮薦遂被擢用)忱至即召
　父老訪悉逋税故設法以次理之時蘇州逋賦最多
　(積至八/百萬石)而賦額亦較他府獨重官民田租共二百七
　十餘萬石而官田乃至二百六十二萬石民不能堪
　帝屢詔減之忱與知府况鍾曲算累月減至七十二
　萬餘石他府亦以次減民困獲甦(先是胡槩為巡撫/用法嚴忱一切治)
　(以簡易凡告訐輒不省或面訐忱公不及胡卿忱笑/曰胡卿勅㫖在驅除民害朝廷命我但云撫安軍民)
　(委寄正不同耳及在江南既久與吏民相習若家人/父子毎行村落屏去騶從與農夫餉婦相對從容問)
　(疾苦為之商畧處置其馭下雖卑官冗吏悉開心訪/納遇長吏有能者則推誠與咨畫務盡其長故事無)
　(不舉嘗相視水利督濬崑山嘉定諸浦時以匹馬往/來江上見者不知為巡撫也始與忱同命者北畿山)
　(東曹𢎞湖廣吴政由員外郎江西趙新浙江趙倫由/郎中河南山西于謙由御史皆擢侍郎為巡撫而忱)
　(與謙任最久政績亦最著/  于謙字廷益錢塘人)
冬十月帝巡邊至洗馬林(注見/前)閲武而還
十二月兩京地震
　北京震者一南京震者四
(辛/亥)六年春三月命考察外官自布政按察二司始
夏六月命黎利權署安南國事
　三年夏李琦還自交阯黎利遣使奉表謝恩詭言陳
　暠物故陳氏子孫已絶國人推利守其國以俟朝命
　帝知陳氏即有後利亦必不言然以封利無名復遣
　使齎勅諭利及其國人令遍訪陳氏之子孫并盡還
　官吏軍民及兵器之留其國者利亦再遣使奉表并
　具頭目耆老奏堅言陳氏無後仍為利乞封帝乃遣
　禮部侍郎章敞(字尚文/㑹稽人)齎勅命利權署安南國事(利/雖)
　(受朝命其居國則稱帝紀元順天建交州府為東都/清華府為西都分十三道各設承政憲察及總兵使)
　(司其制度僭/擬中國云)
秋七月帝微行
　漏下十二刻帝從四騎幸楊士竒宅士竒倉皇出迎
　頓首曰陛下奈何以宗廟社稷之身自輕帝曰朕思
　卿一言故來耳越數日帝遣内官問士竒微行有何
　不可對曰陛下尊居九重幽隠豈能遍洽萬一寃夫
　怨卒窺間竊發誠不可不慮後旬餘獲二盜如士竒
　言帝語士竒曰今而後知卿之愛朕也
冬十月令官軍兌運民糧
　北京初建水陸轉漕皆用民運㑹通河既開陳瑄改
　用官軍支運(造淺船三千餘艘分遣官軍就近/輓運交淮徐徳通四倉名曰支運)既而
　官軍多所調遣仍用民運道逺數違期㑹黄福與瑄
　董理漕事福請復支運法(在四/年)令江西湖廣浙江江
　南北諸郡民轉粟于淮徐臨清各倉而令官軍接運
　至京至是瑄上言民運糧諸倉往反經年失悮農業
　若令民兑與附近衛所官軍運載至京量給耗米及
　道里費則軍民交便帝命黄福等議行之謂之兑運
　又命廷臣議定則例(耗米以地逺近為差民有運至/淮安兑軍者耗減十之四如兑)
　(運不盡仍令民自運至倉/其不願兑者聴其自運)兑運與支運㕘行軍既加
　耗又給輕齎銀為洪閘(謂徐吕二洪及/㑹通河諸閘)盤撥費且得
　附載他物皆樂從而民亦以逺運為艱由是兑運多
　而支運者少矣
十二月中官袁琦有罪伏誅
　琦自幼侍帝恃恩縱肆擅遣内官内使假採辦名虐
　取官民財物事覺下錦衣衛獄籍其家金寳千萬計服
　用僭侈非法遂磔琦併戮其黨十餘人仍命都察院
　榜琦罪示天下
太子少保武英殿大學士金幼孜卒(諡文/靖)
　幼孜病革家人嘱請身後恩幼孜曰此君子所恥不
　聴及卒贈少保
(壬/子)七年春正月辛酉朔日食
賜中官金英范洪(交阯/人)免死詔
三月復下詔寛䘏
　帝召楊士竒諭曰卹民詔下已久今更有可卹者乎
　士竒因請撫流民減税課察貪吏薦賢能京官三品
　以上及布按二司各舉所知備方面郡守選軍民中
　有文學勇畧者羣臣察舉以聞極刑家子孫皆得仕
　進帝從之
夏六月修天下府州縣倉
　巡察湖廣御史朱鑑言洪武年間府州縣四鄉皆置
　倉積榖多者萬餘石少者四五千石倉設老人監之
　富民守之遇水旱以貸貧民今皆廢毁宜遵舊制俾
　旱澇有資從之
作官箴戒百官
　凡三十五篇
秋七月揭豳風圖于殿壁
　帝閲内庫書畫得元趙孟頫所繪豳風圖賦詩一章
　命侍臣書于圖右而掲諸便殿之壁嘗夏日午朝退
　語侍臣曰天氣向炎正農夫耕耘時也因咏聶夷中
　鋤禾日當午句曰吾毎誦此未嘗不念農人
八月宥誹謗者罪
　有男子大呼西華門外語涉訕誹守門者執至帝前
　呼仍不已羣臣請下法司帝曰聖人之世設誹謗木
　以來諫者此人寧可罪邪其釋之
置蘇州府濟農倉
　故時公侯禄米軍官月俸皆蘇松民輸南京户部給
　之石加米六斗周忱請就給蘇松止與船價米一斗
　餘存米共四十萬石并官鈔平糴米(時江南大稔忱/奉詔令諸州縣)
　(以官鈔/平糴)共得七十五萬石有竒置倉貯之又毎歲民
　糧起運羨餘存貯在倉者曰餘米皆書諸冊而官掌
　之貧民借貸及綱運風漂盜奪者皆資給焉秋成抵
　數還官忱與况鍾定條約以聞帝悉允行名其倉為
　濟農久之歲有餘羡貧民不能償者多不追取忱在
　任二十五年百姓不知凶荒兩税未嘗逋負後之巡
　撫江南者莫及焉
(癸/丑)八年春三月賜曹鼐(字萬鍾/寧晉人)等進士及第出身有差
　鼐初由鄉舉授訓導願就别職改泰和縣(注見/前)典史
　七年督工匠至京疏乞入試復中順天鄉試及是舉
　進士一甲第一賜宴禮部進士宴禮部自鼐始
秋閏八月西域貢麒麟
景星見
　禮官請表賀不許
(甲/寅)九年秋八月衛拉特托歡襲殺韃靼阿嚕台于穆納
山(在今鳥喇特旗西/舊作毋納山今改)
　托歡遣使來告且獻玊璽帝賜勅曰王殺阿嚕台見
　王克復世仇甚善顧王言玉璽傳世久近殊不在此
　王得之王用之可也賜遣之阿嚕台子諤博爾濟延
　(舊作阿卜/只俺今改)來歸
九月帝巡邊至洗馬林還
　諸將言衛拉特獵所去洗馬林不逺襲之可大克也
　帝召問楊榮榮對曰陛下屢遣人招諭命其近邊獵
　牧故感恩而來若擊之是前敕誘之矣且彼聞上至
　必先遁雖擊何益徒失戎心耳乃止
冬十月松潘畨叛都督僉事方政討平之
　松潘諸族(明史土司傳松潘衛領占/藏先結等十八族長官司)及空郎龍溪諸
　寨(方輿紀要松潘衛南歸化/闗左右有龍溪諸畨寨)畨叛帝屢命陳懐討之
　寇如故乃召懐歸命政與都督蔣貴討之政至榜諭
　禍福威茂諸畨悉降惟松潘猶梗化政等連破三十
　餘寨寇平遂留政鎮守松潘
(乙/夘)十年春正月帝崩太子祁鎮即位(是為/英宗)
　遺詔國家重事白皇太后行時太子方九齡外廷傳
　言太后取金符入内欲召立襄王楊士竒楊榮率百
　官入臨請見太子太后即至乾清宫㩦太子泣曰此
　新天子也士竒等伏謁呼萬歲浮議乃息
罷金銀硃砂銅鐵坑冶免其課
減税鈔
　悉如洪武舊額
少師兼吏部尚書蹇義卒(諡忠/定)
　義歴事六朝凡五十年及是卒贈太師(義與夏原吉/聲譽相埒朝)
　(議推義善謀原吉善斷有古大臣風烈而義尤厚重/質實善處僚友間未嘗一語傷物至議典法不苟為)
　(包容上前所言/退不敢以語人)
罷十三布政司鎮守中官
　其守備南京鎮守諸邊收糧徐州臨清巡鹽淮浙者
　如故
加户部尚書黄福少保叅贊南京機務
　留都文臣㕘機務自福始(時襄城伯李隆守備南京/福以㕘贊嘗坐隆側然隆)
　(待福禮甚恭公退即推福上坐福亦不辭福遇事/先籌定付隆隆悉從之由是政肅民安逺近悦服)
二月尊皇太后為太皇太后
　左右有請垂簾聴政者太后曰毋壊我祖宗法第罷
　不急務斥宫中玩好之物時時朂帝嚮學而已朝廷
　大政羣臣白太后太后令悉送内閣俟楊士竒等議
　決然後行太后兄彭城伯㫤都督昇惟令朝朔望毋
　得與聞國政昇素賢士竒等請加委任太后終不許
尊皇后為皇太后
封弟祁鈺(宣宗次子賢/妃吳氏出)為郕王
封平陽王美圭為晉王
　晉自濟熿廢後不立王者已八年至是以美圭紹封
以禮部尚書楊溥復入内閣預機務
　溥自四年秋毋喪起復至是與楊士竒等復同直内
　閣
三月放教坊司樂工
　凡三千八百餘人
江西盜作亂僉事彭森等討平之
　時連年水旱有司不能振䘏大盤山(在撫州府樂安/縣西北山延袤)
　(數十里跨新淦/永豐二縣界)賊曽子良等為亂衆至三萬屢撫不
　服森與吉安知府陳本深率官軍民壯討之本深以
　計擒斬子良餘衆潰散
詔死罪必三覆奏
以元儒吴澄從祀孔子廟庭
夏五月詔自今初任者不得除風憲官
六月葬景陵(在天夀山東/長陵之北)
　諡曰章皇帝廟號宣宗
　(明史贊曰宣宗即位以後吏稱其職政得其平綱紀/修明閭閻樂業葢明興至是歴年六十民氣漸舒蒸)
　(然有治平之象矣若乃強藩猝起旋即削平掃蕩邊/塵狡寇震懾帝之英姿睿畧庶幾克繩祖武者歟)
秋七月太白經天
九月詔四方毋進祥瑞
　龍州宣撫司(此四川龍州/今龍安府是)以瑞麥獻有一莖六穗七
　穗者詔曰今旱蝗相望獨一方稱瑞如天下饑民何
　自今有若此類者毋獻
釋御史陳祚(字永錫/吴人)主事郭循(字循初/廬陵人)于獄復其官
　宣徳間祚請講大學衍義帝怒曰祚以朕為未讀大
　學邪薄朕至此不可不誅命籍其家逮其親屬同下
　錦衣獄婦女發浣衣局時拓西内皇城修離宫别館
　循為刑部主事極諫帝怒命裹以氈至大内親詰之
　循對不屈帝益怒手射之亦下錦衣獄至是皆赦復
　職
以王振(蔚州/人)掌司禮監(明史百官志内官十二監司禮/監有提督掌印秉筆隨堂各太)
(監為内官/最要職)
　振狡㸃多智事仁宗于東宫宣徳初寖用事帝為太
　子朝夕侍左右及即位命掌司禮監寵任之(太后嘗/遣振至)
　(内閣問事楊士竒擬議未下振輙施可否士竒愠三/日不出太后問故揚榮以實對太后怒鞭振仍令至)
　(士竒所謝罪且戒曰再爾必殺無赦自是間數日太/后必遣使至閣問連日曽有何事來議如何施行令)
　(具帖/以聞)
冬十月詔天下衛所皆立學
十一月戊辰朔日食
命楊士竒楊榮楊溥議臣民章奏
　太皇太后委任三人三人同心輔政士竒有學行通
　達國體榮謀而能斷溥有雅操淳謹小心每議事士
　竒引古義榮出一言決之諸大臣爭可否或有違言
　溥舍已從人畧無繋吝時論賢之號三楊(以居第目/士竒曰西)
　(楊榮曰東楊溥嘗自書郡/望曰南郡因目為南楊)
阿爾台寇甘肅總兵官陳懋撃敗之
　阿嚕台既死其所立阿爾台王子及所部多爾濟巴
　勒等為托克托布哈(舊作托都/不花今改)所窘竄額齊訥外為
　納欵而數寇甘凉至是陳懋連敗之追至蘇武山(在/涼)
　(州府鎮畨縣東南山/右有蘇武廟因名)而還(托克托布哈者元後衛拉/特托歡既殺阿嚕台欲自)
　(立為汗衆不可乃立托克托布/哈而奉之實不承其號令也)
英宗皇帝
(丙/辰)正統元年春正月發京軍屯田畿輔
　楊士竒言國家歲用糧儲皆自東南轉運軍民勞苦
　今京軍操練外餘卒尚多宜令于北京八府屯田可
　省南方轉運之費從之
二月始御經筵
　楊士竒楊榮楊溥請開經筵并擇老成重厚識達大
　體者數人以供侍講之職太皇太后然之命士竒榮
　溥及侍講學士王直(字行儉/泰和人)等為經筵官每十日㑹
　講文華殿(宣徳前儒臣進講無定日亦無定所至是/定于文華殿以月之初二十二二十二三)
　(日為/講期)餘日仍令講讀官四人入講經史
夏五月始置提督學校官
　南京户部尚書黄福言比來生員學藝疎淺宜令布
　政按察二司遍歴考試庶得真才于是兩畿及十三
　布政司各置提督學校官一員兩畿以御史十三布
　政司以按察司僉事著為令
秋七月復聖賢後裔
　令有司訪求南宋衍聖公孔端友(從高宗南渡居/衢州事具前)及
　宋儒周敦頤程顥程頥司馬光朱熹後裔蠲其徭役
　祠墓傾圮者修之
兩畿山東河南陜西湖廣廣東大水
八月始徴金花銀入内承運庫
　初州縣歲賦有折銀者俱送南京供武臣俸禄及北
　京既建各衛官支俸南京道逺費多所餘無幾至是
　副都御史周銓請于直省不通舟楫之州縣折收白
　金布絹赴京充俸巡撫江西侍郎趙新亦為言帝問
　尚書胡濙(字源潔/武進人)濙言太祖時嘗行之民以為便(洪/武)
　(中天下税糧許民以銀鈔代輸于是/謂米麥為本色諸折鈔者謂之折色)乃倣洪武制米
　一石折銀二錢五分麥亦如之南畿及浙江江西湖
　廣福建廣東廣西共折銀百餘萬兩不送南京盡解
　内承運庫謂之金花銀除給放武臣俸餘専供内用
　其後槩行于天下自起運兑軍外糧四石折銀一兩
　解京以為永例由是諸方賦入折銀者幾半而倉廪
　之積漸少矣
九月封黎利子麟為安南國王
　初利死以其子麟權知國事至是帝以陳氏宗支既
　絶麟事朝廷甚恭遂遣使齎勅印往封之
冬十一月詔廷臣舉堪任御史知縣者各一人
十二月下兵部尚書王驥(字尚徳/束鹿人)于獄尋釋之
　王振初用事欲令朝臣畏已㑹驥議邊事五日未奏
　振教帝召驥面責之曰卿等欺朕年幼邪遂執驥及
　右侍郎鄺埜(字孟質/宜章人)下獄尋釋之未幾右都御史陳
　智劾張輔回奏稽延并劾科道不舉奏帝釋輔不問
　杖御史給事中各二十自是言官承振風指屢摭大
　臣過自公侯駙馬伯及尚書都御史以下無不被劾
　或下獄或荷校甚至譴謫殆無虚歲
(丁/巳)二年春正月太皇太后召見大臣于便殿
　太后御便殿帝西面立后傍召張輔楊士竒楊榮楊
　溥胡濙入見五人東西稍下立太后諭曰卿等老臣
　嗣君幼幸同心共安社稷又召溥前曰先帝念卿忠
　屢形愁嘆不意今復得見卿溥泣太后亦泣左右皆
　悲愴(始仁宗為太子時被䜛宫僚多下獄溥及黄淮/一繫十年屢瀕于死仁宗每于宫中言及東宫)
　(時事慘然泣下/以故太后言之)太后又顧帝曰此五臣先帝簡任俾
　輔後人皇帝萬幾宜與五臣共計有頃宣王振至太
　后頓怒曰汝侍皇帝起居多不律今當賜汝死時女
　官雜佩刀劍侍遂以刃加振頸帝跪為振請五臣皆
　跪太后曰皇帝年幼豈知此輩自古誤人國家我聴
　帝暨諸大臣留振此後不得令干國事也振故心憚
　太后自此稍斂戢已而太后病遂跋扈不可制矣
夏五月遣王驥經理甘肅邊務
　韃靼阿爾台及多爾濟巴勒數寇甘涼邊將失利帝
　命驥往許便宜行事先是都督蔣貴追敵魚海子(在/今)
　(涼州府鎮畨縣東北即/白亭海古休屠澤也)將及之都指揮安敬以前無
　水草遂引軍還巡撫甘肅都御史曹翼奏之帝命驥
　責貴狀并戮敬驥秘之疾馳至軍大㑹諸將問往時
　魚海子先退者為誰僉曰安敬乃即縛敬斬軍門責
　貴曰汝大將亦當死姑貸汝立功自贖諸將皆股慄
　莫敢仰視于是校閲將士分兵畫地使各自防禦邊
　境肅然尋還報命㑹阿爾台復入寇帝命驥帥都督
　任禮(字尚義/臨漳人)蔣貴擊之驥遣貴為前鋒而自與禮統
　大軍繼進戒貴曰不㨗無相見也貴擊敵石城(在甘/州府)
　(邊外故居/延城北)走之驥及禮復敗之胡桐林(與下多喇溝/黒泉俱在額)
　(齊訥地按胡桐木名漢書西域傳注胡桐似桐蟲食/其葉而沫出下流者俗名胡桐淚可以汗金銀即此)
　(舊説作梧/桐林非是)又及之多喇溝(舊作刀力/溝今改)窮追至黒泉而
　還是役官軍出漠千餘里諸將左右夾擊殱敵幾盡
　先後獲其部長百五十人阿爾台多爾濟巴勒皆逺
　遁尋為托克托布哈所殺
詔旌出榖賑荒者為義民復其家
六月以宋儒胡安國蔡沈真徳秀從祀孔子廟庭
秋九月以指揮僉事楊洪(字宗道/六合人)守備獨石
　洪初副李謙守備赤城獨石謙老而怯與洪不相能
　洪嘗勵將士殺敵謙笑曰徒殺吾人耳敵可盡乎御
　史張鵬劾罷李謙遂以洪代洪紀律嚴明烽堠修飭
　數與烏梁海戰斬其酋威名聞嶺北稱楊王
(戊/午)三年春二月京師地震
夏四月設大同馬市
　與衛拉特互市也
六月旱録囚
秋陜西饑
　令雜犯死罪以下輸銀贖罪送邊吏易米振之
冬十一月逮天下逋逃工匠四千餘人
　宣徳間徴天下軍民工匠多所興造帝即位悉罷之
　未幾建宫殿修九門改造五府六部諸司公署又建
　京城内外諸佛寺工役繁興匠多逃者二年二月以
　後已逮六千餘人至是又逮四千二百餘人後又逮
　萬人逮至者皆桎梏赴工六年夏以盛暑始脱桎梏
　四年春三月遼王貴烚(簡王植/長子)有罪廢為庶人
　貴烚杖殺長史笞荆州知府為撫按官所劾帝亦聞
　其内亂召訊具伏廢為庶人(已封其弟貴/燰為遼王)
夏五月京師大雨水溢
　壊官廨民居三千三百餘區貧民露宿長安街皆滿
六月彗星見
　長丈餘五十四日乃滅
京師地震(八月/又震)
(庚/申)五年春正月少保南京户部尚書黄福卒
　福歴事六朝多所建白安南貢使入朝或指福問曰
　識此大人否對曰南交草木亦知公名安得不識其
　卒也贈諡不及士論惜之(成化初贈太/保諡忠宣)
二月以翰林院侍講學士馬愉(字性和/臨朐人)侍講曹鼐入内
閣預機務
　王振至内閣語楊士竒楊榮曰朝廷事久勞公等公
　等皆高年倦矣當若何士竒曰老臣盡瘁報國死而
　後已榮曰不然吾輩衰殘無以効力當擇後生可任
　者報聖恩耳振喜而退士竒咎榮榮曰彼厭吾輩矣
　一旦内中出片紙令某人入閣且奈何及此時進一
　二賢者同心輔政尚可為也士竒以為然翌日列愉
　鼐及侍講學士苗衷(字秉彛/定逺人)侍講高榖(字世用揚/州興化人)名
　以進(四人皆帝初御經/筵士竒等所薦)愉鼐遂先被擢用
夏六月兩畿山東河南浙江江西大水江河皆溢
陜西大雨雹
　深尺餘
度僧道二萬餘人
　王振喜釋道毎歲必一度之是年五月以前已度二
　萬一千人至是又度前後共二萬二千三百餘人黄
　冠緇服布滿街市僧道之多莫逾于此
秋七月遣侍郎何文淵等分行天下修荒政
　從楊士竒請也時太皇太后専以養民為務每四方
　水旱賑濟動億萬計蠲免災糧或數百萬石閭閻安
　樂雖災不為害迨王振用事悉反初政惟蠲租賑荒
　尚仍之不改云
少師謹身殿大學士楊榮卒(諡文/敏)
　榮乞歸省墓比還至杭州卒贈太師授世襲都指揮
　使(榮歴事四朝謀而能斷成祖初與解縉等七人同/入閣榮年少最警敏一日寜夏報被圍成祖示以)
　(奏榮曰寧夏城堅人皆習戰奏上已十餘日圍解矣/夜半奏至圍果解成祖與諸大臣議事未决或至發)
　(怒榮至輒霽威事亦隨決李時勉夏原吉皆以榮言/得無死或謂榮處國家大事隨機應變不愧唐姚崇)
　(而不拘小節/亦頗類之)
冬十一月河南僧楊行祥詐稱建文帝下錦衣衛獄尋
死
　有僧年九十餘由雲南至廣西自稱建文皇帝詣思
　恩府土官知府岑瑛執送總兵官栁溥(升之/子)械至京
　㑹官鞫之(紀事本末云僧稱年九十餘且死思葬祖/父陵旁耳御史言建文君生洪武十年距)
　(正統五年當六十/四歲何得九十嵗)僧乃言其姓名為楊行祥河南鈞
　州白沙里人洪武十七年度為僧歴遊兩京雲南貴
　州至廣西帝令錦衣衛錮禁之四踰月死從者十二
　人皆戍邊(楊行祥事見正統實録記載家或附㑹傳/訛或牽合失據舊史例議辨之甚悉今故)
　(于諸説/皆不取)
(辛/酉)六年春正月己亥朔欽天監言日食不應
　禮官請表賀不許
以蔣貴為平蠻將軍王驥總督軍務討麓川蠻
　洪武中麓川平緬宣慰司思倫發(思倫發本平緬酋/既内属太祖命兼)
　(統麓川之地為麓川/平緬宣慰司事見前)為其頭目刀幹孟所遂赴京陳
　訢(事亦/見前)太祖仍命為宣慰回居麓川已分其地設府
　三曰孟養(蠻名香柏城元雲逺路明初為土/府後陛宣慰司今為孟艮土司地)木邦(蠻/名)
　(孟邦元木邦路明初為土府後陞宣慰司今/仍為木邦土司在孟定耿馬二土司界外)孟定(蠻/名)
　(景麻甸元孟定路明為禦夷/府今仍為土府属永昌府)隸雲南長官司四曰潞
　江(蠻名怒江甸後陞宣/撫司今司属永昌府)干崖(蠻名干賴賧後陞宣/撫司今司属騰越州)大
　候(蠻名孟祐後陞雲/州今州属順寧府)灣甸(蠻名細賧後陞禦夷州/今仍為土州属永昌府)隸
　金齒(明設金齒衛/于永昌今省)久之思倫發死其子思任發襲職
　桀黠喜兵㑹孟養木邦與緬甸相仇殺思任發乘機
　侵據之遂欲盡復其父故所失地稱兵擾南甸(注見/前)
　突干崖進陷騰衝(注亦/見前)屢詔撫諭不受命黔國公沐
　晟請發兵進勦帝命都督方政㑹晟及其弟昻共討
　之(事在/四年)政與晟不恊(思任發佯言遣使朝貢冀緩師/晟遽信之政欲出戰晟不可欲)
　(造舟濟師又不/許政不勝憤)獨引兵至上江(即龍川江源出騰越/州徼外流經麓川為)
　(麓川江下流入大盈江蠻人以江在/麓川者為上江近騰越者為下江)全軍皆殁(政敗/賊高)
　(黎共山下乗勝深入援師不至/賊出象陳衝撃政死一軍殱焉)事聞朝廷切責晟晟
　懼罪暴卒敕昻代統其軍久亦無功(昻畏賊不敢出/久之至芒市前)
　(驅遇賊敗遽引還已而賊據者章寨昻進/克之賊遁去尋㓂如故  事俱在五年)思任發由
　是愈横既乃遣其頭目以象馬金銀來修貢且請罪
　帝用楊士竒言降勅許赦其罪侍郎何文淵亦請罷
　兵遣官招諭命下廷臣議皆如文淵言而王振方用
　事欲示威四夷先已召還甘肅總兵官蔣貴等使待
　命尚書王驥揣知振意力主用兵振大悦遂絀廷議
　以貴為平蠻將軍都督李安劉聚為副驥總督軍務
　大發東南諸道兵十五萬人往討麓川侍講劉球(字/廷)
　(振安/福人)上疏諫不聴(球言思任發僻居南徼素本羈縻以/邊將失馭致勤大兵陛下特降璽書)
　(原其罪釁使得自新甚盛徳也乃詔㫖甫下忽大舉/興師今南方水旱相仍軍民交困若復動衆紛擾為)
　(憂且衛拉特世為邊患近雖稍抑部曲尚強今乃移/甘肅守將以事南征卒然有警何以為禦臣望陛下)
　(急罷麓川之師専備西北章下/兵部以南征己有成命寢之)
三月下巡撫侍郎于謙于獄既而釋之
　謙巡撫山西河南十二年威惠大行每入京無私謁
　王振銜之謙以在外久乞召還薦㕘政王來(字原之/慈谿人)
　孫原貞(名瑀以字/行徳興人)自代右通政李鍚阿振指劾謙以
　久任不遷怨望擅舉人自代㑹謙來朝遂下法司論
　死繋獄三月得釋左遷大理少卿山西河南吏民伏
　闕上書請留謙者以千數乃命復原官(時山東陜西/流民就食河)
　(南者二十餘萬謙請以河南懐慶二府積粟賑之又/奏令布政司撫集其衆授田給牛耕種流民以安)
夏五月太白經天
遣使録囚
秋九月奉天華蓋謹身三殿乾清坤寧二宫成
　永樂中宫闕未備三殿成而復災以奉天門為正朝
　至是宫殿成宴百官(故事中官不與外廷宴是日帝/遣使問王先生何為王先生謂)
　(王振也帝在宫中呼振先生而不名使至振方大怒/曰周公輔成王我獨不可一坐邪使復命帝蹙然命)
　(開東華中門召振至百/官候拜門外振始悦)
冬十月進蘇州知府况鍾吉安知府陳本深秩正三品
　鍾本深治行為天下最秩滿九載當遷部民乞留詔
　予正三品仍視府事(鍾先以丁憂當去部民詣闕請/留詔許復任及秩滿請留者至)
　(二萬餘人鍾雖起刀筆吏然重學校禮文儒及卒士/民聚哭立祠祀之本深守吉安十八年政化大行民)
　(恥爭訟一日升堂聞鼓樂聲問知廨前民嫁女本深/笑曰我來時乳下兒也今且嫁我尚留此邪遂請老)
　(去郡人肖/像以祀)
十二月王驥等克麓川思任發走孟養
　驥至雲南部署諸將分三道進取右㕘將冉保由東
　路趨孟定驥與蔣貴由中路趨上江副總兵劉聚自
　下江夾象石(在騰越州東龍川江東岸/渡江而西即高黎共山麓)合攻上江賊
　重地立寨堅守攻之不克㑹大風官軍縱火焚柵斬
　首五萬餘級遂抜其寨由夾象石渡下江通高黎共
　山道至騰衝長驅抵木籠山(在永昌府芒/市土司南)連破七寨
　進搗賊巢(即麓川城城在山上山陡峻深/塹環之其東南一面傍江壁立)賊從間道
　潛師出大軍後驥戒軍中無動而令都指揮方瑛(政/之)
　(子/)突入賊寨斬首數百又誘敗其象陳㑹冉保亦由
　東路破諸蠻寨以兵來集驥令截守西峩渡(在芒市/司南路)
　(通木/邦)而分遣諸將四面環攻西風大作復縱火賊死
　者不可勝計思任發㩦二子走孟養驥留兵守之而
　還(捷聞進貴定西侯驥封靖逺伯餘遷賞有差/惟副總兵李安以攻餘賊敗績下獄論死)
(壬/戌)七年夏四月兩畿山東山西河南陜西旱蝗
五月立皇后錢氏(海州/人)
　后族單㣲帝欲封后父貴為侯后輒遜謝故后家獨
　無封
六月遣户部侍郎焦宏備倭
　倭屢入宼命宏整飭浙江傋倭事兼理蘇松福建
冬十月太皇太后張氏崩(諡誠/孝)
　太皇太后大漸命中官問楊士竒楊溥國家尚有何
　大事未舉士竒舉三事其一言建文君雖亡曽臨御
　四年當修實録仍用建文年號其二言太宗詔有收
　方孝儒諸臣遺書者死宜弛其禁其三未及上而太
　后已崩遺詔勉大臣佐帝惇行仁政語甚諄篤(王振/自太)
　(后有疾數年間已縱恣/及太后崩遂益無忌憚)
十一月衛拉特遣使入貢
　故事衛拉特使止三十餘人其後利朝廷賞賚所遣
　動以千計大同供應費至三十餘萬巡撫盧睿户部
　侍郎劉中敷(大興/人)等俱以供饋有缺至下獄是年春
　帝亦以貢使太多限三百人入闗其秋至大同者復
　二千餘人旬日又百餘人帝悉納之使人以馬易弓
　蔵于衣篋不可勝計巡撫羅亨信請于居庸闗詰檢
　之帝不許鎮守太監郭敬歲造箭鏃數十甕遺其使
　帝亦不問
十二月葬誠孝皇后
(癸/未)八年春正月以王直為吏部尚書
　直子為南京國子監博士考滿至京選司欲改北學
　以侍直直曰是亂法自我始矣固止之(直遇王振未/嘗少降辭色)
　(振每坐直先君其右曰太監四品吾尚/書二品也振無如之何更加禮貌焉)
夏五月復遣王驥蔣貴征麓川蠻
　思任發之走孟養也詔能擒獲者即以麓川地與之
　既而思任發自木邦竄緬甸緬人執之挾以求地而
　其子思機發復師餘衆據者藍(麓川别寨/地道孟養)奏乞入朝
　謝罪廷議欲困而撫之王振不可于是命驥等合兵
　再討麓川發卒轉餉凡五十萬人驥至金齒檄緬人
　獻思任發緬佯諾不遣及大軍逼境緬人以樓船來
　覘官軍而潛以他舟載思任發遁驥分軍為五進薄
　之緬人堅執前詔必予地始出思任發驥無如何乃
　趨者藍搗思機發巢破之思機發遁去俘其妻子部
　衆立隴川宣慰司(在隴川城北/地舊名隴把)而還(後二年緬人始/出思任發獻雲)
　(南思任發垂死千户/王政斬之函首京師)
雷震奉天殿
六月太監王振殺翰林院侍講劉球
　球應詔言事(略曰自古帝王政自已出則權不下移/太祖太宗日視三朝進大臣于便殿裁)
　(決庶政故權總于上陛下臨御今已九年願守二聖/之成規親決之故事使政本歸一古之擇大臣者)
　(必詢諸左右大夫國人及其有犯雖至大辟亦不加/刑第賜之死今用大臣未嘗皆出公論及有小失輒)
　(桎梏箠楚之未幾又復其職甚非所以敬大臣也今/之太常即古之秩宗今卿貳皆缺宜選習禮儒臣使)
　(領其職古者人君不親刑獄悉付理官邇者法司所/上多奉勅増減法司不能執奏或先觀望以為輕重)
　(民以多寃至運磚納米尤非古法且使貪者幸免亷/者蒙辜宜皆停罷京師營作已五六年曰不煩民而)
　(役軍軍獨非國家赤子乎今營築多完宜罷工以蘇/人力麓川連年用兵死者十七八軍資爵賞不可勝)
　(計今又遣將逺征緬甸責獻思任發假使得寇以歸/不過獻諸廷梟諸市而已然彼挾以為功必求與木)
　(邦分地不與則致怨與之則兩夷並大是滅一麓川/生二麓川也設有蹉跌兵爭無已死者必多迤北貢)
　(使日増包藏禍心誠所難測宜分遣給事御史督視/官軍及時訓練母使借工各厰服役私家仍公武舉)
　(之選以求良將定召募之法以求武勇廣屯田/公鹽法以厚蓄儲庶武備無缺而外患有防)疏入
　下廷議惟從其擇太常寺官一事欽天監正彭徳清
　球鄉人也倚振為奸公卿多趨謁球絶不與通徳清
　恨甚遂摘疏中攬權語謂振曰此指公耳振大怒下
　球錦衣衛獄囑馬順殺球順深夜㩦一小校持刀至
　球所球方卧起立大呼太祖太宗校前斷其首血流
　被地體猶植立支解之瘞獄户下(景泰初贈翰林/學士諡忠愍)
下大理寺少卿薛瑄(字徳温/河津人)于獄既而釋之
　瑄有學行人稱為薛夫子初為山東提學僉事王振
　問楊士竒吾鄉有可為京卿者乎士竒以瑄對召為
　大理少卿瑄至士竒使謁振瑄曰拜爵公朝謝恩私
　室吾不為也一旦㑹議東閣公卿見振皆趨拜瑄獨
　屹立振知為瑄也先揖之自是銜瑄㑹指揮某死振
　從子山欲強娶其妾誣指揮妻毒殺夫處極刑瑄辨
　其寃三却之都御史王文(字千之/束鹿人)承振指劾瑄受賄
　故出人罪下獄論死將行刑振蒼頭忽泣于㸑下問
　故曰聞薛夫子將刑也振感動㑹兵部侍郎王偉亦
　申救乃免
秋七月枷祭酒李時勉于國子監門三日釋之
　時勉與南京祭酒陳敬宗(字光世/慈谿人)並以師道著聞時
　稱南陳北李時勉請改建國子監帝命王振往視時
　勉不加禮振銜之亷其過無所得時勉嘗芟彛倫堂
　樹旁枝遂坐以擅伐官樹枷署門監生石大用(豐潤/人)
　李貴(鳯陽/人)等三千餘人上疏救不納適㑹昌侯孫忠
　生日公卿皆為夀忠太后父也助教李繼因公卿請
　于忠太后使至忠家忠言今歲生辰殊不樂以公卿
　皆集獨李先生荷校不至耳使復奏太后言于帝帝
　始知振所為即釋之
(甲/子)九年春正月遣成國公朱勇(能之/子)等分兵四路撃烏
梁海
　王振言于帝曰三衛雖陽為朝貢而數寇邊宜討之
　乃命朱勇出喜峯口都督馬亮(淇縣/人)出劉家口(在永/平府)
　(遷安縣東北有闗/舊為出大寧要路)興安伯徐亨出界嶺口(在永平府/撫寧縣北)
　(舊有/闗城)都督陳懐出古北口各率兵萬人分勦已而諸
　將皆奏捷(勇奏敗敵于富峪川亨奏敗敵于土河懐/奏敗敵于虎頭山亮奏敗敵于黒山  虎)
　(頭山在故大寧城北黒山方輿紀要/在朶顔東境富峪土河注俱見前)然俱無大功稍
　有斬獲而已諸將遂並加封賞(進勇太保封亮招逺/伯懐平鄉伯増亨歲)
　(禄諸衛帶俸官/陞者二十九人)其後巡邊者多以斬撃邀功由是三
　衛積怨遂導衛拉特入寇
三月帝視國子監
　以新作國子監成也祭酒李時勉當進講㑹久病及
　升堂講尚書辭㫖清朗帝悦賜予有加(時勉為祭酒/六年訓勵諸)
　(生崇亷恥抑奔競督令讀書燈火達旦書聲不絶英/國公張輔暨諸侯伯嘗奏請詣國子監聴講帝命以)
　(三月三日往時勉令諸生立講五經各一章講罷設/酒饌諸侯伯就諸生列坐惟輔與時勉抗禮諸生歌)
　(鹿鳴之詩賓主雍雍盡/暮散去一時稱為盛事)
少師華蓋殿大學士楊士竒卒(諡文/貞)
　士竒先以老病請告及是卒贈太師(士竒公正持大/體雅善知人好)
　(推轂寒士帝即位初凡所建白無不行及王振用事/擅作威福士竒與楊溥依違其間無所救正士竒既)
　(耄其子稷家居多不法士竒不得聞于是言官交章/劾稷逮下獄士竒方在告帝恐傷其意降詔慰勉士)
　(竒感泣憂不能起未幾卒/後數月稷竟瘐死獄中)
夏四月以翰林學士陳循(字徳遵/泰和人)入内閣預機務
　初閣務皆三楊主之及是榮士竒已卒惟溥在循及
　曹鼐馬愉遂皆參決
秋閏七月復開福建浙江銀塲
　帝初即位詔封坑冶福建㕘政宋新(交阯人紀事本/末作宋彰今從)
　(明/史)浙江㕘政俞士悦以礦盜日熾言開銀塲則利歸
　于上而盜無所容浙江按察使軒輗(字惟行/鹿邑人)力持不
　可乃止至是礦盜青田葉宗留麗水陳鑑湖等聚衆
　至數千福建㕘議竺淵(奉化/人)捕之為盜所殺于是中
　官及言利諸臣爭請開礦乃命户部侍郎王質經理
　之定歲課福建銀二萬餘浙江四萬餘而官屬供億
　費較課銀尚過之自是民困而盜益衆
八月敕諸將嚴邊備
　衛拉特托歡死其子額森嗣(額森母蘇州人隨夫戍/邊為托歡所擄遂生額)
　(森按額森舊作也/先今改後仿此)自稱太師淮王兇狡桀驁北部皆
　服屬惟烏梁海未附額森屢撃破之又結婚沙州赤
　斤(注見/前)諸衛刦制哈宻巡視陜西都御史陳鎰(字有/戒吳)
　(縣/人)以聞帝敕諸將嚴為備
冬十月丙午朔日食
戍御史李儼于鐵嶺衛
　儼在光禄寺監收祭物王振過之怒其應對不跪下
　錦衣衛獄謫戍之時振以義子馬順掌鎮撫司官無
　大小悉送順拷訊戕害甚衆順大通賄賂車馬冠蓋
　其門如市
(乙/丑)十年春正月磔錦衣衛卒王永
　王振専恣日甚朝臣無敢言者永心不平乃數振罪
　惡為書揭之通衢又揭于振姪王山家為緝事者所
　獲刑部坐以妖言當斬詔即磔之不必覆奏
二月京師地震
夏四月甲辰朔日食
始命天下學校考取附學生
　知縣楊瓚(蠡縣/人)以治行卓異擢知府上言民間子弟
　可造者衆請増廣生員毋限額禮部採瓚言議令提
　學官額外増取附學天下學校之有附學生自瓚始
　(其後定制諸生食廩者謂之廩膳生増廣者謂之増/廣生俱有定員以歲科兩試髙等者充補其初入學)
　(者謂之/附學生)
秋七月下霸州知州張需于獄戌之
　需見民遊食者多每里置簿列男女大小口數計其
　耕桑樹畜為設方畧暇則躬自巡視有不如教者罰
　之民皆勤力州以饒富有中官牧馬擾民者需笞其
　校卒中官譖于王振執下錦衣衛獄箠楚幾死詔戍
　邊(并坐需舉主順天/府丞王鐸罷為民)
冬十月以兵部侍郎苗衷工部侍郎高榖入内閣預機
務
　衷榖與馬愉曹鼐皆楊士竒所薦(事見/前)及是四人並
　在内閣而鼐尤通達政體閣務多取決焉
(丙/寅)十一年春正月予太監王振等錦衣衛世職
　振姪林世襲指揮僉事曹吉祥(灤州/人)等弟姪俱世襲
　副千户
二月異氣見奉天華蓋二殿
三月遣御史柳華討礦盜
　福建銀塲既開盜礦者益衆葉宗留為賊首自稱大
　王帝遣户部郎中楊諶招撫浙江參議吳昇言福建
　礦盜出没浙江江西廣東諸境東捕則西逃南搜則
　北竄若合而為一其患不小宜特遣朝臣専董勦捕
　乃命華督福建浙江江西軍討之華至福建遣兵分
　捕羣盜令村聚皆置望樓編民為甲擇其豪為長使
　自置兵器督轄巡夫盜稍戢而葉宗留刦掠如故(已/而)
　(鄧茂七反指揮使不能討歸咎于華謂茂七等俱以/甲夫為亂時華已為山東副使聞之遂自殺  鄧茂)
　(七事/詳後)
夏六月京師地震有聲
秋七月増市税
　先是以于謙言天下税課司局課鈔不及三萬貫者
　悉罷之領其税于有司上下稱便至是户部尚書王
　佐(海豐/人)請増税課置彰義門官房收商税課鈔天下税
　課司一萬五千貫以上者俱請復設征𣙜漸繁
少保武英殿大學士楊溥卒(諡文/定)
　溥入内閣後楊士竒楊榮二十餘年及卒亦最在後
　贈太師(溥質直亷靜自楊榮楊士竒相繼卒在閣者/皆後進望輕溥孤立王振益恣横及溥卒中)
　(外大權一/歸于振矣)
八月下吏部尚書王直等于獄尋釋之
　光禄寺卿奈亨諂事王振(亨詐稱詔㫖日支/御膳供振振悦之)擢户部
　侍郎(時工部郎中王祐亦以諂振擢本部侍郎祐無/鬚振問之對曰爺無鬚兒子安敢有一時傳以)
　(為/笑)亨嘗以事干請吏部不行怨郎中趙敏搆之詞連
　尚書王直侍郎曹義趙新並下獄三法司六科廷鞫
　論亨斬直義新俱徒帝宥直義奪新亨俸視職如故
　(先是駙馬都尉石璟詈其家閹振惡其賤已同類下/璟獄已而大理寺丞羅綺參贊寜夏軍務嘗詆中官)
　(為老奴總兵官奏之法司坐綺罪徒錦衣衛改戍邊/于是刑部尚書金濓左都御史陳鎰等為馬順所劾)
　(並下獄帝以濓等已輸伏遂釋之行人尚禠言古者/刑不上大夫今文武大臣偶因微𤯝遽陷囹圄事或)
　(涉虚旋即復職是今日衣冠之大臣即昨日受辱之/囚繋面僚友而統屬官寧能無愧請自今有犯者召)
　(至午門大臣㑹問事實則疏其輕重請上裁決不實/即奏還其職帝頗然之而惑于王振不能改也禠尋)
　(授南京御史隂石璟昌黎人尚宣宗女順徳公主金/濓字京瀚山  人行人司洪武中置司正秩正七品)
　(司副從七品行人/正八品職專奉使)
冬十二月大雨雷電
　
　
　
　
　
　
　
　
　
　
　
　
　
　
御批歴代通鑑輯覽卷一百三
