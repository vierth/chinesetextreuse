史記集解卷三十一
　　　　　　　　　　　　　宋　裴駰　撰
史記三十一
吳太伯世家第一
吳太伯太伯弟仲雍皆周太王之子而王季歴之兄也季
歴賢而有聖子昌太王欲立季歴以及昌於是太伯仲雍
二人乃犇荆蠻文身斷髮示不可用以避季歴季歴果
立是為王季而昌為文王太伯之犇荆蠻自號句吳荆
蠻義之從而歸之千餘家立為吳太伯太伯卒無子弟
仲雍立是為吳仲雍仲雍卒子季簡立季簡卒子叔達
立叔達卒子周章立是時周武王克殷求太伯仲雍之
後得周章周章已君吳因而封之乃封周章弟虞仲於
周之北故夏虚是為虞仲列為諸侯周章卒子熊遂立
熊遂卒子柯相立柯相卒子彊鳩夷立彊鳩夷卒子餘
橋疑吾立餘橋疑吾卒子柯盧立柯盧卒子周繇立周
繇卒子屈羽立屈羽卒子夷吾立夷吾卒子禽處立禽
處卒子轉立轉卒子頗髙立頗髙卒子句卑立是時晉
獻公滅周北虞公以開晉伐虢也句卑卒子去齊立去
齊卒子夀夢立夀夢立而吳始益大稱王自太伯作吳
五世而武王克殷封其後為二其一虞在中國其一吳
在夷蠻十二世而晉滅中國之虞中國之虞滅二世而
夷蠻之吳興太凡從太伯至夀夢十九世王夀夢二年
楚之亡大夫申公巫臣怨楚將子反而犇晉自晉使吳
教吳用兵乗車令其子為吳行人(服䖍曰行人掌國賔/客之禮籍以待四方)
(之使賔大客受/小客之幣辭)吳於是始通於中國吳伐楚十六年楚
共王伐呉至衡山(杜預曰吳興/烏程縣南也)二十五年王夀夢卒夀
夢有子四人長曰諸樊次曰餘祭次曰餘昩次曰季札
季札賢而夀夢欲立之季札讓不可於是乃立長子諸
樊攝行事當國王諸樊元年(世本曰諸/樊徙吳也)諸樊已除喪讓
位季札季札謝曰曹宣公之卒也諸侯與曹人不義曹
君(服䖍曰宣公曹伯盧也以魯成公十三年㑹晉侯伐/秦卒于師曹君公子負芻也負芻在國聞宣公卒殺)
(太子而自立故/曰不義之也)將立子臧子臧去之以成曹君(服䖍曰/子臧負)
(芻庶/兄)君子曰能守節矣君義嗣(王肅曰義宜也嫡子嗣/國得禮之宜杜預曰諸)
(樊嫡子故/曰義嗣)誰敢干君有國非吾節也札雖不材願附於
子臧之義呉人固立季札季札棄其室而耕乃舍之秋
呉伐楚楚敗我師四年晉平公初立十三年王諸樊卒
有命授弟餘祭欲𫝊以次必致國於季札而止以稱先
王夀夢之意且嘉季札之義兄弟皆欲致國令以漸至
焉季札封於延陵故號曰延陵季子王餘祭三年齊相
慶封有罪自齊來犇呉呉予慶封朱方之縣(呉地記曰/朱方秦改)
(曰丹/徒)以為奉邑以女妻之富於在齊四年呉使季札聘
於魯(在春秋魯襄/公二十九年)請觀周樂(服䖍曰周樂魯所受四代/之樂也杜預曰魯以周公)
(故有天/子禮樂)為歌周南召南(杜預曰此皆各依其/本國歌所常用聲曲)曰美哉始
基之矣(王肅曰言始/造王基也)猶未也(賈逵曰言未有雅頌之成/功也杜預曰猶有商紂未)
(盡善/也)然勤而不怨(杜預曰未能安樂/然其音不怨怒)歌邶鄘衛(杜預曰/武王伐)
(紂分其地為三監三監叛周公滅之并三/監之地更封康叔故三國盡被康叔之化)曰美哉淵乎
憂而不困者也(賈逵曰淵深也杜預曰亡國之音哀以/思其民困衛康叔武公徳化深逺雖遭)
(宣公淫亂懿公滅亡民/猶秉義不至於困也)吾聞衛康叔武公之徳如是是
其衛風乎(賈逵曰康叔遭管叔蔡叔之難武公罹幽王/褒姒之憂故曰康叔武公之徳如是杜預曰)
(康叔武公皆衛之令徳君/也聽聲以為别故有疑言)歌王(服䖍曰王室當在雅衰/微而列在風故國人猶)
(尊之故稱王猶春秋之王/人也杜預曰王黍離也)曰美哉思而不懼其周之東
乎(服䖍曰平王東遷雒邑杜預曰宗周殞/滅憂思猶有先王之遺風故不懼也)歌鄭(賈逵曰/鄭風東)
(鄭/是)曰其細已甚民不堪也是其先亡乎(服䖍曰其風細/弱已甚攝於大)
(國之間亡逺慮持乆之風/故曰民不堪將先亡也)歌齊曰美哉泱泱乎大風也
哉(服䖍曰泱泱舒緩深逺有大和之意其詩/風刺辭約而義微體疏而不切故曰大風)表東海者
其太公乎(王肅曰言為/東海之表式)國未可量也(服䖍曰國之興衰/世數長短未可量)
(也杜預曰言/其或將復興)歌豳曰美哉蕩蕩乎樂而不滛(賈逵曰蕩/然無憂自)
(樂而不/荒滛也)其周公之東乎(杜預曰周公遭管蔡之變東征/為成王陳后稷先公不敢荒滛)
(以成王業故言/其周公東乎)歌秦曰此之謂夏聲夫能夏則大大之
至也其周之東乎(杜預曰秦仲始有車馬禮樂去戎狄/之音而有諸夏之聲故謂之夏聲及)
(襄公佐周平王東遷而受/其故地故曰周之舊也)歌魏曰美哉渢渢乎大而婉
儉而易行以徳輔此則盟主也(徐廣曰盟一作明駰案/賈逵曰其志大直而有)
(曲體歸中和中庸之徳難成而實易行故曰以/徳輔此則盟主也杜預曰惜其國小而無明君)歌唐曰
思深哉其有陶唐氏之遺風乎不然何憂之逺也(杜預/曰晉)
(本唐國故有堯之遺風/憂深思逺情發於聲也)非令徳之後誰能若是歌陳曰
國無主其能乆乎(杜預曰滛聲放蕩無/所畏忌故曰國無主)自鄶以下無譏
焉(服䖍曰鄶以下及曹風/也其國小無所刺譏)歌小雅(杜預曰小雅小/正亦樂歌之章)曰美
哉思而不貳(杜預曰思文武之/徳無貳叛之心也)怨而不言(王肅曰非不/能言畏罪咎)
(也/)其周徳之衰乎(杜預曰/衰小也)猶有先王之遺民也(杜預曰/謂有殷)
(王餘俗/故未大)歌大雅(杜預曰大雅陳文/王之徳以正天下)曰廣哉熙熙乎(杜預/曰熙)
(熙和/樂聲)曲而有直體(杜預曰/論其聲)其文王之徳乎歌頌(杜預曰/頌者以)
(其成功告/於神明)曰至矣哉(賈逵曰言/道備至也)直而不倨(杜預曰/倨傲也)曲而
不詘(杜預曰/詘撓也)近而不偪(杜預曰/謙退也)逺而不攜(杜預曰/攜貳也)遷而
不滛(服虔曰遷徙也文王徙酆武/王居鄗杜預曰滛過蕩也)復而不厭(杜預曰常/日新也)
哀而不愁(杜預曰/知命也)樂而不荒(杜預曰節/之以禮也)用而不匱(杜預/曰徳)
(𢎞/大)廣而不宣(杜預曰不/自顯也)施而不費(杜預曰因民/所利而利之)取而不
貪(杜預曰義/然後取)處而不底(杜預曰守/之以道)行而不流(杜預曰制/之以義)
五聲和八風平(杜預曰宮商角徵羽謂之/五聲八方之氣謂之八風)節有度守有
序(杜預曰八音克諧節有度/也無相奪倫守有序也)盛徳之所同也(杜預曰頌/有殷魯故)
(曰盛徳/之所同)見舞象箾南籥者(賈逵曰象文王之樂武象也/也箾舞曲也南籥以籥舞)曰
美哉猶有憾(服䖍曰憾恨也恨不及/已以伐紂而致太平也)見舞大武(賈逵曰/大武周)
(公所作武/王樂也)曰美哉周之盛也其若此乎見舞韶䕶者(賈/逵)
(曰韶䕶殷成/湯樂大䕶也)曰聖人之𢎞也(賈逵曰/𢎞大也)猶有慙徳聖人之
難也(服䖍曰慙於始伐而無/聖佐故曰聖人之難也)見舞大夏(賈逵曰夏禹/之樂大夏也)曰
美哉勤而不徳(服䖍曰禹勤其/身以治水土也)非禹其誰能及之見舞
招箾(服䖍曰有虞氏/之樂大韶也)曰徳至矣哉大矣(服䖍曰至帝王/之道極於韶也)
(盡美盡/善也)如天之無不燾也(賈逵曰/燾覆也)如地之無不載也雖
甚盛徳無以加矣觀止矣若有他樂吾不敢觀(服䖍曰/周用六)
(代之樂堯曰咸池黄帝曰雲門魯受四代下周二/等故不舞其二季札知之故曰有他樂吾不敢請)去魯
遂使齊說晏平仲曰子速納邑與政(服䖍曰入邑與政/職於公不與國家)
(之/事)無邑無政乃免於難齊國之政將有所歸未得所歸
難未息也故晏子因陳桓子以納政與邑是以免於欒
髙之難(難在魯昭/公八年)去齊使於鄭見子産如舊交謂子産
曰鄭之執政侈難將至矣政必及子子為政慎以禮(服/䖍)
(曰禮所以經國/家利社稷也)不然鄭國將敗去鄭適衛說蘧瑗史狗
史鰌公子荆公叔發公子朝曰衛多君子未有患也自
衛如晉將舍於宿(左傳曰將/宿於戚)聞鐘聲(服䖍曰孫文子/鼓鐘作樂也)曰
異哉吾聞之辯而不徳必加於戮(服䖍曰辯若鬬辯也/夫以辯爭不以徳居)
(之必加於/刑戮也)夫子獲罪於君以在此(賈逵曰夫子孫文子/也獲罪出獻公以戚)
(畔/也)懼猶不足而又可以畔乎夫子之在此猶燕之巢于
幕也(王肅曰言/至危也)君在殯而可以樂乎(賈逵曰衛君獻/公棺在殯未葬)遂
去之文子聞之終身不聽琴瑟(服䖍曰聞義而改也琴/瑟不聽况於鐘鼓乎)
適晉說趙文子韓宣子魏獻子曰晉國其萃於三家乎
(服䖍曰言晉國之/祚將集於三家)將去謂叔向曰吾子勉之君侈而多
良大夫皆富政將在三家(杜預曰富必厚施/故政在三家也)吾子直(服/䖍)
(曰直不能曲/撓以從衆)必思自免於難季札之初使北過徐君徐
君好季札劎口弗敢言季札心知之為使上國未獻還
至徐徐君已死於是乃解其寳劒繫之徐君冢樹而去
從者曰徐君已死尚誰予乎季子曰不然始吾心已許
之豈以死倍吾心哉七年楚公子圍弑其王夾敖而代
立是為靈王十年楚靈王會諸矦而以伐呉之朱方以
誅齊慶封呉亦攻楚取三邑而去(左傳曰呉伐楚入棘/櫟麻以報朱方之役)
十一年楚伐呉至􁒤婁(服䖍曰􁒤婁/楚之東邑)十二年楚復來伐
次於乾谿(杜預曰乾谿在譙國/城父縣南楚東境)楚師敗走十七年王餘
祭卒弟餘昧立王餘昧二年楚公子棄疾弑其君靈王
代立焉四年王餘昧卒欲授弟季札季札讓逃去於是
呉人曰先王有命兄卒弟代立必致季子季子今逃位
則王餘昧後立今卒其子當代乃立王餘昧之子僚為
王王僚二年公子光伐楚(徐廣曰世本曰夷昧生光呉/越春秋曰王僚夷昧子與史)
(記/同)敗而亡王舟光懼襲楚復得王舟而還(左傳曰舟/名餘皇)五
年楚之亡臣伍子胥來犇公子光客之公子光者王諸
樊之子也常以為吾父兄弟四人當傳至季子季子即
不受國光父先立即不傳季子光當立陰納賢士欲以
襲王僚八年呉使公子光伐楚敗楚師迎楚故太子建
毋於居巢以歸因北伐敗陳蔡之師九年公子光伐楚
拔居巢鍾離(服䖍曰鍾離/州來西邑也)初楚邊邑卑梁氏之處女與
呉邊邑之女爭桑二女怒相滅兩國邊邑長聞之怒而
相攻滅呉之邊邑呉王怒故遂伐楚取兩都而去伍子
胥之初犇呉說呉王僚以伐楚之利公子光曰胥之父
兄為僇於楚欲自報其仇耳未見其利於是伍貟知光
有他志(服䖍曰/欲取國)乃求勇士專諸(賈逵曰/吳勇士)見之光光喜乃
客伍子胥子胥退而耕於野以待專諸之事十二年冬
楚平王卒十三年春呉欲因楚喪而伐之使公子葢餘
燭庸(賈逵曰二公子/皆吳王僚之弟)以兵圍楚之六灊(杜預曰灊在廬/江六縣西南)
使季札於晉以觀諸侯之變(服䖍曰/察彊弱)楚發兵絶呉兵後
呉兵不得還於是呉公子光曰此時不可失也(服䖍曰/時言可)
(殺王/時也)告專諸曰不索何獲(服䖍曰不索/當何時得也)我真王嗣當立
吾欲求之季子雖至不吾廢也(王肅曰聘/晉還至也)專諸曰王僚
可殺也母老子弱(服䖍曰母老子弱専諸託其母子於/光也王肅曰専諸言王母老子弱也)
而兩公子將兵攻楚楚絶其路方今呉外困於楚而内
空無骨鯁之臣是無奈我何光曰我身子之身也(服䖍/曰言)
(我身猶/爾身也)四月丙子光伏甲士於窟室(杜預曰掘/地為室也)而謁王
僚飲王僚使兵陳於道自王宫至光之家門階户席皆
王僚之親也人夾持鈹(音/披)公子光詳為足疾入于窟室
(杜預曰恐難作王/黨殺已素避之也)使專諸置匕首於炙魚之中(服䖍曰/全魚炙)
(也/)以進食手匕首刺王僚鈹交於匈(賈逵曰交/専諸匈也)遂弑王
僚公子光竟代立為王是為呉王闔廬闔廬乃以專諸
子為卿季子至曰苟先君無廢祀民人無廢主社稷有
奉乃吾君也吾敢誰怨乎哀死事生以待天命(服䖍曰/待其天)
(命之/終也)非我生亂立者從之先人之道也(杜預曰呉自諸/樊已下兄弟相)
(傳而不立適是亂由先人起也/季子自知力不能討光故云)復命哭僚墓(服䖍曰復/命於僚哭)
(其墓/也)復位而待(杜預曰復本/位待光命)呉公子燭庸葢餘二人將
兵遇圍於楚者聞公子光弑王僚自立乃以其兵降楚
楚封之於舒王闔廬元年舉伍子胥為行人而與謀國
事楚誅伯州犂其孫伯嚭(披美/反)亡奔呉(徐廣曰伯嚭州/犂孫也史記與)
(吳越春/秋同)呉以為大夫三年呉王闔廬與子胥伯嚭將兵
伐楚拔舒殺呉亡將二公子光謀欲入郢將軍孫武曰
民勞未可待之四年伐楚取六與灊五年伐越敗之六
年楚使子常囊瓦伐呉迎而擊之大敗楚軍於豫章取
楚之居巢而還九年呉王闔廬謂伍子胥孫武曰始子
之言郢未可入今果如何二子對曰楚將子常貪而唐
蔡皆怨之王必欲大伐必得唐蔡乃可闔廬從之悉興
師與唐蔡西伐楚至於漢水楚亦發兵拒呉夾水陳呉
王闔廬弟夫槩欲戰闔廬弗許夫槩曰王已屬臣兵兵
以利為上尚何待焉遂以其部五千人襲冒楚楚兵大
敗走於是呉王遂縱兵追之北至郢五戰楚五敗楚昭
王亡出郢奔鄖(服䖍曰/鄖楚縣)鄖公弟欲弑昭王昭王與鄖公
犇隨(服䖍曰隨/楚與國也)而呉兵遂入郢子胥伯嚭鞭平王之尸
以報父讐十年春越聞呉王之在郢國空乃伐呉呉使
别兵擊越楚告急秦秦遣兵救楚擊呉呉師敗闔廬弟
夫槩見秦越交敗呉呉王留楚不去夫槩亡歸呉而自
立為呉王闔廬聞之乃引兵歸攻夫槩夫槩敗奔楚楚
昭王乃得以九月復入郢而封夫槩於堂谿為堂谿氏
(司馬彪曰汝南/呉房有堂谿亭)十一年呉王使太子夫差伐楚取番楚
恐而去郢徙鄀(服䖍曰/鄀楚邑)十五年孔子相魯十九年夏呉
伐越越王勾踐迎擊之檇(音/醉)李(賈逵曰檇李越地杜預/曰吳郡嘉興縣南有醉)
(李城/也)越使死士挑戰(徐廣曰一作亶越世家亦然或者/以為人名氏乎駰案賈逵曰死士)
(死罪人也鄭衆曰死士欲以死/報恩者也杜預曰敢死之士也)三行造呉師呼自剄(左/傳)
(曰使罪人三/行屬劎於頸)呉師觀之越因伐呉敗之姑蘇(越絶書曰/闔廬起姑)
(蘓䑓三年聚材五年/乃成髙見三百里)傷呉王闔廬指軍却七里呉王病
傷而死闔廬使立太子夫差謂曰爾而忘勾踐殺汝父
乎對曰不敢三年乃報越(越絶書曰闔廬冢在呉縣閶/門外名曰虎丘下池廣六十)
(歩水深一丈五尺銅棺三重澒地六尺玉鳬之流扁諸/之劎三千方員之口三千槃郢魚腸之劎在焉卒十餘)
(萬人治之取土臨湖葬之三/日白虎居其上故號曰虎丘)王夫差(越絶書曰太伯到/夫差二十六代且)
(千/歲)元年以大夫伯嚭為太宰習戰射常以報越為志二
年呉王悉精兵以伐越敗之夫椒(賈逵曰夫椒越地杜/預曰太湖中椒山也)
報姑蘓也越王勾踐乃以甲兵五千人棲於㑹稽(賈逵/曰㑹)
(稽山/名)使大夫種因呉太宰嚭而行成(服䖍曰行/成求成也)請委國
為臣妾呉王將許之伍子胥諫曰昔有過氏殺斟灌以
伐斟尋(賈逵曰過國名也斟灌斟尋夏同姓也/夏后相依斟灌而國故曰殺夏后相也)滅夏后
帝相(服䖍曰夏后/相啟之孫)帝相之妃后緡方娠(賈逵曰緡有仍/之姓也杜預曰)
(娠懷/身也)逃於有仍(賈逵曰有仍國/名后緡之家)而生少康(服䖍曰后/緡遺腹子)少
康為有仍牧正(王肅曰牧正/牧官之長也)有過又欲殺少康少康奔
有虞(賈逵曰有虞帝舜之/後杜預曰梁國虞縣)有虞思夏徳於是妻之以二
女而邑之於綸(賈逵曰/綸虞邑)有田一成有衆一旅(賈逵曰方/十里為成)
(五百人/為旅)後遂收夏衆撫其官職(服䖍曰因此基業稍收/取夏遺民餘衆撫修夏)
(之故官/憲典)使人誘之遂滅有過氏復禹之績祀夏配天(服/䖍)
(曰以鮌/配天也)不失舊物(賈逵曰物職也/杜預曰物事也)今呉不如有過之彊
而勾踐大於少康今不因此而滅之又將寛之不亦難
乎且勾踐為人能辛苦今不滅後必悔之呉王不聽聽
太宰嚭卒許越平與盟而罷兵去七年呉王夫差聞齊
景公死而大臣爭寵新君弱乃興師北伐齊子胥諫曰
越王勾踐食不重味衣不重采弔死問疾且欲有所用
其衆此人不死必為呉患今越在腹心疾而王不先而
務齊不亦謬乎呉王不聽遂北伐齊敗齊師於艾陵(杜/預)
(曰艾陵/齊地)至繒(杜預曰琅/邪繒縣)召魯哀公而徵百牢季康子使
子貢以周禮說太宰嚭乃得止(賈逵曰周禮王合諸矦/享禮十有二牢上公九)
(牢矦伯七牢/子男五牢)因留略地於齊魯之南九年為騶伐魯至
與魯盟乃去十年因伐齊而歸十一年復北伐齊越王
勾踐率其衆以朝呉厚獻遺之呉王喜唯子胥懼曰是
棄呉也諫曰越在腹心今得志於齊猶石田無所用(王/肅)
(曰石田/不可耕)且盤庚之誥有顛越勿遺(服䖍曰顛殞也越墜/也顛越無道則割絶)
(無遺/也)商之以興(徐廣曰一本作盤庚之誥有顛之越之/商之以興子胥傳誥曰有顛越商之興)
呉王不聽使子胥於齊子胥屬其子於齊鮑氏(服䖍曰/鮑氏齊)
(大/夫)還執呉王呉王聞之大怒賜子胥屬鏤之劒以死(服/䖍)
(曰屬鏤劎名/賜使自刎)將死曰樹吾墓上以梓令可為器抉吾眼
置之呉東門以觀越之滅呉也齊鮑氏殺齊悼公呉王
聞之哭於軍門外三日(服䖍曰諸矦/相臨之禮)乃從海上(徐廣曰/一作中)
攻齊齊人敗呉呉王乃引兵歸十三年呉召魯衛之君
會於橐皋(服䖍曰橐皋地名也杜預/曰在淮南逡遒縣東南)十四年春呉王北
會諸侯於黄池(杜預曰陳留封丘縣/南有黄亭近濟水)欲霸中國以全周
室六月戊子越王勾踐伐呉乙酉越五千人與呉戰丙
戌虜呉太子友丁亥入呉呉人告敗於王夫差夫差惡
其聞也(賈逵曰惡/其聞諸侯)或泄其語呉王怒斬七人於幕下(服/䖍)
(曰以/絶口)七月辛丑呉王與晉定公爭長呉王曰於周室為
我長(杜預曰呉為太/伯後故為長)晉定公曰於姬姓我為伯(杜預曰/為侯伯)
趙鞅怒將伐呉乃長晉定公(徐廣曰黄池之盟呉先㰱/晉次之與外傳同駰案賈)
(逵曰外傳曰吳先㰱晉亞之/先敘晉晉有信又所以外呉)呉王已盟與晉别欲伐宋
太宰嚭曰可勝而不能居也乃引兵歸國國亡太子内
空王居外乆士皆罷敝於是乃使厚幣以與越平十五
年齊田常殺簡公十八年越益彊越王勾踐率兵使伐
敗呉師於笠澤楚滅陳二十年越王勾踐復伐呉二十
一年遂圍吳二十三年十一月丁夘越敗呉越王勾踐
欲遷呉王夫差於甬東(賈逵曰甬東越東鄙甬江東也/韋昭曰句章東海口外州也)
予百家居之呉王曰孤老矣不能事君王也吾悔不用
子胥之言自令陷此遂自剄死(越絶書曰夫差冢在猶/亭西卑猶位越王使)
(干戈人一􁀙土以葬之/近太湖去縣五十七里)越王滅呉誅太宰嚭以為不忠
而歸
太史公曰孔子言太伯可謂至徳矣三以天下讓民無
得而稱焉(王肅曰太伯弟季厯賢又生聖子昌昌必有/天下故太伯以天下三讓於王季其讓隱故)
(無得而稱言之者/所以為至徳也)余讀春秋古文乃知中國之虞與荆
蠻句呉兄弟也延陵季子之仁心慕義無窮見㣲而知
清濁嗚呼又何其閎覽博物君子也(皇覧曰延陵季子/冢在毗陵縣暨陽)
(鄉至今吏/民皆祀事)
　
　
　
　
　
　
　
　
　
　
　史記集解卷三十一
