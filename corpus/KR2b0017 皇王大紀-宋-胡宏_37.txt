
　皇王大紀卷三十七　　　　　宋　胡宏　撰
　三王紀
　　莊王
五年冬十二月陳葬其君莊公魯公子慶父伐邾於餘丘
齊侯夫人王姬薨訃於魯魯侯為之大功或曰由魯嫁故
為之服姊妺之服冬十二月魯桓夫人會齊侯于禚齊國
風六篇曰南山四章章六句刺襄公也鳥獸之行淫乎其
妺大夫遇是惡作詩而去之南山崔崔雄狐綏綏(興也南/山齊南)
(山崔崔髙大也國君尊嚴如南山崔崔/然雄狐相綏綏然無别失隂陽之匹)魯道有蕩齊子由
歸(蕩平易也齊/子文姜也)既曰歸止曷又懐止(懐思/也)葛屨五兩冠緌
雙止(葛屨服之賤者/冠緌服之尊者)魯道有蕩齊子庸止(庸用/也)既曰庸止
曷又從止藝麻如之何衡從其畆(藝樹也衡獵之從獵/之種之然後得麻)取
妻如之何必告父母(必告父/母廟)既曰告止曷又鞠止(鞠窮/也)析
薪如之何匪斧不克(克能/也)取妻如之何匪媒不得既曰得
止曷又極止(極至/也)宋公薨子㨗嗣經曰二年春王二月葬
陳莊公夏公子慶父帥師伐於餘丘(國而曰伐此邑爾其/曰伐何也誌慶父之)
(得兵權也魯在春秋中見弑者三君其賊未有不得兵權/者羽父專命再為主將仲遂擅兵兩世故翬弑隠公而寪)
(氏不能明其罪慶父弑子般而成季不能遏其惡公子遂/殺惡及視而叔仲恵伯不能免其死夫豈一朝一夕之故)
(哉春秋所書/為戒逺矣)秋七月齊王姬卒(夫服稱情而為之者也莊/公於齊王姬比内女為之)
(服厚矣如不共戴天之念何故特卒王姬/比内女嫁為諸侯妻者以著其罪)冬十有二月夫人姜
氏會齊侯于禚(婦人無外事送迎不出門見兄弟不踰閾/在家從父既嫁從夫夫死從子今莊公不)
(能防閑其母失子道矣或曰子可以制母乎夫死從子通/乎其下况於國君君者人神之主風教之本也不能正家)
(如正國何若莊公者哀痛以思父戒敬以事母威刑以督/下車馬僕從莫不俟命夫人徒徃乎夫人之徃也則公威)
(命之不行哀/戚之不至爾)乙酉宋公馮卒
六年冬十一月魯公子溺會齊師伐衛宋葬其君莊公
三月葬桓王紀侯使其弟季以􁊉請為附庸於齊紀於
是乎始判魯侯次于滑將會鄭伯謀紀故也鄭伯辭以
難凡師一宿為舎再宿為信過宿為次王伐随討其尊
荆楚随吿絶于楚經曰三年春王正月溺會齊師伐衛
(榖梁子曰其不稱公子何也惡其㑹仇讐伐同姓故貶/而名之也有父之讐而釋怨其罪大矣况與合黨興師)
(伐人/國乎)夏四月葬宋莊公五月葬桓王(天子七月而葬同/軌畢至諸侯五月)
(同盟至大夫三月同位至士踰月外姻至王崩至是盖/七年矣先儒或言天子不志葬又曰常事也夫事孰有)
(大於葬天子者而可以不志乎死生始終之/際人道之大變豈以是為常事而不書也)秋紀季以
酅入于齊(季紀侯之弟也天下無道強衆相陵天子不/能正方伯不能伐紀侯命之屈己事齊請後)
(五廟其亦不得已而為之者非其罪也/所以書字而無貶乎入云者難詞也)冬公次于滑(春/秋)
(紀兵伐而書次以次為善救而書次以次為譏魯紀有/婚姻之好當恤其患於齊有父之讎不共戴天茍能救)
(紀抑齊一舉而兩善并矣見義不為而有畏也故書公/次于滑以譏之也易於謙之六五則曰利用侵伐師六)
(四則曰左次無咎進退勇怯顧/義如何爾或以勇為鼓亂誤矣)
七年冬十二月魯桓夫人享齊侯于祝丘春正月紀夫
人伯姬卒楚王熊通荆尸授師孑焉以伐随將齊入吿
夫人鄧曼曰余心蕩鄧曼歎曰王禄盡矣盈而蕩天之
道也若師徒無虧王薨於行國之福也王遂行卒於樠
木之下令尹鬭祁莫敖屈重除道梁溠營軍臨隨隨人
懼行成莫敖以王命入盟隨侯且請為㑹於漢汭而還
濟漢而後發喪諡曰武王子熊貲嗣始都于郢齊侯及
陳侯鄭伯遇于垂謀屬紀也紀侯不能下齊以與紀季
大去其國雖其夫人未葬亦不能恤也四月齊人為之
𦵏伯姬魯侯會齊侯狩于禚經曰四年春王二月夫人
姜氏享齊侯于祝丘(兩君相見享於廟中禮也今/夫人去其國而享諸侯甚矣)三月
紀伯姬卒夏齊侯陳侯鄭伯遇于垂(蘇轍曰鄭伯子儀/也春秋有一國而)
(二君者鄭突衛衎始終為君子儀君鄭十有四年剽君/衛十有一年皆能君者也突之入以簒衎之出以惡儀)
(剽雖國人所立而突衎在焉非所以為安也故四人者/春秋莫適與也因其寄耳君子不幸而處於此如子臧)
(季札可也不如是則亂不止為此說者/善矣然而鄭伯實厲公也非子儀也)紀侯大去其國
(大閲大雩大蒐譏其僣也大無者志倉廩之竭也大去/者委之而不顧也或曰以爭國為小以去國為大而為)
(之者也夫有國家者以義言之則當効死而勿去以道/言之亦可去而不守昔太王去邠從之者如歸市紀侯)
(去國日以㣲滅故聖人與其不爭而去異於失地之君侯/而不名不與其去而不存是故書叔姬歸酅而不録紀)
(之卒明其為/君之末矣)六月乙丑齊侯葬紀伯姬(齊襄迫逐紀侯/使不及葬其夫)
(人而去然後見其罪矣或曰葬之禮也夫弑魯君滅其/婚姻之國而葬其女是猶加刃於人以手撫之也斥言)
(齊侯賤之也或曰惡其詐也如紀似禮/存季似義葬伯姬似仁惡似而非者)秋七月冬公及
齊人狩于禚(榖梁子曰何以人齊侯所以卑公也何為/卑公公於齊侯不與共戴天而與之狩是)
(忘親釋怨非人子矣故/稱及稱人以著其罪也)
八年魯桓夫人如齊齊國風十篇曰載驅五章章四句
齊人刺襄公也無禮義故盛其車服疾驅於通道大都
與文姜淫播其惡於萬民焉載驅薄薄簟茀朱鞹(薄薄/疾驅)
(聲也簟方文蓆也車之蔽曰茀諸/侯之路車有朱革之質而羽飾)魯道有蕩齊子發夕
(發夕自夕/發至旦)四驪濟濟垂轡濔濔(四驟言物色盛也濟濟/美貌垂轡轡之垂者濔)
(濔衆/也)魯道有蕩齊子豈弟(言文姜於/是樂易然)汶水湯湯行人彭
彭(湯湯大貌/彭彭多貌)魯道有蕩齊子翺翔(翺翔猶/彷徉也)汶水滔滔行
人儦儦(滔滔流貌/儦儦衆貌)魯道有蕩齊子逰遨郳黎来朝于魯
齊侯宋公魯侯陳侯蔡侯伐衞納衞侯朔經曰五年春
王正月夏夫人姜氏如齊師(師者衆多之地攷於載驅/之詩可見矣曰會曰享猶)
(為之名也至是如齊師羞惡之心亡矣夫人之行不可/復制矣春秋書此以戒後世謹禮於㣲慮患於早之意)
(也/)秋郳黎来来朝(夷狄附庸例書名郳黎来介葛盧是/也能修朝禮故特書曰朝其後王命)
(以為小邾子蓋於此/已能自進於禮矣)冬公會齊人宋人陳人蔡人伐衛
(魯桓十六年衛侯朔出奔齊經書其名者以王命絶之/也榖梁子曰是齊侯宋公而人之何也人諸侯所以人)
(公也其人公何/也逆王命也)
九年王使子突救䘙諸侯兵强王師不能禁朔遂入衛
放黔牟于周殺二公子齊侯以衛賂分送于諸侯齊國
風七篇曰甫田三章章四句大夫刺襄公也無禮義而
求大功不修徳而求諸侯志大心勞所以求者非其道
也無田甫田維莠驕驕(興也甫大也大田過度/而無人功終不能獲)無思逺
人勞心忉忉(忉忉憂/勞也)無田甫田維莠桀桀(桀桀猶/驕驕也)無思
逺人勞思怛怛(怛怛猶/忉忉也)婉兮孌兮總角丱兮未幾見兮
突而弁兮(婉孌少好貌總角聚兩/髦也丱幼稚也弁冠也)齊國風八篇曰盧令
三章章二句刺荒也襄公好田獵畢弋而不修民事百
姓苦之故陳古以風焉盧令令其人美且仁(盧田犬令/令纓環聲)
(言人君能有美徳盡其仁愛百姓欣而奉之愛而樂之/順時逰田百姓共其樂同其獲故百姓聞而說之其聲)
(令令/然)盧重環(重環子/母環也)其人美且鬈(鬈好/貌)盧重鋂(鋂一環/貫二也)
其人美且偲(偲才/也)楚文王伐申過鄧鄧祁侯曰吾甥也
止而享之騅甥聃甥養甥請殺楚子鄧侯弗許三甥曰
亡鄧國者必此人也若不早圖後君噬臍其及圗之乎
圗之此為時矣鄧侯曰人將不食吾餘對曰若不從三
臣抑社稷實不血食而君焉取餘弗從還年楚子伐鄧
秦伐邽冀之戎初縣之經曰六年春王正月王人子突
救衛夏六月衛侯朔入于衛秋公至自伐衛(王人㣲者/子突其字)
(也以下士之㣲超從大夫之列者褒救衛也朔陷殺其/兄罪固大矣然其父所立諸侯莫得而治也王治其舊)
(惡而廢之可也又藉諸侯之力以抗王命故衛朔書名/書入以著其惡王人書字書救以著其善外則諸侯書)
(人内則魯侯書至而春秋之情見矣或曰子突王之子/弟也用兵大事而委諸子弟使無成功故書人以譏之)
(必若此言是春秋以成敗論事而不計理也使諸侯顧/逆順則子突雖㣲自足以中王命彼阮肆行矣雖天子)
(親臨將有請從如祝聃者況其下乎子突不勝五國使/之得入也其亦不幸爾矣幸不幸命也守義循理者法)
(也君子行法以佚/命故其褒貶如此)冬齊人来歸衛俘(衛俘者衛寳也朔/以弟弑兄簒國上)
(逆王命人理所不容彼諸侯者豈其弗察而援之甚力/未有以驗其喪心失志迷惑之端也及書齊人歸衛寳)
(然後知其有欲貨之心而後動於惡也世衰道㣲賄賂/公行使君臣父子兄弟終去仁義懐利以相與不至於)
(簒弑奪攘則不厭也春秋特書/此事結正諸侯之罪垂戒明矣)
十年甲午魯桓夫人㑹齊侯于防春二月辛卯夜恒星
不見夜中星隕如雨五月大水無麥苗魯桓夫人會齊
侯于榖齊國風終十一篇曰猗嗟三章章六句刺魯莊
公也齊人傷魯莊公有威儀技藝然而不能以禮防閑
其母失子之道人以為齊侯之子焉猗嗟昌兮頎而長
兮(猗嗟歎辭昌/盛也頎長貌)抑若揚兮(抑美色/揚廣揚)美目揚兮(好目/揚眉)巧趨
蹌兮射則臧兮(蹌巧/趨貌)猗嗟名兮美目清兮(目上為名/目下為清)儀
既成兮終日射侯不出正兮展我甥兮(二尺曰正/外孫曰甥)猗嗟
孌兮(孌壯/好貌)清揚婉兮(婉好眉/目也)舞則選兮射則貫兮(選齊/貫中)
(也/)四矢反兮以禦亂兮(四矢/乗矢)秦初縣社鄭滅小虢經曰
七年春夫人姜氏會齊侯于防夏四月辛卯夜恒星不
見夜中星隕如雨(恒星者列星也如雨者言衆也人事/感於下天變動於上前此者五國連)
(衡旅拒王命後此者齊桓晉文更霸中國政歸盟主而/王室遂虚其為法度廢絶威信陵遲之象著矣漢成帝)
(永始中亦有星隕之異而五侯擅權賊莽居攝漢之/宗支掃蕩幾盡天之示人顯矣春秋謹於天象至矣)秋
大水無麥苗(書大水畏天災也無麥苗重民命也畏天/災重民命見王者之心矣忽天災而不懼)
(輕民命而不圖國之亡無/日矣春秋所以謹之也)冬夫人姜氏會齊侯于榖(防/魯)
(地也榖齊地也初會于禚次享于祝丘又次如齊師又/一嵗而再會其為惡益逺矣明年無知弑諸兒其禍淫)
(之明/驗矣)
十一年冬十一月魯侯帥師次于郎以俟陳蔡陳蔡不
至甲午治兵魯侯及齊侯圍郕郕降于齊公子慶父請
伐之公曰我實不徳齊師何罪遂還鮑叔牙見齊侯之
無常也嘆曰君使民慢亂將作矣奉小白出奔莒齊侯
使連稱管至父戍葵丘𤓰時而往曰及𤓰而代期戍公
問不至請代弗許故謀作亂僖公之母弟曰夷仲年生
公孫無知有寵於僖公衣服禮秩如適齊侯絀之二人
因之以作亂九月齊侯㳺于姑棼遂田于貝丘見大豕
從者曰公子彭生也公懼隊車傷足而反徒人費遇賊
鬬死于門中石之紛如死于階下賊入弑公而立無知
管夷吾召忽奉公子糾出奔魯經曰八年春王正月師
次于郎以俟陳人蔡人(用大衆曰師次止也伐而次者/有整兵慎戰之意其次善之也)
(救而次者有緩師畏敵之意其次譏之也俟而次/者有無名妄動之意曰次曰以俟者深貶之也)甲午
治兵(役乆不用則有失伍離次逃亡潰散之虞故復/申明軍法以整齊之其志非善之也譏黷武也)夏
師及齊師圍郕郕降于齊師秋師還(春秋正例君將不/稱帥師者以君為)
(重也今莊公親將其次其及其還皆不稱公者重衆也/既不稱公又以為重衆何也輕舉大衆妄動乆役俟陳)
(蔡而陳蔡不至圍郕不服歴三時而後還則無名黷武/非義害人未有如此之甚也至是師為重矣義係於師)
(故不書公以著勞民動衆之罪為世/戒春秋王道輕重之權衡此類是矣)冬十有一月癸未
齊無知(無知曷為不稱公孫而以國氏罪僖公也弑君/者無知於僖公何罪乎不以公孫之道待無知)
(使恃寵而當國也按無知者夷仲年之子年者僖公母/弟也私其同母異於它弟施及其子衣服禮秩如嫡此)
(亂本也故於年之来聘特以弟書於無知之弑不稱公/孫著其有寵而當國也垂戒之義明矣古者親親與尊)
(賢並行而不相悖故堯親九族必克明峻徳而後九族/睦周封同姓必庸康叔蔡仲而後王室强徒知寵愛親)
(屬而不急於尊賢使為儀表明/親親之道必有篡弑之禍矣)弑其君諸兒(按左氏齊/侯㳺于姑)
(棼遂田于貝丘徒人費遇賊于門先入伏公出而鬭死/石之紛如死于階下是皆死節者也春秋重死節之臣)
(而法有特書其不見于經何也如費等所謂便嬖私暱/之臣逄君之惡田獵畢弋而不修民事使百姓苦之者)
(也與大臣孔父仇牧義形於色不畏强禦以身死其職/則異矣當是時管仲隰朋鮑叔皆沉於下寮不見用也)
(而徒人費石之紛如乃得居左右襄公之所疎逺親信/者如此故以齊國之强大一也桓公用之則九合諸侯)
(不以兵車由親賢人逺小人所以興也襄公用之不能/保其身死于戸下由親小人逺賢人所以亡也此二人)
(雖死于難與自經於溝瀆而莫之知者猶/不逮焉乃致亂之臣死不償貴又何取乎)
十二年春齊雍廩殺無知魯侯及齊大夫盟于蔇齊無
君也夏魯侯伐齊納子糾桓公自莒先入初桓公亟舉
兵作偽主以行孔子曰天子巡守遷廟主行今取七廟
之主以行則失之矣且廟無虛主虚主者唯天子崩諸
侯薨與去其國與祫祭於祖為無主耳吾聞諸老聃曰
天子崩國君薨則祝取羣廟之主而藏諸祖廟禮也卒
哭成事而後主各反其廟君去其國太宰取羣廟之主
以從禮也祫祭於祖則祝迎四廟之主出廟必蹕曰古
者師行無遷主則何主曰主命曰何謂也孔子曰天子
諸侯將出必以幣帛皮圭告于祖禰遂奉以出載于齊
車以行每舎奠焉而后就舎反必吿設奠卒斂帛玉藏
諸兩階之間乃出蓋貴命也六月庚申魯侯及齊師戰
于乾時魯師敗績公喪戎輅傳乗而歸鮑叔言于齊侯
曰管夷吾寛惠柔良智勇治於髙傒忠信可以結百姓
禮義可法於四方君若欲霸諸侯使相可也遂帥師言
於魯曰子糾親也請君討之管召讎也請受而甘心焉
魯施伯曰管子天下之材也所居之國必得志於天下
若令在齊長為魯國憂矣必殺之魯殺子糾於生竇將
殺管召齊使者固請梏而予之召忽自殺鮑叔得管仲
比至三釁三浴之齊侯迎于郊與之坐而問焉曰我先
君惟女是崇惟田是好百姓困窮戎士凍餒社稷㡬亡
孤欲大振齊國雪先君之恥奈何仲對曰先君之惡不
可揚也不敬宗廟民乃上校身者治之本也地之生財
有時人之用力有倦而君上之欲無窮茍不敬百姓無
度量於其間則上下相疾而危亡至矣先王知與之為
取不為不可成不求不可得下令於流水之源令順民
心明必死之路開必得之門不然城郭溝池不足以固
守兵甲勇力不足以應敵愽地多才不足以有衆矣公
曰敢問何謂度量仲對曰五榖者民之司命百物之主
也珠玉黄金刀布者天下之通貨也人君重五榖禁末
産視本末重輕而準之以幣謹持其權以調貴賤則利
歸於國而敬老慈㓜恤孤養疾矜獨問病通窮困接絶
乏政可施矣是故倉廪實而知禮節衣食足而知榮辱
禮義㢘恥是為四維四維張則君令行四維不張國乃
滅亡公曰敢問何以張四維而行令仲對曰制人羣擅
殺生令行禁止者君之分也仰制奉法卑賤敬畏者臣
之分也威不兩錯政不二門置儀設法愛人不私賞惡
人不私罰以公制論以法制斷不知親踈逺近貴賤以
法制行之令而不行令不法也法而不行令不審也審
而不行賞罰輕也重而不行賞罰不信也信而不行不
以身先之也禁勝於身令行於人民之從上也不從口
之所言從情之所好未有多禁而能多止者也未有多
令而能多行者也令重則君尊君尊則國安故曰令者
人主之大寳君國之重器也牧民者欲民之有禮也欲
民之有禮小禮不可不謹也小禮不謹於國求百姓之
行大禮不可得也欲民之有義也欲民之有義小義不
可不行也小義不行於國求百姓之行大義不可得也
欲民之有㢘有恥也小亷不脩於國小恥不息於國求
百姓之有大亷大恥不可得也故禮不踰節義不自進
亷不蔽惡恥不從枉不踰節則上位安不自進則民無
巧詐不蔽惡則行自全不從枉則邪事不生一維絶則
傾二維絶則危三維絶則覆四維絶則滅傾可正危可
安覆可起滅則不可復錯也百姓國之本也百姓之所
欲者飲食也所願者安樂也茍足其欲贍其願則能用
之矣故昔者聖王之治民也參其國伍其鄙定民之居
成民之事以選賢才公曰善命仲定制仲制齊國為二
十一鄉工商之鄉六士鄉十五公帥五鄉國子帥五鄉
髙子帥五鄉臣立三宰工立三族市立三鄉澤立三虞
山立三衡五家為軌五人為伍軌長帥之十軌為里五
十人為小戎里有司帥之四里為連二百人為卒連長
帥之十連為鄉二千人為旅鄉良人帥之萬人為軍五
鄉之帥帥之故有中軍之鼓有髙子之鼓有國子之鼓
春以蒐振旅秋以獮治兵伍之人祭祀同福死喪同恤
夜戰聲相聞晝戰目相識居同樂行同和死同哀三十
家為邑邑有司十邑為卒卒有帥十卒為鄉鄉有帥三
鄉為縣縣有帥十縣為屬屬有大夫五屬故立五大夫
立五正各使聽一屬處士就間燕處工就官府處商就
市井處農就田野士農工商少而習焉其心安焉不見
異物而遷焉故其父兄之教不肅而成其子弟之學不
勞而能正月之朝鄉長復事君親問焉五屬大夫復事
君親問焉讁寡功者曰制地分民如一何獨寡功教不善政
不治一再則宥三則不赦乃問曰於子之鄉於子之屬
有居處好學孝悌聰惠質仁發聞於鄉里者有拳勇股
肱之力秀出於衆者有則以吿有孝而不告謂之蔽明
有勇而不告謂之蔽賢其罪五有司已於事而竣君又
問曰有不慈孝於親不長悌於鄉驕躁淫暴不用上令
者不以吿謂之下比其罪五有司已於事而竣鄉長屬
大夫於是退而進賢君親見之遂使役官官長期而書
伐以吿且選其賢者而復用之以補用之不善政者君
召而與語訾相其質設之以國家之患而不疚升以為
上卿之贊謂之三選公曰善舉國以聽於仲行其法於
是鄉長退而修鄉以及於五屬大夫退而修屬以及於
邑伍與邑退而修家是故匹夫有善可得而舉也有不
善可得而誅也故鄉不越長朝不越爵罷士無伍罷女
無家民皆勉為善士有終身之功不為一朝之計齊國
大治齊侯逰於郊有甯戚者飯牛於車下擊牛角而商
歌公聞之曰非常人也將用之羣臣曰是衞人也盍往
問之固賢人也任之未晚公曰問之恐其有小惡以小
惡而忘其大美此所以失天下之士也且人固難全冝
用其長管仲言於齊侯曰爭天下者必先爭人是故聖
人卑禮以下天下之賢閑進退習詞令臣不如隰朋請
立為大行人知經界盡地利臣不如甯戚請立為大司田
使三軍之士視死如歸臣不如王子城父請立為大司
馬決獄折中臣不如賔胥無請立為大理知無不言不
避死亡臣不如東郭牙請立為大諌公從之公有善仲
未甞不嘆有過未甞不諌諌而不從終諌不止魯浚洙
以備齊也經曰九年春齊人殺無知(不書雍廩而曰齊/人者討賊之詞也)
(無知不稱君者已不能/君齊人亦莫之君也)公及齊大夫盟于蔇(及者内為/志大夫不)
(名者義繫於齊而不繫於大夫之名氏也曰公及齊大/夫盟者譏公之釋父讎也有父之讎而不知報乃欲安)
(定其國家而圖其後嗣則人倫廢天理/滅矣故聖人云以直報怨以徳報徳)夏公伐齊納糾
齊小白入于齊(二傳經云只書糾子糾小白皆以庶子/出奔而糾弟也故不書子明不當立也)
(小白九也故繫諸齊明其冝有齊也冝有齊而不稱公/子内無所承上不請命也桓公於王法雖可絶視子糾)
(則當立故管氏相桓公徙義而召忽之死聖人比諸匹/夫匹婦之諒而自經者也納者不受而强致之稱入者)
(難詞/也)秋七月丁酉葬齊襄公八月庚申及齊師戰于乾
時我師敗績(敗績者公也内不言敗此其言敗者為與/讎戰雖敗亦榮也然何以不言公若莊公)
(以復讎舉事則此戰為義戰當書公冠于敗績之上與/沙隨之不得見重丘之不與盟為比以示榮矣而莊公)
(本欲納讐人之子謀定其國家不為復讐與之戰也是/故諱公以重貶其忘親釋怨之罪其義深切著明矣)
九月齊人取子糾殺之(取者不義之詞納糾不稱子者/明不當立也殺糾復稱子者明)
(不當殺也或奪或予於義各安春秋精意也糾雖爭立/越在他國置而勿問可也必欲殺之然後快於心其不)
(仁亦甚矣然後世以傳讓為名而取國者必殺其主以/為一人心防後患意與此同流毒豈不逺哉故孟子曰)
(五霸三王之罪人仲尼/之徒無道桓文之事者)冬浚洙(固國以保民為本輕用/民力妄興大作邦本一)
(揺雖有長江洞庭彭蠡河漢之險猶不足憑而况洙乎/書浚洙見勞民於守國之末務而不知本為後戒也)
十三年冬齊侯欲從事於諸侯管仲請反侵地以安四
鄰重皮幣以聘頫於諸侯為遊士八十人奉之以裘馬
多之以資幣使號召天下之賢士以皮幣玩好鬻之四
方以覘其上下之所好擇其淫亂者而征之於是齊侯
將伐魯管仲諌曰兵有天論必先論其器論其士論其
將論其主器濫惡不利以其士予敵士不可用以其將
與敵將不知兵以其主與敵人主不務積徳於兵以其
國與敵不聽遂伐魯魯侯將禦之曹劌請見問何以戰
公曰余不愛衣食於民不愛牲玉於神對曰小賜不咸
民不歸也獨恭不優神弗福也公曰小大之獄雖不能
詧必以情斷對曰忠之屬也可以一戰冬十一月公與
之乗戰于長勺公將鼓之劌曰未可齊人三鼓劌曰可
矣齊師敗績公將馳之劌曰未可下視其轍登軾而望
之曰可矣遂逐齊師既克公問其故對曰夫戰勇氣也
一鼓作氣再而衰三而竭彼竭我盈故克之夫大國難
測也懼有伏焉吾視其轍亂望其旗靡故逐之魯侯侵
宋春正月宋人遷宿齊師宋師伐魯次于郎魯侯禦之
公子偃曰宋師不整可敗也宋敗齊必還自雩門竊出
䝉臯比而先犯之大敗宋師于乗丘齊師還是戰也縣
賁父御公卜國為右公墜左車授綏公曰末之卜也縣
賁父曰他日不敗績而今敗績是無勇也遂死之圉人
浴馬有流矢在白肉公曰非其罪也遂誄之士之有誄
自此始也齊大夫付乙頗用事管仲言於齊侯曰内有
疑妻之妾則宫亂矣庶有疑嫡之子則家亂矣朝有疑
相之臣則國亂矣臣以不才委命而付乙與政惟君裁
焉齊侯誅付乙齊侯曰吾欲冨於財而藉樹畜可乎仲
對曰惟山海可於是煑渠夷之鹽封金鐵之山動者死
罪列輕重九府行伊尹之術不加賦於民而國用大饒
昔禹治河自大陸澤之北䟽為九道曰徒駭曰太史曰
馬頰曰覆釡曰胡蘇曰簡潔曰鈎盤曰鬲津徒駭最北
鬲津最南其中二百餘里齊侯欲冨國務廣其地治河
幷行徒駭於八河之地課樹藝建城邑通魚鹽于東莱
使闗市譏而不征齊制重罪贖以犀甲一㦸輕罪贖以
鞼楯一㦸小罪讁以金分索訟者三禁而不可上下坐
成以束矢美金以鑄劍㦸惡金以鑄鉏夷斤斸甲兵大
足有革車八百乗輕諸侯之幣以重其禮垂櫜而入稛
載而歸拘之以利結之以信示之以武小國諸侯莫之
敢背蔡侯息侯皆娶于陳息媯將歸過蔡蔡侯曰吾姨
也止而見之弗賔息侯聞之怒使吿于楚曰伐我吾求
救於蔡而伐之楚王從之秋七月敗蔡師于莘以蔡侯
歸自是漢沔江淮間諸侯皆服于楚齊侯之出也過譚
譚不禮焉及其入也諸侯皆賀譚又不至八月齊人滅
譚譚子奔莒蔡侯以莘故繩息媯以語楚王楚王滅息
以息媯歸經曰十年春王正月公敗齊師于長勺(經不/書齊)
(師伐魯者意責魯也詐戰曰敗敗者為主或曰長勺魯/也齊師至此所謂敵加於己不得已而後應者也疑若)
(無罪焉何以見責乎善為國者不師善師者不陳善陳/者不戰故行使則有文吿之詞而疆塲則有守禦之備)
(至於善陳徳已衰矣而况兵刃相接又以詐謀取勝乎/故書魯為主以責之皆已亂之道寡怨之方王者之事)
(也/)二月公侵宋三月宋人遷宿(宿非欲遷為宋人之所/遷也懐土常物之大情)
(遷國重事也雖違害就利去危即安猶恐或沉于衆不/肯率從而况迫於横逆非其所欲棄久宅之田里刈新)
(徙之蓬雚道途之勤營築之勞起怨咨傷和氣豈不惻/然有隠乎肆行莫之顧也其不仁亦甚矣凡書遷不再)
(貶而惡/已見矣)夏六月齊師宋師次于郎公敗宋師于乗丘(齊/侯)
(輕舉大衆深入他國肆其報復之心誠有罪也魯人若/能奉其辭令二國去矣偷得一時之捷而積四鄰之忿)
(此小人之道故次者不以其/事勝者不以其理交譏之)秋七月荆敗蔡師于莘以
蔡侯獻舞歸(蔡侯何以名絶之也凡書敗書滅書入而/以其君歸皆名者為其服為臣虜故絶之)
(也若蔡獻舞潞嬰兒沈嘉許斯頓䍧胡豹曹陽邾益之/類是矣國君死社稷正也逃之雖罪猶有恥焉虜甚矣)
(楚人滅䕫以夔子歸獨不名者夔子以無罪見討雖國/滅身為臣虜其義直其詞初不服也是以獨假之爵而)
(不名也春秋之法諸侯不生名失地則生而名之比於/賤者欲使人君戰戰兢兢長守冨貴無危溢之行也)
冬十月齊師滅譚譚子奔莒(齊責譚失事大之禮可矣/而滅之可乎滅而書奔責)
(不死位也不書出國亡無所出也國滅身奔而不能守/其冨貴何以書爵無取滅之罪為横逆所加不能勝至)
(於出奔則亦不幸焉爾其義盖未絶也故齊師滅譚譚/子奔莒楚人滅弦弦子奔黄狄滅温温子奔衛所以皆)
(存其爵不比於失地之君而名之也然則吳滅徐徐子/章羽奔楚何以獨名按左氏吳伐徐徐子斷其髪攜其)
(夫人以逆吳子既已屈服而後奔豈有興復之志乎獨/書名所以絶之也春秋之義雖在於抑强扶弱又責弱)
(者之不自强於為善/也故其書法如此耳)
十四年宋人侵魯魯侯禦之宋師未陳而薄之敗諸戩
獲其大夫南宫長萬宋大水魯侯使弔焉曰天作滛雨
害於粢盛若之何不弔宋公使公子御說對曰孤實不
敬天降之災又以為君憂拜命之辱臧文仲曰宋其興
乎禹湯罪已其興也勃焉桀紂罪人其亡也忽焉且列
國有凶稱孤禮也言懼而名禮其庶乎既而聞之曰公
子御說之辭也臧孫逹曰是冝為君有恤民之心宋人
請南宫長萬于魯魯人歸之宋公靳之曰始吾敬子今
子魯囚也吾弗敬子矣病之經曰十有一年春王正月
夏五月戊寅公敗宋師于鄑秋宋大水(凡外災告則書/所謂災者害及)
(民物如水火兵戎之冦是也諸侯於四鄰有恤病救急/之義則告為得禮而不可以不弔故四國同災許人不)
(弔君子以是知許之先亡也凢志災見春/秋有謹天戒恤民隠之心王者之事也)冬王姬歸于
齊(按周制王姬嫁於諸侯車服不繫其夫下王后一等/禮亦隆矣春秋之義尊君抑臣其書王姬下嫁曷為)
(與列國之女同辭而不異乎曰陽唱而隂和夫先而婦/從天理也述天理訓後世則雖以王姬之貴其當執婦)
(道與公侯大夫士庶人之女何異哉自秦而後尤欲尊/君抑臣為治而不得其道至謂列侯尚公主使男事女)
(夫屈於婦逆隂陽之位故王陽條奏世務指此為失而/長樂王回亦以其弊至父母不敢畜其子舅姑不敢畜)
(其婦人倫悖於上風俗壊於下其流至此然後知/春秋書王姬侯女同詞而不異聖訓之義大矣)
十五年春正月紀叔姬歸于酅南宫萬弑宋公于䝉澤
遇仇牧于門批而殺之遇太宰督于東宫又殺之公子
御說奔亳南宫牛猛獲帥師圍毫蕭叔大心及戴武宣
穆莊之族以曹師伐之殺牛立御說諡先公曰閔公獲
奔衞萬奔陳宋人請獲于衞衞人欲勿與石祈子曰天
下之惡一也惡於宋而保於我保之何補得一夫而失
一國與惡而棄好非謀也衞人歸之亦請南宫萬於陳
以賂陳人使婦人飲之酒而以犀革裹之比及宋手足
皆見宋人皆醢之王崩諡曰莊王太子胡齊立經曰十
有二年春王三月紀叔姬歸于酅(魯莊四年紀侯去國/叔姬至此始歸于酅)
(者紀侯方卒故叔姬至此然後歸耳歸順詞以宗廟在/酅歸奉其祀也不以亡故而虧婦道魯人髙其節義恩)
(禮有加焉是故其歸于酅其卒其葬史冊悉書夫子修/書存而弗削使與衞之共姜同埀不朽為後世勸若夏)
(侯令女曹爽之弟婦也寡居守志父母欲奪而嫁之誓/而弗許而曰曹氏全盛之時尚欲保終況今衰亡何忍)
(棄之聞者為之感動其聞/叔姬之風而興起者乎)夏四月秋八月甲午宋萬弑
其君捷及其大夫仇牧(太宰督亦死前而不書者身有/罪也大夫死於弑君之難而有)
(不書者故知孔父牧息皆所取也夫仇牧徒殺其身不/能執賊亦足取乎食焉不避其難義也雖不能執賊亦)
(足為求利焉而逃其難者之訓矣惟此義不行然後/有視棄其君猶土梗弁髦曽莫之省而三綱絶矣)冬
十月宋萬出奔陳(萬已醢矣曷為不書殺萬而𦵏閔公/乎夫天下之惡一也陳人不以萬為)
(賊而納之又受宋人之賂而使婦人飲之酒是與賊為/黨非政刑也特書出奔陳而閔公不𦵏以著陳人與賊)
(為黨之罪而不能正天討其法嚴/矣故曰春秋成而亂臣賊子懼)
　
　
　
　皇王大紀卷三十七
