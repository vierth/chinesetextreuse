
　資治通鑑卷一百二十三　宋　司馬光　撰
　　　　　　　　　　　　　　胡三省　音註
　宋紀五(起柔兆困敦盡重/光大荒落凡六年)
　　太祖文皇帝中之上
元嘉十三年春正月癸丑朔上有疾不朝㑹(朝直遥/翻下同)
甲寅魏主還宫　二月戊子燕王遣使入貢於魏(使疏/吏翻)
(下/同)請送侍子魏主不許(燕王屢請送侍子而不/至魏主知其詐故不許)將舉兵
討之壬辰遣使者十餘輩詣東方髙麗等諸國告諭之
(諭以燕王之罪使不得與通/或有奔逸使不得容受之也)司空江州刺史永脩公檀
道濟(漢靈帝中平中立永脩縣屬豫/章郡隋開皇九年併入建昌縣)立功前朝威名甚
重左右腹心並經百戰諸子又有才氣朝廷疑畏之(朝/直)
(遥/翻)帝久疾不愈劉湛說司徒義康以為宫車一日晏駕
道濟不復可制(説輸芮翻復扶/又翻下足復同)㑹帝疾篤義康言于帝
召道濟入朝其妻向氏謂道濟曰(姓譜祁姓之後為向/國向式亮翻又如字)
髙世之勲自古所忌今無事相召禍其至矣既至留之
累月帝稍間(間如/字)將遣還已下渚(道濟將還江州/船已下秦淮渚)未𤼵
㑹帝疾動義康矯詔召道濟入祖道因執之三月己未
下詔稱道濟潜散金貨招誘剽猾(誘音酉剽/匹妙翻)因朕寢疾
規肆禍心收付廷尉并其子給事黄門侍郎植等十一
人誅之唯宥其孫孺(唯宥諸孫之/在童孺者)又殺司空參軍薛彤
髙進之二人皆道濟腹心有勇力時人比之闗張(闗羽/張飛)
(也/)道濟見收憤怒目光如炬脫幘投地曰乃壊汝萬里
長城(壊音/怪)魏人聞之喜曰道濟死吳子輩不足復憚(為/後)
(魏人入冦帝/思道濟張本)庚申大赦以中軍將軍南譙王義宣為江
州刺史　辛未魏平東將軍娥清安西將軍古弼將精
騎一萬伐燕平州刺史拓䟦嬰帥遼西諸軍會之(將即/亮翻)
(騎竒寄翻帥/讀曰率下同)　氐王楊難當自稱大秦王改元建義立
妻為王后世子為太子置百官皆如天子之制然猶貢
奉宋魏不絶　夏四月魏娥清古弼攻燕白狼城克之
(白狼縣漢屬右北平郡燕以白狼城為重鎮置并/州魏後併入建徳郡廣都縣有白狼山白狼水)髙麗
遣其將葛盧孟光將衆數萬随陽伊至和龍迎燕王(去/年)
(燕遣陽伊請/迎于髙麗)髙麗屯于臨川(臨川在和/龍城東)燕尚書令郭生
因民之憚遷開城門納魏兵(考異曰後魏古弼傳作大/臣古泥今從十六國春秋)
(鈔/)魏人疑之不入生遂勒兵攻燕王王引髙麗兵入自
東門與生戰于闕下生中流矢死(中竹/仲翻)葛盧孟光入城
命軍士脱弊褐取燕武庫精仗以給之大掠城中五月
乙卯燕王帥龍城見戸東徙(帥讀曰率見賢遍翻馮氏/歴二主二千八年而滅)
焚宫殿火一旬不滅令婦人被甲居中陽伊等勒精兵
居外葛盧孟光帥騎殿後(被皮義翻/殿丁甸翻)方軌而進前後八
十餘里古弼部將髙茍子帥騎欲追之(將即亮翻帥讀/曰率騎竒寄翻)
弼醉㧞刀止之故燕王得逃去魏主聞之怒檻車徴弼
及娥清至平城皆黜為門卒戊午魏主遣散騎常侍封
撥使髙麗(散悉亶翻騎竒/寄翻使疏吏翻)令送燕王　丁卯魏主如河
西　六月詔寧朔將軍蕭汪之將兵討程道養軍至郪
口(郪江源出今潼川府銅山縣歴遂寧府/長江縣而合于涪水謂之郪口郪音妻)帛氐奴請降
(降戸/江翻)道養兵敗還入郪山　赫連定之西遷也(事見上/卷八年)
楊難當遂據上邽秋七月魏主遣驃騎大將軍樂平王
丕尚書令劉絜督河西髙平諸軍以討之先遣平東將
軍崔賾齎詔書諭難當(驃匹妙翻騎竒/寄翻賾士革翻)　魏散騎侍郎
游雅來聘(姓譜鄭公子偃字子游後/以為氏魏為廣平望姓)　己未零陵王太
妃禇氏卒追諡曰晉恭思皇后葬以晉禮　八月魏主
畋于河西　魏主遣廣平公張黎發定州兵一萬二千
通莎泉道(莎泉在靈丘魏收地形志靈丘郡有莎泉/縣隋廢靈丘為縣併莎泉入焉莎素何翻)
九月庚戌魏樂平王丕等至略陽楊難當懼請奉詔攝
上邽守兵還仇池諸將議以為不誅其豪帥(帥所/類翻)軍還
之後必相聚為亂又大衆逺出不有所掠無以充軍實
賞將士丕將從之中書侍郎髙允參丕軍事諌曰如諸
將之謀是傷其向化之心大軍既還為亂必速丕乃止
(還從宣翻/又如字)撫慰初附秋毫不犯秦隴遂安難當以其子
順為雍州刺史鎮下辨(雍於用翻/辨歩莧翻)　髙麗不送燕王於
魏遣使奉表稱當與馮𢎞俱奉王化魏主以髙麗違詔
議擊之將𤼵隴右騎卒(麗力知翻使疏/吏翻騎竒寄翻)劉絜曰秦隴新
民且當優復(新民新附之民/也復方目翻)俟其饒實然後用之樂平
王丕曰和龍新定宜廣脩農桑以豐軍實然後進取則
髙麗一舉可滅也魏主乃止　癸丑封皇子濬為始興
王駿為武陵王　冬十一月己酉魏主如棝陽(棝音/固)驅
野馬於雲中置野馬苑閏月壬子還宫　初髙祖克長
安(事見一百十八卷晉/安帝義熙十三年)得古銅渾儀(渾戸/本翻)儀狀雖舉不
綴七曜(日月五星/謂之七曜)是嵗詔太史令錢樂之更鑄渾儀徑
六尺八分以水轉之昏明中星與天相應(孟春之月昏/參中旦尾中)
(仲春之月昏弧中旦建星中季春之月昏七星中旦牽/牛中孟夏之月昏翼中旦婺女中仲夏之月昏亢中旦)
(危中季夏之月昏火中旦奎中孟秋之月昏建星中旦/畢中仲秋之月昏牽牛中旦觜觿中季秋之月昏虚中)
(旦栁中孟冬之月昏危中旦七星中仲冬之月昏東/壁中旦軫中季冬之月昏婁中旦氐中更工衡翻)
柔然與魏絶和親犯魏邊(柔然與魏和/見上卷八年)　吐谷渾恵王
慕璝卒弟慕利延立(璝古/冋翻)十四年春正月戊子魏北平
宣王長孫嵩卒(長知/兩翻)　辛卯大赦　二月乙卯魏主如
幽州三月丁丑魏主以南平王渾為鎮東大將軍儀同
三司鎮和龍己卯還宫　帝遣散騎常侍劉熙伯如魏
議納幣(散悉亶翻/騎竒寄翻)㑹帝女亡而止(魏請婚始/上卷十年)　夏四月
趙廣張尋梁顯等各帥衆降别將王道恩斬程道養送
首餘黨悉平(九年趙廣等反今乃平帥讀/曰率降戸江翻將即亮翻)丁未以輔國
將軍周籍之為益州刺史　魏主以民官多貪(郡守縣/令親民)
(之/官)夏五月己丑詔吏民得舉告守令不如法者於是姦
猾專求牧宰之失廹脇在位横於閭里(横戸/孟翻)而長吏咸
降心待之貪縱如故(長知/兩翻)　丙申魏主如雲中　秋七
月戊子魏永昌王健等討山胡白龍餘黨于西河滅之
　八月甲辰魏主如河西九月甲申還宫　丁酉魏主
遣使者拜吐谷渾王慕利延為鎮西大將軍儀同三司
改封西平王　冬十月癸卯魏主如雲中十一月壬申
還宫　魏主復遣散騎侍郎董琬髙明等多齎金帛使
西域招撫九國(復扶又翻下不復為復同/九國入貢見上卷十二年)琬等至烏孫
其王甚喜曰破落那者舌二國(破落那漢大宛國也去/代萬四千四百五十里)
(者舌漢康居國也去代/萬五千四百五十里)皆欲稱臣致貢于魏但無路自
致耳今使君宜過撫之乃遣導譯送琬詣破落那明詣
者舌旁國聞之爭遣使者随琬等入貢凡十六國自是
毎嵗朝貢不絶(朝直/遥翻)　魏主以其妹武威公主妻河西
王牧犍(妻七細翻/犍居言翻)河西王遣宋繇奉表詣平城謝且問
公主所宜稱魏主使羣臣議之皆曰母以子貴妻從夫
爵(春秋之義母以子貴禮/記婦人無爵從夫之爵)牧犍母宜稱河西國太后公
主於其國稱王后於京師則稱公主魏主從之初牧犍
娶凉武昭王之女及魏公主至李氏與其母尹氏遷居
酒泉頃之李氏卒尹氏撫之不哭曰汝國破家亡今死
晚矣牧犍之弟無諱鎮酒泉謂尹氏曰后諸孫在伊吾
(李寳奔伊吾見一百十/九卷營陽王景平元年)后欲就之乎尹氏未測其意紿
之曰吾子孫漂蕩託身異域餘生無幾當死此不復為
氊裘之鬼也未幾潜奔伊吾無諱遣騎追及之尹氏謂
追騎曰沮渠酒泉許吾歸北何為復追汝取吾首以徃
吾不復還矣追騎不敢逼引還尹氏卒于伊吾(史言尹/氏義烈)
(紿蕩亥翻幾居豈翻復扶/又翻騎竒寄翻卒子恤翻)牧犍遣將軍沮渠旁周入貢
于魏魏主遣侍中古弼尚書李順賜其侍臣衣服并徴
世子封壇入侍是嵗牧犍遣封壇如魏亦遣使詣建康
(使疏/吏翻)獻雜書及敦煌趙􁅬所撰甲寅元厯(敦徒門翻􁅬/讀為斐魏書)
(作􁦳撰/士免翻)并求雜書數十種(種章/勇翻)帝皆與之李順自河西
還魏主問之曰卿徃年言取凉州之䇿朕以東方有事
未遑也今和龍已平吾欲即以此年西征可乎對曰臣
疇昔所言(見上卷/十年)以今觀之私謂不謬然國家戎車屢
動士馬疲勞西征之議請俟他年魏主乃止
十五年春二月丁未以吐谷渾王慕利延為都督西秦
河沙三州諸軍事鎮西大將軍西秦河二州刺史隴西
王　三月癸未魏主詔罷沙門年五十以下者(以其彊/壯罷使)
(為民以/從征役)　初燕王𢎞至遼東髙麗王璉遣使勞之曰(麗/力)
(知翻璉力展翻使/疏吏翻勞力到翻)龍城王馮君爰適野次士馬勞乎𢎞
慙怒稱制讓之髙麗處之平郭(處昌/吕翻)尋徙北豐𢎞素侮
髙麗政刑賞罰猶如其國髙麗乃奪其侍人取其太子
王仁為質(質音/致)𢎞怨髙麗遣使上表求迎上遣使者王
白駒等迎之并令髙麗資遣髙麗王不欲使𢎞南來遣
將孫潄髙仇等殺𢎞于北豐并其子孫十餘人(果如楊/㟭之言)
(將即亮/翻下同)諡𢎞曰昭成皇帝白駒等帥所領七千餘人掩
討潄仇殺仇生擒潄髙麗王以白駒等專殺遣使執送
之上以逺國不欲違其意下白駒等獄(下遐/稼翻)已而原之
　夏四月納故黄門侍郎殷淳女為太子劭妃　五月
戊寅魏大赦　丙申魏主如五原秋七月自五原北伐
柔然命樂平王丕督十五將出東道永昌王徤督十五
將出西道魏主自出中道至浚稽山復分中道為二陳
留王崇從大澤向涿邪山魏主從浚稽北向天山西登
白阜(天山在漢北即唐鐡勒思結多濫葛所保之地非/伊吾之折羅漫山也白阜疑即雪山復扶又翻邪)
(讀曰/耶)不見柔然而還時漠北大旱無水草人馬多死
冬十一月丁卯朔日冇食之　十二月丁巳魏主至平
城　豫章雷次宗好學(好呼到/翻下同)隠居廬山(廬山在尋陽/今在南康城)
(北十五里尋陽/之南正面廬山)嘗徵為散騎侍郎不就是嵗以處士徵
至建康為開舘於雞籠山(雞籠山在臺城北郊散悉亶/翻騎竒寄翻處昌吕翻為于)
(偽/翻)使聚徒教授帝雅好蓺文使丹楊尹廬江何尚之立
𤣥學太子率更令何承天立史學(晉志太子率更令主/宫殿門戸及賞罰事)
(職如光禄勲衛/尉更工衡翻)司徒參軍謝元立文學并次宗儒學為
四學元靈運之從祖弟也帝數幸次宗學館令次宗以
巾褠侍講(從才用翻數所角翻褠古矦翻江南人士交/際以為盛服蓋次于朝服毛脩之不肯以巾)
(褠到殷景仁之門是也蜀/註曰巾謂巾幘褠謂單衣)資給甚厚又除給事中不就
久之還廬山
　臣光曰易曰君子多識前言徃行以畜其徳(行下孟/翻易大)
　(畜彖/辭)孔子曰辭達而已矣(論語/所記)然則史者儒之一端
　文者儒之餘事至于老莊虛無固非所以為教也夫
　學者所以求道天下無二道安有四學哉
帝性仁厚恭儉勤於為政守法而不峻容物而不弛百
官皆久于其職守宰以六朞為斷吏不茍免民有所係
三十年間四境之内晏安無事戸口蕃息(斷丁亂翻/蕃音頓)出
租供徭止於嵗賦(嵗賦常賦也言/不額外取民)晨出暮歸自事而已
(自適已/事而已)閭閻之間講誦相聞士敦操尚鄉恥輕薄江左
風俗於斯為美後之言政治者皆稱元嘉焉(治直/吏翻)
十六年春正月庚寅司徒義康進位大將軍領司徒(自/漢)
(以來大將軍位三公上司徒丞相/職也義康既進位猶領司徒職)南兗州刺史江夏王
義恭進位司空(夏戸/雅翻)　魏主如定州　初髙祖遺詔令
諸子次第居荆州臨川王義慶在荆州八年欲為之選
代(為于/偽翻)其次應在南譙王義宣帝以義宣人才凡鄙置
不用二月己亥以衡陽王義季為都督荆湘等八州諸
軍事荆州刺史義季嘗春月出畋有老父被苫而耕(被/皮)
(義翻苫/詩㢘翻)左右斥之老父曰盤于遊畋古人所戒(夏太康/以遊畋)
(失國周公以文王/戒成王盤樂也)今陽和布氣一日不耕民失其時奈
何以從禽之樂而驅斥老農也(樂音/洛)義季止馬曰賢者
也命賜之食辭曰大王不奪農時則境内之民皆飽大
王之食老夫何敢獨受大王之賜乎義季問其名不告
而退　三月魏雍州刺史葛那宼上洛(魏雍州刺史治/長安此北上洛)
(也南上洛寄治魏興魏書官氏志内/入諸姓賀葛氏改為葛氏雍於用翻)上洛太守鐔長生
棄郡走(鐔徐/林翻)　辛未魏主還宫　楊保宗與兄保顯自
童亭奔魏(保宗鎮童亭見/上卷十二年)庚寅魏主以保宗為都督隴
西諸軍事征西大將軍開府儀同三司秦州牧武都王
鎮上邽妻以公主(妻七/細翻)保顯為鎮西將軍晉夀公　河
西王牧犍通于其嫂李氏兄弟三人傳嬖之(傳逓也以/便辟得幸)
(曰嬖嬖卑義翻/陸徳明必計翻)李氏與牧犍之姊共毒魏公主(公主魏/主妹也)
魏主遣解毒醫乗傳救之得愈(傳知/戀翻)魏主徵李氏牧犍
不遣厚資給使居酒泉魏毎遣使者詣西域(使疏吏/翻下同)常
詔牧犍𤼵導護送出流沙使者自西域還至武威牧犍
左右有告魏使者曰我君承蠕蠕可汗妄言云(可從刋/入聲汗)
(音/寒)去嵗魏天子自來伐我士馬疫死大敗而還(還從宣/翻又如)
(字下/同)我擒其長弟樂平王丕我君大喜宣言於國又聞
可汗遣使告西域諸國稱魏已削弱今天下唯我為彊
若更有魏使勿復供奉西域諸國頗有貳心(復扶又翻/下能復同)
(兩屬曰貳西域既貢奉魏/又信柔然之言是有貳心)使還具以狀聞魏主遣尚書
賀多羅使凉州觀虛實多羅還亦言牧犍雖外脩臣禮
内實乖悖(悖蒲内翻/又蒲没翻)魏主欲討之以問崔浩對曰牧犍
逆心已露不可不誅官軍徃年北伐雖不克獲實無所
損戰馬三十萬匹計在道死傷不滿八千常嵗羸死亦
不減萬匹(羸倫/為翻)而逺方乗虛遽謂衰耗不能復振今出
其不意大軍猝至彼必駭擾不知所為擒之必矣魏主
曰善吾意亦以為然於是大集公卿議於西堂(魏平城/太極殿)
(有東/西堂)𢎞農王奚斤等三十餘人皆曰牧犍西垂下國雖
心不純臣然繼父位以來職貢不乏朝廷待以藩臣妻
以公主(妻七/細翻)今其罪惡未彰宜加恕宥國家新征蠕蠕
(蠕人/兖翻)士馬疲弊未可大舉且聞其土地鹵瘠(鹹地曰鹵/瘠地曰瘠)
難得水草大軍既至彼必嬰城固守攻之不㧞野無所
掠此危道也初崔浩惡尚書李順(伐夏之役浩順有隙/順以使凉為魏主所)
(寵待浩愈惡/之惡烏路翻)順使凉州凡十二返(使疏/吏翻)魏主以為能凉
武宣王數與順遊宴(沮渠䝉遜諡武/宣王數所角翻)對其羣下時為驕
慢之語恐順泄之随以金寳納于順懐順亦為之隠(亦/為)
(于偽/翻)浩知之密以白魏主魏主未之信及議伐凉州順
與尚書古弼皆曰自温圉水以西至姑臧(據北史温圉/水當作温圉)
地皆枯石絶無水草彼人言姑臧城南天梯山上冬有
積雪深至丈餘春夏消釋下流成川居民引以溉灌彼
聞軍至決此渠口水必乏絶(彼人謂/凉人也)環城百里之内(環/音)
(宦/)地不生草人馬饑渴難以久留斤等之議是也魏主
乃命浩與斤等相詰難衆無復他言但云彼無水草浩
曰漢書地理志稱凉州之畜為天下饒若無水草畜何
以蕃(詰去吉翻難乃旦翻復扶又翻下敢復同漢書地/理志曰凉州土廣民稀水草宜畜牧故凉州之畜)
(為天下饒畜許救翻/又許六翻蕃音繁)又漢人終不於無水草之地築城
郭建郡縣也且雪之消釋僅能斂塵何得通渠溉灌乎
此言大為欺誣矣(欺誑也/誣詐也)李順曰耳聞不如目見吾嘗
目見何可共辨浩曰汝受人金錢欲為之遊説謂我目
不見便可欺邪帝隠聽聞之(為于偽翻説輸芮翻/隠聽者隠屏而聽也)乃出
見斤等辭色嚴厲羣臣不敢復言唯唯而已(唯于/癸翻)羣臣
既出振威將軍代人伊馛言於帝(馛蒲/撥翻)曰凉州若果無
水草彼何以為國衆議皆不可用宜從浩言帝善之夏
五月丁丑魏主治兵於西郊(治直/之翻)六月甲辰𤼵平城使
侍中宜都王穆夀輔太子晃監國決留臺事内外聽焉
(監工/銜翻)又使大將軍長樂王稽敬(稽敬北史作嵇敬當從/之魏書官氏志北方諸)
(姓紇奚氏/改為嵇氏)輔國大將軍建寧王崇將二萬人屯漠南以
備柔然(王將即/亮翻)命公卿為書以讓河西王牧犍數其十
二罪且曰若親帥羣臣委贄逺迎(數所具翻帥讀曰率/古者執贄以見拜贄)
(首則委之於地起則取/而進之此之謂委贄)謁拜馬首上䇿也六軍既臨面
縛輿櫬其次也若守迷窮城不時悛悟(櫬初覲翻/悛丑縁翻)身死
族滅為世大戮宜思厥中自求多福　己酉改封隴西
王吐谷渾慕利延為河南王　魏主自雲中濟河秋七
月己巳至上郡屬國城(漢置屬國於邉郡以處降胡此/屬國城漢舊城也班書地理志)
(上郡龜兹縣/屬國都尉治)壬午留輜重部分諸軍(重直用翻/分扶問翻)使撫軍
大將軍永昌王健尚書令劉絜與常山王素為前鋒兩
道並進驃騎大將軍樂平王丕太宰陽平王杜超為後
繼(驃匹妙翻/騎竒寄翻)以平西將軍源賀為鄉導(鄉讀/曰嚮)魏主問賀
以取凉州方略對曰姑臧城旁有四部鮮卑皆臣祖父
舊民(秃髪傉檀據姑臧既而為沮渠所取有/四部鮮卑留居城外賀傉檀之子也)臣願處軍
前(處昌/吕翻)宣國威信示以禍福必相帥歸命(帥讀/曰率)外援既
服然後取其孤城如反掌耳魏主曰善八月甲午永昌
王健獲河西畜産二十餘萬河西王牧犍聞有魏師驚
曰何為乃爾用左丞姚定國計不肯出迎求救于柔然
遣其弟征南大將軍董來將兵萬餘人出戰於城南(來/將)
(即亮/翻)望風奔潰劉絜用卜者言以為日辰不利斂兵不
追董來遂得入城魏主由是怒之(為魏誅劉/絜張本)丙申魏主
至姑臧遣使諭牧犍令出降(使疏吏翻/降戸江翻)牧犍聞柔然欲
入魏邉為寇冀幸魏主東還遂嬰城固守其兄子祖踰
城出降魏主具知其情乃分軍圍之源賀引兵招慰諸
部下三萬餘落故魏主得專攻姑臧無復外慮(復扶又/翻下不)
(復/同)魏主見姑臧城外水草豐饒由是恨李順謂崔浩曰
卿之昔言今果騐矣(自是魏主决/意誅李順矣)對曰臣之言不敢不
實類皆如此魏主之將伐凉州也太子晃亦以為疑至
是魏主賜太子詔曰姑臧城西門外涌泉合於城北其
大如河自餘溝渠流入漠中其間乃無燥地故有此敕
以釋汝疑　庚子立皇子鑠為南平王(鑠書/藥翻)　九月丙
戌河西王牧犍兄子萬年帥所領降魏(氐考異曰宋書/  胡傳曰茂䖍)
(兄子萬年為虜内應茂䖍見執今從/後魏書帥讀曰率降戸江翻下同)姑臧城潰牧犍帥
其文武五千人面縛請降魏主釋其縛而禮之收其城
内戸口二十餘萬倉庫珍寳不可勝計使張掖王秃髮
保周(保周奔魏封張掖公今進為/王保周源賀之兄也勝音升)龍驤將軍穆羆(驤思/將翻)
安逺將軍源賀分徇諸郡雜胡降者又數十萬初牧犍
以其弟無諱為沙州刺史都督建康以西諸軍事領酒
泉太守宜得為秦州刺史都督丹嶺以西諸軍事領張
掖太守(丹嶺在姑臧/西即刪丹嶺)安周為樂都太守(乞伏衰滅樂都/亦為沮渠所有)
(樂音洛作考異曰宋書宜得作儀/徳安周  從子豐周今從後魏書)從弟唐兒為敦煌太
守(從才用翻/敦徒門翻)及姑臧破魏主遣鎮南將軍代人奚眷擊
張掖鎮北將軍封沓擊樂都宜得燒倉庫西奔酒泉安
周南奔吐谷渾封沓掠數千戸而還(還從宣翻/又如字)奚眷進
攻酒泉無諱宜得收遺民奔晉昌遂就唐兒於敦煌魏
主使弋陽公元絜守酒泉及武威張掖皆置將守之(將/即)
(亮/翻)魏主置酒姑臧謂羣臣曰崔公知略有餘吾不復以
為竒(復扶/又翻)伊馛弓馬之士而所見乃與崔公同深可竒
也馛善射能曳牛却行走及奔馬而性忠謹故魏主特
愛之魏主之西伐也穆夀送至河上(自平城送魏/主西至河)魏主
敕之曰吳提與牧犍相結素深聞朕討牧犍吳提必犯
塞(柔然敕連可/汗名吳提)朕故留壯兵肥馬使卿輔佐太子收田
既畢即𤼵兵詣漠南分伏要害以待虜至引使深入然
後擊之無不克矣凉州路逺朕不得救卿勿違朕言夀
頓首受命夀雅信中書博士公孫質以為謀主夀質皆
信卜筮以為柔然必不來不為之備質軌之弟也(公孫/軌見)
(一百二十/卷四年)柔然敕連可汗聞魏主向姑臧乗虚入宼留
其兄乞列歸與嵇敬建寜王崇相拒于北鎮(北鎮即魏/主破降髙)
(車所置六鎮也以在平城之北故曰/北鎮或曰北鎮直代都北即懐朔鎮)自帥精騎深入(帥/讀)
(曰率騎/竒寄翻)至善無七介山平城大駭民爭走中城(走音/奏)穆
壽不知所為欲塞西郭門(塞悉/則翻)請太子避保南山竇太
后不聽而止(竇太后即/保太后)遣司空長孫道生征北大將軍
張黎拒之於吐頽山㑹嵇敬建寧王崇擊破乞列歸於
隂山之北擒之并其伯父他吾無鹿胡及將帥五百人
(將即亮翻/帥所類翻)斬首萬餘級敕連聞之遁去追至漠南而還
冬十月辛酉魏主東還留樂平王丕及征西將軍賀多
羅鎮凉州徙沮渠牧犍宗族及吏民三萬戸于平城(考/)
(異曰十六國春秋鈔云/十萬戸今從後魏書)　癸亥秃髪保周帥諸部鮮卑
據張掖叛魏(帥讀/曰率)　十二月乙亥太子劭加元服大赦
劭美鬚眉好讀書便弓馬喜延賔客(好呼到翻喜許/記翻下尤喜同)意
之所欲上必從之東宫置兵與羽林等(師古曰羽林宿/衛之官言其如)
(羽之疾如林之多也為/邵以東宫兵弑逆張本)　壬午魏主至平城以柔然入
寇無大失亡故穆壽等得不誅魏主猶以妹婿待沮渠
牧犍征西大將軍河西王如故牧犍母卒葬以太妃之
禮武宣王置守冢三十家(為沮渠蒙/遜置守冢)凉州自張氏以來
號為多士(永嘉之亂中州之人士避地河西張氏禮而/用之子孫相承衣冠不墜故凉州號為多士)
沮渠牧犍尤喜文學以敦煌闞駰為姑臧太守(敦徒門/翻闞苦)
(濫翻駰/音因)張湛為兵部尚書(曹魏置五兵尚書據此/則兵部之號起于河西)劉昞
索敞隂興為國師助教金城宋欽為世子洗馬(索昔各/翻洗悉)
(薦/翻)趙柔為金部郎(曹魏置二十三郎金部/其一也主財帛委輸)廣平程駿駿
從弟𢎞為世子侍講(從才/用翻)魏主克凉州皆禮而用之以
闞駰劉昞為樂平王丕從事中郎安定胡叟少有俊才
(少詩/照翻)徃從牧犍牧犍不甚重之叟謂程𢎞曰貴主居僻
陋之國而淫名僣禮以小事大而心不純壹外慕仁義
而實無道徳其亡可翹足待也吾將擇木(左傳衛孔文/子將攻太叔)
(疾訪於仲尼仲尼曰甲兵之事未之學也/退命駕而行曰鳥則擇木木豈能擇鳥)先集于魏與
子暫違非久闊也遂適魏嵗餘而牧犍敗魏主以叟為
先識拜虎威將軍賜爵始復男(按地名無始復漢書地/理志越嶲郡有姑復縣)
(或者始字其/姑字之誤乎)河内常爽世寓凉州不受禮命魏主以為
宣威將軍河西右相宋繇從魏主至平城而卒(相息亮/翻卒子)
(恤/翻)魏主以索敞為中書博士時魏朝方尚武功(朝直/遥翻)貴
遊子弟不以講學為意(鄭𤣥曰貴遊子弟王公/之子弟遊無官司者)敞為博
士十餘年勤於誘導肅而有禮(誘音/酉)貴遊皆嚴憚之多
所成立前後顯達至尚書牧守者數十人(守手/又翻)常爽置
館於温水之右(水經註桑乾城/西十里有温湯)教授七百餘人爽立賞
罰之科弟子事之如嚴君由是魏之儒風始振髙允毎
稱爽訓厲有方曰文翁柔勝先生剛克(漢景帝末文翁/為蜀郡守仁愛)
(好教化選郡縣小吏開敏冇才者詣京師受業博士又/修起學宫于成都市中招下縣子弟為學官弟子為除)
(更繇由是大化至今巴蜀好儒雅文翁之教也/克亦勝也言文翁以柔勝而常爽以剛勝也)立教雖
殊成人一也陳留江强寓居凉州獻經史諸子千餘卷
及書法亦拜中書博士(魏延昌三年强孫式上表曰臣/聞伏羲氏作而八卦形其畫軒)
(轅氏興而靈龜彰其彩古史倉頡覽二象之爻觀鳥獸/之迹别剏文字以代結繩用書契以維事迄于三代厥)
(體頗異雖依類取制未能達倉氏矣故周禮八嵗入小/學保氏教以六書蓋是史頡之遺法及宣王太史史籀)
(著大篆十五篇與古文或同或異時書謂之籀書孔子/脩六經左丘明述春秋皆以古文厥意可得而言其後)
(七國殊軌文字乖引暨秦兼天下丞相李斯乃奏蠲罷/不合秦文者斯作倉頡篇車府令髙作爰歴篇太史令)
(胡母敬作博學篇皆取史籀式頗有省改所謂小篆者/也於是秦燒經書滌除舊典官獄煩多以趣簡易始用)
(𨽻書古文自此息矣𨽻書者始皇使下杜人程邈附于/小篆所作也世人以邈徒𨽻即謂之𨽻書故秦有八體)
(一曰大篆二曰小篆三曰符書四曰蟲書五曰摹印六/曰署書七曰殳書八曰𨽻書漢興有尉律學復教以籀)
(書又習八體試之課最以為尚書史書省字不正輙舉/劾焉又有草書莫知誰始其形書雖無厥誼亦一時之)
(變通也孝宣時召通倉頡讀者獨張敞從受之凉州刺/史杜業沛人爰禮講學大夫秦近亦能言之孝平時徵)
(禮等百餘人説文字於未央宫中以禮為小學元士黄/門侍郎揚雄採以作訓纂篇及亡新居攝自以運應制)
(作使大司馬甄豐校文字之部頗改定古文時有六書/一曰古文孔子壁中書也二曰竒字即古文而異者三)
(曰篆書云小篆也四曰佐書秦𨽻書也五曰繆篆所以/摹印也六曰鳥蟲所以書旛信也壁中書者魯恭王壊)
(孔子宅而得尚書春秋論語孝經也又北平矦張蒼獻/春秋左氏傳書體與孔氏相類即前代之古文矣後漢)
(扶風曹喜號曰工篆小異斯法而甚精巧自是後學皆/其法也又詔侍中賈逵脩理舊文殊藝異術王教一端)
(茍有可以加于國者靡不悉集逵即汝南許慎古學之/師也後慎嗟時人之好竒歎俗儒之穿鑿故撰説文解)
(字十五篇首一終𤣥各有部屬可謂類聚羣分雜而不/越文質彬彬最可得而論也左中郎將蔡邕採李斯曹)
(喜之法以為古今雜形詔于太學立石碑刋載五經題/書楷法多是邕書也後開鴻都書畫竒能莫不雲集特)
(諸方獻篆無出邕者魏初博士清河張揖著埤蒼廣雅/古今字詁方之許篇古今體用或得或失陳留邯鄲淳)
(亦與揖同博聞古藝特善蒼雅許氏字指八體六書精/究厥理有名於揖以書教諸皇子又建三字石經於漢)
(碑西其文蔚煥三體復宣較之説文篆𨽻大同而古字/小異又有京兆韋誕河東衛覬二家並號能篆當時臺)
(觀牋題寳噐之銘悉是誕書咸傳之子孫世稱其妙晉/世吕忱表上字林六卷尋其况趣附託許慎説文而按)
(偶章句隠别古籀竒惑之字文得正𨽻不差篆意也忱/弟静别倣故左校令李登聲類之法作韻集五卷使宫)
(商録徵羽各為一篇而文字與兄便是魯衛音讀楚夏/時有不同皇魏承百王之季紹五運之緒世易風移文)
(字改變篆形謬錯𨽻體失真俗學鄙習復加虚造巧談/辨士以意為疑炫惑于時難以釐改乃曰追來為歸巧)
(言為辯小兎為□神虫為蠶如斯甚衆皆不合孔氏古/書史籀大篆許氏説文石經三字也嗟夫文字者六籍)
(之宗王教之始前人所以垂今今人所以識古臣六世/祖瓊家世陳留住晉之初與從父兄皆受學于衛覬古)
(篆之法蒼雅方言説文之誼當時並收善譽而祖遇洛/陽之亂避地河西數世傳習斯業所以不墜也世祖大)
(延中牧犍内附臣亡祖文威杖䇿歸國奉獻五世傳掌/之書古篆八體之法時䝉褒録叙列于儒林官班文省)
(家號世業臣藉六世之資奉遵祖考之訓切慕古人乏/軌企踐儒門之轍求撰集古來文字以許慎説文為主)
(及孔氏尚書五經音註籀篇爾雅三蒼凡將方言通俗/文祖文宗埤蒼廣雅古今字詁三字石經字林韻集諸)
(賦文字有六書之誼者以類編聯文無複重統為一部/其石籀竒惑俗𨽻諸體咸使班于篆下各有區别訓詁)
(假借之誼随文而解音讀楚夏之聲逐字而註其所不/知則闕如也冀省百氏之觀而同文字之域詔如所請)
(中書自曹魏置監令以來未嘗/置博士蓋拓抜氏初置是官也)魏主命崔浩監秘書事
(監工/銜翻)綜理史職以中書侍郎髙允散騎侍郎張偉參典
著作(曹魏明帝景初初中書改置監令又置通事/郎及晉改曰中書侍郎散悉亶翻騎竒寄翻)浩啟
稱殷仲逵叚承根凉土美才請同修國史皆除著作郎
仲逵武威人承根暉之子也(叚暉事乞伏熾/磐暮末父子)浩集諸厯
家考校漢元以來日月薄食五星行度(漢元漢/初也)并譏前
史之失别為魏厯以示髙允允曰漢元年十月五星聚
東井(見九卷漢髙/帝元年考異)此乃厯術之淺事今譏漢史而不覺
此謬恐後人之譏今猶今之譏古也浩曰所謬云何允
曰案星傳太白辰星常附日而行十月日在尾箕(孟冬/之月)
(日在尾言在尾箕者竟/一月言之也傳直戀翻)昏没于申南而東井方出于寅
北二星何得背日而行(背蒲/妹翻)是史官欲神其事不復推
之於理也(復如字又/扶又翻)浩曰天文欲為變者何所不可邪
允曰此不可以空言爭宜更審之坐者咸怪允之言唯
東宫少傅游雅曰(東宫少傅即太子/少傅少詩照翻)髙君精於厯數當
不虚也後嵗餘浩謂允曰先所論者本不經心及更考
究果如君言五星乃以前三月聚東井非十月也衆乃
歎服允雖明厯初不推歩及為人論說(為于/偽翻)唯游雅知
之雅數以災異問允(數所/角翻)允曰隂陽災異知之甚難既
已知之復恐漏泄(復扶/又翻)不如不知也天下妙理至多何
以問此雅乃止魏主問允為政何先時魏多封禁良田
允曰臣少賤(允自言其少也/賤少詩照翻)唯知農事若國家廣田積
穀公私有偹則飢饉不足憂矣帝乃命悉除田禁以賦
百姓　吐谷渾王慕利延聞魏克凉州大懼帥衆西遁
踰沙漠(帥讀/曰率)魏主以其兄慕璝有擒赫連定之功(事見/上卷)
(八/年)遣使撫諭之(使疏/吏翻)慕利延乃還故地　氐王楊難當
將兵數萬寇魏上邽(將即亮/翻下同)秦州人多應之東平吕羅
漢説鎮將拓跋意頭曰難當衆盛今不出戰示之以弱
衆情離沮不可守也意頭遣羅漢將精騎千餘出衝難
當陳所向披靡(説輸芮翻陳讀/曰陣披普彼翻)殺其左右騎八人難當
大驚㑹魏主以璽書責讓難當(璽斯/氏翻)難當引還仇池
南豐太妃司馬氏卒故營陽王之后也(九年帝以江夏/王義恭子朗為)
(南豐王奉營陽王祀/以后為南豐太妃)　趙廣張尋等復謀反伏誅(十四/年廣)
(尋降至建康復謀反復扶又/翻下復能復那不復無復同)
十七年春正月己酉沮渠無諱寇魏酒泉元絜輕之出
城與語壬子無諱執絜以圍酒泉　二月魏假通直常
侍邢頴來聘(散騎常侍秦官也曹魏末増置貟外散騎/常侍晉武帝秦始十年使貟外二人與散)
(騎常侍通直故謂之通直散騎/常侍頴假以出使非正官也)　三月沮渠無諱㧞酒
泉　夏四月戊午朔日有食之　庚辰沮渠無諱寇魏
張掖禿髪保周屯刪丹(刪丹縣漢屬張掖郡後分屬西/郡唐屬甘州居延海在縣界)
丙戌魏主遣撫軍大將軍永昌王健督諸將討之(將即/亮翻)
　司徒義康專總朝權上羸疾積年(羸倫/為翻)心勞輒𤼵屢
至危殆義康盡心營奉藥石非口所親嘗不進或連夕
不寐内外衆事皆專決施行性好吏職(好呼到翻/下好於同)糾剔
文案莫不精盡上由是多委以事凡所陳奏入無不可
方伯以下並令義康選用生殺大事或以録命斷之(義/康)
(録尚書故謂其命/為録命斷丁亂翻)勢傾遠近朝野輻湊毎旦府門常有
車數百乗(朝直遥翻/乗繩證翻)義康傾身引接未嘗懈倦復能强
記耳目所經終身不忘好于稠人廣席標題所憶以示
聰明士之幹練者多被意遇(懈古隘翻復扶又翻下/同好呼到翻被皮義翻)嘗
謂劉湛曰王敬𢎞王球之屬竟何所堪坐取富貴復那
可解(王敬𢎞恬淡有重名王球簡貴虚静皆以門望/位入坐不以文按關心故義康云然解戸買翻)然
素無學術不識大體朝士有才用者皆引入已府府僚
無施及忤㫖者乃斥為臺官(晉宋以來謂天朝/為天臺忤五故翻)自謂兄
弟至親不復存君臣形迹率心而行曾無猜防私置僮
六千餘人不以言臺四方獻饋皆以上品薦義康而以
次者供御上嘗冬月噉甘(甘似橘而巨其皮黄/於橘其味甘於橘)歎其形
味並劣義康曰今年甘殊有佳者遣人還東府取甘大
供御者三寸領軍劉湛與僕射殷景仁有隙(事見上卷/十二年)
湛欲倚義康之重以傾之義康權勢已盛湛愈推崇之
無復人臣之禮上浸不能平湛初入朝上恩禮甚厚湛
善論治道諳前代故事叙致銓理(致極致也理文理也/言叙其極致又銓次)
(其文理也治直/吏翻諳烏含翻)聽者忘疲毎入雲龍門御者即解駕左
右及羽儀随意分散不夕不出以此為常及晚節驅煽
義康(馬方走而疾其鞭䇿曰驅/火方熾而鼔其氣燄曰煽)上意雖内離而接遇不
改嘗謂所親曰劉班方自西還宫與語常視日早晚慮
其將去比入吾亦視日早晚苦其不去(湛小字班虎故/稱之為班比毗)
(至翻/近也)殷景仁密言於上曰相王權重非社稷計宜少加
裁抑(相息亮翻/少詩沼翻)上隂然之司徒左長史劉斌湛之宗也
(斌音/彬)大將軍從事中郎王履謐之孫也(王謐識武帝於/㣲時晉宋之際)
(位任/通顯)及主簿劉敬文祭酒魯郡孔𦙍秀皆以傾謟有寵
于義康見上多疾皆謂宫車一日晏駕宜立長君(長知/兩翻)
上嘗疾篤使義康具顧命詔義康還省流涕以告湛及
景仁湛曰天下艱難詎是㓜主所御義康景仁並不答
(康考異曰南史以為義康有此言湛景仁並不答按義/  雖不識大體豈敢自為此言湛常欲推崇義康豈肯)
(聞而不答今從/宋書及宋略)而𦙍秀等輙就尚書議曹索晉咸康末
立康帝舊事(議曹南史作儀曹當從之曹魏置二十三/郎儀曹其一也立康帝事見九十七卷索)
(山客/翻)義康不知也及上疾瘳微聞之(瘳丑/留翻)而斌等密謀
欲使大業終歸義康遂邀結朋黨伺察禁省(伺相/吏翻)有不
與己同者必百方構䧟之又採拾景仁短長或虛造異
同以告湛自是主相之勢分矣(相息/亮翻)義康欲以劉斌為
丹楊尹(斌音/彬)言次啟上陳其家貧言未卒(卒子/恤翻)上曰以
為吳郡後㑹稽太守羊𤣥保求還(會工/外翻)義康又欲以斌
代之啟上曰羊𤣥保求還不審以誰為㑹稽上時未有
所擬倉猝曰我已用王鴻自去年秋上不復徃東府(史/言)
(帝已疎忌義康而義康貪戀權勢惑/于附麗者不能引退復扶又翻下同)五月癸巳劉湛遭
母憂去職湛自知罪舋已彰無復全地(舋許/覲翻)謂所親曰
今年必敗常日正賴口舌爭之故得推遷耳今既窮毒
(謂母子相訣則人/理窮而罹荼毒也)無復此望禍至其能久乎(南考異曰/  史云湛)
(伏甲於室以俟上臨弔謀又泄竟弗之幸宋書無此/事按湛若謀泄當即伏誅豈得尚延半嵗今從宋書)
乙巳沮渠無諱復圍張掖不克退保臨松(臨松郡臨松/縣當是沮渠)
(氏所置後宇文周廢入/張掖復扶又翻下同)魏主不復加討但以詔諭之
六月丁丑魏皇孫濬生大赦改元太平真君取寇謙之
神書云輔佐北方太平真君故也(寇謙之神書見一百/十九卷營陽王景平)
(元/年)　太子劭詣京口拜京陵司徒義康竟陵王誕等並
從(從才/用翻)南兖州刺史江夏王義恭自江都㑹之(夏戸/雅翻)
秋七月己丑魏永昌王健擊破秃髪保周于番禾保周
走遣安南將軍尉眷追之(番音盤尉/紆勿翻)　丙申魏太后竇
氏殂　壬子皇后袁氏殂(太子邵弑逆之/心萌於此矣)　癸丑秃髪
保周窮廹自殺八月甲申沮渠無諱使其中尉梁偉詣
魏永昌王健請降(降戸/江翻)歸酒泉郡及所虜將士元絜等
魏主使尉眷留鎮凉州　九月壬子葬元皇后　上以
司徒彭城王義康嫌隙已著將成禍亂冬十月戊申收
劉湛付廷尉下詔暴其罪惡就獄誅之并誅其子黯亮
儼及其黨劉斌劉敬文孔𦙍秀等八人徙尚書庫部郎
何默子等五人於廣州(曹魏置尚書二十/三郎庫部其一也)因大赦是日
敕義康入宿留止中書省其夕分收湛等青州刺史杜
驥勒兵殿内以備非常遣人宣㫖告義康以湛等罪狀
義康上表遜位詔以義康為江州刺史侍中大將軍如
故出鎮豫章初殷景仁卧疾五年(景仁卧疾始/上卷十二年)雖不見
上而密函去來日以十數朝政大小必以咨之(朝直/遥翻)影
迹周密莫有窺其際者收湛之日景仁使拂拭衣冠左
右皆不曉其意其夜上出華林園延賢堂召景仁景仁
猶稱脚疾以小牀輿就坐誅討處分一以委之(坐徂卧/翻處昌)
(吕翻分/扶問翻)初檀道濟薦吳興沈慶之忠謹曉兵上使領隊
防東掖門劉湛為領軍嘗謂之曰卿在省嵗久比當相
論(省謂領軍省比毗寐/翻謂當為之論叙也)慶之正色曰下官在省十年自
應得轉不復以此仰累(復扶又翻下/同累力瑞翻)收湛之夕上開門
召慶之慶之戎服縛袴而入上曰卿何意乃爾急裝慶
之曰夜半喚隊主(江南軍制呼長帥為隊主軍主隊主/者主一隊之稱軍主者主一軍之稱)
不容緩服(史言沈慶/之有識畧)上遣慶之收劉斌殺之驍騎將軍
徐湛之逵之之子也(徐逵之武帝愛壻死于司馬楚之/魯宗之之難驍堅堯翻騎竒寄翻)
與義康尤親厚上深銜之義康敗湛之被收罪當死其
母㑹稽公主於兄弟為長嫡(被皮義翻㑹工/外翻長知兩翻)素為上所
禮家事大小必咨而後行髙祖微時嘗自于新洲伐荻
有納布衫襖(納與/衲同)臧皇后手所作也既貴以付公主曰
後世有驕奢不節可以此衣示之至是公主入宫見上
號哭不復施臣妾之禮以錦囊盛納衣擲地(號戸髙翻/盛時征翻)
曰汝家本貧賤此是我母為汝父所作(為于偽翻下/右為嘗為同)今
日得一飽餐遽欲殺我兒邪上乃赦之吏部尚書王球
履之叔父也以簡淡有美名為上所重履性進利(言履/務進)
(而好/利也)深結義康及湛球屢戒之不從誅湛之夕履徒跣
告球(跣先/典翻)球命左右為取履先温酒與之謂曰常日語
汝云何(語牛/倨翻)履怖懼不得答(怖普/布翻)球徐曰阿父在汝亦
何憂(江南人士呼叔父伯父為阿父為/伯父叔父者以自呼阿烏葛翻)上以球故履得
免死廢於家(據南史帝初為宜都王以球/為友簡淡見重蓋素知之也)義康方用事
人爭求親暱(暱尼/質翻)唯司徒主簿江湛早能自疎求出為
武陵内史檀道濟嘗為其子求婚于湛湛固辭道濟因
義康以請之湛拒之愈堅故不染于二公之難(難巧/旦翻)上
聞而嘉之湛夷之子也(江夷嚮用於/元嘉之初)彭城王義康停省
十餘日見上奉辭便下渚上惟對之慟哭餘無所言上
遣沙門慧琳視之義康曰弟子有還理不(不讀/曰否)慧琳曰
恨公不讀數百卷書初吳興太守謝述裕之弟也(謝裕/見一)
(百十五卷晉安/帝義熈五年)累佐義康數有規益早卒(義康鎮江陵/述為驃騎長)
(史南郡太守義康入相又/為司徒左長史數所角翻)義康將南(將自建康/南徙豫章)歎曰昔
謝述惟勸吾退劉班惟勸吾進今班存而述死其敗也
宜哉上亦曰謝述若存義康必不至此以征虜司馬蕭
斌為義康諮議參軍領豫章太守事無大小皆以委之
斌摹之之子也(蕭摹之見上/卷十二年)使龍驤將軍蕭承之將兵
防守(驤思將翻之/將即亮翻)義康左右愛念者並聽随從(從才/用翻)資
奉優厚信賜相係朝廷大事皆報示之久之上就㑹稽
公主宴集甚懽主起再拜叩頭悲不自勝(勝音/升)上不曉
其意自起扶之主曰車子嵗暮必不為陛下所容今特
請其命(義康小/字車子)因慟哭上亦流涕指蔣山曰必無此慮
若違今誓便是負初寧陵(髙祖葬初寧/陵在蔣山)即封所飲酒賜
義康并書曰會稽姊飲宴憶弟所餘酒今封送故終主
之身義康得無恙(恙余/亮翻)
　臣光曰文帝之於義康友愛之情其始非不隆也終
　于失兄弟之歡虧君臣之義迹其亂階正由劉湛權
　利之心無有厭已(厭於/鹽翻)詩云貪人敗類(芮良夫桑柔/之詩敗補邁)
　(翻/)其是之謂乎
徵南兖州刺史江夏王義恭為司徒録尚書事戊寅以
臨川王義慶為南兖州刺史殷景仁為揚州刺史僕射
吏部尚書如故義恭懲彭城之敗雖為總録奉行文書
而已上乃安之(彭城義/康也)上年給相府錢二千萬他物稱
此(相息亮翻/稱尺證翻)而義恭性奢用常不足上又别給錢年至
千萬　十一月丁亥魏主如山北　殷景仁既拜揚州
羸疾遂篤(羸倫/為翻)上為之敕西州道上不得有車聲(為于/偽翻)
(揚州治所在建康臺城西故謂之西州宋白曰秣陵縣/秦屬鄣郡丹楊圖云自句容以西屬鄣郡以東屬㑹稽)
(郡武帝元封二年改鄣郡為丹楊郡置揚州刺史理秣/陵西州橋冶城之間是其理處劉縣為揚州刺史始移)
(理曲阿孫䇿/號此為西州)癸丑卒(卒子/恤翻)十二月癸亥以光禄大夫王
球為僕射戊辰以始興王濬為揚州刺史時濬尚㓜州
事悉委後軍長史范曄主簿沈璞曄泰之子璞林子之
子也(范泰為髙祖所賞愛林/子從髙祖為將有功)曄尋遷左衛將軍以吏部
郎沈演之為右衛將軍對掌禁旅又以庾炳之為吏部
郎俱參機密演之勁之曾孫也(沈勁守死于洛陽以/雪父充為逆之罪)曄
有雋才而薄情淺行數犯名教為士流所鄙(行下孟翻/數所角翻)
性躁競自謂才用不盡常怏怏不得志(為後范曄/謀亂張本)吏部
尚書何尚之言于帝曰范曄志趨異常(趨與趣同/七著翻)請出
為廣州刺史若在内舋成不得不加鈇鉞鈇鉞亟行(舋/許)
(覲翻亟/區記翻)非國家之美也帝曰始誅劉湛復遷范曄(復扶/又翻)
(下復/稱同)人將謂卿等不能容才朕信受䜛言但共知其如
此無能為害也　是嵗魏寧南將軍王慧龍卒吕𤣥伯
留守其墓終身不去(慧龍不殺𤣥伯/見上卷八年)　魏主欲以伊馛
為尚書封郡公馛辭曰尚書務殷公爵至重非臣年少
愚近所宜膺受(馛蒲撥翻/少詩照翻)帝問其所欲對曰中袐二省
多諸文士(中袐謂中書/省袐書省也)若恩矜不已請參其次帝善之
以為中護軍將軍袐書監　大秦王楊難當復稱武都
王(十三年難當/自稱大秦王)
十八年春正月癸卯魏以沮渠無諱為征西大將軍凉
州牧酒泉王　彭城王義康至豫章辭刺史(辭江州/刺史也)甲
辰以義康都督江交廣三州諸軍事前龍驤參軍巴東
扶令育詣闕上表(驤思將翻/扶姓也)稱昔袁盎諌漢文帝曰淮
南王若道路遇霜露死陛下有殺弟之名文帝不用追
悔無及(見十四卷/文帝六年)彭城王義康先朝之愛子(朝直/遥翻)陛下
之次弟若有迷謬之愆正可數之以善惡(數所/具翻)導之以
義方奈何信疑似之嫌一旦黜削逺送南垂草萊黔首
皆為陛下痛之(為于偽翻/下竊為同)廬陵徃事足為龜鑑(見百二/十卷元)
(年/)恐義康年窮命盡奄忽于南臣雖微賤竊為陛下羞
之陛下徒知惡枝之宜伐豈知伐枝之傷樹伏願亟召
義康返于京甸兄弟協和君臣輯睦則四海之望塞多
言之路絶矣(塞悉/則翻)何必司徒公揚州牧然後可以置彭
城王哉若臣所言於國為非請伏重誅以謝陛下表奏
即收付建康獄賜死
　裴子野論曰夫在上為善若雲行雨施(施式/智翻)萬物受
　其賜及其惡也若天裂地震萬物所驚駭其誰弗知
　其誰弗見豈戮一人之身鉗一夫之口所能攘逃所
　能弭滅哉是皆不勝其忿怒而有増于疾疹也(勝音/升疹)
　(丑刃/翻)以太祖之含𢎞尚掩耳于彭城之戮自斯以後
　誰易由言(鄭𤣥曰由用/也易以䜴翻)有宋累葉罕聞直諒豈骨鯁
　之氣俗愧前古抑時王刑政使之然乎張約隕于權
　臣(事見百二/十卷元年)扶育斃于哲后宋之鼎鑊吁可畏哉
魏新興王俊荒淫不法三月庚戌降爵為公俊母先得
罪死俊積怨望有逆謀事覺賜死　辛亥魏賜郁乆閭
乞列歸爵為朔方王沮渠萬年為張掖王(十六年魏擒/乞列歸沮渠)
(萬年亦以是年/以姑臧降魏)　夏四月沮渠唐兒叛沮渠無諱無諱
留從弟天周守酒泉(從才/用翻)與弟宜得引兵擊唐兒唐兒
敗死魏以無諱終為邉患庚辰遣鎮南將軍奚眷擊酒
泉　秋八月辛亥魏遣散騎侍郎張偉來聘　九月戊
戌魏永昌王健卒　冬十一月戊子王球卒己亥以丹
楊尹孟顗為尚書僕射(顗魚/豈翻)　酒泉城中食盡萬餘口
皆餓死沮渠天周殺妻以食戰士(食祥/吏翻)庚子魏奚眷㧞
酒泉獲天周送平城殺之沮渠無諱乏食且畏魏兵之
盛乃謀西度流沙遣其弟安周西擊鄯善鄯善王欲降
(鄯上扇翻/降戸江翻)㑹魏使者至勸令拒守安周不能克退保東
城(鄯善國之/東城也)　氐王楊難當傾國入冦謀據蜀土遣其
建忠將軍苻冲出東洛以禦梁州兵(五代志義城郡景/谷縣舊白水縣也)
(後周省東洛郡入焉子按白水縣漢屬廣漢/晉屬梓潼時屬晉壽則東洛在晉壽界也)梁秦二州
刺史劉真道擊冲斬之真道懐敬之子也(劉懐敬見一/百一十一卷)
(晉安帝隆/安三年)難當攻拔葭萌獲晉壽太守申坦遂圍涪城
(涪音/浮)巴西梓潼二郡太守劉道錫嬰城固守難當攻之
十餘日不克乃還道錫道産之弟也十二月癸亥詔龍
驤將軍裴方明等帥甲士三千人又發荆雍二州兵以
討難當皆受劉真道節度(裴方明益州之良將也程道/養趙廣之亂屢有戰功故用)
(之為明年平仇池張本驤思/將翻帥讀曰率雍於用翻)　晉寧太守爨松子反寧
州刺史徐循討平之(晉惠帝永安二年分建寧西七縣/為益州郡至懐帝更名晉寧郡)
　天門蠻田向求等反破漊中(沈約曰漊中縣二漢無/晉太康地志有疑是吳)
(立屬天門郡/漊郎矦翻)荆州刺史衡陽王義季遣行參軍曹孫念
討破之　魏寇謙之言於魏主曰今陛下以真君御世
建静輪天宫之法開古以來未之有也應登受符書以
彰聖徳帝從之
　
　
　
　
　
　
　
　
　
　資治通鑑卷一百二十三
