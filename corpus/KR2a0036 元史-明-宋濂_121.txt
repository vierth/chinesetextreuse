
　元史卷一百二十二
　　明翰林學士亞中大夫知制誥兼修國史宋濂等修
　列傳第九
　　巴哩珠阿勒坦徳濟
巴哩珠阿勒坦徳濟伊都呼伊都呼者高昌國主號也
先世居輝和爾之地有和琳山二水出焉曰圖喇刺曰
索隆噶一夕有神光降於樹在兩河之間人即其所而
候之樹乃生癭若懐姙狀自是光常見越九月又十日
而樹癭裂得嬰兒者五土人收養之其最稚者曰布克
汗既壯遂能有其民人土田而為之君長傳三十餘君
是為伊嚕勒徳濟數與唐人相攻戰久之議和親以息
民罷兵於是唐以金蓮公主妻伊嚕勒徳濟之子格哷
勒徳濟居和林伯哩伯哩特言婦所居山也又有山曰
騰格哩哈達言天靈山也南有石山曰呼圖哩哈達言
福山也唐使與相地者至其國曰和林之盛彊以有此
山也盍壊其山以弱其國乃告諸伊嚕勒徳濟曰既為
婚姻將有求於爾其與之乎福山之石於上國無所用
而唐人願見伊嚕勒徳濟遂與之石大不能動唐人以
烈火焚之沃以醲醋其石碎乃輦而去國中鳥獸為之
悲號後七日伊嚕勒徳濟卒灾異屢見民弗安居傳位
者又數亡乃遷於交州交州即火州也統巴實伯里之
地北至阿珠河南接酒泉東至鄂端哈錫哈西臨西畨
居是者九百七十餘載而至巴哩珠阿勒坦徳濟臣於
契丹嵗己巳聞太祖興朔方遂殺契丹所置監國等官
欲來附未行帝遣使使其國伊都呼大喜即遣使入奏
曰臣聞皇帝威徳即棄契丹舊好方將通誠不自意天
使降臨下國自今而後願率部衆為臣僕是時帝征迪
延汗射其子托克托殺之托克托之子達都齊拉衮滿
濟勒噶圖色實四人以不能歸全屍遂取其頭渉雅爾
達實河將奔伊都呼先遣使往伊都呼殺之四人者至
與大戰於䄡河伊都呼遣其國相報帝復遣使還諭伊
都呼遂以金寶入貢辛未朝帝於吉魯爾河奏曰陛下
若恩顧臣使臣得與陛下四子之末庶幾竭其犬馬之
力帝感其言使尚公主伊埒鄂端且得序於諸子與哲
伯納延征哈瑪爾蘇爾坦回回諸國將部曲萬人以先
紀律嚴明所向克捷又從帝征尼沙布爾征河西皆有
大功既卒而次子諤古埒濟徳濟嗣諤古埒濟徳濟卒
子瑪爾徳濟嗣將探馬軍萬人從憲宗伐宋合州攻
釣魚山有功還火州卒至元三年世祖命其子和爾齊
哈喇徳濟嗣為伊都呼海都特們徳爾之亂輝和爾之
民遭亂解散於是有㫖命伊都呼收而撫之其民人在
宗王近戚之境者悉遣還其部輝和爾之衆復輯十二
年都勒斡布斯必等率兵十二萬圍火州聲言曰阿濟
格鄂囉齊諸王以三十萬之衆猶不能抗我而自潰爾
敢以孤城當吾鋒乎伊都呼曰吾聞忠臣不事二主吾
生以此城為家死以此城為墓終不能從爾也受圍凡
六月不解都勒斡以書繫矢射城中曰我亦太祖皇帝
諸孫何以不附我且爾祖嘗尚公主矣爾能以女與我
我則休兵不然則急攻爾其民相與言曰城中食且盡
力已困都勒斡攻不止則相與俱亡矣伊都呼曰吾豈
惜一女而不以救民命乎然吾終不能與之相見以其
女伊埒伊克黙色必濟原載以茵引繩縋城下而與之
都勒斡解去其後入朝帝嘉其功錫以重賞妻以公主
曰巴克巴噶爾定宗之女也又賜鈔十萬錠以賑其民
還鎮火州屯於州南哈密之地兵力尚寡北方軍忽至
其地大戰力盡遂死之子納琳徳濟尚㓜詣闕請兵北
征以復父讎帝壯其志賜金幣巨萬妻以公主曰布爾
罕太宗之孫女也公主薨又尚其妹曰巴拜徹爾有㫖
師出河西俟北征諸軍齊發遂留永昌㑹吐蕃圖沙瑪
作亂詔以榮禄大夫平章政事領本部探馬等軍萬人
鎮吐蕃宣慰司威徳明信賊用歛迹其民頼以安武宗
召還嗣為伊都呼賜之金印復署其部押西䕶司之官
仁宗始稽故實封為高昌王别以金印賜之設王傅之
官其王印行諸内郡伊都呼印行諸輝和爾之境巴拜
徹爾公主薨復尚公主曰烏拉戩安西王之女也領兵
火州復立輝和爾城池延祐五年薨子二人長曰特穆
爾布哈次曰齊竒皆巴拜徹爾公主所生也特穆爾布
哈大徳中尚公主曰多爾濟斯滿庫騰太子孫女也至
大中從父入覲備宿衛又事皇太后於東朝拜中奉大
夫領大都䕶事又以資善大夫出為鞏昌等處都總帥
達嚕噶齊奔父䘮於永昌請以王爵讓其叔父竒徹台
叔父力辭乃嗣為伊都呼高昌王至治中領甘肅諸軍
仍治其部泰定中召還與威順王庫春布哈宣靖王邁
努靖安王扣布哈分鎮襄陽俄拜開府儀同三司湖廣
行省平章政事文宗召至京師佐平大難時湖廣左丞
有以忌嫉害政者詔命誅之特穆布哈乃為申請曰是
誠有罪然不至死人服其雅量天厯元年拜開府儀同
三司上柱國録軍國重事知樞密院事明年正月以舊
官勲封拜中書左丞相三月加太子詹事十月拜御史
大夫其弟齊吉乃以讓嗣為伊都呼高昌王
　　特黙齊(呼圖克特穆爾/)　(塔爾海/)
特黙齊赫哷氏善騎射初事呼蘭皇后帳前嘗命為挏
馬官從太祖定西夏又從皇子奎春呼圖克行省特黙
塔拉定河南累冇戰功憲宗之伐宋也世祖以皇弟受
命攻鄂大駕征西川遣元帥烏蘭哈達自交趾擣宋與
諸軍合嵗已未皇弟駐兵鄂渚聞烏蘭哈達由廣西至
長沙遣特黙齊將練卒千人鐵騎三千迎烏蘭哈達於
鄂州烏蘭哈達得援抵江夏北渉黄州特黙齊與有力
焉世祖即位命從征叛王於實黙圖之地勞績益著至
元七年授䝉古諸萬戸府鄂囉總管十九年以疾卒子
八人呼圖克特穆爾最顯
呼圖克特穆爾好讀書與學士大夫遊字之曰漢卿仁
宗嘗顧左右曰呼圖克特穆爾字漢卿漢名卿不讓也
汝等以漢卿名之宜矣其母姓劉氏故人又稱之曰劉
漢卿云至元十一年從丞相巴延渡江既取宋遣視宋
故宫室䕶帑藏諭下明越等州從平章鄂囉入覲授忠
顯校尉總把再轉昭信校尉二十二年授奉訓大夫荆
湖占城等處行中書省理問官時行省之名曰荆湖占
城曰荆湖曰湖廣凡三改理問一日以軍事入奏敷陳
辨白有指趣世祖大恱若曰辭簡意明令人樂於聽受
昔以其兄阿里警敏捷給令侍左右斯人顧不勝耶勑
都䕶托音納爾志之平章政事程鵬飛建議征日本奏
漢卿為征東省郎中帝顧托音納爾若曰鵬飛南士也
猶知其能姑聽之候還朕自録任征東省罷徴漢卿還
丞相阿爾哈雅以湖廣行省機密事重舍漢卿無可用
者遣郎中伊嚕伊納克奏留從之二十一年從皇子鎮
南王征交趾比還鄂時權臣方擅威福遂退處於家二
十八年詔太傅右丞相順徳王達爾罕擒權姦於鄂達
爾罕遂拜湖廣行中書省平章政事詢舊人知方面之
務者衆薦漢卿遣使即南陽家居驛致武昌奏事京師
帝嘉之擢給事中居再嵗提刑按察司改肅政廉訪司
臺臣奏授奉議大夫廣西海北道副使陛辭留之仍舊
職既而湖廣行省平章政事劉傑奏伐交趾造戰舡五
百於廣東帝曰此重事也須才幹臣乃濟用以漢卿督
匠南方勑曰汝還當顯汝於衆因頓首謝事既集帝崩
遷福建行省郎中朝列大夫漢陽監府中順大夫湖南
寅慰副使峒酋岑雄叛奉詔聞諭頑獷怗服改太中大
夫河南行中書省郎中通議大夫同僉樞密院事拜禮
部尚書大臣奏覈實江南民田漢卿奉詔使江西以田
額舊定重擾民不便置不問止奏茶漕置局十有七所
以七品印章敕授局官五十一員增中統課緍五十萬
轉正議大夫兵部尚書未幾命為中奉大夫荆湖北道
宣慰使已命復留之延祐三年大臣以浙東倭奴商舶
貿易致亂奏遣漢卿宣慰閩浙撫戢兵民海陸為之靜
謐云從子塔爾海
塔爾海漢卿兄子也世祖時從托克托呼充哈喇齊至
元二十四年扈駕征納延二十六年入覲帝命充博囉
齊扈駕至和琳賜濟遜冠服大徳四年授中書直省舍人
遷中書客省副使武宗即位賜中統鈔五百錠以旌其
能尋進和琳行省理問所官改通政僉院厯和寜路總
管改汴梁先是朝廷令民自實田土有司繩以峻法民
多虚報以塞命其後差稅無所於徴民多逃竄流移者
塔爾海以其弊言於朝由是省民間虚糧二十二萬民
頼以安後改任廬州時有飛蝗北來民患之塔爾海禱
於天蝗乃引去亦有墮水死者人皆以為異民乏食開
廩減直俾民糴之所活甚衆天厯元年冬十月樞密院
臣奏以塔爾海充樞密院守潼闗及河中府帝遣人馳
賜白金鈔幣宣授僉書樞密院事未及西軍犯南陽督
諸衛兵往平之至其地首率勇士與特黙格等戰摧其
前鋒將奪其旗皷西軍敗走賜三珠虎符進大都督累
官資善大夫
　　安扎爾
安扎爾托卜氏嘗扈從太祖南征嵗丙子復從定諸部
有功命領䝉古軍為前鋒時穆呼哩暨博爾濟為左右
萬户長各以其屬為翊衛太祖命穆呼哩為太師國王
都行省承制行事兵臨燕遼營青齊魯趙韓魏皆下嵗
己卯河中府降兵北還以安扎爾領前鋒總帥仍統所
部兵屯平陽以備金攝國王事時金將赫舍哩氏擁兵
數為邊患然畏安扎爾威名不敢輕犯其境嵗壬午元
帥石天應守河中府屯中條山金侯將軍率昆弟兵十
餘萬夜襲河中天應遣偏裨呉權府率五百兵出東門
伏兩谷間諭之曰俟其半過即翼擊之俾腹背受敵即
成禽矣呉醉敵至聲援弗繼城遂䧟天應死焉遂燔其
城屠其民將趍中條安扎爾進兵擊之斬首數萬級逃
免者僅十數嵗癸未春至聞喜縣西下馬村穆呼哩卒
詔以子博囉襲其爵時平陽重地令安扎爾居守嵗庚
寅博囉由雲中圍絳州金將武仙恐退保潞東十餘里
原上博囉馳至沁南未立鼓赫舍哩引兵襲其後博囉
戰失利輜重人口皆䧟沒安扎爾妻訥迪氏亦被獲拘
於大梁金主聞安扎爾威名召訥迪氏見訥迪氏色莊
言正不為動金主因謂之曰今縱爾還能偕爾夫來當
厚賞爾訥迪氏佯諾之遂得還太宗聞而義之召見褒
賚甚厚遂詔預其夫前鋒事帝率從弟昻吉濟達昆布
哈大王皇弟四太子暨國王博囉征潞州鳯翔至鈞州
三峯山金將完顔哈達引兵十五萬來戰俘其同僉伊
喇布哈等悉誅之明年壬辰春三月帝班師北還命偕
都元帥蘇布特圍汴城中識安扎爾旗幟懼曰其妻猶
勇且義况其夫乎嵗甲午金亡詔封功臣賜平陽户六
百一十有四驅戸三十獵户四未幾以疾卒子莽哈楚
齊格爾至元十五年莽哈為管軍千户二十四年從征
納顔二十六年從征海都二十七年宣授䝉古侍衛親
軍千户佩金符元貞元年有㫖命領特黙齊軍偕赫伯
元帥從宗王徹伯爾西征改授昭信校尉右都威衛千
戸大徳元年召還至大四年卒子奈曼襲珠勒齊格爾
入宿衛從世祖征鄂漢以功賜白金至元三年從征李
璮戰死之子庫庫楚為御史臺都事至元三十一年國
王蘇肯徹爾之子實迪既没其家有故璽王將鬻之命
庫庫楚以示中丞崔彧御史楊桓辯其文曰受命于天
既壽永昌蓋秦璽也彧請獻之徽仁裕聖皇后后以鈔
二千五百貫賜實迪家金織文段二賜庫庫楚成宗即
位近臣以其事聞授庫庫楚漢中廉訪僉事仕至湖南
廉訪使
　　烏木罕
烏木罕䝉古巴喇呼岱氏與父布格齊俱事太祖征伐
有功帝嘗問攻城畧地兵仗何先對曰攻城以砲石為
先力重而能及逺故也帝悅即命為砲手嵗甲戌太師
國王穆呼哩南伐帝諭之曰烏木罕言攻城用砲之策
甚善汝能任之何城不破即授金符使為隨路砲手達
嚕噶齊烏木罕選五百餘人教習之後定諸國多頼其
力太宗即位留為近侍以講武藝嵗壬辰從攻河南有
功壬子憲宗特授虎符陞都元帥癸丑從宗王錫里庫
征拉里西番實竒山桃里寺河西諸部悉下之卒子圖
們岱爾以從戰功授金符襲砲手總管至元十年修立
正陽東西二城置砲二百餘座與宋人戰却之十三年
從丞相巴延伐宋駐軍臨安之臯亭山同孟古岱等八
人率甲三百入宋宫取傳國寳宋太后請解兵延見内
殿期明日奉寳乞降至期果遣賈餘慶等奉寳至軍前
以功授行省斷事官復令其子呼圖克岱爾襲砲手總
管十四年進昭勇大将軍砲手萬戸佩元降虎符鎮平江
之常熟有叛民擁衆自號太尉者行省㑹諸軍討之與
呼圖克岱爾父子自為一軍奮戈䧟陣斬賊酋戴太尉
擒朱太尉帝嘉其功十五年兼平江路達嚕噶齊尋遷
徽州湖州卒呼圖克岱爾後陞砲手萬戸改授達嚕噶
齊卒
　　錫琳甘布
錫琳甘布唐古人錫琳氏甘布亦云甘卜音相近而互
用也太祖時西夏既臣服大軍西征復懐貳心帝聞之
旋師致討命甘布同呼圖克特穆爾招諭沙州州將偽
降以牛酒犒師而設伏兵以待之首帥至伏發馬躓甘
布以所乗馬與首帥使奔自乗所躓馬而殿後擊敗之
他日帝聞曰卿臨死地而易馬與人何也甘布對曰小
臣陣死不足重輕首帥乃陛下器使宿將不可失也帝
以為忠進兵圍肅州守者乃甘布之兄懼城破害及其
家先以為請帝怒城久不下有㫖盡屠之惟聽甘布求
其親族家人於死所於是得免死者百有六户歸其田
業嵗乙未定宗憲宗皆以親王與蘇布特征西域明年
啓行甘布亦在行中又明年至衮騰吉斯海甘布從諸
王巴圖征俄羅斯至額里齊城大戰七日拔之己亥冬
十有一月至烏蘇木竒城負固久不下明年春正月甘
布率敢死士十人躡雲梯先登俘十一人大呼曰城破
矣衆蟻附而上遂拔之賜西馬西錦錫名巴圖爾明年
班師授甘布千戸賜濟遜為四時宴服尋遷斷事官丙午
定宗即位進職大名路達嚕噶齊憲宗以布扎爾來蒞
行臺命甘布同署既又别錫虎符出監大名己未世祖
南征供給軍餉未嘗乏絶以疾輿歸卒於家年六十九
子愛魯克
愛魯克襲為大名路達嚕噶齊至元五年征雲南征金
齒諸部蠻兵萬人絶縹甸道擊之斬首千餘級諸部震
服六年再入定其租賦平火不麻等二十四砦得七馴
象以還七年改中慶路達嚕噶齊兼管㸑僰軍十年章
賽音諤徳齊行省雲南令愛魯克疆理永昌增田為多
十一年閱中慶版籍得隱戸萬餘以四千戸即其地屯
田十三年詔開烏䝉道帥師至玉連等州所過城砦未
附者盡擊下之水陸皆置驛傳由是大為賽音諤徳齊
信任十四年忙部也可不薛叛以兵二千討平之遷廣
南西道左右兩江宣撫使兼詔討使十六年遷雲南諸
路宣慰使副都元帥十七年復立雲南行省拜參知政
事十八年烏䝉羅佐山白水江蠻殺萬戸阿古以叛復
討平之十九年召詣闕進左丞也可不薛復叛詔與西
州都元帥伊蘇岱爾湖南行省托里齊㑹師進討禽也
可不薛送京師仁普諸酋長皆降得戸四千諸王桑科
爾帥諸將征緬愛魯克供餽餉無乏二十二年烏䝉阿
謀殺宣撫使以叛與右丞拜逹勒往征之拜達勒以愛
魯克習知其山川道里令諸軍悉聽指授分道進擊生
擒阿䝉以歸二十四年進右丞朝廷立尚書省復改行
尚書右丞鎮南王征交趾詔愛魯克將兵六千人從之
自羅羅至交趾境交趾將昭文王以兵四萬守木兀門
愛魯克與戰破之擒其將黎石何英比三月大小一十
八戰乃至其王城與諸軍㑹戰又二十餘合功為多二
十五年感瘴癘卒贈平章政事諡毅敏子嘉琿中書平
章政亊請於朝贈其祖錫琳甘布太師諡貞獻加贈愛
魯克太師追封魏國公改諡忠節
　　綽爾濟都勒斡
綽爾濟都勒斡䝉古克哷氏初以其部人二百從太祖
征奈曼西夏有功命將萬人為太師國王穆呼哩前鋒
下金桓州得其監馬幾百萬匹分屬諸軍軍勢大振嵗
辛未破遼東西諸州唯東京未下獲金使遣往諭之綽
爾濟都勒斡曰東京金舊都備嚴而守固攻之未易下
以計破之可也請易服與其使偕往說之彼將不疑俟
其門開繼以大軍赴之則可克矣卒如其計狗地河北
攻大名小大數十戰城垂䧟中流矢而卒武宗時贈太
傅追封衛國公諡武敏子薩竒森布哈嗣將其軍太宗
元年己丑錫金符安輯河北山東諸州先是真定同知
武仙攻滅都元帥史天倪家其弟天澤擊仙走復真定
以天澤為真定河問濟南東平大名五路萬戸庚寅命
薩竒森布哈佩金虎符以總師行省監其軍金宣宗之
徙都於汴也立河平軍於新衛以自固恃為北門薩竒
森布哈數攻之不拔壬辰正月太宗自白坡濟河而南
睿宗由峭石灘涉漢而北薩竒森布哈集西都水之舟
渡自河隂至鄭鄭守馬伯竒降及金哀宗勢力窮蹙出
奔帝命薩竒森布哈追躡之㑹其節度薩尼雅布棄衛
入汴薩竒森布哈遂據而有之十二月哀宗自黄陵岡
濟河謀復衛薩竒森布哈與其將拜甡戰白公廟五日
夜俘斬萬計餘衆盡潰哀宗竄歸徳薩竒森布哈追躡
其後薄北門而軍左右皆水其舟師日至癸巳四月其
将官努夜來斫營腹背受敵薩竒森布哈與一軍皆没
嗣國王塔斯承制以其弟明安岱爾領其行營尋有㫖
以為䝉古漢軍萬戸明安岱爾善騎射從征淮安因糧
於敵未嘗匱乏軍士免負擔之勞咸樂為用癸丑憲宗
遣從實勒們太子南伐死於鈞州五子長都呼幼布埒
齊都呼從世祖北征叛王挺戈出入其陣帝壯之賜號
巴圖爾賞白金四百五十兩及平李璮之亂亦有戰功
布埒齊光禄大夫徽政使金亡命大臣呼圖克料民分
封功臣薩竒森布哈妻楊氏自陳曰吾舅及夫皆死國
事而獨爾見遺事聞帝曰彼家再世死難宜賜新衛民
二百戸薩竒森布哈贈太師諡忠武明安岱爾贈太保
諡武毅爵皆衛國公
　　實喇濟蘇
實喇濟蘇幼從太祖征回回河西諸國俱有戰功太宗
時從睿宗西征師次京兆府會伊埒哈達率諸部兵作
亂實喇濟蘇挺身斫賊陣下馬搏戰賊衆莫不披靡俄
失所乘馬歩走至睿宗軍中賊退睿宗嘉其勤勞妻以
侍女薩古台世祖尤愛之軍旅田獵未嘗不在左右初
實喇濟蘇之妻為皇子乳母於是皇太后待以家人之
禮得同飲白馬湩時朝廷舊典白馬湩非宗戚貴胄不
得飲也實喇濟蘇子達春為博囉齊徳濟鄂爾多千戸
達春子遷嘉努色埒黙遷嘉努從征納延力戰而死帝
命籍納延人口財物以賜之色埒黙年十六從世祖討
額哷布格戰於實黙圖有功賜號巴圖爾賞賚尤厚授
光禄少卿仍襲為徳濟鄂爾多千戸改同僉宣徽院進
僉院事以管軍千戸從征納延有功賞金盞二金五十
兩復入為同知宣徽院事成宗時拜宣徽使加大司徒
卒子特們徳爾襲為徳濟鄂爾多千戸累遷宣徽院使
遥授左丞相
　　哈蘇納
哈蘇納竒雅喇氏太祖時從征王汗有功命同飲班珠
爾河之水且曰與我共飲此水者世為我用後管領諤
爾根軍從太祖征西域下賽瑪爾堪布哈爾等城至太
宗時仍命領諤爾根軍併回回人匠三千戸駐於蕁麻
林尋授平陽太原兩路達嚕噶齊兼管諸色人匠後以
疾卒子訥古伯襲從憲宗攻釣魚山有功以疾卒子薩
題勒密實襲薩題勒密實卒子茂巴爾襲充桂齊千戸
遷西域親軍副都指揮使大徳元年卒弟圖們岱爾襲
圖們岱爾卒子哈喇章襲
　
　
　
　
　元史卷一百二十二
元史卷一百二十二考證
巴哩珠阿勒坦德濟　原文作巴而木阿而忒的斤考
　哈喇噶齊必嚕傳作八兒出阿而忒則木字乃术字
　之訛然哈喇噶齊必嚕傳内删省的斤二字亦未合
　今仍以全名改對
乃告諸伊囉勒德濟曰　伊囉勒德濟上文作玉倫的
　斤此但稱的斤考伊囉勒德濟之子孫命名均有的
　斤二字不書全名則混而無别今仍以全名改對
特黙齊傳迎烏蘭哈達於鄂州　鄂原文作岳考烏蘭
　哈達傳自鄂州之滸黄州北渡與大軍合盖鄂州於
　長沙為近此云烏蘭哈達由廣西至長沙則其為部
　州無疑且地理志載岳州於至元十三年歸附此時
　世祖方為皇弟烏蘭哈達何由得岳州而駐之今據
　改
呼圖克特穆爾傳二十一年　按上文既書二十二年
　此復出二十一年史文不應顛倒若此　皇子托歡
　征交趾最久本紀至元二十三年遣能臣将䝉古軍
　赴交趾助皇子托歡或即是呼圖克特穆爾然未可
　臆改仍闕疑
奏伐交趾造戰船五百於廣東　按湖廣行省奏造船
　亊本紀載在至元二十三年此傳上文既載二十八
　年又云居再嵗則是至元三十年矣是時陳日烜久
　已歸朝何用造船聲討自當以紀為正
塔爾海傳帝命充博囉齊　原文作寳兒赤係官名他
　卷又作博兒赤博而赤今併改
雪不台傳　原刻本列此傳於安扎爾之後按此與卷
　一百二十之蘇布特傳原文作速不台者詳畧不同
　而事則實一係重出今刪
安扎爾傳金侯将軍　按侯将軍續通鑑作侯小叔為
　元帥右都監即其人也此未詳其名侯又譌候今據
　改
綽爾濟都勒斡傳壬辰正月　原文訛壬申據本紀改
哀宗竄歸德　原文作義宗係從宇文虚中大金國志
　之稱然金史及續通鑑皆作哀宗廟號不當岐出今
　改後倣此
