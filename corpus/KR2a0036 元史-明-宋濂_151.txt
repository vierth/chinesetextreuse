
　元史卷一百五十二
　　明翰林學士亞中大夫知制誥兼修國史宋濂等修
　列𫝊第三十九
　　張晉亨(好古/)
張晉亨字進卿冀州南宫人也其兄同知安武軍節度
使事領棗强令顥以冀州數道之衆附嚴實于青崖後
從實來歸進顥安武軍節度使西征戰沒嵗戊寅太師
國王穆呼哩承制署晉亨襲顥爵晉亨涉獵書史小心
畏慎臨事周密實器之以女妻焉實征澤路偏將李信
晁海相繼降于宋晉亨䟦涉險阻晝伏夜行僅免於難
實遣子忠貞入質命晉亨與俱丁亥從國王博囉征益
都以功遷昭毅大將軍領恩州刺史兼行臺馬步軍都
總領再遷鎮國大將軍實征淮楚河南晉亨畢從甲午
從實入覲命為東平路行軍千户圍安慶其守將走邀
擊之斬首百級俘獲無算攻光之定城俘其將士十有
五人略信陽執復州將金之才攻六安㧞之大小數十
戰䇿功居多實卒其子忠濟奏晉亨權知東平府事東
平貢賦率倍他道迎送供億簿書獄訟日不暇給歴七
年吏畏而民安之辛亥憲宗即位從忠濟入覲時包銀
制行朝議户賦銀六兩諸道長吏有輙請試行於民者
晉亨面責之曰諸君職在親民民之利病且不知乎今
天顔咫尺知而不言罪也承命而歸事不克濟罪當何
如且五方土産各異隨其産為賦則民便而易足必責
輸銀雖破民乏産有不能辦者大臣以聞明日召見如
共言以對帝是之乃得蠲户額三之一仍聴民輸他物
遂為定制欲賜晉亨金虎符辭曰虎符國之名器長一
道者所佩臣隷忠濟麾下復佩虎符非制也臣不敢受
帝益喜改賜璽書金符恩州管民萬户中統三年李璮
叛晉亨從嚴忠範戰於遥牆濼勝之改本道鄂勤萬户
四年授金虎符分將本道兵充萬户戍宿州首言汴堤
南北沃壤閒曠宜屯田以資軍食乃分兵列營以時種
藝選千夫長督勸之事成期年皆獲其利至元八年改
懐逺大將軍淄萊路總管尋兼軍事十一年詔伐宋晉
亨在選中聞命就道曰此報效之秋也分道由安慶渡
江丞相巴延留之戍鎮江兼與民政壹以鎮静為務戰
焦山𤓰州皆有功十三年卒於官子好古
好古字信甫少讀書善屬文器識宏逺勇而有謀父晉
亨權知東平府事嚴忠濟承制以好古權其父軍戍宿
州戊午奏真授行軍千户攻樊城身中流矢戰不少郤
主將旌其功賞銀百兩略揚循泰興海門而還擊邵伯
埭㧞之從大軍攻鄂中統元年還宿州忠濟命兼恩州
刺史訪民瘼革吏弊立為條約未幾移戍蘄州李璮叛
據濟南宋人攻蘄好古率兵迎擊力不敵死之時晉亨
在濟南軍中聞之哭曰吾兒死得其所矣弟好義襲下
江淮有功
　　王珍
王珍字國寳大名南樂人世為農家珍慷慨有大志金
末䘮亂所在盗起南樂人楊鐵槍聚衆保鄉里太祖遣
兵攻破河朔鐵槍以兵應之行營帥安札署珍軍前都
彈壓鐵槍與金軍戰死衆推蘇椿代領其衆宋將彭義
斌帥師侵大名椿戰不利降之義斌遂據大名珍棄其
家間道走還軍中安扎嘉其誠待遇益厚以為假子復
從蘇勒呼擊走義斌蘇椿以大名降珍妻子故在珍語
之曰吾非棄汝輩誠不以私愛奪吾報國之心耳聞者
稱歎授鎮國上將軍大名路治中軍前行元帥府事俄
以取寧海胙城功遷輔國上將軍復授統攝開漕滑濬
等處行元帥府事兼大名路安撫使蘇椿復欲叛歸金
珍覺之與元帥梁仲先發兵攻椿椿開南門而遁國王
烏珍授仲行省珍驃騎衞上將軍同知大名府事兼兵
馬都元帥從拉卜台經略河南破金將武仙于鄭州復
與金人戰于蕭縣斬其將頃之仲死國王命仲妻冉守
真權行省事珍為大名路尚書省下都元帥將其軍國
用安據徐邳珍從塔沁及額斯倫攻㧞之授同簽大名
行省事從軍伐宋破光州棗陽廬夀滁州珍常身先諸
將屢有功宋城五河口珍帥死士二十人奪之宋人遁
乘勝進師連破濠泗渦口嵗庚子入見太宗授總帥本
路軍馬管民次官佩金符珍言於帝曰大名困於賦調
貸借西域賈人銀八十錠及逋糧五萬斛若復徴之民
無生者矣詔官償所借銀復盡蠲其逋糧已而朝廷議
分䝉古漢軍戍河南以珍戍睢州修城隍明斥候宋兵
不敢犯己酉入朝定宗進本路征行萬户加金虎符在
鎮九年卒年六十五子文幹善騎射襲為行軍萬户己
未從世祖攻鄂州先登中流矢賜以良馬金帛李璮叛
從哈必齊討平之哈必齊論功語以官賞文幹對曰増
秩則榮及一身賜金則恩逮麾下迺以白金二千兩器
皿百事雜綵數百縑賞之文幹悉頒之軍中中統三年
制父兄弟子並仕同途者罷其弟子文幹弟文禮為千
户文幹自陳願解己官而留文禮詔從之改同知大名
路總管府事累遷河東山西道提刑按察副使近臣言
其鄂州之功陞僉東川行樞密院事歴全州衞輝東平
總管改江東建康道提刑按察使卒于官年五十八發
其篋中錢僅七緡貧不能歸葬人以此稱之
　　楊濟智格
楊濟智格燕京寳坻人家世業農濟智格少有勇略太
祖略地燕趙率族屬降附從攻遼左及從元帥額斯倫
定西夏諸部有功己丑睿宗賜以金幣命從額斯倫攻
信安額斯倫知其材略出諸將右命裁决軍務信安城
四面阻水其帥張進數月不降濟智格曰彼恃巨浸我
師進不得利退不得歸不若往説之進見其來怒曰吾
已斬二使汝不懼死耶濟智格無懼色從容言曰今齊
魯燕趙地方數千里郡邑聞風納降獨君恃此一城内
無軍儲外無兵援亾可立待為君計者不如請降可以
保富貴而免死亾進黙然曰姑待之凡三往乃降辛夘
大名守蘇椿叛討獲之衆議屠城濟智格曰怒一人而
族萬家非招來之道也衆是其言由是滑濬等州聞風
納𣢾壬辰師次徐州阻河不得濟濟智格探知有賊兵
操舟楫伏草澤中率勁卒數人慿河擊之悉奪舟楫衆
遂得渡獲河南諸郡降人三萬餘户進攻徐州金將國
用安拒戰濟智格率百餘騎突入陣中迎擊於後大敗
之擒一將而還皇太弟國王駐兵河上見之賜名巴圖
授金符命總管新附軍民乙未太宗特賜濟智格種田
民户租賦丁酉從額斯倫攻歸徳濟智格麾諸將縛草
作筏渡濠抵城下梯城先登㧞之由是進攻得五州十
縣四堡二寨己亥宋兵至已登歸德城濟智格率衆拒
戰敗之率舟師擊之轉戰中流而死年四十子孝先孝
友孝先僉江北淮東道肅政廉訪司事孝友鎮江路總
管
　　劉通
劉通字仲達東平齊河人也初從嚴實來歸繼從收濮
曹相潞定陶楚兵實薦于太師穆呼哩以通為齊河總
管尋授鎮國上將軍左副都元帥濟南知府徳州總管
行軍千户太宗賜金符陞上千户宋將彭義斌攻齊河
城率衆夜登通與六七人鼓譟而進宋人驚懼墜溺死
者甚衆明日復合圍城三匝通令守陴者植槊如櫛俄
從撤去宋人懼其向已也大潰義斌僅以數騎免嵗丁
酉遷徳州等處二萬户軍民總管嵗丙辰卒子復亨襲
為行軍千户從嚴實略安豐通泰淮濠泗鄿黄安慶諸
州憲宗西征復亨攝萬户統東平軍馬攻釣魚山苦竹
寨有功師還兼徳州軍民總管中統元年奉㫖戍和琳
還授虎符進武衞軍副都指揮使李璮叛遣使招復亨
復亨立斬之時遣兵討賊集濟南乏食復亨盡出其私
蓄以濟師世祖嘉之賜白金五千兩復亨固辭至元二
年進左翼侍衞親軍都指揮使四年遷右翼九年加昭
勇大將軍鳳州等處經略使十年遷征東左副都元帥
統軍四萬戰船九百征日本與倭兵十萬遇戰敗之還
招降淮南諸郡邑十二年授昭信路總管十四年遷黄
州宣慰使十五年改太平路總管俄授鎮國上將軍為
淮西道宣慰使都元帥二十年加奉國上將軍三月卒
子五人浩澤灃淵淮浩中統四年襲千户至元八月歿
于兵澤由近侍出為荆湖北道宣慰使灃知長寕州俱
早卒淵至元十一年佩金符授進義副尉為徐邳屯田
總管下丁莊千户九月領兵巡邏泗州至淮河九里灣
遇宋軍戰勝奪其船三十餘艘十二年三月與宋安撫
朱煥戰于清河敗之擒十四人奪其輜重九月從右丞
巴爾黙色攻淮安十三年與宋人戰昭信軍南靖平山
俱有功十四年北覲進武略將軍管軍總管十五年從
元帥張宏範征閩廣漳韶諸州以功授武徳將軍十六
年從攻崖山宏範命淵領後翼軍水戰有功十七年進
安逺大將軍為副招討二十一年遷潁州副萬户二十
四年從征交趾鎮南王托歡命領水步軍二萬攻萬劫
江擒十六人繼攻靈山城賊衆迎敵大敗之師還二十
八年捕宼淛東獲其酋長三人三十一年兼領紹興淛
江五翼軍守杭州繼以疾去大徳十一年卒子無晦至
大元年襲授昭信校尉潁州副萬户俄進武徳將軍延
祐五年以病免六年改河南江北行省都鎮撫泰定四
年加宣武將軍
　　岳存
岳存字彦誠大名冠氏人初歸東平嚴實承制授存武
徳將軍帥府都總領保冠氏㑹金從宜鄭倜復據大名
距冠氏僅三十里遣兵來攻倜不得志復自將萬人合
圍其勢甚張存率死士百餘突出西門勇氣十倍金人
退走存追之越境乃還嵗己丑從嚴實及武仙戰于彰
徳西敗之遷明威將軍行冠氏主簿明年存率騎兵二
百步卒三百自彰徳北還至開州南與金將張開遇開
衆萬餘存軍依大林戒其軍曰彼衆我寡不可輕動當
聴吾鼓聲為節乃命騎士居前步卒次之與敵相去僅
二十步一鼓作氣無不一當百開衆大潰追二十餘里
不損一卒而還破河南攻淮漢無役不與辛丑陞本縣
丞庚戌移治楚丘數年有恵政乙夘告老退休田里中
統三年以疾卒年六十九子天禎襲父職冠氏縣軍民
彈壓從圍襄樊帥府承制授管軍百户修立百丈山鹿
門等堡天禎率鋭士冐矢石從樊城東北先登為􁦐木
所傷堕地復躡梯以登手刃數人築正陽東西城及於
鎮江造戰船天禎咸董其役戰焦山平奉化賊録功陞
管軍千户江南平從元帥張宏範覲帝于栁林賜金錦
銀鞍勒授昭勇大將軍福州路總管平尤溪賊秩滿改
吉州平永新賊後遷贛州七年遷建康首定救荒之政
民立碑以紀遺愛焉至大二年卒于建康年七十二子
果㑹昌州同知
　　張子良(懋/)
張子良字漢臣涿州范陽人金末四方兵起所在募兵
自保子良率千餘人入燕薊間耕稼已絶遂聚州人阻
水治舟筏取蒲魚自給從之者衆至不能容子良部勒
定興新城數萬口就食東平東平守納之久之守棄東
平還汴檄子良南屯宿州又南屯夀州夏全劫其民出
雞口李敏據州子良率麾下造敏敏欲害之走歸宿因
以宿帥之衆奪全所劫老㓜數萬以還全怒連徐邳之
軍來攻子良與宿帥斫其營全失其軍符走死揚州時
金受重圍於汴聲援盡絶有國用安者圖以漣水之衆
入援道阻游兵不能進子良與一偏將晝伏夜行得入
汴達用安意金君臣以為自天降也曲賜勞來凡所欲
皆如用安請因以徐宿授子良明年子良進米五百石
于汴授榮禄大夫總管陜西東路兵馬仍治宿州當是
時令已不行於陜而用安亦卒不得志徐宿之間民無
食者出城拾穭穟以食子良嚴兵䕶之以防抄掠猝遇
敵子良被重傷乃率其衆就食泗州泗守閲兵將圖之
子良與麾下十數人即軍中生縳其守民不欲北歸者
欲走傍郡子良資以舟楫無敢掠其財物嵗戊戌率泗
州西城二十五縣軍民十萬八千餘口因元帥阿珠來
歸太宗命為東路都總帥授銀青榮禄大夫陞京東路
行尚書省兼都總帥管領元附軍民進金紫光禄大夫
庚子賜金符自兵興以來子良轉徙南北依之以全活
者不可勝計癸丑憲宗命為歸徳府總管管領元附軍
民中統二年夏四月世祖命為歸徳泗州總管降虎符
仍管領泗州軍民總管七年罷元管户𨽻諸郡縣改授
昭勇大將軍大名路總管兼府尹八年卒年七十八贈
昭勇大將軍命僉樞密院事上輕車都尉追封清河郡侯
諡翼敏子二人長懋次亨亨佩金虎符為管軍千户子
與立襲卒子鑑襲
懋字之美未弱冠已有父風侍子良官京東故懋領其
衆從丞相阿珠軍立歸徳府以其軍鎮之移鎮下邳知
歸徳府事李璮叛濟南以其兵戍蔡州中統元年宣授
泗州軍總把佩金符至元七年擢濟南諸路新軍千户
九年從破襄樊有功十一年丞相巴延南征其行陣以
鏵車弩為先而衆軍繼之懋以勇鷙將弩前行凡所過
山川道路險陿通梁筏平塹穽安營設伏出納竒計巴
延信用之擢為省都鎮撫水陸並進其任甚重師壓臨
安滅宋以其主及母后羣臣北還駐𤓰洲巴延命懋往
諭淮西夏貴副以兩介將騎士直趨合肥貴出迎設賓
禮懋示以逆順禍福辭㫖雄厲貴受命頓首上地圖䧏
書馳還報巴延大喜復令行徇鎮東安豐夀春懐逺淮
安濠等州郡皆下復使之徧諭列城軍民使知帝之徳
意十三年懋馳驛至上都巴延上其功宣授懋明威將
軍泗州安撫使達嚕噶齊十四年改安撫司為總管府
置宣慰使以統之拜同知淮西道宣慰司事十六年改
授懐逺大將軍吉州路總管懋惡衣糲食率之以儉慎
刑平政處之以公新府治設義倉雖能吏不過也部使
者劉宣韙之凡有所懲治朝至夕報豪强竦然郡萬户
蘇良恃勢為暴為之翼者有十虎之目民甚苦之乃上
其實於憲府盡誅十虎者奪良虎符而黜之民大悦羣
盗有率衆將白晝劫城者懋聞之率從騎擣其宂縳其
酋長以歸民之流亡與逺郡之來歸者數千家相率為
生祠以祀之十七年二月卒年六十三贈昭勇大將軍
龍興路總管上輕車都尉追封清河郡侯諡宣敏子二
人文煥以父䕃任承務郎江州路瑞昌縣尹文炳三汊
河巡檢文煥子珪初為高安縣尹有異政由是擢為江
西檢校拜南臺御史繼為淮西江西二道廉訪僉事用
能世其家云
　　唐慶
唐慶不知何許人事太祖為管軍萬户太祖伐金以慶
權元帥左監軍嵗丁亥賜虎符授龍虎衞上將軍使金
壬辰太宗復以慶為國信使取金質子督嵗幣以金曹
王來見帝於官山七月使慶再往令金主黜帝號稱臣
金主不聴慶輙以語侵之金君臣遂謀害慶夜半令兵
入館舍殺慶及其弟山禄興禄并從行者十七人既滅
金購求慶屍不得厚恤其家賜金五十斤詔官其子仍
計其家人口給糧以養焉
　　齊榮顯
齊榮顯字仁卿聊城人父旺金同知山東西路兵馬都
總管榮顯㓜聰悟總角與羣兒戲畫地為戰陳端坐指
揮各就行列九嵗代父任為千户佩金符從外舅嚴實
來歸屢立戰功攻濠州宋兵背城為陳榮顯薄之所向
披靡其屬王孝忠力戰中鈎㦸榮顯斷㦸㧞孝忠出復
逐北入其郛而還主帥察罕壯之賜馬鎧銀器兵趨五
河口抵大堤榮顯偕數騎前行覘敵值邏騎數十從者
將退走榮顯曰彼衆我寡若示以怯必為所乘援弓䇿
馬射殺二人乃還進㧞五河口陞權行軍萬户守宿州
墮馬傷股不能復從軍改提領本路課税又改本路諸
軍鎮撫兼提控經歴司值斷事官鈎校諸路積逋官吏
往往遭詬辱榮顯從容辦理悉為蠲貸從實入朝授東
平路總管府參議兼領博州防禦使時十投下議各分
所屬不隸東平榮顯力辯於朝遂止及攻淮南道出東
平民間供給費銀二萬錠榮顯詣斷事官愬之得折充
賦税民賴以不困中統元年謁告侍親閒居十年卒
　　石天禄
石天禄父珪山東諸路都元帥陷金死節見忠義𫝊天
禄襲爵博囉承制授龍虎衞上將軍東平路元帥佩金
虎符時宋將彭義斌取大名及中山天禄與布爾罕率
兵敗之獲義斌又敗金將武仙屢立戰功丙戌博囉以
功奏遷金紫光禄大夫都元帥鎮戍邊隅數與金人戰
未嘗敗北壬辰皇太弟圖類南渡河天禄為前鋒戰退
金兵奪戰船數艘夜至歸徳城下襲其營殺三百餘人
金將陳防禦出兵追圍天禄天禄潰圍復戰金兵退走
提兵掠亳及徐所過望風附䧏癸巳秋九月破考城復
圍歸徳冬十二月歸徳降甲午入覲改授征行千户濟
兖單二州管民總管乙未從扎拉固和爾齊渡淮攻隨
州至襄陽夾河寨戰退宋兵扎拉固和爾齊賞以戰馬
又從攻蘄黄功居其首時詔天禄括户東平軍民賦税
並依天禄已括籍冊嚴實不得科收天禄以病不任職
以子興祖襲明年天禄卒年五十四子十人興祖襲千
户官武畧將軍己未從伐宋攻鄂州至元四年繇宿州
率兵抄㳂淮諸郡獲宋覘伺者十餘輩統軍司賞馬二
十匹銀五百兩錦二十端十二年攻常州為先鋒功在
諸將上宋亾第功陞宣武將軍管軍總管戍温州土賊
林大年等搆亂出兵圍之斬首千餘級招輯南溪山寨
歸農者三萬餘户十六年陞顯武將軍佩金虎符十九
年七月卒于軍子璡嗣
　　舒穆嚕愛新
舒穆嚕愛新特魯格氏嵗乙亥率北京等路民萬二千
餘户來歸太師國王穆呼哩奏授鎮國上將軍御史大
夫從擊蠡州死焉子扎拉仍以御史大夫領黒軍初其
父愛新所將軍皆猛士衣黒為號故曰黒軍嵗己夘詔
黒軍分屯真定固安太原平陽隰吉岢嵐間頃之南征
以黒軍為前列與南兵遇于河扎拉大呼馳之陷其陣
渡河再戰盡殪之所過城邑争先款附長驅擣汴州入
自仁和門收圖籍振旅而還論功黒軍為最及從國王
軍征萬努圍南京城堅如立鐵扎拉命偏將先警其東
北親奮長槊大呼登西南角摧其飛櫓手斬陴卒數十
人大軍乘之遂克南京詰旦穆呼哩解錦衣賞之累授
真定路達嚕噶齊卒于栁城子庫嚕黙襲職從攻襄樊
與從弟都哷立雲梯衝其堞都哷死焉中統三年庫嚕
黙從征李璮先登飛矢中額而卒
　　劉斌(思敬/)
劉斌濟南歴城縣人少孤鞠于大父有勇力從濟南張
榮起兵為管軍千户嵗壬辰攻河南以功授中翼都統
攻睢陽軍軍杏堆距陳州七十里聞陳整軍於近郊斌
率衆夜破之又擊走太康守兵擒其將三日太康陷榮
言於帥額斯倫曰太康之平摧其鋒者斌也移屯襄陽
軍乏食斌知青陵多積穀前阻大澤水深不可涉陳可
取狀衆難之斌叱之曰彼恃險不我虞取可必也乃率
百騎夜發獲敵人使道之前行汙澤中五十餘里遇敵
兵斌捨馬揮槊突敵敗之得其糧數千斛遷官知中外
諸軍事從攻六安先登破其城癸夘擢濟南推官辛亥
授本道左副元帥乙夘陞濟南新舊軍萬户移鎮邳州
宋將憚之己未病謂其子曰居官當廉正自守毋黷貨
以䘮身敗家語畢而逝年六十有二贈中奉大夫叅知
政事護軍彭城郡公諡武莊子思敬
思敬賜名哈巴爾圖襲父職為征行千户世祖南征從
董文炳攻臺山寨先登中流矢傷甚帝親勞賜酒易金
符中統二年授武衞軍千户從討李璮賜銀六十錠四
年授濟南武衞軍總管捕盗有功又賜銀千兩至元三
年授懐逺大將軍侍衞親軍左翼副都指揮使四年命
築京城八年授廣威將軍西川副統軍佩金虎符九年
宋嘉定守臣昝萬夀乘虚攻成都哈巴爾圖邀擊敗之
戰于青城宋兵大敗奪所俘二千人還十二年轉同僉
行樞密院事復攻嘉定取之瀘叙忠涪諸部及巴縣籌
勝龜雲石筍等寨十九族及西南夷五十六部悉來降
十三年圍重慶敗宋將張萬得其舟百餘六月瀘州復
叛哈巴爾圖妻子沒焉乃率兵討擒其將任慶攻破盤
山寨俘九千餘户又獲其將劉雄及王世昌等夜入東
門巷戰殺王安撫等遂克瀘州復攻重慶其將趙牛子
䧏禽守臣張珏十六年蜀平拜中奉大夫四川行省叅
知政事行省罷改四川北道宣慰使十七年授正奉大
夫江西行省參知政事治吉贛盗民賴以安二十年卒
年五十三贈推忠宣力果毅功臣平章政事柱國封濵
國公諡忠肅子思恭字安道累官昭毅大將軍右衞親
軍都指揮使思義宣武將軍昌國州軍民達嚕噶齊
　　趙柔
趙柔淶水人有膽略善騎射好施予金末避兵西山柵
險以保鄉井時劉伯元蔡友資李純等亦各聚衆數千
聞柔信義共推為長柔明號令嚴約束重賞罰為衆所
服嵗癸酉太祖遣兵破紫荆闗柔以其衆降行省巴扎
奏聞以柔為涿易二州長官佩金符丙戌羣盗並起柔
單騎徧入諸柵説䧏其衆以功遷龍虎衞上將軍真定
涿等路兵馬都元帥佩金虎符兼銀冶總管庚寅太宗
命兼管諸處打捕總管丙申加金紫光禄大夫卒至順
元年追封天水郡公諡莊静曾孫世安榮禄大夫江西
行省左丞
　
　
　
　
　
　
　
　
　
　
　
　
　元史卷一百五十二
