史記集解卷九十三
　　　　　　　　　　　　　宋　裴駰　撰
史記九十三
韓王信盧綰列傳第三十三
韓王信者(徐廣曰一/云信都)故韓襄王孽孫也(張晏曰孺/子為孽)長八
尺五寸及項梁之立楚後懷王也燕齊趙魏皆己前王
唯韓無有後故立韓諸公子横陽君成為韓王(徐廣曰/二年六)
(月也都/陽翟)欲以撫定韓故地項梁敗死定陶成犇懷王沛
公引兵擊陽城使張良以韓司徒(徐廣曰他本多作申/徒申與司聲相近字)
(由此雜亂耳今有申徒云是/司徒之後言司聲轉為申)降下韓故地得信以為韓
將將其兵從沛公入武關沛公立為漢王韓信從入漢
中迺説漢王曰項王王諸將近地而王獨逺居此此左
遷也士卒皆山東人跂而望歸及其鋒東嚮(文穎曰鋒/鋭欲東向)
可以爭天下漢王還定三秦迺許信為韓王先拜信為
韓太尉將兵略韓地項籍之封諸王皆就國韓王成以
不從無功不遣就國更以為列侯(徐廣曰元年十一月/誅成駰案漢書曰封)
(為穰/侯)及聞漢遣韓信略韓地迺令故項籍游吳時吳令
鄭昌為韓王以距漢漢二年韓信略定韓十餘城漢王
至河南韓信急擊韓王昌陽城昌降漢王迺立韓信為
韓王(徐廣曰二/年十一月)常將韓兵從三年漢王出滎陽韓王信
周苛等守滎陽及楚敗滎陽信降楚已而得亡復歸漢
漢復立以為韓王竟從擊破項籍天下定五年春遂與
剖符為韓王王潁川明年春(徐廣曰即五年之二月/駰案漢書曰六年春)上
以韓信材武所王北近鞏洛南迫宛葉東有淮陽皆天
下勁兵處迺詔徙韓王信王太原以北備禦胡都晉陽
信上書曰國被邊(李竒曰被/音被馬反)匈奴數入晉陽去塞逺請
治馬邑上許之信乃徙治馬邑秋匈奴冒頓大圍信信
數使使胡求和解漢發兵救之疑信數間使有二心使
人責讓信信恐誅因與匈奴約共攻漢反以馬邑降胡
擊太原七年冬上自往擊破信軍銅鞮斬其將王喜信
亡走匈奴與其將白土人(張晏曰白土/縣名屬上郡)曼丘臣王黄等
立趙苗裔趙利為王復收信敗散兵而與信及冒頓謀
攻漢匈奴使左右賢王將萬餘騎與王黄等屯廣武以
南至晉陽與漢兵戰漢大破之追至于離石後復破之
匈奴復聚兵樓煩西北漢令車騎擊破匈奴匈奴常敗
走漢乗勝追北聞冒頓居代上谷高皇帝居晉陽使人
視冒頓還報曰可擊上遂至平城上出白登(服䖍曰白/登臺名去)
(平城七里如淳曰平城/旁之高地若丘陵也)匈奴騎圍上上乃使人厚遺閼
氏閼氏乃說冒頓曰今得漢地猶不能居且兩主不相
厄居七日胡騎稍引去時天大霧漢使人往來胡不覺
䕶軍中尉陳平言上曰胡者全兵(漢書音義曰言唯/弓矛無雜仗也)請
令彊弩傅兩矢外嚮徐行出圍入平城漢救兵亦到胡
騎遂解去漢亦罷兵歸韓信為匈奴將兵往來擊邊漢
十年信令王黄等說誤陳豨十一年春故韓王信復與
胡騎入居參合(蘇林曰/代地也)距漢漢使柴將軍擊之(鄧展曰/柴武也)
遺信書曰陛下寛仁諸侯雖有畔亡而復歸輒復故位
號不誅也大王所知今王以敗亡走胡非有大罪急自
歸韓王信報曰陛下擢僕起閭巷南面稱孤此僕之幸
也滎陽之事僕不能死囚於項籍此一罪也及宼攻馬
邑僕不能堅守以城降之此二罪也今反為宼將兵與
將軍爭一旦之命此三罪也夫種蠡無一罪身死亡(文/穎)
(曰大夫種/范蠡也)今僕有三罪於陛下而欲求活於世此伍子
胥所以僨於吳也今僕亡匿山谷間旦暮乞貸蠻夷僕
之思歸如痿人不忘起盲者不忘視也勢不可耳遂戰
柴將軍屠參合斬韓王信信之入匈奴與太子俱及至
頽當城(漢書音義曰縣名/韋昭曰在匈奴也)生子因名曰頽當韓太子亦
生子命曰嬰至孝文十四年頽當及嬰率其衆降漢漢
封頽當為弓高侯(地理志河間/有弓髙縣也)嬰為襄城侯吳楚軍時
弓高侯功冠諸將(徐廣曰/諡曰壯)傳子至孫孫無子失侯嬰孫
以不敬失侯(徐廣曰表云嬰子澤之/元朔四年不敬國除)頽當孽孫韓嫣(漢/書)
(音義曰音/鄢陵之鄢)貴幸名富顯於當世其弟說再封數稱將軍
卒為案道侯子代(徐廣曰/名長君)嵗餘坐法死後嵗餘說孫會
(徐廣曰長/君之子也)拜為龍雒侯續說後
盧綰者豐人也與高祖同里盧綰親與高祖太上皇相
愛(如淳曰親/謂父也)及生男高祖盧綰同日生里中持羊酒賀
兩家及高祖盧綰壯俱學書又相愛也里中嘉兩家親
相愛生子同日壯又相愛復賀兩家羊酒高祖為布衣
時有吏事辟匿盧綰常隨出入上下及高祖初起沛盧
綰以客從入漢中為將軍常侍中從東擊項籍以太尉
常從出入卧内衣被飲食賞賜羣臣莫敢望雖蕭曹等
特以事見禮至其親幸莫及盧綰綰封為長安侯長安
故咸陽也漢五年冬以破項籍迺使盧綰别將與劉賈
擊臨江王共尉破之(李竒曰/共敖子)七月還從擊燕王臧荼臧
荼降高祖已定天下諸侯非劉氏而王者七人欲王盧
綰為羣臣觖望(如淳曰觖音決别之決望猶怨也瓉曰/觖謂相觖而怨望也韋昭曰觖猶冀也)
及虜臧荼迺下詔諸將相列侯擇羣臣有功者以為燕
王羣臣知上欲王盧綰皆言曰太尉長安侯盧綰常從
平定天下功最多可王燕詔許之漢五年八月迺立盧
綰為燕王諸侯王得幸莫如燕王漢十一年秋陳豨反
代地高祖如邯鄲擊豨兵燕王綰亦擊其東北當是時
陳豨使王黄求救匈奴燕王綰亦使其臣張勝於匈奴
言豨等軍破張勝至胡故燕王臧荼子衍出亡在胡見
張勝曰公所以重於燕者以習胡事也燕所以久存者
以諸侯數反兵連不決也今公為燕欲急滅豨等豨等
已盡次亦至燕公等亦且為虜矣公何不令燕且緩陳
豨而與胡和事寛得長王燕即有漢急可以安國張勝
以為然迺私令匈奴助豨等擊燕燕王綰疑張勝與胡
反上書請族張勝勝還具道所以為者燕王寤迺詐論
他人脱勝家屬使得為匈奴間而陰使范齊之陳豨所
欲令久亡(晉灼曰使陳/豨久亡畔)連兵勿決漢十二年東擊黥布
豨常將兵居代漢使樊噲擊斬豨其裨將降言燕王綰
使范齊通計謀於豨所高祖使使召盧綰綰稱病上又
使辟陽侯審食其御史大夫趙堯往迎燕王因驗問左
右綰愈恐閉匿謂其幸臣曰非劉氏而王獨我與長沙
耳往年春漢族淮陰夏誅彭越皆吕后計今上病屬任
吕后吕后婦人專欲以事誅異姓王者及大功臣迺遂
稱病不行其左右皆亡匿語頗泄辟陽侯聞之歸具報
上上益怒又得匈奴降者降者言張勝亡在匈奴為燕
使於是上曰盧綰果反矣使樊噲擊燕燕王綰悉將其
宫人家屬騎數千居長城下候伺幸上病愈自入謝四
月高祖崩盧綰遂將其衆亡入匈奴匈奴以為東胡盧
王綰為蠻夷所侵奪常思復歸居嵗餘死胡中高后時
盧綰妻子亡降漢會高后病不能見舍燕邸為欲置酒
見之高后竟崩不得見盧綰妻亦病死孝景中六年盧
綰孫他之以東胡王降(如淳曰為東胡王來降/也漢紀東胡烏丸也)封為亞
谷侯(徐廣曰亞/一作惡)
陳豨者宛朐人也不知始所以得從及高祖七年冬韓
王信反入匈奴上至平城還迺封豨為列侯(徐廣曰功/臣表曰陳)
(豨以特將卒五百人前元年從宛朐至霸上為侯/以游擊將軍别定代已破臧荼封豨為陽夏侯)以趙
相國將監趙代邊兵邊兵皆屬焉豨常告歸過趙趙相
周昌見豨賓客隨之者千餘乗邯鄲官舍皆滿豨所以
待賓客如布衣交皆出客下豨還之代周昌迺求入見
見上具言豨賓客盛甚擅兵於外數嵗恐有變上乃令
人覆案豨客居代者財物諸不法事多連引豨豨恐陰
令客通使王黄曼丘臣所及高祖七年七月太上皇崩
使人召豨豨稱病甚九月遂與王黄等反自立為代王
刼略趙代上聞迺赦趙代吏人為豨所詿誤刼略者皆
赦之上自往至邯鄲喜曰豨不南據漳水北守邯鄲知
其無能為也趙相奏斬常山守尉曰常山二十五城豨
反亡其二十城上問曰守尉反乎對曰不反上曰是力
不足也赦之復以為常山守尉上問周昌曰趙亦有壯
士可令將者乎對曰有四人四人謁上慢罵曰豎子能
為將乎四人慙伏上封之各千户以為將左右諫曰從
入蜀漢伐楚功未徧行今此何功而封上曰非若所知
陳豨反邯鄲以北皆豨有吾以羽檄徴天下兵(魏武帝/奏事曰)
(令邊有小警輒露檄挿羽飛羽檄之意也駰案推此/言則以鳥羽挿檄書謂之羽檄取其急速若飛鳥也)未
有至者今唯獨邯鄲中兵耳吾胡愛四千戶封四人以
慰趙子弟皆曰善於是上曰陳豨將誰曰王黄曼丘臣
皆故賈人上曰吾知之矣迺各以千金購黄臣等十一
年冬漢兵擊斬陳豨將侯敞王黄於曲逆下破豨將張
春于聊城斬首萬餘太尉勃入定太原代地十二月上
自擊東垣東垣不下卒罵上東垣降卒罵者斬之不罵
者黥之更命東垣為真定王黄曼丘臣其麾下受購賞
之皆生得以故陳豨軍遂敗上還至洛陽上曰代居常
山北趙迺從山南有之逺迺立子恒為代王(徐廣曰十/一年正月)
都中都代鴈門皆屬代高祖十二年冬樊噲軍卒追斬
豨於靈丘
太史公曰韓信盧綰非素積德累善之世徼一時權變
以詐力成功遭漢初定故得列地南面稱孤内見疑强大
外倚蠻貊以為援是以日疏自危事窮智困卒赴匈奴
豈不哀哉陳豨梁人其少時數稱慕魏公子及將軍守
邊招致賓客而下士名聲過實周昌疑之疵瑕頗起懼
禍及身邪人進說遂陷無道於戲悲夫夫計之生孰成
敗於人也深矣
　
　
　
　
　
　
　
　
　
　
　
　
　
　
　史記集解卷九十三
