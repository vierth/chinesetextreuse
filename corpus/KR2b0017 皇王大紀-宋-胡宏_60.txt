
　皇王大紀卷六十　　　　　宋　胡宏　撰
　三王紀
　　敬王
四年宋葬其君魯侯自齊歸于鄆齊侯将納魯侯命無
受魯貨申豐從女賈以幣錦適齊謂梁丘據之人髙齮
能貨據為髙氏後粟五千庾據受之言於齊侯曰羣臣
不盡力于魯君者非不能事君也然據有異焉宋元公
為魯君如晋卒於曲棘叔孫昭子求納其君無疾而死
不知天之棄魯耶抑魯君有罪於鬼神故及此也君若
待于曲棘使羣臣從魯君以卜焉若可師有濟也君而
繼之兹無敵矣若其無成君無辱焉齊侯從之使公子
鉏帥師從魯侯圍成大夫公孫朝謂意如曰有都以衛
國也請我受師許之告于齊師曰孟氏魯之敝室也用
成已甚弗能忍也請息肩于齊齊師圍成成人伐齊師
之飲馬于淄者曰将以厭衆魯成備而後告曰不勝衆
師及齊師戰于炊鼻齊侯與諸侯謀納魯侯魯侯㑹之
楚王居薨諡曰平王子軫嗣尹氏渉于鞏焚東訾單子
如晉告急劉子以王出次于滑晉知躒趙鞅帥師納王
使女寛守闕塞王起師于滑遂次于尸晉師克鞏召伯
盈逐王子朝及召氏之族毛伯得尹氏固南宫嚚奉周
之典籍奔楚召伯逆王于尸及劉子單子盟遂軍圉澤
次于堤上入于成周盟于襄宫晉師使成公般戍周而
還王入于荘宫子朝使告于諸侯曰昔武王克殷成王
靖四方康王息民竝建母弟以蕃屏周亦曰吾無專享
文武之功且為後人迷敗傾覆而溺入于難則振救之
至于厲王王心戾虐萬民弗忍居王于彘諸侯釋位以
間王政宣王有志而後效官則是兄弟之能用力於王
室也至於惠王天不靖周生頺禍心施于叔帯惠襄辟
難越去王都則有晉鄭咸黜不端以綏定王家則是兄
弟之能率先王之命也今單旗劉狄剥亂天下晉為不道
是攝是賛兹不榖震盪播越竄在荆蠻若我一二兄弟
甥舅奨順天法無助狡猾以從先王之命則所願也昔
先王之命曰王后無適則擇立長年鈞以徳徳鈞以卜
王不立愛公卿無私古之制也穆后及太子蚤夭即世
單劉賛私立少以間先王亦惟伯仲叔季圖之晋伐齊
阿鄄燕侵齊河上晏嬰薦田穰苴曰苴雖庶孽然文能
附衆武能威敵願君試之齊侯以為将禦燕晉苴曰臣
素卑賤願得君寵信之士與之俱齊侯命貴幸臣荘賈
為監軍苴令曰凢在軍行者明日日中畢㑹後者死及
期吏士皆集夕時賈乃至直斬以徇軍中震慄然後行
士卒次舎井竈飲食問疾醫藥身自拊循之悉取将軍
之資糧享士卒身與士卒平分糧食最比其羸弱者士
皆爭奮晉師聞之為之罷去燕師聞之度水而解苴振
旅而歸齊侯以為大司馬已而鮑氏髙國之屬害其能
譛而黜之發病卒齊侯将大用孔仲尼封以尼谿之田
問於晏嬰嬰曰周室之衰禮樂廢缺久矣君欲用之以
移齊俗恐不能究也齊髙庭問君子之道於孔子子曰
貞以守之敬以輔之仁以行之終日言不遺己之憂終
日行不遺己之患惟智者能焉經曰二十有六年春王
正月葬宋元公三月公至自齊居于鄆(居者有其土地/人民之稱也昭)
(公失國出奔而稱居于鄆者存一國之防也襄王已出/而稱居于鄭敬王未入而稱居于狄泉者存天下之防)
(也天子之於天下率土之濵莫非其臣非諸侯所敢擅/也諸侯之於封國四境之内莫非其土非大夫所得專)
(也故諸侯避舍以待廵守而大夫專邑/是謂叛君曰居于鄆其為防也至矣)夏公圍成(成者/孟氏)
(之邑左氏曰齊侯将納公命無受魯貨申豐適齊貨梁/丘據據受之言於齊侯曰羣臣不盡力于魯君者非不)
(能事君也據有異焉宋元公為魯君如晋卒于曲棘叔/孫昭子求納其君無疾而死不知天之棄魯邪抑魯君)
(有罪於鬼神故及此也若使羣臣從魯君以卜師有濟/也而繼焉兹無敵矣齊侯從之使公子鉏帥師從公圍)
(成不書齊師者景公怵於邪說為義不終故㣲之也書/公圍成則季氏之不臣昭公之不君齊侯之不能修方)
(伯連帥之職/其罪咸具矣)秋公㑹齊侯莒子邾子把伯盟于鄟陵公
至自㑹居于鄆九月庚申楚子居卒冬十月天王入于
成周(左氏曰晋知躒趙鞅帥師納王入于成周使成公/般戍周而還不曰入于京師者京師者衆大之稱)
(不可繫之入也其曰成周云者黍離而次不列于雅䧏/為國風之意而景王寵愛庶孽弱其世適之罪著矣)
尹氏召伯毛伯以王子朝奔楚(取國有五利寵居一焉/子朝有寵於景王為之)
(黨者衆矣卒不能立至於奔楚何也是非有出於人之/本心者不可以私愛是亦不可以私惡非卒歸於公而)
(止矣景王寵愛子朝将蘄於見是而天下不以為是疎/薄子猛将蘄於見非而天下卒不以為非徒設此心兩)
(棄之也庶孽憑寵為羣小之所宗而人心不服適子恃/正人心之所向而羣小不從故伯服雖殺而平王亦不)
(能復宗周之盛申生已死而奚齊卓子亦不能勝里克/之兵是兩棄之也景王不監覆車王猛子朝之際危亦)
(甚矣春秋詳書為後世/戒可謂深切著明也哉)
五年魯侯如齊復歸鄆吳王欲因楚喪而伐之使公子
掩餘公子燭庸帥師圍潛使延州來季子聘于上國遂
聘于晉以觀諸侯楚莠尹然工尹麇左尹郤宛工尹夀
帥師救潛吳師不能退公子光曰此時也不可失也告
鱄設諸曰上國有言不索何獲我王嗣也吾欲求之事
若克季子雖至不吾廢也鱄設諸曰王可殺也母老子
幼是無若何光伏甲於堀室而享王王使甲坐於道及
其門門階戸席皆王親也夾之以鈹羞者獻體改服於
門外執羞者坐行而入執鈹者夾承之及體以相授也
光偽足疾入于堀室鱄設諸置劍於魚中以進抽劍刺
王鈹交於胸遂弑王僚光即位以鱄設諸子為卿召伍
員為行人季子至曰茍先君無廢祀民人無廢主社稷
有奉國家無傾乃吾君也吾誰敢怨哀死事生以待天
命非我生亂立者從之先人之道也復命哭墓復位而
待掩餘奔徐燭庸奔鍾吾楚師聞吳亂而還楚郤宛直
而和國人說之鄢将師費無極惡之囊瓦賄而信讒無
極謂之曰郤宛欲飲子酒又謂宛曰令尹欲飲酒於子
氏宛曰必來辱為惠已甚吾無以酬之若何無極曰令
尹好甲兵子出之吾擇焉取五甲五兵曰寘諸門令尹
至必觀之而從以酬之及饗日帷諸門左無極謂令尹
曰吾幾禍子左尹将為子不利甲在門矣且此役也可
以得志於吳宛取賂焉以乗亂為不祥誤羣帥吳乗我
喪我乗其亂不亦可乎令尹使視郤氏則有甲焉遂攻
之宛自殺盡滅其族黨晉陳陽令終伯州犂之孫嚭奔
吳吳以為太宰晉陳之族呼於國曰鄢氏費氏專禍楚
國弱寡王室蒙王與令尹以自利也令尹盡信之矣國
将如之何令尹病之晉士鞅㑹諸侯之大夫令戍周且
謀納魯君也宋衛固請之士鞅取貨於季孫謂樂祁犂
北宫喜曰季孫未知其罪而君伐之請囚請亡於是乎
不獲君又不克而自出也夫豈無備而能出君乎季氏
之復天救之也休公徒之怒而啟叔孫氏之心不然豈
其伐人而說甲執氷以游叔孫氏懼禍之濫而自同於
季氏天之道也魯君守齊三年而無成季氏甚得其民
淮夷與之有十年之備有齊楚之援有天之賛有民之
助有堅守之心有列國之權而弗敢宣也事君如在國
故鞅以為難二子皆圖國者也而欲納魯君鞅之願也
請從二子以圍魯無成死之二子懼皆辭乃辭小國而
以難復楚卻宛之難國言未巳進胙者莫不謗令尹沈
尹戍言於令尹曰無極楚之讒人也民莫不知去朝吳
出蔡侯朱喪太子建殺連尹奢屏王之耳目使不聰明
不然平王之温惠㳟儉有過成荘無不及焉所以不獲
諸侯邇無極也今又殺三不辜以興大謗智者除讒以
自安也今子愛讒以自危也甚矣其惑也令尹曰是瓦
之罪敢不良圖遂殺無極盡滅其族以說於國謗言乃
止曹伯薨弟野嗣邾快奔魯魯侯如齊齊侯饗之子家
子曰朝夕立於其朝又何享焉其飲酒也乃飲酒使宰
獻而請安子仲之子曰重為齊侯夫人曰請使重見子
家子乃以君出經曰二十有七年春公如齊公至自齊
居于鄆夏四月吳弑其君僚(此公子光使專諸弑之而/稱國何也吳子夀夢有四)
(子長諸樊次餘祭次夷末次季札光諸樊之子也僚夷/末之子也諸樊兄弟以次相及必欲致國於季子而季)
(子終不受則國宜之光也僚烏得為君故稱國以弑而/不歸獄於光其稱國以弑者吳大臣之罪也大臣任大)
(事事莫大於置君矣故君存而國本定君終而嗣子立/社稷嘉靖人無間言此秉政大臣之任伊吕之所以安)
(商周孔明之所以定劉漢也若廢立進退出於羣小閽/寺而當國大臣不預則将焉用彼相矣此春秋歸罪大)
(臣稱國弑君之意/其經世之慮深矣)楚殺其大夫郤宛秋晉士鞅宋樂祁
犂衛北宫喜曹人邾人滕人㑹于扈(按左氏扈之㑹令/戍周且謀納公也)
(宋衛皆利納公固請之士鞅取貨於季孫謂樂祁北宫/喜曰魯君守齊三年而無成季氏甚得其民淮夷與之)
(有十年之備有齊楚之援有堅守之心有列國之權而/弗敢宣也事君如在國鞅以為難二子皆圖國者也而)
(欲納魯公請從二子以圍魯無成死之二子懼皆辭乃/辭小國而以難復文十五年諸侯盟于扈将為魯討齊)
(齊侯賂之而不克討故在㑹諸侯畧而不叙今此謀納/公亦以賂故不克納而諸侯之大夫皆序何也曰利於)
(納公者宋衛之大夫也受賂而不納公者獨范鞅主之/耳又况戍周之令行乎所以列序而不畧也以此見聖)
(人取捨之大情/而輕重審矣)冬十月曹伯牛卒邾快來奔公如齊公
至自齊居于鄆
六年曹𦵏其君魯侯如晉将如乾侯子家子曰有求於
人而即其安人孰矜之其造於竟也弗聽使請逆于晉
晉人曰天禍魯國君淹恤在外亦不使一介辱在寡人
而即安於甥舅其亦使逆君魯侯復于竟而後逆之鄭
伯薨子蠆嗣晉祁盈家臣祁勝與鄔臧通室盈執之勝
賂荀躒躒言於晉侯以專戮執盈殺之及其黨楊食我
遂滅祁氏羊舌氏於是韓起卒魏舒為政分二家之田
為十縣謂賈辛司馬烏為有力於王室謂知徐吾趙朝
韓固魏戊餘子之不失職能守業者也皆命之為縣大
夫其司馬彌牟孟丙樂霄僚安皆受縣而後見以賢舉
也孔仲尼聞之曰魏子之舉也義其命也忠其長有後
於晉國乎鄭塟其君滕侯薨子結嗣滕塟其君梗陽人
有獄魏戊不能斷以獄上其大宗賂以女樂魏舒将受
之戊謂閻没女寛曰主以不賄聞若受梗陽人賄莫甚
焉吾子必諌舒召二子食比置三嘆舒曰惟食忘憂三
嘆何也對曰或賜二小人酒不夕食饋之始至恐其不
足是以嘆中置自咎曰豈将軍食之而有不足是以再
嘆及饋之畢願以小人之腹為君子之心屬厭而已舒
辭梗陽人經曰二十有八年春王三月葬曹悼公公如
晉次于乾侯夏四月丙戍鄭伯寧卒六月葬鄭定公秋
七月癸巳滕子寧卒冬葬滕悼公
七年甲辰魯侯之鄆齊侯使髙張唁之稱主君子家子
曰齊卑君矣君祗辱焉遂如乾侯季孫意如毎嵗賈馬
具從者之衣屨而歸之于乾侯公執歸馬者賣之乃不
歸馬公賜公衍羔裘使獻龍輔於齊侯遂入羔裘齊侯
喜與之陽榖公衍公為之生也其母偕出公衍先生公
為之母曰相與偕出請相與偕告三日公為生其母先
以告公為為兄魯侯私喜於陽榖而思於魯曰公為為
此禍也且後生而為兄其誣也久矣黜之而以公衍為
太子魯叔詣卒龍見于綘郊鄆人叛魯侯晉趙鞅荀盈
帥師城汝濵遂賦晉國一鼓鐵以鑄刑鼎著范宣子所
為刑書焉孔仲尼曰晉其亡乎失其度矣夫晉國将守
唐叔之所受法度以經緯其民卿大夫以序守之民是
以能尊其貴貴是以能守其業貴賤不愆所謂度也夫
宣子之刑夷之蒐也晉國之亂制也若之何以為法經
曰二十有九年春公至自乾侯居于鄆齊侯使髙張來
唁公(遣使來唁淺事也亦書于經者罪齊侯不能修方/伯連帥之職也昔狄人迫逐黎侯黎侯寓于衛衛)
(人弗恤黎之臣子勸其君以歸而賦式㣲其一章曰㣲/君之故者以事求人而人不有其事是謂㣲君之故若)
(昭公見逐出奔而齊莫之討淹恤日久而齊莫之納㣲/君之故矣其二章曰㣲君之躬者以身下人而人不有)
(其身謂㣲君之躬若齊侯設禮以享而使宰獻遣使來/唁而稱主君㣲君之躬矣諸侯失國託於諸侯禮也諸)
(侯失國諸侯納之正也齊之先世常主夏盟而太公受/先王五侯九伯之命矣魯為鄰境甥舅之國也昭公朝)
(夕立於其朝曽不能陳師境上討意/如逐君之罪而遣使唁公豈得禮乎)公如晉次于乾侯
夏四月庚子叔詣卒秋七月冬十月鄆潰(民逃其上曰/潰自是昭公)
(削迹於魯尺地一民皆非其有矣公之出奔處鄆四年/民不見徳亡無愛徵至于潰散豈非昏迷不返自納於)
(罟獲䧟穽之中其從者又皆艾殺其民視如土芥其下/不堪所以潰與然則去宗廟社稷出奔而猶不惕然恐)
(懼祈改過以補前行之愆也自棄甚/矣欲不亡得乎噫故書以為後世戒)
八年晉侯薨子午嗣鄭游吉如晉弔且送葬魏舒使士
彌牟詰之曰悼公之喪子西弔子蟜送葬今吾子無貳
何故對曰先王之制諸侯之喪士弔大夫送葬惟嘉好
聘享三軍之事於是乎使卿晉之喪事敝邑之間先君
有所助執紼矣若其不間士大夫有所不獲數矣靈王
之喪我先君簡公在楚我先大夫印段實往敝邑之少
卿也王吏不討䘏所無也今大夫曰女盍從舊舊有豐
有省不知所從從其豐則寡君㓜弱是以不共從其省
則吉在此矣惟大夫圖之晉人不能詰吳王使徐人執
掩餘使鍾吾人執燭庸二公子奔楚楚王大封而定其
徙公子申諌曰吳光新得國而親其民視民如子辛苦
同之将用之也若好吳邊疆使柔服焉猶懼其至吾又
强其讎以重怒之無乃不可乎盍姑億吾鬼神而寜吾
族姓以待其歸将焉用自播揚焉王弗聼吳王怒冬吳
王執鍾吾子遂伐徐防山以水之滅徐徐子章羽斷其
髪携其夫人以逆吳王王唁而送之使其邇臣從之奔
楚楚沈尹戍帥師救徐弗及遂城夷使徐子處之吳王
問伍員曰初而言伐楚余知其可也而恐其使余往也
又惡人有余之功也今余将自有之矣伐楚何如對曰
楚執政衆而乖莫適任患若為三師以肄焉一師至彼
必皆出彼出則歸彼歸則出楚必道敝亟肄以罷之多
方以誤之既罷而後以三軍繼之必大克之吳王從之
楚於是乎始病齊人孫武隠居於吳呉人莫知其能伍
員薦之吳王問以兵法武進書十有三篇王大信重之
吳以益彊經曰三十年春王正月公在乾侯(公去社稷/于今五年)
(毎歳首月不書公者在魯四封之内則無適而非其所/也至是鄆潰客寄乾侯非其所矣歳首必書公之所在)
(者盖以存君不與季氏之專國也而罪臣子譏諸侯之/意具矣唐武后廢遷中宗革命自立史臣列于本紀欲)
(著其罪而君子以為非春秋之法其言曰天下者唐之/天下中宗受之於其父武后安得絶先君之世復繫嗣)
(君之年黜武氏之號自以/為竊取春秋之義信矣)夏六月庚辰晉侯去疾卒秋
八月葬晉頃公冬十有二月吳滅徐徐子章羽奔楚
九年晉侯将以師納魯侯范鞅曰若召季孫而不來則
信不臣矣然後伐之若何晉人召季孫鞅使私焉曰子
必來我受其無咎意如會荀躒于適歴躒曰寡君使躒
謂吾子何故出君有君不事周有常刑子其圖之季孫
練冠麻衣跣行伏而對曰事君臣之所不得也敢逃刑
命君若以臣為有罪請囚於費以待君之察也亦惟君
若以先臣之故弗絶季氏而賜之死若弗殺弗亡君之
惠也死且不朽若得從君而歸則固臣之願也敢有異
心季孫從躒如乾侯子家子曰君與之歸一慙之不忍
而終身慙乎公曰諾衆曰在一言矣君必逐之薛伯薨
子定嗣荀躒以晉侯之命唁魯侯且曰寡君使躒以君
命討於意如意如不敢逃死君其入也魯侯曰君惠顧
先君之好施及亡人将使歸糞除宗祧以事君則不能
見夫人已所能見夫人者有如河躒掩耳而走曰寡君
其罪之恐敢與知魯國之難臣請復於寡君退而謂季
孫曰君怒未怠子姑歸祭子家子曰君以一乗入於魯
師季孫必與君歸公欲從之衆從者脅公不得歸薛塟
其君邾黒肱以濫奔魯十月辛亥朔日食晉趙鞅問諸
史墨對曰六年及此月也吳其入郢乎終亦弗克日月
在辰尾庚午之日日始有謫火勝金故弗克經曰三十
有一年春王正月公在乾侯季孫意如㑹晉荀躒于適
歴(左氏曰晋侯将以師納公士鞅曰若召季孫而不來曰/則信不臣矣然後伐之若何晋人召季孫鞅使私焉)
(子必來我受其無咎意如出君不事專有魯國晋實主/盟不能致討而寵以㑹禮不亦逆哉或曰季孫事君如)
(在國未知其罪而君伐之是昭公之過也則非矣行貨/齊晋使不納公禱於焬宫求君不入及其復也猶欲絶)
(其兆域加之惡謚安在乎事君如在國猶曰未知其罪/乎齊晋不能誅亂禁姦悖君臣之義不知其從自及也)
(陸淳以謂逐君之臣晋不之罪而反與為㑹書曰意如/㑹晋荀躒于適歴晋侯之為盟主可見矣荀躒之為人)
(臣可知矣此不待貶絶而罪惡/見者也得春秋所書之意矣)夏四月丁巳薛伯榖卒
晉侯使荀躒唁公于乾侯秋葬薛獻公冬黒肱以濫來
奔十有二月辛亥朔日有食之
十年魯侯取闞呉伐越越王允常禦之呉師還越本子爵世
數㣲逺無紀於諸國周衰東夷多附之僣稱王多棄常法以
從其私欲劉子卷與萇𢎞謀城成周衛彪傒適周聞之見
單子曰周詩曰天之所支不可壊也其所壊亦不可支也昔
武王克商而作是詩也以為飫歌名之曰支以為後之人使
永監焉諺曰從善如登從惡如崩夫天道導可而省否
者也今萇叔劉子欲支天之所壊不亦難乎於是天子
告於晉曰天䧏禍于周使我兄弟並有亂心以為伯父
憂我一二親暱甥舅不皇啟處於今十年勤戍五年余
一人無日忘之閔閔焉如農夫之望歳懼以待時伯父
若肆大惠復二文之業弛周室之憂徼文武之福以固
盟主宣昭令名則余一人有大願也昔成王合諸侯城
成周以為東都崇文徳焉今我欲徼福假靈于成王修
成周之城俾戍人無勤諸侯用寧蝥賊逺屏晉之力也
其委諸伯父實重圖之范鞅謂魏舒曰與其戍周不如
城之天子實云雖有後事晉勿與知可也從王命以紓
諸侯晉國無憂是之不務而又焉從事舒曰善乃與韓
不信如京師合諸侯之大夫于狄泉尋盟且令城成周
士彌牟營成周計丈數揣髙卑度厚薄仞溝洫物土方
議逺邇量事期計徒庸慮財用書糇糧以令役於諸侯
屬役賦文書以授帥而效諸劉子韓不信臨之以為成
命宋仲幾不受功曰滕薛郳吾役也薛宰曰宋為無道
絶我小國於周以我適楚故我常從宋晉文公為踐土
之盟曰凡我同盟各復舊職若從踐土若從宋亦惟命
仲幾曰踐土固然薛宰曰薛之皇祖奚仲居薛為夏車
正奚仲遷於邳仲虺居薛以為湯左相若復舊職将承
王官何故以役諸侯仲幾曰三代異物薛焉得有舊為
宋役亦其職也士彌牟曰晉之從政者新子姑受功歸
吾視諸故府仲幾曰縱子忘之山川鬼神其忘諸乎彌
牟怒謂不信曰薛徴於人宋徴於鬼宋罪大矣且已無辭而
抑我以神誣我也啟寵納侮其此之謂矣必以仲㡬為戮乃
執之以歸魯侯薨于乾侯晉趙鞅問於史墨曰季氏出
其君而民服焉諸侯與之君死於外而莫之或罪也對
曰物生有兩有三有五有陪貳王有公諸侯有卿皆有
貳也天生季氏以貳魯侯為日乆矣民之服焉不亦宜
乎魯君世從其失季氏世修其勤民忘君矣雖死於外
其誰矜之社稷無常奉君臣無常位自古以然詩曰髙
岸為谷深谷為陵三后之姓於今為庶王所知也昔成
季友文姜之愛子也有大功於魯受費以為上卿至於
文子武子世増其業不廢舊績魯文公薨而東門遂殺
適立庶魯君於是乎失國政在季氏於此君也四公矣
民不知君何以得國是以為君慎器與名不可以假人
曹平公弟通弑其君野諡曰聲公通自立經曰三十有
二年春王正月公在乾侯取闞夏吳伐越秋七月冬仲
孫何忌㑹晉韓不信齊髙張宋仲幾衛世叔申鄭國參
曹人莒人薛人把人小邾人城成周(天子有道守在四/夷今至於城王都)
(可以不書乎不曰城京師而曰城成周者/京師衆大之稱成周地名也與列國等矣)十二月己未
公薨于乾侯(諸侯失國出奔者衆矣鄭伯突為祭仲所/逐而出奔入于櫟而復國衛侯衎為孫寗)
(所逐而出奔入于夷儀而復國昭公在外八年終以客/死為天下笑何也祭仲雖專而世權不重於季氏衛侯)
(失國猶夫人也而有推挽之者所以雖失而復得也魯/自季友受費以為上卿至于意如專執國命四世矣其)
(臣皆季氏之孚也其民皆季氏之獲也而昭公有一子/家駒言不見聼計不行也不能復國宜矣故春秋詳録)
(其所因為後世之戒公雖失國然毎嵗之首月必書公/在乾侯誅意如也書齊侯取鄆公圍成鄆潰絶昭公也)
(為人臣者觀毎嵗必書公所在必不敢萌䟦扈不臣之/心為人君者觀春秋所書圍成鄆潰知社稷之無常奉)
(也亦必少警矣嗚呼/可謂深切著明者矣)
　
　
　
　
　
　
　
　
　
　
　
　
　
　
　皇王大紀巻六十
