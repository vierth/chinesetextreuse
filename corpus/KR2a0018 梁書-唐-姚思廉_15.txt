書卷十四
　　唐　散　騎　常　侍　姚　思　廉　撰
　列傳第八
　　江淹　任昉
江淹字文通濟陽考城人也少孤貧好學沉静少交遊
起家南徐州從事轉奉朝請宋建平王景素好士淹隨
景素在南兗州廣陵令郭彦文得罪辭連淹繫州獄淹
獄中上書曰昔者賤臣叩心飛霜擊於燕地庶女告天
振風襲於齊臺下官每讀其書未嘗不廢卷流涕何者
士有一定之論女有不易之行信而見疑貞而為戮是
以壮夫義士伏死而不顧者此也下官聞仁不可恃善
不可依始謂徒語乃今知之伏願大王蹔停左右少加
憐鑒下官本蓬戸桑樞之民布衣韋帶之士退不飾詩
書以驚愚進不買名聲於天下日者謬得升降承明之
闕出入金華之殿何嘗不局影凝嚴側身扄禁者乎竊
慕大王之義為門下之賔備鳴盗淺術之餘豫三五賤
伎之末大王惠以恩光眄以顔色實佩荆卿黄金之賜
竊感豫讓國士之分矣常欲結纓伏劒少謝萬一剖心
摩踵以報所天不圖小人固陋坐貽謗缺迹墜昭憲身
限幽圄履影弔心酸鼻痛骨下官聞虧名為辱虧形次
之是以每一念來忽若有遺加以渉旬月迫季秋天光
沉隂左右無色身非木石與獄吏為伍此少卿所以仰
天搥心泣盡而繼之以血者也下官雖乏鄉曲之譽然
嘗聞君子之行矣其上則隠於簾肆之間卧於巖石之
下次則結綬金馬之庭高議雲臺之上次則虜南越之
君係單于之頸俱啓丹冊並圖青史寧當爭分寸之末
競刀錐之利哉然下官聞積毁銷金積讒糜骨古則直
生取疑於盗金近則伯魚被名於不義彼之二才猶或
如此况在下官焉能自免昔上將之恥絳侯幽獄名臣
之羞史遷下室如下官當何言哉夫魯連之智辭禄而
不反接輿之賢行歌而忘歸子陵閉關於東越仲蔚杜
門於西秦亦良可知也若使下官事非其虚罪得其實
亦當鉗口吞舌伏匕首以殞身何以見齊魯竒節之人
燕趙悲歌之士乎方今聖歴欽明天下樂業青雲浮雒
榮光塞河西洎臨洮狄道北距飛狐陽原莫不浸仁沭
義照景飲醴而下官抱痛圜門含憤獄戸一物之微有
足悲者仰惟大王少垂明白則梧丘之魂不愧於沉首
鵠亭之鬼無恨於灰骨不任肝膽之切敬因執事以聞
此心既照死且不朽景素覽書即日出之尋舉南徐州
秀才對冊上第轉巴陵王國左常侍景素為荆州淹從
之鎮少帝即位多失徳景素專據上流咸勸因此舉事
淹每從容諫曰流言納禍二叔所以同亡抵局衘怨七
國於焉俱斃殿下不求宗廟之安而信左右之計則復
見麋鹿霜露棲於姑蘇之臺矣景素不納及鎮京口淹
又為鎮軍參軍事領南東海郡丞景素與腹心日夜謀
議淹知禍機將發乃贈詩十五首以諷焉會南東海太
守陸澄丁艱淹自謂郡丞應行郡事景素用司馬柳世
隆淹固求之景素大怒言於選部黜為建安呉興令淹
在縣三年昇明初齊帝輔政聞其才召為尚書駕部郎
驃騎參軍事俄而荆州刺史沈攸之作亂高帝謂淹曰
天下紛紛若是君謂何如淹對曰昔項彊而劉弱袁衆
而曹寡羽號令諸侯卒受一劒之辱紹跨躡四州終為
奔北之虜此謂在徳不在鼎公何疑哉帝曰聞此言者
多矣試為慮之淹曰公雄武有竒畧一勝也寛容而仁
恕二勝也賢能畢力三勝也民望所歸四勝也奉天子
而伐叛逆五勝也彼志鋭而器小一敗也有威而無恩
二敗也士卒觧體三敗也搢紳不懷四敗也懸兵數千
里而同惡相濟五敗也故雖豺狼十萬而終為我獲焉
帝笑曰君談過矣是時軍書表記皆使淹具草相國建
補記室參軍事建元初又為驃騎建安王記室帶東武
令參掌詔冊并典國史尋遷中書侍郎永明初遷驃騎
將軍掌國史出為建武將軍廬陵内史視事三年還為
驍騎將軍兼尚書左丞尋復以本官領國子博士少帝
初以本官兼御史中丞時明帝作相因謂淹曰君昔在
尚書中非公事不妄行在官寛猛能折衷今為南司足
以震肅百寮淹答曰今日之事可謂當官而行更恐才
劣志薄不足以仰稱明㫖耳於是彈中書令謝朏司徒
左長史王繢䕶軍長史庾𢎞逺並以久疾不預山陵公
事又奏前益州刺史劉悛梁州刺史隂智伯並贓貨巨
萬輙收付廷尉治罪臨海太守沈昭畧永嘉太守庾曇
隆及諸郡二千石并大縣官長多被劾治内外肅然明
帝謂淹曰宋世以來不復有嚴明中丞君今日可謂近
世獨歩明帝即位為車騎臨海王長史俄除廷尉卿加
結事中遷冠軍長史加輔國將軍出為宣城太守將軍
如故在郡四年還為黄門侍郎領歩兵校尉尋為祕書
監永元中崔惠景舉兵圍京城衣冠悉投名刺淹稱疾
不往及事平世服其先見東昏末淹以祕書監兼衞尉
固辭不獲免遂親職謂人曰此非吾任路人所知正取
吾空名耳且天時人事尋當翻覆孔子曰有文事者必
有武備臨事圖之何憂之有頃之又副領軍王瑩及義
師至新林淹微服來奔高祖板為冠軍將軍秘書監如
故尋兼司徒左長史中興元年遷吏部尚書二年轉相
國右長史冠軍將軍如故天監元年為散騎常侍左衞
將軍封臨沮縣開國伯食邑四百戸淹乃謂子弟曰吾
本素宦不求富貴今之忝竊遂至於此平生言止足之
事亦以備矣人生行樂耳須富貴何時吾功名既立正
欲歸身草萊耳其年以疾遷金紫光禄大夫改封醴陵
侯四年卒時年六十二高祖為素服舉哀賻錢三萬布
五十匹諡曰憲伯淹少以文章顯晚節才思微退時人
皆謂之才盡凡所著述百餘篇自撰為前後集并齊史
十志並行於世子蒍襲封嗣自丹陽尹丞為長城令有
罪削爵普通四年高祖追念淹功復封蒍呉昌伯邑如
先
任昉字彦昇樂安博昌人漢御史大夫敖之後也父遥
齊中散大夫遥妻裴氏嘗晝寢夢有彩旗葢四角懸鈴
自天而墜其一鈴落入裴懷中心悸動既而有娠生昉
身長七尺五寸㓜好學早知名宋丹陽尹劉秉辟為主
簿時昉年十六以氣忤秉子久之為奉朝請舉兗州秀
才拜太常博士遷征北行參軍永明初衞將軍王儉領
丹陽尹復引為主簿儉雅欽重昉以為當時無軰遷司
徒刑獄參軍事入為尚書殿中郎轉司徒竟陵王記室
參軍以父憂去職性至孝居喪盡禮服闋續遭母憂常
廬于墓側哭泣之地草為不生服除拜太子歩兵校尉
管東宫書記初齊明帝既廢鬱陵王始為侍中中書監
驃騎大將軍開府儀同三司揚州刺史録尚書事封宣
城郡公加兵五千使昉具表草其辭曰臣本庸才智力
淺短太祖高皇帝篤猶子之愛降家人之慈世祖武皇
帝情等布衣寄深同氣武皇大漸實奉詔言雖自見之
明庸近所蔽愚夫一至偶識量已實不忍自固於綴衣
之辰拒違於玉几之側遂荷顧託導揚末命雖嗣君棄
常獲罪宣徳王室不造職臣之由何者親則東牟任惟
博陸徒懷子孟社稷之對何救昌邑爭臣之譏四海之
議於何逃責陵土未乾訓誓在耳家國之事一至於斯
非臣之尤誰任其咎將何以肅拜高寢䖍奉武園悼心
失圖泣血待旦寧容復徼榮於家恥宴安於國危驃騎
上將之元勲神州儀刑之列岳尚書是稱司㑹中書實
管王言且虛飾寵章委成禦侮臣知不愜物誰謂宜但
命輕鴻毛責重山岳存沒同歸毁譽一貫辭一官不减
身累増一職已黷朝經便當自同體國不為飾讓至於
功均一匡賞同千室光宅近甸奄有全邦殞越為期不
敢聞命亦願曲留降鑒即垂聽許鉅平之懇誠必固永
昌之丹慊獲申乃知君臣之道綽有餘裕茍曰易昭敢
守難奪帝惡其辭斥甚愠昉由是終建武中位不過列
校昉雅善屬文尤長載筆才思無窮當世公王表奏莫
不請焉昉起草即成不加㸃竄沈約一代詞宗深所推
挹明帝崩遷中書侍郎永元末為司徒右長史高祖克
京邑霸府初開以昉為驃騎記室參軍始高祖與昉過
竟陵王西邸從容謂昉曰我登三府當以卿為記室昉
亦戲高祖曰我若登三事當以卿為騎兵謂高祖善騎
也至是故引昉符昔言焉昉奉牋曰伏承以今令辰肅
膺典策徳顯功高光副四海含生之倫庇身有地况昉
受教君子將二十年咳唾為恩眄睞成飾小人懷惠顧
知死所昔承清宴屬有緒言提挈之㫖形乎善謔豈謂
多幸斯言不渝雖情謬先覺而迹淪驕餌湯沐具而非
弔大厦構而相驩明公道冠二儀勲超邃古將使伊周
奉轡桓文扶轂神功無紀化物何稱府朝初建俊賢驤
首惟此魚目唐突璵璠顧己循涯寔知塵忝千載一逄
再造難答雖則殞越且知非報梁臺建禪讓文誥多昉
所具高祖踐阼拜黄門侍郎遷吏部郎中尋以本官掌
著作天監二年出為義興太守在任清潔兒妾食麥而
已友人彭城到溉溉弟洽從昉共為山澤游及被代登
舟止有米五斛既至無衣鎮軍將軍沈約遣裙衫迎之
重除吏部郎中參掌大選居職不稱尋轉御史中丞秘
書監領前軍將軍自齊永元以來秘閣四部篇卷紛雜
昉手自讐校由是篇目定焉六年春出為寧朔將軍新
安太守在郡不事邊幅率然曵杖徒行邑郭民通辭訟
者就路决焉為政清省吏民便之視事期歳卒於官舍
時年四十九闔境痛惜百姓共立祠堂於城南高祖聞
問即日舉哀哭之甚慟追贈太常卿諡曰敬子昉好交
結奨進士友得其延譽者率多升擢故衣冠貴遊莫不
爭與交好坐上賔客恒有數十時人慕之號曰任君言
如漢之三君也陳郡殷芸與建安太守到溉書曰哲人
云亡儀表長謝元龜何寄指南誰託其為士友所推如
此昉不治生産至乃居無室宅世或譏其多乞貸亦隨
復散之親故昉常歎曰知我亦以叔則不知我亦以叔
則昉墳籍無所不見家雖貧聚書至萬餘卷率多異本
昉卒後高祖使學士賀縱共沈約勘其書目官所無者
就昉家取之昉所著文章數十萬言盛行於世初昉立
於士大夫間多所汲引有善己者則厚其聲名及卒諸
子皆㓜人罕瞻卹之平原劉孝標為著論曰客問主人
曰朱公叔絶交論為是乎為非乎主人曰客奚此之問
客曰夫草蟲鳴則阜螽躍雕虎嘯而清風起故絪緼相
感霧涌雲蒸嚶鳴相召星流電激是以王陽登則貢公
喜罕生逝而國子悲且心同琴瑟言鬱郁於蘭茝道叶
膠漆志婉孌於塤箎聖賢以此鏤金版而鐫盤盂書玉
牒而刻鍾鼎若匠人輟成風之妙巧伯牙息流波之雅
引范張款款於下泉尹班陶陶於永夕駱驛縱横烟霏
雨散皆巧歴所不知心計莫能測而朱益州汨彛叙越
謨訓捶直切絶交遊視黔首以鷹鸇嫓人靈於豺虎䝉
有猜焉請辨其惑主人忻然曰客所謂撫絃徽音未逹
燥濕變響張羅沮澤不覩鵠鴈高飛葢聖人握金鏡闡
風烈龍驤蠖屈從道汙隆日月聨璧歎斖斖之𢎞致雲
飛電薄顯棣華之微㫖若五音之變化濟九成之妙曲
此朱生得𤣥珠於赤水謨神睿而為言至夫組織仁義
琢磨道徳驩其愉樂恤其陵夷寄通靈臺之下遺迹江
湖之上風雨急而不輟其音霜雪零而不渝其色斯賢
逹之素交歴萬古而一遇逮叔世民訛狙詐颷起谿谷
不能踰其險鬼神無以究其變競毛羽之輕趨錐刀之
末於是素交盡利交興天下蚩蚩鳥驚雷駭然利交同
源派流則異較言其畧有五術焉若其寵鈞董石權壓
梁竇雕刻百工鑪錘萬物吐潄興雲雨呼吸下霜露九
域聳其風塵四海疊其燻灼靡不望影星奔藉響川騖
鷄人始唱鶴葢成隂高門旦開流水接軫皆願摩頂至
踵隳膽抽腸約同要離焚妻子誓狥荆卿湛七族是曰
勢交其流一也富埒陶白貲巨程羅山擅銅陵家藏金
穴出平原而聨騎居里閈而鳴鍾則有窮巷之賔繩樞
之士冀宵燭之末光邀潤屋之微澤魚貫鳬踊颯沓鱗
萃分鴈鶩之稻粱沾玉斚之餘瀝衘恩遇進款誠援青
松以示心指白水而旌信是曰賄交其流二也陸大夫
燕喜西都郭有道人倫東國公卿貴其籍甚搢紳羡其
登仙加以顩頤蹙頞涕唾流沬騁黄馬之劇談縱碧鷄
之雄辯叙温燠則寒谷成暄論嚴苦則春叢零葉飛沉
出其顧指榮辱定其一言於是弱冠王孫綺紈公子道
不絓於通人聲未遒於雲閣攀其鱗翼丐其餘論附騏
驥之髦端軼歸鴻於碣石是曰談交其流三也陽舒隂
慘生民大情憂合驩離品物恒性故魚以泉涸而煦沬
鳥因将死而悲鳴同病相憐綴河上之悲曲恐懼寘懷
昭谷風之盛典斯則斷金由於湫隘刎頸起於苫葢是
以伍員濯溉於宰噽張王撫翼於陳相是曰窮交其流
四也馳騖之俗澆薄之倫無不操權衡秉纎纊衡所以
揣其輕重纊所以屬其鼻息若衡不能舉纊不能飛雖
顔冉龍翰鳳鶵曾史蘭薰雪白舒向金玉淵海卿雲黼
黻河漢視若遊塵遇同土梗莫肯費其半菽罕有落其
一毛若衡重錙銖纊微彯撇雖共工之蒐慝驩兜之掩
義南荆之䟦扈東陵之巨猾皆為匍匐委蛇折枝䑛痔
金膏翠羽将其意脂韋便辟導其誠故輪葢所遊必非
夷惠之室苞苴所入實行張霍之家謀而後動芒毫寡
忒是曰量交其流五也凡斯五交義同賈鬻故桓譚譬
之於闤闠林回喻之於甘醴夫寒暑遞進盛衰相襲或
前榮而後瘁或始富而終貧或初存而未亡或古約而
今泰循環翻覆迅彼波瀾此則狥利之情未嘗異變化
之道不得一由是觀之張陳所以凶終蕭朱所以隙末
斷焉可知矣而翟公方規規然勒門以箴客何所見之
晚乎然因此五交是生三舋敗徳殄義禽獸相若一舋
也難固易攜讐訟所聚二舋也名䧟饕餮貞介所羞三
舋也古人知三舋之為梗懼五交之速尤故王丹威子
以檟楚朱穆昌言而示絶有㫖哉近世有樂安任昉海
内髦傑早綰銀黄夙招民譽遒文麗藻方駕曹王英特
儁邁聨横許郭類田文之愛客同鄭荘之好賢見一善
則盱衡扼腕遇一才則揚眉抵掌雌黄出其脣吻朱紫
由其月旦於是冠葢輻凑衣裳雲合輜軿擊轊坐客恒
滿蹈其閫閾若升闕里之堂入其奥隅謂登龍門之坂
至於顧盼增其倍價翦拂使其長鳴彯組雲臺者摩肩
趨走丹墀者疊迹莫不締恩狎結綢繆想惠荘之清塵
庶羊左之徽烈及瞑目東越歸骸雒浦繐帳猶懸門罕
漬酒之彦墳未宿草野絶動輪之賔藐爾諸孤朝不謀
夕流離大海之南寄命瘴癘之地自昔把臂之英金蘭
之友曾無羊舌下泣之仁寧慕郈成分宅之徳嗚呼世
路險嶬一至於此太行孟門寧云􁀙絶是以耿介之士
疾其若斯裂裳裹足棄之長騖獨立高山之頂懽與麋
鹿同羣皦皦然絶其雰濁誠恥之也誠畏之也昉撰雜
傳二百四十七卷地記二百五十二卷文章三十三卷
昉第四子東里頗有父風官至尚書外兵郎
陳吏部尚書姚察曰觀夫二漢求賢率先經術近世取
人多由文史二子之作辭藻壮麗允值其時淹能沉静
昉持内行並以名位終始宜哉江非先覺任無舊恩則
上秩顯贈亦末由也已
　
　梁書卷十四
