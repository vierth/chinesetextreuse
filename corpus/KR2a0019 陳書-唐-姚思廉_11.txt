書卷十
　　唐　散　騎　常　侍　姚　思　廉　撰
　列傳第四
　　周鐡虎　　程靈洗(子文季/)
周鐡虎不知何許人也梁世南渡語音傖重膂力過人
便馬槊事梁河東王蕭譽以勇敢聞譽板為府中兵參
軍譽為廣州刺史以鐡虎為興寧令譽遷湘州又為臨
蒸令侯景之亂元帝於荆州遣世子方等代譽且以兵
臨之譽拒戰大捷方等死鐡虎功最譽委遇甚重及王
僧辯討譽於陣獲鐡虎僧辯命烹之鐡虎呼曰侯景未
滅奈何殺壯士僧辯竒其言乃宥之還其麾下及侯景
西上鐡虎從僧辯克任約獲宋子仙每戰皆有功元帝
承制授仁威將軍潼州刺史封沌陽縣子邑三百戸又
從僧辯克定京邑降謝答仁平陸納於湘州承聖二年
以前後戰功進爵為侯増邑并前五百戸仍為散騎常
侍領信義太守將軍如故髙祖誅僧辯鐡虎率所部降
因復其本職徐嗣徽引齊宼渡江鐡虎於板橋浦破其
水軍盡獲甲仗船舸又攻歴陽襲齊寇歩營竝皆克捷
嗣徽平紹泰二年遷散騎常侍嚴威將軍太子左衞率
尋隨周文育於南江拒蕭勃恒為前軍文育又命鐡虎
偏軍於苦竹灘襲勃前軍歐陽頠又隨文育西征王琳
於沌口敗績鐡虎與文育侯安都竝為琳所擒琳引見
諸將與之語唯鐡虎辭氣不屈故琳盡宥文育之徒獨
鐡虎見害時年四十九髙祖聞之下詔曰天地之寳所
貴曰生形魄之徒所重唯命至如捐生立節効命酬恩
追逺懷昔信宜加等散騎常侍嚴威將軍太子左衛率
潼州刺史領信義太守沌陽縣開國侯鐡虎器局沉厚
風力勇壯北討南征竭忠盡力推鋒江夏致陷凶徒神
氣彌雄肆言無撓豈直溫序見害方其理鬚龎徳臨危
猶能瞋目忠貞如此惻愴兼深可贈侍中䕶軍將軍青
冀二州刺史加封一千戸并給鼓吹一部侯如故天嘉
五年世祖又詔曰漢室功臣形寫宮觀魏朝猛將名配
宗祧功烈所以長存世代因之不朽故侍中䕶軍將軍
青冀二州刺史沌陽縣開國侯鐡虎誠節鯁亮力用雄
敢王業初基行間累及垂翅賊壘正色寇庭古之遺烈
有識同壯隕身不屈雖隆榮等營魂易逺言追嘉惜宜
仰陪壖寢恭頒饗奠可配食髙祖廟庭子瑜嗣時有盱
眙馬明字世朗梁世事鄱陽嗣王蕭範侯景之亂據廬
江之東界拒賊臨城栅元帝授散騎常侍平北將軍北
兖州刺史領廬江太守荆州陷没歸于髙祖紹泰中復
官位封西華縣侯邑二千戸亦隨文育西征王琳於沌
口軍敗明力戰死之贈使持節征西將軍郢州刺史
程靈洗字𤣥滌新安海寧人也少以勇力聞歩行日二
百餘里便騎善游梁末海寧黟歙等縣及鄱陽宣城郡
界多盜賊近縣苦之靈洗素為郷里所畏伏前後守長
恒使召募少年逐捕刼盜侯景之亂靈洗聚徒據黟歙
以拒景景軍據有新安新安太守湘西鄉侯蕭隱奔依
靈洗靈洗奉以主盟梁元帝於荆州承制又遣使間道
奉表劉神茂自東陽建義拒賊靈洗攻下新安與神茂
相應元帝授持節通直散騎常侍都督新安郡諸軍事
雲麾將軍譙州刺史資領新安太守封巴丘縣侯邑五
百戸神茂為景所破景偏帥呂子榮進攻新安靈洗退
保黟歙及景敗子榮退走靈洗復據新安進軍建徳擒
賊帥趙桑乾以功授持節散騎常侍都督青冀二州諸
軍事青州刺史増邑并前一千戸將軍太守如故仍令
靈洗率所部下揚州助王僧辯鎮防遷吳興太守未行
僧辯命靈洗從侯瑱西援荆州荆州陷還都髙祖誅僧
辯靈洗率所領來援其徒力戰於石頭西門軍不利遣
使招諭久之乃降髙祖深義之紹泰元年授使持節信
武將軍蘭陵太守常侍如故助防京口及平徐嗣徽靈
洗有功除南丹陽太守封遂安縣侯増邑并前一千五
百戸仍鎮采石隨周文育西討王琳於沌口敗績為琳
所拘明年與侯安都等逃歸兼丹陽尹出為髙唐太原
二郡太守仍鎮南陵遷太子左衛率髙祖崩王琳前軍
東下靈洗於南陵破之虜其兵士并獲青龍十餘乘以
功授持節都督南豫州緣江諸軍事信武將軍南豫州
刺史侯瑱等敗王琳于栅口靈洗乗勝逐北據有魯山
徵為衞士將軍餘如故天嘉四年周迪重寇臨川以靈
洗為都督自鄱陽别道擊之迪又走山谷間五年遷中
䕶軍常侍如故出為使持節都督郢巴武三州諸軍事
宣毅將軍郢州刺史廢帝即位進號雲麾將軍華晈之
反也遣使招誘靈洗靈洗斬晈使以狀聞朝廷深嘉其
忠増其守備給鼓吹一部因推心待之使其子文季領
水軍助防是時周遣其將長胡公拓跋定率歩騎二萬
助晈攻圍靈洗靈洗嬰城固守及晈退乃出軍躡定定
不獲濟江以其衆降因進攻周沔州克之擒其刺史裴
寛以功進號安西將軍改封重安縣公増邑并前二千
戸靈洗性嚴急御下甚苛刻士卒有小罪必以軍法誅
之造次之間便加捶撻而號令分明與士卒同甘苦衆
亦以此依附性好播植躬勤耕稼至於水陸所宜刈穫
早晚雖老農不能及也伎妾無游手竝督之紡績至於
散用貲財亦弗儉吝光大二年卒於州時年五十五贈
鎮西將軍開府儀同三司諡曰忠壯太建四年詔配享
髙祖廟庭子文季嗣
文季字少卿幼習騎射多幹略果決有父風弱冠從靈
洗征討必前登陷陣靈洗與周文育侯安都等敗於沌
口為王琳所執髙祖召陷賊諸將子弟厚遇之文季最
有禮容深為髙祖所賞永定中累遷通直散騎侍郎句
容令世祖嗣位除宣惠始興王府限内中直兵參軍是
時王為揚州刺史鎮冶城府中軍事悉以委之天嘉二
年除貞毅將軍新安太守仍隨侯安都東討留異異黨
向文政據有新安文季率精甲三百輕往攻之文政遣
其兄子瓚來拒文季與戰大破瓚軍文政乃降三年始
興王伯茂出鎮東州復以文季為鎮東府中兵參軍帶
剡令四年陳寳應與留異連結又遣兵隨周迪更出臨
川世祖遣信義太守余孝頃自海道襲晉安文季為之
前軍所向克捷陳寳應平文季戰功居多還轉府諮議
參軍領中直兵出為臨海太守尋乘金翅助父鎮郢城
華晈平靈洗及文季竝有扞禦之功及靈洗卒文季盡
領其衆起為超武將軍仍助防郢州文季性至孝雖軍
旅奪禮而毁瘠甚至太建二年為豫章内史將軍如故
服闋襲封重安縣公隨都督章昭達率軍往荆州征蕭
巋巋與周軍多造舟艦置于青泥水中時水長漂疾昭
達乃遣文季共錢道戢輕舟襲之盡焚其舟艦昭達因
蕭巋等兵稍怠又遣文季夜入其外城殺傷甚衆既而
周兵大出巴陵内史雷道勤拒戰死之文季僅以身免
以功加通直散騎常侍安遠將軍増邑五百戸五年都
督吳明徹北討秦郡秦郡前江浦通塗水齊人並下大
柱為杙栅水中乃前遣文季領驍勇拔開其栅明徹率
大軍自後而至攻秦郡克之又别遣文季圍涇州屠其
城進攻盱眙拔之仍隨明徹圍壽陽文季臨事謹急御
下嚴整前後所克城壘率皆迮水為堰土木之功動踰
數萬每置陣役人文季必先諸將夜則早起迄暮不休
軍中莫不服其勤幹每戰恒為前鋒齊軍深憚之謂爲
程虎以功除散騎常侍明威將軍増邑五百戸又帶新
安内史進號武毅將軍八年為持節都督譙州諸軍事
安遠將軍譙州刺史其年又督北徐仁州諸軍事北徐
州刺史餘並如故九年又隨明徹北討於呂梁作堰事
見明徹傳十年春敗績為周所囚仍授開府儀同三司
十一年自周逃歸至渦陽為邊吏所執還送長安死于
獄中後主是時既與周絶不之知也至徳元年後主始
知之追贈散騎常侍尋又詔曰故散騎常侍前重安縣
開國公文季纂承門緒克荷家聲早歳出軍雖非元帥
啓行為最致果有聞而覆喪車徒允從黜削但靈洗之
立功捍禦久而見思文季之埋魂異域有足可憫言念
勞舊傷兹廢絶宜存廟食無使餒而可降封重安縣侯
邑一千戸以子饗襲封
史臣曰程靈洗父子竝御下嚴苛治兵整肅然與衆同
其勞苦匪私財利士多依焉故臨戎克辦矣
　
　
　
　
　
　
　
　
　
　
　
　
　
　陳書卷十
　陳書卷十考證
程靈洗傳其徒力戰於石頭西○徒南史作夜
程靈洗子文季以子饗襲封○饗南史作響
　
　
　
　
　
　
　
　
　
　
　
　
　陳書卷十考證
