
　通鑑地理通釋卷二　　　宋　王應麟　撰
　　厯代州域總叙中
　　　漢九國
史記漢興以來諸侯年表太史公曰漢興序二等(韋昭/曰漢)
(封功臣大者/王小者侯也)高祖末年非劉氏而王者若無功上所不
置而侯者天下共誅之高祖子弟同姓為王者九國(徐/廣)
(曰齊楚荆淮南燕趙梁代淮陽索隱曰徐氏九國不數/吳盖以荆絶乃封吳故也仍以淮陽為九今按下文所)
(列有十國者以長/沙異姓故言九國)唯獨長沙異姓而功臣侯者百餘人
自鴈門太原以東至遼陽(顔氏云遼水之陽地/理志遼東遼陽縣)為燕代
國常山以南太行左轉度河濟阿甄(阿今鄆州東阿縣/正義云甄即濮州)
(鄄城縣/北音絹)以東薄海為齊趙國自陳以西(地理志淮/陽國陳縣)南至
九疑(括地志九疑山在永州唐興縣東/南一百里地理志在營道縣南)東帶江淮榖泗
(晉灼曰水經云泗水在魯卞縣臣/瓚曰榖在彭城泗之下流為榖水)薄㑹稽為梁楚吳淮
南長沙國皆外接於胡越而内地北距山以東盡諸侯
地大者或五六郡連城數十置百官宫觀僭於天子(漢/書)
(諸侯王表云自鴈門以東盡遼陽為燕代恒山以南太/行左轉度河濟漸于海為齊趙榖泗以往奄有龜蒙為)
(梁楚東帶江湖薄㑹稽為荆吳北界淮瀕畧廬衡為淮/南波漢之陽亘九疑為長沙諸侯比境周匝三垂外接)
(胡越顔氏曰比謂相接/次也三垂謂北東南也)漢獨有三河東郡潁川南陽自
江陵以西至蜀北自雲中至隴西與内史凡十五郡而
公主列侯頗食邑其中何者天下初定骨肉同姓少故
廣彊庶孽以鎮撫四海用承衞天子也漢定百年之間
親屬益疎諸侯或驕奢怵邪臣計謀為淫亂大者叛逆
小者不軌于法以危其命殞身亡國天子觀於上古然
後加惠使諸侯得推恩分子弟國邑故齊分為七(徐廣/曰城)
(陽濟北濟南菑川膠/西膠東是分為七)趙分為六(徐廣曰河間廣川/中山常山清河)梁分
為五(徐廣曰濟陽濟/川濟東山陽也)淮南分三(徐廣曰廬/江衡山)及天子支庶
子為王王子支庶為諸侯百有餘焉吳楚時前後諸侯
或以適削地是以燕代無北邊郡吳淮南長沙無南邊
郡(如淳曰長沙之南更置郡燕代以北更置縁/邊郡其所有饒利兵馬器械三國皆失之矣)齊趙梁
楚支郡名山陂海咸納於漢諸侯稍微大國不過十餘
城小侯不過數十里上足以奉貢職下足以供養祭祀
以蕃輔京師而漢郡八九十形錯諸侯間犬牙相臨秉
其阸塞地利強本榦弱枝葉之勢也楚都彭城(徐州彭/城縣)
齊都臨菑(青州臨/淄縣)荆都吳(平江府/吳縣)高十二年更為吳(郡/國)
(志輿地廣記吳王濞都廣陵今揚州江都縣按地理/志廣陵縣江都王非廣陵王胥皆都此不言濞也)淮
南都夀春(安豐軍/夀春縣)燕都薊(幽州/薊縣)趙都邯鄲(礠州邯/鄲縣)梁都
睢陽(應天府/宋城縣)淮陽都陳(陳州宛/丘縣)代都中都(汾州平遥縣/西南十二里)
(高紀云都晉陽太原府太原/縣如淳曰似遷都於中都)吕氏曰史記書分趙山北
立子恒以為代王子長少游四方識輿地之大勢故其
書法簡明得主名山川之餘意如此類非一漢書多改
之盖班氏所未達也(如漢二年書置隴西北地上郡渭/南河上中地郡闗外置河南郡六)
(年書封韓信為淮陰侯分其地為二國將軍劉賈數有/功以為荆王王淮東弟交為楚王王淮西則函谷之内)
(外淮水之東/西居然可見)秦漢之間稱山北山南山東山西者皆指
太行太行在漢屬河内郡壄王山陽之間在今屬懷州
在天下之中故指此山以表地勢焉(胡氏曰高帝懲泰/孤立大封同姓然)
(割地無制建侯無法封三庶孽/分天下半茍簡一時流患於後)
　　　郡國更置
地理志漢興以秦郡太大稍復開置又立諸侯王國武
帝開廣三邊故自高祖增二十六文景各六武帝二十
八昭帝一訖於孝平凡郡國一百三縣邑千三百二十
四道三十二侯國二百四十一地東西九千三百二里
南北萬三千三百六十八里晉志漢分内史為三部更
置郡國二十有三桂陽江夏豫章河内魏郡東海楚國
平原梁國定襄泰山汝南淮陽千乘東萊燕國清河信
都常山中山渤海廣漢涿郡合二十三三内史者河上
渭南中地武帝改以為京兆馮翊扶風是為三輔文增
厥九廣平城陽淄川濟南膠東河間廬江衡山武帝改
衡山曰六安景加其四濟北濟陰山陽北海宣帝改濟
北曰東平武帝開越攘胡初置十七南海蒼梧鬱林合
浦交阯九真日南珠崖儋耳九郡平西南夷置䍧柯越
嶲沈黎汶山犍為益州六郡西置武都郡又分立零陵
郡合十七郡拓土分疆又増十四𢎞農臨淮西河朔方
酒泉陳留安定天水𤣥菟樂浪廣陵敦煌武威張掖昭
帝少事又增其一金城至平帝元始二年凡新置郡國
七十有一與秦四十合一百一十有一今按晉志云郡
國一百十一而漢志止一百三以秦郡攷之南海因舊
名桂林更名鬱林象郡更名日南閩中元封元年虛其
地則四十郡省者一因改者三漢初未定兩粤止有三
十六郡通典謂新置六十三與秦四十合百三亦未攷
此也以武帝初置郡攷之天漢四年并沈黎于蜀始元
五年罷儋耳臨屯真番地節三年并汶山于蜀初元三
年罷珠厓凡省六郡而臨屯真番元封三年開朝鮮所
置者晉志不載則并省者四除八郡正合漢志一百三
之數林氏云漢山川不出禹貢分域而里數倍加者古
今尺步不同吳氏云南北萬三千餘里舉朔方日南而
言按史記平凖書漢連兵三嵗誅羌滅南越番禺以西
至蜀南者置初郡十七即晉志所謂初置者南海至儋
耳九郡皆南越地武都至汶山五郡皆西南夷地夜郎
為犍為滇為益州(今化外/姚州)并零陵為十七郡酒泉武威
張掖敦煌本匈奴昆邪休屠地是為河西四郡並金城
謂之河西五郡又定朝鮮為四郡樂浪𤣥莵在遼東之
東通典云今為東夷之地臨屯治東暆真番治霅見于
茂陵書又擊匈奴取河南地築朔方亦初郡也元朔置
蒼海三年而罷元始置西海中興而廢故志不著隴西
天水安定北地上郡西河是為六郡名將多出焉北地
朔方五原雲中定襄鴈門代郡西河是為縁邊八郡除
北地西河而益右北平上谷漁陽是為縁邊九郡存其
國號而屬漢者曰屬國置都尉安定上郡天水五原張
掖是為五屬國其後金城西河北地亦置焉按武帝初
置無象郡(茂陵書云/治臨塵)昭紀元鳳五年罷象郡分屬鬱林
牂柯而史不書建置之始盖闕文也賈捐之建議棄珠
厓曰制南海以為八郡是時儋耳已并屬珠厓矣三方
之開皆自好事之臣西南夷發於唐蒙司馬相如兩粤
起嚴助朱買臣朝鮮由涉何昔者堯禹之德訖于四海
而地不盡四海故地不足而德有餘若漢則廣地而已
(秦地南不過閩粤北不過太原漢又廣於秦矣凡中國/為内郡宣元成紀所謂内郡國也縁邊有夷狄障塞者)
(為外郡又按馬援說楊廣曰前披輿/地圖見天下郡國百有六所當攷)揚雄曰大漢左東
海右渠搜前番禺後陶塗東南一尉西北一候(注㑹稽/東部都)
(尉燉煌玉/門闗候)
　　　十三部
百官表元封五年初置部刺史掌奉詔條察州秩六百
石員十三人(漢十三部闗中三河司𨽻自察之刺史所/以有十三員者征和以前司𨽻所統亦有)
(刺史察/之也)前後漢地理志武帝開地斥境南置交趾(顔氏/曰胡)
(廣記云漢既定南越之地置交趾/刺史别於諸州令持節治蒼梧)北置朔方之州(胡廣/記曰)
(漢分雍州置朔方刺史雍州即漢凉州也以廣之言攷/之則凉州疆界濶逺分朔方諸郡别置刺史察之是凉)
(州冇兩/刺史也)兼徐梁幽并夏周之制(夏有徐梁而無幽并周/有幽并而無徐梁漢兼)
(其制則為/十一州)改雍曰凉改梁曰益凡十三部(兼夏周之制/為十一州新)
(置交州并司𨽻/所領為十三部)司𨽻校尉部(按前漢志司𨽻校尉武帝/征和四年初置察三輔三)
(河𢎞農則今年初置十/三部尚未有司𨽻校尉)京兆扶風馮翊𢎞農河内河南
河東七郡(昭帝始元元年有司請河内屬/冀州河東屬并州本屬司𨽻部)豫州刺史部
潁川汝南沛郡梁魯國凡三郡二國冀州刺史部魏鉅
鹿常山清河郡趙平干(宣帝改/曰廣平)真定中山信都河間國
凡四郡六國兖州刺史部陳留山陽濟陰泰山東郡城
陽淮陽東平國凡五郡三國徐州刺史部琅邪東海臨
淮郡泗水廣陵楚國凡三郡三國青州刺史部平原千
乘濟南北海東萊齊郡菑川膠東高宻國凡六郡三國
荆州刺史部南陽江夏桂陽武陵零陵南郡長沙國凡
六郡一國揚州刺史部廬江九江㑹稽丹陽豫章郡六
安國凡五郡一國益州刺史部漢中廣漢武都犍為越
嶲益州䍧柯蜀郡凡八郡凉州刺史部隴西金城(昭帝/置)
天水武威張掖酒泉敦煌安定北地凡九郡并州刺史
部太原上黨西河朔方五原雲中定襄鴈門上郡凡九
郡幽州刺史部渤海上谷漁陽右北平遼西遼東𤣥莵
樂浪涿代郡廣陽國凡十郡一國交州刺史部南海鬱
林蒼梧交趾合浦九真日南七郡後漢與前異者司𨽻
治河南朔方屬并州(建武十一/年省朔方)交阯曰交州(建安二/年改)顔
氏云武帝初置朔方郡(今夏州朔/方縣北)别令刺史監之不在
十三州之限通典云十三部不常所治後漢司𨽻治河
南(今河/南府)豫治譙(今亳州/酇縣)兖治昌邑(今濟州/金鄉縣)徐治郯(今淮/陽軍)
(下邳/縣)青治臨淄(今青/州縣)凉治隴(今秦州/隴城縣)并治晉陽(今太原/府太原)
(縣省入/榆次)冀治鄗(今趙州/高邑縣)幽治薊(今幽/州縣)揚治厯陽(今和/州縣)荆
治漢夀(今常德府/武陵縣)益治雒(今漢/州縣)交治廣信(今梧州/蒼梧縣)刺史
更名牧者凡四改(綏和元年元夀二年/建武元年中平五年)光武都洛陽闗
中復置雍州後罷興平元年分凉州河西四郡為雍州
是為十四州建安十八年并十四州復為九州獻帝紀
所謂復禹貢九州者省幽并以為冀省司隸凉以為雍
省交州以入荆益於是有兖豫青徐荆揚冀益雍(禹貢/無益)
(有梁其/地一也)是時曹操自立為魏公欲廣冀州而益其地非
復古也(荀彧傳云操領冀州牧或説操宜/復古置九州則冀州所制者廣大)
　　　後漢郡國
郡國志世祖中興惟官多役煩乃命并合省郡國十縣
邑道侯國四百餘所(紀云建武六年詔省減吏員幷/合郡縣於是并省四百餘縣)至
明帝置郡一章帝置郡國二和帝置三安帝又命屬國
别領比郡者六廣漢蜀郡犍為張掖居延遼東又所省
縣漸復分置至於孝順凡郡國百五縣邑道侯國千一
百八十(永興初有鄉三千六百八/十二亭萬二千四百二十)郡國比前志增二縣
邑道侯國比前志少三百九十七晉志光武在彫耗之
辰郡國蕭條并省者八城陽淄川高宻膠東六安真定
泗水廣陽(按光武紀建武十三年并/省西京國廣陽當作廣平)今按郡國志云省
郡國十此云并省者八盖後復河間廣陽明帝置一永
昌章帝置二任城吳郡和順改作其名有九和置濟北
廣陽順改淮陽為陳改楚為彭城濟東為東平臨淮為
下邳千乘為樂安信都為安平天水為漢陽郡國百有
八焉(省前漢八分置五改/舊名七因舊九十六)桓靈頗增於前復置六郡桓
高陽高涼博陵靈南安鄱陵廬陵今按靈又置一汶山
(以汶江蠶陵/廣柔三縣置)獻分置二永寧(分巴/郡置)西海通典東樂浪西
燉煌南日南北鴈門西南永昌四履之盛亦如前漢(今/按)
(興平元年孫䇿分立廬陵建安十五年孫權分立鄱陽/乃獻帝時十道志云靈帝末揚州刺史劉遵上書分立)
(二/郡)文中子見牧守屢易曰堯舜三載考績仲尼三年有
成今旬月而易吾不知其道三代之興邦家有社稷焉
兩漢之盛牧守有子孫焉不如是之亟也無定主而責
之以忠無定民而責之以化雖曰能之末由也已迂齋
樓氏曰聖王不作建國封侯之法一壞於秦而不可復
破萬國而為郡縣罷五等而立守宰内樂其下之易制
而吏不得以私其民國無定民民無固志不知夫無定
民於下是無定民於國也無固志於上是無固志於君
也謫戍倡亂天下瓦解郡殺其守縣刼其令三十六郡
鞠為盜淵南陽之齮三川之由泗川之壯或降或死平
時無尺寸之柄文法吏議不少貸宜其拱手無䇿也雖
然郡縣初置守宰猶能有所為也武職甲卒屬於都尉
虎符調發召而復來嵗及立秋都肄講武則兵權不盡
屬於公上也鹽鐵筦𣙜之利未興放散官錢捐以予民
則利權不盡歸於公上也直指未遣使司𨽻未置員刺
史未臨察則事權不盡聴於公上也兵皆郡守之兵則
選練易以精財皆郡守之財則斂散易以專事皆郡守
之事則施置易以便不滿嵗不為真不數年不一易彼
自丞尉以上貶退稱進出於其手民習於教條不敢有
慢易之心氣勢聮屬運掉不難有尊重難危之勢而無
朝暮不保之憂視其郡如視其家待其民如待其子弟
是以守馮翊者得以奏令而換縣守渤海者得以單車
而平賊守南陽者得以誅宛令之輕已盜賊竊發應時
捕討誅其渠帥支黨解散則無潰決之虞羣偷縱横披
籍輒在把其宿負痛斷窟穴則無陰伏之患惟不有以
奪其權故吏得以行其志惟吏得以私其民故亦得以
不負於其國中興以來併武職於太守罷都試於郡國
守相之權非曩日比矣然桂陽任衛䬃者十年山陽任
秦彭者六年循吏之效表表為中興第一雲中守以兵
敗而功曹與之俱斃漁陽守以戰沒而主簿自投以赴
雖安順以後分守陵夷而吏民愛戴猶不少减范文正
公曰周漢李唐雖有禍亂而能中興者人未厭德作亂
者不能革天下之心是邦本之固也六朝五代之亂鮮
克中興者人厭其德弔民者有以革天下之心是邦本
之不固也屏山劉氏曰賦斂急則守令才賦斂寛則守
令賢守令賢則民寛守令才則民擾由上使之也莽能
移漢之社稷而不能移漢之民心
　　　漢郡國鹽鐵官
通鑑武帝元狩四年冬置鹽鐵官昭帝始元六年春詔
問賢良文學民所疾苦皆對願罷鹽鐵官於是鹽鐵之
議起焉元帝初元五年六月罷鹽鐵官永光三年冬以
用度不足復鹽鐵官
　鹽鐵論文學曰文帝時無鹽鐵之利而民富今有之
　而百姓困丞相請且罷闗内鐵官今攷官自煑鹽自
　齊燕始(管子有渠展之鹽伐菹薪煑/水為鹽又曰燕有遼東之煑)其後齊祈望守
　之(左/傳)鐵有官自秦始(管子計人用鐵税之而已官未/嘗冶鑄太史公自序司馬昌為)
　(秦王/鐵官)至漢鹽鐵之利二十倍於古大司農有斡官鐵
　市兩長丞有郡國鹽官鐵官(續志注出鹽多者置鹽/官主鹽税出鐵多者置)
　(鐵官主/鼔鑄)後漢皆屬郡縣建初中章帝議復鹽鐵官大
　司農鄭衆諫以為不可詔數切責衆執之不移帝不
　從和帝詔曰先帝遺戒郡國罷鹽鐵之禁縱民煑鑄
　入税縣官如故事
　　　鹽官
　地理志河東郡安邑縣　太原郡　又晉陽縣　南
　郡巫縣　鉅鹿郡堂陽縣　渤海郡章武縣　千乘
　郡　北海郡都昌縣　又夀光縣　東萊郡曲成縣
　　又東牟縣　又惤縣　又昌陽縣　又當利縣
　琅邪郡海曲縣　又計斤縣　又長廣縣　㑹稽郡
　海鹽縣　蜀郡臨卭縣　犍為郡南安縣　巴郡朐
　忍縣　隴西郡　安定郡三水縣　北地郡弋居縣
　　上郡獨樂縣　又龜兹縣　西河郡富昌縣　朔
　方郡沃壄縣　五原郡成宜縣　鴈門郡樓煩縣
　漁陽郡泉州縣　遼西郡海陽縣(王尊補遼/西鹽官長)遼東郡
　平郭縣　南海郡番禺縣　蒼梧郡高要縣　總三
　十有六(又鴈門郡沃陽縣鹽/澤在東北有長丞)
　漢鹽官在東南者不多有㑹稽纔一廣陵無之遺利
　猶在民也唐天下有鹽之縣一百五江南十二淮南
　二(郡縣志楚州鹽城縣本漢鹽瀆縣州長百六十里/在海中洲上有鹽亭百二十三所毎嵗煑鹽四十)
　(五萬石揚州海陵縣鹽監嵗煑鹽六十萬石而楚州/鹽城浙西嘉興臨平兩監所出次焉計毎嵗天下鹽)
　(利當租賦/三分之一)今以紹興末年攷之兩浙有場四十二淮
　東有場二十視古益宻矣
　　　鐵官
　地理志京兆鄭縣　馮翊夏陽縣　扶風雍縣　又
　漆縣　𢎞農郡宜陽縣　河東郡安邑縣　又皮氏
　縣　又平陽縣　又絳縣　太原郡大陵縣　河内
　郡隆慮縣　河南郡　潁川郡陽城縣　汝南郡西
　平縣　南陽郡宛縣　廬江郡皖縣　山陽郡　沛
　郡沛縣　魏郡武安縣　常山郡都鄉縣　涿郡(後/漢)
　(永元十五年復置/涿郡故安鐵官)　千乘郡　又千乘縣　濟南郡
　東平陵縣　又厯城縣　泰山郡嬴縣　齊郡臨淄
　縣　東萊郡東牟縣　琅邪郡　東海郡下邳縣
　又朐縣　臨淮郡鹽瀆縣　又堂邑縣　桂陽郡(續/志)
　(耒陽有鐵官建武中/太守衛颯上起鐵官)　漢中郡沔陽縣　蜀郡臨邛
　縣　犍為郡武陽縣　又南安縣　隴西郡　漁陽
　郡漁陽縣　右北平郡夕陽縣　遼東郡平郭縣
　中山國北平縣　膠東國郁秩縣　城陽國莒縣
　東平國　魯國魯縣　楚國彭城縣　廣陵國　總
　四十有九
　管子曰出鐵之山三千六百九漢闗内有鐵官盖始
　元罷之而復置張湯𫝊趙國以冶鑄為業王數訟鐵
　官事(志所載趙/國無鐵官)征和二年涿郡鐵飛河平二年沛郡
　冶鐵飛則菑異動焉陽朔三年潁川鐵官徒盜庫兵
　永始三年山陽鐵官徒盜庫兵則姦宄生焉唐天下
　有鐵之縣一百三宋鐵冶七十七皆多於漢蘇文忠
　公謂徐州東北七十餘里即利國監自古為鐵官凡
　三十六冶冶户皆大家常為盜賊所窺(即漢彭城/鐵官也)紹
　興末鐵坑興者三百七十七乾道中鐵嵗收二百十
　六萬二千一百四十四斤　鹽鐵使始於唐乾元元
　年第五琦
　　　輿地圖
漢有司空郡國輿地圖(周禮大司徒/職方氏注)武帝案以封三子
光武披以定天下明章以等諸侯之租陳氏曰戰國䇿
士每言闚周室則按圖籍以争天下蕭何入秦獨收圖
籍自漢守之司空寖以泄布如江都淮南諸王皆按輿
地謀變而王鳳亦云太史公書有地形阨塞不宜在諸
侯王然則古圖志雖司徒掌之而藏在司馬袐不得見
先王所以弭姦消患者其慮逺哉王氏曰先王建國所
以周知九州封域與其人民之數者詔地事則有圖詔
觀事則有志比生齒則有籍指掌圖序曰昔蘇秦按此
以説諸侯而知六國有十倍之埶蕭何藏此以相高祖
而知天下阨塞之所在聚米為象馬援以度隗囂建樓
以畫德裕以服南詔藩鎮強梁於河北而險要詳於吉
甫先零跋扈於隴西而地形上於充國規制華夷靡不
憑此元和郡縣圖志序曰秦皇并六國罷侯置守漢武
討百蠻窮兵黷武雖裂為郡縣逺過殷周而教令所行
威懷所服亦不越於三代
　　　三國州郡
通典云魏據中原有州十二司𨽻荆(通典無/荆州)豫兖青徐
凉秦(治上邽/今秦州)冀幽并揚雍有郡國六十八蜀全制巴蜀
置益(治成/都)梁(治漢中/今興元)二州有郡二十二吳北據江南盡
海置交(治龍編/今安南)廣(治番禺/今廣州)荆(治南郡/今江陵)郢(治江夏/今鄂州)揚(治建/業今)
(建/康)五州有郡四十三晉志魏武置十二(新興樂平西平/新平畧陽陰平)
(帶方譙樂陵章/武南鄉襄陽)所省七(上郡朔方五原雲/中定襄漁陽廬江)文帝置七(朝/歌)
(陽平弋陽魏興/新城義陽安豐)明及少帝增二(明帝上庸/少帝平陽)得漢郡者五
十四焉蜀先主置郡九(巴東巴西梓潼江陽汶/山漢嘉朱提宕渠涪陵)後主増
二(雲南/興古)得漢郡者十有一焉吳大帝置郡五(臨賀武昌/珠厓新都)
(廬陵/南部)少帝景帝各四(少臨川臨海衡陽湘東景/天門建安建平合浦北部)歸命侯
置十二(始安始興邵陵安成新昌武平/九德吳興東陽桂林滎陽宜都)得漢郡者十有
八焉魏以司隸之三河𢎞農冀之平陽為司州分雍州
河西為凉州隴右為秦州分遼東昌黎𤣥莬帶方樂浪
為平州後合為幽州揚荆二州魏吳並立魏揚治夀春
荆治襄陽吳分南海蒼梧鬱林為廣州交阯日南九真
合浦為交州(吕岱傳表分海南三郡為/交州海東四郡為廣州)蜀以建寧太守
遥領交州(建寧漢益州/永昌今姚州)魏明帝詔郡縣條為劇中平(宋/志)
(吳得揚荆交三州蜀得/益州魏氏猶得九焉)
　　　晉十九州
地理志晉武帝太康元年平孫氏增置郡國二十三滎
陽上洛頓丘臨淮東莞襄城汝陰長廣廣寗昌黎新野
隨郡陰平義陽毘陵宣城南康晉安寧浦始平略陽樂
平南平省司隸置司州别立梁秦寧平四州仍吳之廣
州凡十九州司治洛陽兖治廩丘(今濮州/雷澤縣)豫治項(今陳/州項)
(城/)冀治房子(今趙州/臨城縣)并治晉陽青治臨淄徐治彭城(今/徐)
(州/)荆初治襄陽後治江陵揚初治夀春後治建業凉治
武威(今凉/州)雍治京兆秦治上邽(今秦/州)益治成都梁治南
鄭(今興/元府)寧治雲南(今姚/州)幽治涿(今幽州/范陽縣)平治昌黎(漢遼/西交)
(黎唐安/東府)交治龍編(唐安/南府)廣治番禺(今廣/州)惠帝分揚之豫
章至晉安七郡荆之桂陽武昌安成三郡立江州(宋州/郡志)
(云太康元年天下一統凡十六州後又分凉雍為/秦分荆揚為江分益為寜分幽為平而為二十矣)郡國
一百七十三(仍吳所置二十五仍蜀新置十一仍魏/所置二十一仍漢舊九十三置二十三)永
嘉南度境宇殊狹九州之地有其二焉(晉以魏公族㣲/弱委兵諸王遞)
(相攻伐致亂尤速成八王汝南王亮楚王瑋趙王倫/齊王冏長沙王又  都王穎河間王顒東海王越)
　　　宋二十二州
通典云自東晉成帝時中原流民多南渡遂於江漢淮
之間僑立州郡以撫其民中間併有廢置離合非一不
能詳制焉今大較以孝武大明八年為正凡二十二州
揚治建業南徐治京口(今鎮江/丹徒縣)徐治彭城南兖治廣陵
兖治瑕(今襲慶府/瑕丘縣)南豫治厯陽豫治汝南(今蔡州/汝陽縣)江治
尋陽(今江/州)青治臨淄(初治厯城今濟南府縣後治/廣固今青州益都縣後移治)冀治
厯城司治義陽(今信/陽軍)荆治南郡(今江/陵府)郢治江夏湘治臨
湘(今潭/州)雍治襄陽梁治南鄭秦亦治南鄭益治成都寧
治建寧(今姚/州)廣治南海(今廣/州)交治龍編越治臨鄣(今亷/州)
郡凡二百三十八縣千一百七十九宋志江左又分荆
為湘或離或合凡有揚荆湘江梁益交廣其徐州則有
過半豫州唯得譙城而已宋分揚為南徐徐為南兖揚
州之江西悉屬豫州分荆為雍分荆湘為郢分荆為司
分廣為越分青為冀分梁為南北秦太宗初青冀徐兖
及豫州淮西不守於鍾離(今濠/州縣)置徐州淮陰(今楚/州縣)為北
兖而青冀治贛榆(今海州/東海縣)江左大鎮莫過荆揚故謂荆
州為陜西二州户口居江南之半揚州為根本委荆州
以閫外李忠定曰六朝能保守江左以强兵巨鎮盡在
淮南荆襄間(杜佑曰宋孝武改更舊制國吏/不得稱臣自兹以還建侯日削)
　　　齊二十三州
通典齊青治朐山(今海/州縣)冀治漣口(今泗州/漣水縣)豫治夀春北
兖治淮陰北徐治鍾離又置巴治巴東(今䕫/州)其餘因宋
代州二十有三郡三百九十五縣千四百七十四南齊
志三峽險隘山蠻寇賊宋立三巴校尉以鎮之後省建
元二年分荆州巴東建平益州巴郡為州立刺史
　　　梁陳州郡
隋地理志梁天監十年有州二十三郡三百五十縣千
二十二其後開閩越克淮浦平俚洞破牂柯又以舊州
析置大同中州百有七陳氏土宇彌蹙西亡蜀漢北失
淮肥以長江為境有州四十二地轉狹而州益多郡百
有九縣四百三十八司馬公曰陳國不能居天下五分
之一文中子叔恬曰敢問元經書陳亡而具五國何也
子曰江東中國之舊也衣冠禮樂之所就也永嘉之後
江東貴焉而卒不貴無人也齊梁陳於是乎不與其為
國也及其亡也君子猶懷之書五國並時而亡盖傷先
王之道盡墜故君子大其言極其敗於是乎掃地而求
更新也
　　　後魏州郡
地形志州百十有一郡五百十九縣千三百五十二劉
氏曰拓䟦氏乗後燕之衰蠶食并冀三十餘年而中國
畧定遷洛之後稍用夏禮母后亂於内羣盜撓其外禍
始於六鎮釁成於爾朱國分為二而亡矣(通典六鎮在/朔州雲州單)
(于府界正始中更立三戍正光五年改鎮為州郡縣志/沃野故城在天德軍城北六十里即後魏六鎮從西第)
(一鎮也自北出石門障即光禄城城東北有懷朔古城/朔州即後魏六鎮從西第二鎮也武川城今名里城後)
(魏六鎮從西第三鎮在軍北二百里北史太和十八年/八月幸懷朔武川撫冥柔𤣥等四鎮  薄骨律鎮靈州)
(温池縣懷荒禦夷鎮蔚州薄河南四鎮碻磝滑臺洛陽/虎牢  明帝以沃野懷朔  骨律武川撫㝠柔𤣥懷荒)
(禦夷諸鎮/並改為州)
　　　北齊後周州郡
隋志通典自東西魏之後天下三分梁陳有江東高氏
據河北有州九十七郡百六十縣三百六十五(後周書/周平齊)
(得州五十郡一百六/十二縣三百八十)宇文有闗西南清江漢西兼巴蜀
及平齊有州二百十一郡五百八縣千一百二十四晉
宋之後至周割據分裂州部乃倍兩漢
　　　隋州郡
隋志通典開皇三年以官繁民弊廢五百餘郡以州治
民職同郡守無復刺舉之任九年滅陳天下始合為一
析置州縣煬帝平林邑置蕩農沖三州既而併省諸州
改州為郡依漢制置太守以司隸刺史相統治定吐谷
渾置鄯善且末西海河源四郡凡郡一百九十縣一千
二百五十五東西九千三百里南北一萬四千八百十
五里東南皆至海西至且末(沙州以東唐地里志渡且/末河五百里至播仙鎮故)
(且末/域也)北至五原(豐/州)何氏曰天下久分裂而難合也而秦
隋合之然皆止於二世自古亡國無速於此天下之業
既定而猶虛用其衆也(以不仁得之以不仁守/之必及其世秦隋是也)
　
　
　
　
　
　
　
　
　通鑑地理通釋卷二
