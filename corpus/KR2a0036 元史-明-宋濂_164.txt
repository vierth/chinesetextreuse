
　元史卷一百六十五
　　明翰林學士亞中大夫知制誥兼修國史宋濓等修
　列𫝊第五十二
　　張禧
張禧東安州人父仁義金末徙家益都及太宗下山東
仁義乃走信安時燕薊已下獨信安猶為金守其主將
知仁義勇而有謀用之左右國兵圍信安仁義率敢死
士三百開門出戰圍解以功署軍馬總管守信安踰十
年度不能支乃與主將舉城内附率其部曲從宗王哈
坦平定河南授管軍元帥後攻歸徳飛矢入口折其二
齒鏃出項後卒賜爵縣侯禧年十六従大將額斯倫南
攻徐州歸徳復従元帥察罕攻夀春安豐廬滁黄泗諸
州皆有功禧素峭直為主將所忌誣以他罪欲寘之法
時王鶚侍世祖於潛邸禧宻往依之鶚請左丞庫庫薦
禧與其子𢎞綱俱入見嵗己未従世祖南伐濟江與宋
兵始接戰即擒其一將進攻鄂州諸軍穴城以入宋樹
柵為夾城於内入戰者輒不利乃命以厚賞募敢死士
禧與子𢎞綱俱應募由城東南入戰將至城下帝憫其
父子俱入險地遣阿爾哈雅諭禧父子止一人進戰禧
所執槍中弩矢而折取𢎞綱槍以入破城東南角有逗
留不進者十餘人立城下𢎞綱復奪其槍入轉戰良久
禧身中十八矢一矢鏃貫腹悶絶復甦曰得血竭飲之
血出可生世祖亟命敢血竭遣人往療之瘡既愈復従
大將鼐喇古與宋兵戰于金口李家州皆捷世祖即位
賜金符授新軍千户三年従征李璮時宋乗璮叛遣夏
貴襲取蘄縣宿州等城禧移兵攻之貴走盡復諸城至
元元年陞唐鄧等州盧氏保甲丁壯軍總管宋侵均州
總管李玉山敗走帝命禧代之三年與宋將吕文煥戰
于髙頭赤山乗勝復均州四年改水軍總管益其軍二
千五百令習水戰五年従攻襄樊六年七月夏貴率兵
援襄陽禧従元帥阿珠戰却之八年江水暴溢宋遣范
文虎以戰艦千餘艘來援元帥阿珠命禧率輕舟夜䘖
枚入其陣中揷葦以識水之深淺及還阿珠即命禧率
四翼水軍進戰宋兵潰追至淺水奪戰艦七十餘艘九
年攻樊城焚其串樓敗宋將張貴于鹿門山十年行省
集諸將問破襄陽之策禧言襄樊夾漢江而城敵人横
鐵鎖置木橛于水中今斷鎖毁橛以絶其援則樊城必
下樊城下則襄陽可圗矣行省用其計乃破樊城而襄
陽繼降帝遣使録諸將功授宣武將軍水軍萬户佩金
虎符丞相巴延因命禧為水軍先鋒十二年敗宋將孫
虎臣于丁家洲尋移屯黄池以斷宋救兵九月從阿珠
與宋都綂姜才戰有功加信武將軍十三年從下温台
福建十四年加懐逺大將軍江隂路達嚕噶齊水軍萬
户十六年入朝進昭勇大將軍招討使十八年加鎮國
上將軍都元帥時朝廷議征日本禧請行即日拜行中
書省平章政事與右丞范文虎左丞李庭同率舟師泛
海東征至日本禧即捨舟築壘平湖島約束戰艦各相
去五十步止泊以避風濤觸擊八月颶風大作文虎庭
戰艦悉壊禧所部獨完文虎等議還禧曰士卒溺死者
半其脱死者皆壯士也曷若乗其無回顧心因糧於敵
以進戰文虎等不從曰還朝問罪我輩當之公不與也
禧乃分船與之時平湖島屯兵四千乏舟禧曰我安忍
棄之遂悉棄舟中所有馬七十匹以濟其還至京師文
虎等皆獲罪禧獨免子𢎞綱字憲臣年十八父禧為主
將所誣繫獄將殺之𢎞綱直入獄中獄卒併繋之𢎞綱
佯狂謔笑守者易之既寢遂與其父逸去後從其父攻
城徇地屢有功自昭信校尉管軍總把佩銀符換金符
為千户陞總管廣威將軍招討副使加定逺大將軍招
討使襲鎮江隂盜起安吉𢎞綱率兵往捕未踰旬擒之
從叅政髙興破建徳溪寨諸賊後賜三珠虎符授昭勇
大將軍河南諸翼征行萬户従右丞劉深征八百媳婦
國師次八畨與叛蠻宋隆濟等力戰而歿贈宣忠秉義
功臣資善大夫湖廣等處行中書省左丞上䕶軍追封
齊郡公諡武宣子漢當襲職讓其弟鼎漢後為監察御
史累官至集賢直學士鼎襲江隂水軍萬户
　　賈文備
賈文備字仲武祁州蒲隂人父輔仕金為祁州刺史武
仙憚輔膽略宻令所親圗之輔以衆歸太祖詔𨽻張柔
以兵攻蠡州慶都安平束鹿諸縣皆下之柔開帥府於
滿城命輔行元帥府事於祁州従定山東遷左副元帥
柔將兵在外輔常居守累功改行軍千户賜金符尋領
順天河南等路軍民萬户卒文備襲父千户職張柔命屯
三汉口備宋兵宋以雲梯三十餘來攻文備率兵鏖戰
却之憲宗賜弓矢銀盂嵗乙夘復令襲父左副元帥職
兼領順天路中綂二年升開元府路女真碩達勒達等
處宣撫使佩金虎符三年遷開元東京懿州等處宣慰
使四年改萬户領張柔所部軍屯亳州宋兵時抄掠淮
甸文備戰却之至元二年加昭勇大將軍真定路總管
兼府尹六年調衛輝路總管七年授西蜀成都綂軍以
疾不赴八年授宿州萬户尋改河南等路綂軍圍襄樊
九年移蔡州兼水陸漕運宋兵時掠糧餉文備敗之併
奪其船詔罷綂軍文備入覲賜弓矢金鞍錦衣白金十
一年復授萬户漢軍都元帥領劉整軍駐亳州宋將夏
貴知亳無備盛引兵來襲文備出竒邀擊大破之帝賜
金鞍金織文段白金丞相巴延伐宋文備領左翼諸軍
以従抵郢州宋築二城夹江布戰艦數千艘于江中陳
兵兩岸軍不得進文備泛舟由淪河徑出大江攻武磯
堡乃従阿珠先渡江大軍繼之遂取鄂漢以功賜白金
加昭毅大將軍守鄂州十二年從平章政事阿爾哈雅
趣湖南至潭州城下文備冒鋒鏑礮傷右手流矢中左
臂攻戰愈急宋臣李芾死之轉運判官鐘蜚英等以城
降十三年加昭武大將軍守潭州十四年衡永郴等郡
冦發文備悉討平之十五年進鎮國上将軍湖南道宣
慰使徇瓊崖等州及廣東瀕海諸城追宋衛王昺十六
年召還拜淮東宣慰使加金吾上將軍鎮慶元十八年
復授都元帥二十年改江東宣慰使討建寧盗黄華二
十二年拜荆湖占城行中書省叅知政事二十三年改
湖廣行省叅知政事二十四年致仕後十七年以疾卒
延祐四年贈江西等處行中書省左丞追封武威郡公
諡莊武
　　解誠
解誠易州定興人善水戰從伐宋設方略奪敵船千計
以功授金符水軍萬户兼都水監使焦湖之戰獲戰艦
三百艘宋以舟師來援誠據舟厲聲呵之援兵不敢動
急移舟抵岸乗勢追殺之奪其軍餉三百餘斛既又従
攻安豐夀復泗亳諸州俱有功又従下雲南大理國以
功賜金虎符従攻鄂奪敵艦千餘艘殺溺敵軍甚衆世
祖嘉其功甞降制奬之至元三十年卒贈推忠宣力功
臣龍虎衛上將軍同知樞宻院事上䕶軍追封易國公
諡武定子汝楫襲従討李璮平宋累獲功賞卒贈推忠
效節功臣資徳大夫中書右丞上䕶軍追封易國公諡
忠毅子特爾格襲從征廣西下静江府改水軍招討使
尋復為萬户從征交趾有功陞廣東道宣慰使卒贈資
徳大夫河南江北等處行中書省左丞上䕶軍平陽郡
公諡武宣子世英由監察御史遷山南江北道僉事
　　管如徳
管如徳黄州黄陂縣人父景模為宋將以蘄州降授淮
西宣撫使如徳為江州都綂制至元十二年亦以城降
先是如徳甞被俘擄思其父與同軰七人間道南馳為
邏者所獲械送于郡如徳伺邏者怠即引械擊死數十
人各破械脱走間闗萬里達父所景模喜曰此真吾兒
也至是入覲世祖笑曰是孝於父者必忠於我矣一日
授以强弓二如徳以左手兼握右手悉引滿之帝曰得
無傷汝臂乎後毋復然甞従獵遇大溝馬不可越如徳
即解衣浮渡帝壯之由是稱為巴圗賞賚優渥帝問我
何以得天下宋何以亡如徳對曰陛下以福徳勝之襄
樊宋咽喉也咽喉被塞不亡何待帝曰善帝又命習國
書曰習成當為朕言之一日帝語如徳曰朕治天下重
惜人命凡有罪者必令面對再四果實也而後罪之非
如宋權姦擅權書片紙數字即殺人也汝但一心奉職
毋懼忌嫉之口授湖北招討使總管本部軍馬佩金虎
符是年六月丞相阿珠南攻宋如徳以軍為前鋒至揚
州楊子橋與宋戰晝夜不息如徳先登陷陣擒其帥張
都綂等宋軍遂潰七月進軍焦山江上復大戰奪宋帥
夏都綂牌印衣甲及餉軍海船悉送阿珠所事聞帝命
賞之軍至鎮江如徳招安諸郡守將皆望風降附丞相
巴延取臨安復選能招諸郡者衆推如徳如徳䘖命往
諭紹興諸郡皆下初世祖以寶刀賜如徳及與敵戰刀
刅盡缺宋平入覲如徳以刀上呈曰陛下向所賜刀従
軍以來刀缺如是矣帝嘉其朴十二年遷浙西宣慰使
上時政五條一曰立額薄征二曰息兵懐逺三曰立法
用人四曰省役恤民五曰設官制禄時法制未備仕多
冗員又方用兵日本倭國而軍民之官廪禄無定制故
如徳言及之權臣抑不得上二十年丞相安塔哈命馳
驛奏出征事入見世祖問曰江南之民得無有二心乎
如徳對曰往嵗旱勞相仍民不聊生今累嵗豐稔民沐
聖恩多矣敢有貳志使果有貳志臣曷敢飾辭以欺陛
下乎帝善其言且諭之曰安塔哈有未及者卿善輔𨗳
之有當奏聞者卿勿憚勞宜馳捷足之馬來告於朕二
十四年遷江西行省叅知政事破豪猾去姦吏居民大
悦是時贛汀二州盜起如徳指揮諸將討平之其脅従
者多所全宥二十六年遷江西行尚書省左丞時鍾明
亮以循州叛殺掠州縣千里丘墟帝命如徳綂四省兵
討之諸將欲直擣其巢穴如徳曰嘻今田野之氓疲於
轉輸介胄之士病於暴露重困斯民而自為功吾不為
也於是遣使諭以禍福賊感如徳誠信即擁十餘騎詣
贛州石城縣降平章政事鄂囉齊怒其拔扈不臣欲以
事殺明亮如徳聞之曰皇元仁厚未甞殺降明亮叛人
何足惜所重者信不可失耳年四十有四卒于軍贈江
西行省左丞平昌郡公諡武襄子九淳祖積官中順大
夫龍興路富州尹
　　趙實喇
趙實喇者始以父任為千户佩金符中綂三年守東川
四年宋夏貴以兵侵虎嘯山寨元帥竒徹遣實喇率兵
往禦之貴敗走追至新明縣斬首三十餘級宋劉雄飛
以兵犯青居山舊府實喇與戰於都尉壩敗之斬首十
餘級竒徹攻釣魚山遣實喇以兵千五百人略地至南
壩擊敗宋軍生獲軍士五十七人老幼三百四十人従
攻大良平宋昝萬夀運糧至渠江之鵞灘實喇邀擊之
斬首五十餘級宋兵大敗實喇亦被三創矢鏃中左肩
不出竒徹惜其驍勇取死囚二人刲其肩視骨節淺深
知可出即為鑿其創拔鏃出之實喇神色不動至元三
年為東川路先鋒使四年元帥拜達勒攻開州至萬寶
山遣實喇以兵五百人擊宋軍生獲四十人五年兼管
京兆延安兩路新軍戍東安虎嘯山兩城宋楊立以兵
䕶糧送大良平實喇察知之遂率所部兵與立戰於三
重山斬首百五十級擒獲四十餘人立敗走棄其糧千
餘石因盡奪其甲仗旗幟而還六年行院遣實喇攻釣
魚山之沙市焚其敵樓從左丞竒爾濟蘇等入朝詔
白金五十兩細甲一領九年綂軍哈喇攻釣魚山時實
喇為先鋒領兵千人略地至葛樹坪與宋兵遇生獲二
十餘人斬首四十級十年三月復従行院哈達攻釣魚
山之沙市實喇乗夜蟻附而登殺其守兵燒其積聚生
獲二十餘人以歸又擊敗宋將張珏兵於武勝軍行院
新拔禮義山砦命實喇守之十二年率舟師㑹攻釣魚
山戰數有功進圍重慶宋將趙安勒兵出戰實喇迎擊之
夜至二鼓敵衆大潰行院以其功上聞未報而疾作乃
遣往瀘州治疾至之夕瀘州復叛實喇輿疾出戰遂為
其所獲與従者二十人皆死之子世顯船橋副萬户
　　周全
周全其先汝寧光州人仕宋為武翼大夫廣南西路馬
步軍副總管至元十二年丞相巴延總兵下江南全率
衆來歸遂以行省檄遙授衡州知州是年秋七月入覲
賜金符授明威將軍遥授泉州知州兼管軍千户冬十
月從元帥宋都木達下江西諸城邑明年進兵福建宋
制置使黄萬石降冬十月從大軍征廣東十一月至韶
州城下嚴攻具率勇士先登與宋兵合戰斬馘甚衆殺其
安撫使熊飛十二月以遊騎巡廣中過靈星海石門敵
勢甚張全奮戈殺敵乗勝奪其旗鼓火其船及諸軍下
廣州全功居多十四年従攻廣西静江府宋安撫李夢
龍率衆來降其有負固不下者悉戰敗之奪敵艦以千
計殺敵溺死者無算兩廣以平第功賜虎符授管軍總
管十五年盜據贛州崖石山寨全率兵討平之焚其寨
十七年進廣威將軍管軍副萬户鎮守龍興二十年以
疾去官大徳九年卒贈懐逺大將軍南安寨兵萬户府
萬戶輕車都尉追封汝南郡侯子祖瑞襲職
　　孔元
孔元字彦亨真定人驍勇有智略嵗丁酉棄家従軍隸
丞相史天澤麾下戊戌從取焦湖圍夀春先登拔其西
堡己亥従征安豐力戰却敵己酉従圍泗州拔之辛亥
従攻五堂山寨俘其衆以歸戊午從攻樊城親王塔齊
爾命取樊西堡元率死士挺槍大呼擊殺數百人斬首
十九級以獻中統元年扈駕北征二年宣授管軍總把
至元十一年従伐宋為前鋒所向克捷十四年進武略
將軍管軍千户明年還軍北征進武義將軍侍衛親軍
千户賜佩金符又明年國兵討叛王實勒們等從行院
拜竒貞勒宻實追其衆至烏蘇洋而還分軍之半扼其
要害地衆遂潰獲輜重牛馬帝大悦賞賚甚厚加宣武
將軍右衛親軍總管十九年以疾卒子鷹揚襲授昭信
校尉右衛親軍弩軍千户仍佩金符至大元年以疾卒
子成祖襲延祐二年卒子諾海襲
　　朱國寶
朱國寶其先徐州人後徙寶坻父存器歴官至修内司
使嘗夜行盧溝橋獲金一囊坐而待其主以付之其人
請中分存器笑而遣之憲宗將攻宋募兵習水戰國寶
以職官子從軍隸水軍萬户解誠麾下己未世祖以兵
攻鄂國寶攝千户率鋭卒於中流與宋師鏖戰凡十七
戰諸軍畢濟中綂二年授千戸佩銀符三年圍李璮於
濟南佩金符鎮戍海東從征襄陽攝四翼鎮撫督造戰
艦築萬山堡至元十一年拔沙洋隳新城皆與有力焉
初師次江上國寶請於丞相巴延願當前鋒既而奪船
二十艘以獻巴延壯之宋據上流方舟數百結為堡柵
巴延指示曰復能奪取是乎國寶即奮往破柵既渡江
下鄂漢十二年進兵臨岳州與宋兵戰於岳之桃花灘
獲其將髙世傑進昭信校尉管軍總管既降湖右加宣
武將軍綂䝉古諸軍鎮常徳府知安撫司事時宋諸郡
邑多堅守不下國寶𫝊檄招諭踰月悉平惟辰沅靖鎮
逺未下宋將李信李發結武岡洞蠻分據阨塞國寶擊
敗之其衆退保飛山新城思播蠻來援國寶復與戰破
之擒張星沈舉等三百餘人進攻新城獲信發等獻俘
江陵行省奏功賜金虎符十四年㑹諸道兵攻廣西静
江拔之進秩管軍萬户鎮守梧州領安撫司事十五年
加懐逺大將軍初宋臨安之破也張世傑挟二王由閩
蹈海衆復滋蔓時南恩新州何華張翼擁兵興復軍勢
甚盛國寶選精鋭擊殺華翼擒其黨二人斬首萬餘級
俘五百餘人船七百艘奪其兵器無算降其將十餘軍
士二百民三萬餘户十六年遷定逺大將軍海北海南
道宣慰使蜑賊連結鬱林廉州諸洞恣行剽掠國寶悉
平之磔尸髙化以懲反側任龍光等率所部五千户降
移瓊州立官程更弊政訓兵息民具有條制南寧謝有
奎負固不服國寶開示信義有奎感悟以其屬来歸於
是黎民降者三千户蠻洞降者三十所十八年破臨髙
蠻寇五百人招降居亥畨亳銅鼓博吐桐油等十九洞
遣部將韓旺率兵略大黎宻塘横山誅首惡李實火其
巢生致大鍾小鍾諸部長十有八人加鎮國上將軍海
北海南道宣慰使都元帥供給占城軍餉事集而民不
擾二十三年遷廣南西道宣慰使二十四年入覲帝慰
勞之二十五年進輔國上將軍都元帥叅知政事行尚
書省事以軍事至贛州得疾卒于𫝊舎年五十九子斌
襲職累官加賜金虎符海北海南宣慰使都元帥贇上
副萬户佩金虎符鎮福州次鼎次鉉
　　張立
張立泰安長清人初隸嚴實麾下略江淮有功署為百
户嵗戊午憲宗征蜀徴諸道兵立從行次大獲山宋人
阻山為城帶江為池恃以自固立綂鋭卒攻陷外堡奪
戰船百餘艘復從攻釣魚山有功賜金帛中統初從世
祖北征還授管軍總把賜銀符進侍衛軍鎮撫換金符
改侍衛軍千户尋遷左衛親軍副都指揮使賜金虎符
十四年春率步卒千人轉粟赴和琳道出應昌㑹酋帥
帕克謀不軌以射士三千踵其後欲乗間奪其資糧立
覺其有異急命環車為柵以備之賊衆已合矢如雨下
初立之𤼵上都也每車載二板以備不虞至是建板于
車矢不能入騎卒稍前即以戈撞之强弩繼發賊不得
近相持連日乃解去是嵗増置前後衛兵進明威將軍
後衛親軍都指揮使賜雙珠虎符加昭勇大將軍以老
乞退子珪襲珪卒子伯潛襲
　　齊秉節
齊秉節字子度濵州蒲臺人父珪從嚴實攻歸徳廬州
有功授無棣縣尹攝征行千户後兼總管鎮棗陽中綂
三年李璮以益都叛徴諸道兵進討棗陽精鋭盡行僅
留羸卒千餘珪時攝萬户府事與宋襄郢對壘敵來覘
虚實珪城守周宻以東門外壕狭小可越命浚之為備
宋將聶都統陳總管果率兵萬餘抵城東門以板渡壕
壕廣板不能及珪率衆力戰敵退走城賴以完事聞賜
金符真授千户至元三年告老舉秉節自代秉節魁偉
沈毅涉獵書史稍知兵法襲父爵仍鎮枣陽五年從伐
宋築新城白河口堡鹿門山略地郢州大洪山黄仙洞
數著戰功七年陞上千戸權萬戸十一年從丞相巴延
至郢盪舟由陸入江攻武磯堡擒宋將閻都綂十二年
國兵敗宋賈似道孫虎臣舟師于丁家洲命秉節屯建
康與宋將趙淮戰于西離山追至溧陽自辰及午宋軍
乃退八月遷武義將軍十二月從定太平安慶諸郡與
宋將張咨議戰于崑山殺之十四年授宣武將軍管軍
總管時黄州復叛令秉節往討斬余總轄于陣十七年
授明威將軍二十三年移鎮饒州安仁劇賊蔡福一叛秉
節與有司㑹兵討之擒福一餘黨悉平二十五年陞廣威
將軍棗陽萬戸府副萬戸二十八年卒年六十二子英襲
　　張萬嘉努(子孝忠/)
張萬嘉努父扎呼岱事睿宗於潛邸從破金有功賜虎
符授河東南北路船橋隨路兵馬都總管萬户從西征
下興元圍嘉定歿于軍萬嘉努數從都元帥大達哈拉
征討有功中綂元年從都元帥耨埓入朝授以父官宋
兵入成都從行院阿爾圖擊破之至元四年帥師㑹立眉
簡二州從伊蘇岱爾攻瀘州敗宋軍殺傷過半俘四十
餘人以歸七年率諸軍城張廣平與宋人戰斬首三百
餘級獲都綂一人従攻重慶破朝陽寨圍嘉定柵平康
太和懐逺諸寨分兵以守之且日出師水陸接戰功居
多而諸將攻瀘州往往失利乃詣闕請自任以攻取之
效許之遂率舟師百五十艘自桃竹灘至折魚灘分守
江面謹風火嚴號令約日進攻先據神臂門為梯衝登
城殺二百餘人斬闗而入遂拔之加昭勇大將軍㑹圍
重慶將其衆斷馬湖江分兵水陸往來為游徼加昭毅
大將軍以所部轉餉成都及下流諸屯尋遷招討使與
都元帥雅爾哈討亦奚不薛蠻平之進副都元帥詔其
子孝忠為船橋萬户以萬嘉努將四川湖南兵征哈喇
章時雲南惡昌多興羅羅諸蠻皆叛殺掠使者刼奪人
民州郡莫能制遂以其兵討之𠞰其衆民為之立祠二
十年從征𬗟戰死之雲南王命其子保通將其軍従征
入太公城有功襲副都元帥又從征至甘州山丹亦戰
死孝忠少從父軍中好攻戰至元十九年從都元帥伊
蘇岱爾討亦奚不薛蠻遇其衆于㑹靈闗追至沙谿敗
之進攻龍家寨阿那闗克之遂攻亦奚不薛營大破之
又以八百人敗阿永蠻於鹿札河乗勝至打鼓寨連破
之諸蠻平以功賜金帛弓矢鞍轡還軍成都二十二年
從討烏䝉蠻復擊降大埧都掌蟻子諸蠻加明威將軍
二十七年詔從西征至沙𤓰諸州還賜虎符僉書四川
等處行樞宻院事院罷以本軍萬户鎮成都卒
　　郭昻
郭昻字彦髙彰徳林州人習刀槊能挽强稍通經史尤
工於詩至元二年上書言事平章亷希憲材之授山東
綂軍司知事尋改經歴遷襄陽總軍司轉沅州安撫司
同知佩金符招降溪洞八十餘柵播州張華聚衆容山
昻率兵屠之山猺木猫土獠諸洞盡降十六年以諸洞
酋入朝帝賜金綺衣鞍轡進安逺大將軍徇沅州西南
界復新化安仁二縣擒劇賊張虎縱之曰汝非吾敵願
降即來不然吾復擒汝不難也明日虎降并其衆三千
餘人悉使歸民籍軍還衆歛白金以獻一無所受行至
江陵衆復從致金而去昻悉上之行省宰臣令藏於庫
以示諸將二十六年江西盜起昻討之進逼南安明揚
上龍巖湖緑村石門鴈湖赤水黑風峒諸蠻立太平寨
而還㑹大饑以賊酋家資分賑之授萬户賜金虎符鎮
撫州未㡬省檄昻赴廣東監造戰船行至廣東界遇賊
移檄諭以禍福廣東素服其威信及見其檄即俱降授
廣東宣慰使卒年六十一子震杭州路鎮守萬户惠僉
江西廉訪司事豫知寧都州
　　綦公直
綦公直益都樂安人世業農至元五年為益都勸農官
九年為泝莒膠宻寧海五州都城池所千户十年賜金
符命造征日本戰船于髙麗時宋未下世祖知其勇遣
使召見俾與呼巴哩巴圗等領兵同行荆南等處招討
司事抵峡州青草灘霖雨不進還屯玉泉山率兵三千
攻安進下寨破之殺宋軍百餘人獲牛馬七百還至襄
陽樞宻院命督造戰艦運舟襄陽既下奉㫖領鄧州光
化唐州漢軍及郢復熟劵軍九千二百人從諸軍南伐
二十年冬至隆興宋軍突出城門逆戰公直敗之追抵
城下遂踰壕拔木焚其樓櫓斬首萬餘級生擒七百人
隆興降由是南安吉贛皆望風𣢾附平堡柵六百餘所
公直又令第三子孟古岱進攻梅闗破淮徳山寨入廣
東至南海皆下之詔授公直武毅將軍管軍上千戸召
入加昭勇大將軍管軍萬户佩金虎符領侍衛親軍時
巴延巴爾達噶圗古勒叛西夏命公直率軍討平之十
八年五月陞輔國上將軍都元帥宣慰使鎮巴實伯里
初帝詔以長子泰襲萬户公直自陳父年老乞以泰為
樂安縣尹就養其父制可仍終身勿徙他職至是乃以
䝉古岱襲萬户佩金虎符從之鎮公直陛辭曰臣父喪
五年願𦵏以行帝許之至家葬事畢遂計樂安税課及貧
民逋負悉以賜金代輸之乃行二十三年諸王海都叛
侵巴實伯里公直従丞相巴延進戰於洪水山敗之追
擊寖逺援兵不至第五子瑗力戰而死公直與妻及孟
古岱俱陷焉二十四年孟古岱奔還授定逺大將軍中
侍衛親軍副都指揮使改湖州礮手軍匠萬户討衢州
山賊有功加昭勇大將軍泰後終於知寧海州
　　楊賽音布哈
楊賽音布哈初名漢英字熙載賽音布哈賜名也其先
太原人唐季南詔陷播州有楊端者以應募起竟復播
州遂使領之五代以來世襲其職五𫝊至昭無子以族
子貴遷嗣又八𫝊至粲粲生价价生文文生邦憲皆仕
宋為播州安撫使至元十三年宋亡世祖諭之邦憲奉
版籍内附授龍虎衛上將軍紹慶珍州南平等處沿邊
宣慰使播州安撫使卒年四十三贈推忠效順功臣平
章政事追封播國公諡惠敏漢英邦憲子也生五嵗而
父卒二十二年母田氏擕至上都見世祖於大安閣帝
呼至御榻前熟視其眸子撫其頂者久之乃諭宰臣曰
楊氏母子孤寡萬里來庭朕甚憫之遂命襲父職錫金
虎符因賜名賽音布哈及陛辭詔中書錫宴賜金弊綵
繒賚其従者有差二十五年再入覲時年十二帝見其
應對明敏稱善者三復因宰臣奏安邊事帝益嘉之是
年改安撫司為宣撫司授宣撫使尋陞侍衛親軍都指
揮使成宗即位賽音布哈兩入見贈諡二代大徳五年
宋隆濟及折節等叛詔湖廣行省平章劉二巴圗指揮
使額森呼圗克率兵偕賽音布哈討之六年秋九月師
出播境連與賊遇破之前駐蹉泥賊騎猝至賽音布哈
奮擊先進大軍繼之賊遂潰乗勝逐北殺獲不可勝計
遂降阿苴下笮籠望塵送𣢾者相繼七年正月進屯暮
窩賊衆復合又與戰于墨特川大破之折節懼乞降斬
之又擒斬隆濟等西南夷悉平八年賽音布哈復入見
進資徳大夫至大四年加勲上䕶軍詔許世襲播南盧
崩蠻内侵詔賽音布哈暨恩州宣慰使田茂忠率兵討
之以疾卒於軍年四十贈推誠秉義功臣銀青榮禄大
夫平章政事柱國追封播國公諡忠宣子嘉貞嗣
　　鮮卑仲吉
鮮卑仲吉中山人嵗己亥國兵定中原仲吉首率平灤
路軍民詣軍門降太祖命為灤州節度使従額蘇倫南
征充右副元帥攻取信安闗州諸城以功賜虎符授河
北等路漢軍兵馬都元帥嵗壬辰平蔡有功加金吾衛
上將軍興平路都元帥右監軍永安軍節度使兼灤州
管内觀察使提舉常平倉事開國侯尋卒子準充管軍
千户從扎拉台和爾齊東征髙麗中統初賜金符扈駕
征額呼布格以功受上賞三年從征李璮至元十年授
侍衛親軍千户昭武大將軍大都屯田萬户佩虎符卒
子誠襲授宣武將軍髙郵上萬户府副萬戸佩虎符改
授懐逺大將軍僉武衛親軍都指揮使司事領兵征𤓰
哇攻八百媳婦國使廣東克勤于役尋以疾卒子胡土
克圗襲
　　完顔實珠
完顔實珠祖徳珠仕金為管軍千户父納珠歸太祖従
征西域河西又從太宗攻下鳯翔同州有功賜虎符巴圗
爾佩銀符為同州管民達嚕噶齊改賜金符兼征行千
户總管巴圗軍憲宗以納珠年老命實珠襲其職己未
實珠從世祖征哈喇章還都元帥耨埓攻馬湖江實珠
奪浮橋與宋戰有功賞白金七百五十兩軍龍化縣與
宋兵戰敗之中統二年授征行萬户佩金符三年從都
元帥特爾格攻嘉定有功改賜金虎符至元四年敗宋
兵于九頂山生獲四十餘人五年攻瀘州之水寨擊五
獲寨渡馬湖江迎擊宋兵敗之従行省伊蘇岱爾攻建
都建都降従攻嘉定復瀘州取重慶實珠之功居多十四
年遷昭勇大將軍十六年授四川東道宣慰使十七年
改鎮國上將軍四川西道宣慰使總管隨路巴圗萬户
二十年拜四川行省叅知政事卒弟玲通襲為隨路巴
圗萬户
　元史卷一百六十五
元史卷一百六十五考證
張禧𫝊十八年加鎮國上將軍都元帥　按十八年原
　刻誤作十七年考世祖本紀經世大典征日本係十
　八年且下言八月颶風各本俱指十八年八月而言
　今據改
賈文備𫝊中統二年升開元府路女真碩逹勒逹等處
　宣撫使　按二年原刻誤作三年後又重出三年今
　據永樂大典改
管如徳𫝊二十年丞相安塔哈命馳驛奏出征事　按
　二十年原刻脱二字上文已叙至十二年事不得復
　追述二年考安塔哈𫝊以二十年遷征東行省丞相
　其奏出征事當即是時今據改
朱國寳𫝊贇上副萬户佩金虎符鎮福州　按贇原刻
　斌上文已言斌襲職累官此又重出其言佩金虎符
　亦與上複永樂大典作贇與斌别為一人似為無誤
　今據改
張萬家努𫝊授河東南北路船橋隨路兵馬都總管萬
　户　按河東南路北原刻作河南北路誤置東字於
　户字下今據永樂大典改
楊賽音布哈𫝊价生文　按原刻脱价字今據永樂大
　典改
楊賽音布哈𫝊二十二年母田氏擕至上都見世祖於
　大安閣　按上都原刻作上京大安閣原刻作大安
　殿考元以開平為上都不名上京世祖建大安閣於
　上都不名殿今據世祖本紀改
