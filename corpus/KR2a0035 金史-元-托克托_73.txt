
　金史卷七十三
　　元中書右丞相總裁托克托等修
　列傳第十一
　　阿里罕　　　　晏(本名鄂倫/)　宗尹(本名阿里罕/)
　　宗寧(本名阿多古/)宗道(本名巴/克實)　宗雄(本名摩囉/歡)
　　阿林　　　　　安塔哈　　　希尹(本名古紳/)
　　守貞(本名蘇貞/)　守能(本名呼喇/)
阿里罕景祖第八子也健㨗善戰年十八拉必瑪察起
兵據穆稜水叛烏春烏木罕以古哩甸兵助之世祖擒
拉必穆稜水人尚反側不自安使阿里罕徃撫察之
與薩布合兵攻烏木罕烏春已死烏木罕遂棄城遯去
後從薩哈討平埓克阿里罕功居多太祖擒蕭哈里
使阿里罕獻馘于遼大祖謀伐遼阿里罕實贊成之
及從征阿里罕在行間屢戰有功及太宗等勸進太
祖未之許也阿里罕普嘉努宗翰等皆曰今大功已集若不
以時建號無以繫天下人心太祖曰吾將思之收國元年
大祖即位阿里罕與宗翰以耕具九器為獻祝曰使陛下
毋忘稼穡之艱難太祖敬而受之頃之為古倫英實貝
勃為人聰敏辨給凡有所聞見則終身不忘始未有文
字祖宗族屬時事並能黙記以與色克同修本朝牒見
人舊未嘗識聞其父祖名即能道其部族世次所出或
積年舊事偶因他及之人或遺忘輙一一辨析言之有
質疑者皆釋其意義世祖嘗稱其强記人不可及也天
輔三年寢疾宗翰日往問之盡得祖宗舊俗法度疾病
上幸其家問疾問以國家事對曰馬者甲兵之用今四
方未平而國俗多以良馬殉𦵏可禁止之乃獻平生所
乗戰馬及以馬獻太宗使其子富爾丹代為奏奏有誤
語即哂之宗翰從旁為改定進奏訖薨年四十九嵗上
聞阿里罕臨薨有奏事曰臨終不亂念及國家事真賢
臣也哭之慟及𦵏上親臨熙宗時追封隋國王天徳中
改贈開府儀同三司隋國公大定間配饗太祖廟廷謚
曰剛憲子賽音鄂倫賽音子宗尹
晏本名鄂倫景祖之孫阿里罕次子也明敏多謀畧通
契丹字天㑹初烏達噶叛大宗幸北京以晏有籌畫䇿
召問稱㫖乃命督扈從諸軍往討之至混同江諭將士
曰今叛衆依山谷地勢險阻林木深宻吾騎卒不得成
列未可以嵗月破也乃具舟楫艤江令諸軍據高山連
木為柵多張旗幟示以持久計聲言俟大軍畢集而發
乃潜以舟師浮江而下直搏其營遂大破之據險之衆
不戰而潰月餘一境皆定師還授左監門衛上將軍為
廣寧尹入為吏禮兩部尚書皇統元年為北京留守改
咸平尹徙東京天徳初封葛王入拜同判大宗正事進
封宋王授世襲明安海陵遷都晏留守上京授金牌一
銀牌二累封豫王許王又改越王貞元初進封齊時近
郊禁圍獵特畀晏三百人從獵在上京凡五年正隆二
年例削王爵改西京留守未幾為臨潢尹遂致仕還居
㑹寧海陵南伐世宗為東京留守將士皆自淮南來歸
晏之子伊哷訥亦自將軍率衆來歸世宗白彦敬等在
北京聞伊哷訥等逃還使㑹寧同知高國勝拘晏家族
上既即位遣使召晏既又遣晏兄子呼拉布馳驛促之
晏遂率宗室數人入見即拜左丞相封廣平郡王宴勞
彌日未幾兼都元帥太宗二年正月上如山陵禮畢上
將獵有司已夙備晏諫曰邊事未寧畋遊非所宜也上
嘉納之因為晏等曰古者帝王虚心受諫朕常慕之卿
等盡言無隱追拜太尉復致位還卿里是嵗薨詔有司
致祭賻贈銀幣甚厚
宗尹本名阿里罕以宗室子充䕶衛改牌印袛侯授世
襲穆昆為右衛將軍歴順天歸徳彰化唐古部族横海
軍節度使正隆南伐領神畧軍都總管先鋒渡淮取揚
州及𤓰洲渡大定二年河南路副都統駐軍諸州之
境是時宋䧟汝州殺刺史烏克遜滿丕及漢軍二千人
宗尹遣萬戸富珠哩定方完顔呵呼喇𤓰爾佳清臣烏
庫哩薩哈克楚額哲將騎四千徃攻之遂復汝州除大
名尹副統如故頃之為河南統軍使遷元帥左都監
除南京留守上曰卿年少壯而心力多滯前任㸃檢京
尹勤力不忘而處事迷錯勉修職業以副朕意賜通犀
帶廐馬八年置山東路統軍司宗尹為使遷樞宻副使
録其父功授世襲扶餘路屯河明安并親管穆昆除太
子太保樞宻副使如故上問宰臣曰宗尹雖才無大過
人者而性行惇厚且國之舊臣昔為達官卿等尚未信
也朕欲以為平章政事何如宰執皆曰宗尹為相甚協
衆望即日拜平章政事封代國公兼太子太傅當時民
間苦錢幣不通上問宗尹對曰錢者有限之物積于上
者滯于下所以不通海陵軍興為一切之賦有菜園房
税養馬錢大定初軍事未息調度不繼故因仍不改今
天下無事府庫充積悉宜罷去上曰卿留意百姓朕復
何慮太尉守道老矣舍卿而誰于是養馬等錢始罷他
日上謂宰臣曰宗尹治家嚴宻他人不及也顧謂宗尹
曰政事亦當如此矣有頃北方嵗饑軍食不足廷議輸
粟賑濟或謂此雖不登而舊積有餘秋成在近不必更
勞輸輓宗尹曰國家平時積粟本以備凶嵗也必待秋
成則􁁄者衆矣人有損瘠其如防戍何上從之宗尹乞
令子尼楚赫襲其明安㑹太尉守道亦乞令其子神果
努襲其穆昆凡承襲人不識女直字者勒令習學世宗
曰此二子吾識其一襲漢字未習女直字自今女直契
丹漢字㑹學其一者即許承襲遂著子令宗尹有疾不
能赴朝上問宰臣曰宗尹何為不入朝太尉守道以疾
對上曰丞相志寧嘗言若詔遣征伐所不敢辭宰相之
職實不敢當宗尹亦豈此意耶二十四年世宗將幸上
京上曰臨潢烏庫哩實壘嵗皆不登朕欲自南道往三
月過東京謁太后陵寢五月可達上京春月鳥獸孶孕
東作方興不必蒐田講事卿等以為何如宗尹曰南道
嵗熟芻粟賤宜如聖㫖遂由南道往焉世宗至上京聞
同簽太宗正事宗寧不能撫治上京宗室宗室子往往
不事生業上謂宗尹曰汝察其事宜懲戒之宗尹奏曰
隨仕之子父沒不還本土以此多好游蕩上命召還宴
宗室于皇武殿擊毬為樂上曰賞賜宗室亦是小恵又
不可一概遷官欲令諸局分收補其間人材孰可者宗
尹對曰奉國威凖之子按春豫國公昱之曾孫阿嚕皆
可任使上曰度可任以何職更訪其餘以聞詔以按春
呵嚕為奉御二十七年乞致仕世宗曰此老不事事從
其請可也宰臣奏曰舊臣宜在左右上曰宰相總天下
事非養老之地若不堪其職朕亦有愧焉如賢者在朝
利及百姓四方瞻仰朕亦與其光美宰臣無以對宗尹
入謝上曰卿久任外官不聞有過失但恨用卿稍晩今
精力似衰矣省事至煩若勉留卿則四方以朕為私卿
亦不自安也頃之上問宗尹子汝父致仕將居何所其
子曰聚屬既多不能復在京師上遣使問宗尹曰朕欲
留卿時相從遊卿子之言如此今定何如宗尹曰臣豈
不欲在此但餘閒之年猶在輦下恐聖主心困耳既哀
老臣不忍擯棄時時得瞻望天顔臣豈敢他往鄉里故
老無存者雖到彼尚將與誰游乎于是賜甲第一區凡
宴集畋獵皆從焉二十八年薨
宗寧本名阿多古系出景祖太尉阿里罕之孫也性勤
厚有大志起家為海陵征南都統戰𤓰洲渡功最歴祁
州刺史大定二年為㑹寧府路押軍萬户擢歸徳軍節
度使時方旱蝗宗寧督民捕之得死蝗一斗給粟一斗
數日捕絶移鎮寧昌軍改知臨潢府軍移天徳軍世宗
嘗為宰臣曰宗寧志慮雖淺然所至人皆愛之即命為
行軍右翼都統為賀宋正旦使累遷兵部尚書授隆州
路和屯明安羅里茂世襲穆昆出知大名府事徙鎮利
涉軍俄同簽大睦親府事宗寧多病世宗欲以涼地處
之俾知咸平詔以其子符實郎㐭為韓州刺史以便養
無幾入授同判大睦親府事拜平章政事明昌二年薨
宗寧居家約儉如寒素臨事明敏其鎮臨潢鄰國有警
宗寧聞知乏糧即出倉粟令以牛易之敵如得粟即遁
去邉人以斡罕亂後苦無牛宗寧復令民入粟易牛既
而民得牛而倉粟倍於舊其經畫如此
宗道本名巴克實上京司屬司人系出景祖太尉卾倫
少子也通周易孟子善騎射大定五年充閣門衹候累
除近侍局使右丞相烏庫哩元忠左將軍布薩揆等嘗
燕集有所竊議宗道即密以聞世宗嘉之授右衛將軍
出為西南路副招討章宗即位改同知平陽府事陜西
路副統軍左宣徽使伊喇仲方舉以自代除西北路招
討使故事諸部駕馬八百餘匹宗道辭不受諸部悦服
邉鄙順治提刑司察亷召為殿前右副都㸃檢尋除陜
西路統軍使以鎮靜得軍民心特遷三階兼知京兆府
事時夏旱俾長安令取太白湫水步迎於逺郊及城而
雨是嵗大稔人以為精意所感刋石紀之承安二年為
賀宋正旦使尋授河南路統軍使泗州民張偉獲宋人
王萬言彼界事情宗道疑其寃乃亷問得實萬楚州賈
人偉負萬貨五千餘貫三年不償萬理索為偉所誣乃
坐偉而歸萬時人服其明後乞致仕朝廷知非本心改
知河中府有恵政民立像於層觀以時祭之移知臨洮
以病解泰和四年卒贈龍虎衛上將軍
宗雄本名摩囉歡康宗長子其始生也世祖見而異之
曰此兒風骨非常他日必為國器因解佩刀使常置其
側曰俟其成人則使佩之九嵗能射逸兔年十一射中
奔鹿世祖坐之膝上曰兒幼已然異日出倫輩矣以銀
酒器賜之既長風表奇偉善談辯多智略孝敬謙謹人
愛敬之康宗沒遼使阿息保來乘馬至靈帷階下擇取
賵贈之馬太祖怒欲殺阿息保宗雄諫太祖乃止太祖
將舉兵宗雄曰遼主驕侈又不知兵可取也不能擒一
蕭哈里而我兵擒之太祖善其言攻寧江州渤海兵鋭
甚宗雄以所部敗渤海兵以功授世襲千户穆昆太祖
敗遼兵于珠赫店宗雄摧峯力戰功多達嚕噶城之役
宗雄將右軍身先士卒戰遼兵當右軍者已却上命宗
雄助左軍擊遼兵宗雄繞遼兵後擊之遼兵遂大潰乘
勝逐北日已暮圍之黎明遼兵突圍出追殺至頁嚕伯
奇而還上撫其背曰朕有此子何事不濟以御服賜之
及遼帝以七十萬衆至圖們諸將皆曰遼軍勢甚盛不
宜速戰宗雄曰不然遼兵雖衆而皆庸將士卒惴惴不
足畏也戰則破之掌握間耳上曰善追及遼帝于呼岱
巴岡宗雄率衆直前短兵接宗雄令前行持梃擊遼兵
馬首後行者射之大敗遼兵上嘉宗雄功執其手勞之
以御介胄及御戰馬寳貨奴婢賜之舍音攻春州宗雄
與宗幹羅索取金山縣行近白鷹林獲候者七人縦其
一人使歸縣人聞大軍至迺潰遂下金山縣與舍音俱
取泰州太祖自將取臨潢府遣宗雄先啓行遇遼兵五
千宗雄與戰大軍亦至大破之及留守托卜嘉降上以
其女與宗雄賞其啓行破遼援兵之功也既而與普嘉
努按視泰州地土宗雄包其土來奏曰其土如此可種
植也上從之由是徙萬餘家屯田泰州以宗雄等言其
地可種藝也西京既降復叛時糧餉垂盡議欲罷攻宗
雄曰西京都㑹也若委而去之則降者離心遼之餘黨
與夏人得以窺伺矣乃立重賞以激士心既而夜中有
火大如斗墜于城中宗雄曰此城破之象也及克西京
賜宗雄黄金百兩衣十襲及奴婢等與宗翰等擊耿守
忠兵七千于西京之東四十里大破之迎謁太祖于鴛
鴦濼從至歸化州疾篤宗幹問所欲言宗雄曰國家大
業既成主上夀考萬年肅清四方死且無恨天輔六年
薨年四十太祖來問疾不及見哭之慟謂羣臣曰此子
謀略過人臨陣勇決少見其比賻贈加等詔哈濟千户
駙馬實嘉努䕶喪歸𦵏於歸化州仍於死所建佛寺宗
雄好學嗜書嘗從上獵誤中流矢而神色不變恐上知
之而罪及射者既拔去其矢託疾歸家臥兩月因學契
丹大小字盡通之凡金國初建立法定制皆與宗幹建
白行焉及與遼議和書詔契丹漢字宗雄與宗翰希尹
主其事而材武蹻捷挽強射逺幾二百步嘗走馬射三
麞已中其二復彎弓馬蹶躍而下控弦如故遂彀滿步
射獲之宗雄方逐兔達蘭亦從後射之已𤼵矢達蘭大
呼曰矢及矣宗雄反顧以手接其矢就射兔中之其輕
健如此天眷中追封太師齊國公天徳二年加秦漢國
王正隆二年改太傅金源郡王大定二年追封楚王謚
威敏配享太祖廟廷十五年圖像于衍慶宫子富勒呼
安㙮哈阿林孫常春呼喇勒呼喇呼嚕徹珍帕克巴恩
楚初宗幹納宗雄妻海陵銜之及簒位使宿直將軍晁
霞牌印閭山往河間囚宗雄妻於府署明日與其子婦
及常春兄弟徹珍之子七人皆殺而焚之棄其骨於濠
水大定十七年詔有司收𦵏初富勒呼襲明安富勒呼
卒贈金紫光祿大夫子和勒端襲之官至金吾衛上將軍
和勒端卒子雲闢未襲而死章宗命宗雄孫富德襲之富
徳大定末累官同簽大睦親府事章宗即位初置九路
提刑司富徳為北京臨潢提刑使詔曰朕初即位憂勞
萬民每念刑獄未平農桑未勉吏或不循法度以隳吾
治朝廷遣使亷問事難周悉惟提刑勸農采訪之官自
古有之今分九路専設是職爾其盡心往懋乃事自熙
宗時遣使亷問吏治得失世宗即位凡數嵗輒一遣黜
陟之故大定之間郡縣皆奉法百姓滋滋殖號為小康
或謂亷問使者頗以愛憎立殿最以問宰相宰相曰臣
等復為陛下察之是以世宗嘗欲立提刑司而未果章
宗追述先朝遂于即位之初行之及九路提刑使朝辭
于慶和殿上曰建立官制當寛猛得中凡軍民事相涉
者均平決遣鈐束家人部曲勿使沮擾郡縣事今以司
獄隸提刑司惟冀獄犴無冤耳既退復遣近臣諭之曰
卿等皆妙簡才良付以專責盡心舉職别有旌賞否則
有罰明年富徳乃襲明安云
阿林穎悟辯敏通女直契丹大小字及漢字幼時嘗入
宫熙宗見而竒之曰是兒他日必能宣力國家年十八
授定逺大將軍為順天軍節度使天徳二年用亷遷益
都尹兼山東東路兵馬都總管歴泰寧定海鎮西安國
等軍節度海陵南伐以為神勇武平等軍都總管由夀
州道渡淮與勸農使伊喇元宜合兵三萬為先鋒是嵗
十月至廬州與宋將王權軍十餘萬戰于柘臯鎮蔚子
橋敗之至和州南復與王權軍八萬餘會戰又敗之追
殺至江上斬首數千級上即位于遼陽海陵死大軍北
還將渡淮而舟楫甚少軍士爭舟不得亟渡阿林得生
口知可涉處識以栁枝命本部涉濟既至北岸而諸軍
之爭渡者果為宋人邀擊之及入見上聞阿林淮上戰
又又以全軍還遷兵部尚書監督經書征斡罕諸軍糧
餉授以金牌一銀牌四斡罕敗還至懿州以疾卒喪至
京師上命致祭于永安寺百官赴弔賻銀五百兩重綵
三十端絹百匹
安㙮哈又名卾勒歡宗雄次子也性端重不輕發有父
之風年十五太祖賜以一品傘二十餘御毬場分朋擊
毬連勝三算宗工舊老咸異之進呈所勝禮物安㙮哈
為班首太宗喜曰今日之勝此孫之力也賞之獨厚天
眷二年襲父明安除大宗正丞以明安讓兄子和勒端
加武定軍節度使奉朝請改侍衛親軍都指揮使封金
源郡王進譚王遷同判太宗正事别授世襲明安海陵
將遷中都安㙮哈諫曰棄祖宗興王之地而他徙非義
也海陵不悦留之上京久之進封鄆王改封魏王除濟
南尹安㙮哈不堪卑濕多在病告海陵聞之改西京留
守正隆例奪王爵改廣寧尹世宗即位于東京赦令至
廣寧弟雅爾堅勸安㙮哈拒弗受安㙮哈受之㑹海陵
遣使至安㙮哈登城告使者曰此府迫近遼陽勢不能
抗聊且從命非得已也雅爾堅亦登譙樓與使者語指
斥不遜及諸郡皆詣東京安㙮哈兄弟亦上謁有司議
既拜赦令復有異言持兩端請併誅之上曰正隆剪刈
宗室朕不可效尤安㙮哈為弟所惑耳乃釋安㙮哈而
誅雅爾堅不數日復判大宗正事再遷太子太保封蘭
陵郡王改勸農使海陵時自上京徙河間土瘠詔安㙮
哈一族二十五家從便遷居近地乃徙平州詔給平州
官田三百頃屋三百間宗州官田一百頃進金源郡王
致仕大定八年召見上曰宗室耆老如卿者能幾人邪
賜錢萬貫甲第一區留京師使預巡幸毬獵宴會十四
年薨年六十七臨終戒諸子曰汝輩勿以生富貴中而
為暴戾宜自謙退海陵以猜忌剪滅宗室我以純謹得
免死耳汝輩惟日為善勿墜吾家
完顔希尹本名古新罕都之子也自太祖舉兵常在行
陣或從太祖或從薩哈或與諸將征伐比有功金人初
無文字國勢日強與鄰國交好迺用契丹字太祖命希
尹撰本國字備制度希尹乃依倣漢人楷字因契丹字
制度合本國語製女直字天輔三年八月字書成太祖
大悦命頒行之賜希尹馬一匹衣一襲其後熙宗亦製
女直字與希尹所製字俱行用希尹所撰為女直大字
熙宗所撰為小字遼人達魯和尚伊勒希棄中京走希
尹與都古嚕訥羅索伊都襲之達魯等聞希尹兵至復
走遂走其旁近人民而還奚人羅和來降希尹使羅和
招其父西節度使額哩埓額哩埓以本部降宗翰駐軍
北安使希尹經略近地獲遼䕶衛耶律實訥埓知遼主
獵于鴛鴦濼宗翰遂請進兵宗翰將會都統杲于奚王
嶺遼兵屯古北口使博勒和將兵二百擊之琿楚亦將
二百人為後援琿楚聞遼兵衆請益兵宗翰欲親往希
尹羅索曰此小寇請以千兵為公破之琿楚至古北口
遇遼遊兵逐之入谷中遼步騎萬餘迫戰死者數人琿
楚據闗口希尹等至大破遼兵斬馘甚衆盡獲甲胄輜
重復敗其伏兵殺千餘人獲馬百餘匹遂與宗翰至奚
王嶺期會於羊城濼宗翰襲遼帝于五院司希尹為前
驅所將纔八騎與遼主戰一日三敗之明日希尹得降
人瑪展言遼主在漠委輜重將奔西京幾及遼主于白
水濼南遼主以輕騎遯去盡獲其内庫寳物遂至西京
西京降使芬徹守之希尹至伊實部不及遼主而還及
宗翰入朝希尹權西南西北兩路都統是時夏人已受
盟遼主已獲耶律達實自立而夏國與羅索書責諸帥
棄盟軍入其境多掠取者希尹上其書且奏曰聞夏使
人約達實取山西諸郡以臣觀之夏盟不可信也上曰
夏事酌宜行之軍入其境不知信與否也達實合謀不
可不察其嚴備之及大舉伐宋希尹為元帥右監軍再
伐宋執二主以歸師還賜希尹鐵劵除常赦不原之罪
餘釋不問宗翰伐康王希尹追之于揚州康王遂去後
與宗翰俱朝京師請立熙宗為儲嗣太宗遂以熙宗為
安班貝勒及熙宗即位希尹為尚書左丞相兼侍中加
開府儀同三司希尹為相有大政皆身先執咎天眷元
年乞致仕不許罷為興中尹二年復為左丞相兼侍中
俄封陳王與宗幹共誅宗磐宗雋三年賜宗尹詔曰師
臣密奏姦狀已萌心在無君言宣不道逮燕居而竊議
謂神器以何歸稔於聴聞遂致章敗遂賜死并殺右丞
蕭慶并希尹子同修國史巴達符寳郎滿違是時熙宗
未有皇子故嫉希尹者以此言譖之皇統三年上知希
尹實無他心而死非其罪贈希尹儀同三司邢國公改
𦵏之蕭慶銀青光禄大夫天徳三年追封豫王正隆二
年例降金源郡王大定十五年謚貞憲孫守道守貞守
能守道自有傳
守貞本名蘇頁貞元二年襲祖古新穆昆大定改元收
充符寳祇候授通進除彰徳軍節度副使遷北京留守
移上京坐安置契丹户民部内娶妻杖一百除名二十
五年起為西京警巡使世宗愛其剛直授中都左警巡
使遷大興府治中進同知改同知西京留守事御史臺
奏守貞治有善狀世宗因謂侍臣曰守貞勲臣子又有
材能全勝其兄守道它日可用也章宗即位召為刑部
尚書兼右諫議大夫守貞與修起居注張暐奏言唐中
書門下入閤諫官隨之欲其預聞政事有所開説又起
居郎起居舍人每皇帝視朝左右對立有命則臨階俯
聴退而書之以為起居注縁侍從官每遇視朝正合侍
立自來左司上殿諫官修起居注不避或侍從官除授
及議便遣始令避之比來一例令臣等迴避及香閤奏
陳言文字亦不令臣等侍立則凡有聖訓及所議政事
臣等無緣得知何所記錄何所開説似非本設官之義
若漏泄政事自有不密罪上從之尋為賀宋生日使還
拜㕘知政事時上新即政頗説意於治嘗問漢宣帝綜
核名實之道其施行之實果如何守貞誦樞機周密品
式詳備以對上曰行之果何始守貞曰在陛下厲精無
倦耳久之進尚書左丞授上京世襲穆昆明昌三年夏
旱天子下詔罪已貞貞惶恐表乞解職詔曰天嗇時雨
荐嵗為災所以警懼不逮方與二三輔弼圖回遺闕宜
思有以助朕修政上答天戒消沴召和以康百姓卿逹
機務朕所親倚而引咎求去其如思助何守貞懇辭乃
出知東平府命㕘知政事𤓰爾佳衡諭之曰卿勲臣之
裔早登膴仕才用聲績朕所素知故嗣位之初擢任政
府于今數載毗贊實多既久任繁劇宜均適逸安矧内
外之職亦當更治今特授卿是命東平素號雄藩兼比
年饑歉正賴經畫卿其為朕徃綏撫之仍賜金幣廏馬
以寵其行它日上問宰臣守貞治東平如何對曰亦不
勞力上曰以彼之才治一路誠有餘矣右丞劉瑋曰方
今人材無出守貞者淹留于外誠可惜也上黙然尋改
西京留守監察御史富拉㙮劾奏守貞前宴賜北部有
取受事不報右拾遺路鐸上章辯之四年召拜平章政
事封蕭國公上御後閤召守貞曰朕以卿乃太師所舉
故特加委用然比者行事多太過門下人少慎擇復與
丞相不協以是令卿補外載念我昭祖太祖開創以來
乃祖佐命積有功勞兹故召用卿其勉盡乃心與丞相
議事宜相和諧率循舊章無輕改革因賜玉帶併以富
拉㙮所彈事與之曰朕度卿必不爾故以示卿舊制監
察御史凡八員漢人四員皆進士而女直四員則文資
右職㕘注守貞曰監察乃清要之職流品自異俱宜一
體純用進士一日奏事次上問司吏移轉事守貞曰今
吏權重而積弊深移轉為便上嘗歎文士卒無如党懐
英者守正奏進士中若趙渢王庭筠甚有時譽上曰出
倫者難得爾守貞曰間世之才自古所難然國家培養
久則人材將自出矣守貞因言國家選舉之法惟女直
漢人進士得人居多此舉更宜増取其諸司局承應人
舊無出身大定後才許敘使經童之科古不常設唐以
諸道表薦或取五人至十人近代以為無補罷之本朝
皇統間取及五十人因為常選天徳間尋以停罷陛下
即位復立是科朝廷寛大放及百數誠恐積久不勝銓
擬宜稍裁減以清流品又言節用省費之道竝嘉納焉
先是鄭王永蹈等伏誅上以其家産均給諸王户部郎
中李敬義言恐因之生事上又以董夀為宫籍監都管
勾竝下尚書省議守貞奏陛下欲以永蹈等家産分賜
懿親恩命已出恐不可改今已減諸王弓矢府尉司其
出入臣以為賜之無害如董夀罪人也特恩釋之已為
幸矣不宜更加爵賞上是守貞所言自明昌初北邉屢
有警或請出兵擊之上曰今方南議塞河而復用兵於
北可乎守貞曰彼屢突軼吾圉今一懲之後當不復來
明年可以見矣上因論守禦之法守貞曰惟有皇統以
前故事捨此無法爾守貞讀書通法律明習國朝故事
時金有國七十年禮樂刑政因遼宋舊制雜亂無貫章
宗即位乃更定修正為一代法其儀式條約多守貞裁
訂故明昌之治號稱清明又喜推轂善類接援後進朝
廷正人多出入門下先是上以疑忌誅鄭王永蹈後張
汝弼妻髙托噶獄起意又若在鎬王永中時右諫議大
大賈守謙上疏陳時事思有以寛解上意右拾遺路鐸
繼之言尤切直帝不悦守貞持其事獄久不決帝疑有
黨乃出守貞知濟南府事仍命即辭前舉守貞者董師
中路鐸等皆補外上語宰臣曰守貞固有才力至其讀
書方之真儒則未也然太邀權譽以彼之才而能平心
守正朝廷豈可少離今兹令出葢思之熟矣俄以在政
府日嘗與近侍竊語宫掖事而妄稱奏下上命有司鞫
問守貞款伏奪官一階解職遣中使持詔責諭之曰挾
姦罔上古人常刑結援養交臣之大戒孰謂予相乃蹈
厥辜爾本出勲門寖登膴仕朕初嗣位亟欲用卿未閲
嵗時升為宰輔每期納誨共致太平葢求所長不考其
素拔擢不為不峻任用不為不專曾報効之弗思輒私
權之自樹交通近侍密問起居窺測上心預圖趨向繇
患失之心重故欺君之罪彰指所無之事而妄以肆誣
實未始有言而謂之嘗諫義豈知于歸美意專在于要
君其飾詐之若然豈為臣之當爾復觀彈奏益見私情
求親識之援而列布宫中縦罪廢之餘而出入門下而
又凡有官使斂為已恩謂皆涉于囘邪不宜任之中外
質之清議固所不容揆之乃心烏得無愧姑從輕典庸
示薄懲仍以守貞不公事宣諭百官於尚書省承安元
年降授河中防禦使五年改博勒和扎薩克節度使過
闕上賜手詔責諭之令赴職久之遷知都府事時南鄙
用兵上以山東重地須大臣安撫乃移知濟南府卒上
聞而悼之勑有司致祭賻贈禮物依故平章政事富察
通例諡曰肅守貞剛直明亮凡朝廷論議及上有所問
皆傳經以對上嘗與泛論人材守貞乃迹其心術行事
臧否無少隱故為胥持國輩所忌竟以直罷後趙秉文
由外官入翰林遽上書言願陛下進君子退小人上問
君子小人謂誰秉文對君子故相完顔守貞小人今㕘
知政事胥持國其為天下推重如此
守能本名呼喇累官商州刺史正隆末宋人陷商州守
能被執大定五年宋人請和誓書曰俘虜之人盡數𤼵
還完顔仲為報問國信使求守能及新息縣令完顔阿
禪於宋遂與俱歸守能等至京師入見詔給舊官之俸
大定十九年為西北路招討使是時詔徙斡罕餘黨于
臨潢泰州伊喇密拉嘗從斡罕其弟齋達當徙而偽稱
身亡以馬賂守能固匿不遣及受賕補賽音番部通事
事覺是時烏庫哩實壘部族節度副使實新安巴杖殺
無罪鎮邉明安尚書省俱奏其事上曰守能由刺史超
擢至此敢恣貪墨向者招討司官多進良馬槖駞鷹鶻
等物葢假此以率斂爾自今竝罷之因責其兄守道曰
守能自刺史躐遷招討外官之尊無以踰此前招討扎
克丹以貪伏誅守能豈不知乃敢如此其意安在爾之
親弟何不先訓戒之也上謂宰臣曰監察專任糾彈宗
州節度使阿索美初之官途中侵擾百姓到官舉動皆
違法度完顔守能為招討使貪冒狼籍凡達官貴人皆
未嘗舉劾阿都齊羣牧副使布薩納延取部人毬杖兩
枝即便彈奏自今監察御史職事修舉然後遷除不舉
職者大則降罰小則決責仍不得去職尚書省奏守能
兩贓俱不至五十貫抵罪實新安巴解見居官并解世
襲穆昆上曰此舊制之誤居官犯除名者與世襲併罷
之非犯除名者勿罷遂著于令特詔守能杖二百除名
贊曰阿里罕之善頌宗雄之強識希尹之敏學益之以
征伐之功豈不偉哉
　
　
　
　
　金史卷七十三
