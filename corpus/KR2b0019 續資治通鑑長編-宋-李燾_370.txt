
　續資治通鑑長編巻三百六十八
　　　　　　　　　　　　　宋　李燾　撰
　　哲宗
元祐元年閏二月己丑朔右司諫蘇轍言臣頃論奏蔡
確韓縝才不足用及多過惡乞賜罷免至今未見施行
確近已上章求退而縝安然未有去意臣恐陛下隠忍
不决久失天下之望竊惟先帝在位僅二十年厲精政
事變更法度將以力致太平追復三代是以擢任臣庶
至有起於小臣十餘年間致位公相用人之速近世無
比者究觀聖意本欲求賢自助以利安生民為社稷長
久之計夫豈欲使左右大臣媮合茍容出入唯唯危而
不持顛而不扶竊取利禄以奉養妻子而已哉然自行
法已來民力困敝海内愁怨先帝晚年寢疾彌留照知
前事之失親發徳音將洗心自新以合天意而此志不
遂奄棄萬國天下聞之知前日弊事皆先帝之所欲改
思慕聖徳繼之以泣是以皇帝踐阼聖母臨政奉承遺
㫖罷導洛廢市易損青苖止助役寛保甲免買馬放修
城池之役復茶鹽鐡之舊黜呉居厚吕孝㢘宋用臣賈
青王子京張誠一吕嘉問蹇周輔等命令所至細民鼔
舞相賀臣愚不知朝廷以為此數事者誰之過也上則
大臣蔽塞聰明逢君之惡下則小臣貪冒榮利奔競無
耻二者均皆有罪則大臣以任重責重小臣以任輕責
輕雖三尺童子所共知也今朝廷既已罷黜小臣至於
大臣則因而任之將復使燮理隂陽陶冶民物臣竊惟
朝廷之意將以禮貌大臣待其愧耻自去以全國體今
確縝自山陵以後猶端然在職不肯引咎辭位以謝天
下臣謹按確縝受恩最深任事最久據位最尊獲罪最
重而有􁂦靣目曽不知愧確等誠以昔之所行為是則
今日安得不争以昔之所行為非則昔日安得不言窮
究其心所以安而不去者不過以為是皆先帝之所為
而非吾罪也夫為大臣忘君狥已不以身任罪戾而歸
咎先帝不忠不孝寜有過此臣竊不忍千載之後書之
簡冊大臣既自處無過之地則先帝獨被惡名此臣所
以痛心疾首當食不飽至於涕泗之横流也確等皆碌
碌常才無過人之實朝廷將取其徳則不聞其孝弟可
稱將取其才則不聞其功業可紀將取其學則不聞其
經術可師徒以恱媚上下堅固寵禄陛下何不正確縝
之罪上以為先帝分謗下以慰天下之望今獨以法䋲
治小臣而置確縝大則無以顯揚聖考之遺意小則無
以安反側之心故臣竊謂大臣誠退則小臣非建議造
事之人可一切不治使得革靣從君竭力自効以洗前
惡臣不勝狂愚忘身為國乞宣示此疏使確縝自處進
退之分臣雖萬死不以為恨又言臣竊觀蔡確所上表
雖外迫人言若欲求退而論功攘善實圖自安所云收
㧞當世之耆艾以陪輔王室者臣謂當世之耆艾乃確
昔日之所抑逺者也所謂蠲省有司之煩碎以慰安民
心臣謂有司之煩碎乃確昔日之所創造者也此二者
皆確為相無狀以累先帝之明非陛下卓然獨見孰能
行此確既不自引咎又反以為功著之表疏𫝊之天下
則是確等所造之惡皆歸先帝而陛下所行之善皆歸
於確臣不勝憤懣乞賜詳酌施行　左正言朱光庭奏
(據編類章疏増/入閏二月一日)臣自供職以來累具章疏言退三姦進
三賢乞陛下早行睿斷以幸天下今日蔡確請去是天
欲去一姦臣矣願陛下因其自請去之勿疑臣已兩進
愚忠於天聽願陛下留神果斷以順天意外有章惇姦
臣尚安厥位亦願陛下早行屏去竊惟惇之所為更甚
於確自知素履不為清議所與向日妄作荆湖邊事欺
罔朝廷僥倖大用自陛下臨御以來百端沮抑聖政肆
為辨說内懐觀望動出俚語市井小人之不若今日蔡
確請去竊恐惇猶次進設使若惇之小人進至宰輔則
朝廷治亂從可知矣蓋任小人未有不亂之理臣願陛
下察其姦慝早行屏去不可令更進大任以害生靈臣
願戒之謹之深留聖慮又若韓縝素無行義不自度徳
因縁閥閱遂至大用然而内有賢兄外有賢士大夫顧
利懐寵不為引避盖只知爵禄之為榮不知名教之為
貴可謂無耻之甚矣是亦固位之姦臣臣願陛下早行
屏去勿使僥倖大任以遂其貪此三姦在陛下之朝如
四凶之在舜朝舜能去之然後天下咸服恭惟陛下睿
明公正冠越今古願法虞舜之所以去四凶以去今之
三姦則太平可立而待臣所謂進三賢者亦甞具聞於
上矣今若蔡確先去則乞進司馬光補蔡確之闕進范
純仁補門下侍郎之闕若章惇韓縝繼去則乞進范純
仁補韓縝之闕進韓維補章惇之闕孔子曰舉直錯諸
枉則民服臣願陛下特奮睿斷退三姦進三賢一舉錯
而天下能事畢矣又何患太平之不成哉臣愚不勝惓
惓貼黄今日治亂安危之所繫惟在陛下退三姦進三
賢一舉錯之間耳此天下之㡬事不可失也臣願陛下
留神特奮睿斷施行　御史王巖叟甞入對極言蔡確
隂邪巧佞深阻難知又擅自封殖耽寵固權未甞以國
家為念臣疎逺小臣於蔡確素無讎嫌於司馬光等亦
非親舊但憤姦邪用意如此近日薦髙遵惠韓宗文張
璡遵惠太皇太后之叔宗文右僕射韓縝之姪璡中書
侍郎張璪之弟盖其意不在三人而在諂其親不在諂
其親而在資其身不知此等事合教天下人道姦邪否
陛下虛心委政大臣隂陽不和非陛下失徳皆大臣之
過臣觀兩漢故事凡水旱災異則䇿免三公今自當䇿
免之時此等人在左右極於官家無益上曰難得人對
曰全材則難得優於此人者易得上又曰止為他受遺
對曰啟陛下不可受遺後長占定此地位况自太皇太
后已定大議此輩只是請得熟成濫為受遺其實何功
之有假令受遺不知比韓琦如何韓琦厚陵復土後先
帝堅留至竟求去又論蔡確縱弟碩不法曰碩少無行
初為宻州司理已嘗姦贓敗官坐廢於家則碩之所為
確非不知也確方當國碩又嘗冒法於市易務賖羅九
十匹段限滿不還官錢太府少卿呉安持發其事奏既
上碩方從後使人納之偽為先納者反誣安持為妄言
確遂付安持於吏議乃風諭知開封府蹇周輔逼脅安
持不得已自誣服天下稱其寃確於是時復矯為奏章
救解安持則是確與碩為餘地以縱其姦非一日矣碩
為軍器監請自辟官二員經制軍器物料工部勘當斷
以為不可忽從尚書省直降指揮如軍器之請碩辟官
之私意確不容不知碩用度奢侈過於君相少監俸入
能有㡬何而饗奉如此確同居豈不見見之固當問所
從來不當坐視而不問也今不黜確後日大臣子弟必
自肆而不置意於法矣上曰待便行(此並據王巖/叟朝論増入)
庚寅正議大夫守尚書左僕射兼門下侍郎蔡確依前
官充觀文殿大學士知陳州從所請也臺諫累有章疏
論確朝廷訖不肯正其罪世以為恨云(蘇轍自序云蔡/確韓縝章惇皆)
(坐言者逐去然卒不以前後反/覆歸咎先帝罪之世以為恨)　正議大夫守門下侍
郎司馬光依前官守尚書左僕射兼門下侍郎光方以
病再乞宫觀未報而有是命光固辭不許令閤門就賜
光制書光又固辭乞留制書閤門須疾損入對又不許
(舊録云始確受遺輔立光乗變故入覲因得輔政挾怨/酬君乃㸃確光即登用人主孤立天下寒心由是法度)
(大變矣新録辨曰蔡確受遺輔立本無是事元祐時及/安燾樞宻所記備見其詳挾怨酬君之語可謂厚誣人)
(主孤立天下寒心尤為誕謾畧無忌憚一至/于此始確至法度大變矣四十二字並刪去)司馬光言
臣聞書曰人惟求舊盖以其歴事之多也夫老成之人
輔相累世如周之太公周公召公畢公唐之郭子儀裴
度皆難得之賢臣也臣竊見文彦博沉敏有謀畧知國
家治體能斷大事自仁宗以來出將入相功效顯著此
天下之所共知也年踰八十精力尚强臣初除門下侍
郎日已曽奏乞召彦博置之百僚之首以鎮安四海尋
䝉陛下遣梁惟簡宣諭以彦博名位已重又得人心今
天子幼冲恐其有震主之威且於輔相中無處安排又
已致仕難為復起臣當時新入朝恭承詔㫖更不敢復
言今蔡確出知陳州以臣代之臣方敢再有叙陳竊惟
彦博一書生耳年逼桑榆富貴巳極夫復何求非有兵
權死黨可畏懼也假使為相陛下一旦欲罷之止煩召
一學士授以詞頭白麻既出則一匹夫耳何難制之有
震主之威竊恐防慮太過也若依今官制用之為相以
太師兼侍中行左僕射亦有何不可儻不欲以劇務煩
老臣則凡常程文書只委右僕射以下僉書發遣惟事
有難决者方就彦博咨禀在陛下臨時優禮耳自古國
家藉其才謀致仕復起者盖非一人何為不可彦博今
年八十一朝廷不過得其數年之力耳願急用之臣但
乞為門下侍郎彦博為政庶亦時有小補今不以彦博
為首相而以臣處之是猶捨騏驥而策駑駘棄璵璠而
收碔砆臣竊為朝廷惜之臣今自書此劄子不令人見
陛下若允臣所奏乞自以聖意行之若以已除臣左僕
射難為無故以他人易之則臣欲露表舉彦博自代乞
御批依臣所奏以臣表付學士院草麻施行不聽(四月/已丑)
(乃召/彦博)　資政殿大學士正議大夫知太原府吕惠卿知
揚州正議大夫知瀛州謝景温為寳文閣直學士知太
原府景温尋召入知開封府(景温知開封府在此月二/十二日惠卿三月二十日)
(宫/祠)　三省言霍翔吕公雅提舉保馬不循詔㫖至減朝
廷元立年限之半督責收買急圖己功兩路騷然民力
困敝昨來雖各移任然其欺罔害民之罪未加絀責無
以懲沮詔霍翔差管勾太平觀吕公雅添差監舒州鹽
酒稅務　詔堂除差遣除在京職事官外並替成資闕
　又詔已差官詳定役法令諸路且依二月初六日指揮
定差仍令州縣及轉運司提舉司各逓與限兩月體訪
役法民間的確利害縣具可施行事申州州為看詳保
明申轉運提舉司轉運提舉司看詳保明聞奏仍令逐
州縣出榜許舊來係納免役錢今來合差役人户各具
利害實封自陳(二月二十/八日差官)劉摯言免役錢之為天下害
也久矣陛下一旦罷去復用祖宗差法中外罔不欣快
臣尋曽奏乞堅守差法大意力行毋疑勿為異論所動
其有條目未備措置未盡之事外則已於前勅許州縣
監司申明内則巳䝉選官置局詳定今勅命若止於展
限則可也而其間命令有未安者臣於是疑陛下於此
法之意似已為異論所揺矣且命令之出要在必行豈
可却云且行則天下奉承者豈不疑惑懐私之人豈不
觀望又令舊納錢者今被差者皆具論列縁四海百姓
向來無不納錢則是竭天下之人使之實封議法則求
言無乃太廣乎實封之狀州縣必須疲於逓送其達於
朝廷者計須山積則考閱何時可遍而所謂差役之法
何年可見其成也不知誰建此論者盖欲為遷延之謀
動揺之術不意朝廷從而行之甚哉邪說之可以移主
聽也故免役與差役利害明若觀火易見也参差不齊
在所修立者其大不過十餘條目而已今已選官建局
但宜趣具畫一宣布行下大法既先定如州縣奉行委
有未便方聽依限申請然後隨事修備則豈不簡直易
行而何用此紛紛以遂沮害之計召天下之疑哉伏望
速賜契勘如已頒行即乞於勅内自仍令逐州縣出榜
以下三十字更不施行又言先王順人情以立政故政
令之行自合於人情莫不服也今設官建局以議大法
但思所以便安於人可也何至徧問天下百姓使人為
之說此古今所無也天下百姓實封之議雜然而至將
如何去取哉此止欲稽滯以生變不可不察也　王巖
叟言臣伏以陛下差法大意已善而更欲曲盡事情故
選用近臣令加詳定命出之日上下同詞稱為至當詳
定官當自於新舊法中参取便事裁而成書頒之天下
必皆允惬不須朝廷别降指揮更下四方惑亂衆心竊
覩近降指揮全與前來勅意異同乃是為陛下謀者未
容詳定先欲鼓紛紛之論以揺良法又前勅為已見民
間免役之害故復差法而今勅方云限兩月體訪利害
朝廷豈不知昨來四方應詔上書之人以千萬計皆是
斥言免役不便足為信矣何須更煩體訪故作逗遛前
日民言若不為信則後來之語如何可慿前勅不以委
提舉司而今勅又令提舉司看詳保明朝廷豈不知提
舉官多是䕶持弊法之人人人利於且為監司惟恐便
行廢罷見此指揮必生觀望以為免役可存妄有陳述
姦人得以藉口誑惑聖聰動揺善政誤陛下仁民愛物
之良法伏望特賜收還近勅候詳定成法日别取㫖施
行庶命令無反復之嫌中外無二三之惑(閏月八日朱/光庭王覿又)
(奏初十日/遂降指揮)　尚書省言禮部以掌貢舉為職伏見朝廷
用經術設科盖欲人知禮義學探原本近嵗以來承學
之士聞見淺陋辭格卑弱其患在於治經者専守一家
而畧去諸儒𫝊記之說為文者惟務解釋而不知聲律
體要之學深慮人材不繼而適用之文從此遂熄兼一
經之内凡可以為義題者牢籠殆盡當有司引試之際
不免重複若不别議更張寖久必成大弊欲乞朝廷於
取士之法更加裁定　又禮部言乞置春秋博士及進
士専為一經　又侍御史劉摰言伏見國朝以來取士
設科循用唐制進士所試詩賦論䇿行之百餘嵗號為
得人熈寜初神宗皇帝崇尚儒術訓發義理以興人才
謂章句破碎大道乃罷詩賦試以經義儒士一變皆至
於道夫取士以經可謂知本然古人治經無慕乎外故
其所自得者内足以為已而外足以為政今之治經以
應科舉則與古異矣以隂陽性命為之說以泛濫荒誕
為之辭専誦熈寜所頒新經字說而佐以莊列佛氏之
書不可究詰之論争相夸尚場屋之間羣輩百千渾用
一律主司臨之珉玉朱紫困於眩惑其中雖有深知聖
人本㫖該通先儒舊說茍不合於所謂新經字說之學
者一切在所棄而已至於蹈襲他人剽竊舊作主司猝
然亦莫可辨盖其無所統紀無所櫽括非若詩賦之有
聲律法度其是非工拙一披巻而盡得知也詩賦命題
雜出於六經諸子歴代史記故重複者寡經義之題出
於所治一經一經之中可為題者舉子皆能類聚裒括
其數豫為義說左右逢之才十餘年數牓之間所在義
題往往相犯然則文章之體貢舉之法於此其弊極矣
詩賦之與經義要之其實皆曰取人以言而已賢之與
不肖正之與邪終不在詩賦經義之異取於詩賦不害
其為賢取於經義不害其為邪自唐以來至於今日名
臣鉅人致君安民功業軒天地者磊落相望不可一二
數而皆出於詩賦則詩賦亦何負於天下哉或取一詩
賦或取一經義無異道也但有司所言之法有難有易
有難有易故有利害有利害故去取或失其實則所繫
者大矣然則法不可以不改也臣愚欲乞試法復詩賦
與經義兼用之進士第一塲試經義第二塲試詩賦第
三塲試論第四塲試䇿經義以觀其學詩賦以觀其文
論以觀其識策以觀其材前二塲為去留後二塲為名
次其解經義仍許通用先儒傳注或已之說而禁不得
引用字解及釋典庶可以救文章之弊而適乎用革貢
舉之弊而得其人亦使學者兼通他書稍至博洽又言
漢制因天見災異或政有闕失則詔郡國及在位舉賢
良文學之士天子親䇿以求其言至於國朝沿襲故事
於是置為賢良茂材科目隨貢舉召試其於得人視古
為盛近時之制遂罷此科臣竊以為國家之道得士欲
廣故取之非一途謂常選不足以致異人故設制科以
收超絶之才而每舉中等不過一二人而已今夫官人
之法入流門户日益増多未有澄汰而於三年取一二
非常之人則廢其科不用此何謂也臣愚欲乞復置賢
良方正及茂材異等科每遇貢舉詔近臣依舊制舉試
所以廣言路求人材繼祖宗之制也又言近制明法舉
人試以律令刑統大義及斷案謂之雜科明法登科者
吏部將司法員闕先次差注在進士及第人之上臣竊
以先王之治天下以禮義為本而刑法所以助之者也
惟君子用法必傅之以經術法之所治理之所在也故
惡有所懲而常不失忠恕之道舊制明法最為下科然
其所試必有兼經雖不知其義而止於誦數而先王之
意猶在也今新科罷其兼經専於刑書則意若止欲得
淺陋刻害之人固滯深險之士而已又所取之數比舊
猥多調擬之法失其次序臣以謂宜有更張欲乞新科
明法並加論語孝經大義登科之額裁減其半及注官
之日並依科目資次所貴從事於法者稍不逺義而士
之流品不失其分伏望聖慈裁酌如賜開允即乞今年
降詔並自元祐五年秋賦為始詔禮部與兩省學士待
制御史臺國子司業集議聞奏所有將來科塲且依舊
法施行(舊録云侍御史劉摯言乞貢舉進士添詩賦復/置賢良茂材科新科明法添兼經大義及減人)
(數詔禮部與兩省學士待制御史臺國子司業集議聞/奏所有將來科塲且依舊法施行先帝廸士以經術罷)
(雕蟲篆刻之習士始知義理之學摰遽言復之新録辨/曰國朝用詩賦取士得人為多至是復祖宗之舊摰乞)
(添詩賦非不用經術也自先帝廸士至遽言復之二十/六字並削去新舊録於摰所言才舉一二語今全録之)
(此後或可載司馬光議自三月五日移入此據范純仁/謂光元宰則附三月五日為允此年四月三日六月十)
(二日十一月二十四日二年十一月/十二日三年九月九日十一月十日)　詔嵗舉官陞陟
者承務郎以上並依合舉改官及充幕職官縣令之數
大使臣准小使臣法通判許舉承務郎以上依知州舉
充幕職官之數　詔河北逐路總管副總管更不兼將
並令提舉訓練覺察本路軍馬公事　又詔府界五路
提舉保甲司指揮州縣如有見送納軍器若不是非理
損壊不堪或事件不全止據見在受納不得須令修整
賠填仍曉示若有隠藏換易元給官弓弩者限一月首
納特與原罪限滿不首即依私有禁兵器法告賞　禮
部言董戩等貢乳香及温錫沁貢犏牛合行回賜詔並
増二分賜之其鄂特凌古近差到進奉首領等仍並依董
戩改賜例支賜　詔以右正言蘇轍所論蜀茶五害劄
付黄廉其蒲宗閔仍不得預簽書事(二月二十四日轍/論蜀茶五害己見)
(本/日)　涇原經畧司言西界蕃部哩博晉巴投報西賊㸃
集得實詔哩博晉巴與都虞候仍於近裏族分住坐
陜西轉運副使吕大忠言乞延渭秦慶州永興軍通判
許本司選定奏差一次從之　蘇轍言臣近奏乞取問
開封府官吏明知熈寜以前舊法役人數目顯有冗長
並不依近降指揮相度申請便盡數差撥及朝㫖本無
日限輙敢差人監勒於數日内蹙廹了當故意擾民以
壊成法乞賜行遣以戒天下挾邪壊法之人至今未䝉
施行謹按權知開封府蔡京職在近侍身為民官若不
知舊法人數之冗是不才若知而不請是不忠京新進
小生學行無聞徒以王安石姻戚蔡確族從因緣幸㑹
以至於此近者段繼隆公事道路皆知其私徇繼隆出
於胥吏兄弟數人布列三省京嘗為檢正官與此輩狎
暱繼隆贓汙顯露理在不疑而大理寺官吏畏避觀望
數月不决今者方欲推行差役舊法王畿之政為天下
表儀而使懐私之人竊據首善之地四方瞻望何所取
法乞賜指揮先罷京開封府仍勅大理寺疾速結絶前
件公事所貴官吏不至觀望首鼠以長姦私先是有李
雍者經開封府訴知濟州段繼隆賣進奉恩澤蔡京初
判追人事連門下省守闕令史段處約當申省京已判申
字尋抹去止判追餘人就問處約及處約分析到即令勘雍
吏言處約偏辭恐未可信京遂抹勘字别判放字不復
究雍所訴事既而御史臺察舉詔送大理寺依法施行
處約兄處厚中書省令史弟處信尚書省令史兄弟三
人並𨽻三省京前任中書檢正繼隆乃堂後官京曲法
庇之故臺諫皆以為言也(此月十八日蘇轍又/言大理寺未曽結絶)
辛夘詔新除觀文殿大學士知陳州蔡確如前宰相儀
　朝奉大夫天章閣待制知成徳軍劉瑾卒(閏二月/三日)
壬辰金紫光禄大夫尚書左丞吕公著為門下侍郎
給事中王震為龍圖閣待制知蔡州震初附王安石以
進及司馬光當國震心不自安欲引去㑹光以州郡讞
獄情理可憫刑名疑慮得貸者衆雖有生比不肯用震
見光省中曰天下奏案一耳前此例貸死今何殺之光
曰刑輕於古致民易犯矧刑名疑慮引例求貸皆古所
無震曰漢約法三章傷人及盗抵罪今盗固有至死者
罪疑從輕與其殺不辜寜失不經皆聖人在上憫元元
之意也且漢有决事比何謂無之明日以光所斷當生
而殺者具其名數誦言於朝而御史王巖叟累奏言震
不當居封駮之任乃命出守(舊録云司馬光變亂法度/震度不能争云云遂求補)
(外新録改云司馬光為相震心不自安餘並從舊録然/誦言於朝事尚須考詳未可信也巖叟言附震初給事)
(中時去年十一月十四日甲戌又/去年七月甲寅八月癸酉可考)　光禄大夫知揚州
滕元發為龍圖閣直學士知鄆州朝議大夫倉部郎中
王說知宻州(劉摰/有言)朝請大夫鴻臚少卿韓正彦知曹州
　朝議大夫前知洪州孔宗翰辭司農少卿乞依世家
例知兖州奉孔子祀從之(宗翰除農少在去年/十一月丙申今并此)　環慶
路經畧安撫使范純粹奏乞差監中岳廟編修禮部貢
籍文字承議郎韓川管勾本司文字從之(舊録有此新/録削去要見)
(韓川本末故特存此川賢者/當立傳而史闕之當并考)　詔府界提㸃磨勘司見
催扶溝縣人户耗草及鄢陵縣人户肉臓錢特與除放
(新録/刪去)　三省言元豐八年三月六日赦恩以前命官諸
色人被罪今來進狀訴理據案已依常法慮其間有情
可矜恕或事渉寃抑合從寛減者欲委官看詳聞奏詔
御史中丞劉摰右諫議大夫孫覺看詳以聞(十八日孫/升言可考)
　江南西路按察司言荆湖南路舊賣淮鹽蹇周輔請般
廣鹽數百萬代淮鹽差轉運判官陳偲等相度湖南路
般運廣鹽往全道郴州桂陽監出賣却將四處所賣淮
鹽均於衡潭等州添賣蹇周輔鹽法抑勒騷擾亦乞運
廣鹽而陳偲張士澄附㑹推行周輔之法頓増鹽數肆
行抑配除陳偲已死詔張士澄特衝替送吏部與合入
差遣(初委陳偲張士澄在元豐六年十二月甲申八年/四月丁丑初遣陳次升察舉江西五月戊申次升)
(兼領湖南元祐元年二月蹇周輔/等先責是月末吕陶論鹽事尤詳)　詔户部勘㑹應係
諸色欠負窠名數目若干係官本若干係息或罰及逐
户已納過息罰錢數并抛下免役及坊場浄利等錢仍
以欠户見今有無抵當物力速具保明以聞從蘇轍甲
戌所奏也(二月十五日甲戌蘇轍具奏舊録云先帝理/財裕民足國轍以為重歛致旱其後省併罷)
(廢無所不至而水旱連年新録辨曰省併罷廢所以寛/民力也因此而致水旱連年豈其理哉自先帝理財至)
(水旱連年三十字並刪去閏/月二十九日丁巳改此指揮)　右司郎中張汝賢言准
朝㫖按察福建路州軍比年増起鹽額之弊就四州軍
所苦為甚者較之則邵武軍立額最重受害尤深行法
之初知軍張徳源務在増羡過有抑配将樂知縣楊永天資
殘忍用刑慘酷宣化知縣趙侁光澤知縣曹格因縁趂賣
决人稍多雖在赦前伏望特行黜責内楊永仍乞候南劍
州奏到其餘罪犯公案一處照㑹詔張徳源特衝替趙
侁曹格差替楊永候案到令刑部奏取指揮(楊永後如/何行遣當)
(考/)　録故左侍禁李公度男适為三班差使公度監熈
州市易務市糴場收息計緡錢一十八萬有畸故也
復慶州平戎鎮(中丞劉摯監察王巖叟入對當/在初四日但實録不載耳當考)
甲午右諫議大夫孫覺右司諫蘇轍進對有㫖俟簾下
内臣盡出方得敷奏(此下附覺轍劾韓縝䟽轍有月日/可見覺必與轍同須覺集考證乃)
(善邢恕孫繹録其祖父言行有云莘老與蘇子由首攻/韓縝雖所言未必可信然兩人同時上章或不虚耳繹)
(録已附正月二/十四日癸未)覺言臣竊見右僕射韓縝素無徳望稔
有愆惡百揆之任非縝所宜前後臺諫臣僚章疏不一
未聞縝有避位之心臣不勝憤懣以為朝廷今日四方
窺測之時天下延頸之際必得重徳偉望才謀出世之
人以為輔相則敵人不敢外侮姦雄不敢生心自縝在
位敵使見之相顧失笑適足以貽朝廷之羞増邉陲之
氣唐宰相裴度功名震異域使外國者其君長必問度
年今㡬何狀貌孰似天子用否其威名徳業比郭汾陽
而用不用常為天下重輕今者皇帝陛下春秋尚幼太
皇太后陛下垂簾聽决此宜旁求遴選有徳有望内足
以操制姦雄外足以厭服邉境與司馬光同心一徳佐
佑聖政維持紀綱天下幸甚韓縝物情不歸人望不屬
言者紛紜久煩聖聽遲遲不急免罷深恐為朝廷生事
轍言臣伏見陛下採聽羣言罷左僕射蔡確中外釋然
具知朝廷清明邪正曲直不可復欺而右僕射韓縝獨
端然據位畧無動意衆情疑惑臣忝備諫官不敢黙已
謹按韓縝才質凡鄙性氣麤暴文學政事舉無寸長比
之蔡確逺所不及陛下聖明必無賢縝之理特以先帝
新棄天下未欲從外别擢宰相不免循例以次遷補今
已逾年即位改元政令一新確既已罷去而縝任遇如
故是以衆議紛紛未肯弭服臣聞韓縝家法不正雖其
父子不能相安涖官猛暴至以酣酗鞭殺指使過惡雖
著而無與國事臣不敢一一煩言如縝昔奉使定契丹
地界舉祖宗山河七百餘里以資敵國坐使中華之俗
陷沒契丹敵人得乗髙以瞰并代朝廷雖有勁兵良將
無所復施其後擢為樞宻使職在安邉而西戎無釁用
兵深入至使諸將敗衂前後喪師數十萬衆天下疲弊
帑廪空竭雖得蘭州及安疆米脂等五寨地而厲階一
生至今為梗存之則耗蠧中國為禍日深棄之則戎人
不請無縁强與遂使朝廷皇皇議論經年不知所出而
縝曽無計以救前失據縝二罪雖伏斧質以謝天下不
為過也而况備位宰相以來怙勢作威任情不法羣下
􁁦􁁦側目畏之宗道宗古皆縝之親姪縝任在中書職
當進擬並引二姪同升列卿因臺官彈奏始自舉覺各
與降等差遣朝廷知其不可信任遂令三省自此同書
進擬縝之兄絳移守北京(絳守北京在八/年八月八日)知父子無同
領帥權之理而乞以其子宗師同管勾安撫司公事知
轉運判官以按察已而乞以所親信人杜純為之(杜純/以權)
(發遣河北運判為運判在八年十二月二十四/日宗師同管帥事實録不書必抽回指揮故也)壊法亂
紀莫斯為甚縝公行私意廢法狥兄以行其言父子同
領大權古無此事惟東晉之衰司馬道子與其子元顯
共執國政自非季世安有此例賴陛下聖明抽回指揮
若其不然遂為四方口實臣又竊觀言事之官每有論
奏縝事縝懐忮恨不拘久近或罷其言職或因事責降
必報而後已先帝朝翟思為臺官言縝在樞府令所轄
邉將買馬虧價自羣牧司遷官盗使公使庫錢不還先
帝隠忍不行翟思近以司業作詩失韻非有大過而縝
逐思止與知軍差遣縝初作相臺官黄降言縝平生過
惡不堪大用陛下業巳用縝未欲即罷縝畏其復言除
降國子司業雖似遷擢實奪其言事之權是以羣臣震
懾不敢忤縝臣知今日言縝異日縝必報臣然念臣起
於遷逐之餘誤䝉聖恩收㧞至此不敢上負朝廷下辜
公議是以為國排姦有死無二惟陛下裁察(三省自此/同進擬文)
(字與八年七月戊戌九月乙已/此年正月末劉摯所言合参考)　朝請郎司門郎中吕
陶為殿中侍御史從御史中丞黄履侍御史劉摯所舉
也(二月四日履已罷中丞十三日摰巳除中丞不知/新舊録何故如此書或是二人先曽薦陶當考)
承議郎殿中侍御史劉次莊為江南西路轉運判官(次/莊)
(之出必有/因依當考)　左正言朱光庭奏(據編類章䟽増/入閏二月五日)臣累具
奏陳乞行睿斷屏去姦臣以幸天下今蔡確一姦臣退
矣中外之臣莫不嘆服朝廷剛決之明實宗廟社稷之
福外有章惇韓縝二姦臣未退竊惟天下大任非姦臣
所當處如章惇之輕肆鄙俚敢為邪說以沮抑聖政韓
縝之冒寵固位不知引避其賢兄是皆天下之姦臣去
之則朝廷清明矣伏望聖慈檢㑹臣前後累奏特賜睿
斷施行貼黄今日既用司馬光為宰相又用吕公著為
門下侍郎矣所有尚書左丞闕乞用范純仁補之天下
大政得此衆賢然後大治臣願陛下留神又貼黄臣累
奏乞退三姦進三賢今蔡確一姦退矣章惇韓縝不知
進退廉恥之分臣願陛下特賜睿斷施行　右諫議大
夫兼侍講孫覺為給事中覺言臣竊聞有㫖除臣給事
中聖恩深厚所不敢當然臣伏見前後執政大臣每臺
諫臣僚言有及之者多遷官以寵之使罷言職尋即令
人剔發微細過差逐之使去以報其私忿今言事官不
顧大臣之威斥言其罪乞行黜免者所以報主上之恩
行言守之責也至有人言未絶於口而身已擯於外不
惟人主威福移於大臣之家又使上為朝廷不顧忌諱
直節敢言之士慄慄危懼不保其身豈不可為朝廷惜
哉臣近因御史翟思在神宗朝論韓縝受人私饋馬先
朝不為施行擢思為國子司業思進神宗輓詞誤落韻
亦小過且言者及之謫守臨江軍御史黄降言縝為相
非才即遷降國子司業罷其言職臣見仁宗朝言事臣
僚為國盡忠於大臣無所避忌者仁宗終始保全之故
言者敢直言以報國恩一時名臣多由此出如臣微眇
流落於外十有五年神宗晚嵗始賜召還皇帝陛下太
皇太后陛下臨政之始首䝉擢寘經筵去年九月中始
供諫職如臣愚賤前後言事不合聖意者不可勝數宜
在斥逐之日久矣今者䝉恩遷給事於臣之私極為榮
幸然臣前後論縝未䝉施行一日去職使縝得挾怨中
傷臣實未知死所今日在得言之地尚可布露本末為
陛下言之一日去職怨嫌已成恐如翟思黄降臣雖欲
自辨不可得也伏望聖慈特賜指揮收還給事中新命
使臣且供諫職他日韓縝去位之後别有差遣臣不敢
辭後二十日詔覺復為諫議大夫(二十六日甲寅覺/復為諫議大夫)
覺又言竊見已降制除司馬光左僕射中外驩慶以為
得人然臣見光論役法文字頗或疎畧尋有聖㫖更差
韓維等四人専切詳定立法推行可以永久矣光之學
業行義羣臣莫與比者如更得忠亮篤實才識敏明之
人相與左右揆度則萬務無不舉矣今韓縝人品汙下
才薄望輕先朝以為樞宻院都承㫖本不以輔相期之
也陛下臨御未㡬擢為右僕射士大夫無不失望今左
相之位以處司馬光論者以為得矣韓縝尚為右相則
賢不肖混淆人才雜處所謂氷炭同器也伏願聖慈罷
縝相位别求賢才使與司馬光協心共濟則天下不難
治矣惇雖小有才而為性强愎操心不公廟堂之上以
惡言相加所謂具瞻之地若此可乎張璪闇繆荒疎尤
非所處若惇與璪可並罷去伏乞别賜推選有德有言
堪其任者擢以代之　詔自今觀文殿學士資政殿大
學士班序雜壓並在六曹尚書之上資政殿學士曽任執
政官者准此　先是門下侍郎司馬光言竊以洪範八
政食貨為先故古者國用必使冢宰制之祖宗之制天
下錢榖自非常平倉𨽻司農寺外其餘皆總於三司一
文一勺以上悉申帳籍非條例有定數者不敢擅支故
能知其大數量入為出詳度利害變通法度分畫移用
取彼有餘濟此不足指揮百司轉運使諸州如臂使指
朝廷常遴選健吏精於理財者為三司官如陳恕林特
李参之類皆稱職有名者也其餘非通曉錢榖者亦罕
得叨居其任理資序受厚俸而已故倉庫充溢用度有
餘民不疲乏邦家乂安自改官制以來備置尚書省六
曹二十四司及九寺三監各有職事將舊日三司所掌
事務散在六曹及諸寺監户部不得總天下財賦既不
相統攝帳籍不盡申户部户部不能盡知錢穀之數五
曹各得支用錢物有司得符不敢不應副户部不能制
户部既不能知天下錢榖出納見在之數無由量入為
出五曹及内百司各自建白理財之法申奏施行户部
不得一一闗預無由盡公共利害今之户部尚書舊三
司使之任也左曹𨽻尚書右曹不𨽻尚書天下之財分
而為二視彼有餘視此不足不得移用天下皆國家之
財而分張如此無専主之者誰為國家公共愛惜通融
措置者乎譬如人家有財必使一人専主管支用使數
人主之各務已分所有者多互相侵奪又人人得取用
之財有増益者乎故利權不一雖使天下財如江海亦
恐有時而竭况民力及山澤所出有限制乎此臣所以
日夜為國家深憂者也今縦未能大有更張欲乞且令
尚書兼領左右曹侍郎分職而治其右曹所掌錢物尚
書非奏請得㫖不得擅支諸州錢榖金帛𨽻提舉常平
倉司者每月亦須具文帳申户部六曹及寺監欲支用
錢物皆須先闗户部符下支撥不得一靣奏乞直支應
掌錢物諸司不見户部符不得應副其舊日三司所管
錢榖財用事有散在五曹及諸寺監者並乞收歸户部
若以如此户部事多官少難以辦集即乞減户部冗末
事務付閑曹比司兼領而通𨽻户部如此則利權歸一
若更選用得人則天下之財庶㡬可理矣是日詔尚書
省立法(七月二十四日乃施行舊録云先帝董正治官/各有常守左曹典司邦國常用右曹治常平歛)
(散不相紊今遽奏改新録辨曰財用並歸户部事權出/於一此於先帝董正治官之意不相紊也自先帝董正)
(治官至今遽奏改/三十二字並刪去)　司門郎中吕陶言初熈寜十年朝
廷依李把蒲宗閔劉佐等起請盡數榷買川茶收息出
賣逺方不便本州茶户累有陳訴及堋口茶場減價虧
損園戸臣嘗三具論列已䝉施行後來李稷貪功急利
欺罔滋甚皆臣論奏後來寖生弊害嵗月愈久為患愈
深近聞遣使入川按察所有臣昔年奏狀并今來條析
利害伏乞詳酌指揮詔劄與黄廉(吕陶所論茶事大扺/不過蘇轍二月二十)
(四日所論五害疑轍得/之陶也今不復重出)　樞宻院言武臣戰功酬奬自
來不以諸司使副大小使臣每一資並於見任官上改
一官内皇城使一資便轉遥郡刺史或除入横行并閤
門使以上每一資亦轉一官即此其餘大小使臣改轉
輕重未為均當詔閤門副使左藏庫副使以上每兩資
與轉一官客省使及皇城使以上每三資與轉一官以
上應減年者並回授有服親應轉資者每資轉一官或
循一資即不得轉至朝奉郎及諸司副使并幕職州縣
官改官應減年者對減磨勘年限不同者依賞格准折
　詔陜西河東縁邉諸廵綽把截探事人接引到西界
投來彊壯人口每名支錢二貫即將投來人殺戮妄作
鬬敵獲級冒求恩賞者許人告捕每名轉一資(新録/削去)
河東路經畧安撫司言火山軍北界順義軍牒理㑹壘
起石牆事已指揮縁邉安撫司依前後朝㫖審度便毁
拆及重别定冩牒北界牒本去訖詔可(二月辛已并此/月丙午可考)
　樞宻院言元豐四年陜西河東兵進討權宜重立賞
格誘激將士以備大敵自獲級重傷等第轉資外重加
賜絹及捕獲分釐功五等之賞並特優厚所以酬大陣
之功昨自還塞後來凡遇廵綽探事之類逢賊鬬敵因
循尚用此格顯渉僥倖看詳除所立功狀尤異合臨時
取㫖推恩外令别修立捕獲賞格從之
丙申詳定役法吕大防孫永韓維范純仁進對太皇太
后曰役法大事自來出役錢人下户不易卿等各宜子
細仍辟屬官四員曽歴知縣差遣者要知民事又曰今
後文字直降卿等(戊戌十日詔可考舊録云元祐間哲/宗恭黙聴政簾幃處分皆非宣仁所)
(言乃司馬光吕公著吕大防前為供具節目擬入宣諭/之狀陳衍謄寫作榜目以御侍小宫人執持假口宣示)
(盖政柄實出於姦人之言也新録辨曰哲宗皇帝嘗曰/宣仁婦人之堯舜也觀宣仁嘗為羣臣言知卿等公正)
(朝廷有闕失一一言之知人為難堯舜猶然盖亦以此/道自處而已史官乃以元祐間簾幃處分皆大臣前一)
(日供具節目中官録之御侍執持假口/而宣示之豈不厚誣聖德故刪去之)　命宰臣司馬
光提舉編修神宗皇帝實録著作佐郎范祖禹為實録
院檢討官校書郎孔文仲為禮部員外郎　詔皇太妃
殿每遇聖節及生日各更與骨肉一名恩澤　司馬光
言臣聞書稱明王立政不惟其官惟其人臣少時見天
聖中諸路止各有轉運使一員亦無提㸃刑獄惟河北
陜西以地重事多置轉運使兩員然朝廷必擇朝士累
任知州有聲迹曉錢榖者乃得為之未嘗輕以授人凡
一路之事無所不總使按察官吏薦賢發姦愛養百姓
興利除害或朝廷有本路事務未能細知利害者則委
之相度措置當是之時官少民安事無不舉公私饒樂
海内宴清景祐初始復置提㸃刑獄其後或時置轉運
判官以其冗長害事尋復廢罷自王安石執政以來欲
力成新法諸路始置提舉常平廣恵農田水利官其後
每事各置提舉官皆得按察官吏事權一如監司又増
轉運副使判官等員數皆選年少資淺輕俊之士為之
或通判知縣監官資序及選人以權及權發遣處之有
未嘗歴親民即為監司者能順己意則不次遷擢小有
乖違則送審官院與合入差遣更加責降彼年少則歴
事未多資淺則衆所不服輕俊則舉措率易歴事未多
故措置百事徃徃乖方衆所不服故依勢立威以行號
令舉措率易故慮事不熟壊法害民又利禄誘於前罪
戾俟於後由是往往上不顧國家事體下不恤百姓怨
咨止務希合以圖進取致今日天下籍籍如此皆由此
來也陛下幸念民惟邦本本固邦寜知元元困窮於國
家非便欲救而安之詔青苗錢不得抑配免役錢寛剩
不得過二分竊聞諸路提舉官州縣猶有於春首抑配
青苖錢勒百姓供情願狀别作名目占免役寛剰錢但
取文具而已如此則朝廷號令廢格不得行於臣下恩
澤壅塞不被於黎民徒存空文何以為政臣聞去草者
絶其本救水者塞其原提舉官者乃病民之本原也陛
下必欲蘇息疲瘵乞盡罷諸路提舉官其轉運使除河
北陜西河東外餘路只置使一員判官一員提㸃刑獄
分兩路者合為一路共差文臣兩員凡本路錢榖財用
事悉委轉運使刑獄常平兵甲賊盗事悉委提㸃刑獄
管勾仍選知州以上資序累歴親民差遣所至有政迹
聰明公正之人方得為監司聰明則知官吏賢不肖公
正則黜陟無私部下官吏皆得人事務安有不幹集百
姓安有不富庶此乃國家鎮撫四方之本也若以提舉
官累年積蓄錢榖財物不少恐轉運司一旦得之妄有
耗散即乞盡樁作常平倉錢物委提㸃刑獄一面交割
主管依舊常平倉法謹伺榖價賤糴貴糶及准備災傷
賑貸其餘不得支用若轉運司委的窘乏須至兊那常
平錢物者必須具數先奏朝廷得㫖乃得移牒支破若
以監司數少路分濶逺處廵歴及管勾不辦即乞只依
舊法毎嵗遍巡諸州更不徧廵諸縣非要事不令監司親
往勾當只令選差本部官除司理司法縣尉獨員監當
之類舊條不許差出外其舊條不得隔州差選人勾當差
及被差之人皆有罪新條諸州管勾及主簿當給散月
分不得令差出之類指揮更不施行所貴監司有官可
差幹得事務若遇有賊盗乞朝廷只委提㸃刑獄差官
或行移文字監督捕盗官捉殺不令親入山監逐如此
則監司廵歴管勾職事簡要易為辦集矣詔諸路轉運
使除河北陜西河東外餘路只置使一員副使或判官
一員其諸路提舉官並罷提㸃刑獄分兩路者合為一
路共差文臣兩員本路錢榖財用事悉委轉運使刑獄
常平兵甲賊盗事悉委提㸃刑獄司管勾其轉運使副
提刑今後選一任知州以上轉運判官選通判一任實
曽歴親民差遣並所至有政迹人提舉官累年積蓄錢
榖財物盡樁作常平倉錢物委提㸃刑獄交割主管依
舊常平倉法監司今後每嵗徧廵諸州外更不遍廵諸
縣如差本部官勾當除司理司法縣尉獨員監當之類
舊條不許差出外其舊條不得隔州差選人勾當新條
諸州管勾官及主簿當給散月分不得令差出之類指
揮更不施行賊盗委提㸃刑獄差官或行移文字監督
捕盗官捉殺察其不稱職及有可以代之者先令權攝
仍奏乞替換許一靣相度賊盗强弱立賞錢數目其捕
盗官若有功許隨功大小保明聞奏朝廷臨時詳酌比
類恩澤直降賜指揮(五月二十九日上官均䟽七月二/十一日劉摯䟽皆云閏二月八日)
(聖㫖罷散青苗當考詳増修舊録但書司馬光言諸路/轉運使除河北陜西河東外餘路置使一員副使或判)
(官一員其諸路提舉官並罷提㸃刑獄分兩路者合為/一路共差文臣兩員從之提舉官専行苗役之政法官)
(隨罷焉新録惟削去提舉以下十五字餘並/用舊録今以光奏䟽及當時頒下條貫増入)　吏部尚
書吕大防等言國朝之制奉僖祖皇帝太祖皇帝太宗
皇帝以配郊丘外所有季秋大饗自唐及本朝皆用嚴
父之義伏請宗祀神宗皇帝於明堂以配上帝詔恭依
　試給事中兼侍講范純仁言近除門下侍郎吕公著
文字並不經臣書讀兼不見得尚書吏部合與不合將
不經門下省文字直便行下及慮别有被授指揮按門
下省自來繳覆中書省録黄樞宻院録白内有與侍郎
妨礙或是親戚並於親書名下具貼黄聲說奏知欲今
後如係侍郎兩員俱係合避親及有妨礙或只係獨員
有上件因依除依舊奏知外許給事中繫書繳覆詔令
别出畫黄送門下省仍今後急速不係出告文字不過
門下省並闗門下省照㑹　兵部言提舉京西保馬司
奏准朝㫖京西路見管保馬令取㑹本路及陜西路將
下見闕馬軍分數并馬鋪據格尺依條支填合銷分數
外餘數起發上京赴太僕寺送納其牝馬並送同州沙
苑監不及格尺並病色不堪支配者並烙退印給與人
户令取便變轉止納元給官錢具到看詳申請事件仍
乞令京東路准此從之(新録/削去)　陜西轉運司言永興軍
藍田縣廵檢下兵校于千與王冲格鬬死詔于千支賜
給付本家男特與下班殿侍(新録/削去)　樞宻院言每旬諸
軍呈試内槍刀手與弩手格鬬欲乞止令軍中依舊教
習更不呈試推賞從之　又言走馬承受近年凡遇軍
行多以親戚請託僥倖功賞欺罔百出盖自來未有條
禁今欲隨軍出入不以將帥功効大小並不得陳乞推
恩違者以違制論如能覺察軍中將帥貪冒功勞賞罰
不當申奏功狀虛妄並宻具聞奏朝廷根究得實當優
與推恩及走馬承受親戚門客親隨等並不得隨軍効
用雖著功勞亦不在酬賞之限如故隠匿虛稱不是親
戚等冒求隨軍効用因而酬賞者犯人决配走馬承受
并知情官司並除名許人告以犯人所受恩澤充賞從
之　鄜延路經畧司言順寜寨主許明申稱西人葉烏
瑪等來界首言興州衙頭差下賀登寳位人使多時為
國信不來未敢過界詔鄜延路經畧司指揮保安軍如
西人再來計㑹即答與昨來皇帝登寳位為夏國未修
常貢朝廷難為先遣押賜使命若夏國差人賀皇帝登
寳位朝廷必須依例差人宣賜如西人將到公牒亦仰
依此意回牒仍令經畧司如牒過使副姓名過界月日
即令鄜延路經畧司依舊差官引伴　户部言京西路
轉運司奏本路諸州軍逓年支俵豫買錢各闕乏欲乞
於本路南北提舉司借錢三十萬貫俵散候納到絹帛
只於常平庫收掌候本司逐旋支撥到價錢據數交絹
從之(新録/削去)　禮部尚書韓忠彦等言奉聖㫖皇太妃應
干典禮儀衛等事令翰林學士給舎尚書禮部太常寺
官同共以故事詳定聞奏令比附參酌定到格目又言
看詳皇太妃生日止有皇帝所奉禮物别無太皇太后
所賜止合稱奉賜己於格内貼正外其興龍節坤成節
皇太后生辰排當所稱奉賜即係總稱合存奉賜兩字
又言今除已依先降朝㫖將生日節序物色減定外有
取㑹到皇后閤大禮宣賜太史進歴日等即不係生日
節序事元不准朝㫖詳定今來若行修定稱進及賜之
類即合降㫖施行詔皇太妃歴日已降指揮供納其不
係生日節序事内有係奉賜之物仰詳定聞奏　京西
北路提舉司言准朝㫖相度蔡州西平上蔡兩縣人户
見佃屯田支移等事欲止令人户畝出租課外更不支
移折變詔户部相度以聞　左正言朱光庭奏(編類章/䟽係閏)
(二月/八日)臣伏覩近降朝㫖以司馬光建明差役法大意已
善差韓維吕大防孫永范純仁専一詳定聞奏臣又竊
聞閏二月二日朝㫖下轉運司俾天下州縣百姓各陳
利害臣竊惟司馬光建明差役法陛下知其大意已善
故更詔韓維等四臣詳定所以講求未備事理務要詳
盡以成治世之良法豈可命下方數日不待四臣講求
一二遽却令天下州縣百姓各陳利害前後詔令不一
臣竊慮姦臣為此畫以惑天聽意欲揺動善法以行姦
計竊以差役之法大意已善其間如衙前人額并官户
等所出助錢及役人接送之類更行詳究裁定便成完
法可以頒之天下此朝廷一大政事輔臣言之陛下處
之已盡善矣而深恐姦臣之謀幸其枝葉未備遂欲移
動根本故却令提舉司轉運司同共相度縁提舉司係
専領免役法今來既行差役則提舉司當罷而慮姦臣
求衆邪為助故使欲罷之官司亦預其事此姦謀至深
至宻陛下不可以不察也况此法繫天下生靈利害若
陛下主定差法更行修補則為天下生靈之利一為姦
臣揺動則為天下生靈之害利害所繫如此陛下可不
深察之哉臣竊料此舉必出章惇之謀而韓縝輩同行
之若此姦說得行不獨遂壊善法兼致朝廷詔令前後
不一何以示信於天下此姦臣之謀為害不細陛下豈
可赦之乎兼臣前後累言章惇韓縝姦邪今日又姦謀
如此伏望聖慈特賜睿斷罷章惇韓縝柄任以正姦臣
之罪所有閏二月二日朝㫖亦乞追止更不施行所貴
詔令歸一善法得成以幸天下前貼黄奏乞主定差役
屏去姦臣事又前貼黄臣竊覩陛下憂勤之如此而大
臣姦邪之如彼一日萬㡬何以倚仗今司馬光未出惟
有吕公著一人忠朴可委外皆非其人臣巳累言乞用
范純仁補左丞之闕庶㡬陛下左右早得忠正大臣為
之助伏望留神聽納天下之幸又貼黄章惇韓縝姦邪
臣已累言之今日輙為姦謀欲壊善法伏望陛下因此
謀為不臧特行顯黜以戒悖慢之臣又貼黄臣竊以謂
抑兼并而恵困窮仁政之先務也免役之法上户幸而
下戸不幸差役之法下户樂而上户不樂今日陛下令
韓維等四臣更行詳定若衙前等事益加寛舒則上户
亦無不樂之理誠治世之善法也而慮姦臣為謀幸其
法之未完却令天下百姓先陳利害此必上户多陳差
役法不便又使提舉欲罷之官司助為之說是姦臣意
欲動揺善法伏望陛下深察姦謀力主差法以恵天下
(初十日别/降指揮)　右正言王覿奏(編類章䟽閏二/月八日所奏)臣前狀所
陳事理只是為今來詳定役法既未了當便令人户具
利害實封自陳顯見執政大臣内有不恱更張之人意
欲人户陳訴者衆即可以沮止差法也所謂陳訴者亦
不過上户合充衙前重役者而已然上户雖少最能揺
扇人情以其下户多衣食於上户而畏之惟其所使也
如此然恐妄有陳訴者衆今若不許人户實封投狀乃
却是阻絶民言亦不為便故臣欲乞指揮詳定役法所
於日近速具合行措置事件申奏仍令諸路州縣候施
行了畢一月以外方得出榜收接人户實封狀繳奏所
貴衙前等法已經修備即自無詞訴而異意之人無以
曲行沮難也其執政大臣内有不恱更張之意臣已嘗
於二月二十四日奏狀内開陳訖既不恱更張即見臣
今來所奏事理必須難沮雖不沮抑而行遣稽緩則亦
於事無補矣伏望聖慈主張速賜指揮施行貼黄衙前
等利害臣先已有狀奏陳乞已䝉降付詳定役法所看
詳行遣次今狀内只是畧行聲說即更不須降下(初十/日降)
(指/揮)
丁酉左司諫王巖叟入對奏曰(巖叟朝論云二月十六/日除左司諫閏二月初)
(四日受告勅初六日告謝當日門下/省供職初八日謝次日上殿奏云云)臣為御史未久上
感陛下特達之知擢置諫列前後每進狂言䝉不加罪
又賜納聽臣死何以報惟當以至誠不欺事陛下求治
不可太急太急則姦人有以迎意進說而行其私李訓
之事為可鑑也又奏乞廣求賢者訪以治安之論曰今
承顧問者獨一二執政對不及頃而罷豈暇陳治安議
教化哉又奏今日所急在人材須節節有人以為備當
督責大臣進賢又曰朝多正人則多正論又奏乞進正
直之人曰正直者小人所憚正直易退小人易進朝廷
常有可忌憚之臣則朝廷安又奏乞察賢不賢去留不
可緩賢者亦留不賢者亦留賢者恥而不樂為用方兩
宫垂箔尤宜得賢輔上曰誠然又奏乞審於聽言用人
曰聽言一差則佞者忠賢者愚用人一失則樂者憂安
者危又奏陛下聰明剛斷乞詳察進言者或有曰方今
兵器不可用必變而更之而後可以勝敵則陛下可曰
兵器之利鈍不可知然我知祖宗用此以取天下則說
者自破矣或有曰差法不便雇法便必皆雇之而後可
則陛下可曰差雇我不知然祖宗用差以慰天下罷差
以來人怨此可信耳又奏乞遵祖宗之法曰祖宗得天
下百餘年以至聖至神之資親知民間疾苦其法度所
立莫非天下人情之要故行之百年天下安樂而人情
以為便有變易則天下羣聚而非之故妄言之人有以
祖宗法為非者陛下不知將信百年已安之效邪信今
日未效之言邪今有人曰祖宗之法有不善也當改而
新之陛下驟聞其說若可聽然陛下但觀祖宗之時人
情何如變祖宗之法人情又何如此以事觀之其效不
難也上曰何如得民一歸厚巖叟曰示以厚則民歸厚
示之一則民歸一顧在上者何如耳又奏聖人不以無
過為美而以改過為美不以無諫為美而以從諫為美
又奏臣節以不回為忠主意以易回為聖且先王之時
百官在廷各以其職諫所聞可謂博而芻蕘之賤猶不
遺者以其所知或聖賢所不知也盖一人之思不及二
人之智况於賢者古人立謗木通治道所以堯有衢室
之問舜有總章之訪禹立敢諫之鼔進善之旌又曰人
君行事須為後來之法須防後日之弊故聖人縁情立
法以稱事願陛下留意庶陛下稱物平施之心昭於四
方垂於萬世又奏兩宫垂簾杜絶内降更乞陛下照管
太皇太后曰甚言語試問官家不到得皇帝曰無巖叟
曰如此甚幸盖斜封墨敇不宜於今日有自古此事盡
出於外人交結宦官女謁遂賣官鬻獄無所不至不可
不防㣲不可不奏知太皇太后曰這箇則極是决然不
到得不須憂也巖叟曰天下之幸天下之幸(巖叟朝論/所載對語)
(不但此又不得其月日/姑擇其善者附初對時)
戊戌詔已差吏部尚書吕大防等専切詳定役法内有
合經由三省文字與免勘當及不依常制日限催促施
行(丙申八日太/母宣諭可考)又詔今差役議論未見成法若許諸色
人申陳恐徒滋煩擾候有成法録下諸路立限許實封
申陳逐旋看詳更改其閏二月二日朝㫖勿行從劉摰
王巖叟朱光庭王覿之言也(榮州元祐元年改差役法/文字内有此指揮乃閏二)
(月十日敇今刪取増入摯巖叟奏在閏二月二日光庭/覿奏在閏二月八日舊録不載固當新録亦遂脫畧殊)
(可怪/也)
己亥環慶路經畧使范純粹言臣竊以謂中國之所以
能坐制西夏者誠由連城比帥並統重兵利害相同左
右相援首尾相副聲勢相接心一而力同氣逺而勢重
如一身之有手足上下交相為用而無有偏廢此我之
所長而彼之所畏者也方寳元康定用武之時先臣仲
淹嘗統兵往援隣道破元昊長驅深入之謀救涇原屢
衂可憂之患見於己試理勢灼然朝廷後來参定戰守
約束頒降諸路實用其策昨因徐禧計議邉事輕有改
張遵行之初自罹其害顯驗如此理難循行縁敵兵前
後大舉未曽不併力一路决是彼衆我寡勢有不敵或
一路諸寨同時被圍使不得更相救援不過閉門堅守
期於自保若攻圍急廹日久勢危本路兵力少虧而隣
路拱手坐觀法不得援是自棄其所長而使彼復無所
畏也然則攻而不㧞者幸耳况被圍之人其所以日夜
疲憊竭死固守者實以旁援之可待也援兵之來先聲
一至罔測薄厚城中之人則心安而氣振賊兵之衆則
心疑而勢揺其不舎而去者鮮矣今若但令本路自為
枝梧則被圍既困之衆復何望哉臣恐於危廹之際變
起不虞此又不可不慮者也雖非攻圍但賊兵併力一
路則旁為牽制理不可闕盖兵家張耀聲勢左牽右制
古所不廢固未聞兵窮力乏不假聲援而能獨勝者也
今邉事未平敵人難測平居慮患正在今日伏望朝廷
深賜詳度檢㑹臣前奏及元頒戰守約束再加修明諸
路遵守施行所貴緩急不至誤事(元豐五年十一月十/一日初奏元祐元年)
(四月三日又奏二年/二月十八日從之)　御史中丞劉摯言(摯言不得其/時附閏二月)
(十四日蘇轍言之/前其從違當考)伏覩近制保甲罷團教朝廷所以恵
綏疲氓恩施甚厚民得去其所苦就其所安逺近承風
莫不鼔舞然臣竊有私憂過計者夫鄉野之民其性易
於傳習臣往見農人或被差役一為弓手手力耆壯之
類及罷滿而歸則拱手閒惰已不復能反業於農盖出
入公門游集市井有所誘怵使之然也今之保甲則又
甚焉衣必華細食必酒肉固已變其向者布麻麤糲之
習矣羣聚而笑喧奮臂而矜勇固已移其向者椎魯勞
苦之性矣其家質田賣屋出錢以濟其所用官司嵗時
教試與之金帛寵之名目以養其欲故凡保甲之父母
兄弟妻子一家憔悴終嵗困擾而身為保甲者未必不
自喜以為樂也今既嵗教止於一月罷其團集省其監
督去其羈縈勞費之患則保甲之父母兄弟妻子欣歡
休息復有生理而身為保甲又未必不自失以為戚也
彼有自失之意而欲使人人俛首甘心盡如平日肯復
從事於耕勢盖難矣惡少而失其欲悍强以成其性又
挾素所教弓刀刺撃之技以為之資臣懼其非獨不能
從事於耕而已也亦恐其得為陛下之良民者少也臣
愚以為宜有法以斂制之盖保甲之技藝强弱髙下州
縣皆有等籍今按取優等之人召其情願刺以為本州
禁軍若舊係保長等名色則比類軍中之階級隨其等
差對換補之自餘中下藝等亦召願充公人者依近制
募以為弓手手力耆壯户長之役所貴在軍者既團𨽻
部束之有法又使得伸其素習之技能其在役者既不
失服職於公家比之召雇浮浪乃得熟事鄉民必賴其
用為多伏望詳酌又言保甲既有換充軍者若本保階
級闕人或丁有闕數即乞遇冬教日推擇排連填補則
不損保甲之額若換兊他役則自不廢教集
