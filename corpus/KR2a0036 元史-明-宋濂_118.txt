
　元史卷一百十九
　　明翰林學士亞中大夫知制誥兼修國史宋　濓等修
　列傳第六
　　穆呼哩
穆呼哩扎拉爾氏世居鄂諾水東父崆根果斡以戚里
故在太祖麾下從平黙爾竒斯征奈曼數立功後奈曼
又叛太祖與六騎走中道乏食擒水際槖駞殺之燔以
啖太祖追騎垂及而太祖馬斃五騎相顧駭愕崆根果
斡以所乘馬濟太祖身當追騎死之太祖獲免有子五
人穆呼哩其第三子也生時有白氣出帳中神巫異之
曰此非常兒也及長沉毅多智猿臂善射挽弓二石强
與博爾濟博囉罕齊拉衮事太祖俱以忠勇稱號都爾
本庫魯克猶華言四傑也太祖軍嘗失利㑹大雪失牙
帳所在夜卧草澤中穆呼哩與博爾濟張裘氊立雪中
障蔽太祖達旦竟不移足一日太祖從三十餘騎行谿
谷間顧謂曰此中或遇冦當奈何對曰請以身當之既
而冦果自林間突出矢下如雨穆呼哩引弓射之三發
中三人其酋呼曰爾為誰曰穆呼哩也徐解馬鞍持之
捍衛太祖以出冦遂引去克哷王汗與奈曼部相讐戰
求援於太祖太祖遣穆呼哩及博爾濟等救之盡殺奈
曼之衆于阿勒台之下獲甲仗馬牛而還既而王汗謀
襲太祖其下巴爾台知之密告太祖太祖遣穆呼哩選
精騎夜斫其營王汗走死諸部大人聞風欵附歲丙寅
太祖即皇帝位首命穆呼哩博爾濟為左右萬户從容
謂曰國内平定汝等之力居多我與汝猶車之有轅身
之有臂也汝等切宜體此勿替初心金之降者皆言其
主璟殺戮宗親荒淫日恣帝曰朕出師有名矣辛未從
伐金薄宣德遂克德興壬申攻雲中九原諸郡拔之進
圍撫州金兵號四十萬陣野狐嶺北穆呼哩曰彼衆我
寡弗致死力戰未易破也率敢死士䇿馬横戈大呼䧟
陣帝麾諸軍並進大敗金兵追至澮河殭尸百里癸酉
攻居庸闗壁堅不得入遣别將哲伯統兵趨紫荆口金
左監軍髙琪引兵來拒不戰而潰遂拔涿州因分兵攻
下益都濵棣諸城遂次覇州史天倪蕭伯特率衆來降
並奏為萬户甲戌從圍燕金主請和北還命統諸軍征
遼東次髙州盧琮金朴以城降乙亥禆將蕭額森以計
平定東京進攻北京金守將伊木沁率衆二十萬拒花
道逆戰敗之斬首八萬餘級城中食盡契丹軍斬闗來
降遂逼之其下殺伊木沁推音達琿為帥舉城降穆呼
哩怒其降緩欲坑之蕭額森曰北京為遼西重鎮既降
而坑之後豈有降者乎從之奏音達琿留守北京以烏
頁爾權兵馬都元帥鎮之遣髙德玉劉布斯格爾招諭
興中府同知烏里布不從殺布斯格爾德玉走免未㡬
吏民殺烏里布推土豪石天應為帥舉城降奏為興中
尹兵馬都提控錦州張鯨聚衆十餘萬殺節度使稱臨
海郡王至是來降詔穆呼哩以鯨總北京十提控兵從
多果朗南征未附州郡穆呼哩密察鯨有反側意請以
蕭額森監其軍至平州鯨稱疾逗留復謀遁去監軍蕭
額森執送行在誅之鯨弟致憤其兄被誅據錦州叛畧
平灤瑞利義懿廣寧等州穆呼哩率䝉古布哈等軍數
萬討之州郡多殺致所署長吏降進逼紅羅山主將杜
秀降奏為錦州節度使丙子致䧟興中府七月進兵臨
興中先遣烏頁爾等攻溜石山諭之曰今若急攻賊必
遣兵來援我斷其歸路致可擒也又遣䝉古布哈屯永
德縣東候之致果遣鯨子東平將騎兵八千步卒三萬
援溜石䝉古布哈引兵趨之馳報穆呼哩夜半引兵疾
馳遇於神水縣東夾擊之分麾下兵之半下馬步戰選
善射者數千令曰賊步兵無甲疾射之乃麾騎兵齊進
大敗之斬東平及士卒萬二千八百餘級括開義縣進
圍錦州致遣張太平髙益出戰又敗之斬首三千餘級
溺死者不可勝數圍守月餘致憤將校不戮力殺敗將
二十餘人髙益懼縛致出降伏誅廣寧劉琰懿州田和
尚降穆呼哩曰此叛冦存之無以懲後除工匠優伶外
悉屠之拔蘇復海三州斬完顔仲嘉努咸平宣撫冨森
等率衆十餘萬遁入海島丁丑八月詔封太師國王都
行省承制行事賜誓券黄金印曰子孫傳國世世不絶
分鴻吉哩伊竒喇斯烏嚕古莽果等十軍及烏頁爾契
丹畨漢等軍並屬麾下且諭曰太行之北朕自經畧太
行以南卿其勉之賜大駕所建九斿大旗仍諭諸將曰
穆呼哩建此旗以出號令如朕親臨也乃建行省于燕
雲以圖中原遂自燕南攻遂城及蠡州諸城拔之冬破
大名府遂東定益都淄登萊濰密等州戊寅自西京由
大和嶺入河東攻太原忻代澤潞汾霍等州悉降之遂
徇平陽金守臣棄城遁以前鋒托卜安扎爾統蒙古軍
鎮之拒金兵以義州監軍李廷植之弟守忠權河東南
路帥府事己夘以蕭特穆爾等出雲朔攻降岢嵐火山
軍以誥里濟達為元帥達嚕噶齊攻拔吉隰州擊綘州
克之庚辰復由燕徇趙至滿城武仙舉真定來降權知
河北西路兵馬事史天倪進言曰今中原粗定而所過
猶縱兵抄掠非王者弔民之意也穆呼哩曰善下令禁
無剽掠所獲老稚悉遣還田里軍中肅然吏民大悦兵
至滏陽金邢州節度使武貴迎降進攻天平寨破之遣
䝉古布哈分兵畧定河北衛懐孟州入濟南嚴實籍所
𨽻相魏磁洺恩博滑濬等州户三十萬詣軍門降時金
兵屯黄陵岡號二十萬遣步兵二萬襲濟南穆呼哩以
輕兵五百擊走之遂㑹大軍薄黄陵岡金兵陣河南岸
示以死戰穆呼哩曰此不可用長兵當以短兵取勝令
騎下馬引滿齊發亦下馬督戰果大敗之溺死者衆進
攻楚丘楚丘城小而固四面皆水令諸軍以草木填塹
直抵城下嚴實率所部先登拔之攻下單州圍東平以
實權山東西路行省戒之曰東平糧盡必棄城走汝伺
其去即入城安輯之勿苦郡縣以敗事也留蘇嚕克圖
以䝉古軍三千屯守之辛巳四月東平糧盡金行省孟
古奔汴蘇嚕克圖邀擊之斬七千餘級孟古引數百騎
遁去實入城建行省撫其民先是郡王岱遜攻洺不下
至是遣石天應抜之五月還軍野狐嶺宋漣水忠義統
轄石珪來降以為濟兖單三州都總管予綉衣玉帶勞
之曰汝不憚跋涉數千里慕義而來尋當列奏賜汝髙
爵爾其勉之京東安撫使張琳亦來降以琳行山東東
路益都滄景濵棣等州都元帥府事鄭遵亦以棗鄉蓨
縣降陞為完州以遵為節度使行元帥府事秋八月從
駐青冢監國公主遣使來勞大饗將士由東勝渡河西
夏國李王請以兵五萬屬焉冬十月復由雲中歴太和
寨入葭州金將王公佐遁以石天應權行臺兵馬都元
帥進取綏德破馬蹄寨距延安三十里止舍金行省完
顔哈達出兵三萬陣于城東䝉古布哈以騎三千覘之
馳報曰彼見吾兵少有輕敵心明日合戰當佯敗可以
伏兵取勝也從之夜半以大軍銜枚齊進伏於東城十
五里兩谷間明日蒙古布哈進兵望見金兵即棄皷旗
走金兵果追之伏發皷聲震天地萬矢齊下金兵大敗
斬七千級獲馬八百哈達走保延安圍之旬日不下乃
南徇洛川克鄜州北京權帥石天應擒送金驍將張鐵
槍穆呼哩責其不降厲聲答曰我受金朝厚恩二十餘
年今事至此有死而已穆呼哩義之欲解其縛諸將怒
其不屈竟殺之遂降坊州大饗士卒聞金復取隰州以
希禪為經畧使於是復由丹州渡河圍隰克之留和卓
統䝉古軍鎮石隰間以田雄權元帥府事壬午秋七月
令䝉古布哈引兵出秦隴以張聲勢視山川險夷大兵
道雲中攻下孟州四蹄寨遷其民于州拔晉陽義和寨
進克三清巖入霍邑山堡遷其人於趙城縣薄青龍堡
金平陽公胡天祚拒守禆將冨察鼎珠監軍王和開壁
降遷天祚于平陽八月有星晝見隠士喬静真曰今觀
天象未可征進穆呼哩曰主上命我平定中原今河北
雖平而河南秦鞏未下若因天象而不進兵天下何時
而定耶且違君命得為忠乎冬十月過晉至絳拔榮州
胡瓶堡所至望風歸附河中久為金有至是復來歸穆
呼哩召石天應謂曰蒲為河東要害我擇守者非君不
可乃以天應權河東南北路陜右闗西行臺平陽李守
忠太原攸哈喇巴圖隰州田雄並受節制命天應造浮
梁以濟歸師乃渡河拔同州下蒲城徑趍長安金京兆
行省完顔哈達擁兵二十萬固守乃分麾下烏爾古納
台哈布哈兵六千屯守之遣昻吉將兵三千斷潼闗遂
西擊鳳翔月餘不下謂諸將曰吾奉命専征不數年取
遼西遼東山東河北不勞餘刀前攻天平延安今攻鳳
翔皆不下豈吾命將盡耶乃駐兵渭水南遣䝉古布哈
南越牛嶺闗狥宋鳳州而還時中條山賊侯七等聚衆
十餘萬伺大兵既西謀襲河中石天應遣别將吳權府
引兵五百夜出東門伏兩谷間戒之曰候賊過半急擊
之我出其前爾攻其後可克也吳權府醉酒失期天應
戰死城陷賊燒燬廬舍殺掠人民還走中條先鋒元帥
安扎爾邀擊敗之斬數萬級侯七復遁去穆呼哩以天
應子烏格襲領具衆癸未春師還浮梁未成顧諸將曰
橋未畢工安可坐待乎復攻下河西堡寨十餘三月渡
河還聞喜縣疾篤召其弟岱遜曰我為國家助成大業
擐甲執鋭垂四十年東征西討無復遺恨苐恨汴京未
下耳汝其勉之薨年五十四厥後太祖親攻鳳翔謂諸
將曰使穆呼哩在朕不親至此矣至治元年詔封崆根
果斡推忠效節保大佐運功臣太師開府儀同三司上
柱國魯國王諡宣忠穆呼哩體仁開國輔世佐命功臣
太師開府儀同三司上柱國魯國王諡忠武子博囉嗣
博囉沈毅魁傑寛厚愛人通諸國語善騎射年二十七
入朝行在所時太祖在西域夏國主李王隂結外援蓄
異圖密詔博囉討之甲申秋九月攻銀州克之斬首數
萬級獲生口馬駞牛羊數十萬俘監府塔爾海命都元
帥䝉古布哈將兵守要害而還乙酉春復朝行在所同
知真定府事武仙叛殺都元帥史天倪脅居民遁于雙
門寨仙弟質於軍中挈家逃歸遣賽罕追及於紫金闗
斬之命天倪弟天澤代領帥府事丙戌夏詔封功臣户
口為食邑曰十投下博囉居其首宋將李全陷益都執
元帥張琳送楚州秋七月郡王岱遜率兵圍全于益都
冬十二月博囉引兵入齊先遣李喜孫招諭全全欲降
部將田世榮等不從殺喜孫丁亥春三月全突圍欲走
邀擊大敗之斬首七千餘級自相蹂踐溺死不可勝計
夏四月城中食盡全降諸將皆曰全勢窮出降非心服
也今若不誅後必為患博囉曰不然誅一人易耳山東
未降者尚多全索得人心殺之不足以立威徒失民望
表聞詔博囉便宜處之乃以全為山東淮南楚州行省
鄭衍德田世榮副之郡縣聞風欵附山東悉平時滕州
尚為金守諸將或言炎暑未可進攻博囉曰主上親督
大軍平定西域數年未聞當暑不戰我等安敢自逸乎
遂促進兵金兵出戰敗之斬三千餘級其餘老㓜開門
出降以州屬石天禄俾先鋒元帥蕭鼐爾台統䝉古軍
屯濟兖庫庫布哈以兵三千屯濰沂莒備宋千户阿里
統大軍駐河北備金九月師還至燕獵于昌平民持牛
酒以獻卻之及還賜館人銀數百兩聞太祖崩趨赴北
庭哀毁遘疾戊子夏五月薨年三十二至治元年詔封
純誠開濟保德輔運功臣太師開府儀同三司上柱國
魯國王諡忠定子七人長塔斯次蘇肯徹爾次巴圖爾
次拜納次額黙根次額布根次阿爾齊蘇
塔斯一名扎拉古㓜與常兒異英才大畧綽有祖風穆
呼哩常曰成吾志必此兒也及長每語必先忠孝曰大
丈夫受天子厚恩當效死行陣間以圖報稱安能委靡
苟且目前以隳先世勲業哉年十八襲爵遂至雲中庚
寅秋七月叛將武仙圍潞州太宗命塔斯救之仙聞之
退軍十餘里大兵未至塔斯率十餘騎覘賊形勢仙恐
有伏不敢犯塔斯曰日暮矣待明旦擊之是夜五皷金
將伊喇布哈來襲我師與戰不利退守沁南賊還攻潞
州城陷主將任存死之冬十月帝親征遣萬户揚珠吉
達與塔斯復取潞州仙夜遁邀擊之斬首七千餘級以
任存侄代領其衆十一月帝攻鳳翔命塔斯守潼闗以
備金兵河中自石天應死復為金有辛卯帝親攻拔之
金元帥完顔和拉遁塔斯追斬之壬辰春睿宗與金兵
相拒于汝漢間金步騎二十萬帝命塔斯與親王阿齊
台昆布哈合軍先進渡河以為聲援至三峯山方與睿
宗兵合金兵成列將戰㑹大雪分兵四出塔斯冐矢右
先挫其鋒諸軍繼進大敗金兵擒伊拉布哈完顔哈達
單騎走鈞州追斬之遂拔鈞州三月帝北還詔塔斯與
呼圖克統兵畧定河南諸郡皆降惟汴京歸德蔡州未
下塔斯遣使請曰臣之祖父佐興大業累著勲伐臣襲
世爵曾無寸效去嵗復失利上黨罪當萬死願分攻汴
城一隅以報陛下帝壯其言命卜之不利乃止癸巳秋
九月從定宗于潛邸東征擒金咸平宣撫完顔萬努于
遼東萬努自乙亥嵗率衆保東海至是平之甲午秋七
月朝行在所時諸王大㑹帝顧塔斯曰先皇帝肇開大
業垂四十年今中原西夏髙麗回鶻諸國皆已臣附惟
東南一隅尚阻聲教朕欲躬行天討卿等以為何如羣
臣未對塔斯對曰臣家累世受恩圖報萬一正在今日
臣雖駑鈍願仗天威掃清淮浙何勞大駕親臨不測之
地哉帝悦曰塔斯雖年少英風美績簡在朕心終能成
我家大事矣賜黄金甲玻瓈帶及良弓二十命與王子
庫春總軍南征乙未冬拔棗陽庫春别徇襄鄧塔斯引
兵攻郢郢瀕漢江城堅兵精且多戰艦塔斯命造木筏
遣汶上逹嚕噶齊劉巴圖爾將死士五百乗筏進擊引
騎兵沿岸迎射大破之溺死者過半餘皆走郢壁堅不
能下俘生口馬牛數萬而還丙申冬十月復出鄧州遂
至蘄黄蘄州遣使獻金帛牛馬犒師請曰宋小國也進
貢大朝有年矣惟王以生靈為念乃捨之遂進拔符鎮
六安縣焦家寨丁酉秋九月由八栁渡河入汴京守臣
劉甫置酒大慶殿塔斯曰此故金主所居我人臣也不
可處此遂宴於甫家冬十月復與昆布哈攻光州主將
黄舜卿降昆布哈率兵别畧黄州塔斯攻大蘇山斬首
數千級獲生口牛馬以千數戊戌春正月至安慶府官
民皆遁于江東至北峽闗宋汪統制率兵三千降遷之
尉氏三月朝行在所秋九月帝宴羣臣于行宫塔斯大
醉帝語侍臣曰塔斯神已逝矣其能久乎冬十二月還
雲中已亥春三月薨年二十八子蘇都爾㓜弟蘇肯徹
爾襲蘇都爾既長别賜民三千户為食邑得建國王旗
幟降五品印一七品印二付其家臣置官屬如列侯故
事蘇都爾薨子呼圖克華襲呼圖克華薨子呼圖克特
穆爾襲呼圖克特穆爾薨子寳格襲寳格薨子道通襲
蘇肯徹爾性嚴厲賞罰明信人莫敢犯與兄塔斯從太
宗攻鳳翔將兵抵潼闗與金人戰皆有功既滅金皇子
庫春攻宋棗陽入郢蘇肯徹爾皆與焉及塔斯薨蘇肯
徹爾襲爵即上京之西阿爾察圖置營總中都行省䝉
古漢軍凡他行省監鎮事必先白之定其可否而後上
聞帝嘗遣使至見其威容凛然倜儻有竒氣所部軍士
紀綱整肅還朝以告帝曰真穆呼哩家兒也他國使有
至者每見皆倉皇失次不能措辭必慰撫良久始得盡
其所欲言左右或諫曰諸王百司既莫敢越而復示之
以威使人怖畏盍少加寛恕以待之蘇肯徹爾曰爾言
誠是然時有不同寛猛各有所宜施天下初附民心未
安萬一守者自縱事變忽起悔之晩矣尋薨延祐三年
贈宣忠同德翊運功臣太師開府儀同三司上柱國追
封為東平郡王諡忠宣子四人曰和爾齊襲王爵曰納
顔曰姜衛曰薩滿姜衛自有傳
納顔性謙和好學以賢能稱蘇肯徹爾薨憲宗擇於諸
子命納顔襲爵納顔力辭曰臣有兄和爾齊當襲帝曰
朕知之然柔弱不能勝和爾齊亦固讓納顔頓首涕泣
力辭不得命既而曰若然則王爵必不敢受願代臣兄
行軍國之事於是和爾齊襲為國王事無巨細必與納
顔謀議剖決精當無所壅滯世祖在潛藩常與論事納
顔敷陳大義又明習典故世祖謂左右曰納顔後必可
大用因號之曰色辰猶華言大賢也納顔雖居顯要而
小心謹畏每誨羣從子弟曰先世從太祖皇帝出入矢
石間被堅執鋭斬將搴旗勤勞四十餘年遂成功名以
故一家䝉恩深厚可謂極矣慎勿驕惰以墮先王之名
爾曹戒之病卒世祖聞之為之悲悼至正八年贈中奉
大夫遼陽等處行中書省㕘知政事䕶軍追封魯郡公
子二人曰碩迪曰巴顔□爾碩迪通敏有幹才世祖即
位入宿衛典朝儀後同知通政院事嘗言遼東温綽濟
喇敏二種民數為冦宜遣近臣諭之帝方難其人僉曰
惟碩迪元勲世胄可使帝深然之以問碩迪對曰先臣
從太祖皇帝定天下不辭險艱以立勲業陛下不以臣
年少愚戇願請行帝大喜賜御衣錫燕以行碩迪至集
諸萬户陳兵衝要詰其渠魁誅之脅從者皆降帝大悦
賞賚有差後從征納延及使西域屢建殊勲卒贈推忠
宣惠寧逺功臣諡忠敏加贈資善大夫嶺北等處行中
書省右丞上䕶軍追封魯郡公
巴圖爾從世祖征伐為先鋒元帥累立戰功世祖在潛
邸從容語巴圖爾曰今天下稍定我欲勸主上駐蹕回
鶻以休兵息民何如對曰幽燕之地龍蟠虎踞形勢雄
偉南控江淮北連朔漠且天子必居中以受四方朝覲
大王果欲經營天下駐蹕之所非燕不可世祖憮然曰
非卿言我㡬失之已未秋命巴圖爾率諸軍由蔡伐宋
且移檄諭宋沿邉諸將遂與世祖兵合而南五戰皆捷
遂渡大江傳于鄂㑹憲宗崩于蜀額哷布格搆亂和琳
世祖北還留巴圖爾總軍務以待命世祖至開平即位
還定都于燕嘗曰朕居此以臨天下巴圖爾之力也師
還中統二年卒于軍大德八年追贈推誠宣力翊衛功
臣太師開府儀同三司上柱國東平王諡武靖夫人特
穆爾昭睿順聖皇后同母姊也子四人長安圖次鼎通
次巴圖和坦他姬子曰和通襲國王安圖别有傳
托多爾台崆根果斡第三子岱遜郡王之後父曰孟克
從憲宗征伐累立戰功嵗己未攻合州㑹憲宗崩命托
多爾台䕶靈駕赴北㑹額埓布格叛拘留數日逃歸追
騎執以北還將殺之親王烏蘇台裕隆達實曰托多爾
台乃太師國王之裔不可殺也遂獲免至元元年從烏
蘇台來歸世祖嘉之授懐逺大將軍佩金虎符世襲東
平達嚕噶齊命宿衛士四十人給驛送之官所莅官一
紀鎮静不擾鄆人賴之以安卒年四十二子四人哲伯
幼嗜讀書習翰墨至元十四年監東平官少中大夫多
善政以清白稱嘗出家藏書二千餘卷置東平廟學使
學徒講肄之尋授嘉議大夫江南湖北道提刑按察使
改浙西大徳四年入覲賜金段十疋明年春卒年五十
一子三人皆早喪自哲伯除按察使弟圖卜新嗣其職
圖卜新性淳静喜怒不形知民疾苦而能以善道之旱
嘗致禱即雨嵗饑請於朝發廩以賑之睦同僚興學校
加太中大夫士民刻石紀其政績云卒年五十一子五
人長布拉噶齊次達實托音次鄂爾和次鄂勒哲布哈
次琉珠瑪皆以次嗣為東平達嚕噶齊
托克托祖嗣國王蘇肯徹爾沉深有智畧奉命征討所
向克捷父薩滿幼頴異襁褓時世祖撫育之若子嘗挾
之南征同舟濟大江慮其有失繫之御榻及長常侍左
右帝嘗詔之曰男女異路古制也况掖庭乎禮不可不
肅汝其司之既而近臣博囉衘命遽出行失其次薩滿
怒其違禮執而囚之别室帝恠其久不至詢知其故命
釋其罪薩滿因進曰令自陛下出陛下乃自違之何以
責臣下乎帝曰卿言誠是也由是有意大任之㑹以疾
卒不果年僅十有七托克托幼既失怙其母博囉罕篤
意教之孜孜若恐不及稍長直宿衛世祖復親誨導尤
以嗜酒為戒既冠儀觀甚偉喜與儒士語每聞一善言
善行若獲拱璧終身識之不忘至元二十四年從征納
顔帝駐驆於山巔旌旗蔽野皷未作候者報有隙可乗
托克托即擐甲率家奴數十人疾馳擊之衆披靡不敢
前帝望見之大加嗟賞遣使者勞之且召還曰卿勿輕
進此冦易擒也視其刀已折馬已中箭矣帝顧謂近臣
曰薩滿不幸早死托克托幼朕撫而教之常恐其不立
今能如此薩滿為有子矣遂親解佩刀及所乗馬賜之
由是深加器重得預聞機密之事其後哈坦復為亂成
宗時在潛邸督師往征托克托引衆率先躍馬蹙之其
衆大潰托克托馬陷于淖哈坦兵復進挑戰托克托弟
阿喇卜丹奮戈衝撃遂大敗之成宗即位其寵顧為尤
篤常侍禁闥出入惟謹退語家人曰我昔親承先帝訓
飭令毋嗜飲今未能絶也豈有為人知過而不能改者
乎自今以往家人有以酒至吾前者即痛懲之帝聞之
喜曰扎拉台如托克托者無㡬今能剛制於酒真可大
用矣即拜資德大夫上都留守通政院使虎賁衛親軍
都指揮使政令嚴肅克修其職三年朝議以江浙行省
地大人衆非世臣有重望者不足以鎮之進拜榮祿大
夫江浙等處行中書省平章政事有㫖命中書祖道都
門外以餞之始至嚴飭左右毋預公家事且戒其掾屬
曰僕從有私囑者慎勿聽若軍民諸事有闗於利害者
則言之當言而不言爾之責也言而不聽我之咎也聞
者為之悚慄時朱清張瑄以海運之故致位㕘知政事
怙勢多行不法恐事覺以黄金五十兩珠三囊賂托克
托求蔽其罪托克托大怒繫之有司遣使奏聞帝喜曰
托克托我家老臣之子孫其志固宜與衆人殊賜内府
黄金五十兩命回使寵賚之有豪民白晝殺人托克托
立命有司按法誅之自是豪猾屛息民賴以安帝以浙
民相安之久未及召還大德十一年卒于位年四十四
子多爾濟别有傳
　　博爾濟
博爾濟阿爾拉氏始祖勃端察爾以才武雄朔方父諾
海阿爾斯蘭與烈祖神元皇帝接境敦睦隣好博爾濟
志意沈雄善戰知兵太祖於潛邸共履艱危義均同氣
征伐四出無往不從時諸部未寧博爾濟毎警夜帝寢
必安枕寓直於内語及政要或至達旦君臣之契猶魚
水也初伊勒錦部卒盜牧馬博爾濟與往追之時年十
三知衆寡不敵乃出竒從旁夾擊之盜舍所掠去及戰
于和濟格爾兩軍相接下令殊死戰跬步勿退博爾濟
繫馬於腰跽而引滿分寸不離故處太祖嘉其勇膽又
嘗潰圍於竒􁏋太祖失馬博爾濟擁帝累騎而馳頓止
中野㑹天雨雪失牙帳所在卧草澤中與穆呼哩張氊
裘蔽帝通夕植立足蹟不移及旦雪深數尺遂免於難
黙爾竒斯之戰亦以風雪迷陣再入敵中求太祖不見
急趨輜重則帝已還卧憇車中聞博爾濟至曰此天贊
我也丙寅嵗太祖即皇帝位君臣之分益密嘗從容謂
博爾濟及穆呼哩曰今國内平定多汝等之力我之與
汝猶車之有轅身之有臂汝等宜體此勿替遂以博爾
濟及穆呼哩為左右萬户各以其屬翊衛位在諸將上
皇子察罕台出征西域有㫖從博爾濟受教博爾濟教
以人生經涉險阻必獲善地所過無輕舍止太祖謂皇
子曰朕之教汝亦不踰是未㡬賜廣平路户一萬七千
三百有竒為分地以老病薨太祖痛悼之大德五年贈
推忠協謀佐運功臣太師開府儀同三司追封廣平王
諡武忠子博囉台襲爵萬户贈推誠宣力保順功臣太
師開府儀同三司追封廣平王諡忠定孫伊實特穆爾
伊實特穆爾世祖時嘗寵以不名賜號伊嚕勒諾延猶
華言能官也弱冠襲爵統阿勒台部器量宏達莫測其
際世祖聞其賢驛召赴闕見其風骨龎厚解御服銀貂
賜之時重大官内膳之選特命領其事侍宴内殿伊實
特穆爾起行酒詔諸王妃皆為答禮至元十二年拜御
史大夫時江南既定益封功臣後遂賜全州清湘縣户
為分地其在中臺務振宏綱弗親細故興利之臣欲援
金舊制併憲司入漕府當政者乂請以郡府之吏互照
憲司檢底伊實特穆爾曰風憲所以戢奸若是有傷監
臨之體其議乃沮遇事廷辯吐辭鯁直世祖毎為之霽
威至元二十四年宗王納延叛東鄙世祖躬行天討命
總戎者先之世祖至半道伊實特穆爾已退敵僵尸覆
野數旬之間三戰三捷獲納延以獻詔選乗輿槖駞百
蹄勞之謝曰天威所臨猶風偃草臣何力之有世祖還
留伊實特穆爾𠞰其餘黨乃執其酋金嘉努以獻戮其
同惡數人於軍前明年納延之遺孽哈坦多羅干復叛
再命出師兩與之遇皆敗之追及兩河其衆大衂遂遁
時已盛冬聲言俟春方進乃倍道兼行過黒龍江擣其
巢穴殺戮殆盡哈坦多羅干莫知所終夷其城撫其民
而還詔賜内府七寳冠帶以旌之加太傅開府儀同三
司中命禦邉杭愛二十九年加録軍國重事知樞密院
事宗王帥臣咸禀命焉特賜步輦入内位望之重廷臣
無出其右三十年成宗以皇孫撫軍北邉伊實特穆爾
輔行請授皇孫以儲闈舊璽詔從之三十一年世祖崩
皇孫南還宗室諸王㑹于上都定䇿之際伊實特穆爾
起謂晉王噶瑪拉曰宫車晏駕已踰三月神器不可久
虚宗祧不可乏主疇昔儲闈符璽既有所歸王為宗盟
之長奚俟而不言噶瑪拉遽曰皇孫踐阼願北面事之
於是宗親大臣合辭勸進伊實特穆爾復坐曰大事已
定吾死且無憾皇孫遂即位進秩太師賜以尚方玉帶
寳服還鎮北邉元貞元年冬議邉事入朝兩宫賜宴如
家人禮賜其妻圖古勒宴服及他珍寳十一月以疾薨
大德五年詔贈宣忠同德弼亮功臣依前太師開府儀
同三司録軍國重事御史大夫追封廣平王諡曰貞憲
子三人穆哩庫仍襲爵為萬户次托里次托克托呼為
御史大夫
　　博囉罕
博囉罕學順氏事太祖為第一千户戰殁於敵子托歡
襲職從憲宗四征不庭有拓地功子實勒們鎮徼外從
征六詔等城亦歿于兵子伊徹察喇性仁厚勤儉事母
以孝聞資貌英偉望之如神世祖雅聞其賢且閔其父
之死年十六召見帝見其容止端重奏對詳明喜而謂
曰實勒們有子矣即命領四集賽台官至元十七年長
一集賽明年詔曰伊徹察喇秉心忠實執事敬慎知無
不言言無不盡曉暢朝章言輒稱㫖不可以其年少而
弗陞其官可代錫津為宣徽使二十六年帝討叛者于
杭愛衆皆陣伊徹察喇奏曰丞相安圖巴延御史大夫
伊嚕勒皆已受命征戰三人者臣不可以後之今勍賊
逆命敢禦天戈惟陞下憐臣使臣一戰帝曰乃祖博囉
罕佐我太祖無征不在無戰不克其功大矣卿以為安
圖軰與爾家同功一體各立戰功自恥不逮然親屬槖
鞬恭衛朝夕爾功非小何必身踐行伍手事斬馘乃快
爾心耶二十七年僧格既立尚書省殺異已者箝天下
口以刑爵為貨既而紀綱大紊尚書平章政事伊蘇岱
爾太官屬也潛以其事白伊徹察喇請奏劾之僧格伏
誅帝曰伊徹察喇口伐大姦發其䝉蔽乃以沒入僧格
黄金四百兩白金三千五百兩及水田水磑别墅賞其
清彊僧格既敗帝以湖廣行省西連番洞諸蠻南接交
趾島夷延袤數千里其間土沃人稠畬丁溪丁善驚好
鬬思得賢方伯往撫安之伊徹察喇舉哈喇哈斯達爾
罕以為行省平章政事凡八年威德交孚洽于海外入
為丞相天下稱賢世以伊徹察喇為知人二十八年都
水使者請鑿渠西導白浮諸水經都城中東入潞河則
江淮之舟既達廣濟渠可直泊於都城之匯帝亟欲其
成又不欲役其細民敕四集賽人及諸府人専其役度
其髙深畫地分賦之刻日使畢工伊徹察喇率其屬著
役者服操畚鍤即所賦以倡趍者雲集依刻而渠成賜
名曰通惠河公私便之帝語近臣曰是渠非伊徹察喇
身率衆手成不速也成宗即位制曰伊徹察喇盡其誠
力深其謀議抒忠於國流惠於人可加開府儀同三司
太保錄軍國重事樞密宣徽使大德四年拜太師初叛
王海都都勒斡據金山南北不奉正朔垂五十年時入
為冦嘗命親王統左右部宗王諸帥屯列大軍備其衝
突五年朝議北師少怠紀律不嚴命伊徹察喇副晉王
督之是年海都都勒斡入冦大軍分為五隊伊徹察喇
將其一鋒既交頗不利伊徹察喇怒被甲持矛身先陷
陣一軍隨之出敵背五軍合擊大敗之海都都勒斡遁
去伊徹察喇亦罷兵歸鎮厥後都勒斡請臣附時武宗
亦在軍伊徹察喇遣使詣武宗及諸王將帥曰都勒斡
請降為我大利固當待命於上然往返再閲月必失事
機事機一失為國大患人命困於轉輸將士疲於討伐
無有已時矣都勒斡之妻我弟瑪古哈喇妹也宜遣使
報之許其臣附衆議皆以為允既遣始以事聞帝曰伊
徹察喇深識機宜既而瑪古哈喇復命由是叛人稍稍
來歸十年冬叛王穆爾特穆爾等屯于金山武宗帥師
出其不意先踰金山伊徹察喇以諸軍繼往壓之以威
啖之以利穆爾特穆爾乃降其部人驚潰伊徹察喇遣
圖們特穆爾察呼將萬人深入其部人亦降徹伯爾者
海都長子也海都死嗣領其衆至是掩取其部人凡兩
部十餘萬口至大元年伊徹察喇遣使奏曰諸王托和
木本懐擕貳而徹伯爾㳺兵近境叛黨素無悛心倘合
謀致死則垂成之功顧為國患臣以為都勒斡先衆請
和今雖死宜遣使安撫其子庫春使不我異又諸部既
已來歸我之牧地不足宜處諸降人於金山之陽吾軍
屯田金山之北軍食既饒又成重戌就彼有謀已擣其
腹心矣奏入帝曰是謀甚善卿宜移軍阿達哈薩音薩
哈地伊徹察喇既移軍徹伯爾托和木果欲奔庫春不
見納去留無所遂相率來降於是北邉始寧帝詔伊徹
察喇曰卿之先世佐我祖宗常為大將攻城戰野功烈
甚著卿乃國之元老宣忠底績靖謐中外朕入繼大統
卿之謀猷居多今立和琳等處行中書省以卿為右丞
相依前太師錄軍國重事特封淇陽王佩黄金印宗藩
將領實瞻卿麾進退其益懋乃德悉乃心力毋替所服
四年伊徹察喇入朝帝宴于大明殿眷禮優渥尋以疾
薨于第詔贈宣忠安逺佐運弼亮功臣諡忠武
塔齊爾一名布展居官山伯祖父博囉罕從太祖起朔
方直宿衛為和尼齊和尼齊者佩櫜鞬侍左右者也由
是子孫世其職博囉罕從太祖平諸國宣力為多當時
與穆呼哩等俱以功號四傑塔齊爾其從孫也驍勇善
戰幼直宿衛太祖平燕睿宗監國聞燕京盜賊恣意殘
殺直指富庶之家載運其物有司不能禁乃遣塔齊爾
耶律楚材窮治其黨誅首惡十有六人由是巨盜屏迹
太宗伐金塔齊爾從師授行省兵馬都元帥分宿衛與
諸王軍士俾統之下河東諸州郡濟河破潼闗取陜路
辛夘從圍河中府拔之壬辰從渡白坡時睿宗已自西
和州入興元由武闗出唐鄧太宗以睿宗與金兵相持
久乃遣使約期㑹兵合進即詔發諸軍至鈞州連日大
雪睿宗與金人戰于三峯山大破之詔塔齊爾等進圍
汴城金主以兄子曹王額爾克為質太宗與睿宗還河
北塔齊爾復與金兵戰于南薫門癸巳金主遷蔡州塔
齊爾復帥師圍蔡甲午滅金遂留鎮撫中原分兵屯大
河之上以遏宋兵丙申破宋光息諸州事聞于朝以息
州軍民一千户賜之戊戌卒子必里克台嗣為和尼齊
憲宗即位嵗壬子襲父職總管四萬户䝉古漢軍攻宋
兩淮定邉地戊午㑹師圍宋襄陽逼樊城力戰死之次
曰宋都木達至元七年賜金虎符襲䝉古軍萬户八年
悉兵再攻襄陽圍樊城進戰鄂岳漢陽江陵歸峽諸州
皆有㓛十二年加昭毅大將軍受詔為隆興出征都元
帥與李恒等長驅而宋人莫當其鋒戰勝攻取望風迎
降盡平江西十一城又徇嶺南廣東宋亡還師未及論
功卒
　
　
　
　
　
　
　
　
　
　
　
　
　元史卷一百十九
元史卷一百十九考證
穆呼哩傳北京十提控兵　十原文訛士據本紀改
攻抜吉隰州　吉原文訛石考地理志吉州與隰州属
　晋寧路石州則属冀寧路此與隰州連文當從吉今
　據改
博囉傳庫庫布哈　原文作課課不花他卷又作濶濶
　不花今併改
巴圖爾　按史例均詳世系此名前傳未見本傳又未
　詳何人之後考類編乃穆呼哩之孫博囉之子原史
　未便増訂姑仍舊史
昭睿順聖皇后之姊也　姊原文作司母兄據安圖傳
　改
伊實特穆爾傳皇孫踐阼　孫原文作帝本紀及類編
　俱作孫按下文皇孫遂即位當作孫字為是今據改
