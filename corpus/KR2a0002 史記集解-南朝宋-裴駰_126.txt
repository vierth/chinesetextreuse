史記集解卷一百二十八
　　　　　　　　　　　　　宋　裴駰　撰
史記一百二十八
龜策列傳第六十八
太史公曰自古聖王將建國受命興動事業何嘗不寶
卜筮以助善唐虞以上不可記已自三代之興各據禎
祥塗山之兆從而夏啓世飛燕之卜順故殷興百穀之
筮吉故周王王者決定諸疑參以卜筮斷以蓍龜不易
之道也蠻夷氐羌雖無君臣之序亦以決疑之卜或以
金石或以草木(徐廣曰/一作革)國不同俗然皆可以戰伐攻擊
推兵求勝各信其神以知來事略聞夏殷欲卜者乃取
蓍龜已則棄去之以為龜藏則不靈蓍久則不神至周
室之卜官嘗寳藏蓍龜又其大小先後各有所尚要其
歸等耳或以為聖王遭事無不定決疑無不見其設稽
神求問之道者以為後世衰微愚不師智人各自安化
分為百室道散而無垠故推歸之至微要潔於精神也
或以為昆蟲之所長聖人不能與爭其處吉凶别然否
多中於人至髙祖時因秦太卜官天下始定兵革未息
及孝惠享國日少吕后女主孝文孝景因襲掌故未遑
講試雖父子疇官世世相傳其精微深妙多所遺失至
今上即位博開藝能之路悉延百端之學通一伎之士
咸得自效絶倫超竒者為右無所阿私數年之間太卜
大集㑹上欲擊匈奴西攘大宛(徐廣曰攘一/作襄襄除也)南收百越
卜筮至預見表象先圖其利及猛將推鋒執節獲勝於
彼而蓍龜時日亦有力于此上尤加意賞賜至或數千
萬如丘子明之屬富溢貴寵傾于朝廷至以卜筮射蠱
道巫蠱時或頗中素有睚眦不快因公行誅恣意所傷
以破族滅門者不可勝數百僚蕩恐皆曰龜策能言後
事覺姧窮亦誅三族夫摓策定數(徐廣曰摓音/逢一作違)灼龜觀
兆變化無窮是以擇賢而用占焉可謂聖人重事者乎
周公卜三龜而武王有瘳紂為暴虐而元龜不占晉文
將定襄王之位卜得黄帝之兆(左傳曰遇黄帝/戰于阪泉之兆)卒受彤
弓之命獻公貪驪姬之色卜而兆有口象其禍竟流五
世楚靈將背周室卜而龜逆(左傳曰靈王卜曰余尚得/天下不吉投龜訽天而呼)
(曰是區區者而不/余畀余必自取之)終被乾溪之敗兆應信誠於内而時
人明察見之於外可不謂兩合者哉君子謂夫輕卜筮
無神明者悖背人道信禎祥者鬼神不得其正故書建
稽疑五謀而卜筮居其二五占從其多明有而不專之
道也余至江南觀其行事問其長老云龜千嵗乃遊蓮
葉之上(徐廣曰蓮一作領領與/蓮聲相近或假借字也)蓍百莖共一根(徐廣曰/劉向云)
(龜千嵗而靈蓍百/年而一本生百莖)又其所生獸無虎狼草無毒螫江傍
家人常畜龜飲食之以為能導引致氣有益於助衰養
老豈不信哉　褚先生曰臣以通經術受業博士治春
秋以髙第為郎幸得宿衛出入宫殿中十有餘年竊好
太史公傳太史公之傳曰三王不同龜四夷各異卜然
各以決吉凶略闚其要故作龜策列傳臣往來長安中
求龜策列傳不能得故之大卜官問掌故文學長老習
事者寫取龜策卜事編于下方聞古五帝三王發動舉
事必先決蓍龜𫝊曰下有㐲靈上有兔絲上有擣蓍下
有神龜所謂伏靈者在兔絲之下狀似飛鳥之形新雨
已天清靜無風以夜捎兔絲去之即以􁁉燭此地(徐廣/曰􁁉)
(籠也葢然火而籠罩其上也/音溝陳涉世家曰夜􁁉火也)燭之火滅即記其處以新
布四丈環置之明即掘取之入四尺至七尺得矣過七
尺不可得伏靈者千嵗松根也食之不死聞蓍生滿百
莖者其下必有神龜守之其上常有青雲覆之傳曰天
下和平王道得而蓍莖長丈其叢生滿百莖方今世取
蓍者不能中古法度不能得滿百莖長丈者取八十莖
已上蓍長八尺即難得也人民好用卦者取滿六十莖
已上長滿六尺者即可用矣記曰能得名龜者財物歸
之家必大富至千萬一曰北斗龜二曰南辰龜三曰五
星龜四曰八風龜五曰二十八宿龜六曰日月龜七曰
九州龜八曰玉龜凡八名龜龜圖各有文在腹下文云
云者此某之龜也略記其大指不寫其圖取此龜不必
滿尺二寸民人得長七八寸可寶矣今夫珠玉寶器雖
有所深藏必見其光必出其神明其此之謂乎故玉處
於山而木潤淵生珠而岸不枯者(徐廣曰一無不字許/氏説淮南以為滋潤)
(鍾於明珠致/令岸枯也)潤澤之所加也明月之珠出於江海藏於
蚌中蚗龍伏之(徐廣曰許氏説淮南/云蚗龍龍屬也音決)王者得之長有天
下四夷賓服能得百莖蓍并得其下龜以卜者百言百
當足以決吉凶神龜出於江水中廬江郡常嵗時生龜
長尺二寸者二十枚輸太卜官太卜官因以吉日剔取
其腹下甲龜千嵗乃滿尺二寸王者發軍行將必鑽龜
廟堂之上以決吉凶今髙廟中有龜室藏内以為神寶
傳曰取前足臑骨穿佩之(徐廣曰臑音/乃毛反臑臂)取龜置室西北
隅懸之以入深山大林中不惑臣為郎時見萬畢石朱
方傳曰有神龜在江南嘉林中嘉林者獸無虎狼鳥無
䲭梟草無毒螫野火不及斧斤不至是為嘉林龜在其
中常巢於芳運之上左脅書文曰甲子重光(徐廣曰子/一作于)
得我者匹夫為人君有土正(徐廣曰正長也/為有土之官長)諸侯得我
為帝王求之於白蛇蟠杅(徐廣曰/一孤反)林中者齋戒以待譺
然狀如有人來告之因以醮酒他髪(徐廣曰他/一作被)求之三
宿而得由是觀之豈不偉哉故龜可不敬與南方老人
用龜支牀足行二十餘嵗老人死移牀龜尚生不死龜
能行氣導引問者曰龜至神若此然太卜官得生龜何
為輒殺取其甲乎近世江上人有得名龜畜置之家因
大富與人議欲遣去人教殺之勿遣遣之破人家龜見
夢曰送我水中無殺吾也其家終殺之殺之後身死家
不利人民與君王者異道人民得名龜其狀類不宜殺
也以往古故事言之古明王聖主皆殺而用之宋元王
時得龜亦殺而用之謹連其事於左方令好事者觀擇
其中焉宋元王二年江使神龜使於河至於泉陽漁者
豫且舉網得而囚之置之籠中夜半龜來見夢於宋元
王曰我為江使於河而幕網當吾路泉陽豫且得我我
不能去身在患中莫可告語王有徳義故來告訴元王
惕然而悟乃召博士衛平而問之曰今寡人夢見一丈
夫延頸而長頭衣𤣥繡之衣而乗輜車來見夢於寡人
曰我為江使於河而幕網當吾路泉陽豫且得我我不
能去身在患中莫可告語王有徳義故來告訴是何物
也衛平乃援式而起(徐廣曰/式音勑)仰天而視月之光觀斗所
指定日處鄉規矩為輔副以權衡四維已定八卦相望
視其吉凶介蟲先見乃對元王曰今昔壬子宿在牽牛
河水大㑹鬼神相謀漢正南北江河固期南風新至江
使先來白雲壅漢萬物盡留斗柄指日使者當囚𤣥服
而乘輜車其名為龜王急使人問而求之王曰善於是
王乃使人馳而往問泉陽令曰漁者幾何家名誰為豫
且豫且得龜見夢於王王故使我求之泉陽令乃使吏
案籍視圖水上漁者五十五家上流之廬名為豫且泉
陽令曰諾乃與使者馳而問豫且曰今昔汝漁何得豫
且曰夜半時舉網得龜(莊子曰得白/龜圍五尺)使者曰今龜安在
曰在籠中使者曰王知子得龜故使我求之豫且曰諾
即系龜而出之籠中獻使者使者載行出於泉陽之門
正晝無見風雨晦㝠雲蓋其上五采青黄雷雨竝起風
將而行入於端門見於東箱身如流水潤澤有光望見
元王延頸而前三步而止縮頸而卻復其故處元王見
而怪之問衛平曰龜見寡人延頸而前以何望也縮頸
而復是何當也衛平對曰龜在患中而終肯囚王有徳
義使人活之今延頸而前以當謝也縮頸而卻欲望亟
去也元王曰善哉神至如此乎不可久留趣駕送龜勿
令失期衛平對曰龜者是天下之寶也先得此龜者為
天子且十言十當十戰十勝生於深淵長於黄土知天
之道明於上古游三千嵗不出其域安平靜正動不用
力夀蔽天地莫知其極與物變化四時變色居而自匿
伏而不食春蒼夏黄秋白冬黒明於陰陽審於刑德先
知利害察於禍福以言而當以戰而勝王能寶之諸侯
盡服王勿遣也以安社稷元王曰龜甚神靈降于上天
陷於深淵在患難中以我為賢徳厚而忠信故求告寡
人寡人若不遣也是漁者也漁者利其肉寡人貪其力
下為不仁上為無徳君臣無禮何從有福寡人不忍奈
何勿遣衛平對曰不然臣聞盛徳不報重寄不歸天與
不受天奪之寶今龜周流天下還服其所上至蒼天下
薄泥塗還徧九州未嘗愧辱無所稽留今至泉陽漁者
辱而囚之王雖遣之江河必怒務求報仇自以為侵因
神與謀淫雨不霽水不可治若為枯旱風而揚埃蝗蟲
暴生百姓失時王行仁義其罰必來此無他故其祟在
龜後雖悔之豈有及哉王勿遣也元王慨然而嘆曰夫
逆人之使絶人之謀是不暴乎取人之有以自為寶是
不强乎寡人聞之暴得者必暴亡强取者必後無功桀
紂暴强身死國亡今我聽子是無仁義之名而有暴强
之道江河為湯武我為桀紂未見其利恐離其咎寡人
狐疑安事此寶趣駕送歸勿令久留衛平對曰不然王
其無患天地之間累石為山髙而不壞地得為安故云
物或危而顧安或輕而不可遷人或忠信而不如誕謾
(徐廣曰誕一作/訑音吐和反)或醜惡而宜大官或美好佳麗而為衆
人患非神聖人莫能盡言春秋冬夏或暑或寒寒暑不
和賊氣相奸同嵗異節其時使然故令春生夏長秋收
冬藏或為仁義或為暴强暴强有鄉仁義有時萬物盡
然不可勝治大王聴臣臣請悉言之天出五色以辯白
黒地生五穀以知善惡人民莫知辨也與禽獸相若谷
居而穴處不知田作天下禍亂陰陽相錯悤悤疾疾(徐/廣)
(曰一/作病)通而不相擇妖㜸數見傳為單薄聖人别其生使
無相獲禽獸有牝牡置之山原鳥有雌雄布之林澤有
介之蠱置之谿谷故牧人民為之城郭内經閭術外為
阡陌夫妻男女賦之田宅列其室屋為之圖籍别其名
族立官置吏勸以爵祿衣以桑麻養以五穀耕之耰之
(徐廣曰/音憂)鉏之耨之(徐廣曰耨/除草也)口得所嗜目得所美身受
其利以是觀之非强不至故曰田者不强囷倉不盈商
賈不强不得其贏婦女不强布帛不精官御不强其勢
不成大將不强卒不使令侯王不强沒世無名故云强
者事之始也分之理也物之紀也所求於强無不有也
王以為不然王獨不聞玉櫝隻雉(徐廣曰隻/一作雙)出於昆山
明月之珠出於四海鐫石拌蚌(徐廣曰鐫音子/旋反拌音判)傳賣於
市聖人得之以為大寶大寶所在乃為天子今王自以
為暴不如拌蚌於海也自以為强不過鐫石於昆山也
取者无咎寶者無患今龜使來抵網而遭漁者得之見
夢自言是國之寶也王何憂焉元王曰不然寡人聞之
諫者福也䛕者賊也人主聴諛是愚惑也雖然禍不妄
至福不徒來天地合氣以生百財陰陽有分不離四時
十有二月日至為期聖人徹焉身乃無災明王用之人
莫敢欺故云福之至也人自生之禍之至也人自成之
禍與福同刑與徳雙聖人察之以知吉凶桀紂之時與
天爭功擁遏鬼神使不得通是固已無道矣䛕臣有衆
桀有䛕臣名曰趙梁敎為無道勸以貪狼繫湯夏臺殺
關龍逢左右恐死偸䛕於傍國危於累卵皆曰無傷稱
樂萬嵗或曰未央蔽其耳目與之詐狂湯卒伐桀身死
國亡聴其䛕臣身獨受殃春秋著之至今不忘紂有䛕
臣名為左强誇而目巧教為象郎(禮記曰日巧之室鄭/𤣥曰但用目巧善意)
(作室不甲法度/許愼曰象牙郎)將至於天又有玉牀犀玉之器象箸而
羮聖人剖其心壯士斬其胻(胻音衡/脚脛也)箕子恐死被髪佯
狂殺周太子歴囚文王昌投之石室將以昔至明陰兢
活之(徐廣曰兢/一作􁓨)與之俱亡入於周地得太公望興卒聚
兵與紂相攻文王病死載尸以行太子發代將號為武
王戰於牧野破之華山之陽紂不勝敗而還走圍之象
郎自殺宣室(徐廣曰天子之/居名曰宣室)身死不葬頭懸車軫四馬
曳行寡人念其如此腸如涫湯(徐廣曰涫音/館一作沸)是人皆富
有天下而貴至天子然而大傲欲無厭時舉事而喜髙
貪狼而驕不用忠信聽其䛕臣而為天下笑今寡人之
邦居諸侯之間曽不如秋毫舉事不當又安亡逃衛平
對曰不然河雖神賢不如崑崙之山江之源理不如四
海而人尚奪取其寶諸侯爭之兵革為起小國見亡大
國危殆殺人父兄虜人妻子殘國滅廟以爭此寶戰攻
分爭是暴强也故云取以暴强而治以文理無逆四時
必親賢士與陰陽化鬼神為使通於天地與之為友諸
侯兵服民衆殷喜邦家安寧與世更始湯武行之乃取
天子春秋著之以為經紀王不自稱湯武而自比桀紂
桀紂為暴强也固以為常桀為瓦室(世本曰昆吾作陶/張華博物記亦云)
(桀作瓦葢是昆/吾為桀作也)紂為象郎徵絲灼之務以費民賦斂無
度殺戮無方殺人六畜以韋為囊囊盛其血與人縣而
射之與天帝爭强逆亂四時先百鬼嘗諫者輒死䛕者
在傍聖人伏匿百姓莫行天數枯旱國多妖祥螟蟲嵗
生五穀不成民不安其處鬼神不享飄風日起正晝晦
㝠日月竝蝕滅息無光列星奔亂皆絶紀綱以是觀之
安得久長雖無湯武時固當亡故湯伐桀武王尅紂其
時使然乃為天子子孫續世終身無咎後世稱之至今
不已是皆當時而行見事而强乃能成其帝王今龜大
寶也為聖人使傳之賢士不用手足雷電將之風雨送
之流水行之侯王有徳乃得當之今王有徳而當此寶
恐不敢受王若遣之宋必有咎後雖悔之亦無及己元
王大悦而喜於是元王向日而謝再拜而受擇日齋戒
甲乙最良乃刑白雉及與驪羊以血灌龜于壇中央以
刀剝之身全不傷脯酒禮之横其腹腸荆攴卜之必制
其創理達於理文相錯迎使工占之所言盡當邦福重
寶(徐廣曰福/音副藏也)聞于傍鄉殺牛取革被鄭之桐(徐廣曰牛/革桐為鼓)
(也/)草木畢分化為甲兵戰勝攻取莫如元王元王之時
衛平相宋宋國最强龜之力也故云神至能見夢于元
王而不能自出漁者之籠身能十言盡當不能通使於
河還報於江賢能令人戰勝攻取不能自解於刀鋒免
剝刺之患聖能先知亟見而不能令衛平無言言事百
全至身而攣當時不利又焉事賢賢者有恒常士有適
然是故明有所不見聽有所不聞人雖賢不能左畫方
右畫圓日月之明而時蔽于浮雲羿名善射不如雄渠
蠭門(新序曰楚熊渠子夜行見伏石當道以為虎而射/之應弦沒羽淮南子曰射者重以逢蒙門子之巧)
(劉歆七略有/蠭門射法也)禹名為辨智而不能勝鬼神地柱折天故
無椽又奈何責人於全孔子聞之曰神龜知吉凶面骨
直空枯日為徳而君於天下辱於三足之烏月為刑而
相佐見食於蝦蟇蝟辱於鵲(郭璞曰蝟能制虎見鵲仰/地淮南萬畢曰鵲令蝟反)
(腹者蝟憎其/意心惡之也)騰蛇之神而殆於即且(郭璞曰騰蛇龍屬/也蝍蛆似蝗大腹)
(食蛇/腦也)竹外有節理中直空虚松柏為百木長而守門閭
日辰不全故有孤虚(甲乙謂之日子丑謂之辰六甲孤/虚法甲子旬中無戌亥戌亥即為)
(孤辰已即為虚甲戌旬中無申酉申酉為孤寅卯為虚/甲申旬中無午未午未為孤子丑即為虚甲午旬中無)
(辰巳辰巳為孤戌亥即為虚甲辰旬中無寅卯寅卯為/孤申酉即為虚甲寅旬中無子丑子丑為孤午未即為)
(虚劉歆七略有風/后孤虚二十卷)黄金有疵白玉有瑕事有所疾亦有
所徐物有所拘亦有所據罔有所數亦有所疎人有所
貴亦有所不如何可而適乎物安可全乎天尚不全故
世為屋不成三瓦而陳之(徐廣曰一云為屋成/欠三瓦而陳之也)以應之
天天下有階物不全乃生也
褚先生曰漁者舉網而得神龜龜自見夢宋元王元王
召博士衛平告以夢龜狀平運式定日月分衡度視吉
凶占龜與物色同平諫王留神龜以為國重寶美矣古
者筮必稱龜者以其令名所從來久矣余述而為傳
三月　二月　正月　十二月　十一月(中關内/髙外下)四月
　首仰　足開　肣開　首俛大　五月　横吉　首
俛大　六月　七月　八月　九月　十月
卜禁曰子亥戌不可以卜及殺龜日中如食已卜暮昏
龜之徼也不可以卜庚辛可以殺及以鑽之常以月旦
祓龜先以清水澡之以卵祓之乃持龜而遂之若常以
為祖(徐廣曰/一作視)人若已卜不中皆祓之以卵東向立灼以
荆若剛木土(徐廣曰一/作十一)卵指之者三持龜以卵周環之
祝曰今日吉謹以梁卵焍黄祓去玉靈之不祥玉靈必
信以誠知萬事之情辨兆皆可占不信不誠則燒玉靈
揚其灰以徵後龜其卜必北向龜甲必尺二寸　卜先
以造(徐廣曰/有竈也)灼鑽鑽中已又灼龜首各三又復灼所鑽
中曰正身灼首曰正足(徐廣曰/一作止)各三即以造三周龜祝
曰假之玉靈夫子夫子玉靈荆灼而心令而先知而上
行於天下行於淵諸靈數莿(徐廣曰/音策)莫如汝信今目良
日行一良貞(徐廣曰行/一作身)其欲卜某即得而喜不得而悔
即得發鄉我身長大手足收人皆上偶不得發鄉我身
挫折中外不相應手足滅去　靈龜卜祝曰假之靈龜
五筮五靈不知神龜之靈知人死知人生某身良貞某
欲求某物即得也頭見足發内外相應即不得也頭仰
足肣内外自隨可得占　卜占病者祝曰今某病困死
首上開内外交駭身節折不死首仰足肣卜病者崇曰
今病有崇無呈無崇有呈兆有中崇有内外崇有外
卜繫者出不出不出横吉安若出足開首仰有外　卜
求財物其所當得得首仰足開内外相應即不得呈兆
首仰足肣　卜有賣若買臣妾馬牛得之首仰足開内
外相應不得首仰足肣呈兆若横吉安　卜擊盜聚若
干人在某所今某將卒若干人往擊之當勝首仰足開
身正内自橋外下不勝足肣首仰身首(徐廣曰/一作簡)内下外
髙　卜求當行不行行首足開不行足肣首仰若横吉
安安不行　卜往擊盜當見不見見首仰足肣有外不
見足開首仰　卜往候盜見不見見首仰足肣肣勝有
外不見足開首仰　卜聞盜來不來來外髙内下足肣
首仰不來足開首仰若横吉安期之自次　卜遷徙去
官不去去足開有肣外首仰不去自去即足肣呈兆若
横吉安　卜居官尚吉不吉呈兆身正若横吉安不吉
身節折首仰足開　卜居室家吉不吉吉呈兆身正若
横吉安不吉身折節首仰足開　卜嵗中禾稼孰不孰
孰首仰足開内外自橋外自垂不孰足肣手仰有外
卜嵗中民疫不疫疫首仰足肣身節有强外不疫身正
首仰足開　卜嵗中有兵無兵無兵呈兆若横吉安有
兵首仰足開身作外强情　卜見貴人吉不吉吉足開
首仰身正内自橋不吉首仰身節折足肣有外若無漁
　卜請謁於人得不得得首仰足開内自橋不得首仰
足肣有外　卜追亡人當得不得得首仰足肣内外相
應不得首仰足開若横吉安　卜漁獵得不得得首仰
足開内外相應不得足肣首仰若横吉安　卜行遇盜
不遇遇首仰足開身節折外髙内下不遇呈兆　卜天
雨不雨雨首仰有外外髙内下不雨首仰足開若横吉
安　卜天雨霽不霽霽呈兆足開首仰不霽横吉命曰
横吉安以占病病甚者一日不死不甚者卜曰瘳不死
繫者重罪不出輕罪環出過一日不出久毋傷也求財
物買臣妾馬牛一日環得過一日不得不得行者不行
來者環至過食時不至不來擊盜不行行不遇聞盜不
來徙官不徙居官家室皆吉嵗稼不孰民疾疫無疾嵗
中無兵見人行不行不喜請謁人不行不得追亡人漁
獵不得行不遇盜雨不雨霽不霽　命曰呈兆病者不
死繫者出行者行來者來市買得追亡人得過一日不
得問行者不到　命曰柱徹卜病不死繫者出行者行
來者來而市買不得憂者毋憂追亡人不得　命曰首
仰足肣有内無外占病病甚不死繫者解求財物買臣
妾馬牛不得行者聞言不行來者不來聞盜不來聞言
不至徙官聞言不徙居官有憂居家多災嵗稼中孰民
疾疫多病嵗中有兵聞言不開見貴人吉請謁不行行
不得善言追亡人不得漁獵不得行不遇盜雨不雨甚
霽不霽故其莫字皆為首備問之曰備者仰也故定以
為仰此私記也　命曰首仰足肣有内無外占病病甚
不死繫者不出求財買臣妾不得行者不行來者不來
擊盜不見聞盜來内自驚不來徙官不徙居官家室吉
嵗稼不孰民疾疫有病甚嵗中無兵見貴人吉請謁追
亡人不得亡財物財物不出得漁獵不得行不遇盜雨
不雨霽不霽凶　命曰呈兆首仰足肣以占病不死繫
者未出求財物買臣妾馬牛不得行不行來不來擊盜
不相見聞盜來不來徙官不徙居官久多憂居家室不
吉嵗稼不孰民病疫嵗中毋兵見貴人不吉請謁不得
漁獵得少行不遇盜雨不雨霽不霽不吉　命曰呈兆
首仰足開以占病病篤死繫囚出求財物買臣妾馬牛
不得行者行來者來擊盜不見盜聞盜來不來徙官徙
居官不久居家室不吉嵗稼不孰民疾疫有而少嵗中
無兵見貴人不見吉請謁追亡人漁獵不得行遇盜雨
不雨霽小吉　命曰首仰足肣以占病不死繫者久毋
傷也求財物買臣妾馬牛不得行者不行擊盜不行來
者來聞盜來徙官聞言不徙居家室不吉嵗稼不熟民
疾疫少嵗中毋兵見貴人得見請謁追亡人漁獵不得
行遇盜雨不雨霽不霽吉　命曰首仰足開有内以占
病者死繫者出求財物買臣妾馬牛不得行者行來者
來擊盜行不見盜聞盜來不來徙官徙居官不久居家
室不吉嵗孰民疾疫有而少嵗中毋兵見貴人不吉請
謁追亡人漁獵不得行不遇盜雨霽霽小吉不霽吉
命曰横吉内外自橋以占病占曰毋瘳死繫者毋罪出
求財物買臣妾馬牛得行者行來者來擊盜合交等聞
盜來來徙官徙居家室吉嵗孰民疫無疾嵗中無兵見
貴人請謁追亡人漁獵得行遇盜雨霽雨霽大吉　命
曰横吉内外自吉以占病病者死繫不出求財物買臣
妾馬牛追亡人漁獵不得行者不來擊盜不相見聞盜
不來徙官徙居官有憂居家室見貴人請謁不吉嵗稼
不孰民疾疫嵗中無兵行不遇盜雨不雨霽不霽不吉
　命曰漁人以占病者病者甚不死繫者出求財物買
臣妾馬牛擊盜請謁追亡人漁獵得行者行來聞盜來
不來徙官不徙居家室吉嵗稼不孰民疾疫嵗中毋兵
見貴人吉行不遇盜雨不雨霽不霽吉　命曰首仰足
肣内髙外下以占病病者甚不死繫者不出求財物買
臣妾馬牛追亡人漁獵得行不行來者來擊盜勝徙官
不徙居官有憂無傷也居家室多憂病嵗大孰民疾疫
嵗中有兵不至見貴人請謁不吉行遇盜雨不雨霽不
霽吉　命曰横吉上有仰下有柱病久不死繫者不出
求財物買臣妾馬牛追亡人漁獵不得行不行來不來
擊盜不行行不見聞盜來不來徙官不徙居家室見貴
人吉嵗大孰民疾疫嵗中毋兵行不遇盜雨不雨霽不
霽大吉　命曰横吉楡仰以占病不死繫者不出求財
物買臣妾馬牛至不得行不行來不來擊盜不行行不
見聞盜來不來徙官不徙居官家室見貴人吉嵗孰嵗
中有疾疫毋兵請謁追亡人不得漁獵至不得行不得
行不遇盜雨霽不霽小吉　命曰横吉下有柱以占病
病甚不環有瘳無死繫者出求財物買臣妾馬牛請謁
追亡人漁獵不得行來不來擊盜不合聞盜來來徙官
居官吉不久居家室不吉嵗不孰民毋疾疫嵗中毋兵
見貴人吉行不遇盜雨不雨霽小吉　命曰載所以占
病環有瘳無死繫者出求財物買臣妾馬牛請謁追亡
人漁獵得行者行來者來擊盜相見不相合聞盜來來
徙官徙居家室憂見貴人吉嵗孰民毋疾疫嵗中毋兵
行不遇盜雨不雨霽霽吉　命曰根格以占病者不死
繫久毋傷求財物買臣妾馬牛請謁追亡人漁獵不得
行不行來不來擊盜盜行不合聞盜不來徙官不徙居
家室吉嵗稼中民疾疫無死見貴人不得見行不遇盜
雨不雨大吉　命曰首仰足肣外髙内下卜有憂無傷
也行者不來病久死求財物不得見貴人者吉　命曰
外髙内下卜病不死有祟而市買不得居官家室不吉
行者不行來者不來繫者久毋傷吉　命曰頭見足發
有内外相應以占病者起繫者出行者行來者來求財
物得吉　命曰呈兆首仰足開以占病病甚死繫者出
有憂求財物買臣妾馬牛請謁追亡人漁獵不得行不
行來不來擊盜不合聞盜來來徙官居官家室不吉嵗
惡民疾疫無死嵗中毋兵見貴人不吉行不遇盜雨不
雨霽不吉　命曰呈兆首仰足開外髙内下以占病不
死有外祟繫者出有憂求財物買臣妾馬牛相見不會
行行來聞言不來擊盜勝聞盜來不來徙官居官家室
見貴人不吉嵗中民疾疫有兵請謁追亡人漁獵不得
聞盜遇盜雨不雨霽凶　命曰首仰足肣身折内外相
應以占病病甚不死繫者久不出求財物買臣妾馬牛
漁獵不得行不行來不來擊盜有用勝聞盜來來徙宫
不徙居官家室不吉嵗不孰民疾疫嵗中有兵不至見
貴人喜請謁追亡人不得遇盜凶　命曰内格外垂行
者不行來者不來病者死繫者不出求財物不得見人
不見大吉　命曰横吉内外相自橋楡仰上柱上柱足
足肣以占病病甚不死繫久不抵罪求財物買臣妾馬
牛請謁追亡人漁獵不得行不行來不來居官家室見
貴人吉徙官不徙嵗不大孰民疾疫有兵有兵不會行
遇盜聞言不見雨不雨霽霽大吉　命曰頭仰足肣内
外自隨卜憂病者甚不死居官不得居行者行來者不
來求財物不得求人不得吉　命曰横吉下有柱卜來
者來卜曰即不至未來卜病者過一日毋瘳死行者不
行求財物不得繫者出　命曰横吉内外自舉以占病
者久不死繫者久不出求財物得而少行者不行來者
不來見貴人見吉　命曰内髙外下疾輕足發求財物
不得行者行病者有瘳繫者不出來者來見貴人不見
吉　命曰外格求財物不得行者不行來者不來繫者
不出不吉病者死求財物不得見貴人見吉　命曰内
自舉外來正足發者行來者來求財物得病者久不死
繫者不出見貴人見吉　此横吉上柱外内内自舉足
肣以卜有求得病不死繫者毋傷未出行不行來不來
見人不見百事盡吉　此横吉上柱外内自舉柱足以
作以卜有求得病死環起繫留毋傷環出行不行來不
來見人不見百事吉可以舉兵此挺詐有外以卜有求
不得病不死數起繫禍罪聞言毋傷行不行來不來
此挺詐有内以卜有求不得病有死數起留禍罪無傷
繫出行不行來者不來見人不見　此挺詐内外自舉
以卜有求得病不死繫毋罪行行來來田賈市漁獵盡
喜　此狐狢以有卜求不得病死難起繫留毋罪難出
可居宅可娶婦嫁女行不行來不來見人不見有憂不
憂　此狐徹以卜有求不得病者死繫留有抵罪行不
行來不來見人不見言語定百事盡不吉　此首俯足
肣身節折以卜有求不得病者死留繫有罪望行者不
來行不行來不來見人不見　此挺内外自垂以卜有求
不晦病不死難起繫留毋罪難出行不行來不來見人
不見不吉　此横吉楡仰首俯以卜有求難得病難起
不死繫難出毋傷也可居家室以娶婦嫁女　此横吉
上柱載正身節折内外自舉以卜病者卜日不死其一
日乃死　此横吉上柱足肣内自舉外自垂以卜病卜
日不死其一日乃死為人病首俯足詐有外無内病者
占龜未己急死卜輕失大一日不死　首仰足肣以卜
有求不得以繫有罪人言語恐之毋傷行不行見人不
見
大論曰外者人也内者自我也外者女也内者男也首
俛者憂大者身也小者枝也大法病者足肣者生足開
者死行者足開至足肣者不至行者足肣不行足開行
有求足開得足肣者不得繫者足肣不出開出其卜病
也足開而死者内髙而外下也
　
　
　
　史記集解卷一百二十八
