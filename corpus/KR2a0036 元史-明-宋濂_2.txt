
　元史卷一
　明翰林學士亞中大夫知制誥兼修國史宋濓等修
　本紀第一
　　太祖
太祖法天啓運聖武皇帝諱特穆津姓却特氏䝉古部
人也其十世祖勃端察爾母曰阿倫果斡嫁托本黙爾
根生二子長曰布固哈塔吉次曰博克多薩勒濟固既
而夫亡阿倫果斡寡居夜寢夢白光自天窻入化為金
色神來趨卧榻阿倫果斡驚覺遂有娠産一子即勃端
察爾狀貌竒異沉黙寡言家人謂之癡獨阿倫果斡語
人曰此兒非癡後世子孫必有大貴者阿倫果斡殁諸
兄分家貲不及之勃端察爾曰貧賤富貴命也貲財何
足道獨乘青白馬至巴爾圖敖拉之地居焉食飲無所
得適有蒼鷹搏野獸而食勃端察爾以緡設機取之鷹
即馴狎乃臂鷹獵免禽以為饍或闕即繼似有天相之
居數月有民數十家自騰格哩呼喇之野逐水草來遷
勃端察爾結茅與之居出入相資自此生理稍足一日
仲兄忽思之曰勃端察爾獨出而無齎近者得無凍餒
乎即自來訪邀與俱歸勃端察爾中路謂其兄曰騰格
哩呼喇之民無所屬附若臨之以兵可服也兄以為然
至家即選壯士令勃端察爾帥之前行果盡降之及勃
端察爾殁子巴噶哩台哈必齊嗣生子曰瑪哈多丹瑪
哈多丹之妻曰摩納倫生七子而寡摩納倫性素剛急
時雅賚爾部有羣小兒掘田間草根以為食摩納倫乘
車出適見之怒曰此田乃我子馳馬之所羣兒輙敢壊
之邪驅車徑出輾傷諸兒有至死者雅賚爾因忿怨盡
驅摩納倫馬羣以去摩納倫諸子聞之不及被甲往追
之摩納倫私憂曰吾兒不甲以往恐不能勝敵令子婦
載甲赴之已無及矣既而果為所敗六子皆死雅賚爾
遂乘勝殺摩納倫滅其家唯一長孫海都尚幼乳母匿
諸積木中得免先是摩納倫第七子納沁於巴喇呼民
家為贅壻故不及難聞其家被禍來視之見病嫗十數
與海都尚在其計無所出幸驅馬時兄之黄馬三次掣
套竿逸歸納沁至是得乘之乃偽為牧馬者狀詣雅賚
爾路逢父子二騎先後行臂鷹而獵納沁識其鷹曰此
吾兄所擎者也趨前紿其少者曰有赤馬引羣馬而東
汝見之乎曰否少者乃問曰爾所經過有鳬鴈乎曰有
曰汝可為吾前導乎曰可遂同行轉一河隈度後騎相
去稍逺刺殺之縶馬與鷹趨迎後騎紿之如初後騎問
曰前射鳬鴈者吾子也何為久卧不起耶納沁以鼻衂
對騎者方怒納沁乘隙刺殺之復前行至一山下有馬
數百牧者唯童子數人方擊髀石為戲納沁熟視之亦
兄家物也紿問童子亦如之於是登山四顧悄無來人
盡殺童子驅馬臂鷹而還取海都并病嫗歸巴喇呼之
地止焉海都稍長納沁率巴喇呼齊格諸民共立為君
海都既立帥兵往攻雅賚爾臣屬之形勢寖大列營帳
於巴喇噶罕河上跨河為梁以便往來由是四傍部族
歸之者漸衆海都殁子拜星呼爾嗣拜星呼爾殁子敦
巴該嗣敦巴該殁子噶布勒干嗣噶布勒干殁子巴爾
達木嗣巴爾達木殁子伊蘇克依嗣國勢愈盛大伊蘇
克依崩至元三年十月追諡烈祖神元皇帝初烈祖征
塔塔爾部獲其部長特穆津宣懿太后諤楞適生帝手
握凝血如赤石烈祖異之因以所獲特穆津名之志武
功也族人泰楚特部舊與烈祖相善後因塔爾巴哈台
用事遂有隙絶不與通及烈祖崩帝方幼冲部衆多歸
泰楚特近侍托多呼爾察者亦將叛帝泣留之托多呼
爾察曰深池已乾矣堅石已碎矣留復何為竟帥衆去
宣懿太后怒其弱已也麾旗將兵躬自追叛者驅其太
半而還時帝麾下綽竒别居薩里河扎木哈克部人托
台竒爾居伊嚕格勒泉時相侵凌掠薩里河牧馬以去
綽竒麾左右匿羣馬中射殺之扎木哈克以為怨與泰
楚特諸部合謀以衆三萬來戰帝時駐軍都爾本兆蘇
之野聞變大集諸部兵分十有三翼以俟扎木哈克至
帝與大戰破走之當是時諸部之中唯泰楚特地廣民
衆號為最强其族昭壘部與帝所居相近帝常出獵偶
與昭壘獵騎相屬帝謂之曰今夕可同宿乎昭壘曰同
宿固所願但從者四百因糗糧不具已遣半還矣今將
奈何帝固邀與宿凡其留者悉飲食之明日再合圍帝
使左右驅獸向昭壘昭壘得多獲以歸其衆感之私相
語曰泰楚特與我雖兄弟常攘我車馬奪我飲食無人
君之度有人君之度者其惟特穆津太子乎昭壘之長
裕勒時為泰楚特所虐不能堪遂與塔海達魯領所部
來歸將殺泰楚特以自效帝曰我方熟寐幸汝覺我自
今車轍人跡之塗當盡奪以與汝矣已而二人不能踐
其言復叛去塔海達魯至中路為泰楚特部人所殺昭
壘部遂亡時帝功徳日盛泰楚特諸部多苦其主非法
見帝寛仁時賜人以裘馬心悦之若齊拉衮若哲伯若
錫哷噶額布根諸人若多隆吉斯若扎拉爾莽果諸部
皆慕義來降帝會諸族色辰岱酬及色辰伯竒等各以
旄車載湩酪宴于鄂諾河上帝與諸族及色辰伯竒母
呼爾察之前共置馬潼一革囊色辰伯竒次母伊伯格
勒前獨寘一革囊呼爾察怒曰今不尊我而貴伊伯格
勒乎疑帝之主饍者實竒爾所為笞之遂有隙時皇弟
伯勒格台掌帝克哷蘇嚕克事(克哷蘇嚕克華/言野外牧塲也)布琳掌
色辰伯竒克哷蘇嚕克事布琳從者因盜馬靷伯勒格
台執之布琳怒斫伯勒格台傷其背左右欲鬭伯勒格
台止之曰汝等欲即復讐乎我傷幸未甚姑待之不聽
各持馬乳橦疾鬬奪呼爾察和里察二哈屯以歸色辰
伯竒遣使請和因令二哈屯還會塔塔爾部長摩古津
掃哩圖背金約金主遣丞相完顔襄帥兵逐之北走帝
聞之發近兵自鄂諾河迎擊仍諭色辰伯竒帥部人來
助候六日不至帝自與戰殺摩古津掃哩圖盡虜其輜
重帝之麾下有為奈曼部人所掠者帝欲討之復遣六
十人徴兵於色辰伯竒色辰伯竒以舊怨之故殺其十
人去五十人衣而歸之帝怒曰色辰伯竒曩笞我實竒
爾斫傷我伯勒格台今又敢乘敵勢以陵我耶因帥兵
踰沙磧攻之殺虜其部衆唯色辰岱酬僅以妻孥免越
數月帝復伐色辰岱酬追至圖烈圖之隘滅之克哷部
扎實甘布來歸扎實甘布者部長王汗之弟也王汗名
托里受金封爵為王番言音重故稱王為王汗初王汗
之父呼爾察和斯必瑠既卒王汗嗣位多殺戮昆弟其
叔父珠爾帥兵與王汗戰逼於哈拉衮隘敗之僅以百
餘騎脱走來奔于烈祖烈祖親為將兵逐珠爾走西夏
復奪部衆歸于王汗王汗徳之遂相與為盟稱為諳達
烈祖崩王汗之弟額爾克哈喇怨王汗多殺之故復叛
歸奈曼部奈曼部長伊納克齊為發兵伐王汗盡奪其
部衆與之王汗走河西回鶻回回三國奔契丹既而復
叛歸中道糧絶將羊乳為飲刺槖駝血為食困乏之甚
帝以其與烈祖交好遣近侍往招之帝親迎撫勞安置
軍中振給之遂會于圖喇河上尊王汗為父未㡬帝伐
黙爾竒斯部與其部長托克托戰于瑪尼齊山掠其貲
財田禾以遺王汗王汗因此部衆稍集居亡何王汗自
以其勢足以有為不告於帝獨率兵攻黙爾竒斯部部
人敗走托克托奔博囉呼察隘王汗大掠而還於帝一
無所遺帝不以屑意會奈曼部長博囉汗不服帝復與
王汗征之至克實克巴克實之野遇其前鋒額特圖博
囉領百騎來戰見軍勢漸逼走據髙山其馬鞍轉墜擒
之曽未㡬何帝復與奈曼部驍將齊蘇實巴爾二人遇
會日暮各還營壘約明日戰是夜王汗多燃火營中示
人不疑潛移部衆於别所及旦帝始知之因頗疑其有
異志退師薩里河既而王汗亦還至圖喇河王汗子伊
勒哈及其叔扎實甘布來會齊蘇等察知之乘其不備
襲虜其部衆于道伊勒哈奔吿王汗王汗命伊勒哈與
布爾古特共追之且遣使來曰奈曼不道掠我人民太
子有四良將能假我以雪恥乎帝頓釋前憾遂遣保爾
濟穆呼哩博囉罕齊拉衮四人帥師以往師未至伊勒
哈已追及齊蘇與之戰大敗布爾古特已成擒流矢中
伊勒哈馬胯㡬為所獲須臾四將至擊奈曼走盡奪所
掠歸王汗已而與皇弟哈扎爾再伐奈曼拒鬭於和倫
扎色山大敗之盡殺其諸將族衆積屍以為京觀奈曼
之勢遂弱時泰楚特猶强帝會王汗於薩里河與泰楚
特部長抗呼等大戰鄂諾河上敗走之斬獲無算哈塔
錦部薩勒珠特部都爾本部塔塔爾部鴻吉哩部聞奈
曼泰楚特皆敗咸不自安會於阿嚕泉斬白馬為誓欲
襲帝及王汗鴻吉哩部長岱音恐事不成潛遣人告變
帝乃與王汗自呼圖澤逆戰於拜里川又大敗之王汗
遂分兵自伊拉哩河而行扎實甘布謀於阿敦愛實伊
克托爾等曰我兄性行不常既屠絶我昆弟我輩又豈
得獨全乎阿敦愛實泄其言王汗令執伊克托爾等至
帳下解其縛且謂伊克托爾曰吾輩由西夏而來道路
饑困其相誓之語遽忘之乎因唾其靣坐上之人皆起
而唾之王汗又屢責扎實甘布至於不能堪扎實甘布
與伊克托爾等俱奔奈曼帝駐軍於察察爾山起兵伐
塔塔爾部部長敖拉温都爾等來逆戰大敗之時鴻吉
哩欲來附哈扎爾不知其意往掠之於是鴻吉哩歸扎
木哈克部與都爾本伊竒拉斯哈塔錦果囉囉塔塔爾
薩勒珠特諸部會於犍河共立扎木哈克為楚勒罕盟
于圖拉必喇河岸誓曰凡我同盟有洩此謀者如岸之
摧如林之伐誓畢共舉足蹋岸揮刀斫林驅士卒來侵
塔海罕斯在衆中與帝麾下超爾結為昬姻超爾偶往
視之具知其謀即還至帝所悉以其謀告之帝即起兵
逆戰於哈里雅爾台和囉噶之地破之扎木哈克走鴻
吉哩部來降歳壬戌帝發兵於烏爾呼薩勒扎河伐昂
齊塔塔爾察罕塔塔爾二部先誓師曰苟破敵逐北見
棄遺物慎無獲俟軍事畢散之及勝族人阿勒坦呼察
爾達哩台三人背約帝怒盡奪其所獲分之軍中初托
克托敗走博囉呼察隘既而復出為患帝帥兵討走之
至是又會奈曼部博囉汗約都爾本塔塔爾哈塔錦薩
勒珠特諸部來侵帝遣騎乘髙四望知奈曼兵漸至帝
與王汗移軍入塞伊勒哈自北邉來據髙山結營奈曼
軍衝之不動遂還伊勒哈尋亦入塞將戰帝遷輜重於
他所與王汗伊阿蘭塞為壁大戰于吹丹之野奈曼使
神巫祭風雪將欲因其勢進攻既而反風逆擊其陣奈
曼軍不能戰欲引還雪滿溝澗帝勒兵乘之奈曼大敗
是時扎木哈克起兵援奈曼見其敗即還道經諸部之
立已者大縱掠而去帝欲為長子卓沁求昬於王汗女
超爾必濟王汗之子托斯和亦欲尚帝女噶沁必濟俱
不諧自是頗有違言初帝與王汗合軍攻奈曼約明日
戰扎木哈克言於王汗曰我與君是白翎雀他人是鴻
鴈耳白翎雀寒暑常在北方鴻鴈遇寒則南飛就暖耳
意謂帝心不可保也王汗聞之疑遂移部衆於别所及
議昬不成扎木哈克乘隙謂伊勒哈曰太子雖言是王
汗之子嘗通信於奈曼將不利於君父子君能加兵我
當從傍助君也伊勒哈信之會達哩台呼濟爾阿勒坦
等叛歸伊勒哈亦説之曰我等願佐君討宣懿太后諸
子也伊勒哈大喜遣使告王汗王汗曰扎木哈克巧言
寡信人也不足聽伊勒哈力言之使者往返者數四王
汗曰吾身之存實太子是賴髭鬚己白遺骸兾得安寢
汝乃喋喋不已耶汝善自為之毋貽吾憂也扎木哈克
遂縱火焚帝牧地而去歳癸亥王汗父子謀欲害帝乃
遣使者來曰向者所議婣事今當相從請來飲布琿察
爾(布琿察爾華/言許親酒也)帝以為然率十騎赴之至中道心有所
疑命一騎往謝帝遂還王汗謀既不成議舉兵來侵圉
人齊里克齊聞其事宻與弟巴達告帝帝即馳軍阿蘭
塞悉移輜重於他所遣哲哩木為前鋒俟王汗至即整
兵出戰先與珠勒根部遇次與董阿部遇又次與浩爾
實勒們部遇皆敗之最後與王汗親兵遇又敗之伊勒
哈見勢急突來衝陣射之中頬即歛兵而退於是竒􁏋
部人棄王汗來降王汗既敗而歸帝亦將兵還至棟格
澤駐軍遣阿里哈致責於王汗曰君為叔父珠爾所逐
困廹來歸我父即攻珠爾敗之於河西其土地人民盡
收與君此大有功於君一也君為奈曼所攻西奔日沒
處君弟札實甘布在金境我遣人召還比至又為黙爾
竒斯部人所逼我請我兄色辰伯竒及我弟岱酬往殺
之此大有功於君二也君困迫來歸時我過哈達拉厯
掠諸部羊馬貲財盡以奉君不半月間令君饑者飽瘠
者肥此大有功於君三也君不告我往掠黙爾竒斯大
獲而還未嘗以毫髪分我我不以為意及君為奈曼所
傾覆我遣四將奪還爾民人重立爾國家此大有功於
君四也我征都爾本塔塔爾哈塔錦薩勒珠特鴻吉哩
五部如海東鷙禽之於鵝鴈見無不獲獲則必致於君此
大有功於君五也是五者皆有明騐君不報我則已今
乃易恩為讐而遽加兵於我哉王汙聞之語伊勒哈曰
我向者之言何如吾兒宜識之伊勒哈曰事勢至今日
必不可已惟有竭力戰鬬我勝則并彼彼勝則并我耳
多言何為時帝諸族阿勒坦呼濟爾在王汗左右帝因
遣阿里哈誚責王汗就令告之曰昔者吾國無主以色
辰岱酬二人實我伯祖巴勒噶特之裔欲立之二人固
辭乃以汝呼濟爾為伯父訥衮之子又欲立之汝又固
辭然事不可中輟復以汝阿勒坦為我祖呼都拉之子
又欲立之汝又固辭於是汝等推戴吾為之主初豈我
之本心哉不自意相迫至於如此也三河祖宗肇基之
地毋為他人所有汝善事王汗王汗性無常遇我尚如
此况汝輩乎我今去矣我今去矣阿勒坦等無一言帝
既遣使於王汗遂進兵虜鴻吉哩别部尼勒堅行至班
朱爾河水方渾帝飲之以誓衆有伊竒喇斯部人布圖
者為果囉囉部所敗因遇帝與之同盟哈扎爾别居哈
拉衮山妻子為王汗所虜挾幼子托歡走糧絶探鳥卵
為食來會于河上時王汗形勢盛强帝㣲弱勝敗未可
知衆頗危懼凡與飲河水者謂之飲渾水言其曽同艱
難也王汗兵至帝與戰于哈喇克沁沙圖之地王汗大
敗阿勒坦呼濟爾扎木哈克等謀殺王汙弗克奔奈曼
達哩台巴林等部稽顙來降帝移軍鄂諾河源謀攻王
汗復遣二使往王汗偽為哈扎爾之言曰我兄太子今
既不知所在我之妻孥又在王所縱我欲往将安所之
耶王儻棄我前愆念我舊好即束手來歸矣王汗信之
因遣人随二使來以皮囊盛血與之盟及至即以二使
為向導令軍士銜枚夜趨徹辰圖山出其不意襲攻王
汗敗之盡降克哷部衆王汗與伊勒哈挺身遁去王汗
嘆曰我為吾兒所誤今日之禍悔将何及王汗出走路
逢奈曼部将遂為其所殺伊勒哈走西夏日剽掠以自
資既而亦為西夏所攻走至龜兹國龜兹國主以兵討
殺之帝既滅王汗大獵於特黙格川宣布號令振凱而
還時奈曼部長廸延汗心忌帝能遣使謀於巴達勒達
部主阿嚕哈斯曰聞東方有稱帝者天無二日民豈有
二王耶君能益吾右翼吾将奪其弧矢也阿嚕哈斯即
以是謀報帝居無何舉部來歸歳甲子帝大會於特黙
格川議伐奈曼羣臣以方春馬瘦宜俟秋髙為言皇弟
鄂齊錦曰事所當為斷之在早何可以馬瘦為辭伯勒
格台亦曰奈曼欲奪我弧矢是小我也我輩義當同死
彼恃其國大而言誇苟乘其不備而攻之功當可成也
帝悦曰以此衆戰何憂不勝遂進兵伐奈曼駐兵於心
達罕山先遣呼必哩哲伯二人為前鋒迪延汗至自阿
勒台營於杭愛山與黙爾竒斯部長托克托克哷部長
阿林台實衛喇特部長呼圖克伯竒暨都爾本塔塔爾
哈塔錦薩勒珠特諸部合兵勢頗盛時我軍羸馬有驚
入奈曼營者迪延汗見之語衆曰䝉古馬瘦如此今當
誘其深入然後戰而擒之其將呼圖蘇伯竒對曰先王
戰伐勇進不回馬尾人背不使敵人見之今為此遷延
之計得非心中有所懼乎苟懼之何不令后妃來統軍
也迪延汗怒即躍馬索戰帝以哈扎爾主中軍時扎木
哈克從迪延汗來見我軍整肅謂左右曰奈曼初舉兵
視䝉古軍若􁀶䍽羔兒意謂蹄皮亦不留今吾觀其氣
勢殆非往時矣遂引所部兵遁去是日帝與奈曼軍大
戰至晡禽殺迪延汗諸部軍一時皆潰夜走絶險墜崖
死者不可勝計明日餘衆悉降於是都爾本塔塔爾哈
塔錦薩勒珠特四部亦降已而復征黙爾竒斯其長托
克托奔迪延汗之兄博囉汗其屬岱爾諤遜獻女迎降
俄復叛去帝至台哈寨遣博爾歡錫伯二人領左右軍
平之歳乙丑帝征西夏㧞拉伊哩寨經羅索城大掠人
民及其槖駞而還
元年丙寅帝大會諸王羣臣建九斿白旗即皇帝位於
鄂諾河之源諸王羣臣共上尊號曰青吉斯皇帝是歳
實金泰和之六年也帝既即位遂發兵復征奈曼時博
囉汗獵於烏爾圖山禽之以歸迪延汗子庫楚類汗與
托克托奔雅爾達實河上帝始議伐金初金殺帝宗親
罕布海汗帝欲復讐會金降俘等具言金主璟肆行暴
虐帝乃定議致討然未敢輕動也
二年丁卯秋再征西夏剋衛喇喀城是歳遣阿勒坦保
喇二人使竒爾濟蘇既而伊徳爾訥哷部阿勒達爾部
皆通使來獻名鷹
三年戊辰春帝至自西夏夏避暑龍庭冬再征托克托
及庫楚類汗時衛喇特部等遇我前鋒不戰而降因用
為向導至雅爾達實河討黙爾竒斯部滅之托克托中
流矢死庫楚類汗奔契丹
四年己巳春輝和爾國來歸帝入河西夏主李安全遣
其世子率師來戰敗之獲其副元帥髙令公剋烏梁海
城俘其太傅西壁氏進至克夷門復敗夏師獲其将威
明令公薄中興府引河水灌之堤決水外潰遂撤圍還
遣太傅額特入中興招諭夏主夏主納女請和
五年庚午春金謀來伐築烏沙堡帝命哲伯襲殺其衆
遂略地而東初帝貢歳幣于金金主使衛王允濟受貢
於靜州帝見允濟不為禮允濟歸欲請兵攻之會金主
璟殂允濟嗣位有詔至國𫝊言當拜受帝問金使曰新
君為誰金使曰衛王也帝遽南靣唾曰我謂中原皇帝
是天上人做此等庸懦亦為之耶何以拜為即乘馬北
去金使還言允濟益怒欲俟帝再入貢就進塲害之帝
知之遂與金絶益嚴兵為備
六年辛未春帝居吉魯爾河西域哈喇婁部主阿爾斯
蘭汗來降輝和爾國主伊都呼來覲二月帝自將兵南
伐敗金將達實於野狐嶺取大水濼豐利等縣金復築
烏沙堡秋七月哲伯攻㧞烏沙堡及烏月營八月帝及
金師戰于宣平之會河川敗之九月㧞徳興府居庸關
守將遁去哲伯遂入關扺中都冬十月襲金羣牧監驅
其馬而還耶律阿哈降入見帝于行在所皇子卓沁察
罕台諤格徳依分徇雲内東勝武朔等州下之是冬駐
蹕金之北境劉伯林𤓰爾佳常格等來降
七年壬申春正月耶律瑠格聚衆于隆安自為都元帥
遣使來附帝破昌桓撫等州金将赫舍哩糾堅等率兵
三十萬來援帝與戰于獾兒觜大敗之秋圍西京金元
帥左都監鄂通襄率師來援帝遣兵誘至宻谷口逆擊
之盡殪復攻西京帝中流矢遂撤圍九月察罕剋奉聖
州冬十二月甲申哲伯攻東京不㧞即引去夜馳還襲
克之
八年癸酉春耶律瑠格自立為遼王改元元統秋七月
克宣徳府遂攻徳興皇子圖類駙馬齊竒先登㧞之帝
進至懐來及金行省完顔綱元帥髙琪戰敗之追至古
北口金兵保居庸詔克特卜齊守之遂趨涿鹿金西京
留守呼沙呼遁帝出紫荆關敗金師于五回嶺㧞涿易
二州契丹烏蘭巴爾等獻北口哲伯遂取居庸與克特
卜齊會八月金呼沙呼弑其主允濟迎豐王珣立之是
秋分兵三道命皇子卓沁察罕台諤格徳依為右軍循
太行而南取保遂安肅安定邢洺磁相衛輝懐孟掠澤
潞遼沁平陽太原吉隰㧞汾石嵐忻代武等州而還皇
弟哈扎爾及汪沁諾延卓齊特博恰為左軍遵海而東
取薊州平灤遼西諸郡而還帝與皇子圖類為中軍取
雄霸莫安河間滄景獻深祁蠡冀恩濮開滑博濟泰安
濟南濵棣益都淄濰登萊沂等郡復命穆呼哩攻宻州
屠之史天倪蕭博特率衆來降穆呼哩承制竝以為萬
户帝至中都三道兵還合屯大口是歳河北郡縣盡㧞
唯中都通順真定清沃大名東平徳邳海州十一城不
下
九年甲戌春三月駐蹕中都北郊諸将請乘勝破燕帝
不從乃遣使諭金主曰汝山東河北郡縣悉為我有汝
所守惟燕京耳天既弱汝我復迫汝於險天其謂我何
我今還軍汝不能犒師以弭我諸将之怒耶金主遂遣
使求和奉衛紹王女岐國公主及金帛童男女五百馬
三千以獻仍遣其丞相完顔福興送帝出居庸夏五月
金主遷汴以完顔福興及㕘政穆延盡忠輔其太子守
忠留守中都六月金乣軍卓多等殺主帥率衆來降詔
薩木哈舒穆嚕明安與卓多等圍中都帝避暑魚兒濼
秋七月金太子守忠走汴冬十月穆呼哩征遼東髙州
盧琮金扑等降錦州張鯨殺其節度使自立為臨海王
遣使來降
十年乙亥春正月金右副元帥富察齊錦以通州降以
齊錦為元帥二月穆呼哩攻北京金元帥烏庫哩音達
琿以城降以音達琿為留守烏頁爾權兵馬都元帥鎮
之興中府元帥石天應來降以天應為興中府尹三月
金御史中丞李英等率師援中都戰于霸州敗之夏四
月克清順二州詔張鯨總北京十提控兵從南征鯨謀
叛伏誅鯨弟致遂據錦州僣號漢興皇帝改元興龍五
月庚申金中都留守完顔福興仰藥死穆延盡忠棄城
走明安入守之是月避暑桓州凉涇遣呼圖克等籍中
都帑藏秋七月紅羅山寨主杜秀降以秀為錦州節度
使遣伊竒哩往諭金主以河北山東未下諸城來獻及
去帝號為河南王當為罷兵不從詔史天倪南征授右
副都元帥賜金虎符八月天倪取平州金經略使竒珠
降穆呼哩遣史進道等攻廣寜府降之是秋取城邑凡
八百六十有二冬十月金宣撫布希萬努據遼東僣稱
天王國號大真改元天泰十一月耶律瑠格來朝以其
子實沙入侍史天祥討興州擒其節度使趙守玉
十一年丙子春還臚朐河行宫張致陷興中府穆呼哩
討平之秋錫里濟額特薩木哈巴圖爾率師由西夏趨
關中遂越潼關獲金西安軍節度使尼瑪哈富勒呼㧞
汝州等郡抵汴京而還冬十月布希萬努降以其子特
爾格入侍既而復叛僭稱東夏
十二年丁丑夏盜祁和尚據武平史天祥討平之遂擒
金将巢元帥以獻察罕破金監軍𤓰爾佳於霸州金求
和乃還秋八月詔以穆呼哩為太師封國王将䝉古乣
漢諸軍南征㧞遂城蠡州冬克大名府遂東定益都淄
登萊濰宻等州是歳圖們部民叛命布林都爾伯討平
之
十三年戊寅秋八月兵出紫荆口獲金行元帥事張柔
命還其舊職穆呼哩自西京入河東克太原平陽及忻
代澤潞汾霍等州金将武仙攻滿城張柔擊敗之是年
伐西夏圍其王城夏主李遵頊出走西涼契丹禄格據
髙麗江東城命浩沁扎拉率師平之髙麗王㬚遂降請
歳貢方物
十四年己卯春張柔敗武仙降祁陽曲陽中山等城夏
六月西域殺使者帝親征遂取鄂托喇爾城擒其酋哈
濟爾濟蘭圖秋穆呼哩克岢嵐吉隰等州進攻絳州㧞
其城屠之
十五年庚辰春三月帝克布哈城夏五月克塔什干城
駐蹕頁實勒提斯河秋攻克鄂托羅爾城穆呼哩徇地
至真定武仙出降以史天倪為河北西路兵馬都元帥
行府事仙副之東平嚴實籍彰徳大名磁洺恩博滑濬
等州户三十萬來歸穆呼哩承制授實金紫光禄大夫
行尚書省事冬金邢州節度使武貴降穆呼哩攻東平
不克留嚴實守之撤圍趨洺州分兵徇河北諸郡是歳
授董俊龍虎衛上將軍右副都元帥
十六年辛巳春帝攻布哈爾賽瑪爾堪等城皇子卓沁
攻安集延巴爾昌等城並下之夏四月駐蹕鐵門關金
主遣烏克遜仲端奉國書請和稱帝為兄不允金東平
行省事孟古棄城遁嚴實入守之宋遣苟夢玉來請和
夏六月宋漣水忠義統轄石珪來降以珪為濟兗單三
州總管秋帝攻巴喇勒哈等城皇子卓沁察罕台諤格
徳依攻玉隴哈什等城下之冬十月皇子圖類克瑪勒
濟里克瑪勒齊阿喇斯等城穆呼哩出河西克葭綏徳
保安鄜坊丹等州進攻延安不下十一月宋京東安撫
使張琳以京東諸郡來降以琳為滄景濵棣等州行都
元帥是歳詔諭徳順州
十七年壬午春皇子圖類克圖舍尼綽爾等城還軍經
穆壘國大掠之遂渡楚楚拉河克伊拉等城乃與帝會
合兵攻塔爾哈寨㧞之穆呼哩軍克乾涇邠原等州攻
鳳翔不下夏避暑塔爾哈寨西域主扎拉鼎出奔與瑪
里克汗合呼圖克與戰不利帝自将擊之擒瑪里克汗
扎拉鼎遁去遣巴拉追之不獲秋金復遣烏克遜仲端
來請和見帝于回鶻國帝謂曰我向欲汝主授我河朔
地令汝主為河南王彼此罷兵汝主不從今穆呼哩已
盡取之乃始來請耶仲端乞哀帝曰今汝逺來河朔既
為我有關西數城未下者其割付我令汝主為河南王
勿復違也仲端乃歸金平陽公胡天祚以青龍堡降冬
十月金河中府來附以石天應為兵馬都元帥守之
十八年癸未春三月太師國王穆呼哩薨夏避暑帕爾
滿川皇子卓沁察罕台諤格徳依及巴拉兵來會遂定
西域諸城置達嚕噶齊監治之冬十月金主珣殂子守
緒立是歳宋復遣苟夢玉來
十九年甲申夏宋大名總管彭義斌侵河北史天倪與
戰于恩州敗之是歳帝至東印度國角端見班師
二十年乙酉春正月還行宫二月武仙以真定叛殺史
天倪董俊判官李全亦以中山叛三月史天澤擊仙走
之復真定夏六月彭義斌以兵應仙天澤禦於贊皇擒
斬之
二十一年丙戌春正月以西夏納仇人實勒噶克繖昆
及不遣質子詔親征二月取黒水等城夏避暑琿楚山
取甘肅等州秋取西涼府綽羅和拉等縣遂踰沙陀至
黄河九渡取雅爾等縣九月李全執張琳郡王岱遜進
兵圍全於益都冬十一月庚申帝攻靈州夏遣威明令
公來援丙寅帝渡河擊夏師敗之丁丑五星聚見于西
南駐蹕鹽州川十二月李全降授張柔行軍千戸保州
等處都元帥是歳皇子諤格徳依及察罕之師圍金南
京遣唐慶責歳幣于金
二十二年丁亥春帝留兵攻夏王城自率師渡河攻積
石州二月破臨洮府三月破洮河西寜二州遣旺沁諾
延攻信都府㧞之夏四月帝次龍徳㧞徳順等州徳順
節度使愛申進士馬肩龍死焉五月遣唐慶等使金閏
月避暑六盤山六月金遣完顔哈昭鄂屯阿古來請和
帝謂羣臣曰朕自去冬五星聚時已嘗許不殺掠遽忘
下詔耶今可布告中外令彼行人亦知朕意是月夏主
李晛降帝次清水縣西江秋七月壬午不豫己丑崩于
薩里川哈喇圖之行宫臨崩謂左右曰金精兵在潼闗
南據連山北限大河難以遽破若假道于宋宋金世讐
必能許我則下兵唐鄧直搗大梁金急必徴兵潼闗然
以數萬之衆千里赴援人馬疲弊雖至弗能戰破之必
矣言訖而崩夀六十六𦵏起輦谷至元三年冬十月追
諡聖武皇帝至大二年冬十一月庚辰加諡法天啓運
聖武皇帝廟號太祖在位二十二年帝深沉有大略用
兵如神故能滅國四十遂平西夏其竒勲偉跡甚衆惜
乎當時史官不備或多失於紀載云
戊子年是歳皇子圖類監國
　
　
　
　
　
　
　元史卷一
元史卷一考證
阿倫果斡寡居　阿倫果斡原文作阿蘭果火史䝉上
　文刪省但稱阿蘭於音譯未合今以全名改對下倣
　此
托端呼爾察曰　原文作脱端曰按上文作脱端火兒
　真未可但稱脱端今以全名譯對
若哲伯　原文作哲别卷後又作遮别他卷又作只别
　者别闍别皆以音近而訛今併改哲伯
額布根　原文作也不干各卷又訛作也不堅阿卜干
　今併改
宴子鄂諾阿上　原文作斡難河他卷又作阿難又訛
　作兀難今併改
遂㑹于圖喇河上　原文作土兀剌河他卷又訛作秃
　忽剌今併改
㑹奈曼部長博囉漢　原文作不魯欲罕卷後又作盃
　魯可漢今併改
博囉罕　原文作博爾忽他卷又作博爾渾今併改
已而與皇弟哈扎爾再伐奈曼　弟原文作帝考世系
　表哈扎爾為太祖昆弟行帝弟音近且當時國俗有
　大皇帝二皇帝之稱修史者遂沿其妄卷後鄂齊錦
　為烈祖第四子亦稱皇帝可證然於名義不合今並
　改正
薩勒珠特　原文作散只兀他卷又作散只兒今併改
伊竒喇斯　原文作亦乞剌思他卷又作亦其列思亦
　啟烈思今併改
長子卓沁　原文作木赤考之世系表及紀𫝊所載作
　术赤亦作拙赤木术形似术拙音同今併改
嵗癸亥　原文作癸丑考是年為章宗泰和三年越二
　二年而太祖稱帝是為丙寅况以前壬戌後乙丑計
　之亦不當有癸丑今據改
為果囉囉部所敗　原文作火魯剌部即卷前火魯剌
　思部係脱字今依前譯改
皇弟鄂齊錦　原文作皇帝斡赤斤斡赤斤他卷又訛
　作斡真今併改帝改弟説見前
元年迪延汗子庫楚類汗　原文作屈出律罕他卷又
　作曲書律罕屈曲音近書出字以革體相似而訛今
　併改
二年使竒爾濟蘓　原文作乞力吉思他卷又作乞里
　吉思曲列吉思今併改
十年金元帥烏庫哩音達琿以城降　原文作寅荅虎
　烏古論烏古論改烏庫哩考烏庫哩為金之著姓若
　是兩人不當一稱名而一舉姓此字金宣宗本紀未
　載蘇天爵名臣事畧載穆呼哩攻北京金守將銀青
　嬰城自守其將髙玉等殺銀青共推烏庫哩音達琿
　為帥未幾以城降核之續通鑑亦同為太祖九年事
　年月雖不符而姓名則合且以下文以音達琿為留
　守文義考之其為名氏顛倒無疑今據改
金宣撫布希萬努據遼東　按塔斯𫝊云從定宗於潛
　邸東征擒金咸平宣撫完顔萬努於遼東萬努自乙
　亥嵗率衆保東海至是平之乙亥為太祖十年與本
　紀合考布希　原文作蒲鮮為金之庶妵完顔為金
　之國姓無一人兩姓之理紀𫝊必有一誤或當時賜
　姓則未可知但萬努於金史無專𫝊無憑訂正姑從
　闕疑
十六年帝攻布哈爾　原文作卜合兒他卷又作孛合
　里又作不花刺今併改
二十一年丙戌　按史例編年皆紀以干支此獨失繫
　今增載後倣此
