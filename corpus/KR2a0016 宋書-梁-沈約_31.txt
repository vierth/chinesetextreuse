書卷三十一
　　梁　　　　沈　　　　約　　　　撰
　志第二十一
　　五行二
五行傳曰好戰攻輕百姓飾城郭侵邊境則金不從革
謂金失其性而為災也又曰言之不從是謂不乂厥咎
僭厥罰恒暘厥極憂時則有詩妖時則有介蟲之孽時
則有大禍時則有口舌之痾時則有白青白祥惟木沴
金介蟲劉歆傳以為毛蟲
金不從革
魏世張掖石瑞雖是晋氏之符命而於魏為妖好攻戰
輕百姓飾城郭侵邊境魏氏三祖皆有其事劉歆以為
金石同類石圖發非常之文此不從革之異也晋定大
業多敝曹氏石瑞文大討曹之應也
魏明帝青龍中盛修宮室西取長安金狄承露槃折聲
聞數十里金狄泣於是因留霸城此金失其性而為異
也
呉時歴陽縣有巖穿似印咸云石印封發天下太平孫
皓天璽元年印發又陽羡山有石穴長十餘丈晧初修
武昌宮有遷都之意是時武昌為離宮班固云離宮與
城郭同占飾城郭之謂也寳鼎三年皓出東闗遣丁奉
至合肥建衡三年皓又大舉出華里侵邊境之謂也故
令金失其性卒面縛而呉亡
晋惠帝永興元年成都伐長沙每夜戈㦸鋒有火光如
縣燭此輕民命好攻戰金失其性而為變也天戒若曰
兵猶火也不戢將自焚成都不悟終以敗亡
晋懷帝永嘉元年項縣有魏豫州刺史賈逵石碑生金
可采此金不從革而為變也五月汲桑作亂羣寇飈起
晋清河王覃為世子時所佩金鈴忽生起如粟者康王
母疑不祥毁棄之及後為惠帝太子不終于位卒為司
馬越所殺
晋元帝永昌元年甘卓將襲王敦既而中止及還家多
變怪照鏡不見其頭此金失其性而為妖也尋為敦所
襲遂夷滅
石虎時鄴城鳯陽門上金鳯皇二頭飛入漳河
晋海西太和中㑹稽山隂縣起倉鑿地得兩大船滿中
錢錢皆輪文大形時日向莫鑿者馳以告官官夜遣防
守甚嚴至眀旦失錢所在唯有船存視其狀悉有錢䖏
晋安帝義熙初東陽太守殷仲文照鏡不見其頭尋亦
誅翦占與甘同
宋後廢帝元徽四年義熙晋陵二郡並有霹靂車墜地
如青石草木燋死
言之不從
魏齊王嘉平初東郡有譌言云白馬河出妖馬夜過官
牧邊鳴呼衆馬皆應眀日見其迹大如斛行數里還入
河楚王彪本封白馬兗州刺史令狐愚以彪有智勇及
聞此言遂與王凌謀共立之遣人謂曰天下事未可知
願王自愛彪答曰知厚意事泄凌愚被誅彪賜死此言
不從之罰也詩云民之譌言寜莫之懲
劉禪嗣位譙周引晋穆侯漢靈帝命子事譏之曰先主
諱備其訓具也後主諱禪其訓授也若言劉已具矣當
授與人甚於穆侯靈帝之祥也蜀果亡此言之不從也
劉備卒劉禪即位未葬亦未踰月而改元為建興此言
之不從也習鑿齒曰禮國君即位踰年而後改元者縁
臣子之心不忍一年而有二君也今可謂亟而不知禮
矣君子是以知蜀之不能東遷也後又降晋呉孫亮晋
惠帝宋元凶亦然亮不終其位惠帝號令非已元凶尋
誅言不從也
魏太和中姜維歸蜀失其母魏人使其母手書呼維令
反并送當歸以譬之維報書曰良田百頃不計一畝但
見遠志無有當歸維卒不免
魏眀帝景初元年有司奏帝為烈祖與太祖高祖並為
不毁之廟從之按宗廟之制祖宗之號皆身沒名成乃
正其禮故雖功赫天壤徳邁前王未有豫定之典此蓋
言之不從失之甚者也後二年而宮車晏駕於是統微
政逸
呉孫休世烏程民有得困疾及差能以響言者言於此
而聞於彼自其所聽之不覺其聲之大也自遠聽之如
人對言不覺聲之自逺來也聲之所往隨其所向逺者
不過十數里其鄰人有責息於外歴年不還乃假之使
為責讓懼以禍福負物者以為鬼神即傾倒畀之其人
亦不自知所以然也言不從之咎也
魏世起安世殿晋武帝後居之安世武帝字也晋武帝
每延羣臣多説平生常事未常及經國遠圖此言之不
從也何曾謂子遵曰國家無貽厥之謀及身而已後嗣
其殆乎此子孫之憂也自永熙後王室漸亂永嘉中天
下大壊及何綏以非辜被誅皆如曽言
趙王倫廢惠帝於金墉城改號金墉為永安宫帝尋復
位而倫誅
晋惠帝永興元年詔廢太子覃還為清河王立成都王
頴為皇太弟猶加侍中大都督領丞相備九錫封二十
郡如魏王故事案周禮傳國以𦙍不以勲故雖公旦之
聖不易成王之嗣所以逺絶覬覦永壹宗祧後代遵履
改之則亂今擬非其實僭差已甚且既為國副則不應
復開封土兼領庶職此言之不從進退乖爽故帝既播
越頴亦不終是其咎也後猶不悟又立懷帝為皇太弟
懷終流弑不永厥祚又其應也語曰變古易常不亂則
亡此之謂乎
晋惠帝太安中周玘於陽羡起宅始成而邊戸有聲如
人嘆咤者玘亡後家誅滅此近言不從也
晋元帝太興四年呉郡民訛言有大蟲在紵中及樗樹
上嚙人即死晋陵民又言曰見一老女子居市被髮從
肆人乞飲自言天帝令我從水門出而我誤由蟲門若
還天帝必殺我如何於是百姓共相恐動云死者已十
數也西及京都諸家有樗紵者伐去之無㡬自止
晋元帝永昌元年寜州刺史王遜遣子澄入質將渝濮
雜夷數百入京邑民忽訛言寜州人大食人家小兒親
有見其蒸煑滿釜甑中者又云失兒皆有主名婦人尋
道拊心而哭於是百姓各禁錄小兒不得出門尋又言
已得食人之主官當大航頭大杖考竟而日有四五百
人晨聚航頭以待觀行刑朝廷之士相問者皆曰信然
或言郡縣文書已上王澄大懼檢測之事了無形民家
亦未嘗有失小兒者然後知其訛言也此二事干寳云
未之能論
永昌二年大將軍王敦下據姑熟百姓訛言行蟲病食
人大孔數日入腹入腹則死治之有方當得白犬膽以
為藥自淮泗遂及京都數日之間百姓驚擾人人皆自
云已得蟲病又云始在外時當燒鐵以灼之於是翕然
被燒灼者十七八矣而白犬暴貴至相請奪其價十倍
或有自云能行燒鐵者賃灼百姓日得五六萬憊而後
已四五日漸靜説曰夫祼蟲人類而人為之主今云蟲
食人言本同臭類而相殘賊也自下而上眀其逆也必
入腹者言害由中不由外也犬有守禦之性白者金色
而膽用武之主也帝王之運五霸㑹於戊戍主用兵金
者晋行火燒鐵以治疾者言必去其類而來火與金合
徳共治蟲害也案中興之際大將軍本以腹心受伊呂
之任而元帝末年遂攻京邑眀帝諒闇又有異謀是以
下逆上腹心内爛也及錢鳯沈充等逆兵四合而為王
師所挫踰月而不能濟北中郎將劉遐及淮陵内史蘇
峻率淮泗之衆以救朝廷故其謠言首作於淮泗也朝
廷卒以弱制强罪人授首是用白犬膽可救之效也
晋海西時庾晞四五年中喜為挽歌自搖大鈴為唱使
左右齊和又燕㑹輙令倡妓作新安人歌儛離别之辭
其聲悲切時人怪之後亦果敗
晋海西公太和以來大家婦女緩鬢傾䯻以為盛飾用
髪既多不恒戴乃先作假䯻施於木上呼曰假頭人欲
借名曰借頭遂布天下自此以來人士多離事故或亡
失頭首或以草木為之假頭之言此其先兆也
晋孝武泰元中立内殿名曰清暑少時而崩時人曰清
暑者反言楚聲也果有哀楚之聲有人曰非此之謂豈
可極言乎讖云代晋者楚其在茲乎及桓𤣥簒逆自號
曰楚
泰元中小兒以兩鐵相打於土中名曰鬭族後王國寳
王孝伯一姓之中自相攻擊也
桓𤣥出鎮南州立齋名曰蟠龍後劉毅居此齋蟠龍毅
小字也
桓𤣥初改年為大亨遐邇讙言曰二月了故義謀以仲
春發也𤣥簒立又改年為建始以與趙王倫同又易為
永始永始復是王莾受封之年也始徙司馬道子于安
成晋主遜位出永安宫封晋主為平固王琅邪王徳文
為石陽公並使住尋陽城識者皆以為言不從之妖也
厥咎僭晋興何曾薄太官御膳自取私食子劭又過之
而王愷又過劭王愷羊琇之疇盛致聲色窮珍極麗至
元康中夸恣成俗轉相高尚石崇之侈遂兼王何而儷
人主矣崇既誅死天下尋亦淪䘮僭踰之咎也
恒暘
魏眀帝太和二年五月大旱元年以來崇廣宫府之應
也又是春晋宣帝南禽孟達置二郡張郃西破諸葛亮
斃馬謖亢陽自大又其應也京房易傳曰欲徳不用茲
謂張厥災荒其旱隂雲不雨變而赤煙四際衆出過時
茲謂廣其旱不生上下皆蔽茲謂隔其旱天赤三月時
有雹殺飛禽上縁求妃茲謂僭其旱三月大温亡雲君
高臺府茲謂犯隂㑴陽其旱萬物根死數有火災庶位
踰節茲謂僭其旱澤物枯為火所傷
太和五年三月自去冬十月至此月不雨辛巳大雩是
春諸葛亮寇天水晋宣王距郤之亢陽動衆又是時二
隅分據衆出多過時也春秋説曰傷二穀謂之不雨
魏齊王正始元年二月自去冬十二月至此月不雨去
歳正月眀帝崩二月曹爽白嗣主轉晋宣王為太傅外
示尊崇内實欲令事先由已是時宣王功蓋魏朝欲徳
不用之應也
魏高貴鄉公甘露三年正月自去秋至此月旱時晋文
王圍諸葛誕衆出過時之應也初夀春秋夏常雨潦常
淹城而此旱踰年城陷乃大雨咸以為天亡
呉孫亮五鳯二年大旱民饑是歳閏月魏將文欽以淮
南衆數萬口來奔孫峻又破魏將曹珍于高亭三月朱
異襲安豐不克七月城廣陵東海二郡十二月以馮朝
為監軍使者督徐州諸軍軍士怨叛此亢陽自大勞民
失衆之罰也其役彌歳故旱亦竟年
呉孫皓寳鼎元年春夏旱是時皓遷都武昌勞民動衆
之應也
晋武帝太始七年五月閏月旱大雩是春孫皓出華里
大司馬望帥衆次于淮北四月北地胡寇金城西平凉
州刺史牽𢎞出戰敗沒
太始八年五月旱是時帝納荀朂邪説留賈充不復西
鎮而任愷稍疏上下皆蔽之應也又李熹魯芝李𦙍等
並在散職近欲徳不用之謂也
太始九年自正月旱至于六月祈宗廟社稷山川癸未
雨去年九月呉西陵督歩闡據城來降遣羊祜統楊肇
等衆八萬救迎闡十二月陸抗大破肇軍攻闡滅之
太始十年四月旱去年秋冬采擇卿校諸葛沖等女是
春五十餘人入殿簡選又取小將吏女數十人母子號
哭於宮中聲聞于外行人悲酸是殆積隂生陽之應也
晋武帝咸寜二年五月旱大雩及社稷山川至六月乃
澍雨
晋武帝太康二年自去冬旱至此春平呉亢陽動衆自
大之應也
太康三年四月旱乙酉詔司空齊王攸與尚書廷尉河
南尹錄訊繫囚事從蠲宥
太康五年六月旱此年正月天隂解而復合劉毅上疏
曰必有阿黨之臣奸以事君者當誅而不赦也帝不答
是時荀朂馮紞僭作威福亂朝尤甚
太康六年三月青涼幽冀郡國旱
太康六年六月齊隂武陵旱傷麥
太康七年夏郡國十三旱
太康八年四月冀州旱
太康九年夏郡國三十三旱
太康九年六月扶風始平京兆安定旱傷麥
太康十年二月旱
晋武帝太熙元年二月旱自太康以後雖正人滿朝不
被親仗而賈充荀朂楊駿馮紞等迭居要重所以無年
不旱者欲徳不用上下皆蔽庶位踰節之罰也
晋惠帝元康元年七月雍州大旱殞霜疾疫關中飢米
斛萬錢
元康七年七月秦雍二州大旱故其年氐羌反叛雍州
刺史解系敗績是年正月周處盧播等復敗關西震亂
交兵彌歳至是飢疫薦臻戎晋並困朝廷不能振詔聽
相賣鬻
元康七年九月郡國五旱
晋惠帝永寜元年自夏及秋青徐幽并四州旱是年春
三王討趙王倫六旬之中大小數十戰死者十餘萬人
十二月郡國十二又旱
晋懐帝永嘉三年五月大旱襄平縣梁水淡淵竭河洛
江漢皆可渉是年三月司馬越歸京都遣兵入宮收中
書令繆播等九人殺之此僭踰之罰也又四方諸侯多
懷無君之心劉淵石勒王彌李雄之徒賊害民命流血
成泥又其應也
永嘉五年自去冬旱至此春去歳十二月司馬越棄京
都以大衆南出多將王公朝士及以行臺自隨斥黜禁
衛代以國人宮省蕭然無復君臣之節矣
晋陽秋云愍帝在西京旱傷薦臻無注記年月也
晋愍帝建武元年六月揚州旱去年十二月淳于伯寃
死其年即旱而太興元年六月又旱干寳曰殺伯之後
旱三年是也案前漢殺孝婦則旱後漢有囚亦旱見謝
見理並獲雨澍此其類也班固曰刑罰妄加羣隂不附
則陽氣勝故其罰恒暘
建武元年四月趜允等悉衆禦寇五月祖逖攻譙其冬
周訪討杜曽又衆出之應也
晋元帝太興四年五月旱是時王敦彊僭之釁漸著又
去歳蔡豹祖逖等並有征役
晋元帝永昌元年大旱是年三月王敦有石頭之變二
宫陵辱大臣誅死僭踰無上故旱尤甚也
永昌元年閠十一月京都大旱川谷並竭
晋眀帝太寜三年自春不雨至於六月去年秋滅王敦
亢陽動衆自大之應也
晋成帝咸和元年秋旱是時庾太后臨朝稱制羣臣奏
事稱皇太后陛下此婦人専王事言不從而僭踰之罰
也與漢鄧太后同事
咸和二年夏旱
咸和五年五月旱去年殄蘇峻之黨此春又討郭黙滅
之亢陽動衆之應也
咸和六年四月旱去年八月石勒遣郭敬寇襄陽南中
郎將周撫奔武昌十月李雄使李壽寇建平建平太守
楊謙奔宜都此正月劉徴略婁縣於是起衆警備
咸和八年七月旱
咸和九年自四月不雨至于八月
晋成帝咸康元年六月旱是時成帝冲弱不親萬機内
外之政委之將相此僭踰之罰故連歳旱也至四年王
導固讓太傅復子眀辟是後不旱殆其應也時天下普
旱㑹稽餘姚特甚米斗直五百民有相鬻
咸康二年三月旱
咸康三年六月旱
晋康帝建元元年五月旱是時宰相専政方伯擅重兵
又與咸康初同事也
晋穆帝永和元年五月旱有司奏依董仲舒術徙市開
水門遣謁者祭太社是時帝在繦抱禇太后臨朝如眀
穆太后故事
永和五年七月不雨至于十月是年二月征北將軍禇
裒遣軍伐沛納其民以歸六月又遣西中郎將陳達進
據夀陽自以舟師二萬至于下邳喪其前驅而還逹亦
退
永和六年閏月旱是春桓温以大衆出夏口上疏欲以
舟軍北伐朝廷駭之蕭敬盗涪西蠻校尉采夀敗績
晋穆帝升平三年十二月大旱此冬十月北中郎將郄
曇帥萬餘人出高平經略河兗又遣將軍諸葛悠以舟
軍入河敗績西中郎將謝萬次下蔡衆潰而歸
升平四年十二月大旱
晋哀帝隆和元年夏旱是時桓温强恣權制朝廷僭踰
之罰也又去年慕容恪圍冀州刺史呂護桓温出次宛
陵范汪袁真並北伐衆出過時也
晋海西泰和四年十二月涼州春旱至夏
晋簡文帝咸安二年十月大旱民飢是時嗣主幼沖桓
温陵僭
晋孝武帝寜康元年二月旱是時桓温入覲高平陵闔
朝致拜踰僭之應也
寜康三年冬旱先是氐賊破梁益州刺史楊亮周仲孫
奔退眀年威遠將軍桓石䖍擊姚萇墊江破之退至五
城益州刺史竺瑤帥衆戍巴東
晋孝武帝太元四年六月大旱去歳氐賊圍南中郎將
朱序於襄陽又圍揚威將軍戴遁於彭城桓嗣以江州
之衆次鄀援序北府發三州民配何謙救遁是春襄陽
順陽魏興城皆沒賊遂略淮南向廣陵征虜將軍謝石
率水軍次涂中兗州刺史謝𤣥督諸將破之
太元八年六月旱夏初桓冲征襄陽遣冠軍將軍桓石
䖍進據樊城朝廷又遣宣城内史胡彬次峽石為冲聲
勢也
太元十年七月旱饑初八年破苻堅九年諸將略地有
事徐豫楊亮趙統攻討巴沔是年正月謝安又出鎮廣
陵使子琰進次彭城
太元十三年六月旱去歳北府遣戍胡陸荆州經略河
南是年郭銓置戍野王又遣軍破黄淮
太元十五年七月旱是春丁零略兗豫鮮卑寇河上朱
序桓不才等北至太行東至滑臺踰時攻討又戍石門
太元十七年秋旱至冬是時茹千秋為驃騎咨議竊㺯
主相威福又邱尼乳母親黨及婢僕之子階緣近習臨
民領衆又在所多上春竟囚不以其辜建康獄吏枉暴
尤甚此僭踰不從寃濫之罰也
晋安帝隆安四年五月旱去冬桓𤣥迫殺殷仲堪而朝
廷即授以荆州之任司馬元顯又諷百僚悉使敬已此
皆陵僭之罰也
隆安五年夏秋大旱十二月不雨去年夏孫㤙入㑹稽
殺内史謝琰此年夏略呉又殺内史袁山松軍旅東討
衆出過時
晋安帝元興元年七月大饑九月十月不雨是年正月
司馬元顯以大衆將討桓𤣥既而𤣥至殺元顯五月又
遣東征孫恩餘黨十月北討劉軌
元興二年六月不雨冬又旱是時桓𤣥奢僭十二月遂
簒位
元興三年八月不雨是時王旅四伐西夏未平
晋安帝義熙六年九月不雨是時王師北討廣固疆理
三州
義熙八年十月不雨是秋王師西討劉毅分遣伐蜀
義熙十年九月旱十二月又旱井瀆多竭
宋文帝元嘉二年夏旱
元嘉四年秋京都旱
元嘉八年五月揚州諸郡旱
元嘉十九年二十年南兗豫州旱
元嘉二十七年八月不雨至二十八年三月時索虜南
寇
孝武帝大眀七年八年東諸郡大旱民飢死者十六七
先是江左以來制度多闕孝武帝立眀堂造五輅是時
大發徒衆南廵校獵盛自矜大故致旱災
後廢帝元徽元年八月京都旱
詩妖
魏眀帝太和中京師歌兜鈴曹子其唱曰其奈汝曹何
此詩妖也其後曹爽見誅曹氏遂廢
魏眀帝景初中童謠曰阿公阿公駕馬車不意阿公東
渡河阿公東還當奈何及宣王平遼東歸至白屋當還
鎮長安㑹帝疾篤急召之乃乘追鋒車東渡河終翦魏
室如童謠之言也
魏齊王嘉平中有謠曰白馬素羈西南馳其誰乘者朱
虎騎朱虎者楚王彪小字也王凌令狐愚聞此謠謀立
彪事發凌等伏誅彪賜死
呉孫亮初童謠曰吁汝恪何若若蘆葦單衣篾鈎絡於
何相求成子閣成子閣者反語石子堈也鈎落鈎帶也
及諸葛恪死果以葦席裹身篾束其要投之石子堈後
聽恪故吏收斂求之此堈云
孫亮初公安有白鼉鳴童謠曰白鼉鳴龜背平南郡城
中可長生守死不去義無成南郡城可長生者有急易
以逃也眀年諸葛恪敗弟融鎮公安亦見襲融刮金印
龜服之而死鼉有鱗介甲兵之象又曰白祥也
孫休永安二年將守質子羣聚嬉戲有異小子忽來言
曰三公鋤司馬如又曰我非人熒惑星也言畢上升仰
視若曵一匹練有頃沒干寳曰後四年而蜀亡六年而
魏廢二十一年而呉平於是九服歸晋魏與呉蜀並為
戰國三公鋤司馬如之謂也
孫皓初童謠曰寜飲建業水不食武昌魚寜還建業死
不止武昌居皓尋遷都武昌民泝流供給咸怨毒焉
孫皓遣使者祭石印山下妖祠使者因以丹書巖曰楚
九州渚呉九州都揚州士作天子四世治太平矣皓聞
之意益張曰從大皇帝至朕四世太平之主非朕復誰
恣虐踰甚尋以降亡近詩妖也
孫皓天紀中童謠曰阿童復阿童衘刀游渡江不畏岸
上虎但畏水中龍晋武帝聞之加王濬龍驤將軍及征
呉江西衆無過者而王濬先定秣陵
晋武帝太康後江南童謠曰局縮肉數横目中國當敗
呉當復又曰宫門柱且莫朽呉當復在三十年後又曰
雞鳴不拊翼呉復不用力于時呉人皆謂在孫氏子孫
故竊發亂者相繼按横目者四字自呉亡至晋元帝興
幾四十年皆如童謠之言元帝懦而少斷局縮肉直斥
之也干寳云不知所斥諱之也
太康末京洛始為折楊栁之歌其曲始有兵革苦辛之
詞終以禽獲斬截之事是時三楊貴盛而族滅太后廢
黜而幽死
晋惠帝永熙中河内溫縣有人如狂造書曰光光文長
大㦸為牆毒藥雖行㦸還自傷又曰兩火沒地哀哉秋
蘭歸形街郵路人為歎及楊駿居内府以㦸為衛死時
又為㦸所害楊太后被廢賈后絶其膳八日而崩𦵏街
郵亭北百姓哀之兩火武帝諱蘭楊后字也
永熙中童謠曰二月末三月初荆筆楊版行詔書宮中
大馬幾作驢楊駿初專權楚王尋用事故言荆筆楊版
也二人不誅則君臣禮悖故云幾作驢
晋惠帝元康中京洛童謠曰南風起吹白沙遙望魯國
何嵯峩千歳髑髏生齒牙又曰城東馬子莫嚨哅比至
三月纒汝鬃南風賈后字也白晋行也沙門太子小名
也魯賈謐國也言賈后將與謐為亂以危太子而趙王
因釁咀嚼豪賢以成簒奪也是時愍懷頗失衆望卒以
廢黜不得其死
元康中天下商農通著大鄣日童謠曰屠蘇鄣日覆兩
耳當見瞎兒作天子及趙王簒位其目實眇焉趙王倫
既簒洛中童謠曰虎從北來鼻頭汗龍從南來登城看
水從西來何灌灌數月而齊王成都河間義兵同㑹誅
倫按成都西蕃而在鄴故曰虎從北來齊東蕃而在許
故曰龍從南來河間水區而在關中故曰水從西來齊
留輔政居宮西有無君之心故言登城看也
晋惠帝太安中童謠曰五馬游度江一馬化為龍後中
原大亂宗蕃多絶唯琅邪汝南西陽南頓彭城同至江
表而元帝嗣晋矣
司馬越還洛有童謠曰洛中大鼠長尺二若不蚤去大
狗至及茍希將破汲桑又謠曰元超兄弟大落度上桑
打椹為茍作由是越惡希奪其兗州隟難遂構
晋愍帝建興中江南歌謠曰訇如白阬破合集持作甒
揚州破换敗呉興覆瓿甊按白者晋行阬器有口屬瓮
瓦質剛亦金之類也訇如白阬破者言二都傾覆王室
大壞也合集持作甒者言元皇帝鳩集遺餘以主社稷
未能克復中原偏王江南故其喻小也及石頭之事六
軍大潰兵人抄掠京邑爰及二宮其後三年錢鳯復攻
京邑阻水而守相持月餘日焚燒城邑井堙木刋矣鳯
等敗退沈充將其黨還呉興官軍踵之蹈藉郡縣充父
子授首黨與誅者以百數所謂揚州破换敗呉興覆瓿
甊瓿甊瓦器又小於甒也
晋眀帝太寜初童謠歌曰惻力惻力放馬山側大馬死
小馬餓高山崩石自破及眀帝崩成帝幼為蘇峻所逼
遷于石頭御饍不足高山崩言峻尋死石峻弟蘇石也
峻死後石據石頭尋為諸公所破也
晋成帝之末民間謠曰礚礚何隆隆駕車入梓宮少日
而宮車晏駕
晋成帝咸康二年十二月河北謠語曰麥入土殺石虎
後如謠言
庾亮初出鎮武昌出石頭百姓於岸上歌曰庾公上武
昌翩翩如飛鳥庾公還揚州白馬牽旒旐又曰庾公初
上時翩翩如飛烏庾公還揚州白馬牽流蘇後連徴不
入及薨還都葬
庾義在呉郡呉中童謠曰寜食下湖荇不食上湖蓴庾
呉沒命喪復殺王領軍無幾而庾義王洽相繼亡
晋穆帝升平中童子軰忽歌於道曰阿子聞曲終輙云
阿子汝聞不無幾而穆帝崩太后哭曰阿子汝聞不
升平末民間忽作亷歌有扈謙者聞之曰亷者臨也歌
云白門亷宮廷亷内外悉臨國家其大諱乎少時而穆
帝晏駕
晋哀帝隆和初童兒歌曰升平不滿斗隆和那得久桓
公入石頭陛下徒跣走帝聞而惡之復改年曰興寜民
復歌曰雖復改興寜亦復無聊生哀帝尋崩升平五年
穆帝崩不滿斗不至十年也
晋海西公太和中民歌曰青青御路楊白馬紫㳺韁汝
非皇太子那得甘露漿白者金行馬者國族紫為奪正
之色眀以紫間朱也海西公尋廢三子非海西子並死
縊以馬韁死之眀日南方獻甘露
太和末童謠云犁牛耕御路白門種小麥及海西被廢
處呉民犁耕其門前以種小麥如謠言
晋海西公生皇子百姓歌云鳯皇生一雛天下莫不喜
本言是馬駒今定成龍子其歌甚羙其㫖甚微海西公
不男使左右向龍與内侍接生子以為已子
桓石民為荆州鎮上眀民忽歌曰黃曇子曲終又曰黃
曇英揚州大佛來上眀頃之而石民死王忱為荆州黃
曇子乃是王忱之字也忱小字佛大是大佛來上眀也
大元末京口謠曰黃雌鷄莫作雄父啼一旦去毛衣衣
被拉颯栖尋王恭起兵誅王國寳旋為劉牢之所敗也
司馬道子於東府造土山名曰靈秀山無幾而孫恩作
亂再踐㑹稽道子所封靈秀恩之字也
庾楷鎮歷陽民歌曰重羅犁重羅犁使君南上無還時
後楷南奔桓𤣥為𤣥所誅
殷仲堪在荆州童謠曰芒籠目繩縳腹殷當敗桓當復
無幾而仲堪敗桓𤣥有荆州
王恭鎮京口舉兵誅王國寳百姓謠云昔年食白飯今
年食麥䴸天公誅讁汝教汝捻嚨喉嚨喉喝復喝京口
敗復敗昔年食白飯言得志也今年食麥䴸䴸麤穢其
精已去眀將敗也天公將加譴讁而誅之也捻嚨喉氣
不通死之祥也敗復敗丁寜之辭也恭尋死京都大行
咳疾而喉並喝焉
王恭在京口民間忽云黃頭小人欲作賊阿公在城下
指縛得又云黃頭小人欲作亂賴得金刀作蕃扞黃字
上恭字頭也小人恭字下也尋如謠者言焉
晋安帝隆安中民忽作懊惱歌其曲中有草生可擥結
女兒可擥抱之言桓𤣥既簒居天位義旗以三月二日
埽定京都𤣥之宮女及逆黨之家子女伎妾悉為軍賞
東及甌越北流淮泗皆人有所獲焉時則草可結事則
女可抱信矣
桓𤣥既簒童謠曰草生及馬腹烏啄桓𤣥目及𤣥敗走
至江陵五月中誅如其期焉桓𤣥時民謠語云征鐘落
地桓迸走征鐘至穢之服桓四體之下稱𤣥自下居上
猶征鐘之厠歌謠下體之詠民口也而云落地墜地之
祥迸走之言其驗眀矣
司馬元顯時民謠詩云當有十一口當為兵所傷木亘
當北度走入浩浩鄉又云金刀既以刻娓娓金城中此
詩云襄陽道人竺曇林所作多所道行於世孟顗釋之
曰十一口者𤣥字象也木亘桓也桓氏當悉走入關洛
故云浩浩鄉也金刀劉也倡義諸公皆多姓劉娓娓羙
盛貌也
桓𤣥得志童謠曰長干巷巷長干今年殺郎君眀年斬
諸桓及𤣥走而諸桓悉誅焉郎君司馬元顯也
晋安帝義熙初童謠曰官家養蘆化成荻蘆生不止自
成積其時官養盧龍寵以金紫奉以名州養之已極而
不能懷我好音舉兵内伐遂成讎敵也蘆生不止自成
積及盧龍作亂時人追思童謠惡其有成積之言識者
曰芟夷蘊崇之又行火焉是草之窮也伐斫以成積又
以為薪亦蘆荻之終也其盛既極亦將芟夷而為積焉
龍既窮其兵勢盛其舟艦卒以滅亡僵屍如積焉
盧龍據有廣州民間謠云蘆生漫漫竟天半後擁有上
流數州之地内逼京輦應天半之言
義熙三年中小兒相逢於道輙舉其兩手曰盧健健次
曰鬭嘆鬭嘆末復曰翁年老翁年老當時莫知所謂其
後盧龍内逼舟艦蓋川健健之謂也既至查浦屢剋期
欲與官鬭鬭嘆之應也昔溫嶠令郭景純卜已與庾亮
吉凶景純云元吉嶠語亮景純每筮當是不敢盡言吾
等與國家同安危而曰元吉事有成也於是協同討滅
王敦翁年老羣公有期頥之慶知妖逆之徒自然消殄
也其時復有謠言曰盧橙橙逐水流東風忽如起那得
入石頭盧龍果敗不得入石頭
苻堅中童謡曰阿堅連牽三十年後若欲敗時當在江
湖邉後堅敗於淝水在偽位凡三十年
苻堅中謠語云河水清復清苻堅死新城堅為姚萇所
殺死於新城
苻堅中歌云魚羊田斗當滅秦魚羊鮮也田斗卑也堅
自號秦言滅之者鮮卑也其羣臣諫堅令盡誅鮮卑堅
不從及淮南敗還為慕容沖所攻亡奔姚萇身死國滅
毛蟲之孽
晋武帝太康六年南陽送兩足虎此毛蟲之孽也識者
為其文曰武形有虧金虎失儀聖主應天斯異何為言
兆亂也京房易傳曰足少者下不勝任也干寳曰虎者
隂精而居于陽金獸也南陽火名也金精入火而失其
形王室亂之妖也六水數言水數既極火慝得作而金
受其敗也至元康九年始殺太子距此十四年二七十
四火始終相乘之數也自帝受命至愍懷之廢凡三十
五年
太康九年荆州獻兩足玃
太康七年十一月丙辰四角獸見于河間河間王顒獲
以獻角兵象也董仲舒以四角為四方之象後河間王
數連四方之兵作為亂階殆其應也
晋懐帝永嘉五年偃鼠出延陵此毛蟲之孽也郭景純
筮之曰此郡東之縣當有妖人欲稱制者亦尋自死矣
其後呉興徐馥作亂殺太守袁琇馥亦尋滅是其應也
晋成帝咸和六年正月丁巳㑹州郡秀孝於樂賢堂有
麏見於前獲之孫盛曰夫秀孝天下之彦士樂賢堂所
以樂養賢也晋自喪亂以後風教凌夷秀無策試之才
孝乏四行之寶麏興於前或斯故乎
晋哀帝隆和元年十月甲申有塵入東海第百姓讙言
曰主入東海第識者怪之及海西廢為東海王先送此
第
晋孝武太元十三年四月癸巳礿祠畢有兔行廟堂上
兔野物也而集宗廟之堂不祥莫甚焉
宋文帝元嘉二十四年二月雍州送六足麞刺史武陵
王表為祥瑞此毛蟲之孽
宋順帝昇眀元年象三頭度蔡洲暴稻穀及園野
犬禍
公孫淵家有犬冠幘絳衣上屋此犬禍也屋上亢陽高
危之地天戒若曰淵亢陽無上偷自尊高狗而冠者也
及自立為燕王果為魏所滅京房易傳曰君不正臣欲
簒厥妖狗出朝門
魏侍中應璩在直廬欻見一白狗問衆人無見者踰年
卒近犬禍也
諸葛恪征淮南歸將朝㑹犬銜引其衣恪曰犬不欲我
行乎還坐有頃復起犬又銜衣乃令逐犬遂升車入而
被害
晋武帝太康九年幽州有犬鼻行地三百餘歩
晋惠帝元康中呉郡婁縣民家聞地中有犬聲掘視得
雌雄各一還置窟中覆以磨石宿昔失所在元帝太興
中呉郡府舍又淂二物頭如此其後太守張茂為呉興
兵所殺案夏鼎志曰掘地得狗名曰賈尸子曰地中有
犬名曰地狼同實而異名也
晋惠帝永興元年丹陽内史朱逵家犬生三子皆無頭
後逵為揚州刺史曹武所殺
晋孝懷帝永嘉五年呉郡嘉興張林家狗人言云天下
人餓死
晋安帝隆安初呉郡治下狗恒夜吠聚高橋上人家狗
有限而犬聲甚衆或有夜出覘之者云一狗假有兩三
頭皆前向亂吠無幾孫恩亂於呉㑹
桓𤣥將拜楚王已設拜席羣官陪位𤣥未及出有狗來
便其席萬衆暀候莫不驚怪𤣥性猜暴竟無言者逐狗
改席而已
宋武帝永初二年京邑有狗人言
文帝元嘉二十九年呉興東遷孟慧度婢蠻與狗通好
如夫妻彌年
孝武孝建初顔竣為左衛於省内聞犬子聲在地中掘
焉得烏犬子養久之後自死
眀帝初晋安王子勛稱偽號於尋陽柴桑有狗與女人
交三日不分離
眀帝泰始中秣陵張僧護家犬生豕子
白𤯝白祥
晋武帝太康十年洛陽宮西宜秋里石生地中始高三
尺如香鑪形後如傴人盤薄不可掘案劉向説此白青
也眀年宮車晏駕王宮始騷卒以亂亡京房易傳曰石
立如人庶人為天下雄此近之矣
晋成帝咸康初地生毛近白𤯝也孫盛以為民勞之異
是後胡滅而中原向化將相皆甘心焉於是方鎮屢革
邊戍仍遷皆􁌅帶部曲動有萬數其間征伐徴賦役無
寜歳天下擾動民以疲怨
咸康三年六月地生毛
晋孝武太元二年五月京都地生毛至四年而氐賊攻
襄陽圍彭城向廣陵征戍仍出兵連不解
太元十四年四月京都地生毛是時苻堅滅後經略多
事
太元十七年四月地生毛
晋安帝隆安四年四月乙未地生毛或白或黒
晋安帝元興三年五月江陵地生毛是後江陵見襲交
戰者數矣
晋安帝義熙三年三月地生白毛
義熙十年三月生白毛眀年王旅西討司馬休之又眀
年北埽關洛
魏眀帝青龍三年正月乙亥隕石于夀光按左氏傳隕
石星也劉歆説曰庶民惟星隕於宋者象宋襄公將得
諸侯而不終也秦始皇時有隕石班固以為石隂類又
白祥臣將危君是後司馬氏得政
晋武帝太康五年五月丁已隕石于溫及河陽各二
太康六年正月隕石于溫三
晋成帝咸和八年五月星隕于肥鄉一
咸和九年正月隕石於凉州
呉孫亮五鳯二年五月陽羡縣離里山大石自立按京
房易傳曰庶士為天子之祥也其説曰石立於山同姓
平地異姓干寳以為孫皓承廢故之家得位其應也或
曰孫休見立之祥也
晋惠帝元康五年十二月有石生于宜年里
晋惠帝永康元年襄陽郡上言得鳴石撞之聲聞七八
里
晋惠帝太安元年丹陽姑孰縣夏架湖有大石浮二百
歩而登岸民驚譟相告曰石來干寳曰尋有石冰入建
業
晋武帝太始八年五月蜀地雨白毛此白祥也是時益
州刺史皇甫晏冒暑伐汶山胡從事何旅固諫不從牙
門張𢎞等因衆之怨誣晏謀逆害之京房易傳曰前樂
後憂厥妖天雨羽又曰邪人進賢人逃天雨毛其易妖
曰天雨毛羽貴人出走三占皆應也
晋惠帝永寜元年齊王冏舉義軍軍中有小兒出於襄
城繁昌縣年八歳髪體悉白頗能卜於洪範則白祥也
晋車騎大將軍東嬴王騰自并州遷鎮鄴行次真定時
久積雪而當門前方數尺獨消釋騰怪而掘之得玉馬
高尺許口齒缺騰以馬者國姓上送之以為瑞然論者
皆云馬而無齒則不得食妖祥之兆衰亡之徴案占此
白祥也是後騰為汲桑所殺而晋室遂亡
宋文帝元嘉中徐湛之為丹陽尹夜西門内有氣如練
西南指長數十丈又白光覆屋良久而轉駃乃消此白
祥也
前廢帝景和元年鄧琬在尋陽種紫花皆白白𤯝也
木沴金
魏齊王正始末河南尹李勝治聽事有小材激墮檛受
符石虎項斷之此木沴金也勝後旬日而敗
晋惠帝元康八年三月郊禖壇石中破為二此木沴金
也郊禖壇者求子之神位無故而自毁太子將危之妖
也眀年愍懷廢死
晋孝武帝太元十年四月謝安出鎮廣陵始發石頭金
鼔無故自破此木沴金之異也天意若曰安徒揚經略
之聲終無其實鉦鼔不用之象也八月以疾還是月薨
　宋書卷三十一
　宋書卷三十一考證
五行志二呉孫休世烏程民有得困疾及差能以響言
　者○響諸本作嚮
㑹稽餘姚特甚米斗直五百○監本脱斗字今增正
是年二月征北將軍禇裒遣軍伐沛○裒各本訛褒今
　改正
蘆葦單衣篾鈎絡於何相求成子閣○成一本作揚者
　誤
萬衆暀候莫不驚怪○(臣永祚/)按説文暀訓光羙於此
　文不合疑往字之訛
　
　
　
　
　
　宋書卷三十一考證
