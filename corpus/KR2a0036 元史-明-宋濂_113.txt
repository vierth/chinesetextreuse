
　元史巻一百十四
　　明翰林學士亞中大夫知制誥兼修國史宋濓等修
　列傳第一
　　后妃
太祖光獻翼聖皇后名布爾特格勒沣鴻吉哩氏托音
色辰女也托音色辰與子阿禪從征有功太祖賜號國
舅封王爵以統其部約世世生女為后生男尚公主世
祖至元三年十二月追謚光獻翼聖皇后册文曰尊祖
宗致誠孝實王政之攸先法天地建鴻名亦母儀之克
稱肆先䖍於太室庸昭示於後昆體兹至公節以大惠
欽惟光獻皇后宅心淵静稟徳柔嘉當聖神創業之初
有夙夜求賢之助功施社稷垂慈訓於景襄慶衍官闈
流徽音於莊聖協贊龍飛之運永詒燕翼之謀惟周人
著稱思齊亦推本興王之迹在漢世始諡光烈葢篤申
追逺之情是用稽迪舊章增崇遺美謹遣攝太尉某奉
玉册玉寳加上尊謚曰光獻翼聖皇后伏惟淑靈降格
典禮備膺於億萬年茂隆丕祚升祔太祖廟其餘后妃
有四鄂爾多四十餘人不記氏族其名悉見于表後皆
倣此
太宗昭慈皇后名托里格訥尼瑪察氏生定宗歳辛丑
十一月太宗崩后稱制攝國者五年丙午㑹諸王百官
議立定宗朝政多出于后至元二年崩追諡昭慈皇后
升祔太宗廟
定宗欽淑皇后名烏拉海額實定宗初崩后抱子實勒
們垂簾聴政者六月至元二年追諡欽淑皇后
憲宗貞節皇后名呼圖克台鴻吉哩氏托音色辰孫孟
克沁女早崩后妹約索爾繼為妃至元三年追諡貞節
皇后升祔憲宗廟
世祖昭睿順聖皇后名徹伯爾鴻吉哩氏濟寧忠武王
阿禪女也生裕宗中統初立為皇后至元十年三月授
册寳上尊號貞懿昭聖順天睿文光應皇后一日四集
賽官奏割京城外近地牧馬帝既允方以圖進后至帝
前將諌先陽責太保劉秉忠曰汝漢人聰明者言則帝
聴汝何為不言向初到定都時若以地牧馬則可今軍
站俱分業已定奪之可乎帝黙然命寢其事后嘗於太
府監攴繒帛表裏各一帝謂后曰此軍國所需非私家
物后何可得支后自是率宫人親執女工拘諸舊弓弦
練之緝為綢以為衣其韌密比綾綺宣徽院羊臑皮置
不用后取之合縫為地毯其勤儉有節而無棄物類如
此十三年平宋幼主朝於上都大宴衆皆歡甚唯后不
樂帝曰我今平江南自此不用兵甲衆人皆喜爾獨不
樂何耶后跪奏曰妾聞自古無千嵗之國母使吾子孫
及此則幸矣帝以宋府庫故物各聚置殿庭上召后視
之后徧視即去帝遣宦者追問后欲何所取后曰宋人
貯蓄以遺其子孫子孫不能守而歸於我我何忍取一
物耶時宋太后全氏至京不習北方風土后為奏令回
江南帝不允至三奏帝乃答曰爾婦人無逺慮若使之
南還或浮言一動即廢其家非所以為愛也苟能愛之
時加存䘏使之便安可也后退益厚待之胡帽舊無前
簷帝因射日色炫目以語后后即益前簷帝大喜遂命
為式又製一衣前有裳無衽後長倍於前亦無領袖綴
以兩襻名曰比甲以便弓馬時皆倣之后性明敏達於
事機國家初政左右匡正當時與有力焉十八年二月
崩三十一年成宗即位五月追謚昭睿順聖皇后其册
文曰奉先思孝臣子之至情節惠易名古今之大典惟
殷娀有明徳之號而周任著思齊之稱爰考舊章式崇
尊謚恭惟先皇后厚徳載物正位承天隆内治於公宫
綱大倫於天下曩事龍潛之邸及承虎變之秋鄂渚班
師洞識事機之㑹上都踐阼居多輔佐之謀先物之明
獨㫁于衷進賢之志允叶於上左右我聖祖建帝王之
極功撫育我前人嗣社稷之重託臣下之勤勞灼見生
民之疾苦周知儷宸極二十年垂慈範千萬世唯全美
聖而益聖宜顯册書而屢書不勝惓惓懇懇之誠敬展
尊尊親親之義以揚盛烈以對耿光謹遣某官某奉玉册玉寳
上尊謚曰昭睿順聖皇后欽惟淑靈在天明鑒逮下増輝煒管
茂揚徽懿之音合享太宫益衍夀昌之福升祔世祖廟
諾爾布皇后鴻吉哩氏納沁孫仙童女也至元二十年納為皇
后繼守正宫時世祖春秋髙頗預政相臣常不得見帝輒因后
奏事焉有子一人名特黙齊
成宗貞慈静懿皇后名實哩達喇鴻吉哩氏額埒春之女也生
皇子徳夀早薨武宗即位追尊謚貞慈静懿皇后其册文曰宗
祧定位象天地之有隂陽今古同符通幽明以行典禮哀榮斯
備孝敬兼陳恭惟元妃鴻吉哩氏慶毓仙源徳昭彤史春宫主
饋共瞻采翟之輝椒掖正名莫際飛龍之㑹惟貞協在中之美
而慈推成物之仁静既合夫坤元懿益彰于壼則雖小星之逮
下豈衆曜之敢齊嗣服云初追懐曷已是用究成先志式闡徽
稱謹遣某官某上尊謚曰貞慈静懿皇后升祔于成宗皇帝殿
室伏惟淑靈永伸配侑介以景福佑我無疆
布爾罕皇后巴約特氏駙馬圖埒實之女元貞初立為皇后大
徳三年十月授册寳成宗多疾后居中用事信任相臣哈喇哈
斯大徳之政人稱平允皆后處決京師創建萬寕寺中塑祕宻
佛像其形醜怪后以手帕䝉覆其面尋傳㫖毁之省院臺臣奏
上尊號帝不允車駕幸上都后方自奏請帝曰我病日乆國家
大事多廢不舉尚寕理此等事耶事遂寝大徳十年后嘗謀貶
順宗妃塔濟與其子仁宗往懐州明年成宗崩時武宗在北邊恐其
歸必報前怨后乃命取安西王阿南達實哩來京師謀立之仁宗自
懐州入清宫禁既誅安西王并構后以私通事出居東安州
武宗宣慈惠聖皇后名􁦵格鴻吉哩氏托里子班巴爾之女
至大三年四月册為皇后其文曰乾為天坤為地四時由是
以相成日宗陽月宗隂萬象以之而並著后職有關於世教
先猷具載于邦彞惟慈㫖之親承亦僉言之允若咨爾皇后
鴻吉哩氏睿聰淑哲端懿誠荘寳婺分輝源天潢之自出纓
徽迪慶系紱組以相仍(後逸/)
皇慶二年立長秋寺掌皇后宫政秩三品泰定四年十一月
崩上尊謚曰宣慈惠聖皇后升祔武宗廟
蘇喀實哩皇后阿禪従孫哈爾吉女珎格皇后従妹也妃二
人伊竒哩氏紐掄公主之女實生明宗天厯二年追謚仁獻
章聖皇后唐古氏生文宗天厯二年追謚文獻昭聖皇后
仁宗荘懿慈聖皇后名阿南達實哩鴻吉哩氏生英宗皇慶二
年三月册為皇后上册寳遣官祭告天地於南郊及太廟改典
内院為中政院秩正二品英宗即位上尊號皇太后其册文曰
坤承乾徳所以著兩儀之稱母統父尊所以崇一體之號故因
親而立愛宜考禮以正名恭惟聖母温慈惠和淑哲端懿上以
奉宗祧之重下以叙倫紀之常恢王化于二南嗣徽音于三母
輔佐先考憂勤警戒之慮深擁佑眇躬撫育提攜之恩至迨于
今日紹我丕基規模一出于慈闈付托益彰於祖訓致天下之
養以為樂未足盡於孝心極域中之大以為尊庶可稱其懿美
式遵貴貴之義用罄親親之情謹遣某官某奉册上尊號曰皇
太后伏惟周宗綿綿長信穆穆備洛書之錫福粲坤極之儀天
啓佑後人永錫𦙍祚明日受百官朝賀於興聖宫至治二年崩
上謚荘懿慈聖皇后其册文曰致孝所以揚親易名所以表行
矧為天下母而養弗逮履天子位而報則豐曷勝孺慕之心必
盡欽崇之禮欽惟先皇太后夙明壼則克嗣徽音輔佐先朝有
恭儉節用之實誕育眇質有劬勞顧復之恩九族咸育於仁四
海仰遵其化昊天不弔景命靡融愴聖善之長違念風猷之未
泯是用渝揚于彤史正宜敷繹於寳慈爰據彞經追嚴徽號
謹遣攝太尉某官某奉玉册玉寳上尊號曰荘懿慈聖皇后
伏惟淑靈如在合饗太宫鍳格孔昭膺兹巨典隂相丕祚億
萬斯年升祔仁宗廟
英宗莊静懿聖皇后名蘓喀巴拉伊竒哩氏昌國公主
伊勒噶雅女也至治元年册為皇后泰定四年六月崩
謚曰莊静懿聖皇后
泰定帝巴拜哈斯皇后鴻吉哩氏阿禪孫鄂蘭徹爾女
泰定元年册為皇后
妃二人一曰巴罕一曰蘓喀達喇皆鴻吉哩氏兖王滿
濟勒噶之女文宗天歴初俱安置東安州
明宗貞裕徽聖皇后名瑪里達生順帝而崩至元二年
諡貞裕徽聖皇后
班布爾實皇后成宗甥夀寧公主女也侍明宗潛邸生
寧宗天厯二年立寧徽寺掌明宗皇后宫事以鈔萬錠
幣帛二千疋供后宫費用十一月后請為明宗資㝠福
命帝師率諸僧作佛事七日於大天源延聖寺道士建
醮于玉虚天寳太乙萬壽四宫及武當龍虎二山至順
元年勅有司供明宗后宫幣帛二百疋是年四月崩
文宗布達實哩皇后鴻吉哩氏父駙馬魯王多阿克巴
拉母魯國公主僧格嘉勒文宗居建業后亦在行天厯
元年帝即位立為皇后二年授册寳十一月后以銀五
萬兩助建大承天䕶聖寺至順元年以籍没張珪家田
四百頃賜寺為永業后與宦者拜珠謀殺明宗皇后班
布爾實三年八月文宗崩于上都后導敡末命申帝初
志遂立明宗次子伊埒哲伯是為寧宗十一月奉玉册
玉寳尊皇后為皇太后十二月御興聖殿受朝賀寧宗
崩大臣請立太子雅克特古斯后曰天位至重吾子尚
幼明宗長子托歡特穆爾在廣西今十三嵗矣理當立
之乃奉㫖迎至京師以明年六月即位是為順帝元統
元年尊為太皇太后仍稱制臨朝至元六年六月詔去
尊號安置東安州尋崩
寧宗塔哩雅圖黙色皇后鴻吉哩氏至順三年十月立
為后至正二十八年崩升祔寧宗廟
順帝喇特納實哩皇后欽察氏太師太平王雅克特穆
爾女至順四年立為后元統二年授册寳其册文曰天之
元統二氣配莫厚於坤儀月之道循右行眀同貞於乾
曜若昔帝王之宅后居多輔相之世勲葢選徳於亢宗
亦疇庸於先正造周資任姒之化興漢表馬鄧之功咨
爾皇后欽察氏雍肅惠慈謙裕静淑乃祖乃父夙堅翼
亮之心于國于家實獲修齊之助朕纘丕圖之初載親
承太后之睿謨眷我元臣簡兹碩媛相嚴禋而率典奉
慈極以愉顔用彰褘翟之華式著旂常之舊令攝太尉
某官奉以玉册寳章命爾為皇后備成嘉禮宏賁大猷
於戲嵩髙生賢予篤懐于良佐闗雎正始爾勉嗣於徽
音永錫壽康昭示悠乆至元元年后兄御史大夫騰吉
斯以謀逆誅弟塔喇海走匿后宫后以衣蔽之因遷后
出宫丞相巴延鴆后于開平民舍
布延呼圖克皇后鴻吉哩氏宣慈惠聖皇后珎格姪毓
徳王博囉特穆爾女也至元三年三月立為皇后其册
文曰帝王之道齊其家而天下平風教所基正乎位而
人倫厚爰擇配以承宗事若稽古以率典常咨爾鴻吉
哩氏淑質温恭齊莊貞一屬選賢于中壼躬受命于慈
闈朂帥來嬪蹈榘儀之有度動容中禮謹夙夜以無違
兹表式於宫庭宜推崇其位號乃蠲吉旦庸舉彝章遣
攝太尉某持節授以玉册寳章命爾為皇后於戲乾施
坤承克順成于四序日明月儷乆照臨於萬方朕欲躋
世于乂安爾其助予之徳化共御亨嘉之運益延昌熾
之期勉爾徽音聿修内治生皇子珍戩二嵗而天后性
節儉不妬忌動以禮法自持第三皇后竒氏素有寵居
興聖西宫帝希幸東内后左右以為言后無幾微怨望
意従帝時巡上京次中道帝遣内官傳㫖欲臨幸后辭
曰暮夜非至尊往來之時内官往復者三竟拒不納帝
益賢之帝嘗問后中政院所支錢糧皆傳汝㫖汝還記
之否后對曰妾當用則支闗防出入必已選人司之妾
豈能盡記耶居坤徳殿終日端坐未嘗妄踰戸閾至正
二十五年八月崩年四十二竒氏后見其所遺衣服敝
壊大笑曰正宫皇后何至服此等衣耶其朴素可知踰
月皇太子自兾寧歸哭之甚哀
諤勒哲呼圗克皇后竒氏係髙麗人生皇太子阿裕爾
實哩達喇家微用后貴三世追封王爵初徽政院使圖
們岱爾進為宫女主供茗飲后性頴黠日見寵幸後喇
特納實哩皇后方驕妬數箠辱之喇特納實哩既遇害
帝欲立之丞相巴延争不可巴延罷相實喇卜遂請立
為第二皇后居興聖宫改徽政院為資政院后無事取
女孝經史書訪問歴代皇后之有賢行者為法四方貢
獻或有珍味輒先遣使薦太廟然後敢食至正十八年
京城大饑后命官為粥食之又出金銀粟帛命資政院
使保布哈於京都十一門置冢葬死者遺骼十餘萬復
命僧建水陸大㑹度之時帝頗怠于政治后與皇太子
阿裕爾實哩達喇謀内禪遣保布哈諭意丞相太平太
平不答復召太平至宫舉酒賜之自申前請太平依違
而已由是后與太子銜之而帝亦知后意怒而疏之兩
月不見保布哈因后而寵幸既被劾黜后諷御史大夫
佛嘉努為之辯明佛嘉努乃謀再劾保布哈后知之反
嗾御史劾佛嘉努謫居潮河初竒氏之族在髙麗者怙
勢驕横髙麗王怒盡殺之二十三年后謂皇太子曰汝
何不為我復讐耶遂立髙麗王族人留京師者為王以
竒族之子三寳努為元子遣同知樞密院事崔特穆爾
為丞相用兵一萬并招倭兵共往納之過鴨緑水伏兵
四起乃大敗餘十七騎而還后大慚二十四年七月博
囉特穆爾稱兵犯闕皇太子出奔兾寧下令討博囉特
穆爾博囉特穆爾怒嗾監察御史武起宗言后外撓國
政奏帝宜遷后出于外帝不答二十五年三月遂矯制
幽於諸色總管府令其黨姚巴延布哈守之四月庚寅
博囉特穆爾逼后還宫取印章偽為后書召太子后仍
回幽所後又數納美女於博囉特穆爾至百日始還宫
及博囉特穆爾死召皇太子還京師后傳㫖令庫庫特
穆爾以兵擁皇太子入城欲脅帝禪位庫庫特穆爾知
其意至京城三十里外即遣軍還營皇太子復銜之事
見庫庫特穆爾傳㑹巴延呼圖克皇后崩十二月中書
省臣言后宜正位中宫帝不答又奏改資政院為崇政
院而中政院亦兼主之帝乃授之册寳其册文曰坤以
承乾元人道莫先於夫婦后以母天下王化實始於家
邦典禮之常古今攸重咨爾索隆噶氏篤生名族來事
朕躬警戒相成每勤於夙夜恭儉率下多歴于嵗年既
發祥元子於儲闈復流慶孫枝于甲觀眷若中宫之位
允宜淑配之賢宗戚大臣况僉言而敷請掖庭諸御咸
傾望以推尊乃屢遜辭尤可嘉尚今遣攝太尉某持節
授以玉册玉寳命爾為皇后於戲慎修壼政益勉爾輔
佐之心昭嗣徽音同保我延洪之福其欽寵命以衍壽
祺二十八年従帝北奔
　
　
　
　
　
　
　
　
　
　
　
　元史巻一百十四
元史巻一百十四考證
太祖光獻翼聖皇后名布爾特格勒津　原文作名旭
　真按后妃傳光獻皇后名孛爾台旭真此傳但稱旭
　真托音色辰傳又但稱孛兒台割裂無理今均以全
　文改對
世祖至元三年十二月追諡　原文作二年按元初無
　宗廟之制中統初設神主于中書省四年始建太廟
　至元三年冬十月以丞相安圖巴延等言乃命平章
　趙璧等集議于是自烈祖以下帝后始有諡號此云
　二年誤今據祭祀志改下倣此
太宗昭慈皇后　按此即太宗紀所稱六皇后者考后
　妃表太宗元后名博囉額真史不為立傳又不載其
　升祔元史䟱畧類如此
定宗欽淑皇后　按表稱烏拉海額實為三皇后但不
　載他后名憲宗紀則云定宗后與實勒們之母並以
　厭禳事覺賜死是定宗固尚有他后表既不詳傳亦
　失載遂無可考耳
憲宗貞節皇后名呼圖克台　原文作忽都台他巻又
　作忽台今併改
世祖昭睿順聖皇后傳今軍站俱分業已定　軍站原
　文作軍蘸二字義不相屬考元典章有軍屯民屯站
　赤各條俱有分地各不相混所云分業已定當指此
　蘸站以音近而訛今據改
十八年二月崩　原文作十四年據世祖紀及后妃表
　改
成宗貞慈靜懿皇后傳　生皇子上原本有大德三年
　十月立為后之文考元典章所載大德三年十月册
　文為巴約特氏則布爾罕皇后也迨武宗嗣位放逐
　布爾罕乃以實哩達喇為祔其實成宗時未嘗册立
　且同時亦無並立二后之理今據删又武宗即位追
　尊云云原文作至大三年十月考是時乃上武宗之
　母皇太后册寳與此判然二事其追尊實哩達喇皇
　后在即位之初今據本紀改
布爾罕皇后巴約時氏　原文作伯岳吾氏武宗紀又
　作伯要真氏今併改
明宗貞裕徽聖皇后至元二年追諡　原文作文宗立
　加諡誤據順帝本紀改
班布爾實皇后　考元史類編為尼瑪察氏傳失載
文宗布達實哩皇后母魯國公主僧格嘉勒　原文作
　桑哥吉剌托音色辰傳又作祥哥剌吉今併改
寧宗塔哩雅圖黙色皇后　按寧宗在位祇一月年甫
　七歲其立后之事本紀無明文后妃表亦未載未審
　傳所據
順帝喇特納實皇后傳至元元年　原文作元統三年
　按元統三年即至元元年也是年十一月改元巴延
　之弑后在六月故稱三年然史例紀年元統之號實
　二年而止當與本紀畫一今改正
