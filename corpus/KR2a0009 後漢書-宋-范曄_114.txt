一百七
　　宋　　宣　　城　　太　　守范　煜撰
　　唐　　章　　懐　　太　　子　　賢注
　酷吏列傳第六十七
漢承戰國餘烈多豪猾之民其并兼者則陵横邦邑桀
徤者則雄張閭里(横音胡孟反/張音知亮反)且宰守曠逺戸口殷大
(前書曰成帝户一千二百二十三萬三千六十口/五千九百五十九萬四千九百七十八漢極盛矣)故臨
民之職專事威斷族滅姦軌先行後聞(先行刑而/後聞奏也)肆情
剛烈成其不撓之威(撓屈也前書甯成為濟南都尉而/郅都為守始前數都尉歩入府因)
(吏謁守如縣令其畏都如此及成徃直陵/都出其上都素聞其聲善遇之與結驩)違衆用已表
其難測之智(前書嚴延年為河南太守衆人所謂當死/者一朝出之所謂當生者詭殺之吏人莫)
(能測其用/意深淺也)至於重文横入為窮怒之所遷及者亦何可
勝言(重猶深也横猶枉也窮極/也言遷怒於無罪之人)故乃積骸滿穽漂血十
里(穽阬也前書尹賞守長安令得一切以便宜從事賞/至修理長安獄穿地方深各數丈名為虎穴乃部戸)
(曹掾吏雜舉長安中輕薄少年惡子無市籍商販作務/而鮮衣凶服者得數百人盡以次内穴中覆以大石皆)
(相枕籍死又王温舒為河内太守/捕郡中豪猾論報流血十餘里也)致温舒有虎冠之吏
(王温舒為中尉窮案姦猾盡糜爛獄中其爪/牙吏虎而冠者也音義云言其殘虐之甚也)延年受屠
伯之名豈虚也哉(前書嚴延年為河南太守所誅殺血/流數里河南號曰屠伯言若屠人之)
(殺六/畜也)若其揣挫彊埶摧勒公卿碎裂頭腦而不顧亦為
壯也(前書濟南瞷氏宗人三百餘家豪猾二千石莫能/制郅都為濟南守至則誅瞷氏首惡郡中路不拾)
(遺都後竟坐斬又趙廣漢為京兆尹侵犯貴戚大臣將/吏卒入丞相魏相府召其夫人疏庭下受辭責以殺婢)
(事司直蕭望之劾奏廣漢摧辱大臣傷化不道坐腰斬/破碎頭腦言不避誅戮也○劉攽曰注疏庭下案本傳)
(疏當/作跪)自中興以後科網稍密吏人之嚴害者方於前世
省矣而閹人親婭侵虐天下(爾雅曰兩壻/相謂曰婭)至使陽球磔
王甫之屍張儉剖曹節之墓若此之類雖厭快衆憤亦
云酷矣儉知名故附黨人篇(劉淑李膺/等傳也)
　　董宣傳
董宣字少平陳留圉人也初為司徒侯霸所辟舉高第
累遷北海相到官以大姓公孫丹為五官掾丹新造居
宅而卜工以為當有死者丹乃令其子殺道行人置屍
舍内以塞其咎宣知即收丹父子殺之丹宗族親黨三
十餘人操兵詣府稱寃呌嗁宣以丹前附王莽慮交通
海賊乃悉收繫劇獄(劇縣/之獄)使門下書佐水丘岑盡殺之
(姓水丘/名岑也)青州以其多濫奏宣考岑宣坐徴詣廷尉在獄
晨夜諷誦無憂色及當出刑官屬具饌送之宣乃厲色
曰董宣生平未曽食人之食況死乎升車而去時同刑
九人次應及宣光武馳使騶騎特原宣刑且令還獄遣
使者詰宣多殺無辜宣具以狀對言水丘岑受臣㫖意
罪不由之願殺臣活岑使者以聞有詔左轉宣懐令令
青州勿案岑罪岑官至司𨽻校尉後江夏有劇賊夏喜
等寇亂郡境以宣為江夏太守到界移書曰朝廷以太
守能禽姦賊故辱斯任今勒兵界首檄到幸思自安之
宜喜等聞懼即時降散外戚隂氏為郡都尉宣輕慢之
坐免後特徴為洛陽令時湖陽公主蒼頭白日殺人因
匿主家吏不能得及主出行而以奴驂乗宣於夏門亭
候之乃駐車叩馬以刀畫地大言數主之失叱奴下車
因格殺之主即還宫訴帝帝大怒召宣欲箠殺之宣叩
頭曰願乞一言而死帝曰欲何言宣曰陛下聖德中興
而縱奴殺良人將何以理天下乎臣不須箠請得自殺
即以頭撃楹流血被面帝令小黄門持之使宣叩頭謝
主宣不從彊使頓之宣兩手據地終不肯俯主曰文叔
為白衣時藏亡匿死吏不敢至門今為天子威不能行
一令乎帝笑曰天子不與白衣同因勑彊項令出(謝承/書曰)
(勑令詣大官賜食宣受詔出飯盡覆杯食机上大官以/狀聞上問宣宣對曰臣食不敢遺餘如奉職不敢遺力)
賜錢三十萬宣悉以班諸吏由是搏撃豪彊莫不震慄
京師號為卧虎歌之曰枹鼔不鳴董少平(枹撃鼓杖也/音孚其字從)
(木/也)在縣五年年七十四卒於官詔遣使者臨視唯見布
被覆屍妻子對哭有大麥數斛敝車一乗(謝承書曰有/白馬一匹蘭)
(輿一/乗也)帝傷之曰董宣亷潔死乃知之以宣嘗為二千石
賜艾綬𦵏以大夫禮拜子並為郎中後官至齊相(諸本/此下)
(有説蔡茂事二十五字亦/有無者案茂自有傳也)
　　樊曄傳
樊曄字仲華南陽新野人也與光武少游舊建武初徴
為侍御史遷河東都尉引見雲臺初光武微時嘗以事
拘於新野曄為市吏餽餌一笥(蒼頡篇曰餽饟也説文/曰餌餅也笥竹器也)
帝德之不忘仍賜曄御食及乗輿服物因戲之曰一笥
餌得都尉何如曄頓首辭謝及至郡誅討大姓馬適匡
等(馬適姓也前書有馬適建/俗本匡上有王字者誤也)盜賊清吏人畏之數年遷
揚州牧敎民耕田種樹理家之術視事十餘年坐法左
轉軹長(軹縣屬河南郡故城在/今洛州濟源縣東南也)隗囂滅後隴右不安乃
拜曄為天水太守政嚴猛好申韓法(申不害韓/非之法也)善惡立
斷人有犯其禁者率不生出獄吏人及羌胡畏之道不
拾遺行旅至夜聚衣装道傍曰以付樊公涼州為之歌
曰游子常苦貧力子天所富(勤力/之子)寧見乳虎穴(乳産也/猛獸産)
(乳䕶其子則博噬過常故以/喻也諸本穴字或作六誤也)不入冀府寺(冀天水/縣也)大笑
期必死忿怒或見置嗟我樊府君安可再遭値視事十
四年卒官永平中顯宗追思曄在天水時政能以為後
人莫之及詔賜家錢百萬子融有俊才好黄老不肯為
吏
　　李章傳
李章字第公河内懐人也五世二千石章習嚴氏春秋
(宣帝時博士/嚴彭祖也)經明教授歴州郡吏光武為大司馬平定
河北召章置東曹屬數從征伐光武即位拜陽平令(陽/平)
(縣屬東郡故城/今魏州莘縣也)時趙魏豪右徃徃屯聚清河大姓趙綱
遂於縣界起塢壁繕甲兵為在所害章到乃設饗㑹而
延謁綱綱帯文劒被羽衣(緝鳥羽以為衣也前書欒/大為五利將軍服羽衣也)從
士百餘人來到章與對讌飲有頃手劎斬綱伏兵亦悉
殺其從者因馳詣塢壁掩撃破之吏人遂安遷千乗太
守坐誅斬盜賊過濫徴下獄免嵗中拜侍御史出為琅
邪太守時北海安丘大姓夏長思等反遂囚太守處興
(風俗通曰史記趙有辨/士處子故冇處姓也)而據營陵城(營陵縣屬/北海郡也)章聞即
發兵千人馳徃撃之掾吏止章(○劉攽曰案/文吏當作史)曰二千石
行不得出界兵不得擅發(前書杜欽奏記王鳳曰二千/石守千里之地任兵馬之重)
(不宜去/郡也)章按劒怒曰逆虜無狀囚劫郡守此何可忍若
坐討賊而死吾不恨也遂引兵安丘城下募勇敢燒城
門與長思戰斬之獲三百餘級得牛馬五百餘頭而還
興歸郡以狀上帝悉以所得班勞吏士後坐度人田不
實徴以章有功但司寇論月餘免刑歸復徴㑹病卒
　　周䊸傳
周䊸字文通下邳徐人也為人刻削少恩好韓非之術
少為廷尉史永平中補南行唐長到官曉吏人曰朝廷
不以長不肖使牧黎民而性讐猾吏志除豪賊且勿相
試遂殺縣中尤無狀者數十人吏人大震遷博平令(博/平)
(縣故城在今博/州博平縣東也)收考姦臧無出獄者以威名遷齊相亦
頗嚴酷專任刑法而善為辭案條敎(辭案猶今/案牘也)為州内
所則後坐殺無辜復左轉博平令建初中為勃海太守
每赦令到郡輒隠閉不出先遣使屬縣盡決刑罪乃出
詔書坐徴詣廷尉免歸䊸亷潔無資常築墼以自給(○/劉)
(攽曰案墼非築所成當作/塹築為垣墻塹為坑塹也)肅宗聞而憐之復以為郎再
遷召陵侯相廷掾憚䊸嚴明欲損其威(續漢志每郡有/五官掾縣為廷)
(掾/也)乃晨取死人斷手足立寺門䊸聞便徃至死人邉若
與死人共語狀隂察視口眼有稻芒乃密問守門人曰
悉誰載藁入城者(悉猶/知也)門者對唯有廷掾耳又問鈴下
(漢官儀曰鈴下侍閣辟/車此皆以名自定者也)外頗有疑令與死人語者不對
曰廷掾疑君乃收廷掾考問具服不殺人取道邉死人
後人莫敢欺者徴拜洛陽令下車先問大姓主名吏數
閭里豪彊以對䊸厲聲怒曰本問貴戚若馬竇等輩豈
能知此賣菜傭乎於是部吏望風㫖爭以激切為事貴
戚跼蹐京師肅清皇后弟黄門郎竇篤從宫中歸夜至
止姦亭亭長霍延遮止篤篤蒼頭與爭延遂拔劒擬篤
而肆詈恣口篤以表聞詔召司𨽻校尉河南尹詣尚書
譴問遣劒㦸士收䊸送廷尉詔獄數日貰出(貰赦也音/市夜反)
帝知䊸奉法疾姦不事貴戚然苛慘失中(慘虐/也)數為有
司所奏八年遂免官後為御史中丞和帝即位太傅鄧
彪奏䊸在任過酷不宜典司京輦(漢官儀曰御史中丞/外督部刺史内領侍)
(御史糾察百官/故云典司京輦)免歸田里後竇氏貴盛篤兄弟秉權睚
眦宿怨無不僵仆(僵偃也/仆踣也)䊸自謂無全乃柴門自守以
待其禍然篤等以䊸公正而怨隙有素遂不敢害永元
五年復徴為御史中丞諸竇雖誅而夏陽侯瓌猶尚在
朝䊸疾之乃上疏曰臣聞臧文仲之事君也見有禮於
君者事之如孝子之養父母見無禮於君者誅之如鷹
鸇之逐鳥雀(左氏傳季孫行父稱臧文/仲敎行父事君之辭也)按夏陽侯瓌本
出輕薄志在邪辟學無經術而妄搆講舍外招儒徒實
㑹姦桀輕忽天威侮慢王室又造作廵狩封禪之書惑
衆不道當伏誅戮而主者營私不為國計夫涓流雖寡
浸成江河爝火雖微卒能燎野(莊子曰日月出矣而爝/火不息爝火小火也)
履霜有漸可不懲革(易曰履霜堅氷至/其所由來者漸矣)宜尋吕産專竊
之亂(吕産吕太后之兄子封為梁/王太后崩與弟祿作亂也)永惟王莽簒逆之禍
上安社稷之計下解萬夫之惑㑹瓌歸國䊸遷司𨽻校
尉六年夏旱車駕自幸洛陽錄囚徒二人被掠生蟲坐
左轉騎都尉七年遷將作大匠九年卒於官
　　黄昌傳
黄昌字聖真㑹稽餘姚人也(餘姚今越/州縣也)本出孤微居近
學宫數見諸生修庠序之禮因好之遂就經學又曉習
文法仕郡為決曹(續漢志曰決/曹主罪法事)刺史行部見昌甚竒之
辟從事後拜宛令政尚嚴猛好發姦伏人有盜其車蓋
者昌初無所言後乃密遣親客至門下賊曹家掩取得
之(續漢志曰賊/曹主盜賊事)悉收其家一時殺戮大姓戰懼皆稱神
明朝廷舉能遷蜀郡太守先太守李根年老多悖政(悖/亂)
(也/)百姓侵寃及昌到吏人訟者七百餘人悉為斷理莫
不得所密捕盜帥一人脅使條諸縣彊暴之人姓名居
處乃分遣掩討無有遺脱宿惡大姦皆奔走它境初昌
為州書佐其婦歸寧於家遇賊被獲遂流轉入蜀為人
妻其子犯事乃詣昌自訟昌疑母不類蜀人因問所由
對曰妾本㑹稽餘姚戴次公女州書佐黄昌妻也妾嘗
歸家為盜所略遂至於此昌驚呼前謂曰何以識黄昌
邪對曰昌左足心有黒子常自言當為二千石(相書曰/足心有)
(黒子者/二千石)昌乃出足示之因相持悲泣還為夫婦視事四
年徴再遷陳相縣人彭氏舊豪縱造起大舍高樓臨道
昌每出行縣彭氏婦人輒升樓而觀昌不喜遂勑收付
獄案殺之又遷為河内太守又再遷潁川太守(○劉攽/曰案文)
(多二/又字)永和五年徴拜將作大匠漢安元年進補大司農
左轉大中大夫卒於官
　　陽球傳
陽球字方正漁陽泉州人也(泉州故城在今幽/州雍奴縣南也)家世大
姓冠蓋球能撃劒習弓馬性嚴厲好申韓之學郡吏有
辱其母者球結少年數十人殺吏滅其家由是知名初
舉孝亷補尚書侍郎閑逹故事其章奏處議(處斷/也)常為
臺閣所崇信出為高唐令以嚴苛過理郡守收舉(收繫/舉劾)
(之/也)㑹赦見原辟司徒劉寵府舉高第九江山賊起連月
不解三府上球有理姦才拜九江太守球到設方略凶
賊殄破收郡中姦吏盡殺之遷平原相出教曰相前蒞
高唐志掃姦鄙遂為貴郡所見枉舉昔桓公釋管仲射
鉤之讎高祖赦季布逃亡之罪雖以不德敢忘前義況
君臣分定而可懐宿昔哉今一蠲徃愆期諸來效若受
教之後而不改姦狀者不得復有所容矣郡中咸畏服
焉時天下大旱司空張顥條奏長吏苛酷貪汚者皆罷
免之球坐嚴苦徴詣廷尉當免官靈帝以球九江時有
功拜議郎遷將作大匠坐事論頃之拜尚書令奏罷鴻
都文學曰伏承有詔勑中尚方為鴻都文學樂松江覽
等三十二人圖象立賛以勸學者臣聞傳曰君舉必書
書而不法後嗣何觀(左傳曹劌諫魯/莊公之辭也)案松覽等皆出於
㣲蔑斗筲小人依憑世戚附託權豪俛眉承睫徼進明
時或獻賦一篇或鳥篆盈簡(八體書有鳥篆/象形以為字也)而位升郎
中形圖丹青亦有筆不㸃牘辭不辯心假手請字妖偽
百品莫不被䝉殊恩蟬蜕滓濁(説文曰蜕蟬蜕所解皮/也蜕音式鋭反楚詞曰)
(濟江海兮蟬蜕/或音它外反)是以有識掩口天下嗟歎臣聞圖象之
設以昭勸戒欲令人君動鑒得失未聞豎子小人詐作
文頌而可妄竊天官垂象圖素者也今太學東觀足以
宣明聖化願罷鴻都之選以消天下之謗書奏不省時
中常侍王甫曹節等姦虐弄權扇動外内球嘗拊髀發
憤曰若陽球作司𨽻此曹子安得容乎光和二年遷為
司𨽻校尉王甫休沐里舍球詣闕謝恩奏收甫及中常
侍淳于登袁赦封􁘴(􁘴音吐/盍反)中黄門劉毅小黄門龎訓
朱禹齊盛等及子弟為守令者姦猾縱恣罪合滅族太
尉叚熲謟附佞倖宜並誅戮於是悉收甫熲等送洛陽
獄及甫子永樂少府萌沛相吉球自臨考甫等五毒備
極萌謂球曰父子既當伏誅少以楚毒假借老父球曰
若罪惡無狀(若汝/也)死不滅責乃欲球假借邪萌乃罵曰
爾前事吾父子如奴奴敢反汝主乎今日困吾行自及
也球使以土窒萌口箠朴交至父子悉死杖下熲亦自
殺乃僵磔甫屍於夏城門大署牓曰賊臣王甫盡没入
財産妻子皆徙比景球既誅甫復欲以次表曹節等乃
勑中都官從事曰且先去大猾當次案豪右權門聞之
莫不屏氣諸奢飾之物皆各緘縢不敢陳設(説文曰緘/束篋也孔)
(安國注尚書/曰縢緘也)京師畏震時順帝虞貴人𦵏百官㑹喪還
曹節見磔甫屍道次慨然抆淚曰(抆拭也音/亡粉反)我曹自可
相食何宜使犬䑛其汁乎語諸常侍今且俱入勿過里
舍也節直入省白帝曰陽球故酷暴吏前三府奏當免
官以九江㣲功復見擢用愆過之人好為妄作不宜使
在司𨽻以騁毒虐帝乃徙球為衛尉時球出謁陵節勑
尚書令召拜不得稽留尺一球被召急因求見帝叩頭
曰臣無清高之行横蒙鷹犬之任前雖糾誅王甫叚熲
蓋簡落狐狸未足宣示天下願假臣一月必令豺狼鴟
梟各服其辜叩頭流血殿上呵叱曰衛尉扞詔邪至於
再三乃受拜其冬司徒劉郃與球議收案張譲曹節節
等知之共誣白郃等語已見陳球傳遂收球送洛陽獄
誅死妻子徙邉
　　王吉傳
王吉者陳留浚儀人中常侍甫之養子也甫在宦者傳
吉少好誦讀書傳喜名聲而性殘忍以父秉權寵年二
十餘為沛相曉逹政事能斷察疑獄發起姦伏多出衆
議課使郡内各舉姦吏豪人諸常有㣲過酒肉為臧者
雖數十年猶加貶棄注其名籍專選剽悍吏撃斷非法
若有生子不養即斬其父母合土棘埋之凡殺人皆磔
屍車上隨其罪目宣示屬縣(目罪/名也)夏月腐爛則以繩連
其骨周徧一郡乃止見者駭懼視事五年凡殺萬餘人
其餘慘毒刺刻不可勝數郡中惴恐(惴懼也音/之瑞反)莫敢自
保及陽球奏甫乃就收執死於洛陽獄
論曰古者敦龎善惡易分(左傳申叔時曰人生敦龎和/同以聽杜預注云敦龎厚大)
(也/)至於畫衣冠異服色而莫之犯(白虎通曰畫象者其/衣服象五刑也犯墨)
(者蒙巾犯劓者以赭著其衣犯髕者以墨蒙其髕處/而畫之犯宫者雜屝犯大辟者布衣無領墨黥面也)叔
世偷薄(左傳曰叔向曰三辟之興皆叔代也叔代/猶末代也偷茍且也本或作渝渝變也)上下
相蒙(左傳介之推曰下義其罪上賞其/姦上下相蒙難與處矣蒙欺也)德義不足以相
洽化導不能以懲違遂乃嚴刑痛殺隨而繩之致刻深
之吏以暴理姦倚疾邪之公直濟忍苛之虐情漢世所
謂酷能者蓋有聞也皆以敢悍精敏巧附文理風行霜
烈威譽諠赫與夫斷斷守道之吏何工否之殊乎(尚書/曰如)
(有一介臣斷斷猗孔安國注/云斷斷猗然專一之臣也)故嚴君蚩黄霸之術(前書/嚴延)
(年為河南太守嚴刑峻罰時黄霸為潁川太守以寛恕/為化郡中亦平屢蒙豐年鳳凰屢集上下詔稱揚其行)
(加金爵之賞延年素輕霸為人及比郡為守褒賞反在/已前心内不服河南界中又有蝗府丞狐義出行蝗還)
(見延年延年曰此/蝗豈鳳凰食邪)密人笑卓茂之政(茂傳曰初茂到縣/有所廢置吏人笑)
(之/)猛既窮矣而猶或未勝然朱邑不以笞辱加物(前書/曰朱)
(邑以愛利為行/未嘗笞辱人)袁安未嘗鞫人臧罪(安傳曰安為河南/尹政號嚴明然未)
(曽以臧罪/鞫人也)而猾惡自禁人不欺犯何者以為威辟既用
而苟免之行興(辟法也音/頻亦反)仁信道孚故感被之情著(左/傳)
(曰小信未孚杜預注云孚大信/也此言仁信之道大信於人)茍免者威隙則姦起感
被者人亡而思存(若子産卒仲尼聞/之曰古之遺愛也)由一邦以言天下
則刑訟繁措可得而求乎
贊曰大道既徃刑禮為薄(老子曰大道廢有仁義又曰/禮者忠信之薄而亂之始)
斯人散矣機詐萌作(論語曽子曰上失其道民散久/矣如得其情則哀矜而勿喜也)去
殺由仁濟寛非虐(論語曰善人為邦百年亦可以勝殘/去殺此言用仁徳化人人知禮節可)
(以無殺戮也左傳曰寛以濟猛猛以濟寛言/政寛則人慢故須以猛濟之非故為暴虐也)末暴雖勝
崇本或略(春秋繁露曰君者國之本也夫為國本其化/莫大於崇本崇本則君化若神不崇本則無)
(以兼人此言酷暴為政化之末雖得勝殘而崇本之道/尚為略也○劉攽曰注夫為國本其化莫大於崇本案)
(文多一/本字)
　
　
　
　
　
　
　
　
　
　
　
　
　
　
　後漢書巻一百七
　後漢書卷一百七考證
酷吏傳若其揣挫彊勢○揣疑惴
張儉剖曹節之墓○何焯曰以黨錮宦官一傳參考乃
　侯覽壽冢非曹節也所當刋正且未葬但可言壊不
　得言剖
周䊸傳常築墼以自給劉攽曰墼非築所成當作塹○
　楊慎丹鉛續録曰攽本南人不知土墼也字林磚未
　燒曰墼埤蒼刑土為方曰墼今之土墼以金為模實
　土其中非築而何
陽球傳小黄門龎訓朱禹齊盛等○何焯校本禹改瑀
　
　
　
　
　
　後漢書卷一百七考證
