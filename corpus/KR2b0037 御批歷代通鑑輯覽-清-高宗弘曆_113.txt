
御批厯代通鑑輯覽一百十二
明
神宗皇帝
(壬/寅)萬厯三十年春二月帝不豫召大學士沈一貫具詔
除弊政翼日帝廖寢前詔
　皇太子婚禮甫畢帝忽有疾急召諸大臣至仁徳門
　俄獨命一貫入啟祥宫後殿西煖閣皇太后南面立
　稍非帝稍東冠服席地坐亦南面太子諸王跪于前
　一貫叩頭起居畢帝命之前諭曰朕病篤矣礦税事
　朕因宫殿未竣權宜採取今可與江南織造江西陶
　器俱止勿行所遣内監皆令還京法司釋久繫罪囚
　建言得罪諸臣咸復其官言已就卧一貫尋叩頭出
　擬㫖以進是夕閣臣九卿俱直宿朝房漏三鼔中使
　捧諭至具如帝語一貫者諸大臣期即奉行翼日帝
　疾瘳悔之遣中使二十輩至閣追取前諭一貫不能
　持遑遽繳入時司禮太監王義方在帝前力争曰王
　言何可反汗帝怒欲手刃之義言愈力而中使己持
　前諭至後義見一貫唾曰相公稍持之礦税撤矣何
　怯也自是大臣言官疏請者日相繼皆不聴
閏月河州黄河竭
　三十一年春正月營兩宫
詔户兵二部覈軍實
　時内府所供寖多户部困不能支九邊額軍八十六
　萬有竒將弁率以空名支餉且多尅減邊兵屢譁帝
　急命户兵二部鈎考軍實卒不能振刷也
夏四月丁亥朔日食
　是日當享太廟禮部侍郎郭正域(字美命/江夏人)言禮當祭
　而日食牲未殺則廢朔旦宜救日詰朝享廟從之
五月京師地震
六月黜楚中尉華趆為庶人
　初楚恭王(名英㷿顯/榕次子)薨遺腹宫人胡氏孿生子華奎
　華璧或曰内官郭綸取他人子養之(言華奎乃㳟王/妃兄王如言子)
　(華壁乃妃族人王/如綍奴王玉子)儀賓汪若泉嘗訐奏事下撫按王
　妃持甚堅得寢帝八年華奎嗣爵華璧亦封宣化王
　宗人華趆者素彊禦忤王及是遣人訐華奎異姓子
　不當亂宗沈一貫納華奎重賄屬通政使格其疏不
　上月餘華奎劾華趆疏至乃上之事下禮部署尚書
　事郭正域楚人也頗知假王事請勘虚實以定罪案
　一貫右華奎言親王不當勘但宜體訪正域以事闗
　宗室不聴華奎懼奉百金為正域夀且屬毋竟楚事
　當酬萬金正域嚴拒之已而撫按行勘皆言無左驗
　而華趆妻乃王如言女持偽王説甚堅廷議令覆勘
　詔公卿集議于西闕門議者三十七人各具一單言
　人人殊李廷機以禮部左侍郎代正域署部事正域
　欲盡録諸人議廷機以辭太繁先撮其要以上一貫
　遂嗾御史康丕揚(濟南陵/縣人)等劾禮部壅閼羣議不以
　實聞正域亦發一貫匿疏沮勘及華奎饋遺事中旨
　以楚王襲封已二十餘年何至今始發且夫奸妻証
　不足慿據遂坐華趆等誣奏降庻人錮之鳯陽(明年/華奎)
　(獻萬金助工經漢陽宗人疑其輸賄遮奪之巡撫趙/可懷屬有司捕治宗人方恨可懐治楚獄不平持兵)
　(突入撫署擊殺可懐于是逮捕諸宗人/置重典者六人禁錮閑住者四十五人)
秋七月京師大雨雹
八月禮部侍郎郭正域罷
　正域初右華趆積忤沈一貫給事中錢夢臯(富順/人)遂
　希一貫指劾正域陷害親藩楊應文(無錫/人)又言正域
　父懋嘗笞辱于楚恭王故正域因事陷之正域疏辨
　(言恭王卒于隆慶時臣父方以舉/人任知州何由被笞留中不報)因乞休去已而華
　奎亦奏劾正域略如應文言且訐其不法數事請褫
　正域官詔下部院集議李廷機謂正域已去可無苛
　求給事中張問達(字徳充/涇陽人)言藩王欲進退大臣不可
　訓乃不罪正域而令巡按御史勘王所訐以聞皆無
　狀
冬十一月獲妖書
　先是刑部侍郎吕坤(字叔簡/寧陵人)嘗撰閨範圖説太監陳
　矩(安肅/人)購入禁中帝以賜鄭貴妃妃重刻之二十六
　年秋或撰閨範圖説跋名曰憂危竑議(其文託朱東/吉為問答東)
　(吉者東朝也其名憂危以吕坤/曽有憂危一疏因借其名以諷)言坤書首載漢明徳
　馬后由宫人進位中宫意以頌妃而妃之刋刻實
　藉此為奪嫡地妃兄國泰以給事中戴士衡(字章尹/莆田人)
　嘗糾坤全椒知縣樊玊衡(字以齊/黄岡人)並糾貴妃疑出自
　二人手言于帝帝重謫二人事遂寢至是續憂危竑
　議復出朱賡于寓門外獲之其辭假鄭福成為問答
　鄭福成者謂鄭氏子福王當成也大略言帝立東宫
　出于不得已當日必當更易其用朱賡為内閣者以
　賡更同音寓更易之意詞極詭妄時皆謂之妖書帝
　大怒勅有司大索奸人沈一貫以楚宗事銜郭正域
　又惡沈鯉相逼(初鯉將入閣一貫以士心夙附鯉深/忌之欲諷鯉辭召命乃貽書李三才)
　(曰歸徳公來必奪吾位將何以備之歸徳鯉邑名三/才答書言鯉忠實無他腸勸一貫同心一貫并憾三)
　(才/)欲因是傾之給事中錢夢臯直指為正域鯉所造
　遂發卒圍正域舟于楊村(在順天府武/清縣東南)捕僕𨽻乳媼
　十餘人御史康丕揚先後捕正域所善醫人沈令譽
　僧達觀等雜治之竟無所得最後錦衣衛獲順天生
　員皦生光生光性險賊多脇取人財又嘗為妖詩傾
戚里(生光嘗偽作富商包繼志詩有鄭主/乗黄屋之句以脅鄭國泰及繼志金)疑書出其手
　遂下獄拷訊夢臯丕揚令引正域生光仰面大罵曰
　死則死耳奈何教我迎相公指妄引郭侍郎乎久之
　獄不能具㑹皇太子在東宫數語近侍曰何為欲殺
　我好講官諸人聞之皆懼而陳矩提督東厰屢㑹法
　司拷訊心念獄無主名帝必怒甚恐輾轉攀累無已
　遂與法司歸獄生光磔之釋諸波及者正域始得歸
　(正域博通載籍有經濟大略自守介然人望歸之方/獄急時邏卒圍鯉舍及正域舟鈴柝達旦又聲言正)
　(域且逮迫使自裁正域曰大臣有罪當/伏尸都市安能自屏野外歸十年卒)
致仕東閣大學士王家屏卒(諡文/端)
　家屏歸後八年儲位始定遣官齎敕存問及是卒贈
　少保(家屏在閣毎議事秉政持法與同列不亢不隨/李獻可之謫家屏求去甚力或勸少需家屏曰)
　(人君惟所欲為者由大臣持禄小臣畏罪有輕羣下/心吾意大臣不愛爵祿小臣不畏刑誅庶有濟耳遂)
　(懇請/得歸)
(甲/辰)三十二年夏四月辛巳朔日食
開濬泇河成(泇冇東西二河注已見前今運河上自/山東滕縣下至江南邳州統謂之泇河)
　泇河界滕嶧間南通淮海引漕甚便前總河侍郎翁
　大立首議開濬(事具/前)已都御史傅希摯復言之朝廷
　數遣官行勘迄無成畫其後尚書舒應龍創鑿韓莊
　(在嶧縣微山/湖東今有閘)以引湖水(微山湖/之水)劉東星又開良城(在/邳)
　(州北漢置良成縣/晉改良城唐省)侯莊(在韓莊東今/為侯僊閘)以試行運(時漕/舟行)
　(泇河者/十之三)工皆中輟(東星卒官/役遂止)至是侍郎李化龍與淮
　揚巡撫李三才循東星舊跡修之由直河(在邳州東/蒙沂諸山)
　(之水/所滙)入泇口(在邳州/西北)抵夏鎮凡二百六十里避黄河
　吕梁之險㑹化龍憂去侍郎曹時聘(獲鹿/人)終其事由
　是泇河遂為漕道永利
五月雷火焚長陵明樓
　帝以陵災下詔咨實政大學士沈鯉請除礦税屬沈
　一貫朱賡各為一疏俟時上之一日大雨鯉曰可矣
　一貫等問故鯉曰帝惡言礦税事疏入多不視今吾
　輩冒雨素服詣文華奏之上訝而取閱亦一機也一
　貫等從其言帝得疏疑必有急事啟視果為心動户
　部尚書趙世卿(宇象賢/歴城人)亦上疏力請(言今日實政孰/有切于罷礦税)
　(者古明王不貴異物今也取悖入之財斂蒼生之怨/飾儉之謂何是為君徳計不可不罷者一多取所以)
　(招尤謾藏必將誨盜鹿臺鉅橋必致倒戈之禍是為/宗社計不可不罷者二古者國家無事則預桑土之)
　(謀有事則議金湯之䇿安有鑿四海之山擁三家之/市操弓挾矢戕及良民燬室踰垣禍延雞犬經十數)
　(年而不休者是為國體計不可不罷者三貂璫漁獵/翼虎炰烋毁掘塚墓則枯骨蒙殃奸虐子女而良家)
　(飲恨人與為怨讙譟屢聞是為民困計不可不罷者/四國家財賦不在民則在官今盡括入奸人之室故)
　(督逋租而逋租絀稽闗税而闗税虧搜庫藏而庫藏/絶課鹽筴而鹽筴薄徵贖鍰而贖鍰消外府一空司)
　(農若掃是為國課計不可不罷者五天子之令信如/四時三載前嘗曰朕心仁愛自有停止之時今年復)
　(一年更待何日天子有戯言王命委草莽是為詔令/計不可不罷者六陛下試思服食宫室以至營造征)
　(討上何事不取之民民何事不供之上嗟此赤子曾/無負于國乃民方懽呼以供九重之欲而陛下不少)
　(遂其欲民方奔走以供九重之勞而陛下不少慰其/勞民方竭蹶以赴九重之難而陛下不少恤其難反)
　(之于心必有不自安者今天譴頻仍變不虚生故欲/囘天意在恤民心欲恤民心在罷礦税無煩再計而)
　(決/也)帝優答之然不為罷
六月太白晝見
　沈一貫等以災異疊見疏請罷礦税出繋囚補缺員
　發臣下章奏帝答以修省實政俟次第舉行一貫等
　又言俟之為言有何底極臣等非不欲俟而天下危
　亂恐有不能俟者帝不省
秋七月大雨水
(乙/巳)三十三年夏五月雷震郊壇
鳯陽大風雨毁陵廟
左都御史溫純罷
　純清白奉公五主南北考察澄汰悉當妖書事起力
　為沈鯉郭正域辨誣又楚宗人殺撫臣純言無反狀
　積忤沈一貫時大計京朝官純與吏部侍郎楊時喬
　(字宜遷/上饒入)主之一貫所欲庇者鍾兆斗(海鹽/人)錢夢臯等
　皆在謫中一貫怒言于帝降㫖切責純察疏亦不下
　盡留被察科道官純力求去夢臯等遂連章訐純楚
　事誣以納賄給事中陳嘉訓(鄱陽/人)極論夢臯兆斗朋
　比為奸請聴純歸以全大臣之體帝予純致仕夢臯
　兆斗亦罷歸(一貫請留察疏主事劉元珍龎時雍御/火朱吾弼等力争之謂二百年來計□)
　(疏無留者時南京察疏亦留中後迫衆議始下諧劉/元珍字伯先無錫人龎時雍汶上人朱吾弼字  卿)
　(高安/人)
秋九月京師地震
冬十月濬朱旺口(在碭山/縣西)
　前年河決豐縣單縣決口亦潰魚臺濟寧間平地成
　湖河臣李化龍上言自泇河既成山東南直間河不
　能為運河害獨朱旺口以上決單則單沼決曹則曹
　魚及豐沛徐邳魚碭皆命懸一綫隄防宜急㑹化龍憂
　去曹時聘代至是聘大濬朱旺口凡役夫五十萬六
　閱月工竣自朱旺達小浮橋延袤百七十里渠廣隄
　厚河歸故道
十一月皇長孫由校生(即熹/宗)
　選侍(明制太子女侍有淑/女選侍才人等名號)王氏(順天/人)所生
十二月詔罷天下開礦以税務歸有司中使仍留不撤
　自礦税使設廷臣諫者不下百餘悉寢不報自二十
　五年至是年諸璫所進礦銀三百萬兩金珠寳玩貂
　皮名馬雜然進奉帝以為能㑹長至日沈一貫在告
　沈鯉朱賡謁賀仁徳門帝賜食司禮監陳矩侍鯉因
　極陳礦税害民狀且言礦使破壊天下名山大川靈
　氣盡矣恐于聖躬不利矩乃具為帝道之帝悚然遣
　矩咨鯉所以補救者鯉言急停開鑿則靈氣自復帝
　為首肯一貫慮鯉獨收其功急草疏上帝不懌復止
　踰月始下停礦之命以税務歸有司嵗輸所入之半
　于内府半户工二部然中使不撤吏民尤苦之其害
　遂終帝世
(丙/申)三十四年春二月雲南指揮賀世勲等殺税監楊榮
　雲南孟宻土司有寳井正徳以後多以内臣掌之及
　榮領税使妄奏井多晴緑珍瑰之屬可嵗益數十萬
　帝特賜之專勅而榮所進不得什一(㑹緬賊侵蠻莫/其執詞以奉税)
　(使令令殺宣撫思正以開道路正奔騰越/緬人追之有司不得已殺正以謝賊乃退)既而榮又
　請麗江土知府(本越析詔地明設/土府今改流官)木增獻地聴開採
　巡按御史宋興祖(中江/人)言太祖令木氏世守兹土限
　石門(闗名在/府西北)以絶西域守鐵橋(亦在府/西北)以斷土蕃奈
　何自撤藩蔽生逺人心不報榮由是怙寵益横夷漢
　居民恨入骨相率燔税厰殺委官榮猶弗悛恣行毒
　虐杖斃數千人至是以求馬不獲繫指揮使賀瑞鳯
　且言將盡捕六衛官于是世勲等率寃民萬人焚榮
　第殺之并殺其黨二百餘人事聞帝為不食者數日
　欲逮問守土官閣臣沈鯉揭争且宻囑太監陳矩剖
　陳帝乃止誅首兇世勲等(時高淮徵税遼東時時出/塞射獵發黄票龍旗走朝)
　(鮮索冠珠貂馬數與邉將争功山海闗内外咸被其/毒于是前屯衛軍盡甲而嘩誓食淮肉未幾錦州松)
　(山軍復變淮所遣承舍呉守政自剄死淮懼内奔閣/臣朱賡言未踰月而遼境四亂皆淮所致饑軍合叛)
　(衆臣不知遼事/之終矣不報)
夏六月畿内蝗
秋七月沈一貫沈鯉罷
　給事中陳嘉訓御史孫居相(字伯輔/沁水人)交章詆一貫奸
　貪一貫憤求去帝為黜嘉訓奪居相俸而允一貫歸
　一貫數與沈鯉忤懼去後鯉為己憂因宻傾之帝亦
　嫌鯉方鯁㑹鯉同時乞休遂並命致仕而一貫獨得
　溫㫖焉(一貫當國枝柱清議好同惡異與前後諸臣/畧同而楚宗妖書京察三事獨犯不韙論者)
　(醜之歸後言者追劾之不止及卒贈太傅諡文恭鯉/在政府秉政不阿以壓于一貫志不盡行罷相命下)
　(舉朝駭愕及抵家猶極陳怠政之/弊以明作進規卒贈太師諡文端)
冬十二月棄六堡
　初六堡既築生聚日繁至六萬四千餘戸至是李成
　梁以地孤懸難守與總督蹇達(重慶/人)巡撫趙楫(大興/人)
　建議棄之盡徙居民于内地居民懸戀家室或不從
　則以大軍驅迫之死者狼籍給事中宋一韓(陳州/衛人)力
　言棄地非策御史熊廷弼(字飛百/江夏人)亦以為言帝卒用
　成梁議自是遼左藩籬盡撤
(丁/未)三十五年夏四月伊勒敦達春(舊作銀定歹成/今改後仿此)犯涼
　州官軍擊破之
　時松山既復宼復據賀蘭山結青海諸部宼抄不已
　伊勒敦達春尤桀驁三十三年連營犯鎮畨(注見/前)總
　兵官達雲與副將柴國柱(西寧/衛人)擊之宼大敗去未幾
　青海宼復大入將士分道遮擊生擒其長沙喇(舊作/沙賴)
　(今/改)餘敗走至是伊勒敦達春復連兵犯涼州雲與國
　柱及副總兵官秉忠(榆林/衛人)逆戰大破之㓂屢被挫悉
　去
五月以于慎行李廷機葉向高(字進卿/福興人)俱為禮部尚書
兼東閣大學士預機務
　時内閣惟朱賡在帝命增置閣臣廷推慎行廷機向
　高三人遂用之并召還王錫爵三辭不允時言官方厲
　鋒氣錫爵進宻揭力詆中有上于章奏一概留中特
　鄙夷之如禽鳥之音等語言官聞之大憤交章論劾
　錫爵闔門養重竟辭不赴(又三年錫爵卒于/家贈太保諡文肅)
秋八月彗星見
冬十一月于慎行卒(諡文/定)
　慎行明習典制為禮部尚書諸大禮多所裁定以請
　建儲忤帝意家居十餘年召掌詹事不至入閣命下
　再疏辭不允至京十有三日而卒(慎行學有原委貫/穿百家在詞舘中)
　(以慎行及馮琦文學為一時/冠  馮𤦺字用韞臨淄人)
十二月蠻陷武定(元羅婺部後改武定路明置/武定軍民府今為府屬雲南)
　武定自洪武十四年以女土官商勝首先歸附詔設
　土知府即以勝署府事正徳初武定阿英以賄通劉
　瑾得襲知府改姓鳯氏嘉靖中以武定屢叛(土舍鳯朝/文與尋甸)
　(土舎安銓合兵為亂官軍討誅之未幾鳯繼祖復叛/繼祖本他姓子冒鳯氏宗謀嗣職遂發兵圍府刦掠)
　(州縣屡敗官軍㑹鎮撫官督諸道兵並進繼祖奔東/川婦家賊帥者色斬之以獻  尋甸元徳仁府明改)
　(尋甸今為州屬曲/靖府東川注見前)乃改設流官授鳯歴子思堯為經
　歴歴以思堯不得知府怨望復謀作亂被擒誅死鳯氏
　土職盡絶至是鳯阿克(繼祖/之孫)與賊黨鄭舉等(阿克徙/居金沙)
　(江有馬頭四十八人而鄭舉稱首慓悍多力富于財/知府陳典收禁之舉以兼金置魚腹中饋典獲免已)
　(復收之如是者再四舉惡/其無厭乃誘阿克作亂)結㑹川(注見/前)諸蠻攻陷
　武定大肆刦掠連破元謀(元縣今屬/武定府)羅次(元州後改/縣今屬雲)
　(南/府)諸城索府印㑹知府攜印㑹城不能得乃刦推官
　直抵㑹城請冠帯印信鎮撫以徵兵未集遣人以府
　印授之賊退入武定立阿克為知府
(戊/申)三十六年春二月京師地震
飭邊偹
　是時蒙古喀爾喀諸部悉歸我
大清薊遼總督蹇達疏陳東方隠憂宜早為備廷臣請
　亟罷礦税以安人心不省尋命守臣嚴備邊
夏六月李成梁罷
　成梁始鎮遼東鋭意封拜師出必㨗威鎮絶域已而
位望益隆子弟盡列崇階(成梁弟成材參將子如松/如栢如楨如樟如梅皆總)
　(兵官如梓如梧如桂/如楠亦皆至參將)僕𨽻無不榮顯貴極而驕奢侈
　無度軍貲馬價鹽課市賞嵗乾没不貲全遼商民之
　利盡籠入己以是灌輸權門結納朝士中外要人無
　不飽其重賕為之左右其戰功率在塞外易為縁飾
　若敵入内地則以堅壁清野為辭擁兵觀望甚或掩
　敗為功殺良民冒級閣部共為蒙蔽以故物議沸騰
　後申時行許國王錫爵相繼謝政成梁失内主遂以
　去位其所藉健兒李平胡孫守廉輩皆富貴擁專城
　暮氣難振又轉相掊尅士馬為之蕭耗及成梁再鎮
　遼又議棄六堡為言者論劾帝素眷成梁不之罪及
　是罷久之卒(年九/十)
秋九月武定賊平
　鳯阿克既自立為知府益結賊徒四出焚掠所至殘
　滅巡撫陳用賓總兵沐叡俱以失事下獄論死時尋
　甸土目揚禮亦結火頭者色及土婦海沖為亂攻破
　嵩明(注見/前)吏目韋宗孝學正龍旌死之官吏多為賊
　殺御史周懋相急調霑益(注見/前)等處土兵擊之屢戰
　皆捷及是鎮撫官分五路兵進剿鄭舉等方西破禄
　豐(元縣今屬/雲南府)知縣蘇夢𤾉力戰死聞諸路兵已大集
　舉與阿克遂奔東川官軍追及之土司禄哲縳阿克
　鄭舉以獻而參政楊俊臣亦擊敗海沖副使羅希益
　復擊斬楊禮于是武定及元謀羅次嵩明禄豐等州
　縣皆復械阿克等至京師磔于市乃悉置流官
冬十一月朱賡卒(諡文/懿)
　賡醇謹無大過與沈一貫同鄉相比暱給事中姚文
　蔚(錢塘/人)以故蒙詬病當一貫沈鯉去位時賡年已七
　十有二獨當國政時朝事日弛中外解體賡疏揭月數
　上請帝更新庻政帝雖優答之而不能行至是卒于
　官贈太保
十二月朶顔寇薊州京師戒嚴
　朶顔長安之子賚雲丹(舊作賴狡/暈歹今改)黠為邊患與其從
　父莽吉爾(舊作蟒金/今並改)潛入薊鎮大掠河流口參將馬
　棟等不能禦時援師所過居民望見火光驚為敵至
　逃入京師者日數萬九門盡閉兵部尚書李化龍請
　以三十萬金補薊鎮缺餉并修守備之具而度支告
　匱户部請暫借内庫礦税銀限以嵗月補還帝難之
　命發太僕寺馬價十萬戸部銀十萬舁之軍情稍定
　敵以有備引去
(己/酉)三十七年春三月恭圖陷大勝堡(在錦州府/錦縣北)
　先是朶顔結黄台吉謀犯喜峰口總兵官杜松(字來/清崑)
　(山/人)受總督王象乾(字子廓濟/南新城人)指潛搗黄台吉帳以牽
　薊㓂乃從寧逺中左所夜馳㳟圖營掩殺百餘人以
　大捷聞兵備副使馬拯謂彼無故被勦必復仇事且
　叵測至是果以五千人攻大勝堡執守將耿尚仁支
　解之殺掠幾盡復深入小淩河(注見/前)二十二里官軍
　禦之大敗時杜松駐大凌河(在錦縣東源出喀剌沁/威蘇圖山下流至鮎魚)
　(塘入/海)不敢救遼人多咎松部議亦以釁由杜松令戴
　罪自効松恚甚言撫按諸臣附㑹馬拯害其竒功乃
　自提兵出塞將搗巢以雪前恥而所得止五級士馬
　多陷没松益慚盡焚鎧仗置兵事不問乃勒還籍
葉向高請發言官章疏不報
　時言路互相詆訐帝心厭之章悉留中御史鄭繼芳
　(鹽山/人)力攻給事中王元翰(字伯舉/寜州人)貪婪不法元翰亦
　疏詆繼芳左右二人者復相角不已向高請盡下諸
　疏勅部院大臣評曲直罪其論議顛倒者一二人以
　警其餘不報諸臣既無所見曲直益樹黨相攻(繼芳劾/元翰奸)
　(贓數十萬即潛遣人圍守元翰家元翰憤甚乃盡出/筐篋舁置國門縱吏士簡括慟哭辭朝而去吏部坐)
　(元翰擅離職/守謫其官)
(庚/戊)三十八年夏四月正陽門災
　時京師久旱正陽門樓火給事中周曰庠(臨川/人)疏言
　正陽城樓與正殿相對義取當陽自萬厯二十年來
　大小臣工莫見聖容朝夕左右不過宦官精明强毅
　之心日蝕月消而人材邪正政事得失都置膜外昔
　年宫殿災葉已示譴迄今十餘年玩愒如初所謂恭
　己正南面者杳無時日則何取于正陽之名為哉願
　稍振刷勤庻政親百姓疏入不報
冬十一月壬寅朔日食
　禮部右侍郎翁正春(字兆震/候官人)言前兩嵗食四月朔純
　陽之月也今食十一月朔陽生之月也豈非陽徳有
　虧是以上天譴告如此日之食與更在一時而皇上
　之寢與行祗在一念誠翻然轉移太平盛業將緜萬
　世疏入不報
(辛/亥)三十九年春二月巡撫鳯陽都御史李三才罷
　三才在淮久以凌折税監得民心(山東税監陳増兼/領徐州數窘辱長)
　(吏獨三才以氣凌之裁抑其爪牙肆惡者嘗宻令死/囚引為黨輒捕殺之増為奪氣歙人程守訓以貲官)
　(中書為増參隨縱横自恣三才劾治之得贓數十萬/増懼為己累亦收獲守訓違禁珍寳聞于朝論死逺)
　(近大/快)屢加至户部尚書然頗通賂遺結納遍海内輔
　臣缺建議者請參用外􁉗意在三才由是忌者日衆
　工部郎中邵輔忠(定海/人)劾其貪偽險横御史徐兆魁
　(東莞/人)喬應甲(猗氏/人)給事中王紹徽(咸寧/人)等十餘人繼
　之胡忻(㤗州/人)曹于汴(字自梁/安邑人)等交章論救朝端聚訟
　數月未已顧憲成方講學東林貽書葉向高孫丕揚
　盛稱三才廉直(三才與憲成深相結嘗請増大􁉗選/科道録遺佚因言諸臣祇以議論意)
　(見一觸當途遂永棄不收要之于陛下無忤今乃假/天子威以錮諸臣復假忤主之名以文已過負國負)
　(君罪莫大此意為憲臣發也三才用財如流水嘗宴/憲成止蔬三四色厥明盛陳百味憲成訝而問之三)
　(才曰昨偶乏即寥寥今偶有故/羅列憲成以此不疑其綺靡)御史呉亮(武進人/中行子)素
　善三才以憲成書附傳邸報中由是議者益譁三才
　力請罷去疏至十五上不得命遂自引歸帝亦不罪
　也(三才才大而好用機權善籠絡朝士既家居忌者/慮其復用御史劉光復劾其盜皇木營建私第至)
　(二十二萬又侵奪官厰為園囿且言與于玉立遙執/相權意所欲用銓部輒為推舉給事中劉文炳御史)
　(李徵儀等亦相繼論劾三才憤甚請諸臣㑹勘乃詔/徴儀偕給事中呉亮嗣往未幾光復坐視下獄三才)
　(請釋之而復力為東林辨白言東林者顧憲成講學/之所從之遊者如髙攀龍姜士昌錢一本劉元珍安)
　(希范岳元聲薛敷教等並束身厲名行何負國家哉/偶曰東林便成陷穽如鄒元標趙南星等被以此名)
　(即力阻其進其朝上而夕下者惟史繼偕諸人耳人/才邪正實國祚所闗疏入衆益恨之亮嗣既往勘久)
　(之無所得第如光復言還報遂落三才職為民方三/才之罷攻之者邵輔忠徐兆魁喬應甲等後皆附忠)
　(賢名麗逆案而推轂三才若顧憲成鄒元標趙南復/星輩皆表表為時名臣故世以三才為賢  劉光)
　(青陽人于玉立字中甫金壇人劉文炳寧晉人李徵/儀廣徳州人呉亮嗣廣濟人姜士昌字仲文丹陽人)
　(安希范字小范無錫/人史繼偕晉江人)
三月大計京官祭酒湯賓尹(字嘉賓/宣城人)等降黜有差
　時廷臣黨勢日盛賓尹與諭徳顧天埈各收召朋徒
　干預時政謂之宣崑黨皆以賓尹天埈所居縣目之
　也而言路又有齊楚浙三黨(自帝倦勤内外章奏悉/留中不發惟言路一攻)
　(則其人自去以故臺/諫之勢積重不返)齊則亓詩教(萊蕪/人)周永春(金鄉/人)
　韓浚(淄川/人)張延登(鄒平/人)為之魁而燕人趙興邦(高邑/人)
　輩附之楚則宫應震(黄岡/人)呉亮嗣田生金(麻城/人)為之
　魁而蜀人田一甲(忠州/人)徐紹吉(保寧/衛人)輩附之浙則姚
　宗文(慈谿/人)劉廷元(平湖/人)為之魁而商周祚(㑹稽/人)毛一
　鷺(遂安/人)過庭訓(平湖/人)等附之與賓尹天埈聲勢相倚
　並以攻東林排異己為事(創大東小東之説自東宫/為大東東林為小東一人)
　(稍異議輒羣起逐之大􁉗非其黨不/得安于其位天下號為當闗虎豹)是年當大計京
　官惡東林者設詞以惑吏部尚書孫丕揚令發單咨
　是非將陰為鈎黨計侍郎王圖(字則之/耀州人)急言于丕揚
　止之羣小大恨圖先典庚戍㑹試賓尹以庻子為分
　校官嘗越房取其私人韓敬(字求仲/歸安人)為第一(敬受業/賓尹及)
　(㑹試敬卷為他考官所棄賓尹搜得之與各/房互換闈卷凡十八人彊圖録敬為第一)知貢舉
　侍郎呉道南(字㑹甫/崇仁人)欲劾之未果至是賓尹已為祭
　酒而圖方掌翰林院祭酒京察例由掌院注考賓尹
　恐被察屬圖鄉人王紹徽為之請圖峻拒之又御史
　金明時(徳清/人)居官不職慮見斥㑹有為浙江巡按鄭
　繼芳偽書抵紹徽者(書有云欲去福清先去富平欲/去富平先去耀州兄弟又言秦)
　(脈斬斷吾輩可以得志福清謂葉向高耀州兄弟謂/圖與其兄國富平即丕揚也國時巡撫保定圖為侍)
　(郎與丕揚俱秦人故曰秦脈蓋小人設為挑激語以/害繼芳輩而其書乃達之丕揚丕揚不為意明時廉)
　(之/)明時疑書出選授御史徐縉芳(晉江/人)等(時候命/未下)乃
　先上疏力攻圖并詆縉芳因及偽書事圖與縉芳皆
　疏辨朝端鬨然及注考丕揚與侍郎蕭雲舉(廣西宣/化人)
　副都御史許宏綱(東陽/人)領其事考功郎王宗賢(清源/人)
　都給事中曹于汴御史湯兆京(字伯閎/宜興人)喬允升佐之
　兆京謂明時倡言要挾逃察丕揚特疏劾之㫖下議
　罪而明時辨疏復犯御諱帝怒褫其職其黨大譁謂
　明時未嘗要挾兆京祗以劾圖一疏為圖報復于是
　主事秦聚奎(漢陽/人)力攻丕揚等結黨欺君丕揚因發
　聚奎前為知縣時貪虐狀劾罷之而賓尹天埈御史
　劉國縉及前給事中鍾兆斗陳治則(餘姚/人)宋一韓姚
　文蔚御史康丕揚徐大化(㑹稽/人)主事鄭振先(武進/人)張
　嘉言(湘潭/人)等咸被察又以年例出紹徽及其同官喬
　應甲于外(時察疏未下黨人咸謂丕揚果以偽書故/斥紹徽國縉且二人嘗攻李三才王元翰)
　(故為修隙議論洶洶禮部主事丁元薦甫入朝即抗/章盡發宣臺搆謀狀于是黨人姚宗文等争擊元薦)
　(為金明時訟寃頼葉向高調䕶至五月察/疏乃下  丁元薦字長孺長興人)由是諸失意
　者相繼攻丕揚及圖至秋圖遂引去明年二月丕揚
　亦拜疏歸(初嘉隆以前士大夫廉恥自重以掛察典/為終身之玷及帝之世閣臣有所徇庇間)
　(留一二以撓部權而羣臣水火之争莫甚于是年及/丁巳黨局既成互相報復至國亡乃已  丁巳京察)
　(事具/後)
夏六月大水
　南北兩畿及湖廣皆大水諸大吏請罷榷税以甦民
　命不省
秋九月户部尚書趙世卿上疏去位
　世卿饒心計在户部酌劑贏縮軍國賴焉福王成婚
　及公主下嫁凡額外宣索世卿俱力争楚王與宗人
　相訐世卿嘗官楚府長史言王非偽與沈一貫合遂
　為廷臣所惡論劾相繼世卿上疏乞罷出城候命踰
　年不報乃乗柴車去
(壬/子)四十年夏五月甲午朔日食
秋八月以刑部尚書趙煥(字文光/掖縣人)兼吏部尚書
　時帝怠荒益甚二十餘年未嘗一接見大臣曹署多
　空内閣止葉向高杜門已久六卿惟煥一人又兼署
　兵部至是改署吏部兵部尚書李化龍卒召王象乾
　未至亦不除侍郎户工禮三部止各一人都察院自
　温純罷去八年無正官六科止數人十三道皆以一
　人領數職在外巡按十餘年不得代督撫監司亦屢
　闕不補郡守缺什之五六文武大選急選官及四方
　教職積數千人以吏兵二科缺掌印不給牒久滯都
　下時攀執政輿哀訴煥累疏乞除補始除侍郎四人
　既而考察命下補科道六十餘人時稱盛事云
九月李廷機罷
　廷機性廉潔然頗刻深不諳大體(其在禮部楚宗人/華趆以奏訐楚王)
　(既擬奪爵錮高墻廷機援祖訓謀害親王例議置之/死言路勢張政府暨銓曹畏之不敢出諸外年例幾)
　(廢主事聶雲翰論之廷機/希言路意中雲翰察興)初入閣廷臣争論之廷機
　累疏乞休不允杜門不出待命踰年乃屏居荒廟人
　跡都絶言者猶攻之不已至是疏已百二十餘上不
　得命竟歸(廷機繫閣籍六年秉政止九月無大過言/路以其與申時行沈一貫宻相比故交章)
　(逐之輔臣以齮齕受辱屏棄積年而後去/前此未有也歸四年卒贈少保諡文節)
(癸/丑)四十一年春三月加淮揚田賦
　時江上有倭警需餉急鳯陽巡撫陳薦(祁陽/人)請加派
　銀十五萬兩有竒從之
夏六月詔布色圖襲封順義王
　三十五年順義王徹哩克死孫布色圖應嗣求婚于
　忠順夫人忠順拒之其所部薩納台吉(舊作素/囊台吉)及烏
　魯台吉(舊作五路台/吉今並改)等各不相下封號久未定至是
　圖始婚于忠順東西諸部長皆具狀為請封忠順夫
　人旋卒詔封布色圖為順義王然勢益衰不復能力
　制諸部矣(時布色圖所制止山大二鎮外十二部其/部長烏魯台吉薩納額森台吉等兵力皆)
　(與順義埒朝廷因宣大總督涂宗濬言各與陞賞如/例  凃宗濬南昌人額森台吉舊作兀慎台吉今改)
秋七月兵部尚書孫瑋(字純玉/渭南人)罷
　瑋素負時望以兵部尚書兼掌都察院左都御史事
　方欲振肅風紀而是時朋黨勢成言路大横㑹御史
　孫居相給事中孫振基(字肖岡潼/闗衛人)再發湯賓尹科場
　事(賓尹以考察褫官韓敬亦稱疾去事三年矣㑹進/士鄒之麟分校順天鄉試所取童學顔有私居相)
　(并賓尹事發之㫖下部院議顧不及賓尹事振基疏/請並議未得命禮部侍郎翁正春議黜學顔謫之麟)
　(亦不及賓尹等振基謂議者庇湯上疏論劾帝再下/廷臣議正春乃坐敬不謹落職于是黨人亓詩教等)
　(交章論列并劾正春紛呶/不已  鄒之麟武進人)而南畿巡按御史荆養喬
　(臨晉/人)與提學御史熊廷弼復以賓尹鄉人事相訐(賓/尹)
　(家居嘗謀奪生員施天徳妻為妾訐訟女投池死諸/生馮應祥芮永縉輩遂告于官為建祠以愧賓尹後)
　(永縉又發諸生梅振祚宣祚朋姦事廷弼素交歡賓/尹判牒云此施湯故智㑹有司報永縉及應祥行劣)
　(廷弼杖之永縉尋斃養喬夙與廷弼牴牾遂劾/廷弼殺人媚人疏上徑自引歸廷弼亦上疏辨)瑋議
　養喬鐫秩廷弼解職聴勘廷弼黨官應震呉亮嗣遂連
　章攻瑋而振基及諸給事御史劾應震等植黨背公
　南北臺諫議論方囂各有所左右而帝竟如瑋言令
　廷弼解職吏部尚書趙煥亓詩教鄉人也惟詩教言
　是聴以年例出振基及御史王時熙(南昌/人)魏雲中(武鄉/人與)
　(時熙俱力攻/賓尹廷弼者)于外不闗都察院瑋以失職求去疏十
　餘上始予告歸
大水
　兩畿河南山東湖廣江西廣西俱大水
八月以方從哲(字仲涵其先徳清/人𨽻籍錦衣衛)呉道南並為禮部尚
書兼東閣大學士預機務
　自朱賡卒李廷機罷葉向高遂獨相屢請增置閣臣
　章百餘上至是始命二臣入閣時道南在籍踰年乃
　至故事廷臣受官先面謝始蒞任帝久不視朝道南
　至不獲見不敢入直從哲為言帝令先蒞任道南始
　視事
九月吏部尚書趙煥罷
　煥素有清望于朝臣無所左右顧雅不善東林故諸
　黨人攻東林者乗閒入之所舉措往往不協清議先
　後為御史李若星(字紫垣/息縣人)給事中孫振基等所劾煥
　遂乞罷葉向高請諭煥起視事(向高言今國事艱難/人才日寡在野者既)
　(賜環無期在朝者復晨星無幾乃大小臣工日尋水/火甚非國家福也臣願自今以後共捐成心憂國事)
　(議論聴之言官主張聴之當事使大臣得展布而毋/苦言官之掣肘言官得發舒而母患當事之摧殘天)
　(下事尚/可為也)煥乃出既而御史湯兆京以振基出外不移
　咨都察院守故事力争不得投劾徑歸其同官李拜
　華(字孟□/吉水人)周起元(字仲先/海澄人)孫居相及郎中賀烺(丹陽/人)
　復交章劾煥擅權帝為奪諸臣俸貶烺官以慰煥煥
　請去益力遂叩首闕前出城待命踰月乃許乗傳歸
(甲/寅)四十二年春二月以鄭繼之(字伯孝/襄陽人)為吏部尚書
　繼之年八十餘耄而憒一聴楚黨意指文選郎王大
　智(玉田/人)繼之所倚信已而復任胡來朝(贊皇/人)定制科
　道外轉必㑹都察院吏科協議自趙煥始及繼之皆
　不令與聞都給事中李瑾(襄陵/人)抗章力争御史周起
　元等亦引故事以言瑾争之尤彊來朝不能難乃嗾
　其黨羣起攻之瑾疏三上來朝亦三疏詆訐詞頗窮
　乃言年例協贊之㫖實秉國者調停兩袓非可為制
　乞改前令從事帝一無所處分時給事中張國儒已
　階推京卿法不當轉外來朝以其異己遂出之繼之
　不能禁也
慈聖皇太后李氏崩(諡孝/定)
　太后性嚴明萬厯初政保䕶之力居多姜應麟以疏
　請建儲被謫太后聞之弗善也一日帝入侍太后問
　故帝曰彼都人子也内廷呼宫人曰都人太后亦由
　宫人進遂大怒曰爾亦都人子帝伏地不敢起儲位
　由是定福王之藩期屢易鄭貴妃欲遲之明年以祝
　太后誕為辭太后曰吾潞王亦可來上壽乎貴妃乃
　不敢留王未行而太后崩
三月福王常洵之國
　初福王婚費三十萬營洛陽邸第至二十八萬十倍
　常制又設官店于崇文門外以供福邸及府第成廷
　臣請王之藩者數十百奏不報四十一年春廷臣復
　交章力請帝以明春為期已忽得㫖莊田非四萬頃
　不行廷臣大駭(葉向高因言莊田四萬頃必不能足/今王之國且無日明㫖又不信于天)
　(下矣且王疏引祖制而祖制無有是事曩惟世祖時/景王有之景王久不之國皇考在裕邸危疑不安此)
　(何可效也帝報曰莊田自有成例且今大分已定何/猜向高又言皇考時名位雖未正然講讀不輟情意)
　(自通今東宮輟講八年且不奉天顔久而福王一日/兩見以故不能無疑惟堅守明春期而無以莊田藉)
　(口天下/疑自釋)曾錦衣百戸王日乾訐奏鄭貴妃内侍姜嚴
　山與奸人孔學及妖人王三詔等用厭勝術詛咒皇
　太后皇太子死欲擁立福王(曰乾京師奸人與孔學/趙宗舜趙聖等相訐告)
　(刑官讞未竟曰乾乃入皇城放礟上疏刑官大/驚將擬以死罪曰乾遂訐學等謀變欲以害之)帝震
　怒葉向高請帝以静處之因言日乾疏不宜發宜留
　中而别諭法司治諸奸人罪且速定福王明春之國期
　以息羣喙帝納其言尋又諭改期向高封還手勅力
　諫帝不得已從之至是始令就藩歴年税使礦使所
　進珍竒贏羨悉以資之賜莊田二萬頃以廷臣言減
　去二萬中州腴土不足取山東湖廣田益之王又奏
　乞淮鹽數千引開市洛陽河東引遏不行邊餉由此大絀
釋楚宗幽禁諸人
　楚宗之獄廷臣互有左右歴數年卒不得白至是禮
　部侍郎孫慎行(字聞斯/武進人)力言楚宗殺趙可懐不得為
　叛乃稱太后遺詔釋之
夏六月葬孝定皇后于昭陵
秋八月禮部侍郎孫慎行罷
　慎行素講學東林為黨人所忌及在禮部遇事皆切
　諫(時郊廟大享諸禮帝二十餘年不躬親東宫輟講/至八年皇長孫九齡未就外傅瑞王年二十三未)
　(婚福府莊田取盈二萬將之國/貴妃復請留王慎行並力言之)韓敬科塲議久不定
　慎行擬黜敬(黨人袒敬者追論湯賓尹越房取卷時/各分考俱效之競相搜取因欲十七人)
　(並罪藉以寛敬慎行乃集廷臣議/卒坐敬闗節而為十七人昭雪)黨人益大恨㑹疏
　上留中于是過庭訓亓詩教等相繼攻之慎行遂連
　疏引歸(時敬科塲事先後與敬為難者非出外即引/去而敬以黨人䕶持久之僅謫行人司副凡)
　(七年而/事始竟)
葉向高罷
　向高以宿望居相位毎事執争效忠藎帝心重之而
　其言多格不用所救正十二三而已(向高嘗疏言今/天下必亂必危)
　(之道蓋有數端災傷寇盜物怪人妖不與焉廊廟空/虚一也上下否隔二也士大夫好勝喜争三也多藏)
　(厚積必有悖出之釁四也風聲氣習日趨日下不可/挽囘五也非陛下奮然振作簡任老成布列朝署取)
　(積年廢弛政事一舉新之恐宗社之憂不在敵國外/患而在廟堂之上也帝不能用向高復言陛下欲用)
　(臣則當行臣言今章奏不發大􁉗不補起廢不行臣/留何益又言今中外離心輦轂肘腋聞怨聲憤盈禍)
　(機不測而陛下務與羣臣隔絶帷幄不得闗其中六/曹不得舉其職舉天下無一可信之人而自以為神)
　(明之妙用臣恐自古聖帝/明王無此法也帝俱不省)嘗卧疾閣中無人章奏就
　其家擬㫖者一月後堅卧不出即家擬㫖如前論者
　以為非體及主癸丑㑹試章奏皆送闈中尤為異事
　累疏引退輒優㫖慰留至是疏四十餘上詞極哀始
　允其去
(乙/夘)四十三年春三月丁未朔日食
夏五月畿内山東旱
男子張差持梃入慈慶宫伏誅
　太子居慈慶宫有不知姓名男子持棗木梃入宫門
　擊傷守門内侍至殿前檐下被執皇太子奏聞帝命
　法司案問巡視皇城御史劉廷元鞫奏犯名張差薊
　州人口中呶呶語無倫次按其迹若涉風癲稽其貎
　實係黠猾請下法司嚴訊時東宫雖久定帝待之薄
　中外方疑鄭貴妃與其弟國泰謀危太子及差被執
　舉朝驚駭廷元既以風癲奏刑部郎中胡士相(平湖/人)
　等復訊一如廷元指(言差收積薪草為人所燒氣憤/赴朝聲寃行至東華門遇一人)
　(謂持梃入可當寃/狀遂悞入東宫)按律當斬加等立決奏定未上㑹
　提牢主事王之宷(字心一/朝邑人)散飯獄中私詰差得口詞
　甚悉(差初不肯承已云不敢説之宷麾左右出留二/吏扶問之始言小名張五兒有馬三舅李外父)
　(令隨不知姓名一老公説事成與汝地幾畝比至京/入不知街道大宅子一老公飯我云汝先衝一遭遇)
　(人輒打死乃舁我棗木棍導我由厚載門到宫/擊門者墮地老公多遂被執老公内侍通稱也)之宷
　備揭其語因侍郎張問達以聞且言差不癲不狂有
　心有膽乞縛凶犯敇九卿科道三法司㑹問疏入未
　下廷臣連章趣之而郎中陸大受(字凝逺/武進人)疏有奸戚
　二字帝惡之與之宷疏俱不報御史過庭訓言禍生
　肘腋宜亟翦除亦不報庭訓遂移文薊州蹤跡之知
　州戚延齡具言其致癲始末(言貴妃遣璫建佛寺璫/置陶造甓居民多鬻薪)
　(獲利者差賣田負薪往市于璫土人忌之焚其薪差/訟于璫被責差産破薪焚不勝憤故持梃欲告御狀)
　于是原問諸臣據為口實遂以風癲二字為定案越
　數日問達以員外郎陸夢龍(字君啟/㑹稽人)言令十三司㑹
　鞫衆咸囁嚅夢龍獨詳訊之具得内監龎保劉成主
　使狀(夢龍見差長身駢脅睨視傲語絶無風癲狀因/呼紙筆命畫所從入路須臾圖成具供馬三舅)
　(名三道李外父名守才不知姓名老公乃修鐡瓦殿/之龎保不知街道宅子乃住朝外大宅之劉成且言)
　(二人與我金銀壺各一豢我已三年令我打上宫門/打得小爺喫有著有小爺者内監所稱皇太子者也)
　(又言有姊夫孔/道同謀凡五人)于是刑部行薊州道提差所供馬三
　道等疏請法司提龎保劉成對質保成皆貴妃内侍
　中外籍籍語多侵國泰國泰懼出揭自白給事中何
　士晉(字武莪/宜興人)直攻國泰且侵貴妃(士晉疏言國㤗若/欲釋人疑惟明告)
　(貴妃力求陛下速令保成下吏考訊如果國㤗主謀/是大逆罪人非但貴妃不能庇即陛下亦不能庇設)
　(與國泰無干請令國泰自任凡皇太子皇長孫一切/起居悉屬國泰保䕶稍有疎虞罪即坐之則臣與在)
　(廷諸臣亦願陛下保全國㤗無替恩禮若國泰畏有/連引預熒惑聖聰久稽廷訊或潛散黨與使之逺遁)
　(或陰斃張差以冀滅口則國/㤗罪不容誅矣疏人帝大怒)初奸人王日乾上變言
　巫蠱事辭已連成至是復涉成帝心動諭貴妃善為
　計貴妃窘乞哀皇太子自明無他帝令太子白之廷
　臣太子亦以事連貴妃大懼請帝速具獄毋株連帝
　乃御慈寧宫太子侍御座右三皇孫雁行列左堦下
　召大學士方從哲呉道南及文武諸臣入責以離間
　父子因執太子手謂諸臣曰此兒極孝朕極愛惜使
　朕有别意何不早更置(御史劉光復跪于班後大言/曰皇上甚慈愛太子甚仁孝)
　(其意固將順也帝不甚悉詰問為誰中使以御史劉/光復對先復猶大言不止帝令中□縛之著刑部重)
　(擬光/復罪)因命内侍引三皇孫至石級上令諸臣熟視曰
　朕諸孫俱已長成更何説顧問太子有何語與諸臣
　悉言無隠太子具言瘋癲之人宜速決并責諸臣言
　我父子何等親愛而外廷議論紛如爾等為無君之
　臣使我為不孝之子諸臣叩頭出遂磔差于市掠死
　成保禁中馬三道等皆議流其事遂止帝不見羣臣
　二十有五年矣至是特一出以釋羣疑且調劑貴妃
　太子念其事似有迹故于諸言者亦不遽罪也(未幾/士晉)
　(調外之宷削籍大受奪官/而夢龍獨免光復亦見釋)
秋閏八月河套諸部犯延綏官軍禦之敗績
　是時套虜號十萬然其衆分四十二枝多者二三千
　少不過千騎惟布色圖之子濟農士馬雄諸部為套
　中之主先是蒙克錫里(舊作猛克/什里今改)等以挾賞不獲數
　沿邊寇掠總兵官秉忠隨所向以勁騎遮擊屢破之
　宼遂遁去至是濟農挾求封王且請市賞邊臣不許
　濟農遂合套中諸部大舉入㓂東道高家(在葭/州北)大栢
　油(在神木/縣西)神木栢林(在神木/縣西南)中道波羅(在榆林府懐/逺縣東北)
　西道磚井(在延安府/定邊縣東)寧塞(在延安府/靖邊縣西)諸城堡盡被蹂
　躙副將孫洪謨禦之大栢油遇伏被執士卒死傷過
　半官秉忠聞宼入急遣遊擊張榜潛刦其營又敗死
　四百餘人㑹故帥杜松寧夏總兵杜文煥(字􁃳武/松之姪)援
　軍至共擊之宼始敗退秉忠被劾罷去
冬十月京師地震
(丙/辰)四十四年
　　春正月我
太祖髙皇帝建元天命元年(臣等謹按一代之興鴻猷炳爍/史家紀載必據實以徴文我)
　　(國家王□肇基大東奄宅前卷中所載整旋興師既已/  㳟𫐠大略至于紀年系統正續綱目于周末元末書)
　　(朝宋明二太祖事間有參差未為允當伏思我/  龍興之始雖明統未亡而)
(肇基興朝建國紀年例應大書以昭/    □績臣等屢蒙)
　(睿訓指示仰見正之心實超越千古謹于萬厯四十年以/聖天子大公至)
(列聖建後凡㳟遇繫月特書/      元之初並)
(創垂之統而嵗首則仍存明之紀年庶前後體例均歸盡善/      而我)
　(皇上筆削維嚴之至意與垂萬世云/纘承靡斁之盛心並足昭)
　　　我
太祖髙皇帝自誅尼堪外蘭之後國勢日隆葉赫等九部來
　　　侵大破其衆(事在辛/夘年)哈達貝勒蒙格布禄為葉赫所
　　　誘將害我助防哈達之兵征克其城獲之以歸(事在/己亥)
　　　(年/)輝發貝勒拜音達哩亦貳于葉赫數背盟約率兵
　　　滅之撫定其國(事在丁/未年)烏拉貝勒布占泰嘗戰敗被
　　　俘釋遣歸國申以姻好布占泰復謀背叛屢討不悛
　　　遂大舉伐之布占泰勢窮奔于葉赫其國遂滅(事在/癸丑)
(太祖復年時葉赫貝勒錦台什居東城布揚古居西城既而我/      定取葉赫䇿遣一軍圍布揚古而)
(親督大兵圍錦台什破其城錦台什就執布揚/      古亦降葉赫屬城俱下事在己未年)
太祖既削平諸國徳威逺播又製國書(先以䝉古字合國語/聮綴成句創立滿洲)
　　　(文尋復以十二字頭無圏㸃上下/字雷同無别因加圏㸃以分析之)定旗制(初削平諸/國設有四)
　　　(旗旗以純色為别曰黄曰紅曰藍曰白尋又添/設四旗参用其色鑲之共為八旗分左右翼)䂓模
　　　宏逺帝業已成于是諸貝勒大臣等咸奉表勸進以
　　　正月壬申朔尊
太祖為覆育列國英明皇帝以是年為天命元年
　　兩畿山東河南大饑
　　　是嵗陕西山西旱蝗江西廣東湖廣大水
　　三月辛未朔日食
　　夏六月天鼓鳴
　　　兵科給事中熊明遇(字良孺/進賢人)疏言入春以來天鼓兩
　　　鳴于晉地流星晝隕于清豐(唐縣今屬/大名府)地震二十八
　　　天火九石首(晉縣今屬/荆州府)雨菽河内女妖遼東兵端吐
　火即春秋二百四十年間未有稠于今日者且山東
　大䘲人相食黄河水羡溢兼以太白經天輔星湛沒
　熒惑襲月金水愆行或日光無芒日月同暈為恒風
　為枯旱天譴愈深而陛下所行皆誣天拂經之事此
　誠禽息碎首(韓詩外傳禽息秦人薦百里奚于秦穆/為私而加刑焉公後知奚之賢召禽息)
　(謝之禽息曰臣聞忠臣進賢不私顯烈士憂國不/喪志奚陷刑臣之罪也乃對使者以首觸楹而死)賈
　生痛哭之時也敢以八憂五漸三無之説進(内庫太/實外庫)
　(太虚可憂一餉臣乏餉邊臣開邊可憂二套部圖王/插部覬賞可憂三黄河泛濫運河膠淤可憂四齊苦)
　(荒天楚苦索地可憂五鼎鉉不備棟梁常撓可憂六/羣譁盈衢訛言載道可憂七吳民喜亂冠履倒置可)
　(憂八八憂未已五漸繼之太阿之柄漸付中涓魁壘/之人漸如隕籜制科之法漸成奸藪武庫之器漸至)
　(銷亡商旅之途漸至梗塞五漸未已三無繼之匹夫/可熒惑天子小校可濫邀絲綸是朝廷無紀綱滇黔)
　(之守令皆窮途揚粤之監司多規避是逺方無吏治/讒搆之口甚于戈㦸頃危之禍惨于蘇張是士大夫)
　(無人心天下事/可不寒心哉)帝不省
套虜犯延綏總兵官杜文焕破降之
　延綏被冦文煥赴救大破之遂代官秉忠鎮延綏屢
　敗冦衆浩爾齊布延泰(舊作卜/言太)沙津(舊作沙計/今並改)等懼
　相率降既而復與濟農合駐高家栢林要封王補賞
　十事文煥襲其營斬首百五十浩爾齊諸部落攢刀
　立誓獻罰九九(部落中罰駝/馬牛羊之數)已沙津又設伏兵誘殺
　都指揮王國安糾蒙克錫里連犯雙山(在榆林/縣東南)波羅
　二堡文煥擊破之追奔二十餘里宼屢不得志沙津
　乃與濟農蒙克錫里浩爾齊布延泰等相繼納欵延
　綏遂少事
秋八月皇太子出閣講學
　皇太子輟講已十有二年羣臣諫疏凡數百上及是
　始命舉行然一講而輟後不復舉矣
九月兵部請治兵不報
　前以孝定太后喪停操三年至是兵部上言大禮久
　竣當新戎壘以應秋氣不省
(丁/巳)四十五年夏旱
　自去冬無雪入春不雨至是大旱災歉遍天下有司
　請賑率寢不報盜賊四起帝但勅羣臣修省而已
　秋七月癸亥朔日食
　呉道南罷
　　道南遇事有操執通達政體頗負時望自入閣後未嘗
　　一見帝及梃擊之變帝召見羣臣于慈寧宫道南始
　　得面謝自後不再見前年典㑹試副都御史沈季文
　　(呉江/人)子同和以代倩獲第事覺同和逺戍(同和素不/能文倩同)
　　(里趙鳴陽為之同和得舉第一/鳴陽第六事發兩人並謫戍)湯賓尹以道南嘗欲
　　發其科塲事遂嗾其黨交章論之給事中劉文炳御
　　史張至發(淄川/人)相與攻之尤力肆口詆諆道南不能
　　堪言臺諫劾閣臣職也二百年來有糾閣臣之言官
　　無詈閣臣之言官臣辱國已甚請立罷黜帝為謫文炳
　　于外言官疏救文炳復詆道南道南益求去杜門踰年
　　疏至二十七上帝猶慰留㑹母䘮乃歸居二年卒(贈少保/謚文恪)
　(戊/午)四十六年夏四月京城壕水赤
大清兵克撫順
　　時我
太祖親率步騎兵二萬進發臨行書七大恨告
天(其詞曰/我之)
(祖父未嘗損明邊一草寸土也明無端啟釁邊陲害我人等/祖父恨一也明雖啟釁我尚欲修好設碑勒誓凡滿漢)
　　(毋越疆圍敢有越者見即誅之見而故縱殃及縱者詎/明復渝誓言逞兵越界衛助葉赫恨二也明人于清)
　　(河以南江岸以北毎嵗竊踰疆場肆其攘奪我遵誓/行誅明負前盟責我擅殺拘我廣寜使臣綱古哩方)
　　(吉納挾取十人殺之邊境恨三也明越境以兵助葉/赫俾我已聘之女改適蒙古恨四也柴河三岔撫安)
　　(三路我累世分守疆土之衆耕田藝榖明不容刈穫/遣兵驅逐恨五也邊外葉赫獲罪于)
(天明乃偏信其言特遣使臣遺書詬詈肆行陵侮恨六也昔/      哈逹助葉赫二次來侵我自報之)
(天既授我哈達之人矣明又黨之挾我以還其國已而哈達/      之人數被葉赫侵掠夫列國之相争伐也順天心者)
　　　(勝而存逆天意者敗而亡何能使死于兵者更生得/其人者更還乎)
(天建大國之君即為天下共主何獨搆怨于我國也初呼倫/      諸國合兵侵我故)
(天厭呼倫啟釁惟我是眷今明助天譴之葉赫抗天意倒置/      是非罔為剖斷恨七也因此七大恨之故是以征之)
　　隨告諸貝勒大臣以興師之故遂趨撫順圍其城遣
　　人以書諭遊擊李永芳永芳降撫順東州瑪哈丹三
　　城及臺堡悉下(撫順守將王/命印死之)廣寧總兵張承廕(榆林/衛人)
　　率師往援分兵為三據險立營以待
大軍乗風奮擊大破其營承廕及副將頗廷相參將蒲
　芳等皆戰死士卒逃歸者十無一二焉(時察罕胡土/克圖及西部)
　(阿延妻璊達勒皆擁衆入邉乗機邀賞羽書日數十/至中外戒嚴帝初頗憂懼章奏時下不數月泄泄如)
　(故/矣)
日中有黑子
閏月起楊鎬經畧遼東
　初征倭事竣復用鎬巡撫遼東嘗襲綽哈之衆破之
　言官劾其開釁罷去至是以遼警廷議謂鎬熟諳邊
　事起兵部尚書往經略
六月復以趙煥為吏部尚書
　先是丁巳京察鄭繼之與署都察院尚書李誌(縉雲/人)
　主其事考功郎趙士諤給事中徐紹吉御史韓浚佐
　之所去留悉出紹吉等意繼之誌受成而已一時清
　流與黨人異趣者斥逐殆盡即在籍不免大􁉗則中
　以拾遺(以孫慎行趣福王之國為邀功列/之拾遺疏中帝察慎行無罪獲免)善類為空
　至是繼之去位亓詩教以煥為鄉人老而易制力引
　代繼之年七十有七矣比至一聴詩教指揮由是素望
　益損與繼之並為時議所譏
京師地震
秋七月
清兵克清河堡
　時
大兵由鴉鶻闗入圍清河城守將鄒儲賢張斾以兵萬
　人固守城上矢石俱下
大兵樹雲梯以登不避鋒刃遂克之儲賢斾皆戰死清
　河既失全遼震動而諸路兵尚未出闗帝賜楊鎬尚
　方劍得斬總兵以下官鎬乃斬清河逃將陳大道高
　炫徇軍中至冬四方援兵始集
九月加天下田賦
　帝以遼左軍餉不敷除貴州地磽兼有苗變不加外
　餘省照萬厯六年㑹計録派定七百餘萬頃毎畝加
　三釐六毫共加銀二百萬有竒次年復加賦額至八
　百萬時遼餉五百餘萬軍心賴以粗安而天下蕭然
　民生困弊矣
茂陵災
冬十月彗星見
　見氐分後十數日犯太微又三日逼紫微垣凡三十
　四日乃滅
(戊/午)四十七年春正月蚩尤旗見
　長竟天又星隕地震時方議進師識者以為兵敗之
　徵
三月楊鎬帥師出塞敗績
　帝以四方援遼兵大集恐師老財匱下廷議方從哲
　與兵部尚書黄嘉善(即墨/人)兵科給事中趙興邦等發紅旗
　日趣鎬進兵鎬乃于二月中出塞分兵四道令總兵
　官馬林(蔚州人/芳之子)出開原攻北僉事潘宗顔(字士贊保/安衛人)
　監其軍杜松出撫順攻西以趙夢麟(榆林人/苛之子)王宣(亦/榆)
　(林/人)為佐李如栢從鴉鶻(闗方輿紀要在清河東/南闗之東有喜昌口)出趨清
　河攻南東南則以劉綎出寛甸由凉馬甸(在寛甸東/北亦曰晾)
　(馬/臺)搗後以副使康應乾監之而令遊擊喬一𤦺(字伯/珪上)
　(海/人)别監朝鮮兵為助號四十七萬期三月一日㑹二
　道闗(在今西興/京城)並進天大雪兵不前師期洩松欲立
　首功先渡渾河(即古小遼水自邊外流入經縣興京/東北境西流至奉天府承徳  南入)
　(太子/河)連克二小砦遂乗勢趨薩爾滸(舊作撒爾/湖今改)谷口
　我
大清方築界藩城(在鐡興京西/北  背山上)役夫萬五千以精騎四
　百䕶之聞松軍至伏精騎于谷口以待松軍過將半
　伏兵尾擊之追至界藩渡口與築城夫合據吉林崖
　松引軍圍崖别遣將營薩爾滸山上松軍攻崖方戰
大清益千人助之已又續遣二旗兵趨界藩以為援而
　别遣六旗兵攻松别將于薩爾滸山上明日六旗兵
　大戰破薩爾滸軍死者相枕藉所遣助吉林崖者自
　山馳下擊松軍二旗兵亦直前夾擊松與夢麟宣皆
　死全軍盡覆林率開原兵出三岔口(在今奉天府海/城縣西明置三)
　(岔闗/今廢)聞松軍敗結營自固
大清兵乗高奮擊林大敗遁去(尋謫充為事官/令仍守開原)潘宗顔
　力戰死鎬聞急檄止如栢綎兩軍如栢甫抵虎攔闗
大清哨兵二十人見之登山鳴鑼作大軍追擊狀如栢
　軍大驚奔走相蹴死者亦千餘人綎已深入三百里
　至深河(輿程記寛甸東北由鎮江路二百/五十餘里為深河子皆小徑深林)克三砦時
大清兵守董鄂路聞綎軍至逆戰綎猶不知杜松軍覆
　復整衆進登阿布達里岡遇
大清兵亦登岡出其上而别以一軍趨綎西岡上軍自
　高馳下奮擊綎軍趨綎西者復從旁夾擊已乃張松
　旗幟被其衣甲以紿綎綎營中大亂力戰死綎養子
　劉招孫突圍手格殺數人亦死(綎于諸將中最驍勇/大小數百戰名震海)
　(内所用鑌鐡刀百二十斤天下稱為劉大刀自綎/死舉朝大悚邊事日難為矣  本朝賜専謚忠壯)士
　卒脱者無幾時康應乾兵及朝鮮軍營富察之野
大清遂移師邀擊大破之應乾僅以數百騎免一琦敗
　走朝鮮營朝鮮帥懼率衆降一𤦺投崖死是役也文
　武將吏前後死者三百一十餘亡失馬駝甲仗無算
　敗書聞京師大震言官交章劾鎬尋逮下詔獄論死
夏四月遣給事中姚宗文閱遼兵
　初宗文丁憂歸還朝欲補官而吏部題請諸疏率數
　年不下宗文患之假招徠西部名屬當事薦已疏屢
　上不得命宗文計窮致書熊廷弼令其代請廷弼不
　從宗文怨之至是夤緣復吏科遂命閱視遼東士馬
六月以熊廷弼為兵部侍郎兼右僉都御史經略遼東
　楊鎬既喪師廷議以廷弼嘗按遼熟邊事(廷弼前按/遼趙楫李)
　(成梁議棄六堡宋一韓論之下廷弼復勘具得棄地/驅民狀劾兩人罪康丕揚黨庇疏竟不下時有詔興)
　(屯廷弼言遼多曠土嵗于額軍八萬中以三分屯種好/可得粟三十萬石帝優詔褒美命推行于諸邊邊將)
　(輕師啟釁廷弼言防邊以守為上繕垣建堡有十五利/奏行之在遼數年杜餽遺核軍實按劾將吏不事姑)
　(息風紀/大振)命代鎬經畧未出京我
大清兵已克開原馬林敗没(廷弼上言遼左京師肩背/河東遼鎮腹心開原又河)
　(東根本開原今已破則北闗難保朝鮮亦不足恃遼/瀋何可守也乞速遣將備芻糧修器械毋窘臣用毋)
　(緩臣期毋中格以阻臣氣毋旁撓以掣臣肘毋獨遺/臣以艱危以致誤臣誤遼兼誤國也疏入報允  北)
　(闗在奉天府/葉赫城西北)甫出闗鐵嶺復失瀋陽及諸城堡軍民
　一時盡竄遼陽洶洶廷弼兼程進遇逃者諭令歸斬
　逃將劉遇節等三人以祭死節之士誅貪將陳倫劾
　罷總兵李如楨(如楨成梁第三子素不知兵由父廕/歴官至右都督並在錦衣㑹其兄如)
　(栢革任遼人謂李氏世鎮遼東邊人憚服非再用李/氏不可黄嘉善遂以為請帝從之如楨抵遼楊鎬使)
　(守鐡嶺鐡嶺故李氏宗族墳墓所在時如栢還京其/族黨部曲高貲者悉隨之西城中為空如楨以孤城)
　(難守還屯瀋陽及鐡嶺/被圍遼兵不救城遂失)督軍士造戰車治火器濬濠
　繕城為守禦計法嚴令行數月守備大固又請集兵
　十八萬分布靉陽清河撫順柴河(堡名在奉天府鐵/嶺縣東北以近柴)
　(河/名)鎮江(堡名在奉天府鳯凰城/東南與朝鮮分界處)等諸要口使首尾相
　應帝從之(廷弼初抵遼令僉事韓原善往撫瀋陽憚/不肯行繼命僉事閻鳴泰至虎皮驛慟哭)
　(而返廷弼乃躬自巡歴自虎皮驛抵瀋陽復乗雪夜/赴撫順時兵燹後數百里無人跡廷弼祭諸死事者)
　(乃耀兵奉集相度形勢而還所至招流移繕守具分/置士馬由是人心始安  韓原善趙城人閻鳴泰清)
　(苑人虎皮驛一作十里河站在奉天府承徳縣南與遼/陽州接界奉集遼縣後廢今為堡在奉天府承徳縣)
　(東/南)
秋九月廷臣伏文華門請帝視朝發奏章不報
　時邊警日至方從哲請帝出御文華殿召見羣臣面
　商戰守方略吏部尚書趙煥率廷臣詣文華門固請
　帝臨朝議政抵暮遣中官諭之退而諸軍機要務廢
　閣如故煥等復上疏趣之且作危語曰他日薊門蹂
　躙鐵騎臨郊陛下能高枕深宫稱疾却之乎帝深嗛
　焉(煥尋卒䘏/典不及)
(己/未)四十八年春正月朝鮮乞援
　是時我
大清兵攻破北闗降蒙古宰桑(舊作宰/賽今改)等進攻朝鮮國
　王李琿(昖之子三十/六年襲封)上疏乞援而朝議誤聴遼鎮塘報
　遂謂琿陽衡陰順宜遣官宣諭或命將監䕶其説紛
　拏琿疏辨言二百年忠誠事大死生一節詞極剴摰
　禮兵二部請降勅慰諭以安其心帝是其議然勅令
　陪臣齎往不遣官也
夏四月皇后王氏崩(謚孝/端)
　大學士方從哲哭臨畢召見𢎞徳殿跪語良久從哲
　請補閣臣用大􁉗下臺諌命帝許之從哲叩頭出復
　如故
秋七月帝崩
　先是帝寢疾不食者半月外庭憂危(時皇太子未得/見給事中楊漣)
　(偕諸給事御史走謁方從哲御史左光斗趣從哲問/安從哲曰帝諱疾即問左右不敢傳漣曰昔文潞公)
　(問宋仁宗疾内侍不肯言潞公曰天子起居汝曹不/令宰相知將毋有他志速下中書行法公誠日三問)
　(不必見亦不必上知第令宫中知廷臣在事自濟公/更當宿閣中從哲曰無故事漣曰潞公不訶史志聰)
　(此何時尚問故事耶越二日從哲始率廷臣入問及帝/疾亟太子尚躊躇宫門外漣與光斗遣人語東宫伴)
　(讀王安曰帝疾甚不召太子非帝意當力請入侍嘗/藥侍膳薄暮始還太子深納之楊璉字文孺應山人)
　(左光斗字遺直桐/城人王安雄縣人)至是大漸召英國公張惟賢(輔七/世孫)
　大賢士方從哲尚書周嘉謨(字明卿/漢川人)李汝華(字茂夫/睢州人)
　黄嘉善張問達黄克纘(字紹夫/晉江人)侍郎孫如游(字景文/餘姚人)
　等于𢎞徳殿勉諸臣勤職輔理嗣君越二日崩遺詔
　發帑金百萬充邊賞罷一切礦税及監税中官起用
　建言得罪諸臣
光宗皇帝
(庚/申)泰昌元年(是年八月以前為神宗萬厯四十八年八/月以後為光宗泰昌元年從當時廷議據)
　(實分系以存光宗之統與/前例一年兩系者不同)秋八月太子常洛即位赦
以史繼偕沈㴶(字銘縝/烏程人)並為禮部尚書兼東閣大學士
預機務
　神宗末方從哲獨當國請補閣臣㴶與從哲同里相
　善給事中亓詩教等緣從哲意以㴶及繼偕名上疏
　未發二人俱在籍至是帝召用之(㴶于明年六月始/至繼偕于十月至)
　(㴶官翰林時嘗授内侍書劉朝魏進忠皆其弟子既/入閣宻結二人奏言遼左用兵臣嘗募東陽義烏諸)
　(邑及揚州淮安材官勇士二百餘請以勇士𨽻錦衣/衛而量授材官職進忠朝方舉内操得㴶奏大喜詔)
　(錦衣官訓練募士授材官王應于等遊擊以下官有/差㴶又奏募兵後至者復二百餘人請發遼東四川)
　(軍前亦從之傷魏進忠肅寧人後更名忠/賢義烏漢烏  縣唐改名今屬金華府)
帝有疾
　初鄭貴妃侍神宗疾留居乾清宫及帝嗣位猶未移
　懼帝以福王事銜已進珠玉及美姬八人噉帝知選
　侍李氏(時宫中有二李選侍人稱東西李此為西李其/東李嘗撫視信王後為客魏所間害憤鬱而)
　(卒/)最得帝寵因請立為皇后選侍亦為貴妃求封皇
　太后帝力疾御門趣舉册封禮方從哲即以命禮部
　禮部侍郎孫如游力争事得寢時都下紛言貴妃使
　内侍崔文昇進洩藥帝由此委頓羣情疑駭外家王
　郭二戚畹(帝生母王氏/皇后郭氏)徧謁朝士泣愬宫禁危急狀
　言鄭李交固甚包藏禍心于是給事中楊漣御史左
　光斗昌言于朝與吏部尚書周嘉謨以大義責貴妃
　兄子鄭養性趣貴妃移宫貴妃恐即移居慈寧漣遂
　劾文昇用藥無狀并及輔臣方從哲
以何宗彦(字君美/隨州人)劉一燝(字季晦/南昌人)韓爌(字象雲/蒲州人)朱國祚
(字兆隆/秀水人)並為禮部尚書兼東閣大學士預機務召葉向
高復入閣
　時内閣止方從哲一人史繼偕沈㴶尚未至帝遂復
　有宗彦等命而宗彦國祚向高亦俱在籍惟一燝爌
　入直(明年六月宗彦國祚至/十月向髙至復為首輔)
帝召見方從哲等于乾清宫九月朔崩
　帝疾甚召見英國公張惟賢閣臣方從哲劉一燝韓
　爌尚書周嘉謨李汝華侍郎孫如游都御史張問達
　并及給事中楊漣漣以小臣特預召帝數目之命封
　選侍為皇貴妃選侍挽皇長子入復推之出告帝曰欲
　封后帝不應羣臣愕然帝問有鴻臚官進藥者安在
　從哲曰鴻臚寺丞李可灼自云仙方臣等未敢信帝
　命宣可灼至趣和藥進所謂紅丸者也帝服訖稱忠
　臣者再諸臣退竢宫門外中使傳上體平善日晡可
　灼復進一丸出明日味爽帝崩選侍據乾清宫與心
　腹閹魏進忠謀挾皇長子自重羣臣入臨為閹人所
　格漣厲聲責之得入臨如禮一燝詰皇長子所在羣
　閹不應一燝大言誰敢匿新天子者東宫伴讀王安
　入白選侍紿曰第出即返遂抱皇長子疾趨出及門
　中官數輩追及攬衣請還漣呵退之一燝與惟賢遂
　掖皇長子升輦至文華殿羣臣叩頭呼萬嵗還居慈慶
　宫擇日登極(時衆議未定有請改初三者有請于即/日午時者漣曰今海宇清宴内無嫡庻)
　(之嫌父死之謂何含斂未畢冠冕臨朝非禮也或言/登極則人心安漣曰安與不安不在登極早暮處之)
　(得宜即朝委裘何害議定出過文華殿太僕少卿徐/養量御史左光斗至責漣誤大事唾其面曰事脱不)
　(濟汝死肉足食乎漣為/悚然  徐養量應城人)
選侍李氏移居噦鸞宫
　選侍欲專大權必欲與皇長子同居廷臣箋奏令先
　進乾清然後進慈慶左光斗上言内廷有乾清宫猶
　外廷有皇極殿惟天子御天得居之惟皇后配天得
　共居之其他妃嬪雖以次進御不得恒居非但避嫌
　亦以别尊卑也選侍既非嫡母又非生母儼然尊居
　正宫而殿下乃退居慈慶不得守几筵行大禮名分
　謂何及今不早斷決將借撫養之名行專制之實武
　氏之禍再見于今將來有不忍言者選侍得光斗疏
　遂大怒將加以嚴譴數使宣召光斗光斗曰我天子法
　官也非天子召不赴若輩何為者選侍益怒邀皇長
　子議之皇長子深以光斗言為善趣擇日移宫而首
　輔方從哲徘徊其間顧欲緩之劉一燝曰本朝故事
　仁聖嫡母也移慈慶慈聖生母也移慈寧今何日可
　姑緩耶至登極前一日楊漣復抗疏言選侍陽託保
　䕶之名陰圖專擅之實宫必不可不移臣言之在今
　日殿下行之在今日諸大臣贊决亦惟今日于是一
　燝韓爌邀從哲請即日降㫖竚立宫門以俟選侍不
　得已乃移噦鸞宫皇長子復還乾清(是時宫府危疑/人情洶懼光斗)
　(與漣協心建議辰極/獲正朝野稱為楊左)
皇長子由校即位(是為/熹宗)
　時廷議改元或議削泰昌弗紀或議去萬厯四十八
　年即以今年為泰昌或議以明年為泰昌後年為天
　啟元年左光斗請以今年八月以前為萬厯以後為
　泰昌明年為天啟從之劉一燝韓爌周嘉謨等念内
　廷惟王安足倚(初光宗在東宮時鄭貴妃謀立己子/數使人陰摭其過安善為調䕶貴妃)
　(無所得及梃擊事起安又為屬草下令㫖釋羣臣疑/以安貴妃神宗大悦及光宗即位擢司禮秉筆□嘗)
　(勸行諸善政發帑金濟邊起用直臣/鄒元標王徳完等中外翕然稱賢)引與共事安亦
　頃心向之内閣吏部所奏請無不從發内帑抑近倖
　搜拔賢才中外欣然望治
賜太監魏進忠世廕封乳母客氏(定興/人)為奉聖大人
　進忠初為帝母王才人典膳(進忠少無賴善馬射尢好博嘗/與悍少年博不勝為所苦恚而)
　(自宫遂入内廷與諸監博益窘/乏久之始夤緣為才人典膳)因魏朝以結王安朝
　先與客氏私即所稱為對食者及進忠入亦通焉客
　氏遂薄朝而愛進忠兩人深相結帝嗣位進忠客氏
　並有寵封客氏奉聖夫人廕其子侯國興弟客光先
　及進忠兄釗俱錦衣千户(先是進忠直東宫有道士/歌于市曰委鬼當頭立茄)
　(花滿地紅委鬼謂魏茄則析其字為客/也及是客魏始用事蓋已有先兆云)
諭内閣暴選侍李氏罪責御史賈繼春(新鄉/人)
　選侍移宫雖迫然帝奉養甚備㑹宫奴劉朝田詔等
　盜寳(選侍移宫時朝等盜内府秘藏/過乾清門仆金寳墜地帝怒)下法司案治甚
　急諸閹懼搆蜚語謂選侍投繯皇八妹(選侍/出)入井熒
　惑朝士繼春信之即上書内閣言新君御極之時不
　當導以違忤先帝逼逐庶母俾先帝玉體未寒不能
　保其姬女于是左光斗首上疏述移宫事(畧言皇上/當還乾清)
　(則選侍自當移宫其理易曉唯是移宫以後自宜/存大體捐小過若使宫闈不安便于國體有損)帝
　乃宣諭内閣備述選侍凌虐聖母及要挾傳封皇后與
　即日欲垂簾聴政諸狀方從哲封還上諭帝不允復
　降諭數選侍過惡(言選侍前因敺崩聖母自度有罪/毎使宫人竊伺不令朕與聖母舊)
　(侍言有輒捕去朕之/苦衷外廷豈能盡悉)因責繼春妄生謗議理法安在
　且言朕今停選侍封號以慰聖母在天之靈厚養選
　侍及皇八妹以遵皇考之意爾諸臣可以仰體朕心
　矣未幾噦鸞宫災帝諭内閣言選侍皇八妹無恙而
　是時給事中周朝端(字思永/臨清人)謂繼春生事繼春與相詆
　諆乃再揭内閣至稱選侍為未亡人(繼春揭有云伶/仃之皇八妹入)
　(井誰憐孀寡之未/亡人雉經莫訴)楊漣恐繼春説遂滋亦上疏具陳
　移宫始末且言選侍自裁皇八妹入井蜚語何自恐
　醸今日之疑端流為他年之實事臣安敢無言帝優
　詔褒漣而深惡繼春將加嚴譴劉一燝力為解乃止
　(無何繼春黨忌漣詆漣結王安圖封拜漣不勝憤抗/疏引歸而繼春出按江西馳疏自明上書之故帝屢)
　(㫖切責明年四/月繼春遂削籍)
冬十月葬定陵(孝端皇/后同葬)
　謚曰顯皇帝廟號神宗
　(明史贊曰神宗沖齡踐阼江陵秉政國勢幾于富彊/繼乃因循牽制晏處深宫綱紀廢弛君臣否隔于是)
　(小人奸權趨利者與名節之士為仇讐門户紛然邪黨/滋蔓在廷正類無深識逺慮以折其機牙而不勝憤)
　(激交相攻訐以致人主蓄疑賢奸雜用潰敗決裂不/可振救論者謂明之亡實亡于神宗豈不諒歟)
罷熊廷弼以袁應泰(字大來/鳯翔人)經略遼東
　廷弼有膽略知兵然性剛好嫚罵物情不甚附給事
　中姚宗文向與廷弼同在言路意氣相得(專以排東/林攻道學)
　(為/事)後以廷弼不薦己巳怨及出閱邊廷弼以其書生
　藐之遂積相失(宗文持内府體自尊廷弼心易之甫/開燕幕吏傳外警廷弼介而馳命屬)
　(吏欵宗文宗文色動未幾廷弼還笑曰老掌科無恐/此邊闗常事耳燕罷宗文偵外實無警意廷弼戯之)
　(恨甚主事劉國縉向亦與廷弼同官以京察被謫及/是贊畫軍前以故舊意望廷弼廷弼不能如前國怒)
　(遂與宗文比/而傾廷弼)比宗文還疏陳遼土日蹙詆廷弼廢羣
　䇿而雄獨智復鼓其同類攻擊必欲去之于是御史
　顧慥(山陽/人)馮三元(三河/人)張修徳(大原/人)給事魏應嘉(興/化)
　(人/)等先後劾廷弼破壊遼疆廷弼憤甚抗疏求罷朝
　議以應泰代之應泰歴官精敏彊毅用兵非所長廷
　弼在邊持法嚴厲部伍整肅應泰以寛矯之多所更
　易是時蒙古諸部大饑多入塞乞食應泰下令招降
　處之遼瀋二城優其食廪與民雜居議者言收降過
　多恐反不利後應泰卒以此敗(方廷弼之去遼也上/疏求勘朝廷命給事)
　(中朱童䝉往廷弼復上疏言今廟堂議論全不知兵/冬春之際冰雪稍緩鬨然言師老財匱馬上促戰及)
　(軍敗愀然不敢復言比收拾甫定愀然者復鬨然責/戰自有遼難以來用武將用文吏何非臺省所建白)
　(何嘗有一效疆場事當聽疆場吏自為之何用拾帖括/語徒亂人意哉及童䝉還備陳廷弼供状末言廷弼)
　(功在存遼勞有可紀而遽爾乞歸負君之罪實/無所逃時頗以其言為當云  朱童蒙萊蕪人)
以孫如游為禮部尚書兼東閣大學士預機務
　帝即位如游以帝為皇長孫時未就外傅即請開講
　筵報可至是遂入閣
十二月方從哲罷
　先是光宗崩中外皆恨李可灼而從哲擬遺㫖賚可
　灼銀幣御史王安舜(廣州後/衛人)首劾從哲輕薦狂醫又
　賞之以自掩其罪從哲因改奪可灼俸一年已而御
　史鄭宗周(文水/人)復劾崔文昇罪請下法司從哲擬㫖
　令司禮察處于是御史馮三元焦源溥(字涵一/三原人)郭如
　楚(晉江/人)給事中魏應嘉太常卿曹珖(字用韋/益都人)光禄少
　卿高攀龍主事吕維祺(字介孺/新安人)等相繼言文昇可灼
　罪不容誅而從哲反為狥庇國法安在給事中惠世
　揚(清澗/人)直糾從哲十罪三可殺(言從哲獨相七年妨/賢病國罪一驕蹇無)
　(禮失誤哭臨罪二梃擊青宫庇䕶奸黨罪三恣行胸臆/破壞絲綸罪四縱子殺人蔑視憲典罪五阻抑言官蔽)
　(壅耳目罪六䧟城失律寛議撫臣罪七馬上催戰覆/没全師罪八狥私罔上鼎鉉遺羞罪九代營榷税蠧)
　(國殃民罪十貴妃求封后舉朝力争從哲依違兩可/當誅者一選侍乃鄭氏私人從哲受其宫奴所盗美)
　(珠欲封為貴妃又聴其久據乾清當誅者二崔文昇/用洩藥傷損先帝諸臣論之從哲擬脱罪李可灼進)
　(刦藥從哲擬賞/賚當誅者三)從哲力求去疏六上命進中極殿大
　學士賚銀幣蟒衣允其致仕(當神宗之末從哲獨秉/國成一無所匡救又用)
　(姚宗文閱邊齮經畧熊廷弼去遼陽遂失論/者謂明之亡神宗實階之而從哲其罪首也)
　
　
　
御批厯代通鑑輯覽卷一百十二
　