
　資治通鑑卷三十八　　　宋　司馬光　撰
　　　　　　　　　　　　　　胡三省　音註
　漢紀三十(起旃䝉大淵獻盡/𤣥黓敦牂凡八年)
　　王莽下
天鳳三年春二月大赦天下　民訛言黄龍墮死黄山
宫中(晉灼曰黄山宫在槐里黄圖/黄山宫在興平縣西三十里)百姓犇走往觀者有
萬數莽惡之(師古曰莽自謂黄徳/故有此妖惡烏路翻)捕繫問所從起不能
得　單于咸既和親求其子登屍莽欲遣使送致恐咸
怨恨害使者乃收前言當誅侍子者故將軍陳欽以他
辠殺之(誅侍子事見上卷始/建國三年使疏吏翻)莽選辯士濟南王咸為大
使夏五月莽復遣和親矦歙與咸等送右厨唯姑夕王
因奉歸前所斬侍子登及諸貴人從者喪(濟子禮翻歙/許及翻復扶)
(又翻從才用/翻䘮息琅翻)單于遣云當子男大且渠奢等至塞迎之
(且子/余翻)咸到單于庭陳莽威徳莽亦多遺單于金珍因諭
說改其號(遺于季翻/說輸芮翻)號匃奴曰恭奴單于曰善于賜印
綬封骨都矦當為後安公當子男奢為後安矦單于貪
莽金幣故曲聽之然㓂盗如故　莽意以為制定則天
下自平故銳思於地理制禮作樂講合六經之說(思相/吏翻)
公卿旦入暮出論議連年不决不暇省獄訟寃結(省悉/井翻)
民之急務縣宰缺者數年守兼(師古曰不拜正/官權令人守兼)一切貪
殘日甚中郎將繡衣執灋在郡國者並秉權勢傳相舉
奏(傳知/戀翻)又十一公士分布勸農桑班時令按諸章(應劭/曰士)
(掾也余按漢公府各有掾/屬莽置十一公改掾曰士)冠蓋相望交錯道路召㑹吏
民逮捕證左(左音/佐)郡縣賦歛(歛力/贍翻)逓相賕賂白黒紛然
(師古曰白黒謂清濁也紛然亂之意言清濁不分也余/謂白黒色之易别者且紛然不能分可謂繆亂之甚)
守關告訴者多莽自見前顓權以得漢政故務自攬衆
事有司受成茍免(師古曰莽事事自决成就乃/以付吏吏茍免罪責而已)諸寶物
名帑藏錢榖官皆宦者領之(帑他朗翻/藏徂浪翻)吏民上封事宦
官左右開發尚書不得知(舊上封事者先由尚書乃奏/御莽恐尚書壅蔽令宦官左)
(右發其封自省/之上時掌翻)其畏備臣下如此又好變改制度(好呼/到翻)
政令煩多當奉行者輙質問乃以從事前後相乗憒眊
不渫(師古曰乘積也登也憒眊不明也渫散也徹也憒/音工内翻眊音莫報翻余謂前者省决未了而後)
(者復來謂之相/乘渫音泄清也)莽常御燈火至明猶不能勝(勝音/升)尚書
因是為姦寢事(上書者尚書不以/聞而竊寢其事)上書待報者連年不
得去拘繫郡縣者逢赦而後出衛卒不交代者至三歲
榖糴常貴邊兵二十餘萬人仰衣食縣官(師古曰仰/音牛句翻)五
原代郡尤被其毒(被皮/義翻)起為盗賊數千人為輩轉入旁
郡莽遣捕盗將軍孔仁將兵與郡縣合擊歲餘乃定
邯鄲以北大雨水出深者數丈流殺數千人(邯鄲音/寒丹)
三年春二月乙酉地震大雨雪(雨于/具翻)關東尤甚深者一
丈竹柏或枯(竹柏冬青或至於/枯言常寒之咎)大司空王邑上書以地
震乞骸骨莽不許曰夫地有動有震震者有害動者不
害春秋記地震易繫坤動動靜辟翕萬物生焉(師古曰/辟音闢)
(闢開也易上繫之辭曰夫坤其動也闢/其靜也翕是以廣生焉故莽引之也)其好自誣飾(好/呼)
(到/翻)皆此類也　先是莽以制作未定(先悉/薦翻)上自公矦下
至小吏皆不得俸禄(俸扶/用翻)夏五月莽下書曰予遭陽九
之阨(傳曰三統之元有隂陽/之九焉天地之常數也)百六之㑹國用不足民人
騷動自公卿以下一月之禄十緵布二匹(孟康曰緵八/十縷也師古)
(曰緵音/子公翻)或帛一匹(帛繒/也)予毎念之未嘗不戚焉今阨㑹
已度府帑雖未能充(帑他/朗翻)略頗稍給其以六月朔庚寅
始賦吏禄皆如制度(賦布也/與也)四輔公卿大夫士下至輿
僚凡十五等(左傳曰人有十等王臣公公臣大夫大夫/臣士士臣皁皁臣輿輿臣𨽻𨽻臣僚僚臣)
(僕僕臣臺今莽自四/輔以下分為十五等)僚禄一歲六十六斛稍以差稱(稱/尺)
(證/翻)上至四輔而為萬斛云莽又曰古者歲豐穰則充其禮
(師古曰穰音人掌/翻又音如羊翻)有災害則有所損與百姓同憂喜也
其用上計時通計(上時/掌翻)天下幸無災害者太官膳羞備
其品矣即有災害以什率多少而損膳焉(以十為率視/災害所減多)
(少而制/分數)自十一公六司六卿以下(六司即前所/置六監也)各分州
郡國邑保其災害(東嶽太師立國將軍保東方三州一/部二十五郡南嶽太傅前將軍保南)
(方二州一部二十五郡西嶽國師寧始將軍保西方一/州二部三十五郡北嶽國將衛將軍保北方二州一部)
(二十五郡大司馬保納卿言卿仕卿作卿京尉扶尉兆/隊右隊中部左洎前七部大司徒保樂卿典卿宗卿秩)
(卿翼尉光尉左隊前隊中部右部有五郡大司空保予/卿虞卿共卿工卿師尉烈尉祈隊後遂中部洎後十郡)
(及六司六卿皆隨所/屬之公保其災害)亦以十率多少而損其禄郎從
官中都官吏食禄都内之委者(從才用翻委於/偽翻委積也)以太官
膳羞備損而為節冀上下同心勸進農業安元元焉莽
之制度煩碎如此課計不可理吏終不得禄各因官職
為姦受取賕賂以自共給焉(師古曰共/讀曰供)　戊辰長平館西
岸崩壅涇水不流毁而北行(長平館即長平觀在涇水/之南原涇水東南流入渭)
(為岸所壅故/毁而北行)羣臣上夀以為河圖所謂以土填水(師古/曰填)
(讀與/鎮同)匈奴滅亡之祥也莽乃遣并州牧宋𢎞游擊都尉
任萌等將兵擊匈奴(任音壬將/即亮翻)至邊止屯　秋七月辛
酉霸城門災(黄圖霸城門長安城東出/南頭第一門亦曰青門)　戊子晦日有食
之大赦天下　平蠻將軍馮茂擊句町(句町音/劬挺)士卒疾
疫死者什六七賦歛民財什取五(歛力贍/翻下同)益州虚耗而
不克徴還下獄死(下遐/稼翻)冬更遣寧始將軍㢘丹與庸部
牧史熊(孟康曰莽改益州為庸部余按莽置州牧部監/州自是州部自是部今史熊為庸部牧則又若)
(州部牧/為一)大發天水隴西騎士廣漢巴蜀犍為吏民十萬
人(犍居/言翻)轉輸者合二十萬人擊之始至頗斬首數千其
後軍糧前後不相及士卒飢疫莽徴丹熊丹熊願益調
度必克乃還復大賦斂(調徒弔翻復扶又/翻下同斂力贍翻)就都大尹馮
英不肯給(莽於蜀郡廣都/縣置就都大尹)上言自西南夷反叛以來積
且十年郡縣距擊不已(上時/掌翻)續用馮茂茍施一切之政
僰道以南(地理志僰道縣屬犍/為郡僰音蒲北翻)山險髙深茂多敺衆逺
居(敺與/驅同)費以億計吏士罹毒氣死者什七今丹熊懼於
自詭期㑹調發諸郡兵榖復訾民取其什四(師古曰發/人訾財十)
(取其四也/訾與貲同)空破梁州功終不遂(莽改益州曰梁州師古/曰遂成也爾雅註梁州)
(以西方金氣/剛强强梁也)宜罷兵屯田明設購賞莽怒免英官後頗
覺寤曰英亦未可厚非復以英為長沙連率(率所/類翻)粤嶲
蠻夷任貴亦殺太守枚根(師古曰枚根者太守之/姓名嶲音髓任音壬)　翟
義黨王孫慶捕得莽使太醫尚方與巧屠共刳剥之(師/古)
(曰刳剖也/音口胡翻)量度五臧(五臟心肺肝脾腎也周禮有九藏/註曰正藏五又有胃旁胱大腸小)
(腸疏曰五藏五者肺脾心肝腎又有胃旁胱大腸小腸/者此乃六府中取此四者以益五藏為九藏也六府胃)
(小腸大腸旁胱膽三焦以其受盛故謂之為府亦有藏/稱故入九藏之數然六府取此四者案黄帝八十一難)
(經說胃為水榖之府小腸為受盛之府大腸為行道之/府旁胱為精液之府氣之所生下氣象天故放寫而不)
(實實不滿若然則正府也故入九藏其餘膽者清淨之/府三焦為孤府非正府故不入九藏師古曰度音大各)
(翻臧讀/曰臟)以竹筳導其脉知所終始云可以治病(師古曰/筳竹挺)
(也音庭按醫書脉有三部六經心部在左手寸口屬手/少隂經與小腸手太陽經合肝部在左手關上屬足厥)
(隂經與膽足少陽經合腎部在左手尺中屬足少隂經/與膀胱足太陽經合肺部在右手寸口屬手太隂經與)
(大腸手陽明經合脾部在右手關上屬足太隂經與胃/足陽明經合右腎在右手尺中屬手厥隂心包經與三)
(焦手少陽經合手少隂之脉起於心中出屬心系下膈/絡小腸其支者從心系上俠咽系目其直者復從心系)
(却上肺出腋下下循臑内後㢘行太隂心主之後下肘/内㢘循臂内後㢘抵掌後兑骨之端入掌内㢘循小指)
(之内出其端手太陽之脉起於小指之端循手外側上/腕出踝中直上循臂骨下㢘出肩解繞肩脾交肩上入)
(缺盆絡心循咽下膈抵胃屬小腸其支别者從缺盆循/頸上頰至目兑􁏱却入耳中其支者别頰上䪼抵鼻至)
(目内眥足厥隂之脉起於大指聚毛之際上循足跗上/㢘去内踝一寸上踝八寸交出太隂之後上膕内亷循)
(股入隂毛中環隂器抵小腹俠胃屬肝絡膽上貫膈布/脇肋循㗋龍之後上入頑顙連目系上出額與督脉㑹)
(於巔其支從目系下頰裏環脣内其支復從肝貫膈上/注肺足少陽之脉起於目兊眥上抵頭角下耳後循頸)
(行手少陽之脉前至肩上却交出少陽之後入缺盆其/支别者從耳中出走耳前至目兊眥後其支别者自兊)
(眥下大迎合手少陽於䪼下交頰車下頸合缺盆下胷/中貫膈絡肝屬膽循脇裏出氣街繞髮際横入髀厭中)
(直者從缺盆下腋循胷過季脇下合髀厭中以下循髀/太陽出膝外亷下外輔骨之前直下抵絶骨之端下出)
(外踝之前循足跗上入小指次指之間其支者從跗上/入大指循岐骨出其端還貫入爪甲出三毛足少隂之)
(脉起於小指之下斜趣足心出然谷之下循内踝之後/别入跟中上腨内出膕内亷上股内後亷貫脊屬腎絡)
(膀胱其直者從腎上貫肝膈入肺中循㗋嚨俠舌本其/支從肺出絡心注胷中足太陽之脉起於目内眥上額)
(交巔上其支别者從巔至耳上角其直行者從巔入絡/腦還出别下項循肩膊内俠脊抵腰中入循膂絡腎屬)
(膀胱其支别者從腰中下貫臀入膕中其支别者從膊/内左右别下貫脾俠脊内過髀樞循髀外後㢘下合膕)
(中下貫膈内出外踝之後循京骨至小指外端手太隂/之脉起於中焦下絡大腸還循胃口上膈屬肺從肺系)
(横出腋下下循臑肉行少隂心主之前下肘中循臂内/上骨下㢘入寸口上魚循魚際出大指之端其支者從)
(腕後直出次指内㢘出其端手陽明之脉起於大指次/指之端循指上㢘出合谷兩肩之間上入兩筋之中循)
(臂上㢘入肘外㢘循臑内前㢘上肩出髃肩之前㢘上/出柱骨之㑹上下入缺盆絡肺下膈屬大腸其支者從)
(缺盆上頸貫頰下入齒縫中還出俠口交人中左之右/右之左上俠鼻孔足太隂之脉起於大指之端循指内)
(側白肉際過竅骨後上内踝前㢘上臑肉循䯒骨後交/出厥隂之前上循膝股内前㢘入腹屬脾絡腎上膈俠)
(咽連舌夲散舌下其支復從胃别上膈注心中足陽明/之脉起於鼻交頞中下循鼻外入上齒中還出俠口環)
(脣下交承漿却循頥後下㢘出大迎承頰車上耳前過/客主入循髮際至額顱其支者從人迎前下人迎循㗋)
(嚨入缺盆下膈屬胃絡脾其直行者從缺盆下乳内㢘/下俠臍入氣充中其支者起胃下口循腹裹下至氣充)
(而合以下髀關抵伏兎下入膝臏中下循䯒外㢘下足/跗入中指内間其支者下膝三寸而别以下入大指間)
(出其端手厥隂之脉起於胷中出屬心包下膈歴絡三/焦其支者循胷出脇下腋三寸上抵腋下下循臑内行)
(太隂少隂之間入肘内行兩筋之間入掌中循中指出/其端手少隂之脉起於小指次指之端上出次指之間)
(循出表腕出臂外兩骨之間上貫肘循臑内上肩交出/足少陽之後入缺盆交膻中散絡心包下膈徧屬三焦)
(其支者從膻中上出缺盆上項俠耳後直出上耳上角/以屈下頰至䪼其支者從耳後入耳中却出至目兊􁏱)
(師古曰云可以治病者以知/血脉之原則盡攻療之道也)　是歲遣大使五威將王
駿西域都䕶李崇戊巳校尉郭欽出西域諸國皆郊迎
送兵榖駿欲襲擊之焉耆詐降而聚兵自備(降户/江翻)駿等
將莎車龜兹兵七千餘人分為數部(將即亮翻下同莎/素何翻龜兹音丘)
(慈/)命郭欽及佐帥何封别將居後(帥所/類翻)駿等入焉耆焉
耆伏兵要遮駿及姑墨封犂危須國兵為反間(姑墨國/王治南)
(城去長安八千一百五十里封犁/漢書作尉犁要一遥翻間古莧翻)還共襲駿皆殺之欽
後至焉耆焉耆兵未還欽襲擊殺其老弱從車師還入
塞莽拜欽為填外將軍(師古曰填/音竹刃翻)封劋胡子(師古曰劋/絶也音子)
(小/翻)何封為集胡男李崇收餘士還保龜兹(龜兹音/丘慈)及莽
敗崇沒西域遂絶
四年夏六月莽更授諸矦王茅土於明堂親設文石之
平陳菁茅四色之土(師古曰尚書禹貢包匭菁茅儒者/以為菁菜名也茅三脊茅也而莽)
(此言以菁茅為一物則是謂善茅為菁茅也土有五色/而此云四者中央之土不以封也春秋大傳曰天子之)
(國有泰社東方青南方赤西方白北方黒上方黄故將/封於東方者取青土封於南者取赤土封於西者取白)
(土封於北者取黒土各取其方土裹以白茅封以為社/此始受封於天子者也此之謂主土主土者立社以奉)
(之也菁/音精)告於岱宗泰社后土先祖先妣以班授之莽好
空言(好呼/到翻)慕古灋多封爵人性實吝嗇託以地理未定
故且先賦茅土用慰喜封者　秋八月莽親之南郊鑄
作威斗以五石銅為之(李竒曰以五色藥石及銅為之/蘇林曰以五色銅鑛治之師古)
(曰李說是也若/今作鍮石之為)若北斗長二尺五寸(長直/亮翻)欲以厭勝衆
兵(師古曰厭/音一葉翻)既成令司命負之莽出在前入在御旁
莽置羲和命士以督五均六筦(鹽一也酒二也鐵三也/名山大澤四也五均賖)
(貸五也鐵布/銅冶六也)郡有數人皆用富賈為之(賈音/古)乘傳求利
(傳知/戀翻)交錯天下因與郡縣通姦多張空簿(師古曰簿計/簿也音步户)
(翻/)府藏不實(藏徂/浪翻)百姓愈病是歲莽復下詔申明六筦
(下遐/稼翻)每一筦為設科條防禁(為于/偽翻)犯者罪至死姦民猾
吏並侵衆庻各不安生又一切調上公以下諸有奴婢
者(調復/釣翻)率一口出三千六百天下愈愁納言馮常以六
筦諫莽大怒免常官灋令煩苛民揺手觸禁不得耕桑
繇役煩劇(師古曰繇/讀曰徭)而枯旱蝗蟲相因獄訟不决吏用
苛暴立威旁縁莽禁(師古曰旁依/也音步浪翻)侵刻小民富者不能
自别(别彼/列翻)貧者無以自存於是並起為盜賊依阻山澤
吏不能禽而覆蔽之浸淫日廣(覆敷救翻師古曰漫淫/猶漸染也余謂此以水)
(為諭漸浸而/至於淫溢也)臨淮瓜田儀依阻㑹稽長州(服䖍曰姓𤓰/田名儀師古)
(曰長州即枚乘所云長州之苑余謂/今蘇州長洲縣即其地㑹工外翻)琅邪呂母聚黨數
千人殺海曲宰入海中為盜(莽改縣令長曰宰初呂母/子為縣吏為宰所寃殺母)
(散家財以酤酒買弓弩隂厚貧窮少年得百餘人遂攻/海曲縣殺其宰以祭于墓地理志海曲縣屬琅邪郡賢)
(曰故城在密/州莒縣東)其衆浸多至萬數荆州饑饉民衆入野澤
掘鳬茈而食之(荆州部南陽南郡桂陽武陵零陵江夏/等郡爾雅曰芍鳬茈郭璞曰生下田中)
(苗似龍鬚而細根如指根黒色/可食茈音才支翻芍音胡了翻)更相侵奪(更工/衡翻)新市人
王匡王鳳為平理諍訟(地理志新市縣屬江夏郡為于/偽翻諍與爭同晉王沈釋時論)
(闒茸勇敢於饕諍叶韻/平聲古字多假借用也)遂推為渠帥衆數百人(孔安國/曰渠大)
(也帥所/類翻)於是諸亡命者南陽馬武潁川王常成丹等皆
往從之共攻離鄉聚臧於緑林山中(賢曰離鄉聚謂諸/鄉聚離散去城郭)
(逺者大曰鄉小曰聚前書曰收合離鄉置大城中即其/義也緑林山在今荆州當陽縣東北余按郡國志新市)
(矦國有離鄉聚緑林山則以離/鄉為聚名聚才喻翻臧古藏字)數月間至七八千人又
有南郡張霸江夏羊牧等與王匡俱起衆皆萬人莽遣
使者即赦盜賊(即就也就其相聚/為盜處而赦之也)還言盜賊解輙復合
(復扶/又翻)問其故皆曰愁灋禁煩苛不得舉手力作所得不
足以給貢稅閉門自守又坐鄰伍鑄錢挾銅姦吏因以
愁民民窮悉起為盜賊莽大怒免之其或順指言民驕
黠當誅(黠下/八翻)及言時運適然且滅不乆莽說輒遷官(說/讀)
(曰/恱)
五年春正月朔北軍南門災(北軍壘門之/南出者也)　以大司馬
司允費興為荆州牧見問到部方略(引見而問其方/畧也見賢遍翻)興
對曰荆揚之民率依阻山澤以漁采為業(師古曰漁謂/捕魚也采謂)
(采取蔬/菓之屬)間者國張六筦稅山澤妨奪民之利連年乆旱
百姓饑窮故為盜賊興到部欲令明曉告盜賊歸田里
假貸犁牛種食(種章/勇翻)濶其租賦(師古曰/濶寛也)冀可以解釋安
集莽怒免興官　天下吏以不得俸禄(俸扶/用翻)並為姦利
郡尹縣宰家累千金莽乃考始建國二年胡虜猾夏以
來諸軍吏及縁邊吏大夫以上為姦利増産致富者收
其家所有財産五分之四以助邊急(助邊費/之急也)公府士馳
傳天下(傳知/戀翻)考覆貪饕(師古曰饕/音士髙翻)開吏告其將(將即/亮翻)奴
婢告其主冀以禁姦而姦愈甚　莽孫功崇公宗坐自
畫容貌被服天子衣冠刻三印發覺自殺(莽傳功崇公/國於榖城郡)
(三印一曰維祉冠存已夏處南山臧薄氷二曰/肅聖寶繼三曰徳封昌圖畫古畵通被皮義翻)宗姊妨
為衛將軍王興夫人坐祝詛姑(祝職救翻/詛莊徂翻)殺婢以絶口
與興皆自殺　是歲揚雄卒初成帝之世雄為郎給事
黄門與莽及劉秀並列哀帝之初又與董賢同官莽賢
為三公權傾人主所薦莫不拔擢而雄三世不徙官及
莽簒位雄以耆老乆次轉為大夫恬於勢利(師古曰/恬安也)好
古樂道(好呼到翻/樂音洛)欲以文章成名於後世乃作太𤣥以
綜天地人之道(桓譚曰揚雄作𤣥書以為𤣥者天也道/也言聖賢制法作事皆引天道以為本)
(統而因附屬萬類王政人事法度故伏羲氏謂之易老/子謂之道孔子謂之元揚雄謂之𤣥𤣥經三篇以紀天)
(地人之道立三體有上中下如禹貢之陳三品三三而/九因以九九八十一故為八十一卦以四為數數從一)
(至四重累變易竟八十一而徧不可増損以/三十五蓍揲之𤣥經五千餘言而傳十二篇)又見諸子
各以其智舛馳(師古曰/舛相背)大抵詆訾聖人即為怪迂析辯
詭辭以撓世事(師古曰大抵大歸也詆訾毁也迂逺也/析分也詭異也言諸子之書大歸皆非)
(毁周孔之教為巧辯異辭以撓亂時/政也訾音紫迂音于撓音火髙翻)雖小辯終破大道
而惑衆使溺於所聞而不自知其非也故人時有問雄
者常用法應之號曰法言用心於内不求於外於時人
皆忽之(師古曰忽/謂輕也)唯劉秀及范逡敬焉而桓譚以為絶
倫(師古曰/無比類)鉅鹿矦芭師事焉(服䖍曰/芭音葩)大司空王邑納言
嚴尤聞雄死謂桓譚曰子常稱揚雄書豈能傳於後世
乎譚曰必傳顧君與譚不及見也凡人賤近而貴逺親
見揚子雲禄位容貌不能動人(揚雄字/子雲)故輕其書昔老
𥅆著虚無之言兩篇(師古曰謂/道徳輕也)薄仁義非禮學然後好
之者尚以為過於五經(好呼/到翻)自漢文景之君及司馬遷
皆有是言今揚子之書文義至深而論不詭於聖人(師/古)
(曰詭違也聖人/謂周公孔子)則必度越諸子矣　琅邪樊崇起兵於
莒(莒縣班志屬城陽國續/漢志屬琅邪國邪音耶)衆百餘人轉入太山羣盜以
崇勇猛皆附之一歲間至萬餘人崇同郡人逢安(賢曰/逢音)
(龐/)東海人徐宣謝禄楊音各起兵合數萬人復引從崇
(復扶/又翻)共還攻莒不能下轉掠青徐間又有東海刁子都
(刁一作力姓譜力黄帝佐/力牧之後漢有力子都)亦起兵鈔擊徐兖(鈔楚/交翻)莽遣
使者發郡國兵擊之不能克　烏累單于死(累力/追翻)弟左
賢王輿立為呼都而尸道臯若鞮單于(鞮丁/奚翻)輿既立貪
利賞賜遣大且渠奢與伊墨居次云女弟之子醯櫝王
(且子余翻師/古曰櫝音讀)俱奉獻至長安莽遣和親矦歙與奢等俱
至制虜塞下與云及須卜當㑹因以兵迫脅云當將至
長安云當小男從塞下得脫歸匈奴當至長安莽拜為
須卜單于欲出大兵以輔立之兵調度亦不合(調徒/弔翻)而
匈奴愈怒並入北邊為㓂
六年春莽見盜賊多乃令太史推三萬六千歲歴紀六
歲一改元布天下下書自言己當如黄帝僊升天欲以
誑燿百姓銷解盜賊衆皆笑之　初獻新樂於明堂太
廟(新樂莽/所作也)更始將軍㢘丹擊益州不能克(丹蓋自寧始/將軍遷更始)
(將軍更/工衡翻)益州夷棟蠶若豆等起兵殺郡守越嶲夷人大
牟亦叛殺略吏人(按後漢書棟蠶若豆益州夷兩種/也大牟越嶲姑復縣夷人嶲音髓)莽
召丹還更遣大司馬䕶軍郭興庸部牧李曅擊蠻夷若
豆等(更工/衡翻)太傅羲叔士孫喜清潔江湖之盜賊(莽以太/傅主夏)
(故置羲叔官士孫複姓姓譜漢/平陵士孫張為愽士明梁丘易)而匈奴㓂邊甚莽乃大
募天下丁男及死罪囚吏民奴名曰豬突豨勇以為銳
卒(服䖍曰豬性觸突人故以為諭師古曰東/方人名豕曰豨或曰豨豕走也音許豈翻)一切稅天
下吏民訾三十取一(訾與/貲同)縑帛皆輸長安令公卿以下
至郡縣黄綬皆保養軍馬(續漢志四百石三百石二百/石黄綬師古曰保者不許其)
(死/傷)多少各以秩為差吏盡復以與民(師古曰轉令/百姓養之)又博
募有竒技術可以攻匈奴者(技渠/綺翻)將待以不次之位言
便宜者以萬數或言能度水不用舟楫(師古曰楫所/以刺舟也)連
馬接騎濟百萬師或言不持斗糧服食藥物三軍不饑
或言能飛一日千里可窺匈奴莽輙試之取大鳥翮為
兩翼(師古曰羽本曰/翮音胡隔翻)頭與身皆著毛(著側/略翻)通引環紐(紐/女)
(九/翻)飛數百歩墮莽知其不可用茍欲獲其名皆拜為理
軍賜以車馬待發初莽之欲誘迎須卜當也大司馬嚴
尤諫曰當在匈奴右部兵不侵邊單于動靜輙語中國
(語牛/倨翻)此方面之大助也于今迎當置長安槀街一胡人
耳不如在匈奴有益莽不聽既得當欲遣尤與㢘丹擊
匈奴皆賜姓徴氏號二徴將軍令誅單于輿而立當代
之出車城西横廐未發尤素有智略非莽攻伐四夷數
諫不從(數所/角翻)及當出廷議尤固言匈奴可且以為後先
憂山東盜賊莽大怒䇿免尤　大司空議曹史代郡范
升(漢公府諸曹有掾有/史有屬皆公自辟置)奏記王邑曰升聞子以人不間
於其父母為孝(間古/莧翻)臣以下不非其君上為忠(賢曰論/語孔子)
(曰孝哉閔子騫人不間於其父母之言間非也言子騫/之孝化其父母言人無非之者忠臣事君有過即諫在)
(下無有非其君/者是忠臣也)今衆人咸稱朝聖(朝直遥/翻下同)皆曰公明蓋
明者無不見聖者無不聞今天下之事昭昭於日月震
震於靁霆而朝云不見公云不聞則元元焉所呼天(元/元)
(民也良善之民師古曰/元元善意也焉於䖍翻)公以為是而不言則過小矣知
而從令則過大矣二者於公無可以免宜乎天下歸怨
於公矣朝以逺者不服為至念升以近者不恱為重憂
(逺者不服謂四夷也近者不恱/謂人心不便於莽之法令也)今動與時戾事與道反
馳騖覆車之轍踵循敗事之後後出益可怪晚發愈可
懼耳方春歲首而動發逺役藜藿不充田荒不耕榖價
騰躍斛至數千吏民䧟於湯火之中非國家之民也如
此則胡貊守闕青徐之㓂在於帷帳矣(謂京輔之民/亦將為變也)升
有一言可以解天下倒縣(縣讀/曰懸)免元元之急不可書傳
願蒙引見極陳所懷邑不聽　翼平連率田况奏郡縣
訾民不實(地理志北海壽光縣莽曰翼平師古曰言舉/百姓訾財不以實數率所類翻訾與貲同)
莽復三十取一以况忠言憂國進爵為伯賜錢二百萬
衆庻皆詈之青徐民多棄鄉里流亡老弱死道路壯者
入賊中　夙夜連率韓博(地理志東萊不/夜縣莽曰夙夜)上言有竒士
長丈大十圍(長直/亮翻)來至臣府欲奮擊胡虜自謂巨毋霸
出於蓬萊東南五城西北昭如海瀕(師古曰昭如海名/瀕厓也神仙家言)
(蓬萊有五/城十二樓)軺車不能載(軺音遥/小車)三馬不能勝(勝音/升)即日
以大車四馬建虎旗載霸詣闕霸卧則枕鼓以鐵箸食
(枕職任翻/箸遟倨翻)此皇天所以輔新室也願陛下作大甲髙車
賁育之衣遣大將一人與虎賁百人(賁音/奔)迎之於道京
師門户不容者開髙大之以示百蠻鎮安天下博意欲
以風莽(以莽字巨君諷言毋得/簒盜而霸風讀曰諷)莽聞惡之(惡烏/路翻)留霸在
所新豐(師古曰在所謂/其見到之處)更其姓曰巨母氏謂因文母太
后而霸王符也(師古曰莽字巨君若言文母出此/人而使我致霸王更音古衡翻)徴博
下獄(下遐/稼翻)以非所宜言棄市　關東饑旱連年刁子都
等黨衆寖多至六七萬
地皇元年春正月乙未赦天下改元曰地皇從三萬六
千歲歴號也　莽下書曰方出軍行師敢有趨讙犯灋
者輒論斬毋須時(師古曰趨讙謂趨走而讙/譁也須待也讙許元翻)於是春夏
斬人都市百姓震懼道路以目(韋昭曰不敢發言/以目相眄而已)　莽
見四方盜賊多復欲厭之(復扶又翻師古/曰厭音一葉翻)下書又曰予
之皇初祖考黄帝定天下將兵為大將軍内設大將外
置大司馬五人大將軍至士吏凡七十三萬八千九百
人士千三百五十萬人予受符命之文稽前人將條備
焉於是置前後左右中大司馬之位賜諸州牧至縣宰
皆有大將軍偏裨校尉之號焉(州牧為大將軍卒正連/率大尹為偏將軍屬令)
(長為禆將軍/縣宰為校尉)乘傳使者經歴郡國日且十輩倉無見榖
以給(師古曰見謂見在也/傳知戀翻見賢遍翻)傳車馬不能足賦取道中車
馬(師古曰於道中行者/即執取之以充事也)取辦於民　秋七月大風毁王
路堂(莽改未央宫前殿曰王路堂/服䖍曰如言路寢也路大也)莽下書曰乃壬午餔
時有烈風靁雨發屋折木之變(餔食也餔時食時也或/曰餔即晡時日加申為)
(晡師古曰烈風烈/暴之風折而設翻)予甚恐焉伏念一旬迷乃解矣(師古/曰先)
(言烈風雷雨後言迷乃解矣盖/取舜烈風雷雨弗迷以為言也)昔符命立安為新遷王
臨國洛陽為綂義陽王議者皆曰臨國洛陽為綂謂據
土中為新室統也宜為皇太子自此後臨乆病雖瘳不
平(言疾雖有瘳不能/平復如其初也)臨有兄而稱太子名不正惟即位
以來隂陽未和榖稼鮮耗(師古曰鮮少也耗/減也鮮音先踐翻)蠻夷猾夏
㓂賊姦宄(夏戸/雅翻)人民征營無所錯手足(師古曰征營惶/恐不自安之意)
(也錯七/故翻)深惟厥咎在名不正焉其立安為新遷王(服䖍/曰安)
(莽第三子也遷音仙莽改汝南新蔡曰/新遷師古曰遷猶僊耳不勞假借音)臨為統義陽王
　莽又下書曰寳黄厮赤(服䖍曰以黄為寳自用其行/氣也厮赤厮役賤者皆衣赤)
(賤漢行也/厮音斯)其令郎從官皆衣絳(從才用翻/衣於既翻)　望氣為數
者多言有土功象九月甲申莽起九廟於長安城南(九/廟)
(祖廟五/親廟四)黄帝廟方四十丈髙十七丈(髙居/傲翻)餘廟半之制
度甚盛博徴天下工匠及吏民以義入錢榖助作者駱
驛道路(師古曰駱/驛言不絶)窮極百工之巧功費數百餘萬卒徒
死者萬數　是月大雨六十餘日　鉅鹿男子馬適求
等謀舉燕趙兵以誅莽(師古曰馬適/姓也求名也)大司空士王丹發
覺以聞莽遣三公大夫逮治黨與連及郡國豪桀數千
人皆誅死封丹為輔國矦　莽以私鑄錢死及非沮寶
貨投四裔(事見上卷始建國/二年沮在呂翻)犯灋者多不可勝行(勝音/升)
乃更輕其灋私鑄作泉布者與妻子沒入為官奴婢吏
及比伍知而不舉告與同罪(師古曰比音頻/寐翻又頻脂翻)非沮寶貨
民罰作一歲吏免官　太傅平晏死以予虞唐尊為太
傅尊曰國虛民貧咎在奢泰乃身短衣小褏乘牝馬柴
車藉槀以瓦器飲食(師古曰柴車即棧車藉槀去蒲蒻/也褏古袖字余按漢氏之盛乗牸)
(牝者禁不得㑹聚至鄉閭阡陌皆然朝市之/間從可知矣尊為上公而乘牝亦以矯世也)又以歴遺
公卿(遺于/季翻)出見男女不異路者尊自下車以象刑赭幡
汚染其衣(師古曰赭幡以赭汁/潰巾幡汚烏故翻)莽聞而說之(說讀/曰恱)下詔
申敕公卿思與厥齊(師古曰令與尊同此操行也論語/稱孔子曰見賢思齊故莽云然)
封尊為平化矦　汝南郅惲明天文歴數以為漢必再
受命上書說莽曰(惲於粉翻/說輸芮翻)上天垂戒欲悟陛下令就
臣位取之以天還之以天可謂知命矣莽大怒繋惲詔
獄踰冬㑹赦得出
二年春正月莽妻死諡曰孝睦皇后初莽妻以莽數殺
其子(數所角翻莽殺子獲見三十四卷哀帝建平二年/通鑑書於三十五卷天夀元年殺子宇見三十六)
(卷平帝元/始三年)涕泣失明莽令太子臨居中養焉(養余/亮翻)莽妻
旁侍者原碧莽幸之臨亦通焉恐事泄謀共殺莽臨妻
愔國師公女(師古曰愔/音一尋翻)能為星語臨宫中且有白衣㑹
(晉書天文志木與金合為白衣之㑹土與金合亦為白/衣之㑹言宫中者以所㑹之舍占而知之語牛倨翻)
臨喜以為所謀且成後貶為統義陽王出在外第愈憂
恐㑹莽妻病困臨予書曰(予讀/曰與)上於子孫至嚴前長孫
中孫年俱三十而死(宇字長孫獲字中孫獲先死安得/俱年三十乎長知兩翻中讀曰仲)
今臣臨復適三十誠恐一旦不保中室則不知死命所
在(李竒曰中室臨之母也晉灼曰長樂宫中殿也師古/曰二說皆非也臨自言欲於室中自保全不可得耳)
(復扶又/翻下同)莽候妻疾見其書大怒疑臨有惡意不令得㑹
喪既𦵏收原碧等考問具服姦謀殺狀莽欲祕之使殺
案事使者司命從事埋獄中(司命從事司/命之屬官也)家不知所在
賜臨藥臨不肯飲自刺死(刺七/亦翻)又詔國師公臨本不知
星事從愔起愔亦自殺　是月新遷王安病死初莽為
矦就國時(哀帝初莽就國元/夀元年召還京師)幸侍者増秩懷能生子興
匡皆畱新都國以其不明故也(師古曰言侍者或與外/人私通所生子不可分)
(明/也)及安死莽乃以王車遣使者迎興匡封興為功脩公
匡為功建公　卜者王况謂魏成大尹李焉曰(莽改魏/郡曰魏)
(成/)漢家當復興李氏為輔因為焉作䜟書合十餘萬言
(因為于/偽翻)事發莽皆殺之　莽遣太師羲仲景尚(莽以太/師主春)
(其屬置/羲仲官)更始將軍護軍王黨(諸將軍皆/置䕶軍)將兵擊青徐賊
國師和仲曹放助郭興擊句町(莽以國師主秋故置/和仲句町音劬挺)皆
不能克軍師放縱百姓重困(重直/用翻)　莽又轉天下榖帛
詣西河五原朔方漁陽毎一郡以百萬數欲以擊匈奴
須卜當病死莽以庻女妻其子後安公奢(莽女捷侍者/開明所生也)
(以妻奢李竒曰奢本為矦莽以/女妻之故進爵為公妻七組翻)所以尊寵之甚厚終欲
為出兵立之者(師古曰言為此計意/不止為于偽翻下同)㑹莽敗云奢亦死
　秋隕霜殺菽關東大饑蝗　莽既輕私鑄錢之灋犯
者愈衆及伍人相坐沒入為官奴婢其男子檻車女子
歩以鐵𤨏琅當其頸傳詣鍾官以十萬數(師古曰琅當/長𤨏也鍾官)
(主鑄錢/之官也)到者易其夫婦(師古曰改相配/匹不依其舊也)愁苦死者什六
七　上谷儲夏自請說瓜田儀降之(儲夏人姓名戰/國時齊有儲子)儀
未出而死莽求其尸𦵏之為起冢祠室謚曰瓜寧殤男
(此殤非未成人之殤强死/者也楚辭所謂國殤者)　閏月丙辰大赦　郎陽成
脩獻符命(姓陽成名脩/而官為郎也)言繼立民母又曰黄帝以百二
十女致神僊(漢儒言天子三夫人九嬪二十七/世婦八十一御妻則亦百二十女)莽於是
遣中散大夫謁者各四十五人(百官志中散大夫秩/六百石時屬司中)分
行天下(行下/孟翻)博采鄉里所髙有淑女者上名(上時/掌翻)　莽
惡漢髙廟神靈(惡烏/路翻)遣虎賁武士入髙廟四面提擊(師/古)
(曰謂夢見譴責提/擲也音徒計翻)斧壞户牖(師古曰以斧斫/壊之壊音怪)桃湯赭鞭
鞭灑屋壁(師古曰桃湯灑之赭/鞭鞭之也赭赤也)令輕車校尉居其中(漢/以)
(虎賁校尉主輕車此/輕車校尉莽所置也)　是歲南郡秦豐聚衆且萬人平
原女子遟昭平亦聚數千人在河阻中(姓譜遟姓也樊/遟之後以王父)
(字為氏一曰古/賢人遟任之後)莽召問羣臣禽賊方畧皆曰此天囚行
尸命在漏刻(言其得罪於天死在須㬰/其猖狂為盜特尸行耳)故左將軍公孫
禄徴來與議(師古曰與/讀曰豫)禄曰太史令宗宣(宗姓晉伯宗/之後伯宗本)
(出於宋/桓公)典星歴候氣變以凶為吉亂天文誤朝廷太傅
平化矦尊飾虚偽以媮名位賊夫人之子(夫音/扶)國師嘉
信公秀(信當/作新)顛倒五經毁師灋令學士疑惑明學男張
邯地理矦孫陽造井田使民棄土業(邯下/甘翻)羲和魯匡設
六筦以窮工商說符矦崔發阿䛕取容令下情不上通
宜誅此數子以慰天下又言匈奴不可攻當與和親臣
恐新室憂不在匈奴而在封域之中也莽怒使虎賁扶
禄出(禄之言則直矣然以漢舊臣而與莽朝之議/出處語黙於義得乎事君若龔勝者可也)然頗
采其言左遷魯匡為五原卒正以百姓怨誹故也六筦
非匡所獨造莽厭衆意而出之(師古曰厭滿/也音一艶翻)初四方皆
以饑寒窮愁起為盜賊稍羣聚常思歲熟得歸鄉里衆
雖萬數不敢略有城邑日闋而已(師古曰闋盡也隨口/而盡也此言羣盜攻)
(剽所得日給口體/而已闋空穴翻)諸長吏牧守皆自亂鬬中兵而死(師/古)
(曰中傷也/音竹仲翻)賊非敢欲殺之也而莽終不諭其故(師古曰/不曉此)
(意/也)是歲荆州牧發犇命二萬人討緑林賊賊帥王匡等
相率迎擊於雲杜(賢曰雲杜縣名屬江夏郡故城在今/復州沔陽縣西北杜佑曰安州應城)
(縣漢雲/杜縣地)大破牧軍殺數千人盡獲輜重(重直/用翻)牧欲北歸
馬武等復遮擊之(復扶/又翻)鈎牧軍屏泥(屏泥緹油飾/之在軾前)刺殺
其驂乘(刺七亦翻/乗繩證翻)然終不敢殺牧賊遂攻㧞竟陵(賢曰/竟陵)
(縣名屬江夏郡故城/在郢州長夀縣南)轉撃雲杜安陸(賢曰安陸縣屬江/夏郡今安州縣)
多略婦女還入緑林中至有五萬餘口州郡不能制又
大司馬士按章豫州(師古曰有上章相告者就而按治/之豫州部頴州汝南沛郡梁國魯)
(國/)為賊所獲賊送付縣士還上書具言狀(還從宣翻/又如字)莽
大怒以為誣㒺因下書責七公曰(七公謂四/輔三公)夫吏者理
也宣徳明恩以牧養民仁之道也抑彊督姦(師古曰督/謂察視也)
捕誅盜賊義之節也今則不然盜發不輙得至成羣黨
遮畧乗傳宰士(傳知/戀翻)士得脫者又妄自言我責數賊何
為如是(數所/具翻)賊曰以貧窮故耳賊䕶出我今俗人議者
率多若此惟貧困饑寒犯灋為非大者羣盜小者偷宂
(師古曰宂謂/穿墻為盜也)不過二科今乃結謀連黨以千百數是逆
亂之大者豈饑寒之謂邪七公其嚴敕卿大夫卒正連
率庻尹謹牧養善民急捕殄盜賊有不同心并力疾惡
黠賊(惡烏路翻/黠下八翻)而妄曰饑寒所為輙捕繫請其罪(請治/其罪)
(也/)於是羣下愈恐莫敢言賊情者州郡又不得擅發兵
賊由是遂不制(言不可/制也)唯翼平連率田况素果敢發民
年十八以上四萬餘人授以庫兵與刻石為約樊崇等
聞之不敢入界况自劾奏(劾户/槩翻)莽讓况未賜虎符而擅
發兵此弄兵也厥罪乏興(師古曰擅發之罪/與乏軍興同科也)以况自詭
必禽滅賊故且勿治(治直之/翻下同)後况自請出界擊賊所嚮
皆破莽以璽書令况領青徐二州牧事(璽斯/氏翻)况上言盜
賊始發其原甚微部吏伍人所能禽也(部吏部盜賊之/吏郡賊曹縣游)
(徼郷亭長之類是也師古曰伍/人同伍之人若今伍保者也)咎在長吏不為意縣欺
其郡郡欺朝廷實百言十實千言百朝廷忽畧不輙督
責遂至延蔓連州(師古曰延/音亦戰翻)乃遣將帥多使者傳相監
趣(傳知戀翻監古衘翻/師古曰趣讀曰促)郡縣力事上官應塞詰對(師古/曰力)
(勤也塞當也塞悉/則翻詰去吉翻)共酒食具資用以救斷斬(師古曰交/懼斬死之)
(刑也共讀曰供斷/丁管翻又丁亂翻)不暇復憂盜賊治官事(復扶又翻/治直之翻)將
帥又不能躬率吏士戰則為賊所破吏氣浸傷徒費百
姓前幸蒙赦令賊欲解散或反遮擊恐入山谷轉相告
語(語牛/倨翻)故郡縣降賊皆更驚駭恐見詐滅因饑饉易動
(降户江翻/易以豉翻)旬日之間更十餘萬人此盜賊所以多之故
也今洛陽以東米石二千竊見詔書欲遣太師更始將
軍二人爪牙重臣多從人衆道上空竭(言牢禀/不給也)少則無
以威示逺方宜急選牧尹以下明其賞罰收合離鄉小
國無城郭者(小國諸列/矦國也)徙其老弱置大城中積臧榖食
(臧讀/曰藏)并力固守賊來攻城則不能下所過無食埶不得
羣聚如此招之必降擊之則滅今空復多出將帥(復扶/又翻)
郡縣苦之反甚於賊宜盡徴還乗傳諸使者(傳知/戀翻)以休
息郡縣委任臣况以二州盜賊必平定之莽畏惡况(畏/惡)
(其能也惡/烏路翻)隂為發代(為于/偽翻)遣使者賜况璽書使者至見
况因令代監其兵(監古/衘翻)遣况西詣長安拜為師尉大夫
况去齊地遂敗
三年春正月九廟成納神主(木主/也)莽謁見大駕乗六馬
以五采毛為龍文衣著角長三尺(師古曰以被馬上也/著陟畧翻長直亮翻)
又造華蓋九重(古今注曰華盖黄帝所作也黄帝與蚩/尤戰于涿鹿之野常有雲氣金枝玉葉)
(因而作華盖/重直龍翻)髙八丈一尺(髙居/傲翻)載以四輪車輓者皆呼
登仙莽出令在前百官竊言此似輀車(輀音而/䘮車也)非僊物
也　二月樊崇等殺景尚(景尚去/年所遣)　關東人相食　夏
四月遣太師王匡更始將軍㢘丹東討衆賊(更工/衡翻)初樊
崇等衆既寖盛乃相與為約殺人者死傷人者償創(創/初)
(良/翻)其中最尊號三老次從事次卒史(師古曰言不為大/號余謂三老從事)
(卒史皆郡縣史也崇等起於民伍所識止此耳其後黨/衆日盛氣勢日張則攻長安立盆子非其初不為大號)
(也/)及聞太師更始將討之恐其衆與莽兵亂乃皆朱其
眉以相識别(别彼/列翻)由是號曰赤眉匡丹合將銳士十餘
萬人(將即亮翻/下遣將同)所過放縱東方為之語曰寧逢赤眉不
逢太師太師尚可更始殺我卒如田况之言(卒子/恤翻)　莽
又多遣大夫謁者分教民煑草木為酪(服䖍曰煑木實/或曰如今餌木)
(之屬也如淳曰作杏酪之/屬也師古曰如說是也)酪不可食重為煩費(師古曰/重直用)
(翻/)　緑林賊遇疾疫死者且半乃各分散引去王常成
丹西入南郡號下江兵王鳯王匡馬武及其支黨朱鮪
張卬等北入南陽號新市兵(郡國志新市縣屬江夏郡/水經注新市縣治杜城屬)
(竟陵郡杜佑曰漢新市縣/故城在郢州富水縣東北)皆自稱將軍莽遣司命大將
軍孔仁部豫州納言大將軍嚴尤秩宗大將軍陳茂擊
荆州(莽賜司卿及六/卿號皆大將軍)各從吏士百餘人乘傳到部募士
(傳知/戀翻)尤謂茂曰遣將不與兵符必先請而後動是猶紲
韓盧而責之獲也(師古曰紲繫也韓盧古韓國之/名犬也黒色曰盧紲音私列翻)　蝗
從東方來飛蔽天　流民入關者數十萬人乃置養贍
官禀食之(師古曰禀給也音/彼甚翻食讀曰飤)使者監領(監古/衘翻)與小吏共
盜其禀(師古曰盜其禀/者盜所給之物)餓死者什七八先是莽使中黄
門王業領長安市買(先悉/薦翻)賤取於民民甚患之業以省
費為功賜爵附城莽聞城中饑饉以問業業曰皆流民
也乃市所賣粱飯肉羹持入示莽曰居民食咸如此莽
信之　秋七月新市賊王匡等進攻隨(賢曰隨縣屬南/陽郡今隨州縣)
平林人陳牧廖湛復聚等千餘人號平林兵以應之(姓/譜)
(廖周文王子伯廖之後風俗通古有廖叔安左傳作颶/蓋其後也水經注章水南逕隨郡平林縣故城西俗謂)
(之將陂城與新市接界賢曰廖音力弔翻/平林地名在今隨州隨縣東北復扶又翻)　莽詔書讓
㢘丹曰倉廪盡矣府庫空矣可以怒矣可以戰矣將軍
受國重任不捐身於中野無以報恩塞責(塞悉/則翻)丹惶恐
夜召其掾馮衍以書示之(掾俞/絹翻)衍因說丹曰張良以五
世相韓椎秦始皇博浪之中(事見七卷秦始皇二十九/年說輸芮翻相息亮翻)
將軍之先為漢信臣(賢曰㢘褒襄武人宣帝/時為後將軍即丹之先)新室之興
英俊不附今海内潰亂人懐漢徳甚於周人思召公也
(召公之教明於南國周人/思之為賦甘棠召音邵)人所歌舞天必從之(賢曰詩/小雅曰)
(雖無徳與女式歌且舞言漢氏之徳人/歌舞之也書曰人之所欲天必從之)今方為將軍計
莫若屯據大郡鎮撫吏士砥厲其節納雄桀之士詢忠
智之謀興社稷之利除萬人之害則福祚流于無窮功
烈著於不滅何與軍覆於中原身膏於草野功敗名喪
恥及先祖哉(師古曰與猶知/也䘮息浪翻)丹不聽衍左將軍奉世曾
孫也冬無鹽索盧恢等舉兵反城附賊(師古曰索盧姓/也恢名也呂氏)
(春秋禽滑釐有門人索盧參反城據城以反也一曰反音/幡今語賊猶曰幡城索音先各翻余謂一說是賢曰)
(無鹽縣屬東平郡故城/在今鄆州須昌縣之東)㢘丹王匡攻㧞之斬首萬餘級
莽遣中郎將奉璽書勞丹匡(勞力/到翻)進爵為公封吏士有
功者十餘人赤眉别校董憲等衆數萬人在梁郡(校户/教翻)
(下同梁國/時除為郡)王匡欲進擊之㢘丹以為新抜城罷勞(罷讀/曰疲)
當且休士養威匡不聽引兵獨進丹隨之合戰成昌(師/古)
(曰成昌地名也余據後/漢書亦當在無鹽縣界)兵敗匡走丹使吏持其印韍節
付匡(韍音/弗)曰小兒可走吾不可遂止戰死校尉汝雲王
隆等二十餘人别鬬(汝姓也左傳晉大夫女/齊陸徳明曰女音汝)聞之皆曰
㢘公已死吾誰為生(為于/偽翻)馳犇賊皆戰死國將哀章自
請願平山東(將即/亮翻)莽遣章馳東與太師匡并力又遣大
將軍楊浚守敖倉司徒王尋將十餘萬屯洛陽鎮南宮
大司馬董忠養士習射中軍北壘(恐當作北/軍中壘)大司空王
邑兼三公之職　初長沙定王發生舂陵節矦買買生
戴矦熊渠熊渠生考矦仁仁以南方卑濕徙封南陽之
白水鄉與宗族往家焉(賢曰舂陵鄉名本屬零陵泠道/縣在今永州唐興縣北元帝時)
(徙南陽仍號舂陵故城在今隨州棗陽縣東杜/佑曰棗陽後漢蔡陽縣漢舂陵故城在今縣東)仁卒子
敞嗣值莽簒位國除節矦少子外為鬱林太守(賢曰鬱/林郡今)
(郴州縣余按唐郴州無鬱林縣而唐之桂桞鬱/邕象鷰潯南尹樂融賔等州皆漢鬱林郡地)外生鉅
鹿都尉回(賢曰鉅鹿郡今邢州縣余按唐邢州固有/鉅鹿縣而唐邢趙二州皆漢鉅鹿郡地)囘
生南頓令欽(賢曰南頓縣屬汝南郡故城在今陳州項/城縣西括地志陳州南頓縣古頓子國逼)
(於陳南徙/故曰南頓)欽娶湖陽樊重女(湖陽縣屬南陽郡宋白/曰湖陽縣古蓼國地)生
三男縯仲秀(縯音/衍)兄弟早孤養於叔父良縯性剛毅慷
慨有大節自莽簒漢常憤憤懐復社稷之慮不事家人
居業傾身破産交結天下雄俊秀隆準日角(賢曰隆髙/也許負云)
(鼻頭為準鄭𤣥尚書中候註/云日角謂庭中骨起狀如日)性勤稼穡(賢曰種曰/稼歛曰穡)縯常
非笑之比於高祖兄仲(賢曰仲郃陽矦喜也能為産業/髙祖為太上皇夀曰始大人常)
(以臣不能治産業不如仲/力今其業所就孰與仲多)秀姊元為新野鄧晨妻秀嘗
與晨俱過穰人蔡少公少公頗學圖讖言劉秀當為天
子(少詩照翻/讖楚譛翻)或曰是國師公劉秀乎秀戲曰何用知非
僕邪坐者皆大笑晨心獨喜宛人李守好星歴讖記(宛/於)
(元翻好/呼到翻)為莽宗卿師(賢曰平帝五年王莽攝政郡國置/宗師以主宗室蓋時尊之故曰宗)
(卿師也余按莽置宗師主漢宗/室耳此宗卿師莽簒時所置也)嘗謂其子通曰劉氏當
興李氏為輔及新市平林兵起南陽騷動通從弟軼謂
通曰(從才用翻軼音/逸又徒結翻)今四方擾亂漢當復興(復秩用翻/又如字)
南陽宗室獨劉伯升兄弟汎愛容衆可與謀大事(縯字/伯升)
通笑曰吾意也㑹秀賣榖於宛(宛於/元翻)通遣軼往迎秀與
相見因具言讖文事與相約結定計議通欲以立秋材
官都試騎士日劫前隊大夫甄阜及屬正梁丘賜(莽改/南陽)
(曰前隊置大夫職如太守屬正職/如都尉師古曰隊音遂甄之人翻)因以號令大衆使軼
與秀歸舂陵舉兵以相應於是縯召諸豪桀計議曰王
莽暴虐百姓分崩今枯旱連年兵革並起此亦天亡之
時復髙祖之業定萬世之秋也(言定天下傳之/萬世此其時也)衆皆然
之於是分遣親客於諸縣起兵縯自發舂陵子弟諸家
子弟恐懼皆亡匿曰伯升殺我及見秀絳衣大冠(董巴/輿服)
(志曰大冠者武官冠之東觀/記上時絳衣大冠將軍服也)皆驚曰謹厚者亦復為之
乃稍自安凡得子弟七八千人部署賔客自稱柱天都
部(賢曰柱天若天之柱也/都部者都統其衆也)秀時年二十八李通未發事
覺亡走父守及家屬坐死者六十四人縯使族人嘉招
說新市平林兵(說輸/芮翻)與其帥王鳳陳牧西擊長聚(帥所/類翻)
(聚才喻/翻下同)進屠唐子鄉(賢曰多所誅殺曰屠唐子鄉有/唐子山在今唐州湖陽縣西南)又
殺湖陽尉軍中分財物不均衆恚恨欲反攻諸劉(恚於/避翻)
劉秀斂宗人所得物悉以與之衆乃恱進㧞棘陽(賢曰/棘陽)
(縣名屬南陽郡在棘水之陽古謝國也故/城在今唐州湖陽縣西北棘音紀力翻)李軼鄧晨皆
將賔客來㑹(將即/亮翻)　嚴尤陳茂破下江兵成丹王常張
卬等收散卒入蔞谿略鍾龍間(賢曰蔞音力于翻盛𢎞/之荆州記曰永陽縣北)
(有石龍山在今安州應山縣東/北又隨州隨縣東北有三鍾山)衆復振(復扶又/翻下同)引軍與
荆州牧戰于上唐(賢曰上唐鄉名故城在今隨州棗陽/縣東北水經注上唐本蔡陽縣之上)
(唐鄉春秋/時唐國也)大破之　十一月有星孛于張(賢曰張南方/宿續漢志曰)
(張為周地晉書天文志張/六星在天廟北孛蒲内翻)　劉縯欲進攻宛至小長安
聚(賢曰續漢書淯陽縣有小長安聚故城在今鄧州南/陽縣南杜佑曰南陽漢宛縣縣南三十七里有小長)
(安/)與甄阜梁丘賜戰時天密霧漢軍大敗秀單馬走遇
女弟伯姫與共騎而犇前行復見姊元趣令上馬(騎竒/計翻)
(復扶又翻下同趣/讀曰促上時掌翻)元以手揮曰行矣不能相救無為兩
沒也㑹追兵至元及三女皆死縯弟仲及宗從死者數
十人(從才/用翻)縯復收㑹兵衆還保棘陽阜賜乘勝畱輜重
於藍鄉(賢曰北陽縣有/藍鄉重直用翻)引精兵十萬南度潢淳(賢曰酈/道元注)
(水經曰諸水二湖流注合為黄水又南經棘陽/縣之潢淳聚又謂之潢淳水在今唐州湖陽縣)臨沘水
(水經注沘水出比陽縣東北大胡山南與澧水㑹謂之/𣲖水昔漢光武破甄阜梁丘賜於沘水西斬之於斯水)
(也杜佑曰漢舞陽故城在唐州泌陽/縣北有泌水在縣南光武破阜賜處)阻兩川間為營絶
後橋示無還心新市平林見漢兵數敗(數所/角翻)阜賜軍大
至各欲解去縯甚患之㑹下江兵五十餘人至宜秋(賢/曰)
(宜秋聚名在沘陽縣余按續/漢志南陽平氏縣有宜秋聚)縯即與秀及李通造其壁
曰(造七/到翻)願見下江一賢將議大事衆推王常縯見常說
以合從之利(賢曰以利合曰從說輸/芮翻下同從子容翻)常大悟曰王莽殘
虐百姓思漢今劉氏復興(復扶又/翻下同)即真主也誠思出身
為用輔成大功縯曰如事成豈敢獨饗之哉遂與常深
相結而去常還具為餘將成丹張卬言之(常與縯㑹餘/二將在軍為)
(于偽翻將/即亮翻)丹卬負其衆曰大丈夫既起當各自為主何
故受人制乎常乃徐曉說其將帥曰王莽苛酷積失百
姓之心民之謳吟思漢非一日也故使吾屬因此得起
夫民所怨者天所去也民所思者天所與也舉大事必
當下順民心上合天意功乃可成若負强恃勇觸情恣
欲雖得天下必復失之以秦項之勢尚至夷覆况今布
衣相聚草澤以此行之滅亡之道也今南陽諸劉舉兵
觀其來議者皆有深計大慮王公之才與之并合必成
大功此天所以祐吾屬也下江諸將雖屈彊少識(屈彊/梗戾)
(貌屈音居勿翻彊音/其兩翻少詩沼翻)然素敬常乃皆謝曰無王將軍吾
屬㡬陷於不義(㡬居/希翻)即引兵與漢軍新市平林合於是
諸部齊心同力銳氣益壯縯大饗軍士設盟約休卒三
日分為六部十二月晦潛師夜起襲取藍鄉盡獲其輜
重(重直/用翻)
　資治通鑑卷三十八
