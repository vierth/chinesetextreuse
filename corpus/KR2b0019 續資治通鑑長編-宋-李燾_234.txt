
　續資治通鑑長編巻二百三十二
　　　　　　　　　　　　　　宋　李燾　撰
　　神宗
熈寧五年夏四月庚戌朔詔殿前司馬歩諸軍令廵教
使臣春秋分行校試射親人等第給銀楪及令兵房檢詳
官置簿考校以多少定殿最取㫖舊制諸軍教閲毎指
揮給一兩銀楪一射中者共分之所得既微無以激勸
故命徧賜以鼓舞之且定殿最(新紀云立殿前馬步/軍春秋校試殿最法)
辛亥光禄寺丞樞宻院宣敕庫檢用條例官杜純往秦
州推勘王韶公事上召對遣行
壬子詔三司出紬絹百萬付陜西四路經略司變易以
備邉用上謂王安石曰欲專用此借助熟戸弓箭手安
石曰如此甚善馮京曰熟户貧多與恐凶年難償安石
曰此事在人措置耳今五嵗即收息一倍以其息專賑
濟凶年即凶年可使熟戸常保其土田不為大姓兼并
又懐服朝廷恩徳此極無害而有利上以為然　又詔
環慶路勾當公事度支判官張穆之根究陜西去嵗糴
買糧草比三司元支撥數少錢二百七十二萬餘緡因
依及鹽池去年虧價錢五十五萬餘緡令轉運司及制
置解鹽司具析以聞上曰鹽酒之法既未可弛即須嚴
禁王安石曰陛下雖致治如唐虞時鹽酒法亦不須弛
若欲推利與民惟須厚農而已末作不禁更能害農非
堯舜之政也　王安石又為上言邉事尋當帖息正宜
討論大計如疆場尺寸之地不足校計要當有以兼制
遐荒乃稱天所以畀付陛下之意今中國地廣民衆無
纎芥之患四夷皆衰弱陛下聰明齊聖憂勤恭儉欲調
一天下兼制遐荒極不難要討論大計而已上曰誠如
此遐荒非難兼制但朝廷事未成次第今欲收功於遐
荒即糧不足兵亦不足又無将帥安石曰此皆非方今
之患也陛下誠思柴世宗及太祖時邉鄙兵孰多於今
糧孰多於今今糧不足但以未急故耳若急須糧多轉
錢帛厚價收糴何患糧不足募兵既多百姓又極衆如
何却患兵少自古興王皆起於窮困寡弱之中而能為
富彊衆大若待富彊衆大然後可以有為即古無興王
矣方今之患非兵糧少亦非無将帥也若陛下能考覈
事情使君子甘自竭力小人革面不敢為欺即陛下無
為而不成調一天下兼制遐荒何難之有上大恱(三月/四日)
(并此月二十二/日西邉事可考)　先是中書言准治平四年閏三月敕
遷僖祖廟主藏之夾室臣等聞萬物本乎天人本乎祖
故先王廟祀之制有疏而無絶有逺而無遺商周之王
斷自契稷自稷以下者非絶嚳以上而遺之以其自有
本統承之故也若夫尊卑之位先後之序則子孫雖齊
聖有功不得以加其祖考天下萬世之通道也切以本
朝自僖祖以上世次不可得而知則僖祖有廟與契稷
疑無以異今毁其廟而藏其主夾室替祖考之尊而下
附於子孫殆非所以順祖宗孝心事亡如存之義求之
前載雖或有然考合於經乃無成憲因情制禮實在聖
時伏惟皇帝陛下仁孝聰明紹天稽古動容周旋惟道
之從宗祏重事所宜博考乞以所奏付之兩制詳議而
擇取其當詔答曰廟祧之序盖有典彛所以上承先王
下法後世朕嗣宅大統獲奉宗祀而世次遷毁禮或未
安討論經常屬我哲輔扵以佐朕不逮而仰稱祖宗追
孝之心朕覽之矍然敢不祇服宜依所請施行(中書以/二月八)
(日戊子奏詔以四月三日壬子答今并附壬子日朱墨/新本於十一月二十三日戊辰始載此奏及詔雖穿聮)
(作一處易于檢閲縁其間如趙彦若建議乃特出却難/理㑹故仍用編年以事繫日之法先著此六年正月七)
(日辛亥舊紀書中書言萬物本乎天至事亡如存之義/即云奉僖祖為太廟始祖遷順祖藏夾室孟夏祀感生)
(帝以僖祖配按中書所言乃五年三月八日戊子不應/載六年正月七日辛亥新紀已削去中書所言文亦不)
(備今並參考/月日别書之)
甲寅閱諸軍轉員凡三日
乙卯遼主遣歸州觀察使耶律適衛尉少卿張藹其母
遣安逺軍節度使蕭利民太常少卿王經來賀同天節
　知鄧州觀文殿學士吏部侍郎韓絳知許州絳十上
章乞歸田里守墳壟王安石亦為之言故有是命慶州
駐泊都監供奉官馮倜為閤門祗候以慶州兵亂倜城
守有功故也(日録三月二十五日云倜諭却欲叛/之兵與實録所稱稍不同今從實録)都官
郎中梁彦明權𤼵遣開封府判官比部員外郎沈希顔
都官員外郎劉明逺各陞一任彦明等首議行倉法故
也兵部郎中集賢校理王瓘刑部郎中秘閣校理李綖
刑部員外郎集賢校理陸經並同判太常寺仍給三司
判官俸(要考給省判俸因/依不然當削去)
丙辰上批前日議置市易務魏繼宗文字可檢取進入
(朱本云别無因依止是取索不須載今依/新本復存之繼宗已見三月二十六日)
己未權發遣延州趙卨乞差通判范子儀及機宜官魏
璋左文通等根括閑田及提舉招置弓箭手從之先是
卨管勾本路機宜文字上營田議曰昔趙充國興屯田
以破先零唐宰相婁師徳嘗為檢校營田使而河西隴
右三百六十屯嵗收六十餘萬石今陜西雖有曠土而
未嘗耕墾朝廷屯戍不可徹而逺方有輸納之勤願以
閑田募民耕種以紓西顧之憂詔以其事下經略安撫
使郭逵逵言今懐寧新得地百里已募漢蕃戸使為弓
箭手實無閑田以募耕者至是卨復乞根括焉(御集二/十一巻)
(熈寧五年三月十六日進呈卨奏寢之今乃施行食貨/志云卨又言之遂檢括得地萬五千餘頃募漢蕃兵幾)
(五千人為入指揮詔遷卨官加賜金帛按志所云必自/有月日姑附此志又云凡言實邉者營田本趙卨官荘)
(本霍翔翔事在/十年二月六日)
庚申河北縁邉安撫司言北人漁於界河及奪界河西
船并射傷兵級雖已指揮都同廵檢以理婉順止約慮
彼國不知邉臣不顧歡好信縱小民漸開邉隙詔同天
節送伴使晁端彦等諭北使以朝廷務敦信誓未嘗先
起事端請聞之本朝嚴加約束
癸亥閤門言都司使已下掲貼班簿舊止一册乞分東
西班各作一册從之
丙寅天章閣待制馬仲甫詳定除放欠負　先是權陜
西都轉運使謝景温言昨賜縁邉諸軍見錢而邠州訓
練卒五千人同在一處獨不與於理未均詔縁邉諸路
後有似此權添軍馬候合降宣與諸路特支錢日取㫖
　三班借職管勾經略司文字楊寘為樞宻院書令史
初上以樞宻諸房案牘煩委胥吏皆父兄保任多不得
人因命都承㫖李評立法參補流外選人三班使臣初
以莫淵陳宗道𨽻刑房掌法令至是又以寘邉吏習事
使𨽻河西房　詔趙卨於綏徳城界相度要便有水泉
處修置堡寨先是卨欲乘夏人不意占據生地築堡寨
上問執政如何僉以為卨不肯妄作宜從所乞王安石
曰今若要與夏人絶即明絶之要與和即須守信誓既
約彼商量地界遽出不意占據生地非計也兼我所以
待敵人不在數里地此數里地不計有無上曰朕亦疑
此計未善因令卨具析利害以聞(此據三月/十九日録)卨請築堡
寨於界内乃降是詔　安石又曰今陜西一路即户口
可敵一夏國以四夏國之衆當一夏國又以天下財力
助之其勢欲掃除亦宜甚易然終不能使夏國畏服以
其君臣彊武則其君幼弱其臣不過親暱闒冗之人然
而終不能兼制彼者必有以也将帥未肯出智力為陛
下任事雖欲出智力任事亦恐未敢得志上曰有智力
人誠少安石曰有智力人豈在多但人人竭心以奉朝
廷號令所與議出號令者亦豈在多人但要好惡是非
分曉耳　樞宻副使蔡挺言近撥併就糧諸軍其間甚
有溢額軍員乞下殿前馬歩軍諸路總管司依職次撥
併一般軍分一州内撥填不足願就隣州安排者聼從
之　王韶言招納洮河武勝軍一帶蕃部鄂特凌等千
餘人乞補都虞候指揮使等職名仍第給俸從之　詔
著作佐郎新陜西轉運勾當公事陳大順罰銅六斤衝
替坐被鞫報上不實遇降故也祝諮再劾大順等具得
其語言曲折李定亦坐報上不實罰銅五斤放罪王安
石力為定辨數謂定初對樞宻院時固云證佐具在而
樞宻誣之定不當坐乃詔免定罰又詔御史臺前勘官
姚原古治獄鹵莽雖去官下淮南轉運司劾罪以聞(原/古)
(又見十/月癸未)
丁卯太子中允集賢校理同知審官西院張琥復知諫
院同修起居注直舍人院制勘院言琥以諫官論事無
罪可劾故也(二月癸/丑罷職)　詔以諸班直轉員樞宻院承㫖
以下賜錢有差檢用官不與以士人不可同胥吏故也
　詔趙卨候分畫地界畢繳納先許便宜行事指揮初
陜西河東帥臣惟郭逵趙卨嘗請以便宜行事既而上
以諸路邉事經畧使自當隨宜措置又疆事漸寧故罷
之　秘書丞秘閣校理章惇押伴西人不赴驛宿特罰
銅八斤放罪(此據/宻記)
庚午鑄諸路走馬承受銅朱記給之仍收所授奉使印
故事諸路走馬承受書䘖皆曰某路都總管司走馬承
受公事而任職者惡有所𨽻屬故於御位中隂去都總
管司字冀擅其權至是始釐正之仍鑄為銅朱記　西
京左藏庫副使知利州周永懿貪暴不法轉運副使鮮
于侁得其贓状即遣吏就御史張商英言永懿在任時
轉運使李瑜提㸃刑獄周約交章薦舉永懿倚瑜約之
助故鬻獄納賄無所忌憚不可不治詔候永懿案到取
㫖後永懿編管衡州瑜約及同提㸃刑獄羅居中皆坐
奪一官(瑜約居中奪官㑹要在閏七月三日今附見于/此瑜四年十月九日縁役法已當罷官即復如)
(故/)
辛未都大提舉修塞北京第五埽決河入内副都知張
茂則等言已塞第五埽全河入新開二股河詔賜茂則
已下御筵於大名府仍命右諫議大夫集賢院學士宋
敏求就決河致祭(新舊紀並書辛/未塞北京決河)王安石白上曰程昉
舉官最不敢妄舉如霍舜舉王鑒此兩人皆了事其他
所舉亦皆是了事人昉若不如此即壊所幹河事然䜛
者以為昉所舉有私昉了河事内則執政大臣外則方
鎮大臣表裏攻毁非一端以為人食生米又以為無地
可安置物料黨助内外大臣之人又交口謗毁伺其過
失轉運司即不肯應副買梢草又以為無地安置物料
都水監李立之又多端沮其所須物料差兵士前後申
請至於六七僅能差得觀衆人窺伺陷害如此如昉有
罪豈為衆人所容䜛者乃謂昉倚頼臣聼信故横陛下
以為人所以攻昉者何也乃多以臣故今臣有罪固不
能自蔽况如昉者乎陛下毎事欲平施臣觀近日差遣
極有用干請舉非其人者臣毎所切歎然誰為陛下言
其情者作為姦私之人即陛下初未嘗知忠力寡助之
人反為人百端攻沮陛下但見忠力之人為人所譖毁
即欲案其罪如此誰肯為忠力者臣竊謂茍為忠力雖
有罪當見寛恕况又無罪陛下恐須深察上以為然且
曰近日革面者亦已多安石曰陛下能以道揆事則豈
患人不革面若陛下未能以道揆事即未革面之人日
夕窺伺聖心乘隙罅為姦私臣不能保其不亂政也陛
下於刑名度數簿書叢脞之事可謂悉矣然人主所務
在於明道術以應人情無方之變刑名度數簿書之間
不足以了此上曰任人固宜責成他日安石又為上言
昉前在府界提轄淤田救䕶孔固灣斗門實有勞下至
濠寨後皆䝉恩賜惟昉略無賜予陛下方更問第五埽
河決何故不收坐昉此事中書所知不須更下河北縁
小人方以為中書庇䕶昉故更下河北勘㑹朝廷施行
政事如此但恐人未肯趍赴功實上笑曰程昉誠得氣
力然作事過當宜少沮抑近李若愚病却奏舉内臣陳
舜臣替李若愚管勾塘泊安石曰如此事誠為僭越非
是蔽欺陛下聰明於國事有何所害至於挾姦為邪内
外交結蔽欺陛下聰明陛下不寤者乃當深懲漢元帝
唐文宗所以危社稷宗廟端在此軰也陛下不能懲此
軰專欲沮昉未為得計如昉有罪自不為衆所容陛下
亦不須深察上曰昉為韓琦所惡人惡昉亦多政自作
過不得　詔河北河東陜西縁邉諸路各増置鈐轄印
二路分都監印二初縁邉兵官皆有印自康定以來増
置偏禆倍多皆因用寄納雜印而姦偽無以檢察至是
始釐正之　知慶州王廣淵言乞移朗斡章威等於近
裏漢界熟戸部内買地住坐耕種應遷徙者作三等給
修造價錢仍委經略司計口貸糧常加存附從之廣淵
又言朗斡章威地雖見今耕牧縁前牒報夏國不曽耕
牧将來必争王安石曰夏國奏状云依見耕牧為界即
理不合争上以為必争安石曰彼國主幼用事者防将
來歸責必且争執至於甚不得已衆皆欲割棄然後敢
許我所以紓将來之責若敢旅拒即恐無之朝廷當知
此意即不須汲汲應之既而廣淵又言朗斡章威官已
買與地初不曽侵耕西界惟是宣撫司指揮後有七十
餘戸侵耕生地百餘頃乞令鮮于師中相度文彦博曰
廣淵作帥豈可却推師中相度安石曰廣淵但恐朝廷
不信故欲朝廷質師中亦不為避事又謂吴充曰朝廷
亦不須計惜此尺寸地充曰只恐違却元降指揮安石
曰若指揮外求索則難若指揮内自有所裁損何為不
可文彦博馮京及充問蔡挺挺言地已盡耕向時所買
地皆不可種有名而已上曰何如彦博曰必已盡耕西
人地不止百餘頃上曰蔡挺必知仔細挺曰臣去慶州
後方招到朗斡等聞官所買地不堪耕後來盡耕却蕃
人地安石曰挺亦止傳聞此事可案驗令鮮于師中案
驗盡耕與不盡耕及所耕頃畆皆可見詣實上曰若專
要退地即如何措置章威等安石曰向來只用二千貫
買地一頃才十貫餘宜其不好今若以章威等歸附務
在優撫即捐數萬貫買地給與必不至失所僉以為無
地可買上曰又恐賣却地熟戸無以安存安石曰熟户
亦須自有買賣田地者官以善價買其地賣地者不患
失所亦不患無地可買上曰只恐羌人性貪示以弱即
轉無厭安石曰羌人誠不可狃然亦計度事勢若强弱
適相當即狃之更來侵陵無已若彼方困弱困弱而示
彊即我稍假借以利更易為柔服且邉鄙事須計大勢
即此尺寸地未有所計彼豈以尺寸地便絶和好雖固
争不與彼亦不過聲言㸃集為廹脅之計終未敢便深
入也然此小利恐不須争挺曰若相度買地須候商量
界至事定未定間若彼知買地即難商量上曰相度地
事須令經畧司宻之安石曰此事不須宻若彼知我買
地必更緩以待我我若有地可買自可退地與彼我若
無地可買必要彼地則彼亦知我取之非得已正恐他
路亦有侵地因此更難商量挺以為諸路地與此不同
此地為有數山寨界至分明故必争安石曰陛下初議
界至亦料此處難商量即知他處與此處不同上曰廣
淵作帥須專委廣淵計置此事安石曰按驗地即不湏
鮮于師中上乃從安石言令廣淵相度以聞於是退地
與夏國改徙章威等廣淵言慶卒尚反側未可用不宜
有疆事故也(此事用日録三月四日四月三日二十六/日編修附見移章威等後更須考詳刪取)
(其要仍與三月四日納斡堡礓石寨相參廣淵於四月/四日奏章威地事即與實録所書納斡堡礓石寨相接)
(或納斡礓石即是章威地也六年七月章威等投西/界當參考鮮于帥中去年十二月四日遣立封溝)
辰州團練使致仕郭化言臣致仕例得一子恩乞依例
降資分授子二人詔止與一人右班殿直舊例奏薦恩
許降資分授上以為此朝廷特恩外授非古且長僥倖
故罷之
壬申詔班行換選人並依奏補出官人試法選人換班
行須年四十以下親書家狀馬射六斗歩射八斗弩張
二石五斗各十箭中兩箭已上除流外進納人及曽犯
贓罪并私罪重不許換外餘並聼之
甲戌遣入内東頭供奉官李憲往河北縁邉安撫司勾
當公事　先是權發遣開封府推官晁端彦言雜供庫
嵗約支九千餘貫已裁減三分之一乞下左藏庫借錢
為本依古公廨錢及今檢校庫召人借貸出息却候儧
剩撥還詔左藏庫支本錢七萬貫差同勾當司録司檢
校庫吴安持與本府戸曹孫廸專一置局管勾息錢支
給是日上批問中書昨支左藏庫錢七萬貫與開封府
召人情願借貸依常平出息充捕賊賞錢訪聞本府違
法並不召人情願請領却将逐色行人等第配率王安
石白上此臣女壻所領必無此事自可令馮京取索文
字推究事極分明未嘗配率也(此據㑹要及御集并日/録上批乃二十五日也)
乙亥秘書丞集賢校理檢正中書户房公事章惇刪修
都亭西驛條制夏人久不朝故西驛條制重複雜亂承
用者無所適從至是復修貢故有是命　知雄州張利
一言北界有七八千騎過拒馬河南兩地共輸北塹等
村地分續令歸信容城知縣縣尉領兵至彼其人馬即
過河北及河北驛内復有人馬約一千餘詔安撫司體
量因依以聞容城歸信縣人戸雖兩屬而北界前此未
嘗遣兵廵邏故也　上與王安石言患将帥不一安石
曰陛下用心一則朝廷一朝廷一乃能一将帥上曰西
事定後當如何經畧安石曰不過什伍百姓訓練兵甲
儲積財穀然大抵要馭将帥令奉行朝廷政令上又言
将帥多不奉行朝廷意指安石曰陛下能察忠信誕謾
不為人蔽欺即不敢不奉行朝廷意指今對面為姦罔
無所懲即背面為姦罔復何所忌於有形状可尋為䜛
慝無所忌即於無形状可尋為䜛慝何所不至姦罔䜛
慝不禁如此而欲治道起風俗變無此理陛下非不憂
勤非不明察然事之機要處知略尚有所不及此所以
大業尚難濟也陛下欲安民當以知人為先知人乃能
馭臣則姦慝自當化為忠良左右前後多忠良則陛下
何求不得何欲不成陛下所宜憂者左右前後忠良知
略之臣少能開悟陛下聰明者殆未見其人也上曰求
智略過人誠難得忠良安石曰欲人臣忠良在陛下聼
察分明而已　先是御史張商英言薛向罪王安石白
上曰臣於衙前押綱事毎事訪聞極感向照管無稍留
滯及因商英論奏向齎文字說辨乃知所聞非謬向為
三司使所任已重又於此事盡力反見侵辱如此何由
得其心陛下見商英宜略戒敕上曰商英意亦無他安
石曰商英雖無他然如何令薛向堪臣以為陛下若見
薛向亦宜稍慰藉令知陛下知其盡力無過上以為然
(此段據日録殊/未了了當考)
丙子詔升朝使臣以戰功得減年磨勘者不候磨勘即
與收使以三班舊院制初有減年者須再經磨勘乃得
用故也　入内副都知張茂則等言二股河舊有龍女
祠祈禱輙應乞賜廟額詔以河平為額賜神濟夫人
罷樞宻院檢用官杜純歸編敕所先是諸房條例即檢
詳官檢用及都承㫖李評建議始别置檢用官專主之
而毎用例則亦取之諸房徒使移報往復益為迂滯故
罷之(三月十七日純初除樞宻院檢用條例官御集五/年五月六日又差審官西院主簿胡宗師權檢用)
(官當/考詳)　相度諸班直諸軍牧地司言乞依勾當官董鉞
狀将侵耕牧地分三等出租從之　詔知涇州騏驥使
王臨通判國子博士卞章並衝替章仍與逺小處監當
節度推官蘇惟演支使崔世賢並勒停司法參軍眭從
周追一任官勒停初涇卒謀為亂因告變伏誅而臨等
論縁坐骨肉之法失扵刻深故也後河北都轉運使韓
縝言臨乗慶卒猖獗之後務在肅遏未為大過况臨剪
除狂卒之功未加賞録乞與除落衝替遂以臨為河陽
鈐轄　先是三司起請市易十三條其一云兼并之家
較固取利有害新法令市易務覺察申三司按置以法
御批減去此條餘悉可之御史劉孝孫言於此見陛下
寛仁愛民之至因言宜約束市易務王安石曰孝孫稱
頌此事以為聖政臣愚竊謂此乃是聖政之闕天付陛
下九州四海固将使陛下抑豪彊伸貧弱使貧富均受
其利非當有所畏忌不敢也較固法是有律已來行用
今但申明所以為均均無貧盖孔子之言於聖政有何
害陛下不欲行此此兼并有以窺見陛下扵權制豪彊
有所不敢故内連近習外惑言事官使之騰口也上笑
曰已有律自可施行故不須立條安石曰雖有律未嘗
行又未嘗委官司振舉須先申明使兼并知所避上曰
若但設法傾之即兼并自不能為害安石曰若不敢明
立法令但設法相傾即是紙舖孫家所為孫乃百姓制
百姓不得止當如此豈有天下主亦為孫家所為也上
又言新法行故油貴安石曰以理論之必無此當是市
人未喻耳安石退取市估及油店户私簿閲視明日亟
白上曰油未嘗増價也又言茶籠行人状稱新法便民
牙人有誘人經三司陳訴嘗試官司如何者不可不斥
逐茶籠行人乃曉此朝廷豈可不喻此乎(陳瓘論曰吕/嘉問請於律)
(外别立市易較固一條神考聖訓以為已有律不須立/條其時劉孝孫稱頌聖訓曰此仁厚愛民之意也安石)
(奏曰孝孫之言非也此事正是聖政之闕也陛下不欲/行此此兼并所以窺見陛下於權制豪强有所不敢故)
(内連近習外惑言事官使之騰口也臣竊謂神考不欲/於律外立較固之條可謂仁厚愛民之意劉孝孫将順)
(聖美不為過也日録之内但為抑揚嘉問故不以御批/為是不以孝孫為然於是造神考之言曰若設法傾之)
(則兼并不能為害又撰對上之詞曰若不能明立法令/但設法相傾即是紙舖孫家所為紙舖孫家為是百姓)
(制百姓不得故止如此豈有為天下主乃止如紙舖孫/家所為何以謂之主嗚呼設法相傾之語謂之不誣可)
(乎紙舖孫家之語謂之不詆可乎神考愛民守法而/指為闕政力主嘉問遂至於侮薄君父不亦悖乎)
戊寅左龍武大将軍寧州防禦使宗繢為登州防禦使
以上批相王允弼遺奏乞推恩諸子以礙條不行今已
終䘮宗繢其長子可特遷一官故也　詔諸蕃所進物
三司初估例不盡當價必再估増價然後支賜及馬價
亦如之其自今扵初估即定實價并馬價亦以暗添錢
就作添賜
是月廢集州為難江縣𨽻巴州　勿廵占城遣使朝貢
