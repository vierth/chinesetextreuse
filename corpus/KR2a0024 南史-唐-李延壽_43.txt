卷四十四
　　唐　　　李　　　延　　　夀　　　撰
　列傳第三十四
　　齊武帝諸子　　　　文惠諸子
　　明帝諸子
武帝二十三男穆皇后生文恵太子竟陵文宣王子良
張淑妃生廬陵王子卿魚復侯子響周淑儀生安陸王
子敬建安王子真阮淑媛生晉安王子懋衡陽王子峻
王淑儀生随郡王子隆蔡婕妤生西陽王子眀樂容華
生南海王子罕傅充華生巴陵王子倫謝昭儀生邵陵
王子貞江淑儀生臨賀王子岳庾昭容生西陽王子文
荀昭華生南康王子琳顔婕妤生永陽王子珉宮人謝
生湘東王子建何充華生南郡王子夏第六第十二第
十五第二十二皇子早亡子珉繼衡陽元王後
文恵皇太子長懋字雲喬小字白澤武帝長子也武帝
年未弱冠而生太子姿容豐美為髙帝所愛宋元徽末
除祕書郎不拜板輔國將軍遷晉熙王撫軍主簿事寜
武帝遣太子還都髙帝方創霸業心存嫡嗣謂太子曰
汝還吾事辦矣處之府東齋令通文武賔客謂荀伯玉
曰我出行日城中軍悉受長懋節度我雖不行内外直
防及諸門甲兵悉令長懋時時履行轉祕書丞以與宣
帝諱同不就歴中書黄門侍郎昇明三年髙帝將受禪
以襄陽兵馬重鎭不欲處他族出太子為雍州刺史加
都督北中郎將寜蠻校尉建元元年封南郡王江左嫡
皇孫封王始自此也先是梁州刺史范栢年頗著威名
沈攸之事起候望形勢事平朝廷遣王𤣥邈代之𤣥邈
已至栢年遲回魏興不肯下太子慮其為變乃遣説之
許啟為府長史及至襄陽因執誅之二年徵為侍中中
軍將軍置府鎭石頭穆妃薨成服日車駕出臨䘮朝議
疑太子應出門迎左僕射王儉曰尋禮記服問君所主
夫人丧太子嫡婦言國君為此三人為主䘮也今鑾輿
臨降自以主䘮而至雖因事撫慰義不在弔南郡以下
不應出門奉迎但尊極所臨禮有變革權去杖絰移立
户外足表情敬無煩止哭皇太子既一宮之主自應以
車駕幸宮依常奉侯既當成服之日吉凶不相干宜以
衰幘行事望拜止哭率由舊章尊駕不以臨弔奉迎則
惟常體求之情禮如為可安又其年九月有閏小祥疑
應計閏儉又議以為三百六旬尚書明義文公納幣春
秋致譏故先儒朞䘮歳數沒閏大功以下月數數閏所
以吳商云舍閏以正朞允協情理沒閏之理固在言先
並從之武帝即位為皇太子初髙帝好左氏春秋太子
承旨諷誦以為口實及正位東儲善立名尚觧聲律工
射飲酒至數斗而未嘗舉盃從容有風儀音韻和辯引
接朝士人人自以為得意文武士多所招集㑹稽虞炎
濟陽范岫汝南周顒陳郡袁廓並以學行才能應對左
右而武人畧陽垣厯生襄陽蔡道貴拳勇秀出當時以
比關羽張飛其餘安定梁天恵平原劉孝慶河東王世
興趙郡李居士襄陽黄嗣祖魚文康絢之徒並為後來
名將永明三年於崇正殿講孝經少傅王儉令太子僕
周顒撰為義疏五年冬太子臨國學親臨䇿試諸生於
坐問少傅王儉曲禮云無不敬義儉及竟陵王子良等
各有酬答太子又以此義問諸學生謝幾卿等一十人
並以筆對太子問王儉周易乾卦本施天位而説卦云
帝出乎震震本非天義豈當相左儉曰乾健震動天以
運為徳故言帝出乎震儉又諮太子孝經仲尼居曾子
侍義臨川王映諮孝為徳本義太子並應機酬荅甚有
條貫明年上將訊丹陽所領囚為南北二百里内獄詔
太子於𤣥圃園宣猷堂錄三署囚原宥各有差上晚年
好游宴尚書曹事亦分送太子省視太子與竟陵王子
良俱好釋氏立六疾館以養窮人而性頗奢麗宮内殿
堂皆雕飾精綺過於上宮開拓𤣥圃園與臺城北壍等
其中起出土山地閣樓觀塔宇窮竒極麗費以千萬多
聚異石妙極山水慮上宮中望見乃旁列修竹外施髙
鄣造游觀數百間施諸機巧宜須鄣蔽須臾成立若應
毁撤應手遷徙製珍玩之物織孔雀毛為裘光彩金翠
過於雉頭逺矣以晉明帝為太子時立西池乃啟武帝
引前例求於東田起小苑上許之永明中二宮兵力全
實太子使宮中將吏更番築役營城包巷制度之盛觀
者傾都上性雖嚴太子所為無敢啟者後上幸豫章王
宅還過太子東田見其彌亘華逺壯麗極目於是大怒
收監作主帥太子懼皆藏之由是見責太子素疾體又
過壮常在宮内簡於遨逰玩弄羽儀多所僭擬雖咫尺
宮禁而上終不知又使徐文景造輦及乘輿御物虎賁
雲䍐之屬上嘗幸東宮忽忽不暇藏輦文景乃以佛像
内輦中故上不疑文景父陶仁時為給事中謂文景曰
終當滅門政當掃墓待䘮耳乃移家避之其後文景竟
賜死陶仁遂不哭時人以為有古人風十年豫章王嶷
薨太子見上友于既至造碑文奏之未及鐫勒十一年
春正月太子有疾上自臨視有憂色疾篤上表告辭薨
於東宮崇明殿時年三十六太子年始過立久在儲宮
得參政事内外百姓私咸謂旦暮繼體及薨朝野驚惋
焉上幸東宮上臨哭盡哀詔歛以衮冕之服諡曰文惠
葬崇安陵有司奏御服朞朝臣齊衰三月南郡國臣齊
衰朞臨汝曲江國臣並不服六宮不從服武帝履行東
宮見太子服玩過制大怒敕有司随事毁除以東田殿
堂處為崇虚館鬱林立追尊為文帝廟稱世宗初太子
惡明帝密謂竟陵王子良曰我意色中殊不悦此人當
由其福徳薄所致子良便苦救觧後明帝立果大相誅
害
竟陵文宣王子良字雲英武帝第二子也幼聰敏武帝
為贛縣時與裴后不諧遣人船送后還都已登路子良
時年小在庭前不悦帝謂曰汝何不讀書子良曰孃今
何處何用讀書帝異之即召后還縣仕宋為邵陵王友
時宋道衰謝諸王微弱故不廢此官昇明三年為會稽
太守都督五郡封聞喜公宋元嘉中皆責成郡縣孝武
後徵求急速以郡縣遲緩始遣臺使自此公役勞擾髙
帝踐阼子良陳之請息其弊子良敦義愛古郡人朱百
年有至行先卒賜其妻米百斛蠲一人給其薪蘇郡閤
下有虞翻舊牀罷任還乃致以歸後於西邸起古齋多
聚古人器服以充之夏禹廟盛有禱祀子良曰禹泣辜
表仁菲食旌約服玩果粽足以致誠使歳獻扇簟而已
時有山隂人孔平詣子良訟嫂市米負錢不還子良歎
曰昔髙文通與寡嫂訟田義異於此乃賜米錢以償平
建元二年穆妃薨去官仍為丹陽尹開私倉振屬縣貧
人先是太妃以七月薨子良以八月奉凶問及小祥疑
南郡王應相待尚書左僕射王儉議以為禮有倫序義
無徒設如令遠則不待近必相須禮例既乖即心無取
若疑兄弟同居吉凶舛雜財逺還之子自應開立别門
以終喪事靈筵祭奠随在家之人再朞而毁庶子在家
亦不待嫡而況儲妃正體王室中軍長奠之重天朝又
行權制進退彌復非疑謂應不相待中軍縓縞之日聞
喜致哀而已不受弔慰至聞喜變除昆弟亦宜相就寫
情不對客從之武帝即位封竟陵郡王南徐州刺史加
都督永明二年為䕶軍將軍兼司徒四年進號車騎將
軍子良少有清向禮才好士居不疑之地傾意賔客天
下才學皆㳺集焉善立勝事夏月客至為設瓜飲及甘
果著之文敎士子文章及朝貴辭翰皆發敎撰録是時
上新視政水旱不時子良密啟請原除逋租又陳寛刑
息役輕賦省徭并陳泉鑄歳逺類多翦鑿江東大錢十
不一在公家所受必須輪郭遂買本一千加子七百求
請無地捶革相驅尋完者為用既不兼兩囘復遷貿會
非委積徒令小人每嬰困苦且錢布相半為制永久或
聞長宰須令輸直進違舊科退容姦利五年正位司徒
給班劒二十人侍中如故移居雞籠山西邸集學士抄
五經百家依皇覽例為四部要畧千卷招致名僧講論
佛法造經唄新聲道俗之盛江左未有武帝好射雉子
良啟諫先是左衛殿中將軍邯鄲超上書諫射雉武帝
為止久之超竟被誅永明末上將復射雉子良復諫前
後所陳上雖不盡納而深見寵愛又與文惠太子同好
釋氏甚相友悌子良敬信尤篤數於邸園營齋戒大集
朝臣衆僧至賦食行水或躬親其事世頗以為失宰相
體勸人為善未嘗厭倦以此終致盛名八年給三望車
九年都下大水吳興偏劇子良開倉振救貧病不能立
者於第北立廨妆養給衣及藥十年領尚書令揚州刺
史本官如故尋解尚書令加中書監文恵太子薨武帝
檢行東宮見太子服御羽儀多過制度上大怒以子良
與太子善不啟聞頗加嫌責武帝不豫詔子良甲仗入
延昌殿侍醫藥子良啟進沙門於殿戸前誦經武帝為
感夢見優曇鉢花子良案佛經宣旨使御府以銅為花
挿御牀四角日夜在殿内太孫間日入參武帝暴漸内
外惶懼百僚皆已變服物議疑立子良俄頃而蘇問太
孫所在因召東宮器甲皆入遺詔使子良輔政明帝知
尚書事子良素仁厚不樂時務乃推明帝詔云事無大
小悉與鸞參懷子良所志也太孫少飬於子良妃袁氏
甚著慈愛既懼前不得立自此深忌子良大行出太極
殿子良居中書省帝使虎賁中郎將潘敞二百人仗屯
太極西階之下成服後諸王皆出子良乞停至山陵不
許進位太傅増班劒為三十人本官如故解侍中隆昌
元年加殊禮劒履上殿入朝不趨贊拜不名進督南徐
州其年疾篤謂左右曰門外應有異遣人視見淮中魚
無算皆浮出水上向城門尋薨年三十五帝常慮子良
異志及薨甚悦詔給東園温明祕器歛以衮冕之服東
府施䘮位大鴻臚持節監䕶太官朝夕送祭又詔追崇
假黄鉞侍中都督中外諸軍事太宰領大將軍揚州牧
綠綟綬備九服錫命之禮使持節中書監王如故給九
旒鸞輅黄屋左纛輼輬車前後部羽葆鼓吹挽歌二部
虎賁班劒百人葬禮依晉安平王孚故事初豫章王嶷
葬金牛山文惠太子葬夾石子良臨送望祖硎山悲感
歎曰北瞻吾叔前望吾兄死而有知請葬兹地及薨遂
葬焉所著内外文筆數十卷雖無文采多是勸戒子良
既亡故人皆來奔赴陸恵曉扵邸門逢袁彖問之曰近
者云云定復何謂王融見殺而魏準破膽道路籍籍又
云竟陵不永天年有之乎荅曰齊氏微弱已數年矣爪
牙柱石之臣都盡命之所餘政風流名士耳若不立長
君無以鎮安四海王融雖為身計實安社稷恨其不能
斷事以至於此道路之談自為虛説耳蒼生方塗炭矣
政當瀝耳聽之建武中故吏范雲上表為子良立碑事
不行子昭胄嗣
昭胄字景𦙍汎渉書史有父風位太常以封境邊魏永
元元年改封巴陵王先是王敬則事起南康侯子恪在
吳郡明帝慮有同異召諸王侯入宮晉安王寶義及江
陵公寶覽住中書省髙武諸孫住西省敕人各兩左右
自随過此依軍法孩抱者乳母随入其夜並將加害賴
子恪至乃免自建武以來髙武王侯居常震怖朝不保
夕至是尤甚及陳顯達起事王侯復入宮昭胄懲往時
之懼與弟永新侯昭穎逃奔江西變形為道人崔慧景
舉兵昭胄兄弟出投之慧景敗昭胄兄弟首出投臺軍
主胡松各以王侯還第不自安謀為身計子良故防閤
桑偃為梅蟲兒軍副結前巴西太守蕭寅謀立昭胄昭
胄許事剋用寅為尚書左僕射護軍以寅有部曲大事
皆委之時胡松領軍在新亭寅遣人説之松許諾又張
欣泰嘗為雍州亦有部曲昭胄又遣房天寶以謀告之
欣泰聞命響應蕭寅左右華永達知其謀以告御刀朱
光尚光尚挟左道以惑東昏因謂東昏曰昨見蔣王云
巴陵王在外結黨欲反須官出行仍從萬春門入事不
可量時東昏日游走聞此説大懼不復出四十餘日偃
等議募健兒百餘人從萬春門入突取之昭胄以為不
可偃同黨王山沙慮事久無成以事告御刀徐僧重寅
遣人殺山沙於路吏於麝幐中得其事迹昭胄兄弟與
同黨皆伏誅梁受禪䧏封昭胄子同為監利侯同弟賁
字文奐形不滿六尺神識耿介幼好學有文才能書善
畫於扇上圖山水咫尺之内便覺萬里為遥矜慎不傳
自娱而已好著述嘗著西京雜記六十卷起家湘東王
法曹參軍得一府歡心及亂王為檄賁讀至偃師南望
無復儲胥露寒河陽北臨或有穹廬氊帳廼曰聖製此
句非為過似如體目朝廷非關序賊王聞之大怒收付
獄遂以餓終又追戮賁尸乃著懐舊傳以謗之極言詆
毁
廬陵王子卿字雲長武帝第三子也建元元年封臨汝
郡公武帝即位為郢州刺史加都督子卿諸子中無德
又與魚復侯子響同生故無寵徙都督荆州刺史始興
王為益州子卿解督子卿在鎮營造服飾多違制度作
瑇瑁乘具詔責之令速送都又作銀燈金薄裹箭脚亦
便速壞去凡諸服章自今不啟專輒作者當得痛杖又
曰汝比令讀學今年轉成長學既未得敕如風過耳使
吾失氣永明十年為都督南豫州刺史之鎮道中戲部
伍為水軍上聞大怒殺其典籖遣宜都王鏗代之子卿
還第至崩不與相見隆昌元年為衞將軍開府儀同三
司置兵佐鄱陽王鏘見害以子卿代為司徒所居屋梁
柱際血出溜於地旬日而見殺
魚復侯子響字雲音武帝第四子也豫章王嶷無子養
子響後嶷有子表留為嫡武帝即位為南彭城臨淮二
郡太守子響勇力絶人開弓四斛力數在園池中帖騎
馳走竹樹下身無虧傷既出繼車服異諸王每入朝輒
忿拳打車壁武帝知之令車服與皇子同永明六年有
司奏子響宜還本乃封巴東郡王七年為都督荆州刺
史直閤將軍董蠻粗有氣力子響要與同行蠻曰殿下
癲如雷敢相随邪子響笑曰君敢出此語亦復竒癲上
聞而不悦曰人名蠻復何容得藴藉乃改名為仲舒謂
曰今日仲舒何如昔日仲舒荅曰昔日仲舒出自私庭
今日仲舒降自天帝以此言之勝昔逺矣上稱善子響
少好武帶仗左右六十人皆有膽幹數在内齋殺牛置
酒與之聚樂令私作錦袍綘襖欲餉蠻交易器仗長史
劉寅等連名密啟上敕精檢寅等懼欲祕之子響聞臺
使不見敕乃召寅及司馬席恭穆諮議參軍江愈殷曇
粲中兵參軍周彥典籖吳修之王賢宗魏景深等俱入
於琴臺下併斬之上聞之怒遣衞尉胡諧之游擊將軍
尹畧中書舍人茹法亮領羽林三千人檢捕羣小敕子
響若來首自歸可全其性命諧之等至江津築城燕尾
洲子響白服登城頻遣信與相聞曰天下豈有兒反身
不作賊直是麤疎今便單舸還闕何築城見捉邪尹畧
獨荅曰誰將汝反父人共語子響聞之唯灑泣又送牛
數十頭酒二百石果饌三十輿畧棄之江流子響膽力
之士王衝天不勝忿乃率黨度洲攻壘斬畧而諧之法
亮單艇奔逸上又遣丹陽尹蕭順之領兵繼之子響即
日將白衣左右三十人乘舴艋中流下都初順之將發
文惠太子素忌子響密遣不許還令便為之所子響及
見順之欲自申明順之不許於射堂縊之有司奏絶子
響屬籍賜為蛸氏子響密作啟數紙藏妃王氏裙腰中
具自申明云輕舫還闕不得此苦之深唯願矜憐無使
竹帛齊有反父之子父有害子之名及順之還上心甚
怪恨百日於華林為子響作齋上自行香對諸朝士嚬
蹙及見順之嗚咽移時左右莫不掩涕他日出景陽山
見一猨透擲悲鳴問後堂丞此猨何意答曰猨子前日
墮崖致死其母求之不見故爾上因憶子響歔欷良久
不自勝順之慙懼感病遂以憂卒於是豫章王嶷上表
曰故庶人蛸子響識懷靡樹見淪不逞肆憤一朝取陷
凶德身膏草野未云塞釁但歸罪司戮迷而知返撫事
惟往載傷心目伏願一下天矜使得旋窆餘麓豈伊窮
骸被德實且天下歸仁上不許貶為魚復侯
安陸王子敬字雲端武帝第五子也初封應城縣公先
是子敬所生早亡帝命貴妃范氏母養之而子及婦服
制禮無明文永明中尚書令王儉議孫為慈孫婦為慈
婦姑為慈姑宜制朞年服從之十年位散騎常侍撫軍
將軍丹陽尹十一年加車騎將軍隆昌元年遷都督南
兖州刺史延興元年加侍中明帝除諸蕃王遣中䕶軍
王𤣥邈征九江王廣之襲殺子敬初子敬為武帝所留
心帝不豫有意立子敬為太子代太孫子敬與太孫俱
入參畢同出武帝目送子敬良久曰阿五鈍由此代換
之意乃息
晉安王子懋字雲昌武帝第七子也諸子中最為清恬
有意思亷讓好學年七歳時母阮淑媛嘗病危篤請僧
行道有獻蓮華供佛者衆僧以銅甖盛水漬其莖欲華
不萎子懋流涕禮佛曰若使阿姨因此和勝願諸佛令
華竟齋不萎七日齋畢華更鮮紅視甖中稍有根鬚當
世稱其孝感永明五年為南兖州刺史監五州軍事六
年徙監湘州刺史八年撰春秋例苑三十卷奏之武帝
敕付祕閤十一年為都督雍州刺史給鼔吹一部豫章
王䘮服未畢上以邊州須威望許得奏之啟求所好書
武帝曰知汝常以書讀在心足為深欣賜以杜預手所
定左傳及古今善言隆昌元年為征南大將軍江州刺
史敕留西楚部曲助鎮襄陽單將白直侠轂自隨陳顯
達時屯襄陽入别子懋謂之曰朝廷命身單身而反身
是天王豈可過爾輕率今欲將二三千人自随公意何
如顯達曰殿下若不留部曲便是大違敕旨顯達因辭
出便發去子懋計未立還鎭尋陽延興元年加侍中聞
鄱陽随郡二王見殺欲起兵赴難與參軍周英防閤陸
超之議傳檄荆郢入討君側事成則宗廟獲安不成猶
為義鬼防閤董僧慧攘袂曰此州雖小孝武亦嘗用之
今以勤王之師横長江指北闕以請鬱林之過誰能對
之於是部分兵將入匡社稷母阮在都遣書欲密迎上
阮報同產弟于瑶之為計瑶之馳告明帝於是纂嚴遣
中䕶軍王𤣥邈平西將軍王廣之南北討使軍主裴叔
業與瑶之先襲尋陽聲云為郢府司馬子懋知之遣三
百人守盆城叔業泝流直上襲盆城子懋先已具船於
稽亭渚聞叔業得盆城乃據州自衞子懋部曲多雍土
人皆勇躍願奮叔業畏之遣于瑶之説子懋曰今還都
必無過憂政當作散官不失富貴也子懋既不出兵攻
叔業衆情稍沮中兵參軍于琳之瑶之兄也説子懋重
賂叔業子懋使琳之往琳之因説叔業請取子懋叔業
遣軍主徐𤣥慶將四百人随琳之入城僚佐皆奔散唯
周英及外兵參軍王皎更移入城内子懋聞之歎曰不
意吾府有義士二人琳之從二百人仗自入齋子懋笑
謂之曰不意渭陽翻成梟獍琳之以袖障靣使人害之
故人懼罪無敢至者唯英皎僧慧號哭盡哀為䘮殯董
僧慧丹陽姑熟人出自寒微而慷慨有節義好讀書甚
驍果能反手於背彎五斛弓當世莫有能者𤣥邈知其
豫子懋之謀執之僧慧曰晉安舉義兵僕實豫議古人
云非死之難得死之難僕得為主人死不恨矣願至主
人大歛畢退就湯鑊雖死猶生𤣥邈義而許之還具白
明帝乃配東冶言及九江時事輒悲不自滕子懋子昭
基九歳以方二寸絹為書參其消息并遺錢五百以金
假人崎嶇得至僧慧覩書對錢曰此郎君書也悲慟而
卒陸超之吳人以清静雅為子懋所知子懋既敗于琳
之勸其逃亡荅曰人皆有死此不足懼吾若逃亡非唯
孤晉安之眷亦恐田横客笑人𤣥邈等以其義欲囚將
還都而超之亦端坐待命超之門生姓周者謂殺超之
當得賞乃伺超之坐自後斬之頭墜而身不僵𤣥邈嘉
其節後為殯歛周又助舉棺未出戸棺墜政壓其頭折
即死聞之者莫不以為有天道焉
随郡王子隆字雲興武帝第八子也性和美有文才娶
尚書令王儉女為妃武帝以子隆能屬文謂儉曰我家
東阿也永明八年為都督荆州刺史隆昌元年為侍中
撫軍將軍領兵置佐延興元年轉中軍大將軍侍中如
故子隆年二十一而體過充壯常使徐嗣伯合蘆茹丸
以服自銷損猶無益明帝輔政謀害諸王武帝諸子中
子隆最以才貌見憚故與鄱陽王鏘同夜先見殺文集
行於世
建安王子真字雲仙武帝第九子也永明七年累遷郢
州刺史加都督隆昌元年為散騎常侍護軍將軍延興
元年明帝遣裴叔業就典籖柯令孫殺之子真走入牀
下令孫手牽出之叩頭乞為奴贖死不從見害年十九
西陽王子明字雲光武帝第十子也永明元年封武昌
王三年失國璽改封西陽十年為㑹稽太守督五郡軍
事子明風姿明淨士女觀者咸嗟歎之建武元年為撫
軍將軍領兵置佐二年誅蕭諶誣子明及弟子罕子貞
同諶謀見害年十七
南海王子罕字雲華武帝第十一子也頗有學母樂容
華有寵故武帝留心母嘗寢疾子罕晝夜祈禱于時以
竹為燈纘照夜此纘宿昔枝葉大茂母病亦愈咸以為
孝感所致主簿劉鬷及侍讀賀子喬為之賦頌當時以
為美談建武元年位護軍將軍二年見殺年十七
巴陵王子倫字雲宗武帝第十三子也永明十年為北
中郎將南琅邪彭城二郡太守鬱林即位以南彭城祿
力優厚奪子倫與中書舍人綦母珍之更以南蘭陵代
之延興元年明帝遣中書舍人茹法亮殺子倫子倫時
鎮琅邪城有守兵子倫英果明帝恐不即罪以問典籖
華伯茂伯茂曰公若遣兵取之恐不即可辦若委伯茂
一小吏力耳既而伯茂手自執鴆逼之左右莫敢動者
子倫正衣冠出受詔謂法亮曰積不善之家必有餘殃
昔髙皇帝殘滅劉氏今日之事理數固然舉酒謂亮曰
君是身家舊人今銜此命當由事不獲已此酒差非勸
酬之爵因仰之而死時年十六法亮及左右皆流涕先
是髙帝武帝為諸王置典籖帥一方之事悉以委之每
至覲接輒留心顧問刺史行事之美惡係於典籖之口
莫不折節推奉恒慮弗及於是威行州部權重蕃君武
陵王曄為江州性烈直不可忤典籖趙渥之曰今出郡
易刺史及見武帝相誣曄遂免還南海王子罕戍琅邪
欲暫游東堂典籖姜秀不許而止還泣謂母曰兒欲移
五歩亦不得與囚何異秀後輒取子罕屐繖飲器等供
其兒昏武帝知之鞭二百繫尚方然而擅命不改邵陵
王子貞嘗求熊白厨人荅典籖不在不敢與西陽王子
明欲送書參侍讀鮑僎病典籖吳修之不許曰應諮行
事乃止言行舉動不得自專徵衣求食必須諮訪永明
中巴東王子響殺行事劉寅等武帝聞之謂羣臣曰子
響遂反戴僧靜大言曰諸王都自應反豈唯巴東武帝
問其故答曰天王無罪而一時被囚取一挺藕一杯漿
皆諮籖帥不在則竟日忍渇諸州唯聞有籖帥不聞有
刺史竟陵王子良嘗問衆曰士大夫何意詣籖帥參軍
范雲答曰詣長史以下皆無益詣籖帥使便有倍本之
價不詣謂何子良有愧色及明帝誅異已者諸王見害
悉典籖所殺竟無一人相抗孔珪聞之流涕曰齊之衡
陽江夏最有意而復害之若不立籖帥故當不至於此
邵陵王子貞字雲松武帝第十四子也建武二年見誅
年十五
臨賀王子岳字雲嶠武帝第十六子也明帝誅武帝諸
子唯子岳及弟六人在後時呼為七王朔望入朝上還
後宮輒歎息曰我及司徒諸兒子皆不長髙武子孫日
長大永泰元年上疾甚絶而復蘇於是誅子岳等延興
建武中凡三誅諸王每一行事明帝輒先燒香嗚咽涕
泣衆以此輒知其夜當殺戮也子岳死時年十四
西陽王子文字雲儒武帝第十七子也永明七年封蜀
郡王建武中改封西陽永泰元年見殺年十四
衡陽王子峻字雲嵩武帝第十八子也永明七年封廣
漢郡王建武中改封永泰元年見殺年十四
南康王子琳字雲璋武帝第十九子也母荀昭華盛寵
後宮才人位登采女者依例舊賜玉鳯凰荀時始為采
女得玉鳯凰投地曰我不能例受此武帝乃拜為昭華
子琳以母寵故最見愛太尉王儉因請昏武帝悦而許
之羣臣奉寶物名好盡直數百金武帝為之報答亦如
此及應封而好郡已盡乃以宣城封之既而以宣城屬
揚州不欲為王國改封南康公禇蓁為巴東公以南康
為王國封子琳永泰元年見殺年十四
湘東王子建字雲立武帝第二十一子也母謝無寵武
帝度為尼明帝即位使還母子建永泰元年見殺年十
三
南郡王子夏字雲廣武帝第二十三子也上春秋髙子
夏最幼寵愛過諸子初武帝夢金翅鳥下殿庭搏食小
龍無數乃飛上天及明帝初其夢方驗永泰元年子夏
誅年七歳
文惠太子四男安皇后生廢帝鬱林王昭業宮人許氏
生廢帝海陵恭王昭文陳氏生巴林王昭秀禇氏生桂
陽王昭粲
巴陵王昭秀字懷尚太子第三子也鬱林即位封臨海
郡王隆昌元年為都督荊州刺史延興元年徵為車騎
將軍明帝建武二年改封巴陵王永泰元年見殺年十
六
桂陽王昭粲太子第四子也鬱林立封永嘉郡王延興
元年出為荆州刺史加都督建武三年改封桂陽王四
年為太常永泰元年見殺年八歳
明帝十一男敬皇后生廢帝東昏侯寶卷江夏王寶𤣥
鄱陽王寶寅和帝殷貴妃生巴陵隱王寶義晉熙王寶
嵩袁貴妃生廬陵王寶源管淑妃生邵陵王寶修許淑
媛生桂陽王寶貞餘皆早夭
巴陵隱王寶義字智勇明帝長子也本名明基建武元
年封晉安郡王寶義少有廢疾不堪出人間止加除授
為都督揚州刺史仍以始安王遥光代之轉為右將軍
領兵置佐鎮石頭二年為南徐州刺史加都督東昏即
位進征北將軍開府儀同三司給扶永泰元年為都督
揚州刺史三年進位司徒和帝西臺建以為侍中司空
梁武平建業宣德太后令以寳義為太尉領司徒詔云
不言之化形於自逺時人皆云此實錄也梁受禪封謝
沐公尋封巴陵郡王奉齊後天監中薨
江夏王寳𤣥字智深明帝第三子也建武元年封江夏
郡王東昏即位為都督南徐兖二州刺史寳𤣥娶尚書
令徐孝嗣女為妃孝嗣被誅離絶東昏送少姬二人與
之寳𤣥恨望有異計明年崔慧景舉兵還至廣陵遣使
奉寳𤣥為主寳𤣥斬其使因是發將吏防城慧景將度
江寳𤣥密與相應開門納慧景乘八掆輿手執綘麾幡
随慧景至都百姓多往投集慧景敗收得朝野投寳𤣥
及慧景軍名東昏令燒之曰江夏尚爾豈復可罪餘人
寳𤣥逃奔數日乃出帝召入後堂以歩鄣裹之令羣小
數十人鳴鼔角馳繞其外遣人謂曰汝近圍我亦如此
少日乃殺之
廬陵王寳源字智泉明帝第五子也建武元年封和帝
即位為車騎將軍開府儀同三司中興二年薨
鄱陽王寳寅字智亮明帝第六子也建武初封建安郡
王東昏即位為都督郢州刺史永元三年為車騎將軍
開府儀同三司鎭石頭其秋雍州刺史張欣泰等謀起
事於新亭殺臺内諸主帥難作之日并前南譙太守王
靈秀奔往石頭帥城内將吏去車脚載寳寅向臺城百
姓數十人皆空手隨後至杜姥宅日已欲暗城門閉城
上人射之衆棄寳寅走寳寅逃亡三日戎服詣草市尉
尉馳以啟帝帝迎入宮問之寳寅涕泣稱制不自由帝
笑乃復爵位宣德太后臨朝改封寳寅鄱陽王中興二
年謀反奔魏
邵陵王寳修字智宣明帝第九子也建武元年封南平
郡王二年改封中興二年謀反宣德太后令賜死
晉熙王寳嵩字智靖明帝第十子也中興元年和帝以
為中書令二年誅
桂陽王寳貞明帝第十一子也中興二年誅
論曰守器之重邦家所馮觀文惠之在東儲固已有虧
令德向令負荷斯集猶當及於禍敗況先期夙隕愆失
已彰而武帝不以擇賢傳之昏孽推此而論有冥數矣
子良物望所集失在儒雅當斷不斷以及於災非止自
致䘮亡乃至宗祀覆滅哀哉夫帝王子弟生長尊貴情
偽之事不經耳目雖卓爾天悟自得懷抱孤寡為識所
陋猶多齊氏諸王並幼踐方岳故輔以上佐簡自帝心
勞舊左右用為主帥州國府第先令後行飲食㳺居動
應聞啟端拱守祿遵承法度張弛之要莫敢厝言行事
執其權典籖掣其肘處地雖重行止莫由威不在身恩
未接下倉卒一朝事難總集望其擇位扶危不可得矣
路溫舒云秦有十失其一尚存斯宋氏之餘風及在齊
而彌弊寳𤣥親兼一體欣受家殃曽不知執柯所指跗
蕚相從而敗以此而圖萬事未知其髣髴也
　
　
　
　
　
　
　
　南史卷四十四
　南史卷四十四考證
文惠皇太子長懋傳後明帝立果大相誅害○果監本
　誤東今改从閣本
竟陵文宣王子良傳賜其妻米百斛○斛監本訛觧今
　改正
廬陵王子卿傳又作銀燈金薄裹箭脚亦便速壞去○
　燈閣本作鐙
魚復侯子響傳子響膽力之士王衝天○衝監本作衡
　今从閣本
臨賀王子岳傳字雲嶠○嶠監本誤喬本卷文惠皇太
　子長懋字雲喬此誤複之今从閣本改正
史臣論守器之重邦家所馮○馮監本訛為今从南本
　
　
　
　南史卷四十四考證
