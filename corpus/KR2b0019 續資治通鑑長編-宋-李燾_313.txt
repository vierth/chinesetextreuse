
　續資治通鑑長編巻三百十一
　　　　　　　　　　　　　宋　李燾　撰
　　神宗(案巻首先是五月甲申韓存寳受命經制/瀘州蠻賊公事至甲戌存寳乗舟還江安)
　　(留江安旬日一叚本元豐三年之事然與四年辛/卯存寳還瀘州其文相属乃史家追叙之詞舊本)
　　(分年編卷遂割置前卷之末其文遂無所附麗而/此卷存寳至瀘州亦詞無端緒今據文改正以冠)
　　(此卷/之首)
先是五月甲申韓存寳受命經制瀘州蠻賊公事以九
月乙亥(十六/日)至資州閏九月丙辰(二十/七日)發資州十月辛
酉(三/日)次江安癸亥(五/日)發江安取夷牢路入界四將左右
䇿應兵摠三萬二百二十九馬一千九百七運糧夫三
萬餘轉運使董鉞隨軍是日次羅改池丙寅(八/日)次羅个
腦村為後盧鹽夷所襲第四將兵失利戊辰(十/日)次底蓬
褒甲戌(十六/日)存寳遣第一將第二將討後盧鹽斬七十
餘級(十八/日)丙子賊復襲第四營不克奉職任光秀者告
底蓬褒夷隂與賊通壬午(二十/四日)存寳遣中軍掩撃之斬
一千一百餘級焚其村囤先降附者三十餘人亦斬之
獨斗箇妳得脱光秀者江安人嘗監淮安軍稅先是帥
納溪淯井諸寨招安將至綿州迎存寳故存寳以為腹
心底蓬褒實非反者枉被屠害人共寃之十一月壬辰
(四/日)發底蓬褒上槐木隘十五里林箐幽深仰不見天存
寳疑有伏兵甚懼既出隘口乃喜然第一將姚兕引兵
道嶺下與中軍㑹無甚險絶也存寶斥堠不明類此癸
巳(五/日)次底蓬强營梅成山遣先鋒將内殿承制秦世章
以黔州兵攻小水囤夷不克丁酉(九/日)乞弟率羅始兠六
七千衆攻秦世章掠其輜重第一將第三將與世章分
山而營依存寳節制不敢擅出兵日過午乃敢鬬乞弟
叔沒暮手持鐡扇臨陣指揮保㨗軍校田福射殺之賊
衆遂奔潰登山㨗如猿猱三將引兵追之弗及辛亥(二/十)
(三/日)存寳發底蓬强依羅甘山左行二十里次梅令山壬
子(二十/四日)羅氏鬼主沙取遣人言乞弟欲求誓存寳許之
甲寅(二十/六日)存寳下梅令山行十五里次土城山衆謂大
軍必自此長驅抵賊巢穴而存寳畏怯初無深入意或
登大嶺以觀底蓬褒底蓬强梅令山三營地皆曲折環
繞直行殆不過十餘里耳戊午存寳遣世章掩撃落昏
夷於新池賊衆已遁去官軍誤焚他族初議由新池趨
樂埧邏者告存寳以道險不可行存寳意亦憚進兵轉
運使苗時中程之才屢以書促存寳深入存寳不聽之
才又諭存寳設乞弟未即授首當於樂共江門築城寨
為他日必取之計存寳亦不聽十二月癸亥乞弟遣奴
沙自阿義請降乙丑又遣阿義來獻刀一口氊二領馬
五匹並降書存寳遂使招安將與二奴㰱血誓于帳前
是日晏州夷水陸攻刼運道奪水運糧千餘石錢七百
餘千陸運者皆棄輜重散走左䇿應將視賊抄掠亦以
存寳節制按兵不敢撃已而存寳遣人詰晏州夷何故
攻刼答云我族未嘗附賊官軍前日殺我首領焚我屋
廬故來復仇也丙寅存寳以得乞弟降書令軍中稱賀
丁卯遂班師是日次梅令山晏州夷及斗箇妳村夷復
羣聚謀抄掠存寳遣諸将擊走之資官尉家安國謂
存寶曰晏州水路十二村夷頃同乞弟殺王宣今又刼
奪糧運且犯歸師此不赦之罪也盍以大兵乗機討蕩
存寳不從己巳存寳又遣招安將與阿義等殺牛再誓
於帳前遣還仍遺以銀綵約直五百千報其刀氊及馬
之獻也又遣人召晏州夷與誓亦遺以繒帛庚午次朱
峒新堡乃存寳所置也距寧逺寨才六七里耳辛未次
寧逺寨甲戌存寳乘舟還江安留江安旬日元豐四年
春正月辛夘存寳至瀘州上聞存寳逗撓輙自退軍欲
按軍法誅之㑹言者亦劾存寳玩㓂欺君乃議遣林廣
代將存寳軍即瀘州置獄鞠其罪
甲午詔成都府路提舉司支錢二十萬緡米十萬石梓
州路支錢十萬緡供瀘州軍湏並先以本處支外見在
錢米通成此數　詔昨令韓存寳移瀘州於江安縣及
建置堡寨等事令林廣候到與轉運使商議從便宜施
行先是樞宻院得㫖令存寳移瀘州治所於江安縣及
相度如更可展拓擇要害地置城寨控制蠻賊來路遮
䕶生熟夷人久逺不為邉害即隨便興築仍具地圖以
聞於是再遣林廣故申命之存寶至瀘州亟議遷徙苗
時中曰廢州置州事體非細今瘡痍未瘳奈何遽調夫
役雖有朝㫖自當覆奏乃條上利害瀘州竟得不移
入内供奉官劉益友言趙州等八州軍義勇保甲共九
集教場無黄樺弓乞並給截弰弓陜西河東亦准此從
之　提舉永興等路義勇保甲司言集教諸軍教頭并
所教義勇保甲合用馬數未足詔提舉陜西買馬監牧
司選馬均配　御史滿中行言判將作監安燾所舉使
臣田溉者故知樞宻院况之弟富弼之甥壻舉主首其
改節者二人杜諮者醫官之子縁管勾執政進奉補班
行潘若從者有過犯皆未嘗在燾部下丞曽孝亷既不
簽書即申樞宻院脅之乞付有司根治詔送大理寺
權發遣北外都水丞陳祐甫言滹沱河自熙寧八年以
後泛濫深州諸邑為患甚大諸司累相度不決蓋議者
以其下流舊入邉吳宜子淀最為便順而屯田司謂有
填淤塘濼之患煩文往復無所適從昨差官檢計若障
入葫蘆河約用工千六百萬若治程昉新河約用工六
百萬若依舊入邉吳等淀約用工二十九萬其工費固
己相逺乞嚴立期㑹令都水監或本司及轉運司各遣
官與屯田司進議定歸一䇿詔河北轉運司與北外都
水丞司河北屯田司同相視以聞　詔聞代州諸寨昨
經分畫地界處尚有守鋪卒及弓箭手等䦨出北界採
薪致引惹詰問其令經界并縁邉安撫司申明約束犯
者於本地分界首斷遣官吏不察治亦法外降黜　提
舉開封府界教閱保甲大保長所言两場見教大保長
弓馬弩射各己成就欲管押赴京俟引呈許之
乙未歩軍都虞候英州刺史環慶路副都摠管林廣為
都大經制瀘州蠻賊公事(新舊紀並書廣/代存寳經制)
丁酉命侍御史知雜事何正臣瀘州體量公事入内東
頭供奉官勾當御藥院梁從政同體量劾韓存寳事也
詔曰韓存寳縂領重兵往討小蠻乞弟自至瀘州两月
餘進兵不過二百里但常令偏禆與蠻賊接戰不能擒
戮首惡虛有暴露士卒使忠勇之士無所効命又擅遣
諭乞弟令齎投降文字至軍中不候朝㫖輙自退軍逗
撓怯避其狀甚明韓永式同商量軍事輙敢符同今遣
何正臣梁從政同往體量俟林廣至即於軍前告諭存
寳永式罪狀當正典刑仍曉告各將校士卒並由存寳
節制不任退軍之罪其斬獲首級合推功賞令逐將保
明以聞　知沅州謝麟言修小由長渡堡畢招到旺誠
等州酋首楊進通等及乞増置寨主一員兼同廵檢詔
乞補借職以上第降一等餘從之　詔開封府界保甲
朝廷専命官訓習武事加以肅清姦盗可差昭宣使果
州防禦使入内副都知王中正兼都大提舉開封府界
廵檢公事(三年十二月己未朔提舉保甲入内副都知/王中正兼都大提舉開封府界朱本移入此)
(今從之舊録中正/本傳須更增入)仍差澧州團練使澶州摠管燕順同
提舉其見今廵檢縣尉下長上畨上保甲並罷并諸縣
尉惟主捕縣城及草市内賊盗鄉村地分並責廵檢管
勾其餘職事皆仍舊及逐縣廵檢教使臣元令二年代
廵檢今宜即令承替仍復置城四面廵檢二員其増减
錢糧並送樞宻都承㫖司㑹校已而都承㫖司言開封
祥符縣各省尉一員弓手四十人存尉一員弓手二十
人陳留等二十縣弓手亦如之都副保正雖日輪在本
保五團内管勾教閱然地里不相逺欲令依舊管勾本
保公事及舊差甲頭催稅有己係出役錢之人兼下户
催驅上戶其勢不順今每保欲共募承幹七人人有給
雇錢千五百𨽻保正承受文字催稅租常平等錢其大
小保長舊法差使及催稅甲頭並罷當教閱者専令赴
教凡省錢二十三萬六千七百緡有竒費錢八萬五千
三百緡有竒從之仍詔錢物宜付提舉保甲司專令文
臣領之歳具帳上兵部其承幹人改為承帖人如犯都
副保正依毆詈本屬保正法知諫院舒亶言畿内之民
教以武事乃古所謂六鄉之兵而使中官領恐於杜漸
防微未便也不報(亶言據本/𫝊附見)
戊戌提舉河北路義勇保甲兼提㸃刑獄司言知邢州
髙復子康西頭供奉官霍文子武信都縣尉冷源子麟
自言隨父在官願附保人赴集教場學習本司試騐康
等各射弓力及一石並乞收教從之(舊紀於戊戌日書/流星如杯出五車)
(裂于天囷/新紀削去)
己亥通直郎集賢校理同修起居注知諫院舒亶權侍
御史知雜事　措置帳法所言被㫖措置京西一路帳
法今巳修立法式奏聞參詳諸路可以依例推行欲乞
頒下内京西一路可自來年先行其餘路自元豐五年
依新法從之仍令提舉三司帳司官候及一年取㫖諸
路委轉運司官一員専推行帳法候將來修定條式止
付逐司遵守　禮院言案祀儀春祭馬祖夏享先牧土
王祀中霤秋祭馬社秋分享夀星立秋後祀靈星冬祭
馬歩立冬後祀司中司命司民司禄孟冬及藏氷開氷
祭司寒每嵗共用一羊每位猪肉一觔半謹案周禮小
司徒之職凡小祭祀奉牛牲羞其肆又肆師職云小祀
用牲所謂小祭祀即司中司命司民司禄宫中七祀之
類是也後世王者雖以有司攝事難於純用太牢宜下
同大夫禮用羊豕可也而祀儀如此殊為非禮葢禮惟
郊用特牲所以貴純一而不雜也本朝祠令小祠牲入
滌一月所以備潔養之法今猪肉既臨時裁取於市中
則又與令文相戾甚非供給鬼神誠莊之義今欲乞諸
小祠祭以少牢仍用體解從之
庚子荆湖南路轉運判官趙楊言溪峒徽誠等州置城
寨畢誠州乞建為郡徽州為縣詔送謝景温朱初平趙
楊同相度以聞　經制熈河路邉防財用司言知岷州
張若訥通判王彭年及將官等違條看謁妓樂宴㑹已
根治其知州通判不可令居任乞别差官李憲言若訥
等因部將借職郭英訟本轄將官本司奏乞别差官而
不指所犯情節若訥所管洮東安撫實繫方面觀望止
以部將指論輕其去就何以彈壓漢蕃乞下本路經略
司盡理根勘從之若訥等後止坐罰銅(朱本簽貼云此/叚小事後來勘)
(到若訥只是罰銅合刪去今依/新本復存之仍終言罰銅事)　中書禮房請令進士
試本經論語孟子大義論策之外加律義一道省試二
道武舉止試孫吳大義及䇿從之(新紀書詔試進士/加律義舊紀不書)
辛丑詔樞宻院自今所得聖㫖依中書例當日具事目
進入如别無批降指揮即次日行下如有急速文字亦
依中書例施行月終更不進入先是樞宻院逐房日記
聖㫖為厯月編冩進入既復下本院上恐失檢察故罷
之　涇原路經畧安撫使司言被㫖逐路糴買糧草令
轉運司交割與經畧司計置外其糴買錢每年夏秋各
分為三分轉運司預封樁夏自四月至六月秋自七月
至九月每月應副一分從經略司闗報合樁管處即糴
買擁併未及次限許權借轉運司封樁錢其糴買鈔令
三司依限發付經畧司從本司支赴逐州軍折博務書
填并税數合行支移亦從本司計㑹轉運司同相度依
例移那支折若遇災傷減放分數即契勘所減糧草石
束錢數於合納州縣鎮寨勘㑹别司見在錢物奏乞那
撥仍乞選監糴官一員添置勾當公事一員從之令鄜
延環慶秦鳯路依此
壬寅詔江州廬山太平興國觀九天採訪使者蜀州青
城山丈人觀九天丈人並天之貴神與世為福宜加號
九天丈人儲福定命真君九天採訪應元保運真君令
有司具香幣就遣監司即其祠上之
丙午上批賀遼主生辰國信副使劉永保囬至莫州卒
宜令髙陽關路走馬承受楊安民因奏事赴闕照管般
挈付其家令轉運司量應副
己酉上批河東陜西見訓民兵非久什長藝成當推行
開封府界團教之法其所須錢糧設置官吏從此凖畿
縣取索㑹較未知及期能辦與否若更遷延恐不能以
時舉可依府界近例令樞宻承㫖司取索㑹較(本志乃/以此詔)
(附九月十九日劉定/狄諮遷官加職後)　詔遣司農寺主簿李元輔往蜀
中經制見在司農錢穀變運出闗至陜西縁邉要郡樁
管其已起發物帛並於鳯翔府秦州等處樁管令本路
提舉司拘收内有合行遷徙變轉即具措置事件及契
勘耗折數目以聞(去年閏九月辛亥已有詔令李元輔/撥到鳯翔府銀絹與涇原不應今年)
(正月遷朱史載此事顛倒當/考詳移改附二年八月甲寅)　詔令經制熙河邉防財
用司指揮許令弓箭手依官價自買及格堪披帯馬赴
官呈印訖給赴闗買馬場日支價錢仍充買馬司年額
之數
庚戌判兵部蒲宗孟言開封府界惟有保甲無義勇五
路義勇保甲教習之法事體略同給錢糧亦不相逺今
上畨集教既立一法五路不得獨異於府界欲乞五路
義勇並排為保甲所貴民兵法出於一於是樞宻院言
檢㑹熙寧五路義勇保甲之法主戸等四等以上每三
丁選一丁為義勇諸縣每百人為一都五都為一指揮
不及百人附别都即一縣總不及百人亦為一都每都
有都頭副都頭十將虞候承局押官各一人四都立副
指揮使一人五都立正指揮使一人主戶两丁選一丁
為保甲以村疃五家相近者為一小保内一人為小保
長五小保為一大保内一人為大保長十大保為一都
保保外復立都副保正各一人及三小保以上亦立大
保長一人五大保以上亦立都保正一人不及者就近
附别保若地里隔絶不可附者二小保亦置大保長一
人四大保亦置保正一人上批五路義勇宜悉改為保
甲爾後丁口増减並依見行保甲法河北河東第四等
陜西第五等以上每户及五丁以上者取两丁令兵部
具畫一以聞其舊管人貟節級即改為正長
辛亥于闐貢方物　樞宻使正議大夫兼羣牧制置使
馮京為光禄大夫觀文殿學士知河陽京數以疾求解
機務故也　樞宻副使太中大夫孫固知樞宻院兼羣
牧制置使樞宻副使正議大夫吕公著同知樞宻院龍
圖閣直學士大中大夫樞宻都承㫖兼羣牧使韓縝同
知樞宻院(五年四月二十六日丁丑吕公著罷可攷吕/公著與孫固同遷改而實録闕之今追書家)
(𫝊云用先朝故事按故事樞宻院置知院則當為副使/者皆改同知院見熙寧元年四年十一月二十二日甲)
(辰樞宻院置知院同知院餘悉罷/職官志與實録不同己具注在彼)　四方館使樞宻副
都承㫖張誠一為客省使樞宻都承㫖兼羣牧使都承
㫖自是復用武臣(職官志云其後誠一以正任觀/察使為都承㫖今附此當考)　侍
御史知雜事舒亶言大理寺推治參知政事章惇令周
之道𫝊言於御史朱服事如惇三問不承乞勒令參對
詔監察御史裏行豐稷同本寺推治惇自言嚮在湖州
一見朱服後於京師旅見者再不交一談今為御史無
相聞之理亦無托周之道逹意及取服生月年㡬等事
詔送大理寺　詔文思使忠州刺史内侍押班髙居簡
罷内侍押班除遥郡團練使提㸃西太乙宫疾故也
癸丑林廣言乞委環慶路走馬承受即軍中選擇馬歩
精兵從之仍詔發往涇原路京西一將軍馬移於慶州
駐劄其環慶路縁邊防托軍馬如被揀選即令都總管
司移土軍應副仍追回開封府界第一將軍馬歸營别
遣府界四將軍馬往資州以備林廣濟師先是詔荆湖
北路鈐轄彭孫提舉捉殺瀘州蠻賊於是詔孫取間路
進討旁助林廣如入賊界遇軍馬㑹合即聽廣節制(差/彭)
(孫捉殺實録闕之御集正月十八/日二十八日皆有其事今附之)　陜西轉運使李稷
言本道九軍什物之外一物無有乞於永興軍軍須庫
以餘財立法營辦臣兼職鹽池垂及三年一毫不棄靳
固收蓄得二十餘萬緡可以率先為用無耗蠧經費之
弊而數日可成詔李稷具所收見在錢數以聞(并二月/二十七)
(日甲/申)
先是以龍圖閣學士曾布知秦州後數日改判將作監
布以母老為請也甲寅御史朱服言布顧其私畏逺憚
勞乞寢罷將作之命飭布就道知諫院權侍御史知雜
事舒亶又言布自嶺外授以西帥猶懐不自滿不即就
道以親為解欲望發遣赴任或别與一外任詔劄與布
知尋以布知陳州(知陳州在二月/四日今并書)　命入内東頭供奉
官麥文炳為都大經制瀘州夷賊公事司走馬承受兼
照管軍馬　文思使忠州刺史内侍押班髙居簡得疾
强入侍詔免侍立惟朝便殿是日卒贈耀州觀察使
乙卯樞宻院擬定彭孫討瀘州蠻賊隨行軍兵約束上
批彭孫所部既多彊人難繩以常法須特簡嚴為一約
束付孫令據所犯隨宜處斷勿令拘制送州縣遂詔應
所部兵令彭孫知其甘苦無令失刑如有罪犯量輕重
行罰仍令經歴路分轉運司指揮隨處州縣宻覺察如
有騷擾即具以聞　知諫院舒亶言伏見除知蘄州朝
散郎許將為龍圖閣待制知秦州昨陛下初建學政將
職在論思而受賂小人潜行請寄為亂法首聖恩寛大
止從薄責今日月未㡬有此除授伏望追寢詔追將龍
圖閣待制知秦州敕告依舊知蘄州以知陳州端明殿
學士曽孝寛知秦州(許将除待制知秦州/乃十九日并附見)
丙辰提舉熙河路採買木植司言乞先支撥經制司息
錢二十萬緡以備本司錢糧和雇水脚之費候將來回
易三二年所收息既多可以漸省朝廷應副及乞添置
通逺軍採造兵士一指揮從之仍令回易近下枋木取
息即不得過合支和雇水脚之數　提舉開封府界教
閱保甲大保長所言管城縣民魏定訴两目失眀惟有
弟存一丁祖母年八十一存選在集教場閱教乞依條
放免本所案魏存選充保長學習弓馬請官中錢糧不
少今武藝稍成而魏定乃乞放免欲更取聖㫖詔本所
依陽武縣張進例問魏存如願且在場習學武藝即聽
二月己未詔贈康王宗樸首襲封奉祠十五年其長孫
右千牛衛將軍士棖可特授右監門衛大將軍　又詔
宗室克頌先以心疾毆妻死鎻閉外舎昨己放還冝給
初官俸　詔瀘州體量公事所鞫韓存寳等毋得追將
士如有須證左者止追人吏其將官有罪令案後收坐
壬戌提舉崇福宫西上閤門使榮州刺史髙遵裕知代
州
乙丑中書言諸房自來熟事不用條例文字事目欲令
依舊外如更有似此熟事文字并諸處奏請事件引用
條例分明别無問難取索便合擬進者凖此從之
戊辰増永興軍乾祐縣十酒場以縣令姚煇言縣界凡
六百里戶口増倍止有两酒務乞興置故也
己巳知制誥王存言竊見遼人覘中朝事頗詳而邉臣
刺遼事殊疎此邉臣任間不精也臣觀知雄州劉舜卿
議論方畧宜可任此當少假以金帛聽用間於繩墨之
外詔舜卿具所資用以聞舜卿乞銀千两金百两詔三
司給之舜卿初至雄州有告以廵馬大至請申以俟舜
卿不為變卒以無事遼妄捕繫州民檄取不聽㑹有使
者至因捕其徒一人取償焉待釋乃遣遼遣諜盗西城
門鎻舜卿宻令易去舊鐍而大之數日遼以鎻來歸舜
卿曰吾未嘗亡鎻也引視納之不能受乃慚去諜者因
得罪(舜卿為雄州月日當考熙寧十年七月/方遷客省副再遷西閤使即知雄州)
庚午資政殿學士提舉中太乙宫元絳兼侍讀絳以知
青州過闕留提舉中太乙宫累乞歸老力疾造朝曰臣
疾憊子羸誠恐一旦先朝露則遺骸不得近先臣邱墓
上曰朕為卿辦治雖百子何以加於是令絳赴經筵
詔審官東院所請重詳定令敕並歸官制所
辛未置秦州鑄錢監
己卯詔東南諸路團結諸軍為十三將淮南東路第一
西路第二兩浙西路第三東路第四江南東路第五西路
第六荆湖北路第七南路潭州第八全邵永州凖備廣
西應援軍第九福建路第十廣南東路第十一西路桂
州第十二邕州第十三(舊紀書分淮浙江湖廣南福建/路兵為十三將新紀改云分東)
(南團結諸軍為十/三將本志同實録)　御史朱服言開封府界提舉陳向
訟臣所言吏人之母出入不實奉㫖令臣具析所得之
處臣先在臺見滿中行說有失審實詔滿中行具所得
之處以聞已而中行奏臣所聞解鹽司一吏人母出入
提舉官之家初未嘗指言陳向兼所得之因臣近日上
殿已嘗面奏
庚辰河東經略司言凖朝㫖相度代州寧化岢嵐火山
軍當増置舖屋數河東縁邉安撫司元奏覘知北界欲
増置鋪候起修日本界亦須増置臣今看瓶形寨以東
十舖若北人修葢亦便増修縁不繫分畫地分顯似自
作事端乞權罷修剏其寨西欲増二十八鋪亦恐不須
為北界増置其檢計數内若控扼須至修剏乞候北人
修畢増治詔河東經畧司候有北人増置鋪屋再奏取
㫖其先降即添置指揮未得遽施行　提舉廣南東路
常平等事吳潛言廣州自置市易司七年本息錢共七
十四萬緡去嵗驅磨欠五十五萬緡始用本錢三十萬
緡今以本錢數尚少十萬有餘可廢罷詔諸提舉市易
委官根䆒其後市易司言本路錢物纔經林顔根磨雖
有逋欠然轉運司有錢二十七萬餘緡尚未撥還以此
可見出息不少㑹三司度支副使寋周輔亦以為言乃
詔本路提㸃刑獄司催理一年了絶(其後云云據朱本/吳潛元奏可見市)
(易失陷/錢物也)　燕逹言諸軍都教頭欲並行倉法從之
甲申權陜西轉運使李稷言解鹽司收簇攅那散漫遺
落官錢二十一萬七百九十四貫有竒止在陜府河中
府秦解華州永興軍收掌詔並於所在州軍封樁其熟
鈔仍變轉見錢(并正月二十/五日癸丑)　詔沅州所修小由長渡
村堡以小由寨為名誠州貫保新寨以貫保寨為名奉
愛豐山新堡以豐山堡為名　詔自今推勘及根䆒公
事令承行官司約定日限申中書樞宻院
乙酉鄜延路經畧司言知保安軍夏元象等覘夏國主
遣姦細招蕃官左藏庫使本路都監劉紹能閤門祗候
李徳平乞移紹能等於他路上批劉紹能李徳平父祖
以來世受國恩前後戰功最多在諸路蕃官為第一忠
勇朝廷委信之人必無如探報事者必是夏國畏忌用
間傾害仰沈括毋得根治以此詔㫖方便露之使知既
而陞紹能本路鈐轄(七月十七日改河中鈐轄五年四/月甲寅遣宇文昌齡勘紹能於鄜)
(州六年正月/己丑獄竟)　京東轉運判官吳居厚乞同李察募慣
習航海之人因其商販踏行海道之通塞逺近開諭女
真人馬之利詢求海北排岸司所在其興廢之因俟得
其實條畫以聞從之　詔開封府司録參軍路昌衡鞫
前太原府教授余行之于邢州(四月十五日/行之伏誅)　詔諸州
駐泊軍馬知州與駐泊兵官同管屯駐就糧本城軍馬
知州通判與本州兵官同管内屯駐就糧仍與駐泊兵
官同管其五路都總管司所在舊分將分管轄者即通
與本州兵官更不管轄以夔州路轉運司申明舊制故
也(熙寧五年十月/十三日當考)
丙戌詔聞階成鳯岷州人戶闕食流移令逐州第四等
以下人戶支借常平糧斛每戶不得過两石仍免出息
如有去年未納秋稅并諸般欠負等並權倚閣其有往
諸處逐熟帶興販物貨稅錢一百以下并經過河渡合
納官私渡錢處並令驗認免放如更有合行賑濟事件
令陜府西路轉運司經制熙河路邉防財用司秦鳯等
路提舉司疾速條具以聞
三月戊子朔天章閣待制趙卨權判兵部　權發遣度
支副使寋周輔言江西嵗運淮鹽有常數人苦淡食而
廣東所産不得輙通無頼奸民冒利犯禁習以盗販為
業已與两路監司㑹議謂宜立法兼通廣鹽於䖍州以
七百萬觔為年額百萬觔為凖備南安軍以百二十萬
觔為年額三十萬觔為凖備均䖍州舊賣淮鹽六百一
十六萬餘觔洪吉筠袁撫臨江建昌興國等州軍闕鹽
賣處不害淮鹽舊法而可通廣鹽詔令周輔限一月具
立成法已而周輔具江西廣東路鹽法并縂目條上從
之(三年九月二十八日始命周輔相度食貨志元豐三/年四月周輔已擢三司副使云云其後周輔復議江)
(西鹽法初熙寧三年江西鹽課不登提㸃刑獄張頡言/前官蔡挺治鹽有狀而挺所為今多廢詔曰挺治鹽績)
(效不惟課入増仍實致盗賊屏息今無故更革使無頼/復有嘯聚其變非小可令修挺故事周輔建言異時淮)
(南嵗以舟運通秦州鹽五十九萬觔於䖍州立倉置吏/賣之鹽至䖍州不能多民居逺城郭者常淡食而盗鹽)
(公行至毆傷吏士運路險逺官僦挽舟工費甚舟人盗/鹽代以土鹽益惡而廣東東莞新㑹两縣鹽場柵十有)
(二大煮鹽自廣州水行十有六日至南雄州度大庾嶺/至南安軍不百里舟行順流用四日至䖍州淮鹽官以)
(九錢致一觔而盡㑹廣鹽之費減淮鹽一錢而廣鹽善/運路無梗請罷運淮鹽通般廣鹽一千萬觔於江西䖍)
(州南安軍復均淮鹽六百一十六萬觔於洪吉筠袁撫/臨江建昌興國軍賣以補舊額即於淮南舊課両無更)
(損詔周輔立法以聞乃為書曰民用鹽不可一日闕今/改立新額官自賣以救淡食而消盗賊則興滯補弊察)
(姦禦暴宜必有法為法之本在於均有無平逺近嘉定/吏禄嚴丐取之禁以防阻阨編籍首領重告捕之格以)
(絕私販而移用舟車增置兵校設處督之官罷無名之/稅以通漕運嵗時考法則登課者有賞虧欠者有罰此)
(其大畧也乃上江西廣東鹽法詔班之於是以新法所/得利儲之以待用詔以周輔提舉江南西廣南東鹽事)
(察監司之不職者置局於司農寺喻領之本志鹽數與/實録不同當考十有二大煮鹽大字必誤檢志本只如)
(此當求/别本)　殿前司言殿前指揮使右班都虞候漢州刺
史趙秀假滿百日請放停詔趙秀與左屯衛將軍致仕
仍著為令
己丑詔經制熈河路邉防財用司於嵗額錢内支三十
萬緡赴河州置場糴糧斛封樁　詔諸路起發至京錢
物内藏庫寄帳内物帛不及省様合變轉者從本庫相度
行之　定州路經畧司言廣信軍覘遼人於易州縁邉
舖屋四面封標四十歩安肅軍覘縁邉量舖屋圍二十
餘歩以備牧馬若増築地歩置舖不侵犯本界地合與
不合問理上批宜遵守誓書施行
辛卯右班殿直雷瑜為閤門祗候瑜監教第四場畢及
射藝應法射親出衆故也　權發遣度支副使公事寋
周輔奏聞江南西路人納浄利撲買鹽場縁鹽繫民食
與坊場不同今欲量縣大小戶口多寡立年額官自出
賣仍乞先廢罷買撲處令轉運司候法行日於増賣鹽
錢内據浄利錢數撥還提舉司從之
癸巳中書戶房言諸因戰陣及捕盗陷没其親屬録用
充承奉郎以上及使臣三班差遣借差殿侍雖年小未
該出官其俸錢衣糧乞與支給仍著為令從之
乙未詔在京官不得舉辟執政官有服親以御史知雜
事舒亶言近論蒲宗孟不當薦舉同知樞宻院韓縝姪
宗弼乞立奏舉法故也(舊紀書詔在京官無舉辟執政/有服親新紀同元符元年五月)
(庚午申明/遵守此詔)
戊戌命權發遣度支副使寋周輔兼措置河北糴便(三/年)
(六月四日詔三司選官六年五月十三日王子淵同措/置食貨志云河北舊有糴便司取具年計而已上即位)
(意在北鄙屢詔廣儲蓄然皆循故典未更制也元豐四/年三月始命權發遣三司度支副使蹇周輔兼措置河)
(北糴便瀛定大名置倉以儲之其額至一千二百萬石/聽辟置官屬五年乃裒諸路封樁禁軍額闕及剩鹽息)
(錢為本又假内藏三十萬緡及詔司農寺市易淤田水/利同舊計置封樁芻糧者悉歸之明年六年五月十三)
(日以提㸃河北西路刑獄王子淵兼同措置更謂之措/置河北糴便司閏六月十七日手詔周輔今春河朔雨)
(澤調節夏必豐成秋稼立苗甚茂宜乗美歳廣謀収糴/仍其定瀛州新倉畢工之期以聞是歳大名東西濟勝)
(二倉定州衍積寳盈二倉與瀛州之倉告成各二千楹/此食貨志所書詔司農市易淤田水利舊計置封樁芻)
(糧悉歸措置糴便司乃二年正月十四日事志係之五/年乃誤也實録熙寧八年四月二十二日王子淵初自)
(通判深州除提舉糴便元豐四年八月三日以河北提/舉糴便糧草權河北西路提刑兼提舉糴便糧草並不)
(入長編此年十二月二/十二日修倉限三年畢)　詔瀘州將副皇城使雅州刺
史姚兕等次等遷官或減磨勘年諸軍弓箭手義軍勇
敢効用招安將獲首級重傷者遷資輕傷賜帛有差獲
首領者遷兩資獲乞弟叔沒募首級遷三資仍賜絹五
十以韓存寳保明功狀故也
庚子西京左藏庫副使兼閤門通事舎人劉綰同提舉
開封府界教閲保甲(五月戊戌/可并入)
癸卯大中大夫參知政事章惇以本官知蔡州大理寺
劾惇父太子賔客致仕俞及弟潁州沈邱縣主簿愷占
民田開封府官各懐觀望畏避簽書兵曹參軍吳潛勒
停知府錢藻罰銅八斤判官虞大熙展磨勘一年推官
胡宗師衝替司録參軍路昌衡展磨勘二年戶曹參軍
劉陟士曹參軍王本倉曹參軍蔡旻並差替俞當杖一
百以年八十勿論愷勒停御史臺劾新成都府路轉運
判官周之道為惇致意朱服及奏上不實袁黙妄言為
惇致力之道徒一年黙杖一百並勒停惇奏事及報上
不實又制勘所初追治堂吏王冕等證周之道等語惇
以為有司不當信冕等語欲虛揑次數抑逼執政以此
報制勘所仍稱請盡情根勘毋止信其妄言坐不當指
揮制勘院故有是責(舊紀書章惇以父占民田奏不實/罷知蔡州新紀不書因依之道致)
(意朱服事在去年/十月二十五日)　環慶路走馬承受陸中言環州洪
徳寨北壕内歸徳白馬二川有閑田詔環慶路自來難
得閑田今陸中乃言有久不耕地約千六百餘頃令經
畧司審實可與不可耕種及縁何閑廢至今是與不是
生荒兩不耕之田以聞
甲辰翰林學士承議郎張璪為太中大夫參知政事先
是王珪嘗三薦璪不用珪曰璪果賢陛下未嘗用以為
不賢讒也臣恐士弗得進矣臣為宰相三薦賢三不用
臣失職請罷上喜曰宰相當如是朕姑試卿卿德不回
朕復何慮(王珪薦張璪據珪舊傳附見時人號珪為三/㫖宰相恐不辦此或恐未必是薦璪為參政)
(也當/攷)　知制誥王安禮為翰林學士安禮於訓辭初不
經意而典贍豐潤上數稱之御史豐稷言安禮性行淫
僻師言鄙之天徳包覆竊幸顯途矜奮自髙無敢論者
臣仰惟陛下躬道徳履法度以廸勵風俗俾皆有士君
子之行今安禮所為鄙夫恥之擢在詞禁地親職重將
何以訓多士儀四方臣恐天下之心不以名節望朝廷
而僥倖萬一惟陛下察之孔子天縱之聖以言取人不
能無失况安禮言放行汚無足觀者伏望追寢成命以
釋羣疑御史朱服又言安禮命下之日中外莫不疑駭
以為學士職不専以翰墨為事至於論思獻納上干國
體地親秩峻待遇寵渥則又學士大夫之所觀望而視
效者也方陛下信賞必罰之時髙爵厚禄以賢而制者
固不可以輕授而幸得如安禮操行汚穢騰播人口雖
里巷小人亦羞稱之但以倚恃安石之故凌傲輕肆無
所憚忌而人亦莫敢誰何當世士大夫舉行義之汙者
必以安禮為最而朝廷進擢度越流輩甚非所謂以賢
制爵之意也方今之患正以為士者無行寡耻習以為
俗雖陛下躬道徳以廸之而勸沮之術尤在於進退黜
陟之榮辱今安禮行義如此而朝廷進擢不已是豈陛
下昭示好惡使人知所避行者哉㐲望追寢安禮新命
不聽　河東都轉運使朝散大夫陳安石為朝請大夫
天章閣待制再任　醫官前皇城使嘉州刺史陳易簡
等降舊官一資叙勾當御藥院竇仕宣等押領醫官本
殿祗候老宗元等減磨勘年有差以皇太后服藥累月
康復也
乙巳以九軍法一軍營陣案閲於城南好草陂已事賜
燕逹詔奬諭(舊紀書命官以新九軍閱試於/京城南新紀書閲九軍營陳法)　詔提㸃
開封府界諸縣鎮楊景略覆檢計提舉京城所標量新
城四壁城壕地歩以聞　保州言覘知北界賀正副使
石宗囬言於遼主聞南朝大閲武及藏兵於民帳前已
指揮燕京西京等處自今有南界投來軍士毋擅送中
京順化營並押赴帳前上批聞賀正北使至恩冀間從
人於驛舎羣聚合誦教法聲聞於外接伴祗應人有聽
聞者此乃縁邉機防不謹有䦨出亡卒漏泄其事冝重
告捕賞典并縁邉當職官亦等第立賞罰
戊申御延和殿閲諸軍轉員凡三日　通直郎集賢校
理兼同修起居注知諌院侍御史雜事舒亶知制誥兼
判國子監仍以亶所試戒勵士大夫崇尚名節詔榜示
朝堂他日亶同僚有草除御史制而命詞戒其察者上
曰御史以察為職而反以為戒乎卿諭速命改之　詔
司農寺封樁府界減罷耆戶長雇錢見在十三萬六千
餘緡除撥還借支外餘送提舉府界教閲保甲司支用
　䕫州路走馬承受王正臣言南平軍管下播州夷界
廵檢奉職楊光震於遮勒谷小茆田路口遇乞弟酋領
宋阿訛鬭敵斬獲阿訛等三人首級本軍已送瀘州經
制夷事司上批蠻賊阿訛累曽出漢並邉之人必能辨
識今光震既殱其親黨又𫝊首來獻忠勇之誠理宜不
妄方今師屯在邉購捕元惡患未有應募而往者光震
能秉心嚮順率先効力如此非大過所望以賞之必不
能鼓動其衆圖成竒功宜専遣使厚賜金帛爵命遂詔
林廣審問南平軍元辨識斬獲首級實狀以聞其後南
平軍言光震斬獲阿訛等首級非偽乃命賞之　詔楊
晟堅六保人戶令沅州管轄晟堅與湖北歸明人先有
讎隙如經官司陳訴毋得受理委謝麟明諭晟堅仍常
存䘏　三司使李承之言臣近以陳乞寺額事在大理
臣與崔台符王安禮皆有嫌怨朱明之即王安禮近親
欲望改差公正之臣専置司根治詔移送開封府(四月/二十)
(一日李徽之肅之奏六月一日/移御史臺八月十八日承之責)　詔自今諸司見勘未
結公案事令御史臺刑察不得輙取索情節其承受官
司亦不得供報
壬子詔樞宻院轉員同知院事韓縝押宿仍趁赴起居
奏事今後依此
甲寅御史朱服言宣徳郎權檢詳樞宻兵房文字黄寔
以舅陳朴之䘮率歛士大夫錢以為賻寔樞府要官非
朴親舊者亦不敢不從兼内有武臣𨽻樞宻院尤於事
體有嫌望付有司推治詔送大理寺鞫實寔坐衝替
䕫州路轉運司言阿訛最為乞弟心腹之人若果為楊
光震所殺深慮乞弟必領兵讐殺光震欲乞詔林廣彭
孫選募勁兵勇將赴南平軍同光震協力討捕乞弟上
批所言實為機便時不可失宜速下林廣專牒彭孫悉
師以往仍詔彭孫俟至南平軍開諭光震以遣官軍共
力翦除乞弟之意勿令驚疑後又降勅諭光震率本部
彊兵隨彭孫討乞弟如能於未舉兵前自設方畧梟斬
乞弟破蕩巢穴亦當重賞(席汝明墓誌吕大防作乃云/彭孫不欲林廣故有此命當)
(考/)　隨州言知州正議大夫薛向卒輟視朝遣中使䕶
其䘮歸葬(墨本云向吏材絶人逺甚所商畧財利無遺/然其甚者不能不病民有所上課或不實故)
(御史劉述錢顗劉琦諫官范純仁等皆言向不可為大/吏朱本增損云向吏事精鋭絶人于財利足心計然發)
(運使所施置如均輸客運之類後雖不終誠不能無小/害然亦當時風俗以訐清髙養名譽為事故向多為所)
(排詆御史諫官皆言向不可以為大吏者/非確知其利害也意皆倣此云今並不取)
