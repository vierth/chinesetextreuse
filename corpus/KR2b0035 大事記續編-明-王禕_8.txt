
　大事記續編卷七　　　　　明　王禕　撰
漢淮陽王更始元年(淮南李憲元年王郎元年/梁王劉永元年)
　解題曰張衡以更始居位人無異望光武初為其將
　然後即真宜以更始之號建於光武之初
春正月劉縯劉秀率下江兵攻甄阜梁丘賜大破斬之
縯又破嚴尤陳茂於淯陽下遂圍宛(以本紀通/鑑目録修)
　解題曰李賢曰淯陽縣属南郡在淯水之陽故城在
　今鄧州南陽縣南
二月辛巳朔新市平林諸將立長沙王發六世孫更始
將軍𤣥為皇帝改元以族父良為國三老王匡為定國
上公王鳯為成國上公劉縯為大司徒劉秀為太常偏
將軍(以紀/傳修)
　解題曰劉縯曰諸將軍幸欲尊立宗室其德甚厚然
　赤眉起青徐衆數十萬其中必有諸劉聞南陽立宗
　室恐赤眉徐有所立如此必將内争王莽未滅而宗
　室相攻是疑天下而自損權也且首兵唱號鮮有能
　遂陳涉項羽即其事也舂陵去宛三百里耳未足為
　功遽自尊立為天下凖的使後人得承吾敝非計之
　善者也今且稱王以號令若赤眉所立者賢相率而
　往從之必不奪吾爵位若無所立破莽降赤眉然後
　舉尊號亦未晩也餘見通鑑伯升雖不樂聖公之立
　而有是言其實利害甚明未幾劉盆子立王莽大發
　兵攻假號者於是其言驗矣
夏四月漢兵徇昆陽定陵郾莽遣司徒王㝷司空王邑
將四十二萬人五月與嚴尤等圍王鳯等於昆陽(以本/紀修)
　解題曰李賢曰昆陽縣属潁川郡故城在今許州葉
　縣北定陵縣属潁川郡故城在今郾城縣西北郾縣
　属潁川郡今豫州郾城縣
宛城降入都之(以列/傳修)劉秀救昆陽六月大破之殺王㝷
王邑嚴尤陳茂逃(以本/紀修)
　解題曰諸將見㝷邑兵盛反走入昆陽皆惶怖欲散
　歸劉秀曰今兵穀既少而外冦彊大并力禦之功庶
　可立如欲分散勢無俱全今不同心膽共舉功名反
　欲守妻子財物耶秀使王鳯王常留守夜自與宗佻
　李軼等十三騎出城南門於外収兵至郾定陵悉發
　諸營兵而諸將貪惜財貨欲分留守之秀曰今若破
　敵珍寳萬倍如為所敗首領無餘何財物之有秀與
　敢死者三千人從城西水上衝其中堅㝷邑易之自
　將萬餘人行陳敕諸營皆按部毋得動獨與漢兵戰
　不利大軍不敢擅相救㝷邑陳亂漢兵乗銳崩之遂
　殺王㝷城中亦鼓譟而出中外合勢莽兵大潰餘見
　通鑑㝷邑之師四十二萬而敗於光武三千之衆苻
　堅之師百萬而敗於謝𤣥八千之兵盖大師難用而
　王㝷苻融又先就斃此固必敗之道或者乃歸之於
　天何耶
殺劉縯以劉秀為破虜大將軍封武信侯(以本/紀修)
　解題曰王莽之所忌者伯升劉稷之所推者伯升以
　此立於昏庸之朝難矣事見通鑑
莽大司馬董忠國師公劉秀等謀刼莽以降莽殺忠秀
自殺(以列/傳修)秋太白流入太㣲光如月(以列/傳修)成紀隗囂起
兵據隴前清水長公孫述起兵於成都(以通/鑑修)前鍾武侯
劉望稱帝於汝南以嚴尤為大司馬陳茂為丞相(以列/傳通)
(鑑目/録修)
　解題曰汝南今蔡光等州之地吕祖謙曰尤長於料
　事短於擇君事見通鑑
遣王匡攻洛陽(以列/傳修)西屏大將軍申屠建丞相司直李
松等攻武關析人鄧曄起兵應漢九月戊申朔漢兵入
宣平門王邑等距戰北闕下己酉焚未央宫孝平皇后
赴火死庚戌三輔豪傑共殺莽臠之(以列/傳修)
　解題曰班固曰莽既不仁而有佞邪之材又乘四父
　歴世之權遭漢中㣲國統三絶而太后壽考為之宗
　主故得肆其姦慝以成簒竊之禍推是言之亦天時
　非人力之致矣及其竊位南面乃始恣睢奮其威詐
　毒流諸夏亂延蠻貉猶未足逞其欲焉是以四海之
　内囂然喪其樂生之心中外憤怨逺近俱發城池不
　守支體分裂遂令天下城邑為虚害徧生民自書傳
　所載亂臣賊子考其禍敗未有如莽之甚者也
㧞洛陽(以列/傳修)冬十月奮威大將軍劉信擊殺劉望嚴尤
陳茂伏誅(以列/傳修)劉秀行司𨽻校尉使脩整宫府遷都洛
陽(以本/紀修)
　解題曰王莽地皇三年十月秀與李通李軼等起於
　宛時年二十八十一月秀(本文作光/武後放此)將賔客還舂陵
　伯升招新市平林兵與其帥王鳯陳牧擊長聚(前漢/音義)
　(曰小於/鄉曰聚)秀騎牛殺新野尉乃得馬進屠唐子鄉(李賢/曰唐)
　(子鄉在今唐州/湖陽縣西南)又殺湖陽尉(李賢曰縣属南/陽郡今唐州縣)進㧞棘
　陽與王莽前隊大夫甄阜属正梁丘賜戰於小長安
　(李賢曰續漢書濟陽縣有小長/安聚故城在今鄧州南陽縣南)漢軍大敗還保棘陽
　更始元年正月甲子朔復與阜賜戰於沘水之西大
　破斬之(李賢曰今唐州沘陽縣南/廬江灊縣沘水與此别)伯升又破莽將軍
　嚴尤陳茂於淯陽進圍宛城二月立劉聖公為天子
　伯升為大司馬秀為太常偏將軍三月秀别與諸將
　徇昆陽定陵郾皆下之多得牛馬財物穀數十萬斛
　轉以饋宛下莽遣王㝷王邑將甲士四十二萬人五
　月與嚴尤陳茂合秀與宗佻李軼等収兵至郾定陵
　發諸營兵六月已夘秀與營部俱進自將步騎千餘
　㝷邑遣兵數千合戰奔之斬首數十級秀復進㝷邑
　兵却諸部共乘之斬首數百千級連勝遂前秀與三
　千人衝其中堅㝷邑陣亂遂殺㝷莽兵大潰秀因復
　徇下潁陽(李賢曰縣属潁川/郡故城今在許州)㑹伯升為更始所害秀
　自城父(李賢曰縣属潁川郡古應國/故城在今許州葉縣東北)馳詣宛謝更始
　拜秀為破虜大將軍封武信侯九月更始將北都洛
　陽以秀行司𨽻校尉使前整修宫府於是置僚属作
　文移(東觀記曰文書/移與属縣也)從事(續漢書曰司𨽻置/從事史十二人)司察一
　如舊章此光武初起及北渡河以前二年中所厯也
遣使者徇郡國(以列/傳修)樊崇等降封為列侯㝷亡去(以列/傳修)
廬江連率李憲據郡自稱淮南王立故梁王立之子永
為梁王(以列/傳修)
　解題曰廬江今廬蘄光江安慶無為安豐諸州之地
劉秀行大司馬事持節廵慰河北(以本/紀修)
　解題曰更始欲令親近大將徇河北未知所使大司
　徒言諸家子獨有文叔可用大司馬朱鮪以為不可
　更始狐疑大司徒賜深勸之乃拜秀行大司馬持節
　過河(馮異傳更始數欲遣光武徇河北諸將皆以為/不可時左丞相曹竟子詡為尚書父子用事主)
　(簿馮異勸秀厚結納之及渡河北詡/有力焉然則沮之者非止一朱鮪也)秀渡河馮異因
　間進說曰天下同苦王氏思漢乆矣今更始諸將縱
　横暴虐所至虜掠百姓失望無所依戴今公專令方
　面施行恩德夫有桀紂之亂乃見湯武之功人乆飢
　渇易為充飽宜急分遣官属徇行郡縣理寃結布惠
　澤秀納之至邯鄲遣異與銚期乘傳撫循属縣録囚
　徒存鰥寡亡命自詣者除其罪隂條二千石長吏同
　心及不附者上之餘見通鑑
大司徒劉賜為丞相入關修宗廟宫室(以本/紀修)劉秀至河
北除莽苛政復漢官名(以本/紀修)南陽鄧禹謁劉秀(以紀/傳修)
　解題曰按列傳袁宏漢紀更始立豪傑多薦舉禹禹
　不肯從及聞光武安集河北即杖策北渡追及於鄴
　(宋相州今/彰德路)光武見之甚歡因留宿間語禹進說曰聖
　人不違時時亦不可失也歴觀往古聖明之興因時
　立功二科而已天時與人事也今以天時觀之更始
　既立而變方興人事觀之帝王大業非凡夫所任更
　始既是庸才而其佐無有忠良明智深謀逺慮欲尊
　主安民者也公推誠接士揔攬英雄天下之人皆樂
　為驅馳公之德衆所歸也初戰昆陽破王莽四十萬
　衆公之武衆所服也軍政齊肅少長有禮公之文衆
　所安也以公之威德應民之望収天下英雄而分授
　之立高祖之業救萬民之命河内被山帶河足以為
　固其土地富貴殷之舊都公之有此猶高祖之有關
　中也進兵定冀州北取幽并胡馬之用東舉青徐引
　負海之利三州既集南面以號命天下不足定也光
　武笑曰且相隨北去因勑左右號禹曰鄧將軍餘見
　通鑑(方禹進䇿之時未有王郎之變故勸以守河内/為根本然後定冀州取幽并舉青徐以令天下)
　(及王郎起於倉卒光武客寄其地然卒用幽冀兵定/河北下河内三年間降鮑永張步大畧亦如禹之言)
　(杜牧曰冀州舜以其大離為幽并程其水土與河南/等常重十一二故其人沉鷙多材力重許可能辛苦)
　(兵常當天下黄帝時蚩尤為兵階自後帝王多居其/地晉大常役諸侯秦得韓遂折天下脊復得趙因取)
　(諸國韓信聯齊有之故蒯通知漢楚輕重在信光武/始於上谷成於鄗魏武舉官渡三分天下有其二宋)
　(武有天下十分之八然不能渡河以窺胡髙齊荒蕩/宇文取得隋文因以滅陳山東王者不得不可為王)
　(覇者不得不可為覇大抵秦漢之間專/論關洛形勢時移事改又論山東矣)
十二月故趙繆王子林立邯鄲王郎為帝徇下幽冀(以/紀)
(傳/修)
　解題曰王師古曰行一不義殺一不辜雖得天下不
　為者聖人所以創業垂統必為可繼也光武仗漢遺
　德以起義兵行天討正渠魁之罪以圖中興而已豈
　肯詭詐殺人以僥倖一勝哉劉林請決水以灌赤眉
　宜光武之不從也事見通鑑(李賢曰邯鄲縣属趙國/今洺州縣邯山名鄲盡)
　(也邯山至/此而盡)
漢淮陽王更始二年(淮南李憲二年梁王劉永二年/王郎二年楚王秦豐元年)春
正月劉秀北徇薊以茂陵耿弇為長史(以紀/傳修)
　解題曰薊縣属涿郡今為州属大興府
二月西遷長安封宗室功臣為王使左大司馬朱鮪五
威中郎將李軼等鎮撫關東徴隗囂為右將軍(以列傳/通鑑目)
(録/修)故廣陽王嘉子接以薊應王郎劉秀走信都發兵移
檄擊邯鄲郡縣復響應真定王揚起兵附郎秀遣驍騎
將軍劉植說降之(以列/傳修)
　解題曰秀失軍至信都(李賢曰/今冀州)太守任光開門出迎
　和戎卒正邳彤舉郡降(李賢曰卒/正如太守)秀雖得二郡之助
　而兵衆未合議者多言可因信都兵自送西還長安
　邳彤廷對曰吏民歌吟思漢久矣故更始舉尊號而
　天下嚮應一夫大呼無不捐城遁逃虜伏請降自古
　以來未有感物動民其易如此者也卜者王郎假名
　目執驅集烏合之衆遂震燕趙之地明公奮二郡之
　兵掦響應之威以攻則克以戰則服今釋此而歸豈
　徒空失河北必更驚動三輔堕損威重若明公無復
　征伐之意則雖信都之兵猶難㑹也何者明公既西
　則邯鄲勢成民不肯捐父母背成主而千里送公其
　離散亡逃可必也秀善其言而止唐仲友曰光武之
　謀非誤欲發彤之議以一衆論耳(邳彤云邯鄲成民/不肯背成主而千)
　(里送公此范史也袁紀云邯鄲和城民不捐棄和城/而千里送公通鑑考異謂城皆當作成邯鄲成謂邯)
　(鄲勢成也成主謂王郎為已成之主也胡銓謂光武/馳赴信都王莽和戎卒正邳彤舉郡降彤傳彤初為)
　(莽和戎卒正注莽分鉅鹿為和成郡東觀漢記或作/和戎或作和成考之袁紀則和成為是特以成為城)
　(耳邯鄲和城者和成與邯鄲也/城主者和城之主也謂王郎也)
延岑據漢中漢中王嘉擊降之(以列/傳修)遣尚書僕射鮑永
安集并州尚書僕射謝躬討王郎(以列/傳修)上谷太守耿況
漁陽太守彭寵遣突騎助秀擊王郎夏四月圍邯鄲五
月甲辰㧞之郎伏誅(以紀/傳修)
　解題曰耿弇走昌平(李賢曰縣/属上谷郡)說父況使功曹㓂恂
　東約彭寵恂與門下掾閔業共說況曰邯鄲㧞起難
　可信向王莽時所難獨劉伯升耳大司馬伯升母弟
　尊賢下士可攀附也況曰邯鄲方盛力不能獨拒如
　何恂曰今上谷完實(李賢曰上谷故城/在今媯州懐戎縣)控弦萬騎恂
　請東約漁陽(李賢曰郡在漁水/之陽今幽州縣)齊心合衆邯鄲不足
　圖也況乃遣恂到漁陽結謀彭寵各發突騎二千疋
　步兵千人安樂令(李賢曰縣/属漁陽郡)吳漢說寵曰漁陽上谷
　突騎天下所聞也君何不合二郡精銳附劉公擊邯
　鄲此一時之功也寵以為然㑹㓂恂至寵乃發步騎
　三千人以漢行長史及都尉嚴宣䕶軍盖延狐奴令
　(李賢曰縣/属漁陽郡)王梁與上谷長史景丹及耿弇將兵俱南
　所過擊斬王郎大將九卿校尉以下首三萬級定涿
　郡中山鉅鹿清河河間凡二十二縣乃以景丹㓂恂
　耿弇盖延吳漢王梁皆為偏將軍加耿況彭寵大將
　軍封況寵延皆為列侯時謝躬率六將軍討王郎不
　能下秀至與之合軍東圍鉅鹿未下留將軍鄧滿守
　鉅鹿進軍邯鄲連戰破之郎乃使其諫大夫杜威請
　降不許急攻之郎少傅李立開門納漢兵遂㧞邯鄲
　郎夜亡走王覇追斬之餘見通鑑(陳瓘曰二郡之歸/發其議者弇也成)
　(其謀者恂與漢也二郡歸而邯/鄲可平邯鄲平而天下漸服矣)
封劉秀為蕭王令罷兵詣行在所以苗曽為幽州牧秀
辭不就徴遣偏將軍吳漢北發十郡兵曽不從漢斬之
將突騎㑹秀擊銅馬賊大破降之破赤眉於射犬徇河
内降之漢襲殺謝躬於鄴(以本紀通/鑑目録修)
　解題曰按袁宏漢紀更始遣使封秀為蕭王令罷兵
　將有功者詣行在所遣幽州牧苗曽入部王幸温明
　殿(李賢曰漢趙王如意之/殿在今洺州邯鄲縣内)耿弇請間曰吏士死傷者
　多願歸上谷益兵王曰王郎已破河北畧平國家今
　都長安天下大定復用兵何為弇曰王郎雖破天下
　兵革乃始耳今使者來欲罷兵不可聽也銅馬赤眉
　之属數十萬人所向無前聖公不能辦也敗必不乆
　王曰卿勿妄言我告斬卿弇曰大王哀厚弇如父子
　故敢披赤心王曰我戯卿耳弇曰百姓患苦王莽復
　思劉氏聞漢起莫不歡喜從風倒㦸横矢不足以喻
　更始未都長安時百姓未具責也今都長安靈室為
　天子而大臣專權貴戚縱横政令不出諸將虜掠甚
　於盗賊百姓愁怨天下失望是以知必敗也明公首
　事南陽破昆陽下百萬衆今復定河北發號響應望
　風而至天下至重公可自取無令他姓得之王曰卿
　得無為人道之弇曰此重事不敢為人道於是王謂
　鄧禹曰吾欲取幽州突騎誰可使者禹曰吳漢文能
　柔未附武足斷大事可用之乃拜漢弇俱為大將軍
　持節北發幽州十郡突騎苗曽隂敕諸郡不得應調
　漢先馳至無終曽出迎於路漢即収斬之弇到上谷
　亦収斬韋順蔡充北州震駭於是悉發其兵往擊銅
　馬漢將突騎來㑹銅馬食盡夜遁王追及大破之於
　館陶赤眉别帥與青犢上江大彤鐡脛五幡十餘萬
　衆在射犬王引兵進擊大破之乃南徇河内河内太
　守韓歆降初謝躬與王共滅王郎還屯於鄴而與王
　積不相能及王南擊青犢使躬邀擊尤來於隆慮山
　躬兵大敗因躬在外使漢與岑彭襲據鄴城躬不知
　輕騎還鄴漢等収斬之其衆悉降餘見通鑑李賢曰
　續漢志野王有射犬聚故城在今懐州武德縣北
公孫述自立為蜀王(以列/傳修)遣使使匈奴(以列/傳修)赤眉分二
部攻長安遣王匡等據河東𢎞農以拒之(以列傳通/鑑目録修)
　解題曰赤眉樊崇等將兵入潁川分其衆為二部崇
　與逢安為一部徐宣謝禄楊音為一部赤眉雖數戰
　勝然皆疲敝愁泣思東歸崇等慮東向兵必散乃議
　西攻長安於是自武關陸渾關兩道俱入更始使王
　匡成丹劉均等分據河東𢎞農以拒之
蕭王北徇燕趙以鄧禹為大將軍西入關偏將軍㓂恂
為河内太守(以列/傳修)梁王永起兵以賊帥絞彊董憲張步
等為將軍(以列/傳修)秦豐自號楚黎王田戎陷夷陵(以列/傳修)
　
　大事記續編卷七
