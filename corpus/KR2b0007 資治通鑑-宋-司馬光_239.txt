
　資治通鑑卷二百三十八　宋　司馬光　撰
　　　　　　　　　　　　　　胡三省　音注
　唐紀五十四(起屠維赤奮若七月盡𤣥/黓執徐九月凡三年有竒)
　　憲宗昭文章武大聖至神孝皇帝上之下
元和四年秋七月壬戌御史中丞李夷簡彈京兆尹楊
憑前為江西觀察使貪汚僭侈丁邜貶憑臨賀尉(臨賀/漢縣)
(屬蒼梧郡以臨賀/水故名唐帶賀州)夷簡元懿之𤣥孫也(鄭王元懿/髙祖之子)上命
盡籍憑資産(財物田園人資/以生謂之資産)李絳諫曰舊制非反逆不
籍其家上乃止憑之親友無敢送者櫟陽尉徐晦獨至
藍田與别(櫟音/藥)太常卿權德輿素與晦善謂之曰君送
楊臨賀誠為厚矣無乃為累乎(累良/瑞翻)對曰晦自布衣䝉
楊公知奬今日逺謫豈得不與之别借如明公它日為
䜛人所逐晦敢自同路人乎德輿嗟嘆稱之於朝(朝直/遥翻)
後數日李夷簡奏為監察御史晦謝曰晦平生未嘗得
望公顔色公何從而取之夷簡曰君不負楊臨賀肯負
國乎　上宻問諸學士曰今欲用王承宗為成德留後
割德棣二州更為一鎮以離其勢并使承宗輸二税請
官吏一如師道何如(李師道事見/上卷元年)李絳等對曰德棣之
𨽻成德為日已久(貞元初王武俊/破朱滔取德棣)今一且割之恐承宗
及其將士憂疑怨望得以為辭况其鄰道情狀一同各
慮他日分割或潛相構扇萬一旅拒倍難處置願更三
思(旅衆也旅拒者挾衆而拒上命/也處昌吕翻三息暫翻又如字)所是二税官吏願因
弔祭使至彼自以其意諭承宗令上表陳乞如師道例
勿令知出陛下意如此則幸而聽命於理固順若其不
聽體亦無損上又問今劉濟田季安皆有疾若其物故
(物故注已見漢紀史炤曰顔師古曰物故死也言其同/於鬼物而故也一曰不欲斥言  云其所服用之物皆)
(已故/也)豈可盡如成德付授其子天下何時當平議者皆
言宜乗此際代之不受則發兵討之時不可失如何對
曰羣臣見陛下西取蜀東取呉(蜀謂劉闢/呉謂李錡)易於反掌(易/以)
(豉翻/下同)故謟䛕躁競之人(躁輕也/競爭也)爭獻䇿畫勸開河北不
為國家深謀逺慮(為于/偽翻)陛下亦以前日成功之易而信
其言臣等夙夜思之河北之勢與二方異何則西川浙
西皆非反側之地其四鄰皆國家臂指之臣(臂指用賈/誼語意言)
(其順/使也)劉闢李錡獨生狂謀其下皆莫之與闢錡徒以貨
財㗖之大軍一臨則渙然離耳故臣等當時亦勸陛下
誅之以其萬全故也成德則不然内則膠固嵗深外則
蔓連勢廣(膠固如膠之附著堅固也蔓/連如蔓草之曼衍連屬也)其將士百姓懐
其累代喣嫗之恩(喣吁句翻嫗衣遇翻鄭/𤣥曰氣曰喣體曰嫗)不知君臣逆
順之理諭之不從威之不服將為朝廷羞又鄰道平居
或相猜恨及聞代易必合為一心蓋各為子孫之謀亦
慮他日及此故也萬一餘道或相表裏兵連禍結財盡
力竭西戎北狄乗間窺窬(西戎謂吐蕃北狄謂/回鶻間古莧翻下同)其為憂
患可勝道哉(勝音/升)濟季安與承宗事體不殊若物故之
際有間可乗當臨事圖之於今用兵則恐未可太平之
業非朝夕可致願陛下審處之(處昌/吕翻)時呉少誠病甚絳
等復上言少誠病必不起(復扶又翻/上時掌翻)淮西事體與河北
不同四旁皆國家州縣不與賊鄰無黨援相助朝廷命
帥(帥所/類翻)今正其時萬一不從可議征討臣願捨恒冀難
致之䇿就申蔡易成之謀脱或恒冀連兵事未如意蔡
州有舋勢可興師南北之役俱興財力之用不足儻事
不得已須赦承宗(絳等之言/後無不驗)則恩德虚施威令頓廢不
如早賜處分(處昌吕翻/分扶問翻)以收鎮冀之心(此時未改恒州/為鎮州史以後)
(來所改州/名書之耳)坐待機宜必獲申蔡之利既而承宗久未得
朝命頗懼累表自訴八月壬午上乃遣京兆少尹裴武
詣真定宣慰(恒州古/真定)承宗受詔甚㳟曰三軍見廹不暇
俟朝㫖議獻德棣二州以明懇欵　丙申安南都䕶張
舟奏破環王三萬衆(林邑國至德/後改號環王)　九月甲辰朔裴武
復命庚戍以承宗為成德節度使恒冀深趙州觀察使
德州刺史薛昌朝為保信軍節度德棣二州觀察使(考/)
(異曰李司空論事初武衘命使鎮州令諭王承宗割德/棣兩州歸朝廷武飛表上言一如朝廷意㫖遂除昌朝)
(德棣節度及旌節至徳州而昌朝已追到鎮州朝命遂/不行比及武還事宜與先上表參差按實録甲辰武至)
(自鎮州庚戌除昌朝非武未還據所/上表除之也論事集誤今從實録)昌朝嵩之子(薛嵩/亦安)
(史舊將代/宗初來降)王氏之壻也故就用之田季安得飛報先知
之使謂承宗曰昌朝隂與朝廷通故受節鉞承宗遽遣
數百騎馳入德州執昌朝至真定囚之中使送昌朝節
過魏州季安陽為宴勞留使者累日比至德州已不及
矣(勞力到翻比/必利翻及也)上以裴武為欺罔又有譖之者曰武使
還(使疏吏翻/還音旋)先宿裴垍家明旦乃入見上怒甚以語李
絳(見賢遍翻/語牛倨翻)欲貶武於嶺南絳曰武昔陷李懐光軍中
守節不屈(蓋貞元初李懐/光據河中時也)豈容今日遽為姦回蓋賊多
變詐人未易盡其情承宗始懼朝廷誅討故請獻二州
既䝉恩貸而鄰道皆不欲成德開分割之端計必有間
説誘而脅之使不得守其初心者(李絳可謂洞見田季/安王承宗之情間古)
(莧翻説式芮/翻誘音酉)非武之罪也今陛下選武使入逆亂之地
使還一語不相應遽竄之遐荒臣恐自今奉使賊庭者
以武為戒茍求便身率為依阿兩可之言(史炤曰依阿/謂不特立其)
(説常附順人言兩/可謂無所可否)莫肯盡誠具陳利害如此非國家之
利也且垍武久處朝廷(處昌/吕翻)諳練事體(諳烏/含翻)豈有使還
未見天子而先宿宰相家乎臣敢為陛下必保其不然
(為于/偽翻)此殆有䜛人欲傷武及垍者願陛下察之上良久
曰理或有此遂不問　丙辰振武奏吐蕃五萬餘騎至
拂梯泉(史炤曰拂薄勿切梯天黎切本又作/鸊鵜泉在豐州西受降城北三百里)辛未豐州
奏吐蕃萬餘騎至大石谷掠回鶻入貢還國者　左神
䇿軍吏李昱貣長安富人錢八千緡滿三嵗不償(貣吐/得翻)
(假貣/也)京兆尹許孟容收捕械繫立期使償曰期滿不足
當死一軍大驚中尉訴於上上遣中使宣㫖付本軍孟
容不之遣中使再至孟容曰臣不奉詔當死然臣為陛
下尹京畿(京兆以長安萬年為/京縣餘屬縣為畿縣)非抑制豪彊何以肅清
輦下錢未畢償昱不可得上嘉其剛直而許之京城震
栗　上遣中使諭王承宗使遣薛昌朝還鎮(使之遣/還德州)承
宗不奉詔冬十月癸未制削奪承宗官爵以左神䇿中
尉吐突承璀為左右神䇿河中河陽浙西宣歙等道行
營兵馬使招討處置等使(唐實録云開元二十年置諸/道採訪處置使専以觀省風)
(俗黜陟官吏其後伐叛討有罪/則置招討處置使處昌吕翻)翰林學士白居易上奏
以為國家征伐當責成將帥近嵗始以中使為監軍自
古及今未有徵天下之兵專令中使統領者也今神䇿
軍既不置行營節度使則承璀乃制將也(制將言諸軍/進退皆受制)
(於承璀將/即亮翻)又充諸軍招討處置使則承璀乃都統也(都/統)
(謂都統諸軍唐中/世以後專征之任)臣恐四方聞之必窺朝廷四夷聞之
必笑中國(白居易之言自春秋書多魚漏師左傳夙沙/衛殿齊師來况吐突承璀以寺人專征乎崇)
(觀間金人有所/侮而動正如此)陛下忍令後代相傳云以中官為制將
都統自陛下始乎臣又恐劉濟茂昭及希朝從史乃至
諸道將校皆恥受承璀指麾心既不齊功何由立此是
資承宗之計而挫諸將之勢也陛下念承璀勤勞貴之
可也憐其忠赤富之可也至於軍國權柄動闗理亂朝
廷制度出自祖宗陛下寧忍徇下之情而自隳法制從
人之欲而自損聖明何不思於一時之間而取笑於萬
代之後乎時諫官御史論承璀職名太重者相屬(屬之/欲翻)
上皆不聽戊子上御延英殿度支使李元素鹽鐵使李
鄘京兆尹許孟容御史中丞李夷簡給事中吕元膺穆
質右補闕獨孤郁等極言其不可(曰考異曰舊承璀傳/  諫官御史上疏相)
(相屬言自古無中貴人為兵馬統帥者補闕獨孤郁叚/平仲尤激切吕元膺傳元膺與給事中穆質孟簡兵部)
(侍郎許孟容等八人抗論不可若据承璀傳則是九/人又平仲時為諫議大夫非補闕恐誤今從實録)上
不得已明日削承璀四道兵馬使改處置為宣慰而已
李絳嘗極言宦官驕横(横户/孟翻)侵害政事䜛毁忠貞上曰
此屬安敢為䜛就使為之朕亦不聽絳曰此屬大抵不
知仁義不分枉直惟利是嗜得賂則譽跖蹻為亷良怫
意則毁龔黄為貪暴(李竒曰跖秦大盗也楚之大盗為/莊蹻師古曰莊周云跖栁下惠之)
(弟蓋寓言也龔黄龔遂黄霸也/譽音余蹻居畧翻怫符弗翻)能用傾巧之智構成疑
似之端朝夕左右浸潤以入之陛下必有時而信之矣
自古宦官敗國者(敗蒲/邁翻)備載方冊陛下豈得不防其漸
乎己亥吐突承璀將神䇿兵發長安命恒州四面藩鎮
各進兵招討　初呉少誠寵其大將呉少陽名以從弟
(從才/用翻)署為軍職出入少誠家如至親累遷申州刺史少
誠病不知人家僮鮮于熊兒詐以少誠命召少陽攝副
使知軍州事少誠有子元慶少陽殺之十一月己巳少
誠薨少陽自為留後　是嵗雲南王尋閤勸卒子勸龍
晟立　田季安聞吐突承璀將兵討王承宗聚其徒曰
師不跨河二十五年矣(自德宗討田悦不/克王師不復跨河)今一旦越魏
伐趙趙虜魏亦虜矣計為之奈何其將有超伍而言者
(超伍出位而言也蓋/超出儔伍之中而言)曰願借騎五千以除君憂季安大
呼曰壯哉兵决出格沮者斬(呼火故翻/格音閣)幽州牙將絳人
譚忠為劉濟使魏(為于偽翻/使疏吏翻)知其謀入謂季安曰如某
之謀是引天下之兵也何者今王師越魏伐趙不使耆
臣宿將而專付中臣(耆老也/宿舊也)不輸天下之甲而多出秦
甲(關中之地古秦地也故/謂關中之兵為秦甲)君知誰為之謀此乃天子自
為之謀欲將夸服於臣下也(夸服謂欲自衒於筭/畧以服臣下之心)若師
未叩趙而先碎於魏是上之謀反不如下且能不恥於
天下乎既恥且怒必任智士畫長䇿仗猛將練精兵畢
力再舉渉河鑑前之敗必不越魏而伐趙校罪輕重必
不先趙而後魏(先悉薦翻/後户遘翻)是上不上下不下當魏而來
也季安曰然則若之何忠曰王師入魏君厚犒之於是
悉甲壓境號曰伐趙而可隂遺趙人書曰(犒苦到翻遺/唯季翻下遺)
(魏/同)魏若伐趙則河北義士謂魏賣友魏若與趙則河南
忠臣謂魏反君賣友反君之名魏不忍受執事若能隂
解陴障遺魏一城魏得持之奏㨗天子以為符信此乃
使魏北得以奉趙西得以為臣(長安在魏西為臣言/能承上命不悖臣道)於
趙有角尖之耗(角尖言所/耗者小)於魏獲不世之利執事豈能
無意於魏乎趙人脱不拒君是魏霸基安矣季安曰善
先生之來是天眷魏也遂用忠之謀與趙隂計得其堂
陽(堂陽漢縣屬鉅鹿郡/唐屬冀州在州西南)忠歸幽州謀欲激劉濟討王承
宗㑹濟合諸將言曰天子知我怨趙今命我伐之(今當/作必)
趙亦必大備我伐與不伐孰利忠疾對曰天子終不使
我伐趙趙亦不備燕濟怒曰爾何不直言濟與承宗反
乎命繫忠獄使人視成德之境果不為備後一日詔果
來令濟專䕶北疆勿使朕復掛胡憂而得專心於承宗
(復扶/又翻)濟乃解獄召忠曰信如子斷矣(解獄謂釋其囚/也斷丁亂翻)何
以知之忠曰盧從史外親燕内實忌之外絶趙内實與
之此為趙畫曰(為于/偽翻)燕以趙為障雖怨趙必不殘趙不
必為備一且示趙不敢抗燕二且使燕獲疑天子趙人
既不備燕潞人則走告于天子曰(盧從史鎮潞州/故謂之潞人)燕厚
怨趙趙見伐而不備燕是燕反與趙也此所以知天子
終不使君伐趙趙亦不備燕也濟曰今則奈何忠曰燕
趙為怨天下無不知(自朱滔以來/燕趙交惡)今天子伐趙君坐全
燕之甲一人未濟易水此正使潞人以燕賣恩於趙敗
忠於上(言燕本忠於上而盧從/史以計敗之敗補邁翻)兩皆售也(賣物去/手曰售)是燕
貯忠義之心卒染私趙之口不見德於趙人惡聲徒嘈
嘈於天下耳(貯丁吕翻卒子/恤翻嘈昨勞翻)惟君熟思之濟曰吾知之
矣乃下令軍中曰五日畢出後者醢以徇(譚忠頗有戰/國説士之風)
(而心/為唐)
五年春正月劉濟自將兵七萬人擊王承宗時諸軍皆
未進濟獨前奮擊㧞饒陽束鹿河東河中振武義武四
軍為恒州北面招討㑹于定州㑹望夜軍吏以有外軍
請罷張燈張茂昭曰三鎮官軍也(三鎮謂河中/河東振武)何謂外
軍命張燈不禁行人不閉里門三夜如平日亦無敢喧
嘩者(唐制兩京及諸州縣街巷率置邏卒曉暝傳/呼以禁夜行惟元夕張燈弛禁前後各一日)丁夘
河東將王榮㧞王承宗洄湟鎮吐突承璀至行營威令
不振與承宗戰屢敗左神䇿大將軍酈定進戰死定進
驍將也(酈定進擒劉/闢有驍名)軍中奪氣　河南尹房式有不法
事東臺監察御史元稹奏攝之(唐制御史分司東都/謂之東臺攝收也)擅
令停務朝廷以為不可罸一季俸召還西京至敷水驛
(華州華隂縣西二十四里有敷/水渠九域志華隂縣有敷水鎮)有内侍後至破驛門呼
罵而入以馬鞭擊稹傷面(良考異曰實録云中使仇士/  與元稹爭㕔按稹及白居)
(易傳皆云劉士元而實録云/仇士良恐誤今止云内侍)上復引稹前過貶江陵士
曹(復扶又翻前過謂擅令河南尹停務/上知曲在中官故引前過以貶稹)翰林學士李絳
崔羣言稹無罪白居易上言中使陵辱朝士中使不問
而稹先貶恐自今中使出外益暴横(横户/孟翻)人無敢言者
又稹為御史多所舉奏不避權勢切齒者衆恐自今無
人肯為陛下當官執法疾惡繩愆(為于/偽翻)有大姦猾陛下
無從得知上不聽　上以河朔方用兵不能討呉少陽
三月己未以少陽為淮西留後(果如李/絳之言)　諸軍討王承
宗者久無功白居易上言以為河北本不當用兵今既
出師承璀未嘗苦戰已失大將(謂酈定進/戰死也)與從史兩軍
入賊境遷延進退不惟意在逗留亦是力難支敵希朝
茂昭至新市鎮竟不能過(新市漢縣名屬中山郡唐初/新市縣屬觀州武德五年廢)
(州并廢新市為/鎮屬九門縣)劉濟引全軍攻圍樂壽久不能下(按劉/濟時)
(軍瀛洲而攻樂壽樂壽時/屬深州在瀛洲南六十里)師道季安元不可保察其情
狀似相計㑹各收一縣遂不進軍(譚忠之為田季安計/者白居易已窺見之)
(矣/)陛下觀此事勢成功有何所望以臣愚見須速罷兵
若又遲疑其害有四可為痛惜者二可為深憂者二何
則若保有成即不論用度多少既的知不可即不合虛
費貲糧(貲財也或/曰當作資)悟而後行事亦非晩今遲校一日則
有一日之費更延旬月所費滋多終須罷兵何如早罷
以府庫錢帛百姓脂膏資助河北諸侯轉令彊大此臣
為陛下痛惜者一也(為于偽/翻下同)臣又恐河北諸將見呉少
陽已受制命(言制以呉少陽/為淮西留後)必引事例輕重同詞請雪
承宗若章表繼來即義無不許請而後捨體勢可知轉
令承宗膠固同類如此則與奪皆由鄰道恩信不出朝
廷實恐威權盡歸河北此為陛下痛惜者二也今天時
已熱兵氣相蒸至於饑渇疲勞疾疫暴露驅以就戰人
何以堪縱不惜身亦難忍苦况神䇿烏雜城市之人例
皆不慣如此忽思生路(連兵不解不死於戰亦死於久/屯必思逃奔潰散為求生之路)
一人若逃百人相扇一軍若散諸軍必揺事忽至此悔
將何及此為陛下深憂者一也臣聞回鶻吐蕃皆有細
作(細作古/之諜者)中國之事小大盡知今聚天下之兵唯討承
宗一賊自冬及夏都未立功則兵力之彊弱資費之多
少豈宜使西戎北虜一一知之忽見利生心乗虛入冦
以今日之勢力可能救其首尾哉兵連禍生何事不有
萬一及此實闗安危此其為陛下深憂者二也(其字衍/考異曰)
(白氏集云五月十日進据此疏云從史雖經接戰與賊/勝負畧均則是未就縳也此月戊戌從史已流驩州疑)
(五月當為四/月故移於此)　盧從史首建伐王承宗之謀(事見上卷/上年五月)
及朝廷興師從史逗留不進隂與承宗通謀令軍士潛
懐承宗號(凡行軍各有/號以相識别)又髙芻粟之價以販度支(時吐/突承)
(璀總行營兵屯邢趙界邢州昭義廵屬也度夬芻粟不/能逺致以給行營就昭義市糴故盧從史得髙其價以)
(牟利度/徒洛翻)諷朝廷求平章事誣奏諸道與賊通不可進兵
上甚患之㑹從史遣牙將王翊元入奏事裴垍引與語
為言為臣之義(為言于/偽翻)微動其心翊元遂輸誠言從史
隂謀及可取之狀垍令翊元還本軍經營復來京師(復/扶)
(又/翻)遂得其都知兵馬使烏重𦙍等款要(款誠/也)垍言於上
曰從史狡猾驕狠必將為亂今聞其與承璀對營視承
璀如嬰兒往來都不設備失今不取後雖興大兵未可
以嵗月平也上初愕然熟思良久乃許之從史性貪承
璀盛陳竒玩視其所欲稍以遺之(遺唯/季翻)從史喜益相昵狎
(昵尼/質翻)甲申承璀與行營兵馬使李聽謀召從史入營慱
伏壯士於幕下突出擒詣帳後縳之内車中馳詣京師
(王考異曰承璀傳曰承璀出師經年無功乃遣宻人告/  承宗令上疏待罪許以罷兵為觧仍奏昭義節度使)
(盧從史素與賊通許為承宗求節鉞乃誘潞洲/牙將烏重𦙍謀執從史送京師今從裴垍等傳)左右驚
亂(從史之/左右也)承璀斬十餘人諭以詔㫖從史營中士聞之
皆甲以出操兵趨譁(操七刀翻趨譁言/趨走而喧譁也)烏重𦙍當軍門
叱之曰天子有詔從者賞敢違者斬士卒皆歛兵還部
伍會夜車疾驅未明已出境重𦙍承洽之子(新書作承/玼之子韓)
(愈烏氏先廟碑亦作承/玼一本云玼或作洽)聽晟之子也　丁亥范希朝張
茂昭大破承宗之衆於木刀溝(新唐書地理志定州新/樂縣東南二十里有木)
(刀溝有民木刀/居溝旁因名之)　上加烏重𦙍之功欲即授以昭義節
度使李絳以為不可請授重𦙍河陽以河陽節度使孟
元陽鎮昭義㑹吐突承璀奏已牒重𦙍句當昭義留後
(句舌候翻/當丁浪翻)絳上言昭義五州據山東要害(五州澤潞邢/洺磁要害者)
(於我為要/於敵為害)魏博恒幽諸鎮蟠結(魏博一鎮恒一鎮幽/一鎮謂之河朔三鎮)朝
廷惟恃此以制之邢磁洺入其腹内(邢州臨趙境磁洺/臨魏境其界犬牙)
(相/入)誠國之寳地安危所繫也曏為從史所據使朝廷旰
食今幸而得之承璀復以與重𦙍(復扶/又翻)臣聞之驚歎實
所痛心昨國家誘執從史雖為長䇿已失大體(不能明/斥從史)
(之罪而行天討乃/誘執之是為失體)今承璀又以文牒差人為重鎮留後
為之求旌節(為于/偽翻)無君之心孰甚於此陛下昨日得昭
義人神同慶威令再立今日忽以授本軍牙將物情頓
沮紀綱大紊校計利害(校數也考也/計算也度也)更不若從史為之
何則從史雖蓄姦謀已是朝廷牧伯重𦙍出於列校(校/户)
(教/翻)以承璀一牒代之竊恐河南北諸侯聞之無不憤怒
恥與為伍且謂承璀誘重𦙍逐從史而代其位彼人人
麾下各有將校能無自危乎儻劉濟茂昭季安執㳟韓
𢎞師道繼有章表陳其情狀(張茂昭田季安/程執㳟李師道)并指承璀
專命之罪不知陛下何以處之(處昌/吕翻)若皆不報則衆怒
益甚若為之改除(為于/偽翻)則朝廷之威重去矣上復使樞
宻使梁守謙宻謀於絳曰(復扶/又翻)今重𦙍已總軍務事不
得已須應與節對曰從史為帥不由朝廷(事見二百三/十六卷德宗)
(貞元二十年帥/所類翻下同)故啓其邪心終成逆節今以重𦙍典兵
即授之節威福之柄不在朝廷可以異於從史乎重𦙍
之得河陽已為望外之福豈敢更為旅拒况重𦙍所以
能執從史本以杖順成功一旦自逆詔命安知同列不
襲其跡而動乎重𦙍軍中等夷甚多必不願重𦙍獨為
主帥移之它鎮乃惬衆心(惬苦/叶翻)何憂其致亂乎上悦皆
如其請壬辰以重𦙍為河陽節度使元陽為昭義節度
使戊戌貶盧從史驩州司馬　五月乙巳昭義軍三千
餘人夜潰奔魏州(潰奔者盧從/史之黨也)劉濟奏㧞安平　庚申
吐蕃遣其臣論思邪熱入見(見賢/遍翻)且歸路泌鄭叔矩之
柩(平凉刼盟泌叔矩沒于吐蕃柩巨/救翻鄭注曰在床曰尸在棺曰柩)　甲子奚冦靈州
　六月甲申白居易復上奏以為臣比請罷兵(易以豉/翻下同)
(復扶又翻下同上時掌/翻下同上言比毗至翻)今之事勢又不如前不知陛下
復何所待是時上毎有軍國大事必與諸學士謀之嘗
踰月不見學士李絳等上言臣等飽食不言其自為計
則得矣如陛下何陛下詢訪理道(理道治/道也)開納直言實
天下之幸豈臣等之幸上遽令明日三殿對來(三殿麟/德殿也)
(殿有三面故曰三殿三殿之西即翰林學士院對來者/言明日當召對可前來也時召對廷臣詔㫖率有對來)
(之/語)白居易嘗因論事言陛下錯上色莊而罷宻召承㫖
李絳(唐置翰林學士之始無承㫖永貞元年上始命鄭/絪為承㫖大誥令大廢置丞相之宻畫内外之宻)
(奏上之所甚注意者莫不專受專對翰林學士凡十㕔/南㕔五間北㕔五間中隔花甎道承㫖居北㕔東第一)
(間/)謂白居易小臣不遜(白當/作曰)須令出院(欲出居易不/令復入翰林)絳
曰陛下容納直言故羣臣敢竭誠無隱居易言雖少思
(少思猶今人言欠入/思慮也少詩紹翻)志在納忠陛下今日罪之臣恐天
下各思箝口(箝其/亷翻)非所以廣聰明昭聖德也上悦待居
易如初(官考異曰舊居易傳曰吐突承璀為招討使諫/  上章者十七八居易面論辭情切至既而又)
(請罷河北用兵凡數千百言皆人之所難言者上多聽/納唯諫承璀事切上頗不悦謂李絳曰白居易小子是)
(朕㧞擢而無禮於朕朕實難耐絳對曰居易所以不避/死亡之誅事無巨細必言者蓋欲酬陛下特力拔擢耳)
(陛下欲開諫諍之路不宜阻居易言上曰卿/言是也由是多見聽納今從李司空論事)上嘗欲近
獵苑中至蓬萊池西(蓬萊池在蓬萊殿之北一曰太液/池池中有蓬萊山自蓬萊池西出)
(𤣥武門入重元門即苑中重元/門苑之南門南對宫城𤣥武門)謂左右曰李絳必諫不
如且止　秋七月庚子王承宗遣使自陳為盧從史所
離間(間古/莧翻)乞輸貢賦請官吏許其自新李師道等數上
表請雪承宗(數所角翻承考異曰實録淄青幽州累有/章表請赦  宗按劉濟素與成德有怨攻)
(之最力白居易請罷兵狀云劉濟近日情似近忠今忽/罷兵慮傷其意又豈縁劉濟一人惆悵而不顧天下逺)
(圖然則濟豈肯請/赦承宗今不取)朝廷亦以師久無功丁未制洗雪承
宗以為成德軍節度使復以德棣二州與之(復扶/又翻)悉罷
諸道行營將士共賜布帛二十八萬端匹(唐制布帛六/丈為端四丈)
(為/匹)加劉濟中書令　劉濟之討王承宗也以長子緄為
副大使(長知兩翻/緄古本翻)掌幽州留務濟軍瀛州次子緫為瀛
州刺史濟署行營都知兵馬使使屯饒陽濟有疾緫與
判官張玘(玘瓐/里翻)孔目官成國寳謀詐使人從長安來曰
朝廷以相公逗留無功已除副大使為節度使矣明日
又使人來告曰副大使旌節已至太原又使人走而呼
曰(呼火/故翻)旌節已過代州舉軍驚駭濟憤怒不知所為殺
大將素與緄厚者數十人追緄詣行營以張玘兄臯代
知留務濟自朝至日昃不食渇索飲(索山/客翻)緫因寘毒而
進之乙夘濟薨緄行至涿州(涿州南至莫州百六十里/莫州南至瀛州八十八里)
緫矯以父命杖殺之遂領軍務　嶺南監軍許遂振以
飛語毁節度使楊於陵於上上命召於陵還除宂官(楊/於)
(音烏召於同宂官/散官也宂而隴翻)裴垍曰於陵性亷直陛下以遂振故
黜藩臣不可丁巳以於陵為吏部侍郎遂振尋自抵罪
　八月乙亥上與宰相語及神仙問果有之乎(憲宗信/方士之)
(心已露/於此)李藩對曰秦始皇漢武帝學仙之效具載前史
(事各見/本紀)太宗服天竺僧長年藥致疾(事見二百一卷/髙宗緫章二年)此
古今之明戒也陛下春秋鼎盛方勵志太平宜拒絶方
士之説茍道盛德充人安國理何憂無堯舜之壽乎
九月己亥吐突承璀自行營還(自討王承宗還也/還從宣翻又如字)辛亥
復為左衛上將軍充左軍中尉裴垍曰承璀首唱用兵
(事見上卷/上年四月)疲弊天下卒無成功(卒子/恤翻)陛下縱以舊恩不
加顯戮(吐突承璀事帝於/東宫故言舊恩)豈得全不貶黜以謝天下乎
給事中叚平仲吕元膺言承璀可斬李絳奏稱陛下不
責承璀它日復有敗軍之將何以處之(復扶又翻/處昌吕翻)若或
誅之則同罪異罰彼必不服若或釋之則誰不保身而
玩冦乎願陛下割不忍之恩行不易之典(有功必賞敗/軍必誅此古)
(今不易/之典)使將帥有所懲勸間二日(間如/字)上罷承璀中尉
降為軍器使(唐中世以後置内諸司使以宦官為之軍/器庫使其一也宋白曰軍器本屬軍器監)
(中世置軍器使貞元四年廢/武庫其器械𨽻於軍器使)中外相賀　裴垍得風疾
上甚惜之中使候問旁午於道(一縱一横/為旁午)　丙寅以太
常卿權德輿為禮部尚書同平章事　義武節度使張
茂昭請除代人欲舉族入朝河北諸鎮互遣人説止之
(説輸/芮翻)茂昭不從凡四上表上乃許之以左庶子任廸簡
為義武行軍司馬茂昭悉以易定二州簿書管鑰授廸
簡遣其妻子先行曰吾不欲子孫染於汚俗茂昭既去
冬十月戊寅虞候楊伯玊作亂囚廸簡辛巳義武將士
共殺伯玉兵馬使張佐元又作亂囚廸簡廸簡乞歸朝
既而將士復殺佐元奉廸簡主軍務(復扶/又翻)時易定府庫
罄竭閭閻亦空(周禮五家為比五比/為閭閻里中門也)廸簡無以犒士乃
設糲飯與士卒共食之(糲盧逹翻/脱粟飯也)身居㦸門下經月(藩/鎮)
(府門列㦸因/謂之㦸門)將士感之共請廸簡還寢然後得安其位
上命以綾絹十萬匹賜易定將士壬辰以廸簡為義武
節度使(憲宗用任廸簡而得易定穆宗用張/𢎞靖而失幽燕節鎮命代可不謹哉)甲午以張
茂昭為河中慈隰晉絳節度使從行將校皆拜官　右
金吾大將軍伊慎以錢三萬緡賂右軍中尉第五從直
求河中節度使從直恐事泄奏之十一月庚子貶慎為
右衛將軍坐死者三人初慎自安州入朝(入朝見上卷/元和元年)
留其子宥主留事朝廷因以為安州刺史未能去也(去/羌)
(吕/翻)㑹宥母卒於長安宥利於兵權不時發喪鄂岳觀察
使郗士美遣僚屬以事過其境宥出迎因告以凶問(凶/問)
(母卒之/問也)先備籃輿即日遣之(籃輿即今/之轎也)　甲辰㑹王纁
薨(纁上弟也/薨呼肱翻)　庚戍以前河中節度使王鍔為河東節
度使上左右受鍔厚賂多稱譽之(譽音/余)上命鍔兼平章
事李藩固執以為不可權德輿曰宰相非序進之官唐
興以來方鎮非大忠大勲則䟦扈者朝廷或不得已而
加之今鍔既無忠勲朝廷又非不得已何為遽以此名
假之上乃止(侍考異曰舊李藩傳曰鍔以錢數千萬賂權/  求兼宰相藩與權德輿在中書有宻㫖)
(曰王鍔可兼宰相宜即擬來藩遂以筆塗兼宰相字却/奏上云不可德輿失色曰縱不可宜别作奏豈可以筆)
(塗詔邪曰勢廹矣出今日便不可止日又暮何暇别作/奏事果寢㑹要崔鉉曰此乃不諳故事者之妄傳史官)
(之謬記耳既稱奉宻㫖宜擬狀中陳論固不假以筆塗/詔矣凡欲降白麻若啇量於中書門下皆前一日進文)
(書然後付翰林草麻又稱藩曰勢廹矣出今日便不可/止尤為疎闊蓋由史氏以藩有直亮之名欲委曲成其)
(美豈所謂直筆哉舊徳輿傳曰初鍔來朝貴倖多譽鍔/者上將加平章事李藩堅執以為不可德輿繼奏云云)
(乃止今/從之)鍔有吏才工於完聚范希朝以河東全軍出屯
河北(謂討王/承宗也)耗散甚衆鍔到鎮之初兵不滿三萬人馬
不過六百匹嵗餘兵至五萬人馬有五千匹器械精利
倉庫充實又進家財三十萬緡上復欲加鍔平章事李
絳諫曰鍔在太原雖頗著績効今因獻家財而命之若
後世何上乃止(復扶/又翻)　中書侍郎裴垍數以疾辭位(數/所)
(角/翻)庚申罷為兵部尚書　十二月戊寅張茂昭入朝請
遷祖考之骨于京兆(張茂昭祖謐父/孝忠皆𦵏河北)　壬午以御史中
丞吕元膺為鄂岳觀察使元膺嘗欲夜登城門已鏁守
者不為開(鏁蘇果翻不/為于偽翻)左右曰中丞也對曰夜中難辯
真偽雖中丞亦不可元膺乃還(還音旋/又如字)明日擢為重職
　翰林學士司勲郎中李絳面陳吐突承璀專横語極
懇切(横户孟翻/懇誠至也)上作色曰卿言太過絳泣曰陛下置臣
於腹心耳目之地若臣畏避左右愛身不言是臣負陛
下言之而陛下惡聞(惡烏/路翻)乃陛下負臣也上怒解曰卿
所言皆人所不能言使朕聞所不聞真忠臣也它日盡
言皆應如是己丑以絳為中書舍人學士如故絳嘗從
容諫上聚財(從千/容翻)上曰今兩河數十州皆國家政令所
不及河湟數千里淪於左祍朕日夜思雪祖宗之恥而
財力不贍故不得不蓄聚耳不然朕宫中用度極儉薄
多藏何用邪(淮西既平帝之所聚/適為驕侈之資耳)
六年春正月甲辰以彰義留後呉少陽為節度使　庚
申以前淮南節度使李吉甫為中書侍郎同平章事二
月壬申李藩罷為太子詹事　己丑忻王造薨(造代宗/之子皇)
(叔祖/也)　宦官惡李絳在翰林(惡烏/路翻)以為户部侍郎判本
司(判本司者判户部職事唐自中世以後户部侍郎或/判度支故以判户部為判本司此二十四司之司也)
上問故事户部侍郎皆進羡餘(羡弋/線翻)卿獨無進何也對
曰守土之官厚歛於人以市私恩天下猶共非之况户
部所掌皆陛下府庫之物給納有籍安得羡餘若自左
藏輸之内藏(歛力贍翻/藏徂浪翻)以為進奉是猶東庫移之西庫
臣不敢踵此弊也(自𤣥宗時王鉷嵗進錢以供天/子燕私至裴延齡而其弊極矣)上嘉
其直益重之　乙巳上問宰相為政寛猛何先權德輿
對曰秦以慘刻而亡漢以寛大而興太宗觀明堂圖禁
抶人背(事見一百九十三卷/貞觀四年抶丑栗翻)是故安史以來屢有悖逆
之臣皆旋踵自亡(悖蒲内翻/又蒲沒翻)由祖宗仁政結於人心人
不能忘故也然則寛猛之先後可見矣上善其言　夏
四月戊辰以兵部尚書裴垍為太子賔客李吉甫惡之
也(惡烏/路翻)　庚午以刑部侍郎鹽鐵轉運使盧坦為户部
侍郎判度支或告泗州刺史薛謇為代北水運使有異
馬不以獻事下度支(謇知輦翻/下户嫁翻)使廵官往驗未返上遲
之使品官劉泰昕按其事(唐内待省有品官白身二千/九百三十二人昕許斤翻)
盧坦曰陛下既使有司驗之又使品官繼往豈大臣不
足信於品官乎臣請先就黜免上召泰昕還(還音旋/又如字)
五月前行營糧料使于臯謩董溪(行營謂前討/恒州行營)坐贓數
千緡敕貸其死臯謨流春州溪流封州行至潭州並追
遣中使賜死(春州漢合浦郡髙凉縣地隋為髙凉郡之/陽春縣唐置春州京師東南六千四百四)
(十八里封州至京師水陸四千五百一十里潭州古長/沙郡晉置湘州隋改潭州京師南二千四百四十五里)
權德輿上言以為臯謨等罪當死陛下肆諸市朝(何晏/曰已)
(刑而陳其尸曰/肆朝直遥翻)誰不懼法不當已赦而殺之溪晉之子
也(董晉相德宗後/鎮宣武薨于鎮)　庚子以金吾大將軍李惟簡為鳯
翔節度使(李惟簡惟/岳之弟也)隴州地與吐蕃接舊常朝夕相伺
(伺相/吏翻)更入攻抄(更工衡翻/抄楚交翻)人不得息惟簡以為邊將當
謹守備蓄財榖以待冦不當覩小利起事盗恩(生事邀/功竊取)
(官賞是/為盗恩)禁不得妄入其地(禁妄入/吐蕃界)益市耕牛鑄農器以
給農之不能自具者増懇田數十萬畝屬嵗屢稔(屬之/欲翻)
(屢良遇翻/又如字)公私有餘販者流及他方　賜振武節度使
阿跌光進姓李氏　六月丁夘李吉甫奏自秦至隋十
有三代(吉甫所謂十三代以秦漢魏晉宋/齊梁陳北魏北齊周隋為數也)設官之多無
如國家者天寳以後中原宿兵見在可計者八十餘萬
(見賢/遍翻)其餘為啇賈僧道不服田畝者什有五六(賈音/古)是
常以三分勞筋苦骨之人奉七分待衣坐食之輩也今
内外官以税錢給俸者不下萬員天下三百餘縣或以
一縣之地而為州一鄉之民而為縣者甚衆請敕有司
詳定廢置吏員可省者省之州縣可併者併之入仕之
塗可減者減之又國家舊章依品制俸官一品月俸錢
三十緡(永徽之制一品月俸八千開元二十四年令百/官防閤庶僕俸食雜用以月給之揔稱月俸一)
(品為錢三/萬一千)職田禄米不過千斛(唐初給一品職田/六十頃禄七百石)艱難
以來増置使額厚給俸錢(自兵興後權臣増領諸使月/給厚俸比開元制禄數倍)
大厯中權臣月俸至九千緡州無大小刺史皆千緡(新/志)
(云權臣月俸有至九十萬者/刺史亦至十萬即此數也)常衮為相始立限約(事見/二百)
(二十五卷代宗/大厯十二年)李泌又量其閒劇隨事増加(事見一百/三十三卷)
(德宗貞元四年/量音良下同)時謂通濟理難減削然猶有名存職廢
或額去俸存閒劇之間厚薄頓異請敕有司詳考俸料
雜給量定以聞(按常衮為相増京官正員及諸道觀察/使都團練使副使以下料錢李泌為相)
(又増百官及畿内官月俸復置手力資課嵗給錢左右/衛上將軍以下又有六雜給一曰糧米二曰鹽三曰私)
(馬四曰手力五曰隨身六曰春冬服私馬則有芻豆手/力則有資錢隨身則有糧米鹽春冬服則有布絹絁紬)
(綿射生神䇿大將軍増以鞋州縣官有手力/雜給錢李吉甫請就加詳校而量定之也)於是命給
事中叚平仲中書舍人韋貫之兵部侍郎許孟容户部
侍郎李絳同詳定　秋九月富平人梁悦報父仇殺秦
杲自詣縣請罪敕復讐據禮經則義不同天(禮記曰父/之讐不與)
(共戴/天)徵法令則殺人者死禮法二事皆王教之大端有
此異同固資論辯宜令都省集議聞奏(都省尚/書都省)職方員
外郎韓愈議以為律無其條非闕文也蓋以不許復讐
則傷孝子之心而乖先王之訓許復讐則人將倚法專
殺無以禁止其端矣故聖人丁寧其義於經而深沒其
文於律其意將使法吏一斷於法(斷丁/亂翻)而經術之士得
引經而議也宜定其制曰凡復父讐者事發具申尚書
省集議奏聞酌其宜而處之(處昌/吕翻)則經律無失其指矣
敕梁悦杖一百流循州(循州古龍川縣地舊志至東都/四千八百里加東都至京師道)
(里從可/知也)　甲寅吏部奏凖敕併省内外官計八百八員
諸司流外一千七百六十九人　黔州大水壊城郭(黔/音)
(禽又其亷/翻壊音怪)觀察使竇羣發溪洞蠻以治之(黔中觀察使/領辰錦施叙)
(奬夷播思費南溪溱等州又有羈縻/州五十大率皆溪洞蠻也治直之翻)督役太急於是辰
溆二州蠻反(溆州本巫州天授二年改沅州開元十三/年以沅原聲相近復為巫州大厯五年更)
(名溆州二考異曰舊傳/作辰錦  州今從實錄)羣討之不能定戊午貶羣開州
刺史(開州治開江縣因縣名州/京師南一千四百六十里)　冬十一月弓箭庫使
劉希光(唐内諸司使弓箭庫/使在軍器庫使之下)受羽林大將軍孫璹錢二
萬緡為求方鎮(璹神六翻/為于偽翻)事覺賜死事連左衛上將軍
知内侍省事吐突承璀丙申以承璀為淮南監軍上問
李絳朕出承璀何如對曰外人不意陛下遽能如是上
曰此家奴耳曏以其驅使之久(承璀事帝/於東宫)故假以恩私
若有違犯朕去之輕如一毛耳(去羌/吕翻)　十六宅諸王既
不出閤(唐考異曰新李吉甫傳作十宅按舊紀自此至/  末皆云十六宅新傳誤也  余按開元以來)
(皇子多居禁中詔附苑城為大宫分院而處號十王宅/中人押之就夾城參天子起居其後増為十六宅舊史)
(曰開元於安國寺東附苑城為大宅分院而居號十王/宅十王謂慶忠棣鄂儀潁永榮延濟其後盛儀壽豐恒)
(梁六王又就封入内宅/此十六宅得名之始也)其女嫁不以時選尚者皆由宦
官率以厚賂自逹李吉甫上言自古尚主必擇其人獨
近世不然十二月壬申詔封恩王等六女為縣主委中
書門下宗正吏部選門地人才稱可者嫁之(稱尺/證翻)　己
丑以户部侍郎李絳為中書侍郎同平章事(舊考異曰/  傳曰吐)
(突承璀恩寵莫二是嵗將用絳為宰相前一日出璀為/淮南監軍翌日降制以絳同平章事新傳曰絳所言無)
(不聽帝欲遂以為相而承璀寵方盛忌其進隂有毀短/帝乃出璀淮南監軍翌日拜絳同平章事今據實録出)
(承璀至絳入相五十四/日舊傳云翌日誤也)李吉甫為相多修舊怨上頗知
之故擢絳為相吉甫善逢迎上意而絳鯁直數爭論於
上前(數所/角翻)上多直絳而從其言由是二人有隙　閏月
辛夘朔黔州奏辰溆賊帥張伯靖冦播州費州(溆音/叙)
試太子通事舍人李渉(唐太子通事舍人屬右春坊員/八人正七品下掌導宫臣辭見)
(承令勞問此職事官/也若李渉則試官)知上於吐突承璀恩顧未衰乃投
匭上疏稱承璀有功希光無罪承璀久委心腹不宜遽
弃知匭使諫議大夫孔戣見其副章詰責不受渉乃行
賂詣光順門通之(戣渠龜翻武后垂拱四年置匭四枚/共為一室列於朝堂東方木位主春)
(色青配仁仁者以亭育為本以青匭置於東有能告養/人及勸農之事者投之銘曰延恩匭南方火位主夏色)
(赤配信信者風化之本以丹匭置於南有能正諫論時/政得失者投之銘曰招諫匭西方金位主秋色白配義)
(義者以斷决為本以素匭置於西有欲自陳抑屈者投/之銘曰申寃匭北方水位主冬色𤣥配智智者謀慮之)
(本以𤣥匭置於北能告以謀智者投之銘曰通𤣥匭以/諫議補拾充使於朝堂知匭事毎日所有投書至暮並)
(即進入其詣光順門進狀者閤門使收而進之宋朝改/知匭使為理檢使宋白曰光順門外即昭慶門匭居洧)
(翻/)戣聞之上疏極言渉姦險欺天請加顯戮戊申貶渉
峽州司倉(峽州古夷陵地蜀置宜都郡梁置宜州後魏/改拓州取開拓之義周武帝以州扼三峽之)
(口改曰峽州舊志峽州京師/東南一千八百八十八里)渉渤之兄(李渤時隱/於少室山)戣巢
父之子也(孔巢父死於/李懐光之難)　辛亥惠昭太子寧薨(寧立為/太子見)
(上卷四/年三月)　是嵗天下大稔米斗有直二錢者
七年春正月辛未以京兆尹元義方為鄜坊觀察使初
義方媚事吐突承璀李吉甫欲自託於承璀擢義方為
京兆尹李絳惡義方為人故出之(惡烏/路翻)義方入謝因言
李絳私其同年許季同除京兆少尹出臣鄜坊專作威
福欺罔聰明上曰朕諳李絳不如是(諳烏/舍翻)明日將問之
義方惶愧而出明日上以詰絳曰人於同年固有情乎
對曰同年乃九州四海之人偶同科第或登科然後相
識情於何有(唐人謂同榜進士/為同年至今猶然)且陛下不以臣愚備位
宰相宰相職在量才授任若其人果才雖在兄弟子姪
之中猶將用之况同年乎避嫌而弃才是乃便身非徇
公也上曰善朕知卿必不爾遂趣義方之官(趣讀/曰促)　振
武河溢毁東受降城(東受降城瀕河/河溢故毀城)　三月丙戌上御
延英殿李吉甫言天下已太平陛下宜為樂(樂音洛/下同)李
絳曰漢文帝時兵木無刃家給人足賈誼猶以為厝火
積薪之下不可謂安(見十四卷漢/文帝六年)今法令所不能制者
河南北五十餘州犬戎腥羶近接涇隴烽火屢驚(唐六/典烽)
(候所置大率三十里若有山岡隔絶須逐便安置得相/望見不必要限三十里其逼邊境者築城而置之每烽)
(置帥副各一人其放烽有一炬/兩炬三炬四炬隨賊多少為差)加之水旱時作倉廩空
虛此正陛下宵衣旰食之時豈得謂之太平遽為樂哉
(旰古/按翻)上欣然曰卿言正合朕意退謂左右曰吉甫專為
悦媚如李絳真宰相也上嘗問宰相貞元中政事不理
何乃至此李吉甫對曰德宗自任聖智不信宰相而信
他人是使姦臣得乗間弄威福(間古/莧翻)政事不理職此故
也上曰然此亦未必皆德宗之過朕㓜在德宗左右見
事有得失當時宰相亦未有再三執奏者皆懐禄偷安
今日豈得專歸咎於德宗邪卿輩宜用此為戒事有非
是當力陳不已勿畏朕譴怒而遽止也李吉甫常言人
臣不當强諫(左傳宫之竒之為人也懦而不能强諫/陸德明音義曰彊其良翻又其兩翻)使
君悦臣安不亦美乎李絳曰人臣當犯顔苦口指陳得
失若陷君於惡豈得為忠上曰絳言是也吉甫至中書
卧不視事長吁而已李絳或久不諫上輙詰之曰豈朕
不能容受邪將無事可諫也李吉甫又嘗言於上曰賞
罰人主之二柄不可偏廢陛下踐阼以來惠澤深矣而
威刑未振中外懈惰(懈古隘/翻怠也)願加嚴以振之上顧李絳
曰何如對曰王者之政尚德不尚刑豈可捨成康文景
而效秦始皇父子乎上曰然後旬餘于頔入對亦勸上
峻刑又數日上謂宰相曰于頔大是姦臣勸朕峻刑卿
知其意乎皆對曰不知也上曰此欲使朕失人心耳吉
甫失色退而抑首不言笑竟日(上以于頔峻刑之言為/姦故吉甫愧前之失言)
　夏四月丙辰以庫部郎中翰林學士崔羣為中書舍
人學士如故(庫部郎掌戎器鹵/簿儀仗屬兵部)上嘉羣讜直(讜音/黨)命學
士自今奏事必取崔羣連署然後進之羣曰翰林舉動
皆為故事必如是後來萬一有阿媚之人為之長(長知/兩翻)
則下位直言無從而進矣固不奉詔章三上(上時/掌翻)上乃
從之　五月庚申上謂宰相曰卿輩屢言淮浙去嵗水
旱近有御史自彼還言不至為災事竟如何李絳對曰
臣按淮南浙西浙東奏狀皆云水旱人多流亡求設法
招撫(設為法制以招/撫流亡之民)其意似恐朝廷罪之者豈肯無災
而妄言有災邪此蓋御史欲為姦謏以悦上意耳願得
其主名按致其法上曰卿言是也國以人為本聞有災
當亟救之豈可尚復疑之邪(復扶/又翻)朕適者不思失言耳
命速蠲其租賦上嘗與宰相論治道於延英殿(治直/吏翻)日
旰暑甚汗透御服宰相恐上體倦求退上留之曰朕入
禁中所與處者獨宫人宦官耳故樂與卿等且共談為
理之要殊不知倦也(為理猶言為治唐避髙宗諱/改治為理處昌吕翻樂音洛)　六
月癸巳司徒同平章事杜佑以太保致仕　秋七月乙亥
立遂王宥為太子更名恒(更工衡翻恒户登翻吐考異/曰舊澧王惲傳曰時  突承)
(璀恩寵特異惠昭太子薨議立儲副承璀獨排羣議屬/澧王欲以威權自樹頼上明斷不惑承璀傳曰八年欲)
(召承璀還乃罷絳相位承璀還復為神䇿中尉惠昭太/子薨承璀建議請立澧王寛為太子憲宗不納立遂王)
(宥崔羣傳曰憲宗以澧王居長又多内助新傳亦曰惠/昭太子薨承璀請立澧王不從据實録六年十一月承)
(璀監淮南軍閏十二月惠昭太子薨明年承璀乃召還/而新舊傳皆如此穆宗卒以此殺承璀蓋憲宗末年承)
(璀欲廢太子立澧王/耳非惠昭初薨時也)恒郭貴妃之子也諸姫子澧王寛
長於恒(長知/兩翻)上將立恒命崔羣為寛草讓表(為于/偽翻)羣曰
凡推己之有以與人謂之讓(推吐/雷翻)遂王嫡子也寛何讓
焉(史言崔羣力為憲宗言/立子以嫡不以長之義)上乃止　八月戊戌魏博節
度使田季安薨初季安娶洺州刺史元誼女(元誼奔魏/見二百三)
(十五卷德宗/貞元十二年)生子懐諫為節度副使(新志節度副使在/行軍司馬之下節)
(度副大使則在行軍司馬/之上河北三鎮以為儲帥)牙内兵馬使田興庭玠之子
也(田庭玠見二百二十/六卷德宗建中二年)有勇力頗讀書性㳟遜季安淫
虐興數規諫(數所/角翻)軍中頼之季安以為收衆心出為臨
清鎮將將欲殺之(將欲/如字)興陽為風痺(痺必至翻/冷濕病也)炙灼滿
身(炙居又翻/灼艾也)乃得免季安病風殺戮無度軍政廢亂夫
人元氏召諸將立懐諫為副大使知軍務時年十一(考/)
(異曰論事集作十二/今從實録及舊傳)遷季安於别寢月餘而薨召田興
為歩射都知兵馬使辛亥以左龍武大將軍薛平為鄭
滑節度使欲以控制魏博上與宰相議魏博事李吉甫
請興兵討之李絳以為魏博不必用兵當自歸朝廷吉
甫盛陳不可不用兵之狀上曰朕意亦以為然絳曰臣
竊觀兩河藩鎮之䟦扈者皆分兵以𨽻諸將不使專在
一人恐其權任太重乗間而謀己故也(間古/莧翻)諸將勢均
力敵莫能相制欲廣相連結則衆心不同其謀必泄欲
獨起為變則兵少力微勢必不成加以購賞既重刑誅
又峻是以諸將互相顧忌莫敢先發䟦扈者恃此以為
長䇿然臣竊思之若常得嚴明主帥能制諸將之死命
者以臨之則粗能自固矣(帥所類翻粗坐/五翻讀從去聲)今懐諫乳臭
子不能自聽斷(斷丁/亂翻)軍府大權必有所歸諸將厚薄不
均怨怒必起不相服從則曏日分兵之䇿適足為今日
禍亂之階也田氏不為屠肆(謂舉家見屠骨肉分裂若/屠家之屠羊豕然掛肉於)
(枅以為/列肆)則悉為俘囚矣何煩天兵哉(天子之兵/謂之天兵)彼自列
將起代主帥鄰道所惡莫甚於此(惡烏/路翻)彼不倚朝廷之
援以自存則立為鄰道所□粉矣(□與韲同牋西翻/碎切薑蒜為之)故
臣以為不必用兵可坐待魏博之自歸也但願陛下按
兵養威嚴敕諸道選練士馬以須後敕(須待/也)使賊中知
之不過數月必有自效於軍中者矣至時惟在朝廷應
之敏速中其機㑹(中竹/仲翻)不愛爵禄以賞其人使兩河藩
鎮聞之恐其麾下效之以取朝廷之賞必皆恐懼爭為
㳟順矣此所謂不戰而屈人兵者也上曰善它日吉甫
復於延英盛陳用兵之利(復扶又/翻下同)且言芻糧金帛皆已
有備上顧問絳(顧廻/視也)絳對曰兵不可輕動前年討恒州
(恒户/登翻)四面發兵二十萬又發兩神䇿兵自京師赴之天
下騷動所費七百餘萬緡訖無成功為天下笑(謂吐突/承璀討)
(王承/宗也)今瘡痍未復人皆憚戰若又以敕命驅之臣恐非
直無功或生他變况魏博不必用兵事勢明白願陛下
勿疑上奮身撫案曰朕不用兵决矣(撫拍也傳考異曰/新吉甫  魏博節)
(度使田季安疾甚吉甫請任薛平為義成節度使以重/兵控邢洺因圖上河北險要所在帝張於浴堂門壁毎)
(議河北事必指吉甫曰朕目按圖信如卿料矣按憲宗/竟用李絳之䇿不用兵而魏博平不如新傳所言今不)
(取/)絳曰陛下雖有是言恐退朝之後復有熒惑聖聽者
上正色厲聲曰朕志已决誰能惑之絳乃拜賀曰此社
稷之福也既而田懐諫㓜弱軍政皆决於家僮蔣士則
數以愛憎移易諸將(數所/角翻)衆皆憤怒朝命久不至(朝直/遥翻)
軍中不安田興晨入府士卒數千人大譟環興而拜(環/音)
(宦/)請為留後興驚仆於地衆不散久之興度不免(度徒/洛翻)
乃謂衆曰汝肯聽吾言乎皆曰惟命興曰勿犯副大使
守朝廷法令申版籍請官吏然後可皆曰諾興乃殺蔣
士則等十餘人遷懐諫於外(代宗廣德元年田承嗣帥/魏博四世四十九年而滅)
　
　
　
　
　
　
　
　
　
　
　資治通鑑卷二百三十八
