
　綱目續麟巻二十
　　　　　　　　　　　　　宜春張自勲撰
(壬晉天福七年六月晉主重貴立○漢/寅主玢光天元年○是歲凡五國三鎮)六月晉主敬瑭
殂兄子齊王重貴立(遼史直書子重貴立從告也綱目/正名曰兄子著系也要其罪臣之)
(義隱/矣)
　　分註(契丹以晉招納吐谷渾遣使來讓晉主憂悒/成疾一旦馮道獨對晉主命幼子重睿出拜)
　　(之又令宦者抱置道懐中盖欲道輔立之六月晉/主殂道與侍衛馬歩都虞侯景延廣議以國家多)
　　(難宜立長君乃奉齊王重貴為嗣/是日即位延廣始用事禁人偶語)
　當作羣臣立其兄子重貴○按晉主本欲立重睿道
　獨背顧命而立重貴非先君之意不可以常辭書故
　當書立其兄子某以著擅置其君之罪春秋于衛人
　立晉猶書立以罪之(魯隱公四年衛州吁弑其君完/衛人殺州吁立公子晉傳曰立)
　(者不宜立也特書曰立/所以著擅置其君之罪)况奪之子以與姪者乎(州吁/負弑)
　(君之惡宜殺者也衛無君矣而立晉春秋/猶罪之况重睿尚存又晉主所欲立者乎)不書齊王
　倣春秋絶其公子之義(晉實公子經不書公子晉/所以明專有其國之非)
八月晉討襄州㧞之安從進伏誅
　　分註(髙行周圍襄州踰年不下奉國軍都虞侯王/清曰賊城已危我師已老民力已困不早逼)
　　(之尚何俟乎與指揮使劉詞帥/衆先登㧞之從進舉族自焚)
　當作晉師圍襄州○按襄州前已書討(上年書荆南/湖南㑹晉師)
　(討襄/州)此實圍也况踰年不下乎書圍以著從進之彊
　書師見晉用力之多而從進之罪益不可逭矣書法
　以為再書討非也(見六年安重/榮反書法)夫討所以正君臣之
　分豈以一再為輕重乎
(癸晉天福八年○南唐元宗璟保大元年殷主王延政/卯天德元年南漢主晟乾和元年○是歲并殷凡六國)
(三/鎮)十二月晉楊光逺誘契丹入冦
　　考證(冦當/作邊)
　　分註(光逺密告契丹以晉境大饑乘此攻之一舉/可取趙延壽亦勸之契丹主乃集兵五萬使)
　　(延壽將之經略中國曰若得之當立女為帝延壽/信之為盡力朝廷頗聞其謀遣使城南樂及德清)
　　(軍徵近道/兵以備之)
　無統外國不書冦例也上書晉光逺誘契丹則光逺
　為戎首矣其冦也為光逺書也(此書冦故李守貞得/書討𤼵明以為存中)
　(國之體/非是)非為契丹也况契丹尤集兵經略未嘗入邊
　者乎考證謂當作邊非特泥例且失實不可從
(甲晉開運元年○是歲/辰凡六國三鎮閩亡)三月契丹冦晉澶州不克引
還
　　考證(㓂當/作攻)
　當從考證作攻(分註云即其城/下四合攻之)○按澶州之戰在三
　月癸酉(見本/紀)至戊子則日有食之(見司/天考)綱目書冦澶
　州而不及日食漏也此下當補是月日食四字
晉太尉侍中馮道罷以桑維翰為中書令兼樞密使
　　分註(道雖為首相依違/兩可無所操决)
　當去太尉侍中四字(據明年維翰/罷不書官)
晉以折從逺為府州團練使
　　考異(逺當/作阮)
　按從逺入漢始更名阮(避漢髙祖/劉知逺名)是時尚仕晉也當
　從綱目作逺(猶唐李勣至髙宗始/諱世前此仍稱世勣)考異説誤
閩人討殺朱文進傳首建州
　　考異(據上書朱文進弑其主此當/書討朱文進誅之誤作殺)
　　分註(殷呉成義聞有唐兵詐使人告福州吏民曰/唐助我討賊臣大兵今至矣福人益懼南廊)
　　(承旨林仁翰謂其徒曰吾曹世事王氏今受制賊/臣富沙王至何面見之帥其徒三十人被甲趣連)
　　(重遇第刺殺之斬其首以示衆曰富沙王且至汝/軰族矣今重遇已死何不亟取文進以贖罪衆踴)
　　(躍從之遂斬文進迎吳成/義入城圅二首送建州)
　當直書誅文進討殺二字可刪○按文進雖誅而閩
　人所以斬之者為贖罪也(非純于討賊者故不書討/書法專以討賊為辭非是)
　故但書誅以正文進之罪不稱討者明其不成討也
　考異不必從
契丹復入冦
　　考證(冦當/作晉)
　當從考證作入晉○按是時中國無統凡攻圍侵伐
　無不國者獨此書入冦而不稱晉特據舊史本國之
　辭非義例也
(乙晉開運二年○是歲凡五/巳國三鎮殷改稱閩而亡)契丹陷晉祁州刺史沈斌
死之
　　考證(陷當/作攻)
　　分註(契丹以羸兵驅牛羊過祁州城下晉刺史沈/斌出兵擊之契丹以精騎奪其門州兵不得)
　　(還趙延壽引契丹急攻之斌在城上延壽語之曰/使君何不早降斌曰侍中父子失計陷身敵庭忍)
　　(帥犬羊以殘父母之邦不自愧恥更有驕色何哉/沈斌弓折矢盡寜為國家死耳終不効公所為明)
　　(日城陷/斌自殺)
　陷當作㧞○按祁州已陷而書攻非其實矣考證不
　必從
(丁二月漢高祖劉知逺立仍稱晉天福十二年六月改/未號漢○是歲晉亡漢興并蜀南漢南唐凡四國呉越)
(湖南荆南/凡三鎮)契丹封晉主重貴為負義侯徙之黄龍府
　　考證(封當/作廢)
　當從考證作廢○語云恃人者不足其石晉之謂與
　綱目前書契丹立石敬瑭為晉皇帝(唐潞王清/泰三年)此書
　契丹廢晉主重貴為負義侯其立其廢皆由契丹有
　志為國者亦可以鑒矣
契丹以李崧為樞密使馮道為太傅晉諸藩鎮皆降
　　分註(趙延夀張礪共薦李崧㑹馮道自鄧州入朝/契丹主素聞二人名皆禮重之以崧為太子)
　　(太師充樞密使道為太傅于樞密院祇候契丹主/遣使以詔賜晉之藩鎮晉之藩鎭争上表稱臣)
　　書法(書契丹以何譏也道不足道崧亦甘心焉綱/目以諸藩鎮皆降繼之是夷之于降者也)
　非夷馮李于降者正以諸藩之降甚馮李之罪也使
　馮李不為契丹以諸藩未必皆降方賜詔諸藩安知
　不以二人為口實然則諸藩之降實由馮李之以(道/至)
　(是已三朝矣道而可/以他更何所惜耶)罪可勝誅哉書法謂夷之于降
　豈已受職者猶下于始降者乎失輕重之衡矣
晉遣賊帥梁暉襲取相州殺契丹守兵
　　分註(初晉置天威軍教習歲餘竟不可用悉罷之/但令七户輸錢七千其鎧仗悉輸官而無頼)
　　(子弟不復肯復農業山林之盗自是而繁及契丹/入汴縱胡騎打草榖又多以其子弟及親信為節)
　　(度刺史不通政事華人之狡獪者多徃依其麾下/敎之妄作民不堪命于是所在相聚為盗多者數)
　　(萬人少者不減千百滏陽賊帥梁暉有衆數百送/欵晉陽磁州刺史李榖密表令暉襲相州暉偵知)
　　(高唐英未至夜遣壯士踰城啓闗納衆殺契丹數/百據州自稱畱後○時契丹聞劉知逺即位遣唐)
　　(英守/相州)
　賊帥二字可刪○按暉等為盗不得已也(分註所載/甚明非無)
　(故竊/發者)既歸晉陽已非賊矣復殺敵兵而取相州改過
　自新義亦可嘉不書賊帥(賊梁暉嫌于賊晉故刪/王瓊書賊帥非晉遣也)予
　反正也綱目特書賊帥而冠之以晉何以為中國地
　耶
陜晉潞州皆殺契丹使者奉表詣晉陽
　　考異(提要奉上有/遣使二字)
　不書遣使為潞州舉鎮降晉也(分註髙防亦與王守/恩謀斬趙行遷殺契)
　(丹使者舉/鎮降知逺)提要不必從
契丹攻潞州晉遣史𢎞肇救之鄭謙守忻代閻萬進守
嵐憲(攻字舊本誤作冦/今從考證改正)
　鄭上當有詔字綱目不書疑漏(不書詔便似閻鄭/皆為潞州非是)○
　按分註云又以鄭謙為忻代都部署閻萬進為嵐
　憲都制置使以分契丹兵勢固知其為二事也
契丹耶律德光死于殺狐林
　　考異(按分註此條提要當/接下條提要為是)
趙延壽入恒州自稱權知南朝軍國事
　　考異(此條當接/上條為是)
　　分註(契丹主至臨城得疾至殺狐林而卒國人剖/其腹實鹽數斗載之北去晉人謂之帝羓趙)
　　(延壽恨契丹主負約即日引兵入恒州自/稱受契丹主遺詔權知南朝軍國事)
　據分註此本與上為一條但為𤼵明所隔(上條無分/註但有𤼵)
　(明數百言膚冗/無深義宜删)此編錄者之誤非提要原文也考異
　可從
冬十月漢主如澶魏勞軍十一月杜重威出降
　　分註(胡氏曰杜重威之罪上通于天漢/既討之不應受降降則不可殺矣)
　漢主不誅重威謂失討賊之義可也謂不當受降則
　非也按孟漢瓊降從珂從珂誅之(漢瓊自謂于從珂/有舊恩及降欲有)
　(所陳從珂曰諸事不言可知/即命斬于路隅詳清泰元年)說者謂誅得其罪示後
　世知罪人不可茍免安在不可殺乎使漢主能如從
　珂之誅漢瓊則天討王法兩得之矣温公方以赦重
　威為非刑(司馬公曰杜重威罪/大而赦之非刑也)而胡氏謂降不可殺
　謬甚
(戊漢乾祐元年二月隱帝承/申祐立○是歲凡四國三鎮)吳越指揮使何承訓伏誅
　　考異(按分註何承訓請誅廢君之賊胡進思則承/訓無罪此當書吳越殺其指揮使何承訓誤)
　　(作伏誅綱目以其無罪不/去其官則知誤書誅也)
　　書法(承訓請誅進思正也𢎞俶不從而殺之非徳/其立已與綱目曷為以伏誅書懲反覆也承)
　　(訓始與𢎞倧謀誅進思矣既而以告進思𢎞倧遂/廢今復請誅進思是則反覆人也不誅則𢎞倧之)
　　(禍復見于𢎞俶矣綱目惡反/覆特書伏誅所以示戒也)
　此條當以書法為正考異不必從○按𢎞倧之廢雖
　由進思然致進思之惡者承訓也書殺是罪在𢎞俶
　而承訓之罪隱矣不去其官特因事而見之例豈以
　是予之哉如考異所云則進思廢君而書官(書統軍/使胡進)
　(思廢其/君𢎞倧)亦將謂其無罪乎
(已漢乾祐二年○是/酉歲凡四國三鎮)
　　考異(按漢隱帝不改元此當分/註漢隱帝仍稱乾祐二年)
　分註漢下當從考異補隱帝仍稱四字原本闕非是
契丹冦河北漢遣郭威督諸將禦之
　　考證(冦當作/入漢)
　冦當作侵考證不必從
(庚漢乾祐三年○是/戍歲四國三鎮漢亡)九月馬希萼遣使乞師于唐唐兵
助之
　當作唐遣兵助之按分註云唐命楚州刺史何敬洙
　將兵徃助希萼綱目不書遣疑漏
漢主承祐殺其樞密使楊邠侍衛指揮使史𢎞肇三司
使王章遣使殺郭威不克威舉兵反遂殺其主承祐
　　考異(提要作弑其主按凡例僭國無統則曰某人/弑其君某此郭威實漢主之臣上既書反下)
　　(當書弑且湘陰公未嘗即位君臣之分未明舊史/書殺湘陰公于宋州綱目特書弑以示戒當從提)
　　(要為是尹氏曲為之説非朱子筆削之意/也然此條郭威上漏侍中樞密使五字)
　　考證(殺當作弑○謹按尹氏𤼵明曰漢主書殺而/不書弑者已實有罪權其輕重而折衷之夫)
　　(隱帝無道君主也况郭威受太祖託孤之命則當/于其襲位之初以道正之匡救其惡豈可因其釁)
　　(隙遂為簒弑哉𤼵明以隱帝有罪而折衷之以臣/弑君何折衷之有新安汪氏曰秦二世隋煬帝無)
　　(道夷狄臣下殺其君長猶皆以弑書今正/其誤殺當作弑猶恐惑于發明故併及之)
　　分註(漢主左右嬖倖浸用事邠等屢裁抑之漢主/年益壯厭為大臣所制遂與左右謀誅邠等)
　　(収捕親黨傔從盡殺之遣供奉官孟業齎密詔令營/鎮寧李洪義殺𢎞肇黨歩軍指揮使王殷又令行)
　　(指揮使郭崇威曹威殺郭威及監軍王峻孟業至/澶州洪義不敢發殷囚業以詔示郭威威召魏仁)
　　(浦示以詔書曰奈何仁浦曰此非辭説所能解時/事如此不可坐而待死威乃召郭崇威曹威及諸)
　　(將告以邠等寃死吾何心獨生君軰當奉行詔書/取吾首以報天子庻不相累崇威等皆泣曰天子)
　　(幼冲此必左右羣小所為若使此軰得志國家其/得安乎願從公入朝自訴蕩滌鼠軰以清朝廷趙)
　　(修已曰公徒死何益不若順衆心擁兵而南此天/啓也威乃畱其養子榮鎮鄴都命崇威前驅自將)
　　(大軍繼之至澶州李洪義納之王殷亦以兵降漢/主遣内養驡脫覘郭威威獲之以表置衣領中使)
　　(歸白曰臣昨得詔書延頸俟死郭崇威等不忍殺/臣逼臣詣闕請罪陛下若以臣為有罪安敢逃刑)
　　(若實有譖臣者願執付軍前以快衆心臣敢不撫/慰諸軍退歸鄴都威至封丘人情恟懼漢主自出)
　　(勞軍旦日將還宫劉銖射漢主左右漢主回轡至/趙村追兵已至為亂兵所殺威自迎春門入歸私)
　　(第馮道帥百官謁威威猶拜之道/受拜如平時徐曰侍中此行不易)
　　書法(書官以殺無罪也一日而殺大臣三又將益/之無道甚矣故斥書名威既書反則其不書)
　　(弑何承祐寵信讒邪多殺大臣是亦一夫而已耳/故特書殺以為萬世戒此綱目之變例也不然綱)
　　(目豈厚于未成君之贇而獨薄于立三年之承祐/哉綱目君弑書殺者八惟承祐以獨夫書殺為變)
　　(例/焉)
　當從提要作弑上承祐二字羡宜删○按承祐雖有
　罪未若楊廣之甚也廣書弑而承祐書殺輕重安在
　乎(引楊廣以例承祐特據綱目為斷觀春/秋書晉厲公及趙盾事益見書法之謬)即以為有
　罪亦當書為某所弑未有正其為主而可以殺書者
　(或謂隱帝信任羣小不從太后之命/以不子召不臣故書殺穿鑿非定論)書法傅㑹綱目
　不可從○按威自受命安撫(元年以郭威為西/面招慰安撫使)問䇿
　馮道(道曰願公勿愛官物以賜士卒則奪/其所恃威從之由是衆心皆附于威)已蓄不臣
　之志及三叛既誅(趙思綰王景/崇李守貞)怒西京畱守則以頭
　子代之(威過洛陽畱守王守恩肩輿出迎威怒不見/即以頭子命白文珂代之頭子堂帖之類)
　所以示威推一已之功而徧賞將相(威至大梁入見/勞賜甚厚請加)
　(思將相藩/鎮從之)所以示恩是時近臣如𢎞肇殷峻軰已為
　之腹心雖無曹郭之舉猶將行之也其以詔書示仁
　浦而語崇威等曰取首報天子庻不相累皆設辭以
　覘諸人之從違耳觀其置表内養乃有執付軍前以
　快衆心之説是明以衆心脅其主矣雖趙村之難未
　及而弑逆之械已著况承祐既死威猶能屈首漢廷
　以臣節自終耶其請嗣迎贇受朝太后皆操懿故智
　欲以掩其簒國之迹耳春秋之義志邪者不待成惡
　有逆節既露徒為一二矯飾之詞輙置之輕典者哉
　○威不書官反也與邠等死于其職者不同考異以
　為漏亦非
漢太后臨朝
　　分註(郭威帥羣/臣請之也)
　此條宜删當附上文迎劉贇分註不應特書○按太
　后臨朝特郭威文飾取國之計非真奉以為主以俟
　外君之至也(歐陽公云太后臨朝湘陰公嗣立/皆周所假托非誠實也可為一證)綱目
　上書郭威弑其主下書太后臨朝則是后與聞其故
　何以著威之罪固當删此五字以明漢之所為皆郭威
　專之(如以王峻為樞密王殷為侍衛都指揮之類/𤼵明云二人皆威黨書之以見大權之所歸)而漢
　自是已非劉有所謂微而顯也
契丹入冦屠内丘陷饒陽漢遣郭威將兵擊之
　　考證(當去入冦二/字陷當作入)
　當去遣字直書漢郭威將兵擊之○按是時惟威
　所為非有能遣者不書遣所以著其强而罪其專也
　陷當作㧞入冦二字羡
漢郭威至澶州自立而還王峻王殷遣兵拒劉贇以太
后誥廢為湘陰公令郭威監國
　　分註(威至澶州將𤼵將士數千人忽大譟曰天子/須侍中自為之將士已與劉氏為仇不可立)
　　(也或裂黄旗以被威體共挾抱之呼萬歲震地因/擁威南行威乃上太后牋請奉漢宗廟事太后為)
　　(母下書撫慰大梁士民勿有憂疑至七里店竇貞/固帥百官出迎拜謁勸進贇至宋州王峻王殷聞)
　　(澶州軍變遣郭崇威將七百騎徃追之又遣馬鐸/將兵詣許州廵檢崇威忽至宋州贇大驚闔門登)
　　(樓詰之對曰澶州軍變郭公遣崇威來宿衛贇召/崇威登樓執手而泣崇威以郭威意安慰之○崇)
　　(威遷贇于外舘殺其腹心董裔賈貞等數人太后誥/廢贇為湘陰公馬鐸引兵入許州劉信惶惑自殺太)
　　(后誥以侍中監國百官/藩鎮相繼上表勸進)
　當直書郭威至澶州自立而還遣兵拒劉贇廢為湘
　陰公餘皆可删○或曰拒劉贇者峻殷也目郭威何
　威以二人為樞密指揮使盖已辦此矣故分註一則
　曰郭公遣來宿衛一則曰以郭威意安慰之此豈倉
　皇巧凑者所能及哉(按李驤説劉崇曰觀郭/公之心終欲自取可證)以太后
　誥託辭也顧可因其偽而筆之乎且上書自立下書
　監國語意亦自矛盾使監國之令果能行于郭威威
　亦安能自立哉况未幾又已稱帝改號乎澶州之變
　威上牋太后事后為母已儼然漢主矣何監國之有如
　綱目所書則漢之為周非郭威之罪特太后挈以與
　威豈不謬哉
(辛周太祖郭威廣順元年○北漢主劉崇乾祐/亥四年○是歲周代漢北漢建國凡五國三鎮)契丹使
大梁
　使下漏至字○按分註契丹遣使請和于漢㑹漢亡
　劉詞送使者詣大梁故書至不書遣綱目并至字亦
　漏非是
周主為故漢主承祐舉哀成服
　　書法(漢書為義帝發䘮予義也此其書何著欺也/前書殺其主承祐後書為故漢主承祐舉哀)
　　(再書承祐綱目之意微矣故/𦵏于頴陵不書是年八月)
　此條當與頴陵並削時至五代弑君簒國視為故轍
　欺之一字何足為罪乃若漢高為義帝發喪特桓文
　伎倆綱目書之為此善于彼非真予義也書法予漢
　而罪周亦非
周主威弑漢湘隂公贇于宋州漢劉崇稱帝于晉陽
　　考證(分註當書/是為北漢)
　　書法(書弑何宜立也湘陰書弑/則承祐書殺之意明矣)
　　𤼵明(隱帝信用羣小屠戮大臣趙村之竄死于亂/兵故綱目但以殺書之至于湘隂之事威既)
　　(與舉朝議之又奉太后之命遣將相奉迎則固欲/戴之為君而為漢社稷宗祧之主矣威為漢之臣)
　　(子而戕其社稷宗祧之主則其罪/有所歸矣書法如此夫豈過哉)
　湘隂書弑則承祐不當書殺益明矣發明乃謂威欲
　戴之為君夫威不難弑承祐何有于贇哉(詳李驤説/劉崇語見)
　(請湘隂歸/晉陽條)威是時已非漢臣子(贇是時特萍梗耳何/足為社稷宗祧之主)
　(𤼵明腐/迂至此)綱目特正其罪以誅之所以示為臣者不可
　因亂竊國也與弑承祐何以異而謂贇書弑祐宜書
　殺乎書法發明但知傅㑹綱目而不知大義之不可
　通也○觀後書北漢主此條分註當從考證補是為
　北漢四字
契丹燕王蘓頁弑其主鄂約而自立舒嚕討殺蘓頁而
代之
　殺當作誅討字羡○舒嚕誅蘓頁自代之亦一間
　耳非純于義者故但書誅以正蘓頁之罪不當書討
　以予義也綱目上書弑下書殺與例不合(凡例云治/其臣子之)
　(叛亂者書討討/而殺之曰誅)故當改正
楚將徐威等伏誅廢其君希萼立希崇為武安畱後楚
人復立希萼居衡山
　　考異(提要伏誅作作亂/據分註當從提要)
　　分註(希萼遣指揮使徐威陸孟俊等帥部兵立寨/于城西北隅以備朗兵不存撫役者將卒皆)
　　(怨怒謀作亂希崇知其謀希萼宴將吏威等使人/先驅馬十餘入府自帥其徒執斧斤白梃聲言縶)
　　(馬奄至坐上縱横擊人希萼踰垣走威等執因/之殺謝彦顒立希崇為武安留後縱兵大掠幽)
　　(希萼于衡山縣衡山指揮使廖偃與其季父廵/官匡凝與彭師暠共立希萼為衡山王以縣為)
　　(行府召募徒衆/州縣多應之)
　按分註威方囚希萼而立希崇未嘗死也安得書伏
　誅當從提要作作亂綱目誤甚
(壬周廣順二年○是歲周南漢蜀唐北/子漢凡五國吳越湖南荆南凡三鎮)○周朔方節度
使馮暉卒以其子繼業為畱後
　　分註(暉卒繼業殺兄繼勲自知/軍府事周主因而命之)
　當書子繼業自為畱後以其二字誤○按業為畱後
　非暉意也殺其兄而自為之雖有周主之命罪可逭
　乎書自既以罪業又以見周政之不綱也(不正其罪/而命為畱)
　(後不綱/甚矣)
(癸周廣順三年○是/丑歲凡五國三鎮)三月周主以郭榮為開封尹封晉
王
　　書法(封子未有書姓者此何以書正名也五季不/立太子封為晉王則將承大業矣不可以不)
　　(正也然則曷為不書子不書子所以别于正/統也故封子不書主此特書之予得人也)
　既以書姓為正名則後不當以守禮為周主父(顯德/四年)
　(書周主之父/柴守禮犯法)此書姓為郭氏之子後書父為柴氏之
　兒非特二本且二姓矣寧有父子而異姓者乎據禮
　為人後者為之子則當以郭榮為正至守禮犯法雖
　不言周主之父可也乃若不書子為前已書養子榮
　(廣順元年書周主以其/養子榮為鎮寜節度使)故雖入朝止書姓名(是年書/周鎮寧)
　(節度使郭/榮入朝)而不曰子不必書也必以為别于正統則
　唐明宗立從榮為秦王亦書子(後唐長興元年/書唐立子從榮)
　(為秦/王)何無别與大抵例不可拘而隨事異文凡例已
　言之矣至于封子書主亦無定例唐明宗再書主説
　者以為著私(同光四年書唐主以其子從榮為天雄/節度使天成二年書唐主以其子從厚)
　(為河/南尹)茍以為得人則閔帝豈世宗比(從厚諡閔帝應/順元年潞王從)
　(珂入洛陽廢從厚/為鄂王而弑之)而以為予之可乎書法謂周特書
　主亦非
(甲周顯德元年正月世宗睿武孝文皇帝榮立冬北/寅漢乾祐七年孝和帝鈞立○是歲凡五國三鎮)
　　書法(五代之君其始即位分註書某祖某宗而已/世宗則曷為舉其全諡書曰睿武孝文皇帝)
　　(尊之也尊之何世宗五代之賢君故綱目特重予/之不使夷于五代之主也雖後唐明宗不得與于)
　　(斯/矣)
　分註睿武孝文皇帝六字宜删○按世宗于五代誠
　賢君也然全舉諡號則何以别于漢唐正統之君耶
　勲意五代諸君但當書某主某(並去祖/宗等字)而于世宗特
　舉廟號亦足以著其賢奚必累書乃見意哉如綱目
　所書睿武孝文非獨五代所未有即唐之髙祖亦若
　有不逮者(唐髙祖諡神堯大聖光孝皇帝/綱目止書神堯不録聖光等字)　綱目何
　不直以正統予之仍從分註耶法有不可過予者雖
　七十子甚尊愛其師亦不過曰孔丘卒而已顧可因
　其賢于堯舜遂書崩書薨乎書法傅㑹綱目不可從
周太師中書令瀛王馮道卒
　　書法(五代之臣書卒未有官爵具者道也而書官/書爵卒之何愧之也道以一身歴四姓十君)
　　(無恥甚矣綱目于其進用備書之故唐書為掌書/記書為端明殿學士書同平章事書匡國節度使)
　　(晉書同平章事書守司徒兼侍中契丹書為太傅/漢書為太師中書令瀛王皆所以愧之也豈郭子)
　　(儀諸賢/比哉)
　　發明(綱目凡名臣之卒則書官書爵今馮道書法/如此殆與房杜姚宋無異亦予之乎曰道之)
　　(失節先儒固已交譏之矣何待贅及然而書官之/意則以譏當時人君寵遇尊奬者耳若曰浮沉取)
　　(容迎降賣國販易人主如斯人者固當廢斥貶責/不使之得與搢紳之列可也今乃顯榮終始之極)
　　(其殊遇至于如此故反書其太師中書令瀛王以/譏之也不然豈有一人臣之身事四姓十君尚可)
　　(得齒于/人乎噫)
　當書周太師馮道死中書令瀛王五宇可删○按揚
　雄一為莽大夫綱目猶書死以罪之况四姓十君如
　馮道而可具官爵以卒乎觀分註載歐(歐陽/公修)馬(司馬/公光)
　之言其非予道明矣然書法以為愧之勲謂無恥如
　道方自以為長樂老何知廉恥而謂具官書爵足以
　愧道耶(必以具官爵為愧之綱目宜冠以四姓國名/方可見意今但書周安見為無恥耶惟特筆)
　(書死若曰道也何以書死則四/姓十君之罪不待諭而明矣)進用備書所以著其
　一身四姓之實卒削官爵書死所以罪其販易人主
　之惡而凡以為學士司徒太傅太師者其謬不言可
　知矣何疑于子儀諸賢哉發明傅㑹綱目概以為當
　時人君罪夫女不自媒誰喪吾節既已失身乃曰非
　我志也強暴者之過也惡可哉又况殺身成仁者始
　未嘗不㗖以官爵然終不以彼易此者良以所重在
　此不在彼也明乎此而馮道之獄定矣彼涑水時君
　之説特其餘意(司馬公云不忠之人中君羞以為臣/若道之為臣而不誅不棄則亦時君)
　(之責也詳見分註/觀末句亦字可見)而尹氏據以為正論豈知立言之
　㫖哉然則其猶稱太師何太師固漢官也(戊申漢乾/祐元年以)
　(馮道為/太師)而冠之以周其忘君事讐之罪不尤隱而彰
　乎
周立后符氏
　　考異(按尊立例曰立后曰立皇后某氏非正嫡曰/立某氏為皇后非正統去皇號據分註符氏)
　　(先嫁李守貞之子崇訓不宜母天下又非/妃妾之比則此亦當書周立符氏為后)
　　考證(當作周立符氏為后以表世/宗不當立符氏不當為后也)
　　發明(聞諸侯一娶九女矣未聞以天子自居而立/人之婦以母天下者也故書立后符氏而不)
　　(書立符氏為后明其/婦而不女以譏之也)
　據例當從考異考證發明謂譏其婦而不女則凡例
　所稱立皇后某氏者果皆譏乎果皆婦而不女者乎
　終非定論要之立后某氏與立某氏為后無甚差别
　以辭意推之則書立符氏為后者其義尤明若曰符
　氏崇訓妻也而乃立為后耶考證所謂表世宗不當
　立符氏不當后庻與例合
(乙周顯德二年○是/卯歲凡五國三鎮)
　　考異(按周世宗不改元此當分註/周世宗榮仍稱顯德二年)
　按周太祖于顯德元年正月殂是月世宗立史家皆
　以顯徳為世宗改元(通考亦云世宗/改元顯徳非也)不知其蒙先君
　之號也從考異補世宗以下五字是
(丙周顯德三年○是/辰歲凡五國三鎮)唐滅故吳主楊氏之族
　　分註(唐主遣園苑使尹延範如泰州遷呉讓皇之/族于潤州延範以道路艱難恐其為變盡殺)
　　(其男子六十人還/報唐主怒腰斬之)
　　書法(前書唐主誥遷故呉主于潤州矣又書唐主/遷故呉主楊氏之族于泰州矣此滅其族則)
　　(曷不書主據齊滅元氏周滅髙氏隋/滅宇文氏皆斥書主罪不在上也)
　此亦當書主書法謂罪不在上非是(滅可不主則前/此遷者皆臣下)
　(之謀又安用主/耶尤自矛盾)按楊氏之族唐欲滅之久矣(觀其屢/遷而無)
　(定居/可見)但以無詞可執不得不姑待之恐其為變此唐
　主之意非獨延範之謀也然則延範之刃安知非唐
　主授之柄而謂罪不在上乎即謂非唐主之命要亦
　窺其意而為之者不然惡有其君戀戀故主而奉行
　之使乃悍然不顧若此哉腰斬以徇姑以終禪讓之
　局(腰斬延範特友恭氐叔之/類五季簒弑一轍如此)使果為楊氏報仇雖盡尹
　氏之族不足償故主之罪而延範以外未聞他及其
　意不較著乎然則唐滅楊氏與周齊隋之滅高元宇
　文等不過婉直之殊耳而書法若是其異徐唐何巧
　周齊隋何愚史册可盡信哉(或謂延範臨刑無賣我/塞謗之言證其非唐主)
　(之意不知小人累我與奴軰誤我正同即謂泰州之/遷謀始宋齊丘然從而遷之者唐主也使齊丘獻謀)
　(而唐主不從延範焉得而殺之齊丘之囚猶延範之/殺但楊族既滅可無後虞故延範死而齊丘生終當)
　(以鄙説/為正)
岳州團練使潘叔嗣殺王逵迎周行逢入朗州行逢討
叔嗣斬之
　　考異(斬當/作誅)
　　分註(叔嗣屬將士而告之曰吾事令公至矣今乃/信讒疑怒軍還必擊我吾不能坐而待死汝)
　　(軰能與我俱西乎衆憤怒請行叔嗣帥之西襲朗/州逵還戰敗死或勸叔嗣遂據朗州叔嗣曰吾救)
　　(死耳安敢自專乃歸岳州使將吏迎武安節度使/周行逢衆謂行逢必以朗州授叔嗣行逢曰叔嗣)
　　(賊殺主帥今若遽爾人必謂我與之同謀何以自/明且俟踰年未晩也乃入朗州自稱武平畱後告)
　　(于周以叔嗣為行軍司馬叔嗣怒稱疾不至行逢/曰叔嗣更欲圖我耶乃授叔嗣武安節鉞以誘之)
　　(叔嗣遂行行逢迎候郊勞甚歡叔嗣入謁遣人執/之立庭下責之曰汝為小校無大功王逵用汝為)
　　(團練使一旦反殺主帥吾未忍/斬汝乃敢拒吾命乎遂斬之)
　當作行逢誘叔嗣誅之討字羡○按分註行逢殺叔
　嗣為其拒命也非為殺王逵也故但書誅以正叔嗣
　之罪而削不稱討明其非為殺主致討也使叔嗣趨
　赴司馬之命行逢亦未必殺之耳疑其圖已而援前
　罪以致辟猶曰吾未忍斬汝是豈得為天討哉且分
　註明言授武安節鉞以誘之何討之有易討以誘所
　謂從其本文也(見凡/例)
十一月周殺唐使者司空孫晟
　　分註(張永德與李重進不相悅永徳密表重進有二/心世宗不之信時二將各擁重兵衆心憂恐)
　　(重進一日單騎詣永徳營從容宴飲謂永徳曰吾/與公幸以肺腑俱為將帥奚相疑若此之深耶永)
　　(徳意解衆心亦安唐主聞之以蠟書誘重進皆謗/毁反間之語重進奏之初唐使者孫晟鍾謨從至)
　　(大梁世宗待之甚厚時召見飲以醇酒問以唐事/晟但言臣主畏陛下神武事陛下無二心及得唐)
　　(蠟書召晟責之晟正色抗辭請死問以唐虛實黙/不對命都承旨曹翰送晟于右軍廵院與之飲酒)
　　(從容問之晟終不言翰乃謂曰有敕賜相公死晟/神色怡然索靴𫀆整衣冠南向拜曰臣謹以死報)
　　(國乃就刑并從者百餘人皆殺之貶鍾謨耀州/司馬既而憐晟忠節悔殺之召謨拜衛尉少卿)
　　書法(孫晟可謂不辱君命矣不書死之何過周也/晟書死之則無以見周殺行人之失矣然則)
　　(何以勸節守其使其殺/皆具官所以予晟也)
　此與李希烈殺顔真卿一例(詳唐徳宗/興元元年)義不得書死
　之(按分註/自見)非為過周而不書也書法謬甚
(丁周顯徳四年○北漢天㑹/已元年○是歲凡五國三鎮)周主之父光禄卿致仕柴
守禮犯法周主不問(歐公以不問為知權/亦非見五代史獨斷)
　　分註(守禮及當時將相王溥王晏韓令坤之父遊/處恃勢恣横洛人畏之謂之十阿父世宗既)
　　(為太祖嗣人無敢言守禮子者但以元舅處之優/其奉給未嘗至大梁嘗以小忿殺人有司不敢詰)
　　(世宗知而不問○胡氏曰世宗不知其姓出于柴/氏而守禮又亡則無責矣其父固在乃以元舅處)
　　(之果何義也然則宜奈何為郭氏立後封以大國/如周之把宋得用天子禮樂以不忘撫愛富貴之)
　　(恩而復姓曰柴尊守禮為太上皇立柴氏宗廟以/别生分類正本始以示天下則其道並行而不相)
　　(悖/矣)
　當去主之父三字直書周光禄卿致仕某○按世宗
　既為太祖嗣不應復以守禮為父綱目前書周主以
　養子榮為節度使(廣順/元年)既指榮為郭氏之子自是或
　入朝(三年書鎮寜節/度使郭榮入朝)或封王(三月書以郭榮為/開封尹封晉王)皆斥
　稱郭榮而不曰某子説者謂正其為周主之子也(見/書)
　(法/)至此復以守禮為父不幾為二本乎據魏明帝
　詔曰諸侯入承大統當明為人後之義敢有妄干正
　統謂考為皇稱妣為后大臣共誅之(太和三年綱目/大書魏制後嗣)
　(有由諸侯入奉大統者不得復顧/私親以詔辭藏之宗廟著為令典)果爾則此以守禮
　為周主之父與謂考為皇何異能免于明帝之誅乎
　綱目于世宗多予辭則此當為賢者諱(榮為郭子自/幼已然非棄)
　(親者故/當别論)但書光禄卿致仕某犯法周主不問亦可見
　其為親屈法不得已而然之意安在特書周主之父
　使世宗為二本之子太祖為無後之君哉胡氏不察
　猶謂為郭氏立後尊守禮為上皇天下寜有忘生背
　死盜人國邑絶人宗祀若是之甚者哉且未聞舜受
　堯禪而宗瞽瞍也(祭法有虞氏祖/顓頊而宗堯)惟去主之父三字
　則世宗之罪可從末減(世宗之罪不在不問在以為/光禄而處于外致有殺人之)
　(咎若迎入宫中事以家人之禮則無此失矣以世宗/之賢寧不及此大抵少長軍旅既不知守禮之為父)
　(及嗣太祖又無敢為守禮言者特陷于不知耳惟去父/字則世宗之待守禮雖未盡善要于為人後之義未)
　(甚悖/也)前後書法亦無背戾此舉義之至當者諸家見
　不逮此何與(按漢宣帝戾太子之子武帝孫也而上/繼孝昭不後戾太子孝哀嗣成帝尊崇)
　(所生為皇太后太皇太后/綱目譏之胡氏獨不聞與)
契丹北漢㑹兵冦周潞州不克而還
　　書法(契丹北漢嘗書伐周矣此其書㓂何周既再/傳國方有道夷德無厭而從之猾夏故并冦)
　　(之存中國/尊有道也)
　冦當作侵(分註亦作/侵潞州)○按書法于漢立七廟書初(是/年)
　(七/月)以為大讐未復恕辭也(書法云大讐未復其緩有/可亮者故恕之止書初)
　至是僅三月(十一/月)遽以為再傳有道漢不宜伐則前
　此安得復指為讐耶凡例無統雖夷狄不書冦况北
　漢㑹之乎易冦以侵所謂從其本文耳(凡例非正統/相攻先𤼵者)
　(不曰㓂陷其/他悉從本文)
(戊周顯徳五年○唐中興元年南漢主/午鋹大寳元年○是歲凡五國三鎮)三月唐以太弟
景遂為晉王燕王𢎞冀為太子
　　考異(以當作廢太弟上漏/其字燕字上漏立字)
　　分註(景遂前後十表辭位且言𢎞冀嫡長有軍功/宜為嗣唐主乃立景遂為晉王洪州大都督)
　　(以𢎞冀為皇太子參决庻政𢎞冀為人猜忌/嚴刻景遂左右有未出東宫者立斥逐之)
　按景遂十表辭位請立𢎞冀則讓也非廢也故不書
　廢𢎞冀不書立䝉上文耳(明𢎞冀為太子/由景遂之讓也)考異不必
　從
周主遣使如唐餽之鹽還其俘
　　分註(周始命太府卿馮延魯衛尉少卿鍾謨使于/唐賜以御衣玉帶欽天厯及犒軍帛十萬唐)
　　(主嘗奏江南無鹵田願得海陵鹽監世宗曰海陵/在江北難以交居至是詔歲給鹽三十萬斛俘獲)
　　(士卒稍/稍歸之)
　餽之鹽三字可删○按江南雖無鹵田而俘則非鹽
　比也當直書還俘以明周主之仁至餽鹽已詳分註
　雖不書可也必欲一一大書則御衣玉帶不尤重于
　鹽乎况所稱三十萬斛乃每歲給之者今僅繫于使
　唐之下若出于一時贈遺之小恵尤以虛辭而掩大
　德非是
(已周顯徳六年六月恭帝宗/未訓立○是歲凡五國三鎮)南漢殺其尚書右丞鍾允
章以龔澄樞為内太師
　此亦當書宦者按書法可見(書法云趙高書中丞相/澄樞書内太師皆譏也)
　(丞相非矣/太師甚哉)以下漏宦者二字○或曰澄樞知承宣院
　已書宦者(顯徳/三年)此亦可略勲按單超為將軍僅數月
　猶再書宦者澄樞知承宣已三年而内太師之名尤
　非常職可不再書以著其罪哉
　
　
　
　
　
　
　
　
　
　
　
　
　綱目續麟巻二十
綱目續麟彚覽題辭
綱目雖繼春秋而作然未盡合春秋之㫖余輒引義増
刪并為更定凡三千六百四十餘字義詳續麟辭載彚
覽識者合觀之可也分註不能悉載惟嵗首年號君名
諡號間為訂正計四百四十餘字(秦晉隋並從分/註不復大書)姑據
彚覽所載餘見續麟者不盡録後有好古者合全書整
理循例増損亦易為力雖然春秋以制科取士幸得不
廢綱目雖存往往束之高閣即分註尚未寓目況大書
乎又況大書之褒貶是非不能無謬戾者乎余雖為續
麟將求為綱目不可得安望其與春秋並垂哉雖然劉
氏之書法尹氏之發眀汪氏徐氏之考異考證猶得與
綱目並列則如續麟者後世或有取焉余非好為紛更
然每覽一書凡心所未安不能不形諸筆墨姑以盡吾
心而已道不終泯應有昭著之日直俟之耳卓□氏識
