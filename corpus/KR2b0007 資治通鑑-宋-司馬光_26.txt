
　資治通鑑卷二十五　　　宋　司馬光　撰
　　　　　　　　　　　　　　胡三省　音註
　漢紀十七(起閼逢攝提格盡/屠維協洽凡六年)
　　中宗孝宣皇帝上之下
地節三年春三月詔曰盖聞有功不賞有罪不誅雖唐
虞不能化天下今膠東相王成勞來不怠(師古曰謂勸/勉招懐百姓)
(勞郎到翻/來郎代翻)流民自占八萬餘口(師古曰隠度名數而來/附業也占音之贍翻)
治有異等之效(師古曰異于常/等治直吏翻)其賜成爵闗内矦秩中
二千石未及徴用㑹病卒官(卒子/恤翻)後詔使丞相御史問
郡國上計長史守丞以政令得失(貢父曰郡使守丞國/使長史皆一物也故)
(揔言郡國上計長史守丞後漢百官志諸矦王相如太/守長史如郡丞又邉郡有丞元有長史長史上計無疑)
(矣上時/掌翻)或對言前膠東相成偽自増加以䝉顯賞是後
俗吏多為虛名云　夏四月戊申立子奭為皇太子以
丙吉為太傅太中大夫疏廣為少傅(疏姓也皇考異曰/荀紀立  太子在)
(去年四月戊申漢書舊本亦然顔師古據疏廣及丙/吉傳並云地節三年立皇太子知在此年者是也)封
太子外祖父許廣漢為平恩矦(平恩矦國屬魏郡宋白/曰魏為縣屬廣平郡唐)
(屬洺州有/平恩州)又封霍光兄孫中郎將雲為冠陽矦(恩澤矦/表冠陽)
(矦食邑於/南陽郡)霍顯聞立太子怒恚不食歐血曰(恚於避翻/歐烏口翻)
此乃民間時子安得立即后有子反為王邪復教皇后
令毒太子皇后數召太子賜食保阿輙先甞之(保母阿/母也復)
(扶又翻數/所角翻)后挾毒不得行　五月甲申丞相賢以老病
乞骸骨賜黄金百斤安車駟馬罷就第丞相致仕自賢
始六月壬辰以魏相為丞相辛丑丙吉為御史大夫疏
廣為太子太傅廣兄子受為少傅太子外祖父平恩矦
許伯以為太子少白使其弟中郎將舜監䕶太子家(許/伯)
(即許廣漢稱伯者盖尊之/也少詩照翻監古銜翻)上以問廣廣對曰太子國儲
副君師友必於天下英俊不宜獨親外家許氏且太子
自有太傅少傅官屬已備今復使舜護太子家示陋(師/古)
(曰言獨親外家示天/下以淺陋復扶又翻)非所以廣太子徳于天下也上善
其言以語魏相(語牛/倨翻)相免冠謝曰此非臣等所能及廣
由是見器重　亰師大雨雹大行丞東海蕭望之上䟽
言大臣任政一姓專權之所致(據望之傳為/大行治禮丞)上素聞望
之名拜為謁者時上博延賢俊民多上書言便宜輒下
望之問狀(下遐/稼翻)髙者請丞相御史(師古曰望之以其人/所言之狀請於丞相)
(御史或以奏/聞即見超擢)次者中二千石試事滿歲以狀聞(師古曰/試令行)
(其所言之事或以諸他職事試之劉仲馮曰觀其意共/是一條不當中分却煩解說也顔說非也髙者則令丞)
(相御史試事嵗滿各以狀聞誤斷其文爾余謂髙者則/請丞相御史試事次者中二千石試事文意固是一貫)
(而分髙次則/非誤斷也)下者報聞罷(其言不可用故報/聞而罷歸田里也)所白處奏
皆可(師古曰當主上之/意也處昌吕翻)　冬十月詔曰乃者九月壬申
地震朕甚懼焉有能箴朕過失及賢良方正直言極諌
之士以匡朕之不逮毋諱有司(師古曰箴戒也匡正也/李竒曰諱避也雖有司)
(在顯職皆言/其過勿避之)朕既不徳不能附逺是以邉境屯戍未息
今復飭兵重屯久勞百姓(師古曰飭整也/復扶又翻下同)非所以綏天
下也其罷車騎將軍右將軍屯兵又詔池籞未御幸者
假與貧民(蘇林曰折竹以䋲綿連禁禦使人不得徃來/律名為籞服䖍曰籞在池水中作室可用棲)
(鳥鳥入中則捕之應劭曰池者陂池也籞者禁苑也臣/瓚曰籞者所以養鳥也設為藩落周覆其上令鳥不得)
(出猶苑之畜獸池之畜魚/也師古曰蘇應二說是)郡國宫觀勿復修治(治直之/翻下同)
流民還歸者假公田貸種食(師古曰貸音吐戴翻翻/種五榖種也音章勇)且勿
筭事(師古曰不出筭/賦及給徭役)　霍氏驕侈縱横(横户/孟翻)太夫人顯
廣治第室作乗輿輦加畫繡絪馮黄金塗韋絮薦輪(如/淳)
(曰絪亦茵馮謂所馮者也以黄金塗飾之師古曰茵褥/也以繡為茵馮而黄金塗于輦也晉灼曰御輦以韋縁)
(輪著之以絮師古曰取其行安不/揺動也馮與憑同著音張吕翻)侍婢以五采絲輓顯
游戲第中(師古曰輓謂牽/引車輦也音晚)與監奴馮子都亂(師古曰監/奴謂奴之)
(監知家/務者)而禹山亦並繕治第宅走馬馳逐平樂館雲當
朝請數稱病私出(樂音洛朝直遥翻請才/性翻數所角翻下同)多從賔客張
圍獵黄山苑中使蒼頭奴上朝謁(文穎曰朝當用謁不/自行而令奴上謁者)
(也師古曰上謁若今參見尊貴而通人也孔穎逹曰漢/家僕𨽻謂之蒼頭以蒼巾為飾異于民也上時掌翻)
莫敢譴者顯及諸女晝夜出入長信宫殿中亡期度(師/古)
(曰長信宫上官太后/所居亡古無字通)帝自在民閒聞知霍氏尊盛日久
内不能善既躬親朝政御史大夫魏相給事中顯謂禹
雲山女曹不務奉大將軍餘業(師古曰女音/汝曹軰也)今大夫給
事中他人壹間女能復自救邪(間古莧翻復/扶又翻下同)後兩家奴
争道(師古曰謂霍/氏及御史家)霍氏奴入御史府欲躢大夫門御史
為叩頭謝乃去(躢與蹋同/為于偽翻)人以謂霍氏(師古曰/告語也)顯等始
知憂㑹魏大夫為丞相數燕見言事(見賢遍/翻下同)平恩矦與
侍中金安上等徑出入省中時霍山領尚書上令吏民
得奏封事不闗尚書羣臣進見獨徃來(師古曰謂各各/得盡言于上也)
於是霍氏甚惡之(惡烏/路翻)上頗聞霍氏毒殺許后而未察
乃徙光女壻度遼將軍未央衛尉平陵矦范明友為光
禄勲(功臣矦表平陵矦食邑/於南陽郡之武當縣)出次壻諸吏中郎將羽林
監任勝為安定太守(任音壬守式/又翻下同)數月復出光姊壻給
事中光禄大夫張朔為蜀郡太守羣孫壻中郎將王
漢為武威太守頃之復徙光長女壻長樂衛尉鄧廣漢
為少府戊戍更以張安世為衛將軍兩宫衛尉城門北
軍兵屬焉(兩宫未央長樂也城門京城十二門屯/兵也北軍北軍八校兵也更工衡翻)以霍
禹為大司馬冠小冠(大司馬大將軍冠武弁大冠今貶/禹故使冠小冠冠小之冠古玩翻)
亡印綬(亡古無/字通)罷其屯兵官屬特使禹官名與光俱大
司馬者(蘇林曰/特但也)又收范明友度遼將軍印綬但為光禄
勲及光中女壻趙平為散騎騎都尉光禄大夫將屯兵
又收平騎都尉印綬(散騎騎都尉以騎都尉而加散騎/官也百官表云散騎中常侍皆加)
(官中常侍得入禁中散騎騎並乗輿車如淳曰自列矦/下至郎中皆得有散騎及中常侍加官是時散騎及中)
(常侍各自一官無/員也中讀曰仲)諸領胡越騎羽林及兩宫衛將屯兵
悉易以所親信許史子弟代之　初孝武之世徴發煩
數百姓貧耗窮民犯灋姦軌不勝(數所角翻勝/音升又如字)於是使
張湯趙禹之屬條定法令作見知故縱監臨部主之灋
(師古曰見知人犯法不舉告為故縱而所/監臨部主有罪併連坐之也監古衘翻)緩深故之罪
(孟康曰孝武欲急刑吏深害/及故入人罪者皆寛緩之也)急縱出之誅(師古曰吏釋/罪人疑以為)
(縱出則急誅/之亦言尚酷)其後姦猾巧灋轉相比况禁罔寖密律令
煩苛文書盈扵几閣典者不能徧睹是以郡國承用者
駮(師古曰不曉其/指用意不同也)或罪同而論異姦吏因縁為市(師古/曰弄)
(法而受財若/市買之交易)所欲活則𫝊生議(𫝊讀/曰附)所欲䧟則予死比
(師古曰比以/例相比况也)議者咸寃傷之廷尉史鉅鹿路温舒上書
曰臣聞齊有無知之禍而桓公以興(齊襄公為公子無/知所殺雍廪復殺)
(無知齊國大亂/桓公自莒入立)晉有驪姬之難而文公用伯(晉獻公信/驪姬之讒)
(殺世子申生逐公子重耳夷吾乃立驪姬之子奚齊卓/子皆為里克所殺夷吾入立復為秦所執既而歸之卒)
(而子圉嗣秦納重耳子圉死迎文/公遂霸諸矦難乃旦翻伯讀曰霸)近世趙王不終諸呂
作亂而孝文為太宗(事見十/三卷)繇是觀之禍亂之作將以
開聖人也夫繼變亂之後必有異舊之恩此賢聖所以
昭天命也徃者昭帝即世無嗣昌邑淫亂乃皇天所以
開至聖也臣聞春秋正即位大一統而慎始也(春秋之/法繼弑)
(君不言即位繼/正即位正也)陛下初登至尊與天合符宜改前世之
失正始受命之統滌煩文除民疾以應天意臣聞秦有
十失其一尚存治獄之吏是也(治直/之翻)夫獄者天下之大
命也死者不可復生絶者不可復屬(復扶又翻師古曰/屬連也音之欲翻)
書曰與其殺不辜寧失不經(師古曰虞書大禹謨載咎/繇之言辜罪也經常也言)
(人命至重治獄宜慎寧失不常之過/不濫殺無罪之人所以崇寛恕也)今治獄吏則不然
上下相敺(敺與/驅同)以刻為明深者獲公名平者多後患故
治獄之吏皆欲人死非憎人也自安之道在人之死是
以死人之血流離于市被刑之徒比肩而立(被皮/義翻)大辟
之計歳以萬數(辟毗/亦翻)此仁聖之所以傷也太平之未洽
凡以此也夫人情安則樂生(樂音/洛)痛則思死棰楚之下
何求而不得故囚人不勝痛則飾辭以示之(勝音/升)吏治者
利其然則指導以明之(治直/吏翻)上奏畏卻則鍜鍊而周内之
(上時掌翻晉灼曰精熟周悉致之法中也/師古曰郤退也畏為上所郤退郤丘畧翻)盖奏當之成
(師古曰當謂/處其罪也)雖臯陶聽之猶以為死有餘辜(師古曰臯陶作/士善聽獄訟故)
(以為喻也/陶音遥)何則成錬者衆文致之罪明也故俗語曰畫地
為獄議不入刻木為吏期不對(師古曰畫獄木吏尚不入對/况真實乎期猶必也議必不)
(入/對)此皆疾吏之風悲痛之辭也唯陛下省灋制寛刑罰則
太平之風可興於世上善其言　十二月詔曰間者吏用
法巧文寖深是朕之不徳也夫决獄不當使有罪興邪不
辜䝉戮(晉灼曰當重而輕使有罪者起邪惡之心也師/古曰有罪者更興邪惡無辜者反䧟重刑是决)
(獄不平故也/當丁浪翻)父子悲恨朕甚傷之今遣廷史與郡鞠獄
任輕禄薄(如淳曰廷史廷尉史也以囚辭决獄事為鞠謂疑/獄也李竒曰鞠窮也獄事窮竟也師古曰李說是)
(也/)其為置廷尉平秩六百石貟四人其務平之以稱朕意於
是每季秋後請讞時(為于偽翻稱尺證翻讞語蹇翻/又魚戰翻又魚列翻議獄也)上常幸
宣室齋居而决事(如淳曰宣室布政教之室也重用刑故齋戒/以决事晉灼曰未央宫中有宣室殿師古曰)
(晉説是也賈誼傳亦云受釐坐宣之/室盖其殿在前殿之側也齋則居)獄刑號為平矣涿郡
太守鄭昌上疏言今明主躬垂明聽雖不置廷平獄將
自正若開後嗣不若刪定律令(師古曰刪刋也有不/便者則刋而除之)律
令一定愚民知所避姦吏無所弄矣今不正其本而置
廷平以理其末政衰聽怠則廷平將召權而為亂首矣
(孟康曰召求也招致權著已也/猶賣弄也師古曰孟說是也)昭帝時匈奴使四千騎
田車師及五將軍擊匈奴(事見上卷/本始三年)車師田者驚去車
師復通于漢匈奴怒召其太子軍宿欲以為質軍宿
焉耆外孫不欲質匈奴亡走焉耆車師王更立子烏貴為
太子(復扶又翻下同質音/致走音奏更工衡翻)及烏貴立為王與匈奴結婚姻
教匈奴遮漢道通烏孫者是歲侍郎㑹稽鄭吉與校尉
司馬憙(㑹古外翻/憙許吏翻)將免刑罪人田渠犂積榖(罪人免其/刑使屯田)
發城郭諸國兵萬餘人(西域諸國有逐水草與匈奴同/俗者謂之行國其城居者謂之)
(城郭諸/國也)與所將田士千五百人共擊車師破之車師王
請降(降戸/江翻)匈奴發兵攻車師吉憙引兵北逢之匈奴不
敢前吉憙即留一侯與卒二十人留守王吉等引兵歸
渠犂(年考異曰西域傳云地節二/  以匈奴傳校之知在三年)車師王恐匈奴兵復至
而見殺也乃輕騎奔烏孫吉即迎其妻子傳送長安(傳/知)
(戀/翻)匈奴更以車師王昆弟兠莫為車師王收其餘民東
徙不敢居故地而鄭吉始使吏卒三百人徃田車師地
以實之(為下元康二年匈/奴争車師張本)　上自初即位數遣使者求外
家(數所/角翻)久逺多似類而非是是嵗求得外祖母王媪(文/頴)
(曰幽州及漢中皆謂老嫗曰媪/師古曰媪女老稱也音烏老翻)及媪男無故武(無故及/武皆媪)
(子/也)上賜無故武爵闗内矦旬日間賞賜以鉅萬計
四年春二月賜外祖母號為博平君(據外戚傳以博平/蠡吾二縣為湯沐)
(邑而地理志博/平縣屬東郡)封舅無故為平昌矦(平昌矦國/屬平原郡)武為樂
昌矦(樂昌矦國屬東郡恩澤矦表/武封樂昌矦食邑于汝南)夏五月山陽濟隂雹
如雞子深二尺五寸(深式/浸翻)殺二十餘人飛鳥皆死　詔自
今子有匿父母妻匿夫孫匿大父母皆勿治　立廣川
惠王孫文為廣川王(本始四年廣川王去以罪/自殺今復立文嗣封王)　霍顯及
禹山雲自見日侵削數相對啼泣自怨(數所/角翻)山曰今丞
相用事縣官信之盡變易大將軍時灋令發揚大將軍
過失又諸儒生多窶人子(師古曰窶貧而無禮孔頴逹/曰貧無可為禮謂之窶音其)
(羽/翻)逺客飢寒喜妄說狂言(喜許/吏翻)不避忌諱大將軍常讐
之(師古曰言嫉/之如仇讎也)今陛下好與諸儒生語(好呼/到翻)人人自書對
事多言我家者甞有上書言我家昆弟驕恣其言疾痛
山屛不奏後上書者益黠盡(屏必郢翻/黠下入翻)奏封事輙使中
書令出取之不闗尚書益不信人又聞民間讙言霍氏
毒殺許皇后(師古曰讙衆聲也音許爰翻/毒許后事見上巻本始三年)寧有是邪顯
恐急即具以實告禹山雲禹山雲驚曰如是何不早告
禹等縣官離散斥逐諸壻用是故也此大事誅罰不小
柰何於是始有邪謀矣雲舅李竟所善張赦見雲家卒
卒(師古曰卒讀曰/猝怱遽之貌也)謂竟曰今丞相與平恩矦用事可令
太夫人言太后(太夫人謂霍顯上官/太后霍氏外孫也)先誅此兩人移徙
陛下在太后耳長安男子張章告之事下廷尉(下遐/嫁翻)執
金吾捕張赦等後有詔止勿捕山等愈恐相謂曰此縣
官重太后故不竟也(師古曰重難也/竟窮竟其事也)然惡端已見(見賢/遍翻)
久之猶發發即族矣不如先也(師古曰/言先翻)遂令諸女各歸
報其夫皆曰安所相避(師古曰言無處/相避當受禍也)㑹李竟坐與諸
矦王交通辭語及霍氏有詔雲山不宜宿衛免就第山
陽太守張敞上封事曰臣聞公子季友有功于魯趙衰
有功于晉田完有功于齊皆疇其庸延及子孫終後田
氏簒齊趙氏分晉季氏顓魯(魯公子季友殺慶父立僖/公以安魯國遂世為上卿)
(專魯國之政晉公子重耳出亡趙衰從及其反國伯諸/矦衰皆有功遂世為晉卿有軍行至趙鞅遂與智韓魏)
(分晉國田完自陳奔齊桓公禮而用之桓公之伯完與/有功其後陳成子得齊國之政至田和遂簒齊而有之)
故仲尼作春秋迹盛衰譏世卿最甚乃者大將軍决大
計安宗廟定天下功亦不細矣夫周公七年耳(周公輔/成王七)
(年而反政/於成王)而大將軍二十歲(自武帝後元二年至/地節二年適二十歲)海
内之命斷於掌握(斷丁/亂翻)方其隆盛時感動天地侵廹隂
陽朝臣宜有明言曰陛下褒寵故大將軍以報功徳足
矣間者輔臣顓政貴戚太盛君臣之分不明(分扶/問翻)請罷
霍氏三矦皆就第及衛將軍張安世宜賜几杖歸休時
存問召見(見賢/遍翻)以列矦為天子師明詔以恩不聽羣臣
以義固爭而後許之天下必以陛下為不忘功徳而朝
臣為知禮(朝直遥/翻下同)霍氏世世無所患苦今朝廷不聞直
聲(師古曰言朝臣不/進直言以陳其事)而令明詔自親其文非䇿之得者
也(師古曰言/失計也)今兩矦已出人情不相逺以臣心度之(度/徒)
(洛/翻)大司馬及其枝屬必有畏懼之心夫近臣自危非完
計也臣敞願於廣朝白發其端直守逺郡(師古曰直讀/曰值朝直遥)
(翻/)其路無由唯陛下省察(省悉/井翻)上甚善其計然不召也
禹山等家數有妖怪(數所角翻/妖于驕翻)舉家憂愁山曰丞相擅
減宗廟羔菟鼃可以此罪也(如淳曰髙后時定令輙有/擅議宗廟者棄市師古曰)
(羔菟鼃所以供祭也/菟吐故翻鼃古蛙字)謀令太后為博平君置酒(為于/偽翻)召
丞相平恩矦以下使范明友鄧廣漢承太后制引斬
之因廢天子而立禹約定未發雲拜為𤣥菟太守(菟同/都翻)
太中大夫任宣為代郡太守㑹事發覺秋七月雲山明
友自殺顯禹廣漢等捕得禹要斬(要古腰/字通)顯及諸女昆
弟皆棄市與霍氏相連坐誅滅者數十家太僕杜延年
以霍氏舊人亦坐免官八月己酉皇后霍氏廢處昭臺
宮(師古曰在上林/苑中處昌呂翻)乙丑詔封告霍氏反謀者男子張章
期門董忠左曹楊惲(百官表侍中左右曹皆加官晉灼/曰漢儀注諸吏給事中日上朝謁)
(平尚書奏事分為/左右曹惲於粉翻)侍中金安上史髙皆為列矦(章為博/成矦忠)
(髙昌矦惲平通矦安上/都成矦髙為樂陵矦)惲丞相敞子安上車騎將軍日
磾弟子髙史良娣兄子也初霍氏奢侈茂陵徐生曰霍
氏必亡夫奢則不遜不遜則侮上侮上者逆道也在人
之右(師古曰/右上也)衆必害之霍氏秉權日久害之者多矣天
下害之而又行以逆道不亡何待乃上疏言霍氏泰
盛陛下即愛厚之宜以時抑制無使至亡書三上輙報
聞(漢制上書不行/者輙報聞罷)其後霍氏誅滅而告霍氏者皆封人
為徐生上書曰臣聞客有過主人者(為于偽翻/過古禾翻)見其
竈直突傍有積薪客謂主人更為曲突(突竈突囱也/更□衡翻)逺
徙其薪不者且有火患主人嘿然不應俄而家果失火
鄰里共救之幸而得息於是殺牛置酒謝其鄰人灼爛
者在于上行(師古曰灼謂被燒/炙者也行戸剛翻)餘各以功次坐而不録
言曲突者人謂主人曰郷使聽客之言不費牛酒終亡
火患(郷讀曰嚮亡/古無字通)今論功而請賔曲突徙薪無恩澤燋
頭爛額為上客邪主人乃寤而請之今茂陵徐福數上書
言霍氏且有變宜防絶之郷使福說得行(數所角翻/郷讀曰嚮)則
國無裂土出爵之費臣無逆亂誅滅之敗徃事既已而
福獨不䝉其功唯陛下察之貴徙薪曲突之䇿使居焦
髪灼爛之右上乃賜福帛十匹後以為郎帝初立謁見
髙廟(見賢/遍翻)大將軍光驂乗(漢制大駕大將軍驂/乗乗䋲證翻下同)上内嚴
憚之若有芒刺在背後車騎將軍張安世代光驂乗天
子從容肆體甚安近焉(從千容翻師古曰肆/放也展也近其靳翻)及光身死
而宗族竟誅故俗傳霍氏之禍萌于驂乗(師古曰萌/謂始生也)後
十二嵗霍后復徙雲林館(復扶又/翻下同)乃自殺
　班固賛曰霍光受襁褓之託任漢室之寄匡國家安
　社稷擁昭立宣雖周公阿衡何以加此(師古曰阿衡伊/尹官號也阿倚)
　(也衡平也言天子/所倚羣下取平也)然光不學亡術(亡古/無字)闇於大理隂
　妻邪謀(晉灼曰不/揚其過也)立女為后湛溺盈溢之欲(湛讀/曰沈)以
　増顛覆之禍死財三年宗族誅夷哀哉
　臣光曰霍光之輔漢室可謂忠矣然卒不能庇其宗何也
　(卒子/恤翻)夫威福者人君之器也人臣執之久而不歸鮮不及矣
　(鮮息/淺翻)昔孝昭之明十四而知上官桀之詐固可以親政
　矣况孝宣十九即位聰明剛毅知民疾苦而光久專大
　柄不知避去多置私黨充塞朝廷(塞則/息翻)使人主蓄憤
　於上吏民積怨於下切齒側目待時而發其得免于
　身幸矣况子孫以驕侈趣之哉(趣讀/曰促)雖然曏使孝宣
　專以禄秩賞賜富其子孫使之食大縣奉朝請亦足
　以報盛徳矣乃復任之以政授之以兵及事叢釁積更
　加裁奪遂至怨懼以生邪謀豈徒霍氏之自禍哉亦孝
　宣醖釀以成之也昔鬬椒作亂于楚(楚若敖之支/庶為閼氏)莊
　王滅其族而赦箴尹克黄以為子文無後何以勸善
　(事見左傳宣四年子文鬭榖於菟也箴/尹楚官名克黄子文之孫箴之金翻)夫以顯禹雲
　山之罪雖應夷滅而光之忠勲不可不祀遂使家無
　噍類(噍才/肖翻)孝宣亦少恩哉
九月詔減天下鹽賈(賈讀/曰價)又令郡國歲上繫囚以掠笞
若瘐死者(上時掌翻蘇林曰瘐病也囚徒病律名為瘐/如淳曰律囚以飢寒而死曰瘐師古曰瘐病)
(是也此言囚或以掠笞及飢寒及疾病而死如說非也/瘐音庾或作瘉其音亦同或讀作瘐誤據本紀瘐死上)
(有飢寒二/字掠音亮)所坐縣名爵里(漢書本紀作名縣爵里師古/曰名者其人名也縣所屬縣)
(也爵其身之官爵/也里所居邑里也)丞相御史課殿最以聞(師古曰凡言/殿最者殿後)
(也課居後也最凡要之首/也課居先也殿音丁見翻)　十二月清河王年坐内亂
廢遷房陵(武帝元光三年立清河王義/以嗣代孝王後年義之孫也)　是歲北海太
守廬江朱邑以治行第一入為大司農(行下/孟翻)勃海太守
龔遂入為水衡都尉先是勃海左右郡歲饑(師古曰左/右謂側近)
(相次者先/悉薦翻)盗賊並起二千石不能禽制上選能治者(治/直)
(之翻/下同)丞相御史舉故昌邑郎中令龔遂上拜為勃海
太守召見(見賢/遍翻)問何以治勃海息其盗賊對曰海瀕遐
逺(師古曰瀕涯也/音頻又音賔)不霑聖化其民困於飢寒而吏不恤
故使陛下赤子盗弄陛下之兵於潢池中耳(師古曰赤/子猶言初)
(生㓜小之意也嬰孩初生體/赤故曰赤子積水曰潢音黄)今欲使臣勝之邪將安之
也(師古曰勝謂以威力克而殺/之安謂以徳化撫而安之)上曰選用賢良固欲安
之也遂曰臣聞治亂民猶治亂䋲不可急也唯緩之然
後可治(治直/之翻)臣願丞相御史且無拘臣以文灋得一切
便宜從事上許焉加賜黄金贈遣乗傳至勃海界(傳知/戀翻)
郡聞新太守至發兵以迎遂皆遣還移書敕屬縣悉罷
逐捕盗賊吏諸持鉏鉤田器者(師古曰/鉤鎌也)皆為良民吏毋
得問持兵者乃為賊遂單車獨行至府盗賊聞遂教令
即時解散棄其兵弩而持鉤鉏於是悉平民安土樂業
(樂音/洛)遂乃開倉廪假貧民(師古曰假/謂給與)選用良吏尉安牧
養焉遂見齊俗奢侈好末技(好呼到翻/技渠綺翻)不田作乃躬率
以儉約勸民務農桑各以口率種樹畜養(遂令民口種一/樹榆百本䪥五)
(十本葱一畦韭家二/母彘五雞畜許六翻)民有帶持刀劍者使賣劍買牛
賣刀買犢曰何為帶牛佩犢勞來循行(勞力到翻來力/代翻行下孟翻)
郡中皆有畜積獄訟止息(通鑑書龔遂自勃海入/為列卿因叙其政績)烏孫
公主女為龜兹王絳賔夫人絳賔上書言得尚漢外孫
願與公主女俱入朝(朝直/遥翻)
元康元年春正月龜兹王及其夫人來朝皆賜印綬夫
人號稱公主賞賜甚厚初作杜陵徙丞相將軍列矦
吏二千石訾百萬者杜陵(時以京兆杜縣東原上為初/陵更名杜縣曰杜陵訾讀曰)
(貲/)　三月詔以鳳皇集泰山陳留甘露降未央宫赦天
下　有司復言悼園宜稱尊號曰皇考(本始元年諡親/曰悼置園邑復)
(扶又/翻)夏五月立皇考廟冬置建章衛尉(未央長樂建章/甘泉皆有衛尉)
(各掌其宫/門衛屯兵)　趙廣漢好用世吏子孫新進年少者(師古/曰言)
(舊吏家子孫而其人後出求進/又年少也好呼到翻少詩照翻)專厲彊壯蠭氣(師古曰/蠭與鋒)
(同言鋒/銳之氣)見事風生無所回避(師古曰風生言其速/疾不可當也回曲也)率多
果敢之計莫為持難終以此敗廣漢以私怨論殺男子
榮畜(初廣漢客私酤酒長安市丞相吏逐去客疑男子/蘇賢言之以語廣漢案賢賢父上書訟罪廣漢坐)
(貶秩疑其邑子榮畜教令以它法論/殺畜榮姓也周有榮公子孫以為氏)人上書言之事下
丞相御史按驗(下遐嫁/翻下同)廣漢疑丞相夫人殺侍婢欲以
此脅丞相丞相按之愈急廣漢乃將吏卒入丞相府召
其夫人跪庭下受辭(師古曰受/其對辭也)收奴婢十餘人去丞相
上書自陳事下廷尉治實丞相自以過譴笞傅婢出至
外第乃死不如廣漢言帝惡之(惡烏/路翻)下廣漢廷尉獄吏
民守闕號泣者數萬人(號戸/刀翻)臣生無益縣官願代趙京
兆死使牧養小民(漢書本傳臣生之/上有或言二字)廣漢竟坐要斬(要/與)
(腰同始考異曰本紀元康二年冬廣漢有罪要斬百官/表本  三年廣漢為京兆尹六年要斬元康元年守京)
(兆尹彭城太守遺按廣漢傳司直蕭望之劾奏廣漢摧/辱大臣望之自司直為平原太守元康元年自平原太)
(守為少府然則廣漢死當在元康元年本紀誤也廣漢/傳又云地節三年七月丞相婢自絞死葢婢死已數年)
(而廣漢追/發其事也)廣漢為京兆尹亷明威制豪彊小民得職(師/古)
(曰得職各得/其常所也)百姓追思歌之　是歲少府宋疇坐議鳳
皇下彭城未至京師不足美貶為泗水太傅傅王(泗水/綜)
上選博士諌大夫通政事者補郡國守相以蕭望之為
平原太守望之上疏曰陛下哀愍百姓恐徳之不究(師/古)
(曰究竟也謂/周徧于天下)悉出諌官以補郡吏朝無争臣則不知過
(朝直遥翻/争讀曰諍)所謂憂其末而忘其本者也上廼徴望之入
守少府　東海太守河東尹翁歸以治郡髙第入為
右扶風翁歸為人公亷明察郡中吏民賢不肖及姦邪
罪名盡知之縣縣各有記籍自聽其政(師古曰言决斷/諸縣姦邪之事)
(不委令/長也)有急名則少緩之吏民小解輙披籍(服䖍曰披/有罪者籍)
(也師古曰/解讀曰懈)取人必於秋冬課吏大㑹中及出行縣(師古曰/於大㑹)
(之中及行縣時則取罪人以警/衆行下孟翻下改行以行同)不以無事時其有所取
也以一警百吏民皆服恐懼改行自新其為扶風選用
亷平疾姦吏以為右職(職居諸吏之/上為右職)接待有禮好惡與
同之(好呼到翻/惡烏路翻)其負翁歸罰亦必行然温良謙退不以
行能驕人故尤得名譽於朝廷　初烏孫公主少子萬
年有寵於莎車王(班書莎車國王治莎車城去長/安九千九百五十里莎蘇禾翻)莎車
王死而無子時萬年在漢莎車國人計欲自託於漢又
欲得烏孫心上書請萬年為莎車王漢許之遣使者奚
充國送萬年(姓譜奚姓夏車/正奚仲之後)萬年初立暴惡國人不說
(說讀曰/悅下同)上令羣臣舉可使西域者前將軍韓增舉上
黨馮奉世以衛矦使持節送大宛諸國客至伊循城(衛/矦)
(衛士矦也伊循城在鄯善國漢/於其中置屯田吏士使疏吏翻)㑹故莎車王弟呼屠徴
與旁國共殺其王萬年及漢使者奚充國自立為王時
匈奴又發兵攻車師城不能下而去莎車遣使揚言北
道諸國已屬匈奴矣(揚言謂宣揚/其言於外也)於是攻劫南道與歃
盟畔漢從鄯善以西皆絶不通(歃色甲翻/鄯上肩翻)都䕶鄭吉校
尉司馬憙皆在北道諸國間奉世與其副嚴昌計以
為不亟擊之則莎車日彊其埶難制必危西域遂以
節諭告諸國王因發其兵南北道合萬五千人進擊莎車
攻㧞其城莎車王自殺傳其首詣長安更立它昆弟子為
莎車王(更工/衡翻)諸國悉平威振西域奉世乃罷兵以聞帝召
見韓増曰賀將軍所舉得其人奉世遂西至大宛大宛
聞其斬莎車王敬之異於它使得其名馬象龍而還(師/古)
(曰言馬形似龍者仲馮曰此馬名曰/象龍也宛于元翻還仲宣翻又如字)上甚說(說讀/曰悅)議封
奉世丞相將軍皆以為可獨少府蕭望之以為奉世奉
使有指(師古曰本為/送諸國客)而擅制違命發諸國兵雖有功效
不可以為後灋即封奉世開後奉使者利以奉世為比
(師古曰比必寐翻/余謂當音毘寐翻)爭逐發兵要功萬里之外(師古曰逐/競也要一)
(遥/翻)為國家生事于夷狄漸不可長(為于偽翻/長知兩翻)奉世不宜
受封上善望之議以奉世為光禄大夫
二年春正月赦天下　上欲立皇后時館陶主母華倢
伃(館陶縣屬魏郡華戸化/翻倢伃音接予下同)及淮陽憲王母張倢伃楚孝
王母衛倢伃皆愛幸(淮陽憲王欽/楚孝王嚻)上欲立張倢伃為后
久之懲艾霍氏欲害皇太子(艾音/乂)乃更選後宫無子而
謹慎者二月乙丑立長陵王倢伃為皇后令母養太子
封其父奉光為卭成矦(恩澤矦表卬成矦食/邑于濟隂卭渠容翻)后無竈希
得進見(見賢/遍翻)　五月詔曰獄者萬民之命能使生者不
怨死者不恨則可謂文吏矣今則不然用法或持巧心
析律貳端深淺不平(師古曰析分也謂分破律/條妄生端緒以出入人罪)奏不如實
上亦亡由知(師古曰上者天子自/謂也亡古無字通)四方黎民將何仰哉二
千石各察官屬勿用此人吏或擅興徭役飾厨傳稱過使
客(韋昭曰厨謂飲食傳謂傳舍言修飾意氣以稱過使而/已師古曰使人及賔客來者稱其意而遣之令過去也)
(傳知戀翻稱音尺證/翻過者過度之過也)越職踰灋以取名譽譬如踐薄
冰以待白日豈不殆哉(師古曰/殆危也)今天下頗被疾疫之
災朕甚愍之其令郡國被災甚者(被皮/義翻)毋出今年租賦
　又曰聞古天子之名難知而易諱也其更諱詢(易以/䜴翻)
(更工/衡翻)　匈奴大臣皆以為車師地肥美近匈奴(近其/靳翻)使
漢得之多田積榖必害人國不可不争由是數遣兵擊
車師田者(數所/角翻)鄭吉將渠犁田卒七千餘人救之為匈
奴所圍吉上言車師去渠犁千餘里漢兵在渠犁者
少埶不能相救願益田卒上與後將軍趙充國等議欲
因匈奴衰弱出兵擊其右地使不得復擾西域(復扶/又翻)魏
相上書諌曰臣聞之救亂誅暴謂之義兵兵義者王敵
加于己不得已而起者謂之應兵兵應者勝争恨小故
不忍憤怒者謂之忿兵兵忿者敗利人土地貨寶者謂
之貪兵兵貪者破恃國家之大矜民人之衆欲見威於
敵者(見賢/遍翻)謂之驕兵兵驕者滅此五者非但人事乃天道也
間者匈奴嘗有善意所得漢民輙奉歸之未有犯於
邉境雖爭屯田車師不足致意中(謂不足/介意也)今聞諸將軍
欲興兵入其地(丞相不預中朝之議故言聞諸將軍大/將軍車騎將軍前後左右將軍皆中朝)
(官/)臣愚不知此兵何名者也今邉郡困乏父子共犬羊
裘食草莱之實常恐不能自存難以動兵(師古曰不可/以兵事動之)
(也/)軍旅之後必有凶年(師古曰此引老/子道經之語)言民以其愁苦
之氣傷隂陽之和也出兵雖勝猶有後憂恐災害之變
因此以生今郡國守相多不實選(師古曰言/不得其人)風俗尤薄
水旱不時按今年子弟殺父兄妻殺夫者凡二百二十
二人臣愚以為此非小變也今左右不憂此(師古曰左/右謂近臣)
(在天子/左右者)乃欲發兵報纎介之忿於逺夷殆孔子所謂吾
恐季孫之憂不在顓㬰而在蕭墻之内也(師古曰論語/季氏將伐顓)
(臾孔子謂冉有季路曰云云故相引/之顓臾魯附庸國蕭牆者屏牆也)上從相言止遣長
羅矦常惠將張掖酒泉騎徃車師迎鄭吉及其吏士還
渠犂召故車師太子軍宿在焉耆者立以為王盡徙車
師國民令居渠犂遂以車師故地與匈奴以鄭吉為衛
司馬使護鄯善以西南道　魏相好觀漢故事及便宜
章奏(師古曰既觀國家故事又觀前/人所奏便宜之章也好呼到翻)數條漢興已來國
家便宜行事及賢臣賈誼鼂錯董仲舒等所言奏請施
行之(數所/角翻)相勑掾史按事郡國及休告從家還至府輙
白四方異聞或有逆賊風雨災變郡不上相輙奏言之
(上時/掌翻)與御史大夫丙吉同心輔政上皆重之丙吉為人
深厚不伐善自曾孫遭遇(師古曰遭遇/謂升大位也)吉絶口不道前
恩故朝廷莫能明其功也㑹掖庭宫婢則令民夫上書
自陳甞有阿保之功(師古曰謂未為宫婢時/有舊夫見在俗間者)章下掖庭
令考問(下遐/嫁翻)則辭引使者丙吉知狀掖庭令將則詣御
史府以視吉(師古曰視/讀曰示)吉識謂則曰汝甞坐養皇曽孫
不謹督笞汝(師古曰督/謂視察之)汝安得有功獨渭城胡組淮陽
郭徴卿有恩耳分别奏組等共養勞苦狀(别彼列翻共/居用翻養弋)
(亮/翻)詔吉求組徴卿已死有子孫皆受厚賞詔免則為庻
人賜錢十萬上親見問然後知吉有舊恩而終不言上
大賢之　帝以蕭望之經明持重議論有餘材任宰相
(師古曰/任堪也)欲詳試其政事復以為左馮翊(宋白曰馬輔也翊/佐也義取輔佐京)
(師復扶又/翻下同)望之從少府出為左遷(少府正九卿三輔禄/秩視九卿故為左遷)
恐有不合意即移病(師古曰移病謂移書言病一/曰以病而移居余謂前說是)上聞
之使侍中成都矦金安上諭意曰所用皆更治民以考
功(功臣表及霍光傳皆作都成矦此承望之本傳/之誤師古曰更猶經歴也更工衡翻治直之翻)君前
為平原太守日淺故復試之於三輔非有所聞也望之
即起視事(師古曰所聞/謂聞其短失)　初掖庭令張賀數為弟車騎
將軍安世稱皇曾孫之材美及徴怪(師古曰徴證也數/所角翻為于偽翻)
安世輙絶止以為少主在上(少詩/照翻)不宜稱述曾孫及帝
即位而賀已死上謂安世曰掖庭令平生稱我將軍止
之是也上追思賀恩欲封其冡為恩徳矦(師古曰身死/追封故曰封)
(冡/也)置守冡二百家賀有子蚤死子安世小男彭祖(師古/曰子)
(者言養以/為子也)彭祖又小與上同席研書指欲封之先賜爵
關内矦安世深辭賀封又求損守冡戸數稍減至三十
戸上曰吾自為掖庭令非為將軍也(為于/偽翻)安世乃止不
敢復言　上心忌故昌邑王賀賜山陽太守張敞璽書
令謹備盗賊察徃來過客(昌邑王廢歸昌邑國除為/山陽郡故令太守謹察之)毋
下所賜書(師古曰密令警察不/欲宣露也下遐嫁翻)敞於是條奏賀居處(處/昌)
(呂/翻)著其廢亡之效(師古曰/著明也)曰故昌邑王為人青黒色小
目鼻末銳卑少須眉身體長大疾痿行歩不便(少詩沼/翻師古)
(曰痿風痺疾/也音人佳翻)臣敞甞與之言欲動觀其意即以惡鳥感
之曰昌邑多梟故王應曰然前賀西至長安殊無梟復
來東至濟陽乃復聞梟聲(梟不孝鳥一名流離詩注少/好而長醜爾雅作鶹􁀙草木)
(疏曰梟也大則食其母劉子曰炎州冇鳥曰梟傴伏其/子百日而長羽翼既成食母而飛盖稍長從母索食母)
(無以應從是而死漢使東郡送梟五月五日作梟/羮以賜百官音堅堯翻又于驕翻乃復扶又翻)察故
王衣服言語跪起清狂不惠(蘇林曰凡狂者隂陽脉盡/濁今此人不狂似狂者故)
(言清狂也或曰色理清徐而心不慧曰清狂清狂之狂/如今白癡者也韓子曰心不能審得失之地則謂)臣敞
前言哀王歌舞者張修等十人無子留守哀王園(賀父/髆謚)
(哀/王)請罷歸故王聞之曰中人守園疾者當勿治(治直/之翻)相
殺傷者當勿灋欲令亟死太守柰何而欲罷之其天資
喜由亂亡終不見仁義如此(師古曰喜好也由/從也喜許吏翻)上乃知
賀不足忌也
三年春三月詔封故昌邑王賀為海昬矦(海昬縣屬豫/章郡後漢分)
(立建昌縣宋白曰今建昌縣舊海昬縣也宋元嘉二年/廢海昏縣移建昌居焉  考異曰王子矦表賀以四月)
(壬子封宣紀賀封在丙吉之前按/是嵗四月癸亥朔無壬子表誤)　乙未詔曰朕㣲眇
時御史大夫丙吉中郎將史曾史𤣥長樂衛尉許舜侍
中光禄大夫許延夀皆與朕有舊恩及故掖庭令張賀
輔導朕躬修文學經術恩惠卓異厥功茂焉詩不云乎
無徳不報(師古曰大/雅抑之詩)封賀所子弟子侍中中郎將彭祖
為陽都矦追賜賀諡曰陽都哀矦吉為博陽矦曾為
將陵侯𤣥為平臺矦舜為博望矦延夀為樂成矦(地理/志城)
(陽國有陽都縣恩澤矦表博陽矦食邑於汝南郡之南/頓縣平臺屬常山郡博望屬南陽郡樂成矦食邑於南)
(陽之/平氏)賀有孤孫霸年七歲拜為散騎中郎將賜爵關内
矦(散悉亶翻/騎竒寄翻)故人下至郡邸獄復作(師古曰復/扶目翻)甞有阿
保之功者皆受官禄田宅財物各以恩深淺報之吉臨
當封病上憂其不起將使人就加印紼而封之及其生
存也(應劭曰吉時疾不能起欲如君視疾加朝服/拖紳就封之也師古曰紼繫印之組也音弗)太子
太傅夏矦勝曰此未死也臣聞有隂徳者必饗其樂以
及子孫(樂音/洛)今吉未獲報而疾甚非其死疾也後病果
愈張安世自以父子封矦在位太盛乃辭禄詔都内别藏
張氏無名錢以百萬數(文穎曰都内主藏官也張晏曰/安世以還官官不簿也百官表)
(大司農屬官/有都内令丞)安世謹慎周宻每定大政已决輙移病
出聞有詔令乃驚使吏之丞相府問焉自朝廷大臣莫
知其與議也(與讀/曰豫)甞有所薦其人來謝安世大恨以為
舉賢逹能豈有私謝邪絶弗復為通(師古曰有欲謝者/皆不通也一曰告)
(此人而絶之更不與相見也復扶又翻下同為于/偽翻予謂絶弗為通者安世敕其閽人之辭也)有郎
功髙不調(師古曰調選/也音徒釣翻)自言安世安世應曰君之功髙
明主所知人臣執事何長短而自言乎絶不許已而郎
果遷(師古曰安世外陽/距之而實令其遷)安世自見父子尊顯懐不自安
為子延夀求出補吏(為于偽/翻下同)上以為北地太守歲餘上
閔安世年老復徴延夀為左曹太僕(以太僕而加/左曹官也)　夏
四月丙子立皇子欽為淮陽王皇太子年十二通論語
孝經太傅疏廣謂少傅受曰吾聞知足不辱知止不殆
(師古曰此老子/之言而廣引之)今仕宦至二千石官成名立如此不去
懼有後悔即日父子俱移病上䟽乞骸骨上皆許之加
賜黄金二十斤皇太子贈以五十斤公卿故人設祖道
供張東都門外(供居共翻/張竹亮翻)送者車數百兩(兩音/亮)道路觀
者皆曰賢哉二大夫或歎息為之下泣廣受歸郷里(廣/受)
(東海蘭/陵人)日令其家賣金共具(師古曰日日設之/也共讀曰供下同)請族人
故舊賔客與相娛樂(樂音洛/下同)或勸廣以其金為子孫頗
立産業者(為于/偽翻)廣曰吾豈老誖不念子孫哉(師古曰誖/惑也音布)
(内/翻)顧自有舊田廬(師古曰顧/思念也)令子孫勤力其中足以共
衣食與凡人齊今復増益之以為贏餘但教子孫怠墮
耳賢而多財則損其志愚而多財則益其過且夫富者
衆之怨也吾既無以教化子孫不欲益其過而生怨又
此金者聖主所以惠養老臣也故樂與郷黨宗族共饗
其賜以盡吾餘日不亦可乎於是族人悅服潁川太守
黄霸使郵亭郷官皆畜雞豚(師古曰郵亭書舍謂傳送/文書所止處亦如今之驛)
(館矣郷官者郷所治處也沈約曰漢制五家為伍伍長/主之二五為什什長主之十什為里里魁主之十里為)
(亭亭長主之十亭為郷有郷佐三老有秩嗇夫游徼各/一人郷佐有秩主賦稅三老主教化嗇夫主争訟游徼)
(主姦非畜吁/玉翻下同)以贍鰥寡窮者然後為條教置父老師帥
伍長(帥所類翻長/知兩翻下同)班行之於民閒勸以為善防姦之意
及務耕桑節用殖財種樹畜養去浮淫之費(去𦍑吕/翻下同)其
治米鹽靡密(師古曰米鹽/言雜而且細)初若煩碎然霸精力能推行
之吏民見者語次尋繹(師古曰繹謂/抽引而出也)問它隂伏以相參
考聰明識事吏民不知所出(師古曰不知/其用何術也)咸稱神明豪
釐不敢有所欺姦人去入它郡盗賊日少霸力行教化
而後誅罰(師古曰力猶勤也言先以徳教化於下/若冇弗從然後用刑罰也後戸遘翻)務在
成就全安長吏(師古曰不欲易/代及損傷之也)許丞老病聾督郵白
欲逐之(如淳曰許縣丞據地理志許縣屬/潁川郡郡有部督郵分部屬縣)霸曰許丞亷
吏雖老尚能拜起送迎止頗重聽何傷且善助之毋失
賢者意或問其故霸曰數易長吏(數所/角翻)送故迎新之費
及姦吏因縁絶簿書盗財物(師古曰縁因也因交代之/際而弃匿簿書以盗官物)
(也/)公私費耗甚多皆當出于民所易新吏又未必賢或
不如其故徒相益為亂凡治道去其泰甚者耳霸以外
寛内明得吏民心戸口歲增治為天下第一(治直/之翻)徴守
京兆尹頃之坐灋連貶秩有詔復歸潁川為太守以八百
石居(太守秩二千石連/貶故以八百石居)
四年春正月詔年八十以上非誣告殺傷人它皆勿坐
(師古曰誣告人及殺傷人/皆如舊法其餘則不論)　右扶風尹翁歸卒家無餘
財秋八月詔曰翁歸亷平郷正(郷讀/曰嚮)治民異等(治直/之翻)其
賜翁歸子黄金百斤以奉祭祀　上令有司求髙祖功
臣子孫失矦者得槐里公乗周廣漢等百三十六人皆
賜黄金二十斤復其家令奉祭祀世世勿絶(公乗爵第/八復方目)
(翻勃考異曰宣紀元康元年五月復髙皇帝功臣絳矦/周  等百三十六人家子孫四年又賜功臣適後黄金)
(人二十斤按功臣表詔復家者皆云元/康四年其數非一不容盡誤盖紀誤耳)　丙寅富平敬矦
張安世薨初扶陽節矦韋賢薨(恩澤矦表扶陽矦食/邑於沛郡蕭縣諡法)
(好亷自/克曰節)長子𢎞有罪繫獄(𢎞為太常坐/宗廟事繫獄)家人矯賢令
以次子大河都尉𤣥成為後(服䖍曰今東平郡也本/為濟東國國除為大河)
(郡師古曰/矯託也)𤣥成深知其非賢雅意即陽為病狂卧便
利妄笑語昬亂(師古曰便利大/小便音毗連翻)既葬當襲爵以狂不應
召大鴻臚奏狀章下丞相御史案驗(下遐/嫁翻)案事丞相
史廼與𤣥成書(師古曰即案/驗𤣥成事者)曰古之辭讓必有文義可觀
故能垂榮於後今子獨壞容貌䝉恥辱為狂癡光曜晻
而不宣(壊音怪晻/讀與暗同)㣲哉子之所託名也(李竒曰名/聲名也)僕素
愚陋過為丞相執事(師古曰過/猶謬也)願少聞風聲不然恐子
傷髙而僕為小人也𤣥成友人侍郎章(侍郎名章/史逸其姓)亦上
疏言聖王貴以禮讓為國宜優養𤣥成勿枉其志(師古/曰枉)
(屈/也)使得自安衡門之下(師古曰衡門謂横一木/於門上貧者之所居也)而丞相
御史遂以𤣥成實不病劾奏之(劾戸槩/翻下同)有詔勿劾引拜
𤣥成不得已受爵帝髙其節以𤣥成為河南太守
車師王烏貴之走烏孫也烏孫留不遣漢遣使責烏孫
烏孫送烏貴詣闕　初武帝開河西四郡隔絶羗與匈
奴相通之路斥逐諸羗不使居湟中地(河西武威張掖/酒泉敦煌四郡)
(本匈奴昆邪休屠王地武帝開之置郡縣𦍑與匈奴隔/逺不復得通湟中湟水左右地也其地肥美故斥逐諸)
(𦍑不使居之水經注金城郡臨𦍑縣西北至塞外有西/王母石室僊海鹽池北則湟水所出東流逕湟中城北)
(故小月氏之地也又東逕臨𦍑破/羗允街枝陽金城而合于大河)及帝即位光禄大夫
義渠安國使行諸𦍑(戰國時西戎有義渠君為/秦所滅子孫以國為姓)先零豪
言願時度湟水北逐民所不田處畜牧(師古曰湟水出金/城臨𦍑塞外東入)
(河湟水之北是漢地仲馮口湟北非謂漢地也𦍑意欲稍北/遷與匈奴合而為冦安國不知其情故受其詞詳下文可見)
(余謂羌依南山度湟水而北固欲與匈奴合而湟北/則漢地所以隔絶羌與匈奴通之路正在此零音憐)安國以
聞後將軍趙充國劾安國奉使不敬(劾戸/槩翻)是後羌人旁縁
前言抵冒度湟水(師古曰旁依也抵冐犯突而前/也旁音歩浪翻冐音莫北翻)郡縣不
能禁既而先零與諸羌種豪二百餘人解仇交質盟詛
(師古曰𦍑人無大君長而諸種豪遞相殺伐故每有仇/讎徃來相報今解仇交質者自相親結欲入漢為冦也)
(零音憐種章勇/翻詛莊助翻)上聞之以問趙充國對曰𦍑人所以易
制者(易以/䜴翻)以其種自有豪數相攻擊埶不壹也(數所角/翻下同)
徃三十餘歲西𦍑反時亦先解仇合約攻令居與漢相距
五六年乃定(武帝元鼎五年西羌反攻故安枹罕次年/即平至是五十一年師古曰合約共為要)
(契也令/音鈴)匈奴數誘𦍑人欲與之共擊張掖酒泉地使𦍑
居之(數所角翻/誘音酉)間者匈奴困於西方(謂本始三年/為烏孫所破)疑其
更遣使至𦍑中與相結臣恐𦍑變未止此且復結聨他
種(復扶/又翻)宜及未然為之備(師古曰未然/者其計未成)後月餘𦍑矦狼何
果遣使至匈奴藉兵(師古曰藉借也據充/國傳狼何小月氏種)欲擊鄯善燉煌
以絶漢道(鄯上扇翻/燉音屯)充國以為狼何埶不能獨造此計疑匈
奴使已至羌中先零䍐开乃解仇作約(蘇林曰䍐开在/金城南師古曰)
(䍐开𦍑之别種也此下言遣开豪雕庫宣天子至徳䍐/开之屬皆聞知明詔其下又云河南大开小开則䍐𦍑)
(开𦍑姓族殊矣开音口堅翻而地理志天水有䍐开縣/盖以此二種羌來降處之此地因以名縣也而今之𦍑)
(姓有䍐开者總是䍐开之類合而言之因為/姓耳變开為井字之訛也零音憐䍐即罕字)到秋馬肥
變必起矣宜遣使者行邉兵(行下孟/翻下同)豫為備勑視諸𦍑母
令解仇(師古曰視讀曰/示示語之也)以發覺其謀於是兩府復白遣義
渠安國行視諸𦍑(兩府丞相御史/府也此視觀也)分别善惡(别彼/列翻)是時比
年豐稔榖石五錢(比毗/至翻)
　
　
　
　
　
　
　
　
　
　
　
　
　
　
　
　資治通鑑卷二十五
