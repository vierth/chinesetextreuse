
　建炎以來繫年要録巻三十五
　　　　　　　　　　　　宋　李心傳　撰
建炎四年秋七月(按是月/辛丑朔)癸卯浙西安撫大使劉光世
乞依宣撫處置使司例合隨宜措置事並從便宜詔除
臨陣出竒或事干機㑹許施行外餘並禀朝旨(光世此/請日歴)
(不載今以紹興元年十/月戊寅兵部状修入)詔諸州守臣自軍興以來得便
宜指揮者並罷　和安大夫開州團練使致仕王繼先
為榮州防禦使落致仕以覃恩特遷也先是有詔雜流
遇覃恩勿遷遥郡至是以命繼先(富直柔奏靖康建炎/之初吏部皆嘗申明)
(武功大夫雜流伎術官遇覃恩許與不許轉行有旨不/許轉行遥郡止令回授此事不見于日歴今併附見)
中書舍人季陵草制畧曰勉思藝諫毋㤀藥言戒于驕
淫保此休寵　斬神武前軍統領官胡仁參于越州市
宣教郎袁潭除名韶州編管坐與李鄴同謀投拜又擅
殺兩浙提㸃刑獄王翿故也尋詔以翿死事贈朝請大
夫官其家三人既而言者以為翿嘗降敵比敵兵之去
遂以印付翿不當褒贈范宗尹主之卒贈翿一官録其
子云(翿初贈官在九月乙卯改命/在明年三月己亥今併書之)　責授建寕軍節度
副使李邦彦卒于桂州
甲辰執政奏以朝議大夫提舉江州太平觀劉洪道為
建康府路安撫大使司參謀官上曰不可是又欲與吕
頥浩同官趙鼎曰頥浩之來尚遲今先令洪道徃池州
措置防江上曰此固無害但議者謂頥浩多引用山東
之人故不欲遣且頥浩身為宰相當收攬天下人材盡
為我用獨私鄉曲非公道也先是中書舍人季陵入對
言强敵之患已無寕嵗焚刼殺戮㡬徧天下夏則北去
秋則南牧徃年休士馬于燕山次年移于河北次年移
于京東今寓淮甸無復去意患在朝夕可謂急矣張浚
提兵以赴公安劉光世提兵以赴鎮江亟召亟遣事尚
可及若吕頥浩既去朱勝非未來使七月受命八月之
鎮九月弓勁馬肥敵人向南兵不素練糧不素積又不
設險何以禦之臣願陛下急與大臣謀先遣馬軍先儲
運漕更擇賢副先為經畫以待其來不然雖位望崇重
號前宰相無益也今日注意将相非為安危實為存亡
朝謀夕行當如拯溺豈可不惜分隂哉至是遂命洪道
趣之池州權管本州及安撫司事以統制官張浚李貴
王進王渙所部合四千人𨽻本州(撥四将人兵/在此月壬戌)諸軍權
聽節制洪道請用便宜指揮許之
乙巳詔婺衢信饒州豫蓄錢糧以備廵幸
丙午詔閩越商賈常載重貨徃山東販賣令㳂海諸州
禁止
丁未太尉奉國軍節度使浙西安撫大使兼知鎮江府
劉光世為集慶軍節度使開府儀同三司安世遷延不
之鎮右諌議大夫黎確奏光世不念兩朝大恩乃欲豫
擇便地自求暇佚中外憤之願趣就塗前一日詔以章
示光世仍加使相以遣之光世以父名為嫌乃換武寕
之節貼麻改命
戊申詔臣僚至都堂自正一品外佗並在執政之下著
為令為劉光世也武經大夫榮州團練使權湖南馬歩
軍副總管孔彦舟以捕鍾相功真拜利州觀察使充辰
沅靖州鎮撫使兼知辰州(王明清揮麈第三録云方務/徳守荆南有寓客張黙者魏)
(公之族子岀乃翁所記建炎荆州遺事一編孔彦舟領/衆十餘萬破荆南城時朝廷方經理敵兵未暇討捕張)
(单騎入城説諭彦舟使之效順又令討鍾相許以成功/入川從宣撫司保奏求賞彦舟岀師一戰而勝張遂令)
(彦舟具立功人姓名及歸降文字與彦舟心腹數人俱/入蜀至䕫又説降劇賊劉超未及宣撫司數舍道遇族)
(兄攫金不得乃見魏公言張三受賊賂甚厚其謀變詐/不可信魏公然之張正令彦舟屯荆南弹壓鍾相餘黨)
(魏公悉不從令徃黄州屯駐其徒皆不樂遂率衆渡淮/降金按彦舟以建炎四年二月受傅雱檄討鍾相三月)
(獲之七月拜利州觀察使知辰州尋改除鼎澧鎮撫使/彦舟為馬友所逐引兵之江西紹興元年秋除蘄黄鎮)
(撫使實代李成二年夏權邦彦入樞府彦舟聞之乃叛/去降偽齊以本末考之彦舟賞功及除命皆岀朝廷與)
(宣司别無干渉况賞典已不薄又距其叛去盖/踰二年俱與張所記不合此盖其飾説今不取)　宣撫
處置使張浚獻金一萬兩以上令浚措置財用赴行在
故也
辛亥詔遣官措置海道　軍賊楊勍自稱武功大夫忠
州團練使都統制軍馬受劉光世招安光世以聞詔放
罪時勍已聚衆三千人復犯永春縣乃命統制官李捧
速徃捕之(遣李在七/月己未)　承議郎范正輿直秘閣正輿純
仁子也在劉光世軍中累年故有是命
壬子朝散郎張綱為尚書司勲員外郎綱金壇人也
癸丑故責授安化軍節度副使王時雍許歸塟先是范
宗尹用赦量移徐秉哲吴幵莫儔王紹王及之胡思等
諸人故其家以為請(林泉野記范宗尹量移王時雍徐/秉哲等皆不聞奏議者譏其不公)
(按史不見秉哲等移放月日而時雍家陳乞状云同時/得罪之人皆己生還鄉里則其移放必在此前今因書)
(時雍事/附見)　崔増既破譙湖水寨有大小舟數百遂犯太
平州圍其城守臣郭偉盡力禦之荻港廵檢王宗射中
増之中軍将劉順賊少却偉引兵下城與戰賊乃觧圍
然亦未退
甲寅詔汪伯彦張􁂧錢伯彦邵溥並許便居以檢正都
司檢舉也初伯彦等三人以散官永峽州安置而澂分
司居衡州至是用徳音皆復之　詔總領四川財賦舉
官如陜西轉運使例用張浚請也
乙卯劉光世言平江去大江不逺其利害不在鎮江之
下乞移大使司于平江府遣本軍練歴統制官一員以
重兵屯鎮江與光世相為犄角詔不許　宣撫處置使
張浚請宗室非嘗犯贓私罪者許具脚色申本司赴四
路轉運司注擬從之自熙寕劄制宗室不許調川陜官
至是宗室避難入蜀者多故浚以為請　是日二帝自
韓州移居五國城五國城者在金國所都西樓之東北
千里金人将立劉豫乃請二帝徙居之(臣謹按北狩行/録云庚戌中元)
(遷五國城乙卯十五/日也故附於此日)時越王俣鄆王楷已薨(靖康皇族/數云二王)
(薨于/韓州)烏登路都統錫庫者以金人之命减去随行宗室
官吏上皇力懇之不從乃召諭之曰卿等相随而來憂
樂固當同之但事属它人無如之何言訖泣下皆相與
號呼而岀于是宗室仲晷等五百餘人皆移居臨潢府
而内侍黎安國等數百人在遼東從二帝者惟晉康郡
王孝騫和義郡王有奕等六人而已有奕吴榮穆王子
也上皇之在五國城也其貝勒赫伯之通事慶格詐傳
赫伯之意求北珠上皇予之它日事覺欲殺慶格遣人
質其實上皇曰初無此事恐復誤傳北人聞之皆以手
加額(已上並㨿北狩行録/靖康皇族數參修)初敵之挾天属以徃也右監
門衞大将軍吉州團練使士䟦得間遁去居邢州至是
結約土豪将舉事為人所告捕至京師戮之後贈保寕
軍節度使謚忠果士䟦濮王曽孫也(此以乾道㑹要増/入據其子所陳乃)
(今年事不得其月日故附/見二帝東徙之後竢考)
丙辰户部尚書葉份充龍圖閣直學士知泉州時侍御
史沈與求論份嘗受張邦昌偽命在圍城中買宗室女
為妾份不自辯力求去上命執政召至都堂諭旨既而
大理劾治買妾之人乃葉三省也與求上䟽待罪詔釋
之　浙西江東制置使張俊收本路諸将王民魯珏劉
琬戚方之軍合萬有一千人赴行在詔以方軍𨽻神武
前軍餘軍分𨽻統制官李捧陳思恭張俊
丁巳申命元祐黨人子孫經所在自陳盡還應得恩數
時言者論陛下即位已來凡三因赦令欲復元祐臣僚
及上書停廢人官職恩數日月不為不乆然其間徳望
之偉如吕公著范純仁皆未盡追復生存如李積中尚
未改正况其他乎盖朝廷嘗令有司條具而不限以月
日故至於遷延嘗令州郡照騐文書保明然其告敕未
必皆存故至於沮格嘗令子孫詣公車自陳然其子孫
或湮㣲貧乏故未能自列此其所以乆而未復也臣愚
以謂元祐之宰執侍從大率多賢其徳行事業皆在人
耳目其元任官職易以追考又其餘官若程頥鄭俠孔
平仲司馬康江公望孫諤張庭堅龔夬晁補之黄庭堅
吕希純歐陽棐張耒商倚畢仲勝王鞏李格非王回范
正平李積中皆其姓名官職章章可見臣愚欲乞特降
親筆應元祐宰執侍從前項程頥等並與盡復官職贈
諡盡還致仕遺表恩例其間徳行之不顯職業之無聞
如葉祖洽軰量復官職可也自靖康初稍復元祐諸臣
官職或録用其子孫然輕重不倫且未能徧及故議者
數以為請時方多故亦未克舉行焉　詔浙西制置使
韓世忠浙西江東制置使張浚並罷以本路安撫大使
劉光世言兵火凋敝之餘不任三處節制呼索故也
戊午中書舍人季陵試尚書户部侍郎　武功大夫新
肇慶府兵馬鈐轄曽訥罷訥初以貢獻得官後忤梁師
成為廣南轉運使鄭良所劾以多藏寳貨服用擬乗輿
得旨令良究實良即以兵圍其家其弟誼坐拒捕誅死
訥亦配海島靖康末復舊官及是上憐其無辜諭輔臣
而有此授訥猶上書乞郡不已言者謂訥因請託得之
上曰朕何嘗有此遂罷其命　詔加封吴将甘寕為昭
毅武寕靈顯王寕有祠在興國軍之富池以劉光世有
請也
己未詔明越州禁山東游手之來販糴者時海宻諸州
米麥貴踴明州進士林秉徳言積粟之家利其髙價皆
傾廪以鬻之正恐因緣為姦以泄中國之機又且耗吾
國計以資㓂糧不可不慮乃命禁止焉　初宣撫處置
使司參議官京西制置使王以寕為桑仲所逼以所部
走潭州以寕以本司便宜之命節制湖南軍馬更易全
郡守臣科歛無度官吏有被誅者民甚苦之至是以寕
言欲赴朝奏事而病未能行請以所部于岳鄂潭州聽
旨詔以寕還本司供職時以寕已提兵在長沙而朝廷
未知也
庚申武功大夫昌州團練使岳飛為通泰鎮撫使兼知
泰州用張浚薦也(岳侯傳云常州太守林茂薦侯於朝/充通泰鎮撫使按史知常州周祀今)
(年五月放罷已差下人章綜張鋭改除令徐/天民疾速之任不知所云林茂為誰當考)
辛酉武翼郎樞宻院准備差遣程寳特遷一官先是遣
寳賫御封香間道徃京西諸陵祭告踰年乃還故有是
命
壬戌臺諌有請以所論事行否劄下照㑹者范宗尹曰
頃吕頥浩作相凡言官所論或朝廷已有措置或所聞
不審劄下某人照㑹臣在臺時毎與趙鼎論及此事以
為朝廷但當容納可即行之不可則已不必相與較是
非也(按此時黎確為諌長沈與求為臺端而確乃宗尹/所薦與求多與宗尹異論疑是與求建言當考)
大抵言者有建明若朝廷一一行之則天下不勝多事
因舉李沆之説以奏上以為然
乙丑詔前宰相責授建寕軍節度副使李邦彦責授單
州團練副使李綱並復銀青光禄大夫責授崇信軍節
度副使吴敏復通議大夫前執政光禄大夫知潼川府
宇文粹中通奉大夫提舉西京嵩山崇福宫王孝廸中
大夫提舉亳州明道宫王易簡顔岐許翰朝散大夫提
舉江州太平觀路允廸並復端明殿學士責授單州别
駕耿南仲復宣奉大夫責授昭化軍節度副使王安中
責授寜逺軍節度副使王襄責授寕國軍節度副使蔡
懋責授秘書少監分司南京馮澥並復中大夫前侍從
朝奉大夫提舉杭州洞霄宫陸徳先朝奉郎孫覿並復
徽猷閣待制通奉大夫提舉江州太平觀葛勝仲復集
英殿修撰責授成州團練副使盧襄復中奉大夫責授
單州團練副使趙子崧復朝請大夫前管軍責授海州
團練副使英州安置王元責授秀州團練副使賀州安
置左言皆許自便易簡潯陽人嘗為淵聖宫寮恩數視
執政勝仲江隂人事上皇為大司成自綱粹中易簡岐
翰覿子崧外皆坐專守和議及朋附京黼邦昌苖劉次
第逺貶至是范宗尹為政悉用赦而復之既而言者奏
安中懋開邉襄不勤王翰趣戰子崧棄城覿草降表皆
不當叙乃詔更俟一赦取旨時邦彦南仲已死而朝廷
未知也　詔統制官李捧張宗顔各貶秩二等仍令捧
趣徃招捕楊勍初朝廷以勍叛命捧宗顔陳思恭三将
討之比勍破松溪(五月/乙丑)而捧始至浦城縣後三日宗顔
亦至皆不岀兵勍既去松溪(五月/戊辰)二将乃離浦城(六月/辛未)
賊又掠建州(六月/丁丑)捧宗顔乃趨南劔州與賊遇遂歸思
恭不至南劔而還時賊猶未平三人皆言已行殺散侍
御史沈與求奏殺散者未獲賊之異名今三将軍並岀
不能平數千之潰卒何以示敵故有是命
丙寅權知三省樞宻院事盧益奏隆祐皇太后已至信
州乞權于本州歇泊始議以廵幸荆南道由信上故益
請之三省言寧逺軍節度使孟忠厚内侍李珪于太后
處妄有奏陳乃詔令分析
丁卯户部請嵗終以諸路上供錢斛比較最多最少去
處申乞賞罰庶使官吏有勤惰之戒從之　武節郎閤
門宣賛舍人知真州王冠為建康府路兵馬副鈐轄本
府駐劄　是日金主晟遣西京留守特進檢校太保尚
書右僕射大同尹兼山西兵馬都部署上柱國髙慶裔
金紫崇禄大夫尚書禮部侍郎知制誥䕶軍韓昉冊命
中奉大夫知東平府充京東西淮南安撫使節制河南
諸州劉豫為皇帝國號大齊都大名府其冊文畧曰咨
爾劉豫素懐濟世之才夙擅直言之譽百里雖智亦奚
補于虞亡三仁至髙或願從于周仕當姦賊擾攘之際
愚氓去就之間舉郡來王奮然獨斷宜即始歸之地以
昭建業之元是用冊爾為皇帝國號大齊都大名府世
修子禮永貢虔誠付爾封疆並同楚舊昉有文學仕遼
為知制誥金主因而用之凡大詔令多昉所草也(熊克/小歴)
(云張匯言九月九日立豫而豫傳云五月戊申豫傳所/記差詳今從之按金人冊豫文首云天㑹八年七月辛)
(丑朔二十七日丁卯盖金以七月丁卯遣使而豫以九/月戊申受冊戊申九月九日也盖豫傳誤作五月而克)
(遂因之偽册文不足辱書姑摘其一二以補史闕張匯/節要以慶裔階官為輔國大将軍册文乃右揆今從之)
(偽齊錄冊文維天㑹八年嵗次庚戌七月辛丑朔二十/七日丁卯皇帝若曰朕聞公於御物不以天位為已私)
(職在牧民廼知王者為公器威罰既以殄罪位號宜乎/授能昔有遼運属顛危數窮否塞獲罪上帝流毒下民)
(太祖武元皇帝仗黄鉞而拯黔黎舉白旗而整師旅妖/氛既掃區宇式寕爰有宋人來從海道願輸嵗幣祈復)
(漢疆太祖方務善隣即從來請豈期天方肇亂自啓釁/階已下二百一十五字指斥不録建楚新封守宋舊服)
(庶能為國當期息民不料豎儒難承重任妄為退讓反/䧟誅鋤已下八十八字指斥不錄重念斯民亂于無主)
(乆罹塗炭未獲昭蘓不委仁賢孰能保庇咨爾中奉大/夫京東西等路安撫使兼諸路馬歩軍都總管知東平)
(府節制大名開徳等府濮慱濱棣徳滄等州劉豫夙擅/直言之譽素懐濟世之才居于亂邦生不遇世百里雖)
(智亦奚補于虞亡三仁至髙或願從于周仕當姦賊擾/攘之際愚氓去就之問舉郡來王奮然獨斷逮乎歴試)
(厥勲克成委之安撫徳化行任之尹牧獄訟理付之總/戎盗賊息専之節制郡國清况有定衰救亂之謀持變)
(扶危之䇿使民無事則橐弓力穡有役則釋耒荷戈罷/無名之征廢不急之務徴隠逸舉孝亷振紀綱修制度)
(省刑罰而去煩酷發倉廪而息蟲螟神人以和上下協/應比下明詔詢考輿情列郡同辭一心仰戴宜即始歸)
(之地以昭建業之元是用遣使留守西京特進檢校太/尉尚書右僕射大同尹兼山西兵馬都部署上柱國廣)
(陵郡開國公食邑二千户實封二百户髙慶裔副使金/紫光禄大夫尚書禮部侍郎知制誥䕶軍南陽縣開國)
(侯食邑一千户實封二百户韓昉備禮以璽紱寳冊命/爾為皇帝國號大齊都于大名府世修子禮永貢虔誠)
(付爾封疆並從楚舊更須安集自定攸居爾其上體天/心下從人欲忠藩王室信以保邦惟天難諶惟命靡常)
(常厥徳保厥位爾/其勉哉勿忽朕命)
戊辰宣撫處置使司都統制曲端遣其子之傅進士田
震來奏事上召對以震為将仕郎(震命官在/八月庚寅)
己巳詔神武前軍統制王􁞯以所部屯信州先是右正
言吴表臣言饒信衢婺等州未經殘破正當敵騎來路
此數州南連福建東接温台緩急不可不慮故命􁞯以
本軍守之􁞯請合措置事許一靣便宜施行詔軍期不
可待報許行訖以聞不得因而騷擾生事(􁞯便宜之命/在此月壬午)
　中大夫知平江府湯東野為江南路都轉運使先是
東野乞閑慢差遣神武右軍都統制張浚數稱其才上
謂浚曰東野若欲來行在則不可當令換一外郡又謂
范宗尹曰趙鼎嘗言東野與李迨康允之皆有才但當
外任煩劇不可處獻納之地宗尹曰議者謂允之優于
東野張守曰二人皆能辦事但東野刻剥允之不擾上
曰既能辦事無不擾之理然卒有是命既而言者奏其
在平江刻剥及棄城之罪乃貶東野二秩(上語在是月/乙丑東野貶)
(秩在十/月甲戌)　右文殿修撰胡松年起復知平江府松年朐
山人也　朝散大夫吴懋知明州　禮部尚書謝克家
奏故翰林學士范祖禹當元祐中終始實在經筵所著
唐鑑已進御又有仁宗訓典及帝學二書深裨治道今
其子前宗正少卿冲見寓衢州乞給劄令冲投進從之
　崔増圍太平州不克庚午引去
是月朝請大夫洪擬為起居郎兼權中書舍人擬光祖
父也(光祖已見三/年三月癸卯)宣和中嘗為侍御史為王黼所逐至
是復用之(熊克小歴今年十一月載擬諌移蹕事猶以/擬為起居郎而後省題名以為此月除中書)
(舍人日歴擬除舍人在八月甲午三書皆不同按紹興/元年三月己酉給事中陳戩奏状有云建炎四年起居)
(郎洪擬兼權中書舍人止立起居郎班則是擬以左史/兼西掖也題名脱漏據葉三省今年六月自起居郎罷)
(去而劉棐九月除起居郎當是擬以七月除/左史八月遂遷西掖耳今且附月末俟考)　詔廸功
郎王銍權樞宻院編修官纂集祖宗兵制其後書成上
覧之稱善命銍改京官賜名樞庭備檢銍衣兄子也(此/事)
(史不書以王明清揮麈録修入樞宻院官属題名/銍以今年七月權宻編不見罷時今且附此月末)　初
程千秋既入蜀其後軍将王闢復叛去至是䧟興山縣
遂破歸州闢不知地利帥臣直龍圖閣張上行檄本路
兵馬鈐轄中亮大夫貴州防禦使田祐恭率義兵以木
弩射之闢敗去祐恭思州人也(此據趙甡之遺史及今/年十月䕫路安撫司所)
(奏修入劉長源奏議云富平之役王/闢潰兵直破峽州與史不同恐誤)　張用據漢陽軍
初用在淮西其軍乏食遂至信陽軍復徃徳安府用屯
中軍于三龍河曺成屯于應城縣諸軍散居連接至郢
州不絶至是用所部魚磨山寨軍亂將佐王林孟振等
殺其統領官馬某林相州人嘗為敵所擒盛以布囊寘
船舷上以刀斫其頸棄黄河中復得活謂之王八刀用
聞之疑諸軍圖已遂棄其軍去願從者一二千人至漢
陽㑹沿江措置司右軍統制馬友屯漢陽境上宣教郎
知軍事范寅亮懼倉庫不能給乃以印授用用遂為知
軍鄂州路安撫㳂江措置副使李允文聞之遣其将張
定國徃招用遂濟其師允文怒曰何不且撫定而遂濟
度乎定國懼以其兵叛自漢陽界掠強壮而去允文遣
水軍将張崇追之不及允文乃以宣撫處置司便宜之
命徙寅亮為㳂江措置司提領官而以友知漢陽軍用
為鄂州路副總管寅亮致虛從子也(用徃信陽在五月/今從趙甡之遺史)
(聨書之遺史云漢陽知軍范某而無其名又不書馬友/知漢陽事此以今年十二月馮康國奏允文状増入)
　
　
　
　
　
　
　
　
　
　
　
　建炎以來繫年要録卷三十五
建炎以來繫年要録巻三十五金人地名考證
　　烏登(原書作烏東/誤今改正)
　　錫庫(原書作習古/誤今改正)
　　貝勒赫伯(原書作孛堇曷/八誤今改正)
　　慶格(原書作慶哥/誤今改正)
