
　　唐正議大夫行祕書少監瑯邪縣開國子顔師古注
　司馬遷傳第三十二
昔在顓頊命南正重司天火正黎司地(張晏曰南方陽/也火水配也水)
(為陰故命南正重司天火正黎兼地職也臣瓉曰重黎/司天地之官也唐虞謂之羲和則司地者宜曰北正古)
(文作北正師古曰瓉說非也據班氏幽通/賦云黎淳燿於髙辛則此為火正是也)唐虞之際紹
重黎之後使復典之至於夏商故重黎氏世序天地其
在周程伯休甫其後也(應劭曰封為程/國伯休甫字也)當宣王時官失
其守而為司馬氏(師古曰失其/所守之職也)司馬氏世典周史(○宋/祁曰)
(浙本此句無/司馬氏三字)惠襄之間司馬氏適晉(張晏曰周惠王襄/王有子頽叔帶之)
(難故司馬/氏奔晉也)晉中軍随㑹犇魏(如淳曰左氏傳晉偽使魏/夀餘誘士㑹於秦譟而還)
(時也師古曰犇古奔字也據春秋随㑹奔秦其後自秦/入魏而還晉今此言随㑹奔魏司馬氏因入少梁則似)
(謂自晉出奔魏耳但魏國在獻公時巳滅為邑/封畢萬矣既非别國不得言奔未詳遷之所說)而司馬
氏入少梁(師古曰少梁本梁國也/為秦所滅號為少梁)自司馬氏去周適晉
分散或在衛或在趙或在秦其在衛者相中山(張晏曰/司馬喜)
(為中/山相)在趙者以傳劔論顯(服䖍曰世善劔也師古曰劔/論劔術之論也論音來頓反)
蒯聵其後也(如淳曰刺客傳之蒯聵也師/古曰蒯苦怪反聵五怪反)在秦者錯與
張儀爭論(應劭曰秦惠王欲伐蜀張儀曰不如伐韓司/馬錯以當先伐蜀惠王從之起兵伐蜀取之)
(師古曰錯/音千各反)於是惠王使錯將兵伐蜀遂㧞因而守之(蘓/林)
(曰為/郡守)錯孫蘄(師古曰/音祈)事武安君白起而少梁更名夏陽
蘄與武安君阬趙長平軍(文穎曰趙孝成/王時趙括為将)還而與之俱
賜死杜郵(李竒曰地名在咸陽西/十里師古曰郵音尤)葬於華池(晉灼曰池/名也在鄠)
(縣師古曰晉說非也華池在/左馮翊界近夏陽非鄠縣)蘄孫昌為秦王鐡官當始
皇之時蒯聵𤣥孫卬為武信君将而狥朝歌(師古曰武/信君即武)
(臣也未為趙王之前號武信君項籍傳曰趙将司馬卬/是知為武臣之将也○劉攽曰此言當始皇時為武信)
(君将則武信/君非武臣也)諸侯之相王王卬於殷(師古曰項羽/封卬為殷王)漢之
伐楚卬歸漢以其地為河内郡昌生母懌(師古曰懌/弋赤反)母
懌為漢市長母懌生喜喜為五大夫卒皆葬髙門(蘓林/曰長)
(安北門也師古曰蘓說非也髙門地/名在夏陽西北而東去華池三里)喜生談談為太史
公(如淳曰漢儀注太史公武帝置位在丞相上天下計/書先上太史公副上丞相序事如古春秋遷死後宣)
(帝以其官為令行太史公文書而已晉灼曰百官表無/太史公在丞相上又衛宏所說多不實未可以為正師)
(古曰談為太史令耳遷尊其父故謂之為公如說非也/○劉攽曰周制外史掌四方之志布在諸侯國其位上)
(士皆在諸侯之卿上秦亦有之故漢儀注所謂太史公/在丞相上謂此也衛宏所說亦不可謂之全非宋祁曰)
(遷與任安書自言僕之先人文史星歴近乎卜祝之間/故上所戲弄倡優畜之流俗之所輕也若其位在丞相)
(上安得有此言邪百官/表不著其官信其非也)太史公學天官於唐都(師古曰/即律歴)
(志所云方/士唐都者)受易於楊何(師古曰何字叔元/菑川人見儒林傳)習道論於黄
子(師古曰景帝時人也儒林傳謂之黄生與/轅固爭論於上前謂湯武非受命乃殺也)太史公仕
於建元元封之間愍學者不逹其意而師誖(師古曰誖/惑也各習)
(師法惑於所見/誖音布内反)乃論六家之要指曰易大傳曰(○宋祁/曰越本)
(無曰/字)天下一致而百慮同歸而殊塗(張晏曰大傳/謂易繫辭)夫隂
陽儒墨名法道徳此務為治者也直所從言之異路有
省不省耳(師古曰言發迹雖殊同歸於治但學/者不能省察昧其端緒耳直猶但也)嘗竊觀
隂陽之術大詳而衆忌諱使人拘而多畏(李竒曰隂陽/之術月令星)
(官是其枝葉也師/古曰拘曲礙也)然其叙四時之大順不可失也儒者
博而寡要勞而少功是以其事難盡從然其叙君臣父
子之禮列夫婦長㓜之别不可易也(師古曰/易變也)墨者儉而
難遵是以其事不可徧循(師古曰言/難盡用)然其彊本節用不
可廢也法家嚴而少恩然其正君臣上下之分不可改
也名家使人儉而善失真(師古曰劉向别録云名家者/流出於禮官古者名位不同)
(禮亦異數孔子/曰必也正名乎)然其正名實不可不察也道家使人精
神專一動合無形澹足萬物(師古曰澹/古贍字)其為術也因隂
陽之大順采儒墨之善撮名法之要(師古曰撮總取/也音千活反)與
時遷徙應物變化立俗施事無所不宜指約而易操事
小而功多(師古曰操執持/也音千髙反)儒者則不然以為人主天下
之儀表也君唱臣和主先臣随如此則主勞而臣佚(師/古)
(曰佚樂也/字與逸同)至於大道之要去健羡(服䖍曰門户健壮也/如淳曰知雄守雌是)
(去健也不見可欲使心不亂是去羡也晉灼曰老子曰/善閉者無闗揵嚴君平曰拆闗破揵使姦者自止服說)
(是也師古曰二義並通揵其偃/反然今書本字皆作健字也)黜聰明(如淳曰不尚賢/絶聖棄知也晉)
(灼曰嚴君平曰黜聰棄明倚依太素反本/歸真則理得而海内鈞也師古曰黜廢也)釋此而任術
夫神大用則竭形大勞則敝神形蚤衰(師古曰蚤/古早字)欲與
天地長久非所聞也夫隂陽四時八位十二度二十四
節各有教令(張晏曰八位八卦位也十二度十二次也/二十四節就中氣也各有禁謂月令也)
曰順之者昌逆之者亡未必然也故曰使人拘而多畏
夫春生夏長秋收冬藏此天道之大經也(師古曰/經常法)弗順
則無以為天下紀綱故曰四時之大順不可失也夫儒
者以六蓺為法六蓺經傳以千萬數累世不能通其學
當年不能究其禮(師古曰/究盡也)故曰博而寡要勞而少功若
夫列君臣父子之禮序夫婦長㓜之别雖百家弗能易
也墨者亦上堯舜言其徳行曰堂髙三尺土階三等茅
茨不翦棌椽不斵(師古曰屋蓋曰茨茅茨以茅覆屋也/棌柞木也茨音疾兹反棌音采又音)
(菜/)飯土簋歠土刑(師古曰簋所以盛飯也刑以盛羮也/土謂燒土為之即瓦器也飯音扶晚)
(反簋音軌/歠尺恱反)糲粱之食(服䖍曰糲粗米也張晏曰一斛粟/七斗米為糲音辣師古曰食飯也)
(○宋祁曰景本糲作/䊪注同越本糲音頼)藜藿之羮(師古曰藜草似/蓬也藿豆葉也)夏日葛
衣冬日鹿裘其送死桐棺三寸舉音不盡其哀教䘮禮
必以此為萬民率故天下共若此則尊卑無别也(○宋/祁曰)
(越本共/作法)夫世異時移事業不必同故曰儉而難遵也要
曰彊本節用則人給家足之道也(師古曰給亦足也人/人家家皆得足也)
此墨子之所長雖百家不能廢也法家不别親踈不殊
貴賤壹斷於法則親親尊尊之恩絶矣可以行一時之
計而不可長用也故曰嚴而少恩若尊主卑臣明分職
不得相踰越雖百家不能改也(師古曰分/音扶問反)名家苛察繳
繞(如淳曰繳繞猶纒繞/也師古曰繳公鳥反)使人不得反其意剸决於名時
失人情(師古曰剸讀與專/同又音章免反)故曰使人儉而善失真若夫
控名責實参伍不失(晉灼曰引名責實参/錯交互明知事情也)此不可不察
也道家無為又曰無不為(師古曰無為者守静一/也無不為者功利大也)其實
易行其辭難知(師古曰言/指趣幽逺)其術以虛無為本以因循為
用(師古曰任/自然也)無成埶無常形故能究萬物之情不為物
先後故能為萬物主有法無法因時為業有度無度因
物興舍(師古曰興起/也舍廢也)故曰聖人不巧時變是守(師古曰/無機巧)
(之心但/順時也)虛者道之常也因者君之綱也(師古曰言因百/姓之心以為教)
(但執其/綱而巳)羣臣並至使各自明也其實中其聲者謂之端
實不中其聲者謂之款(服䖍曰款空也李竒曰聲則名/也師古曰中當也充也音竹仲)
(反/)款言不聽姦廼不生賢不肖自分黒白廼形(師古曰/形見也)
在所欲用耳何事不成廼合大道混混冥冥(師古曰元/氣之貎也)
(混音胡/本反)光耀天下復反無名(師古曰/反還也)凡人所生者神也
(○宋祁曰浙本/所字下有以字)所託者形也神大用則竭形大勞則敝
形神離則死死者不可復生離者不可復合故聖人重
之由此觀之神者生之本形者生之具不先定其神形
而曰我有以治天下何由哉(師古曰凡此皆言/道家之教為長也)太史公
既掌天官不治民有子曰遷遷生龍門(蘓林曰禹所鑿/龍門也師古曰)
(龍門山其東則在今秦州龍門縣北其西/則在今同州韓城縣北而河從其中下流)耕牧河山之
陽(師古曰河之/北山之南也)年十嵗則誦古文二十而南游江淮上
㑹稽探禹穴窺九疑(張晏曰禹廵狩至㑹稽而崩因葬/焉上有孔穴民間云禹入此穴九)
(疑舜墓在焉師古曰㑹稽山名本茅山也禹於此㑹諸/侯之計因名曰㑹稽九疑山有九峯觧在司馬相如傳)
浮沅湘(師古曰沅水出牂柯湘/水出零陵二水皆入江)北渉汶泗(師古曰汶泗/兩水名在地)
(理志汶/音問)講業齊魯之都觀夫子遺風鄉射鄒嶧(師古曰/鄒縣名)
(也嶧山名也近曲阜地也/於此行鄉射之禮嶧音懌)阸困蕃薛彭城(師古曰蕃縣/名也音反)
過梁楚以歸於是遷仕為郎中奉使西征巴蜀以南略
卭筰昆明(師古曰筰/才各反)還報命是嵗天子始建漢家之封
而太史公留滯周南(如淳曰周南洛陽也張晏曰洛陽/而謂周南者自陜以東皆周南之)
(地/也)不得與從事(師古曰與/讀曰豫)發憤且卒而子遷適反見父
於河雒之間太史公執遷手而泣曰予先周室之太史
也自上世嘗顯功名虞夏典天官事後世中衰絶於予
乎女復為太史則續吾祖矣今天子接千嵗之統封泰
山而予不得從行是命也夫命也夫予死爾必為太史
為太史毋忘吾所欲論著矣且夫孝始於事親中於事
君終於立身揚名於後世以顯父母此孝之大也(師古/曰此)
(孔子說孝/經之辭也)夫天下稱周公言其能論歌文武之徳宣周
召之風(師古曰召/讀曰邵)逹大王王季思慮爰及公劉以尊后
稷也(師古曰爰曰也發語/辭也一曰爰於也)幽厲之後王道缺禮樂衰孔
子脩舊起廢論詩書作春秋則學者至今則之自獲麟
以來四百有餘嵗而諸侯相兼史記放絶今漢興海内
壹統明主賢君忠臣義士予為太史而不論載廢天下
之文予甚懼焉爾其念哉遷俯首流涕曰小子不敏請
悉論先人所次舊聞不敢闕卒三嵗而遷為太史令紬
史記石室金鐀之書(如淳曰紬徹舊書故事而次述之/師古曰此說非也紬謂綴集之音)
(胄鐀與/匱同)五年而當太初元年(李竒曰遷為太史後五年/適當武帝太初元年時述)
(史記/也)十一月甲子朔旦冬至天歴始改建於明堂諸神
受記(張晏曰以元新改立明堂朝諸侯及郡守受正朔/各有山川之祀故曰諸神受記孟康曰明堂班十)
(二月之政歴紀四時故改建於明堂諸神受記若勾芒/祝融之屬皆受瑞記遷因此而作師古曰張說是矣)
太史公曰先人有言自周公卒五百嵗而有孔子孔子
至于今五百嵗有能紹而明之正易傳繼春秋本詩書
禮樂之際意在斯乎意在斯乎小子何敢攘焉(師古曰/攘古讓)
(字言當已述成先人之業何/敢自謙當五百嵗而讓之也)上大夫壺遂曰昔孔子為
何作春秋哉太史公曰余聞之董生(服䖍曰/仲舒也)周道廢孔
子為魯司冦諸侯害之大夫壅之孔子知時之不用道
之不行也是非二百四十二年之中(師古曰是非/謂本其得失)以為
天下儀表貶諸侯討大夫以逹王事而已矣(師古曰時/諸侯僣侈)
(大夫擅權故貶討之/也貶退也討治也)子曰我欲載之空言不如見之於
行事之深切著明也春秋上明三王之道下辨人事之
經紀别嫌疑明是非定猶與(師古曰與/讀曰豫)善善惡惡賢賢
賤不肖存亡國繼絶世補敝起廢王道之大者也易著
天地隂陽四時五行故長於變(師古曰以變化之道為/長也長讀如本字一曰)
(長謂崇長之也音竹兩反下皆類此○宋祁曰淳化本/作長於變化予凖書記等語不當有化字傳者見注中)
(有化字/誤足之)禮綱紀人倫故長於行書記先王之事故長於
政詩記山川谿谷禽獸草木牝牡雌雄故長於風樂樂
所以立故長於和春秋辨是非故長於治人是故禮以
節人樂以發和書以道事詩以逹意易以道化春秋以
道義(師古曰/道言也)撥亂世反之正莫近於春秋春秋文成數
萬(張晏曰春秋萬八千字當言减而云成字誤也師古/曰張說非也一萬之外即以萬言之故云數萬何乃)
(忽言减乎學者又為曲觧云公羊經傳凡四萬四/千餘字尤疏謬矣史遷豈謂公羊之傳為春秋乎)其指
數千萬物之散聚皆在春秋春秋之中弑君三十六亡
國五十二諸侯奔走不得保社稷者不可勝數(師古曰/觧並在)
(劉向/傳)察其所以皆失其本巳(師古曰巳/語終之辭)故易曰差以豪
氂謬以千里(師古曰今之易經及彖象繋辭並無此語/所稱易緯者則有之焉斯盖易家之别說)
(者/也)故臣弑君子弑父非一朝一夕之故其漸久矣(師古/曰易)
(坤卦文/言之辭)有國者不可以不知春秋前有讒而不見後有
賊而不知為人臣者不可以不知春秋守經事而不知
其宜遭變事而不知其權(師古曰/經常也)為人君父者(○宋祁/曰浙本)
(無者/字)而不通於春秋之義者必䝉首惡之名(師古曰䝉/猶被也)
為人臣子不通於春秋之義者必陷簒弑誅死之罪其
實皆以善為之而不知其義(師古曰其心雖善以不知/義理之故則陷於惡也)
被之空言不敢辭(蘓林曰趙盾不知討賊/而不敢辭弑君之罪)夫不通禮義
之指至於君不君臣不臣父不父子不子夫君不君則
犯(師古曰為臣下所干犯/也一曰違犯禮義也)臣不臣則誅父不父則無道
子不子則不孝此四行者天下之大過也以天下大過
予之受而不敢辭故春秋者禮義之大宗也夫禮禁未
然之前法施巳然之後法之所為用者易見而禮之所
為禁者難知壺遂曰孔子之時上無明君下不得任用
故作春秋垂空文以斷禮義(師古曰斷决也/决之於禮義也)當一王之
法今夫子上遇明天子下得守職萬事既具咸各序其
宜夫子所論欲以何明太史公曰唯唯否否(晉灼曰唯/唯謙應也)
(否否不通也師/古曰唯弋癸反)不然余聞之先人曰虙戲至純厚作易
八卦(師古曰虙/讀與伏同)堯舜之盛尚書載之禮樂作焉湯武之
隆詩人歌之春秋采善貶惡推三代之徳襃周室非獨
刺譏而已也漢興已來至明天子獲符瑞封禪改正朔
易服色受命於穆清(師古曰於歎辭也穆美也言天子/有美徳而政化清也於讀曰烏○)
(劉攽曰言於穆清遂/不成文理穆清天也)澤流罔極(師古曰罔無/也極止也)海外殊俗
重譯款塞(師古曰/款叩也)請來獻見者不可勝道(師古曰/道言也)臣下
百官力誦聖徳猶不能盡宣其意(師古曰/力勤也)且士賢能矣
而不用有國者恥也主上明聖徳不布聞有司之過也
且余掌其官廢明聖盛徳不載滅功臣賢大夫之業不
述墮先人所言(師古曰墮毁也謂不/脩之也音火䂓反)罪莫大焉余所謂
述故事整齊其世傳(○宋祁曰/本無世字)非所謂作也而君比之
春秋謬矣於是論次其文十年而遭李陵之禍幽於纍
紲(師古曰纍係也紲長繩也/纍音力追反紲音先列反)廼喟然而歎曰是余之辠
夫(師古曰喟然歎息聲也音邱位反/○宋祁曰浙本辠字下有也字)身虧不用矣退而
深惟曰(師古曰/惟思也)夫詩書隱約者欲遂其志之思也(師古/曰隱)
(憂也約/屈也)卒述陶唐以來至於麟止(服䖍曰武帝得白麟/而鑄金作麟足形作)
(史記止於此也張晏曰武帝獲麟遷以為述事之端上/記黄帝下至麟止猶春秋止於獲麟也師古曰遷序事)
(盡太初故言至麟/而止張說是也)自黄帝始(師古曰遷之書序衆篇各/别有辭班氏以其文多故)
(略而不載但取最後一首故此單目盡於六十九至惟/漢繼五帝末流之後乃言第七十讀者不詳其意或於)
(目中加云叙傳第/七十此大妄矣)五帝本紀第一夏本紀第二殷本紀
第三周本紀第四秦本紀第五始皇本紀第六項羽本
紀第七髙祖本紀第八吕后本紀第九孝文本紀第十
孝景本紀第十一今上本紀第十二三代世表第一十
二諸侯年表第二六國年表第三秦楚之際月表第四
漢諸侯年表第五髙祖功臣年表第六惠景間功臣年
表第七建元以來侯者年表第八王子侯者年表第九
漢興以來将相名臣年表第十禮書第一樂書第二律
書第三厯書第四天官書第五封禪書第六河渠書第
七平準書第八吳太伯世家第一齊太公世家第二魯
周公世家第三燕召公世家第四(師古曰召/讀曰邵)管蔡世家
第五陳杞世家第六衛康叔世家第七宋微子世家第
八晉世家第九楚世家第十越世家第十一鄭世家第
十二趙世家第十三魏世家第十四韓世家第十五田
完世家第十六孔子世家第十七陳渉世家第十八外
戚世家第十九楚元王世家第二十荆燕王世家第二
十一齊悼惠王世家第二十二蕭相國世家第二十三
曹相國世家第二十四留侯世家第二十五陳丞相世
家第二十六絳侯世家第二十七梁孝王世家第二十
八五宗世家第二十九(師古曰景帝子凡十三人為王/而母五人所生遷謂同母者為)
(一宗故云/五宗也)三王世家第三十伯夷列傳第一管晏列傳
第二老子韓非列傳第三司馬穰苴列傳第四(師古曰/苴音子)
(閭/反)孫子吳起列傳第五伍子胥列傳第六仲尼弟子列
傳第七商君列傳第八蘓秦列傳第九張儀列傳第十
樗里甘茂列傳第十一穰侯列傳第十二白起王翦列
傳第十三孟子荀卿列傳第十四平原虞卿列傳第十
五孟嘗君列傳第十六魏公子列傳第十七春申君列
傳第十八范睢蔡澤列傳第十九樂毅列傳第二十廉
頗藺相如列傳第二十一田單列傳第二十二魯仲連
列傳第二十三屈原賈生列傳第二十四吕不韋列傳
第二十五刺客列傳第二十六李斯列傳第二十七䝉
恬列傳第二十八張耳陳餘列傳第二十九魏豹彭越
列傳第三十黥布列傳第三十一淮隂侯韓信列傳第
三十二韓王信盧綰列傳第三十三田儋列傳第三十
四樊酈滕灌列傳第三十五張丞相倉列傳第三十六
酈生陸賈列傳第三十七傅靳䣙成侯列傳第三十八
(師古曰䣙成侯周緤也/䣙音普肻反又音陪)劉敬叔孫通列傳第三十九季
布欒布列傳第四十爰盎朝錯列傳第四十一張釋之
馮唐列傳第四十二萬石張叔列傳第四十三田叔列
傳第四十四扁鵲倉公列傳第四十五吳王濞列傳第
四十六魏其武安列傳第四十七韓長孺列傳第四十
八李将軍列傳第四十九衛将軍驃騎列傳第五十平
津主父列傳第五十一匈奴列傳第五十二南越列傳
第五十三閩越列傳第五十四朝鮮列傳第五十五西
南夷列傳第五十六司馬相如列傳第五十七淮南衡
山列傳第五十八循吏列傳第五十九汲鄭列傳第六
十儒林列傳第六十一酷吏列傳第六十二大宛列傳
第六十三游俠列傳第六十四佞幸列傳第六十五滑
稽列傳第六十六日者列傳第六十七龜策列傳第六
十八貨殖列傳第六十九惟漢繼五帝末流接三代絶
業周道既廢秦撥去古文焚滅詩書故明堂石室金鐀
玉板圖籍散亂(如淳曰玉版刻玉/版畫為文字也)漢興蕭何次律令韓
信申軍法張倉為章程叔孫通定禮儀則文學彬彬稍
進詩書徃徃間出(師古曰彬彬文章貎/彬音邠間音居莧反)自曹参薦盖公
言黄老而賈誼朝錯明申韓公孫𢎞以儒顯百年之間
天下遺文古事靡不畢集太史公仍父子相繼籑其職
(師古曰籑讀與撰同/○宋祁曰籑當作篹)曰於戱(師古曰於戯嘆聲也於讀/曰烏戯讀曰呼古字或作)
(嗚虖今字或作烏呼音義皆同耳而俗之讀者随字而/别又曲為觧釋云有吉㓙羙惡之殊是不通其大指也)
(義例具在詩及尚書/不可一二徧舉之)余維先人嘗掌斯事顯於唐虞至
於周復典之故司馬氏世主天官至於余乎欽念哉(師/古)
(曰欽/敬也)罔羅天下放失舊聞王迹所興原始察終見盛觀
衰論考之行事略三代録秦漢上記軒轅下至于兹著
十二本紀既科條之矣並時異世年差不明作十表(師/古)
(曰並時則年歴差殊異代/則難以明辨故作表也)禮樂損益律歴改易兵權山
川鬼神天人之際承敝通變作八書二十八宿環北辰
三十輻共一轂運行無窮(孟康曰象黄帝以下三十家/也老子言車三十輻運行無)
(窮以象王者如此也師古曰此說非也言衆星共/繞北辰諸輻咸歸車轂若文武之臣尊輔天子也)輔弼
股肱之臣配焉忠信行道以奉主上作三十世家扶義
俶儻不令已失時(師古曰俶儻大/節也俶吐歴反)立功名於天下作七
十列傳凡百三十篇五十二萬六千五百字為太史公
書序略以拾遺補蓺成一家言(孟康曰蓺音褋謂裳下/懐褋李竒曰蓺六蓺也)
(師古曰李說是也蓺古藝字○/宋祁曰越本補字下有闕字)協六經異傳齊百家雜
語藏之名山副在京師(師古曰藏於山者備亡失/也其副貳本乃留京師也)以竢
後聖君子第七十(師古曰竢/古俟字)遷之自叙云爾(師古曰自/此以前皆)
(其自叙之辭也自此以/後乃班氏作傳語耳)而十篇缺有録無書(張晏曰遷/没之後亡)
(景紀武紀禮書樂書兵書漢興以來将相年表日者列/傳三王世家龜策列傳傅靳列傳元成之間褚先生補)
(缺作武帝紀三王世家龜策日者傳言辭鄙陋非遷本/意也師古曰序目本無兵書張云亡失此說非也○劉)
(奉世曰兵書即律/書盖當時有耳)遷既被刑之後為中書令尊寵任職
故人益州刺史任安(師古曰故人者/言其舊交也)予遷書責以古賢
臣之義遷報之曰少卿足下(如淳曰少/卿任安字)曩者辱賜書教
以慎於接物推賢進士為務意氣勤勤懇懇(師古曰懇/懇至誠也)
(音/墾)若望僕不相師用(師古曰/望怨也)而流俗人之言(師古曰謂/随俗人之)
(言而流/移其志)僕非敢如是也雖罷駑亦嘗側聞長者遺風矣
(師古曰罷讀曰疲○宋/祁曰者字下當有之字)顧自以為身殘處穢動而見尤
(師古曰顧思/念也尤過也)欲益反損是以抑鬱而無誰語(師古曰無/誰語者言)
(無相知心之/人誰可告語)諺曰誰為為之孰令聽之(師古曰言無知/已者設欲修名)
(節立言行誰可為作之又/令誰聽之上為音于偽反)盖鍾子期死伯牙終身不復
鼓琴(師古曰伯牙鍾子期皆楚人也伯牙鼓琴子期聽/之方鼓琴而志在泰山子期曰巍巍乎若泰山既)
(而志在流水子期又曰湯湯乎若流水及子期死伯牙/破琴絶弦終身不復鼓琴以時人無足復為鼓琴耳)
何則士為知巳用女為說已容(師古曰說讀曰恱○宋/祁曰浙本容字下有也)
(字/)若僕大質巳虧缺雖材懐随和行若由夷(應劭曰由/夷許由伯)
(夷也師古曰随随侯/珠也和和氏璧也)終不可以為榮適足以發笑而自
㸃耳(師古曰/㸃汙也)書辭宜答(師古曰/宜早答)㑹東從上來(服䖍曰從/武帝還也)
又廹賤事(孟康曰卑賤之事若煩務也晉灼曰賤事家/之私事賤小者也師古曰謂所供職也孟說)
(是/也)相見日淺卒卒無湏臾之間得竭指意(文頴曰卒言/急也師古曰)
(卒卒促遽之意也間隙也卒音千忽反○宋/祁曰越本注文文頴曰卒言倉卒與此不同)今少卿抱
不測之罪(如淳曰平居時遷不肯報其書今有罪在獄/故報徃日書欲使其恕以度已也師古曰不)
(測謂/深也)渉旬月迫季冬僕又薄從上上雍(李竒曰薄迫也/迫當從行也如)
(淳曰遷時從上在鹵簿/中也師古曰李說是也)恐卒然不可諱(師古曰卒讀曰/猝不可諱謂安)
(死/也)是僕終巳不得舒憤懣以曉左右(師古曰懣煩悶也/曉告諭也懣音滿)
則長逝者魂魄私恨無窮(師古曰謂任/安恨不見報)請略陳固陋闕
然不報幸勿過(師古曰謂中間久不報也○/宋祁曰浙本不字上有久字)僕聞之修
身者智之府也(師古曰府者/所聚之處也)愛施者仁之端也取予者
義之符也(師古曰/符信也)恥辱者勇之决也立名者行之極也
士有此五者然後可以託於世列於君子之林矣(○宋/祁曰)
(浙本列字/上有而字)故禍莫㦧於欲利(師古曰㦧亦痛/也音千敢反)悲莫痛於
傷心行莫醜於辱先而詬莫大於宫刑(師古曰詬/恥也音垢)刑餘
之人無所比數非一世也(○宋祁曰越/本無世字)所從來逺矣昔
衛靈公與雍渠載孔子適陳(應劭曰雍渠奄/人也靈公近之)商鞅因景
監見趙良寒心(應劭曰景監秦嬖人/也服䖍曰趙良賢者)同子驂乗爰絲變
色(蘓林曰趙談也與遷/父同諱故曰同子)自古而恥之夫中材之人事闗
於宦豎(○宋祁曰浙本/事字下有有字)莫不傷氣况忼慨之士乎(師古/曰忼)
(音口/朗反)如今朝雖乏人奈何令刀鋸之餘薦天下豪雋哉
僕頼先人緒業得待罪輦轂下二十餘年矣(師古曰言/侍從天子)
(之車/輿)所以自惟(師古曰/惟思也)上之不能納忠效信(師古曰/效致也)有
竒䇿材力之譽自結明主次之又不能拾遺補闕招賢
進能顯巖穴之士外之不能備行伍攻城野戰有斬將
搴旗之功(師古曰搴㧞也㧞取/敵人之旗也搴音騫)下之不能累日積勞取
尊官厚禄以為宗族交逰光寵四者無一遂茍合取容
無所短長之效可見於此矣鄉者僕亦嘗厠下大夫之
列(韋昭曰周官太史位下大夫也臣瓚曰漢太史令/千石故比下大夫師古曰鄉讀曰嚮嚮曩昔時也)陪
外廷末議不以此時引維綱盡思慮今已虧形為埽除
之𨽻在闒茸之中(師古曰闒茸猥賤也闒下也茸細毛/也言非豪桀也闒吐合反茸人勇反)
廼欲卬首信眉論列是非(師古曰卬讀曰仰/信讀曰伸列陳也)不亦輕朝
廷羞當世之士邪(師古曰/羞辱也)嗟乎嗟乎如僕尚何言哉(○/宋)
(祁曰越本尚何言哉無復句余按太/史公語多重復此自一體不可削也)尚何言哉且事本
末未易明也僕少負不覊之才長無鄉曲之譽(師古曰/不覊言)
(其材質髙逺不可覊繋/也負者亦言無此事也)主上幸以先人之故使得奉薄
技出入周衛之中(服䖍曰薄技薄材也師古/曰周衛言宿衛周密也)僕以為戴
盆何以望天(如淳曰頭戴盆則不得望天望天則不得/戴盆事不可兼施言已方有所造不暇修)
(人事也師古曰言營職務/耳未論造書也如說失之)故絶賔客之知忘室家之業
日夜思竭其不肖之材力務壹心營職以求親媚於主
上而事乃有大謬不然者夫僕與李陵俱居門下素非
相善也趣舍異路(師古曰趣所嚮/也舍所廢也)未嘗䘖盃酒接殷勤
之歡然僕觀其為人自竒士事親孝與士信臨財亷取
予義分别有讓恭儉下人(師古曰下/音胡亞反)嘗思奮不顧身以
狥國家之急(師古曰狥/從也營也)其素所畜積也(師古曰畜/讀曰蓄)僕以
為有國士之風夫人臣出萬死不顧一生之計赴公家
之難斯已竒矣今舉事壹不當而全軀保妻子之臣随
而媒孽其短(臣瓉曰媒謂遘合會之孽謂為生其罪舋/也師古曰媒如媒娉之媒孽如麴孽之孽)
(一曰齊人謂/麴餅為媒也)僕誠私心痛之且李陵提歩卒不滿五千
深踐戎馬之地足歴王庭垂餌虎口横挑彊胡(師古曰/挑音誂)
(師古曰音/徒了反)卬億萬之師(師古曰卬讀曰仰漢軍北向匃/奴南下北方地髙故云然○劉)
(奉世曰匃奴乗/髙攻故曰卬也)與單于連戰十餘日所殺過當(師古曰/率計戰)
(士殺敵數多/故云過當也)虜救死扶傷不給(師古曰給/猶供也)旃裘之君長
咸震怖廼悉徴左右賢王舉引弓之民(師古曰能引/弓者皆發之)一
國共攻而圍之轉鬬千里矢盡道窮救兵不至士卒死
傷如積然李陵一呼勞軍(師古曰呼/音火故反)士無不起躬流涕
沬血飲泣張空弮冐白刄北首爭死敵(孟康曰沬音頮/李竒曰弮弩弓)
(也師古曰沬古頮字頮洒面也言流血在面如盥頮冐/犯也首嚮也沬音呼内反字從午未之未弮音丘權反)
(又音眷冐音莫克反首音式救反讀者乃以拳掔之拳/大謬矣拳則屈指不當言張陵時矢盡故張弩之空弓)
(非是手/拳也)陵未没時使有來報漢公卿王侯皆奉觴上夀
後數日陵敗書聞主上為之食不甘味聽朝不怡大臣
憂懼不知所出僕竊不自料其卑賤(師古曰料/量也音聊)見主上
惨悽怛悼誠欲効其款款之愚以為李陵素與士大夫
絶甘分少(師古曰自絶㫖甘而與衆/人分之共同其少多也)能得人之死力雖
古名将不過也身雖䧟敗彼觀其意且欲得其當而報
漢(師古曰欲於匃奴立功/而歸以當其破敗之罪)事巳無可奈何其所摧敗功
亦足以暴於天下(師古曰謂摧破/匃奴之兵也)僕懐欲陳之而未有
路適㑹召問即以此指推言陵功(師古曰/指意也)欲以廣主上
之意塞睚眦之辭未能盡明(師古曰睚眦舉目眥也猶/言顧瞻之頃也睚音厓眦)
(音才/賜反)明主不深曉以為僕沮貳師而為李陵游說(師古/曰沮)
(毁壊也音/才汝反)遂下於理拳拳之忠終不能自列(師古曰拳/拳忠謹之)
(貎劉向傳作惓惓字/音義同耳列陳也)因為誣上卒從吏議(師古曰/卒終也)家貧
財賂不足以自贖交游莫救左右親近不為壹言身非
木石獨與法吏為伍深幽囹圄之中誰可告愬者此正
少卿所親見僕行事豈不然邪李陵既生降隤其家聲
(孟康曰家世為将有名聲陵降/而隤之也師古曰隤墜也音頺)而僕又茸以蠶室(蘓林/曰茸)
(次也若人相俾次師古曰此說非也茸音人勇反推也/蠶室乃腐刑所居温宻之室也謂推致蠶室之中也○)
(劉奉世曰茸讀/如闒茸之茸)重為天下觀笑(師古曰觀視/之而笑也)悲夫悲夫
事未易一二為俗人言也僕之先人非有剖符丹書之
功文史星歴近乎卜祝之間固主上所戲弄倡優畜之
流俗之所輕也假令僕伏法受誅若九牛亡一毛與螻
螘何異(師古曰螻螻蛄也螘蚍蜉/也皆蟲之微小者螻音樓)而世又不與能死節
者比(師古曰與許也/不許其能死節)特以為智窮罪極不能自免卒就
死耳何也素所自樹立使然人固有一死死有重於太
山或輕於鴻毛用之所趨異也(師古曰趨讀/曰趣趣嚮也)太上不辱
先其次不辱身其次不辱理色其次不辱辭令其次詘
體受辱其次易服受辱其次闗木索被箠楚受辱(師古/曰箠)
(杖也音/止橤反)其次鬄毛髪嬰金鐡受辱(師古曰嬰繞也/鬄音吐計反)其次
毁肌膚斷支體受辱最下腐刑極矣(師古曰腐刑/觧在景紀)傳曰
刑不上大夫此言士節不可不厲也猛虎處深山百獸
震恐及其在穽檻之中揺尾而求食(師古曰穽掘地以/䧟獸也音才性反)
積威約之漸也故士有畫地為牢埶不入削木為吏議
不對定計於鮮也(文穎曰未遇刑/自殺為鮮明也)今交手足受木索暴
肌膚受榜箠(師古曰/榜音彭)幽於圜牆之中(師古曰圜牆獄也/周禮謂之圜土)
當此之時見獄吏則頭槍地(師古曰槍/音千羊反)視徒𨽻則心惕
息(師古曰惕懼/也息喘息也)何者積威約之埶也及巳至此言不辱
者所謂彊顔耳曷足貴乎(師古曰强/音其兩反)且西伯伯也拘牖
里李斯相也具五刑(師古曰說/在刑法志)淮隂王也受械於陳(師/古)
(曰髙祖偽逰雲夢而信至陳/上謁即見囚執械謂桎梏之)彭越張敖南鄉稱孤繋獄
具罪(師古曰或繋於獄或/至大罪也鄉讀曰嚮)絳侯誅諸吕權傾五伯囚於
請室(師古曰伯/讀曰覇)魏其大将也衣赭闗三木(師古曰三木/在頸及手足)
季布為朱家鉗奴灌夫受辱居室此人皆身至王侯将
相聲聞鄰國及罪至罔加不能引决自財(師古曰財與/裁同古通用)
(字/)在塵埃之中古今一體安在其不辱也由此言之勇
怯埶也彊弱形也審矣曷足怪乎且人不能蚤自財繩
墨之外巳稍陵夷至於鞭箠之間廼欲引節斯不亦逺
乎古人所以重施刑於大夫者殆為此也(師古曰/重難也)夫人
情莫不貪生惡死念親戚顧妻子至激於義理者不然
(師古曰言激於義理者/則不顧念親戚妻子)廼有不得巳也今僕不幸蚤失
二親無兄弟之親獨身孤立少卿視僕於妻子何如哉
且勇者不必死節怯夫慕義何處不勉焉(師古曰勇敢/之人闇於分)
(理未必能死名節怯懦之夫心知慕義則處/處皆能勉勵也○宋祁曰越本勉作免非)僕雖怯耎
欲茍活(師古曰耎柔弱/也音人阮反)亦頗識去就之分矣何至自湛
溺累紲之辱哉(師古曰湛讀曰/沈累音力追反)且夫臧獲婢妾猶能引
决(應劭曰揚雄方言云海岱之間罵奴曰臧罵婢曰獲/燕之北郊民而聓婢謂之臧女而婦奴謂之獲晉灼)
(曰臧獲敗敵所被虜獲為/奴𨽻者師古曰應說是也)况若僕之不得巳乎所以隱
忍茍活函糞土之中而不辭者恨私心有所不盡鄙没
世而文采不表於後也古者富貴而名摩滅不可勝記
唯俶儻非常之人稱焉蓋西伯拘而演周易仲尼戹而
作春秋屈原放逐乃賦離騷左丘失明厥有國語(○宋/祁曰)
(左丘當作左丘/明疑脫明字)孫子髕脚兵法脩列(文頴曰孫子與龎/㳙學而為龎㳙所)
(斷足師古曰/髕音頻忍反)不韋遷蜀世傳吕覽(蘓林曰吕氏春秋/篇名八覽六論)韓
非囚秦說難孤憤(師古曰說難孤/憤韓子之篇名)詩三百篇大氐賢聖
發憤之所為作也(師古曰氐歸/也音丁禮反)此人皆意有所鬱結不
得通其道故述徃事思來者(師古曰令將來/之人見已志也)及如左丘
明無目(○宋祁曰越/本無明字)孫子斷足終不可用退論書策以
舒其憤思垂空文以自見(師古曰見/胡電反)僕竊不遜近自託
於無能之辭網羅天下放失舊聞考之行事稽其成敗
興壊之理(師古曰/稽計也)凡百三十篇亦欲以究天人之際通
古今之變成一家之言草創未就適㑹此禍惜其不成
是以就極刑而無愠色僕誠巳著此書藏之名山傳之
其人通邑大都(師古曰其人謂/能行其書者)則僕償前辱之責雖萬
被戮豈有悔哉然此可為智者道難為俗人言也且負
下未易居上流多謗議(○宋祁曰上流上字/景本越本並作下)僕以口語
遇遭此禍重為鄉黨戮笑汙辱先人亦何面目復上父
母之丘墓乎雖累百世垢彌甚耳是以腸一日而九囘
居則忽忽若有所亡出則不知所如徃(師古曰如/亦徃也)每念
斯耻汗未嘗不發背霑衣也身直為閨閤之臣寜得自
引深藏於巖穴邪故且從俗浮湛與時俯仰以通其狂
惑(師古曰湛/讀曰沉)今少卿廼教以推賢進士無廼與僕之私
指謬乎(師古曰/指意也)今雖欲自彫瑑(師古曰瑑/刻也音篆)曼辭以自觧
(如淳曰曼美也/師古曰曼音萬)無益於俗不信祗取辱耳(師古曰/祗適也)要之
死日然後是非廼定書不能盡意故略陳固陋遷既死
後其書稍出宣帝時遷外孫平通侯楊惲祖述其書遂
宣布焉至王莽時求封遷後為史通子(應劭曰以遷世/為史官通於古)
(今也李竒曰史通國子爵/也○宋祁曰越本無至字)
贊曰自古書契之作而有史官其載籍博矣至孔氏籑
之(師古曰籑/與撰同)上繼唐堯下訖秦繆唐虞以前雖有遺文
其語不經(師古曰非/經典所說)故言黄帝顓頊之事未可明也及
孔子因魯史記而作春秋而左丘明論輯其本事以為
之傳(師古曰輯與集同○宋祁/曰舊本以字上有是字)又籑異同為國語又有
世本録黄帝以來至春秋時帝王公侯卿大夫祖世所
出春秋之後七國並爭(服䖍曰關東六國與秦七國○/宋祁曰注文當云與秦為七國)
秦兼諸侯有戰國策漢興伐秦定天下有楚漢春秋故
司馬遷據左氏國語采世本戰國策述楚漢春秋接其
後事訖於大漢其言秦漢詳矣至於采經摭傳(師古曰/摭拾也)
(音之/亦反)分散數家之事甚多疏略或有抵梧(如淳曰梧讀/曰迕相觸迕)
(也師古曰抵觸也梧相/支拄不安也梧音悟)亦其渉獵者廣博貫穿經傳馳
騁古今上下數千載間斯以勤矣又其是非頗繆於聖
人(師古曰頗/普我反)論大道則先黄老而後六經序遊俠則退
處士而進姦雄述貨殖則崇埶利而羞賤貧此其所蔽
也然自劉向揚雄博極羣書皆稱遷有良史之材服其
善序事理辨而不華質而不俚(劉徳曰俚鄙也如淳曰/言雖質猶不如閭里之)
(鄙言也師古曰劉/說是也俚音里)其文直其事核(師古曰核/堅實也)不虛美不
隱善故謂之實録(應劭曰言/其録事實)嗚呼以遷之博物洽聞而
不能以知自全既陷極刑幽而發憤書亦信矣(師古曰/言其報)
(任安書自陳/己志信不謬)迹其所以自傷悼小雅巷伯之倫(師古曰/巷伯奄)
(官也遇讒而作詩列在小雅其/詩曰萋兮菲兮成是貝錦是也)夫唯大雅既明且哲能
保其身難矣哉(師古曰尹吉甫作烝民之詩以美宣王/而論仲山甫之徳曰既明且哲以保其)
(身其詩列於大/雅故賛云然)
　
　
　
　
　
　
　
　前漢書卷六十二
　前漢書卷六十二考證
司馬遷傳晉中軍随㑹犇魏注師古曰未詳遷之所說
　○(臣召南/)按奔魏史記作奔秦是也漢書本誤作魏
　耳又按随㑹奔秦時未為中軍将也史文以後官冠
　其名
錯孫蘄○蘄史記作靳又昌生毋懌史記作無澤
神形蚤衰○蚤衰史記作騷動又因物興舍史記作因
　物與合
遷生龍門注師古曰龍門山其東則在今秦州龍門縣
　北云云○(臣召南/)按地理志左馮翊夏陽縣故少梁
　禹貢梁山在西北龍門山在北即遷所生之地師古
　注所云其西在今同州韓城縣北者也龍門一山跨
　河故注先言東岸耳秦州應作泰州唐武徳元年於
　隋汾隂縣置泰州二年徙治龍門此龍門縣在漢為
　河東皮氏縣地與夏陽隔河相望今曰河津縣非遷
　所生地在西岸者也
遷報之曰少卿足下○文選起句作太史公牛馬走司
　馬遷再拜言少卿足下此篇字句與文選多異助語
　辭亦多不同今但依漢書各本校正
若望僕不相師用而流俗人之言○(臣召南/)按文選作
　若望僕不相師而用流俗人之言倒用字於而字下
　甚順
俱居門下○文選注云謂同為侍中官
不韋遷蜀世傳吕覽韓非囚秦說難孤憤○(臣召南/)按
　吕覽為不韋相秦日著故能懸之市門即韓非書亦
　在遊秦之前也此書大意言二人身雖遭難其所著
　作巳傳當世耳下文為自已發憤著書比例故專引
　孫臏邱明
且負下未易居○文選作負累之下未易居似較此文
　為明顯
　
　前漢書卷六十二考證
欽定四庫全書
　前漢書卷六十三
　　漢　　蘭　　臺　　令　　