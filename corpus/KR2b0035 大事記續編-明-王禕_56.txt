
　大事記續編卷五十五　　　明　王禕　撰
唐中宗皇帝神龍元年
　解題曰宋庠紀年通譜古者人君即位嵗中不改元
　所以申孝道踰年必改元所以正君統二者國體之
　本以禮為界雖聖哲愚亂皆勉企及中宗遭罹廢黜
　中興唐祚既踰年而不改武周之朔非無法之甚歟
春正月壬午朔皇太子在東宫(以朱熹/綱目脩)改元癸卯麟臺
監張易之春官侍郎張昌宗謀作亂張柬之崔𤣥暐及
羽林衛將軍敬暉桓彦範司刑少卿袁恕己等率羽林
兵入禁中誅之併其兄司禮少卿同休等洛州長史薛
季昶請誅武三思不從甲辰皇太子監國袁恕己為鳳
閣侍郎同平章事丙午皇太子復位相王旦為安國相
王太尉丁未遷武氏于上陽宫戊申上尊號曰則天大
聖皇帝庚戌張柬之袁恕己同三品崔𤣥暐守内史敬
暉為納言桓彦範守納言餘官賞有差二月甲寅復國
號唐郊廟百官服色皆如故以神都為東都北都為并
州(以新舊紀/通鑑脩)
　解題曰按新舊唐書紀傳栁芳唐厯實録則天不豫
　張易之昌宗恐後為皇太子所誅入閣侍疾潜圖逆
　亂張柬之與桓彦範敬暉等建䇿將誅之柬之謂右
　羽林大將軍李多祚曰將軍居北門幾何曰三十年
　曰將軍貴寵當代非大帝恩乎多祚泣數行下曰死
　且不忘柬之曰今在東宫乃大帝子而嬖豎擅朝危
　逼宗社國家廢興在將軍將軍誠有意乎曰茍利國
　家惟相公處分不敢顧身及妻子因指天地以自誓
　遂定謀初柬之代揚元琰共乗艫江中私語外家革
　命元琰悲沸慷慨志在王室柬之執政引為右羽林
　將軍謂曰江上之言君詎忘之今可以勉又以彦範
　敬暉李湛並為左右羽林將軍委以禁兵易之等疑
　懼靈武大總管姚崇自屯所還遂參計議以武攸宜
　為羽林大將軍易之乃安時太子於北門起居彦範
　暉因得謁見宻陳大計太子從之癸卯𤣥暉柬之彦
　範暉湛左威衛將軍薛思行等率左右羽林兵及千
　騎(千騎後為萬騎/又為龍武軍)五百餘人討易之昌宗令湛多祚
　太子典膳部王同皎就東宫迎太子至𤣥武門指麾
　將士太子拒不許同皎曰逆豎反道顯肆不軌諸將
　與南衙執事刻期誅之須殿下到以係衆望太子曰
　上方不豫得無不可乎同皎曰將相毁家族以安社
　稷奈何欲内之鼎鑊乎太子自出諭之衆乃止太子
　猶豫同皎即扶上馬從至𤣥武門殿中監田歸道押
　千騎宿衛𤣥武門暉等遣使就索千騎拒不與斬闗
　入斬易之等廡下湛率所部兵直至太后所寢長生
　殿環繞侍衛因奏臣等奉令誅逆臣易之昌宗恐漏
　大謀不獲預奏頓首請歸死后曰我於而父子不薄
　亦豫是耶后見中宗曰乃汝耶豎子誅可還宫彦範
　進曰太子今不可以歸往天皇棄羣臣以愛子託陛
　下今久居東宫羣臣思天皇之德不血刃清内難此
　天意人事歸李氏惟陛下傳位萬世不絶后乃卧不
　復言又令金吾將軍收易之兄汴州刺史昌期司禮
　少卿同休從父弟通事舍人景雄悉斬之並梟首天
　津橋南士庶見者莫不相賀或臠割其肉一夕都盡
　袁恕己從相王統南衙兵(南衙者諸衛兵也時彦範/等將北軍故恕己統南衙)
　(兵/)以備非常甲辰皇太子監國大赦天下恕己為鳯
　閣侍郎平章事乙巳傳位皇太子丙午即皇帝位赦
　天下惟易之黨與不在原限為周興來俊臣所枉陷
　者咸令雪免内外文武官加兩階三品已上加爵二
　等入五品等特減三考相王拜太尉同鳳閣鸞臺三
　品公主加鎮國太平公主丁未太后徙上陽宫(韋述/兩京)
　(記在皇城西南南臨洛水西距糓水新史志在禁苑/之東東接皇城之西南隅上元中置髙宗之季常居)
　(以聴/政)戊申帝率百官上尊號曰則天大聖皇帝庚戌
　柬之為夏官尚書同鳳閣鸞臺三品𤣥暉為内史恕
　己同鳳閣鸞臺三品敬暉桓彦範為納言李多祚封
　遼陽郡王同皎為右千牛將軍琅邪郡公李湛為羽
　林大將軍趙國公餘封各有差餘見通鑑孫甫曰舊
　史書武后傳位於中宗蓋史官諱其事也然彦範傳
　書武三思以武后為彦範等所廢常深憤怨是廢之
　為實唐之天下髙祖太宗之天下也髙宗以子託后
　后奪其位僭竊大號毒流内外踰二十年不道至此
　若終身無禍何以垂戒於後况實廢之安可諱也若
　以彦範等奉子而廢母於事不順是不達其理春秋
　莊公元年夫人孫于齊以悖亂之事去其氏而貶之
　春秋之法可見矣用春秋之法為唐貶絶罪人則可
　以垂戒於後矣
貶鳳閤侍郎同平章事韋承慶為髙要尉流正諫大夫
同平章事房融於髙州(以新紀/通鑑脩)姚崇罷(以新/紀脩)甲子復皇
后韋氏贈其父𤣥貞上洛王(以吕祖謙/標目脩)大赦(新/紀)復宗室
死于周者官爵(新/紀)丙寅太子賔客武三思為司空同三
品(以新/紀脩)貶譙王重福為濮州刺史尋徙之均州(以通/鑑脩)丁
卯散騎常侍武攸暨為司徒(以新舊/紀脩)
　解題曰按新舊史列傳二張之誅也張柬之勒兵景
　運門(長安志在東内京輔黄圖西内太極宫宫城南/面東畔第一門未知孰是㑹要外命婦朝參景)
　(運門/放出)將遂夷諸武洛州長史薛季昶勸曰二凶雖誅
　産禄猶在請除之㑹日暮事遽彦範不欲廣殺因曰
　三思机上肉爾留為天子藉手季昶嘆曰吾無死所
　矣朝邑尉劉幽求謂桓彦範敬暉曰三思尚存公輩
　終無𦵏地若不早圖噬臍無及不從(按舊史薛季㫤/敬暉傳唐統紀)
　(唐厯狄梁公傳皆以為張柬之敬暉不欲誅三思通/鑑因之韓琬御史臺記云張柬之勒兵于景運門將)
　(收諸武誅之彦範不従新史蓋本此葉適乃云柬之/等初不欲除三思止是薛季㫤有言不知新史何所)
　(據而云然是/殆未深考也)事見通鑑
辛未安國相王旦罷(新/紀)丁丑武三思武攸暨罷(新/紀)立子
二人為王(以本/紀脩)三月甲申詔昭洗文明後破家者(以新/紀脩)
夏四月辛亥桓彦範為侍中袁恕己為中書令(以新/紀脩)以
方士鄭普思為秘書監尚衣奉御葉靜能為國子祭酒
(以通/鑑脩)丁卯魏元忠為衛尉卿同平章事(以通/鑑脩)辛未敬暉
為侍中甲戌魏元忠崔𤣥暐檢校益府長史韋安石並
為吏部尚書涼州都督唐休璟為輔國大將軍同三品
乙亥張柬之為中書令(以新紀/通鑑脩)五月壬午遷武氏神主
于崇恩廟乙酉立太廟社稷于東郊(新/紀)甲午敬暉等五
人罷為郡王尋出崔𤣥暐為梁州刺史(以吕祖謙/標目脩)降河
内王武懿宗等十二人爵為公(以通/鑑脩)甲辰特進豆盧欽
望唐休璟為左右僕射六月癸亥欽望共平章軍國重
事是後專拜僕射者不復為宰相(以新紀/通鑑脩)韋安石為中
書令魏元忠為侍中(新/紀)秋七月辛巳太子賔客韋巨源
同三品(以新/紀脩)出張柬之為襄州刺史(以通/鑑脩)追冊妃趙氏
為皇后(新/紀)九月癸巳韋巨源罷(新/紀)冬十月帝幸龍門獵
於新安(新/紀)辛未魏元忠為中書令(以新/紀脩)十一月戊寅上
帝后尊號(以吕祖謙/標目修)己丑帝幸洛城南門觀潑寒胡戲
(以新/紀修)壬寅則天大聖皇后崩廢崇恩廟(以新紀/通鑑修)
唐中宗皇帝神龍二年春正月戊寅吏部尚書李嶠同
三品(以新/紀脩)閏正月丙午制公主開府(以吕祖謙/標目修)出敬暉
桓彦範袁恕己為諸州刺史(朱熹/綱目)三月乙未禮部尚書
韋巨源為刑部尚書同三品(以新/紀修)丙申遣十道巡察使
(新/紀)
　解題曰按㑹要通典貞觀十八年遣十七道巡察二
　十年遣二十一人以六條巡察四方垂拱二年諸道
　巡察使科目四十四件神龍置一道二人再朞而代
　景雲改按察使道各一人開元十年省十七年復置
　二十二年改置採訪處置使
三月甲辰韋安石罷户部尚書蘇瓌守侍中戊申唐休
璟罷(以新/紀修)庚戌殺光禄卿駙馬都尉王同皎等(以新/紀修)
　解題曰按新舊史列傳武三思烝濁王室同皎惡之
　與張仲之祖延慶周璟李悛冉祖雍謀須武后靈駕
　發伏弩射殺三思㑹播州司兵參軍宋之愻以外妹
　妻延慶延慶辭之愻固請乃成昏延慶不復疑故之
　愻子曇得其實之愻兄之問嘗舍仲之家亦得其謀
　令曇宻語三思遣俊上急變且言同皎欲擁兵闕下
　廢皇后帝殊不曉大怒斬同皎於都亭驛餘見通鑑
大置員外官(以吕祖謙/標目脩)夏四月殺處士韋月將黄門侍
郎宋璟爭之尋出為具州刺史(以通/鑑脩)
　解題曰范祖禹曰自古殺諫臣未有不亡國者中宗
　愚闇足以取亡而髙祖太宗德澤未逺人心天命未
　厭唐也故禍及其身而已矣事見通鑑
五月庚申合𦵏則天大聖皇后於乾陵(以新紀/通鑑脩)六月戊
寅貶敬暉桓彦範袁恕己崔𤣥暉張柬之為逺州司馬
(以朱熹/綱目修)秋七月戊申立衛王重俊為皇太子(以吕祖謙/標目脩)
丙寅魏元忠為右僕射兼中書令李嶠守中書令(以新/紀脩)
流敬暉桓彦範袁恕己崔𤣥暐張柬之于遠州武三思
尋殺之(以吕祖謙/標目脩)冬十月癸巳蘇瓌為侍中(新/紀)戊戌帝
至自東都(以吕祖謙/標目脩)十一月戊午流鄭普思于儋州(以/舊)
(紀/脩)十二月己卯突厥入冦靈武大總管沙吒忠義敗于
鳴沙(以新紀/通鑑脩)
　解題曰按元和郡縣志神龍二年鳴沙為默啜所冦
　遂移縣於廢豐安城即今縣治西枕黄河人馬經此
　沙隨有聲故號(新史地理志咸亨以靈州故鳴沙縣/地置威州有鳴沙縣今環州地也通)
　(典沙州燉煌有/鳴沙山非此)
丙申魏元忠為左僕射(以新/紀脩)時帝女安樂公主用事(以/吕)
(祖謙標/目脩)
　解題曰按新史列傳公主私請廢太子求為皇太女
　帝以問左僕射魏元忠元忠曰公主而為皇太女駙
　馬都尉當何名主恚曰山東木彊安知禮阿母子尚
　為天子天子女有不可乎元忠固稱不可自是語塞
　餘見通鑑
唐中宗皇帝景龍元年春二月丙戌復武氏廟陵置韋
氏廟陵(以通/鑑脩)夏四月辛巳以公主妻吐蕃(以吕祖謙/標目脩)六
月丁卯朔日有食之(新/紀)秋七月辛丑皇太子重俊與羽
林大將軍李多祚等誅武三思及其子崇訓兵潰重俊
等見殺(吕祖謙/標目脩)
　解題曰按新舊史列傳元忠嫉三思專權用事思有
　以誅之㑹節愍太子起兵與聞其謀太子已誅三思
　引兵走闕下遇元忠子太僕少卿昇於永安門脅使
　從戰太子兵至𤣥武樓下多祚等猶豫不戰元忠又
　持兩端由是不克昇為亂兵所殺帝以其嘗有功且
　為髙宗武后素所禮置不問宗楚客紀處訥大怒固
　請夷其族不聴元忠不自安上政事及國封詔以特
　進齊國公致仕餘見通鑑(唐書備闕孝和以韋氏專/權與三思姦又欲加三思)
　(虎賁三百人欲為弑逆乃宻詔太子與多祚等誅三/思及多祚被殺百官來朝反悲泣說太子枉殺三思)
　(賴韋后保護朕躬/聞者莫不嗤笑)
八月丙戌上帝后尊號(以新/紀脩)魏元忠罷尋貶死(以新紀/通鑑修)
九月丁酉吏部侍郎蕭至忠為黄門侍郎兵部尚書宗
楚客左衛將軍紀處訥同三品(以新/紀脩)庚子改元(以新舊/紀脩)
　解題曰宋庠紀年通譜受尊號即位涉三年始改元
　云
辛亥韋巨源紀處訥為侍中蘇瓌罷(以新/紀脩)壬戌改羽林
千騎為萬騎(以舊/紀脩)冬十月戊寅殺習藝館内教蘇安恒
(新/紀)壬午彗星出于西方(以新/紀脩)十二月乙丑朔日有食之
(以新/紀脩)
唐中宗皇帝景龍二年春二月癸未有星隕於西南(新/紀)
三月丙辰朔方大總管張仁愿築三受降城於河上(新/紀)
　解題曰按新史地理志在豐州元和郡縣志東城本
　漢雲中郡地在勝州榆林縣東北八里後屬振武節
　度中城本漢五原郡有天德軍西城漢朔方郡地在
　豊州西北八十里(李華張仁亶廟碑據河山翫其動/靜納行旅歸之袵席憑墉而望匹)
　(馬單兵不匿形影虜由是械手足而刳腹/心朝廷無草竊之虞天下減征役之半矣)
秋七月癸巳朔張仁愿同三品(以吕祖謙/標目脩)冬十一月庚
申西突厥突騎施酋婆葛犯塞殺使者癸未將軍牛師
奬戰于火燒城敗死安西陷以娑葛為可汗(以吕祖謙/標目脩)
　解題曰按新史突厥傳突騎施烏質勒西突厥别種
　賀魯滅屯碎葉西北稍攻得碎葉居之謂碎葉川為
　大牙弓月城伊麗水為小牙其地東隣北突厥西諸
　胡東直西庭州神龍封懷德郡王其子娑葛襲封餘
　見通鑑
是嵗皇后妃主昭容賣官行墨敕斜封(以新/紀脩)
唐中宗皇帝景龍三年春二月己丑帝及后幸𤣥武門
觀宫女拔河為宫市(以新/紀脩)壬寅韋巨源為左僕射同三
品三月戊午宗楚客為中書令蕭至忠為侍中太府卿
韋嗣立守兵部尚書並同三品中書侍郎崔湜守兵部
侍郎趙彦昭為中書侍郎同平章事戊寅禮部尚書韋
温為太子少保同三品太常少卿鄭愔守吏部侍郎同
平章事(以新舊/紀脩)夏五月出崔湜為襄州刺史鄭愔江州
司馬(以新舊/紀脩)秋七月丙辰娑葛降(以新/紀脩)八月乙酉李嶠
同三品蕭至忠為中書令特進韋安石為侍中(以新紀/通鑑修)
九月吏部尚書蘇瓌為右僕射同三品(以新/紀脩)冬十一月
乙丑祀南郊皇后亞獻(以新舊/紀脩)甲戌豆盧欽望薨(以新/舊紀)
(脩/)十二月壬辰唐休璟為太子少師同三品(以新/紀脩)
　
　
　大事記續編卷五十五
