四十七
　　宋　　宣　　城　　太　　守范　煜撰
　　唐　　章　　懐　　太　　子　　賢注
　馮岑賈列傳第七
　　馮異傳
馮異字公孫潁川父城人也(父城縣名故城在今許州/葉縣東北汝州郟城縣亦)
(有父/城)好讀書通左氏春秋孫子兵法(孫子名武善用兵/吳王闔廬之將也)
(作兵法十三/篇見史記)漢兵起異以郡掾監五縣與父城長苗萌
共城守為王莽拒漢光武畧地潁川攻父城不下屯兵
巾車郷(巾車郷名/在父城界)異間出行屬縣(間出猶㣲行/行音下孟反)為漢兵
所執時異従兄孝及同郡丁綝呂晏(東觀記曰綝字㓜/春定陵人伉健有)
(武畧綝音/丑心反)並従光武因共薦異得召見異曰異一夫之
用不足為彊弱有老母在城中願歸據五城以効功報
德光武曰善異歸謂苗萌曰今諸將皆壯士屈起多暴
横獨有劉將軍所到不虜掠觀其言語舉止非庸人也
可以歸身苗萌曰死生同命敬従子計光武南還宛更
始諸將攻父城者前後十餘輩異堅守不下及光武為
司𨽻校尉道經父城異等即開門奉牛酒迎光武署異
為主簿苗萌為従事異因薦邑子銚期(音/姚)叔夀叚建左
隆等(東觀記及續漢/書叚並作殷字)光武皆以為掾史従至洛陽更始
數欲遣光武徇河北諸将皆以為不可是時左丞相曹
竟子詡為尚書(竞字子期山陽人後死於赤/眉之難見前書詡音虛羽反)父子用事
異勸光武厚結納之及度河北詡有力焉自伯升之敗
光武不敢顯其悲戚每獨居輙不御酒肉枕席有涕泣
䖏異獨叩頭寛譬哀情光武止之曰卿勿妄言異復因
間進説曰天下同苦王氏思漢乆矣今更始諸将従横
㬥虐(従音子用反/横音胡孟反)所至虜掠百姓失望無所依戴今公
専命方面施行恩徳夫有桀紂之亂乃見湯武之功人
久饑渴易為充飽(猶言凋殘之/後易流徳澤)宜急分遣官屬循行郡
縣理寃結布恵澤光武納之至邯鄲遣異與銚期乗𫝊
撫循屬縣録囚徒存鰥寡亡命自詣者除其罪陰條二
千石長吏同心及不附者上之及王郎起光武自薊東
南馳晨夜草舍(舍止/息也)至饒陽無蔞亭(無蔞亭名在今饒/陽縣東北蔞音力)
(于/反)時天寒烈衆皆饑疲異上豆粥明旦光武謂諸将曰
昨得公孫豆粥饑寒俱解及至南宮(南宮縣名屬信都/國今冀州縣也)
遇大風雨光武引車入道傍空舍異抱薪鄧禹熱火(熱/音)
(而悦/反)光武對竈燎衣(燎炙/也)異復進麥飯莵肩因復度虖
沱河至信都(光武紀云度虖沱河至下愽城西見白衣/老父曰信都去此八十里耳是自北而南)
(此傳先言至南宫後言度虖沱河南宮在虖沱河南百/有餘里又似自南而北紀傳兩文全相乖背迹其地理)
(紀是傳非諸家之書/並然亦未詳其故)使異别收河間兵還拜偏将軍従
破王郎封應侯(應國名周武王子所封也杜預注/春秋曰應國在㐮城成父縣西南)異為
人謙退不伐行與諸将相逢輙引車避道(東觀記續漢/書云異勑吏)
(士非交戰受敵常行諸營之後相逢/引車避之由是無争道變鬭者也)進止皆有表識(言/其)
(進退有/常䖏也)軍中號為整齊每所止舍諸将並坐論功異常
獨屏樹下軍中號曰大樹将軍及破邯鄲乃更部分諸
将各有配𨽻(𨽻屬也袁山松曰先時/諸将同營吏卒多犯法)軍士皆言願屬大
樹将軍光武以此多之(多重/也)别擊破鐵脛於北平(北平/縣名)
(屬中山國故城在/今易州永樂縣也)又降匈奴于林闟頓王(匈奴王號山/陽公載記曰)
(頓字作碓前書音/義闟音蹋頓音碓)因従平河北時更始遣舞陰王李軼
廪丘王田立大司馬朱鮪白虎公陳僑(東觀記僑/字作矯)将兵
號三十萬與河南太守武勃共守洛陽光武将北徇燕
趙以魏郡河内獨不逢兵而城邑完全倉廪實乃拜寇
恂為河内太守異為孟津将軍(孟地名古/今以為津)綂二郡軍河
上與恂合埶以拒朱鮪等異乃遺李軼書曰愚聞眀鏡
所以照形往事所以知今(孔子家語曰孔子觀周明堂/四門之墉有堯舜桀紂之象)
(謂従者曰明鏡所以/察形古事所以知今)昔㣲子去殷而入周項伯畔椘而
歸漢(史記曰㣲子名啓紂之庻兄周武王伐紂㣲子乃/持祭噐肉袒靣縛造于軍門武王乃釋其縛復其)
(位項伯名纒項籍之季父素善張良髙祖因良與伯/結婚項籍謀害漢王伯以身翊蔽之籍誅乃歸漢也)周
勃迎代王而黜少帝霍光尊孝宣而廢昌邑(少帝孝恵/後宫之子)
(名𢎞恵帝崩周勃以𢎞非恵帝之子乃黜之迎立代王/昭帝崩無嗣霍光乃迎立武帝孫昌邑王賀賀無道光)
(廢之而/立宣帝)彼皆畏天知命覩存亡之符見廢興之事故能
成功扵一時垂業扵萬世也茍令長安尚可扶助延期
嵗月疏不間親逺不踰近季文豈能居一隅哉(長安謂/更始季)
(文李軼字言軼與更始疏逺獨居/一隅理難支久欲其早圖去就)今長安壊亂赤眉臨
郊王侯搆難大臣乖離綱紀已絶(時更始大臣張卬申/屠建隗囂等以赤眉)
(入闗謀劫更始歸南/陽是大臣乖離也)四方分崩異姓並起是故蕭王跋
渉霜雪經營河北方今英俊雲集百姓風靡雖邠岐慕
周不足以喻(史記曰古公亶父修后稷之業積徳行義/國人皆戴之戎翟攻之不忍戰其人乃與)
(其私屬去邠止於岐下邠人舉國扶/老携弱盡復歸古公於岐山之下)季文誠能覺悟成
敗亟定大計論功古人(亟急也古人即/謂㣲子項伯等)轉禍為福在此
時矣如猛将長驅嚴兵圍城雖有悔恨亦無及已初軼
與光武首結謀約加相親愛及更始立反共陷伯升雖
知長安已危欲降又不自安乃報異書曰軼本與蕭王
首謀造漢結死生之約同榮枯之計今軼守洛陽将軍
鎮孟津俱㩀機軸(機弩牙也軸車軸也皆/在物之要故取諭焉)千載一㑹思
成斷金(易曰二人同/心其利斷金)唯深逹蕭王願進愚䇿以佐國安
人軼自通書之後不復與異爭鋒故異因此得北攻天
井闗㧞上黨兩城(天井闗在大行/山下觧見章紀)又南下河南成臯以
東十三縣及諸屯聚皆平之降者十餘萬武勃將萬餘
人攻諸畔者異引軍度河與勃戰於士郷下(續漢書曰/士郷亭名)
(屬河/南郡)大破斬勃獲首五千餘級軼又閉門不救異見其
信效具以奏聞光武故宣露軼書(東觀記曰上報異曰/軼多詐不信人不能)
(得其要領/令移其書)令朱鮪知之鮪怒遂使人刺殺軼由是城中
乖離多有降者鮪乃遣討難将軍蘇茂将數萬人攻温
鮪自将數萬人攻平陰以綴異(平陰縣名屬河南/郡綴謂連綴也)異遣
校尉護軍将軍将兵(○劉攽曰案異為孟津將軍軍有/護軍爾云護軍将軍非也緣下有)
(将兵字明衍/将軍二字)與宼恂合撃茂破之異因度河撃鮪鮪走
異追至洛陽環城一帀而歸移檄上狀諸將皆入賀并
勸光武即帝位光武乃召異詣鄗問四方動静異曰三
王反畔更始敗亡(三王謂張卭為淮陽王廖湛為穰王/胡殷為随王更始欲殺卭等遂勒兵)
(掠東西市入戰於/宫中更始大敗)天下無主宗廟之憂在於大王宜従
衆議上為社稷下為百姓光武曰我昨夜夢乗赤龍上
天覺悟心中動悸異因下席再拜賀曰此天命發於精
神(周易乾卦九五曰飛龍在天大人造也荘/子曰其夢也神交故言天命發於精神)心中動悸
大王重慎之性也異遂與諸將定議上尊號建武二年
春定封異陽夏侯(夏音/賈)引撃陽翟賊(○劉攽曰案文少/一軍字他傳中言)
(引軍者/甚多)嚴終趙根破之詔異歸家上冢使太中大夫齎
牛酒(續漢志曰太中大夫秩千/石掌顧問論議屬光禄)令二百里内太守都尉
已下及宗族㑹焉時赤眉延岑暴亂三輔郡縣大姓各
擁兵衆大司徒鄧禹不能定乃遣異代禹討之車駕送
至河南賜以乗輿七尺具劒(具謂以寳玉装飾之/東觀記作玉具劒)勑異
曰三輔遭王莽更始之亂重以赤眉延岑之酷元元塗
炭無所依訴今之征伐非必畧地屠城要在平定安集
之耳諸将非不徤鬬然好虜掠卿本能御吏士念自脩
勑無為郡縣所苦異頓首受命引而西所至皆布威信
𢎞農羣盗稱将軍者十餘軰皆率衆降異(東觀記曰黽/池霍郎陜主)
(長湖濁恵華陰陽沈/等稱将軍者皆降)異與赤眉遇於華陰相拒六十餘
日戰數十合降其将劉始王宣等(東觀記/宣作重)五千餘人三
年春遣使者即拜異為征西大将軍㑹鄧禹率車騎将
軍鄧𢎞等引歸與異相遇禹𢎞要異共攻赤眉異曰異
與賊相拒且數十日雖屢獲雄将餘衆尚多可稍以恩
信傾誘難卒用兵破也上今使諸将屯黽池要其東而
異擊其西一舉取之此萬成計也禹𢎞不従𢎞遂大戰
移日赤眉陽敗棄輜重走車皆載土以豆覆其上兵士
饑爭取之赤眉引還擊𢎞𢎞軍潰亂異與禹合兵救之
赤眉小郤異以士卒饑倦可且休禹不聼復戰大為所
敗死傷者三千餘人禹得脱歸宜陽異棄馬歩走上回
谿阪(回谿今俗所謂回阬在今洛州永寕縣東/北其谿長四里闊二丈深二丈五尺也)與麾下
數人歸營復堅壁收其散卒招集諸營保數萬人與賊
約期㑹戰使壯士變服與赤眉同伏於道側旦日赤眉
使萬人攻異前部異裁出兵以救之(裁小出兵所/以示弱也)賊見
埶弱遂悉衆攻異異乃縦兵大戰日昃賊氣衰伏兵卒
起衣服相亂赤眉不復識别衆遂驚潰追擊大破於崤
底降男女八萬人餘衆尚十餘萬東走宜陽降璽書勞
異曰赤眉破平士吏勞苦始雖垂翅回谿終能奮翼黽
池(以鳥/為喻)可謂失之東隅收之桑榆(淮南子曰至於衡陽/是謂隅中又前書谷)
(子雲曰太白出西方六十日法當參天/今已過期尚在桑榆間桑榆謂晚也)方論功賞以答
大勲時赤眉雖降衆㓂猶盛延岑據藍田王歆據下邽
(秦武公伐邽戎致之也隴/西有上邽故此有下也)芳丹據新豐(續漢書/芳作茅)蒋震據
霸陵(霸陵文帝陵因以為/縣名故秦芒陽縣)張邯據長安公孫守據長陵
楊周據谷口(谷口縣名屬左馮翊故/城在今醴泉縣東北)呂鮪據陳倉角閎
據汧駱蓋延據盩厔任良據鄠汝章據槐里各稱將軍
擁兵多者萬餘少者數千人轉相攻擊異且戰且行屯
軍上林苑中延岑既破赤眉自稱武安王拜置牧守欲
據闗中引張邯任良共攻異異擊破之斬首千餘級諸
營保守附岑者皆來降歸異岑走攻析(析縣名椘之白/羽邑也即今鄧)
(州内/郷縣)異遣復漢将軍鄧曄輔漢将軍于匡要擊岑大破
之降其將蘇臣等八千餘人岑遂自武闗走南陽時百
姓饑餓人相食黄金一斤易豆五升道路斷隔委輸不
至軍士悉以果實為糧詔拜南陽趙匡為右扶風將兵
助異并送縑穀軍中皆稱萬嵗異兵食漸盛乃稍誅擊
豪傑不従令者襃賞降附有功勞者悉遣其渠帥詣京
師散其衆歸本業威行闗中唯呂鮪張邯蔣震遣使降
蜀其餘悉平眀年公孫述遣將程焉將數萬人就呂鮪
出屯陳倉異與趙匡迎擊大破之焉退走漢川異追戰
於箕谷復破之還擊破呂鮪營保降者甚衆其後蜀復
數遣將間出異輙摧挫之(賈逵注國語曰/折其鋒曰挫)懐來百姓申
理枉結出入三嵗上林成都(成都言歸附之多也史記/曰一年成邑三年成都)
異自以久在外不自安上書思慕闕廷願親帷幄帝不
許後人有章言異専制關中斬長安令威權至重百姓
歸心號為咸陽王帝使以章示異(東觀記曰使者宋嵩/西上因以章示異)
異惶懼上書謝曰臣本諸生遭遇受命之㑹充備行伍
過蒙恩私位大將爵通侯(通侯即徹侯避/武帝諱改焉)受任方面以
立㣲功(謂西方一面/尃以委之)皆自國家謀慮愚臣無所能及臣
伏自思惟以詔勑戰攻每輙如意時以私心斷决未嘗
不有悔國家獨見之眀乆而益逺乃知性與天道不可
得而聞也當兵革始起擾攘之時豪傑競逐(逐爭/也)迷惑
千數臣以遭遇託身聖眀在傾危溷殽之中尚不敢過
差而况天下平定上尊下卑而臣爵位所蒙巍巍不測
乎誠冀以謹勑遂自終始見所示臣章戰慄怖懼伏念
眀主知臣愚性固敢因縁自陳詔報曰将軍之於國家
義為君臣恩猶父子何嫌何疑而有懼意六年春異朝
京師引見帝謂公卿曰是我起兵時主簿也為吾披荆
棘定關中(荆棘榛梗之/謂以喻紛亂)既罷使中黄門賜以珍寳衣服
錢帛詔曰倉卒無蔞亭豆粥虖沱河麥飯厚意乆不報
異稽首謝曰臣聞管仲謂桓公曰願君無忘射鈎臣無
忘檻車齊國頼之(史記管仲将兵遮莒道射桓公中鈎/後魯桎梏管仲而送於齊齊以為相)
(説苑曰管仲桎梏檻車中非無媿也自裁也新序曰齊/桓公與管仲飲酒酣管仲上夀曰願君無忘出奔於莒)
(也臣亦無忘束縛於魯也/此云射鈎檻車義亦通)臣今亦願國家無忘河北之
難小臣不敢忘巾車之恩(謂光武獲異於/巾車而赦之)後數引讌見
定議圗蜀留十餘日令異妻子隨異還西夏遣諸將上
隴為隗囂所敗乃詔異軍栒邑未及至隗囂乗勝使其
將王元行巡將二萬餘人下隴因分遣巡取栒邑異卽
馳兵欲先據之諸將皆曰虜兵盛而新乗勝不可與争
宜止軍便地徐思方畧異曰虜兵臨境忸􁇜小利(忸􁇜/猶慣)
(習也謂慣習前事而復為之爾雅曰忸復也郭/景純曰謂慣􁇜復為之也忸音尼丑反􁇜音逝)遂欲深
入若得栒邑三輔動揺是吾憂也夫攻者不足守者有
餘(孫子兵/法之文)今先據城以逸待勞非所以爭也潛往閉城
偃旗鼓行巡不知馳赴之異乗其不意卒撃鼓建旗而
出巡軍驚亂奔走追撃數十里大破之祭遵亦破王元
於汧於是北地諸豪長耿定等悉畔隗囂降異上書言
狀不敢自伐(孔安國注尚書/曰自矜曰伐)諸將或欲分其功帝患之
乃下璽書曰制詔大司馬虎牙建威漢中捕虜(○劉攽/曰案王)
(常傳中/當作忠)武威將軍虜兵猥下三輔驚恐(大司馬吴漢也/虎牙蓋延也建)
(威耿弇也漢中王常也捕虜馬武/也武威劉尚也廣雅曰猥衆也)栒邑危亡在於旦夕
北地營保按兵觀望今偏城獲全虜兵挫折使耿定之
屬復念君臣之義征西功若丘山猶自以為不足孟之
反奔而殿亦何異哉(孟之反魯大夫魯與齊戰魯師敗/之反殿是其功也将入魯門乃策)
(其馬曰吾非敢後馬不/進是謙而不自伐也)今遣太中大夫賜征西吏士死
傷者醫藥棺殮大司馬已下親弔死問疾以崇謙讓於
是使異進軍義渠并領北地太守事(義渠縣名/屬北地郡)青山胡
率萬餘人降異(青山在北地參巒界青山中水所出也/續漢書曰安定屬國人本屬國降胡也)
(居參巒青山中其豪帥號肥頭少卿○/劉攽曰注參巒案地理志巒當作䜌)異又撃盧芳将
賈覽匈奴薁鞬日逐王破之(薁音於/六反)上郡安定皆降異
復領安定太守事九年春祭遵卒詔異守征虜将軍并
将其營及隗囂死其将王元周宗等復立囂子純猶總
兵據冀公孫述遣将趙匡等救之帝復令異行天水太
守事攻匡等且一年皆斬之(東觀記曰時賜馮異璽書/曰聞吏士精鋭水火不避)
(購賞之賜必不令將/軍負丹青失斷金)諸將共攻冀不能拔欲且還休兵
異固持不動常為衆軍鋒眀年夏與諸將攻落門未拔
(落門聚名在冀/縣有落門山)病發薨于軍謚曰節侯長子彰嗣眀年
帝思異功復封彰弟訴為析郷侯十三年更封彰東緡
侯食三縣(東觀記曰東緡縣名屬山陽郡左傳曰齊/侯伐宋圍緡即此地也在今兗州金郷縣)永
平中徙封平郷侯(東觀記曰永平五年封/平郷侯食欝林潭中)彰卒子普嗣
有罪國除(東觀記曰坐鬭殺/游徼㑹赦國除)永初六年安帝下詔曰夫
仁不遺親義不忘勞興滅繼絶善善及子孫古之典也
(論語曰興滅國繼絶世公羊傳/曰善善及子孫惡惡止其身)昔我光武受命中興恢
𢎞聖緒横被四表昭假上下(昭眀也假至也上/下天地假音格)光耀萬
世祉祚流衍垂於罔極予末小子夙夜永思追惟勲烈
披圗案籍建武元功二十八将佐命虎臣讖記有徴蓋
蕭曹紹封傳繼於今(和帝永和四年詔紹封/蕭曹之後以彰厥功也)况此未逺
而或至乏祀朕甚愍之其條二十八将無嗣絶世若犯
罪奪國其子孫應當綂後者分别署狀上將及景風章
叙舊徳顯兹遺功焉(春秋考異郵曰夏至四十五日景/風至宋均注曰景風至則封有功)
(也/)於是紹封普子晨為平郷侯眀年二十八將絶國者
皆紹封焉
　　岑彭傳
岑彭字君然南陽棘陽人也(棘音紀/力反)王莽時守本縣長
漢兵起攻拔棘陽彭將家屬奔前隊大夫甄阜阜怒彭
不能固守拘彭母妻令効功自補彭將賔客戰鬭甚力
及甄阜死彭被創亡歸宛與前隊貳嚴説共城守(前隊/大夫)
(貳甄阜之副也姓嚴名説東觀記云貳師嚴尤/共城守計嚴尤為大司馬又非貳師與此不同)漢兵攻
之數月城中糧盡人相食彭乃與説舉城降諸將欲誅
之大司徒伯升曰彭郡之大吏執心堅守是其節也今
舉大事當表義士不如封之以勸其後更始乃封彭為
歸徳侯(歸徳縣名/屬北地郡)令屬伯升及伯升遇害彭復為大司
馬朱鮪校尉従鮪撃王莽楊州牧李聖殺之定淮陽城
鮪薦彭為淮陽都尉更始遣立威王張卭與將軍徭偉
鎮淮陽(風俗通曰東越王徭句踐之後/其後徭為姓東觀記曰徭作滛)偉反擊走卬彭
引兵攻偉破之遷潁川大守㑹舂陵劉茂起兵畧下潁
川彭不得之官乃與麾下數百人従河内太守邑人韓
歆㑹光武徇河内歆議欲城守彭止不聼既而光武至
懐歆迫急迎降光武知其謀大怒收歆置鼓下將斬之
(中將軍最尊自執旗鼓若置營則立旗以為軍門并設/鼔戮人必於其下○劉攽曰注中将軍案文當為中軍)
(將/)召見彭彭因進説曰今赤眉入關更始危殆權臣放
縦矯稱詔制道路阻塞四方蜂起羣雄競逐百姓無所
歸命竊聞大王平河北開王業此誠皇天祐漢士人之
福也彭幸蒙司徒公所見全濟未有報徳旋被禍難永
恨於心今復遭遇願出身自效光武深接納之彭因言
韓歆南陽大人(大人謂大/家豪右)可以為用乃貰歆(貰寛/也)以為
鄧禹軍師更始大將軍呂植將兵屯淇園彭説降之於
是拜彭為刺姦大將軍使督察衆營(續漢書曰時更始/尚書令謝躬將六)
(將軍屯鄴兵横暴為百姓所苦上先/遣吴漢往收之故拜彭為刺姦將軍)授以常所持節従
平河北光武即位拜彭廷尉歸徳侯如故行大將軍事
(續漢書曰彭鎮河内馮異先攻洛陽朱鮪大出軍欲撃/彭時天霧鮪以為彭已去令其兵皆穫黍彭乃進撃大)
(破/之)與大司馬吴漢大司空王梁建義大將軍朱祐右將
軍萬脩執金吾賈復驍騎將軍劉植揚化將軍堅鐔積
射將軍侯進偏將軍馮異祭遵王霸等圍洛陽數月朱
鮪等堅守不肯下帝以彭嘗為鮪校尉令往説之鮪在
城上彭在城下相勞苦歡語如平生彭因曰彭往者得
執鞭侍従蒙薦舉拔擢常思有以報恩今赤眉已得長
安更始為三王所反(觧見/上文)皇帝受命平定燕趙盡有幽
冀之地百姓歸心賢俊雲集親率大兵来攻洛陽天下
之事逝其去矣公雖嬰城固守將何待乎(嬰繞也謂以/城自嬰繞而)
(守/之)鮪曰大司徒被害時鮪與其謀(與音/預)又諫更始無遣
蕭王北伐誠自知罪深彭還具言於帝帝曰夫建大事
者不忌小怨鮪今若降官爵可保况誅罸乎河水在此
吾不食言(指河以為信/言其眀白也)彭復往告鮪鮪従城上下索曰
必信可乗此上彭趣索欲上(趣向/也)鮪見其誠即許降後
五日鮪將輕騎詣彭顧勑諸部將曰堅守待我我若不
還諸君徑將大兵上轘轅歸郾王(更始傳尹/尊為郾王)乃面縛與
彭俱詣河陽(東觀記曰詣行/在所河津亭)帝即觧其縛召見之復令
彭夜送鮪歸城眀旦悉其衆出降拜鮪為平狄將軍封
扶溝侯鮪淮陽人後為少府(前書曰少府秦官秩二千/石續漢書曰少府掌中服)
(御諸物衣服寳/貨珍膳之屬)傳封累代建武二年使彭擊荆州下犨
葉等十餘城(犨縣名屬南陽郡故城在今汝州魯山縣/東南葉今許州葉縣也續漢書曰彭南擊)
(荆州至城安昆陽犨葉舞陽堵陽/平氏棘陽胡陽䖏䖏皆破其屯聚)是時南方尤亂南郡
人秦豐據黎邱自稱楚黎王畧十有二縣(東觀記曰豐/邔縣人少學)
(長安受律令歸為縣吏更始元年起兵攻得邔宜城若/編臨沮中沮廬襄陽鄧新野穰湖陽蔡陽兵合萬人邔)
(音求/紀反)董訢起堵郷許邯起杏(南陽復陽/縣有杏聚)又更始諸將各
擁兵據南陽諸城帝遣吴漢伐之漢軍所過多侵暴時
破虜將軍鄧奉謁歸新野怒吴漢掠其郷里遂返撃破
漢軍𫉬其輜重屯據淯陽與諸賊合従秋彭破杏降許
邯遷征南大將軍復遣朱祐賈復及建威大將軍耿弇
漢中將軍王常(○劉攽曰/中當作忠)武威將軍郭守越騎將軍劉
宏偏將軍劉嘉耿植等與彭并力討鄧奉先擊堵郷而
奉將萬餘人救董訢訢奉皆南陽精兵彭等攻之連月
不剋三年夏帝自將南征至葉董訢別將將數千人遮
道車騎不可得前彭奔擊大破之帝至堵陽鄧奉夜逃
歸淯陽(續漢書曰奉令候伏道旁見車/将一日不絶歸語奉奉遂夜遁)董訢降彭復與
耿弇賈復及積弩將軍傅俊騎都尉臧宫等従追鄧奉
於小長安(小長安觧/見光武紀)帝率諸將親戰大破之奉迫急乃
降帝憐奉舊功臣且釁起吴漢欲全宥之彭與耿弇諌
曰鄧奉背恩反逆暴師經年致賈復傷痍朱祐見𫉬陛
下既至不知悔善而親在行陳兵敗乃降若不誅奉無
以懲惡於是斬之奉者西華侯鄧晨之兄子也車駕引
還令彭率傅俊臧宮劉宏等三萬餘人南擊秦豐拔黄
郵(黄郵聚名也在/南陽新都縣)豐與其大將蔡宏拒彭等於鄧數月
不得進帝怪以讓彭彭懼於是夜勒兵馬申令軍中使
眀旦西擊山都(山都縣名屬南陽郡舊南陽之赤郷秦/以為縣故城在今㐮州義清縣東北)
乃緩所𫉬虜令得逃亡歸以告豐豐即悉其軍西邀彭
彭乃潛兵度沔水擊其將張楊於阿頭山大破之(沔水/源出)
(武都東狼谷中即漢水之/上源也阿頭山在㐮陽也)従川谷間伐木開道直襲黎
丘擊破諸屯兵豐聞大驚馳歸救之彭與諸將依東山
為營豐與蔡宏夜攻彭彭豫為之備出兵逆擊之豐敗
走追斬蔡宏更封彭為舞陰侯秦豐相趙京舉宜城降
拜為成漢將軍與彭共圍豐於黎丘時田戎擁衆夷陵
(東觀記曰田戎西平人與同郡人陳義客夷陵為羣盗/更始元年義戎將兵陷夷陵陳義自稱黎丘大將軍戎)
(自稱掃地大將軍襄陽耆舊記/曰戎號周成王義稱臨江王)聞秦豐𬒳圍懼大兵方
至欲降而妻兄辛臣諫戎曰今四方豪傑各據郡國洛
陽地如掌耳(續漢書曰辛臣為戎作地圗圖彭寵張歩/董憲公孫述等所得郡國云洛陽所得如)
(掌/耳)不如按甲以觀其變戎曰以秦王之彊猶為征南所
圍豈况吾邪降計决矣四年春戎乃留辛臣守夷陵自
將兵㳂江泝沔止黎丘刻期日當降而辛臣於後盗戎
珍寳従間道先降於彭而以書招戎戎疑必賣已遂不
敢降(東觀記曰戎至期日灼龜/卜降兆中拆遂止不降)而反與秦豐合彭出兵
攻戎數月大破之其大將伍公詣彭降戎亡歸夷陵帝
幸黎丘勞軍封彭吏士有功者百餘人彭攻秦豐三嵗
斬首九萬餘級豐餘兵裁千人又城中食且盡帝以豐
轉弱令朱祐代彭守之使彭與傅俊南撃田戎大破之
遂㧞夷陵追至秭歸(秭歸縣名今歸/州觧見和紀)戎與數十騎亡入
蜀盡獲其妻子士衆數萬人彭以將伐蜀漢而夾川谷
少水險難漕運留威虜將軍馮駿軍江州(江州縣名今/渝州巴縣也)
(東觀記曰長沙中尉馮駿將兵/詣彭璽書拜駿為威虜將軍)都尉田鴻軍夷陵領軍
李𤣥軍夷道自引兵還屯津郷當荆州要㑹(津郷縣名/所謂江津)
(也柬觀記曰津郷/當荆楊之咽喉)喻告諸蠻夷降者奏封其君長初彭
與交趾牧鄧讓厚善與讓書陳國家威徳(東觀記曰讓/夫人光烈皇)
(后姊/也)又遣偏將軍屈充移檄江南班行詔命於是讓與
江夏太守侯登武陵太守王堂長沙相韓福桂陽太守
張隆零陵太守田翕蒼梧太守杜穆交趾太守錫光等
相率遣使貢獻悉封為列侯或遣子將兵助彭征伐(續/漢)
(書曰張隆遣子曄將兵詣彭助征伐/上以曄為率義侯不總遣子故言或)於是江南之珍始
流通焉六年冬徴彭詣京師數召讌見厚加賞賜復南
還津郷有詔過家上冢大長秋以朔望問太夫人起居
(大長秋皇后屬官漢法列/侯之母方稱太夫人也)八年彭引兵従車駕破天水
與吴漢圍隗囂於西城時公孫述將李育將兵救囂守
上邽帝留蓋延耿弇圍之而車駕東歸勑彭書曰兩城
若下便可將兵南撃蜀虜人苦不知足既平隴復望蜀
每一發兵頭鬚為白彭遂壅谷水灌西城城未没丈餘
(東觀記曰時以縑囊盛土為堤灌西城谷水従地/中數丈涌出故城不拔續漢書云以縑盛土為堤)囂將
行巡周宗將蜀救兵到囂得出還冀漢軍食盡燒輜重
引兵下隴延弇亦相隨而退囂出兵尾撃諸營彭殿為
後拒(尾謂尋其後而擊之凡軍在前曰啓在後曰殿東/觀記曰彭東入𢎞農界百姓持酒肉迎軍曰蒙將)
(軍為後拒全子/弟得生還也)故諸將能全師東歸彭還津郷九年公
孫述遣其將任滿田戎程汎將數萬人乗枋箄下江闗
(枋箄以竹木為之浮於水上爾雅曰舫泭也郭景純曰/水中􁇳筏也華陽國志曰巴楚相攻故置江闗舊在赤)
(甲城後移在江南岸對白帝城故基在今夔州魚復/縣南枋即舫字古通用耳箄音歩佳反泭音匹俱反)擊
破馮駿及田鴻李𤣥等遂拔夷道夷陵據荆門虎牙(觧/見)
(光武/紀)横江水起浮橋鬬樓立欑柱絶水道結營山上以
拒漢兵彭數攻之不利於是裝直進樓船冐突露橈數
千艘(並船名樓船之上施樓橈小檝也爾雅曰檝謂之/橈露橈謂露檝在外人在船中冐突取其觸冐而)
(唐突也/橈音饒)十一年春彭與吴漢及誅虜將軍劉隆輔威將
軍臧宫驍騎將軍劉歆發南陽武陵南郡兵又發桂陽
零陵長沙委輸棹卒凡六萬餘人(棹卒持棹行船也東/觀記作櫂前書鄧通)
(以櫂船為黄頭/郎櫂音直教反)騎五千匹皆㑹荆門吴漢以三郡棹卒
多費糧穀欲罷之彭以蜀兵盛不可遣上書言狀帝報
彭曰大司馬習用歩騎不曉水戰荆門之事一由征南
公為重而已彭乃令軍中募攻浮橋先登者上賞於是
偏將軍魯竒應募而前時天風狂急彭竒船逆流而上
直衝浮橋而欑柱鉤不得去(續漢書曰時天東風其攢/柱有反把鉤竒船不得去)
竒等乗埶殊死戰因飛炬焚之風怒火盛橋樓崩燒彭
復悉軍順風並進所向無前蜀兵大亂溺死者數千人
斬任滿生獲程汎而田戎亡保江州彭上劉隆為南郡
太守自率臧宫劉歆長驅入江闗令軍中無得虜掠所
過百姓皆奉牛酒迎勞彭見諸耆老為言大漢哀愍巴
蜀乆見虜役故興師逺伐以討有罪為人除害讓不受
其牛酒百姓皆大喜悦爭開門降詔彭守益州牧所下
郡輙行太守事(東觀記曰彭若出界即以太守號付後/將軍選官屬守州中長史○劉攽曰注)
(長史案長史是王國官守/令皆長吏也此宜作吏)彭到江州以田戎食多難卒
拔留馮駿守之自引兵乗利直指墊江攻破平曲(墊江/縣名)
(屬巴郡今忠州縣也墊/音徒協反平曲地闕)收其米數十萬石公孫述使其
將延岑呂鮪王元及其弟恢悉兵拒廣漢及資中(資中/縣名)
(屬犍為郡其地在/今資州資陽縣)又遣將侯丹率二萬餘人拒黄石彭
乃多張疑兵使護軍楊翕與臧宮拒延岑等自分兵浮
江下還江州泝都江而上(都江成/都江也)襲擊侯丹大破之因
晨夜倍道兼行二千餘里徑拔武陽(武陽觧見/光武紀)使精騎
馳廣都(廣都縣名屬蜀郡故城/在今益州成都縣東南)去成都數十里埶若風
雨所至皆奔散初述聞漢兵在平曲故遣大兵逆之及
彭至武陽繞出延岑軍後蜀地震駭述大驚以杖擊地
曰是何神也彭所營地名彭亡聞而惡之欲徙㑹日暮
蜀刺客詐為亡奴降夜刺殺彭彭首破荆門長驅武陽
持軍整齊秋豪無犯(豪毛也秋毛喻細也髙祖/曰吾入闗秋豪無所取)卭穀王
任貴聞彭威信數千里遣使迎降(前書音義曰任貴越/嶲夷殺太守枚根自)
(立為卭/穀王)㑹彭已薨帝盡以任貴所獻賜彭妻子謚曰壯
侯蜀人憐之為立廟武陽嵗時祠焉子遵嗣徙封細陽
侯(細陽縣名屬汝南郡故/城在今潁川汝陰縣西)十三年帝思彭功復封遵弟
淮為榖陽侯(榖陽縣名/屬沛郡)遵永平中為屯騎校尉遵卒子
伉嗣(伉音口/葬反)伉卒子杞嗣(東觀記曰杞作起/元初中坐事免)元初三年
坐事失國建光元年安帝復封杞細陽侯順帝時為光
禄勲杞卒子熙嗣尚安帝妹涅陽長公主少為侍中虎
賁中郎將朝廷多稱其能遷魏郡太守(魏郡秦時置故/城在今相州安)
(陽縣/東北)招聘隱逸與參政事無為而化視事二年輿人歌
之曰我有枳棘岑君伐之(枳棘多搸梗以/喻宼盜充斥也)我有蟊賊岑
君遏之(蟊賊食禾稼蟲名/以喻姦吏侵漁也)狗吠不驚足下生氂(氂長毛/也犬無)
(追吠故足/下生氂)含哺鼓腹焉知凶災(哺食也/鼓撃也)我喜我生獨丁
斯時(丁猶/當也)美矣岑君於戲休兹(於戲歎美之詞見爾雅/於音烏戲音許宜反)
熙卒子福嗣為黄門侍郎
　　賈復傳
賈復字君文南陽冠軍人也少好學習尚書事舞陰李
生李生竒之謂門人曰賈君之容貌志氣如此而勤於
學將相之器也王莽末為縣掾迎鹽河東㑹遇盗賊等
比十餘人皆放散其鹽復獨完以還縣縣中稱其信時
下江新市兵起復亦聚衆數百人於羽山自號將軍更
始立乃將其衆歸漢中王劉嘉以為校尉復見更始政
亂諸將放縦乃説嘉曰臣聞圖堯舜之事而不能至者
湯武是也(堯禪舜舜禪禹湯乃放桀/武王誅紂故言不能至者)圖湯武之事而不
能至者桓文是也(齊桓公小白晉文公重耳春/秋之時周衰二君霸有海内)圖桓文
之事而不能至者六國是也(六國謂韓趙魏燕齊椘分/裂中夏各自跨據又不逮)
(桓/文)定六國之規欲安守之而不能至者亡六國是也今
漢室中興大王以親戚為藩輔天下未定而安守所保
所保得無不可保乎嘉曰卿言大非吾任也大司馬劉
公在河北必能相施第持我書往(施用也/第但也)復遂辭嘉受
書北度河及光武於栢人因鄧禹得召見光武竒之禹
亦稱有將帥節於是署復破虜將軍督盗賊復馬羸(羸/力)
(佳/反)光武觧左驂以賜之(驂者服外之馬也東觀/記續漢書左並作右)官屬以
復後来而好陵折等輩調補鄗尉光武曰賈督有折衝
千里之威方任以職勿得擅除(東觀記曰時上置兩府/官屬復與叚孝共坐孝)
(謂復曰卿將軍督我大司馬督不得共坐復曰俱劉公/吏有何尊卑官屬以復不遜上調官屬補長吏共白欲)
(以復為鄗尉上/署報不許也)光武至信都以復為偏將軍及拔邯鄲
遷都護將軍従擊青犢於射犬大戰至日中賊陳堅不
郤光武傳召復曰吏士皆饑可且朝飯復曰先破之然
後食耳於是被羽先登(被猶負也析羽為旌旗將/軍所執先登先赴敵也)所向
皆靡賊乃敗走諸將咸服其勇又北與五校戰於真定
大破之復傷創甚光武大驚曰我所以不令賈復别將
者為其輕敵也果然失吾名將聞其婦有孕生女邪我
子娶之生男邪我女嫁之不令其憂妻子也復病尋愈
追及光武於薊相見甚懽大饗士卒令復居前擊鄴賊
破之光武即位拜為執金吾封冠軍侯先度河攻朱鮪
於洛陽與白虎公陳僑戰連破降之建武二年益封穰
朝陽二縣更始郾王尹尊及諸大將在南方未降者尚
多帝召諸將議兵事未有言沈吟久之乃以檄叩地曰
郾最彊宛為次誰當擊之復率然對曰臣請擊郾帝笑
曰執金吾擊郾吾復何憂大司馬當撃宛遂遣復與騎
都尉陰識驍騎將軍劉植南度五社津擊郾連破之月
餘尹尊降盡定其地引東擊更始淮陽太守暴氾氾降
屬縣悉定其秋南擊召陵新息平定之(新息縣名屬汝/南郡故城在今)
(豫州新息/縣西南也)明年春遷左將軍别擊赤眉於新城澠池間
連破之(新城今/伊闕縣)與帝㑹宜陽降赤眉復従征伐未嘗喪
敗數與諸將潰圍解急身被十二創帝以復敢深入希
令逺征而壯其勇節常自従之故復少方面之勲(東觀/記曰)
(吴漢擊蜀未破上書/請復自助上不遣)諸將每論功自伐復未嘗有言帝
輙曰賈君之功我自知之十三年定封膠東侯食郁秩
壯武下密卽墨梃胡觀陽凡六縣(六縣皆屬膠東國壯/武故城在今萊州即)
(墨縣西下密在今青州北海縣東北即墨在今萊州膠/水縣東南梃胡故城在今萊州昌陽縣西北觀陽在昌)
(陽縣東梃/一音廷)復知帝欲偃干戈脩文徳不欲功臣擁衆京
師乃與髙密侯鄧禹並剽甲兵敦儒學(廣雅曰剽削也/謂削除甲兵東)
(觀記曰復闔門養威/重受易經起大義)帝深然之遂罷左右將軍復以列
侯􁂗第加位特進(東觀記曰上以天下既定思念欲完/功臣爵土不令以吏職為過故皆以)
(列侯就/第也)復為人剛毅方直多大節既還私第闔門養威
重朱祐等薦復宜為宰相帝方以吏事責三公故功臣
並不用是時列侯唯髙密固始膠東三侯與公卿參議
國家大事恩遇甚厚(髙密侯鄧禹/固始侯李通)三十一年卒諡曰剛
侯子忠嗣忠卒子敏嗣建初元年坐誣告母殺人國除
肅宗更封復小子邯為膠東侯邯弟宗為即墨侯各一
縣邯卒子育嗣育卒子長嗣宗字武孺少有操行多智
畧初拜郎中稍遷建初中為朔方太守舊内郡徙人在
邊者率多貧弱為居人所僕役不得為吏宗擢用其任
職者與邊吏參選轉相監司以擿發其姦或以功次補
長吏故各願盡死匈奴畏之不敢入塞(東觀記曰匈奴/常犯塞得生口)
(問太守為誰曰賈武孺曰寜賈將軍/子邪曰是皆故遣還是後更不入塞)徵為長水校尉宗
兼通儒術毎讌見常使與少府丁鴻等論議於前章和
二年卒朝廷愍惜焉子參嗣參卒子建嗣元初元年尚
和帝女臨頴長公主主兼食潁陰許合三縣數萬戸時
鄧太后臨朝光寵最盛以建為侍中順帝時為光禄勲
論曰中興將帥立功名者衆矣唯岑彭馮異建方面之
號自函谷以西方城以南(方城山名一名黄城山在/今唐州方城縣東北也)兩
將之功實為大焉若馮賈之不伐岑公之信義(信謂朱/鮪知其)
(誠而降義謂荆人/奉牛酒讓不受)乃足以感三軍而懐敵人故能尅成
逺業終全其慶也昔髙祖忌柏人之名違之以全福征
南惡彭亡之地留之以生灾(柏人縣名也髙祖嘗欲宿/於柏人曰柏人者迫於人)
(也不宿而去後/竟有貫髙之事)豈㡬慮自有明惑將期數使之然乎
贊曰陽夏師克實在和徳膠東鹽吏征南宛賊竒鋒震
敵逺圗謀國
　
　
　
　
　
　
　
　
　
　
　
　
　
　
　
　後漢書卷四十七
