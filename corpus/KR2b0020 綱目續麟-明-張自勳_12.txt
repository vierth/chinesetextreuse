
　綱目續麟巻九
　　　　　　　　　　　　　宜春張自勲撰
(庚/子)晉世祖武皇帝太康元年
　當分註晉太康元年(以下竝從分/註不復大書)世祖武皇帝五字
　宜删○按晉篡魏猶魏篡漢也綱目以僭國治魏(統/系)
　(例曰僭國謂乗亂篡位或/據土者註云如漢之魏吴)以正統予晉(統系例云凡/正統晉起太)
　(康元年盡/元熈元年)終非定論宜凖始皇吕后例分註年號不
　應大書○或曰魏得國不以正當時蜀漢尚存又有
　孫吴為之敵故綱目以僭國治之若晉則取國于篡
　竊之後又能混一區夏予以正統似不為過勲謂不
　然使司馬懿當曹丕廢帝時能興義兵以誅之猶可
　曰以正治不正也既委質為臣親受明帝之託(魏景/初二)
　(年明帝有疾召懿入見執其手曰吾以後事屬君君/與曹爽輔小子吾無恨矣乃召二王示懿别指齊王)
　(芳曰此是也君諦視之勿誤又教芳前抱懿項/懿頓首受命芳嗣位嘉平五年為懿子師所廢)子弟
　執其政柄四世矣一旦弑其君而自帝(魏景元元年/庚辰師弟昭)
　(弑其主髦于南闕下咸熈二年乙酉/昭子炎稱皇帝廢其主奐為陳留王)視之曹魏殆又
　甚焉惡在其為正哉茍以能混一而正之是徒以強
　弱為進退豈春秋明道不計功之義乎當以鄙説為
　正(漢魏得國雖殊操懿為臣則一懿受魏託尤/非漢比安得指魏為篡賊而以正統予晉也)
夏四月賜孫皓爵歸命侯遣使行荆揚除吴苛政
　　分註(遣使分詣荆揚撫慰牧守/以下除其苛政吴人大悦)
　　書法(漢髙之初入關也書除秦苛法世祖之初至/河北也書除莽苛政于是曰除吴苛政其予)
　　(晉以弔民/之師也)
　當合上文書曰吴主皓降賜爵歸命侯(上書王濬入/石頭吴主皓)
　(降/)孫皓暨遣使句皆可删○按晉紀賜皓爵在五月
　間無異事不宜特書書法謂予晉以弔民之師非是
　盖晉武非可與髙光比也而吴亦非秦莽類(暴不至/秦罪下)
　(于/莽)其除苛政特以安吴人之心使不復反耳非真有
　軫念斯民之意也惟削而不書庶幾春秋誅意之法
　云
(壬/寅)三年夏四月魯公賈充卒
　　書法(充弑逆罪人也書魯公何晉志也賈妃之悍/晉武欲廢之楊后猶曰公閭有大勲勞然則)
　　(晉之徳充至矣書爵所/以著司馬氏之心也)
　　發明(賈充晉之趙穿耳觀庚純髙貴鄉公之問與/孫皓弑君不忠之謂則充之罪惡非惟舉國)
　　(知之雖鄰敵亦知之矣今綱目書爵書卒略無貶/辭豈予之哉正以著晉氏崇獎姦賊保全始終之)
　　(意顯其/志也)
　當去魯公二字直書晉賈充死書法以為著司馬氏
　之心非是夫晉之徳充豈待問哉且彼不以為賊安
　得以崇獎保全罪之發明亦非惟直書死則誅充益
　所以誅昭也○或曰凡例篡賊之臣書死謂篡位干
　統不及傳世者故註云王舜揚雄之類充雖賊臣然
　輔晉得國傳世百五十年恐不可以舜雄比勲謂惟
　其事成愈宜加等若因其傳世遂從末减是徒以成
　敗論人不幾于誨盗奬叛乎或又曰定公不討逐君
　之賊故意如書卒以罪其全始終之恩綱目卒充書
　爵亦此意耳勲曰定公為逐君者所立當討不討故
　書卒以刺之若充之惡逆固昭意也(南闕之戰成濟/問充充曰司馬)
　(公畜養汝等正為今日濟即/抽戈刺髦事見漢景耀三年)安可以討賊望之而謂
　書官書卒足以著其罪乎且孔子魯人也而書魯事
　故曰定哀多微辭後世史官分非君臣義在褒誅而
　欲遵孔子隱諱之例是以一身為數十國之臣子非
　馮道之四姓十君則公孫𢎞之曲學阿世安望其操
　筆削之權佐人主賞罰所不逮哉按朱子篡賊註云
　前世史官修本朝之史者多取春秋之法然已非史
　法又况後世之人修前代之史乃有為之隱諱而使
　亂臣賊子之罪不白于世人之耳目者于義何所當
　乎可為一證
(甲/辰)五年冬十二月晉當陽侯杜預卒(預封侯/見元年)
　　分註(諡曰/成)
　綱目不書疑漏○按卒例云凡賢臣特書如賢相例
　(凡例諸臣之卒惟宰相悉書曰/某官某爵姓名卒而註其諡)官爵惟所有史稱預
　公家之事知無不為凡所興造必考度始終鮮有敗
　事立功之後耽思經籍為春秋左氏集解成一家學
　(以上宜莭/入分註)不可謂非賢而晉書以羊杜合傳為兩人
　名徳勲業適相當也綱目于羊祜書卒(咸寧四年書/鉅平侯羊祜)
　(卒/)而不及杜預非是故當補正
(戊/申)九年地震
　　書法(自漢建興十五年書地震是/後五十年無聞焉于是再見)
　非無聞也特綱目不書耳今即自漢建興十五年至
　是五十年間三國及晉地震凡二十(魏正始二年地/震三年地再震)
　(吴赤烏二年地再震十一年地再震漢炎興元年地/震晉泰始五年七年地震咸寧二年地震四年地再)
　(震太康二年五年六年地/震七年地再震八年地震)而綱目不書謂之無聞可
　乎書法不考全史徒以綱目為據非也
旱
　　考異(提要旱上/有大字)
　當從提要作大旱○按是年春正月朔日食夏六月
　朔日食秋八月星隕如雨地震一年之内天變若此
　則隂陽之不和必有大甚者故當書大以甚之綱目
　僅書旱非是
(庚/戌)孝恵皇帝永熈元年
　　考異(按是年四月武帝崩恵帝即位當于歲首大/書十一年分註孝恵皇帝永熈元年明年歲)
　　(首大書孝恵皇/帝永熈二年)
　　考證(當去此八字補書十一年分註恵帝永熈元/年○謹按是年四月晉武帝崩歲首即太康)
　　(十一年也當依章武三年例以前為正或曰愍帝/亦四月即位元帝三月即晉王位夫何以後為正)
　　(乎曰不同也是年書太康十一年者正武帝之終/次年書元康元年者正恵帝之始此綱日之正例)
　　(也愍元二帝即位之年即書元年本春秋之法也/魯昭公在外薨定公六月即位故于歲首即書元)
　　(年晉懐帝永嘉五年漢人遷帝于平陽明年漢封/為㑹稽郡公晉已曠歲無君矣又明年被弑懐帝)
　　(不得正其終而愍帝雖四月即位故必于歲首追/書建興之號至四年復降于漢愍帝又不得正其)
　　(終明年三月元帝即晉王位亦必于歲首追書建/武元年二者非惟本春秋之法抑所以正其統也)
　當分註晉太熈元年四月以後孝恵帝永熈元年考
　異考證謂當大書十一年者非也(是歲正月武帝改/元太熈太康無十)
　(一年恵帝紀云太熈/元年四月武帝崩)或曰漢獻帝建安二十五年改
　元延康綱目不書延康書二十五年此書十一年而
　不曰太熈亦是類與曰不然獻雖改元位非已有綱
　目特書二十五年所以正其終也(改元例註曰建安/二十五年改元延)
　(康考之范史及陳志註文是漢號而通鑑所/書乃若曹丕稱王時所改者今不能悉見)乃若晉
　之得國實自武始而恵帝以子繼父初非漢魏篡奪
　者比安有改元踰時而不見諸䇿者乎(據漢後帝禪/景耀六年改)
　(元炎興綱目大書炎興元年不曰景耀六年則/此亦當書太熈元年不得以建安二十五年比)况晉
　紀太康止于十年而無十一年乎(漢書建安有/二十五年)當以
　鄙論為正○恵帝永熈明年改元永平繼又改元元
　康(一年再改元通考謂/永平一元康九非也)考證謂次年書元康元年是
　以後為正而考異謂明年歲首當書永熈二年尤誤
　(永熈無/二年)○承先帝之後以前為正乃人子不忍忘親
　之心教天下以孝也當播越之時以後為正(愍元二/帝先書)
　(建興建武/即此例)明人臣不可無主之義示天下有君也或
　因或革皆義理所關(惟一歲再改以後為正如惠/帝書元康不紀永平省文也)豈
　茍為進退哉
(辛/亥)元康元年春三月皇后賈氏殺太傅楊駿廢皇太后
為庶人
　　考異(太后下漏/楊氏二字)
　楊氏二字可省考異不必從○按禮父前子名婦人
　無名以氏為稱賈氏于太后婦也不當稱氏或曰弑
　太后何以氏(明年書弑皇/太后楊氏)曰此以正太后之終也
以賈模張華裴頠為侍中竝管機要
　　考異(提要裴頠下有裴楷二/字據分註當從提要)
　　分註(賈后專朝以模為散騎常侍加侍中謐與后/謀以張華庶姓無逼上之嫌而儒雅有籌略)
　　(為衆望所依乃以華為侍中中書監裴頠為侍中/裴楷為中書令加侍中與僕射王戎竝管機要華)
　　(盡忠帝室彌縫遺闕后雖凶險猶知敬重與模頠/同心輔政故數年之間雖闇主在上而朝野安靜)
　此條提要不必從考異説非○按凡例云正統命官
　宰相悉書餘官非有故不書此云華與模頠同心輔
　政九年模卒註云頠與華模謀廢后更立謝淑妃趙
　王倫殺賈后獨執華頠等殺之而不及裴楷是知楷
　雖為侍中而執政與謀則在模等雖不書可也(按楷/本傳)
　(云楷有渴利疾不樂處勢王渾為楷請為光禄勲不/聴就加光禄大夫開府儀同三司未幾卒然則楷為)
　(侍中特名焉耳綱/目所以略之與)
(乙/夘)五年夏六月東海雨雹
荆揚兖豫青徐州大水
　　考異(提要作雨雹大水無東海/荆楊兖豫青徐州九字)
　當從提要作雨雹大水盖不數州郡者天下之意也
　以賈后之亂如此雖無雨雹大水其變已甚况六州
　半天下乎故當以天下之辭書之
(丙/辰)六年秋八月秦雍氐羌齊萬年反冬十一月遣將軍
周處討之
　　考異(討當/作擊)
　上書反故下得書討考異泥例不可從(八年孟觀討/萬年同考異)
　(謂當作擊竝非義詳/咸寧五年馬隆討條)
(己/未)九年以成都王頴為平北將軍鎮鄴河間王顒為鎮
西將軍鎮闗中
　平當作鎮綱目誤○按平北者頴始出時官名也(頴/初)
　(為車騎將軍以賈謐與皇太子博争道/頴厲聲呵謐謐懼出頴為平北將軍)至鎮鄴則為
　鎮北將軍(本傳云頴鎮鄴轉鎮北將軍晉紀亦/作鎮北觀顒鎮關中稱鎮西可證)綱目
　以前官為今職非是
(庚/申)永康元年春三月尉氏雨血妖星見南方太白晝見
中臺星拆
　尉氏二字宜删○按雨血大變也自關天下之故不
　應書地書地則有所屬而無關于天下之大當去尉
　氏二字以雨血與妖星太白等並為天變猶晉梁山
　崩春秋不書晉傳曰為天下紀異也(見魯成公五年/公羊傳胡氏從)
　(之/)夫梁山本晉地猶不書晉况雨血自天可獨以尉
　氏當之乎固宜删去
(辛/酉)永寧元年自正月至于是月五星互經天縱横無常
　當作五星互經天自正月至于是月縱横無常四字
　可刪○按先言星後言月則月皆星也語急而情惕
　所以為變也先言月後言星則月未必皆星也辭平
　而意緩(當其互經曽不為怪至/是月而後書故謂之緩)何以見其異哉乃若
　縱横無常特形容互經之意此史家紀事之辭非書
　法也綱目槩録志語非是(惟縱横無常故曰互經/並書于冊殊覺複贅)
夏四月成都王頴擊敗倫兵帥師濟河左衛將軍王與
等迎帝復位倫伏誅
　　考異(提要兵字下有/于溴水三字)
　　考證(擊當/作討)
　當蒙上文直書敗倫兵于溴水(是年三月書討倫已/正其罪雖不書擊可)
　(也/)擊及帥師濟河皆可刪考證不必從
(壬/戌)太安元年陳留王曹奐卒晉人𦵏之諡曰魏元皇帝
　　考異(提要上無陳留王三字/下無晉人止皇帝十字)
　　考證(諡曰以下當分註○謹按凡例曰凡正統之/君廢為王公而死者書卒而註其諡魏主奐)
　　(雖非正統亦鈞于被廢而死者/大書其諡不合正例故當分註)
　當從提要直書曹奐卒去陳留王及晉人以下等字
　分註晉人𦵏之諡曰魏元皇帝○不書陳畱王不與
　晉之廢之也不書故魏主奐為弑君者所立而不能
　討賊亦不足以君魏故從常人例(凡例常人/不爵不諡)書曰曹
　奐卒以為一匹夫而已矣
(癸/亥)二年秋七月劉𢎞遣陶侃討張昌昌走衆降别將石
氷據臨淮不下
　　考異(討當/作擊)
　陶侃宜書官○按凡例云有官者書官惟初除一見
　後皆因事而書史稱侃少孤貧為郡督郵後舉孝㢘
　郎中令楊晫薦于顧榮侃繇是知名既克張昌𢎞謂
　侃曰吾昔為羊公參軍謂吾後當居其處今觀卿必
　繼老夫矣是侃為𢎞參軍也前此未有書者侃于是
　始見當書曰劉𢎞遣參軍陶侃討張昌庶幾因事見
　官之義且以明侃之為𢎞屬也今大書既不書官分
　註亦不明載但曰遣陶侃將以侃為何如人邪例當
　補參軍二字(侃于晉室有大功非/他臣比不可不詳)
十二月議郎周玘等起兵攻石氷
　　考異(此與前條劉𢎞遣陶侃討/張昌亦當書擊誤作討)
　此條綱目本書攻考異以為誤作討何也據張昌前
　書反此書起兵(凡例云凡起兵/以義者曰起兵)當以綱目書討為正
　考異泥例不可從
(甲/子)永興元年(漢髙祖劉淵元年○成太宗李雄建/興元年○是歲僭國二大一小一)
　永興元年四字宜仍稱晉與漢成竝列分註但以圏
　隔總結是歲舊大國一新大國一小國一凡三國(自/太)
　(康元年庚子晉始平吴至恵帝元康元年辛亥賈后/已殺太傅廢太后而諸王之禍作矣成漢並興懐愍)
　(失國晉一統僅二/十五年正安在哉)○或曰晉雖篡魏猶中(闕/)
　
　
　
　
　
　
　　　　　　　　　變則魏道武傳世十五享國幾
　二百年不尤愈于晉乎晉之視魏名為中國實有不
　逮魏者必以正統予晉是魏亦可以主中國也(魏書/僭晉)
　(夷宋是以魏為中國/主也吠非其主固然)綱目何以始終分註不一大書
　哉然則劉裕之罪可從末減矣曰裕篡晉猶晉篡魏
　吾方不以魏之首禍貰晉罪寧以晉之效尤寛宋誅
　乎要之身為人臣弑其君奪其國而自立皆賊而已
　矣然則唐亦隋臣也其得為正統何五代之禍亂極
　矣天所以開李唐也髙祖雖不取煬豈能長有隋室
　乎况貞觀開元之治較之典午尤相去萬萬者哉此
　又未可例論也(秦隋一轍故漢唐無譏唐所以不逮/漢者為始事稍差耳要未可與魏晉)
　(同日/語)
東海王越使張方殺長沙王乂頴入京師自為丞相尋
還鎮鄴
　鎮字宜删○按前書以成都王頴為鎮北將軍鎮鄴
　謂鎮撫之也既而舉兵反進逼京師(太安/元年)今又自為
　丞相頴之跋扈若此何鎮之有故當去鎮字直書還
　鄴明頴之出入自如無敢為難者則又以罪晉之臣
　子無討賊之義也
秋七月東海王越奉帝征頴復皇后太子頴遣兵拒戰
蕩隂侍中嵇紹死之帝遂入鄴越走歸國
　　考異(提要作頴遂/以帝入鄴)
　當從提要加頴以二字○按鄴非帝都其入也由頴
　迎之惟書以帝入鄴則頴跋扈之狀自見而越走歸
　之故亦明矣如綱目所書帝方入鄴若無難者越何
　以始奉而卒走耶
幽并兵至鄴頴奉帝還洛陽浚大掠鄴中而還
　　考異(提要兵上有/州字奉作以)
　上書幽并兵至鄴下書頴奉帝還洛陽非尊帝也所
　以著頴之畏威小謹假帝以自免也提要不必從
(丁/夘)孝懐皇帝永嘉元年(漢元熈/四年)
　當分註晉主熾永嘉元年去孝懐皇帝四字史綱書
　晉主熾而不書諡得之
以南陽王模都督秦雍等州軍事
　　考異(提要無等/州二字)
　按模所督乃秦雍梁益四州軍事也綱目當書都督
　秦雍梁益諸軍事提要既無等州二字又不言梁益
　則是二州矣並非
拓跋禄官卒
　　考異(按崩𦵏例曰凡蠻夷/君長曰死此誤作卒)
　　分註(弟猗盧總攝三部/與慕容廆通好)
　　書法(始去索頭書卒進之也曷為進/之弟猗盧將以助晉封故進之)
　考異以書卒為誤特據綱目以正統予晉耳其實晉
　非正統雖書卒可也書法謂以猗盧進寧有事出于
　弟尚在三年之後(見四/年冬)而先進其兄者哉謬甚
(庚/午)四年(漢烈宗劉聰/光興元年)○琅邪王睿以周玘為吴興太守
　　考異(提要吴/作義)
　當從綱目作吴興提要誤○按分註錢璯㓂陽羡玘
　糾合鄉里討斬之睿以玘為吴興太守于其鄉里置
　義興郡以旌之是玘為太守實吴興郡(建興元年周/玘卒亦書吴)
　(興太/守)而義興之名則睿所特置以旌玘者考異不為
　辯正何與○或曰吴興即義興故提要作義按玘本
　傳云玘三定江南開復王略帝嘉其勲以玘行建威
　將軍吴興太守吴興㓂亂之後百姓饑饉盜賊公行
　玘甚有威惠百姓敬愛之朞年之間境内寧謐帝以
　玘頻興義兵乃以陽羡及長城之西鄉丹陽之永世
　别為義興郡以彰其功(此玘為吴興太守實績也玘/陽羡人故云于鄉里置郡以)
　(旌/之)是則義興與吴興自是兩郡(建興三年以周札為/吴興太守分註云以)
　(告義興太守孔侃/固知義吳非一也)而宋明帝泰始二年吴喜克義興
　王道隆克吴興竝書于䇿安得以義興作吴興而謂
　提要非誤乎
蝗
　當書五月大蝗○按是年蝗在五月綱目繫于四月
　之後(上書夏四月王浚/擊漢劉霛殺之)而不月非是據晉志自幽并
　司冀至秦雍草木牛馬毛鬛皆盡則非常也故當書
　大以異之而以志語録入分註庶幾憫民窮而警天
　戒之意也
(壬/申)六年(漢嘉平/二年)
　　書法(于是帝遷平陽踰年矣書六年何存正統/也帝未遇害秦王在雍則正統固在矣)
　當分註晉永嘉六年以為存中國可也必曰存正統
　則當書春正月帝在平陽然晉實非正統也綱目之
　誤不自此始惜無有正之者
漢太保劉殷卒
　　分註(殷不為犯顔忤㫖然因事進規補益良多漢/主聰毎與羣臣議政事殷無所是非羣臣出)
　　(殷獨留敷暢條理商確事宜聰未嘗不從之殷嘗戒/子孫曰事君當務幾諫凡人尚不可面斥其過况)
　　(萬乗乎夫幾諫之功無異犯顔但不彰君之過所/以為優耳殷在公卿間常恂恂有卑讓之色故能)
　　(處驕暴之國保其富貴/不失令名以夀考終)
　　書法(卒僭國臣/録賢也)
　當去太保二字直書漢劉殷卒○按燕凉皆僭國也
　綱目于李績宋混卒不書官(見穆帝升/平四年)書法皆以為
　錄賢况殷尤未必賢者乎何以官為據分註殷特以
　卑讓保富貴故雖處驕暴而不失語云邦無道富且
　貴焉耻也其殷之謂與他如納女劉聰不耻同姓尤
　自言劉康公之後與陛下殊源(見納女/條分註)殷之阿世取
　寵多此類書法槩稱其賢非也
(癸/酉)孝愍皇帝建興元年(漢嘉平/三年)
　當分註晉永嘉七年四月主業建興元年去孝愍皇
　帝四字
夏四月太子業即位于長安索綝領太尉
　　書法(太子即位矣綝不書以何太子尚幼冲非能/以之也然與書自者有間矣此綱目之變例)
　　(也/)
　索上漏以字○按綝不書以必傳録之漏書法謂非
　能以之鑿矣(幼不書以/不見凡例)且下書以琅邪王睿為左丞
　相以南陽王保為右丞相距此僅一月耳(並見/五月)果以
　為幼冲豈一月而遽壯哉書法傅㑹綱目多此類
石勒遣石虎攻陷鄴而據之
　　考異(石上漏/漢字)
　當書漢遣石虎攻鄴入據其地○按凡例云非正統
　相攻書入不書陷晉非正統故當書入後倣此○或
　曰此石勒遣也不書勒恐失實勲按建武元年石虎
　圍譙亦勒遣也綱目止書漢石虎而不曰勒遣則此
　書漢遣何疑
(甲/戌)二年(漢嘉平/四年)夏五月太尉凉州牧西平公張軌卒子
寔嗣
　　發明(綱目于晉世割據諸人皆書死獨于西凉張/氏及前慕容氏父子獨書其爵及以卒書者)
　　(何予其有匡輔晉室之功也夫晉之南渡猶周之/東遷也東遷之後諸侯不復宗周獨齊桓晉文拳)
　　(拳以尊周室為事故春秋予之當五胡亂華之時/干戈紛紛世不復知有晉矣而張氏據凉慕容氏)
　　(據燕獨能不㤀本朝/此其所以予之也)
　晉非周比張氏非桓文比發明以晉擬周以桓文例
　張氏並非○按桓文尊周特假義耳春秋予之所以
　治諸夏之從夷者非謂其竭忠周室足為萬世表模
　也張氏據凉忠貞世篤其歸誠晉室有非桓文可及
　者夫事有迹同而心異者當論其心况踐土之盟河
　陽之狩(並見魯僖公/二十八年)尤張氏所不敢出者哉如發明
　所云非惟不知張氏并不知桓文豈孟子假之一辭
　亦未聞乎至割據諸人雖當書死然永嘉以來類多
　書卒元年書拓跋禄官卒矣二年成尚書令楊褒六
　年漢太保劉殷並卒于册他如劉淵吐谷渾無不卒
　者然則書爵書卒何足為張氏榮顧其惓惓報國之
　念(軌遺令文武將佐務安百/姓上思報國下以寧家)有可嘉耳綱目予凉所
　以愧晉室諸臣也(即春秋予/桓文之義)寧獨為一人言哉
(乙/亥)三年(漢建元/元年)王敦徙陶侃為廣州刺史
　　考異(提要王字上有荆州吏杜曽舉/兵拒陶侃十字徙下無陶字)
　　分註(王敦嬖人錢鳳疾侃之功屢毁之侃詣敦自/陳敦㽞不遣左轉廣州刺史以其從弟廙刺)
　　(荆州將吏鄭攀等詣敦畱侃不許衆情憤惋遂迎/杜曽第五猗以拒廙敦意攀等承侃風㫖被甲持)
　　(矛將殺侃出而復還者數四侃正色曰使君雄斷/當裁天下何此不決乎因起如厠參軍梅陶言于)
　　(敦曰周訪與侃親姻如左右手安有斷人左手而/右手不應者乎敦意觧乃設盛饌以餞之侃便夜)
　　(發/)
　此條提要誤○按分註敦徙侃刺廣州為嬖人錢鳳
　之譖非為曽拒也若上書拒下書徙則敦此舉乃所
　以全侃非其實矣特書敦徙所以罪敦也况曽實拒
　廙尤非拒侃者乎○或曰提要書曽拒侃為分註前
　段云侃既破杜弢乗勝擊曽有輕曽之志反為所敗
　今不從提要則此條分註不幾贅乎曰不然事有不
　必大書者自當于分註見之綱目前書陶侃破走杜
　弢王敦表侃為荆州刺史(元/年)此上書陶侃擊杜弢破
　之弢走死湘州平敦徙侃為廣州刺史其為忌功黜
　賢之罪明矣義在罪敦不繫乎曽之拒與否也故略
　之必欲一一大書則分註方言敦以從弟廙刺荆州
　將吏鄭攀等迎曽拒廙又何以不書邪可以類推
(丙/子)四年(漢麟嘉/元年)冬十一月漢劉曜陷長安帝出降御史
中丞吉朗死之漢封帝為懐安侯
　　考證(封當/作廢)
　　書法(書帝出降與遷異矣既至平陽帝稽首麴允/慟哭聰怒囚之允自殺其視庾珉王儁等耳)
　　(則何以不書允之慟哭義也囚而自殺則安知/其非有不得已者乎固不可與朗之自殺同矣)
　　發明(吉中丞自殺則書死莭麴允亦自殺何以不/書允任事大臣危不能持顛不能扶死自其)
　　(分僅足以償誤/朝之罪故耳)
　當從考證作廢○或曰帝已降矣降則非帝何廢之
　有勲曰此晉編也自漢稱之則曰封自晉言之仍廢
　而已矣惡有晉編而從漢所稱者哉○允自殺不得
　與朗等非以其囚也愍帝不云乎誤我事者麴索二
　公也(麴允索綝綝以降要漢/車騎郡公漢斬綝于市)帝已自為定案雖不囚
　而自殺曷足稱哉况以二人而誤一國使中原塗炭
　冠履倒置雖族誅不免責而發明謂足償誤朝之罪
　尤謬
(丁/丑)中宗元皇帝建武元年(漢麟嘉二年○凉元公張寔/稱建興五年○舊大國一并)
(成小國一新小/國一凡三僭國)
　　考異(提要帝下註睿字按君名註曰即位在今年/内者用之則此當依提要大書睿字于帝字)
　　(之/下)
　當分註晉元帝睿建武元年考異謂當大書非也
三月丞相睿即晉王位
　　考證(下當補書立宗廟社稷○謹按凡例曰凡宗/廟之禮建置更革皆書東漢之興也建武二)
　　(年立宗廟郊社于洛陽昭烈即位立宗廟祫祭髙/皇帝以下東晉開百年之基立宗廟社稷但見于)
　　(分註今故歴考事例當/大書以備一代之禮也)
　晉非正統不得以東漢比考證不必從
五月日食
　月下漏朔字○按晉志云五年(建興五年是時皆稱/建興無建武元年)
　五月丙子十一月丙子並日有蝕之綱目于十一月
　(是/年)書朔日食此不書朔非也
劉琨段匹磾討石勒未行而罷
　此條石上亦漏漢字考異不言何與(據建興元年石/勒遣石虎攻鄴)
　(十二月石勒遣使奉表于王/浚考異皆云石上漏漢字)
(戊/寅)太興元年(漢主劉曜/光初元年)春遼西公段疾陸眷卒
　　分註(疾陸眷子幼叔父涉復辰自立/末柸乗虚襲殺之自稱單于)
　　書法(卒疾陸眷何予義也綱目于/段氏每詳之義焉而已矣)
　按段氏之禍疾陸眷為之也方石勒質末柸求和文
　鴦力諫以為受命討賊寧以末柸一人故縱成擒之
　㓂疾陸眷不聴遂和以贖末柸勒因厚遺疾陸眷而
　與末柸誓為父子(永嘉六年王浚遣王昌率疾陸眷/與弟匹磾文鴦從弟末柸攻勒于)
　(襄國勒出戰皆敗㑹末柸為勒所獲遣使求和疾陸/眷許之文鴦諫不聴勒因召末柸與之燕飲誓為父)
　(子由是段氏專心/附勒浚勢遂衰)及匹磾推劉琨為大都督檄眷等
　共討石勒勒懼厚賂末柸末柸既思舊恩又欲奪匹
　磾國乃曰父兄而從子弟恥也即有功匹磾一人收
　之矣眷等遂還琨匹磾亦散末柸遂殺涉復辰自立
　使眷早從文鴦之諫舍一末柸而誅石勒則國讐既
　報家難不作眷不亦深明大義哉既失之于前復敗
　之于後使匹磾忠義卒無所就至使已孫為弑君之
　賊(太寧三年疾陸眷之孫遼殺牙而自/立牙末柸子綱目書遼弑其君牙)凡皆疾陸眷
　見義不為貽謀不善之所致也綱目卒疾陸眷姑詳
　段氏始末耳書法槩以為予義非是
漢主聰卒太子粲立八月靳凖弑而代之石勒引兵討
凖冬十月劉曜自立于赤壁封勒為趙公
　當作劉聰死○按凡例云蠻地酋長曰死聰尤其猾
　夏之甚者(聰再弑晉帝極其慘辱/他㓂陷州郡不可悉紀)惜晉室衰微弗克
　誅聰以洩不共戴天之憤例當書死以著其罪綱目
　于拓跋書卒(見懐帝永/嘉元年)謂猗盧將以助晉封故進之
　聰固滅晉者而亦書卒何哉
(己/夘)二年(漢改號趙光初二年○後趙髙祖石勒元年國/○舊大國一成凉小國二新大國一凡四僭)詔
琅邪恭王為皇考既而罷之
　　考異(提要詔作尊據漢綏和二年書/追尊定陶共皇則此當書尊)
　　考證(詔當作尊○謹按凡例曰凡正/統尊立皆書尊曰尊某為某)
　　分註(詔琅邪恭王宜稱皇考賀循曰/禮子不敢以已爵加于父乃止)
　當加尊字于詔字之下○按詔與尊異尊者已然之
　辭詔則方有其命耳下書既而罷之是未嘗實尊之
　也(循傳云有司奏琅邪恭王/宜稱皇考帝納循議而止)不得與定陶比考異考
　證以尊易詔非是○或曰既罷矣何以書曰為賀循
　之言書也循能執禮以畜其君帝能納其言而止特
　書于䇿君臣同美也書罷尊琅邪則凡尊定陶者其
　謬自見矣不以子爵加父萬世不易之禮也豈獨為
　晉元書哉
(庚/辰)三年(趙光初三/後趙二年)
　　考異(當圏下分註凉/王張茂永元元)
　此條考異不必從○按凉不紀元為用晉號也(永和/十年)
　(猶稱建興/四十二年)但以不奉中興正朔(元帝改元建武太興/永熈明帝改元太寧)
　(康帝改元建元穆帝改元永和/升平凉至升平五年始奉正朔)故與成代並列僭國
　然雖列僭國每有所書皆斥稱姓名而不加以凉號
　内之也豈成代諸國所可比哉考異説泥
夏五月上邽諸將殺晉王保保故將陳安降漢以討賊
殺之
　　考異(提要漢作趙無以討賊殺之五/字按漢前年改號趙當書趙)
　　考證(漢當作趙○謹按漢于太興二年已/改號趙諸本于此誤書漢當改正之)
　　書法(書殺何不成保之為晉王也保書殺矣殺保/者曷為書賊予安以討賊之義也故特書故)
　　(將凡書故將皆予義也于是漢改號趙不書趙書/漢何漢不共戴天之讐也賊可討也而不免降漢)
　　(焉特書漢所以志讐國而為安/惜也及其叛也則書叛趙矣)
　當書晉王保為其下所殺趙遣陳安攻殺之○勲按
　謂安為保故將特據保傳書耳(傳云陳安歸保保寵/待甚厚為保將張春)
　(所嫉馳還隴城遣使詣保貢獻不/絶保死安奉保䘮以天子禮𦵏之)然傳稱保病薨而
　此書殺是又以帝紀為正(元帝紀書保為張春所害/劉曜使陳安攻春滅之按)
　(此數語宜入分註不/應僅以體重為言)果爾則安之討賊乃劉曜所遣
　非至是而後降也盖安之降漢在保未死之時趙未
　改號之先法當于保稱王時特書都尉陳安叛降漢
　(二年書南陽王保自稱晉王分註云陳安叛降于成/上邽大饑又為安所迫據保本傳謂稱王時安自號)
　(秦州刺史稱藩于劉/曜分註謂降成疑誤)至安之殺賊直書趙遣庶安之
　進退明而功罪不相掩也今晉史既多矛盾綱目復
　合異為同安非保臣而曰故將事出劉曜而曰安討紛
　紛乖錯寧獨書漢之誤哉書法謂不當降漢故特書
　漢勲謂漢特國號耳復讐者不折莫干于漢何與若以漢
　為不共之讐則漢已改趙矣為晉者將讐漢乎抑讐趙
　乎舎其實而徇其名猶復讐者置其人而毁其器顧
　可為定論哉
凉州殺其刺史張寔寔弟茂立
　　考異(按即位例曰僭國始稱帝者繼世曰太子某/立始稱王者繼世曰嗣此張寔未嘗稱帝繼)
　　(世不當書立據大安二年書羅尚大破李特斬之/李流代領其衆李流死雄代領其衆此條當作寔)
　　(弟茂領/其衆)
　　考證(立當作/代之)
　當作寔弟茂代領其衆○按建安五年孫䇿卒綱目
　書弟權代領其衆正與此類觀茂臨終語寔子駿曰
　吾遭擾攘之世假攝此州以全性命豈榮之哉是終
　未嘗自以為實居其位也代字不可省考異引李流
　等為證而去代字恐傳録誤漏考證不稱領衆但曰
　代之又似茂利其兄之死而為之者俱非事實惟凖
　孫權嗣䇿例書之則無疵矣
(辛/巳)四年(趙光初四/後趙三年)後趙陷幽冀并州撫軍將軍幽州刺
史段匹磾死之
　　書法(書死之予莭也前書討石勒此/書死之綱目于段氏有取焉)
　撫軍將軍四字宜删○按匹磾討石勒與劉琨並書
　(建武/元年)琨之忠莭不在匹磾下使琨尚存并力討賊勒
　未必横逆至是磾乃以疑謗殺琨(初琨世子羣為段/末柸所得欲與共)
　(襲匹磾遣使賫羣書請琨為内應為匹磾邏騎所得/琨初不知來見匹磾匹磾雅重琨初無害琨意㑹代)
　(郡太守辟閭嵩潛謀襲匹磾事泄匹磾收琨縊/殺之由是人心皆不附匹磾詳元年殺琨分註)幽州
　之陷得無自貽戚乎獨其志在滅勒終不為屈(分註/匹磾)
　(見石虎曰我受晉恩志在滅汝不幸至此不能為/汝敬也常著朝服持晉莭不為勒禮久之見殺)足
　以愧晉之自為叛逆者不失其莭足矣具官何為哉
秋七月以戴淵都督司豫劉隗都督青徐諸軍事
　　考異(提要徐作冀按此/條軍上當有州字)
　　分註(以淵為征西將軍督六州鎮合肥/隗為鎮北將軍督四州鎮淮隂)
　當書以戴淵劉隗分督司豫青徐諸軍事分註淵為
　征西將軍督司兗豫并冀雍六州鎮合肥隗為鎮北
　將軍督青徐幽平四州鎮淮隂○按冀州與司豫兗
　并雍共六州屬戴淵劉隗四州乃青徐幽平提要徐
　作冀誤既列叙司豫青徐軍上亦不必著州字考異
　可删
代弑其君鬱律子賀傉立
　　考證(立當作嗣○謹按凡例曰凡僭國/稱王者其繼世曰嗣後皆倣此)
　　分註(拓䟦猗㐌妻惟氏忌代王鬱律之彊恐不利/其子乃殺鬱律而立子賀傉鬱律之子什翼)
　　(犍幼在襁褓其母王氏匿于袴中祝曰/天茍存汝則勿啼久之不啼乃得免)
　當書代弑其君鬱律而立其子賀傉○按賀傉猗㐌
　子也非鬱律之子安得書嗣考證泥例非是○子某
　立常辭也上書弑其君非常矣不應以常辭書况賀
　傉尤非鬱律子乎書立其子某明乎其為弑者之子
　也如綱目原文不惟世系未明且先君既弑子亦何
　從立邪(按猗㐌諡桓帝鬱律諡文帝賀傉諡恵帝恵/乃桓之中子史稱鬱律為恵帝子是先弑其)
　(子而後立其父/有是理乎疑譌)
(壬/午)永昌元年(趙光初五/後趙四年)春正月王敦舉兵反譙王氶甘
卓移檄討之敦分兵冦長沙
　當書譙王氶及甘卓○按卓非可與氶並書者特欲
　著卓還軍之罪(下書甘卓/還襄陽)故先書于此據分註所載
　卓之為義始既不勇卒又不終其視王敦僅一間耳
　春秋傳云及者内為志明非譙王卓亦無復此舉所
　以誅其心也不待書死之(下書敦兵陷長沙湘/州刺史譙王氶死之)與殺
　(敦殺/甘卓)而首從誠偽之分已辨于此矣(史稱敦初起兵/遣使告卓約與)
　(俱下卓許之後更狐疑不赴譙王氶遣主簿鄧騫説/卓卓猶欲按兵坐待㑹敦復遣㕘軍樂道融邀卓道)
　(融憤敦悖逆反説卓襲武昌卓意始決露檄致討敦/聞卓起兵遣卓兄子卬說卓使旋軍時敦已殺戴淵)
　(周顗等卓聞流涕謂卬曰吾之所憂正在今日即命/旋軍道融憂憤而卒卓家人勸卓備敦卓不從悉散)
　(兵佃作襄陽太守周慮承敦意襲卓殺之傳首/于敦卓之始終若此顧可與譙王同日語哉)
(癸/未)肅宗明皇帝太寧元年(趙光初六/後趙五年)六月立皇后庾氏
以庾亮為中書監
　　考異(庾字當作后兄/與漢何進同)
　　書法(不書后兄亮亮賢也/與董重楊駿異矣)
　此條考異不必從○按亮不書屬特非王鳳諸人之
　比(凡例親戚貴重者書其屬註云如/元舅王鳳以著外家與政之禍)書法以為賢亮
　非也蘇峻之亂亮實惎之(咸和二年亮疑峻為亂下/詔徴為大司農卞壼温嶠)
　(諫皆不聴峻果拒/命與祖約舉兵反)平時拒諫以伸已謀(嶠聞峻不奉/詔即欲率衆)
　(衛建康三吴亦起/義兵亮皆不聴)臨難棄君以圖茍免(三年峻兵犯/闕卞壼死之)
　(亮與郭黙/等奔尋陽)曽是而可謂賢哉乃若董重馬初實由貴
　人乳母得官故書兄書子(漢建寧二年書以董貴人/兄重為五官中郎將永興)
　(二年書封乳母馬/恵子初為列侯)以著其濫此尤與王鳳不同况庾
　亮乎書法謂與董重楊駿異勲按重則非倫駿未書
　屬所稱異者又安在哉(或曰亮惎亂獨非與政之禍/乎曰亮之疑峻為國非為己)
　(也自不可與王鳳同日語但違衆自是無先見之明多/事後之悔此則非温嶠諸人比綱目于嶠等卒具官)
　(爵而亮止書官/其權衡審矣)
(戊/子)顯宗成皇帝咸和三年(趙光初十一後/趙太和元年)九月陶侃温
嶠討峻于石頭斬之峻弟逸代領其衆
　　考異(提要無于/石頭三字)
　斬當作誅代當作復于石頭三字不可省○按前書
　峻遷帝于石頭此書討峻于石頭誅之明賊已討而
　人主無恙也不書則無以示逼遷乗輿者之戒提要
　不必從○代者平時相繼之常辭峻既伏誅逆順已
　明逸不圖反正以盖兄愆猶尋覆轍擁衆為難刀俎
　餘生寧能久存乎故當書復以明其迷不知返而峻
　之後有逸是未可安枕臥也又以戒人君不可不慎
　之意綱目以常辭書非是
(己/丑)四年(趙光初十二後趙太和二年○/是歲趙亡大一小一凡三僭國)春正月逸殺右
衛將軍劉超侍中鍾雅
　　考異(逸上漏/蘇字)
　　分註(初峻逼居民聚之後苑使其將匡術守之至/是光禄大夫陸曄及弟玩説術以苑城附于)
　　(西軍百官赴之鍾雅謀奉帝出赴西軍事泄蘇逸/使任讓將兵入宫收超雅帝抱持悲泣曰還我侍)
　　(中右衛讓/奪而殺之)
　當作逸殺侍中鍾雅及右衛將軍劉超(劉超書及謀/始鍾雅也)
　綱目略無析别非是○按分註謀奉帝赴西軍者鍾
　雅也故帝抱持悲泣亦曰還我侍中右衛法當先書
　侍中後及右衛將軍今先超後雅特據收超雅為辭
　非事實也逸不書姓與峻等(峻不書姓故逸斥稱名/况前云峻弟逸其系已)
　(明不必更/加蘇字)故分註雖云蘇逸使任讓綱目直書逸殺
　非漏也不可以姓未見者比(凡例註云姓/未見者著之)考異不必
　從
(癸/巳)八年(趙建平/四年)八月趙石虎自為丞相魏王九月殺其
太后劉氏冬十月趙河東王石生等舉兵討之不克而
死
　殺當作弑無疑(下言討上當書弑討/殺矛盾固知其誤)九月二字可删
　方其自為丞相魏王已有弑后之意不應書月以間
　之
(丁/酉)咸康三年(趙建武/三年)
　分註三年下當補書燕王慕容皝元年明年歲結漢
　涼燕小國三新小國一凡五國而去穆帝永和元年
　分註燕王慕容皝十二年八字○按載紀皝以咸康
　三年僭即王位綱目是年既大書慕容皝自稱燕王
　(魏書云號/年為元年)而于歲首分註不列僭國何與(按永和七/年苻健自)
　(稱秦天王綱目即于歲首分/註秦主苻健皇始元年可證)勲意正統宜以後為正
　(如唐始武徳/九年之類)僭國宜以前為正以後為正者將以予
　之不可不慎也以前為正者將以誅之不可不急也
　綱目于凉稱建興即擯為僭國(見元帝建武/元年分註)而慕容
　稱王雖見大書猶不列分註至十二年而後見豈春
　秋謹微之義哉勲故推本傳例補註于此
(戊/戌)四年冬十二月趙遣兵迎段遼燕慕容恪擊敗之以
遼歸殺之
　書法(遼嘗書弑君矣不書誅何殺不以罪也故雖/有罪而殺之不以其罪綱目一以殺書之)
　按分註待遼以上賓之禮久之謀反皝斬之曰謀反
　則有罪矣是雖不以弑君之罪殺之亦以謀反之罪
　殺之也不書誅者待以賓禮未嘗臣之也未嘗臣之
　而謀反非可與臣之反者同科故書殺而不書誅書
　法槩謂以無罪例書殺非是
(己/亥)五年(趙建武/五年)八月改丞相為司徒
　當書復改丞相為司徒(晉本紀/有復字)○按上年五月以司
　徒導為太傅六月更以導為丞相罷司徒此復改丞
　相為司徒一空名耳兩年之内凡三更置故當書復
　以著其反覆無常之謬
(癸/夘)康皇帝建元元年(趙建武/九年)○庾翼移鎮襄陽詔以翼
都督征討軍事庾氷都督荆江等州軍事徴何充為楊
州刺史録尚書事
　　考異(提要無等州二字永和元/年桓温都督荆梁亦同)
　當作都督征討諸軍事等州二字不可省盖庾氷所
　督乃荆江司雍梁益六州也不稱等則疑于二州矣
　提要非是
(甲/辰)二年(趙建武十年○漢/主李勢太和元年)秋九月帝崩太子聃即位尊
皇后曰皇太后太后臨朝稱制
　　考證(秋九月下當補書立子聃為皇太子○謹按/康帝有疾何充請立太子乃立子聃為皇太)
　　(子是為穆帝穆帝即位紹承正/統而于建儲之始豈可無書乎)
　　分註(帝疾篤庾氷庾翼欲立㑹稽王昱為嗣何充/建議立皇子聃乃立聃為皇太子帝崩充奉)
　　(太子/即位)
　不書立子聃為皇太子非漏也按康乃成帝母弟不
　應得國獨庾氷以帝子尚幼立以為嗣(咸康八年成/帝不豫二子)
　(丕奕皆在襁褓氷恐易世之後親屬愈疎為人所間/請以母弟琅邪王岳為嗣帝許之中書令何充曰父)
　(子相傳先王舊典且今將如孺子何氷不/聴帝乃詔氷充等受顧命而崩岳即位)故丕奕封
　王(丕為琅邪王奕為東/海王􁧺見咸康八年)特書成帝子者明岳之不當
　立也(觀琅邪即位太后猶以/中興正統為辭可證)岳不當立安得有太子
　故雖有建儲之文而綱目削之不與其立也(綱目所/書多據)
　(分註使非削之未有已見分/註而不大書者正可類推)然則聃即位何以稱太
　子若曰未嘗立為太子也俄而太子即位亦足啟問
　者見是非矣考證不必從○或曰紹太子何以書(太/興)
　(元年更王太子/紹為皇太子)愍帝降漢未聞有嗣睿之即位初非
　岳比此所以異也(睿非業子紹猶聃也/相類之中又自不同)
(乙/巳)孝宗穆皇帝永和元年(趙建武十一年○燕王慕容/皝十二年○舊大國一漢凉)
(代小國三新小/國一凡五僭國)
　當去燕王慕容止僭國二十六字補書凉王張駿某
　年○按皝于咸康三年丁酉稱王號年為元年至是
　乙巳僅九年而分註以為十二何也張氏世守臣莭
　至駿自稱凉王車服擬于王者(見本年/十二月)例當分註若
　曰凉之王自駿始前此忠順之風自是一變所以罪
　其忘祖父而襲僭國之謬也綱目略之非是
(丙/午)二年(趙建武十二年/漢嘉寜元年)
　　考異(當圈下分註凉王/張重華永樂元年)
　當從考異補註凉王年號○按晉以重華為刺史西
　平公(見明年/冬十月)而重華志在稱王雖屈于俞歸之言(晉/遣)
　(御史俞歸授重華官爵重華欲稱凉王/未肯受詔俞歸正義責之重華乃止)勉為奉詔未
　幾復以自稱書矣(五年九月張重/華自稱凉王)故紀年于此使與
　燕趙並列也
(己/酉)五年(趙太寧/元年)
　　考異(分註元年下漏石鑒青龍/元燕慕容儁元一十字)
　此條考異不必從○按載紀儁雖于是年即王位稱
　元年然襲祖父之舊又無號可紀故畧之直至八年
　稱帝建元綱目始註燕主慕容儁元璽元年(始僭王/者皝也)
　(始僭帝者儁也春秋謹始故/當于其始書之餘皆可略)乃若石鑒弑立僅一月
　則賊而已矣(十一月石鑒弑遵自立十二/月石閔幽鑒明年正月殺之)曷足錄哉
　必欲見于分註是年夏四月太子世立兄遵弑之而
　自立在位凡七月(遵本傳在位一/百八十三日)不尤可紀邪既略
　遵年鑒益不足數考異舉此遺彼並非
夏四月趙主虎卒太子世立其兄遵弑之及其太后劉
氏而自立
　　書法(負芻以庶兄書殺此則曷為以/弑書及其太后則可以書弑矣)
　負芻書殺自綱目之誤義已見前(詳秦王政十/九年癸酉)至謂
　及其太后然後書弑則咸和八年石虎弑太后何以
　書殺可謂自相矛盾
(庚/戌)六年(趙主石祗永寧元年○魏主冉閔永興元年○/舊大國一凉代燕小國三新大國一凡五僭國)
春閏正月趙石閔殺鑒而自立改國號魏
　　考異(提要殺作弑按當從提/要而鑒上漏其主二字)
　　書法(前書幽其主鑒矣此其不書弑何鑒閔同殺/其君則賊一也賊殺賊而已矣是故石閔石)
　　(鑒同弑其君而閔殺鑒則書殺而不書弑張顥徐/温同弑其君而温殺顥則書殺而不書討此綱目)
　　(之權/衡也)
　　發明(楚公子棄疾脅弑其君䖍于乾谿而春秋歸/獄公子比臣前已論之矣至比已立為君而)
　　(死春秋則以棄疾殺公子比書之先儒謂比之去/就死生行止遲速皆國人所為而比未嘗可否安)
　　(得為棄疾之君故春秋但以殺公子比書之今綱/目于石閔之事雖前已書幽其主鑒而此則以殺)
　　(鑒書之者其事正與楚公子比相類故也又况石/氏窮凶極惡而閔乃晉之故民本姓冉氏初非羯)
　　(賊之種故天假手誅之綱目書殺而不書弑既本/春秋之㫖又以見疾惡示戒之意恕閔所以惡羯)
　　(也其㫖/嚴矣)
　當從提要書弑其主書法發明傅㑹綱目非是○按
　推鑒即位者閔也(見鑒弑遵/條分註)故鑒雖弑君綱目必書
　主(上年書石閔/幽其主鑒)所以正閔之罪也書法謂賊殺賊未
　審何據如謂弑君之賊可以殺書則楚䖍亦弑君者
　而見殺則書弑(見春秋魯昭/公十三年)又何説焉盖鑒于遵雖
　賊于閔則君也君臣之分無時可冺安得與公子比
　例論(棄疾假手于比意在得國未嘗君比故以兩下/相殺之辭書之遵欲殺閔閔殺遵及太子衍推)
　(鑒即位是授之國也及鑒欲殺閔閔始復/殺鑒是知閔非棄疾鑒亦非公子比也)發明援此
　以例閔是未知春秋誅意之法也使綱目果有恕閔
　之意則前不當稱主後不應書討(下書故趙將張賀/度㑹兵討魏不克)
　不考前後書法以正本文之誤而徒承譌傅㑹非定
　論也
(辛/亥)七年(趙永寧二魏永興二年○秦主苻健皇始元年/○是歲趙亡舊大國一凉代燕小國三新大國)
(一凡五/僭國)三月魏主閔及趙燕姚襄之兵戰敗績
　　考異(提要作魏/兵敗績)
　上書及則魏為主也主客已明魏兵二字可省提要
　不必從
(壬/子)八年(魏永興三秦皇始二年○燕主慕容儁元/璽元年是歲魏亡大二小二凡四僭國)
　　考異(提要分註作燕/烈祖慕容儁)
　僭偽諸國但當稱主(吴楚僭王春秋諱/不書𦵏可以類推)凡廟號諡號
　皆可不録春秋之義詳内略外如提要所書與中國
　無異非所以待僭偽也(提要于上年秦主/苻健書髙祖亦非)當以綱目
　是年分註為正而成帝咸康四年分註髙祖(代/)中宗
　(漢/)等字竝當從删後倣此
三月姚弋仲卒子襄率衆來歸詔屯譙城
　　分註(弋仲有子四十二人及病謂諸子曰石氏待/吾厚本欲為之盡力今已滅矣中原無主我)
　　(死汝亟自歸于晉當執臣莭無為不義也及/襄與秦兵戰敗遂帥衆歸晉詔襄屯譙城)
　當書髙陵公姚弋仲卒○按弋仲以去年遣使請降
　詔以弋仲為車騎大將軍六夷大都督封髙陵郡公
　弋仲有子四十二人及病謂諸子曰石氏待我厚我
　本欲為之盡力今石氏已滅中原無主我死汝亟自
　歸扵晉當固執臣節無為不義也夫弋仲羗人也而
　能明理義識逆順豈燕趙諸人所可及哉固當書爵
　以為反正之勸綱目削之非是(綱目于秦苻雄卒書/東海王而弋仲不書)
　(爵謬甚史綱具官亦非/盖歸在子不在其身也)
謝尚攻張遇于許昌秦人救之尚等敗績殷浩退屯夀
春
　　考異(據上書張遇據許昌/叛則此攻字當作討)
　　書法(張遇前書叛矣此其不書討書攻何遇之叛/尚激之也書叛以正遇罪而謝尚不書討權)
　　(衡之/辭也)
　此條當從書法考異不詳分註徒以凡例為據非是
(癸/丑)九年(秦皇始三燕/元璽二年)凉州廢其主曜靈立張祚為凉公
　　考異(按名號例曰僭稱帝者曰主據分註曜靈稱/凉州刺史西平公此當書曰凉州廢其刺史)
　　(曜靈書主/乃傳誤矣)
　　分註(凉州長史趙長等以時難未夷宜立長君乃/廢曜靈而立祚祚既得志恣為淫虐殺重華)
　　(妃裴氏/及謝艾)
　書主所以罪趙長等也明曜靈乃長等之主正張祚
　之不宜立也主如主人之主不必以名號例視之考
　異説泥(自是以後弑其主者皆/稱君可見主字不必泥)
(乙/夘)十一年(秦主苻生夀光元燕元/璽四年○凉去年號)
　　考異(當圈下分註凉王/張𤣥靚太始元年)
　按𤣥靚本傳廢和平之號(上年張祚自稱/凉王改元和平)復稱建興
　四十三年是未嘗稱元也故分註云涼去年號考異
　説誤
(丙/辰)十二年(秦夀光二燕/元璽五年)秋八月桓温敗姚襄于伊水遂
入洛陽修謁諸陵置戍而還(提要修作復非是按下條/分註謁諸陵修毁壊明屬)
　(二事不/必從)
　當書桓温敗姚襄于伊水襄北走温遂入洛陽修陵
　置戍而還謁諸二字羡○按下條分註温至伊水襄拒
　水戰敗奔北山周成出降温屯金墉謁諸陵修毁壊
　是修陵在襄奔之後今先書修陵後書襄走殊屬倒
　置非是
　　發明(自中原淪陷諸陵廢祀雖有忠臣義士徒能/北望慨想而已今温進軍討伐遂能入洛修)
　　(謁亦足少伸臣子之情矣/綱目詳而書之盖子之也)
　書遂入譏専也發明以為予之非是○按温先請移
　都洛陽修復園陵帝不許(見上討姚/襄分註)此遂入洛陽修
　陵置戍非専而何况温方圖不軌雖生存之君不難
　廢以立威(咸安元年温廢/帝奕為東海王)况諸陵乎固知修謁者非
　有展敬山陵之實綱目書此特以著其専耳(如發明/所云温)
　(既修謁何必復遣使修陵今上書桓温入洛陽修陵/置戍下書遣司空車灌如洛陽修五陵固知不以修)
　(陵子/温也)書法以為重山陵亦非(書法誤列下條或指車/灌修陵説非為温也)
襄北走據襄陵
　　分註(初魏將周成降晉反據洛陽姚襄攻之踰月/不克長史王亮諫曰今頓兵堅城之下力屈)
　　(威挫或為他㓂所乗此危道也襄不從桓温自江/陵北伐遣督䕶髙武據魯陽將軍戴施屯河上自)
　　(帥大兵繼進與寮屬登平乗樓望中原歎曰遂使/神州陸沉百年丘墟王夷甫諸人不得不任其責)
　　(至伊水襄撤圍拒之匿精鋭于水北林中遣使謂/温曰承親帥王師以來襄今奉身歸命願敕三軍)
　　(小却當拜伏路左温曰我自開復中原展敬山陵/無預君事欲來便前何煩使人襄拒水戰敗奔北)
　　(山襄勇而愛人雖戰屢敗民知襄所在輙扶老擕/幼馳而赴之温追之不及𢎞農楊亮自襄所來奔)
　　(温問襄之為人亮曰襄神明器宇孫䇿之儔而雄/武過之周成帥衆出降温屯金墉謁諸陵修毁壊)
　　(各置陵令表謝尚鎮洛陽令潁川太守毛穆之等/戍之徙降民三千餘家于江漢之間襄奔平陽并)
　　(州刺史尹赤復以衆/降襄襄遂據襄陵)
　　書法(修陵必書重山陵也/終綱目書修陵五)
　當書姚襄復據襄陵(上年書姚/襄據許昌)○按分註襄據襄陵
　在奔平陽之後方其北走尚未知所至今合為一條
　若始奔而即據之非其實矣惟書北走于桓温修陵
　之先至此特書復據既得其實又以罪襄之不知反
　也上文宜書而不書此條不當合而復合皆非據事
　直書之義諸家習而不察何與分註魏將周成至徙
　降民于江淮之間宜入上條(襄奔北山温謁諸陵皆/上條事實誤列子此)
　而附書法于後此條但存襄奔平陽云云庶前後不
　紊綱目與書法皆安今上文既闕分註此條書法復
　稱修陵皆不相䝉當以鄙説為正○按温傳享軍下
　有意以况宏坐中皆失色二句分註删此便失温引
　喻之意上下文亦不相承但温以神州陸沉歸罪王
　夷甫自是正論袁宏所云非古君相不言命之義雖
　不録可也當删記室以下一段直以至伊水接上不
　得不任其責更簡而暢朱子嘗謂目欲詳備而不繁
　冗若此類則冗而未備編録之難如此
　綱目續麟巻九
