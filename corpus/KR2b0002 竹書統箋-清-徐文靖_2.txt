
　竹書綂箋卷首上
　　　　　　　　　　翰林院檢討徐文靖撰
　　雜述
晉書束晳𫝊初太康二年汲郡人不凖盗𤼵魏襄王墓
或言安釐王冡得竹書數十車其紀年十三篇記夏以
來至周幽王為犬戎所滅以事接之三家分仍述魏事
至安釐王之二十年葢魏國之史書大畧與春秋皆多
相應其中經𫝊大異則云夏年多殷益干啓位啓殺之
太甲殺伊尹文丁殺季歴自周受命至穆王百年非穆
王壽百嵗也幽王既亡有共伯和者攝行天子事非二
相共和也(按幽王當作厲王共/伯國即今之輝縣也)其易經二篇與周易上
下經同易繇隂陽卦二篇與周易畧同繇辭則異卦下
易經一篇似説卦而異公孫段二篇公孫段與邵陟論
易國語三篇言楚晉事名三篇似禮記又似爾雅論語
師春一篇書左𫝊諸卜筮師春似是造書者姓名也𤨏
語十一篇諸國卜夢妖怪相書也梁丘藏一篇先叙魏
之世數次言邱藏金玉事繳書二篇論弋射法生封一
篇帝王所封大歴二篇鄒子談天類也穆天子𫝊五篇
言周穆王游行四海見帝臺西王母圗詩一篇畫贊之
屬也又雜書十九篇周食田法周書論楚事周穆王美
人盛姬死事大凡七十五篇七篇簡書折壞不識名題
冡中又得銅劔一枚長二尺五寸漆書皆科斗字初𤼵
冡者燒策照取寳物及官收之多燼簡斷札文既殘缺
不復詮次武帝以其書付祕書校綴次第尋考指歸而
以今文寫之晳在著作得觀竹書隨疑分釋皆有義證
遷尚書郎(按束晳𫝊云紀年述魏事至安釐王二十年/葢因史記誤以魏恵王後元年為哀王元年)
　(也是當從孟子恵王之後即為/襄王紀年終襄王二十年也)
王接𫝊時祕書丞衛恒考正汲冡書未訖而遭難佐著
作郎束晳述而成之事多證異義時東萊太守陳留王
庭堅難之亦有證據晳又釋難而庭堅已亡散騎侍郎
潘滔謂接曰卿才學理議足解二子之紛可試論之接
遂詳其得失摯虞謝衡皆博物多聞咸以為允當
荀朂𫝊乃得汲郡冡中古文竹書詔朂撰次之以為中
經列在祕書荀又嘗叙穆𫝊曰古文穆天子𫝊者太康
二年汲縣民不凖盗𤼵古冡所得書也皆竹簡素絲編
以臣朂前所考定古尺度其簡長二尺四寸以墨書一
簡四十字汲者戰國時魏地也案所得紀年葢魏恵成
王子令王之冡也於世本葢襄王也案史記六國年表
自令王二十一年至秦始皇三十四年燔書之嵗八十
六年及至太康二年初得此書凡五百七十九年(按令/王當)
　(作今王時作書者梁襄王時人書終于襄王未卒之/時故曰今王庾開府滕王逌序魯壁魏墳倪注云郭)
　(璞穆天子𫝊曰所得紀年葢魏恵成王令王之冢仍/以今譌為令又所引穆𫝊序文皆荀朂語倪以為郭)
　(氏亦/誤)
劉知幾史通曰竹書紀年出于晉代學者始知后啓殺
益太甲誅伊尹文王殺季歴鄭桓公厲王之子則與經
典所載乖刺甚多李氏維禎曰群書蕪穢典訓凌遲殺
益誅尹猶曰頗刑季歴之弑古今大惡而以之汚衊至
聖不憂舌過鼻乎(按紀年文丁紂祖父也囚季歴于塞/庫季歴困而死故曰文丁殺季歴文)
　(丁史記作太丁竹書未出世不知有文丁事故誤以/文丁為文王也知幾知紀年出于晉代而猶不知文)
　(王為文丁殆得之𫝊/聞其實未見竹書也)
杜預左氏𫝊集解後序曰汲郡汲縣有𤼵舊冡者大得
古書周易上下篇與今正同别有隂陽説而無彖象文言
繫辭疑是時仲尼造之于魯而未播之于逺國也
隋經籍志曰晉太康元年汲郡人𤼵魏襄王冡得古竹
簡書字皆科斗𤼵冡者不以為意往往散亂帝命中書
監荀朂令和嶠撰次為十五部八十七卷多雜碎怪妄
不可訓知惟周易紀年最為分了其周易上下篇與今
正同紀年皆用夏正建寅之月為嵗首起自夏殷周三
代王事無諸侯國别唯特紀晉國起自殤叔次文侯昭
侯以至曲沃莊伯盡晉國滅獨記魏事下至魏哀王謂
之今王葢魏國之史記也其著書皆編年相次文意大
似春秋經諸所記事多與春秋左氏扶同學者因之以
為春秋則古史記之正法有所著述多依春秋之體今
依其世代編而叙之以見作者之别謂之古史(按竹書/紀年魏)
　(恵王三十六年改元稱一年是年王與諸侯㑹徐州/後十五年乃卒史記魏世家魏襄王元年與諸侯㑹)
　(徐州葢誤以恵王後元一年為襄王之元年也因誤/以後十五年所卒為襄王而以紀年所稱今王為哀)
　(王隋志云哀王謂之/今王又因史記而誤)
魏酈道元注水經河水注引紀年十汾水注引紀年三
汲郡古文一澮水注引紀年三古文𤨏語一濟水注引
紀年十二涑水注引紀年四洞渦水注引紀年一清水
注引紀年一沁水注引紀年四淇水注引紀年四濁漳
水注引紀年七滱水注引紀年二巨馬河水注引紀年
一洛水注引紀年三伊水注引紀年二丹水注引紀年
二汝水注引汲冢古文一紀年一潁水注引紀年一渠
水注引紀年七汲郡古文一瓠子河注引紀年一泗水
注引紀年三巨洋水注引汲郡古文一汶水注引紀年
二粉水注引紀年一淮水注引紀年二青衣水注引紀
年一合計所引竹書紀年者七十有六
晉書儒林𫝊續咸字孝宗上黨人也𫝊春秋鄭氏易為
東安太守著逺游志異物志汲冡古文釋皆十卷行於
世
戰國策田華之為陳軫説秦恵王曰夫晉獻公欲伐郭
而憚舟之僑存荀息曰周書有言美女破舌乃遺之女
樂以亂其政又欲伐虞而憚宫之竒存荀息曰周書有
言美男破老乃遺之美男敎之惡宮之竒吳師道注曰
汲冢周書美男破老美女破舌武之毁也注云所以毁
敵也(按美男破老美女破舌見汲冢書/武稱篇郭古虢字見國䇿高誘注)
廣川書跋曰祕閣至和舊鼎其銘曰宋公䜌餗鼎少監
羅畸摹其欵識以問廣川董某曰宋世家無公諱䜌者
豈宋自為諡或以菜地舉耶某曰周初惟二王後稱公
而微子啓實封于宋宋非畿内地且不為諡其曰宋公
果商嗣也竹書有宋景公䜌而史為頭曼孫炎以䜌為
頭曼合聲以辨周秦之語今考班固漢書猶有兜䜌葢
亦著其聲如此(按此言竹書有宋公䜌見汲冢師春書/漢書作兜䜌見古今人表又彛器有䜌)
　(女鼎微䜌鼎/字皆作䜌)
史記晉世家注引紀年四宋微子世家注引紀年二衛
康叔世家注引紀年一燕世家注引紀年五魯周公世
家注引紀年一魏世家注引紀年十五趙世家注引紀
年一越世家注引紀年七田完世家注引紀年六韓世
家注引紀年五孟嘗君列𫝊注引紀年四唐開元占經
引紀年曰帝辛受時周大曀恵成王元年晝晦十六年
邯鄲四曀室多壞晉定公二十五年西山女子化為丈
夫與之妻能生子今王四年碧陽君之諸御産二龍(今/本)
(無按吕氏春秋慎勢篇齊簡公有臣曰諸御鞅史記越/世家諸御千人伐吳索隐曰諸御謂理事之官在軍有)
(職掌/者)
水經注引竹書紀年曰晉出公六年晉荀瑶城宅陽又
梁恵成王元年鄴師邯鄲師于平陽(今本/無)
黄伯思東觀餘論云案晉太康二年汲郡民不凖盗𤼵
魏襄王冡得古竹書凡七十五篇晉征南將軍杜預云
别有一卷純集左氏𫝊卜筮事上下次第及其文義皆
與左𫝊同名曰師春師春似是鈔集人名也今觀中祕
所蔵師春乃與預説全異預云全集卜筮事而此乃記
諸國世次及十二公嵗星所在并律呂諡法等末乃書
易象變卦又非専載左氏𫝊卜筮事繇是知此非預所
見師春之全也然預記汲冡他書中有易隂陽説而無
象繫又有紀年三代并晉魏事疑今師春葢後人雜鈔
紀年篇耳然預云紀年起自夏商周而此自唐虞以降
皆録之預云紀年皆三代王事無諸國别而此皆有諸
國預云紀年特記晉國起殤叔次文侯昭侯而此記晉
國世次自唐叔始是三者又與紀年異矣及觀其紀嵗
星事有杜征南洞曉隂陽之語繇是知此書亦西晉人
集録而未必盡出汲冡也(今据梁沈約附注定本紀年/起黄帝終魏襄王二十年又)
　(晉荀朂曰和嶠云紀年起自黄帝終于魏之今王今/王者魏恵成王子是又不起于唐虞也伯思雖見宋)
　(祕書所蔵紀/年猶未審也)
漢書地理志注扶風栒邑瓚引汲郡古文晉武公滅荀
文公城荀河南開封瓚引汲郡古文梁恵王𤼵逄忌之
藪以賜民潁川父城應鄉古國周武王弟所封瓚引汲
郡古文殷時已自有應國河東北屈瓚引汲郡古文翟
章救鄭至于南屈北海平壽瓚引汲郡古文太康居㘰
尋羿亦居之桀亦居之(按所引汲郡古文皆紀年文也/臣瓚薛姓資治通鑑晉穆帝永)
　(和八年稱太原薛瓚即是人也時/竹書已出故瓚引紀年以釋史也)
方氏通雅曰汲冡楚冢今不能分故有𤨏語亂竹書之
疑也書史云太康二年汲郡人不凖盗魏襄王墓或言
安釐王竹書數十車漆書科斗武帝以付束晳隨疑分
釋皆有義證又廣川書跋太公廟碑今在衛州共縣晉
太康十年立碑曰太公望者此縣人太康二年縣之西
偏有盗𤼵冡而得竹策之書書蔵之年當秦坑儒之前
八十六嵗其周志曰文王夢天帝服𤣥禳以立於令狐
之津許氏説文無此字惟曰漢令解衣耕謂之襄而衛
宏字説與郭昭卿字指則有之知許慎所遺古文衆矣
昭卿因宏以有記非得是碑豈知宏之為有據哉晉紀
言咸寧五年盗𤼵汲郡冡與此碑太康二年異知史誤
也胡元瑞據武帝咸寧五年譏升菴太康安釐之誤直
未見廣川書跋與書史耶若淮海題跋言太康元年盗
𤼵魏襄冡則少游誤記也不凖姓音彪陳鉅昌原治篇
引作卞凖非少游又言齊文恵太子為雍州時盗𤼵楚
王冡得竹簡書青絲綸簡廣數分長二尺皮節如新王
僧䖍謂是科斗書記周官所闕文則皆倉頡遺法也法
書苑則言楚昭王墓在習池北南齊建元中盗𤼵冡得
古竹簡沈約得數篇示劉繪曰周禮逸文也智按南齊
之雍州即襄陽此二條正是一事(按南史王僧䖍𫝊齊/文恵太子鎮雍州有)
　(盗𤼵古冡者相𫝊云是楚王冡大獲寳物玉履玉屏/風竹簡書青絲綸簡廣數分長二尺皮節如新有十)
　(餘簡以示僧䖍云是科斗/書考工記周禮所闕文也)
廣川書跋曰亞駝王存乂以亞為烏古文駝作馳周禮
其川滹池池故沱也烏池在周為漚夷水起北地東入
河顧野王考其地在靈丘竹書紀年穆公十一年取靈
　(今本/無)
陳明卿四書考曰竹書紀年外丙名勝不書陟年仲壬
名庸四年陟而外丙遞至仲壬其間又有小庚小甲雍
已太戊四君絶與孟子不合(今按坊刻沈休文附注舊/本誤于外丙元年後係以)
　(小庚五年小甲十七年雍巳十二年太戊三十五年/作寅車之後即繼之曰二年陟其為外丙之陟年何)
　(疑陳氏謂其與孟子絶不相合是亦考之不詳耳余/依史遷殷本紀序次甲子元歴校訂之其實絲毫不)
　(爽後又見漢魏叢書所刻有汲冢周書竹書紀年一/一校訂無訛近刻秘書二十一種者尚仍舊本之誤)
　(則亦未校正漢/魏叢書故也)
秦本紀孝公二十四年與晉戰鴈門索隠按紀年云與
魏戰岸門(今本/無)
穆𫝊天子北征于犬戎注引紀年曰取其五王以東天
子賔于西王母注引紀年曰穆王十七年西征毘侖丘
爰有碩鳥物羽注引紀年曰行積羽千里乃里西土之
數注引紀年曰穆王西征還里天下億有九萬里丁酉
天子入于南鄭注引紀年曰穆王元年築祗宫于南鄭
留昆歸玉百枚注留昆國見紀年(按在穆王/十五年)
天子飲于溫山口考鳥注引紀年曰穆王見西王母西
王母止之曰有鳥􁀙人(今本/無)
史記孟嘗君列𫝊魏恵王㑹宣王東阿南索隠按紀年
云恵王後元十一年㑹平阿十三年㑹齊威王于甄(今/本)
　(無/)
田完世家齊威王三十三年殺其大夫牟辛索隠曰徐
廣及年表並作夫人王邵按紀年云齊桓公十年弑其
君母宣王八年殺其王后(今本/無)
文選吳都賦注引汲郡地中古文册書曰桀築傾宫飾
瑶臺紂作瓊室立玉門班叔皮北征賦注引汲郡古文
曰晉武公滅荀以賜大夫原氏黯木華海賦注引紀年
曰周穆三十七年征伐大起九師東至于九江叱黿鼉
以為梁賢良詔注引紀年曰成康之際天下安寧刑措
四十年不用陸士衡豪士賦注引紀年曰太甲潛出自
桐殺伊尹
唐藝文志紀年十四卷汲冡書又古文𤨏語四卷汲冡
周書十卷孔晁注周書八卷
張南軒著經世紀年二卷自叙曰太史遷作十二國世
表始紀甲子起于成周共和庚申之嵗庚申而上則莫
紀焉歴世浸逺其事雜見於諸書靡適折𠂻則亦𫝊疑
而已本朝嘉祐中康節邵先生雍出於河南窮往知來
精極于數作皇極經世書上稽唐堯受命甲辰之元為
編年譜如云外丙仲壬之紀康節以數知之乃合於尚
書成湯既沒太甲元年之説成湯之後葢實𫝊孫孟子
所説特以太丁未立而卒方是時外丙生二年仲壬生
四年耳又正武王伐商之年葢武王嗣位十一年矣故
書序稱十有一年而復稱十有三年者字之誤也是類
皆自史遷以來𫝊習之謬一旦使學者曉然其真萬世
不可改者也某不自揆輙因先生之歴考自堯甲辰至
皇上乾道改元之嵗凡三千五百二十有二年列為六
圗命之曰經世紀年以便觀覽間有鄙見則因而明之
其大節目有六如孟子謂堯舜三年之喪畢舜禹避堯
舜之子而天下歸之然後踐天子位此乃見帝王奉天
命之大㫖其可闇而勿彰故於甲申書服堯之喪乙酉書
踐位之實丙戌書元載格于文祖自乙酉至丁巳是踐
位三十有三載也則書薦禹於天與尚書命禹之辭合
自丁巳至癸酉是薦禹十有七年也與孟子之説合於禹受
命之際書法亦然然而書稱舜在位五十載陟方乃死則
是史官自堯崩之明年通數之耳夏后相二十有八載
寒浞弑相明年少康始生于有仍氏凡四十年而後祀
夏配天不失舊物寒浞豈可使間有夏之綂故缺此四
十載不書獨書少康出處而紀元載於復國之嵗以見
少康四十年經營宗祀絶而復續足以為萬代中興之
冠冕此皆節目之大者其他如夏以上稱嵗商稱祀周
始稱年皆攷之書可見而周書洪範獨稱祀者是武王
不欲臣箕子尚存商歴箕子之志也(按竹書堯元年實/丙子非甲辰堯在)
　(位百年以乙卯陟非甲申舜避堯之子三年喪畢乃/踐位舜元年己未非丙戌五十年陟方乃死則庚午)
　(也禹避舜之子三年喪畢乃踐位禹元年壬子是也/舜薦禹十有七年據竹書則舜即位三十三年春正)
　(月夏后受命于神宗是至五十年帝陟十七年也嵗/在戊辰非癸酉邵氏測之以數而無所攷据宋儒皆)
　(依之而不敢改/遂羣致斯謬也)
陳氏書録解題曰經世紀年廣漢張欽夫用皇極經世譜
編其言邵氏以數推知去外丙仲壬之年乃合於尚書
成湯既沒太甲元年之説今按孔氏正義謂劉向班固
不見古文謬從史記而章衡通載乃云以紀年推之外
丙仲壬合於嵗次尚書殘缺而正義之説誤葢三代而
上帝王歴年逺而難攷類如此
朱子文集曰聞此間有竹書紀年須借讀半年方得爾
雅疏引竹書紀年曰北唐之君來見驪馬是生緑耳注
引逸周書曰文鶾若彩鷄成王時蜀人獻之邢昺曰云
逸周書曰者今所謂汲冡周書也
㢲岩李氏曰汲冡周書隋唐經籍藝文志皆稱此書得
之晉太康中汲郡魏安釐王冢孔晁注解或稱十卷或
八卷大抵不殊按此則晉以前初未有此也然劉向班
固所録並著周書七十一篇且謂孔子刪削之餘而司
馬遷記武王克殷事葢與此合豈西漢世已得入中秘
其後稍隠學者不道及盜𤼵冢乃幸復出耶篇目比漢但
闕一耳必班劉司馬所見者也繫之汲冢失其本矣書
多駁辭宜孔子所不取抑戰國處士私相綴續託周為
名孔子亦未必見章句或脱爛難讀更須考求别加是
正云(按晉荀朂校定穆天子𫝊云案所得紀年葢魏恵/成王子今王之冢也於世本葢襄王也而坊本竹)
　(書誤以今王為令王矣又按和嶠曰竹書紀年起自/黄帝終于魏之今王今王者魏恵成王之子時襄王)
　(未薨故稱今王明年王卒而此書及紀年並殉葬冡/中故襄王不得稱諡若安釐王冢去襄王五十三年)
　(而卒是葢為襄王之孫安得無襄/王二十一年事乎隋唐諸志皆誤)
王弇州四部稿曰竹書紀年云后桀命扁伐岷山氏岷
山氏女于桀二人曰琬曰琰桀愛之斵其名于苕華之
玉又云棄其元妃於洛曰妹喜氏以與伊尹交遂以亡
夏則妹喜以棄而亡國非以嬖而亡國也(按竹書原本/無以與伊尹)
　(交遂以亡夏二句元美乃率意增之以國語有/妹喜與伊尹比而亡夏句也讀者不可不知)
傅暢晉諸公讚曰荀朂領祕書監太康二年汲郡冢中
得竹書朂躬自撰次注寫以為中經列于祕書經𫝊闕
文多於證明
孫奭孟子疏曰汲冡紀年梁恵成王九年四月甲寅徙
都大梁(今据竹書是六年漢書髙祖紀臣瓚引汲郡古/文魏恵王六年自安邑遷于大梁與今本合)
焦氏筆乘曰和嶠竹書紀年沈約注稱舜父母憎舜使
其塗廪自下焚之舜服鳥工衣服飛去又使浚井自上
填之以石舜服龍工衣自旁而出不知何據以此見紀
年低一字者皆沈約注也世以為竹書本文大謬
顧寜人日知録曰据紀年周慎靚王之二年而魏恵卒
其明年為魏襄王之元年又二年燕王噲讓國於其相
子之又二年齊人伐燕取之又二年燕人畔而孟子之
書先梁後齊其事皆合然孟子在二國皆不久書中齊
事特多又嘗為卿于齊當有四五年若適梁在恵王之
末而襄王立即行故梁事不多謂孟子以恵王三十五
年至梁者誤以恵王後元年為襄王之元年也(按紀年/顯王三)
　(十四年為魏恵之三十六年改元稱一年顯王在位/四十八年陟又慎靚王嗣立二年魏恵王薨明年襄)
　(王立若孟子以魏恵王三十六年至梁則見梁襄王/之時當在梁十五六年何絶無他事可見史記誤以)
　(恵王後元年為梁襄王元/年也而朱子集𫝊因之)
胡應麟筆樷曰汲冡四書皆史也紀年春秋也周書尚
書也穆天子𫝊起居注也盛姬録逸事家也
廣川書跋太公碑引紀年曰康王六年齊太公卒葢壽
一百一十餘嵗(按紀年西伯得呂尚在商紂三十一年/時太公年八十矣後又二十二年而紂)
　(亡又六年而武王陟又三十七年而成王陟/又康王六年而齊太公卒壽百五十有一)
春秋後𫝊曰惟王者改元諸侯改元自汾王以前未有
也竹書紀晉國起自殤叔次文侯昭侯以至曲沃莊伯
皆用夏正建寅之月(按竹書帝顓頊十三年初作歴象/唐大衍日度議曰顓頊歴上元甲)
　(寅辰初合朔立春七曜皆值艮維之首是紀年起黄/帝至戰國皆用建寅之月為嵗首非謂晉始改用寅)
　(月/也)
王山史撰山志引閻百詩曰史記六國表魏世家皆云
恵王在位三十六年始辛亥終丙戌襄王十六年始丁
亥終壬寅哀王二十三年始癸卯終乙丑竹書紀年則
以襄王十六年上繫於恵成王以為其改元後之年而
自癸卯以後紀二十年事謂之今王今王者杜預以為
哀王是也是竹書紀年有哀王而無襄王史記有襄王
又有哀王世本則又有襄王而無哀王通鑑從竹書紀年
而不從史記故以恵王在位凡五十二年始辛亥終壬
寅又不從杜預所云之哀王而從世本所有之襄王故
以襄王在位為二十三年始癸卯終乙丑今愚以孟子
證之史記為近是何也魏世家云恵王三十一年辛巳
徙都大梁三十五年乙酉卑禮厚幣以招賢者孟軻等
至梁故六國表於三十五年特書曰孟子來三十六年
丙戌恵王卒子嗣立是為襄王孟子入而見王出而有
不似人君之語必如通鑑五十二年始恵卒而襄立孟
子入見豈孟子竟久淹于梁如是耶不然以襄王之庸
豈能以禮聘孟子而復至梁耶朱子曰七篇之中無更
與襄王言者葢孟子不特不久於梁亦生平未嘗復至
梁也史記所以可信也或曰竹書紀年彼既魏史所書
魏事必得其真故司馬公從之曰不然恵成王九年四
月甲寅徙都大梁不知是年秦孝公始立衛公孫鞅未
相魏公子卭未擄地不割秦不偪魏何遽徙都以避之
耶即一徙都事如此尚謂其生卒年月盡可信耶又按
六國表魏世家皆云子罃生於魏文侯二十五年辛巳
三十八年文侯卒武侯立凡十六年而後恵王立是年
已三十矣如紀年文侯五十年卒武侯二十六年卒以
生辛巳計之恵王元年已五十三立三十六年卒已八
十八更以襄王十六年為改元後之年不一百有四嵗
乎紀年之不可信如此(按竹書考王元年辛丑魏文侯/立考王十五年陟子威烈王嗣)
　(二十四年陟子安王嗣安王十五年甲午魏文侯卒/是文侯在位五十四年史記六國表及魏世家皆云)
　(子罃生於魏文侯二十五年辛巳三十八年文侯卒/較竹書則文侯在位少十六年也且文侯元年辛丑)
　(則二十五年乙丑不得為辛巳也安王十六年乙未/魏武侯元年烈王五年庚戌武侯卒在位十四年無)
　(二十六年明年辛亥梁恵王立至周顯王三十四年/為梁恵王三十六年梁復改元稱一年又十六年為)
　(慎靚王之二年梁恵王薨共在位五十一年計生時/值祖文侯二十五年則在位時四十三嵗矣又加五)
　(十一年共九十四嵗安得一百有四嵗乎若依史記/魏世家恵王之後有哀王竹書今王即哀王何孟子)
　(見梁恵王之後即云見梁襄王無所謂哀王乎晉和/嶠謂竹書今王者梁恵王子是也時紀年終襄王二)
　(十年襄王猶未薨無諡可紀故曰今王後世臣下稱/上曰今上亦猶是也此竹書所可信者與孟子合與)
　(世本亦合亦可見孟子至梁當在恵王改元之十四/五年其在梁無幾見襄王之後即去之齊司馬溫公)
　(作通鑑乃宗是説有以也山志引杜預説哀王為今/王是亦仍史記年表之誤而轉以宜信者為不可信)
　(也至以梁恵王九年徙都大梁為不可信謂是時地/不割秦不偪何遽徙都以避之今据竹書周顯王四)
　(年為梁恵王之六年夏四月甲寅徙都于大梁王𤼵/逢忌之藪以賜民漢志陳留浚儀故大梁魏絳自魏)
　(徙安邑至恵王自安邑徙大梁臣瓚漢書注曰浚儀/有逢陂忌澤此豈盡不可信者耶至誤六年為九年)
　(則但依孫奭孟子疏/語而未見竹書故也)
　
　
　
　
　
　
　
　
　
　
　
　
　竹書綂箋卷首上
