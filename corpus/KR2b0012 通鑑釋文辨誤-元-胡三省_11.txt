
　通鑑釋文辯誤巻十　　　宋　胡三省　撰
　　　通鑑二百八(凡四條/)
中宗神龍元年敬暉瞿然不恱
　海陵本釋文曰瞿九縛切説文逺視貌余按九縛切
　乃矍字瞿音九遇翻驚視而失其常度之貌陸德明
　經典釋文甚明史炤於此音紀具切是至二百四十
　八巻武宗㑹昌四年炤音又非
左衛將軍上邽紀處訥
　史炤釋文曰上邽即秦州天水縣余按漢書地理志
　上邽縣屬隴西郡天水别為郡名新唐書地理志秦
　州天水郡治上邽無天水縣宋白續通典秦州有天
　水縣而清水縣治上邽鎮史炤所云未知何據
二年改贈后父韋𤣥貞為酆王后四弟皆封郡王
　費本注曰酆郡名余按唐制后弟封郡王韋𤣥貞后
　父必贈為國王酆者封國之名非郡名也且自古未
　嘗有酆郡去年已封韋𤣥貞為上洛王上洛郡名也
　自郡封而進贈國封中宗之濫爵固不足言然郡封
　國封之制則不可以無辯
袁恕己掊地爪甲殆盡
　史炤釋文曰掊蒲墨切僵也余按僵踣之踣其旁從
　足不從手袁恕己若只僵踣於地何為爪甲殆盡此
　由以爪甲爬地也類篇掊從蒲侯翻今從之
　　　通鑑二百九(凡三條/)
景龍元年武平一名甄以字行
　史炤釋文曰甄之人切余謂音之人切者姓也人之
　有字以表其名甄之為義明也察也别也惟明惟察
　惟别然後能平一此正以甄明甄察甄别而命字甄
　當音稽延翻
睿宗景雲元年上御棃園毬塲
　史炤釋文作黎園注曰黎憐題切余按此乃棃園非
　黎園也果木之棃音力脂翻
命韋温總知内外守捉兵馬事
　史炤釋文曰唐制兵之戍邊者大曰軍小曰守捉曰
　城曰鎮而總之曰道(費本/同)余謂此乃京城皇城宫城
　内外守捉兵馬非邊戌之守捉也宣宗之崩踵故事
　增人守捉此其證也
　　　通鑑二百十(凡二條/)
二年前右率府鎧曹參軍柳澤
　史炤釋文曰鎧甲也鎧曹十六衛官屬也(費本/同)余按
　唐制太子十率府亦有鎧曹等諸參軍柳澤乃十率
　府屬非十六衛府屬也右率府右衛率府
𤣥宗先天元年能撩李日知嗔
　史炤釋文曰撩蓮條切説文撩理也(海陵/本同)余謂炤音
　是而義非撩取也嗔怒也言取怒也又俗說以擿發
　為撩今人謂相挑發為相撩撥
　　　通鑑二百一十一(凡一條/)
開元二年立皇子嗣主為鄄王
　史炤釋文曰鄄於巾切故衛地在濮陽余按衛地之
　鄄音吉掾翻無於巾一音
　　　通鑑二百一十二(凡二條/)
七年王毛仲嚴察有幹力萬騎功臣閑廏官吏皆憚之
　史炤釋文曰睿宗改千騎曰萬騎余按太宗選驍勇
　者從遊獵謂之百騎則天時稍增為千騎中宗改曰
　萬騎非睿宗也通鑑於睿宗景雲元年書萬騎本末
　甚明
十三年更名長從宿衛之士曰彍騎分𨽻十二衛總十
二萬人為六畨
　史炤釋文曰隋制十二衛唐因之曰翊衛曰驍騎衛
　曰􁁚衛曰屯衛曰禦衛曰候衛為左右焉彍騎分隷
　十二衛每衛萬人余按唐受隋禪置十二衛府已微
　變其官名至武德五年又改(云云/)辯見一百八十六
　巻高祖武德元年今史炤所云十二衛武德元年之
　制也以唐六典考之則開元之十二衛曰左右衛曰
　左右驍衛曰左右武衛曰左右城衛曰左右領軍衛
　曰左右金吾衛
　　　通鑑二百一十三(凡二條/)
十五年賜貴近絲一綟
　費本注曰綬謂之綟余按晉書綠綟綬謂以䓞屮染
　綬故綬因謂之綟此言絲一綟猶絲一繚耳非綟綬
　之綟唐制麻三斤為綟未知絲一綟其為斤兩何如
　也史炤亦曰綟猶繚也
十八年京城第舎郊畿田園參半皆宦官矣
　史炤釋文曰參半間厠也余謂參者三也或三分之
　一或三分之二也半則中分而言之言有其半也
　　　通鑑二百一十四(凡一條/)
二十四年史窣于者與安祿山同里閈
　史炤釋文曰閈説文閭也汝南平輿里門曰閈余謂
　此亦史炤以廣韵為據也按漢高祖居沛與盧綰同
　里閈何特汝南平輿里門曰閈哉
　　　通鑑二百一十五(凡四條/)
天寳元年隴右節度使統臨洮河源白水安人振威威
戎漠門寜塞積石鎮西十軍
　史炤釋文曰寕塞廓州軍後曰寕邊余按隴右所統
　十軍而獨釋寕塞一軍何也十軍註詳見通鑑正文
　下
田同秀上言見𤣥元皇帝告以我藏靈符在尹喜故宅
上遣使於故函谷關尹喜臺旁求得之
　史炤釋文曰崔浩云尹喜為散關令也盖老子嘗過
　尹喜故田同秀託言藏靈符於尹喜宅耳余按抱朴
　子云老子西遊遇關令尹喜於散關為喜著道德經
　一巻謂之老子其説與崔浩同又李尤函谷關銘云
　尹喜邀老子留作二篇則以喜為函谷關令括地志
　散關在岐州陳倉縣東南五十二里函谷關在陜州
　桃林縣西南十二里又岐州盩厔縣樓觀山有尹喜
　舊宅今為崇聖觀山脚有授經臺此亦以尹喜為散
　關令故有其遺蹟也但唐𤣥宗因田同秀之言求符
　於故函谷關尹喜臺旁則以尹喜為函谷關令矣史
　記言老子去周度關時周都洛函谷關為是
二年崔成甫紅袹首
　史炤釋文曰袹普駕切通俗文帛三幅曰帕(海陵/本同)余
　按袹首之袹莫百翻今人謂之抹額是也韓愈元和
　聖德詩以紅袹首若通俗文所謂帛三幅者謂帊也
　非袹首之袹
四載褚誗戰死
　費本注曰誗直毅切余按誗直嚴翻費本誤
　　　通鑑二百一十六(凡二條/)
八載吐蕃多貯糧食積檑木及石
　史炤釋文曰檑盧回切余按此檑木即前卷礮應如
　雨之檑合音盧對翻史炤音釋前後不相照應類如
　此
十載高尚雍奴人
　史炤釋文曰雍奴雍州縣名余按唐書地理志幽州
　有雍奴縣非雍州也
　　　通鑑二百一十七(凡五條/)
十四載賈循華原人也
　史炤釋文曰華原邑名屬耀州余按五代史梁開平
　初華原賊帥温韜聚衆據縣岐王李茂貞始以華原
　置耀州使韜鎮之此時未有耀州也新唐書地理志
　華原縣屬雍州開元元年以雍州為京兆府
安祿山乗鐡轝
　史炤釋文曰轝羊茹切余謂此轝字即輿字今人多
　讀從平聲盖舁車之轝是人轝之則音羊茹切若乗
　轝則人乗車輿也讀當平聲二百二十五巻代宗大
　厯十四年乗轝誤同
祿山歩騎散漫人莫知其數
　史炤釋文曰漫謨官切又莫半切余謂當從下音
肅宗至德元載魯炅屯葉北以僃安祿山
　史炤釋文曰葉縣之北汝州也余按通鑑下文魯炅
　立柵於滍水之南未至汝州
程千里出崞口討賊
　史炤釋文曰崞口在代州(海陵/本同)余按舊唐崞口在相
　州西山在代州者崞縣非崞口也二百二十六巻德
　宗建中二年崞口注亦誤
　　　通鑑二百一十八(凡五條/)
同羅曳落河居五分之一
　史炤釋文曰安祿山所刼同羅兵號曳落河余按祿
　山養同羅奚契丹降者八千餘人號曳落河曳落河
　者胡言壯士也是時史思明等合兵五萬餘人而同
　羅曳落河居五分之一是同羅曳落河不下萬人矣
　祿山在洛方圗關輔所養曳落河八千餘人若以萬
　人付思明反浮於所養之數不應如此盖同羅者阿
　布思之部落也阿布思敗死其部落歸祿山祿山簡
　同羅之壯者與奚契丹之壯者養之通謂之曳落河
　其不預曳落河之養者尚多今遣助思明者同羅之
　兵及曳落河通有萬許人耳
茇渉至此勞苦至矣
　史炤釋文曰茇草舎一曰草木根本亦作䟦余按茇
　草舎也鄭康成之説草行曰茇水行曰渉正應此義
　不當妄引草木根本以自雜其説
太子至烏氏彭原太守李遵出迎
　海陵本釋文曰是年改烏氏曰保定余按烏氏漢縣
　故墟在彭原東南據舊唐書烏氏驛名新唐志保定
　縣本漢安定縣唐為涇州治所在彭原西一百二十
　里保定縣固是年更名然非烏氏之地
太子至平凉閱監牧馬
　史炤釋文曰渭州有馬監余按唐之盛也秦蘭河渭
　涇原岐豳寕慶鄜坊延夏及河曲之地凡監四十有
　一豈特渭州有馬監哉時太子所閱者平凉之監牧
　平凉原州非渭州也
賊勢大熾西脅汧隴
　史炤釋文曰汧水在安定余按前漢書地理志汧水
　出扶風汧縣西北又曰郁夷縣有汧水酈道元以為
　汧水即魚龍水唐書地理志隴州有汧源縣汧陽縣
　皆因汧水而名汧水不在安定
　　　通鑑二百一十九(凡一條/)
第五琦請以江淮租庸市輕貨泝江漢而上至洋川
　史炤釋文曰洋音祥漢戚夫人生於洋川高祖寵之
　名其川曰洋川以表誕生之休祥也(費本/同)余按洋川
　漢時漢中成固之地劉蜀分成固立南鄉縣晉改為
　西鄉縣後魏廢縣於豐寕戍置豐寕縣尋於縣置洋
　州及洋川郡隋開皇初廢郡大業初廢州復為西鄉
　縣唐武德元年析梁州之西鄉黃金興勢置洋州天
　寳改洋州為洋川郡漢書言定陶戚姬不言生於洋
　川地理志止有成固縣不載洋川戚夫人生於洋川
　本之酈道元水經注道元好竒之過也
　　　通鑑二百二十(凡三條/)
至德二載史思明開井陘路
　史炤釋文曰井陘山在鎮州井陘縣余按唐穆宗諱
　恒始改恒州為鎮州𤣥宗改州為郡恒州曰常山郡
　肅宗改郡為州復曰恒州此時未有鎮州也
乾元元年李嗣業在河内安慶緒渉沁水攻之
　史炤釋文曰沁水縣名屬澤州(費本/同)余按唐書地理
　志沁水出沁州沁源縣東南出山而東流過河内縣
　北安慶緒自鄴攻河内須渉沁水而進兵此指河内
　之沁水非澤州之沁水縣也
王仲昇斬党項酋長拓跋戎德
　史炤釋文曰拓䟦本代地元魏複姓余按元魏之拓
　䟦氏起於代北党項之拓䟦氏起於西陲宋朝之西
　夏党項拓䟦之後也寳元康定之間憑陵中國慢書
　狎至使其出於元魏亦必張大而言之而未嘗語及
　者非其所自出也唐書列傳党項以姓别為部一姓
　又分為小部落有細封氏費聽氏往利氏頗超氏野
　辭氏米禽氏拓跋氏而拓跋氏最强二百五十八巻
　昭宗大順元年注又誤
　　　通鑑二百二十一(凡二條/)
二年郭子儀等圍鄴城壅漳水灌之
　史炤釋文曰山海經曰漳水出荆山南注于沮水余
　按郭子儀壅鄴旁之漳水以灌城非出荆山之漳水
　九十七巻晉康帝建元二年趙王虎投王波父子之
　尸于漳水釋文之誤正與此同已辯於前矣二百六
　十巻昭宗光化三年漳水注復誤葢史炤讀書不多
　只據廣韵以釋通鑑又不能親師取友以求聞所未
　聞所以到底錯了孤陋自是者其戒之哉然余亦當
　自以此為戒也
李光弼自將屯中潬城
　史炤釋文曰河南縣有中潬城余按河陽有三城以
　守河橋自晉杜預建橋於富平津此大河有橋之始
　也然未有城也後魏孝文自代遷都于洛又作河橋
　河側北岸有二城置北中郎府徙諸從𨽻府戸幷羽
　林虎賁領隊防之魏氏分為東西東魏得洛懼西人
　之侵軼雖徙洛人於鄴而河陽仍為橋以聨絡懷洛
　觀宇文與高氏交兵於邙洛之間則可見矣高敖曹
　之敗也叩河陽南城以閉關不内而死此時葢已有
　南城宇文泰縱火船欲焚河橋斛律金所以禦之者
　必於中流制之意此時亦必有中潬矣史思明入東
　京李光弼據河陽與之相持思明來攻三城皆受敵
　光弼自將屯中潬應接南北二城視其所急而赴之
　安史既平河朔藩鎮桀驁唐於此置河陽三城節度
　使遂為重鎮中潬城三城之一不在河南也宋白曰
　中潬城東魏所築
　　　通鑑二百二十二(凡三條/)
上元二年奴刺党項寇寳鷄
　史炤釋文曰渾奴刺也吐谷渾自稱曰渾主故以渾
　奴刺言之(費本/同)余謂吐谷渾自是一種奴刺自是一
　種吐谷渾王舊自稱可汗未嘗自稱曰渾主史或以
　渾奴刺連言亦言渾與奴刺兩種耳太宗貞觀二十
　一年奴刺啜匍俟友内附此則奴刺别是一種之明
　證也
代宗廣德元年田承嗣為魏愽德滄瀛五州都防禦使
　史炤釋文曰魏博藩鎮自田承嗣始傳五世至田𢎞
　正入朝十年復亂更四姓傳十世有州七曰貝魏博
　相磁洺衛余謂此通鑑書以魏博授田承嗣之始然
　此時命承嗣為魏博德滄瀛五州都防禦使未須以
　貝魏博相磁洺衛七州為注詳辯於二百六十六巻
　梁太祖開平元年
明經則誦帖括以求僥倖
　史炤釋文曰謂為機括而誦之余按高宗之時以劉
　思立之言明經加試帖舉人乃總括經文以類聚之
　而誦習以應帖試謂之帖括括總括也非機括之謂
　　　通鑑二百二十三(凡一條/)
二年秋七月税天下青苗錢以給百官俸
　史炤釋文曰唐租庸調之法壞代宗始以畆定税而
　税以夏秋時以國用急不及秋苖方青即征之號青
　苖錢余按乾元以來天下用兵京司百僚俸錢減耗
　代宗即位推恩庻僚下議或以税畆有苖者公私咸
　濟乃分遣憲官税天下地青苗錢以充百司課料若
　定夏秋二税則德宗即位方行其法非代宗也史明
　書秋七月税天下青苗錢安得謂不及秋即征之乎
　　　通鑑二百二十四(凡二條/)
大厯五年元載請割郿虢寳鄠盩厔𨽻李抱玉
　史炤釋文曰郿虢並扶風縣名余謂史炤僅能引漢
　書地理志耳漢右扶風有郿虢二縣及晉省虢縣存
　郿縣後魏於虢縣地置武都郡西魏置洛邑縣後周
　置朔州州尋廢隋開皇初廢武都郡大業初改洛邑
　縣為虢縣後魏又於郿縣置平陽周城二縣西魏改
　平陽為郿城後周廢入周城縣隋開皇十八年改周
　城曰渭濱大業二年改曰郿縣扶風隋唐為岐州時
　為鳳翔府
朕今親御禁旅
　史炤釋文曰旅衆也説文軍五百人為旅余謂禁旅
　直言禁兵耳不必拘五百人為説
　　　通鑑二百二十五(凡一條/)
十四年澤州刺史李鷃上慶雲圗詔曰卿雲靈芝怪草
異木何益於人
　史炤釋文曰卿如字文選卿雲黼黻河漢謂司馬長
　卿揚子雲也後言瑞者以卿雲為慶雲皆取黼黻河
　漢之意(海陵本/費本同)余謂史炤繆矣古者卿慶同音班固
　白雉詩永延長兮膺天慶叶韵音卿是也卿雲即慶
　雲晉天文志瑞雲一曰慶雲一曰景雲嘉氣太平之
　應也
　　　通鑑二百二十六(凡五條/)
沈既濟上選舉議曰責於侍郎則曰量書判資考而授
之不保其往也
　史炤釋文以量書為句斷註曰尚書掌七品以上選
　侍郎掌八品以上選皆有銓量之書所以叙其資地
　而進退之也(費本/同)余觀沈既濟之議其上文曰考校
　之法在書判簿歴言詞俯仰而巳是書判也非銓量
　之書也又曰量資積考非勞也是資考也非資地也
　唐擇人之法有四曰身言書判身取其體貌豐偉言
　取其言辭辯正書取其楷法遒美判取其文理優長
　資考者限年躡級謂之資課校殿最謂之考
京畿觀察使崔寕
　史炤釋文曰天子千里地以逺近言之則言畿此指
　京師故謂之京畿余按古者王畿地方千里唐以長
　安為西京洛陽為東都有京畿都畿京畿觀察部京
　畿諸州謂雍岐同華商邠也
德宗建中元年朝臣請赦劉文喜上皆不聽曰微孽不
除何以令天下
　史炤釋文曰孽庻子也猶木之有孽生故以為諭余
　按史炤此亦本之廣韵然劉文喜豈唐之庻子哉凶
　孽妖孽皆孽也不專以庻子為義此言微孽猶凶孽
　之孽耳一百五十二巻梁武帝中大通二年魏高歡
　言嬖孽擅朝指鄭儼徐紇也炤之誤亦如此
劉海賓言於上曰臣乃陛下藩邸部曲
　史炤釋文曰藩謂為藩屏者凡郡國朝宿之舎率名
　邸邸至也言所歸至也余謂炤説自通但初讀者未
　易遽曉且以此釋藩邸部曲四字其義猶欠明切唐
　人率稱諸王邸第為藩邸謂籓國邸第也此説較簡
　明寳應初上以雍王為天下兵馬元帥故劉海賓自
　謂藩邸部曲
王國良遣使乞降猶疑未决
　史炤釋文曰猶餘救切玃屬其性多疑一説隴西人
　呼犬子曰猶好先行却住以俟其人遂曰猶豫猶疑
　亦猶豫之謂余以文埶觀之不過言王國良猶持疑
　而未决降計耳猶之為義尚也如左傳尚猶有臭其
　莠猶在賈誼所謂猶尚如此之猶不必引猶豫以釋
　猶疑也
　　　通鑑二百二十七(凡三條/)
二年南至江淮閩越
　史炤釋文曰閩越東南越余按此言閩謂七閩之地
　及百越之地耳若以漢書言之則閩越之地今福建
　路是也東越之地今温州是也南越之地今交廣是
　也豈得謂閩越為東南越乎一百六十七巻陳武帝
　永定元年注閩中亦誤辯己見前
宣武節度使劉洽
　史炤釋文曰宣武節度使自劉𤣥佐始傳四世而滅
　有汴潁宋亳余按新唐書方鎮表建中元年分宋亳
　潁别為節度使尋號宣武節度使是時李勉以永平
　節度使鎮汴州其後陷於李希烈至興元元年劉洽
　破希烈復汴州始有汴宋潁亳四州尋徙宣武軍治
　汴州洽改名𤣥佐𤣥佐傳子士寕士寕為李萬榮所
　逐是劉氏在宣武僅二世也何嘗傳四世哉
入敕使院擘裂殺之
　史炤釋文曰擘博厄切説文撝也余按此乃分擘之
　擘非撝也
　　　通鑑二百二十八(凡三條/)
四年外侵則汧渭為戎
　史炤釋文曰汧渭二氷出鳳翔府寳鷄縣余按二百
　一十八巻肅宗至德元載炤釋汧隴之汧已誤今又
　誤漢書地理志渭水出隴西首陽縣鳥䑕山而東流
　汧水出右扶風汧縣西北水經注汧水東流合于渭
　渭水又東逕陳倉縣唐改陳倉縣為寳鷄縣渭水則
　過寳鷄汧水不惟不出寳鷄且不至寳鷄矣陸䞇所
　謂外侵則汧渭為戎者謂吐蕃侵逼也汧水在唐隴
　州界渭水出唐渭州界代宗初吐蕃陷秦渭入大震
　關唐遂以隴州為極邊故曰汧渭為戎
以李昌巙為京畿渭南節度使
　史炤釋文曰巙渠龜切(海陵/本同)余按巙奴刀翻史炤鹵
　莽以其字旁從䕫遂自為音切也
膠水蔣沇
　史炤釋文曰膠水在漢膠東縣一曰宻水唐時膠西
　為宻州余按水經膠水出黔陬縣膠山北過其縣西
　又北過夷安下宻膠東當利縣北入於海漢書地理
　志黔陬縣屬琅邪夷安縣屬高宻下宻縣屬膠東國
　無膠東縣當利縣屬東萊郡唐書地理志萊州有膠
　水縣萊州古東萊郡地膠水縣葢當膠水下流入海
　之地非宻州也
　　　通鑑二百二十九(凡二條/)
朱泚推雲梯載壯士攻城翼以轒輼
　史炤釋文曰説文淮揚名車隆穹為轒應劭曰轒輼
　匈奴車博雅以為柳車余按柳車非所以攻城應劭
　以轒輼為匈奴車者因漢書揚雄傳砰轒輼破穹廬
　而為之注也葢轒輼者攻城之車兵法曰修轒輼距
　闉者三月而後成謂攻城也轒輼不特匈奴有之中
　國亦有此車
韓滉修塢壁起建業抵京峴樓堞相屬
　史炤釋文曰京峴山名京大也即琅邪大峴山(費本/同)
　余按韓滉時鎮潤州修塢壁起建業抵京峴京峴山
　在潤州州治東五里琅邪之大峴山在沂州滉修塢
　壁自建業抵潤州之京峴山耳安能絶江越淮抵沂
　州之大峴山邪况此時陳少遊鎮淮南而沂州又李
　納廵屬也韓滉决不能跨據他鎮疆土而修塢壁盖
　滉以乘輿播遷欲阻江自守其治樓堞起昇抵潤皆
　自守規摹也
　　　通鑑二百三十(凡二條/)
興元元年專虛名而不副之以實則誕謾而人情不趨
　史炤釋文曰誕謾不經之稱余謂妄為大言曰誕欺
　語曰謾皆虚而不實之謂非不經之稱也
張獻甫怒樊澤曰行軍乃敢自圗節鉞
　史炤釋文曰節以專殺斧鉞以專斷余按記王制諸
　侯賜鈇鉞然後殺是斧鉞以專殺也至於漢魏以下
　持節者亦得以專殺唐中世以後置諸鎮節度使建
　節樹六纛亦得以專殺故授節度使者謂之授旌節
　亦謂之授節鉞若曰節以專殺斧鉞以專斷恐字義
　不可如此區别自是之後炤屢拈出此二語葢自以
　為得而不知其失也
　　　通鑑二百三十一(凡四條/)
進退羈礙
　史炤釋文曰羈馬絡頭也礙謂羈所掛礙也余按羈
　者有所絆礙者有所止
鐘虡不移
　史炤釋文曰虡音具余按經典釋文及諸字書虡音
　巨無音具者此又蜀人土音之訛
貞元元年新州司馬盧杞遇赦移吉州長史陳京趙需
等爭之不已上大怒左右辟易京顧曰趙需等勿退
　史炤釋文曰京姓也風俗通云鄭公子段封京城其
　後因為氏顧其名余按陳京趙需等爭盧杞移吉州
　長史事德宗大怒當時左右之臣皆辟開而易其故
　處陳京乃顧謂趙需等曰勿退此一段稍識文理者
　皆知京之為陳京顧之為回顧也史炤以京為姓顧
　為名大似不識文理彼豈真不識文理哉其病在於
　不詳觀通鑑上下文而輕為注釋至於板行其書以
　誑後學不知乃所以自彰其繆妄也
以李泌為陜虢都防禦水陸運使泌宿曲沃將佐來迎
　史炤釋文曰曲沃縣名屬絳州余按此非絳州之曲
　沃也絳州之曲沃晉封桓叔者也春秋之時晉以曲
　沃為别都葢自桓叔至武公宗廟在焉其地在大河之
　東李泌自長安赴陜州無緣迂路度河至絳州之曲
　沃水經注云曹陽亭在𢎞農縣東十三里又東有曲
　沃城春秋時晉侯使詹嘉守桃林之塞處此以備秦
　時以曲沃之官守之故曲沃之名遂為積古之傳肅
　宗至德二載廣平王俶與郭子儀收西京安慶緒將
　張通儒等走保陜追至曲沃大破賊於新店遂入陜
　城此即李泌所宿之曲沃也絳州之曲沃人所共知
　陜州之曲沃人有不能知者矣吁地理之難言葢如
　此
　　　通鑑二百三十二(凡二條/)
陸䞇上奏曰以逆泚之偸居上國懷光之竊保中畿
　史炤釋文曰天子千里地以逺近言之則言畿當天
　下之中故謂之中畿余按陸贄所謂懷光竊保中畿
　謂懷光竊保河中也𤣥宗開元八年以河中為中都
　河東河西為次赤縣餘縣皆為次畿縣懷光據河中
　諸縣皆為所有故言中畿盖洛陽為東京則河南府
　諸縣為東畿長安為西京則京兆府諸縣為西畿河
　中府居兩京之中以為中都故謂之中畿也
二年百姓至蒸鬰手足以避役
　史炤釋文曰蒸火氣上行也熨持火所以申繒也余
　按以火申繒固謂之熨然此言以火熨手足耳不必
　以申繒為釋
　
　
　
　
　
　
　
　
　
　
　
　通鑑釋文辯誤巻十
