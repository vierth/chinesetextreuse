
　元史卷一百三十五
　　明翰林學士亞中大夫知制誥兼修國史宋濓等修
　列傳第二十二
　　特爾格齊
特爾格齊髙昌人世居五城後徙京師曾祖達實有謀
畧為國人所信服太祖西征髙昌國主懼以錦衣白貂
㡌召達實與謀達實知天命有歸勸其主執贄稱臣以
安其國由是號為尚書太祖班師諸王言於帝曰達實
之子伊拉齊驍勇善戰所将部落又強大聞其人每思
率衆効順而未有㡬便盍致之乎太祖是其議詔給驛
馬五百迎與俱來既至引見甚器重之嵗己夘太祖西
征伊拉齊别從親王阿齊台與敵戰有功甚見親遇王
方以綘蓋障日而坐及聞伊拉齊議事喜見顔色稱善
乆之既退撤其蓋送之十里遂得兼長四環衛之筆且
齊壬辰從國兵討金以戰功最多賞賚優渥甲午副呼
圖克籍漢戸口籌其賦役分諸功臣以地人服其敏特
爾格齊伊拉齊長子也尤沉鷙有才嘗有擁兵叛者特
爾格齊率族人戰魚兒濼時軍興簿檄繁急特爾格齊
以其國書識之無遺失者帝甚嘉焉至元中擢為棣州
達嚕噶齊遷徳安府達嚕噶齊適土人蔡知府以衆叛
特爾格齊率衆先登冐矢石身被數創猶戰不已遂討
平之主將怒將屠其城特爾格齊曰叛者蔡知府數人
而已城中之人何預焉盍誅其黨與而止毋令濫及非
辜主将嘉其誠懇城遂得全累官至嘉議大夫婺州路
達嚕噶齊所在咸著政績大徳己亥卒成宗勅其孫海
夀載其柩歸𦵏京師贈榮禄大夫江　行省平章政事
柱國封雲國公謚簡肅子四人雅爾堅雅里㓜給事裕
宗宫至元十五年為中書省宣使嘗使河南適沛鄭大
疫雅爾堅雅里命所在村郭構室廬備醫藥以畜病者
軍民全活者衆遷直省舍人承中書檄徴考上都儲㣥
及還帝賜錦衣貂裘一襲以旌其能出為湖州路達嚕
噶齊卒于官伊呼珠同知安陸府事巴扎同知宣政院
事孫九人海夀雅爾堅雅里子也由宿衛世祖朝累官
太中大夫杭州路達嚕噶齊招復流民有恩惠卒贈翰
林直學士封范陽郡侯謚惠敏
　　達春
達春保喇之子也㓜孤長善騎射至元元年入侍世祖
占對多稱㫖賜以寳貨衣物四年給以察罕食邑賦税
之半又還其所俘逋戸三十七年降金虎符授招勇大
將軍山東統軍使鎮莒密膠沂郯邳宿即墨等城設方
畧謹斥堠宋人不敢北嚮九年詔更統軍司為行樞密
院改僉樞密院事數将兵攻下瀕淮堡栅畧地漣海獲
人畜萬計宋人蔣徳勝來降逹春表言宜加賞賚以勸
來者於是賜黄金五十兩白金倍之十年改僉淮西等
處行樞密院事城正陽以扼淮海諸州兵宋陳奕率安
豊廬夀等州兵數撓其役達春選精税日十數戰奕遁
去卒城正陽宋人復造戰艦於六安欲攻正陽達春詢
知之率騎兵焚其艦餽饟乆不繼出兵據險潛取安豐
麥以餉軍宋兵壁横河口達春将竒兵大破之十一年
朝議淮上諸郡宋之北藩城堅兵精攻之不可猝下徒
老我師宜先渡江翦其根本留兵淮甸絶其救援則長
江可乗虗而渡也於是以達春為鎮國上將軍淮西行
省參知政事帥師攻安豐廬夀等州俘生口萬餘来獻
賜蒲萄酒二壺仍以曹州官園為第宅給城南閒田為
牧地宋夏貴帥舟師十萬圍正陽决淮水灌城㡬䧟帝
遣達春往救之道出潁州遇宋兵攻潁戍卒僅數百人
盛暑達春即發公庫弓矢驅市人出戰預度潁之北闗
攻易破乃急令民入城備兵以待是夜宋人果焚北闗
火光屬天達春率衆從暗中射之矢下如雨宋軍退走
至沙河大破之溺死者不可勝計明日長驅直走正陽
時方霖雨突圍入城遂堅壁不出俄復開霽與右丞安
塔哈分帥鋭師以出渡淮至中流皆殊死戰宋軍大潰
追數十里斬首數千級奪戰艦五百餘艘遂觧正陽之
圍達春乃上奏方事之殷宜明賞罸俾將士有所懲勸
帝納其言頒賞有差秋八月淮西行省復為行院達春
引兵渡淮屯廬揚間十二年從丞相巴延以舟師與宋
軍戰宋軍大潰其臣賈似道奔揚州遂分兵四出克池
州取太平順流東下至建康丹徒江隂常州皆望風迎
降時揚州未附諜告揚州人將夜襲丹徒守將乞援達
春設伏以待揚州軍果夜至達春扼西津邀撃之殺獲
溺死者甚衆入朝帝賜玉帶旌其功授淮東左副都元
帥仍佩金虎符十三年加通奉大夫參知政事領淮西
行中書省事時沿淮諸州新附達春禁侵掠撫瘡痍練
士卒備姦宄境内帖然俄遷江西都元帥征廣東達春
宣布恩信所至溪峒納欵廣東遂平十四年加賜雙虎
符為江西宣慰使宋益王昰廣王昺走保嶺海復改江
西宣慰司為行中書省遷治贛州授逹春資政大夫中
書左丞行中書省事十五年以二王事入議帝命張𢎞
範李恒總兵進討達春留後以供軍費初江西甫定帝
命隳其城達春即表言豫章諸郡皆瀕江為城霖潦泛
溢無城必至墊溺隳之不便帝從之降附之初有謀畔
者既敗獲矣達春謂同僚曰撫治乖方之所致也中間
豈無詿誤止誅其渠魁盡釋餘黨瑞州張公明愬左丞
吕師夔謀為不軌達春亷知其誣曰狂夫欲脅求貨耳
若以曚昧言遽聞之朝廷則大獄滋興連及無辜且師
夔既居相職詎肯為狂妄之事若遲疑不决恐彼驚疑
反生異謀乃斬公明而後聞帝是之十七年入覲賜勞
有加復命行省于江西尋以疾卒於京師時年三十七
妻黙哷氏以貞節稱旌其門閭二子長咱雅襲爵中奉
大夫江西宣慰使次賔咱雅仕至征東行中書省左丞
妻曰雅爾㤗安郡武穆王博囉罕之女亦守義有賢行
　　塔喇齊
塔喇齊喀喇人也其父伊里布太祖時以武功授帳前
總校奉㫖南征至洛陽得唐白樂天故址遂家焉塔喇
齊㓜潁異好讀書尤善騎射襲父職參佐戎幕調度軍
馬動合事宜行省奏充斷事官時南北民戸主客良賤
雜揉䝉古軍牧馬草地互相占據命塔喇齊至其地理
之軍民各得其所由是世祖知其能俾領䝉古軍圍樊
襄塔喇齊躬冐矢石所向搉䧟樊城破襄陽降從丞相
巴延渡江駐臨安尋命平章鄂囉齊等分為六路追襲
宋二王塔喇齊領軍至福建所過秋毫無犯降者如歸
宋都統陳宗榮率衆来降以功遷福建招討使時諸郡
盗起其最盛者陳吊眼擁衆五萬䧟漳州行省承制命
塔喇齊為閩廣大都督征南都元帥總四省軍復漳州
生擒陳吊眼戮於市餘黨悉伏誅繼從征交阯擊敗黄
聖許等積功加鎮國上將軍三珠虎符廣西兩江道宣
慰使都元帥賀州盗起塔喇齊討平之改福建宣慰使
又改淛東金瘡發卒贈輔國上將軍淛東道宣慰使都
元師䕶軍追封臨安郡公子二人托克托穆爾邵武汀
州新軍萬户府逹嚕噶齊萬努廣西宣慰使都元帥
　　塔爾海特穆爾
塔爾海特穆爾塔塔爾岱人其先太祖時事國王穆呼
哩将左手大萬戸下䝉古軍鎮太原以西八州破金將
王公佐軍斬公佐從攻陜右征河西滅金皆有功賜種
田户二百七十曾祖特穆爾克嗣從都元帥塔爾海甘布
征蜀卒於興元祖扎拉岱嗣扎喇岱卒父拜達勒尚幼
從祖扎里達珠相繼襲職扎里從都元帥達勒達征蜀
以所統軍二百人破宋軍于巴州斬首三百級生擒五
十餘人達珠以西州行樞密院檄領兵三千人救碉門
大敗宋軍斬首三百餘級俘百餘人以歸拜逹勒既長
始以父官從行省伊蘇岱征建都死軍中塔爾海特穆
爾襲父職初從行院呼敦圍嘉定嘉定降進圍重慶守
將張珏出師迎敵塔爾海特穆爾力戰䧟陣功最多十
五年又以圖嚕軍二百人破宋軍於白水江奪戰船一
俘其衆十三人陞宣武將軍管軍總管從伊蘇岱爾征
亦奚不薛又從征都掌蠻皆以為前鋒殺獲甚衆九溪
蠻散猫大盤蠻尚未的世用等叛從行省竒爾濟蘇帥
師徃討皆擒之及殺其酋長頭狗等伊蘇岱爾雅爾哈
率兵萬人㑹雲南兵討烏䝉蠻至閙竈其酋長阿䝉率
五百餘衆奔麻布蠻地塔爾海特穆爾以四百人追至
山箐大敗之擒阿䝉以歸二十六年又從伊蘇岱爾西
征不知所終
　　科爾結
科爾結阿蘇特氏憲宗時與父布達喇實直宿衞領阿
蘇軍二十户世祖時科爾結以百户從元帥阿珠伐宋
有功賜以白金等物宋平命充大宗正府伊克扎爾古
齊領阿蘇軍從征海都以功受上賞師還成宗命宣撫
湖廣等䖏訪求民瘼仍還舊職至大元年武宗命充左
衛阿蘇親軍都指揮使進階廣威将軍四年卒子特們
徳爾由戰徳齊改百戸領阿蘇軍從指揮裕勒扎實征
納延却金剛努軍于蘇布特齊之地降哈坦多羅干累
以功受賞至大四年襲父職授明威將軍阿蘇親軍都
指揮使子實沙事武宗仁宗直宿衛天厯元年九月兵
興從戰宜興擊殺敵兵七人自旦至暮郤敵兵凡一十
三處以功賜金帯一授左阿蘇衛都指揮使
　　呼圖克
呼圗克䝉古烏嚕克台氏父巴罕事太祖備宿衞太祖
時為鎮西行省領䝉古漢軍從攻河中潼闗河南與拜
濟蘇扎呼岱阿爾斯蘭攻秦鞏及仁和諸堡又守京兆
嵗乙未授左手萬户從都元帥塔爾海甘布出征卒軍
中憲宗命呼圖克將其軍從都元帥達勒達攻巴州又
從都元帥耨埒渡馬湖江破宋叙州兵於老君山下中
統元年宋以舟師二千犯成都新津呼圖克逆擊敗之
斬首百五十級至元元年授䝉古漢軍總管二年從都
元帥伯嘉努敗宋將夏貴於懐安五年卒子扎呼岱時
在宿衛弟呼爾郭達哩襲職呼爾郭達哩卒扎呼岱嗣
為千户從行樞密院圍重慶重慶守張珏遣勁兵數千
挑戰扎呼岱力戰大破之回軍圍瀘州未下行樞密院
遣入朝計事授宣武將軍管軍縂管復還攻瀘登城與
瀘兵摶戰而死子阿都齊嗣
　　布爾噶蘇
布爾噶蘇托克托台氏世祖時直宿衛扈駕征哈喇章
還帝駐蹕髙阜見河北有駕舟来者顧左右曰是賊也
柰何布爾噶蘇進曰臣請禦之觧衣徑渡揮戈刺死舟
尾二人拏其舟就岸舟中之人倉皇失指帝命左右悉
擒之哈喇章平以功論賞子塔塔古爾從征伯克有功
由宿衛陞武徳將軍齊齊克齊拉衮千戸所達嚕噶齊
從征叛王納延額布根奪戈擊死數人擒額布根收其
所管欽察之民武宗時進懐逺大將軍元帥卒
　　伊勒濟呼濟哈雅
伊勒濟呼濟哈雅輝和爾人從憲宗征釣魚山奉命修
麴藥以療師疫賞白金五十兩繼從皇子䝉格圗征雲
南戰數勝中統三年呼圗克暨達哩叛領兵平之至元十
二年佩虎符為隴右河南道提刑按察使時烏魯斯和
爾實雅謀亂從皇子安西王徃鎮之皇子賜以白金五
十兩十五年與布色岱平圖嚕皇子復賜金衣腰帯金
椀且以其功聞十七年進官嘉議大夫仍居舊職二十
年進奉議大夫四川等處行中書省参知政事尋以疾
歸秦州大徳八年卒至順中贈推忠宣力定逺功臣資
善大夫陜西行省左丞䕶軍追封威寜郡公諡襄靖
　　明安
明安喀喇氏至元十三年世祖詔民之蕩析離居及僧
道漏籍諸色人不當差徭者萬餘人充柱齊令明安領
之明安嵗扈駕出入克勤于事二十年授定逺大將軍
中衛親軍都指揮使明年賜佩虎符領桂齊軍北征又
眀年立桂齊親軍都指揮使司命為本衛達嚕噶齊尋
奉㫖領䝉古軍八千北征明年至巴實伯里哈實之地
與海都軍戰有功二十六年冬十二月巴竒爾叛劫取
官站托克托和斯塔喇海等明安率衆追擊五戰五㨗
悉還之至杭愛強民庫庫台錫理徳克台等作亂奪三
站地刼托克托和斯明安又追擊敗其軍二十七年秋
七月博索瑪當珊伯竒實克竒徹伯駙馬烏哲台多
羅台烏蘭台爾塔哩雅齊等掠四集賽牛馬畜牧及刼
黙哷太子實保齊并鄂掠克本布各投下民殆盡明安
將兵追擊于昂吉實保齊之城賊軍敗走還所掠之民
并獲其牛馬畜牧以歸時徹伯巴雅圗所領軍乏食奉
㫖以眀安所獲畜牧濟之二十九年以功陞定逺大將
軍桂齊親軍都指揮使司達魯噶齊時巴實伯里哈實
盗起詔以兵討之戰于巴實伯里圗嚕古實有功賊軍
冄合四千人於呼蘭烏遜眀安與戰大敗之大徳二年
復将兵北征與海都戰七年歿于軍子曰特爾格台曰
布哷齊特爾格台初為昭勇大將軍桂齊親軍都指揮
使司達嚕噶齊及改充萬戸以其叔托克托珠代之特
爾格台自萬戸改中衛親軍都指揮使進銀青榮禄大
夫平章政事子曰布延呼喇曰沙卜珠布延呼喇懐逺
大將軍桂齊親軍都指揮使司達嚕噶齊沙卜珠初直
宿衛歴中書省直省舍人諸色人匠逹嚕噶齊遷奉議大
夫僉中衛親軍都指揮使司事天厯元年九月賜佩一
珠虎符從丞相雅克特穆爾禦敵檀州等處又率其家
人諾海等十一人自出乗馬與敵軍戰却其軍俘八十
四人以歸丞相嘉之布哷齊昭武大將軍中衛親軍都
指揮使積官銀青榮禄大夫太尉子桑烏遜中衛親軍
都指揮使桑烏遜卒弟沁達罕襲職
　　呼魯蘇
呼魯蘇巴哩勒都氏曾祖博勒和罕扎事太祖從平諸
國充巴勒喇實千戸以其軍與達實衮等戰重傷墜馬
帝親勒兵救之以功陞萬戸賜黄金五十兩白金五百
兩俾直宿衛祖蘇爾台年十五能馳射以勇畧稱從定
宗征欽察為千戸領兵下西畨從世祖伐宋至亳州與
宋人迎敵敗之父昂吉爾岱初為軍器監官從世祖親
征額哷布格以功受上賞俄奉㫖使西域籍地産悉得
其實帝方欲大用之而卒呼魯蘇初直宿衛後以千戸
從征納延馳馬奮戈衝擊敵營矢下如雨身被三十三
創成宗親督左右出其鏃命醫療之以其功聞世祖以
克宋所得銀甕及金酒器等賜之命領太府監後以千
戸從皇子庫庫楚出征還留鎮軍中後從成宗與海都
都勒斡戰有功成宗嘉之特命為翰林承㫖俄改萬戸
與叛王烏魯斯徹伯爾等戰以功授榮祿大夫司徒賜
銀印武宗嘗曰羣臣中能為國宣力如呼魯蘇者實鮮
其厚賚之於是遣使召見未㡬武宗崩仁宗即位念其
舊勲賞賚特厚子雅克布琳初奉興聖太后㫖充千戸
俄改充萬戸代父職尋罷歸其父所受司徒印及萬户
符於有司仍直宿衛致和元年秋八月在上都思武宗
之恩與同志合謀奉迎文宗㑹同事者見執乃率其屬
奔還大都特賜龍衣一襲命為通政院使天厯元年九
月同丞相雅克特穆爾敗旺沁兵于紅橋又戰于白浮
又戰于昌平東又戰于石槽帝嘉其功拜榮禄大夫知
樞密院事以世祖常御金帯賜之
　　實喇巴圖爾
實喇巴圗爾阿蘇特氏父伊勒達穆憲宗時領阿蘇十
人入覲充阿都齊從世祖哈喇之地戰數勝烏蘭哈達
以其功聞賜所俘人一口以賞之後以金瘡發卒實喇
巴圗爾至自托博之地帝特賜白金楮幣牛馬等物至元
二十一年從丞相巴延南征有功仍充阿都齊帝嘗
放海青曰能獲新者賞之實喇巴圖爾即援弓射一兎
二禽以獻賞沙魚皮雜帯及貂裘且命於尚乗寺為少
卿於阿蘇為千戸二十四年授武畧將軍管阿蘇軍千
戸賜金符納延叛從諸王和約爾徃征之力戰有功納
延平帝賞以金腰帯及銀交牀等二十五年進武徳將
軍尚乗寺少卿兼阿蘇千戸征吉爾丹等敗之䕶其駝
馬等物成宗嘉其功以軍二千益之討叛王托克托擒
之以功受賞大徳六年卒子諾海齊襲職至大二年進
宣武將軍右衛阿蘇親軍都指揮使賜三珠虎符㤗定
二年覃加眀威將軍
　　徹爾
徹爾阿蘇特氏父拜哲伯憲宗時從攻釣魚山以功受
賞徹爾事世祖充和爾齊從征海都奮力擊其前鋒官
軍二人䧟陳掖而出之以功受賞後從征杭愛獲其牛
馬畜牧悉以給軍食帝嘉之賞鈔三千五百錠仍以分
賚士卒成宗時盗㨿博囉塔拉之地命將兵討之獲三
千餘人誅其酋長還奉命同客省使巴圖爾等徃巴喇
呼之地以前所獲人口畜牧悉給其主軍還帝特賜鈔
一　百錠武宗居潛邸亦以銀酒器賞之至大二年立左
阿蘇衛授本衛僉事賜金符皇慶二年從湘寕王北征
以功賜一珠虎符子實勒們直宿衛至和元年秋八月
從知院托克托穆爾至潮河川獲諤勒哲巴圗爾阿達
竒等十二人戮八人執四人歸京師復於宜興遇實喇
奈瑪台等迎戰奮戈擊死二人賞白金楮幣天厯元年
從擊圖們岱爾之兵於兩家店殺其四人復以功受賞
從戰薊州又殺其四人十一月又追殺十二人于檀子
山以功授左衛阿蘇親軍都指揮使司僉事
　　哈喇
哈喇烏蘇拉濟氏至元九年見世祖詔入太官直從討
叛王納延賜白金楮幣甲胄槖駝鞍馬以其才堪使逺
成宗時使髙麗使和琳使江西福建不失使指授忠勇
校尉中書直省舍人出監息州遷奉訓大夫武宗詔曰
哈喇世祖舊臣可授奉議大夫都水監卿眀年加嘉議
大夫又眀年佩金虎符兼直東碩達勒逹女直萬戸府
達嚕噶齊延祐元年授資善大夫遼陽等處行中書省
左丞仍監其軍三年召還特授榮禄大夫大司農卒年
六十三贈推誠宣力保徳功臣太師開府儀同三司上
柱國追封薊國公謚安穆子布哈宿衛仁宗潛邸及即
位特授中順大夫中書直省舍人改客省副使遷太中
大夫典瑞太監改左司員外郎參議中書省事拜中奉
大夫中書参知政事資德大夫宣徽副使同知宣徽事
改典瑞院事兼世其父監軍佩金虎符改翰林學士至
治元年仍翰林學士監軍領東蕃諸部奏事
　　竒爾台
竒爾台察克台氏至元二十四年為欽察衛百戸從托
克托呼征叛王鍚里濟及納延有功賜金符陞千戸從
征呼喇珠戰于阿勒台之地元貞二年卒子哈扎爾齊
襲職從綽和爾於格呼勒之地與哈當阿戰有功大徳
五年從戰杭愛從武宗親征哈喇岱復從綽和爾征巴
拜布珠為前鋒以功授賞皇慶二年授金符為千户眀
宗居潛邸延祐四年命從西征與阿穆特穆爾戰于實
喇塔拉黙色之地以功復受賞居其地十五年天厯二
年賜金符授昭勇大將軍同知大都督府事
　　托音納爾
托音納爾塔塔喇氏世祖時從征納延以功受賞大徳
七年授欽察衛親軍千戸所達嚕噶齊武徳將軍賜金
符八年改太僕少卿十年遷阿爾婁軍萬戸府達嚕噶
齊易金虎符進階懐逺大將軍尋改中奉大夫太僕少
卿仍兼前職至大二年拜甘肅行尚書省參知政事通
奉大夫四年入為太僕卿陞正奉大夫皇慶元年授阿
爾婁萬戸府襄陽漢軍達嚕噶齊仍領太僕卿延祐三
年拜資徳大夫甘肅行中書右丞至治二年改通政使
轉㑹福院使尋復通政致和元年分院上都秋八月為
都爾蘇所殺文宗即位特贈宣力守義功臣榮禄大夫
上柱國中書平章政事追封冀國公謚忠景有子曰鼎
通濟爾噶朗鼎通襲父職阿爾婁萬戸府襄陽萬戸府
漢軍達嚕噶齊佩金虎符眀威將軍濟爾噶朗初授欽
察親軍千戸所達嚕噶齊佩金符武畧將軍改授朝列
大夫通政院副使歴同知陞院使積官中奉大夫
　　和尚
和尚䝉古奈曼台氏祖海蘇充實勒們千戸所䝉古軍
百戸伯父烏魯斯布哈初充䝉古軍五十戸至元七年
從實勒們千戸南征以功權百戸從僉省阿薩爾哈雅
攻樊城十一年從攻新城又從攻鄂東門攻處州屢立
功二十五年賜銀符授敦武校尉後衛親軍百户是年
秋卒父察爾竒襲察爾竒卒和尚襲至大三年進忠翊
校尉後衛親軍副千戸賜金符延祐三年江西寜都宼
起殺守土官吏從元帥竒珠等總兵討之生擒賊酋蔡
五九誅之擣其巢穴致和元年八月西安王討都爾蘇
命從丞相雅克特穆爾擒額卜徳哷勒分兵偹禦天厯
元年九月從戰通州以功賞名馬從擊犯紅橋之兵手
戈刺死二人敗之奪紅橋及納琳哲爾大夫等戰於白
浮殺其四人和尚白丞相曰兩軍相戰當有辨今號纓
俱黒無辨我軍宜易以白丞相然之戰于昌平栗園殺
二人又與伊實特穆爾戰于石槽殺三人十月從擊秃
們爾岱於檀州南桑口敗之又從丞相追擊其軍于檀
州之北有功十一月命領八衛把總金皷都鎮撫司事
　
　
　
　元史卷一百三十五
元史卷一百三十五考證
特爾格齊傳曾祖父達實　按本傳内云達實之子伊
　里珠伊里珠長子特爾格齊是達實乃其祖父非曽
　祖也
特爾格齊傳歳己卯太祖西征　按己卯舊作丙午考
　聖武親征記及本紀太祖西征實在己卯年至丙午
　則在即位前二十餘年實無西征之事其為訛誤無
　疑今改
特爾格齊傳至元中擢棣州達嚕噶齊　按棣州舊訛
　𨽻州據地理志改
達春傳鎮莒宻膠沂郯邳宿等城　按邳字舊訛􁀙今
　據地理志改
伊勒濟哷濟哈雅傳繼從皇子䝉格圖征雲南　按皇
　子舊訛太子考世系表䝉格圖為太宗子庫敦之子
　不得稱太子今據改
伊勒濟哷濟哈雅傳從皇子安西王往鎮之皇子賜以
　白金五十両　按皇子舊俱作皇太子考安西王實
　非皇太子以下文皇子復賜金衣腰帶金椀云云覈
　之則前書太子誤也今改
明安傳　按明安傳之前伊勒濟哷濟哈雅傳後原本
　複出阿都齊一傳考阿都齊已附載一百三十二卷
　内哈噶斯傳内與此相同今删去此篇
徹爾傳奮力擊其前鋒　按力字舊訛戈今改
