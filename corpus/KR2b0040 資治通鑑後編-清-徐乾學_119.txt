
　資治通鑑後編巻一百十八
　　　　　　　　　　　刑部尚書徐乾學撰
　宋紀一百十八(起柔兆困敦正月盡屠/維單開十二月凡四年)
　　髙宗受命中興全功至徳聖神武文昭仁憲孝皇
　帝
紹興二十六年春正月戊申張九成復祕閣修撰知温
州　己酉金羣臣上其主尊號曰聖文神武皇帝金主
自九月廢朝不出有急奏召左右司郎中省于卧内庚
戌始視朝　壬子省諸州税場以寛商賈　甲子追復
趙鼎孫近鄭剛中汪藻舊職　乙丑金罷中書門下省
及平章政事官　丙寅封皇伯令衿為安定郡王以其
從弟令詪讓也　曹泳移吉陽軍編管　二月癸酉朔
金下詔改元正隆大赦　乙亥定諸州流寓士人解額
　庚辰金主御宣華門觀迎佛賜諸寺僧絹五百疋綵
五十叚銀五百兩　乙酉進士林東追諂秦檜投匭上
書言進退大臣當以禮坐狂妄英州編管右朝奉郎林
一飛坐指使東責監髙州鹽税　辛卯㕘知政事魏良
臣罷　庚子左朝散大夫王曮直徽猷閣吕愿中坐黨
秦檜各貶竄　三月甲寅以邊事定罷宰相兼樞密使
　乙丑東平進士梁勛上書言金人必舉兵宜為之備
帝怒編管勛于千里外州軍丙寅詔曰講和之䇿㫁自
朕志秦檜但能贊朕而已豈以其存亡而渝定議耶近
者無知之輩鼓倡浮言以惑衆聴至有偽撰詔命召用
舊臣抗章公車妄議邊事朕甚駭之自今有此當重寘
典憲自秦檜死金人頗疑前盟不堅㑹荆鄂間有妄傳
召張浚者金人益疑沈該乞特降詔書具宣此意万俟
卨湯思退皆與該同乃下是詔　夏四月庚寅遣陳誠
之等賀金主尊號禮成　癸巳置武學官及弟子員百
人　甲午禁州郡進祥瑞　戊戌立六科以舉士一曰
文章典雅可備制誥二曰節操公正可備臺諫三曰法
理該通可備刑讞四曰節用愛民可備理財五曰剛方
豈弟勞績著聞可備監司郡守六曰知機識變智勇絶
倫可備將帥命侍從嵗舉之如元祐中司馬光所請
詔大辟情犯無可矜憫者禁刑寺妄引例奏裁貸減從
右正言凌哲請也　五月壬寅以沈該為尚書左僕射
万俟卨為右僕射並同中書門下平章事自秦檜死宰
相位虚半年天下傾耳以待忽一日拜二相人皆驚異
傳之四方亦無不駭者　甲辰以湯思退知樞密院事
初秦檜病篤召董徳元湯思退至卧内屬以後事各贈
黄金千兩徳元慮檜以為自外不敢辭思退慮檜以為
期其死不敢受帝聞思退不受以為非檜黨遂信任之
(考異甲辰宋史髙宗紀作/壬寅今從宰輔編年錄)　丙辰蠲楚州旴𣅿軍民租
十年　是月金頒行正隆官制　六月丁丑以端明殿
學士程克俊㕘知政事　乙酉詔取士毋拘程頥王安
石一家之説　戊寅復權要親族中第覆試法以前舉
秦塤等冒濫甲科故也　庚辰淵聖皇帝殂于金之五
國城　丁亥流星晝隕　辛卯以秦檜父子所修日厯
失實命史館重修　秋七月丙午右奉議郎薛仲邕連
州編管　丁未彗出東井避殿減膳　帝覽陳瓘所著
尊堯集嘉其明君臣之大分特賜諡忠肅　丙辰彗滅
　辛酉夜雨水銀　八月戊寅革正前舉登第秦塤曹
冠等九人出身淮南提舉朱冠卿言秦檜挾私廢法塤
等皆其子孫親戚門下憸人于是詔有官應試者所受
階官易左為右白身者駁放占用省額復還後科　辛
卯㕘知政事程克俊罷甲午以張綱參知政事綱初為
給事中以秦檜用事遂引年致仕卧家者二十餘年嘗
書座右曰以直行已以正立朝以靜退髙天下　九月
乙巳以翰林學士陳誠之同知樞密院事　丙午立互
易薦舉坐罪法從御史臺主簿李庚言也　壬子詔成
都潼川兩路漕臣同制置茶馬司審度四川財賦利害
其實惠得以及民調度可以經乆者條具以聞　冬十
月己巳朔詔秦檜在位之日無辜被罪者許自陳釐正
　乙酉金遷始祖以下十主于大房山　乙未王㑹移
瓊州編管以宋貺黨附秦檜責梅州安置　丁酉復安
置張浚于永州浚去國二十年金使至必問浚安在惟
恐其復用而秦檜懼其正論害己令臺臣有所彈劾語
必及浚謂為國賊必欲殺之檜死乃復浚觀文殿大學
士判洪州時以母喪將歸葬浚慮數年間金人必求釁
用兵而吾方溺于晏安謂金可信莫之為備沈該万俟
卨居相位尤不厭天下望自以大臣義同休戚不敢以
居喪為嫌乃上疏極言之沈該万俟卨湯思退謂敵未
有釁而浚所奏乃若禍在年嵗間者皆笑其狂臺諌湯
鵬舉凌哲等論浚名在罪籍倡異議以動國是若使歸
蜀恐致逺方生患遂復永州安置　閏月丙午罷廉州
貢珠縱蜑丁自便　己酉命軍人願歸農者人給江淮
湖廣荒田百畆復其税租十年　十一月丙戌裁定六
曹寺監百司吏額　十二月庚申賞應詔論事切當者
二十七年春正月乙酉帝如延祥觀　戊子命侍從各
薦宗室京朝官才識治行者二人　戊寅金以工部侍
郎韓錫同知宣徽院事錫不謝杖百二十奪所授官
二月丁酉朔復兼習經義詩賦法　庚子太尉楊政卒
諡襄毅建炎間政從吳玠撃金人九戰九捷由此知名
守漢中十八年凡利于民者不敢以軍旅廢休兵十餘
年未嘗升遷將士上下安之政故為呉璘禆將及與璘
分道建帥執門下禮益恭世以為難　辛丑金初定太
廟時享牲牢禮儀　壬寅太廟仁宗英宗兩室柱生芝
草　癸卯金改定親王以下封爵等第命置局追取存
者二品以上死者一品㕘酌削降公私文書但有王爵
字者皆立限毁抹雖墓文碑志並發而毁之　戊午以
御史中丞湯鵬舉㕘知政事鵬舉為臺官凡一年有半
所論皆秦檜餘黨他未嘗及之　金主御武徳殿召吏
部尚書李通刑部尚書胡勵翰林直學士蕭廉賜坐而
語之曰朕自即位視閲章奏治宫中事常至丙夜始御
内寢疇昔之夜方就榻恍惚如親覿有二青衣持幢節
自天降授朕以幅紙若牒謂上帝有宣命朕再拜而受
遂佩弓矢具鍪鎧將從之前而朕常所御小駿號小將
軍者儵已鞚勒待墀下青衣揖就騎既行但覺雲霧勃
鬱起馬蹄間下如海濤洶湧方覺心悸望一門正開金
碧焜燿青衣指之曰天門也朕隨入焉又里許至鈞天
之宫嚴邃宏麗光明奪目朕意欲馳二金甲人謂朕曰
此非人間可下馬步入及殿下垂簾若有所待須臾有
朱衣出贊拜髣髴聞殿上語如嬰兒使青衣𫝊宣畀朕
曰天䇿上將令征某國朕伏而謝出復就馬見兵如鬼
者左右前後杳無邊際發一矢射之萬鬼齊喏聲如震
雷驚而寤喏猶不絶于耳朕立遣内侍至廏視小將軍
喘汗雨浹取箭箙數之亦亡其一矣昭應如此豈天假
手于我令混江南之車書乎方與卿等圖之謹無洩衆
皆稱賀　三月己巳以侍御史周方崇言命京局改官
人先除知縣　乙酉赤氣出紫薇垣　丙戌賜禮部進
士樂清王十朋以下二十六人及第出身先是帝諭考
官曰對䇿中有陳朝政切直者並寘上列十朋以攬權
為對大略曰攬權者非欲衡石程書如秦皇傳餐聴政
如隋文彊戾自任不任宰相如唐徳宗精于吏事以察
為明如唐宣宗葢欲陛下懲既往而戒未然威福一出
於上而已嘗有鋪翠之禁而以翠羽為首飾者自若是
豈法令不可禁乎抑宫中服澣濯之化衣不曳地之風
未形于外乎法之至公者莫如選士名器之至重者莫
如科第往嵗權臣子孫門客類竊巍科有司以國家名
器為媚權臣之具而欲得人可乎願陛下立身以為本
任賢以為助博采兼聴以收其效幾萬餘言自秦檜擅
政士子對策務迎合以邀上第至是一變其習帝以十
朋議論醇正擢為第一閻安中策言太子天下本臣願
陛下斷自宸𠂻早正儲位以繋中外之望時主器未定
大臣無敢啟其端者安中獨以為請帝感其言擢為第
二是科又得劉清之胡晉臣　丁亥詔嚴禁宫人服用
銷金翠羽用王十朋之言也(考異宋史髙宗紀是年三/月丁亥詔焚交趾所貢翠)
(羽于通衢仍禁宫人服用銷金翠羽按宋史全文言是/年三月廷試上謂大臣曰昨覽進士試巻其間極有切)
(直者至論銷金鋪翠朕累年禁止尚未盡革當立法必/禁之去年交趾獻翠毛五百尾朕未嘗用當焚于通衢)
(湯思退進曰陛下旌直言以冠多士焚翠羽以革侈靡/皆盛徳事據髙宗語則焚翠事在去年初不因十朋之)
(言宋史牽連書之葢誤㑹思退二語並/舉之意而遂以為一時事也今正之)　辛卯尚書右
僕射同平章事万俟卨卒卨始附秦檜殺岳飛既而忤
檜去及檜死帝將反檜所為召卨為相主和固位無異
于檜士論益薄之　壬辰以符行中前在蜀恣横南雄
州安置　夏四月戊戌金追降景宣皇帝為遼王　敷
文閣直學士四川安撫制置使蕭振治蜀有聲五月丙
寅帝謂執政曰四川前有胡世將今有蕭振蠲減重賦
蜀人安之近薦武帥又皆得人可除左朝奉大夫落直
字　六月甲辰命臣僚轉對盡忠開陳毋摭細㣲以應
故事從著作佐郎黄中言也　戊申以湯思退為尚書
右僕射同中書門下平章事　庚戌復余深黄潛善觀
文殿大學士　秋七月癸酉戒監司舉劾守令勿得觀
望徇私　蕭振卒乙亥以龍圖閣學士李文㑹為四川
安撫制置使　丙子詔凡出命令先經兩省書讀如舊
制　八月乙未以湯鵬舉知樞密院事　癸卯金始置
登聞院　九月癸酉㕘知政事張綱罷戊寅以吏部尚
書陳康伯㕘知政事　丁亥校書郎葉謙亨言祀典不
當請敕禮官酌取祭祀之式定為一書名曰紹興正祠
錄以為恒制詔從之　是秋金中都山東河東蝗　冬
十月壬寅有赤氣隨日入　金命㑹寧府毁舊宫殿諸
大族第宅及儲慶寺仍夷其址而耕種之　癸卯築通
泰楚三州捍海堰　乙卯金初鑄銅錢　十一月丁亥
知樞密院事湯鵬舉罷鵬舉效秦檜所為植其黨周方
崇李庚置籍臺諌鉏異已者侍御史葉義問劾之有一
檜死一檜生之語遂與方崇等並罷　十二月甲午詔
廣南經畧市舶司察畨商假託入貢　丙辰初命州縣
置禁歴
二十八年春正月丙寅金皇子賽音薩布卒殺太醫副
使謝友正及其乳母等追封為宿王　己巳申禁三衙
彊刺平民為兵　己卯帝如延祥觀遂如平津園　金
杖右諫議大夫楊伯雄伯雄嘗語同直曰宿王之死蓋
養于宫外供䕶雖謹不若父母膝下豈國家風俗素尚
如此金主聞之怒召伯雄謂曰爾臣子也君父所為豈
得言風俗禁中事豈爾當言朕或體中不佳間或不視
朝祇是少得人幾拜耳而庶事皆奏決便殿縱有死刑
不即論決葢使囚者得緩其死至于除授宣敇誰復稽
緩有何利害朕每當閒暇頗閲教坊聲樂聊以自娛書
云内作色荒外作禽荒酣酒嗜音峻宇雕牆有一于此
未有不亡此戒人君不䘏國事沈溺于此者耳如朕雖
使聲樂喧動天地宰相敢有濫與人官而吏敢有受賕
者乎外間敢有竊議者乎爾諫官也有可言之事當公
言之言而不從朕之非也而乃私議可乎伯雄對曰陛
下至徳聖明固無竊議者愚臣失言罪當萬死惟陛下
哀憐乃杖而釋之　壬午禁諸路二税折納增價　二
月癸巳命史館重修徽宗大觀以前實錄　丙申以陳
誠之知樞密院事　乙巳以工部侍郎王綸同知樞密
院事　三月辛酉朔日當食隂雲不見宰相欲率百僚
稱賀帝不許是日金司天奏日食候之不見金主命自
今遇日食面奏不須頒告　丙寅雪　戊子責秦檜黨
宋樸徽州居住沈虚中筠州居住　孫道夫還自金初
道夫將還辭于金主金主使敬嗣暉謂道夫曰歸白爾
帝事我上國多有不誠今畧舉二事爾民有逃入我境
者邊吏即發還我民有叛入爾境者有司索之往往託
辭不發一也爾于沿邊盜買鞍馬備戰陣二也且馬待
人而用如無其人得馬百萬亦奚以為且我不取爾國
則已如欲取之固非難事我聞納叛盜買馬皆爾國太
尉楊政所為嘗因俘獲問其人無能為者也葢欲南侵
故先設此二事為辭又曰聞秦檜已死果否道夫對曰
檜實死矣又曰爾國比來行事殊不似秦檜時何也道
夫還具奏之帝曰朝廷待之甚厚彼以何名為兵端道
夫曰彼身弑其君而奪之位興兵豈問有名沈該湯思
退不以為然　夏四月丙申復詔文武官非犯贓罪並
許以致仕恩任子　辛亥雨雹　五月金主召户部尚
書李通及翰林學士承㫖翟永固宣徽使敬嗣暉翰林
直學士韓汝嘉入見薰風殿問曰朕欲遷都于汴遂以
伐宋使海内一統卿意如何通以天時人事不可失機
為對金主大恱永固却立楹間金主顧見之問其故永
固徐進曰臣有愚慮請殫一得本朝自海上造邦民未
見徳而黷兵是聞古稱兵猶火不戢將自焚也故雖如
梁王之武毅猶以和為長䇿今宋室偏安天命未改金
繒締好嵗事無闕遽欲出無名之師以事逺征臣竊以
為未便兼中都始成未及數載帑藏虚乏丁壯疲瘁營
汴而居是欲竭根本富庶之力以繕爭戰邱墟之地尤
為非宜臣事陛下不敢不以正對因伏地請死金主以
問暉汝嘉暉是通汝嘉是永固金主大怒拂袖起傳宣
二臣殿側聴㫖繼而召翰林待制綦戩講漢史戩及陸
賈新語事金主怒稍解乃赦之明日以通為右丞暉㕘
知政事永固遂請老　六月癸巳流星晝隕是月金蝗
入中都　秋七月庚申金封皇子廣陽為滕王　戊寅
起居舍人洪遵言今銅錢不惟銷毁作器用而且南過
海北渡淮所失至多鑄錢殊不及額宜多方措置上諭
大臣曰前後銅禁行之不嚴殆成虚語銅器雖民間所
常用然亦可以他物代今若自公卿貴戚之家以身率
之一切不用然後申嚴法禁宜無不戢者己卯上出御
府銅器千五百事付鑄錢司遂大斂民間銅器其道佛
像及寺觀鐘磬之屬並置籍每斤收二十文民間所用
照子帶鑻之類則官鬻之凡民間銅器限一月輸官限
滿不納者科罪尋又定銅錢出界罪賞其後得銅二百
萬斤　庚辰親製郊廟樂章十三首　甲申金以李通
㕘知政事初金主召倖臣秘書少監張仲軻左諌議大
夫馬欽校書郎田與信等便殿侍坐金主謂仲軻曰漢
之封疆不過七八千里今吾國幅員萬里可謂大矣仲
軻曰本朝疆土雖大而天下有四主若能一之乃為大
耳金主曰彼且何罪而伐之仲軻曰臣聞宋人買馬修
器械招納山東叛亡豈得謂無罪金主喜曰向者梁珫
嘗為朕言宋有劉貴妃者資質美艷吳之西施蜀之花
蕋所不及今一舉而兩得之俗所謂因行掉臂也江南
聞我舉兵必逺竄耳欽與信皆對曰海島蠻越臣等皆
知道路彼將安往金主曰然則天與我也朕舉兵伐宋
逺不過二三年然後討平髙麗夏國一統之後論功遷
秩分賞將士彼必忘勞矣時金主恃其累世强盛欲大
肆征伐以一天下嘗曰天下一家可以為正統及李通
㕘政揣知金主意遂與仲軻欽及近習羣小輩盛言江
南富庶子女玉帛之多以逢其意金主以通為謀主遂
議興兵南侵　八月戊子朔置國史院修神宗哲宗徽
宗三朝正史　戊戌湯思退等上徽宗實録一百五十
巻　甲寅夜地震　九月己未太白經天(考異宋史不/書今據金史)
(海陵紀/書之)甲子金滕王廣陽卒　庚辰以王剛中為四川
制置使初剛中言强則犯邊弱則請盟金人之故智也
今勿計其强弱而先擇將帥蒐士卒實邊儲備軍械加
我數年國勢富强彼請盟則為漢文帝犯邊則為唐太
宗上壯其言㑹西蜀謀帥帝曰無如王剛中遂有是命
　辛巳封皇叔建州觀察使士輵為嗣濮王　金遷中
都屯軍一猛安于南京遣吏部尚書李惇等分州安置
　冬十月戊子以知渠州虞允文為祕書丞渠州地磽
民貧而常賦之外又行加斂流江一邑尤甚允文奏罷
之凡六萬五千餘緡趙逵薦其才召對允文獻言謂君
道有三曰畏天曰安民曰法祖宗時論韙之又論州縣
科需尋詔監司約束　帝以治道貴清靜宜恬淡寡欲
清心省事乃作損齋屏去玩好置經史古書于其中以
為燕居之所　十一月己卯郊大赦壬午復命檢舉諸
人因赦移放者告訐得罪者不預秦檜用事士大夫貶
責者雖屢赦不移至是始命吏部尚書賀允中刑部侍
郎楊揆檢舉如故事　癸未金詔左丞相張浩㕘知政
事敬嗣暉營南京宫室　十二月安定郡王令衿卒
辛丑修睦親宅建宫學　丁未復李光官放令自便
是嵗賜道人黄元道號達真先生御製贊賜之又召對
蜀人皇甫坦問何以治身曰心無為則身安人主無為
則天下治復問長生乆視之術坦曰先屏諸欲莫令放
逸丹經萬巻不如守一帝歎曰真人也為書清虚二字
以名其庵且繪其像于禁中　興元都統制姚仲復籍
五州義士得二萬餘人　兩浙轉運副使趙子潚知平
江府蔣璨言太湖者數州之巨浸而獨洩以松江之一
川宜其勢有所不達是以昔人于常熟之北開二十四
浦疏而導之江又於崑山之東開一十二浦分而納之海
凡三十六浦後為潮汐沙積而開江之卒亦廢於是民
田有淹没之患天聖間漕臣張綸嘗于常熟崑山各開
衆浦景祐間郡守范仲淹亦親至海浦濬開五河政和
間提舉官趙霖復嘗開濬今諸浦湮塞又非前比計用
工三百三十餘萬錢三十三萬餘緡米十萬餘斛於是
詔監察御史任古覆視之既而古至平江言常熟五浦
通江誠便若依所請以五千工月餘可畢詔以激賞庫
錢平江府上供米如數給之
二十九年春正月丙辰朔以皇太后年八十行慶壽禮
　庚申濬平江三十六浦以洩水趙子潚又言父老稱
福山塘與丁涇地勢等若不濬福山塘則水必倒注于
丁涇乃命併濬之　金更定私相越境法並論死　辛
酉金罷鳯翔唐鄧潁蔡鞏洮膠西諸𣙜場惟泗州如舊
　癸酉帝如延祥觀遂如玉津園　癸未蠲沙田蘆場
為風水所侵者租之半　二月丙戌朔罷沿邊𣙜場存
其在旴𣅿者　己丑禁海商假託風潮私往北界　辛
卯封信州上清正一宫道士張守真為真應先生守真
道陵三十二世孫也　丁酉蠲四川折估糴本積欠錢
三百四十萬緡　戊戌大雪雨雹　丁未金修中都城
命左丞相張浩及敬嗣暉梁漢臣孔彦舟造戰船于通
州遣使籍諸路明安穆琨軍及契丹奚人不限丁數悉
簽之凡二十四萬又簽中都南京漢軍渤海丁壯年二十
以上五十以下者皆籍之凡二十七萬雖親老丁多求
一子留侍亦不聴　庚戌罷諸路斥候遞卒　甲寅取
具貶死臣僚姓名議加恩典　三月丙辰朔金遣兵部
尚書蕭恭經畫夏國邊界遣使分詣諸道總管府督造
兵器　丙子除州縣積欠錢三百九十七萬緡及中下
户所欠入官錢物　夏四月壬辰國子司業黄中自金
賀生辰還時金主再修汴京以圖南牧秘書少監沈介
為賀正旦使先還不敢言中歸為上言彼國治汴京役
夫萬計此必欲徙居以見迫不可不早為之備時約和
乆中外解弛上聞矍然曰得無為離宫乎中曰臣見其
所營悉備當不止為離宫若南徙居汴則壯士健馬不
數日可至淮上惟陛下深圖之沈該湯思退聞之語中
曰沈少監之歸屬邇不聞此言公安得此也居數日復
往白請以妄言即罪思退怒至以語侵中壬寅以中守
秘書少監近例使北還者率得從官宰相以前言惡中
故沈介遷吏部侍郎而以中補其缺先是武成王廟生
芝草武學博士朱熈載密為圖以獻熈載湯思退所薦
也於是宰相召國子監長貳赴都堂責之曰治世之瑞
抑而不奏何耶祭酒周綰未及言中指其圖謂曰治世
安用此為綰退而歎曰惜不使黄君為諌諍官也(考異/按宋)
(史髙宗紀二十八年冬十月丁亥朔遣沈介使金賀正/旦黄中賀金主生辰二十九年夏四月壬辰國子司業)
(黄中自金還言金人將徙居汴京以見逼望早飭邊備/宰相怒不聴陳桱通鑑續編以此言繋上年金營汴京)
(宫室下薛應旂因之誤/也今據髙宗紀改正)　庚戌金詔諸路舊貯軍器並
致于中都時南京方建宫室又中都與四方所造軍器
材用皆賦于民箭翎一尺至千錢村落間往往椎牛以
供金革至于烏鵲狗彘無不被害者　辛亥命縣令有
政績者諸司同薦不次升擢以風勵之　五月己巳沈
該湯思退言元祐間司馬光陳請舉按官吏八條實為
詳密於今可行臣等重行修立舉薦四條曰仁惠公直
明敏廉謹按察四條曰苛酷狡佞昬懦貪縱凡應薦舉
者州舉之部使者部使者舉之朝廷皆籍記姓名隨材
任使從之　六月甲辰朔遣王綸為大金奉表稱謝使
時宰相欲遣大臣為泛使覘敵且堅盟好綸請行乃以
綸充稱謝使曹勛副之　丁亥禁江淮私渡北人　禮
部侍郎孫道夫罷知緜州道夫每入對輒言武事沈該
疑其引用張浚故貶道夫居官一意為民不可干以私
遇事明了人目為水晶燈籠然性剛直喜面折不容人
之短或以此少之　己丑提舉江州太平興國宫張九
成卒九成研思經學多有訓解然早與學佛者游故其
議論多偏寶慶初特贈太師諡文忠　丙申知樞密院
事陳誠之罷知泉州尋落職奉祠　己亥以陳康伯兼
權樞密院事以西府全闕故也　辛丑左朝奉大夫致
仕李光卒于江州年八十二孝宗即位賜諡莊簡　己
酉尚書左僕射同平章事沈該以貪冒罷提舉洞霄宫
言者彈撃未已該力辭職名庚戌詔致仕尋又落職
閏月知荆南府劉錡請益戍甲寅詔馬軍司選兵千人
騎二百戍之　丁巳命江湖浙西五漕司增價糴米二
百二十萬石赴沿江十郡自荆至常以備賑貸　己未
罷江浙淮東沙田蘆場所增租課　秋七月丁亥以吏
部尚書賀允中參知政事　癸巳封户部侍郎令詪為
安定郡王　戊戌福州大水　八月甲子召左迪功郎
朱熹熹少孤從延平李侗學以進士調同安簿官滿當
路尊敬不敢以屬吏相待同安之民不忍其去五年而
後罷請祠監潭州南嶽廟至是以輔臣薦與徐度吕廣
問韓元吉同召熹以疾辭㑹言者論事語若侵熹遂不
至　甲戌併史館歸祕書省玉牒所歸宗正寺　金詔
諸路調馬以户口為差計五十六萬餘疋富室有至六
十疋者仍令户自養飼以俟　九月甲申詔建炎已來
使未還而後嗣無祿者與一子官　王綸使至金館禮
甚隆乙酉還朝入見言鄰國恭順和好無他皆陛下威
徳所致湯思退等皆賀時金已謀犯江特以善意紿綸
而綸不知　甲午以湯思退為尚書左僕射陳康伯為
尚書右僕射並同中書門下平章事帝謂康伯曰卿靜
重明敏一語不妄發真宰相也今與思退共政如有可
否不憚商確康伯曰大臣論國事進退人材自當盡心
若媕婀取容植黨以自固臣非惟不敢亦素不能也
乙未以皇太后不豫大赦不視朝　庚子皇太后韋氏
崩于慈寧宫宣遺詔時百官入臨皆吉服禮部員外郎
虞允文獨易服有非之者允文不改俄詔百官易服甲
辰有司以辰日請罷朝夕哭起居郎權中書舍人黄中
爭之曰此非經且唐太宗猶以是日哭其臣况臣子於
君母乎　癸卯遣周麟之等為大金奉表哀謝使　冬
十月癸丑皇太后殿攢有司以權制已訖請百官吉服
行事黄中曰唐制啟攢雖在易月之外猶曰各服其初
服今以易月故而遂吉服以殯非禮也朝廷用之於是
百官常服黑帶入朝衰服行事　甲寅以羣臣五上表
始聴政　乙亥金主觀造船于通州　十一月甲申日
南至命工部侍郎王晞亮祀昊天上帝于南郊以輔臣
皆奉冊寶不克齋故也　丁亥遣賀允中等為大金遺
留國信使允中至金以孔彦舟押宴允中曰使人之來
致太母遺物國有大喪樂何忍况戴花乎伴使怒允中
曰主人無暴事固有體吾年七十餘矣當守節而死耳
彦舟解之揖允中坐命左右捧花侍側而已　丙午權
攢顯仁皇后于永祐陵攢宫訖役議者欲廣四隅士庶
墳在二十里内皆當遷詔遣殿中侍御史汪澈按視還
奏曰昭慈徽宗顯肅懿節四陵舊占百步已數十年今
日何為是紛紛者漢長樂未央宫夾樗里疾墓未嘗遷
也事乃寢　十二月甲寅諜言北界掲榜禁民妄傳起
兵上諭大臣曰此事有無固不必問朕觀其科擾勞役
民不聊生豈乆長之道但當精擇牧守務為自治安邊
息民靜以待之耳　甲子祔顯仁皇后神主于太廟
丙寅以提舉萬壽觀兼侍讀張燾為吏部尚書初帝知
普安郡王之賢欲建為嗣恐顯仁皇后意所未欲故遲
回乆之顯仁殂帝問燾以方今大計所在燾曰儲貳者
國之本也天下大計無踰於此今兩邸名分宜早定帝
喜曰朕懐此乆矣卿言適契朕心開春當議典禮燾頓
首謝　辛未王綸進知樞密院事　乙亥金殺太醫使
祁宰宰江淮間人以醫術補官金得汴得之𨽻太醫累
遷中奉大夫太醫使數被賞賚感激欲自效金主將南
伐宰欲諌不得㑹元妃有疾召宰診視既入見即上疏
諌大畧言祖宗以有道伐無道曾不十年蕩遼戡宋當
是時上有武元文烈英武之君下有宗翰宗雄謀勇之
臣猶不能混一區宇舉江淮巴蜀之地以遺宋人况今
謀臣猛將異于曩時且宋人無罪師出無名加以大起
徭役營中都建南京繕治甲兵調發軍旅賦役煩重民
人怨嗟此人事不修也間者晝星見于牛斗熒惑伏于
翼軫已嵗自刑害氣在揚州太白未出進兵者敗此天
時不順也舟師水涸舳艫不繼而江湖島渚之間騎士
馳射不得逞其長技此地利不便也言甚激切金主怒
命戮于市籍其家　丙子金賀正旦使施宜生副使耶
律翼見于垂拱殿時吏部尚書張燾奉詔館客宜生素
聞其名一見顧翼曰是南朝不拜詔者先是秦檜主和
議金使奉詔至檜等皆拜受燾獨不拜故宜生云然時
諜言金造舟調兵帝未深信宜生閩人燾以首邱諷之
㣲探其情宜生顧翼不在旁乃為隠語曰今日北風甚
勁又取几間筆扣之曰筆來筆來燾宻奏始知諜非妄
傳宜生歸為翼所告金主烹之翼以奉使失體杖二百
除名初孫何帥杭柳耆卿作望江潮詞贈之極言景物
繁華其詞流播金主讀而羡之至是隠書工于使人中
俾冩湖山城郭以歸製為屏而圖已之像策馬于吳山
絶頂題詩其上有策馬吳山第一峰之句葢南侵之志
決矣
　
　
　
　
　
　
　資治通鑑後編巻一百十八
