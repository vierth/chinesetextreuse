卷三十二
　　唐　令　狐　徳　棻　等　撰
　列傳第二十四
　　申徽
　　陸通(弟逞/)
　　柳敏(子昻/)
　　盧柔
　　唐瑾
申徽字世儀魏郡人也六世祖鐘爲後趙司徒冉閔末
中原喪亂鐘子邃避地江左曾祖爽仕宋位雍州刺史
祖隆道宋北兖州刺史父明仁郡功曹早卒徽少與母
居盡心孝養及長好經史性審慎不妄交遊遭母憂喪
畢乃歸於魏元顥入洛以元邃爲東徐州刺史邃引徽
爲主簿顥敗邃被檻車送洛陽故吏賔客並委去唯徽
送之及邃得免乃廣集賔友歎徽有古人風尋除太尉
府行參軍孝武初徽以洛陽兵難未已遂間行入闗見
文帝文帝與語竒之薦之於賀拔岳岳亦雅相敬待引
爲賔客文帝臨夏州以徽爲記室參軍兼府主簿文帝
察徽沉密有度量每事信委之乃爲大行臺郎中時軍
國草創幕府務殷四方書檄皆徽之辭也以迎孝武功
封愽平縣子本州大中正大統初進爵爲侯四年拜中
書舎人修起居注河橋之役大軍不利近侍之官分散
者衆徽獨不離左右魏帝稱歎之十年遷給事黄門侍
郎先是東陽王元榮爲𤓰州刺史其女壻劉彦随焉及
榮死𤓰州首望表榮子康爲刺史彦遂殺康而取其位
屬四方多難朝廷不遑問罪因授彦刺史頻徴不奉詔
又南通吐谷渾將圖叛逆文帝難於動衆欲以權略致
之乃以徽爲河西大使密令圖彦徽輕以五十騎行既
至止於賔館彦見徽單使不以爲疑徽乃遣一人微勸
彦歸朝以揣其意彦不從徽又使贊成其住計彦便從
之遂來至館徽先與𤓰州豪右密謀執彦遂叱而縛之
彦辭無罪徽數之曰君無尺寸之功濫居方嶽之重恃
逺背誕不恭貢職戮辱使人輕忽詔命計君之咎實不
容誅但授詔之日本令相送歸闕所恨不得申明罰以
謝邊逺耳於是宣詔慰勞吏人及彦所部復云大軍續
至城内無敢動者使還遷都官尚書十二年𤓰州刺史
成慶爲城人張保所殺都督令狐延等起義逐保啓請
刺史以徽信洽西土拜假節𤓰州刺史徽在州五稔儉
約率下邊人樂而安之十六年徴兼尚書右僕射加侍
中驃騎大將軍開府儀同三司廢帝二年進爵爲公正
右僕射賜姓宇文氏徽性勤敏凡所居官案牘無大小
皆親自省覽以是事無稽滯吏不得爲姦後雖歴公卿
此志不懈出爲襄州刺史時南方初附舊俗官人皆通
餉遺徽性廉慎乃畫楊震像於寢室以自戒及代還人
吏送者數十里不絶徽自以無德於人慨然懐愧因賦
詩題於清水亭長㓜聞之競來就讀遞相謂曰此是申
使君手迹並寫誦之明帝以御正任總絲綸更崇其秩
爲上大夫員四人號大御正又以徽爲之歴小司空少
保出爲荆州刺史入爲小司徒小宗伯天和六年上疏
乞骸骨詔許之薨贈泗州刺史諡曰章子康嗣位瀘州
刺史司織下大夫上開府康弟敦汝南郡守敦弟靜齊
安郡守靜弟處上開府同昌縣侯卒
陸通字仲明吳郡人也曾祖載從宋武帝平闗中軍還
留載隨其子義真鎮長安遂沒赫連氏魏太武平赫連
氏載仕魏任中山郡守父政性至孝其母吳人好食魚
北土魚少政求之常苦難後宅側忽有泉出而有魚遂
得以供膳時人以爲孝感所致因謂其泉爲孝魚泉初
從爾朱天光討伐及天光敗歸文帝文帝爲行臺以政
爲行臺左丞原州長史賜爵中都縣伯大統中卒通少
敦敏好學有志節㓜從在河西遂逢寇難與政相失通
乃自㧞東歸從爾朱榮榮死又從爾朱兆及爾朱氏滅
乃入闗文帝時在夏州引爲帳内督頃之賀拔岳爲侯
莫陳悦所害時有傳兵軍府已亡散者文帝憂之通以
爲不然居數日問至果如所策自是愈見親禮遂晝夜
陪侍家人罕見其面通雖處機密愈自恭謹文帝以此
重之後以迎孝武功封都昌縣伯大統元年進爵爲侯
從禽竇泰復𢎞農沙苑之役力戰有功又從解洛陽圍
軍還屬趙青雀反於長安文帝將討之以人馬疲弊不
可速行又謂青雀等一時陸梁不足爲慮乃云我到長
安但輕騎臨之必當而縛通進曰青雀等既以大軍不
利謂朝廷傾危同惡相求遂成反亂然其逆謀久定必
無遷善之心且其詐言大軍敗績東寇將至若以輕騎
往百姓謂爲信然更沮兆庶之望大兵雖疲弊精鋭猶
多以明公之威率思歸之衆以順討逆何慮不平文帝
深納之因從平青雀録前後功進爵爲公徐州刺史以
寇難未平留不之部與于謹討劉平伏加大都督從文
帝援玉壁進儀同三司九年高仲密以地來附通從若
干惠戰於邙山衆軍皆退唯惠與通率所部力戰至夜
中乃隂引還敵亦不敢逼進授驃騎大將軍開府儀同
三司太僕卿賜姓歩六孤氏進爵綏徳郡公周孝閔踐
阼拜小司空保定五年累遷大司寇通性柔謹雖久處
列位常清慎自守所得禄賜盡與親故共之家無餘財
常曰凡人患貧而不貴不患貴而貧也建徳元年轉大
司馬其年薨通弟逞
逞字季明初名彦字世雄魏文帝常從容謂之曰爾既
温裕何因乃字世雄且爲世之雄非所宜也於爾兄弟
又復不類遂改焉逞少謹密早有名譽兄通先以軍功
别受茅土乃讓父爵中都縣伯令逞襲之起家羽林監
文帝内親信時軰皆以驍勇自達唯逞獨兼文雅文帝
由此加禮遇焉大統十四年參大丞相府軍事尋兼記
室保定初累遷吏部中大夫歴藩部御伯中大夫進驃
騎大將軍開府儀同三司徙授司宗中大夫轉軍司馬
逞幹識詳明歴任三府所在著績朝廷嘉之進爵爲公
天和三年齊遣侍中斛斯文略中書侍郎劉逖來聘初
修隣好盛選行人詔逞爲使主尹公正爲副以報之逞
美容止善辭令敏而有禮齊人稱焉還屆近畿詔令路
車飾服郊迎而入時人榮之四年除京兆尹都界有豕
生數子經旬而死其家又有豶遂乳養之諸豚賴之以
活時論以逞仁政所致俄遷司會中大夫出爲河州刺
史晉公護雅重其才表爲中外府司馬頗委任之尋復
爲司會兼納言遷小司馬及䕶誅坐免官頃之起爲納
言又以疾不堪劇任乃除宜州刺史故事刺史奉辭例
備鹵簿逞以時屬農要奏請停之武帝深嘉焉詔遂其
所請以彰雅操逞在州有惠政吏人稱之東宮初建授
太子太保卒贈大將軍子操嗣
柳敏字白澤河東解縣人晉太常純之七世孫也父懿
魏車騎大將軍儀同三司汾州刺史敏九歲而孤事母
以孝聞性好學渉獵經史隂陽卜筮之術靡不習焉年
未弱冠起家員外散騎侍郎累遷河東郡丞朝議以敏
之本邑故有此授敏雖統御鄉里而處物平允甚得時
譽及文帝剋復河東見而器異之乃謂之曰今日不喜
得河東喜得卿也即拜丞相府參軍事俄轉戸曹參軍
掌記室每有四方賔客恒令接之爰及吉凶禮儀亦令
監綜又與蘇綽等修撰新制爲朝廷政典遷禮部郎中
封武城縣子加帥都督領本鄉兵俄進大都督遭母憂
居喪旬日之間鬢髮半白尋起爲吏部郎中毁瘠過禮
杖而後起文帝見而歎異之特加廩賜及尉遲迥伐蜀
以敏爲行軍司馬軍中籌略並以委之益州平進驃騎
大將軍開府儀同三司加侍中遷尚書賜姓宇文氏六
官建拜禮部中大夫孝閔帝踐阼進爵爲公又除河東
郡守尋復徴拜禮部出爲郢州刺史甚得物情及將還
朝夷夏士人感其惠政並齎酒餚及土産候之於路敏
乃從他道而還復拜禮部後改禮部爲司宗仍以敏爲
之敏操履方正性又恭勤每日將朝必夙興待旦又久
處臺閤明練故事近儀或乖先典者皆按據舊章刋正
取中遷小宗伯監修國史轉小司馬又監修律令進位
大將軍出爲鄜州刺史以疾不之部武帝平齊進爵武
徳郡公敏自建徳以後寢疾積年武帝及宣帝並親幸
其第問疾焉開皇元年進位上大將軍太子太保其年
卒贈五州諸軍事晉州刺史臨終誠其子等喪事所須
務從簡約其子等並涕泣奉行少子昻
昻字千里㓜聰潁有器識幹局過人武帝時爲内史中
大夫開府儀同三司賜爵文城郡公當途用事百寮皆
出其下昻竭誠獻替知無不爲謙虛自處未嘗驕物時
論以此重之武帝崩受遺輔政稍被宣帝疎然不離本
職隋文帝爲丞相深自結納文帝以爲大宗伯拜日遂
得偏風不能視事文帝受禪疾愈加上開府拜潞州刺
史昻見天下無事上表請勸學行禮上覽而善之優詔
荅昻自是天下州縣皆置愽士習禮焉昻在州甚有惠
政卒官子調嗣
盧柔字子剛少孤爲叔母所養撫視甚於其子柔盡心
温清亦同已親宗族歎重之性聰敏好學未弱冠解屬
文但口吃不能持論頗使酒誕節爲世所譏司徒臨淮
王彧見而器之以女妻焉及魏孝武與齊神武有隙詔
賀拔勝出牧荆州柔謂因此可著功績遂從勝之荆州
以柔爲大行臺郎中掌書記軍中機務柔多預之及勝
爲太保以柔爲掾加冠軍將軍孝武後召勝引兵赴洛
勝以問柔曰髙歡託晉陽之甲意實難知公宜席卷赴
都與決勝負存沒以之此忠之上策也若北阻魯陽南
并舊楚東連兗豫西接闗中帶甲十萬觀釁而動亦中
策也舉三荆之地通款梁國可以身免功名去矣策之
下者勝輕柔年少笑而不應及孝武西遷東魏遣侯景
襲穰勝敗遂南奔梁柔亦從之勝頻表梁求歸武帝覽
表嘉其辭彩既知柔所製因遣舍人勞問并遺縑錦後
與勝俱還行至襄陽齊神武懼勝西入遣侯景以輕騎
邀之勝及柔懼乃棄船山行贏糧冒險經數百里時屬
秋霖徒侣凍餒死者大半至豐陽界柔迷失道獨宿僵
木之下寒雨衣濕殆至於死大統二年至長安封容城
縣男邑二百戸太祖重其才引爲行臺郎中加平東將
軍除從事中郎與蘇綽對掌機密時沙苑之後大軍屢
㨗汝潁之間多舉義來附書翰徃反日百餘牒柔隨機
報荅皆合事宜進爵爲子增邑三百戸除中書舍人遷
司農少卿轉郎兼著作撰起居注後拜黄門侍郎文帝
知其貧解衣賜之魏廢帝元年加車騎大將軍儀同三
司散騎常侍中書監孝閔帝踐阼拜小内史遷内史大
夫進位開府卒於位所作詩頌碑銘檄表啓行於世者
數十篇子愷嗣愷字長仁渉獵經史有當世幹能起家
齊王記室歴吏部内史上士禮部下大夫尋爲聘陳副
使大象初拜東京吏部下大夫
唐瑾字附璘父永性温恭有器量愽渉經史雅好屬文
身長八尺二寸容貌甚偉年十七周文聞其名乃貽永
書曰聞公有二子曰陵從横多武略瑾雍容富文雅可
並遣入朝孤欲委以文武之任因召拜尚書員外郎相
府記室參軍事軍書羽檄瑾多掌之從破沙苑戰河橋
並有功封姑臧縣子累遷尚書右丞吏部郎中于時魏
室播遷庶務草剙朝章國典瑾並參之遷戸部尚書進
位驃騎大將軍開府儀同三司賜姓宇文氏時燕公于
謹勲髙望重朝野所屬白文帝言瑾學行兼修願與之
同姓結爲兄弟庶子孫承其餘論有益義方文帝歎異
者久之更賜瑾姓萬紐于氏瑾乃深相結納敦長幼之
序謹亦庭羅子孫行弟姪之敬其爲朝望所宗如此進
爵臨淄縣伯轉吏部尚書銓綜衡流雅有人倫之鑒以
父憂去職尋起令視事時六尚書皆一時之秀周文自
謂得人號爲六俊然瑾尤見器重于謹南伐江陵以瑾
爲元帥府長史軍中謀略多出瑾焉江陵既平衣冠仕
伍並沒爲僕隸瑾察其才行有片善者輒議免之賴瑾
獲濟者甚衆時論多焉及軍還諸將多因虜掠大獲財
物瑾一無所取唯得書兩車載之以歸或白文帝曰唐
瑾大有輜重悉是梁朝珍玩文帝初不信之然欲眀其
虚實密遣使檢閲之唯見墳籍而已乃歎曰孤知此人
來二十許年明其不以利干義向若不令檢視恐常人
有投杼之疑所以益明之耳凡受人委任當如此也論
平江陵功進爵爲公六官建授禮部中大夫出爲蔡州
刺史歴柘州硤州所在皆有徳化人吏稱之轉荆州總
管府長史入爲吏部中大夫歴御正納言中大夫曾未
十旬遂遷四職搢紳以爲榮久之除司宗中大夫兼内
史尋卒于位贈小宗伯諡曰方瑾性方重有風格退朝
休暇恒著衣冠以對妻子遇迅雷烈風雖閑夜宴寢必
起冠帶端笏危坐又好施與家無餘財所得祿賜常散
之宗族其尤貧者又割膏腴田宇以賑之所留遺子孫
者並墝埆之地朝野以此稱之撰新儀十篇所著賦頌
碑誄二十餘萬言孫大智嗣瑾次子令則性好篇章兼
解音律文多輕豔爲時人所傳天和中以齊馭下大夫
使於陳大象中官至樂部下大夫仕隋位太子左庶子
皇太子勇廢被誅
　
　周書卷三十二
