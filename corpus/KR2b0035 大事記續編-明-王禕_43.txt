
　大事記續編卷四十二　　　明　王禕　撰
(梁髙祖武皇帝大通二年永安元年/魏敬宗孝莊皇帝元子攸)春正月杜洛周陷
魏定瀛二州(以魏/紀修)乙丑魏皇女生胡太后詐言皇子丙
寅改元武泰(以吕祖謙/標目修)丙子魏長孫稚克潼關寶寅敗
奔万俟醜奴魏以稚為雍州刺史(以魏紀吕祖/謙標目修)二月葛
榮殺杜洛周併其衆(以吕祖謙/標目修)魏主召并肆汾廣恒雲
大都督爾朱榮兵以脅太后癸丑太后與鄭儼弑之甲
寅立皇女為帝既而立臨洮王世子釗始生三歲(以吕/祖謙)
(標目/修)
　解題曰并州領太原(宋太原府/汾州之地)上黨(隆德平/陽二府)樂平(太/原)
　(府遼州/平定軍)襄垣(隆德府/威勝軍)鄉(威勝軍隆德/府遼州之地)五郡汾州領西
　河(汾州威勝/軍之地)吐京(儑/州)五城(平陽府臨汾縣西慈州/吉鄉縣仵城鎮之地)定
　陽(平陽府臨汾縣/西慈州吉鄉縣)四郡雲州領盛樂雲中建安真興
　(並太原/府之地)四郡
三月癸未葛榮陷魏滄州(以魏/紀修)魏爾朱榮舉兵於晉陽
夏四月戊戌立魏長樂王子攸為皇帝自為都督中外
軍事大將軍開府尚書令領軍將軍太原王徐紇鄭儼
亡走庚子榮沉太后㓜主於河殺髙陽王雍以下二千
餘人辛丑入洛陽改元建義(以吕祖謙/標目修)
　解題曰漢之召董卓也卓兵不過三千人而漢以亡
　魏之召爾朱榮也榮兵不出萬人而魏以亡是故太
　阿不可以授人也事見通鑑宋庠紀年通譜建義本
　乞伏國仁楊難當雍道晞年號
魏郢州降梁改為北司州(以梁/紀修)魏太尉汝南王悦太傅
相州刺史北海王顥奔梁(以梁/紀修)魏北青南荆州降梁(以/梁)
(紀/修)
　解題曰南青州治國城北青州治東陽領齊(今屬青/密淄三)
　(州/)北海(今屬濰青/莱三州)樂安(今屬淄/青二州)勃海(今屬/淄州)髙陽(今屬/密青)
　(二/州)河間(今屬河間/中山二府)樂陵(今屬/青州)郡七
五月魏立肅宗嬪爾朱氏為后
　解題曰按北史列傳榮女先為明帝嬪榮欲立為后
　帝疑未决給事黃門侍郎祖瑩曰晉文公在秦懐嬴
　入侍事有反經合義陛下獨何疑焉上遂從之餘見
　通鑑胡寅曰反經合道先儒釋經者徃徃有此言反
　背也經常也既已背常安能合道乎或曰如舜不告
　湯放桀武王伐紂周公殺管叔仲尼出妻若此者非
　反經乎曰此聖人處事之變是之謂權權者猶衡之
　石焉進退前却與所懸之物輕重適等故雖權也乃
　所以為經也故權者道之中處也豈變詐亂倫之謂
　哉祖瑩之言違道甚矣正家者治國之本初政者治
　亂之原魏子攸惑於邪説而不能辯惕於强臣而不
　能正早墜厥命於是乎在矣
辛酉爾朱榮還晉陽以太尉并州刺史上黨王天穆錄
尚書事京畿大都督領軍將軍(以吕祖謙/標目修)梁曹義宗圍
荆州癸未魏遣將軍費穆救之(以通/鑑修)六月魏邢杲反於
北海自稱漢王改元(以吕祖謙/標目修)
　解題曰北海宋濰州
秋七月万俟醜奴稱天子改元(以通/鑑修)八月魏泰山太守
羊侃降梁(以魏紀/通鑑修)
　解題曰泰山宋襲慶府
葛榮圍魏相州九月壬申爾朱榮討擒之乙亥改元(以/吕)
(祖謙標/目修)
　解題曰宋庠紀年通譜魏比年三易號永安本孫休
　晉惠張寔沮渠蒙遜年號
辛巳魏爾朱榮自為大丞相都督河北畿外軍事以城
陽王徽為司徒(以吕祖謙/標目修)冬十月丁亥葛榮伏誅(以吕/祖謙)
(標目/修)梁以北海王顥為魏主遣將軍陳慶之送之據銍
城(以吕祖謙/標目修)
　解題曰通鑑考異梁魏紀皆云以顥為魏主唯顥傳
　作魏王魏封劉昶為宋王蕭寶寅為齊王蕭詧為梁
　王皆俟得國然後使稱帝若顥在南已稱帝當行即
　位之禮盖王字與主字止欠一㸃故致繆誤是不然
　若使之還北主魏雖以王主之可也紀書元顥元悦
　元法僧元貞皆書還北主魏及齊書載元悦及魏書
　元悦傳皆然惟元顯傳書魏王通鑑疑㸃畫之誤安
　知非主字之誤為王字乎今從本紀(銍城今亳/州臨渙縣)
魏費穆獲曹義宗(以本/紀修)魏豫州降梁(以梁/紀修)
　解題曰豫州領汝南(宋蔡州/之地)頴川(頴昌/府)汝陽(淮寧頴/昌二府)
　(蔡州/之地)義陽(蔡州/之地)新蔡(頴昌淮寧二府/蔡光二州之地)初安(蔡州/之地)襄城
　(蔡州/之地)城陽(唐州/之地)廣陵(後/省)郡九
十一月魏復取梁泰山(以通/鑑修)戊寅魏以上黨王天穆為
大將軍開府世襲并州刺史(以通/鑑修)十二月魏韓樓據幽
州反(以吕祖謙/標目修)
(梁髙祖武皇帝中大通元年/魏敬宗孝莊皇帝永安二年)春二月甲午魏主追尊考
妣為帝后以髙祖為伯考(以通/鑑修)夏四月梁陳慶之拔榮
城魏北海王顥即皇帝位於睢陽改元孝基(以吕祖謙/標目修)
魏邢杲伏誅(以吕祖謙/標目修)五月戊辰魏主顥克梁國大破
上黨王天穆甲戌魏主子攸奔河内丙子顥入洛陽改
元建武
　解題曰按梁史王規傳陳慶之北侵陷洛陽百僚稱
　慶規退曰可弔也又何賀焉道家有云非為功難成
　功難也昔桓温得而復失宋武竟無成功我孤軍無
　援深入冦境將為亂階俄見覆没餘見通鑑(宋庠紀/年通譜)
　(建武本漢光武晉惠帝元帝/石虎慕容忠齊明帝年號)
費穆降六月誅之顥與陳慶之相忌閠月爾朱榮渡河
顥走死慶之奔還庚午魏主入洛陽壬申榮自為天柱
大將軍甲戌以上黨王天穆為太宰榮還晉陽(以吕祖/謙標目)
(魏紀/傳修)秋七月魏鑄五銖錢(以魏/紀修)魏巴州降梁(以吕祖謙/標目修)
九月癸巳梁主復没身同泰寺癸卯羣臣以錢一億萬
奉贖(以皇極/經世修)魏平韓樓(以吕祖謙/標目修)万俟醜奴陷魏東秦
州(以魏/紀修)
　解題曰東秦州見孝昌三年解題
冬十月己酉梁改元(以梁/紀修)
　解題曰宋庠紀年通譜大通加中字也
十一月就德興降魏(以吕祖謙/標目修)十二月魏以第三鎮酋
長髙歡為晉州刺史(以魏/傳修)
(梁髙祖武皇帝中大通二年/魏敬宗孝莊皇帝永安三年)春正月己丑魏復取巴州
(以吕祖謙/標目修)夏四月丁巳魏以太尉丹陽王蕭贊都督齊
濟兖三州軍事開府齊州刺史(以魏/紀修)魏驃騎大將軍爾
朱天光左右大都督賀拔岳侯莫陳悦取安定万俟醜
奴蕭寶寅皆伏誅(以吕祖謙/標目修)六月丁巳梁遣魏汝南王
悦還北主魏(以梁/紀修)秋七月魏以賀拔岳為涇州刺史侯
莫陳悦為渭州刺史將軍宇文泰行原州事(以通/鑑修)九月
長星見(以朱熹/綱目修)魏爾朱榮上黨王天穆至洛陽戊戌榮
父子及天穆等皆伏誅己亥僕射爾朱世隆據北中城
冬十月乙卯退走與車騎大將軍儀同汾州刺史爾朱
兆立行并州事長廣王曄為皇帝改元建明三徐州刺
史爾朱仲遠亦起兵十二月甲辰兆陷洛陽執魏主子
攸遷之於晉陽殺司徒臨淮王彧等甲子弑魏主(以吕/祖謙)
(標目/修)魏大將軍爾朱兆使髙歡領六鎮部衆(以吕祖謙/標目修)
魏齊州亂蕭贊走死(以朱熹/綱目修)魏汝南王悦自東徐州南
還(以通/鑑修)
(梁髙祖武皇帝中大通三年/魏節閔帝元恭普泰元年)春二月魏尚書令爾朱世
隆廢其主曄更立儀同廣陵王恭改元庚午詔但稱帝
(以吕祖謙/標目修)魏河北大使髙乾邕襲據冀州迎髙歡(以魏/紀通)
(鑑/修)三月癸酉魏封故主曄為東海王加爾朱兆十州都
督世襲并州刺史封髙歡為勃海王徴之不至(以魏紀/通鑑修)
己丑魏以賀拔岳為岐州刺史侯莫陳悦為秦州刺史
(以魏/紀修)夏四月乙巳梁太子統卒五月丙申立晉安王綱
為皇太子六月癸丑立統之子歡為豫章王譽為河東
王詧為岳陽王(以梁/紀修)庚申魏勃海王歡起兵討爾朱氏
(以吕祖謙/標目修)秋七月魏太保爾朱世隆殺前太保楊椿夷
其族(以魏/紀修)冬十月壬寅魏勃海王歡立勃海太守元朗
為皇帝改元中興歡自為丞相都督中外諸軍大將軍
錄尚書事辛亥大破爾朱兆於廣阿(以吕祖謙/標目修)
　解題曰按北齊書列傳戰于韓陵歡將中軍髙敖曹
　將左軍髙岳將右軍中軍敗績賊乗之岳以五百騎
　衝其前斛律敦收散卒躡其後敖曹以千騎自栗園
　出横擊兆軍歡方得囘師表裏奮擊兆衆大敗是日
　微敖曹等髙祖幾殆又後周書列傳兆率鐵騎陷陣
　出歡之後將乗其背而擊之爾朱度律惡兆之驕悍
　懼其陵已勒兵不肯進賀拔勝以其擕貳遂率其麾
　下降於歡度律軍以此先退遂大敗餘見通鑑(韓陵/在相)
　(州安陽縣東/北十五里)
是歲魏南兖州降梁(以通/鑑修)
(梁髙祖武皇帝中大通四年/魏孝武皇帝元脩永熙元年)春正月梁立西豐侯正德
為臨賀王(以梁/紀修)梁送魏汝南王悦入洛(以通/鑑修)壬午魏勃
海王歡取相州(以吕祖謙/標目修)二月壬寅梁以太尉元法僧
還北主魏(以梁/紀修)梁揚州刺史邵陵王綸有罪免為庶人
(以通/鑑修)甲子魏勃海王歡自為大丞相柱國大將軍太師
(以魏/紀修)三月丁丑魏主朗入鄴(以魏/紀修)閏月壬寅魏儀同爾
朱世隆召爾朱兆大司馬雍州刺史爾朱天光太宰徐
州刺史爾朱仲遠等攻鄴壬戌勃海王歡大敗之于韓
陵夏四月世隆伏誅仲遠奔梁(以魏紀吕祖/謙標目修)魏賀拔岳
侯莫陳悦宇文泰取長安(以吕祖謙/標目修)魏勃海王歡入洛
陽廢其主恭又廢其主朗於河陽戊子立儀同左僕射
平陽王脩為皇帝改元太昌歡自為大丞相(以皇極經/世吕祖謙)
(標目/修)魏徵關西大行臺賀拔岳為冀州刺史不至(以通/鑑修)
壬辰魏勃海王歡還鄴(以魏/紀修)魏爾朱天光伏誅(以通/鑑修)五
月魏封故主朗為安定郡王(以魏/紀修)丙申魏弑其故主恭
(以吕祖謙/標目修)秋七月甲辰星隕如雨(南史/梁紀)魏勃海王歡擊
爾朱兆走之遂據晉陽(以吕祖謙/標目修)冬十一月甲辰魏弑
其故主朗及曄(以魏/紀修)十二月梁以元法僧為郢州刺史
(以通/鑑修)魏殺大司馬汝南王悦(以魏/紀修)魏改元(以魏/紀修)
　解題曰宋庠紀年通譜永興本漢桓帝晉惠帝冉閔
　苻堅魏元明帝年號以同元明號尋改永熙
魏主納勃海王歡女為后(以通/鑑修)
(梁髙祖武皇帝中大通五年/魏孝武皇帝永熙二年)春正月魏勃海王歡襲秀
容爾朱兆伏誅(以吕祖謙/標目修)魏罷行臺(以吕祖謙/標目修)己酉長
星見(以梁/紀修)魏侍中賀拔勝都督三荆等七州軍事荆州
刺史(以吕祖謙/標目修)
　解題曰三荆州者荆州北荆州東荆州也按魏書地
　形志荆州領南陽(宋屬鄧/唐二州)順陽(屬鄧/州)新野(屬襄陽/府鄧州)東
　恒州(屬鄧/州)漢廣(屬唐/州)襄城(屬唐/州)北清(屬鄧/州)恒農(屬鄧/州)
　八郡隋志所謂南陽郡舊置荆州者也北荆州領伊
　川(屬河南/府虢州)新城(屬河/南府)汝北(屬汝/州)三郡隋志所謂河南
　陸渾縣襄城郡東魏置北荆州者也隋志又云淮安
　郡後魏置東荆州舂陵郡後魏置南荆州又通典
　釋三荆謂北荆州東荆州荆州而南不與焉(十道志/宿豫縣)
　(魏置徐州改為東徐州復/為東楚州周宣帝改泗州)
三月辛卯魏勃海王歡復為大行臺(以吕祖謙/標目修)魏驃騎
大將軍開府徐州刺史髙乾邕伏誅大都督髙敖曹奔
晉陽(以吕祖謙/標目修)夏四月魏青州人殺膠州刺史五月東
徐州人殺刺史降梁(以魏/紀修)
　解題曰膠州領東武(屬密/州)髙密(屬密/州)平昌(屬濰密/青三州)三
　郡
秋八月魏以賀拔岳都督雍華等二十州軍事雍州刺
史岳以行臺左丞宇文泰為夏州刺史(以魏紀/通鑑修)冬十二
月魏賀拔勝冦梁雍州破沔陽(以吕祖謙/標目修)魏勃海王歡
遣使間賀拔岳侯莫陳悦(以吕祖謙/標目修)
(梁髙祖武皇帝中大通六年孝靜皇帝元善見天平元年/魏孝武皇帝永熙三年東魏)
春二月魏賀拔岳侯莫陳悦討靈州刺史曹泥悦襲殺
岳於河曲岳衆迎宇文泰魏以泰為大都督三月泰引
兵討悦(以吕祖謙/標目修)
　解題曰唐武德中突厥牙帳在於河曲數十萬騎將
　過原州今岳衆散還平凉即此河曲也
夏四月癸丑朔日有食之(以魏/志修)侯莫陳悦奔上邽自殺
魏以宇文泰為驃騎大將軍開府關西大都督承制(以/吕)
(祖謙標/目修)六月魏勃海王歡反魏主以宇文泰兼僕射為
大行臺秋七月己丑魏主屯河橋戊申奔長安己酉歡
入洛陽八月推司徒清河王亶為大司馬承制决事魏
主以泰為大將軍雍州刺史尚書令歡追魏主九月取
潼關還使行臺侯景取荆州賀拔勝奔梁(以魏紀吕祖/謙標目修)
冬十月丙寅勃海王歡立清河世子善見為皇帝改元
是為東魏魏始分為二(以吕祖謙標目/北史齊紀修)
　解題曰范祖禹曰拓跋氏乗後燕之衰蠶食并冀蹀
　血三十餘年而國中略定其始也公卿方鎮皆故部
　落酋長雖參用趙魏舊族徃徃以猜忌夷滅爵而無
　祿故吏多貪墨刑法峻急故人相殘賊不貴禮義故
　士無風節貨賂大行故俗尚傾奪遷洛之後稍用夏
　禮宣武柔弱孝明幼冲母后亂於内羣盗撓其外禍
　始於六鎮釁成於爾朱國分為二而亡矣雖享國百
　餘年典章制度内外風俗大抵與劉石慕容苻姚略
　同道武大武暴戾甚於聰虎孝文之彊不及苻堅其
　文章儒學之流既無足紀謀臣辯士將帥功名又不
　可希望前世(自道武元年至是/一百四十九年)
丁卯梁以將軍元慶和為驃騎大將軍伐東魏(以本/紀修)魏
宇文泰克潼關進位大丞相(以通/鑑修)丙子東魏遷鄴勃海
王歡還晉陽(以吕祖謙標/目齊紀修)
　解題曰相臺志鄴自苻丕失守慕容農入之以城廣
　難固乃築鳳陽門大道之東為隔城自是殘毁髙歡
　以城窄隘天平二年發衆營新宫元象元年九月城
　鄴二年魏帝徙御新宫即南城也東西六里南北八
　里六十歩凡十一門南靣三門東四門西四門四民
　輻輳里閭填溢有四百餘坊其制度大扺取之洛陽
　鄴自歡營之洋飾之奢侈徃徃甚於石趙胡寅曰遷
　國大事也必君與民皆不寧厥居然後遷然民情猶
　安土重遷也則必丁寧告諭使之曉然知安危大計
　寛其期日制其先後衛其道途饑餒盗賊之虞立其
　坊里巷曲屋廬之所不使之生怨嗟傷和氣也魏都
　洛四十年以爾朱之暴初欲遷都見帝居之盛歎息
　而止而髙歡於三日之内逼逐四十餘萬户狼狽入
　鄴雖軀牛羊犬豕不至若是烈也其不仁亦甚矣哉
　事見通鑑
十二月魏擊曹泥(以通/鑑修)閏十二月癸巳魏宇文泰弑其
主脩立太宰南陽王寶炬(以吕祖謙/標目修)是時魏取荆州東
魏尋襲取之(以吕祖謙/標目修)
(梁髙祖武皇帝大同元年東魏孝靜皇帝天平二年/魏文帝元寶炬大統元年)春
正月戊申朔梁改元(以梁/紀修)魏主寶炬即皇帝位改元(以/魏)
(紀周/紀修)魏克靈州(以本/紀修)己酉魏宇文泰自為都督中外軍
事大行臺(以本/紀修)魏主立妃乙弗氏為皇后子欽為皇太
子(以通/鑑修)己巳東魏勃海王歡自為相國加殊禮復辭不
受(以魏紀/齊紀修)二月戊戌梁司州刺史陳慶之伐東魏不利
而還(以魏紀/通鑑修)三月東魏平劉蠡升(以吕祖謙/標目修)魏宇文泰
為新制二十四條以著作郎蘇綽為大行臺左丞參典
機密(以通/鑑修)
　解題曰泰與公卿徃昆明池觀漁行至城西漢故倉
　池(水經注故渠與沉水枝渠㑹飛渠漸水入/城東為倉池池在未央宫西中有引臺)顧問左
　右莫有知者或曰蘇綽博物多通請問之泰乃召綽
　具以狀對泰大悦因問天地造化之始厯代興亡之
　迹綽應對如流泰與綽並馬徐行至池竟不設網罟
　而還遂留綽至夜問以治道泰臥而聼之於是指陳
　帝王之道兼述申韓之要(此正可見綽之學術/通鑑刪去此一語)泰乃
　起整衣危坐不覺膝之前席語遂達曙不厭餘見通
　鑑
夏四月魏元慶和攻東魏遣司徒髙敖曹等拒之(以通/鑑修)
　解題曰按丘悦三國典略魏制曰逆賊髙歡初從爾
　朱榮入洛勸榮簒位罪一孝莊幽辱實歡之由無辭
　可反詐為建議罪二廢殺建明罪三廢殺中興罪四
　廢殺普泰罪五廢殺汝南王罪六雖尊先帝然實輕
　凌舉兵逼逐罪七先帝嘗使舍人元士弼詣歡論事
　歡露髪袒體見士弼直問何物来士弼曰有勅歡曰
　何物勅取書裂之肆口惡罵罪八毁撤宫廟焚除塔
　寺户口百萬驅擁北遷死者過半罪九烝孝莊皇后
　逼令為尼罪十取普泰皇后列在私房罪十一改嫁
　孝武皇后與彭城王更相擬以圖廢置罪十二髙乾
　兄弟起義立勲歡忌其豪强密令誅殺帝不獲已而
　從之歡見敖曹哭稱其枉死罪十三兄事賀拔允令
　看額上有天子相否允不敢答由是害之罪十四武
　衛伊林先帝親委歡收斬之罪十五歡上事天柱下
　承兒姪銜瀝餘血誓同生死乃背爾朱盡加誅滅罪
　十六從叔自南歸國歡忌而殺之罪十七尚書崔孝
　芬辛雄等國家勲舊責以駕行不從一時屠害罪十
　八永熙中求并州城營起臺殿詐云誘賊劉蠡升中
　㫖頻抑終不肯停罪十九歡逐先帝之後扶清河王
　嫌其長大難制復廢之立其㓜男猶忌清河尋行酖
　毒罪二十歡有莫大之罪未伏天誅朕將親帥六軍
　龔行薄伐丞相董兹戎律計日殱定勃海王自以爵
　位署其檄曰告宇文黑獺逆徒等汝擁逼乗輿遠遁
　關隴予秉丹誠龔行天罰今遣相州刺史孫騰自潼
　關西入都督濟州刺史竇泰為南靣都督前冀州刺
　史司徒公髙昻直截隴口前濟州刺史蔡擕領魯陽
　蠻兵從鹽池西渡為西靣開府定州刺史十二州大
　行臺侯景領四海雄豪為後軍克十一月三十日大
　集西雍州餘見通鑑
五月魏宇文泰自加柱國(以魏/紀修)秋七月魏東益州降梁
(以通/鑑修)八月甲午東魏營新宫(以魏/紀修)冬十一月丁酉梁侍
中中衛將軍徐勉卒(以吕祖謙/標目修)梁北梁州刺史蘭欽攻
魏梁州降之(以梁/紀修)
　解題曰按通典天監二年失漢州四十二年始復今
　考之天監四年魏取漢州至是始三十一年通典誤
　也隋書地理志及通典梁於普安郡(宋慶/隆府)置南梁州
　復改為安州於西城郡(金/州)置梁州尋改曰南梁州寰
　宇記梁於魏興(金/州)郡置北梁州尋改為南梁州西城
　即魏興也蘭欽稱北梁州刺史其時未改為南梁州
　也又欽傳云密敕欽向魏興經南鄭而寰宇記亦云
　欽克梁州復移治在南鄭縣尤明白也魏書地形志
　梁州領晉昌(宋屬/洋州)褒中(屬興/元府)漢中(屬興元/府金州)華州(屬興/元府)
　四郡
十二月甲午東魏始量給百官祿(以吕祖謙/標目修)是歲魏與
柔然和親(以通/鑑修)
(梁髙祖武皇帝大同二年靜皇帝天平三年/魏文帝大統二年東魏考)春正月東
魏勃海王歡襲取魏夏州拔靈涼二州以歸(以吕祖謙/標目修)
　解題曰按魏書地形志夏州領化政(宋屬/夏州)闡熙(屬宥/州)
　金明(屬延安府/保安軍)代名(未/詳)四郡涼州領武安(屬涼/州)臨松
　(屬甘/州)建昌(屬蘭/州)番和(屬涼/州)泉城(屬西/和州)武興武威昌松
　(並屬/涼州)東涇梁寧(並未/詳)十郡又按靈州前漢北地郡富
　平縣地後漢廢晉亂為夏果園城後魏置薄骨律鎮
　太和更為沃野鎮尋復孝昌中改置靈州移治胡地
　城以在河渚上故亦取漢縣為名天平中又置寄治
　汾州隰城縣界隋為靈武郡𨽻雍州今為靈州迴樂
　縣靜州保靜縣後周書列傳歡襲䧟夏州宇文泰慮
　其南下與朝臣議之郭賢曰髙歡兵士雖衆智勇已
　竭䇿其舉措必不敢遠来昔賀拔公薨關中振駭而
　歡不能因利乗便進取雍州是無智及鑾駕西遷六
　軍寡弱毛鴻喪敗關門不守又不能乗此危機以要
　一戰是無勇今上下同心歡寧敢送死且豳夏荒阻
　千里無烟縱欲南侵資糧莫繼歡果退餘見通鑑葉
　適曰歡趦趄過放於狼狽洶湧之時而乃噤齘决死
　於安徐已定之後宜其屢進而屢却哉
二月丁酉東魏勃海王歡世子大行臺并州刺史澄為
尚書令加領軍京畿大都督入鄴輔政(以魏/紀修)
　解題曰通鑑考異曰魏紀為尚書令大行臺大都督
　北齊文襄紀天平元年為尚書令大行臺并州刺史
　入朝輔政光疑尚書令不在外大行臺不在内不知
　歡遣其子自并入鄴輔政事固有出於故常之外者
　也
夏五月癸卯梁以尚書右丞江子四封事付尚書檢括
(以梁/紀修)秋七月賀拔勝等復歸於魏(以通/鑑修)九月壬寅東魏
以定州刺史侯景兼右僕射南道行臺攻梁冬十月梁
陳慶之破走之(以魏紀梁紀吕/祖謙標目修)冬十二月壬申東魏請
和於梁自是交聘不絶(以吕祖謙/標目修)東魏勃海王歡殺大
司馬清河王亶(以通鑑/考異修)
　解題曰通鑑考異國典云亶為髙歡所酖典略周太
　祖數歡罪亦云殺亶魏帝紀云亶薨今從之夫魏收
　齊人也其作魏史固為齊諱國典典略則公言也通
　鑑不從此而從彼何耶
丁丑東魏勃海王歡伐魏次蒲津遣髙敖曹趣上洛車
騎大將軍竇泰趣潼關(以魏紀/齊紀修)是歲魏大饑死者十七
八(以魏/紀修)
(梁髙祖武皇帝大同三年靜皇帝天平四年/魏文帝大統三年東魏孝)春正月癸
丑魏宇文泰襲敗竇泰殺之勃海王歡遁髙敖曹亦還
(以吕祖謙/標目修)秋八月丁丑魏宇文泰伐東魏庚寅拔恒農
(以吕祖謙/標目修)閏九月甲子梁以揚州刺史武陵王紀都督
梁益等州軍事益州刺史(以傳紀吕祖/謙標目修)東魏勃海王歡
趨蒲津魏宇文泰還師冬十月癸巳大破歡於渭曲泰
自為柱國大將軍取蒲坂洛陽滎陽降潁梁廣三州十
一月降陽豫二州(以吕祖謙/標目修)
　解題曰按魏書地形志潁州領汝陰弋陽北陳留頴
　川(宋並屬/穎昌府)頓邱梁興西恒農陳南(二郡屬/頴昌府)東郡汝南
　清河南陽東恒農(屬安/豐軍)新蔡南陳留滎陽北通汝南
　太原新興二十郡陽州領宜陽(屬河/南府)金門(屬河南/府虢州)二
　郡(韋述兩京道里記福昌縣/界穀州城東魏陽州理此)
(梁髙祖武皇帝大同四年靜皇帝元象元年/魏文帝大統四年東魏孝)春正月辛
酉朔日有食之(以魏/紀修)丁卯東魏改元(以吕祖謙/標目修)二月魏
南汾頴豫廣州復入東魏(以通/鑑修)
　解題曰按梁載言十道志慈州西魏為南汾州魏書
　地形志南汾州領北吐京南吐京五城西五城定陽
　西定陽北鄉中陽龍門(並宋西慈/州之地)九郡廣州領南陽
　(宋潁昌府/汝州之地)定陵(潁昌府/之地)魯陽汝南漢廣(並汝州/之地)襄城
　(潁昌府汝/州之地)順陽(潁昌府/汝州)七郡
三月魏廢其后乙弗氏立柔然女郁久閭氏為后(以吕/祖謙)
(標目/修)魏宇文泰屯華州(以吕祖謙/標目修)秋七月東魏侯景圍
洛陽魏宇文泰奉魏主救之八月庚寅景退辛卯泰追
之不利而還關中大擾泰討平之(以魏紀朱熹綱目/吕祖謙標目修)東
魏取洛陽(以吕祖謙/標目修)九月魏主入長安(以通/鑑修)冬十二月
魏襲取東魏洛陽廣州(以吕祖謙/標目修)魏正光後僧尼至二
百萬東魏始禁立寺(以吕祖謙/標目修)魏南兖州刺史韋孝寛
取東魏宜陽行臺王思政城玉壁(以吕祖謙/標目修)
　解題曰通典曰玉壁今絳郡稷山縣
東魏髙澄攝吏部尚書始改年勞之制(以吕祖謙/標目修)
　解題曰胡寅曰澄既改年勞之制銓擢賢能而他日
　辛術筦銓取士必以才器然則停年之法髙澄髙洋
　尚知其弊而通變之况明君賢相而反不能乎事見
　通鑑
(梁髙祖武皇帝大同五年靜皇帝興和元年/魏文帝大統五年東魏孝)春正月乙
卯梁以丹陽尹何敬容為尚書令自晉末宰相皆以文
義自逸敬容獨勤簿領以綱維為己任(以紀/傳修)
　解題曰姚察曰魏正始及晉之中朝俗尚虚𤣥貴為
　放誕尚書丞郎以上簿領文案不復經懐皆成於令
　史逮乎江左此道彌扇惟卞壼以臺閣之務頗欲綜
　理阮孚謂之曰卿常無閑暇不乃勞乎宋世王敬𢎞
　身居端右未嘗省牒風流相尚其流遂遠望白署空
　是稱清貴恪勤匪懈終滯鄙俗是使朝經廢於上職
　事隳於下永嘉不競戎馬生郊何國理之識見譏薄
　俗惜哉
魏宇文泰置華州行臺學(以吕祖謙/標目修)
　解題曰泰於行臺置學取丞郎及府佐德行明敏者
　充之悉令旦理公務晩就講習先六經後諸子
夏五月甲戌東魏主納勃海王歡女為后(以魏/紀修)秋九月
甲子東魏城鄴冬十月癸亥東魏改元(以魏紀/古錄修)十一月
東魏行興光厯(以魏紀/厯志修)梁分州為五品時方恢拓境宇
建置紛綸州郡雖多而户口日耗(以通/鑑修)
(梁髙祖武皇帝大同六年靜皇帝興和二年/魏文帝大統六年東魏孝)春正月庚
戌魏朝羣臣禮樂稍備(以魏/紀修)二月柔然侵魏魏主殺其
故后乙弗氏未幾郁久閭氏亦殂(以周紀/通鑑修)夏閏五月丁
丑朔日有食之(以魏/志修)是時吐谷渾始稱可汗(以吕祖謙/標目修)
(梁髙祖武皇帝大同七年靜皇帝興和三年/魏文帝大統七年東魏孝)秋魏省官
屯田九月魏頒六條(以通/鑑修)
　解題曰按後周書列傳蘇綽為六條詔書奏施行之
　其一先治心治民之本莫若守宰之最重也治民之
　要在清心而已心氣清和志慮端靜則邪僻之慮無
　因而作以臨其民孰不從化其次又在治身凡人君
　之身乃百姓之表故人君必心如清水形如白玉躬
　行仁義孝弟忠信禮讓亷平儉約繼之以無倦加之
　以明察行此八者以訓其民不待家教日見而自興
　行矣其二敦教化曰性無常守隨化而遷化於敦樸
　者則質直化於澆偽者則浮薄凡諸守牧令長宜洗
　心格慮上承朝㫖下宣教化扇之以淳風浸之以太
　和被之以道德示之以樸素使百姓亹亹日遷於善
　而不知此之謂化教之以孝悌仁順禮義使慈愛和
　睦敬讓此之謂教其三盡地利曰人生天地之間以衣
　食為命是以聖王先足其衣食然後教化隨之諸州
　郡縣每至歲首必戒敕部民但能操農器者皆令就
　田及布種既訖嘉苗須理麥秋在野蠶停於室皆宜
　少長悉力男女併功若有游手怠惰者則隨事加罰
　罪一勸百此則明宰之教也夫三時者農之要也若
　不務省事而令民廢農者是絶民之命驅以就死農
　隙又當教民種桑植果藝其菜蔬畜育雞豚以備生
　生之資其四擢賢良曰刺史府官則命於天朝其州
　吏以下並守牧自置州郡大吏但取門資多不擇賢
　良今之選舉者當不限資䕃唯在得人求材藝者必
　先擇志行善者舉之不善者去之凡求賢之路自非
　一途然所以得之審者必由任而試之考而察之起
　於居室至於鄉黨訪其所以觀其所由則賢不肖别
　矣其五䘏獄訟曰治獄之官精心悉理推究事源先
　之以五聽參之以證驗使姦無所容罪人必得然後
　消息情理斟酌禮律此則善之上也有疑則從輕未
　審不妄罰隨事斷理獄無停滯此亦其次其六均賦
　役曰三五以来皆有征税之法雖輕重不同而濟用
　一也今軍用資廣雖未遑减省以䘏民瘼然令平均
　使下無匱夫不捨豪强而懲貧弱不縱姦巧而困愚
　拙之謂均又差發徭役多不在意貧弱者重徭而遠
　戍富强者輕使而近防此王政之罪人也泰甚重之
　令百官誦習其牧守令長非通六條及計帳者不得
　居官(葉適曰六條平實無茟自董仲舒蕭望之劉向/崔寔王苻之流皆論治道而無一言之幾如綽)
　(者固未/易也)
冬十月甲寅東魏頒行麟趾格(以朱熹/綱目修)十二月交州李
賁反梁遣兵擊之(以吕祖謙/標目修)是歲魏頒十二條制(以魏/紀修)
東魏勃海王歡命濵河積穀轉漕傍海煮鹽連歲大稔
民稍甦息(以吕祖謙/標目修)
　解題曰自遷鄴後傍海煮鹽滄州置竈一千四百八
　十四瀛州置竈四百五十二幽州置竈一百八十青
　州置竈五百四十六又於邯鄲置竈四終歲收鹽二
　十萬九千七百八十斛四升軍國所資得以周贍葢
　魏前此止𣙜池鹽至是始𣙜海鹽
(梁髙祖武皇帝大同八年靜皇帝興和四年/魏文帝大統八年東魏孝)春正月梁
安成妖賊反改元三月江州司馬王僧辨斬之(以魏/傳修)魏
置六軍(以魏/紀修)秋八月東魏以吏部尚書侯景兼僕射河
南大行臺(以魏/紀修)冬十月東魏勃海王歡伐魏圍玉壁弗
克而還(以魏/紀修)十二月梁盧子略等反攻廣州參軍陳霸
先討平之(以陳紀/通鑑修)
(梁髙祖武皇帝大同九年靜皇帝武定元年/魏文帝大統九年東魏孝)春正月壬
戌東魏改元(以魏/紀修)
　解題曰宋庠紀年通譜歐陽脩語宋靖國曰魏武定
　元年當在大統九年不當在八年
二月壬申東魏北豫州刺史髙仲密以虎牢降魏魏宇
文泰應之三月圍河橋戊申東魏勃海王歡大敗之於
邙山己酉泰遁歡追至陕而還夏四月取北豫洛州(以/稽)
(古録及吕祖/謙標目修)
　解題曰東魏改司州為洛州領洛陽(今河南府/洛陽縣)河陰
　(屬河南府/洛陽縣)新安(河南府/新安縣)中川(河南府/登封縣)河南(河南/府縣)陽城
　(河南府/登封縣)六郡
冬十一月東魏築長城於肆州(以魏/紀修)
(梁髙祖武皇帝大同十年靜皇帝武定二年/魏文帝大統十年東魏孝)春正月魏
詔公卿以下月上封事三條(以魏/紀修)李賁稱越帝改元(以/本)
(紀/修)
　解題曰按三國典略賁興建䨇闕立二十四鎮郡縣
　百餘
三月壬子魏以髙澄為大將軍領中書監侍中太原公
髙洋為左僕射門下機事皆歸中書(以通鑑/目錄修)秋七月魏
更權衡度量損益新制三十六條(以魏紀/周紀修)冬十月丁巳
東魏括隱户(以吕祖謙/標目修)
(梁髙祖武皇帝大同十一年靜皇帝武定三年/魏文帝大統十一年東魏孝)春二月
魏遣使如突厥(以通/鑑修)夏六月魏命蘇綽作大誥(以通/鑑修)梁
交州刺史楊㬓討李賁敗之(以通/鑑修)秋八月東魏髙歡納
柔然女(以吕祖謙/標目修)冬十月梁復贖刑(以梁/紀修)
　解題曰程大昌曰古者金作贖刑或百鍰或五十鍰
　至漢又以金價計贓自唐至今例皆以絹始自北齊
　髙叡等定律變古贖刑之制以中絹代之至唐贖罪
　雖用銅而計贓遂用絹價開元十五年敕定為五百
　五十餘見天監元年梁議贖刑解題
十二月梁散騎常侍賀琛陳四事詔詰責之(以朱熹/綱目修)
　解題曰胡寅曰武帝謂公車讜言日關聴覽今考之
　獨江子四嘗上封事而琛繼之四十年間讜言止此
　尚以日聞答塞臣下可乎夫琛目擊時事粗條其目
　帝誠聴納而召問之則暴橫姦猾之名可得矣夫風
　俗侈靡饑寒之本也善為國者雖躬行節儉必為制
　度使不得踰越令出必行又何有苛擾之患誠使禮
　節既定則雖太牢而祭大烹養賢乃人主所當為又
　何以蔬菜為哉今禮制不立而風俗侈靡守宰貪殘
　為良民害則雖粗衣糲飯無益也凡臣庶則有私藏
　人主豈有私藏哉武帝謂不食公食其用徒匠資於
　傭借是有私藏也是非天降地出不謂國家之制而
　謂之何哉周公作無逸戒成王自古聖賢之君㒺或
　不勤武帝夜半而起日昃而食勤亦至矣而國破身
　辱何也所治者事而非政也偏聴生姦獨任成亂此
　言是也如趙髙王莽固不可也如得賢人君子而用
　之不專亦不能成治功矣武帝雖並置三公而所信
　惟朱异人譽侯景為忠臣雖指鹿為馬不是過也然
　則屈折賀琛率皆强辯又安能服琛之心哉事見通
　鑑
梁主疎簡刑法公卿不以鞠獄為意枉濫者多(以通鑑/目錄修)
(梁髙祖武皇帝中大同元年靜皇帝武定四年/魏文帝大統十二年東魏孝)春正月
李賁奔獠中(以吕祖謙/標目修)
　解題曰按魏史方輿記蜀本無獠李勢時諸獠始出
　巴西渠川廣漢陽安資中犍為梓橦布在山谷十餘
　萬落攻破郡縣為益州大患自桓温破蜀之後力不
　能制又蜀人東流山險之地多空獠遂挟山旁谷與
　人參居者頗輸租賦在深山者仍為匪人
三月庚戌梁主講佛書於同泰寺夏四月丙戌解講改
元是夜同泰浮圖灾復作之(以梁紀/通鑑修)魏涼𤓰州亂五月
討平之(以朱熹/綱目修)六月庚子東魏以司徒侯景為河南大
將軍大行臺(以通/鑑修)秋七月丙寅梁用足陌錢人不從(以/梁)
(紀通/鑑修)
　解題曰(程大昌曰憲宗時淮蔡用兵皇甫鏄建議每/緡墊二十外復抽五十元和十二年民間墊)
　(陌外有至七十者穆宗時京兆尹柳公綽禁止之尋/以用錢墊陌不一從俗所置内外經用每緡墊八十)
　(昭宗末京師用錢八百五十為貫河南府以八十為/百後漢隱帝時王章為三司使每百又减三錢餘見)
　(通/鑑)
八月東魏遷洛陽石經于鄴(以魏/紀修)魏以晉州刺史韋孝
寛守玉壁九月東魏勃海王歡圍之(以吕祖謙/標目修)
　解題曰通典當齊神武之時與周文帝抗敵十三四
　年間凡四出師大舉西伐周師東討者三焉(畧舉親/征命將)
　(攻戰則/不復紀)自文宣之後纔守境而已(梁載言十道志晉/州後魏立東雍州)
　(孝明改唐州/尋為晉州)
李賁自獠中出梁陳霸先敗之(以通鑑/目錄修)冬十月乙亥梁
前東揚州刺史岳陽王詧為雍州刺史(以梁紀吕祖/謙標目修)東
魏勃海王歡攻玉壁弗克十一月庚子還以其子太原
公洋鎮鄴澄還晉陽(以吕祖謙標/目齊紀修)魏以韋孝寛為驃騎
開府(以通/鑑修)魏宇文泰屯同州十二月大行臺度支尚書
司農卿蘇綽卒(以吕祖謙/標目修)
　
　
　
　
　
　大事記續編卷四十二
