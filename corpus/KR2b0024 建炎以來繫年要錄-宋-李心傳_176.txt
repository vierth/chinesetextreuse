
　建炎以來繫年要録巻一百七十五
　　　　　　　　　　　　宋　李心傳　撰
紹興二十有六年冬十月己巳朔大理少卿楊揆言臣
檢準大理寺一司敕諸刑名疑慮及情法不稱並奏裁
事若重宻仍許上殿望自今後遇本寺有重宻公事許
依前件條制乞上殿奏陳從之　右朝議大夫知明州
王俁試尚書戸部侍郎
庚午詔去年十月甲子以前斷罪之人除大不恭不孝
及蠧國害民枉法自盗贓抵死因人告發迹狀明白者
各論如法其餘不以年限並許自陳事屬無辜則與行
改正稍涉疑似則除落過名用大理少卿楊揆請也(二/十)
(七年正月戊寅/湯鵬舉奏可考)　罷浙東提舉常平司平準務提舉官
趙公稱請也仍以其錢充糴本　左朝散郎喻樗右朝
散郎陳掞右朝請郎邢繹並落致仕樗始坐趙鼎門人
久廢至是召還繹恕孫嘗通判襄陽府以私事決殺掌
庫者懼罪而去寓居武陵万俟卨謫沅州與之親厚乃
併薦之尋以樗知大宗正丞掞守軍器監繹知興國軍
　武經郎向世禧知賔州世禧為東南第十二副将代
還湯思退擬除郡上閲履歴狀見其稱府學内舍生問
得非武舉出身否思退言世禧本士人後以獲賊補官
上曰士人必知民事如此差除甚當世禧襄陽人也
詔故敦武郎王正臣特與恩澤一資正臣為奉使大金
禮物官墜車死故録之
辛未沈該等奏近以内敎有司依年例供進賞賚物帛
有㫖退還者半仰見陛下儉徳上曰賞賚何必許數如
此撙節嵗中自可省數百萬緡該曰陛下每事省約以
寛財賦天下幸甚
壬申上謂大臣曰宗室中有才學者可選兩三人充行
在官京師盛時為從官及建節者甚多今不可以比舊
但如南班亦少朕甚念之
癸酉左朝奉大夫知隨州田孝孫直秘閣以京西諸司
言其公廉儉素流移安業也　是日中書門下省檢正
諸房公事陳正同入對言縣令之職最為近民今懲戒
既嚴而不旌異循良恐亦有所未至望令諸路監司採
訪㧞擢一二不次用之庶幾威惠兼行人知勸沮上曰
卿言正合朕意早方有一郡守為監司所薦已令除職
因任仍俟終更陞擢之矣　左奉議郎陳俊卿為秘書
省校書郎左迪功郎鄭聞充勅令所刪定官俊卿莆田
人也
乙亥詔以蜀去朝廷遠郡守尤須得人令監司帥臣各
舉知縣資序以上堪充郡守者二人制置總領財賦提
舉茶馬各舉三人犯贓及不職與同罪令尚書省置籍
　是日輔臣奏事因言皇太后儉徳上曰太后盛徳自
古所無雖一錢未嘗妄用間或飲酒用伶官三兩人支
予不過三數千每嵗衣服不過數襲平時所進金銀錢
帛並積在庫往往盈滿　敷文閣直學士新知卭州蘇
符卒
丙子詔命官田産所在州或寄居及七年並不許注擬
差遣用右正言凌哲請也　拱衞大夫忠州防禦使兩
浙西路兵馬鈐轄卲宏淵為殿前司前軍統制
壬午吏部郎中兼權秘書少監沈介乞以提舉秘書省
印權納禮部所搜訪書籍併歸本省官吏兼權者並罷
從之
甲申詔右朝請大夫知盱眙軍吳說累乞奉祠可差主
管台州崇道觀
丙戌尚書右僕射万俟卨上皇太后回鑾事實左僕射
沈該為禮儀使進讀畢以授内侍用樂導入内庭安于
小殿上行捧觴上夀之禮禮畢宰相率百官拜表稱賀
(杉溪居士内外制皇太后回鑾事實編修成書奏告祖/宗諸帝神御并后祝文伏以頃屬慈闈言還長樂事無)
(聞於古昔美獨擅于國朝允謂至難是宜紀實用顯無/疆之慶克成傳信之書爰擇令辰式伸䖍告  周必大)
(稱賀表曰冬溫夏凊久承長樂之顔文瞻事詳令紀蘭/臺之鞏母儀既著聖治愈光中賀臣聞周美太任詩人)
(發詠漢迎薄后史氏特書儻汗青不載於一時則副墨/孰傳於萬世於皇盛舉克掩前芳恭惟皇帝陛下仁冒)
(垓埏孝通天地締盟北道永清萬馬之屯至養東朝夙/返六龍之馭言念皇家之殊慶豈容惇史之闕文既詔)
(諸儒纂事而書之䇿復資上宰帥屬而獻於王昭哉典/籍之精詳導以禮儀之繁縟風傳六服喜動羣工臣身)
(也滯南心焉拱北班香宋艶莫窺三館之藏舜日堯年/願祝兩宫之夀  崔敦表曰慈闈旋養諧上聖之誠心)
(惇史奏篇紀皇家之慶事涓辰尊閣率土忭歡中賀臣/聞至孝實近乎王大事則紀于冊晉謝蕭君之質因左)
(史而詳明漢迎吕氏之歸于班書而謹籍矧乃䇿非凡/見事有至難將侈厥洪休放諸四海而皆準必勒為大)
(訓垂之萬世而無窮陛下髙行敷天深仁冠古始遣北/廷之使君子以為必歸迄修長樂之儀聖徳無以加孝)
(城頴之賦融融凊溫無斁虞氏之書渾渾顛末不遺臣/遠守偏州欣聆鉅典參陪嘉㑹阻趨稱夀之班宣怖惇)
(風恪謹承/流之職)時安奉禮物皇太后悉退出不受他日該見
上贊太后儉徳上曰宫中無用許多禮物皇太后今七
十七歲而康健如五六十歲人自古帝后無有也(中興/聖政)
(臣留正等曰顯仁皇后恭儉節用出於天性中外之人/莫不聞之如有司進金唾壺則曰宜易以塗金宫中宴)
(飲用伶官纔兩三人所予緡錢無幾歲進金帛帑積已/充牣而一銖一縷不妄用此自古母后所未有之盛徳)
(也而我太上皇帝且能曲意以順承之雖以朝廷大慶/奉慈寧萬年觴而有司禮物皆卻而弗受噫兩宫之間)
(慈孝相承而加之以恭儉宜乎天/人叶相而享天下之盛福也歟)
甲午敷文閣直學士左朝散大夫提舉江州太平興國
宫秦塤改授右朝散郎吏部奏乞追還塤元及第日所
轉三官故有是命　皇叔均州觀察使士洪宣州觀察
使士嵰宣州觀察使士譜並特遷承宣使士洪華容軍
士嵰靜江軍士譜清遠軍皇叔和州防禦使知濮安懿
王園令士輵為建州觀察使上以南班宗室近屬所存
無幾故有是命餘睦親宅十六人各還一官士洪等四
人皆濮安懿王曽孫也時太祖後宗子於屬益踈故無
在南班者　太尉建寧軍節度使提舉萬夀觀韋謙薨
命睿思殿祗候王晉行䕶葬事
乙未右宣奉大夫宋貺責授果州團練副使梅州安置
右太中大夫徐琛責授成州團練副使道州安置循州
編管人王會移瓊州編管御史中丞湯鵬舉奏會姦贓
狼籍罪大責輕貺琛黨附權臣民之蟊賊今又長惡不
悛每多怨謗故謫之　潼川府路轉運官王之望言四
川自軍興以來供億至重民不堪命公私困竭陛下知
之詳矣臣不敢復陳前歲朝廷遣使裁減而畏首畏尾
未足以副聖主寛恤之意兹者彗出東井寅畏有加詔
臣與許尹同制置總領茶馬再修便民之政輙有愚見
冒昧上聞蓋治病之標不若療其本導水之末不若疏
其源四川贍軍之費前後累䝉蠲放而利澤未深上貽
聖慮者蓋其本原實在軍中也軍中之費仍舊則歲計
所減必妨臣願陛下親灑宸翰以賜軍前二大將若曰
朕永念蜀人久困邉饋如軍中有冗食可省浮費可除
冀以上聞得從末減若乃士卒衣糧之實甲兵繕治之
須務協經常勿輕裁損二人者皆功臣宿將久荷國恩
聞陛下至誠惻怛之言必將有以應詔隨其多寡以補
助裕民庶幾積蓄可豐調度可節竊慮聖慈謹重事體
不欲自親其文則願以臣劄子示之但云臣僚所論如
此卿等可契勘有可減省量為措置二人忠義體國必
自樂從(之望所上劄子不得其月日按之望又有乞減/上供劄子云臣去月二十七日具劄子乞詔二)
(大將而減上供劄子以明年正月二十五日辛卯進呈/則是十一月末所上也又按今月有閏十月則所謂去)
(月者蓋舉前十月/言之故附此日)
丙申詔自今三衙官兵差出外州者並取㫖方得起發
　宰執進呈秀州守臣鄧根按崇徳知縣林善問不法
科借折帛錢事詔罷善問仍取勘上曰科借錢若一一
在官猶可恐因而入已大抵贓吏最為民害今後須盡
追贓物不然自謂雖得罪猶不失為富人無所憚也
右朝請大夫知盱眙軍楊抗直祕閣以抗帥府舊僚且
和議之初上書可採故有是命崇慶軍節度使嗣濮
王士俴薨追封思王諡温靖　端明殿學士富直柔薨
於建州　左中大夫直祕閣王圭卒
丁酉詔前特進張浚依舊令永州居住竢服闋取㫖先
是浚奉母喪歸葬於蜀行至江陵會以星變詔求直言
浚慮金數年間勢决求釁用兵而吾方溺於宴安謂金
可信蕩然莫之為備沈該万俟卨居相位尤不厭天下
望朝廷益輕雖在苫塊不得不為上終言之乃復奏曰
天地之大徳曰生而天地生物之功本於秋冬盖非嚴
凝之於秋冬則無以敷榮之於春夏然則秋冬之嚴凝
生物之基也若夫一時之和亦聖賢生利天下之權爾
商湯事葛矣而終滅葛周太王避狄矣而未幾謀以卻
狄文王事昆夷矣而卒伐之勾踐事吳矣坐薪嘗膽竟
以破吳漢髙祖與項羽和羽歸太公吕后割鴻溝以西
為漢東為楚良平以楚兵罷食盡釋而弗擊是養虎而
遺患漢王從之卒成大業唐太宗初定天下有渭上之
盟未幾李靖之徒深入沙漠之地犁其庭繫其酋海内
始安兹非以和為權而得之哉若夫石晉則不然桑維
翰始終主和其言曰願訓農習戰養兵息民俟國無内
憂民有餘力觀釁而動動無不成若有深謀者考其君
臣所為名實不孚專務姑息賞罰失章施設謬戾權移
於下政施於上無名之獻莫之紀極維翰所陳殆為空
言姑欲信其當時必和之說以偷安竊位而已契丹窺
見其心謂晉無人頻來凌侮日甚一日後嗣不勝其忿
始用景延廣之議僥倖以戰不知其荒淫怠傲失徳非
一日天下之心已離勢已去財已匱延廣不學不知行
聖賢之權亟思所以復其心立其勢强其國急於兵戰
之爭事窮勢極數萬之師無一夫之發矢北向者至今
天下嗤笑嚮者講和之事陛下以太母為重爾幸而徽
宗梓宫亟還此和之權也不幸用事之臣肆意利欲乃
欲翦除忠良以聽命於敵而陰蓄其邪心故身死之日
天下相慶盖惡之如此方姦雄之人豢於富貴分列黨
與布在要郡聚斂珍貨獨厚私室皆為身謀而不為陛
下謀也坐失事機二十餘年有識痛心夫賢才不用政
事不修形勢不立而專欲受命於敵適足啓輕侮之心
而正墮其計中也臣願陛下鑒石晉之敗而法商湯周
太王文王之心用越勾踐之謀考漢唐四君之事以保
圖社稷深思大計復人心張國勢立政事以觀機會未
絶其和而遣一介之使與之分别曲直逆順之理事必
有成万俟卨湯思退見之大恐以為金未有釁而浚所
奏乃若禍在年歲間者或笑以為狂御史中丞湯鵬舉
即奏浚身在草土名繫罪籍要譽而論邉事不恭而違
詔書取腐儒無用之常談沮今日已行之信誓豈復能
為國家長慮却顧徒以閒居日久惟幾復用耳議者以
為前此權臣嘗被其薦故雖洊致人言姑竄近地况浚
近得㫖歸葬於蜀倘堅異議以倡率遠方之人慮或生
患望屏之遠方以為臣下不忠之戒殿中侍御史周方
崇亦言浚倡為異議以動揺國是欺愚惑衆冀於再用
不顧國家之利害罪不容誅望破其姦謀重加貶竄以
正妄言之罪右正言凌哲言浚憑愚䕶短專務立異求
售前日之臆說恐遠方遐徼民聽易惑别生事端望賜
黜責以為懐詐徇私欺世盗民之戒故有是命(趙甡之/遺史云)
(初張浚責永州居住秦檜既死已放令任便居住矣至/是浚進書乞勿信沈該万俟卨二相宜修武備或謂浚)
(無此書憸人偽撰而進之或又以為金人令姦細詐作/浚書以進雖不可明然該卨大怒湯鵬舉迎合二相意)
(乃上言浚罪有㫖永州居住按/甡之所記得于傳聞今不取)
閏十月己亥朔知樞宻院事湯思退奏昨日張浚行遣
極當上曰浚用兵不獨朕知天下皆知之如富平之戰
淮西之師其效可見今復論兵極為生事且太祖以神
武定天下亦與契丹議和同知樞宻院事陳誠之曰浚
論事頗有不當如石晉因契丹之力以自立其勢不得
不與之和此桑維翰之功也及景延廣用事遽以翁孫
之禮待之契丹遣使問曲直延廣對使者云晉有横磨
劒十萬口翁欲戰則來石晉之禍自此始矣浚不罪延
廣而謂維翰不當與契丹和好甚無謂上曰耶律徳光
入汴首以此言數延廣罪誠之曰浚永州之命甚塞衆
議上曰不如此議論不能得定(按誠之所云浚不罪景/延廣乃與浚奏疏之意)
(全不同不/知何故)　左朝奉郎新知漢陽軍張庭實行太常博
士庭實入對論文昌政事之本今諸部及寺監用例者
多乞一切條具修入見行之法詔可遂有是命(時湯鵬/舉先有)
(此/奏)
庚子左正議大夫守尚書左僕射同中書門下平章事
沈該為左宣奉大夫　左宣奉大夫守尚書右僕射同
中書門下平章事万俟卨為左銀青光禄大夫皆以進
回鑾事實推恩也實録院修撰官以下皆進官　祕閣
修撰知婺州辛次膺權尚書禮部侍郎次膺以事與通
判張本互訴宰執匿之乃召次膺還既至乃有是命(張/本)
(互訴事湯鵬舉劾疏中/及之不知如何行遣也)
辛丑宗正少卿李琳為賀大金正旦使秉義郎侍衞馬
軍司幹辦公事宋均副之尚書左司郎中葛立方為賀
生辰使閤門宣贊舍人梁份副之　尚書省言諸路常平
義倉見管米數不多乞以所樁糴本錢措置收糴從之
壬寅詔内外見任官因生日受所屬慶賀之禮及與之
者各徒一年贓重者依本法自秦檜擅權四方皆以其
生日致饋其後州郡監司率受此禮極其僣侈太學録
范成象面對以為言故立法　御史中丞湯鵬舉奏右
朝散郎王彥博鄭柟贓汚踰濫詔並勒停彥博送靖州
柟辰州編管(彥博起趙令衿獄/柟請秦熺為相)　左朝散大夫方雲翼
追兩官特勒停袁州編管坐彊市民田事有司按實故
也
癸卯宰執進呈故右朝散大夫楊淵男椿進狀為父昨
守吉州因金人侵犯棄城乞依王仲山仲薿例追復元
官并恩澤上曰祖宗時棄城皆用軍法今得不誅幸矣
仲山仲薿皆秦檜親黨録用以示私恩豈可為例沈該
等因奏當時一般棄城之人獨仲山仲薿兩人追復官
職他皆不與也(按日歴王仲薿乃是生前累復左正議/大夫徽猷閣待制淵明年六月丙辰復)
(官/)　祕閣修撰知溫州張九成以䘮明求去詔九成提
舉江州太平興國宫溫州民間有柑實每霜後郡例科
市於民以遺權要民或赭其所植以求免長吏方且張
樂會寮宷㫖嘗媺惡率以為常及九成為州遂罷柑宴
丙午詔廉州歲貢珠雖祖宗舊制聞取之頗艱或傷人
命自今可罷貢蜑丁縱其自便翌日上謂宰執曰朕嘗
讀太祖實録見劉鋹進珠子馬鞍太祖知鋹所採珠子
甚多日役蜑丁數千人死者不少朕以謂珠子非急用
之物既是難得且傷人命故特令罷貢以為一方無窮
之利　龍神衞四廂都指揮使建武軍承宣使新江南
西路馬步軍副都總管董先卒於鄂州　䕫州觀察使
提舉萬夀觀陳仲堅卒
丁未右朝散郎通判鄂州任賢臣特降一官先是鄂州
舉人王昌言訟考試官䇿題差誤又冒貫合格者衆賢
臣為監試故責及之上諭宰執以昌言訟主司有害士
風乃送鄰州編管
己酉御史中丞湯鵬舉言離軍添差之人養贍不足無
以自存望於江淮湖南荒田内人給一頃令所在州軍
支請給一年以為牛種之費仍免十年租稅二十年丁
役從之(三十一年正月戊/寅所書可參考)　右承議郎劉伯英特勒停
送連州編管以右正言凌哲論其諂附秦檜在江西湖
南贓淫僣侈也(伯英初見紹興十七年七/月又見二十三年六月)
庚戌參知政事張綱言皇太后生日回賜臣銀絹過多
上因曰太后前以飲食動臟腑近已安健粥藥皆朕親
進又得皇后侍奉甚謹太后聖慈無比然性亦嚴惟皇
后賢淑能順其意朕每日臨朝所以得心安也　御史
中丞湯鵬舉乞自今春降詔之後有換易差遣之人令
吏部具名以聞特賜降黜從之其後吏部言除改差職
事官楊揆等一百三十六人並係特㫖外止有右朝奉
郎張延之等六人乞改正詔與元授差遣仍令三省遵
守
辛亥詔刑部郎官依元豐法分左右㕔治事先是右司
郎中汪應辰言國家謹重用刑是以參酌古誼並建官
師在京之獄曰開府曰御史又置紏察司以譏其失斷
其刑者曰大理曰刑部又置審刑院以決其平鞫之與
讞各司其局初不相闗是非可否有以相濟及赦令之
行其有罪者許之叙復無辜者為之湔洗内則命侍從
館閣之臣置司詳定而昔之鞫與讞者皆無預焉外之
川陜去朝廷遠則委之轉運鈐轄司而提㸃刑獄之官
亦無預焉及元豐更定官制始以大理兼獄事而刑部
如故然而大理少卿二人一以治獄一以斷刑刑部郎
官四人分為左右㕔或以詳覆或以叙雪同僚而異事
猶不失祖宗分職之意本朝比之前世刑獄號為平者
蓋其並建官師所以防閑考覆有此具也中興以來務
從簡省大理少卿止於一員而刑部郎中初無分異則
獄之不得其情法之不當於理者又將使誰平反而追
改之乎今雖未能盡復祖宗之舊亦當遵用元豐舊制
庶幾官各有守人各有見反覆詳盡以稱欽恤之意故
有是㫖　尚書省請以去年十月二十二日以後朝廷
所行寛恤事件編類成冊鏤板頒降從之
壬子忠州防禦使知閤門事幹辦皇城司石清為泉州
觀察使清援解帶及使北恩例乞遷官故有是命　徽
猷閣直學士致仕胡寅卒於衡州寅既退居乃著讀史
管見三十巻論周秦至五代得失其論甚正蓋於蔡京
秦檜之事數寄意焉其書今行於世
癸丑詔見任官於所部私役工匠營造己物者依律計
庸準盗論若縁公興造即申所屬輪差優賞工直著為
令先是大理少卿陳章在司農有請至是行下(章是月/庚戌自)
(少農遷/大理)
甲寅尚書右司郎中汪應辰直祕閣知婺州從所請也
乙卯初置臨安府左右廂官二員時城外已置南北廂
官守臣榮薿乃請於城内増置二員分掌訟牒以京朝
官為之未幾言者以為曲法徇情廂官遂罷(明年六月/五日侍御)
(史周方崇奏/今併書之)
集英殿修撰提舉江州太平興國宫嚴抑卒己未復敷
文閣待制致仕
辛酉右承議郎崇義公柴叔夏言已闗陞知州資序乞
換授一差遣詔以其子國器為右承務郎襲封崇義公
主奉祠事而以叔夏為荆湖南路安撫司參議官　吏
部郎中沈介面對言間者柄臣好惡自己因事變更祖
宗法令望詔大臣恪守成法凡前日便文一切之制俾
有司條上悉加平考稍戾祖宗之法者勿復施行從之
壬戌樞宻院乞自今賫賜夏臘藥依故事遣内侍官一
員徧往諸路從之先是樞宻院遣使臣賫賜四川大帥
等夏臘藥所至騷擾上聞之詔以敦武郎劉世康等屬
吏故宻院請之尋停世康官邵武軍編管(十二月癸/亥行遣)
甲子詔自今已注知縣縣令人不許諸處奏辟用尚書
省請也　尚書吏部郎中孫道夫試太常少卿道夫入
對論蜀中州縣稅絹之外有和買有預俵又有激賞而
蜀民尤以激賞絹為苦稅米之外有遠倉有和糴又有
對糴而蜀民尤以對糴米為患今邉鄙無虞甲兵不用
總司但給諸屯衣糧耳而諸州軍猶有激犒錢各不下
一二萬引此非橫斂乎以至鹹錢退縮鹽額頓虧使井
戸虛納土産引錢則破産者十室而九酒徒零落課息
欠少使槽戸空納石頭錢則失業者比比皆是有司不
卹園戸務増茶額以求羡餘合同場計無所出禁繫山
氓使輸虛息蜀民被牢盆酒茗之害有年矣今欲通其
變以革其弊雖救焚拯溺不足以喻其急也上感其言
詔制置諸司相度奏聞而道夫有是命
乙丑中書舍人王綸言近看詳守臣所具五事其間有
惟一二事的實餘皆細務姑以充數亦有為五條所拘
不得盡言望自今不拘其數從之
十有一月(按是月/己巳朔)癸酉詔自今臣寮不得輙以子弟親
戚陳乞特赴殿試
甲戌權禮部侍郎辛次膺言竊考邦國之大計今諸路
歲入行朝之數加以茶鹽所入數目實多使有以理財
而其入無欠有以節財而其出有節則豈特財用充足
蓋將儲蓄沛然有餘矣而近年以來拖欠數多内外支
遣歲歲増添是其入未能無欠而其出未能有節也願
詔左右司同戸部取朝廷一歲中出入之數其入數拖
欠失限者嚴立譴罰其出數則更加裁酌立為定數不
得増添然後於所入中撥錢若干以待其出又取若干
專一收樁以為積蓄之數無故不得支用仍令諸路轉
運司歲終具移用過錢物及見在數申尚書省庶内外
各知節約上曰此誠今日急務然止有三說生財理財
節財是也比年生財之道講求略盡唯理財多因官司
失職致有拖欠使州縣得人必不至此若節財則用莫
大於給軍既有定額無從裁省今但當撙節不可妄費
遂命吏部侍郎陳康伯戸部侍郎王俁大理少卿陳章
同措置
乙亥詔在京百司被受條制依故事謄報樞宻院如違
慢漏落令本院取㫖
丙子左從事郎主管禮兵部架閣文字杜莘老充勅令
所刪定官先是詔以星變求言莘老上書論彗盩氣所
生歴考史牒多為兵兆國家為息民而將驕卒惰軍政
不肅今因天戒以修人事思患預防莫大於此因陳時
弊十事莘老青神人甫十三世孫魏良臣所薦也(熊克/小歴)
(云時應詔者衆上悉以付後省令精擇第而上之衆議/以莘老為首未幾差勅局刪定官此據查籥作莘老行)
(狀所書也其實莘老此月除刪定十二月庚申/方有㫖推擇明年正月甲子推恩今並附本日)
己卯詔臣寮因事論罷之人自今已經郊赦方許除授
差遣犯贓者從本法用御史中丞湯鵬舉請也
庚辰宰執進呈倉部郎中黃祖舜面對論經總錢以紹
興十九年數立為定額非是蓋是年經界初行人投舊
契故所入倍多乃詔戸部以十九年以後二十五年以
前取酌中一年立為定額申省
辛巳左朝奉郎孫覿復右文殿修撰提舉江州太平興
國宫覿上疏自訴不已故復之　左朝散大夫知江州
范漴罷以右正言凌哲論其嘗諂事岳飛也
壬午上謂大臣曰近太學試補弟子員中程者詩賦多
而經義少後生軰往往皆詩賦數年後恐經義科廢矣
宜令兼習經義沈該等請竢省試畢上可之
癸未吏部侍郎陳康伯等言被㫖措置財用今當節妄
費以寛民力所有州縣違法支使窠名如支積俸差權
局饋遺借請批劵之類並令日下住罷仍委監司互察
從之如違令臺諌彈劾
乙酉刑部郎中孫敏修言天下所奏獄案下法寺擬節
除所勒刑名疑慮合行駁勘外其間有情節不圓行下
取會動經歲月望自今取會三次供報未盡徒罪以上
許令法寺貼說指定或作兩斷行下仍專委提刑前去
審問情實定斷歸一如尚有不盡及事涉疑似即選官
别勘庶無寃滯詔刑寺長貳看詳申尚書省
丙戌執政進呈知盱眙軍吳說奏乞禁止採􁔆上曰暴
殄天物誠可禁苐貧民以此為生一旦禁止恐致失業
古之聖人先仁民而後愛物今但令官司不得買􁔆民
間從其便也(吳說十月甲申得㫖與宫觀去此/已兩月餘不知奏何以纔至也)　尚書
省言被㫖裁減吏額法行當自近始乞裁定三省樞宻
院近來所添名額於是六曹寺監百司各以舊額及新
置人數來上朝廷悉加裁損焉
辛卯國子司業兼崇政殿說書王大寶直敷文閣知溫
州從所請也　左朝散大夫知嘉州朱昌裔右朝奉大
夫知萬州李莘民左朝散大夫知大寧監費行之各特
轉一官大寧地沃饒前此多並縁取為公廨錢行之獨
無所取部使者舉其最與昌裔莘民皆籍記姓名及行
之任滿宰執擬知卭州上令更與轉官于是三人並命
行之廣都人也
壬辰光禄寺丞唐文若行祕書郎　左朝散郎江南西
路轉運判官逢汝舟行光禄寺丞汝舟入對論湖北増
起二分上供錢物科取於民及州縣預借之弊上皆行
之遂有是命汝舟汝霖兄也　詔拱衞大夫忠州防禦
使殿前司左軍統制卲宏淵累立戰功所待借補官資
未經收使可特轉宣州觀察使　殿前侍御史周方崇
言敷文閣待制提舉江州太平興國宫張柄頃任棘卿
凡權臣滋長告訐以脅制羣臣者柄必極力鍜錬且加
貶竄詔落職
癸巳吏部員外郎王晞亮言國家取士詞賦之科與經
義並行比學者去難就易競習詞賦罕有治經至於周
禮一經乃絶無有望自今經義文理優長合格人有餘
許將詩賦人材不足之數通融優取仍以十分為率不
得過三分從之　詔右通直郎司馬倬送吏部與遠小
監當差遣倬寓居會稽而殿中侍御史周方崇論其貪
淫不檢與王會康與之為狎交又奴事魏良臣干撓郡
政故黜
甲午詔親賢宅蘄州防禦使居中遷宣州觀察使餘七
人皆進一官　御史中丞湯鵬舉言湖南提舉常平茶
鹽蔡撢嘗治方疇獄恣為鍜鍊以奉權臣詔放罷
丙申監察御史沈大㢘直祕閣提㸃福建路刑獄公事
　左朝請大夫福建路提㸃刑獄公事吳逵直祕閣知
鼎州(逵所議鹽事二十七年正月/庚申十月乙巳所書可參考)　御史中丞湯鵬舉
論吏部近條具換易差遣人不當因論史浩陳良祐陳
㮤陳豐(四人見今年九/月丁未及戊申)及改差主管吏部架閣文字王
淮等十七人詔除近臣被㫖薦舉及朝廷選差與到任
已久人外並令改正淮師心從子也既而吏部郎中續
觱沈介見鵬舉言前日所具實出上下相制有不得已
鵬舉即奏二人欺罔且言觱乃張浚親黨使之窺測朝
事以浚被論每懐不平詔罷觱出介知興化軍(觱介被/論在十)
(二月/癸卯)
十有二月戊戌朔臘饗太廟是日也罷朔祭以禮官援
淳化故事有請也
庚子資政殿學士知紹興府魏良臣提舉臨安府洞霄
宫從所請也
辛丑少師保寧軍節度使判平江府信安郡王孟忠厚
復判紹興府　知樞宻院事湯思退同知樞宻院事
陳誠之言仁宗朝詔臺諫言事皆録報樞宻院及大觀
令臺諌上言本院取㫖審量比年以宰相兼領久廢故
事有合報者多不預知乞依舊制詔臺諫言事三省録
報樞宻院　詔宰執宣借人各減三分之一用左僕射
沈該等請也
壬寅靖海軍承宣使提舉佑神觀劉懋為昭慶軍節度
使
丙午三省樞宻院裁定吏額上之(尚書省視建炎三年/四月所定損守闕二)
(十人宻院副承㫖主事令史書令史共/一百二十七人守闕貼房二百人為額)　詔諸縣保正
長並將上戸斟酌定差下戸止輪充大保長用資政殿
學士知宣州樓炤請也(日歴不載此以王師心看詳狀/修入二十八年六月己丑不行)
戊申新除大理卿張礿自蜀中召還入對論字民之官
莫如縣令而四川諸司奏辟多徇人情望悉收歸銓選
己酉以礿權尚書刑部侍郎
壬子刑部員外郎邵大受言保州宗子實翼祖皇帝之
後曩者每遇大禮及誕節各與推恩自建炎至今三十
年寢而不行今聞保州宗子有官及白身人其數甚少
乞令尊長兩三人省記合行事件結罪以聞從之
癸丑尚書右僕射万俟卨上重修貢舉勅令格式五十
巻看詳法意四百八十七巻　皇伯明州觀察使提舉
江州太平興國宫安定郡王令衿為慶遠軍承宣使令
衿自言老病丐出不獲與南班普遷之寵乞收使歴過
磨勘減年故有是命
甲寅罷江淮等路提㸃坑冶鑄錢司自韓球籍定歲買
銅數(事見十三年/閏月丁酉)然所鑄錢纔十萬緡尚書省言本司
歲額全闕而一司官吏所費不貲故有是命遂以其事
付轉運司(明年七月/庚午復鑄)　左朝散大夫知嘉州朱昌裔言
四川鹽酒塲務自建炎中總領財賦官變法以盡一時
之利應副川陜軍食蓋勢有不得已者自後累政惟務
増添逮今每歲共收鹽酒課息錢一千一百餘萬緡比
之舊額幾四五倍遂至趨辦不及積欠數多乃者朝廷
遣使裕民歲減七十萬雖未能盡去重額民亦少寛惟
舊欠未除追催嚴峻官吏貧民俱被其害破產舉債終
難補足望將未減額以前舊欠如非侵欺盗用並行除
放詔蕭振等相度以聞
乙卯三衙乞免減吏額許之(殿司吏六十馬司四十有/一步司五十人其名有都)
(吏副都吏典史副典史書吏典書副典書凡八等殿司/八案五曰兵曰磨勘曰倉曰胄曰推餘二司無磨勘三)
(司皆有開/拆及法司)　殿中侍御史周方崇論知信州周葵終日
談禪不親郡政詔葵與宫觀差遣
己未宰執進呈殿中侍御史周方崇論左朝奉大夫主
管台州崇道觀陳惇左朝請大夫趙迪之貪暴無恥乞
屏於遠方上曰所論未知實否且下逐路監司體究沈
該曰既是臺章恐不湏體究上曰朕見人才難得未嘗
不留意愛惜每諭以臺諫風聞言事不可容易湏再三
詢訪朕惟言者之聼豈可不審今二人者合如何施行
該曰乞送吏部與監當上曰且依此方崇又論戸部郎
中向伯奮素有脱空之名專務刻剥上曰朕方令伯奮
理財亦嘗使之治盗乃寢其奏出伯奮知吉州伯奮嘗
言典買田宅舊法六十日報契今限百八十日違限即
將田宅沒官宰殺耕牛舊法罪止徒今皆配廣南立法
太重乞依舊法上曰祖宗舊制輕重適中皆當遵守此
二事並從舊後二日降㫖施行而伯奮已出矣
庚申上謂大臣曰昨日詔求言四方之士陳獻甚多朕
一一披覽所言利害極有可取宜擇其議論尤切當者
量與推恩庶幾有以勸之時應詔者甚衆而後省以左
從事郎勅令所刪定官杜莘老左從政郎新黃州州學
教授潘慈明為首乃各循一資慈明金華人也(二人循/資在明)
(年正月/甲午)　祕書省著作佐郎兼普安恩平郡王府教授
黃中言恩平郡王講禮記終篇詔令講易時王府官龍
淵已親幸他教授或與之過從觴詠中獨未嘗與之坐
朝夕見則揖而退其後他教授多䝉其力而中獨不徙
官(此據朱熹撰黃中行/狀附入未知指何人)
辛酉左銀青光禄大夫守尚書左僕射同中書門下平
章事提舉詳定一司勅令万俟卨以進書恩為左金紫
光禄大夫
壬戍三佛齊國進奉使蒲晉等入見獻乳香八萬斤胡
椒萬斤象牙四十斤劒(原缺/)名香寶器甚衆又以明珠
琉璃金酒器上宰相而秦檜已死詔以其物輸御前激
賞庫而以蜀錦答之
癸亥以三佛齊國首領悉利麻霞囉□為保順慕化大
將軍三佛齊國王賜襲衣金帶鞍馬器幣二百以蒲晉
為歸徳郎將副使蒲遐為懐徳郎將判官蒲押陀囉為
安化司候蒲晉等留彌月乃行
甲子金國賀正旦使中奉大夫祕書監兼右諫議大夫
梁球副使定遠大將軍充侍衞親軍馬軍副都指揮使
耶律諶入見球廣軍人也(此據范成/大攬轡録)
是歲宗室子賜名授官者二十有六人　諸路斷大辟
三十人　金主亮以李成知中山府孔彥舟知河南府
且經營汴京將謀徙居乃以内侍梁漢臣為修大内使
彥舟副之於是暴役橫斂以務速成而中原之民重罹
其毒矣漢臣師成養子也(熊克小歴稱金主以左相張/浩領行臺省修汴京且用本)
(朝内侍嚮䧟金梁其姓者為提舉官號大使注云此據/殺亮録參修以煬王江上録考之内侍則漢臣也張棣)
(正隆事迹張浩營汴京在正隆四年三/月時當紹興二十九年今移附本年月)
　
　
　
　
　
　
　
　
　
　建炎以來繫年要録巻一百七十五
