
　元史卷九十
　　明翰林學士亞中大夫知制誥兼修國史宋濓等修
　志第四十
　　百官六
大都留守司秩正二品掌守衛宫闕都城調度本路供
億諸務兼理營繕内府諸邸都宫原廟尚方車服殿廡
供帳内苑花木及行幸湯沐宴游之所門禁闗鑰啓閉
之事留守五員正二品同知二員正三品副留守二員
正四品判官二員正五品經歴一員從六品都事二員
從七品管勾承發架閣庫一員正八品照磨兼覆料官
一員部役官兼壕寨一員令史十八人宣使十七人典
吏五人知印二人䝉古筆且齊三人回回令史一人通
事一人至元十九年罷宫殿府行工部置大都留守司
兼本路都總管知少府監事二十一年别置大都路都
總管府治民事并少府監歸留守司皇慶元年别置少
府監延祐七年罷少府監復以留守兼監事其屬附見
　修内司秩從五品領十四局人匠四百五十戸掌修
　建宫殿及大都造作等事提㸃一員大使一員副使
　一員直長五員吏目一員照磨一員部役七員司吏
　六人中統二年置至元中增工匠計一千二百七十
　有二戸其屬附見
　　大木局提領七員管勾三員掌殿閣營繕之事中
　　統二年置
　　小木局提領二員同提領一員副提領三員管勾
　　二員提控四員中統四年置
　　泥厦局提領八員管勾二員中統四年置
　　車局提領二員管勾一員中統五年置
　　粧釘局提領二員同提領二員中統四年置
　　銅局提領一員同提領一員管勾一員中統四年
　　置以上六局秩從八品
　　竹作局提領二員提控一員中統四年置
　　繩局提領二員中統五年始置
　祗應司秩從五品掌内府諸王邸第異巧工作修禳
　應辦寺觀營繕領工匠七百戸大使一員從五品副
　使一員正七品直長三員正八品吏目一員司吏二
　人國初建兩京殿宇始置司以備工役其屬附見
　　油漆局提領五員同提領副提領各一員掌兩都
　　宫殿髹漆之工中統元年置
　　畫局提領五員管勾一員掌諸殿宇藻繪之工中
　　統元年置
　　銷金局提領一員管勾一員掌諸殿宇裝鋈之工
　　中統四年置
　　裱褙局提領一員掌諸殿宇裝潢之工中統二年
　　置
　　燒紅局提領二員掌諸宫殿所用心紅顔料至元
　　元年置
　器物局秩從五品掌内府宫殿京城門戸寺觀公廨
　營繕及御用各位下鞍轡叟克轎子帳房車輛金寶
　器物凡精巧之藝雜作匠戸無不隸焉大使一員從
　五品副使一員正七品直長二員正八品吏目一員
　司吏二人中統四年始立御用器物局受省劄至元
　七年改為器物局秩如上其屬附見
　　鐡局提領三員管勾三員提控一人掌諸殿宇輕
　　細鐵工中統四年置
　　減鐵局管勾一員提控二人掌造御用及諸宫邸
　　繫腰中統四年置
　　盒鉢局提領二員掌製御用繫腰中統四年置
　　成鞍局提領三員掌造御用鞍轡象轎中統四年
　　置
　　羊山鞍局提領一員提控一員掌造常課鞍轡諸
　　物至元十八年置
　　網局提領二員管勾一員掌成造宫殿網扇之工
　　中統四年置
　　刀子局提控二員掌造御用及諸宫邸寶貝佩刀
　　之工中統四年置
　　旋局提領二員掌造御用異様木植器物之工中
　　統四年置
　　銀局提領一員掌造御用金銀器盒繫腰諸物中
　　統四年置
　　轎子局提領一員掌造御用異様木植鞍子諸物
　　中統四年置
　　採石局秩從七品大使副使各一員掌夫匠營造
　　内府殿宇寺觀橋牐石材之役至元四年置石局
　　總管十一年撥採石之夫二千餘户常任工役置
　　大都等處採石提舉司二十六年罷立採石局
　　山場提領一員管勾五員至元四年置
　大都城門尉秩正六品尉二員副尉一員掌門禁啓
　閉管鑰之事至元二十年置以四集賽巴噶齊為之
　二十四年復以六衛親軍參掌凡十有一門曰麗
　正曰文明曰順承曰平則曰和義曰肅清曰安貞曰
　健徳曰光熙曰崇文曰齊化每門設官如上
　犀象牙局秩從六品大使副使直長各一員司吏一
　人掌兩都宫殿營繕犀象龍牀卓器繫腰等事中統
　四年置設官一員至元五年增副使管匠戸一百有
　五十其屬附見
　　雕木局提領一員管勾一員掌宫殿象牙至元十
　　一年置
　　牙局提領一員管勾一員掌宫殿象牙龍牀之工
　　至元十一年置
　大都四窑場秩從六品提領大使副使各一員領匠
　夫三百餘戸營造素白琉璃磚瓦𨽻少府監至元十
　三年置其屬三
　　南窑場大使副使各一員中統四年置
　　西窑場大使副使各一員至元四年置
　　琉璃局大使副使各一員中統四年置
　凡山採木提舉司秩從五品掌採伐車輛等雜作木
　植及造濟遜繫腰刀把諸物達嚕噶齊提舉各一員
　並從五品同提舉一員正七品副提舉一員正八品
　吏目一員司吏六人至元十四年置
　上都採山提領所秩從八品提領副提領提控各一
　員至元九年以採伐材木鍊石為灰徴發夫匠一百
　六十三戸遂置官以統之
　凡山宛平等處管夫匠所提領二員同提領二員管
　領催車材户提領一員至元十五年置
　器備庫秩從五品提㸃一員從五品大使一員從六
　品副使二員正七品直長四員正八品掌殿閣金銀
　寶器二千餘事至元二十七年置
　甸皮局秩正七品大使一員管匠三十餘户至元七
　年置十四年始定品秩二十一年改隸留守司嵗辦
　熟造紅甸羊皮二千有竒
　上林署秩從七品署令署丞各一員直長一員掌宫
　苑栽植花卉供進蔬菓種苜蓿以飼駞馬備煤炭以
　給營繕至元二十四年置
　養種園提領二員掌西山淘煤羊山燒造黒白木炭
　以供修建之用中統三年置
　花園管勾二員掌花卉果木至元二十四年置
　苜蓿園提領三員掌種苜蓿以飼馬駞膳羊
　儀鸞局秩正五品掌殿庭燈燭張設之事及殿閣浴
　室門户鎖鑰苑中龍舟圈檻珍異禽獸給用内府諸
　宫太廟等處祭祀庭燎縫製簾帷灑掃掖庭領珠拉
　齊水手樂人禁蛇人等二百三十餘户輪直集賽大
　使四員正五品副使二員從六品直長二員正八品
　都目一員書吏二人庫子一人至元十一年置局秩
　正七品二十三年陞正五品至大四年仁宗御西宫又别
　立儀鸞局設置亦同延祐七年增大使二員以宦者
　為之領四提領所
　　珠拉齊提領八員提控四員
　　水手提領二員
　　針工提領一員
　　蠟燭局提領一員
　木場提領一員大使一員副使一員掌受給營造宫
　殿材木至元四年置南東二木場十七年併為一場
　大都路管領諸色人匠提舉司秩從五品掌大都諸
　色匠户理斷昏田詞訟等亊提舉一員從五品同提
　舉一員正七品副提舉一員正八品吏目一人司吏
　二人中統四年置人匠鄂囉總管府秩從四品至元
　十二年改提舉司十五年兼管採石人戸秩如舊
　真定路東平路管匠官秩從七品每路大使一員副
　使一員中統四年置
　保定路宣徳府管匠官秩從七品保定大使一員副
　使一員管匠官一員宣徳管匠官二員
　大名路管匠官秩從七品大使一員管匠官三員中
　統四年置
　晉寧冀寧大同河間四路管匠官秩從七品每路大
　使副使各一員中統四年置
　收支庫秩正九品掌受給營繕提㸃一員大使一員
　副使二員直長二員庫子二人至元四年置
　諸色庫秩從八品掌修内材木及江南徴索異様木
　植并應辦官寺齋事大使一員副使一員司庫二人
　至大四年置
　太廟收支諸物庫秩從八品大使副使各一員司庫
　四人至治二年以營治太廟始置
　南寺北寺收支諸物二庫秩從七品提領大使各一
　員副使二員司庫之屬凡十人至治元年以建壽安
　山寺始置
　廣誼司秩正三品司令二員正三品同知二員正四
　品副使二員正五品判官二員正六品經歴知事各
　二員照磨一員總和顧和買營繕織造工役供億物
　色之務至元十四年改覆實司辨驗官兼提舉市令
　司大徳五年又分大都路總管府官屬置供需府至
　順二年罷之立廣誼司
武備寺秩正三品掌繕治戎器兼典受給卿四員正三
品同判六員從三品少卿四員從四品丞四員從五品
經歴知事各一員照磨兼提控案牘一員承發架閣庫
管勾一員辨驗弓官二員辨驗筋角翎毛等官二員令
史十有三人至元五年始立軍器監秩四品十九年陞
正三品二十年立衛尉院改軍器監為武備監秩正四
品隸衛尉院二十一年改監為寺與衛尉並立大徳十
一年陞為院至大四年復為寺設官如舊其所轄屬官
則自為選擇其匠戸之能者任之
　壽武庫秩從五品提㸃二員從五品大使二員正六
　品副使四員正七品庫子一十人至元十年以衣甲
　庫改置
　利器庫秩從五品提㸃三員大使二員副使二員秩
　品同壽武庫庫子一十人至元五年始立軍器庫十
　年通掌隨路軍器改利器庫
　廣勝庫秩從五品掌平陽太原等處嵗造兵器以給
　北邉征戍軍需達嚕噶齊一員大使副使各一員庫
　子一人
　大同路軍器人匠提舉司秩從五品達嚕噶齊一員
　提舉一員並從五品同提舉一員正七品副提舉一
　員正八品其屬豐州甲局院長一員應州甲局院長
　一員平地縣甲局院長一員山隂縣甲局院長一員
　白登縣甲局頭目一人豐州弓局使一員賽富鼎弓
　局頭目一人
　平陽路軍器人匠提舉司秩正六品達嚕噶齊一員
　提舉同提舉副提舉各一員其屬本路投下雜造局
　大使一員副使一員絳州甲局大使一員
　太原路軍器人匠局秩正七品噠嚕噶齊一員局使
　一員副使一員吏目一員
　保定軍器人匠提舉司秩從六品達嚕噶齊提舉同
　提舉副提舉各一員其屬河間甲局院長一員祈州
　安平縣甲局院長一員陵州箭局頭目一人
　真定路軍器人匠提舉司秩從六品達嚕噶齊提舉
　同提舉副提舉各一員其屬冀州甲局院長一人
　懷孟河南等路軍器人匠局秩正七品局使副使各
　一員其屬懐孟路弓局院長一員
　汴梁路軍器局秩正七品局使局副各一員其屬常
　課弓局院長一員常課甲局院長一員
　益都濟南箭局秩正七品局使一員
　彰徳路軍器人匠局秩正七品大使一員副使一員
　大名軍器局秩正七品大使副使各一員
　上都甲匠提舉司秩從五品提舉同提舉副提舉各
　一員其屬興州白局子甲局院長一員興州千戸寨
　甲局院長一員松州五指崖甲局院長一員松州勝
　安甲局院長一員
　遼河等處諸色人匠提舉司秩從五品達嚕噶齊提
　舉同提舉各一員其屬遼葢弓局大使副使各一員
　葢州甲局局使一員
　上都雜造局秩正七品大使副使各一員
　奉聖州軍器局秩從七品大使副使各一員
　蔚州軍器人匠提舉司秩正六品達嚕噶齊提舉同
　提舉副提舉各一員
　宣徳府軍器人匠提舉司秩正六品達嚕噶齊提舉
　同提舉副提舉各一員
　廣平路甲局院長一員
　東平等路軍器人匠提舉司秩從五品達嚕噶齊提
　舉同提舉副提舉各一員
　通州甲匠提舉司秩正六品達嚕噶齊提舉同提舉
　副提舉各一員
　薊州甲匠提舉司秩正五品達嚕噶齊提舉同提舉
　副提舉各一員
　欠州武器局秩從五品大使副使各一員
　大都甲匠提舉司秩正六品達嚕噶齊提舉同提舉
　副提舉各一員
　大都箭局秩從七品大使副使各一員
　大寧路軍器人匠提舉司秩從六品達嚕噶齊提舉
　同提舉副提舉各一員
　豐州雜造局秩正六品達嚕嚕齊大使副使各一員
　歸徳府軍器局院長一員
　汝寧府軍器局院長一員
　陳州軍器局院長一員
　許州軍器局秩從七品大使副使各一員
　咸平府軍器人匠局秩從七品達嚕噶齊大使副使
　各一員
　大都弓匠提舉司秩正五品達嚕噶齊提舉同提舉
　副提舉各一員其屬雙搭弓局大使副使各一員成
　格勒弓局大使副使各一員通州弓局院長一員
　大都弦局大使副使各一員至元三十年改提舉司
　置局
　隆興路軍器人匠局達嚕噶齊大使副使各一員至
　元三十年置
　平灤路軍器人匠局大使副使各一員至元三十年
　置
　大都雜造局提領二員元貞二年置
太僕寺秩從二品掌阿克塔斯馬疋受給造作鞍轡之
事中統四年設羣牧所至元十六年改尚牧監十九年
又改太僕院二十年改衛尉院二十四年罷院立太僕
寺又别置尚乘寺以管鞍轡而本寺止管阿克塔斯馬
疋二十五年隸中書置提調官二員大徳十一年復改
太僕院至大四年仍為寺卿二員從二品少卿二員從
四品丞二員從五品經歴知事照磨管勾各一員令史
七人譯史知印通事各二人奏差四人回回令史一人
典吏二人
尚乗寺秩從三品掌上御鞍轡輿輦阿克塔斯羣牧騸馬
驢騾領隨路局院鞍轡等造作收支行省嵗造鞍轡理
四集賽阿都齊詞訟起取南北遠方馬疋等事卿四員
正三品少卿二員從四品丞二員從五品經歴知事照
磨管勾各一員令史六人譯史二人知印二人通事二
人奏差五人典吏二人至元二十四年罷衛尉院始
設尚乗寺領資乗庫大徳十一年陞為院秩從二品至
大四年復為寺延祐七年降從三品
　資乗庫秩從五品提㸃四員從五品大使三員正六
　品副使四員正七品庫子四人掌收支鞍轡等物至
　元十三年置二十年隸衛尉院二十四年隸尚乘寺
長信寺秩正三品領大鄂爾多齊哩克昆諸事卿四員
三品少卿二員從四品寺丞二員從五品經歴知事各
一員令史六人譯史知印各二人通事一人奏差四人
大徳五年置至大元年改為院四年仍為寺卿五員增
少卿一員以宦者為之延祐七年省寺卿少卿各一員
定置如上
　齊哩克昆諸色人匠提舉司秩從五品領大都上都
　鐵局并齊哩克昆人匠以材木鐵炭皮貨諸色備鄂
　爾多各枝房帳之需達嚕噶齊一員提舉同提舉副
　提舉各一員吏目一人司吏四人至元二十五年置
　大都鐵局秩從五品掌鄂爾多上下往來造作粧釘
　房車大使一員副使一員直長一員至元十二年置
　上都鐵局大使一員副使一員至元十六年置掌職
　如前
長秋寺秩正三品掌武宗五鄂爾多戸口錢糧營繕諸
事寺卿五員正三品少卿二員從四品寺丞二員從五
品經歴知事各一員令史六人譯史知印各二人通事
一人奏差四人皇慶二年置其屬二
　齊哩克昆諸色人匠提舉司秩從五品掌正宫造作
　之役達嚕噶齊一員同提舉副提舉各一員吏目一
　人司吏四人至大元年鄂爾多三位下撥到人匠五
　百九十三戸始置提舉司隸中政院後屬長信寺
　齊哩克昆諸色人匠提舉司秩從五品掌領武宗軍
　上北來人匠達嚕噶齊一員提舉一員同提舉副提
　舉各一員吏目一人司吏二人至大元年置
承徽寺秩正三品掌達爾瑪實哩皇后位下錢糧營繕
等事寺卿五員正三品少卿二員從四品寺丞二員從
五品經歴知事各一員令史六人譯史知印各二人通
事一人奏差四人至治元年置其屬二
　齊哩克昆諸色人匠提舉司二秩正五品各設逹嚕噶
　齊一員提舉同提舉副提舉各一員吏目一人司吏
　三人至治三年置
長寧寺秩正三品掌英宗蘇喀巴拉皇后位下戸口錢
糧營繕等事寺卿六員正三品少卿二員從四品寺丞
二員從五品經歴知事各一員吏屬令史六人譯史知
印各二人克埒穆爾齊一人奏差四人至治三年置
長慶寺秩正三品掌成宗鄂爾多常嵗管辦哈沙房子
行幸集賽台人等衣糧之事寺卿六員少卿二員寺丞
一員品秩同長寧寺經歴知事各一員令史六人譯史
知印各二人克埒穆爾齊一人奏差四人泰定元年置
寧徽寺秩正三品隸班布爾實皇后位下寺卿六員少
卿四員丞二員品秩同長慶寺經歴知事各一員天厯
二年置
太府監秩正三品領左右藏等庫掌錢帛出納之數太
卿六員正三品太監六員從三品少監五員從四品丞
五員正五品經歴知事照磨各一員令史八人譯史三
人通事知印各一人奏差四人中統四年置至元四年
為宣徽太府監凡内府藏庫悉𨽻焉八年陞正二品大
徳九年改為院秩從二品院判參用宦者至大四年復
為監定置如上
　内藏庫秩從五品掌出納御用諸王段疋納竒實紗
　羅絨錦南綿香貨諸物提㸃四員從五品大使二員
　正六品副使二員正七品至元二年置署上都十九
　年始署大都以宦者領之復有行内藏二十八年省
　之止存内藏及左右二庫
　右藏提㸃四員大使二員副使二員品秩同上掌收
　支金銀寶鈔濟遜段疋氷晶瑪瑙玉璞諸物至元十
　九年置
　左藏提㸃四員大使二員副使二員品秩同上掌收
　支常課和買紗羅布絹絲綿絨錦木綿鋪陳衣服諸
　物至元十九年置
度支監秩正三品掌給馬駞芻粟卿三員正三品太監
二員從三品少監三員從四品監丞二員從五品經歴
二員知事一員提控案牘一員照磨兼管勾一員令史
十四人譯史四人通事知印三人奏差四人典吏五人
國初置博克遜至元八年以重臣領之十三年省博克
遜以宣徽兼其任至大二年改立度支院四年改為監
利用監秩正三品掌出納皮貨衣物之事監卿八員正
三品太監五員從三品少監五員從四品監丞四員正
五品經歴知事照磨管勾各一員令史八人譯史二人
通事知印各一人奏差六人典吏二人至元十年置二
十年罷二十六年復置大徳十一年改為院至大四年
復為監
　資用庫秩從五品提㸃二員從五品大使三員正六
　品副使五員正七品庫子五人至元二年置𨽻太府
　十年𨽻利用
　齊哩克昆皮局人匠提舉司秩正五品提舉二員同
　提舉一員提控案牘一員中統元年置局至元六年
　改提舉司
　雜造雙線局秩從八品造内府皮貨鷹帽等物大使
　副使直長典史各一員
　熟皮局掌每嵗熟造野獸皮貨等物大使副使直長
　各一員至元二十年置
　軟皮局掌内府細色銀䑕野獸諸色皮貨大使副使
　直長各一員至元二十五年置
　斜皮局掌每嵗熟造内府各色野馬皮胯副使一員
　至元二十年置
　貂䑕局提舉司秩從五品提舉一員同提舉副提舉
　各一員至元二十年置
　貂䑕局副使二員直長一員至元十九年立
　染局副使一員直長一員管勾一員掌每嵗變染皮
　貨至元二十年始置
　熟皮局秩從七品大使一員副使一員典史一員司
　吏一人至元六年置
中尚監秩正三品掌大鄂爾多位下齊哩克昆諸務領
資成庫氊作供内府陳設帳房帟幕車轡雨衣之用監
卿八員正三品太監二員從三品少監二員從四品監
丞二員正五品經歴知事照磨各一員令史七人譯史
三人通事二人知印二人奏差五人至元十五年置尚
用監二十年罷二十四年改置中尚監三十年分置兩
都灤河三庫齊哩克昆雜造等九司局而總領之至大
元年陞為院四年復為監參用宦者三人
　資成庫秩從五品掌造氊貨提㸃三員從五品大使
　三員正六品副使三員正七品至元二年置𨽻太府
　二十三年始歸于監
章佩監秩正三品掌宦者舒庫爾齊所收御服寶帶監
卿五員正三品太監四員從三品少監二員從四品監
丞二員正五品經歴知事照磨各一員令史七人譯史
二人通事二人奏差四人至元二十二年置至大元年
陞為院秩從二品四年復為監定置如上
　御帶庫秩從五品掌繫腰偏束等帶併絛環諸物供
　奉御用以備賜子提㸃三員大使三員副使二員品
　秩同資成至元二十八年置俱以中官為之元貞二
　年增二員兼署上都之事
　異珍庫秩從五品掌御用珍寶后妃公主首飾寶貝
　提㸃三員大使三員副使二員品秩同上至元二十
　八年置
經正監秩正三品掌營盤巴納及標撥投下草地有詞
訟則治之太卿一員正三品太監二員從三品少監二
員從四品監丞二員正五品經歴知事各一員令史八
人譯史四人至大四年置監卿太監少監並努圖克齊
為之監丞流官為之
都水監秩從三品掌治河渠并隄防水利橋梁牐堰之
事都水監二員從三品少監一員正五品監丞二員正
六品經歴知事各一員令史十人䝉古筆且齊一人回
回令史一人通事知印各一人奏差十人壕寨十六人
典吏二人至元二十八年置二十九年領河道提舉司
大徳六年陞正三品延祐七年仍從三品
　大都河道提舉司秩從五品提舉一員從五品同提
　舉一員從六品副提舉一員從七品
祕書監秩正三品掌歴代圖籍并隂陽禁書卿四員正
三品太監二員從三品少監二員從四品監丞二員從
五品典簿一員從七品令史三人知印奏差各二人譯
史通事各一人典書二人典吏一人屬官著作郎二員
從六品著作佐郎二員正七品秘書郎二員正七品校
書郎二員正八品辨驗書畫直長一員正八品至元九
年置其監丞皆用大臣奏薦選世家名臣子弟為之大
徳九年陞正三品給銀印延祐元年定置卿四員參用
宦者二人
司天監秩正四品掌凡厯象之事提㸃一員正四品司
天監三員正四品少監五員正五品丞四員正六品知
事一員令史二人譯史一人通事兼知印一人屬官提
學二員教授二員並從九品學正二員天文科管勾二
員算厯科管勾二員三式科管勾二員測驗科管勾二
員漏刻科管勾二員並從九品隂陽管勾一員押宿官
二員司辰官八員天文生七十五人中統元年因金人
舊制立司天臺設官屬至元八年以上都承應闕官增
置行司天監十五年别署太史院與臺並立頒厯之政
歸院學校之設𨽻臺二十三年置行監二十七年又立
行少監皇慶元年陞正四品延祐元年特陞正三品七
年仍正四品
回回司天監秩正四品掌觀象衍厯提㸃一員司天監
三員少監二員監丞二員品秩同上知事一員令史二
人通事兼知印一人奏差一人屬官教授一員天文科
管勾一員算厯科管勾一員三式科管勾一員測驗科
管勾一員漏刻科管勾一員隂陽人一十八人世祖在
潛邸時有㫖徴回回為星學者扎瑪里鼎等以其藝進
未有官署至元八年始署司天臺秩從五品十七年置
行監皇慶元年改為監秩正四品延祐元年陞正三品
置司天監二年命秘書卿提調監事四年復正四品
上都留守司兼本路都總管府品秩職掌如大都留守
司而兼治民事車駕還大都則領上都諸倉庫之事留
守六員正二品同知二員正三品副留守二員正四品
判官二員正五品經歴二員都事四員照磨兼管勾一
員令史四十四人譯史六人回回令史三人通事知印
各二人宣使一十二人國初置開平府中統四年改上
都路總管府至元三年又給留守司印十九年併為上
都留守司兼本路都總管府其屬附見
　修内司秩從五品掌營修内府之事大使一員從五
　品副使三員正七品直長三員正八品至元八年置
　祗應司秩從五品掌粧鋈油染表褙之事大使一員
　從五品副使二員正七品直長三員正八品
　器物局秩從五品掌造鐵器内府營造釘線之事大
　使一員副使一員直長二員
　儀鑾局秩正五品大使二員副使三員直長二員至
　大四年罷典設署改置為局
　兵馬司秩正四品指揮使三員副指揮使二員知事
　一員提控案牘一員司吏八人至元二十九年置
　警巡院秩正六品達嚕噶齊一員尹一員丞一員主
　簿一員尉一員典史一員司吏八人
　開平縣秩正六品達嚕噶齊一員尹一員丞一員主
　簿一員尉一員典史一員司吏八人
　平盈庫大使一員副使一員至元三十年置
　萬盈庫達嚕噶齊監支納大使副使各一員中統初
　置
　廣積倉達嚕噶齊監支納大使副使各一員中統初
　置永盈倉大徳間改為廣積倉
　萬億庫秩正五品達嚕噶齊一員提舉一員同提舉
　副提舉各一員提控案牘一員司吏六人譯史一人
　至元二十三年置
　行用庫提㸃一員大使一員副使一員
　税課提舉司秩正五品提舉二員同提舉副提舉提
　控案牘各一員元貞元年置
　八作司品秩職掌悉與大都左右八作司同達嚕噶
　齊一員提領大使副使各一員至元十七年置
　餼廩司掌諸王駙馬使客飲食大使一員副使一員
　至元二年置上都應辨所延祐五年改為餼廩司
尚供總管府秩正三品掌守䕶東凉亭行宫及逰獵供
需之事達嚕噶齊一員總管一員並正三品同知一員
從四品副總管一員從五品判官一員正六品經歴知
事提控案牘各一員令史譯史知印奏差有差至元十
三年置扎哈齊巴勒噶遜達嚕噶齊延祐二年改總管
府其屬附見
　香河等處巡檢司巡檢一員司吏一人
　景運倉秩從五品提㸃一員從五品大使一員正六
　品副使一員正七品至元二十一年置
　法物庫秩從九品大使副使各一員至元二十九年
　置
雲需總管府秩正三品掌守䕶察汗諾爾行宫及行營
供辦之事達嚕噶齊一員總管一員並正三品同知一
員從四品副總管一員從五品判官一員正六品經歴
一員知事一員提控案牘一員延祐二年置
大都路都總管府秩正三品達嚕噶齊二員都總管一
員副達嚕噶齊二員同知二員治中二員判官二員推
官二員經歴二員知事二員提控案牘四員照磨兼管
勾一員令史九十有五人譯史二人回回令史一人通
事知印各二人奏差二十一人國初為燕京路總管大
興府中統五年稱中都路至元九年改號大都二十一
年始專置大都路總管府秩從三品置都達嚕噶齊都
總管等官二十七年陞為都總管府進秩正三品領府
一州十有一凡本府官吏唯達嚕噶齊一員及總管推
官專治路政其餘皆分任供需之事故又號曰供需府
焉其屬附見
　大都路兵馬都指揮使司凡二秩正四品掌京城盜
　賊姦偽鞫捕之事都指揮使二員副指揮使五員知
　事一員提控案牘一員吏十四人至元九年改千戸
　所為兵馬司𨽻大都路而刑部尚書一員提調司事
　凡刑名則隸宗正且為宗正之屬二十九年置都指
　揮使等官其後因之一置司於北城一置司於南城
　司獄司凡三秩正八品司獄一員獄丞二員獄典二
　人掌囚繫獄具之事一置於大都路一置於北城兵
　馬司通領南城兵馬司獄事皇慶元年以兩司異禁
　遂分置一司於南城
　左右警巡二院秩正六品達嚕噶齊各一員使各一
　員副使判官各一員典史各三員司吏各二十五人
　至元六年置領民事及供需視大都路大徳五年分
　置供需院以副使判官典史各一員主之
　大都警巡院品職分置如左右院達嚕噶齊一員使
　一員副使二員判官二員典史二員司吏二十人大徳
　九年置以治都城之南
　大都路提舉學校所秩正六品提舉一員教授二員
　學正二員學録一員至元二十四年既立國學以故
　孔子廟為京學而提舉學事者仍以國子祭酒繫銜
管領諸路打捕鷹房總管府秩正三品達嚕噶齊一員
總管一員副達嚕噶齊一員同知一員副總管一員經
歴知事各一員至元十七年置
　宛平縣秩正六品達嚕噶齊一員尹一員丞三員主
　簿三員尉一員典史三員司吏二十六人至元十一
　年置治大都麗正門以西
　大興縣秩正六品達嚕噶齊一員尹一員丞一員主
　簿二員尉一員典史三員司吏一十五人至元十一
　年置治大都麗正門以東
　東闗廂巡檢司秩從九品巡檢三員司吏一人掌巡
　捕盜賊奸宄之事至元二十一年置
　西北南闗廂兩巡檢司設置並同上
　
　
　
　
　
　
　元史卷九十
