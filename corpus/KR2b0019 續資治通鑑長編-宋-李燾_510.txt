
　續資治通鑑長編巻五百八
　　　　　　　　　　　　　宋　李燾　撰
　　哲宗
元符二年夏四月癸酉朔涇原路經略使章楶奏先凖
朝㫖相度天都山一帯鼐摩㑹等處進築三城寨臣日
夜與轉運司官經營措置般運糧草防守軍噐百物及
築城磚椽之類今粗有叙已剋定四月十日破土興工
上慿陛下聖筭威靈必須就緒縁自熈寧寨界壕西北
而去凡二百里之間環天都諸山舊日皆是賊境今將
盡為王土成城之後在措置得宜防守有䇿則為萬世
之利臣今有管見輙冒天威條析申陳庶幾少有禆助
聖謨謹具列下項一今來既展拓疆土全據天都山一
帶形勢地土將來熈河更築數堡寨則两路道路通接
南視秦鳯路疆境已在數百里之外秦鳯郡縣城寨皆
為近裏疆土更無邉面况進築以來所費財用不貲當
議節省財用愛惜民力乃稱陛下仁民愛物之心臣愚
切謂惜民力省財用莫若省官省一大吏當十百小官
况秦鳯一路境土既在近裏去敵境數百里之外秦州
不置經略使亦可或依永興軍路例只置安撫使亦可
存廢皆在聖斷非臣得以預知廢之耶則舊𨽻秦鳯郡
縣請分割𨽻永興熈河涇原三路存而勿廢耶則止置
安撫使一切依舊只那减一路兵馬戍邉却於天都山
見築大城處建為州軍𨽻涇原路差一有才武謀慮諳
知邉事得漢蕃人情武臣帶近上兵官職名充沿邉安
撫副使或都監名目稍假以事權如雄州知州之比自
紹聖四年四月以後新建九城寨皆𨽻新州凡安集降
羌招置弓箭手授田開墾及措置軍伍賊盗皆得便宜
處置外餘並聽涇原路經略使節制(紹聖四年四月後/更考年月四月甲)
(午築金城關甲/戌築平夏城)一秦鳯路舊額正兵蕃漢弓箭手馬歩
人乞共那撥一萬三千人屯戍新建州及新建两寨今
開折如後新建州戍守乞以七十人為額除招置馬歩
軍人各一指揮外餘並將秦鳯路舊管正兵弓箭手更
代屯戍(弓箭手乞日支口食米三斗馬支破五分料七/分草正兵自依條支破其洒水平秋葦川兩寨)
(并後來新築/堡子並依此)洒水平秋葦川新築兩寨每寨戍守兵乞
以三千人為額各令招置馬歩軍人各二百人餘並以
秦鳯舊管正兵弓箭手更代屯戍已上一州兩寨所占
肥地土不少可以一面招置蕃漢弓箭手使之力耕種
藝三年之後積榖必多即可稍稍裁减戍守東兵一體
問得新築州城寨柵於側近處須合築蕃城限隔蕃漢
及新建州城兩寨恐有増建堡柵處乞候進築了日下
經略司等處相度接續修築一今來進築天都鼐摩㑹
如朝廷欲為州差知州即乞比附蘭州每年合破公使
探蕃等錢五萬貫文减半支給一檢㑹已奏乞罷畨兵
將欲乞就新建州置第十三將兼管幹蕃部公事内正
將在鼐摩㑹駐劄副將在洒水平駐劄將副並管認新
建州城及兩寨地分一鼐摩㑹若為州其合置通判職
官曹官合聽朝廷指揮外餘乞依平夏城例差都監監
押共四貟廵檢四貟一洒水平秋葦川每寨乞差寨主
一貟都監監押共四貟廵檢三貟兩寨各置主簿一貟
已上除知州通判外其寨主都監監押廵檢主簿欲乞
依平夏城靈平寨例許本司奏舉縁新建州及兩寨深
在賊境全藉逐官竭力同心防守捍禦仍乞許臣不以
諸般拘礙踏逐奏舉今來一次及依平夏城靈平寨例
每二年為一任除依本路極邉城寨官廵檢合得酬奨
外每貟更特轉一官内將官陞路分都監副將陞正將
(如元係正將差/遣亦依正將例)兩寨主陞副將其知州通判酬奨即乞
從朝廷相度指揮貼黄議者欲遷秦鳯路經略使出外
置司臣之愚見以為不惟費用錢物浩瀚無益於事不
免却將今來新築城寨分𨽻熈河秦鳯涇原其三路帥
臣未必能詳知始末兼差發兵馬戍守更代將來必須
互有所見拘執扳援體例紊煩朝廷裁决亦恐未必能
知蕃漢之情况降附羌衆漸多正在鎮撫牢籠臣犬馬
之齒已髙事成便欲上煩聖聽求歸田里若嘿嘿不言
潔一身而去則上負陛下造物至恩是以不避僭越之
罪輙有奏請取裁於朝廷伏望聖慈深賜省察(楶奏以/三月二)
(十三日上據布録四月十二日進/呈詔留竢至十七日乃降指揮)甲戍三省樞宻院同
進呈詔留竢(十七日始降指揮二十四日楶又具奏曽/布日録甲戍二日涇原奏進築天都訖以)
(南牟㑹為州置沿邉安撫使𨽻涇原罷秦州經略使/徙秦兵畨戍于外等事詔留竢六月十五日云云)楶
尋又奏臣凖朝㫖㑹四路人馬出塞進築内秋葦川洒
水平兩寨已是畢工移兵前去鼐摩㑹脩築自興舉以
來雨暘順適賊㓂遁逃將卒人夫盡瘁赴功上下人情
莫不寧帖約度鼐摩㑹工役只是十日或十一二日了
當是皆上慿陛下聖筭威靈䝉及極力應副故能神速
成就如此勘㑹鼐摩㑹已奏朝廷乞建置作州秋葦川
洒水平只合作寨上件三處皆是西人襟喉之地川原
廣闊形勢雄壯若非宿以重兵未易彈壓西賊張皇國
威今日事初及諸路興舉未有大叚人馬可以廣為屯
戍前干朝廷上件三城寨共只乞戍兵一萬三千人内
鼐摩㑹七千人秋葦川洒水平兩處各三千人累有奏
陳至今多日未奉指揮縁工役欲了當便要防守之人
本路人馬自前嵗以來節次輪畨那移在新展築六城
寨兩堡子内占使實更難以移輟必欲只令本路人馬
替那前去即應縁邉城寨堡子戍守之兵及弓箭手不
獨更無畨次休息兼常人之情乆去室家終嵗戍役在
外不得還歸必不樂從竊恐因此或致生事不可不慮
兼今來進築係在本路西北迤邐通接熈河其東面縁
葫蘆河一帶以舊城寨言之則天聖乾興熈寧髙平等
處皆接西界以新城寨言之則平夏靈平古髙平等處
皆接西界賊兵來路尤多未可分毫撤偹以此本路人
馬分擘使喚實見不足臣亦知近裏人馬無可抽那縁
事勢所迫須至再三紊煩天聽勘㑹秦鳯路城寨自熈
河及本路未展築之前已是縮頭在裏近年熈河進築
却定西平西及本路進築却通峽盪羌今又築了天都
鼐摩倒看秦鳯城寨在二三百里之内西人若不以大
兵出沒自不敢度越漢家城寨深去刼掠縁此論之秦
鳯兵馬似可以漸次移輟不必待熈河涇原邉面已接
方可减那應副他路伏望陛下詳臣狀内所陳事理特
賜主張早從睿斷施行(楶奏議自注云元符二年四月/二十四日奏此與三月二十日)
(所奏略同彼奏已附三月一日今以此奏附初二日接/此月十七日已降指揮依楶奏請不應又十四日楶猶)
(未知恐楶自注月日或有差誤也布録/五月二日癸夘楶奏統兵進築南牟)
丙子朝散大夫直祕閣權知桂州廣南西路都鈐轄程
節降授朝奉大夫户部貟外郎譚掞降授承議郎朝散
郎提㸃荆湖南路刑獄梁子美降授朝奉郎先是昌化
軍使張中役兵脩倫江驛以就房店為名與别駕蘇軾
居察訪董必體究得實而節等坐不覺察故有是命(掞/為)
(戸外在正月/二十八日)　朝奉郎檀宗旦言熈寧八年差官條見
在官去替一年内許在任指射差遣乞依熈寧舊條施
行吏部看詳除廣南東西路䕫州路已令在任指射外
勘當五路合使貟闕去替半年依舊制許在任指射從
之　權知鄆州胡宗師言差夫五等之法出夫不均乞
以人戸物業田産緫計所置貫百或差人夫或出夫錢
皆以貫百均出宣徳郎孫義言坊郭鄉村户乞一槩定
等第科出夫錢大名府路安撫使司言去年被水災傷
州縣人户以應正夫差役者所有今年春夫年額免夫
錢乞特與蠲放或却將合蠲錢數於不災傷及不曽差
上件正夫路分州軍均納詔令河北京東西淮南路轉
運司府界提㸃司應已差充正夫人户其免夫錢更不
催納所有未曽差正夫路分州軍人戸合納免夫錢依
條催納其胡宗師孫義所乞事理仍令逐路轉運提舉
司府界提㸃提舉司同共相度　賜河東進築城寨漢
蕃士卒特支
丁丑提舉補治所言永裕陵三男陽氣子孫位合瘞埋
玉獸重疊鎮助從之仍令後苑使造作生活所制造(五/月)
(十三日補/治畢工)　右正言鄒浩奏臣伏聞補治永裕陵溝井
所見今買土已見利便但以河南河陽潁昌汝鄭五州
府二十九縣顧到人夫入役已有定數故於買土不能
無限竊縁民間既知賣土實有厚利莫不相率紛然而
集勢亦難遏兼訪聞河南等州人夫雖名和顧頗有科
配及去役處有至數程以上者比之情願賣土之人顯
是利害不同欲乞應係願賣土之人不限人數盡令収
買仍將買價増添錢數庶幾不日益加紛集其河南等
州縣人夫即乞自逺至近以次减放不惟官中省得顧
錢民間不妨農事實於元料功役極有减助可以速見
成効此又國家無窮莫大之利伏望聖慈詳酌特降指
揮施行(浩奏不得其時姑/附此或可削去)　淮南兩浙路察訪司言訪
聞知楚州唐領别為名差借舟般載新州安置劉摯骨
肉詔唐領先次衝替下淮南東路提刑司取勘以聞
環慶奏未可與涇原同時築横水澗詔孫路每事徇公
不得用情觀望有害職事
戊寅看詳訴理所言元祐訴理不當合行改正宋喬年
梁鑄係衝替元祐改作差替符守規衝替事理重改作
事理輕王安上追兩官勒停改作追一官王棫張舜民
曹輔劉符元係追兩官改作追一官李夷行陳述之元
係追三官衝替張宗諤張升卿元係追兩官勒停並與
除落王覺贓罪改作私罪王防私罪徒改作私罪杖周
常差替與除落等事乞重行改正詔元祐年指揮更不
施行　右正言鄒浩奏臣聞河北路州軍多是城壁不
完器械不利士卒不足訓練不精陛下威徳逺加必無
意外之慮然有偹無患亦前聖所不敢忽近者朝廷雖
已節次檢舉施行縁積習既乆驟然為之或啓敵人疑
心前日覇川修橋之事可騐也臣愚欲望聖慈應係河
北路帥臣並選素有器識衆所信服之人宻以方略授
之使於嵗月間脩城壁治器械招士卒謹訓練委任而
責成功不至動人耳目而武備飭矣實萬世安疆之計
上謂輔臣曰如何衆皆曰理當然但乏人爾遂進呈訖
(浩奏據奏藁上/問據曽布日録)
己夘鄜延路經略使吕惠卿據順寧寨將李子明等申
有西人創格裕等到言衙頭差大使慶瑭威科卜副使
磋邁喀結桑等來計㑹今國主已恭順朝廷告早為収
接公牒事審㑹昨夏國差到威明布伊裕勒結到來已降
朝㫖令進獻作過蕃酋珪布黙瑪令結鄂裕等即許収
接告哀謝罪表章囬報去訖詔吕惠卿宻切體度今所
遣使副或親信之人將應合要酌事件說諭示以接納
之意録徃復詞語以聞(布録丙戌載此尤詳二月十一/日初遣使來四月二十四日許)
(収接公牒吕惠卿家傳云西人以並建城寨奪其耕牧/之地而復數遭掩擊部族離散來歸者日益多令結鄂)
(裕率衆營險以鎮之欲歸者不得至二年二月惠卿遣/劉安以第二第四將張誠以第一第五第六將李希道)
(以第三第七將㑹於精勤泊以擊之三日至烏延川四五千/日至神鷄流遇賊三千餘騎六日至巴勒濟埒克遇賊)
(餘騎七日至魯遜滿達勒遇賊七千餘騎安等遇賊皆破/之斬首四千餘級降者五百餘人獲其器仗馬牛十餘)
(萬以歸於是築暖泉以通河東築金湯以通環慶㑹梁/氏死乾順遣人欵塞告哀謝罪且請和惠卿以為軍興)
(之乆中外力疲今此乃不可失之機㑹而涇原方築天/都諸路自用兵以來侵耕生界於其外建置堡鋪補全)
(邉而宜且令西人執送生事首領帥珪布黙瑪令結鄂/裕而酌以把裁堡鋪外廵綽卓望所至為界然後許以)
(通進公牒庶徃來間天都畢工而諸路邉面例皆堅固/可以乆逺無疆場之患而朝㫖謂西人近㓂涇原狼狽)
(遁歸計窮請命理難便行収接假令異日許以朝貢亦/須畫河為界既而遣使三輩來惠卿悉奏禀應答而牒)
(言梁氏之死乃北敵遣人酖殺之使乾順自管國事惠/卿以為誠有之則其欲西人之歸已可知若我應答太)
(迂所求難與彼見無接納之期則是怒彼以堅比敵之/歸而深我之讎也而畫河為界無肯聽從之理乃上䟽)
(極論其利害曰西人之所以有河外者以有河南為之/限隔也所以有河南者以有横山為之限固也今若畫)
(河為界則所以為限隔阻固者皆失之矣彼豈不思一/葦之水頃刻可渡據横山之險他路臣固不能盡知之)
(只如本路所築九寨與今暖泉之通河東金湯之通環/慶幸皆就緒所得疆土東西殆千里而南北逺者乃至)
(百餘里若又於新寨之外更拓二三十里以為堡鋪則/形勝膏腴占據殆盡非昔日廵綽卓望所至為界之比)
(也今乾順因其國母之死歸咎姦臣殺之以謝罪而請/入貢則我雖未能一舉以覆其巢穴然自有國以來用)
(兵西方而能所為必成所伐必克使天威逺暢羌人震/疊未有如陛下今日之盛也兵法曰兵聞拙速未覩工)
(之乆也兵之乆而國利者未之有也髙宗伐鬼方三年/克之猶為憊今軍事四年矣兵之在邉者日亱候望而)
(不能息兵之在内者非時調𤼵而不得下則士馬日以/益困矣臣之至邉初年糧食有支嵗計者有備添屯者)
(有五年之蓄者有諸司封椿者今㑹而為一不能為數/月之食則財用日以益窘矣今因其謝罪而不即納反)
(為不可得之求以絶其來望而怒之使堅北敵之歸恐/非計之得也且兵家之事有勝有負萬一一路戰守之)
(間一有失利或天時饑饉有不可知而比敵有求而不/得與之協力以困我當是之時雖思其有今日之請其)
(可得乎禹征有苖而益賛之曰滿招損謙受益時乃天/道盖當治強之世窮兵力以征一國為不難所以不為)
(惡其太滿而不謙非天道之所與也况力不足而强為/之乎老子曰抗兵相加哀者勝矣又曰過莫大於輕敵)
(罪莫大於欲得今西人歸罪於姦臣而殺之以謝則是/兵加而哀矣若我因以為易與而遂有畫河為界之求)
(則是違伯益之議而並犯老子之三戒矣伏願陛下更/與執政大臣深詳究議考自古西戎之難服保持今日)
(已得之成功勿疑乾順自歸之信誕深虞北敵乗隙之/詭謀自量中外之事力深思兵义之非利逺鍳髙宗伐)
(鬼方之憊而合之以伯益之謙滿老子之三戒勿令輕/敵不知足欲得之過有在於我而兵加而哀與愛惜生)
(靈之言乃出於敵如臣前請姑令執生事之首領送歸/朝廷而約之以新疆堡鋪之外為界以俟進築之畢功)
(然後許接公牒無過為遲延絶其來望以堅北敵之歸/而為我患天下幸甚既而乾順四遣使者來辭益恭朝)
(廷亦得其近上首領道其宻謀以為急則納土北歸於/是詔趣惠卿接納焉曽布日録已夘吕惠卿奏論西人)
(訃告謝罪不可深拒其請詔答以先已降指揮令漸示/以開納之意然理須與之邀約令送還䧟沒漢官軍民)
(及執送作過近上首領如能聽從即與収接告哀謝罪/表章附逓聞奏及諭以將來若能服罪聽命分畫疆界)
(了當朝廷必許差人入貢其諸路邉界地形事體各自/不同須聽候朝㫖未得便與言及地界令吕惠卿依此)
(節次與啇量說話及選差知邉事曉蕃情文武官一貟/同共專切計㑹將寨官應答西人并具合與啇量事目)
(節次及所差官聞奏上問曽布曰惠卿所陳西人請和/事如何布曰所陳極有理誠不可深拒衆亦皆言朝廷)
(既欲収斂邉事若所邀求太過或却不來何以處之須/稍示以開納之意上曰所陳甚有理可録一本進納入)
(内/)　環慶路都總管司言本路展定邉城比之横山興
平等處城寨尤處深逺控扼西賊要害之地全藉土兵
戍守今相度添置住營馬軍蕃落兩指揮各以三百人
為額歩軍保㨗一指揮以四百人為額從之(三月七日/定邉城畢)
(工/)　河東奏遣張世永等進築端正平(三月十一日/令河東相度)
章楶奏苖履申王恩昔為部將𨽻其帳下嘗棄兵隊逃
歸當時以初自軍班出未曉事不曽行法今反聽其節
制恐有妨嫌乞聽涇原帥臣節制楶移文答以申狀不
曽漏泄因為本路副都總管理當統制諸將若當時不
曽行法乃是有德於恩何嫌之有兼别無文據難以稽
考已宻切指揮苖履不得違越驕慢章惇再三曰經略
司已施行遂已
庚辰幸懿親宅莘王第　廣西提㸃刑獄張景温言本
路利入之大者莫如食鹽今嶺外鹽課日减蓋縁本路
鹽事之所𨽻者特轉運司而已竊見東南鹽法提㸃刑
獄司兼領提舉知通管勾皆兼鹽事則措置催驅行法
禁止上件維持弊端無不除法禁無不舉利入無不厚
望東南鹽法内添入廣西一路從之
辛巳左司貟外郎兼提舉編脩刑房斷例曽旼等奏凖
尚書省剳子編修刑房斷例取索到元豐四年至八年
紹聖元年二年斷草并刑部舉駮諸路所斷差錯刑名
文字共一萬餘件并舊編成刑部大理寺斷例將所犯
情欵看詳除情法分明不須立例外其情法可疑法所
不能該者共編到四百九件依許元豐指揮將諸色人
斷例内可以令内外通知非臨時移情就法之事及諸
處引用差互曽被刑部等處舉駮者編為刑名斷例共
一百四十一件頒之天下刑部雕印頒行其命官將校
依條須合奏案不須頒降天下并諸色人斷例内不可
頒降者並編為刑名斷例共二百六十八件頒降刑部
大理寺檢用施行勘㑹申明頒降斷例係以欵案編修
刑名行下檢斷其罪人情重法輕情輕法重有䕃人情
不可贖之類大辟情理可憫并疑慮及依法應奏裁者
自合引用奏裁慮恐諸處疑惑欲乞候頒降日令刑部
具此因依申明遍牒施行從之(此元符斷例序篇合係/四月八日辛巳九月二)
(十五日甲子曽旼等/推恩或移此入彼)
癸未朝獻景靈宫
乙酉户部貟外郎孫傑為起居郎新軍器少監吕公雅
知蘇州以母老從所乞也
丙戍詔鄜延路進築暖泉山新寨賜名暖泉寨河東路
烏龍川北領賜名烏龍寨(暖泉二月十一日進築烏龍/二月二十二日進築六月四)
(日畢工布録丁丑河東以三/月二十三日進築烏龍川)　河東都總管司言烏龍
川北嶺新寨戍守兵馬乞依葭蘆神泉寨例置馬軍蕃
落一指揮以三百人為額及許令廂軍馬遞鋪投換候
招置數足即抽减土兵歩軍一指揮却赴神泉寨從之
　右正言鄒浩奏伏見京城乆愆雨澤兼聞諸路亦頗
旱乾竊恐農事失時向去民間闕食軍儲邉計所係者
大昔漢東海郡特以孝婦一獄不實致枯旱三年後因
于公辨直其事天立大雨嵗以豐熟臣觀陛下丕承先
烈欽恤庶獄誠堯舜之用心然中外攸司未必人人悉
能推廣德惠匹夫匹婦一有枉濫未足以感復至和又
况囚繫淹延追逮紛擾多失其所者乎望降睿㫖申飾
中外分委監司亟行䟽放庶幾獄無滯寃必有感格上
副陛下憂卹元元之意(浩奏附/丁亥前)
丁亥以時雨稍愆疏决在京及河南應天大名府繫囚
雜犯死罪已下第降一等至杖釋之　捧日天武四廂
都指揮使萊州團練使髙陽關路副都總管張璨提舉
崇福宫璨以疾請也
戊子保寧軍節度使鄜延路安撫使吕惠卿表請納節
詔答不允恵卿以弟溫卿對獄故連有請也(元年二月/一日户外)
(孫傑按察淮南路十五日兼兩浙九月丙/寅孫傑劾温卿十二月辛夘詔揚州制勘)
己丑以榮州防禦使駙馬都尉曹詩為耀州觀察使
詔新除工部貟外郎董必送吏部與小處知州先是必
按衡州孔平仲糶常平違法就潭州赴獄致死者三人
衆以為不當尋又差察訪廣西所為多刻薄還除郎官
而中書舎人郭知章繳詞頭遂令趙挺之命詞右司諫
陳次升權給事中又封駮以為不當未進呈間必有奏
訟知章次升為元祐臺諫官乞定奪平仲事章惇黄履
皆以為不可蔡卞又適齋祠遂得㫖罷新命曽布問何
以處之惇履方愕然遂再進呈故有是命上仍令批云
不合輙訟言者送吏部　詔涇原路新築鼐摩㑹賜名
西安州其知州宜差有材武知蕃漢人情武臣充洒水
平賜名天都寨秋葦川賜名臨羌寨西安州戍守人兵
以七千人為額仍置馬軍蕃落各一指揮以三百人為
額歩軍保㨗一指揮以四百人為額天都臨羌寨戍守
人兵各以三千人為額仍各招置馬軍蕃落一指揮以
二百人為額歩軍保㨗各一指揮以二百人為額逐州
寨每年各支破公使探蕃等錢西安州三萬緡天都臨
羗寨各二千緡(初一日并初二日章楶兩奏更詳之五/月四日折可適知西安州五月二十一)
(日受賀章楶奏議載樞宻院奏云云至官司照㑹實録/盖用此刪修今仍具注于此樞宻院奏勘㑹涇原路見)
(進築秋葦川洒水平鼐摩㑹城寨將來畢工即秦鳯路/深在近裏别無邉面兼新建城寨便合要兵將官及軍)
(馬戍守并知州通判寨主以下官貟管幹其合行事件/須議指揮一南牟㑹賜名西安州差有材武謀慮諳熟)
(邉事知漢蕃人情武臣一貟充知州兼沿邉安撫副使/以紹聖四年後來新建九寨𨽻本州管下應干職事依)
(鎮戎軍沿邉安撫司已得指揮施行餘聽涇原路經略/司節制兼今來剏差知州令章楶選舉具名聞奏一本)
(州置通判一貟職官二貟録事司法司理參軍各一貟/倉草場一貟防城甲伏庫一貟一洒水平賜名天都寨)
(秋葦川賜名臨羌寨每寨各置寨主一貟都監監押共/三貟廵檢三貟兩寨共置主簿一貟已上除西安州通)
(判合堂除餘仰經略司不拘常制舉官聞奏應上件貟/闕仍令經略司一面選差官權行管幹一逐處合用戍)
(守兵馬除剏置馬歩軍外令涇原路據合要正兵蕃漢/弓箭手馬歩人數闗牒秦鳯路差那見在本路逐頭項)
(人馬應副共不得過一萬人内正兵並一年一替餘令/兩路經略司相度畨換及仰涇原路相度於本路近裏)
(將分差那抵換堪戰守得力人馬相兼戍守内弓箭手/日支口食米二升馬破料五分草七分正兵依條支破)
(西安州戍守人兵共以七千人為額仍招置馬軍蕃落/一指揮以三百人為額排充第一百二十指揮歩軍保)
(㨗一指揮以四百人為額排充第一百三十指揮天都/臨羌寨戍守人兵各以三千人為額仍各招置馬軍蕃)
(落一指揮以二百人為額内臨羌寨排充第一百二十/一指揮天都寨排充第一百二十二指揮歩軍保㨗各)
(一指揮以二百人為額内臨羌寨排充第一百三十一指/揮天都寨排充第一百三十二指揮已上候將來招置)
(蕃漢弓箭手耕種及事藝成倫緒日相度裁减戍兵一/剏置涇原路第十三將應西安州天都臨羌寨漢蕃兵)
(馬並𨽻本將管轄訓練正將令西安州知州兼其副將/於天都寨駐劄仍同共管認西安州及兩寨地分一逐)
(州寨每年合支破公使探蕃等錢内西安州三萬貫天/都臨羌寨各二千貫一知州通判寨主都監監押廵檢)
(並以二年為一任候任滿日除知州通判任内於邉防/職事無遺闕仰經略司具治状保明聞奏從朝廷比類)
(將寨官推恩外其將寨官都監監押廵檢酬奬並依平/夏城靈平寨條例施行一西安州職官曹官監當官并)
(寨主簿以三年為一任任滿無遺闕與不依名次占射/差遣一次其今任剏差人更循一資若係寄禄官减二)
(年磨勘願成資替者聽從便一新建州城寨合築蕃城/限隔及有合増添堡鋪之類仰經略司候進築了日從)
(長相度措置施行仍具聞奏一更有合措置及未盡未/便事件仰章楶續漸條畫聞奏右三省樞宻院同奉聖)
(㫖依逐項指揮仍令章楶親自収掌不得下司候進築/畢即節次頒降施行及關牒秦鳯路經略司并申牒内)
(外合屬官司照㑹樞密院奏盖並從章楶初二日新請/也或只存此却削去楶初二日全状更詳之二十四日)
(楶又奏/可再考)　章楶奏更不勾第五等保甲(布/録)　鄜延奏進
築金湯賜將士特支(布/録)　詔三省樞宻院各録章䟽一
本送逐處収掌(布録己丑當考是何等章䟽當是編類/元祐人所上者又布録己夘縁吕惠卿)
(奏進入或是/惠卿所奏)
庚寅權刑部侍郎周之道等言應御札到後殺人合死
㑹赦原者如所犯委是情重即許引用情重法輕奏裁
其餘並依舊制引赦從之　詔諸路將兵互習事藝人
並置籍遇大教按拍録其事藝進退者
