　　　　　史部二
　通鑑續編　　　　　　　編年類
　　提要
　　　　(臣/)等謹案通鑑續編二十四卷元陳桱撰桱
　　　　字子經奉化人流寓長洲官至翰林學士桱
　　　　祖著宋時以秘書少監知台州嘗作書名厯
　　　　代紀統其父沁為校官又續有撰述世傳史
　　　　學桱以司馬氏通鑑朱子綱目並終於五代
　　　　其周威烈王以上雖有金履祥前編而亦㫁
　　　　自陶唐因著此書首述盤古至髙辛氏以補
　　　　金氏所未備為第一卷次摭契丹在唐及五
　　　　代時事以志其得國之故為第二卷其二十
　　　　二卷皆宋事始自太祖終於二王以繼通鑑
　　　　之後故以續編為名然大書分注全仿綱目
　　　　之例當名之曰續綱目仍襲通鑑之名非其
　　　　實也沈周客座新聞載桱著此書時書宋太
　　　　祖云匡𦙍自立而還未輟筆忽迅霆擊其案
　　　　桱端坐不懾曰霆雖擊吾手終不為之改易
　　　　也云云此雖小說附㑹之談亦足見桱以褒
　　　　貶自任後人乃造作此說也今觀其義例於
　　　　宋自太平興國四年平北漢後始為大書繫
　　　　統鄭瑗井觀瑣言稱其本晦翁語録持論已
　　　　偏至於金承麟稱末帝立僅一日未成為君
　　　　乃為之紀年西遼自徳宗以下諸主但傳年
　　　　號並無事蹟可紀亦一一詳為分注亦不免
　　　　循名失實明史何喬新傳載喬新年十一時
　　　　侍父京邸修撰周旋過之喬新方讀通鑑續
　　　　編旋問書法何如對曰吕文煥降元不書叛
　　　　張世傑溺海不書死節曹彬包拯之卒不書
　　　　其官而紀羲軒多採怪妄似未有當云云亦
　　　　未始不中其失也他如取宋太祖燭影斧聲
　　　　之訛載文天祥黄冠故鄉之語漫無考正輕
　　　　信傳聞陳耀文學林就正又謂桱誤以范仲
　　　　淹赴桐廬郡至淮遇風詩為唐介作併改詩
　　　　中强楚為狂楚盡室為今日蛟黿為魚龍則
　　　　引據未免疎舛黄溥簡籍遺聞又謂桱紀其
　　　　先户部尚書顯吏部尚書伸工部尚書徳剛
　　　　諸事為宋史所不載成化間續綱目者亦皆
　　　　削去疑其或出于妄托則挾私濫載尤不協
　　　　至公然自通鑑綱目以後繼而作者實始于
　　　　桱其後王宗汶薛應旂等雖遞有增修而才
　　　　識卒亦無以相勝姑存以備㕘考亦未為不
　　　　可乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
通鑑續編書例
　大書以便覽非竊有褒貶詳註以載事無變乎舊文
　　國之興亡世之治亂帝王將相言政之得失后妃
　　世子立廢之原本輔臣用舍賢士出處土地分并
　　制度因革災祥之騐於事者疏議之行於時者則
　　書不然則否
　盤古至高辛以世紀逺不可得詳也
　契丹安巴堅事備于唐宋太祖事備于周志其得國
　　之故也
　契丹建國而繫于梁唐晉漢周尊華夏也
　宋建隆至太平興國三年係于甲子志其無異五代
　　也
　宋太平興國四年以後繫之統志其同於漢唐也
　遼年繫于宋統之下尊無二上也其帝稱主外之也
　夏稱帝則書與遼同皆外之也
　遼年志夏改元乃書大小之别也
　金承遼故例同也
　宋渡江而猶繫之統同于東晉也
　元滅金夏有中國而反繫於宋明天命之未絶也
　帝王國鎮必志其地備事也
