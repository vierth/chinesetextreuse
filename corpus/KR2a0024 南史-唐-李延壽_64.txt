卷六十五
　　唐　　　李　　　延　　　壽　　　撰
　列傳第五十五
　　陳宗室諸王
　　　永修侯擬　　　　　遂興侯詳
　　　宜黄侯慧紀　　　　衡陽獻王昌(子伯信/)
　　　南康愍王曇朗(子方泰/方慶)文帝諸子
　　　宣帝諸子　　　　　後主諸子
永修侯擬字公正陳武帝之疎屬也少孤貧質直强記
武帝南征交阯擬從焉梁紹泰二年除員外散騎常侍
明威將軍以雍州刺史資監南徐州事武帝踐阼廣封
宗室詔從子監南徐州擬封永修縣侯北徐州刺史褒
封鍾陵縣侯晃封建城縣侯炅封上饒縣侯從孫明威
將軍訬封䖍化縣侯吉陽縣侯諠仍前封信威將軍祏
封豫寜縣侯青州刺史詳封遂興縣侯貞威將軍慧紀
封宜黄縣侯敬雅封寜都縣侯敬泰封平固縣侯文帝
嗣位擬除丹陽尹坐事以白衣知郡尋復本職卒諡曰
定天嘉二年配享武帝廟庭子黨嗣
遂興侯詳字文㡬少出家為沙門善書記談論清雅武
帝討侯景召令還俗配以兵馬從定建鄴永定二年封
遂興縣侯天嘉三年累遷吳州刺史五年討周廸戰敗
死之以所統失律無贈諡子正理嗣
宜黄侯慧紀字元方武帝之從孫也渉獵書史負材任
氣從武帝平侯景及帝踐阼封宜黄縣侯除黄門侍郎
太建十年吳明徹北侵敗績以慧紀為緣江都督兗州
刺史至徳二年為都督荆州刺史及梁安平王蕭巖晉
熙王蕭瓛等詣慧紀請降慧紀以兵迎之以應接功位
開府儀同三司禎明三年隋師濟江慧紀率將士三萬
人船艦千餘乘沿江而下欲趣臺城遣南康太守吕肅
將兵據巫峽以五條鐵銷横江肅竭其私財以充軍用
隋將楊素奮兵擊之四十餘戰爭馬鞍山及磨刀澗守
險隋軍死者五千餘人陳人盡取其鼻以求功賞既而
隋軍屢㨗獲陳之士三縱之肅乃遁保延洲别帥廖世
寵領大舫詐降欲燒隋艦更決一死戰於是有五黄龍
備衆色各長十餘丈驤首連接順流而東風浪大起雲
霧晦㝠陳人震駭不覺火自焚隋軍乘髙艦張大弩以
射之陳軍大敗風浪應時頓息肅收餘衆東走慧紀時
至漢口為隋秦王俊拒不得進聞肅敗盡燒公安之儲
偽引兵東下因推湘州刺史晉熙王叔文為盟主水軍
都督周羅㬋與郢州刺史荀法尚守江夏及建鄴平隋
晉王廣遣一使以慧紀子正業來喻又使樊毅喻羅㬋
其上流城戍悉解甲於是慧紀及巴州刺史畢寳並慟
哭俱降慧紀入隋依例授儀同三司卒子正平頗有文
學
衡陽獻王昌字敬業武帝第六子也梁太清末武帝南
征李賁命昌與宣后随沈恪還吳興及武帝東討侯景
昌與宣后文帝並為景囚景平拜長城國世子吳興太
守時年十六昌容貌偉麗神情秀朗雅性聰辯明習政
事武帝遣陳郡謝哲濟陽蔡景歴輔昌臨郡又遣吳郡
杜之偉授昌以經昌讀書一覽便誦明於義理剖析如
流尋與宣帝俱往荆州魏剋荆州又與宣帝俱遷長安
武帝即位頻遣使請宣帝及昌周人許而未遣及武帝
崩乃遣之時王琳作梗中流昌不得還居于安陸王琳
平後天嘉元年二月昌發自安陸由魯山濟江而巴陵
王蕭沇等率百僚上表請以昌為湘州牧封衡陽郡王
詔曰可三月甲戌入境詔令主書舍人緣道迎接丙子
濟江於中流殞之使以溺告四月庚寅喪柩至都上親
臨哭乃下詔贈假黄鉞都督中外諸軍事太宰揚州牧
葬送之儀一依漢東平憲王齊豫章文獻王故事諡曰
獻無子文帝以第七皇子伯信嗣伯信字孚之位西衡
州刺史及隋師濟江與臨汝侯方慶並為東衡州刺史
王勇所害
南康愍王曇朗武帝母弟忠壯王休先之子也休先少
倜儻有大志梁簡文之在東宫深被知遇為文徳主帥
頃之卒敬帝即位追贈南徐州刺史封武康縣公武帝
受禪贈司徒封南康郡王諡曰忠壯曇朗少孤尤為武
帝所愛有膽力善綏御侯景平後起家著作郎武帝誅
王僧辯留曇朗鎮京口知留府事紹泰元年除中書侍
郎監南徐州二年齊兵攻逼建鄴因請和求武帝子姪
為質時四方州郡並多未賓本根虛弱糧運不繼在朝
文武咸願與齊和親武帝難之而重違衆議乃決遣曇
朗恐曇朗憚行或當奔竄乃自率歩騎京口迎之使質
於齊齊背約遣蕭軌等随徐嗣徽度江武帝大破之虜
蕭軌東方老等誅之齊人亦害曇朗于晉陽時陳與齊
絶弗之知武帝踐阼猶以曇朗襲封南康郡王奉忠壯
王祀禮秩一同皇子天嘉二年齊人結好始知其亡文
帝詔贈開府儀同三司南徐州刺史諡曰愍乃遣兼中
郎令随聘使江徳藻迎曇朗喪柩三年春至都初曇朗
未質於齊生子方泰方慶及將適齊以二妾自随在北
又生二子方華方曠亦同得還
方泰少麤獷與諸惡少年羣聚游逸無度文帝以南康
王故特寛宥之天嘉二年以為南康王世子及聞曇朗
薨於是襲爵南康王太建四年為都督廣州刺史為政
殘暴為有司奏免六年授豫章内史在郡不修政事秩
滿之際屢放部曲為劫又縱火延燒邑居因行暴掠驅
錄富人徵求財賄代至又淹留不還至都以為宗正卿
未拜為御史中丞宗元饒所劾免官以王還第十一年
起為寜逺將軍直殿省尋加散騎常侍其年八月宣帝
幸大壯觀因大閱武命都督任忠領歩騎十萬陣於𤣥
武湖都督陳景領樓艦五百出於𤓰歩江上登𤣥武門
親宴羣臣以觀之因幸樂游苑設絲竹會仍重幸大壯
觀集衆軍振旅而還時方泰當從啓稱所生母疾不行
因與亡命楊鍾期等二十人微行往人間滛淳于岑妻
為州長流所錄又率人仗抗拒傷損禁司為有司所奏
上大怒下方泰獄方泰初承行滛不承拒格禁司上曰
不承則上測方泰乃投列承引於是兼御史中丞徐君
整奏請解方泰所居官下宗正削爵土上可其奏禎明
初為侍中陳亡與後主俱入長安隋大業中為掖縣令
方慶少清警渉獵書傳及長有幹略天嘉中封臨汝縣
侯至徳二年累遷智武將軍武州刺史初廣州刺史馬
靖久居嶺表大得人心士馬强盛朝廷疑之以方慶為
廣州刺史以兵襲靖靖誅進號宣毅將軍方慶性清謹
甚得人和禎明三年隋師濟江都督東衡州刺史王勇
徵兵於方慶欲與赴援臺城時隋行軍總管韋洸帥兵
度嶺宣隋文帝敕云若嶺南平定留勇與豐州刺史鄭
萬頃且依舊職方慶聞之恐勇賣已且欲觀變乃不從
勇使髙州刺史戴智烈斬方慶於廣州而收其兵鄭萬
頃滎陽人梁司州刺史紹叔之始族子也父旻梁末入
魏萬頃通逹有材幹周武帝時為司城大夫出為温州
刺史至徳中與司馬消難奔陳拜散騎常侍昭武將軍
豐州刺史在州甚有惠政吏人表請立碑詔許焉初萬
頃在州甚被隋文帝知遇及隋文帝踐阼常思還北及
王勇殺方慶萬頃乃率州兵拒勇降隋隋授上儀同尋
卒
文帝十三男沈皇后生廢帝始興王伯茂嚴淑媛生鄱
陽王伯山晉安王伯恭潘容華生新安王伯固劉昭華
生衡陽王伯信王充華生廬陵王伯仁張修容生江夏
王伯義韓修華生武陵王伯禮江貴妃生永陽王伯智
孔貴妃生桂陽王伯謀二男早卒無名伯信出繼衡陽
王昌
始興王伯茂字鬱之文帝第二子也初武帝兄始興昭
烈王道談仕梁為東宫直閣將軍侯景之亂援臺中流
矢卒紹泰二年贈南兗州刺史封義興郡公諡曰昭烈
武帝受禪重贈太傅改封始興郡王道談生文帝及宣
帝宣帝以梁承聖末遷於長安至是武帝遥以宣帝襲
封始興嗣王以奉昭烈王祀武帝崩文帝入纂帝位時
宣帝在周未還文帝以本宗乏饗徙封宣帝為安成王
封伯茂為始興王以奉昭烈王祀賜天下為父後者爵
一級舊制諸王受封未加戎號者不置佐使於是尚書
入坐奏加伯茂寜逺將軍置佐使除揚州刺史伯茂性
聰敏好學謙恭下士又以太子母弟文帝深愛重之時
軍人於丹徒盜發晉郗曇墓大獲晉右將軍王羲之書
及諸名賢遺跡事覺其書並没縣官藏于袐府文帝以
伯茂好古多以賜之由是伯茂大工草隸書甚得右軍
法遷東揚州刺史鎮東將軍開府儀同三司廢帝時伯
茂在都劉師知等矯詔出宣帝伯茂勸成之師知等誅
後宣帝恐伯茂扇動朝廷乃進號中衛將軍令入居禁
中専與廢帝游處時四海之望咸歸宣帝伯茂深不平
數肆惡言宣帝以其無能不以為意及建安人蔣裕與
韓子髙等謀反伯茂並隂豫其事光大二年皇太后令
黜廢帝為臨海王其日又下令降伯茂為温麻侯時六
門之外有别館以為諸王冠昏之所名為昏第至是命
伯茂出居之宣帝遣盜殞之於車中年十八
鄱陽王伯山字靜之文帝第三子也偉容儀舉止閑雅
喜慍不形於色武帝時天下草創諸王受封儀注多闕
及伯山受封文帝欲重其事天嘉元年七月丙辰尚書
八坐奏封鄱陽郡王乃遣度支尚書蕭睿持節兼太宰
告于太廟又遣五兵尚書王質持節兼太宰告于太社
其年十月上臨軒䇿命䇿訖令王公以下並宴於王第
六年為緣江都督平北將軍南徐州刺史宣帝輔政不
欲令伯山處邊光大元年徙為東揚州刺史累遷征南
將軍護軍將軍加開府儀同三司給鼓吹并扶伯山性
寛厚美風儀又於諸王最長後主深敬重之每朝廷有
冠昏饗宴恒使為主及遭所生憂居喪以孝聞後主嘗
幸吏部尚書蔡徵宅因往弔之伯山號慟殆絶因起為
鎮衛將軍乃謂羣臣曰鄱陽王至性可嘉又是西第之
長豫章已兼司空其亦須遷太尉未及發詔禎明三年
薨尋屬陳亡遂無贈諡長子君範未襲爵而隋師至時
宗室王侯在都者百餘人後主恐其為變乃並召入屯
朝堂使豫章王叔英總督之又隂為之備六軍敗績相
率出降因從後主入長安隋文帝並配隴右及河西諸
州各給田業以處之大業二年隋煬帝以後主第六女
婤為貴人絶愛幸因召陳氏子弟盡還京師随才叙用
由是並為守宰徧於天下君範位溫縣令
新安王伯固字牢之文帝第五子也生而龜胸目通睛
揚白形狀眇小而俊辯善言論天嘉六年立為新安郡
王太建七年累遷都督南徐州刺史伯固性嗜酒不好
積聚所得禄奉用度無節酣醉以後多所乞丐於諸王
中最為貧窶宣帝毎矜之特加賞賜性輕率好行鞭捶
在州不知政事日出田獵或乘眠輿至於草間輒呼人
從游動至旬日所捕麞鹿多使生致宣帝頗知之遣使
責讓者數矣十年為國子祭酒頗知𤣥理而墯業無所
通至於擿句問難往往有奇意為政嚴苛國學有墯游
不修習者重加榎楚生徒懼焉由是學業頗進十三年
為都督揚州刺史後主初在東宫與伯固甚親狎伯固
又善謿謔宣帝毎宴集多引之叔陵在江州心害其寵
隂求瑕疵將中以法及叔陵入朝伯固懼罪諂求其意
乃共訕毁朝賢歴詆文武雖耆年髙位皆靣折無所畏
忌伯固性好射雉叔陵又好開發冡墓出游田野必與
偕行於是情好大協遂謀不軌伯固侍禁中毎有密語
必報叔陵及叔陵奔東府遣使告之伯固單馬馳赴助
叔陵指麾知事不㨗便欲走會四門已閉不得出因趣
白楊道臺馬容至為亂兵所殺尸於昌館門時年二十
八詔特許以庶人禮葬子及所生王氏並特宥為庶人
國除
晉安王伯恭字肅之文帝第六子天嘉六年封尋為吳
郡太守時年十餘嵗便留心政事官曹緝理歴位尚書
左僕射後為中衛將軍右光禄大夫陳亡入長安大業
初為成州刺史太常少卿
廬陵王伯仁字壽之文帝第八子天嘉六年立為侍中
國子祭酒領太子左庶子陳亡卒于長安
江夏王伯義字堅之文帝第九子天嘉六年封位金紫
光禄大夫陳亡入長安遷於𤓰州道卒
武陵王伯禮字用之文帝第十子天嘉六年立太建初
為吳興太守在郡恣行暴掠後為有司所劾十一年被
代徵還遂遷延不發為御史中丞徐君整所劾免陳亡
入長安大業中為臨洮太守
永陽王伯智字䇿之文帝第十二子少敦厚有器局博
渉經史太建中立累遷尚書左僕射後為特進陳亡入
長安大業中為國子司業
桂陽王伯謀字深之文帝第十三子太建中立位散騎
常侍薨子酆大業中為番禾令
宣帝四十二男柳皇后生後主彭貴人生始興王叔陵
曹淑華生豫章王叔英何淑儀生長沙王叔堅宜都王
叔明魏昭華生建安王叔卿錢貴妃生河東王叔獻劉
昭儀生新蔡王叔齊袁昭容生晉熙王叔文義陽王叔
達新㑹王叔坦王姬生淮南王叔彪巴山王叔雄吳姬
生始興王叔重徐姬生尋陽王叔儼淳于姬生岳陽王
叔慎王修華生武昌王叔虞韋修容生湘東王叔平施
姬生臨賀王叔敖沅陵王叔興曾姬生陽山王叔宣楊
姬生西陽王叔穆申媫妤生南安王叔儉南郡王叔澄
岳山王叔韶太原王叔匡袁姬生新興王叔純吳姬生
巴東王叔謨劉姬生臨江王叔顯秦姬生新寜王叔隆
新昌王叔榮其皇子叔叡叔忠叔泓叔毅叔訓叔武叔
處叔封八人並未及封三子早卒無名
始興王叔陵字子嵩宣帝之第二子也梁承聖中生於
江陵魏剋江陵宣帝遷關右叔陵留穰城宣帝之還以
後主及叔陵為質天嘉三年随後主還朝封康樂縣侯
叔陵少機辯狥聲名强梁無所推屈太建元年封始興
王奉昭烈王祀位都督江州刺史時年十六政自己出
僚佐莫預焉性嚴刻部下懾憚諸公子姪及罷縣令長
皆逼令事已豫章内史錢法成詣府進謁即配其子季
卿將領馬仗季卿慙耻不時至叔陵大怒侵辱法成法
成憤怨自縊而死州縣非其部内亦徵攝案之朝貴及
下吏有乖忤者輒誣奏其罪陷以重辟四年遷都督湘
州刺史諸州鎮聞其至皆震恐股慄叔陵日益橫征伐
夷獠所得皆入己絲毫不以賞賜徵求役使無有紀極
夜常不卧執燭達曉呼召賓客說人間細事戲謔無所
不為性不飲酒唯多置餚胾晝夜食噉而已自旦至中
方始寢寐曹局文案非呼不得輒白笞罪者皆繫獄動
數年不省視瀟湘以南皆逼為左右㕓里殆無遺者其
中脫有逃竄輒殺其妻子州縣無敢上言宣帝弗之知
九年除都督揚州刺史十年至都加扶給油幢車叔陵
居東府事務多關渉省閤執事之司承意順㫖即諷上
進用之微致違忤必抵大罪重者至殊死道路藉藉皆
言其有非常志叔陵修飾虛名毎入朝常於車中馬上
執卷讀書高聲長誦陽陽自若歸坐齋中或自執斧斤
為沭猴百戲又好游冡墓間遇有塋表主名可知者輒
命左右發掘取其石誌古器并骸骨肘脛持為翫弄藏
之府庫人間少妻處女微有色貌者並即逼納十一年
丁所生母彭氏憂去職頃之起為本職晉世王公貴人
多葬梅嶺及彭氏卒叔陵啓求梅嶺葬之乃發故太傅
謝安舊墓棄去安柩以葬其母初喪日偽為哀毁自稱
刺血寫湼槃經未及十旬乃日進甘膳又私召左右妻
女與之姦合所作尤不軌浸滛上聞宣帝責御史中丞
王政以不舉奏免政官又黜其典籖親事仍加鞭捶宣
帝素愛叔陵不繩以法但責讓而已服闋又為侍中中
軍大將軍及宣帝不豫後主諸王並入侍疾叔陵隂有
異志命典藥吏礪切藥刀及倉卒之際又命左右取劔
左右不悟乃取朝服所佩木劔以進叔陵怒及翌日小
歛後主哀頓俯伏叔陵以剉藥刀斫後主中項太后馳
來救焉叔陵又斫太后數下後主乳媪樂安君吳氏時
在太后側自後掣肘後主因得起叔陵仍持後主衣後
主自奮得免長沙王叔堅以手搤叔陵奪去其刀仍牽
就柱以其褶袖縳之棄池水中將殺之問後主曰即盡
之為待也時吳媪已扶後主避賊叔堅求後主所在將
受命叔陵多力因奮得脫突出雲龍門馳車還東府呼
其甲士斷清溪橋道放東城囚以充戰士又遣人往新
林追所部兵馬仍自被甲著白帽登城西門招募百姓
散金銀以賞賜外召諸王將帥無有應者唯新安王伯
固聞而赴之叔陵聚兵僅得千人欲據城保守時衆軍
並緣江防守臺内空虛叔堅白太后使太子舍人司馬
申急召右衛將軍蕭摩訶將兵至府西門叔陵事急遣
記室韋諒送鼓吹與摩訶謂曰事㨗以公為台鼎摩訶
紿報曰須王心膂節將自來方敢從命叔陵即遣戴洫
譚騏驎二人詣摩訶摩訶執以送臺斬於閣道下持其
首徇東城仍懸於朱雀門叔陵自知不濟遂入沉其妃
張氏及寵妾七人于井中叔陵有部下兵先在新林於
是率人馬數百自小航度欲趣新林以舟艦入北行至
白楊路為臺軍所邀伯固見兵至旋避入巷叔陵㧞刀
追之伯固復還叔陵部下多棄甲潰散摩訶馬容陳智
深迎刺叔陵閹豎王飛禽斫之數十下馬容陳仲華就
斬首送臺自寅至已乃定尚書入坐奏請依宋世故事
流尸江中汙瀦其室并毁其所生彭氏墳廟還謝氏之
塋後主從所奏叔陵諸子即日並賜死
豫章王叔英字子烈宣帝第三子也寛厚仁愛太建元
年封後位司空隋大業中位涪陵太守卒
長沙王叔堅字子成宣帝第四子也母本吳中酒家婢
相者言當生貴子宣帝微時因飲通焉生叔堅及貴召
拜淑儀叔堅少而嚴整又頗使酒兄弟憚之好數術卜
筮風角鎔金琢玉並究其妙初封豐城侯太建元年封
累遷丹陽尹初叔堅與始興王叔陵並招聚賓客各爭
權寵甚不平毎朝㑹鹵簿不肯為先後必分道而趨左
右或爭道而鬬至有死者及宣帝不豫叔堅與叔陵等
並從後主侍疾叔陵隂有異志叔堅疑之微伺其所為
及行逆賴叔堅以免以功進驃騎將軍開府儀同三司
揚州刺史尋遷司空將軍刺史如故時後主患創不能
視事政無大小悉決于叔堅權傾朝廷後主由是疎忌
之孔範管斌施文慶等並東宫舊臣日夕隂持其短至
徳元年乃詔令即本號用三司之儀出為江州刺史未
發尋以為司空實欲奪其權又隂令人造其厭魅刻木
為偶人衣以道士服施機闗能拜跪書夜於星月下醮
之祝詛於上又令人上書告其事案驗令實後主召叔
堅囚于西省將黜之令近侍宣敕數之叔堅自陳為佞
人所構死且慙見叔陵後主感其前功乃赦之免所居
官以王還第後位中軍大將軍開府儀同三司荆州刺
史秩滿還都陳亡入隋遷于𤓰州叔堅素貴不知家人
生産至是與妃沈氏酣酒不以耕種為事大業中為遂
寜郡太守卒
建安王叔卿字子弼宣帝第五子也性質直有材器容
貌甚偉太建四年立位中書監陳亡入隋大業中為都
官郎上黨通守
宜都王叔明字子昭宣帝第六子也儀容美麗舉止和
柔狀似婦人太建五年立位侍中陳亡入隋大業中為
鴻臚少卿
河東王叔獻字子恭宣帝第九子也性恭謹聰敏好學
太建五年立位南徐州刺史薨贈司空諡康簡子孝寛
嗣隋大業中為汶城令
新蔡王叔齊字子肅宣帝第十一子也風采明膽博渉
經史善屬文太建七年立位侍中陳亡入隋大業中為
尚書主客郎
晉熙王叔文字子才宣帝第十二子也性輕險好虛譽
頗渉書史太建七年立位都督湘州刺史徵為侍中未
還而隋軍濟江隋秦王至漢口時叔文自湘州還朝至
巴州乃率巴州刺史畢寳等請降致書於秦王王遣使
往巴州迎勞叔文叔文與畢寳荆州刺史陳慧紀及文
武將吏赴漢口秦王並厚待之及至京隋文帝坐于廣
陽門觀叔文從後主至朝堂文帝使内史令李徳林宣
㫖責其君臣不能相弼以致喪亡後主與其羣臣並愧
懼拜伏莫能仰視叔文獨欣然有自得志後上表陳在
巴州先送款望異常例文帝嫌其不忠而方懐柔江表
遂授開府宜州刺史
淮南王叔彪字子華宣帝第十三子也少聰慧善屬文
太建八年立位侍中入隋卒于長安
始興王叔重字子厚宣帝第十四子也性質朴無伎藝
宣帝崩始興王叔陵為逆誅其年立叔重為始興王以
奉昭烈王後位江州刺史隋大業中為太府少卿
尋陽王叔儼字子思宣帝第十五子也性凝重舉止方
正後主即位立位侍中入隋卒
岳陽王叔慎字子敬宣帝第十六子也少聰敏十嵗能
屬文太建十四年立至徳中為丹陽尹時後主尤愛文
章叔慎與衡陽王伯信新蔡王叔齊等日夕陪侍賦詩
恒被嗟賞禎明元年出為湘州刺史加都督及隋師濟
江清河公楊素兵下荆州遣將龎暉略地至湘州州内
將士剋日請降叔慎置酒㑹文武酒酣歎曰君臣之義
盡於此乎長史謝基伏而流涕湘州助防遂興侯正理
在坐起曰主辱臣死諸君獨非陳國臣乎縱其無成猶
見臣節青門之外有死不能今日後應者斬衆咸許諾
乃刑牲結盟遣人詐奉降書於龎暉叔慎伏甲待之暉
入伏兵發縳暉等以狥皆斬之叔慎招士衆數日中兵
至五千人隋遣内陽公薛胄為湘州刺史聞龎暉死乃
益請兵隋又遣行軍總管劉仁恩救之未至薛胄禽叔
慎秦王斬之漢口
義陽王叔達字子聰宣帝第十七子也太建十四年立
位丹陽尹入隋大業中為内史舍人絳郡通守武徳中
位侍中封江國公歴禮部尚書卒
巴山王叔雄字子猛宣帝第十八子也太建十四年立
入隋卒于長安
武昌王叔虞字子安宣帝第十九子也太建十四年立
入隋大業中為髙苑令
湘東王叔平字子康宣帝第二十子也至徳元年立入
隋大業中為胡蘇令
臨賀王叔敖字子仁宣帝第二十一子也至徳元年立
入隋大業中位儀同三司
陽山王叔宣字子通宣帝第二十二子也至徳元年立
入隋大業中為涇城令
西陽王叔穆字子和宣帝第二十三子也至徳元年立
入隋卒于長安
南安王叔儉字子約宣帝第二十四子也至徳元年立
入隋卒于長安
南郡王叔澄字子泉宣帝第二十五子也至徳元年立
入隋大業中為靈武令
沅陵王叔興字子推宣帝第二十六子也至徳元年立
入隋大業中為給事郎
岳山王叔韶字子欽宣帝第二十七子也至徳元年立
位丹陽尹入隋卒于長安
新興王叔純字子洪宣帝第二十八子也至徳元年立
入隋大業中為河北令
巴東王叔謨字子軌宣帝第二十九子也至徳四年立
入隋大業中為汧陽令
臨江王叔顯字子亮宣帝第三十子也至徳四年立入
隋大業中為鶉觚令
新㑹王叔坦字子開宣帝第三十一子也至徳四年立
入隋大業中為渉縣令
新寧王叔隆字子逺宣帝第三十二子也至徳四年立
入隋卒于長安
新昌王叔榮字子徹宣帝第三十三子也禎明三年立
入隋大業中為内黃令
太原王叔匡字子佐宣帝第三十四子也禎明二年立
入隋大業中為壽光令
後主二十二男張貴妃生太子深㑹稽王莊孫姬生吳
興王𦙍高昭儀生南平王嶷吕淑媛生永嘉王彦邵陵
王兢龔貴嬪生南海王䖍錢塘王恬張淑華生信義王
祗徐淑儀生東陽王恮孔貴人生吳郡王藩其皇子總
觀明綱統沖洽縚綽威辯十一人並未及封
太子深字承源後主第四子也少聰慧有志操容止儼
然左右近侍未嘗見其喜愠以母張貴妃故特為後主
所愛至徳元年封始安王位揚州刺史禎明二年皇太
子𦙍廢後主乃立深為皇太子隋師濟江隋將韓擒虎
自南掖門入百寮奔散深時年十餘嵗閉閤而坐舍人
孔伯魚侍隋軍排閤入深使宣令勞之曰軍旅在道不
乃勞也軍人咸致敬焉隋大業中為枹罕太守武徳初
為袐書丞卒官
吳興王𦙍字承業後主長子也太建五年二月乙丑生
於東宫母孫姬因產卒沈皇后哀而養之以為己子後
主年長未有嗣宣帝命以為嫡孫詔為父後者賜爵一
級十年封永康公後主即位為皇太子𦙍性聰敏好學
執經肄業終日不倦博通大義兼善屬文時張貴妃孔
貴嬪並愛幸沈皇后無寵日夜構成后及太子之短孔
範之徒又於外合成其事禎明二年廢為吳興王加侍
中衛將軍入隋卒于長安
南平王嶷字承岳後主第二子也方正有器局年數嵗
風采舉動有若成人至徳元年立位揚州刺史遷都督
郢州刺史入隋卒于長安
永嘉王彦字承懿後主第三子也至徳元年立位都督
江州刺史入隋大業中為襄武令
南海王䖍字承恪後主第五子也至徳元年立位南徐
州刺史入隋大業中為涿令
信義王祗字承敬後主第六子也至徳元年立位琅邪
彭城二郡太守入隋大業中為通議郎
邵陵王兢字承檢後主第七子也禎明元年立入隋大
業中為國子監丞
㑹稽王莊字承肅後主第八子也容貌蕞陋性嚴酷數
嵗時左右有不如意輒剟刺其靣或加燒爇性嗜酒愛
博以母張貴妃寵後主甚愛之至徳元年立位揚州刺
史入隋大業中為昌隆令
東陽王恮字承厚後主第九子也禎明二年立入隋大
業中為通議郎
吳郡王藩字承廣後主第十子也禎明二年封隋大業
中為任城令
錢唐王恬字承惔後主第十一子也禎明二年封入隋
卒于長安
江左承西晉諸王開國並以户數相差為大小三品大
國置上中下三將軍又置司馬一人次國置中下二將
軍小國置將軍一人餘官亦準此為差武帝受命自永
定訖于禎明唯衡陽王昌特加禮命至五千户自餘大
國不過二千小國則千户云
論曰有陳受命雖疆土日蹙然封建之典無革先王永
修等並以疎屬列居蕃屏慧紀始終之迹其殆優乎衡
陽南康地皆懿戚提攜以殞惟命也夫文宣二帝諸子
不一鄱陽岳陽風迹可紀古所謂維城盤石叔慎其近
之乎
　
　
　
　
　
　
　
　
　
　
　
　
　
　
　南史卷六十五
　南史卷六十五考證
遂興侯詳傳少出家為沙門○沙陳書作桑
衡陽獻王昌傳並為東衡州刺史王勇所害○監本脫
　王字今从陳書増入
南康愍王曇朗傳武帝母弟忠壯王休先之子也○先
　監本訛光今改从陳書
子方泰傳上登𤣥武門親宴羣臣以觀之○親監本訛
　觀今改正
上曰不承則上測○測陳書作刑
始興王伯茂傳舊制諸王受封未加戎號者不置佐使
　○使据陳書應作史今各本俱同仍之
新安王伯固傳目通睛揚白○睛陳書作精
因趣白楊道臺馬容至為亂兵所殺尸於昌館門○陳
　書容作客應改从之又昌館門上有東字
晉安王伯恭傳年十餘嵗便留心政事官曹緝理○官
　閣本作宫今从陳書以監本為是
始興王叔陵傳命典藥吏礪切藥刀○刀監本訛乃今
　改从閣本
叔陵有部下兵先在新林○林監本作安殆因新安王
　伯固而訛也上文云放東城囚以充戰士又遣人往
　新林追所部兵馬則為林字之誤無疑矣
湘東王叔平傳大業中為胡蘇令○胡應从陳書作湖
㑹稽王莊傳隋大業中為昌隆令○昌隆陳書作㑹昌
吳郡王藩傳為任城令○任陳書作涪
　
　
　
　
　
　
　
　南史卷六十五考證
