
　資治通鑑卷二百九　　　宋　司馬光　撰
　　　　　　　　　　　　　　胡三省　音注
　唐紀二十五(起著雍涒灘盡上章閹/茂七月凢二年有竒)
　　中宗大和大聖大昭孝皇帝下
景龍二年春二月庚寅宫中言皇后衣笥裙上有五色
雲起上令圖以示百官韋巨源請布之天下從之仍赦
天下迦葉志忠奏昔神堯皇帝未受命天下歌桃李子
(桃李子見一百八十卷隋煬/帝大業十三年迦居加翻)文武皇帝未受命天下歌
秦王破陣樂(破陣樂見一百九十/二卷太宗貞觀二年)天皇大帝未受命天
下歌堂堂(調露初京城民謡有側堂堂撓堂堂之言太/常丞李嗣貞曰側者不正撓者不安自隋以)
(來樂府有堂堂曲再言堂者唐再受命之象/鄭樵曰堂堂陳後主所作唐髙宗常歌之)則天皇后
未受命天下歌娬媚娘(永徽後民歌娬媚娘曲盖/隋時已有此曲矣娬音武)應天
皇帝未受命天下歌英王石州(其歌不見於史志忠以/上初封英王遂傅㑹以)
(為受命/之符)順天皇后未受命天下歌桑條韋(永徽末里歌/有桑條韋也)
(安時韋也樂志忠遂傅㑹以為后妃之/徳專蠶桑供宗廟事上桑韋歌十二篇)盖天意以為順
天皇后宜為國母主蠶桑之事謹上桑韋歌十二篇(上/時)
(掌翻/下同)請編之樂府皇后祀先蠶則奏之太常卿鄭愔又
引而申之(愔於/今翻)上悦皆受厚賞右補闕趙延禧上言周
唐一綂符命同歸故髙宗封陛下為周王(顕慶二年帝/封周王儀鳯)
(二年徙/封英王)則天時唐同泰獻洛水圖(見二百四卷武/后垂拱三年)孔子
曰其或繼周者雖百代可知也陛下繼則天子孫當百
代王天下(王于/况翻)上悦擢延禧為諌議大夫　丁亥蕭至
忠上疏以為恩倖者止可富之金帛食以粱肉(上時掌/翻疏所)
(去翻食讀曰/飤祥吏翻)不可以公器為私用今列位已廣冗員倍
之干求未厭日月增數陛下降不貲之澤近戚有無涯
之請賣官利己鬻法狥私臺寺之内朱紫盈滿忽事則
不存軄務恃勢則公違憲章徒沗官曹無益時政上雖
嘉其意竟不能用　三月丙辰朔方道大總管張仁愿
築三受降城於河上(中受降城在黄河北岸南去朔方/千三百餘里安北都䕶府治焉東)
(受降城在勝州東北二百里西南去朔方千六百餘里/西受降城在豐州北黄河外八十里東南去朔方千餘)
(里宋祁曰中城南直朔方西城南直靈武東城南直榆/關宋白曰東受降城東北至單于都䕶府百二十里東)
(南至朔州四百里西南度河至勝州八里西至中受降/城三百里本漢雲中郡地中受降城西北至天徳軍二)
(百里南至麟州四百里北至磧口五百里本秦九原郡/地在榆林漢更名五原開元十年於此置安北大都䕶)
(府西受降城東南度河至豐州八十里西南至/定逺城七百里東北至磧口三百里降户江翻)初朔方
軍與突厥以河為境河北有拂雲祠(祠在拂雲堆因以/為名厥九勿翻)
突厥將入寇必先詣祠祈禱牧馬料兵而後度河時黙
啜悉衆西擊突騎施(騎竒/寄翻)仁愿請乘虛奪取漠南地於
河北築三受降城首尾相應以絶其南寇之路太子少
師唐休暻以為兩漢以來皆北阻大河今築城寇境恐
勞人費功終為虜有(璟俱/永翻)仁愿固請不已上竟從之仁
愿表留嵗滿鎮兵以助其功(戍邉嵗滿當歸者/留以助築城之功)咸陽兵
二百餘人逃歸仁愿悉擒之斬於城下軍中股慄六旬
而成以拂雲祠為中城距東西兩城各四百餘里皆據
津要(宋白曰東受降城本漢雲中郡地中受降城本/秦九原郡地西受降城盖漢臨河縣舊理處)拓
地三百餘里於牛頭朝那山北(朝那山注見二百三/卷髙宗𢎞道元年)置
烽候千八百所以左玉鈐衛將軍論弓仁為朔方軍前
鋒遊奕使戍諾真水為邏衛(遊奕使領遊兵以廵奕者/也中受降城西二百里至)
(大同川北行二百四十餘里至歩越多山又東北三百/餘里至帝割逹城又東北至諾真水杜佑曰遊奕於軍)
(中選驍勇諳山川泉井者充日夕邏侯於亭障之外捉/生問事其副使子將並乆軍行人取善騎射人使疏吏)
(翻/)自是突厥不敢度山畋牧朔方無復寇掠(復扶/又翻)減鎮
兵數萬人仁愿建三城不置壅門及備守之具(壅門即/古之懸)
(或曰門外築地以遮壅城門今之甕城是也壅城之外/又有八卦墻萬人敵皆以遮壅城門范祖禹曰張仁愿)
(築三受降城不置/甕門曲敵戰格)或問之仁愿曰兵貴進取不利退守
寇至當併力出戰回首望城者猶應斬之安用守備生
其退恧之心也(恧女/六翻)其後常元楷為朔方軍總管始築
壅門人是以重仁愿而輕元楷　夏四月癸未置修文
館大學士四員直學士八員學士十二員選公卿以下
善為文者李嶠等為之(武徳四年置修文館於門下省/九年改曰𢎞文館五品以上曰)
(學士六品已上曰直學士又有文學直舘皆它官領之/武后垂拱後以宰相兼領館事號曰館主神龍元年避)
(孝敬皇帝諱改曰昭文館二年改曰修文館上官昭容/勸帝置大學士四人以象四時直學士八人以象八節)
(學士十二人/以象十二時)每遊幸禁苑或宗戚宴集學士無不畢從
賦詩屬和(從才用翻屬之/欲翻和戸卧翻)使上官昭容第其甲乙(北齊/河清)
(新令有昭容八十一御女之一也唐昭容位亞昭儀/於九品之次第二是年冬方以上官倢伃為昭容)優
者賜金帛同預宴者惟中書門下及長參王公親貴數
人而已至大宴方召八座九列諸司五品以上預焉於是
天下靡然爭以文華相尚儒學忠讜之士莫得進矣(讜/音)
黨　秋七月癸巳以左屯衛大將軍朔方道大總管張
仁愿同中書門下三品　甲午清源尉吕元泰上疏(上/時)
(掌翻疏所/去翻下同)以為邊境未寧鎮戍不息士卒困苦轉輸疲
弊而營建佛寺日廣月滋勞人費財無有窮極昔黄帝
堯舜禹湯文武惟以儉約仁義立徳垂名晉宋以降塔
廟競起而䘮亂相繼由是好尚失所奢靡相髙人不堪
命故也伏願回營造之資充疆塲之費使烽燧永息羣
生富庶則如來慈悲之施(䘮息浪翻好呼/到翻施式豉翻)平等之心孰
過於此疏奏不省(省悉/景翻)　安樂長寧公主及皇后妹郕
國夫人上官婕妤婕妤母沛國夫人鄭氏尚宫柴氏賀
婁氏(唐宫官有六尚職掌如六尚書尚宫二人正五品/掌導引中宫總司記司言司簿司闈四司之官賀)
(婁氏後為臨淄王所誅/樂音洛婕妤音接予)女巫第五英兒隴西夫人趙氏
皆依埶用事請謁受賕雖屠沽臧獲(臧獲奴婢也方言/曰陑岱之間罵奴)
(曰臧罵婢曰獲燕之北郊民而/壻婢謂之臧女而婦奴謂之獲)用錢三十萬則别降墨
敕除官斜封付中書時人謂之斜封官錢三萬則度為
僧尼其員外同正試攝檢校判知官凢數千人(時有員/外置之)
(官有員外同正之官有試官有攝官有檢/校官判謂判某官事知謂知某官事也)西京東都各
置兩吏部侍郎為四銓選者嵗數萬人(選須/絹翻)上官婕妤
及後宫多立外第出入無節朝士往往從之遊處以求
進逹安樂公主尤驕横(朝直遥翻處昌/吕翻横下孟翻)宰相以下多出
其門與長寧公主競起第舍(長寧公主上女/也下嫁楊慎交)以侈麗相
髙擬扵宫掖而精巧過之安樂公主請昆明池上以
百姓蒲魚所資不許公主不悦乃更奪民田作定昆池
延袤數里(新書曰定言可抗訂之也朝野僉載定昆池/方四十九里直抵南山考異曰新傳云四十)
(九里直抵南山盖併池/上田言之今從舊傳)累石象華山(華戸/化翻)引水象天津
(天津謂天河也河圖括地象曰河精上為天漢鄭𤣥曰/天河水氣也精光運轉於天楊泉物理論曰星者元氣)
(之英也漢水之精也氣發而著精華/浮上宛轉隨流名曰天河一曰雲漢)欲以勝昆明故名
定昆安樂有織成裙直錢一億花卉鳥獸皆如粟粒正
視旁視日中影中各為一色上好擊毬(好呼/到翻)由是風俗
相尚駙馬武崇訓楊慎交洒油以築毬塲慎交恭仁曾
孫也(恭仁楊師/道之兄也)上及皇后公主多營佛寺左拾遺京兆
辛替否上疏諫畧曰臣聞古之建官員不必備士有完
行(行下/孟翻)家有廉節朝廷有餘俸百姓有餘食伏惟陛
下百倍行賞十倍增官金銀不供其印束帛不充於錫
(錫賜也/予也)遂使富商豪賈盡居纓冕之流鬻伎行巫或
渉膏腴之地(賈音古伎/渠綺翻)又曰公主陛下之愛女然而用
不合於古義行不根於人心將恐變愛成憎翻福為禍
何者竭人之力費人之財奪人之家愛數子而取三怨
使邊疆之士不盡力朝廷之士不盡忠人之散矣獨持
所愛何所恃乎君以人為本本固則邦寧(書五子之歌/曰民惟邦本)
(本固/邦寧)邦寧則陛下之夫婦母子長相保也又曰若以造
寺必為理體(理體猶言治體也避/髙宗諱以治為理)養人不足經邦則殷
周以往皆暗亂漢魏已降皆聖明殷周已往為不長漢
魏已降為不短矣陛下緩其所急急其所緩親未來而
疎見在(見賢/遍翻)失真實而冀虚無重俗人之為輕天子之
業雖以隂陽為炭萬物為銅役不食之人使不衣之士猶
尚不給(用漢劉/陶語意)况資於天生地養風動雨潤而後得之
乎一旦風塵再擾霜雹荐臻沙彌不可操干戈寺塔不
足禳饑饉臣竊惜之䟽奏不省(操于髙翻/省悉景翻)時斜封官皆
不由兩省而授兩省莫敢執奏即宣示所司吏部員外
郎李朝隠前後執破一千四百餘人怨謗紛然朝隠一
無所顧(朝直/遥翻)　冬十月己酉修文館直學士起居舍人
武平一上表請抑損外戚權寵不敢斥言韋氏但請抑
損己家上優制不許平一名甄以字行載徳之子(武氏/之盛)
(載徳封頴/川郡王)　十一月庚申突騎施酋長娑葛自立為可
汗殺唐使者御史中丞馮嘉賓遣其弟遮努等帥衆犯
塞(騎竒寄翻酋慈由翻長知兩翻娑素何翻/可從刋入聲汗音寒使疏吏翻帥讀曰率)初娑葛既
代烏質勒綂衆(見上卷神/龍二年)父時故將闕啜忠節不服(将/即)
(亮翻啜陟劣翻之考異曰郭元振傳作阿史那闕啜忠/節尖厥傳止謂  闕啜忠莭文館記謂之阿史那忠莭)
(元振疏皆云忠莭乃其名也突厥有五啜其一曰胡禄/居闕啜或者忠莭官為闕啜歟今從突厥傳  今按西)
(突厥亦姓阿史那氏闕部落之名啜官名也忠莭人名/也諸家冇書阿史那闕啜忠莭者詳書之也或書官以)
(綴其名或書姓以/綴其名者約文也)數相攻擊忠節衆弱不能支金山道
行軍總管郭元振奏追忠節入朝宿衛忠節行至播仙
城經畧使右威衛將軍周以悌説之曰(唐置四鎮經畧使/於安西府數所角)
(翻朝直遥翻下同使疏吏/翻下間使同説輸芮翻)國家不愛髙官顯爵以待君
者以君有部落之衆故也今脱身入朝一老胡耳豈惟不
保寵祿死生亦制於人手方今宰相宗楚客紀處訥用
事不若厚賂二公請留不行發安西兵及引吐蕃以擊
娑葛(相息亮翻處昌吕翻訥/内骨翻吐從暾入聲)求阿史那獻為可汗以招
十姓(獻阿史那彌射/之孫元慶之子)使郭䖍瓘發㧞汗那兵以自助(杜/環)
(經行記㧞汗那國在怛邏斯南千里東隔/山去踈勒二千餘里西去右國千餘里)既不失部落
又得報仇比於入朝豈可同日語哉郭䖍瓘者歴城人
(歴城縣漢晉屬濟南/郡後魏以來帶齊州)時為西邊將忠節然其言遣間使
賂楚客處訥請如以悌之䇿(将即亮翻/間古莧翻)元振聞其謀上
疏以為往嵗吐蕃所以犯邊正為求十姓四鎮之地不
獲故耳(求十姓四鎮事始二百五卷武后萬/嵗通天元年為于偽翻下能為同)比者息兵
請和(謂入貢而金城公主/下嫁也比毗至翻)非能慕悦中國之禮義也直
以國多内難(謂賛普南征而死國中大亂嫡庶競/立将相爭權自相屠滅難乃旦翻)人畜
疫癘恐中國乘其弊故且屈志求自昵(昵尼/質翻)使其國小
安豈能忘取十姓四鎮之地哉今忠節不論國家大計
直欲為吐蕃鄉導(畜許救翻/鄉讀曰嚮)恐四鎮危機將從此始頃
縁黙啜憑陵所應者多兼四鎮兵疲敝埶未能為忠節
經畧非憐突騎施也忠節不體國家中外之意而更求
吐蕃吐蕃得志則忠節在其掌握豈得復事唐也(復扶/又翻)
往年吐蕃無恩於中國猶欲求十姓四鎮之地(即謂萬/嵗通天)
(元年/事)今若破娑葛有功請分于闐疎勒不知以何理抑
之又其所部諸蠻及婆羅門等方不服若借唐兵助討
之亦不知以何詞拒之是以古之智者皆不願受夷狄
之惠盖豫憂其求請無厭(厭於/鹽翻)終為後患故也又彼請
阿史那獻者豈非以獻為可汗子孫欲依之以招懷十
姓乎按獻父元慶叔父僕羅兄俀子及斛瑟羅懐道等
皆可汗子孫也往者唐及吐蕃徧曾立之以為可汗欲
以招撫十姓(武后垂拱元年冊元慶為可汗見二百三/卷冊斛瑟羅按舊書亦在是卷二年俀子)
(見二百五卷延載元年長安四年冊懐道為可汗/見二百七卷僕羅俀子盖皆吐蕃所立俀吐猥翻)皆不
能致尋自破滅何則此屬非有過人之才恩威不足以
動衆雖復可汗舊種(復扶又翻/種章勇翻)衆心終不親附况獻又
疏遠於其父兄乎若使忠節兵力自能誘脅十姓(誘音/酉)
則不必求立可汗子孫也又欲令郭䖍瓘入㧞汗那發
其兵䖍瓘前此已嘗與忠節擅入㧞汗那發兵不能得
其片甲匹馬而㧞汗那不勝侵擾(勝音/升)南引吐蕃奉俀
子還侵四鎮時㧞汗那四旁無彊寇為援䖍瓘等恣為
侵掠如獨行無人之境猶引俀子為患今北有娑葛急
則與之并力内則諸胡堅壁拒守外則突厥伺隙邀遮
(伺相/吏翻)臣料䖍瓘等此行必不能如往年之得志内外受
敵自䧟危亡徒與虜結隙令四鎮不安以臣愚揣之實
為非計(揣初/委翻)楚客等不從建議遣馮嘉賓持節安撫忠
節侍御史吕守素處置四鎮(處昌/吕翻)以將軍牛師奨為安
西副都䕶發甘凉以西兵兼徴吐蕃以討娑葛娑葛遣
使娑臘獻馬在京師聞其謀馳還報娑葛於是娑葛發
五千騎出西安五千騎出撥換五千騎出焉耆五千騎
出踈勒入寇(騎竒/寄翻)元振在疎勒柵于河口不敢出忠節
逆嘉賓於計舒河口娑葛遣兵襲之生禽忠節殺嘉賓
禽吕守素於僻城縳於驛柱冎而殺之(冎古瓦翻臺考/異曰御史  記)
(云嘉賓為中丞神龍中起復持節甘凉時郭元振都督/凉州奏中書令宗楚客受娑葛金兩石請紹封可汗楚)
(客憾之既用事時議云委嘉賓與侍御史吕守素按元/振元振竊知之乃諷番落害嘉賓於驛中獲函中敕云)
(元振父亡匿不發䘮至是為發之仍按其不臣/之状便誅之元振以為偽敕具以聞今從舊傳)　上以
安樂公主將適左衛中郎將武延秀遣使召太子賓客
武攸緒於嵩山(郎將即亮翻/使疏吏翻)攸緒將至上敕禮官於兩
儀殿設别位欲行問道之禮聽以山服葛巾入見不名
不拜(見賢遍翻/下辭見同)仗入(自太極殿前喚仗從東西/上閤門入立於兩儀殿前)通事舍
人引攸緒就位(引就問/道之位)攸緒趨立辭見班中再拜如常
儀(凡百官自中朝出為外官赴朝辭自外官入朝覲者/引入見其辭見者不與百官序班自為班立謂之辭)
(見班杜佑曰唐制供奉官左右散騎常侍門下中書侍/郎諫議大夫給事中中書舍人左右遺補通事舍人在)
(横班辭見者各從兼官班在正官之次品式令前官被/召見及赴朝參致仕者在本品見任上以理解官者同)
(在品/下)上愕然竟不成所擬之禮上屢延之内殿頻煩寵
錫皆謝不受親貴謁候寒温之外不交一言初武崇訓
之尚公主也(帝盖自房陵還始/以公主適崇訓)延秀數得侍宴(數所/角翻)延
秀羙姿儀善歌舞公主悦之及崇訓死(見上卷/元年)遂以延
秀尚焉己夘成禮假皇后仗(唐六典宫官六尚尚服局/有司仗典仗掌仗之官掌)
(羽儀仗衛之事又按唐制皇后乘重翟厭翟翟車安車/四望車金根車而公主乘厭翟車則下皇后一等此時)
(盖以重翟及皇/后儀衛假之也)分禁兵以盛其儀衛命安國相王障車
(相息/亮翻)庚辰赦天下(考異曰實録新舊紀皆云己夘大/赦今從景龍文舘記成禮之明日)以
延秀為太常卿兼右衛將軍辛巳宴羣臣於兩儀殿命
公主出拜公卿公卿皆伏地稽首(稽音/啟)　癸未牛師奨
與突騎施娑葛戰於火燒城師奨兵敗沒娑葛遂陷安
西(安西都䕶府/時在龜兹)斷四鎮路(斷音/短)遣使上表求宗楚客頭
(使疏吏翻/上時掌翻)楚客又奏以周以悌代郭元振綂衆徴元振
入朝(朝直/遥翻)以阿史那獻為十姓可汗置軍焉耆以討娑
葛娑葛遺元振書(遺于/季翻)稱我與唐初無惡但讐闕啜宗
尚書受闕啜金欲枉破奴部落馮中丞牛都䕶相繼而
來(宗尚書謂楚客馮中丞謂嘉賓/牛都䕶謂師奨各稱其官也)　豈得坐而待死又
聞史獻欲來(史獻即阿史/那獻約言之)徒擾軍州恐未有寧日乞大
使商量處置元振奏娑葛書楚客怒奏言元振有異圗
召將罪之元振使其子鴻間道具奏其狀乞留定西土
不敢歸周以悌竟坐流白州復以元振代以悌(處昌吕/翻間古)
(莧翻復扶又翻悌考異曰元載𤣥宗實録舊傳皆云/復以元振代以  元振奏稱西土未寧逗留不敢歸)
(京師按既代以悌則復留居/西邊矣何所逗留今從新傳)赦娑葛罪冊為十四姓可
汗(西突厥先有十姓今併咽麫葛邏/禄莫賀逹干都摩支為十四姓)　以婕妤上官氏
為昭容　十二月御史中丞姚廷筠奏稱比見諸司不
遵律令格式事無大小皆悉聞奏臣聞為君者任臣為
臣者奉法萬機樷委不可徧覽豈有修一水竇伐一枯
木皆取斷宸衷(比毗至翻/斷丁亂翻)自今若軍國大事及條式無
文者聽奏取進止自餘各準法處分(處昌吕翻/分扶分翻)其有故
生疑滯致有稽失望令御史紏弹從之　丁巳晦敕中
書門下與學士諸王駙馬入閤守嵗設庭燎置酒奏樂
(閤内殿也守嵗之宴古無之梁庾肩吾除夕詩聊傾栢/葉酒試奠五辛盤盖江左已有此矣然未至君臣相與)
(酣適也隋焬帝滛奢毎除夜殿前諸院設火山數十盡/沉香木根毎一山皆焚沉香數車火光暗則以甲煎沃)
(之焰起數丈香聞數十里一夜之間用沉香二百餘乗/甲煎過二百餘石歐陽修詩隋宫守夜沉香火謂此也)
(帝之為此亡/隋之續耳)酒酣上謂御史大夫竇從一曰聞卿久無
伉儷(酣户甘翻伉苦/浪翻儷力計翻)朕甚憂之今夕嵗除為卿成禮從
一但唯唯拜謝(為于偽翻/唯于癸翻)俄而内侍引燭籠歩障金縷
羅扇自西廊而上(内侍之官唐從四品上掌在内侍奉/出入宮掖宣傳之事後魏曰長秋卿)
(北齊曰中侍中後周曰司内上士隋曰内侍唐因之中/官之貴極於此矣若有殊勲懋績則有拜大將軍者仍)
(兼内侍之官/上時掌翻)扇後有人衣禮衣花釵(唐制命婦之服有/翟衣内命婦受冊)
(從蠶朝㑹外命婦嫁及受冊從蠶大朝㑹之服也青質/繡翟編次於衣及裳重為九等一品翟九等花釵九樹)
(二品翟八等花釵八樹三品至五品皆降殺以一禮衣/者内命婦常參外命婦朝參辭見禮㑹之服也制同翟)
(衣加雙佩小綬去舃/加履人衣於既翻)令與從一對坐上命從一誦却扇
詩數首(唐人成昏之夕有催粧詩却扇詩李商隠代董/秀才却扇詩云莫将畫扇出帷來遮掩春山滯)
(上才若道團圓是明/月此中湏放桂花開)扇却去花易服而出(去羗/吕翻)徐視之
乃皇后老乳母王氏本蠻婢也上與侍臣大笑詔封莒
國夫人嫁為從一妻俗謂乳母之壻曰阿㸙從一每謁
見及進表狀自稱翊聖皇后阿㸙時人謂之國㸙(阿烏/葛翻)
(㸙正奢翻/見賢遍翻)從一欣然有自負之色
三年春正月丁夘制廣東都聖善寺(按西京已有聖善/寺東都亦有聖善)
(寺皆帝所建/為武后追福)居民失業者數十家　長寧安樂諸公主
多縱僮奴掠百姓子女為奴婢侍御史袁從之收繫獄
治之(樂音洛治/直之翻)公主訴於上上手制釋之從之奏稱陛
下縱奴掠良人何以理天下上竟釋之　二月己丑上
幸𤣥武門與近臣觀宫女拔河(以麻絙巨竹分朋而挽/水謂之拔河以定勝負)
(宫考異曰唐紀云觀/  女大酺今從實録)又命宫女為市肆公卿為商旅與
之交易因為忿爭言辭䙝慢上與后臨觀為樂(䙝息列/翻樂音)
(洛/)丙申監察御史崔琬對仗彈宗楚客紀處訥潜通戎
狄受其貨賂致生邊患(謂受闕啜忠莭賂以致娑葛畔/換也  考異曰景龍文舘記曰)
(監察御史崔琬具衣冠對仗彈大學士兵部尚書郢國/公宗楚客及侍中紀處訥時楚客在列奏言臣以庸妄)
(叨居樞宻中外朋結謀臣臣先奏聞計垂天鍳上頷之/謂琬曰楚客事朕知且去侍仗下來至仗下後琬方讀)
(奏敕令於西省對問中書門下奏無状有進止即令復/位初娑葛父子與阿史那忠莭代為仇讐娑葛頻乞國)
(家為除忠莭安西都䕶郭元振表請如其奏宗楚客固/執言忠莭竭誠於國作扞玉闕若許娑葛除之恐非威)
(彊拯弱之義上由是不許無何娑葛擅殺御史中丞馮/嘉賓殿中侍御史吕守素破滅忠莭侵擾四鎮時碎葉)
(鎮守使中郎周以悌率鎮兵數百人大破之奪其所侵/忠莭及于闐部衆數萬口奏到上大悦拜以悌左屯衛)
(将軍仍以元振四鎮經畧使授之敕書簿責元振宗議/發勁卒令以悌同郭䖍瓘比討仍邀吐蕃及西域諸部)
(計㑹同擊娑葛右臺御史觧琬議稱不可後竟與之和/娑葛聞前事大怨乃付元振状稱宗先取忠莭金上以)
(問之宗具以前事奏時太平安樂二公主以親貴權寵/各立黨與隂相傾奪爰自要官宰臣皆分為兩時太平)
(尤與宗不善故諷琬以弹之外/傳取娑葛金非也今從實録記)故事大臣被彈(被皮/義翻)俯
僂趨出(俛首為俯傴背/為僂僂力主翻)立於朝堂待罪(朝直/遥翻)至是楚客
更憤怒作色自陳忠鯁為琬所誣上竟不窮問命琬與
楚客結為兄弟以和解之時人謂之和事天子　壬寅
以韋巨源為左僕射楊再思為右僕射並同中書門下
三品　上數與近臣學士宴集令各效伎藝以為樂(數/所)
(角翻伎渠綺/翻樂音洛)工部尚書張錫舞談容娘将作大匠宗晋
卿舞渾脱(長孫無忌以烏羊毛為渾脱氈㡌人/多効之謂之趙公渾脱因演以為舞)左衛將
軍張洽舞黄麞(如意初里歌曰黄麞黄麞草裏/藏彎弓射爾傷亦演以為舞)左金
吾將軍杜元談誦婆羅門呪(今所謂天/竺神呪也)中書舍人盧藏
用效道士上章國子司業河東郭山惲獨曰臣無所解
(上時掌翻惲於粉/翻觧戸買翻暁也)請歌古詩上許之山惲乃歌鹿鳴蟋
蟀(鹿鳴宴群臣嘉賓蟋蟀取好樂無荒之義然山惲/欲以所業自見以附於儒學而已非能納君於善)眀
日上賜山惲敕嘉羙其意賜時服一襲上又嘗宴侍臣
使各為廻波辭(時内宴酒酣侍臣率起為/廻波舞故使為廻波辭)衆皆為謟語
或自求榮祿諫議大夫李景伯曰廻波爾持酒巵㣲臣
職在箴規侍宴既過三爵(左傳曰臣侍君宴不過/三爵過三爵非禮也)諠譁
竊恐非儀上不悦蕭至忠曰此真諫官也　三月戊午
以宗楚客為中書令蕭至忠為侍中太府卿韋嗣立為
中書侍郎同中書門下三品(守考異曰新表云嗣立/  兵部尚書今從實録)中
書侍郎崔湜趙彦昭並同平章事崔湜通於上官昭容
故昭容引以為相(湜常職翻/相息亮翻)彦昭張掖人也(張掖故匈/奴渾邪王)
(地漢武帝開置張掖郡及􁀙得縣應邵曰張國臂掖故魏/曰張掖􁀙得郡所治匈奴王號也晉改􁀙得為永平後)
(置張掖軍隋開皇十七年改永平為酒泉大業初改為/張掖縣其地自西魏以來為甘州治所取州甘峻山為)
(名􁀙/音禄)時政出多門濫官充溢人以為三無坐處謂宰相
御史及員外官也韋嗣立上疏以為比者造寺極多(比/毗)
(至/翻)務取崇麗大則用錢百數十萬小則三五萬無慮所費
千萬以上人力勞弊怨嗟盈路佛之為教要在降伏身
心(降户/江翻)豈彫畫土木相誇壯麗萬一水旱為災戎狄構
患雖龍象如雲將何救哉又食封之家其數甚衆昨問
戸部云用六十餘萬丁一丁絹兩匹凡百二十餘萬匹
(唐初之制一丁/嵗輸絹二匹)臣頃在太府毎嵗庸絹多不過百萬少
則六七十萬匹(少詩沼/翻下同)比之封家所入殊少夫有佐命
之勲始可分茅胙土國初功臣食封者不過三二十家
今以恩澤食封者乃踰百數國家租賦大半私門私門
有餘徒益奢侈公家不足坐致憂危制國之方豈謂為
得封户之物諸家自徴僮僕依埶陵轢州縣多索裹頭
(轢郎狄翻裹頭謂行槖□裏以/自資者今謂荅頭朱古臥翻)轉行貿易煩擾驅廹不
勝其苦不若悉計丁輸之太府使封家於左藏受之(勝/音)
(升藏徂/浪翻)於事為愈(謂猶勝於封/家自徴也)又員外置官數倍正闕
曹署典吏困於秪承府庫倉儲竭於資奉又刺史縣令
近年以來不存簡擇京官有犯及聲望下者方遣刺州
吏部選人衰耄無手筆者方補縣令(選湏絹翻/下選法同)以此理
人何望率化望自今應除三省兩臺及五品以上清望
官(兩臺謂左/右御史臺)皆先於刺史縣令中選用則天下理矣上
弗聽　戊寅以禮部尚書韋温為太子少保同中書門
下三品太常卿鄭愔為吏部尚書同平章事(案下書吏部/侍郎同平章)
(事鄭愔又考新書本紀是年是月是日書太常少卿鄭/愔守吏部侍郎同中書門下平章事則知傳寫通鑑者)
(誤以侍郎/為尚書也)温皇后之兄也　太常博士唐紹以武氏昊陵
順陵置守户五百與昭陵數同梁宣王魯忠王墓守户多
於親王五倍(梁宣王武三思/魯忠王武崇訓)韋氏褒徳廟衛兵多於太廟
(立褒徳廟見/上卷元年)上疏請量裁减不聽(量音/良)紹臨之孫也(唐臨厯/事髙祖)
(太宗/髙宗)　中書侍郎兼知吏部侍郎同平章事崔湜吏部侍
郎同平章事鄭愔俱掌銓衡傾附勢要贓賄狼籍數外留
人授擬不足逆用三年闕(選法之壊至於我宋極矣吏部注/擬率一官而三人共之居之者一)
(人未至者一人伺之者又一人稍有羙闕伺/之者又不特一人也豈止逆用三年闕哉)選法大壊
湜父挹為司業受選人錢湜不之知長名放之(髙宗總/章二年)
(裴行儉始設長名牓凡選人之集於吏部者得者留不/得者放宋白曰長名牓定留放留者入選放者不得入)
(選/)其人訴曰公所親受某賂柰何不與官湜怒曰所親
為誰當擒取杖殺之其人曰公勿杖殺將使公遭憂湜
大慙侍御史靳恒與監察御史李尚隠對仗弹之(靳居/焮翻)
(恒户登翻監古/銜翻弹徒丹翻)上下湜等獄命監察御史裴漼按之(漼/七)
(罪/翻)安樂公主諷漼寛其獄漼復對仗彈之夏五月丙寅
愔免死流吉州湜貶江州司馬(舊志江州京師東南二/千九百四十八里至東)
(都二千一百/九十七里)上官昭容宻與安樂公主武延秀曲為申
理(復扶又翻/為于偽翻)明日以湜為襄州刺史(舊志㐮州京師一/千一百八十二里)
(至東都八百/五十三里)愔為江州司馬　六月右僕射同中書門
下三品楊再思薨秋七月突騎施娑葛遣使請降(騎/竒)
(寄翻娑素何翻使/疏吏翻降户江翻)庚辰拜欽化可汗賜名守忠　八月
己酉以李嶠同中書門下三品韋安石為侍中蕭至忠
為中書令至忠女適皇后舅子崔無詖(詖彼/義翻)成昏日上
主蕭氏后主崔氏時人謂之天子嫁女皇后娶婦　上
將祀南郊丁酉國子祭酒祝欽明國子司業郭山惲建
言古者大祭祀后祼獻以瑶爵皇后當助祭天地太常
博士唐紹蒋欽緒駁之以為鄭𤣥注周禮内司服惟有
助祭先王先公無助祭天地之文皇后不當助祭南郊
(周禮内宰大祭祀后祼獻則賛瑶爵亦如之注云謂祭/宗廟王既祼而出迎牲后乃從後祼也獻謂薦腥薦熟)
(后亦從後獻也瑶爵謂尸卒食王既酳尸后亞獻之其/爵以瑶為飾又内司服掌王后之六服禕衣揄狄闕狄)
(鞠衣展衣禒衣素沙注云禕衣榆狄闕狄三者皆祭服/從王祭先王則服禕衣祭先公則服揄狄祭群小祀則)
(服闕狄今世有圭衣者盖三狄之遺俗據周禮則内宰/所謂大祭祀指言祭宗廟也祝欽明等因唐制以天地)
(宗廟並為大祀遂以周禮大祭祀傅㑹其説以謟韋后/而周禮鄭義所謂祼也獻也瑶爵也乃祭時行禮之三)
(莭今欽明言后祼獻以瑶爵亦皆鄭/義自為之説也祼古玩翻駮北角翻)國子司業鹽官禇
無量議(鹽官漢海鹽地舊有鹽官/吴因立為縣名唐屬杭州)以為祭天惟以始祖
為主不配以祖妣故皇后不應預祭韋巨源定儀注請
依欽明議上從之以皇后為亞獻仍以宰相女為齋娘
助執豆籩欽明又欲以安樂公主為終獻紹欽緒固爭
乃止以巨源攝太尉為終獻欽緒膠水人也(膠水漢膠/束國地晉)
(武帝置長廣郡後魏為光州治所隋/仁夀元年改長廣為膠水縣屬萊州)　己巳上幸定昆
池命從官賦詩黄門侍郎李日知詩曰所願蹔思居者
逸勿使時稱作者勞(從才用翻/蹔與暫同)及睿宗即位謂日知曰
當是時朕亦不敢言之(睿宗之言盖謂當時/畏安樂公主之勢也)　九月戊
辰以蘇瓌為右僕射同中書門下三品(瓌古/回翻)　太平安
樂公主各樹朋黨更相黨毁(更工/衡翻)上患之冬十一月癸亥
上謂修文館直學士武平一曰比聞内外親貴多不輯
睦以何法和之平一以為此由䜛謟之人隂為離間(比毗/至翻)
(間古/莧翻)宜深加誨諭斥逐姦險若猶未巳伏願捨近圗遠
抑慈存嚴示以知禁無令積惡上賜平一帛而不能用
其言　上召前修文舘學士崔湜鄭愔入陪大禮乙丑
上祀南郊赦天下并十惡咸赦除之(十惡恩赦/之所不原)流人並
放還齋娘有壻者皆改官　甲戌開府儀同三司平章
軍國重事豆盧欽望薨(平章軍國重事盖/自豆盧欽望始)　乙亥吐蕃
賛普遣其大臣尚贊咄等千餘人逆金城公主(咄當沒/翻  考)
(異曰實錄乙亥吐蕃大臣尚賛吐等來迎女文舘記云/吐蕃使其大首領瑟瑟告身賛咄金告身尚欽藏以下)
(來迎金城公主譯者云賛咄猶此左僕射欽/藏猶此侍中盖賛咄即賛吐也今從文舘記)　河南道
廵察使監察御史宋務光(使疏吏/翻下同)以於時食實封者凡
一百四十餘家(唐制食實封者得真戸戸皆三丁以上/一分入國開元定制以三丁為限租賦)
(全入於/封家)應出封戸者凡五十四州皆割上腴之田或一
封分食數州而太平安樂公主又取髙貲多丁者刻剝
過苦應充封戸者甚於征役滑州地出綾縑(唐六典􁌇/州貢方紋)
(綾/)人多趨射(趨七喻翻/射而亦翻)尤受其弊人多流亡請稍分封
戸散配餘州又徴封使者煩擾公私請附租庸毎年送
納上弗聽　時流人皆放還均州刺史譙王重福獨不
得歸(重福徙均州見上卷/神龍元年重直龍翻)乃上表自陳曰陛下焚柴展
禮郊祀上𤣥蒼生並得赦除赤子偏加擯棄(赤子重福/自謂也)
皇天平分之道固若此乎天下之人聞者為臣流涕(為/于)
(偽/翻)况陛下慈念豈不愍臣栖遑(栖遑者離索/憂廹之意)表奏不報
　前右僕射致仕唐休璟年八十餘進取彌鋭娶賀婁
尚宫養女為其子婦十二月壬辰以休璟為太子少師
同中書門下三品(璟俱永翻戌考異曰舊/紀誤作壬  今從實錄)　甲午上幸
驪山温湯庚子幸韋嗣立莊舍(别業/為荘)以嗣立與周髙士
韋夐同族賜爵逍遥公(韋夐事見一百六十七卷陳/髙祖永定三年夐休正翻)嗣
立皇后之踈屬也由是顧賞尤重乙巳還宫　是嵗闗
中饑米斗百錢運山東江淮榖輸京師牛死什八九羣
臣多請車駕復幸東都韋后家本杜陵不樂東遷乃
使巫覡彭君卿等説上云今嵗不利東行後復有言者
(復扶又翻樂音洛覡/刑狄翻説輸芮翻)上怒曰豈有逐糧天子邪乃止
　　睿宗𤣥真大聖大興孝皇帝上
　　　(諱旦髙宗第八子也初名旭輪後去旭名輪後/改名旦初諡大聖真皇帝廟號睿宗天寳八載)
　　　(追尊𤣥真大聖皇帝十三載/加尊𤣥真大聖大興孝皇帝)
景雲元年(是年六月改元唐隆/七月始改元景雲)春正月丙寅夜中宗與
韋后㣲行觀燈於市里又縱宫女數千人出遊多不歸
者　上命紀處訥送金城公主適吐蕃處訥辭又命趙
彦昭彦昭亦辭丁丑命左驍衛大將軍楊矩送之(驍堅/堯翻)
己夘上自送公主至始平二月癸未還宫公主至吐蕃
贊普為之别築城以居之　庚戍上御棃園毬塲(程大/昌曰)
(棃園在光化門北光化門者禁苑南面西頭第一門在/芳林景曜門之西也中宗令學士自芳林門入集於棃)
(園分朋拔河則棃園在太極宫西禁苑之内矣開元二/年𤣥宗置教坊於蓬萊宫上自教法曲謂之棃園弟子)
(至天寳中即東宫置宜春北苑命宫女數百人為棃園/弟子即是棃園者按樂之地而預教者名為弟子耳凡)
(蓬萊宫宜春院皆/不在棃園之内也)命文武三品以上抛毬及分朋拔河
韋巨源唐休璟衰老隨絙踣地(絙古登翻/踣蒲北翻)久之不能興
上及皇后妃主臨觀大笑　夏四月丙戌上遊芳林園
(按唐禁苑廣矣漢長安都城盡入唐苑之内而漕渠首/受豐水北流矩折入於禁苑而東流又矩折北流而入)
(於渭苑地自漕渠之東大安宫垣之西南出與宫城齊/南列三門中曰芳林自芳林門而入禁苑其地以芳林)
(園為/稱)命公卿馬上摘櫻桃(櫻桃按爾雅名楔荆桃樹多/隂先百果熟大如拇指圎而)
(色朱味甜毎一朶率一二十顆/核如豆大以鶯所含亦名含桃)　初則天之世長安城
東隅民王純家井溢浸成大池數十頃號隆慶池(池在/隆慶)
(坊南程大昌曰帝王之興若符瑞理固有之然而傅㑹/者多六典所記隆慶坊有井忽湧為小池周袤十數丈)
(常有雲氣或黄龍出其中至景雲間潜復出水其沼浸/廣里人悉移居遂鴻洞為龍池然予詳而考之長安志)
(曰龍池在躍龍門南本是平地自垂拱初載後因雨水/流􁆜為小流後又引龍首渠水分溉之日以滋廣至景)
(龍中彌亘數頃深至數丈常有雲龍之祥後因謂之龍/池志又曰隋城外東南角有龍首堰自此堰分滻水北)
(流至長樂坡分為二渠其西渠自永嘉坊西南流經興/慶宫則是興慶之能變平地為龍池者實引滻之力也)
(至六典所紀則全沒導滻之實乃言初時井溢/已乃泉生合二水以成此池專以歸諸變化也)相王子
五王列第於其北(壽春王成器臨淄王隆基衡陽王成/義巴陵王隆範彭城王隆業五王皆)
(相王/子)望氣者言常鬰鬰有帝王氣比日尤盛(比毗/至翻)乙未
上幸隆慶池(日考異曰景龍文舘記以為其月十二/  按長厯是月壬午朔今從實錄本紀)結
綵為樓宴侍臣泛舟戲象以厭之(厭於葉翻時人以/為𤣥宗受命之祥)
定州人郎岌上言韋后宗楚客將為逆亂(岌魚及翻/上時掌翻)韋
后白上杖殺之五月丁夘許州司兵參軍偃師燕欽融
復上言皇后滛亂干預國政(唐諸州兵曹司兵參軍事/掌武官選兵甲器仗門禁)
(管籥軍防烽堠傳驛畋獵燕/因肩翻復扶又翻上時掌翻)宗族彊盛安樂公主武延秀
宗楚客圗危宗社上召欽融面詰之欽融頓首抗言神
色不撓上黙然宗楚客矯制令飛騎撲殺之(詰去吉翻/撓奴教翻)
(騎竒寄翻/撲弼角翻)投於殿庭石上折頸而死楚客大呼稱快(折/而)
(設翻呼/火故翻)上雖不窮問意頗怏怏不悦(怏於/兩翻)由是韋后及
其黨始憂懼(為韋后弑/逆張本)　己夘上宴近臣國子祭酒祝
欽明自請作八風舞揺頭轉目備諸醜態(祝欽明所謂/八風舞非春)
(秋魯大夫衆仲所謂舞者所以莭八音行八風者也借/八風之名而備諸滛醜之態耳今人謂滛放不返為風)
(此則欽明所/謂八風也)上笑欽明素以儒學著名吏部侍郎盧藏
用私謂諸學士曰祝公五經掃地盡矣(諸學士者修文/舘學士及直學)
(士/也)　散騎常侍馬秦客以醫術光祿少卿楊均以善烹
調皆出入宫掖得幸於韋后恐事泄被誅(散悉亶翻騎/竒寄翻被皮)
(義/翻)安樂公主欲韋后臨朝自為皇太女乃相與合謀於
餅餤中進毒六月壬午中宗崩於神龍殿(年五十五神/龍殿以年號)
(名自兩儀殿東入神龍門至神龍殿六典兩儀殿之北/曰甘露門其内甘露殿左曰神龍門其内則神龍殿樂)
(音洛朝直遥翻餤/弋廉翻又徒甘翻)韋后祕不發䘮自總庶政癸未召諸
宰相入禁中徴諸府兵五萬人屯京城使駙馬都尉韋
捷韋灌(韋㨗尚中宗女成安公/主韋灌尚定安公主)衛尉卿韋璿左千牛中
郎將韋錡長安令韋播郎將髙嵩分領之(璿似宣翻錡/渠宜翻  考)
(異曰景龍文舘記徴諸兵士二千人屯皇城左右衛令/韋㨗韋濯押當又令韋錡押翊林軍韋播髙嵩分押左)
(右營萬騎韋元廵六街實録兵/五萬人韋濯作韋灌今從之)璿温之族弟播從子嵩
其甥也(從才用/翻下同)中書舍人韋元徼廵六街(長安城中左/右六街金吾)
(街使主之左右金吾将軍掌晝夜/廵警之法以執禦非違徼吉弔翻)又命左監門大將軍
兼内侍薛思簡等將兵五百人馳驛戍均州以備譙王
重福(等將即亮翻重/直龍翻下同)以刑部尚書裴談工部尚書張錫
並同中書門下三品仍充東都留守(守式/又翻)吏部尚書張
嘉福中書侍郎岑羲吏部侍郎崔湜並同平章事羲長
倩之從子也太平公主與上官昭容謀草遺制立温王
重茂為皇太子皇后知政事相王旦參謀政事宗楚客
宻謂韋温曰相王輔政於理非宜且於皇后嫂叔不通
問(引記曲禮之/言相息亮翻)聽朝之際何以為禮遂帥諸宰相表請
皇后臨朝罷相王政事(朝直遥翻/帥讀曰率)蘇瓌曰遺詔豈可改
邪温楚客怒瓌懼而從之乃以相王為太子太師甲申
梓宫遷御太極殿(西内正殿/曰太極殿)集百官發䘮皇后臨朝攝
政赦天下改元唐隆進相王旦太尉雍王守禮為豳王
(雍於/用翻)夀春王成器為宋王以從人望命韋温總知内外
守捉兵馬事丁亥殤帝即位時年十六尊皇后為皇太
后立妃陸氏為皇后壬辰命紀處訥持莭廵撫闗内道
岑羲河南道張嘉福河北道宗楚客與太常卿武延秀
司農卿趙履温國子祭酒葉静能及諸韋共勸韋后遵
武后故事(欲遵武后/易姓事也)南北衛軍(南軍十六衛軍北/軍羽林及萬騎也)臺閣
要司(臺閣尚書/諸司也)皆以韋氏子弟領之廣聚黨衆中外連
結楚客又宻上書稱引圗讖謂韋氏宜革唐命(識楚譛/翻  考)
(異曰舊傳安樂府曹符鳯説武延秀曰天下之心未忘/武氏䜟云黒衣神孫被天裳公神皇之孫也大周之業)
(可以冄興勸延秀裳衣皂袍以應之中宗實錄云宗楚/客與弟將作大匠晉卿太常少卿李􁛈將作少監李守)
(貞日夜潜圗令延秀速起事太上實録云楚客神龍初/為太僕卿與武三思潜謀簒逆累遷同三品及三思誅)
(附安樂而韋氏尤信任之楚客嘗謂所親曰始吾在卑/位尤愛宰相及居之又思太極南面一日足矣雖附韋)
(氏志窺宸極此所謂天下之/惡皆歸焉者也今所不取)謀害殤帝深忌相王及太
平公主宻與韋温安樂公主謀去之(去羗/吕翻)相王子臨淄
王隆基先罷潞州别駕(唐制上州别駕從四品下中/州正五品下下州從五品上)在
京師隂聚才勇之士謀匡復社稷初太宗選官户及蕃
口驍勇者著虎文衣跨豹文韀(驍堅堯翻著則畧翻/韀則前翻馬被具也)從
遊獵於馬前射禽獸謂之百騎(射而亦翻騎/竒寄翻下同)則天時稍
增為千騎𨽻左右羽林中宗謂之萬騎置使以領之(使/疏)
(吏/翻)隆基皆厚結其豪傑兵部侍郎崔日用素附韋武與
宗楚客善知楚客謀恐禍及己遣寳昌寺僧普潤宻詣
隆基告之勸其速發隆基乃與太平公主及公主子衛
尉卿薛崇暕(暕古/限翻)苑總監灨人鍾紹京(鍾紹京西京苑/總監也唐京都)
(苑各冇總監一人從五品下掌宫苑内舘園池之事凡/禽魚果木皆總而司之贑縣漢屬豫章郡吴晉屬廬陵)
(郡宋以下為南康郡治所唐帶䖍/州贑師古古暗翻劉晌古濫翻)尚衣奉御王崇曄前
朝邑尉劉幽求(朝直/遥翻)利仁府折衝麻嗣宗(唐雍州有府/百三十一其)
(逸者百二十利/仁府必屬雍州)謀先事誅之韋播髙嵩數榜捶萬騎
欲以立威(先悉薦翻數所角翻/榜音彭捶止橤翻)萬騎皆怨果毅葛福順
陳𤣥禮見隆基訴之隆基諷以誅諸韋皆踴躍請以死
自效萬騎果毅李仙鳬亦預其謀或謂隆基當啓相王
隆基曰我曹為此以狥社稷事成福歸於王不成以身
死之不以累王也(累力/瑞翻)今啟而見從則王預危事不從
將敗大計遂不啟(史言隆基有大畧所以/能平内難敗補邁翻)庚子晡時隆
基㣲服與幽求等入苑中(唐禁苑在皇城之北苑城東/西二十七里南北三十里東)
(抵覇水西連故長安城南連京城比枕渭水苑内離宫/亭觀二十四所漢長安故城東西十二里皆𨽻入苑中)
㑹鍾紹京廨舍(廨古/隘翻)紹京悔欲拒之其妻許氏曰忘身狥
國神必助之且同謀素定今雖不行庸得免乎紹京乃
趨出拜謁隆基執其手與坐(紹京趨出拜謁者示尊奉/隆基也隆基執手與坐示)
(不敢當且以/結其心也)時羽林將士皆屯𤣥武門逮夜葛福順李
仙鳬皆至隆基所請號而行(凡用兵下營及攻襲就主/帥取號以備緩急相照應)
向二鼓天星散落如雪劉幽求曰天意如此時不可失
福順㧞劔直入羽林營斬韋璿韋播髙嵩以狥曰韋
后酖殺先帝謀危社稷今夕當共誅諸韋馬鞭以上皆
斬之(言諸韋男女長及/馬鞭以上者皆斬)立相王以安天下敢有懐兩端
助逆黨者罪及三族羽林之士皆欣然聽命乃送璿等
首於隆基隆基取火視之遂與幽求等出苑南門(禁苑/南門)
(直宫城之/𤣥武門)紹京帥丁匠二百餘人執斧鋸以從(帥讀曰/率下同)
(從才/用翻)使福順將左萬騎攻𤣥徳門仙鳬將右萬騎攻白
獸門(白獸門即白獸闥即杜甫北征詩所謂寂寞白獸/闥者是也與𤣥徳門皆通内諸門之數將即亮翻)
(下/同)約㑹於凌烟閣前即大譟(譟蘇/到翻)福順等共殺守門
將斬闗而入隆基勒兵𤣥武門外三鼓聞譟聲帥總
監及羽林兵而入諸衛兵在太極殿宿衛梓宫者(此南/牙諸)
(衛兵/也)聞譟聲皆被甲應之(被皮/義翻)韋后惶惑走入飛騎營
有飛騎斬其首獻於隆基安樂公主方照鏡畵眉軍士
斬之斬武延秀於肅章門外斬内將軍賀婁氏於太
極殿西(時韋氏以婦人為内將軍/盖即賀婁尚宫為之也)初上官昭容引其從
母之子王昱為左拾遺(母之姊妹謂之/從母從才用翻)昱説昭容母鄭
氏曰(説輸/苪翻)武氏天之所廢不可興也今媫妤附於三思
此滅族之道也願姨思之鄭氏以戒昭容昭容弗聽及
太子重俊起兵討三思索昭容(事見上卷景龍元/年索山客翻下同)昭容
始懼思昱言自是心附帝室與安樂公主各樹朋黨及
中宗崩昭容草遺制立温王以相王輔政宗韋改之及
隆基入宫昭容執燭帥宫人迎之以制草示劉幽求幽
求為之言(為于/偽翻)隆基不許斬於旗下時少帝在太極殿
(少詩/照翻)劉幽求曰衆約今夕共立相王何不早定隆基遽
止之捕索諸韋在宫中及守諸門并素為韋后所親信
者皆斬之比暁内外皆定辛巳隆基出見相王(比必利/翻見賢)
(遍/翻)叩頭謝不先啟之罪相王抱之泣曰社稷宗廟不墜
於地汝之力也遂迎相王入輔少帝閉宫門及京城門
分遣萬騎收捕諸韋親黨斬太子少保同中書門下三
品韋温於東市之北中書令宗楚客衣斬衰乘青驢逃
出至通化門(衣於既翻衰倉回翻通化/門京城東面北來第一門)門者曰公宗尚
書也去布㡌執而斬之并斬其弟晉卿(實考異曰太上/  録云斬楚客)
(於春明門外今從僉載太上録殺晉卿於定陵/按定陵中宗陵也於時未有今不取去羗吕翻)相王奉
少帝御安福門慰諭百姓(唐六典曰皇城西面二門北/曰安福南曰順義安福門西)
(直開/遠門)初趙履温傾國資以奉安樂公主為之起第舍築
臺穿池無休已擫紫衫以項挽公主犢車(為于偽翻/擫益渉翻)公
主死履温馳詣安福樓下舞蹈稱萬嵗聲未絶相王令
萬騎斬之百姓怨其勞役爭割其肉立盡祕書監汴王
邕娶韋后妹崇國夫人(崇古/國翻)與御史大夫竇從一各手
斬其妻首以獻邕鳯之孫也(鳯髙祖/之子)左僕射同中書門
下三品韋巨源聞亂家人勸之逃匿巨源曰吾位大臣
豈可聞難不赴(射寅謝翻/難乃旦翻)出至都街為亂兵所殺時年
八十於是梟馬秦客楊均葉静能等首尸韋后於市崔
日用將兵誅諸韋於杜曲(唐京城南韋杜二族居之謂/之韋曲杜曲語云城南韋杜)
(去天尺五時諸韋門宗彊盛侵杜曲而/居之梟堅堯翻將知亮翻又音如字)襁褓兒無免者
(襁居兩翻/褓音保)諸杜濫死非一是日赦天下云逆賊魁首已誅
自餘支黨一無所問以臨淄王隆基為平王兼知内外
閑廏(平王固以平州為國名實以平内難褒以此名六/典尚乘奉御掌内外閑廐之馬一曰左右飛黄閑)
(二曰左右吉良閑三曰左右龍媒閑四曰左右騶駼閑/五日左右駃騠閑六曰左右天苑閑開元時仗内六閑)
(曰飛龍翔麟鳯苑鵷鸞吉良六羣等六廐奔星内駒等/兩閑仗外有左飛右飛左萬右萬等四閑東南内西南)
(内等/兩廐)押左右廂萬騎(左右廂即前所謂/左萬騎右萬騎也)薛崇暕賜爵立
節王以鍾紹京守中書侍郎劉幽求守中書舍人並參
知機務麻嗣宗行右金吾衛中郎將武氏宗屬誅死流
竄殆盡(武氏宗屬至是時誅竄宜盡矣而史曰殆盡者/攸緒平一能避權遠勢而武惠妃者猶足以成)
(殺三子/之祸也)侍中紀處訥行至華州吏部尚書同平章事張
嘉福行至懷州皆収斬之(舊志華州京師東百八十里/懐州京師東九百六十九里)
(華户/化翻)壬寅劉幽求在太極殿有宫人與宦官令幽求作
制書立太后幽求曰國有大難(難乃/旦翻)人情不安山陵未
畢遽立太后不可平王隆基曰此勿輕言遣十道使齎
璽書宣撫及詣均州宣慰譙王重福(使疏吏翻璽斯/氏翻重直龍翻)貶
竇從一為濠州司馬(舊志濠州京師東南/二千一百五十里)罷諸公主府
官(中宗時太平安樂等七/公主皆開府置官屬)癸夘太平公主傳少帝命請
讓位於相王相王固辭以平王隆基為殿中監同中書
門下三品以宋王成器為左衛大將軍衡陽王成義為
右衛大將軍巴陵王隆範為左羽林大將軍彭城王隆
業為右羽林大將軍光祿少卿嗣道王㣲檢校右金吾
衛大將軍㣲元慶之孫也(道王元慶/髙祖之子)以黄門侍郎李日
知中書侍郎鍾紹京並同中書門下三品太平公主之
子薛崇訓為右千牛衛將軍隆基有二奴王毛仲李守
徳皆趫勇善騎射(趫巨嬌翻/善走也)常侍衛左右隆基之入苑
中也毛仲避匿不從(從才/用翻)事定數日方歸隆基不之責
仍超拜將軍毛仲本髙麗也(為王毛仲貴寵致/祸張本麗力知翻)汴王邕
貶沁州刺史(舊志沁州京師東北一/千二十五里沁七鴆翻)左散騎常侍駙馬
都尉楊慎交貶巴州刺史中書令蕭至忠貶許州刺史
(舊志許州京師/東一千二百里)兵部尚書同中書門下三品韋嗣立貶
宋州刺史中書侍郎同平章事趙彦昭貶絳州刺史吏
部侍郎同平章事崔湜貶華州刺史劉幽求言於宋王
成器平王隆基曰相王疇昔已居宸極羣望所屬(嗣/聖)
(元年則天廢中宗而立相王及/革命以王為皇嗣屬之欲翻)今人心未安家國事重
相王豈得尚守小節不早即位以鎮天下乎隆基曰王
性恬淡不以代事嬰懷(代事即世事避/太宗諱云爾)雖有天下猶讓
於人(謂既譲武后/又譲中宗也)况親兄之子安肯代之乎幽求曰衆
心不可違王雖欲髙居獨善其如社稷何成器隆基入
見相王(見賢/遍翻)極言其事相王乃許之甲辰少帝在太極
殿東隅西向相王立於梓宫旁太平公主曰皇帝欲以
此位讓叔父可乎幽求跪曰國家多難皇帝仁孝追
蹤堯舜誠合至公相王代之任重慈愛尤厚矣(難乃旦/翻任音)
(壬/)乃以少帝制傳位相王時少帝猶在御座太平公主
進曰天下之心已歸相王此非兒座遂提下之(下遐/嫁翻)睿
宗即位御承天門赦天下(京城西内正/門曰承天門)復以少帝為温
王以鍾紹京為中書令鍾紹京少為司農録事(唐九寺/皆有録)
(事官九品盖流/外也少詩照翻)既典朝政(朝直遥/翻下同)縱情賞罰衆皆惡之
(惡烏/路翻)太常少卿薛稷勸其上表禮譲(上時/掌翻)紹京從之稷
入言於上曰紹京雖有勲勞素無才徳出自胥徒一旦
超居元宰恐失聖朝具聸之羙(詩云赫赫師/尹民具爾聸)上以為然
丙午改除戸部尚書尋出為蜀州刺史(舊志蜀州去京/師三千三百三)
(十二/里)　上將立太子以宋王成器嫡長而平王隆基有
大功疑不能决成器辭曰國家安則先嫡長國家危則
先有功茍違其宜(長知兩翻/先悉薦翻)四海失望臣死不敢居平
王之上涕泣固請者累日大臣亦多言平王功大宜立
劉幽求曰臣聞除天下之禍者當享天下之福平王拯
社稷之危救君親之難(難乃/旦翻)論功莫大語徳最賢無可
疑者上從之丁未立平王隆基為太子(𤣥考異曰劉子/  先撰太上皇)
(實録盡傳位後又撰睿宗實録終橋陵文字頗不同/睿宗録及舊紀皆云丙午立太子今從太上皇録)隆
基復表譲成器不許(復扶/又翻)　則天大聖皇后復舊號為
天后追謚雍王賢曰章懐太子(賢廢見二百二卷髙宗/永隆元年雍於用翻下)
(同/)　戊申以宋王成器為雍州牧揚州大都督太子太
師　置温王重茂於内宅(恐群不逞挾/之以為變也)　以太常少卿
薛稷為黄門侍郎叅知機務稷以工書事上於藩邸其
子伯陽尚仙源公主(仙源公主帝女也/後封荆山公主)故為相　追削
武三思武崇訓爵謚斵棺暴尸平其墳墓　以許州
刺史姚元之為兵部尚書同中書門下三品宋州刺史
韋嗣立許州刺史蕭至忠為中書令綘州刺史趙彦昭
為中書侍郎華州刺史崔湜為吏部侍郎並同平章事
越州長史宋之問饒州刺史冉祖雍坐諂附韋武皆流
嶺表　己酉立衡陽王成義為申王巴陵王隆範為岐
王彭城王隆業為薛王加太平公主實封滿萬户太平
公主沈敏多權畧(沈持/林翻)武后以為類己故於諸子中獨
愛幸頗得預宻謀然尚畏武后之嚴未敢招權埶及誅
張易之公主有力焉(誅張易之見二百七/卷中宗神龍元年)中宗之世韋
后安樂公主皆畏之又與太子共誅韋氏旣屢立大功
益尊重上常與之圖議大政毎入奏事坐語移時或時
不朝謁(朝直/遥翻)則宰相就第咨之毎宰相奏事上輙問嘗
與太平議否又問與三郎議否然後可之三郎謂太子
也公主所欲上無不聽自宰相以下進退繫其一言其
餘薦士驟歴清顕者不可勝數權傾人主趨附其門者
如市(勝音升趨/七喻翻)子薛崇行崇敏崇簡皆封王田園遍於
近甸收市營造諸器玩遠至嶺蜀輸送者相屬於路(屬/之)
(欲/翻)居處奉養擬於宫掖(處昌/吕翻)　追贈郎岌燕欽融諌議
大夫　秋七月庚戍朔贈韋月將宣州刺史(韋月將死/見上卷中)
(宗神龍/二年)　癸丑以兵部侍郎崔日用為黄門侍郎參知
機務　追復故太子重俊位號(太子重俊死見上/卷中宗景龍元年)雪敬
暉桓彦範崔𤣥暐張柬之袁恕己成王千里李多祚等
罪復其官爵(五王事見上卷神龍二年千里/多祚與重俊同死見景龍元年)　丁巳以
洛州長史宋璟檢校吏部尚書同中書門下三品岑羲
罷為右散騎常侍兼刑部尚書璟與姚元之恊心革中
宗弊政進忠良退不肖賞罰盡公請託不行綱紀修舉
當時翕然以為復有貞觀永徽之風(復扶又翻/又如字)　壬戌
崔湜罷為尚書左丞張鍚為綘州刺史蕭至忠為晉州
刺史(舊志晉州京師東/比七百二十五里)韋嗣立為許州刺史趙彦昭為
宋州刺史丙寅姚元之兼中書令兵部尚書同中書門
下三品李嶠貶懷州刺史丁夘太子少師同中書門下
三品唐休璟致仕右武衛大將軍同中書門下三品張
仁愿罷為左衛大將軍　黄門侍郎叅知機務崔日用
與中書侍郎參知機務薛稷爭於上前稷曰日用傾側
曏附武三思非忠臣賣友邀功非義士日用曰臣往雖
有過今立大功(立大功謂誅韋氏/之謀日用發之)稷外託國婣(謂稷子/伯陽尚)
(主/)内附張易之宗楚客非傾側而何上由是兩罷之戊
辰以日用為雍州長史稷為左散騎常侍　己巳赦天
下改元(改元/景雲)凡韋氏餘黨未施行者咸赦之　乙亥廢
武氏崇恩廟及昊陵順陵(中宗景龍元年/復武氏陵廟)追廢韋后為
庶人安樂公主為悖逆庶人(悖蒲内翻/又蒲沒翻)　韋后之臨朝
也吏部侍郎鄭愔貶江州司馬(朝直遥翻/愔於今翻)潜過均州與
刺史譙王重福及洛陽人張靈均謀舉兵誅韋氏未
發而韋氏敗重福遷集州刺史未行靈均説重福曰大
王地居嫡長當為天子(長知/兩翻)相王雖有功不當繼統東
都士庶皆願王來若潜入洛陽發左右屯營兵(東都置/左右屯)
(營兵以/衛宫城)襲殺留守據東都如從天而下也然後西取陜
州東取河南北天下指麾而定(守式又翻/陜式冉翻)重福從之靈
均乃宻與愔結謀聚徒數十人時愔自祕書少監左遷
沅州刺史(武后天授二年改巫州為沅州舊志沅州京/師南四千一百九十七里至東都三千九百)
(里/)遲留洛陽以俟重福草制立重福為帝改元為中元
克復(為考異曰太上皇實録云改元/  中宗克復元年今從新書)尊上為皇季叔以
温王為皇太弟愔為左丞相知内外文事靈均為右丞
相天柱大將軍知武事右散騎常侍嚴善思為禮部
尚書知吏部事重福與靈均詐乘驛詣東都愔先供張
駙馬都尉裴巽第以待重福(供居用翻/張知亮翻)洛陽縣官㣲聞
其謀
　
　
　
　
　
　
　
　
　
　資治通鑑卷二百九
