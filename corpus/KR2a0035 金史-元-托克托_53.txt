
　金史巻五十三
　　元中書右丞相總裁托克托等修
　志第三十四
　　選舉三(右職吏員雜選/)
右職省令史譯史皇統八年格初考遷一重女直人依
本法外諸人越進義毎三十月各遷兩重百二十月出
職除正六品以下正七品以上職官正隆二年更為五
十月遷一重初考女直人遷敦武校尉餘人遷保義校
尉百五十月出職係正班與從七品若自樞密院臺六
部轉省者以前已成考月數通筭出職大定二年復以
三十月遷一官亦以百二十月出職與正從七品院臺
六部及它府司轉省而不及考者以三月折兩月一考
與從七兩考正七品三考與六品三年定格及七十五
月出職者初上令二中令三下令四五録事六下令七
中令八上令百五十月出職者初刺同運判推官等二
三中令四上令回呈省大定二十七年制一考及不成
考者除從七品須厯縣令三任第五任則升正七品兩
考以上除正七品再任降除縣令三四皆與正七品第
五任則升六品三考以上者除六品再任降正七品三
任四任與六品第五任則升從五品
省女直譯史大定二十八年制以見任從七從八人内
勾六十嵗以上者相視用之眀昌年年取見役契丹譯
史内女直契丹字熟閑者無則以前省契丹譯史出職
官及國史院女直書寫見任七品八品九品官充
省通事大定二十年格三十月遷一重百二十月出職
一考兩考與八品三考者從七品餘與部令譯史一體
免差御史臺令史譯史皇統八年遷考之制百二十月
出職正隆二年格百五十月出職皆九品係正班大定
二年百二十月出職皆以三十月遷一官其出職一考
兩考皆與九品三考與八品眀昌三年截罷見役吏人
用三品職事官子弟試中者及終場舉人本臺試補者
若不足於密院六部見役品官及契丹品官子孫兄弟
選充承安三年勅凡補一人必詢於衆雖為公選亦恐
乆漸生弊況又在書史之上不試而即用本臺出身門
户似涉太優遂令除本臺班内祇令譯史名闕外於試
中樞密院令譯史人内以名次取用不足即於隨部班
祇令譯史上名轉充若須用終場舉人之闕則令三次
終場舉人每科舉後與它試書史人同程試驗榜次用
之女直十三人内班内祇六人終場舉人七人漢人十
五人内班内祇七人終場舉人八人譯史四人内班内
祇二人終場舉人二人
樞密院令史譯史令史正隆二年制遷考與省同出職
除係正班正從八品大定二十一年定元帥府令譯史
三十月遷一官百二十月出職一考兩考與八品除授
三考與從七品十四年遂命内祇并三品職事官承廕
人與四品五品班祇及吏員人通試中選者用之十六
年定一考兩考者初録事軍判防判再除上簿三中簿
四同初五六下令七八中令九十上令(二十六年兩考/者免下令一任)
三考以上初上令二中令三下令四録事軍防判(二十/六年)
(免此/除)五下令(二十六年/亦免此除)六七中令八上令十七年制試
補緦麻袒免以上宗室郎君又定制三品職事子弟設
四人吏員二人睦親府宗正府統軍司令譯史遷考出
職與臺部同部令史譯史皇統八年格初考三十月遷
一重女直人依本格餘人越進義第二第三考各遷一
重第四考並遷兩重百二十月出職八品已下正隆二
年遷考與省右職令史同出職九品大定二十一年宗
正府六部臺統軍司令史畨部譯史元帥府通事皆三
十月遷一重百二十月出職係班一考兩考與九品三
考已上與八品除授十四年以三品至七品官承廕子
孫一混試充尋以為不倫命以四品五品子孫及吏員
試中者依舊例補六品以下不與十五年命免差使十
六年格一考兩考者初除上簿再除中簿三下簿四上
簿五録事軍防判六七下令八九中令十上令三考以
上者初除録事軍防判再除上簿三中簿四如初五下
令(後免/此除)六七下令八中令九上令
按察司書吏以終場舉人内選補遷加出職同臺部
凡内外諸吏員之制自正隆二年定知事孔目出身俸
給凡都目皆自朝差海陵初除尚書省樞密院御史臺
吏員外皆為雜班乃召諸吏員於昌明殿諭之曰爾等
勿以班次稍降為歉果有人才當不次擢用也又定少
府監吏員以内省司舊吏員及外路試中司吏補大定
二年户部郎中曹望之言隨處胥吏猥多乞減其半詔
胥吏仍舊但禁用貼書又命縣吏闕則令推舉行止修
舉為鄉里所重者充三年以外路司吏乆不升轉往往
交通豪右為姦命與孔目官毎三十月則一轉移於它
處七年勅隨朝司屬吏員通事譯史勾當過雜班月日
如到部者並不理筭又詔吏人但犯贓罪罷者雖遇赦
而無特㫖不許復叙又命京府州縣及轉運司胥吏之
數視其户口與課之多寡増減之十二年上謂宰臣曰
外路司吏止論名次上下恐未得人若其下有亷慎熟
閑吏事委所屬保舉試不中程式者付隨朝近下局分
承應以待再試彼既知不得免試必當盡心以求進也
章宗大定二十九年上封事者言諸州府吏人不宜試
補隨朝吏員乞以五品以上子孫試補蓋職官之後清
勤者多故為可任也尚書省謂吏人試補之法行之已
乆若止收承廕人復恐不閑案牘或致敗事舊格惟許
五品職官子孫投試今省部試者尚少以所定格法未
寛故也遂定制散官五品而任七品散官未至五品而
職事五品其兄弟子孫已承廕者並許投試而六部令
史内吏人試補者仍舊泰和四年簽河東按察司事張
行信言自罷移轉法後吏勢浸重恣為豪奪民不敢言
今又無朝差都目止令上名吏人兼管經厯六案文字
與同類分受賄賂吏目通厯三十年始得出職常在本
處侵漁不便遂定制依舊三十月移轉年滿出職以杜
把握州府之弊八年以僉東京按察司事楊雲翼言書
史皆不用本路人以别路書吏許特薦申部者類試取
中選者補用凡右職官天徳制忠武以下與差使昭信
以上兩除一差大定十二年勅鎮國以上即與省除十
三年制眀威注下令宣威注中令廣威注上令信武權
注下令宣武顯武免差權注丞簿又制宣武顯武功酬
與上簿無虧與中簿二十六年制遷至宣武顯武始令
出職又以舊制通厯五任令呈省詔減為四任眀昌三
年以諸司除授守闕近三十月於選調窒礙令後依舊
兩除一差候員相副則復舊制泰和元年年以縣令見
闕近者十四月逺者至十六月蓋以見格官至眀威者
並注縣令或犯選并虧永人若帶眀威人亦注是無别
也遂令曽虧永及犯選格女直人展至廣威漢人至宣
武方注縣令又以守闕簿丞近者十九月逺者二十一
月依見格官至宣武顯武信武者合注丞簿遂命但曽
虧永直至眀威方注丞簿又吏格凡諸右職正雜班(謂/無)
(資厯者班/内祇同)皆驗官資注授帶忠武以下者與監當差使
昭信以上擬諸司除授仍兩除一差宣武以上與中簿
(若功酬人/與上簿)眀威注下令宣威注中令廣威注上令通厯
縣令四任如帶定逺已厯縣令三任者皆呈省若但曽
虧永及犯選格(諸曽犯公罪追官私罪解任及犯贓亷/訪不好併體察不堪臨民者謂之犯選)
(格/)女直人遷至武義漢人諸色人武畧並注諸司除授
皆兩除一差若至眀威方注丞簿女直人遷至廣威漢
人諸色人遷至宣威者皆兩任下令一任中令回呈省
貞祐三年制遷至宣武者皆與諸司除授亦兩除一差
凡不犯選格者若懐逺方注丞簿至安逺則注下令上
令各一任呈省四年復以官至懐逺注下令定逺注中
令安逺注上令四任呈省檢法知法正隆二年嘗定六
部所用人數及差取格法初考兩考皆除司候三考者
除上簿五年定制十年内者初考除下簿兩考除中簿
三考除警判十年外者除第二任司候司候兩考除上
簿三考則除市丞大定二年制曽三考者不拘十年内
外皆與八品録事市令擬當合得本門户除授舊授劄
付大定三年始命給勅以律科人為之七年定制驗榜
次勾取如勾省令史之制二十六年命三考除録事以
後則兩除一差
女直知法檢法大定三年格以臺部統軍司出職令譯
史曽任縣佐市令差使人内奏差考滿比元出身陞一
等依隨路知事例給勅以三十月為任眀昌五年以省
統軍司令譯史書史内擬年五十以下無過犯慎行止
試一月以能者充再勒留者陞一等一考者初上令二
三中令四上令兩考陞二等呈省
太常寺檢討二人正隆二年五十月遷一重女直遷敦
武餘人進義百五十月出職係雜班大定二年制以三
十月遷一重百二十月出職係正班九品
省祇候郎君大定三年制以袒免以上親願承應已試
合格而無闕收補者及一品官子已引見止在班祇候
三十月循遷初任與正從七品次任呈省内祇在班初
次任注正從八品三四注從七品而後呈省班祇在班
初九品三四從八品四五從七品而後呈省已上三等
並以六十月為滿各遷一重八年定制先役六十月以
試驗其才不能幹者進一官黜之才幹者再理六十月
每三十月遷加百二十月為滿須用識女直字者十六
年定制以制文試之能解説得制意者為中選十八年
制一品官子初都軍二録事軍防判三都軍四下令五
六上令回呈省内祇初録事軍防判二上簿三同初四
録事五都軍六下令七中令八上令回呈省班祇初上
簿二中簿三同初四録事軍防判五録事六都軍七下
令八中令九上令回呈省
國史院書寫正隆元年定制女直書寫試以契丹字書
譯成女直字限三百字以上契丹書寫以熟於契丹大
小字以漢字書史譯成契丹字三百字以上詩一首或
五言七言四韻以契丹字出題漢人則試論一道遷考
出職同太常檢討
宗室將軍六十月為任初刺同二都軍三刺同四從六
副將軍以七品出職人充眀昌元年以九十月為滿中
都上京初從七二録事軍防判三入本門户餘路初録
事軍防判二上簿三入本門户承安二年改司屬令作
隨朝
内侍御直内直六十四人正隆二年格長行人五十月
遷一重女直人遷敦武餘人遷進義無出身大定二年
格同上大定六年更定收補内侍格能誦一大經及論
語孟子内能誦一書并善書札者月給俸八貫石稍識
字能書者七貫石不識字六貫石泰和二年以叅用外
官失防㣲之道乃剏寄禄官名以專任之既足以酬其
勞而無侵官之弊
凡宫中諸局分大定元年世宗謂諸局分承應人班敘
俸給涉于太濫正隆時乃無出身涉于太刻又其官品
不以勞逸為制遂命更定之大定六年諭有司曰宫中
諸局分承應人有年滿數差使者往往苦於稽留而卒
不得其差者復多不解文字而不幹故公私不便今後
願出局者聽願留者各増其秩依舊承應其十人長雖
老願留者亦増秩作長行承應餘依例放還七年詔宰
臣曰女直人自來諸局分不經收充祇侯可自今除太
醫司天内侍外餘局分並令收充勾當
䕶衛正隆二年格每三十月遷一重初考女直遷敦武
餘遷保義百五十月出職與從五品以下從六品以上
除大定二年格更為初遷忠勇百二十月出職大定十
四年官制從下添兩重遂命女直初遷修武餘人敦武
十八年制初除五品者次降除六品第三復除從五品
初任六品者不降第四任始授從五品再勒留者各遷
一官眀昌元年資格初任不筭資厯不勒留者初從六
品二三皆同上第四任陞從五勒留者初從五二三同
上第四正五品再勒留者初正五品二同上三少尹四
刺史眀昌四年降作六品七品除貞祐制一考八品兩
考除縣令三考正七品四考六品五年定一考者注上
令兩考者一任正七品回降從七兩任正七回陞六品
三考者正七一任回再任正七陞正六品四考者任六
品陞從五品
符寳郎十二人正隆二年格皆同䕶衛出職與從七品
除授大定二年格並同䕶衛十四年初收餘人遷進義
二十一年英俊者與六品除常人止與七品除
奉御十六人以内駙馬充舊名入寢殿實逹爾大定十二
年更今名正隆二年格同符寳郎大定二年出職從七
品
奉職三十人舊名不入寢殿實逹爾又名外帳實逹爾大定
十二年更今名正隆二年格女直遷敦武餘人遷進義
無出身大定二年格出職正班九品大定十四年定新
官制從下添兩重女直初考進義餘人進義副尉十七
年格有廕者初中簿二下簿無廕者注縣尉已後則依
格眀昌元年格有廕者毎勒留一考則減一資二年以
八品出職六年定格初録事軍防判正從八品丞二上
簿三中簿四正從八品若不犯選格者則免此除五下
令六七中令八上令勒留一考者陞下令四五中令六
上令回呈省勒留兩考者陞上令二中令三四上令回
呈省凡奉御奉職之出職大定十二年増為百五十月
二十九年復舊承安四年復増
東宫䕶衛正隆二年出職正班從八品大定二年正從
七品初收女直遷敦武餘人保義
閤門祇候正隆二年格女直初遷敦武餘人保義出職
正班從八品大定二年格出職從七品八年定格初都
軍二録事三軍防判四都軍五下令六中令七上令已
帶眀威者即與下令二録事軍防判三都軍四下令五
中令六上令泰和四年格初都軍二録事軍防判三下
令四中令五上令
筆硯承奉舊名筆硯令史大定三年更為筆硯供奉後
以避睿宗諱復更今名正隆二年女直人遷敦武餘厯
進義無出身大定二年格初考女直遷敦武餘保義出
職正班從七品吏格初都軍二三下令四五中令六上
令
妃䕶衛正隆二年格與奉職同大定二年出職與八品
符寳典書四人舊名牌印令史以皇家袒免以上親有
服外戚功臣子孫為之正隆二年格出職九品大定二
十八年出職八品二上簿回驗官資注授
尚衣承奉天徳二年格以班内祇人選充大定三年女
直人遷敦武餘人遷進義出職九品
扎布書畫十人正隆二年格與奉職同大定二年出職
九品十四年格同奉職二十一年定格有廕者初中簿
二軍器庫副後依本門户差注無廕者與差使凡已上
諸局分承應人正隆二年格有出身者皆以五十月為
一考五考出職無出身者五十月止遷一官大定二年
三年格皆三十月為考遷一重四考出職十二年復加
為五考大定二十九年又為四考承安四年復為五考
自大定十二年増考者惟䕶衛則否隨局内藏四庫巴
哩巴二十八人正隆二年格同奉職大定二年格十人
長毎三十月遷一重四考出職九品長行毎五十月遷
一重初考女直敦武餘人進義轉十人長者其後依親
軍例轉五十人長者以三十月遷加雖未至十人長而
遷加至敦武者依本門户出職十二年加為五考二十
一年格與扎布書畫同二十八年以合數監同人内從
下選差眀昌初如八貫石巴哩巴闕六貫石局内選六
年半於隨局承應人内選
左右藏庫巴哩巴八人格同内藏大定二十九年設三
十月遷一重百二十月出職
儀鸞局巴哩巴大定二十七年三人眀昌初設十五人
格比内藏巴哩巴
尚食局巴哩巴四人大定二十八年設格同儀鸞
尚輦局巴哩巴六人二十八年設格同儀鸞
典客署書表十八人大定十二年以班内祇并終場舉
人慎行止者試三國奉使接送禮儀并往復書表格同
國史院書寫十四年以女直人識漢字班内祇一同試
補大定二十四年終場舉人出職八品注上簿次下簿
三任依本門户眀昌五年復許終場舉人材質端偉言
語辯捷者與内班祇同試與正九除
捧案八人大定十九年以已承三品官廕人命宣徽院
揀試儀觀修整者格同尚衣承奉二十一年格同扎布
書畫擎執儤使大定四年以内職及承奉班内選眀昌
六年以皇家袒免以上親不足則於外戚并三品已上
散官五品以上職事官應廕子孫弟兄姪以宣徽院選
有徳而美形貌者
奉輦舊名拽輦兒大定二十九年更名格同擎執
妃奉事舊名不入寢殿實逹爾大定十一年又名妃奉職
大定十八年更今名格同扎布書畫
東宫妃䕶衛十人大定十三年格同親王府祇候郎君
二十八年有廕人與副巡檢譏察無廕人與司軍軍轄
等除
東宫入殿實逹爾三十月遷一重初考女直人遷敦武餘
人遷保義吏格有廕無廕其出職初八品二上簿三中
簿四八品五下令六中令八上令回呈省
東宫筆硯五十月遷一重百五十月出職正班九品無
廕人差使有廕人二十一年格與二十一年扎布書畫
格同
正班局分　尚藥　果子巴哩巴　奉膳　奉飲　司
裀　儀鸞　武庫巴哩巴　掌器　掌輦　習騎　羣
子都管　生料庫巴哩巴大定二十一年格有廕人扎
布書畫格相同二十九年諸局分長行並厯三百月十
人長九十月出職
雜班局分　鷹坊子　尚食局厨子　果子厨子　食
庫巴哩巴　儀鸞典幄　武庫槍寨　司獸　錢帛庫
官　旗皷笛角唱曲子人　弩手　傘子貞元元年制
弩手傘子尚廏局實逹爾尚食局厨子並授府州作院都
監大定二十九年長行三百月十人長九十月出職弩
手傘子四百月出職其他局分若秘書監楷書及琴碁
書阮象説話待詔尚廏局醫獸駞馬牛羊羣子酪人皆
無出身
侍衛親軍長行初收遷一重女直敦武餘人進義每五
十月遷一重以次轉五十人長者則每三十月遷一重
如五十人長内遷至武義者以五十人長本門户出職
五十人長毎三十月遷一重六十月出職係正班與九
品除授有廕者八品除授如轉百人長者則三十月遷
一重六十月出職係正班八品有廕者七品大定六年
百户任滿有廕者注七品都軍正將無廕及五十户有
廕者注八品刺郡都巡檢副將五十户無廕者及長行
有廕者注縣尉無廕注散巡檢十六年有廕百户初中
令二都軍正將三四録事五下令六中令七上令回呈
省無廕者初都軍正將二録事三四副將巡檢五都軍
正將六下令七中令八上令回省此言識字者也也不
識字者初止縣尉次主簿三十一年有廕者初中簿二
縣尉無廕者初縣尉二散巡檢已後依本門户識字不
識字並用差注二十九年定女直二百五十月出職餘
三百月出職吏格先察可親民及不可者驗其資厯若
己任回帶眀威懐逺者驗資擬注
拱衛直正隆名龍翔軍無出身大定二年改龍翔軍為
拱衛司定格軍使什將長行毎五十月遷一重女直人
敦武餘人進義遷至指揮使則三十月出職遷一重係
正班與諸司都監雖未至指揮使遷至武義出職係雜
班與差使
司天長行正隆二年定五十月遷一重女直敦武餘人
進義無出身
太醫格同貞元元年嘗罷去六十餘人正隆二年格五
十月遷一重女直人敦武餘人進義無出身
教坊正隆間有典城牧民者大定間罷遂定格同上
　
　
　金史巻五十三
