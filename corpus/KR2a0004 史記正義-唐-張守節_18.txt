史記正義卷十六
　　　　　　　　　　　　唐　張守節　撰
秦楚之際月表第四　　　　　史記十六
太史公讀秦楚之際曰初作難發於陳涉虐戾滅秦自
項氏撥亂誅暴平定海内卒踐帝祚成於漢家五年之
間號令三嬗自生民以來未始有受命若斯之亟也昔
虞夏之興積善累功數十年徳洽百姓攝行政事考之
于天然後在位湯武之王乃由契后稷修仁行義十餘
世不期而㑹孟津八百諸侯猶以為未可其後乃放弑
秦起襄公章於文繆獻孝之後稍以𧖟食六國百有餘
載至始皇乃能并冠帶之倫以徳若彼用力如此葢一
統若斯之難也秦既稱帝患兵革不休以有諸侯也於
是無尺土之封墮壊名城銷鋒鏑鉏豪桀維萬世之安
然王跡之興起於閭巷合從討伐軼於三代鄉秦之禁
適足以資賢者為驅除難耳故憤𤼵其所為天下雄安
在無土不王此乃𫝊之所謂大聖乎豈非天哉豈非天
哉非大聖孰能當此受命而帝者乎


















　
　
　
　
　
　
　
　
　
　
　
　
　
　
　
　史記正義卷十六
