
皇清開國方略卷十九
太宗文皇帝(天聰八年甲戍/七月至十二月)
　　　聰八年秋七月癸巳駐軍宣府城東南
　　　秋七月丙戍科爾沁部長巴達哩布達齊洪果爾
　　　棟果爾武克善多爾濟桑阿爾齋索諾穆滿珠什
　　　哩達爾漢巴圖魯塞稜噶爾瑪固穆占巴拉塞爾
　　　固稜等率兵五千來㑹
御行幄大宴之
賜蟒袍各一己丑定議分軍四路並入明邊期㑹朔州
命貝勒阿濟格多爾衮多鐸大臣阿山伊爾登率兩白旗
　　　兵偕翁牛特部遜杜稜察哈爾部新附圖巴濟農
　　　(是月壬午師次烏爾圖布拉克遇/圖巴濟農率衆來歸即以随征)及諸宰桑自巴
　　　顔珠爾格地入龍門辛邜
命貝勒豪格額駙揚古利等攻尚方堡毁邊牆分軍捉生
　　　設伏
親統師繼之壬辰豪格等奏邊牆已毁于是大軍入尚
　　　方堡分道而進至宣府右衛
命巴克什覺羅龍什等遣人
子書責右衛將官曰曩與爾等定盟彼此毫無疑貳(見六/年六)
　(月/)孰意爾等隂懐詭譎云約遼東人之在寧逺錦州者
　尋盟竟久待不至及三次遣使寧逺復拒不納(見六年/十月)
　且襲我邉境殺我二十餘人爾等或以詐盟為得計予
　縱可欺
上天亦可欺乎為民父母不以民之疾苦奏於朝廷惟恐
　上之罪已則所謂大臣者亦何利於國何益于民耶强
　弱之形衆所共知欲息干戈可速遣信使持爾主璽書
　來如執迷不悟爾國之禍何時已也復令宣
諭城中軍民曰自古下情上達天下罔不治下情上壅天
　下罔不亂前嵗兵臨爾邊既盟之後秋毫無犯此畨興
　師皆由爾官吏蒙蔽君上毁棄盟言致陷爾等于塗炭
　也是日駐營于宣府城西南五里外明日移駐城東南
　　八月癸酉駐軍大同城南
　　　大軍駐宣府城東南之後二日乙未移營薄新城
　　　丙申發礮攻之擊斃守備一正黄旗樹梯二人既
　　　登梯忽折遂罷攻丁酉移師西行丙午圍應州城
　　　丁未分兵攻小西城克其郛已酉明開平諸生張
　　　文衡自大同來歸言在明為代王府參謀見明國
　　　諸臣結黨貪財專意罔上生民窮困想望太平惟
皇上威名震於天下且招賢好士慈恵寛仁君人之大徳
　　　咸備今大兵四路並入人心願歸者大半宜備書
　　　前後興師之本意布告四方以慰民望
太宗遂命直文館(尋授秘書院副理事官後為甘肅巡撫/順治五年甘州逆回迷喇印叛亂遇害)
(賜䘏廕/)八月甲子大軍以礮攻應州城東南石家村堡毁
　　　其堞
　　御前親軍滿珠什哩海桑鼐格噶達琿綽諾先登敵
　　　以大刀木石抵拒綽諾力戰敗敵遂破其堡
賜滿珠什哩海桑綽諾皆人口八牛八驢四鼐格噶達琿
　　　皆人口六牛六驢三陣亡之希福固哩布皆人口
　　　十一驘一牛十一驢四并緞布衣服丙寅大軍自
　　　應州北行四十里駐營偵者言明陽和總督張宗
　　　衡大同總兵曺文詔俱率衆至懐仁縣
太宗度其必乘夜徃大同
諭前鋒將圖嚕什武拜速徃懐仁縣後山路設伏邀擊圖
　　　嚕什等二更至知宗衡文詔已於日暮過其地乃
　　　以行遲不及設伏
命記其罪即令躡蹤大同戊辰圖嚕什等擒明哨卒十人
　　　獲馬四十餘
駕臨大同南山曹文詔騎兵結營于城東南門外
命圖嚕什將左武拜將右額駙多爾濟(烏嚕特旗總/帥明安之子)將中
　　　先以鄂齊爾桑(即扎嚕特部貝/勒巴克之子)率二十人挑曺文
　　　詔兵出戰
太宗下馬坐黄葢下待之遣陣獲髙登湖偕一人齎書與
　　　大同城衆官索察哈爾逋逃又與曹文詔
書曰朕聞將軍乃識時俊傑兩國情形想久洞悉在廷諸
　臣當乘朕切于議和力言于上措斯民于太平乃不念
　將士勞苦不察兵力强弱逼之進戰稍有不前輒行劾
　罷或至論死且閹宦専權行賄者奬擢無賄者降革上
　下蒙蔽功罪不明此畨我軍既入内地將軍日後能保
　無罪乎朕非相激之言料將軍早已慮之深矣是日擊
　　　敗曹文詔騎兵追至城壕而還獲馬百餘辛未
命縱陣獲曹天良(曺文詔部/下千總)同馮國珍(自明哈里莊送副/將鮑承先之子韜)
　　　(來營者承先本應州人來降後明人執韜置應州/獄及我軍駐應州張宗衡曺文詔出韜于獄令持)
　　　(代王之母請和書詣我營韜由山中小路過哈里/莊遇䝉古兵刦殺復甦莊民留養數日國珍同二)
　　　(人送韜持書至/與承先相見)齎與明代王(代康王鼎渭之/子史失其名)之母
　　　楊氏
報書曰朕曽遣使于各處議和爾皇帝黜戮大臣大臣畏
　懼以致蒙蔽不能上達此番進兵内地以昭願和不
　得和之故已將此意作書布告各處誠能主持和議
　當速成之緩一日則民受一日之禍蚤一日則民受一
　日之福和議果成我兵不終日而出境矣朕若不思太
　平専嗜殺戮又何以服諸蒙古而統衆兵朕之議和實
　出至誠如稍有越志獨不畏
上天乎惟願彼此以至誠相待耳壬申科爾沁部巴達哩
　　　洪果爾布達齊武克善等敖漢部索諾木杜稜等
　　　柰曼部衮楚克巴圖魯等喀喇沁部古嚕思希布
　　　等察哈爾部圖巴濟農等及杜爾伯特扎賚特烏
　　　喇特郭爾羅斯四子諸部長各籍所俘獲以
聞癸酉駐營大同城南山岡令各旗按兩翼環城而營遣
　　　擒獲僧人偕一人入城繼遣所俘明洪武八世孫
　　　朱乃廷入城越二日無回音又縱還乃廷之弟乃
　　　振與乃廷妻及三子俱入城初貝勒徳格類等入
　　　獨石口克長安嶺城斬其守備攻赤城克其郛因
　　　城堅罷攻由保安州㑹師應州大貝勒代善等克
　　　得勝堡明參將李全自縊死盡殱其兵攻懐仁縣
　　　城未克明騎兵二百自朔州來援貝勒碩託偕諸
　　　將擊敗之追至朔州城下收軍合攻井坪城亦不
　　　克奉
詔駐營朔州馬邑間分兵徇代州貝勒薩哈璘碩託至代
　　　州城西獲一人問之言西去七十里崞縣其城北
　　　垣墻頽壊薩哈璘遂徃攻夜半㧞之碩託攻圓平
　　　驛城中官民乘夜悉遁詰旦入城無所獲仍回原
　　　汛皆随大貝勒代善至大同
御營宴之貝勒阿濟格多爾衮多鐸由巴顔珠爾格地入
　　　龍門口明㕘將以兵拒阻擊敗之尋攻龍門未下
　　　奉
詔趨保安州克其城斬守備一携俘獲㑹師應州又同貝
　　　勒豪格徃略朔州至五臺山而還尋
命貝勒阿巴泰阿濟格額駙揚古利率兵往攻靈邱縣多
　　　爾衮多鐸豪格率兵先徃大同越四日阿巴泰等
　　　攻㧞靈邱縣斬知縣及守備又分兵二百攻王家
　　　莊遇城中守備出戰殺之其子代守城亦殺之攻
　　　城時正黄旗兵先登禮部承政巴篤禮督衆力攻
　　　被創不退中矢陣亡
太宗聞之泣下曰此朕舊臣効力多年致命疆場深可惜
　也(後贈授三/等男世襲)
　　閏八月庚寅旋師出尚方堡邊
　　　先是八月丁丑
太宗自大同城南山岡移營四十里舖前鋒將錫特庫納
　　　海努山生擒明哨卒六人至五漢人一滿洲
命俱誅之明人為間諜書置於北樓口我兵獲之以獻其
　　　書言滿洲原係我屬國當此炎天深入必有大禍
　　　今四下聚兵令首尾不能相救我國人有得罪逃
　　　去及陣中被擒欲來投歸者不拘漢人滿洲蒙古
　　　一體恩養有漢人來歸者照黒雲龍例養之(黒雲/龍初)
　　　(為明總兵天聰三年十二月大軍擒之永/定門外五年九月随征大凌河逃歸明)有滿洲
　　　蒙古來歸者照桑阿爾齋例養之(桑阿爾齋不詳/由何部䝉古歸)
　　　(明其為明副將見/天聰五年九月)若不來歸非死于吾之刀槍即
　　　死于吾之礮下又不然亦被彼誣而殺之矣
太宗覽畢因復與明崇禎帝
書曰滿洲國皇帝致書于明國皇帝昨見皇帝書云滿洲
　原係屬國此不惟皇帝言之即予亦未嘗以為非也秪
　因遼東各官欺陵不堪屢次抒情徃告又蔽之不通我
　思此種情形仇怨已深難以剖白惟動兵戈可冀來詢
　其由孰意皇帝乃惑于各官欺誑十數年竟無一言問
　及以致戰争不已若早遣一信使來詳詢事由判白是
　非予豈樂尋兵戈耶爾國臣僚一味欺罔每當我兵入
　境自戮薙髪漢人虚報斬級千百我國若果傷折百千
　兵勢豈能常振耶以皇帝之聰明一忖度之而欺罔自
　見矣斬級之真假暨我願和之誠偽問黒雲龍自得其
　情但黒雲龍惟恐結怨于文武大臣是以不肯盡告于
　皇帝也時鑲紅旗邏卒又獲持書徃陽和達張宗衡之
　　　曹文詔部下人書中詐稱滿洲兵被礮傷無數哭
　　　聲震天地又自詡陣斬甚多未暇取首級止取纛
　　　一桿其言類此者甚多
太宗以原書付所獲人並
予書張宗衡曰昨到大同獲曹總兵遣人塘報軍情見滿
　紙皆是虚誑朕素謂明國大邦自有忠臣義士實心為
　國者何期一旦至此前次得宣府張總兵塘報其虚誑
　亦然由此以觀明國之衰已極矣朕入境幾兩月蹂躪
　禾稼攻克城池曽無一人出而對壘敢發一矢者今朕
　尚在爾地可令張曹二總兵集各路兵㑹戰爾等髙坐
　城樓以觀若爾出兵一萬朕止以千人應之出兵一千
　朕止以百人應之如敢直前迎戰猶可自掩其罪不然
　徒以虚言誑君亦可恥之甚矣爾皇帝不知以為既能
　取勝速宜進戰爾等又畏懼逃遁縮頸城中如此則生
　民之塗炭何日休息耶爾等皆代皇帝撫字億兆者自
　宜乘朕願和凡有軍情據實申奏力賛和好乃欺君誤
　國貽害生民寧不畏生受顯戮死遭冥禍哉朕欲决戰
　之言非自矜誇因爾等虛誑已極故欲一較勝負耳爾
　等若以朕言為是速約戰期朕當勒兵以竢己邜駐營
　　　陽和前鋒將錫特庫遇天城哨卒斬四人及千總
　　　一生擒一人至訊係滿洲誅之庚辰自陽和移營四
　　　十里辛巳駐天城北錫特庫設伏赤城斬其哨探
　　　千總一兵九人生擒四人獲馬十四前鋒將圖嚕
　　　什追懐逺哨卒斬四人又同侍衛拉都琥瑚沙瑚
　　　什布及穆徹納洛實車克薩哈連設伏左衛城遇
　　　祖大弼所𨽻騎兵二百五十人出城擊敗之斬三
　　　十四人生擒把總一兵三獲馬三十八壬午大軍
　　　至懐逺閠八月甲申朔駐營左衛城東乙酉圗嚕
　　　什徃宣府偵探遇明哨卒十五人單騎衝擊之矢
　　　中圖嚕什腹仍力戰不休衆軍繼至斬十三人擒
　　　二人前鋒將武拜錫特庫薩海至宣府設伏斬哨
　　　卒二生擒守備一獲馬三
太宗聞圖嚕什創甚迎視之途(越二日卒于軍後追/謚忠宣世襲一等子)丙戌
　　　大軍渡左衛河北駐營丁亥攻萬全左衛城八旗
　　　合力整挨牌進攻穴其城正紅旗樹梯親軍褚庫
　　　布丹先登四面守兵皆潰斬其守備常汝忠殱其
　　　城中兵千
賜褚庫馬驘各五牛一蟒緞一緞十九布一百五十紅氊
　　　一(尋授騎都尉世職後/擢任副都統謚㐮壮)布丹馬驘各四牛八緞十
　　　五布百(尋授雲騎尉世職後/擢任副都統謚毅勤)庚寅前鋒將錫特庫
　　　納海設伏宣府遇明哨卒三斬其一生擒二人
太宗班師出尚方堡邊二十里
命從臣敦多恵率四十人齎與留守瀋陽諸貝勒
敕曰前入邊時定議七月初八日四路並進朕率兩黄旗
　及都元帥孔有徳總兵官耿仲明尚可喜蒙古科爾沁
　諸軍從尚方堡至宣府復由宣府新城東城西城趨應
　州徃視大同城其城南有兵結營擊敗之諸軍由龍門
　口入者㑹朕于宣府由獨石口入者㑹朕于應州由得
　勝堡口入者由大同直趨朔州又有沿邊過殺虎口繞
　道至朔州者明大同城官吏欲盡殺降明之蒙古有䝉
　古八百九十五名殺其守備一員來歸朕又至宣府西
　六十里萬全左衛城攻抜之是行也我師戰則勝攻則
　克風馳電擊所向披靡擊毁臺堡百二十擒斬甚衆遇
　哨卒輒俘獲之軍威丕振明之邊將震恐未嘗敢整列
　隊伍攖我軍鋒惟兩黄旗攻深井城小西城正紅旗攻
　懐仁縣兩白旗攻龍門城鑲藍旗攻沙城堡不克凡此
　不克者非我兵盡力攻之而不克乃相機而止耳
　　九月壬申凱旋瀋陽
　　　大軍自尚方堡邊旋師之後七日丙申以出師克
　　　㨗刲牛八祭纛告
天九月戊辰留守貝勒濟爾哈朗等遣官齎奏至言國無
　　　災祲境宇寧謐捉生五次屢有俘獲逃人兩次來
　　　歸聞明崇禎帝遣官至錦州凡三調祖大夀未往
　　　因繫其妻孥于獄復召之大夀乃行瀕行謂人云
　　　我雖竭力為國其如不我信何我意此行與滿洲
　　　國
皇帝可戰則戰量力不敵則與一言决絶而來若入京必
　　　致加害我觀時事若此是滿洲國
皇帝得天下之時遂率所轄䝉古沿途縱馬食田禾而去
　　　至寧逺駐三日復縱馬食禾餘皆以馬載之行又
　　　聞明崇禎帝以蒙古人雖附明實屬無用其在大
　　　凌河也殺人而食敗則先奔諭大夀殺之凡二次
　　　蒙古桑阿爾齋等擐甲三夜欲執大夀大夀謂桑
　　　阿爾齋曰我視爾等如兄弟爾等何得如此桑阿
　　　爾齋曰聞諭㫖欲盡殺蒙古故我等有此謀以自
　　　救耳大夀遂與之盟臣等偵知如此伏思大夀不
　　　應召既負罪必求容于其主或侵我外藩蒙古亦
　　　未可知惟
皇上熟慮之近有自明錦州逃來之烏納海言彼處蒙古
　　　情形管兵部貝勒岳託因遣蒙古一人匿書靴内
　　　致錦州蒙古多爾濟哈坦(本多羅特部長天聰二/年二月我軍擊敗之遁)
　　　(徃錦/州)諾木齊(本敖漢部塔布囊奔投錦/州後見崇徳六年三月)等謹以書
　　　詞一併齎呈
御覽(書曰聞爾多羅特部落人共稱爾等為豪傑夫豪傑/識時何故與旦夕將亡之明國同謀待斃乎明國之)
　　　(君心志驕盈不念人民困苦其大臣貪黷貨賄肆/行訐詭又濫用閹人以致閹人復恐嚇在外武臣)
　　　(索取財物人皆重足而立明國將亡顯然易見往/年我國出兵恐察哈爾襲我之後故不久旋師今)
　　　(察哈爾汗孑身逺奔喇嘛圗白特部其大族臣僚/已來歸我國我攻城畧地縱淹留逾年亦不返顧)
　　　(明人與我交戰必令爾蒙古在前進則為我戮退同/則被彼誅勢難自全今我兵進征大同若擒獲大)
　　　(王子以易爾各城蒙古或圍困燕京聲言盡索蒙/古明人在危急之際豈惜爾等乎彼時雖悔何及)
　　　(今宜乘時起事如欲我兵接應我兵即徃如爾等/招撫城堡來降當以城堡付爾等駐守即棄去城)
　　　(堡率衆來歸亦必與我國貝勒大臣一體相待豈/不聞我國愛養歸順之漢人雖陣前俘獲均加恩)
　　　(育大丈夫一心圖事何事不成宜速/乘時舉事勿猶豫不决致貽後悔)辛未大軍渡
　　　遼河駐營十方寺邊濟爾哈朗岳託等迎謁與凱
　　　旋貝勒大臣並
賜宴壬申
躬詣
堂子行禮乃還宫
　　甲戍以新獲瓦爾喀人户撥補不足旗分
　　　先是七年十一月
命大臣吉思哈武巴海率官八員兵三百人征朝鮮接壤
　　　之瓦爾喀部
諭之曰爾等勿専以俘獲為念致降順之人復叛逃而去
　所俘婦女當擇謹厚人守䕶若有姦滛事覺從重治罪
　至將領士卒身欲休息止許弛弓晝寢若昏夜務擐甲
　上弦不可怠忽其八貝勒家人遇用兵處皆令入伍聴
　調遣凡所俘獲令各自立營以無父母之子女分給守
　視爾領兵諸將嚴飭軍士不許任意乗馬馬正行時勿
　飲以水駐營時須散放滚塵先令食草然後飲以水其
　寧古塔拉發二處人可分為三以二分留守一分随征
　烏扎拉部落編户人等亦令随征有所俘獲任其自取
　　　八年五月甲辰吉斯哈武巴海還至寧古塔遣人
　　　奏㨗俘男子五百五十婦女㓜稚一千五百獲馬
　　　一百九十四牛一百八十三貂狐貉獺猞猁猻黄䑕
　　　青䑕灰䑕等裘一百六十三領皮二千二百五十
　　　張貉皮褥三緞四布一百二十人葠八十斤初八
　　　旗毎旗分𨽻牛录二十五後漸増至三十至是
太宗諭貝勒大臣以吉思哈等俘獲之瓦爾喀人户不必
　　　均𨽻八旗察明不足旗分撥補
　　冬十月壬辰索倫部(遼後/裔)入貢
　　　先是五月丙戍朔黒龍江濱索倫部頭目巴爾達
　　　齊率四十人來朝以貂皮一千八百一十八張入
　　　貢至是巴爾達齊又與景古齊哈拜孔恪泰烏都
　　　漢訥赫徹特白哈爾塔等率三十五人來朝以貂
　　　狐皮入貢是月庚戍
太宗率諸貝勒跪焚楮幣告
太祖之靈曰臣自受
命以來夙夜憂勤惟恐不能仰承
先志之重八年于兹矣幸蒙
天地鑒臣與管八旗子孫一徳同心
眷顧黙佑復伏
皇考積累之業威靈所至歸附甚衆朝鮮稱弟入貢喀爾
　喀五部舉國來歸喀喇沁土黙特以及阿嚕諸部落無
　不臣服察哈爾林丹汗兄弟其先歸附者半及林丹汗
　携其餘衆避我西奔未至唐古特部殂于錫喇偉古爾
　部之大草灘地其執政大臣率所屬盡來歸附今為敵
　者惟有明國耳臣躬承
皇考素志踵而行之伏冀
神靈始終黙佑式廓疆圉以成大業謹攄微忱曷勝感愴
　上告
　　乙巳定蒙古牧地疆界
　　　巴林與鑲藍旗蒙古以克哩葉哈達瑚濟爾阿達
　　　克為界翁牛特與巴林以瑚喇琥䕶呼布哩都為
　　　界柰曼與兩紅旗蒙古以巴噶阿爾和碩巴噶什
　　　嚕蘓特為界敖漢與正黄旗蒙古以扎噶蘇台囊
　　　家台為界四子部與鑲黄旗蒙古以杜穆達都騰
　　　格哩克沃朶爾台為界阿嚕科爾沁與兩白旗以
　　　塔喇布拉克遜島為界扎嚕特與正藍旗以諾綽
　　　噶爾多布圗鄂魯穆為界既分之後有越界者坐
　　　以侵犯之罪徃來駐牧務彼此㑹齊同時移動不
　　　許㕘差其分定地方户口之數正黄旗二千户鑲
　　　黄旗六百户正紅旗八百二十户鑲紅旗八百三
　　　十户鑲藍旗六百七十户正白旗六百四十户鑲
　　　白旗七百户正藍旗七百户敖漢部一千八百户
　　　柰曼部一千四百户巴林部色特爾八百户滿珠
　　　什哩八百户扎嚕特部達爾漢巴圖魯圖巴二千
　　　四百五十户内齊圖巴濟農二千户四子部圖們
　　　達爾漢二千户阿嚕科爾沁部達賚達爾漢車根
　　　塞稜二千户翁牛特部杜稜濟農二千户棟岱青
　　　二千户共計二萬三千餘户時奉
命徃碩翁科爾地㑹外藩蒙古部長分界之大臣阿什達
　　　爾漢塔布囊達雅齊即于其地㑹議柰曼部長衮
　　　楚克巴圖魯前此從征大同朔州及圍井坪城離
　　　汛私駐應罰馬三千駝三百又因争奪俘獲斫傷
　　　喀喇沁部布延圖應離部衆喀喇沁部屬員達賚
　　　務巴什等五人不以其事訴請公斷違例私罰駝
　　　馬完結應論死妻子入官翁牛特部屬員塔喇海
　　　班第二人越所限地界私至哈爾占喀喇穆掄地
　　　應罰馬千駝百
太宗覽奏
諭曰爾等所議良是但事屬外藩概從末减衮楚克巴圖
　魯免離部衆可罰馬百駝十其離汛駐營亦罰馬百駝
　十私議完結之五人皆免死達賚務巴什䕶衛納哈二
　人各罰牲隻八十一塔布囊託固布雅什哩琿津巴克
　什博第三人各罰牲隻二十七仍令同給被傷之布延
　圖牲隻八十一塔喇海班第各罰馬百駝十所罰馬駝
　可分給管蒙古旗大臣及審事䝉古諸貝勒
　　十一月乙丑考察各官
　　　以六部各官三年考績分别陞職有差又考察管
　　　漢軍各官以撫養之善否户口之繁減分别優劣
　　　是月使犬部葢青屯頭目僧格率五十人來朝貢
　　　貂皮
　　十二月辛丑宴察哈爾新附諸臣
　　　先是六年四月
太宗統師征察哈爾過興安嶺至達勒鄂謨察哈爾舉國
　　　驚恐無措林丹汗見人心惶擾知國勢不可為謀
　　　竄遁遂渡黄河西奔其臣民素苦其暴虐抗違不
　　　徃中途逗遛者十之七八又牲牧死者甚多食盡
　　　殺人以食自相攻奪潰散七年八月有鳥曰鵽鳩
　　　羣集遼東遼東素無此鳥乃西北䝉古所産其色
　　　淡黄形如鴿爪如人足而有毛國人皆曰蒙古之
　　　鳥來至我國必蒙古有歸順之兆云八年正月
太宗聞察哈爾部衆流散于錫爾哈錫伯圖地
命大臣布哈塔布囊岱青塔布囊偉徵松愛巴思翰康哈
　　　勒徳勒格爾達巴海等率兩翼蒙古兵調巴林喀
　　　喇沁阿嚕阿巴噶諸部兵㑹于都爾弼地合征之
諭曰爾等宜悉心籌畫而行前設哨卒偵探若見火烟勿
　令彼知覺乗夜前進出其不意以取之惟拒敵者殺降
　則携歸撫養仍嚴密防守毋致竊馬而遁凡所俘獲與
　衆軍士共之二月丙子巴思翰等至錫爾哈錫伯圖地
　　　俘獲婦女㓜丁二百一十七馬四十一而還
命即以所俘獲分賞出征將士有差五月庚寅林丹汗之
　　　叔茂竒塔特(前此逃奔/科爾沁)來朝
賜甲胄雕鞍蟒服鞓帶帽靴銀盆等物丙申
諭詢貝勒大臣征明當由何路皆以山海闗對
太宗曰非計也宜直抵宣府彼察哈爾前聞我兵徃征心
　膽皆裂舉國騷然其貝勒大臣將偕來歸我我師由宣
　府至大同必遇諸途可多備服物為賞賚收其部衆以
　歸計莫善于此遂
命出内庫緞帛多製各色衣服帽靴甲胄櫜鞬鞍轡等物
　　　備用諸貝勒亦多製一切用物携之出征
命使招撫駐牧明邊境察哈爾遺衆
諭以書曰朕聞察哈爾西遷以來所遺部衆俱駐明邊外
　此大誤矣既已居彼何不歸我凡爾宰桑等不拘衆寡
　有來降者即命掌其國事成全錄用如不審度事勢欲
　於明境安居獨不思以全盛之察哈爾尚不能自存而
　迯徃西海地方爾等又焉能久居於此乎明與我兩國
　之强弱爾試忖度之當自明也我國與爾等語言雖異
　衣冠則同與其依異類之明人何如來歸於我不惟爾
　等心安即爾祖父世傳之衣冠體貌亦不煩變易矣且彼
　先附明國之右翼圖們蒙古等窮年累月不得家居妻
　子不能相見屢為我兵所戮其存者明人猶驅之使戰
　委命疆場此皆爾等所目覩者若不從朕言亦任爾自
　便但我大軍一出儻蒙
天佑以地與我彼時欲求撫養言之無及矣
天果佑我得明土地雖潜奔西海者亦難安居豈特爾區
　區附明之蒙古哉庚戌
親統師自都爾弼地移營綱安林丹汗所屬圖巴濟農下
　　　二人驅馬十三匹來歸六月乙邜朔駐營古勒班
　　　圖爾哈地前鋒將努山錫特庫等擒一人來獻訊
　　　之言自察哈爾國逃來千餘户俱在中途遂
命大臣英固爾岱覺羅布爾吉率每旗官二員兵二千名
　　　徃探其所在布彦岱達蘭泰星訥率蒙古兵由哈
　　　瑪爾嶺一路進布哈塔布囊岱青塔布囊率蒙古
　　　兵由錫喇穆掄一路進癸亥英固爾岱等遇察哈
　　　爾户口一千來歸先遣人引其頭目扣肯巴圖魯
　　　至布彦岱等遇一喇嘛同鄂爾齋圖推圖兩頭目
　　　率户口百弓手百有五十來歸亦遣人引其頭目
　　　至並朝見
御營宴賚之
命貝勒徳格類大臣武訥格徃英固爾岱軍迎䕶新附户
　　　口㑹大軍于錫哩地布彦岱等至錫喇穆掄河源
　　　復得男婦㓜小四十人
命以新附千餘户分𨽻八旗給米八十石送徃
　　盛京
賜御前留用巴木布祜舒稜格巴達什噶爾瑪伊勒都齊
　　　等各緞袍一乙亥大軍駐博碩堆地察哈爾額林
　　　臣岱青多爾濟塔蘇爾海固實布彥岱塞稜等五
　　　宰桑率男子七百人携家屬二千人來歸丁丑察
　　　哈爾圖巴濟農下諾顔太什伍巴什班第車臣台
　　　吉白本塞稜墨爾根四人來奏圗巴濟農以林丹
　　　汗暴虐國人聞
上寛仁恤衆徳威廣被遂叛彼來歸
太宗遣貝勒阿濟格額駙揚古利等率兵迎之壬午圖巴
　　　濟農携所屬千餘户至
駕臨烏爾圖布拉克南山
御黄幄圖巴濟農獻珊瑚琥珀菩提子三種數珠金銀器
　　　皿甲胄馬駝子塞稜台吉扎木蘇杜稜太什諾顔
　　　婿安達古英蘇黙爾台吉吹墨爾根道通巴圗魯
　　　班第岱青固穆斯嘉布台吉瑚勒該齊台吉各獻
　　　駝馬朝見圖巴濟農遥拜一次復近前行抱見禮
命坐左側大宴之
賜甲胄蟒袍帽靴鞓帶鞍馬及随來台吉等服物有差初
　　　喀爾喀貝勒巴哈達爾漢獲罪我國(見天命六/年三月)至
　　　是亦輸款來歸七月庚寅師次哈流圖地察哈爾
　　　雲敦車臣鄂伯類塞稜台吉塞稜墨爾根巴圖魯
　　　叟僧岱青率四百餘户來歸
御黄幄宴之前鋒將圖嚕什等至歸化城遇察哈爾宰桑
　　　阿雅克喀塔喜木哩克喇嘛古穆徳塞臣衮楚克
　　　僧格台吉特濟葉祜伊特格爾圖噶爾瑪青善卓
　　　哩克圖偉宰桑等率一千二百户來歸先携為首
　　　諸宰桑以行己酉朝于應州
御營閏八月庚寅駐營尚方堡邊外二十里察哈爾噶爾
　　　瑪濟農等遣三十人至奏同多尼庫魯克徳森濟
　　　旺多爾濟達爾漢諾顔等率衆六千併家口來歸
　　　又言林丹汗病痘殂于大草灘地距西海十日程
　　　其子及餘衆不能守俱躡歸附人踪跡而來
賜使者扣肯巴圖魯揚古爾和碩齊克什克布揚古託克
　　　塔哈札木蘇喇唐及衮濟使者阿泰和碩齊並其
　　　同來四十人馬匹牛羊有差仍
命塔布囊達雅齊率四十人於是夜起行徃迎噶爾瑪濟
　　　農等壬辰
命大臣阿什達爾漢額爾徳尼囊蘇哈爾松阿同八旗前
　　　鋒將每旗各一率兵百名往偵林丹汗子額爾克
　　　孔果爾踪跡乙未運米三百於克依綳地
賜後來歸附諸蒙古丙申額駙古爾布什(天命六年十一/月由喀爾喀台)
　　　(吉來/歸)舊所屬之阿爾賽率六人及妻子自察哈爾
　　　來歸丁酉察哈爾阿蘇特部男子十二名婦人三
　　　口來歸己亥以察哈爾來歸各官分𨽻八旗贍養
　　　辛丑
賜新𨽻正黄旗之阿雅克喀塔喜木哩克喇嘛宰桑古穆
　　　徳塞臣宰桑牛百羊千令其均給部下貧乏者其
　　　餘分𨽻七旗諸宰桑令管旗各貝勒給以牛羊壬
　　　寅
命大臣托克推率每旗官一員兵十名䕶察哈爾來歸之
　　　蒙古家口赴
　　盛京辛亥察哈爾四大宰桑徳森濟旺噶爾瑪巴圖
　　　魯濟農多爾濟達爾漢諾顔多尼庫魯克率衆六
　　　千奉汗妃挈家口來歸
召宴于克依綳地
御營
命大貝勒代善及七旗貝勒更畨宴之九月甲戍以新附
　　　察哈爾戸口撥補不足旗分壬午大臣阿什達爾
　　　漢等携來自察哈爾之喀爾喀貝勒齋賽下岱噶
　　　爾塔布囊塞稜台吉至奏言黄河西竒塔特徹爾
　　　貝賽稜布都瑪爾兩宰桑率千人渡河而來又有
　　　衆宰桑率四千人待氷結時渡河來歸
命額爾徳尼囊蘇哈爾松阿迎之十一月戊辰還報渡黄
　　　河三日遇塞稜車臣宰桑沙布古英宰桑阿裕什
　　　台吉巴特瑪台吉等率四百户來歸携之渡河至
　　　錫喇穆掄地又有俟氷結後渡河者巴頼都爾莽
　　　奈宰桑摩羅爾額爾徳尼宰桑温多額爾徳尼宰
　　　桑等共計五千户二萬口十二月甲午
命前鋒將領勞薩蘇爾徳蘇達喇布延努山鄂碩準塔藍
　　　拜八員率兵一百往迎
諭曰聞察哈爾宰桑竒塔特徹爾貝塞稜布都瑪爾塞稜
　車臣等將至恐明人聞之截其來路故先遣愛松古率
　喀喇沁兵百人候於彰武臺河口可順道遣人邀之同
　行爾等未㑹之先當從朕旋師舊路而往㑹後可沿明
　邊界䕶之而來若已至石魯蘇特地可擇草茂處令其
　駐牧爾等酌量近明地駐劄於除夕歸來可也丁酉墨
　　　爾根喇嘛載䕶法嘛哈噶喇佛像至
　　盛京(元世祖時有帕克斯巴喇嘛用千金鑄䕶法嘛/哈噶喇像奉祀于五臺山後請移于蒙古薩斯)
　　　(嘉地又有薩爾巴胡圖克圖喇嘛復移于察哈爾/祀之至是墨爾根喇嘛見)
(太宗威徳遐敷臣服諸國旌旗西指察哈爾不戰自遁知/天運已歸我)
　　(國于是載佛/  像來歸)辛丑
召新附諸臣大宴之徳森濟旺阿雅克喀塔喜木哩克喇
　　　嘛率諸臣跪獻酒
諭曰朕本不飲酒念爾新附諸臣誠意當飲盡一巵復酌
　　　酒
親授諸臣飲舊大臣亦徧及備陳樂舞諸臣靡不歡忭越
　　　二日竒塔特徹爾貝塞稜布都瑪爾塞稜車臣等
　　　各率部衆至復以閏八月後來歸各官及壯丁三
　　　千二百十一人均𨽻各旗
賜阿雅克喀塔喜木哩克喇嘛徳森濟旺等一百二十七
　　　人貂鑲朝衣貂裘猞猁猻裘貂帽凉帽靴蟒縀素
　　　縀櫜鞬弓矢銀器甲胄鞓帶鞍轡牛羊馬匹奴僕
　　　屯莊其所屬塔哈爾噶爾瑪等一百九十一人各
賜朝衣等物有差又
賜竒塔特台吉屯莊四所每所人十名牛六頭
　
　
　
　
　
　
　
　
　
　
　
　
　
　
皇清開國方略卷十九
　