
　資治通鑑後編卷一百四十八
　　　　　　　　　　　刑部尚書徐乾學撰
　宋紀一百四十八(起屠維大荒落正月盡𤣥/黓涒灘十二月凢四年)
　　度宗端文明武景孝皇帝
咸淳五年春正月丁未以李庭芝為兩淮制置大使兼
知揚州州新遭火公私蕭然庭芝放民負鹽二百餘萬
又鑿河四十里入金沙餘慶場以省車運始平山堂瞰
揚城敵至則構望樓其上張弓弩以射城中庭芝築大
城包之募汴南流民二萬餘人以實之號武銳軍修學
賑飢民徳之如父母　戊午䝉古阿珠率衆侵復州徳
安府荆山等處掠萬人而去　右丞相葉夢鼎扼於賈
似道不得行其志乃引杜衍故事致仕單車宵遁癸亥
詔以少保觀文殿大學士判福州辭不拜　以馬廷鸞
參知政事　甲戌以江萬里參知政事　蒙古括諸路
以益襄揚遣史天澤與樞宻副使呼拉齊往經畫之天
澤至吕文焕遣使餉以鹽茗天澤築長圍起萬山包百
丈山令南北不相通又築現山虎頭山為一字城聮亘
諸堡為乆駐計　蒙古阿哈瑪特專縂財賦以新立憲䑓
言於䝉古主曰庶務責成各路錢糓付之轉運今䋲治
之事何由辦請罷御史臺及諸道提刑司亷希憲曰立
䑓察内則弹劾奸邪外則察視非常訪求民瘼禆益國
政無大於此者如阿哈瑪特所言必使上下専恣貪暴公
行然後事可集耶阿哈瑪特語塞乃止　二月己丑蒙古
頒行新字詔曰國家創基朔方制用文字皆取漢楷及
畏吾字以逹本朝之言考諸遼金及遐方諸國例各有
字今文治寢興字書方缺特命國師帕克斯巴創䝉古新
字頒行諸路譯寫一切文字期於順言逹事而已更號
帕克斯巴為大寶法王其字凢千餘大要以諧聲為宗尋
又詔主諸路䝉古字學各置教授　三月丙午蒙古
　自白河率兵圍樊城遂築堡鹿門山　己未詔浙西
六郡公田設官督租有差　辛酉京湖都統制張世傑
將兵拒䝉古圍樊之軍戰於赤灘浦敗績世傑蒙古萬
户張柔之從子從柔戌杞有罪來奔阮思聰見而竒之
言於吕文徳文徳召置麾下累功至都統制　戊辰以
江萬里為左丞相馬廷鸞為右丞相廷鸞毎見文法太
宻功賞稽遲將校不出死力於邉閫升辟稍越拘攣賈
似道頗疑異己黥堂吏以泄其憤　己巳以馬光祖知
樞宻院事　夏四月髙郵縣夏世賢七世義居詔署其
門　五月己酉知樞宻院事馬光祖罷　乙夘少保觀
文殿大學士醴泉觀使程元鳯卒元鳯之在政府也一
仕者求遷元鳯謝之其人累請不許乃以先世為言元
鳯曰先公疇昔相薦者以元鳯恬退故也今子所求躐
次豈先大夫意哉矧以國家官爵報私恩元鳯所不敢
有嘗遭元鳯論列者後見其可用更薦㧞之曰前日之
弹劾成其才也今日之擢用盡其才也帝聞訃震悼贈
少師諡文清　六月庚辰皇子昰生母淑妃楊氏　秋
七月癸酉䝉古立國子學　沿江制置副使夏貴襲䝉
古阿珠於新郢敗績初貴率衆援襄樊乗春水漲輕兵
部糧至襄陽城下懼蒙古軍掩襲與吕文焕交語而還
及秋大霖雨漢水溢貴分遣舟師出沒東岸林谷間阿
珠謂諸將曰此虚形不可與戰宜整舟師以備新城明
日貴舟果趣新城至虎尾洲為䝉古萬户解汝楫等舟
師所敗士卒溺漢水死者甚衆戰艦五十艘皆沒范文
虎以舟師援貴至灌子灘亦為䝉古所敗文虎以輕舟
遁　九月丙寅明堂禮成加上皇太后尊號曰夀和聖
福　辛未蒙古以呼拉齊史天澤並平章政事阿里為
中書右丞行河南等路中書省事薩達齊行陜西五路
西蜀四川中書省事　䝉古主歸自上都髙麗權臣林
衍廢其主植而立植弟安慶公淐䝉古遣使往其國詳
問條具以聞　冬十月己夘蒙古定朝儀服色　䝉古
斡朶斯巴哈李諤還自髙麗以其臣金方慶至奉權國
王淐表訴國王植遘疾令弟淐權國事丁亥詔遣兵部
侍即黒達淄萊縂管判官徐世雄召植淐及林衍俱赴
闕命國王圗輦格以兵壓其境趙璧行中書省於東京
仍降詔諭髙麗國軍民　十一月癸夘髙麗都統領崔
坦等以林衍作亂挈西京五十餘城附於䝉古丁未發
兵往定髙麗髙麗國王植遣其臣朴烋從黒達入朝表
稱受詔已復位尋當入覲乃命止誅林衍餘無所問
䝉古築新城於漢江西　十二月癸酉少師衛國公吕
文徳卒文徳以許䝉古置權場為恨每曰誤國家者我
也因疽發背致仕卒諡武忠賈似道以其壻范文虎為
殿前副都指揮使總禁兵　己丑䝉古作佛事於太廟
七晝夜
六年春正月壬寅以李庭芝為京湖制置大使督師援
襄樊時夏貴范文虎相繼大敗聞庭芝至文虎遺書賈
似道曰吾將兵數萬入襄陽一戰可平但願無使聴命
於京閫事成則功歸恩相矣似道即命文虎為福州觀
察使其兵從中制之庭芝屢約進兵文虎但與妓妾嬖
倖擊鞠飲宴以取㫖未至為辭　丙午蒙古左丞相耶
律鑄右丞相亷希憲並罷希憲立朝讜正有内侍入朝
堂傳㫖言某事當爾希憲曰此閹宦預政之漸不可啟
也入奏杖之䝉古主嘗令希憲受帝師戒希憲對曰臣
已受孔子戒矣䝉古主曰汝孔子亦有戒耶對曰為臣
當忠為子當孝孔子之戒如是而已時有詔釋大都囚
西域人特賛瑪丁為怨家所訴繫獄亦被原免蒙古主
自開平還怨家復訴之時希憲在告實不預其事乃取
堂判補署之曰天威不測豈可幸其獨不署以茍免耶
遂與鑄俱罷䝉古主嘗問侍臣希憲居家何為阿哈瑪特
曰日與妻孥宴樂耳䝉古主曰希憲清貧何從宴設阿
哈瑪特愧而退希憲嘗有疾醫言須用沙糖作飲時最艱
得家人求於外阿哈瑪特與之二斤且致宻意希憲卻之
曰使此物果能活人吾終不以奸人所與求活也　䝉
古立尚書省罷制國用使司以平章政事呼圗克岱爾為
中書左丞相國子祭酒許衡為中書左丞制國用使阿哈瑪
特平章尚書省事阿哈瑪特多智巧言以功利自負䝉古
主急於冨國試以事頗有成績又見其與史天澤争辨
屢有以詘之由是竒其才授以政柄言無不從専愎益
甚尚書既立詔凢銓選各官吏部定擬資品呈尚書尚
書咨中書中書然後聞奏阿哈瑪特擢用私人不由部擬
不咨中書安圗以為言蒙古主令問阿哈瑪特阿哈瑪特言
事無大小皆委之臣所用之人臣宜自擇安圗因請自
今惟重刑及遷上路總管始屬之臣餘並付阿哈瑪特䝉
古主從之阿哈瑪特遂請重定條畫下諸路括户口増太
原鹽課以千錠為常額　甲寅髙麗國王植遣使詣蒙
古言臣已復位今從七百人入覲詔令從四百人來餘
留之西京詔改西京曰東寜府畫慈悲嶺為界以䝉古
為安撫髙麗使率兵戌其西境　辛酉頒成天厯　丙
寅以廣東經略安撫使陳宗禮僉書樞宻院事吏部尚
書趙順孫同僉書樞宻院事故事宫中飲宴名曰排當
理宗朝排當之禮多内侍自為之一有排當則必有私
事宻啓帝即位益盛至出内帑為之宗禮為給事中嘗
上䟽言内侍用心非借排當以侵羨餘則假秩筵以奉
殷勤不知費幾州汗血之勞而供一夕笙歌之樂請禁
絶之不報　丁夘帝製字民牧民二訓以戒百官　戊
辰左丞相江萬里罷萬里以襄樊為憂屢請益師往救
賈似道不答萬里遂力求去出知福州　二月辛未䝉
古以前中書右丞相巴延為樞宻副使　甲戌䝉古築
昭應宫于髙梁河　丙子䝉古主御行宫觀劉秉忠博
囉許衡及太常卿徐世隆所起朝儀大恱舉酒賜之
丁丑蒙古以嵗饑罷修築宫城役夫　壬辰䝉古立司
農司以參知政事張文謙為卿設四道廵行勸農司
乙未襄陽出歩騎萬餘人兵船百餘艘攻蒙古萬山堡
為萬户張𢎞範等所敗　髙麗國王植朝於䝉古䝉古
令國王圗輦格舉軍入髙麗舊京以托克托多爾任一天翼
為其國逹嚕噶齊䕶送植歸國仍下詔林衍廢立罪不
可赦安慶公淐本非得己在所寛宥有能執送衍者雖
其黨亦必重増官秩　三月庚子朔日有食之　蒙古
改諸路行中書省為行尚書省　甲寅蒙古主如上都
　戊午䝉古阿珠與劉整言圍守襄陽必當以教水軍
造戰艦為先務詔許之於是造戰艦五千艘日練水軍
七萬人雖雨不能出亦畫地為船而習之　蒙古平章
尚書省事阿哈瑪特勢傾中外一時大臣多阿附之中書
左丞許衡每與之議必正言不少讓已而其子呼新有
同僉樞宻之命衡獨執奏曰國家事權兵民財三者而
已今其父典民與財子又典兵不可䝉古主曰卿慮其
反耶衡對曰彼雖不反此反道也帝以語阿哈瑪特阿哈瑪
特由是怨衡欲以事中之衡屢入辭免䝉古主不許
䝉古崔斌守東平聘夀張申屠致逺為學官致逺初與
李謙孟琪等齊名蒙古主南征駐兵小濮奇實伊台薦
為經略司知事軍中機務多所謀畫師至随州所俘男
女致逺悉縱遣之　夏四月戊寅以文天祥兼崇政殿
說書直學士院尋罷賈似道以去要君命學士降詔天
祥當制語皆諷似道時内制相承必先呈藁於宰相天
祥獨不循此例似道見制意不滿諷别院改作天祥援
楊億故事亟求解職遷祕書監似道又使䑓官張志立
劾罷之天祥数被斥乃援錢若水例致仕時年三十七
　壬午䝉古檀州隕黒霜二夕　己丑䝉古髙麗行省
奏言髙麗權臣林衍死其子惟茂擅襲令公位為尚書
宋宗禮所殺島中民皆出降己遷之舊京衍黨裴仲
孫等復集餘衆立王植庻族承化侯為王竄入珍島
五月辛丑以呉革為沿江制置宣撫使　是月官軍及蒙
古陜西僉省伊蘓岱爾嚴忠範等戰於嘉定重慶釣魚山
馬湖江皆敗都統牛宣為蒙古所獲陷三砦虜掠人民及
馬牛戰艦無筭六月庚午詔太極圗說西銘易傳序春
秋傳序天下士子宜肄其文丙申䝉古主籍田于大都
之東南郊　秋七月復開州更鑄印給之八月戊辰朔
蒙古築環城以逼襄陽詔賈似道入朝不拜每朝退帝
必起避席目送之出殿庭始坐繼復詔十日一朝時䝉
古攻圍襄樊甚急似道日坐葛嶺起樓閣亭榭作半閒
堂延羽流塑己像其中取宫人葉氏及倡尼有美色者
為妾日肆淫樂與故博徒縱博人無敢窺其第者有妾
兄來立府門若將入狀似道見之縛投火中嘗與羣妾
據地鬭蟋蟀所狎客戲之曰此軍國重事耶酷嗜寶玩
建多寶閣一日一登玩聞余玠有玉帶已殉𦵏發塜取
之人有物求不與輒得罪自是或累月不朝雖朝享景
靈宫亦不從駕有言邉事者輒加貶斥一日帝問曰襄
陽圍已三年奈何似道對曰北兵已退陛下何從得此
言帝曰適有女嬪言之似道詰其人誣以他事賜死由是
邉事雖日急無敢言者　九月庚戌以黄萬石為沿海制
置使　冬十月丁丑詔范文虎總統殿司兩淮諸軍往
襄樊備禦賜犒師錢一百五十萬　台州大水己夘詔
發倉米三萬餘石以賑之　己丑䝉古主歸自上都
閏月己酉以安吉州水免公田租四萬四千餘石　十
一月丁丑以嘉興華亭兩縣水免公田租五萬餘石民
田租四千八百石　乙未僉書樞宻院事陳宗禮罷尋
卒諡文定　十二月丙申朔蒙古改司農司為大司農
司添設巡行勸農使副各四員以御史中丞博囉兼大
司農卿安童言博囉以䑓臣兼領前無此例䝉古主曰
司農非細事朕深喻此故令博囉總之尋以都水監𨽻
大司農司䝉古以趙良弼為祕書監充國信使使日本
丁未金齒驃國二部酋長内附於䝉古　辛酉蒙古建
大獲國仁王寺於髙梁河敕更定僧服色　䝉古張𢎞
範言於史天澤曰今規取襄陽周於圍而緩於攻者計
待其自斃也然夏貴乗江漲送衣糧入城我無禦之者
而江陵歸峽行旅休卒道出襄陽南者相繼寜有自斃
之時乎若築萬山以斷其西立柵灌子灘以絶其東則
速斃之道也天澤從之遂城萬山徙𢎞範于鹿門自是
襄樊道絶糧援不繼
七年春正月乙丑朔封皇子昰為建國公　己夘蒙古
以同僉河南行省事阿里哈雅參知尚書省事　丙戌
䝉古髙麗安撫阿哈等略地珍島與林衍餘黨遇多所
亡失中書省臣言諜知珍島餘糧將竭宜乘弱攻之詔
不許令巡視險要常為之備　二月丁酉䝉古發中都
真定順天河間平灤民二萬八千餘人築宮城　己亥
蒙古移陜蜀行中書省于興元　癸卯蒙古以東京行
省事趙璧為中書右丞　甲辰䝉古命呼圗克岱爾持詔
招諭髙麗林衍餘黨裴仲孫　乙巳䝉古大理等處宣
慰都元帥寳哈丁王傅庫庫岱等謀毒殺皇子雲南王
呼格齊事覺並伏誅　辛酉蒙古敕凢訟而自匿及誣
告人罪者以其罪罪之　三月甲申蒙古主如上都
䝉古中書左丞許衡上䟽論阿哈瑪特專權罔上蠧政害
民諸事不報因以老疾請解機務䝉古主不許且命舉
自代者衡奏曰用人天子之大柄也臣下汎論其賢否
則可若授之以位則當斷自宸衷不可使臣下有市恩
之漸乙酉拜衡集賢大學士兼國子祭酒即燕京南城
舊樞宻院設學衡聞命喜曰此吾事也因請徴其弟子
王梓耶律有尚姚燧等十二人為齋長時所選弟子皆
幼穉衡待之如成人愛之如子出入進退其嚴如君臣
其為教因覺以明善因善以開蔽相其動息以為張弛
課誦少暇即習禮或習書筭少者則令習拜跪揖讓進
退應對或射或投壺負者罰讀書若干遍乆之諸生人
人自得尊師敬業下至童子亦知三綱五常為生人之道
　䝉古封皇子燕王乳母趙氏為豳國夫人鞏徳祿追
封徳育公　夏四月壬寅髙麗鳯州經略司忻都遣人
詣蒙古言逆黨裴仲孫稽留使命負固不服乞與呼琳
齊王國昌分道進討䝉古主從之命髙麗簽軍征珍島
　戊午范文虎與蒙古阿珠等戰於湍灘軍敗統制朱
勝等百餘人為䝉古所獲五月乙丑䝉古以東道兵圍
守襄陽命薩達齊鄭鼎率諸將水陸並進以趣嘉定汪
良臣彭天祥出重慶扎拉巴哈出瀘州竒爾濟蘓出汝
州以牽制之所至順流縱筏斷浮橋獲將卒戰艦甚衆
　己巳蒙古修佛事于瓊華島　己夘蒙古以史天澤
平章軍國重事　髙麗忻都上表於䝉古言珍島賊徒
敗散餘黨竄入耽羅　乙酉賜禮部奏名進士張鎮孫
以下五百二人及第出身　六月甲午䝉古敕樞宻院
凢軍事徑奏不必經由尚書省其干錢糧者議之　己
亥詔以陸九淵孫溥補上州文學　范文虎將衛卒及
兩淮舟師十萬進至鹿門時漢水溢阿珠夾江東西為
陣别令一軍趣㑹湍灘犯其前鋒諸將順流鼓譟文虎
軍逆戰不利棄旗鼔乗夜遁去蒙古俘其軍獲戰船甲
仗不可勝計　是月城五河口命鎮江轉米十萬石貯
新城賜名安淮軍　秋七月丁丑詔以張栻後人義倫
補將仕郎　壬午四川制置使朱禩孫言夏五以來江水
凢三泛溢自嘉而渝漂蕩城壁樓櫓圮壞又嘉定地震
者再被災害為甚乞賜黜罷上荅天譴詔不允　乙酉
襄陽兵出興國攻䝉古百丈山營為阿珠所敗追至湍
灘殺傷二千餘人　八月壬戌朔日有食之　壬子䝉
古主歸自上都　九月己丑皇子㬎生　癸未蒙古主
以四川民力困敝詔免茶鹽等課以軍民田租給軍食
仍敕有司有言茶鹽之利者以違制論　冬十月丙申
嗣秀王與澤卒追封臨海郡王　十一月乙丑䝉古建
國號曰大元取易大哉乾元之義從太保劉秉忠請也
　十二月辛亥初置士籍賈似道欲制東南士心乃令
御史陳伯大請籍士人開其鄉里姓名年甲三代妻室
令鄉鄰結勘於科舉條制無礙方許納卷又嚴後省覆
試法比校中省元卷字蹤稍異者黜之覆試之日露索
懷挾有李鈁孫者少時戲雕股間索者視之駭曰此文
身者事聞被時邉事危急束手無策而以科舉累士人
其悖謬至此初陳仲㣲為江西提刑忤賈似道罷去至
是起知恵州遷太府寺丞輪對言禄餌可以釣天下之
中才而不可以啖嘗天下之豪傑名航可以載天下之
猥士而不可以陸沉天下之英䧺似道怒又諷言者論
罷其官　甲寅元以尚書省遷入中書省
八年春正月甲子元併尚書省入中書省平章尚書阿
哈瑪特張易並為中書平章政事參知尚書省事張惠為
中書左丞參知尚書省事李堯咨敏珠爾丹並為參知中
書政事罷給事中中書舍人檢正等官仍設左右司省
六部為四改稱中書辛未皇子昺生　二月庚寅元奉
使日本趙良弼遣書狀官張鐸同日本二十六人至中
都求見　壬辰元改中都為大都　癸巳故左丞相謝
方叔卒方叔相業無過人者晚困於權臣至以玩好丹
劑夀其君為時論所鄙　前知台州趙子寅死無所歸
詔特贈直祕閣給沒官宅一區田三百畆飬其孤遺以
旌亷吏　甲午元命阿珠典䝉古軍劉整阿里哈雅典
漢軍　庚子元建中書省署於大都　戊申元主如上
都　三月甲戌元阿珠劉整阿里哈雅陷樊城外郛守
將堅閉内城阿珠等増築重圍以困之元賑濟南路飢
　夏四月辛巳元敕脩築都城凢費悉從官給母取諸
民　元賑大都路飢　襄陽被圍五年援兵不至吕文
焕竭力拒之城中稍有積粟乏鹽薪布帛張漢英守樊
城募善泅者寘蠟書於髻藏積草下浮水而出謂鹿門
既築勢須自荆郢救援至隘口元守卒見積草多鈎為
薪泅者被獲郢鄧之路亦絶至是詔荆湖制置使李庭
芝移屯郢州將帥悉駐新郢及鈞州河口以守要津庭
芝闖知襄陽西北一水曰清泥河源於鈞房即其地造
輕舟百艘每三舟聨為一舫中一舟裝載左右舟則虚
其底而掩覆之出重賞募死士得襄郢山西民兵之驍
悍善戰者三千人求將得民兵部轄張順張貴俱智勇
素為諸將所服俾為都統號貴曰矮張順曰竹園張出
令曰此行有死而已汝輩或非本心宜亟去毋敗吾事
人人感奮漢水方生順流發舟稍進團山下又進髙頭
港口結方陣各船置火鎗火砲熾炭巨斧勁弩夜漏下
三刻起矴出江以紅燈為號貴先登順殿之乗風破浪
徑犯重圍至磨洪灘元舟師蔽江無隙可入順等乗銳
斷鐵絙攅栰数百轉戰百二十里元兵皆披靡黎明抵
襄陽城中乆絶援聞順等至踴躍過望勇氣百倍及收
軍獨失順越数日有浮尸溯流而上被甲胄執弓矢直
抵浮梁視之則順也身中六箭怒氣勃勃如生諸軍驚
以為神結塜歛𦵏之　六月壬辰夜元大都大雨壞牆
屋壓死者衆　丙申徙皮龍榮於衡州龍榮舊宫僚也
知賈似道忌之家居杜門不預人事一日帝偶問龍榮
安在似道恐其召用隂諷湖南提刑李雷應誣劾以事
徙衡州居住龍榮恐不為雷應所容未至飲藥卒龍榮
少有志略精於春秋性伉直故卒為似道所擯死　丁
酉以吏部尚書章鑑同僉書樞宻院事　發錢千萬緡
命京湖制置司糴米百萬石轉輸襄陽積貯　己亥元
山東行樞宻院達實奏攻破宋漣州射龍溝五港口鹽
場白頭河四堡斬首三百級俘獲人牛萬計　辛亥䑓
臣言江西推排田結局已乆舊設都官團長等虗名尚
在占恡常役為害無窮又言廣東運司銀場病民詔俱
罷之　髙麗國王禃請元討耽羅餘冦　秋七月元集
都城僧誦大藏經九㑹　壬午元和爾郭斯奏蒙古字
設國子學而漢官子弟未有學者及官府文移猶有畏
吾字詔自今凢詔令並以䝉古字行仍遣百官子弟入
學　八月丙戌朔日有食之　乙巳元主歸自上都
張貴入襄陽吕文焕固留共守貴恃其勇欲還郢乃募
得死士二人能伏水中数日不食持蠟書赴郢求援於
范文虎時元軍増守益宻水路連鎻数十里列撒星椿
雖魚蝦不得度二人遇椿即鋸斷之竟逹郢還報許發
兵五千駐龍尾洲以助夾擊刻日既定九月貴别文焕
東下㸃視所部軍泊登舟帳前一人亡去乃有過被撻
者貴驚曰吾事泄矣亟行彼或未及知乃舉砲鼔譟發
舟乗夜順流斷絙破圍冐進夜半天黒至小新河阿珠
劉整分率戰艦邀擊貴以死拒戰沿岸束荻列燭火光
如白晝至鈎林灘漸近龍尾洲遥望軍船旗幟紛披貴
軍以為郢兵來㑹喜躍而進舉流星火示之軍船見火
即前迎及勢近欲合則來舟皆元軍也盖郢兵前二日
以風水驚疑退屯三十里而元軍得逃卒之報先據龍
尾洲以逸待勞貴力困且出不意與之戰所部殺傷殆
盡貴身被數十創力不能支遂被執見阿珠於櫃門闗
欲降之貴誓不屈乃見殺元令降卒四人舁貴尸至襄
陽城下曰識矮張都統乎守陴者皆哭城中䘮氣文焕
斬四卒以貴祔𦵏順塜立雙廟祀之(考異此事薛鑑連/叙五月下非也今)
(據元史世/祖紀改正)　辛未有事於明堂以賈似道為大禮使禮
成詣景靈宫將還大雨似道期帝雨止升輅胡貴嬪之
兄帶御器械顯祖請如開禧故事却輅乗逍遥輦還宫
帝曰平章得無不可顯祖紿曰平章已允帝遂歸似道
大怒曰臣為大禮使陛下舉動不得預聞乞罷政即日
出嘉㑹門帝固留之不得乃罷顯祖涕泣出貴嬪為尼
似道始還自是專恣日甚畏人議己務以權術駕馭上
下以官爵牢籠一時名士以故言路斷絶威福肆行相
視以目　冬十月丙戌元封皇子僧喇格為安西王賜
京兆為分地　癸巳元以趙璧為平章政事張易為樞
宻副使　癸邜元初立㑹同館　十一月馬廷鸞扼於
賈似道力辭相位乙夘授觀文殿大學士知饒州入辭
帝惻怛乆之曰丞相勉為朕留廷鸞對曰臣死亡無日
恐不得再見君父然國事方殷疆圉孔棘天下安危人
主不知國家利害羣臣不知軍前勝負列閫不知陛下
與元老大臣惟懷永圗臣死且瞑目泣拜而出　丁夘
元城光州　己巳元發兵伐耽羅　時朝廷患劉整為
元用荆湖制置使李庭芝請以整為盧龍軍節度使封
燕郡王帝從之遣永寜僧賫告身金印牙符及庭芝書
期致之僧入元境事覺元主勅張易姚樞雜問整自軍
中入見元主曰此宋人患臣用兵襄陽欲以此殺臣耳
臣實不知元主賞整使還軍中誅永寜僧及其黨友且
令整移書來責執政　十二月元阿里哈雅奏言襄陽
之有樊城猶齒之有唇也宜先攻樊城斷其聲援樊城
下則襄陽可不攻而得元主以為然㑹回回人伊斯瑪
音創作巨石礮來獻用省而所擊甚逺命送襄陽軍前
用之　甲寅召葉夢鼎入相詔加少傅夢鼎引疾力辭
使者相繼促行扶病至嵊縣䟽奏願上厲精寡欲規當
國者收人心固邦本扁舟徑還使者以禍福告夢鼎曰
亷恥事大死生事小萬無可回之理賈似道大怒勒令
致仕　是月遣將咎萬夀攻成都元僉省嚴忠範出戰
失利同知王世英等八人棄城遁元以罪在主將免世
英等縛忠範至都治之罷其官
　
　
　
　
　
　
　
　
　
　
　資治通鑑後編卷一百四十八
