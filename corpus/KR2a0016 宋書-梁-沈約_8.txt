書卷八
　　梁　　　　沈　　　　　約　　　　撰
　本紀第八
　　明帝
太宗明皇帝諱彧字休炳小字榮期文帝第十一子也
元嘉十六年十月戊寅生二十五年封淮陽王食邑二
千户二十九年改封湘東王元凶弑立以為驍騎将軍
加給事中世祖踐阼為秘書監遷冠軍将軍南蘭陵下
邳二郡太守領石頭戍事孝建元年徙為南彭城東海
二郡太守将軍如故鎭京口其年徴為中䕶軍二年遷
侍中領遊擊将軍三年徙衛尉侍中如故又為左衛将
軍衛尉如故大明元年轉中䕶軍衛尉如故三年為都
官尚書領遊擊將軍衛尉如故七年遷領軍将軍八年
出為使持節都督徐兖二州豫州之梁郡諸軍事鎮北
将軍徐州刺史給皷吹一部其年徴為侍中䕶軍将軍
未拜復為領軍將軍侍中如故永光元年又出為使持
節散騎常侍都督南豫豫司江四州揚州之宣城諸軍
事衞将軍南豫州刺史鎮姑熟又徙為都督雍梁南北
秦四州郢州之竟陵諸軍事寜蠻校尉雍州刺史持節
常侍将軍如故未拜復本位尋以本號開府儀同三司
廢帝景和末上入朝被留停都廢帝誅害宰輔殺戮大
臣恒慮有圖之者疑畏諸父並拘之殿内遇上無禮事
在文諸王傳遂收上付廷尉一宿被原將加禍害者前
後非一既而害上意定明旦便應就禍上先已與腹心
阮佃夫李道兒等密共合謀于時廢帝左右常慮禍及
人人有異志唯有直閤将軍宋越譚金童太一等數人
為其腹心並虓虎有幹力在殿省乆衆並畏服之故莫
敢動是夕越等並外宿佃夫道兒因結壽寂之等殞廢
帝於後堂十一月二十九日夜也事定上未知所為建
安王休仁便稱臣奉引升西堂登御坐召見諸大臣于
時事起倉卒上失履跣至西堂猶著烏㡌坐定休仁呼
主衣以白㡌代之令備羽儀雖未即位凡衆事悉稱令
書施行己未司徒揚州刺史豫章王子尚山陰公主並
賜死宋越譚金童太一謀反伏誅十二月庚申朔令書
以司空東海王禕為中書監太尉鎮軍将軍江州刺史
晉安王子勛進號車騎将軍開府儀同三司癸亥以新
除驃騎大将軍建安王休仁為司徒尚書令揚州刺史
鎮軍将軍開府儀同三司山陽王休祐進號驃騎大将
軍荆州刺史崇憲衞尉桂陽王休範為鎮北将軍南徐
州刺史乙丑改封安陸王子綏為江夏王
泰始元年冬十二月丙寅上即皇帝位詔曰髙祖武皇
帝德洞四瀛化綿九服太祖文皇帝以大明定基世祖
孝武皇帝以下武寧亂日月所照梯山航海風雨所均
削衽襲帯所以業固盛漢聲溢隆周子業凶嚚自天忍
悖成性人面獸心見於齠日反道敗德著自比年其狎
侮五常怠棄三正矯誣上天毒流下國寔開闢所未有
書契所未聞再罹遏密而無一日之哀齊斬在躬方深
北里之樂虎兕難柙慿河必彰遂誅滅上宰窮舋逆之
酷虐害國輔究孥戮之刑子鸞同生以昔憾殄殪敬猷
兄弟以睚眦殱夷徴逼義陽將加屠膾陵辱戚藩檟楚
妃主奪立左右竊子置儲肆酗于朝宣淫于國事穢東
陵行汙飛走積舋罔極日月滋深比遂圖犯𤣥宮志窺
題湊将肆梟獍之禍騁商頓之心又欲鴆毒崇憲虐加
諸父事均宫閫聲遍國都鴟梟小豎莫不寵暱朝廷忠
誠必加戮挫收掩之㫖虓虎結轍掠奪之使白刃相望
百僚危氣首領無有全地萬姓崩心妻子不復相保所
以鬼哭山鳴星鉤血降神器殆於馭索景祚危於綴旒
朕假寐凝憂泣血待旦慮大宋之基於焉而冺武文之
業将墜于淵賴七廟之靈藉八百之慶巨猾斯殄鴻沴
時褰皇綱絶而復紐天緯缺而更張猥以寡薄屬承乾
統上緝三光之重俯顧庶民之艱業業矜矜若履冰谷
思與億兆同此維新可大赦天下改景和元年為泰始
元年賜民爵二級鰥寡孤獨不能自存者榖人五斛逋
租宿債勿復收犯鄉論清議贓汙淫盗並悉洗除長徒
之身特賜原遣亡官失爵禁錮舊勞一依舊典其昬制
謬封並皆刋削己巳以安西将軍南豫州刺史劉遵考
為特進右光禄大夫輔國将軍歴陽南譙二郡太守建
平王景素為南豫州刺史庚午以荆州刺史臨海王子
頊為鎮軍将軍徐州刺史永嘉王子仁為中軍将軍左
衞将軍劉道隆為中護軍辛未改封臨賀王子産為南
平王晉熙王子輿為廬陵王壬申以尚書左僕射王景
文為尚書僕射新除中護軍劉道隆卒壬午詔曰朕戡
亂寜民屬膺景祚鴻制初造革道惟新而國故頻罹仁
澤偏壅每鑒寐疚心罔識攸濟巡方問俗𢎞政所先可
分遣大使廣求民瘼考守宰之良採衡閭之善若獄犴
淹枉傷民害教者具以事聞鰥寡孤獨癃殘六疾不能
自存者郡縣優量賑給貞婦孝子髙行力田許悉條奏
務詢輿誦廣納嘉謀每盡皇華之㫖俾若朕親覽焉乙
亥追尊所生沈媫妤曰宣皇太后後軍将軍垣閎為司
州刺史前右将軍長史殷琰為豫州刺史丙子詔曰皇
室多故糜費滋廣且乆歲不登公私歉弊方刻意從儉
𢎞濟時艱政道未孚慨愧兼積大官供膳可詳所減撤
尚方御府雕文篆刻無益之物一皆蠲省務存簡約以
稱朕心戊寅崇太后為崇憲皇太后立皇后王氏鎮軍
将軍江州刺史晉安王子勛舉兵反鎮軍長史鄧琬為
其謀主雍州刺史袁顗率衆赴之辛巳驃騎大將軍前
荆州刺史山陽王休祐改為江州刺史荆州刺史臨海
王子頊即留本任加領軍将軍王𤣥謨鎮軍将軍壬午
車駕謁太廟甲申後将軍郢州刺史安陸王子綏進號
征南将軍右将軍會稽太守尋陽王子房進號安東将
軍前将軍荆州刺史臨海王子頊進號平西將軍子綏
子房子頊並不受命舉兵同逆戊子新除中軍将軍永
嘉王子仁為䕶軍将軍
二年春正月己丑朔以軍事不朝㑹庚寅以金紫光祿
大夫王僧朗為左光禄大夫開府儀同三司壬辰驃騎
大将軍江州刺史山陽王休祐改為南豫州刺史鎮歴
陽鎮軍将軍領軍将軍王𤣥謨為車騎将軍江州刺史
平北将軍徐州刺史薛安都進號安北将軍安都亦不
受命癸巳以左衞将軍巴陵王休若為鎮東将軍新除
安東将軍尋陽王子房為撫軍將軍司徒左長史袁愍
孫為領軍将軍甲午中外戒嚴司徒建安王休仁都督
征討諸軍事統衆軍南討以青州刺史劉祗為南兖州
刺史丙申以征虜司馬申令孫為徐州刺史義陽内史
龎孟虯為司州刺史申令孫孟虯及豫州刺史殷琰青
州刺史沈文秀冀州刺史崔道固湘州行事何慧文廣
州刺史袁曇逺益州刺史蕭惠開梁州刺史栁元怙並
同叛逆兖州刺史殷孝祖入衞京都仍遣孝祖前鋒南
伐甲辰加孝祖撫軍将軍丙午車駕親御六師出頓中
興堂辛亥驃騎大将軍南豫州刺史山陽王休祐改為
豫州刺史統衆軍西討吳郡太守顧琛吴興太守王曇
生義興太守劉延熙晋陵太守袁摽山陽太守程天祚
並舉兵反鎮東將軍巴陵王休若統衆軍東討壬子崇
憲皇太后崩是日軍主任農夫劉懐珍平定義興永世
縣民史逸宗據縣為逆殿中将軍陸攸之討平之丙辰
以新除左光禄大夫開府儀同三司王僧朗為特進左
光禄大夫如故二月乙丑僧朗卒尚書僕射王景文父
憂去職曲赦吴吴興義興晉陵四郡吏部尚書蔡興宗
為尚書左僕射吴興太守張永右軍将軍齊王東討平
晉陵癸未曲赦浙江東五郡丁亥鎮東将軍巴陵王休
若進號衞将軍建武将軍吴喜公率諸軍破賊於吴吴
興㑹稽平定三郡同逆皆伏誅輔國将軍齊王前鋒北
討輔國将軍劉勔前鋒南討賊劉胡領衆四萬據赭圻
三月庚寅撫軍将軍沈攸之代為南討前鋒賊衆稍盛
袁顗頓鵲尾聨營迄至濃湖衆十餘萬壬辰以新除太
子詹事張永為青冀二州刺史丙申鎮北将軍南徐州
刺史桂陽王休範總統北討諸軍事丁酉以尚書劉思
考為徐州刺史戊戌貶尋陽王子房爵為松滋縣侯乙
已以奉朝請鄭黒為司州刺史辛亥鎮北将軍南徐州
刺史桂陽王休範領南兖州刺史壬子斷新錢專用古
錢癸丑原赦揚南徐二州囚繫凡逋亡一無所問夏四
月壬午以散騎侍郎明僧暠為青州刺史五月壬辰以
輔國将軍沈攸之為雍州刺史丁酉曲赦豫州丁未新
除尚書僕射王景文為中軍将軍以青冀二州刺史張
永為鎮軍将軍庚戌以寧朔将軍劉乘民為冀州刺史
甲寅葬崇憲皇太后於修寧陵冠軍将軍益州刺史蕭
惠開進號平西将軍六月辛酉鎮軍将軍張永領徐州
刺史京師雨水丁卯遣殿中将軍檢行賜䘏以左軍将
軍垣恭祖為梁南秦二州刺史秋七月己丑鎮北将軍
南徐兖二州刺史桂陽王休範進號征北大将軍辛卯
鎮軍将軍徐州刺史張永改為南兖州刺史丁酉以仇
池太守楊僧副為北秦州刺史武都王壬寅以男子時
朗之為北豫州刺史乙巳龍驤将軍劉道符平山陽辛
亥又以義軍主鄭叔舉為北豫州刺史鎮軍将軍南兖
州刺史張永復領徐州刺史甲寅復以冀州刺史崔道
固為徐州刺史八月己邜司徒建安王休仁率衆軍大
破賊斬偽尚書僕射袁顗進討江郢荆雍湘五州平定
之晉安王子勛安陸王子綏臨海王子頊邵陵王子元
並賜死同黨皆伏誅諸将軍帥封賞各有差甲申以䕶
軍将軍永嘉王子仁為平南将軍湘州刺史九月乙酉
曲赦江郢荆雍湘五州守宰不得離職壬辰驃騎大将
軍豫州刺史山陽王休祐改為荆州刺史分豫州立南
豫州癸巳六軍解嚴大赦天下賜民爵一級甲午以中
軍将軍王景文為安南将軍江州刺史戊戌以車騎将
軍江州刺史王𤣥謨為左光禄大夫開府儀同三司䕶
軍将軍庚子以建安王休仁世子伯融為豫州刺史辛
丑衛将軍巴陵王休若即本號為雍州刺史雍州刺史
沈攸之為郢州刺史庚戌以太子左衞率建平王景素
為南兖州刺史十月乙卯永嘉王子仁始安王子真淮
南王子孟南平王子産廬陵王子輿松滋侯子房並賜
死丁卯以郢州刺史沈攸之為中領軍與張永俱北討
庚午以吴郡太守顧顗之為湘州刺史戊寅立皇子昱
為皇太子曲赦揚徐二州以輔國将軍劉勔為廣州刺
史左軍将軍張世為豫州刺史十一月甲申以安成太
守劉襲為郢州刺史壬辰詔曰治崇簡易化疾繁侈遠
闗隆替明著軌跡者也朕拯斯墜運屬此屯極仍之以
凋耗因之以師旅而識昧前王務艱昔代俾夫舊賦既
繁為費彌廣鑒寐萬務毎思𢎞革方欲緩繇優調愛民
為先有司詳加寛惠更立科品其方物職貢各順土宜
出獻納貢敬依時令凡諸蠧俗妨民之事趣末違本之
業雕華靡麗竒器異技並嚴加裁斷務歸要實左右尚
方御府諸署供御制造咸存儉約庶淳風至教㣲遵太
古阜財興讓少敦季俗又詔曰矢機詢政立教之攸本
舉賢聘逸𢎞化之所基故負鼎進䇿殷代以康釋釣作
輔周祚斯乂朕甫承大業訓道未敷雖側席忠規竚夢
巖築而良圖莫薦竒士弗聞永鑒通古無忘宵寐今藩
隅克晏敷化維始屢懐存治實望箴闕王公卿尹羣僚
庻官其有嘉謀直獻匡俗濟時咸切事陳奏無或依隐
若乃林澤貞栖邱園耿潔博洽古今敦崇孝讓四方在
任可明書搜揚具即以聞隨就褒立以建平王景素子
延年為新安王以新除左光禄大夫開府儀同三司王
𤣥謨為車騎将軍南豫州刺史丙申制使東土經荒流
散並各還本蠲衆調二年十二月己未以尚書金部郎
劉善明為冀州刺史乙丑詔曰近衆藩稱亂多染舋科
或誠係本朝事縁逼迫混同證錮良以悵然夫天道尚
仁德刑並用雷霆時至雲雨必解朕眷言静念思𢎞風
澤凡應禁削皆從原蕩其文武堪能隨才銓用辛未以
新除廣州刺史劉勔為益州刺史前巴西梓潼二郡太
守費混為廣州刺史劉勔克壽陽豫州平辛巳以輔國
将軍劉靈道為梁南秦二州刺史薛安都要引索虜張
永沈攸之大敗於是遂失淮北四州及豫州淮西地
三年春正月庚子以農役将興太官停宰牛癸卯曲赦
豫南豫二州衞将軍巴陵王休若降號鎮西将軍閏月
庚午京師大雨雪遣使巡行賑賜各有差戊寅以遊擊
将軍垣閬為益州刺史二月甲申以御史中丞羊南為
廣州刺史是日車駕為戰亡将士舉哀己丑以鎮西司
馬劉亮為梁南秦二州刺史索虜寇汝隂太守張景逺
擊破之丙申曲赦青冀二州三月丙子以尚書左僕射
蔡興宗為安西将軍郢州刺史戊寅以冠軍将軍王𤣥
載為徐州刺史寧朔将軍崔平為兖州刺史夏四月癸
巳以前司州刺史鄭黑為司州刺史乙未冠軍将軍北
秦州刺史楊僧嗣進號征西将軍庚子立桂陽王休範
第二子德副為廬陵王立侍中劉韞第二子銑為南豐
王丙午安西将軍蔡興宗降號平西將軍五月丙辰宣
太后崇寧陵禁内墳屋瘞遷徙者給葬直蠲復家丁戊
午以車騎将軍南豫州刺史王𤣥謨為左光禄大夫開
府儀同三司辛酉罷南豫州并豫州壬戌以太子詹事
袁粲為尚書僕射六月乙酉以侍中劉韞為湘州刺史
秋七月壬子以左光禄大夫開府儀同三司王𤣥謨為
特進左光禄大夫䕶軍将軍薛安都子伯令略據雍州
四郡刺史巴陵王休若討斬之八月丁酉詔曰古者衡
虞置制蝝蚳不收川澤産育登噐進御所以繁阜民財
養遂生德頃啇販逐末競早爭新折未實之果收豪家
之利籠非膳之翼為戲童之資豈所以還風尚本捐華
務實宜修道布仁以革斯蠧自今鱗介羽毛肴核衆品
非時月可採噐味所須可一皆禁斷嚴為科制壬寅以
中領軍沈攸之行南兖州刺史率衆北討癸卯詔曰法
網之用期世而行寛惠之道因時而布况朕尚德戡亂
依仁馭俗宜每就𢎞簡以隆至治而頻罹兵革繇賦未
休軍民巧偽興事甚多蹈刑入憲諒非一科至乃假名
戎伍竊爵私庭因戰散亡託懼逃役且往諸淪逼雖經
累宥逋竄之黨猶為實繁宵言永懐良兼矜疚思所以
重播至澤覃被區宇可大赦天下加新除左光禄大夫
王𤣥謨車騎将軍丙午遣吏部尚書褚淵慰勞緣淮将
帥隨宜量賜戊申以新除右衞将軍劉勔為豫州刺史
九月癸丑鎮西將軍雍州刺史巴陵王休若進號衛将
軍平西将軍郢州刺史蔡興宗進號安西將軍乙卯以
越騎校尉周寧民為兖州刺史戊午以皇后六宫以下
雜衣千領金釵千枚班賜北征将士庚申前将軍兼冀
州刺史崔道固進號平北將軍甲子曲赦徐兖青冀四
州冬十月壬午改封新安王延年為始平王戊子芮芮
國遣使獻方物辛丑復郡縣公田鎮西大将軍西秦河
二州刺史吐谷渾拾寅進號征西大将軍十一月立建
安王休仁第二子伯猷為江夏王改封義陽王昶為晉
熙王乙卯分徐州置東徐州以輔國將軍張讜為刺史
高麗國百濟國遣使獻方物十二月庚辰以寧朔将軍
劉休賔為兖州刺史
四年春正月己未車駕親祠南郊大赦天下庚午衞将
軍巴陵王休若降號左将軍乙亥零陵王司馬朂薨二
月辛丑以前龍驤将軍常珍竒為平北将軍司州刺史
珍竒子超越為北冀州刺史乙巳右光禄大夫車騎將
軍䕶軍将軍王𤣥謨薨三月己未以游擊将軍劉懐珍
為東徐州刺史戊辰以軍司馬劉靈遺為梁南秦二州
刺史譙南太守孫奉伯為交州刺史交州人李長仁據
州叛妖賊攻廣州殺刺史羊南龍驤将軍陳伯紹討平
之夏四月己卯復减郡縣田租之半東海王褘改封廬
江王山陽王休祐改封晋平王改晉安郡為晉平郡辛
丑芮芮國及河南王並遣使獻方物甲辰以豫章太守
張辯為廣州刺史五月乙未曲赦廣州癸亥以行雝州
刺史巴陵王休若行湘州刺史㑹稽太守張永為雝州
刺史湘州刺史劉韞為南兖州刺史秋七月乙巳朔以
吴郡太守王琨為中領軍丙辰始平王延年薨己未以
侍中劉襲為中護軍庚申以驍騎將軍齊王為南兖州
刺史八月戊子以南康相劉勃為交州刺史辛卯分青
州置東青州以輔國将軍沈文靖為東青州刺史丁酉
安南将軍江州刺史王景文進號鎮南将軍九月丙辰
以驃騎長史張悦為雝州刺史戊辰詔曰夫愆有小大
憲隨寛猛故五刑殊用三典異施而降辟次網便暨鉗
撻求之法科差品滋逺朕務存欽䘏每有矜貸尋剏制
科罪輕重同之大辟即事原情未為詳衷自今凡竊執
官仗拒戰邏司或攻剽亭寺及害吏民者凡此諸條悉
依舊制五人以下相逼奪者可特賜黥刖投畀四逺仍
用代殺方古為優全命長户施同造物庶簡惠之化有
孚羣萌好生之德無漏幽品庚午曲赦揚南徐兖豫四
州冬十月癸酉朔日有蝕之發諸州兵北討南康建安
安成宣城四郡昔不同南逆並不在徴發之例甲戌割
揚州之義興郡屬南徐州
五年春正月癸亥車駕躬耕籍田大赦天下賜力田爵
一級二月丙申分豫州揚州立南豫州以太尉廬江王
褘為車騎将軍開府儀同三司南豫州刺史三月乙卯
於南豫州立南義陽郡丙寅車駕幸中堂聼訟己巳河
南王遣使獻方物夏四月辛未割雝州隨郡屬郢州乙
酉割豫州義陽郡屬郢州郢州西陽郡屬豫州戊子以
寧朔将軍崔公烈為兖州刺史戊戌新除給事黄門侍
郎杜幼文為梁南秦二州刺史六月辛未晉平王休祐
子宣曜為南平王壬申以安西将軍郢州刺史蔡興宗
為鎮東将軍癸酉以左衛将軍沈攸之為郢州刺史以
軍興已來百官斷俸並給生食丁丑車騎将軍南豫州
刺史廬江王褘免官爵戊寅以左將軍行湘州刺史巴
陵王休若為征南将軍湘州刺史壬午罷南豫州丙戌
以新除給事黄門侍郎劉亮為益州刺史秋七月己酉
以輔國将軍王亮為徐州刺史東莞太守陳伯紹為交
州刺史甲寅以山陽太守李靈謙為兖州刺史壬戌改
輔國将軍為輔師將軍八月己丑以右将軍行豫州刺
史劉勔為平西将軍豫州刺史壬辰以海陵太守劉崇
智為冀州刺史九月甲寅立長沙王纂子延之為始平
王戊午中領軍王琨遷職己未詔曰夫箕潁之操振古
所貴沖素之風哲王攸重朕屬横流之㑹接難晦之辰
龕暴剪亂日不暇給今雖闗隴猶靄區縣澄氛偃武修
文於是乎在思崇廉恥用静馳薄固已物色載懐寝興
竚歎其有貞栖隐約自事衡樊鑿坯遺榮負釣辭聘志
恬江海行髙塵俗者在所精加搜括時以名聞將賁園
矜德茂昭厥禮羣司各舉所知以時授爵乙丑以新除
平西将軍豫州刺史劉勔為中領軍冬十月丁卯朔日
有蝕之十一月丁未索虜遣使獻方物閏月戊子驃騎
大将軍荆州刺史晉平王休祐以本號為南徐州刺史
征南将軍湘州刺史巴陵王休若為征西将軍荆州刺
史輔師將軍孟陽為兖州刺史義陽太守呂安國為司
州刺史十二月戊戌司徒建安王休仁解揚州刺史己
未以征北大將軍南徐州刺史桂陽王休範為中書監
左將軍揚州刺史吴興太守建平王景素為湘州刺史
輔師將軍建安王世子融為廣州刺史庚申分荆益州
五郡置三巴校尉
六年春正月乙亥初制間二年一祭南郊間一年一祭
明堂二月壬寅司徒建安王休仁為太尉領司徒癸丑
皇太子納妃甲寅大赦天下巧注從軍不在赦例班賜
各有差三月乙亥中䕶軍劉襲卒丁丑以太子詹事張
永為䕶軍將軍夏四月癸亥立第六皇子爕為晉熈王
五月丁丑以前軍將軍陳𦙍宗為徐州刺史丁亥以冠
軍將軍吐谷渾拾䖍為平西將軍戊子奉朝請孔玉為
寧州刺史六月己亥以第五皇子智井繼東平沖王休
倩庚子以侍中劉韞為撫軍將軍雍州刺史前將軍郢
州刺史沈攸之進號鎮軍將軍揚州刺史桂陽王休範
為征南大將軍江州刺史癸卯以鎮南將軍江州刺史
王景文為尚書左僕射揚州刺史尚書僕射袁粲為尚
書右僕射己未改臨賀郡為臨慶郡追改東平王休倩
為臨慶沖王七月丙戌第五皇子智井薨九月乙丑中
領軍劉勔加平北將軍戊寅立總明觀徴學士以充之
置東觀祭酒癸未以第八皇子智渙繼臨慶沖王休倩
冬十月辛卯立第九皇子贊為武陵王乙巳以前右軍
馬詵為北雍州刺史己酉車駕幸東堂聽訟十一月己
巳髙麗國遣使獻方物十二月癸巳以邉難未息制父
母陷異域悉使婚宦戊戌以始興郡為宋安郡丙辰䕶
軍將軍張永遷職
七年春正月甲戌置散騎奏舉郎二月癸巳征南大將
軍荆州刺史巴陵王休若進號征西大將軍開府儀同
三司戊戌置百梁隴蘇永寧安昌富昌南流郡又分廣
交州三郡合九郡立越州己亥以前將軍劉康為平東
將軍妖寇宋逸攻合肥殺汝陰太守王穆之郡縣討平
之甲寅驃騎大將軍開府儀同三司南徐州刺史晉平
王休祐薨戊午以征西大将軍荆州刺史巴陵王休若
為征北大將軍南徐州刺史湘州刺史建平王景素為
荆州刺史三月辛酉索虜遣使獻方物壬戌芮芮國遣
使奉獻夏四月辛丑減天下死罪一等凡敇繫悉遣之
甲辰於南兖州置新平郡癸丑金紫光禄大夫張永領
䕶軍五月戊午司徒建安王休仁有罪自殺辛酉以寧
朔長史孫超之為廣州刺史尚書左僕射揚州刺史王
景文以刺史領中書監庚午以尚書右僕射袁粲為尚
書令新除吏部尚書褚淵為尚書左僕射辛未監吴郡
王僧䖍行湘州刺史丙戌追免晉平王休祐為庶人六
月丁酉以征南大將軍江州刺史桂陽王休範為驃騎
大將軍南徐州刺史征北大將軍巴陵王休若為車騎
大將軍江州刺史甲辰芮芮國遣使獻方物秋七月丁
巳罷散騎奏舉郎乙丑新除車騎大將軍江州刺史巴
陵王休若薨桂陽王休範以新除驃騎大將軍還為江
州庚午以第三皇子準為撫軍将軍辛未以太子詹事
劉秉為南徐州刺史戊寅以寧朔將軍沈懐明為南兖
州刺史乙酉於冀州置西海郡八月戊子第八皇子躋
繼江夏文獻王義恭庚寅以疾愈大赦天下冀州刺史
劉崇智加靑州刺史戊戌立第三皇子準為安成王九
月辛未以越騎校尉周寧民為徐州刺史冬十月戊午
百濟國遣使獻方物十二月丁酉分豫州南兖州立南
豫州以歴陽太守王𤣥載為南豫州刺史
泰豫元年春正月甲寅朔上有疾不朝㑹以疾患未痊
故改元賜孤老貧疾粟帛各有差戊午皇太子㑹萬國
於東宮并受貢計二月辛丑以給事黄門侍郎王瞻為
司州刺史三月癸丑朔林邑國遣使獻方物己未中書
監揚州刺史王景文卒夏四月辛卯以撫軍司馬蔡那
為益州刺史癸巳以右衞将軍張興為雍州刺史己亥
上大漸驃騎大将軍江州刺史桂陽王休範進位司空
尚書右僕射褚淵為䕶軍将軍中領軍劉勔加尚書右
僕射鎮東将軍蔡興宗為征西将軍開府儀同三司荆
州刺史鎮軍将軍郢州刺史沈攸之進號安西将軍詔
曰朕自臨御億兆仍屬戎寇雖每存𢎞化而惠弗覃逺
軍國凋弊刑訟未息今大漸維危載深矜歎可緩徭優
調去繁就約因改之宜詳有簡衷務以愛民為先以宣
朕遺意袁粲褚淵劉勔蔡興宗沈攸之同被顧命是日
上崩于景福殿時年三十四五月戊寅葬臨沂縣莫府
山髙寧陵帝少而和令風姿端雅早失所生養於太后
宮内大明世諸弟多被猜忌唯上見親常侍路太后醫
藥好讀書愛文義在藩時撰江左以來文章志又續衞
瓘所注論語二卷行於世及即大位四方反叛以寛仁
待物諸軍帥有父兄子弟同逆者並授以禁兵委任不
易故衆為之用莫不盡力平定天下逆黨多被全其有
才能者並見授用有如舊臣才學之士多䝉引進參侍
文籍應對左右於華林園芳堂講周易常自臨聽末年
好鬼神多忌諱言語文書有禍敗凶喪及疑似之言應
回避者數百千品有犯必加辠戮改騧邉為𤓰亦以騧
字似禍字故也以南苑借張永云且給二百年期訖更
啓其事類皆如此宣陽門民間謂之白門上以白門之
名不祥甚諱之尚書右丞江謐嘗誤犯上變色曰白汝
家門謐稽顙謝乆之方釋太后停屍漆牀先出東宮上
嘗幸宮見之怒甚免中庶子官職局以之坐者數十人
内外常慮犯觸人不自保宮内禁忌尤甚移牀治壁必
先祭土神使文士為文詞祝䇿如大祭饗泰始泰豫之
際更忍虐好殺左右失㫖忤意往往有斮刳斷截者時
經略淮泗軍旅不息荒弊積乆府藏空竭内外百官並
日料禄奉而上奢費過度務為彫侈每所造制必為正
御三十副御次副又各三十須一物輙造九十枚天下
騷然民不堪命其餘事迹别見衆篇親近䜛慝剪落皇
枝宋氏之業自此衰矣
史臣曰聖人立法垂制所以必稱先王盖由遺訓餘風
足以貽之來世也太祖負扆南面實有君人之懿焉經
國之義雖𢎞而隆家之道不足彭城王照不窺古本無
卓爾之姿徒見昆弟之義未識君臣之禮冀以此家情
行之國道主猜而猶犯恩薄而未悟致以呵訓之㣲行
遂成滅親之大禍開端樹隙垂之後人雖天倫之重義
殊凡戚而中人以下情由恩變至於易衣而出分苦而
食與夫别宮異門形疎事隔者宜有降矣太宗因易隙
之情據己行之典剪落洪枝顧不待慮既而本根無庇
幼主孤立神噐以勢弱傾移靈命隨樂推回改斯盖履
霜有漸堅冰自至所從來逺也
　
　
　
　
　
　
　
　
　
　
　
　
　
　宋書卷八
　宋書卷八考證
明帝紀以尚書左僕射王景文為尚書僕射○南史無
　尚書左僕射五字考前廢帝紀及王景文傳當云以
　尚書右僕射王景文為尚書左僕射
晉安王子勛舉兵反鎮軍長史鄧琬為其謀主○鄧琬
　諸本皆作劉琬(臣承蒼/)按子勛傳及鄧琬傳為子勛
　謀主乃鎮軍長史鄧琬並無劉琬之名今從南史改
　正
尚書僕射王景文父憂去職○下文蔡興宗為尚書左
　僕射此尚書下亦當有左字
以仇池太守楊僧副為北秦州刺史武都王○僧副南
　史作僧嗣(臣承蒼/)按氐胡傳泰始二年所封正是僧
　嗣乃元和之從弟也當從南史
以吴郡太守顧顗之為湘州刺史○列傳載顗之事多
　作顗之(臣承蒼/)按顗覬二字音義各殊晉周顗字伯
　仁覬之亦字偉仁似當以顗為是而本傳作覬通鑑
　從之或又作凱作愷未知孰是並著之以俟考者
左軍将軍張世為豫州刺史○(臣承蒼/)按張興世本單
　名世太宗益為興世此在泰始二年尚未益興字故
　仍書原名
立桂陽王休範第二子德副為廬陵王○桂陽王傳休
　範第三子名德嗣今作德副誤也封廬陵王事傳不
　載
立侍中劉韞第二子銑為南豐王○南史稱劉韜第三
　子誤
以右衛将軍張興為雍州刺史○(臣承蒼/)按張興事他
　處不見張興世傳興世於泰始五年轉左衛将軍泰
　豫元年為雍州刺史與此紀合其為誤脫世字無疑
　
　
　
　宋書卷八考證
