卷五十
　　唐　令　狐　徳　棻　等　撰
　列𫝊第四十二
　　異域下
　　　突厥
　　　吐谷渾
　　　髙昌
　　　鄯善
　　　焉耆
　　　龜兹
　　　于闐
　　　囐噠
　　　粟特
　　　安息
　　　波斯
突厥者盖匈奴之别種姓阿史那氏别為部落後為鄰
國所破盡滅其族有一兒年且十嵗兵人見其小不忍
殺之乃刖其足棄草澤中有牝狼以肉飼之及長與狼
合遂有孕焉彼王聞此兒尚在重遣殺之使者見狼在
側并欲殺狼狼遂逃于髙昌國之北山山有洞穴穴内
有平壤茂草周回數百里四靣俱山狼匿其中遂生十
男十男長大外託妻孕其後各有一姓阿史那即一也
子孫蕃育漸至數百家經數世相與出穴臣於茹茹居
金山之陽為茹茹鐵工金山形似兠鍪其俗謂兠鍪為
突厥遂因以為號焉或云突厥之先出於索國在匈奴
之北其部落大人曰阿謗歩兄弟十七人其一曰伊質
泥師都狼所生也謗歩等性竝愚癡國遂被滅泥師都
既别感異氣能徴召風雨娶二妻云是夏神冬神之女
也一孕而生四男其一變為白鴻其一國於阿輔水劍
水之間號為契骨其一國於䖏折水其一居踐斯䖏折
施山即其大兒也山上仍有阿謗歩種類並多寒露大
兒為出火温飬之咸得全濟遂共奉大兒為主號為突
厥即訥都六設也訥都六有十妻所生子皆以母族為
姓阿史那是其小妻之子也訥都六死十母子内欲擇
立一人乃相率於大樹下共為約曰向𣗳跳躍能最高
者即推立之阿史那子年幼而跳最高者諸子遂奉以
為主號阿賢設此說雖殊然終狼種也其後曰土門部
落稍盛始至塞上市繒絮願通中國大統十一年太祖
遣酒泉胡安諾槃陁使焉其國皆相慶曰今大國使至
我國將興也十二年土門遂遣使獻方物時鐵勒將伐
茹茹土門率所部邀擊破之盡降其衆五萬餘落恃其
彊盛乃求婚於茹茹茹茹主阿那瓌大怒使人罵辱之
曰爾是我鍜奴何敢發是言也土門亦怒殺其使者遂
與之絶而求婚於我太祖許之十七年六月以魏長樂
公主妻之是嵗魏文帝崩土門遣使来弔贈馬二百匹
魏廢帝元年正月土門發兵撃茹茹大破之於懐荒北
阿那瓌自殺其子菴羅辰奔齊餘衆復立阿那瓌叔父
鄧叔子為主土門遂自號伊利可汗猶古之單于也號
其妻為可賀敦亦猶古之閼氏也土門死子科羅立科
羅號乙息記可汗又破叔子於沃野北木賴山二年三
月科羅遣使獻馬五萬匹科羅死弟俟斤立號木汗可
汗俟斤一名燕都状貎多竒異靣廣尺餘其色甚赤眼
若瑠璃性剛暴務於征伐乃率兵擊鄧叔子滅之叔子
以其餘燼来奔俟斤又西破囐噠東走契丹北并契骨
威服塞外諸國其地東自遼海以西西至西海萬里南
自沙漠以北北至北海五六千里皆属焉其俗被髪左
袵穹廬氈帳随水草遷徙以畜牧射獵為務賤老貴壮
寡亷耻無禮義猶古之匈奴也其主初立近侍重臣等
輿之以氈随日轉九回每一回臣下皆拜拜訖乃扶令
乗馬以帛絞其頸使纔不至絶然後釋而急問之曰你
能作㡬年可汗其主既神情瞀亂不能詳定多少臣下
䓁随其所言以騐修短之數大官有葉護次沒次特勒
次俟利發次吐屯發及餘小官凡二十八等皆世為之
兵器有弓矢鳴鏑甲矟刀劍其佩餙則兼有伏突旗纛
之上施金狼頭侍衛之士謂之附離夏言亦狼也盖本
狼生志不忘舊其徴發兵馬科稅雜畜輙刻木為數并
一金鏃箭蠟封印之以為信契其刑法反叛殺人及姦
人之婦盜馬絆者皆死姦人女者重責財物即以其女
妻之鬭傷人者随輕重輸物盗馬及雜物者各十餘倍
徴之死者停屍於帳子孫及諸親属男女各殺羊馬陳
於帳前祭之統帳走馬七匝一詣帳門以刀𠢐靣且哭
血淚俱流如此者七度乃止擇日取亡者所乗馬及經
服用之物并屍俱㷊之収其餘灰待時而葬春夏死者
候草木黄落秋冬死者候華葉榮茂然始坎而瘞之葬
之日親属設祭及走馬𠢐靣如初死之儀葬訖於墓所
立石建標其石多少依平生所殺人數又以祭之羊馬
頭盡懸挂於標上是日也男女咸盛服餙㑹於葬所男
有恱愛於女者歸即遣人娉問其父母多不違也父伯
叔死者子弟及姪等妻其後母世叔母及嫂惟尊者不
得下淫雖移徙無常而各有地分可汗恒䖏於都斤山
牙帳東開盖敬日之所出也每嵗率諸貴人祭其先窟
又以五月中旬集他人水拜祭天神於都斤四五百里
有髙山廻出上無草樹謂其為勃登凝黎夏言地神也
其書字類胡而不知年歴惟以草青為記俟斤部衆既
盛乃遣使請誅鄧叔子等太祖許之收叔子以下三千
人付其使者殺之於青門外三年俟斤襲擊吐谷渾破
之語在吐谷渾𫝊明帝二年俟斤遣使来獻方物保定
元年又三軰遣使貢其方物時與齊人交争戎車嵗動
故每連結之以為外援初魏恭帝世俟斤許進女於太
祖契未定而太祖崩尋而俟斤又以他女許髙祖未及
結納齊人亦遣求婚俟斤貪其幣厚將悔之至是詔遣
涼州刺史楊荐武伯王慶等徃結之慶等至諭以信義
俟斤遂絶齊使而定婚焉仍請舉國東伐語在荐等𫝊
三年詔隋公楊忠率衆一萬與突厥伐齊忠軍度陘嶺
俟斤率騎十萬来㑹明年正月攻齊主於晋陽不尅俟
斤遂縦兵大掠而還忠言於髙祖曰突厥甲兵惡爵賞
輕首領多而無法令何謂難制馭正由比者使人妄道
其强盛欲令國家厚其使者身徃重取其報朝廷受其
虗言將士望風畏慴但虜態詐健而實易與耳今以臣
觀之前後使人皆可斬也髙祖不納是嵗俟斤復遣使
来獻更請東伐詔楊忠率兵出沃野晉公護趣洛陽以
應之會護戰不利俟斤引還五年詔陳公純大司徒宇
文貴神武公竇毅南安公楊荐等徃逆女天和二年俟
斤又遣使来獻陳公純等至俟斤復貳於齊㑹有風雷
變乃許純等以后歸語在皇后𫝊四年俟斤又遣使獻
馬俟斤死弟他鉢可汗立自俟斤以来其國富强有凌
轢中夏志朝廷既與和親嵗給繒絮錦綵十萬叚突厥
在京師者又待以優禮衣錦食肉者常以千數齊人懼
其寇掠亦傾府藏以給之他鉢彌復驕傲至乃率其徒
属曰但使我在南両箇兒孝順何憂無物邪建徳二年
他鉢遣使獻馬及齊滅齊定州刺史范陽王髙紹義自
馬邑奔之他鉢立紹義為齊帝召集所部云為之復讐
宣政元年四月他鉢遂入冦幽州殺畧居民柱國劉雄
率兵拒戦兵敗死之髙祖親總六軍將北伐㑹帝崩乃
班師是冬他鉢復寇邉圍酒泉大掠而去大象元年他
鉢復請和親帝册趙王招女為千金公主以嫁之并遣
執紹義送闕他鉢不奉詔仍寇并州大象二年始遣使
奉獻且逆公主而紹義尚留不遣帝又令賀若誼徃諭
之始送紹義云
吐谷渾本遼東鮮卑慕容廆之庶兄也初吐谷渾馬與
廆馬鬭而廆馬傷廆遣讓之吐谷渾怒率其部落去之
止於枹罕自為君長及孫葉延頗視書𫝊以古有王父
字為氏遂以吐谷渾為氏焉自吐谷渾至伏連籌一十
四世伏連籌死子夸吕立始自號為可汗治伏俟城在
青海西十五里雖有城郭而不居之恒䖏穹廬随水草
畜牧其地東西三千里南北千餘里官有王公僕射尚
書及即中將軍之號夸呂椎髻眊珠以皂為㡌坐金師
子牀號其妻為恪尊衣織成裙披錦大袍辮髪於後首
戴金花其俗丈夫衣服畧同於華夏多以羃䍦為冠亦
以繒為㡌婦人皆貫珠束髪以多為貴兵器有弓刀甲
矟國無常賦須則稅富室商人以充用焉其刑罰殺人
及盗馬者死餘則徴物量事决杖刑人必以氈䝉頭持
石従髙撃殺之父兄亡後妻後母及嫂等與突厥俗同
至於婚姻貧不能偹財物者輒盗女將去死者亦皆埋
殯其服制葬訖則除之性貪婪忍於殺害好射獵以肉
酪為糧亦知種田然其北界氣候多寒惟得蕪菁大麥
故其俗貧多富少青海周回千餘里海内有小山每冬
氷合後以良牝馬置此山至来冬收之馬皆有孕所生
得駒號為龍種必多駿異世𫝊青海驄者也土出犛牛
鳥多鸚鵡大綂中夸呂再遣使獻馬及羊牛等然猶寇
抄不止緣邉多被其害魏廢帝二年太祖勒大兵至姑
臧夸吕震懼遣使貢方物是嵗夸吕又通使於齊氏涼
州刺史史寧覘知其還率輕騎襲之於州西赤泉獲其
僕射乞伏觸扳將軍翟潘密啇胡二百四十人駞騾六
百頭雜綵絲絹以萬計魏恭帝二年史寧又與突厥术
汗可汗襲擊夸吕破之虜其妻子大獲珍物及雜畜語
在史寧𫝊武成初夸吕復寇涼州刺史是云寳戰沒詔
賀蘭祥宇文貴率兵討之夸吕遣其廣定王鐘留王拒
戰祥等破之廣定䓁遁走又攻抜其洮陽洪和二城置
洮州以還保定中夸呂前後三軰遣使獻方物天和初
其龍涸王莫昌率衆降以其地為扶州二年五月復遣
使来獻建徳五年其國大亂高祖詔皇太子征之軍渡
青海至伏俟城夸呂遁走虜其餘衆而還明年又再遣
奉獻宣政初其趙王他婁屯来降自是朝獻遂絶
髙昌者車師前王之故地東去長安四千九百里漢西
域長史及戊巳校尉並治於此晋以其地為髙昌郡張
軌吕光沮渠䝉遜㩀河西皆置太守以統之其後有闞
爽及沮渠無諱並自署為太守無諱死茹茹殺其弟安
周以闞伯周為髙昌王高昌之稱王自此始也伯周之
從子首歸為高車所滅次有張孟明馬儒相繼王之並
為國人所害乃更推立麹嘉為王嘉字靈鳯金城榆中
人本為儒右長史魏太和末立嘉死子竪立其地東西
三百里南北五百里國内總有城一十六官有令尹一
人比中夏相國次有公二人皆其王子也一為交河公
一為田地公次有左右衛次有八長史曰吏部祠部庫
部倉部主客禮部民部兵部䓁長史也次有建武威逺
陵江殿中伏波等將軍次有八司馬長史之副也次有
侍郎校書郎主簿從事階位相次分掌諸事次有省事
専掌導引其大事决之於王小事則世子及二公随状
斷决平章録記事訖即除籍書之外無久掌文按官人
雖有列位並無曹府惟每旦集於牙門評議衆事諸城
各有户曹水曹田曹每城遣司馬侍郎相監檢校名為
城令服餙丈夫從胡法婦人畧同華夏兵噐有弓箭刀
楯甲矟文字亦同華夏兼用胡書有毛詩論語孝經置
學官弟子以相教授雖習讀之而皆為胡語賦稅則計
輸銀錢無者輸麻布其刑法風俗婚姻䘮葬與華夏小
異而大同地多石磧氣候温暖榖麥再熟宜蠶多五果
有草曰羊刺其上生蜜焉自嘉以来世修藩軄於魏大
綂十四年詔以其世子𤣥喜為王恭帝二年又以其田
地公茂嗣位武成元年其王遣使獻方物保定初又遣
使来貢自燉煌向其國多沙磧道里不可准記惟以人
畜骸骨及駞馬糞為騐又有魍魎怪異故商旅来徃多
取伊吾路云
鄯善古樓蘭國也東去長安五千里所治城方一里地
多沙鹵少水草北即白龍堆路魏太武時為沮渠安周
所攻其王西奔且末西北有流沙數百里夏日有熱風
為行旅之患風之欲至惟老駞知之即鳴而聚立埋其
口鼻於沙中人每以為候亦即將氈擁蔽鼻口其風迅
駛斯須過盡若不防者必至危斃大綂八年其兄鄯米
率衆内附
焉耆國在白山之南七十里東去長安五千八百里其
王姓龍即前涼張軌所封龍熈之􁀮所治城方二里部
内凡有九城國小民貧無綱紀法令兵有弓刀甲矟婚
姻畧同華夏死亡者皆㷊而後葬其服制滿七日則除
之丈夫並剪髪以為首餙文字與婆羅門同俗事天神
並崇信佛法尤重二月八日四月八日是日也其國咸
依釋教齋戒行道焉氣候寒土田良沃榖有稻粟菽麥
畜有駞馬牛羊養𧖟不以為絲惟充綿纊俗尚蒲桃酒
兼爱音樂南去海十餘里有魚鹽蒲葦之饒保定四年
其王遣使獻名馬
龜兹國在白山之南一百七十里東去長安六千七百
里其王姓白即後涼吕光所立白震之後所治城方五
六里其刑法殺人者死刼賊則斷其一臂并刖一足賦
稅准地徴租無田者則稅銀錢婚姻䘮葬風俗物産與
焉支畧同惟氣候少温為異又出細氈麖皮氍毺鐃多
鹽緑雌黄胡粉及良馬封牛等東有輪臺即漢貳師將
軍李廣利所屠其南三百里有大水東流號計戍水即
黄河也保定元年其王遣使来獻
于闐國在葱嶺之北二百餘里東去長安七千七百里
所治城方八九里部内有大城五小城數十其刑法殺
人者死餘罪各随輕重懲罰之自外風俗物産與龜兹
畧同俗重佛法寺塔僧尼甚衆王尤信向每設齋日必
親自洒掃饋食焉城南五十里有贊摩寺即昔羅漢比
丘比盧旃為其王造覆盆浮圗之所石上有辟支佛趺
䖏雙跡猶存自高昌以西諸國人等多深目髙昌以東
此一國貎不甚胡頗類華夏城東二十里有大水北流
號樹枝水即黄河也城西十五里亦有大水名逹利水
與樹枝俱北流同㑹於計戍建徳三年其王遣使獻名
馬
囐噠國大月氐之種類在于闐之西東去長安一萬百
里其王治拔底延城盖王舍城也其城方十餘里刑法
風俗與突厥畧同其俗又兄弟共娶一妻夫無兄弟者
其妻戴一角㡌若有兄弟者依其多少之數更加㡌角
焉其人㐫悍能戰闘于闐安息等大小二十餘國皆役
属之大綂十二年遣使獻其方物魏廢帝二年明帝二
年並遣使来獻後為突厥所破部落分散職貢遂絶
粟特國在葱嶺之西盖古之庵蔡一名温那沙治於大
澤在康居西北保定四年其王遣使獻方物
安息國在葱嶺之西治蔚搜城北與康居西與波斯相
接東去長安一萬七百五十里天和二年其王遣使来
獻
波斯國大月氐之别種治蘓利城古條支國也東去長
安一萬五千三百里城方十餘里户十餘萬王姓波斯
氐坐金羊牀戴金花冠衣錦袍織成帔皆餙以珍珠寳
物其俗丈夫剪髪戴白皮帽貫頭衫両廂近下開之并
有巾帔緣以織成婦女服大衫披大帔其髪前為髻後
被之餙以金銀華仍貫五色珠絡之於膊王於其國内
别有小牙十餘所猶中國之離宫也每年四月出遊䖏
之十月乃還王即位以後擇諸子内賢者密書其名封
之於庫諸子及大臣皆莫之知也王死乃衆共發書視
之其封内有名者即立以為王餘子各出就邉任兄弟
更不相見也國人號王曰翳囋妃曰防歩率王之諸子
曰殺野大官有摸胡壇掌國内獄訟泥忽汗掌庫藏闗
禁地卑勃掌文書及衆務次有遏羅訶地掌王之内事
薩波勃掌四方兵馬其下皆有属官分綂其事兵噐有
甲矟圎排劍弩弓箭戦並乗象每象百人随之其刑法
重罪懸諸竿上射而殺之次則擊獄新王立乃釋之輕
罪則劓刖若髠或翦半鬚及繫排於項上以為耻辱犯
强盗者禁之終身姦貴人妻者男子流婦人割其耳鼻
賦稅則准地輸銀錢俗事火祅神婚合亦不擇尊卑諸
夷之中最為醜穢矣民女年十嵗以上有姿貎者王收
養之有功勲人即以分賜死者多棄屍於山一月治服
城外有人别居惟知䘮葬之事號為不浄人若入城市
摇鈴自别以六月為嵗首尤重七月七日十二月一日
其日民庶以上各相命召設㑹作樂以極歡娛又以每
年正月二十日各祭其先死者氣候暑熱家自藏氷地
多沙磧引水溉灌其五榖及禽獸等與中夏畧同惟無
稻及黍秫土出名馬及駞富室至有數千頭者又出白
象師子大鳥卵珍珠離珠頗黎珊瑚琥珀瑠璃馬瑙水
晶瑟瑟金銀鍮石金剛火齊鑌鐵銅錫朱沙水銀綾錦
白疊毼氍毹􁜣㲪赤麞皮及薰六欝金蘓合青木䓁香
胡椒蓽撥石蜜千牛棗香附子訶棃勒無食子塩緑雌
黄䓁物魏廢帝二年其王遣使来獻方物
史臣曰四夷之為中國患也久矣而北狄尤甚焉昔嚴
尤班固咸以周及秦漢未有得其上䇿雖通賢之宏議
而史臣嘗以為疑夫歩驟之来綿自今古澆淳之變無
隔華戎是以反道徳棄仁義凌替之風嵗廣至涇陽入
北地充斥之釁日深爰自金行逮乎水運戎夏離錯風
俗混并夷裔之情偽中國畢知之矣中國之得失夷裔
備聞之矣若乃不與約誓不就攻伐来而禦之去而守
之夫然則敵有餘力我無寜嵗將士疲於奔命疆場苦
其交侵欲使偃伯靈臺歐世仁夀其可得乎是知秩宗
之雅㫖護軍之誠說實有㑹於當時而未允於後代也
然則易稱見㡬而作𫝊云相時而動夫時者得失之所
繫㡬者吉凶之所由况乎諸夏之朝治亂之運代有戎
狄之地强弱之勢無恒若使臣畜之與羈縻和親之與
征伐因其時而制變觀其㡬而立權則舉無遺䇿謀多
上算獸心之虜革靣匪難沙幕之北雲撤何逺安有周
秦漢魏優劣在其間哉
　
　
　
　
　
　
　
　周書卷五十
　周書卷五十考證
囐噠○魏書作嚈噠
波斯國𫝊王姓波斯氐○魏書西域𫝊王姓波氏名斯
　
　
　
　
　
　
　
　
　
　
　
　
　周書卷五十考證
　　　編脩今授奉天錦州府知府(臣/)文淳謹言北周
　　　書五十卷本紀列𫝊四十二唐秘書丞令狐徳
　　　棻䓁撰當武徳時棻建言近代無正史即詔與
　　　諸臣論撰歴年不能成而罷貞觀二年復詔徳
　　　棻與岑文本崔仁師撰次周書陳叔逹唐儉共
　　　成之宋仁宗時出太清樓本合史館秘閣本又
　　　募天下書而取夏竦李巽家本下館閣正其文
　　　字其後王安國林希始上焉當周隋時桞蚪牛
　　　𢎞各有撰述徳棻䓁撰次不外栁牛両家然其
　　　中頗有可議者蚪為周臣多諱周惡𢎞入隋代
　　　便文隋過在蚪與𢎞初無足怪徳棻等身居異
　　　代而史不直書其失甚矣宇文氏建國倣周禮
　　　為六官府兵之制開唐一代良法而是書不為
　　　紀録使後人無從参考識小遺大識者譏焉(臣/)
　　　䓁奉
勅校勘南北監本字句錯訛悉為改正但宋版不可得
　　　見文義可疑祗以北史参訂北史之文既與是
　　　書不同未便𥙷入故字有不同從其是者文之
　　　遺脫祗加詳注不妄参入以附於闕文之義云
　　　(臣/)謹識
