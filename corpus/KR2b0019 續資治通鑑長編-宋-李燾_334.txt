
　續資治通鑑長編巻三百三十二
　　　　　　　　　　　　　宋　李燾　撰
　　神宗
元豐六年春正月丁丑朔御大慶殿受朝先是上以朝
㑹儀物敝當改為詔閤門御史臺詳定朝㑹儀更造仗
衞輿輅冠服至是始陳於殿既而儀鸞司夜半撤覆輅
幕屋屋壞毀新玉輅上不懌久之乃詔儀鸞司監官衝
替案大理寺問罪并案太僕寺殿宿官以聞後寺丞安
宗奭王得君各罰銅三十斤衝替入内西頭供奉官王
達殿頭李永吉各追一官罰銅三十斤勒停高品陳惟
和追兩官勒停(龎元英文昌雜録云除夜三更大風北/來㧞幕屋壞新玉輅入地數尺玉飾皆)
(碎觀者駭愕與實録畧不同舊紀書御大慶殿受朝始/用新樂覆輅屋壞毁玉輅新紀但改覆輅屋作幕屋林)
(希野史云元豐六年癸亥正月丁丑上御大慶殿受朝/前此有詔重詳定元㑹儀比舊多所更易羣臣冠服佩)
(綬廷中仗衞一新值慈聖上仙今始行之門下侍郎奏/祥瑞舊有表辭中書省申明畫㫖令禮部撰表余首為)
(之給事中陸佃押案至東階下侍郎章惇受以升詣御/座前搢笏跪續上壽時百官未及班𫝊㫖屢促班始半)
(上已升座三省官奔走而赴退易常服至内東門拜表/余入省首拜此表舊五輅設於殿門外今設於廷中有)
(司預設幕屋於廷東以藏輅命以是日四鼓出輅而除/幕屋自三館便門輦屋木權置館中余質明先至廷中)
(聞廡閒有人呻吟甚苦疑而不敢問也見廷中但設四/輅而舊輅處己無屋見一物傾仆於地品目甚多尚昏)
(黒莫能辨問守衞者何物云玉輅也中夜為屋倒所壞/及朝㑹畢入館中正字鄧謹思館吏王元云昨夕宿直)
(親開館門内其輦木至中夕有三中貴示拆屋方出四/輅遽遣百餘人登屋而拆之昏暗中又去其旁支之柱)
(以故屋摧而玉輅壞百餘人皆隕地折手足壞頭面號/哭之聲喧然扶輿而出死者四人餘皆困重將死余出)
(左扉屍横屋道左以俟檢驗妻子守之而哭䝉紫袖衫/即儀鸞司也本司官三人王逵李永吉陳惟和惟和最)
(横是夜以杖驅逼人登屋玉輅非太僕所藏上命宋用/臣劉援於後苑新創者但用太僕駕士耳二丞王得君)
(安宗奭自請入守宿中夜惟和逼之拽輅二人不從惟/和遂撤屋急引四輅而屋隕矣上批付大理禁勘聽時)
(斷御藥竇仕宣法服而侍立上受賀畢起入閤仕宣忽/自御座踣於地跌其足冠佩狼籍扶歸不能起二事可)
(怪按希所載甚詳國/史太簡因附注此)
戊寅詔救䕶廣武埽官吏轉運副使向宗旦以下六人
減磨勘一年餘人各减年升名賜帛有差
己卯荆湖南路轉運司言邵州蒔竹縣接近芙蓉石驛
未歸明溪洞各願納土乞增賜公使錢詔賜錢千緡(兩/紀)
(並附/年末)　詔造軍器及戰車所不𨽻御史上察
壬午趙卨奏近西人齎到文字已具聞奏竊慮再遣人
齎文字來界首堅要赴本司出頭未審許與不許收留
詔如西人再將到文字仰繳連聞奏差來人留住聽候
朝㫖續詔其留住人止作經略司意度不得稱聽候朝
㫖(宻記六/日事)
癸未詳定禮文所言祭之有蜡所以報萬物之成功然
嵗之豐荒有異四方之順成不等則報功之禮亦不得
一故記曰八蜡以祀四方四方年不順成八蜡不通歴
代蜡祭獨在南郊為一壇伏請蜡祭四郊各為一壇以
祀其方之神前期司農關有不順成之方不報其息民
祭仍在蜡祭之後從之(郊廟禮文載此事在元豐四/年十月九日此從政和會要)
甲申白虹貫日(兩紀/並書)
乙酉詔晉州神山縣尉李茂昭除名坐部糧至鄜州道
亡歸也　詔聞新城四面濠溢毁公私舎屋土田委楊
景略估直給之或還以官地其官營房及民墳寺舎屋
責京城所管認撥移修蓋　詔殿前司選習新法弓馬
使臣五人以名聞於是本司以雷瑜等來上詔分差充
提舉河北東西路保甲司勾當公事以教逐路保丁
開封府言奉詔勘開封縣保正率錢祭神其被率人衆
未敢追逮詔止以見禁人劾罪以聞　提舉熙河營田
蕃部司言蘭州及定西城新招弓箭手貧乏無種糧牛
具乞貸錢十五貫與之俟墾地得榖償納從之仍增賜
十萬貫
己丑層檀貢方物層檀南海旁國也國城距海二千里
海道須便風百六十許日晝夜行經勿廵古林三佛齊
國乃至廣州國主名亞美羅亞眉蘭𫝊國五百年十世
矣春冬暖貴人以好越布纒頭服土産花錦白疊布不
服綾羅絹帛出入乘象馬官有奉其法輕罪杖重者死
有稻麥粟胡羊山羊沙牛水牛駞馬魚犀象薰陸木香
血竭沒藥鵬砂阿魏蘇合油真珠玻璃葡萄千年棗宻
沙華三酒交易用官鑄錢三分其齊金銅相半而銀加
一分禁私鑄人語如大食國語(新紀書己丑層檀/入貢舊紀附年末)　詔
鄜延路經略副使种諤管勾機宜文字汲光各罰銅三
十斤蕃官劉永隆降一官朱昪等以赦原諤及經略使
沈括輕信汲光奏將劉紹能遇敵不力戰與西人交通
皆不實汲光妄信蕃官吹邁造作蜚語教令蕃部誣
紹能事以狀告經略司及増秉常以所乘馬遺紹能姪
永德以幸賞永隆坐賕支皆會赦勘官御史宇文昌齡
言案發紹能自汲光始輕捐金帛巧設覘刺旬月之内
告狀雜遝蓋皆自外不根之言未析端窽而光之用意
隂有所幸故遂操而為實潤色張皇沈括輕聽易揺曾
不以理推較遽憑其狀質於朝廷去年秋師招納之後
繼為光說所閒官吏牽於希合證左不索其情然其閒
所具欵詞尚有不奪其實而括之剡奏去是存非欲置
之無疑以邀朝廷必信朱昪偷安曲從今有司推覈首
尾皆誣括為帥臣乞重行譴黜括先坐别罪安置故特
責諤命已行門下省覆奏以為罰輕乃詔諤罰銅四十
斤光仍衝替(四年二月乙酉紹能陞鈐轄/五年四月甲寅遣昌齡鞫獄)
辛卯太子少師致仕趙槩卒年八十六贈太子太師諡
康靖
癸巳詔給事中陸佃中書舎人蔡卞看詳御史中丞舒
亶論奏尚書省録目事案罪以聞先是亶奏尚書省凢
有奏鈔法當置籍録其事目尚書省違法擅不録目既
案奏而乃以發文書歴為録目之籍亶以為大臣欺罔
而尚書省取御史臺受事簿亦無録目字亦奏亶為欺
妄於是詔尚書刑部劾罪而御史翟思王桓楊畏言中
丞按尚書省事不應付其屬曹治曲直故改命佃等(二/月)
(戊午可/并此)　詔御史六察罷上下半年更易法　奉議郎
駕部郎中王欽臣為陜西轉運副使專在本司前此轉
運司言本司官法當分廵州縣嵗遍不敢留官在司凡
有承受朝省文字不免於廵歴所在追逐故報上行下
率多稽違欲乞自今常令一員在司主領職事故欽臣
有是命
甲午朝奉大夫直龍圖閣前知桂州張頡落職知筠州
坐不能察蠻賊為冦會赦也(頡三年閏九月除桂州五/年七月替今責降按頡坐)
(不能察蠻冦落職降差遣而本𫝊不書乃/書陳被賞薄且云海外無事可謂疎謬矣)　徐禧弟祕
言禧沒於王事所得二資官不忍受詔許之　奉議郎
魏綸權知吉州以上批吉州方推行鹽法緊要得人故
也(此據御集元祐/初孫升有章)
乙未以魯國長公主子莊宅副使曹曄為右騏驥副使
改為如京副使陳國長公主子宫苑副使王殊為東染
院使崇儀副使殖為六宅副使衞國長公主子如京副
使張秉淵為莊宅副使　詔周漢以來帝王陵廟久闕
修治其令州縣以陵地所入租課葺之(兩紀並書詔修/周漢以來陵廟)
　詔諸路提㸃刑獄司各置檢法官一員　尚書省言
御史臺編一司敕於官制後違法請公使錢御史中丞
舒亶直學士院日於官制後違法請厨錢臺察官朋蔽
不言並乞付有司推治詔大理寺鞫之　太府寺言畿
邑抵當之法外路殊未施行今欲乞許將諸路常平司
市易賖借錢寛剰錢五路各借十萬緡餘路各借五萬
緡充抵當本錢從之　河北提舉保甲司言都副保正
多於教成大保長内選補係主教人員團教一都保人
武藝方且責成又令管本都保公事應副州縣役使以
至期㑹稽違必遭刑責不惟有妨主教恐非朝廷教養
之意乞應合係本縣於本都保追呼公事止責承帖人
計會追呼毋令親身勾當及管解赴縣從之
丙申經制宜州溪峒西上閤門使果州刺史知沅州謝
麟言昨具狀乞濟師討蕩建置城邑奉詔接納羣酋不
得進兵巧以方略措置遂選差將官進屯控要縣寨招
降元謀賊首羅世念并逐峒頭領種族四千八百人齎
所刼溪峒都廵檢使印赴軍前衣甲器械二萬并生界
思廣峒酋長具到人煙户千四百二十七口六千二百
六十三納土歸順其傑黠酋首已付有司聽朝㫖措置
(兩紀書安化州思/廣峒内附於嵗末)詔謝麟領果州刺史减磨勘三年皇
城使昭州刺史帶御器械和斌領榮州團練使知安化
州及思廣等五十二洞首領羅世念為内殿承制䝉承
想䝉全聖䝉光趙並為西頭供奉官䝉全呌䝉令件䝉
懐忽䝉光速潘曹並為侍禁潘全劒為奉職並給俸與
春冬衣初安化上中下三州及北遐鎮月赴宜州公參
及中賣板木宜州嵗四管設及三嵗聽蠻人二百九十
四輸所貢兵械於思立寨本州支給賞賜及其道費補
知州奉職監州借職有官遷一資其班行則加勲皆宜
州溪峒司施行前知宜州錢師孟通判曹覯擅裁損例
册酒食不如舊買板木不及賈賞答貢物估賈虧其實
遷補文字至五年不給故自五年三月侵掠省地經略
司問致冦狀而宜州但以山稻不稔溪峒大雪牛羊死
為言經略司亦不能察也其五月效用前如京使費萬
戰死六月知宜州王竒戰死事聞詔以麟斌經制溪峒
事以覯師孟屬吏焉世念兄弟兒姪百六人補西頭供
奉官右侍禁披帶班下班殿侍令謝麟分擘於廣南荆
湖路監當物務及指使(去年九月庚/寅可并此)先是和斌為廣西
鈐轄經略司委斌率歩騎三千討羅世念當盛暑晝夜
趣兵趨懷逺寨曰此要害之地得之則生矣或曰奈何
背龍江邪斌笑曰此所以生也因示弱以驕之將士悉
恐斌暇逸自如既兼旬廼大閱蠻人覘知兵少果大至
斌親至營出俸錢為酒肉以勞諸軍曰吾雖老思效死
以報國翌日見敵進退惟吾所視不如令者誅夜選將
迎敵宻戒以望敵則走衆聞報皆恐斌安卧不動凌晨
報益急斌從容會食度誘之至平坂列八陣以待之張
疑兵左右山上戒軍前賈販者瞰江壁立賊登佛子嶺
見兵衆大驚斌分騎兵出其傍身不乘馬被甲歩出䇿
先鋒陣將士皆力戰蠻人大敗遣北遐鎮䝉利等求納
欵時謝麟被命經制未至而斌已破賊矣或欲益兵進
討開置城邑會朝廷以斌同經制事斌從容講畫進屯
要害以圖撫納世念遂率其酋黨内附云(此據曾布作/墓誌斌六年)
(正月二十日為榮團二月二十四日/為巡檢使八月二十四日知邕州)　西南龍蕃進貢
使龍已達補保順將軍餘六十餘人各補將軍郎將有
差
丁酉詔陜西河東路常平倉糴價不得過轉運司河北
諸司糴價不得過措置糴便司　陜西轉運副使范純
粹奏臣訪聞得本路州縣民閒甚有闕食去處及逃移
過主客人户數目不少本司近行下體問虛實今先次
據永興軍長安萬年兩縣及鳯翔府寳鷄一縣共三處
申到文狀已是逃移過五千餘户其餘州縣若供申齊
足必是數目極多臣體問得蓋縁累年不熟又自軍興
以後調發雇率凋弊為甚而集教團教之法方此推行
兼民閒以邊事未平妄意私憂加之向春闕食遂此流
散臣愚不知所以救止之方深慮關陜根本益致殘弊
所繫不輕伏望聖慈更賜採察如臣言不妄即乞詳酌
特降詔敕丁寧撫諭及將團教集教之法住罷推行如
朝廷相度更有可以安輯休養事件並乞聖慈特賜處
分貼黄臣體問得集教團教去處内集教百姓除一身
在官外不免别遣家丁往復饋餉其團教之人雖去家
不逺亦於農作不無妨廢當凋弊流移之際欲其安輯
休養則今來教法恐非先務臣愚不識忌諱誠以上體
陛下愛育百姓之意不敢雷同坐視緘黙避隱輙以狀
上聞此狀係臣所辟管勾文字官胡僧儒書冩印發不
敢付吏以防漏露如䝉施行只乞作朝廷訪聞内賜指
揮(純粹奏議乃六年正月二十一日發二十/六日有㫖罷團教集教或因純粹奏也)
戊戌詔自今樞宻院已得㫖事更不送尚書省具鈔徑
送門下省覆駮訖自樞宻院直下尚書省施行(五年九/月十四)
(壬辰詔/合參考)　詔右監門率仲蕝貸死除名依從黨例鎻閉
坐令侍婢以藥粥毒妻夏氏死也　詔太醫生八人四
廂使臣各轄二人凡商旅與窮獨被病者録名醫治㑹
其全失為賞罰法人月支合藥錢二千從兩浙轉運副
使許懋請也　大理寺言内侍黄門宋訪下直日闌入
需雲殿裏幞被當闌入殿門私罪徒該赦原詔勒歸本
院班
己亥禮部言每嵗祀昊天上帝感生帝祭皇地祇神州
地祇皆祖宗配序差中書舎人一員前二日詣太廟本
室奏告或時闕員改差不逮看詳宗廟時享既用宗室
攝事奏告亦用宗姓奉承廟享為宜從之　太常博士
何洵直言祀感生帝祭神州地祇以祖宗配而三獻奉
俎官與祀上帝祭皇地祇不同臣伏請自今祀感生帝
神州地祇並依南北郊禮神州之祭既當與地祇為一
體謂宜致齋之内不游幸不作樂禮部看詳神州地祇
感生帝視南北郊即有隆殺之節天地之祭自有著令
餘乞且仍舊貫又言諸祠祭以禮部為獻官以户部兵
部工部為奉俎官而吏部刑部無事於其閒非所謂官
聨也臣伏請自今諸大祠除執政官宗室節度使以上
為初獻官掌誓戒外餘以吏部尚書掌之仍以刑部尚
書涖誓戒禮天神升烟惟親祠以百束為定制餘祀少
者乃止一束而已每祠爝火熒然恐非達氣報陽以類
求神之意欲積薪髙廣而燎之不必以栢欲依洵直所
請從之(四年十月/甲子當考)　詔皇城使丹州刺史張藻左藏庫
副使張永昌各遷三官賞出界獲級也　詔涇原路經
略司近西賊入隆德寨老幼牛羊横見剽略乃是寨官
不禀戒敕預為清野之計可械繫案罪以聞後寨主賈
宗諒衝替廵檢張志等勒停餘監押以次各贖銅降官
有差　詔客省使王淵入内東頭供奉官勾當御藥院
梁從政按閱開封府界第一第二將兵
庚子樞宻院上景福殿使武信軍留後入内副都知李
憲磨勘詔憲昨坐拘欄商人貨𣙜買報上不以實雖該
德音可展磨勘一年　尚書省乞都司置御史房主行
彈糾御史察案失職并六察殿最簿從之(此年二月十/六日甲子并)
(政和四年九月二十/四日丙申并合參對)　詔宗室非袒免親䕃補外官父
祖俱亡年未及者於合出官年限内减半支本官俸從
宗室令埤請也　詔京東轉運副使吳居厚本路轉運
判官闕具名以聞(六月壬子/除馬稱)　自今禁軍馬軍保甲教
閱𨽻樞宻院
辛丑詔權京西路轉運使向宗旦權判官唐義問不能
經營財利每有費用悉干朝廷職事不修各特衝替時
上以吳居厚使京東財利豐羡故宗旦義問有是責
詔廣南西路提㸃刑獄司劾本路轉運判官吳潛以聞
潛妄奏交趾欲借米故也
壬寅户部言凖朝㫖諸路提舉官散斂常平物可自行
法至今酌三年之中數取一年立為額嵗終比較増虧
今以錢銀榖帛貫石匹兩定年額散一千一百三萬七
千七百七十二斂一千三百九十六萬五千四百五十
九元豐三年散一千三百一十八萬六千一百十四斂
一千五百萬四百二十二比較散増二百一十四萬八
千三百四十二斂増一百三萬四千九百六十三元豐
四年散一千三百八十三萬七千七百三十六斂一千
一百九十七萬八千九百九十四比較散増二百七十
九萬九千九百六十四斂虧一百九十八萬六千五百
一十五詔三年四年散多斂少及散斂俱少處户部下
提舉司分析以聞(食貨志同但増自熙寧立法之初至/元豐末凡水旱賑恤饑饉之財用取)
(具至今頼/焉今不取)　連州言軍賊李小八等持兵行刼詔委提
㸃刑獄陳知和擇使臣選募勇敢一百人督捕　詔權
開封府推官祖無頗内東頭供奉官甘師顔各減磨勘
一年以修治開封府界至滑州虜使道路畢也　詔廣
南西路轉運判官許彦先提舉常平等事劉何赴樞宻
承㫖司講議廣西峒丁依開封府界保甲集教團教法
所用錢糧與經略轉運司計置　工部言據都大提舉
修護西京河陽黄河隄埽内殿承制李崇道等言凖都
水使者范子淵牒已得㫖疏治廣武埽對岸石叫渡大
和坡舊河分行水勢以紓南岸今欲自温縣大河港開
鷄爪河接續至大和坡下武陟縣界透入大河分減得
廣武埽水勢用夫四萬七千三百看詳欲依崇道所乞
從之　詔官司如轄下有申請並須明具合用條例行
下不可泛言依條施行從提舉京西常平等事黄定請
也　以聽宣周氏為掌簿管勾尚書内省公事　門下
省駮奏福州威果十將鄭青以功轉副都頭妻詈母毆
妻死中書擬杖脊刺面配五百里情輕法重不當捨功
而專論其罪詔於副都頭上降兩資仍杖之　上批聞
陜西永興秦鳯兩路人户以連年薄收加之軍興調發
人力不易往往逃移轉食者若不多方存卹必是轉加
流亡及聞提舉保甲司見㸃擇團教及勾呼集教百姓
亦是以方今邊事未息轉相驚疑藝成之後分戍極塞
情尤不安兼近以轉運司未封樁闕額禁軍衣糧已降
朝㫖第三番集教候封樁錢糧日施行訖以此人情財
用目下皆施行未得可速降指揮仰提舉保甲司將已
選擇在集教場見教人依舊教閱候事藝成就聽朝㫖
按試放散外餘應兩路集教團教並權罷候邊事了日
施行并合賑濟逃亡事件仰提舉司疾速體量艱食去
處依條施行并下提㸃刑獄司遍廵轄下州軍體量見
今彊刧賊盗除一面嚴緊捕捉外其未獲大數疾速聞
奏(此據御集正月二十六日事今實録朱本乃於是日/書云詔河北兩路集教團教權停其艱食逃移户如)
(法賑貸之朱本蓋不詳也二十一/日范純粹奏云云此詔實施行之)
癸卯詔滑州通判蘇注修北使道路有勞其先縁小吳
口決衝替可特免　施州言乞詔置勇敢注籍依舊着
業習學武藝應副緩急事宜從之　太常博士何洵直
言春秋遣官拜陵用牲牢俎豆具祭服行事殊不應禮
謹案自秦漢即陵所為寢殿有事生之具今四時孟月
朝獻景靈宫純用時王之制則與陵寢義歸一體伏請
自今朝拜諸陵並薦牙盤食獻官常服行事又儀制令
廟社宫門立㦸二十四六陵下宫乃藏衣冠之寢請依
令立㦸從之　荆湖南路提㸃刑獄司言被詔買修京
城楠桑檀木等欲依河防例於民閒等第科配上批只
令於出産處採買及置場募人結攬和買不得配擾
乙巳上御崇政殿閱燕達所肄習殿侍七十人各歩射
一石四㪷弓上問能加力否皆曰願射一石七㪷力上
令易弓皆引滿顧謂樞宻都承㫖張誠一曰人材事藝
大抵相若教幾多時誠一對曰半年上曰在教未久首
能應格並與三班借職各賜袍笏銀帶沿邊指使上又
顧燕達曰殿侍教者幾人達曰八十二人上曰在教者
不獨殿侍八十一人中幾人為殿侍達不能對　詔户
部尚書安燾同本部郎官立省曹寺監新舊吏禄法
宣德郎守大理正賈種民為吏部員外郎給事中陸佃
繳奏吏部郎官實與選事非種民刑法之吏所宜冒處
乃改駕部　御史王桓翟思楊畏言前知沂州朝請郎
董揚休授臣文字一巻指說京東路轉運判官吳居厚
提舉常平等事彭持不公事乞根治詔揚休本京東監
司案發衝替其說事又非干已可勿治　詔西賊渡河
直抵蘭州城下人數不少本州並不預知此乃候望之
人全不得力委李憲一面行遣訖奏　提舉河北保甲
司言乞義子孫舎居壻隨母子孫接脚夫等見為保甲
者候分居日比有分親屬給半詔著為令
