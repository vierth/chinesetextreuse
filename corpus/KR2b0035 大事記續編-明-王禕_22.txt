
　大事記續編卷二十一　　　明　王褘　撰
(漢昭烈皇帝章武元年年吳王孫權元年/魏髙祖文皇帝黄初二)
　解題曰朱熹曰自古亦有無綂時如周亡之後秦未
　帝之前三國六朝五代天下分裂不能相君臣此謂
　無綂司馬光編年書止合書甲子而附年號於其下
　如蜀建興年魏黄初年吳黄武年方是今按通鑑綱
　目乃以劉備接漢綂又似抑揚太過故用無綂之例
　書之
春三月魏以秘書令劉放為中書監秘書丞孫資為中
書令掌機密(以魏/傳修)
　解題曰杜佑通典後漢尚書為機衡之任尚書郎直
　宿建禮門為誥令曹公為魏王置秘書令典尚書奏
　事則秘書之職近密尚書之職踈逺魏文改秘書為
　中書歴代相沿而後漢尚書郎非今之尚書郎乃中
　書舍人也按魏書羣臣永寧宫奏中書監令之班微
　耳而得掌機事自是宰相始得以他官參掌荀朂為
　中書監侍中毗贊朝政張華為中書令劉卞謂其居
　阿衡之地殷浩為揚州刺史而參綜朝權皆此類也
　唐侍中尚書令中書令為真宰相其以他官參掌者
　則有同中書門下三品及平章事知政事參知政事
　參與政事之名或至十數人同時為之體綂不正葢
　肇於此(朱熹曰曹操開魏王府未敢即擬朝廷建/官但置秘書令丕既篡漢始改為中書監)
魏復五銖錢(以魏/紀修)夏四月丙午漢中王備即漢帝位改
元以諸葛亮為丞相許靖為司徒立宗廟祫祭髙皇以
下(以蜀/傳修)
　解題曰太傅許靖安漢將軍糜竺軍師將軍諸葛亮
　太常頼恭等上言今上無天子海内惶惶靡所式仰
　羣下前後上書者八百餘人咸稱述符瑞圖䜟間黄
　龍見武陽赤水九日乃去又前圍襄陽襄陽男子獻
　玉璽衍濳漢水漢者髙祖本所起定天下之國號也
　大王襲先帝軌跡亦興於漢中也(曹氏既篡主漢祚/者舍先主奚屬而)
　(羣臣勸䟽稱說符瑞反覆詳複儼如光/武即位之時甚矣貽謀之不可不謹也)伏惟大王出
　自孝景皇帝中山靖王之胄夲枝百世宜即帝位以
　纂二祖紹嗣昭穆前部司馬費詩上䟽曰殿下以曹
　操父子偪主篡位故乃覊旅萬里糾合士衆將以討
　賊今大敵未克而自立恐人心疑惑昔髙祖與楚約
　先破秦者王及已入關猶逡巡不敢當况今殿下未
　出門庭耶由是忤指(時中夏人情未一聞備在蜀四/方延頸而備銳意即真劉巴以)
　(為如此示天下不廣且欲緩之與主簿雍茂諌備以/他事殺茂吕祖謙曰費詩之議不達時變漢綂既絶)
　(昭烈安得不承之/非髙祖之時比也)餘見通鑑裴松之曰先主雖云出
　自孝景而世數悠逺昭穆難明既紹漢祚不知以何
　帝為元祖以立親廟於時英賢作輔儒生在官宗廟
　制度必有憲章而載記闕略良可恨哉
孫權徙都武昌(以通鑑/目録修)五月漢主立夫人吳氏為皇后
子禪為皇太子(以蜀/傳修)
　解題曰劉瑁納后瑁死后寡居羣下勸先主聘后先
　主疑與瑁同族法正進曰論其親踈何與晉文之於
　子圉乎於是納為夫人習鑿齒曰婚姻人倫之始王
　化之夲匹夫猶不可以無禮况人君乎晉文廢禮行
　權以濟其業非無故而違禮教者也先主無權事之
　偪而引前失以為譬非𨗳其君以堯舜之道者從之
　過矣
吳立子登為太子(以吳/書修)
　解題曰按吳立登為太子選置師傅銓簡賔友於是
　諸葛恪張休顧譚陳表等入侍講詩書出從騎射登
　與恪等或同輿而載或共帳而寐登為皇太子恪為
　左輔休為右弼譚為輔正表為翼正東宫號為多士
　史記楚子熊繹魯公伯禽衞康叔子平齊太公子伋
　俱事成王權用諸葛張顧諸賢侍太子葢有得於三
　代之意矣餘見通鑑
六月甲辰魏祀太祖於建始殿如家人禮(以魏/傳修)
　解題曰以宗廟未成躬執饋奠如家人之禮
丁卯魏殺夫人甄氏(以通/鑑修)戊辰晦日有食之魏詔勿劾
三公(以魏/紀修)漢車騎將軍張飛為其下所殺(以蜀/傳修)秋七月漢
主帥師擊孫權權請和不許和以將軍陸遜為大都督
拒之(以通/鑑修)魏築凌雲臺(以通/鑑修)八月孫權稱臣於魏歸于
禁等丁巳魏封權為吳王加九錫(以通鑑/目録修)
　解題曰魏略孫權聞魏受禪備稱帝乃呼問知星者
　已分野中星氣何如遂有僣意而以位次尚少無以
　威衆又欲先卑而後踞之為卑則可以假寵後踞則
　必致討然後可以怒衆衆怒然後可以自大故深絕
　蜀而專事魏餘見通鑑
吳城武昌(以吳/傳修)冬十月魏罷五銖錢(朱熹/綱目)十一月魏遣
使求香犀珠貝於吳(以吕祖謙/標目修)時烏桓浸衰鮮卑强盛
魏置䕶鮮卑烏桓二校尉(以吕祖謙/標目修)
(漢昭烈皇帝章武二年年吳王黄武元年/魏髙祖文皇帝黄初三)春正月丙寅
朔日有食之(魏/紀)魏詔選士不限年(以通鑑/目錄修)二月魏復通
西域(以吕祖謙/標目修)漢主進軍夷道猇亭使將軍黄權督江
北軍(以蜀/傳修)
閏六月陸遜大破漢軍漢主走呉以遜領荆州牧(以蜀呉/傳修)
　觧題曰遜遣将軍李異謝旌等将三千人攻蜀将詹
　晏陳鳯異将水軍旌將歩兵斷絶險要即破晏等生
　降得鳯文攻房陵太守鄧輔南郷太守郭睦大破之
　秭歸大姓文布鄧凱等合夷兵数千人首尾西方遜
　復部旌討破布凱前後斬獲招納凡数萬計諸葛亮
　與尚書令法正好尚不同以公相取亮每竒正智術
　漢主将東征孫權臣多諌不從大軍敗績還住白帝
　亮歎曰孝直若在則能制主上令不東行就復東行
　必不傾危矣餘見通鑑朱熹曰先主東征孔眀畧不
　見之議論事敗之後方追恨孝直之不在得君如孔
　眀猶有不能盡言者乎
秋八月黄權降魏(以通/鑑修)九月甲午魏詔群臣不得奏事
太后后族不得輔政(以魏/紀修)十一月庚申晦日有食之春
二月魏軍還三月漢主召諸葛亮與尚書令李平受遺
夏四月殂于永安宫五月太子禪即皇帝位尊皇后曰皇
太后改元封亮為武鄉侯領益州牧(以蜀/傳修)
　解題曰先主病篤召亮於成都属以後事謂亮曰若
　嗣子可輔輔之如其不才君可自取亮涕泣曰臣敢
　不竭股肱之力效忠貞之節繼之以死遺詔勑後主
　曰人五十不稱夭年已六十有餘何所復恨不復自
　傷但以卿兄弟為念勉之勿以惡小而為之勿以善
　小而不為惟賢惟徳能服於人汝父徳薄勿效之可
　讀漢書禮記閒暇歴觀諸子及六韜商君書(先主師友/學問後世)
　(帝王鮮及然臨終教太子讀書之法/不及論語經書其夲領欠闕多矣)益人意智聞丞
　相為寫申韓管子六通(亮嘗自比管樂其/所學亦於此可見)已畢未送
　可自更求聞達臨終呼魯王與語吾亡之後汝兄弟
　父事丞相今卿與丞相共事而已亮上言於後主曰
　遺詔事惟太宗動容損益百寮發哀滿三日除服到
　喪期復如禮其郡國太守相都尉縣令長三日便除
　服臣請宣下奉行(永安宫/在䕫州)餘見通鑑(張拭曰亮之於/學為未足者知)
　(有未至也知有未至則心為未盡未能盡其心則於/天下之事物有所不能徧該而一以貫之也開國建)
　(后大事也而奉册所立者乃亡國之宗婦以日易月/後世之大失也而冡宰所贊者乃因繆之禮茲可見)
　(其學之/未至歟)陳夀評曰先主之强毅寛厚知人待士葢有
　髙祖之風英雄之氣焉及其舉國託孤於諸葛亮而
　心神無貳(葉適曰道得出司/馬遷不能過也)誠君臣之至公古今之
　盛軌也機權幹略不逮魏武是以基宇亦狹然折而
　不撓終不為下者抑揆彼之量必不容己非唯競利
　且以避害云爾又曰禮國君繼體踰年改元而章武
　之三年則革稱建興考之古義體禮為違又國不置
　史注記無官是以行事多遺灾異靡書諸葛亮雖達
　於為政凡此之類猶有未周焉(胡寅曰或謂昭烈知/禪不才不能保孔明)
　(之必與禪也故於臨終正言兾亮徳已而不忍取嗚/呼可謂以小人之腹度君子之心矣𤣥徳磊磊落落)
　(與孔明兼君臣師友之契三代已還未見其比夫豈/以欺詐相待如市道之為乎曹操名為英雄攷其心)
　(事乃真小人爾雖暴戻强伉殺人不忌至其病亡伊/嬰涕泣留連妾婦平生姦偽死乃盡見方之𤣥徳治)
　(命無一語及私其相去豈不逺哉𤣥徳天資既/髙克己亦力其從鄭康成盧植學問𢎞益多矣)
六月漢益州耆帥雍闓反(以通/鑑修)秋九月漢尚書鄧芝聘
吴吴遂絕魏(以通/鑑修)
　解題曰亮遣使聘吴因結和親遂為與國亮集曰是
　嵗魏司徒華歆司空王朗等各有書與亮陳天命人
　事欲使舉國稱藩亮不報書作正議曰世祖創迹舊
　基奮羸卒數千摧莽强旅四十餘萬於昆陽之郊夫
　據道討淫不在衆寡軍誡曰萬人必死横行天下昔
　軒轅整卒數萬制四方定海内况以數十萬之衆據
　正道而臨有罪可得干擬者哉餘見通鑑
是嵗漢立妃張氏為皇后(以通/鑑修)魏徴處士管寧為太中
大夫不受(以魏/傳修)
(漢安樂思公建興二年年吴王黄武三年/魏髙祖文皇帝黄初五)夏四月魏立
太學(以舉要厯/補遺修)吴輔義中郎將張温聘漢(以吴/傳修)秋七月
魏主如許昌八月以舟師伐吴九月至廣陵而還(以魏/紀吴)
(傳/修)
　解題曰魏文帝出廣陵呉人臨江孫權令趙達筭之
　達曰曹丕走矣然呉衰庚子計五十八年權曰今日之憂
　不暇及子孫觀權此言豈有混一之志哉餘見通鑑
吴殺尚書暨艶即徐彪廢張温(以通/鑑修)
　解題曰(暨音/揭)將軍駱統表理張温曰温洪雅之素英
　秀之徳文章之采論温才則可惜言罪則可恕權不
　納餘見通鑑宋祁曰曹操忌孔融崔琰殺之操之宇
　為弗裕矣孫權引殺融為比而斥虞翻誅張温權之
　量又下矣待賢少忌唯劉備為綽綽
冬十一月戊申晦日有食之(以通/鑑修)
(漢安樂思公建興三年年吴王黄武四年/魏髙祖文皇帝黄初六)春三月魏并
州刺史梁習討鮮卑軻比能大破之(以魏/紀修)漢諸葛亮討
雍闓(以蜀/傳修)魏主為舟師夏五月戊申至譙(以魏紀/通鑑修)六月
吴以太常顧雍為丞相(以吴/傳修)
　解題曰初權當置丞相衆議歸張昭權曰方今多事職
　大者責重非所以優之也孫邵卒百寮復舉昭權曰孤
　豈為子布有愛顧丞相事煩而此公性剛所言不從怨
　咎將興非所以益之也乃用雍餘見通鑑陳亮曰昔吴
　起與田文論功至主少國疑大臣未親百姓未附之際
　吴起屈焉桓王属大皇於張昭更以周瑜遺之後瑜驅
　馳於顛危之際昭遂廢不用何哉江東雖定而國輕矣
秋七月諸葛亮平雍闓(以蜀/傳修)
　解題曰益州永昌牂柯越嶲南中四郡皆平南中葢昔
　夷越之地滇濮句町夜郎榆葉桐師舊堂侯王國以
　十數益州故滇池國今姚州之地漢武帝置郡東漢明
　帝分置永昌郡古哀牢國也牂柯故且蘭今珍承溱
　費西髙州之地漢武帝置郡越嶲今黎雅敘三州及姚
　嶲州之地漢武帝置郡亮平四郡改益州為建寕郡
　别立益州郡後改為晉寧郡分建寧越嶲置雲南郡
　又分建寧牂柯置興古郡事見通鑑(魏了翁曰瀘水/始於西南徼外)
　(吐蕃之地曲羅東下三百里又東注於三重瀘又東/為西瀘水縣又東北㑹孫水嶲水又北㑹大渡水其)
　(支分為朱提水若水芊官水渑水淹水咸㑹於越嶲/郡之馬湖縣由東北至僰道縣入江諸葛道所從出)
冬十月魏主至廣陵而還(以魏/紀修)十二月吴鄱陽賊彭綺反(以吴/傳修)
(漢安樂思公建興四年年吴王黄武五年/魏高祖文皇帝黄初七)夏四月魏殺
治書執法鮑勛(以吕祖謙/標目修)五月魏立子平原王叡為皇
太子丙辰召中軍大將軍曹真鎮軍大將軍陳群征東
大將軍曹休撫軍大將軍司馬懿受遺輔政丁巳魏主
殂太子叡即皇帝位尊皇太后曰太皇太后皇后曰皇
太后追謚甄夫人曰文昭皇后(以魏/紀修)
　解題曰按晉書夲紀懿内忌而外寛猜忌多權變魏
　武察懿有䧺豪志聞有狼顧相欲騐之乃召使行前
　令反顧面正後而身不動因謂太子丕曰司馬懿非
　人臣也必預汝家事太子素與懿善每相全佑故免
　懿於是勤於吏職夜以忘寢至於芻牧之間悉皆臨
　履由是魏武意遂安餘見通鑑天之禍敗人之國家
　也豈人之所能為哉以魏武之猜䧺逆睹司馬不臣
　之迹吚嚶以告其子而丕故忘之擁䕶全佑任之託
　孤於是懿窺伺間便忽起而搤其吭曹氏不血食矣
　味孟子反爾之言察老氏好還之戒天實為之於丕
　何尤哉(蕭方三十國春秋魏武王為司空辟髙祖髙/祖以漢祚將衰不欲屈節曹氏辭以風痺不)
　(能起居武王使往微伺之髙祖卧不動又遣親信令/史㣲服於髙祖門外樹隂下息時七月七日髙祖曝)
　(書令史竊知與相聞求共飲避暑遂坐談圍棊殺雞/為餅令史還具說重辟之制行者曰若復不就便可)
　(収之髙祖懼而應命乃共談軍國之務盡日乃出又/云髙祖辭以風痺不能起居曝書遇雨髙祖收書惟)
　(一婢見髙祖起懼言語洩漏張夫人乃手殺婢而白/執爨焉今晉書帝紀列傳夲此稍加櫽括夫惟婢見)
　(其起則不應為令史所知令史既知之則所見不止/一婢自相牴牾懿齒少名㣲豈為異日䧺豪之地魏)
　(武何所見而遽憚之至此殆史臣及當時佞諛/者誇其素美遂至千辭以述耳未必有此事也)
秋八月呉王權攻魏江夏遣将圍石陽尋退(以吴/傳修)
　觧題曰自是呉之有事于魏東不出合肥夀春西不
　過襄陽江夏而已殷扎嘗請權大舉謂若不悉軍動衆循
　前輕舉則民疲威消時往力竭彼盖知之矣餘見通鑑
春正月呉獲彭綺三月漢下詔伐魏諸葛亮屯漢中
　觧題曰亮上䟽曰先帝創業未半而中道崩殂今天
　下三分益州疲弊此誠危急存亡之秋也然侍衛之臣
　不懈扵内忠良之士立身於外者盖追先帝之殊遇欲報
　之於陛下也誠宜開張聖徳以光先帝遺徳恢𢎞志士
　之氣不宜妄自菲薄引喻以塞忠諌之路也宫中府中
　俱為一體陟罰臧否不宜異同若有作姦犯科及為忠善者宜
　付有司論其刑賞以昭陛下平明之理不宜偏私使
　内外異法也侍中郭攸之費禕侍郎董允等(攸之南/陽人廖)
　(立謂李郃等曰中郎郭演長從人者耳/不足與經大事而作侍中葢指攸之也)此皆良實志
　慮忠純是以先帝簡㧞以遺陛下愚以為宫中之事
　事無大小悉以咨之然後施行必能禆補闕漏有所
　廣益(案允傳亮慮后主富於春秋朱紫難别以允秉/心公亮欲任以宫省之事攸之性素和順偹員)
　(而已獻納之任允皆專之甚盡匡救之理後主常欲/采擇以充後宫允以為嬪嬙已具不宜増益終執不)
　(聽後主益/嚴憚之)将軍向寵性行淑均曉暢軍事試用於昔
　日先帝稱之曰能是以衆議舉寵為督(寵為牙門將/秭歸之敗寵)
　(營特完後為中/即督典宿衞兵)愚以為營中之事悉以咨之必能使
　行陳和睦優劣得所親賢臣逺小人此先漢所以興
　隆也親小人逺賢臣此後漢所以傾頽也先帝在時
　每與臣論此事未嘗不歎息痛恨於桓靈也侍中尚
　書長史參軍此悉貞良死節之臣願陛下親之信之
　則漢室之隆可計日而待也(亮於郭攸之費禕董允/則曰良實忠純於向寵)
　(則曰性行淑均於長史參軍則曰貞良死節之臣至/於智謀變詐宕蕩之士皆所不取葢良實忠純則誠)
　(於報國而不渉於虚誕均淑則公於謀國而不渉於/偏黨端良而有敢死之節則忠勇奮發而無避事之)
　(嫌亮之取人亦異/乎後世所取矣)臣夲布衣躬耕南陽茍全性命於
　亂世不求聞達於諸侯先帝不以臣卑鄙猥自枉屈
　三顧臣於草廬之中諮臣以當世之務由是感激遂
　許先帝以驅馳後值傾覆受任於敗軍之際奉命於
　危難之間爾來二十有一年矣先帝知臣謹慎故臨崩
　寄臣以大事也受命已来夙夜憂歎恐付託不效以
　傷先帝之眀故五月渡瀘深入不毛(案瀘州瀘川縣/有瀘岸髙三千)
　(丈地多瘴氣三四經/之必死五月則無害)今南方已定兵甲已足當奬率
　三軍北定中原庶竭駑鈍攘除姦㐫興復漢室還於舊
　都此臣所以報先帝而忠陛下之職分也至於斟酌
　損益進盡忠言則攸之禕允之任也願陛下託臣以
　討賊興復之效不效則治臣之罪以告先帝之靈若無興徳
　之言責攸之禕允等之慢以彰其咎陛下亦宜自謀以諮諏
　善道察納雅言深追先帝遺詔臣不勝受恩感激今
　當逺離臨表涕零不知所言(蘇軾曰出師表簡而盡/直而不肆與伊訓說命)
　(表裏亮謀取益州日月之食也至是則人皆仰之不/復論前事矣陳亮曰初漢置御史大夫下丞相一等)
　(其後武帝游晏後庭侍中中書令多以宦者為之成/帝始更用士人中興雖置三公而䑓閤専國命矣昭)
　(烈在蜀國政歸丞相其侍中中書令尚書令有所謂/僕射黄門侍郎者更為輔導天子之官諸葛亮以大)
　(公之道一整紀綱明白洞達民用其情方連嵗出師/而平世之文未遑具舉是以條章多闕非獨記註之)
　(失也論者稱其兵出之日天下震動而人心不憂死/生成敗要何足論王者之不作天猶以為未踈哉)
夏四月乙亥魏復行五銖錢(以通/鑑修)
　解題曰葉適曰黄初五銖錢未㡬以穀貴罷至是始
　復行然則建安中物踊但用榖帛非若王莽日改幣
　而禁挾錢也幣與物相權從古而然雖操猜詐百出
　不敢用異説後世以有限逐無涯自坐窮處遂無䇿矣
甲申魏初營洛陽宗廟(以魏/紀修)冬十一月魏立貴嬪毛氏
為皇后(以魏/紀修)十二月孟達復降漢魏都督荆豫州軍事
司馬懿帥師襲之(以魏/紀修)
　解題曰降人李鴻詣諸葛亮曰間過孟達許適見王
　冲從南來言眀公切齒於達欲誅達妻子頼先主不
　聽耳達曰諸葛亮見顧有夲末終不爾也不信冲言
　委仰明公無復己巳亮欲誘達以為外援與達書達
　得書數相交通辭欲叛魏魏遣司馬懿征之即斬滅
　達亮亦以達無款誠之心故不救助也餘見通鑑
(漢安樂思公建興六年年吴王黄武七年/魏烈祖明皇帝太和二)春正月魏平
孟達(以通/鑑修)漢諸葛亮出祁山降天水南安安定魏遣大
將軍曹真禦之二月魏主如長安亮参軍馬謖與魏將
軍張郃戰於街亭敗績亮誅謖自貶為右將軍(以蜀傳/通鑑修)
　解題曰夏侯楙鎮長安亮於南鄭與羣下計議督前
　部領丞相司馬魏延曰聞夏侯楙少主婿也怯而無
　謀(魏畧曰楙為安西將軍持節承夏侯淵處/都督關中性無武畧而好治生多畜伎妾)今假延
　精兵五千直從褎中循秦嶺而東當子午而北(子午/谷在)
　(長安萬年縣出洋州真符縣北魏張郃攻漢/中劉欽伐蜀晉司馬勲伐秦皆出入子午道)不過十
　日可到長安楙聞延奄至必乘船逃走長安中惟有
　御史亰兆太守耳横門邸閣與散民之穀足周食也
　比東方相合聚尚二十許日而公從斜谷來必足以
　達如此則一舉而咸陽以西可定矣亮以為此縣危
　不如安從坦道可以平取隴右十全必克而無虞故
　不用延計(從魏李苗每讀蜀書見魏延請出長安諸/葛不許歎息謂亮無竒計苗未足以語此)
　(也/)亮揚聲由斜谷道取郿(縣屬鳯翔府/當斜谷口)使趙雲鄧芝
　為疑軍據箕谷(在鳯翔府寳/雞縣東南)魏大將軍曹真舉衆拒
　之(曹操經營四方多躬臨之操死而曹真曹仁/曹休之徒接跡受事故不敢委之他人也)亮率
　諸軍攻祁山(在今西和州長道縣東十里水經注漢/陽西南有祁山九州之名阻天下之竒)
　(峻/)戎陣整齊賞罰肅而號令明南安(今鞏州/之地)天水安
　定叛魏應亮關中響應魏帝西鎮長安命張郃拒亮
　亮使參軍馬謖督諸軍在前(張栻曰謖議論與孔明/畧相似其才非不可用)
　(置之帷幄則可為將帥則違其才/孔明使之為前鋒不能無小差)與郃戰於街亭(在/秦)
　(州隴城縣東北六/十里俗名漢街城)謖違亮節度依阻南山不下據城
　郃絶其汲道擊大破之亮㧞西縣千餘家虜姜維還
　於漢中(漢隴西郡西縣在今秦州清水縣今興元府/西縣有諸葛亮城葢亮還漢中築此以處之)
　蜀人皆賀亮亮顔色愀然有戚容謝曰普天之下莫
　非漢氏國家威力未舉使百姓困於豺狼之吻一夫
　有死皆亮之罪以此相賀能不為愧(觀此數語亮真/可為王者之佐)
　(矣/)趙雲鄧芝兵弱敵强失於箕谷然歛衆固守不至
　大敗(水經注褒水西北出衙嶺山東南逕大石門歴/故棧道下谷諸葛亮與瑾書云趙子龍退軍燒)
　(壊赤崖以北閤道縁谷一百餘里又云子龍伯苗一/戍赤崖屯田一戍崖口但得縁崖與伯苗相聞而已)
　戮謖以謝衆上䟽曰臣以弱才叨竊非據不能訓章
　明法臨事而懼至有街亭違命之闕箕谷不戒之失
　咎皆在臣授任無方臣明不知人䘏事多闇春秋責
　帥臣職是當請自貶三等以督厥咎餘見通鑑(或問/亮始)
　(出隴右南安天水安定應之若速進則三郡非中國/之有也而亮徐行不進既而官兵上隴三郡復反亮)
　(失此機何也袁暐曰蜀兵輕銳良將少亮始出未知/中國强弱是以嘗而疑之且大㑹者不求近功所以)
　(不進也曰何以知其疑也曰亮勇而能鬭三郡反而/不速應此其疑徵也曰何以知其勇而能鬬曰亮之)
　(在街亭也前軍大破亮屯去數里不救官兵相接又/徐行此其勇也亮之行軍安静而堅重安静則易動)
　(堅重則可以進退亮法令明賞罰信士/卒用命赴險而不顧此所以能鬬也)
夏呉鄱陽太守周魴誘魏揚州牧曹休向晥秋八月呉
王權至晥以陸遜為大都督大破休於石亭(以魏紀/呉傳修)
　解題曰曹休將歩騎十萬至晥城以迎魴時呉以陸
　遜為元帥全琮朱桓為左右督各督三萬人擊休休
　知見欺當引軍還自負衆盛邀於一戰桓進計曰休
　本以親戚見任非智勇名將也今戰必敗敗必走當
　由夾石挂車(夾石在今安慶府桐/城縣挂車鎮在其西)此兩道皆險阨若
　以萬兵柴路則彼衆可盡而休可生虜臣請將所部
　以斷之若蒙天威得以休自效便可乘勝長驅進取
　壽春割有淮南以規許洛此萬世一時不可失也權
　先與陸遜議遜以為不可不施行遜自為中部朱桓
　全琮為左右翼三道俱進果衝休伏兵因驅走之追
　亡逐北徑至夾石斬獲萬餘牛馬騾驢車乗萬兩軍
　資器械畧盡魏豫州刺史賈逵與休合進度休深入
　必敗乃部署諸將水陸並進行二百里得生賊言休
　戰敗權遣兵斷夾石諸將不知所為或欲待後軍逵
　兼道進軍多設旗鼓為疑兵吴軍遂退逵㨿夾石以
　兵糧給休休軍乃振餘見通鑑此一役也吴可以大
　得志而固失之豈陸遜耻其謀之不已出而致然歟
　推此心以往其害事大矣(石亭在今安/慶府睆口)
冬十二月漢諸葛亮出散關圍魏陳倉不克退斬魏追
將王雙(以通/鑑修)
　解題曰亮聞孫權破曹休魏兵東下關中虛弱上言
　曰先帝慮漢賊不兩立王業不偏安故託臣以討賊
　也以先帝之明量臣之才故知臣伐賊才弱敵强也
　然不伐賊王業亦亡惟坐而待亡孰與伐之是故託
　臣而弗疑也臣受命之日寢不安席食不甘味思惟
　北征宜先入南故五月渡瀘深入不毛并日而食臣
　非不自惜也顧王業不可得偏全於蜀故冐危難以
　奉先帝之遺意也而議者謂為非計今賊適疲於西
　又務於東兵法乗勞此進趨之時也夫難平者事也
　昔先帝敗軍於楚當此時曹操拊手謂天下已定然
　後先帝東連吴越西取巴蜀舉兵北征夏侯授首此
　操之失計而漢事將成也然後吴更違盟關羽毁敗
　秭歸蹉跌曹丕稱帝凡事如是難可逆見臣鞠躬盡
　力死而後已至於成敗利鈍非臣之愚所能逆睹也
　張栻曰三代衰五霸起而功利之説盈天下謀國者不復
　知正誼明道之為貴三老董公獨得宏綱以告漢髙
　帝猶未能盡其用也孔明當漢祚之季乃能執其機
　而用之其言曰漢賊不兩立臣鞠躬盡力死而後已
　此夏少康四十年經營宗祀而卒以配天之本心也孔明
　可謂有正大之體矣餘見通鑑(鳳翔府寶雞縣有陳倉故/城大散闗在寶雞縣西)
魏遼東太守公孫恭兄子淵篡恭自立(以魏/紀修)
(漢安樂思公建興七年年吴大皇帝黄龍元年/魏烈祖明皇帝太和三)春漢諸
葛亮遣將定魏武都隂平二郡復為丞相(以蜀傳/通鑑修)
　解題曰隂平今文龍州之地
夏四月丙申吴王權即皇帝位改元追尊考妣為帝后
立王太子登為皇太子(以吴/書修)
　解題曰宋庠紀年通譜改元以恊瑞黄龍本漢宣帝
　號再用舊元始於此
六月漢遣衞尉陳震使吴吴主與盟約中分天下(以吴/蜀列)
(傳/修)
　解題曰豫青徐幽属吴兖兾并涼属魏其司州之土
　以凾谷關為界杜佑通典魏據中原有州十二司𨽻
　荆豫兖青徐凉秦兾幽并揚雍有郡國六十八東自
　廣陵壽春合肥沔口(建安十五年文聘為太守吴頻/攻不㧞青龍後属吴即漢陽軍)
　西陽(黄初中滿寵/今將守之)襄陽重兵以備吳西自隴西南安
　祁山漢陽陳倉(諸葛亮攻陳倉不㧞/縣東二十里故城)重兵以備蜀蜀
　主全制巴蜀置益梁二州有郡二十二以漢中興勢
　白帝為重鎮吴主北據江南盡海置交廣荆郢揚五
　州有郡四十有三以建平(黄武初破/蜀後得之)西陵樂鄉(建衡/三年)
　(陸抗/築)武昌晥城(晥音/患)牛渚圻(天紀末何/植守之)濡湏並為重
　鎮其後得沔口(嘉禾後陸遜/諸葛瑾屯守)邾城(今齊安郡東西界/臨江與武昌對)
　廣陵
魏主追尊髙祖考妣為帝后(以魏/紀修)秋七月魏詔後嗣由
諸侯入奉大綂者不得顧私親(以通/鑑修)九月吴遷都建業
使上大將軍陸遜輔太子登於武昌(以吴/傳修)
　解題曰按江表𫝊初權在武昌欲遷都建業而慮水
　道沂流二千里一旦有警不相赴及以此懐疑及至
　夏口大㑹百官議之或陳宜立柵於夏口或言宜重
　設鐡鎻權皆以為非計張梁為小將越席而進曰今
　宜明樹賞罰之信遣將入沔與敵爭利形勢既成彼
　不敢干也使武昌有精兵萬人付智略者任將常使
　嚴整一旦有警應聲相赴作甘水城輕艦數十諸所
　宜用皆使備具如此開門延敵敵自不來矣權以梁
　計為得權大㑹將相文武特謂嚴畯曰孤昔歎魯子
　敬比鄧禹吕子衡方吴漢聞卿諸人未平此論今定
　云何畯退席曰臣未解指趣權曰昔鄧仲華初見光
　武時受更始使撫河北耳未有帝王之志也禹勸之
　以復漢業是禹開初議之端矣子敬英爽有殊略孤
　與一語便及大計與禹稍似吕子衡忠篤亮直性雖
　如奢然以憂公為先不足為損避袁術自歸於兄兄
　作大將别領部曲故憂兄事乞為都督辦䕶修整加
　之恪勤與漢相類皆有指趣非孤私之也畯乃服
冬十月魏置聴訟觀又詔司空陳羣等刪律(以魏紀/傳修)
　解題曰肉刑之議陳羣父子發之也自曹操以來屢
　議施行特迫於軍事不果耳今因衞覬之請刪約漢
　律而使羣輩尸其事不知所謂於正律為增於旁章
　科令為省者果得聖主制刑之意否耶至晉而又定
　律矣事見通鑑
十一月魏宗廟成迎主於鄴(以魏/紀修)
　解題曰裴松之曰按黄初四年有司奏立二廟太皇
　帝大長秋與文帝之髙祖共一廟特立武帝廟百世
　不毁今此無髙祖神主葢以親盡毁也此則魏初唯
　立親廟祀四室而已至景初元年始定七廟之制
十一月漢築漢樂二城(以通/鑑修)
　解題曰通鑑築漢城於沔陽樂城於成固今興元府
　成固縣蜀曰樂城有南北城相對興元府西縣即古
　沔陽有西樂城周三十里常璩華陽國志蜀以沔陽
　為漢城城固為樂城史容曰漢樂二城皆在成固故
　沔陽自號西樂城
魏黃門侍郎杜恕論刺史不宜領兵(以魏/傳修)
　解題曰時公卿以下大議損益恕以為古之刺史奉
　宣六條以清淨為名威風著稱今可勿令領兵以専
　民事俄而鎮北將軍吕昭又領兾州乃上䟽曰大魏
　奄有十州之地而承喪亂之弊計其户口不如往昔
　一州之民今荆揚青徐幽并雍凉縁邉諸州皆有兵
　矣其所恃内充府庫外制四夷者惟兖豫司兾而已
　臣前以州郡典兵則専心軍功不勤民事宜别置將
　守以盡治理之務而陛下復以兾州寵秩吕昭兾州
　户口最多墾闢又有桑棗之饒國家徴求之府誠不
　當復任以兵事也夫天下猶人之體腹心充滿四支
　雖病終無大患今兖豫司兾亦天下之腹心也實願
　四州之牧守獨修務本之業以堪四支之重(司馬懿/為曹操)
　(主簿以為天下土崩之勢由郡國無蒐狩習戰之備/故也可令州郡並置兵外備四夷内威不軌杜佑曰)
　(曰晉太康中都督知軍事刺史治民各用/人惠帝末乃并任非要州則單為刺史)
(漢安樂思公建興八年年吴大皇帝黄龍二年/魏烈祖明皇帝太和四)春正月
吴遣將浮海求夷洲亶洲陸遜等諌不聼(以吴/傳修)
　解題曰浮海求夷洲亶洲求馬遼東求珠崖儋耳吴
　之勢亦有所局矣(後漢東夷傳會稽海外有夷州及/亶州傳言秦始皇遣徐福將童男)
　(女入海求蓬萊神仙不得徐福遂止此洲沈/瑩臨海水土志夷州在臨海東南二千里)
二月魏立郎吏課試法尚書諸葛誕中書郎鄧颺等以
浮誕免官(以通/鑑修)夏六月戊子魏太皇太后殂(以魏/紀修)秋七
月魏大司馬曹真大將軍司馬懿伐漢漢諸葛亮待之
於成固赤阪九月真等還(以魏紀/蜀傳修)
　解題曰魏使司馬懿由西城張郃由子午曹真由斜
　谷欲攻漢中諸葛亮待之於成固赤坂餘見通鑑按
　通典洋州西鄉興道洋源縣皆漢成固縣地非今興
　元府成固也赤坂在今洋州東龍亭山當子午谷路
是嵗漢督前部魏延破魏雍州刺史郭淮於陽谿(以蜀/傳修)
吴五谿蠻叛(以通/鑑修)
(漢安樂思公建興九年/吴大皇帝黄龍三年)　(魏烈祖明皇帝太和五年/)春
二月吴使太常潘濬討叛蠻(以通/鑑修)漢諸葛亮圍祁山魏
司馬懿救之夏五月亮敗之於鹵城六月引退殺魏追
將張郃(以魏紀蜀/傳通鑑修)
　解題曰按漢晉春秋懿畱精甲四千守上邽餘衆悉
　出西救祁山亮分兵畱攻自逆懿於上邽郭淮費曜
　等邀亮亮破之與懿遇於上邽之東(元和郡縣志縣/東有司馬宣王)
　(壘諸/葛壘)斂軍依險軍不得交亮引還懿尋亮至於鹵城
　又登山掘營不肯戰賈詡魏平數請戰因曰公畏蜀
　如猛虎奈天下笑何懿病之五月辛巳乃使張郃攻
　無當監何平於南圍自按中道向亮亮使魏延髙翔
　吴班赴拒大破之懿還保營又按魏畧亮軍退懿使
　張郃追之郃曰軍法歸軍勿追懿不聴郃不得已遂
　進蜀軍乘髙布伏弓弩亂發矢中郃髀餘見通鑑(按/晉)
　(書宣帝紀懿進軍隃麋亮聞大軍且至乃自帥衆將/芟上邽之麥衆將皆懼懿曰亮慮多决少必安營自)
　(固然後芟麥吾得二日兼行足矣於是卷甲晨夜趨/之亮望塵而遁懿曰吾倍疲勞此曉兵者之所貪也)
　(亮不敢據渭水此易與耳進次漢陽與亮相遇懿列/陣以待之使將牛金輕騎餌之兵才接而亮退追至)
　(祁山亮屯鹵城據南北二山㫁水為重圍懿攻抜其圍亮再/出祁山一攻陳倉挫衂而反縱其復出不復攻城當求野戰)
　(必在隴東不在西也亮毎以粮少為恨歸必積穀以吾/料之不三稔不能動矣此皆因亮兵之開闔大言以詭)
　(其下耳作史者殆未之知也史容曰祁/山在西和州長道縣鹵城與之相近)
秋魏東阿王植上䟽詔寛諸侯王法禁(以通/鑑修)
　解題曰植上䟽詔報曰葢教化所由各有隆敝非皆
　善始而惡終也勢使之然故忠厚仁及草木則行葦
　之詩作恩澤衰薄不親九族則角弓之章刺今令諸
　國兄弟情禮簡怠妃妾之家膏沐疏畧朕縱不能敦
　而睦之王援古喻義備悉矣何言精誠不足以感通
　哉夫明貴賤崇親親禮賢良順少長國之綱紀本無
　禁錮諸國通問之詔也矯枉過正下吏懼譴以至於
　此耳已敕有司如王所訴植復上疏陳審舉之義帝
　復優答報餘見通鑑
八月漢徙中都䕶李平於梓潼(以蜀/傳修)
　解題曰張栻曰正觀政要載孔明語云吾心如秤不
　能為人作輕重此真孔明語也觀廖立李平之事可
　見矣事見通鑑
冬十月吴使人誘魏揚州刺史王凌敗其兵(以通/鑑修)十一
月戊戌晦日有食之(魏/紀)十二月丁邜吴改明年元(以三/國志)
(吴傳/修)
(漢安樂思公建興十年/吴大皇帝嘉禾元年)　(魏烈祖明皇帝太和六年/)春
正月吴太子登還建康(以通/鑑修)二月魏詔諸侯王以郡為
國(以通/鑑修)
　解題曰葢因東阿王之疏而為之者也王師古曰此
　詔下矣然未及三世司馬専權以至篡奪葢明帝知
　有封建而不知所以封建雖有名而不得實效也事
　見通鑑
三月吴遣將浮海之遼東秋九月魏邀之成山斬其將
(以呉/紀修)
　
　
　大事記續編卷二十一
