
　元史卷四十一
　明翰林學士亞中大天知制誥兼修國史宋濓等修
　本紀第四十一
　　順帝四
三年春正月丙子中書左丞許有壬辭職丁丑享于太
廟乙酉中書平章政事納琳辭職庚寅沙汰集賽台名
數二月戊戌祭社禝甲辰太隂犯井宿塡星犯牛宿熒
感犯羅堰丁未立四川省檢校官遼陽沃濟野人叛乙
卯太隂犯氐宿是月汴梁路新鄭宻二縣地震寳慶路
饑判官文殊努以所受勑牒貸官糧萬石賑之秦州成
紀縣鞏昌府寧逺伏羌縣山崩水涌溺死人無算三月
壬申造盝頂殿監察御史成遵等言可用終塲下第舉
人充學正山長國學生㑹試不中者與終塲舉人同戊
寅詔作新風憲在内之官有不法者監察御史劾之在
外之官有不法者行臺監察御史劾之歳以八月終出
廵次年四月中還司壬午太隂犯氐宿是月詔修宋遼
金史以中書右丞相托克托為都總裁官中書平章政
事特穆爾逹實中書右丞太平御史中丞張起巖翰林
學士歐陽𤣥待御史呂思誠翰林侍講學士揭奚斯為
縂裁官夏四月丙申朔日有食之乙巳享于太廟是月
兩都桑果葉皆生黄色龍文車駕時廵上都五月河決
白茅口六月壬子命經筵官月進講者三是月回回拉
里五百餘人渡河㓂掠觧吉隰等州中書户部以國用
不足請撙節浮費秋七月丁卯享于太廟戊辰修大都
城戊寅立永昌等處宣慰司庚辰太白犯右執法是月
興國大旱河南自四月至是月霖雨不止而戸部復言
撙節錢糧八月甲午朔晉寧路臨汾縣獻嘉禾一莖有
八穗者命圖沙瑪同知宣慰司事繅勒噶等討四川上
蓬𤨏吃賊戊戌祭社禝山東賊焚掠兖州是月車駕還
自上都九月甲子湖廣行省平章政事衮布巴勒擒道
州賀州猺賊首唐大二蔣仁五至京誅之其黨蔣丙自
號順天王攻破連桂二州甲申修理太廟遣官告祭奉
遷神主于後殿冬十月乙未增立廵防捕盗所於永昌
丁酉告祭太廟奉安神主戊戌帝將祀南郊告祭太廟
至寧宗室問曰朕寧宗兄也當拜否太常博士劉聞對
曰寧宗雖弟其為帝時陛下為之臣春秋時魯閔公弟
也僖公兄也閔公先為君宗廟之祭未聞僖公不拜陛
下當拜帝乃拜丁未月食己酉帝親祀上帝于南郊以
太祖配癸丑命僉樞宻院事韓元善為中書參知政事
中書參議敏珠爾丹同知宣徽院事己未以郊禮成詔
大赦天下文官普減一資武官陞散官一等蠲民田租
五分賜高年帛以湖廣行省平章政事衮布巴勒為宣
徽院使行樞宻院知院拉拉為翰林學士承㫖十一月
辛未享于太廟十二月丙申詔冩金字藏金丁未以伯
勒齊布爾哈為中書左丞相是月膠州及高宻縣地震
河南等處民饑賑糶麥十萬石是嵗詔立常平倉罷民
間食鹽徴遺逸托音巴延張謹杜本本辭不至
四年春正月辛未享于太廟辛巳詔定守令黜陟之法
六事備者陞一等四事備者減一資三事備者平遷六
事俱不備者降一等庚寅河決曹州雇夫萬五千八百
修築之是月河又決汴梁二月戊戌祭社禝辛丑四川
行省立惠民藥局是月以中書右丞太平為平章政事
閏月辛酉朔永平澧州等路饑賑之乙亥月食三月丁
酉復立武功縣壬寅授巴特瑪多爾濟征東行省左丞
相嗣高麗國王癸丑以河南行省平章政事納琳為中
書平章政事集賢大學士姚庸為中書左丞夏四月丁
亥復立廣様局是月車駕時廵上都五月乙未右丞相
托克托辭職不許甲辰許之以阿嚕圖為中書右丞相乙
巳封托克托為鄭王食邑安豊賜金印海青文豹等
物辭不受是月大霖雨黄河溢平地水二丈决白茅堤
金堤曹濮濟兖皆被災六月戊辰鞏昌隴西縣饑戸貸
常平食粟三斗俟年豊還官己巳賜托克托松江田為
立松江等處稲田提領所秋七月戊子朔温州颶風作
海水溢地震益都瀕海鹽徒郭和尼齊作亂己丑享于
太廟是月灤河水溢八月戊午祭社稷丁卯山東霖雨
民饑相食賑之丙戌賜托克托金十錠銀五十錠鈔萬
錠幣帛二百疋辭不受是月陜西行省立惠民藥局莒
州蒙隂縣地震郭和尼齊上太行由陵州入壺關至廣
平殺兵馬指揮復還益都車駕還自上都九月丁亥朔
日有食之丙午命太平提調都水監辛亥以南臺治書
侍御史秦從徳為江浙行省參知政事提調海運癸丑
命御史大夫額森和穆爾平章政事特穆爾逹實知經
筵事右丞逹實特穆爾提調宣文閣知經筵事冬十月
乙酉議修黄河淮河堤堰十一月丁亥朔以各郡縣民
饑不許抑配食鹽復令民入粟補官以備賑濟戊子禁
内外官民宴㑹不得用珠花己亥保定路饑以鈔八萬
錠糧萬石賑之戊申河南民饑禁酒十二月己未四川
亷訪司建言廣元等五路廣安等三府永寧等兩宣撫
司請依内郡設置推官一員從之壬戊太隂犯外屏癸
亥漢陽地震戊寅猺賊宼靖州是月東平地震禁淫祠
賑東昌濟南般陽慶元撫州饑民是嵗猺賊㓂潯州同
知府事寳通率民兵擊走之
五年春正月辛卯享于太朝是月薊州地震二月戊午
祭社稷三月辛卯帝親試進士七十有八人賜布延布
哈張士堅進士及第其餘賜出身有差是月以陳思謙
參議中書省事先是思謙建言所在盗起蓋由歳饑民
貧宜大發倉廪賑之以收人心仍分布重兵鎮撫中夏
不聼大都永平鞏昌興國安陸等處并桃溫萬戸府各
翼民饑賑之夏四月丁卯詔大都流民官給路糧遣其
還鄉是月汴梁濟南邠州瑞州等處民饑賑之募富戸
出米五十石以上者旌以義士之號車駕時廵上都五
月己丑詔以軍士所掠雲南子女一千一百人放還鄉
里仍給其行糧不願歸者聼丁未河間轉運司竈戸被
水災詔權免餘鹽二萬引俟年豐補還官六月廬州張
順興出米五百餘石賑饑旌其門秋七月丁亥河決濟
隂己丑享于太廟丙午命額森特穆爾和穆爾逹實並
為御史大夫詔作新風紀八月戊午祭社稷是月車駕
還自上都九月壬午日有食之戊戌開酒禁辛丑以中
書右丞逹實特穆爾為翰林學士承㫖中書參知政事
吹斯戬為右丞資政院使多爾濟巴勒為中書參知政
事是月罷卾羅冬十月壬子以中書平章政事太平為
御史大夫乙卯享于太廟辛酉命奉使宣撫廵行天下
詔曰朕自踐作以來至今十有餘年託身億兆之上端
居九重之中耳目所及豈能周知故雖夙夜憂勤覬安
黎庶而和氣未臻災眚時作聲教未洽風俗未淳吏弊
未祛民瘼滋甚豈承宣之寄紏劾之使奉行有所未至
歟若稽先朝成憲遣官分道奉使宣撫布朕徳意詢民
疾苦疎滌寃滯蠲除煩苛察官吏賢否明加黜陟有罪
者四品以上停職申請五品以下就便處决一切興利
除害之事悉聼舉行命江西行省右丞和爾多卜丹吏
部尚書和執禮廵兩浙江東道前雲南行省右丞薩克
繖將作院使王士𢎞巡江西福建道大都路逹嚕
噶齊巴克實江浙行省恭知政事秦從德巡江
南湖廣道吏部尚書逹繖宣政僉院魏景道廵河南
江北道資政院使曼濟兵部尚書李獻廵燕南山東
道兵部尚書布哈樞宻院判官靳義巡河東陜西
道宣政院同知伯嘉努宣徽僉院王伊蘇岱爾廵山
北遼東道荆湖北道宣慰使阿齊拉兩淮運司杜德
逺廵雲南省上都留守逹爾瑪實哩河南行省参知
政事王守誠廵四川省前西臺中丞鼎鼎集賢侍講
學士蘇天爵廵京畿道平江路逹嚕噶齊尊逹實哩
都水監賈惟貞廵海南廣東道黄河泛溢辛未遼金
宋三史成右丞相阿嚕圗進之帝曰史既成書前人
善者朕當取以為法惡者取以為戒然豈止激勸
為君者為臣者亦當知之卿等其體朕心以前代
善惡為勉己夘監察御史布逹實哩請罷造作
不急之務是月以吕思誠為中書参知政事十一月
甲午至正格條成奉元路陳望叔偽稱雅克特古斯太
子伏誅十二月丁巳詔定薦舉守令法是嵗宣徽院使
都稜特穆爾知樞宻院事馮思温為御史中丞
六年春二月庚戌朔日有食之辛未興國雨雹大者如
馬首是月山東地震七日乃止三月辛未盗扼李開務
之閘河刼商旅船兩淮運使朱文瓚言世祖開㑹通河
千有餘里嵗運米至京者五百萬石今騎賊不過四十
人刼船三百艘而莫能捕恐運道阻塞乞選能臣率壯
勇千騎捕之不聼戊申京畿盗起范陽縣請增縣尉及
廵兵從之山東盗起詔中書參知政事索諾木巴勒至
東平鎮遏八番龍宜來進馬夏四月壬子遼陽為捕海
東青煩擾沃濟野人及碩逹勒逹叛癸丑以長吉為皇
太子宫𫝊官頒至正條挌於天下甲寅以中書參知政
事呂思誠為左丞乙卯享于太廟丁卯車駕時廵上都
發米二十萬石賑糶貧民萬戸邁珠等討沃濟野人遇
害詔恤其家以中書右丞呂思誠知經筵事命左右二
司六部吏屬于午後講習經史五月壬午陜西饑禁酒
象州盗起江西田賦提舉司擾民罷之丁亥盗竊太廟
神主遣哈喇哈逹討沃濟野人丁酉以黄河決立河南
山東都水監六月己酉汀州連城縣民羅天麟陳積萬
叛䧟長汀縣福建元師府經厯哲伯萬戸亷和尚等討
之丁巳詔以雲南賊死可伐盜據一方侵奪路甸命額
圖琿為雲南行省平章政事討之秋七月己卯享于太
廟丙戌以遼陽沃濟野人等未靖命太保巴咱爾為遼
陽行省左丞相鎭之丁亥降詔招諭死可伐㪚毛洞蠻
覃全在叛招降以為㪚毛誓厓處等處軍民宣撫使置
官屬給宣勑虎符設立驛舖癸巳詔選集賽官為路府
縣逹嚕噶齊丙申以多爾濟巴勒為中書右丞逹爾瑪
為參知政事壬寅御史大夫琳沁巴勒等知經筵事甲
辰京畿奉使宣撫鼎鼎奏言御史實巴爾等罪杖黜之
時諸奉使與臺憲互相掩蔽惟鼎鼎乃與湖廣道巴克
實紏舉無避八月丙午命江浙行省右丞呼圖克布哈
江西行省右丞圖嚕合討羅天麟戊申祭社稷是月車
駕還自上都九月己酉克復長汀戊子邵武地震有聲
如鼓至夜復鳴冬十月思靖猺㓂犯武岡詔湖廣省臣
及湖廣宣慰元帥諤勒哲特穆爾討之俘斬數百首級
賊敗走閠月乙亥詔赦天下免差税三分水旱之地全
免靖州猺賊吳天保䧟黔陽癸未汀州賊徒羅徳用殺
首賊羅天麟陳積萬以首級送官餘黨悉平十二月丁
丑省臣改擬明宗母壽章皇后徽號曰莊獻嗣聖皇后
己卯改立山東東西道宣慰使司都元帥府開設屯田
駐軍馬甲申詔復立大䕶國仁王寺昭應宫財用規運
總管府凡貸民間錢二十六萬餘錠辛卯有司以賞賚
汎濫奏請恩賜必先經省臺院定擬甲午設立哈哈拉
塔屯田二處詔犯贓罪之人常選不用復立八百宣慰
司以土官韓部襲其父爵辛丑以濟蘭巴為太尉開府
置僚屬壬寅山東河南盗起遣左右阿蘇衛指揮布爾
噶等討之是嵗黄河決尚書李絅請躬祀郊廟近正人
遠邪侫以崇陽抑隂不聼
七年春正月甲辰朔日有食之大寒而風朝官仆者數
人己酉享於太廟壬子命中書左丞相伯勒齊爾布哈
為右丞相尋辭職丁巳復立東路蒙古軍都元帥府庚
申雲南老了等蠻來降立老了耿凍路軍民總管府丙
寅以廣西宣慰使章巴延討猺獠有功陞湖廣行省左
丞詔以集賽台支給浩繁除累朝定額外悉罷之二月
甲戌朔興聖宫作佛事賜鈔二千錠己卯山東地震壊
城郭棣州有聲如雷河南山東盗蔓延濟寧滕邳徐州
等處庚辰以中書參知政事索諾木巴延為中書右丞
道通為中書参知政事丙戌以宦者拜特穆爾為司徒
是月猺賊吴天保㓂沅州以昂吉爾知樞宻院事治軍
務三月甲辰中書省臣言世祖之朝省臺院奏事給事
中専掌之以授國史纂修近年廢弛恐萬世之後一代
成憲無從稽考乞復舊制從之乙巳遣使銓選雲南官
員修光天殿庚戌試國子監會食弟子員選補路府及
各衛學正戊午詔編六條政類庚申監察御史王士㸃
劾集賢大學士吴直方躐進官堦奪其宣命乙丑雲南
王博羅來獻死可伐之捷壬申遣使修上都大乾元寺
命有司定弔賻諸王公主駙馬禮儀之數夏四月乙亥
命江浙省臣講究役法己卯享于太廟辛巳遣逹本賀
方使于占城以通政院使都蘭格爾為遼陽行省参知
政事討沃濟野人己丑糶米二十萬石賑貧民以翰林
學士承旨鼎珠為中書右丞庚寅復命伯勒齊爾布哈
為中書右丞相以中書平章政事特穆爾逹實為左丞
相臨清廣平灤河等處盗起遣兵捕之通州盗起監察
御史言通州宻邇京城而盗賊蜂起宜增兵討之以杜
其源不聼是月河東大旱民多饑死遣使賑之車駕時
廵上都五月庚戌猺賊吴天保䧟武岡詔遣湖廣行省
右丞實保統軍討之乙丑右丞相伯勒齊爾布哈以調
爕失宜災異迭見罷詔以太保就第是月臨淄地震七
月乃止六月詔免太師滿濟勒噶台官安置西寧州其
子托克托請隨父行以御史大夫太平為中書平章政
事彰徳路大饑民相食秋七月甲寅召隠士諤勒哲圖
濟噶朗為翰林待制張樞董立為修撰李孝先為著
作郎張樞不至丙辰太隂犯壘壁陣丁巳以江南行臺
大夫納琳為御史大夫是月猺賊吴天保復㓂沅州䧟
溆浦辰溪縣焚掠無遺徙滿濟勒圖台於甘肅以伯勒
齊爾布哈之譖也九月癸卯巴哩納哈喇諾海塔爾哈
巴賊起斷嶺北驛道甲辰遼陽霜早傷禾賑濟驛戸戊
申車駕還自上都癸丑上都鄂爾多成用鈔二千餘錠
甲寅詔舉才能學業之人以備侍衛丁巳中書左丞相
特穆爾逹實薨辛酉以御史大夫多爾濟為中書左丞
相甲子集慶路盗起鎮南路博囉布哈討平之丁卯猺
㓂吴天保復䧟武岡延及寳慶殺湖廣行省右丞實保
于軍中冬十月辛未享于太廟丁丑詔左右丞相平章
樞宻知院御史大夫得賜玉押字印餘官不與庚辰詔
建穆呼哩巴延祠堂於東平丙戌琳沁逹喇反詔遣兵
討之辛卯開東華射圃戊戌西番盗起凡二百餘所陷
哈喇和卓刼供御蒲萄酒殺使臣是月猺賊吴天保復
㓂沅州州兵擊走之十一月辛丑監察御史齊竒以宦
者隆普憑藉寵幸驟陞榮禄大夫追封三代田宅踰制
上疎劾之甲辰沿途盗起剽掠無忌有司莫能禁兩淮
運使宋文瓚上言江隂通泰江海之門戸而鎮江眞州
次之國初設萬戸府以鎭其地今戍將非人致使賊艦
徃來無常集慶花山刼賊才三十六人官軍萬數不能
進討反為所敗後竟假手鹽徒雖能成功豈不貽笑宜
亟選智勇以任兵柄以圖後功不然東南五省租税之
地恐非國家所有不聼撥山東地土十六萬二千餘頃
屬大承天䕶聖乙巳中書户部言各處水旱田禾不
收湖廣雲南盗賊蜂起兵費不給而各位集賽冗食甚
多乞賜分減帝牽於衆請令三年後減之庚戌太隂犯
天廩懐慶之路猺賊吴天保復䧟武岡命湖廣行省平
章政事果勒領兵討之以河决命工部尚書穆爾瑪哈
穆特行視金堤甲寅猺賊吴天保䧟靖州命威順王庫
春布哈鎮南王博囉布哈及湖廣江西省以兵討之丁
巳命中書平章政事太平為左丞相辭不允戊午命河
南山東都府發兵討湖廣洞蠻己未以中書省平章政
事韓嘉納為陜西行臺御史大夫迤北荒旱缺食遣使
賑驛户丁卯海北湖南猺賊竊發兩月餘有司不以聞
詔罪之并降㪚官一等是月滿濟勒噶台薨召托克托
還京十二月庚午以中書左丞相多爾濟為右丞相平
章政事太平為左丞相詔天下丙子以連年水旱民多
失業選臺閣名臣二十六人出為郡守縣令仍許民間
利害實封呈省壬午晉寧東昌東平恩州髙唐等處民
饑賑鈔十四萬錠米六萬石丙戌中書省臣建議以河
南盗賊出入無常宜撥逹勒逹軍與楊州舊軍於河南
水陸闗溢戍守東至徐邳北至夾馬營遇賊掩捕從之
是月陜西行御史臺臣劾伯勒齊爾布哈乃逆臣之親
子不可居太保之職不從是嵗置中書議事平章四人
隆福宫三皇后鴻吉哩氏牟尼實哩薨
八年春正月戊戌朔命額森特穆爾知樞宻院事丁未
享于太廟辛亥黄河决遷濟寧路於濟州詔各官府諳
練事務之人毋得遷調詔翰林國史院纂修后妃功臣
列𫝊學士承㫖張起巖學士楊宗瑞侍講學士黄潜為
總裁官左丞相太平左丞吕思誠領其事甲子摩琳等
處大雪羊馬凍死賑之是月詔給銅虎符以宫尉諤勒
哲布哈桂齊衛副指揮使壽山監湖廣軍命湖廣行省
右丞圖沁湖南宣慰都元帥諤勒哲特穆爾討莫磐洞
諸蠻斬首數百級其餘三十餘洞擒洞首楊鹿五赴京
師二月癸酉御史大夫納琳加太尉致仕乙亥以北邉
地寒罷哈哈拉塔屯田丙子命太子阿裕爾實哩逹喇
習讀輝和爾文字庚辰太隂犯軒轅癸未太隂犯平道
甲申命桑節為江南行臺御史大夫壬辰太平言布逹
鼐爾圖莽果三處屯田世祖朝以行營舊站撥屬虎賁
司後為豪有力者所奪遂失其利今宜仍撥還從之是
月以前奉使宣撫賈惟貞稱職特授永平路總管㑹嵗
饑惟貞請鈔四萬餘錠賑之詔濟寧鄆城立行都水監
以賈魯為都水監三月丁酉詔以束帛旌郡縣守令之
㢘勤者遼東薩古納反詐稱大金子孫碩逹勒逹路托
克托和斯唐古和爾果斯討擒之壬寅土番盗起有司
請不拘資級委官討之福建盗起逺難討捕詔汀漳二
州立分元帥府轄之癸卯帝親試進士一百有八人賜
阿勒呼木特穆爾王宗哲進士及第餘出身有差己酉
湖廣行省遣使獻石壁洞蠻捷丙辰太隂犯建星己未
遣使詣江浙江西湖廣四川雲南銓福建番廣蠻夷等
處官員選辛酉遼陽烏雅博囉罕妄稱大金子孫受玉
帝符文作亂官軍討斬之壬戌六條政類書成京畿民
徽州路逹嚕噶齊哈喇布哈以政績聞詔賜金帛旌之
是月猺賊吳天保復㓂沅州夏四月辛未河間等路以
連年河决水旱相仍户口消耗乞減鹽額詔從之乙亥
帝幸國子學賜衍聖公銀印升秩從二品定弟子員出
身及奔喪省親等法詔守令選立社長専一勸課農桑
詔京官三品以上嵗舉守令一人守令到任三月亦舉
一人自代其諤徳齊拱衛百戸不得受縣逹嚕噶齊止
授佐貳乆著亷能則用之平江松江水災賑給運海糧
十萬石丁丑遼陽董哈喇作亂鎮撫竒徹討擒之己卯
海寧州沐陽縣等處盗起遣翰林學士圖沁布哈討之
是月享于太廟車駕時廵上都命托克托為太傅湖廣
章巴延引兵捕土㓂莫萬五蠻雷等既而廣西峒賊乘
隙入冦巴延退走五月丁酉朔大霖雨京城崩庚子廣
西山崩水湧灕江溢平地水深二丈餘屋宇人畜漂没
壬子寳慶大水丁巳四川旱饑禁酒六月丙寅朔陞徐
州為縂管府以邳宿滕嶧四州隷之丙戌立司天臺于
上都是月山東大水民饑賑之秋七月丙申朔食有日
之辛丑復立五道河屯田乙巳享于太廟旌表大都節
婦鞏氏門戊申西北邉軍民饑遣使賑之壬子量移竄
徙官於近地安置死者聴歸葬乙卯遣使祭曲阜孔子
廟江州總管劉恒有政續陞授山東宣慰司丙辰以阿
拉克布哈為大司徒八月丙子太隂犯壘壁陣己卯山
東雨雹是月車駕還自上都九月己未太隂犯靈臺冬
十月丁亥廣西蠻掠道州十一月辛亥猺賊吴天保率
衆六萬掠全州是嵗詔賜高年帛設分元帥府於沂州
以瑪勒岱為元帥備山東宼台州方國珍為亂聚衆海上
命江浙行省參知政事多爾濟巴勒討之監察御史張
楨劾太尉阿齊拉欺罔之罪又言明埒棟阿阿哩雅伊
嚕布哈皆陛下不共戴天之讐巴延賊殺宗室嘉王郯
王十二口稽之古法當伏門誅而其子兄弟尚仕朝宜
急誅竄伯勒齊爾哈阿附權奸亦宜遠貶今災異迭見
盗賊蜂起海㓂敢于要君閫帥敢于玩冦若不振舉恐有
唐末藩鎮噬臍之禍不聼監察御史李泌言世祖誓不
與高麗共事陛下踐世祖之位何忍忘世祖之言乃以
高麗竒氏亦位皇后今災異屢起河決地震盜賊滋
蔓皆隂盛陽㣲之象乞仍降為妃庶㡬三辰奠位災
異可息不聼
　
　
　
　
　
　
　
　
　
　
　
　
　
　
　元史卷四十一
元史卷四十一考證
至正三年三月造盝頂殿　盝訛鹿據輟耕錄改卷内
　立恵民藥局立訛定據永樂大典改又叙浦辰溪據
　地理志改
七年春正月庚申雲南老了等蠻來降　老了寰宇記
　作老撾
二月道通為中書參知政事　按宰相表道通為參政
　在是年三月
八年夏四月湖廣章巴延引兵捕土㓂莫萬五蠻雷等
　　按至正七年章巴延以討猺獠有功授湖廣行省
　左丞此處章巴延當即是人不書官職疑係脱誤
