史記集解四十八
　　　　　　　　　　　　　宋　裴駰　撰
史記四十八
陳涉世家第十八
陳勝者陽城人也字涉呉廣者陽夏人也字叔陳涉少
時嘗與人庸耕輟耕之壟上悵恨乆之曰茍富貴無相
忘庸者笑而應曰若為庸耕何富貴也陳涉太息曰嗟
乎燕雀安知鴻鵠之志哉二世元年七月發閭左適戍
漁陽九百人屯大澤鄉(徐廣曰在/沛郡蘄縣)陳勝吳廣皆次當行
為屯長會天大雨道不通度已失期失期法皆斬陳勝
吳廣乃謀曰今亡亦死舉大計亦死等死死國可乎陳
勝曰天下苦秦乆矣吾聞二世少子也不當立當立者
乃公子扶蘇扶蘇以數諫故上使外將兵今或聞無罪
二世殺之百姓多聞其賢未知其死也項燕為楚將數
有功愛士卒楚人憐之或以為死或以為亡今誠以吾
衆詐自稱公子扶蘇項燕為天下唱宜多應者吳廣以
為然乃行卜卜者知其指意曰足下事皆成有功然足
下卜之鬼乎(蘇林曰狐鳴祠中則是也瓚曰假託鬼/神以威衆也故勝廣曰此教我威衆也)陳
勝吳廣喜念鬼曰此教我先威衆耳乃丹書帛曰陳勝
王置人所罾魚腹中(漢書音義曰罾音曾/文頴曰罾魚網也)卒買魚烹食
得魚腹中書固以怪之矣又間令吳廣之次近所旁叢
祠中(張晏曰戍人所止/處也叢鬼所慿焉)夜篝火(徐廣曰或作帶也/篝者龍也音溝)狐鳴
呼曰大楚興陳勝王卒皆夜驚恐旦日卒中徃徃語皆
指目陳勝吳廣素愛人士卒多為用者將尉醉廣故數
言欲亡忿恚尉令辱之以激怒其衆尉果笞廣尉劍挺
(徐廣曰挺/猶脱也)廣起奪而殺尉陳勝佐之并殺兩尉召令徒
屬曰公等遇雨皆已失期失期當斬籍第令毋斬(服處/曰藉)
(假也第次第也應劭曰籍吏士名籍也今失期當斬就/使籍第幸得不斬戍死者固十六七此激怒其衆也蘇)
(林曰第/且也)而戍死者固十六七且壯士不死即已死即舉
大名耳王侯將相寧有種乎徒屬皆曰敬受命乃詐稱
公子扶蘇項燕從民欲也袒右稱大楚為壇而盟祭以
尉首陳勝自立為將軍吳廣為郡尉攻大澤鄉收而攻
蘄蘄下乃令符離人葛嬰將兵徇蘄以東攻銍酇苦柘
譙皆下之(徐廣曰苦柘屬/東餘皆在沛也)行收兵北至陳車六七百乘
騎千餘卒數萬人攻陳陳守令皆不在獨守丞與戰譙
門中弗勝守丞死乃入據陳數日號令召三老豪傑與
皆來會計事三老豪傑皆曰將軍身被堅執鋭伐無道
誅暴秦復立楚國之社稷功宜為王陳涉乃立為王號
為張楚當此時諸郡縣苦秦吏者皆刑其長吏殺之以
應陳涉乃以吳叔為假王監諸將以西擊滎陽令陳人
武臣張耳陳餘徇趙地令汝隂人鄧宗徇九江郡當此
時楚兵數千人為聚者不可勝數葛嬰至東城立襄彊
為楚王嬰後聞陳王已立因殺襄彊還報至陳陳王誅
殺葛嬰陳王令魏人周市北徇魏地吳廣圍滎陽李由
為三川守守滎陽吳叔弗能下陳王徵國之豪傑與計
以上蔡人房君蔡賜(漢書音義曰房君官號也/姓蔡名賜瓚曰房邑君也)為上柱
國周文陳之賢人也(文頴曰/即周章)嘗為項燕軍視日(如淳曰/視日時)
(吉凶舉動之占也/司馬季主為日者)事春申君自言習兵陳王與之將軍
印西擊秦行收兵至闗車千乘卒數十萬至戲軍焉秦
令少府章邯免驪山徒人奴産子(服䖍曰家人/之産奴也)悉發以
擊楚大軍盡敗之周文敗走出闗止次曹陽二三月章
邯追敗之復走次澠池十餘日章邯擊大破之周文自
剄軍遂不戰(徐廣曰十/一月也)武臣到邯鄲自立為趙王陳餘
為大將軍張耳召騷為左右丞相陳王怒捕繫武臣等
家室欲誅之柱國曰秦未亡而誅趙王將相家屬此生
一秦也不如因而立之陳王乃遣使者賀趙而徙繫武
臣等家屬宫中而封其子張敖為成都君趣趙兵亟入
闗趙王將相相與謀曰王王趙非楚意也楚已誅秦必
加兵於趙計莫如毋西兵使使北徇燕地以自廣也趙
南據大河北有燕代楚雖勝秦不敢制趙若楚不勝秦
必重趙趙乘秦之弊可以得志於天下趙王以為然因
不西兵而遣故上谷卒史韓廣將兵北徇燕地燕故貴
人豪傑謂韓廣曰楚已立王趙又已立王燕雖小亦萬
乘之國也願將軍立為燕王韓廣曰廣母在趙不可燕
人曰趙方西憂秦南憂楚其力不能禁我且以楚之彊
不敢害趙王將相之家趙獨安敢害將軍之家韓廣以
為然乃自立為燕王居數月趙奉燕王母及家屬歸之
燕當此之時諸將之徇地者不可勝數周市北徇地至
狄(徐廣曰今/之臨濟)狄人田儋殺狄令自立為齊王以齊反擊
周市市軍散還至魏地欲立魏後故寗陵君咎為魏王
(應劭曰魏諸公子名咎/欲立六國後以樹黨)時咎在陳王所不得之魏魏地
已定欲相與立周市為魏王周市不肯使者五反陳王
乃立甯陵君咎為魏王遣之國周市卒為相將軍田臧
等相與謀曰周章軍已破矣秦兵旦暮至我圍滎陽城
弗能下秦軍至必大敗不如少遣兵足以守滎陽悉精
兵迎秦軍今假王驕不知兵權不可與計非誅之事恐
敗因相與矯王令以誅吳叔獻其首於陳王使使賜田
臧楚令尹印使為上將田臧乃使諸將李歸等守滎陽
城自以精兵西迎秦軍於敖倉與戰田臧死軍破章邯
進兵擊李歸等滎陽下破之李歸等死陽城人鄧説將
兵居郯章邯别將擊破之鄧説軍散走陳銍人伍徐(徐/廣)
(曰一/作逢)將兵居許章邯擊破之伍徐軍皆散走陳陳王誅
鄧説陳王初立時陵人秦嘉(地理志泗水/有陵縣也)銍人董緤符
離人朱雞石取慮人鄭布徐人丁疾等皆特起將兵圍
東海守慶於郯陳王聞乃使武平君畔為將軍(張晏曰/畔名也)
監郯下軍秦嘉不受命嘉自立為大司馬惡屬武平君
告軍吏曰武平君年少不知兵事勿聽因矯以王命殺
武平君畔章邯已破伍徐擊陳柱國房君死章邯又進
兵擊陳西張賀軍陳王出監戰軍破張賀死臘月(張晏/曰秦)
(之臘月夏之九月/瓚曰建丑之月也)陳王之汝隂還至下城父其御莊賈
殺以降秦陳勝葬碭諡曰隱王陳王故涓人將軍吕臣
(應劭曰涓人知謁者將軍姓吕名臣也晉灼曰/吕氏春秋荆柱國莊伯令謁者駕令涓人取冦)為蒼頭
軍起新陽(徐廣曰在/汝南也)攻陳下之殺莊賈復以陳為楚初
陳王至陳令銍人宋留將兵定南陽入武闗留已徇南
陽聞陳王死南陽復為秦宋留不能入武闗乃東至新
蔡遇秦軍宋留以軍降秦秦傳留至咸陽車裂留以徇
秦嘉等聞陳王軍破出走乃立景駒為楚王(徐廣曰正/月嘉為上)
(將/軍)引兵之方與欲擊秦軍定陶下使公孫慶使齊王欲
與併力俱進齊王曰聞陳王戰敗不知其死生楚安得不
請而立王公孫慶曰齊不請楚而立王楚何故請齊而
立王且楚首事當令於天下田儋誅殺公孫慶秦左右
校復攻陳下之吕將軍走收兵復聚鄱盜(鄱音婆英布/居江中爲羣)
(盜陳勝之起布歸番君/吴芮故謂之鄱盜者也)當陽君黥布之兵相收復擊秦
左右校破之青波(漢書音義/曰地名也)復以陳為楚會項梁立懷
王孫心為楚王陳勝王凡六月已為王王陳其故人嘗
與庸耕者聞之之陳扣宫門曰吾欲見渉宫門令欲縳
之自辨數乃置(晉灼曰數音朋/友數斯疏矣)不肯為通陳王出遮道
而呼涉陳王聞之乃召見載與俱歸入宫見殿屋帷帳
客曰夥頤涉之為王沈沈者(應劭曰沈沈宫室深邃之/貎也沈音長含反含一作)
(金/)楚人謂多為夥故天下傳之夥涉為王由陳涉始客
出入愈益發舒言陳王故情或説陳王曰客愚無知顓
妄言輕威陳王斬之諸陳王故人皆引去由是無親陳
王者陳王以朱房為中正胡武為司過主司羣臣諸將
徇地至令之不是者擊而罪之以苛察為忠其所不善
者弗下吏輒自治之陳王信用之諸將以其故不親附
此其所以敗也陳勝雖已死其所置遣侯王將相竟亡
秦由涉首事也髙祖時為陳涉置守冢三十家碭至今
血食　褚先生曰(徐廣曰一作太史公駰按班固奏亊/云太史遷取賈誼過秦上下篇以為)
(秦始皇本紀陳涉世家下贊/文然則言褚先生者非也)地形險阻所以為固也兵
革刑法所以為治也猶未足恃也夫先王以仁義為本
而以固塞文法為枝葉豈不然哉吾聞賈生之稱曰秦
孝公據殽函之固(韋昭曰殽謂二/殽函函谷闗也)擁雍州之地君臣固
守以窺周室有席卷天下包舉宇内囊括四海之意并
吞八荒之心當是時也商君佐之内立法度務耕織修
守戰之備外連衡而鬬諸侯於是秦人拱守而取西河
之外孝公既沒惠文王武王昭王䝉故業因遺策南取
漢中西舉巴蜀東割膏腴之地收要害之郡諸侯恐懼
會盟而謀弱秦不愛珍器重寶肥饒之地以致天下之
士合縱締交相與為一當此之時齊有孟嘗趙有平原
楚有春申魏有信陵此四君者皆明知而忠信寛厚而
愛人尊賢而重士約從連衡兼韓魏趙燕宋衛中山之
衆於是六國之士有甯越徐尚蘇秦杜赫之屬為之謀
齊明周最陳軫邵滑樓緩翟景蘇厲樂毅之徒通其意
吳起孫臏帶他兒良玉廖田忌㢘頗趙奢之倫制其兵
嘗以什倍之地百萬之師仰闗而攻秦秦人開闗而延
敵九國之師遁逃而不敢進秦無亡矢遺鏃之費而天
下固已困矣於是從散約敗爭割地而賂秦秦有餘力
而制其弊追亡逐北伏尸百萬流血漂櫓因利乘便宰
割天下分裂山河彊國請服弱國入朝施及孝文王莊
襄王享國之日淺國家無事及至始皇奮六世之餘烈
振長策而御宇内吞二周而亡諸侯履至尊而制六合
執敲扑以鞭笞天下威振四海南取百越之地以為桂
林象郡百越之君俛首係頸委命下吏乃使蒙恬北築
長城而守藩籬却匈奴七百餘里胡人不敢南下而牧
馬士亦不敢貫弓而報怨於是廢先王之道燔百家之
言以愚黔首墮名城殺豪俊收天下之兵聚之咸陽銷
鋒鍉(徐廣曰/一作鏑)鑄以為金人十二以弱天下之民然後踐
華為城因河為池據億丈之城臨不測之谿以為固良
弓勁弩守要害之處信臣精卒陳利兵而誰何天下已
定始皇之心自以為闗中之固金城千里子孫帝王萬
世之業也始皇既沒餘威振於殊俗然而陳涉甕牖繩
樞之子甿𨽻之人(徐廣曰田民曰/甿音亡更反)而遷徙之徒也材能
不及中人非有仲尼墨翟之賢陶朱猗頓之富也躡足
行伍之問俛仰阡陌之中率罷散之卒將數百之衆而
轉攻秦斬木為兵掲竿為旗天下雲會響應贏糧而景
從山東豪俊遂竝起而亡秦族矣且夫天下非小弱也
雍州之地殽函之固自若也陳涉之位非尊於齊楚燕
趙韓魏宋衛中山之君也鉏耰棘矜非銛於句㦸長鎩
也適戍之衆非儔於九國之師也深謀遠慮行軍用兵
之道非及鄉時之士也然而成敗異變功業相反也嘗試
使山東之國與陳涉度長絜大比權量力則不可同年
而語矣然而秦以區區之地致萬乘之權抑八州而朝
同列百有餘年矣然後以六合為家殺函為宫一夫作
難而七廟墮身死人手為天下笑者何也仁義不施而
攻守之勢異也
　
　
　
　
　
　
　
　
　
　史記集解卷四十八
