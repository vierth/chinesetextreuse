
　金史卷十
　　元中書右丞相總裁托克托等修
　本紀第十
　　章宗二
四年春正月己巳朔以皇太后喪不受朝辛未以平章
政事𤓰爾佳清臣為尚書右丞相兼修國史丁丑遣戶
部侍郎李獻可等分路勸農癸未尚書省奏大興府推
官蘇德秀為禮部主事上曰朕既嘗語卿百官當使久
於其職彼方任理官復改户曹㝷又除禮部人材豈能
兼之若久於其職但中材勝于新人事既經練亦必有
濟後不可輕易改除上又言凡稱政有異迹者謂其斷
事有軼才也若止清亷此乃本分以貪汙者多故顯其
異耳宰臣又言近言事者謂方今孝弟亷恥道缺乞正
風俗此蓋官吏不能奉宣教化使然今之察舉官吏者
多責近效以幹辦為上其有秉心寛厚欲行德化者輙
謂之迂濶故人人皆以教化為餘事此孝弟所以廢也
若諭所司官吏有能務行德化者擢而用之則教化可
行孝弟可興矣今之所察舉皆先才而後徳巧猾之徒
雖有贓汙一旦見用猶為能吏此亷恥所以喪也若諭
所司察舉官吏必審眞偽使有才無行者不能覬覦非
道求進者加之糾勅則奔競之俗息而亷恥可興矣辛
卯賑河北諸路被水災者癸巳諭㸃檢司行宮外地及
圍獵之處悉與民耕雖禁地聽民持農器出入丙申東
京路副使王勝進鷹遣諭之曰汝職非輕民間利害官
吏邪正略不具聞而乃以鷹進此豈汝所職也後毋復
爾二月戊戌朔如春水始以春秋二仲月上戊日祭社
稷癸丑獵于桃村淀癸亥至自春水丙寅參知政事張
萬公罷三月戊辰朔諸路提刑司入見各問以執事仍
戒諭曰朕特設提刑司本欲安民于今五年效猶未著
蓋多不識本職之體而徒事細碎以致州縣例皆畏縮
而不敢行事廼者山東民艱于食嘗遣使賑濟蓋卿等
不職故至於此既往之失其思悛改庚午上将幸景明
宮御史中丞董師中等上書切諌不報壬申章再上補
闕許安仁拾遺路鐸皆諌乃止定制民習角觝槍棒罪
以工部尚書胥持國為參知政事丙子特賜有司孔端
甫及第授小學教授㝷以老年命食主簿半俸致事甲
申幸香山永安寺及玉泉山甲午定配享功臣勅自今
御史臺奏事修起居注並令迴避夏四月丁酉朔幸興
陵崇妃第是日始舉樂自己亥至癸卯百官三表請上
尊號上曰祖宗古先有受尊號者蓋有其徳故有其名
比年五榖不登百姓流離正當戒懼修身之日豈得虗
受榮名耶不許仍斷來章戊申親禘于太廟庚戌如萬
寧宮辛亥右丞相清臣率百官及耆艾等復請上尊號
學官劉璣亦率六學諸生趙楷等七百九十五人詣紫
宸門請上尊號如唐元和故事不許丁巳賑河州饑勅
女直進士及第後仍試以騎射中選者升擢之乙丑減
尚廐食榖馬五月丙寅朔曹王永升及諸王請上尊號
不許以尚廐局使舒穆嚕貞為横賜夏國使己巳上以
羣臣累上尊號不受詔中外徒罪以下遞降一等杖以
下原之甲戍觀稼于近郊辛巳諭左司徧諭諸路令月
具雨澤田禾分數以聞癸未以久雨禜六月癸丑賜有
司所舉德行才能之士安州崔秉仁兗州翟駒錦州齊
文乙大名孫可久陳信仁應州董戣同進士出身丙辰
以晴致祭嶽鎭海瀆壬戌尚書右丞相𤓰爾佳清臣進
封戴國公西京留守完顔守貞為平章政事封蕭國公
尚書右丞劉瑋薨秋七月辛巳南京路提刑司自許州
遷治南京己丑制三品以上官有故者若親賢勲舊尚
書省即與聞奏議加追贈命以銀改鑄禮信之寶仍塗
以金以同判大睦親府事襄為樞密使以御史中丞董
師中等為賀宋生使日八月己亥樞密使襄帥百寮再
請上尊號不許是日歲星太白晝見庚子大赦甲辰至
自萬寧宮丁未釋奠孔子廟北靣再拜辛亥國史院進
世宗實録上服袍帶御仁政殿降座立受之九月甲子
朔天壽節御大安殿受親王百官及宋高夏麗使朝賀
戊辰以參知政事𤓰爾佳衡為尚書右丞戶部尚書馬
琪為參知政事勅尚書省大定二十九年以後士庶言
事或係國家或邊闗大利害己嘗施行者特補一官有
益于官民量給以賞以西上閤門使大礜為夏國生日
使庚午如山陵次奉先縣辛未拜天於縣西壬申致奠
諸陵癸酉如秋山十一月庚午右丞相清臣參知政事
持國上表丐閑優詔不許戊寅以翰林直學士完顔匡
等為賀宋正旦使命匡權易名弼以避宋諱壬午木氷
丙戌詔諸職官以贓汚不職被罪以亷能獲升者令隨
路京府州縣列其姓名揭之公署以示勸懲庚寅夏國
嗣子李純佑遣使來訃告十二月甲午朔夏國李純祐
遣使奉故王仁孝遺表以進諭大興府於暖湯院日給
米五石以贍貧者戊戌定武軍節度使鄭王永蹈以謀
反伏誅己亥諭有司以鄭王財産分賜諸王澤國公主
財物分賜諸公主甲辰諸王府増置司馬一人以赫舍
哩珵為高麗生日使西上閤門使大礜等為夏國勅祭
慰問使庚戌尚書省以科目近多得人乞是舉増取進
士上然之詔有司㑹試毋限人數甲寅冊長白山之神
為開天𢎞聖帝丙辰獵于近郊是歲大有年邢洺深冀
及河北十六穆昆之地野𧖟成繭
五年春正月癸亥朔宋高麗夏遣使來賀乙丑昭容李
氏進位淑妃己巳初用唐宋典禮皇后忌辰皆廢務尚
書省進區田法詔相其地宜務從民便又言遣官勸農
之擾命提刑司禁止之乙亥以頁嚕古紳始置女直字
詔加封贈依蒼頡立廟盩厔例祠于上京納爾琿莊歲
時致祭令其子孫拜奠本路官一人及本千戶春秋二
祭辛巳前中都路都轉運使王寂薦三舉終塲人蔡州
文商經明行修足備顧問前河北西路轉運使李揚言
慶陽府進士李奨純德博學鄉曲譽之絳州李天祺應
州康晋侯屢赴廷試皆有才德上曰文商可令召之李
奨給主簿半俸終身餘賜同進士出身遣國子祭酒劉
璣冊李純祐為夏國王丁亥幸城南别宮丁酉初定長
吏勸課能否賞罰格尚書省奏禮官言孝懿皇后祥除
已久宜易隆慶宮為東宮慈訓殿為承華殿從之詔購
求崇文總目内所闕書籍戊戌祭社稷以宣獻皇后忌
辰用熙寧祀儀樂縣而不作二月甲辰鄆王琮薨己酉
宰臣請罷北邊屯駐軍馬不允癸丑以齊河縣民張涓
濟陽縣王琛河州李錡急義好施詔復之終身仍著于
令命宣徽使伊喇敏戶部主事持嘉錫爾格相視北邊
營屯經畫長久之計三月壬申初定限錢禁庚辰初定
日月風雨雷師常祀戊子置宏文院譯寫經書夏四月
壬辰朔幸北苑庚子詔各路所舉德行才能之士涿州
時𤦺雲中劉摯鄭州李升恩州傅礪濟南趙摯興中田
扈方六人並特賜同進士出身以文商為國子教授特
遷登仕即己酉詔自今筐櫝床榻之餙毋以金玉壬子
特賜翰林待制温特赫廸翰林學士承㫖中奉大夫乙
卯幸景明宮董師中賈守謙路鐸先後凡两上封事切
諌不報五月庚午次烏蘇薩巴戊子桓撫二州旱遣使
禱于縉山六月壬辰如氷井己亥獵于呼圖里巴山酹
酒再拜曹王永升以下進酒丙午拜天曲赦西北路己
未如雅薩秋山是月宋前主眘殂七月戊辰獵于和濟
格爾一𤼵貫雙鹿是日獲鹿二百二十二賜扈從官有
差辛巳次隆和薩巴是日上親射獲黄羊四百七十一
乙酉次氷井丙戌以天壽節宴樞光殿凡從官及承應
人遇覃恩遷秩者並受宣勅于殿前時久雨初霽有龍
曵尾於殿前雲間戊子御膳羔中有髪上舉視而棄之
戒左右毋宣言八月辛亥至景明宮壬子河決于陽武
故堤灌封邱而東丁巳賜從幸山後親軍銀絹有差九
月戊辰朔天壽節宋高麗夏遣使來賀壬戌命増定捕
盗官𬒳殺賻錢及官賞格甲子都水監官王汝嘉等坐
河決各削官两階杖七十罷之乙丑上御睿思殿諸路
提刑使入見戊辰初令民買撲隨處金銀銅冶命參知
政事馬琪往視河決仍許便宜從事壬申宋主遣使來
告哀戊寅以知大興府事尼瑪哈鑑等為宋國弔祭使
勅尚書省集百官議備邊事壬午特推恩東宮舊人司
經王伯温等八人官有差甲申命上京等九路并諸茂
及乣等處選軍三萬俟來春調𤼵仍命諸路并北凖布
以六年夏㑹兵臨潢冬十月庚寅左丞相𤓰爾佳清臣
等請上尊號不允宋遣使獻遺留物壬寅右丞相清臣
復請上尊號國子祭酒劉璣亦率六學諸生上表陳請
不允遣戶部員外郎何格賑河決被災人户庚戌張汝
弼妻高陀幹以謀逆伏誅壬子尚書省奏升提刑司所
察亷官南皮縣合史肅以下十有二人而大興主簿蒙
古滿都亦在選中上知其人曰滿都澆浮人也升之可
乎與其任澆浮孰若用淳厚况滿都常才才智過人猶
不當用恐敗風俗况常才耶其再察之閏月戊午朔宋
主遣使來報即位甲子親王百官各奉表請上尊號不
允丙寅以代國公罕都等五人配享世祖廟庭甲戌以
河東南北提刑使王啟等為賀宋主即位使乙亥獵于
近郊戊寅上問輔臣孔子廟諸處何如平章政事守貞
曰諸縣見議建立上因曰僧徒修餙宇像甚嚴道流次
之惟儒者於孔子廟最為滅裂守貞曰儒者不能長居
學校非若僧道久處寺觀上曰僧道以佛老營利故務
在荘嚴閎侈起人施利自多所以為觀羙也庚辰參知
政事馬琪自行省回具奏河防利害語載琪傳中丙戌
以翰林待制鄂屯忠孝權戶部侍郎太府少監温昉權
工部侍郎行戸工部事修治河防以引進使完顔衷為
夏國生日使十一月癸巳詔罷紫荆嶺所䕶圍塲庚子
以右宣徽使伊喇敏等為賀宋正旦使癸丑太白晝見
十二月辛酉平章政事完顔守貞罷以知大興府事尼
瑪哈鑑為參知政事以戶部郎中李敬義為賜高麗生
日使丁卯免𬒳黄河水災今年秋稅辛巳勅減修内司
傋營造軍千人都城所五百人癸未勅尚書省自今獻
靈芝嘉禾者賞
六年春正月丁亥朔受宋高麗夏使朝賀庚寅太白晝
見辛卯勅有司給天水郡公家屬田宅壬辰如春水庚
戌罷陜西括地辛夘諭胥持國河上役夫聚居恐生疾
疫可廩醫䕶視之乙卯次御林二月丁巳朔勅有司行
宮側及獵所有農者勿禁己未始祭高禖庚午至自春
水丁丑京師地震大雨雹晝晦震應天門右䲭尾癸未
宋遣使來報謝三月丙戌朔日有食之甲午以翰林直
學士富珠哩子元兼右司諌監察御史田仲禮為左拾
遺翰林修撰布薩額爾克兼右拾遺諭曰國家設置諌
官非取虚名蓋責實效庻幾有所禆益卿等皆朝廷選
擢置之諌職如國家利害官吏邪正極言無隠近路鐸
左遷本以他罪卿等勿以被責遂畏縮不言其悉心戮
力毋得緘黙丙申如萬寧宮戊戌以北邊糧運括群牧
所三招討司明安穆昆隨乣及逹喇唐古部諸茂西
京太原官民駞五千充之惟民以駞載為業者勿括以
銀五十萬两錢二十三萬六千九百貫以備支給銀五
萬兩金盂二千八百兩金牌百兩銀盂八千兩絹五萬
匹雜綵千端衣四百四十六襲以備賞勞庚子以郡舉
才行之士翟介然以下三人特賜進士及第李貞固以
下十五人同進士出身夏四月癸亥勅有司以增修曲
阜宣聖廟工畢賜衍聖公以下三獻法服及登歌樂一
部仍遣太常舊工往教孔氏子弟以備祭禮甲子以尚
書左丞烏凌阿愿為平章政事右丞𤓰爾佳衡為尚書
左丞丙子幸玉泉山戊寅以河防工畢參知政事胥持
國進官二階翰林待制鄂屯忠孝以下三十六人各一
階獲嘉令王維翰以下五十六人賜銀幣有差庚辰以
尚書右丞相𤓰爾佳清臣為左丞相監修國史封密國
公樞密使襄為尚書右丞相封任國公參知政事胥特
國為尚書右丞壬午賜宰臣手詔以風俗不淳官吏苟
且責之五月丙戌命減萬寧宮陳設九十四所辛卯以
出師遣禮部尚書張暐告于廟社乙未判平陽府事鎬
王永中以罪賜死并及二子丁酉詔中外乙巳詔諸路
明安穆昆農隙講武本路提刑司察其惰者罰之庚戌
命左丞相𤓰爾佳清臣行省于臨潢府六月丙辰右諌
議大夫賈守謙右拾遺布薩額爾克坐永中事奏對不
實削官二階罷之御史中丞孫即康右補闕蒙古呼喇
右拾遺田仲禮各罰金二十斤丙寅以樞密副使唐古
貢為樞密使以久雨禜庚辰太白經天辛巳左丞相清
臣遣使來獻㨗七月丙申幸曹王永升第甲辰始定文
武官六貫石以上承應人并及蔭者若在籍儒生章服
制八月己未命兗州長官以曲阜新修廟告成于宣聖
癸亥至自萬寧宮己巳以温都伯英言命禮部令學官
講經辛未以吏部尚書呉鼎樞等為賀宋生日使壬申
行省都事通吉永中來報㨗乙亥勅宮中承應人出職
後三年内犯贓罪者元舉官連坐不在去官之限著為
令辛巳木波進馬九月壬午朔天壽節宋高麗夏來賀
甲申冊静寧山神為鎭安公呼圖哩巴山神為瑞聖公
丙戌知河間府事伊喇仲方為御史大夫辛卯如秋山
以尚書左司即中鈕祜禄哈尚為夏國生日使冬十月
丙辰至自秋山丁巳以歲幸春水秋山五日一進起居
表自今十日一進乙亥命尚書左丞𤓰爾佳衡行省于
撫州命選親軍武衞軍各五百人以從仍給錢五千萬
十一月戊子左丞相𤓰爾佳清臣罷右丞相襄領行省
事丙申以刑部尚書赫舍哩貞等為賀宋正旦使壬寅
𥘉定明安穆昆鎭邊後放免者授官格禁射糧軍應役
但成隊伍不得持兵器及凡可以傷人者甲寅報敗敵
於望雲乙巳以樞密使唐古貢御史大夫伊喇仲方禮
部尚書張暐等二十三人充計議官凡軍事則議之戊
申初定縣官増水田陞除制十二月乙卯詔招撫北邊
軍民以知登聞檢院賈益為高麗生日使戸部員外郎
納喇昉為横賜使戊午禮部尚書張暐等進大金儀禮
丁卯應奉翰林文字趙秉文上書論姦欺乙亥詔加五
鎭四瀆王爵庚寅上幸後園閱軍器是月左丞相襄率
駙馬都尉布薩揆等進軍大鹽濼分兵攻取諸營
承安元年春正月辛巳朔受宋高麗夏使朝賀甲申大
鹽濼羣牧使伊喇覩等為光嘉喇部兵所敗死之丁亥
國子學齋長張守愚上平邊議三篇特授本學教授仍
以其議付史舘二月甲子命有司祀高禖如新儀丁卯
右丞相襄左丞衡至自軍中己亥復命還軍幸都南行
宮春水甲戌至自行宮是月初造虎符𤼵兵三月丁酉
如萬寧宮不雨遣官望祭嶽鎭海瀆于北郊癸卯勅尚
書省刑獄雖已奏行其間恐有疑枉其再議以聞人命
至重不可不愼也甲辰遣參知政事尼瑪哈鑑祈雨于
社稷丁未復遣使就祈于東嶽夏四月辛亥命尚書右
丞胥持國祈雨于太廟壬子遣使審决冤獄京城禁繖
扇戊午初行區種法民十五以上六十以下有土田者
丁種一畝乙丑命御史大夫伊喇仲方祈雨于社稷壬
申命參知政事馬琪祈雨于太廟甲戌尚書省以趙承
元言請追上孝懿皇太后冊寶然後行諡冊禮禮官執
奏尊皇太后已詔示中外無追冊禮從之戊寅上以久
不雨命禮部尚書張暐祈于北嶽己卯遣官望祭嶽鎭
海瀆于北郊五月庚辰朔觀稼于近郊閲區田乙酉以
久旱徙市庚寅詔復市如常壬辰以尚藥局副使鈕祜
禄忠為横賜夏國使乙未參知政事尼瑪哈鑑薨庚子
雨足六月甲寅上以百姓艱食詔出倉粟十萬石減價
以糶之乙丑平晋縣民利通家蠶自成綿叚長七尺一
寸五分闊四尺九寸詔賜絹十疋丁卯勅自今長老太
師大德不限年甲長老太師許度弟子三人大德二人
戒僧年四十以上者度一人其大定十五年附籍沙彌
年六十以上並令受戒仍不許度弟子尼道士女冠亦
如之御史大夫伊喇仲方罷庚午幸環秀亭觀稼癸酉
詔應禁軍噐路分歩弓手擬于射糧軍内選之馬弓手
擬于明安穆昆軍戸餘丁内選之其有為百姓害從本
州縣斷遣無明安戸于二百里内屯駐軍餘丁内取之
依歩弓手月給二貫石七月庚辰御紫宸殿受諸王百
官賀賜諸王宰執酒勅有司以酒萬尊置通衢賜民縱
飲乙酉勅今後高麗夏使入見敷奏令新設各國通事
具公服與閤門使上殿監聽命有司収瘞西北路陣亡
骸骨八月己酉獵于近郊癸丑幸玉泉山甲子以郊祀
日期詔中外戊辰至自萬寧宮以陜西西路轉運使董
師中為御史大夫癸酉左丞衡丁父憂九月丁丑朔天
壽節宋高麗夏遣使來賀幸天長觀辛巳以右丞相襄
為左丞相監修國史封常山郡王壬午賜襄酒百尊太
白晝見癸未都人進酒三千一百瓶詔以賜北邊軍吏
以吏部尚書張嗣等為賀宋生日使癸巳左丞衡起復
丁酉知大興府卞同知郭鑄以擅逮問宰臣各笞四十
辛丑西南路招討使布薩揆至自軍乙巳以國子監丞
烏庫哩逹希布為夏國生日使冬十月丙午朔詔選親
軍八百人戌撫州庚戌命左丞相襄行省于北京簽書
樞密院事完顔匡行院于撫州丙辰祫享于太廟十一
月戊子參知政事馬琪罷庚寅特們羣牧契丹圖卜蘇
德壽反泰州軍敗之御史大夫董師中北京留守裔並
為參知政事甲午以陜西路統軍使崇道等為賀宋正
旦使丁酉朝享于太廟戊戌有事于南郊大赦改元己
亥曹王永升率親王百官賀癸卯命有司祈雪仍遣官
祈于東嶽十二月丙午樞密使唐古貢率百官請上尊
號不允己酉遣提㸃太醫近侍局使李仁惠勞使北邊
将士受官者萬一千人授賞者幾二萬人凡用銀二十
萬兩絹五萬匹錢三十二萬貫庚戌以同知登聞檢院
阿布哈得剛為高麗國生日使壬子樞密使唐古貢復
率百官請上尊號不允
二年春正月乙亥朔宋高麗夏遣使來賀乙酉勅職官
犯贓私不得訴于同官丁亥如安州春水丁酉至自春
水辛丑宋主以母后喪遣使告哀二月丁巳勅自今職
官犯贓每削一官殿一年是日太白晝見經天是月特
命襲封衍聖公孔元措世襲兼曲阜令三月己卯親王
百官復請上尊號不允壬午命尚書戶部侍郎温昉佩
金符行六部尚書于撫州庚寅幸西園閱軍器辛卯始
定保舉德行才能格癸巳平章政事烏凌阿愿罷丁酉
樞密使唐古貢率百官請上尊號不允以參知政事裔
代左丞相襄行省于北京夏四月甲寅如萬壽宮丙辰
命有司祈雨望祭嶽鎭海瀆于北郊甲子祈雨于社稷
尚書省奏比歲北邊調度頗多請降僧道空名度牒紫
褐師德號以助軍儲從之癸酉親王宣勅始用女直字
五月甲戌朔諭宰臣曰比以軍須隨路賦調司縣不度
緩急促期徴歛使民費及數倍胥吏又乘之以侵暴其
令提刑司䆒察之丙子集官吏于尚書省詔諭之曰今
紀綱不立官吏㢮慢遷延苟簡習以成弊職官多以吉
善求名計得自安國家何頼焉至于狥情賣法省部令
史尤甚尚書省其戒諭之丁丑北京行省參知政事裔
移駐臨潢府庚辰升撫州為鎭寧軍以雨足報祭于社
稷甲申望祭嶽鎭海瀆于北郊丁亥左丞相襄詣臨潢
府己丑皇子生庚寅詔中外降死罪釋徒以下六月乙
巳命禮部尚書張暐報祀高禖丙午雨雹戊申以澄州
刺史王遵古為翰林直學士仍勅無與撰𫐠入直則奏
聞或霖雨免入直以遵古年老且嘗侍講讀也庚戌詔
罷瑶光殿工作甲寅置全州盤安軍節度使治安豊縣
乙卯封皇子為壽王閏月甲午出西横門觀稼秋七月
壬寅朔幸天長觀建普天大醮禁屠宰七日無奏刑百
司權停決罰己未命西上閤門使劉頗賜參知政事裔
宴于行省戊辰天壽節御紫宸殿受朝八月庚辰勅計
議官所進奏帖可直言利害勿用浮辭辛未以邊事未
寧詔集六品以上官於尚書省問攻守之計凡中外臣
僚不以職位高下或有方略材武或長于調度各舉三
五人以傋選用無有顧望不盡所懐期五日封章以進
議者八十四人言攻者五守者四十六且攻且守者三
十三召對睿思殿論難久之癸未至自萬寧宮丙戌以
左丞相襄為左副元帥參知政事董師中尚書左丞左
宣徽使􁧇尚書右丞戸部尚書楊伯通參知政事尚書
左丞𤓰爾佳衡罷右丞胥持國致仕庚寅參知政事裔
罷樞密使唐古貢致仕壬辰以左副元帥襄為樞密使
兼平章政事九月辛丑朔天壽節宋高麗夏遣使來賀
壬寅遣官分詣上京東京北京咸平臨潢西京等路招
募漢軍不足則簽補之乙丑以夏使朝辭詔答許復保
安蘭州𣙜塲丁未以知歸德府事完顔愈為賀宋生日
使癸丑以上京留守鈕祜禄額特埒為平章政事辛酉
以樞密使兼平章政事襄知大興府事胥持國為樞密
副使權參知政事行省于北京乙丑置軍器監掌治戎
器班少府監下設甲坊利器二署𨽻焉丁卯分遣官於
東西北路河北等路中都二節鎭買牛五萬頭冬十月
庚午朔初設講議所官十員共議錢榖以中都路轉運
使孫鐸戸部侍郎高汝礪等為之庚辰尚書省奏高麗
國牒報其王以老疾令母弟晫權國事壬午尚書省行
推排丁亥皇子壽王薨壬辰詔奨諭西南路招討使布
薩揆等有功将士甲午大雪以米千石賜普濟院令為
粥以食貧民丙申以禮部員外郎䝉古仁本為夏國生
日使十一月甲辰冬至有事于南郊乙巳以薪貴勅圍
場地内無禁樵採壬子諭尚書省明安穆昆既不𨽻提
刑司宜令監察御史察其臧否庚申北京留守裔以行
省失職杖一百除名右諌議大夫納喇昉杖九十削官
二階罷之甲子諭宰臣曰朕居九重民間難以徧知宰
相不見賔客何以得知民間利害十二月己巳朔勅御
史臺糾察謟佞趨走有實跡者己卯始鑄承安寶貨癸
未遣戶部侍即上官踰體䆒西京逃亡勸率沿邊軍民
耕種戸部即中李敬義規措臨潢等路農務乙酉諭宰
臣今後水潦旱蝗盗賊竊發命提刑司預為規畫戊子
諭西南路將士庚寅豫王永成進馬八十疋賜詔奨諭
稱皇叔豫王而不名
　
　
　
　
　金史卷十
