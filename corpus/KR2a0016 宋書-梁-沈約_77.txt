書卷七十七
　　梁　　　　沈　　　　　約　　　　撰
　列傳第三十七
　　栁元景　　顔師伯　　沈慶之
栁元景字孝仁河東觧人也曾祖卓自本郡遷於襄陽
官至汝南太守祖恬西河太守父憑馮翊太守元景少
便弓馬數随父伐蠻以勇稱寡言有器質荆州刺史謝
晦聞其名要之未及往而晦敗雍州刺史劉道産深愛
其能元景時居父憂未得加命㑹荆州刺史江夏王義
恭召之道産謂曰久䂓相屈今貴王有召難輒相留乖
意以為惘惘服闋補江夏王國中軍将軍遷殿中将軍
復為義恭司空行參軍随府轉司徒太尉城局參軍太
祖見又嘉之先是劉道産在雍州有惠化逺蠻悉歸懐
皆出縁沔為村落户口殷盛及道産死羣蠻大為㓂暴
世祖西鎮襄陽義恭以元景為将帥即以為廣威将軍
随郡太守既至而蠻斷驛道欲來攻郡郡内少糧器杖
又乏元景設方略得六七百人分五百人屯驛道或曰
蠻将逼城不宜分衆元景曰蠻聞郡遣重戍豈悟城内
兵少且表裏合攻於計為長㑹蠻垂至乃使驛道為備
潛出其後戒曰火舉馳進前後俱發蠻衆驚擾投鄖水
死者千餘人斬獲數百郡境肅然無復㓂抄朱脩之討
蠻元景又與之俱後又副沈慶之征鄖山進克太陽除
世祖安北府中兵參軍随王誕鎮襄陽為後軍中兵參
軍及朝廷大舉北討使諸鎮各出軍二十七年八月誕
遣振威将軍尹顯祖出貲谷奮武将軍魯方平建武将
軍薛安都畧陽太守龎法起入盧氏廣威将軍田義仁
入魯陽加元景建威将軍總統羣帥後軍外兵參軍龎
季明年已七十三秦之冠族羌人多附之求入長安招
懐關陜乃自貲谷入盧氏盧氏人趙難納之𢎞農强門
先有内附意故委季明投之十月魯方平薛安都龎法
起進次白亭時元景猶未發法起率方平安都諸軍前
入自脩陽亭出熊耳山季明進達髙門木城值永昌王
入𢎞農乃回還盧氏據險自固頃之招盧氏少年進入
宜陽茍公谷以扇動義心元景以其月率軍繼進閏月
法起安都方平諸軍入盧氏斬縣令李封以趙難為盧
氏令加奮武将軍難驅率義徒以為衆軍鄉導法起等
度鐡嶺山次開方口季眀出自本城與法起相㑹元景
大軍次臼口以前鋒深入懸軍無繼馳遣尹顯祖入盧
氏以為軍援元景以軍食不足難可曠日相持乃束馬
懸車引軍上百丈崖出温谷以入盧氏法起諸軍進次
方伯􁃛去𢎞農城五里賊遣兵二千餘人覘候法起縦
兵夾射之賊騎退走諸軍造攻具進兵城下偽𢎞農太
守李初古㧞嬰城自固法起安都方平諸軍鼓譟以陵
城季明趙難並率義徒相繼而進衝車四臨數道俱攻
士皆殊死戰莫不奮勇爭先時初古㧞父子據南門督
其處距戰𢎞農人之在城内者三千餘人於北樓竪白
幡或射無金箭安都軍副譚金薛係孝率衆先登生禽
李初古㧞父子二人魯方平入南門生禽偽郡丞百姓
皆安堵元景引軍度熊耳山安都頓軍𢎞農法起進據
潼關季明率方平趙難軍向陕西七里谷殿中将軍鄧
盛幢主劉驂亂使人入荒田招宜陽人劉寛糾率合義
徒二千餘人共攻金門隖屠之殺戍主李買得古㧞子
也為虜永昌王長史勇冠戎類永昌聞其死若失左右
手誕又遣長流行參軍姚範領三千人向𢎞農受元景
莭度十一月元景率衆至𢎞農營於開方口仍以元景
為𢎞農太守置吏佐初安都留屯𢎞農而諸軍已進陜
元景既到謂安都曰無為坐守空城而令龎公深入此
非計也宜急進軍可與顯祖并兵就之吾須督租畢尋
後引也衆並造陜下即入郭城列營於城内以逼之並
大造攻具賊城臨河為固恃險自守季明安都方平顯
祖趙難諸軍頻三攻未㧞虜洛州刺史地河公張是提
衆二萬度崤來救安都方平各列陣城南以待之顯祖
勒精卒以為後柱季明率高明宜陽義兵當南門而陣
趙難領盧氏樂從少年與季明為掎角賊兵大合輕騎
挑戰安都瞋目横矛單騎突陣四向奮撃左右皆辟易
不能當殺傷不可勝數於是衆軍並鼔噪俱前士皆殊
死戰虜初縦突騎衆軍患之安都怒甚乃脱兠鍪觧所
帶鎧唯著絳衲兩當衫馬亦去具装馳奔以入賊陣猛
氣咆勃所向無前當其鋒者無不應刃而倒賊忿之夾
射不能中如是者數四每一入衆無不披靡初元景令
将魯元保守函谷關賊衆既盛元保不能自固乃率所
領作函箱陣多列旗幟縁險而還正㑹安都諸軍與賊
交戰三虜郎将見元保軍從山下以為元景大衆至日
且暮賊於是奔退騎多得入城賊之将至也方平遣驛
騎告元景時軍糧盡各餘數日食元景方督義租並上
驢馬以為運糧之計而方平信至元景遣軍副栁元怙
簡歩騎二千以赴陜急卷甲兼行一宿而至詰朝賊衆
又出列陣於城外方平諸軍並成列安都並領馬軍方
平悉勒歩卒左右掎角之餘諸義軍並於城西南列敶
方平謂安都曰今勍敵在前堅城在後是吾取死之日
卿若不進我當斬卿我若不進卿當斬我也安都曰善
卿言是也我豈惜身命乎遂合戰時元怙方至悉偃旗
鼔士馬皆銜枚潛師伏甲而進賊未之覺也方平等方
與虜交鋒而元怙勒衆從城南門函道直出北向結敶
旌旗甚盛鼔譟而前出賊不意虜衆大駭元怙與幢主
宗越率手下猛騎以衝賊陳一軍皆馳之安都方平等
督諸軍一時齊奮士卒無不用命安都不堪其憤横矛
直前出入賊陳殺傷者甚多流血凝肘矛折易之復入
軍副譚金率騎從而奔之自詰旦而戰至於日昃虜衆
大潰斬張是提又斬三千餘級投河赴塹死者甚衆面
縛軍門者二千餘人元景輕騎晨至虜兵之面縛者多
河内人元景詰之曰汝䓁怨王澤不浹請命無所今並
為虜盡力便是本無善心順附者存拯從惡者誅滅欲
知王師正如此爾皆曰虐虜見驅後出赤族以騎䠞歩
未戰先死此親将軍所見非敢背中國也諸将欲盡殺
之元景以為不可曰今王旗北掃當令仁聲先路乃悉
釋而遣之家在關裏者符守關諸軍聴出皆稱萬嵗而
去誕以崤陜既定其地宜撫以𢎞農劉寛虬行東𢎞農
太守給元景鼔吹一部法起率衆次於潼關先是建義
将軍華山太守劉槐糾合義兵攻關城㧞之力少不固
頃之又集衆以應王師法起次潼關槐亦至賊關城戍
主婁須望旗奔潰虜衆溺於河者甚衆法起與槐即據
潼關虜蒲城鎮主遣偽帥何難於封陵􁃛列三營以擬
法起法起長驅入關行王檀故壘虜謂直向長安何難
率衆欲濟河以截軍後法起回軍臨河縦兵射之賊退
散關中諸義徒並處處鋒起四山𦍑胡咸皆請奮誕又
遣揚武将軍康元撫領二千人出上洛受元景莭度援
方平於函谷元景去賊衆向關時軍中食盡元景回據
白楊嶺賊定未至更下山進𢎞農入湖關口虜蒲阪戍
主沃州刺史杜道生率衆二萬至闃鄉水去湖關一百
二十里元景募精勇一千人夜斫賊營迷失道天曉而
反道生率手下驍鋭縦兵射之鋒刃既交虜又奔㪚時
北討諸軍王𤣥謨䓁敗退虜遂深入太祖以元景不宜
獨進且令班師元景乃率諸将自湖關度白楊嶺出于
長洲安都斷後宗越副之法起自潼關向商城與元景
㑹季明亦従胡谷南歸並有功而入士馬旌旗甚盛誕
登城望之以鞍下馬迎元景除寧朔将軍京兆廣平二
郡太守於樊城立府舍率所領居之統行北蠻事龎季
明為定蠻長薛安都為後軍行參軍魯方平為寜蠻參
軍臧質為雍州除元景為冠軍司馬襄陽太守将軍如
故魯爽向虎牢復使元景率安都䓁北出至關城關城
棄戍走即據之元景至洪關欲進與安都濟河攻杜道
生於蒲阪㑹爽退復還再出北討威著於境外又使率
所領進西陽㑹伐五水蠻世祖入討元凶以為諮議參
軍領中兵加冠軍将軍太守如故配萬人為前鋒宗慤
薛安都等十三軍皆隸焉元景與朝士書曰國禍寃深
凶人肆逆民神崩憤若無天地南中郎親率義師剪討
元惡司徒臧冠軍並同大舉舳艫千里購賞之利備之
元景不武忝任行間總勒精勇先鋒道路勢乘上流衆
兼百倍諸賢奕世忠義身為國良皆受遇先朝荷榮日
久而拘逼㓂廷莫由申効想聞今問悲慶兼常大行届
道廓清惟始企遲面對展雪哀情時義軍船率小陋慮
水戰不敵至蕪湖元景大喜倍道兼行聞石頭出戰艦
乃於江寧歩上於板橋立柵以自固進據陰山遣薛安
都率馬軍至南岸元景潛至新亭依山建壘東西據險
世祖復遣龍驤将軍行參軍程天祚率衆赴之天祚又
於東南據高邱屯砦柵凡歸順來奔者皆勸元景速進
元景曰不然理順難恃同惡相濟輕進無防實啟㓂心
當倚我之不可勝豈幸㓂之不攻哉元景壘營未立偽
龍驤将軍詹叔兒覘知之勸劭出戰不許經日乃水陸
出軍劭自登朱雀門督戰軍至瓦官寺與義軍㳺邏相
逄㳺邏退走賊遂薄壘劭以元景壘塹未立可得平地
决戰既至柴柵已堅倉卒無攻具便使肉薄攻之元景
宿令軍中曰鼔繁氣易衰呌數力易竭但各銜枚疾戰
一聴吾營鼔音賊歩将魯秀王羅漢劉簡之騎将常伯
與䓁及其士卒皆殊死戰劉簡之先攻西南頻得燒草
舫略渡人程天祚柴未立亦為所摧王羅漢䓁攻壘北
門賊艦亦至元景水陸受敵意氣彌彊麾下勇士悉遣
出戰左右唯留數人宣傳分軍助程天祚天祚還得固
柴因此破賊元景察賊衰竭乃命開壘鼔譟以奔之賊
衆大潰赴淮死者甚多劭更率餘衆自來攻壘復大破
之其所殺傷過於前戰劭手斬退者不能禁奔還宫僅
以身免蕭斌被創簡之收兵而止陳猶未散元景復出
薄之乃走競投死馬澗澗為之滿斬簡之及軍主姚叔
藝王江寳朱明智諸葛邈之等水軍主褚湛之副劉道
存並來歸順上至新亭即位以元景為侍中領左衛将
軍轉使持節監雝梁南北秦四州荆州之竟陵随二郡
諸軍事前将軍寜蠻校尉雝州刺史上在巴口問元景
事平何所欲對曰若有過㤙願還鄉里故有此授初臧
質起義以南譙王義宣闇弱易制欲相推奉潛報元景
使率所領西還元景即以質書呈世祖語其使曰臧冠
軍當是未知殿下義舉爾方應伐逆不容西還質以此
恨之及元景為雝州刺史質慮其為荆州後患建議爪
牙不宜逺出上重違其言更以元景為䕶軍将軍領石
頭戍事不拜徙領軍将軍加散騎常侍曲江縣公食邑
三千户孝建元年正月魯爽反遣左衛将軍王𤣥謨討
之加元景撫軍假節置佐後𤣥謨復以為都督雝梁南
北秦四州荆州之竟陵随二郡諸軍事撫軍将軍領寧
蠻校尉雝州刺史持節如故臧質義宣並反𤣥謨南據
梁山夾江為壘垣䕶之薛安都渡據歴陽元景出屯采
石𤣥謩聞賊盛遣司馬管法濟求益兵上使元景進屯
姑熟元景使将武念前進質遣将龎法起襲姑熟值念
至擊破之法起單船走質攻陷𤣥謩西壘𤣥謩使垣䕶
之告元景曰今餘東岸萬人賊軍數倍强弱不敵謂宜
還就莭下協力當之元景謂䕶之曰師有常刑不可先
退賊衆雖多猜而不整今當卷甲赴之䕶之曰逆徒皆
云南州三萬人而麾下裁十分之一若往造賊虚實立
見則賊氣成矣元景納其言悉遣精兵助𤣥謨以羸弱
居守所遣軍多張旗幟梁山望之如數萬人皆曰京師
兵悉至於是克㨗上遣丹陽尹顔竣宣㫖慰勞與沈慶
之俱以本號開府儀同三司封晉安郡公邑如故先固
讓開府儀同復為領軍太子詹事加侍中尋轉驃騎将
軍本州大中正領軍侍中如故大明二年復加開府儀
同三司又固讓眀年遷尚書令太子詹事侍中中正如
故以封在嶺南秋輸艱逺改封巴東郡公五年又命左
光祿大夫開府儀同三司侍中令中正如故又讓開府
乃與沈慶之俱依晉宻陵侯鄭袤不受司空故事事在
慶之傳六年進司空侍中令中正如故又固讓乃授侍
中驃騎将軍南兖州刺史留衛京師世祖晏駕與太宰
江夏王義恭尚書僕射顔師伯並受遺詔輔㓜主遷尚
書令領丹陽尹侍中将軍如故給班劍二十人固辭班
劍元景起自将帥及當朝理務雖非所長而有𢎞雅之
美時在朝勲要多事産業唯元景獨無所營南岸有數
十畆菜園守園人賣得錢二萬送還宅元景曰我立此
園種菜以供家中啖爾乃復賣菜以取錢奪百姓之利
邪以錢乞守園人世祖嚴暴異常元景雖荷寵遇恒慮
及禍太宰江夏王義恭及諸大臣莫不重足屏氣未嘗
敢私往來世祖崩義恭元景等並相謂曰今日始免横
死義恭與義陽䓁諸王元景與顔師伯䓁常相馳逐聲
樂酣酒以夜繼晝前廢帝少有凶徳内不能平殺戴法
興後悖情轉露義恭元景䓁憂懼無計乃與師伯䓁謀
廢帝立義恭日夜聚謀而持疑不能速决永光年夏元
景遷使持莭督南豫之宣城諸軍事即本號開府儀同
三司南豫州刺史侍中如故未拜發覺帝親率宿衛兵
自出討之先稱詔召元景左右奔告兵刃非常元景知
禍至整朝服乘車應召出門逄弟車騎司馬叔仁戎服
率左右壮士數十人欲拒命元景苦禁之既出巷軍士
大至下車受戮容色恬然時年六十長子慶宗有幹力
而情性不倫世祖使元景送還襄陽於道中賜死次子
嗣宗豫章王子尚車騎從事中郎嗣宗弟紹宗茂宗孝
宗文宗仲宗成宗秀宗叔仁弟衛軍諮議參軍僧珍䓁
諸弟姪在京邑及襄陽従死者數十人元景少子承宗
及嗣宗子纂並在孕獲全太宗即位令曰故侍中尚書
令驃騎大将軍巴東郡開國公新除開府儀同三司南
豫州刺史元景風度𢎞簡體局深沈正義亮時恭素範
物幽眀道盡則首賛孝圗盛運開歴則毗爕皇化方任
孚漢輔業懋殷衡而蜂豺肆濫顯加禍毒寃動勲烈悲
深朝貫朕承七廟之靈纂臨寳業情典既申痛悼彌軫
宜崇賁徽冊以旌忠懿可追贈使持莭都督南豫江二
州諸軍事太尉侍中刺史國公如故給班劍三十人羽
葆鼔吹一部諡曰忠烈公叔仁為梁州刺史黄門郎以
破臧質功封宜陽侯食邑八百户元景從兄元怗大明
末代叔仁為梁州與晉安王子勛同逆事敗歸降元景
從父弟先宗大明初為竟陵王誕司空參軍誕作亂殺
之追贈黄門侍郎元景従祖弟光世先留鄉里索虜以
為折衝将軍河北太守封西陵男光世姊夫偽司徒崔
浩虜之相也元嘉二十七年虜主拓跋燾南㓂汝潁浩
宻有異圗光世要河北義士為浩應浩謀泄被誅河東
大姓坐連謀夷滅者甚衆光世南奔得免太祖以為振
武将軍前廢帝景和中左将軍直閣太宗定亂光世參
謀以為右衞将軍封開國縣侯食邑千户既而四方反
叛同閤宗越譚金又誅光世乃北奔薛安都安都使守
下邳城及安都招引索虜光世率衆歸降太宗宥之以
為順陽太守子欣慰謀反光世賜死
顔師伯字長淵琅邪臨沂人東揚州刺史竣族兄也父
邵剛正有局力為謝晦所知晦為領軍以為司馬廢立
之際與之參謀晦鎮江陵請為諮議參軍領錄事軍府
之務悉委焉邵慮晦将有禍求為竟陵太守未及之郡
值晦見討晦與邵謀起兵距朝廷邵飲藥死師伯少孤
貧渉獵書傳頗觧聲樂劉道産為雝州以為輔國行參
軍弟師仲妻臧質女也質為徐州辟師伯為主簿衡陽
王義季代質為徐州質薦師伯於義季義季即命為征
西行參軍興安侯義賔代義季世祖代義賔仍為輔國
安北行參軍王景文時為諮議參軍愛其諧敏進之世
祖師伯因求杖莭乃以為徐州主簿善於附㑹大被知
遇及去鎮師伯以主簿送故世祖鎮尋陽啟太祖請為
南中郎府主簿太祖不許謂典籤曰中郎府主簿那得
用顔師伯世祖啟為長流正佐太祖又曰朝廷不能除
之郎可自板亦不宜署長流世祖乃板為參軍事署刑
獄及入討元凶轉主簿世祖踐祚以為黄門侍郎随王
誕驃騎長史南郡太守改為驃騎大将軍長史南濮陽
太守御史中丞臧質反出為寧逺将軍東陽太守領兵
置佐以備東道事寧復為黄門侍郎領歩兵校尉改領
前軍将軍徙御史中丞遷侍中上以伐逆寧亂事資羣
謀大明元年下詔曰昔嵗國難方結疑懦者衆故㪚騎
常侍太子右率龎秀之履嶮能貞首暢義莭用使狡状
先聞軍備夙固醜逆時殄頗有力焉追念厥誠無忘於
懐侍中祭酒顔師伯侍中領射聲校尉袁愍孫豫章太
守王謙之太子前中庶子領右衞率張淹爰始入討預
參義謀契濶大難宜蒙殊報秀之可封樂安縣伯食邑
六百户師伯平都縣子愍孫興平縣子謙之石陽縣子
淹廣晉縣子食邑各五百户師伯遷右衛将軍母憂去
職二年起為持莭督青冀二州徐州之東安東莞兖州
之濟北三郡諸軍事輔國将軍青冀二州刺史其年索
虜拓跋濬遣偽㪚騎常侍鎮西将軍清水公拾賁勅文
率衆㓂清口清口戍主振威将軍傅乾愛率前員外将
軍周盤龍䓁擊破之世祖遣虎賁主龎孟虯積射将軍
殷孝祖䓁赴討受師伯莭度師伯遣中兵參軍茍思達
與孟虯合力行達沙溝虜窟瓌公五軍公䓁馬歩數萬
迎軍拒戰孟虯䓁奮擊盡日孟虯手斬五軍公虜於是
大奔孝祖又斬窟瓌公赴水死者千計虜又遣河南公
黒水公濟州公青州刺史張懐之等屯據濟岸師伯又
遣中兵參軍江方興就傅乾愛擊破之斬河南公樹蘭
等虜别帥它門又遣萬餘人攻清口戍城乾愛方興出
城拒戰即斬它門餘衆奔走虜清水公又率二萬人復
來逼城乾愛等出戰又破之追奔至赤龍門殺賊甚衆
上嘉其功詔曰虜驅率犬羊規暴邉塞輔國将軍青冀
二州刺史師伯宣畧命師合變應機濟戍奮怒一月四
㨗支軍異部騁勇齊效頻梟名王大殲羣醜朕用嘉嘆
良深於懐可遣使慰勞并符輔國府詳考功最以時言
上茍思達龎孟虯等又追虜至杜梁虜衆多四面俱合
平南參軍童太一及茍思達䓁並單騎出盪應手披靡
孟虯䓁繼至虜乃散走赴河死者甚多既而虜更合衆
大至孟虯等又破之世祖又遣司空參軍卜天生助師
伯張懐之據縻溝城師伯遣天生等破之懐之出城逆
戰天生率軍主劉懐珍白衣客朱士義殿中将軍孟繼
祖等撃之懐之敗走入城僅以身免繼祖於陣遇害追
贈郡守又虜隴西王等屯據申城背濟向河三面險固
天生又率衆攻之朱士義䓁貫甲先登賊赴河死者無
算即日陷城虜天水公又攻樂安城建威将軍平原樂
安二郡太守分武都與天生䓁拒擊大破之虜乃奔退
追戰克㨗直至清口虜攻圍傅乾愛乾愛随方拒對孝
祖等既至虜徹圍遁走師伯進號征虜将軍三年竟陵
王誕反師伯遣長史嵇𤣥敬率五千人赴難四年徴為
侍中領右軍将軍親幸隆宻羣臣莫二遷吏部尚書右
軍如故上不欲威柄在人親覧庶務前後領選者唯奉
行文書師伯專情獨斷奏無不可遷侍中領右衛将軍
七年補尚書右僕射時分置二選陳郡謝荘琅邪王曇
生並為吏部尚書師伯子舉周旋寒人張竒為公車令
上以竒資品不當使兼市買丞以蔡道恵代之令史潘
道栖褚道惠顔禕之元從夫任澹之石道兒黄難周公
選等抑道惠勅使竒先到公車不施行竒兼市買丞事
師伯坐以子預職荘曇生免官道栖道惠棄市禕之等
六人鞭杖一百師伯尋領太子中庶子雖被黜挫受任
如初世祖臨崩師伯受遺詔輔幼主尚書中事專以委
之廢帝即位復還即真領衛尉師伯居權日久天下輻
輳逰其門者爵位莫不踰分多納貨賄家産豐積伎妾
聲樂盡天下之選園池第宅冠絶當時驕奢淫恣為衣
冠所嫉又遷尚書右僕射領丹陽尹廢帝欲親朝政發
詔轉師伯為左僕射加散騎常侍以吏部尚書王景文
為右僕射奪其京尹又分臺任師伯至是始懼尋與太
宰江夏王義恭栁元景同誅時年四十七六子並幼皆
見殺弟師仲中書郎晉陵太守師叔司徒主簿南康相
太宗即位詔曰故散騎常侍僕射領丹陽尹平都縣子
師伯昔逢代運豫班榮賞遭罹厄㑹隕命滛刑宗嗣殄
絶良用矜悼但其心瀆貨宜貶贈典可紹封社以慰寃
魂諡曰荒子師仲子幹繼封齊受禪國除
沈慶之字𢎞先吴興武康人也兄敞之為趙倫之征虜
參軍監南陽郡擊蠻有功遂即真慶之少有志力孫恩
之亂也遣人㓂武康慶之未冠随鄉族擊之由是以勇
聞荒擾之後鄉邑流散慶之躬耕壟畝勤苦自立年三
十未知名往襄陽省兄倫之見而賞之倫之子伯符時
為竟陵太守倫之命伯符版為寧逺中兵參軍竟陵蠻
屢為㓂慶之為設規略每擊破之伯符由此致将帥之
稱伯符去郡又别討西陵蠻不與慶之相随無功而反
永初二年慶之除殿中貟外将軍又随伯符隸到彦之
北伐伯符病歸仍𨽻檀道濟道濟還白太祖稱慶之忠
謹曉兵上使領隊防東掖門稍得引接出入禁省出戍
錢唐新城及還領淮陵太守領軍将軍劉湛之知之欲
相引接謂之曰卿在省年月久比當相論慶之正色曰
下官在省十年自應得轉不復以此仰累尋轉正員将
軍及湛之被收之夕上開門召慶之慶之戎服履靺縳
袴入上見而驚曰卿何意乃爾急装慶之曰夜半喚隊
主不容緩服遣収吳郡太守劉斌殺之遷始興王濬後
軍行參軍員外散騎侍郎元嘉十九年雝州刺史劉道
産卒羣蠻大動征西司馬朱修之討蠻失利以慶之為
建威将軍率衆助脩之修之失律下獄慶之專軍進討
大破縁沔諸蠻禽生口七千人進征湖陽又獲萬餘口
遷廣陵王誕北中郎中兵參軍領南東平太守又為世
祖撫軍中兵參軍世祖以本號為雝州随府西上時蠻
㓂大甚水陸梗礙世祖停大隄不得進分軍遣慶之掩
討大破之降者二萬口世祖至鎮而驛道蠻反殺深式
還慶之又討之王𤣥謩領荆州王方回領臺軍並㑹平
定諸山獲七萬餘口鄖山蠻最彊盛魯宗之屢討不能
克慶之剪定之禽三萬餘口還京師復為廣陵王誕北
中郎中兵參軍加建威将軍南濟隂太守雝州蠻又為
㓂慶之以将軍太守復與随王誕入沔既至襄陽率後
軍中兵參軍栁元景随郡太守宗慤振威将軍劉顒司
空參軍魯尚期安北參軍顧彬馬文恭左軍中兵參軍
蕭景嗣前青州别駕崔目連安蠻參軍劉雝之奮威将
軍王景式䓁二萬餘人伐沔北諸山蠻宗慤自新安道
入太洪山元景従均水據五水嶺文恭出蔡陽口取赤
係隖景式由延山下向赤圻阪目連尚期諸軍八道俱
進慶之取五渠頓破隖以為衆軍莭度前後伐蠻皆山
下安營以廹之故蠻得據山為阻於矢石有用以是屢
無功慶之乃㑹諸軍於茹邱山下謂衆曰今若縁山列
斾以攻之則士馬必損去嵗蠻田大稔積糓重巖未有
饑弊卒難禽剪今令諸軍各率所領以營於山上出其
不意諸蠻必恐恐而乘之可不戰而獲也於是諸軍並
斬山開道不與蠻戰鼓譟上山衝其腹心先據險要諸
蠻震擾因其懼而圍之莫不奔潰自冬至春因糧蠻糓
頃之南新郡蠻帥田彦生率部曲卜封六千餘人反叛
攻圍郡城慶之遣元景率五千人赴之軍未至郡已被
破焚燒城内倉儲及廨舎蕩盡并驅畧降户屯據白楊
山元景追之至山下衆軍悉集圍山數重宗慤率其所
領先登衆軍齊力急攻大破威震諸山羣蠻皆稽顙慶
之患頭風好著狐皮㡌羣蠻惡之號曰蒼頭公每見慶
之軍輒畏懼曰蒼頭公已復來矣慶之引軍自茹邱山
出檢城大破諸山斬首三千級虜生蠻二萬八千餘口
降蠻三萬五千口牛馬七百餘頭米粟九萬餘斛随王
誕築納降受俘二城於白椘慶之復率衆軍討幸諸山
犬羊蠻縁險築重城施門櫓甚峻山多木石積以為礧
立部曲建旌旗樹長帥鐵馬成羣慶之連營山中開門
相通又命諸軍各穿池於營内朝夕不外汲兼以防蠻
之火頃之風甚蠻夜下山人提一炬以燒營營内多幔
屋及草菴火至輒以池水灌滅諸軍多出弓弩夾射之
蠻散走慶之令諸軍斬山開道攻之而山高路險暑雨
方盛乃置東岡蜀山宜民西柴黄徼上夌六戍而還蠻
被圍守日久並饑乏自後稍出歸降慶之前後所獲蠻
並移京邑以為營户二十七年遷太子歩兵校尉其年
太祖将北討慶之諌曰馬歩不敵為日已久矣請舎逺
事且以檀到言之道濟冄行無功彦之失利而返今料
王𤣥謨䓁未踰兩将六軍之盛不過往時将恐重辱王
師難以得志上曰小醜竊據河南修復王師再屈自别
有以亦由道濟養㓂自資彦之中途疾動虜所恃唯馬
夏水浩汗河水流通泛舟北指則碻磝必走滑臺小戍
易可覆抜克此二戍館糓弔民虎牢洛陽自然不固比
及冬間城守相接虜馬過河便成禽也慶之又固陳不
可丹陽尹徐湛之吏部尚書江湛並在坐上使湛之等
難慶之慶之曰治國譬如治家耕當問奴織當訪婢陛
下今欲伐國而與白面書生軰謀之事何由濟上大笑
及北討慶之副𤣥謨向碻磝戍主棄城走𤣥謨圍滑臺
慶之與蕭斌留碻磝仍領斌輔國司馬𤣥謨攻滑臺積
旬不拔虜主拓跋燾率大衆南向斌遣慶之率五千人
救𤣥謨慶之曰𤣥謨兵疲衆老虜㓂已逼各軍營萬人
乃可進耳少軍輕往必無益也斌固遣令去㑹𤣥謨退
斌将斬之慶之固諌乃止太祖後問何故諌斌殺𤣥謨
對曰諸将奔退莫不懼辠自歸而死将至逃散且大兵
至未宜自弱故以攻為便耳蕭斌以前驅敗績欲死固
碻磝慶之曰夫深入㓂境䂓求所欲退敗如此何可久
住今青冀虚弱而坐守窮城若虜衆東過青東非國家
有也碻磝孤絶復作朱修之滑臺耳㑹詔使至不許退
諸将並謂宜留斌復問計於慶之慶之曰閫外之事将
所得專詔従逺來事勢已異莭下有一范增而不能用
空議何施斌及坐者並笑曰沈公乃更學問慶之厲聲
曰衆人雖見古今不如下官耳學也𤣥謨自以退敗求
戍碻磝斌乃還歴城申坦垣䕶之共據清口慶之乘驛
馳歸未至上驛詔止之使還救𤣥謨㑹虜已至彭城不
得向北太尉江夏王義恭留領府中兵參軍拓跋燾至
夘山義恭遣慶之率三千人拒之慶之以為虜衆彊往
必見禽不肯行太祖後謂之曰河上處分皆合事宜惟
恨不棄碻磝耳卿在左右久偏觧我意正復違詔濟事
亦無嫌也二十七年使慶之自彭城徙流民數千家於
𤓰歩征北參軍程天祚徙江西流民於南州亦如之二
十九年復更北伐慶之固諫不從以立議不同不使北
出是時亡命司馬黒石廬江叛吏夏侯方進在西陽五
水誑動羣蠻自淮汝至於江沔咸罹其患十月遣慶之
督諸将討之詔江豫荆雍並遣軍受慶之莭度三十年
正月世祖出次五洲總統羣帥慶之従巴水出至五洲
諮受軍畧㑹世祖典籤董元嗣自京師還陳元凶弑逆
世祖遣慶之還山引諸軍慶之謂腹心曰蕭斌婦人不
足數其餘将帥並是所悉皆易與耳東宫同惡不過三
十人此外屈逼必不為用力今輔順討逆不憂不濟也
衆軍既集假慶之征虜将軍武昌内史領府司馬世祖
還至尋陽慶之及栁元景等並以天下無主勸世祖即
大位不許賊劭遣慶之門生錢無忌齎書説慶之觧甲
慶之執無忌白世祖世祖踐祚以慶之為領軍将軍加
散騎常侍尋出為使持莭督南兖豫徐兗四州諸軍事
鎮軍将軍南兗州刺史常侍如故鎮盱眙上伐逆定亂
思将帥之功下詔曰朕以不天有生㒺二泣血千里志
復深逆鞠旅伐罪義氣雲踴羣帥仗莭指難如歸故曾
未積旬宗社載穆遂以眇身猥纂大統永念茂庸思崇
徽錫新除使持莭散騎常侍都督南兖豫徐兖四州諸
軍事鎮軍将軍南兗州刺史沈慶之新除散騎常侍領
軍将軍栁元景新除散騎常侍右衛将軍宗慤督兗州
諸軍事輔國将軍兗州刺史徐遺寳寜朔将軍始興太
守沈法系驃騎諮議參軍顧彬之或盡誠謀初宣綜戎
畧或受命元帥一戰寧亂或禀竒軍統協䂓効㨗偏師
奉律勢振東南皆忠國忘身義髙前烈功載民聴誠簡
朕心定賞策勲兹焉攸在宜列土開邑永蕃皇家慶之
可封南昌縣公元景曲江縣公並食邑三千户慤洮陽
縣侯食邑二千户遺寳益陽縣侯食邑一千五百户法
系平固縣侯彬之陽新縣侯並食邑千户又特臨軒召
拜又使慶之自盱眙還鎮廣陵孝建元年正月魯爽反
上遣左衛将軍王𤣥謨討之軍泝淮向夀陽總統諸将
尋聞荆江二州並反徴慶之入朝率所領屯武帳崗甲
仗五十人入六門魯爽先遣弟瑜進據蒙蘢歴陽太守
張幼緒率軍討瑜值爽至衆散而反乃遣慶之濟江討
爽爽聞慶之至連營稍退自留斷後慶之與薛安都䓁
進與爽戰安都臨陣斬爽進慶之號鎮北大将軍進督
青冀幽三州給鼔吹一部前軍破賊轉位䓁後至追躡
一階尋與栁元景俱開府儀同三司辭改封始興郡公
户邑如故慶之以年滿七十固請辭事上嘉其意許之
以為侍中左光祿大夫開府儀同三司又固讓上不許
表疏數十上又面陳曰張良名賢漢髙猶許其退臣有
何用必為聖朝所須乃至稽顙自陳言輒泣涕上不能
奪聴以郡公罷就第月給錢十萬米百斛衛吏五十人
大明元年又申前命復固辭三年司空竟陵王誕據廣
陵反復以慶之為使持莭都督南兖徐兗三州諸軍事
車騎大将軍開府儀同三司南兗州刺史率衆討之至
歐陽誕遣客慶之宗人沈道愍齎書説慶之餉以玉環
刀慶之遣道愍反數以罪惡慶之至城下誕登樓謂之
曰沈君白首之年何為來慶之曰朝廷以君狂愚不足
勞少壮故使僕來耳上慮誕北奔使慶之斷其走路慶
之移營白土去城十八里夕進新亭誕果出走不得去
還城事在誕傳慶之進營洛橋西焚其東門值雨不克
慶之兄子僧榮時為兗州刺史鎮瑕邱遣子懐明率數
百騎詣受慶之節度慶之塞壍造攻道立行樓土山并
諸攻具時夏雨不得攻城上使御史中丞庾徽之奏免
慶之官以激之詔無所問誕餉慶之食提挈者百餘人
出自北門慶之不問悉焚之誕於城上授函表倩慶之
為送慶之曰我奉詔討賊不得為汝送表汝必欲歸死
朝廷自應開門遣使吾為汝送䕶之每攻城輒身先士
卒上戒之曰卿為統任當令處分有方何蒙楯城下身
受矢石邪脱有傷挫為損不少自四月至于七月乃屠
城斬誕進慶之司空又固讓於是與栁元景並依晉宻
陵侯鄭袤故事朝㑹慶之位次司空元景在從公之上
給衞吏五十人門施行馬四年西陽五水蠻復為㓂慶
之以郡公統諸軍討之攻戰經年皆悉平定獲生口數
萬人居清明門外有宅四所室宇甚麗又有園舎在婁
湖慶之一夜擕子孫徙居之以宅還官悉移親戚中表
於婁湖列門同閈焉廣開田園之業每指地示人曰錢
盡在此中興身享大國家素富厚産業累萬金奴僮千
計再獻錢千萬糓萬斛以始興優近求改封南海郡不
許妓妾數十人並羙容工藝慶之優㳺無事盡意歡愉
非朝賀不出門每従逰幸及校獵據鞍陵厲不異少壮
太子妃上世祖金鏤匕箸及杅杓上以賜慶之曰卿辛
勤匪殊歡宴宜䓁且觴酌之賜宜以大夫為先也上嘗
歡飲普令羣臣賦詩慶之手不知書眼不識字上逼令
作詩慶之曰臣不知書請口授師伯上即令顔師伯執
筆慶之口授之曰微命值多幸得逢時運昌朽老筋力
盡徒歩還南崗辭榮此聖世何媿張子房上甚悦衆坐
稱其辭意之羙世祖宴駕慶之與栁元景䓁並受顧命
遺詔若有大軍旅及征討悉使委慶之前廢帝即位加
慶之几杖給三望車一乘慶之每朝賀常乘猪鼻無幰
車左右従者不過三五人騎馬履行田園政一人視馬
而已每農桑劇月或時無人遇之者不知三公也及加
三望車謂人曰我每逰履田園有人時與馬成三無人
則與馬成二今乘此車安所之乎及賜几杖並固讓廢
帝狂悖無道衆並勸慶之廢立及栁元景等連謀以告
慶之慶之與江夏王義恭素不厚發其事帝誅義恭元
景等以慶之為侍中太尉封次子中書郎文季建安縣
侯食邑千户義陽王昶反慶之從帝度江總統衆軍少
子文耀年十餘嵗善騎射帝愛之又封永陽縣侯食邑
千户帝凶暴日甚慶之猶盡言諫爭帝意稍不悦及誅
何邁慮慶之不同量其必至乃閉清谿諸橋以絶之慶
之果往不得度而還帝乃遣慶之從子攸之齎藥賜慶
之死時年八十是年初慶之夢有人以兩匹絹與之謂
曰此絹足度謂人曰老子今年不免兩匹八十尺也足
度無盈餘矣及死賜與甚厚追贈侍中太尉如故給鸞
輅輼輬車前後羽葆鼔吹諡曰忠武公未及𦵏帝敗太
宗即位追贈侍中司空諡曰襄公長子文叔歴中書黄
門郎景和末為侍中慶之之死也不肯飲藥攸之以被
揜殺之文叔宻取藥藏錄或勸文叔逃避文叔見帝斷
截江夏王義恭支體慮奔亡之日帝怒容致義恭之變
乃飲藥自殺子祕書郎昭明亦自縊死太始七年改封
蒼梧郡公元年還復先封時改始興為廣興昭明子曇
亮襲廣興郡公齊受禪國除慶之弟劭之元嘉中為廬
陵王紹南中郎行參軍討建安揭陽諸賊病卒兄子僧
榮敞之之子也孝建初為安成相荆江反叛發兵拒臧
質質遣其安成相臧眇之討僧榮擊破之大明中為兗
州刺史景和中徴為黄門郎未還卒子懐明太宗泰始
初居父憂起為建威将軍東征南討有功封吳興縣子
食邑四百户歴位黄門侍郎冄為南兗州刺史元徽初
丁母艱去職桂陽王休範為逆起為冠軍将軍統水軍
防固石頭朱雀失守懐明委軍奔走頃之憂卒慶之從
弟法系字體先亦有将用初為趙伯符将佐後随慶之
征五水蠻世祖伐逆以為南中郎參軍加寧朔将軍領
三千人前發與栁元景旦至新亭元景居中營宗慤居
西營法系居東營東營據崗賊攻元景法系臨射之所
殺甚衆法系塹外樹悉伐之令倒賊劭來攻縁樹以進
彭棑多開隙選善射手的發無不中死者交横事平以
為寧朔将軍始興太守討蕭簡於廣州聞臺軍将至簡
誑其衆曰臺軍是賊劭所遣並信之前征北參軍顧邁
被賊徙在城内善天文云荆江有大兵城内由此固守
初世祖先遣鄧琬圍簡唯治一攻道法系至曰宜四面
並攻若守一道何時可抜琬慮功不在已不從法系曰
更相守五十日日盡又不克乃従之八道俱攻一日即
拔斬蕭簡廣州平封庫藏付鄧琬而還官至驍騎将軍
尋陽太守新安王子鸞北中郎司馬劭之子文秀别有
傳慶之羣従姻戚由之在列位者數十人
史臣曰張釋之云用法一偏天下獄皆随輕重縣衡於
上四海共禀其平法亂於朝民無所措手足師伯籍寵
代臣勢震朝野傾意厮䑓情以貨結自選部至于局曺
莫不従風而靡曲徇私請因停詔勅天震霣怒仆者相
望師伯任用無改而王謝免職君子謂是舉也豈徒失
政刑而已哉
　
　
　
　
　
　
　
　
　
　
　
　宋書卷七十七
　宋書卷七十七考證
栁元景傳即以為廣威将軍○廣威南史作武威
法起諸軍進次方伯􁃛○􁃛南史作堆􁃛即堆古字
沈慶之傳領軍将軍劉湛之知之○湛下之字衍後同
給衛吏五十人○衛諸本並誤䘏南史亦作䘏今改正
　
　
　
　
　
　
　
　
　
　
　宋書卷七十七考證
