
　續資治通鑑長編巻二百九十八
　　　　　　　　　　　　　宋　李燾　撰
　　神宗
元豐二年五月戊辰朔右神武軍大將軍衢州團練使
秦國公克瑜為隰州團練使大宗正言克瑜嵗滿當遷
遥郡上批克瑜繼秦王後襲公爵故特遷正任後以右
武衞大將軍潮州刺史楚國公世恩為袁州刺史右武
衞大將軍封州刺史魏國公仲來為筠州刺史右武衞
大將軍濵州防禦使陳國公仲郃為棣州團練使用克
瑜例也　上批太學外舍生檀宗益上書論修整學事
頗有條理疑其應務之材在所可試判國子監李定嘗
保奏自入學無殿罰同齋諸生稱其素行無闕可試校
書郎充太學録所言太學事令李定同檢正中書户房
公事畢仲衍看詳後又命同判監張璪同看詳立法以
聞(後命在戊子今/并書究竟當考)　太常博士館閣校勘王伯虎罷檢
詳樞宻院吏房文字上批大理寺方劾伯虎貸錢事覺
乃還及賣買貪汚雖未知抵罪重輕然據見事其所為
凡下𤨏屑已不可為樞府掾屬故罷之　詔權發遣江
南西路提㸃刑獄李莘衝替展磨勘二年知建康軍蔡
若水等罰銅差替並坐廖恩發所部初不覺察故也
資政殿學士右諫議大夫蔡挺卒贈工部尚書諡敏肅
己巳前權發遣環慶路經畧使岷州團練使髙遵裕追
兩官知淮陽軍慶州通判屯田郎中吳仲舉衝替柔逺
寨主供備庫副使孫貴兵馬監押左侍禁王顧並追一
官免勒停都廵檢内殿承制輔佐罰銅二十斤差替西
頭供奉官閤門祗候柔逺寨廵檢胡永徳追兩官免勒
停環慶路走馬承受入内東頭供奉官王懐正罰銅七
斤降京西監當前知大順城内殿承制康大同等四人
差替蕃官軍使羅遇杖脊刺配廣南東路牢城所焚西
界棚屋約價給還先是遵裕數使蕃部且烏及顧入西
界見蕃族梁額葉偵事且誘額葉來降後且烏為西人
所執永徳等擅發兵出塞追取縱火焚新和市遵裕隠
庇不治西人以為言隣路奏之手詔遵裕速根治為首
者痛繩以法遵裕亦不奉行(手詔當是熙寜/十年八月五日)上遣樞宻
院檢詳官范育就案還具奏其狀因命育推鞫獄成永
徳遇抵罪遵裕坐不奉詔及所奏漏略懐正亦以體量
不實黜餘皆從坐也(元豐元年閏正月/丁酉有縱火事)　詔秦鳯路副
總管夏元㡬罷任坐前知鎮戎軍買水銀令指使販易
及毁公使文記也(三月丁/酉巳責)　祠部員外郎集賢校理趙
彦若兼修百官公卿表初命司馬光宋敏求同修敏求
卒光請以彦若繼成之詳定正旦御殿儀注所言正旦
御殿合用黄麾仗案唐開元禮冬至朝㑹及皇太子受
册加元服冊命諸王大臣朝燕蕃國皆用黄麾仗本朝
故事凡皇帝受羣臣上尊號諸衞各帥其屬勒所部屯
門殿庭列仗衞今獨修正旦儀注而餘皆未及欲乞冬
㑹等儀注悉加詳定從之　定州路安撫司言奉詔候
有機便修加保州關城今涿州發兵夫修城欲乗此於
來春築保州城從之仍命止作帮貼不得過為張皇
如京使權鄜延路都監髙永亨先次衝替以本路經畧
使吕恵卿奏已劾治永亨役使蕃兵不平及職事弛慢
也(此據宻院時政記永亨與恵卿異議具恵卿家𫝊當/刪取増入家𫝊云公既至延考昔之措置參差抵牾)
(誠如上指盖鄜延之兵分屯緣邊與下番白地凡州軍/城寨三十有五處而四將皆治延毎將之兵所在交有)
(且兼𨽻城守者一日有警遣將東出則西兵從西出東/亦然兼寨之卒牽於顧家守城之官辭以空壁下番之)
(逺又不時至而欲其集力赴敵於百里之外故嘗以不/及事為患公於是度城廣狹以歩受兵如古法不足則)
(籍餘夫益之守兵既足乃出其選以備作戰随地置將/其六據邊境之要其一治延其二在下番二州將有分)
(地兵有常將以蕃為鋒漢為春鋏將兵職戰城兵職守/較然皆有統紀器械糧芻物計取具籍名數定條約又)
(以守兵拓邊而盡合諸將於延大閱之異時調發旬月/不能集者一日可辦乃具上之㑹夏人以兵壁對境詔)
(許以新法從事而樞宻院有不説公者持難乆之邊將/髙永亨自以姦贓不利公為之帥長乃騰説以為蕃兵)
(不可參𨽻参𨽻虞變將兵不可以分置分置弱威閱士/卒籍牛馬實召戎冦而上獨是公所建繼遣中官容士)
(寄賜公詔曰省所上戰守事議論眀白利害詳盡非卿/智能疇若朕志已畫可付外矣惟底行之使言可績乃)
(所望也於是著以為令三/年六月十五日永亨訴寃)
庚午詔輔臣觀麥於後苑
辛未權發遣戸部副使韓忠彦改鹽鐡副使權發遣鹽
鐡副使王居卿改戸部副使以上批鹽鐡事繁居卿兼
職别司恐難専辦仍事與市易相干妨礙故也　都大
提舉制置淮南運河司上濬運河官吏兵匠功狀詔董
役官吏堂除或指射差遣减磨勘年兵匠賜絹提舉官
賜銀絹有差
癸酉羣臣奏事垂拱殿御衣有蟲自襟㳂至御巾上既
拂之至地視之乃行蟲其蟲善入人耳上亟曰此飛蟲
也盖慮治及執事者而掩之實非飛蟲也(墨本附此於/巻末今從朱)
(本移/入此)　翰林學士孫洙言御史東西獄廹近社稷乞徙
獄它所下禮院定禮院移問御史臺言獄雖與社稷相
近自有重垣限隔不惟無地可徙考之典禮亦自無嫌
書曰弗用命戮于社説者曰社王殺則是社之前猶可
以行誅戮豈於重垣之外不得繫訊罪人周制王宫右社
稷左宗廟其前庫門為外朝有嘉石肺石三槐九棘司
冦於此斷獄蔽訟今置獄在社稷垣外不為失洙議遂
寢　詔知潤州司封員外郎直昭文館吕嘉問落職衝
替免勒停監市易務門河南府左軍廵判官華申甫除
名兩浙路提㸃刑獄祠部員外郎集賢校理王陟臣落
職衝替供備庫副使張濟追一官逺小處監當知慶州
天章閣待制俞充罰銅三十斤檢正中書孔目房曽伉
二十斤度支副使張璪十斤初江東轉運判官何琬劾
奏嘉問不法章未下而嘉問辨訴詔御史臺推治申甫
自京師以私書報之申甫得之於濟及陟臣充陟臣檢
正中書吏房充都舉市易司濟故三司吏伉嘗為璪道
嘉問事而璪漏其語於所親也上欲究所從來命取進
奏院發書歴得嘗與嘉問通書主名乃下開封府令人
自陳不盡當除名而申甫不以實故除名嘉問坐報上
不以實雖㑹恩不貸也(元年九月二十/六日詰嘉問)
乙亥以右武衞大將軍仲忽領文州刺史仲忽陳國公
宗治長子上以宗治卒日諸子不與推恩特命之
丙子廣南西路經畧司言順州蠻叛内殿崇班知吉弄
峒零崇槩討平之及知歸化州文思副使儂智㑹率丁
壯千二百餘人應援乞推賞詔擢崇槩為供備庫副使
智㑹為宫苑副使(兩紀並書順州蠻/叛峒兵討平之)
戊寅詔成都府等路茶場司勾當公事官六人並遷一
官以嵗課増羡也
己卯復戸部侍郎知鄂州王韶為觀文殿學士知洪州
(熙寜十年/十月責)　内蔵庫言陜西路轉運司借紬絹十萬匹
未償詔李稷計直償以銀　提舉成都府路茶場司上
茶法勅式詔行之仍嵗増茶場司公使錢二百千　廣
西經畧司奏根括團結到邕欽州峒丁成一百七十五
指揮内先籍定武藝上等一萬三千六百七人知邕州
劉初又乞於邕州左右江増置將官二員令左右江提
舉官就充副將及選兩江知州峒班行輪十人或八人
充隊將或指使逐指揮官給旗號鑼鼓其器甲摽排之
類依溪峒例私各置辦官置籍拘收詔備録前後所降
朝㫖及趙卨劉初論列更制什伍訓𨽻部勒等利害并
凡諸臣獻議應干措置峒丁事並降付曽布令參酌便
宜撮取衆善如尚有闕漏即創為規畫務要詳盡便於
施行疾速條例聞奏其後布言欲乞令逐鎮寨監押寨
主同管轄兵甲使臣並與廵檢等分定州峒等専一管
勾立賞罰條約以為懲勸増置都廵檢使兩員分地分
提舉及増首領丁壯每嵗按閱及大教犒設例物其武
藝絶倫之人保眀聞奏量材補授名目及分擘使臣管
勾地分詔添置都廵檢使二員餘送熊本擇可行者一
面施行(曽布熈寧十年二月知廣州元豐元年八月知/桂州三年閏九月知秦州熊本自元年正月降)
(官分司西京三年閏九月提舉太平宫四年知滁州九/月二日復集賢殿修撰知廣州此時尚分司西京朱本)
(追記四年事今因之本志/與實録同但稍加刪削)
庚辰手詔中書曰濮安懿王先帝斟酌典禮即園立廟
詔王子孫嵗時奉祀義叶恩稱後世無得議焉今三夫
人名位或未正塋域或異處有司置而不講曷足以彰
先帝甚盛之徳仰承在天之志乎三夫人可並稱曰王
夫人命主司擇嵗月遷祔濮園俾其子孫以時奉主與
王合食而致孝思焉初濮國公宗暉言父贈濮王而母
襄國太夫人韓氏墳猶用堊飾乞下有司議増修兼乞
専𨽻濮王園廟嵗時奉祀上批依所奏未下而有是詔
(新舊紀並/書此詔)　封允寧女呉承裔妻安康郡君為安福縣
主允廸女曹識妻仁夀安福郡君為夀光縣主仍不俟
大禮給俸　詔司勲郎中李立之太常博士路昌衡重
鞫陳世儒獄以世儒妻李録問稱寃也(四月壬戍乙/丑當并考)
詔右賛善大夫同提舉成都府等路茶場范純粹序官
廪給人從視提舉常平官薦舉官分李稷之半别給都
大提舉茶場印付稷聽稷純粹同轉運司舉官知洋州
並從稷請也　御史黄顔言陛下嘗詔兩制臺諫監司
各薦所知令中書籍記以待選用于今數年執政大臣
漫不省録臨事索才失於倉卒有以致士大夫之私議
伏望陛下省覽所舉之籍随所稱而試之不如舉者則
坐保任之人
辛巳崇文院校書邢恕為館閣校勘　太子少師致仕
趙槩上所集諫林其言曰臣年八十有二行將就木無
所干求以申臣素志爾上批可降詔奬諭庶以勸為學
老而無斁者　詔提舉教習馬軍官二員日往諸營按
閱事藝比在京坐局官司勤勞特異可月給茶湯錢二
十千破當直兵士十五人内王中正可就差親從官狄
諮於馬軍上軍旗頭内差(此據御集一百十七巻元豐/二年五月十四日手札増入)
(熙寜七年九月十九日甲寅十年九月二十三日庚午/元豐二年五月十四日辛巳十一月二十九日癸巳十)
(二月二十七日辛酉三年三月十一日甲戌五月十一/日癸酉六月十八日己酉十一月三日辛卯五年十一)
(月十七日甲寅六/年二月五日辛亥)
癸未命檢正中書戸房公事畢仲衍同三司講究麴法
利害以聞(八月十/三日)
甲申工部侍郎參知政事元絳知亳州國子監直講宻
縣令孫諤集慶軍節度判官葉唐懿各追兩官免勒停
特衝替絳坐為其族孫伯虎私禱諤唐懿升補太學内
舍生及屬諤於判國子監官處求為小學教諭下御史
臺推治而絳復坐辨訴不實諤唐懿坐聽請故有是責
絳子耆寧亦坐𫝊道絳語於諤等御史推問不以實對
罰銅十斤先是絳數請老上曰聞耆寧孝謹好學使校
書崇文且留二期慰諭久之耆寧當下獄絳上疏願納
平生職禄乞許耆寧即訊於外及絳辭日上召對謂曰
朕自知卿一嵗即召卿矣面問絳欲易陳許州否絳謝
罪不敢擇願得潁州許之賜坐使服學士帶(改潁州乃/辛卯日二)
(月戊辰詔舒亶何正臣同鞫太學獄三月庚午朔命錢/藻且權開封八月丙辰許將責六年十二月二十二日)
(孫諤除落衝替舊紀書元/絳以子請求罷知亳州)　湖北都鈐轄轉運司上捕
猺賊有功使臣列為四等詔轉資減磨勘年有差
乙酉引進使眉州防禦使知衞州李端慤復濮州防禦
使端慤坐失舉奪一官至是以戚里特復之仍詔赴闕
　上批近喬執中上殿以安南死亡軍士妻子貧餓無
所歸乞以死事人於桂州寄下褁衣借糧米給之可檢
㑹速與指揮廼詔西京開封府界差赴安南軍士已死
而妻未改嫁若孤遺無依者人給米二石具數以聞(執/中)
(先任湖北運判召為司農丞是年二月十六日權發遣/提㸃府界三年四月二日改京西北憲新舊紀並書詔)
(安南軍死事孤寡無依者廪給之朱/本籖貼云下冇詔合刪去執中云云)　詔殿前歩軍司
見在營兵各置都教頭指教弩手五指揮弓手十指揮
槍刀標排手五指揮各選一人武藝髙彊者奏差逐司
各舉散直二人為指使罷廵教使臣(志/有)　内侍押班石
得一言案試京西第五將軍馬弓箭手馬歩射不應格
詔下本將陳宗等具析宗等引罪上批朝廷比以四方
邊備不飭為可虞選置將臣分總禁旅俾時訓𨽻以待
非常至於部勒規模悉經朕慮前後教告已極周詳使
宗等稍異木石亦宜略知人意今尸禄慢令既頑且慵
茍遂矜寛寔難勵衆可並勒停劄示諸將(據樞宻時政/記上批在五)
(月二十七日今依實録附此/本志係此于元豐六年誤也)
丙戌贈文思使内侍押班張恭禮為邠州觀察使恭禮
事上藩邸嵗久故也　知審刑院安燾言比年詳議官
以文案繁多責重賞輕除者多不願就乞以二年為一
任任滿減磨勘二年自刑部差者已及成資先依刑部
任滿法推恩未成資者補及成資推恩後别理一任從
之(八月二十二/日丁巳可考)　詔備軍卒以二千人為額
戊子以右諫議大夫權御史中丞直學士院判司農寺
蔡確參知政事宰相吴充議變法確爭曰曹參與蕭何
有隙至參相漢一遵何約束且法陛下所建立一人協
相而成之一人挾怨而壊之民何所措手足乎充屢屈
法遂不變(此據舊録/確本𫝊)　右正言知制誥知諫院李定為
右諫議大夫權御史中丞兼判司農寺　右正言知制
誥知審官東院張璪兼知諌院判國子監　三司言糧
綱少欠折㑹請受聴借兩月行之嵗乆減免深刑便於
綱運近為錢綱少欠於法未有眀文乞依糧綱折㑹法
今再相度既借兩月請受慮贍養不足别致欺弊欲改
兩月為四月各半分折填從之
己丑前權建康軍節度推官王覺前知澧州西京作坊
使李山甫訴推勘官何琬胡宗回酷虐乞改差官鞫治
詔覺送潤州制勘院山甫令湖南轉運司選官重鞫如
不移前鞫覺山甫各不用併計著為法及再劾覺山甫
所坐如初　詔權御史中丞李定同根治太學獄　右
正言知制誥李清臣言陛下宣眀道徳制作法度天下
方襃然興于學臣以謂及斯之時宜詔諸路有能眀詁
訓小學正樂鍾律及大厯算數者以名聞陛下召而試
之或該通精宻不悖於理之正則秩之一命必有異聞
博見者出於其間而士有勸慕樂習於此者矣又言本
朝官制踵襲前代陳迹不究其實與經舛戾與古不合
官與職不相凖差遣與官職又不相凖其階勲爵食邑
實封章服品秩俸給班位各為輕重後先皆不相凖乞
詔有司講求本末漸加釐正以成一代之法(朱本簽貼/云不行合)
(刪/去)
辛卯翰林學士孫洙暴得風緩不能朝中使太醫問疾
相屬元絳罷上意欲用洙遣中使視之知其疾不可為
乃用蔡確及卒對輔臣歎惜之常賻外賜錢五十萬
壬辰詔都水監主簿陳祐甫罷相度河事止令逐路監
司同相度以聞都水監勾當公事孔平仲嵗滿減罷更
不補人　禮院言奉詔濮安懿王三夫人並稱曰王夫
人案唐大中三年追尊順宗憲宗諡號禮官請别造神
主及改題議者以栗主升祔之後在禮無改造之文亦
無重加尊諡改題主之例以臣等所識當以新諡典册
告於陵廟正得其宜神主不改造不重題為得禮中書
言改造改題並無所據酌情順理題則為宜况今士族
之家通行此例望就神主改題則為通允𠡠㫖宜依又
案乾徳二年改諡眀憲皇后曰昭憲皇后特命宗正卿
趙洙改題神主大中祥符六年改上元徳皇太后徽名
曰元徳皇后升祔太宗皇帝廟室亦命左司諌知制誥
路振改題神主今參詳三夫人神主欲依故事改題於
禮意為允及司天監選用元豐六年癸亥嵗四仲月内
擇日遷祔吉從之遣寳文閣學士陳薦改題神主　三
司請於潭州瀏陽縣永興銀場置酒稅選官監臨從之
嵗入𨽻提㸃鑄錢司市銀封樁　真定府路安撫司言
北人侵耕解子平地詔安撫司遣人候望廵察毋致更
有侵耕如北界以兵䕶耕種候北人回悉蹂踐之　賜
眀州及定海縣髙麗貢使館名曰樂賔亭名曰航濟
癸巳提舉市易司言前市易務監官劉佐負市易錢十
八萬緡乞籍本家日入屋租償官限二年輸納不足物
産没官又不足責保人代輸自今負市易錢違限有物
産者倣此自籍家産日與免息罰從之　知秦州龍圗
閣直學士吏部郎中集賢殿修撰劉庠降為禮部郎中
知虢州坐失舉也(舊紀書庠以失舉降/知虢州新紀不書)
甲午中書言近制檢正官四員除戸房二員如舊外孔
目房吏房禮房共一員内禮房文字比之他房文字為
多乞令户房檢正官通管禮房從之　詔通判司農寺
周直孺同講究麴法利害從三司請也(八月十/一日)
乙未上批内外簡閱諸軍已悉用闊閃促張弓減指箭
其令在京及諸路作院造弓罷長弰舊制又詔以弓箭
様降付開封府界京東西諸將後又詔轉補諸軍用黄
樺闊閃弓馬黄弩上四軍弓八斗弩二石七斗中下軍
弓七斗弩二石四斗及詔諸班換前班前班簡行門及
引試武學生用促張弓減指箭射兩石以上者減一斗
　詔進士諸科新及第人免試刑法　永興軍等路提
㸃刑獄主客郎中王孝先熈河副都總管客省使達州
刺史王君萬各降一官君萬改鳯翔府鈐轄西上閤門
使榮州刺史知淮陽軍髙遵裕展三期叙遵裕先知熈
州與君萬嘗借請結糴邊儲錢違法回易轉運判官孫
􁀩案治之君萬乃教蕃官摩丹當博訟逈嘗加箠掠遵
裕以聞欲以中􁀩命孝先推劾而孝先觀望不盡力再
遣提舉茶場李稷鞫得實故皆抵罪(孝先初受命乃元/年正月丁夘君萬)
(自鳯翔鈐轄除熈河監牧給散馬種在七月二/十一日丁亥六年六月四日始除君萬所負馬)
丙申詔諸路有強刼盜人數稍衆許於聽候差使及得
替待闕官内選武勇使臣捕逐給驛券從大名府文彦
博請也　詔廣濟河都大催遣輦運官與本路通判以
上序官在提㸃刑獄下
六月戊戌朔詔開封府界京東西將下軍馬委將副依
在京提舉司法試騎射等第　樞宻院言去月庚寅北
界人馬犯雄州界射傷官兵欲令雄州諭歸信容城縣
如北人再至拒馬河南且令婉順約攔即深入近南地
分恐彼先以懦兵誘致鬬争伏精銳於林間候官軍逐
利驟出圍掩當常逺斥堠度形勢捍禦毋得逺追自取
理曲仍選精強人馬以備應接從之
庚子命權御史臺推直官盛南仲權檢正中書刑房公
事王修同催促結絶在京繫囚　宰臣吳充以從子安
國贓汚抵法奉表待罪詔趣充視事(吳安國贓/罪當考)　詔太
常少卿知袁州吴評職方郎中知南康軍聞人安道並
與宫觀差遣御史舒亶言評等嘗除宫觀差遣不應復
為郡也　賜兩浙路度僧牒百五十修髙麗使亭館
辛丑賜導洛通汴司築隄役兵特支錢　提舉三門白
波輦運司言河隂窰務上京塼瓦乞罷差中官督促從
之
壬寅都水監言去月乙未澶州眀公埽墊詔眀公埽最
為河流向著其南纔隔大隄一重備之不時則與靈平
之患無異本埽見闕正官外都水監丞司可速奏舉差
出埽兵亦即追還以防夏秋漲水
甲辰廣西提㸃刑獄劉宗傑言知邕州劉初申監凍州
奉職黄案髙等下頭首斬知宫闕峒儂智春并執妻子
乞加優賞上批可下曽布速具有功人姓名比優例取
㫖智春先為内殿崇班與知武峒麻順福合謀攻順州
兵敗復趨交阯求援至是平之(新舊紀並書廣西捕/斬冦順州蠻智春)
權知邕州莊宅副使兼閤門通事舍人劉初權通判州
事觀察推官陳中並追兩官中仍勒停監押西頭供奉
官髙懐亮都監内殿承制戴恩並除名權簽書判官侯
偁録事參軍翟瑜監倉貴州推官吴瑾三班借職張賛
攝司户齊國鎮司理梁景初各追一官免勒停並坐邕
州火焚官舍千三百四十六區諸軍褁衣萬餘分榖帛
車器等百五十萬故特責之
乙巳廣南西路經畧司言土兵額闕乞許湖南路團結
教閲諸軍投換本路雄畧澄海指揮上批近曽布乞募
諸路差來屯駐兵級内願投換就糧見闕諸軍庶免往
來紛紛道路勞費可速相度指揮遂詔除團結諸軍不
許投換餘如布請
丙午大理評事崇文院校書同知禮院元耆寧許侍養
崇文院校書初無補外者上以絳故特聽耆寧以禮院
易監中嶽廟既而御史何正臣有言復罷之　太常博
士權發遣荆湖北路提舉常平等事周諶通判蘄州諶
與夔州路轉運判官徐師旦皆為御史何正臣論奏且
謂推行法度督責吏屬非諶所長故罷之　詔捧日龍
衞鈯直左射指揮均撥入捧日龍衞諸指揮更不補人
其四指揮請受錢帛等委羣牧司糧草委提㸃倉場司
封樁　權發遣三司使李承之等言文武官諸司人請
受及外縣諸軍衣賜賞給先經専勾司直批勘於糧料
院今欲並令先赴糧料院批勘次送専勾司勾磨從之
　合馬歩軍兩院為一置兩専勾司分勾百官諸軍請
受
戊申命參知政事蔡確參定編修𫝊法院法寳録　閤
門祗候知雄州歸信容城縣李澤遷一官仍賜絹五十
匹時北界廵馬犯邊澤與格鬬重傷故也上批府州牧
羊峰代州海回寨成徳軍解子平侵地火山軍䦨遺馬
廣信軍拘留百姓趙消雄州廵馬相殺傷涿州修城料
夫北界辦理此七事未絶慮因常使或専遣人來事之
始末及所以應之之辭亦宜豫為經慮一宗文字可専
委檢詳官范育主領編録(七事/當考)　上批京師差馬軍教
頭於開封府界京東西將下既無本營部轄間亦有不
循軍法者兼己致功教成精兵因循置之非宜寛縱銜
勒使時獲罪亦可惜宜悉追還本營於開封府界京東
西二十六將下各選差少壯輕㨗性格可教兵級八人
押赴提舉教習馬軍所教成送樞宻承㫖司引見訖發
遣　又詔排手歩人雖已頒教法亦必不能推行指教
可亦令如選馬軍教頭法每將五人赴歩軍司委燕達
教習如馬軍法(二十八日歩/軍司奏可考)　遣大理少卿蹇周輔往
徐州鞫妖人郭進獄
己酉太子中舍權夔州路轉運判官程之元知嘉州之
元以父老自陳也
壬子濮州防禦使李端慤提舉醴泉觀端慤兄端愿嘉
祐間嘗乞立皇子人無知者端慤因進對袖其舊章以
聞上歎曰近世懿戚也
癸丑光禄寺丞陸佃為集賢校理西京左藏庫使内侍
押班石得一勾當皇城司皆上批命之且稱佃資性眀
敏學術贍博也得一罷提舉中太一宫集禧觀事先是
入内副都知蘇利渉勾當皇城司循故事邏者報事不
皆以聞及得一代利渉事無巨細一皆奏御且購以賞
民間往往以飛語受禍云(此據蘇利/渉舊傳)　詔五路帥臣副
總管管軍臣僚各舉堪將領大使臣二員(兩紀/並書)　詔謀
殺人案舉自首雖減等坐之其情理凶惡不可留本處
者依編𠡠配𨽻他所時法官斷謀殺人自首獄従減等
論而不用配法堂後官周清以謂昨朝廷議謀殺人得
首所因之法編𠡠明言指定謀殺人傷與不傷罪不至
死奏裁决配又云今所因之謀得用舊律而原免己傷
之情復以後𠡠而奏决以此二説證之則用配法無疑
乞申眀行下故也
甲寅董戩貢奉大首領經沁伊達木凌節等辭上召逼殿
陛諭曰歸告董戩所遣貢奉人甚恭恪今已許汝納榖
此後可數遣人來任便交易又聞部落子欲侵汝疆境
祖父土田宜善守勿失皆奉詔唯唯因奏本土永寧寨
賜紫蕃僧實寜巴李錫新等已授紫衣願賜師號及來
逺寨蕃官吳恩乞授本族廵檢上令諭押伴官具奏以
聞皆從其請　京東路轉運判官屯田員外郎劉定權
發遣河北西路提㸃刑獄代太常博士集賢校理丁執
禮歸館供職以執禮乞歸便親養也　上批馬軍都虞
候權管勾馬歩軍司燕達自蒞職以來能體朝廷訓齊
士伍之意推原奉承躬親其事不憚勤苦無所顧忌凡
詔法之下間有闕疑建議發眀頗多中理故二司所總
師徒技能日以加進不有旌奬何以勸功宜與一子閤
門祗候　提舉導洛通汴司言清汴成四月甲子起役
六月戊申畢工凡四十五日自任村沙谷至河隂瓦亭
子並汜水關北通黄河接運河長五十一里河兩岸為
隄總長一百三里河所占官私地二十九頃已引洛水
入新口斗門通流入汴候水調勻可塞汴口乞徙汴口
官吏河清指揮於新開洛口從之(舊紀於此乃書詔大/河注汴壞隄覆舟人)
(多溺死初導洛通汴新紀於三月庚申即書之紹聖三/年正月十七日可考三月庚寅二十一日載清汴始末)
(甚/詳)
乙卯上批髙麗恐今嵗九月間遣使入貢可豫選引伴
官二員令於眀州少待其至廼命内殿崇班閤門祗候
宋球假通事舍人左班殿直閤門看班祗候焦顔叔假
内殿崇班詔貢使是王子即以衢州通判胡援代顔叔
引伴并差入内省使臣一員管勾諸司　權管勾馬歩
軍司燕達言内外就糧退軍二十一指揮總八千餘人
以禁軍小疾故㨂退及武藝淺軟人配填既不訓練又
免屯戍安居冗食耗蠧軍儲欲自今更不増補以漸銷
減候有闕依禁軍選募教習武藝不數年間八千退軍
盡可易為鋭士内有七百料錢者減為五百依五百料
錢軍等尺招簡從之仍詔上四軍退軍改作五百料錢
軍額　鄜延路經畧使吕恵卿乞立定緣邊逐路嵗計
糴買糧草數詔遣檢正中書禮房公事王震往陜西轉
運司依恵卿請并涇原環慶秦鳯熈河路取索㑹計實
數同經畧轉運司連書以聞(十月二十二/日震云云)
丙辰録黔州義軍都指揮使向仲化為三班借職同管
勾義軍弩手從夔州路轉運請也　鼎州言都監向世
温自陳歸眀及三考乞再任上批江南諸向首出歸眀
最為忠順可依所乞
戊午詔諸司承受朝廷批狀有合付案不行者於月奏
狀具所礙條貫及如何難議施行
己未命著作佐郎三司勾當公事郭茂恂權羣牧判官
以上批羣牧判官龐元英照對大理獄事未得釐務而
使副日在樞府何暇躬親職事可差茂恂權領故也
詔應導洛通汴事令宋用臣管勾一年如洛水通快委
范子淵閉黄水口其㳂汴淤田既非濁水可並閉塞併
水東下接應江淮漕運　賜樞宻直學士工部郎中錢
藻樞宻副都承㫖四方館使舒州團練使張誠一銀絹
各五十以編修髙麗入貢儀式成故也
辛酉詔贈鎮寧軍節度使同平章事魏國公崇懿濮安
懿王元子可追封舒王　屯田員外郎權京西轉運副
使李南公管勾崇福宮以御史黄顔言南公女皆適士
人而同産女弟在室者已三十餘嵗委寄於妺壻范遷
家案之有實故也　左諫議大夫安燾等上諸司敕式
上諭燾等曰設於此而逆彼之至曰格設於此而使彼
效之曰式禁其未然之謂令治其已然之謂敕修書者
要當知此有典有則貽厥子孫今之格式令𠡠即典則
也若其書完具政府總之有司守之斯無事矣又閲講
筵式至開講申中書上曰此非政事何豫中書可刋之
(七年三月六日敕式成/本志云云或増入此)　雄州言北界廵馬過拒馬河
南歸信容城縣尉右侍禁宋彦圗禦敵有勞詔減磨勘
三年
癸亥廣南西路經畧使曽布言欽亷州宜各剏驛安泊
交人就驛置博易場委州監押㳂海廵檢兼管勾從之
　詔開封府界河東陜西義勇保甲上番减廵檢兵級
先封樁添支口食候見銷減人數據闕以請受衣糧等
封樁　詔審刑院刑部遇科場及試刑法流内銓三班
院人並於試前半月選官申中書審刑法三人刑部七
人候差試官畢據闕差權正官到限一月了絶己分文
字過限不支添給以刑法官多差考試而候差權官稽
滯案牘從逐司請也
甲子改權發遣淮南東路提㸃刑獄金部員外郎范百
禄權知唐州百禄與知揚州于侁避親也　歩軍司奏
准樞宻院劄子奉㫖諸將下牌手歩人每將選蹻㨗五
人赴歩軍司委燕達依教習馬軍所已降指揮教習候
精熟送承㫖司取㫖今有擘截舍屋差人員等事御批
可比附馬軍兵級已降指揮例速與處分(御集一百十/七巻選五人)
(赴教在此月十三/日或并此入彼)
乙丑詳定禮文并詳定朝㑹儀注所言檢討官御史臺
主簿何洵直坐前任原州判官失入死罪衝替乞留檢
討從之仍不許理任　中書言刑房奏斷公案分在京
京東西陜西河北五房逐房用例輕重不一乞以在京
刑房文字分入諸房選差録事以下四人専檢詳斷例
從之　大理寺言大理評事元大成坐前知江陵府長
林縣受賕當追兩官詔除名荆湖北路提㸃刑獄金部
郎中蘇涓轉運判官太子中舍馬珹嘗薦大成各奪一
官　廢瀘州白艻寨
