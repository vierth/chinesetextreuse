
御批厯代通鑑輯覽卷五十五
唐
元宗明皇帝
(戊/寅)開元二十六年春正月令天下州縣里皆置學
夏六月立忠王璵為皇太子改名亨(先更名紹/又更名亨)
　李林甫數勸上立夀王瑁上以忠王璵年長孝謹好
　學意欲立之猶豫不决常忽忽不樂髙力士請其故
　上曰汝揣我何意力士曰得非以郎君未定耶上曰
　然對曰但推長而立誰復敢争上曰汝言是也由是
　遂定(璵將受冊命儀注有中嚴外辦及綘紗袍璵嫌/與至尊同稱表請易之于是停中嚴改辦曰備)
　(易絳紗袍為朱明服故事太子乗輅至殿門至是璵/不就輅步而入  中嚴外辦唐書禮樂志皇帝大祀)
　(致齋畫漏上水一刻侍中版奏請中嚴諸衛入陳殿/庭文武五品以上陪位二刻侍中版奏外辦受朝日)
　(同皇太子亦中嚴外辦左庶子版奏絳紗袍車服志/皇帝冠通天冠服綘紗袍冬至受朝賀祭還燕羣臣)
　(養老之服也皇太子冠逺遊冠服綘紗袍/謁朝還宮元日朔日入朝釋奠之服也)
突騎施殺其可汗蘇禄
　初蘇禄亷儉攻戰所得悉與諸部分之由是衆樂為
　用既尚唐公主(帝以西突厥降王阿史那懐/道之女為交河公主妻蘇禄)突厥吐
　蕃亦各以女妻之用度寖廣所得不復更分由是諸
　部離心渠長莫賀達干夜襲蘇禄殺之都摩度立蘇
　禄之子骨咄為吐火仙可汗收其餘衆居碎葉城(吐/火)
　(仙與莫賀達干相攻莫賀達干遣使告磧西節度使/蓋嘉運明年秋嘉運擊吐火仙擒之並取交河公主)
　(而/還)
九月丙申朔日食
冊南詔為雲南王
　南詔之先本哀牢夷(烏蠻别種哀/牢注見前)地居姚州(唐置今/為姚安)
　(府/治)西東南接交阯西北接吐蕃蠻語謂王曰詔先有
　六詔(曰蒙嶲曰越析曰浪穹曰進晱曰施浪曰蒙舎/  蒙嶲古為嶲昆明漢置嶲唐縣晉以後没于)
　(蠻地在今大理府雲龍州越析唐初置州後為蠻所/居亦曰磨些今麗江府是浪穹今大理府浪穹縣是)
　(進晱今大理府鄧川州是施浪居矣苴和城在今浪/穹縣䝉次和山下䝉舎亦名陽𤓰州今雲南䝉化府)
　(是考通鑑蒙巂進晱施浪三詔/作蒙越樣備越澹今從唐書)莫能相一厯代因之
　以分其勢䝉舎最在南故謂之南詔至皮邏閤始彊
　大(高宗時蒙舎細奴邏初入朝細奴邏生/邏盛邏盛生盛邏皮盛邏皮生皮邏閤)而五詔微
　弱乃賂劍南節度使王昱求合六詔為一朝廷許之
　賜名歸義于是以兵威脅服羣蠻遂破吐蕃徙居太
　和城(在今大理府太和縣南/名太和村城址尚存)卒為邉患(胡三省曰南/詔自此始)
(己/卯)二十七年夏六月貶張守珪為括州刺史
　幽州將趙堪白真陀羅矯節度使張守珪之命使平
　盧軍使烏知義邀叛奚餘黨知義不從白真陀羅矯
　稱制指以迫之知義出師與奚遇先勝後敗守珪掩
　其敗狀以克獲聞事頗泄上令内謁者監(内官掌内/傳宣及諸)
　(親命婦朝/會之藉)牛仙童往察之守珪重賂仙童歸罪于白
　真陀羅逼令縊死衆宦官疾仙童發其事上怒杖殺
　之守珪坐貶(已而守珪/疽發背死)
秋八月追諡孔子為文宣王
　先是祀先聖先師周公南向孔子東向坐制自今孔
　子南向坐被王者之服釋奠用宫懸贈弟子為公侯
　伯
冬十二月更定禘祫之制
　初睿宗䘮既除祫于太廟自是三年一祫五年一禘
　是嵗夏既禘冬又當祫太常以為祭數則凟請停祫
　祭自是通計五年一禘一祫從之
(庚/辰)二十八年春正月荆州長史張九齡卒
　上雖以九齡忤㫖逐之然終愛重其人每宰相薦士
　輒問曰風度得似九齡不(讀曰/否)及是以病卒
三月丁亥朔日食
立那史那昕為十姓(即西突厥十/部具見前)可汗
　突騎施吐火仙既被擒詔立那史那懐道之子昕為
　十姓可汗莫賀達干聞之怒曰平蘇禄我功也今立
　昕謂何遂誘諸部以叛詔蓋嘉運招諭以莫賀達干
　為突騎施可汗已而昕竟為莫賀達干所殺西突厥
　遂亡(後安西節度使夫蒙靈詧計莫/賀達干斬之突騎施亦漸衰)
冬十月吐蕃宼安戎城(注見/前)發關中兵救之
　初吐蕃䧟安戎城而據之(事具/前)其地險要唐屢攻之
　不克劍南節度使王昱築兩城于其側運資糧以逼
　之吐蕃發兵来救昱衆大敗脱身走資仗皆沒于是
　貶昱髙要(注見/前)尉以張宥代之宥文吏不習軍旅悉
　以軍政委團練副使(唐注凡有團結營/之處置團練使)章仇(複姓本/章氏因)
　(避仇遂/加仇字)兼瓊兼瓊入奏事盛言安戎城可取上説之
　以宥為光禄卿兼瓊為節度使兼瓊潛與安戎城中
　結謀使開門納唐兵盡殺吐蕃將卒以監察御史許
　逺(敬宗/曽孫)守之至是吐蕃宼安戎發關中彊騎救之吐
　蕃引去(更命安戎/城曰平戎)
(辛/巳)二十九年春正月立賑饑法
　制曰前承饑饉皆待奏報然後開倉道路悠逺何救
　懸絶自今委州縣及採訪使給訖奏聞
秋七月洛水溢
八月以安禄山為營州都督
　禄山傾巧善事人人多譽之上左右至平盧者禄山
　皆厚賂之由是上益以為賢又賂採訪使張利貞利
　貞盛稱之上乃以為營州都督充平盧軍使
冬十一月太尉寧王憲薨(即宋王成器/更封改名)追諡曰讓皇帝
　憲薨上哀惋特甚曰天下兄之天下也固讓于我為
　唐太伯常名不足以處之乃諡曰讓皇帝其子汝陽
　王璡表述先志固讓不許
十二月吐蕃陷石堡城
　先是吐蕃四十萬入宼至安人軍(在今西/寧府西)騎將臧希
　液帥衆五千撃破之及是吐蕃攻陷石堡城蓋嘉運
　不能禦(初嘉運入朝獻吐火仙之㨗上嘉其功以為/河西隴右節度使經畧吐蕃嘉運恃恩流連)
　(不時發裴耀卿疏言嘉運雖勇烈有餘然言氣矜誇/恐難成事况防秋非逺未言發期若臨事始去則士)
　(卒尚未相識何以制敵乞速遣進途嚴/加訓厲上乃趣嘉運行及是竟無功)
(壬/午)天寳元年春正月以安禄山為平盧節度使
　是時天下聲教所被之州三百二十一羈縻之州八
　百(唐書地理志太宗平突厥西北諸蕃及蠻夷稍稍/内屬即其部落列置州縣大者為都督府以其首)
　(領為都督刺史凡州府云/八百五十六號為羈縻)置十節度經畧使以備邊(安/西)
　(節度撫寧西域治龜兹城北庭節度防制突騎施堅/昆治北庭都䕶府河西節度斷隔吐蕃突厥治凉州)
　(朔方節度捍禦突厥治靈州河東節度與朔方犄角/以禦突厥治太原府范陽節度臨制奚契丹治幽州)
　(平盧節度鎮撫室韋靺鞨治營州隴右節度備禦吐/蕃南撫蠻獠治益州嶺南五府經畧綏静夷獠治廣)
　(州此外又有長樂經畧福州領之東萊守捉萊州領/之東牟守捉登州領之  龜兹唐安西四鎮之一本)
　(西域國治伊邏盧城即漢延城也今其地為庫車城/在吐魯蕃西南路室韋契丹别種地在今黒龍江西)
　(北餘注俱見前守捉唐制兵/之戍邉者大曰軍小曰守捉)凡鎮兵四十九萬人馬
　八萬餘匹開元之前每嵗供邊兵衣糧費不過二百
　萬天寶之後益兵浸多每嵗用衣千二十萬匹糧百
　九十萬斛公私勞費民始困苦矣
穿三門運渠
　陜州刺史李齊物(淮安王神/通曽孫)鑿底柱為門以通漕開
　其山嶺為輓路沃醯而鑿之棄石入河水益湍怒舟
　不能入新門候水漲以人輓舟而上上疑之遣宦者
　往視齊物厚賂宦者還言其便
羣臣請加尊號
　先是上夢元元皇帝云吾像在京城西南百餘里遣
　使求得之于盩厔(音周窒漢縣今屬西安府元/和志山曲曰盩水曲曰厔)樓觀
　山間(元和志樓觀在盩厔縣/東舊有尹先生樓故名)迎置興慶宫至是陳王
　(帝之子/名珪)府參軍田同秀言元元皇帝告以藏靈符在
　尹喜故宅(宅在陜州靈寶縣函谷故闗有望氣臺寰/宇記春秋時喜為關令見紫氣丈餘飛入)
　(關曰必有異人過此次日老子/果騎青牛至後人即其處立臺)上遣使求得之羣臣
　上表以寶符潛應年號請于尊號加天寶字從之(于/是)
　(加同秀朝㪚大夫時人皆疑寶符即同秀所為間一/嵗清河人崔以清言見元元皇帝藏寶符在武城紫)
　(薇山勅使往掘亦得之東都留守王倕知其詐按問/果服奏之上亦不深罪也其後或又言元元皇帝降)
　(于華清宫之朝元閣因改會昌縣曰昭應昌武城即/漢東武城縣後魏曰武城今屬東昌府㑹  縣天寶)
　(初置七載改昭應宋/曰臨潼今屬西安府)
二月享元元皇帝于新廟越三日享太廟越二日合祀
天地于南郊
改官名
　侍中中書令為左右相丞相改為僕射東北都皆為
　京州為郡刺史為太守
三月以韋堅(字子金京/兆萬年人)為江淮租庸轉運使
　初宇文融既敗言利者稍息及楊慎矜得幸于是韋
　堅王鉷(方翼/之孫)之徒競以利進百司有事權者稍稍别
　置使以領之舊官充位而已堅太子之妃兄也督江
　淮租運嵗増巨萬上以為能故擢任之王鉷亦以善
　治租賦為户部員外郎
以盧絢嚴挺之為員外詹事
　李林甫為相凡才望功業出已右者必百計去之尤
　忌文學之士或陽與之善而隂陷之兵部侍郎盧絢
　綘州刺史嚴挺之為其所忌皆左遷㪚秩世謂林甫
　口有蜜腹有劍(上嘗陳樂于勤政樓下垂簾視之盧/絢謂上已起垂鞭按轡横過樓下絢)
　(風標清粹上目送之林甫知之乃召絢子弟謂曰交/廣藉才上欲以尊君為之若憚逺行則當左遷姑以)
　(賓詹分務東洛何如絢懼請之乃除華州刺史未㡬/誣其有疾除員外詹事上又嘗問林甫嚴挺之可用)
　(今安在挺之時為絳州刺史林甫退召挺之弟諭以/上意甚厚盍稱疾求還可以見上挺之從之林甫以)
　(其奏白上云挺之老疾宜且授以㪚秩以/便醫藥上歎吒久之亦以為員外詹事)
秋七月癸夘朔日食
(癸/未)二年春正月安禄山入朝
　禄山入朝上寵待甚厚謁見無時禄山奏言去秋營
　州蟲食苗臣焚香祝天云臣若操心不正事君不忠
　願使蟲食臣心若不負神祗願使蟲㪚即有羣鳥從
　北來食蟲立盡請宣付史館從之(時李林甫領吏部/尚書日在政府選)
　(事悉委侍郎宋遥苗晋卿選人集者以萬計進晋卿/以御史中丞張倚得幸于上擢其子奭為首禄山言)
　(于上上招入面試之奭手持試紙終日不成一字時/人謂之曳白于是三人皆坐貶  苗晋卿字元輔潞)
　(州壺/關人)
三月追尊周上御大夫為先天太皇臯繇為徳明皇帝
(時謂老子父官周上御大夫又謂臯繇為理官以理為/姓殷周時避難食木子而生因改姓李故皆追尊之)
廣運潭(在長安/縣東南)成加韋堅右散騎常侍
　堅引滻水(源出藍田縣谷中北流/至咸寧縣合灞水入渭)抵苑東望春樓下
　為潭以聚江淮運船役夫匠通漕渠發人邱壟自江
　淮至京城民間愁怨二年而成上幸樓觀之堅以新
　船數百艘扁榜郡名各陳珍寶陜尉崔成甫著錦半
　臂紅抹額居前船唱得寶歌(先是民間唱俚歌曰得/體紇那邪其後得寶符)
　(于桃林成甫更得體歌為得寶歌辭曰得寶𢎞寶野/𢎞農得寶邪潭裏舟船閙揚州銅器多三郎當殿坐)
　(聴唱得寶歌其俚更甚寶桃林縣名隋以漢𢎞農縣/置天寶初于縣得老子  符更名靈寶今縣屬陜州)
　使美婦百人盛飾而和之連檣數里堅跪進輕貨仍
　上百牙盤食上置宴竟日而罷加堅常侍吏卒褒賞
　有差賜其潭名廣運
(甲/申)三載春正月改年曰載
二月以安禄山兼范陽節度使
　河北黜陟使席建侯(名豫以字/行襄陽人)稱禄山公直李林甫
　裴寛亦順㫖稱譽其美由是禄山之寵益固
秋突厥亂冊回紇骨力裴羅為懐仁可汗(胡三省曰回/紇自此彊盛)
　初突厥毘伽可汗為其大臣梅録啜毒死(毘伽被毒/忍死誅梅)
　(録啜夷其/種乃卒)其子伊然可汗立八年死弟骨咄立册為
　登利可汗其左部攻殺之立毘伽可汗子為骨咄葉
　䕶所殺(登利年幼其母婆匐預政登利從父二人分/掌東西兵號左右殺登利與其母誘斬右殺)
　(奪其兵左殺懼攻登利殺之左殺者判闕特勒也遂/立毘伽可汗子俄為骨咄葉䕶所殺立其弟又殺之)
　葉䕶遂自立為可汗(上以突厥内亂命羽林將軍孫/老奴招諭回紇葛邏祿抜悉密)
　(等/郡)已而抜悉密及回紇葛邏禄三部並起攻葉䕶殺
　之尊抜悉密部長為頡跌伊施可汗回紇葛邏禄自
　為左右葉䕶突厥餘衆奉判闕特勒子為烏蘇米施
　可汗(上遣使諭烏蘇内附烏蘇不從朔方節度使王/忠嗣説抜悉密等部攻之烏蘇遁去其西葉䕶)
　(阿布思反西殺葛臘哆/等帥千餘帳相次來降)至是抜悉宻攻殺烏蘇米施
　國人立其弟為白眉可汗于是突厥大亂上敕朔方
　節度使王忠嗣以兵乗之忠嗣破其左廂十一部獨
　右廂未下㑹回紇葛邏録共攻抜悉宻頡跌伊施可
　汗殺之奉回紇骨力裴羅定其國遣使言狀上册拜
　裴羅為懐仁可汗(懐仁于是南據突厥故地立牙帳/于烏徳鞬山舊統藥邏葛等九姓)
　(其後又併抜悉宻葛邏/禄凡十一部各置都督)明年懐仁攻殺白眉突厥遂
　亡(始突厥國于後魏大統時/至是滅其地盡入回紇)毘伽可敦(即登利/母婆匐)帥衆
　來歸上御花蕚樓宴羣臣賦詩美其事(懐仁既殺白/眉斥地愈廣)
　(東極室韋西抵金山南控大漠盡得古匈奴/地已而懐仁死子磨延啜立號葛勒可汗)
九月以楊慎矜為御史中丞
　初上以慎矜知御史中丞事時李林甫専權公卿之
　進有不出其門者必以罪去之慎矜固辭不受至是
　林甫以慎矜屈附于已復以為中丞
始祀九宫貴神(九宫自一至九其神太乙攝提軒轅招/摇天符青龍咸池太隂天乙其星天蓬)
(天内天衝天輔天禽天心天柱天任天英其卦八一坎/二坤三震四㢲五九同離六乾七兑八艮其五行一為)
(水二與五八同土三與四同木六與七同金九為火其/方之色曰白黒碧緑黄赤紫而白兼一六八之三方)
　初術士蘇嘉慶言遯甲術有九宫貴神典司水旱請
　立壇于東郊祀以四孟月從之禮在太清宫太廟上
　所用牲玉皆侔天地
(乙/酉)四載春正月帝聞空中神語
　上謂宰相曰朕于宫中為壇為百姓祈福自草黄素
　置案上俄飛昇天聞空中語云聖夀延長又煉藥成
　置壇上及夜欲收又聞空中語云藥未須收此自守
　䕶羣臣表賀(上尊道教慕長生于是所在争言符瑞/太白山人李渾等上言見神人言金星)
　(洞有玉板石記聖王福夀之符命王鉷求獲之已而/山人王元翼又言見元元皇帝云寶仙洞有妙寶真)
　(符命張均等復求得之李林甫等皆請舎宅為觀以/祝聖夀上説  太白山終南别名在今鳯翔府郿縣)
　(東南其山最高古謡武功太白去天三/百即此金星寶仙二洞俱在太白山)
二月以朔方節度使王忠嗣兼河東節度使
　忠嗣少勇敢及鎮方面専以持重安邉為務常曰太
　平之將但當撫循訓練士卒不可疲中國之力以邀
　功名軍中日夜思戰忠嗣多遣間諜見可勝然後興
　師故出必有功既兼兩道節制自朔方至雲中邊陲
　數千里要害之地悉置城堡斥地各數百里邊人以
　為自張仁亶(張仁愿初/名仁亶)之後將帥皆不及(忠嗣每互/市髙估馬)
　(價諸蕃聞之爭賣馬于唐忠嗣/皆買之由是蕃馬少唐兵益壯)
秋七月册夀王妃韋氏八月以楊太真為貴妃
　初武恵妃薨後宫無當意者或言夀王妃楊氏之美
　上見而悦之乃令妃自以其意乞為女官(女道/士也)號太
　真為夀王娶郎將韋昭訓女潛内太真宫中不朞嵗
　寵遇如恵妃宫中號曰娘子凡儀體皆如皇后至是
　册為貴妃贈其父元琰兵部尚書以從兄銛為殿中
　少監錡為駙馬都尉三姊皆賜第京師寵貴赫然已
　而復以妃從祖兄釗為金吾兵曹參軍(釗不學無行/為宗黨所鄙)
　(從軍于蜀貧不能歸新政富民鮮于仲通常資給之/仲通頗讀書有才智章仇兼瓊引為採訪支使委以)
　(心腹嘗從容謂仲通曰今吾獨為上所厚茍無内援/李林甫必見危聞楊妃新得幸子能為我結之吾無)
　(患矣仲通言釗本末釗儀觀甚偉言詞敏給兼瓊見/之大悦即辟為推官使獻春綵于京師贐蜀貨直萬)
　(緡釗大喜過望至長安見諸妹分以遺之曰此章仇/公所贈也于是諸楊日夜譽兼瓊且言釗善樗蒲引)
　(之見上得随供奉官出入禁中府南新政/唐縣元省故城在今四川保寕    部縣)
九月以韋堅為刑部尚書楊矜慎為租庸轉運使
　堅以通漕有寵遂有入相之志又與李適之(常山/愍王)
　(承乾曽孫天寶元年/代牛仙客為左相)善林甫由是惡之故遷以美官
　實奪之權也
安禄山討奚契丹破之
　禄山欲以邊功市寵數侵掠奚契丹奚契丹各殺所
　尚公主(上以外孫獨孤氏為静樂公主嫁契/丹王以甥楊氏為宜芳公主嫁奚王)以叛禄
　山討破之(已而禄山奏臣討契丹至北平郡夢先朝/名將李靖李勣從臣求食遂命立廟又奏)
　(薦享之日/廟梁産芝)
以王鉷為京畿採訪使
　初鉷為户口色役使(掌諸色雜/徭役者)敕賜百姓復除鉷奏
　徴其輦運之費廣張錢數使市輕貨百姓所輸乃甚
　于不復除舊制戍邊者免其租庸六嵗而更時邊將
　恥敗士卒死者皆不申牒貫籍不除王鉷皆以為避
　課六嵗之外悉徴其租庸有併徴三十年者民無所
　訴上在位久用度日侈又不欲數于左右藏取之鉷
　知上㫖嵗貢額外錢帛百億萬貯于内庫以供宴賜
　曰此皆不出于租庸調上以鉷為能富國益厚遇之
　中外嘆怨至是以為御史中丞京畿採訪使(楊釗侍/宴禁中)
　(専掌樗蒲文簿鈎校精宻上賞其彊明曰好度支郎/諸揚數徵此言於上又以屬王鉷鉷因奏充判官)
(丙/戌)五載春正月貶韋堅為縉雲(唐郡今浙江/處州府是)太守皇甫
惟明為播州(唐置天寳初為郡/今貴州遵義府是)太守
　初太子之立非李林甫意林甫恐異日為已禍欲動
　摇之隴右節度使皇甫惟明嘗為忠王友(太子先封/忠王見前)
　時破吐蕃入獻㨗見林甫専權勸上去之林甫知之
　使楊慎矜宻伺其所為㑹正月望夜太子出遊與韋
　堅相見(堅為太/子妃兄)堅又與惟明㑹于景龍觀慎矜遂告
　堅與惟明謀立太子收下獄林甫使慎矜等鞫之上
　亦疑堅與惟明有謀而不顯其罪皆貶之親黨坐者
　數十人太子表請與妃離昏帝素知太子孝謹故譴
　怒不及
以王忠嗣為河西隴右朔方河東節度使
　忠嗣仗四節控制萬里天下勁兵重鎮皆在掌握與
　吐蕃戰于青海積石皆大㨗又討吐谷渾俘其全部
　而歸(忠嗣功名日盛李林甫恐其入相忌之安禄山/潜蓄異志託以禦宼築雄武城大貯兵器請忠)
　(嗣助役欲留其兵忠嗣先期而往不見禄山而還數/奏言禄山必反林甫益惡之已而忠嗣固辭河東朔)
　(方節度許之薊雄武城/在今順天府  州東北)
夏四月李適之罷
　韋堅等既貶適之懼自求㪚地遂罷政事(初適之與/林甫有隙)
　(適之領兵部尚書林甫使人發兵部銓曹姦利事收/吏六十餘人付京兆京兆尹蕭炅使法曹吉温鞫之)
　(温置吏于外先取二重囚訊之號呼之聲所不忍聞/吏聞之大懼引入皆自誣服頃刻獄成敕誚責前後)
　(知銓侍郎及判南曹郎官而宥之始太子文學薛嶷/薦温才上召見顧嶷曰是一不良人朕不用也及林)
　(甫欲除不附己者求治獄吏炅薦温于林甫林甫大/喜又有羅希奭者為吏深刻林甫引為殿中侍御史)
　(二人皆随林甫所欲深淺鍛錬成獄無能自脱者時/人謂之羅鉗吉網  吉温頊從子羅希奭錢塘人南)
　(曹郎唐書百官志吏部/員外郎二人一判南曹)
以陳希烈(宋州/人)同平章事
　希烈以講老荘得進専用神仙符瑞媚于上李林甫
　以希烈柔佞易制故引以為相政事一决于林甫希
　烈但給唯諾(故事宰相午後六刻乃出林甫奏今太/平無事已時即還第機務皆決于私家)
　(主書抱成案詣/希烈書名而已)
五月壬子朔日食
秋七月加嶺南經畧使張九章三品以廣陵長史王翼
為户部侍郎
　楊貴妃方有寵中外争獻珍玩九章翼所獻精美九
　章加三品翼為户部侍郎民間歌之曰生男勿喜女
　勿悲君今看女作門楣妃欲得生荔枝嵗命嶺南馳
　驛致之比至長安色味不變(妃嘗以妬悍不遜送歸/銛第上遂不食及夜力)
　(士奏請迎妃歸院遂開禁門而入後復以忤㫖遣歸/吉温因宦官言於上曰陛下何愛宫中一席之地使)
　(之就死而辱之于外舎耶上亦悔之遣中使賜以御/膳妃對使者涕泣曰金玉珍玩皆陛下所賜惟髮者)
　(父母所與乃剪髮一繚而/獻之上遽召還寵待益深)
(丁/亥)六載春正月殺北海太守李邕淄川太守裴敦復及
皇甫惟明韋堅等王琚李適之自殺
　先是韋堅之弟(将作少匠蘭兵/部員外郎芝)為堅訟寃且引太子
　為言上怒李林甫因言堅與李適之朋黨堅遂長流
　適之貶宜春(本袁州天/實初改郡)太守已而左驍衛兵曹栁勣
　告贊善大夫杜有鄰妄稱圖纎交搆東宫指斥乗輿
　(有鄰女為太子良娣良娣之姊勣妻也勣性疎狂好/功名善交結豪傑名士與妻族不協欲䧟之故為飛)
　(語以/告)林甫令吉温鞫之乃勣首謀遂與有鄰俱杖殺
　(太子亦出良/娣為庶人)勣素與淄川太守裴敦復善(敦復先以/平海賊有)
　(功擢嶺南經畧使林/甫忌之貶淄川守)敦復薦之北海太守李邕邕遂
　與定交㑹鄴郡太守王琚以贓貶江華(唐郡今湖南/永州府道州)
　(是/)司馬琚性豪侈與邕皆自謂耆舊久在外意怏怏
　林甫欲因事除之至是别遣羅希奭按邕敦復皆杖
　死(邕才藝出衆盧藏用嘗語之曰君如干将/莫邪難與争鋒然終虞缺折耳邕不能用)林甫又
　奏分遣御史賜皇甫惟明韋堅等死希奭自青州之
　嶺南所過殺遷謫者李適之仰藥琚自縊適之子霅
　迎䘮至東京林甫令人誣告殺之給事中房琯(字次/律河)
　(南/人)坐與適之善貶宜春太守(林甫恨韋堅不已遣使/于循河及江淮州縣坐)
　(堅罪收繫綱典船夫徵剝逋負延及鄰伍死者甚/衆至林甫死乃止  綱典十船為一綱以吏典之)
除絞斬條
　上慕好生之名令應絞斬者皆重杖流嶺南其實有
　司率杖殺之
令天下嫁母服三載
令士通一藝以上皆詣京師
　上欲廣求天下之士命通一藝以上皆詣京師李林
　甫恐草野之士對策斥其姦惡建言舉人卑賤恐有
　俚言汚濁聖聴乃令郡縣精加試練送省覆試具名
　奏聞既而至者皆試以詩賦論遂無一人及第者林
　甫乃以野無遺賢上表稱賀
以安禄山兼御史大夫
　禄山體肥腹垂過膝外若癡直内實狡黠其在上前
　應對敏給雜以詼諧上嘗戲指其腹曰此胡腹中安
　所有其大乃爾對曰更無餘物止有赤心耳又嘗命
　見太子禄山不拜左右趣之拜禄山曰太子何官上
　曰此儲君也朕千秋萬嵗後代朕君汝者也禄山曰
　臣愚曏者惟知有陛下一人不知乃更有儲君不得
　已然後拜上以為信然益愛之(上嘗宴勤政樓百官/列坐樓下獨禄山于)
　(御座東間設金鷄帳置榻使坐其前命楊銛姊弟皆/與禄山叙兄弟禄山得出入禁中因請為貴妃兒上)
　(與貴妃同坐禄山先拜貴妃上問/何故對曰胡人先母而後父上悦)
冬十月帝如驪山温泉(在今西安府臨潼/縣南驪山之麓)名其宫曰華
清
　先是置温泉宫上嵗幸之至是更宫名曰華清治湯
　井為池環山列宫室(内有集靈臺朝元閣飛/霜九龍長生明珠等殿)又築羅
　城置百司及公卿邸第
将軍董延光攻吐蕃石堡城不克十一月以哥舒翰(突/騎)
(施哥舒部/渠長之子)充隴右節度使貶王忠嗣為漢陽太守
　忠嗣以部将哥舒翰為大斗軍(在今凉州府永昌縣/西南以大斗抜谷為)
　(名/)副使李光弼(營州栁城人契/丹王楷落之子)為河西兵馬使翰光
　弼皆以勇畧為忠嗣所重(每嵗積石軍麥熟吐蕃輙/来穫之無能禦者翰先伏)
　(兵于其側冦至㫁其後夹擊之無一人得返自/是不敢復來  積石軍在今蘭州府河州西)上欲
　使忠嗣攻吐蕃石堡城忠嗣上言石堡險固吐蕃舉
　國守之非殺數萬人不能克臣恐所得不如所亡不
　如厲兵秣馬俟其有釁然後取之上意不決将軍董
　延光請行上命忠嗣分兵助之忠嗣不得已奉詔而
　不盡如其所欲(李光弼曰大夫以數萬衆授延光而/不立重賞士卒安肯為之盡力且此)
　(天子意也彼無功必歸罪于大夫大夫何以杜其讒/口乎忠嗣曰今以數萬之衆爭一城得之未足以制)
　(敵不得亦無害于國故不欲為之忠嗣今受責天子/不過一将軍歸宿衡其次不過黔中上佐豈以數萬)
　(人之命易一官乎光弼曰大夫能/行古人之事非光弼所能及也)延光過期不克言
　忠嗣阻撓軍計上怒李林甫因使人告忠嗣欲擁兵
　奉太子敕徴忠嗣入朝委三司鞫之上聞哥舒翰名
　召見悦之以為隴右節度使而詔三司曰吾兒居深
　宫安得與外人通謀此必妄也但劾忠嗣阻撓軍功
　三司奏忠嗣罪當死翰力陳其寃上感悟貶忠嗣漢
　陽太守(李林甫屢起大獄以楊釗有掖庭之親乃因/以為援事有微渉東宫者皆指摘使之奏劾)
　(付羅希奭吉温鞫之釗因得逞其私志所擠陷誅夷/者數百家幸太子仁孝謹静張垍髙力士常保䕶于)
　(上前故林甫終不能/間也  張垍説之子)
殺户部侍郎楊慎矜
　慎矜為上所厚李林甫浸忌之慎矜與王鉷父中表
　兄弟也故引鉷入臺及鉷遷中丞慎矜猶名之鉷意
　不平慎矜不之覺嘗與之私語纎書(慎矜與術士史/敬忠善敬忠言)
　(天下将亂勸慎矜于/臨汝山中買茌避亂)林甫知鉷與慎矜有隙誘使圖
　之鉷乃遣人以飛語告慎矜隋煬帝孫與凶人往來
　家有䜟書謀復祖業上大怒收慎矜繋獄命楊釗盧
　鉉同鞫之(使吉温捕敬忠于汝州敬忠與温父善温/幼時敬忠嘗抱撫之及捕獲温不與語鎖)
　(其頸驅之馬前使吏誘之曰楊慎矜已欵服惟須子/一辨解意則生不然必死敬忠求紙温不答敬忠懇)
　(請哀切乃令答辨還/鞫慎矜因以為證)慎矜皆引服惟搜䜟書不獲使
　盧鉉入長安搜其家鉉袖䜟書入闇中出詬曰逆賊
　深藏秘記以示慎矜歎曰吾不蓄䜟書此何從在我
　家哉吾應死而已于是兄弟皆賜死妻子流嶺南連
　坐者數十人
十二月以天下嵗貢賜李林甫
　命百官閲嵗貢物于尚書省悉以車載賜李林甫上
　或有時不視朝百官悉集林甫第門臺省為空林甫
　子岫為将作監頗以滿盈為懼嘗從林甫遊後園指
　役夫言曰大人久處鈞軸怨仇滿天下一朝禍至欲
　為此得乎林甫不樂曰勢已如此将若之何(先是宰/相皆以)
　(徳度自處騶從不過數人林甫自以多結怨常虞刺/客出則歩騎百餘人為左右翼金吾静街前驅在數)
　(百歩外居則重關複壁如防大敵/一夕屢徙牀雖家人莫知其處)
以高仙芝(高麗/人)為安西四鎮節度使
　仙芝從軍安西驍勇善騎射累官四鎮節度副使小
　勃律王及其旁二十餘國皆服吐蕃貢獻不入討之
　不克制以仙芝為行營節度使討之自安西行百餘
　日至連雲堡(胡三省注堡在吐蕃南/依山北據娑勒川為固)破之遣将軍席
　元慶将千騎前行謂曰小勃律聞大軍至其君臣百
　姓必走山谷第呼出取繒帛稱敕賜之大臣至盡縛
　之以待我元慶如其言仙芝至斬其附吐蕃者數人
　急遣元慶往斫娑夷藤橋(唐書西域傳小勃律王居/孽多城臨娑夷水藤橋去)
　(城六/十里)甫畢而吐蕃救至已無所及(娑夷即弱水不能/勝草芥藤橋濶盡)
　(一矢力修之/朞年乃成)仙芝俘小勃律王及吐蕃公主而還上
　以仙芝為安西四鎮節度使仙芝署封常清(蒲州猗/氏人)
　判官任以軍事(自唐興以來邊帥皆用忠厚名臣不/久任不遥領不兼統功名著者往往)
　(入為宰相其四夷之将雖才畧如阿史那社爾契苾/何力猶不専大将之任皆以大臣為使以制之及開)
　(元中天子有吞四夷之志為邊将者十餘年不易始/久任矣皇子則慶忠諸王宰相則蕭暠牛仙客始遥)
　(領矣蓋嘉運王忠嗣専制數道始兼統矣李林甫欲/杜邊帥入相之路以蕃人不知書乃奏言文臣為将)
　(怯當矢石不若用寒族蕃人蕃人則勇決習戰寒族/則孤立無黨陛下誠以恩結其心彼必能為朝廷盡)
　(死上悦其言始用安禄山至是諸道節度使盡用蕃/人精兵咸戍北邊天下之勢偏重卒使禄山傾覆天)
　(下皆出于林甫專/寵固位之謀也)
(戊/子)七載夏四月以高力士為驃騎大将軍
　力士承恩嵗久中外畏之太子亦呼之為兄諸王公
　呼之為翁駙馬輩直謂之爺自李林甫安禄山輩皆
　因之以取将相然性和謹少過不敢驕横故天子終
　親任之士大夫亦不疾惡也(上嘗從容謂力士曰朕/不出長安近十年天下)
　(無事朕欲悉以政事委李林甫何如對曰天子巡守/古之制也且天下大柄不可假人彼威勢既成誰敢)
　(復議之者上不悦力士頓首謝罪上意/乃解力士自是亦不敢深言天下事矣)
五月羣臣上尊號
賜安禄山鐵券
以楊釗判度支事
　釗善窺上意所愛惡而迎之以聚斂驟遷嵗中領十
　五使恩幸日隆
冬十一月以貴妃姊為國夫人
　貴妃姊三人皆有才色上呼之為姨出入宫掖並承恩
　澤勢傾天下至是封韓虢秦國夫人與銛錡五家凡
　有請託府縣承迎峻于制敕四方賂遺惟恐居後上
　所賜與五家如一競開第舎極其壮麗一堂之費動
　踰千萬既成見他人有勝已者輒毁而改焉虢國尤
　為豪蕩(虢國新第堂成召匠圬埐以絳羅五百叚賞/之匠嗤不顧曰請取螻蟻蜥蜴記其數置堂)
　(中茍失一物/不敢受直)
十二月哥舒翰築神威軍(在青/海上)應龍城(在青海中龍駒/島魏書吐谷渾)
(傳青海中有小山每冬氷合後㳺牝此山/明年生駒必多駿異因名其島曰龍駒)
　翰築神威軍吐蕃至撃破之乃更築應龍城于青海
　中以謫卒二千戍之(明年冬青海氷合吐/蕃大至戍者盡没)
(己/丑)八載春二月帥羣臣觀左藏賜楊釗金紫
　是時州縣殷富倉庫積粟帛動以萬計釗請令糶變
　為輕貨輸京師屢奏帑藏充牣古今罕儔故上帥羣
　臣觀之賜釗紫衣金魚上由是視金帛如糞壤賞賜
　無限
夏四月殺咸寧太守趙奉璋
　奉璋告李林甫罪二十條未達林甫諷御史逮捕以
　為妖言杖殺之
五月停折衝府上下魚書
　先是折衝府(天下三百六十四府其/府統軍為折衝都尉)皆有木契(以木/書契)
　銅魚(刻銅為符作魚形契與魚皆中/剖以其左付軍府其右藏天府)朝廷徴發下敕
　書契魚都督郡府叅驗皆合然後遣之自募置彍騎
　府兵日壊死亡不補器械耗㪚畧盡府兵入宿衛者
　謂之侍官言其為天子侍衛也其後本衛多以假人
　役使如奴𨽻長安人羞之至以相詬病其戍邊者又
　多為邊将苦使利其死而沒其財由是應為府兵者
　皆逃匿至是無兵可交李林甫遂奏停折衝府上下
　魚書是後府兵徒有官吏而已彍騎之法天寶以後
　稍亦變廢應募者皆市井負販無頼子弟未嘗習兵
　時承平日久議者多謂中國兵可銷于是民間挾兵
　器者有禁子弟為武官父兄擯不齒猛将精兵皆聚
　于西北邊中國無武偹矣
六月加聖祖及諸帝后號諡
　上以符瑞相繼上聖祖號(曰大道元/元皇帝)高祖(曰神/堯)太宗
　(曰文/武)髙宗(曰天/皇)中宗(曰孝/和)睿宗(曰元/貞)五帝諡帝皆曰
　大聖后皆曰順聖(閏月上謁太清宫羣臣上尊號曰/開元天地大寶聖神文武應運皇)
　(帝十三載二月復加元元皇帝及諸帝后諡號上/亦加尊號至十四字  太清宫元元皇帝之廟也)
哥舒翰攻吐蕃石堡城拔之
　翰帥兵六萬攻吐蕃石堡城其城三面險絶惟一徑
　可上吐蕃但以數百人守之貯糧食積木石唐兵前
　後屢攻之不能克翰進攻數日不拔召禆将髙秀巖
　張守瑜欲斬之二人請三日期拔之獲吐蕃四百人
　唐士卒死者數萬(以石堡城/為神武軍)
(庚/寅)九載春正月羣臣請封西嶽許之(已而關中旱嶽/祠災遂罷封祀)
夏四月流宋渾于潮陽(本潮州天寶初改郡/今廣東潮州府是)
　初吉温因李林甫得進及楊釗恩遇浸深温遂棄林
　甫而附之為畫代林甫執政之䇿御史中丞宋渾林
　甫所厚也温使釗奏而逐之以剪其心腹林甫不能
　救
五月賜安禄山爵東平郡王(唐將帥封/王自此始)
秋八月以安禄山兼河北道採訪處置使
求殷周漢後廢韓(元魏/後)介(後周/後)酅(隋/後)公
　處士崔昌上言國家宜承周漢以土代火魏周隋皆
　閏位不當以其子孫為二王後事下公卿集議集賢
　院學士衛包上言集議之夜四星聚于尾(尾九星後/宫之塲妃)
　(后之府考唐書天文志天寶九載八月五星聚于箕/尾熒惑後至而先去尾箕燕分也占曰有徳則慶無)
　(徳則凶據此聚本五星而衛包言四星者蓋以/熒惑後至而不言且附㑹殷周漢唐之説也)天意
　昭然上乃命求殷周漢後為三恪廢韓介酅公(十二/載夏)
　(復以魏周隋後為三恪崔昌衛包皆坐貶時/李林甫已死楊國忠欲攻其短故有是命)
安禄山入朝
　禄山屢誘奚契丹飲以莨菪酒(莨菪藥名以其子/釀酒飲之不復醒)醉
　而阬之動數千人斬首以獻前後數四至是請入朝
　上命有司先為起第于昭應禄山至戲水(在臨潼縣/東下流入)
　(渭水古/有戯亭)楊釗兄弟姊妹皆往迎之上幸望春宫以待
　之禄山獻奚俘八千人上命考課之日書上上考(前/此)
　(聴禄山于上谷鑄錢五/壚禄山乃獻錢樣千緡)
制追復張易之兄弟官爵賜楊釗名國忠
　楊釗張易之之甥也奏乞雪易之兄弟制引易之兄
　弟迎中宗于房陵之功復其官爵仍官其子釗以圖
　䜟有金刀請更名上賜名國忠
南詔反陷雲南郡(即姚州天/寶初改郡)
　楊國忠徳鮮于仲通薦為劍南節度使仲通性褊急
　失蠻夷心故事南詔常與妻子俱謁都督過雲南太
　守張䖍陁皆私之又多所徴求南詔王閤羅鳯(皮羅/閤死)
　(閤羅/鳯嗣)忿怒發兵反攻陷雲南殺䖍陁取夷州三十二
(辛/卯)十載春正月免駙馬程昌裔官
　楊氏五宅夜遊與廣平公主(帝之/女)從者爭西市門楊
　氏奴揮鞭及公主衣公主墜馬昌裔下扶之亦被數
　鞭公主泣訴于上上為之杖殺楊氏奴明日免昌裔
　官不聴朝謁
為安禄山起第于親仁坊
　命有司為禄山起第于親仁坊敕諭但窮壮麗不限
　財力令中使䕶作敕之曰胡眼大勿令笑我及第成
　禄山置酒請墨敕召宰相至第上命宰相皆赴之又
　日遣諸楊與之遊宴(通鑑載禄山生日上及楊妃賜/予甚厚後三日召入禁中貴妃)
　(以錦繡為大襁褓裹之使宫人以輿舁之上聞問故/左右以貴妃洗禄兒對上賜貴妃洗皃金銀錢復厚)
　(賜禄山盡歡而罷自是禄山出入宫掖不禁考此皆/出禄山事跡及天寶遺事諸稗史恐非實録今不取)
以安禄山兼河東節度使
　户部郎中吉温見禄山有寵約為兄弟(説禄山曰李/丞相雖以時)
　(事親三兄必不肯以兄為相兄若薦温于上温即奏/兄堪大任共排林甫出之為相必矣禄山悦其言數)
　(穪温才/于上)㑹禄山領河東因奏温為副使知留後以大
　理司直張通儒為判官委以軍事(林甫與禄山語每/揣知其情先言之)
　(禄山驚服每見雖盛冬常汗霑衣林甫引與坐于中/書㕔撫以温言自解披袍以覆之禄山□荷言無不)
　(盡謂林甫為十郎既歸范陽留其将劉駱各在長安/每還必問十郎何言得美言則喜或但云語安大夫)
　(須好檢校即反手據/牀曰噫嘻我死矣)禄山既兼領三鎮日益驕恣自
　以曩時不拜太子見上春秋高頗内懼又見武備堕
　弛有輕中國之心孔目官嚴荘掌書記高尚(雍奴/人)因
　為之解圖䜟勸之作亂禄山養同羅奚契丹降者八
　千餘人謂之曳落河曳落河者猶言壯士也皆驍勇
　善戰一可當百以尚荘通儒及将軍孫孝哲(契丹/部人)為
　腹心史思明安守忠李歸仁蔡希徳牛廷玠向潤容
　李庭望崔乾祐尹子竒何千年武令珣能(音/耐)元皓(能/氏)
　(系出/長廣)田承嗣田乾真阿史那承慶為爪牙(尚夲名不/危頗有詞)
　(學薄遊河朔貧困不得志常歎曰高不危當舉大事/而死豈能齧草根求活耶禄山因置幕府出入臥内)
　(尚典賤奏荘治簿書承嗣為前鋒兵馬使治軍嚴整/嘗大雪禄山按行諸營至承嗣營寂若無人入閲士)
　(卒無一人不在者/禄山是以重之)
夏四月劍南節度使鮮于仲通討南詔蠻敗績制復募
兵以擊之
　仲通将兵八萬討南詔南詔王閤羅鳯遣使謝罪請
　還所俘掠城雲南而去仲通不可囚其使進軍至西
　洱河與戰大敗士卒死者六萬人仲通僅以身免楊
　國忠掩其敗状仍叙其戰功閤羅鳯遂北臣于吐蕃
　吐蕃號曰東帝(閤羅鳯刻碑于國門言已不得已而/叛唐且曰我世世事唐受其封賞後)
　(世容復歸唐當指碑以示唐/使者知吾之叛非本心也)制募兵以撃之人聞雲
　南多瘴氣莫肯應募楊國忠遣御史分道捕人枷送
　軍所(舊制百姓有勲者免征役國忠奏先取髙勲于/是行者愁怨父母妻子送之所在哭聲震野)
高仙芝撃大食(注見/前)敗績
　初仙芝偽與石國(月氏餘種在/漢大宛西鄙)約和因兵襲之俘其
　王以歸(掠得瑟瑟十餘斛黄金五六槖駝/皆入其家  瑟瑟廣雅曰碧珠也)石國王子
　走告諸部諸部皆怒潜引大食欲共攻四鎮仙芝将
　兵三萬擊之深入七百餘里與戰大敗士卒死亡畧
　盡(将軍李嗣業勸仙芝宵遁别将殺秀實詬之曰避/敵先奔無勇也全已棄衆不仁也幸而得達獨無)
　(愧乎嗣業執其手謝之留拒追兵收㪚卒得俱免還/至安西言于仙芝以秀實兼都知兵馬使為已判官)
　(段李嗣業京兆髙陵人/  秀實字成公汧陽人)
秋八月武庫火
　燒兵器三十七萬
安禄山討契丹大敗
　禄山将三道兵六萬以討契丹以奚騎二千為鄉導
　過平盧千餘里遇雨弓弩筋膠皆弛奚復叛與契丹
　合夾撃唐兵殺傷殆盡禄山獨與麾下二十騎走入
　師州(唐羈縻州以室韋部置後僑/治于良郷縣之故東閭城)歸罪于左賢王哥
　解兵馬使魚承仙斬之(平盧兵馬使史思明懼逃入/山谷禄山遷至平盧麾下皆)
　(亡史思明出見禄山禄山喜執其手曰吾得汝復/何憂思明退謂人曰曏使早出已與哥解并斬矣)
冬十一月以楊國忠領劍南節度使
(壬/辰)十一載春二月以粟帛庫錢易惡錢
　先是江淮多惡錢貴戚大商往往以良錢一易惡錢
　五載入長安市井不勝其弊故李林甫奏請禁之官
　為易取期一月不輸官者罪之于是商賈不以為便
　遮楊國忠馬自言國忠為言于上乃更命非鉛錫所
　鑄及穿穴者皆聴用之
三月安禄山撃契丹
　禄山撃契丹欲以雪去秋之恥㑹突厥降将阿布思
　叛(初突厥阿布思來降上厚禮之賜姓名李獻忠累/遷朔方節度副使獻忠有權畧不為安禄山下禄)
　(山恨之至是奏請獻忠俱撃契丹獻忠/恐為禄山所害乃帥所部叛歸漠北)禄山遂頓兵
　不進已而阿布思為回紇所破禄山誘其部落降之
　由是禄山兵精天下莫及(阿布思遁入葛邏禄/其葉䕶執之送京師)
改吏兵刑為文武憲部
夏户部侍郎京兆尹王鉷伏誅
　鉷權寵日甚其弟户部郎中銲凶險不法(召術士任/海川問我)
　(有王者之相否海川懼亡匿鉷恐事泄捕得托以他/事杖殺之王府司馬韋㑹話之私庭鉷又使長安尉)
　(賈季鄰收/繫殺之)銲所善邢縡與龍武萬騎謀作亂有告之
　者上以告状面授鉷使捕之鉷意銲在縡所先遣人
　召之日晏乃命捕縡縡帥其黨格鬬㑹髙力士引禁
　軍至撃斬縡捕其黨皆擒之國忠白上鉷必預謀上
　以鉷任遇深不應同逆(李林甫亦/為之解辯)乃命特原銲不問
　使國忠諷鉷表請罪之鉷不忍上怒㑹陳希烈極言
　鉷大逆當誅敕希烈與國忠鞫之仍以國忠兼京兆
　尹(任海川韋會/等事皆發)獄具鉷賜自盡銲杖死于朝堂有司
　籍其第舎數不能徧
五月以楊國忠為御史大夫京畿採訪使
　初李林甫以國忠㣲才且貴妃之族故善遇之國忠
　以林甫薦王鉷為大夫不悦遂深探邢縡獄令引林
　甫交私事状陳希烈哥舒翰從而證之上由是疎林
　甫擢國忠為大夫凡鉷所領使務皆歸之國忠貴震
　天下始與林甫為讐敵矣(是秋上復幸左藏國忠奏/有鳯凰見左藏屋出納判)
　(官魏仲犀見之遂以/仲犀為殿中侍御史)
冬十一月右相李林甫死
　先是林甫奏請楊國忠赴鎮劍南(國忠既領劍南節/度南詔數宼邉蜀)
　(人請國忠赴鎮林甫因奏遣之國忠将行泣言必為/林甫所害上曰卿暫到蜀區處軍事朕屈指待卿還)
　(當入相林甫時已有疾/聞之憂懣不知所為)至是林甫疾劇上遣中使召
　國忠還至昭應謁林甫拜于牀下林甫流涕謂曰林
　甫死矣公必為相以後事累公國忠謝不敢當汗流
　覆面林甫遂死(上晚年自恃承平以為天下無復可/憂遂深居禁中専以聲色自娱悉委)
　(政事于林甫林甫媚事左右迎合上意以固其寵杜/絶言路掩蔽聪明以成其姦妬賢嫉能排抑勝己以)
　(保其位屢起大獄誅逐貴臣以張其勢自皇太子以/下畏之側足凡在相位十九年養成天下之亂而上)
　(不之/寤也)
以楊國忠為右相兼文部尚書
　國忠為人强辨而輕躁無威儀既為相裁决機務果
　敢不疑攘袂扼腕公卿以下頤指氣使莫不震慴凡
　領四十餘使(或勸陜郡進士張彖謁國忠彖曰君輩/倚楊右相如㤗山吾以為氷山耳若皎)
　(日既出君輩得無失/所恃乎遂隐居嵩山)
(癸/巳)十二載春正月楊國忠注選人于都堂
　國忠欲收人望選人無問賢不肖選深者留之依資
　據闕注官滯淹者翕然稱之凡所施置皆曲徇時人
　所欲故頗得衆譽故事兵吏部尚書知政事者選事
　悉委侍郎以下三注三唱仍過門下省審自春及夏
　乃畢至是國忠欲自示精敏乃遣令史先于私第宻
　定名闕召左相陳希烈及給事中諸司長官皆集尚
　書都堂唱注一日而畢曰今左相給事中俱在座已
　過門下矣其間資格差謬甚衆無敢言者于是門下
　不復過官侍郎但掌試判而已(時中書舎人宋昱知/選事進士劉迺遺昱)
　(書曰禹稷臯陶同居舜朝猶曰載采有九徳考績以/九載近代主司察言于一幅之判觀行于一揖之間)
　(何古今遲速不侔之甚哉借使周公孔子今處銓廷/考其辭華則不及徐庚觀其利口則不如嗇夫何暇)
　(論聖賢之事業乎闕劉/迺字永夷河南伊  人)
二月追削李林甫官爵剖其棺
　楊國忠説安禄山使阿布思部落降者詣闕誣告李
　林甫與阿布思謀反上信之下吏按問林甫婿諌議
　大夫楊齊宣懼為所累證成之時林甫尚未𦵏制削
　官爵子孫皆流嶺南黔中親近及黨與坐貶者五十
　餘人剖棺抉含珠褫金紫更以小棺如庶人禮𦵏之
秋八月以哥舒翰兼河西節度使
　安禄山以李林甫狡猾踰已故畏服之及楊國忠為
　相視之蔑如也由是有隙國忠屢言禄山有反状上
　不聽隴右節度使哥舒翰素與禄山不協(先是翰與/禄山俱入)
　(朝上使高力士宴之城東禄山謂翰曰公與我族類/頗同何得不相親翰曰古人云狐向窟嘷不祥為其)
　(忘本也兄茍見親翰敢不盡心禄山以為譏其胡也/怒駡曰突厥敢爾翰欲應之力士目翰乃止由是為)
　(怨愈/深)㑹翰撃吐蕃悉收九曲(唐軍名在今蘭州府河/州邊外西北唐書吐蕃)
　(傳九曲地宜畜牧開元中吐蕃賂都督楊矩請其地/為金城公主湯沐矩表與之由是吐蕃近與唐接勢)
　(益張天寶十二載哥舒/翰收復故地遂列郡縣)部落國忠欲厚結翰與共排
　禄山因奏以翰兼河西節度賜爵西平郡王(是時中/國盛彊)
　(自安逺門西盡唐境凡萬二千里閭閻相望桑麻翳/野天下稱富庶者無如隴右翰每遣使入奏嘗騎白)
　(槖駞日馳五百里門安/逺門長安城西北)
冬十月帝如華清宫
　楊國忠與虢國夫人居第相鄰晝夜往來無復期度
　或並轡走馬不施鄣幕道路掩目三夫人從幸華清
　㑹于國忠第車馬僕從充溢數坊錦繡珠玉鮮華奪
　目國忠謂客曰吾本寒家一旦緣椒房至此未知稅
　駕之所然終不能致令名不若且極樂耳楊氏五家
　隊各為一色衣以相别五家合隊粲若雲錦國忠仍
　以劒南旌節引于其前(國忠子暄舉明經荒陋不及/格禮部侍郎達奚珣畏國忠)
　(遣其子邀國忠馬白之然亦未敢落也國忠怒曰我/子何患不富貴乃令鼠輩相賣䇿馬不顧而去珣懼)
　(遂置暄/上等)
(甲/午)十三載春正月安禄山入朝
　是時楊國忠言禄山必反且曰陛下試召之必不來
　上使召之禄山即至見上泣曰臣本胡人陛下寵擢
　至此為國忠所疾臣死無日矣上憐之賞賜巨萬由
　是國忠之言不能入矣太子亦言禄山必反上不聴
　(禄山求兼領羣牧總監表吉/温自副因擇良馬納范陽)
加安禄山左僕射
　上欲加禄山同平章事已令太常張垍草制楊國忠
　曰禄山雖有軍功目不知書豈可為宰相制書若下
　恐四夷輕唐上乃以禄山為僕射(唐初詔敕皆中書/門下官有文者為)
　(之乾封以後始召文士草諸文辭常于北門候進止/時人謂之北門學士上即位始置翰林院宻邇禁庭)
　(延文章之士下至僧道書畫琴棋數術之工皆處之/謂之待詔刑部尚書張均及弟垍皆翰林院供奉)
三月安禄山歸范陽
　禄山奏所部将士討奚契丹等勲效甚多乞超資加
　賞(除将軍者五百餘人/中郎将者二千餘人)禄山欲反故先以此收衆心
　也禄山辭歸范陽上解御衣以賜之禄山驚喜恐楊
　國忠奏留之疾驅出關乗船沿河而下晝夜兼行日
　數百里自是有言禄山反者上皆縛送之由是人無
　敢言者(禄山之發長安也上令髙力士餞之及還上/問禄山慰意乎對曰觀其意怏怏必知欲命)
　(為相而中止也上以告國忠國忠曰此議他/人不知必張垍兄弟告之也上怒貶均垍官)
夏六月乙丑朔日食不盡如鈎
劒南留後李宓撃南詔敗没
　宓撃南詔閤羅鳯誘之深入至太和城閉壁不戰宓
　糧盡士卒瘴疫饑死什七八乃引還蠻追撃之全軍
　皆没國忠隐其敗更以㨗聞益發中國兵討之前後
　死者幾二十萬人無敢言者(上嘗謂髙力士曰朕今/老矣朝事付之宰相邊)
　(事付之諸将夫復何憂力士對曰臣聞雲南數䘮師/又邊将擁兵太盛陛下将何以致之臣恐一旦祸起)
　(不可復救何謂無憂也/上曰卿勿言朕深思之)
秋八月陳希烈罷以韋見素(字㑹微/湊之子)同平章事
　楊國忠忌陳希烈希烈累表辭位上欲以吉温代之
　國忠以温附安禄山奏言不可以見素和雅易制薦
　之
關中大饑
　自去嵗水旱相繼關中大饑上憂雨傷稼國忠取禾
　之善者獻之曰雨雖多不害稼也上以為然扶風太
　守房琯言所部水災國忠使御史推之是嵗天下無
　敢言災者高力士侍側上曰淫雨不已卿可盡言對
　曰自陛下以權假宰相賞罸無章隂陽失度臣何敢
　言上然之
冬閏十一月貶韋陟(字殷卿/安石子)為桂嶺(隋縣元省故城在/今廣西平樂府賀)
(縣/)尉吉温為澧陽(本澧州天寶初改郡/後仍為州今𨽻湖南)長史
　河東太守韋陟文雅有盛名楊國忠恐其入相使人
　告陟贓汚事下御史陟賂中丞吉温使求救于安禄
　山復為國忠所發貶陟桂嶺尉温澧陽長史安禄山
　為温訟寃且言國忠䜛疾上兩無所問
户部奏郡縣户口之數
　先是開元十四年户七百六萬九千五百六十五口
　四千一百四十一萬九千七百一十二二十八年户
　八百四十一萬二千八百七十一口四千八百一十
　四萬三千六百九(時西京東都米斛直錢不滿二百/絹匹亦如之海内富安行者萬里)
　(不持/寸兵)至是户部奏天下郡三百二十一縣千五百三
　十八户九百六十一萬九千二百五十四口五千二
　百八十八萬四百八十八唐之盛止此
(乙/未)十四載春二月安禄山請以蕃将代漢将從之
　禄山使副将何千年入奏請以蕃将三十二人代漢
　将韋見素謂楊國忠曰禄山久有異志今又有此請
　其反明矣明日入見上迎謂曰卿等疑禄山邪見素
　因極言禄山反已有迹所請不可許上不悦竟從禄
　山之請(他日國忠見素言于上曰臣有策可坐消禄/山之謀若除禄山平章事召詣闕以賈循吕)
　(知誨楊光翽分領范陽平盧河東節度則勢自分矣/上從之已草制而不發更遣中使輔璆琳以珍果賜)
　(禄山潜察其變璆琳受禄山厚賂還盛言禄山無二/心上謂國忠等曰朕推心待之必無異志朕自保之)
　(卿等勿憂也事遂寝别賈循華原/人輔姓晋大夫智果  族為輔氏)
秋七月安禄山表請獻馬遣中使諭止之
　禄山表獻馬三千匹每匹執鞚夫二人遣蕃将二十
　二人部送河南尹達奚珣疑有變奏請諭禄山以進
　馬宜俟至冬官自給夫無煩本軍于是上稍寤始有
　疑禄山之意(會輔璆琳受賂事泄/上托以他事撲殺之)遣中使馮神威齎
　手詔諭禄山如珣策禄山踞牀不拜曰馬不獻亦可
　十月當詣京師尋遣還亦無表
冬十一月安禄山反遣封常清如東京募兵以禦之
　禄山専制三道隂蓄異志殆将十年以上待之厚欲
　俟上晏駕然後作亂㑹楊國忠屢言禄山且反數以
　事激之欲其速反以取信于上禄山由是決意遽反
　獨與嚴荘髙尚阿史那承慶宻謀㑹有奏事官自京
　師還禄山詐為敕書示諸将曰有宻㫖令禄山将兵
　入朝討楊國忠衆愕然相顧莫敢異言于是發所部
　兵及奚契丹凡十五萬反于范陽大閲誓衆引兵而
　南歩騎精鋭烟塵千里時承平久百姓不識兵革河
　北州縣望風瓦解北京以聞上未之信及聞禄山定
　反乃召宰相謀之楊國忠揚揚有得色曰今反者獨
　禄山耳将士皆不欲也不過旬日必傳首詣行在(時/上)
　(幸華/清宫)上以為然安西節度使封常清入朝上問以討
　賊方畧常清大言請詣東京開府庫募驍勇桃馬箠
　渡河計日取逆賊之首獻闕下上悦以為范陽平盧
　節度使乗驛詣東京募兵旬日得六萬人乃斷河陽
　橋為守禦之備(禄山子慶宗尚宗女在京師/及是上自華清宫還誅之)
以郭子儀(字子儀華/州鄭人)為朔方節度使
　子儀先以天徳軍(在今呉喇/忒旗西北)使兼九原太守至是授
　朔方節度使率軍東討
以張介然(猗氏/人)為河南節度使
　領陳留(本汴州天寶初改郡/今河南開封府是)等十三郡諸郡當賊衝
　者皆置防禦使(介然至陳留纔數日禄山已自靈昌/渡河介然授兵乗城衆恟懼不能守)
　(太守郭納以城降介然遂被殺禄山聞其子安慶宗/死慟哭曰我何罪而殺我子于是陳留将士降者皆)
　(殺之以快其忿衛靈昌本滑州/天寶初改郡今  輝府滑縣是)
十二月以高仙芝為副元帥統諸軍屯陜
　以榮王琬(帝之/子)為元帥髙仙芝副之統諸軍東征出
　内府錢帛于京師募兵十一萬號曰天武軍旬日而
　集皆市井子弟也仙芝以五萬人發京師遣宦者邊
　令誠監其軍屯于陜(唐宦者監/軍自此始)
封常清與賊戰于武牢敗績安禄山遂陷東京留守李
憕(并州文/水人)御史中丞盧奕(懐慎/之子)死之
　禄山以田承嗣安忠志(禄山/假子)張孝忠(本夷種名阿勞/後歸朝賜名)
　為前鋒常清所募兵皆白徒屯武牢以拒賊賊以鐵
　騎蹂之再戰皆敗禄山陷東京常清再戰城中又敗
　乃西走河南尹達奚珣降于禄山留守李憕謂御史
　中丞盧奕曰吾曹荷國重任雖知力不敵必死之奕
　許諾憕收殘兵數百欲戰皆潰憕坐府中奕先遣妻
　子懐印間道走長安朝服坐臺中禄山使人執之及
　採訪判官蔣清(欽緒/之子)皆殺之奕罵禄山數其罪顧賊
　黨曰凡為人當知順逆我死不失節夫復何恨
高仙芝退保潼關河南多陷
　封常清帥餘衆至陜謂高仙芝曰常清連日血戰賊
　鋒不可當且潼關無兵若賊豕突入關則長安危矣
　陕不可守不如引兵先據潼關以拒之仙芝乃趨潼
　關修完守備禄山使其将崔乾祐屯陜于是河南諸
　郡皆降于禄山(是時朝廷徵兵未至關中恟懼㑹禄/山方謀稱帝留東京不進故朝廷得)
　(為之備兵/亦稍集)
東平(今泰安府東平/州天寶初置郡)太守呉王祗(信安王/禕之弟)起兵討賊
　禄山以張通晤為睢陽(即宋州/注見前)太守東畧地郡縣官
　多望風降走惟東平太守嗣吳王祗濟南太守李随
　起兵拒之郡縣之不從賊者皆倚吳王為名單父(漢/縣)
　(今曹州府/單縣是)尉賈賁帥吏民撃斬通晤有衆二千詔以
　祗為靈昌太守河南都知兵馬使
以永王璘為山南節度使頴王璬(二王皆/帝子)為劍南節度
使
　二王皆不出閤以江陵蜀郡長史源洧(乾曜/族孫)崔圓(字/有)
　(裕貝州/武城人)副之
制太子監國
　上議親征制太子監國(上謂宰相曰朕在位垂五十/載去秋已欲傳位太子值水)
　(旱相仍不欲以餘災遺子孫不意逆臣横發朕當/親征且使之監國事平之日朕将髙枕無為矣)楊
　國忠大懼退謂三夫人曰太子素惡吾家若一旦得
　天下吾與姊妹併命在旦暮矣使説貴妃銜土請命
　于上事遂寝
平原太守顔真卿(字清臣師古/五世從孫)起兵討賊
　初真卿知禄山且反因霖雨完城浚濠料丁壮實倉
　廩禄山以其書生易之及反牒真卿将兵防江津真
　卿遣平原司兵李平間道奏之上始聞河北郡縣皆
　從賊嘆曰二十四郡曽無一人義士耶及平至大喜
　曰朕不識顔真卿作何状乃能如是真卿使親客宻
　懐購賊牒詣諸郡由是諸郡多應者召募勇士旬日
　至萬餘人涕泣諭以舉兵討賊士皆感憤禄山使其
　黨段子光齎李憕盧奕蔣清首徇河北諸郡至平原
　真卿執之腰斬以徇取三人首續以蒲身棺斂𦵏之
　祭哭受弔(禄山以劉道元攝景城太守清池尉賈載/鹽山尉穆寕共斬之得其甲仗五十餘船)
　(攜其首謁長史李暐暐收嚴荘宗族悉誅之送道元/首至平原真卿召□寕及清河尉張澹詣平原計事)
　(饒陽太守盧全誠據城不受代河間司法李奐殺禄/山所署長史王懐忠李随殺禄山所署博平太守馬)
　(冀各以衆數千或萬人共推真卿為主軍事皆禀焉/景城本滄州天寶初改郡今仍為州屬天津府清池)
　(隋縣明省故城在滄州鹽山隋/縣今屬天津府餘注俱見前)
殺高仙芝封常清以哥舒翰為副元帥
　邊令誠數以事干仙芝仙芝不從令誠入奏事遂言
　常清以賊摇衆而仙芝棄陜地數百里又盜減糧賜
　上大怒遣令誠齎敕即軍中斬仙芝及常清(初常清/既敗三)
　(遣使表陳賊形勢上皆不之見常清乃自馳詣闕至/渭南敕削其官爵令還軍自效常清草遺表曰臣死)
　(之後望陛下不輕此賊無忘臣言時朝議皆以禄山/狂悖不日授首故常清云然令誠至潼關先引常清)
　(宣敕示之常清以表附令誠上之常清既死令誠乃/謂仙芝曰大夫亦有恩命仙芝遽下令誠宣敕仙芝)
　(曰我遇敵而退死則宜矣謂我盗減糧賜則之/誣也時士卒在前大呼稱枉其聲震地遂斬)先是哥
　舒翰入朝以疾留京師及是上以翰有威名且素與
　禄山不協召見拜兵馬副元帥将兵六萬以討禄山
　翰以疾固辭上不許以田良邱為行軍司馬蕃将火
　抜歸仁等将部落以從併仙芝舊卒號二十萬軍于
　潼關(翰疾不能治事悉以軍政委良邱良邱復不敢/専決使王思禮主騎李承光主步無所統一翰)
　(用法嚴而不恤士卒皆懈弛/無鬬志  王思禮髙麗人)
安禄山遣兵寇振武(唐軍名單于都督府治/此地在今歸化城南)郭子儀使
兵馬使李光弼僕固懐恩(鐵勒/部人)撃破之
　子儀乘勝遂收雲中拔馬邑開東陘關(在今代州南/胡三省曰時)
　(河東太原閉關以拒賊/子儀既破賊衆關始開)
常山(即恒州/注見前)太守顔杲卿(字昕真卿/同五世兄)起兵討賊河北諸
郡皆應之
　先是禄山至藁城(漢縣今屬/正定府)常山太守顔杲卿力不
　能拒與長史袁履謙往迎之禄山輒賜杲卿金紫質
　其子弟使仍守常山杲卿歸途中指其衣謂履謙曰
　何為著此履謙悟其意乃隂與杲卿謀討禄山至是
　将起兵㑹族弟真卿自平原遣甥盧逖潛告杲卿欲
　連兵斷禄山歸路以緩其西入之謀時禄山将李欽
　湊守井陘口杲卿誘至斬之悉㪚井陘之衆有頃賊
　将高邈何千年適至又皆擒之(賊将張獻誠方圍饒/陽千年因謂杲卿曰)
　(此郡應募烏合難以臨敵宜深溝髙壘勿與爭鋒俟/朔方軍至併力齊進傳檄趙魏斷燕薊要膂彼則成)
　(擒矣今且宜聲云李光弼兵出井陘因使人説張獻/誠解饒陽圍此亦一竒也杲卿悦用其策獻誠果遁)
　(去兵/皆潰)杲卿乃命藁城尉崔安石等徇諸郡云大軍朝
　夕當至先下者賞後至者誅于是河北諸郡響應凡
　十七郡皆歸朝廷兵合二十餘萬其附禄山者惟范
　陽(即幽州/注見前)盧龍(唐志無盧龍郡胡/三省曰當作北平)宻雲(本檀州天寶/初改郡今順)
　(天府宻/雲縣是)漁陽(今薊州天/寶初置郡)汲鄴(注俱/見前)六郡而已(杲卿又/宻使人)
　(入漁陽招賈循郟城人馬燧説循曰禄山負恩悖逆/終歸夷滅公若以范陽歸國傾其根柢此不世之功)
　(也循然之猶豫不時發别将牛潤容知之以告禄山/禄山召循殺之馬燧亡入西山隐者徐遇匿之得免)
　(禄山欲攻潼關至新安聞河/北有變而還  馬燧字洵美)
(丙/申)十五載(肅宗皇帝/至徳元載)春正月安禄山僭號(劉友益曰書/僭號自禄山)
(始天子/在上也)
　禄山自稱大燕皇帝改元聖武以達奚珣為侍中張
　通儒為中書令髙尚嚴荘為中書侍郎
以許逺為睢陽太守
賊将史思明陷常山顔杲卿死之
　杲卿起兵纔八日守備未完史思明蔡希徳引兵皆
　至城下杲卿告急于太原尹王承業承業擁兵不救
　杲卿晝夜拒戰糧盡矢竭城遂陷賊執杲卿及袁履
　謙等送洛陽禄山數之曰我奏汝為判官不數年超
　至太守何負于汝而反杲卿罵曰汝本營州牧羊羯
　奴天子擢汝為三道節度使恩幸無比何負于汝而
　反我世為唐臣禄位皆唐有雖為汝所奏豈從汝反
　邪我為國討賊恨不斬汝何謂反也臊羯狗何不速
　殺我禄山大怒并履謙咼(古瓦反/磔也)之二人比死罵不
　絶口顔氏死者三十餘人(思明既克常山引兵擊諸/郡之不從者于是諸郡復)
　(為賊/守)
以李光弼為河東節度使
　上命郭子儀罷圍雲中還朔方益發兵進取東京選
　良将分兵先出井陘以定河北子儀薦光弼以為河
　東節度使分朔方兵萬人與之
二月李光弼入常山執賊将安思義遂與史思明戰大
敗之
　李光弼将蕃漢歩騎萬餘人太原弩手三千人出井
　陘至常山常山團練兵執安思義出降(光弼得思義/不殺引問計)
　(答曰大夫逺來疲弊遇敵恐未易當不如按軍入守/料勝而出冦兵雖鋭不能持重氣沮心離乃可圖也)
　(光弼曰善釋其/縛即移軍入城)思明方圍饒陽(太守盧全誠/拒守不下)聞常山
　不守立即解圍合二萬餘騎直抵城下光弼以五百
　弩于城上齊發射之賊稍却乃出弩手千人分為四
　隊使其矢發發相繼賊不能當乃退有村民告賊歩
　兵五千自饒陽來至九門(漢縣宋省故城/在今藁城縣)南逢壁(九/門)
　(之地/名)光弼遣歩騎各二千匿旗鼓並水潛行遇賊方
　飯縱兵掩撃殺之無遺思明聞之失勢退入九門(時/常)
　(山九縣七附官軍惟九門藁城為賊所據光弼與思/明相守四十餘日思明絶常山糧道光弼遣使告急)
　(于郭子儀子儀引兵自井陘出至常山與光弼軍合/蕃漠歩騎共十餘萬與思明戰于九門城南思明大)
　(敗中郎将渾瑊射其将李立節殺之思明收餘衆奔/趙郡復如博陵河朔之民苦賊殘暴所在屯結各為)
　(營以拒賊及郭李軍至爭出自効遂攻趙/郡降之  渾瑊鐵勒渾部渠長釋之之子)
真源(唐縣今歸徳/府鹿邑縣是)令張廵起兵雍邱(注見/前)討賊
　先是譙郡(注見/前)太守楊萬石以郡降安禄山逼真源
　令張廵為長史使西迎賊廵至真源帥吏民哭于元
　元皇帝廟起兵討賊樂從者數千人廵選精兵千人
　西至雍邱與賈賁合初雍邱令令狐潮以縣降賊引
　精兵攻雍邱賁出戰敗死廵力戰却賊因兼領賁衆
　潮復與賊将李懐仙(栁城/部人)等四萬餘衆奄至城下衆
　懼廵曰賊兵精鋭有輕我心今出于不意撃之彼必
　驚潰賊勢少折然後城可守也乃使千人乗城自帥
　千人分數隊開門突出廵身先士卒直衝賊陣人馬
　辟易賊遂退明日復進蟻附攻城廵束蒿灌脂焚而
　投之賊不得上積六十餘日大小三百餘戰帶甲而
　食裹瘡復戰賊遂敗退廵乗勢追之獲賊兵二千人
　而還軍聲大振
加顔真卿河北採訪使真卿撃魏郡拔之
　先是清河客李蕚(一作㟧字/伯髙趙人)年二十餘為郡人乞師
　于真卿(蕚曰公首唱大義河北諸郡恃公以為長城/今清河公之西鄰國家平日聚江淮河内錢)
　(帛于彼以贍北軍今有布三百餘萬匹帛八十餘萬/匹錢三百餘萬緡糧三十餘萬斛昔討黙啜甲兵盡)
　(貯其庫今有五十餘萬事户七萬口十餘萬竊計財/足以三平原之富兵足以倍平原之彊公誠資以士)
　(卒撫而有之以二郡為腹心則餘郡如四支無不随/所使矣真卿曰吾兵新集未練何暇及鄰然子之請)
　(兵欲何為乎蕚曰清河非力不足而借公之師也亦/以觀大賢之名義耳今仰瞻髙意未有決辭定色僕)
　(何敢遽言/所為乎)真卿欲與之兵衆以蕚年少輕慮必無所
　成真卿不得已辭之蕚就館復為書説真卿(書曰清/河去逆)
　(效順奉粟帛器械以資軍公乃不納而疑之僕回轅/之後清河不能孤立必有所繫託将為公西面之彊)
　(敵公能/無悔乎)真卿得書大驚遽詣其館以兵六千借之送
　至境執手别因問之曰兵已行矣可以言子之所為
　乎蕚曰聞朝廷遣程千里(京兆萬/年人)将精兵十萬出崞
　(音/郭)口(舊唐書崞口在相州西山胡/三省曰葢即壺關之險也)賊據險拒之不得
　前今當引兵先擊魏郡執其守将分兵開崞口以出
　千里之師因討汲鄴以北至于幽陵(即幽/州)然後帥諸
　同盟合兵十萬南臨孟津分兵循河據守要害制其
　北走之路討官軍東討者不下二十萬河南義兵西
　向者亦不減十萬公但當表朝廷堅壁勿戰不過月
　餘賊必有内潰相圖之變矣真卿曰善令參軍李擇
　交等将其兵㑹清河博平兵五千人軍於堂邑(隋縣/今屬)
　(東昌/府)禄山所署魏郡太守袁知泰逆戰大敗遂克魏
　郡軍聲大振
以賀蘭進明為河北招討使
　時北海太守賀蘭進明亦起兵真卿以書召之并力
　進明将歩騎五千渡河真卿陳兵逆之相揖哭于馬
　上哀動行伍進明屯平原城南真卿每事咨之由是
　軍權稍移于進明真卿不以為嫌復以堂邑之功讓
　之進明奏其状取捨任意敕加進明河北招討使擇
　交等微進資級清河博平有功者皆不録(進明攻信/都郡久之)
　(不克參軍第五琦勸進明厚以金帛募/勇士乃克之  第五琦字禹珪長安人)
夏四月以來瑱(邠州永/夀人)為潁川太守
　楊國忠問将于左拾遺張鎬(字從周/博州人)及蕭昕(字中明/梁鄱陽)
　(王恢七/世孫)鎬昕薦瑱以為潁川太守前後破賊甚衆人
　謂之來嚼鐵
以劉正臣(武陟/人)為平盧節度使
　平盧軍将劉客奴董秦(薊人後賜姓/名曰李忠臣)王元志同謀殺
　吕知誨(禄山首發以/知誨守平盧)遣使踰海與顔真卿相聞請取
　范陽以自效真卿遣判官以衣糧助之真卿時惟一
　子頗才十餘嵗使詣客奴為質朝廷聞之以客奴鎮
　平盧賜名正臣秦及元志拜官有差(已而正臣将襲/范陽未至為史)
　(思明所敗比還/王元志酖殺之)
以虢王巨(高祖子鳯/之曽孫)為河南節度使
　賊圍南陽太守卿張垍薦虢王巨有勇畧上徴吳王
　祗還以巨代之引兵出藍田賊解圍走
五月郭子儀李光弼與史思明戰于嘉山(亦曰嘉禾山/在今定州曲)
(陽縣/東)大破之復河北十餘郡
　子儀光弼既抜趙郡光弼進圍博陵不克與子儀俱
　還常山史思明收㪚卒數萬踵其後子儀選驍騎更
　挑戰三日賊疲乃退子儀乗之又敗之于沙河(在今/定州)
　(南卽古泒水源出山西逕正定定州/至祁州與唐河合唐河古滱水也)禄山復使蔡希
　徳将歩騎二萬人北就思明又使牛廷玠發范陽等
　郡兵助之合五萬餘人子儀至恒陽(今曲陽縣隋曰/恒陽唐元和中)
　(更今/名)深溝高壘以待之賊來則守去則追之晝則耀
　兵夜斫其營賊不得休息數日光弼子儀議曰賊倦
　矣可以出戰戰于嘉山大破之斬首四萬級捕獲千
　餘人思明奔博陵光弼就圍之軍聲大振于是河北
　十餘郡皆殺賊守将而降漁陽路再絶(前者顔果卿/起兵漁陽路)
　(絶杲卿敗而復通今郭/李破史思明故再絶)賊往來者多為官軍所獲賊
　衆家在漁陽者無不摇心(禄山大懼召髙尚嚴荘詬/之曰汝教我反以為萬全)
　(今守潼關數月不能進北路已絶諸軍四合萬全何/在尚荘懼數日不敢見田乾真説禄山曰自古帝王)
　(經營大業皆有勝敗豈能一舉而成尚荘皆佐命元/勲一旦絶之諸将誰不内懼禄山即置酒酣宴待之)
　(如初遂議棄洛陽/走歸范陽計未决)
六月哥舒翰與賊戰于靈寶大敗賊遂入關
　是時天下以楊國忠召亂莫不切齒王思禮説哥舒
　翰使抗表請誅國忠翰曰如此乃翰反非禄山也或
　説國忠朝廷重兵盡在翰手翰若援旗西指于公豈
　不危哉國忠大懼(募萬人屯灞上令所親杜乾運将/之名為禦寇實備翰也翰聞之亦)
　(恐為國忠所圖乃表請灞上軍/𨽻潼關召乾運斬之國忠益懼)㑹有告賊将崔乾祐
　在陜兵不滿四千皆羸弱無備上遣使趣翰進兵復
　陜洛翰奏曰禄山久習用兵豈肯無備是必羸師以
　誘我若往必堕其計中且賊逺來利在速戰官軍據
　險利在堅守况賊勢日蹙将有内變因而乗之可不
　戰擒也要在成功何必務速今諸道徴兵尚多未集
　請且待之郭子儀李光弼亦請引兵北取范陽覆其
　巢穴賊必内潰潼關大軍惟應固守以弊之不可輕
　出國忠疑翰謀已言于上以翰逗留恐失機㑹上以
　為然遣中使趣之項背相望翰不得已撫膺慟哭引
　兵出關遇崔乾祐之軍于靈寶西原(乾祐先據險南/薄山北阻河隘)
　(道七十里翰使王思禮等将精兵五萬居前龎忠等/将餘兵十萬繼之翰以兵三萬登河北阜望之鳴鼓)
　(以助/其勢)乾祐所出兵不過萬人什什伍伍㪚如列星或
　疏或宻或前或却官軍望而笑之兵既交賊偃旗如
　欲遁者官軍懈不為備(賊乗髙下木石撃殺士卒甚/衆道隘士卒如束槍槊不得)
　(用翰以氊車駕馬為前驅欲以衝賊日過中東風暴/急乾祐以草車數十乗塞氊車之前縱火焚之烟熖)
　(所被官軍不能/開目妄自相殺)乾祐遣精騎自後擊之官軍大敗(後/軍)
　(自潰河北軍/望之亦潰)翰獨與麾下百餘騎走入關乾祐遂進
　攻潼關克之蕃将火拔歸仁等執翰降賊送洛陽禄
　山謂翰曰汝常輕我今定何如翰伏地對曰臣肉眼
　不識聖人禄山以翰為司空謂歸仁不忠斬之
帝出奔蜀
　哥舒翰麾下來告急上不時召見及暮平安火(唐制/烽候)
　(相去三十里每日初夜/放烟一炬謂之平安火)不至上始懼召宰相謀之楊
　國忠首唱幸蜀之策上然之乃御樓下制云欲親征
　聞者皆莫之信既夕命龍武大将軍陳元禮整比六
　軍厚賜錢帛選閑廐馬九百餘匹黎明上獨與貴妃
　姊妹皇子妃主皇孫及親近宦官宫人出延秋門妃
　主皇孫之在外者皆委之而去(上過左藏國忠請焚/之上曰賊來無所得)
　(必更斂于百姓不如與之無重困赤子是日百官猶/入朝門既啟則宫人亂出中外大擾不知上所之四)
　(出逃匿上既過便橋楊國忠即使人焚橋上曰人各/避賊求生奈何絶其路留髙力士撲滅之至咸陽日)
　(向中上猶未食民獻糲飯雜以麥豆皇孫輩爭以手/掬食之須臾而盡有老父郭從謹進言曰禄山包藏)
　(禍心固非一日有告其謀者陛下往往誅之使得逞/其姦逆致陛下播越是以先王務延訪忠良以廣聰)
　(明葢為此也臣猶記宋璟為相數進直言天下頼以/安自頃以來在廷之臣以言為諱闕門之外陛下皆)
　(不得知草野之臣必知有今日久矣但九重嚴邃區/區之心無路上達事不至此臣何由得覩陛下之面)
　(而訴之乎上曰朕之不明/悔無所及慰諭而遣之)
次于馬嵬(在今西安府/興平縣西)楊國忠為禁軍所殺貴妃楊氏
賜死
　上至馬嵬驛将士饑疲皆憤怒陳元禮以禍由楊國
　忠欲誅之因李輔國(東宫/宦者)以告太子未決㑹吐蕃使
　者二十餘人遮國忠馬訴以無食軍士呼曰國忠與
　逆賊謀反國忠走追殺之屠割支體以槍揭其首于
　驛門外并殺韓國秦國夫人上聞諠譁出門慰勞令
　收隊軍士不應上使髙力士問之元禮對曰國忠謀
　反貴妃不宜供奉願陛下割恩正法上曰朕當自處
　之入門倚杖傾首而立久之京兆司禄韋諤(見素/之子)前
　言曰今衆怒難犯安危在晷刻願陛下速决因叩頭
　流血上曰貴妃常居深宫安知國忠反謀髙力士曰
　貴妃誠無罪然将士已殺國忠而貴妃在陛下左右
　豈敢自安願陛下深思之将士安則陛下安矣上乃
　命高力士引貴妃于佛堂縊殺之輿尸置驛庭召元
　禮等入觀之元禮乃免胄釋甲頓首謝罪軍士皆呼
　萬嵗于是始整部伍為行計(國忠妻子及虢國夫人/走陳倉縣令薛景仙誅)
　(之改陳倉漢縣唐至徳/中  寶雞今屬鳯翔府)
發馬嵬留太子東討賊
　上将發馬嵬朝臣惟韋見素一人乃以韋諤為御史
　中丞充置頓使父老遮道請留上命太子宣慰之父
　老曰至尊既不肯留某等願帥子弟從殿下東破賊
　取長安若殿下與至尊皆入蜀中原百姓誰為之主
　須臾聚至數千人太子不可涕泣跋馬欲西建寧王
　倓(太子/之子)與李輔國執鞚諌曰逆賊犯闕四海分崩不
　因人情何以興復殿下不如收西北邊之兵召郭李
　于河北與之併力東討逆賊克復二京削平四海使
　社稷危而復安宗廟毁而更存掃除宫禁以迎至尊
　豈非孝之大者何必區區溫清為兒女之戀乎廣平
　王俶(亦太子子/即代宗)亦勸太子留父老共擁太子馬不得
　行太子乃使俶馳白上上曰天也命分後軍二千人
　及飛龍廐馬從太子諭之曰太子仁孝可奉宗廟汝
　曹善輔佐之又使諭太子曰汝勉之勿以吾為念西
　北諸部吾撫之素厚汝必得其用且宣㫖欲傳位太
　子太子不受
帝至扶風
　上至扶風士卒流言不遜陳元禮不能制㑹成都貢
　春綵十餘萬匹至上命陳之于庭召将士諭之曰朕
　衰耄託任失人致逆賊亂常須逺避其鋒卿等倉猝
　從朕不得别父母妻子跋渉至此勞若至矣朕甚愧
　之蜀路阻長郡縣褊小人馬衆多或不能供今聴卿
　等各還家朕獨與子孫中官前行入蜀亦足自達今
　日與卿等訣别可共分此綵以備資糧若歸見父母
　及長安父老為朕致意各好自愛也因泣下沾襟衆
　皆哭曰臣等死生從陛下不敢有貳上良久曰去留
　聴卿自是流言始息
太子至平凉
　太子既留未知所適建寧王倓曰殿下昔嘗為朔方
　節度大使将吏嵗時致啟倓畧識其姓名今河西隴
　右之衆皆敗降賊父兄子弟多在賊中或生異圖朔
　方道近士馬全盛裴冕(字章甫/河東人)衣冠名族必無二心
　速往就之此上策也衆皆曰善通夜馳三百餘里至
　彭原(本寧州天寳初改郡/今仍為州屬慶陽府)太守李遵出迎獻衣及糗
　糧遂至平凉閲監牧馬得數萬匹又募士得五百餘
　人軍勢稍振
帝至河池(本鳯州天寳初改郡/今漢中府鳯縣是)以崔圓同平章事
　劍南節度使崔圓奉表迎車駕具陳蜀土豐稔甲兵
　全盛上大悦即以為相
陳倉令薛景仙殺賊将克扶風而守之(是月改扶風/為鳯翔府)
　已而賊兵來宼景仙復擊却之(時禄山遣其将以勅/書繒綵誘河隴将士)
　(大震關使郭英乂斬之乂大震關即隴關在/今鳯翔府隴州西郭英  字元武知運之子)
賊将孫孝哲陷長安
　禄山不意上遽西幸止崔乾祐兵留潼關凡十日遣
　孫孝哲将兵入長安殺妃主皇孫數十人刳其心以
　祭安慶宗搜捕百官宦者宫女每數百人輙以兵送
　洛陽王侯将相扈從車駕家留長安者誅及嬰孩陳
　希烈以晩節失恩怨上與張均張垍等皆降于賊禄
　山以希烈垍為相自餘朝士皆授以官(于是賊勢大/熾西脅汧隴)
　(南侵江漢北割河東之半既陷長安賊将日夜縱酒/専以聲色寳賂為事無復西出之意故上得安行入)
　(蜀太子北行亦/無追廹之患)
帝至普安(今四川保寧府劍州/天寶初改為普安郡)以房琯同平章事
　上之發長安也羣臣多不知至咸陽謂高力士曰朝
　臣誰當來誰不來對曰張垍張均受恩最深且連戚
　里是必先來時論皆謂房琯宜為相陛下不用又禄
　山嘗薦之恐或不來上曰事未可知及琯至上問均
　兄弟對曰臣帥與偕來逗遛不進觀其意似有所蓄
　而不能言也上顧力士曰朕固知之矣即日以琯為
　相(初陳希烈罷相上許以垍代之/垍拜謝既而不用故垍懷怏怏)
秋七月太子即位于靈武(是為/肅宗)尊帝為上皇天帝以裴
冕同平章事
　先是太子至平凉朔方留後杜鴻漸(字之㢲/暹族子)水陸運
　使魏少遊(邢州鉅/鹿人)判官崔漪盧簡李涵(宗室永安王/孝基曽孫)
　相與謀曰平凉㪚地非屯兵之所靈武兵食完富若
　迎太子至此北收諸城兵西發河隴勁騎南向以定
　中原此萬世一時也乃使涵奉箋于太子且籍北方
　士馬甲兵穀帛軍資之數以獻之㑹河西司馬裴冕
　至平凉亦勸太子之朔方鴻漸自迎太子于平凉北
　境使少遊居後葺次舎庀資儲少遊盛治宫室幃帳
　皆倣禁中太子至悉命撤之至是冕鴻漸等上太子
　牋請遵馬嵬之命不許牋五上太子乃許之是日即
　位于靈武尊帝為上皇天帝大赦改元以杜鴻漸崔
　漪並知中書舎人事裴冕為中書侍郎同平章事(時/文)
　(武官不滿三十人披草萊立朝廷制度草創武人驕/慢大将管崇嗣在朝堂背闕而坐言笑自若監察御)
　(史李勉奏彈之繫于有司上持原之嘆曰吾有李勉/朝廷始尊張良娣性巧慧能得上意從上來朔方良)
　(娣每寝常居上前上曰禦宼非婦人所能良娣曰倉/猝之際妾以身當之殿下可從後逸去至靈武産子)
　(三日起縫戰士衣上止之對曰此非妾自養之時上/以是益憐之  李勉字元卿髙祖子鄭王元懿曽孫)
　(張良娣鄧州人家新豐元/宗母竇太后女弟之孫)
制以太子充天下兵馬元帥諸王分總天下節制
　制以太子為兵馬元帥永王璘盛王琦豐王珙分領
　諸道節度都使琦珙皆不出閤惟璘赴江陵先是四
　方聞潼關失守莫知上所之及是制下始知乗輿所
　在
李泌(字長源魏柱/國弼六世孫)至靈武
　初京兆李泌幼以才敏著聞元宗欲官之不可使與
　太子為布衣交楊國忠惡之奏徙蘄春(隋縣明省故/城在今黄州)
　(府蘄/州)後隐居潁陽(後魏縣金省故城在/今河南府登封縣)上自馬嵬遣
　使召之謁見于靈武上大喜出則聯轡寝則對榻如
　為太子時事無大小皆咨之言無不從上欲以泌為
　右相泌固辭曰陛下待以賓友則貴于宰相矣何必
　屈其志上乃止
河西安西皆遣兵詣行在
　上命河西節度副使李嗣業将兵五千赴行在嗣業
　與節度使梁宰謀且緩師以觀變綏徳府折衝段秀
　實讓嗣業曰豈有君父告急而臣子晏然不赴者乎
　特進常自謂大丈夫今日視之乃兒女子耳嗣業大
　慚即白宰發兵以秀實自副詣行在上又徴兵于安
　西行軍司馬李栖筠(字貞一/趙州人)發兵七千勵以忠義而
　遣之
帝至成都
　從官六軍至者千三百人而已
令狐潮圍雍邱張廵擊走之
　令狐潮攻雍邱(潮與張廵有舊于城下相勞苦如平/生潮因説廵曰天下事去矣足下堅)
　(守危城欲誰為乎廵曰足下平生以忠/義自許今日之舉忠義何在潮慚而退)圍守四十餘
　日朝廷聲聞不通潮聞帝已幸蜀復以書招廵大将
　六人白廵以兵勢不敵且上存亡不可知不如降賊
　廵陽許諾明日堂上設天子畫像帥将士朝之人人
　皆泣引六将于前責以大義斬之士心益勸(城中矢/盡廵縛)
　(藁為人千餘被以黒衣夜縋城下潮兵争射之得矢/數十萬其後復夜縋人賊笑不設備乃以死士五百)
　(斫潮營潮軍大亂焚/壘而遁追奔十餘里)潮益兵圍之廵使郎将雷萬春
　(史不詳/所系)于城上與潮相聞語未絶賊弩射之面中六
　矢而不動潮疑其木人使諜問之乃大驚遥謂廵曰
　向見雷将軍方知足下軍令矣然其如天道何廵謂
　之曰君未識人倫焉知天道未幾出戰擒将十四人
　斬首百餘級賊乃夜遁
以顔真卿為工部尚書
　初真卿聞李光弼下井陘即斂軍還平原已而光弼
　郭子儀引兵西入(子儀光弼聞潼關不守引兵入井/陘留太守王俌守常山未幾俌欲)
　(降賊諸将殺之常山/無主遂與趙郡俱陷)真卿始復區處河北軍事以蠟
　丸達表于靈武以真卿為工部尚書兼御史大夫領
　使如故并致赦書亦以蠟丸達之真卿頒下諸郡又
　遣人頒于河南江淮由是諸道始知上即位于靈武
　徇國之心益堅矣
八月以郭子儀為靈武長史李光弼為北都留守並同
平章事
　子儀等将兵五萬自河北至靈武靈武軍威始盛人
　有興復之望矣(其後上謂李泌曰今子儀光弼已為/宰相若克兩京平四海則無有以賞)
　(之奈何對曰古者有功則錫以茅土傳之子孫太宗/欲復古制人臣議論不同而止由是賞功以官夫賞)
　(功以官有二害非才則廢事權重則難制曏使禄山/有百里之國亦惜之以遺子孫而不反矣為今計莫)
　(若疏爵土以賞功臣則雖大國不過二三/百里可比今之小郡豈難制哉上曰善)
以第五琦為江淮租庸使
　賀蘭進明遣參軍第五琦入蜀奏事琦言今方用兵
　財賦為急財賦所産江淮居多乞假臣一職可使軍
　無乏用帝悦以為租庸使(已而琦至彭原見上請以/江淮租庸市輕貨泝江漢)
　(而上至洋川令漢中王瑀陸運至扶風上從之加琦/山南等五道度支使琦作𣙜鹽法用以饒  洋川本)
　(洋州天寶初改郡今漢中府洋/縣是漢中王瑀汝陽王璡之弟)
帝稱上皇遣使奉册寶如靈武
　靈武使者至蜀帝喜曰吾兒應天順人吾復何憂制
　自今改制敕為誥表疏稱太上皇軍國事皆先取皇
　帝進止仍奏朕知俟克復上京朕不復預事命韋見
　素房琯崔渙(元暉子上皇至/蜀拜同平章事)奉傳國寶及玉册詣靈
　武傳位九月見素等至奉上寶册上不肯受曰比以
　中原未靖權總百官豈敢乗危遽為傳襲羣臣固請
　上不許寘于别殿朝夕事之如定省之禮(上素聞房/琯名虚心)
　(待之琯見上言時事辭情慷慨上為改容由是軍國/多謀于琯琯亦以天下為己任知無不為諸将拱手)
　(避/之)
安禄山取長安樂工犀象詣洛陽
　初上皇每酺宴先設太常雅樂(坐部六堂上坐奏/立部八堂下立奏)繼
　以鼓吹(鐃歌鼓/吹曲)雜樂(龜兹疏勒/諸部樂)㪚樂雜戲(兩畿赤/縣所進)又
　出宫人舞霓裳羽衣(河西節度使楊敬/𫐠所獻凡十二曲)又教舞馬百
　匹銜杯上夀又引犀象入塲或拜或舞禄山見而悦
　之至是命捜捕至洛陽宴其羣臣于凝碧池(在洛陽/禁苑中)
　盛奏衆樂梨園弟子往往欷歔泣下賊皆露刃睨之
　樂工雷海青不勝悲憤擲樂器于池西向慟哭禄山
　怒支解之(禄山聞曏日百姓乗亂多盗庫物既得長/安命大索三日并其私財盡掠之民間騷)
　(然益思唐室自上馬嵬北行民間相傳太子北收兵/來取長安日夜望之或時相驚曰太子大軍至矣則)
　(皆走市里為空賊望見北方塵起輙驚欲走京畿豪/傑往往殺賊官吏遥應官軍誅而復起相繼不絶賊)
　(不能制至是西門之外率為敵壘賊兵力所及者南/不出武關北不過雲陽西不過武功江淮奏請貢獻)
　(之蜀之靈武者皆自襄陽取上津路抵扶風道路無/雍皆薛景仙之功也  上津隋縣元省故城在今鄖)
　(陽府鄖/西縣)
九月以廣平王俶為天下兵馬元帥李泌為侍謀軍國
元帥長史
　上欲以建寧王倓為元帥李泌以為不可(倓英果有/才畧軍中)
　(皆屬目上欲以為元帥泌曰建寧誠元帥才然廣平/兄也若建寧功成豈可使廣平為吳泰伯乎上曰廣)
　(平冢嗣也何必以元帥為重泌曰廣平未正位東宫/今天下艱難衆心所屬在于元帥若建寧大功既成)
　(陛下雖欲不以為儲副同立功者/豈可已乎太宗上皇即其事也)乃以廣平王俶為
　元帥諸将皆屬倓聞之謝泌曰此固倓之心也上與
　泌出行軍軍士指之竊言曰衣黄者聖人也衣白者
　山人也上聞之以告泌曰艱難之際不敢相屈以官
　且衣紫袍以絶羣疑泌不得已受之上笑曰既服此
　豈可無名稱出懐中敕以泌為侍謀軍國元帥府行
　軍長史泌固辭上曰朕非敢相臣以濟艱難耳俟賊
　平任行髙志泌乃受(泌又言于上曰諸将畏憚天威/在陛下前數陳軍事或不能盡)
　(所懐萬一小差為害甚大乞先令與臣及廣平熟議/從容奏聞上許之時軍旅務繁四方奏報自昏至曉)
　(無虚刻上悉使送府泌先開視有急切者及烽火重/封隔門通進餘則待明禁門鑰契悉委俶與泌掌之)
　(有通進禁門側置輪盤遇夜門開外/  急切文書納諸輪盤旋轉而進)
遣使徴兵囘紇
　上雖用朔方之衆欲借兵于外夷以張軍勢以豳王
　守禮之子承寀為燉煌王與僕固懐恩使回紇以請
　兵又請發拔汗那兵且使轉諭城郭諸國許以厚賞
　使從安西兵入援
帝如彭原
　李泌勸上且幸彭原俟西北兵将至進幸扶風以應
　之于是庸調亦集可以贍軍上從之(彭原廨舎狹隘/上與張良娣博)
　(打子聲聞于外李泌言諸軍奏報停壅上乃潜令刻/乾樹雞為子不欲有聲先是册寶至靈武上皇賜良)
　(娣七寶鞍泌曰今四海分崩當以儉約示人良娣不/宜乗此請撤其珠玉付庫吏以賞戰功上遽從之建)
　(寧王倓泣于廊下上驚問之對曰臣比憂祸亂未已/今陛下從諌如流不日當見陛下迎上皇還長安是)
　(以喜極而悲耳既而上又謂泌曰良娣祖母昭成太/后之妹也上皇所念朕欲使正位中宫何如對曰陛)
　(下在靈武以羣臣望尺寸之功故踐天位非私己也/至于家事宜待上皇之命不過晚嵗月之間耳良娣)
　(由是惡泌及倓倓謂泌曰先生舉倓于上得展臣子/之效無以報徳請為先生除害泌曰何也倓以良娣)
　(為言泌曰此非人子所言願姑置之/倓不從  昭成元宗母竇太后諡)
制諌官言事勿白宰相
　初李林甫為相諌官言事皆先白宰相退則又以所
　言白之御史言事須大夫同署至是敕盡革其弊開
　諌諍之塗又令宰相分直政事筆承㫖(謂分日當筆/及承上㫖)
　旬日而更懲林甫及楊國忠之専權故也
冬十月辛巳朔日食既
以房琯為招討節度使與賊戰于陳濤(一作/陶)斜(在咸陽/縣東其)
(地斜出/故名)敗績
　琯喜賓客好談論多引拔知名之士而輕鄙庸俗人
　多怨之(北海太守賀蘭進明詣行在上命琯以為嶺/南節度使兼御史大夫琯以為攝御史大夫)
　(進明入謝上怪問之進明因言與琯有隙且曰晋用/王衍為三公祖尚浮虛致中原板蕩而房琯専為迂)
　(濶大言以立虚名所引用皆浮華之黨真王衍之比/也陛下用為宰相恐非社稷之福且琯在南朝佐上)
　(皇使陛下與諸王分領諸道節制仍置陛下于沙塞/空虚之地又多布私黨以副戎權其意以為上皇一)
　(子得天下則已不失富貴此/豈忠臣所為乎上由是疏之)琯請自将兵復兩京上
　許之琯又請自擇參佐以李楫為司馬劉秩(字祚卿/知幾子)
　為參謀悉以戎務委之曰賊曳落河雖多安能當我
　劉秩二人皆書生不閑軍旅遇賊将安守忠于陳濤
　斜琯效古法用車戰以牛車二千乗馬歩夾之賊順
　風鼓譟牛皆震駭縱火焚之人畜大亂死傷四萬餘
　人上大怒李泌為之營救上乃宥之待琯如初
史思明攻陷河北諸郡饒陽禆将張興(束鹿/人)死之
　思明攻河間景城李奐李暐皆死又使其将康沒野
　波攻平原顔真卿力不敵棄郡走于是清河博平諸
　郡皆陷饒陽裨将張興力舉千鈞性復明辨賊攻饒
　陽彌年不能下及諸郡皆陷思明併力圍之外救俱
　絶城陷擒興謂曰将軍誠壮士能與我共富貴乎興
　曰興唐之忠臣固無降理今數刻之人耳願一言而
　死思明曰試言之興曰主上待禄山恩如父子羣臣
　莫及不知報徳乃興兵指闕塗炭生人大丈夫不能
　剪除凶逆乃北面為之臣乎且足下所以從賊求富
　貴耳譬如燕巢于幕豈能久安何如乗間取賊轉禍
　為福長享富貴不亦美乎思明怒鋸殺之罵不絶口
　以至于死
永王璘反詔遣淮南節度使高適(字達夫滄/州渤海人)等討之(綱/目)
(作上皇遣高適等考唐書通鑑及綱目分注本文遣適/等者乃肅宗非元宗也綱疑有悞劉友益乃謂病肅宗)
(而書上皇不以肅宗主之此/豈據事直書之義今改正)
　初上皇命諸子分總節制諌議大夫高適諌以為不
　可上皇不聴以璘領四道節度都使鎮江陵時江淮
　租賦山積于江陵璘召募勇士數萬人日費巨萬子
　瑒有勇力好兵薛璆等為之謀主以為天下大亂惟
　南方完富宜據金陵保有江表如東晋故事上聞之
　敕璘歸蜀璘不從上乃以高適為淮南節度使來瑱
　為淮南西道節度使與江東節度使韋陟共圖璘璘
　遂引舟師沿江東下吳郡太守李希言廣陵太守李
　成式遣兵拒之皆為璘所破江淮大震高適與來瑱
　韋陟㑹于安陸(即安州/注見前)結盟誓衆以討之
回紇遣葛邏支将兵入援
十二月安禄山遣兵陷潁川執太守薛愿(汾隂/人)長史龎
堅(涇陽/人)殺之
　禄山遣兵攻潁川城中兵少無蓄積太守薛愿長史
　龎堅悉力拒守期年救兵不至至是城陷執愿堅送
　洛陽殺之(上問李泌今敵彊如此何時事定對曰臣/觀賊所獲子女金帛皆輸之范陽此豈有)
　(雄據四海之志邪以臣料之不過二年天下無宼矣/上曰何故對曰賊之驍将不過史思明安守忠田乾)
　(真張忠志阿思那承慶等數大而已今若令李光弼/自太原出井陘郭子儀自馮翊入河東則思明忠志)
　(不敢離范陽常山守忠乾真不敢離長安是以兩軍/縶其四将也從禄山者獨承慶耳願敕子儀勿取華)
　(隂使兩京之道常通陛下軍于扶風與子儀光弼互/出撃之彼救首則撃其尾救尾則撃其首使賊往来)
　(數千里疲于奔命我常以逸待勞賊至則避其鋒去/則乗其弊不攻城不遏路來春復命建寧為范陽節)
　(度大使並塞北出與光弼南北犄角以取范陽覆其/巢穴賊退則無所歸留則不獲安然後大軍四合而)
　(攻之必成/擒矣上悦)
張廵移軍寧陵(注見/前)與賊将楊朝宗戰大破之
　令狐潮李庭望攻雍邱數月不下築城于雍邱之北
　以絶其糧援賊常數萬人而張廵衆纔千餘每戰輙
　克河南節度使虢王巨屯彭城假廵先鋒使是月魯
　東平濟隂陷于賊賊将楊朝宗帥馬歩二萬将襲寧
　陵斷廵後廵遂拔雍邱東守寧陵以待之始與睢陽
　太守許逺相見是日朝宗亦至廵逺與戰晝夜數十
　合大破走之斬首萬餘級敕以廵為河南節度副使
　(廵以将士有功遣使詣虢王巨請空名告身及賜物/巨惟與折衝果毅告身三十通不與賜物廵移書責)
　(巨巨竟/不應)
于闐王勝将兵入援
　勝聞亂使弟曜攝國事自将兵五千入援上嘉之以
　為殿中監
　
　
　
　
　
　
　
　
　
　
御批厯代通鑑輯覽卷五十五
