
　資治通鑑後編卷一百六十九
　　　　　　　　　　　刑部尚書徐乾學撰
　元紀十七(起著雍執徐正月盡屠維/大荒落八月凡一年有竒)
　　泰定帝
致和元年春正月甲戌命繪蠶麥圖　乙亥詔諭百司
凡不赴任及擅離職者奪其官避差遣者笞之　監察
御史鄒惟亨言時享太廟三獻官舊皆勲戚大臣而近
以户部尚書為亞獻人既疎逺禮難嚴肅請仍舊制以
省臺樞宻宿衛重臣為之　丁丑頒農桑舊制十四條
於天下仍詔厲有司以察勤惰　帝將畋栁林己卯御
史王獻等以嵗饑諫帝曰其禁衛士毋擾民家命御史
史二人廵察之　禁僧道匿商税　辛巳静江猺㓂靈
川臨桂二縣命廣西招捕之　戊子罷河南鐵冶提舉
司歸有司　加封幸淵龍神福應昭恵公　二月庚申
詔天下改元致和免河南自實田糧一年被災州郡税
糧一年流民復業差税三年疑獄繋三嵗不决者咸釋
之　癸亥解州鹽池黒龍隄壊調番休鹽丁修之　三
月庚午雲南安隆寨土官岑世忠與其兄世興相攻籍
其民三萬二千户來附嵗輸布三千匹請立宣撫司以
總之不允置州一以世興知州事置縣二聴世忠舉人
用之仍諭其兄弟共處　達實特穆爾都爾蘓言災異
未弭由官吏以罪黜罷者怨誹所致請量才叙用從之
辛未大天源延聖寺顯宗神御殿成置總管府以司財
賦　己卯帝御興聖殿受無量佛戒于帝師庚辰命僧
千人修佛事于鎮國寺　甲申遣户部尚書李嘉努往
鹽官祀海神仍集議修海岸丙戌詔帝師命僧修佛事
于鹽官州仍造浮屠二百一十六以厭海溢　帝畋于
栁林以疾還宫時僉書樞宻院事雅克特穆爾兼總環衛
自以身受武宗寵拔之恩其子宜纂大位而一居朔漠
一處南陲實天之所置將有以啓之至是都爾蘇狡愎
自用災異數見人心不附咸有變志諸王們都阿穆爾
台太常禮儀使敖罕宗正扎爾古齊庫庫楚等與雅克特
穆爾謀曰今主上之疾日臻將徃上都如有不諱吾黨
扈從者執諸王大臣殺之居大都者即縛大都省臺官
宣言太子已至正位宸極傳檄守禦諸關則大事濟矣
戊子帝如上都們都庫庫楚等扈從西安王喇特納
實哩居守雅克特穆爾亦留京師　夏四月丙申欽州猺
黄焱等為㓂命湖廣行省備之　己亥達實特穆爾都
爾蘇請凡蒙古色目人效漢法丁憂者除其名從之
己酉御史楊倬等以民饑請分僧道儲粟濟之不報
甲寅改封蒙山神曰嘉惠昭應王鹽池神曰靈富公洞
庭廟神曰忠惠順利靈濟昭佑王唐栁州刺史栁宗元
曰文惠昭靈公　戊午禁偽造金銀器皿　是月崇明
州大風海溢　五月甲子遣官分䕶流民還鄉仍禁聚
至千人者杖一百　丙寅廣西普寧縣僧陳慶安作亂
僭號改元　癸酉籍在京流民廢疾者給糧遣還　大
理怒江匋土官阿哀你㓂樂辰諸寨命雲南行省督兵
捕之　庚辰有流星大如缶其光燭地　秋七月辛酉
朔寧夏地震　庚午帝崩于上都年三十六𦵏起輦谷
　王禕曰武宗以兄弟相及約繼世子孫迭居大位而
　仁宗惑於憸言不守宿諾傳位英宗仍使武宗二子
　明宗文宗出居于外及英宗遇弑而明宗在北文宗
　在南晉邸乗間入繼大統或謂晉邸非所宜立雖然
　晉王於世祖孫也於次為長雖守藩服嘗有盟書今
　而國統之弗繼則求所當立者舍晉王之系將誰屬
　耶然則謂晉邸非所宜立者亦過也舊傳英宗之弑
　晉邸與聞故于其没不舉請諡之祔之典明其為賊
　也然考之實録皆不得其實傳聞之謬烏可信哉
己卯大寧路地震都爾蘇及梁王旺沁遼王托克托結
黨害政踰月不立君朝野疑懼雅克特穆爾謀於西安王
喇特納實哩隂結勇士以圖舉義八月甲午黎明百
官集興聖宫雅克特穆爾率阿爾婁特穆爾博囉齊等一十
七人兵皆露刃號於衆曰武宗皇帝有聖子二人孝友
仁文天下歸心大統所在當迎立之敢有不順者斬乃
手縛平章政事額卜徳哷勒巴延徹爾分命勇士執中書
左丞托多參政王士熈參議托克托吳秉道侍御史特穆
爾丘世傑太子詹事丞王桓等皆下獄雅克特穆爾與西
安王入守内庭分處腹心于樞宻自東華門夾道重列
軍士使人傳命徃來其中以防漏泄於是籍府庫録符
印召百官入内聴命時周王和實拉方逺在沙漠猝未
能至慮生他變乃遣前河南行省參政明埓克棟阿前宣
政使達爾瑪實哩馳驛迎懐王圖卜特穆爾于江陵宻以
意諭河南行省平章政事巴延令簡兵以備扈從是日
推前湖廣行省左丞相拜布哈為中書左丞相太子詹
事達實哈雅為中書平章政事前湖廣行省右丞蘇蘇
為中書左丞前陜西行省參知政事王布琳濟逹為樞
宻副使與中書右丞趙世延翰林學士承㫖伊拉齊通
政院使哈沙分典機務調兵守禦關要徴諸衛兵屯京
師下郡縣造兵器出府庫犒軍士時有諸衛軍無統屬
者又有謁選及罷退軍官皆給之符牌以待調遣既受
命未知所謝注目而立乃指使南向拜衆皆愕然始知
有定向矣雅克特穆爾直宿禁中逹旦不寐一夕或再徙
人莫知其處弟薩敦子騰吉斯時留上都宻遣達實特
穆爾召之皆棄其妻子來歸　乙未調諸衛兵守居庸
關及盧兒嶺　丙申遣左衛率使圗嚕將兵屯白馬甸
隆鎮衛指揮使阿都瑪勒將兵屯泰和嶺　丁酉發中衛
兵守遷民鎮又遣薩里布哈等徃江陵趣懐王早𤼵且
令達實特穆爾矯為使者自南來言懐王已次近郊使
民無驚疑　戊戌徴宣靖王邁努諸王雅克布哈于山東
　己亥徴兵遼陽明埓克棟阿等至汴梁以其謀宻告
巴延巴延歎曰此吾君之于也吾夙荷武皇厚恩委以
心膂今爵位至此非覬萬一為已富貴計大義所臨曷
敢顧望即集僚屬明告以故於是㑹計倉廩府庫榖粟
金帛之數乗輿供御牢餼膳羞徒旅委積士馬芻糧供
億之需以及賞賚犒勞之用靡不備至不足則檄州縣
募民折輸明年田租及貸商人貨貲約倍息以償又不
足則邀東南常賦之經河南者輙止之以給其費徴𤼵
民丁增置驛馬補城櫓浚濠池修戰守之其嚴徼邏斥
堠日被堅執鋭與僚佐曹掾籌其便宜即遣䝉古布哈
以其事馳告懐王又使羅壘報雅克特穆爾曰公盡力京
師河南事我當自效巴延别募勇士五千人以迎懐王
而躬勒兵以俟參政托里台曰今蒙古軍馬與宿衛之
士皆在上都而令塔瑪齊軍守諸隘吾恐此事之不可
成也我等圖保性命他何計哉巴延不從其言是夜托
里台懐刃欲殺巴延為變巴延覺遂㧞劍殺之奪其所
部軍器收馬千二百匹懐王命薩里布哈拜巴延河南
行省左丞相　庚子𤼵宗仁衛兵増守遷民鎮　辛丑
遣萬户薩里特穆爾將兵屯河中　癸卯河南行省殺
平章庫稜右丞巴延特穆爾是日明埒克棟阿等至江陵
甲辰懐王發江陵遣使召鎮南王特穆爾布哈威順王
庫春布哈湖廣行省平章特穆爾布哈來㑹執湖廣行
省左丞瑪哈穆特送京師以布色代之　丙午遣前西臺
御史喇嘛凱巴諭陜西　丁未命薩敦以兵守居庸關
騰吉斯屯古北口　戊申復令奈瑪台為北使稱周王
從諸王兵整駕南轅中外乃安　己酉上都諸王們都
阿穆爾岱宗正扎古爾齊庫庫楚前河南行省平章政
事瑪魯集賢侍讀學士烏魯斯布哈太常禮儀院使噶
海齊等十八人同謀援大都事覺都爾蘇殺之　庚戍
懐王至汴梁前翰林學士承㫖鄂博哈雅以父憂家居
聞王之入即易服南迎至汴郊見焉王命為河南行省
平章政事巴延屬櫜鍵擇甲胄與百官父老導入咸俯
伏稱萬嵗即叩頭勸進王解金鎧寳刀及海東白鶻文
豹賜巴延明日扈從北行鄂博哈雅鎮汴髙價糴粟以
峙糧儲命近郡分治戎器閲士卒括馬民間以備不虞
　辛亥薩里布哈至自江陵云懐王已啓塗是日拜雅
克特穆爾知樞宻院事　壬子阿蘇衛指揮使托克托特穆爾
帥其軍自上都來歸即命守古北口　癸丑上都諸王
及用事臣以兵分道犯京畿留遼王托克托諸王博囉特
穆爾太師托迪左丞相都爾蘇知樞宻院事特穆爾圖
居守　甲寅喇嘛凱巴等至陜西皆見殺　乙卯托克托
特穆爾及上都諸王實喇平章政事奈瑪台詹事竒徹戰
于宜興斬竒徹於陣擒奈瑪台送京師殺之實喇敗走
　丙辰雅克特穆爾率百官備法駕郊迎丁巳懐王至京
師入居大内桂齊　衛指揮使托蘇自上都率其軍來
歸命守古北口　戊午懐王以蘇蘇為中書平章政事
前御史中丞曹立為中書右丞江浙行省參知政事張
友諒為中書參知政事河南行省左丞相巴延為御史
大夫中書左丞趙世延為御史中丞　己未以河南萬
户伊蘇岱爾同知樞宻院事　上都梁王旺沁右丞相
達實特穆爾太尉布哈平章政事瑪嚕御史大夫寧珠
等兵次榆林　隆鎮衛指揮使黒漢謀附上都坐棄市
籍其家　九月庚申朔雅克特穆爾督師居庸關遣薩敦
襲上都兵于榆林撃敗之追至懐來而還　隆鎮衛指
揮使阿都瑪勒以兵襲上都諸王穆爾特穆爾特黙齊於
陀羅臺執之歸于京師時都爾蘇在上都立皇太子阿
勒濟雅巴為皇帝時方九嵗改元天順　命有司括馬
中書左丞相拜布哈言回回人哈勒哈台自至治間貸官
鈔違制别徃畨邦得寳貨無算法當没官而都爾蘇私
其種人不許今請籍其家從之　雅克特穆爾請釋瑪哈
穆特從之陜西兵入河中府刼行用庫鈔萬八千錠殺
同知府事布琳圖　壬戌命蘇蘇宣諭中外曰昔在世
祖以及列聖臨御咸命中書省綱維百司總裁庻政凡
錢榖銓選刑罰興造罔不司之自今除樞宻院御史臺
其餘諸司及左右近侍敢有隔越中書奏請政務者以
違制論監察御史其糾言之　以高昌王特穆爾布哈
知樞宻院事額森努爾為宣徽院使　徴五衛屯田兵赴
京師　賜上都將士來歸者鈔各有差　樞宻院臣言
河南行省軍列戍淮西距潼關河中不逺湖廣行省軍
唯平陽保定兩萬户號稱精鋭請發蘄黄戍軍一萬人
及兩萬户軍為三萬命湖廣參政鄭昂霄萬户托克托特
穆爾將之並黄河為營以便徴遣從之　召雅克特穆爾赴
闕　上都諸王額森特穆爾遼東平章圖們岱爾以兵
入遷民鎮遣薩敦徃拒至薊州東流沙河累戰敗之
丁卯雅克特穆爾率諸王大臣伏闕請早正大位以安天
下懐王固辭曰大兄在朔漠予敢紊天序乎雅克特穆爾
曰人心向背之機間不容髪一或失之噬臍無及懐王
曰必不得已當明著吾意以示天下而後可　遣元帥
敖拉往守居庸關　上都軍攻碑樓口指揮使伊蘇岱
爾禦之不克　戊辰以大司農明埓克棟阿大都留守庫
庫台並為中書平章政事台募勇士從軍遣使分行河
間保定真定及河南等路括民馬徴鄢陵縣河西軍赴
闕　命襄陽萬户楊克忠鄧州萬户孫節以兵守武關
　己巳鑄御寳成　立行樞宻院于汴梁以同知樞宻
院事伊蘇岱爾知行樞宻院事將兵行視太行諸關西
撃河中潼關軍以摺疊弩分給守關軍士　辛未常服
謁太廟　是日額卜徳哷勒特默格棄布托多王士熈巴
延徹爾托歡等各流于逺州並籍其家　壬申懐王即
皇帝位于大明殿受諸王百官朝賀大赦詔曰我世祖
皇帝混一海宇爰立定制以一統緒宗親各受分地勿
敢妄生覬覦此不易之成規萬世所共守者也世祖之
後成宗武宗仁宗英宗以公天下之心以次相傳宗王
貴戚咸遵祖訓至於晉邸具有盟書願守藩服而與賊
臣特克實額森特穆爾䓁潛通隂謀冒千寳位使英宗不
幸罹於大故朕兄弟播越南北徧歴艱險臨御之事豈
復與聞朕以叔父之故順承惟謹於今六年災異迭見
權臣都爾蘇額卜徳哷勒專權自用踈逺勲舊廢棄忠良
變亂祖宗法度空府庫以私其黨類大行上賔利於立
幼顯握國柄用成其奸宗王大臣以宗社之重統緒之
正協謀推戴屬於眇躬朕以非徳宜俟大兄固讓再三
宗室將相百僚耆老以為神器不可以久虚天下不可
以無主周王遼隔沙漠民庻皇皇已及三月誠懇廹切
朕姑從其請謹俟大兄之至以遂朕固讓之心已於致
和元年九月十三日即皇帝位于大明殿其以致和元
年為天厯元年可大赦天下　癸酉封雅克特穆爾為太
平王以太平路為食邑賜平江官田五百頃加開府儀
同三司上柱國録軍國重事中書右丞相監修國史時
遼東圖們岱爾兵至薊州即日命雅克特穆爾將兵撃之
乙亥次三河而旺沁等軍已破居庸關遂進屯三塜丙
子雅克特穆爾蓐食倍道而還丁丑抵榆河關帝出齊化
門視師將親督戰雅克特穆爾單騎請見曰陛下出民心
必驚凡翦㓂事一以責臣願陛下亟還宫以安黎庻帝
乃還　先是徴左右阿蘓衛軍老幼赴京師不行者斬
籍其家阿蘓衛指揮使呼圖克巴爾逹噶特穆爾等於是
構變事覺械送京師斬以徇　濠州民朱世珍生子於
鍾離縣之東鄉名曰元璋是為明太祖朱氏世居沛國
相縣其後徙家句容又渡淮居泗州至世珍乃遷于鍾
離有四子元璋其李也　戊寅諭中外曰近以姦臣都
爾蘇額卜徳哷勒潛通隂謀變易祖宗成憲既已明正其
罪凡回回種人不預其事者其安業勿懼有因而煽惑
其人者罪之　命髙昌僧作佛事于延春閣　命留守
司完京城軍士乗城守禦　雅克特穆爾與旺沁前軍遇
于榆河北我師奮撃敗之追至紅橋北旺沁將樞宻副
使阿拉克特穆爾指揮呼圖克特穆爾引兵㑹戰阿拉克特穆
爾執戈入刺雅克特穆爾側身以刀格其戈就斫之中其
左臂部將華善馳撃呼圖克特穆爾亦中其左臂二人驍
將也敵為奪氣遂卻因據紅橋兩軍阻水而陣命善射
者射之遂退師于白浮南命知院伊蘇岱爾巴圖爾伊
納克實分為三隊張兩翼以角之敵軍敗走　庚辰詔
諭御史臺今後監察御史廉訪司凡有刺舉並著其罪
無則勿妄以言亷訪司書吏當以職官教授吏員鄉貢
進士參用　加封漢將軍關公為顯靈義勇武安英濟
王遣使祀其廟　辛巳我師與上都軍大戰于白浮之
野雅克特穆爾手斃七人㑹日晡對壘而宿夜二鼔遣阿
拉克特穆爾將精鋭百騎鼓譟射其營敵衆驚擾互自
相撃至旦始悟人馬死傷無數明日天大霧獲敵卒二
人云旺沁等脱身竄山谷矣　癸未旺沁集散卒成列
出山我師駐白浮西堅壁不動是夜又命薩敦潛軍繞
其後部曲巴圖爾壓其前夾營吹銅角以震盪之敵不
悟而亂自相撾撃三鼓後乃西遁遲明追及于昌平北
斬首數千級降者萬餘人帝遣使賜雅克特穆爾上尊諭
㫖曰丞相每臨陣躬冒矢石脱有不虞奈何自今第以
大將旗鼓凭高督戰可也雅克特穆爾對曰凡戰臣必以
身先之敢後者論以軍法若委之諸將萬一失利悔將
何及是日敵軍再戰再北旺沁單騎亡命薩敦追之不
及還至昌平南俄報古北口不守上都軍掠石槽乃遣
薩敦為先驅雅克特穆爾以大軍繼其後至石槽敵軍方
炊掩其不備直蹂之大軍并進追撃四十里至牛欄山
擒駙馬博囉特穆爾等獻俘闕下戮之各衛將士降者
不可勝計餘兵奔竄夜遣薩敦襲之逐出古北口　清
安王庫庫布哈等將陜西兵潛由潼關南水門入萬户博
囉棄走庫庫布哈等分據陜州諸縣縱兵四刼迤邐前
進河南告急之使狎至　乙酉追封乳母旺扎勒雲國夫
人其夫烏魯斯贈太保封雲國公諡忠懿子索諾木贈司
徒封雲國公諡貞閔　丁亥圖們岱爾及諸王伊蘇特
穆爾軍陷通州將襲京師雅克特穆爾急引軍還令京城
里長召募丁壯及百工合萬人與兵士為伍乗城守禦
命居庸關及冀寧保徳靈石代崞嵐石汾隰吉州諸關
皆穿塹壘石以固調丁壯守之　戊子陜西行臺御史
大夫額森特穆爾引兵從大慶關渡河擒河中府官殺
之萬户薩里特穆爾軍潰而遁官吏皆棄城走額森特
穆爾悉以其黨代之　有使持詔自江浙還言行省臣
意若有不服者命遣使問不敬狀將悉誅之中書左司
郎中策丹言於丞相雅克特穆爾曰皇帝新即位雲南四
川且猶未定乃以使臣一言殺行省大臣恐非盛徳事
况江浙豪奢之地使臣或不得厭其所需則造言以陷
之耳雅克特穆爾以言於帝事乃止　冬十月己丑朔日
將昏雅克特穆爾抵通州乗圖們岱爾等初至撃之敵軍
狼狽走渡潞河庚寅夾河而軍敵列植黍稭衣以氊衣
然火為疑兵夜遁辛卯我師渡河追之　上都諸王呼
喇台等兵入紫荆關將士皆潰遣托克托穆爾等將兵四
千援之紫荆關敗卒南走保定因肆剽掠同知路事阿
哩沙及故蔡國公張珪子武昌萬户景武等率民持梃
撃死數百人壬辰額森努爾軍至保定殺阿哩沙及張景
武兄弟五人并取其家貲　癸巳雅克特穆爾及陽翟王
太平國王多囉台等戰于檀子山之棗林騰吉斯陷陣
殺太平死者蔽野餘皆宵遁遣薩敦追之不及而還
呼喇台等兵自紫荆關進逼涿州至良鄉游騎犯南城
甲午托克托穆爾章吉特與額森努爾合兵撃之轉戰至盧溝
橋呼喇台被創據橋而宿乙未雅克特穆爾率諸將循北
山而西令脱卸繋囊盛莝豆以飼馬士行且食晨夜兼
程至于盧溝河呼喇台聞之望風西走是日凱旋入自
肅清門帝大悦丙申賜宴興聖殿盡歡而罷　丁酉以
縉山縣民十人嘗為旺沁向導誅其為首者四人餘各
杖一百七籍其家貲妻子分賜守關軍士　戊戌諸將
追阿拉克特穆爾等至紫荆關獲之送京師皆棄市　己
亥圖們岱爾軍復入古北口雅克特穆爾遂以師赴之戰
于檀州南野敗之東路蒙古萬户哈喇諾海率麾下萬
人降餘兵皆潰圖們岱爾走還遼東　使者頒詔于甘
肅至陜西行省行臺官塗毁詔書械使者送上都湘寧
王巴拉實哩引兵入冀寧殺掠吏民時太行諸關守備
皆缺冀寧路來告急勅萬戸華善將兵由故關援之冀
寧路官募民兵迎敵華善以師為殿殺獲甚衆㑹上都
兵大至華善退保故關冀寧遂陷　初齊王伊嚕特穆
爾東路蒙古元帥布哈特穆爾聞帝即位乃趣上都圍
之上都屢敗勢蹙辛丑都爾蘇奉皇帝寳出降梁王旺
沁遁遼王托克托為齊王所殺遂收上都諸王符印天順
帝阿勒濟雅巴不知所終
　丘濬曰泰定帝乃裕宗之嫡孫噶瑪拉之長子於屬
　為宗子非不當立也英宗為特克實所弑諸王迎立之
　初不與其謀武宗二子次雖當立然既為英宗所據
　則非其所有矣泰定初立之年即立阿勒濟雅巴為太
　子至是五年名分已定圖卜特穆爾遣兵攻之以致於
　死他史不明言其所以致死之由然所以致之死地
　者圖卜特穆爾也律以春秋書趙盾之法非弑而何
壬寅以宣徽使額森努爾知行樞宻院事宣徽副使章吉特
為行樞宻院副使與知樞宻院事伊蘇岱爾等將兵西
撃潼關軍以張珪女歸額森努爾癸卯額森特穆爾軍
至晉寧本路官皆遁　甲辰晉邸及遼王所轄路府州
縣逹嚕噶齊並罷免禁錮選流官代之　丙午中書省
臣言凡有罪者既籍其家貲又沒其妻子非古者罪人
不孥之意今後請勿沒人妻子制可　丁未告祭于南
郊　陜西兵至鞏縣黑石渡遂據虎牢我師皆潰儲仗
悉為所獲河南行省來告急戒有司修城壁嚴守衛
己酉陜西兵奪武關萬户楊克忠等兵潰　庚戌帝御
興聖殿齊王伊嚕特穆爾及諸王大臣奉上皇帝寳都
爾蘇等從之京師下之獄分遣使者檄行省内郡罷兵
以安百姓　壬子以河南江西湖廣入貢駕鵝太頻令
减其數以省驛傳　癸丑雅克特穆爾辭知樞宻院事命
其叔父蒙古東路元帥布哈特穆爾代之　御史臺臣
言近北兵奪紫荆關官軍潰走掠保定之民本路官與
故平章張珪子景武等五人率其民撃官軍死額森努爾
不俟奏聞輙擅殺官吏及珪五子珪父祖三世為國勲
臣設使珪子有罪珪之妻女又何罪焉今既籍其家又
以其女歸額森努爾誠非國家待遇勲臣之意帝曰卿等
言是命中書革正之　甲寅罷徽政院改立儲慶使司
　湘寧王巴拉實哩自冀寧還次馬邑元帥伊蘇岱爾
執送京師其所俘男女悉還其家　丁巳毁顯宗室升
順宗祔右穆第二室成宗祔右穆第三室武宗祔左昭
第三室仁宗祔左昭第四室英宗祔右穆第四室　加
命雅克特穆爾為達爾罕仍命子孫世襲其號　戊午詔
諭廷臣曰凡今臣僚唯丞相雅克特穆爾大夫巴延許兼
三職署事餘者並從簡省百司事當奏者共議以聞或
私任已意者不許獨請上都官吏自八月二十一日以
後擢用者並追收其制敕天下僧道有妻者皆令為民
　盗殺太尉布哈初布哈乗國家多事率衆剽掠居庸
以北皆為所擾至是盗入其家殺之興和路當盗以死
罪刑部議以為布哈不道衆所聞知幸遇盗殺而本路
隠其殘剽之罪獨以盗聞於法不當中書以聞帝嘉其
議　是月河南行省平章阿爾哈雅集省憲官問禦西
兵之長策無有言者阿爾哈雅曰汴在南北之交使西
人得至此則江南三省之道不通於畿甸軍旅應接何
日息乎夫事有緩急輕重今重莫如足兵急莫如足食
吾徴湖廣之平陽保定兩翼軍與吾省之鄧新翼廬州
沂郯炮弩手諸軍以備虎牢裕州哈喇婁鄧州孫萬户
兩軍以備武關荆子口以屬郡之兵及蒙古兩都萬户
左右兩衛諸部丁壯之可入軍者給馬乗資装立行伍
以次備諸隘芍陂等屯田本自襄鄧諸軍來田者還其
軍益以民之丁壯使守襄陽白土峽州諸隘别遣達海
以備自蜀至者括汴汝荆襄兩淮之馬以給之府庫不
足則命郡縣假諸殷富之家安豐等郡之粟溯黄河運
至于陜糴諸汴汝近郡者則運諸滎陽以逹于虎牢吾
與諸軍各奮忠義以從王事宜無不濟者衆曰唯命即
日部分行事出亷訪使董守中僉事沙克善在南陽右丞
托克托穆爾亷訪使布延在虎牢分遣兵馬以聼其調用
餽餉之行千車相望阿爾哈雅親閲實之信以期㑹自
虎牢之南至于襄漢無不畢給時朝廷置行樞宻院以
總西事襄漢荆湖河南郡縣皆缺官阿爾哈雅便宜擇
材以處之朝廷皆從其請已而西兵逼河南行院使來
報曰西人北行者度河中以趨懐孟磁南行者特黙格
過武關掠鄧州而殘之直趨襄陽攻破郡邑三十餘所
過殺官吏焚廬舍且西結囊嘉特以蜀兵至矣阿爾哈
雅聞之益督餉西行遣行院官達海領兵攻特黙格而
又設備江黄置鐡繩于峡口作舟艦以待戰十九日與
西兵遇于鞏縣之石渡轉戰及暮兩軍殺傷與墮澗谷
死者相等而虎牢遂為敵有兵儲巨萬一旦悉亡焉諸
軍歛兵而退二十二日至汴民大恐阿爾哈雅前後遣
使告於朝輙為額森努爾所留不得朝廷音問兩浹旬矣
阿爾哈雅亦憂之親出拊循其民修城闕以備衝突戒
卒伍以嚴守衛雖甚危急而聲色不動恬然如平時衆
賴以安　十一月庚申用江南行臺御史王琚仁言汰
近嵗白身入官者　勅行臺凡有糾劾必由御史臺陳
奏勿徑以封事聞　辛酉額森努爾兵至武安額森特穆爾
即以軍降河東州縣聞之盡殺其所署官吏　癸亥帝
宿齋宫甲子服衮冕享于太廟　是日西兵逼汴城將
百里而近阿爾哈雅召行院憲司諸將吏告之曰吾荷
國厚恩唯有一死以報上行院之出唯敵是圖而退保
吾城不亦怯乎然敵亦烏合之衆何所受命而敢犯我
誠使知聖天子之命則衆沮而散爾吾今遣使告于朝
請降詔赦其脅從詿誤而整軍西嚮以臨之别遣精騎
數千上龍門繞出其後使之進無所投退無所歸成擒
於鞏洛之間必矣衆皆曰善即日與行院出師㑹使者
自大都還言齊王己克上都奉寳璽來歸刻日至京矣
阿爾哈雅乃置酒相賀發書告屬郡及江南三省又募
士得拉珠者齎書諭之朝廷亦遣都䕶伊嚕特穆爾奉
詔放散西軍之在虎牢者西人於是駭悟且聞行省院
以兵至猶豫不敢進朝廷又使參政馮布哈親諭之乃
信服靖安王遣使四輩與拉珠來請命逡廵而去阿爾
哈雅乃解嚴報㨗歛餘財以還民從陜西求民之被俘
掠者歸其家凡數千人陜西官吏被獲者亦皆遣還朝
廷遷阿爾哈雅為陜西行臺御史大夫以綏定之　庚
午命總宿衛官分簡所募勇士非舊嘗宿衛者皆罷去
　日本國商舶至福建博易者江浙行省選亷吏征其
税　中書省臣言今嵗既罷印鈔本來嵗擬印至元鈔
一百一十九萬二千錠中統鈔四萬錠監察御史言户
部鈔法嵗㑹其數易故以新期於流通不出其數邇者
都爾蘇以上都經費不足命有司刻板印鈔今事已定
宜急收毀從之　監察御史薩里布哈索諾木于欽張
士𢎞言朝廷政務賞罰為先功罪既明天下斯定國家
近年自特們德爾竊位擅權假刑賞以遂其私綱紀始
紊迨至泰定爵賞益濫比以兵興用人甚急然而賞罰
不可不嚴夫功之高下過之重輕皆係天下之公論願
命有司務合輿情明示黜陟功罪既明賞罰攸當則朝
廷肅清紀綱振舉而天下治矣帝嘉納之　辛未特黙
格兵入襄陽本路官皆遁襄陽縣尹谷廷珪主簿張徳
獨不去西軍執之使降不屈死之時僉樞宻院事達海
擁兵南陽不救　壬寅雅克特穆爾言向者上都舉兵諸
王實喇樞宻同知阿齊拉等十人南望宫闕鼔譟其黨
拒命逆戰情不可恕詔各杖一百七流逺州籍其家貲
　甲戌居泰定后鴻吉哩氏于東安州　丙子蘇蘇坐
受賂杖一百七徙襄陽以母年老詔留之京師　丁丑
以躬祀太廟禮成御大明殿受諸王百官朝賀　荆王
伊蘇額布根遣使傳檄至襄陽特黙格引兵走　己夘
中書省臣言内外流官年及致仕者並依階叙授以制
勅今後不湏奏聞從之　諸衛漢軍及州縣丁壯所給
甲胄兵仗皆令還官　庚辰遣使奉迎皇兄周王和實
拉于漠北　以中政院使敬儼為中書平章政事　壬
午第三皇子寶寜更名太平訥命大司農敏珠爾巴養於
其家　詔行樞宻院罷兵還　癸未上都左丞相都爾
蘇伏誅磔其尸于市梁王旺沁亦賜死茂穆蘇寜珠薩
題勒宻實額森特穆爾等皆棄市時朝議欲盡戮朝臣之
在上都者平章敬儼抗論謂是皆循例從行殺之非罪
衆賴以獲免　甲申命威順王庫春布哈還鎮湖廣先
是帝嘗命王征八番而蜀省囊嘉特拒命未平南臺御
史秦起宗言武昌重鎮當備上流之師親王不可逺去
力止之及王入見帝謂曰八番之行非秦元卿幾為失
計遂遣王還鎮朝議以起宗治蜀幕府忘其名以其字
稱之曰秦元卿帝引筆改曰起宗其眷注如此未幾拜
中臺御史起宗廣平深水人也　御史中丞趙世延以
老疾辭職不許用故中丞崔彧故事加平章政事居前
職　丙戌以阿勒呼木特穆爾等六人在上都欲舉義不
克而死並賜贈諡䘏其家　勅趙世延及翰林直學士
虞集製御史臺碑文　遣諸衛兵各還鎮　遼王托克托
之子巴圖聚黨出剽掠勅宣徳府官捕之　四川行省
平章囊嘉特自稱鎮西王以其省左丞托克托為平章前
雲南亷訪使楊静為左丞殺其省平章庫春等稱兵燒
絶棧道烏蒙路教授杜巖肖謂聖明繼統方内大寧省
臣當罷兵入朝庻免一方大害囊嘉特以其妄言惑衆
杖一百七禁錮之　十二月庚寅命通政院整飭蒙古
驛諸關隘嘗毁民屋以塞者賜民鈔俾完之　丙午謁
武宗神御殿　御史臺言額森努爾將兵所至擅殺官吏
俘掠子女貨財詔刑部鞠之籍其家杖一百七竄于南
寧命其妻歸父母家　庚子赦天下　中書省言陜西
行省行䑓焚棄詔書坐罪當流雖經赦宥永不録用為
宜制可　辛丑江南行䑓御史言遼王托克托自其祖父
以來屢為叛逆蓋因所封地大物衆宜削王號處其子
孫逺方而析其元封分地詔中書與勲舊議其事　甲
寅復遣使薩題等奉迎皇兄于漠北　丁巳封西安王
喇特納實哩為豫王　　戊午詔蒙古色目人願丁父
母憂者聴如舊制　是月加諡顔真卿正烈文忠公命
有司嵗時致祭　陜西自泰定二年至是嵗不雨大饑
民相食　朔漠諸王皆勸周王南還王遂𤼵諸王察克
台沿邊元帥多埒克萬户瑪魯等咸帥師扈行舊臣博
囉尚嘉努哈巴爾圖皆從至金山嶺北行省平章政事
拜丕勒迎武寧王齊齊克圖僉樞宻院事特穆爾布哈繼
至乃命博囉如京師兩都之民聞王使者至懽呼鼔舞
曰吾天子實自北來矣諸王舊臣争先迎謁所至成聚
　是嵗兩都構兵漕舟後至直沽者不果輸復漕而南
還行省欲坐罪督運者海道都漕運萬户王克敬曰若
常年而徃返如是誠為可罪今蹈萬死完所漕而還豈
得已哉乃請令其計石數附次年所漕舟逹京師省臣
從之　雅克布哈議封巴延王爵衆論附之參議中書
省事策丹獨不言雅克特穆爾問故策丹曰巴延已為太
保位列三公而復加王封後再有大功將何以處之且
丞相封王出自上意今欲加太保王封丞相宜請於上
王爵非中書選法也遂罷其議
　　明宗翼獻景孝皇帝(諱和實拉武宗長子也母曰/仁獻章聖皇后伊奇哩氏帝)
　　　(以大徳四年十一月壬子生十一年武宗入繼/大統立仁宗為皇太子命以次傳於帝武宗崩)
　　　(仁宗立延祐三年春立英宗為皇太子封帝為/周王出鎮雲南行至陜西從臣不欲南行擁帝)
　　　(至金山之/北遂居焉)
天厯二年春正月己未朔立都督府以總左右欽察及
龍翊衛命雅克特穆爾兼統之　庚申遣前翰林學士承
㫖布逹實哩北還周王行在所仍命太府大監實喇卜
奉金幣以徃　辛酉以高昌王特穆爾布哈為中書左
丞相大司農王毅為平章政事　周王遣哈喇哈逹孫
拉拉至京師以拜特穆爾扈從有功遣使以幣帛百匹
即行在賜之　武寧王齊齊克圖遣使來言周王啓行之
期　癸亥以雅克特穆爾為御史大夫初雅克特穆爾乞解
相印還宿衛帝勉之曰卿已為省院惟未入臺其聴後
命至是遷御史大夫依前録軍國重事逹爾罕太平王
　甲子齊王伊嚕特穆爾薨　乙丑命中書左丞伊埒
特穆爾迎周王　丙寅帝幸大承恩福元寺　戊辰遣
使獻海東鶻于周王行在所　辛未中書省臣言近籍
没竒徹家其子年十六請令與其母同居仍請繼今臣
僚有罪致籍没者其妻其子他人不得陳乞没為官口
從之　壬申遣近侍桑莭巴勒以詔徃四川徃諭囊嘉特
　癸酉以遼陽省高麗肇州三萬户將校從逆舉兵犯
京畿拘其符印制勅　囊嘉特乞師于鎮西武靖王吹
巴勒吹巴勒以兵守關隘　甲戌復命太僕卿嘉琿獻
海東鶻于周王行在所　丙子皇后媵臣張珠通等七
人授集賢學士等官　丁丑囊嘉特攻破播州猫兒埡
隘宣慰使楊伊埒布哈開關納之陜西蒙古軍都元帥
布哈台者囊嘉特之弟囊嘉特遣使招之布哈台不從斬
其使　中書省臣言朝廷賞賚不宜濫及罔功鷹鶻獅
豹之食舊支肉價二百餘錠今增至萬三千八百錠控
鶴舊止六百二十八户今增至二千四百户又佛事嵗
費以今較舊增多金千一百五十兩銀六千二百兩鈔
五萬六千二百錠幣帛三萬四千餘匹請悉柬汰從之
　壬午周王遣常侍博囉及特節齊先至京師賞以金
幣居宅仍遣内侍屯嘉琿如周王行在所　乙酉薩題
等見周王于行幄致命辭勸進　播州楊萬户引四川
賊兵至烏江峰官軍擊敗之八番元帥托爾楚亦破烏江
北岸賊兵復奪關口諸王伊嚕特穆爾統軍五萬五千至
烏江與托爾楚會嚢嘉特焚雞武關大橋又燒絶棧道
丙戌周王即皇帝位于和寧之北是為明宗扈行諸王
大臣咸入賀乃命薩題遣人還報京師已而布哈實哩
等輦金銀幣帛至遂遣繅察等還京師帝命之曰朕弟
曩嘗覽觀書史邇者得無廢乎聴政之暇宜親賢士大
夫講論史籍以知古今治亂得失卿等至京師當以朕
意諭之　奉元蒲城縣民王顯政五世同居衛輝安寅
妻陳氏河間王成妻劉氏冀寧李孝仁妻㓂氏濮州王
義妻雷氏南陽郄二妻張氏懐慶阿魯輝妻翟氏皆以
貞節聞並旌其門　二月己丑曲赦四川囊嘉特　庚
寅大都復以雅克特穆爾為中書右丞相監修國史知樞
宻院事餘如故　辛卯御大明殿册命皇后鴻吉哩氏
　壬辰宣靖王邁努自大都來覲于行在　癸巳大都
遣翰林侍講學士曹元用祀孔子于闕里　囊嘉特據
雞武關奪三义柴關等隘以書誘鞏昌總帥汪延昌又
進兵至金州據白土關陜西行省督軍禦之大都樞宻
院言囊嘉特阻兵四川其亂未巳請命鎮西武靖王吹
巴勒等皆調軍以湖廣行省官托歡布色博囉及鄭昻
霄總其兵進討從之戊戍命察罕諾爾宣慰使薩題勒
宻實將本部蒙古軍㑹鎮西武靖王等討四川　頒行
農桑輯要及栽桑圖　辛丑大都中書省議追尊皇妣
伊奇哩氏曰仁獻章聖皇后唐古氏曰文獻昭聖皇后
　丙午囊嘉特分兵逼襄陽湖廣行省調兵鎮播州及
歸州　辛亥大都諭廷臣曰薩題還言大兄已即皇帝
位凡二月二十一日以前除官者速與制勅後凡銓選
其詣行在以聞　廬州路合肥縣地震　壬子命有司
造行在帳殿　癸丑諸王伊嚕特穆爾等至播州招諭
土官之從囊嘉特者楊伊埒布哈及其弟等皆來降
大都立奎章閣學士院秩正三品以翰林學士承㫖和
塔拉都哩黙色集賢大學士趙世延並為大學士侍御
史薩題翰林直學士虞集並為侍書學士又置承制供
奉各一員遣使以除目奏于行在帝並從之　三月戊
午朔帝次格根察罕之地　辛酉大都遣右丞相雅克特
穆爾奉皇帝寳于行在所御史中丞巴濟拉知樞宻院
事圖勒噶特穆爾等各率其屬以從復命有司以金銀
幣帛詣行在所以備賜予因謂其廷臣曰寳璽既北上
繼今國家政事其遣人聞于行在所　癸亥大都命有
司造乗輿服御北迎大駕　大都改潛邸所幸諸路名
建康曰集慶江陵曰中興瓊州曰乾寧潭州曰天臨
丙寅伊埒特穆爾自行在還大都諭㫖曰朕至上都宗
王大臣必皆㑹集有司當備供張上都積貯已為都爾
蘇所耗大都府藏聞亦悉虚供億如有不足其以御史
臺司農司樞宻宣徽宣政等院所貯充之　戊辰雲南
諸王逹實布哈圖沁布哈及行省平章黙古斯等集衆
五萬數丞相額爾吉訥專擅十罪將殺之達實布哈遁
走八番達實布哈偽署參知政事等官　己巳大都命
改集慶潛邸建大龍翔集慶寺以來嵗興工　夏四月
壬辰大都命浚漷州漕運河　癸巳雅克特穆爾見帝于
行在率百官上皇帝寳帝嘉其勲拜太師仍命為中書
右丞相録軍國重事達爾罕太平王餘並如故復諭雅
克特穆爾等曰凡京師百官朕弟所用者並仍其舊卿等
其以朕意諭之雅克特穆爾奏陛下君臨萬方國家大事
所繋者中書省樞宻院御史臺而已宜擇人居之帝然
其言以武宗舊人哈巴爾圖為中書平章政事前中書
平章政事拜特穆爾知樞宻院事常侍博囉為御史大
夫　甲午立行樞宻院命昭武王知樞宻院事和斯領
行樞宻院事賽音特穆爾邁努並同知行樞宻院事是日
帝宴諸王大臣于行殿雅克特穆爾哈巴爾圖拜特穆爾
博囉等侍帝特命臺臣曰太祖皇帝嘗訓飭臣下云美
色名馬人皆悦之然方寸一有繋累即能壊名敗徳卿
等居風紀之司亦嘗念及此乎世祖初立御史臺首命
塔齊爾蘓特穆爾二人協司其政天下國家譬猶一人
之身中書則右手也樞宻則左手也左右手有病治之
以良醫省院闕失不以御史臺治之可乎凡諸王百司
違法越禮一聴舉劾風紀重則貪墨懼猶斧斤重則入
木深其勢然也朕有闕失卿亦以聞朕不以責也　乙
未特命博囉等傳㫖宣諭雅克特穆爾巴勒逹實和斯哈巴
爾圖巴濟拉等曰凡省院臺百司庻政詢謀僉同標譯
所奏以告于朕軍務機宻樞宻院當即以聞毋以夙夜
為間而稽留之其他事務果有所言必先中書院臺其
下百司及􁂎御之臣毋得隔越陳請宜宣諭諸司咸俾
聞知儻違朕意必罰無赦　丁酉以陜西行䑓御史大
夫雅克特穆爾為上都留守　己亥湖廣行省參知政事
博囉奉詔至四川赦囊嘉特罪囊嘉特等聴詔蜀地悉
定諸省兵皆罷　癸卯遣使如京師卜日命申書左丞
相特穆爾布哈攝告即位于郊廟社稷遣武寧王齊齊
克圖平章政事哈巴爾圖立皇弟圖卜特穆爾為皇太子仍
立詹事院罷儲慶司　以薩里特穆爾為中書平章政
事科爾結為中書右丞　乙巳監察御史言嶺北行省
控制一方廣輪萬里實為太祖肇基之地國家根本繋
焉方面之寄豈可輕任平章逹喇齊素非勲舊奴事都
爾蘇倔起宿衛輙為右丞俄陞平章年已七十眊昬殊
甚左丞瑪魯本晉邸部民以女妻都爾蘇引為都水遂
除左丞郎中羅壘市井小人圖固勒乃晉邸衛卒不諳
政務並宜黜退臺臣以聞帝曰御史言甚善其並黜之
又諭臺臣曰御史劾嶺北省臣朕甚嘉之繼今所當言
者毋有所憚被劾之人茍營求申訴朕必罪之或亷非
其實毋輙以聞　五月丁巳朔帝次都爾伯珍之地
是日皇太子賜雅克特穆爾父祖紀功碑銘　戊午遣西
安王喇特納實哩仍還大都　己未皇太子遣翰林學
士承㫖額哩音特穆爾來迎大駕　庚申帝次鄂勒歡水
東　癸亥次必里克圖之地　是日皇太子復遣翰林
學士承㫖鄂爾多來迎大駕　乙丑命有司給行在宿
衛士衣糧及馬芻豆　庚午帝命雅克特穆爾陞用嶺北
行省官吏其餘官吏並賜散官一給選用潛邸舊臣及
扈從士受制命者八十有五人六品以下二十有六人
　甲戌皇太子命中書省臣擬注中書六部官奏于行
在所　壬申次阿嚕圖罕之地　以衆嘉努為御史中
丞　乙亥次圖古勒敇大都省臣鑄皇太子寳時求太
子故寳不知所在近侍拜布哈言寳藏于上都行幄遣
人至上都索之無所得乃命更鑄之　丁丑皇太子𤼵
京師迎大駕鎮南王特穆爾布哈及諸王駙馬扈衛百
官悉從行戊寅市馬二百八十疋載乗輿服御送行在
所　六月丁酉陞都督府為大都督府　壬寅戒近侍
毋得輙有奏請　庚戍皇太子次于上都之六十店
　辛亥帝次哈喇哈納圖之地詔諭中書省臣凡國家
錢榖銓選諸大政事先啓皇太子然後以聞　陜西行
臺御史孔思廸言人倫之中夫婦為重比見内外大臣
得罪就刑者其妻妾即斷付他人似與國朝旌表貞節
之㫖不侔夫亡終制之令相反况以失節之婦配有功
之人又與前賢所謂娶失節者以配身是已失節之意
不同今後凡負國之臣籍没奴婢財産不必罪其妻子
當典刑者則孥戮之不必斷付他人庻使婦人均得守
節請著為令　壬子海運糧至大都凡百四十萬九千
一百三十石　是月皇太子賜鳳翔府岐陽書院額書
院祀周文憲王仍命設學官春秋釋奠如孔子廟儀
秋七月丙辰朔日有食之　自六月壬子雨至是日乃
止　己未皇太子更定遷徙法凡應徙者驗所逺近移
之千里在道遇赦皆得放還如不悛再犯徙之本省不
毛之地十年無過則量移之所遷人死妻子聴歸土著
著為令　壬申監察御史巴勒丹伊實言朝廷自去秋命
將出師戡定禍亂其供給軍需賞賚將士所費不可勝
計况冬春之交雪雨愆期麥苖槁死秋田未種民庻遑
遑流移者衆臣伏思之此正國家節用之時也如果有
功必當賞賚者宜視其官之崇卑而輕重之不惟省費
亦可示勸其近侍諸臣奏請恩賜宜悉停罷以紓民力
臺臣以聞帝嘉納之仍勅中書省以其所言示百司
癸酉太白經天　丙子皇太子受新寳　辛巳冀寧陽
曲縣雨雹大者如雞卵　八月乙酉朔帝次翁果察圖
之地丙戍皇太子入見是日宴皇太子及諸王大臣于
行殿庚寅帝暴崩年三十𦵏起輦谷皇太子入臨哭盡
哀雅克特穆爾以皇后命奉皇帝璽寳授皇太子
　胡粹中曰聞之故老言雅克特穆爾奉上璽綬明宗從
　官有不為之禮者雅克特穆爾且怒且懼既而帝暴崩
　雅克特穆爾聞哭聲即奔入帳中取寳璽扶文宗上馬
　而馳本紀乃言皇太子入哭盡哀以皇后命奉皇帝
　寳授于太子其説不合豈當時忌諱有不敢明言者
　歟
皇太子疾驅而還雅克特穆爾從行晝則率宿衛士以扈
從夜則躬擐甲胄繞幄殿廵䕶壬辰次博囉察罕以巴
延為中書左丞相依前太保竒徹台阿爾斯蘭哈雅趙
世延並中書參知政事甘肅行省平章多爾濟為中書
右丞中書參議阿榮太子詹事丞趙世安並中書參知
政事前右丞相逹實特穆爾知樞宻院事特穆爾布哈
及上都留守特穆爾圖並為御史大夫　宣政院使和
和聞明宗崩流涕不能食自是杜門不出者數年以疾
卒和和與弟庫庫皆為時之名臣世號為䨇璧皆博果
宻之子也　癸巳皇太子至上都雅克特穆爾遂與諸王
大臣仍勸復正大位　丙申流諸王呼喇珠于海南
戊戌四川囊嘉特以指斥乗輿坐大不道棄市　己亥
皇太子復即位于上都之大安閣是為文宗詔曰晉邸
違盟構逆據有神器天示譴告竟隕厥身於是宗戚舊
臣協謀以舉義正名以討罪揆諸統緒屬在眇躬朕興
念大兄播遷朔漠以賢以長厯數宜歸力拒羣言至於
再四乃曰艱難之際天位久虚則衆志弗固恐隳大業
朕雖從請初志不移是以固讓之詔始頒奉迎之使已
遣尋命喇特納實哩雅克特穆爾奉皇帝寳璽逺迓於
途受寳即位之日即遣使授朕皇太子寳朕幸釋重負
寔獲素心乃率臣民北迎大駕而先皇帝跋渉山川蒙
犯霜露道里遼逺自春徂秋懐艱阻於歴年望都邑而
增慨徒御弗慎屢爽節宣信使徃來相望於道路彼此
思見交切於衷懐八月一日大駕次翁果察圖朕欣瞻
對之有期獨兼程而先進相見之頃悲喜交集何數日
之間而宫車弗駕國家多難遽至於斯念之痛心以夜
繼旦諸王大臣以為祖宗基業之隆先帝付託之重天
命所在誠不可違請即正位以安九有朕以先皇帝奄
棄方新惻怛何忍銜哀辭對固請彌堅執誼伏闕者三
日皆宗社大計乃以八月十五日即皇帝位於上都可
大赦天下　辛丑立寧徽寺掌明宗宫分事壬寅以鈔
萬錠幣帛二千匹供明宗皇后班布爾實費用　乙巳𤼵
諸衛軍浚通惠河　丙午自庚子至是日晝霧夜晴
丁未以特們徳爾為上都留守特們徳爾前為陜西行
臺侍御史坐塗毁詔書得罪以其兄巴延有功故特官
之　己酉車駕𤼵上都　庚戌改詹事院為儲政院以
巴延兼儲政院使　河東宣慰使哈克繖託朝賀為名歛
所屬鈔千錠入已事覺雖㑹赦仍徴鈔還其主勅自今
有以朝賀歛鈔者依枉法論罪　甲寅監察御史劾前
丞相拜布哈昔以贓罷天厯初因人成功遂居相位既
矯制以瑪嚕家貲賜平章蘇蘇又與蘇蘇等潛呼日者
推測聖算今奉詔已釋其罪乞竄諸海島以杜姦萌帝
曰流竄海島朕所不忍其并妻子置之集慶　加封大
都城隍神為䕶國保寧王夫人為䕶國保寧王妃　景
州蓨縣尹吕思誠差民户為三等均其徭役刻孔子像
令社學祀事每嵗春行田樹畜勤敏者賞以農器人爭
趨事地無遺力民石阿爾等流離積年至是聞風復業
印識文簿畀社長藏之季月報縣不孝弟不事生業者
悉書之罰其輸作胥吏至社者何人用飲食若干多者
責償其直豪猾者竄名職田户思誠盡法其弊嘗買羊
劉智社民李甲持酒來見愬其弟匿羊思誠叱之退王
青兄弟四人友愛彌篤思誠至其家取酒勸酬懽同骨
肉李之兄弟相謂曰我等終不敢見尹矣各具酒食相
切責悔前過析居三十年復還同㸑鎮民張復叔母孀
居且瞽丐食以活恐思誠聞之即日迎養思誠憐其貧
令為媒互人以養之天旱道士持青蛇曰婁實克小青
謂龍也禱之即雨思誠以其惑人殺蛇逐道士雨亦隨
至遂有年縣多淫祠動以百餘計刑牲以祭者無虚日
思誠悉命毁之唯存江都相董仲舒祠
　
　
　
　
　
　
　
　
　
　
　
　
　
　資治通鑑後編巻一百六十九
