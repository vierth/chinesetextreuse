
　續資治通鑑長編巻一百六十三
　　　　　　　　　　　　　宋　李燾　撰
　　仁宗
慶厯八年二月壬申遣内侍往諸路簡兵為上軍如京
使陳延達京西路北作坊副使衛承緒淮南路文思副
使蔡舜卿京東路禮賔副使董元吉荆南北路供備庫
副使盧道隆江南東西路内殿承制黄元吉兩浙路福
建路
癸酉文思使賀州刺史入内副都知楊懐敏落入内副
都知復為左藏庫使通州團練使滑州鈐轄始從御史
之言也何郯擊懐敏尤力上諭郯曰古之諫臣嘗有碎
首者卿能行此否郯對曰古者君不從諫故臣有碎首
今陛下無諫不從何用如此若必碎首則美歸臣下而
過在君上也上忻納之(實録云諫官御史皆言懐敏按/此時諫官惟吳鼎臣王贄又鼎)
(臣正月已出使贄姦邪必不敢觸/懐敏實録必誤今削去諫官二字)　頒慶厯善救方上
始閱福建奏獄多以蠱毒害人者福建醫工林士元能
以藥下之遂詔録其方又命太醫集諸方之善治蠱者
為一編詔恭知政事丁度為序而頒之
甲戌皇甫泌改知澤州田京通判兖州文彦博言恩州
賊起泌在河北有供饋之勞京到官未踰月其家嘗䧟
賊故稍復之京初脫身趣南闗入驍㨗營撫士卒保州
振武兵焚民居欲應賊京捕斬乃定賊遣其黨崔象偽
出降京以其持妖言惑衆又斬以徇由是營兵二十六
指揮在外者皆懾服不叛州民之居南闗者多與城中
等得不䧟賊京有力焉京督士攻城甚力賊繫京妻子
乗城廹使呼曰毋亟攻城城中将屠我輩矣京叱諸軍
益進攻注矢仰射殺其家四人賊知京無所顧乃牽妻
子去初都監田斌亦以賊發不能捕待罪兵間及城破
從諸将入以功自内殿承制遷宫苑副使而京獨責御
史言其失察賊過輕而忘家為國義為重不宜左遷尋
又改知江隂軍(京知江隂軍未見月日必因御史/有言自兖州又遷也今且附此)
丙子翰林侍讀學士左諫議大夫楊偕為工部侍郎致
仕召見宴勞賜以不拜及卒遺奏兵論一篇上憐之特
贈兵部侍郎偕性剛而忠樸敢為大言數上書論天下
事議者以為迂濶難用與人少合然亦能有所容初坐
蔡襄等劾奏出知杭州㑹襄謁告過杭而輕逰里市或
謂偕盍言於朝答曰襄嘗以公事詆我我豈可以私報
耶(偕明年十月乃/死今并書之)
丁丑降龍圗閣直學士給事中張存為左諫議大夫知
池州工部郎中直史館張沔為都官貟外郎監宣州税
並落職工部郎中張昷之為祠部貟外郎監鄂州税濟
州防禦使李端懿為單州團練使知均州殿中侍御史
韓贄為太常博士監江州税監察御史梁蒨為秘書丞
監衡州税又降習妖術人李教父屯田郎中曇為昭州
别駕兄周卿韶州編管母曹州編管趙仲父母妻並鄆
州編管初曇居冀州武邑有告其子教在眞定師仲傳
妖術者蒨時通判徳州轉運司檄蒨鞫之曇匿教不出
及移文捕逐甚急教遂自縊仲既論死轉運司奏釋仲
父母妻子及王則反武邑吏魏化詣賈昌朝言教尚在
賊中下御史臺治其事教實自縊復有告曇以賕免縁
坐事連存及昷之按驗皆無實存竟坐前知真定府又
以女嫁曇子敗昷之沔前為轉運使端懿前知冀州贄
為通判皆失覺察蒨為勘官而獄狀失詳故皆責及之
贄長山人也(據張存墓誌及附傳存先坐失覺察降汀/州又坐與李曇為婚落職奪官知池州實)
(録乃不書汀州之降且并與曇為婚事聨書之不知何/也存及昷之又嘗以曇免縁坐對獄實録亦不書今附)
(益/之)　夏國遣楊守素來告其主曩霄卒命開封府判官
祠部貟外郎曹頴叔為祭奠使六宅使達州刺史鄧保
信為弔慰使賜絹一千匹布五百匹羊百口米麫各百
石酒百瓶及其𦵏又賜絹千五百匹餘如初賻之數
戊寅改新知荆州范仲淹復知鄧州仲淹在鄧二年鄧
人愛之及徙荆南衆遮使者請留仲淹亦願留詔從其
請　右班殿直曹竭真定府牢城指揮都虞候劉遵並
為内殿崇班貝州平兩人力居多故優賞之
己卯詔河北安撫司瀛莫恩冀等州歲飢民多鬻子者
其給緡錢二萬贖還其家
壬午祠部貟外郎集賢校理同修起居注判度支勾院
韓綜落修起居注知滑州綜前使契丹遼主問其家世
綜言父億在先朝已嘗持禮來遼主喜曰與中國通好
乆父子繼奉使宜酌我綜率同使者五人起為夀遼主
亦離席酬之歡甚既還宰相陳執中以為生事故責之
尋改知許州以滑州當北使所由道也
乙未侍御史宋禧為兵部貟外郎同知諫院先是禧鞫
衛士獄於内侍省不能究其本謀獄既具内侍又使禧
自為牒稱無敢漏洩已而乞徧於宫省置防謹火燭牌
及伐禁中臨簷巨木畜羅江犬以備盜朝論非笑因號
曰宋羅江開封府判官曹頴叔言禧為制使辱命請寘
于法不聽至是又擢諫官(曹頴叔以府判論事/前此未見其事當考)　御史
何郯言臣伏聞禁中自盜發以來逐日分布内臣坐甲
直宿以至伐木拆屋繕治垣墻增置關鍵其於備豫之
方固亦甚至然臣以事體酌之恐為陛下之計者誤也
為今之宜其在一震威怒以示誅罰正大法以䋲其慢
舉大刑以討其姦斥邪偽附下之類先絶其萌芽究賊
亂犯上之徒務去其根本不容無良而與衆共棄不漏
有罪而示人以公法令既行紀綱既正以此御下孰敢
不䖍雖不増宫闈之警而其備堅不加省户之衛而其
守固與夫區區從細末之事者不同年而語矣臣况聞
陛下過自警戒中宫之樂工已盡罷後苑之獵具已盡
除其於謹天戒而飭聖躬雖詩書所稱遇災修徳之君
逺不能逮然於禁防之設所舉者近而所忽者逺所謹
者小而所遺者大臣竊惑焉伏乞聖慈以臣愚言命公
卿大夫當廷公議一舉法令威刑之柄以除邪偽賊亂
之階庻主威益尊國命益振内患既弭外虞自除則天
下幸甚
丁酉自萬夀觀迎宣祖太祖御容奉安於睦親宅(按宋/史仁)
(宗紀作丁酉奉安宣祖太祖太宗御/容於睦親宅今書中遺漏太宗疑誤)真宗御容於天章
閣
王則之亂州郡大索妖黨被繫者不可勝數上恐濫及
良民三月壬寅詔諸傳習妖教非情渉不順者毋得過
有追捕　時京師有告妖人千數聚蔡州之確山縣詔
遣中使召捕者十人至則請以廵檢兵往索之知州吳
育謂曰使者欲得妖人還報邪曰然曰育在此雖不敏
聚千人境内無容不知此特鄉民用浮屠法相聚以利
錢財爾一弓手召之可致也今以兵往人必驚疑請留
無往中使聽之未幾召十人者果至械送闕下皆無罪
而告者伏辜
甲辰詔禮部貢舉
丙午贈恩州通判國子博士董元亨為太府少卿録其
子沂為太常寺太祝孫堯咨堯詢為將作監主簿判官
李浩子偃為魏縣尉俅南和尉侃衡水尉司理恭軍王
奬子規覲清河令齊開子康民康功主簿王湙子安寜
安世並為諸州司士叅軍仍詔規等候年及格與堂除
萬户縣尉又贈東頭供奉官閤門祗候張絪為右領軍
衛將軍
辛亥命鹽鐵副使兵部貟外郎仲簡為陜西體量安撫
使　祠部員外郎任顓權判三司都理欠憑由司初夏
國遣吕尼舒來納欵要請凡十一事其尤者欲去臣稱
男選顓押伴一切折以義辭屈而去及孫延夀再使雖
上表已稱臣而猶欲以青鹽通中國及自買賣又乞增
嵗賜至三十萬詔惟許榷場及添賜五萬其議多顓所
陳者曩霄既為其下所殺遣楊守素來告哀而守素乃
康定中為曩霄謀不稱臣納所賜節者也顓適自京西
轉運使奏計京師上以顓嘗屈尼舒定延夀之議留顓
館伴顓問守素曩霄所以死守素不能對終其去不敢
桀驁中書擬顓知鳯翔府上曰任顓應接楊守素事畢
宜備朝廷緩急委任鳯翔不難得人執政有不悦顓者
因命以此官
甲寅幸龍圖天章閣召近臣宗室觀太宗㳺藝集真宗
幸澶淵詩碑及三朝瑞物又出手詔賜輔臣曰朕承祖
宗大業賴文武藎臣夙夜兢兢期底於治間者西陲禦
備天下繹騷趣募兵師急調軍食雖常賦有増而經用
不給累歲于兹公私匱乏加以承平寖久仕進多門人
浮政濫員多闕少又牧宰之職以惠綏吾民而罕聞奏
最将帥之任以威制四方而艱於稱職豈制度未立不
能變通於時邪簡擢未公不能勸勵於下邪西北多故
敵態難常獻竒譎空言者多陳悠久實效者少備豫不
虞理當先物思濟此務罔知所從悉為朕條畫之又詔
翰林學士三司使知開封府御史中丞曰欲聞朕躬闕
失左右朋邪中外險詐州郡暴虐法令非便民者及朝
廷幾事其悉以陳皆給筆札令即坐上對而宰相陳執
中固辭上復敦諭至於三四乃聽兩府歸而上之時樞
宻使夏竦知執中不學少文故為帝謀以策訪大臣面
使條對竦意實欲困執中也執中方力辭未許叅知政
事宋庠進曰兩漢對策本延巖穴草萊之士今備位政
府而自比諸生非所以尊朝廷請至中書合議上對許
之論者以為知體　是日翰林學士張方平既退朝㑹
鎻院草制方平即條對所問夜半與制書俱上曰康定
慶厯之間朝廷議刺民兵陞廂軍充禁旅臣時任諫官
屢上章疏極言其害至於今日事勢果然臣昨在三司
計㑹天下財用出入之籍及建隆以來兵數乞朝廷速
加圖議盖太祖畜兵不及十五萬人太宗朝不過四十
萬人章聖備禦西北兵籍頗増祥符以後住招募斥疲
老以減冗食至於寳元幾四十年天下可謂乂安向因
夏戎阻命宰相非其人慮害不深事失幾先遂致大擾
陜西河北京東京西増置保㨗一百八十五指揮武衛
七十四指揮宣毅一百六十四指揮更於江湖淮浙福
建諸路又添宣毅一百二十四指揮凡内外増置禁軍
約四十二萬餘人通三朝舊兵且八九十萬人其鄉軍
義勇州郡廂軍諸軍小分剰員等不在此數軍人日多
農人日少三邉税賦支贍不足募人入中糧草就京給
還錢帛加擡則例價率三倍外則剗刷諸道之物中則
侵用内帑之財厚賞聚斂之人賤立鬻官之令茍循目
前之急莫為經久之慮凡此冗兵非惟困天下之財用
方且成天下之禍階若不早圖後無及矣然兹事體實
大非君臣同心而上下協濟則事必難成伏望陛下先
且将臣此言詳問兩府若别有長策豐財足食則非臣
淺智所及若量入為出則乞嚴令天下禁止招募命逐
路轉運使提㸃刑獄分按所部揀選疲老便與放停嵗
湏三兩次更互廵歴只依常程旋旋揀放無得宣露宻
㫖若雖係禁軍其間羸弱憚於教閲願退就廂軍者亦
聽從便委樞宻院㸃勘軍籍其人數少者即令團併其
馬軍無馬願補填歩人者稍與補充近上衣糧優處軍
分其有馬者即與團併足成指揮仍詔諸路經略部署
司使知朝廷深意有專愎自任無體國之心者亦在陛
下斷自聖心懲一足以警衆矣(皇祐元年十二月何郯/云昨詔諸路轉運使選)
(退州郡老弱兵必/是用方平此議也)臣曽勾當三班院在院使臣景祐中
約計四千餘員今六千五百餘員臣勘㑹學士院兩省
以上官景祐中四千餘員今六千餘員臣任御史中丞
将本臺班簿㸃算景祐中京朝官不及二千八百員臣
判流内銓取責在銓選人畢竟不知數目大約三員守
一闕略計萬餘人十年之間所増官數如此若更五七
年後其將奈何今略數入仕之門禮部貢院所放進士
明經外近例率以舉數編排别試名恩澤人毎牓不下
三數百人文臣兩制兩省少卿監以上毎歳奏䕃子弟
(方平論大卿監毎年聖節陳/乞恩澤已附六年四月壬子)諸路轉運司提㸃刑獄正
郎及帶職員外郎遇郊恩子弟亦例得奏䕃武臣自諸
司副使軍職大校以上至於宫掖嬪御内臣近職毎歳
或遇郊恩奏䕃皆有常例又文武官因職任或致仕遺
表及諸色特恩録用又諸班殿侍三司軍大將内外胥
史牙校出職如計㑹毎歳入官之路徼倖攀援日生新
例不可勝數澄源培本在陛下命令而已乞令中書樞
宻院各具逐年諸色入仕名目及人數取其徼倖弊濫
尤甚者逐色别立條約稍加裁損其屬三司殿前司羣牧
司等處酬奬條貫亦乞重行詳定臣聞先朝以前雖將相
大臣之子孫猶多白衣未仕者今自少卿監以上輙毎歳
任一人不亦過乎祖宗之時文武官不立磨勘年嵗不為
升遷資序有才用名實之人或從下位便見超擢無才用
名實之人有守一官至十餘年不改轉者其任監當或知
縣通判知州有數任不得遷者故當時人皆自勉非有勞
效知不得進自祥符後朝廷之議益循寛大故令自監當
入知縣知縣入通判通判入知州皆以兩任為限又令守
官及三年即例得磨勘先朝行之人始知恩未見有弊及
今歳年深乆習以為常皆謂本分合得無賢不肖莫知所
勸願陛下革此制其應磨勘叙遷者必有勞績可襃或朝
廷特敇擇官保任者即與轉遷如無勞績又不因保任者
更増展年考其保任之法不當一例應選擇清望有才識
之人即命舉之如此則是委執政之臣舉清望官委清望
官舉親民官官有闕員隨員數令舉又足以見聖恩急才
愛民之意也至於將帥之任尤在駕馭得術仍宜乆於
其職祖宗任李漢超郭進賀惟忠李謙溥姚内斌董遵
誨侯贇楊延昭等逺或二十年近猶八九年假之事權
略其細故不為間言輕有移易責其成效而已又不與
髙官常令其志有所未滿不怠於為善也今則不然武
臣指邉郡謂之邉任借之為發身之地歴邉任者曽無
寸勞薄效不數年徑至橫行刺史防團亷察能飾厨𫝊
熟於人事者即以為才而又移換改易地形山川未及
知軍員士伍未及識吏民士俗未及諳已復去矣願陛
下監祖宗故事重爵賞以待功勞責乆任以觀能效亦
馭將帥之一節也臣頑踈不逹治道據詔問所及謹以
近事上對其詔㫖所不及者亦不敢僣易有陳也帝覽
奏驚異詰旦更賜手札問詔所不及者方平即日復上
對曰今兹聖心因昨保州恩州之變得無常以河北為
意者乎自唐天寳之後河北兵素以驕悍自處又北接
遼境朝廷毎加姑息實難處置欲選擇軍校以嚴整之
則其遷補皆不出本營非若在京及諸道可以轉員移
易也欲揀選上京别補軍分則子弟姻婭蔓連根固樂
土重遷非若在京及諸道可以選募轉徙也欲陞遷軍
分以利動之則衣糧素厚難以更行増給臣曽勘㑹河
北廂禁軍僅二十萬人禁軍五之四然體問其中疲老
不任征役者甚多若朝廷宻諭安撫部署司及轉運使
提㸃刑獄官此後一切且住招填令依常例旋行揀放
頻作番次揀選少作人數放停使由之而不知無得漏
露朝㫖數年後稍稍團併據所闕指揮發在京禁軍就
逐州駐劄使其勢足與土兵相制庻乎置器於安也今
兹聖心因昨衛士震驚宫省得無以親衛為意者乎臣
按周官虎賁士掌守王宫皆士也趙左師觸讋託其子
於太后願補黒衣之缺以衛王宫蓋王宫之衛兼用卿
大夫之子弟也秦漢以來宿衛之士不惟選材武必取
馴慤壯愿之人以其近尊者不可不審也國初循周制
置諸班直備爪牙士屬殿前司又置親從官屬皇城司
其宿衛之法殿外則相間設廬更為防制殿内則專用
親從最為親兵也然募置之法則異於古皆惰㳺無根
蔕莫容其身者乃來應募前此變故卒生意外臣恐當
有以懲創之若於諸班直中選其年勞久次者至於東
西下班殿侍有門閥家業者及諸軍中死事者之孤稍
有材力勝兵者嚴立保委之法選取千人以充殿内之
衛仍領屬皇城司令樞宻院殿前司立定選補格式歳
月更代之法歳滿則優遷之願留者令皇城司保任委
是壯愿謹良則聽留若其功過之凖教習之法居處之
制頒給之例即請自朝廷裁議臣聞太祖訓齊諸軍法
制甚嚴軍人不得衣皂但許衣褐其制不得過膝豈有
紅紫之服葱韭不得入營門豈知魚肉之味毎請月糧
時營在城西者即於城東支營在城東者即於城西給
不許雇車乗須令自負以勞役之令行禁止軍士亦以
足用今則異矣臣嘗入朝見諸軍帥從卒一例新紫羅
衫紅羅抱肚白綾袴絲鞋戴青紗㡌拖長紳帶鮮華爛
然其服装少敝固己耻於衆也一青紗㡌市估千錢至
於衫袴蓋一身之服不啻萬錢今之上四軍請給比諸
軍為至厚然月受千錢止可買得一㡌爾度所戴㡌嵗
須二枚補染服装須要鮮潔則於諸事略稱此也計其
所受廪給不足一身之費若有妻子安得不飢凍妻子
既不免飢凍小人之情豈能不歸怨於上此軍情所以
易動也至於常程特支例只對料錢勘請朝廷一次特
支在京約用錢三十萬貫及入軍人之手何足為用是
朝廷不勝其困軍中殊未有濟所以致此者何由乎習
為侈汰之弊也願陛下清閒之餘試召軍帥如此問之
便可宻令條陳以何術可以革今日之奢靡以何道可
以復昔時之樸素如帥臣能自節約以身率之則軍人
庻乎可以存濟矣臣竊惟陛下御極于今且三十年甚
盛之事所以感格天地結洽人心之深者以其至仁慈
厚好生惡殺能急深刻之罪寛縱出之罰哀矜庻獄惟
刑之恤也近因貝賊挾妖為亂朝廷又追劾李曇之獄
張存等例䝉重罰州郡承風覺發妖事至於誦經供佛
符咒禁術盡遭捕繫蔓延平民豈無姦人乗便創造疑
似或挾讎怨更相攀引搒掠之下何求不獲臣見判審
刑院奏案七十餘道内二十餘道係是妖事雖近降朝
㫖嚴加止絶但恐官吏指李曇為鑒戒無復更用平恕
之心臣聞賞罰猶風也人情猶草也草上之風必偃人
情隨賞罰而遷矣臣惜陛下三十年甚盛徳功虧於一
簣寳元之後國家多故邉陲繹騷人事紛紜災異屢見
中外屬任之官鮮著事效推諸人事勢可憂己聖心焦
勞寅畏祗厲日謹一日迄此乂寜獨賴陛下至仁慈厚
之徳所以感格天地結洽人心之深者也奈何輕用刑
獄以危天下招致沴氣以速民怨乎凡臣所陳實時要
務然皆事之一節爾至於天下大勢臣請為陛下言之
臣觀古今治亂之變不在他只在上下之勢離合而已
上下之勢合事無大不成上下之勢離事無小不敗比
年以來朝廷頗引輕險之人布之言路違道干譽利口
為賢天下承風靡然一變又外人議論展轉縁飾沽激
倣傚惟恐不及敗壊雅俗遂成險薄内則言事官外則
按察官多發人閨門曖昧年歳深逺累經赦宥之事而
又諸色小人至吏胥僮僕觀時得逞敢於犯上創造詞
説朝廷便行濟以愛憎何所不至故自將相而下至於
卿大夫士惴惴危恐莫有泰然而自安者一動一為輙
曰恐致人言更相姑息專避嫌疑茍且因循求免謗咎
何暇展布心體為國立事者哉臣竊詳聖意豈欲人情
風俗之如此歟但以其所由來者漸矣自上及下無不
知此者但莫肯為陛下深切開陳之也理道之壅無大
於此上下之勢離阻若是則誰與陛下同心一徳而深
謀逺慮者哉既無同心一徳之人深謀逺慮之事則天
下之務何以致治願陛下深為留神務在通上下之情
欲上下之情合在審於聽受而已上覽奏益異之書文
儒二字以賜方平(國史載甲寅詔問近臣對者獨稱魚/周詢詳敏蓋未及知方平所對尤敏)
(且詳也方平本傳因神道碑但舉大略今從方平集掇/取附見仍列周詢所對于後方平神道碑又云上御迎)
(陽門召兩制近侍復賜問且獨引方平近御榻宻訪之/方平曰暴人之私廹人於險而攘之伐不為也終無所)
(言案正史方平與李淑梁適蘓紳同時/好傾䧟人者神道碑恐飾説今不取)御史中丞魚周
詢答手詔所問曰陛下患西陲禦備天下繹騷趣募冗
兵急調軍食雖常賦有増而經用不給臣以為唐季及
五代强臣專地中國所制疆域非廣及祖宗有天下俘
吳蜀楚晉北捍獯鬻西服羌戎所用甲兵所入税賦比
之于今其數尚寡然而摧堅震敵府庫無空虛之弊縣
官無煩費之勞蓋賞信罰必将選兵精之效也近元昊
背惠西邉宿師朝廷用空踈闒茸者為偏禆募㳺惰怯
懦者備行伍故大舉即大敗小戰輙小奔徒日費千金
度支不給賣官鬻爵淆雜仕流以鐵為錢隳壊國法而
又官立鹽禁驅民齎輦蕩析常産怨咨盈路去秋水旱
繼作今春饑饉相屬生靈重困於兹為劇今元昊幼子
新立廼朝廷寛財用惜民力之時也速宜經制以紓匱
乏願委安撫使與本路守邊掌計臣僚同議裁減冗兵
節抑浮費禁止橫斂廪假貧民去武臣之庸懦出守宰
之貪殘仍冀特發宸斷出内帑錢助闗陜經費使通鹽
商之利改錢幣之法宣布徳澤與民休息然後勸勉農
桑隱括税籍籠遺利抑兼并則公有羡財私有餘力矣
陛下患承平寖乆仕進多門人浮政濫員多闕少滋長
奔競糜費廪禄臣以謂國家於制舉進士明經之外歳
有任子流外之補負瑕釁服輿臺者又置於班列歴年
既乆紛猥塞路周行之内大半非才求人之際鮮堪適
用而亟更數易交錯道塗員數有定詔除無限凡守一
闕動踰再歳其預閫籍服武弁者(按薛應旂續通鑑作/須閫籍服武弁者此)
(云閨籍誤/今改正)坐費水衡之給虛計歳考之期赴銓調守選
格者居有困窮之嘆多隳亷耻之行官冗之弊一至於
此願陛下特詔進士先取策論諸科兼通經義中第釋
褐無令過多其文武班奏薦并流外出官者權停五七
年自然名器無濫奔競衰息矣陛下患牧守之職罕聞
奏最臣聞漢宣帝勉勵二千石有治效者増秩賜金或
爵至闗内侯公卿闕則以次用之故良吏為盛國家鑒
諸侯專地之患一切用郡守治之而朝班寖冗序遷者
衆廼有地處蕃宣秩為卿監而未歴省府提轉則為沈
抑内重外輕何以求治改弦易轍正在此時願詔两府
大臣選委兩制臺諫官恭舉如两任通判可充知州軍
京朝官依次除補若治状尤異即升省府提轉其常例
入知州及大敇舉提刑並一切停罷則進擢得人牧守
重矣陛下患将帥之任艱於稱職臣聞晏子薦司馬穣
苴曰文能附衆武能威敵是知将帥之才非備文武則
不可為也我朝自二邉欵附乆不用兵近歳有西北之
警補授帥臣出於遽猝非自卒伍即恩澤侯無信義以
結士心無莊嚴以正師律退則奔北進則被擒虧損威
靈取侮西夏命将之失未有若今之甚也謂宜擇名臣
選舉深博有謀知兵練武之士不限資級試以邉任臨
軒敦遣假以威權如祖宗朝任郭進李漢超軰閫外之
事俾得專之無以謗䜛輕有遷徙使其足以取重則安
有不稱職之憂乎陛下患西北多故敵態難常獻竒譎
空言者多陳悠乆實效者少備豫不虞理當先物臣聞
國家和約北遼爵命西夏偃革止戈踰四十載而守邉
多任庸人不講武備因循姑息惟冀陞遷羌人野心窺
見表裏故景祐之末元昊猖狂慶厯之初耶律悖慢覆
軍殺将以疲闗陜之民厚幣卑辭而解幽燕之敵皆用
茍安之謀無經逺之策此班固所謂不選武略之臣恃
吾所以待㓂而行貨賂割剥百姓以奉㓂讎者也願陛
下特議於三路減兵馬之駑冗者以紓經費以息科斂
然後選将帥擇偏禆使戢肅驕兵飭利戎器識山川形
勝用兵竒正河朔曠平可施軍陣亦宜講求其法雖二
敵變生異時侵軼恃有所待庻幾無患矣居數日復上
對曰臣已奉詔條畫時務而陛下復躬親訪逮蓋以諸
臣所對未究根本故求可行之策臣不敢為文辭輙布
愚直竊冀有所補焉所謂今之闕失者陛下聰睿髙出
前古然聖慮所未至臣下所難言者惟責任不專用人
猜疑為大也自昔年二府大臣及臺諫官有互為表裏
者聖聰覺悟己行黜典(二府及臺諫互為表裏己行黜/典周詢蓋指范仲淹歐陽修等)
(也/)遂以謂人皆朋比無復忠信今中外之臣毎進對於
前但敢攻人過失即為公論若言及忠良材能云可任
用則慮聖意疑為朋黨故使忠邪未盡分善惡未盡聞
也所謂責任不專者今執政大臣心知某事可行某法
可罷但拱黙自安不肯為朝廷當事致文武大政因循
弛廢此又闕失之大者臣願陛下聽政之外選材識之
臣獨對便殿訪諸臣能否曰某人宜何用某人不足用
然後廣詢博采𠫭驗異同俟其得實則行進退或上承
聖問而情有詐欺憎惡則屏之逺方終身不齒何人更
敢朋黨又任用之際責其成效果敢當事者則優與進
擢因循形迹者則黜居散地何人敢不盡其心乎詔又
患文武姦回中外險詐者臣聞易曰㧞茅茹以其彚征
吉言君子小人道同性合相引翼而進也今朝廷根本
陛下股肱者二府大臣也安危治亂繫此數人在祖宗
用吕端李沆王旦馬知節及陛下即位之初用張知白
王曽魯宗道軰持重處正深博有謀當時引薦擢任不
聞有朋邪險詐者今陛下知二府或非其人不能奮然
黜逐使彚征之勢來者未已自古天子擇宰相宰相擇
百官欲矯革此風不先正大臣則所謂形未端而求影
之直源未澄而欲流之清也詔患州縣暴虐法令更張
者祖宗積徳陛下好生失出者不為深罪失入者終身
負責宜長人之吏上體寛仁愛育黎庻而或有暴虐者
蓋公家急於賦斂以嚴集事貪吏因縁生姦以威動衆
使之然也夫法令者治世之銜勒宜守而勿失若祖宗
法令可以經乆者不宜無名更易近樞宻院改内省條
令似與曩者負罪之人預為復進之地中外喧然以為
不可况内省者左右之近宻朝廷者四方之根本倘不
能堅守法令則天下何以取信乎願遴選刺史縣令諭
以愛民之意則州縣無暴虐之患矣裁抑權貴無使輕
易條憲則法令無更張之失矣(宻院改内省條令/不見於實録當考)
乙夘鎮安節度使同平章事郇國公章得象守司空致
仕遇大朝㑹許綴中書門下班月給見俸春冬衣比太
子太師(給衣俸在四月/戊申今并書)
丙辰資政殿學士給事中知青州富弼為禮部侍郎始
王則據貝州叛齊州禁兵馬達張青與姦民張握等得
劍印於妖帥欲以衆叛屠城應則握之婿楊俊詣弼告
之齊非弼所部恐事泄變生時内侍張從訓銜命至青
弼度從訓可使即以事付從訓使馳至齊諭守臣發兵
取之無得脱者乃自劾擅遣中使之罪上嘉之故有是
命弼固辭不受
戊午知齊州都官郎中劉叅為太常少卿
庚申命翰林學士錢明逸詳定赦前天下欠負
壬戌御崇政殿録繫囚雜犯死罪以下逓降一等杖以
下釋之
癸亥御迎陽門召知制誥待制諫官御史等詔之曰朕
欲聞朝政得失兵農要務邉防備豫将帥能否財賦利
害錢法是非與夫䜛人害政姦盗亂俗及所以防㣲杜
漸之策悉對於篇是日知制誥曽公亮以母病在告亦
遣内侍賜詔令上對　殿中侍御史何郯既對詔所問
又言臣竊以古者人君聽政以天下至廣非一人聰明
所能盡是故内取公卿大夫謀於朝外採百工庶人議
於下使下情無不通羣言無不達然後中外相濟政理
所以無過差焉今國家設侍從之官自翰林學士至天
章閣待制皆取文學極選以備顧問公卿之材並由此
出自是相承朝廷唯以文翰待之而不責其言議臣下
亦以職分當爾而自安於循黙以天下利害之大備言
責者唯御史諫官僅十員而欲陛下聰明無所遺政理
無所失者不可得矣唐太宗置十八學士與之議天下
事故貞觀一代稱為至治斯從臣輔助之明效也在明
皇時則有集賢學士張説以圖國政在徳宗時則有翰
林學士陸贄以參戎機以至憲宗得李絳而斥近倖之
蔽敬宗因韋處厚而辨忠邪之分皆由時君開懷用意
以待臣下故感慨之士得以効其節今天下多故政令
舛失者不一使賢智之士驅馳尚恐不足救其弊若猶
復雍容拱黙為髙以言議非責則朝廷之事何所寄焉
近日伏聞中詔命羣臣論議時事斯誠陛下求治之志
務通壅蔽然恐天下利害非一日可盡條陳欲乞特頒
詔㫖告諭兩制兩省臣僚自今有聞朝政闕失政令過
差軍機利害雖非職並許上章論列仍委中書置籍具
録所上章疏遇欲進用臣僚令取有禆補多者用為選
首所冀親侍之臣各知責任務圖傾竭以助政化(郯奏/乞許)
(兩制兩省言事不知何時今附此/奏云近日中詔命羣臣論事當考)
乙丑殿前副都指揮使寜武軍節度使李昭亮為宣徽
北院使罷軍職時開封府鞫被告妄言休咎兵士辭連
昭亮御史何郯乞别差官交割昭亮殿前司事免生危
疑而昭亮亦自求罷故有是命昭亮尋出判河陽(㑹要/云昭)
(亮以恩例/遷此當考)
丙寅詔樞宻院内臣諸司使副在邉五年而無過者遇
帶御器械闕以名次取㫖帶御器械五年而無過者内
侍省押班闕亦如之其内侍省都知入内都知押班並
聽特㫖乃除　翰林侍讀學士葉清臣在永興條對甲
寅詔書所問其言多劘切權貴且曰陛下欲息奔競此
繫中書若宰相裁抑奔競之流則風俗惇厚人知止足
宰相用憸佞之士則貪榮冐進激成渾波向有職在管
庫日趨走時相之門入則取街談巷言以資耳目出則
竊廟謨朝論以驚流軰一旦皆擢職司以酬所任比日
人士競踵此風出入權要之家時有三尸五鬼之號乃
列館職或置省曹且臺諫官為天子耳目今則不然盡
為宰相肘腋宰相所惡則捃以㣲瑕公行擊搏宰相所
喜則從而唱和為之先容中書政令不平賞罰不當則
箝口結舌未嘗敢言人主纎㣲過差或宫闈小事即極
言過當用為訐直供職未逾歳時遷擢已加常等宋禧
為御史勸陛下宫中畜犬設棘以為守衛削弱朝體取
笑夷狄不加訶譴擢為諫官以此術略獻納左右王逵
兩為湖南江西轉運使所至苛虐誅剥百姓徒配無辜
特以宰相故舊不次㧞擢遂有河東之行如此是長奔
競也其他所列利害甚衆(王逵正月戊戌為河東漕案/曽鞏銘逵墓及包拯彈逵章)
(並稱河東清臣稱有河/北之行恐誤今改之)
