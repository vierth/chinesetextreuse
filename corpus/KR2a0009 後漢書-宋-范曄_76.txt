七十一
　　宋　　宣　　城　　太　　守范　煜撰
　　唐　　章　　懷　　太　　子　　賢注
　第五鍾離宋寒烈傳第三十一
　　第五倫(曾孫種/)
第五倫字伯魚京兆長陵人也其先齊諸田(史記曰陳/公子完奔)
(齊以陳字為田氏應劭注/云始食采於田改姓田氏)諸田徙園陵者多故以次第
爲氏倫少介然有義行王莽末盗賊起宗族閭里爭往
附之倫乃依險固築營壁有賊輒奮厲其衆引彊持滿
以拒之(引彊謂弓弩之多力者/控引之持滿不發也)銅馬赤眉之屬前後數
十軰皆不能下(東觀記曰時米石萬錢人相食倫獨收/養孤兄子外孫分糧共食死生相守鄉)
(里以此/賢之)倫始以營長詣郡尹鮮于褒(風俗通曰武王封/箕子于朝鮮其子)
(食采於朝/鮮因氏焉)褒見而異之署爲吏後褒坐事左轉髙唐令
(髙唐縣屬平原郡故城/在今齊州祝阿縣西)臨去握倫臂訣曰恨相知晚(訣/别)
(也東觀記曰倫歩擔往候之留十餘日/將倫上堂令妻子出相對以屬託焉)倫後爲鄉嗇夫
平徭賦理怨結得人歡心自以爲久宦不達遂將家屬
客河東變名姓自稱王伯齊載鹽往來太原上黨所過
輒爲糞除而去(糞除猶/掃除也)陌上號爲道士親友故人莫知
其處數年鮮于襃薦之於京兆尹閻興興卽召倫爲主
簿時長安鑄錢多姦巧乃署倫爲督鑄錢掾領長安市
(東觀漢記曰時長安市未有秩又鑄錢官姦輕所集無/能整齊理之者興署倫督鑄錢掾領長安市其後小人)
(爭訟皆云第五掾所平市無姦枉○劉攽/曰注姦輕所集案姦輕無理當是軌字)倫平銓衡正
斗斛市無阿枉百姓悦服每讀詔書常歎息曰此聖主
也一見決矣等軰笑之曰爾説將尚不下安能動萬乘
乎(華嶠書曰蓋延代鮮于襃為馮翊多非法/倫數切諫延恨之故滯不得舉將謂州將)倫曰未遇
知已道不同故耳建武二十七年舉孝亷補淮陽國醫
工長隨王之國光武召見甚異之二十九年從王朝京
師隨官屬得㑹見帝問以政事倫因此酬對政道帝大
悅明日復特召入與語至夕帝戯謂倫曰聞卿為吏篣
婦公不過從兄飯寧有之邪倫對曰臣三娶妻皆無父
少遭飢亂實不敢妄過人食(華嶠書曰上復曰聞卿爲/市掾人有遺母一笥餅者)
(卿從外來見之奪母笥探口中餅信乎倫對/曰實無此衆人以臣愚蔽故爲生是語也)帝大笑倫
出有詔以爲扶夷長(扶夷縣屬零陵郡故城/在今邵州武岡縣東北)未到官追
拜㑹稽太守雖爲二千石躬自斬芻養馬妻執炊㸑受
俸裁留一月糧餘皆賤貿與民之貧羸者㑹稽俗多滛
祀好卜筮民常以牛祭神百姓財産以之困匱其自食
牛肉而不以薦祠者發病且死先爲牛鳴前後郡將莫
敢禁倫到官移書屬縣曉告百姓其巫祝有依託鬼神
詐怖愚民皆案論之有妄屠牛者吏輒行罰民初恐懼
或祝詛妄言倫案之愈急後遂斷絶百姓以安永平五
年坐法徵老小攀車叩馬嗁呼相隨日裁行數里不得
前倫乃偽止亭舍隂乘船去衆知復追之及詣廷尉吏
民上書守闕者千餘人是時顯宗方案梁松事亦多爲
松訟者帝患之詔公車諸爲梁氏及㑹稽太守上書者
勿復受㑹帝幸廷尉錄囚徒得免歸田里身自耕種不
交通人物數歳拜為宕渠令(宕渠縣故城在今/渠州流江縣東北)顯㧞鄉
佐𤣥賀賀後為九江沛二郡守以淸潔稱所在化行終
於大司農倫在職四年遷蜀郡太守蜀地肥饒人吏富
實掾史家貲多至千萬皆鮮車怒馬以財貨自達(怒馬/謂馬)
(之肥壯其/氣憤怒也)倫悉簡其豐贍者遣還之更選孤貧志行之
人以處曹任於是爭賕抑絶(以財相貨曰賕音/其又反又音求)文職修
理所舉吏多至九卿二千石時以爲知人視事七歲肅
宗初立擢自遠郡代牟融為司空帝以明德太后故尊
崇舅氏馬廖兄弟竝居職任廖等傾身交結冠葢之士
爭赴趣之倫以后族過盛欲令朝廷抑損其權上疏曰
臣聞忠不隱諱直不避害不勝愚狷昧死自表(狷狂/狷也)書
曰臣無作威作福其害于而家凶于而國(尚書洪/範之言)傳曰
大夫無境外之交束脩之饋(穀梁傳之文也束帛/也脩脯也饋遺也)近代
光烈皇后雖友愛天至而卒使隂就歸國徙廢隂興賔
客其後梁竇之家互有非法明帝即位竟多誅之自是
洛中無復權戚書記請託一皆斷絶又譬諸外戚曰(譬/猶)
(諭/也)苦身待士不如為國戴盆望天事不兩施(司馬遷書/曰僕以為)
(戴盆何以/望天也)臣常刻著五藏書諸紳帶(刻著五藏謂銘之/於心也紳謂大帶)
(垂之三尺論語曰/子張書諸紳也)而今之議者復以馬氏爲言竊聞衞
尉廖以布三千匹城門校尉防以錢二百萬私贍三輔
衣冠知與不知莫不畢給又聞臘月亦遺其在洛中者
錢各五千越騎校尉光臘用羊三百頭米四百斛肉五
千斤臣愚以爲不應經義惶恐不敢以不聞陛下情欲
厚之亦宜所以安之臣今言此誠欲上忠陛下下全后
家裁䝉省察(裁與/纔同)及馬防爲車騎將軍當出征西羗倫
又上疏曰臣愚以爲國戚可封侯以富之不當職事以
任之何者繩以法則傷恩私以親則違憲伏聞馬防今
當西征臣以太后恩仁陛下至孝恐卒有纖介難以意
愛(恐卒然有小過愛/而不罰則廢法也)聞防請杜篤爲從事中郎多賜財
帛篤爲鄉里所廢客居美陽女弟爲馬氏妻恃此交通
在所縣令苦其不法收繫論之今來防所議者咸致疑
怪況乃以爲從事將恐議及朝廷今宜爲選賢能以輔
助之不可復令防自請人有損事望(望物/望也)茍有所懐敢
不自聞竝不見省用倫雖峭直(峭峻/也)然常疾俗吏苛刻
及爲三公値帝長者屢有善政乃上疏褒稱盛美因以
勸成風德曰陛下即位躬天然之德體晏晏之姿以寛
𢎞臨下(尚書考靈耀曰堯文塞晏/晏爾雅曰晏晏温和也)出入四年前歳誅刺
史二千石貪殘者六人(東觀漢記曰去年伏誅者刺史/一人太守三人减死罪二人凡)
(六/人)斯皆明聖所鑒非羣下所及然詔書每下寛和而政
急不解務存節儉而奢侈不止者咎在俗敝羣下不稱
故也光武承王莽之餘頗以嚴猛為政後代因之遂成
風化郡國所舉類多辨職俗吏殊未有寛博之選以應
上求者也陳留令劉豫冠軍令駟協竝以刻薄之姿臨
人宰邑專念掠殺務為嚴苦吏民愁怨莫不疾之而今
之議者反以爲能違天心失經義誠不可不愼也非徒
應坐豫協亦當宜譴舉者(譴責/也)務進仁賢以任時政不
過數人則風俗自化矣臣甞讀書記知秦以酷急亡國
又目見王莽亦以苛法自滅故勤勤懇懇實在於此又
聞諸王主貴戚驕奢踰制京師尚然何以示遠故曰其
身不正雖令不從(論語孔/子之言)以身教者從以言教者訟夫
陰陽和歲乃豐君臣同心化乃成也其刺史太守以下
拜除京師及道出洛陽者宜皆見召可因博問四方兼
以觀察其人諸上書言事有不合者可但報歸田里不
宜過加喜怒以明在寛臣愚不足採及諸馬得罪歸國
而竇氏始貴倫復上疏曰臣得以空虚之質當輔弼之
任素性駑怯位尊爵重拘廹大義思自䇿厲雖遭百死
不敢擇地又況親遇危言之世哉(論語孔子曰邦有道/危言危行邦無道危)
(行言遜鄭𤣥注云危猶髙也據時/髙言髙行必見危故以為諭也)今承百王之敝人尚
文巧咸趨邪路莫能守正伏見虎賁中郎將竇憲椒房
之親(后妃以椒塗壁取其/繁衍多子故曰椒房)典司禁兵出入省闈年盛志
美卑謙樂善此誠其好士交結之方然諸出入貴戚者
類多瑕釁禁錮之人尤少守約安貧之節士大夫無志
之徒更相販賣雲集其門衆喣飄山聚蚊成雷(前書中/山靖王)
(之/言)蓋驕佚所從生也三輔議論者至云以貴戚廢錮當
復以貴戚浣濯之猶解酲當以酒也(病酒/曰酲)詖險趣埶之
徒誠不可親近(蒼頡篇曰/詖倿謟也)臣愚願陛下中宮嚴𠡠憲等
閉門自守無妄交通士大夫防其未萌慮於無形令憲
永保福祿君臣交歡無纖介之隙此臣之至所願也(○/劉)
(攽曰案文當云是所至願/也多一之字倒一所字)倫奉公盡節言事無所依違
諸子或時諫止輒叱遣之吏人奏記及便宜者亦并封
上其無私若此性質慤少文采在位以貞白稱時人方
之前朝貢禹(前書曰貢禹字少翁琅邪/人也以明經潔行著聞)然少蘊藉不修
威儀(蘊藉猶/寛博也)亦以此見輕或問倫曰公有私乎對曰昔
人有與吾千里馬者吾雖不受每三公有所選舉心不
能忘而亦終不用也吾兄子常病一夜十往(○劉攽曰/麻延年云)
(唐睿宗下詔用十起作元子/事夲出於此明當作起也)退而安寢吾子有疾雖不
省視而竟夕不眠若是者豈可謂無私乎連以老病上
疏乞身元和三年賜策罷以二千石奉終其身加賜錢
五十萬公宅一區後數年卒時年八十餘詔賜秘器衣
衾錢布少子頡嗣(○劉攽曰案倫未嘗有爵/無縁言嗣明多此一字)歴桂陽廬
江南陽太守所在見稱順帝之爲太子廢也(樊豐等譖/之廢爲濟)
(陰/王)頡爲太中大夫與太僕來歴等共守闕固爭帝即位
擢爲將作大匠卒官(三輔決録注曰頡字子陵爲郡功/曹州從事公府辟舉髙第爲侍御)
(史南頓令桂陽南陽廬江三郡太守諫議大夫洛陽無/主人鄉里無田宅客止靈臺中或十日不炊司𨽻校尉)
(南陽左雄太史令張衡尚書廬江朱建/孟興皆與頡故舊各致禮餉頡終不受)倫曾孫種
論曰第五倫峭覈爲方(峭覈謂其性峻/急好窮覈事情)非夫愷悌之士
省其奏議惇惇歸諸寛厚(惇惇純厚之/貎也音敦)將懲苛切之敝
使其然乎昔人以弦韋爲佩蓋猶此矣(韓子曰西門豹/性急佩韋以自)
(緩董安于性緩/佩弦以自急也)然而君子侈不僭上儉不偪下(禮記曰/管仲鏤)
(簋而朱紘旅樹而反玷山節藻梲賢大夫也而難爲上/也晏平仲祀其先人豚肩不掩豆賢大夫也而難爲下)
(也君子上不僭/上下不偪下)豈尊臨千里而與牧圉等庸乎詎非矯
激則未可以中和言也
種字興先少厲志義為吏冠名州郡永夀中以司徒掾
淸詔使冀州廉察灾害(風俗通曰汝南周勃辟太尉淸/詔使荆州又此言以司徒淸詔)
(使冀州蓋三公府有淸詔/員以承詔使也廉察也)舉奏刺史二千石以下所刑
免甚衆棄官奔走者數十人還以奉使稱職拜高密侯
相是時徐兗二州盜賊羣軰高密在二州之郊種乃大
儲糧稸勤厲吏士賊聞皆憚之桴鼓不鳴流民歸者歲
中至數千家(桴擊鼓杖/也音夫)以能換爲衞相(周後衛/公也)遷兗州
刺史中常侍單超兄子匡爲濟陰太守負埶貪放種欲
收舉未知所使㑹聞從事衞羽素抗厲乃召羽具告之
謂曰聞公不畏彊禦今欲相委以重事若何對曰願庶
幾於一割(以鈆/刀諭)羽出遂馳至定陶閉門收匡賔客親吏
四十餘人六七日中糾發其臧五六十萬種卽奏匡幷
以劾超匡窘迫遣刺客刺羽羽覺其姦乃收繫客具得
情狀州内震慄朝廷嗟歎之是時太山賊叔孫無忌等
暴横一境州郡不能討羽說種曰中國安寧忘戰日久
而太山險阻宼猾不制今雖有精兵難以赴敵羽請往
譬降之種敬諾羽乃往備說禍福無忌即帥其黨與三
千餘人降單超積懐忿恨遂以事陷種竟坐徙朔方超
外孫董援爲朔方太守稸怒以待之初種爲衞相以門
下掾孫斌賢善遇之及當徙斥斌具聞超謀乃謂其友
人同縣閭子直及髙宻甄子然曰蓋盜憎其主從來舊
矣第五使君當投裔土而單超外屬爲彼郡守夫危者
易仆可爲寒心吾今方追使君庻免其難若奉使君以
還將以付子二人曰子其行矣是吾心也於是斌將俠
客晨夜追種及之於太原遮險格殺送吏因下馬與種
斌自歩從一日一夜行四百餘里遂得脱歸種匿於閭
甄氏數年徐州從事臧旻上書訟之曰臣聞士有忍死
之辱必有就事之計故季布屈節於朱家(前書曰季布/楚人爲任侠)
(有名數窘漢王髙祖購求布千金布匿濮陽周氏周氏/曰漢求將軍急敢進計布許之乃髠鉗布衣褐幷其家)
(僮之魯朱家所賣之朱家買置田/舍言之髙祖赦之後爲河東守)管仲錯行於召忽(説/苑)
(子路問於孔子曰昔者管子欲立公子糾而不能召忽/死之管仲不死是無仁也孔子曰召忽者人臣之材不)
(死則三軍之虜也死之則名聞於天下矣何爲不死哉/管子者天子之佐諸侯之相也死之則不免於溝瀆之)
(中不死則功復用於天下/夫何爲死之哉錯猶乖也)此二臣以可死而不死者非
愛身於須臾貪命於茍活隱其智力顧其權畧庻幸逢
時有所爲耳卒遭髙帝之成業齊桓之興伯遺其亡逃
之行赦其射鈎之讎㧞於囚虜之中信其佐國之謀(信/音)
(申/)勲效傳於百世君臣載於篇籍假令二主紀過於纖
介則此二臣同死於犬馬沈名於溝壑當何由得申其
補過之功建其竒奥之術乎伏見故兗州刺史第五種
傑然自建在鄉曲無苞苴之嫌(苞苴饋/遺也)歩朝堂無擇言
之闕(口無可擇/之言也)天性疾惡公方不曲故論者說淸髙以
種爲上序直士以種爲首春秋之義選人所長棄其所
短錄其小善除其大過種所坐以盜賊公負筋力未就
(太山之賊種不能討是力不足/以禁之法當公坐故云公負也)罪至徵徙非有大惡昔
虞舜事親大杖則走(家語孔子謂/曾子之言也)故種逃亡茍全性命
冀有朱家之路以顯季布之㑹願陛下無遺須臾之恩
令種有持忠入地之恨㑹赦出卒於家
　　鍾離意傳
鍾離意字子阿㑹稽山陰人也少爲郡督郵時部縣亭
長有受人酒禮者府下記案考之(記文符也/案察之)意封還記
入言於太守曰春秋先内後外(公羊傳曰春秋内其國/而外諸夏内諸夏而外)
(夷/狄)詩云刑于寡妻以御于家邦(詩大雅之文刑/見也御治也)明政化
之本由近及遠今宜先淸府内且濶畧逺縣細㣲之愆
太守甚賢之遂任以縣事建武十四年㑹稽大疫死者
萬數(疫癘/氣也)意獨身自隱親經給醫藥(隱親謂親自隱恤/之經給謂經營濟)
(給/之)所部多䝉全濟舉孝廉再選辟大司徒侯霸府詔部
送徒詣河内時冬寒徒病不能行路過𢎞農意輒移屬
縣使作徒衣縣不得已與之而上書言狀意亦具以聞
光武得奏以見霸曰君所使掾何乃仁於用心誠良吏
也意遂於道解徒桎梏(在手日梏/在足曰桎)恣所欲過與尅期俱
至無或違者還以病免後除瑕丘令(瑕丘今兗/州縣也)吏有檀
建者盜竊縣内意屏人問狀建叩頭服罪不忍加刑遣
令長休建父聞之爲建設酒謂曰吾聞無道之君以刃
殘人有道之君以義行誅子罪命也遂令建進藥而死
二十五年遷堂邑令(堂邑故城在今博/州堂邑縣西北)縣人防廣爲父
報讎繋獄其母病死廣哭泣不食意憐傷之乃聽廣歸
家使得殯歛丞掾皆爭意曰罪自我歸義不累下遂遣
之(言罪歸於我/不累於丞掾)廣斂母訖果還入獄意密以狀聞廣竟
得以減死論顯宗即位徵爲尚書時交阯太守張恢坐
臧千金徵還伏法以資物簿入大司農(簿文/記也)詔班賜羣
臣意得珠璣悉以委地而不拜賜帝怪而問其故對曰
臣聞孔子忍渇於盜泉之水曾參回車於勝母之閭惡
其名也(說苑曰邑名勝母曾子不入水名盜泉/仲尼不飲醜其名也尸子又載其言也)此臧穢
之寳誠不敢拜帝嗟歎曰淸乎尚書之言乃更以庫錢
三十萬賜意轉爲尚書僕射車駕數幸廣成苑意以爲
從禽廢政常當車陳諫般樂遊田之事天子卽時還宮
永平三年夏旱而大起北宫意詣闕免冠上疏曰伏見
陛下以天時小旱憂念元元降避正殿躬自克責而比
日密雲遂無大潤(易曰密雲不/雨自我西郊)豈政有未得應天心者
邪昔成湯遭旱以六事自責曰政不節邪使人疾邪宮
室榮邪女謁盛邪苞苴行邪䜛夫昌邪(帝王記曰成湯/大旱七年齋戒)
(翦髮㫁爪以已爲犧牲禱/於桑林之社以六事自責)竊見北宫大作人失農時此
所謂宫室榮也自古非苦宮室小狹但患人不安寧宜
且罷止以應天心臣意以匹夫之才無有行能久食重
禄擢備近臣比受厚賜喜懼相半不勝愚戇征營罪當
萬死(征營不/自安也)帝策詔報曰湯引六事咎在一人其冠履
勿謝比上天降旱密雲數㑹朕戚然慙懼思獲嘉應故
分布禱請窺候風雲北祈明堂南設雩場(明堂在洛陽/城南言北祈)
(者蓋時修雩場/在明堂之南)今又勑大匠止作諸宮減省不急庻消
災譴詔因謝公卿百僚遂應時澍雨焉(説文云雨所以/澍生萬物故曰)
(澍音/注)時詔賜降胡子縑尚書案事誤以十爲百帝見司
農上簿大怒召郎將笞之意因入叩頭曰過誤之失常
人所容若以懈慢爲愆則臣位大罪重郎位小罪輕咎
皆在臣臣當先坐乃解衣就格(格拘/執也)帝意解使復冠而
貰郎帝性𥚹察好以耳目隱發爲明(隱猶/私也)故公卿大臣
數被詆毁近臣尚書以下至見提拽常以事怒郎藥崧
以杖撞之崧走入牀下帝怒甚疾言曰郎出郎出崧曰
天子穆穆諸侯煌煌(曲禮之文也穆穆/羙也煌煌盛也)未聞人君自起
撞郎帝赦之朝廷莫不悚慄争爲嚴切以避誅責唯意
獨敢諫争數封還詔書臣下過失輒救解之㑹連有變
異意復上疏曰伏惟陛下躬行孝道修明經術郊祀天
地畏敬鬼神憂恤黎元勞心不怠而天氣未和日月不
明(易通卦驗曰愚智/同位則日月無光)水泉湧溢寒暑違節者咎在羣臣
不能宣化理職而以苛刻爲俗吏殺良人繼踵不絶百
官無相親之心吏人無雍雍之志(爾雅曰雍/雍和也)至於骨肉
相殘毒害彌深感逆和氣以致天灾百姓可以德勝難
以力服先王要道民用和睦故能致天下和平灾害不
生禍亂不作鹿鳴之詩必言宴樂者(鹿鳴詩小雅宴羣/臣也其詩曰呦呦)
(鹿鳴食野之苹我/有嘉賔鼓瑟吹笙)以人神之心洽然後天氣和也願陛
下垂聖德揆萬機詔有司愼人命緩刑罰順時氣以調
陰陽垂之無極帝雖不能用然知其至誠亦以此故不
得久留出爲魯相(意别傳曰意爲魯相到官出私錢萬/三千文付戸曹孔訢修夫子車身入)
(廟拭几席劒履男子張伯除堂下草土中得玉璧七枚/伯懐其一以六枚白意意令主簿安置几前孔子教授)
(堂下牀首有懸甕意召孔訢問此何甕也對曰夫子甕/也背有丹書人莫敢發也意曰夫子聖人所以遺甕欲)
(以懸示後賢因發之中得素書文曰後世修吾書董仲/舒䕶吾車拭吾履發吾笥㑹稽鍾離意璧有七張伯藏)
(其一意即召問伯果服焉○劉攽曰注錢萬三千文/案古人言錢不曰文世俗乃有此文明多一文字)後
德陽殿成(漢宮殿名曰北/宮中有德陽殿)百官大㑹帝思意言謂公卿
曰鍾離尚書若在此殿不立意視事五年以愛利爲化
(東觀記曰意在堂邑爲政愛利輕刑愼罰撫循百姓如/赤子初到縣市無屋意出俸錢帥人作屋人齎茅竹或)
(持林木爭起趨作浃日而成功作既畢爲解土祝曰興/功役者令百姓無事如有禍祟令自當之人皆悦服)
人多殷富以久病卒官遺言上書陳升平之世難以急
化宜少寛假帝感傷其意下詔嗟歎賜錢二十萬藥崧
者河内人天性朴忠家貧爲郎常獨直臺上無被枕杫
(杫音思潰反謂爼几也/方言云蜀漢之郊曰杫)食糟糠帝每夜入臺輒見崧問
其故甚嘉之自此詔太官賜尚書以下朝夕餐給帷被
皂袍及侍史二人(蔡質漢官儀曰尚書郎入直臺中官/供新靑縑白綾被或錦被晝夜更宿)
(帷帳晝通中枕卧旃蓐冬夏隨時改易大官供食五日/一羙食下天子一等尚書郎伯使二人女侍史二人皆)
(選端正者伯使從至止車門還女侍史絜被/服執香爐燒燻從入臺中給使護衣服也)崧官至南
陽太守
　　宋均傳　(族子意/)
宋均字叔庠南陽安衆人也父伯建武初爲五官中郎
將均以父任爲郎時年十五好經書每休沐日輒受業
博士通詩禮善論難至二十餘調補辰陽長(辰陽今辰/州辰溪縣)
其俗少學者而信巫鬼均爲立學校禁絶淫祀人皆安
之以祖母喪去官客游潁川後爲謁者㑹武陵蠻反圍
武威將軍劉尚詔使均乘傳發江夏奔命三千人往救
之(前書音義曰擢選精勇/聞命奔走謂之奔命也)既至而尚已没㑹伏波將軍
馬援至詔因令均監軍與諸將俱進賊拒阸不得前及
馬援卒於師軍士多溫濕疾病死者太半均慮軍遂不
反乃與諸將議曰今道遠士病不可以戰欲權承制降
之何如諸將皆伏地莫敢應均曰夫忠臣出竟有可以
安國家專之可也(公羊傳曰聘禮大夫受命不受辭出/境有以安社禝全國家者則專之可)
(也/)乃矯制調伏波司馬吕种守沅陵長命种奉詔書入
虜營告以恩信因勒兵隨其後蠻夷震怖即共斬其大
帥而降於是入賊營散其衆遣歸本郡爲置長吏而還
均未至先自劾矯制之罪光武嘉其功迎賜以金帛令
過家上冡其後每有四方異議數訪問焉遷上蔡令時
府下記禁人喪葬不得侈長(長音直亮反禁之/不得奢侈有餘)均曰夫
送終踰制失之輕者今有不義之民尚未循化而遽罰
過禮非政之先竟不肯施行遷九江太守郡多虎暴數
爲民患常募設檻穽而猶多傷害(檻爲機以捕獸/穽謂穿地䧟之)均到
下記屬縣曰夫虎豹在山黿鼉在水各有所托且江淮
之有猛獸猶北土之有雞豚也今爲民害咎在殘吏而
勞勤張捕非憂恤之本也其務退姦貪思進忠善可一
去檻穽除削課制其後傳言虎相與東游度江中元元
年山陽楚沛多蝗其飛至九江界者輒東西散去由是
名稱遠近浚遒縣有唐后二山民共祠之(浚遒縣屬廬/江郡故城在)
(今廬州/愼縣南)衆巫遂取百姓男女一以為公嫗(以男爲山公以/女爲山嫗猶祭)
(之有尸/主也)歲歲改易既而不敢嫁娶前後守令莫敢禁均
乃下書曰自今以後爲山娶者皆娶巫家勿擾良民於
是遂絶永平元年遷東海相在郡五年坐法免官客授
潁川而東海吏民思均恩化爲之作歌詣闕乞還者數
千人顯宗以其能七年徵拜尚書令每有駮議多合上
㫖均甞刪翦疑事帝以爲有姦大怒收郎縳格之諸尚
書惶恐皆叩頭謝罪均顧厲色曰蓋忠臣執義無有二
心若畏威失正均雖死不易志小黄門在傍入具以聞
帝善其不撓即令貰郎遷均司𨽻校尉數月出爲河内
太守政化大行均常寢病百姓耆老爲禱請旦夕問起
居其爲民愛若此以疾上書乞免詔除子條爲太子舍
人均自扶輿詣闕謝恩帝使中黄門慰問因留養疾司
徒缺帝以均才任宰相召入視其疾令兩騶扶之(騶養/馬者)
(亦曰/騶騎)均拜謝曰天罰有罪所苦浸篤不復奉望帷幄因
流涕而辭帝甚傷之召條扶侍均出賜錢三十萬均性
寛和不喜文法常以爲吏能𢎞厚雖貪汙放縱猶無所
害至於苛察之人身或廉法而巧黠刻削毒加百姓災
害流亡所由而作及在尚書恒欲叩頭爭之以時方嚴
切故遂不敢陳帝後聞其言而追悲之建初元年卒於
家族子意
意字伯志父京以大夏侯尚書教授(夏侯/勝也)至遼東太守
意少傳父業顯宗時舉孝廉以召對合㫖擢拜阿陽侯
相(阿陽縣屬天水郡故城/在今秦州隴城縣西北)建初中徵爲尚書肅宗性寛
仁而親親之恩篤故叔父濟南中山二王每數入朝特
加恩寵及諸昆弟竝留京師不遣就國意以爲人臣有
節不宜踰禮過恩乃上疏諫曰陛下至孝烝烝恩愛隆
深以濟南王康中山王焉先帝昆弟特䝉禮寵聖情戀
戀不忍遠離比年朝見久留京師崇以叔父之尊同之
家人之禮車入殿門即席不拜分甘損膳賞賜優渥昔
周公懐聖人之德有致太平之功然後王曰叔父加以
賜幣(詩魯頌曰王曰叔父建爾元子俾侯于魯尚書曰/周公既成洛邑成王命召公出取幣錫周公也)
今康焉幸以支庶享食大國陛下即位蠲除前過還所
削黜衍食它縣(衍謂流衍/傍食它縣)男女少長竝受爵邑恩寵踰
制禮敬過度春秋之義諸父昆弟無所不臣所以尊尊
卑卑彊幹弱枝者也陛下德業隆盛當爲萬世典法不
宜以私恩損上下之序失君臣之正又平西王羡等六
王皆妻子成家官屬備具當早就蕃國爲子孫基阯而
室第相望久磐京邑(磐謂盤/桓不去)婚姻之盛過於本朝僕馬
之衆充塞城郭驕奢僭擬寵祿隆過今諸國之封竝皆
膏腴風氣平調道路夷近朝聘有期行來不難宜割情
不忍以義斷恩(禮記曰門内之政恩掩/義門外之政義斷恩)發遣康焉各歸
蕃國令羡等速就便時(行日取便/利之時也)以塞衆望帝納之章
和二年鮮卑擊破北匈奴而南單于乘此請兵北伐因
欲還歸舊庭時竇太后臨朝議欲從之意上疏曰夫戎
狄之隔遠中國幽處北極(爾雅曰東至於泰遠西至於/邠國南至於濮鈆北至於祝)
(栗謂之/四極也)界以沙漠簡賤禮義無有上下彊者爲雄弱即
屈服自漢興以來征伐數矣其所尅獲曾不補害光武
皇帝躬服金革之難深昭天地之明故因其來降羈縻
畜養邉人得生勞役休息於兹四十餘年矣今鮮卑奉
順斬獲萬數中國坐享大功(享受/也)而百姓不知其勞漢
興功烈於斯爲盛所以然者夷虜相攻無損漢兵者也
臣察鮮卑侵伐匈奴止是利其抄掠及歸功聖朝實由
貪得重賞今若聽南虜還都北庭則不得不禁制鮮卑
鮮卑外失暴掠之願内無功勞之賞豺狼貪婪必爲邊
患今北虜西遁請求和親宜因其歸附以爲外扞巍巍
之業無以過此若引兵費賦以順南虜則坐失上略去
安即危矣誠不可許㑹南單于竟不北徙遷司𨽻校尉
永元初大將軍竇憲兄弟貴盛歩兵校尉鄧疊河南尹
王調故蜀郡太守廉范等羣黨出入憲門負埶放縱意
隨違舉奏無所囘避由是與竇氏有隙二年病卒孫俱
靈帝時爲司空(漢官儀曰/字伯儷也)
　　寒朗傳
寒朗字伯竒魯國薛人也生三日遭天下亂棄之荆棘
數日兵解母往視猶尚氣息遂收養之及長好經學博
通書傳以尚書教授舉孝廉永平中以謁者守侍御史
與三府掾屬共考案楚獄顔忠王平等辭連及隧鄉侯
耿建朗陵侯臧信䕶澤侯鄧鯉曲成侯劉建建等辭未
嘗與忠平相見是時顯宗怒甚吏皆惶恐諸所連及率
一切陷入無敢以情恕者朗心傷其寃試以建等物色
獨問忠平(物色謂/形狀也)而二人錯愕不能對(錯愕猶倉卒也/錯音七故反愕)
(音五/故反)朗知其詐乃上言建等無姦專爲忠平所誣疑天
下無辜類多如此帝乃召朗入問曰建等即如是忠平
何故引之朗對曰忠平自知所犯不道故多有虛引冀
以自明帝曰即如是四侯無事何不早奏獄竟而久繫
至今邪朗對曰臣雖考之無事然恐海内别有發其姦
者故未敢時上(時上猶即上也/上音時掌反)帝怒罵曰吏持兩端促
提下左右方引去朗曰願一言而死小臣不敢欺欲助
國耳帝問曰誰與共為章對曰臣自知當必族滅不敢
多汚染人誠冀陛下一覺悟而已臣見考囚在事者咸
共言妖惡大故臣子所宜同疾今出之不如入之可無
後責是以考一連十考十連百又公卿朝㑹陛下問以
得失皆長跪言舊制大罪禍及九族陛下大恩裁止於
身天下幸甚及其歸舎口雖不言而仰屋竊歎莫不知
其多寃無敢牾陛下者臣今所陳誠死無悔帝意解詔
遣朗出後二日車駕自幸洛陽獄録囚徒理出千餘人
後平忠死獄中朗乃自繫㑹赦免官復舉孝廉建初中
肅宗大㑹羣臣朗前謝恩詔以朗納忠先帝拜爲易長
(易今易/州縣也)歳餘遷濟陽令以母喪去官百姓追思之章和
元年上行東廵狩過濟陽三老吏人上書陳朗前政治
狀帝至梁召見朗詔三府爲辟首由是辟司徒府永元
中再遷淸河太守坐法免永初三年太尉張禹薦朗爲
博士徵詣公車㑹卒時年八十四
論曰左丘明有言仁人之言其利博哉晏子一言齊侯
省刑(左氏傳曰齊景公謂晏子曰子之宅近市識貴賤/乎于時景公繁於刑有鬻踊者故對曰踊貴而屨)
(賤景公爲是省於刑君子曰仁人/之言其利博哉踊謂刖足者屨)若鍾離意之就格請
過寒朗之廷爭寃獄篤矣乎仁人之情也夫正直本於
忠誠則不詭(詭詐/也)本於諫爭則絞切(論語孔子曰直而/無禮則絞絞急也)
彼二子之所本得乎天故言信而志行也(言而見信諫/而必從故曰)
(志/行)
贊曰伯魚子阿矯急去苛臨官以潔匡帝以奢宋均達
政禁此妖禜(禜祭也/于命反)禽蟲畏德子民請病(謂人爲之/請禱也)意
明尊尊割恩蕃屏(穀梁傳曰爲尊者諱敵爲親者諱敗/尊尊親親之義也意諫令諸王歸藩)
(故云割恩藩屏/音協韻必政反)惵惵楚黎寒君爲命(惵惵懼也/黎衆也)
　後漢書卷七十一
　後漢書卷七十一考證
第五倫傳吏輒行法民初恐懼○一本初字下有頗字
臣愚不足採及諸馬得罪歸國○(臣㑹汾/)按臣愚不足
　採下當有脱句
鍾離意傳光武得奏以見霸曰○日知録曰見當作視
　古示字作視謂以意奏示霸也
不勝愚戅征營○征當作怔
宋均傳宋均字叔庠南陽安衆人也○何焯曰按黨錮
　傳注引謝承書云宗資字叔都南陽安衆人也家代
　爲漢將相名臣祖父均自有傳則宋字傳寫誤也南
　蠻傳中叙受降事正作謁者宗均此即見於本書可
　參校者
寒朗傳上行東廵狩○諸本同(臣㑹汾/)按東平王蒼傳
　中亦有此語疑行字衍
　
　後漢書卷七十一考證
