
　金史卷九十一
　　元中書右丞相總裁托克托等修
　列傳第二十九
　　完顔薩哈　龎迪　溫特赫伊蘇瑪勒　實圖美
　　伊喇成(本名/婁)　舒穆噌卞(本名阿/爾葛里)　楊仲武
　　富察世傑(本名阿/薩爾)　蕭懐忠(本名/海呼)　伊喇諳達
　　富珠哩阿老罕　趙興祥　舒穆嚕榮　敬嗣暉
完顔薩哈上京納爾琿河人也其先居於烏楞古河身
長多力善用槍王師南征睿宗為右副元帥置之麾下
佩以金牌使􁁉軍事天徳元年授本班祗候郎君詳衮
其後從軍泰州路軍帥以薩哈為萬戸領尼楚赫等明
安戍北邊數有戰功二年正月海陵庶人遣使夏國諭
以即位事因令伺彼之意既還稱㫖為尚書兵部郎中
改同知㑹寧尹遷達喇部族節度使改額勒本羣牧使
為海蘭路都總管海陵伐宋授衛州防禦使為武震軍
都總管世宗即位遣使召薩哈既至除昌武軍節度使
已而為山東路元帥副都統改安化軍節度使兼副都
統如故四年徙鎮安武仍兼副統領山東大名東平三
路軍八萬餘渡淮㑹大軍伐宋進至楚州宋遣使奉嵗
幣還邳州卒
龎迪字仲由延安人少倜儻喜讀兵書習騎射學推步
孤虚之術無所効用應募𨽻涇原路第三副將破賊有
功授保義郎嘗從百餘騎經行山谷遇夏人數千衆皆
駭懼請避迪遂躍馬犯陣敵皆披靡身被重創神色自
若完軍以還自是知名擢為正將權發遣涇原路兵馬
都將齊國建涇原路經畧使張中孚舉迪權知懐徳軍
兼沿邊安撫使夏人合軍五萬薄懐徳城迪開門待之
夏人不敢入因以數千騎分門突出遂破之斬首五百
級獲軍資羊馬甚衆復破闗師古兵擢知涇州未到官
改知鎮戎軍沿邊安撫使已而擢淮南東路馬步軍副
總管總制沂密淮陽兼權知沂州丁父憂去官尋起復
為環慶路兵馬都鈐轄權知邠州齊國廢改華州防禦
使頃之軍變被執入山已而賊衆悔曰公為政素善豈
宜刼辱遂縱之還復領州事天眷元年除永興軍路兵
馬都總管兼知京兆府徙臨洮尹兼熙秦路兵馬都總
管陜右大饑流亡四集迪開渠溉田流民利其食居民
藉其力各得其所郡人立碑紀其政績官制行吏部以
武功大夫博州團練使特授定逺大將軍七年除慶陽
尹厯三考不易以治最聞詔書褒美西人榮之正隆元
年遷鳯翔尹屢上章求退不許海陵南伐徵歛煩急官
吏因縁為姦富者用賄以免貧者破産益困迪悉召民
使共議增滅不加威督而役力均人情大恱五年徙汾
陽軍節度使大定初復為臨洮尹遷南京路都轉運使
以省事惜費安靜為政河南稱之徙絳陽軍節度使卒
官年七十迪性純孝父疾醫藥弗効迪仰天泣禱刲股
作羹由是獲安昆弟析家財迪盡以與之一無所取官
爵之廕率先諸姪疾革沐浴朝服而逝
溫特赫伊蘇瑪勒率賓屯茂赫辰人徒上京和倫舍哩
兄卓諾國初有功授世襲穆昆伊蘇瑪勒性忠正强毅
善騎射有膂力皇統初襲兄穆昆積戰功為洮州刺史
謂人曰穆昆兄職也兄子烏楞古今已長矣遂以穆昆
讓兄子宗弼聞之曰能讓世襲可謂難矣除貴徳州刺
史改伊勒敦乣詳衮遷烏庫哩部族節度使改徳昌軍
正隆四年大徵兵南伐泰州明安定逺阿巴以所部叛
還伊蘇瑪勒以七穆昆執定逺阿巴勒其衆付大軍契
丹反敗㑹寧六明安於提木嶺屯於信韓二州之境伊
蘇瑪勒率數千人殺賊萬餘于雅哈河以功遷臨潢尹
世宗即位賜手詔曰南征諸將士及卿子姪安逺烏楞
古蘇布特兄弟具甲仗悉來推戴朕勉即大位卿累世
有功耆舊之臣縁邊事未寧臨潢劇任姑仍舊職聞樞
密副使白彦敬南京留守赫舍哩志寧來討契丹今已
遣人往招之其家皆在南京恐或遯去兼起異謀若至
則已若不至卿當以計執而獻之兩次遣人招誘招討
都監老和尚去人不知彼之所在久而不還兼老和尚
不知朕已即位卿可使人諭以朕意如來降悉令復舊
邊闗之事可設耳目是時斡罕已反領兵數萬來攻臨
潢諸路軍未至斡罕勢益大伊蘇瑪勒領城中軍士六
百人邀擊斡罕數接戰𠞰殺甚衆所乘馬中流矢而仆
為賊所執賊使伊蘇瑪勒招城中人曰生死在頃刻能
使城中出降官爵如故不然殺汝矣伊蘇瑪勒罵賊曰
我受國家爵禄肯從汝叛賊乎賊執之至城下迫脅之
使招城中其妻子官屬將士登城臨望伊蘇瑪勒厲聲
曰我恨軍少不能滅賊人生㑹有一死耳汝軰慎勿降
賊一旦開門納賊城中百姓皆被殺掠母以我故敗國
家事賊無能為也賊怒殺之城中人皆為之感激推官
麻珪益繕完城郭右監軍實圖美輔國上將軍阿索美
乘城固守賊不克攻遂引衆東行
實圖美本諸宗室贈銀青光禄大夫烏蘇埓克子也年
十五事太宗為左奉宸皇統二年充䕶衛除武器署丞
累官肇州防禦使大定初除元帥右都監與咸平尹烏
哲庫率秦州兵及海蘭路兵千五百人㑹臨潢尹伊蘇
瑪勒討契丹契丹犯臨潢伊蘇瑪勒死攻之不能克廼
引而東實圖美乞濟師十二月甲辰世宗次海濵縣得
奏上曰實圖美烏哲庫軍不少可以從長攻襲矣㑹右
副元帥黙音以大軍至實圖美改哈斯罕節度使𨽻右
翼與赫舍哩志寜敗賊於長濼戰霿􁘦河皆有功改博
索路兵馬都總管卒
伊喇成本名婁其先遼横帳人也沉勇有謀畧通契丹
漢字天㑹間𨽻達蘭下為行軍明安與宋人戰於楚泗
之間成以所部先登大破宋軍功最諸將劉麟約㑹天
長軍議進止成與𤓰爾佳察哈爾為達蘭前鋒得宋生
口為鄉導遂逹天長睿宗嘉之後從宗弼將兵廢齊國
及再伐宋攻濠州每戰輒先登多所摧破宗弼再取河
南成及蕭懷忠等八明安先渡河南平第功受宣武將
軍除威州刺史用亷擢同知延安尹再遷昭義軍節度
使正隆南伐為武毅軍都總管薩巴反海陵以事誅契
丹名將成以本軍守磁即遣妻子還汴海陵用是不疑
時人高其有識改神武軍都總管與富珠哩定方為淛
東道先鋒使由淮陰進兵以所部䕶糧赴揚州敵兵乘
夜來攻成整兵奮擊斬刈甚衆㑹海陵庶人死軍還復
鎮昭義大定二年以㢘在優等改河中尹再除臨洮尹
招降喬嘉等族首領扎實結遷南京留守召拜樞密副
使封任國公改北京留守卒訃聞上悼惜之授其子舒
蘇鄂博武功將軍世襲咸平路察察哩明安下哲伯埒
穆昆扎實結者西番既衰其苖裔曰棟戩其子曰巴沁嘉
卜始附宋賜姓趙改名順忠順忠子永吉永吉子世昌
皆受宋官為左武大夫遥領萊州防禦使襲巴延族長
朝廷定陜西世昌換忠翊校尉既而果爾族長京臧殺
世昌朝廷遣兵執京臧斬之臨洮市以世昌子特爾格
為巴延族都管大定四年宋破洮州特爾格弟扎實結
與母走喬嘉族避之喬嘉族首領巴布爾與鄰族木波
隆普龎巴巴哩四族耆老大僧等立扎實結為木波四
族長號曰王子其地北接洮州積石軍其南隆普族南
限大山八百餘里不通人行東南與疊州羌接其西巴
哩族西與羅甘羌接其北龎巴族與西夏雙魯克族接
地髙寒無絲枲五穀惟産青稞與野菜合酥酪食之其
疆境共八千里合四萬餘户其居隨水草畜牧遷徙不
常扎實結念朝廷為其父報讎欲棄四族歸朝四族不
許成至臨洮使人招扎實結乃率四族來附進馬百匹
仍請每年貢馬詔曰逺人慕義朕甚嘉之其遣能吏往撫
其衆厚其賞賜初天㑹中詔以舊積石地與夏人夏人
謂之祈安城有莊浪四族一曰吹濟雅門二曰密藏門三
曰隆普門四曰龎巴門雖屬夏國叛服不常大定六年
夏人滅吹濟雅密藏二門其隆普龎巴二門與喬嘉族
相鄰遂歸扎實結夏國遣使來告莊浪族違命作亂欲
興兵剪除朝廷不知隆普龎巴二門舊屬夏國報以將
檢㑹其地舊所𨽻屬毋擅出兵扎實結之母居於莊浪
族中大定九年扎實結往省其母夏人伺知之遂出兵
圍扎實結招之使降扎實結不從率所部力戰潰圍出
夏人斫斷其臂虜其母去部兵亦多亡者扎實結尋亦
死遺言請命朝廷復立喬嘉族首領陜西奏聞知夏國
王李仁孝與其臣任得敬中分其國發兵四萬役夫三
萬築祈安城殺喬嘉等族首領扎實結屢獲宋諜人言
宋欲結夏國謀犯邊境詔遣大理卿李昌圖左司員外
郎鈕祜禄額特埒往按且止夏人毋築祈安城及處置
喬嘉等族别立首領夏國報云祈安本積石舊城久廢
邊臣請設戍兵鎮撫莊浪族所以備道非有他也扎實
結以兵入境以是殺之不知為喬嘉族首領也李昌國
等按視殺扎實結之地本在夏境築祈安城已畢工皆
罷歸不得宋夏交通之狀乃於熙秦迫近安夏衝要
量添戍兵及問喬嘉等族民戸願以扎實結姪趙師古
為首領於是詔以趙師古為木波喬嘉巴哩隆普龎巴
四族都鈐轄加宣武將軍
舒穆嚕卞本名阿爾噶哩五代祖旺古遼駙馬都尉父
烏錦為羣牧使從睿宗秋山卞年十三已能射連獲二
鹿睿宗竒之賜良馬及金吐鶻天㑹末宗弼為右監軍
召卞𨽻帳下丁父憂是時宗盤為太師達蘭為左副元
帥人爭附之使人召卞卞不往宗磐達蘭皆以罪誅人
多其有識宗弼復取河南與宋人戰於潁州漢軍少却
卞身被七創率勇士十餘騎奮擊敗之及宋稱臣宗弼
選嘗有勞者與俱入朝授卞忠勇校尉遷宣武將軍除
河間少尹察㢘升遂州刺史改壽州再改唐州丁母憂
去官起復唐州刺史海陵伐宋卞為武毅軍都督總管
由别道進兵遇宋伏兵數百人以三百騎擊敗之遂下
信陽軍及羅山縣至蔣州宋守將棄城遯因取其城頃
之軍士皆欲逃歸闌子山明安結漢軍三明安穆昆刼
卞還舍於蔣水之曲卞乃隂約漢軍將吏乘夜掩殺䦨
子山明安復將其軍大定二年除鄭州防禦使以本官
領行軍萬户伐宋遷武勝軍節度使宋人請和明年有
水牛數百頭自淮南走入州境僚佐欲收之充官用卞
不聽復驅過淮還之遷河南尹轉西南路招討使改大
名尹大名多盜而城郭不完卞請修大名城奏可城完
葺盜賊不得發徙臨洮尹卒官年六十三
楊仲武字徳威保安人父遇以勇聞關西為宥州圑練
使宋末仲武謁經畧使王庶求自効遂用為先鋒羅索
入闗仲武與鄜延路兵馬都監鄭建充俱降為安塞堡
環慶路兵馬都監皇統初復陜西將兵戍鳳翔屢却宋
軍除知寧州闗中荐饑境内盜賊縱横仲武悉平之改
坊州刺史復知寧州遷同知臨洮尹改同知河中府海
陵營繕南京典浮橋工役臨洮地接西羌與木波雜居
邊將貪暴木波苦之遂相率為宼掠仲武前治臨洮乃
從數騎入其營諭之曰此皆將校侵漁汝等以至此爾
今懲治此軰不復擾害汝也并以禍福曉之羌人喜悅
宼掠遂息至是木波復掠熙河熙河主帥使人諭之不
肯去曰楊總管來我乃解去熙河具奏詔復遣仲武當
是時木波謂仲武不能復來及仲武至與其酋帥相見
責以負約對曰邊將苦我今之來求訴於上官耳今幸
見公願終身不復犯塞乃舉酒酹天折箭為誓仲武因
以巵酒飲之曰當更為汝請若復背約必用兵矣羌人
羅拜而去及伐宋以仲武為威定軍都總管駐兵歸徳
大定三年除武勝軍節度使改陜西西路轉運使卒
富察世傑本名阿薩爾哈斯罕鄂都河人徙遼陽初在
梁王宗弼軍中為人多力與武士角力賭羊輒勝之能
以拳擊四嵗牛折脅死之有糧車䧟淖中七牛挽不能
出世傑手挽出之宗敏為東京留守召置左右海陵簒
位即立以為護衛海陵謂世傑曰汝勇力絶倫令伐兄
弟有異志者期以十日除之則有非常之賞仍盡以各
人家産賜汝世傑受詔而不肯為已過十日海陵怒靣
責之世傑曰臣自誓不以非道害物雖死不敢奉詔海
陵愛其勇不之罪也正隆四年調諸路兵伐宋年二十
以上五十以下皆籍之他使者唯恐不如詔書得數多
世傑往海蘭路得數少海陵恠問之對曰海蘭地接髙
麗今若多籍其丁即有緩急何以為備海陵喜曰他人
用心不能及也除同知安國軍節度使事賜銀二百五
十兩絹綵六百疋馬二匹是時徵發不已民不堪命犯
法者衆邢人無長吏獄囚積四百餘人世傑到官月餘
決遣畧盡入為宿直將軍以事往呼爾哈路還奏契丹
部族大抵皆叛百姓驚擾不安今舉國南伐賊若乘虚
入據東土根本之地雖得江淮無益也宜先討平契丹
南伐未晚海陵不恱曰詔令已出矣今以三萬兵選將
屯中都以北足以鎮壓世傑又曰若東土大族附於賊
恐三萬衆未易當也海陵不聽及發汴京授鄭州防禦
使領武㨗軍副總管大軍渡淮世傑以軍三千護糧餫
東下敗宋兵數千人奪其戰船甚衆至和州境擊宋兵
五萬人走之明日使其子烏達領二百八十騎為應兵
自領八百騎前戰連射六十餘人皆應弦而斃宋兵遂
奔潰海陵欲觀水戰使世傑領水軍百人試之宋人舟
大而多世傑舟小乃急進至中流取勝而還大定初世
傑復取陜州敗宋兵石壕鎮復敗宋授兵三千人遂圍
陜州宋兵二千自潼闗來世傑以兵二百四十迎擊之
射殺十餘人宋兵敗走復敗之於土壕山生擒一將復
以兵三百至斗門城遇宋兵萬餘宋將三人挺槍來刺
世傑世傑以刀斷其槍宋兵乃退復以四穆昆軍敗宋
兵於土華復圍陜州世傑嘗擐甲佩刀腰箭百隻持槍
躍馬往來軍中敵人見而異之曰真神將也親率選卒
二百餘人穴地以入城遂㧞再破宋軍三萬人復虢州
未幾為衛州防禦使改河南路統軍都監召赴闕上慰
勞良久除西北路副統賜廐馬弓矢佩刀從布薩忠義
討契丹賊平改華州防禦使與圖克坦喀齊喀經畧隴
右喀齊喀復徳順至東山堡宋兵絶樵路世傑擊走追至
城下城中出兵約二萬餘敗之殺傷甚衆宋經畧使荆
臯棄徳順走世傑與左都監璋追破其軍改亳州防禦
使四遷通逺軍節度使宋人輒入鞏州境糶米麪有司
執之世傑署案作歸附人縱遣之譯吏蔡松壽誣府主
謀叛坐斬十八年起為𢎞州刺史母憂去職累遷亳州
防禦使卒世傑少貧然疎財尚氣每臨陣敵衆既敗必
戒士卒毋縱殺掠平居非忠孝不言親賢樂善甚獲當
世之譽云
蕭懐忠本名海呼奚人也為西北路招討使蕭裕等謀
立遼後使蕭珠展往西北路結懐忠并結節度使耶律
朗為助懐忠與朗有隙遂執珠展并執朗遣使上變裕
等既誅懐忠為樞宻副使賜今名復為西北路招討使
西京留守封王改南京留守契丹薩巴反復以懐忠為
西京留守西南靣兵馬都統與樞密使布薩思恭北京
留守蕭賾右衛將軍蕭圖喇護衛十人長鄂勒博往討
之蕭圖喇戰無功大軍追薩巴不及而海陵意謂懐忠
與蕭裕皆契丹人本同謀逾年乃執珠展上變而薩巴
亦契丹部族恐其合以思恭與太后密語而圖喇無功
懐忠賾思恭逸賊既殺思恭族滅其家使使即軍中殺
賾懐忠皆族之鄂勒博圖喇初為罪首但誅之而已大
定三年追復賾懐忠圖喇鄂勒博官爵賾弟安州刺史
頤求襲賾之穆昆上不許穆昆而以賾家産付之
伊喇諳達遼横帳人也父瑠和與耶律伊都俱來降西
京下復叛瑠和遇害諳達以死事之子授左奉宸熙宗
初充護衛除安州刺史累官東京副留守參知政事完
顔守道經畧北方攝咸平路屯軍都統入為兵部侍郎
徙西北西南兩路舊設堡戍迫近内城者于極邊安置
仍與泰州臨潢邊堡相接除武定軍節度使以招徠邊
部功遷東北路招討使改臨潢尹卒諳達騎射絶倫善
相馬嘗論及善射者世宗曰能如卿乎閱馬于市見良
馬雖羸瘦輒與善價取之他日果良馬也
富珠哩阿老罕隆州伯爾克山人年八嵗選習契丹字
再選習女直字既壯為黄龍府路萬户令史貞元二年
試外路胥吏三百人補隨朝阿老罕在第一補宗正府
令史累擢尚書省令史布薩忠義討斡罕辟置幕府掌
邊闗文字甚見信任斡罕既平阿老罕招集散亡復業
者數萬人復從忠義伐宋屢入奏事論列可否上謂宰
相曰阿老罕所言可行者即行之宋人請和忠義使阿
老罕往和議定阿老罕入奏賜銀百兩重綵十端忠義
薦阿老罕有才幹可任尚書省都事詔以為大理司直
未幾授尚書省都事除同知順天軍節度事赫舍哩志
寧北巡阿老罕攝左右司郎中還朝除刑部員外郎再
遷侍御史上聞赫舍哩良弼曰阿老罕何如人也對曰
有幹才持心忠正出言不阿順數日遷勸農副使兼同
修國史侍御史如故改右司郎中奏請徙河南戍軍屯
營城中者於十里外從之遷吏部侍郎除山東統軍都
監徙置河南八明安遷武勝節度使入為吏部尚書改
西南路招討使有司督本路明安人戸所貸官粟阿老
罕乞俟豐年從之軍人有以甲葉貿易諸物天徳𣙜場
及界外嵗采銅礦或因私挾兵鐡與之市易皆一切禁
絶之上畨軍不許用親戚奴婢及傭雇者營塹損圯以
時葺治不與所部明安穆昆㑹宴故兵民皆畏愛之上
謂太尉守道曰阿老罕及上京留守完顔烏哩雅皆起
身胥吏阿老罕為人沉厚其賢過之改陜西路統軍使
兼京兆尹陕西軍籍有闕舊例用子弟補充而材多不
堪用阿老罕於伊勒希旗鼓手内選補軍人以春牧馬
經夏不收飼瘠弱多死阿老罕命以時收秣之故死損
者少仍春秋督閱軍士騎射以嚴武備終南采漆者節
其期限檢其出入以防姦細上謂宰相曰阿老罕所至
稱治陜西政蹟尤著用之雖遲亦可得數年力也召為
參知政事命條上天徳陜西行事上稱善以疾乞致仕
除北京留守卒
贊曰記曰君子聽磬聲則思死封疆之臣傳曰疆場之
事慎守其一而備其不虞故守戍邊圉之臣不可以不
論焉
趙興祥平州盧龍人六世祖思温遼燕京留守封天水
郡王父瑾遼靜江軍節度使興祥以父任閤門祗候謁
告省親于白霫㑹遼季土賊據郡作亂興祥携母及弟
妹奔燕京不能進乃自栁城􁀙砂磧夜視星斗而行僅
達遼軍而不知遼主所向遂還柳城及羅索獲遼主興
祥乃歸國從宗望伐宋為六宅使天眷初累官同知宣
徽院事母憂去官熙宗素聞興祥孝行及英悼太子受
册以本官起復護視太子轉右宣徽使天徳初改左宣
徽使海陵嘗問興祥欲使子弟為官當自言興祥辭謝
海陵善之賜以玉帯詔曰汝官雖未至一品可佩此侍
立為濟南尹賜車馬金幣金銀器皿改絳陽軍節度使
召為太子少保封廣平郡王改封鉅鹿正隆初例奪王
爵遷太子少傅封申國公起為定武軍節度使海陵伐
宋興祥二子從軍世宗即位海陵尚在淮南二子未得
還興祥來見於平州世宗嘉其誠款以為袐書監復為
左宣徽使上曰尚食庖人猥多徒費廩禄朕在藩邸時
家務皆委執事者自即位以來事皆留心俸禄出於百
姓不可妄費庖人可約量損減近臣獻琵琶世宗却之
謂興祥曰朕憂勞天下未嘗以聲技為心自今勿復有
獻宜悉諭朕意有司奏南北邊事未息恐財用未給乞
罷修神龍殿涼位工役上即日使興祥傳詔罷之久之
以其孫珣為閤門祗侯十五年上幸安州春水召興祥
赴萬春節上謁于良鄉賜銀五百兩感風眩賜醫藥未
幾卒官
舒穆嚕榮字昌祖七世祖仕遼封順國王遼主奔天徳
榮父特頁挺身赴之是時榮方六嵗母鴻特黙携之流
離道路宗室實庫得之納為次室榮就養於實庫家特
頁既見遼主委以軍事軍敗被執將殺之金源郡王尼
楚赫曰彼忠於所事殺之何以勸後遂釋之後從伐宋
卒於軍中榮年長亊秦王宗翰居幕府天眷二年充讓
衛熙宗宴飲命胙王元與榮角力榮勝之連仆力士六
七人熙宗親飲之酒賜以金幣遷宿直將軍天徳初除
開逺軍節度使入謝不覺泣下海陵問其故對曰老母
在實庫家違去膝下是以感泣乃詔其母與之俱行仍
賜錢萬貫改天徳尹徙泰寧軍再除延安東平尹海陵
南征為神果軍都總管留駐泗州以遏逋卒大定初還
鎮東平與戸部尚書梁球按治山東盜賊二年以本官
充山東東西大名等路都統有疾改太原尹徙益都尹
丁母憂起復召為簽書樞密院事北京東京留守陜西
路統軍使南京西京留守榮與河南尹羅索陜西防禦
使舒穆嚕錦嘉努坐髙賈賣私物抑賈買民物得罪錦
嘉努前為單州刺史㢘察官行郡乃刼制民使作虚譽
用是得遷同知太原尹復多取名利及為陜州尚書省
奏其事法當解職削階上以錦嘉努鼔虚聲以誑朝廷
不可恕特詔除名榮與羅索削兩階解職久之榮除臨
潢尹改臨洮尹卒年六十三
敬嗣暉字唐臣易州人登天眷二年進士第調懐安丞
遷𢎞政令補尚書省令史有才辯海陵為宰相愛之及
簒立擢起居注厯諫議大夫吏部侍郎左宣徽使貞元
三月八日尚食烹餁失宜庖官各杖二百嗣暉與同知
宣徽院事烏居仁各杖有差久之拜參知政事正隆六
年伐宋留張浩及嗣暉于南京治尚書省事世宗即位
惡嗣暉巧佞御史大夫完顔元宜劾奏蕭玉嗣暉許霖
等六人不可用嗣暉降通議大夫放歸田里嗣暉練習
朝儀進止應對閑雅由是起為丹州刺史戒諭之曰卿
為正隆執政阿順取容朕甚鄙之今當竭力奉職以洗
前日之咎苟或不悛必罰無赦未幾丁母憂起復為左
宣徽使世宗頗好道術謂嗣暉曰尚食官毋於禁中殺
羊豕朔望上七日有司毋奏刑名七年富察通除肇州
防禦使上責其飾詐因顧嗣暉曰如卿不可謂無才但
純實不足耳久之有牓匿名書于通衢者稱海陵舊臣
不得用者有怨望心將圖不軌上曰豈有是哉謂嗣暉
曰正隆時卿為執政今指卿以為怨望朕極知其不然
卿性明達能辨但頗自衒釣衆人之譽所以致此媒孽
後當改之大定十年將有事南郊廷議嗣暉在海陵時
凡宗廟禘祫輒行太常事復拜參知政事詔以執政冠
服攝太常禮成薨
贊曰趙興祥舒穆嚕榮自㧞流離艱阨中而克有樹立
固其識之過人亦其所遭際致然也迹世宗之却聲技
減庖人仁愛若是而其下孰不興起哉
　
　
　
　
　
　
　
　
　
　
　
　金史卷九十一
