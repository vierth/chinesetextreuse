
　續資治通鑑長編巻十
　　　　　　　　　　　　　宋　李燾　撰
　　太祖
開寶二年春正月甲申畋近郊賜從臣名馬噐幣
己丑幸飛龍院賜天雄節度使符彦卿等十二人名馬
令自擇取之先是彦卿及天平節度使石守信歸德節
度使髙懷德鎮寧節度使張令鐸忠正節度使王審琦
靈武節度使馮繼業皆以郊禋來朝留京師未還鎮也
(繼業初見/廣順二年)
戊戌以龍㨗軍使石萬德為右千牛衞將軍致仕萬德
殿前指揮使都虞候漢卿之父也漢卿方有寵故萬德
并授顯秩
己亥以錢惟濬為鎮海鎮東節度使惟濬奉其父命來
助祭將還特詔增秩上待惟濬特異嘗召宴苑中令黄
門奏簫韶樂與諸王同席而坐賜白玉帶綴珠衣水晶
鞍勒御馬賜賚鉅萬計辭日又賜襲衣玉帶金鞍勒馬
壬寅遣殿中侍御史洛陽李瑩等十八人分徃諸州調
發軍儲赴太原
丙午又遣使四十九人發諸道兵屯於潞晉磁等州
唐樞宻使左僕射平章事湯悦罷為鎮海節度使悦不
樂居藩上章求解於是改授太子太傅監修國史仍領
鎮海節度使(悦初罷政授鎮海節度其年月不可知按/李後主集載悦所為北苑侍宴賦詩序乃)
(乙巳嵗開寶二年二月也其銜位稱新授太子太傅必/二月初正月末矣故附見于此悦傳云旋拜司空復秉)
(政按後主集三年秋送鄧王牧宣城悦猶以太子太/傅監修國史作詩序𫝊云旋拜司空太速今不取)
客省使盧懷忠使江南還中途遇疾肩輿歸京師上遣
太醫診視和艾以賜懷忠諭㫖曰我嘗灸得力汝當勉
之及卒上甚悼焉二月己酉遣中使䕶其䘮事
庚戍符彦卿辭還鎮
乙夘命宣徽南院使曹彬侍衞歩軍都指揮使黨進等
各領兵先赴太原
戊午詔親征
己未以皇弟開封尹光義為東京留守樞宻副使沈義
倫為大内部署昭義節度使李繼勲為河東行營前軍
都部署建雄節度使趙贊為馬歩軍都虞候先赴太原
彰國節度使侍衞馬軍都虞候張廷翰寢疾車駕親臨
問之癸亥廷翰卒上甚悼惜贈侍中
甲子車駕發京師
丙寅次滑州
丁夘次王橋頓　彰德節度使韓重贇來朝上謂之曰契
丹知我是行必率衆來援彼意真定無備將由此路入
卿可為朕領兵倍道兼行出其不意破之乃以重贇為
北面都部署義武節度使洛陽祁廷義(按宋史作彰義/軍節度使郭延)
(義/)副之　權知貢舉趙逄奏進士安德等合格者七人
(此據㑹要及登科記其日丁夘是春車駕親征不知何/縁不停貢舉趙逄尋亦為隨軍轉運使豈即於行在所)
(取士乎/當考)
己巳次相州
庚午次磁州
乙亥次潞州以霖雨駐蹕
時諸州饋餉畢集城中車乗塞路上聞之以為非理稽
留將罪轉運使宰相趙普曰六師方至而轉運使獲罪
敵人聞之必謂儲偫不充非所以威逺之道但當擇治
劇者莅此州耳丙子命戸部員外郎知制誥王祜權知
潞州祜即發遣車乗行路無阻　以樞宻直學士趙逄
為隨駕轉運使仍鑄印賜之　北漢侍衛都虞候劉繼
業馮進琦屯於團栢谷遣牙隊指揮使陳廷山領數百
騎來偵邏㑹李繼勲等前軍至廷山即以所部降繼業
進琦知衆寡不敵亦領兵奔還晉陽北漢主怒罷其兵
柄繼勲等遂圍城時契丹使内侍韓知璠(案遼史作/韓知範)册
命北漢主為帝北漢主夜開北門以納之明日置宴羣
臣皆預宰相郭無為哭於庭中㧞佩刀自刺北漢主遽
降堦持其手引之升坐無為曰奈何以孤城抗百萬之
師乎盖無為欲以此揺衆心也(國史本紀及陳廷山傳/皆言廷山以佐聖指揮)
(使領所部來降事迹殊不詳盡今参取九國志修纂然/劉繼業傳乃云廷山遇太祖被擒按本紀廷山來降繫)
(於三月戊寅之後甲申之前時車駕尚留潞州也今不/取九國志又云王師正月圍城恐亦太早隱度之當在)
(二月十國紀/年亦在二月)
三月戊寅朔宴從臣
庚辰以刑部員外郎滕白知河東諸州轉運事
壬午潁州團練使曹翰為河東行營都壕寨使王令嵒
副之(令喦/未見)
乙酉分命近臣祈晴於在城寺廟
辛夘秘書丞知河東轉運事劉儀坐饋餉稽期免所居
官(儀未/見)　先是有詔沿邉和市軍儲既而慮其擾民亟
遣中使李神祐馳驛止之時詔已下五日神祐一夕而
反神祐開封人也　上駐蹕潞州凡十有八日獲北漢
諜者問之對曰城中民罹毒久矣日夜望車駕惟恨其
遲耳上笑給衣服縱之
壬辰發潞州
乙未次南關　李繼勲言敗北漢兵於城下斬首千餘級
獲馬六百匹
戊戌次太原
庚子觀兵於城南始命築長連城
辛丑幸汾河作新橋以兵部員外郎知制誥盧多遜知
太原行府事
壬寅遣使發太原諸縣民數萬赴城下
癸夘北漢憲州判官史昭文以州城來降即命昭文為
刺史仍賜襲衣玉帶鞍勒馬
乙巳幸城東南始命築長堤壅汾水先是有欲增兵攻
城者左神武統軍陳承昭進曰陛下自有數千萬兵在
左右胡不用之上未寤承昭以馬䇿指汾水上大笑因
使承昭董其役(築堤壅汾水本紀在己亥/日今從實録及十國紀年)
丙午决晉祠水灌城
丁未命李建勲軍於城南趙贊軍於西曹彬軍於北黨
進軍於東為四寨以逼之北漢人乗晦突門潛犯西寨
趙贊率衆與戰弩矢貫贊足北漢人未退時黨進遣東
寨都監李謙溥伐木西山以給軍用謙溥聞皷聲即引
所部兵赴之北漢人乃退上遽至戰所怪赴援者非精
甲問之則謙溥也甚悦劉繼業復以突騎數百犯東寨
黨進挺身逐繼業麾下數人隨之繼業走匿壕中北漢
兵出援之繼業縁縋入城獲免
唐右僕射判省事㳺簡言躬親簿領督責稽緩僚吏畏
之然暗於大體不為士大夫所重人有請託者必故違
戾不復顧其是否數以疾辭位唐主不許是月命簡言
兼門下侍郎平章事
夏四月戊申朔幸城東觀築堤
辛亥遣海州刺史孫萬進(萬進/未見)領軍數千人圍汾州以
判四方館事任城翟守素監其軍
壬子復幸城東賜羣臣及諸軍時服宴從臣
初棣州防禦使何繼筠為石嶺闗部署屯於陽曲上聞
契丹分道來援北漢其一自石嶺關入乃驛召繼筠詣
行在所授以方略并給精騎數千使往拒之且謂繼筠
曰翌日亭午竢卿㨗奏至也時已盛暑上命大官設麻
漿粉賜繼筠食訖辭去戰于陽曲縣北大敗契丹擒其
武州刺史王彦符斬首千餘級獲生口百餘人馬七百
餘匹鎧甲甚衆己未繼筠遣子承睿來獻㨗承睿未至
上登北臺以俟見一騎自北來逆問之果承睿也北漢
隂恃契丹城久不下上乃以所獻鎧甲首級示之城中
人奪氣(繼筠獻㨗本紀在壬子今從實録孔守正傳云/上征太原守正𨽻前鋒何繼筠麾下㑹契丹南)
(大王沙相公來援守正接戰於石嶺闗契丹敗追奔過/關北斬首萬餘級獲偽排陣使王破得太祖壯之召令)
(從駕按守正從繼筠破敵當是此役也其斬獲數皆不/同疑必有一誤今但從繼筠本傳繼筠本傳又云生擒)
(契丹刺史二人據實録/止彦符一人今從實録)
壬戌幸汾河觀造船
戊辰幸城西賜從臣飲
乙亥鎮國節度使羅彦瓌卒上方親履行陣故不廢朝
亦闕贈典焉
丙子復幸城西
北漢麟州刺史結齊羅兵馬都監嘉且舎鄂以城來降
五月戊寅命結齊羅為汾州團練使嘉且舎鄂為石州刺史
契丹兵果分道由定州来援韓重贇陣于嘉山以待之
契丹見旗幟大駭欲遁去重贇急擊之大破其衆獲馬
數百匹癸未使來告㨗上大喜手詔褒之(李漢超傳云/太祖親征太)
(原漢超為北靣行營都監其子守恩從在軍中㑹契丹/遣兵來援衆至定州西嘉山將入土門守恩領牙兵數)
(千與戰敗之斬首三千級獲戰馬噐甲甚衆擒首領二/十七人隨漢超見于行在賜戎馬金帶噐幣緡錢太祖)
(曰此子尚幼明日將帥才也按嘉山之㨗韓重贇實為/主帥祁廷義副之不著漢超名且守恩事㣲今不復别)
(出/矣)
甲申幸城北引汾水入新堤灌其城
戊子幸城東南命水軍乗小舟載彊弩進攻其城内外
馬歩軍都軍頭横州團練使王廷乂親鼓之免胄先登
流矢中其腦而顚庚寅廷乂卒辛夘殿前指揮使都虞
候袁州刺史石漢卿亦中流矢溺死癸巳贈廷乂建武
節度使漢卿袁州防禦使漢卿父萬德落致仕為伴食
都指揮使領端州刺史漢卿性桀黠善中人主意多言
外事恃恩横恣中外無敢言者聞其死無不稱快其後
上亦盡知漢卿諸不法事復令萬德致仕　以前蜀州
刺史聶章為沁州兵馬部署宫苑使聊城梁逈監其軍
(聶章事當在庚寅今移/入癸巳之後章未見)
丁酉幸城西命諸軍攻其西門遣偏師圍嵐州趙文度
危蹙請降戊戌來見賜襲衣玉帶金鞍勒馬噐幣州官
皆賜物文度即引也避宣祖諱更賜今名文度母時在
晉陽君子罪其不能死節
己亥以右千牛衞將軍周承瑨為嵐州團練使
庚子宴趙文度於行宫及還自太原授文度重國節度
使
辛丑以潘州團練使周廣為攻城樓櫓戰棹都部署(廣/未)
(見/)
癸夘以權知府州折御勲為永安留後時御勲與建寜
留後楊重勲皆不竢詔來詣行在上善其意故有是命
仍並加厚賜遣還
是月上以暑氣方盛深念縲縶之苦乃詔西京諸州令
長吏督掌獄掾五日一檢視洒掃獄戸洗滌杻械貧困
不能自存者給飲食病者給藥輕繫小罪即時决遣無
得淹滯自是每嵗仲夏必申明是詔以戒官吏焉(此詔/以戊)
(子日降今/移見于後)　太原圍急郭無為謀出奔因請自將兵夜
擊王師北漢主信之選精甲千人命劉繼業郭守斌為
之副北漢主登延夏門自送之且伺其反是夕初甚晴
霽已而風雨晦冥無為行至北橋因駐馬召諸將而劉
繼業以馬傷足先收所部兵入城矣守斌迷失道呼之
不獲無為不能獨前乃與麾下數十人亦還
閏五月戊申水自延夏門甕城入穿外城兩重注城中
城中大驚擾上幸長堤觀焉水口漸濶北漢人縁城設
障為王師所射障不得施俄有積草自城中飄出直抵
水口而止王師弩矢不能徹北漢人因得施功水口遂
塞郭無為復勸北漢主出降北漢主不聽閹人衞德貴
極言無為反狀明白不可赦北漢主殺之以狥城中稍
定北漢人俄自西長連城潛出將焚我攻戰之具我師
擊走之斬首萬餘級夜半忽傳呼壁外云北漢主降上
令衞士擐甲開壁門八作使趙璲曰受降如受敵詎可
夜半輕諾乎上使伺之果諜者詐為也
已酉幸城南命水軍乗輕舟焚其門　右僕射魏仁浦
卒仁浦嘗侍春宴上笑謂仁浦曰何不勸我一杯仁浦
因前上夀上宻諭曰朕欲親征太原如何仁浦曰欲速
則不達惟陛下審思上嘉其對宴罷就第賜上尊酒十
石御膳羊百口既而從行中途遇疾還卒於梁侯驛贈
侍中諡曰宣懿
太原城久不下東西班都指揮使范陽李懷忠率衆攻
之戰不利中流矢幾死殿前指揮使都虞候趙廷翰率
諸班衛士叩頭願先登急擊以盡死力上曰汝曹皆我
所訓練無不一當百所以備肘腋同休戚也我寜不得
太原豈忍驅汝曹冒鋒刄蹈必死之地乎衆皆感泣冄
拜呼萬嵗時大軍頓甘草地中㑹暑雨多破腹病而契
丹亦復遣兵來援壬子太常博士李光贊(光贊/未見)上言曰
陛下應天順人體元御極戰無不勝謀無不臧四方恃
險之邦僭竊帝王之號者昔與中國為隣今與陛下為
臣矣蕞爾晉陽豈湏親討重勞飛輓取怨黔黎得之未
足為多失之未足為辱國家貴静天道惡盈所慮向來
恃險之邦聞是役也竭府庫之財盡生民之力中心踴
躍各有窺覦傳曰鄰之厚君之薄也豈若回鑾復都屯
兵上黨使夏取其麥秋取其禾既寛力役之征便是蕩
平之策惟陛下裁之况時屬炎蒸候當暑雨儻或河津
泛溢道路阻難輦運稽遲恐勞宸慮上覽奏甚喜復以
問宰相趙普普亦以為然因使普召光贊慰撫之癸丑
移幸城東罕山之南始議班師也
己未徙太原民萬餘家於山東河南給粟庚申分命使
者十七人發禁軍護送之因屯於鎮潞等州用絳人薛
化光之䇿也化光言凡伐木先去枝葉後取根柢今河
東外有契丹之助内有人户賦輸竊恐嵗月間未能下
宜於太原北石嶺山及河北西界山東静陽村樂平鎮
黄澤關百井社各建城寨扼契丹援兵起其部内人户
於西京襄鄧唐汝州給閑田使自耕種絶其供饋如此
不數年間自可平定上嘉納之(此據范鎮東齊記事按/歐陽修誌薛奎墓云父)
(化光以䇿干太宗不見用修盖誤也太平興國四年平/太原得戸三萬五千二百二十兵三萬先是陳洪進以)
(漳泉二州降得户十五萬一千九百七十八兵一萬八/千七百二十七繼元所統凡十一州軍得户才及漳泉)
(五之一盖化光之策行其耕民多南徙所存無幾且兵/數與民數畧同殆以一户奉一兵也欲國不亡得乎本)
(紀止稱山東今從十/國紀年并書河南)
壬戌車駕發太原　我師䧟敵者數百人上遣驍雄副
指揮使浚儀孔守正領騎軍徃救守正奮擊盡奪以還
　北漢主籍我所棄軍儲得粟三十萬茶絹各數萬䘮
敗罄竭頼此少濟(此據十/國紀年)
戊辰次鎮州
初真定蘇澄頗養生為道士居隆興觀唐晉間數被召
皆辭疾不赴契丹主凡欲自立時求僧道之有名稱者
加以爵命惟澄不受於是上召見之謂曰朕作建隆觀
思得有道之士居之師豈有意乎對曰京師浩穰非所
安也上亦不强壬申幸其所居謂曰師年踰八十而容
貌甚少盍以養生之術教朕對曰臣養生不過精思鍊
氣耳帝王養生則異於是老子曰我無為而民自化我
無欲而民自正無為無欲凝神太和昔黄帝唐堯享國
永年用此道也上悦厚賜之　樞宻使李崇矩被病上
亟遣太醫診視且命乗凉車先還崇矩叩頭言凉車乃
至尊所御是速臣死也固辭許之
是月唐右僕射兼門下侍郎平章事㳺簡言卒
六月己夘上發鎮州　以儀鸞使知易州賀惟忠為易
州刺史兼易定祁等州廵檢使惟忠捍邉數有功故遷
其秩而不易其任(惟忠/未見)
庚辰詔車駕所過民無出今年秋租
壬午次邢州
癸未以右補闕大名王明為荆湖轉運使將用兵於嶺
南也
丙戍次相州　漳水泛溢壞浮橋命士卒亟治之橋成
上歩以濟既濟復壞詔諸軍亂流而過
己丑次滑州　唐主遣其弟吉王從謙來貢辛夘見于
胙城縣唐水部員外郎查元方掌從謙牋奏上命知制
誥盧多遜燕從謙于館多遜奕棋次謂元方曰江南竟
如何元方歛祍對曰江南事大朝十餘年極盡君臣之
禮不知其他多遜媿謝曰孰謂江南無人元方文徽子
也(文徽初見天福八年此/據十國紀年乃六月事)
癸巳車駕至自太原　曲赦京城繋囚　遣使分徃京
西諸州賜太原所徙民帛人一匹又命控鶴都虞候京
兆崔翰差擇其勇悍習武藝者籍為禁軍　樞宻副使
沈義倫丁憂起視事
是月北漢主斬樞宻副使叚煦及馬軍都虞候馮超於
壞水口坐水入不救也决城下水注之臺駘澤水已落
而城多摧圯契丹使者韓知璠猶在太原歎曰王師之
引水浸城也知其一而不知其二若知先浸而後涸則
并人無噍類矣時契丹遣其將南大王來援屯於太原城
下劉繼業言於北漢主曰契丹貪利棄信他日必破吾
國今救兵驕而無備願襲取之獲馬數萬因籍河東之
地以歸中國使晉人免於塗炭陛下長享貴寵不亦可
乎北漢主不從南大王數日北還贈遺甚厚　卭部川
蠻都鬼主阿伏與山後兩林蠻王子勿兒遣人以狀白
黎州期十月入貢成都府奏其狀詔許之(續錦里耆舊/傳云乾德三)
(年夏黎州遞到雲南牒稱大理國建昌城演習爽賀平/蜀之意又開寶元年二月黎州遞到南詔建昌城牒云)
(欲通好厥後寂無文字但遣近界卭部兩林川王子時/有進奉卭部兩林川者即古之嶲姚州也卭部川去黎)
(州大渡河界七程兩林川十四程建昌城二十四程雲/南數十程今國史有黎州山後兩林蠻及黎州卭部川)
(蠻傳無雲南大理國傳按續耆舊傳則山後兩林蠻及/卭部川皆雲南之部落耳又按國史實録㑹要雍熙二)
(年十月卭部川蠻都鬼主諾驅并其母熱免遣王子阿/有等來貢詔以諾驅為懷化將軍端拱二年九月又遣)
(王子少盖等來貢淳化元年二月諾驅自部馬至黎州/境上求市二年七月又遣其子牟昻叔離韈來貢詔以)
(諾驅為懷化大將軍盖國史實録㑹要並以諾驅為卭/部川蠻都鬼主非雲南大理國主明甚與續耆舊傳所)
(云差合然辛怡顯著雲南至道録載其國山川風俗及/淳化末朝廷所賜諾驅詔甚具詔云敕雲南大理國主)
(統轄大渡河南姚嶲州界山前山後百蠻三十六鬼主/兼懷化大將軍忠順王諾驅可特授檢校太保歸德大)
(將軍依舊忠順王怡顯兩至雲南親見詔書其所録必/不妄則諾驅者實雲南大理國主而非卭部川蠻都鬼)
(主也不知國史實録㑹要何故但稱卭部川蠻而不稱/雲南大理國怡顯乂云諾驅謝恩表用元和册南詔印)
(考之前史大中末南詔酋龍立始自稱帝國號大理乾/符末酋龍子法又改號鶴拓亦號大封人而諾驅猶用)
(元和册南詔印不知何也後唐時又改號長和今若即/以諾驅為大理國主則不當附卭部川蠻傳國史實録)
(㑹要恐誤矣然諾驅數通中國史官那得至如此誤或/諾驅固嘗以卭部川自號史官遂承用之不然諾驅貢)
(奉但付卭部川蠻遣入中國史官見貢奉者乃卭部川/蠻而不知諾驅實遣之耶且諾驅之子若弟固嘗親至)
(京師傳又言諾驅自部馬至境上其遣入中國者必雲/南大理國人不但卭部川蠻也卭部川者雲南部落耳)
(諾驅亦安肯舎其本國之號而以部落自名乎怡顯乂/云諾驅住苴咩城苴咩城雲南國都也自嘉州羊山江)
(路至苴咩城凡四十九程其至黎州境上逺近可度也/諾驅既為國主亦安肯越數千里自部馬來求市乎國)
(史實録㑹要所稱又恐未得其實此皆不可臆斷今姑/從國史須更詳考之又據國史建昌城距嶲州二程者)
(儉浪驛也獨無所謂建昌城者不知果何地也又據國/史實録兩林蠻距黎州七程又一程至嶲州又二程至)
(建昌城建昌城山上又有風琶蠻不知大理國欲通好/何乃用建昌城牒也辛怡顯云儉浪驛又一程至羗浪)
(驛此即雲南界有牌題曰㑹州都督界豈建昌城者即/雲南境上亦如中國之雄州信徃來必先道此乎未可)
(知也又按國史自黎州東南行一程至卭部川自黎州/南行七日至兩林川疑使南詔者必先由卭部川後兩)
(林川而南詔欲貢奉於中國者亦當先由兩林川乃逹/卭部川也而所載兩川道里又與續耆舊傳所云不合)
(此亦不可臆斷必/須詳考乃决耳)
秋七月丁巳幸封禪寺
甲子大宴廣政殿賜近臣襲衣金帶
丙寅以天雄節度使符彦卿為鳯翔節度使彦卿鎮大
名十餘年委政於牙校劉思遇思遇貪而黠招權黷貨
軍府久不治於是始議擇官代之
戊辰西南夷順化王武才等一百四十二人來貢以武
才為歸德將軍　詔自今祀天地用太牢餘當用牛者
代以羊豕
癸酉幸新水磑　汴水决宋州夏邑縣
是月命鎮深趙邢洺五州各城其管内縣鎮軍寨
八月己夘詔開封河南府自今奴婢非理致死者即時
檢視聽速自收疾病者不用檢視吏輙以擾人者罪之
　又詔如聞兩京士庶之家婚姻䘮塟臺吏府率伶人
多詣門遮道徼求財物自今禁止之違者重寘其罪
靈武節度使馮繼業既殺兄代父領鎮頗驕恣時出兵
略奪羗夷羊馬戎人不附又撫士卒少恩部下多擕貳
繼業亦慮其為變上在潛日與繼業有舊及即位繼業
數來朝覲貢獻因請舉族内徙庚辰以繼業為静難節
度使　以棣州防禦使何繼筠領建武節度使判棣州
丁亥令川峽諸州察民有父母在而别籍異財者其罪
死
癸巳幸開封府
己亥户部員外郎知制誥王祜權知大名府辭日上謂
之曰大名卿之故鄉古人所謂晝錦者也
西京留守向拱在河南十餘年專修飾園林第舎好聲
妓日縱酒恣所欲政府壞廢羣盗白日刼人於市吏不
能捕上聞之怒庚子徙拱為安逺節度使
九月乙巳朔幸武成王廟
丁未以左武衛上將軍長社焦繼勲知河南府諭繼勲
曰西洛久不治卿無復效向拱也繼勲視事月餘都下
清肅
庚戌令竊盗至死者奏裁(刑法志云部送闕下/乃明年事今從實録)　朝廷
擇可使代馮繼業者時考功郎中叚思恭知泗州上以
思恭嘗有功眉州乃召赴闕命知靈州先詔之曰馮繼
業言靈州非蕃帥主之戎人不服雖衞霍名將必見逐
矣意謂非我他人不能治也汝能治之乎思恭曰謹奉
詔上壯之又謂曰唐李靖郭子儀皆出儒生立大功豈
於我朝獨無人耶厚賜遣之仍以途陟諸戎令别齎金
帛以遺之思恭既視事矯繼業之失悉心綏撫夷落安
靜周訪利病多所條奏甚得吏民之情
庚申以合州濃泗鎮為廣安軍契丹涿州刺史許周
瓊來降以為右羽林將軍仍領涿州刺史(周瓊/未見)
壬戌幸玉津園宴射
辛未以龍㨗左廂第六軍指揮使潘光裕為内外馬歩軍
副都頭領振州團練使賞石嶺關捍冦之功也(潘光裕/未見)
冬十月甲申前司徒竇貞固卒建隆初貞固以前三公
赴闕陪位詣范質求任東宫三少預朝請質不為奏乃
還洛放曠山水與布衣軰擕妓載酒以自適云
丁亥詔西川山南荆湖等道自今發遣舉人徃來並給
劵(王偁東都事畧開寶二年冬十月丁亥詔曰昔西漢/求吏民之明經術者令與計偕縣次續食盖優賢之)
(道也國家嵗開貢部敷求俊乂四方之士無逺弗届而/經途遐阻資用或闕朕甚愍焉自今西川山南荆湖等)
(舉人徃/來給劵)
戊子畋近郊
散指揮都知杜延進與其徒十九人謀作亂事覺上夜
啟𤣥武門命内侍宻詔殿前都虞候楊義擒捕遲明皆
獲上御便殿親詰之庚寅悉斬于市夷其族義廨在𤣥
武門側上一曰教戰後池鼓譟之聲徹于外義聞之不
測其故遽入至苑門猶着皂綈袍上召見命坐謂曰吾
教水戰因使其譟耳既出謂侍臣曰此真忠臣也
辛夘詔歸峽州並直𨽻京師　相深趙三州丁夫死太
原城下者三百三十四人詔復其家三年
戊戌幸新水磑遂幸飛龍院賜從臣馬各一匹乂幸封
禪寺　易州言契丹右千牛衞將軍王甲以豐州來降
即命其子承美為豐州衙内指揮使(㑹要及經武聖略/皆云豐州本河西)
(藏才族都首領王甲居之契丹署右千牛衛大將軍開/寶二年率衆歸順又命其子承美為衙内指揮使而本)
(紀及實録遂言右千牛衛/將軍王承美來降誤也)
己亥上宴藩臣於後苑酒酣從容謂之曰卿等皆國家
宿舊久臨劇鎮王事鞅掌非朕所以優賢之意也前鳯
翔節度使兼中書令王彦超喻上指即前奏曰臣本無
勲勞久冒榮寵今已衰朽乞骸骨歸丘園臣之願也前
安逺節度使兼中書令榆次武行德(行德初見天/福十二年)前䕶
國節度使郭從義前定國節度使白重贊前保大節度
使楊廷璋競自陳攻戰閥閲及履歴艱苦上曰此異代
事何足論也庚子以行德為太子太傅從義為左金吾
衛上將軍彦超為右金吾衛上將軍重贊為左千牛衛
上將軍廷璋為右千牛衛上將軍(寶訓及故事並稱向/拱袁彦亦同日罷方)
(鎮授環衛按今年七月彦自靜難徙保大拱自/西京徙安逺此時皆不在京師盖誤也今不取)　太子
太傅王溥遷太子太師入謝上顧曰溥十年作相三遷
一品福履之盛近世所未有也
初丁德裕王班張璵同領兵屯西川德裕頗自專恣兵
馬都監張延通黨璵益不悦㑹上親征北漢有使來自
太原具言上當盛暑躬矢石勞頓狀延通謂德裕曰上
暴露若此吾儕日享甘美自取逸樂延通盖言己不自
安之意德裕不荅既而璵先歸闕上賜子甚厚及延通
德裕繼至上復召延通顧問而待德裕稍薄德裕意其
譖己頗疑懼遂奏延通嘗對衆言渉指斥及諸不法事
仍指璵為黨上怒收延通璵及王班等下御史獄按之
延通等皆欵伏冀得見上面證曲直癸夘上御便殿引
問延通抗對復不遜即命斬于市璵班及内品王仁吉
並杖脊璵并家屬流沙門島籍其財班許州仁吉西窰
務　契丹錫利裕嚕等十六族歸附以其大首領囉美
四人為懐徳将軍壘八人為懐化郎将次首領諾爾布
沁旺布十五人為歸德司戈(本紀十月庚寅後戊戌前/書豐州刺史王重安言契)
(丹十六族歸附又於戊戌書易州言契丹右千牛衛將/軍王承美來降按王承美之父甲實居豐州不知本紀)
(所云豐州刺史王重安者果何人也㑹要及契丹傳載/王重安與本紀同并載大首領等除官事而實録並無)
(之此可疑也且不知此豐州即王甲所居或别有一豐/州而重安亦復一刺史也按實録太平興國七年閏十)
(二月書豐州刺史王承美言錫利裕嚕等族來降名字/與重安所言畧同豈錫利裕嚕等族既降而復叛叛而)
(復降故耶不然此又可疑也王承美姓名官號本紀實/録皆誤前己改正之獨重安名號無所考證今於此月)
(末仍書錫利裕嚕等歸順但削去豐州刺史王重安/言凡八字庶不與王甲及王承美相亂更竢審訂之)
十一月戊申日南至御乾元殿受朝
甲寅畋近郊還幸金鳯園
庚申輝和爾于闐皆遣使來貢方物輝和爾使者道由靈州
交易於市知州叚思恭遣吏市碙砂吏與使者争直忿
競思恭釋吏不問械繫使者數日始貫之使者歸愬於
其國輝和爾汗遣使齎牒詣靈州詢械繫之由思恭自
知理屈不敢報自是數年輝和爾不復入貢
丙寅畋近郊還幸金鳯園
戊辰詔中書舎人李昉兵部員外郎知制誥盧多遜分
直學士院直學士院自昉及多遜始也先是堂吏以事
至翰林皆拜於堂下學士略離席勞揖事己即退未嘗
與坐昉前在翰林猶然及是有白事者遂拜堂上更展
敘中外無復曩日之禮昉愕然詢於同列則云如此承
襲數年矣莫詰其故也禮部尚書長安楊昭儉喜譏訾
因揚言昉謁堂吏嘗獲其刺字云(昭儉嗣復曾孫/初見清泰三年)
是月唐主校獵於青龍山還至大理寺親録囚繫多所
原宥中書侍郎韓熙載劾奏獄必由有司囹圄之中非
車駕所宜至請省司罰内帑錢三百萬充軍儲
十二月甲戌朔畋近郊
辛巳户部判官右補闕李令珣免官坐判隨軍三司遺
失官物故也
癸未幸中書省視宰臣趙普疾
乙酉以房州防禦使王彦昇為原州防禦使彦昇有膂
力善擊劔軍中目曰王劔兒性殘忍在原州凡五年戎
人有犯漢法者彦昇不加刑召僚屬飲宴引所犯戎人
於前手捽其耳嚼之下以巵酒戎人流血被體股慄不
敢動前後㗖其耳者數百戎人畏懼不敢犯塞至天聖
中西戎猶有無耳者盖彦昇所㗖也
有辛文悦者不知何許人上幼從文悦肄業及即位召
見授太子中允判太府寺周鄭王時在房州上謂文悦
長者戊戌命文悦知房州事(新舊録並稱周鄭王以建/隆三年出居房州唐餘録)
(乃云鄭王以開寶三年自兩宮出不知何據也恐唐餘/録誤據新舊録辛文悦以開寶二年十二月戊戌知房)
(州文悦本傳又稱三年恐/本傳誤矣今並從實録)
丁德裕又奏西川轉運使禮部郎中李鉉亦嘗醉酒言
渉指斥上驛召鉉下御史獄鞫之鉉因言德裕在蜀日
屢以事請求多拒之皆有狀御史以聞上悟止坐鉉酒
失已亥責鉉為左贊善大夫(成都記載李鉉坐與張延/通冩金字經故責官與本)
(𫝊不同今從國史鉉未見/  案宋史作右贊善大夫)　奪右贊善大夫王昭文兩
任(案王昭文宋史及薛應/旂續通鑑皆作王昭)配𨽻汝州坐監大盈倉其子
與倉吏為姦贓故也　鳯翔節度使符彦卿被病肩輿
赴鎮至西京上言疾亟詔許就醫洛陽假滿百日受俸
如故為御史所糾請下留臺鞫問上以彦卿姻舊特釋
之但罷其節度(罷節度㑹要/在十一月)
是嵗契丹主明為帳下所弑明性嚴忌㑹醉索食不得
欲斬庖者庖者捧食挾刄殺明於黑山下明立凡十九
年諡穆宗號天順皇帝無子諸部首領迎立天授皇帝
鄂約之子明記號天贊皇帝更名賢改元保寜以上樞
宻使(案遼史作南/院樞宻使)知政事令髙勲守政事令封秦王侍
中蕭守興為尚書令封魏王每朝必命坐議國事納守
興女雅雅克為皇后初鄂約與妻同日遇害明記年九嵗
有以氊束之藏于積薪中由是得免及即位嬰風疾國
事皆雅雅克决之(明記妻蕭氏即雅雅克也仁宗實録乃以/雅雅克為北宰相蕭思温女與此異疑守)
(興别名思/温耳當考)　達勒達天王娘子之子策卜迪來貢(㑹要/不記)
(其/特)
