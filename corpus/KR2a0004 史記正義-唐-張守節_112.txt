史記正義卷一百十一
　　　　　　　　　　　　唐　張守節　撰
衛將軍驃騎列傳第五十一　史記一百十一
大將軍衛青者平陽人也(漢書云其父鄭季河東平陽/人以縣吏給事平陽侯之家)
(也/)其父鄭季為吏給事平陽侯家與侯妾衛媪通生青
青同母兄衛長子而姊衛子夫自平陽公主家得幸天
子故冒姓為衛氏字仲卿長子更字長君長君母號為
衛媪媪長女衛孺次女少兒次女即子夫後子夫男弟
步廣皆冒衛氏青為侯家人少時歸其父其父使牧羊
先母之子皆奴畜之不以為兄弟數青嘗從入至甘泉
居室(按居室署名武帝改曰/保宫灌夫繋居室是也)有一鉗徒相青曰貴人也
官至封侯青笑曰人奴之生得母笞罵即足矣安得封
侯事乎青壯為侯家騎從平陽主建元二年春青姊子
夫得入宫幸上皇后堂邑大長公主女也(文穎云陳皇/后武帝姑女)
(也/)無子妬大長公主聞衛子夫幸有身妬之乃使人捕
青青時給事建章未知名大長公主執囚青欲殺之其友
騎郎公孫敖與壯士簒取之以故不得死上聞乃召青
為建章監侍中及同母昆弟貴賞賜數日間累千金孺
為太僕公孫賀妻少兒故與陳掌通上召貴掌公孫敖由
此益貴子夫為夫人青為太中大夫元光五年青為車騎
將軍擊匈奴出上谷太僕公孫賀為輕車將軍出雲中太
中大夫公孫敖為騎將軍出代郡衛尉李廣為驍騎將軍
出鴈門軍各萬騎青至籠城斬首虜數百騎將軍敖亡
七千騎衛尉李廣為虜所得得脱歸皆當斬贖為庶人賀
亦無功元朔元年春衛夫人有男立為皇后其秋青為車
騎將軍出鴈門三萬騎擊匈奴斬首虜數千人明年匈
奴入殺遼西太守虜畧漁陽二千餘人敗韓將軍軍漢令
將軍李息擊之出代令車騎將軍青出雲中以西至髙闕
遂畧河南地至于隴西捕首虜數千萬走白羊樓煩王遂
以河南地為朔方郡(今夏/州也)以三千八百户封青為長平侯
青校尉蘇建有功以千一百户封建為平陵侯使建築朔
方城(括地志云夏州朔方縣北什賁故城/是按蘇建築什賁之號蓋出蕃語也)青校尉張次
公有功封為岸頭侯(服䖍云/鄉名也)天子曰匈奴逆天理亂人倫
暴長虐老以盜竊為務行詐諸蠻夷造謀籍兵數為邊害
故興師遣將以征厥罪詩不云乎薄伐玁狁至于太原出
車彭彭城彼朔方令車騎將軍青度西河(即雲中郡之/西河云勝州)
(東何/也)至髙闕獲首虜二千三百級車輜畜産畢收為鹵己
封為列侯遂西定河南地按榆谿舊塞絶梓領梁北河
(括地志云梁北/河在靈州界也)討蒲泥破符離斬輕鋭之卒捕服聴者三
千七十一級執訊獲醜(訊問也醜衆言執其生口/問之知虜處獲得衆類也)驅馬
牛羊百有餘萬全甲兵而還益封青三千户其明年匈
奴入殺代郡太守友入畧鴈門千餘人其明年匈奴大入
代定襄上郡殺畧漢數千人其明年元朔之五年春漢
令車騎將軍青將三萬騎出髙闕衛尉蘇建為游擊將
軍左内吏李沮為彊弩將軍太僕公孫賀為騎將軍代
相李蔡為輕車將軍皆領屬車騎將軍俱出朔方大行
李息岸頭侯張次公為將軍出右北平咸擊匈奴匈奴右
王當衛青等兵以為漢兵不能至此飲醉漢兵夜至圍
右賢王右賢王驚夜逃獨與其愛妾一人壯騎數百馳
潰圍北去漢輕騎校尉郭成等逐數百里不及得右賢
禆王十餘人衆男女萬五千餘人畜數千百萬於是引
兵而還至塞天子使使者持大將軍印即軍中拜車騎
將軍青為大將軍諸將皆以兵屬大將軍大將軍立號
而歸天子曰大將軍青躬率戎士師大捷獲匈奴王十
有餘人益封青六千户而封青子伉(口浪/反)為宜春侯青
子不疑為隂安侯青子登為發千侯青固謝曰臣幸得
待罪行間賴陛下神靈軍大捷皆諸校尉力戰之功也
陛下幸已益封臣青臣青子在繦保中(襁長尺二寸間/八寸以約小兒)
(於背襁小/兒被也)未有勤勞上幸列地封為三封侯非臣待罪行
間所以勸士力戰之意也伉等三人何敢受封天子曰我
非忘諸校尉功也今固且圖之乃詔御史曰䕶軍都尉
公孫敖三從大將軍擊匈奴常䕶軍傅校􁀙王以千五
百户封敖為合騎侯都尉韓説從大將軍出窳渾至匈
奴右賢王庭為麾下搏戰􁀙王以千三百户封説為龍
頟侯騎將軍公孫賀從大將軍􁀙王以千三百户封賀為
南窌侯輕車將軍李蔡再從大將軍􁀙王以千六百户
封察為樂安侯校尉李朔校尉趙不虞校尉公孫戎奴各
三從大將軍􁀙王以千三百户封朔為涉軹侯以千三百
户封不虞為隨成侯以千三百户封戎奴為從平侯將軍
李沮李息及校尉豆如意有功賜爵闗内侯食邑各三百
户其秋匈奴入代殺都尉朱英其明年春大將軍青出
定襄合騎侯敖為中將軍太僕賀為列將軍翕侯信為前
將軍衛尉蘇建為右將軍郎中令李廣為後將軍左内史
李沮為彊弩將軍咸屬大將軍斬首數千級而還月餘悉
復出定襄擊匈奴斬首虜萬餘人右將軍建前將軍信并
軍三千餘騎獨逢單于兵與戰一日餘漢兵且盡前將軍
故胡人降為翕侯見擊匈奴誘之遂將其餘騎可八百犇
降單于右將軍蘇建盡亡其軍以身得亡去自歸大將軍
大將軍問其罪正閎長史安(律都軍官/史一人也)議郎周霸等建當
云何霸曰自大將軍出未嘗斬禆將今建棄軍可斬以
明將軍之威閎安曰不然兵法小敵之堅大敵之禽也
今建以數千當單于數萬力戰一日餘士盡不敢有二
心自歸自歸而斬之是示後無反意也不當斬大將
軍曰青幸得以肺腑待罪行間不患無威而霸説我以
明威甚失臣意且使臣職雖當斬將以臣之尊寵而不
敢自擅専誅於境外而具歸天子天子自裁之於是以
見為人臣不敢専權不亦可乎軍吏皆曰善遂囚建詣
行在所入塞罷兵是嵗也大將軍姊子霍去病年十八
幸為天子侍中善騎射再從大將軍受詔與壯士為剽
姚校尉與輕勇騎八百直棄大軍數百里赴利斬捕首
虜過當於是天子曰剽姚校尉去病斬首虜二千二十
八級及相國當户斬單于大父行籍若侯産生捕季父
羅姑比再冠軍以千六百户封去病為冠軍侯上谷太
守郝賢四從大將軍捕斬首虜二千餘人以千一百户
封賢為衆利侯是嵗失而將軍軍亡翕侯軍功不多故
大將軍不益封右將軍建至天子不誅赦其罪贖為庶
人大將軍既還賜千金是時王夫人方幸於上甯乘説
大將軍曰將軍所以功未甚多身食萬户三子皆為侯
者徒以皇后故也今王夫人幸而宗族未富貴願將軍
奉所賜千金為王夫人親夀大將軍乃以五百金為夀
天子聞之問大將軍大將軍以實言上乃拜甯乘為東
海都尉張騫從大將軍以嘗使大夏(大夏國在/大宛西)留匈奴
中久𨗳軍知善水草處軍得以無饑渴因前使絶國功
封騫博望侯冠軍侯去病既侯三嵗元狩二年春以冠
軍侯去病為驃騎將軍(漢書云霍去病征匈奴有絶幕/之勲始置驃騎將軍位在三司)
(品秩同大將軍説文云驃/騎黄馬鬛白色一曰髦尾)將萬騎出隴西有功天子曰
驃騎將軍率戎士踰烏盭討遫濮涉狐奴歴五王國輜
重人衆懾慴者弗取冀獲單于子轉戰六日過焉支山
千有餘里合短兵殺折蘭王斬盧胡王(顔師古云折蘭/匈奴中姓也今)
(鮮卑有其蘭/姓者即其種)誅全甲(全甲謂具足/不失落也)執渾邪王子及相國
都尉首虜八千餘級收休屠祭天金人益封去病二千
户其夏驃騎將軍與合騎侯敖俱出北地異道博望侯
張騫郎中令李廣俱出右北平異道皆擊匈奴郎中令
將四千騎先至博望侯將萬騎在後至匈奴左賢王將
數萬騎圍郎中令郎中令與戰二日死者過半所殺亦
過當博望侯至匈奴兵引去博望侯坐行留當斬贖為庶
人而驃騎將軍出北地已遂深入與合騎侯失道不相
得驃騎將軍踰居延至祁連山捕首虜甚多天子曰驃
騎將軍踰居延遂過小月氏攻祁連山得酋涂王以衆
降者二千五百人斬首虜三萬二百級獲五王五王母
單于閼氏王子五十九人相國將軍當户都尉六十三
人師大率(音律/也)減什三益封去病五千户賜校尉從至
小月氏爵左庶長鷹擊司馬破奴再從驃騎將軍斬遫
濮王(速卜/二首)捕稽且王千騎將得王王母各一人王子以
下四十一人捕虜三千三百三十人前行捕虜千四百
人以千五百户封破奴為從驃侯校尉句王髙不識從
驃騎將軍捕呼于屠王王子以下十一人捕虜千七百六
十八人以千一百户封不識為宜冠侯(孔文祥云從冠/軍將軍戰故宜)
(冠從驃之/類者也)校尉僕多有功封為煇渠侯合騎侯敖坐行
留不與驃騎㑹當斬贖為庶人諸宿將所將士馬兵亦
不如驃騎驃騎所將常選然亦敢深入常與壯騎先其
大將軍軍亦有天幸未嘗困絶也然而諸宿將常坐留
落不遇由此驃騎日以親貴比大將軍其秋單于怒渾
邪王居西方數為漢所破亡數萬人以驃騎之兵也單
于怒欲召誅渾邪王渾邪王與休屠王等謀欲降漢使
人先遣使向邊境要遮漢人令報天子要邊是時大行
李息將城河上得渾邪王使即馳𫝊以聞天子聞之於
是恐其以詐降而襲邊乃令驃騎將軍將兵往迎之驃
騎既渡河與渾邪王衆相望渾邪王禆將見漢軍而多
欲不降者頗遁去驃騎乃馳入與渾邪王相見斬其欲
亡者八千人遂獨遣渾邪王乘𫝊先詣行在所盡將其
衆渡河降者數萬號稱十萬既至長安天子所以賞賜
者數十巨萬封渾邪王萬户為漯隂侯封其禆王呼毒
尼為下摩侯鷹庇為煇渠侯(煇渠表/作順梁)禽棃為河綦侯大
當户銅離為常樂侯於是天子嘉驃騎之功曰驃騎將
軍去病率師攻匈奴西域王渾邪王及厥衆萌咸相犇
率以軍糧接食并將控弦萬有餘人誅獟駻獲首虜八
千餘級降異國之主三十二人戰士不離傷十萬之衆
咸懷集服仍與之勞爰及河塞(言匈奴右地渾耶王降/而塞外並河諸郡之民)
(無憂/患也)庶㡬無患幸既永綏矣以千七百户益封驃騎將
軍減隴西北地上郡戍卒之半以寛天下之繇居頃
之乃分徙降者邊五郡故塞外(五郡謂隴西北上郡/朔方雲中並是故塞)
(外又在北/海之南)而皆在河南因其故俗為屬國(以降來之民/徙置五郡各)
(依本國之俗而屬/於漢故言屬國也)其明年匈奴入右北平定襄殺畧漢
千餘人其明年天子與諸將議曰翕侯趙信為單于畫
計常以為漢兵不能度幕輕留今大發士卒其勢必得
所欲是嵗元狩四年也元狩四年春上令大將軍青驃
騎將軍去病將各五萬騎步兵轉者踵軍(言轉軍之士/及步兵接後)
(又數十/萬人)數十萬而敢力戰深入之士皆屬驃騎驃騎始為出
定襄當單于捕虜言單于東乃更令驃騎出代郡令大
將軍出定襄郎中令為前將軍太僕為左將軍主爵趙食
其為右將軍平陽侯襄為後將軍皆屬大將軍兵即度
幕人馬凡五萬騎與驃騎等咸擊匈奴單于趙信為單
于謀曰漢兵既度幕人馬罷匈奴可坐收虜耳乃悉逺
北其輜重皆以精兵待幕北而適值大將軍軍出塞千
餘里見單于兵陳而待於是大將軍令武剛車自環為
營而縱五千騎往當匈奴匈奴亦縱可萬騎㑹日旦入
大風起砂礫擊面兩軍不相見漢益縱左右翼繞單于
單于視漢兵多而士馬尚彊戰而匈奴不利薄暮單于
遂乘六臝壯騎可數百直冒漢圍西北馳去時已昏漢
匈奴相紛挐(三蒼解詁云/紛挐相牽也)殺傷大當漢軍左校捕虜言
單于未昬而去漢軍因發輕騎夜追之大將軍軍因隨
其後匈奴兵亦散走遲明(上音/值)行二百餘里不得單于
頗捕斬首虜萬餘級遂至寘顔山趙信城得匈奴積粟
食軍軍留一日而還悉燒其城餘粟以歸大將軍之與
單于㑹也而前將軍廣右將軍食其軍别從東道或失
道後擊單于大將軍引還過幕南乃得前將軍右將軍
大將軍欲使使歸報令長史簿責前將軍廣廣自殺右
將軍至下吏贖為庶人大將軍軍入塞凡斬捕首虜萬
九千級是時匈奴衆失單于十餘日右谷蠡王聞之自
立為單于單于後得其衆右王乃去單于之號驃騎將
軍亦將五萬騎車重與大將軍軍等而無禆將悉以李
敢等為大校當禆將出代右北平千餘里直左方兵所
斬捕功已多大將軍軍既還天子曰驃騎將軍去病率
師躬將所獲葷粥之士約輕齎絶大幕涉獲章渠以誅
比車耆轉擊左大將斬獲旗鼓厯涉離侯濟弓閭獲屯頭
王韓王等三人將軍相國當户都尉八十三人封狼居
胥山禪於姑衍(積土為壇於山上封/以祭天也除地曰禪)登臨翰海執鹵獲
醜七萬有四百四十三級師率減什三取食於敵逴行
殊逺而糧不絶以五千八百户益封驃騎將軍右北
平太守路博徳屬驃騎將軍㑹與城(上音/余)不失期從至
檮余山斬首捕虜二千七百級以千六百户封博徳為
符離侯北地都尉邢山從驃騎將軍獲王以千二百户
封山為義陽侯故歸義因淳王復陸支樓専王伊即靬
皆從驃騎將軍有功以千三百户封復陸支為壯侯以
千八百户封伊即靬為衆利侯從驃侯破奴昌武侯安
稽從驃騎有功益封各三百户校尉敢得旗鼓為闗内
侯食邑二百户校尉自為爵大庶長軍吏卒為官賞賜
甚多而大將軍不得益封軍吏卒皆無封侯者兩軍之
出塞塞閲官及私馬凡十四萬匹而復入塞者不滿三
萬匹乃益置大司馬位大將軍驃騎將軍皆為大司馬
定令令驃騎將軍秩祿與大將軍等自是之後大將軍
青日退而驃騎日益貴舉大將軍故人門下多去事驃
騎輙得官爵唯任安不肯驃騎將軍為人少言不泄有
氣敢任天子嘗欲教之孫呉兵法對曰顧方畧何如耳
不至學古兵法天子為治第令驃騎視之對曰匈奴未
滅無以家為也由此上益重愛之然少而侍中貴不省
士其從軍天子為遣太官齎數十乘既還重車餘棄梁
肉而士有飢者其在塞外卒乏糧或不能自振而驃騎
尚穿域蹋鞠(按蹵鞠書有域説篇即今之打毬也黄帝/所作起戰國時程武士知其材力也若講)
(武/)事多此類大將軍為人仁善退讓以和柔自媚於上
然天下未有稱也驃騎將軍自四年軍後三年元狩六
年而卒天子悼之發屬國𤣥甲(屬國即上分置邊五/郡者也𤣥甲鐵甲也)軍
陳自長安至茂陵為冢像祁連山謚之并武與廣地曰
景桓侯子嬗代侯嬗少字子侯上愛之幸其壯而將之
居六嵗元封元年嬗卒謚哀侯無子絶國除自驃騎將
軍死後大將軍長子宜春侯伉坐法失侯後五嵗伉弟
二人隂安侯不疑及發干侯登皆坐酎金失侯失侯後
二嵗冠軍侯國除其後四年大將軍青卒謚為烈侯子
伉代為長平侯自大將軍圍單于之後十四年而卒竟不
復擊匈奴者以漢馬少而方南誅兩越東伐朝鮮擊
羌西南夷以故久不伐胡大將軍以其得尚平陽公主
(漢書云平陽侯曹夀有惡疾就國乃詔青尚平陽公主/如淳云本陽信長公主為平陽侯所尚故稱平陽公主)
(云/)故長平侯代侯六嵗坐法失侯左右兩大將軍及諸
禆將名最大將軍青凡七出擊匈奴斬捕首虜五萬餘
級一與單于戰收河南地遂置朔方郡再益封凡萬一
千八百户封三子為侯二千三百户并之萬五千七百
户其校尉禆將以從大將軍侯者九人其禆將及校尉
已為將者十四人為禆將者曰李廣自有𫝊無𫝊者曰
將軍
公孫賀賀義渠人(今慶州本義渠戎國也/地理志云北義渠道也)其先胡種賀
父渾邪景帝時為平曲侯坐法失侯賀武帝時為太子
舍人武帝立八嵗以太僕為輕車將軍軍馬邑後四嵗
以輕車將軍出雲中後五嵗以騎將軍從大將軍有功
封為南窌侯後一嵗以左將軍再從大將軍出定襄無
功後四嵗以坐酎金失侯後八嵗以浮沮將軍出五原
二千餘里無功後八嵗以太僕為丞相封葛繹侯賀七
為將軍出擊匈奴無大功而再侯為丞相坐子敬聲與
陽石公主姧為巫蠱族滅無後
將軍李息郁郅人(之栗反今慶/州𢎞化縣是)事景帝至武帝立八嵗
為材官將軍軍馬邑後六嵗為將軍出代後三嵗為將軍
從大將軍出朔方皆無功凡三為將軍常為大行
將軍公孫敖義渠人以郎事武帝武帝立十二嵗為驃
騎將軍出代亡卒七千人當斬贖為庶人後五嵗以校尉
從大將軍有功封為合騎侯後一嵗以中將軍從大將軍
再出定襄無功後二嵗以將軍出北地後驃騎失期當
斬贖為庶人後二嵗以校尉從大將軍無功後十四以因
杅將軍築受降城七嵗復以因杅將軍再出擊匈奴至余
吾亡士卒多下吏當斬詐死亡居民間五六嵗後發覺復
擊坐妻為巫蠱族凡四為將軍出擊匈奴一侯
將軍李沮雲中人(今嵐勝/州也)事景帝武帝立十七嵗以左
内史為彊弩將軍後一嵗復為彊弩將軍
將軍李蔡成紀人也(秦州/縣也)事孝文帝景帝武帝以輕車
將軍從大將軍有功封為樂安侯已為丞相坐法死
將軍張次公河東人以校尉從衛將軍青有功封為岸
頭侯其後太后崩為將軍軍北軍後一嵗為將軍從大
將軍再為將軍坐法失侯次公父隆輕車武射也以善
射景帝幸近之也
將軍蘇建杜陵人以校尉從衛將軍青有功為平陵侯
以將軍築朔方後四嵗為游擊將軍從大將軍出朔方
後一嵗以右將軍再從大將軍出定襄亡翕侯失軍當
斬贖為庶人其後為代郡太守卒家在大猶鄉
將軍趙信以匈奴相國降為翕侯武帝立十七嵗為前
將軍與單于戰敗降匈奴
將軍張騫以使通大夏還為校尉從大將軍有功封為
博望侯三嵗為將軍出右北平失期當斬贖為庶人其
後使通烏孫為大行而卒家在漢中
將軍趙食其祋祤人也(上都誨反雍州同官/縣本漢祋祤縣也)武帝立二
十二嵗以主爵為右將軍從大將軍出定襄迷失道當
斬贖為庶人
將軍曹襄以平陽侯為後將軍從大將軍出定襄襄曹
參孫也將軍韓説弓髙侯庶孫也以校尉從大將軍有
功為龍頟侯坐酎金失侯元鼎六年以待詔為横海將
軍擊東越有功為按道侯以太初三年為游擊將軍屯
於五原外列城為光禄勲掘蠱太子官衛太子殺之
將軍郭昌雲中人也以校尉從大將軍元封四年以太
中大夫為拔胡將軍屯朔方還擊昆明毋功奪印
將軍荀彘太原廣武人以御見(以書御/求見也)侍中為校尉數
從大將軍以元封三年為左將軍擊朝鮮無功以捕樓
船將軍坐法死最驃騎將軍去病凡六出擊匈奴其四
出以將軍斬捕虜首十一萬餘級及渾邪王以衆降數
萬遂開河西酒泉之地(河謂隴右蘭州之西河也謂涼/肅等州漢書西域傳云驃騎將)
(軍擊破匈奴右地置酒泉郡/後分置武威張掖燉煌等郡)西方益少胡冦四益封凡
萬五千一百户其校吏有功為侯者凡六人而後為將
軍二人
將軍路博徳平州人(漢書云西河平州/按西河都今邠州)以右北平太守
從驃騎將軍有功為符離侯驃騎死後博徳以衛尉為
伏波將軍伐破南越益封其後坐法失侯為彊弩都尉
屯居延卒
將軍趙破奴故九原人(今勝/州)嘗亡入匈奴已而歸漢為
驃騎將軍司馬出北地時有功封為從驃侯坐酎金失
侯後一嵗為匈河將軍攻胡至匈奴水無功後二嵗擊
虜樓蘭王復封為浞野侯後六嵗為浚稽將軍將二萬
騎擊匈奴左賢王左賢王與戰兵八萬騎圍破奴生
為虜所得遂没其軍居匈奴中十嵗復與其太子安國
亡入漢後坐巫蠱族
自衛氏興大將軍青首封其後枝屬為五侯凡二十四
嵗而侯盡奪衛氏無為侯者
太史公曰蘇建語余曰吾嘗責大將軍至尊重而天下
之賢大夫毋稱焉願將軍觀古名將所招選擇賢者勉
之哉大將軍謝曰自魏其武安之厚賓客天子常切齒
彼親附士大夫招賢絀不肖者人主之柄也人臣奉法
遵職而已何與招士驃騎亦放此意其為將如此
　
　
　
　
　
　
　
　
　
　
　
　
　
　
　
　史記正義卷一百十一
