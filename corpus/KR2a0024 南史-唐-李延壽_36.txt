卷三十七
　　唐　　　李　　　延　　　夀　　　撰
　列傳第二十七
　　沈慶之(孫昭略子子文季攸弟子文秀昭/從父兄  攸之    之從孫僧)
　　宗慤(從子夬/)
沈慶之字𢎞先吳興武康人也少有志力晉末孫恩作
亂使其衆寇武康慶之未冠隨鄉族擊之屢捷由是以
勇聞荒擾之後鄉邑流散慶之躬耕壟畝勤苦自立年
四十未知名兄敞之為趙倫之征虜參軍監南陽郡擊
蠻有功遂即真慶之徃襄陽省兄倫之見而賞之命子
竟陵太守伯符板為寧逺中兵參軍竟陵蠻屢為寇慶
之為設規略每擊破之伯符由此致將帥之稱永初二
年慶之除殿中員外將軍又隨伯符𨽻到彦之北侵伯
符病歸仍𨽻檀道濟道濟白文帝稱慶之忠謹曉兵上
使領隊防東掖門稍得引接出入禁省領軍劉湛知之
欲相引接謂曰卿在省年月乆逺比當相論慶之正色
曰下官在省十年自應得轉不復以此仰累尋轉正員
將軍及湛被収之夕上開門召慶之慶之戎服履韎縛
袴入上見而驚曰卿何意乃爾急裝慶之曰夜半喚隊
主不容緩服遣收吳郡太守劉斌殺之元嘉十九年雍
州刺史劉道産卒羣蠻大動征西司馬朱脩之討蠻失
利以慶之為建威將軍率衆助脩之失律下獄慶之専
軍進討大破緣沔諸蠻後為孝武撫軍中兵參軍孝武
以本號為雍州隨府西上征蠻寇屢有功還都復為廣
陵王誕北中郎中兵參軍加建威將軍南濟隂太守雍
州蠻又為寇慶之以將軍太守復隨王誕入沔及至襄
陽率後軍中兵參軍栁元景隨郡太守宗慤等伐沔北
諸山蠻大破之威震諸山羣蠻皆稽顙慶之患頭風好
著狐皮帽羣蠻惡之號曰蒼頭公每見慶之軍輒畏懼
曰蒼頭公已復來矣慶之引軍出前後破降甚衆又討
犬羊諸山蠻緣險築重城施門櫓甚峻慶之連營山下
營中開門相通又令諸軍各穿池於營内朝夕不外汲
兼以防蠻之火頃之風甚蠻夜下山人提一炬燒營火
至輒以池水灌滅之蠻被圍守日久並飢乏自後稍出
歸降慶之前後所獲蠻並移都下以為營戸二十七年
遷太子歩兵校尉其年文帝將北侵慶之諌曰道濟再
行無功彦之失利而反今料王𤣥謨等未踰兩將恐重
辱王師上曰王師再屈别有所由道濟養寇自資彦之
中塗疾動虜所恃唯馬夏水浩大泛舟濟河碻磝必走
滑䑓小戍易可覆㧞剋此二戍館榖弔人虎牢洛陽自
然不固慶之固陳不可時丹陽尹徐湛之吏部尚書江
湛並在坐上使湛之等難慶之慶之曰為國譬如家耕
當問奴織當訪婢陛下今欲伐國而與白面書生輩謀
之事何由濟上大笑及軍行慶之副𤣥謨𤣥謨進圍滑
䑓慶之與蕭斌留守碻磝仍領斌輔國司馬𤣥謨攻滑
䑓積旬不㧞魏太武大軍南向斌遣慶之將五千人救
𤣥謨慶之曰少軍輕徃必無益也㑹𤣥謨退還斌將斬
之慶之諫乃止蕭斌以前驅敗績欲絶死固碻磝慶之
以為不可㑹制使至不許退諸將並宜留斌復問計於
慶之慶之曰閫外之事將所得専制從逺來事勢已異
節下有一范增而不能用空議何施斌及坐者並笑曰
沈公乃更學問慶之厲聲曰衆人雖見古今不如下官
耳學也𤣥謨自以退敗求戍碻磝斌乃還歴城申坦垣
䕶之共據清口慶之奔驛馳歸二十九年師復行慶之
固諌不從以立議不同不使北出是時亡命司馬黒石
廬江叛吏夏侯方進在西陽五水讙動羣蠻自淮汝間
至江沔咸離其患乃遣慶之督諸將討之制江豫荆雍
並遣軍受慶之節度三十年孝武出次五洲總統羣帥
慶之從巴水出至五洲諮受軍略㑹孝武典籖董元嗣
自建鄴還陳元凶弑逆孝武遣慶之引諸軍慶之謂腹
心曰蕭斌婦人不足數其餘將帥並易與耳今輔順討
逆不憂不濟也時元凶密與慶之書令殺孝武慶之入
求見孝武稱疾不敢見慶之突前以元凶手書呈簡孝
武泣求入内與母辭慶之曰下官受先帝厚恩常願報
徳今日之事唯力是視殿下是何疑之深帝起再拜曰
家國安危在於將軍慶之即勒内外處分府主簿顔竣
聞慶之至馳入見帝曰今四方尚未知義師之舉而劭
據有天府首尾不相應赴此危道也宜待諸鎮唇齒然
後舉事慶之厲聲曰今方興大事而黄頭小兒皆參預
此禍至矣宜斬以徇衆帝曰竣何不拜謝竣起再拜慶
之曰君但當知筆札之事於是處分旬日内外整辦時
皆謂神兵百姓欣悦衆軍既集假慶之為武昌内史領
府司馬孝武至尋陽慶之及栁元景等並勸即大位不
許賊劭遣慶之門生錢無忌齎書說慶之觧甲慶之執
無忌白之孝武踐阼以慶之為領軍將軍尋出為南兖
州刺史加都督鎮盱台封南昌縣公孝建元年魯爽反
遣慶之與薛安都等徃討之安都臨陣斬爽進慶之號
鎮北大將軍尋與柳元景俱開府儀同三司固辭改封
始興郡公慶之以年滿七十固請辭事以為侍中左光
祿大夫開府儀同三司固讓乃至稽顙自陳言輒泣涕
上不能奪聼以郡公罷就第月給錢十萬米百斛二衛
史五十人大明三年司空竟陵王誕據廣陵反復以慶
之為車騎大將軍開府儀同三司固讓南兖州刺史加
都督率聚討之誕遣客沈道愍齎書說慶之餉以玉環
刀慶之遣道愍反數以罪惡慶之至城下誕登樓謂曰
沈公君白首之年何為來此慶之曰朝廷以君狂愚不
足勞少壯故使僕來耳慶之塞壍造攻道立行樓土山
并諸攻具時夏雨不得攻城上使御史中丞庾徽之奏
免慶之官以激之制無所問誕餉慶之食提挈者百餘
人慶之不開悉焚之誕於城上投函表令慶之為送慶
之曰我奉制討賊不得為汝送表每攻城慶之輒身先
士卒上戒之曰卿為統任當令處分有方何須身受矢
石邪自四月至七月乃屠城斬誕進慶之司空又固讓
爵於是與柳元景並依晉密陵侯鄭袤故事朝㑹慶之
位次司空元景在從公之上給䘏吏五十人門施行馬
初慶之甞夢引鹵簿入厠中慶之甚惡入厠之鄙時有
善占夢者為觧之曰君必大富貴然未在旦夕問其故
答云鹵簿固是富貴容厠中所謂後帝也知君富貴不
在今主及中興之功自五校至是而登三事四年西陽
五水蠻復為宼慶之以郡公統諸軍討平之慶之居清
明門外有宅四所室宇甚麗又有園舍在婁湖慶之一
夜攜子孫徙居之以宅還官悉移親戚中表於婁湖列
門同閈焉廣開田園之業每指地語人曰錢盡在此中
興身享大國家素富厚産業累萬金奴僮千計再獻錢
千萬榖萬斛以始興封優近求改封南海郡不許妓妾
十數人並羙容工藝慶之優游無事盡意歡愉自非朝
賀不出門毎從游幸及校獵據鞍陵厲不異少壯太子
妃上孝武金鏤匕筯及杅杓上以賜慶之曰觴酌之賜
宜以大夫為先也上甞歡飲普令羣臣賦詩慶之粗有
口辯手不知書每將署事輒恨眼不識字上逼令作詩
慶之曰臣不知書請口授師伯上即令顔師伯執筆慶
之口授之曰微生遇多幸得逢時運昌朽老筋力盡徒
歩還南岡辭榮此聖世何愧張子房上甚悅衆坐並稱
其辭意之羙孝武晏駕慶之與柳元景等並受顧命遺
制若有大軍旅及征討悉委慶之前廢帝即位加慶之
几杖給三望車一乘慶之每朝賀常乘猪鼻無幰車左
右從者不過三五騎履行田園每農桑劇月無人從行
遇之者不知三公也及加三望車謂人曰我每游履田
園有人時與馬成三無人則與馬成二今乘此車安所
之乎及賜几杖並固讓柳元景顔師伯甞詣慶之會其
游田元景等鳴笳列卒滿道慶之獨與左右一人在田
見之悄然改容曰夫貧賤不可居富貴亦難守吾與諸
公並出貧賤因時際會榮貴至此唯當共思損挹之事
老子八十之年目見成敗者已多諸君炫此車服欲何
為乎於是揷杖而耘不為之顧元景等徹侍褰裳從之
慶之乃與相對為歡慶之既通貴鄉里老舊素輕慶之
者後見皆膝行而前慶之歎曰故是昔時沈公視諸沈
為劫首者數十人士悉患之慶之詭為置酒大㑹一時
殺之於是合境肅清人皆喜悅廢帝狂悖無道衆勸之
廢立及柳元景等連謀以告慶之慶之與江夏王義恭
不厚發其事帝誅義恭元景等以慶之為侍中太尉及
義陽王昶反慶之從帝渡江總統衆軍帝凶暴日甚慶
之猶盡言諫争帝意稍不悦及誅何邁慮慶之不同量
其必至乃開清溪諸橋以絶之慶之果徃不得度而還
帝又忌之乃遣其從子攸之齎藥賜死時年八十是嵗
旦慶之夢有人以兩疋絹與之謂曰此絹足度寤而謂
人曰老子今年不免矣兩疋八十尺也足度無盈餘矣
及死贈賻甚厚遣贈侍中太尉如故給鸞輅輼輬車前
後羽葆皷吹諡曰忠武公未及葬帝敗明帝即位追贈
侍中司空諡曰襄公太始七年改封蒼梧郡公慶之羣
從姻戚由慶之在列位者數十人長子文叔位侍中慶
之之死也不肯飲藥攸之以被掩殺之文叔密取藥藏
錄或勸文叔逃避文叔見帝斷截江夏王義恭支體慮
奔亡之日帝怒容致義恭之變乃飲藥自殺文叔子昭
明位祕書郎聞父死曰何忍獨生亦自縊死元徽元年
還復先封時改始興為廣興昭明子曇亮襲廣興郡公
齊受禪國除昭明弟昭略
昭略字茂隆性狂儁不事公卿使酒杖氣無所推下甞
醉晚日負杖攜家賔子弟至婁湖苑逢王景文子約張
目視之曰汝是王約耶何乃肥而癡約曰汝沈昭略邪
何乃瘦而狂昭略撫掌大笑曰瘦已勝肥狂已勝癡奈
何王約奈汝癡何昇明末為相國西曹掾齊髙帝賞之
及即位謂王儉曰南士中有沈昭略何職處之儉以擬
前軍將軍上不欲違乃可其奏尋為中書郎累遷侍中
王晏甞戯昭略曰賢叔可謂吳興僕射昭略曰家叔晚
登僕射猶賢於尊君以卿為初蔭永元中與叔父文季
俱被召入華林省茹法珍等進藥酒昭略怒罵徐孝嗣
曰廢昏立明古今令典宰相無才致有今日以甌投其
面曰使為破靣鬼死時言笑自若了無懼容徐孝嗣謂
曰見卿使人想夏侯泰初答曰明府猶憶夏侯便是方
寸不能都豁下官見龍逢比干欣然相對霍光脫問明
府今日之事何辭答之邪昭略弟昭光聞收兵至家人
勸逃去昭光不忍捨母入執母手悲泣遂見殺時昭明
子曇亮已得逃去聞昭光死乃曰家門屠滅獨用生何
為又絶吭而死時人歎其累世孝義中興元年贈昭略
太常昭光廷尉
文季字仲達文叔弟也以寛雅正直見知尤善塞及彈
碁在宋封山陽縣五等伯位中書郎父慶之遇害諸子
見收文叔謂之曰我能死爾能報遂自殺文季揮刀馳
馬去收者不敢追遂免明帝立為黄門郎領長水校尉
明帝宴㑹朝臣以南臺御史賀咸為柱下史糾不醉者
文季不肯飲被驅下殿晉平王休祐為南徐州帝就褚
彦回求幹事人為上佐彦回舉文季轉驃騎長史南東
海太守休祐被殺雖用薨禮僚佐多不敢至文季獨徃
墓展哀元徽初自祕書監出為吳興太守文季飲酒至
五斗妻王氏飲亦至三斗甞對飲竟日而視事不廢昇
明元年沈攸之反齊髙帝加文季冠軍將軍督吳興錢
唐軍事初慶之死也攸之求行至是文季收攸之弟新
安太守登之誅其宗族以復舊怨親黨無吹火焉君子
以文季能報先恥齊國建為侍中領祕書監建元元年
轉太子右衛率侍中如故改封西豐縣侯文季風采稜
岸善於進止司徒褚彦回當時貴望頗以門戸裁之文
季不為之屈武帝在東官於𤣥圃宴朝臣文季數舉酒
勸彦回彦回甚不平啓武帝曰沈文季謂彦回經為其
郡依然猶有故情文季曰惟桑與梓必恭敬止豈如明
府亡國失土不識枌榆遂言及魏軍動事彦回曰陳顯
達沈文季當今將略足委以邊事文季諱稱將門因是
發怒啓武帝曰褚彦回遂品藻人流臣未知其身死之
日何面目見宋明帝武帝笑曰沈率醉也中丞劉休舉
其事見原後豫章王北宅後堂集㑹文季與彦回並善
􁁉琶酒闌彦回取樂器為明君曲文季便下席大唱曰
沈文季不能作伎兒豫章王嶷又解之曰此故當不損
仲容之徳彦回顔色無異終曲而止永明中累遷領軍
將軍文季雖不學發言必有辭采武帝謂文季曰南士
無僕射多厯年所文季對曰南風不競非復一日當世
善其對明帝輔政欲以文季為江州遣左右單景儁宣
㫖文季陳讓稱老不願外出因問右執法有人未景儁
還具言之延興元年以為尚書右僕射明帝即位加領
太子詹事尚書令王晏甞戯文季為吳興僕射文季答
曰琅邪執法似不出卿門建武二年魏軍南伐明帝以
為憂制文季鎮夀春文季入城門嚴加備守魏軍尋退
百姓無所損永元元年轉侍中左僕射始安王遥光反
其夜遣於宅掩取文季欲以為都督而文季已還臺明
日與尚書令徐孝嗣共坐南掖門上時東昏已行殺戮
孝嗣深懐憂慮欲與文季論時事文季輒引以佗辭終
不得及事寧加鎮軍將軍署府史文季以時方昏亂託
老疾不豫朝機兄子昭略謂文季曰阿父年六十為員
外僕射欲求免乎文季笑而不答未幾見害先被召便
知敗舉動如常登車顧曰此行恐徃而不返於華林省
死年五十八朝野寃之中興元年贈司空諡曰忠憲公
文秀字仲逺慶之弟子也父邵之南中郎行參軍文秀
宋前廢帝時累遷青州刺史將之鎮部曲出次白下文
秀說慶之以帝狂悖禍在難測欲因此衆力圖之慶之
不從及行慶之果見殺又遣直閤江方興領兵誅文秀
未至而明帝已定亂時晉安王子勛據尋陽文秀與徐
州刺史薛安都並同子勛反尋陽平定明帝遣其弟召
之便歸命請罪即安本任四年封新城縣侯先是冀州
刺史崔道固亦據歴城同反文秀遣信引魏魏遣慕容
白曜援之及至而文秀已受朝命文秀善於撫御被魏
圍三載無叛者五年為魏所剋終于北
攸之字仲達慶之從父兄子也父叔仁為宋衡陽王義
季征西長史兼行參軍領隊攸之少孤貧元嘉二十七
年魏軍南攻朝廷發三吳之衆攸之亦行及至建業詣
領軍將軍劉遵考求補白丁隊主遵考以為形陋不堪
攸之歎曰昔孟甞君身長六尺為齊相今求士取肥大
者哉因隨慶之征討二十九年征西陽蠻始補隊主巴
口建義授南中郎府板長兼行參軍新亭之戰身被重
創事寧為太尉行參軍封平洛縣五等侯隨府轉大司
馬行參軍晉時都下二岸揚州舊置都部從事分掌二
縣非違永初以後罷省孝建三年復置其職攸之掌北
岸㑹稽孔璪掌南岸後又罷攸之遷員外散騎侍郎又
隨慶之征廣陵屢有功被箭破骨孝武以其善戰配以
仇池歩矟事平當加厚賞為慶之所抑遷太子旅賁中
郎攸之甚恨之前廢帝景和元年除豫章王子尚車騎
中兵參軍直閤與宋越譚金等並為廢帝所寵誅戮羣
公攸之等皆為之用命封東興縣侯明帝即位以例削
封尋告宋越譚金等謀反復召直閤㑹四方反叛南賊
已次近道以攸之為寧朔將軍尋陽太守率軍據虎檻
時王𤣥謨為大統未發前鋒有五軍在虎檻五軍後又
駱驛繼至每夜各立姓號不相稟受攸之謂軍吏曰今
衆軍同舉而姓號不同若有耕夫漁父夜相呵叱便致
駭亂此敗道也請就一軍取號衆咸從之殷孝祖為前
鋒都督失夫人情攸之内撫將士外諧羣帥衆並安之
時殷孝祖中流矢死軍主范潜率五百人投賊人情震
駭並謂攸之宜代孝祖為統時建安王休仁屯虎檻總
統衆軍聞孝祖死遣寧朔將軍江方興龍驤將軍劉靈
遺各率三千人赴赭圻攸之以為孝祖既死賊有乘勝
之心明日若不更攻則示之以弱方興名位相亞必不
為己下軍政不一致敗之由乃率諸軍主詣方興推重
幷慰勉之方興甚悅攸之既出諸軍主並尤之攸之曰
卿忘廉藺宼賈事邪吾本以濟國活家豈計此之升降
明旦進戰自寅訖午大敗賊于赭圻尋進號輔國將軍
代孝祖督前鋒諸軍事薛常保等在赭圻食盡南賊大
帥劉胡屯濃湖以囊盛米繫流查及船腹陽覆船順風
流下以餉赭圻攸之疑其有異遣人取船及流查大得
囊米尋剋赭圻遷寧蠻校尉雍州刺史加都督袁顗復
率大衆來入鵲尾相持既久軍主張興世越鵲尾上據
錢溪劉胡自攻之攸之率諸將攻濃湖錢溪信至大破
賊攸之悉以錢溪所送胡軍耳鼻示之顗駭懼急追胡
還攸之諸軍悉力進攻多所斬獲胡於是棄衆而奔顗
亦奔走赭圻濃湖之平也賊軍委棄資財珍貨山積諸
軍各競収歛唯攸之張興世約勒所部不犯毫芥諸將
以此多之攸之進平尋陽遷中領軍封貞陽縣公時劉
遵考為光祿大夫攸之在御坐謂遵考曰形陋之人今
何如帝問之攸之依實對帝大笑累遷郢州刺史為政
刻暴或鞭士大夫上佐以下有忤意輒面加詈辱而曉
達吏事自强不息士庶畏憚人莫敢欺聞有猛獸輒自
圍捕徃無不得一日或得兩三若逼暮不禽則宿昔圍
守賦歛嚴苦徴發無度繕修船舸營造器甲自至夏口
便有異圖進監豫司之二郡軍事進號鎮軍將軍泰豫
元年明帝崩攸之與蔡興宗並在外藩同預顧命㑹巴
西人李承明反蜀土搔擾時荆州刺史建平王景素被
徴新除荆州刺史蔡興宗未之鎮乃遣攸之權行荆州
事㑹承明已平乃以攸之為鎮西將軍荆州刺史加都
督聚歛兵力養馬至二千餘匹皆分賦邏將士使耕田
而食廩財悉充倉儲荆州作部嵗送數千人仗攸之割
留之簿上云供討四山蠻裝戰艦數百千艘沉之靈溪
裹錢帛器械巨積漸懐不臣之心朝廷制度無所遵奉
富貴擬於王者夜中諸廂廊然燭達旦後房服珠玉者
數百人皆一時絶貌江州刺史桂陽王休範密有異志
欲以微㫖動攸之使道士陳公昭作天公書一函題言
沈丞相送攸之門者攸之不開書推檢得公昭送之朝
廷後廢帝元徽二年休範舉兵襲都攸之謂僚佐曰桂
陽今逼朝廷必聲言吾與之同若不顛沛勤王必增朝
野之惑於是遣使受郢州刺史晉熙王爕節度會休範
平使乃還進號征西大將軍開府儀同三司固讓開府
攸之自擅閫外朝廷疑憚之累欲徵入慮不受命乃止
四年建平王景素據京城反攸之復應朝廷景素尋平
時有䑓直閣髙道慶家在江陵攸之初至州道慶在家
牒其親戚十餘人求州從事西曹攸之為用三人道慶
大怒自入州取教毁之而去道慶素便馬攸之與宴飲
於㕔事前合馬槊道慶槊中攸之馬鞍怒索刃槊道慶
馳馬而出還都說攸之反狀請三千人襲之朝議慮其
事難濟髙帝又保持不許楊運長等常相疑畏乃與道
慶密遣刺客齎廢帝手詔以金餅賜攸之州府佐吏進
其階級時有象三頭至江陵城北數里攸之自出格殺
之忽有流矢集攸之馬鄣泥其後刺客事發廢帝既殞
順帝即位加攸之車騎大將軍開府儀同三司齊髙帝
遣攸之子司徒左長史元琰齎廢帝刳斮之具以示之
攸之曰吾寧為王陵死不作賈充生尚未得即起兵乃
上表稱慶幷與齊髙帝書推功攸之有素書十數行常
韜在兩襠角云是宋明帝與己約誓又皇太后使至賜
攸之燭十挺割之得太后手令曰國家之事一以委公
明日遂舉兵其妾崔氏許氏諫曰官年已老那不為百
口作計攸之指兩襠角示之攸之素畜士馬資用豐積
至是戰士十萬鐡馬三千將發江陵使沙門釋僧粲筮
之云不至都當自郢州回還意甚不悦初發江津有氣
狀如塵霧從西北來正蓋軍上齊髙帝遣衆軍西討攸
之盡銳攻郢州行事柳世隆屢破之昇明二年還向江
陵未至城已為雍州刺史張敬兒所據無所歸乃與第
三子中書侍郎文和至華容之􁀙頭林投州吏家此吏
甞為攸之所鞭待攸之甚厚不以徃罰為怨殺㹠薦食
既而村人欲取之攸之於櫟林與文和俱自經死村人
斬首送之都或割其腹心有五竅征西主簿茍昭先以
家財葬攸之攸之晚好讀書手不釋卷史漢事多所記
憶甞歎曰早知窮達有命恨不十年讀書及攻郢城夜
甞風浪米船沉沒倉曹參軍崔靈鳳女先適柳世隆子
攸之正色謂曰當今軍糧要急而卿不以在意由與城
内婚姻邪靈鳳答曰樂廣有言下官豈以五男易一女
攸之歡然意解攸之招集才力之士隨郡人雙泰真有
幹力召不肯來攸之遣二十人被甲追之泰真射殺數
人欲過家將母去事迫不獲單身走入蠻追者既失之
錄其母去泰真既失母乃自歸攸之不罪曰此孝子也
賜錢一萬轉補隊主其抑情待士如此初攸之賤時與
吳郡孫超之全景文共乘一小船出都三人共上引埭
有一人止而相之曰君三人皆當至方伯攸之曰豈有
是事相者曰不驗便是相書誤耳後攸之為郢荆三州
超之廣州刺史景文南豫州刺史景文字𢎞達齊永明
中卒於光祿大夫攸之初至郢州有順流之志府主簿
宗儼之勸攻郢城功曹臧寅以為攻守勢異非旬日所
拔若不時舉挫銳損威攸之不從既敗諸將帥皆奔散
或呼寅俱亡寅曰我委質事人豈可幸其成而責其敗
乃投水死又倉曹參軍金城邊榮為府錄事所辱攸之
為榮鞭殺錄事攸之自江陵下以榮為留府司馬守城
張敬兒將至人或說之使詣敬兒降榮曰受沈公厚恩
一朝緩急便改易本心不能也城敗見敬兒敬兒問曰
邊公何為同人作賊不早來榮曰沈荆州舉義兵匡社
稷身雖可滅要是宋世忠臣天下尚有直言之士不可
謂之為賊身本不蘄生何須見問敬兒曰死何難命斬
之榮歡笑而去容無異色太山程邕之者素依隨榮至
是抱持榮謂敬兒曰君入人國不聞仁恵之聲而先戮
義士三楚之人寧蹈江漢而死豈肯與將軍同日以生
敬兒曰求死甚易何為不許先殺邕之然後及榮三軍
莫不垂泣曰奈何一日殺二義士比之臧洪及陳容廢
帝之殞攸之欲起兵問之星人葛珂之珂之曰起兵皆
候太白太白見則成伏則敗昔桂陽以太白伏時舉兵
一戰授首此近世明驗今蕭公廢昏立明正逢太白伏
時此與天合也且太白尋出東方利用兵西方不利故
攸之止不下及後舉兵珂之又曰今嵗星守南斗其國
不可伐攸之不從果敗攸之表檄文疏皆其記室南陽
宗儼之辭也事敗責之答曰士為知己豈為君輩所識
遂伏誅攸之景和中與齊髙帝同直殿省申以歡好帝
以長女義興憲公主妻攸之第三子文和生二女並養
之宫中恩禮甚厚及嫁皆得素舊公家營遣焉齊武帝
制以攸之弟雍之孫僧昭為義興公主後僧昭别名法
朗少事天師道士常以甲子及甲午日夜著黄巾衣褐
醮於私室時記人吉凶頗有應驗自云為太山錄事幽
司中有所收錄必僧昭署名中年為山隂縣梁武陵王
紀為㑹稽太守宴坐池亭蛙鳴聒耳王曰殊廢絲竹之
聴僧昭呪厭十許口便息及日晚王又曰欲其復鳴僧
昭曰王歡已闌今恣汝鳴即便喧聒又甞校獵中道而
還左右問其故答曰國家有邊事須還處分問何以知
之曰向聞南山虎嘯知耳俄而使至復謂人曰吾昔為
幽司所使實為煩碎今已自解乃開匣出黄紙書上有
一大字字不可識曰敎分判如此及太清初謂親知曰
明年海内喪亂生靈十不一存乃苦求東歸既不獲許
及亂百口皆殱僧昭位廷尉卿太清三年卒
宗慤字元幹南陽湼陽人也叔父少文髙尚不仕慤年
少問其所志慤答曰願乘長風破萬里浪少文曰汝若
不富貴必破我門戸兄泌娶妻始入門夜被劫慤年十
四挺身與劫相拒十餘人皆披散不得入室時天下無
事士人並以文義為業少文既髙尚諸子羣從皆愛好
墳典而慤任氣好武故不為鄉曲所知江夏王義恭為
征北將軍南兖州刺史慤隨鎮廣陵時從兄綺為征北
府主簿與慤同住綺妾與給吏牛泰私通綺入直而泰
潜來就綺妾慤知之入殺牛泰然後白綺義恭壯其意
不罪也後以補國上軍將軍元嘉二十二年伐林邑慤
自奮願行義恭舉慤有膽勇乃除振武將軍為安西參
軍蕭景憲軍副隨交州刺史檀和之圍區粟城林邑遣
將范毗沙達來救區粟和之遣偏軍拒之為賊所敗又
遣慤慤乃分軍為數道偃旗潜進討破之仍攻㧞區粟
入象浦林邑王范陽邁傾國來逆以具裝被象前後無
際慤以為外國有獅子威服百獸乃製其形與象相禦
象果驚奔衆因此潰亂遂剋林邑收其珍異皆是未名
之寳其餘雜物不可稱計慤一毫無犯唯有被梳枕刷
此外蕭然文帝甚嘉之三十年孝武伐逆以慤為南中
郎諮議參軍領中兵及事平功次柳元景孝武即位以
為左衛將軍封洮陽侯孝建中累遷豫州刺史監五州
諸軍事先是鄉人庾業家富豪侈侯服玉食與賓客相
對膳必方丈而為慤設粟飯菜葅謂客曰宗軍人串噉
麤食慤致飽而退初無異辭至是業為慤長史帶梁郡
慤待之甚厚不以昔事為嫌大明三年竟陵王誕據廣
陵反慤表求赴討乘驛詣都面受節度上停輿慰勉慤
聳躍數十左右顧盻上壯之及行𨽻車騎大將軍沈慶
之初誕誑其衆云宗慤助我及慤至躍馬繞城呼曰我
宗慤也事平入為左衛將軍五年從獵墮馬腳折不堪
朝直以為光祿大夫加金章紫綬有佳牛堪進御官買
不肯賣坐免官明年復先職廢帝即位為寧蠻校尉雍
州刺史加都督卒贈征西將軍諡曰肅侯配食孝武廟
庭子羅雲卒子元寳嗣
慤從子夬字明揚祖少文名列隠逸傳父繁西中郎諮
議參軍夬少勤學有局幹仕齊為驃騎行參軍時竟陵
王子良集學士於西邸並見圖畫夬亦預焉齊鬱林之
為南郡王居西州使夬管書記以筆札貞正見許故任
焉時與魏和通𠡠夬與尚書殿中郎任昉同接魏使皆
時選也及文恵太子薨王為皇太孫夬仍管書記太孫
即位多失徳夬頗自疎得為秣陵令遷尚書都官郎少
帝見誅舊寵多被其災唯夬與傅昭以清正免齊明帝
以為郢州中從事以父老去官南康王為荆州刺史引
為别駕梁武帝起兵遷西中郎諮議時西土位望唯夬
與同郡樂藹劉坦為州人所推服故領軍蕭頴胄深相
委仗武帝受禪歴太子右衛率五兵尚書參掌大選天
監三年卒子曜卿嗣
論曰沈慶之以武毅之姿屬殷憂之日馳驅戎旅所在
見推其戡難定功蓋亦宋之方邵及勤王之業克舉台
鼎之位已隆年致懸車官成名立而卒至顛覆倚伏豈
易知也諸子才氣並有髙風將門有將斯言得矣攸之
地處上流聲稱義舉専威擅命年且逾十終從諸葛之
薨代徳其有數乎宗慤氣概風雲竟成其志夬蹈履清
正用升顯級亦各志能之士也
　
　
　
　
　
　
　
　
　
　
　南史卷三十七
