書卷三十九
　　梁　　　　　沈　　　　約　　　　撰
　志第二十九
　　百官上
太宰一人周武王時周公旦始居之掌邦治爲六卿之
首秦漢魏不常置晉初依周禮備置三公三公之職太
師居首景帝名師故置太宰以代之太宰蓋古之太師
也殷紂之時箕子爲太師周武王時太公爲太師周成
王時周公爲太師周公薨畢公代之漢西京初不置平
帝始復置太師官而孔光居焉漢東京又廢獻帝初董
卓爲太師卓誅又廢魏世不置晉既因太師而置太宰
以安平王孚居焉
太傅一人周成王時畢公爲太傅漢髙后元年初用王
陵
太保一人殷太甲時伊尹爲太保周武王時召公爲太
保漢平帝元始元年始用王舜後漢至魏不置晉初復
置焉自太師至太保是爲三公論道經邦燮理隂陽無
其人則闕所以訓䕶人主導以徳義者
相國一人漢髙帝十一年始置以蕭何居之罷丞相何
薨曹参代之参薨罷魏齊王以晉景帝爲相國晉惠帝
時趙王倫愍帝時南陽王保安帝時宋髙祖順帝時齊
王竝爲相國自魏晉以來非復人臣之位矣
丞相一人殷湯以伊尹爲右相仲虺爲左相秦悼武王
二年始置丞相官丞奉相助也悼武王子昭襄王始以
樗里疾爲丞相後又置左右丞相漢髙帝初置一丞相
十一年更名相國孝惠髙后置左右丞相文帝二年復
置一丞相哀帝元夀二年更名大司徒漢東京不復置
至獻帝建安十三年復置丞相魏世及晉初又廢惠帝
世趙王倫簒位以梁王肜爲丞相永興元年以成都王
潁爲丞相愍帝建興元年以琅邪王睿爲左丞相南陽
王保爲右丞相三年以保爲相國睿爲丞相元帝永昌
元年以王敦爲丞相轉司徒荀組爲太尉以司徒官屬
并丞相爲留府敦不受成帝世以王導爲丞相罷司徒
府以爲丞相府導薨罷丞相復爲司徒府宋世祖初以
南郡王義宣爲丞相而司徒府如故
太尉一人自上安下曰尉掌兵事郊祀掌亞獻大喪則
告謚南郊堯時舜爲太尉官漢因之武帝建元二年省
光武建武二十七年罷大司馬置太尉以代之靈帝末
以劉虞爲大司馬而太尉如故
司徒一人掌民事郊祀掌省牲視濯大喪安梓宮少昊
氏以鳥名官而祝鳩氏爲司徒堯時舜爲司徒舜攝帝
位命契爲司徒契𤣥孫之孫曰㣲亦爲夏司徒周時司
徒爲地官掌邦教漢西京初不置哀帝元夀二年罷丞
相置大司徒光武建武二十七年去大
司空一人掌水土事郊祀掌掃除陳樂器大喪掌將校
復土舜攝帝位以禹爲司空契之子曰冥亦爲夏司空
殷湯以咎單爲司空周時司空爲冬官掌邦事漢西京
初不置成帝綏和元年更名御史大夫爲大司空哀帝
建平二年復爲御史大夫元夀二年復爲大司空光武
建武二十七年去大字獻帝建安十三年又罷司空置
御史大夫御史大夫郗慮免不復補魏初又置司空
大司馬一人掌武事司主也馬武也堯時棄爲后稷兼
掌司馬周時司馬爲夏官掌邦政項籍以曹咎周殷竝
爲大司馬漢初不置武帝元狩四年初置大司馬始直
云司馬議者以漢有軍候千人司馬官故加大及置司
空又以縣道官有獄司空又加大王莽居攝以漢無小
司徒而定司馬司徒司空之號竝加大光武建武二十
七年省大司馬以太尉代之魏文帝黄初二年復置大
司馬以曹仁居之而太尉如故
大將軍一人凡將軍皆掌征伐周制王立六軍晉獻公
作二軍公將上軍將軍之名起於此也楚懐王遣三將
入闗宋義爲上將漢髙帝以韓信爲大將軍漢西京以
大司馬冠之漢東京大將軍自爲官位在三司上魏明
帝青龍三年晉宣帝自大將軍爲太尉然則大將軍在
三司下矣其後又在三司上晉景帝爲大將軍而景帝
叔父孚爲太尉奏改大將軍在太尉下後還復舊晉武
帝踐阼安平王孚爲太宰鄭沖爲太傅王祥爲太保義
陽王望爲太尉何曾爲司徒荀顗爲司空石苞爲司馬
陳騫爲大將軍凡八公同時竝置唯無丞相焉有蒼頭
字宜禄至漢丞相府每有所闗白到閤輙傳呼宜禄以
此爲常丞相置三長史丞相有疾御史大夫率百僚三
旦問起居及瘳詔遣尚書令若光禄大夫賜養牛上尊
酒漢景帝三公病遣中黄門問病魏晉則黄門郎尤重
者或侍中也魏武爲丞相以來置左右二長史而已漢
東京太傅府置掾屬十人御屬一人令史十二人不知
皆何曹也自太尉至大將軍車騎驃騎衛將軍皆有長
史一人將軍又各置司馬一人太傅不置長史也太尉
府置掾屬二十四人西曹主府吏署用事東曹主二千
石長吏遷除事户曹主民户祠祀農桑事奏曹主奏議
事辭曹主辭訟事法曹主郵驛科程事尉曹主卒徒轉
運事賊曹主盗賊事決曹主罪法事兵曹主兵事金曹
主貨幣鹽鐡事倉曹主倉穀事黄閤主簿省録衆事御
屬一人令史二十二人御屬主爲公御令史則有閤下
記室門下令史其餘史闕案掾屬二十四人自東西曹
凡十二曹然則曹各置掾屬一人合二十四人也司徒
置掾屬三十一人御屬一人令史三十五人司空置掾
二十九人御屬一人令史三十一人司空别有道橋掾
其餘張減之號史闕不可得知也漢東京大將軍驃騎
將軍從事中郎二人掾屬二十九人御屬一人令史三
十人騎衛將軍從事中郎二人掾屬二十人御屬一人
令史二十四人兵曹掾史主兵事禀假掾史主禀假又
置外刺姦主罪法其領兵外討則營有五部部有校尉
一人軍司馬一人部下有曲曲有軍候一人曲下有屯
屯有屯長一人若不置校尉則部但有軍司馬一人又
有軍假司馬軍假候其别營者則爲别部司馬其餘將
軍置以征伐者府無員職亦有部曲司馬軍候以領兵
焉案大將軍以下掾屬與三府張減史闕不可得知置
令史御屬者則是同三府也其云掾史者則是有掾而
無屬又無令史御屬不同三府也魏初公府職寮史不
備書及晉景帝爲大將軍置掾十人西曹東曹户曹倉
曹賊曹金曹水曹兵曹騎兵各一人則無屬矣魏元帝
咸熙中晉文帝爲相國相國府置中衛將軍驍騎將軍
左右長史司馬從事中郎四人主簿四人舎人十九人
参軍二十二人参戰十一人掾屬三十三人東曹掾屬
各一人西曹屬一人户曹掾一人屬二人賊曹掾一人
屬二人金曹掾屬各一人兵曹掾屬各一人騎兵掾二
人屬一人車曹掾屬各一人鎧曹掾屬各一人水曹掾
屬各一人集曹掾屬各一人法曹掾屬各一人奏曹掾
屬各一人倉曹屬二人戎曹屬一人馬曹屬一人媒曹
屬一人合爲三十三人散屬九人凡四十二人晉初凡
位從公以上置長史西閤東閤祭酒西曹東曹掾户曹
倉曹賊曹屬各一人加兵者又置司馬從事中郎主簿
記室督各一人舎人四人爲持節都督者置参軍六人
安平獻王孚爲太宰增掾屬爲十人兵凱士營軍刺姦
五曹皆置屬并前爲十人也楊駿爲太傅增祭酒爲四
人掾屬爲二十人兵曹分爲左右法金田集水戎車馬
十曹皆置屬則爲二十人趙王倫爲相國置左右長史
司馬從事中郎四人参軍二十人主簿記室督祭酒各
四人掾屬四十人東西曹屬其餘十八曹皆置掾則四
十人矣凡諸曹皆置御屬令史學幹御屬職錄事也江
左以來諸公置長史倉曹掾户曹屬東西閤祭酒各一
人主簿舎人二人御屬二人令史無定員領兵者置司
馬一人從事中郎二人参軍無定員加崇者置左右長
史司馬從事中郎四人掾屬四人則倉曹增置屬户曹
置掾江左加崇極於此也長史司馬舎人秦官從事中
郎掾屬主簿令史前漢官陳湯爲大將軍王鳯從事中
郎是也御屬参軍後漢官孫堅爲車騎参軍事是也本
於府主無敬晉世太原孫楚爲大司馬石苞参軍輕慢
苞始制施敬祭酒晉官也漢吳王濞爲劉氏祭酒夫祭
祀以酒爲本長者主之故以祭酒爲稱漢之侍中魏之
散騎常侍髙功者竝爲祭酒焉公府祭酒蓋因其名也
長史從事中郎主吏司馬主將主簿祭酒舎人主閤内
事参軍掾屬令史主諸曹事司徒若無公唯省舎人其
府常置其職寮異於餘府有左右長史左西曹掾屬各
一人餘則同矣餘府有公則置無則省晉元帝爲鎮東
大將軍及丞相置從事中郎無定員分掌諸曹有錄事
中郎度支中郎三兵中郎其参軍則有諮議参軍二人
主諷議事晉江左初置因軍諮祭酒也宋髙祖爲諮議
参軍無定員今諸曹則有錄事記室户曹倉曹中直兵
外兵騎兵長流賊曹刑獄賊曹城局賊曹法曹田曹水
曹鎧曹車曹士曹集右戸墨曹凡十八曹参軍参軍不
置曹者無定員江左初晉元帝鎮東丞相府有錄事記
室東曹西曹度支户曹法曹金曹倉曹理曹中兵外兵
騎兵典兵兵曹賊曹運曹禁防典賔鎧曹田曹士曹騎
士車曹参軍其東曹西曹度支金曹理典兵兵曹賊曹
運曹禁防典賔騎士軍曹凡十三曹今闕所餘十二曹
也其後又有直兵長流刑獄城局水曹右户墨曹七曹
髙祖爲相合中兵直兵置一参軍曹則猶二也今小府
不置長流参軍者置禁防参軍蜀丞相諸葛亮府有行
参軍晉太傅司馬越府又有行参軍兼行参軍後漸加
長兼字除拜則爲参軍事府板則爲行参軍晉末以來
参軍事行参軍又各有除板板行参軍不則長兼行参
軍参軍督䕶江左置本皆領營有部曲今則無矣公府
長史司馬秩千石從事中郎六百石東西曹掾四百石
他掾三百石屬二百石
特進前漢世所置前後二漢及魏晉以爲加官從本官
車服無吏卒晉惠帝元康中定位今在諸公下驃騎將
軍上
驃騎將軍一人漢武帝元狩二年始用霍去病爲驃騎
將軍漢西京制大將軍驃騎將軍位次丞相
車騎將軍一人漢文帝元年始用薄昭爲車騎將軍魚
豢曰魏世驃騎爲都督儀與四征同若不爲都督雖持
節屬四征者與前後左右雜號將軍同其或散還從文
官之例則位次三司晉宋車騎衛不復爲四征所督也
衛將軍一人漢文帝元年始用宋昌爲衛將軍三號位
亞三司漢章帝建初三年始使車騎將軍馬防班同三
司班同三司自此始也漢末奮威將軍晉江右伏波輔
國將軍竝加大而儀同三司江左以來將軍則中鎮撫
四鎮以上或加大餘官則左右光禄大夫以上竝得儀
同三司自此以下不得也
持節都督無定員前漢遣使始有持節光武建武初征
伐四方始權時置督軍御史事竟罷建安中魏武帝爲
相始遣大將軍督軍二十一年征孫權還夏侯惇督二
十六軍是也魏文帝黄初二年始置都督諸州軍事或
領刺史三年上軍大將軍曹真都督中外諸軍事假黄
鉞則總綂外内諸軍矣明帝太和四年晉宣帝征蜀加
號大都督髙貴公正元二年晉文帝都督中外諸軍尋
加大都督晉世則都督諸軍爲上監諸軍次之督諸軍
爲下使持節爲上持節次之假節爲下使持節得殺二
千石以下持節殺無官位人若軍事得與使持節同假
節唯軍事得殺犯軍令者晉江左以來都督中外尤重
唯王導居之宋氏人臣則無也江夏王義恭假黄鉞假
黄鉞則専戮節將非人臣常器矣
征東將軍一人漢獻帝初平三年馬騰居之
征南將軍一人漢光武建武中岑彭居之
征西將軍一人漢光武建武中馮異居之
征北將軍一人魚豢曰四征魏武帝置秩二千黄初中
位次三公漢舊諸征與偏禆雜號同
鎮東將軍一人後漢末魏武帝居之
鎮南將軍一人後漢末劉表居之
鎮西將軍一人後漢初平三年韓遂居之
鎮北將軍一人
中軍將軍一人漢武帝以公孫敖爲之時爲雜號
鎮軍將軍一人魏以陳羣爲之
撫軍將軍一人魏以司馬宣王爲之
中鎮撫三號比四鎮
安東將軍一人後漢末陶謙爲之
安南將軍一人
安西將軍一人後漢末叚煨爲之
安北將軍一人魚豢曰鎮北四安魏黄初太和中置
平東將軍一人
平南將軍一人
平西將軍一人
平北將軍一人四平魏世置
左將軍
右將軍
前將軍
後將軍
左將軍以下周末官秦漢竝因之光武建武七年省魏
以來復置
征虜將軍漢光武建武中始以祭遵居之
冠軍將軍楚懐王以宋義爲卿子冠軍冠軍之名自此
始也魏正始中以文欽爲冠軍將軍揚州刺史
輔國將軍漢獻帝以伏完居之宋太宗㤗始四年改爲
輔師後廢帝元徽二年復故
龍驤將軍晉武帝始以王濬居之
東中郎將漢靈帝以董卓居之
南中郎將漢獻帝建安中以臨淄侯曹植居之
西中郎將
北中郎將漢建安中以􁆘陵侯曹鄣居之凡四中郎將
何承天云竝後漢置
建威將軍漢光武建武中以耿弇爲建威大將軍
振威將軍後漢初宋登爲之
奮威將軍前漢世任千秋爲之
揚威將軍魏置
廣威將軍魏置
建武將軍魏置
振武將軍前漢末王況爲之
奮武將軍後漢末吕布爲之
揚武將軍光武建武中以馬成爲之
廣武將軍晉江左置
鷹揚將軍漢建安中魏武以曹洪居之
折衝將軍漢建安中魏武以樂進居之
輕車將軍漢武帝以公孫賀爲之
揚烈將軍建安中以假公孫淵
寧逺將軍晉江左置
材官將軍漢武帝以李息爲之
伏波將軍漢武帝征南越始置此號以路博徳爲之
凌江將軍魏置自凌江以下則有宣威明威驤威厲威
威厲威冦威虜威戎威武武烈武毅武奮綏逺綏邊綏
戎討宼討虜討難討夷蕩寇蕩虜蕩難蕩逆殄寇殄虜
殄難掃夷掃寇掃虜掃難掃逆厲武厲鋒虎威虎牙廣
野横野偏將軍禆將軍凡四十號其威虜漢光武以馬
浚居之虎牙以蓋延居之爲虎牙大將軍横野以耿純
居之蕩寇漢建安中滿寵居之虎威于禁居之其餘或
是後漢及魏所置今則或置或不自左右前後將軍以
下至此四十號唯四中郎將各一人餘皆無定員自車
騎以下爲刺史又都督及儀同三司者置官如領兵但
云都督不儀同三司者不置從事中郎置功曹一人主
吏在主簿上漢末官也漢東京司隸有功曹從事史如
諸州治中因其名也功曹参軍一人主佐(缺/)　記室下
户曹上監以下不置咨議記室餘則同矣宋太宗已來
皇子皇弟雖非都督亦置記室参軍小號將軍爲大郡
邊守置佐吏者又置長史餘則同也
太常一人舜攝帝位命伯夷作秩宗掌三禮即其任也
周時曰宗伯是爲春官掌邦禮秦改曰奉常漢因之景
帝六年更名曰太常應劭曰欲令國家盛大常存故稱
太常前漢常以列侯忠孝敬慎者居之後漢不必列侯
也
博士班固云秦官史臣案六國時往往有博士掌通古
今漢武建元五年初置五經博士宣成之世五經家法
稍增經置博士一人至東京凡十四人易施孟梁丘京
氏尚書歐陽大小夏侯詩齊魯韓禮大小戴春秋嚴顔
各一博士而聰明有威重者一人爲祭酒魏及晉西朝
置十九人江左初減爲九人皆不知掌何經元帝末增
儀禮春秋公羊博士各一人合爲十一人後又增爲十
六人不復分掌五經而謂之太學博士也秩六百石
國子祭酒一人
國子博士一人
國子助教十人周易尚書毛詩禮記周官儀禮春秋左
氏傳公羊穀梁各爲一經論語孝經爲一經合十經助
教分掌國子周舊名周有師氏之職即今國子祭酒也
晉初復置國子學以教生徒而隸屬太學焉晉初助教
十五人江左以來損其員自宋世若不置學則助教唯
置一人而祭酒博士常置也
太廟令一人丞一人並前漢置西京曰長東京曰令領
齋郎二十四人
明堂令一人丞一人丞漢東京初置令宋世祖大明中
置
太祝令一人丞一人掌祭祀讀祝迎送神太祝周舊官
也漢西京置太祝令丞武帝太初元年更名曰廣記漢
東京改曰太祝
太史令一人丞一人掌三辰時日祥瑞妖災歲終則奏
新厯太史三代舊官周世掌建邦之六典正歲年以序
事頒朔于邦國又有馮相氏掌天文次序保章氏掌天
文今之太史則并周之太史馮相保章三職也漢西京
曰太史令漢東京有二丞其一在靈臺
太樂令一人丞一人掌凡諸樂事周時爲大司樂漢西
京曰太樂令漢東京曰太予樂令魏復爲太樂令
陵令每陵各一人漢舊官也
乗黄令一人掌乗輿車及安車諸馬魏世置自博士至
乗黄令竝屬大常
光禄勲一人丞一人光明也禄爵也勲功也秦曰郎中
令漢因之漢武太初元年更名光禄勲掌三署郎郎執
㦸衛宫殿門户光禄勲居禁中如御史有獄在殿門外
謂之光禄外部光禄勲郊祀掌三獻魏晉以來光禄勲
不復居禁中又無復三署郎唯外宫朝㑹則以名到焉
二臺奏劾則符光禄加禁止解禁止亦如之禁止身不
得入殿省光禄主殿門故也宫殿門户至今猶屬晉哀
帝興寧二年省光禄勲并司徒孝武寧康元年復置漢
東京三署郎有行應四科者歲舉茂才二人四行二人
及三署郎罷省光禄勲猶依舊舉四行衣冠子弟充之
三署者五官署左署右署也各置中郎將以司之郡舉
孝亷以補三署郎年五十以上屬五官其次分在左右
署凡有中郎議郎侍郎郎中四等無員多至萬人
左光禄大夫
右光禄大夫二大夫晉初置光禄大夫秦時爲中大夫
漢武太初元年更名光禄大夫晉初又置左右光禄大
夫而光禄大夫如故光禄大夫銀章青綬其重者加金
章紫綬則謂之金紫光禄大夫舊秩比二千石
中散大夫王莽所置後漢因之前漢大夫皆無員掌論
議後漢光禄大夫三人中大夫二十人中散大夫三十
人魏以來復無員自左光禄大夫以下養老疾無職事
中散六百石
衛尉一人丞二人掌宫門屯兵秦官也漢景初改爲中
大夫後元年復爲衛尉晉江右掌冶鑄領冶令三十九
户五千三百五十冶皆在江北而江南唯有梅根及冶
塘二冶皆屬揚州不屬衛尉衛尉江左不置宋世祖孝
建元年復置舊一丞世祖增置一丞
廷尉一人丞一人掌刑辟凡獄必質之朝廷與衆共之
之義兵獄同制故曰廷尉舜攝帝位咎繇作士即其任
也周時大司寇爲秋官掌邦刑秦爲廷尉漢景帝中六
年更名大理武帝建元四年復爲廷尉哀帝元壽元年
復爲大理漢東京初復爲廷尉
廷尉正一人
廷尉監一人正監並秦官本有左右監漢光武省右猶
云左監魏晉以來直云監
廷尉評一人漢宣帝地節三年初置左右評漢光武省
右猶云左評魏晉以來直云評正監評並以下官禮敬
廷尉卿正監秩千石評六百石廷尉律博士一人魏武
初建魏國置
大司農一人丞一人掌九穀六畜之供膳羞者舜攝帝
位命棄爲后稷即其任也周則爲太府秦治粟内史漢
景帝後元年更名大農令武帝太初元年更名曰大司
農晉哀帝末省并都水孝武世復置漢世丞二人魏以
來一人
太倉令一人丞一人秦官也晉江左以來又有東倉石
頭倉丞各一人
導官令一人丞一人掌舂御米漢東京置導擇也擇米
令精也司馬相如封禪書云導一莖六穗於庖
籍田令一人丞一人掌耕宗廟社稷之田於周爲甸師
漢文帝初立籍田置令丞各一人漢東京及魏並不置
晉武太始十年復置江左省宋太祖元嘉中又置自太
倉至籍田令竝屬司農
少府一人丞一人掌市服御之物秦官也漢因之掌禁
錢以給私養故曰少府晉哀帝末省并丹陽尹孝武世
復置
左尚方令丞各一人
右尚方令丞各一人竝掌造軍器秦官也漢因之於周
則爲玉府晉江右有中尚方左尚方右尚方江左以來
唯一尚方宋髙祖踐阼以相府部配臺謂之左尚方而
本署謂之右尚方焉又以相府細作配臺即其名置令
一人丞二人隸門下世祖大明中改曰御府置令一人
丞一人御府二漢世典官婢作褻衣服補浣之事魏晉
猶置其職江左乃省焉後廢帝初省御府置中署隸右
尚方漢東京太僕屬官有考工令主兵器弓弩刀鎧之
屬成則傳執金吾入武庫及織綬諸雜工尚方令唯主
作御刀綬劒諸玩好器物而已然則考工令如今尚方
尚方令如今中署矣
東冶令一人丞一人
南冶令一人丞一人漢有鐵官晉置令掌工徒鼓鑄隸
衛尉江左以來省衛尉度隸少府宋世雖置衛尉冶隸
少府如故江南諸郡縣有者或置冶令或置丞多是吳
所置
平准令一人丞一人掌染秦官也漢因之漢隸司農不
知何世隸少府宋順帝即位避帝諱改曰染署
將作大匠一人丞一人掌土木之役秦世置將作少府
漢因之景帝中六年更名將作大匠光武二年省以謁
者領之章帝建初元年復置晉氏以來有事則置無則
省
大鴻臚掌贊導拜授諸王秦世爲典客漢景帝中六年
更名大行令武帝太初元年更名大鴻臚鴻大也臚陳
也晉江左初省有事則權置事畢即省
太僕掌輿馬周穆王所置秦因之周官則校人掌馬巾
車尚車及置太僕兼其任也晉江左或置或省宋以來
不置郊祀則權置太僕執轡事畢即省
太后三卿各一人應氏漢官曰衛尉少府秦官太僕漢
成帝置皆隨太后宫爲號在正卿上無太后乃闕魏改
漢制在九卿下晉復舊在同號卿上
大長秋皇后卿也有后則置無則省秦時爲將行漢景
帝中六年更名大長秋韋曜曰長秋者以皇后隂官秋
者隂之始取其終而長欲其乆也自太常至長秋皆置
功曹主簿五官漢東京諸郡有五官掾因其名也漢制
卿尹秩皆中二千石丞一千石
尚書古官也舜攝帝位命龍作納言即其任也周官司
㑹鄭𤣥云若今尚書矣秦世少府遣吏四人在殿中主
發書故謂之尚書尚猶主也漢初有尚冠尚衣尚食尚
浴尚席尚書謂之六尚戰國時已有尚冠尚衣之屬矣
秦時有尚書令尚書僕射尚書丞至漢初竝隸少府漢
東京猶文屬焉古者重武官以善射者掌事故曰僕射
僕射者僕役於射事也秦世有左右曹諸吏官無職事
將軍大夫以下皆得加此官漢武帝世使左右曹諸吏
分平尚書事昭帝即位霍光領尚書事成帝初王鳯録
尚書事漢東京每帝即位輙置太傅録尚書事薨輙省
晉康帝世何充讓録表曰咸康中分置三録王導録其
一荀崧陸曄各録六條事然則似有二十四條若止有
十二條則荀陸各録六條導又何所司乎若導總録荀
陸分掌則不得復云導録其一也其後每置二録輙云
各掌六條事又是止有十二條也十二條者不知悉何
條晉江右有四録則四人参錄也江右張華江左庾亮
並經闗尚書七條則亦不知皆何事也後何充解錄又
參關尚書錄尚書職無不總王肅注尚書納于大麓曰
堯納舜於尊顯之官大録萬機之政也凡重號將軍刺
史皆得命曹授用唯不得施除及加節宋世祖孝建中
不欲威權外假省録大明末復置此後或置或省漢獻
帝建安四年以執金吾榮郃爲尚書左僕射衛臻爲右
僕射二僕射分置自此始也漢成帝建始四年初置尚
書員四人增丞亦爲四人曹尚書其一曰常侍曹主公
卿事其二曰二千石曹主郡國二千石事其三曰民曹
主吏民上書事其四曰客曹主外國夷狄事光武分二
千石曹爲二又分客曹爲南主客曹北主客曹改常侍
曹爲吏曹凡六尚書減二丞唯置左右二丞而已應劭
漢官云尚書令左丞總領綱紀無所不統僕射右丞掌
禀假錢穀三公尚書二人掌天下嵗盡集課吏曹掌選
舉齋詞二千石曹掌水火盜賊詞訟罪法客曹掌羗胡
朝㑹法駕出䕶駕民曹掌繕治功作鹽池苑囿吏曹任
舉多得超遷則漢末曹名及職司又與光武時異也魏
世有吏部左民民曹五兵度支五曹尚書晉初有吏部
三公客曹駕部屯田度支六曹尚書武帝咸寧二年省
駕部尚書四年又置太康中有吏部殿中五兵田曹度
支左民六尚書惠帝世又有右民尚書尚書止於六曹
不知此時省何曹也江左則有祠部吏部左民度支五
兵合爲五曹尚書宋髙祖初又增都官尚書若有右僕
射則不置祠部尚書世祖大明二年置二吏部尚書省五
兵尚書後還置一吏部尚書順帝昇明元年又置五兵
尚書
尚書令任總機衡僕射尚書分領諸曹左僕射領殿中
主客二曹吏部尚書領吏部刪定三公比部四曹祠部
尚書領祠部儀曹二曹度支尚書領度支金部倉部起
部四曹左民尚書領左民駕部二曹都官尚書領都官
水部庫部功部四曹五兵尚書領中兵外兵二曹昔有
騎兵别兵都兵故謂之五兵也五尚書二僕射一令謂
之八坐若營宗廟宫室則置起部尚書事畢省漢成帝
之置四尚書也無置郎之文漢儀尚書郎四人一人主
匈奴單于營部一人主羗夷吏民一人主户口墾田一
人主財帛委輸匈奴單于宣帝之世保塞内附成帝世
單于還北庭矣一郎主匈奴單于也營部則置郎疑是
光武時所主匈奴是南單于也漢官云置郎三十六人
不知是何帝增員然則一尚書則領六郎也主作文書
起立事草初爲郎中滿歲則爲侍郎尚書寺居建禮門
内尚書郎入直官供青縑白綾被或以綿緤爲之給帷
帳氈褥通中枕大官供食物湯官供餅餌及五孰果實
之屬給尚書伯使一人女侍二人皆選端正妖麗執香
爐䕶衣服奏事明光殿殿以胡粉塗壁畵古賢烈士以
丹朱色地謂之丹墀尚書郎口含鷄舌香以其奏事荅
對欲使氣息芬芳也奏事則與黄門侍郎對揖黄門侍
郎稱已聞乃出天子所服五時衣以賜尚書令僕而丞
郎月賜赤管大筆一雙隃麋墨一丸魏世有殿中吏部
駕部金部虞曹比部南主客祠部度支庫部農部水部
儀曹三公倉部民曹二千石中兵外兵别兵都兵考功
定科凡二十三郎青龍二年有軍事尚書令陳矯奏置
都官騎兵二曹郎合爲二十五曹晉西朝則直事殿中
祠部儀曹吏部三公比部金部倉部度支都官二千石
左民右民虞曹屯田起部水部左主客右主客駕部車
部庫部左中兵右中兵左外兵右外兵别兵都兵騎兵
左士右士北主客南主客爲三十四曹郎後又置運曹
凡三十五曹晉江左初無直事民屯田車部别兵都兵
騎兵左士右士運曹十曹郎而主客中兵各置一郎而
己所餘十七曹也康穆以來又無虞曹二千石二郎猶
有殿中祠部吏部儀曹三公比部倉部度支都官左民
都部水部主客駕部庫部中兵十八曹郎後又省主客
起部水部餘十五曹宋髙祖初加置騎兵主客起部水
部四曹郎合爲十九曹太祖元嘉十年又省儀曹主客
比部騎兵四曹郎十一年又並置十八年增刪定曹郎
次在左民曹上蓋魏世之定科郎也三十年又置功論
郎次都官之下在刪定之上太宗世省騎兵今凡二十
曹郎以三公比部主法制度支主筭支𣲖也度景也都
官主軍事刑獄其餘曹所掌各如其名漢制公卿御史
中丞以下遇尚書令僕丞郎皆車豫相回避臺官過乃
得去今尚書官上朝及下禁斷行人猶其制也漢又制
丞郎見尚書呼曰明時郎見二丞呼曰左君右君郎以
下則有都令史令史書令史書吏榦漢東京尚書令史
十八人晉初正令史百二十人書令史百三十人自晉
至今或減或益難以定言漢儀有丞相令史令史蓋前
漢官也晉西朝有尚書都令史朱誕則都令史其來乆
矣分曹所掌如尚書也晉西朝八坐丞郎朝晡詣都坐
朝江左唯旦朝而已八坐丞郎初拜竝集都坐交禮遷
又解交漢舊制也今唯八坐解交丞郎不復解交也尚
書令千石僕射尚書六百石丞郎四百石
武庫令一人掌軍器秦官至二漢屬金吾晉初罷執金
吾至今隸尚書庫部
車府令一人丞一人秦官也二漢魏晉竝隸太僕太僕
既省隸尚書駕部
上林令一人丞一人漢西京上林中有八丞十二尉十
池監丞尉屬水衡都池監隸少府漢東京曰上林苑令
及丞各一人隸少府晉江左闕宋世祖大明三年復置
隸尚書殿中曹及少府
材官將軍一人司馬一人主工匠土木之事漢左右校
令其任也魏右校又置材官校尉主天下材木事晉江
左改材官校尉曰材官將軍又罷左校令今材官隸尚
書起部及領軍
侍中四人掌奏事直侍左右應對獻替法駕出則正直
一人負璽陪乗殿内門下衆事皆掌之周公戒成王立
政之篇所云常伯即其任也侍中本秦丞相史也使五
人往來殿内東廂奏事故謂之侍中漢西京無員多至
數十人入侍禁中分掌乗輿服物下至䙝器虎子之屬
武帝世孔安國爲侍中以其儒者特聽掌御唾壺朝廷
榮之乆次者爲僕射漢東京又屬少府猶無員掌侍左
右贊導衆事顧問應答法駕出則多識者一人負𫝊國
璽操斬白蛇劒參乗餘皆騎在乗輿車後光武世改僕
射爲祭酒焉漢世與中官俱止禁中武帝時侍中莾何
羅挾刃謀逆由是侍中出禁外有事乃入事畢即出王
莽秉政侍中復入與中官共止章帝元和中侍中郭舉
與後宫通㧞佩刀驚御舉伏誅侍中由是復出外魏晉
以來置四人别加官不主數秩比二千石
　
　
　
　
　
　宋書卷三十九
　宋書卷三十九考證
百官志上漢西京置太祝令丞武帝太初元年更名曰
　廣記漢東京改曰太祝○(臣承蒼/)按漢書太祝令景
　帝時更名曰祠祀武帝太初元年更名曰廟祀廣記
　二字當即廟祀之誤
　
　
　
　
　
　
　
　
　
　
　宋書卷三十九考證
