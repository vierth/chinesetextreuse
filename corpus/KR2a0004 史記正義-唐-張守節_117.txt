史記正義卷一百十六
　　　　　　　　　　　　唐　張守節　撰
西南夷列傳第五十六　　　史記一百十六
西南夷君長(在蜀/之南)以什數夜郎最大(今盧州南大江南/岸協州曲州本夜)
(郎/國)其西靡莫之屬(在蜀南以下及西也靡非在姚州北/去京西南四千九百三十五里即靡)
(莫之/夷)以什數滇最大(昆州郎州等本滇國去京/西五千三百七十里也)自滇以
北君長以什數卭都最大此皆魋結耕田有邑聚其外
西自同師以東北至楪榆(上音檏檏澤在靡北百餘里/漢檏榆縣在澤西益都靡非)
(本桑榆生/王國也)名為嶲昆明(嶲音髓今體州也昆明嶲州/縣葢南接昆明之地因名也)皆
編髮隨畜遷徙(編步典反畜許反/皆嶲昆明之俗也)毋常處毋君長地方
可數千里自嶲以東北君長以什數徙筰都最大(徙音/斯括)
(地志云莋州本西蜀徼外曰猫羗嶲地理志云徙縣也/華陽國志雅州卭郲山本名卭莋山故卭人莋人界)
自筰以東北君長以什數冉駹最大(括地志云蜀西徼/外羗茂州冉州本)
(冉駹國地也後漢書云冉駹其山/有六夷七羗九蠻各有部落也)其俗或土著或移徙
在蜀之西自冉駹以東北君長以什數白馬最大(括地/志云)
(隴右成州武州皆白馬氏其/豪族楊氏居成州仇池山上)皆氐類也此皆巴蜀西南
外蠻夷也始楚威王時使將軍莊蹻(其畧反郎州昆/州即莊蹻所王)將
兵循江上畧巴蜀黔中以西莊蹻者故楚莊王苗裔也
蹻至滇池地方三百里(括地志云滇池澤在昆州晉寧/縣西南三十里其水源深廣而)
(更淺狹有似倒/流故謂滇也)旁平地肥饒數千里以兵威定屬楚欲
歸報㑹秦擊奪楚巴黔中郡道塞不通因還以其衆王
滇變服從其俗以長之秦時常頞畧通五尺道(括地/志云)
(五尺道在郎州顔師古云其處險阨/故道纔廣五尺如淳云道廣五尺也)諸此國頗置吏焉
十餘嵗秦滅及漢興皆棄此國而開蜀故徼巴蜀民或
竊出商賈取其筰馬僰僮(今益州南戎州北/臨大江古僰國)髦牛以此
巴蜀殷富建元六年大行王恢擊東越東越殺王郢以
報恢因兵威使番陽令(番音/婆)唐蒙風指曉南越南越食
蒙蜀枸醬䝉問所從求曰道西北䍧牱䍧牱江(崔浩云/䍧牱擊)
(船􁂳也常氏華陽國志云楚頃襄王時遣莊蹻伐夜郎/軍至且蘭椓船於岸而步戰既滅夜郎以旦蘭有椓船)
(柯處仍改其/名為䍧牱)廣數里出番禺城下䝉歸至長安問蜀賈
人賈人曰獨蜀出枸醬多持竊出市夜郎夜郎者臨䍧牱江
江廣百餘步足以行船南越以財物役屬夜郎西至同
師然亦不能臣使也蒙乃上書説上曰南越王黄屋左
纛地東西萬餘里名為外臣實一州主也今以長沙豫
章往水道多絶難行竊聞夜郎所有精兵可得十餘萬
浮船䍧牱江出其不意此制越一竒也誠以漢之彊巴
蜀之饒通夜郎道為置吏易甚上許之乃拜䝉為郎中
將將千人食重萬餘人從巴蜀筰闗入遂見夜郎侯多
同蒙厚賜喻以威徳約為置吏使其子為令夜郎旁小
邑皆貪漢繒帛以為漢道險終不能有也乃且聴䝉約
還報乃以為犍為郡發巴蜀卒治道自僰道指䍧牱江
蜀人司馬相如亦言西夷卭筰可置郡使相如以郎中
將往喻皆如南夷為置一都尉十餘縣屬蜀當是時巴
蜀四郡通西南夷道戍轉相饟數嵗道不通士罷餓離
濕死者甚衆西南夷又數反發兵興擊耗費無功上患
之使公孫𢎞往視問焉還對言其不便及𢎞為御史大
夫是時方築朔方以據河逐胡𢎞因數言西南夷害可
且罷専力事匈奴上罷西夷獨置南夷夜郎兩縣一都
尉稍令犍為自葆就(令犍為自葆守而/漸修成其郡縣也)及元狩元年博
望侯張騫使大夏來言居大夏時見蜀布卭竹杖使問
所從來曰從東南身毒國可數千里得蜀賈人市或聞
卭西可二千里有身毒國騫因盛言大夏在漢西南慕
中國患匈奴隔其道誠通蜀身毒國道便近有利無害
於是天子乃令王然于栢始昌吕越人等使間出西夷
西指求身毒國至滇滇王嘗羌乃留為求道西十餘輩
嵗餘皆閉昆明(昆明在今嶲州/南昆縣是也)莫能通身毒國滇王與
漢使者言曰漢孰與我大及夜郎侯亦然以道不通故
各自以為一州主不知漢廣大使者還因盛言滇大國
足事親附天子注意焉及至南越反上使馳義侯因犍
為發南夷兵且蘭君恐逺行旁國虜其老弱乃與其衆
反殺使者及犍為太守漢乃發巴蜀罪人嘗擊南越者
八校尉擊破之㑹越已破漢八校尉不下即引兵還行
誅頭蘭頭蘭常隔滇道者也已平頭蘭遂平南夷為䍧
牱郡夜郎侯始倚南越南越已滅㑹還誅反者夜郎遂
入朝上以為夜郎王南越破後及漢誅且蘭卭君并殺
筰侯冉駹皆振恐請臣置吏乃以卭都為越嶲郡筰都
為沈犂郡冉駹為汶山郡廣漢西白馬為武都郡上使
王然于以越破及誅南夷兵威風喻滇王入朝滇王者
其衆數萬人其旁東北有勞􁎹靡莫皆同姓相扶未肯
聴勞􁎹靡莫數侵犯使者吏卒元封二年天子發巴蜀
兵擊滅勞􁎹靡莫以兵臨滇滇王始首善以故弗誅滇
王離難西南夷舉國降請置吏入朝於是以為益州郡
賜滇王王印復長其民西南夷君長以百數獨夜郎滇
受王印滇小邑最寵焉
太史公曰楚之先豈有天禄哉在周為文王師封楚及
周之衰地稱五千里秦滅諸侯唯楚苗裔尚有滇王漢
誅西南夷國多滅矣唯滇復為寵王然南夷之端見枸
醬番禺大夏杖卭竹西夷後椾剽分二方
　史記正義卷一百十六
