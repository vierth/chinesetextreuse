史記集解卷五
　　　　　　　　　　　　　宋　裴駰　撰
史記五
秦本紀第五
秦之先帝顓頊之苗裔孫曰女修女修織𤣥鳥隕卵女
修吞之生子大業大業取少典之子曰女華女華生大
費與禹平水土已成帝錫𤣥圭禹受曰非予能成亦大
費為輔帝舜曰咨爾費贊禹功其賜爾皁游爾後嗣將
大出乃妻之姚姓之玉女(徐廣曰皇甫謐云賜之/𤣥玉妻以姚姓之女也)大費
拜受佐舜調馴鳥獸鳥獸多馴服是為柏翳舜賜姓嬴
氏大費生子二人一曰大亷實鳥俗氏二曰若木實費
氏其𤣥孫曰費昌子孫或在中國或在夷狄費昌當夏
桀之時去夏歸商為湯御以敗桀於鳴條大亷𤣥孫曰
孟戲中衍鳥身人言帝太戊聞而卜之使御吉遂致使
御而妻之自太戊以下中衍之後遂世有功以佐殷國
故嬴姓多顯遂為諸侯其𤣥孫曰中潏(徐廣曰/一作滑)在西戎
保西垂生蜚亷蜚亷生惡來惡來有力(晏子春秋曰/手裂虎兕)蜚
廉善走父子俱以材力事殷紂周武王之伐紂并殺惡
來是時蜚亷為紂石北方(徐廣曰皇甫謐云/作石槨於北方)還無所報
為壇霍太山(地理志霍太山/在河東彘縣)而報得石棺銘曰帝令處
父不與殷亂賜爾石棺以華氏死遂葬於霍太山(皇甫/謐云)
(去彘縣十五里/有冢常嗣之)蜚亷復有子曰季勝季勝生孟增孟增
幸於周成王是為宅臯狼臯狼生衡父衡父生造父造
父以善御幸於周繆王得驥温驪(徐廣曰温一作盜駰/按郭璞云為馬細頸)
(驪黑/色)驊駵(郭璞云色如華而赤今名馬/驃赤者為棗駵駵馬赤色)騄耳之駟(郭璞/曰紀)
(年云北唐之君來見以一驪馬是生綠耳八駿皆因其/毛色以為名號駰按穆天子傳穆王有八駿之乗此紀)
(不具/者也)西巡狩樂而忘歸(郭璞曰紀年云穆王十七年/西征於崑崙丘見西王母)徐
偃王作亂(地理志臨淮有徐縣云故徐國尸子曰/徐偃王有筋而無骨駰謂號偃由此)造父
為繆王御長驅歸周一日千里以救亂繆王以趙城封
造父(徐廣曰趙城在/河東永安縣)造父族由此為趙氏自蜚亷生季
勝已下五世至造父别居趙趙衰其後也惡來革者蜚
亷子也早死有子曰女防女防生旁臯旁臯生太几太
几生大駱大駱生非子以造父之寵皆蒙趙城姓趙氏
非子居犬丘(徐廣曰今/槐里也)好馬及畜善養息之犬丘人言
之周孝王孝王召使主馬于汧渭之間馬大蕃息孝王
欲以為大駱適嗣申侯之女為大駱妻生子成為適申
侯乃言孝王曰昔我先酈山之女為戎胥軒妻生中潏
以親故歸周保西垂西垂以其故和睦今我復與大駱
妻生適子成申駱重婚西戎皆服所以為王王其圖之
於是孝王曰昔柏翳為舜主畜畜多息故有土賜姓嬴
今其後世亦為朕息馬朕其分土為附庸邑之秦(徐廣/曰今)
(天水隴西/縣秦亭也)使復續嬴氏祀號曰秦嬴亦不廢申侯之女
子為駱適者以和西戎秦嬴生秦侯秦侯立十年卒生
公伯公伯立三年卒生秦仲秦仲立三年周厲王無道
諸侯或叛之西戎反王室滅犬丘大駱之族周宣王即
位(徐廣曰秦仲/之十八年也)乃以秦仲為大夫誅西戎西戎殺秦仲
秦仲立二十三年死於戎(毛詩序曰秦仲始大有/車馬禮樂侍御之好也)有子
五人其長者曰莊公周宣王乃召莊公昆弟五人與兵
七千人使伐西戎破之於是復予秦仲後及其先大駱
地犬丘并有之為西垂大夫莊公居其故西犬丘生子
三人其長男世父世父曰戎殺我大父仲非我殺戎王
則不敢入邑遂將擊戎讓其弟襄公襄公為太子莊公
立四十四年卒太子襄公代立襄公元年以女弟繆嬴
為豐王妻襄公二年戎圍犬丘世父世父擊之為戎人
所虜歲餘復歸世父七年春周幽王用襃姒廢太子立
襃姒子為適數欺諸侯諸侯叛之西戎犬戎與申侯伐
周殺幽王酈山下而秦襄公將兵救周戰甚力有功周
避犬戎難東徙雒邑襄公以兵送周平王平王封襄公
為諸侯賜之岐以西之地曰戎無道侵奪我岐豐之地
秦能攻逐戎即有其地與誓封爵之襄公於是始國與
諸侯通使聘享之禮乃用駵駒(徐廣曰赤馬/黒髦曰駵)黄牛羝羊
各三祠上帝西畤(徐廣曰年表云/立西畤祠白帝)十二年伐戎而至岐
卒生文公文公元年居西垂宫三年文公以兵七百人
東獵四年至汧渭之會曰昔周邑我先秦嬴於此後卒
獲為諸侯乃卜居之占曰吉即營邑之十年初為鄜畤
(徐廣曰鄜/縣屬馮翊)用三牢十三年初有史以紀事民多化者十
六年文公以兵伐戎戎敗走於是文公遂收周餘民有
之地至岐岐以東獻之周十九年得陳寶二十年法初
有三族之罪(張晏曰父兄兄弟妻子也/如淳曰父族母族妻族也)二十七年伐南
山大梓豐大特(徐廣曰今武都故道有怒特祠圓大牛/上生樹木有牛從木中出後見於豐水)
(之/中)四十八年文公太子卒賜諡為竫公(徐廣曰文公之/四十四年魯隱)
(之元/年)竫公之長子為太子是文公孫也五十年文公卒
葬西山(徐廣曰皇甫謐云葬於/西山在今隴西之西縣)竫公子立是為寧公(徐/廣)
(曰一/作曼)寜公二年公徙居平陽(徐廣曰郿/之平陽亭)遣兵伐蕩社(徐/廣)
(曰蕩音湯/社一作杜)三年與亳戰亳王奔戎遂滅蕩社(皇甫謐云/亳王號湯)
(西夷之/國也)四年魯公子翬弑其君隱公十二年伐蕩氏取
之寧公生十歲立立十二年卒葬西山生子三人長男
武公為太子武公弟德公同母魯姬子生出子寧公卒
大庶長弗忌威壘三父廢太子而立出子為君出子六
年三父等復共令人賊殺出子出子生五歲立立六年
卒三父等乃復立故太子武公武公元年伐彭戲氏至
於華山下居平陽封宫三年誅三父等而夷三族以其
殺出子也鄭高渠眯殺其君昭公十年伐邽冀戎初縣
之(地理志隴西有上邽縣應邵曰/即邽戎邑也冀縣屬天水郡)十一年初縣杜鄭(地/理)
(志京兆有鄭/縣杜縣也)滅小虢(班固曰西/虢在雍州)十三年齊人管至父連
稱等殺其君襄公而立公孫無知晉滅霍魏耿齊雍廪
殺無知管至父等而立齊桓公齊晉為强國十九年晉
曲沃始為諸侯齊桓公伯於鄄二十年武公卒葬雍平
陽初以人從死從死者六十六人有子一人名曰白白
不立封平陽立其弟德公德公元年初居雍城(徐廣曰/今縣在)
(扶/風)大鄭宫以犧三百牢祠鄜畤卜居雍後子孫飲馬於
河梁伯芮伯來朝二年初伏(孟康曰六月伏日初也/周時無至此乃有之)以狗
禦蠱(徐廣曰年表云初作伏/祠社磔狗邑四門也)德公生三十三歲而立立
二年卒生子三人長子宣公中子成公少子穆公長子
宣公立宣公元年衛燕伐周出惠王立王子穨三年鄭
伯虢叔殺子穨而入惠王四年作密畤與晉戰河陽勝
之十二年宣公卒生子九人莫立立其弟成公成公元
年梁伯芮伯來朝齊桓公伐山戎次于孤竹成公立四
年卒子七人莫立立其弟繆公繆公任好元年自將伐
茅津勝之四年迎婦於晉晉太子申生姊也其歲齊桓
公伐楚至邵陵五年晉獻公滅虞虢虜虞君與其大夫
百里傒以璧馬賂於虞故也既虜百里傒以為秦穆公
夫人媵於秦百里傒亡秦走宛(地理志南/陽有宛縣)楚鄙人執之
繆公聞百里傒賢欲重贖之恐楚人不與乃使人謂楚
曰吾媵臣百里傒在焉請以五羖羊皮贖之楚人遂許
與之當是時百里傒年已七十餘繆公釋其囚與語國
事謝曰臣亡國之臣何足問繆公曰虞君不用子故亡
非子罪也固問語三日繆公大說授之國政號曰五羖
大夫百里傒讓曰臣不及臣友蹇叔蹇叔賢而世莫知
臣嘗游困於齊而乞食䬹人(徐廣曰䬹/一作銍)蹇叔收臣臣因
而欲事齊君無知蹇叔止臣臣得脫齊難遂至周周王
子穨好牛臣以養牛干之及穨欲用臣蹇叔止臣臣去
得不誅事虞君蹇叔止臣臣知虞君不用臣臣誠私利
祿爵且留再用其言得脫一不用及虞君難是以知其
賢於是穆公使人厚幣迎蹇叔以為上大夫秋穆公自
將伐晉戰於河曲(徐廣曰一作西駰案公羊傳曰河千/里而一曲也服䖍曰河曲晉地杜預)
(曰河曲在/蒲坂南)晉驪姬作亂太子申生死新城重耳夷吾出
犇九年齊桓公會諸侯於葵丘晉獻公卒立驪姬子奚
齊其臣里克殺奚齊荀息立卓子(徐廣曰/一作倬)克又殺卓子
及荀息夷吾使人請秦求入晉於是繆公許之使百里
傒將兵送夷吾夷吾謂曰誠得立請割晉之河西八城
與秦及至已立而使丕鄭謝秦背約不與河西城而殺
里克丕鄭聞之恐因與繆公謀曰晉人不欲夷吾實欲
重耳今背秦約而殺里克皆吕甥郤芮之計也願君以
利急召吕郤吕郤至則更入重耳便繆公許之使人與
丕鄭歸召吕郤吕郤等疑丕鄭有間乃言夷吾殺丕鄭
丕鄭子丕豹奔秦說繆公曰晉君無道百姓不親可伐
也繆公曰百姓茍不便何故能誅其大臣能誅其大臣
此其調也不聽而隂用豹十二年齊管仲隰朋死晉旱
來請粟丕豹說繆公勿與因其饑而伐之繆公問公孫
支(服䖍曰秦大/夫公孫子桑)支曰飢穰更事耳不可不與問百里傒
傒曰夷吾得罪於君其百姓何罪於是用百里傒公孫
支言卒與之粟以船漕車轉自雍相望至絳(賈逵曰雍/秦國都絳)
(晉國/都也)十四年秦饑請粟於晉晉君謀之羣臣虢射曰因
其饑伐之可有大功晉君從之十五年興兵將攻秦繆
公發兵使丕豹將自往擊之九月壬戌與晉惠公夷吾
合戰於韓地晉君棄其軍與秦爭利還而馬鷙繆公與
麾下馳追之不能得晉君反為晉軍所圍晉擊繆公繆
公傷於是岐下食善馬者三百人馳冒晉軍晉軍解圍
遂脫繆公而反生得晉君初繆公亡善馬岐下野人共
得而食之者三百餘人吏逐得欲法之繆公曰君子不
以畜産害人吾聞食善馬肉不飲酒傷人乃皆賜酒而
赦之三百人者聞秦擊晉皆求從從而見繆公窘亦皆
推鋒爭死以報食馬之德於是繆公虜晉君以歸令於
國齋宿吾將以晉君祠上帝周天子聞之曰晉我同姓
為請晉君夷吾姊亦為繆公夫人夫人聞之乃衰絰跣
曰妾兄弟不能相救以辱君命繆公曰我得晉君以為
功今天子為請夫人是憂乃與晉君盟許歸之更舍上
舍而饋之七牢(賈逵曰諸侯雍餼七牢者/牛一羊一豕一為一牢也)十一月歸晉
君夷吾夷吾獻其河西地使太子圉為質於秦秦妻子
圉以宗女是時秦地東至河十八年齊桓公卒二十年
秦滅梁芮二十二年晉公子圉聞晉君病曰梁我母家
也而秦滅之我兄弟多即君百歲後秦必留我而晉輕
亦更立他子子圉乃亡歸晉二十三年晉惠公卒子圉
立為君秦怨圉亡去乃迎晉公子重耳於楚而妻以故
子圉妻重耳初謝後乃受繆公益禮厚遇之二十四年
春秦使人告晉大臣欲入重耳晉許之於是使人送重
耳二月重耳立為晉君是為文公文公使人殺子圉子
圉是為懷公其秋周襄王弟帶以翟伐王王出居鄭二
十五年周王使人告難於晉秦秦繆公將兵助晉文公
入襄王殺王弟帶二十八年晉文公助楚於城濮三十
年繆公助晉文公圍鄭鄭使人言繆公曰亡鄭厚晉於
晉而得矣而秦未有利晉之强秦之憂也繆公乃罷兵
歸晉亦罷三十二年冬晉文公卒鄭人有賣鄭於秦曰
我主其城門鄭可襲也繆公問蹇叔百里傒對曰徑數
國千里而襲人希有得利者且人賣鄭庸知我國人不
有以我情告鄭者乎不可繆公曰子不知也吾已決矣
遂發兵使百里傒子孟明視蹇叔子西乞術及白乙丙
將兵行日百里傒蹇叔二人哭之繆公聞怒曰孤發兵
而子沮哭吾軍何也二老曰臣非敢沮君軍軍行吾子
與往臣老遲還恐不相見故哭耳二老退謂其子曰汝
軍即敗必於殽阨矣三十三年春秦兵遂東更晉地過
周北門周王孫滿曰秦師無禮不敗何待兵至滑鄭販
賣賈人弦高持十二牛將賣之周見秦兵恐死虜因獻
其牛曰聞大國將誅鄭鄭君謹修守禦備使臣以牛十
二勞軍士秦三將軍相謂曰將襲鄭鄭今已覺之往無
及已滅滑滑晉之邊邑也當是時晉文公喪尚未葬太
子襄公怒曰秦侮我孤因喪破我滑遂墨衰絰發兵遮
秦兵於殽擊之大破秦軍無一人得脫者虜秦三將以
歸文公夫人秦女也(服䖍曰/繆公女)為秦三囚將請曰繆公之
怨此三人入於骨髓願令此三人歸令我君得自快烹
之晉君許之歸秦三將三將至繆公素服郊迎嚮三人
哭曰孤以不用百里傒蹇叔言以辱三子三子何罪乎
子其悉心雪恥毋怠遂復三人官秩如故愈益厚之三
十四年楚太子商臣弑其父成王代立繆公於是復使
孟明視等將兵伐晉戰于彭衙(杜預曰馮翊郃陽/縣西北有衙城)秦不
利引兵歸戎王使由余於秦由余其先晉人也亡入戎
能晉言聞繆公賢故使由余觀秦秦繆公示以宫室積
聚由余曰使鬼為之則勞神矣使人為之亦苦民矣繆
公怪而問之曰中國以詩書禮樂法度為政然尚時亂
今戎夷無此何以為治不亦難乎由余笑曰此乃中國所以
亂也夫自上聖黃帝作為禮樂法度身以先之僅以小
治及其後世日以驕滛阻法度之威以責督於下下罷
極則以仁義怨望於上上下交爭怨而相簒弑至於滅
宗皆以此類也夫戎夷不然上含淳德以遇其下下懷
忠信以事其上一國之政猶一身之治不知所以治此
真聖人之治也於是繆公退而問内史廖曰(漢書百官/表曰内史)
(周官/也)孤聞鄰國有聖人敵國之憂也今由余賢寡人之
害將奈之何内史廖曰戎王處僻匿未聞中國之聲君
試遺其女樂以奪其志(徐廣曰奪/一作徇)為由余請以疏其間
留而莫遣以失其期戎王怪之必疑由余君臣有間乃
可虜也且戎王好樂必怠於政繆公曰善因與由余曲
席而坐傳器而食問其地形與其兵勢盡詧而后令内
史廖以女樂二八遺戎王戎王受而說之終年不還於
是秦乃歸由余由余數諫不聽繆公又數使人間要由
余由余遂去降秦繆公以客禮禮之問伐戎之形三十
六年繆公復益厚孟明等使將兵伐晉渡河焚船大敗
晉人取王官及鄗(徐廣曰左傳作郊駰案/服䖍曰皆晉地不能有)以報殽之役
晉人皆城守不敢出於是繆公乃自茅津(徐廣曰/在太陽)渡河
封殽中尸(賈逵曰/封識之)為發喪哭之三日乃誓於軍曰嗟士
卒聽無譁余誓告汝古之人謀黃髪畨畨則無所過以
申思不用蹇叔百里傒之謀故作此誓令後世以記余
過君子聞之皆為垂涕曰嗟乎秦繆公之與人周也(服/䖍)
(曰周/備也)卒得孟明之慶三十七年秦用由余謀伐戎王益
國十二開地千里遂霸西戎天子使召公過賀繆公以
金鼓三十九年繆公卒葬雍(皇覽曰秦繆公冡在/槖泉宫祈年觀下)從死
者百七十七人秦之良臣子輿氏三人名曰奄息仲行
鍼虎亦在從死之中秦人哀之為作歌黃鳥之詩君子
曰秦繆公廣地益國東服强晉西覇戎夷然不為諸侯
盟主亦宜哉死而棄民收其良臣而從死且先王崩尚
猶遺德垂法況奪之善人良姓百姓所哀者乎是以知
秦不能復東征也穆公子四十人其太子罃代立是為
康公康公元年往歲繆公之卒晉襄公亦卒康公之弟
名雍秦出也在秦晉趙盾欲立之使隨會來迎雍秦以兵
送至令狐(杜預曰/在河東)晉立襄公子而反擊秦師秦師敗隨
會來奔二年秦伐晉於武城報令狐之役四年晉伐秦
取少梁六年秦伐晉取羈馬(服䖍曰/晉邑也)戰於河曲大敗晉
軍晉人患隨會在秦為亂乃使魏讐餘(服䖍曰晉之/魏邑大夫)詳
反合謀會詐而得會會遂歸晉康公立十二年卒子共
公立共公二年晉趙穿弑其君靈公三年楚莊王强北
兵至雒問周鼎共公立五年卒子桓公立桓公三年晉
敗我一將十年楚莊王服鄭北敗晉兵於河上當是之
時楚霸為會盟合諸侯二十四年晉厲公初立與晉桓
公夾河而盟歸而秦倍盟與翟合謀擊晉二十六年晉
率諸侯伐秦秦軍敗走追至涇而還桓公立二十七年
卒子景公立(徐廣曰世本云景/公名后伯車也)景公四年晉欒書弑其
君厲公十五年救鄭敗晉兵扵櫟(杜預曰/晉地也)是時晉悼公
為盟主十八年晉悼公强數會諸侯率以伐秦敗秦軍
秦軍走晉兵追之遂渡涇至棫林而還(徐廣曰棫音域/駰案杜預曰秦)
(地/也)二十七年景公如晉與平公盟已而背之三十六年
楚公子圍弑其君而自立是為靈王景公母弟后子鍼
有寵景公母弟富或譖之恐誅乃奔晉車重千乗晉平
公曰后子富如此何以自亡對曰秦公無道畏誅欲待
其後世乃歸三十九年楚靈王彊會諸侯於申為盟主
殺齊慶封景公立四十年卒子哀公立后子復來歸秦
哀公八年楚公子棄疾弑靈王而自立是為平王十一
年楚平王來求秦女為太子建妻至國女好而自娶之
十五年楚平王欲誅建建亡伍子胥奔吳晉公室卑而
六卿彊欲内相攻是以久秦晉不相攻三十一年吳王
闔閭與伍子胥伐楚楚王亡奔隨吳遂入郢楚大夫申
包胥來告急七日不食日夜哭泣於是秦乃發五百乘
救楚敗吳師吳師歸楚昭王乃得復入郢哀公立三十
六年卒太子夷公夷公蚤死不得立立夷公子是為惠
公惠公元年孔子行魯相事五年晉卿中行范氏反晉
晉使智氏趙簡子攻之范中行氏亡奔齊惠公立十年
卒子悼公立悼公二年齊臣田乞弑其君孺子立其兄
陽生為悼公六年吳敗齊師齊人弑悼公立其子簡公
九年晉定公與吳王夫差盟爭長於黃池卒先吳(徐廣/曰外)
(傳云吳/王先歃)吳彊陵中國十二年齊田常弑簡公立其弟平
公常相之十三年楚滅陳秦悼公立十四年卒子厲共
公立孔子以悼公十二年卒厲共公二年蜀人來賂十
六年壍河旁以兵二萬伐大荔取其王城(徐廣曰今之/臨晉也臨晉)
(有王/城)二十一年初縣頻陽(地理志馮翊/有頻陽縣)晉取武城二十
四年晉亂殺智伯分其國與趙韓魏二十五年智開與
邑人來奔(徐廣曰一本二十/六年城南鄭也)三十三年伐義渠虜其王
(應劭曰義/渠北地也)三十四年日食厲共公卒子躁公立躁公二
年南鄭反十三年義渠來伐至渭南十四年躁公卒立
其弟懷公懷公四年庶長鼂與大臣圍懷公懷公自殺
懷公太子曰昭子蚤死大臣乃立太子昭子之子是為
靈公靈公懷公孫也靈公六年晉城少梁秦擊之十三
年城籍姑靈公卒子獻公不得立立靈公季父悼子是
為簡公簡公昭子之弟而懷公子也簡公六年令吏初
帶劒壍洛城重泉(地理志重泉/縣屬馮翊)十六年卒(徐廣曰表云十/五年也)子
恵公立惠公十二年子出子生十三年伐蜀取南鄭惠
　公卒出子立出子二年庶長改迎靈公之子獻公于河
西而立之殺出子及其母沈之淵旁秦以往者數易君
君臣乖亂故晉復彊奪秦河西地獻公元年(徐廣曰/丁酉)止
從死二年城櫟陽(徐廣曰徙都之/今萬年是也)四年正月庚寅孝公
生十一年周太史儋見獻公曰周故與秦國合而别别
五百歲復合合七十七歲而霸王出十六年桃冬花十
八年雨金櫟陽二十一年與晉戰于石門斬首六萬天
子賀以黼黻(周禮曰白與黒謂之/黼黒與青謂之黻)二十三年與魏晉戰
少梁虜其將公孫痤二十四年獻公卒(徐廣曰表云/二十三年)子
孝公立年已二十一歲矣孝公元年(徐廣曰/庚申也)河山以東
彊國六與齊威楚宣魏惠燕悼韓哀趙成侯竝淮泗之
間小國十餘楚魏與秦接界魏築長城自鄭濱洛以北
有上郡楚自漢中南有巴黔中周室微諸侯力政爭相
併秦僻在雍州不與中國諸侯之會盟夷翟遇之孝公
於是布惠振孤寡招戰士明功賞下令國中曰昔我穆
公自岐雍之間修德行武東平晉亂以河為界西霸戎
翟廣地千里天子致伯諸侯畢賀為後世開業甚光美
會往者厲躁簡公出子之不寧國家内憂未遑外事三
晉攻奪我先君河西地諸侯卑秦醜莫大焉獻公即位
鎮撫邊境徙治櫟陽且欲東伐復穆公之故地修穆公
之政令寡人思念先君之意常痛於心賓客羣臣有能
出奇計彊秦者吾且尊官與之分土於是乃出兵東圍
陜城西斬戎之獂王(地理志天水有獂道縣/應劭曰獂戎邑音桓)衛鞅聞是令
下西入秦因景監求見孝公二年天子致胙三年衛鞅
說孝公變法修刑内務耕稼外勸戰死之賞罰孝公善
之甘龍杜摯等弗然相與爭之卒用鞅法百姓苦之居
三年百姓便之乃拜鞅為左庶長其事在商君語中七
年與魏惠王會杜平八年與魏戰元里有功十年衛鞅
為大良造將兵圍魏安邑降之(地理志曰河/東有安邑縣)十二年作
為咸陽築冀闕秦徙都之并諸小鄉聚集為大縣縣一令
(漢書百官表曰縣令長皆秦官萬户以上為合秩千户/至六百石滅萬户為長秩五百石至三百石皆有丞尉)
四十一縣為田開阡陌東地渡洛十四年初為賦(徐廣/曰制)
(貢賦之/法也)十九年天子致伯二十年諸侯畢賀秦使公子
少官率師會諸侯逢澤(徐廣曰開封/東北有逢澤)朝天子二十一年
齊敗魏馬陵二十二年衛鞅擊魏虜魏公子卭封鞅為
列侯號商君二十四年與晉戰鴈門虜其將魏錯孝公
卒子惠文君立是歲誅衛鞅鞅之初為秦施法法不行
太子犯禁鞅曰法之不行自於貴戚君必欲行法先於
太子太子不可黥黥其傅師於是法大用秦人治及孝
公卒太子立宗室多怨鞅鞅亡因以為反而卒車裂以
徇秦國(漢書曰商君為法於秦戰斬一首賜爵一級欲/為官者五千石其爵名一為公士二上造三簪)
(褭四不更五大夫六公大夫七官大夫八公乘九五大/夫十左庶長十一右庶長十二左更十三中更十四右)
(更十五少上造十六大上造十七十駟車/庶長十八大庶長十九闗内侯二  徹侯)惠文君元年楚
韓趙蜀人來朝二年天子賀三年王冠四年天子致文
武胙齊魏為王五年陰晉人犀首為大良造(犀首官名/姓公孫名)
(衍/)六年魏納陰晉陰晉更名寧秦(徐廣曰今/之華陰也)七年公子
卭與魏戰虜其將龍賈斬首八萬八年魏納河西地九
年渡河取汾陰皮氏(地理志二/縣屬河東)與魏王會應圍焦降之
十年張儀相秦魏納上郡十五縣十一年縣義渠歸魏
焦曲沃義渠君為臣更名少梁曰夏陽十二年初臘十
三年四月戊午魏君為王韓亦為王使張儀伐取陜出
其人與魏十四年更為元年二年張儀與齊楚大臣會
齧桑三年韓魏太子來朝張儀相魏五年王游至北河
(徐廣曰戎/地在河上)七年樂池相秦韓趙魏燕齊帥匈奴共攻秦
秦使庶長疾與戰修魚虜其將申差敗趙公子渴韓太
子奐斬首八萬二千八年張儀復相秦九年司馬錯伐
蜀滅之伐取趙中都西陽(地理志太原/有中都縣)十年韓太子蒼
來質伐取韓石章伐敗趙將泥(徐廣曰將/一作莊)伐取義渠二
十五城十一年㯉里疾攻魏焦降之敗韓岸門斬首萬
其將犀首走公子通封於蜀(徐廣曰是歲/王赧元年)燕君讓其臣
子之十二年王與梁王會臨晉庶長疾攻趙虜趙將莊
張儀相楚十三年庶長章擊楚於丹陽虜其將屈匄斬
首八萬又攻楚漢中取地六百里置漢中郡楚圍雍氏
秦使庶長疾助韓而東攻齊到滿助魏攻燕十四年伐
楚取召陵丹犂臣蜀相壯(徐廣曰/一作狀)殺蜀侯來降惠王卒
子武王立韓魏齊楚越(徐廣曰/一作趙)皆賓從武王元年與魏
惠王會臨晉(徐廣曰表/云哀王)誅蜀相壯張儀魏章皆東出之
魏伐義渠丹犂二年初置丞相(應劭曰丞者/承也相助也)樗里疾甘
茂為左右丞相張儀死於魏三年與韓襄王會臨晉外
南公揭卒樗里疾相韓武王謂甘茂曰寡人欲容車通
三川窺周室死不恨矣其秋使甘茂庶長封伐宜陽四
年拔宜陽斬首六萬涉河城武遂(徐廣曰/韓邑也)魏太子來朝
武王有力好戲力士任鄙烏獲孟說皆至大官王與孟
說舉鼎絶臏(徐廣曰/一作脉)八月武王死(皇覽曰秦武王冢在/扶風安陵縣西北畢)
(陌中大冡是也人以為周文/王冡非也周文王冡在杜中)族孟說武王取魏女為后
無子立異母弟是為昭襄王昭襄母楚人姓芈氏號宣
太后武王死時昭襄王為質於燕燕人送歸得立昭襄
王元年嚴君疾為相甘茂出之魏二年彗星見庶長壯
與大臣諸侯公子為逆皆誅及惠文后皆不得良死(徐/廣)
(曰逆婦/於楚者)悼武王后出歸魏三年王冠與楚王會黃棘與
楚上庸(地理志漢中/有上庸縣)四年取蒲坂彗星見五年魏王來
朝應亭(徐廣曰魏世/家云會臨晉)復與魏蒲坂六年蜀侯煇反司馬
錯定蜀庶長奐伐楚斬首二萬涇陽君質於齊日食晝
晦七年拔新城樗里子卒八年使將軍芊戎攻楚取新
市(晉帝記曰江/夏有新市縣)齊使章子魏使公孫喜韓使暴鳶共攻
楚方城取唐昧趙破中山其君亡竟死齊魏公子勁韓
公子長為諸侯九年孟嘗君㠔文來相秦奐攻楚取八
城殺其將景快十年楚懷王入朝秦秦留之嶭文以金
受免樓緩為丞相十一年齊韓魏趙宋中山五國共攻
秦至鹽氏而還(徐廣曰鹽/一作監)秦與韓魏河北及封陵以和
彗星見楚懷王走之趙趙不受還之秦即死歸葬十二
年樓緩免穰侯魏冉為相予楚粟五萬石十三年向壽
伐韓取武始(地理志魏郡/有武始縣)左更白起攻新城五大夫禮
出亡奔魏任鄙為漢中守(漢書百官表/曰郡守秦官)十四年左更白
起攻韓魏於伊闕斬首二十四萬虜公孫喜拔五城十
五年大良造白起攻魏取垣復予之攻楚取宛十六年
左更錯取軹及鄧(地理志河内有軹/縣南陽有鄧縣)冉免封公子市宛
公子悝鄧魏冉陶為諸侯十七年城陽君入朝及東周
君來朝秦以垣為蒲坂皮氏王之宜陽十八年錯攻垣
河雍決橋取之(徐廣曰汲冢紀年云魏哀王二十四年西/改宜陽曰河雍改向曰髙平向在軹之)十
九年王為西帝齊為東帝皆復去之吕禮來自歸齊破
宋宋王在魏死温任鄙卒二十年(徐廣曰秦地/有文馬生駒)王之漢
中又之上郡北河二十一年(徐廣曰有牡/馬生牛而死)錯攻魏河内
魏獻安邑秦出其人募徙河東賜爵赦罪人遷之涇陽
君封宛二十二年䝉武伐齊河東為九縣與楚王會宛
與趙王會中陽(地理志西河/有中陽縣)二十三年尉斯離與三晉
燕伐齊破之濟西王與魏王會宜陽與韓王會新城二
十四年與楚王會鄢又會穰秦取魏安城(地理志汝南/有安城縣)
至大梁燕趙救之秦軍去魏冉免相二十五年拔趙二
城與韓王會新城與魏王㑹新明邑二十六年赦罪人
遷之穰侯冉復相二十七年錯攻楚赦罪人遷之南陽
白起攻趙取代光狼城又使司馬錯發隴西因蜀攻楚
黔中拔之二十八年大良造白起攻楚取鄢鄧赦罪人
遷之二十九年大良造白起攻楚取郢為南郡楚王走
周君來王與楚王會襄陵(地理志河東/有襄陵縣)白起為武安君
三十年蜀守若伐取巫郡及江南為黔中郡三十一年
白起伐魏取兩城楚人伐我江南三十二年相穰侯攻
魏至大梁破暴鳶斬首四萬鳶走魏入三縣請和三十
三年客卿胡傷攻魏卷(地理志河/南有卷縣)蔡陽長社取之(地理/志潁)
(川有長/社縣)擊芒卯華陽破之(司馬彪曰華陽/亭名在密縣)斬首十五萬
魏入南陽以和(徐廣曰河内修武古曰南陽秦始皇更/名河内屬魏地荆州之南陽郡本屬韓)
(地/)三十四年秦與魏韓上庸地為一郡南陽免臣遷居
之三十五年佐韓魏楚伐燕初置南陽郡三十六年客
卿竈攻齊取剛壽予穰侯三十八年中更胡傷攻趙閼
與(孟康曰音焉與邑/名在上黨湼縣西)不能取四十年悼太子死魏歸葬
芷陽(徐廣曰/今霸陵)四十一年夏攻魏取邢丘懷(徐廣曰邢丘/在平臯駰案)
(韓詩外傳武王伐紂到于邢丘勒/兵於寗更名邢丘曰懷寗曰修武)四十二年安國君為
太子十月宣太后薨(徐廣曰/芊氏)葬芷陽酈山九月穰侯出
之陶四十三年武安君白起攻韓拔九城斬首五萬四
十四年攻韓南郡取之四十五年五大夫賁攻韓取十
城葉陽(一云/華陽)悝出之國未至而死四十七年秦攻韓上
黨上黨降趙秦因攻趙趙發兵擊秦相距秦使武安君
白起擊大破趙於長平四十餘萬盡殺之四十八年十
月韓獻垣雍(司馬彪曰河南/卷縣有垣雍城)秦軍分為三軍武安君歸
王齕將伐趙武安君攻皮牢拔之司馬梗北定太原盡
有韓上黨正月兵罷復守上黨其十月五大夫陵攻趙
邯鄲四十九年正月益發卒佐陵陵戰不善免王齕代將其
十月將軍張唐攻魏為蔡尉捐弗守還斬之五十年十
月武安君白起有罪為士伍遷陰密(如淳曰嘗有爵而/以罪奪爵皆稱士)
(伍/)張唐攻鄭拔之十二月益發卒軍汾城旁武安君白
起有罪死齕攻邯鄲不拔去還奔汾軍二月餘攻晉軍
斬首六千晉楚流死河二萬人(徐廣曰楚/一作走)攻汾城即從
唐拔寧(徐廣曰作曼/此趙邑也)新中寧新中更名安陽(徐廣曰魏/郡有安陽)
(縣/)初作河橋五十一年將軍摎攻韓取陽城負黍斬首
四萬攻趙取二十餘縣首虜九萬西周君背秦與諸侯
約從將天下銳兵出伊闕攻秦令秦毋得通陽城於是
秦使將軍摎攻西周西周君走來自歸頓首受罪盡獻
其邑三十六城口三萬秦王受獻歸其君於周五十二
年周民東亡其器九鼎入秦周初亡五十三年天下來
賓魏後秦使摎伐魏取吳城(徐廣曰/在大陽)韓王入朝魏委國聼
令五十四年王郊見上帝於雍五十六年秋昭襄王卒
子孝文王立尊唐八子為唐太后(徐廣曰八子者/妾媵之號姓唐)而合
其葬於先王韓王衰絰入弔祠諸侯皆使其將相來弔
祠視喪事孝文王元年赦罪人修先王功臣襃厚親戚
弛苑囿孝文王除喪十月己亥即位三日辛丑卒子莊
襄王立莊襄王元年大赦罪人修先王功臣施德厚骨
肉而布惠於民東周君與諸侯謀秦秦使相國吕不韋
誅之盡入其國秦不絶其祀以陽人地(地理志河南梁/縣有陽人聚)
賜周君奉其祭祀使蒙驁伐韓韓獻成臯鞏秦界至
大梁初置三川郡(韋昭曰有河洛伊故曰三川駰/按地理志漢高祖更曰河南郡)二年
使䝉驁攻趙定太原三年䝉驁攻魏高都汲(徐廣曰一/作波波縣)
(亦在/河内)拔之攻趙榆次新城狼孟取三十七城四月日食
四年王齕攻上黨初置太原郡魏將無忌率五國兵擊
秦秦却於河外蒙驁敗解而去五月丙午莊襄王卒子
政立是為秦始皇帝秦王政立二十六年初并天下為
三十六郡號為始皇帝始皇帝五十一年而崩子胡亥
立是為二世皇帝三年諸侯竝起叛秦趙高殺二世立
子嬰子嬰立月餘諸侯誅之遂滅秦其語在始皇本紀
中
太史公曰秦之先為嬴姓其後分封以國為姓有徐氏
郯氏莒氏終黎氏(徐廣曰世本作鍾離應劭曰/氏姓注云有姓終黎者是)運奄氏
莬裘氏將梁氏黃氏江氏脩魚氏白㝠氏蜚亷氏秦氏
然秦以其先造父封趙城為趙氏
　
　
　
　
　
　
　
　
　
　
　
　
　
　
　
　史記集解卷五
