
　元史卷二百三
　　明翰林學士亞中大夫知制誥兼修國史宋溓等修
　列𫝊第九十
　　方技(工藝附/)
自昔帝王勃興雖星厯醫卜方術異能之士莫不過絶
於人類非後來所及蓋天運也元有中土鉅公異人身
兼數器者皆應期而出相與立法創制開物成務以輔
成大業亦云盛哉若道流釋子所挾多方事適逢時既
皆别為之傳其他以術數言事輙驗及以醫著效被光
寵者甚衆舊史多闕弗録今取其亊蹟可見者為方技
篇而以工藝貴顯亦附見焉
田忠良字正卿其先平陽趙城人金亡徙中山忠良好
學通儒家雜家言嘗識太保劉秉忠於微時秉忠薦於
世祖遣使召至帝視其狀貌步趨顧謂侍臣曰是雖以
隂陽家進必將為國用俄指西序第二人謂忠良曰彼
手中握何物忠良對曰雞卵也果然帝喜又曰朕有事
縈心汝試占之對曰以臣術推之當是一名僧病耳帝
曰然國師也遣左侍儀奉御額森鼐爾送忠良司天臺
給筆札令秉忠試星厯遁甲諸書秉忠奏曰所試皆通
司天諸生鮮有及者詔官之司天帝曰朕用兵江南困
於襄樊累年不決奈何忠良對曰在酉年矣至元十一
年阿爾哈雅奏請益十萬衆渡江朝議難之帝密問曰
汝試筮之濟否忠良對曰濟帝獵于栁林御幄殿侍臣
甚衆顧忠良曰今拜一大將取江南朕心已定果何人
耶忠良環視左右目一人對曰是偉丈夫可屬大事帝
笑曰此巴延也為西王錫里庫使朕以其才留用之汝
識朕心賜鈔五百貫衣一襲七月十五日夜白氣貫三
台帝問何祥忠良對曰三公其死乎未㡬太保劉秉忠
卒八月帝出獵駐輦召忠良曰朕有所遺汝知何物還
可復得否對曰其數珠乎明日二十里外人當有得而
來獻者已而果然帝喜賜以豹裘十月有㫖問忠良南
征將士能渡江否勞師費財朕甚憂之忠良奏曰明年
正月當奏㨗矣十二年正月師取鄂州丞相巴延遣使
來獻宋寳有玉香爐輙以賜忠良及金織文十匹二月
帝不豫召忠良謂曰或言朕今嵗不嘉汝術云何忠良
對曰聖體行自安矣三月帝疾愈賜銀五百兩衣材三
十匹五月車駕清暑上都遣使來召曰叛者寖入山陵
乆而不去汝與和爾果斯率衆往視之既至山陵如故
俄而叛兵大至圍之三匝三日不解忠良引衆夜歸敵
殊不覺和爾果斯以為神白其亊於帝賜黄金十兩八
月以海都為邊患遣皇子北平王諾木罕丞相安圖征
之忠良奏曰不吉將有叛者帝不悦十二月諸王錫里
濟刼皇子丞相以入海都帝召忠良曰朕㡬信讒言罪
汝今如汝言汝祀神致禱雖黄金朕所不吝忠良對曰
無事於神皇子未年當還後果然十四年八月車駕駐
隆興北忠良奏曰錫里濟之叛以安圖之食不彼及也
今宿衞之士日食一𤓰豈能充饑竊有怨言矣帝怒笞
主膳二人俾均其食十五年三月汴梁河清三百里帝
曰憲宗生河清朕生河又清今河又清何耶忠良對曰
應在皇太子宫矣帝語符寳郎董文忠曰是不妄言殆
有徵也十八年特命為太常丞少府為諸王昌通建宅
於太廟南忠良徃仆其柱少府奏之帝問忠良對曰太
廟前豈諸王建宅所耶帝曰卿言是也又奏曰太廟前
無馳道非禮也即勑中書闢道國制十月上吉有事于
太廟或請牲不用牛忠良奏曰梁武帝用麪為犧牲後
如何耶從之遷太常少卿二十年將征日本國召忠良
擇日出師忠良奏曰僻陋海隅何足勞天戈不聴二十
四年請建大社於朝石建郊壇於國南俄兼引進使二
十九年遷太常卿大徳元年遷昭文館大學士中奉大
夫兼太常太卿十一年成宗崩阿固台等持異謀將以
皇后教祔成宗於廟忠良爭曰嗣皇帝祔先帝於廟禮
也皇后教非制也阿固台等怒曰制自天降也汝不畏
死敢沮大事忠良竟不從既而仁宗以太弟奉皇太后
至自懷州潛與密謀誅阿固台等武宗即位進榮禄大
夫大司徒賜銀印仁宗即位又進光禄大夫領太常禮
儀院事延祐四年正月卒年七十五贈推忠守正佐運
功臣太師開府儀同三司上柱國追封趙國公謚忠獻
子天澤翰林侍講學士嘉議大夫知制誥兼修國史
靳徳進共先潞州人後徙大名祖璇業儒父祥師事陵
川郝温兼善星厯金末兵亂與母相失母悲泣而盲祥
訪得之䑛其目百日復明人稱其孝國初烏楚肯劉敏
行省於燕辟祥寘幕下佩以金符時藩帥得擅生殺無
辜者多頼祥以免贈集賢大學士謚安靖徳進為人材
辨㓜讀書能通大義父歿益自刻勵尤精星厯之學世
祖命太保劉秉忠選太史官屬徳進以選受天文星厯
卜筮三科管勾凡交蝕躔次六氣祲沴所言休咎輙應
時因天象以進規諫多所禆益累遷秘書監掌司天事
從征叛王納延揆度日時率中機㑹諸將欲勦絶其黨
徳進獨陳天道好生請緩師以待其降俄奏言叛始由
惑於妖言遂謀不軌宜括天下術士設隂陽教官使訓
學者仍歳貢有成者一人帝從之遂著為令成宗以皇
孫撫軍北邊帝遣使授皇太子寳徳進預在行凡攻戰
取勝皆豫尅期日無不驗者亦間言事得失多所裨益
成宗即位歴陳世祖進賢納諫咨詢治亂之原帝嘉納
之授昭文館大學士知太史院領司天臺事賜金帶宴
服都城以荻苫廪或請以瓦易之帝以問徳進對曰若
是役驟興物必踴貴民力重困臣愚未兄其可議遂寢
勑中書自今凡集議政亊必使徳進預焉所建明多見
於施行尋以病丐閒仁宗時在東宫特令中書加官以
留之㑹車駕自上京還召見白海行宫授資徳大夫中
書右丞議通政院事仁宗即位命領太史院事力辭不
允以疾卒於位贈推誠贊治功臣榮禄大夫大司徒柱
國魏國公謚文穆子泰工部侍郎
張康字汝安號明逺潭州湘潭人祖安厚父世英康早
孤力學旁通術數宋吕文徳江萬里留夢炎皆推重之
辟置幕下宋亡隠衡山至元十四年世祖遣中丞崔彧
祀南嶽就訪隠逸彧兄湖南行省參政崔斌言康隠衡
山學通天文地理彧還具以聞遣使召康與斌偕至京
師十五年夏四月至上都見帝親試所學大驗授著作
佐郎仍以内嬪松夫人妻之凡召對禮遇殊厚呼以明
逺而不名嘗面諭凡有所問使極言之十八年康上奏
嵗壬午太一理艮宫主大將客參將囚直符治事正屬
燕分明年春京城當有盗兵亊干將相十九年三月盜
果起京師殺阿哈瑪特等帝欲征日本命康以太一推
之康曰南國甫定民力未蘇且今年太一無算舉兵不
利從之嘗賜太史院錢分干貫以與康不受衆服其㢘
乆之乞歸田里優詔不許遷奉直大夫秘書監丞年六
十五卒子天祐
李杲字明之鎮人也世以貲雄鄉里杲㓜歲好醫藥時
易人張元素以醫名燕趙間杲捐千金從之學不數年
盡傳其業家既富厚無事於技操有餘以自重人不敢
以醫名之大夫士或病其資性髙謇少所降屈非危急
之疾不敢謁也其學於傷寒癰疽眼目病為尤長北京
人王善甫為京兆酒官病小便不利目晴凸出腹脹如
鼓膝以上堅硬欲裂飲食且不下甘淡滲泄之藥皆不
效杲謂衆醫曰疾深矣内經有之膀胱者津液之府必
氣化乃出焉今用滲泄之劑而病益甚者是氣不化也
啟𤣥子云無陽者隂無以生無隂者陽無以化甘淡滲
泄皆陽藥獨陽無隂其欲化得乎明日以羣隂之劑投
不再服而愈西臺掾蕭君瑞二月中病傷寒𤼵熱醫以
白虎湯投之病者面黒如墨本證不復見脉沉細小便
不禁杲初不知用何藥及診之曰此立夏前誤用白虎
湯之過白虎大寒非行經之藥止能寒腑藏不善用之
則傷寒本病隠曲於經絡之間或更以大熱之藥救之
以苦隂邪則他證必起非所以救白虎也有温藥之升
陽行經者吾用之有難者曰白虎太寒非大熱何以救
君之治奈何杲曰病隠於經絡間陽不升則經不行經
行而本證見矣本證又何難焉果如其言而愈魏邦彦
之妻目翳暴生從下而上其色緑腫痛不可忍杲云翳
從下而上病從陽明來也緑非五色之正殆肺與腎合
而為病邪乃瀉肺腎之邪而以入陽明之藥為之使既
效矣而他日病復作者三其所從來之經與腎色各異
乃曰諸腎皆屬於目脉病則目從之此必經絡不調經
不調則目病未已也問之果然因如所論而治之病遂
不作馮叔獻之姪櫟年十五六病傷寒目赤而頓渴脉
七八至醫欲以承氣湯下之已煑藥而杲適從外來馮
告之故杲切脉大駭曰㡬殺此兒内經有言在脉諸數
為熱諸遲為寒今脉八九至是熱極也而㑹要大論云
病有脉從而病反者何也脉之而從按之不鼓諸陽皆
然此傳而為隂證矣令持薑附來吾當以熱因寒用法
處之藥未就而病者爪甲變頓服者八兩汗尋出而愈
陜師郭巨濟病偏枮二指著足底不能伸杲以長針刺
骩中深至骨而不知痛出血一二升其色如墨又且謬
刺之如此者六七服藥三月病良已裴擇之妻病寒熱
月事不至者數年已喘𠻳矣醫者率以蛤蚧桂附之藥投
之杲曰不然夫病隂為陽所搏温劑太過故無益而反
害投以寒血之藥則經行矣已而果然杲之設施多類
此當時之人皆以神醫目之所著書今多傳於世云
　　工藝
孫威渾源人㓜沈鷙有巧思金貞祐間應募為兵以驍
勇稱及雲中來附守帥表授義軍千戸從軍攻潞州破
鳳翔皆有功善為甲嘗以意製蹄筋翎根鎧以獻太祖
親射之不能徹大悦賜名伊克烏蘭佩以金符授順天
安平懷州河南平陽諸路工匠都總管從攻邠乾突戰
不避矢石帝勞之曰汝縱不自愛獨不為吾甲胄計乎
因命諸將衣其甲者問曰汝等知所愛重否諸將對皆
失㫖意太祖曰能捍蔽爾輩以與我國家立功者非威
之甲耶而爾輩言不及此何也復以錦衣賜威毎從戰
伐恐民有横被屠戮者輙以蒐簡工匠為言而全活之
嵗庚子卒年五十八至大二年贈中奉大夫武備院使
神川郡公謚忠惠子拱為監察御史後襲順天安平懷
州河南等路甲匠都總管巧思如其父常製甲二百八
十襲以獻至元十一年别製疊盾其製張則為盾歛則
合而易持世祖以為古所未有賜以幣帛丞相巴延南
征以甲胄不足詔諸路集匠民分製拱董順天河間甲
匠先期畢工且象虎豹異獸之形各殊其制皆稱㫖十
五年授保定路治中適嵗饑議開倉賑民或曰宜請於
朝拱曰救荒事不可緩也若得請而後𤼵粟以賑之則
民餒死矣苟見罪吾自任之遂𤼵粟四千五百石以賑
饑民髙陽土豪據沙河橋取行者錢人以為病拱執而
罪之二十二年除武備少卿遷大都路軍器人匠總管
陞工部侍郎成宗即位典朝㑹供給賜銀百兩織紋段
五十匹帛二十五匹鈔萬貫元貞二年授大同路總管
兼府尹大徳五年遷兩浙都轉運使鹽課舊二十五萬
引嵗不能足拱至增五萬引遂為定額九年改益都路
總管兼府尹仍出内府弓矢寳刀賜之卒於官贈大司
農神川郡公謚文莊
阿刺卜丹回回氏西域茂薩里人也至元八年世祖遣
使徵礮匠於宗王額哷布格王以阿喇卜丹伊斯瑪音
應詔二人舉家馳驛至京師給以官舍首造大礮竪於五
門前帝命試之各賜衣段十一年國兵渡江平章阿爾
哈雅遣使求砲手匠命阿刺卜丹徃破潭州靜江等郡
悉賴其力十五年授宣武將軍管軍總管十七年陛見
賜鈔五千貫十八年命屯田於南京二十二年樞密院
奉㫖改元帥府為回回礮手軍匠上萬戸府以阿喇卜
丹為副萬戸大徳四年告老子布木濟勒襲副萬户皇
慶元年卒子瑪哈瑪廸沙襲
伊斯瑪音囘囘氏西域實刺人也善造礮至元八年與
阿喇卜丹至京師十年從國兵攻襄陽未下伊斯瑪音
相地勢置礮於城東南隅重一百五十斤機𤼵聲震天
地所擊無不催陷入地七尺宋安撫吕文煥懼以城降
既而以功賜銀二百五十兩命為囘囘礮手總管佩虎
符十一年以疾卒子本布襲職時國兵渡江宋兵陳於
南岸擁舟師迎戰本布於北岸竪礮以擊之舟悉沉沒
後每戰用之皆有功十八年佩三珠虎符加鎮國上將
軍囘囘礮手都元帥明年改軍匠萬戸府萬戸遷刑部
尚書以弟額布爾沁為萬戸佩元降虎符官廣威將軍
本布俄進通奉大夫浙東道宣慰使賜鈔二萬五千貫
俾養老焉子哈克繖廕授昭信校尉髙郵府同知致和
元年八月樞密院檄額布爾沁所部軍匠至京師賜鈔
二千五百貫金綺四端與瑪哈瑪廸沙造礮天厯三年
以疾卒子雅勒呼襲
阿爾尼格尼博羅國人也其國人稱之曰巴勒布幼敏
悟異凡兒稍長誦習佛書期年能曉其義同學有為繪
畫粧塑業者讀尺寸經阿爾尼格一聞即能記長善畫
塑及鑄金為像中統元年命帝師帕克斯巴建黄金塔
於吐蕃尼博囉國選匠百人徃成之得八十人求部送
之人未得阿爾尼格年十七請行衆以其㓜難之對曰
年㓜心不㓜也乃遣之帝師一見竒之命監其役明年
塔成請歸帝師勉以入朝乃祝髪受具為弟子從帝師
入見帝視之乆問曰汝來大國得無懼乎對曰聖人子
肓萬方子至父前何懼之有又問汝來何為對曰臣家
西域奉命造塔吐蕃二載而成見彼土兵難民不堪命
願陛下安輯之不逺萬里為生靈而來耳又問汝何所
能對曰臣以心為師頗知畫塑鑄金之藝帝命取明堂
針炙銅像示之曰此安撫王􁀙使宋時所進嵗乆闕壞
無能修完之者汝能新之乎對曰臣雖未嘗為此請試
之至元二年新像成闗鬲脉絡皆備金工歎其天巧莫
不愧服凡兩京寺觀之像多出其手為七寳鑌鐵法輪
車駕行幸用以前導原廟列聖御容織錦為之圖畫弗
及也至元十年始授人匠總管銀章虎符十五年有詔
返初服授光録大夫大司徒領將作院事寵遇賞賜無
與為比卒贈太師開府儀同三司涼國公上柱國謚敏
慧子六人曰阿僧格大司徒阿咱爾諸色人匠總管府
逹嚕噶齊有劉元者嘗從阿爾尼格學西天梵相亦稱
絶藝元字秉元薊之寳坻人始為黄冠師事青州杞道
録傳其藝非一至元中凡兩都名刹塑土範金摶换為
佛像出元手者神思妙合天下稱之其上都三皇尤古
粹識者以為造意得三聖人之微者由是兩賜宫女為
妻命以官長其屬行幸必從仁宗嘗勑元非有㫖不許
為人造他神像後大都南城作東嶽廟元為造仁聖帝
像巍巍然有帝王之度其侍臣像乃若憂深思逺者始
元欲作侍臣像久之未措手適閲秘書圖畫見唐魏徴
像矍然曰得之矣非若此莫稱為相臣者遽走廟中為
之即日成士大夫觀者咸歎異焉其所為西畨佛像多
秘人罕得見者元官為昭文館大學士正奉大夫秘書
卿以夀終摶换者漫帛土偶上而髹之已而去其上髹
帛儼然成像云
　元史卷二百三
元史卷二百三考證
張康𫝊至元十四年世祖遣中丞崔彧祀南嶽　按本
　𫝊彧拜中丞在至元十九年遣祀南嶽事紀與彧𫝊
　皆不載疑𫝊有誤
阿爾尼格𫝊劉元摶换佛像　按輟耕錄摶换亦作摶
　丸又名脱活
