
　建炎以來繫年要録巻五十六
　　　　　　　　　　　　宋　李心傳　撰
紹興二年秋七月己未朔蕪湖縣進士韋許為廸功郎
以其獻書籍也
庚申直寳文閣知桂州許中令再任曹成之犯廣西也
中嘗率兵與岳飛㑹詔録其功進職二等至是又任之
(中進職在/六月丁巳)
辛酉御筆福建州縣盗賊焚刼之家悉捐其田稅先是
徳音蠲免而有司以為著令不得過三分上欲實惠及
民繇是申命
壬戌復置湖北提舉茶鹽司
癸亥勑令廣西經畧司以鹽博馬其後嵗撥欽州鹽二
百萬斤與之　左承事郎㳂海制置司參議王安道充
樞宻院計議官徃淮東措置海道秦檜引之也
初江東安撫大使李光奏小使臣翟慶賀仲堪為宣州
兵馬監押如有已差人亦乞從今來所辟施行詔並特
添差甲子殿中侍御史江躋言臣當怪近日帥守監司
辟官徃徃不知尊朝廷必欲直衝吏部已差之人雖以
李光之賢亦且為此朝廷既不能奪吏部已行之命又
不能違藩鎮辟置之意則不惜以添差與之臣未知其
可也今州縣添差之官以祖宗舊額較之殆三四倍生
民安得不重困朝廷姑息藩鎮可謂得已而不已者願
罷慶仲堪仍下吏部措置每州縣添差不得過若干員
以寛民力從之令修政置局措置　罷福建提舉市舶
司依舊法令憲臣兼領以每嵗海舶不至虛費官吏廪
禄故也
乙丑給事中胡安國入對上曰聞卿大名何為累召不
至安國再拜辭謝進曰臣聞保國必先定計定計必先
定都建都擇地必先設險設險分土必先遵制制國以
守必先恤民夫國之有斯民猶人之有元氣不可不恤
也除亂賊選縣令輕賦歛更弊法省官吏皆恤民之事
也而行此有道必先立政立政有經必先核實核實者
是非毁譽各不亂真此致理之大要也是非核實而後
賞罰當賞罰當而後號令行人心順從惟上所命以守
則固以戰則勝以攻則服天下定矣然欲致此顧人主
志尚如何耳尚志所以立本也正心所以决事也養氣
所以制敵也宏度所以用人也寛隠所以明徳也具此
五者帝王之能事備矣乞以覈實而上十有五篇付宰
相參酌施行先是安國為時政論二十篇以獻其論定
計畧曰陛下履極六年以建都則未有必守不移之居
以禦敵則未有必􁎎不變之術以立政則未有必行不
反之令以任官則未有必信不疑之臣舍今不圖後悔
何及論建都謂建康有可都者五不宜數動與敵人逐
水草無異論設險謂欲固上流必保漢沔欲固下流必
守淮泗欲固中流必以重兵鎮安陸此不可易者論正
心謂在先致其知而誠其意故人主不可不學願更選
正臣多聞識有智慮敢直言者置諸左右論養氣謂用
兵之勝負軍旅之强弱将帥之勇怯係人主所養之氣
曲直何如願强於為善益新厥徳使無曲失可得指議
論宏度謂人主以天下為度不可以私勞行賞私怨用
刑論寛隠謂創業興衰之君柔遜謙屈必施於林壑退
蔵之士以礪其節獨以威刑外施暴横之敵内拂貪殘
之賊與悍驕不可使之将讒說殄行之臣則天下歸心
而治道成其大㫖如此至是又申言之(安國又有制國/論已附紹興六)
(年四月甲申張浚言運米至荆南/之後覈實論已附李綱復官時)時上欲講春秋遂以
左氏傳付安國㸃句安國言今方思濟艱難豈冝耽玩
文采莫若潛心聖人之經上稱善安國因薦司勲員外
郎朱震
丙寅詔靖康勤王京城守禦應縁方臘及直逹綱賞靖
康以前御筆指揮眀受可行事件并淮南州縣官建炎
已前元不離任靖康以前鹽課増剩等賞自今並不許
陳乞以言者論其為濫也(此所謂明受可行事件申取/朝廷指揮不知以何月日降)
(㫖日歴未見可附建/炎三年四月辛亥)
丁卯資政殿學士新除提舉萬夀觀兼侍讀張守知福
州從所請也上曰福建盗賊之後要在拊循凋瘵用守
為冝初偽閩以八州之産分三等之制膏腴者給僧寺
道觀中下者給土著流寓自劉䕫守福始貿易以取貲
守與士大夫謀為實封之說存留上等四十餘刹以待
髙僧餘悉為實封金多者得之嵗入不下七八萬緡以
助軍衣餘寛百姓雜科時實便之(此以紹興二十九年/閏月甲子朱倬所奏)
(修/入)　起居郎王居正充右文殿修撰知婺州居正素與
秦檜善檜為執政嘗與居正論天下事甚銳及拜相所
言皆不讎居正見上曰秦檜嘗語臣中國之人惟當著
衣噉飯共圖中興臣時心服其言又自謂使檜為相數
月必聳動天下今為相施設止是願陛下以臣所言問
檜所行於是檜始恨之　通侍大夫温州觀察使神武
右軍統領官張翼卒以嘗有斬馬柔吉功特賜其家銀
帛百匹兩
戊辰右朝奉大夫王昞提轄行在𣙜貨務都茶場昞㬇
弟也
己巳上謂輔臣曰比來䑓諫論駁多渉細事意其沽敢
言之名朕謂宣和間言事者少千百中無一今朕盡令
人言不間疎逺所以人人敢言秦檜曰陛下聽言臣下
所以敢言臣亦嘗謂胡安國凢有論駁當務大體若或
細事第可申朝廷改正　江西安撫大使司奏孔彦舟
北遁詔趣岳飛移屯江州左司諫呉表臣言風聞偽齊
於京東路每戸科麻七斤或者恐其以䋲維舟謀濟江
之計今沿江津渡皆當為備就中采石江稍狹而水緩
鍳之徃事備禦尤當嚴宻樞宻院勘㑹已令韓世忠屯
建康府岳飛屯江州防托江道詔送沿江諸帥　武翼
大夫寧州刺史翟琮起復河南孟汝唐州鎮撫使兼知
河南府琮告父喪於朝故有是命(日厯琮此日奏状已/繫遥刺御而明年五)
(月丙辰㨗奏乃止稱武翼郎閤門宣賛舍人仍帶權字/朝廷除觀察使告命亦止繫副使御八月乙未李横奏)
(琮到襄陽始稱遥刺或是因起復轉官而道梗未嘗/受命至襄陽乃得告也今附注此當求他書㕘考)
庚午詔湖廣宣撫使李綱速徃潭州置司時綱引兵至
吉州湏犒軍物而𣙜貨務官不時與綱械繫之先是韓
世忠軍士留其家於廬陵江西轉運副使韓球聞命即
輟所樁世忠錢糧以勞軍既而軍儲不繼世忠之軍婦
皆憤伺球出徂擊之裂其衣巾球走得免綱之乞錢糧
也得㫖孟庾韓世忠班師日所餘錢糧並留與綱綱劄
下吉州増依奏二字球以他郡所受不同審其故綱怒
劾球事下安撫大使李回覈實其後回言錢糧官髙公
惕不時給散致世忠軍士邀球自言公惕坐免官事遂
已(綱乞錢糧事已見今年五月丙子著此為劉棐/劾綱増益制書張本公惕今年十月庚戍免官)
辛未左宣教郎湖南提㸃刑獄公事吕祉加直秘閣直
顯謨閣知郴州趙不群進職一等先是湖南盗胡元奭
作亂祉檄統制官韓京呉錫破之及曹成為岳飛所破
進犯郴州不群堅守不下秦檜言湖南㓂盗以來州郡
多至失守請褒賞二人而劾賀州守禦官之罪時知賀
州直秘閣劉全已罷去(全六月甲午/以許仲劾罷)言者謂賀州當湖
廣要衝乃賊所必攻之地而憲臣未嘗臨按守禦豈不
失職况偏逺小州以數百殘弊之卒當豺虎百倍之師
岳飛銳旅猶墮其計而簽判已下皆責以不能守禦豈
不過乎望下漕司究實然後施行庶㡬賞罰當而軍政
修於是提㸃刑獄宋孝先已從辟為孟庾参謀官事竟
寝
癸酉上諭秦檜曰内諸司可省者令修政局條上檜曰
此盛徳事也大觀宣政間屢省冗費終不能行今斷自
淵𠂻誰敢不聽時有議廢修政局以揺檜者檢討官尚
書右司員外郎林待聘聞之上疏言陛下即位六年更
用八相而績用弗著者此無他人無常責而各有心則
治何以立今廷論猶前日也積弊宜更則樂於循故冗
濫當裁則惡於損己臣知修政之局廢則亦翫嵗愒日
而已監察御史劉一止亦言陛下閔宿蠧未除念頽綱
不振政煩民困用廣財殫置司講究徳至渥也㑹未聞
有所施行恐有以疑似之說欺陛下曰如此将失人心
夫所謂失人心者刑政之虐賦役之多則失百姓之心
好惡不公賞罰不眀則失士君子之心若無則所失者
小人之心耳失小人之心而得百姓士君子之心何病
焉願審其利害當罷行者斷自聖𠂻勿貳勿疑則事之
委靡不振者舉矣(二人上疏不得其日因上語附見一/止以此月甲戍遷左史恐緣上此疏)
(也今附於未/遷之前俟考)
甲戌給事胡安國進兼侍讀給事中程瑀中書舍人陳
與義並兼侍講上令安國兼讀春秋仍諭以隨事解釋
不必作義朕将咨詢(中興聖政臣留正等曰易之文言/曰君子學以聚之問以辨之寛以)
(居之仁以行之而下文繼之曰君徳也盖人君之徳莫/大於學問寛也者所以居是學問者也仁也者所以行)
(是學問者也學則必有思思則必有疑疑而問問而辨/辨而明明而廣大昭徹與天地等得失是非不能為之)
(亂賢否忠佞不能為之惑欲帝而帝欲王而王惟所擇/而用之無不如意夫是之謂君徳堯舜禹湯文武之所)
(以汲汲也仰惟太上皇帝以天縱之聖當艱難之初萬/㡬之繁日不暇給而留神六籍退託不眀申命講臣無)
(為義訓随事解釋用将咨詢焉嗚呼兹徳之盛/所以與堯舜禹湯文武相望於千百載之上也)　監察
御史劉一止試起居郎一止在䑓中嘗言人材進用太
遽而仕者或不由銓選朝士入而不出在外雖有異能
不見召用執親喪非軍事至起復為州縣官皆僥倖不
塞之故又請選近臣曉財利者倣劉晏法於瀕江置司
自辟官吏以制國用鄉村皆置義倉以備水旱及増重
監司轉運副使提㸃刑獄皆以嘗任侍從官為之所言
雖不即行後多採用　中書門下省檢正諸房公事黄
龜年右司員外郎劉棐並充修政局檢討官　省淮東
提刑司以其事歸提舉司　樞宻院計議官薛徽言論
明州湖田利害詔上田稅每畆増租為四斗以其所増
與下田對豁中等田如舊内低下處復廢為湖徽言永
嘉人也
丙子詔自今未經審量人不得舉辟及權攝職任犯者
官司及被差舉人並以違制論言者以為近來惟到部
人方預審量其冒濫贓汚之人避免到部皆在諸處干
辟既無進身之望何所不至故有是命　韓世忠進師
討劉忠是日至岳州之長樂渡與賊對壘賊開塹設伏
以拒官軍
丁丑詔兩浙漕臣梁汝嘉措置鎮江府縣酒稅務以其
錢助劉光世軍費　右宣教郎知無為軍王彦恢言建
康古都乃用武之地欲保建康必内以大江為之控扼
外以淮甸為之藩籬又必措置兵食以贍國費然大江
以南千里浩渺决欲控扼非戰艦不可大江以北萬里
坦途欲遏長驅非戰車不可舒廬滁和良疇百萬欲措
置軍食非營田不可舟車之法以輕㨗為上彦恢所制
飛虎戰艦傍設四輪毎輪八檝四人旋斡日行千里又
有神武戰車下安四輪畧同飛虎頂張布帷以避矢石
傍斜衝擊其用如神又有拒馬車一人之力可以轉用
比之䝉衝偏箱鹿角此尤至要淮西良疇不可以數計
不湏朝廷給本秪以有無相濟併力營田計其戸口什
一養兵則淮西可以守矣如許令彦恢招兵教習只乞
那融淮西數州財賦可足舟車之用及以數州秋成所
得那融營田可足兵食之費萬一今秋金人長驅深入
及盗賊猖獗彦恢當以此舟車推鋒陷陳以此士卒斬
将搴旗以此種蒔飛芻輓粟保守淮疆决無疎失詔彦
恢就本軍措置
戊寅提㸃江浙京湖福建廣南路坑冶鑄錢王㬇言鼓
鑄乏本錢乞借支浙鹽五千袋令本司販賣及借留上
借錢十五萬緡為回易本錢都省言借鹽有妨商販乞
借上供錢從之舊制鑄本以二廣五分鹽息錢自鈔發
行所得甚薄故㬇以為請(三年二月/丙午罷借)　武義大夫閤門
宣賛舍人主管廬夀鎮撫司公事王亨進秩一等以収
復安豐夀春縣花黶鎮故也初夀春既為偽齊王彦先
所據江東大帥李光欲出師而朝廷不從吕頥浩言夀
春本治淮南國初方移治下蔡今賊不能守得之亦不
能城不若遣兵二千逐安豐霍邱夀春之㓂使之過淮
且於夀春寄治府事如此則在我可省轉輸又足以示
敵人不過淮之信詔督府措置(此月/己未)㑹偽齊兵退亨遣
敦武郎羅興徃戍其地因是得遷光又言和州鎮撫使
趙霖知濠州㓂宏知六安軍謝通皆有守禦之勞並進
秩一等既而傅崧卿又薦霖宣力於朝乃復霖直徽猷
閣(三人遷官在八月癸/巳霖復職在戊戌)
己卯吕頥浩自鎮江入見庚辰頥浩言金人頃趨建康
初自北岸掠小舟數十而濟既至南岸恣行掠船濟渡
軍馬其取和州渡江亦然欲令江北諸渡自九月朔日
惟於𦂳要渡口量留舟一二以備轉送斥堠文字餘舟
皆泊南岸至十月朔日以後大江更不得通行應公私
舟船悉令於南岸深港内𨼆蔵如違篙稍並行軍法俟
過防秋如舊從之　是日韓世忠先遣中後左右四軍
渡江逼劉忠寨而屯先是世忠既移屯乃奕碁飲酒按
兵不動者累日衆莫窺其際一夕獨與親信蘓格便服
聫小騎直穿賊營警夜者呵問世忠曰我也盖已諜知
賊中約以我字為號故所曏不疑遂周覽賊營而出喜
曰天賜我也即下令明日破賊㑹食遂命諸軍㧞柵前
行而潛令銳卒二千御枚夜進伏於山上翌旦(辛巳/日旦)世
忠親率選鋒及前軍俱進暨戰所遣卒疾馳入其中軍
望樓植麾張盖賊回顧驚潰大敗遁去忠據白面山跨
三年及是乃敗其輜重皆為世忠所得始世忠之出也
宣撫使孟庾以師乆勞止之世忠請期半月當馳㨗以
獻至是卒如所料(熊克小歴載此事於今年二月盖不/知世忠行軍月日也克又云忠欲投)
(劉豫徒中斬其首以降益誤矣盖趙雄撰世忠碑所書/如此其實忠以七月走淮西九月在蘄陽為解元所敗)
(乃走偽齊明年四月始被殺/也克不深考今各附本月日)
辛巳詔吕頥浩日下赴都堂治事觀文殿學士知紹興
府朱勝非同都督江淮荆浙諸軍事頥浩薦勝非盖傾
秦檜也　棣州進士李宷挈家來歸詔賜錢百千　故
右承議郎鄧考甫贈直龍圖閣考甫臨川人元符末應
詔上書言新法必亂天下坐削官覊管年八十餘而卒
後三年復官其曽孫一人(考甫上書邪上尤甚第一人/筠州覊管黨籍餘官第六十)
(七/人)　徽猷閣待制都督府参謀官權主管本府事傅崧
卿請逐路應統兵官大小将帥及本府元留下人馬並
聴節制行移兵将官及屬部仍用劄子除江東一路事
務與李光㑹議外餘路並令諸大帥依元得便宜指揮
施行從之崧卿之至建康也右承奉郎通判府事呉若
以衫帽見之崧卿訴於朝若坐貶秩　自葉濃之亂而
福建監司皆聚於福州言者以為建劔汀邵四州習俗
强悍盗賊屢作漳泉興福號下四州其民怯弱少有為
盗者毎聞㓂作監司首為逃避之計按部漳泉去賊愈
逺群兇益無所憚乃詔漕臣還治建州　詔淮浙煎鹽
亭戸全免色役用户部侍郎提領𣙜貨務黄叔敖請也
　左朝請郎陳堯臣主管亳州明道宫　初浙西安撫
大使劉光世奏統制官喬仲福靳賽等十三人防江有
勞詔進一官許囬授至是光世辭兩鎮之節復為之請
上命特與轉行給事中程瑀言将帥取必其流将不可
収命令數改其弊将不可振望令尚書省籍記姓名後
若立功優加賞典於體為便詔以章示光世其後瑀罷
去仲福等卒遷官(仲福等遷横行/在九月癸酉)
甲申吕頥浩言朝廷近置㳂海制置司最為得䇿然敵
舟從大海北來抛洋直至定海縣此浙東路也自通州
入料角放洋至青龍港又㳂流至金山村海鹽縣直泊
臨安府江岸此浙西路也萬一有警制置一司必不能
照應望令仇悆専管淮東浙西路别除制置使一員専
管浙東福建路從之　時江北士大夫多避地嶺南者
上聞之詔帥臣監司優加存䘏　勒停人林杞以擅殺
張政事訟於御史䑓御史中丞沈與求等言把之情節
終有可矜乞行改正詔把叙奉議郎
乙酉詔武臣試換文資權令住罷以右正言呉表臣言
天下危注意将近聞武臣欲趂秋試者甚衆盖有舊係
舉人寄名軍中者又有規免試弓馬及出戰短使者以
武換文非今日事乞竢邉事寧息日施行故也　詔自
今臨安府遺火止令馬歩軍司及府兵救撲仍預給色
號他軍非奉御前處分者毋得擅出營
丙戍御史中丞沈與求試吏部尚書兼權翰林學士
尚書户部侍郎兼侍讀提領𣙜貨務兼修政局詳定官
黄叔敖試戸部尚書　試吏部侍郎兼直學士院綦崈
禮與權兵部侍郎方孟卿兩易　秘閣修撰都督府隨
軍轉運使姚舜明權户部侍郎　殿中侍御史江躋守
侍御史(躋之除日歴不載題名在七月/必以沈與求出䑓故也今附此)
初宗正寺所掌四書曰玉牒曰仙源積慶圖曰宗藩慶
系録曰宗枝屬籍玉牒如帝紀而特詳於國書中最為
嚴重建炎南渡舉四書而逸於江滸丁亥太常少卿兼
宗正少卿李易請編次玉牒從之(五年六月/丁巳進呈)
是月詔潛邸祗應人自今並不作隨龍時吏士攀援推
恩者衆言者引司馬光之論以謂人主獨私宫中之人
則所與親者至狹况親曽遭遇之人推恩已乆不應遷
延至今故有是命(此以今年十月四/日臣僚上言增入)　湖廣宣撫使李
綱以左朝奉郎通判全州趙志之權湖南轉運判官(此/以)
(明年六月乙未薛/徽言所奏修入)
　
　
　
　建炎以来繫年要録巻五十六
