
　元史卷二十一
　明翰林學士亞中大夫知制誥兼修國史宋濓等修
　本紀第二十一
　　成宗四
七年春正月戊戌太陰犯昴甲辰太陰犯軒轅丙午定
諸改補鈔罪例為首者杖一百有七從者減二等再犯
從者杖與首同為首者流己酉以嵗不登禁河北甘肅
陜西等郡釀酒益都諸處牧馬之地為民所墾者畝輸
租一斗太重減為四升弛饑荒所在山澤河泊之禁一
年賑諾海貧乏户米八千石壬子罷歸徳府括田乙卯
詔凡為匿名書辭語重者誅之輕者流配首告人賞鈔
有差皆籍没其妻子充賞命御史臺宗正府委官遣發
朱清張瑄妻子來京師仍封籍其家貲拘收其軍器海
舶等丁巳命樞密院選軍士習農業者十人教軍前屯
田賜伊特格勒逹噶金五十兩銀千兩鈔千錠幣帛百
匹二月壬戌詔中書省汰諸有司冗員仍令諭樞密院
除出征將帥外掌署院事者定其員數以聞辛未以平
章政事行上都留守茂巴爾斯陜西行省平章阿喇卜
丹並為中書平章政事江南行臺御史中丞尚文為中
書左丞江浙行省參知政事董士珍為中書參知政事
壬申詔樞密院宗政府等自今每事與中書共議然後
奏聞諸司不得擅奏遷調官員雖經特㫖用之而于例
未允者亦聽覆奏甲戌減杭州稅課提舉司冗員丙子
詔和林軍以六年更戌仍給鈔以周其乏命西京伊蘇
岱爾軍及大都所起軍皆以四月至上都五月赴北丁
丑命諸徹伯爾非急務者勿遣乘驛詔中書省設官自
左右丞相以下平章二員左右丞各一員參知政事二
員定為八府戊寅太陰犯心己卯盡除内郡饑荒所在
差稅仍令河南省賑恤流民給北師鈔三十八萬錠以
安南陳益稷久居鄂州賜鈔千錠以侍御史托廸為中
書參知政事御史臺臣言江浙行省平章阿里左丞髙
翥安祐僉省張祐等詭名買鹽萬五千引增價轉市於
人乞遣省臺官按問從之太原大同平灤路饑並減直
糶糧以賑之庚辰命陜西甘肅行省賑鳯翔秦鞏甘州
哈瑪爾貧户監察御史杜肯構等言太傅右丞相鄂勒
哲受朱清張瑄賄賂事不報壬午帝語中書省臣曰比
有以嵗課增羡希求爵賞者此非掊克於民何從而出
自今除原額外勿以增羨作正數罷江南財賦總管府
及提舉司禁内外中書省户部轉運司官不得私買鹽
引罷致用院禁諸人毋以金銀絲線等物下番罷江南
都水庸田司行通政院併大都鹽運司入河間運司其
所掌京師酒稅課令户部領之禁諸人非奉㫖毋得以
寶貨進獻汰諸色人冒充宿衛及諸王駙馬妃主部屬
濫請錢糧者真定路饑賑鈔五萬錠仍諭諸王錫錫及
鷹師等毋於真定近地縱獵擾民丙戌詔除征邊軍士
及兩都站户外其餘人户均當徭役丁亥詔自今除樞
密院御史臺宣政院依舊奏選諸司毋得擅奏其舉用
人員並經中書省三月己丑朔保定路饑賑鈔四萬錠
庚寅詔遣奉使宣撫循行諸道以郝天定達春往江南
江北石珪往燕南山東耶律希逸劉賡往河東陜西特
哩托歡戎益往兩浙江東趙仁榮岳叔謨往江南湖廣
茂巴爾陳英往江西福建塔斯哈雅劉敏中往山北遼
東竝給二品銀印仍降詔戒飭之江浙行省平章托克
托遣發朱清張瑄家屬其家以金珠重賂之托克托以
聞帝曰朕以江南任卿果能爾真男子事也其益恪勤
乃事賜以黄金五十兩都城火命中書省與樞密院議
增廵防兵甘肅行省供軍錢糧多弊詔徙亷訪司于甘
州壬辰定大都南北兵馬司姦盜等罪六十七以下付
本路七十七以上付伊克扎爾古齊河間路禾稼不登
命罷修建僧寺工役乙未真定路饑賑鈔六百六十餘
錠中書平章巴延梁徳珪段真諤爾根薩里右丞巴特
瑪琳沁左丞額古爾布哈參政密喇卜和卓張斯立等
受朱清等賄治罪有差詔皆罷之以洪君祥為中書右
丞監察御史言其曩居宥密以貪賄黜乞别選賢能代
之不報甲辰詔定贓罪為十二章京朝官月俸外增給
禄米外任官無公田者者量給之乙巳以征八百媳婦
喪師誅劉深笞哈喇岱鄭祐罷雲南征緬分省戊申索
羅希岳鉉等進大一統志賜賚有差己酉追收原降除
免和顧和市璽書以托歡誣告諸王托克托謫置湖廣
軍前自效罷甘肅行省差調民兵及取勘軍民站户家
屬孳畜之數庚戌以特爾格徹爾所收阿雅噶齊户仍
𨽻諸王托克托癸丑樞密院臣及監察御史言中丞董
士選貸朱清張瑄鈔非義帝曰臺臣稱貸不必問若言
者不已後當杖之甲寅車駕幸上都丙辰賜諸王錫錫
部等鈔六萬錠賑李陵臺等五站户鈔一千四百餘錠
遼陽等路饑賑鈔萬錠夏四月癸亥太陰犯東井詔省
臺樞密院通政院凡呼召大都總管府官吏必用印帖
其餘諸司不得輒召徴藩臣陳天祥張孔孫郭筠至京
師以天祥孔孫為集賢大學士筠為昭文館大學士皆
同議中書省事丙寅太陰犯軒轅庚午以中書文移太
繁其二品諸司當呈省者命止闗六部中書左丞相達
爾罕言僧人修佛事畢必釋重囚有殺人及妻妾殺夫
者皆指名釋之生者苟免死者負寃於福何有帝嘉納
之辛未流朱清張瑄子孫於逺方仍給行費乙亥嵗星
犯輿鬼太陰犯南斗庚辰蛇節降令海拉蘇將兵五千
守之餘衆悉遣還各戍撥碉門四川軍人一千人鎮羅
羅斯其土軍修治道路者悉令放還甲申熒惑犯太微
垣右執法丁亥嵗星犯輿鬼誅蛇節衛輝路辰州螟濟
南路隕霜殺麥五月己丑給和林軍鈔三十八萬錠開
上都大都酒禁其所隸兩都州縣及山後河東山西河
南嘗告饑者仍悉禁之詔雲南行省整飭錢糧壬辰辰
星犯東井以大徳五年戰功賞北師銀二十萬兩鈔二
十萬錠幣帛各五萬九千匹賜皇姪哈尚及安西王阿
南達諸王托克托班爾實駙馬曼濟台等各金五十兩
銀珠錦幣有差丙申遣征緬回軍萬四千人還各戍癸
卯詔和林軍糧除嵗支十二萬石其餘非奉㫖不得擅
支丁未綽和爾來朝以戰功賜金五十兩銀四百兩仍
給其萬户所𨽻貧乏軍鈔六十九萬餘錠辛亥奉使宣
撫耶律希逸劉賡言平陽僧徹爾威犯法非一有司憚
其豪强不敢詰問閒臣等至潛逃京師中書省臣言宜
捕送其所令省臺宣政院遣官雜治從之甲寅濬上都
灤河乙卯以昌通王五户絲分給諸王達實特穆爾令
甘州站户為僧人圖爾哈等隱藏者依例還役詔中外
官吏無職田者驗俸給米有差其上都甘肅和　諸處
非産米地惟給其價禁諸王班布爾實部於般陽等處
圍獵擾民詔諸宿衛士除官員子弟曾經奏准者留餘
悉革去禁諸王駙馬毋輒杖州縣官吏違者罪王府官
立和林宣慰使都元帥府以呼喇珠遥授中書省左丞
為宣慰使都元帥賜諸王納古爾鈔千錠幣三十匹濟
寧東昌濟南般陽益都蟲食麥太原龍興南康袁瑞撫
等路髙唐南豐等州饑減直糶糧五萬五千石東平益
都濟南等路蝗般陽路隕霜閏五月戊午朔日有食之
以伊納克特穆爾庫庫楚鴻和没於軍賜其家鈔有差
壬戌詔禁犯曲阜林廟丁卯平江等十五路民饑減直
糶糧三十五萬四千石戊辰太陰犯心己巳以諸王博
囉珍通討賊有功徵詣京師鄂勒哲薨庚午雲南行省
平章伊蘇岱爾入朝以所獲軍中金五百兩為獻帝曰
是金卿効死所獲者賜鈔千錠丁丑禁諸王駙馬等征
北諸軍以奴為代者罪之辛巳詔僧人與民均當差役
癸未各道奉使宣撫言去嵗被災人户未經賑濟者宜
免其差役從之命江浙行省右丞董士選發所籍朱清
張瑄貨財赴京其海外未還商舶至則依例籍没甘肅
行省平章哈克繖等侵盜官錢十六萬三千餘錠鹽引
五千餘道命省臺官徵之詔上都路應昌府伊竒喇斯
和林等處依内郡禁酒丙戌罷營田提舉司汴梁開封
縣蟲食麥六月己丑御史臺臣言𤓰沙二州自昔為邊
鎮重地今大軍屯駐甘州使官民反居邊外非宜乞以
䝉古軍萬人分鎮險隘立屯田以供軍實為便從之罷
四川宣慰司立四川行中書省以雲南行省平章托克
托湖廣行省議事平章程鵬飛為平章政事壬辰武岡
路饑減價糶糧萬石以賑之給欽察千户等貧乏者鈔
三萬七千八百餘錠癸巳叛賊雄挫來降乙未以亦乞
不薛就平留特黙齊軍二千人討阿永叛蠻餘悉放還
庚子西京道宣慰使帕哈哩鼎以瑟瑟二千五百餘斤
鬻于官為鈔一萬一千九百餘錠有㫖除御榻所用外
餘未用者宜悉還之命阿巴阿固岱等整飭河西軍事
癸卯詔凡軍官子弟年及二十者與民官子孫同儤直
一年方許襲職萬户於樞密院千户於行省百户於本
萬户乙巳罷行省僉省浙西淫雨民饑者十四萬賑糧
一月仍免今年夏稅并各户酒醋課命甘肅行省修阿
哈潭曲尤壕以通漕運大寧路蝗秋七月辛酉常徳路
饑減直糶糧萬石以賑之壬戌御史臺臣言前河間路
逹嚕噶齊郭斡賽音轉運使珠嘉徳壽皆坐贓罷今郭
斡賽音以獻鷹犬除大寧路逹嚕噶齊珠嘉徳壽以徳
哷黙色妄奏其被誣除福寧知州並宜改正不敘以戢
姦貪從之禁僧人以修建寺宇為名賫諸王令㫖乘傳
擾民汰宿衛士丙寅達爾罕哈喇哈斯為中書右丞相
知樞密院事戊辰嵗星犯軒轅丙子給四川行省驛劵
十二道詔除集賢翰林老臣預議朝政其餘三品以下
年七十者各陞散官一等致仕立和林兵馬司罷遼東
宣慰司丁丑中書臣言大同稅課比奉㫖賜乳母楊氏
其家掊歛過數擾民為甚勑賜鈔五百錠其稅課依例
輸官御史臺臣言湖南輸糧百石者出驛馬一匹廣海
地狹所輸不及百石者所出亦如之故官以鹽引助其
不給毎馬一疋貴州以北給鹽十七引以南二十引近
立𣙜鹽提舉司官價增五之三原給二十引者宜與鈔
十七錠十七引者十五錠從之罷江南白雲宗攝所其
田令依例輸租都勒斡徹伯爾穆爾特穆爾等遣使請
息兵命安西王慎飭軍士安置驛傳以俟其來戊寅賜
諸王紐掄巴延額布根等鈔九萬錠罷諸王所設總管
官叛賊麻你降貢金五百兩童男女二百人及馬牛羊
却之己卯太陰犯井乙酉熒惑犯房賜諸王竒爾婁等
部鈔幣有差八月己丑罷護國仁王寺原設江南營田
提舉司給安西王所部貧民米二萬石辛卯夜地震平
陽太原尤甚村堡移徙地裂成渠人民壓死不可勝計
遣使分道賑濟為鈔九萬六千五百餘錠仍免太原平
陽今年差稅山塲河泊聽民採捕癸巳太白犯氐伊嚕
布哈將昂吉爾軍赴雲南道卒以其子布哩頁代之甲
午熒惑犯東咸太陰犯牽牛庚子中書省臣言帕哈哩
鼎輸運和林軍糧其負欠計二十五萬餘石近監察御
史亦言其侵匿官錢十三萬餘錠臣等議遣官徵之不
足則籍没其財産從之乙巳嵗星犯軒轅庚戌緬王遣
使獻馴象四辛亥熒惑犯天江賜諸王圖卜特穆爾子
額森博恰所部等鈔六千九百餘錠九月戊午車駕還
大都丙寅太白晝見以太原平陽地震禁諸王阿濟格
錫錫所部擾民仍減太原嵗飼馬之半遣刑部尚書塔
齊爾翰林直學士王約使髙麗以其國相呉祈專權徵
詣闕問罪辛未熒惑犯南斗詔諭諸司賑恤平陽太原
甲戌太陰犯東井乙亥太白犯南斗丙子罷僧官有妻
者壬午辰星犯氐復茂巴爾斯平章政事冬十月丁亥
太白經天御史臺臣劾言江浙行省平章阿里不法帝
曰阿里朕所信任臺臣屢以為言非所以勸大臣也後
有言者朕當不恕戊子弛太原平陽酒禁以浙江年穀
不登減海運糧四十萬石己丑詔從軍醫工止復其妻
子户如故辛卯復立陜西行御史䑓癸巳御史臺臣及
諸道奉使言行省官久任與所𨽻編氓聨姻害政詔互
遷之以濟爾噶呼知樞密院事給大都文宣王廟洒掃
户五乙未發雲南叛宼餘黨未革心者來京師留蛇節
養子阿闕於本境以撫其民改平灤為永平路陞甘州
為上路設刑部獄吏一員以掌囚徒安西轉運司於常
課外增算五萬七千四百錠人賜衣一襲以勸其功詔
諸司凡錢糧不經中書省議者勿奏庚子改普定府為
路𨽻曲靖宣慰司以故知府容苴妻適姑為總管佩虎
符以叙州宣慰司為敘南等處諸部蠻夷宣撫司辛丑
太陰犯東井庚戌翰林國史院進太祖太宗定宗睿宗
憲宗五朝實録辛亥詔軍户貧乏者存恤六年增䝉古
國子生百員十一月甲寅朔賜諸王阿濟格所部鈔二
十萬錠糧萬石命鷹師圍獵毋得擾民以順元𨽻湖廣
省併海道運糧萬户府為海道都漕運萬户府給印二
亦乞不薛賊黨魏傑等降人賜衣一襲遣還俾招其首
亂者丁巳詔大同靜州隆興等路運糧五萬石入和林
己未太白經天辛酉木氷甲子命依十二章斷僧官罪
丙寅鎮星犯進賢戊辰太陰犯井辛未陞全寧府為路
己卯太陰犯東咸遣諸王穆齊特伊嚕音特穆爾使徹
伯十二月甲申朔詔内郡比嵗不登其民已免差者併
蠲免其田租乙酉弛京師酒課許貧民釀酒丙戌太白
經天熒惑犯壘壁陣戊子以平宋隆濟功增諸將秩賜
銀鈔等物有差其軍士各賜鈔十錠放歸存恤一年丙
申太陰犯東井辛丑太陰犯明堂詔撫諭順元諸司免
大徳七年民間逋稅命江南浙西官田奉特㫖賜賚者
許中書省廻奏賜皇姑魯國大長公主鈔一萬五千錠
幣帛各三百匹加封真武為元聖仁威𤣥天上帝丁未
太陰犯天江以轉輸軍餉勞免思播二州及潭衡辰沅
等路稅糧一年常澧三分之一淘金站户無種佃者免
雜役一年七道奉使宣撫所罷贓汚官吏凡一萬八千
四百七十三人贓四萬五千八百六十五錠審寃獄五
千一百七十六事是嵗斷大辟十人
八年春正月己未以災異故詔天下恤民隱省刑罰雜
犯之罪當杖者減輕當笞者並免私鹽徒役者減一年
平陽太原免差稅三年隆興延安及上都大同懐孟衛
輝彰徳真定河南安西等路被災人户免二年大都保
定河間路免一年江南佃户私租太重以十分為率減
二分永為定例仍弛山場河泊之禁聽民採捕庚申以
雲南順元同知宣撫事宋阿重生獲其叔隆濟來獻特
陞其官賜衣一襲置掌薪司以供尚食令宣徽院掌其
事癸亥禁錮朱清張瑄族屬乙丑復置遂平新蔡真陽
太和沈丘潁上柘城城父郟舞陽十縣丙寅以御史中
丞太僕卿塔斯布哈為中書右丞江南行臺中丞趙仁
榮為參知政事陞教坊司三品庚午以年扎克嘉勒燦
為帝師辛巳詔諸王妃主及諸路有馬者十取其一諸
王駙馬往遼東捕海東鶻者毋給驛自滎澤至睢州築
河防十有八所給其夫鈔人十貫駙馬伊勒噶珠所部
民饑以糧二千石賑之是月平陽地震不止已修民屋
復壊二月丙戌增置國子生二百員選宿衛大臣子孫
充之降莊浪路為州併隴干縣入徳順州辛卯命諸王
徹伯爾部軍屯田于繅察克酬谷甲午詔父子兄弟有
才者許並居風憲徙江東建康道廉訪司治于寧國其
建康路簿書命監察御史鈎考丙申分軍千人戍嘉定
州甲辰翰林學士承㫖色勒黙進金書世祖實録節文
一冊漢字實録八十冊減宿衛繁冗者丙午車駕幸上
都勑軍人姦盜詐偽悉歸有司賜太祖位齊哩克昆户鈔
萬八千二百錠布帛萬匹賜圗沁及塔喇海以所籍朱
清張瑄田人六十頃近侍鷹坊齊哩克昆鈔二萬七千
三百錠布帛萬二千匹賜平章政事王慶端玉帶半俸
終身三月丁巳詔軍民官已除以地逺官卑不赴者奪
官不叙軍官擅離所部者遣還翼違者論如律軍人不
告所部私歸者杖而還之乙丑自去嵗十二月庚戌彗
星見盈尺在室十一度入紫微垣至是滅凡七十四日
戊辰中書左丞尚文以疾辭不允詔諸王駙馬所分郡
邑達嚕噶齊惟用䝉古人三年依例遷代其漢人女直
契丹名為䝉古者皆罷之勅軍民逃奴有獲者即付其
主主在他所者赴所在官司給之仍追逃奴鈔充獲者
賞逃及誘匿者論罪有差詔諸路牧羊及百至三十者
官取其一不及數者勿取中書省臣言自内降㫖除官
者果為近侍宿衛踐履年深依已除敘嘗宿衛未官者
視散官叙始厯一考準為初階無資濫進降官二級官
髙者量降各位下再任者從所𨽻用三任之上聽入常
調蒙古人不在此限從之雲南黎州盜刼伊蘇岱爾家
屬貲産命宣政院督其郡邑捕之給諸王徹伯爾部馬
萬三千五百疋庚辰詔内外使以軍務行者至其地有
司給饋十五日自餘重事八日細事三日命凡為衙兵
者皆半𨽻屯田仍諭各衛屯官及屯田者視其勤惰以
為賞罰陞分寧縣為寧州罷廬州路𣙜茶提舉司灤
城濟陽等縣隕霜殺桑夏四月丙戌置千户所戌定海
以防嵗至倭船永寧路叛宼雄挫來降命僧道為商者
輸稅凡諸王駙馬徵索有司非奉㫖輒給者罪且罷之
詔諸路輝和爾哈瑪爾自相訟者歸都䕶府與民交訟
者聴有司專決甲午詔朝廷諸王駙馬進捕鷹鷂皆有
定户自今非鷹師而乘傳冒進者罪之庚子以永平清
滄柳林屯田被水其逋租及民貸食者皆勿徴丁未分
教國子生於上都賜西平王鄂囉齊哈達等部民鈔萬
錠都爾蘇等站户鈔二千二百錠銀三百九十兩有奇
益都臨胊徳州齊河蝗五月癸丑朔日有食之辛酉以
所籍朱清張瑄江南財産𨽻中政院己巳以平宋隆濟
功賜諸王托克托伊奇哩平章綽和爾等銀鈔金幣玉
帶及大理金齒曲靖烏撒烏䝉宣慰等官銀鈔各有差
壬申罷福建都轉運鹽使司以其嵗課併𨽻宣慰司中
書臣言呉江松江實海口故道潮水久淤凡湮塞良田
百有餘里況海運亦由是而出宜於租户役萬五千人
濬治嵗免租人十五石仍設行都水監以董其程從之
追收諸王驛劵癸酉定館陶等十七倉官品級諸糧十
萬石以上者從七品五萬石以上者正八品不及五萬
者從八品庚辰以去嵗平陽大原地震宫觀摧圯者千
四百餘區道士死傷者千餘人命賑恤之是月蔚州之
靈仙太原之陽曲隆興之天城懐安大同之白登大風
雨雹傷稼人有死者大名之濬滑徳州之齊河霖雨汴
梁之祥符太康衛輝之獲嘉太原之陽武河溢六月癸
未開和林酒禁立酒課提舉司丁酉汝寧妖人李曹驢
等妄言得天書惑衆事覺伏誅益津蝗汴梁祥符開封
陳州霖雨蠲其田租扶風岐山寶雞諸縣旱烏撒烏䝉
益州忙部東川等路饑疫並賑恤之秋七月辛酉罷江
淮等處財賦總管府癸亥諸王格蔵自西域遣使來貢
珍物賜諸王伊蘇特穆爾等鈔二十萬錠戍北千户十
五萬錠齊哩克昆等九萬餘錠西平王鄂囉齊二萬錠
以順徳恩州去嵗霖雨免民租四千餘石八月太原之
交城陽曲管州嵐州大同之懐仁雨雹隕霜殺禾杭州
火發粟賑之以大名髙唐去嵗霖雨免其田租二萬四
千餘石九月癸丑車駕至自上都庚申巴延梁徳珪竝
復為中書平章政事巴特瑪琳沁復為中書右丞密喇
卜和卓復為參知政事以江浙行省平章阿里為中書
平章政事庚午以户部尚書張祐為中書參知政事癸
酉諸王徹伯爾都勒斡等遣使來附賜以幣帛六百匹
詔諸王凡泉府規營錢非奉㫖毋輒支貸給諸王徹伯
爾部帛四百匹四川雲南鎮戍軍家居太原平陽被災
者給鈔有差潮州颶風起海溢漂民廬舍溺死者衆給
其被災户糧兩月以冀孟輝雲内諸州去嵗霖雨免其
田租二萬二千一百石冬十月己卯有事于太廟辛巳
給諸王阿濟格所部馬料價鈔三千九百錠以宣徽使
大都䕶長壽為中書右丞陜西行省右丞托歡為中書
參知政事丁亥安南遣使入貢詔諸王駙馬毋乗驛以
獵庚寅封皇姪哈尚為懐寧王賜金印仍割瑞州户六
萬五千𨽻之嵗給五户絲直鈔二千六百錠幣帛各千
匹戊戌命省臺院官鞫高麗國相呉祈及千户石天輔
等以祈離間王父子天輔謀歸日本皆笞之徙安西十
一月壬子詔内郡江南人凡為盜黥三次者謫戍遼陽
諸色人及髙麗三次免黥謫戍湖廣盜禁籞馬者初犯
謫戍再犯者死以平陽太原去嵗地大震免其稅課一
年遣制用院使和琳翰林直學士林元撫慰髙麗放遼
陽民樂亦等三百九十户為兵者還民籍丁卯復免僧
人租戊辰以武備卿特古勒徳爾為御史大夫壬申詔
僧姦盜殺人者聴有司專決寧逺王庫庫楚以馬萬五
百餘疋給軍命以鈔五萬二千五百餘錠償其直增海
漕米為百七十萬石十二月庚子復立益都淘金總管
府辛丑封諸王徹伯爾為威武西寧王賜金印賜安西
王阿南逹諸王阿濟格伊蘇布爾罕等鈔一萬四千錠
九年春正月丁巳太陰犯天闗戊午帝師年扎克嘉勒
燦卒賻金五百兩銀千兩幣帛萬匹鈔三千錠仍建塔
寺甲子太陰犯明堂以昂吉爾部民張道奴等舊權為
軍者復𨽻民籍己巳太陰犯東咸壬申弛大都酒禁甲
戌賜諸王鄂勒哲實都實喇拜布哈等所部鈔五萬六
千九百錠幣帛有差鷹師等百五十萬錠二月癸未敕
軍匠户原𨽻東宫者有司毋得奪之中書省臣言近侍
自内傳㫖除授賞罰皆無文記懼有差違乞自今傳㫖
悉以文記付中書從之甲午免天下道士賦稅乙未建
大天壽萬寧寺丁酉封諸王鄂勒哲為衛安王定逺王
永和爾為威定王並賜金印陞翰林國史院為正二品
賜都勒斡使者帛五百匹庚子命中書議行郊祀禮辛
丑詔赦天下令御史臺翰林集賢院六部於五品以上
各舉廉能識治體者三人行省行臺宣慰司亷訪司各
舉五人免大都上都隆興差稅内郡包銀俸鈔一年江
淮以南租稅及佃種官田者均免十分之二致仕官止
有一子應承廕者其儤使竝免之家貧者給半俸終身
丙午賜宿衛齊哩克昆鈔一百萬錠以歸徳頻嵗被水
民饑給糧兩月平陽太原地震站户被災給鈔一萬二
千五百錠三月丁未朔車駕幸上都給還安西王積年
所減嵗賜金五百兩絲一萬一千九百斤仍賜其所部
鈔萬錠勑遼陽行省毋專決大辟以和林所貯幣帛給
懐寧王部軍庚戌以策凌巴鄂爾嘉勒姪桑節巴勒為
帝師詔梁王勿與雲南行省事賜鈔千錠甲寅熒惑犯
氐戊午嵗星犯左執法以樞密副使髙興為平章政事
仍樞密副使賜親王托克托鈔二千錠紐掄博囉等金
五百兩銀千兩鈔二萬錠以濟寧去嵗霖雨傷稼常寧
州饑並賑恤之河間益都般陽屬縣隕霜殺桑撫之宜
黄興國之大冶等縣火給被災者糧一月夏四月庚辰
太陰犯井雲南行省請益戍兵不許遣使詣諸路閱其
當戌者遣之乙酉大同路地震有聲如雷壊官民廬舍
五千餘間壓死二千餘人懐仁縣地裂二所湧水盡黑
漂出松栢朽木遣使以鈔四千錠米二萬五千餘石賑
之是年租賦稅課徭役一切除免戊子賜徹伯爾都勒
斡所遣使者銀千四百兩鈔七千八百錠己丑東川路
蠻官阿葵以馬二百五十匹金二百五十兩及方物來
獻壬辰太白犯井中書省臣言前代郊祀以祖宗配享
臣等議今始行郊禮專祀昊天為宜詔依所議行之以
汴梁歸徳安豐去嵗被災潭州郴州桂陽東平等路饑
並賑恤之五月丁未詔諸王駙馬部屬及各投下凡市
傭徭役與民均輸遣官調雲南四川福建兩廣官大都
旱遣使持香禱雨戊申徵陜西儒學提舉蕭㪺赴闕命
有司給以安車戊午改各道肅政亷訪司為詳刑觀察
使聽省臺辟人用之立衍慶司正二品癸亥嵗星掩左
執法以地震改平陽為晉寧太原為冀寧復立洪澤芍
陂屯田令河西行省平章阿薩爾領之省鬱林縣入貴
州以晉寧冀寧累嵗被災給鈔三萬五千錠寶慶路饑
發粟五千石賑之以陜西渭南櫟陽諸縣去嵗旱蠲其
田租道州旱六月丙子朔以立皇太子遣中書右丞相
達爾罕哈喇哈斯告昊天上帝御史大夫特古勒徳爾
告太廟庚辰立皇子徳壽為皇太子詔天下賜髙年帛
八十者一匹九十者二匹孝子順孫堪從政者量才任
之親年七十别無侍丁者從近遷除外任官五品以下
並減一資諸處罪囚淹繫五年以上除惡逆外疑不能
決者釋之流竄逺方之人量移内地甲午潼川霖雨江
溢漂没民居溺死者衆勅有司給糧一月免其田租以
瓊州屢經叛宼隆興撫州臨江等路水汴梁霖雨為災
並給糧一月桓州宣徳雨雹鳯翔扶風旱通㤗靜海武
清蝗秋七月乙巳朔禁晉寧冀寧大同釀酒蠲晉寧冀
寧今年商稅之半丙午熒惑犯氐辛亥築郊壇於麗正
文明門之南丙位設郊祀署令丞各一員太祝三員奉
禮郎二員協律郎一員法物庫官二員癸丑以黒水新
城為靖安路陞祕書監拱衛司並正三品罷福建䝉古
字提舉司及醫學提舉司賜安西王阿南達子伊嚕特
穆爾鈔二千錠甲寅太白經天庚申陞太府監為太府
院壬戌以金千兩銀七萬五千兩鈔十三萬錠賜興聖
太后及宿衛臣出居懐州復置懐寧王王府官賜威逺
王永和爾鈔萬錠給大都至上都十二驛鈔一萬一千
二百錠丁卯熒惑犯房以大司徒段貞中書右丞巴特
瑪琳沁並為中書平章政事參知政事哈喇曼濟為右
丞參知政事密喇卜和卓為左丞參議省事伊遜巴爾
為參知政事給托克托部竒爾雅蘇民糧五月沔陽之
玉沙江溢陳州之西華河溢嶧州水賑米四千石揚州
之㤗興江都淮安之山陽水蠲其田租九千餘石潭郴
衡雷峽滕沂寧海諸郡饑減直糶糧五萬一千六百石
八月乙亥朔省博克遜冗員博克遜專治芻粟初惟數
人後以各位增入遂至繁冗至是存十二員餘盡革之
丙子給大都車站户粟千四百七十餘石丁丑給曲阜
林廟洒掃户以尚珍署田五十頃供嵗祀己卯以冀寧
嵗復不登弛山澤之禁聽民採捕命太常卿綽鄂昭文
館大學士靳徳進祭星于司天臺辛巳太陰犯東咸丙
戌商胡塔奇以寶貨來獻以鈔六萬錠給其直癸巳復
立制用院乙未熒惑犯天江賜寧逺王庫庫楚鈔萬錠
及其所部三萬錠是月涿州東安州河間嘉興蝗象州
融州柳州旱歸徳陳州河溢大名大水揚州饑九月戊
申聖誕節帝駐蹕于壽寧宫受朝賀丁巳熒惑犯斗庚
申車駕至自上都賜威武西寧王徹伯爾部鈔三萬錠
冬十月丁丑朔陞都水監正三品辛巳有事于太廟丙
戌太白經天己丑命兩廣以南軍與土人同戌庚寅駙
馬諳達布哈來自都勒斡賜銀五十兩鈔二百錠乙未
帝諭中書省樞密院御史臺臣曰省中政事聽右丞相
哈喇斯達爾罕總裁凡用人非與達爾罕共議者悉罷
之戊戌詔芍陂洪澤等屯田為豪右占據者悉令輸租
辛丑復以詳刑觀察司為廉訪司常州僧録林起祐以
官田二百八十頃冒為己業施河西寺勑募民耕種輸
其租于官御史臺臣請增官吏俸命與中書省共議以
聞括兩淮地為豪民所占者令輸租賦賜安南王陳益
稷湖廣地五百頃諸王呼喇珠及實喇濟蘇來賀立皇
太子賜鈔及衣服弓矢等有差十一月丁未以鈔萬錠
給雲南行省命與貝參用其貝非出本土者同偽鈔論
拘收諸王妃主驛劵置大都南城警廵院黄勝許遣其
屬來獻方物請復其子官帝不允曰勝許反側不足信
如其悔罪自至則官可得命賜衣服遣之以去年冀寧
地震站户貧乏詔諸王駙馬毋妄遣使乘驛復立雲南
屯田命巴延徹爾董其事給四川征戍軍士其家居大
同為地震壓死者户鈔五錠庚戌嵗星太白鎮星聚於
亢癸丑嵗星犯亢丙寅嵗星晝見庚午祀昊天上帝于
南郊牲用馬一蒼犢一羊豕鹿各九其文舞曰崇徳之
舞武舞曰定功之舞以攝太尉右丞相哈喇哈斯左丞
相阿固岱御史大夫特古勒徳爾為三獻官壬申太白
經天十二月乙亥賜冀寧路鈔萬錠鹽引萬紙以給嵗
費丙子太白犯西咸地震庚寅熒惑犯壘壁陣皇太子
徳夀薨己亥辰星犯建星
十年春正月壬寅朔髙麗王王昛遣使來獻方物甲辰詔詢訪
莊聖皇后昭睿順聖皇后徽仁裕聖皇后儀範中外之政以備
紀録丙午濬吴松江等處漕河四川行省臣言所在驛𫝊舊制
以各路逹嚕噶齊兼督今沿江水驛迂逺宜令所𨽻州縣官
統治從之增置甘肅行省斡實琿穆敦等處驛𫝊立福
建鹽課提舉司𨽻宣慰司庚戌濬真揚等州漕河令鹽
商每引輸鈔二貫以為傭工之費丁巳太白犯建星戊午
罷江南白雲宗都僧録司汰其民歸州縣僧歸各寺田
悉輸租壬戌發河南民十萬築河防丙寅以沙克多爾
部貧乏給糧兩月丁卯命諸王駙馬妃主奏請錢穀者
與中書議行之陞廵檢為九品命近侍無輙驛召外郡
官弛大同路酒禁封駙馬赫伯為昭武郡王營國子學
於文宣王廟西偏詔各道禁沮擾鹽法以京畿雷家站
户貧乏給鈔五百錠奉聖州懐來縣民饑給鈔九百錠
閏正月癸酉太白犯牽牛甲戌賑和敏所部米二千石
賑安巴巴圖魯軍屯東地者糧兩月丁亥免大都今年
租賦己丑太白犯壘壁陣甲午以前中書平章政事特爾
格江浙行省平章舍哩河南行省平章阿薩爾並為中
書平章政事行宣政院使張律四川行省左丞杜思敬
並中書左丞參議中書省事劉源為參知政事是月以
曹之禹城去嵗霖雨害稼民饑發陵州糧二千餘石賑
之晉寧冀寧地震不止二月壬寅賑金蘭站户不能自
贍者糧兩月賑遼陽千户沙實罕所部貧匱者糧三月
辛亥中書省臣言近侍傳㫖以文記至省者凡一百五
十餘人今臣擢用其中犯法妄進者實多宜加遴選制
曰可陞行都水監為正三品諸路提控案牘為九品駙
馬濟寧王曼濟岱以所部用度不足乞預貸嵗得五户
絲從之遣六衛漢軍貧乏者還家休息一年丙辰封博
囉為鎮寧王賜以金印都勒斡遣使來朝賜衣幣遣之
戊午太陰犯氐己未江西福建道奉使宣撫塔布岱坐
贓遇赦釋其罪終身不叙丁卯以額古爾布哈為中書
左承戊辰車駕幸上都賜安西王阿南達西平王鄂囉
齊布哩頁鈔三萬錠納木克巴勒萬錠從者三萬二千
錠鎮西武靖王吹巴勒所部饑發甘肅糧賑之是月大
同路暴風大雪壊廬舍明日雨沙陰霾馬牛多斃人亦
有死者三月戊寅嵗星犯亢己卯崆古王遣使來貢方
物乙未慮大都囚釋上都死囚三人賜駙馬曼濟岱鈔
萬錠道州營道等處暴雨江溢山裂漂蕩民廬溺死者
衆復其田租以濟州任城縣民饑賑米萬石給千家鈔
蘇達巴部糧三月柳州民饑給粮一月河間民王添喜
嘉努弒父磔裂於市夏四月庚子朔詔凡匿鷹犬者没
家貲之半笞三十來獻者給之以賞甲辰樞密院臣言
太和嶺屯田舊置屯儲總管府專督其程人給地五十
畆嵗輸糧三十石或佗役不及耕作者悉如數徴之人
致重困乞令軍官統治以宣慰使伊哷森布哈總之視
軍民所收多寡以為賞罰從之丁未命威武西寧王徹
伯爾領甘肅等地軍站事辛酉填星犯亢壬戌雲南羅
雄州軍火主阿邦龍少結豆温匡虜普定路諸蠻為冦
右丞汪維能進討賊退據越州諭之不服遣平章伊蘇
岱爾率兵萬人往捕之兵至曲靖與維能合從諸王實
保齊伊勒吉岱等壓賊境獲阿邦龍少斬之餘衆皆潰
命伊蘇岱爾留軍二千戍之其從軍有功者皆加賞賚
癸亥置崑山嘉定等處水軍上萬户府甲子倭商有慶
等抵慶元貿易以金鎧甲獻命江浙行省平章阿喇卜
丹等備之賜梁王薩克繖鈔千錠是月以廣東諸郡吉
州龍興道州柳州漢陽淮安民饑贛縣暴雨水溢賑糧
有差鄭州暴風雨雹大若雞卵麥及桑棗皆損蠲今年
田租真定河間保定河南蝗五月辛未大都旱遣使持
香禱雨壬午增河間山東兩浙兩淮福建廣海鹽運司
嵗煮鹽二十五萬餘引癸未詔西番僧往還者不許馳
驛給以舟車禁御史臺宣慰司廉訪司官毋買鹽引乙
酉以同知樞密院事塔爾古岱塔喇海並知樞密院事
遣髙麗國王王昛還國仍署行省以鎮撫之其國僉議
密直司等官並授以宣敕封駙馬托克特穆爾為濮陽
王賜金印公主孟古台為鄄國大長公主丁亥詔命右
丞相哈喇哈斯達爾罕左丞相阿固岱等整飭庶務凡
銓選錢穀等事一聽中書裁决百司勤怠悉以名聞賜
威武西寧王徹伯爾鈔三萬錠遼陽益都民饑賑貸有
差大都真定河間蝗平江嘉興諸郡水傷稼六月癸卯
御史臺臣言江南行臺監察御史嘉琿劾江浙行省宣
使李元不法行省亦遣人摭拾嘉琿不令檢覈案牘中
書省臣復言嘉琿等不循法度擅遣軍士守衛其門搒
掠李元誣指行省等官實沮省事詔省臺及伊克扎爾
古齊同訊之癸丑太陰犯羅堰上星己未嵗星犯亢壬
戌來安路總管岑雄叛湖廣行省遣宣慰副使和塔拉
特穆爾招諭之雄令其子世堅來降賜衣物遣之復淮
西道亷訪司大名益都易州大水景州霖雨龍興南康
諸郡蝗秋七月庚辰太陰犯牽牛辛巳釋諸路罪囚常
赦所不原者不與宣徳等處雨雹害稼大同之渾源隕
霜殺禾平江大風海溢漂民廬舍道州之武昌永州之
興國黄州沅州饑減直賑糶米七萬七千八百石八月
壬寅嵗星犯氐熒惑犯太微垣上将開成路地震王宫
及官民廬舍皆壊壓死故秦王妃伊囉斡等五千餘人
以鈔萬三千六百餘錠糧四萬四千一百餘石賑之辛
亥賜王姪阿穆爾克鈔三千錠丁巳京師文宣王廟成
行釋奠禮牲用太牢樂用登歌製法服三襲命翰林院
定樂名樂章成都等縣饑減直賑糶米七千餘石九月
己巳熒惑犯太微垣右執法壬申以聖誕節都勒斡遣
庫春等來賀壬午熒惑犯太微垣左執法冬十月甲辰
太白犯斗丁未有事于太廟辛亥太陰犯畢甲寅太陰
犯井丁卯安南國遣黎亢宗來貢方物青山叛蠻紅犵
獠等來附仍貢方物賜金幣各一呉江州大水民乏食
發米萬石賑之十一月己巳車駕還大都辛未嵗星犯
房壬申太陰犯虚甲戌熒惑犯亢丁亥武昌路火給被
災者糧一月戊子熒惑犯氐辛卯太陰犯熒惑丙申安
西王阿南達西平王卾囉齊所部皆乏食給米有差益
都揚州辰州嵗饑減直賑糶米二萬一千餘石十二月
壬寅太白晝見乙巳嵗星犯東咸壬子蘇克徹爾等十
三站之食給糧三月乙卯帝有疾禁天下屠宰四十二
日丙辰遣宣政院使實廸等禱于太廟諸王哈喇班第
部民潰散詔諭所在敢匿者罪之戊午太陰犯氐癸亥
瓊州臨髙縣那蓬洞主王文何等作亂伏誅磁州民田
雲童弑母磔裂于市是嵗斷大辟四十四人
十一年春正月丙寅朔帝大漸免朝賀癸酉崩于玉徳
殿在位十有三年壽四十有二乙亥靈駕發引塟起輦
谷從諸帝陵是年九月乙丑謚曰欽明廣孝皇帝廟號
成宗國語曰諤勒哲圖皇帝成宗承天下混壹之後垂
拱而治可謂善於守成者矣惟末年連嵗寢疾凡國家
政事内則決于宫壺外則委於宰臣然其不致於廢墜
者則以去世祖為未逺成憲具在故也
　
　
　
　
　
　
　
　
　
　
　元史卷二十一
元史卷二十一考證
成宗本紀大徳七年冬十月以故知府容苴妻適姑為
　總管　案滇志容苴効順賊未平而沒其妻能宣力
　戎行故有是命
八年七月太原之陽武河溢　案地理志太原路下無
　陽武縣名陽武係隸于汴梁路刻本訛舛但無他本
　可考姑仍原文
九年十一月丁未以鈔萬錠給雲南行省命與參貝用
　　案通考云貝作􁧍雲南􁧍以一為庄四庄為手四
　手為苗四苗為槖
