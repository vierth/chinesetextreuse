
　資治通鑑後編巻一百二十一
　　　　　　　　　　　刑部尚書徐乾學撰
　宋紀一百二十一(起昭陽協洽正月盡閼逢/涒灘九月凡一年有九月)
　　孝宗昭統同道冠徳昭功哲文神武明聖成孝皇
　　帝(諱春太祖七世孫也初太祖少子秦王徳芳生/英國公惟憲惟憲生新興侯從郁從郁生華隂)
　　　(侯世將世將生慶國公令譮令譮生子偁是為/秀王王夫人張氏以建炎元年十月戊寅生帝)
　　　(于秀州官舍命名伯琮及元懿太子薨髙宗未/有後而昭慈聖獻皇后亦自江西還行在后嘗)
　　　(感異夢密為髙宗言之髙宗大寤紹興二年五/月選帝育于宫中三年二月賜名瑗五年六月)
　　　(聴讀資善堂十二年正月封普安郡王三月出/閣就外第三十年二月癸酉立為皇子更名瑋)
　　　(丙子進封建王三十二年五/月甲子立為皇太子改名眘)
隆興元年春正月壬辰朔帝朝徳壽宫自是嵗如之
自建炎以來居位者往往不修職事而朝廷姑息莫知
所懲國子司業王十朋極言其弊之當革且論人主之
大職有三任賢納諫賞罰是也帝嘉納　以知饒州胡
銓為秘書少監銓論史官失職者四一謂記注不必進
呈庶人主有不觀史之美二謂唐制二史立螭頭之下
今在殿東南隅言動未嘗得聞三謂二史立後殿而前
殿不立乞於前後殿皆分日侍立四謂史官欲其直前
而閣門以未嘗預牒以今日無班次為辭乞自今直前
言事不必預牒閤門及以有無班次為拘從之　樞密
副都承㫖龍大淵帶御器械曾覿皆潛邸舊人欲擅利
權數言國用當加省察于是帝數以手詔詰户部錢榖
出入之數户部侍郎周葵奏言陛下新即大位勞心庶
政臣下傾聴謂有咨詢必出人意表今皆㣲文細故財
利是稽此不獨陛下未得治道之先務慮必有小人熒
惑聖聰欲售其私者不可不察也帝為之色動　庚子
以史浩為尚書右僕射平章事兼樞密使張浚進樞密
使都督江淮東西路軍馬開府建康浚薦陳俊卿為江
淮宣撫判官先是帝召俊卿及浚子栻赴闕浚附奏請
帝臨幸建康以動中原之心用師淮壖以為吳璘聲援
帝見俊卿問浚動靜飲食顔貌曰朕倚魏公如長城不
容浮言揺動浚㕘佐皆一時之選栻以少年内贊密謀
外㕘庶務其所綜畫幕府諸人皆自以為不及及入奏
事因進言曰陛下上念祖宗之讐恥下閔中原之塗炭
惕然于中思有以振之臣謂此心之發即天理也願益
加省察而稽古親賢以自輔無使少息則今日之功可
以立成帝大異之　吳璘奉班師之詔僚屬交諫曰將
在軍君命有所不受此舉所係甚重奈何退師璘知朝
論主和乃曰璘豈不知此顧主上初政璘握重兵在逺
有詔璘何敢違至是復詔璘進退可從便宜而璘已棄
徳順還河池金人乘其後璘軍亡失者三萬三千部將
數十人連營痛哭聲振原野于是秦鳯熈河永興三路
新復十三州三軍皆復為金取　二月壬戌朔用史浩
䇿以布衣李信甫為兵部員外郎齎蠟書間道往中原
招豪傑之據有州郡者許以封王世襲　己卯賑兩淮
流民及山東歸正忠義軍　癸未同知樞密院事黄祖
舜罷　庚寅逐秦檜黨人仍禁輒至臨安　三月壬辰
朔金帥赫舍哩志寧以書來求海泗唐鄧商州之地及
嵗幣先是金人十萬衆屯河南聲言規取兩淮朝廷震
恐張浚請以大兵屯盱眙及泗濠廬州備之至是志寧
乃以書抵浚欲凡事一依皇統以來故約不然請㑹兵
相見且遣富察圖們大周仁屯虹縣蕭琦屯靈壁積糧
修城將為南攻計　癸巳以張燾參知政事辛次膺同
知樞密院事初次膺為右正言力諌和議為秦檜所怒
流落者二十年帝即位召為中丞次膺每以名實為言
多所禆益帝呼其官而不名若成閔之貪饕湯思退之
朋比葉義問之奸罔皆被論罷每章疏一出天下韙之
渡江以後直言之臣稱次膺為首　丙申雨雹　金中
都以南八路蝗詔尚書省遣官捕之　壬寅陳康伯上
欽宗陵名曰永獻　乙巳詔求遺逸　丁未詔修太上
皇帝聖政　己酉㕘知政事張燾罷初劉度除右諫議
大夫入對首論待小人不可無節因奏潛邸舊寮宣召
當有時葢為龍大淵曾覿言也至是遂上疏劾大淵覿
輕儇浮淺憑倚恩寵入則侍幃幄之謀出則陪廟堂之
議搖唇鼓舌變亂是非凡皇闈宴昵之私宫嬪嬉笑之
語宣言于外以自夸大至引北人孫照出入清禁為撃
毬胡舞之戲上累聖徳望亟賜黜逐又因進故事論京
房指謂石顯元帝亦自知之而不能用葢公議不勝私
欲耳反復數百言尤為切至於是詔大淵除知閤門事
覿權知閤門事度言臣欲退之而陛下顧進之何面目
尚為諫官乞貶黜中書舍人張震繳其命至再侍御史
胡沂亦論兩人市權招士望屏逺之以防其㣲不報給
舍金安節周必大不書黄且奏曰陛下於政府侍從欲
罷則罷欲貶則貶獨於此兩人委曲遷就恐人言紛紛
未止也明日宣手詔謂給舍為人鼓扇議論羣起太上
時小事安敢爾於是安節必大退而待罪㑹張燾入對
欲以兩人決去就帝問所從聞燾曰聞之陸游帝曰游
反覆小人已得罪行遣矣燾謝曰臣聴言不實罪也遂
罷政是日安節必大再奏乞竄責不許必大入謝帝曰
朕察卿舉職但朕欲破朋黨明紀綱耳時宰輔臺諫合
一辭以為兩人當去故帝有朋黨之疑庚戌度改權工
部侍郎乙卯震出知建寧府帝復申兩人知閤之命必
大格除目不下史浩以聞越三日不獲命遂請祠去兩
人之命亦寢　夏四月戊辰張浚被命入見帝銳意恢復
浚乞即日降詔幸建康帝以問史浩浩對曰先為備守
是謂良規議戰議和在彼不在此儻聴淺謀之士時興
不教之師冦退則論賞以邀功冦至則斂兵而遁迹致
快一時含寃萬世及退詰浚曰帝王之兵當出萬全豈
可嘗試以圖僥倖復辯論于殿上浚曰中原乆陷今不
取豪傑必起而收之浩曰中原決無豪傑若有之何不
起而亡金浚曰彼民間無寸鐵不能自起待我至為内
應浩曰勝廣以鉏耰棘矜亡秦必待我兵非豪傑矣浚
因内引奏浩意不可回恐失機㑹且謂金人至秋必為
邊患當及其未發攻之帝然其言乃議出師渡江三省
樞密院不預聞㑹李顯忠邵宏淵亦獻擣虹縣靈璧之
策帝命先圖二城浚乃遣顯忠出濠州趨靈璧宏淵出
泗州趨虹縣　壬申賜禮部進士李待問以下五百三十
八人及第出身是科得吕祖謙　乙亥王之望罷　是
月金人拔環州守臣强霓及其弟震死之　五月乙未
金主以重五如廣樂園射柳命皇太子親王百官皆射
勝者賜物有差復御常武殿賜宴撃毬自是嵗以為常
　辛丑命左右史日更立殿前　壬寅張浚渡江視師
　李顯忠自濠梁渡淮至陡溝金右翼都統蕭琦背顯
忠約用拐子馬來拒顯忠與之力戰琦敗走遂復靈璧
顯忠入城宣布徳意不戮一人于是中原歸附者接踵
時邵宏淵圍虹乆不下顯忠遣靈璧降卒開諭禍福金
守將富察圖們大周仁皆出降宏淵恥功不自已出㑹
有降千户訴宏淵之卒奪其佩刀顯忠立斬之由是二
將不協未幾蕭琦亦降于顯忠　甲辰李顯忠及邵宏
淵敗金人于宿州　乙巳尚書右僕射平章事史浩罷
浩見邵宏淵出兵狀始知不由三省徑檄諸將語陳康
伯曰吾屬俱兼右府而出兵不預聞焉用相為哉不去
何待入對因奏陳康伯欲納歸正人臣恐他日必為陛
下子孫憂張浚鋭意用兵若一失之後恐陛下不得復
望中原因力乞罷王十朋論浩八罪曰懐奸誤國植黨
盜權忌言蔽賢欺君訕上帝為出浩知紹興十朋再䟽
謂陛下雖能如舜之去邪未能如舜之正名定罪紹興
宻邇行都浩嘗為屬吏姦贓彰聞亦何顔復見其吏民
遂改與祠自是不召者十二年太府丞史正志與浩族
異拜浩而父事之十朋論正志傾險姦邪觀時求進宜
黜之以正典刑林安宅出入浩與龍大淵門盜弄威福
至是詐病求致仕十朋并䟽其罪皆罷去　追復司馬
康右諫議大夫　丙午李顯忠兵傅宿州城金人來拒
顯忠大敗其衆追奔二十餘里邵宏淵至謂顯忠曰招
撫真闗西將軍也顯忠閉營休士為攻城計宏淵等不
從顯忠引麾下楊椿上城開北門不踰時㧞其城宏淵
等殿後趨之始渡濠登城城中巷戰又斬首數千擒八
十餘人遂復宿州中原震動㨗聞帝手書勞張浚曰近
日邊報中外鼓舞十年來無此克㨗既而宏淵欲發倉
庫犒卒顯忠不可移軍出城止以見錢犒士士皆不悦詔
以顯忠為淮南京東河北招討使宏淵副之　丁未
以辛次膺參知政事翰林學士洪遵同知樞宻院事時
符離之㨗日聞次膺手䟽千餘言乞加持重　辛亥天
申節上率羣臣詣徳壽宫上壽自是歳如之議者以欽
宗服除當舉樂禮部侍郎黄中曰臣事君猶子事父禮
親喪未𦵏不除服春秋君弑賊不討則雖𦵏不書以明
臣子之罪况今欽宗實未𦵏也而可遽作樂乎事遂寢
　金尚書省請籍天徳間被誅大臣諸奴𨽻及從窩幹
亂者為軍金主以四方甫定民意稍蘇而復簽軍非長
䇿不聴　壬子欽宗大祥帝服衰服詣几筵易祥服行
祥祭禮　金左副元帥赫舍哩志寧自睢陽引兵攻宿
州李顯忠擊却之金巴薩復自汴率歩騎十萬來攻晨薄
城下列大陣顯忠與之戰巴薩敗走翼日益兵至顯
忠謂邵宏淵并力夹擊宏淵按兵不動顯忠獨以所部
力戰斬首五千餘俄而敵大至顯忠用克敵弓射却之
宏淵顧衆曰當此盛夏揺扇於清凉之下且猶不堪况
烈日被甲苦戰乎人心遂揺無復鬬志至夜中軍統制
周宏鳴鼓大噪陽謂敵兵至與邵世雍劉侁各以所部
兵遁世雄宏淵之子也繼而統制左士淵統領李彦孚
亦遁顯忠移軍入城統制張訓通張師顔荔澤張淵等
以顯忠宏淵不協各遁去癸丑金人乘虚復攻城顯忠
竭力捍禦斬首二千餘積尸與牛馬墻平城東北角敵
兵二十餘人已上百餘步顯忠取軍所執斧斫之敵始
却顯忠歎曰若使諸軍相與犄角自城外掩擊則敵兵可
盡敵帥可擒河南之地指日可復矣宏淵又言金添生
兵二十萬來倘不返恐不測生變顯忠知宏淵無固志
勢不可孤立歎曰天未欲平中原耶何沮撓如此遂夜
引還甲寅至符離師大潰是舉所喪軍資器械殆盡幸
而金不復南時張浚在盱眙顯忠往見浚納印待罪浚
以劉寳為鎮江諸軍都統制乃渡淮入泗州撫將士遂
還揚州上䟽自劾　乙夘下詔親征　丁巳以富察圖
們大周仁蕭琦並為節度使　是月成都地震三　金
中都蝗詔參知政事完顔守道按問大興府捕蝗官
六月庚申朔日有食之　癸亥參知政事汪澈罷尋落
職台州居住以右諫議王大寳劾其督師荆襄不能節
制坐視方城之敗故也　張浚乞致仕且請通好于金
帝不許初宿師之還士大夫皆議浚之非帝賜浚書曰
今日邊事倚卿為重卿不可畏人言而懐猶豫前日舉
事之初朕與卿任之今日亦須與卿終之浚乃以魏勝
守海州陳敏守泗州戚方守濠州郭振守六合治髙郵
巢縣两城為大勢修滁州闗山以扼敵衝聚水軍淮隂
馬軍壽春大飭两淮守備帝召浚子栻入奏事浚附奏
曰自古有為之君心腹之臣相與協謀同志以成治功
今臣以孤蹤動輒掣肘陛下將安用之因乞骸骨帝覧
奏謂栻曰朕待魏公有加雖乞去之章日上朕决不許
帝對近臣言必曰魏公未嘗斥其名每遣使至督府必
令視浚飲食多少肥瘠如何至是帝以符離師潰乃議
講和丁夘召湯思退為醴泉觀使兼侍讀戊辰召虞允
文以兵部侍郎周葵參知政事癸酉下詔罪已于是尹
穡附思退劾浚遂降授浚江淮東西路宣撫使邵宏淵
降官階仍前建康都統制王十朋上䟽言臣素不識浚
聞其誓不與敵俱生心實慕之前因輪對言金必敗盟
乞用浚陛下嗣位命督師江淮今浚遣將取二縣一月
三㨗皆服陛下任浚之難及王師一不利横議蠭起臣
謂今日之師為祖宗陵寢為二帝復讐為二百年境土
為中原弔民伐罪非前代好大生事者比益當内修俟
時而動陛下恢復志立固不以一衂為羣議所摇然異
論紛紛浚既待罪臣豈可尚居風憲之職乞賜竄殛因
言臣聞近日欲遣龍大淵撫諭淮南信否帝曰無之又
言聞欲以楊存中充御營使帝嘿然改除吏部侍郎十
朋力辭出知饒州　戊寅參知政事辛次膺罷次膺以
疾祈免且奏曰王十朋雖上親擢天下皆知臣嘗薦其
賢湯思退召將至亦知臣嘗䟽其姦臣不引避人其謂
何遂以資政學士奉祠陛辭帝甚惜其去次膺奏曰臣
與思退理難同列帝曰有謂思退可用者次膺曰今日
之事恐非思退能辦思退固不足道竊恐有悞國家耳
　已夘貶李顯忠筠州安置尋再責徙潭州　戊子以
蕭琦為檢校少保河北招撫使　秋七月庚寅朔以虞
允文為湖北京西制置使　癸巳以湯思退為尚書右
僕射平章事兼樞宻使　丙申罷江淮宣撫使便宜行
事太白晝見經天(考異金史世宗紀太白晝見在庚戌/日且不言經天今從宋史孝宗本紀)
　乙巳以旱蝗星變詔侍從臺諫两省官條上時政闕
失胡銓上書数千言謂政令之闕有十而上下之情不
合亦有十且言堯舜明四目逹四聰雖有共鯀不能塞
也秦二世以趙髙為腹心劉項横行而不得聞漢成帝
殺王章王氏移鼎而不得聞靈帝殺何武陳蕃天下横
潰而不得聞梁武信朱异侯景斬闗而不得聞隋煬帝
信虞世基李宻稱帝而不得聞唐明皇逐張九齡安史
胎禍而不得聞陛下自即位以來號召逐客與臣同召
者張燾辛次膺王大寳王十朋今燾去矣次膺去矣十
朋去矣大寳又將去惟臣在爾以言為諱而欲塞災異
之源臣知其必不能也初張浚復起為都督大寳力贊
其議符離失律羣言洶洶已而湯思退議罷督府力請
講和大寳奏今國事莫大於恢復宰相以符離軍潰名
額不除意欲覈軍籍減月給臣恐不惟邊鄙之憂而患
起蕭墻矣章三上除兵部侍郎至是銓奏入帝曰十朋
力自引去朕留之不能得大寳論思退太早今為兵部
侍郎豈容復聴其去　丁未詔徴李顯忠侵欺官錢金
銀免籍其家　庚戍金以孔總襲封衍聖公　戊午給
還岳飛田宅　八月丙寅陳俊卿以張浚降秩徙治上
䟽言若浚果不可用宜别屬賢將如欲責其後效降官
示罰古法也今削都督重權寘揚州死地如有奏請臺
諫沮之人情解體尚何後效之圖議者但知惡浚而欲
殺之不復為宗社計願下詔戒中外協濟使浚得自効
䟽入帝悟即復浚都督江淮軍馬浚遂以劉寳為淮東
招撫使　丙子以飛蝗風水為災避殿減膳罷借諸路
職田之令　戊寅金赫舍哩志寧復以書貽三省宻院
求海泗唐鄧四州地及歲幣稱臣還中原歸正人帝以
付張浚浚言金强則來弱則止不在和與不和也時湯
思退當國急於求和遂欲遣使持書報金而陳康伯周
葵洪遵等亦皆上䟽謂敵意欲和則我軍民得以休息
為自治之計以待中原之變而圖之是萬全之計也工部
侍郎張闡獨曰彼欲和畏我耶愛我耶直欵我耳力陳
六害不可許帝曰朕意亦然姑隨宜應之　癸未復以
龍大淵知閤門事曽覿同知閤門事　丙戌遣淮西幹
辦公事盧仲賢齎書報金帥大畧謂海泗唐鄧等州乃
正隆渝盟之後本朝未遣使前得之至於歳幣固非所
較第两淮凋瘵之餘恐未能如數仲賢陛辭帝戒以勿
許四郡而思退等命許之張浚奏仲賢小人多妄不可
深信不聴張栻入見帝引見徳壽宫上皇問曽見仲賢
否對曰臣已見之又問卿父謂何如莫便議和否對曰
臣父職在邊隅戰守是謹此事在廟堂願審處而徐應
之無貽後悔上皇曰説與卿父今日國家舉事須量度
民力國力聞契丹與金相攻若契丹事成他日自可收
卞莊子刺虎之功若金未有亂且務恤民治軍待時而
動可也　冬十月戊午朔命廷臣議金帥所言四事其
説不一帝曰四州地及歲幣可與名分歸人不可從
辛酉御殿復膳　丙子立賢妃夏氏為皇后帝初納郭
直卿之女為妃生鄧王愭慶王愷恭王惇邵王恪而薨
袁州宜春人夏協有女竒之以資納于宫中為呉太后
閣侍御郭妃薨太后以夏氏賜帝至是立為后協既納
女資匱歸客袁之僧舍死后訪得其弟執中補閣門祗
候執中與其妻至京宫人諷使出之擇配貴族欲以媚
后執中不為動他日后親為言執中以宋𢎞語對后不
能奪執中既貴始從學作大字頗工復善騎射帝聞其
才將召用之執中謝曰他日無累陛下保全足矣人以
此益賢之　丁丑地震　辛已升洪州為隆興府　詔
江淮軍馬調發應援從都督府取㫖餘悉以聞　是月
召朱熹至入對垂拱殿其一言陛下舉措之間動渉疑
貳聴納之際未免蔽欺由不講乎大學之道而未嘗隨
事以觀理即理以應事其二言非戰無以復讐非守無
以制勝末言古先聖王所以攘外之道其本不在威强
而在徳業其備不在邊境而在朝廷其具不在兵食而
在紀綱願開納諫諍黜逺邪佞杜塞倖門安固邦本四
者為急先之務庶幾形勢自强而恢復可冀矣　盧仲
賢至宿州布薩忠義懼之以威仲賢惶恐言歸當稟命
遂以忠義遺三省宻院書來其畫定四事一欲通書稱叔
姪二欲得唐鄧海泗四州三欲歳幣銀絹之數如舊四
欲歸彼叛臣及歸正人十一月己丑仲賢還以書奏帝
大悔之　庚寅太白經天(考異宋史不書今據/金史世宗紀書之)　庚子
湯思退奏以王之望充金通問使龍大淵副之許割棄
四州求減嵗幣之半初之望為都督府參贊軍事雅不
欲戰請入朝因奏人主論兵與臣下不同惟奉承天意
而已竊觀天意南北之形已成未易相兼我之不可絶
淮而北猶敵之不可越江而南也移攻戰之力以自守
自守既固然後隨幾制變擇利而應之思退悦其言故
奏遣之右正言陳良翰言前遣使已辱命大臣不悔前
失而復遣王之望是金不折一兵而坐收四千里要害
之地决不可許若嵗幣則俟得陵寢然後與庶為有名
今議未决而之望遽行恐其辱國不止於仲賢願先馳
一介往俟議决行未曉也　丙午張栻奏盧仲賢辱國
無狀擅許四州下大理寺奪三官　陳康伯等言金人
求通和朝廷遣盧仲賢報之其所論最大者三事我所
欲者削去舊禮彼亦肯從彼所欲者嵗幣如數我不深
較其未决者彼欲得四州而我以祖宗陵寢欽宗梓宫
為言未之與也乞召張浚歸國特垂咨訪仍命侍從臺
諫集議帝從之羣臣多欲從金人所請張浚及湖北京
西宣諭使虞允文起居郎胡銓監察御史閻安中上䟽
力爭以為不可與和湯思退怒曰此皆以利害不切干
己大言誤國以邀美名宗社大事豈同戲劇帝意遂定
浚在道聞王之望行上疏力辨其失曰自秦檜主和隂
懐他志卒成逆亮之禍檜之大罪未正於朝致使其黨
復出為惡臣聞立大事者以人心為本今内外之議未
决而遣使之詔已下失中原將士四海傾慕之心他日
誰復為陛下用命哉人心既失如水之覆難以復收而
况于天則不順於義則不安竊為陛下憂之　庚戌金百
官請上尊號金主不許詔中都平州及饑荒地并經契
丹剽掠有質妻賣子者官為收贖　癸丑以胡昉楊由
義為使金通問國信所審議官　金罷貢金線段疋　十
二月己未尚書左僕射平章事陳康伯罷　乙丑張浚
入見力言金未可與和請帝幸建康以圖進兵帝乃手
詔王之望待命境上令胡昉等先往諭金帥以四州不
可割之意如必欲得四州則當追還使人罷和議　戊
辰除朱熹為武學博士時湯思退等主和議近習曽覿龍
大淵用事熹三劄所陳不出前所上封事之意而語益剴
切皆不悦故除是職尋與洪适論不合而歸　丁丑以湯
思退為尚書左僕射張浚為右僕射並同中書門下平章
事兼樞密使浚仍都督江淮東西路軍馬　金主獵于近
郊以所獲薦山陵自是嵗以為常　壬午西南方有白氣
　除胡銓為宗正少卿乞補外不許時全將富察圖們大周
仁蕭琦降並為節度使銓言受降自古所難六朝匕得河
南之地不旋踵而皆失梁武時侯景以河南來奔卒陷臺
城宣政間郭藥師自燕雲來降卒為中國患今金三大將
内附優其部曲以繋中原之心善矣然處之近地萬一包藏
禍心或為内應後將噬臍願勿任以兵柄遷於湖廣以絶後
患　永康陳亮才氣超邁喜談兵嘗考古人用兵成敗之跡
著酌古論周葵知婺州與亮相論竒難之曰他日國士也延
為上客及葵執政朝士白事必指令揖亮因得徧交豪俊盡
其議論時與金約和天下忻然幸得蘇息獨亮持不可上
中興五論不報　是歲以兩浙大水旱蝗江東大水悉
蠲其賦
二年春正月戊子金主謂侍臣曰秦王宗翰有功於國
何乃無嗣皆未知所對金主曰朕嘗聞宗翰在西京坑
殺匄者千人得非其報耶　癸巳金百官再請上尊號
金主不許　丁酉金主如安州春水壬寅至安州大雪
詔扈從人舍民家者人日支錢一百與其主　丙午金
布薩忠義復以書來　辛亥金主獲頭鵝遣使薦山陵
自是歲以為常　甲寅白氣亘天　是月福建諸州地
震　二月丁巳金免安州今年賦役凡扈從人嘗止其
家者亦復一年庚午還中都　丙子減文武官及百司
吏郊賜之半　丁丑雨雹及雪　庚辰金以北京粟價
踴貴詔免今年課　乙酉胡昉自宿州還初昉至金金
人以失信執之帝聞昉被執謂張浚曰和議不成天也
自此事當歸一矣既而布薩忠義以書進金主金主覧
之曰行人何罪即遣還邊事令元帥府從宜措畫　三
月丙戌朔詔張浚視師江淮王之望等以幣還初湯思
退恐和議不成奏請以宗社大計奏禀上皇而後從事
帝批示三省曰金無禮如此卿猶欲議和今日敵勢非
秦檜時比卿議論秦檜不若思退大駭隂謀去浚遂令
之望等驛奏兵少糧乏樓櫓器械未備又言委四萬衆
以守泗州非計帝惑之㑹尸部侍郎錢端禮言兵者凶
器願以符離之潰為戒早决國是為社稷至計乃詔浚
行視江淮時浚所招徠山東淮北忠義之士以實建康
鎮江兩軍凡萬二千人萬弩營所招淮南壯士及江西
羣盜又萬餘人陳敏統之以守泗洲凡要害之地皆築
城堡其可因水為險者皆積水為匱増置江淮戰艦諸
軍弓矢器械悉備金人方屯重兵為虚聲脅和有刻日
决戰之語及聞浚復視師亟撤兵歸於是淮北之來歸
者日不絶山東豪傑悉願受節度浚以蕭琦契丹望族
沉勇有謀欲令盡領降衆且以檄諭契丹約為應援金
人益懼吏部郎龔茂良言于浚曰本朝禦敵景徳之勝
本於能斷靖康之禍在於致疑願仰法景德之斷勿為
靖康之疑浚深然之　丁亥詔荆襄川陜帥臣嚴　備毋
先事妄舉　盧仲賢除名械送栁州編管　庚子金中
都地震　壬寅詔知光州皇甫倜毋招納歸正人　金
百官三請上尊號不許　夏四月庚申召張浚還朝　戊
辰罷江淮都督府　甲戌金出宫女二十一人　丁丑
尚書右僕射同平章事張浚罷湯思退諷右正言尹穡
論浚䟦扈且費國不貲奏令張深守泗不受趙廓之代
為拒命復論督府參議官馮方罷之浚乃請觧督府詔
以錢端禮王之望宣諭两淮而召浚還端禮入奏言兩
淮名曰備守守未必備名曰治兵兵未必精蓋詆浚也
浚留平江凡八上䟽乞致仕帝察浚之忠欲全其去乃
命以少師保信節度使判福州左司諫陳良翰侍御史周
操言浚忠勤人望所屬不當使去國皆坐罷　癸未言
者論宰執徇欺之弊命書寘政事堂　五月丙申詔呉
璘毋招納歸正人　辛丑詔劉寳量度泗州輕重取舍
以聞　貶江西縂管邵宏淵南安軍安置仍徴其盜用
庫錢　癸夘金以旱敕有司審寃獄禁宫中音樂放毬
場役夫　乙巳率羣臣詣徳壽宫賀天申節始用樂
壬子金討平窩斡餘黨冨色克雲　六月甲寅朔日有食
之　辛酉以淫雨詔州縣理滯囚　庚午金初定五嶽
四瀆禮　戊辰太白晝見　壬申命虞允文棄唐鄧允
文不奉詔　庚辰金詔陜西元帥府議入蜀利害以聞
　丁丑振江東兩淮被水貧民　秋七月乙酉召虞允
文還以戸部尚書韓仲通為湖北京西制置使　丁亥
同知樞宻院事洪遵罷尋落職　壬辰金故衛王襄妃
及其子和尚以妖妄誅　庚子太白經天　詔内外文
武官年七十不請致仕者遇郊毋得䕃補　乙巳命海
泗二州撤戍　丁未雨雹　癸丑以江東浙西大水詔
廷臣言闕政急務　八月甲寅朔帝以災異避殿減膳
壬申金主謂宰臣曰卿每奏皆常事凡治國安民及朝
政不便於民者未嘗及也如此則宰相之任誰不能之
　庚辰以資政殿大學士賀允中知樞宻院事　辛巳
判福州魏國公張浚卒初浚既去朝廷遂决棄地求和
之議浚猶上疏言尹穡姦邪必誤國事且勸帝務學親
賢或勸浚勿復以時事為言浚曰君臣之義無所逃於
天地間吾荷兩朝厚恩久居重任今雖去國惟日望上
心感悟茍有所見安忍弗言上如欲復用浚浚當即日
就道不敢以老疾為辭如若等言是誠何心哉聞者聳
然行次餘千得疾手書付二子栻杓曰吾嘗相國不能
恢復中原雪祖宗之耻即死不當葬我先人墓左葬我
衡山下足矣數日而卒贈太保浚㓜有大志及為熈河
幕官徧行邊壘觀山川形勢時時與舊戍將握手飲酒
問祖宗以來守邊舊法及軍陣方畧之宜故一旦起自
䟽逺當樞筦之任悉能通知邊事本末在京城中親見
二帝北行皇族係累生民塗炭誓不與敵俱存故終身
不主和議所薦虞允文汪應辰王十朋劉珙等皆為名
臣㧞呉玠呉璘於行間謂韓世忠忠勇可倚以大事一
見劉錡竒之付以事任卒為名將唯以呉玠故殺曲端
與李綱趙鼎不協而又詆之頗為時論所少　壬午湯
思退奏遣宗正少卿魏杞如金議和書稱姪大宋皇帝
某再拜奉于叔大金皇帝歲幣二十萬帝面諭把曰今
遣使一正名二退師三减嵗幣四不發歸附人杞條陳
十七事擬問對帝隨事畫可陛辭奏曰臣將㫖出疆豈
敢不勉萬一無厭願速加兵帝善之　兵部侍郎胡銓
上書以賑災為急務議和為闕政其諫議和之言曰自
靖康迄今凡四十年三遭大變皆在和議則金之不可
與和彰彰矣今日之議若成則有可弔者十請為陛下
極言之真宗時宰相李沆謂王旦曰我死公必為相切
勿與契丹講和旦殊不以為然既而遂和海内乾耗旦
始悔不用文靖之言可弔一也中原謳吟思歸之人日
夜引領望陛下拯溺救焚一與敵和則中原絶望後悔
何及可弔二也海泗今之藩籬咽喉也彼得海泗且决
吾藩籬以瞰吾室扼吾咽喉以制吾命則兩淮决不可
保兩淮不保則大江决不可守大江不守則江浙不可
安可弔三也紹興戊午和議既成秦檜建議遣大臣分
往南京交割歸地一旦叛盟遂下親征之詔金復請和
其反覆變詐如此檜猶不悟奉之如初卒有逆亮之變
驚動輦轂太上謀欲入海行朝居民一空覆轍不逺忽
而不戒臣恐後車又將覆可弔四也紹興之和首議决
不與歸正人口血未乾盡變前議一切遣還如程師回
趙良嗣等聚族数百幾為蕭墻憂今必盡索歸正人與
之則反側生變不與則敵不肯但已必别起釁端可弔
五也自檜當國二十年間竭民膏血以奉金人迄今府
庫無旬月之儲千村萬落生理蕭然重以蝗蟲水潦自
今復和則蠧國害民殆有甚焉可弔六也今日飬兵之
外又有歲幣歲幣之外又有私覿私覿之外又有正旦
生辰之使正旦生辰之外又有泛使生民疲於奔命帑
廩涸於將迎可弔七也側聞金人嫚書欲書御名欲去
國號大字欲用再拜議者以為繁文小節不必計較臣
竊以為議者可斬也夫四郊多壘卿大夫之辱楚子問
鼎義士之所深恥獻納二字富弼以死爭之今强敵横
行與多壘孰辱國號大小與鼎輕重孰多獻納二字與
再拜孰重臣子欲君父屈己以從之則是多壘不足辱
問鼎不必恥獻納不必爭可弔八也臣恐再拜不已必
至稱臣稱臣不已必至請降請降不已必至納土納土
不已必至銜璧銜璧不已必至輿櫬輿櫬不已必至如
晉帝青衣行酒然後為快可弔九也事至於此求為匹
夫尚可得乎可弔十也竊觀今日之勢和决不成儻陛
下毅然獨斷追回使者魏杞康湑等絶請和之議以鼓
戰士下哀痛之詔以收民心如此則有可賀者亦十省
數千億之歲幣一也專意武備足食足兵二也無書名
之恥三也無去大之辱四也無再拜之屈五也無稱臣
之忿六也無請降之禍七也無納土之悲八也無銜璧
輿櫬之酷九也無青衣行酒之慘十也去十弔而就十
賀利害較然雖三尺童穉亦知之而陛下不悟春秋左
氏謂無勇者為婦人今日舉朝之士皆婦人也如以臣
言為不然乞賜流放竄殛以為臣子出位犯分之戒
太學正興國王質上䟽曰陛下即位以來慨然起乘時
有為之志而陳康伯葉義問汪澈在廷陛下皆不以為
才於是先逐義問次逐澈獨徘徊于康伯不遽黜逐而
意終鄙之遂决意用史浩而浩亦不稱陛下意於是决
用張浚而浚又無成於是决用湯思退今思退專任國
政又且數月臣度其終無益于陛下夫宰相之任一不
稱則陛下之意一沮前日康伯持陛下以和和不成浚
持陛下以戰戰不騐浚又持陛下以守守既困思退又
持陛下以和陛下亦嘗深察和戰守之事乎李牧之在
鴈門法主於守守乃所以為戰祖逖之在河南法主於
戰戰乃所以為和羊祐之在襄陽法主於和和乃所以
為守是和戰守本殊塗而同歸者也今陛下之心志未
定規模未立或告陛下金弱且亡而吾兵甚振陛下則
勃然有勒燕然之志或告陛下吾力不足恃而金人且
來陛下即委然有盟平凉之心或告陛下吾不可進金
不可入陛下又蹇然有割鴻溝之意臣今為陛下謀㑹
三者為一天下惡有不定哉上心以其言為然而忌者
共排之以為年少好異遂罷去　内侍李珂卒贈節度
使諡靖恭右正言龔茂良諫曰中興賢相如趙鼎勲臣
如韓世忠皆未有諡如朝廷舉行亦足少慰忠義之心
今施於珂為可惜九月甲申罷珂賜諡　己丑金主謂
宰臣曰北京懿州臨潢等路嘗經契丹冦掠平薊二州
近復蝗旱百姓艱食父母兄弟不能相保多冐鬻為奴
朕甚閔之可速遣使閲實其數出内庫物贖之　時江
淅水利久不講修勢家園田堙塞流水命諸州守臣按
視以聞於是知湖州鄭作肅知宣州許尹知秀州姚憲
知常州劉唐稽並乞開圍田濬港瀆甲午詔湖州委朱
夏卿秀州委曽愭平江府委陳彌作常州江隂軍委葉
謙亨宣州太平州委沈樞措置　乙未金主如鷹房主
者以鷹隼置内省堂上金主怒曰此宰相㕔事豈置鷹
隼處耶痛責其人俾置他所　丁酉詔今後命官犯自
盜枉法贓罪抵死除籍沒家財外依祖宗舊制决配
辛丑以王之望參知政事即軍中拜之　以乆雨出内
庫白金四十萬兩和糴以賑貧民尋又詔發江西義倉
米二十萬石濟之　壬寅建康諸軍都統制兼淮西招
撫使王彦帥師濟江屯昭闗　癸夘命湯思退都督江
淮東西路軍馬初思退急於求和諷侍御史尹穡言乞
置獄取不肯撤備及棄地者二十餘人論罪因擢穡諫
議大夫至是命思退都督江淮固辭不行乙巳復命楊
存中為同都督錢端禮呉芾並為都督府參贊軍事罷
宣諭司仍易國書以付魏杞
　
　
　
　
　資治通鑑後編卷一百二十一
