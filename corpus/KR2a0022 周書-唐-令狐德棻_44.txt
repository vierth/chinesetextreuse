卷四十四
　　唐　令　狐　德　棻　等　撰
　列傳第三十六
　　泉企(子元禮/)　(仲遵/)
　　李遷哲
　　楊乾運
　　扶猛
　　陽雄
　　席固(子世雅/)
　　任果
泉企字思道上洛豐陽人也世雄商洛曾祖景言魏建
節將軍假宜陽郡守世襲本縣令封丹水侯父安志復
為建節將軍宜陽郡守領本縣令降爵為伯企九歲喪
父哀毁類於成人服闋襲爵年十二鄉人皇平陳合等
三百餘人詣州請企為縣令州為申上時吏部尚書郭
祚以企年少未堪宰民請别選遣終此一限令企代之
魏宣武帝詔曰企向成立且為本鄉所樂何為捨此世
襲更求一限遂依所請企雖童幼而好學恬靜百姓安
之尋以母憂去職縣中父老復表請殷勤詔許之起復
本任加討㓂將軍孝昌初又加龍驤將軍假節防洛州
别將尋除上洛郡守及蕭寶夤反遣其黨郭子恢襲據
潼闗企率鄉兵三千人拒之連戰數日子弟死者二十
許人遂大破子恢以功拜征虜將軍寶夤又遣兵萬人
趣青泥誘動巴人圖取上洛上洛豪族泉杜二姓密應
之企與刺史董紹宗潛兵掩襲二姓散走寶夤軍亦退
遷左將軍浙州刺史别封涇陽縣伯邑五百户永安中
梁將王𤣥真入㓂荆州加企持節都督率衆援之遇𤣥
真於順陽與戰大破之除撫軍將軍使持節假鎮南將
軍東雍州刺史進爵為侯部民楊羊皮太保椿之從弟
恃託椿勢侵害百姓守宰多被其凌侮皆畏而不敢言
企收而治之將加極法於是楊氏慚懼宗族詣閤請恩
自此豪右屏迹無敢犯者性又清約纖毫不擾於民在
州五年每於鄉里運米以自給梁魏興郡與洛州接壤
表請與屬詔企為行臺尚書以撫納之大行臺賀拔岳
以企昔莅東雍為吏民所懐乃表企復為刺史詔許之
蜀民張國雋聚黨剽刼州郡不能制企命收而戮之闔
境清肅魏孝武初加車騎大將軍左光禄大夫及齊神
武專政魏帝有西顧之心欲委企以山南之事乃除洛
州刺史當州都督未幾帝西遷齊神武率衆至潼闗企
遣其子元禮督鄉里五千人北出大谷以禦之齊神武
不敢進上洛人都督泉岳其弟猛略與順陽人杜窋等
謀翻洛州以應東軍企知之殺岳及猛略等傳首詣闕
而窋亡投東魏録前後勳授車騎大將軍儀同三司大
統初加開府儀同三司兼尚書右僕射進爵上洛郡公
增邑通前千户企志尚廉慎每除一官憂見顔色至是
頻讓魏帝手詔不許三年高敖曹率衆圍逼州城杜窋
為其鄉導企拒守旬餘矢盡援絶城乃陷焉企謂敖曹
曰泉企力屈志不服也及竇泰被擒敖曹退走遂執企
而東以窋為刺史企臨發密誡子元禮仲遵曰吾生平
志願不過令長耳幸逄聖運位亞台司今爵禄既隆年
齒又暮前途夷險抑亦可知汝等志業方彊堪立功効
且忠孝之道不可兩全宜各為身計勿相隨宼手但得
汝等致力本朝吾無餘恨不得以我在東遂虧臣節也
爾其勉之乃揮涕而訣餘無所言聞者莫不憤歎尋卒
於鄴元禮少有志氣好弓馬頗閑草隸有士君子之風
釋褐奉朝請本州别駕累遷員外散騎侍郎洛州大中
正員外散騎常侍安東將軍持節都督賜爵臨洮縣伯
進征東將軍金紫光禄大夫加散騎常侍及洛州陷與
企俱𬒳執而東元禮於路逃歸時杜窋雖為刺史然巴
人素輕杜而重泉及元禮至與仲遵相見感父臨别之
言潛與豪右結託信宿之間遂率鄉人襲州城斬窋傳
首長安朝廷嘉之拜衛將軍車騎大將軍世襲洛州刺
史從太祖戰於沙苑為流矢所中遂卒子貞嗣官至儀
同三司仲遵少謹實渉獵經史年十三州辟主簿十四
為本縣令及長有武藝遭世離亂每從父兄征討以勇
决聞高敖曹攻洛州企令仲遵率五百人出戰時以衆
寡不敵乃退入城復與企力戰拒守矢盡以杖棒扞之
遂為流矢中目不堪復戰及城陷士卒歎曰若二郎不
傷豈至於此企之東也仲遵以被傷不行後與元禮斬
窋以功封豐陽縣伯邑五百户加授征東將軍豫州刺
史及元禮於沙苑戰没復以仲遵為洛州刺史仲遵宿
稱幹略為鄉里所歸及為本州頗得嘉譽東魏北豫州
刺史高仲密舉成臯入附太祖率軍應之别遣仲遵隨
于謹攻栢谷塢仲遵力戰先登擒其將王顯明栢谷既
拔復㑹大軍戰於邙山十三年王思政改鎮潁川以仲
遵行荆州刺史事十五年加授大都督俄進車騎大將
軍儀同三司梁司州刺史柳仲禮每為邉㓂太祖令仲
遵率鄉兵從開府楊忠討之梁隨郡守桓和拒守不降
忠謂諸將曰本圖仲禮不在隨郡如即攻守恐引日勞
師今若先取仲禮則桓和可不攻自服諸君以為何如
仲遵對曰蜂蠆有毒何可輕也若棄和深入遂擒仲禮
和之降不尚未可知如仲禮未獲和為之援首尾受敵
此危道也若先攻和指麾可剋剋和而進更無反顧之
憂忠從之仲遵以計由已出乃率先登城遂擒和仍從
忠擊仲禮又獲之進驃騎大將軍開府儀同三司領本
州大中正復為三荆二廣南雍平信江隨二郢浙等十
三州諸軍事行荆州刺史尋遭母憂請終喪制不許大
將軍王雄南征上津魏興仲遵率所部兵從雄討平之
遂於上津置南洛州以仲遵為刺史仲遵留情撫接百
姓安之流民歸附者相繼而至初蠻帥杜清和自稱巴
州刺史以州入附朝廷因其所據授之仍𨽻東梁州都
督清和以仲遵善於撫御請𨽻仲遵朝議以山川非便
弗之許也清和遂結安康酋帥黃衆寶等舉兵共圍東
梁州復遣王雄討平之改巴州為洵州𨽻於仲遵先是
東梁州刺史劉孟良在職貪婪民多背叛仲遵以廉簡
處之羣蠻率服仲遵雖出自巴夷而有方雅之操歴官
之處皆以清白見稱朝廷又以其父臨危抗節乃令襲
爵上洛郡公舊封聽回授一子魏恭帝初徵拜左衛將
軍尋出為都督金興等六州諸軍事金州刺史武成初
卒官時年四十五贈大將軍華洛等三州刺史諡曰莊
子暅嗣起家本縣令入為左侍上士保定中授帥都督
累遷儀同三司出為純州防主建德末位至開府儀同
大將軍
李遷哲字孝產安康人也世為山南豪族仕於江左祖
方逹齊末為本州治中父元真仕梁歴東宮左衞率東
梁衡二州刺史散騎常侍沌陽侯遷哲少修立有識度
慷慨善謀畫起家文德主帥轉直閤將軍武賁中郎將
及其父為衡州留遷哲本鄉監統部曲事時年二十撫
馭羣下甚得其情大同二年除安康郡守三年加超武
將軍太清二年移鎮魏興郡都督魏興上庸等八郡諸
軍事襲爵沌陽侯邑一千五百户四年遷持節信武將
軍散騎常侍都督東梁洵興等七州諸軍事東梁州刺
史及侯景簒逆諸王爭帝遷哲外禦邉宼自守而已大
統十七年太祖遣逹奚武王雄等略地山南遷哲率其
所部拒戰軍敗遂降於武然猶意氣自若武乃執送京
師太祖謂之曰何不早歸國家乃勞師旅今為俘虜不
亦愧乎荅曰世荷梁恩未有報效又不能死節實以此
為愧耳太祖深嘉之即拜使持節車騎大將軍散騎常
侍封沌陽縣伯邑千户魏恭帝初直州人樂熾洋州人
田越金州人黃國等連結為亂太祖遣雁門公田𢎞出
梁漢開府賀若敦趣直谷熾聞官軍至乃燒絶棧道據
守直谷敦衆不得前太祖以遷哲信著山南乃令與敦
同徃經畧熾等或降或獲尋竝平蕩仍與賀若敦南出
狥地遷哲先至巴州入其郛郭梁巴州刺史牟安民惶
懼開門請降安民子宗徹等猶據琵琶城招諭不下遷
哲攻而尅之斬獲九百餘人軍次鹿城城主遣使請降
遷哲謂其衆曰納降如受敵吾觀其使視瞻猶高得無
詐也遂不許之梁人果於道左設伏以邀遷哲遷哲進
擊破之遂屠其城虜獲千餘口自此巴濮之民降欵相
繼軍還太祖嘉之以所服紫袍玉帶及所乗馬以賜之
幷賜奴婢三十口加授侍中驃騎大將軍開府儀同三
司除直州刺史即本州也仍給軍儀鼔節令與田𢎞同
討信州魏恭帝三年正月軍次幷州梁幷州刺史杜滿
各望風送欵進圍疊州尅之獲刺史冉助國等遷哲每
率驍勇為前鋒所在攻戰無不身先士卒凡下十八州
拓地三千餘里時信州為蠻酋向五子王等所圍𢎞又
遣遷哲赴援比至信州已陷五子王等聞遷哲至狼狽
遁走遷哲入據白帝賀若敦等復至遂共追擊五子王
等破之及田𢎞旋軍太祖令遷哲留鎮白帝更配兵千
人馬三百疋信州先無倉儲軍糧匱之遷哲乃收葛根
造粉兼米以給之遷哲亦自取供食時有異膳即分賜
兵士有疾患者又親加醫藥以此軍中感之人思效命
黔陽蠻田烏度田都唐等每抄掠江中為百姓患遷哲
隨機出討殺獲甚多由是諸蠻畏威各送糧餼又遣子
弟入質者千有餘家遷哲乃於白帝城外築城以處之
幷置四鎮以靜峽路自此宼抄頗息軍糧贍給焉世宗
初授都督信臨等七州諸軍事信州刺史時蠻酋蒲微
為隣州刺史舉兵反遷哲將討之諸將以途路阻逺竝
不欲行遷哲怒曰蒲微蕞爾之賊勢何能為擒獲之略
已在吾度中矣諸君見此小宼便有憚心後遇大敵將
何以戰遂率兵七千人進擊之拔其五城虜獲二千餘
口二年進爵西城縣公增邑通前二千五百户武成元
年朝於京師世宗甚禮之賜甲第一區及莊田等保定
中授平州刺史天和三年進位大將軍四年詔遷哲率
金上等諸州兵鎮襄陽五年陳將章昭逹攻逼江陵梁
主蕭巋告急於襄州衞公直令遷哲往救焉遷哲率其
所部守江陵外城與陳將程文季交戰兵稍却遷哲乃
親自陷陣手殺數人㑹江陵總管陸騰出助之陳人乃
退陳人又因水汎長壞龍川寧朔隄引水灌城城中驚
擾遷哲乃先塞北堤以止水又募驍勇出擊之頻有斬
獲衆心稍定俄而敵入郭内焚燒民家遷哲自率騎出
南門又令歩兵自北門出兩軍合勢首尾邀之陳人復
敗多投水而死是夜陳人又竊於城西堞以梯登者已
數百人遷哲又率驍勇扞之陳人復潰俄而大風暴起
遷哲乗闇出兵擊其營陳人大亂殺傷甚衆陸騰復破
之於西隄陳人乃遁建德二年進爵安康郡公三年卒
於襄州時年六十四贈金州總管諡曰壯武遷哲累世
雄豪為鄉里所率服性復華侈能厚自奉養妾媵至有
百數男女六十九人縁漢千餘里間第宅相次姬人之
有子者分處其中各有僮僕侍婢奄閽守之遷哲每鳴
笳導從往來其間縱酒飲醼盡生平之樂子孫叅見或
忘其年名者披簿以審之長子敬仁先遷哲卒第六子
敬猷嗣還統父兵起家大都督建德六年從譙王討稽
胡有功進爵儀同大將軍遷哲弟顯位至上儀同大將
軍
楊乾運字𤣥邈儻城興勢人也為方隅豪族父天興齊
安康郡守乾運少雄武為鄉閭所信服弱冠州辟主簿
孝昌初除宣威將軍奉朝請尋為本州治中轉别駕除
安康郡守大統初梁州民皇甫圓姜晏聚衆南叛梁將
蘭欽率兵應接之以是漢中遂陷乾運亦入梁梁大同
元年除飄武將軍西益潼刺史尋轉信武將軍黎州刺
史太清末遷潼南梁二州刺史加鼔吹一部及達奚武
圍南鄭武陵王蕭紀遣乾運率兵援之為武所敗紀時
已稱尊號以乾運威服巴渝欲委方靣之任乃拜車騎
將軍十三州諸軍事梁州刺史鎮潼州封萬春縣公邑
四千户時紀與其兄湘東王繹爭帝遂連兵不息乾運
兄子略說乾運曰自侯景逆亂江左沸騰今大賊初平
生民離散理宜同心戮力保國寧民今乃兄弟親尋取
敗之道也可謂朽木不雕世衰難佐古人有言危邦不
入亂邦不居又云見機而作不俟終日今若適彼樂土
送欵闗中必當功名兩全貽慶於後乾運深然之乃令
畧將二千人鎮劒閤又遣其婿樂廣鎮安州仍誡畧等
曰吾欲歸附闗中但未有由耳若有使來即宜盡禮迎
接會太祖令乾運孫法洛及使人牛伯友等至略即夜
送乾運乃令使人李若等入闗送欵太祖乃密賜乾運
鐵劵授使持節驃騎大將軍開府儀同三司侍中梁州
刺史安康郡公及尉遲迥令開府侯呂陵始為前軍至
劒南畧即退就樂廣謀欲翻城恐其軍將任電等不同
先執之然後出城見始始乃入據安州令廣畧等往報
乾運乾運遂降迥迥因此進軍成都數旬尅之魏廢帝
三年乾運至京師太祖嘉其忠欵禮遇隆渥尋卒於長
安贈本官加直巴集三州刺史尚書右僕射子端嗣朝
廷以乾運歸附之功即拜端梁州刺史車騎大將軍儀
同三司畧亦以歸附功拜車騎大將軍儀同三司頻從
征討建德末位至開府儀同大將軍封上庸縣伯樂廣
亦授車騎大將軍儀同三司安州刺史封安康縣公邑
一千户
扶猛字宗畧上甲黃土人也其種落號曰獸蠻世為渠
帥猛梁大同中以直後出為持節厲鋒將軍青州刺史
轉上庸新城二郡守南洛北司二州刺史封宕渠縣男
及侯景作亂猛乃擁衆自守未有所從魏大統十七年
大將軍王雄拓定魏興猛率其衆據險為堡時遣使微
通餉饋而已魏廢帝元年魏興叛雄擊破之猛遂以衆
降太祖以其世據本鄉乃厚加撫納授車騎大將軍儀
同三司加散騎常侍復爵宕渠縣男割二郡為羅州以
猛為刺史令率所部千人從開府賀若敦南討信州敦
令猛别道直趣白帝所由之路人跡不通猛乃梯山捫
葛備歴艱阻雪深七尺糧運不繼猛奬勵士卒兼夜而
行遂至白帝城刺史向鎮侯列陣拒猛猛與戰破之乗
勝而進遂入白帝城撫慰民夷莫不悅附譙淹與官軍
戰敗率舟師浮江東下欲歸於梁猛與敦等邀擊破之
語在敦傳師還以功進開府儀同三司俄而信州蠻反
猛復從賀若敦討平之又率水軍破蠻帥文子榮於汶
陽進爵臨江縣公增邑一千户武成中陳將侯瑱等逼
湘州又從賀若敦赴救除武州刺史後隨敦自拔還復
為羅州刺史保定三年轉綏州刺史從衞公直援陳將
華皎時大軍不利唯猛所部獨全又從田𢎞破漢南諸
蠻前後十餘戰每有功進位大將軍後以疾卒
陽雄字元畧上洛邑陽人也世為豪族祖斌上庸太守
父猛魏正光中万俟醜奴作亂闗右朝廷以猛商洛首
望乃擢為襄威將軍大谷鎮將帶胡城令以禦醜奴及
元顥入洛魏孝莊帝度河范陽王誨脫身投猛猛保藏
之及孝莊反正由是知名俄而廣陵王恭偽瘖疾復來
歸猛猛亦深相保護魏孝武即位甚嘉之授征虜將軍
行河北郡守尋轉安西將軍華山郡守頻典三郡頗有
聲績及孝武西遷猛率所領移鎮潼闗封郃陽縣伯邑
七百户俄而潼闗不守猛於善渚谷立柵收集義徒授
征東將軍揚州刺史大都督武衞將軍仍鎮善渚大統
三年為竇泰所襲猛脫身得免太祖以衆寡不敵弗之
責也仍配兵千人守牛尾堡尋而太祖擒竇泰猛亦别
獲東魏𢎞農郡守淳于業後以疾卒贈華洛揚三州刺
史雄起家奉朝請累遷至都督直後明威將軍積射將
軍從于謹攻盤豆柵復從李遠經沙苑陣並力戰有功
封安平縣侯邑八百户加冠軍將軍中散大夫賞賜甚
厚後入洛陽戰河橋解玉壁圍迎高仲密援侯景竝預
有戰功前後增邑四百五十户世襲邑陽郡守從大將
軍宇文虬攻剋上津遷通直散騎常侍大都督進儀同
三司陳將侯方兒潘純陁宼江陵雄從豆盧寧擊走之
除洵州刺史俗雜賨渝民多輕猾雄威恵相濟夷夏安
之蠻帥文子榮竊據荆州之汶陽郡又侵陷南郡之當
陽臨沮等數縣詔遣開府賀若敦潘招等討平之即以
其地置平州以雄為刺史進爵玉城縣公增邑通前一
千六百户加驃騎大將軍開府儀同三司時宼亂之後
户多逃散雄在所慰撫民並安輯徵為載師中大夫遷
西寧州總管以疾不拜除通洛防主雄處疆場務在保
境息民接待敵人必推誠仗信齊洛州刺史獨孤永業
深相欽尚移書稱美之入為京兆尹尋拜民部中大夫
進位大將軍俄轉中外府長史遷江陵總管四州五防
諸軍事改封魯陽縣公宣政元年卒於鎮大象初追封
魯陽郡公邑三千五百户贈陳曹莒汴四州刺史諡曰
懷雄善附會能自謀身故得任兼出納保全爵禄子長
寛嗣官至儀同大將軍
席固字子堅其先安定人也高祖衡因後秦之亂寓居
於襄陽仕晉爲建威將軍遂爲襄陽者姓固少有逺志
内明敏而外質朴梁大同中為齊興郡守屬侯景渡江
梁室大亂固久居郡職士多附之遂有親兵千餘人梁
元帝嗣位江陵遷興州刺史於是軍民慕從者至五千
餘人固遂欲自據一州以觀時變後懼王師進討方圖
内屬密謂其腹心曰今梁氏失政揚都覆没湘東不能
復讐雪恥而骨肉相殘宇文丞相剙啓覇基招擕以禮
吾欲决意歸之與卿等共圖富貴左右聞固言未有應
者固更諭以禍福諸人然後同之魏大統十六年以地
來附是時太祖方欲南取江陵西定蜀漢聞固之至甚
禮遇之乃遣使就拜使持節驃騎大將軍開府儀同三
司大都督侍中豐州刺史封新豐縣公邑二千户後轉
湖州刺史固以未經朝謁遂蒙榮授心不自安啓求入
覲太祖許之及固至太祖與之歡醼賞賜甚厚進爵靜
安郡公增邑幷前三千三百户尋拜昌歸憲三州諸軍
事昌州刺史固居家孝友為州里所稱蒞官之處頗有
聲績保定四年卒於州時年六十一贈大將軍襄唐豐
郢復五州刺史諡曰肅仍勅襄州賜其墓田子世雅嗣
世雅字產文性方正少以孝聞初以固功授車騎大將
軍儀同三司除贊城郡守累遷開府儀同三司順直二
州刺史大象末位至大將軍世雅弟世英亦以固功授
儀同三司後至上開府儀同大將軍
任果字靜鸞南安人也世為方隅豪族仕於江左祖安
東梁益州别駕新巴郡守閬中伯父褒龍驤將軍新巴
南安廣漢三郡守沙州刺史新巴縣公果性勇决志在
立功魏廢帝元年率所部來附太祖嘉其逺至待以優
禮果因靣陳取蜀之䇿太祖深納之乃授使持節車騎
大將軍儀同三司大都督散騎常侍沙州刺史南安縣
公邑一千户及尉遲迥伐蜀果時在京師乃遣其弟岱
及子悛從軍太祖以益州未下復令果乗傳歸南安率
鄉兵二千人從迥征蜀尋進授驃騎大將軍開府儀同
三司蕭紀遣趙拔扈等率衆三萬來援成都果從大軍
擊破之及成都平除始州刺史在任未久果請入朝太
祖許之以其方隅首望早立忠節乃進爵安樂郡公賜
以鐵劵聽世相傳襲幷賜路車駟馬及儀衞等以光寵
之尋為刺客所害時年五十六
史臣曰古人稱仁義豈有常蹈之則為君子背之則為
小人信矣泉企長自山谷素無月旦之譽而臨難慷慨
有人臣之節豈非蹈仁義歟元禮仲遵聿遵其志卒成
功業庶乎克負荷矣李遷哲楊乾運席固之徒屬方隅
擾攘咸飜然而委質遂享爵位以保终始觀遷哲之對
太祖有尚義之辭乾運受任武陵乖事人之道若乃校
長短比優劣故不可同年而語矣陽雄任兼文武聲著
中外抑亦志能之士乎
　
　
　
　
　
　
　
　
　
　
　
　周書卷四十四
　周書卷四十四考證
李遷哲傳緣漢千餘里間第宅相次○北史同千字當
　是十字之訛
席固傳子世雅嗣○北史作子雅又下文世雅弟世英
　北史亦作雅弟英俱無世字(臣文淳/)按北史避唐諱
　故去世字猶韓禽虎作韓禽也然此書作於文皇時
　不知何以不避豈亦後人所加耶
　
　
　
　
　
　
　
　
　周書卷四十四考證
