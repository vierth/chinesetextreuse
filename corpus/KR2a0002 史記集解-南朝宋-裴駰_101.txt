史記集解卷一百三
　　　　　　　　　　　　　宋　裴駰　撰
史記一百三
萬石張叔列傳第四十三
萬石君名奮其父趙人也姓石氏趙亡徙居温髙祖東
擊項籍過河内時奮年十五為小吏侍髙祖髙祖與語
愛其恭敬問曰若何有對曰奮獨有母不幸失明家貧
有姊能鼔琴髙祖曰若能從我乎曰願盡力於是髙祖
召其姊為美人以奮為中涓受書謁徙其家長安中戚
里以姊為美人故也其官至孝文時積功勞至大中大
夫無文學恭謹無與比文帝時東陽矦張相如為太子
太傅免選可為傅者皆推奮奮為太子太傅及孝景即
位以為九卿廹近憚之(張晏曰以其恭/敬履度故難之)徙奮為諸矦相
奮長子建次子甲次子乙(徐廣曰/一作仁)次子慶皆以馴行孝
謹(徐廣曰馴/一作訓)官皆至二千石於是景帝曰石君及四子
皆二千石人臣尊寵乃集其門號奮為萬石君孝景帝
季年萬石君以上大夫禄歸老于家以嵗時為朝臣過
宫門闕萬石君必下車趨見路馬必式焉子孫為小吏
來歸謁萬石君必朝服見之不名子孫有過失不譙讓
為便坐對案不食然后諸子相責因長老肉袒固謝罪
改之乃許子孫勝冠者在側雖燕居必冠申申如也僮
僕訢訢如也(晉灼曰訢許慎曰古/欣字韋昭曰聲和貌)唯謹上時賜食於家
必稽首俯伏而食之如在上前其執䘮哀戚甚悼子孫
遵教亦如之萬石君家以孝謹聞乎郡國雖齊魯諸儒
質行皆自以為不及也建元二年郎中令王臧以文學
獲罪皇太后以為儒者文多質少今萬石君家不言而
躬行乃以長子建為郎中令少子慶為内史建老白首
萬石君尚無恙建為郎中令每五日洗沐歸謁親(文頴/曰郎)
(五日/一下)入子舍竊問侍者取親中裙厠牏身自浣滌(徐廣曰/牏築垣)
(短板也音注厠牏謂厠溷垣墻建隠於其厠洗滌也一/讀牏為竇竇音豆言建又自洗蕩厠竇厠竇瀉除穢惡)
(之穴也呂靜曰楲窬褻器也音威豆駰案蘇林曰牏音/投賈逵解周官楲虎子也窬行清也孟康曰厠行清窬)
(行中受糞者也東南人謂鑿木空中如曹謂之窬晋灼/曰今世謂反閉小袖衫為侯窬厠此最厠近身之衣也)
復與侍者不敢令萬石君知以為常建為郎中令事有
可言屏人恣言極切至庭見如不能言者是以上乃親
尊禮之萬石君徙居陵里(徐廣曰陵/一作鄰)内史慶醉歸入外
門不下車萬石君聞之不食慶恐肉袒請罪不許舉宗
及兄建肉袒萬石君讓曰内史貴人入閭里里中長老
皆走匿而内史坐車中自如固當乃謝罷慶慶及諸子
弟入里門趨至家萬石君以元朔五年中卒長子郎中
令建哭泣哀思扶杖乃能行嵗餘建亦死諸子孫咸孝
然建最甚甚於萬石君建為郎中令書奏事事下建讀
之曰誤書馬者與尾當五今乃四不足一(服䖍曰作馬/字下曲而五)
(建時上事/書誤作四)上譴死矣甚惶恐其為謹慎雖他皆如是萬
石君少子慶為太僕御出上問車中㡬馬慶以策數馬
畢舉手曰六馬慶於諸子中最為簡易矣猶然如此為
齊相舉齊國皆慕其家行不言而齊國大治為立石相
祠元狩元年上立太子選羣臣可為傅者慶自沛守為
太子太傅七嵗遷為御史大夫元鼎五年秋丞相有罪
罷(趙周坐/酎金免)制詔御史萬石君先帝尊之子孫孝其以御
史大夫慶為丞相封為牧丘矦是時漢方南誅兩越東
擊朝鮮北逐匈奴西伐大宛中國多事天子廵狩海内
修上古神祠封禪興禮樂公家用少桑𢎞羊等致利王
温舒之屬峻法兒寛等推文學至九卿更進用事事不
關決於丞相丞相醇謹而已在位九嵗無能有所匡言
嘗欲請治上近臣所忠九卿減宣罪(服䖍曰音/減損之減)不能服
反受其過贖罪元封四年中關東流民二百萬口無名
數者四十萬公卿議欲請徙流民於邉以適之上以為
丞相老謹不能與其議乃賜丞相告歸而案御史大夫
以下議為請者丞相慙不任職乃上書曰慶幸得待罪
丞相罷駑無以輔治城郭倉庫空虚民多流亡罪當伏
斧質上不忍致法願歸丞相侯印乞骸骨歸避賢者路
天子曰倉廪既空民貧流亡而君欲請徙之搖蕩不安
動危之而辭位君欲安歸難乎以書讓慶慶甚慙遂復
視事慶文深審謹然無他大略為百姓言後三嵗餘太
初二年中丞相慶卒諡為恬侯慶中子徳慶愛用之上
以徳為嗣代侯後為太常坐法當死贖免為庶人慶方
為丞相諸子孫為吏更至二千石者十三人及慶死後
稍以罪去孝謹益衰矣
建陵侯衛綰者代大陵人也綰以戲車為郎(應劭曰能/左右超乘)
(也如淳曰櫟/機轊之類)事文帝功次遷為中郎将醇謹無他孝景
為太子時召上左右飲而綰稱病不行(張晏曰恐文帝/謂豫有二心以)
(事太/子)文帝且崩時屬孝景曰綰長者善遇之及文帝崩
景帝立嵗餘不譙呵綰綰日以謹力景帝幸上林詔中
郎将參乘還而問曰君知所以得參乘乎綰曰臣從車
士幸得以功次遷為中郎将不自知也上問曰吾為太
子時召君君不肻來何也對曰死罪實病上賜之劒綰
曰先帝賜臣劒凡六劒不敢奉詔上曰劒人之所施易
獨至今乎(如淳曰施讀曰移言劒者人之/所好故多數移易貿換之也)綰曰具在上
使取六劒劒尚盛未嘗服也郎官有譴常䝉其罪不與
他将爭有功常讓他将上以為廉忠實無他腸乃拜綰
為河間王太傅呉楚反詔綰為将將河間兵擊呉楚有
功拜為中尉三嵗以軍功孝景前六年中封綰為建陵
侯其明年上廢太子誅栗卿之屬(蘇林曰栗太子舅也/如淳曰栗氏親屬也)
(卿其/名也)上以為綰長者不忍乃賜綰告歸而使郅都治捕
栗氏既已上立膠東王為太子召綰拜為太子太傅乆
之遷為御史大夫五嵗代桃侯舍為丞相朝奏事如職
所奏然自初官以至丞相終無可言天子以為敦厚可
相少主尊寵之賞賜甚多為丞相三嵗景帝崩武帝立
建元年中丞相以景帝疾時諸官囚多坐不辜者而君
不任職免之其後綰卒子信代坐酎金失侯
塞侯直不疑者南陽人也為郎事文帝其同舍有告歸
誤持同舍郎金去已而金主覺妄意不疑不疑謝有之
買金償而告歸者來而歸金而前郎亡金者大慙以此
稱為長者文帝稱舉稍遷至大中大夫(徐廣曰漢書云/稱為長者稍遷)
(至大中大夫無文/帝稱舉四字也)朝廷見人或毁曰不疑狀貌甚美然
獨無柰其善盜嫂何也不疑聞曰我乃無兄然終不自
明也呉楚反時不疑以二千石将兵擊之景帝後元年
拜為御史大夫天子修呉楚時功乃封不疑為塞侯武
帝建元年中與丞相綰俱以過免不疑學老子言其所
臨為官如故唯恐人知其為吏跡也不好立名稱稱為
長者不疑卒子相如代孫望坐酎金失侯
郎中令周文者名仁其先故任城人也以醫見景帝為
太子時拜為舍人積功稍遷孝文帝時至太中大夫景
帝初即位拜仁為郎中令仁為人隂重不泄常衣敝補
衣溺袴(服䖍曰質重不泄人之隂謀也張晏曰隂重不/泄下溼故溺袴是以得比宦者出入後宫仁有)
(子孫先未得此病時所生韋/昭曰隂重如今帶下病泄利)期為不絜清以是得幸景
帝入卧内於後宫祕戲仁常在旁至景帝崩仁尚為郎
中令終無所言上時問人仁曰上自察之然亦無所毁
以此景帝再自幸其家家徙陽陵上所賜甚多然常讓
不敢受也諸侯羣臣賂遺終無所受武帝立以為先帝
臣重之仁乃病免以二千石祿歸老子孫咸至大官矣
御史大夫張叔者名歐(史記音隱曰/音於友反)安丘侯説之庶子
也(徐廣曰張説起於方與/縣從髙祖以入漢也)孝文時以治刑名言(韋昭曰/有刑名)
(之書欲令名/實相副也)事太子然歐雖治刑名家其人長者景帝
時尊重常為九卿至武帝元朔四年韓安國免詔拜歐
為御史大夫自歐為吏未嘗言案人專以誠長者處官
官屬以為長者亦不敢大欺上具獄事有可郤郤之不
可者不得已為涕泣面對而封之其愛人如此老病篤
請免於是天子亦䇿罷以上大夫祿歸老于家家於陽
陵子孫咸至大官矣
太史公曰仲尼有言曰君子欲訥於言(徐廣曰訥字多/作詘音同耳古)
(字假/借)而敏於行其萬石建陵張叔之謂邪是以其敎不
肅而成不嚴而治塞侯微巧而周文處讇君子譏之為
其近於佞也然斯可謂篤行君子矣
　
　
　史記集解卷一百三
