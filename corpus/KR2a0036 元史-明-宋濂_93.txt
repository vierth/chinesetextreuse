
　元史卷九十二
　　明翰林學士亞中大夫知制誥兼修國史宋濓等修
　志第四十一下
　　百官八
元之官制其大要具見于前自元統至元以來頗有沿
革增損之異至正兵興四郊多壘中書樞宻俱有分省
分院而行中書省行樞宻院増置之外亦有分省分院
自省院以及郡縣又各有添設之員而各處總兵官以
便宜行事者承制擬授具姓名以軍功奏聞則宣命勅
牒隨所索而給之無有考覈其實者於是名爵日濫紀
綱日紊疆宇日蹙而遂至于亡矣惜其掌故之文缺軼
不完今據有司所送上者緝而載之以附前志庶覽者
得以㕘考其得失治亂之槩云
中書省元統三年七月中書省奏請自今不置左丞相
十月令巴延獨長台司詔天下至元五年十月加右丞
相巴延為大丞相六年十月命托克托為右丞相復置
左丞相至正七年置議事平章四人十二年二月以賈
魯為添設左丞三月以烏蘭哈達為添設㕘知政事三
月以杜秉彛為添設㕘政八月以哈瑪爾為添設右丞
十三年六月命皇太子領中書令如舊制十四年九月
以吕思誠為添設左丞二十七年八月以樞宻知院曼
濟為添設第三平章以太尉特哩特穆爾為添設左丞相
中書分省至正十一年置中書分省于濟寧以松壽為
㕘知政事十二年二月中書右丞伊蘇烏爾圖華左丞
韓大雅開分省于彰徳十四年陞濟寧分省㕘政特哩
特穆爾為平章政事是後嘗置右丞以守禦焉十五年
四月彰徳分省除右丞左丞各一員十七年七月以平
章達蘭㕘政温普崔敬分省陵州十一月平章藏布分
省冀寧十八年八月掃地王沙劉陷冀寧藏布遁五月
王劉北行總兵官察罕特穆爾遣索珠院判來冀寧鎮
守藏布復囘十九年藏布卒二十年正月以右丞布哈
㕘政王時分省冀寧三月鐵甲韓至分省官遁二十一
年以平章達蘭鎮守二十二年達蘭還京師以左丞喇
嘛齊拉衮㕘政托果爾領分省事二十三年三月又以
平章阿拉克布哈鎮之八月庫庫特穆爾兵至冀寧分
省罷二十七年八月以添設平章曼濟兼知院分省保
定九月命太保左丞相伊蘇統領軍馬分省山東薩蘭
托里仍中書左丞相知樞宻院分省大同以哈嘛諾海
為大同分省平章阿拉克布哈為㕘政又置分省于冀
寧陞冀寧總管為㕘政鑄印與之凡事必咨大同分省
而後行之十月又置分省于真定
六部至元三年十二月巴延太師等奏准吏部考功郎
中員外郎主事各設一員至正元年四月吏部置司績
一員正七品掌百官行止以慿叙用廕襲六月中書奏
准户部事繁見設司計四員宜依前至元二十八年例
添設二員十一月吏部兵刑分為二庫户工二部分二
庫各設管勾一員十二年正月刑部添設尚書侍郎郎
中員外郎各一員十五年十月濟寧分省置兵刑工户
四部
樞宻院至正元年知樞宻院昻吉爾奏樞宻院故事亦
設奏事平章二人有㫖令復置十三年六月令皇太子
領樞宻院事如舊制十五年四月添設僉院一員院判一
員
樞宻分院至正十五年三月置樞宻分院于衛輝四月
彰徳分院添設同知副樞各一員都事一員直沽分院
各設副樞一員都事一員十六年又置分樞宻院于沂
州以指揮使司隸焉
大宗正府至元元年閏十二月中書省奏准世祖時立
大宗正府至仁宗時減去大字今宜遵世祖舊制仍為
大宗正府至正十年十二月大宗正府添設掌判二員
宣文閣至元六年十一月罷奎章閣學士院至正元年
九月立宣文閣不置學士唯授經郎及監書博士以宣
文閣繫銜云
崇文監至元六年十二月改藝文監為崇文監至正元
年三月奉㫖令翰林國史院領之
詳定使司至正十七年七月置四方獻言詳定使司正
三品掌考其所陳之言擇其善者以聞于上而舉行之
詳定使二員正三品副使二員正四品掌書記二員正
七品中書官提調之
司禋監至正元年十二月奉㫖依世祖故事復立司禋
監給四品印掌師翁祭祀祈禳之事置内監少監監丞
各二員知事一員譯史令史奏差各二名自後復升為
三品
延徽寺至元六年二月中書省奉㫖依累朝故事起葢
伊埓哲伯皇帝鄂爾多置延徽寺以掌之
規運提典所至元六年十一月罷大禧宗禋院隆祥使
司十二月中書奏以宗禋院所轄會福崇福隆禧壽福
四總管所并隆祥使司俱改為規運提㸃所正五品仍
添置萬寧提㸃所一處并隸宣政院
諸路寶泉都提舉司至正十年十月置其屬有鼓鑄局
正七品水利庫從七品掌鼔鑄至正銅錢印造交鈔
徽政院元統元年十二月依太皇太后故事為皇太后
置徽政院設立官屬三百六十有六員
資正院至元六年十二月中書省奉㫖為諤勒哲呼圖
克皇后置資正院正二品院使六員同知僉院同僉院
判各二員首領官經歴都事各一員管勾照磨各一員
將昭功萬户府司屬除已罷繕工司外集慶路錢糧并
入有司每年驗數撥付資正院其餘司屬並付院領之自
後正宫皇后崩冊立諤勒哲呼圖克為皇后改置崇政院
東宫官屬至正六年四月立皇太子宫傅府以長
吉等為宫傅官時太子猶未受冊寶至九年冬立端本
堂為皇太子學宫置諭徳一員正二品贊善二員正三
品文學二員正五品正字二員正七品司經二員正七
品十三年六月冊立皇太子定置皇太子賔客二員正
二品左右諭徳各一員從二品左右贊善各一員從二
品文學二員從五品中庻子中允各一員從六品
詹事院至正十三年六月立詹事院罷宫傅府置詹事
三員從一品同知詹事二員正二品副詹事二員從二
品詹亊丞二員正三品首領官四員中議二員從五品
長史二員從六品管勾照磨各一員正八品䝉古筆且
齊六人囘囘掾史二人掾史十人知印克埒穆爾齊各
二人宣使十人其屬有家令司家令二員正三品二員
正四品家丞二員正五品典簿二員正七品照磨一員
正九品有府正司府正二員正二品府丞二員正五品
典簿二員從七品照磨一員正九品有典簿監典寳卿
二員正三品太監二員從三品少監二員從五品監丞
一員正五品經歴一員從七品知事一員從八品照磨
一員正九品有儀衛司指揮二員從四品副二員從五
品知事一員從八品十一月置典藏庫從五品掌收皇
太子錢帛十七年十月置分詹事院詹事一員同知副
使各一員詹事丞二員經歴二員都事二員照磨兼架
閣一員斷事官二員知事一員
大撫軍院至正二十七年八月乙巳命皇太子總天下
軍馬九月皇太子置大撫軍院從一品知院四員同知
二員副使一員同僉一員首領官經歴都事各二員照
磨兼管勾一員二十八年閏七月詔罷之
大都督分府至正十八年三月東安漷州栁林日有警
報京師備禦四隅俱立大都督分府官吏視都府減半
警巡院至正十一年七月陞左右兩巡院為正五品十
八年又於大都在城四隅各立警巡分院官吏視本院
減半
行中書省至正十二年正月江西江淛行省皆除添設
平章陜西行省除添設右丞閠三月置淮南江北等處
行中書省于揚州以淮西宣慰司兩淮鹽運司揚州淮
安徐州唐州安豐蘄黄皆隸焉除平章二員右丞左丞
各一員叅政二員及首領官屬等共二十五員為頭平
章兼提調淮安王傅府事至十一月始鑄淮南江北等
處行中書省印給之是年江淛行省添設右丞叅政四
川行省添設叅政十六年五月置福建等處行中書省
于福州鑄印設官一如各處行省之制以江淛行中書
省平章左荅納失里南臺中丞阿嚕烏遜為福建行中書
省平章政事福建閩海道亷訪使莊嘉為右丞福建元
帥呉鐸為左丞司農丞努圗克齊益都路總官卓思誠
為参政以九月至福州罷帥府開省署十七年九月置
山東行省以大司農哈喇章為平章政事鑄印與之十
八年福建行省右丞托迪分省建寧恭政努圖克齊分
省泉州二十三年三月置廣西行中書省以亷訪使額
爾吉納為平章政事又置膠東行省于萊陽總制東方
事二十六年八月置福建江西等處行中書省
行樞宻院至元三年巴延右丞相奏准於四川及湖廣
江西之境及江淛凡三處各置行樞宻院以鎮遏好亂
之民毎處設知院一員同知僉院院判各一員湖廣江
西二省所轄地里險逺添設同僉一員各院經歴一員
都事二員照磨一員客省副使一員斷事官一員䝉古
筆且齊二人掾史六人宣使六人知印克埒穆爾齊各
一人斷事官譯史一人令史二人克埒穆爾齊知印各
一人奏差二人四年二月罷之至正十三年五月嶺北
行樞宻院添設斷事官二員先已設四員共六員又立
鎮撫司除鎮撫二員立管勾所置管勾二員兼照磨後
又添設僉院二員都事一員十五年十月置淮南江北
等處行樞宻院于揚州十二月河南行樞宻院添設院
判二員十六年三月置江淛行樞宻院于杭州知院二
員同知二員副樞二員僉院二員同僉二員院判二員
首領官經歴知事各一員斷事官一員經歴一員十八
年以叅政崔敬為山東等處行樞宻院副使分院於漷
州兼領屯田事十九年八月以察罕特穆爾為河南行
省平章政事兼河南山東等處行樞宻院知院二十六
年八月置福建江西等處行樞密院
行御史臺至正十六年九月二十八日命太尉納琳為
江南諸道行御史臺御史大夫以次官員各依等第選
用是日御史臺奉㫖移置行臺于紹興十二月合臺官
屬開臺署事是年置河南亷訪司于沂州十八年御史
臺奏准江西湖東道肅政亷訪司權於建寧路開司署
事二十二年九月權置山北亷訪司於惠州二十三年
六月濟南路復置肅政亷訪司二十五年閠十月御史
大夫鄂勒哲特穆爾奏江南諸道行御史臺衙門嘗奉
㫖於紹興路開設近因道梗湖南湖北廣東廣西海北
江西福建等處凡有文書北至南臺風信不便徑申内
臺未委事情虚實宜於福建置分臺給降印信俾湖南
湖北廣東廣西海北江南福建各道文書由分臺以達
内臺於事體為便有㫖從之十一月仍置河東亷訪司
于冀寧
行宣政院元統二年正月革罷廣教總管府一十六處
置行宣政院于杭州除院使二員同知二員副使二員
同僉院判各一員首領官經歴二員都事知事照磨各
一員令史八人譯史二人宣使八人至元二年五月西
番㓂起置行宣政院以額森特穆爾為院使往討之至
正二年江淛行宣政院設崇教所儗行中書省理問官
秩四品以理僧民之亊
河南山東都水監至正六年五月以連年河決為患置
都水監以專䟽塞之任
行都水監至正八年二月河水為患詔於濟寧鄆城立
行都水監九年又立山東河南等處行都水監十一年
十二月立河防提舉司𨽻行都水監掌巡視河道從五
品十二年正月行都水監添設判官二員十六年正月
又添設少監監丞知事各一員
都水庸田使司至元二年正月置都水庸田使司于平
江既而罷之至五年復立至正十二年因海運不通京
師闕食詔河南窪下水泊之地置屯田八處於汴梁添
設都水庸田使司正三品掌種植稻田之事庸田使二
員副使二員僉事三員首領官經歴知事照磨各一員
司吏十二人譯史二人
都總制庸田使司至正十年置河南江北等處都總制
庸田使司定置都總制庸田使二員從二品副使二員
從三品僉事六員從四品首領官經歴二員從六品都
事二員從七品照磨兼管勾承發架閣一員從八品蒙
古筆且齊囘囘令史克埒穆爾齊知印各一員令史十
八人宣使十八人壕寨十八人典吏四人屬官則有軍
民屯田總管府凡五處置逹嚕噶齊各一員從三品總
管各一員正五品同知各一員正六品府判各一員從
七品首領官經歴各一員從八品知事各一員從九品
提控案牘兼管勾承發架閣各一員䝉古譯史各一人
司吏各六人典吏各二人又有農政司置農政一員正
五品農丞一員正八品大使副使各一員正九品豐盈
庫置提領一員正八品大使副使各一員正九品
分司農司至正十三年正月命中書左丞烏蘭哈達左
丞烏克遜良楨兼大司農卿給分司農司印西自西山
南至保定河間北至檀順州東至遷民鎮凡係官地及
元管各處屯田悉從分司農司立法募民佃種之
大兵農司至正十五年詔有水田去處置大兵農司招
誘夫丁有事則乘機招討無事則栽植播種所置司之
處曰保定等處大兵農使司河間等處大兵農使司武
清等處大兵農使司景薊等處大兵農使司其屬有兵
農千户所共二十四處百户所共四十八處鎮撫司各
一人
大都督兵農司至正十九年二月置大都督兵農司于
西京以博囉特穆爾領之從其所請也仍置分司十道
專掌屯種之事
茶運司元統元年十一月復置湖廣江西等處都轉運
司
鹽運司至正二年十一月中書省奉旨講究鹽法奏准
於杭州嘉興紹興温台四處各處檢校批驗所直隸運
司專掌批驗鹽商引目均平袋法稱盤等事毎所置檢
校批驗官一員從六品相副官一員正七品
漕運司至元二年五月京畿都漕運司添設提調官運
副運判各一員九年添設海道巡防官給降正七品印
信掌統領軍人水手防䕶糧船巡防官二員相副官二
員
防禦海道運糧萬户府至正十五年七月陞台州海道
巡防千户所為防禦海道運糧萬户府九月置分府于
平江
添設兵馬司至正十年十月中書省奏東南千重外妖
氣見合立兵馬司四處掌防禦之職遂置大名兵馬司
東平兵馬司濟南兵馬司徐州兵馬司毎司置都指揮
指揮各二員副指揮各四員經歴知事提控案牘各一
員譯使各二人司吏各十二人奏差各八人貼書各二
十四人呼拉干齊各三十人司獄各一員獄丞各一員
十一年罷沂州分元帥府改立兵馬指揮使司十五年
十月濟寧兵馬司添設副指揮一員
各處寳泉提舉司至正十一年十月置寳泉提舉司于
河南行省及濟南冀寧等處凡九所江淛江西湖廣行
省各一所十二年三月置銅臺塲于饒州路徳興縣信
州路鉛山州韶州岑水凡三處每所置提領一員正八
品大使一員從八品副使一員正九品流官内銓注直
隸寳泉提舉司掌浸銅事
湖南道宣慰使司都元帥府至元元年六月奏准湖南
道宣慰使司兼都元帥府總領所轄路分鎮守萬户軍
馬
邦牙等處宣慰使司都元帥府至正四年十二月置先
是以緬地至雲南極邊就立其酋長為元帥年一貢方
物至是來貢故改立官府以奬異之
永昌等處宣慰使司都元帥府至正三年七月中書省
奏奎騰阿哈所分地方接連西番自托克托穆爾既沒
之後無人承嗣達勒達人畜時被西番劫奪殺傷深為
未便遂定置永昌等處宣慰使司都元帥府以治之置
宣慰司三員同知二員副使二員首領官經歴知事照
磨各一員令史十人䝉古譯史四人知印二人克埒穆
爾齊一人奏差八人典吏二人
山東東西道宣慰使司都元帥府至正六年十二月改
立掌開設屯田駐軍馬之亊
荆湖北道宣慰使司都元帥府至正十一年十一月奏
准荆湖北道宣慰使司兼都元帥府
淛東宣慰司至正十二年正月添設宣慰使一員同知
一員都事二員
淮東等處宣慰使司都元帥府至正十五年二月置統
率濠泗義兵萬户府并洪澤等處義兵招誘富民出丁
壯五千名者為萬户五百名者為千户一百名者為百
户降宣勑牌面與之命置司于泗州天長縣
興元等處宣慰使司都元帥府至正十五年十二月置
江州等處宣慰使司都元帥府至正十六年九月奏准
宣慰使都元帥廷授佐貳僚屬命江西行省平章政事
道通和尼齊承制署之
河南宣慰司至正十九年十月罷洛陽招討軍民萬户
府置宣慰司以張俊為宣慰使
東路蒙古軍都元帥府至正八年正月置
分元帥府至正八年三月以福建盜起詔汀漳二州特
立分元師府以討捕之十一月命瑪勒岱開分元帥府
于沂州以鎮禦東海羣盜十一年正月湖南寳慶路置
分元帥府又置寳武分元帥府三月置山東分元帥府
于登州提調登萊寧海三州三十六處海口事十二年
二月置安東安豐二處分元帥府
水軍元帥府至正二十六年二月置河淮水軍元帥府
于孟津縣
紹熈軍民宣撫司至元四年因監察御史言四川在宋
時有紹熙一府統六州二十縣一百五十二鎮近年雍
梁淮甸人民見彼中田疇廣濶開墾成業者凡二十餘
萬户省部議定遂奏准置紹熈等處軍民宣撫司正官六
員宣撫司同知副使各二員首領官二員經歴知事提
控案牘各一員司獄一員䝉古儒學教授各一員令史
八人譯使知印克埒穆爾齊各一人奏差四人所𨽻資
普昌隆下州四處盤石内江安岳昌元貴平下縣五處
巡檢司一十三處各設官如制又置都總使司命御史
大夫托克托兼都總使治書侍御史吉達布為副都總
使六年十一月中書省又因臺臣言裁減冗官事遂罷
紹熙軍民宣撫司
永順宣撫司至正十一年四月改陞永順安撫司為宣
撫司
平緬宣撫司至正十五年八月以雲南死可伐等降令
其子莽三入貢方物乃置平緬宣撫司以羈縻之
忠孝軍民安撫司至正十一年七月革罷四川省所轄
大奴管勾等洞長官司立忠孝軍民府至十五年四月
詔改為忠孝軍民安撫司
忠義軍民安撫司至正十五年四月罷四川羊母甲洞
臭南王洞長官司置忠義軍民安撫司又罷盤順府置
盤順軍民安撫司
宣化鎮南五路軍民府至正十五年四月命於四川置
立提調軍民鎮撫所蠻夷軍民千户所
團練安撫勸農使司至正十八年九月置奉元延安等
處團練安撫勸農使司于耀州鞏昌等處團練安撫勸
農使司于邠州以行省丞相托多行臺大夫鄂勒哲特
穆爾領之各設㕘謀一人每道置使二人同知副使各
二人檢督六人經歴知事照磨各一人
防禦使至正十七年正月准山東分省資團給義兵每
州添設州判一員每縣添設主簿一員詔有司正官俱
兼防禦使司聴宣慰使司節制
屯田使司至正十五年十二月置軍民屯田使司于沛
縣正三品
屯田打捕總管府至元四年五月陞兩淮屯田打捕總
管府為正三品
黎兵萬户府元統二年十月湖廣行省咨海南僻在極
邊南接占城西隣交趾環海四千餘里中盤百洞黎獠
雜居宜改萬户府以鎮之中書省奏准依廣西屯田萬
户府例置黎兵萬户府萬户三員正三品千户所一十
三處正五品毎所領百户所八處正七品
水軍萬户府至正十三年十月置水軍都萬户府于崑
山州以淛東宣慰使納琳哈喇為正萬户宣慰使董搏
霄為副萬户十四年二月立鎮江水軍萬户府命江淛
行省右丞佛嘉律領之十五年十月置水軍萬户府于
黄河小清河口
義兵萬户府至正十四年二月詔河南淮南兩省並立
義兵萬户府五月置南陽鄧州等處毛胡蘆義兵萬户
府募土人為軍免其差役令討賊自効先是鄉人自相
團結號毛胡蘆故因以名之十五年四月置汴梁等處
義兵萬户府十二月置忠義忠勤萬户府于宿州及武
安州
招討軍民萬户府至正二十年以鞏縣為招討軍民萬
户府二十六年三月置嵩州軍民招討萬户府
義兵千户所至正十年七月中書奏准于廣西平樂等
古城竹山院桑江隘尊化鄉刺塲嶺湖南道州路武岡
路湖北靖州路等處置義兵千户所毎所置千户一員
彈壓一員百户十員仍於義兵内推選才勇功能充千
户彈壓百户之職首領官都目各一員於本省都吏目
内選注授並從本道帥府節制湖南道州二處千戸所
於帥府分司處設立本司調遣湖北靖州一處從本省
標撥鎮守調遣總定九十六員給降宣勑牌面印信十
三年十一月立義兵千户水軍千户于江西
奉使宣撫至正五年十月遣官分道奉使宣撫布宣徳
意詢民疾苦疏滌寃滯蠲除煩苛體察官吏賢否明加
黜陟有罪者四品以上停職申請五品以下就便處決
民間一切興利除害之事悉聴舉行其必合上聞者條
具入告兩淛江東道以江西行省左丞和爾多卜丹吏
部尚書何執禮為之宣政院都事吳宻為首領官江西
福建道以雲南右丞薩克繖匠作院使王士𢎞為之國
子典簿孟昉為首領官江南湖廣道以大都路達嚕噶
齊巴克實江淛㕘政秦從徳為之留守司都事烏呼納
為首領官海北廣東道以平江路達嚕噶齊遵達實哩
都水使賈惟貞為之都水照磨楊文在為首領官燕南
山東道以資正院使曼濟兵部尚書李獻為之太醫院
都事賈魯為首領官河東陜西道以兵部尚書布哈樞
宻院判官靳義為之翰林應奉王繼善為首領官山北
遼東道以宣政院同知伯嘉努宣徽僉院王伊蘇岱爾
為之工部主事莽賚布哈為首領官雲南省以荆湖宣
慰阿齊拉兩淛鹽運使杜徳逺為之通政院都事楊矩
為首領官甘肅永昌道以上都留守阿雅噶齊陜西行
省左丞王紳為之沁源尹喬遜為首領官四川省以大
都留守達爾瑪實哩河南参政王守誠為之宣政院都
事武祺為首領官京畿道以西臺中丞定定集賢侍講
學士蘇天爵為之太史院都事留思誠為首領官河南
江北道以吏部尚書達繖宣政院僉院魏景道為之中
書檢校哈喇丹為首領官至正十七年九月詔以中書
左丞額森布哈御史中丞成遵奉使宣撫彰徳大名廣
平東昌東平曹濮等處奨厲將帥
經畧使至正十八年九月初六日命經畧使問民疾苦
招諭叛逆果有怙終不悛總督一應大小官吏治兵裒
粟精練士卒審用成算申明紀律先定江西湖廣江淛
福建諸處併力犄角務收平復之効不尚屠戮之威江
南各省義民忠君親上姓名不上達者宜優加撫存量
才驗功授以官爵旌表孝子順孫義夫節婦高年耆徳
常令有司存恤鰥寡孤獨選官二員為經畧使叅謀官
辟名士一人掌案牘設行軍兵馬司一員秩正五品掌
軍律
　
　元史卷九十二
