卷二十八
　　唐　令　狐　徳　棻　等　撰
　列𫝊第二十
　　史寕
　　陸騰
　　賀若敦
　　權景宣(郭賢/)
史寕字永和建康袁氏人也曾祖豫仕沮渠氏為臨松
令魏平涼州祖灌隨例遷於撫寕鎮因家焉父遵初為
征虜府鎧曹參軍屬杜洛周構逆六鎮自相屠陷遵遂
率鄉里二千家奔恒州其後恒州為賊所敗遵復歸洛
陽拜樓煩郡守及寕著勲追贈散騎常侍征西大將軍
涼州刺史諡曰貞寕少以軍功拜别將遷直閣將軍都
督宿衛禁中尋加持節征東將軍金紫光禄大夫賀㧞
勝為荆州刺史寕以本官為勝軍司率歩騎一千隨勝
之部值荆蠻騷動三鵶路絶寕先驅平之因撫慰蠻左
翕然降附遂税得馬一千五百匹供軍尋除南郢州刺
史及勝為大行臺表寕為大都督率歩騎一萬攻梁下
溠戍破之封武平縣伯邑五百戸又攻㧞梁齊興鎮等
九城獲戸二萬而還未及論功屬魏孝武西遷東魏遣
侯景率衆㓂荆州寕隨勝奔梁梁武帝引寕至香磴前
謂之曰觀卿風表終至富貴我當使卿衣錦還鄉寕荅
曰臣世荷魏恩位為列將天長喪亂本朝傾覆不能北
面逆賊幸得息肩有道儻如明詔欣幸實多因涕泣横
流梁武為之動容在梁二年勝乃與寕宻圖歸計寕曰
朱异既為梁主所信任請徃見之勝然其言寕乃見异
申以投分之言㣲託思歸之意辭氣雅至异亦嗟挹謂
寕曰桑梓之思其可忘懷當為奏聞必望遂所請耳未
幾梁主果許勝等歸大統二年寕自梁歸闕進爵為侯
增邑三百戸久之遷車騎將軍行涇州事時賊帥莫折
後熾㓂掠居民寕率州兵與行原州事李賢討破之轉
通直散騎常侍東義州刺史東魏亦以故胡梨苟為東
義州刺史寕僅得入州梨苟亦至寕迎撃破之斬其洛
安郡守馮善道州既鄰接疆埸百姓流移寕留心撫慰
咸來復業十二年轉涼州刺史寕未至而前刺史宇文
仲和據州作亂詔遣獨孤信率兵與寕討之寕先至涼
州為陳禍福城中吏民皆相率降附仲和仍據城不下
尋亦克之加車騎大將軍儀同三司大都督涼西涼二
州諸軍事散騎常侍涼州刺史十五年遷驃騎大將軍
開府儀同三司加侍中進爵為公十六年宕昌叛羌獠
甘作亂逐其王彌定而自立幷連結傍乞鐵忽及鄭五
醜等詔寕率軍與宇文貴豆盧寕等討之寕别撃獠甘
而山路險阻纔通單騎獠甘已分其黨立柵守險寕進
兵攻之遂破其柵獠甘率三萬人逆戰寕復大破之追
奔至宕昌獠甘將百騎走投生羌鞏亷玉彌定遂得復
位寕以未獲獠甘宻欲圖之乃揚聲欲還獠甘聞之復
招引叛羌依山起柵欲攻彌定寕謂諸將曰此羌入吾
術中當進兵擒之耳諸將思歸咸曰生羌聚散無常依
據山谷今若追討恐引日無成且彌定還得守蕃將軍
功已立矣獠甘勢弱彌定足能制之以此還師䇿之上
者寕曰一日縱敵數世之患豈可捨將滅之宼更煩再
舉人臣之禮知無不為以此諸君不足與計事也如更
沮衆寕豈不能斬諸君邪遂進軍獠甘衆亦至與戰大
破之生獲獠甘狥而斬之并執鞏亷玉送闕所得軍實
悉分賞將士寕無私焉師還詔寕率所部鎮河陽寕先
在涼州戎夷服其威惠遷鎮之後邊民並思慕之魏廢
帝元年復除涼甘𤓰三州諸軍事涼州刺史初茹茹與
魏和親後更離叛尋為突厥所破殺其主阿那瓌部落
逃逸者仍奉瓌之子孫抄掠河右寕率兵邀擊獲瓌子
孫二人并其種落酋長自是每戰破之前後獲數萬人
進爵安政郡公三年吐谷渾通使於齊寕撃獲之就拜
大將軍寕後遣使詣太祖請事太祖即以所服冠履衣
被及弓箭甲矟等賜寕謂其使人曰為我謝涼州孤解
衣以衣公推心以委公公其善始令終無損功名也時
突厥木汗可汗假道涼州將襲吐渾太祖令寕率騎隨
之軍至番禾吐渾已覺奔於南山木汗將分兵追之令
俱㑹於青海寕謂木汙曰樹敦賀真二城是吐渾巢穴
今若㧞其本根餘種自然離散此上䇿也木汗從之即
分為兩軍木汗從北道向賀真寕趣樹敦渾娑周國王
率衆逆戰寕撃斬之踰山履險遂至樹敦敦是渾之舊
都多諸珍藏而渾主先已奔賀真留其征南王及數千
人固守寕進兵攻之退渾人果開門逐之因回兵奮撃
門未及闔寕兵遂得入生獲其征南王俘虜男女財寳
盡歸諸突厥渾賀羅㧞王依險為柵周回五十餘里欲
塞寕路寕攻其柵破之俘斬萬計獲雜畜數萬頭木汗
亦破賀真虜渾主妻子大獲珍物寕還軍於青海與木
汗㑹木汗握寕手歎其勇決并遺所乗良馬令寕於帳
前乘之木汗親自歩送突厥以寕所圖必破皆畏憚之
咸曰此中國神智人也及將班師木汗又遺寕奴婢一
百口馬五百匹羊一萬口寕乃還州尋被徵入朝屬太
祖崩寕悲慟不已乃請赴陵所盡哀并告行師克㨗孝
閔帝踐阼拜小司徒出為荆襄浙郢等五十二州及江
陵鎮防諸軍事荆州刺史寕有識畫諳兵權臨敵指偽
皆如其䇿甚得當時之譽及在荆州頗自奢縱貪濁不
修法度嘗出有人訴州佐曲法寕還付被訟者治之自
是有事者不復敢言聲名大損於西州保定三年卒於
州諡曰烈子雄嗣雄字世武少勇敢膂力過人便弓馬
有筭畧年十四從寕於牽屯山奉迎太祖仍從校獵弓
無虗發太祖歎異之尋尚太祖女永富公主除使持節
驃騎大將軍開府儀同三司累遷駕部中大夫司馭中
大夫從柱國枹罕公辛威鎮金城遂卒於軍時年二十
四雄弟祥以父勲賜爵武遂縣公祥弟雲亦以父勲賜
爵武平縣公歴位司織下大夫儀同大將軍雲弟威亦
以父勲賜爵武當縣公
陸騰字顯聖代人也髙祖俟魏征西大將軍東平王祖
彌夏州刺史父旭性雅澹好老易緯候之學撰五星要
訣及兩儀真圖頗得其指要太和中徵拜中書博士稍
遷散騎常侍知天下將亂遂隐於太行山孝莊即位屢
徵不起後贈并汾恒肆四州刺史騰少慷慨有大節解
巾員外散騎侍郎司徒府中兵參軍爾朱榮入洛以騰
為通直散騎侍郎帳内都督從平葛榮以功賜爵清河
縣伯普泰初遷朱衣直閤尚安平主即東萊王貴平女
也魏孝武幸貴平第見騰與語悦之謂貴平曰阿翁真
得好壻即擢為通直散騎常侍及孝武西遷騰時使青
州遂沒於鄴東魏興和初徵拜征西將軍領陽城郡守
大統九年大軍東討以騰所據衝要遂先攻之時兵威
甚盛長史麻休勸騰降不許拒守經月餘城䧟被執太
祖釋而禮之問其東間消息騰盛陳東州人物又叙述
時事辭理抑揚太祖笑曰卿真不背本也即拜帳内大
都督未幾除太子庶子遷武衛將軍既為太祖所知願
立功效不求内職太祖嘉之十三年拜車騎大將軍儀
同三司魏廢帝元年安康賊黄衆寳等作亂連結漢中
衆數萬攻圍東梁州城中糧盡詔騰率軍自子午谷以
援之騰乃星言就道至便與戰大破之軍還拜龍州刺
史太祖謂騰曰今欲通江由路直出南奏卿宜善思經
畧騰曰必望臨機制變未敢預陳太祖曰此是卿取柱
國之日卿其勉之即解所服金帶賜之州民李廣嗣李
武等憑據巖險以為堡壁招集不逞之徒攻刼郡縣歴
政不能治騰宻令多造飛梯身率麾下夜徃掩襲未明
四面俱上遂破之執廣嗣等於鼓下其黨有任公忻者
更聚徒衆圍逼州城乃語騰曰但免廣嗣及武即散兵
請罪騰謂將士曰吾若不殺廣嗣等可謂隳軍實而長
宼讐事之不可者也公忻𥪡子乃敢要人即斬廣嗣及
武以首示之賊徒阻氣於是出兵奮撃盡獲之魏恭帝
三年拜驃騎大將軍開府儀同三司轉江州刺史爵上
庸縣公邑二千戸陵州木籠獠恃險麤獷每行抄刼詔
騰討之獠既因山為城攻之未可㧞騰遂於城下多設
聲樂及諸雜伎示無戰心諸賊果棄其兵仗或擕妻子
臨城觀樂騰知其無備宻令衆軍俱上諸賊惶懼不知
所為遂縱兵討撃盡破之斬首一萬級俘獲五千人世
宗初陵眉戎江資卭新遂八州夷夏及合州民張瑜兄
弟并反衆數萬人攻破郡縣騰率兵討之轉潼州刺史
武成元年詔徵騰入朝世宗面勑之曰益州險逺非親
勿居故令齊公作鎮卿之武畧已著遐邇兵馬鎮防皆
當委卿統攝於是徙隆州刺史隨憲入蜀及趙公招代
憲復請留之保定元年遷隆州總管領刺史二年資州
槃石民反殺郡守據險自守州軍不能制騰率軍討擊
盡破斬之而蠻獠兵及所在蜂起山路險阻難得掩襲
騰遂量山川形勢隨便開道蠻獠畏威承風請服所開
之路多得古銘並是諸葛亮桓温舊道是年鐵山獠抄
断内江路使驛不通騰乃進軍討之欲至鐵山乃偽還
師賊不以為虞遂不守備騰出其不意擊之應時奔潰
一日下其三城斬其魁帥俘獲三千人招納降附者三
萬戸帝以騰母在齊未令東討適有其親屬自東還朝
者晉公護奉令偽告騰云齊為無道已誅公家母兄並
從塗炭盖欲發其怒也騰乃發哀泣血志在復讐四年
齊公憲與晉公護東征請騰為副趙公招時在蜀復留
之晉公護與招書曰今朝廷令齊公掃蕩河洛欲與此
人同行汝彼無事且宜借吾也於是命騰馳傳入朝副
憲東討五年拜司憲中大夫天和初信州蠻蜑據江峽
反叛連結二千餘里自稱王侯殺刺史守令等又詔騰
率軍討之騰乃先趣益州進驍勇之士兼具樓船㳂外
江而下軍至湯口分道奮擊所向摧破乃築京觀以旌
武功語在蠻𫝊涪陵郡守藺休祖又據楚向臨容開信
等州地方二千餘里阻兵為亂復詔騰討之初與大戰
斬首二千餘級俘獲千餘人當時雖摧其鋒而賊衆既
多自夏及秋無日不戰師老糧盡遂停軍集市更思方
畧賊見騰不出四面競前騰乃激勵其衆士皆争奮復
攻㧞其魚令城大獲糧儲以充軍實又破銅盤等七柵
前後斬獲四千人并舩艦等又築臨州集市二城以鎮
遏之騰自在龍州至是前後破平諸賊凡賞得奴婢八
百口馬牛稱是於是巴蜀悉定詔令樹碑紀績焉四年
遷江陵總管陳遣其將章昭逹率衆五萬舩艦二千圍
江陵衛王直聞有陳宼遣大將軍趙誾李遷哲等率歩
騎赴之並受騰節度時遷哲等守外城陳將程文季雷
道勤夜來掩襲遷哲等驚亂不能抗禦騰夜遣開門出
甲士奮撃大破之陳人奔潰道勤中流矢而斃虜獲二
百餘人陳人又決龍川寕邦堤引水灌江陵城騰親率
將士戰於西堤破之斬首數千級陳人乃遁六年進位
柱國進爵上庸郡公增邑通前三千五百戸建徳二年
徵拜大司空尋出為涇州總管宣政元年冬薨於京師
贈本官加并汾等五州刺史重贈大後丞諡曰定子𤣥
嗣𤣥字士鑒騰入闗時年始七嵗仕齊為奉朝請歴成
平縣令齊平髙祖見𤣥特加勞勉即拜地官府都上士
大象末為隋文相府内兵參軍𤣥弟融字士傾最知名
少歴顯職大象中位至大將軍定陵縣公
賀若敦代人也父綂為東魏潁州長史大統二年執刺
史田迅以州降至長安魏文帝謂綂曰卿自潁川從我
何日能忘即拜右衛將軍散騎常侍兗州刺史賜爵當
亭縣公尋除北雍州刺史卒贈侍中燕朔恒三州刺史
司空公諡曰哀敦少有氣幹善騎射統之謀執迅也慮
事不果又以累弱既多難以自㧞沉吟者久之敦時年
十七乃進䇿曰大人徃事葛榮巳為將帥後入爾朱禮
遇猶重韓陵之役屈節髙歡既非故人又無功效今日
委任無異於前者正以天下未定方藉英雄之力一旦
清平豈有相容之理以敦愚計恐將來有危亡之憂願
思全身逺害不得有所顧念也綂乃流涕從之遂定謀
歸太祖時羣盗蜂起各據山谷大龜山賊張世顯潜來
襲統敦挺身赴戰手斬七八人賊乃退走綂大悦謂左
右僚屬曰我少從軍旅戰陣非一如此兒年時膽畧者
未見其人非唯成我門戸亦當為國名将明年從河内公
獨孤信於洛陽被圍敦彎弓三射箭不虗發信大奇之
乃言於太祖太祖異之引置麾下授都督封安陵縣伯
邑四百戸嘗從太祖校獵於甘泉宫時圍人不齊獸多
逃逸太祖大怒人皆股戰圍内唯有一鹿俄亦突圍而
走敦躍馬馳之鹿上東山敦棄馬步逐至山半便掣之
而下太祖大悦諸將因得免責累遷太子庶子撫軍將
軍通直散騎常侍大都督車騎大將軍散騎常侍儀同
三司進爵廣鄉縣侯敦既有武藝太祖恒欲以將帥任
之魏廢帝二年拜右衛將軍俄加驃騎大將軍開府儀
同三司進爵為公時岷蜀𥘉開民情尚梗巴西人譙淹
據南梁州與梁西江州刺史王開業共為表裏扇動羣
蠻太祖令敦率軍討之山路艱險人迹罕至敦身先將
士攀木縁崖倍道兼行乗其不意又遣儀同扶猛破其
别帥向鎮侯於白帝淹乃與開業并其黨泉玉成侯造
等率衆七千口累三萬自墊江而下就梁王琳敦邀擊
破之淹復依山立柵南引蠻帥向白彪為援敦設反間
離其黨與因其懈怠復破之斬淹盡俘其衆進爵武都
公增邑通前一千七百戸拜典祀中大夫尋出為金州
都督七州諸軍事金州刺史向白彪又與蠻帥向五子
等聚衆為宼圍逼信州詔敦與開府田𢎞赴救未至而
城已䧟進與白彪等戰破之俘斬二千人仍進軍追討
遂平信州是嵗荆州蠻帥文子榮自號仁州刺史擁逼
土人據沮漳為逆復令敦與開府潘招討之擒子榮并
虜其衆武成元年入為軍司馬自江陵平後巴湘之地
並内屬每遣梁人守之至是陳將侯填侯安都等圍逼
湘州遏絶糧援乃令敦率歩騎六千度江赴救瑱等以
敦孤軍深入規欲取之敦每設奇伏連戰破瑱乗勝徑
進遂次湘州因此輕敵不以為虞俄而霖雨不已秋水
汎溢陳人濟師江路遂斷糧援既絶人懐危懼敦於是
分兵抄掠以充資費恐瑱等知其糧少乃於營内多為
土聚覆之以米集諸營軍士人各持囊遣官司部分若
欲給糧者因召側近村民陽有所訪問令於營外遥見
隨即遣之瑱等聞之良以為實乃據守要險欲曠日以
老敦師敦又增修營壘造廬舍示以持久湘羅之間遂
廢農業瑱等無如之何初土人亟乗輕船載米粟及籠
鷄鴨以餉瑱軍敦患之乃偽為土人裝船伏甲士於中
瑱兵人望見謂餉船之至逆來争取敦甲士出而擒之
敦軍數有叛人乗馬投瑱者輒納之敦又别取一馬牽
以趣船令船中逆以鞭鞭之如是者再三馬便畏船不
上後伏兵於江岸遣人以招瑱軍詐稱投附瑱便遣兵
迎接競來牽馬馬既畏船不上敦發伏掩之盡殪此後
實有饋餉及亡命奔瑱者猶謂敦之設詐逆遣扞撃並
不敢受相持嵗餘瑱等不能制求借船送敦度江敦慮
其或詐拒而弗許瑱復遣使謂敦曰驃騎在此既久今
欲給船相送何為不去敦報云湘州是我國家之地為
爾侵逼敦來之日欲相平殄既未得一決所以不去瑱
後日復遣使來敦謂使者云必須我還可舍我百里當
為汝去瑱等留船於江將兵去津路百里敦覘知非詐
徐理舟檝勒衆而還在軍病死者十五六晉公護以敦
失地無功除名為民保定二年拜工部中大夫尋出為
金州總管七州諸軍事金州刺史三年從柱國楊忠引
突厥破齊長城至并州而還以敦為殿别封一子順義
縣公邑一千戸五年除中州刺史鎮函谷敦恃功負氣
顧其流輩皆為大將軍敦獨未得兼以湘州之役全軍
而反不蒙旌賞翻𬒳除名每懷怨怒屬有臺使至乃出
怨言晉公護怒遂徴敦還逼令自殺時年四十九建徳
初追贈大將軍諡曰烈子弼有文武材畧大象末位至
開府儀同大將軍揚州刺史襄邑縣公敦弟誼亦知名
官至柱國海陵縣公
權景宣字暉逺天水顯親人也父曇騰魏隴西郡守贈
秦州刺史景宣少聪悟有氣俠宗黨皆歎異之年十七
魏行臺蕭寳夤見而奇之表為輕車將軍及寳夤敗景
宣歸鄉里太祖平隴右擢為行臺郎中魏孝武西遷授
鎮逺將軍歩兵校尉加平西將軍秦州大中正大綂初
轉祠部郎中景宣曉兵權有智畧從太祖㧞𢎞農破沙
苑皆先登䧟陣轉外兵郎中從開府于謹援洛陽景宣
督課糧儲軍以周濟時初復洛陽將修繕宫室景宣率
徒三千先出採運㑹東魏兵至司州牧元季海等以衆
少㧞還屬城悉叛道路擁塞景宣將二十騎且戰且走
從騎畧盡景宣輕馬突圍手斬數級馳而獲免因投民
家自匿景宣以久藏非計乃偽作太祖書招募得五百
餘人保據宜陽聲言大軍續至東魏將叚琛等率衆至
九曲憚景宣不敢進景宣恐琛審其虗實乃將腹心自
隨詐云迎軍因得西遁與儀同李延孫相㑹攻孔城洛
陽以南尋亦來附太祖即留景宣守張白塢節度東南
義軍東魏將王元凱入洛景宣與延孫等撃走之以功
授大行臺右丞進屯宜陽攻襄城㧞之獲郡守王洪顯
俘斬五百餘人太祖嘉之徵入朝錄前後功封顯親縣
男邑三百戸除南陽郡守郡鄰敵境舊制發民守防三
十五處多廢農桑而姦宄猶作景宣至並除之唯修起
城樓多備器械宼盗歛迹民得肄業百姓稱之立碑頌
徳太祖特賞粟帛以旌其能遷廣州刺史侯景舉河南
來附景宣從僕射王思政經畧應接既而侯景南叛恐
東魏復有其地以景宣為大都督豫州刺史鎮樂口東
魏亦遣張伯徳為刺史伯徳令其將劉貴平率其戍卒
及山蠻屢來攻逼景宣兵不滿千人隨機奮撃前後擒
斬三千餘級貴平乃退走進授使持節車騎大將軍儀
同三司潁川䧟後太祖以樂口等諸城道路阻絶悉令
㧞還襄州刺史把秀以狼狽得罪景宣號令嚴明戎旅
整肅所部全濟獨被優賞仍留鎮荆州委以鵶南之事
初梁嶽陽王蕭察將以襄陽歸朝仍勒兵攻梁元帝於
江陵察叛將杜岸乗虗襲之景宣乃率騎三千助詧破
岸察因是乃送其妻王氏及子嶚入質景宣又與開府
楊忠取梁將柳仲禮㧞安陸隨郡久之随州城民吴士
英等殺刺史黄道玉因聚為宼景宣以英等小賊可以
計取之若聲其罪恐同惡者衆廼與英書偽稱道玉凶
暴歸功英等英果信之遂相率而至景宣執而戮之散
其黨與進攻應城㧞之獲夏侯珍洽於是應禮安隨並
平朝議以景宣威行南服廼授并安肆郢新應六州諸
軍事并州刺史尋進驃騎大將軍開府儀同三司加侍
中兼督江北司二州諸軍事進爵為伯邑五百戸唐州
蠻田魯嘉自號豫州伯引致齊兵大為民患景宣又破
之獲魯嘉以其地為郡轉安州刺史梁定州刺史李洪
逺初欵後叛景宣惡其懷貳宻襲破之虜其家口及部
衆洪逺脱身走免自是酋帥懾服無敢叛者燕公于謹
征江陵景宣别破梁司空陸法和司馬羊亮於溳水又
遣别帥攻㧞魯山多造舟艦益張旗幟臨江欲度以懼
梁人梁將王琳在湘州景宣遺之書諭以禍福琳遂遣
長史席壑因景宣請舉州欵附孝閔帝踐阼徵為司憲
中大夫尋除基鄀硤平四州五防諸軍事江陵防主加
大將軍保定四年晉公護東討景宣别討河南齊豫州
刺史王士良永州刺史蕭世怡並以城降景宣以開府
謝徹守永州開府郭彦守豫州以士良世怡及降卒一
千人歸諸京師尋而洛陽不守乃棄二州㧞其將士而
還至昌州而羅陽蠻反景宣回軍破之斬首千級獲生
口二千雜畜千頭送闕還次灞上晉公䕶親迎勞之天
和初授荆州總管十七州諸軍事荆州刺史進爵千金
郡公陳湘州刺史華皎舉州欵附表請援兵勑景宣綂
水軍與皎俱下景宣到夏口陳人已至而景宣以任遇
隆重遂驕傲恣縱多自矜伐兼納賄貨指麾節度朝出
夕改將士憤怒莫肯用命及水軍始交一時奔北船艦
器仗畧無孑遺時衛公直總督諸軍以景宣負敗欲繩
以軍法朝廷不忍加罪遣使就軍赦之尋遇疾卒贈河
渭鄯三州刺史諡曰恭子如璋嗣位至開府膠州刺史
如漳弟如玖儀同大將軍廣川縣侯景宣之去樂口南
荆州刺史郭賢據魯陽以拒東魏
賢字道因趙興陽州人也父雲涼州司馬賢性彊記學
渉經史魏正光末賊帥宿勤明達圍逼豳州刺史畢暉
𥙷賢綂軍與之拒守後為州主簿行北地郡事以征討
有功授都督大綂二年齊神武襲䧟夏州太祖慮其南
下與朝臣議之賢進曰髙歡兵士雖衆智勇已竭䇿其
舉措必不敢逺來昔賀㧞公初薨闗中振駭而歡不能
因利乗便進取雍州是其無智及鑾駕西遷六軍寡弱
毛鴻賓喪敗闗門不守又不能乗此危機以要一戰是
其無勇今上下同心士民戮力歡志沮喪寕敢送死且
豳夏荒阻千里無烟縱欲南侵資糧莫繼以此而言不
來必矣齊神武後果退如賢所䇿尋加伏波將軍從王
思政鎮𢎞農授使持節行義州事當州都督轉行𢎞農
郡事賢質直有筭畧思政甚重之禦邊之謀多與賢參
決十二年除輔國將軍南州刺史及侯景來附思政遣
賢先出三鵶鎮於魯陽加大都督封安武縣子邑四百
戸尋進車騎大將軍儀同三司加散騎常侍及潁川被
圍東魏遣蠻首魯和扇動羣蠻規斷鵶路和乃遣其從
弟與和為漢廣郡守率其部曲侵擾州境賢宻簡士馬
輕徃掩襲大破之遂擒魯和既而潁川䧟權景宣等並
拔軍西遷自魯陽以東皆附東魏將彭樂因之遂來攻
逼賢撫循將士咸為盡其力用樂不能克乃引軍退而
東魏又以土民韋黙兒為義州刺史鎮父城以逼賢賢
又率軍攻黙兒擒之轉廣州刺史後從尉遲迥伐蜀行
安州事魏恭帝元年行寕蜀郡事兼益州長史以平蜀
勲進爵為伯增邑五百戸轉行始州事孝閔帝踐阼進
位驃騎大將軍開府儀同三司進爵為侯增邑通前一
千四百戸世宗初除迎師中大夫尋出為勲州刺史鎮
玉壁武成二年遷安應等十二州諸軍事安州刺史進
爵樂昌縣公賢在官雖無明察之譽以亷平待物去後
頗亦見思保定三年轉陜州刺史天和元年卒於位贈
少保寕蔚朔三州刺史諡曰節賢衣服飲食雖以儉約
自處而居家豐麗室有餘貲時論譏其詐云子正嗣
史臣曰昔耿恭抗勁虜於疏勒馬敦拒羣兵於汧城雖
以生易死終頼王師之助其嘉聲峻節亦見稱於良史
焉賀若敦志節慷慨深入敵境勍敵絶其糧道長江阻
其歸塗勢危而䇿出無方事廹而雄心彌厲故能使士
卒感其義敵人畏其威利渉死地全師而返非夫忘生
以徇國者其孰能若此者乎俯窺元定之傳曾糞土之
不若也誠宜裂地以賞之分職以授之而茂勲莫紀嚴
刑已及嗟乎政之紕繆一至於此天下是以知宇文護
不能終其位焉史寕權景宣並以將帥之才受内外之
寵總戎薄伐著剋敵之功布政蒞民垂稱職之譽若此
者豈非有國之良翰歟然而史在末年貨財虧其雅志
權亦晚節矜驕䘮其威聲傳曰終之實難其斯之謂矣
陸騰志氣懔然雅仗名節及授戎律建藩麾席卷巴梁
則功著銘典雲撤江漢則聲流帝籍身名俱劭其最優
乎
　
　
　周書卷二十八
　周書卷二十八考證
史寕𫝊遂至樹敦敦是渾之舊都○北史云樹敦是渾
　之舊都脱一樹字
寕進兵攻之退○北史云寕進兵攻之偽退脱一偽字
賀若敦傳復令敦與開府潘招討之○潘招北史作叚
　韶
　
　
　
　
　
　
　
　
　
　周書卷二十八考證
