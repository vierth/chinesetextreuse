
　資治通鑑卷九十五　　　宋　司馬光　撰
　　　　　　　　　　　　　　胡三省　音注
　晉紀十七(起𤣥黓執徐盡彊/圉作噩凡六年)
　　顯宗成皇帝中之上
咸和七年春正月辛未大赦　趙主勒大饗羣臣(異考/  曰)
(晉春秋云陶侃遣使聘後趙趙王勒饗之按侃與勒必/無通使之理今不取載記云勒因饗高句麗宇文屋孤)
(使今但云/饗羣臣)謂徐光曰朕可方自古何等主(方比/也)對曰陛
下神武謀畧過於漢高後世無可比者勒笑曰人豈不
自知卿言太過朕若遇漢高祖當北面事之與韓彭比
肩(戴溪曰勒豈真知高帝者/特自視不如韓彭故耳)若遇光武當並驅中原未
知鹿死誰手大丈夫行事宜礌礌落落如日月皎然(礌/落)
(猥/翻)終不效曹孟徳司馬仲達欺人孤兒寡婦狐媚以取
天下也(狐妖獸也能蠱媚人石勒以此論曹馬使/死者有知孟徳仲達其抱愧於地下矣)羣臣
皆頓首稱萬嵗勒雖不學好使諸生讀書而聴之(好呼/到翻)
時以其意論古今得失聞者莫不悦服嘗使人讀漢書
聞酈食其勸立六國後(事見十卷漢/高帝三年)驚曰此法當失何
以遂得天下及聞留侯諌乃曰賴有此耳　郭敬之退
戍樊城也(事見上/卷五年)晉人復取襄陽夏四月敬復攻㧞之
(敬復扶/又翻)留戍而歸　趙右僕射程遐言於趙主勒曰中
山王勇悍權畧羣臣莫及觀其志自陛下之外視之蔑
如(蔑無也言視/之若無也)加以殘賊安忍(孟子曰賊仁者謂之賊/賊義者謂之殘左傳衆)
(仲曰安/忍無親)久為將帥威振内外其諸子年長皆典兵權(虎/子)
(邃宣勒皆使之典兵將即/亮翻帥所類翻長知兩翻)陛下在自當無它恐非少主
之臣也(少詩/照翻)宜早除之以便大計勒曰今天下未安大
雅冲幼宜得彊輔中山王骨肉至親有佐命之功方當
委以伊霍之任何至如卿所言卿正恐不得擅帝舅之
權耳吾亦當㕘卿顧命勿過憂也遐泣曰臣所慮者公
家陛下乃以私計拒之忠言何自而入乎中山王雖為
皇太后所養非陛下天屬(載記曰虎勒之從子也祖曰/㔨邪父曰冦覔勒父朱幼而)
(子虎故或/稱勒弟焉)雖有微功陛下酬其父子恩榮亦足矣而其
志願無極(謂虎有窺覦/天位之志)豈將來有益者乎若不除之臣
見宗廟不血食矣勒不聴遐退告徐光光曰中山王常
切齒於吾二人恐非但危國亦將為家禍也它日光承
閒言於勒曰(閒古/莧翻)今國家無事而陛下神色若有不怡
何也(怡悅/也)勒曰呉蜀未平吾恐後世不以吾為受命之
王也光曰魏承漢運劉備雖興於蜀漢豈得為不亡乎
(以喻/晉也)孫權在呉猶今之李氏也陛下苞括二都平蕩八
州(二都長安洛陽八州冀/幽并青兖豫司雍也)帝王之統不在陛下當復在
誰(復扶又/翻下同)且陛下不憂腹心之疾而更憂四支乎中山
王藉陛下威畧所向輙克而天下皆言其英武亞於陛
下且其資性不仁見利忘義父子並據權位埶傾王室
而耿耿常有不滿之心近於東宮侍宴有輕皇太子之
色臣恐陛下萬年之後不可復制也(復扶/又翻)勒黙然始命
太子省可尚書奏事(省悉/景翻)且以中常侍嚴震參綜可否
惟征伐斷斬大事乃呈之(斷丁/亂翻)于是嚴震之權過於主
相(相息/亮翻)中山王虎之門可設雀羅矣(漢書曰翟公為廷/尉賓客填門及廢)
(門外可設雀羅師古注/云言其寂静無人行也)虎愈怏怏不悅(為後虎殺徐光/程遐張本怏於)
(兩/翻)　秋趙郭敬南掠江西(江西謂邾城以/東至歴陽也)太尉侃遣其
子平西參軍斌(斌音/彬)及南中郎將桓宣乘虚攻樊城悉
俘其衆敬旋救樊宣與戰于湼水破之(水經注涅水出/涅陽縣西北岐)
(棘山東南逕涅陽縣又東南逕安衆縣/又東南至新野縣東入于淯涅奴結翻)皆得其所掠侃
兄子臻及竟陵太守李陽攻新野㧞之敬懼遁去宣遂
㧞襄陽侃使宣鎮襄陽宣招懐初附簡刑罸畧威儀勸
課農桑或載鉏耒於軺軒(鉏立薅所用農器也耒盧對/翻手耕曲木也孔穎逹曰耒)
(以曲木為之長六尺六寸底長尺有一寸中央直者三/尺有三寸句者二尺有二寸底謂耒下向前曲接耜者)
(頭而著耜耜金銕為之鄭𤣥曰耜者耒之金也廣五寸/田器鎡錤之屬軺音遥使者小車駕馬者也軒曲輈也)
(闌板/曰軒)親帥民芸穫(帥讀/曰率)在襄陽十餘年趙人再攻之宣
以寡弱拒守趙人不能勝時人以為亞於祖逖周訪(史/終)
(言宣守襄/陽之功)　成大將軍壽㓂寧州以其征東將軍費黑
為前鋒出廣漢鎮南將軍任回出越嶲以分寧州之兵
(費扶沸翻任/音壬嶲音髓)　冬十月壽黒至朱提朱提太守董炳城
守(朱提音/銖時)寧州刺史尹奉遣建寧太守霍彪引兵助之
壽欲逆拒彪黒曰城中食少(少詩/沼翻)宜縱彪入城共消其
榖何為拒之壽從之城久不下壽欲急攻之黑曰南中
險阻難服當以日月制之待其智勇俱困然後取之溷
牢之物何足汲汲也(溷與圂同胡困翻圂厠也豕所居/也牢亦犬豕所居也言城已受圍)
(如犬豕在圂牢中不患其逸出也鄭氏曰牢閑也必有/閑者防禽獸觸齧疏曰養馬者謂之閑養牛羊者謂之)
(牢言閑見其閑衛言牢見其牢/固所從言之異其實一物也)壽不從攻果不利乃悉
以軍事任黒　十一月壬子朔進太尉侃為大將軍劒
履上殿入朝不趨贊拜不名(上時掌翻/朝直遥翻)侃固辭不受
十二月庚戌帝遷于新宮(五年作新宮至是/而成乃遷居之)　是嵗凉
州僚屬勸張駿稱凉王領秦凉二州牧置公卿百官如
魏武晉文故事(魏武事見六十七卷漢獻帝建安二十/一年晉文事見七十九卷魏元帝咸熈)
(元/年)駿曰此非人臣所宜言也敢言此者罪不赦然境内
皆稱之為王駿立次子重華為世子(重直/龍翻)
八年春正月成大將軍李壽㧞朱提董炳霍彪皆降(降/戸)
(江翻/下同)壽威震南中　丙子趙主勒遣使來修好(使疏吏/翻好呼)
(到/翻)詔焚其幣(晉雖未能復君父之讐而焚幣/一事猶足舒忠臣義士之氣)　三月寧
州刺史尹奉降于成成盡有南中之地大赦以大將軍
壽領寧州　夏五月甲寅遼東武宣公慕容廆卒六月
世子皝以平北將軍行平州刺史督攝部内(皝字元真/廆第三子)
(廆戸罪翻/皝呼廣翻)赦繫囚以長史裴開為軍諮祭酒郎中令高
詡為𤣥菟太守皝以帶方太守王誕為左長史誕以遼
東太守陽騖為才而讓之皝從之以誕為右長史(國之/興也)
(其臣推賢讓能國之衰也/其臣矜已忌賢騖音務)　趙主勒寢疾中山王虎入
侍禁中矯詔羣臣親戚皆不得入疾之増損外無知者
又矯詔召秦王宏彭城王堪還襄國(勒以宏都督中外/諸軍事葢使之鎮)
(鄴堪葢/在河南)勒疾小瘳見宏驚曰吾使王處藩鎮(處昌/吕翻)正備
今日有召王者邪將自來邪有召者當按誅之虎懼曰
秦王思慕暫還耳今遣之仍留不遣數日復問之(復扶/又翻)
虎曰受詔即遣今已半道矣廣阿有蝗(廣阿縣前漢屬/鉅鹿郡後漢晉)
(省後魏復置廣阿縣屬南趙郡隋改為大陸縣唐/武徳間改為象城縣天寳初改為昭慶縣屬趙州)虎密
使其子冀州刺史邃帥騎三千遊於蝗所(恐勒死有變/使邃遊于蝗)
(所若捕蝗者以為外應/帥讀曰率騎奇寄翻)秋七月勒疾篤遺命曰大雅兄
弟宜善相保司馬氏汝曹之前車也(前車之覆後車之/戒戒其兄弟自相)
(殘/也)中山王宜深思周霍勿為將來口實(謂當如周公霍/光之輔幼孤也)
(勒謂此言可以縶虎之手足邪/此數語亦徐光程遐為之耳)戊辰勒卒(年六/十)中山王
虎刼太子𢎞使臨軒収右光祿大夫程遐中書令徐光
下廷尉(下遐/稼翻)召邃使將兵入宿衛(將即/亮翻)文武皆奔散𢎞
大懼自陳劣弱讓位于虎虎曰君終太子立禮之常也
𢎞涕泣固讓虎怒曰若不堪重任天下自有大義何足
豫論𢎞乃即位(𢎞字大雅/勒第二子)大赦殺程遐徐光(光遐固知/禍之及已)
(然亦不料/如是之速)夜以勒喪潛瘞山谷莫知其處己卯備儀衛
虛葬于高平陵(勒卒十一日而葬未有如是之速者也/虎既潛葬勒其所以為身後之計者亦)
(不過如此卒為女子所/告果何益哉瘞於計翻)諡曰明帝廟號高祖趙將石聰
及譙郡太守彭彪各遣使來降(聰時鎮譙城守式/又翻降戸江翻)聰本
晉人冒姓石氏朝廷遣督䕶喬球將兵救之未至聰等
為虎所誅　慕容皝遣長史勃海王濟等來告喪(皝呼/廣翻)
　八月趙王𢎞以中山王虎為丞相魏王大單于加九
錫(單音/蟬)以魏郡等十三郡為國總攝百揆虎赦其境内
立妻鄭氏為魏王后子邃為魏太子加使持節侍中都
督中外諸軍事大將軍錄尚書事次子宣為使持節車
騎大將軍冀州刺史封河間王(使疏/吏翻)韜為前鋒將軍司
𨽻校尉封樂安王遵齊王鑒封代王苞封樂平王徙平
原王斌為章武王(斌音/彬)勒文武舊臣皆補散任虎之府
寮親屬悉署臺省要職(虎居鄴子邃都督中外諸軍宣/據信都府寮親屬分領臺省𢎞)
(處尊位特寄坐/耳散悉亶翻)以鎮軍將軍䕫安領左僕射尚書郭殷
為右僕射更命太子宮曰崇訓宮(更工/衡翻)太后劉氏以下
皆徙居之選勒宫人及車馬服玩之美者皆入丞相府
　宇文乞得歸為其東部大人逸豆歸所逐走死于外
慕容皝引兵討之軍于廣安(廣安在棘/城之北)逸豆歸懼而請
和遂築榆隂安晉二城而還(榆隂城盖在大榆河之隂/安晉城在威徳城東南)
　成建寧牂柯二郡來降李壽復擊取之(牂牁音臧哥/降戸江翻復)
(扶又翻/下同)　趙劉太后謂彭城王堪曰先帝甫晏駕丞相
遽相陵藉如此(陵駕也轢也藉/蹈也藉慈夜翻)帝祚之亡殆不復久王
將若之何堪曰先帝舊臣皆被疎斥軍旅不復由人(謂/虎)
(諸子皆握兵權/也被皮義翻)宮省之内無可為者(謂宿衛及臺省要/職皆虎之府寮親)
(屬無與共/謀匡正者)臣請奔兖州挾南陽王恢為盟主(恢勒少子/也時鎮廪)
(丘/)據廩丘宣太后詔於牧守征鎮使各舉兵以誅暴逆
庶幾猶有濟也(幾居/希翻)劉氏曰事急矣當速為之九月堪
微服輕騎襲兖州不克南奔譙城(騎奇/寄翻)丞相虎遣其將
郭太追之獲堪于城父(父音/甫)送襄國炙而殺之徴南陽
王恢還襄國劉氏謀泄虎廢而殺之尊𢎞母程氏為皇
太后堪本田氏子數有功(數所/角翻)趙主勒養以為子劉氏
有膽畧勒每與之參决軍事佐勒建功業有呂后之風
而不妬忌更過之(呂后能誅韓信彭越劉/氏不能制虎殆不及也)趙河東王生
鎮闗中石朗鎮洛陽(劉𦙍之西奔也石生自洛/陽鎮長安朗代生鎮洛陽)冬十月
生朗皆舉兵以討丞相虎生自稱秦州刺史遣使來降
(降戸/江翻)氐帥蒲洪自稱雍州刺史西附張駿(咸和四年洪/降于虎今以)
(趙亂而叛/帥所類翻)虎留太子邃守襄國將步騎七萬攻朗于金
墉金墉潰獲朗刖而斬之(將即亮翻騎奇/寄翻刖音月)進向長安以
梁王挺為前鋒大都督(挺虎之/干也)生遣將軍郭權帥鮮卑
涉璝衆二萬為前鋒以拒之(帥讀曰率/璝公回翻)生將大軍繼發
軍于蒲阪權與挺戰于潼闗大破之挺及丞相左長史
劉隗皆死(此劉隗意即/自晉奔趙者)虎還奔澠池(澠彌/兖翻)枕尸三百餘
里(枕職/任翻)鮮卑潛與虎通謀反擊生生不知挺已死懼單
騎奔長安權収餘衆退屯渭汭(孔安國曰水北曰汭杜/預曰水之隈曲曰汭音)
(如鋭/翻)生遂弃長安匿於雞頭山(張守節曰括地志云雞/頭山在成州上禄縣東)
(北二十里在長安西南九百六十里酈道元云葢大隴/山異名也後漢書隗囂使王孟塞雞頭道即此也按原)
(州平高縣西百里亦有笄/頭山在長安西北八百里)將軍蔣英據長安拒守虎進
兵擊英斬之生麾下斬生以降權奔隴右虎分命諸將
屯汧隴(汧苦/堅翻)遣將軍麻秋討蒲洪(風俗通麻齊大/夫麻嬰之後)洪帥
戸二萬降于虎(帥讀曰率/降戸江翻)虎迎拜洪光烈將軍(前此未/有光烈)
(將軍號石/虎創置也)䕶氐校尉(漢有䕶羌校尉虎以此/官授洪使之監䕶羣氐)洪至長安
說虎徙闗中豪桀及氐羌以實東方(說輸/芮翻)曰諸氐皆洪
家部曲洪帥以從誰敢違者虎從之徙秦雍民及氐羌
十餘萬戸于闗東(雍於/用翻)以洪為龍驤將軍流民都督使
居枋頭(為苻洪子健自枋頭入闗/中張本驤思將翻枋音方)以羌帥姚弋仲為奮
武將軍西羌大都督使帥其衆數萬徙居清河之灄頭
(羌帥所類翻灄目涉翻水經注清河過廣川縣東水側/有羌壘姚氏之故居也為姚弋仲父子自灄頭起兵張)
(本/)虎還襄國大赦趙主𢎞命虎建魏臺一如魏武王輔
漢故事　慕容皝初嗣位用法嚴峻國人多不自安主
簿皇甫真切諫不聴皝庶兄建武將軍翰母弟征虜將
軍仁有勇畧屢立戰功得士心季弟昭有才蓺皆有寵
於廆皝忌之翰歎曰吾受事於先公不敢不盡力幸賴
先公之靈所向有功此乃天贊吾國非人力也而人謂
吾之所辦以為雄才難制吾豈可坐而待禍邪乃與其
子出奔叚氏叚遼素聞其才冀収其用甚愛重之仁自
平郭來奔喪(漢志平郭縣屬遼東郡晉省晉東夷校尉/治襄平崔毖之敗慕容廆以仁鎮遼東治)
(平/郭)謂昭曰吾等素驕多無禮於嗣君嗣君剛嚴無罪猶
可畏况有罪乎昭曰吾輩皆體正嫡於國有分(昭自謂/與仁皆)
(正室之子分可以/得國也分扶問翻)兄素得士心我在内未為所疑伺其
閒隙除之不難兄趣舉兵以來(伺相吏翻閒古/莧翻趣讀曰促)我為内
應事成之日與我遼東男子舉事不克則死不能效建
威偷生異域也仁曰善遂還平郭閏月仁舉兵而西或
以仁昭之謀告皝皝未之信遣使按驗仁兵已至黄水
(黄水即潢水在棘城東北距唐營州四百/里據載記黄水當在漢遼東郡險瀆縣)知事露殺使
者還據平郭皝賜昭死遣軍祭酒封奕慰撫遼東以高
詡為廣武將軍將兵五千與庶弟建武將軍幼稚廣威
將軍軍寧逺將軍汗司馬遼東佟壽共討仁與仁戰於
汶城北(佟徒冬翻姓也汶漢古/縣屬遼東郡前書作文)皝兵大敗幼稚軍皆為
仁所獲壽嘗為仁司馬遂降於仁(降戸江/翻下同)前大農孫機
等舉遼東城以應仁(孫機盖王官之避地遼/東者遼東城即襄平城)封奕不得
入與汗俱還東夷校尉封抽䕶軍平原乙逸(乙姓也逸/名也姓譜)
(商湯宇天乙/支孫以為氏)遼東相太原韓矯皆弃城走於是仁盡有
遼東之地叚遼及鮮卑諸部皆與仁遥相應援皝追思
皇甫真之言以真為平州别駕(皝領平州刺史/以真為别駕)　十二
月郭權據上邽遣使來降京兆新平扶風馮翊北地皆
應之　初張駿欲假道於成以通表建康成主雄不許
駿乃遣治中從事張淳稱藩於成以假道雄偽許之將
使盜覆諸東峽(三峽在成都之/東故云東峽)蜀人橋贊密以告淳淳
謂雄曰寡君使小臣行無迹之地(蜀不許凉人假道則/蜀地前此無凉人之)
(迹/)萬里通誠於建康者以陛下嘉尚忠義能成人之美
故也若欲殺臣者當斬之都市宣示衆目曰凉州不忘
舊徳通使琅邪(江左自琅邪中興故/以稱之使疏吏翻)主聖臣明發覺殺
之如此則義聲逺播天下畏威今使盜殺之江中威刑
不顯何足以示天下乎雄大驚曰安有此邪司𨽻校尉
景騫(蜀置司𨽻校/尉於成都)言於雄曰張淳壯士請留之雄曰壯
士安肯留且試以卿意觀之騫謂淳曰卿體豐大天熱
可且遣下吏小住須凉(須待/也)淳曰寡君以皇輿播越梓
宮未返(謂懐愍蒙塵卒之/見害梓宮未返也)生民塗炭莫之振救(振舉/也)故
遣淳通誠上都(上都謂/建康也)所論事重非下吏所能傳使下
吏可了則淳亦不來矣雖火山湯海猶將赴之豈寒暑
之足憚哉雄謂淳曰貴主英名葢世土險兵彊何不亦
稱帝自娯一方淳曰寡君祖考以來世篤忠貞以讐恥
未雪枕戈待旦(枕職/任翻)何自娯之有雄甚慙曰我之祖考
本亦晉臣遭天下大亂與六郡之民避難此州(事見八/十二卷)
(惠帝元康八/年難乃旦翻)為衆所推遂有今日琅邪若能中興大晉
於中國者亦當帥衆輔之(帥讀/曰率)厚為淳禮而遣之淳卒
致命於建康(卒子恤翻致命/致其君命也)長安之失守也(事見八十/九卷愍帝)
(建興/四年)敦煌計吏耿訪自漢中入江東(耿訪敦煌所遣上/計吏留長安未還)
(而長安陷且河隴路絶因南入漢/中自漢東下至建康敦徒門翻)屢上書請遣大使慰
撫凉州(使疏吏/翻下同)朝廷以訪守持書御史拜張駿鎮西大
將軍選隴西賈陵等十二人配之(配侑/也)訪至梁州道不
通以詔書付賈陵詐為賈客以達之(賈音/古)是嵗陵始至
凉州駿遣部曲督王豐等報謝
九年春正月趙改元延熈　詔以郭權為鎮西將軍雍
州刺史(雍於/用翻)　仇池王楊難敵卒子毅立自稱龍驤將
軍左賢王下辨公以叔父堅頭之子盤為冠軍將軍右
賢王河池公(驤思將翻辨步/莧翻冠古玩翻)遣使來稱藩　二月丁卯
詔遣耿訪王豐齎印綬授張駿大將軍都督陜西雍秦
凉州諸軍事(陜式/冉翻)自是每嵗使者不絶(仇池稱藩梁/凉之路通也)
慕容仁以司馬翟楷領東夷校尉前平州别駕龎鑒領
遼東相(龎皮/江翻)　叚遼遣兵襲徒河不克復遣其弟蘭與
慕容翰共攻栁城(栁城縣漢屬遼西郡晉省/唐為營州治所復扶又翻)栁城都尉
石琮城大慕輿埿并力拒守(城大猶城主也一城之/長故曰城大埿與泥同)蘭
等不克而退遼怒切責蘭等必令㧞之休息二旬復益
兵來攻(復扶/又翻)士皆重袍䝉楯(重直龍翻/楯食尹翻)作飛梯(飛梯即/雲梯)
四面俱進晝夜不息琮埿拒守彌固殺傷千餘人卒不
能㧞(卒子/恤翻)慕容皝遣慕容汗及司馬封奕等共救之皝
戒汗曰賊氣銳勿與争鋒汗性驍果以千餘騎為前鋒
(驍堅堯翻/騎奇寄翻)直進封奕止之汗不從與蘭遇于牛尾谷(牛/尾)
(谷在栁/城北)汗兵大敗死者大半奕整陳力戰(陳讀/曰陣)故得不
没蘭欲乘勝窮追慕容翰恐遂滅其國止之曰夫為將
當務慎重審已量敵(量音/良)非萬全不可動今雖挫其偏
師未能屈其大埶皝多權詐好為潛伏(好呼/到翻)若悉國中
之衆自將以拒我(將即/亮翻)我縣軍深入(縣讀/曰懸)衆寡不敵此
危道也且受命之日止求此捷若違命貪進萬一取敗
功名俱喪(喪息/浪翻)何以返面蘭曰此已成禽無有餘理(謂/以)
(事理策之皝必成/禽無復遺餘也)卿正慮遂滅卿國耳今千年在東若
進而得志吾將迎之以為國嗣終不負卿使宗廟不祀
也千年者慕容仁小字也翰曰吾投身相依無復還理
(復扶/又翻)國之存亡於我何有但欲為大國之計且相為惜
功名耳(為于/偽翻)乃命所部欲獨還蘭不得已而從之(史言/翰雖)
(身在外乃/心宗國)　三月成主雄分寧州置交州(成分寧州之/興古永昌牂)
(柯越嶲夜郎/等郡為交州)以霍彪為寧州刺史㸑深為交州刺史
趙丞相虎遣其將郭敖及章武王斌帥步騎四萬西擊
郭權軍于華隂夏四月上邽豪族殺權以降(斌音彬帥/讀曰率騎)
(奇寄翻華戸化/翻降戸江翻)虎徙秦州三萬餘戸于青并二州長安
人陳良夫奔黑羌(羌之别種有/青羌黒羌)與北羌王薄句大等侵
擾北地馮翊(句音/鉤)章武王斌樂安王韜合擊破之句大
奔馬蘭山郭敖乘勝逐北為羌所敗(敗補/邁翻)死者什七八
斌等収軍還三城(魏収地形志後魏太和初分雁門之/廣武朔方之沃野置編城郡治廣武)
(縣縣有三/城偏城)虎遣使誅郭敖秦王宏有怨言(以其父疾而/虎矯詔召之)
(至于失/職也)虎幽之　慕容仁自稱平州刺史遼東公　長
沙桓公陶侃晚年深以滿盈自懼不預朝權(朝直/遥翻)屢欲
告老歸國(欲歸長/沙國也)佐吏等苦留之六月侃疾篤上表遜
位遣左長史殷羨奉送所假節麾幢曲葢(臨按節麾者/  敵之際三)
(軍視以為進退者也幢幡幢方言曰幢翳也楚曰翿闗/東西皆曰幢文選注幢以羽葆為之釋名曰幢童也其)
(狀童童然幢傳江翻曲葢者葢為曲柄世說謝靈運好/戴曲柄笠孔隱士曰何不能遺曲葢之貌晉制諸公任)
(方面者皆給節/麾緹幢曲葢)侍中貂蟬太尉章(章印/章也)荆江雍梁交廣
益寧八州刺史印傳棨㦸(自此以上皆朝廷所授故奉/送之雍於用翻傳株戀翻棨)
(音/啓)軍資器仗牛馬舟船皆有定簿封印倉庫侃自加管
鑰以後事付右司馬王愆期加督䕶統領文武(史言陶/侃綜理)
(精密雖/病不亂)甲寅輿車出臨津就船將歸長沙顧謂愆期曰
老子婆娑正坐諸君(娑桑何翻婆娑肢體緩縱不取之/貌侃言不得早退至于困乏如此)
(正坐參佐/苦留之也)乙卯薨於樊谿(樊谿在武昌西三里北注大/江觀陶侃在西藩顛末豈有)
(非望之圖哉晉史所記决指之事/折翼之夢葢庾亮之黨傳致之耳)侃在軍四十一年(惠/帝)
(太安二年侃擊張昌/至是年凡四十一年)明毅善斷(斷丁/亂翻)識察纎密人不能
欺自南陵迄于白帝(南陵在宣城郡界梁置南陵郡陳/置北江州於其地葢臨江渚江州)
(東界盡於南陵今宣州南陵縣非古之南陵戌也自南/陵迄于白帝總言侃所統大界宋白曰南陵本漢春穀)
(縣地後併于湖縣尋又屬繁昌梁武帝始置南陵縣/屬南陵郡臨江有城基見存去今縣一百三十里)數
千里中路不拾遺及薨尚書梅陶與親人曹識書曰(親/人)
(其所親/者也)陶公機神明鑒似魏武忠順勤勞似孔明陸抗
諸人不能及也謝安每言陶公雖用法而恒得法外意
(史言陶侃為名流所/推重如此恒戸登翻)安鯤之從子也(謝鯤見九十二卷/元帝永昌元年從)
(才用/翻)　成主雄生瘍於頭(瘍余章翻/頭瘡曰瘍)身素多金創(矢刃/所傷)
(為金創創/初良翻)及病舊㾗皆膿潰諸子皆惡而逺之(惡烏路/翻逺于)
(願/翻)獨太子班晝夜侍側不脱衣冠親為吮膿(為于偽翻/吮徂兖翻)
雄召大將軍建寧王壽受遺詔輔政丁卯雄卒(年六十/一載記)
(雄卒在/去年)太子班即位(班字世文雄/兄蕩之子也)以建寧王壽錄尚書
事政事皆委於壽及司徒何㸃尚書王瓌(瓌古/回翻)班居中
行喪禮一無所預(李班豈可不謂之仁孝哉然不能包/周身之防死於李越之手末俗澆漓)
(固不可拘拘於古禮以啓/奸非至于殞身亂國也)　辛未加平西將軍庾亮征
西將軍假節都督江荆豫益梁雍六州諸軍事領江豫
荆三州刺史鎮武昌(陶侃既没庾亮始專/制上流雍於用翻)亮辟殷浩為
記室㕘軍浩羡之子也與豫章太守褚裒(裒蒲/侯翻)丹陽丞
杜乂皆以識度清逺善談老易(老易老子/及易也)擅名江東而
浩尤為風流所宗裒䂮之孫(禇䂮見七十七卷魏元/帝景元元年䂮離灼翻)乂
錫之子也(杜錫見八十三卷/惠帝元康九年)桓彛嘗謂裒曰季野有皮
裏春秋(禇裒字/季野)言其外無臧否(否音/鄙)而内有褒貶也謝
安曰裒雖不言而四時之氣亦備矣　秋八月王濟還
遼東詔遣侍御史王齊祭遼東公廆又遣謁者徐孟䇿
拜慕容皝鎮軍大將軍平州刺史大單于遼東公持節
承制封拜一如廆故事船下馬石津(自建康出大江至/于海轉料角至登)
(州大洋東北行過大謝島龜歆島淤島烏胡島三百里/北度烏湖海至馬石山東之都里鎮馬石津即此地也)
皆為慕容仁所留　九月戊寅衛將軍江陵穆公陸曄
卒　成主雄之子車騎將軍越屯江陽奔喪至成都以
太子班非雄所生意不服與其弟安東將軍期謀作亂
班弟玝勸班遣越還江陽以期為梁州刺史鎮葭萌(葭/萌)
(即晉夀之地/玝阮古翻)班以未葬不忍遣推心待之無所疑閒(閒/古)
(莧/翻)遣玝出屯于涪(涪音/浮)冬十月癸亥朔越因班夜哭弑
之於殯宮(卒如李驤之言菆塗曰/殯將遷𦵏以賓遇之也)并殺班兄領軍將軍
都矯太后任氏令罪狀班而廢之(任音/壬)初期母冉氏賤
任氏母養之期多才蓺有令名及班死衆欲立越越奉
期而立之甲子期即皇帝位(期字世運雄/第四子也)諡班曰戾太
子以越為相國封建寧王加大將軍壽大都督徙封漢
王皆錄尚書事以兄霸為中領軍鎮南大將軍弟保為
鎮西大將軍汶山太守(汶讀/曰岷)從兄始為征東大將軍代
越鎮江陽(據載記始特之長子於期為/伯父於壽為從兄從才用翻)丙寅葬雄於安
都陵諡曰武皇帝廟號太宗始欲與壽共攻期壽不敢
發始怒反譖壽於期請殺之期欲藉壽以討李玝故不
許遣壽將兵向涪壽先遣使告玝以去就利害開其去
路玝遂來奔詔以玝為巴郡太守期以壽為梁州刺史
屯涪(為李壽自涪舉/兵廢李期張本)　趙主𢎞自齎璽綬詣魏宮(石虎/為魏)
(王其所居稱魏宮/璽斯氏翻綬音受)請禪位於丞相虎虎曰帝王大業天
下自當有議何為自論此邪𢎞流涕還宮謂太后程氏
曰先帝種真無復遺矣(種章勇翻/復扶又翻)于是尚書奏魏臺請
依唐虞禪讓故事(此趙朝尚/書奏也)虎曰𢎞愚暗居喪無禮便
當廢之何禪讓也十一月虎遣郭殷入宮廢𢎞為海陽
王𢎞安步就車容色自若謂羣臣曰庸昧不堪纂承大
統夫復何言(復扶/又翻)羣臣莫不流涕宮人慟哭羣臣詣魏
臺勸進虎曰皇帝者盛徳之號非所敢當且可稱居攝
趙天王(鴻考異曰三十國晉春秋虎即位改元永熈陳/  大統厯云石虎即位改建平五年為延興明)
(年改建武按三十國晉春秋不記𢎞改元延熈虎之立/實延熈元年也故誤云永熈𢎞既號延熈虎安肯稱永)
(熈陳鴻云虎改建平五年為延興/即是𢎞踰年不改元也恐鴻說誤)幽𢎞及太后程氏秦
王宏南陽王恢于崇訓宮尋皆殺之(虎更太子宮曰崇/訓宮𢎞時年二十)
(一/)西羌大都督姚弋仲稱疾不賀虎累召之乃至正色
謂虎曰弋仲常謂大王命世英雄奈何把臂受託而返
奪之邪虎曰吾豈樂此哉(樂音/洛)顧海陽年少(少詩/照翻)恐不
能了家事故代之耳心雖不平然察其誠實亦不之罪
虎以䕫安為侍中太尉守尚書令郭殷為司空韓晞為
尚書左僕射魏郡申鐘為侍中郎闓為光祿大夫(闓苦/亥翻)
(又音/開)王波為中書令文武封拜各有差虎行如信都復
還襄國(載記曰虎以讖文天子當從東北來于是備法/駕行自信都而還以應之天子當從東北來盖)
(謂慕容氏將從遼碣入中國也秦始皇東/游以厭天子氣初不能遏止漢高之興)　慕容皝討
遼東甲申至襄平遼東人王岌密信請降師進入城翟
楷龎鑒單騎走居就新昌等縣皆降(居就新昌皆屬遼/東郡降戸江翻下)
(同/)皝欲悉阬遼東民高詡諌曰遼東之叛實非本圖直
畏仁凶威不得不從今元惡猶存(元惡謂/仁也)始克此城遽
加夷滅則未下之城無歸善之路矣皝乃止分徙遼東
大姓於棘城以杜羣為遼東相安輯遺民　十二月趙
徐州從事蘭陵朱縱斬刺史郭祥以彭城來降趙將王
朗攻之縱奔淮南　慕容仁遣兵襲新昌督䕶新興王
㝢擊走之遂徙新昌入襄平(遼東治襄平徙新昌吏民/入襄平所以杜仁闚𨵦掩)
(襲之心㝢/王矩翻)
咸康元年春正月庚午朔帝加元服(沈約禮志曰古者/無天子冠禮故筮)
(日筮賓冠於阼以著代醮於客位三加彌尊皆士禮耳/漢順帝冠兼用曹褒新禮褒新禮今不存禮儀志又云)
(乘輿初加緇布進賢次爵弁武弁次通天皆於高廟江/左諸帝將冠金吾宿設百僚陪位又豫於殿上鋪大牀)
(御府令奉冕幘簪導衮服以授侍中常侍太尉加幘太/保加冕將加冕太尉跪讀祝文曰令月吉日始加元服)
(皇帝穆穆思𢎞衮職欽若昊天六合是式率遵祖考永/永無極眉壽無期介兹景福加冕訖侍中繋𤣥紞侍中)
(脫絳紗服加㐮服冠事畢太保率羣臣奉觴上壽王以/下三稱萬嵗乃退鄭樵曰用魏儀一加既加元服拜于)
(太/廟)大赦改元　成趙皆大赦成改元玉恒(恒戸/登翻)趙改元
建武　成主期立皇后閻氏以衛將軍尹奉為右丞相
驃騎將軍尚書令王瓌為司徒(驃匹妙翻/瓌古回翻)　趙王虎命
太子邃省可尚書奏事(省悉/景翻)惟祀郊廟選牧守征伐刑
殺乃親之虎好治宮室鸛雀臺崩(鸛雀臺在鄴即魏武/所起銅雀臺好呼到)
(翻/)殺典匠少府任汪(典匠少府即漢將作大匠/之職也少詩照翻任音壬)復使修
之倍於其舊邃保母劉芝封宜城君闗預朝權受納賄
賂求仕進者多出其門(朝直/遥翻)　慕容皝置左右司馬以
司馬韓矯軍祭酒封奕為之　司徒導以羸疾不堪朝
㑹(羸倫為翻/朝直遥翻)三月乙酉帝幸其府與羣臣宴于内室拜
導并拜其妻曹氏侍中孔坦密表切諫以為帝初加元
服動宜顧禮帝從之坦又以帝委政於導從容言曰陛
下春秋已長聖敬日躋(從千容翻長知兩/翻日躋猶日進也)宜博納朝臣
諮諏善道(諏遵/須翻)導聞而惡之(惡烏/路翻)出坦為廷尉坦不得
意以疾去職丹陽尹桓景為人謟巧導親愛之㑹熒惑
守南斗經旬(晉天文志南斗六星天/廟也丞相太宰之位)導謂領軍將軍陶
回曰斗揚州之分(天文志斗牛女揚州九江入斗一/度丹楊入斗十六度分扶問翻)吾
當遜位以厭天譴(厭一/葉翻)回曰公以明徳作輔而與桓景
造膝(造七/到翻)使熒惑何以退舍導深愧之導辟太原王濛
為掾(濛莫紅翻/掾于絹翻)王述為中兵屬(晉公府諸曹有/參軍有掾有屬)述昶之
曽孫也(王昶仕魏鎮荆州以/功名自見昶丑兩翻)濛不修小亷而以清約見
稱與沛國劉惔齊名友善(惔徒/甘翻)惔常稱濛性至通而自
然有節濛曰劉君知我勝我自知當時稱風流者以惔
濛為首述性沈静每坐客辯論蠭起而述處之恬如也
(沈持林翻坐徂/臥翻處昌呂翻)年三十尚未知名人謂之癡導以門地
辟之(昶之子湛湛之子承/世有高名述承子也)既見唯問江東米價(述葢自/東呉至)
(建/康)述張目不荅導曰王掾不癡人何言癡也嘗見導每
發言一坐莫不贊美(坐徂/臥翻)述正色曰人非堯舜何得每
事盡善導改容謝之　趙王虎南遊臨江而還(還從宣/翻又如)
(字/)有遊騎十餘至歴陽歴陽太守袁耽表上之(上時/掌翻)不
言騎多少朝廷震懼司徒導請出討之夏四月加導大
司馬假黄鉞都督征討諸軍事癸丑帝觀兵廣莫門(廣/莫)
(門建康城/北門也)分命諸將救歴陽及戍慈湖牛渚蕪湖司空
郗鑒使廣陵相陳光將兵入衛京師俄聞趙騎至少又
已去(少詩/沼翻)戊午解嚴王導解大司馬袁耽坐輕妄免官
　趙征虜將軍石遇攻桓宣於襄陽不克　大旱㑹稽
餘姚米斗五百(㑹工/外翻)　秋七月慕容皝立子雋為世子
　九月趙王虎遷都于鄴(趙王勒定都襄/國虎遷于鄴)大赦　初趙
主勒以天竺僧佛圖澄豫言成敗數有驗敬事之及虎
即位奉之尤謹衣以綾錦乘以彫輦(彫輦雕鏤以為飾/數所角翻衣於既)
(翻/)朝㑹之日太子諸公扶翼上殿(朝直遥翻/上時掌翻)主者唱大
和尚(主者謂掌/朝儀者也)衆坐皆起使司空李農旦夕問起居太
子諸公五日一朝(諸公虎諸子也虎稱天王/降諸子封王者爵為公)國人化之
率多事佛澄之所在無敢向其方面涕唾者争造寺廟
削髪出家虎以其真偽雜糅(糅汝/救翻)或避賦役為姦宄(宄/音)
(軌/)乃下詔問中書曰佛國家所奉里閭小人無爵秩者
應事佛不(不讀/曰否)著作郎王度等(晉職官志曰著作郎周/左史之任也漢東京圖)
(籍在東觀有其名尚未有官魏明帝太和中詔置著作/郎於此始有其官𨽻中書省及晉受命制曰著作舊屬)
(中書而祕書既典文籍今改中書省著作為祕書/著作于是改𨽻祕書省自後别置省而猶𨽻祕書)議曰
王者祭祀典禮具存佛外國之神非天子諸華所應祠
奉漢氏初傳其道(事見四十五卷漢/明帝永平八年)唯聴西域人立寺
都邑以奉之(漢人初謂官府為寺後漢自西域白馬駞/經來初止于鴻臚寺遂取寺名創置白馬)
(寺/)漢人皆不得出家魏世亦然今宜禁公卿以下毋得
詣寺燒香禮拜其趙人為沙門者皆返初服(謂使還服/華人之服)
虎詔曰朕生自邊鄙忝君諸夏(夏戸/雅翻)至于饗祀應從本
俗其夷趙百姓樂事佛者特聴之(樂音/洛)　趙章武王斌
帥精騎二萬并秦雍二州兵以討薄句大平之(去年斌/等為薄)
(句大所敗斌音彬帥讀曰率/騎奇寄翻雍於用翻句音鉤)　成太子班之舅羅演與
漢王相天水上官澹(李壽封漢王相息/亮翻澹徒覽翻)謀殺成主期立
班子事覺期殺演澹及班母羅氏期自以得志輕諸舊
臣信任尚書令景騫尚書姚華田褒中常侍許涪等(涪/音)
(浮/)刑賞大政皆决於數人希復闗公卿(復扶/又翻)褒無他才
嘗勸成主雄立期為太子故有寵由是紀綱隳紊(紊音/問)
雄業始衰　冬十月乙未朔日有食之　慕容仁遣王
齊等南還(去年齊等為/慕容仁所留)齊等自海道趣棘城(趣七/喻翻)齊遇
風不至十二月徐孟等至棘城慕容皝始受朝命(朝直/遥翻)
段氏宇文氏各遣使詣慕容仁館于平郭城外皝帳下
督張英將百餘騎閒道潜行掩擊之(閒古/莧翻)斬宇文氏使
十餘人生擒段氏使以歸　是嵗明帝母建安君荀氏
卒荀氏在禁中尊重同於太后詔贈豫章郡君(荀氏元/帝宮人)
(也生明帝自以位卑每懷怨望為帝所譴漸見疎薄及/明帝即位封建安君別立第宅太寧元年迎還臺内供)
(奉隆厚及帝立/尊重同於太后)　代王翳槐以賀蘭藹頭不恭(藹頭翳/槐舅有)
(擁䕶之功事見九十三卷咸和二年至四年逐/紇那立翳槐又賀蘭部也挾親恃功所以不恭)將召而
戮之諸部皆叛代王紇那自宇文部入諸部復奉之(紇/那)
(出奔見上卷咸和/四年復扶又翻)翳槐奔鄴趙人厚遇之　初張軌及
二子寔茂雖保據河右而軍旅之事無嵗無之及張駿
嗣位境内漸平駿勤修庶政總御文武咸得其用民富
兵彊逺近稱之以為賢君駿遣將楊宣伐龜兹鄯善於
是西域諸國焉耆于窴之屬皆詣姑臧朝貢(龜兹音丘/慈鄯上扇)
(翻窴徒賢翻/又徒見翻)駿於姑臧南作五殿(駿起謙光殿四面各/起一殿東曰宜陽青)
(殿以春三月居之南曰朱陽赤殿夏三月居之西曰政/刑白殿秋三月居之北曰𤣥武黑殿冬三月居之章服)
(器物皆/依方色)官屬皆稱臣駿有兼秦雍之志(雍於/用翻)遣參軍麴
䕶上疏以為勒雄既死虎期繼逆兆庶離主(離力/智翻)漸冉
經世先老消落後生不識慕戀之心日逺日忘乞敕司
空鑒征西亮等汎舟江沔首尾齊舉(郗鑒時鎮京口庾/亮時鎮武昌沔彌)
(兖/翻)
二年春正月辛巳彗星見于奎婁(西方奎十六星天之/武庫也主以兵禁暴)
(又主溝瀆婁三星為天獄主苑牧犧牲供給郊祀奎婁/胃魯徐州分彗祥嵗翻又旋芮翻又徐醉翻見賢遍翻)
　慕容皝將討慕容仁司馬高詡曰仁叛弃君親民神
共怒前此海未嘗凍自仁反以來連年凍者三矣且仁
專備陸道天其或者欲使吾乘海氷以襲之也皝從之
羣僚皆言涉氷危事不若從陸道皝曰吾計已决敢沮
者斬(沮在/呂翻)壬午皝帥其弟軍師將軍評等自昌黎東踐
氷而進(皝呼廣翻帥/讀曰率下同)凡三百餘里至歴林口(歴林口海/浦之口)
捨輜重輕兵趣平郭(重直用翻趣/七喻翻下同)去城七里候騎以告
仁(騎奇/寄翻)仁狼狽出戰張英之俘二使也(事見上年/使疏吏翻)仁恨
不窮追及皝至仁以為皝復遣偏師輕出冦抄(復扶又/翻抄楚)
(交/翻)不知皝自來謂左右曰今兹當不使其匹馬得返矣
乙未仁悉衆陳于城之西北慕容軍帥所部降於皝(咸/和)
(八年軍為仁所執陳/讀曰陣降戸江翻)仁衆沮動(沮在/呂翻)皝從而縱擊大破
之仁走其帳下皆叛遂擒之皝先為斬其帳下之叛者
(為于/偽翻)然後賜仁死丁衡游毅孫機等皆仁所信用也皝
執而斬之王氷自殺慕容幼慕容稚佟壽郭充翟楷龎
鑒皆東走幼中道而還皝兵追及楷鑒斬之壽充奔高
麗(麗力/知翻)自餘吏民為仁所詿誤者(詿古/賣翻)皝皆赦之封高
詡為汝陽侯　二月尚書僕射王彬卒　辛亥帝臨軒
遣使備六禮逆故當陽侯杜乂女陵陽為皇后(婚有六/禮一曰)
(納采者將為婚必先媒通其言乃後使人納其采擇之/禮用雁為贄取其隂陽徃來之義也二曰問名者問名)
(以卜其吉凶也三曰納吉者卜於廟得吉兆復使徃告/婚姻之事也四曰納徴用𤣥纁不用雁五曰請期由夫)
(家卜得吉日使人徃告之六曰親迎壻徃女家御/輪三周御者代之壻自乘其車而先以導婦歸)大赦
羣臣畢賀　夏六月叚遼遣中軍將軍李詠襲慕容皝
詠趣武興(武興城在/今支東)都尉張萌擊擒之遼别遣叚蘭將
步騎數萬屯栁城西回水(回水載記作曲水水經注陽/樂水出上谷且居縣東北流)
(逕女祁縣世謂之横水又謂之陽曲水又濡河從塞外/來西北逕禦夷鎮城又東北逕孤山南又東南水流回)
(曲謂之曲河鎮又據載記曲水當/在好城西北將即亮翻騎奇寄翻)宇文逸豆歸攻安晉
以為蘭聲援皝帥步騎五萬向栁城蘭不戰而遁皝引
兵北趣安晉(咸安八年皝築安/晉城趣七喻翻)逸豆歸棄輜重走(重直/用翻)
皝遣司馬封奕帥輕騎追擊大破之皝謂諸將曰二虜
恥無功必將復至(復扶/又翻)宜於栁城左右設伏以待之乃
遣封奕帥騎數千伏於馬兠山三月叚遼果將數千騎
來冦抄(抄楚/交翻)奕縱擊大破之斬其將榮伯保　前廷尉
孔坦卒(坦先以疾解/廷尉故曰前)坦疾篤庾氷省之流涕(省悉/景翻)坦慨
然曰大丈夫將終不問以濟國安民之術乃為兒女子
相泣邪氷深謝之　九月慕容皝遣長史劉斌兼郎中
令遼東陽景送徐孟等還建康(晉制王國乃有郎中令/皝未為王而僭置是官)
(斌音/彬)　冬十月廣州刺史鄧岳遣督䕶王隨等擊夜郎
興古皆克之(懐帝永嘉五年王遜分牂柯朱提建寧立/夜郎郡太康地志曰蜀劉氏分建寧牂柯)
(立興/古郡)加岳督寧州　成王期以從子尚書僕射武陵公
載有雋才忌之(從才/用翻)誣以謀反殺之　十一月詔建威
將軍司馬勲將兵安集漢中成漢王壽擊敗之(敗補/邁翻)壽
遂置漢中守宰戍南鄭而還　索頭郁鞠帥衆三萬降
于趙(索頭鮮卑種言索頭以别於黒匿郁鞠以其辮/髪故謂之索頭索昔各翻帥讀曰率降戸江翻)趙
拜郁鞠等十三人為親趙王散其部衆於冀青等六州
　趙王虎作太武殿於襄國作東西宮於鄴(東宮以居/太子邃西)
(宮虎自/居之)十二月皆成太武殿基高二丈八尺縱六十五
步廣七十五步甃以文石(高居號翻縱子容翻/廣古曠翻甃側救翻)下穿伏
室(伏室即/窟室也)置衛士五百人以漆灌瓦金璫銀楹(司馬相/如羽獵)
(賦華榱璧璫注云璧璫以玉為掾頭當即所謂璇題者/也三輔黄圖注云以璧飾瓦之當也又琅璫鐸也杜甫)
(詩風動金琅璫此金璫盖以金/飾瓦之當也楹柱也璫音當)珠簾玉壁窮極工巧殿
上施白玉牀流蘇帳為金蓮華以冠帳頂(華讀曰花/冠古玩翻)又
作九殿于顯陽殿後選士民之女以實之服珠玉被綺
縠者萬餘人(被皮/義翻)教宮人占星氣馬步射置女太史雜
伎工巧皆與外同(與外同者教宮人使執/作如男子也伎渠綺翻)以女騎千人
為鹵簿(車駕法從次第曰/鹵簿騎奇寄翻)皆著紫綸巾(著陟畧翻陸徳/明曰綸繩也葢)
(合絲為綸其狀如䋲染紫以織巾也今鎮江/金壇人能織線畨羅亦合絲為線以織之)熟錦袴金
銀鏤帶(鏤郎/豆翻)五文織成鞾(五文五色成文也廣雅曰天/竺國出細織成魏畧曰大秦)
(國用水羊毛木皮野繭絲作織成皆/好此以五采織成為鞾也鞾許戈翻)執羽儀(羽儀氅/眊之屬)鳴
鼓吹(鼔吹軍樂也/吹尺瑞翻)遊宴以自隨於是趙大旱金一斤直
粟二斗百姓嗷然而虎用兵不息百役並興使牙門張
彌徙洛陽鐘虡九龍翁仲銅駞飛亷於鄴(鐘虡九龍翁/仲銅駞飛亷)
(皆魏明帝所/鑄虡音巨)載以四輪纒􁉢車轍廣四尺深二尺(攷之/字書)
(無􁉢字當作輞音罔車輮也轍車/輪所碾跡也廣古曠翻深式禁翻)一鐘没於河募浮没
三百人(浮没在水中/能浮能没者)入河繫以竹絙(絙居登翻又居/鄧翻大索也)用
牛百頭鹿櫨引之乃出(鹿櫨形如汲水木立兩柱横木/貫柱令圓滑可轉繫絙於横木)
(絞而引之/櫨音盧)造萬斛之舟以濟之既至鄴虎大悅為之赦
二嵗刑(為于/偽翻)賚百官穀帛賜民爵一級又用尚方令解
飛之言(解姓也飛名/也解戸買翻)於鄴南投石於河以作飛橋功費
數千萬億橋竟不成役夫飢甚乃止使令長帥民入山
澤采橡及魚以佐食復為權豪所奪(令力定翻長知兩/翻帥讀曰率復扶)
(又/翻)民無所得　初日南夷帥范稚有奴曰范文(帥所/類翻)常
隨商賈徃來中國(賈音/古)後至林邑教林邑王范逸作城
郭宮室器械逸愛信之(林邑國本漢象林縣馬援鑄銅/柱之處也漢末縣功曹子區連)
(殺今自立為王子孫相承其後/無嗣外孫范熊繼立逸熊子也)使為將(將即/亮翻)文遂譖逸
諸子或徙或逃是嵗逸卒文詐迎逸子於它國置毒於
椰酒而殺之(椰木出交趾高數十丈葉背面相似瓊臺/志曰椰子無時而生樹似檳榔葉如鳯尾)
(實大如爪剖之其中有酒其皮可為飲器交州記曰椰/子生南海狀如海梭子大如椀外有麄皮如大腹子豆)
(蔻之類中有漿似酒飲之得醉爾雅翼椰木似檳榔無/枝條高十餘尋葉在其末如束蒲實大如瓠繫在樹頭)
(實外有皮如胡桃核裏有膚白如雪厚半寸如猪膏味/美如胡桃膚裏有汁升餘清如水美如蜜飲之可以愈)
(渴核作飲器/椰以嗟翻)文自立為王於是出兵攻大岐界小岐界
式僕徐狼屈都乾魯扶單等國皆滅之有衆四五萬遣
使奉表入貢(使疏/吏翻)　趙左校令成公叚作庭燎於杠末
(姓譜衛成公之後為成公氏予按春秋之時魯晉皆/有成公豈獨衛成公之後得專以為氏哉杠古雙翻)高
十餘丈上盤置燎(古之人君昧旦視朝故設庭燎鄭氏/云在地曰燎執之曰燭又云樹之門)
(外曰大燭於内曰庭燎皆是照衆為明今成公叚懸盤/於杠以置燎創意為之非有古法也燎力照翻徐又力)
(燒翻高/居傲翻)下盤置人趙王虎試而悅之
三年春正月庚辰趙太保䕫安等文武五百餘人入上
尊號(上時/掌翻)庭燎油灌下盤死者二十餘人(記考異曰載/  云七人今)
(從三十/國春秋)趙王虎惡之(惡烏/路翻)腰斬成公叚辛巳虎依殷周
之制稱大趙天王即位於南郊大赦立其后鄭氏為天
王皇后(古者稱王后稱皇帝后稱皇/后未有天王皇后之稱也)太子邃為天王皇
太子(古之王者其嫡長曰世子秦漢稱皇帝/立皇太子未有天王皇太子之稱也)諸子為王
者皆降為郡公宗室為王者降為縣侯百官封署各有
差　國子祭酒袁瓌(瓌公/回翻)太常馮懐以江左寖安請興
學校(校乃/教翻)帝從之辛卯立太學徴集生徒而士大夫習
尚老莊儒術終不振瓌渙之曽孫也(漢末劉備舉袁渙/茂才後仕魏行御)
(史大/夫事)　三月慕容皝於乙連城東築好城以逼乙連(乙/連)
(城叚國之東境/也在曲水之西)留折衝將軍蘭勃守之夏四月叚遼以
車數千兩輸乙連粟(兩力讓/翻乘也)蘭勃擊而取之六月遼又
遣其從弟揚威將軍屈雲將精騎夜襲皝子遵於興國
城(興國城葢慕容氏所築從才/用翻將即亮翻騎奇寄翻)遵擊破之初北平陽裕
事叚疾陸眷及遼五世(疾陸眷涉復辰末/柸牙遼凡五世)皆見尊禮遼
數與皝相攻(數所/角翻)裕諌曰親仁善鄰國之寳也(左傳陳/五父之)
(言/)况慕容氏與我世婚迭為甥舅(廆皝皆娶于叚氏葢/前此慕容氏亦女于)
(叚/也)皝有才徳而我與之搆怨戰無虛月百姓彫弊利不
補害臣恐社稷之憂將由此始願兩追前失通好如初
(好呼到翻/下好妝同)以安國息民遼不從出裕為北平相(相息/亮翻)
趙太子邃素驍勇(驍堅/堯翻)趙王虎愛之常謂羣臣曰司馬
氏父子兄弟自相殘滅故使朕得至此如朕有殺阿鐵
理否(阿鐵邃小字也/阿讀從安入聲)既而邃驕淫殘忍好妝飾美姬斬
其首洗血置盤上與賓客傳觀之又烹其肉共食之(好/呼)
(到/翻)河間公宣樂安公韜皆有寵於虎邃疾之如讎虎荒
耽酒色喜怒無常使邃省可尚書事(省悉/景翻)每有所闗白
虎恚曰此小事何足白也時或不聞又恚曰何以不白
(恚於避翻/恨怒也)誚責笞棰(誚才笑翻/棰止蘂翻)月至再三邃私謂中庶
子李顔等曰官家難稱(稱天子為官家始見於此西漢/謂天子為縣官東漢謂天子為)
(國家故兼而稱之或曰五帝官天下/三王家天下故兼稱之難稱尺證翻)吾欲行冒頓之事
(事見十一卷漢高/帝六年冒莫北翻)卿從我乎顔等伏不敢對秋七月邃
稱疾不視事潜帥宮臣文武五百餘騎飲於李顔别舍
(帥讀曰率/騎奇寄翻)因謂顔等曰我欲至冀州(冀州治/信都)殺河間公
有不從者斬行數里騎皆逃散顔叩頭固諫邃亦昏醉
而歸其母鄭氏聞之私遣中人誚讓邃邃怒殺之(誚才/笑翻)
佛圖澄謂虎曰陛下不宜數徃東宮(數所/角翻)虎將視邃疾
思澄言而還既而瞋目大言曰(瞋七/人翻)我為天下主父子
不相信乎乃命所親信女尚書徃察之邃呼前與語因
抽劒擊之虎怒収李顔等詰問顔具言其狀殺顔等三
十餘人幽邃于東宮既而赦之引見太武東堂(水經注/曰魏武)
(居鄴為北宮宮有文昌殿石氏於故/殿處起東西太武二殿見賢遍翻)邃朝而不謝俄頃
即出虎使謂之曰太子應朝中宮豈可遽去(朝直/遥翻)邃徑
出不顧虎大怒廢邃為庶人其夜殺邃(文考異曰燕書/  明紀云咸康)
(四年四月石虎至燕城下㑹鄴使至太子邃在後恣酒/入宮殺害石主大恐狼狽引還又云初帳下呉胄使鄴)
(還說四月浴佛日行像詣宮石太子邃騎出迎像徃來/馳騁無有儲君體王曰古者觀威儀以定禍福此子虎)
(之副貳而輕佻無禮將不得其死然及石主東歸留邃/監國荒敗内亂以致誅戮按十六國晉春秋殺邃皆在)
(咸康三年燕書恐誤/今從十六國晉春秋)及其妃張氏并男女二十六人同
埋於一棺誅其宮臣支黨二百餘人廢鄭后為東海太
妃立其子宣為天王皇太子宣母杜昭儀為天王皇后
　安定侯子光自稱佛太子云從大秦國來當王小秦
國聚衆數千人於杜南山(京兆杜陵縣/之南山也)自稱大皇帝改
元龍興石廣討斬之　九月鎮軍左長史封奕等(帝拜/皝鎮)
(軍大將軍皝以/奕為左長史)勸慕容皝稱燕王皝從之於是備置羣
司以封奕為國相(相息/亮翻)韓壽為司馬裴開為奉常陽騖
為司𨽻王㝢為太僕李洪為大理杜羣為納言令宋該
劉睦石琮為常伯皇甫真陽協為冗騎常侍(納言令晉/之尚書令)
(常伯晉之侍中冗騎常侍晉之/散騎常侍冗而隴翻騎奇寄翻)宋晃平熈張泓為將軍
封裕為記室監洪臻之孫(李臻見八十七卷/懷帝永嘉三年)晃奭之子
也(宋奭見八十八卷/愍帝建興元年)冬十月丁卯皝即燕王位大赦十
一月甲寅追尊武宣公為武宣王(廆諡武/宣公)夫人叚氏曰
武宣后立夫人叚氏為王后世子雋為王太子如魏武
晉文輔政故事　叚遼數侵趙邊(數所/角翻)燕王皝遣揚烈
將軍宋回稱藩於趙乞師以討遼自請盡帥國中之衆
以㑹之(帥讀/曰率)并以其弟寧逺將軍汗為質(沈約志寧逺/將軍晉江左)
(置盖始於此時/質音致下同)趙王虎大悅厚加慰答辭其質遣還密
期以明年(為趙燕攻/段遼張本)　是嵗趙將李穆納拓䟦翳槐於
大甯其故部落多歸之(元年翳/槐奔趙)代王紇那奔燕國人復
奉翳槐城盛樂而居之(復扶又翻/樂音洛)　仇池氐王楊毅族
兄初襲殺毅并有其衆自立為仇池公稱臣于趙
　
　
　
　
　
　
　
　
　
　資治通鑑卷九十五
