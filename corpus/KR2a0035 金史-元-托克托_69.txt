
　金史卷六十九
　　　元中書右丞相總裁托克托等修
　列傳第七
　太祖諸子
　　宗雋(本名額爾衮/)宗傑(本名穆里延/)
　　宗強(本名阿嚕/)　爽(本名阿林/)
　　克實　　　　　阿蘇
　　宗敏(本名阿里布/)元(本名常勝/子育)
太祖聖穆皇后生景宣帝豐王烏里趙王宗傑光懿皇
后生遼王宗幹欽憲皇后生宋王宗望兗王宗雋瀋王
額魯宣獻皇后生睿宗豳王鄂爾多元妃烏庫哩氏生
梁王宗弼衞王宗強曹王宗敏崇妃蕭氏生紀王實訥
埒息王寧吉莒王燕孫娘子特訥克生鄴王幹琿宗幹
宗望宗弼自有傳
宗雋本名額爾衮天會十四年為東京留守天眷元年
入朝與左副元帥達蘭建議以河南陜西地與宋俄為
尚書左丞相加開府儀同三司兼侍中封陳王二年拜
太保領三省事進封兗國王旣而以謀反誅
宗傑本名穆里延天會五年薨天會十三年諡孝悼天
眷元年追封越王以其長子奭為會寧牧封鄧王後為
上京留守再改燕京西京皇統三年薨子阿蘭達蘭海
陵為相將謀弑立搆而殺之海陵簒立并殺宗傑妻大
定間贈宗傑太師進封趙王
宗強本名阿嚕天眷元年封紀王三年代宗固為燕京
留守封衞王太師皇統二年十月薨輟朝七日喪至上
京上親臨哭之慟仍親視喪事子阿林克實阿蘇
爽本名阿林天德三年授世襲明安正隆二年除横海
軍節度使改安武軍留守司奉朝請海陵將伐宋嚴酒
禁爽坐與弟阿蘇及從父兄亨圖克坦貞會飲被杖下
遷歸化州刺史奪明安未幾復除安武軍節度使海陵
渡淮分遣使者剪滅宗室爽憂懼不知所出會世宗即
位東京宗室璋推爽弟阿蘇行中都留守遣人報爽爽
棄妻子來奔與弟忻州刺史克實俱至中都東迎車駕
至梁魚務入見世宗大悦即除殿前馬步軍都指揮使
封温王改祕書監母憂尋起復遷太子太保進封壽王
頃之世宗第五女蜀國公主下嫁唐古鼎賜宴神龍殿
謂爽曰朕與卿兄弟在正隆時朝夕常懼不保豈意今
日賴爾兄弟之福可以享安樂矣爽泣下頓首謝未幾
判大宗正事太子太保如故爽有疾詔除其子符寶祗
候色埒為忠順軍節度副使爽入謝上曰朕以卿疾使
卿子遷官冀卿因喜而愈也色埒年少未閑政事卿訓
以義方使有善可稱别加陞擢爽疾少間將從上如涼
陘賜錢千萬進封英王轉太子太傅復世襲明安進封
榮王改太子太師顯宗長女鄴國公主下嫁烏庫哩誼
賜宴慶和殿爽坐西向迎夕照面發赤似醉上問曰卿
醉邪對曰未也臣面迎日色非酒紅也上悦顧羣臣曰
此弟出言未嘗不實自小如此因謂顯宗兄弟曰汝等
可以為法以爽貲用有闕特賜錢一萬貫二十三年爽
疾久不愈敕有司曰榮王告滿百日當給以王俸旣薨
上悼痛輟朝遣官致祭賻銀千兩重綵四十端絹四百
匹陪葬山陵親王百官送葬他日謂大臣曰榮王之葬
朕以不果親送為恨其見友愛如此
克實以宗室子累官唐古部族節度使降忻州刺史海
陵遣使將殺之克實聞世宗即位棄州來歸與其兄歸
化州刺史阿林會于中都是時弟阿蘇權中都留守事
克實謂阿林曰阿蘇愚戇恐不能撫治欲少留以助之
阿林乃行克實留中都聞世宗發東京乃迎見于瑪竒
舖除兵部尚書佩金牌將兵往東京行至中都聞南京
已定遂止克實材武遇人狠戾好亂自以太祖孫頗有
異志世宗初至中都倥偬多事扈從諸軍未暇行賞或
有怨言昭武大將軍鄂倫正隆末被詔佩金牌取河南
兵四百人監完顏古雲軍于歸化次彰德會通吉和尚
持大定赦文至和尚使人招之鄂倫不聽率兵來迎和
尚亦以所將佛寧兵列陣待之鄂倫兵皆不肯戰遂請
降和尚邀之入相州收其甲兵置酒相勞鄂倫托腹疾
不肯飲至夜已張燈時時出門與其心腹密謀欲就執
和尚稍具弓矢和尚覺之佯為不知使其從者迫而伺
之鄂倫不得發上至中都近郊鄂倫上謁上亦撫慰之
鄂倫自慊初無降志及河南統軍司令史鄂爾多為人
狡險憙圖事鄂倫取兵于河南統軍使圖們額哩頁鄂
爾多與俱來俱不自安同知延安尹李惟忠與熙宗弑
逆構殺韓王亨世宗疎斥之同知中都留守璋初自領
其職因而授之完顏布呼為副統以罪解職居京師於
是克實鄂倫李惟忠鄂爾多璋布呼謀欲因扈從軍士
怨望作亂鄂倫曰押軍明安阿古喇必不違我惟忠曰
惟忠嘗為神翼軍總管有兩銀牌尚在可以矯發内藏
賞士萬戸髙松與我舊必見聽衆曰若得此軍舉事無
難矣鄂倫往約阿古喇阿古喇從之惟忠往説髙松髙
松不聽語在松傳大定二年正月甲戌上謁山陵克實
中道稱疾而歸乙亥夜召鄂倫惟忠鄂爾多璋布呼會
其家阿古喇以兵赴之璋曰今不得髙松軍事不可成
矣克實璋布呼乃擒鄂倫惟忠鄂爾多阿古喇詣有司
自首旣下詔獄克實不肯自言其始謀及與鄂倫面質
然後款伏上念兄弟少太祖孫惟數人在惻然傷之詔
罪止克實一身其兄弟子孫皆不縁坐遂誅鄂倫惟忠
鄂爾多阿古喇等其阿古喇下穆昆士卒皆釋之除璋
彰化軍節度使布呼濬州防禦使辛巳詔天下是日賜
扈從萬戸銀百兩明安五十兩穆昆絹十匹甲士絹五
匹錢六貫伊勒希以下賜各有差
阿蘇宗強之幼子也長身多力天德二年以宗室子授
奉國上將軍累加金吾衞上將軍居於中都海陵伐宋
以左衞將軍富察薩勒扎同知中都留守事佩金牌守
管籥世宗即位東京阿蘇與璋率守城軍官烏凌阿實
嘉努等入留守府殺薩勒扎府判穆延薩里罕衆以阿
蘇行留守事璋自署同知留守事即遣穆昆實嘉努烏
凌阿愿富察芬徹大興少尹李天吉子磐等奉表東京
大定二年授横海軍節度使賜以名鷹詔曰卿方年少
宜自戒慎留心政事改武定軍以母憂去官起復興平
軍節度使賜以襲衣廐馬遷廣寧尹坐贓一萬四千餘
貫詔杖八十削兩階解職入見于常武殿上曰朕謂汝
有才力使之臨民今汝在法當死朕以親親之故曲為
全貸當思自今戒懼勿復使惡聲達于朕聽改平涼濟
南尹卒官年三十七上命有司致祭賻銀千兩重綵四
十端絹四百匹
宗敏本名阿里布天眷元年封邢王皇統三年為東京
留守拜左副元帥兼會寧牧進拜都元帥兼判大宗正
事再進太保領三省事兼左副元帥領行臺尚書省事
封曹國王海陵謀弑立畏宗敏屬尊且材勇欲構誣以
除之時熙宗屢殺大臣宗敏憂之謂海陵曰主上喜殘
殺而國家事重柰何宗敏言時適左右無人海陵將以
此為指斥構害之自念無證不可發乃止及弑熙宗使
葛王召宗敏葛王者世宗初封也宗敏聞海陵召疑懼
不敢往葛王曰叔父今不即往至明日如何與之相見
宗敏入宮海陵欲殺之尚猶豫以問左右烏逹曰彼太
祖子也不殺之衆人必有異議不如除之乃使布薩呼
圖殺之呼圖刃擊宗敏宗敏左右走避膚髮血肉狼藉
遍地葛王見殺宗敏問於衆曰國王何罪而死烏達曰
天許大事尚已行之此蟣蝨爾何足道者天德三年海
陵追封宗敏為太師進封爵妃富察氏進國號封子薩
哈連舒國公賜名褒進封王阿里罕封密國公正隆六
年契丹薩巴反海陵遣使殺諸宗室阿里罕遂見殺大
定間詔復官爵
胙王元景宣皇帝宗峻子也本名常勝為北京留守弟
扎拉為安武軍節度使皇統七年四月戊午左副㸃檢
富察阿固岱子尚主進禮物賜宴便殿熙宗被酒酌酒
賜元元不能飲上怒仗劒逼之元逃去命左丞宗憲召
元宗憲與元俱去上益怒是時戸部尚書宗禮在側使
之跪手殺之海陵與唐古辯謀廢立海陵曰若舉大事
誰當立者海陵意謂已乃太祖長房之孫當立而辯與
秉德初意不在海陵常勝乃熙宗之弟辯荅曰無胙王
常勝乎海陵復問其次辯曰鄧王子阿蘭海陵曰阿蘭
屬疎由是海陵謂胙有人望不除之將不得立故心忌
常勝并阿蘭是時阿蘭方為奉國上將軍河南軍士孫
進自稱皇弟按察大王熙宗疑皇弟二字或在常勝也
使塔斯鞫之無狀塔斯乃嘗疑海陵與唐古辯時時竊
議告之悼后者海陵知熙宗有疑常勝心因此可以除
之謂熙宗曰孫進反有端不稱他人乃稱皇弟大王陛
下弟止有常勝扎拉塔斯鞫不以實故出之矣熙宗以
為然使唐古辯蕭肄按問塔斯塔斯自誣服故出常勝
罪於是乃殺常勝及其弟扎拉并殺塔斯海陵乘此并
擠阿蘭殺之阿蘭弟達蘭熙宗本無意殺之海陵曰其
兄旣已伏誅其弟安得獨存又殺之熙宗以海陵為忠
愈益任之而不知其詐也海陵簒立追封常勝扎拉阿
蘭官爵親臨葬所致祭大定十三年六月丁巳世宗召
皇太子諸王侍食于清輝殿曰或稱海陵多能何也海
陵譎詐雎盱殺人空虚天下三分之二太祖諸孫中惟
胙王元天性賢者也元子育本名和卓大定二十七年
自南京副留守遷大宗正丞兼勸農副使上問宰臣曰
和卓為人如何平章政事襄參政宗浩對曰為人清廉
幹治上曰乃父亦然又曰費揚古胙王元外若愚訥臨
事明敏過人朕於兄弟間於元尤款密
贊曰太祖躬擐甲胄以定國家舉無遺策而諸子勇略
材識足以遂父之志傳及太宗而諸孫享其成矣
　
　
　
　
　
　金史卷六十九
