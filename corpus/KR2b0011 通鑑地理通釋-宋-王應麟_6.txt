
　通鑑地理通釋卷五　　　宋　王應麟　撰
　　十道山川攷
禹貢定髙山大川以别九州之境職方爾雅取法焉山
川萬古不易州縣隨時變遷後之志地理者附山川于
注失其綱領唯唐六典叙十道得禹貢遺意今釋其地
以備參攷山川能說九能之一或庶幾焉
　　　關内
東距河
　班固西都賦帶以洪河注書曰導河自積石南至于
　華隂
西極隴坂
　隴坂即隴坻今之隴山應劭曰隴西郡有隴坻在其
　西(見後/)杜篤論都賦置列汧隴廱偃西戎西京賦右
　有隴坻之隘(注應劭曰天水/有大坂曰隴坻)
南據終南之山
　西都賦表以太華終南之山地理志武功縣太一山
　古文以為終南張衡西京賦終南太一隆崛崔崒(注/五)
　(經要義太一一名終南山在扶風武功縣此云終南/太一不得為一山明矣葢終南南山之總名太一一)
　(山之/别號)郡縣志終南山在京兆府萬年縣南五十里按
　經傳所説一名太一亦名中南(據西京賦云西征賦/云九嵕巀嶭太一巃)
　(嵸面終南而背雲陽跨平原而連/嶓冢然則終南太一非一山也)左傳中南九州之
　險也桞宗元謂據天之中在都之南西至于襃斜又
　西至于隴首以臨于戎東至于商顔又東至于太華
　以距于關其物産之厚器用之出則璆琳琅玕夏書
　載焉紀堂條梅秦風詠焉(終南山又在鳳翔/府郿縣南三十里)
北邉沙漠
　唐世突厥薄渭橋吐蕃入奉天邇戎狄故也
名山　太白
　在鳳翔府郿縣東南五十里(漢武功/縣地)桞宗元碑云其
　地寒氷雪之積未嘗已水經注地理志武功縣有太
　一山古文以為終南杜預以為中南亦曰太白山在
　武功縣南去長安二百里俗云武功太白去天三百
　杜彦逹曰太白山南連武功山於諸山最為秀桀冬
　夏積雪望之皓然(韓愈南山詩西南雄太/白唐田游巖入太白山)
九嵕
　在京兆府醴泉縣漢左馮翊谷口縣也(谷口縣九/嵕山在西)谷
　口故城在醴泉東北四十里西都賦冠以九嵕陪以
　甘泉西京賦九嵕甘泉涸隂沍寒水經注涇水東經
　九嵕山東中山西謂之谷口
吳山
　職方雍州山鎮嶽山在隴州吳山縣西南五十里謂
　之吳嶽唐為西鎮(禹貢導岍漢志以為扶風汧縣吳/山按隴州汧源縣有岍山岍水所)
　(出非吳/山也)
岐山
　在鳯翔府岐山縣東北十里亦名天柱山漢右扶風
　羙陽縣西北周太王所邑文王始亦治焉西京賦注
　說文曰岐山在長安西羙陽縣界山有兩岐故因以
　名焉周之興也鸑鷟鳴於岐山成王有岐陽之蒐石
　鼓文在天興縣南二十里石形如鼓其數有十韋應
　物詩謂宣王大獵岐陽韓愈歌亦云蒐岐陽其文可
　見者四百六十五(呂氏春秋九山之一乳河圖曰岐/山在崑崙東南為地    岐陽鎭)
　(詩所謂居/岐之陽也)
梁山
　在京兆府奉天縣北五里(漢志有扶風好畤縣有梁/山  九域志奉天縣鳳翔)
　(府好畤縣/有梁山)古公踰梁山秦立梁山宮又同州韓城縣
　南十九里亦有梁山漢左馮翊夏陽縣西北詩韓奕
　所謂奕奕梁山也爾雅以為晉望(嶭氏禹貢解曰梁/山在同州韓城縣)
　(而乾州好畤縣亦有梁山在/邠岐間非禹貢之梁山也)
泰華
　在華州華隂縣南八里山海經華首之山西六十里
　曰太華之山削成而四方其髙五千仭其廣十里(太/華)
　(西八十里少華之山西京賦綴以二/華  少華山在華州鄭縣東南十里)唐𤣥宗銘曰雄
　峰峻削菡蓞森爽是曰靈嶽衆山之長偉哉此鎭崢
　嶸中土髙標爀日半壁飛雨華嶽題名五百十一人
　再題三十一人自開元訖清泰(獨孤及仙掌銘巨靈/贔屓髙掌逺蹠以流)
　(河曲厥跡猶存巨靈河神也遁甲/開山圖曰巨靈能造山川出江河)
大川　涇
　出原州百泉縣开頭山東南至京兆府髙陵縣入渭
　職方雍州川論都賦帶以涇渭號曰陸海(山海經出/長城北山)
渭
　出渭州渭源縣(今熙州/渭源堡)鳥䑕山東至華州華隂縣入
　河山海經鳥䑕同穴之山渭水出焉東流注于河水
　經出南谷山在鳥鼠山西北職方雍州浸郡縣志在
　京兆萬年縣北五十里論都賦鴻渭之流徑入于河
　大舩萬石轉漕相過潘岳西征賦北有清渭濁涇(黄/氏)
　(曰渭水出熙州狄道縣鳥䑕同/穴山東南至華州華隂縣入河)
灞
　出藍田谷北入渭在京兆府萬年縣東二十一里西
　征賦南有𤣥灞素滻(通典荆溪下流也故滋水/秦穆公更名以顯霸功)郡縣
　志即秦嶺之下流東南自商川上洛縣界流入又西
　北流合滻水入渭白鹿原在萬年縣東二十里亦謂
　之霸上
滻
　亦出藍田谷北至萬年縣入渭水經北入于灞(注云/北歴)
　(藍田川北流/注于霸水)上林賦終始霸産唐望春宮臨滻水(韋/堅)
　(治漢隋運渠絶灞滻並渭/而東至永豐倉與渭合)長樂坡(在萬年縣東北十/二里即滻川之西)
　(岸/)本滻陂(隋文帝/更名)
逺夷控北蕃突厥
　吐蕃本西𦍑屬散處河湟江岷間或曰南凉秃髪利
　鹿孤之後突厥古匈奴北部居金山之陽其地三垂
　薄海南抵大漠
　　　河南
東盡于海
　古青徐之域
西距函谷
　古函谷關在陜州靈寳縣函谷故城在縣南十里東
　自崤山西至潼津通名函谷號曰天險所謂秦得百
　二也
南瀕于淮
　古徐州之域
北薄于河
　古豫兖之域洛陜負河而北虢汝許鄭負河而南
名山　三崤
　又名嶔崟山在河南府永寜縣北二十八里自東崤
　至西崤二十五里(呂氏春秋/九塞之一)輿地廣記二崤山連入
　硤石界其南陵夏后臯之墓其北陵文王之所避風
　雨春秋晉敗秦師于殽陜州石壕鎮本殽縣後魏置
　唐改硤石(誦訓掌道方志以詔觀事若/魯有大庭氏之庫殽之二陵)
少室
　在河南府登封縣四十里漢潁川崈髙縣也在告成
　縣西北五十里漢陽城縣述征記漢武築登仙臺
砥柱
　俗名三門山在陜州硤石縣東北五十里黄河中山
　有三門河所經唐太宗勒銘(硤石省/入陜縣)山在河中形若
　柱水經注謂禹所鑿(禹貢導河積石至于龍門又東/至于砥柱  李齊物鑿砥柱為)
　(門以通漕五裴耀卿鑿漕渠以避三門之險柱/隋開皇十  年鑿砥柱  宋乾德元年鑿砥)
蒙山
　在沂州費縣西北八十里(楚老萊子/所耕處)禹貢蒙羽其藝
　詩奄有龜䝉漢泰山郡蒙隂縣西南(東䝉山在費縣/西北七十五里)
　(顓臾為東䝉/主近於費)
嶧山
　一名鄒山在兖州鄒縣南二十二里郡縣志秦始皇
　觀禮于魯刻石於嶧山禹貢嶧陽孤桐詩奄有鳧繹
　(太史公鄉射鄒嶧自晉郗鑿避難/嶧山中鎮鄒山後  嶧山奔下邳)
嵩
　在河南府登封縣北八里漢潁川崈(即嵩/字)髙縣也一
　曰太室山是為中嶽(晉司馬侯曰太室九州之險也/漢武帝禮登太室  郡縣志東)
　(曰太室西曰少室嵩髙總名即中嶽也山髙二十里/周廽一百三十里少室山在縣西十里啓母祠縣東)
　(北七里漢武帝祀中/嶽見夏啓母石是也)
岱
　職方兖州山鎮岱山泰山也一曰岱宗在襲慶府奉
　符縣西北三十里(唐兖州/乾封縣)漢泰山郡博縣西北(漢官/儀泰)
　(山東南名曰日觀管仲曰古者封泰山禪梁父/者七十二家  社首山在縣西北二十六里)
大川　伊
　出商州上洛縣熊耳山東北至河南府洛陽縣南北
　入于洛(郡縣志伊水在河/南縣東南十八里)秦三川郡謂河洛伊(山海/經蔓)
　(渠之山伊水出/焉東流注于洛)
洛
　職方豫州川出商州洛南縣冡領山至河南府鞏縣
　入河(郡縣志在洛陽縣西南三里西/自苑内上陽之南彌漫東流)繫辭曰洛出書
　禹貢豫州伊洛入于河(伊水入洛/洛水入河)山海經讙舉之山
　雒水出焉東北流注于𤣥扈之水(河圖曰𤣥/扈洛汭)冢嶺山
　在河南縣西七十里洛水所出
汝
　出汝州梁縣天息山逕蔡潁州入淮爾雅汝為濆
潁
　出河南府陽城縣陽乾山東至壽春府下蔡入淮(皆/古)
　(豫州地職方以/為荆州浸未詳)山海經出少室(黄氏曰出河南登封/陽乾山東南流至潁)
　(川潁上/縣入淮)
沂
　出沂州沂水縣艾山南至下邳西南入泗禹貢徐州
　淮沂其乂職方青州浸曽氏曰徐州水以沂名者非
　一酈道元謂水出尼丘山西北徑魯之雩門亦謂之
　沂水水出泰山武陽之冠石山亦謂之沂水禹貢廣
　記曰沂水經下邳縣分為二水一水於城北西南入
　泗一水經城東屈曲從縣南亦注泗謂之小沂水
泗
　職方青州川出襲慶府泗水縣桃墟西北陪尾山源
　有泉四四泉俱導因以為名西南過彭城又東南過
　下邳入淮禹貢泗濵孔子宅在曲阜縣(今仙/源縣)故魯城
　中歸徳門内闕里之中背洙泗矍相圃之東北太史
　公北渉汶泗講業齊魯之都觀夫子遺風
淮
　職方青州川出唐州桐栢縣桐栢大復山東南至盱
　眙軍招信縣入海水經云出南陽平氏縣胎簪山(禹/自)
　(桐栢導之耳桐栢/縣漢平氏縣東界)
濟
　職方兖州川泲(當以古文/泲字為正)出絳州垣曲縣王屋山東
　南始發源曰沇水既見而伏東出於孟州濟源縣二
　源東源周廻七百歩西源周廻六百八十五歩合流
　至溫縣是為濟水西南入于河山海經出共山南東
　丘酈道元謂當王莽之世川瀆枯竭但入河而已不
　復截流而南(古說濟水/伏流地中)通典禹貢濟水泆為滎今不
　復入滎
逺夷控海東新羅日本
　新羅魏時新盧國本辰韓種辰韓始有六國稍分為
　十二新羅其一也國在百濟東南東濵大海兼有沃
　沮不耐韓濊之地　倭自後漢通焉在帶方東南大
　海中依山島居一名日本自云國在日邉故以為稱
　　　河東
東距常山
　左傳晉表裏山河常山見後
西據河
　河至慈州文城縣孟門山是為入龍門至絳州汾州
　合河之上是為出龍門口桞子晉問晉之故封黄河
　迤之
南抵首陽太行
　雷首山在河中府河東縣本蒲坂舜都也夷齊居其
　陽所謂首陽山也(山南/曰陽)石曼卿詩謂耻生湯武干戈
　日寜死唐虞揖遜區詩唐風采苓首陽
　太行山在懐州河内縣西北(亘十州/之界)連亘河北諸州(始/於)
　(懐而逹/於幽)為天下之脊一名皇母一名女媧其上有女
　媧祠(寰宇記在河内縣北二十五里郡/縣志太行陘在縣西北三十里)崔伯陽感山
　賦曰上正樞星下開冀方逄胃而畢自桞以張亂則
　冀安弱則冀强起為名丘妥為平岡巋乎甚尊其名
　太行墨翟察而知驥之貴户佼過而辨牛之難穆王
　升由雀道而出世宗行自大河而還孝明嘗登幸上
　黨郡章帝以游至天井關孟徳北上紀摧輪之恐謝
　公西顧引憂生之端阮籍失路而詠懐劉峻懐交而
　發歎歸晉陽子惠之便道對二坂祖濬之詳觀决羊
　腸之險壍此山之道攻滎陽伐韓以威天下應侯為
　秦昭王之謀也據敖倉之粟杜此山之阨距飛狐之
　口守白馬之津使天下知所歸者酈食其為漢髙祖
　之謀也踰此山入射犬破青犢之衆殺謝躬於鄴以
　収復天下為心者漢光武之謀也濟河降射犬之衆
　還軍敖倉屬魏种以河北事然後西向以爭天下者
　魏武帝之謀也進據武牢扼其襟要俾竇建徳不能
　踰山入上黨収河東之地而卒以并天下者唐太宗
　之誅也　禹貢太行恒山至于碣石注曰二山連延
　東北接碣石述征記曰太行山首始於河内自河内
　北至幽州凡有八陘(罕都陘在幽州昌平縣北/十里太行八陘葢盡於此)
北邉匃奴
　漢匃奴傳詩薄伐獫允至于太原晉文公攘戎翟悼
　公和戎翟戰國趙邉於匃奴
名山　雷首
　在河中府河東縣南十五里禹貢壺口雷首至于太
　岳一名中條山唐司空圖居山之王官谷(唐志河中/府永樂縣)
　(壺壺口山在慈州吉鄉縣郡縣志平山一名/  口山今名姑射山在晉州臨汾縣西八里)
介山
　在河中府萬泉縣漢河東汾隂縣南(武帝用事介山/其山特立周匕)
　(十里高三十里在縣西南二十里/  唐志又汾州介休縣亦有介山)
霍山
　職方冀州山鎮謂之霍大山在晉州霍邑縣東北三
　十里漢河東彘縣禹貢大岳岳陽
崞山(崞音/郭)
　在代州崞縣(本作/嵉誤)後漢書注崞縣有崞山地理志名
　山無崞山有五臺山在代州五臺縣東北百四十里
　道經以為紫府山内經以為清涼山(漢慮虒/縣隋改)九域志
　崞縣有崞山
大川　汾水
　職方冀州浸出憲州靜樂縣(漢汾陽/縣地)北管涔山南流
　至河中府寳鼎縣北入河(寳鼎漢/汾隂縣)說文出太原晉陽
　山西南入河詩彼汾沮洳國語宰孔曰晉景霍以為
　城汾河涑澮以為淵(山海經管涔之山汾水出/焉又云汾水出上窳北)
晉水
　在太原府陽曲縣(晉陽省/入陽曲)岀縣西懸罋山東入汾山
　海經縣雍之山晉水出焉東南流注于汾水(雍音/甕)詩
　譜晉陽南有晉水唐叔子燮改為晉侯唐北都城左
　汾右晉
丹水
　澤州髙平縣有泫水一曰丹水漢上黨髙都縣莞谷
　丹水所出東南入泫水(髙都澤州晉城/縣隋曰丹川)
沁水
　出沁州沁源縣(漢榖逺縣後魏/改今屬威勝軍)羊頭山世靡谷至懐
　州武陟縣入河澤州有沁水縣山海經謁戾之山(在/上)
　(黨涅/縣)沁水出焉南流注于河(注云至滎陽/東北入河)又云出井
　陘山東東南注河入懐東南(懐縣今/武陟)
　　　河北
東並于海
　滄州安東並海
南近于河
　爾雅兩河間曰冀州職方河内曰冀州通典河在無
　棣縣界
西距太行常山
　見前　地理志媯州懐戎縣東南五十里有居庸塞
　東連盧龍碣石西屬太行常山實天下之險有鐵門
　關(居庸呂氏春/秋九塞之一)
北通渝關
　渝關在幽州北七百里營州城西四百八十里又平
　州石城縣有臨渝關在州西一百八十里(因渝水為/名)
名山　隆慮(音廬/)
　在相州林慮縣西二十里(本隆慮漢屬河内/郡殤帝改為林)夏馥入
　山中匿姓名為冶家傭崔伯陽感山賦隆慮雷首(橋/順)
　(二子師事仙人盧子/基於隆慮山棲霞谷)
白鹿
　在衞州共城縣西五十四里(隋章仇大翼隠於白鹿/山徙居林慮山茱萸澗)
封龍
　一名飛龍山在眞定府獲鹿縣南四十五里(漢石/邑縣)郡
　縣志飛龍山在趙州元氏縣西北三十里(趙武靈王/取封龍隋)
　(志石邑縣有封龍山唐志趙州元氏縣有封/龍山晉王浚使祁𢎞東討石勒戰於飛龍山)
井陘
　陘山在眞定府井陘縣東南八十里四面髙平中下
　似井故名之韓信擊趙欲下井陘隋唐置井州(呂氏/春秋)
　(九塞/之一)井陘口今名土門口在獲鹿縣西南十里有井
　陘關一名土門即太行八陘之第五陘也
碣石
　在平州石城縣西南漢右北平郡驪城縣(通典在平/州盧龍縣)
　(南二十餘里郡縣志/盧龍縣南二十三里)碣然而立在海旁水經注驪城
　枕海有石如甬道數十里當山頂有大石如柱形其
　山昔在河口海濵歴世既久為水所漸淪入于海去
　岸五百餘里(秦築長城起所自碣石在/今髙麗界與此碣石異)禹貢夾右碣
　石入于河山海經碣石之山繩水出焉注水經曰今
　在遼西臨渝縣南水中秦皇刻碣石門登之以望巨
　海(漢武帝東廵/海上至碣石)通典碣石山在漢樂浪郡遂城縣長
　城起於此山長城東截遼水而入髙麗遺趾猶存(右/碣)
　(石即河赴海處在平/州髙麗中為左碣石)
常嶽
　在定州曲陽縣西北郡縣志在縣北一百四十里常
　水所出職方并州山鎮曰恒山是為北嶽
大川　漳
　職方冀州川　濁漳水出潞州長子縣發鳩山東至
　相州鄴縣入清漳又清漳出太原府樂平縣少山東
　北流至徳州長河縣瀛州平舒縣入于河周定王五
　年河徙而東故漳水不入河而自達于海
淇
　出相州隆慮縣西大號山南逕朝歌縣北山海經沮
　洳之山濝水出焉南流注于河郡縣志出衞州共城
　縣西北沮洳山至衞縣(古朝/歌)入河謂之淇水口詩邶
　曰亦流于淇鄘曰送我淇上衞曰瞻彼淇澳
呼沲
　職方并州川虖池山海經出大戲之山在代州繁畤
　縣(山在縣東/南九十里)東南流經五臺山東流至文安縣入海
　(何承矩築隄儲水為阻固並邉諸河/若滹沲胡蘆永濟等河皆滙于塘濼)
逺夷控契丹奚靺鞨室韋
　契丹與庫莫奚異方同類當遼西正北二百里隨水
　草畜牧唐貞觀中内屬以為松漠都督府庫莫奚鮮
　卑宇文别種後强盛有阿㑹氏諸部皆歸之至隋代
　號曰奚靺鞨隋文帝初來獻謂即勿吉也古肅愼國
　地西北與契丹接室韋後魏末通焉在靺鞨之北有
　五部南室韋在契丹北三千里北室韋分九部唐所
　聞有九部焉
　　　山南
東接荆楚
　詩有蠻荆荆楚春秋莊公之世書荆僖公元年始書
　楚
西抵隴蜀
　秦隴巴蜀
南控大江
　詩江漢之域即荆梁二州
北據商華之山
　商山在商州上洛縣南十四里商洛縣南一里亦名
　地肺山亦名楚山四皓所隠王莽傳謂繞霤之固南
　當荆楚言四面塞阨屈曲水回繞而霤即七盤十二
　繞　華山(見前/)
名山　嶓冢
　在興元府金牛縣(今大安軍/三泉縣)東二十里漢水所出禹
　貢岷嶓既藝嶓冢導漾東流為漢(一在秦州清水縣/郡縣志在秦州上)
　(邽縣西南五十八里漾水所出/嶭氏曰隴東之山皆嶓冢也)山海經大時之山又
　西三百二十里曰嶓冢之山漢水出焉而東南流注
　于沔注嶓冢在武都氏道縣南
熊耳
　在商州上洛縣南四十里其山兩峰狀若熊耳禹貢
　導洛自熊耳其山在虢州盧氏縣界(齊桓公登熊耳/山以望江漢山)
　(海經浮濠之水出/焉西流注于洛)
巫峽
　在䕫州巫山縣西楚置巫郡荆州記信陵縣西二十
　里有巫峽(建平郡信陵縣今歸州巴東縣/通典晉置建平郡於巫山縣)
銅梁
　在合州石照縣(唐石/鏡縣)南五里左思蜀都賦外負銅梁
　(山之北址即/巴子故城)
荆山
　在襄陽府南漳縣禹貢南條荆山(山海經荆山漳水/出焉而東南流注)
　(于雎雎與沮同禹貢荆及衡陽/惟荆州即此山卞和得玉之處)
峴山
　在襄陽府襄陽縣東南九里歐陽文忠公記曰峴山
　臨漢上望之隠然葢諸山之小者而其名特著於荆
　州葢羊祜以其仁杜預以其功
大川　巴水
　巴江在達州永睦縣(巴江渠江合於/通州縣東南)
漢水
　職方荆州川禹貢漾漢為東漢水出大安軍三泉縣
　西嶓冢山至漢陽軍漢陽縣入江漢水一名沔水酈
　道元謂東西兩川俱出嶓冢而同為漢水(詩漢之廣/矣楚漢水)
　(以為/池)沔水源出武都東狼谷中即漢水之上源山海
　經嶓冢之山漢水出焉東南流注于沔
沮水
　在荆門軍當陽縣(漢臨沮故/城在縣北)郡縣志出房州永清縣
　(省入/房陵)西南景山東南入于漢江一云出房州房陵縣
　東山東南過江陵府枝江縣入于江王粲登樓賦倚
　曲沮(千余/切)之長洲顔師古曰左傳江漢沮漳楚之望
　也山海經景山雎水出焉東南流注于江(景山在南/郡房陵西)
　(南二/百里)
淯水
　出虢州盧氏縣南至鄧州順陽縣入于沔山海經攻
　離之山淯水出焉南流注于漢在淯陽縣南(漢南陽/郡淯陽)
　(縣在淯水之陽故城在鄧州南陽縣南晉杜/預修召信臣遺迹激用淯水浸原田萬餘頃)郡縣志
　東去鄧州南陽縣三里西去新野縣二百歩九域志
　金州洵陽縣有淯水
　　　隴右
東接秦州
　漢隴西秦亭秦谷今秦州地
西逾流沙
　流沙在沙州西八十里其沙隨風流行禹貢導弱水
　餘波入于流沙(漢志張掖郡居延縣居延澤在東北/古文以為流沙在唐甘州張掖縣東)
　(北百六十里沈括云嘗過無定河活沙履之百歩皆/動如行幕上或陷則人馬車駝以百千數無孑遺者)
　(或謂此即/流沙也)
南連蜀及吐蕃
　蜀始見于牧誓秦惠王伐蜀有其地　吐蕃(見前/)
北界朔漠
　唐置北庭安西都䕶府抵大漠
名山　秦嶺
　在秦州上邽縣(省入/成紀)九域志隴州隴安縣有秦嶺山
　西都賦晞秦嶺晁氏以為隴山秦嶺皆古之岍(通典/秦嶺)
　(在京兆藍田縣界又商州上洛縣西十八里有/秦嶺山嶺北為秦山南為漢山周六百二十里)
隴坻
　在秦州隴城縣(大隴山在縣/東一百里)西京賦右有隴坻之隘
　(丁禮/切)漢武帝幸雍遂踰隴通典隴州汧源縣隴山在
　縣西六十二里一曰隴坻(秦州隴城縣有大隴亦曰/隴首山清水縣小隴山一)
　(名隴坻又/名分水嶺)
西傾
　在洮州臨潭縣(漢臨/洮縣)西南後名西强山在吐谷渾界
　水經西傾之南桓水出焉禹貢西傾因桓是來(吐谷/渾阿)
　(豺升西强山觀墊江源流輿地記/西頃之北洮水所出北  入河)
朱圉
　在西和州大潭縣俗呼為白巖山郡縣志在秦州伏
　羌縣西南六十里
積石
　在鄯州龍支縣西九十八里黄河在縣西南六十里
　禹貢導河始此漢叚熲追羌出塞至積石(河自積石/始西南流)
　(山海經積石山其下有石/門河水冐之以西南流)廓州積石軍在州西南西
　臨大澗北枕黄河河州枹罕縣積石山一名唐述山
　在縣西北七十里(今人目龍支縣山為大/積石山此名小積石山)
合黎
　在甘州張掖縣西北二百里亦名羌谷俗名要塗山
　(水經在酒泉/㑹水縣東北)禹貢導弱水至於合黎(通典合黎水弱/水並在張掖縣)
崆峒
　在岷州溢樂縣西二十里(唐地理志/今西和州)史記黄帝西至
　空桐韋昭曰在隴右正義笄頭山一名崆峒在原州
　平髙縣五百里括地志在肅州福禄縣東南六十里
　(二處皆云黄帝/登之未詳孰是)漢武帝至隴西登空桐
三危
　在沙州燉煌縣南三十里山有三峰故曰三危舜竄
　三苗禹貢三危既宅導黒水至於三危鄭𤣥引河圖
　及地說云在鳥䑕西南(山海經廣/員百里)
鳥䑕同穴
　在渭州渭源縣西七十六里(今熙州/渭源堡)俗呼為青雀山
　其同穴鳥如家雀色小青䑕如家䑕色小黄渭水出
　焉禹貢導渭自鳥䑕同穴(同穴山名鳥䑕山者同穴/之枝山也孔氏曰鳥䑕共)
　(為雌雄同穴而處/其說怪誕不經)河圖曰鳥䑕同穴地之幹也上為
　掩畢星山海經注鳥名曰䳜䑕名曰鼵鼵如人家䑕
　而短尾䳜似燕而黄色穿地入數尺䑕在内鳥在外
　而共處
大川　洮水
　出西羌中北至河州枹罕縣入河
弱水
　出吐谷渾界窮石山自甘州刪丹縣西至合黎山與
　張掖縣河合其水力不勝芥然可以皮船渡通鑑魏
　太武擊柔然至栗水西行至莬園水又循弱水西行
　至涿邪山則弱水在莬園水之西涿邪山之東禹貢
　弱水既西(以水皆東流唯弱/黒二水乃西注耳)
羌水
　出塞外(水經出羌/中參合)南至陰平(文/州)入白水
河瀆
　河源在西徼之外禹迹所及止於積石漢志河水行
　塞外東北入塞内至章武入海(章武縣漢屬渤海/今入滄州清池縣)六
　典凡天下水泉三億三萬三千五百五十有九其在
　遐荒絶域者不可得而知江河自西極達東溟中國
　之大川也百三十有五水是為中川千二百五十二
　水斯為小川(桑欽水經所引天下之水百三十七江/河在焉酈善長注引枝流一千二百五)
　(十二曾氏曰河自西出而南又東折然後北注於/海隄防之起自戰國而漢以來築作者輒復敗)
休屠澤
　在涼州姑臧縣東北(屠直/閭切)漢志云禹貢豬野澤(史記/都野)
逺夷控西域胡戎
　西域隋大業中來朝者四十餘國唐貞觀四年伊吾
　來降列其地為西伊州武后時王孝傑復四鎮自是
　諸國朝貢侔於前代胡戎黨項羊同悉立泥婆羅之
　屬
　　　淮南
東臨海
　禹貢揚州東距海
西抵漢
　沔安二州抵漢水(沔今漢陽軍/安今徳安府)
南據江
　漢志江東至江都入海(嶭氏曰大江過湖口東/行至通州海門縣入海)
北距淮
　禹貢揚州北據淮跨淮而過
名山　八公
　一名淝陵山在壽州壽春縣北四里淝水之北淮水
　之南(今安/豐軍)苻堅望見八公山上草木皆以為晉兵(宋/景)
　(文公覧郡圖得八公山故老言山上有車轍馬跡是/淮南王上賔之遺耕者往往得金云丹砂所化可以)
　(療病因作詆仙賦八上有淮/南王安廟圖安及  士像)
灊
　在安慶府懐寜縣西北二十里(通典一名天柱山灊/音潛漢武帝嘗登)
大别
　在壽州霍山縣(今安豐軍/六安縣)史記索隱云在安豐縣嶭
　氏曰大别山在漢陽軍亦曰甑山左傳楚拒吳濟漢
　而陳自小别至於大别(小别山在汊川/縣東南五十里)禹貢導嶓冡
　至于荆山内方至于大别(近漢之山今漢陽軍漢陽/縣東北一百步其山前枕)
　(蜀江北帶漢水/魯山一名大别)
霍山
　在霍山縣南五里開寳元年省為鎮入六安漢書注
　南嶽霍山在灊縣屬廬江一名天柱山(武帝/所登)爾雅南
　嶽
羅山
　在申州羅山縣(今信/陽軍)西南九里有石城山甚髙峻在
　鍾山縣西南二十一里㝠阨葢謂此山(吕氏春秋/九塞之一)
塗山
　在壽春縣東北濠州鍾離縣西九十五里禹㑹諸侯
　周穆亦㑹栁宗元有銘(下有縣廟山/前有禹㑹村)
大川　滁水
　在滁州全椒縣南六十里原出廬州梁縣至𤓰歩入
　大江
肥水
　自安豐縣流入經壽春縣北又西入淮晉謝石謝𤣥
　大破秦兵于肥水齊垣崇祖於壽陽城西北堰肥水
巢湖
　在廬州合肥縣東南六十四里亦名焦湖
　　　江南
東臨海
　謂蘓杭台溫明等州吳舟師自海入齊
西抵蜀
　謂施黔等州
南極嶺
　五嶺在䖍郴永道州
北帶江
　謂洪江鄂等州
名山　茅山
　在建康府句容縣東南六十里鎭江府金壇縣西南
　三十五里唐置茅州一名句曲山言山形如句字之
　曲三茅得道之所
蔣山
　在建康府上元縣西北十八里唐置蔣州(蔣子文立/廟鍾山封)
　(為蔣侯因改為蔣山江表上/已常遊於此為衆山之傑)
天目
　在臨安府於潛縣北六十里有兩峰峰頂各一池左
　右相對名曰天目(郭璞云天目山前兩乳/長龍飛鳳舞到錢唐)
㑹稽
　職方揚州山鎮在紹興府㑹稽縣東南二十里有禹
　穴禹於此㑹諸侯之計因名秦始皇上㑹稽祭大禹
　立石頌徳太史公上㑹稽探禹穴越絶書勾踐小城
　山隂是也(呂氏春秋九山之一底水經注㑹/稽山東有穴深不見  謂之禹井)
四明
　唐志在越州餘姚縣西一百五十里明州以境有四
　明山為名在州西八十里山海經句餘之山注今在
　餘姚南句章北二縣因為名謝靈運山居賦注天台
　四明相接連四明方石四面自然開窻(九域志鄞有/四明山慈溪)
　(有句/餘山)
天台
　在台州天台縣北十里一曰桐栢山髙萬八千丈周
　旋八百里其山八重四面如一赤城山在縣北六里
　天台之南門也名山略記曰葛仙公山也孫綽有賦
　(唐司馬子㣲廬天台/隋徐則入天台山)
括蒼
　在處州麗水縣本括州隋置括蒼縣唐改(輿地廣記/台州臨海)
　(縣有括蒼山寰/宇記今蒼嶺)
縉雲
　在處州縉雲縣一名仙都(本括蒼縣地孤舊傳黄帝/遊仙之處有  石特起髙)
　(二百丈峰數十或如羊角或如/蓮花  隋徐則杖䇿入縉雲山)
金華
　在婺州金華縣北二十里赤松子得道處神仙傳皇
　初平至金華居石室中(金華洞在縣/北三十里)
大庾
　在南安軍大庾縣西南二十里一名塞上嶺即五嶺
　之一(五嶺之最東/者亦曰東嶠)漢時呂嘉反漢軍伐之監軍姓庾
　城於此故謂之大庾嶺唐志在䖍州南康縣(今南/安軍)高
　駢繇大庾擊賊廣州
武夷
　在建寜府崇安縣南三十里漢郊祀志有武夷君(通/典)
　(在建安縣唐志在建/陽縣時未有崇安縣)朱文公武夷圖序峰巒巖壑秀
　㧞竒偉清溪九曲流出其間(文公築精舍于五/曲大隠屏之下)
廬山
　在江州潯陽縣(今徳/化)東三十二里南康軍城北十五
　里本名鄣山郡縣志匡俗(字子/孝)廬于此山漢武帝拜
　為大明公俗號廬君故名山周環五百餘里太史公
　南登廬山觀禹疏九江廬山東白鹿洞唐李渤之隱
　居南唐創書院
衡嶽
　職方荆州山鎮在潭州衡山縣西三十里衡州衡陽
　縣北七十里有五峰曰紫葢天柱芙蓉石廩祝融湘
　中記曰衡山有玉牒禹案其文以治水遥望衡山如
　陣雲郭璞曰山别名岣嶁韓文公詩岣嶁山尖神禹
　碑南嶽記曰朱陵之靈臺宿當翼軫度應機衡故為
　名禹導水通瀆刻石書名山之髙南嶽文云髙四千
　一十丈(岣嶁者衡山南麓别峰之名通典衝山在/衡州湘潭縣衡嶽廟在衡山縣西三十里)
大川　浙江
　在臨安府錢唐縣南十二里越州蕭山縣西二十五
　里莊子云淛河葢取其曲折為名地理志水經曰漸
　江(郡縣志江源自歙州界東北流經界石山又東北/經州北又東北流入于海江濤每日晝夜再上常)
　(以月十日二十五日最小月三日十八日極大小則/水漸漲不過數尺大則濤湧髙至數丈毎年八月十)
　(八日數百里士女共觀舟人/漁子泝濤觸浪謂之弄濤)秦始皇至錢唐臨浙江
　吳越春秋越王至浙江之上望見大越山川重秀天
　地再清(前潮水伍子胥也/後重水大夫種也)燕肅海潮圖論曰浙江夾
　岸有山(南曰龕/北曰赭)二山相對謂之海門岸狹勢逼涌而
　為濤髙麗圖經云潮汐往來應期不爽為天地之至
　信古人嘗論之在山海經以為海鰌出入之度浮屠
　書以為神龍之變化竇叔蒙海濤志以為水隨月之
　盈虧盧肇海潮賦以謂日出於海衝擊而成王充論
　衡以為水者地之血脈隨氣進退率未之盡(大扺天/包水水)
　(承地而一元之氣升降於太空之中地乘水力以自/持且與元氣升降互為抑揚而人不覺方其氣升而)
　(地沉則海水溢上而為潮及其氣降而地浮則海水/縮而為汐計日十二辰由子至已其氣為陽而陽之)
　(氣又自有升降以運乎畫由午至亥其氣為陰而陰/之氣又自有升降以運乎夜一晝一夜合陰陽之氣)
　(凡再升再降故一日之間潮汐皆再焉然晝夜之攻/擊乘日升降如應乎月日臨於子則陽氣始升月臨)
　(於午則陰氣始升故也夕潮之期日皆臨子晝潮之/期月皆臨午焉又日行遲月行速以速應遲每二十)
　(九度過半而月行及之日月之㑹謂之合朔故月朔/之夜潮日亦臨子月朔之畫潮日亦臨午焉且晝即)
　(天上而言之天體西轉日月東行自朔而往月速漸/東至於漸遲而潮亦應之以遲於晝故晝潮自朔後)
　(迭差而入於夜此所以一日午時二日午末三日未/時四日未末五日申時六日申末七日酉時八日酉)
　(末也至夜即海下而言之天體東轉日月西行自朔/而往月速漸西至於漸遲而潮亦應之以遲於夜故)
　(夜潮自朔後迭復而入於晝此所以一日子時二日/子末三日丑時四日丑末五日寅時六日寅末七日)
　(卯時八日卯末也以時有交變氣有/盛衰而潮之所至亦因之為大小)
湘水
　出全州清湘縣陽朔山東入洞庭北至衡州衡陽縣
　入江太史公浮沅湘(山海經湘水出舜葬東/南陬西環之入洞庭下)
贑水
　山海經出聶都東山東北注江入彭澤西(注云出南/野縣西北)
　(南野今南安軍大庾/縣聶都山在縣西南)漢地理志贑縣豫章水出西南
　北入大江通典䖍州贑縣有章水貢水合流故曰贑
　(䖍州今改為贑東江發源於汀州新樂山經雩都㑹/於章水西江導源於大庾縣之聶都山與貢水合)
沅水
　在常徳府武陵縣漢臨沅縣地至長沙入洞庭湖又
　入龍陽縣界厯九洲洲長二十里即李衡種栢所地
　理志水經出䍧柯且蘭縣(今遵義軍/播州地)山海經出象郡
　鐔城西入東注江入下雋西合洞庭中楚辭沅有芷
　兮澧有蘭濟沅湘以南征
澧水
　在澧州澧陽縣出慈利縣歴山東至辰州沅陵縣入
　沅注于洞庭水經云出武陵充縣西至長沙下雋縣
　西北入江禹貢又東至于澧楚辭澧浦嶭氏曰出澧
　州石門縣東合石門縣之涔水至安鄉縣入洞庭湖
洞庭
　在岳州巴陵縣西南一里五十歩(周廻二百/六十里)青草湖
　相連青草在南洞庭在北(巴丘湖又名青草湖在縣/南七十九里周廻二百六)
　(十五/里)洞庭太湖也廣圓五百餘里日月若出沒於其
　中中有君山在縣西三十里青草湖中莊子黄帝張
　咸池之樂於洞庭之野楚辭邅吾道兮洞庭(資水沅/水澧水)
　(湘水同注洞庭北㑹大江名五渚戰國䇿秦與荆戰/大破之取洞庭五渚謂此也嶭氏曰洞庭即巴丘也)
　(合沅湘諸水至岳/州巴陵縣入江)
彭蠡
　在江州潯陽縣(今徳/化縣)括地志在縣東南五十里六典
　注一名宮亭湖(俗謂之/鄱陽湖)在南康軍星子縣南江州彭
　澤縣西地理志在豫章郡彭澤縣西郡縣志在都昌
　縣(今屬南/康軍)西六十里與潯陽縣分湖為界禹貢揚州
　彭蠡既豬(即江漢所滙之澤合江西江東諸/水跨豫章饒州南康軍三州之地)吳起曰
　三苖左洞庭右彭蠡(宋武帝破盧循於左里即彭蠡/湖口左里故城在都昌縣西南)
　(九十五里彭澤故縣城在都昌縣/北四十五里晉陶潛為令治此城)
太湖
　職方揚州其浸五湖國語注太湖即五湖(在吳/西南)唐志
　湖州烏程縣有太湖占湖宣常蘓四州境通典湖州
　東有太湖一名震澤(在吳縣西南五十里太史公上/姑蘇望五湖太湖周五百里故)
　(曰五湖有苞山亦曰/夫椒山俗謂之洞庭)山海經浮玊之山北望具區注
　太湖也李氏曰五湖彭蠡洞庭巢湖太湖鑑湖(嶭氏/曰震)
　(澤今太湖在/平江吳縣)
逺夷控五溪之蠻
　通典黔州楚黔中謂之五溪謂酉辰巫武陵等古老
　相傳云楚子滅巴巴子兄弟五人流入黔中各為一
　溪之長一說云五溪蠻皆槃瓠子孫非巴子也水經
　注武陵五溪雄樠酉潕辰周武帝時蠻帥以其地歸
　附遂置黔州(其在黔中五溪長沙間為盤瓠之/後其在峽中巴梁間為廩君之後)
　　　劍南
東連䍧柯
　通典䍧柯渠帥姓謝氏舊臣中國正觀中修貢列其
　地為䍧州(思州當䍧/柯之衝要)
西界吐蕃(見前/)
南接羣蠻
　羣蠻南詔北抵益州又有烏蠻白水蠻昆明蠻兖州
　蠻六姓蠻之屬(漢州雒縣西北有白馬羌南平蠻北/與涪州接獠葢蠻之别種漢中卭笮)
　(川谷之間/所在皆有)
北通劍閣
　劍閣在劍州劍門縣張載作銘有梁山亦曰大劍山
　在縣西南二十四里(今隆慶府郡縣志大劍山亦曰/梁山在劍州普安縣北四十九)
　(里通典利州益昌縣古劔閣道秦使司馬錯伐蜀所由謂之石/牛道郡縣志自益昌縣界西南十里至劔州普安縣大劒鎭)
名山　峨眉
　峨眉大山在嘉州峨眉縣西七里(漢犍為郡隋眉/山郡今嘉定府)兩
　山相對望之如峨眉中峨眉在縣東南二十里西魏
　至眉州在峨眉之隂(因山/為名)蜀都賦抗峨眉之重阻(大/峨)
　(山在峨眉縣南百里中峨山在南二/十里小峨山在南三十里是為三峨)
青城
　在永康軍青城縣北三十二里(岷山第/一峰也)仙經云此是
　第五洞天上有流泉縣澍一日三時灑落謂之潮泉
鶴鳴
　在蜀州晉原縣西七十九里(今崇/慶府)絶壁千尋後漢張道
　陵學道鶴鳴山中(一云在縣西八十里益州記張道/陵登仙之所嘗有白鶴遊其上)
岷山
　在茂州汶山縣俗謂之鐵豹嶺禹導江始於此(河圖/括地)
　(象曰岷山之地上為井絡帝以㑹昌神以建福/禹貢岷山導江東别為沱沱水在彭州唐昌縣)太史
　公西瞻蜀之岷山郡縣志岷山在岷州溢樂縣南一
　里
大川　涪水
　出剛氐道徼外經綿州巴西縣至合州入漢
雒水
　出漢州雒縣章山南至新都谷入湔蜀都賦浸以綿
　雒
西漢水
　出秦州淸水縣(通典上邽縣/今省入淸水)嶓冢山南入廣漢白水
　東南至重慶府江津縣入江(禹貢廣記此嘉陵江水/嶭氏曰西漢出淸水之)
　(嶓冢與嘉陵/合流入蜀)
江瀆
　江源在松州交川縣西北江源鎭至茂州岷山自岷
　山東流别而為沱(至通州海/門縣入海)山海經岷山江水出焉
　東北流注于海崍山崌山江水出焉東流注于大江
逺夷控西河羣蠻
　唐志劔南諸蠻州九十二無城邑椎髻皮服通典松
　外諸蠻貞觀末遣兵從西洱河討之其西洱河從巂
　州西千五百里其地有數十百部落
　　　嶺南
東南際海
　秦置南海尉所謂東南一尉也(通典禹貢物産貢賦/職方山藪川浸皆不)
　(及五嶺之外則嶺南/之地非九州之境)
西極羣蠻
　漢交趾九眞日南合浦皆有蠻唐嶺南諸蠻州九十
　二隸桂邕州安南府蜀爨蠻州十八隸峰州
北據五嶺
　秦南守五嶺塞上嶺一也(今南安軍/大庾嶺)騎田嶺二也(今/郴)
　(州臘/嶺)都龐嶺三也(今道州/永明嶺)甿渚嶺四也(今道州/白芒嶺)越城
　嶺五也(今靜江府北永/州南臨源嶺)
名山　黄嶺
　在廣州東莞縣
靈洲山
　在廣州南海縣鬱水中(南越志肅連山西十二里/有靈洲焉其山平原彌望)
大川　桂水
　連州桂陽縣在桂水之陽又靜江府臨桂縣有灕水
　一名桂江經縣東去縣十歩九域志韶州曲江縣有
　桂水
鬱水
　在南海縣漢志鬱林郡廣鬱縣鬱水首受夜郎豚水
　東至四㑹縣入海(四㑹屬/廣州)山海經出象郡而西南注
　南海入須陵東南
逺夷控百越林邑扶南
　通典自嶺以南是百越之地自交趾至㑹稽七八千
　里百越雜處各有種姓古謂之雕題林邑漢桓靈後
　蠻獠據象郡象林縣遂為林邑國晉灌邃討之宋杜
　慧度宗慤隋劉方破之唐曰環王(今占/城)扶南在日南
　郡之南海西大島中在林邑西南文身被髪晉隋遣
　使貢獻唐亦來貢
　
　
　
　
　
　
　
　
　
　
　
　
　
　
　
　通鑑地理通釋卷五
