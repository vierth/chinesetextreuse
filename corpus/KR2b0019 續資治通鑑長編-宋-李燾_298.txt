
　續資治通鑑長編巻二百九十六
　　　　　　　　　　　　　宋　李燾　撰
　　神宗
元豐二年春正月癸酉詔北京澶定州封樁糧六百七
十餘萬石草千七百餘萬束今後如與轉運司兊換即
對見在數交割仍委安撫司専領之
乙亥西上閤門使韓存寳為四方館使忠州團練使初
薛向與吕公著並命入樞府向事公著甚恭既乆公著
亦稍親之議論頗相左右存寳將陜西兵平瀘州叛夷
上欲優進官秩以勸立功者向曰瀘州本無事今優賞
存寳後有立功大於存寳者何以加之公著曰薛向言
是也上從之　罷岢嵐火山軍市馬先是邊臣建議二
軍市土産馬以廣戰騎既而北界移文稱邊人多盜馬
過界中賣故罷之
丙子詔舊眀州括索自來入髙麗商人財本及五千緡
以上者令眀州籍其姓名召保識嵗許出引發船二隻
往交易非違禁物仍次年即回其發無引船者依盜販
法先是禁私販髙麗者然不能絶至是復與中國通故
立是法　光禄寺丞詳定説文陸佃兼詳定郊廟奉祀
禮文
己夘命翰林學士權知開封府許將權知禮部貢舉知
制誥蒲宗孟天章閣侍講兼直舍人院沈季長權同知
貢舉　天章閣待制李肅之權發遣開封府肅之辭疾
以樞宻直學士錢藻代之(藻命在丁/亥今并書)　遣判都水監王
令圖往視河役以是嵗役夫倍多也　詔利州路轉運
使劉忱選官劾梓州路轉運判官程之才與知瀘州任
伋互論訟事伋以不能撫遏措置蠻事仍先差替伋再
任瀘州熊本薦也始之才欲用兵討羅茍夷伋以為羅
茍本熟戸因求骨價侵擾境上與生夷反叛不同可招
納之若遽加以兵彼窮廹無所竄伏轉投生界則甫望
箇恕諸部更相連結益鴟張難制邊患自此始矣之才
不聽因檄伋無得與兵議伋遂疏之才不法事闗瀘州
十五條上之既而乞弟果入冦之才遽劾乞弟過江安
時伋不即掩撃并他不法事朝廷疑之於是先罷伋而
委忱究兩人曲直(伋見元年二月二十四日二年二/月十三日减磨勘年秦觀集可考)
詔以提舉出賣解鹽司錢十三萬八千二百四十餘緡
給開封府提典司糴軍儲　詔市易司罷立保賒錢法
已出錢立輸限如半年内輸本息足者蠲其出限罰息
錢物力雖薄而有營運者量力支借毋過舊數三之一
令元體量檢估官分認催收限三年結絶嵗具所收錢
數比較賞罰専委勾當公事官一員催驅其自今用産
業抵當者並拘留契書嵗收息一分半檢估官吏如容
増直冒請以違制論不以去官赦降原减其賒請物且
如舊法檢估本家物力所請不得過所有之半(去年十/一月十)
(一日壬子王居卿已甞建議/又十二月二日壬寅詔當考)市易舊法聽人賒錢以田
宅或金銀為抵當無抵當者三人相保則給之皆出息
十分之二過期不輸息外每月更罰錢百分之二貪人
及無頼子弟多取官貨不能償積息罰愈滋囚繫督責
徒存虛數實不可得於是都提舉市易王居卿建議以
田宅金帛抵當者减其息無抵當徒相保者不復給自
元豐二年正月七日以前本息之外所負罰錢悉蠲之
凡數十萬緡負本息者延期半年衆議頗以為愜(此據/司馬)
(光記聞二月/十九日當考)詔舊𨽻三司寺監承受斷遣或送府司
軍廵院禁勘公事并提㸃倉塲司四排岸司徒以下罪
及合追究公事舊送三司者送大理寺從本寺請也
詔陳士儒母被害事送大理寺以御史黄亷言開封府
不劾正士儒知情移勘故也(初送開封元年六月是年/八月壬子又移御史臺)
　詔樞宻都承㫖韓縝副都承㫖張誠一可檢㑹供職
嵗月取㫖縝尋除龍圗閣直學士誠一除四方館使(御/集)
(正月九/日事)　詔樞宻副都承㫖張誠一已差都大提舉宴
設諸司其上元節車駕登門及行幸燕所並令提舉㡬
察　詔以太皇太后服藥有効醫官朱有章秦廸亢常
沈士安各與一子若孫遷官陳易簡授遥郡刺史
壬午馬軍副都指揮使容州觀察使楊遂為殿前副都
指揮使寧逺軍節度使(舊紀/書此)　太常博士檢詳樞宻院
禮房文字王伯虎為館閣校勘　御史何正臣言赴太
廟監察攝太尉豫章郡王宗諤遣吏𫝊言有負屈事案
宗諤親則近屬爵為郡王安得更有抑屈事就使有之
不訴於廟廷而訴於臣且方齋祠輙語及此望付有司
治其罪詔大宗正司劾罪後大宗正司言宗諤三問不
承詔罰銅二十斤　梓夔路鈐轄司言知歸徠州甫望
箇恕死請以其子乞弟承襲從之
癸未詔知沅州謝麟監督討捕湖北路猺賊
甲申詔司農寺市易淤田水利司封樁糧斛並兊換與
河北糴便司更不計置(本志係此事於五年恐誤也今/依實録四年三月八日戊戌可)
(考/)
丁亥以知府州折克柔弟西頭供奉官克行為禮賓使
知府州先是克柔以目病乞致仕仍乞以克行承襲詔
克柔與宫觀差遣而有是命克行繼閔子也　封皇太
后乳母永嘉郡夫人賈氏為燕國夫人　詔諸路修城
於中等以上戸均出役夫夫出百錢其役廣戸狹處以
五年分五限餘以三年分三限送官官為相度募人或
量増役兵兼築如錢不足預具數以聞遇災傷及三分
年仍權住輸錢　詔宗室大將軍以下願試者本經及
論語孟子大義共六道論一首大義以五通論以辭理
通為合格(二紀並書立宗/室試經義論法)　知大理卿崔台符言乞自
今大理勘事内有情法不稱者許以三司條例斷奏事
若重宻仍依審刑院三司開封府例上殿奏裁從之
降右諫議大夫蘇頌為祕書監集賢院學士知濠州司
門員外郎徐大方奪兩官虞部員外郎孫純奪一官並
勒停降國子博士許彦先監吉州酒稅初同文館鞫純
私貸官錢事頌坐失出杖罪御史舒亶駮奏以謂純與
頌實為近親不可以失論故雖㑹降當釋特責之大理
少卿韓晉卿吕孝亷坐理斷不當各罰銅二十斤(晉卿/等罰)
(銅乃三月二日庚午今并書舊紀書右諫議大夫蘓頌/蔽官屬貨僧錢罷知開封府降為祕書監知濠州新紀)
(不/書)
戊子手詔大理寺日者修舉墜典釐正職業俾治官府
獄事前代章程湮滅嵗乆不可復知今所圗畫皆以義
起椎輪規摹不少寛假必難稱辦茍官吏各懐顧忌於
驅遣之際或致逡廵則稽留弊害無異前者其本寺承
事勘鞫可且依准制院又御史臺例不供報糾察司斷
訖徒以上旬具犯由申中書樞宻院刑房俟置司及一
年别取㫖其後及一年乃復詔依開封府例供報糾察
司　御史何正臣言熈寧元年禮部試上舍生並於試
巻印特免字恐於考較不合公議今上舍赴禮部試乞
更不印號從之
己丑資政殿大學士右諫議大夫知杭州趙抃為太子
少保致仕
辛夘權發遣利州路提㸃刑獄太常博士吕開權知戎
州(開自利路提刑知戎州/必有故當考無則削去)　大理評事元耆寧為崇文
院校書同知禮院以上批參知政事元絳子耆寧訪於
士人多其孝謹觀所為文頗亦典贍故也先是上元張
燈執政諸子皆出遊而耆寧少多病獨不出上喜察聽
外事對輔臣稱奬之以為好學勤篤因有是命　上批
侍衞歩軍并軍頭引見司所管東京司備軍借事聞自
來差科無優重之别勞逸偏頗一出於主轄官受禱私
意間雖有守公之人亦患無法守以拒干請宜依昨詳
定剰員差科例委燕逹具約束條目送承㫖司看詳聞
奏頒降其備軍借事仍並𨽻歩軍司差使　詔荆湖南
路轉運司罷置潭州樓櫓其修城限五年全邵州限三
年畢工役兵不足許募民夫　上批直翰林醫官院沈
士安醫學吴有成治嘉王頵疾有勞士安候遷副使減
磨勘二年有成特遷一官
壬辰詔三司出銀紬絹及末鹽錢二十萬緡賜河北轉
運司以糴軍儲
癸巳上批聞陜西河北京東自去冬無雪可令轉運司
訪名山靈祠祈禱　又批聞階成州去後災傷難食之
民流者未止官司初不經畫賑濟可下司農寺并本路
提舉司速施行　三司請應増禄行倉法人但有職事
在手如敢詐欺財物及借使錢物典質之類罪賞並依
倉法内被詐者不坐如能自告亦依重法賞之詔詳定
重修編𠡠所立法編𠡠所言應行重法人借使錢物之
類當依取受科罪若本職相干公事雖有過之後而受
者亦合依重法施行其因賣買以取剰利并借使之類
還訖而事發者尚未有法今定依取受條還訖事發減
五等家人減身犯二等坐之其監司吏人委逐司互覺
察從之
甲午詔安南瘴死官吏物令轉運司具數及物主名以
聞　詔辰州叙浦縣置龍潭堡差戍兵及土丁各五十
人廵檢使臣一員從湖北路都鈐轄司請也　京兆府
學教授蔣夔言春秋釋奠以孔子為先聖顔子為先師
先聖之樽在西先師之樽在東肆祭器實牲體盥手濯
爵奠幣讀祝拜跪登降進退之節與孔子無少異而九
人之像坐于兩旁樽酒豆肉不及焉臣愚不識為是禮
者何以處之且孔子師也顔子雖大賢與九人者徒也
今推顔子以配享孔子而其禮均九人者獨不與享以
孔子為先聖顔子為先師而師名故不及於孔子蓋縁
唐開元禮爾開元禮因革損益之不得其當者非徒此
也乞下臣議於禮官取開元釋奠儀詳定可曰兖國公
顔子毋稱先師毋讀祝其祭器牲體薦享祝獻之儀一
切降殺毋擬於其師而進九人亦在祀典顔子降於孔
子九人降於顔子以正開元之失禮詔禮院詳定禮官
言唐顯慶二年長孫無忌議按永徽之令改周公為先
聖孔子為先師顔回邱眀並為從祀謹案禮記凡學春
官釋奠于其先師鄭康成注先師若漢禮有髙堂生樂
有制氏詩有毛公書有伏生可以為師者又記曰始立
學釋奠于先聖鄭注曰若周公孔子也據禮為定昭然
自别聖則非周即孔師則偏善一經漢魏以來取舍各
異顔回夫子互作先師宣父周公迭為先聖所以貞觀
之末親降綸言今請改令從詔於義為允從之今看詳
孔子顔子稱號厯代各有據依難輒更改並配享正享
禮意本一儀物祝獻亦難降殺所乞進九人亦在祀典
盖州縣舊釋奠儀未有十哲從祀之文檢㑹熈寧祀儀
十哲皆為從祀各設籩二豆二爼簋簠爵各一命官分
獻一奠而止乞自今三京及諸州文宣王廟十哲像春
秋釋奠並凖熈寧祀儀從之(朱本云蔣夔言事並無施/行亦無義理合刪去今依)
(墨/本)
乙未寳文閣待制權三司使李承之為龍圗閣直學士
上批承之赴司供職已及一年八月特有是命承之少
鞠於兄肅之及長事之如父愛其子如已子凡恩補率
先及之及是懇辭學士乞以授肅之且曰臣兄為待制
二十年矣上曰卿兄弟孝友足勵風俗肅之亦當遷也
居五月授肅之龍圗閣直學士(肅之授直學士在六月/傳云即並命之誤也)
　詔諸州軍祠祭齋醮祈禱舊差長吏出城經宿者自
今以通判代行
丙申上謂輔臣曰向以陜西用度不足出鈔稍多而鈔
加賤遂建京師買鹽鈔之法本欲權鹽價飛錢於塞下
而出鈔付陜西無止法都内凡出錢五百萬緡卒不能
救鈔法之弊盖新進之人輕議更法其後見法不可行
猶遂非憚改王珪曰利不百不變法上曰大抵均輸之
法如齊之管仲漢之桑𢎞羊唐之劉晏其才智僅能推
行况其下者乎朝廷措置經始所當重惜雖少年所不
快意然於國計甚便姑静以待之(新進輕議改法當考/或與沈括相關本志)
(甚畧已附注熈寜十年二月二/十七日今用實録正文并寳訓)　以鎮南軍節度推官
彭持為著作佐郎持提舉兩浙市易司嵗餘收息錢十
九萬緡特賞之
丁酉置大理寺勾當公事官二員以大小使臣充　詔
大理少卿資任視三司判官丞視轉運判官　文彦博
言騎㨗副指揮使李成往年破貝州功第一兼武藝精
熟乞令詣闕呈試換一前班從之　詔閤門祗候趙戡
押賜夏國主中冬時服輒收接蕃書令開封府劾罪
戊戌左藏庫使李希一為永興軍路鈐轄希一初授本
路都監自陳乞一路分鈐轄上批希一累經外任恐自
當陞鈐轄可具資序進呈遂命之　賜度僧牒百修眀
州城　相州安陽縣民叚簡以父兩目失眀斷臂取骨
髓飲父父目復常
二月庚子朔詔保州作院募民為工匠其給銀鞋錢及
南郊賞賜視廂軍以諸州軍作院所給舊並係廂軍投
換故也
辛丑經制熈河路邊防財用司言蕃官内蔵庫使李楞
占納支等乞助築熈州外城從之仍日給運土人米一
升毋得抑勒科定赴役人數眀年築河岷州蕃官趙醇
忠趙結成瑪皆以夫助城亦給之　馬軍都虞候燕達
言内外諸軍拍試教閱弩乞許用鐡臂鉤踏射不用包
指鐵臂鈎在手脫之上踏硬取力比之包指頗加斗力
便於施放仍遇敵相近執持刀杖無所妨礙從之後詔
諸軍用鐵臂鈎踏射者各於斗力外加三斗
壬寅詔自今帶御器械遇獨員差内侍押班兼權　進
媫妤宋氏為充媛　上批審刑院刑部乞因併差詳議
詳斷官入試院積未斷公案凡五百餘道罪人幽繫囹
圄日夜待命豈宜淹滯留壅如此其自今月三日後官
吏並勒宿
癸夘詔聞濵棣徳博州盜發相仍令提㸃刑獄汪輔之
督捕無致結集如捕盜官弛慢劾罪以聞　又詔定公
使錢三司開封府嵗萬緡司農寺三千五百緡將作監
三千緡都水監二千五百緡羣牧司軍器監都提舉市
易司各二千緡兵部千五百緡刑部除舊大理寺月支
錢外千緡國子監七百緡並自今年始其不該裁定處
依舊
甲辰詔威茂黎三州罷行義倉法初知興州羅觀乞置
義倉於川峽四路許之既而成都府路提舉司言威茂
黎三州夷夏雜居稅賦不多舊不推行新法嵗計軍儲
皆轉運司支移彭蜀州稅米就輸及募人入中恐不可
置義倉故有是命　又詔諸王宫教授自今不許過兩
任　又詔近已罷都大提舉在京諸司庫務司其所𨽻
庫務令三司副使判官勾當公事分季㸃檢申中書
乙巳審刑院刑部請以審官東院地為審刑院太常禮
院地為刑部詳斷司從之　太常丞集賢校理顧臨權
發遣開封府推官太子中允直集賢院開封府推官范
育依舊為樞宻院檢詳官(十七日臨罷府/推吕公著云云)　詔河北東
路提舉司借常平錢四萬緡分給大名府澶州糴軍糧
丙午河東經畧司言大山軍廵檢韓渭擅領兵士入北
界與北人相射及誘致蕃部至廨宇待以客禮詔渭衝
替令轉運司劾罪　詔皇太后姪禮賔使榮州刺史髙
公紀乆疾在告可罷勾當三司衙司差提㸃崇先觀免
日赴起居
丁未詔知南劒州萬公儀追一官免勒停通判黄子春
知邵武軍周約簽判李上儐各罰銅二十斤差替其餘
廵檢廵茶鹽縣令尉追官勒停罰銅衝替者凡二十九
人並坐賊廖恩經所部不覺察及討捕無功雖㑹赦降
去官猶責及之　太常丞程顥判武學(十五日顥罷/吕公著云云)
庚戌計議措置邊防公事所言以環慶路正兵漢蕃弓
箭手强人聫為八將第一將駐慶州第二將環州第三
將大順城第四將淮安鎮第五將業樂鎮第六將木波
鎮第七將永和寨第八將邠州從之　詔梓州路轉運
使髙秉判官程之才各陞一任以討瀘州夷事饋運有
勞也　詔聞濵棣滄州昨因災傷至今民尚乏食其令
提舉官李孝純存䘏有合行事行訖以聞事體稍重者
奏聴㫖察知縣縣令有不職者權對移
辛亥知越州給事中集賢殿修撰程師孟降為右諫議
大夫坐前知廣州失入市易牙人杖罪及斷割牙錢不
當也　荆湖北路都鈐轄司言辰州本斗堡斬獲蠻賊
十首級其餘殺戮甚衆殘黨窮廹亡散類皆卑弱其有
能自歸者欲誡約遣還以示威信詔自歸者貸其死毋
給賞令仍舊住坐　詔聞齊兖濟鄆州榖價貴甚斗直
㡬二百囏食流轉之民頗多司農寺其諭州縣以所積
常平倉榖通同比元入價斗虧不及十錢即分場廣糶
濵棣滄州亦然三司又言齊淄等州榖貴春夏之交慮
更艱食請輟廣濟河所漕榖二十萬石減價出糶所糶
錢發上京理為年額從之　詔禮部下第進士七舉諸
科八舉曽經殿試進士九舉諸科十舉曽經禮部試年
四十以上進士五舉諸科六舉曽經殿試進士六舉諸
科七舉曽經禮部試年五十以上者聽就殿試内三路
人第減一舉皇祐元年以前禮部進士兩舉諸科三舉
凖此仍不限年其進士一舉諸科二舉年六十以上者
特推恩又詔開封府國子監間嵗考場以前到禮部進
士五舉諸科六舉年五十以上許就殿試(又詔朱墨本/並於三月一)
(日重出/今削去)　上批京東淮南兩浙路應副髙麗貢使什物
可逐路委一監司主領禁毋他用
壬子梓州路轉運司言去年十一月蠻乞弟率衆犯邊
縱火掠人雖已遁歸慮復來冦乞増禁軍及召施黔州
義軍赴江安縣納溪寨為守備候團結夷人子弟可用
及邊事帖息漸減放從之仍令留黔州義軍二百人月
給糧米一石　職方郎中知瀘州任伋減磨勘二年以
韓存寳言討夷人仍宣力故也(正月九日伋已差替今/猶以知瀘州減年當考)
　端眀殿學士兼翰林侍讀學士提舉崇福宫司馬光
言同編修資治通鑑范祖禹已改京官罷任乞留在局
編修從之　詔開封府界提㸃提舉司京東河北路轉
運提舉司權住催理第四等以下戸逋負俟夏熟日輸
納仍令河北轉運司具災傷州縣見催殘零逋負各是
何官司錢物所負若干數以聞
癸丑復太常少卿知澶州韓璹為右諫議大夫仍再任
璹先坐失舉人追官一期當叙而知諫院黄履言璹治
郡又治決河最有功故有是命　上批瀘州蠻乞弟雖
蕞爾小醜不足深憂然彼方武備不修兵力疲軟守具
殘缺使賊知我虛實猖狂豕突過江即便至瀘州城下
或守吏寡謀小有差跌則一路惶駭旁郡兵既難於救
援邂逅之間遂成巨患今雖從京已發歩軍兩指揮然
道里遼逺到未有期可就近選發秦鳳路下畨土軍歩
人兩指揮
甲寅罷程顥判武學以御史何正臣言顥學術迂濶趨
向僻異故也後二日又罷顧臨開封府推官令仍舊判
武學臨受命踰旬顥才八日也同知樞宻院吕公著言
臣聞臯陶陳謨以知人為難孟子論道以知言為要所
謂知人則哲能官人何憂乎驩兠何畏乎巧言令色孔
壬者知人也詖辭知其所蔽淫辭知其所陷邪辭知其
所離遁辭知其所窮者知言也故曰帝王之徳莫大乎
知人而成敗之機在於察言是以堯舜在上眀目達聦
詢四岳以難壬人命納言以聖讒說使惡直醜正者不
能亂天下之俗服讒蒐慝者不能遷人主之意然後四
門穆穆而朝廷清眀權歸於上而天下無事臣向䝉陛
下擢在樞府中謝日不敢縷陳細務輒論及判別忠邪
之道甞謂陛下勵精為治十年不懈小大政事日欲増
葺而朝廷之間邪説尚勝大抵小人之害君子必求要
切之語以中之使之不能自解方朝廷修改法度之初
凡在朝野孰無論議陛下聖度兼包豈悉記録而小人
賊害指目未已茍昔有異同之論而今不為言者所容
則必指以為沮壊法度之人不可復用非陛下加意省
察則端人良士類遭排格當時粗陳此論陛下頗賜開
納近日除顧臨開封府推官程顥判武學搢紳聞之皆
以為顥昔任御史嘗有所言陛下不以為過而稍用之
知朝廷用人不終遺棄必料𫝊之四方士人無不欣仰
然命下數日復因言者而罷去則知臣前所陳者其風
猶未殄也臣實不佞嘗為一二識者私道陛下聖徳竊
以為陛下春秋鼎盛履崇髙之位操生殺之柄而記人
之功忘人之過極天地山海之量此羣下所以愛戴而
人人願立於朝也小大之臣雖姦回頗僻如鄧綰者猶
降責不踰年遽復侍從授以方面則是盛眀之世本無
棄絶之人邪正賢不肖亦未易以一言而定也臣愚以
謂今日公卿士大夫嘗於朝廷法令有所可否然其愛
君許國之心愈乆而益眀者甚多其唱和雷同承迎附
㑹而姦言汚行卒為陛下所照者盖亦不少然則人固
未易知士亦不可忽也况如顥者陛下早自知之其立
身行已素有本末講學論議乆益疏通且其在言路日
時有論列皆辭意忠厚不失臣子之體使得復見用於
聖世其奮身報國未必在時輩之後兼所除武學差遣
亦未為仕宦之要津而小人斷斷必以為不可者直欲
深梗正路廣沮善人其所措意非特一二人而已臣區
區所慮者讒説殄行之徒日以熾盛則守正向公之士
愈難自立其於聖政不為無損臣受恩與常人不同茍
有所當言者不敢顧避緘黙以負陛下優遇惟陛下幸
察　詔大理寺官屬可依御史臺例禁出謁及見賔客
　成都府路提舉言漢州自熈寜七年災傷戸絶之家
有暴骸未𦵏者三十四戸九十八人乞人給錢二千收
瘞鬻絶戸田宅以償官從之(朱史簽貼云此事至小兼/賣本人戸絶田産收𦵏自)
(有編敕正條合刪/去新史復存之)　日中有黒子如李凡十日乃散(舊/紀)
(書此新紀不/書散日志同)
乙夘詔乞弟如再犯省地委王光祖與捕盜官分兵進
討令有所懲艾毋得縱其焚掠仍令轉運司協力經制
　又詔兖鄆齊濟濵棣徳博州飢甚艱食之民頗多可
遣官分往諸州益募民為兵以補開封府界京東京西
將兵闕額　上批殿前馬軍司同提舉教習軍馬所已
拍試限滿依前不入等兵級可並與本軍合入退軍以
楊遂等言捧日龍衞三十二指揮内二百一十人展季
已滿所習弓箭猶未入等故也　命左藏庫副使張克
眀簡奉先兵級以補轉員軍分克眀任永定陵都監回
建言乞升簡故有是命　知大理卿崔台符言流以下
罪長貳親録問决遣其大辟罪乞牒御史臺選差曽任
親民常參官一員審問即特㫖推勘罪至大辟或命官
即臨時取㫖差官詔大辟罪牒御史臺差官赴糾察司
審覆餘如所請後又詔報御史臺差官同糾察司就寺
審覆(舊紀書詔大理决重辟御史/臺同糾察司審覆新紀不書)
丙辰判國子監李定言直講以𫝊授經術為職乞不令
管規矩事從之　詔解池鹽嵗以二百四十二萬緡為
額自眀年始其嵗増錢十二萬緡半令三司封樁半與
陜西轉運司移用先是解鹽鈔分東西西鹽止得賣於
所定地又並邊州軍市芻糧給鈔過多故鈔及鹽皆賤
而難售商旅不行官價自分而為二於是三司及制置
解鹽司言東鹽價重西鹽價輕請放西鹽得自便而増
其價與東鹽等以平鈔法嵗可増十二萬緡後給鈔更
不分東西關渡西鹽約束悉廢省並從之解池鹽鈔舊
以二百二十萬緡為額至轉運使皮公弼請増十萬以
助邊糴至是為二百四十二萬三司又言商人已請出
西鹽宜令貼納虧官錢使與新法價平亦如其請(食貨/志載)
(此叚自先是以下與實録同已附注熈寧十年二月七/日沈括自誌為鹽蠧者其説有四此其第三説也四説)
(已附熈寜十年二月二十七日按括自誌則為三司使/實行其説今括於十年七月九日罷實録乃載此事於)
(元豐二年二/月不知何也)
丁巳詔河北京東河東陜西久不雨可分遣禮官禱於
東西北嶽五臺山　著作佐郎司農寺主簿黄顔為太
子中允兼監察御史裏行　贈馮翊郡君連氏為美人
連氏仁宗朝内人也　詔成都府鈐轄寄任頗重與他
路不同其知府處置鈐轄司職事自今並須參議於接
待儀範並依蔡延慶未到任以前體例毋輙裁損座次
與監司依熈寧附令敕施行仍罷與本路通判序官指
揮初成都兩鈐轄謁知府止循廊及退即㕔堦上馬至
蔡延慶以帶都鈐轄仍令趨堦仍不上馬馮京以前執
政帶安撫使其禮遇頗殺或以為言故降是詔(墨本趙/抃馮京)
(以前執政為安撫使故見鈐轄/儀稍殺朱改之今刪取修潤)　馬軍司言雲騎軍闕
二千一百十五人詔於雲㨗等軍選補　又詔川峽四
路武寧指揮本教閱廂軍昨升為禁軍其於廂軍舊額
除之
戊午詔應置市易務處賒請錢並依在京市易務法聽
以金銀物帛抵當收息毋過一分二釐(正月九日詔并/王居卿云云又)
(三年九月五/日皆當考)
庚申詔近詔北界歸眀人守官致仕分司及牙校軍民
僧人各具所在并元歸眀年月見今職位姓名奏上其
西界投來及送到人口凖此所有西北界入漢地作過
編配人數亦令具年月及所在以聞　詔入内東頭供
奉官宋用臣不須候盧秉押米運到京及今河水未通
先往案視導洛通汴利害以聞(元年十二月六日初遣/安燾二年三月二十一)
(日罷/盧秉)　又詔諸路方春闕雨慮生蝗蝻害田其令河北
陜西京東西等路監司常戒州縣撲滅毋致滋生
乙丑知滄州張問言民飢至相食今州倉大豆四萬九
千餘石可支五年漸有陳腐乞留支二年外斥其餘以
賜飢民可活良民三萬口上批可下提舉常平事李孝
純速相度施行訖聞奏
戊辰詔増監察御史裏行何正臣舒亶同鞫太學獄(綱/要)
(云生/虞蕃)不許接見賔客從御史臺請也(太學獄初送開封/在元年十二月五)
(日不知何時移御史臺此年/三月一日五月十七日可考)　經制熈河路邊防財用
司言十事乞收熈河岷州通逺軍官員職田以募弓箭
手視逐官元給頃畝每頃嵗給本司錢十千一也已拘
收三州一軍公使醋坊歸本司資助請以逐處月収課
利約定監官三等食錢月終紐計於醋坊净利錢内納
給二也岷州鹽官鎮通逺軍鹽川寨兩鹽場近撥屬本
司嵗入増羡乞自今年别立界嵗終較其登耗以施賞
罰三也鳳翔府増置市易務與秦熈等五市易務相為
表裏移用變易四也本路州軍嵗遣官置場和糴遇榖
價貴即出糶收息乞視所收息錢萬緡以上與減磨勘
一年内選人免試與優便差遣每二萬緡循一資五也
四市易務各増監官一員兼領市糴可減罷本司凖備
差使四人六也通逺軍威逺寨錢監改鑄銅錢罷鳯翔
府郿縣剏置錢監七也秦鳯路坑冶如不許本司經制
乞令轉運司撥還已興置本錢如許經制乞發遣陳述
坑冶選人楊徽赴本司其坑冶如係本司剏置並乞𨽻
屬本司八也岷州􁌿川荔川閭川寨通逺熟羊寨乞置
牧養十監募兵為監牧指揮其營田乞依官莊例募永
濟卒二百人其永濟卒通以千人為額以十六官莊四
營田工役其請給並從本司自辦九也遇急乞依茶場
司例許權差待闕得替官勾當十也又言乞築河州西
原北河堡並從之　廢鼎州白塼黄石二寨
