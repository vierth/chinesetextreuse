
御批厯代通鑑輯覽卷六十三
唐
僖宗皇帝
(己/□)乾符六年春正月高駢遣將分道擊黄巢大破之巢
趣廣南
　高駢遣其將張璘梁纘分道擊黄巢屢破之降其將
　秦彦(徐州/人)畢師鐸(寃句/人)李罕之(項城/人)等巢遂趣廣南
夏四月庚申朔日食
以王鐸為行營招討都統
　上以羣盜為憂王鐸曰臣在朝不足分陛下之憂請
　自督諸將討之詔以鐸為荆南節度使行營都統鐸
　奏以李係為副使將精兵五萬屯潭州(隋置今湖南/長沙府是)
　以拒黄巢(係晟之曽孫也有口才而實無勇/畧鐸以其家世良將故奏用之)
秋七月黄巢陷廣州節度使李迢死之
　黄巢上表求廣州節度使上命大臣議之左僕射于
　琮以為廣州市舶寶貨所聚豈可令賊得之宰相請
　除巢率府率(唐置左右衛率府率各/一人掌東宮兵仗羽衛)從之巢得告身
　大怒詬執政急攻廣州陷之執節度使李迢使草表
　迢曰予代受國恩親戚滿朝腕可斷表不可草巢殺
　之(高駢奏請遣兵馬使張璘將兵五千于彬州守險/留後王重任將兵八千于循潮二州邀遮自將萬)
　(人自大庾嶺趣廣州擊巢巢必逃遁乞敇王鐸以兵/三萬守梧昭桂永四州之險不許  大庾嶺即梅嶺)
　(注見前梧州唐置今廣西梧州府是昭州亦唐置今/廣西平樂府是永州隋置今湖南永州府是餘注並)
　(見/前)
冬十月以高駢為淮南節度使充鹽鐵轉運使周寶(字/上)
(珪平州/盧龍人)為鎮海節度使(綱目于是條提綱高駢為淮南/節度使下不書周寶為鎮海節)
(度使而書崔安潛為西川節度使考唐書崔安潛傳乾/符初安潛代高駢領西川節度使又高駢傳駢自西川)
(徙荆南再授鎮海是安潛之領西川在高駢徙節鎮海/之前不在是年也提綱所書似安潛于是年始受西川)
(之命與本傳不符今依通鑑書周寶為鎮海不書安潛/為西川再考通鑑是年三月有記安潛置黄頭軍事綱)
(目移載于此今補注于後陳/敬瑄為西川節度使條目)
黄巢陷潭州遣其將尚讓逼江陵王鐸走守將劉漢宏
(兗州/人)作亂
　黄巢在嶺南士卒罹瘴疫死者什三四其徒勸之北
　還以圖大事巢乃自桂州編筏沿湘而下抵潭州李
　係不敢出巢攻陷之(係奔/朗州)遣尚讓進逼江陵衆號五
　十萬江陵兵不滿萬王鐸留其將劉漢宏守江陵自
　帥衆趣襄陽漢宏大掠北歸為盜後數日賊乃至(漢/宏)
　(尋寇宋兗遂掠申光詔/諸道兵討之漢宏乃降)
十一月山南東道節度使劉巨容大破黄巢于荆門(注見/前)
　黄巢趣襄陽劉巨容與江西招討使曹全晸合兵屯
　荆門闗以拒之賊至巨容伏兵林中全晸逆戰陽敗
　以誘賊伏發大破之俘斬什七八賊渡江東走或勸
　巨容窮追巨容曰國家喜負人有急則撫存將士不
　愛官賞事寧則棄之或更得罪不若留賊以為富貴
　之資衆乃止全晸渡江追賊㑹朝廷除代亦還由是
　賊勢復振陷鄂州掠饒(今饒/州府)信(今廣/信府)等十五州衆至
　二十萬
十二月王鐸罷以盧攜同平章事
　初盧攜嘗薦高駢可為都統至是駢將屢破賊乃復
　以攜為相凡王鐸鄭畋所除將帥多易置之
(庚/子)廣明元年春二月殺左拾遺侯昌業
　昌業以盜賊滿關東而上專務遊戲賞賜無度田令
　孜專權無上社稷將危上疏極諫上大怒召昌業至
　内侍省賜死(上善騎射劍槊法算至于音律蒱博無/不精妙好蹴鞠鬬雞尤善擊毬甞謂優)
　(人石野猪曰朕若應擊毬進士舉須為狀元對曰若/遇堯舜作禮部侍郎恐陛下不免駁放上笑而已)
改楊子院為發運使
　從高駢之請也度支以用度不足奏借富戸胡商貨
　財之半駢上言天下盜賊蜂起皆出于饑寒獨富户
　胡商未耳乃止
三月以陳敬瑄為西川節度使
　崔安潛之鎮許昌也(安潛先為忠/武節度使)田令孜為其兄陳
　敬瑄(令孜本姓陳氏冒宦者姓/為田敬瑄素微賤為餅師)求兵馬使不得既而
　安潛代高駢鎮蜀(蜀兵怯弱安潛募陳許壯士與蜀/人相雜訓練得三千人皆戴黄帽)
　(號黄頭軍又奏乞洪州弩手教蜀人用弩走丸/而射之選得千人號神機營蜀兵由是浸彊)敬瑄
　因緣令孜得隸神策(累遷大/將軍)至是令孜見關東羣盜
　日熾隂為幸蜀之計奏以敬瑄及其腹心楊師立王
　勗羅元杲鎮三川上令四人擊毬賭之敬瑄得第一
　籌即以為西川節度使代安潛師立鎮東川勗鎮興
　元
以鄭從讜(字正求餘慶之孫乾符/五年九月同平章事)為河東節度使
　河東軍屢亂(乾符六年軍亂殺節度使崔季康/是年正月復亂殺節度使康傳圭)兵益
　驕故以宰相鎮之從讜奏以王調劉從龜(字子/長)崇魯
　(字郊文皆政/會七世孫)趙崇為參佐時人謂之小朝廷言名士
　之多也(從讜貌温而氣勁多謀而善斷將士欲為惡/者輙先覺誅之知張彦球有方畧本心非欲)
　(為亂乃獨推首亂者殺之慰諭彦球/委以兵柄彦球為盡死力卒獲其用)
以高駢為諸道行營都統
　盧攜奏以駢為都統駢乃傳檄徵天下兵且廣召募
　得兵七萬威望大振攜病風不能行内挾田令孜外
　倚高駢寵遇甚厚貨賂公行豆盧瑑無他才附之崔
　沆時有啓陳常為所阻
夏五月以李順融為樞密使
　始降白麻與將相同
六月黄巢别將陷睦婺州(睦州注見前婺州隋/置今浙江金華府是)
　黄巢屯信州遇疾疫卒徒多死張璘急擊之巢以金
　啗璘且致書請降于高駢駢欲誘致之許為之求節
　鉞時昭義感化義武等軍皆至淮南駢恐分其功乃
　奏賊不日當平不煩諸道兵悉遣歸之賊知之乃告
　絶請戰駢怒令璘擊之兵敗璘死巢勢復振陷睦婺
　兩州尋復陷宣州(注見/前)
遣宗正少卿李龜年使南詔與和親
　初南詔遣使求和親(事具/前)比使還西川節度使崔安
　潛表以崔澹之議為是(澹以和親不/可許亦具前)上命宰相議之
　盧攜豆盧瑑曰蠻數犯邊天下疲弊致百姓困為盜
　賊皆蠻故也不若且遣使臣報復縱未得其稱臣奉
　貢且不使之懐怨犯邊亦可矣乃詔陳敬瑄許其和
　親而不稱臣以宗正少卿李龜年充使賜以金帛(中/和)
　(初南詔上表欵附/後遂以宗女妻之)
秋七月黄巢渡江
　黄巢自采石渡江圍天長(唐縣今/屬泗州)六合(即古堂邑隋/置縣今屬江)
　(寧/府)兵勢甚盛淮南將畢師鐸言于高駢曰朝廷倚公
　為安危今賊數十萬衆乘勝長驅若不據險擊之使
　踰長淮必為大患駢以諸道兵已散張璘復死自度
　力不能制不敢出兵且上表告急先是盧攜謂駢有
　文武長才若悉委以兵柄黄巢不足平及表至人情
　大駭詔書責駢駢遂稱風痺不復出戰(巢衆號十五/萬副都統曹)
　(全晸以六千人與之戰顧有斬獲以衆寡不敵退屯/泗上以候援軍而駢竟不之救賊遂擊破全晸悉衆)
　(渡/淮)
李可舉(幽州節/度使)討李克用大破之李琢(蔚朔節/度使)討李國
昌敗之國昌克用亡走達靼(靺鞨别部居于隂山靼當/割反  劉友益曰逹靼始)
(見/此)
　先是李琢與李可舉及吐谷渾都督赫連鐸共討沙
　沱沙沱大將高文集以朔州降至是李克用引兵擊
　文集可舉遣兵邀之于藥兒嶺(胡三省注在雄武軍/西雄武軍注見前)
　大破之殺萬七千餘人李盡忠程懐信皆死琢及赫
　連鐸進攻蔚州李國昌戰敗部衆皆潰獨與克用及
　宗族北入達靼(後數月赫連鐸隂賂達靼使取之克/用知之時與其豪帥遊獵置馬鞭木)
　(葉或懸針射之無不中豪帥心服又置酒與飲酒酣/克用言曰吾得罪天子願效忠而不得今聞黄巢北)
　(來必為中原患一旦天子若赦吾羅得與公輩南向/共立大功不亦快乎人生幾何誰能老死沙磧邪達)
　(靼知無留/意乃止)
冬十一月黄巢陷東都
　黄巢既渡淮所過不虜掠惟取丁壯以益兵遂陷申
　州入潁宋徐兗之境自稱天補大將軍轉牒諸軍云
　各宜守壘勿犯吾鋒吾將入東都即至京邑自欲問
　罪無預衆人(胡三省注言已欲問罪/于朝廷與衆人無預也)京師聞之大恐
　盧攜稱疾不出豆盧瑑崔沆請發闗内及神策軍守
　潼闗上對宰相泣下田令孜陳幸蜀之計瑑和之上
　不懌令且發兵守潼闗令孜薦張承範等使將兵以
　令孜為都指揮制置招討等使巢入東都境汝鄭把
　截使齊克讓收軍退保潼闗奏乞早遣糧援上命選
　兩神䇿弩手得二千八百人令張承範等將以赴之
　巢陷東都留守劉允章帥百官迎謁巢入城勞問閭
　里晏然田令孜奏募坊市數千人以補兩軍
以周岌為忠武節度使秦宗權(上蔡/人)為蔡州刺史
　初忠武節度使薛能遣牙將秦宗權調發至蔡州會
　許州亂大將周岌逐能而殺之(時詔諸道發兵屯溵/水徐州兵過許昌大)
　(譟能慰撫之乃定時周岌亦引兵赴溵水聞之遽還/襲殺徐卒以能待徐卒厚并殺之  溵水注見前)
　自稱留後宗權託云赴難選募蔡兵遂逐刺史據其
　城及是詔以岌帥忠武岌即表宗權為刺史
十二月黄巢入潼闗
　張承範等發京師神䇿軍士皆長安富家子賂宦官
　竄名軍籍厚得廩賜未嘗更戰陳聞當出征父子聚
　泣多以金帛雇病坊貧人代行往往不能操兵是日
　上御章信門樓臨遣之承範進言聞黄巢擁數十萬
　之衆鼓行而西齊克讓以饑卒萬人依托闗下今遣
　臣以二千餘人屯於闗上而未聞為饋餉之計以是
　觀之臣竊寒心願陛下趣諸道精兵早為繼援上曰
　卿輩第行兵尋至矣十二月承範等至潼闗與克讓
　軍皆絶糧黄巢軍抵闗下不見其際呼聲振河華克
　讓力戰自午至酉士卒饑甚遂潰克讓走入闗賊急
　攻潼闗承範悉力拒之賊自闗左禁阬(即□峪口也/在潼闗南平)
　(時禁人往來以榷/征税謂之禁阬)入夾攻潼闗闗上兵潰承範變服
　脱走巢入華州留其將喬鈐守之
以黄巢為天平節度使
　先是巢將渡淮豆盧瑑請以天平節鉞授巢俟其到
　鎮討之盧攜以為不可乃止及是復下制授之
以王徽(字昭文/京兆人)裴澈(休従/子)同平章事盧攜自殺
　田令孜聞巢已入闗恐天子責己乃歸罪于攜貶為
　賓客分司而薦徽澈為相攜仰藥死
黄巢入長安帝走興元
　鳯翔博野(長慶初李寰以博野兵三千/歸京師留戍鳯翔名博野軍)援兵至渭橋
　見新軍(田令孜/所募)衣裘温鮮大怒掠之更為賊鄉導以
　趣長安既入城令孜帥神䇿兵五百奉帝自金光門
　出惟福穆澤夀四王(夀王即昭/宗餘無考)及妃嬪數人従行百
　官皆莫之知晡時賊前鋒入長安金吾將軍張直方
　帥文武數十人迎于灞上巢入城數日其徒各出大
　掠巢不能禁尤憎官吏得皆殺之上趣駱谷鳯翔節
　度使鄭畋謁于道次請留鳯翔上曰朕不欲密邇巨
　寇且幸興元徵兵以圖收復卿可糾合鄰道勉建大
　勲畋曰道路梗澁奏報難通請得便宜從事許之
黄巢僭號
　巢殺唐宗室在長安者無遺類遂入宫自稱大齊皇
　帝改元金統唐官三品以上悉停四品以下如故以
　尚讓為太尉命朱温屯東渭橋(温碭山人少孤貧與/兄昱存依萧縣劉崇)
　(家崇數笞辱之崇母獨憐之戒家人曰朱三非/常人也汝曹善遇之  胡三省曰朱温始此)豆盧
　瑑崔沆于琮劉鄴匿民間巢搜獲皆殺之廣徳公主
　曰我唐室之女誓與于僕射俱死賊并殺之將作監
　鄭綦庫部郎中鄭係義不降賊舉家自殺張直方多
　納亡命匿公卿于複壁巢殺之
鳯翔節度使鄭畋合鄰道兵討賊
　鄭畋還鳯翔召將佐議拒賊皆曰賊勢方熾且宜従
　容以俟兵集乃圖收復畋曰諸君勸畋臣賊乎因悶
　絶仆地不能言會巢使者以詔書至監軍與之宴樂
　奏將佐以下皆哭使者怪之幕客靳儲曰以相公風
　痺不能來故悲耳民間聞者莫不泣畋聞之曰吾固
　知人心尚未厭唐賊授首無日矣乃刺指血為表遣
　使詣行在召將佐諭以逆順皆聴命刺血與盟完城
　塹繕器械訓士卒密約鄰道合兵討賊鄰道皆許諾
　時禁軍分鎮闗中者尚數萬畋使人招之皆至軍勢
　大振巢遣人齎詔召畋畋斬之
車駕至興元詔諸道出兵收復京師
義成節度使王處存(京兆萬/年人)舉兵入援
　處存聞長安失守號哭累日不俟詔命舉軍入援遣
　千人間道詣興元衛車駕
黄巢遣朱温攻河中節度使王重榮(太原/祁人)與戰大破之
遂入援
　黄巢之入闗也王重榮為河中留後請降于巢既而
　巢遣使調發河中吏民不勝其苦重榮謂衆曰始吾
　屈節以紓患今調發不已亡無日矣悉驅巢使者殺
　之巢遣朱温擊河中重榮與戰大破之獲糧仗四十
　餘船遣使與王處存結盟引兵營于渭北
(辛/丑)中和元年春正月帝幸成都
　陳敬瑄遣兵奉迎請幸成都田令孜亦勸上上従之
以蕭遘(字得聖/寘之子)王鐸同平章事
　上次綿州以遘同平章事及至成都以鐸守司徒復
　同平章事(時裴澈亦自賊/中奔詣行在)
二月加高駢東面都統
　上遣使趣駢討黄巢道路相望駢終不出兵
三月以鄭畋為京城四面諸營都統
　詔以畋為都統蕃漢將士赴難有功者並聴其墨敕
　除官畋奏以涇原節度使程宗楚為副都統(黄巢遣尚/讓帥衆五)
　(萬寇鳯翔畋使司馬唐𢎞夫伏兵要害自以兵數千/陳于高岡賊以畋書生輕之鼓行而前伏發大敗于)
　(龍尾陂斬首二萬餘級東龍/尾陂在鳯翔府岐山縣)
赦李克用遣李友金召之
　友金克用族父也前與高文集同降及是代北監軍
　陳景思帥之入援至絳州以賊勢方盛乃俱還代州
　募兵得三萬人屯于崞西(崞縣之西也/崞縣注見前)友金因説景
　思曰吾兄司徒父子勇畧遇人為衆所服請奏天子
　赦其罪召以為帥則代北之人一麾響應賊不足平
　也景思遣使言之詔如所請友金以五百騎迎之克
　用帥達靼諸部萬人來赴
鄭畋傳檄天下合兵討賊
　宥州(注見/前)刺史拓䟦思恭本党項羌也紏合夷夏兵
　㑹鄜延節度使李孝昌同盟討賊奉天鎮使齊克儉
　遣使詣鄭畋求自效畋乃傳檄天下合兵討賊時天
　子在蜀詔令不通天下謂朝廷不能復振及得畋檄
　爭發兵應之賊懼不敢復窺京西而諸道并四夷貢
　獻行在不絶蜀中府庫充實賞賜不乏士卒欣悅
夏四月官軍入長安黄巢走還襲之殺副都統程宗楚
鳯翔司馬唐𢎞夫復據長安
　是時唐𢎞夫屯渭北王重榮屯沙苑王處存屯渭橋
　拓䟦思恭屯武功鄭畋屯盩屋𢎞夫乘龍尾之捷進
　薄長安黄巢帥衆東走程宗楚先入𢎞夫繼至處存
　帥鋭卒五千夜入城民讙呼出迎爭以瓦礫擊賊軍
　士釋兵入第舎掠金帛妓妾賊露宿灞上詢知官軍
　不整還襲之大戰長安中宗楚𢎞夫死軍士死者什
　八九處存收餘衆還營巢復入長安縱兵屠殺流血
　成川謂之洗城諸軍皆退
五月高駢移檄討賊出屯東塘(即茱萸灣在今掦州府/江都縣東北亦曰灣頭)
　有雙雉集廣陵府舎占者以為城邑將空之兆駢惡
　之乃移檄四方云將入討黄巢發兵八萬舟二千艘
　出屯東塘諸將數請行期駢託風濤為阻竟不發
忠武監軍楊復光克鄧州
　黄巢之陷長安也周岌降之甞以夜晏急召監軍楊
　復光左右曰周公臣賊將不利於内侍不可往復光
　曰事已如此義不圖全即詣之酒酣岌言及本朝復
　光泣下良久曰丈夫所感者恩義耳公自匹夫為公
　侯奈舎十八葉天子而臣賊乎岌亦流涕曰吾不能
　獨拒戰故貌奉而心圖之今日召公正為此耳因瀝
　酒為盟分軍八千人為八都遣牙將鹿晏𢎞晉暉(皆/許)
　(州/人)王建(字光圖/舞陽人)韓建(字佐時/長社人)張造李師泰(亦皆許/州人)龎
　從(曹州人後/更名師古)等(考異曰上書八都而下止有王/建等七人姓名諸書無可考也)將之
　時朱温方陷鄧州復光帥八都以擊温敗之遂克鄧
　州(胡三省曰王/建始見此)
六月以鄭畋為司空同平章事都統如故
李克用陷忻代州
　克用牒河東稱奉詔將兵討黄巢令具頓遞鄭從讜
　閉城設備而犒給之克用累日不發縱沙陀剽掠城
　中大駭尋引兵還陷忻代留居代州(既而克用/復寇蔚州)
秋七月西川黄頭軍作亂討平之
　田令孜為行在都指揮處置使頒賜從駕諸軍無虚
　日不及蜀軍頗有怨言令孜宴土(蜀軍/)客(従駕/軍)都頭
　(唐中業以後一部之軍謂/之一都其部帥呼為都頭)以金杯行酒賜之都頭皆
　拜受黄頭軍使郭琪獨不受起言曰蜀軍與諸軍同
　宿衛而賞賜懸殊頗有觖望恐萬一致變願軍容減
　諸將之賜以均蜀軍使土客如一則上下幸甚令孜
　黙然(有□目琪曰汝有功邪答曰琪生長山東征戍/邊鄙甞與党項契丹數十戰又甞征吐谷渾傷)
　(脇腸出線/縫復戰)乃自酌酒于别樽以賜琪琪知其毒不得
　已飲之歸殺一婢吮其血以解毒吐黑汁數升遂帥
　所部作亂令孜奉天子保東城閉門登樓命諸軍擊
　之琪夜突圍出奔高駢于廣陵(琪至江岸兵衆皆散/唯一吏從琪解印劍)
　(授之令齎詣陳敬瑄且教之曰汝見陳公言郭琪渡/江我以劍擊之墜水尸隨湍流下矣陳公必據汝言)
　(懸榜安衆汝得厚賞吾家亦可保/無恙也遂逸去敬瑄果免其家)
殺左拾遺孟昭圖
　上日夕專與宦官同處議天下事待外臣殊薄左拾
　遺孟昭圖上疏曰治安之代遐邇猶應同心多難之
　時中外尤當一體去冬車駕西幸不告南司遂使宰
　相以下悉為賊所屠前夕黄頭軍亂陛下亦不召宰
　相朝臣至今未知聖躬安否夫天下者高祖太宗之
　天下非北司之天下天子者九州四海之天子非北
　司之天子北司未必盡可信南司未必盡無用若天
　子與宰相了無闗涉朝臣皆若路人恐收復之期尚
　勞宸慮疏入令孜屏不奏矯詔貶昭圖嘉州(後周置/今四川)
　(嘉定/府是)司户遣人沉於蟇頤津(在眉州東蟇頤山下山/臨江津即玻璃江也)
　聞者氣塞
八月星交流如織或大如杯椀
感化牙將時溥(彭城/人)殺節度使支詳詔以溥為留後
　支詳遣時溥陳璠將兵入闗討黄巢至東都矯稱詳
　命還師而東及彭城詳迎勞甚厚溥説詳曰衆心見
　迫請公解印以相授詳不能制璠謂溥曰支僕射有
　惠于徐人不殺必成後悔溥不許送詳歸朝璠伏甲
　于七里亭(亭去徐州/七里因名)并其家屬殺之詔以溥為留後
　溥表璠為宿州刺史尋殺之(溥甞因食中毒疑判官/李凝古殺之凝古父損)
　(為散騎常侍在成都溥奏凝古父同謀田令孜受其/賂令御史臺鞫之蕭遘奏曰李凝古行毒事出曖昧)
　(父損相别數年安得誣以同謀溥恃功亂法欲殺天/子侍臣若狥其欲朝廷何以自立損乃得免時令孜)
　(專權羣臣莫敢迕視惟/遘屢與爭辨朝廷倚之)
夀州人王緒作亂陷光州
　夀州屠者王緒與妹夫劉行全聚衆五百盜據本州
　月餘復陷光州有衆萬餘人秦宗權表為光州刺史
　固始縣佐(唐制諸縣丞簿尉以/下有司功司户諸佐)王潮(字信成光/州固始人)及弟
　審邽(字次/都)審知(字信/通)皆以材氣知名緒以潮為軍正
　信用之(胡三省曰王/潮事始此)
九月高駢罷兵還府
　駢與鎮海節度使周寳俱出神策軍駢以兄事寳及
　封壤相鄰數爭細故遂有隙駢檄寳入援寳治舟師
　以俟之怪其久不行幕客或曰高公有併吞江東之
　志聲云入援未必非圖我也㑹駢使人約寳面㑹𤓰
　洲(在揚州府江都縣南江/濱有城為南北襟要地)議軍事寳辭疾不往由是
　遂為深仇駢留東塘百餘日詔屢趣之駢上表託以
　寳將為後患復罷兵還府(駢召董昌至廣陵錢鏐説/昌曰觀高公無討賊心不)
　(若去之昌従之自石鐃引兵入/據杭州周寳表為杭州刺史)
冬十月鳯翔行軍司馬李昌言作亂鄭畋赴行在
　李昌言將兵屯興平時鳯翔倉庫虚竭犒賞稍薄昌
　言因激怒其衆引軍還襲府城鄭畋登城謂之曰行
　軍茍能戢兵愛人為國滅賊亦可以順守矣乃以留
　務委之即日西赴行在詔以畋為太子少𫝊分司昌
　言為鳯翔節度使
(壬/寅)二年春正月以王鐸為諸道行營都統
　王鐸以高駢無心討賊自以身為首相發憤請行懇
　欵流涕至于再三上許之以鐸充都統罷高駢但領
　鹽鐵轉運使驛召崔安潛為副都統以周岌王重榮
　為司馬諸葛爽(青州博/昌人)康寔為先鋒使又以王處存
　李孝昌拓䟦思恭為京城三面都統以楊復光為南
　面營都監使
二月以鄭畋為司空同平章事
　軍事一以咨之
夏四月王鐸以諸道兵逼長安
　鐸將兩川興元之軍屯靈感寺(在西安府/富平縣)涇原屯京
　西易定河中屯渭北邠寧鳯翔屯興平保大定難屯
　渭橋忠武屯武功官軍四集巢勢日蹙號令所行不
　出同華(時長安城中斗米直三十/緡賣人為糧以肥瘠論價)
五月加高駢侍中罷鹽鐵轉運使
　駢既失兵柄復解利權攘袂大詬上表自訴言辭不
　遜上命鄭畋草詔切責之駢臣節既虧貢賦遂絶(駢/好)
　(神仙寵信方士吕用之用之引其黨張守一等共蠱/惑駢駢與鄭畋有隙用之謂曰宰相有遣劍客來刺)
　(公者今夕至矣惟張先生可以禦之駢請于守一守/一乃使駢衣婦人服潛于他室而代駢居寢中夜擲)
　(銅器于堦令鏗然有聲又密以彘血灑庭宇如格鬬/之狀及旦笑謂駢曰幾落奴手駢泣謝之用之刻青)
　(石為竒字曰玉皇授白雲先生髙駢密令左右置道/院香案駢得之驚喜用之曰玉皇以公焚修功著将)
　(補真官計鸞鶴不日當降是後駢于道院庭中刻木/鶴時著羽服跨之用之又欲以兵威脅制諸将請募)
　(驍勇二萬人號莫邪都駢即以張守一及用之為軍/使置将吏如帥府又慮人泄其姦謀乃言于駢曰神)
　(仙不難致但恨學道者不能絶俗累故不肯降臨耳/駢乃悉去姬妾謝絶人事賓客将吏皆不得見有不)
　(得已見之者皆先令沐浴齋祓拜起纔竟已復引出/由是用之専行威福無所忌憚而境内亦不復知有)
　(駢/矣)
六月蜀中羣盗起
　先是卭州牙官阡能(西蜀夷/有阡姓)因公事違期亡命為
　盗踰月衆至萬人横行卭雅于是羣盗並起(羅渾擎/句胡僧)
　(羅夫子/韓求)各聚衆數千人應之官軍與戰大敗(官軍恐獲/罪多執村)
　(民為俘陳敬瑄不問悉斬之其中亦有老弱婦人或問/之皆曰我方治田續麻官軍忽繫虜以來不知何罪)既
　而峽賊韓秀昇(唐書作故/涪州刺史)屈行從以兵㫁峽江路(即三峽/之路)
　為盗陳敬瑄遣兵討之復為所敗(江淮貢賦㫁絶雲/安淯井路不通乏)
　(鹽鹽雲安後周縣今曰雲陽属四川夔州府縣/有  井淯井在四川叙州府長寧縣北産鹽)敬瑄
　乃以押牙髙仁厚(史傳不/詳里系)為都招討指揮使先討
　阡能等平之(仁厚獲阡能謀者温言慰問謂曰汝/歸潜語諸寨我明日且戰有能釋甲)
　(迎者當署背為歸順字遂縱之去命諸將毁柵鼓而/前羅渾擎設伏詐降仁厚遣將不持兵入諭其衆皆)
　(真降渾擎窮而走衆執之仁厚曰愚人不足語乃署/降衆背令前驅過諸寨則大呼曰羅渾擎已降大軍)
　(至矣因示以背字寨中皆爭出降執句胡僧斬韓求/羅夫子奔阡能寨謀決戰會前驅者至衆皆不應羅)
　(夫子自到衆挈其首縛阡能以獻仁/厚出兵凡六日五賊皆平餘衆悉降)明年敬瑄復奏
　以仁厚為行軍司馬討峽路羣盜仁厚攻焚賊寨鑿
　沉其舟(賊精兵盡在舟中而資糧子女則皆在寨仁/厚訪知之乃揚兵江上久之不戰潛遣千人)
　(直薄賊寨火而譟之賊率舟兵救火仁厚令善泅者/鑿其舟皆沉衆惶懼多潰仁厚遣兵于要路遮擊且)
　(招/之)賊衆執秀昇行従以降(仁厚問狀秀昇曰自大中/皇帝晏駕天下無復公道)
　(紐解□絶今日反者豈獨秀昇杋上之/肉惟所烹醘仁厚愀然械送行在斬之)
秋七月以鍾傳為江西觀察使
　初王仙芝寇掠江西高安(唐縣今為江/西瑞州府治)人鍾傳聚蠻
　獠依山為堡衆至萬人仙芝陷撫州(唐置今為/府屬江西)而不
　能守傳入據之詔即以為刺史至是又據洪州(注見/前)
　朝廷遂以傳為觀察使傳既去撫州南城(漢縣今為/江西建昌)
　(府/治)人危全諷復據之遣其弟存昌據信州(傳尋拜鎮/南節度使)
　(攻撫州久不下傳自率兵圍之會城中夜起火諸將/請急攻傳曰君子不迫人之危乃掃地祭天嚮城再)
　(拜祝曰全諷不降非民之罪願天止火全諷聞之即/降傳居江西三十年累拜太保中書令封南平王)
八月劉漢宏寇杭州董昌擊破之
　先是劉漢宏既降以為宿州刺史漢宏怨朝廷賞薄
　乃復以為浙東觀察使至是漢宏遣其弟漢宥將兵
　二萬營于西陵(注見/前)謀併浙西董昌遣兵馬使錢鏐
　拒之鏐夜濟江襲其營大破之
九月朱温以華州降王鐸以為同華節度使
　朱温見黄巢兵勢日蹙知其將亡遂舉州降
冬十月以朱温為河中行營招討副使賜名全忠
以王敬武(青州/人)為平盧留後
　平盧大將王敬武逐其節度使安師儒自稱留後朝
　廷因而授之時諸道兵皆㑹關中獨平盧不至王鐸
　遣判官張濬(字禹川/河間人)往説之敬武已受黄巢官爵不
　出迎濬見而責之曰公為藩臣侮慢詔使不能事上
　何以使下敬武愕然謝之既宣詔將士皆不應濬徐
　諭之曰人生當先曉逆順次知利害黄巢販鹽虜耳
　公等捨累葉天子而臣之果何利哉今天下勤王之
　師皆集京畿而淄青獨不至一旦賊平天子返正公
　等何面目見天下之人乎將士皆改容引咎曰諫議
　(濬以諫議大/夫為判官)之言是也敬武即發兵従濬而西
十一月李克用將沙陀趣河中
　黄巢兵勢尚彊王重榮謀于都監楊復光復光曰鴈
　門李僕射驍勇有彊兵素有徇國之志所以不來者
　以與河東結隙耳若以朝旨諭鄭公而召之必來則
　賊不足平矣時王鐸在河中乃以墨敕召克用諭鄭
　從讜克用遂將沙陀萬七千人趣河中不敢入太原
　境獨以數百騎過晉陽城下别從讜從讜厚贈之
十二月以李克用為鴈門節度使
　克用將兵四萬至河中皆衣黑賊憚之曰鵶軍至矣
　皆避其鋒
(癸/卯)三年春正月李克用敗賊將黄揆(巢之/弟)于沙苑王鐸
以克用為東北面行營都統
以王鐸為義成節度使
　田令孜欲歸重北司稱鐸討黄巢久無功卒用楊復
　光策召沙陀而破之故罷鐸兵柄以悅復光
以田令孜為十軍十二衛觀軍容使
　令孜自以建議幸蜀收傳國寳列聖真容散家財犒
　軍為已功令宰相請加賞故有是命
魏博節度使韓簡寇鄆州及河陽其將樂行逹殺之(自/韓)
(允中據魏博至簡/凡二世十二年)詔以為留後(賜名彦禎尋/以為節度使)
成徳節度使王景宗卒以其子鎔為留後(鎔生方/十嵗)
三月李克用圍華州黄巢遣尚讓救之克用逆戰破之
　巢兵數敗食復盡陰為遁計發兵三萬搤(於革/反)藍田
　道(所以通武闗/南走之路)遣尚讓救華州李克用及王重榮引
　兵逆戰破之克用進軍渭橋毎夜令其將薛志勤康
　君立潛入長安焚積聚斬虜而還賊中大驚
以楊行愍(字化源合肥人/後更名行密)為廬州刺史
　行愍本廬州牙將勇敢屢有戰功(都將忌之屢遣戍/行愍過辭都將陽)
　(為好言問所乏對曰唯少公頭耳即斬之自/稱八營都知兵馬使刺史不能制薦於高駢)高駢以
　為押牙知廬州事朝廷因而命之行愍聞州人王勗
　賢召欲用之固辭問其子弟曰子潛好學愼密可任
　以事弟子稔有氣節可為將行愍召潛置門下以稔
　及定逺人季章為騎將(胡三省曰楊/行密事始此)
夏四月李克用破黄巢收復長安
　李克用與忠武將龎従河中將白志遷等引兵先進
　與黄巢軍戰于渭南一日三捷義成義武諸軍繼之
　賊衆大奔克用等入京師巢焚宫室遁去多遺珍寳
　于路官軍爭取之不急追賊遂逸去詔克用同平章
　事斬巢相崔璆克用時年二十八于諸將最少而兵
　勢最彊破黄巢復長安功第一諸將皆畏之(克用一/目微眇)
　(時人謂之/獨眼龍)
六月黄巢取蔡州節度使秦宗權降之合兵圍陳州
　巢使其驍將孟楷擊蔡州宗權逆戰而敗遂稱臣于
　巢初陳州刺史趙犨(陳州宛/邱人)謂將佐曰巢不死長安
　必東走陳其衝也不可不為之備乃完城塹繕甲兵
　積芻粟六十里之内民有資糧者悉徙之入城多募
　勇士使子弟分將之楷果移兵擊陳犨先示之弱伺
　其無備襲擊殺獲殆盡擒楷斬之巢聞之怒與宗權
　合兵圍城掘塹五重百道攻之陳人大恐犨諭之曰
　忠武素著義勇陳州號為勁兵况吾家久食陳禄誓
　與此州存亡且徇國而死不愈于臣賊而生乎有異
　議者斬數引鋭兵開門擊賊破之巢益怒營于州北
　為持久之計(時民間無積聚賊掠人為糧生投/碓磑并骨食之號其處曰舂磨塞)已而
　犨求救于鄰道朱全忠救之敗賊于鹿邑(全忠遂據/亳州  鹿)
　(邑隋縣今屬/河南歸徳府)
以劉謙(一名知謙字徳光其/先上蔡人後家南海)為封州刺史
　初謙為嶺南小校節度使韋宙竒之妻以兄女及是
　謙屢擊盜有功故有是命(胡三省曰劉/謙事始此)
秋七月以朱全忠為宣武節度使
　時汴宋荐饑驕軍難制外有大敵衆心危懼而全忠
　勇氣益振
左驍衛上將軍楊復光卒于河中(尹起莘曰復光宦者/而□其爵予其忠于)
(王室/也)
　復光慷慨善忠義善撫士卒及卒軍中慟哭累日八
　都將各以其衆散去田令孜素忌復光聞其卒甚喜
　因擯斥其兄樞密使復恭為飛龍使(令孜專權人莫/與之抗惟復恭)
　(數與之爭得失/故令孜惡之)
鄭畋罷為太子太保
　畋雖當播越猶謹法度田令孜為判官呉圓求郎官
　畋不許陳敬瑄欲立于宰相之上畋以故事使相(唐/時)
　(節度使帶平章事及/三公者謂之使相)品秩雖高皆居首相之下固爭
　之二人乃令鳯翔節度使李昌言上言軍情猜忌不
　可令畋扈從過此乃罷之
冬十月李克用取潞州
　昭義節度使孟方立(邢州/人)以潞州地險人勁屢簒主
　帥欲遷治所于邢州潞人不悦潛乞師于李克用克
　用遣其弟克修(字崇/逺)擊之取潞州是後克用每嵗出
　兵爭山東三州(邢洺/磁)之人半為俘馘野無稼穡矣
十二月忠武將鹿晏𢎞(楊復光八/都將之一)據興元
　晏𢎞帥所部自河中南掠襄鄧金洋所過屠滅聲云
　西赴行在至興元遂逐節度使牛勗自稱留後(時楊/復光)
　(既卒故晏𢎞/散而謀割據)
(甲/辰)四年春二月東川節度使楊師立舉兵反三月詔以
高仁厚為留後將兵討之
　高仁厚之討韓秀昇也陳敬瑄語之曰成功而還當
　奏以東川相賞楊師立聞之怒令孜恐其為亂徵為
　右僕射師立得詔書不受代殺官告使(奉僕射告身/于師立者)
　及監軍使舉兵進屯涪城移檄行在及諸道數陳敬
　瑄十罪自言集本道將士十五萬人長驅問罪詔仁
　厚討之
夏四月李克用會許汴徐兗之軍于陳州黄巢退走
　黄巢兵尚彊周岌時溥朱全忠等求救于李克用克
　用將蕃漢兵五萬救之巢圍陳州幾三百日趙犨兄
　弟與之大小數百戰雖兵食將盡而衆心益固克用
　㑹許汴徐兗之軍于陳州攻尚讓于太康㧞之巢聞
　之懼解圍而去
五月黄巢趣汴州李克用等追擊大破之尚讓帥衆降
巢收餘衆奔兗州
　五月大雨平地深三尺許巢營為水所漂且聞李克
　用將至遂引兵東北趣汴州至尉氏尚讓以驍騎五
　千進逼大梁全忠復告急于克用克用追之及于中
　牟北至滿渡(胡三省注汴/河津濟之地)乘其半濟奮擊大破之殺
　萬餘人賊遂潰尚讓帥其衆降巢踰汴而北克用追
　擊之于封邱又破之巢收餘衆近千人東奔兗州克
　用追至寃句騎能屬者纔數百人晝夜行二百餘里
　以糧盡還汴州獲巢幼子及乘輿服器等物得所掠
　男女萬餘人縱遣之
李克用至汴州朱全忠襲之克用走還
　李克用至汴州全忠固請入城館于上源驛(在開封/府城南)
　就置酒甚恭克用乘酒使氣語頗侵之全忠不平薄
　暮罷酒從者皆醉宣武將楊彦洪密與全忠謀連車
　塞路發兵圍驛而攻之克用醉不之聞侍者郭景銖
　扶克用匿床下以水沃其面而告之克用始張目援
　弓而起須臾烟火四合㑹大雨震電天地晦冥親兵
　薛志勤扶克用隨電光縋城得出全忠誤射彦洪殪
　之克用還軍中(克用妻劉氏多智畧左右先歸者以/變告劉氏神色不動立斬之險召大)
　(將約束謀保軍以還比明克用至欲勒兵攻全忠劉氏/曰此當訴言朝廷若擅舉兵相攻則天下孰能辨其曲)
　(直且彼得以辭/矣克用從之)引兵去移書責全忠全忠復書曰前
　夕之變僕不之知朝廷自遣使者與楊彦洪為謀彦
　洪既伏其辜惟公諒察克用乃歸晉陽(克用養子嗣/源年十七從)
　(克用自上源出矢石之間獨無所傷嗣源本胡人名/邈佶烈無姓克用擇軍中驍勇者皆養為子韓嗣昭)
　(張嗣本駱嗣恩張存信孫存進王存賢安存孝皆以/養子冒姓李氏所謂義兒也  李嗣源即後唐明宗)
　(始見此韓嗣昭汾州太谷縣民家子張嗣本鴈門人/駱嗣恩吐谷澤部人張存信回鶻張政子孫存進振)
　(武人王存賢本名賢許州人安/存孝本名敬思代州飛狐人)
六月東川將吏斬楊師立降詔以高仁厚為東川節度
使
　先是高仁厚至徳陽(此唐所置徳陽縣也今屬綿州/漢故縣在今潼川府射洪縣)
　楊師立遣其將鄭君雄等據鹿頭闗以拒仁厚擊敗
　之(仁厚陳于闗下君雄等悉衆出戰仁厚設伏/于陳後陽敗走君雄等追之伏發大敗遁還)遂進
　圍梓州(東川節/度所治)久之不下仁厚乃為書射城中遺其
　將士諭降及是鄭君雄大呼于衆曰天子所誅者元
　惡耳他人無預也衆大譟突入府師立自殺君雄挈
　其首出降詔以仁厚為東川節度使(後仁厚為陳/敬瑄所殺)
尚讓敗黄巢于瑕邱(注見/前)賊黨斬巢以降
　尚讓追黄巢至瑕邱敗之巢衆殆盡巢甥林言斬巢
　兄弟妻子首將詣時溥沙陀軍奪之并斬言首以獻
　于溥
天平節度使朱瑄(新舊書五代史俱作朱宣宋州下邑/人徐無黨曰俗以宣為瑾兄于名加)
(玉非也今從/通鑑作瑄)擊秦宗權敗之
　秦宗權縱兵四出侵噬鄰道天平節度使朱瑄(瑄先/為天)
　(平牙將署濮州刺史留後曹存寔/戰死瑄守鄆州有功拜節度使)有衆三萬從父弟
　瑾勇冠三軍朱全忠為宗權所攻勢甚窘求救于瑄
　瑄遣瑾將兵救之敗宗權于合鄉(馮智舒曰在徐州/沛縣即古互鄉)
　全忠徳之與瑄約為兄弟
秋七月時溥獻黄巢首
　時溥遣使獻黄巢首并其姬妾上御樓受之宣問姬
　妾汝曹皆勲貴子女何為從賊其居首者對曰狂賊
　㓙逆國家以百萬之衆失守宗祧播遷巴蜀今陛下
　乃以不能拒賊責一女子置公卿將帥于何地乎上
　皆戮之
李克用表乞討朱全忠詔諭解之
　李克用之還晉陽也大治兵甲奉表自陳為朱全忠
　所圖將佐三百餘人并牌印皆没不返乞遣使按問
　發兵討之朝廷方務姑息得表大恐但優詔和解之
　克用前後八表稱全忠隂狡禍賊異日必為國患惟
　乞下詔削其官爵臣自帥本道兵討之上累遣楊復
　恭等諭旨稱吾深知卿寃方事之殷姑存大體克用
　終鬱不平時藩鎮相攻者朝廷不復為之辯曲直由
　是互相吞噬惟力是視皆無所稟受矣
八月進李克用爵為隴西郡王
　李克用請以其弟克修鎮潞從之由是昭義分為二
　(澤潞為一鎮邢/洺磁為一鎮)
九月以王徽知京兆事
　上以長安宫室焚毁故久留蜀未歸以徽為京兆尹
　招撫流散繕治宫室
冬十一月鹿晏𢎞據許州詔以為忠武節度使
　晏𢎞之去河中也王建韓建張造晉暉李師泰各帥
　其衆與之俱晏𢎞猜忍衆心不附田令孜密遣人誘
　之二建與張造晉暉李師泰帥衆數千奔行在令孜
　養以為假子拜諸衛將軍使各將其衆號隨駕五都
　又遣諸將討晏𢎞晏𢎞棄興元䧟襄州(劉巨容奔成都巨/容能燒藥為黄金)
　(田令孜求其方不與/後遂殺之滅其族)轉掠房鄧還據許州(節度使周/岌棄城走)
　晏𢎞遂自為留後朝廷不能討因以為節度使(後二/年秦)
　(宗權陷許/州殺晏𢎞)
田令孜殺内常侍曹知慤
　初宦者曹知慤(華原/人)有膽畧黄巢陷長安知慤集壯
　士據嵯峨山(注見/前)數遣人變服夜入長安攻賊營賊
　驚疑不自安朝廷聞而嘉之就除内常侍田令孜惡
　之矯詔使邠寧將王行瑜(邠州/人)襲殺之令孜由是益
　驕横禁制天子不得有所主斷上時語左右而流涕
十二月以陳巖為福建觀察使
　初黄巢轉掠福建建州人陳巖聚衆數千保鄉里號
　九龍軍觀察使鄭鑑表以自代巖為治有威惠閩人
　安之
盜殺中書令王鐸
　先是鐸以朱全忠驕悍難制表請還朝詔徙鐸義昌
　節度使(太和中置/治滄州)鐸厚于奉養及是過魏州侍妾成
　列服御鮮華魏博節度使樂彦禎之子從訓圍而殺
　之掠其侍妾彦禎以遇盜聞朝廷不能詰
(乙/巳)光啓元年春正月詔招撫秦宗權
　黄巢雖平宗權復熾寇掠焚剪其殘暴又甚于巢軍
　行未始轉糧車載鹽屍以從北至衛滑西及關輔東
　盡青齊南出江淮極目千里無復烟火上將還長安
　畏宗權為患詔招撫之
車駕發成都
王緒陷汀漳二州(皆唐置今俱/為府屬福建)
　秦宗權責租賦于光州刺史王緒不能給宗權怒發
　兵擊之緒懼悉舉光夀二州兵五千人渡江轉掠江
　洪䖍州是月陷汀漳然皆不能守也
三月車駕至京師
　京師荆棘滿城狐兎縱横上凄然不樂時朝廷號令
　所及惟河西山南劍南嶺南數十州而已
秦宗權僭號詔以時溥為行營都統討之
李可舉王鎔寇易定王處存擊破之
　盧龍節度使李可舉成徳節度使王鎔惡李克用之
　彊而義武節度使王處存與克用親善又河北唯義
　武尚屬朝廷可舉等慮其害己約共滅而分之可舉
　遣其將李全忠(范陽/人)攻易州鎔亦遣將攻無極(漢縣/今屬)
　(正定/府)盧龍裨將劉仁恭(深州/人)穴地入城陷易州李克
　用自將救無極大敗成徳兵拔新城處存夜遣兵䝉
　羊皮襲盧龍軍復取易州
夏六月盧龍將李全忠殺李可舉而代之
　全忠既喪師恐獲罪還襲幽州李可舉自焚死全忠
　自為留後
秦宗權遣將孫儒(河南/人)陷東都
　留守李罕之與儒相拒數月兵少食盡棄城西保澠
　池儒據東都月餘焚掠而去城中寂無雞犬
秋七月殺右補闕常濬
　濬上疏曰陛下姑息藩鎮太甚是非功過駢手并足
　致天下紛紛若此猶未之寤宜稍振典刑以威四方
　田令孜曰此疏傳于藩鎮豈不致其猜忿貶濬萬州
　(唐置今屬廣/東瓊州府)司户尋賜死
八月以趙犨為蔡州節度使
　秦宗權攻鄰道二十餘州陷之唯陳距蔡百餘里兵
　力甚弱刺史趙犨日與宗權戰宗權不能屈詔以犨
　為蔡州節度使犨徳朱全忠之援凡所調發無不立
　至
王緒前鋒將擒緒奉王潮為將軍
　王緒至漳州以道險糧少令軍中毋得以老弱自隨
　犯者斬唯王潮兄弟挾其母以從緒責之曰軍皆有
　法未有無法之軍汝違吾令而不誅是無令也潮等
　曰人皆有母未有無母之人將軍奈何使人棄其母
　乎緒怒命斬其母潮等曰潮等事母如事將軍既殺
　其母安用其子請先母死將士皆為之請乃舎之有
　望氣者謂緒曰軍中有王者氣于是緒見將卒有勇
　畧及氣質魁岸者皆殺之衆皆自危行至南安(隋縣/今属)
　(福建泉/州府)潮説其前鋒將伏壯士篁中擒緒反縛以徇
　遂奉潮為將軍引兵將還光州約其屬所過秋毫無
　犯行及沙縣(唐縣今屬福/建延平府)泉州人張延魯等以刺史
　廖彦若貪暴帥耆老奉牛酒請潮為州將潮乃引兵
　圍泉州(既而潮拔泉州殺廖彦若聞觀察陳巖威名/不敢犯福州境遣使降之巖表潮為泉州刺)
　(史潮沈勇有智畧招懐離散均/賦繕兵吏民悦服王緒自殺)
冬十月田令孜遣朱玫(邠州/人)李昌符(昌言/之弟)攻河中李克
用救之十二月進逼京城
　先是田令孜自兼兩池榷鹽使(安邑解縣兩池舊隷/鹽鐵中和以來河中)
　(節度使王重榮專之嵗獻三千車以/供國用令孜奏復舊制自兼兩池使)收其利以贍軍
　徙河中節度使王重榮為泰寧節度使(方鎮表昭宗/乾寜四年始)
　(賜號沂海節度使為泰寧軍此/云泰寧葢史臣追叙之文也)重榮自以有復京城
　功為令孜所擯不肯之兖州表數令孜十罪令孜結
　邠寧節度使朱玫鳯翔節度使李昌符(李昌言卒表/以昌符為節)
　(度/使)以抗之重榮求救于李克用克用方怨朝廷不罪
　朱全忠選兵市馬聚結諸胡議攻汴州報曰待吾先
　滅全忠還掃鼠輩如秋葉耳重榮曰待公自關東還
　吾為虜矣不若先除君側之惡退擒全忠易矣時玫
　昌符亦陰附于全忠克用乃上言玫昌符與全忠相
　表裏欲共滅臣臣不得不自救已集蕃漢兵十五萬
　決以來年濟河北討二鎮不近京城保無驚擾還滅
　全忠以雪讐耻上遣使者諭釋冠蓋相望玫欲朝廷
　討克用數遣人潛入京城燒積聚殺近侍聲云克用
　所為于是京師震恐令孜遣玫昌符將本軍及神策
　等軍合三萬人屯沙苑以討重榮重榮發兵拒之告
　急于克用克用引兵赴之與重榮俱壁沙苑表請誅
　令孜及玫昌符詔和解之克用不聽十二月合戰玫
　昌符大敗克用進逼京城令孜奉天子幸鳯翔長安
　宫室為亂兵焚掠無孑遣矣
(丙/午)二年春正月田令孜刦帝如寳雞(即漢陳倉唐改/名陳倉注見前)
　李克用還軍河中與王重榮同表請上還宫因罪狀
　田令孜請誅之令孜引兵入宫刦上幸寳雞從者纔
　數百人宰相朝臣皆不知翰林承旨杜讓能(字羣懿/審權子)
　獨追及之明日乃有太子少保孔緯(字化文/戣之孫)等數人
　繼至太廟神主皆失之上以緯為御史大夫使還召
　百官時田令孜弄權再致播遷天下共忿疾之朱玫
　李昌符亦恥為之用且憚蒲晉之彊更與之合蕭遘
　召玫亟迎車駕玫引歩騎五千至鳯翔孔緯詣宰相
　宣詔蕭遘裴澈以令孜在上側辭疾不見緯令臺史
　趣百官赴行在皆辭以無袍笏緯召三院御史泣謂
　曰布衣親舊有急猶當赴之豈有天子䝉塵而臣子
　累召不徃邪御史請辦裝數日而行緯拂衣而起曰
　吾妻病垂死且不顧諸君善自為謀請從此辭遂復
　走行在
朱玫李昌符追逼車駕帝復走入大散關(注見/前)
　邠岐兵追逼乘輿鉦鼓之聲聞于行宫田令孜奉上
　發寳雞神策軍使王建以長劍五百前驅奮擊乘輿
　乃得前上以傳國寳授建使負之以從登大散嶺李
　昌符焚閣道丈餘將摧折矣王建挾上自煙焰中躍
　過夜宿板下(上枕建膝而寢既覺始進食解/御袍賜建曰以其有淚痕故也)比明車
　駕纔入散關玫至攻不能克嗣襄王煴(肅宗/元孫)以疾留
　遵塗驛(唐書煴本傳驛在石鼻/  石鼻城在寳雞縣東)為玫所得與之俱還
　鳯翔(克用還太原重榮與玫/昌符復表請誅田令孜)
三月帝至興元
　朱玫李昌符使山南西道節度使石君渉柵險要燒
　郵驛上由他道以進山谷﨑嶇邠軍迫其後危殆者
　數四僅得達山南君渉棄鎮走歸朱玫鳯翔百官蕭
　遘等罪狀田令孜及其黨韋昭度(字正己京兆人因/供奉僧澈結宦官)
　(得同平/章事)請誅之詔加王重榮應接糧料使調其榖十
　五萬斛以繼國用重榮表稱令孜未誅不奉詔詔遣
　王建帥部兵戍三泉(唐縣故城在今陜/西漢中府寧羌州)遥領璧州(唐/置)
　(今四川保寧/府通江縣是)刺史將帥遥領州鎮自此始
以孔緯杜讓能同平章事
　上之在寳雞也孔緯度朱玫必反請速幸梁州翌日
　車駕已發而玫兵至微緯言幾殆及是以緯與杜讓
　能俱同平章事讓能從上在險難中未甞暫去左右
　上勞之曰古謂忠于所事卿無負矣讓能謝曰臣世
　蒙國恩陛下不以臣不肖使扞牧圉臨難苟免臣之
　恥也
夏四月朱玫奉襄王煴權監軍國事還京師以鄭昌圖
(字光業餘/慶從孫)同平章事
　朱玫以田令孜在天子左右終不可去言于蕭遘曰
　主上播遷六年將士冒矢石百姓供饋餉戰死餓死
　十減七八僅能復京城主上更以勤王之功為敇使
　之榮委以大權使墮綱紀騷擾藩鎮召亂生禍玫昨
　奉尊命來迎大駕不䝉信察反類脅君吾輩報國之
　心極矣戰賊之力殫矣安能垂頭弭耳受制于閽寺之
　手哉李氏子孫尚多相公盍改圖以利社稷乎遘曰
　主上無大過惡正以令孜專權肘腋致坐不安席近
　日初無行意令孜陳兵帳前迫脅以行足下盡心王
　室止有引兵還鎮拜表迎鑾廢立重事遘不敢聞命
　玫出宣言曰我立李氏一王敢異議者斬遂逼鳯翔
　百官奉襄王煴權監軍國事承制封拜帥百官奉煴
　還京師使遘為册文遘不從乃使兵部侍即鄭昌圖
　為之以昌圖同平章事(玫以蕭遘為太子太保遘稱/疾辭其弟蘧為永樂令往從)
　(之在永樂唐縣宋省故/城  今山西蒲州府)
田令孜自為西川監軍
　田令孜自知不為天下所容力薦楊復恭為中尉自
　除西川監軍往依陳敬瑄復恭斥令孜之黨出王建
　為利州刺史
五月朱玫自加侍中以裴澈判度支高駢兼中書令吕
用之為嶺南東道節度使
　朱玫承制大行封拜以悦藩鎮受其命者什六七高
　駢仍奉牋勸進吕用之建牙開幕一與駢同凡駢之
　腹心及將校能任事者皆逼以從已不復咨稟駢頗
　疑之欲收其權而無如之何用之亦懼訪于其黨鄭
　杞杞曰寧我負人無人負我
六月詔扈蹕都將楊守亮(曹州人本姓訾為楊/復光養子冒姓楊氏)與王重
榮李克用共討朱玫
　初李昌符與朱玫謀立襄王既而玫自為宰相昌符
　怒更通表興元玫遣王行瑜將兵五萬追乘輿屯鳯
　州(後周置明為縣今/屬陜西漢中府)是時諸道貢賦多之長安興元
　從官衛士皆乏食上涕泣不知為計杜讓能曰楊復
　光與王重榮同破黄巢相親善復恭其兄也若遣重
　臣往諭重榮以大義且致復恭之意宜有回慮上從
　之重榮即聴命表獻絹十萬匹且請討朱玫以自贖
　襄王煴遣使者至晉陽賜李克用詔言上已晏駕吾
　為藩鎮所推今已受册克用大怒其大將葢寓(蔚州/人)
　因説曰鑾輿播遷天下皆歸咎于我今不誅朱玫黜
　李煴無以自湔洗克用從之燔詔書囚使者遣使上
　表移檄進討詔以扈蹕都將楊守亮將兵二萬出金
　州與重榮克用共討朱玫先是山南之人皆言克用
　與朱玫合人情恟懼表至上出示從官并諭山南諸
　鎮由是帖然然克用表猶以朱全忠為言上使楊復
　恭以書諭之云俟三輔事寧别有進止
秋七月朱玫遣王行瑜寇興州(即後魏武興/郡注見前)詔神策都
將李茂貞(深州博野人本姓宋/名文通以功賜姓名)拒之(胡三省曰李/茂貞始此)
以周岳為武安軍節度使
　初江西將閔勗(唐書/作頊)戍安南還過潭州逐觀察使自
　為留後詔以為欽化軍節度使時武陵蠻雷滿據朗
　州(滿本漁師高駢在荆南擢領蠻/軍從駢廣陵逃歸聚衆據州)陬溪(武陵/地)人周岳
　據衡州(岳嘗與滿鬬欲殺之及聞滿/已得志遂陷衡州逐刺史)石門(隋縣今/屬澧州)蠻
　向瓌據澧州(集夷獠數千/攻陷州城)詔皆授為刺史至是岳發
　兵攻潭州勗招淮西將黄皓入城共守皓遂殺勗岳
　攻㧞州城擒皓殺之詔更欽化軍曰武安以岳為節
　度使
八月盧龍節度使李全忠卒以其子匡威為留後
冬十月朱玫立襄王煴稱帝改元(改元建貞遙尊上/為太上元皇聖帝)
十一月董昌取越州
　董昌謂錢鏐曰汝能取越州吾以杭州授汝鏐遂將
　兵攻克之劉漢宏走台州刺史杜雄執送昌斬之昌
　遂徙鎮越州以鏐知杭州事(已而詔以昌為浙東觀/察使鏐為杭州刺史)
十二月王行瑜還長安斬朱玫煴奔河中王重榮殺之
傳首行在
　楊復恭傳檄關中曰得朱玫首者以靜難節度使賞
　之王行瑜戰數敗與其下謀曰今無功歸亦死曷若
　與汝曹斬玫首定京城迎大駕取邠寧節鉞乎衆從
　之遂引兵還長安玫怒責之曰汝欲反邪行瑜曰吾
　不反欲誅反者耳遂擒斬之并殺其黨數百人諸軍
　大亂裴澈鄭昌圖奉襄王奔河中重榮詐為奉迎執
　煴殺之百官死者殆半函煴首送行在(刑部請御南/門獻馘百官)
　(畢賀太常博士殷盈孫曰煴為賊臣所逼正以不能/死節為罪耳禮公族罪在大辟君為之素服不舉今)
　(煴已就誅宜廢為庶人而葬其首其獻馘稱賀之禮/請俟朱玫首至而行之従之  殷盈孫侑之孫也)
孫儒陷河陽
　初忠武決勝指揮使孫儒與龍驤指揮使劉建鋒(字/鋭)
　(端蔡州/朗山人)戍蔡州拒黄巢馬殷(字覇圖許/州鄢陵人)隸軍中以材
　勇聞及秦宗權叛儒等皆屬焉宗權遣儒將兵攻陷
　鄭州進陷河陽儒自稱節度使張全義(字國維濮州/濮縣人本名)
　(言後/賜名)據懐州李罕之據澤州以拒之(胡三省曰馬/殷始見此)
天平牙將朱瑾逐泰寧節度使齊克讓而代之
　瑾將襲兖州乃求昏于克讓而盛飾車服私蔵兵甲
　以赴之親迎之夕甲士竊發逐克讓而代之
(丁/未)三年春正月以王行瑜為靜難軍節度使李茂貞領
武定節度使(時以洋州為/武定節鎮)楊守亮為山南西道節度使
二月流田令孜于端州
　令孜依陳敬瑄竟不行
代北節度使李國昌卒
三月誅偽宰相蕭遘鄭昌圖裴澈
　時朝士受煴官者甚衆法司皆處以極法杜讓能力
　爭之免者什七八(胡寅曰蕭遘之罪固可以死然有/拒朱玫之言有罪狀田令孜之奏)
　(有不撰偽册棄官歸永樂之節若裴鄭則身相襄王/事有間矣杜讓能為餘人力爭而不為遘區别惜哉)
車駕至鳯翔
　李昌符恐車駕還京雖不治前過恩賞必踈乃以宫
　室未完固請駐蹕府舎従之
鎮海軍亂節度使周寳奔常州
　寳募親軍千人號後樓兵倍其廩給軍中皆怨而後
　樓兵浸驕不可制寳溺于聲色不親政事有言軍中
　怨望者寳曰亂則殺之軍將劉浩帥其黨作亂後樓
　兵亦叛寳奔常州浩迎度支催勘使薛朗入為留後
　(高駢聞寳敗遣使饋以虀粉寳怒投于地曰若有吕/用之在難方作毋誚我已而錢鏐迎寳至杭州寳尋)
　(卒鏐遂取常潤擒/薛朗以歸殺之)
利州刺史王建襲閬州而據之
　山南西道節度使楊守亮忌王建驍勇屢召之建懼
　不往周庠(許州/人)説建曰唐祚將終藩鎮互相吞噬皆
　無雄材逺畧不能戡濟多難公勇而有謀得士卒心
　立大功者非公而誰然葭萌四戰之地難以久安閬
　州地僻人富刺史楊茂實不修職貢若表其罪興兵
　討之可一戰而擒也建從之召募溪洞酋豪有衆八
　千沿嘉陵江(即古西漢水源出秦州嶓冢山逕階州/寧羌又南逕四川之保寧順慶諸府下)
　(流入于/涪水)而下襲閬州逐茂實自稱防禦使招納亡命
　軍勢益盛(部將張處裕説建遣使奉表天子仗大義/以行師綦毋諫復説建養士愛民以觀天)
　(下之變建皆從之州張/處裕綦母諌皆許  人)
夏四月淮南都將畢師鐸等發兵討呂用之克揚州用
之亡走師鐸執高駢而幽之
　高駢遣畢師鐸將兵屯高郵備秦宗權師鐸與吕用
　之有隙疑懼不自安謀于腹心皆勸師鐸起兵誅用
　之師鐸以淮寧軍使鄭漢章亦素切齒于用之乃夜
　與百騎潛詣之漢章大喜發兵千餘人從師鐸至高
　郵與鎮遏使張神劒(淮南人名雄善用/劒故謂之神劒)割臂瀝酒飲
　之推師鐸為行營使移書境内言誅用之及張守一
　諸葛殷(亦用/之黨)之意神劒請留高郵師鐸漢章以兵前
　至廣陵(城中驚擾用之不以白駢駢登□聞喧譟聲/左右乃以變告駢驚急召用之詰之用之徐)
　(對曰己隨宜區處倘或不已止煩元女一力士耳駢/曰近者覺君之妄多矣君善為之勿使吾為周侍中)
　(用之慚/懼而退)師鐸以廣陵城堅兵多遣其屬孫約詣宣州
　乞師于觀察使秦彦且許以克城之日迎彦為師彦
　遣其將秦稠將兵三千助師鐸攻羅城克之用之亡
　走駢保子城師鐸縱兵大掠駢命撤備與師鐸相見
　交拜如賔主之儀署節度副使承制加左僕射鄭漢
　章等遷官有差都虞候申及説駢曰逆黨不多諸門
　尚未有守者令公及此夜出發諸鎮兵還取府城此
　轉禍為福之計也若一二日事定恐浸艱難及亦不
　得在左右矣駢猶豫不從明日師鐸果分兵守諸門
　捜捕用之親黨悉誅之遣使趣秦彦過江(或説師鐸/曰僕射曏)
　(者舉兵葢以用之輩姦邪暴横高令公不能區理故/順衆心為一方去害今用之既敗軍府廓然僕射宜)
　(奉高公而佐之但總其兵權以號令誰敢不服用之/乃淮南一叛將耳移書所在立可梟擒如此則外有)
　(推奉之名内得兼并之實使高公聰明必知内愧如/其不悛乃杌上肉耳奈何以此功業付之他人不若)
　(亟止秦司空彼必未敢輕進就使他日責我以負約/猶不失為高氏忠臣也師鐸不從以告鄭漢章漢章)
　(曰此智士也/求之不復見)既而師鐸獲諸葛殷杖殺之迎駢入道
　院并收其親黨十餘人幽之
秦宗權攻汴州朱全忠拒擊大破之
　秦宗權悉力攻汴州朱全忠患兵少以朱珍(徐州/豐人)為淄
　州(唐置今濟南/府淄川縣是)刺史募兵于東道珍至淄青旬日得萬
　餘人又襲青州獲馬千匹還至大梁全忠喜曰吾事
　濟矣時蔡兵數萬還汴城列三十六寨全忠謂諸将
　曰彼未知朱珍之至宜出其不意擊之乃自引兵攻
　之連㧞四寨斬萬餘級蔡人大驚以為神宗權自引
　精兵會之全忠求救于兖鄆朱瑄朱瑾皆引兵赴
　之義成軍亦至(時全忠已/併義成軍)全忠以四鎮兵攻宗權
　大破之宗權宵遁蔡人之守東都河陽許汝懐鄭
　陜虢者聞宗權敗皆棄去宗權之勢自是稍衰
宣州觀察使秦彦入揚州廬州刺史揚行密引兵攻
之
　畢師鐸之攻廣陵也呂用之詐為髙駢牒署廬州刺
　史楊行密行軍司馬遣兵入援廬江人袁襲說行密
　曰高公昏惑用之姦邪師鐸悖逆凶徳參㑹而求兵
　于我此天以淮南授明公也趣赴之行密從之至天長
　用之及張神劍皆以其衆歸之(時神劍求貨于師鐸/不得故怒而歸行密)
　㑹秦彦將兵三萬入廣陵自稱權知節度事行密遂
　帥諸軍抵廣陵彦閉城自守遣秦稠出戰敗死士卒
　死者什七八(已而秦彦悉出城中兵使畢師鐸鄭漢/章將之陳于城西延衺數里行密積金)
　(帛糧米于一寨伏兵其傍自將衝陳兵始交行密/陽敗廣陵兵追之入寨縱掠伏兵四起俘斬殆盡)
六月李昌符作亂敗走以李茂貞為招討使討之
　天威都頭楊守立(本姓胡楊/復恭養子)與李昌符爭道麾下相
　毆帝命中使諭之不止昌符遂擁兵燒行營守立與
　戰昌符敗走保隴州詔遣李茂貞討之
河中軍亂殺節度使王重榮詔以王重盈代之
　重榮用法嚴末年尤甚牙將常行儒作亂攻重榮殺
　之制以其弟重盈為䕶國節度使執行儒殺之
以李罕之為河陽節度使張全義為河南尹
　孫儒既去河陽李罕之召張全義于澤州與之收合
　餘衆罕之據河陽全義據東都共求救于河東李克
　用表罕之為河陽節度使全義為河南尹初東都洊
　經寇亂居民不滿百户全義選麾下十八人材器可
　任者人給一旗一榜謂之屯將使詣十八縣故墟落
　中植旗張榜招懐流散勸之樹藝蠲其租税由是民
　歸之者如市又選壯者教之戰以禦寇盜數年之後
　都城坊曲漸復舊觀諸縣户口率皆歸復桑麻蔚然
　野無曠土其勝兵者大縣至七千人小縣不減二千
　人為之置令佐以治之(全義明察人不能欺而為政/寛簡出見田疇美者輒下馬)
　(與僚佐共觀之召田主勞以酒食有蠶麥善收者或/親至其家悉呼出老幼賜以茶綵衣物民間言張公)
　(不喜聲伎見之未嘗笑獨見佳麥良繭則笑耳有田/荒穢者則集衆杖之或訴以乏人牛則召其鄰里責)
　(使助之由是鄰里有無相助比/户豐實凶年不饑遂成富庶焉)
秋八月李茂貞平隴州李昌符伏誅詔以茂貞為鳯翔
節度使
朱全忠取曹州
　全忠欲兼兖鄆而以朱瑄兄弟有功于己攻之無名
　乃誣瑄招誘宣武軍士遣其將朱珍葛從周(字通美/濮州鄄)
　(城/人)襲曹州拔之又攻濮州與兖鄆兵戰于劉橋(在曹/州府)
　(范縣/西南)殺數萬人瑄瑾僅以身免(朱珍尋拔濮州進攻/鄆州朱瑄遣其將詐)
　(降于珍珍引兵赴之瑄開門納汴/軍閉而殺之珍走瑄復取曹州)
九月以張濬同平章事
　初李克用素薄濬之為人及聞其作相私謂詔使曰
　張公好虛談而無實用朝廷採其虛名而用之異日
　交亂天下必是人也濬聞而銜之
秦彦殺高駢
　高駢在道院左右無食秦彦與畢師鐸出師屢敗疑
　駢為厭勝外圍益急恐駢黨為内應乃殺駢并其子
　弟甥姪同坎瘞之楊行密聞之帥士卒縞素向城大
　哭三日(初駢之在成都殺突將也有一婦人臨刑㦸/手大罵曰我必訴于上帝使汝他日舉家屠)
　(滅如我今日至/是卒如其言)
冬十月楊行密克揚州
　廣陵城中無食草根木實皆盡以菫泥(黏土/也)為餅食
　之餓死者大半宣軍掠人詣肆賣之驅縛屠割流血
　滿市部將張審威師麾下登城啓關納外兵守者皆
　不鬭而潰先是彦師鐸信重妖尼奉仙至是問計奉
　仙曰走為上策乃奔東塘行密入城改殯駢及其族
　城中遺民纔數百家饑羸非復人狀行密輦西寨米
　以賑之自稱淮南留後
十一月秦宗權遣孫儒攻揚州屠高郵
　秦宗權遣其弟宗衡將兵萬人渡淮與楊行密爭揚
　州以孫儒為副張佶(長安/人)劉建鋒馬殷及宗權族弟
　彦暉皆從抵廣陵城西據行密故寨秦彦畢師鐸引
　兵與合未幾宗權召宗衡等還蔡拒朱全忠孫儒知
　宗權勢不能久稱疾不行宗衡屢促之儒怒殺之傳
　首于全忠分兵掠鄰州衆至數萬以揚州城下乏食
　還襲高郵屠之(張神劍逃歸揚州行密殺之而阬其/衆秦彦畢師鐸鄭漢章尋為孫儒所)
　(殺/)
閏月以朱全忠兼淮南節度使
　朝廷以淮南久亂以全忠兼節度使感化節度使時
　溥自以先進為都統顧不得淮南而全忠得之意甚
　恨望全忠以書假道于溥溥不許徐汴始搆怨(全忠/多權)
　(數將佐莫測其所為惟館驛廵官敬翔能逆知之往/往助其所不及全忠大悅自恨得翔晩凡軍機民政)
　(悉以咨之馮敬翔字/子振同州  翊人)
王建攻成都不克退屯漢州
　王建既據閬州東川節度使顧彦朗(豐州/人)畏之數遣
　使問饋陳敬瑄恐其合兵圖已謀于田令孜令孜曰
　建吾子也今折簡召之可致麾下遣使召之建大喜
　留其家于梓州帥麾下精兵一千與從子宗鐬假子
　宗瑶(本姜郢/燕人)宗弼(本魏𢎞/□許人)宗侃(本田師/侃許人)宗弁(本鹿/弁)俱
　西至鹿頭關西川參謀李乂謂敬瑄曰王建虎也奈
　何延之入室彼安肯為公下乎敬瑄悔遣人止之建
　怒破關而進拔漢州敬瑄遣使讓之對曰十軍阿父
　召我來及門而拒之重為顧公所疑進退無歸矣令
　孜登樓慰諭之建與諸軍羅拜曰今既無歸且辭阿
　父作賊矣彦朗發兵助之急攻成都三日不克退屯
　漢州敬瑄告難于朝詔遣中使和解之不從
楊行密斬呂用之
　呂用之之在天長也紿楊行密曰用之有銀五萬鋌
　埋于所居克城之日願備麾下一醉之資至是行密
　閲士卒顧用之曰僕射許此曹銀何食言邪因牽下
　腰斬之怨家刳割立盡(發其中堂得桐人書駢/姓名于胸桎梏而釘之)張守
　一亦歸行密復為諸將合仙丹又欲干軍府之政行
　密怒而殺之
(戊/申)文徳元年春正月以朱全忠為蔡州四面行營都統
　蔡將石璠寇陳亳朱全忠遣朱珍葛從周將兵擊擒
　之詔以全忠為都統代時溥諸鎮兵皆受節制
二月以楊行密為淮南留後
　朱全忠之兼淮南節度也使其將張廷範(本優/人)致朝
　命于行密以行密為副使又以李璠為留後廷範至
　廣陵行密厚禮之及聞李璠來怒有不受之色廷範
　密使人白全忠宜自以大軍赴鎮全忠從之至宋州
　廷範逃歸曰行密未可圖也乃奏以為留後(時李璠/為時溥)
　(所襲不得/至廣陵)
帝至長安
魏博軍亂逐其節度使樂彦禎推牙將羅𢎞信(字徳孚/貴鄉人)
知留後事
　彦禎驕泰不法子從訓凶險聚亡命為親兵牙兵疑
　之籍籍不已從訓逃出彦禎以為相州刺史從訓遣
　人至魏運甲兵金帛交錯于路牙兵益疑彦禎懼請
　避位為僧衆推牙將羅𢎞信知留後事既而𢎞信殺
　彦禎及従訓詔以𢎞信為魏博留後
張全義襲河陽李罕之奔澤州
　初罕之與全義割臂為盟相得歡甚罕之勇而無謀
　性復貪暴意輕全義聞其勤儉力穡笑曰此田舎一
　夫耳屢求穀帛全義皆與之小不如所欲輙械主吏
　杖之河南將佐皆憤怒全義竭力奉之罕之益驕罕
　之所部不耕稼專以剽掠為資至是悉衆攻降絳州
　進攻晉州全義潛發屯兵夜襲河陽黎明入城罕之
　踰垣走全義盡俘其家遂兼領河陽節度使罕之奔
　澤州求救于李克用已而克用遣兵攻河陽朱全忠
　救却之以丁㑹(壽春/人)為留後全義復為河南尹全義
　徳全忠援已盡心附之(罕之據澤州日事寇鈔懐孟/晉絳數百里間州無刺史縣)
　(無令長田無麥禾邑/無煙火者殆將十年)
三月戊戌朔日食既
立壽王傑(懿宗第/七子)為皇太弟帝崩太弟即位(是為/昭宗)
　上疾大漸皇弟吉王保長而賢羣臣屬望十軍觀軍
　容使楊復恭請立其弟夀王傑是日下詔立傑為皇
　太弟監軍國事中尉劉季述遣兵迎傑入居少陽院
　宰相以下就見之上崩遺制太弟即位更名敏(後復/更名)
　(□/)太弟體貌明粹有英氣喜文學既踐阼以僖宗威
　令不振朝廷日卑有恢復前烈之志尊禮大臣夢想
　賢豪中外忻忻焉
夏四月孫儒襲揚州陷之
　孫儒陷揚州自稱節度使楊行密將奔海陵袁襲勸
　行密歸廬州再為進取之計從之(行密畏孫儒之逼/欲襲洪州袁襲曰)
　(鍾傳定江西已久兵彊食足未易圖也趙鍠新得宣/州怙亂殘暴衆心不附公宜卑禮厚幣説和州孫端)
　(上元張雄使自采石濟江侵其境彼必來逆戰公自/銅官濟江㑹之破鍠必矣行密從之  孫端和州刺)
　(史張雄泗州漣水人先據蘓州後屯上元趙鍠秦彦/赴揚州時補為宣歙觀察使銅官山名在池州府南)
　(陵縣西元和志/作利國山出銅)
以郭禹(本成汭青州人/因亡命更姓名)為荆南留後
　禹初為荆南節度使陳儒(江陵/人)牙將㑹荆南叛將張
　瓌(滑州/人)襲江陵逐儒而代之(時雷滿屢攻掠荆南儒/以瓌為行軍司馬使擊)
　(滿瓌因還/兵攻逐儒)欲殺禹禹亡走襲歸州據之既而秦宗權
　遣兵攻江陵久之(凡二年死/者相枕)城陷瓌死至是禹擊荆
　南守將王建肇棄城走朝廷以禹為留後(荆南荒亂/之餘民版)
　(無幾禹撫集彫殘通商務農未再朞自占者萬餘户/時鎮國節度使韓建勸課農桑亦以治顯人謂之北)
　(韓南郭其後詔以禹為節/度使禹奏復姓名為成汭)
五月朱全忠擊蔡州克其外城
　全忠既得洛孟無西顧之憂乃發兵擊秦宗權大破
　之克北關門宗權守中州(蔡州中/城也)全忠分諸將為二
　十八寨以環之
六月以韋昭度為西川節度使兼西川招撫使
　陳敬瑄與王建相攻貢賦中絶建以成都尚彊欲罷
　兵周庠綦母諫以為不可請據卭州為根本建曰吾
　在軍中久觀用兵者不倚天子之重則衆心易離不
　若疏敬瑄之罪表請朝廷命大臣為帥而佐之則功
　庶可成乃使周庠草表請討敬瑄以贖罪因求卭州
　顧彦朗亦表請赦建罪移敬瑄他鎮以靖兩川(初黄/巢之)
　(亂上為夀王従幸蜀徒行疲乏卧磻石上田令孜自/後至以鞭抶之使前上心銜之及即位使人監西川)
　(軍令孜/不奉詔)上方憤藩鎮跋扈欲以威制之㑹得彦朗建
　表以令孜所恃者敬瑄耳乃以昭度兼兩川招撫制
　置等使徵敬瑄為龍武統軍尋詔割卭蜀黎雅置永
　平軍以建為節度使削敬瑄官爵
冬十月葬靖陵(在陜西乾/州東北)
　(史臣曰懿僖昏庸相繼乾符之際嵗大旱蝗民/愁盗起其亂遂不可復支蓋亦天人之㑹歟)
昭宗皇帝
(己/酉)龍紀元年春二月秦宗權伏誅
　先是蔡將申叢執宗權以降朱全忠檻送京師至是
　伏誅(京兆尹孫揆監刑宗權于檻車中引首謂揆曰/尚書察宗權豈反者邪但輸忠不效耳觀者皆)
　(笑遂斬于獨栁人孫/揆字聖圭武水)
三月進朱全忠爵為東平郡王
夏六月李克用拔磁洺殺孟方立
　李克用大發兵遣李罕之李存孝攻孟方立拔磁洺
　方立遣大將馬溉將兵數萬拒之大敗克用乘勝進
　攻邢州方立性猜忌諸將不為用慙懼飲藥死弟遷
　素得士心衆舉為留後求援于宣武宋全忠遣大將
　王䖍裕(琅琊臨/沂人)將精兵赴之
以楊行密為宣歙觀察使
　先是行密自糝潭(鎮名在廬州府/無為州南濵江)濟江孫端張雄為
　趙鍠所敗鍠將蘇塘將兵屯曷山(亦名四合山在太/平府當塗縣西南)
　行密擊之塘大敗行密遂圍宣州至是城中食盡人
　相啗指揮使周進思據城逐趙鍠鍠將奔廣陵田頵
　(字徳仁/合肥人)追擒之未幾城中執進思以降行密入宣州
　諸將爭取金帛徐温(字敦美海/州朐山人)獨據米囷為粥以食
　餓者(胡三省曰徐/温始見此)鍠將周本(宿松/人)勇冠軍中行密以
　為裨將鍠之敗也左右皆散惟李徳誠(西華/人)不去行
　密以宗女妻之詔以行密為觀察使(朱全忠與鍠有/舊遣使求之袁)
　(襲勸行密斬首還之未幾襲卒行密哭之/曰天不欲成吾大功邪何為折吾股肱也)
秋七月朱全忠攻徐州不克引兵還
　先是全忠遣兵攻徐州大破其兵宿州降至是全忠
　復遣朱珍拔蕭縣據之時溥與相拒全忠欲自往臨
　之珍命諸軍皆葺馬廐李唐賓(陜州/人)部將嚴郊獨惰
　慢軍吏責之唐賓怒見珍訴之珍怒斬唐賓白全忠
　云唐賓謀叛敬翔恐全忠乘怒倉猝處置違宜故留
　使者逮夜然後白之全忠果大驚翔因為畫策收唐
　賓妻子繫獄遣騎往慰撫軍中始安七月全忠至珍
　出迎執而誅之進擊時溥會大雨引兵還
冬十月平盧節度使王敬武卒
　軍中推其子師範為留後
十月帝祀圜丘
　上將祀圜丘故事中尉樞密皆䙆(暌桂反衣/裾分也)衫侍從
　僖宗之世已具襴(袍下施横幅緋/紫各視其品)笏至是又令有司
　制法服(謂冕服/佩劍)孔緯及諫官禮官皆以為不可上出
　手札諭之曰卿等所論至當事有從權勿以小瑕遂
　妨大禮于是宦者始服劒佩侍祠(上在藩邸素疾宦/官及即位楊復恭)
　(恃援立功所為皆不□上意不平政事多謀于宰相/孔緯張濬勸上舉大中故事抑宦者權復恭常乘肩)
　(輿至太極殿是日上與宰相言及四方反者孔緯曰恭/陛下左右有將反者况四方乎上矍然問之緯指復)
　(曰復恭陛下家奴乃肩輿造前殿多養壯士為假子使典/禁兵或為方鎮非反而何復恭曰子壯士欲以收士)
　(心衛國家豈反邪上曰然則何不使姓李而姓楊乎/復恭無以對復恭假子天威軍使守立勇冠六軍上)
　(欲討復恭恐守立為亂謂復恭曰朕欲得守立在左/右復恭見之上賜姓名李順節使掌六軍管鑰不朞)
　(年擢至天武都頭俄加平章事及謝日臺吏申請班/見百僚孔緯判不集順節不悦他日語微及之緯曰)
　(宰相師長百僚故有班見相公職為都頭而于政事/堂班見百僚于意安乎順節不敢復言  天武都頭)
　(田令孜募新軍為五十四都天武其/一也判不集謂判臺申不使集百官)
　
　
　
　
　
　
　
　
　
　
　
　
　
　
御批歴代通鑑輯覽卷六十三
