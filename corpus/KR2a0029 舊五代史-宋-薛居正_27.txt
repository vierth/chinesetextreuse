
　舊五代史卷二十四
　　宋門下侍郎叅知政事監修國史薛居正等撰
　梁書第二十四
　　列𫝊十四
李珽字公度隴西燉煌人五世祖忠懿公憕有大節見
唐史父縠仕懿僖朝官至右諫議大夫珽聰悟有才學
尤工詞賦僖宗朝晉公王鐸提兵柄鎮滑臺縠居賓席
鐸見珽大賞歎之年二十四登進士第解褐授校書郎
拜監察御史俄丁内艱先是父旅殯在逺家貧無以襄
事與弟琪當臘雪以單縗扶杖御哀告人由是兩克遷
祔而珽日不過食一溢恒羸卧喪廬中不能興大為時
賢所歎憂闋再徴為御史以瘠不起成汭之鎮荆州辟
為掌書記踰時乃就天復中淮冦大舉圍夏口逼巴陵
太祖患之飛命成汭率水軍十萬援於鄂珽入言曰今
舳艫容介士千人載稻倍之緩急不可動呉人剽輕若
為所絆則武陵武安皆我之讎也将有後慮不如遣驍
将屯巴陵大軍對岸一月不與戰則呉冦糧絶而鄂州
圍解矣汭性剛決不聼淮人果乘風縱火舟盡焚兵盡
溺汭亦自沈于江朗人潭人遂入荆渚一如所料未㡬
襄帥趙匡凝復奏為掌記入為左補闕又明年太祖為
元帥以襄陽貳于已率兵擊破之趙匡凝奔揚州太祖
復署珽為天平軍掌書記一日大㑹将佐指珽曰此真
書記也滄州節度使劉守文拒命太祖引軍十餘萬圍
之久而未下乃召珽草檄珽即就外次筆不停綴登時
而成大為太祖嗟賞受禪之嵗宰臣除為考功員外郎
知制誥珽揣太祖未欲首以舊僚超拜清顯三上章固
辭優詔褒允尋以本官監曹州事曹去京數舎吏民豪
猾前後十餘政未有善罷者珽在任期嵗衆庶以寧入
為兵部郎中崇政院學士未幾以許帥馮行襲疾甚出
為許州留後先是行襲有牙兵二千皆蔡人也太祖深
為憂乃遣珽馳徃以伺察之珽至傳舎召将吏親加撫
慰行襲欲使人代受詔珽曰東首加朝服禮也乃于卧
内宣詔令善自補養苟有不諱子孫俱保後福行襲泣
謝遂解二印以授珽代掌軍府事太祖覽奏曰予固知
珽必辦吾事行襲門户不朽矣乃以珽為匡國軍留後
尋徴為左諫議大夫兼宣徽副使從征至魏縣過内黄
因侍立于行廏太祖顧曰此何故名内黄珽曰河南有
外黄小黄故此有内黄又曰外黄小黄在何處對曰秦
有外黄都尉理外黄有故墉今在雍邱小黄為髙齊所
廢其故墉今在陳留太祖稱奨數四及庶人友珪篡位
除右散騎常侍充侍講學士内討之日軍士大擾珽為
亂兵所傷其夕卒于洛陽珽心孝友與弟琪有敦睦之
愛為搢紳所稱(案歐陽史有裴迪韋震/傳原文已佚無可采補)
盧曾字孝伯其先范陽人也頗好書有所執守始為齊
州防禦使朱瓊從事瓊降預其謀與之皆來瓊没太祖辟
為宣義幕職曽性忠狷好貢直又不能取容于衆毎勲
府讌語稍洽曽率然糺正輙又忤㫖左長直軍使劉捍
委任方重曽亦不能平冀王友謙初定陜府命曽徃議
事有使院小将從行嗜酒荒逸過度曾復命欲發其罪
致疏于袖中累日未果言小将恐事洩先誣告曽使酒
幾敗軍事劉捍因證之由是罷職歸于齊之别墅俄而
王師範起兵叛太祖促召曽謂之曰子能緩頰説青州
使無背盟吾不負子矣曽持檄以徃既至青師範囚之
送于淮南遇害後太祖暴師範之罪曰喪我骨肉殺我
賓僚遂族誅之召曾二子皆授以官
孫隲滑臺人嗜學知書微有辭筆唐光啟中魏博從事
公乗億以女妻之因教以牋奏程式時中原多難文章
之士縮影竄跡不自顯億既死魏帥以章表牋疏淹積
兼月不能發一字或以隲言之即署本職主奏記事累
遷職自支使掌記至節度判官奏官自校書御史郎官
中丞檢校常侍至兵部尚書太祖御天下念潛龍時隲
奉其主好問徃來數十返甚録之開平三年除右諫議
大夫滿嵗遷左散騎常侍隲雅好聚書有六經漢史洎
百家之言凡數千巻皆簡翰精至披勘詳定得暇即朝
夕躭翫曾無少怠乾化二年春太祖将議北巡選朝士
三十餘人扈從二月甲子車駕發自洛陽禺中次白馬
頓召文武官就食以從臣未集駐驆以俟之又命飛騎
促于道而隲與諫議大夫張衍兵部郎中張儁等累刻
方至太祖性本卞急因茲大怒並格殺于前墀
張儁字彦臣祖父咸有聞于時儁少孤自修餙善為五
言詩其警句頗為人所稱唐廣明中黄巢犯京師天子
幸蜀士皆竄伏窟穴以保其生儁亦晦跡浮泛不失其
道及僖宗還京師由校書郎西畿尉登朝為御史補闕
起居郎司勲員外萬年縣令以事黜官峽中将十年太
祖即位用宰臣薛貽矩為鹽鐵使儁與貽矩同年登第
甚知其才即奏為鹽鐵判官遷職為禮部郎中兼職如
故乾化二年二月扈從後至與孫隲張衍同日遇禍于
白馬頓
張衍字𤣥用河南尹魏王宗奭之猶子也其父死于兵
間衍樂讀書為儒始以經學就舉不中選時諫議大夫
鄭徽退居洛陽以女妻之遂命應辭秋不數上登第唐
昭宗東遷以宗奭勲力隆峻衍由校書郎拜左拾遺旋
召為翰林學士太祖即位罷之特拜考功郎中俄遷右
諫議大夫衍巧生業樂積聚太祖将北伐頗以扈從間
糜耗力用繫意屢干託宰執求免是行太祖微聞之又
屬應召稽晚與孫隲等同日遇禍
杜荀鶴池州人(辛文房唐才子傳荀鶴/字彦之牧之微子也)善為詩辭句切
理為時所許既擢第復還舊山(唐才子傳荀鶴嘗謁梁/王朱全忠與之坐忽無)
(雲而雨王以為天泣不祥命作詩稱意王喜之荀鶴寒/進連敗文塲甚苦至是送春官大順二年裴贄侍郎放)
(第八人登科正月十日放榜正荀鶴生朝也王希羽獻/詩曰金榜曉懸生世日玉書潛記上昇時九華山色高)
(千尺未必高于第八枝又唐新纂云荀鶴舉進士及第/東歸過夷門獻梁太祖詩句云四海九州空第一不同)
(東鎮府封王是則荀鶴之受知于梁祖/舊矣不待田頵之薦問而始被遇也)時田頵在宣州
甚重之頵将起兵乃陰令以箋問至太祖遇之頗厚及
頵遇禍太祖以其才表之尋授翰林學士主客員外郎
既而恃太祖之勢凡搢紳間已所不悦者日屈指怒數
将謀盡殺之苞蓄未及泄丁重疾旬日而卒
羅隱(唐才子傳/隠字昭諫)餘杭人詩名于天下尤長于詠史然多
所譏諷以故不中第大為唐宰相鄭畋李蔚所知隱雖
負文稱然貎古而陋畋女幼有文性嘗覽隠詩巻諷誦
不已畋疑其女有慕才之意一日隱至第鄭女垂簾而
窺之自是絶不詠其詩唐廣明中因亂歸鄉里節度使
錢鏐辟為從事開平初太祖以右諫議大夫徴不至魏
博節度使羅紹威宻表推薦乃授給事中年八十餘卒
于錢塘(澗泉日記云唐光啟三年呉越王表薦為錢塘/令遷著作郎辟掌書記天祐三年充判官梁開)
(平二年授給事中三年遷祭運使是年/卒葬于定山鄉全部郎中沈崧銘其墓)有文集數巻行
于世(唐才子傳云隱所著讒書讒本淮海寓言湘南應/用集甲乙集外集啟事等竝行於世  五代史補)
(羅隠在科塲恃才傲物尤為公輕所惡故六舉不第時/長安有羅尊師者深于相術隱以貎陋恐為相術所棄)
(毎與尊師接談常自大以沮之及其累遭黜落不得己/始徃問焉尊師笑曰貧道知之久矣但以吾子決在一)
(第未可與語今日之事貧道敢有所隱乎且吾子之于/一第也貧道觀之雖首冠羣英亦不遇簿尉爾若能罷)
(舉東歸霸國以求用則必富且貴矣兩途五子宜自擇/之隱懵然不知所措者數日隣居有賣飯媪見隱驚曰)
(何辭色之沮䘮如此莫有不决之事否隱謂知之因盡/以尊師之言告之媪歎曰秀才何事迷甚焉且天下皆)
(知羅隱何須一第然後為得哉不如急取富貴則老㜑/之願也隱聞之釋然遂歸錢塘時錢鏐方得兩浙置之)
(幕府使典軍中書檄其後官給事中初隱罷上中書之/日費窘因抵魏謁鄴王羅紹威将入其境先貽書叙其)
(家世鄴王為姪幕府僚吏見其書皆怒曰羅隱一布衣/耳而姪視大王其可乎紹威素重士且曰羅隱名振天)
(下王公大夫多為所薄今惠然肯顧其何以勝得在姪/行為幸多矣敢不致恭諸公慎勿言于是擁斾郊迎一)
(見即拜隱亦不讓及将行紹威贈以百萬/他物稱是仍致書于鏐謂叔父鏐首用之)
仇殷不知何郡人也開平中仕至欽天監明于象緯厯
數藝術精宻近無其比光化中太祖在滑遣宻王友倫
以兵三萬禦幽州之師十餘萬深慮其不敵召殷問曰
陣可行乎曰其十四日過禺中乎又問之曰賊敗塗地
又曰既望當見捷書果如其言不失晷刻太祖之在長
蘆諸将請攻壁號令軍中人負藁二圍置千積俄而雲
集殷曰何用或以所謀告之殷曰我占矣不見攻壁象
無乃自退乎翼日有馳騎報丁㑹以潞州叛太祖令盡
焚其藁而還不克攻開平中殷一日朝罷過崇政院使
敬翔直閣翔問之曰月犯房次星其逼若綴是何祥也
曰常度耳殷欲不言既過數步自度不可黙乃反言曰
三兩日當有不順語至無或驟恐宜先白上知既二日
陜府奏同州劉知俊閉闗作叛初王景仁之出師也殷
上言太隂虧不利深入太祖遽遣使止之已敗于柏鄉
矣殷所見觸類如是不可備録然而畏慎特甚居常寝
黙未嘗敢顯言縱言事跡惟其語音不可盡曉以故屢
貽責罰後卒于官
段深不知何許人開平中以善醫待詔于翰林時太祖
抱疾久之其溲甚濁僧曉微侍藥有徴賜紫衣師號鍚
賚甚厚頃之疾發曉微剥服色去師號因召深問曰疾
愈復作草藥不足恃也我左右粒石而効者衆矣服之
如何深對曰臣嘗奉詔診切陛下積憂勤失調護脉代
芤而心益虛臣以為宜先治心心和平而溲變清當進
飲劑而不當粒石也臣謹按太倉公傳曰中熱不溲者
不可服石石性精捍有大毒凡餌毒藥如甲兵不得己
而用之非有危殆不可服也太祖善之令進飲劑疾稍
愈乃以幣帛賜之
　
　
　
　
　
　
　
　
　
　
　
　
　
　
　
　舊五代史巻二十四
　舊五代史巻二十四攷證
梁書列傳十四李珽傳河南有外黄小黄　小黄歐陽
　史作下黄攷困學紀聞云五代通録李珽曰河南有
　外黄小黄漢地理志陳留有外黄下黄縣五代史記
　改小黄為下黄誤也當從通録
秦有外黄都尉　都尉原本作郡尉今據漢書地理志
　及歐陽史改正
充侍講學士　案歐陽史作侍講
盧曽傳始為齊州防禦使朱瓊從事　案新唐書通鑑
　與是書梁記皆稱朱瓊為齊州刺史惟此傳作防禦
　使疑有舛誤
孫隲傳並格殺于前墀　案通鑑攷異引梁實録作賜
　死通鑑作撲殺于前墀
杜荀鶴傳旬日而卒　案唐才子傳荀鶴以天祐元年
　卒北夢𤨏言作梁受禪後拜翰林學士五日而卒未
　知孰是
羅隱傳羅隱餘杭人　案澗泉日記作新城人
因亂歸鄉里節度使錢鏐辟為從事　案唐新纂羅隱
　初為呉令後以羅紹威薦為錢鏐所辟據是書則隱
　自歸里即為鏐從事後復為紹威薦也與新纂異
仇殷傳殷上言太隂虧不利深入太祖遽遣使止之己
　敗于柏鄉矣　案北夢𤨏言云柏鄉狼狽梁祖亦自
　咎曰違犯天道不取仇殷之言也此云太祖遽遣使
　止之與北夢瑣言異
　
　
　
　
　
　
　
　舊五代史巻二十四攷證
