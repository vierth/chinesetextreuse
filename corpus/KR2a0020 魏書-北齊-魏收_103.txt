卷九十七
　　齊　　　　魏　　　　收　　　　撰
　列傳第八十五
　　島夷桓𤣥　　海夷馮跋　　島夷劉裕
島夷桓𤣥字敬道本譙國龍亢楚也僭晉大司馬温之
子温愛之臨終命以為後年七嵗襲封南郡公登國五
年為司馬昌明太子洗馬元志氣不倫欲以雄豪自許
朝議以温有陵虐之跡故抑𤣥兄弟出為義興太守不
得志少時去職皇始初司馬徳宗立其㑹稽王道子擅
權信任尚書僕射王國寳為時所疾𤣥說荆州刺史殷
仲堪令推徳宗兖州刺史王恭為盟主以討國寳仲堪
從之㑹恭使亦上相逢於中路約同大舉並抗表起兵
尋平王國寳等天興初徳宗以𤣥為使持節督交廣二
州諸軍事建威將軍平越中郎將廣州刺史後王恭復
與徳宗豫州刺史庾楷共起兵以討其江州刺史王愉
司馬尚之兄弟𤣥及龍􁑂將軍楊佺期荆州刺史殷仲
堪等率軍應恭𤣥等造於石頭於時徳宗征虜將軍司
馬元顯一軍仍守石頭列舟艦斷淮口道子出軍將屯
中堂忽有馬驚軍中擾亂人馬赴江者甚衆良久乃定
𤣥等不知建業危弱且王恭尋敗𤣥甚惶懼乃回軍于
蔡洲王恭司馬劉牢之率北府軍來次新亭於是徳宗
以桓脩為荆州仲堪為廣州𤣥為江州佺期為雍州刺
史郗恢為尚書仲堪回師南旋乃使人狥于𤣥等軍曰
若不各散歸大軍至江陵當􁀒戮餘口仲堪偏將劉系
先領兵二千隸于佺期輙率衆而歸𤣥等大懼乃狼狽
而走庾楷亦棄衆奔于南軍𤣥並趣輕舟追仲堪至尋
陽而推元為盟主鎮於夏口徳宗加𤣥都督荆州四郡
以𤣥兄西昌公偉為輔國將軍南蠻校尉寵𤣥兄弟欲
以侵削荆雍先是荆州大水仲堪倉廪空竭𤣥乗其虚
而伐之先遣軍襲巴陵梁州刺史郭銓當之鎮路逢𤣥
𤣥遣銓為前驅𤣥發夏口與仲堪書云今當入沔討除
佺期頓兵江口若相與無貳可殺楊廣若其不爾便當
率軍入江别與桓偉書令剋期為内應偉惶遽以書示
仲堪仲堪慰喻遣歸夜乃執之仲堪遣龍驤將軍殷邁
振威將軍劉山民等統衆七千至西江口𤣥聞邁至復
與其黨苻永道領帳下撃之邁等敗走𤣥頓巴陵收其
兵而館其榖復破楊廣於夏口仲堪既失巴陵之積又
諸將皆敗江陵駭震城内大飢皆以胡麻為廩初仲堪
之得𤣥書也急召佺期佺期曰江陵無食何以待敵可
来見就共守㐮陽仲堪猶以全軍無縁棄城迸走甚憂
佺期弗來乃紿之曰北来收集已有儲矣可有數萬人
百日糧佺期信之乃率步騎八千既至仲堪惟以飯餉
其軍佺期大怒曰今兹敗矣不過見仲堪使人於艦上
横射𤣥𤣥軍亦射之佺期乃退𤣥乃渡軍於馬頭命其
諸軍進破殺仲堪殺楊廣佺期殷道護及仲堪參軍羅
企生等徳宗以𤣥為持節都督荆司雍秦梁益寧江八
州及揚豫并八郡諸軍事後將軍荆江二州刺史𤣥大
論功賞以長史卞範之領南郡相委以心膂之任乃斷
上流禁商旅徳宗下書曰豎子桓𤣥故大司馬不腆之
息少懐狡惡長而不悛遂與王恭協同奸謀阻兵内侮
三方雲集志在問鼎闚擬神器賴祖宗威靈宰傅神略
忠義奮發罪人斯殞𤣥等猖狂失圖回舟鳥逝便宜乘
㑹殱除奸源于時同異之論用惑廟䇿遂使王憲廢撓
寵授非所猶冀𤣥當洗濯胷腑小懲大誡而狼心弗革
悖慢愈甚割據江湘擅威荆郢矯命稱制與奪在手又
對侍中王謐放肆醜言欲縱凶毒陵陷上京無君之心
形於音翰不臣之迹日月彌著是可忍也孰不可懐宜
明九伐以寧西夏尚書令後將軍元顯可為征討大都
督督十八州諸軍事驃騎大將軍儀同三司以劉牢之
為前鋒行征西將軍權領江州命司馬尚之入沔水𤣥
聞元顯處分甚駭懼欲保江陵長史卞範之説𤣥東下
𤣥甚狐疑範之苦勸元乃留桓偉守江陵率軍東下至
夏口乃建牙傳􁘭曰案揚州刺史元顯凶暴之性自幼
加長犯禮毁教發䝉如備居䘮無一日之哀衰絰為宵
征之服絃觴於殷憂之時窮色於罔極之日劫略王國
寳妓妾一朝空房此基惡之始駭愕視聴者矣相王有
疾情無悚懼幸災擅命揚州簒授遂乃父子同録比肩
連案既專權重多行險暴恐相王知之杜絶視聴惡聲
無聞佞譽日至萬幾之重委之厮孽國典朝政紛紜淆
亂又諷㫖尚書使普敬録公録公之位非盡敬之所茍
自尊貴遂悖朝禮又妖賊陵縱破軍殄民之後已為都
督親則刺史於宜降之日輙加崇進弱冠之年古今莫
比宰相懲惡已獨觧録推禍委罰歸之有在自古僣逆
未有若斯之甚者取妾之僭殆同六禮乃使尚書僕射
為媒人長史為迎客嬖媵饕餮賀同長秋所謂無君之
心觸事而發八日觀佛略人子女至人家宿唐突婦妾
慶封迄今甫見易室之飲晉靈以來忽有支解之刑喜
怒輕戮人士割裂治城之暴一睡而斬又以四嵗孽子
興東海之封吳興殘暴之後横復若斯之調妖賊之興
實由此豎居䘮極味孫泰供其膳在夜思逰亦孫泰延
其駕泰承其勢得行威福雖加誅戮所染既多加之以
苦發樂屬枉濫者衆驅逐徙撥死叛殆盡改號元興以
為已瑞莽之符命於斯尤著否極必亨天盈其毒不義
不昵勢必崩䘮取亂侮亡寔在斯㑹三軍文武憤踊即
路𤣥亦失荆楚人情而師出不順其兵雖彊慮弗為用
恒有回師之計既過尋陽不見東軍𤣥意乃定於是遂
鼓行而進徑至姑孰又克歴陽劉牢之遣子敬宣詣𤣥
請降𤣥大喜與敬宣置酒宴集𤣥至新亭元顯棄船退
入國子堂列陳宣陽門前元顯欲挾徳宗出戰而軍中
相驚言𤣥已及南桁乃回軍赴宫既至中堂一時崩散
元顯奔東府惟張法順一騎随之𤣥乃為侍中都督中
外諸軍丞相録尚書事揚州牧領徐州刺史持節荆江
二州公如故假黄鉞羽葆鼓吹班剱二十人置左右長
史従事中郎四人甲仗二百人入殿於是收道子付廷
尉免為庶人徙于安城郡殺元顯并其子及豫州刺史
司馬尚之吏部郎袁遵張法順等又滅庾楷於豫章徙
尚之弟丹陽尹恢之輔國将軍允之及國寳王緒諸子
于交廣州以劉牢之為㑹稽内史将欲觧其兵也初敬
宣既降随入東府至是求歸𤣥冀牢之受命乃遣之敬
宣既至牢之知將不免欲襲𤣥衆皆離散乃於班瀆北
走縊於新洲𫝊首建業敬宣奔於江北𤣥白徳宗大赦
改年為大亨𤣥讓丞相荆江徐三州及録尚書事乃改
授太尉都督中外揚州牧領平西将軍豫州刺史緑綟
綬加衮冕之服劔履之禮入朝不趨讃拜不名増班剱
六十人甲仗二百人入殿𤣥乃鎮姑孰既而大築府第
田逰無度政令屢改憍侈肆欲朋黨翕習沮亂内外朝
政皆諮焉小事則决於左僕射桓謙及丹陽尹卞範之
𤣥大賦三吳富室以賑飢民猶不能濟也東郡既由兵
掠因以飢饉死者甚衆三吳户口減半㑹稽則十三四
臨海永嘉死散殆盡諸舊富室皆衣羅縠佩金玉相守
閉門而死元自封豫章郡公食安成七千五百户後封
桂陽郡公邑二千五百户本封南郡如故既而鴆殺道
子𤣥削奪徳宗供奉之具務盡約陋殆至飢寒雖殺逆
未至君臣之體盡矣進位大将軍加前後部羽葆鼔吹
奏事不名又表請自率諸軍命諸蕃方兵掃平關洛徳
宗不許之𤣥本無資力但好為大言既不辦行乃云奉
詔故止𤣥既無他處分先作征行服玩并制裝書畫之
具或諫曰今日之行必有征無戰輜重自足相運不煩
更有制造𤣥曰書畫服玩宜恒在左右且兵凶戰危脫
有意外當使輕而易運衆咸笑之𤣥所親仗惟桓偉而
已先欲徴還以自副貳偉既死𤣥甚恇懼初𤣥常以其
父王業垂成以已弱年不昌前構常懐恨憤及昌明死
便有四方之計既克建業無復居下之心及偉死慮一
已單危益欲速成大業卞範之之徒既慮事變且幸其
利咸共催促於是殷仲文等並已撰集䇿命矣徳宗加
𤣥相國總百揆封南郡南平宜都天門零陵桂陽營陽
衡陽義陽建平十郡為楚王偹九錫之禮揚州牧領平
西将軍豫州刺史如故遣司徒王謐授相國印綬光禄
大夫武陵王司馬遵授楚王璽䇿徳宗先遣百寮固請
又云當親幸敦喻十二月徳宗禪位於𤣥大赦所部稱
永始元年初欲改年為建始左丞王納之曰建始者晋
趙王倫之號也於是易為永始復同王莾始貴之年𤣥
入建鄴宫逆風迅激旌旗服章儀飾一皆傾偃是月酷
寒此日尤甚多行苛政而時施小恵迎温神主進于太
廟元逰行無度至此不出殿上施金額流蘇絳帳頗類
轜車王莽仙蓋太廟郊齋皆二日而已又其廟祭不及
於祖以𤣥曽祖已上名位不顯故不列序且以王莽立
九廟見譏前史遂以一廟矯之又毁僣晋小廟以崇臺
榭其庶母蒸嘗未有定所慢祖忘親時人知其不永是
月𤣥出逰水南飄風飛其儀蓋又欲造大輦使容三十
人坐以二百人輿之𤣥憍逸荒縱不恤時事奏案停積
了不省覽或親細事手注直官自用令史制度亂出主
司奉答不暇晨夜逰獵文武困乏直侍之官皆繫馬省
中休下之吏留供土木之役朝士勞瘁百姓力盡民之
思亂十室而八徳宗彭城内史劉裕因是斬徐州刺史
桓修於京口與沛國劉毅東海何無忌收衆濟江𤣥加
桓謙征討都督召侍官皆入止省中𤣥移還上宫百僚
步從赦揚豫徐兗青冀六州遣頓丘太守吳甫之右衛
將軍皇甫敷北拒劉裕於江乘裕斬甫之進至羅落橋
又梟敷首𤣥外麤猛内恇怯及聞二將已沒志慮荒窘
計無所出日與巫術道士為厭勝之法乃謂衆曰朕其
敗乎黄門郎曹靖對曰神怒民怨臣實憂懼𤣥曰民怨
可然神何為怒對曰移晋宗廟飄泊無所大楚之祭不
及於祖此其所以怒也𤣥曰卿何不諌對曰輦上諸君
子皆以為堯舜之世臣何敢諌𤣥使桓謙何澹之屯于
東陵卞範之屯覆舟山西衆合二萬又遣武衛庾賾
之配以精卒利器援助謙等謙等大敗𤣥聲云赴戰將
子姪出南掖門西至石頭先使殷仲文具船於津遂相
與南走經日不得食左右進以麤粥咽不能下𤣥子昇
五六嵗抱𤣥胷而撫之𤣥悲不自勝𤣥挾徳宗發尋陽
至江陵西中郎將桓石康納之張幔屋止城南署置百
官以卞範之為尚書僕射殷仲文為徐州其餘各顯用
𤣥謂諸侍臣曰卿等並升清塗翼從朕躬都下竊位者
方應謝罪軍門其見卿等入石頭無異雲霄中人也𤣥
以奔敗之後懼法令不肅遂輕怒妄殺逾甚暴虐殷仲
文諌之𤣥大怒曰漢髙魏武㡬遇敗但諸將失利耳以
天文惡故還都舊楚而羣小愚惑妄生是非方當糾之
以猛未宜施之以恩也荆江郡守以𤣥播越咸遣使通
表有匪寧之辭𤣥悉不受乃更令所在表賀遷都元在
道自作起居注敘其拒劉裕事自謂筭略無失諸將違
節度以至於敗不暇謀議軍事惟誦述寫傳之劉裕遣
其冠軍將軍劉毅發建鄴追之𤣥軍屢敗元常裝輕舸
於舫側故其兵人莫有鬬志𤣥乃棄衆而走餘軍以次
崩散遂與徳宗還江陵初𤣥留徳宗妻子巴陵殷仲文
與元同舟乃説𤣥求别舫收集散軍遂以徳宗妻歸于
建鄴𤣥入江陵城南平太守馮該勸𤣥更戰𤣥欲出漢
中投梁州刺史桓希夜中處分將發城内已亂禁令不
行將親近腹心百許人出城北至城門左右即於闇中
斫𤣥面前後相殺交横盈路𤣥僅得至船徳宗入南郡
府𤣥既下船猶欲走漢中𤣥屯騎校尉毛脩之誘以入
蜀遂與石康等泝江而上達枚回洲為益州參軍費恬
等迎射之箭如雨下𤣥中流矢子昇輙拔之益州督䕶
馮遷抽刃而登𤣥艦𤣥曰是何人也敢殺天子遷曰我
自欲殺天子之賊耳遂斬𤣥首并石康等斬昇于江陵
市傳送𤣥首梟于朱雀門𤣥既敗桓謙匿於沮中桓振
逃于華容之浦隂聚黨數千人晨襲江陵克之桓謙亦
聚衆而出振既至問𤣥子昇所在知昇已死欲殺徳宗
謙苦禁之於是為𤣥舉哀諡為武悼皇帝謙率羣官復
立徳宗振自為都督八州鎮軍將軍荆州刺史謙復本
職又加江豫二州刺史後徳宗益州刺史毛璩殺桓希
於漢中桓振宼江陵為唐興所斬其餘親從或當時擒
獲或奔散外境數年之間並敗滅之
海夷馮跋字文起小名乞直伐本出長樂信都慕容永
僭號長子以跋父安為將永為垂所滅安東徙昌黎家
于長谷跋飲酒至一石不亂母弟素弗次丕次洪皆任
俠放逸不修行業跋恭慎勤稼穡既家昌黎遂同夷俗
後慕容熙僭號以跋為殿中左監稍遷衛中郎將後坐
事逃亡既而熙政殘虐民不堪命跋乃與從兄萬泥等
二十三人結謀跋與二弟乘車使婦人御濳入龍城匿
於孫護之室以誅熙乃立夕陽公髙雲為主以跋為侍
中征北大將軍開府儀同三司封武邑公事皆决跋兄
弟太宗初雲為左右所殺跋乃自立為燕王置百官號
年太平于時永興元年也跋撫納契丹等諸落頗來附
之太宗遣謁者于什門喻之為跋所留語在什門傳泰
常三年和龍城有赤氣蔽日自寅至申跋太史令張穆
以為兵氣言於跋曰大魏威制六合而聘使隔絶自古
鄰國未有不通之理違義致忿取敗之道恐大軍卒至
必致吞滅宜還魏使奉修職貢跋不從太宗詔征東大
將軍長孫道生率衆二萬討之跋嬰城固守不克而還
神䴥二年跋有疾其長子永先死立次子翼為世子攝
國事勒兵以偹非常跋妾宋氏規立其子受居深忌翼
謂之曰主上疾將瘳奈何代父臨國乎翼遂還宋氏矯
絶内外遣閹人傳問翼及跋諸子大臣竝不得省疾惟
中給事胡福獨得出入專掌禁衛跋疾甚福慮宋氏將
成其計乃言於跋弟文通勒兵而入跋驚怖而死文通
襲位翼勒兵出戰不利遂死跋有男百餘人悉為文通
所殺
文通跋之少弟也本名犯顯祖廟諱髙雲僭號以為征
東大將軍領中領軍封汲郡公跋立為尚書左僕射改
封中山仍為領軍内掌禁衛外總朝政厯位司徒及自
立乃與劉義隆交通延和元年世祖親討之文通嬰城
固守文通營丘遼東成周樂浪帶方元莬六郡皆降世
祖徙其三萬餘户于幽州文通尚書郭淵勸其歸誠進
女乞為附庸保守宗廟文通曰負釁在前忿形己露降
附取死不如守志更圖所適也先是文通廢其元妻王
氏黜世子崇令鎮肥如以後妻慕容氏子王仁為世子
崇母弟廣平公朗樂陵公邈相謂曰大運有在家國已
亡又慕容之譖禍將至矣於是遂出奔遼西勸崇來降
崇納之㑹世祖使給事中王徳陳示成敗崇遣邈入朝
世祖遣兼鴻臚李繼持節拜崇假節侍中都督幽平二
州東夷諸軍事車騎大將軍領護東夷校尉幽平二州
牧封遼西王録其國尚書事食遼西十郡承制假授文
官尚書刺史武官征虜已下文通遣其將封羽率衆圍
崇世祖詔永昌王健督諸軍救之封羽又以凡城降徙
其三千餘家而還文通遣其尚書髙顒請罪乞以季女
充掖庭世祖許之徴其子王仁入朝文通不遣其散騎
常侍劉訓言於文通曰雖結婚和通而未遣侍子魏若
大舉將有危亡之慮夫以重山之隘劉禪衘璧長江之
難孫皓歸命况魏彊於晋氏燕弱于吳蜀願時遣世子
以恭大國之命然後收離集散厚布恩澤分賑倉廪以
濟民乏勸督農桑以邀秋稔庶大業危而更安社稷可
以永保文通大怒殺之世祖又詔樂平王丕等討之日
就蹙削上下危懼文通太常陽㟭復勸文通請罪乞降
速令王仁入侍文通曰吾未忍為此若事不幸且欲東
次髙麗以圖後舉㟭曰魏以天下之衆擊一隅之地以
臣愚見勢必土崩且髙麗夷狄難以信期始雖相親終
恐為變若不早裁悔無及也文通不聴乃密求迎於高
麗太延二年髙麗遣將葛盧等率衆迎之入和龍城脱
其敝褐取文通精仗以賦其衆文通乃擁其城内士女
入于髙麗先是其國有狼夜繞城羣嘷如是終嵗又有
鼠集於城西闐滿數里西行至水則在前者銜馬矢迭
相齧尾而渡宿軍地然一旬而滅觸地生蛆月餘乃止
和龍城生白毛長一尺二寸文通至遼東髙麗遣使勞
之曰龍城王馮君爰適野次士馬勞乎文通慙怒稱制
答讓之高麗乃處之於平郭尋徙北豐文通素侮高麗
政刑賞罰猶如其國高麗乃奪其侍人質任王仁文通
忿怨之謀將南奔世祖又徴文通於高麗髙麗乃殺之
於北豐子孫同時死者十餘人文通子朗邈朗子熙在
外戚傳
島夷劉裕字徳輿晋陵丹徒人也其先不知所出自云
本彭城彭城人或云本姓項改為劉氏然亦莫可尋也
故其與叢亭安上諸劉了無宗次裕家本寒㣲住在京
口恒以賣履為業意氣楚刺僅識文字樗蒲傾産為時
賤薄嘗負驃騎諮議刁逵社錢三萬經時不還逵以其
無行録而徴責驃騎長史王謐以錢代還事方得了落
魄不修廉隅天興二年僣晉司馬徳宗遣其輔國將軍
劉牢之東討孫恩裕應募始為牢之參軍恩北㓂海鹽
裕追勝之以功稍遷建武將軍下邳太守劉牢之討桓
𤣥裕參其軍事牢之降裕為𤣥從兄桓脩中兵參軍孫
㤙死餘衆推㤙妹夫盧循為主𤣥遣裕征之裕破循于
東陽永嘉循浮海奔逸加裕彭城内史及桓𤣥廢徳宗
而自立裕與弟道規劉毅何無忌濳謀舉兵桓脩弟思
祖鎮廣陵道規劉毅先為之佐天賜初裕與何無忌等
旦候城門開率衆斬元徐州刺史桓脩扵京口其日劉
毅道規等亦斬思祖因收衆濟江河内太守辛扈興恒
農太守王元徳振威將軍童厚之亦與裕剋是日取元
毅兄邁時在建業毅遣周安要之邁懼而告𤣥𤣥遣頓
丘太守吳甫之右衛將軍皇甫敷北拒裕率衆宿于竹
里遇甫之於江乘裕執長刀直入其陳斬甫之進至羅
落橋又斬敷首𤣥使桓謙屯東陵卞範之屯覆舟山西
裕又破之𤣥大懼乃携子姪浮江南走裕入鎮石頭以
徳宗司徒王謐為録尚書領揚州刺史立留臺總百官
裕為使持節都督揚徐兗豫青冀幽并八州鎮軍將軍
徐州刺史令道規等率衆追𤣥裕因是相署名位遣尚
書王嘏等迎徳宗燔桓温神主于宣陽門外尋殺尚書
左僕射王愉及其子綏納等裕以司馬遵為大將軍承
制入居東宫公卿以下莫不畢拜乃大赦惟𤣥等不在
例是夜司徒王謐逃走劉毅以其手解徳宗璽綬宜誅
之裕以其償錢之恵固請免之乃遣丹陽尹孟昶迎焉
無忌道規至于桑落洲破桓𤣥諸將進據尋陽加裕都
督江州劉毅復敗桓𤣥于崢嶸洲𤣥乃棄衆單舸奔走
挾徳宗奔于江陵裕領青州刺史甲仗百人入殿毅等
平巴陵徳宗復位於江陵改年曰義熙及還建業裕進
侍中車騎將軍都督中外諸軍事飾讓不受加録尚書
事又詐不受乃出鎮丹徒改授都督十六州餘如故又
領兗州乃解青州盧循破廣州裕仍以循為廣州刺史
其黨琅邪人徐道覆為始興相裕又都督交廣二州又
封裕豫章郡公邑萬户絹三萬匹加侍中進號驃騎將
軍儀同三司又進裕揚州刺史録尚書事居於東府裕
遣劉敬宣伐蜀為譙道福所敗乃免敬宣官裕自降為
中軍將軍開府如故永興初慕容超大掠淮北執徳宗
陽平太守劉千載濟南太守趙元驅掠千餘家而歸裕
乃伐超遂屠廣固執超斬其王公以下三千人納口萬
餘馬二千匹夷其城隍送超于建業斬之裕是行也徐
道覆勸盧循令乘虚而出循從之於是南康廬陵豫章
諸郡守皆奔走江州刺史何無忌率軍至豫章戰殁于
時羣議欲令徳宗北徙渡江循遂宼湘中破劉道規于
長沙敗劉毅於桑落洲席卷而下裕將孟昶諸葛長民
勸裕擁徳宗過江裕不從昶謂事必不濟乃自殺裕發
居人治石頭城道覆等至即欲於新亭白石渚焚舟而
上盧循曰大軍未至孟昶便逆自殺以此而推建業尋
應有變但按甲守之不憂不濟也乃屯軍於蔡洲循乃
率衆數萬上南岸至于丹陽郡遂遣焚京口金城姑孰
宼掠塗中及江寧蕪湖循以阮賜為豫州刺史裕中軍
參軍尚靖宣城内史毛修之破賜於姑孰獲其輜重賜
乃退又加裕太尉中書監黄鉞裕受黄鉞盧循既不戰
乃告道覆曰師老矣可還據尋陽并力取荆州徐以三
分有二之勢與下流爭衡猶可以濟也乃自蔡洲南退
裕遣輔國將軍王仲徳等追之裕又遣建威將軍孫季
髙率衆自海道襲番禺裕自以舟師南伐季髙乘海兼
行奄至番禺循不以海道為防既至而覺衆乃大驚季
髙悉力而上四面攻之仍屠其城盧循父嘏及長史孫
建之並以輕舟奔始興循與道覆率衆而下裕衆軍撃
之循等還尋陽循欲遁於豫章乃悉力柵斷左里裕諸
軍乘勝而擊之循單舸徑還廣州道覆還始興裕還為
大將軍揚州牧班劔二十人本官如故徐道覆至始興
猶據山澗劉蕃等攻之道覆先鴆妻子然後自殺盧循
至番禺收衆攻季髙劉蕃遣沈田子討之循奔走餘衆
從嶺道襲合浦克之進攻交阯交州刺史杜恵度屢戰
克㨗循投水而死裕自為太尉中書監裕殺尚書左僕
射謝混兗州刺史劉蕃裕既權重便懐異志以荆州刺
史劉毅頗有勇略又據上流之所心畏惡之遂自討毅
遣參軍王鎮惡等襲江陵鎮惡至豫章口焚毅舟艦毅
兵逆戰不能抗鎮惡馳入外城于時毅病乃阻内城鎮
惡焚諸門攻之其徒乃潰毅自北門出走縊于道側斬
屍於市誅其子姪裕至江陵誅南蠻校尉郗僧施衛軍
諮議謝邵等裕本寒㣲不參士伍及擅時政便肆意殺
戮以威懼下初以刁逵縛之之怨誅其兄弟又以王愉
謝混郗僧施之徒並皆時望遂悉害之分荆州為湘州
裕自總督裕還於東府召諸葛長民屏人閑語密令壮
士丁旿等出自幔後於座拉之長民墜地死於牀側亦
以才雄見忌也荆州刺史司馬休之頗得衆心裕内懐
忌憚神䴥二年率衆討之遣龍驤將軍蒯恩等為前軍
裕進領荆州刺史加黄鉞雍州刺史魯宗之率其子軌
㑹休之于江陵軌等軍敗乃與休之俱奔襄陽裕自領
南蠻校尉休之等奔姚興裕為太傅揚州牧劔履上殿
入朝不趨讃拜不名置左右長史司馬從事中郎四人
餘如故裕又領平北將軍徐兗二州刺史増督南秦州
尋督中外諸軍事裕志傾僭晋若不外立功名恐人望
不許乃西伐姚泓自領征西將軍司豫二州刺史尋領
北雍州刺史加前後部羽葆鼔吹増班劔為四十人子
義符為中軍將軍監太尉留府事給鼔吹一部左僕射
劉穆之為左僕射領軍中軍二府軍司入居東府總攝
内外穆之謂龍􁑂將軍王鎮惡曰公今委卿以闗中卿
其勉之鎮惡曰吾今不克咸陽誓不濟江而公九錫不
至者亦卿之責矣裕率衆軍至彭城加鎮北將軍徐州
刺史遣中兵參軍沈林子自汴入河冠軍檀道濟與王
鎮惡步出淮肥裕將王仲徳汎濟入河徳宗封裕十郡
為宋公加相國九錫僣擬魏晋故事王鎮惡進至宜陽
獨取潼關沈林子自㐮邑屯于陜城姚泓諸將不能抗
始裕入河西上太宗遣將軍娥清長孫嵩等屯於河畔
裕遣朱超石劉榮祖等渡河長孫道生破之擒斬其將
楊豐等裕遣將軍王仲徳趙倫之率沈田子等入武關
屯軍青泥沈林子由秦嶺㑹田子於堯栁城姚泓率衆
數萬不戰而還裕至關頭鎮惡至渭橋破泓軍於横門
裕至長安執姚泓以歸斬于建業市裕以其子義真為
雍州刺史鎮咸陽進裕為宋王増十郡置百官一擬舊
制裕還彭城赫連屈丐掠渭陽義真遣沈田子率軍討
之田子退軍陘上鎮惡徃就田子議之田子斬鎮惡於
幕下又殺其兄弟羣從七人田子馳還云鎮惡有異志
義真長史王脩執而斬之義真與左右多為不法王脩
每裁割之左右咸怨白義真曰王脩以關中阻險兵食
又足欲謀反叛宜早圖之義真遂遣左右殺脩裕聞之
以朱齡石為雍州刺史義真發自長安將走江東諸將
競收財貨次扵灞上赫連昌率衆追之既至青泥義真
大敗蒯恩與安西司馬毛脩之並被擒獲參軍段横名
犯髙祖廟諱單馬負義真走歸朱齡石亦棄長安奔就
龍驤將軍王敬先于曹公故壘既而城䧟被執見殺徳
宗死裕立徳宗弟徳文裕又自増十郡裕遣司馬𫝊亮
赴建業令徴已入輔徳文禪其位遂自號為宋改年為
永初時泰常五年也裕既僭立頻請和通太宗許之六
年裕遣其中軍將軍沈範索季孫等朝貢七年五月裕
死子義符僣立太宗以其禮敬不足遣山陽公奚斤等
率步騎二萬扵滑臺渡河南討義符司州刺史毛徳祖
遣司馬翟廣領步騎三千來拒司空奚斤以千餘騎徇
陳留太守嚴稜率衆降仍攻滑臺其東郡太守王景度
奔走斬其司馬陽瓚徳祖又遣其將竇應明攻輜重于
石濟奚斤於土樓大破廣等乘勝徑至虎牢義符遣其
將杜垣等與徐州刺史王仲徳次湖陸太宗詔安平公
叔孫建等軍於泗瀆口義符兗州刺史徐琰委尹卯城
奔退於是泰山諸郡􁀒棄戍而走太宗詔蒼梧子公孫
表等復攻虎牢義符遣將檀道濟率師赴救八年義符
改年為景平奚斤進攻金墉義符河南太守王涓之出
奔太宗南廵至鄴奚斤自金墉還圍虎牢太宗又詔安
平公叔孫建等東擊青州其刺史竺夔守東陽城濟南
太守垣苗自梁鄒奔夔奚斤分軍攻潁川太守李元徳
奔還項城斤又遣騎破髙平郡所統五縣略居人二千
餘家叔孫建以時暑班師檀道濟王仲徳向青州遂不
敢進太宗至虎牢因幸洛陽乃北渡河斤克虎牢擒徳
祖及其滎陽太守翟廣廣武將軍竇霸等義符豫州刺
史劉粹屯項城不敢進斤遣步騎至許昌潁川太守李
元徳奔項城遂圍汝陽太守王公度突圍而出仍破邵
陵掠萬餘口而還始光初義符司空徐羡之尚書令傅
亮領軍謝晦等專其朝政收其廬陵王義真徙于新安
郡殺之義符昬暴失徳羡之等勒兵入殿時義符在華
林舟中兵士競進殺其侍者扶義符出東閤廢為營陽
王遂徙于吳郡於金昌亭殺之
亮等立義符弟荆州刺史義隆號年元嘉遣使趙道生
朝貢二年徐羡之傅亮等歸政於義隆不許三年義隆
信其侍中王華之言誅羡之傅亮遣其將檀道濟等討
荆州刺史謝晦晦率衆東下謀廢義隆以討王華為辭
破義隆將到彦之及聞道濟將至晦衆崩散晦走江陵
乃携其弟遁等北走至安陸延頭為戍主光順之所執
斬于建業八月義隆使其殿中將軍吉恒朝貢神䴥二
年又遣殿中將軍孫横之朝貢三年又遣殿中將軍田
竒朝貢尋遣其右將軍到彦之安北將軍王仲徳兗州
刺史竺靈秀舟師入河驍騎將軍段横寇虎牢又遣其
豫州刺史劉徳武後將軍長沙王義欣至彭城為後繼
到彦之宼碻磝分軍向虎牢及洛陽世祖詔河南諸軍
收衆北渡以驕之尋詔冠軍將軍安頡等率衆自盟津
渡攻金墉義隆建武將軍杜驥出奔遂乘勝進攻虎牢
䧟之斬其司州刺史尹沖叔孫建大破竺靈秀追至湖
陸四年頡攻滑臺彦之與王仲徳等焚舟棄甲走歸彭
城義隆又遣檀道濟救滑臺叔孫建長孫道生擊之道
濟至髙梁山頡等攻剋滑臺擒其司徒從事中郎朱脩
之等道濟走奔厯城夜乃遁還義隆青州刺史蕭思話
亦棄鎮奔于平昌其東陽積粟為百姓所焚延和元年
五月義隆又遣趙道生朝貢二年二月詔兼散騎常侍
宋宣使於義隆且為皇太子結親九月義隆遣趙道生
貢馴象一太延二年三月義隆遣使㑹元紹朝貢義隆
忌其司空檀道濟遂誅之道濟臨死脱幘投地曰乃復
壊汝萬里長城三年三月義隆遣其散騎常侍劉熙伯
朝貢且論納幣六月義隆女死不果為婚五年十一月
義隆遣黄延年獻馴象真君初義隆徙其弟大將軍義
康於豫章二年其龍􁑂參軍巴東扶令育詣義隆理義
康義隆大怒收育殺之四月義隆遣使黄延年朝貢十
二月義隆又遣黄延年朝貢是嵗義隆梁州刺史劉真
道將裴方明攻擊楊難當難當捨仇池將妻子來奔三
年世祖詔琅邪王司馬椘之等討之西安將軍古弼平
西將軍元濟等邀義隆秦州刺史胡崇之於濁水破擒
之餘衆奔漢中義隆立難當兄子文徳為秦州刺史武
都王戍茄蘆弼等討平之義隆遂殺真道方明五年義
隆復遣使朝貢六年其員外散騎侍郎孔熙先以才學
而不見用太子詹事范曄以家門滛汙為世所薄與熙
先及外生謝綜謀殺義隆立其弟前大將軍義康丹陽
尹徐湛之告之乃誅曄等徙義康於安成郡御史監守
七年詔諸軍掠濟隂金鄉等七縣并驅其青冀二州民
户而還北地人蓋吳聚衆反義隆以吳為安西將軍雍
州刺史封北地公規亂雍州詔諸軍討平之義隆好行
小計扇動邉民内起山苑窮侈極麗役使百姓江南苦
之九年正月義隆遣使獻孔雀十一年二月世祖欲獵
於雲夢發使告義隆勿相猜阻義隆請奉詔世祖南廵
義隆邉城閉門拒守世祖忿之乃攻懸瓠分遣使者安
慰降民其不服者誅戮之義隆汝南南頓汝陽潁川太
守並棄城奔走義隆安北將軍武陵王駿遣參軍劉泰
之臧肇之殿中將軍尹懐義程天祚等以千餘騎至汝
陽永昌王位擊破之斬泰之肇之執天祚等義隆又遣
寧朔將軍王元謨率其太子步兵校尉沈慶之鎮軍諮
議參軍申坦等入河青冀二州刺史蕭斌及駿水陸並
進太子左衛率臧質統驍騎將軍王方回安蠻司馬劉
康祖右軍參軍梁坦造許洛右將軍豫州刺史南平王
鑠太尉江夏王義恭為諸軍節度梁南秦二州刺史劉
秀之統輔國將軍楊文徳宣威將軍劉洪宗向汧隴護
軍將軍蕭思話部龍驤將軍杜坦竟陵太守劉徳願向
武關義隆令王公妃主及其朝士牧守下逮富人通出
私財以助軍費士庶怨之南兖及青冀兖豫三吳簡發
以配戎行揚南徐兖江州富民並四分之一建威司馬
申元吉趣泗瀆蕭斌至碻磝王元謨遣軍主王寳惠攻
滑臺右軍蕭鑠遣中兵參軍梁坦等進軍小索世祖詔
諸軍援滑臺大敗王寳惠等王元謨走還碻磝蕭斌遣
申坦與梁坦垣護之據兩當城斌退還厯下及車駕渡
河梁坦退走棄甲山積車駕發滑臺過碻磝義隆又遣
雍州刺史竟陵王誕率其將薛安都栁元景等入盧氏
進攻𢎞農詔洛州刺史張提率衆度崤蒲城鎮将何難
於風陵堆濟河秦州刺史杜道生至閿鄉元景退走十
一月車駕從東安山出下邳義隆鄒山戍主魯陽陽平
二郡太守崔邪利降椘王建南康侯杜道儁進軍清西
至留城義隆鎮軍劉駿參軍馬文恭至蕭城軍主嵇元
敬至留城並為覘候見官軍俱時退走永昌王仁攻懸
瓠拔之獲義隆守將趙淮過定項城破尉武戍執其戍
主進攻夀陽屯兵於孫叔敖家掠馬頭鍾離二郡義隆
遣左軍將軍劉康祖赴夀陽與仁相遇仁大破之盡坑
其衆斬康祖傳首示夀春獲其將胡盛之王羅漢等以
所斬首使軍士曵之遶城三匝積之城西髙與城齊劉
鑠乃焚四郭廬舎嬰城固守車駕至盱眙淮泗義隆遣
輔國將軍臧質率師至盱眙頓軍城北六軍於上流濟
淮質遣司馬胡崇之等率所領於山上立營建威将軍
毛熙祚據城前大浦詔攻二軍斬崇之熙祚等及佗首
數千級衆􁀒赴水死淮南之民皆詣軍降髙梁王那出
山陽永昌王仁於夀陽出横江凡所經過莫不風靡車
駕登於𤓰步伐葦結筏示欲渡江義隆大懼欲走吳㑹
建業士女咸荷擔而立義隆遣黄延年朝於行宫獻百
牢貢其方物并請和求進女於皇孫世祖以師婚非禮
許和而不許婚初義隆欲遣軍侵境其臣江湛徐湛之
贊成其事而義隆太子劭與蕭思話沈慶之謂義隆曰
昔檀道濟到彦之無利而反今將帥士衆不及於前不
可輕動兵甲時湛等在坐義隆使與慶之謀議慶之曰
治國如治家耕當問奴織當問婢今欲伐國而與白面
書生軰謀之事何由濟義隆大笑遂不納慶之言至是
登石頭城樓而望甚有憂色歎曰若檀道濟在豈應至
此劭乃委罪於江徐義隆曰此自吾意不關二人也正
平元年正月世祖饗㑹於𤓰步既許和好詔班師其江
北之民歸降者數十萬計凡克南兖豫徐兖青冀六州
其軍鋒殺掠不可勝算時義隆江北蕭條境内搔擾義
隆慮義康為亂遣使殺之葬以侯禮義隆慙恚歸罪扵
下降義恭為儀同三司蕭斌王元謨並免所居職十月
義隆遣其将軍孫蓋等朝貢興安九年義隆遣撫軍将
軍蕭思話率其将張永等攻碻磝詔諸軍擊破之永等
退走思話遣建武将軍垣護之至梁山逆軍尚書韓茂
率騎逆擊之思話退還麋溝義隆又遣雍州刺史臧質
向崤陜梁州刺史劉秀之輔國将軍楊文徳出子午豫
州刺史長孫蘭遣騎破之秀之等僅以身免臧質栁元
景薛安都等至關城並相繼敗走是年義隆太子劭及
始興王休明令女巫嚴道育呪詛義隆事發義隆憤愧
自失廢於政事乃議黜劭殺休明屢召尚書僕射徐湛
之吏部尚書江湛侍中王僧綽等謀議僧綽曰當㫁不
㫁反受其亂惟願以義割恩略小不忍不爾便應坦懐
如初無煩疑論不可使難生慮表取笑千載義隆曰卿
可謂能㫁大事此不可不殷勤三思義康始死人謂我
無復慈愛之道僧綽又云臣恐千載之後言陛下易扵
裁弟難扵廢子義隆黙然休明母潘有寵於義隆義隆
以廢立之謀告之潘請赦弗許遂告休明休明馳報劭
劭知己當廢遂夜召左右隊主陳叔兒詹齋帥張超之
任建之等總二千餘人被甲自衛又召左衛率袁淑中
舎人殷仲素左積弩将軍王正見又呼左軍長史蕭斌
劭曰朝廷信讒當見罪廢内省無過不能受枉明當入
殿卿等必不得異乃遍拜告哀衆皆驚不得答袁淑良
久曰自古無此類願加善思劭怒變色扵是左右咸云
伏聴令㫖明晨斬淑劭守萬春門乃告門者曰我受敕
入有所收可助我督後隊令速劭又詐義隆敕云魯秀
謀反汝明可守關將兵入討也故士卒信之超之等率
十餘人走入雲龍門拔刃徑登含章殿義隆夜與徐湛
之屏人閑語時猶未訖門户並無侍衛義隆廹急以几
自障兵刃交下五指俱落超之斬義隆徐湛之為亂兵
所害劭分遣掩江湛之斬之休明時在西州来屯中堂
劭又使兵殺休明母是日劭登殿受璽綬下書曰徐湛
之江湛殺逆無状吾勒兵入殿已無所及號惋崩衂心
肝破裂今罪人斯得元凶克殄卜世靈祚永享無窮思
與億兆覃兹更始可大赦天下改元嘉三十年為太初
元年劭弟駿時為江州刺史先以西陽蠻反義隆令東
宫步兵校尉沈慶之襄陽太守栁元景司空中兵參軍
宗慤並討之駿出次五洲斬劭使於軍門司徒義宣雍
州刺史臧質司州刺史魯爽同舉兵駿以沈慶之栁元
景宗慤為前軍駿諮議參軍顔竣專主軍謀劭葬義隆
託疾不出臧質子敦逃走劭乃􁀒聚諸王及大臣徙入
城内移南岸百姓渡淮貴賤皆被驅逼建業淆亂駿等
發尋陽檄至劭乃移駿數子扵侍中省義宣諸男於大
倉屋以兵守之使其将魯秀王羅漢等為水陸之備休
明及蕭斌為之謀主焚除淮中船舫駿至南州頓漂洲
令栁元景等擊劭劭衆崩潰奔走還宫義恭單馬奔駿
勸即位劭大怒遣休明就西省殺義恭子南豐王朗等
十二人
駿乃僣即大位于新亭於是擒劭休明竝梟首大桁暴
屍扵市經日壊爛投之水中男女妃妾一皆從戮時人
為之語曰遥望建康城小江逆流縈前見子殺父後見
弟殺兄興光元年駿改年曰孝建其中軍府録事參軍
周殷啟駿曰今士大夫父母在而兄弟異計十家而七
庶人父子殊産八家而五凡甚者乃危亡不相知飢寒
不相恤又疾讒害其間不可稱數宜明其禁以易其風
俗弊如此駿不能革臧質遣使説荆州刺史南郡王義
宣曰有大才負大功挾震主威自古尠有全者宜在人
前早有處分義宣使要豫州刺史魯爽兗州刺史徐遺
寳司州刺史魯秀等剋秋起兵爽時昏醉即日便戴黄
摽稱建平元年板義宣為天子遣信至建業迎弟瑜由
是駿知爽反惶懼欲遣迎義宣其竟陵王誕執議不許
乃遣左衛将軍王元謨率衆討爽領軍将軍栁元景鎮
軍将軍沈慶之討義宣臧質下戍大雷馳報義宣抗表
以誅元景為名遣軍就質使爽與質㑹于江上元謨屯
兵梁山義宣率衆至尋陽與質俱下雍州刺史朱修之
不從義宣臧質進計曰今萬人取南州則梁山中絶萬
人守梁山元謨必不敢動下官浮舟外江直向石頭此
上筞也義宣将從之其諮議劉諶之曰質不求前驅凶
志難測不如盡鋭攻梁山事克然後長驅萬安之計也
義宣乃止義宣遣劉諶之就質步攻東壘義宣進自蕪
湖赴梁山屯兵西岸元謨拒質駿将軍䕶之薛安都又
摧破之義宣衆潰因風放火焚其舟艦義宣閉船大泣
因而迸逸走至江陵荆州司馬竺超民具儀服迎之左
右相率潰叛超民送付刺姦朱修之扵獄殺之太安二
年駿改年為大明駿于新亭造中興佛寺設齋忽有一
僧形貌有異衆皆愕然問其名答云名恵明從天安寺
来言竟倐然而滅乃改為天安寺至天安初而彭城歸
國四年駿遣其将殷孝祖冦濟州髙宗遣清水公封敕
文等擊走之又詔征西将軍皮豹子擊孝祖於清東五
年豹子還遂掠地至髙平大獲而還駿以其南兗州刺
史竟陵王誕得士庶之心内畏忌之誕不自安乃治城
多聚糧仗駿大怒貶誕爵為侯遣兖州刺史垣閬給事
中戴明寳討之誕遣衆出戰斬垣閬誕表駿曰徃年元
凶禍逆陛下入討臣背凶赴順可謂常節及丞相搆難
臧魯協從朝野怳忽咸懐憂懼陛下欲建百官羽儀星
馳推奉臣前後固執末方賜從社稷獲全是誰之力陛
下接遇殷勤屢加崇寵驃騎揚州旬月移受恩秩頻煩
復賜徐兖仰屈皇輿逺相餞送臣一遇之感此何以忘
庶希偕老永相娛慰豈謂陛下信用讒言遂令小人来
相掩襲不任枉酷即加誅揃雀䑕貪生仰違詔敕今親
勒部曲鎮扞徐兖昔縁何福同生皇家今有何罪便成
胡越陵鋒奮戈萬沒豈顧定蕩之期冀在旦夕右軍宣
簡爰及武昌皆以無罪並遇枉酷臣有何過復致於此
陛下宫闈之醜豈可一二臨紙悲塞不止所言駿以沈
慶之前軍討之親勞軍人賜以金帛慶之軍敗退傷者
十四五駿大怒将自徃久乃拔之斬誕傳首誕母殷妻
徐並自殺城内誅者數千人或先鞭殺而行戮並移首
於石頭南岸以為京觀至於風晨雨夜輙聞哀號之響
駿滛亂無度蒸其母路氏穢汙之聲布扵歐越東揚州
刺史顔竣恃舊每戱㺯之駿慙怒殺竣和平元年七月
駿使其散騎常侍明僧暠朝貢二年三月又使其散騎
常侍尹顯朝貢駿雍州刺史海陵王休茂謀将除駿參
軍尹元慶斬休茂是嵗凡諸郡士族婚宦㸃雜者􁀒黜
為将吏而人情驚怨並不服役逃竄山湖聚為宼盗侍
中沈懐文苦諌不納三年三月駿使其散騎常侍嚴靈
護朝貢以沈懐文數直諌付廷尉殺之駿寵姬殷死贈
貴妃諡曰宣及𦵏龍山給鑾輅九旒黄屋左纛羽葆鼓
吹班劍虎賁龍轜之麗功妙萬端山池雲鳯之屬皆裝
以衆寳繡帷珠帶重鈴疊眊儀服之盛古今尠有駿自
殷死常懐悲惻神情罔罔廢棄政事或親至殷靈牀酌
奠酒飲之既而慟哭流連不能自反其耽惽若此四年
獵于烏江之榜口又逰湖縣之滿山並與母同行宣滛
肆意五年三呉大飢人食草木皮葉親屬互相販鬻劫
掠蜂起死者不可勝數是年駿死
子子業立性尤凶悖其母疾篤遣呼子業子業曰病人
間多鬼那可徃其母怒語侍者曰将刀來破我腹那得
生如馨兒六年改為永光以奄人華願兒為散騎常侍
逰止必同越騎校尉戴法興屢相裁割願兒深以為隙
或謂法興為真天子子業為贗天子願兒具以聞子業
乃殺法興驃騎将軍栁元景尚書左僕射顔師伯欲廢
子業立太宰義恭以告沈慶之慶之告子業子業出兵
誅義恭遂刳剔支體抽裂心藏挑其眼睛投之蜜中謂
之鬼目粽又殺栁元景顔師伯并諸子及弟姪乃改年
為景和子業除去䘮禮服錦縠之衣以石頭城為長樂
宫東城為未央宫北邸為建章宫南宅為長楊宫子業
自以昔在東宫不為駿所愛及即位常欲毁其墓乃遣
發駿所寵殷氏冢殷死駿為之造新安寺於是壊之復
欲誅諸逺近尼僧遣使殺其新安王子鸞臨死歎曰惟
願後身不復生天王家義恭既誅徐州刺史義陽王昶
大懼遣典籖籧法生啟求還建業子業謂法生曰義陽
謀反我正欲誅之法生懼禍走還彭城子業遣沈慶之
率師伐昶法生至彭城昶便繕甲諸郡不從昶知事不
㨗遂来奔子業滛其姑稱為謝氏為貴嬪夫人加以殊
禮虎賁劔㦸出警入蹕鸞輅龍旂在貴妃之上即義隆
第十女其新蔡長公主也子業矯云主䘮空設䘮事而
實納之時其姊山隂主大見愛狎滛恣過度謂子業曰
妾與陛下男女雖殊俱託體先帝陛下六宫百數而妾
惟一駙馬事不均平乃可如此子業為主置面首左右
三十人進爵㑹稽郡長公主秩同郡王食湯沐邑二千
户給鼔吹一部加班劔二十人每出逰與羣臣陪乘吏
部褚淵以有風貌子業使淵侍主子業皆令廟别畫其
祖父形像曽入裕廟指裕像曰此渠大英雄生擒數天
子次入義隆廟指義隆像曰此渠亦不惡但暮年中不
免兒斫去頭次入其父駿廟指駿像曰此渠大好色不
擇尊卑顧謂左右曰渠大齄鼻如何不齄之即令畫工
齄駿像鼻其父子滛悖書契所無也子業又殺沈慶之
撫軍諮議參軍何邁即其新蔡主壻其湘東王彧及建
安王休仁山陽王休祐常被猜忌並欲誅之休仁每以
調謔悦之故得推遷不死彧休祐形體肥大遂以籠盛
稱之彧尤肥號曰猪王廷尉劉矇妾懐孕子業迎入宫
冀其生男立為太子及其生子遂為大赦子業召其南
平王鑠妃江氏偶諸左右江不從子業曰若不從當殺
汝三子江猶不從乃鞕一百殺其子敬猷等巫覡云湘
州有天子氣子業将南行以厭之未行前欲􁀒殺諸叔
時彧被拘祕書省與子業左右阮佃夫等謀廢子業子
業出華林園共巫竹林堂前射鬼佃夫時為内監乃以
告外監典事朱幼主衣夀寂之細鎧主姜産之等寂之
抽刃而前産之繼進子業引弓射寂之不中寂之乃斬
其首
彧既誅子業憂遽不知所為休仁推立彧彧時失履徒
跣登西堂備天子儀服呼諸大臣入見事無巨細稱令
施行彧以豫章王子尚及山隂主為子業所狎殺之十
二月僭即帝位改年為泰始先是子業敕其弟子勛曰
聞汝與何邁謀共廢我汝自量體氣何如孝武尋當遣
使送藥與汝子勛長史鄧琬與録事參軍陶亮等起兵
遣其黨俞伯竒出頓大電巴東太守孫仲之至于平石
與陶亮並統前軍始彧未知子勛起兵加子勛車騎将
軍儀同三司符至尋陽鄧琬乃投於地攘袂而起曰殿
下當開端門何黄閤之有與陶亮等徴兵馳檄建牙於
桑厄時雍州刺史袁顗便勸子勛即位琬乃立宗廟設
壇場造乘輿法服立子勛為天子即位江州號義嘉元
年子勛以袁顗為尚書左僕射鄧琬為尚書右僕射左
司馬張悦為領軍将軍吏部尚書州郡竝加爵號彧乃
遣領軍將軍王𤣥謨討之復遣其将沈攸之劉靈出據
虎檻初彧聞四方反亂憂遽不知所為休仁請前鋒决
勝於是始有防禦之軍攸之軍至江州斬子勛彧慮子
勛弟松滋侯子房等年大終不相服休仁遂勸除之因
誅駿舅子路休之等以陷子房兄弟於是殺駿子安陸
王子綏及子房臨海王子瑱永嘉王子仁始安王子真
邵陵王子元淮南王子孟臨賀王子産晉熙王子輿及
子起子期子悦子頓初駿二十八男其餘先早夭及子
業殺子鸞等至是盡殪之矣其骨肉相殘若此之甚彧
南新蔡太守常珍竒奉啟請降顯祖詔遣西河公元石
京兆侯張窮竒率軍援之皇興元年正月彧遣其散騎
常侍貝思散騎侍郎崔小白朝貢初彧遣其鎮軍張永
領軍沈攸之以大衆迎其徐州刺史薛安都安都聞永
將發乃遣信請降顯祖詔博陵公尉元城陽公孔伯恭
率騎二萬救之永等前後奮擊斬首凍沒死者不可勝
數又其兖州刺史畢衆敬亦来降款至是徐兖及淮西
諸郡青齊二州相尋歸附彧又遣其中領軍沈攸之太
子左衛率劉勔冦彭城兖州刺史申纂守無鹽時薛安
都略有廣平順陽義成扶風諸郡沈攸之至下邳與元
等戰敗而走初彧青州刺史沈文秀冀州刺史崔道固
並請歸順詔遣征南大将軍慕容白曜率衆援之文秀
等復叛歸彧白曜進軍圍城二年克厯城獲道固彧遣
其員外散騎常侍李豐朝貢彧遣沈文秀弟文静海道
救青州文静至東萊之不其城白曜遣軍克之尋獲東
陽城彧遣其員外散騎常侍王希涓朝貢四年六月彧
又遣員外散騎常侍劉航朝貢延興元年彧於巖山射
雉休祐從在後與其左右相失彧遣夀寂之率諸壮士
追躡休祐蹴令墜馬拉而殺之乃揚聲曰驃騎墮馬死
召司徒休仁宿尚書下省鴆而殺之自彧立之後民庶
凋敝而宫殿器服多更興造初其即位軍人多被超越
或有不與戎勤寄名受賞阮佃夫等並被信委凡所談
笑言無不行抽進阿黨咸受不次之位故佃夫左右乃
有四軍五校羽林給事等官皆市井傭販之人諂附而
獲至綱紀不立風政頽敝境内多難民庶嗷然遂廣募
義勇置為部曲於是官品淪褫士人渾亂民衆顒顒咸
願来奔矣彧遣其司州刺史垣叔通為益州刺史叔通
極為聚斂蜀還之貨過數千金知彧好財先送家資之
半彧猶嫌少及叔通至建業遣詣廷尉彧先令獄官留
之於訊堂彌旬不得出叔通於是悉送其財然後原遣
凡蠻夷不受鞕罰輸財贖罪謂之賧時人謂叔通被賧
刺史彧嘗宫内大集而裸婦人觀之以為忻笑其妻王
氏以扇鄣面獨無所言彧怒曰外舎家寒乞今共為笑
樂何獨不視王曰為樂之事其方自多豈有姑姊妹集
聚而裸婦人形體以此為樂外舎之為忻適與此不同
彧大怒遣王起去彧末年好事鬼神多所忌諱言語文
書有禍敗凶䘮及疑似之言應回避者數百千品有犯
必加罪戮改騧馬字為馬邉𤓰以騧似禍字故也嘗以
南苑借張永言且給三百年期訖更申其事皆如此又
以宣陽門之名不善甚諱之其太后停屍漆牀移出東
宫見之怒甚免中庶子官職局以下坐死者數十人内
外常慮犯悞人不自保移牀治壁必祭土神文士為辭
祝事如大祭又更忍虐好殺左右失㫖忤意徃徃有刳
斮㫁截者時遣窺覘淮泗軍旅不息荒弊積久府藏空
虛内外百官普㫁禄俸而彧奢費過度務為彫侈每所
造制必為正御三十副御三十次副三十須一物輙造
九十枚境内騷然人不堪命彧又以夀寂之有膽决乃
殺之又追降休仁休祐為庶人絶其屬籍諸子徙逺郡
休祐母邢妻江付廷尉殺之遣員外散騎侍郎田廉員
外散騎侍郎祖徳朝貢又殺其巴陵王休若改年為泰
豫又遣田廉及員外散騎侍郎劉恵秀朝貢彧又殺太
子太傅王景文畏其族盛故也彧死
子昱僣立改為元徽昱遣員外散騎常侍田恵紹員外
散騎侍郎劉惠秀朝貢其司空桂陽王休範奔尋陽舉
兵右衛將軍蕭道成率衆軍出頓新亭越騎校尉張茍
兒斬休範首其左右皆散道成遣送其首塗中遇賊遂
棄於水中休範之徒乃詐曰殿下猶在新亭於是士庶
奔馳候迎是夜休範将杜墨騾等又攻新亭東廂休範
參軍江珉等破二縣六署竊掠金帛放諸徒𨽻由是徒
衆復盛燒東宫津陽門乃領軍右府昱将陳顯達率所
領至杜姥宅破墨騾軍主全景淵進平白壁宣陽津陽
二門斬墨騾等昱遣其員外散騎常侍明曇徽員外散
騎侍郎江山圖朝貢五年又遣員外散騎常侍李祖員
外散騎侍郎魚長耀朝貢承明初昱建平王景素據京
口叛昱昱遣蕭道成前軍将軍周盤龍殿中将軍張倪
奴討之攻陷京口斬景素太和初昱以其母數諌責之
遂使太醫煮藥欲鴆之左右止之曰若行此事官便應
作孝豈復得出入狡獪昱曰汝語大有理乃止初昱母
陳氏本李道兒妾彧納之生昱故世中皆呼昱為李氏
子昱每自稱李将軍或自名為李統昱直閤将軍申伯
宗步兵校尉朱幼司徒左長史沈勃等欲廢昱昱親率
羽林兵掩之乃躬運矛鋌手殺勃等闔門嬰稚莫不臠
截昱狂走逸逰不捨晝夜腹心所寄數十許人並執兵
刅為人之牙爪路行逢人便加斫刺或入人家劫略財
賄徃来倐忽状若鬼魅建業惶振並重關自守又搥拍
鍼鑿錐鋸之屬常以自随或有忤意輙加酷暴搥隂刺
心剖腹之誅日有十數常見卧屍流血然後為樂無所
誅害則憂思草草於耀靈殿上養驢數十頭造露車以
銀為校具或乗以出入著小袴衫帶挾刀劔與營署女
子通好自齎私服贈之常入壚肆飲酒輙與左右歌唱
略民雞犬躬自屠割内外畏惡人不自保昱徃新安寺
夕乃還殿寝於氈幄昱左右楊玉夫楊萬年等見其醉
眠乃扵幄斬之左右陳奉伯稱敕開承明門出送首於
直閤王敬則夜送昱首與中領軍蕭道成道成率左右
數十人稱昱行還開承明門入殿云其皇太后令廢昱
為蒼梧王
立昱弟揚州刺史安成王凖初彧晚年痿疾不能内御
諸弟姬人有懐孕者輙取以入宫及生男皆殺其母而
與其宫人所愛者養之凖即桂陽王休範子也荆州刺
史沈攸之興兵討道成凖改年為昇明遣其員外散騎
常侍李祖員外散騎侍郎陶貞寳赴國訃并貢方物凖
司徒袁粲丹陽尹劉秉中領軍劉韞前湘州刺史王藴
等以道成專恣潜謀圖之共推粲為主要引沈攸之以
為外援丹陽丞王遜告道成並斬之凖遣員外散騎常
侍何僴員外散騎侍郎孔逿朝貢三年正月凖遣其員
外散騎常侍殷靈誕員外散騎侍郎茍昭先朝貢凖尋
禪位於道成居于東邸道成僣立封凖汝隂郡王尋死
於丹陽
史臣曰桓𤣥侏張馮劉乃厥(疑/)窮凶極迷為天下笑其
夷楚之常性乎
　
　
　
　
　
　
　
　
　
　
　
　
　魏書卷九十七
　魏書卷九十七考證
桓𤣥傳平越中郎将○平監本訛作一今改正
劉裕傳戍茄蘆○茄蘆綱目作葭蘆
　
　
　
　
　
　
　
　
　
　
　
　
　魏書卷九十七考證
