史記集解卷二十五
　　　　　　　　　　　　　宋　裴駰　撰
史記二十五
律書第三
王者制事立法物度軌則壹稟於六律六律為萬事根
本焉其於兵械尤所重故云望敵知吉凶聞聲效勝負
百王不易之道也武王伐紂吹律聽聲推孟春以至於
季冬殺氣相并而音尙宫同聲相從物之自然何足怪
哉兵者聖人所以討彊暴平亂世夷險阻救危殆自含
血戴角之獸見犯則校而況於人懷好惡喜怒之氣喜
則愛心生怒則毒螫加情性之理也昔黃帝有涿鹿之
戰以定火災(文穎曰神農子孫暴虐/黃帝伐之故以定火災)顓頊有共工之陳
以平水害(文穎曰共工主水官也少昊氏衰秉政作/虐故顓頊伐之本主水官因為水行也)成
湯有南巢之伐以殄夏亂逓興逓廢勝者用事所受於
天也自是之後名士迭興晉用咎犯而齊用王子吳用
孫武申明軍約賞罰必信卒伯諸侯兼列邦土雖不及
三代之誥誓然身寵君尊當世顯揚可不謂榮焉豈與
世儒闇於大較不權輕重猥云德化不當用兵大至窘
辱失守小乃侵犯削弱遂執不移等哉故教笞不可廢
於家刑罰不可捐於國誅伐不可偃於天下用之有巧
拙行之有逆順耳夏桀殷紂手摶豺狼足追四馬勇非
微也百戰克勝諸侯懾服權非輕也秦二世宿軍無用
之地連兵於邊陲力非弱也結怨匈奴絓禍於越勢非
寡也及其威盡勢極閭巷之人為敵國咎生窮武之不
知足甘得之心不息也高祖有天下三邊外畔大國之
王雖稱蕃輔臣節未盡㑹高祖厭苦軍事亦有蕭張之
謀故偃武一休息羈縻不備厯至孝文即位將軍陳武
等議曰南越朝鮮自全秦時内属為臣子後且擁兵阻
阸(音戹/賣反)選(音思/兖反)蠕(音而/兖反)觀望高祖時天下新定人民小
安未可復興兵今陛下仁惠撫百姓恩澤加海内宜及
士民樂用征討逆黨以一封疆孝文曰朕能任衣冠念
不到此㑹吕氏之亂功臣宗室共不羞耻誤居正位常
戰戰慄慄恐事之不終且兵凶器雖克所願動亦耗病
謂百姓逺方何又先帝知勞民不可煩故不以為意朕
豈自謂能今匈奴内侵軍吏無功邊民父子荷兵日久
朕常為動心傷痛無日忘之今未能消距願且堅邊設
候結和通使休寧北陲為功多矣且無議軍故百姓無
内外之繇得息肩於田畆天下殷富粟至十餘錢鳴雞
吠狗煙火萬里可謂和樂者乎
太史公曰文帝時㑹天下新去湯火人民樂業因其欲
然能不擾亂故百姓遂安自年六七十翁亦未嘗至市
井游敖嬉戲如小兒狀孔子所稱有德君子者邪　書
曰七正二十八舍律厯天所以通五行八正之氣天所
以成孰萬物也舍者日月所舍舍者舒氣也不周風居
西北主殺生東壁居不周風東主辟生氣而東之至於
營室營室者主營胎(徐廣曰/一作含)陽氣而産之東至於危危
垝也言陽氣之危垝故曰危十月也律中應鍾應鍾者
陽氣之應不用事也其於十二子為亥亥者該也言陽
氣藏於下故該也廣莫風居北方廣莫者言陽氣在下
隂莫陽廣大也故曰廣莫東至於虚虚者能實能虚言
陽氣冬則宛藏於虚日冬至則一隂下藏一陽上舒故
曰虚東至於須女言萬物變動其所隂陽氣未相離尙
相如胥也故曰須女十一月也律中黃鍾黃鍾者言陽
氣踵黃泉而出也其於十二子為子子者滋也滋者言
萬物滋扵下也其於十母為壬癸壬之為言任也言陽
氣任養萬物於下也癸之為言揆也言萬物可揆度故
曰癸東至牽牛牽牛者言陽氣牽引萬物出之也牛者
冒也言地雖凍能冒而生也牛者耕殖種萬物也東至
於建星建星者建諸生也十二月也律中大吕大吕者
(徐廣曰此中/闕不說大吕)其於十二子為丑丑者紐也言陽氣在上
未條萬物厄紐未敢出條風居東北主出萬物條之言
條治萬物而出之故曰條風南至於箕箕者言萬物根
棋(徐廣曰一/作横也)故曰箕正月也律中泰簇泰簇者言萬物
簇生也故曰泰簇其於十二子為寅寅言萬物始生螾
然也故曰寅南至於尾言萬物始生如尾也南至於心
言萬物始生有華心也(徐廣曰/一作莖)南至於房房者言萬物
門户也至於門則出矣明庶風居東方明庶者明衆物
盡出也二月也律中夾鍾夾鍾者言隂陽相夾廁也其
於十二子為卯卯之為言茂也言萬物茂也其於十母
為甲乙甲者言萬物剖符(音/孚)甲而出也乙者言萬物生
軋軋也南至於氐氐者言萬物皆至也南至於亢亢者
言萬物亢見也南至於角角者言萬物皆有枝格如角
也三月也律中姑洗姑洗者言萬物洗生其於十二子
為辰辰者言萬物之蜄(音之/慎反)也清明風居東南維主風
吹萬物而西之軫軫者言萬物益大而軫軫然西至於
翼翼者言萬物皆有羽翼也四月也律中仲吕仲吕者
言萬物盡旅而西行也其於十二子為己巳者言陽氣
之已盡也西至於七星七星者陽數成於七故曰七星
西至於張張者言萬物皆張也西至於注注者言萬物
之始衰陽氣下注故曰注五月也律中蕤賓蕤賓者言
隂氣幼少故曰蕤痿陽不用事故曰賓景風居南方景
者言陽氣道竟故曰景風其於十二子為午午者隂陽
交故曰午其於十母為丙丁丙者言陽道著明故曰丙
丁者言萬物之丁壯也故曰丁西至於弧弧者言萬物
之吳落(徐廣曰吳/一作柔)且就死也西至於狼狼者言萬物可
度量斷萬物故曰狼涼風居西南維主地地者沈奪萬
物氣也六月也律中林鍾林鍾者言萬物就死氣林林
然其於十二子為未未者言萬物皆成有滋味也北至
於罰罰者言萬物氣奪可伐也北至於參參者言萬物
可參也故曰參七月也律中夷則夷則言隂(徐廣曰/一作陽)氣
之賊(徐廣曰/一作則)萬物也其於十二子為申申者言隂用事
申賊萬物(徐廣曰/一作則)故曰申北至於濁濁者觸也言萬物
皆觸死也故曰濁北至於留留者言陽氣之稽留也故
曰留八月也律中南呂南吕者言陽氣之旅入蔵也其
於十二子為酉酉者萬物之老也故曰酉閶闔風居西
方閶者倡也闔者藏也言陽氣道萬物闔黃泉也其於
十母為庚辛庚者言隂氣庚萬物故曰庚辛者言萬物
之辛生故曰辛北至於胃胃者言陽氣就蔵皆胃胃也
北至於婁婁者呼萬物且内之也北至於奎(徐廣曰/一作䖯)奎
者主毒螫殺萬物也奎而藏之九月也律中無射無射
者隂氣盛用事陽氣無射也故曰無射其於十二子為
戌戌者言萬物盡滅故曰戌
律數
九九八十一以為宫　　　三分去一五十四以為徵
三分益一七十二以為商　三分去一四十八以為羽
三分益一六十四以為角
黃鍾長八寸七分一宫　　大吕長七寸五分三分一
太蔟長七寸七分二角　　夾鍾長六寸一分三分一
姑洗長六寸七分四羽　　仲吕長五寸九分三分二徵
蕤賓長五寸六分三分一　林鍾長五寸七分四角
夷則長五寸四分三分二商　南吕長四寸七分八徵
無射長四寸四分三分二　應鍾長四寸二分三分二羽
生鍾分
子一分丑三分二寅九分八卯二十七分十六辰八十
一分六十四巳二百四十三分一百二十八午七百二
十九分五百一十二未二千一百八十七分一千二十
四申六千五百六十一分四千九十六酉一萬九千六
百八十三分八千一百九十二戌五萬九千四十九分
三萬二千七百六十八亥十七萬七千一百四十七分
六萬五千五百三十六
生黃鍾
術曰以下生者倍其實三其法以上生者四其實三其
法上九商八羽七角六宫五徵九置一而九三之以為
法實如法得長一寸凡得九寸命曰黃鍾之宫故曰音
始於宫窮於角數始於一終於十成於三氣始於冬至
周而復生神生於無形成於有形然後數形而成聲故
曰神使氣氣就形形理如類有可類或未形而未類或
同形而同類類而可班類而可識聖人知天地識之别
故從有以至未有以得細若氣微若聲然聖人因神而
存之雖妙必效情核其華道者明矣非有聖心以乗聰
明孰能存天地之神而成形之情哉神者物受之而不
能知及其去來故聖人畏而欲存之唯欲存之神之亦
存其欲存之者故莫貴焉
太史公曰在旋璣玉衡以齊七政即天地二十八宿十
母十二子鍾律調自上古建律運厯造日度可據而度
也合符節通道德即從斯之謂也
　
　
　
　
　
　
　史記集解卷二十五
