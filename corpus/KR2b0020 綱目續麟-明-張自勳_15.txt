
　綱目續麟巻十二
　　　　　　　　　　　　　宜春張自勲撰
(壬齊中興二年梁高祖武帝蕭衍天監/午元年魏景明三年○是歲齊亡梁代)夏四月梁王衍
稱皇帝廢齊主為巴陵王遷太后于别宫封拜其功臣
有差
　　分註(齊主至姑孰下詔禪位于梁四月宣德太后/遣尚書令亮等奉璽綬詣梁宫梁王即位于)
　　(南郊贈兄懿為丞相封長沙王諡曰宣武奉和帝/為巴陵王宫于姑孰奉宣德太后為齊文帝妃封)
　　(文武諸臣車騎將軍夏侯詳等十五人為公侯以/王亮為尚書令王瑩為中書監沈約為僕射范雲)
　　(為吏部/尚書)
　楚棄疾立公子比春秋書比弑其君及棄疾殺比止
　以兩下相殺為文(見魯昭公/十三年)融廢寳巻是亦公子比
　也而衍廢融為巴陵復正其為主而書弑(下書梁王/衍弑巴陵)
　(王于/姑孰)何哉涪陵(寳卷廢為/涪陵王)不君融廢之宜也衍本欲
　自取乃委賊于人茍不正其名而誅之則是奸賊得
　以計免而庸愚無知者常被其惡而不可辭特書齊
　主所以著衍之罪也而寳融之愚而受惡蕭衍之詐
　而彌彰皆可以鑒矣
梁徵謝朏何𦙍何㸃不至
　　分註(梁徵謝朏何𦙍為光禄大夫/何㸃為侍中𦙍點終不就)
　　書法(書不至何嘉節守也梁室革命萬物維新而/獨能守節不屈與常書徵士不至者又異矣)
　衍亦簒賊耳何新之有𦙍㸃不至宜也書法謂與常
　書徵士者異非是按常徵不至者可以至而不至者
　也𦙍㸃不至不可以至而不至者也其不至雖同而
　所以不至則異又况未幾朏已為梁司徒(明年梁以/謝朏為司)
　(徒分註云朏逃竄年餘/一旦輕舟自出詣闕)節守安在哉
(癸梁天監二年/未魏景明四年)春正月梁以沈約范雲為左右僕射尚
書令王亮廢為庶人
　　書法(廢辭有二廢某為庶人者無罪之辭也某廢/為庶人者有罪之辭也亮則曷為罪之亮在)
　　(前朝依違取容署牋獻首則身為之倡/既乃奉靈綬詣梁宫是則罪之大者也)
　依違取容署牋奉璽此綱目罪亮之意至梁之廢亮
　則以不赴元㑹設餞别省御史奏亮不敬詔削爵為
　庶人(詳梁書/本傳)今據綱目之意而為廢亮之案非其實
　矣(此條無分註故/書法不得其說)凡例云凡廢黜無以考其罪之實
　者曰某人廢又曰罪疑則姓名在上亮雖託疾是亦
　無以考其實耳故以疑罪例書如書法所云則當加
　有罪字(凡例罪狀著者/名下加有罪字)何以略之若此哉
五月梁僕射范雲卒
　　考異(提要無僕/射二字)
　當直書梁范雲死去僕射卒三字○按梁之范雲沈
　約猶齊之褚淵王儉也義當書死官卒何為哉○
　初蕭衍有受禪之志沈約進曰齊祚已終明公當
　乗其運衍然之召雲等告之雲對略同約㫖明旦
　約出懷中詔書并諸選置有頃衍召雲入曰我起
　兵三年諸將不為無功然成帝業者卿二人也夫
　君臣之義不可泯也既已臣之復以本朝輸人不
　可不誅
冬十月魏散騎常侍趙修有罪伏誅
　　分註(修恃寵驕恣為衆所嫉高肇從而構之甄琛/王顯等素諂附修懼連及助肇攻之魏主命)
　　(尚書元紹檢訊免死鞭一百徙燉煌為兵琛顯監/罰欲令必死宻加鞭至三百即召驛馬縛置鞍中)
　　(急驅之行八十里乃死魏主聞之責紹不重聞紹/曰修之佞倖為國深蠧臣不因釁除之恐陛下受)
　　(萬世之謗魏主以/其言正不罪也)
　據分註當書趙修有罪徙燉煌未至而死綱目書官
　書伏誅誤○按修雖有罪因而構之者高肇也(見分/註)
　有罪宜誅何所事構既出于構則鍛錬周内保無過
　情者乎乃令修獨䝉惡聲也且君免其死而監刑者
　必不令生又曰因釁除之豈可稱天討而書伏誅邪
　今惟書徙燉煌以正趙修之罪書未至而死又以見
　諸臣之挾私肆虐非君命而妄行誅殺也(觀魏主責/紹不重聞)
　(可/見)
(甲梁天監三年/申魏正始元年)夏五月魏司徒北海王詳有罪幽死
　　分註(詳驕奢好聲色貪冒無厭請託公行中外嗟/怨將軍茹皓以巧思有寵于魏主弄權納賄)
　　(詳亦附焉高肇本出高麗時望輕之魏主專委以/事肇以詳位居其上欲去之乃譖之云詳皓謀逆)
　　(四月魏主召中尉崔亮使彈詳皓詔賜皓死/宥詳免為庶人徙太府寺圍禁之詳遂暴卒)
　北海王三字宜刪○按凡例云官爵已見者不復書
　辛巳既書以北海王詳為司徒則此但稱司徒詳足
　矣奚必更書爵邪即無罪猶當略之况有罪乎○春
　秋之義大夫雖有罪殺之不以其罪猶不以其罪罪
　之詳貪冒驕奢不為無罪然其死也徒以高肇之譖
　可謂以其罪罪之者乎綱目直書有罪亦非春秋之
　義
(丙梁天監五年/戌魏正始三年)魏驃騎大將軍馮翊公源懷卒
　　分註(懷性寛簡嘗曰為貴人當舉綱維何必事事/詳細譬如為屋外望高顯楹棟平正基壁完)
　　(牢足矣斧斤不平斵削不/密非屋之病也卒諡曰忠)
　懷此論待人則可自待則非古聖賢克己慎獨直使
　無一毫不盡豈特外望高顯楹棟平正而已哉温公
　以屋喻為治源懷以屋喻為人皆非也(按懷所云即/子夏大德不)
　(踰閑小德出入可也意然先儒每謂/其不能無弊固知未可為定論也)
(丁梁天監六年/亥魏正始四年)秋八月魏中山王英齊王蕭寳寅以罪
除名
　當直書魏元英蕭寳寅以罪除名去中山王齊王五
　字○按下書以罪上不當書官(罷免例官已/見者不復見)據後書
　崔仁師以罪除名不書官(唐太宗貞觀/二十三年)則此年書中
　山王齊王亦自矛盾
(戊梁天監七年/子魏永平元年)梁右衛將軍竟陵公曹景宗卒
　　分註(諡曰/壯)
　景宗不可謂賢(按本傳景宗為人自恃好勝妓妾數/百窮極錦繡性躁動不能沉黙嗜酒)
　(好樂臘月于宅中作野虖逐除遍往人家乞酒食部/下多剽輕因弄人婦女奪人財貨先是都督郢司二)
　(州多鬻貨聚斂于城南起宅開街列/門東西數里而部曲殘横民甚厭之)綱目卒之如賢
　臣例(凡例宰相賢若曰某官某爵姓名卒而/註其諡又曰凡賢臣特書依賢相例)非是當
　去竟陵公及分註諡曰壯三字
(庚梁天監九年/寅魏永平三年)三月魏主之子詡生
　　考異(主之二字羨據提要書魏主/之子恂生綱目定本削去)
　　書法(子生不書必關于國家之故而後書此其書/何志胡后亂魏之姑也然則宋子劭生魏子)
　　(恂生不書主此則曷為以魏主之子書詡竟弑者/也胡氏之毒之也未必不曰此我子也我殺之何)
　　(傷綱目則曰此魏主之子也魏之所以託承宗廟/守社稷者也故于其生也書曰魏主之子所以正)
　　(他日胡氏之為弑而非自殺己子之謂也其㫖/深矣終綱目書子生五書主之子者一而已)
　當從考異刪主之二字○按肅宗在位十四年乃一
　國之君非獨魏主之子也綱目于胡后殺詡(戊/申)特書
　弑其子(以母殺子而書弑可見親不敵尊/淵儉雲約顧可以無統恕之乎)未嘗謂殺
　其子也是時君臣之分重父子之義輕即非魏主之
　子后罪亦不可逭安在變文起義然後見其罪哉(史/法)
　(據事直書而褒貶寓是時肅宗始生/安知其後之必弑而先于此立義邪)書法傅㑹綱目
　不可從
冬十月魏中山王英卒
　當直書魏元英卒去中山王三字○按英前書以罪
　除名(丁亥分註有司奏英罪/當誅詔免死除名為民)則衆人耳復書中山王
　與例不合(凡例衆人無官則爵/無爵則姓名而已)故當刪去
(乙梁天監十四年/未魏延昌四年)二月魏司徒高肇伏誅
　當去司徒二字○按肇前書弑后及子(正始四年書/高肇弑其主)
　(之后于氏/及其子昌)則國賊也此云下詔暴其罪惡削除職爵
　葬以士禮(見分/註)非復司徒矣且前已書司徒高肇督
　軍侵梁(上年十/二月)此復書官尤非已見不書之例故當
　刪去
魏以清河王懌為太尉廣陵王懷為司徒任城王澄為
司空于忠為尚書令元乂為散騎常侍乂妻胡氏為女
侍中
　　書法(漢書太后封女弟嬃為臨光侯矣胡氏亦太/后妹也書乂妻何並命也譏其重者而已矣)
　　(書女侍中始此終/綱目書女侍中三)
　列叙胡氏于諸王大臣之下明舉朝皆婦人耳所謂
　巾幗之辱也書法僅以為並命非是
魏太后攝行祭事
　　分註(太后以魏主幼未能祭欲代行事禮官議以/為不可太后以問侍中崔光光引漢和熹太)
　　(后祭宗廟故事以/對太后大悦從之)
　崔光可謂逢君之惡矣敗典禮以悦婦人罪可勝誅
　邪按宋哲宗欲立劉賢妃鄒浩乞追停册使帝引真
　宗立劉德妃以為祖宗故事浩曰祖宗大德可法者
　多陛下不之取獨效其疵耶(鄒浩可謂畜君矣/賢不肖相去何如)愚于
　崔光亦云
大寒淮泗皆冰
　　考異(提要大上有梁字按前書大/旱大水皆冠以國當從提要)
　　分註(浮山堰士卒/死者什七八)
　　書法(秦書四月大寒矣記異也此十二月爾大寒/恒也則其書何于是築堰士卒死者十有七)
　　(八則其為害也大矣故特書之不書梁/天下之辭也終綱目書大寒二而已)
　當從提要補梁字○據分註是年大寒為築堰死者
　書也則其為梁明矣(四月梁淮堰/潰復築之)書法以不梁為天
　下之辭(目載浮堰死者而綱書大寒此春秋重民恤/災之義也使果為天下記異安得專以梁事)
　(為據雖不録/分註可也)豈天下皆築堰邪天下不皆築堰安知
　死者盡什七八而為天下書邪使當夏而寒猶可曰
　為天下記異十二月恒事耳不繫之梁亦何足為異
　而特書之哉(書淮泗皆冰譏不恤民也若曰大寒如/此尚可以事水功乎使非築堰死者未)
　(必什七八故當書梁以别之必謂綱目非漏則/庚子江淮海溢不書梁亦將曰為天下記異邪)
(丙梁天監十五年魏肅宗/申孝明帝詡熙平元年)春二月魏攻硤石克之
　　考異(提要攻下/有梁字)
　分註肅宗二字宜刪○按硤石本魏地(上年九月大/書梁攻魏西)
　(硤石/據之)爲梁所據距此僅數月耳魏復攻而克之是梁
　不得而有也故不書梁提要不可從
(壬梁普通三年/寅魏正光三年)五月朔日食既
　　書法(食既大變也是歲正德奔魏逃歸而侯景渡/江之禍始此矣綱目書食既十有二未有無)
　　(其應/者也)
　食既非獨十二特綱目所書僅此耳按癸巳甲午連
　歲食既(並見秋/七月)綱目但書日食而不曰既將以其無
　應而削之抑有應而漏既字邪書法謂未嘗無應終
　屬傅㑹
柔然王婆羅門叛魏魏討而執之
　　考異(討當/作擊)
　婆羅門已降(正光/二年)而復叛故得書討考異不必從
(癸梁普通四年/卯魏正光四年)三月魏司空劉騰卒
　　書法(騰乂黨也嘗幽太后矣/書卒書官何譏失刑也)
　當直書魏劉騰死去司空卒三字○按騰本宦者既
　與元乂殺清河王懌幽胡太后于北宫及爲司空公
　私屬請惟貨是視刻剝六軍逺近苦之較元乂尤甚
　綱目于乂書討書誅(元年庚子書中山王熙起兵討/元乂孝昌元年乙巳書誅尚書)
　(令元/乂)而劉騰書官書卒非所以治臣子之叛逆也書
　法雖指爲譏失刑然與崔光無異(是年冬魏司/徒崔光卒)光雖
　不可謂賢(詳光卒/分註)視劉騰則有間今于騰曰司空卒
　于光曰司徒卒使騰無書法光無分註孰知騰非光
　比而光猶愈于騰乎且與元乂罪同而罰異騰雖逃
　鈇鉞當書死以罪之(書死不書誅其/爲失刑明矣)安在書官以卒
　槩從賢臣之例乎(凡例賢/者書官)若謂美惡不嫌同辭則凡
　例不必立元乂宜書殺何以書討書誅略不少假邪
　當以鄙説爲正
夏四月柔然王阿那瓌執魏使者犯魏邊魏發兵擊之
不及而還
　　書法(婆羅門書叛書討阿那瓌執魏使則曷爲書/擊之病魏也納所不宜納以自取侮魏亦不)
　　(能無責矣書擊不書討所/以示敝内事外者之貶也)
　擊當作討○按婆羅門亦非宜立者(阿那瓌伏跋之/弟婆羅門則其)
　(從父/兄也)安見阿那瓌不當納邪執此以為書擊之證特
　傅㑹綱目耳不然婆羅門以降而書討蠕蠕之立(魏/立)
　(阿那瓌爲/蠕蠕王)獨不可以叛亂治之乎
冬魏司徒崔光卒
　　分註(光寛和樂善終日怡怡未嘗忿恚于忠元乂/用事皆尊敬之事多咨決而不能救裴郭清)
　　(河之死時人比/之胡廣張禹)
　當去司徒二字直書崔光卒○按光諂附胡氏略無
　匡正時人比之胡廣張禹則常人也故當去官綱目
　書官與賢臣無别非是(凡例衆人官爵已見者不復/書是年三月大書崔光為司)
　(徒是官/已見也)
(甲梁普通五年/辰魏正光五年)蜀賊寇魏雍州討平之
　討上漏魏字○按魏營州人就德興反魏遣兵討之
　胡琛寇魏豳夏北華三州魏遣兵討之皆再書魏此
　不書魏討漏也
(乙梁普通六年/巳魏孝昌元年)魏討徐州不克梁以元法僧爲司空
　徐州二字當作元法僧(法僧徐州刺史/是年反降梁)下書梁以法
　僧去元字○按徐州魏地也法僧雖反未必一州之
　人皆從之可槩以地書乎(魏討徐州不可與後梁王/琳伐臨川比故當正之)
　且下書梁以法僧爲司空上曰討徐州不克若二事
　然何以著梁黨逆之惡而正法僧叛君之罪哉當以
　鄙說爲正
三月魏元乂解領軍
　　分註(魏主與太后宻謀黜乂丞相高陽王雍雖位/居乂上而深畏憚之㑹太后與魏主遊洛水)
　　(雍邀二宫幸其第相與定圖乂之計于是太后謂/乂曰元郎若忠于朝廷無反心何故不去領軍以)
　　(餘官輔政乂甚懼/求解領軍許之)
　當作魏解元乂領軍○按乂初無解領軍之意特太
　后欲誅乂(見夏四月誅/尚書令元乂)故先以此制之耳書法既與
　漢誅霍氏罷其屯兵並稱而綱目以自解爲文非是
(丙梁普通七年/午魏孝昌二年)魏安北將軍爾朱榮執肆州刺史而
以爾朱羽生代之
　當作以從叔羽生代之而字羨○按羽生榮從叔也
　書以從叔見榮叛君昵親之罪而羽生身為叔父不
　克以義自正輒受叛姪之命亦可謂同惡相濟者矣
　故書從叔交譏之也
(丁梁大通元年/未魏孝昌三年)莫折天生寇雍州敗死衆潰
　　考異(莫上漏/圏子)
　雍上漏魏字考異知漏圏子而不及此何與
梁主捨身于同泰寺
　　發明(甚哉梁武之愚也人生天地間有此生則有/此身生不可滅則身不可捨抑不知梁武之)
　　(所謂捨者以何為捨耳若以屏富貴棄妻子爲捨/邪則是身捨物而非曰捨身也若以委其身于佛)
　　(氏則所謂佛者當取其身而用之可也今/既曰捨而其身猶在則是初未嘗捨也)
　按捨身猶佛云出世也世不可出身不可捨而要之
　捨不在身出不在世梁武何足語此發明辯詰雖詳
　終屬隔膚
(戊梁大通二年魏孝昌四敬/申宗孝莊帝子攸永安元年)
　　考異(分註孝昌四/當作武泰元)
　書孝昌所以正明帝之終也武泰僅踰月而魏主弑
　曷足録哉綱目不書略之也(凡例註云建安二十五/年改元延康不能悉見)
　考異不必從
六月元彧自梁歸于魏
　　書法(凡奔書歸善辭也猶有/宗國之心焉故善之)
　迎元顥者彧也(明年魏主子攸奔河内彧與安/豐王延明帥百僚迎顥入洛陽)安在
　有宗國之心哉綱目于彧奔書爵(書臨淮/王彧)所以著其
　失職之罪而此斥稱姓名見其窮而來歸非復魏之
　諸王矣書法以為善之非是(使魏無己酉之禍以爲/善之可也彧歸而魏再)
　(亂何善/之有)
魏免其侍郎高乾高昂官
　　考異(提要作魏侍郎/高乾高昂免)
　　分註(魏高乾與弟敖曹季式皆喜輕俠與魏主有/舊爾朱榮之向洛也逃奔齊州聞河陰之亂)
　　(遂集流民起兵于河濟之間頻破州軍至是乃降/魏主以乾及敖曹皆爲侍郎爾朱榮以乾兄弟前)
　　(爲叛亂不應復居近要魏主乃聽解官歸/敖曹復抄掠榮誘執之敖曹名昂以字行)
　據例當從提要書魏侍郎高乾高昂免按罷免例云
　罪不著者曰某官某免無罪者曰免某官乾昂前爲
　叛亂不為無罪綱目以無罪例書之非是
冬十月梁立元顥爲魏王遣將軍陳慶之將兵納之
　　考異(提要此條下有/據銍城三字)
　當從提要補據銍城三字不書據城則嫌于已入魏
　與後書入洛陽近複(見明年/五月)綱目略之非是
(己梁中大通元年/酉魏永安二年)五月魏王顥取梁國滎陽虎牢
　　考異(提要王/當作主)
　不書主不與顥之稱帝也(四月顥/稱皇帝)考異不可從
閏月魏爾朱榮渡河魏王顥走死
　　考異(提要王並作主據上書顥/稱皇帝則當書魏主顥)
　　考證(據分註此條提要當/接下條提要為是)
　　發明(顥未成乎君而亦以魏王書之顥固子攸之/類也使顥有成則亦子攸子攸無成亦一顥)
　　(耳等而書之/夫豈過哉)
　此條魏王二字可刪(據顥入洛陽/不書魏王)提要作魏主非是
　考異不必從○按史稱子攸素有令望而顥驕怠不
　恤軍國則顥非子攸比也况胡后弑君顥為貴戚大
　臣不能舉討賊之義及子攸既立魏有君矣顥乃仗
　鄰敵以殘宗國則亂賊也(時沛郡王欣集文武議所/從軍司崔光韶抗言曰元)
　(顥受制于梁引寇讐之兵以/覆宗國此魏之賊臣亂子也)故綱目于子攸書主而
　顥終其身止稱王(國不可二主地均則當論人綱目/未嘗例視發明以爲等書亦非)
　子攸出則書奔(奔河/内)入則書歸(歸洛/陽)顥始則書納書
　稱帝終書入(顥入洛陽春秋傳/云入者不順之辭)書走死皆不與其爲
　君也惡可以常例拘哉(凡例稱帝/者曰某主)王與主正自不同
　發明以爲等而書之尤謬餘從考證合下爲一條(下/書)
　(陳慶之走歸梁魏主子攸歸洛陽榮自爲天柱大將/軍本與上爲一條特爲考異發明所間而刋本誤以)
　(圏隔今當刪/去庶免錯簡)
九月梁主捨身于同泰寺
　　考異(按大通元年書梁主捨身此/再捨身則捨上當有再字)
　當作復捨身于同泰寺綱目不書復非是○按身一
　而已書復見其身猶在所謂捨者文焉爾
(辛梁中大通三年魏節閔帝/亥恭普泰元主朗中興元年)梁主立子綱爲太子六月
封孫歡爲豫章王譽爲河東王詧爲岳陽王
　　考異(主字/羨)
　　書法(斥梁主何譏也何譏先是梁主信讒太子統/終身慙憤不能自白及卒梁主欲立統子銜)
　　(其舊事不立立綱以是為梁主之私而非天/下之公也故斥書主自是梁立太子不悉書)
　當從考異去主字(據立子例非正統因事特書則梁/書立子即所以譏其私非必書主)
　(而後見也書法/傅㑹綱目非是)六月以下當作封孫歡等爲王豫章
　河東等字宜見分註○按封歡等爲王非梁主本意
　也特以人言不息姑假此以慰其心耳(見分/註)略而不
　叙明其非得已也今並書于冊既悉王其子又安見
　梁主之薄乎(綱總書而目分列爲是或曰書封某爲/某王者著諸王相攻之本也曰彼自有)
　(因事而見之例不必于此起義也/觀後書以某王爲某州刺史可見)
冬十一月魏高歡立渤海太守元朗自爲丞相敗爾朱
兆等軍于廣阿
　朗下當補爲帝二字(分註有爲/帝二字)○按此不書帝後何
　以稱主(明年二月書魏/主朗入居于鄴)且前書以高歡爲渤海王(是/年)
　此書高歡立渤海太守某不書帝安知其爲王邪帝
　邪且書帝所以明其爲歡主也下書自爲丞相而上
　不書帝丞相亦何自而至邪或曰前書立廣陵王不
　書為帝(是年二月爾朱世隆廢其主/曄而立廣陵王恭不書爲帝)此何以書曰上
　書廢其主某則下所立者即其主也(下書立平陽王/修不書帝即此)
　(義/)朗本由太守爲帝不書帝安見朗爲高歡之主哉
　惟書立某爲帝然後歡之廢恭及朗可以正其爲主
　而誅之也(明年大書高歡入洛陽廢其主恭/及朗而立平陽王修自爲大丞相)合前後
　書法觀之(朗既廢復封安/定王仍書故主)益信爲帝二字不可省
(壬梁中大通四年魏普泰二中/子興二孝武帝脩永熙元年)高歡入洛陽廢其主恭
及朗而立平陽王脩自爲大丞相
　　書法(高歡自三月自爲太師削其/官矣此復不書魏何歡伉也)
　高上漏魏字書法謂不書魏非是(宇文泰弑君且書/魏况歡之廢其主)
　(乎/)○按下書廢其主立平陽王脩而上不書魏則歡
　一敵國耳安見恭朗爲歡主而平陽乃魏君哉惟繫
　之于魏然後見歡爲魏臣而歡之罪益不可逭耳書
　法徒以爲歡伉莫伉于爾朱氏(庚戌爾朱世隆反立/長廣王曄弑魏主子)
　(攸辛亥復廢曄立廣陵王恭殺侍中楊侃司/空楊津太保楊椿夷其族並有魏字冠其上)綱目且
　書討(辛亥書高歡起/兵討爾朱氏)而皆書魏况歡乎又况未幾復
　書魏乎(下書魏大/丞相歡)書法傅㑹綱目多此類
(癸梁中大通五年/丑魏永熙二年)春正月魏大丞相歡襲秀容殺爾朱
兆
　　考異(提要無大/字後並同)
　丞相書大去君一間耳書所以著伉也提要不必從
(甲梁中大通六年魏永熙三年東魏孝静帝/寅善見天平元年○是歲魏分爲二凡三國)冬十月魏
大丞相歡立清河世子善見于洛陽
　　考異(提要作東魏/主善見立)
　　考證(下當分註/是爲東魏)
　據下書梁伐東魏則此當從考證補是爲東魏四字
　提要書某主立無以見歡擅置其君之罪非是當以
　綱目所書爲正
閏十二月魏大丞相泰進毒弑其君脩
　　考異(提要漏進/毒二字)
　進毒二字羨(義見漢宣帝/本始三年)提要不書良是考異以爲
　漏非是
(乙梁大同元年魏文帝寳炬/卯大統元年東魏天平二年)春正月朔魏大丞相泰立
南陽王寳炬
　　考異(提要作魏/主寳炬立)
　　分註(魏宇文泰與羣臣議所立多舉廣平王贊濮/陽王順垂涕謂泰曰高歡逼逐先帝立幼主)
　　(以專權明公宜反其所爲廣平幼沖不/如立長君而奉之乃立南陽王寳炬)
　寳炬非泰立之安得稱魏主當以綱目所書爲正提
　要不必從
魏大丞相泰以蘇綽爲行臺左丞
　　分註(宇文泰用蘇綽爲行臺郎中居歲餘未之知/也而臺中皆稱爲能有疑事皆就決之泰與)
　　(僕射周惠達論事惠達請出議之以吿綽綽爲之/區處惠達入白之泰稱善曰誰與卿爲此議者惠)
　　(達以綽對且稱綽有王佐之才泰與公卿如昆明/池觀漁行至漢故倉池顧問左右莫有知者召綽)
　　(問之具以狀對泰悦因問天地造化之始歴代興/亡之跡綽應對如流遂留至夜問以政事卧而聽)
　　(之綽陳爲治之要泰起整衣危坐不覺膝之前席/語達曙不厭詰朝謂惠達曰蘇綽真竒士吾方任)
　　(之以政即拜左丞參典/機宻自是寵遇日隆)
　　書法(凡拜官書某以某譏專也此書泰以/何美泰也泰于是能用才矣故美之)
　當去大丞相泰四字○按後書以鄭穆爲京兆尹亦
　泰以也(丁/卯)綱目直書魏以不曰大丞相可證况泰尤
　弑君之賊綽有王佐才而爲泰所以非因不失親之
　義故當削之爲賢者諱(庚午梁以陳覇先爲交州刺/史乃湘東王繹授之也綱目)
　(亦書梁以不曰湘東王書法/謂成覇先此不當全蘇綽乎)書法槩以爲美泰非是
冬十一月梁侍中徐勉卒
　　考異(提要無/冬字)
　　分註(勉雖骨鯁不及范雲亦不阿意茍/合故梁世言賢相者稱范徐云)
　冬字不可省提要疑漏(是年書春夏秋而闕冬字非/是己未九月不書秋倣此)
　○范雲背君鬻國不可謂骨鯁當時猶稱賢相是非
　不明若此安望其有善治乎
(丙梁大同二年魏大統/辰二年東魏天平三年)三月梁處士陶𢎞景卒
　　分註(𢎞景博學好養生仕齊爲奉朝請棄官隱居/茅山梁主早與之游及即位恩禮甚篤每得)
　　(其書焚香䖍受屢以手敕招之𢎞景不出國/家毎有大議必先諮之時人謂之山中宰相)
　　書法(特筆也布衣卒黄憲管寧徵士卒陶潛處士/卒陶𢎞景皆特筆也處士書卒終綱目一人)
　　(而已/矣)
　按𢎞景非陶潛比潛書晉而𢎞景書梁其涇渭明矣
　綱目以其處亂世而能隱居以卒不以梁主之好要
　榮干寵所以媿世之爲范雲沈約者非真以爲處士
　之一人而特卒之也書法與潛等並稱非是
九月東魏行臺侯景侵梁梁陳慶之擊破之
　　考異(提要破/作敗)
　破當作走○按本傳云時大寒冰景棄輜重走(凡例/非寇)
　(陷征討悉/從本文)提要不必從
(丁梁大同三年魏大統/已三年東魏天平四年)○東魏大丞相歡侵魏冬十月
魏大丞相泰迎戰渭曲大敗之
　當作迎戰于渭曲渭上欠于字○按書法云書迎戰
　予泰也勲謂泰亦歡耳曷足予哉予泰所以甚歡也
(戊梁大同四年魏大統/午四年東魏元象元年)二月東魏遣行臺侯景治兵虎
牢復取汾潁豫廣四州
　當作遣侯景治兵于虎牢行臺二字羨○按凡例云
　官已見者不復見前年侯景侵梁已書行臺不必復
　書
東魏范陽人起兵應魏東魏討平之(分註作討綱/目因之非是)
　　分註(范陽盧仲禮及從弟景裕起兵應魏東魏/討平之景裕本儒生歡釋之使教諸子)
　　書法(盧景裕兄弟也不書叛書起兵何應魏正也/郭質起兵則書名此但人之何景裕不能死)
　　(志茍免于歡則亦不足錄已故東魏得書討/綱目人之而不名其爲不能守義之戒深矣)
　　發明(上書起兵應魏若有勤王之意下書東魏討/平之則是叛亂之人耳蓋高歡雖有逐君之)
　　(罪而宇文泰亦有弑逆/之意是以書法如此)
　討當作擊(北史景裕傳亦作討然彼上/書反此書起兵未可例論)○按書人衆
　辭也起兵者非獨景裕故以衆辭書(據分註仲禮及/景裕人字當屬)
　(仲禮非專/貶景裕也)書法以爲不足録則綱目何以特書起兵
　(凡例兵以義/起者曰起兵)即謂景裕不能死志亦非東魏所得討
　也書法于歡殺爾朱兆(癸/丑)謂歡不得而誅(書法云歡/既據晉陽)
　(則與爾朱等兆雖爲賊歡不得而誅之故/爾朱氏之死皆書誅惟兆以歡殺止書殺)而謂景裕
　可以討書豈景裕之罪尤浮于兆乎且上既以應魏
　爲正下復謂得書討亦自矛盾如發明所云綱目便
　當書叛安得謂之起兵傅㑹討字究與起兵之義牴
　牾並謬(東魏書侵魏書伐未嘗無分別發明以/爲不分曲直亦誤見上年殺竇泰條)
(己梁大同五年魏大統/未五年東魏興和元年)魏大丞相泰置行臺學
　　書法(書泰置何/嘉泰也)
　當去大丞相泰四字○按禮善則歸君置學雖善而
　目丞相泰則專矣專則何美之有(學所以明人倫泰/弑君矣何學之有)
　(削不書名庶/以全其美也)書法徒以爲嘉泰非是下書魏制禮樂
　亦泰命也(分註泰命僕射周惠達郎中/唐瑾損益舊章至是稍備)綱目不書泰
　得之
冬十月魏置紙筆于陽武門以求言
　以字羨
十一月東魏行興光厯
　　分註(校書郎李業興/所修也行之)
　興光當作興和○據魏書律厯志司馬子如表云(即/上)
　(興和/厯者)運屬興和以年號爲目豈獨太初(漢武/帝)表于漢
　代景初(魏明/帝)冠于魏厯按太初景初皆漢魏年號即
　以名厯是歲興和元年當云行興和厯(如魏行正光/厯北齊行天)
　(保厯皆以/年號爲目)綱目書興光誤(興光乃成帝年號僅一年/無名厯者詳考李業興本)
　(傳及律厯志/俱無此厯)
(辛梁大同七年魏大統/酉七年東魏興和三年)九月魏省官員置屯田頒六條
　　分註(六條一曰清心二曰敦教化三曰盡地利/四曰擢賢良五曰恤獄訟六曰均賦役)
　語曰治本在得人魏頒六條而以擢賢良置盡地利
　之下豈爲知治者哉自治本不明人矜所長不務德
　化而以戰爭此五季之紛亂所由無寧日也惜哉
(癸梁大同九年魏大統/亥九年東魏武定元年)春二月東魏北豫州刺史高仲
宻以虎牢降魏三月魏大丞相泰帥軍應之及東魏大
丞相歡戰于邙山大敗而還
　　分註(魏宇文泰帥諸軍應仲宻三月圍河橋南城/高歡將兵十萬渡河據邙山爲陳數日泰留)
　　(輜重夜襲之歡聞之正陳以待黎明泰至東魏彭/樂以數千騎衝魏軍所向奔潰遂馳入魏營虜泰)
　　(督將僚佐四十八人諸軍乘勝擊魏大破之斬首/三萬餘級歡使樂追泰泰窘謂樂曰癡男子今日)
　　(無我明日豈有汝邪樂從其言而還明日復戰泰/爲中軍與右軍若干惠合擊東魏大破之悉俘其)
　　(步卒歡失馬赫連陽順下馬授歡歡走從者七人/東魏降者吿泰以歡所在泰募勇敢三千人皆執)
　　(短兵配賀拔勝攻之勝執槊逐之槊刃垂及歡段/韶射勝馬斃之歡遂逸去勝歎曰今日不執弓矢)
　　(天也左軍趙貴亦戰不利東魏兵復/振泰與戰又不利遂遁入關屯渭上)
　當書東魏北豫州刺史高仲宻以虎牢降魏魏大丞
　相泰及東魏大丞相歡戰于邙山不克而還(按後梁/王琳伐)
　(周迪大敗綱目/止書不克可證)三月帥軍應之六字宜刪○按書帥
　軍應之則是役也貪以取敗其曲在魏故不書者爲
　魏諱也魏雖大敗而明日復戰大破東魏則勝負均
　耳今專目魏敗而不及高歡不亦偏乎惟但書不克
　以爲東魏復取虎牢之本(是年/四月)而不書三月(據分註/泰迎仲)
　(宻在三/月前)則邙山之戰其爲虎牢之降明矣綱目予魏
　而黜東魏故更定若此
魏以侯景爲司空
　當合上爲一條(上書東魏/復取虎牢)魏字羨○按司空之命由
　景改諜書以得虎牢也(詳取虎牢分註北史云五月/以克復虎牢以吏部尚書侯)
　(景爲/司空)義當合書綱目另提而魏不書東並誤
(丁梁太清元年魏大統十/卯三年東魏武定五年)東魏大丞相渤海王高歡卒
　當作東魏高歡死去大丞相渤海王六字○按歡廢
　二主(恭/朝)而立二君(平陽王修清/河世子善見)是亦賊也故當書死
　綱目具官爵卒非是
秋七月梁遣貞陽侯淵明督諸將侵東魏
　　發明(侯景背叛其國歸魏而魏不納遂復挈地以/附于梁是固彼之叛臣賊子今反大舉往伐)
　　(斯師也謂之何師/哉故以侵書之)
　按侯景降魏魏以爲太傅行臺(詳降魏/分註)非不納也特
　景自復叛耳發明謂歸魏而魏不納則是罪在魏而
　不在景豈不謬哉(如發明所云便似景之降梁魏驅/之耳誤甚至蕭介諌梁主謂景爲)
　(宇文不容特借以著/景之惡非實語也)
東魏大將軍澄入鄴幽其主于宫中殺侍讀荀濟等而
還
　　發明(高歡逐君而終身北面事君盡禮正將以蓋/其醜也然軍國大權在其掌握雖有虛文何)
　　(補于事前史載其鞠躬屏氣執香步從魏主以見/其事上之恭豈知政由寗氏祭則寡人此正姦雄)
　　(之尤/者爾)
　謂高歡虛文爲姦雄之尤可也謂事君盡禮則非也
　孔子所稱盡禮豈僅如高歡之虛文乎儗非其倫幾
　于侮聖未可爲援引之小失也且既謂之盡禮則不
　得謂之虛文語意亦自矛盾
(己梁太清三年魏大統十/巳五年東魏武定七年)梁中領軍朱异卒
　　分註(朝野以侯景之過共尤朱异异慚憤發疾卒/梁主痛惜特贈僕射○胡氏曰侯景能濟江)
　　(由正德舟楫之助正德能反噬由朱异失職之薦/景固亂臣正德固賊子异乃亂賊之媒也然則非)
　　(景與正德能亡梁/也乃朱异亡之耳)
　　書法(禍梁者异也書官/書卒何譏失刑也)
　卒當作死○書官以見梁主之失書死以正朱异之
　罪書法槩以爲譏失刑則凡例所謂非賢不卒者安
　在哉(書法大臣卒例云宋魏至陳/無不具官者非賢不録也)
侯景殺蕭正德
　　考異(提要殺/作誅)
　　分註(正德怨侯景賣已宻書召鄱陽王/範使以兵入景遮得其書縊殺之)
　　書法(蕭正德與景同反者也怨景賣已景殺之而/以誅書何正德爲子則不孝爲臣則不忠乃)
　　(天地間罪人也人人得而誅之幸而不正于典刑/而爲同惡者所殺殺之之人雖非而其所殺者則)
　　(有罪者也以誅/書之垂戒萬世)
　　發明(正德當誅而書殺者景不得而誅之也是時/正德既已復爲大司馬又嘗泣見梁武于城)
　　(陷之日與相勞苦父子如初然而綱目亦不繫之/梁者背父叛君之賊義不得復爲臣子故絶之于)
　　(梁/也)
　一正德耳提要書誅書法謂人得而誅之綱目書殺
　發明又云景不得而誅之兩造並具何其無定獄與
　勲謂以春秋書楚棄疾公子比觀之則當以綱目所
　書爲正蓋侯景雖外臣然挾正德以覆梁猶棄疾脅
　比以簒國也正德雖不孝其罪不過于弑君春秋既
　以弑君之罪罪比則其死也宜從州吁無知之例(衛/人)
　(殺州吁見魯隱公四年齊/人殺無知見莊公九年)而必曰楚棄疾殺公子比
　豈非以比雖有罪而殺之者非其人故稱其主名而
　存其族邪(書公子則比異于州吁無知不/書人則棄疾異于石碏雍廩)綱目于侯
　景正德以兩下相殺爲文庶幾春秋書公子比之義
　(正德不書梁以引侯景圍梁也又非比/見脅棄疾者例故絶之書法全未窺此)書法不辨提
　要之非又傅㑹其說後之人孰從而斷之邪○按正
　德之泣猶侯景之汗也(景見武帝于大極東堂/不敢仰視汗流被面)况是
　時景已廢正德爲司馬正德自傷爲景所賣故且泣
　耳武帝云啜其泣矣何嗟及矣語意婉而刺安有所
　謂與相勞苦父子如初者哉發明迂甚
梁合州刺史鄱陽王範以州附于東魏以乞師
　　分註(範聞臺城陷戒嚴欲入僚佐咸說之曰今魏/人已據夀陽大王移足則虜必窺合肥範乃)
　　(止㑹高澄遣李伯穆逼合肥範方謀討侯景藉東/魏爲援乃以合州輸伯穆送二子于鄴以乞師出)
　　(屯濡湏以待上遊之軍久之不至東魏亦/不爲出師範糧乏進退無計乃西軍樅陽)
　　書法(于是東魏師不果出書乞師何嘉其/志也綱目予權故範不書降書附)
　書以州附于東魏以乞師譏範也因以罪梁之諸王
　也是時諸王各擁重兵跨據方岳乃無同仇之志範
　欲討賊不先骨肉而外求師又割地以賂之失策甚
　矣魏既嫁禍于梁方坐觀成敗以洩其黨叛辱國之
　憤寧復能爲救患恤鄰之舉邪故範謀討侯景不書
　(據永安侯確特/書謀討侯景)而乞師東魏必書以州附見其徒爲
　卑屈而無當于討賊之義耳若以爲嘉其志則當大
　書討景以著乞師之由而綱目削之固知爲譏範以
　罪諸王非予權也(使範乞而魏出師又能誅景以爲/予權可也魏師既不出而範且進)
　(退無計權安在哉/當以鄙說正之)
盜殺東魏大將軍渤海王高澄于鄴
　　分註(澄獲衡州刺史蘭欽子京以爲膳奴京屢自/訴澄杖之曰更訴當殺汝京與其黨六人謀)
　　(作亂澄嬖琅邪公主欲其往來無間侍衛者常遣/出外一日與陳元康楊愔崔季舒屏左右謀受禪)
　　(京進食置刀盤下殺之元康以身蔽澄亦被傷而/卒東魏主聞之竊謂左右曰大將軍死似是天意)
　　(威權當復歸帝室矣及弟洋入謁從甲士八千人/登階者二百餘人皆攘袂扣刃若對嚴敵令主者)
　　(傳奏曰臣有家事須詣晉陽再拜而出東魏主失/色目送之曰此人又似不相容朕不知死在何日)
　當書東魏高澄伏誅(侯景亦都督殺之也/而書伏誅可以類推)○按澄之
　惡甚于歡(澄嘗侍飲舉大觴屬魏主魏主不勝澄怒/罵使崔季舒拳毆魏主侍讀荀濟謀誅澄)
　(澄覺之勒兵入宫見魏主不拜而坐曰陛下何/意反居三日幽魏主于含章殿烹濟等于市)子京
　雖以私憾殺澄然適㑹澄謀受禪則亦若或使之故
　魏主謂左右以爲天意故當書伏誅以正其罪綱目
　于趙修鄭儼皆書伏誅(修爲散騎侍郎恃寵驕恣爲/衆所嫉魏主暴其罪惡免死)
　(鞭一百徙燉煌監刑者加鞭至三百即置驛馬急驅/之走死儼與從兄榮陽太守仲明謀據郡起兵爲部)
　(下所殺書法云書/伏誅何罪宜誅也)而于高澄書盜書殺(澄罪浮修儼/而罰輕之失)
　(其平/矣)非是○奴殺澄與部下殺儼一也儼書伏誅而
　子京書盜何輕重失衡若此况子京尤衡州刺史初
　非部下諸人比史稱謀作亂安知無誅澄之心如荀
　濟所謂奉詔討高澄者(見武定五年/殺荀濟分註)乃黜之爲盜哉
九月侯景陷吳興梁太守張嵊御史中丞沈浚死之
　　分註(景使侯子鑒寇吳興吳興兵力寡弱張嵊書/生不􁋯軍旅或勸嵊效袁君正迎降嵊歎曰)
　　(袁氏世濟忠貞不意君正一旦隳之吾豈不知此/難久全但以身許國有死無貳耳戰敗還府整衣)
　　(安坐子鑒執送建康景欲活之嵊曰吾忝任專城/朝廷傾危不能匡復連死爲幸景又欲存其一子)
　　(嵊曰吾一門已在鬼録不就爾/虜求恩景怒盡殺之并殺沈浚)
　沈浚不宜大書當去御史中丞沈浚六字○按浚非
　嵊比也嵊志在必死浚則求得殺之是城陷之時浚
　未必無求生之意特以銜命忤景無可解免故卒就
　死耳(浚傳云侯景逼京城既和復背皇太子令浚詣/景所景瞋目叱浚浚正色責景景密銜之及破)
　(張嵊乃求浚害之此段宜入分註今但/云并殺沈浚若一時同死者殊欠析別)顧可與一門
　鬼録欲活而不從者同日語哉况臺城之陷浚爲御
　史中丞不于此時倡義勤王徒違難東歸及張嵊城
　守又未聞并力捍宼而遽以全節予之則如嵊者又
　何加焉以江氏兄弟親與賊抗義不獨生(江子一與/弟子四子)
　(五帥所領五百人出戰子一直抵賊營徑前刺賊從/者不繼賊解其肩而死子四子五相謂曰與兄俱出)
　(何面獨旋/皆赴賊死)猶不獲大書况沈浚乎勲故去此六字而
　以浚之本末詳見分註庶幾春秋誅意之法也或曰
　張沈並書以浚勸嵊舉義也子獨刪御史中丞得無
　過與曰不然太守之死不繫于御史之勸觀其往見
　之辭其志固已決矣(嵊傳云太清三年京城陷御史/中丞沈浚違難東歸嵊往見曰)
　(賊臣憑陵社稷正人臣効命之秋今欲收集兵力保/據貴鄉若天道無靈忠節不展雖復及死誠亦無恨)
　(浚曰鄙郡雖小仗義拒逆誰敢/不從于是收集士卒繕築城壘)况同爲王臣使方舉
　義豈可復沮之乎其從而勸之亦常事耳予所以責
　浚者正爲同義而不同難嵊死而後求浚害之是則
　未可與嵊並書耳
(庚梁太宗簡文帝綱大寶元年魏大統十六年東魏武/午定八年齊顯祖文宣帝高洋天保元年○是歲東魏)
(亡齊/代)九月梁湘東王繹取郢州邵陵王綸奔齊昌侯景
兵襲之綸遂奔齊齊以為梁王
　　分註(邵陵王綸大修鎧仗將討侯景湘東王繹惡/之遣王僧辯鮑泉等襲之至鸚鵡洲綸遣其)
　　(子礩將兵擊之且以書責僧辯曰將軍前年殺人/之姪今歲伐人之兄以此求榮恐天下不許僧辯)
　　(送書于繹繹命進軍綸乃集其麾下于西園涕泣/言曰我本無他志在滅賊湘東嘗謂與之爭帝遂)
　　(爾見伐今日欲守則交絶糧儲欲戰則取笑千載/不容無事受縛當于下流避之麾下將士爭請出)
　　(戰綸不從與礩登舟北出僧辯入據郢州繹以其/世子方諸爲刺史綸出營巴水稍收散卒屯于齊)
　　(昌遣使請降于齊/齊以綸爲梁王)
　當書湘東王繹取郢州逐其兄邵陵王綸綸奔齊齊
　以爲梁王奔齊昌至襲之等字可刪(據分註僧辯襲/綸在奔齊昌之)
　(先大書先奔/後襲尤謬)○按僧辯不進軍而送書于繹猶有中
　止之意繹命進軍而後僧辯據郢州故據州雖僧辯
　直書繹取者(據殺河東王/譽直書僧辯)所以恕僧辯而深惡繹也
　繹以弟伐兄何况侯景乃若齊昌之奔特爲降齊之
　地耳凡皆繹逐兄所致也書逐其兄刪齊昌景襲等
　而綱目惡繹之義明矣法有以略而該詳者此類是
　也
冬十月魏太師泰伐齊不戰而還洛陽平陽皆降于齊
　　書法(書伐何齊簒也不/戰而還惜之也)
　伐齊義也不戰而還譏泰爲義之不勇也皆降于齊
　又以見爲義不勇者之害書法僅以爲惜之非是
(辛梁大寶二年魏大統/未十七年齊天保二年)齊以梁湘東王繹為梁相國
承制
　　書法(齊以何病繹也繹爲梁宗藩不急父兄之難/而甘心齊命是齊鄙也故特書齊以深病之)
　此條可刪○按繹未嘗降齊何以書齊以(詳考齊梁/諸紀皆不)
　(載此/事)書法以爲病繹非是(是年二月繹方遣陳覇先/取江州五月伐侯景仍書)
　(梁湘東王繹此突書齊以/殊不可解姑識以俟質)
梁湘東王繹遣大都督王僧辯伐侯景次巴陵景攻之
不克六月繹使胡僧祐擊景敗之獲其將任約景遁還
　　考異(伐擊二字/皆當書討)
　不書討爲其不成討也獲賊將不誅(僧祐擒約送/江陵繹赦之)而
　能討賊者且下獄死(徐文盛一克武昌再敗侯/景兵至是坐怨望下獄死)知討
　賊者不若此矣故書伐書擊若非其臣子然所以深
　譏之也(明年綱弑棟廢特書討侯/景明前此之討賊非誠也)考異不必從
梁湘東王繹誘江安侯圓正執之
　　分註(圓正武陵王紀之子也爲西陽太守寛和好/施歸附者衆有兵一萬湘東王繹欲圖之署)
　　(爲平南將軍及至囚之分其部曲/使人吿其罪荆益之釁自此始矣)
　當作誘其兄子江安侯○按前書逐其兄此書誘其
　兄子而蕭繹安忍無親之惡著矣但曰江安侯曷足
　以見其罪哉
(甲梁承聖三年魏恭帝/戌廓元年齊天保五年)秋八月齊殺其太保高隆之
　　分註(齊主之未爲魏相也高隆之常侮之及將受/禪隆之復以爲不可由是銜之隆之常與儀)
　　(同元旭飲謂旭曰與王交當生死不相負至是旭/坐事賜死人白其語齊主怒令壯士築殺之并其)
　　(子二/十人)
　　書法(高洋即位以來殺斥齊主者凡九惡淫刑也/此其止書齊何于是隆之亦不能無過耳綱)
　　(目于刑殺專斥書主者五君焉/洋其一也惟殺隆之不斥書)
　齊下漏主字書法以爲隆之之過非是○按是年殺
　隆之與己卯殺杜弼高德政一也(弼諌受禪德政爲/楊愔所譖德政稱)
　(疾愔曰若用爲冀州病當自瘥/從之德政即起齊主大怒殺之)杜高皆稱主而此獨
　歸過隆之非權衡之平者且德政懼則稱疾用則即
　起豈特一語之失而謂隆之不當書主乎又况杜高
　及身而止隆之尤淫及其子至二十人乎益信書法
　之謬
冬十月魏遣柱國于謹帥師伐梁十一月入江陵十二
月執梁主繹殺之
　　分註(魏人百道攻城胡僧祐親當矢石晝夜督戰/魏不得前俄而僧祐中流矢死魏悉衆攻栅)
　　(反者開西門納魏師梁主退保金城日㝠城陷梁/主乃焚古今圖書十四萬巻以寶劒擊柱折之歎)
　　(曰文武之道今夜盡矣命御史中丞王孝祀作降/文或問梁主何意焚書梁主曰讀書萬巻猶有今)
　　(日故焚之十二月魏人殺/梁主及愍懷太子元良等)
　于是梁主焚書十四萬巻或問其故曰讀書萬巻猶
　有今日嗟乎何其誣也且梁主所讀者果何書邪古
　今治平之理莫備于堯湯周孔之書使梁主能遵而
　行之雖萬世存可也他不具論姑以梁主行事不合
　經傳者言之禮曰父之讐弗與共戴天臺城之陷繹
　宜寢苫枕干朝不及夕顧緩追縱寇使簡文再弑所
　忌既盡然後遣兵東下禮教固如斯乎詩曰凡今之
　人莫如兄弟傳曰雖有小忿不廢懿親而繹首攻湘
　州繼襲襄陽河東豫章相次受斃此豈詩傳之所載
　邪語曰己所不欲勿施于人而納宿預以叛齊(上/年)又
　何義乎由此觀之繹固詩書之罪人也而反以是爲
　詩書罪且謂文武之道從此盡矣夫文武之道固不
　盡于書繹又安能讀書盡文武之道哉
(丙梁敬帝方智太平元年魏/子恭帝三年齊天保七年)六月梁陳霸先及齊師
戰敗之殺蕭軌及徐嗣徽
　　考異(據前書徐嗣徽襲建康不克入/于石頭以叛則及字當作誅)
　　分註(霸先與吳明徹沈泰等首尾齊舉縱兵大戰/侯安都自白下引兵横出其後齊師大潰死)
　　(者不可勝數擒徐嗣徽斬以徇追奔至/于臨沂諸軍相次克捷虜蕭軌等斬之)
　　書法(杜龕嗣徽皆書叛矣殺之則曷爲不書誅覇/先父子不得而誅之也故止從蕭軌書殺)
　當作誅徐嗣徽及蕭軌○按始爲叛者嗣徽也蕭軌
　則援叛者耳是嗣徽累蕭軌非蕭軌累嗣徽也安得
　以軌及之(即以首從言亦不當以/軌及徽益見書及之誤)又况先斬嗣徽而
　後及蕭軌乎義當以嗣徽及蕭軌而特書曰誅方可
　以正叛臣之罪若謂覇先父子不得而誅則元顥稱
　帝綱目既黜之矣(己酉魏王顥稱皇帝綱目止書/魏王書法云不予顥之自稱也)而
　費穆書誅又何說焉(書法云誅穆者顥也不成顥之/爲帝曷爲以誅書逆賊人得而)
　(討/之)况顥罪顯而覇先猶未著者乎書法于彼謂人得
　而誅于此謂不得而誅亦自相矛盾矣
冬十月魏太師大冢宰安定公宇文泰卒世子覺嗣
　　分註(泰北渡河還至牽屯山而病驛召中山公䕶/至涇州謂曰吾諸子皆幼外寇方彊天下之)
　　(事屬之于汝宜努力以成吾志遂卒世子覺/嗣位爲太師柱國大冢宰安定公出鎮同州)
　　書法(賀善贊曰泰自書統軍囘進官皆書以既書/弑其君修則書自官者再然綱目未絶之也)
　　(再敵高歡再伐東魏一救金墉一定長安綱目皆/書其功其相魏也書作新制書求賢書制禮樂書)
　　(更權衡度量服制書除宫刑書作府兵書作九命/九秩相望于冊至用蘇綽置行臺學直以泰書之)
　　(其爲太師大冢宰猶不書自也及其再行廢弑則/綱目斥其姓名重罪之矣泰之心跡瑕瑜不相揜)
　　(可/也)
　當作魏宇文泰死子覺嗣爲太師大冢宰安定公○
　或曰書法謂瑕瑜不相揜書卒可也何以書死勲按
　所謂不相揜者爲輕重等耳莫重于廢弑而泰兩行
　之何瑜之可敵哉夫制禮作樂孰若周公使非輔成
　王以終其身雖周公猶不足道况宇文氏乎(泰死不/㤀簒故)
　(謂宇文䕶曰努力以成吾志其救金/墉定長安皆自爲耳豈真爲魏哉)語云如有周公
　之才之美使驕且吝其餘不足觀也已以周公之才
　一驕吝且不可况弑君哉
　
　
　
　
　
　
　
　
　
　
　綱目續麟巻十二
