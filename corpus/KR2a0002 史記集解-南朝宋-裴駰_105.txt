史記集解卷一百七
　　　　　　　　　　　　　宋　裴駰　撰
史記一百七
魏其武安侯列傳第四十七
魏其侯竇嬰者孝文后從兄子也父世觀津人喜賔客
孝文時嬰為呉相病免孝景初即位為詹事梁孝王者
孝景弟也其母竇太后愛之梁孝王朝因昆弟燕飲是
時上未立太子酒酣從容言曰千秋之後傳梁王太后
驩竇嬰引巵酒進上曰天下者高祖天下父子相傳此
漢之約也上何以得擅傳梁王太后由此憎竇嬰竇嬰
亦薄其官因病免太后除竇嬰門籍不得入朝請(律諸/侯春)
(朝天子曰/朝秋曰請)孝景三年呉楚反上察宗室諸竇毋如竇嬰
賢乃召嬰嬰入見固辭謝病不足任太后亦慙於是上
曰天下方有急王孫寧可以讓邪(漢書曰竇/嬰字王孫)乃拜嬰為
大將軍賜金千斤竇嬰乃言袁盎欒布諸名將賢士在
家者進之所賜金陳之廊廡下軍吏過輙令財取為用
(蘇林曰自令裁/度取為用也)金無入家者竇嬰守滎陽監齊趙兵七
國兵己盡破封嬰為魏其侯諸游士賔客爭歸魏其侯
孝景時每朝議大事條侯魏其侯諸列侯莫敢與亢禮
孝景四年立栗太子使魏其侯為太子傅孝景七年栗
太子廢魏其數爭不能得魏其謝病屏居藍田南山之下
數月諸賔客辯士説之莫能來梁人高遂乃説魏其曰
能富貴將軍者上也能親將軍者太后也今將軍傅太
子太子廢而不能爭爭不能得又弗能死自引謝病擁
趙女屏間處而不朝相提而論(徐廣曰提/音徒抵反)是自明揚主
上之過有如兩宫螫將軍(張晏曰兩宫太后景帝也螫/怒也毒蟲怒必螫人又火各)
(反/)則妻子母類矣魏其侯然之乃遂起朝請如故桃侯
免相(服䖍曰/劉舍也)竇太后數言魏其侯孝景帝曰太后豈以
為臣有愛不相魏其魏其者沾沾(徐廣曰一作恬又/昌兼反又當牒反)自
喜耳多易(張晏曰沾沾言自整頓也多易/多輕易之行也或曰沾音憺也)難以為相持
重遂不用用建陵侯衞綰為丞相
武安侯田蚡者孝景后同母弟也生長陵魏其已為大
將軍方盛蚡為諸郎(徐廣曰一云諸卿時人相號長今/老者為諸公年少者為諸卿如)
(人相號為/士大夫)未貴徃來侍酒魏其跪起如子侄及孝景晚
節蚡益貴幸為太中大夫蚡辯有口學盤盂諸書(應邵/曰黃)
(帝使孔甲所作銘也凡二十六篇書槃盂中所為法戒/諸書諸子文書也孟康曰孔甲槃盂二十六篇雜家書)
(兼儒墨/名法)王太后賢之(徐廣曰即蚡/同母姊者)孝景崩即日太子立
稱制所鎮撫多有田蚡賔客計筴蚡弟田勝皆以太后
弟孝景後三年(徐廣曰孝景後三年即/是孝武初嗣位之年也)封蚡為武安侯
勝為周陽侯武安侯新欲用事為相卑下賔客進名士
家居者貴之欲以傾魏其諸將相建元元年丞相綰病
免上議置丞相太尉籍福説武安侯曰魏其貴乆矣天
下士素歸之今將軍初興未如魏其即上以將軍為丞
相必讓魏其魏其為丞相將軍必為太尉太尉丞相尊
等耳又有讓賢名武安侯乃微言太后風上於是乃以
魏其侯為丞相武安侯為太尉籍福賀魏其侯因弔曰
君侯資性喜善疾惡方今善人譽君侯故至丞相然君
侯且疾惡惡人衆亦且毁君侯君侯能兼容則幸乆不
能今以毁去矣魏其不聼魏其武安俱好儒術推轂趙綰
為御史大夫王臧為郎中令迎魯申公欲設明堂令列
侯就國除關以禮為服制以興太平舉適諸竇宗室母
節行者除其屬籍時諸外家為列侯列侯多尚公主皆
不欲就國以故毁日至竇太后太后好黃老之言而魏
其武安趙綰王臧等務隆推儒術貶道家言是以竇太
后滋不説魏其等及建元二年御史大夫趙綰請無奏
事東宫(韋昭曰欲/奪其政也)竇太后大怒乃罷逐趙綰王臧等而免
丞相太尉以栢至侯許昌為丞相武彊侯莊青翟為御
史大夫魏其武安由此以侯家居武安侯雖不任職以
王太后故親幸數言事多效天下吏士趨勢利者皆去
魏其歸武安武安日益橫建元六年竇太后崩丞相昌
御史大夫青翟坐喪事不辦免以武安侯蚡為丞相以
大司農韓安國為御史大夫天下士郡國諸侯愈益附
武安武安者貌侵(韋昭曰侵音寑短小也又/云醜惡也刻确也音核)生貴甚又
以為諸侯王多長(張晏曰/多長年)上初即位富於春秋蚡以肺
腑為京師相非痛折節以禮詘之天下不肅當是時丞
相入奏事坐語移日所言皆聴薦人或起家至二千石
權移主上上乃曰君除吏已盡未吾亦欲除吏嘗請考
工地益宅(漢書百官表曰少府有/考工室如淳曰官名也)上怒曰君何不遂取
武庫是後乃退嘗召客飲坐其兄葢侯(徐廣曰王后兄/王信也太山有)
(葢縣樂安/有益縣也)南鄉自坐東鄉以為漢相尊不可以兄故私
橈武安由此滋驕治宅甲諸第(徐廣曰為諸/第之上也)田園極膏
腴而市買郡縣器物相屬於道前堂羅鍾鼓立曲旃(如/淳)
(曰旌旗之名通帛曰旃曲旃僣也蘇/林曰禮大夫立曲旃曲柄上曲也)後房婦女以百數
諸侯奉金玉狗馬玩好不可勝數魏其失竇太后益疏
不用無勢諸客稍稍自引而怠傲唯灌將軍獨不失故
魏其日黙黙不得志而獨厚遇灌將軍
灌將軍夫者潁陰人也夫父張孟嘗為潁陰侯嬰舍人
得幸因進之至二千石故蒙灌氏姓為灌孟呉楚反時
潁陰侯灌何為將軍屬太尉請灌孟為校尉夫以千人
與父俱(漢書音義曰官主/千人如漢司馬)灌孟年老潁陰侯彊請之鬱
鬱不得意故戰常陷堅遂死呉軍中軍法父子俱從軍
有死事得與喪歸灌夫不肯隨喪歸奮曰(張晏曰自/奮厲也)願
取呉王若將軍頭以報父仇於是灌夫被甲持㦸募軍
中壯士所善願從者數十人及出壁門莫敢前獨二人
及從奴十數騎馳入呉軍至呉將麾下所殺傷數十人
不得前復馳還走入漢壁皆亡其奴獨與一騎歸夫身
中大創十餘適有萬金良藥故得無死夫創少瘳又復
請將軍曰吾益知呉壁中曲折請復徃將軍壯義之恐
亡夫乃言太尉太尉乃固止之呉已破灌夫以此名聞
天下潁陰侯言之上上以夫為中郎將數月坐法去後
家居長安長安中諸公莫弗稱之孝景時至代相孝景
崩今上初即位以為淮陽天下交勁兵處故徙夫為淮
陽太守建元元年入為太僕二年夫與長樂衞尉竇甫
飲輕重不得(晉灼曰飲酒輕/重不得其平也)夫醉搏甫甫竇太后昆弟
也上恐太后誅夫徙為燕相數歲坐法去官家居長安
灌夫為人剛直使酒不好面諛貴戚諸有勢在己之右
不欲加禮必陵之諸士在己之左愈貧賤尤益敬與鈞
稠人廣衆薦寵下輩士亦以此多之夫不喜文學好任
俠已然諾諸所與交通無非豪傑大猾家累數千萬食
客日數千百人陂池田園宗族賔客為權利橫於潁川
潁川兒乃歌之曰潁水清灌氏寧潁水濁灌氏族灌夫
家居雖富然失勢卿相侍中賔客益衰及魏其侯尖勢
亦欲倚灌夫引繩批根生平慕之後棄之者(蘇林曰二/人相倚引)
(繩直之意批根賔客也去之者不與/交通孟康曰根根括引繩以持彈)灌夫亦倚魏其而
通列侯宗室為名高兩人相為引重(張晏曰相薦/逹為聲勢)其游
如父子然相得驩甚無厭恨相知晚也灌夫有服過丞
相丞相從容曰吾欲與仲孺過魏其侯(漢書曰灌/夫字仲孺)㑹仲
孺有服灌夫曰將軍乃肯幸臨況魏其侯夫安敢以服
為觧請語魏其侯帳具將軍且日蚤臨武安許諾灌夫
具語魏其侯如所謂武安侯魏其與其夫人益市牛酒
夜灑埽早帳具至旦平明令門下候伺至日中丞相不
來魏其謂灌夫曰丞相豈忘之哉灌夫不懌曰夫以服
請宜徃(徐廣曰一云以/服請不宜徃)乃駕自徃迎丞相丞相特前戱
許灌夫殊無意徃及夫至門丞相尚卧於是夫入見曰
將軍昨日幸許過魏其魏其夫妻治具自旦至今未敢
嘗食武安鄂(徐廣曰/一作悟)謝曰吾昨日醉忽忘與仲孺言乃
駕徃又徐行灌夫愈益怒及飲酒酣夫起舞屬丞相丞
相不起夫從坐上語侵之魏其乃扶灌夫去謝丞相丞
相卒飲至夜極驩而去丞相嘗使籍福請魏其城南田
魏其大望曰老僕雖棄將軍雖貴寧可以勢奪乎不許
灌夫聞怒罵籍福籍福惡兩人有郄乃謾自好謝丞相
曰魏其老且死易忍且待之已而武安聞魏其灌夫實
怒不與田亦怒曰魏其子嘗殺人蚡活之蚡事魏其無
所不可何愛數頃田且灌夫何與也吾不敢復求田武
安由此大怨灌夫魏其元光四年春(徐廣曰疑此當是/三年也其説在後)
丞相言灌夫家在潁川横甚民苦之請案上曰此丞相
事何請灌夫亦持丞相陰事為姦利受淮南王金與語
言賔客居間遂止俱解夏丞相取燕王女為夫人有太
后詔召列侯宗室皆徃賀魏其侯過灌夫欲與俱夫謝
曰夫數以酒失得過丞相丞相今者又與夫有郄魏其
曰事已解彊與俱飲酒酣武安起為壽(如淳曰上酒為/稱壽非大行酒)
坐皆避席伏已魏其侯為壽獨故人避席耳餘半膝席
(蘇林曰下席而膝半在席/上如淳曰以膝跪席上也)灌夫不悦起行酒至武安武
安膝席曰不能滿觴夫怒因嘻笑曰將軍貴人也屬之
(徐廣曰屬/一作畢)時武安不肯行酒次至臨汝侯(徐廣曰灌嬰/孫名賢也)
臨汝侯方與程不識耳語又不避席夫無所發怒乃罵
臨汝侯曰生平毁程不識不直一錢今日長者為壽乃
效兒女呫囁耳語(韋昭曰呫囁/附耳小語聲)武安謂灌夫曰程李俱
東西宫衞尉(漢書音義曰李廣為/東宫程不識為西宫)今衆辱程將軍仲孺
獨不為李將軍地乎(如淳曰李將軍李廣也/猶今人言為除地也)灌夫曰今
日斬頭陷胷何知程李乎坐乃起更衣稍稍去魏其侯
去麾灌夫出武安遂怒曰此吾驕灌夫罪乃令騎畱灌
夫灌夫欲出不得籍福起為謝案灌夫項令謝夫愈怒
不肯謝武安乃麾騎縛夫置傳舍召長吏曰今日召宗
室有詔劾灌夫罵坐不敬繫居室(如淳曰百官表居室/為保宫今守宫也)
遂案其前事遣吏分曹逐捕諸灌氏支屬皆得棄市罪
魏其侯大媿為資使賔客請莫能解(如淳曰為出資/費使人為夫言)武
安吏皆為耳目諸灌氏皆亡匿夫繫遂不得告言武安
陰事魏其鋭身為救灌夫夫人諫魏其曰灌將軍得罪
丞相與太后家忤寧可救邪魏其侯曰侯自我得之自
我捐之無所恨且終不令灌仲孺獨死嬰獨生乃匿其
家(晉灼曰恐其夫/人復諫止也)竊出上書立召入具言灌夫醉飽事
不足誅上然之賜魏其食曰東朝廷辯之(如淳曰東/朝太后朝)魏
其之東朝盛推灌夫之善言其醉飽得過乃丞相以他事
誣罪之武安又盛毁灌夫所有横恣罪逆不道魏其度
不可奈何因言丞相短武安曰天下幸而安樂無事蚡
得為肺腑所好音樂狗馬田宅蚡所愛倡優巧匠之屬
不如魏其灌夫日夜招聚天下豪傑壯士與議論腹誹
而心謗仰視天而俯畫地(張晏曰視天占三光也畫地/知分野所在也畫地諭欲作)
(反/事)辟倪兩宫間(徐廣曰辟音芳細反倪音詣張/晏曰占太后與帝吉凶之期)幸天下
有變而欲有大功(張晏曰幸為反者當得為大將立功/也瓉曰天下有變謂天子崩因變難)
(之際得/立大功)臣乃不如魏其等所為於是上問朝臣兩人孰
是御史大夫韓安國曰魏其言灌夫父死事身荷㦸馳
入不測之呉軍身被數十創名冠三軍此天下壯士非
有大惡爭杯酒不足引他過以誅也魏其言是也丞相
亦言灌夫通姦猾侵細民家累巨萬橫恣潁川凌轢宗
室侵犯骨肉此所謂枝大於本脛大於股不折必披丞
相言亦是唯明主裁之主爵都尉汲黯是魏其内史鄭
當時是魏其後不敢堅對餘皆莫敢對上怒内史曰公
平生數言魏其武安長短今日廷論局趣效轅下駒(張/晏)
(曰挽頭於車轅下隨母/而已瓉曰小馬在轅下)吾并斬若屬矣即罷起入上食
太后太后亦已使人候伺具以告太后太后怒不食曰
今我在也而人皆籍吾弟令我百歲後皆魚肉之矣且
帝寧能為石人邪此特帝在即録録設百歲後是屬寧
有可信者乎上謝曰俱宗室外家故廷辯之不然此一
獄吏所決耳是時郎中令石建為上分别言兩人事武
安已罷朝出止車門召韓御史大夫載怒曰與長孺共
一老禿翁何為首鼠兩端(漢書音義曰禿老翁言嬰無/官位扳援也首䑕一前一却)
(也/)韓御史良乆謂丞相曰君何不自喜(蘇林曰何不自/解釋為喜樂邪)
夫魏其毁君君當免冠解印綬歸曰臣以肺腑幸得待
罪固非其任魏其言皆是如此上必多君有讓不廢君
魏其必内愧杜門齚舌自殺今人毁君君亦毁之譬如
賈豎女子爭言何其無大體也武安謝罪曰爭時急不
知出此於是上使御史薄責魏其所言灌夫頗不讐欺
謾劾繫都司空孝景時魏其常受遺詔曰事有不便以
便宜論上及繫灌夫罪至族事日急諸公莫敢復明言
於上魏其乃使昆弟子上書言之幸得復召見書奏上
而案尚書大行(如淳曰大行/主諸侯官也)無遺詔詔書獨藏魏其家
家丞封(漢書音義曰以/家臣印封遺詔)乃劾魏其矯先帝詔罪當棄市
五年十月(徐廣曰疑非五/年亦非十月)悉論灌夫及家屬魏其良乆
乃聞聞即恚病痱不食欲死或聞上無意殺魏其魏其
復食治病議定不死矣乃有蜚語為惡言聞上(張晏曰/蚡偽作)
(飛揚誹/謗之語)故以十二月晦(徐廣曰凝非十二月也駰案/張晏曰月晦者春垂至也)論
棄市渭城其春武安侯病専呼服謝罪(漢書音義曰言/蚡號呼謝服罪)
(也/)使巫視鬼者視之見魏其灌夫共守欲殺之竟死子
恬嗣(徐廣曰蚡疾見魏其灌夫鬼殺之則其春共在一/春内邪武帝本紀四年三月乙卯田蚡薨嬰死在)
(蚡薨之前何復云五年十二月邪疑十二月當為二月/也案侯表蚡事武帝九年而卒元光四年侯恬之元年)
(建元元年訖元光三年而九年大臣表蚡以元光四年/辛亦云嬰四年棄市未詳此正安在然蚡薨在嬰死後)
(分/明)元朔三年武安侯坐衣襜褕入宫不敬(徐廣曰表云/坐衣不敬國)
(除/)淮南王安謀反覺治王前朝(徐廣曰建/元二年)武安侯為太
尉時迎王至霸上謂王曰上未有太子大王最賢高祖
孫即宫車晏駕非大王立當誰哉淮南王大喜厚遺金
財物上自魏其時不直武安特為太后故耳及聞淮南
王金事上曰使武安侯在者族矣
太史分曰魏其武安皆以外戚重灌夫用一時決筴而
名顯魏其之舉以呉楚武安之貴在日月之際然魏其
誠不知時變灌夫無術而不遜兩人相翼乃成禍亂武
安負貴而好權杯酒責望陷彼兩賢鳴呼哀哉遷怒及
人命亦不延衆庻不載竟被惡言鳴呼哀哉禍所從來
矣
　
　
　
　
　
　
　
　
　
　
　
　
　史記集解卷一百七
