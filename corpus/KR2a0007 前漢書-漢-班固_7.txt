
　　唐正議大夫行秘書少監瑯邪縣開國子顔師古注
　景帝紀第五
孝景皇帝(荀悅曰諱啓之字曰開應劭/曰禮諡法布義行剛曰景)文帝太子也母
曰竇皇后後七年六月文帝崩丁未太子即皇帝位尊
皇太后薄氏曰太皇太后皇后曰皇太后九月有星孛
于西方
元年冬十月詔曰蓋聞古者祖有功而宗有德(應劭曰/始取天)
(下者為祖高帝稱高祖是也始治天下者為宗文帝稱/太宗是也師古曰應說非也祖始也始受命也宗尊也)
(有德可尊○劉攽曰顔説非也始受命者/稱太祖耳有功者亦稱祖商祖甲是也)制禮樂各有
由歌者所以發德也舞者所以明功也高廟酎(張晏曰/正月旦)
(作酒八月成名曰酎酎之言純也至武帝時因八月嘗/酎㑹諸侯廟中出金助祭所謂酎金也師古曰酎三重)
(釀醇酒也味厚故以/薦宗廟酎音直救反)奏武德文始五行之舞(孟康曰武/德高祖所)
(作也文始舜舞也五行周舞也武德者其舞人執干戚/文始舞執羽籥五行舞冠冕衣服法五行色見禮樂志)
孝惠廟酎奏文始五行之舞孝文皇帝臨天下通關梁
不異逺方(張晏曰孝文十二年除/關不用傳令逺近若一)除誹謗去肉刑賞賜
長老收恤孤獨以遂羣生(師古曰遂/成也達也)減耆欲不受獻(師/古)
(曰耆讀/曰嗜)罪人不帑(蘇林曰刑不及妻子/師古曰帑讀與孥同)不誅無罪不私
其利也除宮刑出美人重絶人之世也朕既不敏弗能
勝識(師古曰敏材智速/疾也勝識盡知之)此皆上世之所不及而孝文皇
帝親行之(師古曰上世謂/古昔之帝王也)德厚侔天地利澤施四海(師/古)
(曰侔等/也音牟)靡不𫉬福明象乎日月而廟樂不稱朕甚懼焉
(師古曰稱副/也音尺孕反)其為孝文皇帝廟為昭德之舞(師古曰/昭明也)以
明休德(師古曰/休美也)然後祖宗之功德施于萬世永永無窮
朕甚嘉之其與丞相列侯中二千石禮官具禮儀奏丞
相臣嘉等奏曰(師古曰/申屠嘉)陛下永思孝道立昭德之舞以
明孝文皇帝之盛德皆臣嘉等愚所不及臣謹議世功
莫大於高皇帝德莫盛於孝文皇帝高皇帝廟宜為帝
者太祖之廟孝文皇帝廟宜為帝者太宗之廟天子宜
世世獻祖宗之廟郡國諸侯宜各為孝文皇帝立太宗
之廟諸侯王列侯使者侍祠天子所獻祖宗之廟(張晏/曰王)
(及列侯嵗時遣使詣京師侍祠助祭如淳曰若光武廟/在章陵南陽太守稱使者往祭是也不使侯王祭者諸)
(侯不得祖天子凡臨祭宗廟皆為侍祭師古曰張説/是也既云天子所獻祖宗之廟非謂郡國之廟也)請
宣布天下制曰可春正月詔曰間者嵗此不登民多乏
食天絶天年朕甚痛之郡國或磽陿無所農桑􁀎畜(師/古)
(曰磽謂磽埆瘠薄也陿謂褊隘也􁀎謂食養之/畜謂牧放也磽音苦交反陿音狹􁀎古繫字)或地饒
廣薦草莽水泉利而不得徙(如淳曰莊周云麋鹿食曰/薦一曰草稠曰薦深曰莽)
(○劉攽曰注麋鹿/食曰薦衍一曰字)其議民欲徙寛大地者聽之夏四月
赦天下賜民爵一級遣御史大夫青翟至代下與匈奴
和親(文頴曰姓嚴諱青翟臣瓉曰此陶青也莊青翟乃/自武帝時人此紀誤師古曰後人傳習不曉妄増)
(翟字耳非夲/作紀之誤)五月令田半租秋七月詔曰吏受所監臨
以飲食免重受財物賤買貴賣論輕(師古曰帝以為當/時律條吏受所監)
(臨賂遺飲食即坐免官爵於法太重而受所監臨/財物及賤買貴賣者論決太輕故令更議改之)廷尉
與丞相更議著令(蘇林曰著音著幘之著師古曰蘇/音非也著音著作之著音竹筯反)廷
尉信謹與丞相議曰(師古曰丞/相申屠嘉)吏及諸有秩受其官屬
所監所治所行所將(師古曰行謂按/察也音下更反)其與飲食計償費
勿論(師古曰計其所費而/償其直勿論罪也)它物若買故賤賣故貴皆坐
臧為盗没入臧縣官(師古曰它物/謂非飲食者)吏遷徙免罷受其故
官屬所將監治送財物奪爵為士伍免之(李竒曰有爵/者奪之使為)
(士伍有位者免官也師古曰此説非也謂奪其爵令為/士伍又免其官職即今律所謂除名也謂之士伍者言)
(從士卒/之伍也)無爵罰金二斤令没入所受有能捕告卑其所
受臧(師古曰卑與也以所受之臧/與捕告者也卑音必寐反)
二年冬十二月有星孛于西南令天下男子年二十始
傅(師古曰舊法二十三今此二十更/為異制也傅讀曰附解在髙紀)春三月立皇子德
為河間王閼為臨江王(師古曰閼/音一曷反)餘為淮陽王非為汝
南王彭祖為廣川王發為長沙王夏四月壬午太皇太
后崩(服䖍曰文帝/母薄太后也)六月丞相嘉薨封故相國蕭何孫係
為列侯(師古曰係/音胡計反)秋與匈奴和親
三年冬十二月詔曰襄平侯嘉(晉灼曰紀通子也功臣/表襄平侯紀通以父功)
(侯孝景三年康侯相夫嗣推其/封薨正與此合豈更名嘉乎)子恢説不孝謀反欲以
殺嘉大逆無道(晉灼曰恢説言嘉知反情而實不知也/師古曰此解非也恢説有私怨於其父)
(而自謀反欲令其父/坐死也說讀曰悦)其赦嘉為襄平侯及妻子當坐者
復故爵(如淳曰律大逆不道父母妻子同産皆棄/市今赦其餘子不與恢説謀者復其故爵)論恢
說及妻子如法春正月淮陽王宮正殿災吳王濞膠西
王卬楚王戊趙王遂濟南王辟光(師古曰辟音璧又/音闢其義两通)菑
川王賢膠東王雄渠皆舉兵反大赦天下遣太尉亞夫
(師古曰/周亞夫)大將軍竇嬰將兵擊之斬御史大夫晁錯以謝
七國(晉灼曰錯音錯置之/錯師古曰晁古朝字)二月壬子晦日有蝕之諸將
破七國斬首十餘萬級追斬吳王濞於丹徒膠西王卬
楚王戊趙王遂濟南王辟光菑川王賢膠東王雄渠皆
自殺夏六月詔曰廼者吳王濞等為逆起兵相脅詿誤
吏民吏民不得巳(師古曰巳止也言不得/止而從之非本心也)今濞等巳滅
吏民當坐濞等及逋逃亡軍者皆赦之楚元王子蓺等
與濞等為逆(師古曰/蓺音藝)朕不忍加法除其籍毋令汙宗室
立平陸侯劉禮為楚王續元王後(孟康曰禮/元王子也)立皇子端
為膠西王勝為中山王賜民爵一級
四年春復置諸關用傳出入(應劭曰文帝十二年除關/無用傳至此復用傳以七)
(國新反/備非常)夏四月己巳立皇子榮為皇太子徹為膠東王
六月赦天下賜民爵一級秋七月臨江王閼薨十月戊
戌晦日有蝕之(○劉攽曰此年記/事十月在年終誤)
五年春正月作陽陵邑(張晏曰景帝/作壽陵起邑)夏募民徙陽陵賜
錢二十萬遣公主嫁匈奴單于
六年冬十二月雷霖兩秋九月皇后薄氏廢
七年冬十一月庚寅晦日有蝕之春正月廢皇太子榮
為臨江王二月罷太尉官夏四月乙巳立皇后王氏丁
巳立膠東王徹為皇太子賜民為父後者爵一級
中元年夏四月赦天下賜民爵一級封故御史大夫周
苛周昌孫子為列侯(師古曰封苛之孫及昌之子也苛/昌皆嘗為御史大夫而從昆弟也)
(故總/言之)
二年春二月令諸侯王薨列侯初封及之國大鴻臚奏
諡誄策(應劭曰皇帝延諸侯王賔王諸侯皆屬大鴻臚/故其薨奏其行迹賜與諡及哀策誄文也臣瓉)
(曰景帝此年已置大鴻臚而百官表云武帝太初元年/更以大行為大鴻臚與此錯師古曰誄者述累德行之)
(文音力/水反)列侯薨及諸侯太傅初除之官大行奏諡誄策
(如淳曰凡言除者除故官就新官也晉灼曰禮有大行/人小行人主諡官故以此名之臣瓉曰大行是官名掌)
(九儀之制以賔諸侯者師古曰大鴻臚者夲名典客後/改曰大鴻臚大行令者夲名行人即典客之屬官也後)
(改曰大行令故事之尊重者遣大鴻臚而輕賤者遣大/行也據此紀文則景帝已改典客為大鴻臚改行人為)
(大行矣而百官公卿表乃云景帝中六年更名典客為/大行令武帝太初元年更名大行令為大鴻臚更名行)
(人為大行令當是表誤○劉攽曰史記文景事最略漢/書則頗有所録蓋班氏博采他書成之故於景帝世謂)
(典客為大鴻臚行人為大行由它書即武帝時官紀景/帝世事班氏失於改革耳然則改諸官名在武帝世無)
(疑非表誤也顔氏所疑下文光禄大夫亦景帝所改乎/○劉敞曰按景十三王傳河間獻王薨猶云大行令奏)
(諡則非表誤也但官名改易未定故史於此追舉/最後官名耳武帝初大行王恢李息即大行令也)王薨
遣光禄大夫弔襚祠賵(應劭曰衣服曰禭祠飲食也車/馬曰賵師古曰襚音遂賵音芳)
(鳯/反)視喪事因立嗣子列侯薨遣太中大夫弔祠視喪事
因立嗣其薨葬國得發民輓喪穿復土治墳無過三百
人畢事(師古曰輓謂引車也畢/事畢𦵏事也輓音晚)匈奴入燕改磔曰棄市
(應劭曰先此諸死刑皆磔於市今改曰棄市自非妖逆/不復磔也師古曰磔謂張其尸也棄市殺之於市也謂)
(之棄市者取刑人於市與/衆棄之也磔音竹客反)勿復磔三月臨江王榮坐侵
太宗廟地徴詣中尉自殺夏四月有星孛于西北立皇
子越為廣川王寄為膠東王秋七月更郡守為太守郡
尉為都尉(師古曰更/謂改其號)九月封故楚趙傅相内史前死事
者四人子(文頴曰楚相張尚太傅趙夷吾趙相建德内/史王悍此四人各諫其王無使反不聼皆殺)
(之故封/其子)皆為列侯甲戌晦日有蝕之
三年冬十一月罷諸侯御史大夫官(師古曰所以/抑損其權)春正
月皇太后崩(文頴曰景帝母竇太后以帝崩後六年乃/亡凡立五十一年武帝建元六年崩今此)
(言皇太后崩誤耳孟康曰此太后崩史記無也臣瓉曰/王楙云景帝薄后以此年死疑是也當言廢后而言太)
(后誤也師古曰孟説是也廢后/死不書又不言崩瓉説為謬)夏旱禁酤酒(師古曰酤/謂賣酒也)
(音工/䕶反)秋九月蝗有星孛于西北戊戌晦日有蝕之立皇
子乗為清河王
四年春三月起德陽宮(臣瓉曰是景帝廟也帝自作之/諱不言廟故言宮西京故事云)
(景帝廟/為德陽)御史大夫綰奏禁馬高五尺九寸以上齒未平
不得出關(服虔曰綰衞綰也/馬十嵗齒下平)夏蝗秋赦徒作陽陵者死
罪欲腐者許之(蘇林曰宮刑其創腐臭故曰腐也如淳/曰腐宮刑也丈夫割埶不能復生子如)
(腐木不生實師古/曰如説是腐音輔)十月戊午日有蝕之(劉攽曰此年紀/事十月在年終)
(亦/誤)
五年夏立皇子舜為常山王六月赦天下賜民爵一級
秋八月己酉未央宮東闕災更名諸侯丞相為相(師古/曰亦)
(所以抑黜之/令異於漢朝)九月詔曰法令度量所以禁暴止邪也獄
人之大命死者不可復生吏或不奉法令以貨賂為市
朋黨比周(師古曰比/音頻寐反)以苛為察以刻為明令亡罪者失
職朕甚憐之(師古曰職常也/失其常理也)有罪者不伏罪姦法為暴
甚亡謂也諸獄疑若雖文致於法而於人心不厭者輒
讞之(師古曰厭服也音一贍/反讞平議也音魚列反)
六年冬十月行幸雍郊五畤十二月改諸官名定鑄錢
偽黃金棄市律(應劭曰文帝五年聽民放鑄律尚未除/先時多作偽金偽金終不可成而徒損)
(費轉相誑燿窮則起為盗賊故定其律也孟康曰民先/時多作偽金故其語曰金可作世可度費損甚多而終)
(不成民亦稍知其意犯者希/因此定律也師古曰應説是)春三月兩雪(師古曰雨/音于具反)夏
四月梁王薨分梁為五國立孝王子五人皆為王五月
詔曰夫吏者民之師也車駕衣服宜稱(師古曰稱其官/也音尺孕反)
吏六百石以上皆長吏也(張晏曰長大也/六百石位大夫)亡度者或不
吏服出入閭里與民亡異令長吏二千石車朱兩轓(應/劭)
(曰車耳反出所以為之藩屏翳塵泥也二千石雙朱其/次乃偏其左䡊以簟為之或用革如淳曰轓音反小車)
(两屏也師古曰據許慎李登説轓車之蔽也左氏傳云/以藩載欒盈即是有鄣蔽之車也言車耳反出非矣轓)
(音甫元反䡊/音方逺反)千石至六百石朱左轓車騎從者不稱其
官衣服下吏出入閭巷亡吏體者二千石上其官屬三
輔舉不如法令者(應劭曰京兆尹左馮翊右扶風共治/長安城中是為三輔師古曰時未有)
(京兆馮翊扶風之名此三輔者謂主爵中尉及左右内/史也應説失之○劉攽曰此文参錯不序又曰武帝時)
(改主爵中尉為右扶風主爵中尉初不治民也自武帝/以歬治民者惟左右内史此時亦未有三輔此紀文誤)
(耳/)皆上丞相御史請之先是吏多軍功車服尚輕故為
設禁又惟酷吏奉憲失中廼詔有司減笞法定箠令語
在刑法志(師古曰箠/音止蘂反)六月匈奴入鴈門至武泉入上郡
取苑馬(如淳曰漢儀注太僕牧師諸苑三十六所分布/北邊西邊以郎為苑監官奴婢三萬人養馬三)
(十萬疋師古曰武泉雲中之縣也養/鳥獸者通名為苑故謂牧馬處為苑)吏卒戰死者二千
人秋七月辛亥晦日有蝕之
後元年春正月詔曰獄重事也人有智愚官有上下獄
疑者讞有司有司所不能決移廷尉有令讞而後不當
讞者不為失(師古曰假令讞訖其理不/當所讞之人不為罪失)欲令治獄者務
先寛三月赦天下賜民爵一級中二千石諸侯相爵右
庶長(如淳曰雖有尊官未必有高爵故數/有賜爵師古曰右庶長第十一爵也)夏大酺五日
民得酤酒五月地震秋七月乙巳晦日有蝕之條侯周
亞夫下獄死
二年冬十月省徹侯之國(晉灼曰文紀遣列侯之國今/省之師古曰省音所領反)
春匈奴入鴈門太守馮敬與戰死發車騎材官屯(師古/曰屯)
(鴈/門)春以嵗不登禁内郡食馬粟没入之(師古曰食讀曰/飤没入者沒入)
(其/馬)夏四月詔曰雕文刻鏤傷農事者也錦繡纂組害女
紅者也(應劭曰纂今五采屬綷是也組者今綬紛絛是/也臣瓉曰許慎云纂赤組也師古曰瓉説是也)
(綷㑹也㑹五采者今謂之錯綵非纂也/紅讀曰功綷音子内反絛音它牢反)農事傷則飢之
本也女紅害則寒之原也夫飢寒並至而能亡為非者
寡矣朕親耕后親桑以奉宗廟粢盛祭服為天下先不
受獻減太官省繇賦(師古曰省音所/領反繇讀曰傜)欲天下務農蠶素
有畜積以備災害(師古曰畜/讀曰蓄)彊毋攘弱衆毋暴寡(師古/曰攘)
(取也音/人羊反)老耆以壽終幼孤得遂長(師古曰/遂成也)今嵗或不登
民食頗寡其咎安在或詐偽為吏(張晏曰以詐偽人為/吏也臣瓉曰律所謂)
(矯枉以為吏者也師古曰二/説並非也直謂詐自稱吏耳)吏以貨賂為市漁奪百姓
侵牟萬民(李竒曰牟食苗根蟲也侵牟食民比之/蛑賊也師古曰漁言若漁獵之為也)縣丞
長吏也姧法與盗盗甚無謂也(李斐曰姧法因法作姧/也文頴曰與盗謂盗者)
(當治而知情反佐與之是則共盗無/異也師古曰與盗盗者共盗為盗耳)其令二千石各脩
其職不事官職耗亂者丞相以聞請其罪(師古曰耗不/明也讀與眊)
(同音莫/報反)布告天下使明知朕意五月詔曰人不患其不
知患其為詐也不患其不勇患其為暴也不患其不富
患其亡厭也其唯廉士寡欲易足今訾算十以上廼得
官(服䖍曰訾萬錢算百二十七也應劭曰古者疾吏之/貪衣食足知榮辱限訾十算廼得為吏十算十萬也)
(賈人有財不得為吏廉士無訾又不得官故減/訾四算得官矣師古曰訾讀與貲同他皆類此)廉士算
不必衆有市籍不得官無訾又不得官朕甚愍之訾算
四得官亡令廉士久失職貪夫長利(師古曰長利/長𫉬其利)秋大
旱
三年春正月詔曰農天下之本也黄金珠玉饑不可食
寒不可衣以為幣用不識其終始(師古曰幣者所以/通有無易貴賤也)閒
嵗或不登意為末者衆農民寡也其令郡國務勸農桑
益種樹可得衣食物(師古曰/樹殖也)吏發民若取庸采黄金珠
玉者坐臧為盗(韋昭曰發民用其民/取庸用其資以顧庸)二千石聽者與同
罪皇太子冠賜民為父後者爵一級甲子帝崩于未央
宮(臣瓉曰帝年三十二即位/即位十六年壽四十八)遺詔賜諸侯王列侯馬二
駟(師古曰/八匹也)吏二千石黃金二斤吏民户百錢出宮人歸
其家復終身(師古曰復/音方目反)二月癸酉葬陽陵(臣瓉曰自崩/及葬凡十日)
(陽陵在長安東/北四十五里)
賛曰孔子稱斯民三代之所以直道而行也(師古曰此/論語載孔)
(子之辭也言此今時之人亦夏殷周之所/馭以政化淳壹故能直道而行傷今不然)信哉周秦之
敝㒺密文峻而姦軌不勝(師古曰/不可勝)漢興掃除煩苛與民
休息至于孝文加之以恭儉孝景遵業五六十載之閒
至於移風易俗黎民醇厚(師古曰黎衆/也醇不澆雜)周云成康漢言
文景美矣(○劉攽曰景紀以御史大夫陶青為青翟襄/平侯相夫為嘉又言官有大鴻臚光禄大夫)
(又令三輔舉不如令者又載皇太后崩皆其錯悞/者不知班氏之謬或後世亡其書有追補之者)
　
　
　
　前漢書卷五
　前漢書卷五考證
景帝紀五月令田半租○(臣召南/)按史記除田半租此
　文令田半租以文帝十三年盡除田租至此年始復
　收其半租也
長吏二千石車朱两轓○吏訛史從宋本改
　
　
　
　
　
　
　
　
　
　
　前漢書卷五考證
欽定四庫全書
　前漢書卷六
　　漢　　蘭　　臺　　令　　