
　元史卷一百五十一
　　明翰林學士亞中大夫知制誥兼修國史宋濂等修
　列𫝊第三十八
　　薛塔喇海
薛塔喇海燕人也剛勇有志嵗甲戌太祖引兵至北口
塔喇海帥所部三百餘人來歸帝命佩金符為礮水手
元帥屢有功進金紫光禄大夫佩虎符為礮水手軍民
諸色人匠都元帥便宜行事從征回回河西欽察輝和
爾喀爾柰曼阿勒呼木呼察都哩木薩蘭諸國俱以
礮立功太宗三年睿宗引兵自洛陽渡河塔喇海由隴
右假道金商遂㑹師于鈞州三峰山敗金師四年破南
京及唐鄧均許諸州取鄢陵扶溝四月卒子達實拉襲
為都元帥南攻江淮有功嵗庚戌卒弟結桑襲憲宗八
年從世祖攻釣魚山苦竹崖大林平青居山破重慶馬
湖天水賜以白金鞍馬等物中統三年李璮叛濟南又
以礮破其城至元五年從圍襄陽三月卒丞相阿珠欲
以千户劉添喜攝帥府事子肆嘉努年方十六請從軍
自効帝壯而許之八年始襲父爵十年冬十二月襄樊
未下肆嘉努立礮攻之明年正月襄陽守吕文煥降繼
從丞相巴延南征十月至郢州先登師既渡江肆嘉努
自鄭州下㳂海諸城堡至建康十二年授武節將軍六
月與宋將夏貴戰于峪溪口奪其船二百餘艘十一月
屠常州十二月取蘇州十三年攻鎮巢七月圍揚州守
臣李庭芝棄城走追獲之九月進階懐遠將軍將兵平
浙東諸郡從征福建灤江與宋兵力戰破之獲戰艦千
餘艘十六年進階鎮國將軍鎮揚州二十二年改為萬
户
　　髙諾爾
髙諾爾女直人事太祖從征西域復從庫春太子察罕
諾延連嵗出征累有功授金符總管管領山前十路匠
軍嵗己未憲宗憫其老命其子元長襲其職從世祖渡
江攻鄂還鎮隨州至元二年移鎮季陽五年從元帥阿
珠修立白河口新城鹿門山等處城堡圍襄樊七年充
季陽軍馬總管十年從攻樊城先登十一年從渡江鼓
戰艦上流與宋人戰殺三百餘人奪其船及鎧仗以功
賜虎符陞宣武將軍進兵丁家洲與宋臣孫虎臣等大
戰殺五百餘人奪其船及鎧仗無算敗夏貴于焦湖從
征常州先登又攻杭州宋平䕶送宋太后至京師以功
進懐逺大將軍萬户二十一年領軍二千從太子托歡
征交趾追襲交趾世子于大海口奪其戰艦以還二十
三年陞安逺大將軍季陽萬户府萬户是年夏復以兵
追襲交趾世子于海之三义口與敵軍合戰中毒矢而
死子黙爾根初直宿衛襲父職領兵鎮廣東尋移戍惠
州平盜譚大獠朱珍等元貞元年移戍袁州盜陀頭以
衆犯境悉勦除之尋廣之南恩盜起復領兵平之還没
于袁州贈懷逺大將軍季陽萬户府萬户輕車都尉渤
海郡侯
　　王義
王義字宜之真定寧晉人家世業農義有膽智沈黙寡
言讀書知大義金人遷汴河朔盜起縣人聚而謀曰時
事如此吾儕欲保全家室宜有所統屬乃相與推義為
長攝行縣事尋號為都統太師國王穆呼哩兵至城下
義率衆以寧晉歸焉入覲太祖賜駿馬二匹授寧晉令
兼趙州以南招撫使是時兵亂民廢農業所在人相食
寧晉東有藪澤周回百餘里中有小堡曰瀝城義曰瀝
城雖小而完且有魚藕菱芡之利不可失也留偏將李
直守寧晉身率衆保瀝城由是全活者衆嵗乙亥金將
李伯祥據趙州穆呼哩遣義擣其城㑹天大風雨義帥
壯士挾長梯疾趨夜四鼓四面齊登殺守埤者城中亂
伯祥挺身走天壇寨一州遂定穆呼哩承制授義趙州
太守趙冀二州招撫使丁丑大軍南取鉅鹿洺州二城
還軍至唐陽西九門遇金監軍納蘭率冀州節度使柴
茂等將兵萬餘北行義伏兵桑林先以百騎挑之納蘭
趨來迎戰因稍却誘之近桑林伏起金兵大亂奔還獲
納蘭二弟及萬户李虎戊寅拔束鹿進攻深州守帥以
城降順天都元帥張柔上其功陞深州節度使深冀趙
三州招撫使金將武仙以兵四萬來攻東鹿仙諭軍士
曰束鹿兵少無糧城無樓櫓一日可拔也盡鋭來攻義
隨機應拒積三十日不能下大小數十戰皆捷一夕義
召將佐曰今城守雖有餘然外無援兵糧食將盡豈可
坐而待斃推牛饗士率精鋭三千銜枚夜出直擣仙營
仙軍亂乘暗攻之殺數千人仙率餘衆遁還真定悉獲
其軍資器仗穆呼哩聞之遣使送銀牌十命義賜有功
者庚辰拔冀州獲柴茂械送軍前穆呼哩張柔復上其
功授龍虎衞上將軍武安軍節度使行深冀二州元帥
府事賜金虎符辛巳仙復遣其將盧秀李伯祥率兵謀
襲趙州并取瀝城率戰艦數百艘沿江而下義具舟楫
於紀家莊截其下流邀擊之義士卒皆水鄉人善水戰
回旋開闔往來如風雨船接則躍登彼船奮戈疾擊敵
莫能當殺千餘人擒秀伯祥退保瀝城義引兵拔之伯
祥西走二子死焉邢州盜號趙大王聚衆數千據任縣
固城水寨真定史天澤集諸道兵攻之不能下甲午義
引兵薄其城一鼓下之獲趙大王侯縣令等數人殺之
餘黨悉平義乃布教令招集散亡勸率種藝深冀之間
遂為樂土云
　　王玉(子忱附/)
王玉趙州寧晉人長身駢脅多力金季為萬户鎮趙州
太師國王穆呼哩下中原玉率衆來附領本部軍從攻
邢洺磁三州濟南諸郡號長漢萬户從攻澤潞諸州獨
潞州堅壁不下玉力戰流矢中左目竟拔其城又破平
陽下太原汾代等州師還署元帥府監軍以趙州四十
寨𨽻焉先是金將武仙既降復叛殺元帥史天倪宋將
彭義斌在大名隂與仙合玉從實納岱史天澤攻敗武
仙生擒義斌駐軍寧晉東里寨仙遣人賷誥命誘玉妻
妻拒曰妾豈可使夫懐二心於國家耶仙圍之數匝殺
其子寧夀玉聞之領數騎突其圍斬獲數百人而還仙
遣人追之不敢進皆曰王將軍膽氣驍雄我輩非敵也
仙乃盡發玉先世二十七冢棄骸滿道玉從史天澤諸
將擊仙於趙州仙糧絶走雙門寨圍之㑹大風仙獨脱
走斬其將四十三人真定遂平加定逺將軍權真定五
路萬户假趙州慶源軍節度副使有民負西域賈人銀
倍其母不能償玉出銀五千兩代償之又出家奴二百
餘口為良民中統元年二月卒年七十子忱
忱字允中幼讀書明敏有才識平章趙璧引見裕宗潛
邸語稱㫖命宿衛掌錢穀計簿授山北遼東道提刑按
察司副使駙馬博和哩數馳獵蹂民田忱以法繩之憲
吏耿熙言徵北京宣慰司積年逋欠計可得鈔二十萬
錠帝遣使覈實熙懼事露擅増制語有并打算大小一
切諸衙門等事凡十二字追繫官吏至數百人忱驗問
知其詐熙乃欵伏裕宗薨于潛邸忱建言陛下春秋髙
當早建儲嗣平章布呼宻以聞帝嘉納焉改河北河南
道提刑按察副使忱以江南人鬻子北方名為養子實
為奴也乞禁之又省部以正軍餘田出調發忱言士卒
衝冒寒暑逺涉江海宜加優恤皆從之潁州朱喜嘗俘
於兵既自贖主家利其貲復欲以為奴又有誣息州汪
清為奴殺而奪其妻子及田宅者獄久不決忱皆正之
劾罷鎮南帥唐古特唐古特結援大臣誣奏于帝繫忱
至京師得面陳其事世祖大悟抵唐古特罪按察司改
廉訪司起忱為燕南河北道肅政廉訪副使累遷嶺南
廣西河東山西兩道肅政廉訪使江陵汴梁兩路總管
至大三年拜中奉大夫雲南行省㕘知政事未行卒
　　趙迪
趙迪真定槀城人也幼孤事母孝多力善騎射金末為
義軍萬户郡將出六鈞强弩立賞募能挽者迪能之即
署真定尉遷槀城尉陞為丞太祖兵至槀城迪率衆迎
降嵗壬午改槀城為永安軍以迪同知節度使事嘗從
帝西征他將校豪横俘掠獨迪治軍嚴所過無犯先是
真定既破迪亟入索槀城人在城中者得男女千餘人
諸將欲分取之迪曰是皆我所掠當以歸我諸將許諾
迪乃召其人謂曰吾懼若屬為他將所得則分奴之矣
故索以歸之我今縱汝往以各遂生産為良民衆感泣
而去時兵荒之餘骸骨蔽野迪為大塚收瘞壬子嵗卒
年七十子七人椿齡真定路轉運使
　　邸順(弟琮附/)
邸順保定行唐人占籍於曲陽縣金末盜起順㑹諸族
集鄉人豪壯數百人與其弟常築兩砦于石城𤣥保分
據以守嵗甲戌率衆來歸太祖授行唐令丙子真定饑
羣盜據城叛民皆穴地以避之盜發地而噉其人順擒
數百人殺之朝廷陞曲陽為恒州以順為安撫使金將
武仙據真定帥衆來攻順與戰大敗之賜金虎符加鎮
國上將軍恒州等處都元帥庚辰武仙屯兵于黄堯兩
山順及弟常又擊敗之時西京郝道章隂結武仙抄掠
州縣順擒道章殺之仙退真定以自保順從穆呼哩攻
之敗之於王柳口仙遂棄真定南走以功賜順名察納
格爾陞驃騎衞上將軍充山前都元帥弟常賜名嘉納
噶爾辛夘春從太宗攻河南諸郡招降民十餘萬以順
知中山府己亥佩金符為行軍萬户管領諸路元差軍
五千人從大軍破歸德府留順戍之丁未駐師五河口
宋兵夜襲營順掩殺其衆生獲十五人癸丑攻漣水甲
寅舉部屬蕭薩巴納琳之功以奏上賜蕭薩巴納琳金
銀符仍隸麾下丙辰春順卒年七十四子浹襲職己未
從世祖渡江圍鄂州有戰功中統元年世祖即位浹以
所部張宣等十二人奏聞于朝遂以金銀符賜之三年
圍李璮還守息州至元十一年賜虎符授金州招討副
使後又遷懐逺大將軍金州萬户十三年改襄陽管軍
萬户三月以樞宻院奏行淮西總管萬户府事守廬州
十四年移龍興仍管領本翼軍人十五年復為管軍萬
户攻贑州崖石寨太平岩賊有功十七年陞鎮國上將
軍都元帥鎮龍興諸路兼管本萬户府事賜銀印吉贑
盜起行省遷元帥府以鎮之二十一年元帥府罷復為
萬户二十三年佩元降虎符為歸德萬户鎮守吉安未
幾統領江西各萬户集兵七千戍廣東凡二載大德三
年卒年七十七贈輔國上將軍北庭元帥府都元帥䕶
軍追封髙陽郡公諡襄敏子榮仁襲佩其虎符為宣武
將軍歸德萬户鎮廣東惠州感瘴疾不任事子貫襲貫
卒子士忠襲士忠卒子文襲順族弟琮
琮太祖時從族兄行唐元帥常來降歳乙酉金降將武
仙復據真定叛琮敗之于黄臺癸巳從元帥布展滅金
于蔡有功真定五路萬户選充總管府推官尋奉㫖賜
金符授管軍總押管領七路兵馬鎮徐州宋兵入境琮
戰却之己亥從大將察罕攻滁州力戰流矢中臍明年
卒子澤襲移鎮潁州宋兵攻潁澤戰敗之至元四年從
元帥阿珠克平塞寨及老鵶山十一年從沙洋奪六艦
皆論功受賞有差十二年授武德將軍管軍總管從攻
潭州及靜江累官懐逺大將軍管軍萬户郴州路總管
府達嚕噶齊二十二年改授廬州䝉古漢軍萬户尋遷
潁州翼㑹徽州績溪縣盜起澤討平之二十八年移鎮
杭州卒子元謙襲為潁州萬户元謙卒子祺襲祺卒子
忠襲
　　王善(子慶端附/)
王善字子善真定藁城人父増監本縣酒務以孝行稱
善資儀雄偉其音若鐘多智略尤精騎射金貞祐播遷
田疇荒蕪人無所得食善求食以奉母歳乙亥羣盜蜂
起衆推善為長善約束有法備禦有方盜不能犯擢本
縣主簿戊寅權中山府治中時武仙鎮真定隂蓄異志
忌善威名宻令知府李濟府判郭安圖之己卯秋濟安
張宴伏兵召善計事善覺即還治衆倉卒得八十人慷
慨與盟人爭自奮遂誅濟安乃諭其黨曰造釁者李郭
耳餘無所問善夜卧北城上戒麾下曰勿以我累汝家
當取吾首獻帥府衆曰公何為出此言我輩惟有効死
而已遂率衆來歸授金符同知中山府事是年冬以兵
三百攻武仙仙遣將率精鋭二千拒戰善擒斬之仙走
獲鹿委其佐段琛城守復戰拔之入據其城軍勢大振
自中山以南降州郡四十二庚辰遷中山真定等路招
討使尋加右副元帥驃騎大將軍屯藁城壬午陞藁城
為匡國軍以善行帥府事癸未進金吾衞大將軍左副
元帥仙窮迫請降詔命復舊鎮善奏仙狼子野心終必
反覆請修城隍備之未幾仙果叛率衆來攻火及西門
善出戰却之仙使其部下宋元俘老幼四千人南奔善
追奪之俾復故業仙自是不敢復入真定其部曲多來
降丙戌以功賜金虎符仍行帥府事壬辰從征河南至
鄭州州將馬伯堅素聞善名登陴大呼曰槀城王元帥
在軍中否願以城降之善直前免胄與語伯堅果率衆
出降善令軍中秋毫無犯民皆按堵願從善北渡者以
萬計授之土田以安集之丙申兼河北西路兵馬副都
總管辛丑授知中山府事屬縣新樂地居衝要迎送供
給倍於他縣皆取於民善均其勞逸所徵或未給輒出
家貲代輸民德之又放家僮五百人為民咸懷其恩癸
夘卒年六十一皇慶元年贈銀青榮禄大夫司徒追封
冀國公諡武靖子慶淵為行軍千户征淮南死次慶端
慶端字正甫初為郡筦庫進水軍提領訓練士卒常如
臨敵敗李璮於老僧口以功佩金符為千户監築大都
城移戍清口宋兵來攻守將戰死城欲陷慶端拔刀誓
衆裹創力戰城得以全羣盜四起復擊走之進武節將
軍管軍總管領左右中衞兵從世祖北征還遷右親軍
副都指揮使進侍衞軍都指揮使建威武營以處衞兵
經畫田廬使各安業别立神鋒軍親教以蹶張弩技作
整暇堂犀利局浚渠構室如治家事至元十九年改詹
事丞時有司欲就威武貸粟數萬石濟饑民裕宗在東
宫以問慶端慶端對曰兵民等耳何閒焉即命與之帝
嘗遣近侍夜出伺察為邏卒所執近侍以實告卒曰軍
中惟知將軍令不知其他近侍以聞帝賞以黑貂裘及
親征納延命慶端以所部從時年六十餘與士卒同甘
苦書則擐甲執兵迎敵夜卧不解衣暇則俾士卒為軍
市自相懋遷征東之功慶端贊畫居多成宗即位論翼
戴功拜金吾衞上將軍中書左丞行徽政副使兼隆福
宫左都威衞使進階資德大夫大德二年加榮禄大夫
平章政事僉書樞宻院事兼使如故以疾卒
　　杜豐
杜豐字唐臣汾州西河人父珪以積德好施鄉稱善人
豐少有大志倜儻不羣通兵法仕金為平遥義軍穆昆
佩銀符太祖取太原豐率所部來降皇舅阿齊諾延授
兵馬都提控從國王按扎爾攻平陽先登克絳州解州
諸堡招集流民三萬餘家以功賜金虎符陞征行元帥
左監軍金人南遁遂以豐守河北嵗庚辰上黨張開以
萬衆寇汾州豐率精騎五千敗之從國王鄂齊爾下懷
孟破温谷木澗等寨輒先登攻洪洞西山斬首六百餘
級攻松平山破之賊墮崖死以萬計獲生口甚衆金將
武仙等往來抄掠平陽太原間行路梗塞壬午授豐龍
虎衞上將軍河東南北路兵馬都元帥便宜行事遂破
玉女割渠等寨俘獲千餘人丙戌從阿齊諾延攻益都
金守將突圍出豐戰阨之斬首千級捕虜二十人益都
下遂略地登萊降島民萬餘己丑以本部取沁州由是
銅鞮武鄉襄垣綿山沁源諸縣皆下辛夘命豐撫定平
陽太原真定及遼沁未降山寨皆平之乙未陞沁州長
官長官者國初髙爵也在沁十餘年寬繇薄賦勸課農
桑民以富足丁未請老丙辰疾卒于家年六十有七沁
人立祠嵗時祀焉子三人思明思忠思敬思敬事世祖
潛邸由平陽路同知累遷治書侍御史阿哈瑪特敗臺
臣皆罷去思敬以帝所眷知獨留出為安西路總管僉
陜西行省事歴汴梁總管再入中臺為侍御史時僧格
以罪誅風紀為之振肅未幾拜參知政事改四川行省
左丞不赴陞中書左丞致仕年八十六卒諡文定
　　舒穆嚕拜達勒
舒穆嚕拜達勒契丹人父托雅爾徙霸州拜達勒仕金
為霸州平曲水寨管民官太師國王穆呼哩率師至霸
州拜達勒迎降穆呼哩察其智勇竒之擢為千户嵗甲
戌從穆呼哩覲太祖於雄州佩以銀符充漢軍都統帝
次牛闌山欲盡戮漢軍穆呼哩以拜達勒可用奏釋之
因請隸麾下從平髙州乙亥授左監軍佩金符與北京
都元帥烏葉爾分領錦州紅羅山北京東路漢軍二萬
又從奪呼蘭實勒必徇地山東大名比至洺州城守甚
堅師不得進拜達勒不避矢石率衆先登遂拔之丁丑
從平益都沂宻萊淄戊寅從定太原忻代平陽吉隰岢
嵐汾石絳州河中潞澤遼沁辛巳穆呼哩承制陞拜達
勒為龍虎衛上將軍霸州等路元帥佩金虎符以黑軍
鎮守固安水寨既至令兵士屯田且耕且戰披荆棘立
廬舎數年之間城市悉完為燕京外蔽庚寅朝太宗于
行在所賜金符辛夘從國王塔斯征河南癸巳從討鄂
諾於遼東平之拜達勒始從征伐及後為將大小百戰
所至有功年七十以疾卒于官子奇扎爾察察哩
　　賈塔爾琿
賈塔爾琿冀州人太祖用兵中原募能用礮者籍為兵
授塔爾琿四路總押佩金符以將之及攻益都下之加
龍虎衞上將軍行元帥左監軍便宜行事師還駐謙謙
州即古烏孫國也嵗己丑將所部及契丹女直唐古漢
兵攻鄂托羅爾城塔爾琿督諸軍穴城先入破之即軍
中拜元帥改銀青光禄大夫從睿宗入散闗略闗外四
州經興元渡漢江略唐鄧申裕諸州鼓行而東河南平
陞金紫光禄大夫總領都元帥從大帥塔齊攻徐邳平
之十六年卒子綽爾齊襲從諸王伊遜格爾塔察爾南
征戊午卒于軍子吉嚕襲卒弟六十八襲至元五年諸
軍圍襄樊九年六十八帥所部戍駱駝嶺一字城立礮
樊城南不發以怠敵心俄帥鋭卒突出攻其城西破之
以功賜銀幣鞍馬弓矢十一年諸軍南征渡江明年加
宣武將軍宋常州守臣姚訔堅守不下六十八發礮摧
其城壁以納諸軍宋援兵突至力戰却之常州既克帥
府令總新附礮手軍臨安降加懷逺大將軍從諸軍追
宋二王至海下三十餘城十四年加昭勇大將軍十五
年領南軍精鋭者入衞加輔國上將軍十八年論功授
奉國上將軍管領礮手軍都元帥二十年罷都元帥更
授礮手軍匠萬户佩三珠虎符二十六年卒
　　鄂屯世英
鄂屯世英女真人也其先世事金為淄州刺史歲癸酉
太祖兵下山東淄州民奉世英及弟保和迎降皆授以
萬户世英倜儻有武略由萬户遷德興府尹時金經略
使苖道潤率衆欲復山西世英與戰克之將盡殺所俘
其母責之曰汝華族也畏死而降此卒伍爾驅之死戰
何忍殺之耶遂止世英從數騎巡部定襄卒於軍保和
由萬户陞昭勇大將軍德興府元帥錫虎符改雄州總
管尋以元帥領真定保定順德諸道農事凡闢田二十
餘萬畝改真定路勸農使兼領諸署賜居第戎器裘馬
給户食其租年五十六致仕保和四子希愷希元希魯
希尹希愷襲勸農使皇太后錫以錦服曰無墜汝世業
郡縣有水旱必力請蠲租調民賴之南征時置軍儲倉
于汴衞嵗輸河北諸路粟以實之分冬月三限失終限
者死吏徵斂舞法民甚苦之希愷知其弊蠲煩苛而民
不擾尋以勸農使兼知冀州希愷至為束約健訟之俗
為變䝉古軍取民田牧久不歸希愷悉奪歸之軍無怨
言至元二年遷順天治中三月改順德又踰月陞知河
中府秩滿歸調時阿哈瑪特専政官以賄成希愷不往
見之降武德將軍知景州數月卒希元彰德漕運使希
魯澧州路總管希尹中統三年李璮叛濟南世祖命丞
相史天澤討之希尹謁天澤面陳利害願擊賊自効試
其騎射壯之命充真定路行軍千户與賊戰矢無虛發
賊敗走入城中諸王哈必齊賞銀五十兩希尹請築外
城圍之深溝髙壘俟其糧絶不戰而坐待其困天澤從
之璮既就擒至元十一年樞宻録其功自右衛經歴六
遷至同知廣東道宣慰司事卒
　　田雄
田雄字毅英北京人也幼孤能樹立以驍勇善騎射知
名金末署軍都統歲辛未太祖軍至北京雄率衆出降
太祖以雄隸太師國王穆呼哩麾下從征興中廣寧諸
郡定府州縣二十有九平錦州張鯨兄弟之亂從攻柏
鄉邢相辛巳從攻鄜坊綏葭諸州有功穆呼哩承制授
雄隰吉州刺史兼鎮戎軍節度使行都元帥府事平汾
西霍山諸柵壬午以穆呼哩命授河中帥聽石天應節
制太宗時從攻西和興元諸州又從攻䕫萬諸州論功
尤最賜金符授行軍千户召為御前先鋒頃之使攻破
楨州雷家堡奉㫖招納河南降附得户十三萬七千有
奇民皆按堵而别部將校縱兵擄掠民惶懼悔降雄力
為救䕶至出已財與之民得免於害癸巳授鎮撫陜西
總管京兆等路事時闗中苦於兵革郡縣蕭然雄披荆
棘立官府開陳禍福招徠四山堡砦之未降者獲其人
皆慰遣之由是來附者日衆雄乃教民力田京兆大治
事聞賜金符定宗時入覲于和琳以疾卒年五十八後
追封西秦王子八人大明襲職知京兆等路都總管府
事
　　張巴圖
張巴圖昌平人歲辛未太祖南征巴圖率衆來附願為
前驅遂留備宿衛從近臣歡托和西征回紇河西諸蕃
道隴蜀入洛屢戰流矢中頰不少卻帝聞而壯之賜名
巴圖自是歡托和亦専任之甲午金亡以歡托和為礮
手諸色軍民人匠都元帥守真定歡托和卒無子以巴
圖代之及歡托和兄子沙克善少長巴圖請于朝歸其
政而終老焉子䝉固台從憲宗攻蜀釣魚山苦竹二壘
冒犯矢石屢挫而不沮遂以勇敢聞中統元年賜銀符
預議礮手軍府事尋易金符為行軍千户從征襄樊有
功卒子世澤襲從丞相巴延南征大小十餘戰皆有功
又從平廣西明年收瓊萬諸州拜宣武將軍行軍總管
未幾遷副萬户加明威將軍從鎮南王托歡伐交趾既
還及再舉將校舊嘗往者許留恤之有托歡者當行適
病不能起世澤曰吾祖父以武勇稱吾䝉其餘澤荷國
厚恩當輸忠王室増光前人豈可苟為自安計耶力請
代之凱還人服其義云
　　張榮
張榮清州人後徙鄢陵嵗甲戌從金太保明安降太祖
賜虎符授懐逺大將軍元帥左都監乙亥正月奉㫖略
東平益都諸郡戊寅領軍匠從太祖征西域諸國庚辰
八月至西域穆稜河不能涉太祖召問濟河之䇿榮請
造舟太祖復問舟卒難成濟師當在何時榮請以一月
為期乃督工匠造船百艘遂濟河太祖嘉其能而賞其
功賜名烏蘇齊癸未七月陞鎮國上將軍礮水手元帥
甲申七月從征河西乙酉從征闗西五路十月攻鳯翔
礮傷右髀帝命賜銀三十錠養病於雲内州庚寅七月
卒年七十三子諾爾貝襲佩虎符礮水手元帥領諸色
軍匠太祖伐金命由闗西小路收附金昌州等郡乙未
金亡戊戌授懷逺大將軍癸夘三月陞輔國大將軍甲
辰二月領䝉古漢軍守均州戊申九月宋兵襲均州諾
爾貝拒戰大敗宋師己酉十一月復與宋兵戰流矢中
右臂中統三年卒年七十五子君佐襲佩虎符礮水手
元帥戍蔡州五年都元帥阿珠命將礮手兵攻襄陽至
元八年調守襄陽一字城槖駞嶺攻南門牛角堡破之
攻樊城親立礮摧其角樓樊城破十年襄陽降參政阿
爾哈雅以宋降將吕文煥入朝奉㫖召䝉古漢人萬户
凡二十人陛見各以功受賜帝親諭之令還鎮十一年
從軍下漢江至沙洋丞相巴延命率礮手攻其北面以
火礮焚城中民舎幾盡遂破之賜以良馬金鞍金段又
以火礮攻陽羅堡破之十二年從大軍與宋將孫虎臣
戰于丁家洲復從丞相阿珠攻揚州是年冬又從諸軍
破常州十三年陞懐逺大將軍仍礮水手元帥秋君佐
屯軍真揚間絶宋糧道宋制置李庭芝都統姜才棄城
走揚州平以君佐為安慶府安撫司軍民達嚕噶齊十
四年春安慶野人原及司空山天堂賊將攻安慶君佐
宻察知之時城中軍僅數百人君佐命搤賊出没要道
賊不敢入乃寇黄州行省命君佐率衆復黄州因以為
黄州達嚕噶齊十五年加鎮國上將軍仍礮水手元帥
十九年命率新附漢軍萬人修膠西閘埧以通漕運二
十一年兼海道運糧事是年卒
　　趙天錫(子賁亨/)
趙天錫字受之冠氏人屬金季兵起其祖以財雄鄉里
為衆所歸貞祐之亂父林保冠氏有功授冠氏丞俄陞
為令大安末天錫入粟佐軍補修武校尉監洺水縣酒
太祖遣兵南下防禦使蘇政以為冠氏令乃挈縣人避
桃源天平諸山歳辛巳春歸行臺東平嚴實實素知天
錫名遂擢隸帳下從征上黨以功授冠氏令俄遷元帥
左都監兼令如故甲申宋將彭義斌據大名冠氏元帥
李全降之人心頗揺天錫令衆姑少避其鋒以圖後舉
乃率將佐往依大將博囉海軍未幾破義斌於真定授
左副元帥同知大名路兵馬都總管事李全在大名結
其帥蘇椿納金河南從宜鄭倜日以取冠氏為事天錫
每戰輒勝一日倜自將萬人來攻天錫率死士乘城力
戰三晝夜倜度不能下乘風霾遁去已丑朝行在所上
便民事優詔從之戊戌征宋駐兵蘄黄間被病還卒于
冠氏年五十子六人賁亨嗣
賁亨字文甫襲行軍千户己未從國兵渡江攻鄂有功
至元五年總管山東諸翼軍征宋攻襄樊賁亨出抄蘄
黄以五百人拔野人原寫山砦修白河新城七年偕元
帥劉整朝京師命為征行千户賜金符及衣帶鞍馬攻
樊城冒矢石擁盾先登破之十一年修東西正陽城三
月敗夏貴于淮益以濟南汴梁二路新軍十二年正月
從攻鎮江與宋將孫虎臣張世傑大戰于焦山殺掠甚
衆十三年江南平以功陞宣武將軍十四年授虎符懷
逺大將軍處州路總管府達嚕噶齊未行適盜發澉浦
行省檄為招討使率兵平之未幾處州青田縣季文龍
章猋殺趙知府以叛賁亨獲其黨始知七縣俱反季文
龍自署為兩浙安撫使據處州天慶觀賁亨率衆圍之
將騎士三百陳于下河門賊出戰以精騎蹂之遂棄城
突圍散走斬首三級賁亨入城乃招散亡立官府章焱
復合二萬衆來攻陣惡溪南賁亨分兵拒守自將精鋭
亂流衝擊屬萬户呼圖克台以援兵至自已至亥賊方
退文龍溺死呼圖克台以處即亂山為州無城壁可恃
且反側欲屠之賁亨曰我受命來監此郡賊固可殺良
民何辜不從將士虜掠子女金帛賁亨捕得倡率者杖
之仍各求所失還之州民悦服十五年龍泉縣張三八
合衆二萬殺慶元縣達嚕噶齊伊遜岱爾且屠其家賁
亨將騎士五百往討與賊將鄭先鋒陳夀山三千餘人
戰于浮雲鄉斬首三百餘級三八軍于縣西賊三戰俱
敗軍還賊衆水陸俱設伏賁亨擇步卒驍悍者使前賊
不敢近既而衢州賊陳千二聚二萬人遂昌葉丙六亦
聚三千人助之賁亨前後斬首三千餘級悉平之十七
年改處州路管軍萬户二十二年還冠氏卒年五十七
　
　
　
　
　
　
　
　
　
　
　
　
　
　
　元史卷一百五十一
元史卷一百五十一考證
王義𫝊丁丑大軍南取鉅鹿洺州二城　案胡祗遹撰
　王義行狀作南取鉅鹿洺州南宫三城
王慶端傳敗李璮于老僧口　案程鉅夫撰王慶端碑
　作老鶬口與此異
