
　元史卷一百九十五
　　明翰林學士亞中大夫知制誥兼修國史宋濂等修
　列𫝊第八十二
　　忠義三
巴延布哈徳濟字蒼崖輝和爾氏駙馬都尉中書丞相
封高昌王舒蘇徳濟之孫駙馬都尉江浙行省丞相封
荆南王多喇徳濟之子也倜儻好學曉音律初用父廕
同知信州路事又移建徳路會徽冦犯遂安巴延布哈
徳濟將義兵平之又擒淳安叛賊方清之以功陞本路
總管至正十六年授衢州路達嚕噶齊明年行樞密院
判官鄂爾和引兵經衢州軍無紀律所過輒大剽掠巴
延布哈徳濟曰鄂爾和以官軍而為民患此國賊也可
縱之乎乃帥兵逐之出境郡賴以寧陞浙東都元帥守
禦衢州頃之擢江東道㢘訪副使階中大夫十八年二
月江西陳友諒遣賊黨王奉國等號二十萬冦信州明
年正月巴延布哈徳濟自衢引兵援焉及至遇奉國城
東力戰破走之時鎮南王子大勝努樞密院判官席閏
等屯兵城中聞巴延布哈徳濟至爭開門出迎羅拜馬
前巴延布哈徳濟登城四顧誓以破賊自許後數日賊
復來攻城巴延布哈徳濟大饗士卒約曰今日破賊不
用命者斬乃命大都閭將阿蘇諸軍及民義為左翼出
南門高義范則忠將信陽軍為右翼出北門自與呼圖
克布哈將沿海諸軍為中軍出西門部伍既整因奮擊
入賊營斬首數千級賊亂幾擒奉國適賊將突至我軍
入其營者咸沒勢將殆呼圖克布哈復勒兵力戰大破
之二月友諒弟友徳營於城東繞城植柵攻我益急又
遣偽萬户周伯嘉來説降高義潛與之通紿呼圖克布
哈等謂與奉國相見則兵可解呼圖克布哈信之率則
忠等十人往見奉國囚之不遣明日奉國令高義以計
來誘巴延布哈徳濟時巴延布哈徳濟坐城上見高義
單騎來巴延布哈徳濟謂曰汝誘十帥無一人還今復
來誘我耶我頭可斷足不可移乃數其罪斬之由是日
夜與賊鏖戰糧竭矢盡而氣不少衰夏四月有大呼於
城下者曰有詔參謀海瑠丹臨城問之曰何來曰江西
來海瑠丹曰如此乃賊耳吾元朝臣子可受爾偽詔乎
呼者曰我主聞信州久不下知爾忠義故來詔爾徒守
空城欲何為耶海瑠丹曰汝聞張睢陽事乎偽使者不
荅而去巴延布哈徳濟笑曰賊欲我降爾城存與存城
亡與亡吾計之熟矣時軍民唯食草苗茶紙既盡括靴
底煮食之又盡掘鼠羅雀及殺老弱以食五月大破賊
兵六月奉國親來攻城晝夜不息者踰旬賊皆穴地百
餘所或魚貫梯城而上巴延布哈徳濟登城麾兵拒之
已而士卒力疲不能戰萬户奎瑪里以城叛城遂陷席
閏出降大勝努海瑠丹皆死之巴延布哈徳濟力戰不
勝遂自刎其部將蔡誠盡殺妻子及蔣廣奮力巷戰誠
遇害死廣為奉國所執愛廣勇敢使之降廣曰我寧為
忠死不為降生汝等草中一盜爾吾豈屈汝乎賊怒磔
廣於竿廣大罵而絶有陳受者信小民也巴延布哈徳
濟知受有膂力募為義兵尋戰敗為賊擒痛罵不屈賊
焚殺之先是巴延布哈徳濟之援信州也嘗南望泣下
曰我為天子司憲視彼城之危急忍坐視乎吾知上報
天子下拯生民餘皆無可恤所念者太夫人耳即日入
拜其母鮮于氏曰兒今不得事母矣母曰爾為忠臣吾
即死復何憾鮮于氏太常典簿樞之女也巴延布哈徳
濟因命子額森布哈奉其母間道入福建以江東㢘訪
司印送行御史臺遂力守孤城而死朝廷賜諡曰桓敏
樊執敬字時中濟寧鄆城人性警敏好學由國子生擢
授經郎嘗見帝師不拜或諗之曰帝師天子素崇重王
公大臣見必俯伏作禮公獨不拜何也執敬曰吾孔氏
之徒知尊孔氏而已何拜異教為歴官至侍御史至正
七年擢山南道㢘訪使俄移湖北道十年授江浙行省
參知政事十二年二月督海運於平江十日將發官大
宴犒於海口俄有客船自外至驗其劵信令入而不虞
其為海冦也既入港即縱火鼓譟時變起倉卒軍民擾
亂賊竟焚舟劫糧以去執敬既走入崑山自咎於失防
心鬱鬱不解及還省而昱嶺闗有警平章政事伊嚕特
穆爾引軍拒之賊不得進伊嚕特穆爾俄以疾卒賊遂
犯餘杭執敬時已被命討賊海上至是事急不得舍去
與平章政事鼎鼎治事省中調兵出戰皆不利掾史蘇
友龍素抗直有為進言於執敬曰賊且至城内空虗無
備奈何執敬曰吾淬礪戈矛當殲賊以報國儻或不克
有死而已何畏哉俄報賊已至執敬遽上馬帥衆而出
中塗與賊遇乃射死賊四人賊又逐之射死三人已而
賊來方盛填咽街巷且縱火衆皆潰去賊知其無援呼
執敬降執敬怒叱之曰逆賊守闗吏不謹汝得至此恨
不碎汝萬段何謂降耶乃奮刀斫賊因中槍而墮從僕
田額森馳救之亦中槍死事聞贈翰林學士承㫖榮禄
大夫柱國追封魯國公諡(闕/)
全布延薩里字子仁高昌人初為中書省檢校時太師
旺嘉努擅權用事臺諫無敢言者布延薩里獨於衆中
歴數其過諤諤無懼色拜監察御史即首劾旺嘉努十
罪乃見黜然而氣節益自振不以摧衂遂阻歴詆權貴
朝臣莫不畏慄出為廣東亷訪使尋除兵部尚書未幾
授贛州路達嚕噶齊至郡發摘奸惡一郡肅然至正十
一年潁州盜起即修築城壘旬月之間守禦之具畢備
於是發公帑募勇士得兵三千人日練習之皆可用屬
邑有為賊所陷者往往遣兵復之境内悉安十六年以
功拜江西行省參政分省於贛十八年江西下流諸郡
皆為陳友諒所據乃與總管噶海齊戮力同守友諒遣
其將幸文才率兵圍贛使人脅之降布延薩里斬其使
日擐甲登城拒之力戰凡四月兵少食盡義兵萬户瑪
哈瑪廸沙欲舉城降賊布延薩里不從遂自頸事聞朝
廷贈諡儆哀噶海齊守贛尤有功城陷之日賊將脅之
使降噶海齊謂之曰與汝戰者我也爾賊毋殺贛民當
速殺我耳遂見殺
周鏜字以聲瀏陽州人篤學通春秋登泰定四年進士
第授衡陽縣丞再轉大冶縣尹縣有豪民持官府短長
號為難治鏜狀若尫懦而毅然有威不可犯抑豪强惠
窮民治行為諸縣最累遷國子助教會修功臣列𫝊擢
翰林國史院編修官乃出為四川行省儒學提舉便道
還家無何盜起湖南北郡縣皆陷瀏陽無城守盜至民
皆驚竄鏜告其兄弟使逺引自謂我受國恩脫不幸必
死毋為相累也賊至得鏜欲推以為主鏜唯瞠目厲聲
大罵賊知其不可屈乃殺之鏜同時有謝一魯字至道
者亦瀏陽人至元乙亥鄉貢進士嘗為石林書院山長
賊陷潭州一魯奉親匿巖谷中官兵復郡邑亡者稍歸
乃還理故業俄而賊復至生縛一魯一魯罵賊甚厲舉
家咸遇害
聶炳字韞夫江夏人元統元年進士授承事郎同知平
昌州事炳蚤孤其母改適自平昌還始知之即迎其母
以歸久之轉寶慶路推官會峒猺冦邊湖廣行省右丞
圖沁統兵討之屯於武岡以炳攝分省理問官悍卒所
至掠民為俘炳言於圖沁釋其無驗者數千人至正十
二年遷知荆門州纔半歲淮漢賊起荆門不守炳出募
土兵得衆七萬復荆門又與四川行省平章政事耀珠
復江陵其功居多既而蘄黄安陸之賊其勢復振賊將
俞君正合兵來攻荆門炳率孤軍晝夜血戰援絶城陷
為賊所執極口罵不絶賊以刀抉其齒盡乃斷左臂而
支解之未幾賊陷潛江縣達嚕噶齊明安岱爾率勇敢
出擊擒其偽將劉萬户進營蘆洑賊衆奄至出鬬死其
家殲焉一子古實哈雅懷印綬去得免明安岱爾唐古
氏字士元炳同年進士由宿州判官再轉為潛江云
劉畊孫字存吾茶陵州人至順元年進士授承事郎桂
陽路臨武縣尹臨武近蠻獠畊孫至召父老告之曰吾
儒士也今為汝邑尹爾父老當體吾教訓其子弟孝弟
力田暇則事詩書毋自棄以干吾政乃為建學校求民
間俊秀教之設俎豆習禮讓三年文化大興邑有茶課
歲不過五錠後增至五十錠畊孫言於朝除其額歴建
徳徽州瑞州三路推官所至詳讞疑獄其政績卓然者
甚衆至正十二年春蘄黄賊攻破湖南畊孫傾家貲募
義丁以援茶陵賊至輒却故茶陵久不失守十五年轉
儒林郎寧國路推官歲饑勸富民賑粟活者萬計會長
鎗軍索諾木巴勒程述謝璽等攻寧國畊孫分守城西
南日署府事夜乗墉固守江浙行省遣參知政事濟農
格爾來援至則兵已疲矣城恃有援不為備索諾木巴
勒知之夜四鼓引衆緣堞而上城遂陷畊孫力戰死弟
燾孫以國學生下第授常寧州儒學正湖南陷常寧長
吏棄城走民奉印請燾孫為城守城賴以完者一年外
援俱絶死之長子碩為武昌江夏縣魯湖大使起義兵
援茶陵亦死之
俞述祖字紹芳慶元象山人由翰林書寫考滿調廣東
元帥府都事入為國史院編修官已而出為沔陽府推
官至正十二年蘄黄賊迫州境述祖領民兵守緑水洪
并力捍禦之兵力不支沔陽城陷民兵悉潰述祖為賊
所執械至其偽主徐壽輝所誘之使降述祖罵不輟壽
輝怒支解之有子方五歲亦死事聞贈奉訓大夫禮部
郎中象山縣男
桂諤勒哲永嘉人嘗從江西左丞李多爾留京師得為
平江路管軍鎮撫為仇家所訴免官會賊攻昱嶺闗行
省遂假前官令從征諤勒哲勇於討賊兩戰闗下皆勝
尋又與賊鬬為所執其妻弟金徳亦被擒皆反縛於樹
臨白刃脅之降金徳意未決諤勒哲呼曰金舅男子漢
即死不可聴賊徳曰此言最是因大罵賊怒剖二人之
腹而死
綽羅字時中䝉古氏登元統元年進士第累官京畿漕
運副使出知安陸府至正十二年蘄賊魯法興犯安陸
時綽羅募兵得數百人帥以拒賊敗賊前隊乗勝追之
而賊自他門入亟還兵則城中火起軍民潰亂計不可
遏乃歸服朝服出坐公堂賊脅以白刃綽羅猶喻以逆
順一賊排綽羅下使拜不屈且怒罵賊酋不忍害拘之
明日又逼其從亂綽羅疾叱曰吾守土臣寧從汝賊乎
賊怒以刀斫綽羅左脇斷而死賊憤其不降復以布嚢
囊其屍舁置其家綽羅妻侯氏出大哭且列酒肉滿前
渇者令飲酒饑者令食肉以紿賊之不防已至夜自經
死事聞贈綽羅河南行省參知政事贈侯氏寧夏郡夫
人立表其門曰雙節有馮三者湖廣省一公使也素不
知書湖廣為冦陷皂隸輩悉起剽殺為盜亦拉三以從
三辭曰賊名惡我等豈可為衆初强之終弗從怒將殺
之三遂唾罵賊乃縛諸十字木舁之以行而刲其肉三
益罵不止抵江上斷其喉委去其妻隨三號泣俯拾刲
肉納布裙中伺賊逺收三血骸脱衣裹之大泣投江而
死
博囉特穆爾字國賓高昌人由宿衞補官十三轉而為
江東㢘訪副使以選為襄陽路達嚕噶齊至正十一年
盜起汝潁均州鄖縣人田端子等亦聚衆殺官吏博囉
特穆爾將民兵捕斬之未幾行省㢘訪司同檄博囉特
穆爾以其所領兵㑹諸軍於均房同討賊賊始退而穀
城光化以急告即帥兵趨穀城而分遣樊城主簿托音
等趨光化且遣使求糧於襄陽不應遣同知額森布哈
促之又不應軍乏食不能行乃駐於柴店復遣從子瑪
哈實哩往告詞甚苦切㢘訪分司王僉事本路總管柴
順禮怒其責望械之適努爾章來獻光化所獲首級且
言博囉特穆爾在榖城與賊相持未知存殁宜急濟其
糧少緩恐弗及於是脱二人械遣還而命額森布哈與
萬户額森特穆爾率數千人㑹博囉特穆爾以討賊明
年正月襄陽失守額森布哈等聞之驚潰博囉特穆爾
領義兵二百人且戰且引至監利縣遇沔陽府達嚕噶
齊耀珠同知沙克善安陸府同知揚珠布哈荆襄提舉
僧格實哩之師時濱江有船千餘乃糾合義兵丁壯水
工五千餘人畀以軍號給以刀矟具哨馬五十水陸繼
進北至石首縣聞中興路亦陷乃議趨岳州就元帥特
濟而道阻不得前仍趨襄陽賊方駐楊湖港乗其不虞
擊之獲其船二十七艘生擒賊黨劉雅爾訊得其情進
次潛江縣又斬賊數百級獲三十餘船梟賊將劉萬户
許堂主等是日甫止兵未食而賊大至與賊抵暮耀珠
等軍各當一面不能救博囉特穆爾被重創麾瑪哈實
哩使去曰吾以死報國汝無留此瑪哈實哈泣曰死生
從叔父既而博囉特穆爾被執賊請同為逆博囉特穆
爾怒罵之遂遇害瑪哈實哈帥家奴求其尸復與賊戰
俱没於陣舉家死者凡二十六人
彭庭堅字允誠温州瑞安人擢至正四年進士第授承
事郎同知沂州事毁牛皇神祠驅鄰郡上馬賊免民横
急徴斂民甚便之俄以平反獄囚忤上官意遂棄去十
年詔選守令以建寧路崇安縣尹起庭堅於家屬鉛山
冦周良竊𤼵犯閩闗庭堅禦之有法冦不入境十一年
陞同知建寧路總管府事江西冦熾庭堅率民兵克復
建陽尋又平浦城十二年攝僉都元帥府事與邵武路
總管吳阿勒坦布哈夾攻邵武庭堅設雲梯火礮晝夜
攻擊冦遁追斬渠兇董元帥鐵和尚童昌邵武悉平總
兵官江浙參政章嘉上功於朝陞同知福建道宣慰使
司副都元帥鎮邵武冬冦陷建寧縣十三年庭堅統建
陽崇安浦城三縣民兵次泰寧冦懼請降復建寧縣還
師邵武江浙行省檄庭堅節制建寧邵武二郡諸軍十
四年盜侵政和松溪江南行臺中丞吳鐸督軍建寧檄
庭堅至時鎮撫萬户岳煥隸麾下煥素悍縱卒為暴庭
堅欲繩以法煥懼使部卒乗其不備詐為賊兵突入交
鋒衆皆潰庭堅獨留不去遂遇害死年四十三故吏張
椿儒士夏志行江晃奉柩還崇安民哀泣如䘮父母立
祠像歲時祭禱數降靈響旁邑立祠亦如之南行臺監
察御史余觀行部巡察獲其賊斬之為上其事贈中奉
大夫福建道宣慰使都元帥封忠愍侯
王巴延字伯敬濱州霑化人由湖廣省宣使歴永州祁
陽湖州烏程縣尹信州推官至正九年遷知福寧州居
三歲陞福建鹽運副使將行憲府以時方俶擾留巴延
仍領州事未幾賊自邵武間道偪福寧乃與監州額森
都哷募壯兵五萬分扼險阻賊至楊梅嶺立柵巴延與
子相馳破之賊帥王善俄擁衆直壓州西門胥隸皆解
散巴延麾下唯白挺市兒數百人爾巴延射賊不復反
顧賊以長鎗舂馬馬仆遂見執善説巴延曰聞公有惠
政此州那可無尹公為我尹可乎巴延訶善曰我天子
命官不幸失守義當死肯從汝反乎善怒叱左右搤以
跪弗屈遂毆之巴延嚼舌出血噀善面罵曰反賊殺即
殺何以毆為吾民天民也汝不可害大丞相親討叛逆
百萬之師雷擊電掃汝輩小醜將無遺種顧敢爾邪賊
亦執額森都哷至善厲聲責其拒鬭噤不能對巴延復
唾善曰我殺賊何言拒邪我死當為神以殺汝言訖挺
頸受刃頸斷涌白液如乳暴屍數日色不變州人哭聲
連巷賊既殺額森都哷欲釋相官之相詈曰吾與汝不
共戴天恨不寸斬汝我受汝官邪賊殺之相妻潘氏挈
二女為賊所獲亦罵賊母子同死巴延既死賊時覩其
引兵出入明年州有僧林徳誠者起兵討賊乃望空呼
曰王州尹王州尹宜率隂兵助我斬賊時賊正祠神覩
紅衣軍來以為偽帥康將軍亟往迎之無有也四面皆
青衣官軍賊大敗斬其酋江二蠻福寧遂平事聞贈嘉
議大夫濟南路總管上輕車都尉追封太原郡侯
劉濬字濟川其先興州人曾祖海金進士第一人仕至
河南府尹死於國難子孫遂家河南濬由㢘訪司書吏
調連江縣寧善鄉巡檢至正十三年江西賊帥王善冦
閩官軍守羅源縣拒之羅源與連江接壤勢將迫濬妻
真定史氏故相家女也有才識謂濬曰事急矣可聚兵
以捍一方於是盡出奩中物募壯士百餘命仲子健將
之浹旬間衆至數萬賊尋破羅源分兩道攻福州濬拒
之辰山三戰三㨗俄聞福州䧟衆多潰去濬獨帥健兵
進遇賊於中麻突其陣斬前鋒五人賊兵大至鏖戰三
時頃濬中箭墮馬健下馬掖之俱被獲濬忿㦸手大罵
賊縛濬階下先斫手一指罵彌厲再斫一指亦如之指
且盡斫兩腕次及兩足濬色不少變罵聲猶不絶遂割
其喉舌而死健亦以死拒賊善義之舍健使歛濬屍瘞
之健歸請兵於帥府以復父讎弗聴健盡散家貲結死
士百人詐為工商流丐入賊中夜半發火大譟賊驚擾
自相屠戮健手斬殺其父者張破四并擒善及冦首陳
伯祥來獻磔之事聞贈濬福建行省檢校官授健古田
縣尹官為濬立祠福州北門外有司歲時致祭云
托里布哈字端甫䝉古人始為宿衞官累歴顯要擢遼
陽行省右丞陞平章政事陳友諒陷江西詔拜江西行
省平章政事與平章政事阿爾和碩等分道進討遂泛
海南下趨廣東駐師揭陽降土冦金元祐招復循梅恵
三州之冦承制官其酋長俾治賊以給兵食又别䂓粟
四千石輸送京師自是英肇欽連諸郡皆附且治兵由
梅嶺以圖江西而元祐有異志託以鎮服其土遮道固
留先是制書命劉巨海僉廣東元帥府事未𤼵元祐竊
取易其名私畀猺賊劉文逺誘與偕亂事覺文逺伏誅
而元祐及其弟元泰子榮竄匿不獲俄榮率外賊突入
奪符信殺官吏變起倉卒衆莫能支托里布哈與參政
楊泰元等勒兵拒戰而賊來益衆托里布哈為鎗所中
創甚其子達蘭布哈率麾下力與抗死之托里布哈遂
被執擁至太平橋罵不絶口遂為賊殺其妻布延氏妾
高麗氏在側不去皆大罵曰我平章遇爾父子厚矣爾
父子何㳟逆至此亦皆遇害其部將哈奇爾吳布延阿
拉克布哈廸延布哈等俱戰死
伊蘇台其父世延自有𫝊由四川行省左右司郎中西
行臺監察御史河西㢘訪副使轉黄州路總管湖廣既
陷朝廷察其材升四川行省參政命與平章耀珠討賊
耀珠軍五千乃分鋭卒八百使伊蘇台為前驅賊方據
巴東縣攻拔之是時歸峽等州皆為賊所守伊蘇台破
賊江上斬溺無算已而歸峽平又進拔枝江松滋兩縣
乗勝趨江陵賊出陣清水門鏖戰至夕賊退入城乃據
其門竢耀珠軍至黎明賊出戰三時頃耀珠軍止百歩
外不救賊飛槍刺之遂死事聞贈榮禄大夫陜西行省
平章政事柱國追封涼國公諡忠壯
陳君用字子材延平人少負氣勇猛過人紅巾起江淮
由撫旴入閩閩閫授君用南平縣尹給錢五萬緡俾募
千兵君用散家財繼之導官軍復建陽浦城等縣以功
授同知建寧路事亡何賊圍福州君用率兵往援大敗
賊衆㢘訪僉事郭興祖佩君用明珠虎符使權同知副
都元帥遂引兵踰北嶺至連江阻水而陣君用曰今日
不盡殺賊吾不復生還矣乃率壯士六十人徒涉斬殺
賊稍潰既而復合君用大呼轉戰中槍而死事聞贈懷
逺大將軍浙東道宣慰司同知副元帥輕車都尉潁川
郡侯諡忠毅
布琳尼敦北庭人累官至山南㢘訪使治中興中興為
江漢藩屏布琳尼敦每按臨所部威惠翕然至正十二
年冦犯中興布琳尼敦以兵與抗射賊多死賊稍退明
日復擁衆來襲東門布琳尼敦力與之戰被執不屈而
死又明日賊復來攻前中興判官上都統兵出擊之既
而東門失守上都倉黄反鬬力屈賊執之使降上都大
罵賊怒刳其腹刲其肉而死
綽哈扎拉台氏由國子生入官為靖安縣達嚕噶齊至
正十二年蘄黄賊起綽哈與縣尹黄紹同集義兵為禦
賊計未幾賊兵數萬由武寧來冦紹赴行省求援綽哈
獨率衆與戰於象湖大破之乃起進士胡斗元塗淵舒
慶逺甘棠等謀畫而以勇士黄雲為前鋒自二月至於
八月戰屢㨗擒賊將洪元帥而賊黨益盛黄雲戰死我
軍挫衂綽哈遂被圍尋為賊所執殺於富州子明安圖
襲父職為本縣達嚕噶齊十三年帥衆敗走賊將復縣
治十四年賊兵復至明安圖迎戰力竭賊執而咼之紹
字仲先臨川人登至正八年進士第以求援出靖安而
道阻絶遇官軍䕶紹得入龍興而龍興亦被圍其後圍
解紹乃與明安圖招諭叛境過建昌之高坪遇賊紹與
戰不勝正衣冠怒罵為賊所害斗元字元浩靖安人至
正十年領江西鄉薦第一下第署鰲溪書院山長賊至
靖安掠斗元鄉里斗元以鄉兵擊敗之入縣治與綽哈
共圖戰守及綽哈被執賊脅之使降斗元罵不屈乃以
土埋其腰不死又縛置暗室斗元仆墻以出逃入深山
狂罵而死黄雲撫州人寓靖安素以勇㨗稱每接戰獨
以身當敵嘗為數十人所圍即奮身躍出至是身中數
十鎗噴血罵賊而死
魏中立字伯時濟南人由國子伴讀歴官至陜西行臺
御史中丞遷守饒州賊既陷湖廣分攻州郡官軍多疲
懦不能拒所在無賴子多乗間竊發不旬日衆輒數萬
皆短衣草屨齒木為杷削竹為槍截緋帛為巾襦彌野
皆赤中立聞警即率兵壯分塞險要戒守備俄而賊至
達嚕噶齊莽賚出戰不能𤼵一矢賊愈偪中立以義兵
擊卻之已而賊復合遂為所執以紅衣被其身中立叱
之須髯盡張賊執歸蘄水欲屈其從己中立大罵不已
遂被害未幾賊又犯信州信州總管于大本以土兵備
禦賊首項甲破東門而入執大本至蘄水為俘獻偽主
釋其縛畀偽印一紐且命以官大本投印於地而指偽
主痛詈之遂亦遇害大本字徳中密州人始由儒學教
諭入官云
　
　
　
　
　
　
　
　
　
　
　元史卷一百九十五
元史卷一百九十五考證
巴延布哈徳濟𫝊　按𫝊所載世次名字質之虞集髙
　昌王世勛碑文多不合
樊執敬諡　按執敬諡法無可考從原文闕疑
聶炳𫝊至正十二年遷知荆門州纔半嵗荆門不守
　按本紀荆門之䧟在至正十二年春正月戊申則炳
　遷職或在十一年不然半嵗云云與紀所繫正月不
　符
桂鄂勒哲　按名賢錄及温州志作季姓
王巴延　志作王簡𫝊云巴延字伯敬其明徴也元史
　類編依志作王簡
