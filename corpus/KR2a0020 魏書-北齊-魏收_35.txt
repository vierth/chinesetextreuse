卷三十
　　齊　　　　魏　　　　　收　　　　撰
　列傳第十八
　　王建　　安同　　樓伏連　邱堆　　娥清
　　劉尼　　奚眷　　車伊洛　宿石　　來大千
　　周幾　　豆代田　周觀　　閭大肥　尉撥
　　陸真　　呂洛拔
王建廣寗人也祖姑為平文后生昭成皇帝伯祖豐以
帝舅貴重豐子支尚昭成女甚見親待建少尚公主登
國初為外朝大人與和跋等十三人迭典庶事參與計
謀太祖幸濡源遣建使慕容垂辭色高亢垂壯之還為
左右大夫建兄回諸子多不順法建具以狀聞回父子
伏誅其謹直如此從征伐諸國破二十餘部以功賜奴
婢數十口雜畜數千從征衞辰破之賜僮隸五千戸為
中部大人從破慕容寶於參合陂太祖乘勝將席卷南
夏於是簡擇俘衆有才能者留之其餘欲悉給衣糧遣
歸令中州之民咸知恩徳乃召羣臣議之建曰慕容寶
覆敗於此國内虚空圖之為易今獲而歸之無乃不可
乎且縱敵生患不如殺之太祖謂諸將曰若從建言吾
恐後南人創乂絶其向化之心非伐罪弔民之義諸將
咸以建言為然建又固執乃坑之太祖既而悔焉後從
征慕容寶拜冠軍將軍并州既平車駕東出井陘命建
率五萬騎先驅啓路車駕次常山諸郡皆降惟中山鄴
信都三城不下乃遣衞王儀南攻鄴建攻信都衆各五
萬建等攻城六十餘日不能剋士卒多傷太祖乃自中
山幸信都慕容寶冀州刺史慕容鳯夜踰城走信都降
車駕幸鉅鹿破慕容寶於栢肆塢遂進圍中山寶棄城
走和龍城内無主百姓惶惑東門不閉太祖將夜入乘
城據守其門建貪而無謀意在虜獲恐士卒肆掠盗亂
府庫請俟天明太祖乃止是夜徒河人共立慕容普驎
為主遂閉門固守太祖乃悉衆攻之連日不拔使人登
巢車臨城招其衆曰慕容寶捐城奔走汝曹百姓將為
誰守何不識天命取死亡也皆曰羣小無知但復恐如
參合之衆故求全月日之命耳太祖聞之顧視建而唾
其面中山平賜建爵濮陽公烏丸庫侲宫鳴聚黨為寇
詔建討平之遷太僕徙為真定公加散騎常侍冀青二
州刺史卒陪葬金陵初建兄豆居以建功賜爵即邱侯
無子建以子斤襲兄爵太宗初給事中任職用事轉大
長秋世祖征赫連昌遣斤部造攻具進爵淮南公加平
北將軍時并州胡酋田卜謀反誅餘衆不安遣斤鎮慮
虒以撫慰之斤綏静胡魏甚收聲稱劉義隆遣將到彦
之寇河南世祖西征赫連定以斤為衞兵將軍鎮蒲坂
關隴平斤徙鎮長安假節鎮西將軍斤遂驕矜不順法
度信用左右調役百姓民不堪之南奔漢川者數千家
而委罪於雍州刺史陽文祖秦州刺史任延明世祖召
問二人各以狀對世祖知為斤所誣遣宜陽公伏樹覆
按虚實得數十事遂斬斤以徇
建孫度太宗時為虎牢鎮監軍世祖即位徵拜殿中給
事遷尚書從征赫連昌討蠕蠕並有功賜爵濟陽公加
散騎常侍平南將軍詔度率五千騎與叔孫建合擊劉
義隆兖州刺史竺靈秀於湖陸大破之後出鎮長安假
節都督秦涇梁益雍五州諸軍事開府卒諡曰莊
子安都襲降爵為侯世祖拜為太子庶子出為鄯善鎮
將高宗時為内都大官卒
子買得襲
建曾孫樹以善射有寵於顯祖為内侍長稍遷尚書賜
爵歴陽侯加龍驤將軍員外常侍出為平西將軍涇州
刺史卒
安同遼東胡人也其先祖曰世高漢時以安息王侍子
入洛歴魏至晉避亂遼東遂家焉父屈仕慕容暐為殿
中郎將苻堅滅暐屈友人公孫眷之妹没入苻氏宫出
賜劉庫仁為妻庫仁貴寵之同因随眷商販見太祖有
濟世之才遂留奉侍性端嚴明惠好長者之言登國初
太祖徵兵於慕容垂事在窟咄傳同頻使稱㫖遂見寵
異以為外朝大人與和䟦等出入禁中迭典庶事太祖
班賜功臣同以使功居多賜以妻妾及隸戸三十馬二
匹羊五十口加廣武將軍從征姚平於柴壁姚興悉衆
救平太祖乃増築重圍以拒興同進計曰臣受遣詣絳
督租見汾東有蒙坑東西三百餘里徑路不通姚興來
必從汾西乘高臨下直至柴壁如此則寇内外勢接重
圍難固不可制也宜截汾曲為南北浮橋乘西岸築圍
西圍既固賊至無所施其智力矣從之興果視平屠滅
而不能救以謀功賜爵北新侯加安逺將軍詔同送姚
興將越騎校尉唐小方等於長安清河王紹之亂太宗
在外使夜告同令收合百工伎巧衆皆饗應奉迎太宗
即位命同與南平公長孫嵩並理民訟又詔與肥如侯
賀䕶持節循察并定二州及諸山居雜胡丁零宣詔撫
慰問其疾苦糾舉守宰不法同至并州表曰竊見并州
所部守宰多不奉法又刺史擅用御府鍼工古彤為晉
陽令交通財賄共為姦利請案律治罪太宗從之於是
郡國肅然同東出井陘至鉅鹿發衆四戸一人欲治大
嶺山通天門關又築塢於宋子以鎮静郡縣䕶疾同得
衆心因此使人告同築城聚衆欲圖大事太宗以同擅
徴發於外檻車徴還召羣官議其罪皆曰同擅興事役
勞擾百姓宜應窮治以肅來犯太宗以同雖專命而本
在為公意無不善釋之世祖監國臨朝聽政以同為左
輔太宗征河南拜同右光祿大夫世祖出鎮北境同與
安定王彌留鎮京師世祖即位進爵高陽公拜光祿勲
尋除征東大將軍冀青二州刺史同長子屈太宗時典
太倉事盜官粳米數石欲以飬親同大怒奏求戮屈自
劾不能訓子請罪太宗嘉而恕之遂詔長給同粳米其
公清奉法皆此類也同在官明察長於校練家法修整
為世所稱及在冀州年老頗殖財貨大興寺塔為百姓
所苦神䴥二年卒追贈髙陽王諡曰恭惠
屈子陽烈散騎侍郎賜爵北新子
屈弟原雅性矜嚴沉勇多智略太宗時為獵郎出監雲
中軍事時赫連屈丐犯河西原以數十騎擊之殺十餘
人太宗以原輕敵違節度加其罪責然知原驍勇遂任
以為將鎮守雲中寛和愛下甚得衆心蠕蠕屢犯塞原
輙摧破之以功賜爵武原侯加魯兵將軍世祖即位徵
拜駕部尚書車駕征蠕蠕大檀分軍五道並進大檀驚
駭北遁遷尚書左僕射河間公加侍中征南大將軍從
征赫連昌入其城而還車駕北伐蠕蠕遁走世祖聞東
部髙車在己尼陂人畜甚衆將遣襲之諸將皆以為難
世祖不從遣原與侍中古弼率萬騎討之大獲而還車
駕征昌黎原與建寜王崇屯於漠南以備蠕蠕原在朝
無所比周然恃寵驕恣多所排抑為子求襄城公盧魯
元女魯元不許原告其罪狀事相連逮歴時不决原懼
不勝遂謀為逆事洩伏誅臨刑上疏曰臣聞聖不獨明
而治鼎不單足而立是以螢火之光猶増日月之曜先
臣同往因聖運歸身太祖竭誠戮力立效於險難之中
臣以頑闇忝備股肱陛下恩育委以朝政思展㣲誠仰
報恩澤而魯元姦佞構成貝錦天威遂加合門俱戮此
乃命也非臣之枉但魯元外類忠貞内懐姦詐而陛下
任以腹心恐釁發肘腋臣與魯元生為怨人死為讐鬼
非以私故謗毁魯元不復眷眷披露誠款原弟頡頡弟
聰為内侍聰弟蕯為龍驤將軍給事黄門侍郎賜爵廣
宗侯原兄弟外節儉而内實積衆及誅後籍其財至數
萬
頡辨慧多䇿畧最有父風太宗初為内侍長令察舉百
寮糾刺姦慝無所回避嘗告其父隂事太宗以為忠特
親寵之宜城王奚斤自長安追擊赫連昌至於安定頡
為監軍侍御史斤以馬多疫死士衆之糧乃深壘自固
遣太僕邱堆等督租於民間為昌所敗昌遂驕矜日來
侵掠芻牧者不得出士卒患之頡進計曰本奉詔誅賊
今乃退守窮城若不為賊殺當以法誅進退安有生路
而王公諸將晏然無謀將何以報恩塞責斤曰今若出
戰則馬力不足以歩擊騎終無㨗理當須京師救騎至
然後歩陳擊於内騎兵襲其外所謂萬全之計也頡曰
今猛冦遊逸於外而吾等兵疲力屈士有飢色不一决
戰則死在旦夕何救兵之可待也等死當戰死寧可坐
受困乎斤猶以馬為辭頡曰今兵雖無馬但將帥所乘
足得二百騎頡請募壯勇出擊之就不能破可以折其
鋭且昌狷而無謀每好挑戰衆皆識之若伏兵掩擊昌
可擒也斤猶難之頡乃隂與尉眷等謀選騎待焉昌來
攻壘頡出應之昌於陳前自接戰軍士識昌争往赴之
會天大風揚塵晝昏衆亂昌退頡等追擊昌馬蹶而墜
頡擒昌送於京師世祖大悦拜頡建節將軍賜爵西平
公代堆統攝諸軍斤恥功不在已輕追昌弟定於平涼
敗績定將復入長安詔頡鎮蒲坂以拒之劉義隆遣將
到彦之率衆寇河南以援赫連定世祖以兵少乃攝河
南三鎮北渡彥之遂列守南岸至於衡關世祖西征赫
連定以頡為冠軍將軍督諸軍擊彦之彦之遣將姚縱
夫渡河攻冶坂頡督諸軍擊之斬首三千餘級投水者
甚衆遂濟河攻洛陽㧞之擒義隆將二十餘人斬首五
千級進攻虎牢虎牢潰義隆司州刺史尹沖墜城死又
與琅邪王司馬楚之平滑臺擒義隆將朱脩之李元徳
及東郡太守申謨俘獲萬餘人乃振旅還京師神䴥四
年卒贈征南大將軍儀同三司進爵為王諡曰襄頡為
將善綏士衆及卒義隆士卒降者無不歎惜
同弟䐗太宗時為樂陵太守卒
長子國位至冠軍將軍賜爵北平侯杏城鎮將
國弟難有巧思陽平王杜超督諸將擊劉義隆難參征
南軍事以功表為清河太守世祖時諸將頻征和龍皆
以難為長史鑿山堙谷省力兼功遷給事中從駕南征
造浮橋於河以功賜爵清河子卒
子平城襲爵官至虞曹令為乙渾所殺
樓伏連代人也世為酋帥伏連忠厚有器量年十三襲
父位領部落太祖初從破賀蘭部又從平中山為太守
斬逆賊張翹從征姚平於柴壁以功賜爵安邑侯太祖
時為晉兵將軍并州刺史伏連招誘西河胡曹成等七
十餘人襲殺赫連屈孑吐京䕶軍及其守士三百餘人
并擒叛胡阿度支等二百餘家太宗嘉之拜成等將軍
賜爵列侯徵伏連為内都大官世祖即位進爵廣陵公
轉衞尉徙光祿勲世祖征蠕蠕伏連留鎮京師進爵為
王加平南大將軍又除假節督河西諸軍鎮西大將軍
出鎮統萬真君十年薨諡曰恭王
子真襲降爵為公從世祖征伐有功官至散騎常侍尚
書安北將軍徙為湘東公從征涼州還卒於路諡曰莊
公
子干襲降爵為侯
真次弟大㧞歴位尚書散騎常侍征西將軍賜爵永平
侯高祖初為中都大官卒贈平東將軍定州刺史諡曰
康
子禀字法生襲拜太子宫門大夫稍遷趙郡大守更滿
還京除冠軍將軍城門校尉出為征虜將軍平城鎮將
遷朔州刺史仍本將軍入為衞尉少卿卒年五十八贈
撫軍將軍恒州刺史
子貴宗武定中伏波將軍開府水曹參軍
伏連兄孫安文從征平涼有功賜爵霸城男加虎威將
軍後遷三郎幢將卒高祖初以其子毅貴追贈安東將
軍冀州刺史陽平公諡曰定
毅歴位内外稍遷殿中尚書散騎常侍賜爵常山公加
安南將軍遷尚書右僕射以擒反人梁衆保加侍中本
官如故後例降為侯出除使持節鎮東將軍定州刺史
時太極殿成將行考室之禮引集羣臣而雪不克饗高
祖曰朕經始正殿功構初成將集百寮考行大禮然同
雲仍結霏雪驟零將由寡昧未能仰答天心此之不德
咎竟焉在卿等宜各陳所懐以匡不逮毅稽首對曰雪
霜風雨天地之常夏霖冬霰四時恒節今隆冬雪降固
是其時又禮云雨沾服失容則廢禮自古而然不足為
異高祖曰昔劉秀將濟滹沱為之氷合但朕徳謝古人
不能仰感天意故也後轉都督涼河二州鄯善鎮諸軍
事涼州刺史車駕南伐毅表諫曰伏承六軍雲動問罪
荆揚弔民淮表一同甌越但臣愚見私竊未安何者京
邑新遷百姓易業公私草創生途索然兼往歳弗稔民
多饑饉二三之際嗟惋易興天道悠長宜遵飬時晦願
抑赫斯以待後日詔曰時不自來因人則合今年人事
殊非昔歳守株之唱便可停也陽九利涉豈卿所知也
太和二十一年卒賜錢二十萬布二百匹
邱堆代人也美容儀以忠謹親侍太宗即位拾遺左右
稍遷散騎常侍與叔孫建等討滅山胡劉裕泝河西伐
詔堆與建自河内次枋頭以備寇盜姚泓既滅堆留鎮
并州赫連屈孑遣三千騎寇河西堆自并州與游擊將
軍王洛生擊走之以功賜爵為侯世祖監國臨朝堆與
太尉穆觀等為右弼世祖即位進爵臨淮公加鎮西將
軍徙為太僕世祖征赫連昌堆與常山王素督歩兵三
萬人為後繼昌戰敗南奔世祖遣堆與宗正娥清率五
千騎畧地關右昌貳城守將堅守不下堆與清攻拔之
詔堆班師宜城王奚斤表留堆等進平昌許之堆斤合
軍與昌相拒擊士馬之糧堆與義兵將軍封禮督租於
民間士卒暴掠為昌所襲敗績堆將數百騎還城斤追
擊赫連定留堆守輜重斤為定所擒堆聞而棄甲走長
安復將髙涼王禮棄守東走蒲坂世祖大怒遣西平公
安頡斬堆延和初詔曰堆國之肺腑勲著先朝西征喪
師遂從軍法國除祀絶朕甚愍之可賜其子䟦爵淮陵
侯加安逺將軍後征蓋吳戰沒
子麟襲爵歴位駕部令出為瑕邱鎮將假平南將軍東
海公遷東兖州刺史卒官
娥清代人也少有將畧累著戰功稍遷振威將軍劉裕
遣將朱超石寇平原至畔城遁還清與長孫道生追之
至河獲其將楊豐還拜給事黄門侍郎先是徒河民散
居三州頗為民害詔清徙之平城清善綏撫徙者如歸
太宗南廵幸鄴以清為中領軍將軍與宋兵將軍周幾
等渡河畧地至湖陸髙平民屯衆林藪拒射官軍清等
因誅數千家虜獲萬餘口賜爵須昌侯清與幾等遂鎮
枋頭世祖初清自枋頭還京師假征南將軍進為東平
公蠕蠕大檀徙居漠南清與平陽王長孫翰從東道出
長川討之大獲而還轉宗正卿尋從征蠕蠕又從平統
萬遂與奚斤追赫連昌至安定與昌相持及安頡擒昌
昌弟定西走斤追之清欲尋水而往斤不從遂與斤俱
為定所擒世祖克平涼乃得還後詔清鎮并州討山胡
白龍於西河斬白龍父及其將帥遂屠其城遷平東將
軍與古弼等東討馮文通以不急戰文通奔髙麗檻車
徵黜為門卒遂卒於家
子延官至員外散騎常侍賜爵南平公
劉尼代人也本姓獨孤氏曾祖敦有功於太祖為方面
大人父婁冠軍將軍卒贈并州刺史尼少壯健有膂力
勇果善射世祖見而善之拜羽林中郎賜爵昌國子加
振威將軍宗愛既殺南安王余於東廟秘之惟尼知狀
尼勸愛立髙宗愛自以貞罪於景穆聞而驚曰君大癡
人皇孫若立豈忘正平時事乎尼曰若爾今欲立誰愛
曰待還宫擢諸王子賢者而立之尼懼其有變宻以狀
告殿中尚書源賀賀時與尼俱典兵宿衞仍共南部尚
書陸麗謀曰宗愛既立南安還復殺之今不能奉戴皇
孫以順民望社稷危矣將欲如何麗曰唯有宻奉皇孫
耳於是賀與尚書長孫渇侯嚴兵守衛尼與麗迎髙宗
於苑中麗抱髙宗於馬上入京城尼馳還東廟大呼曰
宗愛殺南安王大逆不道皇孫已登大位有詔宿衛之
士皆可還宫衆咸唱萬歳賀及渇侯登執宗愛賈周等
勒兵而入奉高宗於宫門外入登永安殿以尼為内行
長進爵建昌侯遷散騎常侍安南將軍又進爵東安公
尋遷尚書右僕射加侍中進封為王出為征南將軍定
州刺史在州清慎然率多酒醉治日甚少徵為殿中尚
書加侍中特進高宗末遷司徒顯祖即位以尼有大功
於先朝彌加尊重賜别戸三十皇興四年車駕北征帝
親誓衆而尼昏醉兵陳不整顯祖以其功重特恕之免
官而已延興四年薨
子杜生襲爵世宗時寧朔將軍歩兵校尉熙平初卒贈
龍驤將軍朔州刺史諡曰克
奚眷代人也少有將畧太祖時有戰功太宗時為尚書
假安南將軍虎牢鎮將為寇所憚世祖初為中軍都曹
尚書復鎮虎牢賜爵南陽公加使持節侍中都督豫洛
二州河内諸軍事鎮南將軍開府尋徙鎮長安世祖幸
美稷眷受詔督諸軍共討山胡白龍於西河破之屠其
城斬首數千級虜其妻子而還世祖平姑臧遣眷討沮
渠牧犍弟私署張掖太守宜得宜得奔酒泉酒泉太守
無諱與宜得奔髙昌獲其二城後沮渠天周復據酒泉
眷討平之虜男女四千餘人世祖征蠕蠕以眷為尚書
督偏將出别道詔㑹陸渾海眷與中山王辰等諸大將
俱後期斬於都南爵除
車伊洛焉耆胡也世為東境部落帥恒修職貢世祖錄
其誠款延和中授伊洛平西將軍封前部王賜絹一百
匹綿一百斤繡衣一具金帶鞾帽伊洛大悦規欲歸闕
沮渠無諱斷路伊洛與無諱連戰破之時無諱卒其弟
天周奪無諱子乾夀兵規領部曲伊洛前後遣使招喻
乾夀等率戸五百餘家來奔伊洛送之京師又招喻李
寶弟欽等五十餘人送詣敦煌伊洛又率部衆二千餘
人伐髙昌討破焉耆東關七城虜獲男女二百人駞千
頭馬千匹以金一百斤奉獻先是伊洛征焉耆留其子
歇守城而安周乘虚引蠕蠕三道圍歇并遣使謂歇曰
爾父已投大魏爾速歸首當賜爾爵號歇固守連戰乆
之外無救援為安周所䧟走奔伊洛伊洛收集遺散一
千餘家歸焉耆鎮世祖嘉之正平元年詔伊洛曰歇年
尚㓜能固守城邑忠節顯著朕甚嘉之可遣歇詣闕伊
洛令歇將弟波利等十餘人赴都正平二年伊洛朝京
師賜以妻妾奴婢田宅牛羊拜上將軍王如故興安二
年卒贈鎮西大將軍秦州刺史諡曰康王賜綿絹雜綵
五百匹衣二十七襲葬禮依盧魯元故事
歇襲爵皇興末拜使持節平西將軍豫州刺史延興三
年卒
子伯主襲爵
波利天安二年拜立節將軍樂官侯皇興三年卒
兄子洛都襲爵
宿石朔方人也赫連屈孑弟文陳之曾孫也天興四年
文陳父子歸闕太祖嘉之以宗女妻焉賜奴婢數十口
拜為上將軍祖若豆根太宗時賜姓宿氏襲上將軍父
㳫干世祖時虎賁幢將從征平涼有功拜虎威將軍侍
御郎賜爵漢安男轉中散遷給事兼領工曹從駕討和
龍以功賜奴婢十七戸真君四年從駕討蠕蠕戰沒世
祖悼惜之詔求㳫干子時石年甫十一引見以㓜聽歸
年十三襲爵擢為中散從駕至江拜宣威將軍興光中
遷侍御史拜中壘將軍進爵蔡陽子典宜官曹遷内行
令從幸苑中遊獵石於髙宗前走馬道峻馬倒殞絶乆
之乃蘇由是御馬得制髙宗嘉之賜綿一百斤帛五十
匹駿馬一匹改爵義陽子嘗從獵髙宗親欲射虎石叩
馬而諌引髙宗至髙原上後虎騰躍殺人詔曰石為忠
臣鞚馬切諫免虎之害後有犯罪宥而勿坐賜駿馬一
匹尚上谷公主拜駙馬都尉天安初遷散騎常侍吏部
尚書進爵太山公為北中道都大將延興元年卒追贈
太原王諡曰康葬禮依盧魯元故事太和初子倪襲爵
比部侍御
來大千代人也父初真從太祖避難叱候山參創業之
功官至後將軍武原侯與在八議大千驍果善騎射為
騎都尉永興初襲爵遷中散至於朝賀之日大千常著
御鎧盤馬殿前朝臣莫不嗟歎遷内幢將典宿衞禁旅
大千用法嚴明上下齊肅嘗從太宗校獵見虎在髙巖
上大千持矟直前刺之應手而死太宗嘉其勇壯又為
殿中給事世祖踐祚與襄城公盧魯元等七人俱為常
侍持仗侍衞晝夜不離左右從討赫連昌共長孫道生
與賊交戰道生馬倒為賊所擊大千馳救賊衆散走大
千扶道生上馬遂得免從討蠕蠕戰功居多遷征北大
將軍賜爵廬陵公鎮雲中兼統白道軍事(闕/)賊北叛大
千前後追擊莫不乎殄延和初車駕北伐大千為前鋒
大破虜軍世祖以其壯勇數有戰功兼悉北境險要詔
大千廵撫六鎮以防寇虜經畧布置甚得事宜後吐京
胡反以大千為都將討平之在吐京卒喪還停於平城
南世祖出還見而問之左右以對世祖悼歎者良乆詔
曰大千忠勇盡節功在可嘉今聽喪入殯城内贈司空
諡曰莊公
子邱頽襲爵降為晉興侯拜安逺將軍從駕到江進右
將軍和平中遷中散轉相曹都典奉事皇興四年卒贈
寧南將軍陳留公諡曰簡
子蕇襲爵
邱頺弟提官至監御曹給事冠軍將軍兗州刺史濮陽
侯太和十年卒
周幾代人也父千有功太祖之世賜爵順陽侯坐事死
幾少以善騎射為獵郎太祖即位為殿中侍御史掌宿
衛禁兵斷決稱職遷左民尚書神瑞中并州飢民遊食
山東詔幾領衆鎮博陵之魯口以安集之泰常初白澗
行唐民數千家負嶮不供輸税幾與安康子長孫道生
宣示禍福逃民遂還於時郡縣斬叛胡翟猛雀於林慮
山猛雀遺種竄於行唐及襄國幾追討盡誅之後為寧
朔將軍拒司馬徳宗將劉裕於南破毛徳祖於土樓以
功賜爵交趾侯世祖以幾有智勇遣鎮河南威信著於
外境幾常嫌奚斤等綏撫關中失和百姓不附每至言
論形於聲色斤等憚焉進號宗兵將軍率洛州刺史于
栗磾以萬人襲陜城卒於軍軍人無不歎惜之歸葬京
師追贈交阯公諡曰桓
子歩襲爵卒
子安國襲爵太和中討蠕蠕失利伏法爵除
豆代田代人也太宗時以善騎射為内細射從攻虎牢
詔代田登樓射賊矢不虚發與奚斤前鋒先入擒劉義
隆將毛徳祖并長史司馬三人以功遷内三郎從討赫
連昌乘勝追賊入其宫門門閉代田踰宫而出世祖壯
之拜勇武將軍後從駕平昌以戰功賜奴婢十五口黄
金百斤銀百斤神䴥中討蠕蠕賜爵關中侯從討平涼
擊破赫連定得奚斤等世祖以定妻賜之詔斤膝行授
酒於代田敕斤曰全爾身命者代田功也改爵井陘侯
加散騎常侍右衞將軍領内都幢將從討和龍戰功居
多遷殿中尚書賜奴婢六十口以前後軍功進爵長廣
公加平東將軍從駕南討轉太子太保出為統萬鎮大
將興安中卒贈侍中安東大將軍長廣王諡曰恭
子求周為内三郎從駕到江賜爵五等子又進爵為侯
後襲父爵為吏部尚書皇興二年卒贈征北大將軍長
廣王諡曰簡
子多侯襲爵
周觀代人也驍勇有膂力每在軍陳必應募先登以功
進為軍將長史尋轉軍將擊赫連屈丐有功賜爵安川
子遷北鎮軍將世祖即位從討蠕蠕以軍功進為都副
將鎮雲中神䴥中又討蠕蠕大獲増爵為侯從征平涼
進爵金城公遷為都將從破離石胡加散騎常侍轉高
平鎮將觀善撫士卒號有威名真君初詔觀統五軍西
討秃髪保周於張掖徙其民數百家將置於京師至武
威輙與諸將私分之世祖大怒黜觀為金城侯改授内
都大官出除平南將軍秦州刺史復爵金城公撫馭失
和民薛永宗聚衆於汾曲以叛觀討永宗為流矢所中
世祖幸蒲坂觀聞帝至驚怖而起瘡重遂卒世祖怒絶
其爵
子豆初為三郎遷軍將卒於長樂太守
閭大肥蠕蠕人也太祖時與其弟大埿倍頤率宗族歸
國太祖善之尚華隂公主賜爵其思子與其弟並為上
賔入八議太宗即位進大肥為内都大官増爵為侯神
瑞中為都將討越勒部於䟦那山大破之泰常初復為
都將領禁兵討蠕蠕獲其大將莫孤渾宜城王奚斤之
攻虎牢也大肥與娥清領十二軍出中道畧地髙平金
鄉東至泰山假大肥使持節安陽公鎮撫陳汝世祖初
復與奚斤出雲中白道討大檀破之還為内都大官出
除使持節冀青二州刺史假滎陽公尋徵還位特進復
出為冀青二州刺史尋入為内都大官從討赫連昌以
功授滎陽公公主薨復尚濩澤公主又為都將擊大檀
大破之還至渇侯山遂討東部高車於己尼陂又征平
涼並有功世祖將拜大肥為王遇疾卒追贈中山王
子賀早卒
大肥弟驎襲爵出為仇池鎮將卒無子
弟鳯襲爵髙宗時為内都大官出為鎮南將軍肆州刺
史卒無子爵除
尉撥代人也父那濮陽太守撥為太學生募從兗州刺
史羅忸擊賊於陳汝有功賜爵介休男從討和龍遷虎
賁帥轉千人軍將又從樂平王丕討和龍除涼州軍將
擊吐谷渾獲其人一千餘落後吐谷渾小將率三百餘
落來降尋復亡叛撥率騎追之盡獲而還以功進為子
遷晉昌鎮將綏懐邉民甚著稱績入為知臣監出為杏
城鎮將在任九年大收民和山民一千餘家上郡徒各
盧水胡八百餘落盡附為民高宗以撥清平有惠績賜
以衣服顯祖即位為北征都將復為都將南攻懸瓠破
劉彧將朱湛之水軍三千人拜懸瓠鎮將加員外散騎
常侍進爵安城侯顯祖嘉其聲效復賜衣服轉平南將
軍北豫州刺史後洛州民田智度聚黨謀逆詔撥乘傳
發豫州兵與洛州刺史邱頓擊之獲智度送京師撥卒
贈冠軍將軍諡敬侯
陸真代人也父洛侯秦州刺史真少善騎射世祖初以
真膂力過人拜内三郎數從征伐所在摧鋒䧟陳前後
以功屢受賞賜真君中從討蠕蠕以功賜爵關内侯後
攻懸瓠登樓臨射城中弦不虛發劉義隆將王𤣥謨衆
數萬人寇滑臺真從世祖討之夜與數人乘小舩突𤣥
謨軍入城撫慰登城廵行賊營中乃還渡河至明𤣥謨
敗走從駕至江真再破賊軍拜建武將軍石城子還攻
盱眙真功居多遷給事中典太倉事髙宗即位拜冠軍
將軍進爵都昌侯遷散騎常侍選部尚書時丁零數千
家寇竊并定真與并州刺史乞伏成龍自樂平東入與
定州刺史許崇之併力討滅從駕廵東海以真為寧西
將軍尋遷安西將軍長安鎮將假建平公胡賊帥賀畧
孫聚衆千餘人叛於石樓真擊破之殺五百餘人是時
初置長虵鎮真率衆築城未訖而氐豪仇傉檀等反叛
氐民咸應其衆甚盛真擊平之殺四千餘人卒城長虵
而還東平王道符反於長安殺雍州刺史魚𤣥明關中
草草以真為長安鎮將賜爵河南公長安兵民素伏威
信真到撫慰之皆怡然安静咸陽民趙昌受劉彧署龍
驤將軍扇動鄠盩厔二縣聚黨數百人據赤谷以叛真
與雍州刺史劉邈討平之昌單騎走免後鄠縣民王稚
兄弟聚一千餘人招引趙昌始平石安池陽靈武四縣
人皆應之衆至五千據治谷堡時詔南郡王李惠等領
歩騎六千討昌真以大軍未至慮昌滋蔓與雍州刺史
劉邈討昌昌出營拒戰真擊破之斬昌及賊首三千餘
級傳首京師并誅其黨與七百餘人獲男女一千餘口
雍州民夷莫不震伏在鎮數年甚著威稱延興二年卒
歸葬京師諡曰烈
子延字契胡提頗有氣幹襲爵河南公累遷歴長安鎮
將拜安南將軍濟州刺史例降改封汝陽侯京兆王愉
為徐州刺史以延為愉府司馬帶彭城内史正始初除
武川鎮將入除太僕卿都督沃野武川懐朔三鎮諸軍
事安北將軍懐朔鎮大將加散騎常侍正光初拜金紫
光禄大夫復除太僕卿受使綏慰秀容為牧子所害
弟什夤太府卿平東將軍光祿大夫建義初拜都官尚
書卒於平南將軍光祿大夫
呂洛㧞代人也曽祖渴侯昭成時率戸五千歸國祖肥
濮陽太守父匹知世祖時為西部長滎陽公洛㧞以壯
勇知名髙宗末為平原鎮都將劉彧徐州刺史薛安都
歸誠請援詔遣尉元率衆救之洛㧞随元入彭城彧將
張永遣將王茂之領兵五千向武原援其運車元遣洛
㧞率騎詣武原擊之格戰二日手殺九人奪賊運車二
百餘乘牛二百五十頭仍共擊張永大敗之賜爵成武
侯加建義將軍年五十六卒
長子文祖顯祖以其勲臣子補龍牧曹奏事中散以牧
産不滋坐徙於武川鎮後文祖以舊語譯注皇誥辭義
通辨超授陽平太守未拜轉為外都曹奏事中散後坐
事伏法
史臣曰仁人之言必有博利參合之役威罸實行蓋王
建之罪歟安同異類之人智識入用任等時俊當有由
哉頡擒赫連昌摧義隆衆遂為名將未易輕也樓伏連
邱堆娥清俱以壯勇征伐四克劉尼忠國翼主豈徒驍
猛之用乎奚眷將畧致位不能以功名自終車伊洛自
逺宅心異凡戎矣宿石等並忠勤勇畧有將帥之才自
致青雲豈徒然也
　
　
　
　
　
　
　
　
　
　
　
　
　
　魏書卷三十
　魏書卷三十考證
安同傳同長子屈○本卷安同父屈仕慕容暐為殿中
　郎將此云同長子屈是祖孫同一名也當有誤
邱堆傳可賜其子䟦爵淮陵侯○(臣人龍/)按前云堆進
　爵臨淮公此云淮陵恐即臨淮之訛也
　
　
　
　
　
　
　
　
　
　
　魏書卷三十考證
