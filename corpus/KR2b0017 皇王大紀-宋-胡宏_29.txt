
　皇王大紀卷二十九　　　　宋　胡宏　撰
　三王紀
　　孝王
三年甲寅惡來之後有非子者居犬丘好馬畜善養息之
王命主馬於汧渭之間馬大蕃息王邑之􁂸為附庸使
續伯益之後號秦王之世大雹江漢冰牛馬死
十三年甲子
十五年王崩諡曰孝王公卿諸侯立懿王太子燮
　　夷王
元年先王之制諸侯朝于天子天子不下堂王始下堂
而見諸侯王室浸衰諸侯相侵伐或不來朝八年甲戌
荆熊繹之五世孫曰熊渠甚得江漢民和於是西伐庸
東侵揚粤拓地至于鄂立其三子自為王居江上宋㣲
仲曽孫湣公共舎長子弗父何而立弟熈湣公薨熈為
君弟鮒弑之以國授弗父何弗父何弗受鮒自立衛頃
公康叔之七世孫也衞首壊王制并邶鄘之地邶國風
首篇曰柏舟五章章六句言仁而不遇也衛頃公之時
仁人不遇小人在側汎彼柏舟(柏宜為舟/者汎流貌)亦汎其流(言/不)
(以濟/渡也)耿耿不寐如有隱憂㣲我無酒以遨以遊我心匪
鑒不可以茹(度/也)亦有兄弟不可以據(依/也)薄言徃愬逢彼
之怒我心匪石不可轉也(石雖堅/尚可轉)我心匪席不可卷也
(席雖平/尚可卷)威儀棣棣(富而閑/習也)不可選也(數/也)憂心悄悄(憂/貌)愠
(怒/也)于羣小覯閔(病/也)既多受侮不少靜言思之寤辟(拊/心)有
摽(拊心/之貌)日居月諸胡迭而㣲心之憂矣如匪澣衣(如衣/之不)
(澣/)靜言思之不能奮飛頃公薨子僖侯嗣
十六年王崩諡曰夷王子胡立
　　厲王
二年甲申
十二年甲午大雅十九篇曰民勞五章十句召穆公刺
厲王也民亦勞止汔(危也或/幾也)可小康惠此中國以綏四
方無縱詭隨以謹無良(詭人之善隨人之/惡慎小以懲大也)式遏㓂虐憯
(曽/也)不畏明柔逺能邇以定我王民亦勞止汔可小休惠
此中國以為民逑(合也/聚也)無縱詭隨以謹惽怓(大亂/也)式遏
㓂虐無俾民憂無棄爾勞以為王休民亦勞止汔可小
息惠此京師以綏四國無縱詭隨以謹罔極式遏㓂虐
無俾作慝(惡/也)敬慎威儀以近有徳民亦勞止汔可小愒
(息/也)惠此中國俾民憂泄(去/也)無縱詭隨以謹醜(衆/也)厲(危也/或惡)
(也/)式遏㓂虐無俾正敗戎(猶女/也)雖小子而式(用/也)𢎞大民
亦勞止汔可小安惠此中國國無有殘無縱詭隨以謹
繾綣(反覆/也)式遏冦虐無俾正反王欲玉女是用大諌凡
伯周公之𦙍也入為王之卿士大雅二十篇曰板八章
章八句凡伯刺厲王也上帝(君/也)板板(反/也)下民卒癉(病也/勞也)
出話(善言/也)不然(不行/也)為猶(道/也)不逺靡聖管管(無所/依也)不實
於亶(誠/也)猶(圖/也)之未逺是用大諌天之方難無然憲憲(猶/欣)
(欣/也)天之方蹶(動/也)無然泄泄(猶沓/沓也)辭之輯(和/也)矣民之洽矣
(合/也)辭之懌矣(説/也)民之莫(定/也)矣我雖異事及爾同寮我即
爾謀聽我囂囂(猶謷/謷也)我言維服(事/也)勿以為笑先民有言
詢于芻蕘(薪采/也)天之方虐無然謔謔老夫灌灌(猶欵/欵也)小
子蹻蹻(驕/貌)匪我言耄(老耄/也)爾用憂謔多將熇熇(熾盛/也)不
可救藥天之方懠無為夸毗威儀卒迷善人載尸民之
方殿(呻吟/也)屎則莫我敢葵喪亂蔑資(無財/也)曾莫惠我師
天之牖(道/也)民如壎如篪(相和/也)如璋如圭(相合/也)如取如攜
(言必/從也)攜無曰益牖民孔易民之多辟無自立辟(法/也)价(善/也)
人維藩(屏/也)大師維垣(牆/也)大邦維屏大宗維翰(王者天下/之大宗幹)
(也/)懷徳維寧宗子維城無俾城壊無獨斯畏敬天之怒
無敢戲豫(逸豫/也)敬天之渝無敢馳驅(自恣/也)昊天曰明及
爾出王(徃/也)昊天曰旦及爾游衍(游溢/也)
二十二年甲辰大雅二十一篇曰蕩八章章八句召穆
公傷周室大壊也厲王無道天下蕩蕩無綱紀文章故
作是詩也蕩蕩上帝(託言/王也)下民之辟(君/也)疾威(疾病威/罪也)上
帝其命多辟天生烝民其命匪諶(誠/也)靡不有初鮮克有
終文王曰咨咨汝殷商曽是彊(強梁/也)禦(奪/也)曽是掊克曾
是在位(列/位)曾是在服(事/也)天降滔(慢/也)徳女興是力文王曰
咨咨汝殷商而秉義類彊禦多懟流言以對(遂/也)㓂攘式
内侯作侯祝(祝詛/也)靡届靡究文王曰咨咨汝殷商女炰
烋(猶彭/亨也)于中國斂怨以為徳不明爾徳時無背無側(後/無)
(臣側無/人也)爾徳不明以無陪無卿(無陪貳無/卿士也)文王曰咨咨
汝殷商天不湎爾以酒不義從式既愆爾止靡明靡晦
式號式呼俾晝作夜文王曰咨咨女殷商如蜩如螗如
沸如羮小大近喪人尚乎由行内奰(不醉而/怒曰奰)于中國覃及
鬼方(逺/也)文王曰咨咨女殷商匪上帝不時殷不用舊雖
無老成人尚有典刑曽是莫聽大命以傾文王曰咨咨
女殷商人亦有言顛沛(仆也/㧞也)之揭(見根/貌)枝葉未有害本
實先撥(猶絶/也)殷鍳不逺在夏后之世陳胡公四世孫幽
公寧立陳國風首篇曰宛丘三章章四句刺幽公也淫
荒昏亂游蕩無度焉子之湯(蕩/也)兮宛丘(四方髙中/央下曰宛)之上
兮洵(信/也)有情兮而無望兮坎(擊鼓/聲)其擊鼓宛丘之下無
冬無夏值(持/也)其鷺羽(舞者所持之翳/以鷺羽為之)坎其擊缶(盡/也)宛丘
之道無冬無夏值其鷺翿(翳/也)陳國風二篇曰東門之枌
三章章四句疾亂也幽公淫荒風之所行男女棄其舊
業亟㑹於道路歌舞於市井爾東門之枌(白榆/也)宛丘之
栩(杼也國/之交㑹)子仲(陳大/夫氏)之子婆娑(舞/也)其下榖(善/也)旦于差(擇/也)
南方之原(原大/夫氏)不績其麻市也婆娑榖旦于逝越以鬷
(數/也)邁(行/也)視爾如荍(芘芣/也)貽我握椒(芬香/也)
二十六年衞僖侯薨世子共伯蚤死其弟和嗣能修康
叔之政百姓安集大雅二十二篇抑十二章三章章八
句九章章十句衛武公刺厲王亦以自警也抑抑(密也/審諦)
(也/)威儀維徳之隅(廉/也)人亦有言靡哲不愚(國有道則智/無道則愚)
庶人之愚亦職(主/也)維疾哲人之愚亦維斯戾(罪/也)無競(競/也)
維人四方其訓之有覺(直/也)徳行四國順之訏(大/也)謨定命
逺猶(道也/圖也)辰(時/也)告敬慎威儀維民之則其在于今興迷
亂于政顛覆厥徳荒湛于酒女雖湛樂從弗念厥紹(繼/也)
罔敷求先王克共明刑(共執刑/法也)肆皇天弗尚如彼泉流
無淪(率/也)胥以亡夙興夜寐洒掃庭内維民之章(表/也)修爾
車馬弓矢戎兵用戒戎作用逷(逺/也)蠻方質(成/也)爾人民謹
爾侯度用戒不虞(非度/也)慎爾出話(善言/也)敬爾威儀無不
柔嘉白圭之玷尚可磨也斯言之玷不可為也無易由
言無曰茍矣莫捫(持/也)朕舌言不可逝矣無言不讎(用/也)無
徳不報惠于朋友庶民小子子孫繩繩萬民靡不承視
爾友君子輯(和/也)柔爾顔不遐有愆相在爾室尚不媿于
屋漏(西北隅謂之屋漏或/曰屋小帳也漏隱也)無曰不顯莫予云覯神之格
(至/也)思不可度思矧可射思辟(法/也)爾為徳俾臧俾嘉淑慎
爾止(至/也)不愆于儀不僣(差/也)不賊鮮不為則投我以桃報
之以李彼童而角(童羊之無角者/而角自用也)實虹(潰也/亂也)小子荏染
柔木(柔忍/之木)言緡(被/也)之絲温温恭人維徳之基其維哲人
告之話言(善言/也)順徳之行其維愚人覆(反/也)謂我僣(不信/也)
民各有心於乎小子未知臧否匪手攜之言示之事匪
面命之言提其耳借(假/也)曰未知亦既抱子民之靡盈誰
夙(早/也)知而莫(晚/也)成昊天孔昭我生靡樂視爾夢夢(亂/也)我
心慘慘(不樂/也)誨爾諄諄聽我藐藐(不入/也)匪用為教覆用
為虐借曰未知亦聿既耄(老/也)於乎小子告爾舊止聽用
我謀庶無大悔天方艱難曰喪厥國取譬不逺昊天不
忒回遹其徳俾民大棘鄘國風首篇曰柏舟二章章七
句共姜自誓也衞世子共伯早死其妻守義父母欲奪
而嫁之誓而弗許故作是詩以絶之汎彼柏舟在彼中
河髧(兩髦/之貌)彼兩髦(髪至眉子事/父母之餙)實維我儀(匹/也)之死矢靡
它(至死誓/無它心)母也天(父/也)只不諒(信/也)人只汎彼柏舟在彼河
側髧彼兩髦實維我特(匹/也)之死矢靡慝(邪/也)母也天只不
諒人只
二十八年齊侯山薨哀公母弟也諡曰獻侯
二十一年王説榮夷公芮良夫曰榮夷公好專利而不
知大難夫利百物之所生也天地之所載也王人導利
而布之上下使神人百物無不得其極猶日恐懼怨之
來也今王學專利而不辟大難其可也匹夫專利猶謂
之盜王而行之其歸鮮矣王卒以榮夷公為卿士政益
暴虐大雅二十三篇曰桑柔十六章八章章八句八章
章六句芮伯刺厲王也菀(茂/也)彼桑柔其下侯(大/也)旬(言隂/均也)
捋采其劉(殺也/陳也)瘼(病/也)此下民不殄(絶大/除也)心憂倉(創/也)兄(滋/也)
填兮(塞也/乆也)倬(明大/貌)彼昊天寧不我矜四牡騤騤(不息/也)旟
旐有翩(行不/息貌)亂生不夷(平/也)靡國不泯(滅/也)民靡有黎(齊/也)具
(俱/也)禍以燼(災餘/也)於乎有哀國歩斯頻(急/也)國步蔑資(基/也)天
不我將靡所止疑(定/也)云徂何徃君子實維秉心無競(強/也)
誰生厲(惡/也)階至今為梗(病/也)憂心慇慇念我土宇我生不
辰逢天僤(厚/也)怒自西徂東靡所定處多我覯􁇩孔棘我
圉(埀/也)為謀為毖(慎/也)亂況斯削告爾憂恤誨爾序爵誰能
執熱逝不以濯(濯所以救熱/禮所以救亂)其何能淑載胥及溺如彼
遡(鄉/也)風亦孔之僾(唈也不能/舒息也)民有肅心荓(使/也)云不逮好
是稼穡力民代食稼穡維寳代食維好天降喪亂滅我
立王降此蟊賊(虫食根曰蟊/食節曰賊)稼穡卒(盡/也)痒(病/也)哀恫(痛/也)中
國具贅(連屬/也)卒荒(虗/也)靡有旅力以念穹蒼維此惠君民
人所瞻秉心宣(徧/也)猶(謀/也)考慎其相(質也或曰/輔相也)維彼不順
自獨俾臧(使人謂/我善也)自有肺腸俾民卒狂瞻彼中林甡甡
(衆多成/群也)其鹿朋友已譖不胥以榖(相欺背不/以善相與)人亦有言
進退維谷(窮/也)維此聖人瞻言百里(逺慮/也)維彼愚人覆狂
以喜匪言不能胡斯畏忌維此良人弗求弗迪(進/也)維彼
忍心是顧是復民之貪亂寧為荼毒大風有隧(道/也)有空
大谷維此良人作為式穀維彼不順征以中垢(言闇/冥也)大
風有隧貪人敗類(善/也)聽言則對誦言如醉匪用其良覆
(反/也)俾我悖嗟爾朋友予豈不知而作如彼飛蟲時亦弋
獲既之隂女反予來赫(炙/也)民之罔極職凉(薄/也)善背為民
不利如云不克民之回遹職競用力民之未戾(定/也)職盜
為冦凉曰不可覆背善詈雖曰匪予既作爾歌
三十二年甲寅
三十四年時荆楚冦於南獫狁冦於北淮夷冦於東命
虢公征之不克徴斂數起虐用其民民不堪命聚議而
興謗召穆公以告王怒得衛巫使糾謗者収殺之人莫
敢言道路以目王喜曰吾能弭謗矣穆公對曰古者天
子聽政使公卿至于列士獻詩瞽獻典史獻書師箴瞍
賦矇誦百工諫庶人傳語近臣盡規親戚補察瞽史教
誨耆艾修之而後王斟酌焉是以行事而不悖民之有
口猶土之有川也川壅而潰傷人必多民亦如之是故
善為川者决之使導善為民者宣之使言今王障之其
與能幾何王不聽
二十七年京師憒憒王無所容乃流于彘在汾水之上
實河東永安天下莫與太子靜保于召穆公之宫穆公
素得民心與周公奉太子監國訓諭國人國人乃定二
伯行政謂之共和諸侯相侵伐或朝或不朝
三十八年晉虞叔六世孫司徒立是為僖公唐國風首
篇曰蟋蟀三章章八句刺晉僖公也儉不中禮故作是
詩以閔之欲其及時以禮自娱樂也此晉也而謂之唐
本其風俗憂深思逺儉而用禮有堯之遺風焉蟋蟀(蛬/也)
在堂(九/月)嵗聿(遂/也)其莫今我不樂日月其除(去/也)無已(甚/也)太
康(樂/也)職(主/也)思其居好樂無荒(大/也)良士瞿瞿(瞿瞿然顧/禮義也)蟋
蟀在堂嵗聿其逝今我不樂日月其邁無已太康職思
其外(禮樂/之外)好樂無荒良士蹶蹶(動而敏/於事)蟋蟀在堂役車
其休今我不樂日月其慆(過/也)無已大康職思其憂(可憂/也)
好樂無荒良士休休(樂道/之心)秦非子曾孫仲好賢用兵攻
奪西戎地其邑始大秦國風首篇曰車鄰美秦仲也秦
仲始大有車馬禮樂侍御之好焉有車鄰鄰(衆車/聲)有馬
白顛(的顙/也)未見君子寺人(内小/臣)之令阪(陂者/曰阪)有漆隰有
栗既見君子竝坐鼓瑟(又見其/禮樂焉)今者不樂逝者其耋(老/也)
阪有桑隰有楊既見君子並坐鼓簧(笙/也)今者不樂逝者
其亡(喪棄/也)
四十二年甲子王在彘
五十一年王死于彘諡曰厲王周召二伯知太子之有
志也遂奉太子即位是嵗旱
　
　
　
　
　皇王大紀卷二十九
