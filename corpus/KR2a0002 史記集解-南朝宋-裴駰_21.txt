史記集解卷二十三
　　　　　　　　　　　　　宋　裴駰　撰
史記二十三
禮書第一
太史公曰洋洋美德乎宰制萬物役使羣衆豈人力也
哉余至大行禮官觀三代損益乃知緣人情而制禮依
人性而作儀其所由來尚矣人道經緯萬端規矩無所
不貫誘進以仁義束縛以刑罰故德厚者位尊祿重者
寵榮所以總一海内而整齊萬民也人體安駕乗為之
金輿錯衡以繁其飾(周禮王之五路有金路/鄭𤣥曰以金飾諸木)目好五色
為之黼黻文章以表其能耳樂鐘磬為之調諧八音以
蕩其心口甘五味為之庶羞酸醎以致其美(周禮曰羞/用百有二)
(十品鄭𤣥曰羞出扵牲及禽獸以備/其滋味謂之庶羞鄭衆曰羞者進也)情好珍善為之琢
磨圭璧以通其意故大路越席(服䖍曰大路祀天車也/越席結括草以為席也)
(王肅曰/不緣也)皮弁布裳(周禮曰王視朝則皮弁之服鄭𤣥曰/皮弁之服十五升白布衣積素為裳)
(也/)朱絃洞越(鄭𤣥曰朱絃練朱/絲絃也越瑟底孔)大羮𤣥酒(鄭𤣥曰大羮/肉湆不調以)
(鹽菜也𤣥/酒水也)所以防其淫侈救其彫敝是以君臣朝廷尊
卑貴賤之序下及黎庶車輿衣服宫室飲食嫁娶喪祭
之分事有宜適物有節文仲尼曰禘自既灌而往者吾
不欲觀之矣(孔安國曰禘祫之禮為序昭穆也故毁廟/之主及羣廟之主皆合食於太祖灌者酌)
(鬱鬯灌於太祖以降神也既灌之後列尊卑序/昭穆而魯逆祀躋僖公亂昭穆故不欲觀之)周衰禮
廢樂壞大小相踰管仲之家兼備三歸(包氏曰三歸娶/三姓女也婦人)
(謂嫁/曰歸)循法守正者見侮於世奢溢僭差者謂之顯榮自
子夏門人之髙弟也猶云出見紛華盛麗而說入聞夫
子之道而樂二者心戰未能自決而况中庸以下漸漬
於失教被服於成俗乎孔子曰必也正名於衞所居不
合(論語曰子路曰衛君待子而為政子將奚/先子曰必也正名乎馬融曰正百事之名)仲尼沒後
受業之徒沉湮而不舉或適齊楚或入河海豈不痛哉
至秦有天下悉内六國禮儀采擇其善雖不合聖制其
尊君抑臣朝廷濟濟依古以來至於髙祖光有四海叔
孫通頗有所增益減損大抵皆襲秦故(應劭曰抵至也/瓚曰抵歸也)
自天子稱號下至佐僚及宫室官名少所變改孝文即
位有司議欲定儀禮孝文好道家之學以為繁禮飾貎
無益於治躬化謂何耳故罷去之孝景時御史大夫鼂
錯明於世務刑名數干諌孝景曰諸侯藩輔臣子一例
古今之制也今大國専治異政不稟京師恐不可傳後
孝景用其計而六國畔逆以錯首名天子誅錯以解難
事在袁盎語中是後官者養交安祿而已莫敢復議今
上即位招致儒術之士令共定儀十餘年不就或言古
者太平萬民和喜瑞應辨至乃采風俗定制作上聞之
制詔御史曰盖受命而王各有所由興殊路而同歸謂
因民而作追俗為制也議者咸稱太古百姓何望漢亦
一家之事典法不傳謂子孫何化隆者閎博治淺者褊
狹可不勉與乃以太初之元改正朔(應劭曰初用夏正/以正月為嵗首改)
(年為/太初)易服色封太山定宗廟百官之儀以為典常垂之
於後云禮由人起人生有欲欲而不得則不能無忿忿
而無度量則爭爭則亂先王惡其亂故制禮義以分之養人
之欲給人之求使欲不窮於物物不屈於欲二者相待
而長是禮之所起也故禮者養也稻粱五味所以養口
也椒蘭芬茝所以養鼻也鐘鼓管弦所以養耳也刻鏤
文章所以養目也疏房牀笫几席所以養體也(服䖍曰/簀謂之)
(笫/)故禮者養也君子既得其養又好其辨也所謂辨者
貴賤有等長少有差貧富輕重皆有稱也故天子大路
越席所以養體也側載臭茝所以養鼻也前有錯衡所
以養目也(詩云約軧錯衡毛/傳云錯衡文衡也)和鸞之聲(鄭𤣥云和鸞皆/鈴也所以為車)
(行節也韓詩内傳曰鸞在衡和在軾前升車則馬動馬/動則鸞鳴鸞鳴則和應服䖍曰鸞在鑣和在衡續漢書)
(輿服志曰鸞/雀立衡也)步中武象驟中韶濩所以養耳也(鄭𤣥曰/武武王)
(樂也象武舞也韶/舜樂也濩湯樂也)龍旂九斿所以養信也(周禮曰交/龍為旂)寢
兕持虎鮫韅(徐廣曰鮫魚皮可以飾服器音/交韅者當馬腋之革音呼見反)彌龍(徐廣/曰乗)
(輿車金薄璆龍為輿倚/較文虎伏軾龍首衡軛)所以養威也故大路之馬必信
至教順然後乗之所以養安也孰知夫士出死要節之
所以養生也孰知夫輕費用之所以養財也孰知夫恭
敬辭讓之所以養安也孰知夫禮義文理之所以養情也
人苟生之為見若者必死苟利之為見若者必害怠惰
之為安若者必危情勝之為安若者必滅故聖人一之
於禮義則兩得之矣一之於性情則兩失之矣故儒者
將使人兩得之者也墨者將使人兩失之者也是儒墨
之分治辨之極也彊國之本也威行之道也功名之總
也王公由之所以一天下臣諸侯也弗由之所以捐社
稷也故堅革利兵不足以為勝高城深池不足以為固
嚴令繁刑不足以為威由其道則行不由其道則廢楚
人鮫革犀兕所以為甲堅如金石宛之鉅鐵(徐廣曰大/剛曰鉅)
施鑽如蠭蠆輕利剽遫卒如熛風然而兵殆於垂涉唐
昧死焉(許慎曰垂/涉地名也)莊蹻起楚分而為四参是豈無堅革
利兵哉其所以統之者非其道故也汝潁以為險江漢
以為池阻之以鄧林緣之以方城(山海經曰夸父與日/逐走日入渴欲得飲)
(飲於渭河不足北飲大澤未至道渴而死/棄其杖化為鄧林駰謂鄧林後遂為林名)然而秦師至
鄢郢舉若振槁是豈無固塞險阻哉其所以統之者非
其道故也紂剖比干囚箕子為炮烙刑殺無辜時臣下
懍然莫必其命然而周師至而令不行乎下不能用其
民是豈令不嚴刑不峻哉其所以統之者非其道故也
古者之兵戈矛弓矢而已然而敵國不待試而詘(徐廣/曰試)
(一作/誡也)城郭不集溝池不掘固塞不𣗳機變不張然而國
晏然不畏外而固者無他故焉明道而均分之時使而
誠愛之則下應之如景響有不由命者然後俟之以刑
則民知辠矣故刑一人而天下服辠人不尤其上知􁎝
之在已也是故刑罰省而威行如流無他故焉由其道
故也故由其道則行不由其道則廢古者帝堯之治天下
也盖殺一人刑二人而天下治傳曰威厲而不試刑錯而
不用天地者生之本也先祖者類之本也君師者治之
本也無天地惡生無先祖惡出無君師惡治三者偏亡
則無安人故禮上事天下事地尊先祖而隆君師是禮
之三本也故王者天太祖(毛詩叙曰文武之功起/於后稷故推以配天焉)諸侯
不敢懷大夫士有常宗(禮記曰别子為祖繼别為宗/百世不遷者謂别子之後也)所
以辨貴賤貴賤治得之本也郊疇乎天子社至乎諸侯
函(音/含)及士大夫所以辨尊者事尊卑者宜卑宜鉅者鉅
宜小者小故有天下者事七世有一國者事五世有五
乘之地者事三世(鄭𤣥曰古者方十里其中六十/四井出兵車一乗此兵法之賦)有三
乘之地者事二世(榖梁傳曰天子至於士皆有廟天子/七諸侯五大夫三士二始封之者必)
(為其/太祖)有特牲而食者不得立宗廟(禮記曰庶/人祭於寢)所以辨積
厚者流澤廣積薄者流澤狹也大饗上𤣥尊俎上腥魚
(鄭𤣥曰大饗祫祭先王以/腥魚為俎實不臑孰之也)先大羮貴食飲之本也大饗
上𤣥尊而用薄酒食先黍稷而飯稻粱祭嚌先大羮(鄭/𤣥)
(曰嚌/至齒)而飽庶羞貴本而親用也貴本之謂文親用之謂
理兩者合而成文以歸太一是謂大隆故尊之上𤣥尊
也俎之上腥魚也豆之上大羮一也利爵弗啐也(鄭𤣥/曰啐)
(入口/也)成事俎弗嘗也三宥之弗食也大昏之未廢齊也
大廟之未内尸也始絶之未小斂一也大路之素幬也
(禮記曰乗素車貴其質/也鄭𤣥曰素車殷輅也)郊之麻冕(周禮曰王祀昊天上/帝服大裘而冕論語)
(曰麻冕禮也孔安國曰冕緇布/冠古者積麻三十升布以為之)喪服之先㪚麻一也(儀/禮)
(士喪禮曰始死主人㪚帶垂之/三尺禮記曰大功以上㪚帶也)三年哭之不反也(禮記/曰斬)
(衰之哭若/往而不反)清廟之歌(鄭𤣥曰清廟謂/作樂歌清廟)一倡而三歎(鄭𤣥/曰倡)
(發歌句者三/歎三人従歎)縣一鐘尚拊膈(徐廣曰一/作摶膈)朱絃而通越一
也凡禮始乎脫成乎文終乎稅(徐廣曰/一作悅)故至備情文俱
盡(徐廣曰古情字或假借/作請諸子中多有此比)其次情文代勝其下復情以
歸太一天地以合日月以明四時以序星辰以行江河
以流萬物以昌好惡以節喜怒以當以為下則順以為
上則明
太史公曰至矣哉立隆以為極而天下莫之能益損也
本末相順終始相應至文有以辨至察有以說天下從
之者治不從者亂從之者安不從者危小人不能則也
禮之貎誠深矣堅白同異之察入焉而弱其貎誠大矣
擅作典制褊陋之說入焉而嗛其貎誠高矣暴慢恣雎
輕俗以為高之屬入焉而墜故繩誠陳(鄭𤣥曰誠猶審/也陳設也謂彈)
(畫/也)則不可欺以曲直衡誠縣(鄭𤣥曰衡稱/也縣謂錘也)則不可欺以
輕重規矩誠錯則不可欺以方員君子審禮則不可欺
以詐偽故繩者直之至也衡者平之至也規矩者方員
之至也禮者人道之極也然而不法禮者不足禮謂之
無方之民(鄭𤣥曰方/猶道也)法禮足禮謂之有方之士禮之中
能思索謂之能慮能慮勿易謂之能固能慮能固加好
之焉聖矣天者高之極也地者下之極也日月者明之
極也無窮者廣大之極也聖人者道之極也以財物為
用以貴賤為文以多少為異以隆殺為要文貎繁情欲
省禮之隆也文貎省情欲䌓禮之殺也文貎情欲相為
内外表裏並行而雜禮之中流也君子上致其隆下盡
其殺而中處其中步驟馳騁廣騖不外是以君子之性
守宫庭也人域是域士君子也外是民也於是中焉房
皇周浹曲直得其次序聖人也故厚者禮之積也大者
禮之廣也高者禮之隆也明者禮之盡也
　
　
　
　史記集解卷二十三
