
　資治通鑑後編巻一百五十七
　　　　　　　　　　　刑部尚書徐乾學撰
　元紀五(起屠維赤奮若七月盡重/光單閼九月凡二年有竒)
　　世祖聖德神功文武皇帝
至元二十六年秋七月戊寅朔海都兵犯邊帝親征
辛巳雨壊都城發兵民各萬人完之　甲申四川山齊
蠻民四寨五百五十戸内附　丙戌命百官市馬助邊
　敕以圖爾哈及侍衛兵百人為僧格導從　戊子太
白經天自是歴四十五日乃已　甲午御河溢　戊戌
誅信州叛賊鮑恵日等三十三人　辛丑發侍衛親軍
萬人赴上都　壬寅賦百官家製戰袍　癸夘沙河溢
鐵燈扞隄決　海都兵至和林宣慰司竒卜反應之其
副劉哈喇巴圖爾乘間脫歸入見帝喜曰人言汝陷賊
乃能来耶命與酒饌顧謂侍臣曰譬諸畜犬得美食而
棄其主竒卜是也雖未得食而不忘其主此人是也更
其名曰察罕鄂多齊　初圖圖爾哈從皇孫晉王哈喇岱
征海都抵杭愛嶺賊先據險諸軍失利惟圖圖爾哈以其
軍直前鏖戰翼晉王而出追騎大至乃選精鋭設伏以
待之賊不敢逼至是帝廵幸北邊召見慰諭之曰昔太
祖與其臣同患難者飲班珠河之水以記功今日之事
何愧昔人卿其勉之　八月辛未以台婺二州饑免今
嵗田租　嵗星晝見　甲戌徙浙東道按察司治婺州
河東山西道按察司治太原宣慰司治大同　九月己
夘置高麗國儒學提舉司　丙戌罷濟州泗汶漕運使
司　丙申熒惑犯太微西垣上将　江淮省平章沙卜
丹言提調錢榖積怨於衆乞如約蘇穆爾例撥戍兵三百
人為衛從之　冬十月丙辰禁内外百官受人饋酒食
犯者没其家貲之半　閏月戊寅帝至自上都大宴羣
臣謂圖圖爾哈曰朔方人来聞海都言杭愛之役使彼邊
将皆如圖圖爾哈吾屬安所置哉論功行賞帝欲先欽察
之士圖圖爾哈言慶賞之典蒙古将吏宜先之帝曰爾毋
飾讓䝉古人誠居汝右力戰豈在汝右耶召諸将頒賞
有差圖圖爾哈之先居西北額爾巴拉山因以為氏號其
國曰欽察其地去中國三萬餘里夏夜極短日暫没即
出自伊納實克以来世為欽察國主帝嘗以欽察人為民
及隸諸王者皆别籍之以隸圖圖爾哈嵗選其材勇以備
禁衞及晉王征海都圖圖爾哈最有功故賞先欽察之士
云　尚書省臣言南北鹽均以四百斤為引今權豪家
多取至七百斤莫若先貯鹽於席来則授之為便從之
　僧格輔政碑成樹於省前樓覆其上而丹雘之　庚
辰僧格言初改至元鈔欲盡收中統鈔故令天下鹽課
以中統至元鈔相半輸官今中統鈔尚未可急斂且令
税賦並輸至元鈔商販有中統料鈔聽易至元鈔以行
然後中統鈔可盡從之　伊德黙色以首賊丘應祥董
賢舉歸于京師　僧格言國家經費既廣嵗入恒不償
所出以往嵗計之不足者餘百萬錠臣愚以為鹽課每
引今直五貫宜增為十貫酒醋税課江南宜增額十萬
錠協濟戸十八萬自入籍至今十三年止輸半賦聞其
力已完宜增為全賦如此則國用庻可支臣等免於罪
矣帝曰如所議行之僧格又以銓調内外官皆由於己
而其宣敕尚由中書至是以為言乙酉命自今所授宣
敕並付尚書省僧格遂以刑爵為貨而販之俾咸走其
門入貴價以買所欲貴價入則當刑者脱求爵者得綱
紀大壊人心駭愕　丙戌西南夷生番星贊等八族千
二百六十戸内附　廣東賊鍾明亮復反以衆萬人㓂
梅州江羅等以八千人㓂漳州又韶雄諸賊二十餘處
皆舉兵應之聲勢張甚詔伊德黙色復與福建江西省
合兵討之且諭㫖伊德黙色鍾明亮既降朕令汝遣之
赴闕而汝玩常不發致有是變自今降賊其即遣之
丁亥安南國王陳日烜遣使来貢　己丑熒惑犯進賢
　庚寅江西宣慰使胡頥孫援沙卜丹例請至元鈔千
錠為行泉府司嵗輸珍異物為息從之遥授頥孫行尚
書省參政泉府太卿行泉府司事　丙申婺州賊葉萬
五以衆萬人㓂武義縣殺千戸一人江淮省平章布拉
吉達将兵討之　遣使鈎考大同錢榖及區别給糧人
戸　庚子取石泗濵為磬以補宫縣之樂　癸夘浙西
宣慰使史弼請討浙東賊以為浙東道宣慰使位哈喇
岱上弼討台州賊楊鎮龍平之　甲辰湖廣省臣言近
招降贛州賊胡海等令将其衆屯田自給今遇耕時不
恤之恐生變命贛州路發米千八百九十石賑之　丙
午緬國遣使来貢方物　十一月丁未禁江南北權要
之家毋沮鹽法　壬子漳州賊陳機察等八千人㓂龍
巖執千戸張武義與楓林賊合福建行省兵大破之陳
機察丘大老張順等以其黨降行省請斬之以警衆事
下樞宻院議范文虎曰賊固當斬然既降乃殺之何以
示信宜並遣赴闕從之　癸丑建寧賊黄華弟福結陸
廣馬勝復謀亂事覺皆論誅　丁巳改播州為播南路
　十二月辛巳詔括天下馬海都犯邊帝命伊埒婁與
李庭議所以為備庭請下括馬之令其品官所乘限數
外悉令入官凡得馬十一萬匹軍中頼其用　紹興路
總管府判官白絜矩言宋趙氏族人散居江南百姓敬
之不衰乆而非便宜悉徙京師僧格以聞擢絜矩為尚
書省舍人遣詣江南發兼并戸偕宋宗室至京師既而
江淮行省言江南之民方患增課料民括馬之苦今此
舉必致人心揺動宜且止從之時僧格專政法令苛急
天下騷然南臺侍御史行御史臺事程文海入朝上䟽
曰臣聞天子之職莫大於擇相宰相之職莫大於進賢
茍不以進賢為急而惟以殖貨為心非為上為德為下
為民之意也昔漢文帝以決獄及錢榖問丞相周勃勃
不能對陳平進曰陛下問決獄責廷尉問錢榖責治粟
内史宰相上理隂陽下遂萬物之宜外鎮撫四夷内親
附百姓觀其所言可以知宰相之職矣今權姦用事立
尚書鈎考錢榖以剥割生民為務所委任者率皆貪饕
邀利之人江南盗賊竊發良以此也臣竊以為宜清尚
書之政損行省之權罷言利之官行恤民之事於國為
便僧格大怒欲羇留不遣復奏請殺之凡六奏帝皆不
許仍遣還行臺　丁亥封皇子庫庫楚為寜逺王　命
回回司天臺祭熒惑　是嵗詔天下梵寺所貯藏經集
僧㸔誦仍給所費俾為嵗例　朝廷以中原民轉徙江
南令有司遣還䝉固岱言其不可遂止　湖廣行省左
丞劉國傑率兵入肇慶攻嚴大獠于清逺還攻蕭大獠
于懐集擒之復擊走嚴大獠尋又攻曽大獠于金林破
走之賊深入保險國傑鑿山而入賊衆五千人掩殺略
盡軍次賀州士卒冐瘴皆疫國傑親撫視之療以醫藥
多得不死㑹國傑亦病乃移軍道州廣東盜陳太獠㓂
道州國傑討擒之遂攻拔赤水賊寨　皇孫出鎮懐孟
帝為選老成練逹舊臣䕶之乃以屬太子家丞王倚陛
辭帝目之良久謂侍臣曰倚修潔人也左右皇孫得人
矣及行營幕所在軍政肅然
二十七年春正月戊申改大都路總管府為都總管府
　癸丑敇從臣子弟入國子學　安南國王陳日烜遣
使来貢　己巳無為路大水免今年田租　癸酉立興
文署掌經籍板及江南學田錢榖　哈坦㓂遼東海陽
　二月癸未泉州地震乙酉又震　己丑江西羣盗鍾
明亮等降詔徙為首者至京師而給其餘黨糧　癸巳
晋陵無錫二縣霖雨害稼並免其田租　江西賊華大
老黄大老等掠樂昌諸郡行樞宻院討平之　三月己
未立江南營田提舉司掌僧寺貲産　癸亥建昌賊邱
元等稱大老集衆千餘人掠南豐諸縣建昌副萬戸擒
斬之　甲子楊鎮龍餘衆剽浙東總兵官討賊者多俘
掠良民敕行御史臺分揀之凡為民者千六百餘人
庚午以廣昌縣經鍾明亮之亂免其田租九千四百石
有竒　辛未太平縣賊葉大五集衆百餘㓂寜國皆擒
斬之　夏四月癸酉朔帝如上都　丙戌遣桑節喇實
等詣馬八兒國訪求方伎　癸巳河北十七郡蝗敕賑
之平山真定棗强三縣旱靈壽元氏二縣大雨雹並免其
租　庚子哈坦復冦海陽　五月乙巳哈坦㓂開元
江西行省管如德行院伊德黙色合兵討反㓂鍾明亮
初鍾明亮降詔縛致闕下江西行省管如德等留不遣
明亮復叛率衆㓂贛州戊申樞宻院以如德等違詔縱
賊請詰之奏可罷江西行樞宻院　庚戌陜西南市屯
田隕霜殺稼免其租　戊午移江西行省于吉州以便
捕盜　尚書省遣人行視雲南銀洞獲銀四千四十八
兩奏立銀場官　癸亥徽州績溪賊胡發饒必成伏誅
　丙寅江西行省言吉贛湖南廣東福建以禁弓矢賊
益發乞依内郡例許尉兵持弓矢從之　己巳立雲南
行御史臺起復前漢中道按察使程思廉為御史中丞
始至蠻夷酋長来賀詞若遜而意甚倨思廉奉宣上意
綏懐逺人且明示禍福使毋自外聞者懾服雲南舊有
學校而禮教不興思廉力振起之始有從學問禮者
江隂大水免田租萬七百九十石　庚午婺州永康東
陽處州縉雲賊吕重二楊元六等反浙東宣慰使史弼
擒斬之　泉州南安賊陳七師反討平之　六月壬申
朔河溢太康没民田三十一萬九千八百餘畆免其租
　庚辰用江淮省平章沙卜丹言以參政王巨濟鈎考
錢榖有能賞鈔五百錠　繕寫金字藏經凡糜金三千
二百餘兩　以廣州增城韶州樂昌遭畬賊之亂並免
其田租　杭州賊唐珍等伏誅　壬辰泉州大水　丙
申發侍衛兵萬人完都城　丁酉大司徒色勒敏翰林
學士承㫖烏嚕克岱進定宗實録　己亥棣州厭次濟陽
大風雹害稼免其租　秋七月癸丑罷緬中行尚書省
　江淮省平章沙卜丹以倉庫官盜欺錢糧請依宋法
黥而斷其腕帝曰此回回法也不允　戊午貴州猫蠻
三十餘人作亂入順元城殺傷官吏其衆遂盛湖廣省
合兵往討之　建平賊王靜照伏誅　乙丑蕪湖賊徐
汝安孫惟俊等伏誅　丙寅雲南闍力白衣甸酋長凡
十一甸内附　丁夘用僧格言遣慶元路總管毛文豹
搜括宋時民間金銀諸物已而罷之　滄州樂陵旱免
田租三萬餘石　魏縣御河溢害稼免其租　八月辛
未朔日有食之　丁亥以南安贛建昌豐州嘗罹鍾明
亮之亂悉免其田租　癸巳地大震武平尤甚地陷黑
沙水涌出壓死按察司官及總管府官王連等民七千
二百二十人壊倉庫局四百八十間民居不可勝計
己亥帝聞武平地震慮納延黨入㓂遣平章政事特穆
爾樞宻院官塔爾古岱引兵五百人往視　九月癸夘
申嚴漢人田獵之禁　乙巳禁諸王遣僧建寺擾民
平章政事實哩特穆爾帥師與哈坦戰于烏法大破之
　丁未御河決高唐没民田命有司塞之　武平盜賊
乘地震為剽掠民愈憂恐特穆爾以便宜蠲租賦罷商
稅弛酒禁斬為盜者發鈔八百四十錠轉海運米萬石
以賑之　帝自上都還駐蹕龍虎臺遣阿嚕威薩里馳
還召集賢兩院問致災之由議者畏忌僧格但泛引經
傳及五行災異之言以修人事應天變為對莫敢議及
時政先是僧格遣實都王巨濟等理算天下錢榖已徴
入數百萬未徴者尚數千萬害民特甚人不聊生自殺
者相屬逃山林者則發兵捕之集賢直學士趙孟頫與
阿嚕威薩里甚善勸令奏帝赦天下盡與蠲除庻幾天
變可弭阿嚕威薩里入奏如孟頫所言帝從之草詔已
具僧格怒謂必非帝意孟頫曰此錢榖未徴者其人死
亡已盡何所從取非及是時除免之他日言事者倘以
失陷錢榖數千萬歸罪尚書省豈不為丞相深累耶僧
格悟遂赦天下民得稍蘇　丁夘命江淮行省鈎考行
教坊司所總江南樂工租賦　置四巡檢司于宿遷之
北以所罷陸運夫為兵䕶送㑹通河上供之物禁發民
挽舟　僧格貴幸已極諱言師事善巴而背之善巴知
不見容力請西歸尋復召還謫之潮州　冬十月壬申
封皇孫噶瑪拉為梁王賜金印出鎮雲南　甲戌立㑹
通汶泗河道提舉司　丁丑尚書省臣言江隂寜國等
路大水民流移者四十五萬八千餘戸帝曰此亦何待
上聞當速賑之凡出粟五十八萬二千石有竒　己丑
新作太廟登歌宫縣樂　以實保齊嵗取鸕鷀成都優
民罷之　十一月戊申江淮行中書省平章布琳濟達
言福建盜賊已平惟浙東一道地極邊惡賊所巢穴以
哈喇岱一軍戍沿海明台伊竒哩一軍戍溫處扎固岱
一軍戍紹興婺其寜國徽初用土兵後皆與賊通今以
高郵泰兩萬戸漢軍易地而戍揚州建康鎮江三城跨
據大江人民繁㑹置七萬戸府杭州行省諸司府庫所
在置四萬戸府水戰之法舊止十所今擇瀕海沿江要
害二十二所分兵閱習伺察諸盜錢塘控扼海口舊置
戰船二十艘故海賊時出奪船殺人今增置百艘則盜
賊不敢發從之　庚戌罷雲南㑹川路採碧甸子　壬
戌大司徒色勒敏翰林學士承㫖烏嚕克岱進太宗實録
　癸亥河決祥符義唐灣太康通許陳潁二州大被其
患　甲子御史臺言江南盜起討賊官利其剽掠復以
生口充贈遺請給還其家帝嘉納之　徙河北河南道
按察司治許州　乙丑易水溢雄霸任丘新安田廬漂
没無遺命有司築堤障之　十二月辛未以衛尉院為
太僕寺　己夘命樞宻院括民間兵器及将士習武如
戊子嵗詔　丙戌興化路仙遊賊朱三十五集衆㓂青
山萬戸李綱討平之　己亥湖廣省上二年宣課珠九
萬五百一十五兩　處州青田賊劉甲乙等集衆萬餘
人㓂溫州平陽　初長溪人謝翺少倜儻有大志父鑰
性至孝居母喪哀毁廬墓終身不仕精春秋學翺世其
業咸淳初試進士不第落魄漳泉間㑹丞相文天祥開
府延平翺傾家貲結鄉兵五百人赴之時年二十八杖
䇿軍門激昂慷慨天祥深器之署諮議參軍其明年天
祥以兵出梅嶺翺遂與訣别宋亡天祥死翺自恨無以
酬知己每遇山水池榭雲嵐草木則徘徊顧盼悲不自
勝及是月遇天祥之諱偕其友呉思齊嚴侣馮桂芳(考/異)
(西臺慟哭記云與友人甲乙若丙張丁注以甲為吴思/齊乙翁衡丙馮桂芳而黄宗羲據楊維楨高節先生墓)
(誌謂乙乃嚴侣非/翁衡也今從之)買榜江涘謁子陵祠遂治祭具登西
臺設天祥主於荒亭隅再拜跪伏祝畢號而慟者三復
再拜起又念其少時侍父登此臺今身且老江山人物
睠焉若失復東望泣拜不已有雲從西南来渰浥浡鬱
氣薄林木若相助以悲者乃以竹如意擊石作楚歌招
之曰魂朝往兮何極暮歸来兮關水黒化為朱鳥兮有
噣焉食歌闋竹石俱碎於是相向感唶復登東臺撫蒼
石還憩榜中榜人云適有邏舟過此遂移榜中流舉酒
相屬各為詩以寄所思而别因作西臺慟哭記以志其
事(記末云時先君登臺後二十六年先君登臺之嵗在/乙丑張丁注謂乙丑後二十六年為庚寅則西臺慟)
(哭當在/此年也)
　張丁曰箕子痛殷亡過故墟而欲泣焉以為近於婦
　人乃作麥秀之詩以歌詠之歌詠者憂宗社之音也
　今翺之慟哭西臺也又豈異於箕子與且翺在勝國
　時無禄位之寄及運窮物改而能慟夫知己以及於
　國跡之異於箕子也然則居箕子之位者乃反不見
　其歌而亦不見其慟也其本心宜何如哉
　宋濓曰翺一布衣耳未嘗有爵位於朝徒以被天祥
　之知麻衣繩屨徬徨山澤間若無所容其身使其都
　重禄受社稷人民之寄其能死封疆決矣翺不負天
　祥肯負國哉翺蓋天下士也昔田横不降漢拔劍自
　剄客從死者五百人若翺之志其有類横之客者非
　耶
翺之入越也感唐珏収瘞陵骨事為作冬青樹引廋辭
隱語讀者無不悲涕其在婺依浦陽方鳯思齊永康人
亦来依鳯居後復寓桐廬縣三人相友善始終無變志
鳯初由太學生除容州教授治毛詩同郡黄溍柳貫並
出其門好奨拔士有一善未嘗不與之進思齊學本陳
亮用䕃補官攝嘉興丞數以書干宋臣用事者言賈似
道母喪不宜賜鹵簿責文及翁顧忌爭不力猶不爭耳
又言御史俞浙以論謝堂去職宰相附貴戚塞言路如
朝廷何皆不聼(方吴事跡據胡/翰所作謝翺傳)侣子陵之裔孫也家在
江岸奉祖祠桂芳亦睦人他如翁登方㓜學方燾呉謙
翁衡等十餘人皆與翺同志㑹友之所名汐社義取晚
而信也時又有閩人鄭思肖者其先世宦於吳宋亡思
肖遂客吳下有田數十畆寄之城南報國寺嵗収入寺
為祠其祖禰而身亦館榖於寺焉遇諱必大慟祠下自
宋亡誓不與北人交接於友朋座間見語音異者輒引
起平日喜畫蘭䟽花簡葉不求甚工賦詩以題之辭皆
險譎盖託物以寫其憤懣(思肖事據鄭元/祐遂昌雜録)又有遼東王
澮洛陽程自修瑯琊冉琇河東元吉曲阜孟鯁廣漢安
如山成都王翥襄陽師嚴廣陵張琰漢陽汪涯建安詹
本四明皇甫明子長沙丁開括蒼鮑輗京口崔璆姑熟
魚潛瑞陽柯芝柯茂謙廣陵邵定豫章熊與和宜春晏
乂大庾孫璉臨江楊應登楊雯(諸人姓名據杜/本谷音集採入)皆惓惓
故國不事二姓或匿跡山林或慷慨就義論者以為宋
三百年禮士之報視前代為優云　是嵗江西行省丞
相兼知樞宻院事蒙固岱到官四十日卒先是在江浙
專愎自用又易置戍兵平章布琳濟逹言其變更巴延
阿珠成法帝毎戒飭之既死臺臣劾郎中張斯立罪狀
而䝉固岱廹死劉宣及其屯田無成事始聞於帝云
江西盜起龍泉湖廣省左丞劉國傑下令往擊之諸将
交諌曰此他省盜也國傑曰縱㓂生患患将難圖豈可
以彼此言耶乃選輕兵棄旗鼓去纓飾一日夜趨賊境
賊衆數千逆戰望見軍容不整曰此鄉丁也易之國傑
以數千騎陷陣衆從之賊大敗斬首五百餘級奪所掠
男女日暮忽收兵去堡中民望見怪之莫知其誰明日
又忽至召堡民歸其男子曰吾劉二巴圖也民皆驚以
為神因告别盜鍾大獠居南安十八来國傑乗霧突入
其巢賊衆驚亂自相蹂踐官軍搏之自旦至午所擒殺
甚衆還兵桂東未幾龍泉盜復㓂酃縣國傑遂還酃賊
退保大井山乃分軍三道趨之道險棄馬而入時天大
雨賊不為備盡掩殺之還鎮道州　皇太子妃鴻吉哩
氏以董文用舊臣欲使文用授皇孫經具奏上以帝命
命之文用毎講說經㫖必附以朝廷故事丁寜譬喻反
覆開悟皇孫亦特加敬禮
二十八年春正月壬寅太白熒惑鎮星聚于奎　帝嘗
問趙孟頫以葉李留夢炎優劣孟頫對曰夢炎臣之父
執其人重厚篤於自信好謀而能斷有大臣器葉李所
讀之書臣皆讀之其所知所能臣皆知之能之帝曰汝
以夢炎賢於李耶夢炎在宋為狀元位至丞相當賈似
道誤國罔上夢炎依阿取容李布衣乃伏闕上書是賢
於夢炎也汝以夢炎父友不敢斥言其非可賦詩譏之
孟頫所賦有往事已非那可說且将忠直報皇元之句
帝歎賞而夢炎銜之終身孟頫退謂奉御薩里曰上論
賈似道誤國責留夢炎不言僧格罪甚於似道而我等
不言他日何以辭其責然我䟽逺之臣言必不聽侍臣
中讀書知義理慷慨有大節又為上所親信無踰公者
夫捐一旦之命為萬姓除殘賊仁者之事也公必勉之
㑹帝畋于栁林薩里至帝前具陳僧格姦貪誤國害民
狀辭語激烈帝怒謂其毁詆大臣命左右批其頰血湧
口鼻委頓地上少間復呼而問之辯愈力且曰臣與僧
格無讎所以力數其罪而不顧身者為國家計耳茍畏
聖怒而不復言則奸臣何由除民害何由息且使陛下
有拒諫之名臣竊懼焉伊埒實巴爾及額森特穆爾等亦
劾奏僧格專權黷貨時博果宻出使三遣人趣召之至
覲於行殿帝以問博果宻對曰僧格壅蔽聰明紊亂政
事有言者即誣以他罪而殺之今百姓失業盜賊蠭起
召亂在旦夕非亟誅之恐為陛下憂自是言者益衆帝
始決意誅之　甲寅虎入南城翰林侍講趙與􁧎䟽言
權臣專政之咎退而家居待罪　辛酉罷江淮漕運司
併於海船萬戸府由海道漕運　免江淮貧民至元十
二年至二十五年所逋田租二百九十七萬六千餘石
及二十六年未輸田租十三萬石鈔千一百五十錠絲
五千四百斤綿一千四百三十斤　罷淘金提舉司
立江東兩浙都轉運使司　壬戌尚書省右丞相僧格
等罷　二月辛未尚書省言大同仰食於官者七萬人
嵗用米八十萬石遣使覆驗不當給者萬三千五百人
乞徴還官從之　癸酉以隴西四川總攝年扎克鐘鼐
為諸路釋教都總統　改福建行省為宣慰司隸江西
行省　詔行御史臺勿聽行省節度　雲南行省言叙
州烏䝉水路險惡舟多破溺宜自葉稍水站出陸經中
慶又經鹽井土老必撒諸蠻至叙州慶符可治為驛路
凡立五站從之　丙子罷徴理司從阿嚕威薩里言也
詔下之日百姓相慶　以僧格黨與罷揚州路逹嚕噶
齊蘇爾烏蘇　丁丑以太子右詹事旺扎勒為尚書右丞
相翰林學士承㫖博果宻平章政事帝欲相博果宻謂
之曰朕過聽僧格致天下不安今雖悔之已無及朕識
卿幼時使從學正欲備今日之用博果宻曰朝廷勲舊
齒爵居臣右者尚多今不次用臣無以服衆帝曰然則
孰可曰太子詹事旺扎勒可嚮者籍阿哈瑪特家其賂遺近
臣皆有簿籍唯無旺扎勒名又嘗言僧格為相必敗國事
今果如其言是以知其可也乃有是命　僧格既敗而
蠧政猶未盡去民不堪命江淮參政燕公楠赴闕極陳
其害請更張以固國本帝悦㑹欲易政府大臣問公楠
孰可以為首相對曰天下人望所屬莫若安圖問其次
曰旺扎勒可帝命𤣥教宗師張留孫筮之得同人之豫留
孫進曰同人柔得位而進乎乾君臣之合也豫利建侯
命相之事也何吉如之願陛下勿疑及拜旺扎勒天下果
以為得賢相　壬午帝諭御史大夫伊埒婁曰屢聞僧
格沮抑臺綱杜言者之口又嘗捶撻御史其所罪者何
事當與辨之僧格等持御史李渠等已刷文巻至令侍
御史杜思敬等勘驗辨論往復數四僧格等辭屈明日
帝如上都駐蹕土口復召御史臺暨中書尚書兩省官
辨論尚書省執巻奏曰前浙西按察使濟彬監燒鈔
受贓至千錠嘗檄臺徴之二年不報思敬曰文之次第
盡在巻中今尚書省拆巻持對其弊可見舒古爾齊舍
哩抱巻至前奏曰用朱印以封紙縫者防欺弊也若輩
為宰相乃拆巻破印與人辨是教吏為奸當治其罪帝
是之責御史臺曰僧格為惡始終四年其奸贓暴著非
一汝臺臣難云不知知而不劾自當何罪思敬等對曰
奪官追俸惟上所裁數日不決伊埒婁奏臺臣久任者
當斥罷新者存之制可　癸未帝如上都　甲申命江
淮行省鈎考沙卜丹所總詹事院江南錢榖　乙酉立
江淮湖廣江西四川行樞宻院江淮治廣德軍湖廣治
岳州江西治汀州四川治嘉定　丙戌詔改提刑按察
司為肅政亷訪司每道仍設官八員除二使留司以總
制一道餘六人分臨所部如民事錢榖官吏奸弊一切
委之俟嵗終省臺遣官考其功效　初何榮祖為參知
政事僧格急於理算錢榖人受其害榮祖數請罷之帝
不從屢懇請不已乃稍緩之而畿内民苦尤甚榮祖每
以為言同僚曰上既為免諸路惟未及京畿可少止勿
言也榮祖執愈堅至於忤㫖不少屈竟不署其牘未踰
月而害民之弊皆聞帝乃思榮祖言召問所宜榮祖請
於嵗終立局考校人以為便立為常式詔賜鈔萬一千
貫榮祖條中外百官規程欲矯時弊僧格抑不為通榮
祖既與之異議乃以病告特授集賢大學士至是起為
右丞勝父仁傑留守上都不肯為僧格下僧格欲隂中
之累數十奏帝皆不聽僧格敗帝問勝誰可相者對曰
天下公論皆屬旺扎勒既相遂以勝參知政事　詔江
淮行省遣蒙古軍五百漢兵千人從皇子鎮南王鎮揚
州　執河間都轉運使張庸仍遣官鈎考其事　丁亥
營建宫城南面周廬以居宿衛之士　詔逮湖廣省平
章約蘇穆爾詣京師戊子籍其家貲金凡四千兩約蘇穆爾
者僧格之妻黨也鈎考日急恣為不法永州判官烏克
遜澤歎曰民不堪命矣即自上計行省約蘇穆爾怒曰郡
國錢糧無不增羨永州何獨不然此直孫府判倚其才
辯慢我亟拘繫之欲寘之死至是約蘇穆爾被逮澤始得
釋　辛夘封諸王特穆爾布哈為肅逺王賜之印　壬
辰雨壊太廟第一室奉遷神主别殿　癸巳命薩里率
衛士三百人籍僧格家得珍寳如内藏之半阿嚕威薩
里以連坐亦籍其家帝問之曰僧格為政如此何故無
一言對曰臣未嘗不言顧言不用耳時尚書省大臣多
以罪罷去帝欲使趙孟頫與聞中書政事孟頫固辭帝
令出入宫門無禁每見必從容語及治道多所禆益孟
頫自念久在上側必為人所忌力請補外出同知濟南
路總管府事　丁酉詔加嶽瀆四海封號各遣官詣祠
致告　三月己亥朔僧格妻弟巴爾斯為燕南宣慰使
以受賂積贓伏誅　仆僧格德政碑　提㸃太醫院事
許扆與丞相安圖善國政多所贊益僧格忌之數譖於
帝帝不之信僧格敗繫于左掖門帝命扆往唾其面辭
不可帝稱其仁厚賜以白玉𢃄且諭之曰以汝明潔無
瑕有類此玉故以賜汝扆集賢大學士國禎子也賜名
和爾和遜　乙夘納延所屬哈瑪爾烏克等同女真兵五
百人追殺内附民千餘人遣諾海率衆平之　辛酉發
侍衛兵營紫檀殿　壬戌以甘肅行省右丞崔彧為中
書右丞　杭州平江等五路饑發粟賑之仍弛湖泊蒲
魚之禁溧陽太平徽州廣德鎮江五路亦饑賑之如杭
州等路武平路饑百姓困於盜賊軍旅免其去年田租
凡州郡田嘗被災者悉免其租不被災者免十之五
江淮豪家多行賄權貴為府縣卒史以庇門戸遇有差
賦惟及貧民詔江淮行省嚴禁之　夏四月乙未徙湖
廣行樞宻院治鄂州　五月戊戌逮嘉木揚喇勒智下獄初嘉木揚
喇勒智重賂僧格發宋諸陵及其大臣冢墓凡百有一
所取金寳珠玉無算戕賊人命私庇平民不輸賦者二
萬三千戸田土稱是受美女寳物之獻藏匿未露者尤
多至是坐侵盜官物遣使逮問追治之籍其妻孥田畆
(考異輟耕録載羅氏唐義士傳云禍淫不爽流傳京師/上逹四聪天怒赫赫飛風雷號令捽首禍者北焉首禍)
(謂喇勒智也今按西僧發陵宻奉朝㫖其初發之役至/二十一年但籍其所收修天衣寺未嘗有怒其發陵之)
(意尋又聽其請以寧宗等攅宫建寺亦何曾風雷號令/捽之以北耶再發後至是年僧格敗始逮僧下獄坐侵)
(盗官物亦非以發陵故時江南反者數起帝惟慮宋之/再興故遷其近戚遷其宗室西僧首禍僧格助之帝惑)
(於厭勝之邪説正欲洩其王氣終不以發陵為罪也元/之臣子為尊者諱又從而為之辭故羅氏亦有此言今)
(不/取)　徙江淮行樞宻院治建康　甲辰中書省臣敏珠爾
丹崔彧言僧格當國四年中外諸官鮮有不以賄而得
者其昆弟故舊妻族皆授要官美地唯以欺蔽九重朘
削百姓為事宜令兩省嚴加考覈凡入其黨者皆汰逐
之其出使之臣及按察司官受賕者論如律仍追宣敇
除名為民又奏僧格所設衙門其閒冗不急之官徒費
禄食宜令百司集議汰罷及自今調官宜如舊制避其
籍貫庻不害公又大都高貲戸多為僧格等所容庇凡
百徭役止令貧民當之今後徭役不問何人宜皆均輸
有敢如前以賄求人容庇者罪之又軍站諸戸每嵗官
吏非名取索賦稅倍蓰民多流移請自今非奉㫖及省
部文字敢私歛民及役軍匠者論如法又呼都克納延
籍戸之後各投下毋擅招集太宗既行之江南民為籍
已定乞依太宗所行為是帝皆從之　約蘇穆爾在湖廣
時正月朔日百官㑹行省朝服以俟約蘇穆爾召至其家
受賀畢方詣省望闕賀如常儀又隂召卜者有不軌言
及是逮至京師中書列其罪以聞凡數十事帝命械致
湖廣即其省戮之　辛亥詔以僧格罪惡下獄按問
以太原杭州饑免今嵗田租　徴太子贊善劉因因前
以繼母病去至是以集賢學士徴因以疾辭且上書宰
相乞俯加矜憫曲為保全帝聞之曰古有所謂不召之
臣其斯人之徒與遂不强致之　罷江南六提舉司嵗
輸木綿　鞏昌舊惟縂帥府僧格特升為宣慰司以其
弟瑪爾達實為使僧格敗懼誅自殺復總帥府　減中
外冗官三十七員　宫城中建蒲萄酒室及女工室
癸丑罷尚書省右丞相旺扎勒以下並改入中書　增置
戸部司計工部司程秩正七品　乙夘以政事悉委中
書仍遣布告中外　丁巳建白塔二各高一丈一尺以
居咒師多薩迪桑節等七人　國初未有法守百司斷
理獄訟循用金律頗傷嚴刻右丞何榮祖世業吏而榮
祖尤所通習始以公規治民禦盜理財等十事輯為一
書名曰至元新格至是奏頒行之　僧格嘗以劉秉忠
無子收其田土其妻竇氏言秉忠嘗鞠猶子蘭章為嗣
敕以地百頃還之　己未以們達爾扎復為御史大夫行
御史臺事　高麗國王王暙乞以其子謜為世子詔立
謜為高麗王世子授特進上柱國賜銀印　六月丁卯
朔禁䝉古人往回回地為商賈者　乙酉益江淮行院
兵二萬擊郴州桂陽寳慶武岡四路盜賊　宣諭江淮
民恃嘉木揚喇勒智力不輸租者依例徴輸　秋七月丙申
朔雲南省參政齊刺言建都地多産金可置冶令旁近
民煉之以輸官從之　庚子徙江西行樞宻院治贛州
　葉李與僧格同事莫能有所匡正僧格敗事頗連及
同列乆之李獨以疾得請南還戊申揚州路學正李淦
上書言葉李本一黥徒受皇帝簡知可謂千載一遇而
纔近天光即以舉僧格為第一事禁近侍言事以非罪
殺參政郭佑楊居寛廹御史中丞劉宣自裁錮治書侍
御史陳天祥罷御史大夫們逹爾扎侍御史程文海杖監
察御史變鈔法拘學糧徴軍官俸減兵士糧立行司農
司木綿提舉司增鹽酒醋税課官民皆受其禍尤可痛
者約蘇穆爾禍湖廣沙卜丹禍江淮摩和哩禍福建又大
鈎考錢糧民怨而盜發天怒而地震水災洊至尚頼皇
帝聖明更張政化人皆知僧格用羣小之罪而不知葉
李舉僧格之罪葉李雖罷政刑戮未加天下往往竊議
宜斬葉李以謝天下書聞帝矍然曰葉李亷介剛直朕
所素知寧有是耶有㫖驛召淦詣京師　中書右丞崔
彧遷御史中丞奏太醫院使劉岳臣嘗仕宋練逹政事
比者命其參議機務衆皆稱善乞以為翰林學士俾議
朝政又言行御史臺言建寧路總管馬謀因捕盜延及
平民搒掠至死者多又俘取人財廹通處女受民財積
百五十錠獄未具㑹赦如臣等議馬謀以非罪殺人不
在原例宜令行臺詰問明白定罪又言昔行臺監察御
史周祚劾尚書省官䝉固岱嘉琿達納蘇拉迪音摩哩奸
贓納蘇拉迪音摩哩反誣祚以罪遣人詣尚書省告僧格
僧格曖昧以聞流祚于哈達遜妻子家財並没入官祚
至和林遇亂走還京師僧格又遣詣雲南理算錢榖以
贖其罪今自雲南囘臣與省臣閲其伏詞為罪甚微宜
復其妻子帝皆從之　敇江南重囚依舊制聞奏處決
　丁巳僧格伏誅臨刑吏猶以阿嚕威薩里為問僧格
曰我惟不用其言故致於敗彼何與焉帝益信其無罪
詔還所籍財産仍遣張九思賜以金帛辭不受　初海
都作亂其民来歸者七十餘萬散居雲朔間僧格議徙
之内地就食尚書左丞馬紹持不可僧格怒曰馬左丞
愛惜漢人欲令餒死此輩耶紹徐曰南土地燠北人居
之慮生疾疫若恐餒死曷若計口給羊馬之資俾還本
土則未歸者孰不欣慕言有異同丞相何以怒為宜取
聖裁乃如紹言以聞帝曰馬秀才所言是也僧格集諸
路總管三十人導之入見欲以趣辦財賦之多寡為殿
最帝曰財賦辦集非民力困竭必不能然朕之府庫豈
少此哉紹退至省追録聖訓付太史書之議增鹽課紹
獨力爭山東課不可增又議增賦紹曰茍不節浮費雖
重斂數倍亦不足也事遂寢都城種苜蓿地分給居民
權勢因取為己有以一區授紹紹獨不取僧格欲奏請
賜紹紹辭曰紹以非才居政府恒憂不能塞責詎敢邀
非分之福以速罪戾僧格敗跡其所嘗行賂者索籍閲
之獨無紹名帝曰馬左丞忠潔可尚其復舊職尚書省
罷改中書左丞　募民耕江南曠土戸不過五頃官授
之劵俾為永業三年徴租　遣哈克繖總兵討平江南盜
賊　己未罷淘金提舉司江淮人匠提舉司凡五以其
事並隸有司　雨壊都城發兵二萬人築之　八月乙
丑朔平陽地震壊民廬舍萬有八百餘區壓死者百五
十人演教大宗師張志清者金季道士劉徳仁三傳之
弟子也事親孝尤耐辛苦制行堅峻初居東海之牢山
後徙汾隂及是地震獨志清所居裂為二無少損焉乃
徧巡木石間聽呻吟聲救活者甚衆朝廷重其名給驛
致之掌教事志清舍傳徒歩至京師深居簡出人或不
識其面貴人逹官来見率告病伏卧内不起至於道德
搢紳先生則納屣扶杖求見不以為難時人高其風至
畫為圖以相傳焉　己巳置中書省檢校二員俾考覈
戸工部文案踈緩者　乙酉遣瑪蘇庫阿薩爾乘傳詣雲
南捕黑虎　戊子以婺州水免田租四萬一千餘石
辛夘命工部造飛車五輛　九月辛丑命平章政事敏
珠爾丹商議中書省事以匝哈魯鼎為平章政事　乙巳
景州河間等縣霖雨害稼免田租五萬六千餘石　丙
午立行宣政院治杭州　辛亥安南國王陳日烜遣使
上表貢方物且謝不朝之罪　壬子遣使招諭瑠求瑠
求在閩海之東地小而險漢唐以来不通中國海船副
萬戸楊祥請以兵往伐之既而閩人呉誌斗自言熟知
海道宜先招諭之不從然後用兵未晚乃以祥充宣撫
使阮鑑兵部員外郎誌斗禮部員外郎往招諭之明年
祥等不得逹而還誌斗卒于行初誌斗嘗斥祥誕妄要
功人疑為祥所殺詔福建行省按問㑹赦不竟其事
丙辰熒惑犯左執法　戊午徙四川行樞宻院治成都
　辛酉免大都今嵗田租保定河間平灤三路大水被
災者全免收成者半之　尚衣局織無縫衣
　資治通鑑後編巻一百五十七
