
　資治通鑑卷二百三　　　宋　司馬光　撰
　　　　　　　　　　　　　　胡三省　音註
　唐紀十九(起𤣥黓敦牂盡柔/兆閹茂凡五年)
　　髙宗天皇大聖大𢎞孝皇帝下
永淳元年(時以皇孫重/照生改元)春二月作萬泉宫於藍田(藍田/縣漢)
(屬京兆後魏置藍田郡/隋廢郡為縣復屬京兆)　癸未改元赦天下　戊午立
皇孫重照為皇太孫上欲令開府置官屬問吏部郎中
王方慶(吏部掌考天下之/文吏之班秩階品)對曰晉及齊皆嘗立太孫(晉/惠)
(帝立太孫臧齊武/帝立大孫昭業)其太子官屬即為太孫官屬未聞太
子在東宫而更立太孫者也上曰自我作古可乎對曰
三王不相襲禮(叔孫通/之言)何為不可乃奏置師傅等官既
而上疑其非法竟不補授方慶裒之曾孫也(方慶梁王/裒之曽孫)
(江陵䧟裒徙入闗遂/為咸陽人裒當作褒)名綝以字行(綝丑/林翻)　西突厥阿史
那車薄帥十姓反(厥九勿翻帥/讀曰率下同)　夏四月甲子朔日有
食之　上以闗中飢饉米斗三百將幸東都丙寅發京
師留太子監國(監古衘/翻下同)使劉仁軌裴炎薛元超輔之時
出幸倉猝扈從之士有餓死於中道者(從才用翻/下以從同)上慮
道路多草竊命監察御史魏元忠檢校車駕前後元忠
受詔即閱視赤縣獄(西京以長安/萬年為赤縣)得盗一人神采語言
異於衆命釋桎梏(桎職日翻/梏工沃翻)襲冠帶乘驛以從(從才/用翻)與
之共食宿(既與之共食/又與之共宿)託以詰盗(詰去/吉翻)其人笑許諾比
及東都(比必/利翻)士馬萬數不亡一錢　辛未以禮部尚書
聞喜憲公裴行儉為金牙道行軍大摠管(此指西突厥/之金牙山也)
帥右金吾將軍閻懐旦等三摠管分道討西突厥師未
行行儉薨行儉有知人之鑒初為吏部侍郎前進士王
勮(勮其/劇翻)咸陽尉欒城蘇味道(劉昫曰欒城漢開縣後魏/於漢開縣古城置欒城縣)
(屬趙州余考漢書地理志常山郡有關縣又考宋白續/通典鎮州欒城縣本漢關縣魏太和十一年於關縣故)
(城置欒城縣則劉/昫誤作開縣明矣)皆未知名行儉一見謂之曰二君後
當相次掌銓衡僕有弱息願以為託(弱息弱/子也)是時勮弟
勃與華隂楊烱范陽盧照鄰(范陽漢涿縣地魏文帝改/為范陽郡至隋廢郡復為)
(涿縣屬幽州唐武德七年改為/范陽縣華户化翻烱古廻翻)義烏駱賔王(義烏漢烏/傷縣地後)
(漢分烏傷置長山縣晉以長山為東陽郡治所烏/傷別為縣武德七年改烏傷為義烏縣屬婺州)皆以
文章有盛名司列少常伯李敬𤣥尤重之(少詩/沼翻)以為必
顯逹行儉曰士之致逺當先器識而後才藝勃等雖有
文華而浮躁淺露豈享爵禄之器邪楊子稍沈静(躁則/到翻)
(沈持/林翻)應至令長餘得令終幸矣既而勃度海墮水烱終
於盈川令(黔州彭水縣漢酉陽縣地武德二年分彭水/於巴江西置盈隆縣先天元年避太子名改)
(曰盈川非此也衢州龍丘縣武后如意元年分置盈川/縣縣西有刑溪陳時土人留異惡刑字改曰盈川因為)
(縣名長/知兩翻)照鄰惡疾不愈赴水死賔王反誅(謂同徐/敬業反)勮味
道皆典選如行儉言(選須/絹翻)行儉為將帥所引偏禆如程
務挺張䖍勗王方翼劉敬同李多祚黒齒常之後多為
名將(將即亮翻帥所/類翻禆賔彌翻)行儉常命左右取犀角麝香而失
之又勑賜馬及鞍令史輙馳驟馬倒鞍破(此禮部/令史也)二人
皆逃去行儉使人召還謂曰爾曹皆誤耳何相輕之甚
邪(謂懼罪責而逃是以常/人見待相輕之甚也)待之如故破阿史那都支(見/上)
(巻調露/元年)得馬腦盤廣二尺餘(馬腦文石也琢以/為盤廣古曠翻)以示將
士軍吏王休烈捧盤升階跌而碎之(跌徒/結翻)惶恐叩頭流
血行儉笑曰爾非故為何至於是不復有追惜之色詔
賜都支等資産金器三千餘物襍畜稱是(復扶又翻畜/許救翻稱尺)
(證/翻)並分給親故及偏禆數日而盡　阿史那車薄圍弓
月城安西都䕶王方翼引軍救之破虜衆於伊麗水(自/弓)
(月城過思渾川蟄失宻/城渡伊麗河至碎葉界)斬首千餘級俄而三姓咽麫與
車薄合兵拒方翼方翼與戰於熱海(碎葉城東有熱海/地寒不凍咽於甸)
(翻麫眡/見翻)流矢貫方翼臂方翼以佩刀截之左右不知所
將胡兵謀執方翼以應車薄方翼知之悉召㑹議陽出
軍資賜之以次引出斬之㑹大風方翼振金鼔以亂其
聲誅七十餘人其徒莫之覺既而分遣禆將襲車薄咽
麫大破之擒其酋長三百人(酋慈由翻/長知兩翻)西突厥遂平閻
懐旦竟不行方翼尋遷夏州都督徵入議邊事上見方
翼衣有血漬(夏户雅翻/漬疾智翻)問之方翼具對熱海苦戰之狀
上視瘡歎息竟以廢后近屬不得用而歸(廢后方翼從/祖女弟也歸)
(者復歸/夏州)　乙酉車駕至東都　丁亥以黄門侍郎潁川
郭待舉(隋改長社為穎川縣武德/四年復曰長社屬許州)兵部侍郎岑長倩祕
書貟外少監檢校中書侍郎鼓城郭正一吏部侍郎鼔
城魏𤣥同(鼓城漢臨平下曲陽兩縣之地屬鉅鹿郡隋/分槀城於下曲陽故城東五里置昔陽縣尋)
(改為鼓城/時屬定州)並與中書門下同承受進止平章事上欲用
待舉等謂韋知温曰待舉等資任尚淺且令預聞政事
未可與卿等同名自是外司四品已下知政事者始以
平章事為名長倩文本之兄子也(岑文本/輔太宗)先是𤣥同為
吏部侍郎(先悉/薦翻)上言銓選之弊(上時/掌翻)以為人君之體當
委任而責成功所委者當則所用者自精矣(者當丁/浪翻)故
周穆王命伯冏為太僕正曰慎簡乃僚(見書/冏命)是使羣司
各求其小者而天子命其大者也乃至漢氏得人皆自
州縣補署五府辟召然後升於天朝(見後漢紀/朝直遥翻)自魏晉
以來始專委選部(選須/絹翻)夫以天下之大士人之衆而委
之數人之手用刀筆以量才案簿書而察行(量音良行/下孟翻)
借使平如權衡明如水鏡猶力有所極照有所窮况所
委非人而有愚闇阿私之弊乎願略依周漢之規以救
魏晉之失䟽奏不納　五月東都霖雨乙卯洛水溢溺
民居千餘家闗中先水後旱蝗繼以疾疫米斗四百兩
京間死者相枕於路(枕之/任翻)人相食　上既封泰山欲遍
封五嶽秋七月作奉天宫於嵩山南(奉天宫在洛/州嵩陽縣)監察
御史裏行李善感諌曰(裏行者資序未至未正除監察/御史令於監察御史班裏行也)
(監古/衘翻)陛下封泰山告太平致羣瑞與三皇五帝比隆矣
數年以來菽粟不稔餓殍相望四夷交侵兵車歳駕陛
下宜恭黙思道以禳災譴(禳加/羊翻)乃更廣營宫室勞役不
休天下莫不失望臣忝僃國家耳目竊以此為憂上雖
不納亦優容之自褚遂良韓瑗之死(見二百巻顯慶三/年四年瑗于眷翻)
中外以言為諱無敢逆意直諫幾二十年及善感始諌
天下皆喜謂之鳯鳴朝陽(詩巻阿曰鳯皇鳴矣于彼髙/岡梧桐生矣于彼朝陽注云)
(梧桐柔木也山東曰朝陽梧桐不生/山岡太平而後生朝陽幾居依翻)　上遣宦者緣江
徙異竹欲植苑中宦者科舟載竹所在縱暴過荆州荆
州長史蘇良嗣囚之上疏切諫(上時掌/翻下同)以為致逺方異
物煩擾道路恐非聖人愛人之意又小人竊㺯威福虧
損皇明上謂天后曰吾約束不嚴果為良嗣所怪手詔
慰諭良嗣令弃竹江中良嗣世長之子也(蘇世長見一/百八十八卷)
(髙祖武/徳四年)　黔州都督謝祐希天后意逼零陵王明令自
殺(明徙黔州見上卷/永隆元年黔音琴)上深惜之黔府官屬皆坐免官祐
後寑於平閣與婢妾十餘人共處(處昌/吕翻)夜失其首垂拱
中明子零陵王俊黎國公傑為天后所殺有司籍其家
得祐首漆為穢器題云謝祐乃知明子使刺客取之也
　太子留守京師頗事遊畋薛元超上疏規諫上聞之
遣使者慰勞元超(使䟽吏翻/勞力到翻)仍召赴東都　吐蕃將論
欽陵冦柘松翼等州(顯慶三年開置柘州蓬山郡屬松/州都督府宋白作拓曰以開拓為)
(稱今按新舊書皆作柘翼州本漢蠶陵縣地故城在州/西有蠶陵山隋為翼斜縣唐武德元年置翼州隋縣名)
(唐州取州南/翼水為名)詔左驍衛郎將李孝逸右衛郎將衛蒲山
發秦渭等州兵分道禦之(驍堅堯翻/將即亮翻)　冬十月丙寅黄
門侍郎劉景先同中書門下平章事　是歳突厥餘黨
阿史那骨篤禄(骨篤禄亦曰骨咄禄頡利族人也雲/中都督舍利元英之部酋世襲吐屯)阿
史德元珍等招集亡散據黒沙城反(杜佑曰阿史德元/珍習知中國風俗)
(邊塞虗實在單于府檢校降户部落坐事為單于長史/王本立所拘縶㑹骨咄禄入冦元珍請依舊檢校部落)
(本立許之因便投骨咄禄骨咄禄得之/甚喜以為阿波大逹于令專統兵馬事)入冦并州及單
于府之北境(單音/蟬)殺嵐州刺史王德茂右領軍衛將軍
檢校代州都督薛仁貴將兵擊元珍於雲州虜問唐大
將為誰應之曰薛仁貴虜曰吾聞仁貴流象州(仁貴以/大非川)
(之敗除名起為雞林道/總管復坐事貶象州)死乆矣何以紿我(紿蕩/亥翻)仁貴免
胄示之面虜相顧失色下馬列拜稍稍引去仁貴因奮
擊大破之斬首萬餘級捕虜二萬餘人　吐蕃入冦河
源軍軍使婁師德將兵擊之於白水澗(白水澗有白水/軍注見後使疏)
(吏翻下同將/即亮翻下同)八戰八㨗上以師德為比部貟外郎左驍
衛郎將河源軍經略副使曰卿有文武材勿辭也(比音/毗驍)
(堅堯/翻)
𢎞道元年(是年十二/月改元)春正月甲午朔上行幸奉天宫
二月庚午突厥冦定州刺史霍王元軌擊却之乙亥復
冦媯州(復扶又翻下可/復同媯居為翻)三月庚寅阿史那骨篤禄阿史
德元珍圍單于都䕶府執司馬張行師殺之遣勝州都
督王本立夏州都督李崇義將兵分道救之　太子右
庶子同中書門下三品李義琰改葬父母使其舅氏遷
舊墓上聞之怒曰義琰倚埶乃陵其舅家不可復知政
事義琰聞之不自安以足疾乞骸骨庚子以義琰為銀
青光禄大夫致仕　癸丑守中書令崔知温薨(舊制凡/九品已)
(上職事官皆帯散位謂之本品職事則隨才叙用或去/閑入劇或去高就卑遷徙出入參差不定散位則一切)
(以門䕃結品然後以勞考進叙武德令職事解散官欠/一階不至為兼職事卑者不解散官貞觀令以職事髙)
(者為守職事卑者為行仍帯散位其欠一階仍舊為兼/或帶散官或為守參而用之其兩職事亦為兼頗相錯)
(亂咸亨二年始一切為守其欠一階之兼古/念翻其兩職事之兼古悟翻字同音異耳)　夏四月
己未車駕還東都　綏州步落稽白鐵余(歩落稽/稽胡也)埋銅
佛於地中乆之艸生其上紿其鄉人曰吾於此數見佛
光(紿蕩亥翻/數所角翻)擇日集衆掘地果得之因曰得見聖佛者
百疾皆愈逺近赴之鐵余以雜色囊盛之數十重得厚
施乃去一囊(盛時征翻重直龍翻/施式豉翻去羌吕翻)數年間歸信者衆遂
謀作亂據城平縣自稱光明聖皇帝置百官進攻綏德
大斌二縣(城平及二縣皆屬綏州西魏所置也宋白曰/二縣皆漢膚施縣地魏神龜元年置城中縣)
(隋避諱改為城平大斌縣時理城平縣界魏平故城綏/德縣亦膚施地魏大統十二年分上郡南界丘尼谷置)
(縣歐陽脩曰大斌者取稽/胡懐化文武雜半以為名)殺官吏焚民居遣右武衛將
軍程務挺與夏州都督王方翼討之甲申攻㧞其城擒
鐵余餘黨悉平(月考異曰僉載云延州稽胡又云自號/  光王又云儀鳯中務挺斬平之今從)
(實/録)　五月庚寅上幸芳桂宫(儀鳯二年營紫桂宫於澠/池縣西五里調露二年改)
(曰避暑宫永淳元/年又改曰芳桂宫)至合璧宫遇大雨而還　乙巳突厥
阿史那骨篤禄等冦蔚州殺刺史李思儉(蔚州時為忠/順軍節度)
豐州都督崔智辨將兵邀之於朝那山北(朝丁度集韻/音與邾同牛)
(頭朝那山在/豐州河北)兵敗為虜所擒朝議欲廢豐州遷其百姓
於靈夏豐州司馬唐休璟(都督府司馬也唐制下都/督府長史司馬從五品上)上
言以為豐州阻河為固居賊衝要自秦漢已來列為郡
縣土宜耕牧隋季喪亂(上時掌翻/䘮息浪翻)遷百姓於寧慶二州
致胡虜深侵以靈夏為邊境貞觀之末募人實之西北
始安今廢之則河濱之地復為賊有(復扶又翻/又音如字)靈夏等
州人不安業非國家之利也乃止　六月突厥别部冦
掠嵐州偏將楊𤣥基擊走之(厥九勿翻/將即亮翻)　秋七月己丑
立皇孫重福為唐昌王(重直/龍翻)　庚辰詔以今年十月有
事於嵩山尋以上不豫改用來年正月　甲辰徙相王
輪為豫王更名旦(相息亮翻/更工衡翻)　中書令兼太子左庶子
薛元超病瘖乞骸骨許之(瘖於/今翻)　八月己丑以將封嵩
山召太子赴東都畱唐昌王重福守京師以劉仁軌為
之副冬十月己卯太子至東都　癸亥車駕幸奉天宫
　十一月丙戌詔罷來年封嵩山上疾甚故也上苦頭
重不能視召侍醫秦鳴鶴診之(殿中省尚藥局有侍御/醫四人從六品上診止)
(忍/翻)鳴鶴請刺頭出血可愈(刺七/亦翻)天后在簾中不欲上疾
愈怒曰此可斬也乃欲於天子頭刺血鳴鶴叩頭請命
上曰但刺之未必不佳乃刺百㑹腦户二穴(鍼炙經百/㑹一名三)
(陽五㑹在前頂後寸半頂中央旋毛中可容豆鍼二分/得氣即瀉腦戶一名合顱在枕骨上强後寸半禁鍼鍼)
(令人瘂舊傳鳴鶴鍼/微出血頭疼立止)上曰吾目似明矣后舉手加額曰
天賜也自負綵百匹以賜鳴鶴　戊戌以右武衛將軍
程務挺為單于道安撫大使招討阿史那骨篤禄等
詔太子監國(監古/衘翻)以裴炎劉景先郭正一同東宫平章
事　上自奉天宫疾甚宰相皆不得見丁未還東都百
官見於天津橋南(見賢/遍翻)　十二月丁巳改元赦天下上
欲御則天門樓宣赦氣逆不能乘馬乃召百姓入殿前
宣之是夜召裴炎入受遺詔輔政上崩於貞觀殿(年五/十六)
(觀古/玩翻)遺詔太子柩前即位(柩音/舊)軍國大事有不决者兼
取天后進止廢萬泉芳桂奉天等宫庚申裴炎奏太子
未即位未應宣敇有要速處分(處昌吕翻/分扶問翻)望宣天后令
於中書門下施行甲子中宗即位尊天后為皇太后政
事咸取决焉太后以澤州刺史韓王元嘉等地尊望重
(澤州漢髙都端氏泫氏之地西燕慕容永置建興郡後/魏置建州隋改澤州大業廢州為長平郡唐復曰澤州)
(宋白曰取/濩澤為名)恐其為變並加三公等官以慰其心　甲戌
以劉仁軌為左僕射裴炎為中書令戊寅以劉景先為
侍中故事宰相於門下省議事謂之政事堂故長孫無
忌為司空房𤣥齡為僕射魏徵為太子太師皆知門下
省事及裴炎遷中書令始遷政事堂於中書省　壬午
遣左威衛將軍王果左監門將軍令狐智通右金吾將
軍楊𤣥儉右千牛將軍郭齊宗分往并益荆揚四大都
督府與府司相知鎮守(以國有大故備不虞也/監古衘翻并卑經翻)　中書
侍郎同平章事郭正一為國子祭酒罷政事
　　則天順聖皇后上之上(后姓武氏諱曌并州文水/人后自製曌字讀與照同)
　　　(音之笑翻天寳八載追上/尊號曰則天順聖皇后)
光宅元年(是年九月方/改元光宅)春正月甲申朔改元嗣聖(此太/子即)
(位踰年所/改之元也)赦天下　立太子妃韋氏為皇后擢后父𤣥
貞自普州參軍為豫州刺史(此豫州本春秋沈蔡二國/之地漢為汝南郡宋文帝)
(立司州治懸瓠城以為重鎮魏改豫/州唐因之後避代宗諱改為蔡州)癸巳以左散騎常
侍杜陵韋𢎞敏為太府卿同中書門下三品(自漢宣帝/起杜陵邑)
(至後漢為縣屬京兆隋遷京城始并杜陵入大/興縣唐改大興曰萬年散悉亶翻騎奇寄翻)　中宗
欲以韋𤣥貞為侍中又欲授乳母之子五品官裴炎固
爭中宗怒曰我以天下與韋𤣥貞何不可而惜侍中邪
炎愳白太后密謀廢立二月戊午太后集百官於乾元
殿裴炎與中書侍郎劉禕之羽林將軍程務挺張䖍朂
(漢置南北軍掌衛京師南軍若唐諸衛也北軍若唐羽/林軍也漢武帝名羽林曰建章營騎屬光禄勲後更名)
(羽林騎取六郡良家子及死事之孤為之後漢置羽林/監南朝因之後魏周曰羽林率隨左右屯衛所領兵名)
(曰羽林貞觀中置北衙七營兵選才力驍勇者充龍朔/二年曰左右羽林軍置大將軍各一員將軍各二員品)
(同諸衛統領北衙禁兵之法今而督攝左右廂飛騎之/儀仗以統諸曹之職取府兵越騎步射以為羽林軍士)
(大朝㑹則執仗以衛階陛行幸則/夾馳道為内仗邪音耶禕吁韋翻)勒兵入宫宣太后令
廢中宗為廬陵王扶下殿(下遐/嫁翻)中宗曰我何辠太后曰
汝欲以天下與韋𤣥貞何得無辠乃幽于別所己未立
雍州牧豫王旦為皇帝(雍於/用翻)政事决於太后居睿宗於
别殿不得有所預立豫王妃劉氏為皇后后德威之孫
也(劉德威審/禮之父)有飛騎十餘人飲於坊曲(置飛騎見一百/九十五卷貞觀)
(十二年騎/寄奇翻)一人言曏知别無勲賞不若奉廬陵一人起
出詣北門告之(北門𤣥/武門也)座未散皆捕得繫羽林獄言者
斬餘以知反不告皆絞告者除五品官告密之端自此
興矣　壬子以永平郡王成器為皇太子睿宗之長子
也赦天下改元文明(改嗣聖/為文明)庚申廢皇太孫重照為庶
人命劉仁軌專知西京留守事流韋𤣥貞於欽州(舊志/欽州)
(至京師五千二/百五十一里)太后與劉仁軌書曰昔漢以闗中事委
蕭何(見漢髙/帝紀)今託公亦猶是矣仁軌上䟽辭以衰老不
堪居守(守式/又翻)因陳吕后禍敗事以申規戒(吕氏禍敗事/見漢髙后紀)
太后使祕書監武承嗣齎璽書慰諭之曰今以皇帝諒
闇不言(璽斯民翻/闇音隂)眇身且代親政逺勞勸戒復辭衰疾
(復扶/又翻)又云吕氏見嗤於後代禄産貽禍於漢朝(朝直遥/翻下同)
引喻良深愧慰交集公忠貞之操終始不渝勁直之風
古今罕比初聞此語能不㒺然静而思之是為龜鏡况
公先朝舊德遐邇具瞻願以匡救為懐無以暮年致請
　辛酉太后命左金吾將軍丘神勣詣巴州檢校故太
子賢宅以僃外虞其實風使殺之(風讀/曰諷)神勣行恭之子
也(丘行恭為將歴/事髙祖太宗)　甲子太后御武成殿(唐六典洛陽/宫南三門中)
(曰應天左曰興教右曰光政光政之内曰廣運其/北曰明福明福之東曰武成門其内曰武成殿)皇帝
帥王公以下上尊號(帥讀曰率/上時掌翻)丁卯太后臨軒遣禮部
尚書武承嗣冊嗣皇帝自是太后常御紫宸殿(唐六典/洛陽宫)
(不載紫宸殿以西京大明宫凖之紫/宸殿内朝也其位置當在乾元殿後)施黲紫帳以視朝
(紫色之淺者為/慘紫朝直遥翻)　丁丑以太常卿檢校豫王府長史王
德真為侍中(句/斷)中書侍郎檢校豫王府司馬劉禕之同
中書門下三品　三月丁亥徙杞王上金為畢王鄱陽
王素節為葛王　丘神勣至巴州幽故太子賢於别室
逼令自殺(巴考異曰則天實録賢死在二月丘神勣往/  州下舊本紀在三月唐歴遣神勣舉哀追)
(封皆有日/今從之)太后乃歸辠於神勣戊戍舉哀於顯福門(顯/福)
(門意即明福門六典避/中宗諱改顯為明耳)貶神勣為疊州刺史己亥追封
賢為雍王(雍於/用翻)神勣尋復入為左金吾將軍(復扶/又翻)　夏
四月開府儀同三司梁州都督滕王元嬰薨　辛酉徙
畢王上金為澤王拜蘇州刺史葛王素節為許王拜絳
州刺史　癸酉遷廬陵王于房州丁丑又遷于均州故
濮王宅(即貞觀末濮王泰遷均/州所居故宅濮博木翻)　五月丙申髙宗靈駕
西還　閏月以禮部尚書武承嗣為太常卿同中書門
下三品　秋七月戊午廣州都督路元叡為崑崙所殺
(崑崙國在林邑南去交趾海行三百餘/日習俗文字與婆羅門同崑盧昆翻)元叡闇懦僚屬
恣横(横户/孟翻)有商舶至(舶音/白)僚屬侵漁不已商胡訴於元
叡元叡索枷欲繫治之(索山客翻/枷音加)羣胡怒有崑崙䄂劒
直登聽事(聽讀/曰㕔)殺元叡及左右十餘人而去無敢近者
(近其/靳翻)登州入海追之不及　温州大水(後漢分章安之/東甌鄉置永寧)
(縣屬㑹稽郡晉分為永嘉郡隋廢郡為永嘉縣屬栝州/武德五年復於永嘉置嘉州貞觀五年廢嘉州以縣屬)
(枯州上元二/年分置温州)流四千餘家　突厥阿史那骨篤禄等冦
朔州　八月庚寅葬天皇大帝于乾陵(乾陵在奉天縣/北五里梁山)
廟號髙宗　初尚書左丞馮元常為髙宗所委髙宗晩
年多疾毎曰朕體中不佳可與元常平章以聞元常嘗
宻言中宫威權太重宜稍抑損髙宗雖不能用深以其
言為然及太后稱制四方爭言符瑞嵩陽令樊文獻瑞
石太后命於朝堂示百官(朝直/遥翻)元常奏狀涉謟詐不可
誣㒺天下太后不悦出為隴州刺史(舊志隴州京師西/四百九十六里至)
(東都一千一/百三十二里)元常子琮之曽孫也(馮子琮仕/於髙齊)　丙午太
常卿同中書門下三品武承嗣罷為禮部尚書　栝州
大水流二千餘家　九月甲寅赦天下改元(改元/光宅)旗幟
皆從金色(幟昌/志翻)八品以下舊服青者更服碧(青色之深/者為碧更)
(工衡/翻)改東都為神都宫名太初又改尚書省為文昌臺
左右僕射為左右相六曹為天地四時六官門下省為
鸞臺中書省為鳯閣侍中為納言中書令為内史御史
臺為左肅政臺增置右肅政臺(左臺專知京師百官及/監諸軍旅并承詔出使)
(右臺專知諸州按察杜佑曰武后置左右肅政臺左以/察朝廷右以澄郡縣後廢右臺以其官𨽻左臺左臺本)
(御史臺也右臺地/今太僕寺是也)其餘省寺監率之名(祕書殿中二省/九卿寺少府將)
(作國子軍器等/監東宮十率)悉以義類改之　以左武衛大將軍程
務挺為單于道安撫大使(單音蟬使/疏吏翻)以僃突厥　武承
嗣請太后追王其祖(王于/况翻)立武氏七廟太后從之裴炎
諫曰太后母臨天下當示至公不可私於所親獨不見
吕氏之敗乎太后曰吕后以權委生者故及於敗今吾
追尊亡者何傷乎對曰事當防微杜漸不可長耳(長知/兩翻)
太后不從己巳追尊太后五代祖克己為魯靖公妣為
夫人髙祖居常為太尉北平恭肅王曾祖儉為太尉金
城義康王祖華為太尉太原安成王考士彠為太師魏
定王(彠一/虢翻)祖妣皆為妃裴炎由是得罪又作五代祠堂
於文水(文水縣舊受陽隋開皇/十一年更名屬并州)時諸武用事唐宗室人
人自危衆心憤惋(惋烏/貫翻)㑹眉州刺史英公李敬業及弟
盩厔令敬猷(漢武帝置盩厔縣屬扶風後漢晉省後魏/復置後周置周南郡隋廢郡以盩厔縣屬)
(京兆唐置岐州/盩厔音舟窒)給事中唐之奇長安主簿駱賔王(唐赤/縣主)
(簿從八/品上)詹事司直杜求仁(唐詹事司直正九品上/掌彈劾宫僚糾舉職事)皆坐
事敬業貶柳州司馬敬猷免官之奇貶栝蒼令(漢㑹稽/曰浦縣)
(後漢更名章安光武分章安縣之南鄉置松陽縣隋/分松陽之東界置栝蒼縣帶栝州以栝蒼山名縣)賔
王貶臨海丞(吳分章安置臨海縣屬臨海郡隋/廢郡以縣屬栝州唐分帯台州)求仁貶
黟令(黟縣漢屬丹陽郡吳分屬新安郡隋/唐屬歙州黟師古音伊劉昫音䃜)求仁正倫之
姪也(杜正倫事/太宗髙宗)盩厔尉魏思温嘗為御史復被黜(復扶/又翻)
皆㑹於揚州(舊志揚州京師東南二千七百五十/三里至東都一千七百四十九里)各自
以失職怨望乃謀作亂以匡復廬陵王為辭思温為之
謀主使其黨監察御史薛仲璋求奉使江都(江都縣帯/揚州監古)
(衘翻使/䟽吏翻)令雍州人韋超詣仲璋告變云揚州長史陳敬
之謀反仲璋収敬之繫獄居數日敬業乘傳而至(雍於/用翻)
(傳知/戀翻)矯稱揚州司馬來之官云奉密㫖以髙州酋長馮
子猷謀反(酋慈由翻/長知兩翻)發兵討之於是開府庫令士曹參
軍李宗臣就錢坊驅囚徒工匠授以甲斬敬之於繫所
(與考異曰實録作薛璋御史臺記云薛仲璋矯使揚州/  徐敬業等謀反夜與江都令韋知止子茂道計議倉)
(曹參軍閻識微發之長史陳敬之不察抑識微令遜謝/仲璋佯事竟還出郭門羣官畢從其黨韋超遮道告密)
(復留繫問遂斬敬之今/事從實録仲璋從臺記)録事參軍孫處行拒之亦斬以
徇(處音昌/吕翻)僚吏無敢動者遂起一州之兵復稱嗣聖元
年(復扶又翻/又如字)開三府一曰匡復府二曰英公府三曰揚
州大都督府敬業自稱匡復府上將領揚州大都督(將/即)
(亮/翻)以之奇求仁為左右長史宗臣仲璋為左右司馬思
温為軍師賔王為記室旬日間得勝兵十餘萬(勝音/升)移
檄州縣略曰偽臨朝武氏者(朝直/遥翻)人非温順地實寒微
昔充太宗下陳(陳列也戰國策/曰美人充下陳)嘗以更衣入侍(衛子夫/以更衣)
(得幸漢武帝賔王/用此事更工衡翻)洎乎晩節穢亂春宫(東宫亦謂之春/宫洎其冀翻)
密隠先帝之私隂圖後庭之嬖踐元后於翬翟(翬翟后/服也翬)
(音/暉)陷吾君於聚麀(記曰夫惟禽獸無禮故/父子聚麀麀於求翻)又曰殺姊屠
兄(姊謂韓國夫人兄謂元爽元慶/事見二百一巻高宗乾封元年)弑君鴆母(此以高宗/晏駕及太)
(原王妃之/死為后罪)人神之所同嫉天地之所不容又曰包藏禍
心竊窺神器君之愛子幽之於别宫(謂居睿宗/於别殿)賊之宗
盟委之以重任(謂用武/承嗣等)又曰一抔之土未乾(抔蒲矦翻/乾音干)
六尺之孤安在又曰試觀今日之域中竟是誰家之天
下太后見檄問曰誰所為或對曰駱賔王太后曰宰相
之過也人有如此才而使之流落不偶乎敬業求得人
貌類故太子賢者紿衆云賢不死亡在此城中令吾屬
舉兵(紿蕩/亥翻)因奉以號令楚州司馬李崇福帥所部三縣
應敬業(楚州本漢射陽鹽瀆縣地晉置山陽郡隋開皇/初罷郡十二年置楚州大業初州廢唐初復置)
(帥讀曰率所部三縣/山陽鹽城安宜也)盱眙人劉行舉獨據縣不從敬業
遣其將尉遲昭攻盱眙(盱眙縣漢屬臨淮郡後漢屬下/邳國晉安帝分置盱眙郡陳置)
(北譙州隋廢為縣屬江都郡唐屬楚州/盱眙音吁怡其將即亮翻尉紆勿翻)詔以行舉為遊
擊將軍以其弟行實為楚州刺史甲申以左玉鈐衛大
將軍李孝逸為揚州道大摠管(是年改左右領軍/衛為左右玉鈐衛)將兵
三十萬以將軍李知十馬敬臣為之副以討李敬業
武承嗣與其從父弟右衛將軍三思以韓王元嘉魯王
靈䕫屬尊位重(從才用翻二/王皆高祖子)屢勸太后因事誅之太后
謀於執政劉禕之韋思謙皆無言(禕吁/韋翻)内史裴炎獨固
爭太后愈不悦三思元慶之子也及李敬業舉兵薛仲
璋炎之甥也炎欲示閒暇不汲汲議誅討太后問計於
炎對曰皇帝年長(長知/兩翻)不親政事故豎子得以為辭若
太后返政則不討自平矣監察御史藍田崔詧聞之上
言(監古衘翻/上時掌翻)炎受顧託大權在己若無異圖何故請太
后歸政太后命左肅政大夫金城騫味道(左肅政大夫/左御史大夫)
(也蘭州五泉縣本漢金城縣隋更名高宗咸/亨二年復為金城縣風俗通騫姓閔子騫後)侍御史櫟
陽魚承曄鞫之(漢髙帝改櫟陽縣為萬年縣後世因之/至隋並屬京兆唐改隋大興縣曰萬年)
(以漢萬年縣復曰櫟/陽屬華州櫟音藥)収炎下獄(下遐嫁翻乗考異曰新/傳云炎謀  太后出遊)
(龍門以兵執之還政天子㑹乆雨太后不出而止若炎/實有此謀則太后殺之宜矣且炎有此謀必有同黨當)
(炎下獄崔詧李景諶軰無事猶欲䧟之况有此迹其同/黨能不首告乎又朝野僉載裴炎為中書令時徐敬業)
(欲反令駱賔王畫計取裴炎同起事賔王足踏壁静思/食頃乃為謡曰一片火兩片火緋衣小兒當殿坐教炎)
(莊上小兒誦之并都下小兒皆唱炎乃訪學者令解之/召賔王數啖以寳物錦綺皆不言又賂以音樂妓女駿)
(馬亦不語乃將古忠臣烈士圖共觀之見司馬宣王賔/王欻然起曰此英雄丈夫也即説自古大臣執政多移)
(社稷炎大喜賔王曰但不知謡識如何耳炎告以謡言/片火緋衣之事賔王即下北面而拜曰此真人矣遂與)
(敬業等合謀揚州兵起炎從内應書與敬業等合謀唯/有青鵝字人有告者朝臣莫之能解則天曰此青字者)
(十二月鵝字者我自與也遂誅炎此/皆當時構䧟炎者所言耳非其實也)炎被収辭氣不屈
或勸炎遜辭以免炎曰宰相下獄安有全理(下遐嫁/翻下同)鳯
閣舍人李景諶證炎必反(鳯閣舍人中書舍/人也諶氏壬翻)劉景先及
鳯閣侍郎義陽胡元範(義陽舊曰平陽隋開皇初改曰/義陽劉昫曰義陽漢平氏縣之)
(義陽鄉也魏分南陽置義陽郡晉自/石城徙居仁順今申州理所是也)皆曰炎社稷元臣
有功於國悉心奉上天下所知臣敢明其不反太后曰
炎反有端顧卿不知耳對曰若裴炎為反則臣等亦反
也太后曰朕知裴炎反知卿等不反文武間證炎不反
者甚衆太后皆不聽俄并景先元範下獄丁亥以騫味
道檢校内史同鳯閣鸞臺三品李景諶同鳯閣鸞臺平
章事　魏思温說李敬業曰(説輸/芮翻)明公以匡復為辭宜
帥大衆鼓行而進直指洛陽(帥讀/曰率)則天下知公志在勤
王四面響應矣薛仲璋曰金陵有王氣且大江天險足
以為固不如先取常潤(潤州江左為京口重鎮隋為延/陵縣屬江都郡唐武徳三年置)
(潤州取潤浦/以為州名)為定霸之基然後北向以圖中原進無不
利退有所歸此良策也思温曰山東豪傑以武氏專制
憤惋不平(惋烏/貫翻)聞公舉事皆自蒸麥飯為糧伸鋤為兵
以俟南軍之至不乗此埶以立大功乃更蓄縮自謀巢
穴逺近聞之其誰不解體敬業不從使唐之奇守江都
將兵度江攻潤州(按舊志揚州至潤州四十八里潤州/古朱方之地漢為丹徒縣吳為京口)
(置京督以鎮又為徐陵督爾雅絶髙曰京其城因山為/壘縁江為境因謂之京口晉為南徐州隋置潤州取州)
(東潤浦為名尋/廢州唐復置)思温謂杜求仁曰兵埶合則彊分則弱
敬業不并力度淮収山東之衆以取洛陽敗在眼中矣
壬辰敬業陷潤州執刺史李思文(思考異曰唐紀云李/  文拒守四十餘日)
(而䧟按敬業九月丁丑起兵十一/月庚申敗纔四十四日耳今不取)以李宗臣代之思文
敬業之叔父也知敬業之謀先遣使間道上變(使疏吏/翻間古)
(莧翻上/時掌翻)為敬業所攻拒守久之力屈而陷思温請斬以
徇敬業不許謂思文曰叔黨於武氏宜改姓武潤州司
馬劉延嗣不降(江户/降翻)敬業將斬之思温救之得免與思
文皆囚於獄中延嗣審禮從父弟也(劉審禮戰沒於/青海從才用翻)曲
阿令河間尹元貞引兵救潤州(曲阿縣本雲陽秦始皇/改曰曲阿前漢屬㑹稽)
(郡後漢屬吳郡晉屬晉陵郡隋屬江都郡唐屬潤/州河間漢州鄉縣地屬涿郡隋為河間縣屬瀛州)戰敗
為敬業所擒臨以白刃不屈而死　丙申斬裴炎于都
亭(洛陽/都亭)炎將死顧兄弟曰兄弟官皆自致炎無分毫之
力今坐炎流竄不亦悲乎籍没其家無甔石之儲(甔都/濫翻)
劉景先貶普州刺史胡元範流瓊州而死(舊志瓊州至/兩京與崖州)
(道里/相類)裴炎弟子太僕寺丞伷先(伷直/又翻)年十七上封事請
見言事太后召見詰之曰汝伯父謀反尚何言伷先曰
臣為陛下畫計耳(上時掌翻見賢遍翻/詰去吉翻為于偽翻)安敢訴寃陛下
為李氏婦先帝棄天下遽攬朝政(朝直/遥翻)變易嗣子踈斥
李氏封崇諸武臣伯父忠於社稷反誣以辠戮及子孫
陛下所為如是臣實惜之陛下早宜復子明辟髙枕深
居則宗族可全不然天下一變不可復救矣(枕之任翻/復扶又翻)
太后怒曰胡白(胡何也白陳也/言何等陳白也)小子敢發此言命引出
伷先反顧曰今用臣言猶未晩如是者三太后命於朝
堂杖之一百長流瀼州(貞觀十二年李𢎞節遣欽州首/領寗師古尋劉方故道行逹交)
(趾開拓夷獠置瀼州取瀼水以名州也舊志曰瀼州無/兩京地里北至容州二百八十二里容州至京師五千)
(九百一十里至東都五千/四百八十五里瀼而章翻)炎之下獄也郎將姜嗣宗使
至長安劉仁軌問以東都事嗣宗曰嗣宗覺裴炎有異
於常乆矣仁軌曰使人覺之邪嗣宗曰然仁軌曰仁軌
有奏事願附使人以聞(下遐嫁翻將即亮翻/使䟽吏翻邪音耶)嗣宗曰諾
明日受仁軌表而還表言嗣宗知裴炎反不言太后覽
之命拉嗣宗於殿庭絞於都亭(先拉其幹而後絞殺之/還從宣翻又音如字拉)
(盧合/翻)　丁酉追削李敬業祖考官爵發冢斵棺復姓徐
氏　李景諶罷為司賔少卿(是年改鴻臚為司賔/諶氏壬翻少始照翻)以右
史武康沈君諒著作郎崔詧為正諫大夫同平章事
徐敬業聞李孝逸將至自潤州回軍拒之屯髙郵之下
阿溪(高郵縣漢屬廣陵國魏省晉武帝復置梁置廣業/郡隋廢郡以高郵縣屬江都郡唐屬揚州九域志)
(在州西北一百里宋白曰揚州天長縣本廣陵縣地唐/開元二十九年於下阿置千秋縣天寳五年改天長梁)
(曽於石梁置涇州以此言之/葢下阿溪即今石梁河也)使徐敬猷逼淮隂(淮隂縣/漢屬臨)
(淮郡晉屬廣陵郡後魏置淮隂郡隋廢入/山陽縣乾封元年分山陽復置屬楚州)别將韋超尉
遲昭屯都梁山(盱眙縣有都梁山將即/亮翻下同尉紆勿翻)李孝逸軍至臨
淮(臨淮/泗州)偏將雷仁智與敬業戰不利孝逸懼按兵不進
殿中侍御史魏元忠謂孝逸曰天下安危在兹一舉四
方承平日乆忽聞狂狡注心傾耳以俟其誅今大軍乆
留不進逺近失望萬一朝廷更命它將以代將軍(將即/亮翻)
(更工/衡翻)將軍何辭以逃逗撓之辠乎(逗音豆撓/奴教翻)孝逸乃引
軍而前壬寅馬敬臣擊斬尉遲昭於都梁山十一月辛
亥以左鷹揚大將軍黑齒常之為江南道大摠管討敬
業(是年改左右武衛/為左右鷹揚衛)韋超擁衆據都梁山諸將皆曰超
憑險自固士無所施其勇騎無所展其足且窮冦死戰
攻之多殺士卒不如分兵守之大軍直趣江都覆其巢
穴支度使薛克揚曰(唐制凡天下邊軍有支度使以計/軍資糧仗之用所費皆申度支㑹)
(計以長行㫖為準趣/七喻翻使䟽吏翻)超雖據險其衆非多今多留兵則
前軍勢分少留兵則終為後患(少詩/沼翻)不如先擊之其埶
必舉舉都梁則淮隂高郵望風瓦解矣魏元忠請先擊
徐敬猷諸將曰不如先攻敬業敬業敗則敬猷不戰自
擒矣若擊敬猷則敬業引兵救之是腹背受敵也元忠
曰不然賊之精兵盡在下阿烏合而來利在一决萬一
失利大事去矣敬猷出於博徒不習軍事其衆單弱人
情易揺(易以/豉翻)大軍臨之駐馬可克敬業雖欲救之計程
必不能及我克敬猷乗勝而進雖有韓白不能當其鋒
矣今不先取弱者而遽攻其彊非計也孝逸從之引兵
擊超超夜遁進擊敬猷敬猷脱身走庚申敬業勒兵阻
溪拒守後軍摠管蘇孝祥夜將五千人以小舟度溪先
擊之兵敗孝祥死士卒赴溪溺死者過半(將即亮翻溺/奴狹翻過古)
(禾/翻)左豹韜衛果毅漁陽成三朗為敬業所擒(是年改左/右威衛為)
(左右豹韜衛唐制諸府各有果毅都尉上府/從五品下中府正六品上下府從六品下)唐之奇紿
其衆曰(紿蕩/亥翻)此李孝逸也將斬之三朗大呼曰(呼火/故翻)我
果毅成三朗非李將軍也官軍今大至矣爾曹破在朝
夕我死妻子受榮爾死妻子籍没爾終不及我也遂斬
之孝逸等諸軍繼至戰數不利孝逸懼欲引退魏元忠
與行軍管記劉知柔言於孝逸曰風順荻乾(數所角翻/乾音干)
此火攻之利固請决戰敬業置陳既乆士卒多疲倦顧
望陳不能整孝逸進擊之因風縱火敬業大敗斬首七
千級溺死者不可勝紀(陳讀曰陣/勝音升)敬業等輕騎走入江
都挈妻子奔潤州將入海奔髙麗(麗力/知翻)孝逸進屯江都
分遣諸將追之乙丑敬業至海陵界阻風(海陵縣漢屬/臨淮後漢晉)
(屬廣陵梁置海陵郡隋廢郡為縣屬江都郡唐属揚州/今為㤗州九域志揚州東至海陵界九十八里又自海)
(陵東至海/一百七里)其將王那相斬敬業敬猷及駱賔王首來降
(縱考異曰唐紀初官軍逆風不利俄而風回甚勁孝逸/  火賊愳燒而潰敬業猷之奇求仁賔王走歸江都焚)
(簿書擕妻子潜蒜山下手書召宗臣敬業初與宗臣木/契為約時亡其契宗臣疑而不赴或云宗臣已歸順敬)
(業入海欲奔東夷至五陵界阻風偽將王那/相斬之來降餘黨赴水死今從實録唐統紀)餘黨唐之
奇魏思温皆捕得傳首神都揚潤楚三州平
　陳嶽論曰敬業茍能用魏思温之策直指河洛專以
　匡復為事縱軍敗身戮亦忠義在焉而妄希金陵王
　氣是真為叛逆不敗何待
敬業之起也使敬猷將兵五千循江西上(將即亮翻/上時掌翻)略
地和州前𢎞文館學士歴陽髙子貢帥鄉里數百人拒
之敬猷不能西以功拜朝散大夫成均助教(歴陽縣漢/属九江郡)
(晉置歴陽郡暨至北齊與梁通和置和州隋唐因之后/改國子監為成均監按唐六典𢎞文館以五品以上為)
(學士國子助教則從六品上耳掌佐博士分經以教授/朝散大夫從五品下帥讀曰率朝直遥翻散悉亶翻)
　丁卯郭待舉罷為左庶子以鸞臺侍郎韋方質為鳯
閣侍郎同平章事方質雲起之孫也(韋雲起仕/隋唐之間)　十二
月劉景先又貶吉州貟外長史郭待舉貶岳州刺史(岳/州)
(京師東南二千二百三十七里/至東都一千八百一十六里)初裴炎下獄單于道安
撫大使左武衛大將軍程務挺密表申理由是忤㫖(下/遐)
(嫁翻單音蟬使疏/吏翻忤五故翻)務挺素與唐之奇杜求仁善或譛之
曰務挺與裴炎徐敬業通謀癸卯遣左鷹揚將軍裴紹
業即軍中斬之(羣考異曰唐統紀曰既而太后震怒召/  臣謂曰朕於天下無負羣臣皆知之)
(乎羣臣曰唯太后曰朕事先帝二十餘年憂天下至矣/公卿富貴皆朕與之天下安樂朕長飬之及先帝弃羣)
(臣以天下託顧於朕不愛身而愛百姓今為戎首皆出/於將相羣臣何負朕之深也且卿軰有受遺老臣倔彊)
(難制過裴炎者乎有將門貴種能糾合亡命過徐敬業/者乎有握兵宿將攻戰必勝過程務挺者乎此三人者)
(人望也不利於朕朕能戮之卿等有能過此三者當即/為之不然須革心事朕無為天下笑羣臣頓首不敢仰)
(視曰唯太后所使恐武后/亦不至輕淺如此今不取)籍没其家突厥聞務挺死所
在宴飲相慶又為務挺立祠(為于/偽翻)每出師必禱之太后
以夏州都督王方翼與務挺連職素相親善且廢后近
屬徵下獄(夏户雅翻/下遐嫁翻)流崖州而死(舊志崖州至京師七/千四百六十里至東)
(都六千/三百里)
垂拱元年春正月丁未朔赦天下改元　太后以徐思
文為忠特免緣坐拜司僕少卿(縁坐者縁親黨而坐罪/也光宅改太僕為司僕)
謂曰敬業改卿姓武朕今不復奪也(復扶又翻思考異/曰實録云  文表)
(請改姓武許之葢太后有此/言思文因請之也今從唐紀)　庚戍以騫味道守内史
(内史中/書令)　戊辰文昌左相同鳯閣鸞臺三品樂城文獻
公劉仁軌薨(文昌左相即/尚書左僕射)　二月癸未制朝堂所置登
聞鼓及肺石(登聞鼓在西朝堂肺石/在東朝堂朝直遥翻)不須防守有撾鼓
立石者令御史受狀以聞(撾則/𤓰翻)　乙巳以春官尚書武
承嗣秋官尚書裴居道(光宅以禮部為春官刑部為/秋官尚辰羊翻嗣祥吏翻)右
肅政大夫韋思謙(右肅政大夫/右御史大夫)並同鳯閣鸞臺三品
突厥那史那骨篤禄等數冦邊以左玉鈐衛中郎將淳
于處平為陽曲道行軍摠管擊之(厥九勿翻數所角翻/鈐其廉翻將即亮翻)
(處昌吕翻陽曲縣自漢以來屬太原郡隋惡其名改曰/陽直武德三年分置汾陽縣七年省陽直縣改汾陽為)
(陽曲縣仍/移治陽直)　正諫大夫同平章事沈君諒罷　三月正
諫大夫同平章事崔詧罷　丙辰遷廬陵王于房州(舊/志)
(房州京師南一千一百九十五里至東都一千一百八/十五里杜佑曰房州古麇庸二國之地春秋楚子敗麇)
(師於房渚即此曹魏為新城郡竹/山縣則古庸國秦漢之上庸縣也)　辛酉武承嗣罷
辛未頒垂拱格　朝士有左遷詣宰相自訴者内史騫
味道曰此太后處分(朝直遥翻處昌/吕翻分扶問翻)同中書門下三品
劉禕之曰縁坐改官由臣下奏請太后聞之夏四月丙
子貶味道為青州刺史加禕之太中大夫(太中大夫從/四品上劉禕)
(之本職豫王府司馬/王府司馬從四品下)謂侍臣曰君臣同體豈得歸惡於
君引善自取乎　癸未突厥冦代州淳于處平引兵救
之至忻州為突厥所敗(敗補/邁翻)死者五千餘人　丙午以
裴居道為内史納言王德真流象州(象州至京師四千/九百八十九里)
　己酉以冬官尚書蘇良嗣為納言(光宅改工/部為冬官)　壬戌
制内外九品以上及百姓咸令自舉(令有才者咸得自/言以求進用令力)
(丁/翻)　壬申韋方質同鳯閣鸞臺三品　六月天官尚書
韋待價同鳯閣鸞臺三品(光宅改吏/部為天官)待價萬石之兄也
　同羅僕固等諸部叛遣左豹韜衛將軍劉敬同發河
西騎士出居延海以討之(甘州刪丹縣北渡張掖河西/北行出合黎山峽口傍河東)
(壖屈曲東北行千里有寧冦軍/軍東北有居延海騎奇寄翻)同羅僕固等皆敗散敇
僑置安北都䕶府於同城以納降者(同城即刪丹之同/城守捉天寳二載)
(改為寧冦軍/降戸江翻)　秋七月己酉以文昌左丞魏𤣥同為鸞
臺侍郎同鳯閣鸞臺三品(文昌左丞即/尚書左丞)　詔自今祀天
地髙祖太宗髙宗皆配坐(坐徂/臥翻)用鳯閣舍人元萬頃等
之議也　九月丁卯廣州都督王果討反獠平之(獠魯/皓翻)
　冬十一月癸卯命天官尚書韋待價為燕然道行軍
大摠管以討吐蕃(燕因肩翻吐/從暾入聲)初西突厥興㫺亡繼往
絶可汗既死十姓無主部落多散亡太后乃擢興㫺亡
之子左豹韜衛翊府中郎將元慶(唐諸衛皆有翊府中/郎將郎將將即亮翻)
為左玉鈐衛將軍兼崑陵都䕶襲興昔亡可汗押五咄
陸部落(鈐其廉翻可從刋入/聲汗音寒咄當沒翻)　麟臺正字射洪陳子昂
(光宅改秘書省為麟臺正字正九品下掌刋正文字射/洪縣屬梓州漢郪縣地後魏分置射江縣以婁縷灘東)
(六里有射江西/魏訛為射洪)上疏以為朝廷遣使廵察四方不可任
非其人(上時掌翻使/疏吏翻下同)及刺史縣令不可不擇比年百姓
疲於軍旅不可不安(比毗/至翻)其略曰夫使不擇人則黜陟
不明刑罰不中(夫音扶中/竹仲翻)朋黨者進貞直者退徒使百
姓修飾道路送往迎來無所益也諺曰欲知其人觀其
所使不可不慎也又曰宰相陛下之腹心刺史縣令陛
下之手足未有無腹心手足而能獨理者也又曰天下
有危機禍福因之而生機静則有福機動則有禍百姓
是也百姓安則樂其生(樂音/洛)不安則輕其死輕其死則
無所不至祅逆乘釁天下亂矣(祅於/喬翻)又曰隋煬帝不知
天下有危機而信貪佞之臣冀収夷狄之利卒以滅亡
(卒子/恤翻)其為殷鑒豈不大哉　太后修故白馬寺以僧懐
義為寺主(姚思廉曰漢明帝時西域以白馬負佛經送/洛因立白馬寺魏収曰漢立白馬寺於洛城)
(雍闗西按此故洛城也/唐之洛城乃隋所遷)懐義鄠人(鄠音/户)本姓馮名小寳
賣藥洛陽市因千金公主以進(千金公主/髙祖女)得幸於太后
太后欲令出入禁中乃度為僧名懐義又以其家寒微
令與駙馬都尉薛紹合族命紹以季父事之(薛紹尚后/女太平公)
(主/)出入乗御馬宦者十餘人侍從(從才/用翻)士民遇之者皆
奔避有近之者(近其/靳翻)輒檛其首流血(檛其/𤓰翻)委之而去任
其生死見道士則極意敺之仍髠其髮而去朝貴皆匍
匐禮謁(敺烏口翻朝直遥翻/匍薄乎翻匐蒲比翻)武承嗣武三思皆執僮僕
之禮以事之為之執轡(為于/偽翻)懐義視之若無人多聚無
頼少年度為僧縱横犯法(少詩照翻/横下孟翻)人莫敢言右臺御
史馮思勗屢以法繩之(右臺右肅/政臺也)懐義遇思朂於途令
從者敺之幾死(幾居/依翻)
二年春正月太后下詔復政於皇帝睿宗知太后非誠
心奉表固讓太后復臨朝稱制(復扶又翻/朝直遥翻)辛酉赦天下
　二月辛未朔日有食之　右衛大將軍李孝逸既克
徐敬業聲望甚重武承嗣等惡之數譛於太后左遷施
州刺史(惡烏路翻數所角翻施州漢巫縣地吳分巫立/沙渠縣後周於縣置施州隋廢州為清江郡唐)
(復置施州在京師南二千七百/九里至東都二千八百一十里)　三月戊申太后命鑄
銅為匭(匭居/洧翻)其東曰延恩獻賦頌求仕進者投之南曰
招諫言政得失者投之西曰伸寃有寃抑者投之北曰
通𤣥言天象災變及軍機祕計者投之(四匭各依/其方色)命正
諫補闕拾遺一人掌之(正諫即諫議大夫也垂拱元年/置左右補闕各一人從七品上)
(左右拾遺各一人從八品上掌供奉諷諫行/立次左右史之下左属門下省右属中書省)先責識官
(識官猶今/之保識)乃聽投表疏(疏所/去翻)徐敬業之反也侍御史魚
承曄之子保家教敬業作刀車及弩敬業敗僅得免太
后欲周知人間事保家上書請鑄銅為匭以受天下密
奏(上時/掌翻)其器共為一室中有四隔上各有竅以受表䟽
可入不可出太后善之(作考異曰統紀唐厯皆云八月/  銅匭今從實録舊本紀又朝)
(野僉載作魚思咺云上欲作匭召工匠無人作得者/思咺應制為之甚合規矩遂用之今從御史臺記)未
幾其怨家投匭(怨於元翻/幾居豈翻)告保家為敬業作兵器殺傷
官軍甚衆遂伏誅(為于/偽翻)太后自徐敬業之反疑天下人
多圗已又自以久專國事且内行不正(行下/孟翻)知宗室大
臣怨望心不服欲大誅殺以威之乃盛開告密之門有
告密者臣下不得問皆給驛馬(唐制乗傳日四驛乗驛/日六驛凡給馬者一品)
(八匹二品六匹三品五匹四品五品四匹六品三匹七/品以下二匹給傳乗者一品十馬二品九馬三品八馬)
(四品五品四馬六品七品二馬八品九品一馬三品已/上敕召者給四馬五品三馬六品已下有差一驛三十)
(里/)供五品食(唐六典四品五品常食料七盤每日細米/二升麫二升三合酒一升半羊肉三分瓜)
(兩顆鹽豉葱薑葵韭之属各有差/新唐志五品食料雜用錢月六百)使詣行在雖農夫樵
人皆得召見廩於客舘(客館屬鴻臚寺典客令/廩者廩給之見賢遍翻)所言或
稱㫖則不次除官(稱尺/證翻)無實者不問於是四方告密者
蜂起人皆重足屏息(重直龍翻/屏必郢翻)有胡人索元禮(索蘇/各翻)知
太后意因告密召見擢為游擊將軍令案制獄(見賢遍/翻令力)
(丁/翻)元禮性殘忍推一人必令引數十百人太后數召見
賞賜以張其權(數所角翻/張知亮翻)於是尚書都事長安周興(唐/尚)
(書都省有都事管諸司/主事令史尚辰羊翻)萬年人來俊臣之徒效之紛紛
繼起興累遷至秋官侍郎俊臣累遷至御史中丞相與
私畜無賴數百人(畜吁/玉翻)專以告密為事欲陷一人輙令
數處俱告事狀如一俊臣與司刑評事洛陽萬國俊(光/宅)
(改大理為司刑評事/從八品掌出使推劾)共撰羅織經數千言教其徒網羅
無辜織成反狀構造布置皆有支節太后得告密者輒
令元禮等推之競為訊囚酷法有定百脉突地吼死豬
愁求破家反是實等名號或以椽闗手足而轉之謂之
鳯皇曬翅或以物絆其腰引枷向前謂之驢駒㧞撅(椽/重)
(縁翻曬所賣翻絆/博慢翻撅其月翻)或使跪捧枷累甓其上謂之仙人獻
果或使立髙木引枷尾向後謂之玉女登梯或倒懸石
縋其首或以醋灌鼻或以鐵圏轂其首而加楔(枷音加/甓扶歴)
(翻縋馳偽翻圏丘貟翻轂/呼角翻急束也楔先結翻)至有腦裂髓出者每得囚輙
先陳其械具以示之皆戰栗流汗望風自誣每有赦令
俊臣輙令獄卒先殺重囚然後宣示太后以為忠益寵
任之中外畏此數人甚於虎狼麟臺正字陳子昂上䟽
(上時掌翻/䟽所據翻)以為執事者疾徐敬業首亂唱禍將息姦源
窮其黨與遂使陛下大開詔獄重設嚴刑有迹涉嫌疑
辭相逮引莫不窮捕考案至有姦人熒惑乗險相誣紏
告疑似冀圖爵賞恐非伐罪弔人之意也臣竊觀當今
天下百姓思安乆矣故揚州搆逆殆有五旬而海内晏
然纎塵不動陛下不務𤣥黙以救疲人而反任威刑以
失其望臣愚暗昧竊有大惑伏見諸方告密囚累百千
軰及其窮竟百無一實陛下仁恕又屈法容之遂使奸
惡之黨快意相讐睚眦之嫌即稱有密一人被訟(被皮/義翻)
百人滿獄使者推捕冠葢如市或謂陛下愛一人而害
百人天下喁喁(喁魚/容翻)莫知寧所臣聞隋之末代天下猶
平楊𤣥感作亂不踰月而敗天下之弊未至土崩蒸人
之心猶望樂業(蒸人猶蒸民也避太宗/諱改民為人樂音洛)煬帝不悟遂使
兵部尚書樊子葢專行屠戮大窮黨與海内豪士無不
罹殃遂至殺人如麻流血成澤(事見一百八十/二卷大業九年)天下靡
然始思為亂於是雄傑並起而隋族亡矣夫大獄一起
不能無濫寃人吁嗟感傷和氣羣生癘疫水旱隨之人
既失業則禍亂之心怵然而生矣古者明王重慎刑法
葢懼此也昔漢武帝時巫蠱獄起使太子奔走兵交宫
闕無辜被害者以千萬數宗廟幾覆賴武帝得壺闗三
老書廓然感悟夷江充三族(事見二十二卷漢武帝征/和二年三年幾居依翻)
餘獄不論天下以安爾古人云前事之不忘後事之師
(史記太史/公之言)伏願陛下念之太后不聽　夏四月太后鑄
大儀置北闕(北闕葢在/𤣥武門外)　以岑長倩為内史六月辛未
以蘇良嗣為左相同鳯閣鸞臺三品韋待價為右相己
卯以韋思謙為納言蘇良嗣遇僧懐義於朝堂懐義偃
蹇不為禮良嗣大怒命左右捽曵批其頰數十(捽昨沒/翻批蒲)
(列翻擊也/又匹迷翻)懐義訴於太后太后曰阿師當於北門出入
(阿烏/葛翻)南牙宰相所往來勿犯也太后託言懐義有巧思
(思相/吏翻)故使入禁中營造補闕長社王求禮上表(長社漢/縣隋改)
(曰穎川武徳四年復/舊帯許州上時掌翻)以為太宗時有羅黑黑善彈琵琶
太宗閹為給使使教宫人陛下若以懐義有巧性欲宫
中驅使者臣請閹之庶不亂宫闈表寢不出　秋九月
丁未以西突厥繼往絶可汗之子斛瑟羅為右玉鈐衛
將軍襲繼往絶可汗押五弩失畢部落　己巳雍州言
新豐縣東南有山踊出(雍於用翻實考異曰統紀在十/二月今從  録  程大昌曰武)
(后改新豐為慶山縣其説曰時因雷雨踊出一山故取/以為名而其何以輙湧也不言其以也此即在位小人)
(共加傳㑹也至兩京道里志則言其詳矣曰慶山踊出/初時六七尺漸高至三百尺則非一旦驟為三百尺也)
(自六七尺日日纍増至三百尺是積力為之非一夜/雷雨頓能突兀如許也此為人力所成大不難見)改
新豐為慶山縣(新豐自漢以/來屬京兆)四方畢賀江陵人俞文俊
上書(江陵縣/帯荆州)天氣不和而寒暑併人氣不和而疣贅生
地氣不和而塠阜出(疣音尤贅之芮/翻塠都回翻)今陛下以女主處
陽位反易剛柔故地氣塞隔(塞悉則翻/處昌吕翻)而山變為災陛
下謂之慶山臣以為非慶也臣愚以為宜側身修德以
答天譴不然殃禍至矣太后怒流於嶺外後為六道使
所殺(六道使見後二百五卷/長夀二年使䟽吏翻)　突厥入冦左鷹揚衛大
將軍黑齒常之拒之至兩井遇突厥三千餘人見唐兵
皆下馬擐甲常之以二百餘騎衝之(擐音宦騎/奇寄翻)皆弃甲
走日暮突厥大至常之令營中然火東南又有火起虜
疑有兵相應遂夜遁　狄仁傑為寧州刺史右臺監察
御史晉陵郭翰廵察隴右所至多所按劾(監古銜翻劾/户槩翻又户)
(得/翻)入寧州境耆老歌刺史德美者盈路翰薦之於朝(朝/直)
(遥/翻)徵為冬官侍郎
　
　
　
　
　資治通鑑卷二百三
