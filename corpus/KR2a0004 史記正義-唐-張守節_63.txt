史記正義卷六十一
　　　　　　　　　　　　　唐　張守節　撰
老子伯夷列傳第一(其人形跡可序列故云列傳老子荘子/開元二十三年奉勑升為列傳首)
(處夷齊上然漢武帝之時佛教未興道教已説道則禁/惡咸致正理制禦邪人未有佛教可導故列老荘於申)
(韓之上今既佛道齊妙興耼/法乖流理居列傳之首也)　史記六十一
老子者(朱韜玉禮及神仙傳云老子楚國苦縣瀬鄉曲/仁里人姓李名耳字伯陽一名重耳外字老身)
(長八尺八寸黄色美眉長耳大目廣額踈齒方口厚唇/額有三五達理日角月懸鼻有雙柱耳有三門足蹈二)
(二五手把十丈周時人李母八十一年而生又𤣥妙玉/女夢流星入口八十一載逍遥李樹下廼割左腋而生)
(又云𤣥妙玉女夢流星入口而有脤七十二年而生老/子又上元經云李母晝夜見五色珠大如弹丸自天下)
(因吞之即有脤張君相云君子者是號非名老考也子/孳也考教衆理達成聖孳乃孳生萬物善化濟物無遺)
(也/)楚苦縣厲鄉曲仁里人也(國年表云淮陽國景帝三/年廢至天漢脩史之時楚)
(節王純都彭城相近疑苦此時屬楚國故太史公書之/括地志云苦縣在亳州谷陽縣界有老子宅及廟廟中)
(有九井尚存在今亳州真源縣也厲音頼晉太康/地記云苦縣城東有瀬鄉祠老子所生地也)姓李
氏名耳字伯陽謚曰耼(耼耳漫無輪地神仙傳云外字/曰耼按字號也疑老子耳漫無)
(輪故出號/曰耼也)周守藏室之史也(藏在/浪反)孔子適周將問禮於
老子老子曰子所言者其人與骨皆已朽矣獨其言在
耳且君子得其時則駕不得其時則蓬累而行(蓬沙磧/上轉蓬)
(也累轉行貎也言君子得明主則駕車而事不遭時則/若蓬轉流移而行可止則止也蓬其狀若皤蒿細葉蔓)
(生於沙幕中風吹則根斷隨風/轉移也皤蒿江東呼為斜蒿云)吾聞之良賈深藏若虛
君子盛徳容貎若愚去子之驕氣與多欲態色與滛志
(恣熊之容色與滛欲之志/皆無益於夫子湏去除也)是皆無益於子之身吾所以
告子若是而已孔子去謂弟子曰鳥吾知其能飛魚吾
知其能游獸吾知其能走走者可以為罔游者可以為
綸飛者可以為矰至於龍吾不能知其乘風雲而上天
吾今日見老子其猶龍邪老子脩道徳其學以自隠無
名為務居周乆之見周之衰廼遂去至闗(抱朴子云老/子西遊遇闗)
(令尹喜於散闗為喜著道徳經一卷謂之老子或以為/函谷関括地志云散闗在岐州陳倉縣東南五十二里)
(函谷闗在陕州桃/林縣西南十二里)闗令尹喜曰子將隠矣彊為我著書
(彊其兩反/為于偽反)於是老子廼著書上下篇言道徳之意五千
餘言而去莫知其所終或曰老莱子亦楚人也(太史公/疑老子)
(或是老菜子故書之列仙傳云老菜子楚人當時世亂/逃世耕於䝉山之陽莞葭為牆蓬蒿為室杖木為牀蓍)
(丈為席葅艾為食墾山播種五穀楚王至門迎之遂去/至於江南而止曰鳥獸之毛可績而衣其遺粒足食也)
著書十五篇言道家之用與孔子同時云葢老子百有
六十餘嵗或言二百餘嵗(盖或皆疑辭也世不的知故/言葢及或也王清云老子以)
(周平王時見衰於是去孔子世家云孔子問禮於老子/在周景王時孔子盖年三十也去平王十二王此傳云)
(儋即老子也秦獻公與烈王同時去平王二十一王説/者不一不可知也故葛仙公序云老子體于自然生乎)
(大始之先起乎無因經/厯天地終始不可稱載)以其脩道而養夀也自孔子死
之後百二十九年而史記周太史儋見秦獻公曰始秦
與周合而離離五百嵗而復合合七十嵗而霸王者出
焉或曰儋即老子或曰非也世莫知其然否老子隠君
子也老子之子名宗宗為魏將封于叚干宗子注(之樹/反)
注子宫宫𤣥孫假(作瑕/音霞)假仕於漢孝文帝而假之子解
為膠西王卬太傅因家于齊焉世之學老子者則絀儒
學儒學亦絀老子道不同不相為謀豈謂是邪李耳無
為自化清静自正(此都結老子之教也言無所造為/而自化清浄不撓而民自歸正也)
莊子者䝉人也(郭縁生述征記云蒙/縣荘周之本邑也)名周周嘗為蒙漆
園吏(括地志云漆園故城在曹州冤句縣北十七里/此云荘周為漆園吏即此按其城古屬蒙縣)與
梁恵王齊宣王同時其學無所不闚然其要本歸於老
子之言故其著書十餘萬言大抵率寓言也(率音律寓/音遇率猶)
(類也寓/寄也)作漁父盗跖胠篋(胠音丘魚反篋音苦頬反胠/開也篋箱類也此荘子三篇)
(名皆誣毁自古聖君賢臣孔子之徒營/求名譽成以䘮身非抢素任真之道也)以詆訿孔子之
徒以明老子之術畏累虚亢桑子之屬皆空語無事實
(荘子云庚桑楚者老子弟子北居畏累之山成􁀙云山/在魯亦云在深州此篇寄庚桑楚以明至人之徳衞生)
(之經若槁木無情死灰無心禍福不至惡有人災言/荘子雜篇庚桑楚已下皆空設言語無有實事也)然
善屬書離辭(屬音燭離辭猶/力折其辭句也)指事類情用剽剥儒墨
(剽疋妙反剽/猶攻撃也)雖當世宿學不能自解免也其言洸洋自
恣以適巳(洋音翔/巳音祀)故自王公大人不能器之楚威王聞
莊周賢(威王當周顯/王三十年)使使厚幣迎之許以為相荘周笑
謂楚使者曰千金重利卿相尊位也子獨不見郊祭之
犧牛乎飬食之數嵗衣以文繡以入太廟當是之時雖
欲為孤豚豈可得乎(不羣也豚小猪臨宰時/願為孤小豚不可得也)子亟去無
汚我我寧游戲汚瀆之中自快無為有國者所覊終身
不仕以快吾志焉(荘子云荘子釣於濮水之上楚王使/大夫往曰願以境内累荘子持竿不)
(顧曰吾聞楚有神龜死二千嵗矣巾笥藏之廟堂之上/此龜寕無為留骨而貴乎寕生曵尾泥中乎大夫曰寧)
(曵尾塗中荘子曰往矣吾將/曵尾於塗中與此傳不同也)
夫學者載籍極博猶考信於六藝詩書雖缺然虞夏
之文可知也堯將遜位讓於虞舜舜禹之間岳牧咸薦
乃試之於位典職數十年(舜禹皆典職事二十/餘年然後踐帝位)功用既
興然後授政示天下重器王者大統𫝊天下若斯之難
也而說者曰堯讓天下於許由(皇甫謐髙士傳云許由/字武仲堯聞致天下而)
(讓焉乃退而遁於中嶽穎水之陽箕山之下隠堯/又召為九州長由不欲聞之洗耳於穎水濵時有)
(巢父牽犢欲飲之見由洗耳問其故對曰堯欲召我/為九州長惡聞其聲是故洗耳巢父曰子若處髙岸)
(深谷人道不通誰能見子子故浮游欲聞求其名譽汙/吾犢口牽犢上流飲之許由歿葬此山亦名許由山在)
(洛州陽城縣/南十三里)許由不受耻之逃隠及夏之時有卞隨務
光者此何以稱焉(經史唯稱伯夷叔齊不及許由卞隨/務光者不少槩見何以哉故言何以)
(稱焉為不/稱説之也)
太史公曰余登箕山其上葢有許由冡云孔子序列古
之仁聖賢人如吴太伯伯夷之倫詳矣余以所聞由光
義至髙其文辭不少槩見何哉(槩古/代反)孔子曰伯夷叔齊
不念舊惡怨是用希求仁得仁又何怨乎余悲伯夷之
意睹軼詩可異焉
其傳曰伯夷叔齊孤竹君之二子也(括地志云孤竹/古城在盧龍縣)
(南十二里殷時/諸侯孤竹國也)父欲立叔齊及父卒叔齊讓伯夷伯夷
曰父命也遂迯去叔齊亦不肯立而逃之國人立其中
子於是伯夷叔齊聞西伯昌善飬老盍往歸焉及至西
伯卒武王載木主號為文王東伐紂伯夷叔齊叩馬而
諌曰父死不葬爰及干戈可謂孝乎以臣弑君可謂仁
乎左右欲兵之太公曰此義人也扶而去之武王已平
殷亂天下宗周而伯夷叔齊耻之義不食周粟隠於首
陽山(曹大家注幽通賦云夷齊餓於首陽山在隴西首/又戴延之西征記云洛陽東北首陽山有夷齊祠)
(今在偃師縣西北又孟子云夷齊避紂居北海之濵首/陽山説文云首陽山在遼西史𫝊及諸書夷齊餓於首)
(陽凡五所各有案據先後不詳荘子云伯夷叔齊西至/岐陽見周武王伐殷曰吾聞古之士遭治世不避其任)
(遇亂世不為苟存今天下闇周徳衰其並乎周以塗吾/身也不若避之以絜吾行二子比至於首陽之山遂飢)
(餓而死又下詩登彼西山是今清源縣首/陽山在岐陽西北明即夷齊餓死處也)采薇而食之
(陸機毛詩草木䟽云薇山菜也莖葉皆似小豆/蔓生其味亦如小荳藿可作羹亦可生食也)及餓且
死作歌其辭曰登彼西山兮采其薇矣以暴易暴兮不
知其非矣神農虞夏忽焉沒兮我安適歸矣于嗟徂兮
命之衰矣遂餓死於首陽山由此觀之怨耶非耶或曰
天道無親常與善人若伯夷叔齊可謂善人者非耶積
仁絜行如此而餓死且七十子之徒仲尼獨薦顔淵為
好學然回也屢空糟糠不厭而卒蚤夭天之報施善人
其何如哉盗跖日殺不辜(按蹠者黄帝時大盗之名以/栁下恵弟為天下大盗故世)
(放古號/之盗蹠)肝人之肉暴戾恣睢(睢仰白目怒貎也言盗蹠/兇暴惡戾恣性怒白目也)
聚黨數千人横行天下竟以夀終(括地志云盗跖冡在/陕州河北縣西二十)
(里河北縣本漢大陽縣也又今/齊州平陵縣有盗跖冡未詳也)是遵何徳哉此其尤大
彰明較著者也若至近世操行不軌専犯忌諱而終身
逸樂富厚累世不絶或擇地而蹈之(謂北郭駱鮑/焦等是也)時然
後出言行不由徑非公正不發憤而遇禍災者不可勝
數也余甚惑焉儻所謂天道是耶非耶(儻音他蕩反儻/末定之詞也為)
(天道不敢的言/是非故云儻也)子曰道不同不相為謀亦各從其志也
(太史公引孔子之言證前事也言天道人/道不同一任其運遇亦各從其志意也)故曰富貴如
可求雖執鞭之士吾亦為之如不可求從吾所好嵗寒
然後知松栢之後凋舉世混濁清士乃見(言天下泯亂/清潔之士不)
(撓不苟合/於盗跖也)豈以其重若彼其輕若此哉(重謂盗跖等也/輕謂夷齊由光)
(等/也)君子疾沒世而名不稱焉(君子疾沒後懼名埋滅而/不稱若夷齊顔回絜行立)
(名後代稱述亦太史公欲/漸見已立名著述之美也)賈子曰貪夫狥財(徇財迅反/徇求也瓚)
(云己身從/物曰徇)烈士徇名夸者死權衆庶馮生(太史公引賈/子譬作史記)
(若貪夫徇名夸者死權/衆庶貪生乃成其史記)同明相照同類相求(天欲雨而/柱礎潤謂)
(同徳者/相應)雲從龍風從虎聖人作而萬覩(此有識也聖人/有飬生之徳萬)
(物有長養之情故相感應也此以上至同明相照是周/易乾象辭也太史公引此等相感者欲見述作之意合)
(萬物有睹也孔子歿後五百嵗而已當之故作史記使/萬物見覩之也太史公序傳云先人有言自周公卒五)
(百嵗而有孔子孔子卒後至於今五百嵗有能紹明世/正易傳繼春秋本詩書禮樂之際意在斯乎小子何敢)
(讓焉作述六經云易著天地隂陽四時五行故長於變/禮經紀人倫故長於行書記先王之事故長於政詩記)
(山川谿谷禽獸草木牝牡雌雄故長於風樂樂所立故/長於和春秋辨是非故長於治人是故禮以節人樂以)
(發和書以導事詩以達意易以道化春秋以道義撥/亂世反之正莫近於春秋按述作而萬物睹見)伯
夷叔齊雖賢得夫子而名益彰(伯夷叔齊雖有賢行/得夫子稱揚而名益)
(彰著萬物雖有生養之性得/太史作述而世事益睹見)顔淵雖篤學附驥尾而行
益顯巖穴之士趨舎有時若此類名堙滅而不稱悲夫
(趨音趨舎音捨趨向也捨廢也言隠處之士時有/附驥尾而名曉逹若堙滅不稱數者亦可悲痛)閭巷
之人欲砥行立名者(砥音㫖礪行脩徳在鄉閭者若不/託貴大之士何得封侯爵賞而名)
(留後/代也)非附青雲之士惡能施於後世哉
　
　
　
　
　
　
　
　
　
　
　
　史記正義卷六十一
