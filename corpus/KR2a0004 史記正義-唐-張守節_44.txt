史記正義卷四十二
　　　　　　　　　　　　唐　張守節　撰
鄭世家第十二　　　　　　史記四十二
鄭桓公友者周厲王少子而宣王庻弟也宣王立二十
二年友初封於鄭封三十三嵗百姓皆便爱之幽王以
為司徒和集周民周民皆説河雒之間人便思之為司
徒一嵗幽王以褒后故王室治多邪諸侯或畔之於是
桓公問太史伯曰王室多故予安迯死乎太史伯對曰
獨雒之東土河濟之南可居公曰何以對曰地近虢鄶
(括地志云洛州汜水縣古東虢叔之國東虢君/也又云故鄶城在鄭州新鄭縣東北三十二里)虢鄶之
君貪而好利百姓不附今公為司徒民皆爱公公誠請
居之虢鄶之君見公方用事輕分公地公誠居之虢鄶
之民皆公之民也公曰吾欲南之江上何如對曰昔祝
融為髙辛氏火正其功大矣而其於周未有興者楚其
後也周衰楚必興興非鄭之利也公曰吾欲居西方何
如對曰其民貪而好利難久居公曰周衰何國興者對
曰齊秦晋楚乎夫齊姜姓伯夷之後也伯夷佐堯典禮
秦嬴姓伯繄之後也伯繄佐舜懐柔百物及楚之先皆
嘗有功於天下而晉武王克紂後成王封叔虞于唐其
地阻險以此有徳與周衰並亦必興矣桓公曰善於是
卒言王東徙其名雒東而虢鄶果獻十邑竟國之二嵗
犬戎殺幽王於驪山下并殺桓公鄭人共立其子掘突
(上求勿反/下户骨反)是為武公武公十年娶申侯女(括地志云故/申城在鄧州)
(南陽縣北三十里左傳/云鄭武公取於申也)為夫人曰武姜生太子寤生生
之難及生夫人弗爱後生少子叔叚叚生易夫人爱之
二十七年武公疾夫人請公欲立叚為太子公弗聴是
嵗武公卒寤生立是為荘公荘公元年封弟叚於京號
太叔祭仲曰京大於國非所以封庻也荘公曰武姜欲
之我弗敢奪也叚至京繕治甲兵與其母武姜謀襲鄭
二十二年叚果襲鄭武姜為内應荘公發兵伐叚叚走
伐京京人畔叚叚出奔鄢(鄔音烏古反今新鄭縣南鄔頭/有村多方家舊作鄢音偃杜預)
(云鄢今/鄢陵也)鄢潰叚出奔共(按今衛州共/城縣是也)於是荘公遷其母
武姜於城頴(疑許州臨/頴縣是也)誓言曰不至黄泉毋相見也居
嵗餘已悔思母頴谷之考叔(括地志云穎水源出洛/州嵩髙縣東南三十里)
(陽乾山今俗名穎山泉源出山之東谷其側有古人居/處俗名為頴墟故老云是頴考之故居即酈元注水經)
(所謂穎/谷也)有獻於公公賜食考叔曰臣有母請君食賜臣
母荘公曰我甚思母惡負盟奈何考叔曰穿地至黄泉
則相見矣於是遂從之見母二十四年宋繆公卒公子
馮奔鄭鄭侵周地取禾二十五年衛州吁弑其君桓公
自立與宋伐鄭以馮故也二十七年始朝周桓王桓王
怒其取禾弗禮也二十九年荘公怒周弗禮與魯易祊
許田三十三年宋殺孔父三十七年荘公不朝周周桓
王率陳蔡虢衛伐鄭荘公與祭仲髙渠彌發兵自救王
師大敗祝瞻射中王臂祝瞻請從之鄭伯止之曰犯長
且難之况敢陵天子乎乃止夜令祭仲問王疾三十八
年北戎伐齊齊使求救鄭遣太子忽将兵救齊齊釐公
欲妻之忽謝曰我小國非齊敵也時祭仲與俱勸使取
之曰君多内寵太子無太援将不立三公子皆君也所
謂三公子者太子忽其弟突次弟子亹也四十三年鄭
荘公卒初祭仲甚有寵於荘公荘公使為卿公使娶鄧
女生太子忽故祭仲立之是為昭公荘公又娶宋雍氏
女生厲公突雍氏有寵於宋宋荘公聞祭仲之立忽乃
使人誘召祭仲而執之曰不立突将死亦執突以求賂
焉祭仲許宋與宋盟以突歸立之昭公忽聞祭仲以宋
要立其弟突九月辛亥忽出奔衛己亥突至鄭立是為
厲公厲公四年祭仲専國政厲公患之隂使其壻雍糾
欲殺祭仲糾妻祭仲女也知之謂其母曰父與夫孰親
母曰父一而已人盡夫也女乃告祭仲祭仲反殺雍糾
戮之於市厲公無奈祭仲何怒糾曰謀及婦人死固宜
哉夏厲公出居邉邑櫟祭仲迎昭公忽六月乙亥復入
鄭即位秋鄭厲公突因櫟人殺其大夫單伯遂居之諸
侯聞厲公出奔伐鄭弗克而去宋頗予厲公兵自守於
櫟鄭以故亦不伐櫟昭公二年自昭公為太子時父荘
公秋以髙渠彌為卿太子忽惡之荘公弗聴卒用渠彌
為卿及昭公即位懼其殺已冬十月辛夘渠彌與昭公
出獵射殺昭公於野祭仲與渠彌不敢入厲公乃更立
昭公弟子亹為君是為子亹也無謚號子亹元年七月
齊襄公㑹諸侯於首止鄭子亹往㑹髙渠彌相從祭仲
稱疾不行所以然者子亹自齊襄公為公子之時嘗㑹
闘相仇及㑹諸侯祭仲請子亹無行子亹曰齊彊而厲
公居櫟即不往是率諸侯伐我内厲公我不如往往何
遽必辱且又何至是卒行於是祭仲恐齊并殺之故稱
疾子亹至不謝齊侯齊侯怒遂伏甲而殺子亹髙渠彌
亡歸歸與祭仲謀召子亹弟公子嬰於陳而立之是為
鄭子是嵗齊襄公使彭生醉拉殺魯桓公鄭子八年齊
人管至父等作亂弑其君襄公十二年宋人長萬弑其
君湣公鄭祭仲死十四年故鄭亡厲公突在櫟者使人
誘劫鄭大夫甫瑕要以求入瑕曰舍我我為君殺鄭子
而入君厲公與盟乃舍之六月甲子瑕殺鄭子及其二
子而迎厲公突突自櫟復入即位初内蛇與外蛇闘於
鄭南門中内蛇死居六年厲公果復入入而讓其伯父
原曰我亡國外居伯父無意入我亦甚矣原曰事君無
二心人臣之職也原知罪矣遂自殺厲公於是謂甫瑕
曰子之事君有二心矣遂誅之瑕曰重徳不報誠然哉
厲公突後元年齊桓公始霸五年燕衛與周惠王弟頽
伐王王出奔温立弟頽為王六年惠王告急鄭厲公發
兵擊周王子頽弗勝於是與周惠王歸王居於櫟七年
春鄭厲公與虢叔襲殺王頽而入惠王於周秋厲公卒
子文公踕立厲公初立四嵗亡居櫟居櫟十七嵗復入
立七嵗與亡凡二十八年文公十七年齊桓公以兵破
蔡遂伐楚至召陵二十四年文公之賤妾曰燕姞夢天
與之蘭曰余為伯鯈余爾祖也以是為而子蘭有國香
以夢告文公文公幸之而予之草蘭為符遂生子名曰
蘭三十六年晉公子重耳過文公弗禮文公弟叔詹曰
重耳賢且又同姓窮而過君不可無禮文公曰諸侯亡
公子過者多矣安能盡禮之詹曰君如弗禮遂殺之弗
殺使即反國為鄭憂矣文公弗聴三十七年春晉公子
重耳反國立是為文公秋鄭入滑滑聴命已而反與衛
於是鄭伐滑周襄王使伯犕請滑鄭文公怨惠王之亡
在櫟而文公父厲公入之而惠王不賜厲公爵禄又怨
襄王之與衛滑故不聴襄王請而囚伯犕王怒與翟人
伐鄭弗克冬翟攻伐襄王襄王出奔鄭鄭文公居王于
汜三十八年晉文公入襄王成周四十一年助楚擊晉
自晉文公之過無禮故背晉助楚四十三年晉文公與
秦穆公共圍鄭討其助楚攻晉者及文公過時之無禮
也初鄭文公有三夫人寵子五人皆以罪蚤死公怒溉
逐羣公子子蘭奔晉從晉文公圍鄭時蘭事晉文公甚
謹爱幸之乃私於晉以求入鄭為太子晉於是欲得叔
詹為僇鄭文公恐不敢謂叔詹言詹聞言於鄭君曰臣
君君不聴臣晉卒為患然晉所以圍鄭以詹詹死而赦
鄭國詹之願也乃自殺鄭人以詹尸與晉晉文公曰必
欲一見鄭君辱之而去鄭人患之乃使人私於秦曰破
鄭益晉非秦之利也秦兵罷晉文公欲入蘭為太子
以告鄭鄭大夫石癸曰吾聞姞姓乃后稷之元妃其後
當有興者子蘭母其後也且夫人子盡已死餘庻子無
如蘭賢今圍急晉以為請利孰大焉遂許晉與盟卒而
立子蘭為太子晉兵乃罷去四十五年文公卒子蘭立
是為繆公繆公元年春秦繆公使三将将兵欲襲鄭至
滑逢鄭賈人弦髙詐以十二牛勞軍故秦兵不至而還
晉敗之於崤初往年鄭文公之卒也鄭司城繒賀以鄭
情賣之秦兵故來三年鄭發兵從晉伐秦敗秦兵於汪
往年楚太子商臣弑其父成王代立二十一年與宋華
元伐鄭華元殺羊食士不與其御羊斟怒以馳鄭鄭囚
華元宋贖華元元亦亡去晉使趙穿以兵伐鄭二十二
年鄭繆公卒子夷立是為靈公靈公元年春楚獻黿於
靈公子家子公将朝靈公子公之食指動謂子家曰佗
日指動必食異物及入見靈公進黿羮子公笑曰果然
靈公問其笑故具告靈公靈公召之獨弗予羮子公怒
染其指嘗之而出公怒欲殺子公子公與子家謀先夏
弑靈公鄭人欲立靈公弟去疾去疾讓曰必以賢則去
疾不肖必以順則公子堅長堅者靈公庻弟去疾之兄
也於是乃立子堅是為襄公襄公立将盡去繆氏繆氏
者殺靈公子公之族家也去疾曰必去繆氏我将去之
乃止皆以為大夫襄公元年楚怒鄭受宋賂縱華元伐
鄭鄭背楚與晉親五年楚復伐鄭晉來救之六年子家
卒國人復逐其族以其弑靈公也七年鄭與晉盟鄢陵
八年楚荘王以鄭與晉盟來伐圍鄭三月鄭以城降楚
楚王入自皇門鄭襄公肉袒掔羊以迎曰孤不能事邉
邑使君王懐怒以及弊邑孤之罪也敢不惟命是聴君
王遷之江南及以賜諸侯亦惟命是聴若君王不忘厲
宣王桓武公哀不忍絶其社稷錫不毛之地使復得改
事君王孤之願也然非所敢望也敢布腹心惟命是聴
荘王為却三十里而後舍楚羣臣曰自郢至此士大夫
亦久勞矣今得國舍之何如荘王曰所為伐伐不服也
今已服尚何求乎卒去晋聞楚之伐鄭發兵救鄭其來
持兩端故遲比至河楚兵已去晋将率或欲渡或從還
卒渡河荘王聞還擊晉鄭反助楚大破晉軍於河上十
年晉來伐鄭以其反晉而親楚也十一年楚荘王伐宋
宋告急于晉晉景公欲發兵救宋伯宗諌晉君曰天方
開楚未可伐也乃求壮士得霍人觧楊字子虎誆楚令
宋毋降過鄭鄭與楚親乃執觧楊而獻楚楚王厚賜與
約使反其言令宋趣降三要乃許於是楚登觧楊樓車
令呼宋遂負楚約而致其晉君命曰晉方悉國兵以救
宋宋雖急慎毋降楚晉兵今至矣楚荘王大怒將殺之
觧揚曰君能制命為義臣能承命為信受吾君命以出
有死無隕荘王曰若之許我已而背之其信安在觧楊
曰所以許王欲以成吾君命也将死顧謂楚君曰為人
臣毋忘盡忠得死者楚王諸弟皆諌王赦之於是赦觧
楊使歸晉爵之為上卿十八年襄公卒子悼公㵒立悼
公元年鄦公惡鄭於楚悼公使弟睔於楚自訟訟不直
楚囚睔於是鄭悼公來與晉平遂親睔私於楚子反子
反言歸睔於鄭二年楚伐鄭晉兵來救是嵗悼公卒立
其弟睔是為成公成公三年楚共王曰鄭成公孤有徳
焉使人來與盟成公私與盟秋成公朝晉晉曰鄭私平
於楚執之使欒書伐鄭四年春鄭患晉圍公子如乃立
成公庻兄繻為君其四月晉聞鄭立君乃歸成公鄭人
聞成公歸亦殺君繻迎成公晉兵去十年背晉盟盟于
楚晉厲公怒發兵伐鄭楚共王救鄭晉楚戦鄢陵楚兵
敗晉射傷楚共王目俱罷而去十三年晉悼公伐鄭兵
於洧上(括地志云洧水在鄭州新鄭縣北三里古新鄭城/南韓詩外傳云鄭俗二月桃花水出時㑹於溱)
(洧水上以自祓除按在/古城城南與溱水合)鄭城守晉亦去十四年成公卒
子惲立是為釐公釐公五年鄭相子駟朝釐公釐公不
禮子駟怒使厨人藥殺釐公赴諸侯曰釐公暴病卒立
釐公子嘉嘉時年五嵗是為簡公簡公元年諸公子謀
欲誅相子駟子駟覺之反盡誅諸公子二年晉伐鄭鄭
與盟晋去冬又與楚盟子駟畏誅故兩親晉楚三年相
子駟欲自立為君公子子孔使尉止殺相子駟而代之
子孔又欲自立子産曰子駟為不可誅之今又效之是
亂無時息也於是子孔從之而相鄭簡公四年晉怒鄭
與楚盟伐鄭鄭與盟楚共王救鄭敗晉兵簡公欲與晉
平楚又囚鄭使者十二年簡公怒相子孔専國權誅之而
以子産為卿十九年簡公如晉請衛君還而封子産
以六邑子産讓受其三邑二十二年吳使延陵季子於
鄭見子産如舊交謂子産曰鄭之執政者侈難将至政
将及子子為政必以禮不然鄭将敗子産厚遇季子二
十三年諸公子争寵相殺又欲殺子産公子或諌曰子
産仁人鄭所以存者子産也勿殺乃止二十五年鄭使
子産於晉問平公疾平公曰卜而曰實沉臺駘為祟史
官莫知敢問對曰髙辛氏有二子長曰閼伯季曰實沉
居曠林不相能也日操干戈以相征伐后帝弗臧遷閼
伯于商邱主辰商人是因故辰為商星遷實沉于大夏
主参唐人是因服事夏商(括地志云故唐城在絳州翼/城縣西二十里徐才宗國都)
(城記云唐因帝堯之裔子所封春秋云夏孔甲時有堯/苗胄劉累者以豢龍事孔甲夏后嘉之賜曰御龍氏以)
(更豕韋之後龍一雌死潜醢之以食夏后既而使求之/懼而遷于魯縣夏后盖别封劉累之後于夏之墟為唐)
(侯至周成王時唐人作亂成王滅之而封大叔遷唐人/子孫於杜謂之杜伯范氏所在周為唐杜氏地記云唐)
(氏在大夏之墟属河東安縣今在絳地西北一百里/有唐城者以為唐舊國然則叔虞之封即此地也)其
季世曰唐叔虞當武王邑姜方娠大叔夢帝謂已余命
而子曰虞乃與之唐屬之参而蕃育其子孫及生有文
在其掌曰虞遂以命之及成王滅唐而國太叔焉故参
為晉星由是觀之則實沉参神也昔金天氏有裔子曰
昧為𤣥冥師生允格臺駘臺駘能業其官宣汾洮障大
澤以處太原帝用嘉之國之汾川沈姒蓐黄實守其祀
今晉主汾川而滅之由是觀之則臺駘汾洮神也然是
二者不害君身山川之神則水旱之菑禜之日月星辰
之神則雪霜風雨不時禜之若君疾飲食哀樂女色所
生也平公及叔嚮曰善博物君子也厚為之禮於子産
二十七年夏鄭簡公朝晉冬畏楚靈王之彊又朝楚子
産從二十八年鄭君病使子産㑹諸侯與楚靈王盟於
申誅齊慶封三十六年簡公卒子定公寕立秋定公朝
晉昭公定公元年楚公子棄疾弑其君靈王而自立為
平王欲行徳諸侯歸靈王所侵鄭地于鄭四年晉昭公
卒其六卿彊公室卑子産謂韓宣子曰為政必以徳毋
忘所以立六年鄭火公欲禳之子産曰不如修徳八年
楚太子建來奔十年太子建與晉謀襲鄭鄭殺建建子
勝奔吳十一年定公如晉晉與鄭謀誅周亂臣入敬王
于周十三年定公卒子獻公蠆立獻公十三年卒子聲
公勝立當是時晉六卿彊侵奪鄭鄭遂弱聲公五年鄭
相子産卒(括地志云子産墓在新鄭縣西南三十五里/酈元注水經云子産墓在涇水上累石為方)
(墳墳東北向鄭城杜/預云言不忘本也)鄭人皆哭泣悲之如亡親戚子産
者鄭成公少子也為人仁爱人事君忠厚孔子嘗過鄭
與子産如兄弟云及聞子産死孔子為泣曰古之遺爱
也兄事子産八年晉范中行氏反晉告急於鄭鄭救之
晉伐鄭敗鄭軍於鐡(括地志云鐡州在滑州/衛南縣東南十五里)十四年宋
景公滅曹二十年齊田常弑其君簡公而常相於齊二
十二年楚惠王滅陳孔子卒二十六年晉知伯伐鄭取
九邑三十七年聲公卒子哀公易立哀公八年鄭人弑
哀公而立聲公弟丑是為共公共公三年晉滅知伯三
十年共公卒子幽公已立幽公元年韓武子伐鄭殺幽
公鄭人立幽公弟駘是為繻公繻公十五年韓景侯伐
鄭取雍邱鄭城京十六年鄭伐韓敗韓兵於負黍(括地/志云)
(負黍亭在洛州陽城縣西/南三十五里故國邑也)二十年韓趙魏列為諸侯二
十三年鄭圍韓之陽翟二十五年鄭君殺其相子陽二
十七年子陽之黨共弑繻公駘而立幽公弟乙為君是
為鄭君鄭君乙立二年鄭負黍反復歸韓十一年韓伐
鄭取陽城二十一年韓哀侯滅鄭并其國
太史公曰語有之以權利合者權利盡而交疎甫瑕是
也甫瑕雖以劫殺鄭子内厲公厲公終背而殺之此與
晉之里克何異守節如荀息身死而不能存奚齊變所
從來亦多故矣
　
　
　
　
　
　
　
　
　
　
　
　
　
　
　
　史記正義卷四十二
