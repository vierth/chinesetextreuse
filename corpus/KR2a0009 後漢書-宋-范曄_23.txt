二十一
　　梁　　　　剡　　　　令劉　昭補并注
　天文志第十一
　　天文中　(明十二六章五/安四十)　(和三十三/順二十三)　(殤一/質三)
孝明永平元年四月丁酉流星大如斗起天市樓西南
行光照地流星為外兵西南行為西南夷是時益州發
兵撃姑復蠻夷太牟替滅陵斬首傳詣雒陽(古今注曰/閏九月辛)
(未火在太微左執法星所光芒相及十一月辛未土逆/行乘東井北軒轅第二星二年十二月戊辰月食火星)
(黄帝星經曰出入井為/人主一曰陽爵禄事)
三年六月丁卯彗星出天舩北長二尺所稍北行至亢
南百三十五日去天舩為水彗出之為大水是嵗伊雒
水溢到津城門壞伊橋郡七縣三十二皆大水
四年八月辛酉客星出梗河西北指貫索七十日去梗
河為胡兵至五年十一月北匈奴七千騎入五原塞十
二月又入雲中至原陽貫索貴人之牢其十二月陵鄉
侯梁松坐怨望懸飛書誹謗朝廷下獄死妻子家屬徙
九真
七年正月戊子流星大如杯從織女西行光照地織女
天之真女流星出之女主憂其月癸卯光烈皇后崩(古/今)
(注曰三月庚戌客星光氣二尺所在太/微左執法南端門外凡見七十五日)
八年六月壬午長星出栁張三十七度犯軒轅刺天舩
陵太微氣至上階凡見五十六日去柳周地是嵗多雨
水郡十四傷稼(古今注曰十二月/戊子客星出東方)
九年正月戊申客星出牽牛長八尺歴建星至房南(古/今)
(注曰歴斗建箕房過/角亢至翼芒東指)滅見至五十日(郗萌占曰客星舍/房左右羣臣有吞)
(藥死者又/占有奪地)牽牛主吳越房心為宋後廣陵王荆與沈涼
楚王英與顔忠各謀逆事覺皆自殺廣陵屬吳彭城古
宋地(古今注曰十年七月甲寅月犯嵗/星十一年六月壬辰火犯土星)
十三年閏月丁亥火犯輿鬼為大喪質星為大臣誅戮
(晉灼曰鬼五星/其中白者為質)其十二月楚王英與顔忠等造作妖謀
反事覺英自殺忠等皆伏誅(古今注曰十一月客星出/軒轅四十八日十二月戊)
(午月犯/木星)
十四年正月戊子客星出昴六十日在軒轅右角稍滅
昴主邊兵後一年漢遣奉車都尉顯親侯竇固駙馬都
尉耿秉騎都尉耿忠開陽城門候秦彭太僕祭肜將兵
撃匈奴一曰軒轅右角為貴相昴為獄事客星守之為
大獄是時考楚事未訖司徒虞延與楚王英黨與黄初
公孫宏等交通皆自殺或下獄伏誅
十五年十一月乙丑太白入月中為大将戮人主亡不
出三年後三年孝明帝崩
十六年正月丁丑嵗星犯房右驂北第一星不見辛巳
乃見(石氏星經曰嵗星守房良馬出/厩古今注曰正月丁未月犯房)房右驂為貴臣嵗
星犯之為見誅是後司徒邢穆坐與阜陵王延交通知
逆謀自殺
四月癸未太白犯畢畢為邊兵後北匈奴宼入雲中至
咸陽使者髙𢎞發三郡兵追討無所得太僕祭肜坐不
進下獄
十八年六月己未彗星出張長三尺轉在郎将南八太
微皆屬張張周地為東郡太微天子廷彗星犯之為兵
喪其八月壬子孝明帝崩
孝章建初元年正月丁巳太白在昴西一尺八月庚寅
彗星出天市長二尺所稍行入牽牛三度積四十日稍
滅太白在昴為邊兵彗星出天市為外軍牽牛為吳越
是時蠻夷陳縱等及哀牢王類反攻蕉唐城永昌太守
王尋走奔楪榆安夷長宋延為羌所殺以武威太守傅
育領䕶羌校尉馬防行車騎將軍征西羌又阜陵王延
與子男魴謀反大逆無道得不誅廢為侯
二月九日(古今注曰甲/申金入斗魁)甲寅流星過紫宮中長數丈散
為三滅十二月戊寅彗星出婁三度長八九尺稍入紫
宮中百六日稍滅流星過入紫宮皆大人忌後四年六
月癸丑明德皇后崩(古今注曰五年二月戊辰木火俱/在參三月戊寅木火在東井六年)
(七月丁酉夜有流星起軒轅大如拳歴文昌餘氣正白/句曲西如文昌久久乃滅黄帝星經曰木守東井有土)
(功之事一曰大水郗萌曰嵗星/守參后當之熒惑守大人當之)
元和元年四月丁巳客星晨出東方在胃八度長三尺
歴閣道入紫宮留四十日滅閣道紫宮天子之宮也客
星犯入留久為大喪後四年孝章皇帝崩
孝和永元元年正月辛卯有流星起參長四丈(古今注/曰大如)
(拳起參/東南)有光色黄白(古今注曰癸亥鎮在參又流星大/如桃色赤起太微東蕃石氏曰鎮)
(守參有/土功事)二月流星起天棓東北行三丈所滅色青白壬
申夜有流星起太微東蕃長三丈三月(古今注曰戊/子土在參)丙
辰流星起天津(古今注曰星大如桃起天/津東至斗黃白頻有光)壬戌有流星
起天將軍東北行(古今注曰/色黄無光)參為邊兵天棓為兵太微
天廷天津為水天將軍為兵流星起之皆為兵其六月
漢遣車騎將軍竇憲執金吾耿秉與度遼將軍鄧鴻出
朔方並進兵臨私渠北鞮海斬虜首萬餘級獲生口牛
馬羊百萬頭日逐王等八十一部降凡三十餘萬人追
單于至西海是嵗七月又雨水漂人民是其應(古今注/曰十一)
(月壬申鎮星在東井石氏/曰天下水其大出流殺人)
二年正月乙卯金木俱在奎丙寅水又在奎(巫咸曰辰/守奎多水)
(火災亦為旱古今/注曰土在東井)奎主武庫兵三星㑹又為兵喪辛未
水金木在婁亦為兵又為匿謀(郗萌曰辰守婁有兵兵/罷兵起巫咸石氏云多)
(火災古今注曰丙寅水在奎/土在東井金在婁木火在昴)二月丁酉有流星大如桃
起紫宮東蕃西北行五丈稍滅(古今注曰三月甲子火/在亢南端門第一星南)
(乙亥金/在東井)四月丙辰有流星大如𤓰起文昌東北西南行
至少微西滅有頃音如雷聲已而金在軒轅大星東北
二尺所(古今注曰丁丑火/在氐東南星東南)八月丁未有流星如雞子起
太微西東南行四丈所消十月癸未有流星大如桃起
天津西行六丈所消十一月辛酉有流星大如拳起紫
宮西行到胃消
三年九月丁卯有流星大如鷄子起紫宮西南至北斗
柄間消(星紫宮占曰有流星出紫宮天子使也色赤言/兵色白言喪色黄言吉色青言憂色黑言水出)
(皆以所之野/命東西南北)紫宮天子宮文昌少微為貴臣天津為水
北斗主殺流星起歴紫宮文昌少微天津文昌為天子
使出有兵誅也竇憲為大將軍憲弟篤景等皆卿校尉
憲女弟壻郭舉為侍中射聲校尉與衛尉鄧疊母元俱
出入宮中謀為不軌至四年六月丙寅發覺和帝幸北
宮詔執金吾五校勒兵屯南北宮閉城門捕舉舉父長
樂少府璜及疊疊弟歩兵校尉磊母元皆下獄誅憲弟
篤景等皆自殺金犯軒轅女主失勢竇氏被誅太后失
勢
五年(古今注曰正月/甲戍月乘嵗星)四月癸巳太白熒惑辰星俱在東
井(巫咸曰太白守井五榖不成黄帝經曰五星及客星/守井皆為水石氏曰為旱又曰太白入東井留一日)
(以上乃占大臣當之期三月若一/年遠五年古今注曰木在輿鬼)七月壬午嵗星犯軒
轅大星九月金在南斗魁中(為水石氏/曰為旱)火犯房北第一
星東井秦地為法三星合内外有兵又為法令及水金
入斗口中為大将将死火犯房北第一星為将相其六
年正月司徒丁鴻薨(古今注曰六年六月丁亥金在東/井閏月己丑流星大如桃起參北)
(西至參肩/南稍有光)七月水大漂殺人民傷五榖許侯馬光有罪
自殺九月行車騎将軍事鄧鴻越騎校尉馮柱發左右
羽林北軍五校士及八郡跡射烏桓鮮卑合四萬騎與
度遼將軍朱徴䕶烏桓校尉任尚中郎將杜崇征叛胡
十二月車騎將軍鴻坐追虜失利下獄死度遼將軍徴
中郎將崇皆抵罪
七年正月丁未有流星起天津入紫宮中滅色青黃有
光二月癸酉金火俱在參(巫咸占曰熒惑守參多火災/海中占曰為旱太白守參國)
(有反臣郗萌曰/有攻戰伐國也)戊寅金火俱在東井(郗萌曰熒惑守井/百川皆滿太白又)
(從舍蓋二十日流國又/曰雜糴貴又將相死)八月甲寅水土金俱在軫(春秋/緯曰)
(五星有入軫者皆為兵大起巫咸占曰五星入軫者司/其出日而數之期二十日皆為兵發司始八處之率一)
(日期十日軍罷石氏星經曰辰星守軫嵗水郗萌曰鎮/星出入留舍軫六十日不下必有大喪春秋緯曰太白)
(八軫兵太起郗萌曰/太白守軫必有死亡)十一月甲戍金火俱在心(雒書曰/太白守)
(心後九/年大饑)十二月己卯有流星起文昌入紫宮消丙辰火
金水俱在斗流星入紫宮金火在心皆為大喪三星合
軫為白衣之㑹金火俱在參東井皆為外兵有死將三
星俱在斗有戮將若有死相八年四月樂成王黨七月
樂成王宗皆薨將兵長史吳棽坐事徴下獄誅(古今注/曰永元)
(八年九月辛丑夜有/流星大如拳起婁)十月北海王威自殺十二月陳王
羡薨其九年閏月皇太后竇氏崩遼東鮮卑太守祭參
不追虜徴下獄誅九月司徒劉方坐事免官自殺隴西
羌反遣執金吾劉尚行征西將軍事越騎校尉節鄉侯
趙世發北軍五校黎陽雍營及邊胡兵三萬騎征西羌
十一年五月丙午流星大如𤓰起氐西南行稍有光白
色(古今注曰六月/庚辰月入畢中)占曰流星白為有使客大為大使小
亦小使疾期疾遲亦遲大如𤓰為近小行稍有光為遲
也又正王日邊方有受王命者也明年二月蜀郡旄牛
徼外夷白狼樓薄種王唐繒等率種人口十七萬歸義
内屬賜金印紫綬錢帛
十二年十一月癸酉夜有蒼白氣長三丈起天園東北
指軍市見積十日占曰兵起十日期嵗明年十一月遼
東鮮卑二千餘騎寇右北平
十三年(古今注曰正月辛未水乘輿/鬼十二月癸巳犯軒轅大星)十一月乙丑軒轅
第四星間有小客星色青黄軒轅為後宫星出之為失
勢其十四年六月辛卯隂皇后廢(古今注曰十四年正/月乙卯月犯軒轅在)
(太微中二月十日丁酉水入太微西門十一月丁丑有/流星大如拳起北斗魁中北至閣道稍有光色赤黄須)
(臾西北/有雷聲)
十六年四月丁未紫宮中生白氣如粉絮戊午客星從
紫宮西行至昴五月壬申滅七月庚午水在輿鬼中(黄/帝)
(占曰辰星犯昴大臣誅/國有憂郗萌曰多蝗蟲)十月辛亥流星起鉤陳北行三
丈有光色黄白氣生紫宮中為喪客星從紫宮西行至
昴為趙輿鬼為死喪鉤陳為皇后流星出之為中使後
一年元興元年十月二日和帝崩殤帝即位一年又崩
無嗣鄧太后遣使者迎清河孝王子即位是為孝安皇
帝是其應也清河趙地也
元興元年二月庚辰有流星起角亢五丈所四月辛亥
有流星起斗東北行到須女七月己巳有流星起天市
五丈所光色赤閏月辛亥水金俱在氐(巫咸曰辰星守/氐多水災海中)
(占曰天下大旱所在不收荆州/星占曰太白守氐國君大哭)流星起斗東北行至須
女須女燕地天市為外軍水金㑹為兵誅其年遼東貃
人反鈔六縣發上谷漁陽右北平遼西烏桓討之
孝殤帝延平元年正月丁酉金火在婁金火合為爍為
大人憂(古今注曰七月甲/申月在南斗中)是嵗八月辛亥孝殤帝崩
孝安永初元年五月戊寅熒惑逆行守心前星(韓楊占/曰多火)
(災一曰地震檢其年十/八郡地震明年漢陽火)八月戊申客星在東井弧星西
南心為天子明堂熒惑逆行守之為反臣(雒書曰熒惑/守心逆臣起)
(黄帝占曰逆行守/心二十日大臣亂)客星在東井為大水(荆州經曰客星/干犯東井則大)
(臣/誅)是時安帝未臨朝鄧大后攝政鄧騭為車騎將軍弟
元悝閻皆以校尉封侯秉國勢司空周章意不平與王
尊叔元茂等謀欲閉宮門捕將軍兄弟誅常侍鄭衆蔡
倫劫刺尚書廢皇太后封皇帝為遠國王事覺章自殺
東井弧皆秦地是時羌反斷隴道漢遣騭將左右羽林
北軍五校及諸郡兵征之是嵗郡國四十一縣三百一
十五雨水四瀆溢傷秋稼壊城郭殺人民是其應也
二年正月戊子太白晝見(古今注曰四月乙亥月入南/斗魁中八月己亥熒惑出入)
(太微/端門)
三年正月庚戍月犯心後星(河圖曰亂/臣在旁)己亥太白入斗
中(古今注曰三月壬寅熒惑入輿鬼中五月丙寅/太白入畢中石氏經曰太白守畢國多淫刑也)十二
月彗星起天苑南東北指長六七尺色蒼白太白晝見
為強臣(前志曰太白晝見強/國弱小國強女主昌)是時鄧氏方盛月犯心後
星不利子心為宋五月丁酉沛王牙薨太白入斗中為
貴相凶(臣昭案楊厚對曰以為諸王子多在京師容有/非常宜亟發遣還本國太后從之星尋滅不見)
(以斯而言太白/入之災在貴相)天苑為外軍彗星出其南為外兵是後
使羌氐討賊李貴又使烏桓擊鮮卑又使中郎將任尚
䕶羌校尉馬賢擊羌皆降
四年(古今注曰二月丙/寅月犯軒轅大星)六月丙子客星大如李蒼白芒
氣長二尺西南指上階星癸酉太白入輿鬼指上階為
三公後太尉張敏免官太白入輿鬼為將凶後中郎將
任尚坐贓千萬檻車徴棄市(韓揚占曰太白入輿鬼亂/臣在内臣昭以占為明堂)
(任尚所/能感也)
五年六月辛丑太白晝見經天(春秋漢含孳曰陽弱辰/逆太白經天注云陽弱)
(君柔不堪鈎命決曰/天失仁太白經天)元初元年三月癸酉熒惑入輿鬼
二年九月辛酉熒惑入輿鬼中三年三月熒惑入輿鬼
中五月丙寅太白入畢口(黄帝占曰火攻近期十五日/遠期四十日又曰大臣當之)
(亂國/易主)七月甲寅嵗星入輿鬼閏月己未太白犯太微左
執法十一月甲午客星見西方己亥在虛危南至胃昴
(郗萌曰客星入虚大人當之又曰客星守危強臣執國/命在后族又且大風有危敗黄帝星經曰客星入守若)
(出危大饑/民食貴)四年正月丙戍嵗星留輿鬼中(石氏經曰嵗/星入留輿鬼)
(五十日不下民有大喪百日不下民半死黄帝星經曰/守鬼十日金錢散諸侯郗萌曰五榖多傷民以饑死者)
(無/數)乙未太白晝見丙上四月壬戍太白入輿鬼中(石氏/占太)
(白入鬼一曰病在/女主一曰將戮死)己巳辰星入輿鬼中(郗萌曰以罪誅/大臣一曰后疾)
(一曰大/人憂)五月己卯辰星犯嵗星六月丙申熒惑入輿鬼
中戊戍犯輿鬼大星九月辛巳太白入南斗口中(黄帝/經曰)
(大人當之/國易政)五年三月丙申鎮星犯東井鉞星五月庚午
辰星犯輿鬼質星丙戌太白犯鉞星六年四月癸丑太
白入輿鬼(郗萌曰太白守/輿鬼疾在女主)六月丙戌熒惑在輿鬼中(黄/帝)
(經曰熒惑犯守鬼國有大喪有女喪大將有死者/荆州星占曰熒惑犯鬼忠臣戮死不出一年中)丁卯
鎮星在輿鬼中(黄帝經曰鎮八鬼中大臣/誅海中石氏曰大人憂)辛巳太白犯
左執法自永初五年到永寧十年之中太白一晝見經
天再入輿鬼一守畢再犯左執法入南斗犯鉞星熒惑
五入輿鬼鎮星一犯東井鉞星一入輿鬼嵗星辰星再
入輿鬼凡五星入輿鬼中皆為死喪熒惑太白甚犯鉞
質星為誅戮斗為貴將執法為近臣客星在虛危為喪
為哭泣(星占曰不一/年遠期二年)昴畢為邊兵又為獄事至建光元
年三月癸巳鄧太后崩五月庚辰太后兄車騎將軍騭
等七侯皆免官自殺是其應也
延光(古今注曰元年四/月丙午太白晝見)二年八月己亥熒惑出太微端
門三年二月辛未太白犯昴(石氏星占太白守昴兵從/門闕入主人走郗萌曰不)
(有亡國必有謀主/又云入昴大赦)五月癸丑太白入畢(郗萌曰太白入/畢馬馳人走又)
(曰有/中䘮)九月壬寅鎮星犯左執法四年太白入輿鬼中(古/今)
(注曰四月/甲辰入)六月壬辰太白出太微九月甲子太白入斗
口中十一月客星見天市熒惑出太微為亂臣太白犯
昴畢為近兵一曰大人當之鎮星犯左執法有誅臣太
白入輿鬼中為大喪太白出太微為中宮有兵入斗口
為貴将相有誅者客星見天市中為貴喪是時大将軍
耿寳中常侍江京樊豊小黄門劉安與阿母王聖聖子
女永等并構譖太子保并惡太子乳母男厨監邴吉三
年九月丁酉廢太子為濟隂王以北鄉侯懿代殺男吉
徙其父母妻子日南四年三月丁卯安帝廵狩從南陽
還道寢疾至葉崩閻后與兄衛尉顯中常侍江京等共
隠匿不令羣臣知上崩遣司徒劉喜等分詣郊廟告天
請命載入北宮庚午夕發喪尊閻氏為太后北鄉侯懿
病薨京等又不欲立保白太后更徴諸王子擇所立中
黄門孫程王國王康等十九人共合謀誅顯京等立保
為天子是為孝順皇帝皆姦人强臣狂亂王室其於死
亡誅戮兵起宮中是其應(古今注曰永建元年二月甲/午客星入太微五月甲子月)
(入斗李氏家書曰時天有變氣李郃上書諫曰臣聞天/不言縣象以示吉凶挺災變異以為譴誡昔齊桓公遭)
(虹貫牛斗之變納管仲之謀令齊去婦無近妃宮桓公/聽用齊以大安趙有尹史見月生齒齕畢大星占有兵)
(變趙君曰天下共一畢知為何國也下史於獄其後公/子牙謀弑君血書端門如史所言乃月十三日有客星)
(氣象彗孛歴天市梗河招揺槍棓十六日入紫宮廹北/辰十七日復過文昌泰陵至天舩積水間稍微不見客)
(星一占曰魯星歴天市者為榖貴梗河三星備非常泰/陵八星為凶喪紫宮北辰為至尊如占恐宮廬之内有)
(兵喪之變千里之外有非常暴逆之憂魯星不得過歴/尊宿行度從疾應非一端恐復有如王阿母母子賤妾)
(之欲居帝旁耗亂政事者誠令有之宜當抑遠饒足以/財王者權柄及爵祿人天所重慎誠非阿妾所宜干豫)
(天故挺變明以示人如不承/慎禍至變成悔之靡及也)
孝順永建二年二月癸未太白晝見三十九日(古今注/曰丁巳)
(月犯心七月/丁酉犯昴)閏月乙酉太白晝見東南維四十一日八
月乙巳熒惑入輿鬼太白晝見為强臣熒惑為凶輿鬼
為死喪質星為誅戮是時中常侍髙梵張防將作大匠
翟酺尚書令髙堂芝僕射張敦尚書尹就郎姜述楊鳯
等及兗州刺史鮑就使匈奴中郎張國金城太守張篤
敦煌太守張朗相與交通漏泄就述棄市梵防酺芝敦
鳳就國皆抵罪又定遠侯班始尚隂城公主堅得鬭爭
殺堅得坐要斬馬市同産皆棄市(古今注曰其年九月/戊寅有白氣廣三尺)
(長十餘丈從北落師門南至斗三年二月癸未月犯心/後星六月甲子太白晝見四年二月癸丑月犯心後星)
(五年閏月庚子太白晝見六年彗星出於斗牽牛滅於/虛危虛危為齊牽牛吳越故海賊浮於會稽山賊㨗於)
(濟南五年夏熒惑守氐諸侯/有斬者是冬班始腰斬馬市)
六年四月熒惑入太微中犯左右執法西北方六寸所
十月乙卯太白晝見十二月壬申客星芒氣長二尺餘
西南指色蒼白在牽牛六度客星芒氣白為兵牽牛為
吳越後一年會稽海賊曾於等千餘人燒句章殺長吏
又殺鄞鄮長取官兵拘殺吏民攻東部都尉揚州六郡
逆賊章何等稱將軍犯四十九縣大劫略吏民
陽嘉元年閏月戊子(臣昭案郎顗表/云十七日己丑)客星氣白廣二尺
長五丈起天苑西南主馬牛為外軍色白為兵是時敦
煌太守徐白使疏勒王盤等兵二萬人入于寘界虜掠
斬首三百餘級烏桓校尉耿曅使烏桓親漢都尉戎末
瘣等出塞鈔鮮卑斬首獲生口財物鮮卑怨恨鈔遼東
代郡殺傷吏民是後西戎北狄為寇害以馬牛起兵馬
牛亦死傷於兵中至十餘年乃息(臣昭案郎顗𫝊陽嘉/元年太白與嵗星合)
(於房心二年熒惑失度盈縮徃來渉歴輿鬼環繞軒轅/古今注曰二年四月壬寅太白晝見五月癸巳又晝見)
(十一月辛未又晝見十二月壬寅月犯太白三年十二/月辛未太白晝見四月乙卯太白熒惑入輿鬼永和元)
(年五月丁卯太/白犯牽牛大星)
永和二年五月戊申太白晝見八月庚子熒惑犯南斗
斗為吳(黄帝經曰不期年國有亂有憂海中占為多火/災一曰旱古今注曰九月壬午月入畢口中)
明年五月吳郡太守行丞事羊珍與越兵弟葉吏民吳
銅等二百餘人起兵反殺吏民燒官亭民舎攻太守府
太守王衡距守吏兵格殺珍等又江賊蔡伯流等數百
人攻廣陵九江燒城郭殺都長
三年二月辛巳太白晝見戊子在熒惑西南光芒相犯
辛丑有流星大如斗從西北東行長八九尺色赤黄有
聲隆隆如雷三月壬子太白晝見六月丙午太白晝見
八月(古今注曰己酉/熒惑入太微)乙卯太白晝見閏月甲寅辰星入
輿鬼己酉熒惑入太微乙卯太白晝見(古今注曰十二/月丁卯月犯軒)
(轅大/星)太白者將軍之官又為西州晝見隂盛與君爭明
熒惑與太白相犯為兵喪流星為使聲隆隆怒之象也
辰星入輿鬼為大臣有死者熒惑入太微亂臣在廷中
是時大將軍梁商父子秉勢故太白常晝見也其四年
正月祀南郊夕牲中常侍張逵蘧政陽定内署令石光
尚方令傅福等與中常侍曹騰孟賁爭權白帝言騰賁
與商謀反矯詔命收騰賁賁自解説順帝寤解騰賁縛
逵等自知事不從各奔走或自刺解貂蟬投草中逃亡
皆得免其六年征西將軍馬賢擊西羌於北地謝姑山
下父子為羌所没殺是其應也
四年七月壬午熒惑入南斗犯第三星五年四月戊午
太白晝見八月己酉熒惑入太微斗為貴相為揚州熒
惑犯入之為兵喪其六年大將軍商薨九江丹陽賊周
生馬勉等起兵攻沒郡縣梁氏又專權於天廷中
六年二月丁巳彗星見東方長六七尺色青白西南指
營室及墳墓星(郗萌占曰彗星出而中營室天/下亂易政以五色占之吉凶)丁丑彗
星在奎一度長六尺癸未昬見(河圗曰彗星出貫奎庫/兵悉出禍在强侯外夷)
(胡應逆/首謀也)西北歴昴畢甲申在東井遂歴輿鬼栁七星張
光炎及三台至軒轅中滅(古今注曰五月庚寅太白晝/見十一月甲午太白晝見)
營室者天子常宮墳墓主死彗星起而在營室墳墓不
出五年天下有大喪後四年孝順帝崩昴為邊兵又為
趙羌周馬父子後遂為寇又劉文刦清河相謝暠欲立
王蒜為天子暠不聽殺暠王閉門距文官兵捕誅文蒜
以惡人所刦廢為尉氏侯又徙為犍陽都鄉侯薨國絶
歴東井輿鬼為秦皆羌所攻鈔炎及三台為三公是時
太尉杜喬及故太尉李固為梁冀所陷入坐文書死及
至注張為周滅於軒轅中為後宮其後懿獻后以憂死
梁氏被誅是其應也
漢安(古今注曰元年二月壬午嵗星在太/㣲中八月癸丑月犯南斗入魁中)二年正月己
亥太白晝見五月丁亥辰星犯輿鬼(古今注曰丙/辰月入斗中)六月
乙丑熒惑光芒犯鎮星七月甲申太白晝見辰星犯輿
鬼為大喪熒惑犯鎮星為大人忌明年八月孝順帝崩
孝沖(古今注曰建康元年九月己亥太白晝見/韓揚占曰天下有喪一曰有白衣之㑹)明年正
月又崩
孝質本初元年(古今注曰三月/丁丑月八南斗)三月癸丑熒惑入輿鬼
四月辛巳太白入輿鬼皆為大喪五月庚戍太白犯熒
惑為逆謀閏月一日孝質帝為梁冀所鴆崩
　
　後漢書卷二十一
　後漢書卷二十一考證
天文志中攻蕉唐城○(臣召南/)按文當作嶲唐城嶲唐
　永昌郡屬縣也
二月九日甲寅流星過紫宮○(臣良裘/)按書日例惟甲
　子此兼言九日訛也上書八月庚寅彗星出天市此
　不應更紀二月事且上書元年正月丁巳則二月九
　日安得為甲寅乎下云十二月戊寅彗星出考章帝
　紀在建初二年此二月九日乃二年九月之訛也
水在輿鬼中注辰星犯昴○(臣永祚/)按正文在輿鬼而
　注為犯昴必誤(臣召南/)按犯昴當作犯鬼
　
　
　
　
　
　後漢書卷二十一考證
