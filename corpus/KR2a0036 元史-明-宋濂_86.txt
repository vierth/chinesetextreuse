
　元史卷八十五
　　明翰林學士亞中大夫知制誥兼修國史宋濓等修
　百官志第三十五
　　百官一
王者南面以聽天下之治建邦啓土設官分職其制尚
矣漢唐以来雖沿革不同恒因周秦之故以為損益亦
無大相逺大要欲得賢才用之以佐天子理萬民也元
太祖起自朔土統有其衆部落野處非有城郭之制國
俗淳厚非有庶事之繁惟以萬户統軍旅以斷事官治
政刑任用者不過一二親貴重臣耳及取中原太宗始
立十路宣課司選儒術用之金人来歸者因其故官若
行省若元帥則以行省元帥授之草創之初固未暇為
經乆之規矣世祖即位登用老成大新制作立朝儀造
都邑遂命劉秉忠許衡酌古今之宜定内外之官其總
政務者曰中書省秉兵柄者曰樞密院司黜陟者曰御
史臺體統旣立其次在内者則有寺有監有衛有府在
外者則有行省有行臺有宣慰司有廉訪司其牧民者
則曰路曰府曰州曰縣官有常職位有常員其長則䝉
古人為之而漢人南人貳焉於是一代之制始備百年
之間子孫有所憑藉矣大徳以後承平日乆彌文之習
勝而質簡之意微僥倖之門多而方正之路塞官冗於
上吏肆於下言事者屢疏論列而朝廷訖莫正之勢固
然也大抵元之建官繁簡因乎時得失係乎人故取其
簡牘所載而論次之若其因事而置事己則罷與夫異
教雜流世襲之屬名類實繁亦姑舉其大槩作百官志
三公太師太傅太保各一員正一品銀印以道燮隂陽
經邦國有元襲其名號特示尊崇太祖十二年以國王
置太師一員太宗即位建三公其拜罷嵗月皆不可考
世祖之世其職常缺而僅置太保一員至成宗武宗而
後三公並建而無虚位矣又有所謂大司徒司徒太尉
之屬或置或不置其置者或開府或不開府而東宫嘗
置三師三少蓋亦不恒有也
中書令一員銀印典領百官會決庶務太宗以相臣為
之世祖以皇太子兼之至元十年立皇太子行中書令
大徳十一年以皇太子領中書令延祐三年復以皇太
子行中書令置屬監印二人
右丞相左丞相各一員正一品銀印統六官率百司居
令之次令缺則總省事佐天子理萬機國初職名未創
太宗始置右丞相一員左丞相一員世祖中統元年置
丞相一員二年復置右丞相二員左丞相二員至元二
年增置丞相五員七年立尚書省置丞相二員八年罷
尚書省乃置丞相二員二十四年復立尚書省其中書
省丞相二員如故二十八年尚書省再罷專任一相武
宗至大二年復置尚書省丞相二員中書丞相二員四
年尚書省仍歸中書丞相凡二員自後因之不易文宗
至順元年專任右相其一或置或不置
平章政事四員從一品掌機務貳丞相凡軍國重事無
不由之世祖中統元年置平章二員二年置平章四員
至元七年置尚書省設尚書平章二員八年尚書併入
中書平章復設三員二十三年詔清冗職平章汰為二
員二十四年復尚書省中書尚書兩省平章各二員二
十九年罷尚書省增中書平章為五員而一員為商議
省事三十年又增平章為六員成宗元貞元年改商議
省事為平章軍國重事武宗至大二年再立尚書省平
章三員中書五員四年罷尚書省歸中書平章仍三員
文宗至順元年定置四員自後因之
右丞一員正二品左丞一員正二品副宰相裁成庶務
號左右轄世祖中統二年置左右丞各一員三年增為
四員至元七年立尚書省中書右丞左丞仍四員八年
尚書併入中書省左右丞各一員二十三年汰冗職右
左丞如故二十四年復立尚書省右左丞各一而中書
省缺員二十八年復罷尚書省三十年設右丞二員而
一員為商議省事成宗元貞元年右丞商議省事者又
以昭文大學士與中書省事武宗至大二年復立尚書
省右左丞二員中書右左丞五員四年罷尚書右左丞
中書右左丞止設四員文宗至順元年定置右丞一員
左丞一員而由是不復增損
叅知政事二員從二品副宰相以叅大政職亞於右左
丞世祖中統元年始置叅政一員二年增為二員至元
七年立尚書省叅政三員八年尚書併入中書叅政二
員二十三年汰冗職叅政二員如故二十四年復立尚
書省叅政二員中書叅政二員二十八年罷尚書省叅
政武宗至大二年復置尚書省叅政二員中書叅政二
員四年併尚書省入中書叅政三員文宗至順元年定
叅政為二員自後因之
叅議中書省事秩正四品典左右司文牘為六曹之管
轄軍國重事咸預決焉中統元年始置一員至元二十
二年累增至六員大徳元年止置四員後遂為定額其
治曰叅議府令史二人
左司郎中二員正五品員外郎二員正六品都事二員
正七品中統元年置左右司至元十五年分置兩司左
司所掌吏禮房之科有九一曰南吏二曰北吏三曰貼
黄四曰保舉五曰議禮六曰時政記七曰封贈八曰牌
印九曰好事知除房之科有五一曰資品二曰常選三
曰臺院選四曰見闕選五曰伯勒赫選户雜房之科有
七一曰定俸二曰衣装三曰羊馬四曰置計五曰田土
六曰太府監七曰會總科糧房之科有六一曰海運二
曰儹運三曰邊逺四曰賑濟五曰事故六曰軍匠銀鈔
房之科有二一曰鈔法二曰課程應辦房之科有二一
曰飲膳二曰草料令史二人蒙古書寫一十八人回回
書寫一人漢人書寫七人典吏十五人
右司郎中二員正五品員外郎二員正六品都事二員
正七品中統元年置左右司至元十五年分置兩司右
司所掌兵房之科有五一曰邊闗二曰展齊三曰鋪馬
四曰屯田五曰牧地刑房之科有六一曰法令二曰弭
盜三曰功賞四曰禁治五曰枉勘六曰鬬訟工房之科
有六一曰横造軍器二曰常課段疋三曰嵗賜四曰營
造五曰應辦六曰河道令史二人蒙古書寫三人回回
書寫一人漢人書寫一人典吏五人
中書省掾屬
　監印二人掌監視省印有中書令則置
　知印四人掌執用省印
　克埒穆爾齊四人
　蒙古筆且齊二十二人左司十六人右司六人
　漢人省掾六十人左司三十九人右司二十一人
　回回省掾十四人左司九人右司五人
　宣使五十人
　省醫三人
　諤徳齊四十一人
　斷事官秩三品掌刑政之屬國初嘗以相臣任之其
　名甚重其員數增損不常其人則皆御位下及中宫
　東宫諸王各投下集賽台等人為之中統元年一十
　六位下置三十一員至元六年十七位下置三十四
　員七年十八位下置三十五員八年始給印二十七
　年分立兩省而斷事官隨省並置二十八年十八位
　下置三十六員倂入中書三十一年增二員後定置
　自御位下及諸王位下共置四十一員首領官經歴
　一員知事一員吏屬蒙古筆且齊二人令史一十二
　人回回令史一人克埒穆爾齊二人知印二人奏差
　八人典吏一人
　客省使秩正五品使四員正五品副使二員正六品
　令史一人掌直省舍人宣使等員選舉差遣之事至
　元九年置使二員一員兼通事一員不兼大徳元年
　增置四員副二員直省舍人二員至元七年始置後
　增至三十三員掌奏事給使差遣之役
　檢校官四員正七品掌檢校左右司六部公事程期
　文牘稽失之事書吏六人大徳元年置
　昭磨一員正八品掌磨勘左右司錢榖出納營繕料
　例凡數計文牘簿籍之事中統元年置二員至元八
　年省為一員典吏八人
　管勾一員正八品掌出納四方文移緘縢啓拆之亊
　郵逓之程期曹屬之承受兼主之中統元年置二員
　至元三年定為一員典吏八人
　架閣庫管勾二員正八品掌庋藏省府籍帳案牘凡
　備稽考之文即掌故之任至元三年始置二員其後
　增置員數不一至順初為定二員典吏十人蒙古架
　閣庫兼管勾一員典吏二人回回架閣庫管勾一員
　典吏二人
吏部尚書三員正三品侍郎二員正四品郎中二員從
五品員外郎二員從六品掌天下官吏選授之政令凡
職官銓綜之典吏員調補之格封勲爵邑之制考課殿
最之法悉以任之世祖中統元年以吏户禮為左三部
尚書二員侍郎二員郎中四員員外郎六員至元元年
以吏禮自為一部尚書三員侍郎仍二員郎中仍四員
員外郎三員三年復為左三部五年又合為吏禮部尚
書仍二員侍郎郎中員外郎各一員七年始列尚書六
部吏部尚書一員侍郎一員郎中二員員外郎二員八
年仍為吏禮部尚書侍郎郎中各一員員外郎仍二員
十三年分置吏部尚書增置七員侍郎三員郎中二員
員外郎四員十九年尚書裁為二員侍郎一員郎中一
員員外郎二員二十一年尚書三員侍郎一員郎中員
外郎如故二十三年定六部尚書侍郎郎中員外郎員
額各二員二十八年增尚書為三員主事三員蒙古筆
且齊三人令史二十五人回回令史二人克埒穆爾齊
一人知印二人奏差六人蒙古書寫二人銓寫五人典
吏一十九人
户部尚書三員正三品侍郎二員正四品郎中二員從
五品員外郎三員從六品掌天下戸口錢糧田土之政
令凡貢賦出納之經金幣轉通之法府藏委積之實物
貨貴賤之直歛散准駁之宜悉以任之中統元年以吏
户禮為左三部尚書二員侍郎二員郎中四員員外郎
六員至元元年分立户部尚書三員侍郎郎中四員員
外郎省為三員三年復為左三部五年復分為户部尚
書一員侍郎郎中各一員員外郎又省為二員七年始
列尚書六部尚書二員侍郎二員郎中二員員外郎如
故十三年尚書增置一員侍郎郎中員外郎如故十九
年郎中員外郎俱增至四員二十三年六部尚書侍郎
郎中定以二員為額明年以户部所掌視他部特為繁
劇增置二員成宗大徳五年省尚書一員員外郎亦省
一員各設三員主事八員蒙古筆且齊七人令史六十
一人回回令史六人克埒穆爾齊一人知印二人奏差
三十二人蒙古書寫一人典吏二十二人司計官四人
其屬附見于後
　都提舉萬億寶源庫掌寶鈔玉器至元二十五年始
　置都提舉一員正四品提舉一員正五品同提舉一
　員從五品副提舉一員從六品知事一員從八品提
　控案牘一員司吏二十三人譯史二人司庫四十六
　人内以色目二人叅之
　都提舉萬億廣源庫掌香藥紙劄設置同上提控案
　牘二員司吏一十二人譯史一人司庫一十三人
　都提舉億萬綺源庫掌諸色叚疋設置並同上而副
　提舉則增一員提控案牘設三員後省二員司吏二
　十二人譯史一人司庫二十六人内叅用色目二人
　都提舉萬億賦源庫掌絲綿布帛諸物設置並同上
　提控案牘二員其後省一員司吏一十七人譯史一
　人司庫一十五人内叅用色目二人
　四庫照磨兼架閣庫管勾一員從九品世祖至元二
　十八年以四庫錢帛事繁始置一員仍給印
　提舉富寜庫至元二十七年始創提舉一員從五品
　同提舉一員從六品副提舉一員從七品分掌萬億
　寶源庫出納金銀之事吏目一人其後司吏增至六
　人譯史一人司庫八人
　諸路寶鈔提舉司達嚕噶齊一員正四品都提舉一
　員正四品副達嚕噶齊一員正五品提舉一員正五
　品同提舉一員從五品副提舉二員從六品知事一
　員從八品照磨一員從九品國初户部兼領交鈔公
　事世祖至元始設交鈔提舉司秩正五品二十四年
　改諸路寶鈔都提舉司陞正四品增副達嚕噶齊提
　控案牘各一員其後定置已上官員提控案牘又增
　一員設司吏十二人蒙古筆且齊一人回回令史一
　人奏差七人
　寶鈔總庫達嚕噶齊一員從五品大使一員從五品
　副使三員正七品世祖至元二十五年改元寶庫為
　寶鈔庫秩正六品二十六年陞從五品增大使副使
　設司庫其後遂定置已上官員司吏七人譯史一人
　司庫五十人
　印造寶鈔庫達嚕噶齊一員正七品大使二員從七
　品副使二員正八品中統四年始置秩從八品至元
　二十四年陞從七品增達嚕噶齊一員其後遂定置
　已上官員
　燒鈔東西二庫達嚕噶齊一員正八品大使一員從
　八品副使一員從九品至元元年始置昬鈔庫用正
　九品印置監燒昬鈔官二十四年分立燒鈔東西二
　庫秩從八品各置達嚕噶齊大使副使等員
　行用六庫中統元年初立中都行用庫秩從七品提
　領一員從七品大使一員從八品副使一員從九品
　至元二十四年京師改置庫者三曰光熈曰文明曰
　順承因城門之名為額二十六年又置三庫曰健徳
　曰和義曰崇仁並因城門以為名
　大都宣課提舉司掌諸色課程併領京城各市提舉
　二員從五品同提舉一員從六品副提舉一員從七
　品提控案牘一員司吏六人世祖至元十九年併大
　都舊城兩税務為大都税課提舉司至武宗至大元
　年改宣課提舉司其屬四
　　馬市猪羊市秩從七品提領一員從七品大使一
　　員從八品副使一員從九品世祖至元三十年始
　　置
　　牛驢市果木市品秩設官同上
　　魚蟹市大使一員副使二員至大元年始置
　　煤木所提領一員從八品大使一員從九品副使
　　一員至元二十二年始置
　大都酒課提舉司掌酒醋𣙜酤之事至元十九年始
　置提舉一員從五品同提舉二員從六品副提舉二
　員從七品提控案牘二員司吏五人二十八年省同
　提舉一員副提舉一員餘如故
　抄紙坊提領一員正八品大使一員從八品副使二
　員從九品中統四年始置用九品印止設大使副使
　各一員至元二十七年陞正八品增置提領副使各
　一員
　印造鹽茶等引局大使一員副使一員至元二十四
　年置掌印造腹裏行省鹽茶礬鐡等引仍置攅典庫
　子各一人
　　右以上屬户部其萬億四庫國初以太府掌内帑
　　之出納旣設左藏等庫而國計之領在户部仍置
　　萬億等庫為収藏之府中統元年置庫官六員而
　　未有品秩俸給至元十六年始為提舉萬億庫秩
　　正五品二十四年改陞都提舉萬億庫秩正四品
　　二十五年分立四庫以分掌出納至二十七年又
　　别立富寜庫焉
　京畿都漕運使司秩正三品運使三員正三品同知
　二員正四品副使二員正五品判官二員正六品經
　歴一員正七品知事一員從八品提控案牘兼照磨
　二員掌凡漕運之事世祖中統二年初立軍儲所尋
　改漕運所至元五年改漕運司秩五品十二年改都
　漕運司秩五品十九年改京畿都漕運使司秩正三
　品二十四年内外分立兩運司而京畿都漕運司之
　額如舊止領在京諸倉出納糧斛及新運糧提舉司
　站車攢運公事省同知運判知事各一員而押綱官
　𨽻焉延祜六年增同知副使運判各一員其後定置
　官員已上正官各二員首領官四員吏屬令史二十
　一人譯史二人回回令史一人通事一人知印二人
　奏差一十六人典吏二人其屬二十有四
　　新運糧提舉司秩正五品至元十六年始置管站
　　車二百五十輛𨽻兵部開設運糧埧河改隸户部
　　定置達嚕噶齊一員都提舉一員同提舉二員副
　　提舉一員吏目一員司吏八人奏差十二人
　　京師二十二倉秩正七品
　　萬斯北倉(中統二/年置)　萬斯南倉(至元二十/四年置)
　　千斯倉(中統二/年置)永平倉(至元十/六年置)永濟倉(至元四/年置)
　　惟億倉　　　旣盈倉
　　屢豐倉　　　積貯倉(並係皇慶/元年增置)
　　　已上十倉毎倉各置監支納一員正七品大使
　　　二員從七品副使二員正八品
　　豐穣倉(皇慶元/年置)　廣濟倉(皇慶元/年置)廣衍倉(至元二十/九年置)
　　大積倉(至元二十/八年置)既積倉　　　盈衍倉(至元二十/六年置)
　　相因倉(中統二/年置)　順濟倉(至元二十/九年置)
　　　已上八倉毎倉各置監支納一員正七品大使
　　　一員從七品副使二員正八品
　　通濟倉(中統二/年置)　慶貯倉(至元四/年置)豐潤倉(至元十/六年置)
　　豐實倉
　　　已上四倉毎倉各置監支納一員正七品大使
　　　一員從七品副使一員正八品
　　通惠河運糧千户所秩正五品掌漕運之事至元
　　三十一年始置中千户一員中副千户二員
　都漕運使司秩正三品掌御河上下至直沽河西務
　李二寺通州等處儹運糧斛至元二十四年自京畿
　運司分立都漕運司於河西務置總司分司臨清運
　使二員正三品同知二員正四品副使二員正五品
　運判三員正六品經歴一員從七品知事一員從八
　品提控案牘二員内一員兼照磨司吏三十三人通
　事譯史各一人奏差一十六人典吏一人其屬七十
　有五
　　河西務十四倉秩正七品
　　永備南倉　　永備北倉　　廣盈南倉
　　廣盈北倉　　充盈倉
　　　已上五倉各置監支納一員正七品大使二員
　　　從七品副使二員正八品
　　崇墉倉　　　大盈倉　　　大京倉
　　大稔倉　　　足用倉　　　豐儲倉
　　豐積倉　　　恒足倉　　　旣備倉
　　　已上九倉各置監支納一員正七品大使一員
　　　從七品副使一員正八品
　　通州十三倉秩正七品
　　有年倉　　　富有倉　　　廣儲倉
　　盈止倉　　　及秭倉　　　廼積倉
　　樂嵗倉　　　慶豐倉　　　延豐倉
　　　已上九倉各置監支納一員正七品大使二員
　　　從七品副使二員正八品
　　足食倉　　　富儲倉　　　富衍倉
　　及衍倉
　　　已上四倉各置監支納一員正七品大使二員
　　　從七品副使一員正八品
　　河倉一十有七用從七品印
　　舘陶倉　　　舊縣倉　　　陵州倉
　　傅家池倉
　　　已上各置監支納一員從七品大使一員從八
　　　品副使一員
　　秦家渡倉　　尖塜西倉　　尖塜東倉
　　長蘆倉　　　武强倉　　　夾馬營倉
　　上口倉　　　唐家倉　　　唐村倉
　　安陵倉　　　四栁樹倉　　淇門倉
　　伏恩倉
　　　已上各置監支納一員從八品大使一員從九
　　　品副使一員
　　直沽廣通倉秩正七品大使一員
　　滎陽等綱凡三十曰濟源曰陵州曰獻州曰白馬
　　曰滏陽曰完州曰河内曰南宫曰沂莒曰霸州曰
　　東明曰獲嘉曰鹽山曰武強曰膠水曰東昌曰武
　　安曰汝寧曰修武曰安陽曰開封曰儀封曰蒲臺
　　曰鄒平曰中牟曰膠西曰衛輝曰濬州曰曹濮州
　　毎綱皆設押綱官二員計六十員秩正八品毎編
　　船三十隻為一綱船九百餘隻運糧三百餘萬石
　　船户八千餘户綱官以常選正八品為之
　檀景等處採金鐡冶都提舉司秩正四品提舉一員
　正四品同提舉一員正五品副提舉一員從六品掌
　各冶採金煉鐵𣙜貨以資國用國初中統始置景州
　提舉司管領景州灤陽新匠三冶至元十四年又置
　檀州提舉司管領雙峰暗峪大峪五峯等冶大徳五
　年檀州景州三提舉司併置檀州等處採金鐵冶都
　提舉司而灤陽雙峯等冶悉𨽻焉他如河東山西濟
　南萊蕪等處鐵冶提舉司及益都般陽等處淘金總
　管府其沿革蓋不一也
　大都河間等路都轉運鹽使司秩正三品掌塲竈𣙜
　辦鹽貨以資國用使二員正三品同知一員正四品
　副使一員正五品運判二員正六品首領官經歴一
　員從七品知事一員從八品照磨一員從九品國初
　立河間税課達嚕噶齊清滄鹽使所後剏立運司立
　提舉鹽𣙜所又改為河間路課程所提舉滄清課鹽
　使所中統三年改都提領拘𣙜滄清課鹽所至元二
　年以刑部侍郎右三部郎中兼滄清課鹽使司尋改
　立河間都轉運鹽使司立清滄課三鹽司十二年改
　為都轉運使司十九年以户部尚書行河間等路都
　轉運使司事尋罷改立清滄二鹽使司二十三年改
　立河間等路都轉運司二十七年改令户部尚書行
　河間等路都轉運使司事二十八年改河間等路都
　轉運司延祜六年頒分司印巡行郡邑以防私鹽之
　弊
　　鹽塲二十二所毎塲設司令一員從七品司丞一
　　員從八品辦鹽各有差
　　　利國塲　利民塲　海豐塲　阜民塲
　　　阜財塲　益民塲　潤國塲　海阜塲
　　　海盈塲　海潤塲　嚴鎮塲　富國塲
　　　興國塲　厚財塲　豐財塲　三义沽塲
　　　蘆臺塲　越支塲　石碑塲　濟民塲
　　　惠民塲　富民塲
　山東東路轉運鹽使司品秩職掌同上運判止一員
　國初始置益都課税所管領山東鹽塲以總鹽課後
　改置運司中統四年詔以中書左右部兼諸路都轉
　運司至元二年命有司兼辦其課改立山東轉運司
　至元十二年改立都轉運司延祐五年以鹽法澁滯
　降分司印巡行各塲督収課程罷膠菜鹽司所屬鹽
　塲
　　鹽塲一十九所毎塲設司令一員從七品司丞一
　　員從八品管勾一員從八品
　　　永利塲　寧海塲　官臺塲　豐國塲
　　　新鎮塲　豐民塲　富國塲　髙家港塲
　　　永阜塲　利國塲　固堤塲　王家岡塲
　　　信陽塲　濤洛塲　石河塲　海滄塲
　　　行阜塲　登寧塲　西由塲
　河東陜西等處轉運鹽使司品秩職掌同前運判增
　一員國初設平陽府以徴課程之利中統二年改置
　轉運司置提舉解鹽司至元二年罷運司命有司掌
　其務尋復置轉運司二十二年立陜西都轉運司諸
　色税課悉隸焉二十九年置鹽運司專掌鹽課其餘
　税課歸有司解鹽司亦罷延祐六年更為河東陜西
　等處都轉運鹽使司隸省部其屬三
　　解鹽塲管勾一員正九品同管勾一員從九品
　　河東等處解鹽管民提領所正提領一員從八品
　　副提領一員從九品
　　安邑等處解鹽管民提領所正提領一員從八品
　　副提領一員從九品
禮部尚書三員正三品侍郎二員正四品郎中二員從
五品員外郎二員從六品掌天下禮樂祭祀朝㑹燕享
貢舉之政令凡儀制損益之文符印簡冊之信神人封
諡之法忠孝貞義之褒送迎聘好之節文學僧道之事
㛰姻繼續之辨音藝膳供之物悉以任之世祖中統元
年以吏户禮為左三部置尚書二員侍郎二員郎中四
員員外郎六員總領三部之事至元元年分立為吏禮
部尚書三員侍郎仍二員郎中仍四員員外郎四員七
年别立禮部尚書三員侍郎一員郎中二員員外郎如
舊明年又合為吏禮部十三年又别為禮部二十三年
六部尚書侍郎郎中員外郎定以二員為額成宗元貞
元年復增尚書一員領㑹同舘事主事一員蒙古筆且
齊二人令史一十九人回回令史二人克埓穆爾齊一
人知印二人奏差十二人典吏三人其屬附見
　左三部照磨所秩正八品照磨一員掌吏户禮三部
　錢榖計帳之事典吏八人
　侍儀司秩正四品掌凡朝會即位冊后建儲奉上尊
　號及外國朝覲之禮至元八年始置左右侍儀奉御
　二員禮部侍郎知侍儀事一員引進使知侍儀事一
　員左右侍儀使二員左右直侍儀使二員左右侍儀
　副使二員左右侍儀僉事二員引進副使侍儀合承
　奉班都知尚衣局大使各一員十二年省左侍儀奉
　御通曰左右侍儀省引進副使及侍儀令尚衣使等
　員改置通事舍人十四員三十年減通事舎人七員
　為侍儀舍人大徳十一年陞秩正三品至大二年置
　典簿一員延祐七年定置侍儀使四員至治元年增
　置通事舍人六員侍儀舍人四員其後定置侍儀使
　四員正三品引進使知侍儀事二員正四品首領官
　典簿一員從七品屬官承奉班都知一員正七品通
　事舍人一十六員從七品侍儀舍人十四員從九品
　吏屬令史二人譯史一人通事一人知印二人其屬
　法物庫秩五品掌大禮法物提㸃一員從五品大使
　一員從六品副使一員從七品直長二員正八品
　拱衛直都指揮使司秩從四品掌控鶴六百餘户及
　儀衛之事至元三年始置都指揮使一員副使一員
　鈐轄一員提控案牘一員十六年陞正三品降虎符
　增置達嚕噶齊一員隸宣徽院二十年復為從四品
　二十五年歸隸禮部元貞元年復陞正三品皇慶元
　年置經歴一員二年改鈐轄為僉事至順二年撥𨽻
　侍正府定置達嚕噶齊一員正三品都指揮使四員
　正三品副指揮使二員從三品僉事二員正四品首
　領官經歴一員從七品知事一員從八品吏屬令史
　四人譯史一人通事知印各一人奏差二人其屬控
　鶴百户所秩從七品色目百户一十三員漢人百戸
　一十三員總十三所
　　儀從庫秩從七品掌收儀衛器仗大使一員從七
　　品副使一員從八品
　儀鳳司秩正四品掌樂工供奉祭饗之事至元八年
　立玉宸院置樂長一員樂副一員樂判一員二十年
　改置儀鳳司隸宣徽院置大使副使各一員判官三
　員二十五年歸隸禮部省判官三員三十一年置逹
　嚕噶齊一員副使一員大徳十一年改陞玉宸樂院
　秩從二品置院使副使僉事同僉院判至大四年復
　為儀鳳司秩正三品延祐七年降從三品定置大使
　五員從三品副使四員從四品首領官經歴一員從
　七品知事一員從八品吏屬令史二人譯史通事知
　印各一人其屬五
　　雲和署秩正七品掌樂工調音律及部籍更畨之
　　事至元十二年始置至大二年撥隸玉宸樂院皇
　　慶元年陞正六品二年陞從五品署令二員署丞
　　二員管勾二員協音一員協律一員書史二人書
　　吏四人教師二人提控四人
　　安和署秩正七品職掌與雲和同至元十三年始
　　置皇慶二年陞從五品署令二員署丞二員管勾
　　二員協音一員協律一員書史二人書吏四人教
　　師二人提控四人
　　常和署初名管勾司秩正九品管領回回樂人皇
　　慶元年初置延祐三年陞從六品署令一員署丞
　　二員管勾二員教師二人提控二人
　　天樂署初名昭和署秩從六品管領河西樂人至
　　元十七年始置大徳十一年陞正六品至大四年
　　改為天樂署皇慶元年陞從五品署令二員署丞
　　二員管勾二員協音一員協律一員書史二人書
　　吏四人教師二人提控四人
　　廣樂庫秩從九品掌樂器等物大使一員副使一
　　員皇慶元年始置
　教坊司秩從五品掌承應樂人及管領興和等署五
　百户中統二年始置至元十二年陞正五品十七年
　改提㸃教坊司隸宣徽院秩正四品二十五年隸禮
　部大徳八年陞正三品延祐七年復正四品逹嚕噶
　齊一員正四品大使三員正四品副使四員正五品
　知事一員從八品令史四人譯史知印奏差各二人
　通事一人其屬三
　　興和署秩從六品署令二員署丞二員管勾二員
　　祥和署秩從六品署令二員署丞二員管勾二員
　　廣樂庫秩從九品大使一員副使一員
　會同館秩從四品掌接伴引見諸畨蠻夷峒官之来
　朝貢者至元十三年始置二十五年罷之二十九年
　復置元貞元年以禮部尚書領館事遂為定制禮部
　尚書領會同館事一員正三品大使一員正四品副
　使二員從六品提控案牘一員掌書四人蒙古筆且
　齊一人典給官八人其屬有收支諸物庫秩從九品
　大使一員副使一員至元二十九年以四賓庫改置
　鑄印局秩正八品掌凡刻印銷印之事大使一員副
　使一員直長一員至元五年始置
　白紙坊秩從八品掌造詔㫖宣敕紙劄大使一員副
　使一員至元九年始置
　掌薪司秩正七品司令一員正七品司丞一員正八
　品典吏一人
兵部尚書三員正三品侍郎二員正四品郎中二員從
五品員外郎二員從六品掌天下郡邑郵驛屯牧之政
令凡城池廢置之故山川險易之圖兵站屯田之籍逺
方歸化之人官司芻牧之地駞馬牛羊鷹隼羽毛皮革
之徴驛乘郵運祗應公廨皂隸之制悉以任之世祖中
統元年以兵刑工為右三部置尚書二員侍郎二員郎
中五員員外郎五員總領三部之事至元元年别置二
部以兵刑自為一部尚書四員侍郎三員郎中如舊員
外郎五員三年併為右三部五年復為兵刑部尚書二
員省侍郎二員郎中如故員外郎一員七年始列六部
尚書一員侍郎仍舊郎中一員員外郎仍一員明年又
合為兵刑部十三年復析兵部二十三年定尚書侍郎
郎中員外郎額皆二員至治三年增尚書一員主事二
員蒙古筆且齊二人令史十四人回回令史一人克埓
穆爾齊一人知印二人奏差八人典吏三人其屬附見
　大都陸運提舉司秩從五品掌兩都陸運粮斛之事
　至元十六年始置運粮提舉司延祐四年改今名提
　舉二員從五品副提舉一員從七品吏目一員司吏
　六人委差一十人海王庄七里庄魏家庄臈八庄四
　所各設提領一人用從九品印
　管領隨路打捕鷹房民匠總管府秩從三品逹嚕噶
　齊一員總管一員副總管二員經歴知事各一員提
　控案牘一員吏屬令史六人初太祖以隨路打捕鷹
　房民户七千餘户撥隸實喇大王位下中統二年始
　置至元十二年阿布哈大王遣使奉歸朝廷隸兵部
　管領本投下大都等路打捕鷹房諸色人匠都總管
　府秩正三品掌格藏大王位下事大徳八年始置官
　吏皆王選用至大四年省併衙門以哈喇班第大王
　逺鎮一隅别無官屬存設不廢定置府官逹嚕噶齊
　二員總管一員同知一員副總管一員知事一員提
　控案牘一員令史四人譯史二人奏差二人典吏一
　人其屬車局織染提舉司秩從五品逹嚕噶齊一員
　提舉一員副逹嚕噶齊一員副提舉一員提控案牘
　一員司吏二人
　隨路諸色民匠打捕鷹房等户都總管府秩從三品
　逹嚕噶齊一員總管一員同知一員經歴一員知事
　一員提控案牘兼照磨一員令史六人譯史一人知
　印通事一人奏差二人掌布濟克大營盤事及管領
　大都路打捕鷹房等户至元三十年置延祐四年陞
　正三品
　管領本位下打捕鷹房民匠等户都總管府秩正三
　品逹嚕噶齊一員總管一員副逹嚕噶齊一員同知
　一員副總管一員判官一員經歴一員知事一員提
　控案牘兼照磨一員令史六人譯史通事知印各一
　人掌布濟克大營盤城池阿哈探馬兒一應差發色
　徹肯定王位下事泰定元年始置
刑部尚書三員正三品侍郎二員正四品郎中二員從
五品員外郎二員從六品掌天下刑名法律之政令凡
大辟之按覆繫囚之詳讞孥收産没之籍捕獲功賞之
式寃訟疑罪之辨獄具之制度律令之擬議悉以任之
世祖中統元年以兵刑工為右三部置尚書二員侍郎
二員郎中五員員外郎五員以郎中員外郎各一員專
署刑部至元元年析置工部而兵刑仍為一部尚書四
員侍郎仍二員郎中四員員外郎置五員三年復為右
三部七年始别置刑部尚書一員侍郎一員郎中一員
員外郎二員八年改為兵刑部十三年又為刑部二十
三年六部尚書侍郎郎中員外郎定以二員為額大徳
四年尚書增置一員其首領官則主事三員吏屬則蒙
古筆且齊四人令史三十人回回令史二人克埓穆爾
齊一人知印二人奏差十人書寫三人典吏七人其屬
附見
　司獄司司獄一員正八品獄丞一員正九品獄典一
　人初以右三部照磨兼刑部繫獄之任大徳七年始
　置專官部醫一人掌調視病囚
　司籍所提領一員同提領一員至元二十年改大都
　等路斷没提領所為司籍所隸刑部
工部尚書三員正三品侍郎二員正四品郎中二員從
五品員外郎二員從六品掌天下營造百工之政令凡
城池之脩濬土木之繕葺材物之給受工匠之程式銓
注局院司匠之官悉以任之世祖中統元年右三部置
尚書二員侍郎二員郎中五員員外郎五員内二員專
署工部事至元元年始分立工部尚書四員侍郎三員
郎中四員員外郎五員三年復合為右三部七年仍自
為工部尚書二員侍郎仍二員郎中三員員外郎如舊
二十三年定尚書侍郎郎中員外郎各以二員為額明
年以曹務繁冗增尚書二員二十八年省尚書一員首
領官主事五員蒙古筆且齊六人令史四十二人回囘
令史四人克埒穆爾齊一人知印一人奏差三十人蒙
古書寫一人典吏七人又司程官四員右三部照磨一
員典吏七人其屬附見
　左右部架閣庫秩正八品管勾二員典吏十二人掌
　六部文卷簿籍架閣之事中統元年左右部各置至
　元二十三年併為左右部架閣庫
　諸色人匠總管府秩正三品掌百工之技藝至元十
　二年始置總管同知副總管各一員十六年置逹嚕
　噶齊一員增同知副總管各一員二十八年省同知
　一員三十年省副總管一員後定置逹嚕噶齊一員
　總管一員同知一員副總管一員經歴一員知事一
　員提控案牘一員令史五人譯史一人奏差四人其
　屬十有一
　　梵像提舉司秩從五品提舉一員同提舉一員副
　　提舉一員吏目一員董繪畫佛像及土木刻削之
　　工至元十二年始置梵像局延祐三年陞提舉司
　　設今官
　　出蠟局提舉司秩從三品提舉一員同提舉一員
　　副提舉一員吏目一員掌出蠟鑄造之工至元十
　　二年始置局延祐三年陞提舉司設今官
　　鑄瀉等銅局秩從七品大使一員副使一員掌鑄
　　瀉之工至元十年始置官三員一十八年省管勾
　　一員後定置二員
　　銀局秩從七品大使一員直長一員掌金銀之工
　　至元十二年始置
　　鑌鐵局秩從八品大使一員掌鏤鐵之工至元十
　　二年始置
　　瑪瑙玉局秩從八品直長一員掌琢磨之工至元
　　十二年始置
　　石局秩從七品大使一員管勾一員董攻石之工
　　至元十二年始置
　　木局秩從七品大使一員直長一員董攻木之工
　　至元十二年始置
　　油漆局副使一員用從七品印董髹漆之工至元
　　十二年始置
　　諸物庫秩正九品提領一員副使一員掌出納諸
　　物之事至元十二年始置
　　管領隨路人匠都提領所提領一員大使一員俱
　　受省檄掌工匠詞訟之事至元十二年始置
　諸司局人匠總管府秩正三品逹嚕噶齊一員總管
　一員副逹嚕噶齊一員同知一員副總管一員經歴
　一員知事一員提控案牘一員令史四人領兩都金
　銀器盒及符牌等一十四局事至元十四年置二十
　四年以八局改隸工部及金玉府止領五局一庫掌
　氊毯等事其屬有六
　　收支庫秩正九品大使一員掌出納之物
　　大都氊局秩從七品大使副使各一員管人匠一
　　百二十有五户
　　大都染局秩從九品大使一員管人匠六十有三
　　户
　　上都氊局秩從五品大使一員副使一員管人匠
　　九十有七户
　　隆興氊局大使一員副使一員管人匠一百户
　　剪毛花毯蠟布局大使一員副使一員管人匠一
　　百一十有八户
　提舉右八作司秩正六品提舉二員同提舉一員副
　提舉一員吏目一人司吏九人司庫十三人譯史一
　人秤子一人掌出納内有漆器紅瓮捎隻等并在都
　局院造作鑌鐵銅鋼鍮石東南簡鐵兩都支持皮毛
　雜色羊毛生熟斜皮馬牛等皮騌尾雜行薩哩圖等
　物中統三年始置提領八作司秩正九品至元二十
　五年改陞提舉八作司秩正六品二十九年以出納
　委積分為左右兩司
　提舉左八作司秩正六品掌出納内府氊貨柳器等
　物其設置官員同上
　諸路雜造總管府秩正三品至元元年改提領所為
　提舉司十四年又改工部尚書行諸路雜造局總管
　府定置逹嚕噶齊一員總管一員同知一員副總管
　一員知事一員提控案牘一員令史六人譯史一人
　其屬二
　　簾網局大使一員副使一員並受省劄至元元年
　　始置
　　収支庫大使一員副使一員至元三十年始置
　齊逹勒局總管府秩正三品管領諸色人匠造作等
　事憲宗朝置至元十六年始設總管一員二十七年
　置同知一員後定置府官逹嚕噶齊一員總管一員
　同知一員知事一員提控案牘一員司吏四人其屬
　二
　　諸司局用從七品印提領一員相副官二員中統
　　三年始置
　　收支庫提領一員大使副使各一員掌造作出納
　　之物
　大都人匠總管府秩從三品至元六年始置逹嚕噶
　齊一員總管一員同知一員經歴一員提控案牘一
　員令史十人通事一人其屬四
　　綉局用從七品印大使一員副使一員掌綉造諸
　　王百官段匹
　　紋錦總院提領一員大使一員副使一員掌織諸
　　王百官段匹
　　涿州羅局提領一員大使一員掌織造紗羅段匹
　　尚方庫提領一員大使副使各一員掌出納絲金
　　顔料等物
　隨路諸色民匠都總管府秩正三品掌仁宗潛邸諸
　色人匠延祐六年撥隸崇祥院後又屬将作院至元
　三年歸隸工部後定置逹嚕噶齊一員總管一員同
　知一員副總管一員經歴一員知事一員提控案牘
　一員照磨一員令史八人譯史一人知印通事各一
　人奏差四人其屬五
　　織染人匠提舉司秩從七品至大二年設逹嚕噶
　　齊一員提舉一員同提舉一員副提舉一員吏目
　　一員
　　雜造人匠提舉司秩從七品設置官屬同上
　　大都諸色人匠提舉司秩從五品逹嚕噶齊一員
　　提舉一員同提舉一員副提舉一員吏目一員
　　大都等處織染提舉司秩從五品管阿南逹王位
　　下人匠一千三百九十八户逹嚕噶齊一員提舉
　　一員同提舉一員副提舉一員吏目一員
　　收支諸物庫秩從七品提領一員大使一員副使
　　一員庫子二人
　提舉都城所秩從五品提舉二員同提舉二員副提
　舉一員吏目一員照磨一員掌脩繕都城内外倉庫
　等事至元三年置其屬一左右廂官四員用從九品
　印至元十三年置
　受給庫秩正八品提領一員大使一員副使一員掌
　京城内外營造木石等事至元十三年置
　符牌局秩正八品大使一員副使一員直長一員掌
　造虎符等至元十七年置
　旋匠提舉司秩從五品提舉一員副提舉一員至元
　九年置
　薩逹克齊提舉司秩正五品提舉一員副提舉一員
　提控案牘一員至元二十四年以扎瑪里鼎率人匠
　成造薩逹克齊與絲紬同局造作遂改組練人匠提
　舉司為薩逹克齊提舉司
　巴實伯里局秩從七品大使一員副使一員掌織造
　御用領袖納竒實等段至元十三年始置
　和坦巴哩局大使一員給從七品印至元三年置
　平則門窑塲提領一員大使一員副使一員給從六
　品印至元十三年置
　光熙門窑塲提領一員大使一員副使一員給從八
　品印至元二十五年置
　大都皮貨所提領一員大使一員副使一員用從九
　品印至元二十九年置
　通用皮貨所提領一員大使一員副使一員用從九
　品印延祐六年置
　晉寧路織染提舉司提舉一員照略案牘一員其屬
　提領所一係官織染人匠局一雲内人匠東西局二
　本路人匠局一河中府襄陵翼城潞州隰州澤州雲
　州等局七毎局各設提領一員副提領一員惟澤州
　雲州則止設提領一員
　兾寧路織染提舉司真定路織染提舉司各置提舉
　一員同提舉一員副提舉一員照略案牘一員其屬
　二
　　開除局大使一員副使一員照略案牘一員
　　真定路紗羅兼雜造局大使一員副使一員
　南宫中山織染提舉司各設提舉一員同提舉副提
　舉一員照略案牘一員
　中山劉元帥局大使一員副使一員
　中山綽羅局大使一員副使一員
　深州織染局大使一員副使一員照略案牘一員
　深州趙良局大使一員副使一員
　𢎞州人匠提舉司提舉一員同提舉一員副提舉一
　員照略案牘一員
　納竒實毛段二局院長一員
　雲内州織染局大使一員副使一員照略案牘一員
　大同織染局大使一員副使一員照略案牘一員
　朔州毛子局大使一員
　恩州織染局大使一員副使一員照略案牘一員
　恩州東昌局提領一員
　保定織染提舉司提舉一員同提舉一員副提舉一
　員照略案牘一員
　大名人匠提舉司提舉一員同提舉一員副提舉一
　員照略案牘一員
　永平路紋錦等局提舉司提舉一員同提舉一員副
　提舉一員照略案牘一員
　大寧路織染局大使一員副使一員照略案牘一員
　雲州織染提舉司提舉一員同提舉一員副提舉一
　員照略案牘一員
　順徳路織染局大使一員副使一員照略案牘一員
　彰徳路織染人匠局大使一員副使一員照略案牘
　一員
　懐慶路織染局大使一員副使一員照略案牘一員
　巴實伯里局官一員
　宣徳府織染提舉司提舉一員同提舉一員副提舉
　一員照略案牘一員
　東聖州織染局院長一員局副一員
　宣徳博囉局提領一員副使一員
　東平路疃局直長一員
　興和路蕁麻林人匠提舉司提舉一員同提舉一員
　副提舉一員照略案牘一員
　陽門天城織染局提領一員副使一員照磨案牘一
　員
　巡河提領所提領二員副提領一員
　
　元史卷八十五
