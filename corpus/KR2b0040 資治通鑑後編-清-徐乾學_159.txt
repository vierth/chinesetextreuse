
　資治通鑑後編卷一百五十八
　　　　　　　　　　　刑部尚書徐乾學撰
　元紀六(起重光單閼十月盡昭陽大/荒落十二月凡二年有奇)
　　世祖聖德神功文武皇帝
至元二十八年冬十月己巳修太廟在真定傾壞者
壬申以前緬中行省平章錫錫德濟為中書平章政事
　江淮行省言鹽課不足由私鬻者多乞付兵五千巡
捕從之　塔喇海張呼遜崔同知並坐理算錢糓受贓
論誅　癸未高麗國饑給米十萬斛　罷各處行樞宻
院事入行省　行院既置分兵民為二奸人植黨自蔽
湖廣省平章哈喇哈遜入覲極陳其不便帝為罷之因
問曰風憲之職人多言其撓吏治信乎對曰朝廷設此
以糾奸慝貪吏疾之妄為謗耳帝然其言　己丑敕沒
入嘉木揚喇勒智沙卜丹烏瑪喇妻並遣詣京師　癸巳以
武平路總管張立道為禮部尚書使安南帝怒安南不
巳欲再伐之適陳日烜死子日燇襲位布呼宻曰彼山
海小夷以天威臨之寧不震懼獸窮則噬勢使之然今
若遣使諭之彼宜無不奉命帝從之以立道嘗使安南
有功復使往徵其王入朝　免衛輝種仙茅户徭役
從遼陽行省言以納延哈丹相繼叛給蒙古人内附者
及開元南京水達達等三萬人牛畜田器　詔嚴益都
般陽泰安寧海東平濟寧畋獵之禁犯者沒其家貲之
半　十一月壬寅詔回回以達納珠充獻及求售者還
之留其估以濟貧者　罷海道運糧鎮撫司　乙卯監
察御史言沙卜丹納蘇喇丹摩哩烏瑪爾王巨濟喇勒
智斯迪嘉輝迪皆僧格黨與受贓肆虐使江淮之民愁
怨載路今或繫獄或釋之臣下所未能喻帝曰桑哥已
誅納蘇丹摩哩在獄唯沙卜丹朕姑釋之耳　諭中書
議増中外官吏俸　十二月乙丑復都水監時有言灤
河自永平挽舟踰山而上可至開平有言蘆溝自麻峪
可至尋麻林朝廷遣河渠司副使郭守敬相視灤河既
不可行蘆溝舟亦不通守敬因陳水利十有一事其一
大都運糧河不用一畆泉舊源别引北山白浮泉水西
折而南經瓮山泊自西水門入城環滙于積水潭復東
折而南出南水門合入舊運糧河每十里置一牐比至
通州凡為牐七距牐里許上重置斗門互為提閼以過
舟止水帝覽奏喜曰當速行之於是復置都水監俾守
敬領之以來春興役帝命丞相以下皆親畚鍤倡工待守
敬指授而後行事　丁卯以大都饑下其價糶米二十
萬石賑之　己巳宣政院臣言宋全太后瀛國公母子
已為僧尼有地三百六十頃乞如例免徵其租從之
辛未御史臺臣言鉤考錢糓自中統初至今踰三十年
更阿哈瑪特僧格當國設法已極而其餘黨公取賄賂民
不堪命不如罷之有㫖議擬以聞　壬申立河南江北
行中書治汴梁　中書省臣言江南在宋時其徭役之
名七十有餘歸附後一切未徵今諸王嵗賜官吏俸禄
多不給宜令江南依宋時諸名征賦盡輸之何榮祖言
宜召各省官任錢糓者詣京師集議科取之法以聞從
之　甲戌罷鉤考錢糓應昔年逋負錢糓文巻聚置一
室非朕命而視之者有罪仍遣使布告中外　庚辰江
北州郡割隸河南江北行中書省改江淮行省為江浙
等處行中書省治杭州　丙戌八番洞官呉金叔等以
所部二百五十寨民二萬有奇内附詣闕貢方物　戊
子詔釋天下囚非殺人抵罪者　辛卯濬運糧埧河築
隄防　授竒喇斯巴斡都爾為帝師統領諸國僧尼釋
教事　是嵗宣政院上天下寺宇四萬二千三百一十
八區僧尼二十一萬三千一百四十八人　遼陽饑翰
林學士承㫖唐仁祖奉㫖偕近侍蘇格左丞實都往賑
實都欲如户籍口數大小給之仁祖曰不可昔籍之小
口今已大矣可均以大口給之實都曰若要善名而陷
我於惡耶仁祖笑曰吾二人善惡衆已的知豈至是而
始要名哉我知為國恤民而已何䘏爾言卒以大口給
之　朱清張瑄請併四府為都漕運萬户府二從之即
令清瑄二人掌其事其屬有千戸百戸等官分為各翼
以督嵗運
二十九年春正月甲午朔日食有物漸侵入其中不能
既日體如金環然左右有珥免朝賀　戊戌以清州饑
就陵州發粟四萬七千八百石賑之　庚子江西行省
左丞高興言江西福建汀漳諸處連年盜起百姓入山
以避今次第就平乞降㫖招諭復業又福建鹽課酒税
銀鐵各立提舉司實為冗濫請罷去詔皆從之　禁商
賈私以金銀航海　甲辰詔江南州縣學田其嵗入聴
其自掌春秋釋奠外以廩師生及士之無告者貢士莊
田則令覈數入官　丙午河南福建行省臣請詔用漢
語有㫖以蒙古語諭河南漢語諭福建　癸丑江西行
省巴延阿哈卜丹言蒙山嵗課銀二萬五千兩初制鍊
銀一兩免役夫田租五斗今民力日困每兩擬免一石
帝曰重困吾民民何以生從之　二月己巳申禁鞭背
國法不用徒流黥絞之刑惟杖臀自十七分等加至百
單七而止然斬剮之刑則又往往濫用之至其酷也或
生剥人皮曰輝托又有三段剗殺法曰扎薩未之除也
　庚午斡爾斯招附桑州生猫羅甸國古州等峒酋長
三十一所部民十二萬九千餘戸詣闕貢獻　壬申敕
遣使分行諸路釋死罪以下輕囚　乙亥以泉府太卿
伊赫黙色鄧州舊軍萬戸史弼福建行省右丞高興並
為福建行省平章政事將兵征𤓰哇用海船大小五百
艘軍士二萬人　戊寅詔加高麗王王睶太保仍錫功
臣之號　庚辰御史大夫伊實特穆爾中丞崔彧等言
納蘇喇丹摩哩實都王巨濟黨比僧格恣為不法楮幣
銓選鹽課酒税無不更張變亂銜命江南理算者皆嚴
急輸期民至嫁妻賣女禍及親鄰維揚錢塘受害最慘
無故而隕其生五百餘人其初猶疑事出國家近者舎
哩按問悉皆首實請死士民乃知天子仁愛元元而使
民至此極者實僧格及其凶黨之為莫不願食其肉臣
等共議此三人既已伏辜乞依條論坐以謝天下從之
又言河西人色徹肯領兵為宣慰其吏詣亷訪司告其
三十六事檄僉事簿問而色徹肯率軍人禽問者辱之
且奪告者以去臣議從行臺選御史往按問色徹肯仍
先奪其職又言行臺官言去嵗僧格既敗使臣至自上
所者或不持璽書口傳聖㫖縱釋有罪擅籍人家真偽
莫辨自今凡使臣必降璽書省臺院諸司必給印信文
書以杜奸欺帝曰何人乃敢爾耶對曰伊埒伊努巴延
察爾比嘗傳㫖縱罪人帝悉可其奏又言馮子振劉道
元指陳僧格同列罪惡詔令省臺臣及董文用留夢炎
等議其一言翰林諸臣撰僧格輔政碑者亷訪使閻復
近已免官餘請聖裁帝曰死者勿論其存者罰不可恕
也　戊子禁杭州放鷹　是月葉李南還至臨清帝遣
使召之俾為平章政事李上表力辭未幾卒而李淦至
詔除淦江隂路教授以旌直言從中丞崔彧請也李前
後被賜之物甚多而自奉甚儉嘗戒其子曰吾世業儒
甘貧約唯以忠義結主知汝曹其清慎自持勿増吾過
指所賜物曰此終當還官也比卒悉表送官一毫不以
自私　中丞崔彧奏鄂州一道舊有按察司約蘇穆爾惡
其害已令僧格奏罷之臣觀鄂州等九郡境土亦廣宜
復置亷訪司行御史臺舊治揚州今揚州隸南京而行
臺移治建康其淮東亷訪司舊治淮安今宜移治揚州
又奏諸官吏受賕在朝則詣御史臺首告在外則詣按
察使首告已有成憲自僧格持國受賕者不赴憲臺憲
司而詣諸司首故爾反覆牽延事乆不竟臣謂宜如前
制惟於本臺行臺及諸道亷訪司首告諸司無得輙受
又監察御史塔塔實言女直人嘉輝迪去嵗東征妄言
以米千石餉舎哩特穆爾軍萬人奏支鈔四百錠宜令
本處亷訪司究問與行省追償議罪皆從之已而中書
省臣奏請以彧為右丞帝曰崔彧不愛於言惟可使任
言責不允　三月壬寅御史大夫伊埒婁等奏比監察
御史商琥舉昔任詞垣風憲時望所屬而在外者如胡
祇遹姚燧王惲雷膺陳天祥楊恭懿高道程文海陳儼
趙居信十人宜召置翰林備顧問帝曰朕未深知俟召
至以聞　丁未誅僧格黨摩哩實都王巨濟初帝以實
都長於理財欲釋之布呼宻力争不可一日中凡七奏
卒幷誅之　己酉中書省右丞何榮祖平章政事敏珠爾
丹並罷以大司農特爾格翰林學士承㫖琳沁並為平章
政事兼領舊職敏珠爾丹嘗請復立尚書省布呼宻曰阿
哈瑪特僧格相繼誤國身誅家滅前鑒未逺奈何又欲效
之乎事遂寢至是榮祖以疾敏珠爾丹以乆居其任乞令
免署惟食其禄與議中書省事從之特爾格初為司農寺
達嚕噶齊從獵巴雅爾之地獵者射兔誤中名駞帝怒
命誅之特爾格曰殺人償畜刑太重帝曰誤耶史官必書
亟釋之庾人有盜秔罪應死特爾格曰臣鞫之其人母病
盜以養母耳請貸其死至是進平章以病足聴肩輿上
殿特爾格甫四嵗而父沒從叔父納木入見定宗問誰氏
子納木曰臣兄子也定宗方食雞輟以賜特爾格特爾格捧
而不食問之對曰將以遺母定宗奇之加賜一雞至元
初召見帝愛其儀容秀麗語音清亮將大用之於是特爾
格年十七詔擇貴家女妻之辭曰臣母漢人每欲求漢
人女為婦臣不敢傷母心乃為娶冉氏女由是日益親
宻特爾格斡托齊子也　以阿里為中書右丞梁按達拉
為參知政事　庚戌帝如上都　壬子敕都水監分視
黄河堤堰罷河渡司　壬戌給還嘉木揚喇勒智土田人口
之隸僧坊者時省臺諸臣乞正典刑以示天下而帝猶
貸之死給還其所籍　夏四月弛甘肅太原酒禁仍𣙜
其酤　辛卯設雲南諸路學校其教官以蜀士充　五
月丁未中書省臣言妄人馮子振嘗為詩譽僧格及僧
格敗即告詞臣撰碑引諭失當國史編修陳孚發其姦
狀乞免所坐遣還家帝曰詞臣何罪使以譽僧格為罪
則在廷諸臣誰不譽之朕亦嘗譽之矣　詔以敦佑楊
居寛死非其罪給還其家貲　六月戊辰詔聴僧食鹽
不輸課　己巳日本來互市風壞三舟惟一舟達慶元
路　壬申江西省言肇慶德慶二路封連二州宋時隸
廣東今隸廣西不便請復隸廣東從之　癸未以征𤓰
哇暫禁兩浙廣東福建商賈航海者俟舟師已發後從
其便　湖州平江嘉興鎮江揚州寧國太平七路大水
丁亥詔免田租一百二十五萬七千八百餘石　閏月
罷福建嵗造象齒鞶帶　庚戌回回人呼布穆蘇售大
珠帝以無用却之　知上思州黄勝許恃其險逺與交
趾為表裏聚衆二萬據忠州辛亥詔遣湖廣省左丞劉
國傑討之賊衆勁悍出入巖洞篁竹中如飛鳥發毒矢
中人無愈者國傑身率士奮戰賊不能敵走象山山近
交趾皆深林不可入乃度其出入列栅圍之徐伐山通
道且戰且進　甲寅右江岑從毅降從毅老疾詔以其
子斗榮襲佩虎符為鎮南路軍民總管　廣南西路安
撫副使賽福迪音等誹謗朝政沙卜丹復資給之以風聞
三十餘事妄告省官帝以有傷政體捕惡黨下吏如法
　是月詔諭亷訪司巡行勸課農桑　禮部尚書張立
道使至安南謂其王陳日燇曰昔鎮南王不用嚮道率
衆深入不戰自潰天子亦既知之汝所恃者山海之險
瘴癘之惡而雲南嶺南之人與汝習俗同而技力等今
發而用之繼以北方之勁卒汝能復抗哉且前年之師
殊非上意邊將䜛汝耳汝曽不悟稱兵抗拒逐我使人
今禍且至矣日燇泣謝出奇寶為賄立道却之因要其
入朝日燇曰貪生畏死人之常情誠有詔貸以不死臣
將何辭乃先遣其臣阮代之何維巖隨立道上表謝罪
修嵗貢之禮如初且言所以願朝之意時有忌立道之
功者言必先朝而後可赦日燇懼卒不至　秋七月庚
申朔詔以史弼代伊德黙色高興將萬人征𤓰哇仍召
三人者至闕　辛酉河北河南道亷訪司還治汴梁
壬申建社稷和義門内壇各方五丈白石為主飾以五
方色土壇南植松一株北墉瘞坎壝垣悉倣古制别為
齋廬門廡三十三楹　戊寅黎兵百戸鄧志願謀叛伏
誅　八月己丑朔賽福迪音處死餘黨杖而徙之仍籍其
家　甲辰帝至自上都　丙午浚通州至大都漕河
丁未伊德黙色乞與高興等同征𤓰哇帝曰伊德黙色
惟熟海道海中事當付之其兵事則委之史弼可也乃
以弼為福建行省平章政事統領出征軍馬　庚戌高
苑人高希允以非所宜言伏誅　壬子詔達實程鵬飛
討黄勝許劉國傑駐馬軍戍守　戊午福建行省參政
魏天祐獻計發民一萬鑿山鍊銀嵗得萬五千兩天祐
賦民鈔市銀輸官而私其一百七十錠臺臣請追其贓
而罷鍊銀事從之　改燕南河北亷訪司還治真定
詔布敦崇烏里黙色以軍征八百媳婦國　九月辛酉
湖南道宣慰副使梁曽授吏部尚書國史院編修官陳
孚授禮部郎中同使安南詔諭陳日燇使親入朝　癸
酉沙𤓰二州民徙甘州詔於甘肅兩界畫地使耕無力
者則給以牛具農器寧夏戸口繁多而土田半藝紅花
詔令盡種糓麥以補民食　阿嚕威薩哩乞罷政事幷
免太史院使詔以為集賢大學士司天劉監丞言阿嚕
威薩哩在太史院時數言國家災祥事大不敬請下吏
治帝大怒以為誹謗大臣當抵罪阿嚕威薩哩頓首謝
曰臣不佞賴陛下天地含容之德雖萬死莫報然欲致
言者罪臣恐自是無為陛下言事者力争之乃得釋帝
曰卿真長者時雖罷政或通夕召入論事知無不言
諸王明理特穆爾附海都以叛詔巴延討之巴延兵至
額森呼圖克嶺明理特穆爾已據之矢下如雨巴延先登
陷陣諸軍争奮大破之明理特穆爾僅以身免巴延輕
騎追之軍還遇伏兵復擊敗之斬首二千級俘其餘衆
以歸　冬十月戊子朔詔福建亷訪司知事張師道赴
闕師道至乞汰内外官府之冗濫者詔敏珠爾丹何榮祖
馬紹燕公楠等與師道同區别之數月授師道翰林直
學士　日本舟至四明求互市舟中甲仗皆具恐有異
圖詔立都元帥府令哈喇岱將之以防海道　詔浚浙
西河道導水入海　癸巳燕公楠言嵗終各行省臣赴
闕奏事亦宜令行臺臣赴闕奏一嵗舉刺之數制曰可
　十一月癸未禁所在私渡命關津譏察姦宄　十二
月庚寅改封皇孫梁王噶巴拉為晉王鎮北邊至元初
王已嘗出鎮北邊尋復封梁王移鎮雲南至是又改封
晉王鎮漠北統領四大斡爾多之地斡爾多華言宫室
也王天性仁厚御下有恩民賴以安　癸巳中書省臣
言寧國路民六百戸鑿山冶銀嵗額二千四百兩皆市
銀以輸官未嘗採之山乞罷之制曰可　己酉樞宻院
臣言六衛内領漢軍萬户見存者六千户撥分為三力
足以備車馬者二千五百户每甲令備馬十五匹牛車
二輛其三千戸惟習戰鬭不他役之六千戸外則供他
役庶能各勤乃事而兵亦精鋭詔施行之　癸丑右丞
相旺扎勒等言一嵗天下所入凡二百九十七萬八千三
百五錠其中有未至京師而在道者有就給軍旅及織
造物料館傳俸禄者自春及冬凡出三百六十三萬八
千五百四十三錠出數已逾數六十六萬一百三十八
錠矣今後賜諸近侍亦宜有節帝嘉納之　以張珪為
江淮行樞宻副使珪時為管軍萬户入朝帝欲用為樞
副知樞宻院事伊實特穆爾曰珪尚少果欲大用可俟
他日帝曰不然其家為國滅金滅宋盡死力者三世矣
而可吝此乎遂有是命　召行臺侍御史程文海及胡
祇遹等十人赴闕賜對以文海為江南湖北道亷訪使
興學明教吏民畏愛之　汀漳劇盜歐狗乆不平福建
行省平章薩哩引兵征之號令嚴肅所過秋毫無犯有
降者則勞以酒食而慰遣之曰吾意汝豈反者耶良由
官吏汙暴所致今既來歸即為平民吾安忍罪汝其返
汝耕桑安汝田里毋恐他柵聞之悉𣢾附未幾歐狗為
其黨縛致於軍梟首以徇脅從者不戮一人汀漳悉平
　湖廣辰州蠻叛行院副使劉國傑僉書院事蘇宻爾
往討之不利移文索辰澧沅民間弩士三千行省平章
哈喇哈遜以民弗習戰強之徒傷吾民弗許右丞圖克呼
嚕曰兵貴訓練乃可用也漢軍不習弩因蠻攻蠻古人
所利遂與之果以此獲勝　湖廣平章政事庫哩濟蘇
薦前永州判官烏古遜澤才堪將帥以行省員外即從
征海南黎黎人平軍還上功授廣西兩江道宣慰司副
使僉都元帥府事兩江荒逺瘴癘與百夷接不知禮法
澤作司規三十有二章以漸為教其民遵守之又省廐
置二十二所以紓民力嵗饑上言蠲其田租發象州賀
州官粟三千五百石以賑饑者既發乃上其事時行省
平章哈喇哈遜察其心誠愛民不以專擅罪之邕管徼
外蠻數為冦澤循行並徼得阨塞處布畫逺邇募民伉
健者四千六百餘户置雷留那扶十屯列營堡以守之
陂水墾田築八堨以節瀦洩得稻田若干頃嵗収糓為
軍儲邊民賴之　湖廣行院副使劉國傑拔象山寨黄
勝許挺身走交趾擒其妻子殺之國傑三以書責交趾
交趾竟匿不與師還盡取賊巢地為屯田募度逺諸獞
人耕之以為兩江蔽障後蠻人謂屯為省地莫敢犯者
詔遣使即軍中以玉帶賜之國傑入朝帝謂朝臣曰湖
廣重地惟劉二霸都足以鎮此他人不能也命無遷他
官　西僧請以金銀幣帛祠其神帝難之平章政事布
呼宻曰彼佛以去貪為寶奈何為此遂弗與或言京師
蒙古人宜與漢人間處以制不虞布呼宻曰新民乍遷
猶未寧居若復紛更必致失業此盖姦人欲擅貨易之
利交結近幸借為納忠之説耳乃圖寫國中貴人第宅
已與民居犬牙相制之狀上之而止有譖旺扎勒徇私者
帝以問布呼宻對曰旺扎勒與臣俱待罪中書豈得專行
且備位宰輔人或發其隂私宜使面質明示責降若内
懷猜疑非人主至公之道也言者果屈帝怒命左右批
其頬而出之是日苦寒解所御黒貂裘以賜帝每顧侍
臣稱塞咥㫋之能布呼宻從容問其故帝曰彼事憲宗
常隂資朕財用布呼宻曰是所謂為人臣懷二心者今
有以内府財物私結親王陛下以為若何帝急揮以手
曰卿止朕失言　海北元帥色徹肯贓利事覺行省檄
烏古遜澤驗治澤馳至雷州盡發其奸贓縱所掠男女
四百餘口牛數千頭金銀器物稱是海北之民室家相
慶御史臺言烏古遜澤奉使知大體如汲長孺為將計
萬全如趙充國可屬大任詔擢為海北海南亷訪使故
例圭田至秋乃入租後遂計月受之澤視事三月民輸
租計米五百石澤曰夫子有言事君者先其事後其食
吾莅政日淺而受禄四倍非情所安量食而入餘悉委
學官給諸生以勸業常曰士非儉無以養亷非亷無以
養德身一布袍數年妻子朴素無華人皆言之澤不以
為意也雷州地近海潮汐齧其東南陂塘鹻農病焉而
西北廣衍平袤宜為陂塘澤行視城隂曰三溪徒走海
而不以灌溉此史起所以薄西門豹也乃教民浚故湖
築大堤堨三溪瀦之為斗門七隄堨六以制其贏耗釃
為渠二十有四以達其轉輸渠皆支别為挿設守視者
時其啓閉計得良田數千頃瀕海廣瀉並為膏土民歌
之曰舄鹵為田兮孫父之教渠之泱泱兮長我秔稻自
今有年兮無旱無澇
三十年春正月乙丑敕福建無進鶻　丙寅命中書汰
冗員凡省内外官府二百五十五所總六百六十九員
　戊辰詔邊境無事令本軍屯耕以食　甲戌河南河
北行省平章巴延言揚州蒙古岱所立屯田為田四萬
餘頃官種外宜聴民耕墾揚州鹽轉運一司設三重官
府宜削去鹽司止留管勾襄陽舊食京兆鹽以水陸難
易計之莫若改食揚州蔡州去汴梁地逺宜陞散府以
潁息信陽光州隸之詔皆從其議　罷納蘇喇丹摩哩
所立魚鹽局　乙亥諡皇太子曰明孝　淮西道宣慰
使昻庫爾斂軍鈔六百錠銀四百五十兩馬二匹壬午
敕省臺及扎爾和齊鞫問　是月前中書右丞相安圖
卒年四十九雨木氷三日帝震悼曰人言丞相病朕固
弗信果喪予良弼詔大臣監䕶喪事大德中贈太師追
封東平王諡忠憲碑曰開國元勲命世大臣之碑子烏
德爾器度𢎞達襲長宿衛父沒凡賵賻之物一無所受
以素車樸馬歸𦵏其先塋　史弼征𤓰哇以上年十二
月將五千人合諸軍發泉州風急濤湧舟掀簸士卒皆
數日不能食過七洲洋萬里石塘歴交趾占城界是月
入混沌大洋至橄欖等山駐兵伐木造小船以入弼與
伊德黙色高興議分軍水陸並進伊德黙色將水軍興
將步軍㑹于八節澗時𤓰哇與隣國葛郎搆怨𤓰哇主
哈只葛達那加刺已為葛郎所殺其壻土罕必闍耶攻
葛郎不勝聞弼等至遣使以其國山川户口及葛郎國
地圖迎降求救弼與諸將進擊葛郎兵大破之葛郎主
走歸其國弼遂與興等進攻之至荅哈城葛郎兵十餘
萬迎敵戰自旦至午葛郎兵敗入城自守遂圍之葛郎
主出降并取其妻子官屬以歸土罕必闍耶乞歸易降
表具貢禮入朝弼與伊德黙色許之高興言𤓰哇雖降
倘中變與葛郎合則孤軍懸絶事不可測弗聴遂遣萬
户二人以兵䕶送土罕必闍耶果於道殺二人以叛乗
軍還夾路攘奪弼自斷後且戰且行行三百里得登舟
歴六十八日夜始達泉州士卒死者三千餘人有司數
其俘獲金寶香布等直五十餘萬　二月己丑從阿喇
卜丹燕公楠之請以嘉木揚喇勒智子宣政院使安巴為江
浙行省左丞尋以南人深怨其父詔罷之　高麗國王
王睶請改名昛從之　減河南江浙海運米四十萬石
　中書省添設檢校二員　免大都今嵗公賦　丙申
却江淮行樞宻院官伊德黙色進鷹仍敕自今禁戢軍
官無從禽擾民違者論罪　丁酉回回伯克瑪哈茂哈
等獻大珠邀價鈔數萬錠帝曰珠何為當留是錢以賙
貧者　丁未帝如上都　辛亥復立雲南行御史臺
詔沿海置水驛自耽羅至鴨渌江口凡十一所令僉書
樞宻院事洪君祥董之君祥茶丘弟也　癸丑江西行
院官伊德黙色言江南豪右多庇匿盜賊宜誅為首者
餘徙内縣從之申嚴江南兵器之禁　三月庚申以同
知樞宻院事薩克知樞宻院事　以平章政事范文虎
董疏漕河之役　雨壞都城詔𤼵侍衛軍三萬人完之
仍命中書省給其傭直　甲子括天下馬十萬匹　己
巳立行大農司初圖圗爾哈略地金山獲海都之戸三千
餘還至和林有詔進取竒爾濟蘇是春師次欠河氷行
數日始至其境盡収其五部之衆屯兵守之海都聞取
竒爾濟蘇引兵至欠河復敗之擒其將博囉察　夏四
月己亥行大司農燕公楠翰林學士承㫖留夢炎言杭
州上海澉浦温州慶元廣東泉州置市舶司凡七所唯
泉州物貨三十取一餘皆十五抽一乞以泉州為定制
從之仍倂温州舶司入慶元杭州舶司入稅務　壬寅
樞宻院臣言去年征𤓰哇軍二萬各給鈔二錠其後祇
以五千人往宜徵元給錠三萬錠入官帝曰非其人不
行乃朕中止之耳命勿徵　癸丑廣東亷訪司復治廣
州　敕江南毁諸道觀聖祖天尊祠　是月前右賛善
大夫劉因卒年四十五延祐中贈翰林學士諡文靖歐
陽𤣥嘗贊因畫像曰㣲㸃之狂而有沂上風雩之樂資
由之勇而無北鄙鼓瑟之聲於裕皇之仁而見不可留
之四皓以世祖之畧而遇不能致之兩生嗚呼麒麟鳳
凰固宇内之不常有也然一鳴而六典作一出而春秋
成則其志不欲遺世而獨往也明矣亦將從周公孔子
之後為往聖繼絶學為來世開太平者耶論者以為知
言　五月癸亥詔以浙西大水冒田為災令富家募佃
人疏決水道　辛未敕僧寺之邸店商賈舍止其物貨
依例收税　六月乙巳命皇孫特穆爾撫軍北邊伊實
特穆爾加録軍國重事知樞宻院事輔行宗王帥臣咸
稟命焉特賜步輦入内位望之崇廷臣無出其右伊實
特穆爾請授皇孫以儲闈舊璽詔從之　己酉詔濬太
湖　壬子易州雨雹大如雞卵　秋七月己未詔皇曽
孫松山出鎮雲南以皇孫梁王印賜之　詔免福建嵗
輸皮貨及泉州織作紵絲　己巳命劉國傑從諸王伊
吉哷督諸軍征交趾湖廣行省平章哈喇哈遜戒將吏
無擾民㑹有奪民魚菜者杖其千戸軍中肅然俄有㫖
發湖湘富民萬家屯田廣西以圖交趾哈喇哈遜遣使
奏曰往年逺征無功瘡痍未復今又徙民瘴鄉必將怨
叛吏初不知其奏抱巻請署弗答吏再請則曰姑緩之
未幾使還報罷民皆感悦及廣西元帥府請募南舟五
千戸屯田事上行省哈喇哈遜曰此土著之民誠為便
之内足以實空地外足以制交趾之冦可不煩士卒而
饋餉有餘即命度地立為五屯統以屯長給牛種農具
湖南宣慰使張國紀建言欲按唐宋末徵民間夏税哈
喇哈遜曰亡國弊政失寛大之意聖朝其可行耶奏止
其議　壬申以伊徹察喇知樞宻院事伊徹察喇博爾
呼之孫也僧格之敗伊徹察喇潜奏劾之至是乃有是
拜　丁丑賜新開漕河名曰通惠凡役工二百八十五
萬用楮幣百五十二萬錠糧三萬八千七百石木石等
物稱是置牐之處往往於地中得舊時磚木人以此服
郭守敬之精識船既通行公私兩便先時通州至大都
五十里陸輓官糧嵗若干萬民不勝其悴至是皆得免
帝自上都還過積水潭見舳艫蔽水大悦　巴延既降
明理特穆爾因留拒海都廷臣有譖巴延與海都通好
因仍保守無尺寸之功者詔以御史大夫伊實特穆爾
代之居巴延于大同以俟後命伊實特穆爾未至三驛
㑹海都兵復至巴延遣人語伊實特穆爾曰公姑止待
我翦此冦而來未晚也巴延與海都兵交且戰且却凡
七日諸將以為怯憤曰果懼戰何不授軍於大夫巴延
曰海都懸軍涉吾地邀之則遁誘其深入一戰可擒也
諸君必欲速戰若失海都誰任其咎諸將曰請任之即
還軍擊敗之海都果脫去乃召伊實特穆爾至軍授以
印而行皇孫舉酒以餞曰公去將何以教我巴延舉所
酌酒曰可慎者惟此與女色耳軍中固當嚴紀律而恩
德不可偏廢冬夏營駐循舊為便皇孫悉從之　八月
庚寅奉使安南國梁曽陳孚以安南使臣偕來初曽等
至安南其國有三門陳日燇欲迎詔自旁門入曽大怒
曰奉詔不由中門是辱君命也貽書責之往復者三卒
從中行且諷之入朝日燇不從遣其臣陶子奇梁文藻
偕曽等來貢曽進所與日燇辯論書帝大悦解衣賜之
令坐地上右丞阿里意不然帝怒曰梁曽兩使外國以
口舌息干戈爾何敢爾時有親王至自和林帝命酌酒
先賜曽謂親王曰汝所辦者汝事梁曽所辦者吾與汝
之事汝勿以為後也或䜛曽受安南賂遺帝以問曽曽
曰安南以黄金器幣竒物遺臣臣不受以屬陶子竒帝
曰受之亦何不可廷臣以日燇終不入朝遂拘留子竒
於江陵命劉國傑與諸王伊埒濟達䒭整兵聚糧復議
伐之　九月癸丑朔帝至自上都　冬十月戊子詔修
汴隄　庚寅彗星入紫㣲垣抵斗魁光芒尺許帝憂之
夜召布呼宻入禁中問所以銷天變之道布呼宻曰風
雨自天而至人則棟宇以待之江河為地之限人則舟
楫以通之天地有所不能者人則為之此人所以與天
地參也且父母怒人子不敢疾怨起敬起孝故易曰君
子以恐懼脩省詩曰敬天之怒三代聖王克謹天戒鮮
不有終漢文之世同日山崩者二十有九日食地震頻
嵗有之善用此道天亦悔禍海内乂安此前代之龜鑑
也願陛下法之因誦文帝日食求言詔帝悚然曰此言
深合朕意可復誦之遂詳論欵陳至四鼓乃罷　甲辰
赦天下　戊申僧官總統以下有妻者罷之　庚戌造
象蹄掌甲　辛亥禁江南州郡以乞養良家子轉相販
鬻及強將平民畧賣者時北人酷愛江南技藝之人呼
曰巧兒其價甚貴至於婦人貴重尤甚毎一人易銀二
三百兩尤愛童男童女處處有人市價分數䒭皆南士
女也父母貪利貨於販夫輾轉貿易至有易數十主者
北人得之慮其遁逃或以藥啞其口以火烙其足驅役
若禽獸然故特禁之　孫民獻嘗附僧格助約蘇穆爾為
惡及同知上都留守司事又受贓減諸從臣糧丁巳詔
籍其家貲妻孥後因潭州吕澤訴其刻虐械送民獻至
湖廣如澤所訴窮治之　立海北海南道廉訪司治雷
州　己夘召河南江北行省平章巴延為中書省平章
政事位特爾格剌真布呼宻上　十二月壬辰中書左丞
馬紹以疾罷以詹事丞張九思為左丞　庚子史弼伊
德黙色髙興至自征交趾獻其所俘獲又以沒理國所
上金字表及金銀犀象䒭物進朝廷以其亡失多且縱
土罕必闍耶弼與伊德黙色各杖十七沒家貲三之一
興獨以諌縱土罕且功多賜金五十兩　初樞宻院判
官鄭制宜遷湖廣行省㕘政陛辭帝曰汝父死王事賞
未汝及近者約蘇穆爾伏誅已籍沒其財産人畜汝擇其
佳者取之制宜對曰彼以贓敗臣復取之寧無汚乎帝
賢其所守賜白金五千兩未幾徵拜内臺侍御史安西
舊有牧地圉人恃勢冒奪民田十萬餘頃訟於有司積
年不能理制宜奉詔而往按圖籍以正之訟由是息是
嵗除湖廣行樞宻副使湖廣地闊逺羣寇依險出沒昭
賀二州及廬陵境民常被害制宜帥偏師徇二州道經
廬陵永新獲首賊及其黨皆殺之茶鄉譚計龍者聚惡
少年匿兵器為姦既捕獲其家納賂以緩獄事制宜悉
以勞軍斬計龍於市自是湖以南無復盜賊　御史中
丞崔或言大都民食惟仰客糴頃縁官括商船載遞諸
物致販鬻者少米價翔踴臣䒭議勿令有司括船為便
從之寶泉提舉張簡及子奈曼岱告彧嘗受鄒道源許
宗師銀萬五千兩又其子知㣲訟彧不法十餘事有㫖
就辯中書彧已書簡䒭所告與已宜對者為牘袖之視
而後對簡父子所告皆無驗並繫獄簡瘐死仍籍其家
一女入官奈曼岱知㣲皆坐杖罪除名　平江路總管
府治中王都中福建行省㕘政積翁之子也積翁遇害
於海帝念其功不置特授都中是職時年甫十七僚吏
頗易視之都中遇事剖析動中肯綮皆􁂚眙不敢欺崑
山有詭易官田者事覺而八年不決都中為披故牘洞
見底裏其人乃伏辜吳江有違拒有司築隄䕶田之令
而歸過於衆人者都中詢知其故皆置不問其人乃無
所逃罪學舍乆壊不治而郡守缺都中曰聖人之道人
所共由何獨守得為乎乃首募大家合錢新其禮殿
　
　
　
　資治通鑑後編卷一百五十八
