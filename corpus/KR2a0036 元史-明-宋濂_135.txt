
　元史卷一百三十六
　　明翰林學士亞中大夫知制誥兼修國史宋濓等修
　列傳第二十三
　　哈喇哈斯
哈喇哈斯威喇諾爾氏曾祖竒爾實勒始事王汗托果
琳王汗與太祖約為兄弟及太祖得衆陰忌之謀害太
祖竒爾實勒潛以其謀來告太祖乃與二十餘人一夕
遁去諸部聞者多歸之還攻滅王汗併其衆擢竒爾實
勒為千户賜號達爾罕從平河西西域諸國祖巴哩察
太宗時從太弟睿宗攻河南取汴蔡滅金賜順徳以為
分邑父囊嘉特從憲宗伐蜀卒于軍哈喇哈斯威重不
妄言笑善騎射工國書又雅重儒術至元九年世祖錄
勲臣後命掌宿衞襲號達爾罕自是人稱達爾罕而不
名帝嘗諭之曰汝家勲載王府行且大用汝矣又語皇
太子曰達爾罕非常人比可善遇之十八年割欽亷二
州益其食邑二十二年拜大中正用法平允審錄寃滯
所活數百人時相請以江南獄𨽻宗正哈喇哈斯曰江
南新附教令未孚且相去數千里欲遥制其刑獄得無
寃乎事遂止二十八年拜榮祿大夫湖廣行省平章政
事臺臣言其在宗正決獄平即去恐難其繼者帝曰湖
廣之地朕嘗駐蹕非斯人不可遂行時江湖間盜賊出
没剽取商旅貨財哈喇哈斯至則發卒悉擒誅之水陸
之途始皆無梗初樞密置行院於各省分兵民為二奸
人植黨自蔽後因入覲極陳其不便帝為罷之因問曰
風憲之職人多言其撓吏治信乎對曰朝廷設此以糾
奸慝貪吏疾之妄為謗耳帝然其言三十年平章劉國
傑將兵征交趾哈喇哈斯戒將吏無擾民㑹有奪民魚
菜者杖其千戸軍中肅然俄有㫖發湖湘富民萬家屯
田廣西以圖交趾哈喇哈斯密遣使奏曰往年逺征無
功瘡痍未復今又徙民瘴鄉必將怨叛吏莫知其奏抱
卷請署弗荅吏再請則曰姑緩之未幾使還報罷民皆
感悅及廣西元帥府請募南丹五千戸屯田事上行省
哈喇哈斯曰此土著之民誠為便之内足以實空地外
足以制交趾之冦可不煩士卒而饋餉有餘即命度地
立為五屯統以屯長給牛種農具與之湖南宣慰張國
紀建言欲按唐宋末徵民間夏稅哈喇哈斯曰亡國弊
政失寛大之意聖朝其可行耶奏止其議大徳二年入
朝上都成宗拜光祿大夫江浙行省左丞相視政七日
徴拜中書左丞相進階銀青光祿大夫既拜命斥言利
之徒一以節用愛民為務有大政事必引儒臣雜議京
師久闕孔子廟而國學寓他署乃奏建廟學選名儒為
學官采近臣子弟入學又集羣議建南郊為一代定制
五年同列有以雲南行省左丞劉深計倡議曰世祖以
神武一海内功盖萬世今上嗣大歴服未有武功以彰
休烈西南夷有八百媳婦國未奉正朔請往征之哈喇
哈斯曰山嶠小夷遼絶萬里可諭之使來不足以煩中
國不聴竟發兵二萬命深將以往道出湖廣民疲於餽
餉及次順元深脅蛇節求金三千兩馬三千疋蛇節因
民不堪舉兵圍深於窮谷首尾不能相捄事聞遣平章
劉國傑往援擒蛇節斬軍中然士卒存者纔十一二轉
餉者亦如之訖無成功帝始悔不用其言㑹赦有司議
釋深罪哈喇哈斯曰徼名首釁喪師辱國非常罪比不
誅無以謝天下奏誅之七年進中書右丞相嘗言治道
必先守令近用多不得其人於是精加遴選定官吏贓
罪十二章及丁憂婚聘盜賊等制禁獻户及山澤之利
每嵗車駕幸上都哈喇哈斯必留守京師時帝弗豫制
出中宫羣邪黨附哈喇哈斯以身匡之天下晏然十年
加開府儀同三司監修國史置僚屬冬十一月帝寢疾
篤甚入侍醫藥出總宿衞藩王欲入侍疾者不聴日理
機務如故十一年春成宗崩時武宗撫軍北邉仁宗侍
太后在懐慶諸奸臣謀斷北道請成后垂簾聴政立安
西王阿南達哈喇哈斯密遣使北迎武宗南迎仁宗悉
收京城百司符印封府庫稱疾卧闕下内㫖日數至並
不聴文書皆不署衆欲害之未敢發及仁宗至近郊衆
猶未知也三月朔列牘請署后決以三月三日御殿聴
政乃立署之衆大喜莫知所為明日迎仁宗入執左丞
相阿固台及安西王阿南達等就誅内難悉平自冬至
春未嘗一至家休沐夏五月武宗至自北即皇帝位拜
太傅錄軍國重事仍總百揆賜宅一區以其子托歡入
侍初仁宗之入也阿固台有勇力人莫敢近諸王圖喇
實手縳之以功封越王三宫盡幸其第賜與甚厚以慶
元路為其食邑哈喇哈斯力爭之曰祖宗之制非親王
不得加一字之封圖喇踈屬豈得以一日之功廢萬世
之制哉帝不聴圖喇因譖于帝曰方安西王謀于大統
哈喇哈斯亦嘗署文書由是罷相出鎮北邉詔曰和琳
為北邉重鎮今諸部降者又百餘萬非重臣不足以鎮
之念無以易哈喇哈斯者賜黄金三百兩白銀三千五
百兩鈔十五萬貫帛四萬端乳馬六十匹以太傅右丞
相行和琳省事太后亦賜帛二百端鈔五萬貫至鎮斬
為盗者一人分遣使者賑降户奏出鈔帛易牛羊以給之
近水者教取魚食㑹大雪民無從得食命諸部置傳車
相去各三百里凡十傳轉米數萬石以餉饑民不足則
益以牛羊又度地置内倉積粟以待來者浚古渠溉田
數千頃治青海屯田教部落雜耕其間嵗得米二十餘
萬北邉大治至大元年賜大帳如諸王諸藩禮十一月
寢疾語其屬曰吾不復能佐理國事矣行省之務汝曹
勉之毋貽朝廷憂薨年五十二帝聞之驚悼曰喪我賢
相賻鈔二萬五千貫詔歸葬昌平追贈推誠履正佐運
功臣太師開府儀同三司上柱國追封順徳王諡忠獻
子托歡由太子賓客拜御史中丞襲號達爾罕進御史
大夫行臺江南尋拜平章行省江浙進左丞相兼領行
宣政院重厚有父風喜讀書為政不尚苛暴得衆心政
和元年卒于官年三十七子滿滿
　　阿實克布哈
阿實克布哈喀喇國王族也初太祖拔喀喇時其祖母
臧密古瑪里氏新寡有二子曰庫魯克雅雅皆幼國亂
家破無所依欲去而歸朝廷念無以自達一夕有數駞
皆重負突入營中驅之不去旦乃繫駞營外置所負其
旁夜復納營中候有求者歸之如是十餘日終無求者
乃發視其裝皆西域重寶驚曰殆天欲資我而東耶不
然此豈吾所宜有遂驅馳載二子越數國至京師時太
祖已崩太宗立盡獻其所有帝深異之命有司治邸舍
具廩餼以居焉居二年間國中已定謁帝欲歸帝曰汝
昔何為而來今何為而去且問其所欲對曰臣妾昔以
國亂無主逺歸陛下今賴陛下威徳聞國已定欲歸守
墳墓耳妾惟二子雖愚無知願留事陛下帝大喜立召
二子入宿衛而禮遣之後十三年復來則二子已從憲
宗伐蜀矣逮至和寜聞憲宗崩諸將皆還而二子獨後
心方以為憂過一古廟因入禱焉若聞神女連稱好好
而不知其故問其國人通漢語者知為吉語還至舍則
二子已至遂留居焉庫魯克無子雅雅後封康國王生
六子阿實克布哈最賢年十四入侍世祖世祖賜土田
奴𨽻使居興和之天城㑹西畨遣使者有所奏請既諭
遣之後數日帝問近侍諸大臣曰前日西使何請朕何
辭以遣諸大臣莫能對阿實克布哈從旁代對甚詳帝
因怒諸大臣曰卿等任天下之重如此反不若一童子
耶嘗扈從上都方入朝宫草多露跣足而行帝御大安
閣望見之指以為侍臣戒一日故命諸門衛勿納阿實
克布哈阿實克布哈至諸門衛皆不納乃從水竇中入
帝問故以實對且曰臣一日不入侍身將何歸帝大悅
更諭諸門衛聴其出入命飭四宿衛兵器無敢或慢復
使掌門無敢闌入帝曰可用矣納延叛諸王諾延等皆
應之帝問計將安出對曰臣愚以為莫若先撫安諸王
乃行天討則叛者勢自孤矣帝曰善卿試為朕行之即
北說諾延曰大王聞納延反耶曰聞之曰大王知納延
已遣使者自歸耶曰不知也曰聞大王等皆欲為納延
應今納延既自歸矣是獨大王與主上抗幸主上聖明
亦知非大王意置之不問然二三大臣不能無惑大王
何不往見上自陳為萬全計諾延悅許之於是諸王之
謀皆解阿實克布哈還報帝議親征命徵兵遼陽以千
户帥實保齊之衆從行納延平阿實克布哈以大同興
和兩郡當車駕所經有帷臺嶺者數十里無居民請詔
有司作室嶺中徙邑民百户居之割境内實保齊牧地
使耕種自飬從之阿實克布哈既領實保齊帝復欲盡
徙興和桃山數十村之民以其地為實保齊牧地阿實
克布哈固請存三千户給鷹食帝皆聴納民徳之至今
飲食必祭至元三十年海都叛成宗以皇孫撫軍於北
阿實克布哈從踰金山戰杭愛有功成宗即位㑹大宗
正扎爾古齊都爾蘇以贓汚聞詔鞫問之都爾蘓伏罪
就命代之成宗目之曰吹嘉勒吹嘉勒譯言閻羅王也
有訴朱清張瑄陰私既抵罪帝遣兵馬都指揮使呼喇
珠籍其家以受賂誅更命阿實克布哈往具以實聞賜
宅一區鈔萬五千緡兼兩城兵馬都指揮使事武宗時
為懐寜王總軍漠比問今日才可大用者為誰對曰母
弟托克托將相才無以易之遂命從行後果為名臣成
宗崩安西王阿南達乘間謀繼大統成后及丞相阿固
台諸王穆爾特穆爾皆陰為之助時武宗在北邉太后
及仁宗亦在懐孟未至適武宗遣托克托計事京師丞
相哈喇哈斯令急還報而成后已密諭通政使濟爾噶
朗止其驛馬阿實克布哈知事急與同知通政院事察
納謀作先日署文書給馬去濟爾噶朗聞托克托已去
方詰問吏閱案牘乃止太后及仁宗既至京師有言安
西王謀以三月三日偽賀仁宗千秋節因以舉事者阿
實克布哈言之哈喇哈斯曰先人者勝後人者敗后一
垂簾聴政我等皆受制於人矣不若先事而起哈喇哈
斯曰善乃前二日白仁宗詐稱武宗遣使召安西王計
亊至即執送上都盡誅丞相阿固台以下諸姦臣與哈
喇哈斯皆居禁中仁宗以太子監國遣使迎武宗而武
宗遲迴不進遣使還報太后曰非阿實克布哈往不可
乃遣奉衣㡌尚醖以往至野馬川見武宗備道兩宫意
及陳安西王謀變始末且言太子監國所以備他變以
待陛下臣萬死保其無他武宗大悅解衣衣之拜中書
平章政事軍國大事並聴裁決因奏平内難之有功者
音扎噶以下干人為兵馬指揮為直省舍人詔先奉蒲
萄酒及錦綺還報兩宫仁宗即日率羣臣出迎武宗入
上都加阿實克布哈特進太尉依前平章政事命與丞
相塔斯布哈還京師治安西王黨諸連坐囊嘉特章等
三十餘人皆釋之嘗命出太府金賜諸王貴戚及近侍
方出朝見一人倉皇若有所懼狀曰此必盜金者召詰
果得黄金五十兩白金百兩以聞就以金賜之命誅盜
者辭曰盜誅固當金非臣所宜得願還金以贖盜死帝
悅而從之有近臣蹴踘帝前帝即命出鈔十五萬貫賜
之阿實克布哈頓首曰以蹴踘而受上賞則竒技淫巧
之人日進而賢者日退矣將如國家何臣死不敢奉詔
乃止帝嘗御五花殿丞相塔斯布哈三寶努中丞巴延
等侍阿實克布哈見帝容色日悴乃進曰八珍之味不
知御萬金之身不知愛此古人所戒也陛下不思祖宗
倚托之重天下仰望之切而惟麴蘖是躭姬嬪是好是
猶兩斧伐孤樹未有不顛仆者也且陛下之天下祖宗
之天下也陛下之位祖宗之位也陛下縱不自愛如宗
社何帝大悅曰非卿孰為朕言自今毋愛於言朕不忘
也因命進酒阿實克布哈頓首謝曰臣方欲陛下節飲
而反勸之是臣之言不信於陛下也臣不敢奉詔左右
皆賀帝得直臣遂進開府儀同三司中書右丞相行御
史大夫俄復平章事錄軍國重事兼廣武侍衛親軍都
指揮使封康國公有以左道惑衆者諸世臣大家多信
趨之竟置於法遷知樞密院事以至大二年十月薨于
位年四十七至正元年贈純誠一徳正憲保大功臣開
府儀同三司中書右丞相上柱國追封順寜王諡忠烈
其繼室布古魯特氏有至行寡居三十年不妄言笑身
不服華綵詔旌其門與元配塔喇海徳齊氏並封順寜
王夫人子巴扎納亷直剛敏憂國如憂家嘗為京尹屯
儲衛誘小民梅凍兒誣首海商一百十有六人為盜而
掠其貲獄具械送刑部命巴扎納審錄之盡得其寃狀
白丞相釋之還其貲後遷翰林侍讀學士
　　拜珠
拜珠安圖孫也五嵗而孤太夫人教飬之稍長宏逺端
亮有祖風至大二年襲為宿衛長仁宗即位延祐二年
拜資善大夫太常禮儀院使四年進榮祿大夫大司徒
五年進金紫光祿大夫六年加開府儀司三司餘並如
故每議大政必問曰合典故否同官有異見者曰大朝
止說典故耶拜珠微笑曰公試言之國朝何事不依典
故同官不能對太常事簡每退食必延儒士諮訪古今
禮樂刑政治亂得失盡日不倦嘗曰人之仕宦随所職
司事皆可習至於學問有本施於事業此儒者之能事
宰相之資也英宗在東宫問宿衛之臣於左右咸稱拜
珠賢遣使召之欲與語拜珠謂使者曰嫌疑之際君子
所慎我長天子宿衛而與東宫私相往來我固得罪亦
豈太子福耶竟不往英宗登極拜中書平章政事㑹諸
侯王于大明殿詔進讀太祖金匱寶訓威儀整暇語音
明暢莫不注目竦聴夏五月宣徽使實勒們納蘓穆爾
妻伊埒扎巴等謀逆帝密得其事御穆清閣召拜珠謀
之對曰此輩擅權亂政久矣今猶不懲陰結黨與謀危
社稷宜速施天威以正祖宗法度帝動容曰此朕志也
命率衛士擒斬之其黨皆伏誅拜中書左丞相先時近
侍傳㫖以姓名赴中書銓注者六七百員選曹為之壅
滯拜珠奏閣之注授一依選格次第吏無容奸刑曹事
有情可矜者寛恕之貪暴不法必不少容帝常諭左右
曰汝輩慎之苟陷國法我雖曲赦拜珠不汝恕也至治
元年春正月帝欲結綵樓於禁中元夕張燈設宴時居
先帝喪參議張飬浩上疏拜珠謂當進諫即袖其疏入
奏帝悅而止仍睗飬浩帛以旌直言三月從幸上都次
察汗諾爾帝以行宫亨麗殿制度卑隘欲更廣之奏曰
此地苦寒入夏始種粟黍陛下初登大寶不求民瘼而
遽興大役以妨農務恐失民望從之帝嘗謂拜珠曰朕
委卿以大任者以乃祖穆呼哩從太祖開拓土宇安圖
相世祖克成善治也卿念祖宗令聞豈有不盡心者乎
拜珠再拜曰陛下委臣以大任臣有所畏者三畏辱祖
宗畏天下事大識見有所未盡畏年少不克負荷無以
上報聖恩惟陛下垂閔時加訓飭幸甚延祐間朔漠大
風雪羊馬駝畜盡死人民流散以子女鬻人為奴婢拜
珠以興王根本之地其民宜加賑卹請立宗仁衛總之
命縣官贖置衞中以遂生飬至元十四年始建太廟于
大都至是四十年親享之禮未暇講肄拜珠奏曰古云
禮樂百年而後興郊廟祭享此其時矣帝悅曰朕能行
之預勅有司以親享太室儀注禮節一遵典故毋擅増
損冬十月始有事于太廟二年春正月孟享始備法駕
設黄麾大仗帝服通天冠絳紗袍出自崇天門拜珠攝
太尉以從帝見羽衛文物之美顧拜珠曰朕用卿言舉
行大禮亦卿所共喜也對曰陛下以帝王之道化成天
下非獨臣之幸實四海蒼生所共慶也致齋大次行酌
獻禮升降周旋儼若素習中外肅然明日還宫鼔吹交
作萬姓聳觀百年廢典一旦復見有感泣者拜珠率百
僚稱賀于大明殿執事之臣賜金帛有差又奏建太廟
前殿議行祫禘配享等禮帝從容謂拜珠曰朕思天下
之大非朕一人思慮所及汝為朕股肱毋忘規諫以輔
朕之不逮拜珠頓首謝曰昔堯舜為君每事詢衆善則
舍己從人萬世稱聖桀紂為君拒諫自賢悅人從己好
近小人國滅而身不保民到于今稱為無道之主臣等
仰荷洪恩敢不竭忠以報然事言之則易行之則難惟
陛下力行臣等不言則臣之罪也帝嘉納之時右丞相
特們徳爾貪濫譎險屢殺大臣鬻獄賣官廣立朋黨凡
不附己者必以事去之尤惡平章王毅右丞髙昉因在
京諸倉糧儲失陷欲奏誅之拜珠密言於帝曰論道經
邦宰相事也以金穀細務責之可乎帝然之俱得不死
特們徳爾復引參知政事張思明為左丞以助己思明
為盡力忌拜珠方正每與其黨密語謀中害之左右得
其情乘間以告且請備之拜珠曰我祖宗為國元勲世
篤忠貞百有餘年我今年少叨受寵命盖以此耳大臣
協和國之利也今以右相讐我我求報之非特我二人
之不幸亦國家之不幸吾知盡吾心上不負君父下不
負士民而已死生禍福天實鑒之汝輩毋復言未幾奉
㫖往立忠憲王碑于范陽特們徳爾久稱疾聞拜珠行
將出蒞省事入朝至内門帝遣蘓蘓賜之酒且曰卿年
老宜自愛待新年入朝未晩遂怏怏而還然其黨猶布
列朝中事必禀於其家以拜珠故不得大肆其奸百計
傾之終不能遂在京倉漕管庫之職嵗終例應注代時
張思明亦稱疾不出衆皆顧望拜珠雖朝夕帝前以事
不可緩乃日中坐省中謂僚屬曰左丞病省事遂廢乎
郎中李處恭曰金穀之職須慎選擇不得其人未敢遽
擬拜珠曰汝為賣官之計耳遣人善慰思明乃出共畢
銓事拜珠每以學校政化大源似緩實急而主者不務
盡心遂致廢弛請令内外官議拯治之有言佛教可治
天下者帝問之對曰清淨寂滅自治可也若治天下捨
仁義則綱常亂矣又嘗謂拜珠曰今亦有如唐魏徵之
敢諫者乎對曰槃圓則水圓盂方則水方有太宗納諫
之君則有魏徴敢諫之臣帝並善之六月壬寅敇賜平
江腴田萬畝拜珠辭曰陛下命臣釐正庶務若先受賜
田人其謂何帝曰汝勲舊子孫加以亷慎人或援例朕
自諭之秋七月奏召張思明詣上都數其罪杖而逐之
特們徳爾繼亦病卒拜珠哭之慟初浙民吳機以累代
失業之田賣於司徒劉夔夔賂宣政使巴爾濟蘓買置
諸寺以益僧廪矯詔出庫鈔六百五十萬貫酬其直田
久為他人之業特們徳爾父子及特克實等上下䝉蔽
分受之為贓鉅萬真人蔡道泰以奸殺人獄已成特們
徳爾納其金令有司變其獄拜珠舉奏二事命臺察鞫
之盡得其情以田歸主劉蔡巴爾濟蘓等坐死餘論罪
有差特赦特克實冬十二月進右丞相監修國史帝欲
爵以三公懇辭遂不置左相獨任以首政薦張珪復平
章政事召用致仕老臣優其祿秩議事中書不次用才
惟恐少後日以進賢退不肖為重務患法制不一有司無
所守奏詳定舊典以為通制帝幸五臺拜珠奏曰自古
帝王得天下以得民心為本失其心則失天下錢榖民
之膏血多取則民困而國危薄斂則民足而國安帝曰
卿言甚善朕思之民為重君為輕國非民將何以為君
今理民之事卿等當熟慮而慎行之三年春二月將進
仁宗實錄先一曰詣翰林國史院聴讀首卷書大徳十
一年事不書左丞相哈喇哈斯定䇿功惟書越王圖喇
勇決從容謂史官曰無左丞相雖百越王何益錄鷹犬
之勞而畧發蹤指示之人可乎立命書之其他筆削未
盡善者一一正之人皆服其識見夏六月拜珠以海運
糧視世祖時頓増數倍今江南民力困極而京倉充滿
奏請嵗減二十萬石帝遂併特們徳爾所増江淮糧免
之時特們徳爾過惡日彰拜珠悉以奏聞帝悟奪其官
仆其碑奸黨特克實等懼帝在上都夜寐不寜命作佛
事拜珠以國用不足諫止之既而懼誅者復陰誘羣僧
言國當有厄非作佛事而大赦無以禳之拜珠叱曰爾
輩不過圖得金帛而已又欲庇有罪耶奸黨聞之益懼
乃生異謀晉王伊蘓特穆爾時鎮北邉特克實遣人至
王所告以逆謀約事成推王為帝王命囚之遣使赴上
都告變未至車駕南還次南坡特克實與齊勒特穆爾
等夜以阿蘓衛兵為外應殺拜珠遂弑帝於行幄晉王
即位特克實等伏誅詔有司備儀衛百官耆宿前導輿
拜珠畫像於海雲寺大作佛事觀者萬數無不歎息泣
下拜珠憂國忘家常值内庭知無不言太官以酒進則
憂形于色有盜其家金器百餘兩他寶直鉅萬繼而獲
盜得金家僮來告色無喜愠自延祐末水旱相仍民不
聊生及拜珠入相振立紀綱修舉廢墜裁不急之務杜
僥倖之門惠加兵民輕徭薄賦英宗倚之相與勵精圖
治時天下晏然國富民足逺夷有古未通中國者皆朝
貢請吏而奸臣畏之卒搆禍難云母竒􁏋氏年二十二
寡居守節初拜珠為太常禮儀院使年方二十吏就第
請署字適在後圃閱羣戲出稍後母厲聲呵之曰官事
不治若爾所為豈大人事耶拜珠深自克責一日入内
侍英宗素知其不飲是日强以數巵既歸母戒之曰太
子試汝量故强汝飲汝當日益戒懼無酣于酒又嘗代
祀睿宗原廟歸侍左右母問之曰真定官府待汝若何
對曰所待甚重母曰彼以天子威靈汝先世勲徳故耳
汝何有焉拜珠之賢母之教也後封東平王夫人泰定
初中書奏丞相拜珠盡忠效節殞于羣凶乞賜褒崇以
光後世制贈清忠一徳功臣太師開府儀同三司上柱
國追封東平王諡忠獻至正初改至仁孚道一徳佐運
功臣餘如故子都稜特穆爾
　
　元史卷一百三十六
元史卷一百三十六考證
哈喇哈斯傳徼名首釁　按名字舊訛民今改
阿實克布哈傳丞相三寶努　按寶字舊訛實今據本
　紀改
拜珠傳㑹諸王于大明殿　按于字舊訛子考元制無
　王子之稱當為于字今改
拜珠傳帝嘉納之　按嘉字舊訛加今改
拜珠傳冬十二月進右丞相　按英宗本紀拜珠為右
　丞相實在十月
