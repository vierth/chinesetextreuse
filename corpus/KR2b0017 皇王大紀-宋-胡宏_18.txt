
　皇王大紀卷十八　　　　　宋　胡宏　撰
　三王紀
　　成王
八年周公分正東郊理殷頑民周書叙曰成周既成遷
殷頑民周公以王命誥作多士多士惟三月周公初于
新邑洛用告商王士王若曰爾殷遺多士弗弔旻天大
降喪于殷我有周佑命將天明威致王罰勑殷命終于
帝肆爾多士非我小國敢弋殷命惟天不畀允罔固亂
弼我我其敢求位惟帝不畀惟我下民秉為惟天明畏
我聞曰上帝引逸有夏不適逸則惟帝降格嚮于時夏
弗克庸帝大淫泆有辭惟時天罔念聞厥惟廢元命降
致罰乃命爾先祖成湯革夏俊民甸四方自成湯至于
帝乙罔不明徳恤祀亦惟天丕建保乂有殷殷王亦罔
敢失帝罔不配天其澤在今後嗣王誕罔顯于天矧曰
其有聽念于先王勤家誕淫厥泆罔顧于天顯民祗惟
時上帝不保降若兹大喪惟天不畀不明厥徳凡四方
小大邦喪罔非有辭于罰王若曰爾多士今惟我周王
丕靈承帝事有命曰割殷告勑于帝惟我事不貳適惟
爾王家我適予其曰惟爾洪無度我不爾動自乃邑予
亦念天即于殷大戾肆不正王曰猷告爾多士予惟時
其遷居西爾非我一人奉徳不康寜時惟天命無違朕
不敢有後無我怨惟爾知惟殷先人有冊有典殷革夏
命今爾其曰夏廸簡在王庭有服在百僚予一人惟聽
用徳肆予敢求爾于天邑商予惟率肆矜爾非予罪時
惟天命王曰多士昔朕來自奄予大降爾四國民命我
乃明致天罰移爾遐逖比事臣我宗多遜王曰告爾殷
多士今予惟不爾殺予惟時命有申今朕作大邑于兹
洛予惟四方罔攸賔亦惟爾多士攸服奔走臣我多遜
爾乃尚有爾土爾乃尚寜幹止爾克敬天惟畀矜爾爾
不克敬爾不啻不有爾土予亦致天之罰于爾躬今爾
惟時宅爾邑繼爾居厥有幹有年于兹洛爾小子乃興從
爾遷今爾又曰夏廸簡在王庭有服在大僚予一人惟
聽用徳克閲于乃邑謀介爾乃自時洛邑尚永力畋爾
田天惟畀矜爾我有周惟其大賚爾廸在王庭尚爾事
有服在大僚王曰又曰時予乃或言爾攸居初蔡叔既
囚其子仲克庸祗徳周公以為卿士叔卒乃命諸王邦
之蔡周書叙曰蔡叔既没王命蔡仲踐諸侯位作蔡仲
之命蔡仲之命王若曰小子胡惟爾率徳改行克慎厥
猷肆予命爾侯于東土往即乃封敬哉爾尚盖前人之
愆惟忠惟孝爾乃邁迹自身克勤無怠以垂憲乃後率
乃祖文王之彛訓無若爾考之違王命皇天無親惟徳
是輔民心無常惟惠之懐為善不同同歸于治為惡不
同同歸于亂爾其戒哉慎厥初惟厥終終以不困不惟
厥終終以困窮懋乃攸績睦乃四隣以蕃王室以和兄
弟康濟小民率自中無作聰明亂舊章詳乃視聽無以
側言改厥度則予一人汝嘉王曰嗚呼小子胡汝往哉
無荒棄朕命蔡仲之國過洛見周公周公曰不如吾者
勿與處累我也與我齊者勿與處無益我也惟賢於己
者可與處也
九年甲午周書叙曰成王既黜殷命滅淮夷還歸在豐
作周官周官惟周王撫萬邦廵侯甸四征弗庭綏厥兆
民六服羣辟罔不承徳歸于宗周董正治官王曰若昔
大猷制治于未亂保邦于未危曰唐虞稽古建官惟百
内有百揆四岳外有州牧侯伯庶政惟和萬國咸寜夏
商官倍亦克用乂明王立政不惟其官惟其人今予小
子祗勤于徳夙夜不逮仰惟前代時若訓迪厥官立太
師太傅太保兹惟三公論道經邦燮理隂陽官不必備
惟其人少師少傅少保曰三孤貳公𢎞化寅亮天地弼
予一人冢宰掌邦治統百官均四海司徒掌邦教敷五
典擾兆民宗伯掌邦禮治神人和上下司馬掌邦政統
六師平邦國司冦掌邦禁詰姦慝刑暴亂司空掌邦土
居四民時地利六卿分職各率其屬以倡九牧阜成兆
民六年五服一朝又六年王乃時巡考制度于四岳諸
侯各朝于方岳大明黜陟王曰嗚呼凡我有官君子欽
乃攸司慎乃出令令出惟行弗惟反以公滅私民其允
懐學古入官議事以制政乃不迷其爾典常作之師無
以利口亂厥官蓄疑敗謀怠忽荒政不學牆面莅事惟
煩戒爾卿士功崇惟志業廣惟勤惟克果斷乃罔後艱
位不期驕禄不期侈恭儉惟徳無載爾偽作徳心逸日
休作偽心勞日拙居寵思危罔不惟畏弗畏入畏推賢
讓能庶官乃和不和政龎舉能其官惟爾之能稱匪其
人惟爾不任王曰嗚呼三事暨大夫敬爾有官亂爾有
政以佑乃辟永康兆民萬邦惟無斁周官太宰之職掌
建邦之六典一曰治典二曰教典三曰禮典四曰政典
五曰刑典六曰事典以八法治官府一曰官屬以舉邦
治二曰官職以辨邦治三曰官聯以㑹官治四曰官常
以聽官治五曰官成以經邦治六曰官法以正邦治七
曰官刑以紏邦治八曰官計以弊邦治以八則治都鄙
一曰祭祀以馭其神二曰法則以馭其官三曰廢置以
馭其吏四曰禄位以馭其士五曰賦貢以馭其用六曰
禮俗以馭其民七曰刑賞以馭其威八曰田役以馭其
衆以八柄詔王羣臣一曰爵以馭其貴二曰禄以馭其
富三曰予以馭其幸四曰置以馭其行五曰生以馭其
福六曰奪以馭其貧七曰廢以馭其罪八曰誅以馭其
過以八統詔王馭萬民一曰親親二曰敬故三曰進賢
四曰使能五曰保庸六曰尊貴七曰達吏八曰禮賔以
九職任萬民一曰三農生九穀二曰園圃毓草木三曰
虞衡作山澤之材四曰藪牧以養蕃鳥獸五曰百工飭
化八材六曰商賈阜通貨賄七曰嬪婦化治絲枲八曰
臣妾聚斂疏材九曰閒民無常職轉移執事以九賦斂
財賄一曰邦中二曰四郊三曰邦甸四曰家削五曰邦
縣六曰邦都七曰關市八曰山澤九曰幣餘以九式均
節財用一曰祭祀二曰賔客三曰喪荒四曰羞服五曰
工事六曰幣帛七曰芻秣八曰匪頒九曰好用以九貢
致邦國之用一曰祀二曰嬪三曰器四曰幣五曰材六
曰貨七曰服八曰斿九曰物以九兩繫邦國之民一曰
牧以地二曰長以貴三曰師以賢四曰儒以道五曰宗
以族六曰主以利七曰吏以治八曰友以任九曰藪以
富正月之吉始和布治于邦國都鄙乃縣治象之法于
象魏使萬民觀治象挾日而斂之乃施典于邦國而建
其牧立其監設其參傅其伍陳其殷置其輔乃施法于
官府而建其正立其貳設其攷陳其殷置其輔歳終則
令百官府各正其治受其㑹聽其致事而詔王廢置三
歳則大計羣吏之治而誅賞之小宰掌建邦之宫刑以
治王宫之政令凡宫之糾禁以官府之六叙正羣吏一
曰以叙正其位二曰以叙進其治三曰以叙作其事四
曰以叙制其食五曰以叙受其會六曰以叙聽其情以
官府六屬舉邦治一曰天官二曰地官三曰春官四曰
夏官五曰秋官六曰冬官屬各六十大事從其長小事
則專達以官府之六職辨邦治一曰治職以平邦國以
均萬民以節財用二曰教職以安邦國以寜萬民以懷
賔客三曰禮職以和邦國以諧萬民以事鬼神四曰政
職以服邦國以正萬民以聚百物五曰刑職以詰邦國
以糾萬民以除盜賊六曰事職以富邦國以養萬民以
生百物以官府之六聯合邦治一曰祭祀二曰賔客三
曰喪荒四曰軍旅五曰田役六曰斂弛凡小事皆有聯
以官府之八成經邦治一曰聽政役以比居二曰聽師
田以簡稽三曰聽閭里以版圖四曰聽稱責以傅别五
曰聽禄位以禮命六曰聽取予以書契七曰聽賣買以
質劑八曰聽出入以要會以聽官府之六計弊羣吏之
治一曰廉善二曰廉能三曰廉敬四曰廉正五曰廉法
六曰廉辨以法掌祭祀朝覲會同賔客之戒具軍旅田
役喪荒亦如之七事者令百官府共其財用治其施舍
聽其治訟月終則以官之叙受羣吏之要贊冢宰受㑹
嵗終則令羣吏致事正歳帥治官之屬而觀治象之法
徇以木鐸曰不用法者國有常刑乃退以宫刑憲禁于
王宫令于百官府曰各修乃職攷乃法待乃事以聽王
命其有不共則國有大刑宰夫掌治朝之法以正王及
三公六卿大夫羣吏之位掌其禁令叙羣吏之治以待
賔客之令諸臣之復萬民之逆掌百官府之徵令辨其
八職一曰正掌官灋以治要二曰師掌官成以治凡三
曰司掌官灋以治目四曰旅掌官常以治數五曰府掌
官契以治藏六曰史掌官書以贊治七曰胥掌官叙以
治叙八曰徒掌官令以徵令歳終則令羣吏正歳㑹月
終則令正月要旬終則令正日成而以考其治治不以
時舉者以告而誅之正歳則以灋警戒羣吏令修宫中
之職事書其能者與其良者而以告于上大司徒以土
㑹之灋辨五地之物生一口山林宜毛物宜皁物其民
毛而方二曰川澤宜鱗物宜膏物其民黒而津三曰丘
陵宜羽物宜覈物其民専而長四曰墳衍宜介物宜莢
物其民晳而瘠五曰原隰宜臝物宜叢物其民豐肉而
庳以荒政十有二聚萬民一曰散利二曰薄征三曰緩
刑四曰弛力五曰舍禁六曰去㡬七曰眚禮八曰殺哀
九曰蕃樂十曰多昏十有一曰索鬼神十有二曰除盗
賊以保息六養萬民一曰慈㓜二曰養老三曰振窮四
曰恤貧五曰寛疾六曰安富以本俗六安萬民一曰媺
宫室二曰族墳墓三曰聯兄弟四曰聯師儒五曰聯朋
友六曰同衣服頒職事十有二于邦國都鄙使以登萬
民一曰稼穡二曰樹蓺三曰作材四曰阜蕃五曰飭材
六曰通材七曰化材八曰斂材九曰生材十曰學藝十
有一曰世事十有二曰服事以鄉三物教萬民而賔興
之一曰六徳知仁聖義忠和二曰六行孝友睦婣任恤
三曰六藝禮樂射御書數以鄉八刑糾萬民一曰不孝
之刑二曰不睦之刑三曰不婣之刑四曰不弟之刑五
曰不任之刑六曰不恤之刑七曰造言之刑八曰亂民
之刑以五禮防萬民之偽而教之中以六樂防萬民之
情而教之和凡萬民之不服教而有獄訟與有地治者
聽而斷之其附于刑者歸于士歳終則令教官正治而
致事正歳令于教官曰各共爾職修乃事以聽王命其
有不正則國有常刑小司徒掌建邦之教灋以稽國中
及四郊都鄙之夫家九比之數辨其貴賤老㓜廢疾凡
征役之施舍與其祭祀飲食喪紀之禁令使六鄉之大
夫各登其鄉之衆寡六畜車輦辨其物以歳時入其數
乃㑹萬民之卒伍以起軍旅以作田役以比追胥以令
貢賦及三年則大比大比則受邦國之比要鄉大夫正
月之吉受教灋于司徒退而頒之于其鄉吏使各以教
其所治辨其可任者國中自七尺以及六十野自六尺
以及六十有伍皆征之其舍者國中貴者賢者能者服
公事者老者疾者皆舍歳終則令六鄉之吏皆㑹政致
事大比則攷其徳行道藝而興賢者能者此謂使民興
賢出使長之使民興能入使治之族師五家為比十家
為聯五人為伍十人為聯四閭為族八閭為聯使之相
保相受刑罰慶賞相及相共以受邦職以役國事以相
葬埋比長五家相受相和親有辠竒衺則相及師氏掌
以媺詔王以三徳教國子一曰至徳以為道本二曰敏
徳以為行本三曰教徳以知逆惡教三行一曰孝行以
親父母二曰友行以尊賢良三曰順行以事師長居虎
門之左司王朝掌國中失之事以教國子弟凡國之貴
遊子弟學焉凡祭祀賔客㑹同喪紀軍旅王舉則從聽
治亦如之保氏掌諫王惡而養國子以道乃教之六藝
一曰五禮二曰六樂三曰五射四曰五御五曰六書六
曰九數乃教之六儀一曰祭祀之容二曰賔客之容三
曰朝廷之容四曰䘮紀之容五曰軍旅之容六曰車馬
之容凡祭祀賔客㑹同喪紀軍旅王舉則從聽治亦如
之司諫掌糾萬民之徳而勸之朋友正其行而強之道
藝廵問而觀察之以時書其徳行道藝辨其能而可任
於國事者以攷鄉里之治以詔廢置以行赦宥司救掌
萬民之衺惡過失而誅讓之以禮防禁而救之凡民之
有衺惡者三讓而罰三罰而士加明刑恥諸嘉石役諸
司空其有過失者三讓而罰三罰而歸于圜土凡歳時
有天患民病則以節廵國中及郊野而以王命施惠大
宗伯掌吉禮以實柴槱燎禋祀昊天上帝血祭社稷五
祀五嶽貍沈祭山林川澤疈辜祭四方百物享先王春
祠夏禴秋甞冬烝凶禮哀邦國一曰喪二曰荒三曰弔
四曰禬五曰恤所以補諸侯也賔禮春曰朝夏曰宗秋
曰覲冬曰遇時㑹殷同聘頫所以圖事比功陳謨協慮
也所以發禁施政結好除慝也軍禮大師以用之大均
以恤之大田以簡之大役以任之大封以合之嘉禮飲
食親宗族兄弟昬冠成男女賔射親故舊朋友饗燕親
四方賔客脤膰親兄弟之國賀慶親異姓之國以禮樂
合天地之化百物之産以事鬼神以諧萬民凡大祭祀
卜日宿眡滌濯涖鬯省牲鑊奉玉齍詔大號若王不與
祭祀則攝位凡大祭祀王后不與則攝而薦豆籩徹大
賔客則攝而載果朝覲㑹同則為上相大喪亦如之王
命諸侯則儐
　　　論曰武王定天下命周公制禮追王大王王季
　　　文王上祀先公以天子之禮夫先公之於先王
　　　雖有逺近侯王之制皆吾祖也故一事以天子
　　　之禮劉歆附㑹成書乃曰享先王則衮冕享先
　　　公享射則鷩冕是降先公於先王使與賔客為
　　　伍也天下寜有是故周禮之書顛倒人倫不可
　　　以為經也
　　　又曰天子有天下祭祀以立本莫先於宗廟莫
　　　大於天莫重於社稷山川祀之經也觀周家庚
　　　戌之禮則鬼神之序可知矣周禮乃曰祀山川
　　　則毳冕祭社稷則絺冕是以社稷降於山川也
　　　故劉歆顛倒鬼神其書不得與易詩書春秋比
　　　也
小宗伯掌建國之神位右社稷左宗廟掌五禮之禁令
與其用等掌三族之别以辨親疎其正室皆謂之門子
毛六牲辨其名物而頒之于五官使共奉之辨六齍之
名物與其用使六宫之人共奉之大祭祀省牲眡滌濯
逆齍省鑊將瓉祼賜卿大夫士爵則儐大師立軍社奉
主車大甸饁獸頒禽㑹同軍旅甸役之禱祠肄儀為位
肆師掌立大祀用玉帛牲牷立次祀用牲幣立小祀用
牲大祭祀展犧牲表齍盛告㓗展器陳告備及果築鬻
禮成則告事畢凡事佐宗伯鬱人掌祼器凡祼玉濯之
陳之以贊祼事鬯人掌共秬鬯凡祭祀社壝用大罍禜
門用瓢齎廟用脩凡山川四方用蜃凡祼事用概凡疈
事用散大喪之大渳設斗共其釁鬯凡王之齋事共其
秬鬯凡王弔臨共介鬯天府掌祖廟之守藏凡國之玉
鎮大寶器藏焉若祭天之司民司禄而獻民數穀數則
受而藏之守祧掌守先王先公之廟祧其遺衣服藏焉
若將祭祀則各以其服授尸冡人掌公墓之地辨其兆
域而為之圖先王之塟居中以昭穆為左右凡諸侯居
左右以前卿大夫士居後各以其族凡死於兵者不入
兆域凡有功者居前以爵等為丘封之度與其樹數凡
祭墓為尸凡諸侯及諸臣塟於墓者授之兆為之蹕均
其禁令國民族塟使皆有私地域職喪掌諸侯及卿大
夫士之喪莅其禁令樂師掌教國子小舞凡舞有帗舞
有羽舞有皇舞有旄舞有干舞有人舞教樂儀行以肆
夏趨以采齊車亦如之環拜以鐘鼓為節大胥掌學士
之版以待致諸子春入學舍采合舞秋頒學合聲小胥
掌學士之徵令而比之觵其不敬者正樂縣之位王宫
縣諸侯軒縣卿大夫判縣士特縣辨其聲凡縣鐘磬半
為堵全為肆大師掌六律六同以合隂陽之聲陽聲黄
鍾大簇姑洗蕤賔夷則無射隂聲大吕應鍾南吕林鍾
小吕夾鍾皆文之以五聲宫商角徵羽皆播之以八音
金石土革絲木匏竹教六詩曰風曰賦曰比曰興曰雅
曰頌以六徳為之本以六律為之音小師掌教鼓鼗柷
敔塤簫管弦歌鼔􁇭擊頌磬笙磬凡為樂器以十有二
律為之數度以十有二聲為之齊量凡和樂亦如之編
鐘以鐘鼓奏九夏王夏肆夏昭夏納夏章夏齊夏族夏
祴夏驁夏鼙鼔龡竽笙塤籥簫篪篴管舂牘應雅以教
祴樂擊土鼓龡豳詩祈年于田祖以樂田畯
　　　論曰樂舞所以象徳也故必於其人必於其事
　　　必於其時不於其人不於其事不於其時則為
　　　無義人心不厭鬼神不饗也劉歆奈何牽合周
　　　禮之文乃曰黄帝之雲門以祀天神堯之咸池
　　　以祀地示舜之韶以祀四望禹之大夏以祀山
　　　川成湯之大濩以祀先妣夫以雲門祭天猶可
　　　言也地示烏知堯之咸池四望烏知舜之韶山
　　　川烏知禹之大夏而周之先妣烏能知商湯之
　　　大濩也哉設禮作樂而不知其義則何以為禮
　　　樂也彼劉歆者叛父背君不祥之人也是烏知
　　　禮樂世儒瞢瞢然推尊其書使與聖經並此愚
　　　之所以拊膺太息論之而不能自己者也
　　　又曰天命之謂性王者受命于天宰制天下其
　　　所以祭祀天地者盡其心以成吾性耳非有天
　　　地神示在吾度外有形體狀貌可得見而承事
　　　之也劉歆周禮曰樂六變而天神皆降八變而
　　　地示皆出此豈君子知理之言類巫祝造妖怪
　　　者之辭也則又以為神降示出然後可得而禮
　　　曽不知樂所以導和禮所以為節作樂乃所以
　　　行禮禮神也豈待神降示出然後行禮哉夫天
　　　地之道一往一來否泰相因變化無方人日用
　　　而不窮不可以智慮測度不可以才能作為者
　　　謂之鬼神鬼神特以往來言之道固一體不可
　　　分也先儒多以神屬之天鬼屬之人我知其不
　　　知鬼神之情狀矣故易書詩春秋皆無如周禮
　　　之文者然則劉歆偽妄其可不闢乎
太卜與其屬掌卜筮之占龜有六屬天曰靈地曰繹東
曰果西曰靁南曰獵北曰若秋取而春攻之上春釁之
及卜辨其上下左右隂陽陳之貞之命之作之作龜有
八命一曰征二曰象三曰與四曰謀五曰果六曰至七
曰雨八曰瘳辨九簭一曰更二曰咸三曰式四曰目五
曰易六曰比七曰祠八曰參九曰環凡國之大事簭而
後卜上春相蓍凡卜簭君占體大夫占色史占墨卜人
占坼掌三兆之法一曰玉兆二曰瓦兆三曰原兆其經
兆之體皆百有二十其頌皆千有二百兆分為四一曰
方二曰功三曰義四曰弓掌三易一曰連山二曰歸藏
三曰周易其經卦皆八其别皆六十有四掌三夢一曰
致夢二曰觭夢三曰咸陟其經運十其别九十以八命
者賛三兆三易三夣之占以觀國家之吉凶以詔救政
馮相氏掌十有二歳十有二月十有二辰十日二十有
八星之次冬夏致日春秋致月辨四時之序以㑹天位
保章氏辨九州封域之分星至星辰日月之變動辨十
煇一曰祲二曰象三曰䥴四曰監五曰闇六曰瞢七曰
彌八曰叙九曰隮十曰想以觀天下之遷分妖祥辨吉
凶以五雲之物辨豐荒之祲象以十有二風察天地之
和命乖别之妖祥以詔救政訪序事占夢以歳時觀天
地之㑹辨隂陽之氣以日月星辰占六夢之吉凶一曰
正二曰噩三曰思四曰寤五曰喜六曰懼季冬聘王夢
獻吉夢于王舍萌于四方遂令巫始儺歐疫堂贈無方
無筭春招弭以除疾殃太祝掌六祝之辭以事鬼神示
一曰順祝順豐年也二曰年祝求永真也三曰吉祝祈
福祥也四曰化祝弭災兵也五曰瑞祝逆時雨寜風旱
也六曰筴祝逺罪疾也掌六祈以同鬼神示一曰類二
曰造三曰禬四曰禜五曰攻六曰説作六辭以通上下親
疏逺近一曰祠二曰命三曰誥四曰㑹五曰禱六曰誄
辨六號一曰神二曰鬼三曰示四曰牲五曰齍六曰幣
辨九祭一曰命二曰衍三曰炮四曰周五曰振六曰擩
七曰絶八曰繚九曰共辨九拜一曰稽首二曰頓首三
曰空首四曰振動五曰吉六曰㓙七曰竒八曰褒九曰
肅以享右祭祀國有大故烖彌祀社稷禱祠大師宜于
社造于祖設軍社類上帝有事于四望及軍歸獻于社
大㑹同造于廟宜于社過大山川則用事焉反行舍奠
建邦國先告后土用牲幣禁督逆祀命者旱暵則令巫
舞雩有冦戎則保郊祀于社大史掌六典灋則約劑以
貳六官頒告朔于邦國閏月詔王居門終月祭祀與執
事讀禮書而協事大㑹同朝覲執書以詔王小史掌邦
國之志奠繫世辨昭穆若有事則詔王之忌諱讀禮灋
佐太史卿大夫之䘮賜諡讀誄内史掌王之八枋之法
以詔王治一曰爵二曰禄三曰廢四曰置五曰殺六曰
生七曰予八曰奪執國法及國令之貳以攷政事以逆
㑹計受納訪以詔王聽治凡命諸侯及孤卿大夫則策
命之凡四方之事書内史讀之掌書王命遂貳之外史
掌書外令掌四方之志掌三皇五帝之書掌達書名于
四方御史掌邦國都鄙及萬民之治令以贊冢宰掌贊書
凡數從政者
　
　
　
　
　皇王大紀卷十八
