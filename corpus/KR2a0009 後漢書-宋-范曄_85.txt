八十
　　宋　　宣　　城　　太　　守范　煜撰
　　唐　　章　　懐　　太　　子　　賢注
　孝明八王列傳第四十
孝明皇帝九子賈貴人生章帝隂貴人生梁節王暢餘
七王本書不載母氏(本書謂東/觀記也)
　　千乘哀王建傳
千乘哀王建永平三年封明年薨年少無子國除
　　陳敬王羡傳
陳敬王羡永平三年封廣平王建初三年有司奏遣羡
與鉅鹿王恭樂成王黨俱就國肅宗性篤愛不忍與諸
王乖離遂皆留京師明年案輿地圖令諸國户口皆等
租入嵗各八千萬羡博渉經書有威嚴與諸儒講論於
白虎殿七年帝以廣平在北多有邊費(廣平縣故城在/今洛州永年縣)
(北/)乃徙羡為西平王(西平縣屬/汝南郡也)分汝南八縣為國及帝
崩遺詔徙封為陳王食淮陽郡其年就國立三十七年
薨子思王鈞嗣鈞立多不法遂行天子大射禮(天子將/祭擇土)
(而祭謂之大射大射之禮張三侯虎侯熊侯豹侯示服/猛也皆以其皮方制之樂用騶虞九節謝承書曰陳國)
(户曹史髙慎諫國相曰諸侯射豕天子射熊八彛六樽/禮數不同昔季氏設朱干玉戚以舞大夏左傳曰唯名)
(與器不可以假人奢僣之漸不可聼也/於是諫争不合為王所非坐司宼罪也)性隐賊喜文法
國相二千石不與相得者輙隂中之憎怨敬王夫人李
儀等永元十一年遂使客隗久(久或/作文)殺儀家屬吏捕得
久繫長平獄(長平縣/屬陳國)鈞欲斷絶辭語復使結客簒殺久
事發覺有司舉奏鈞坐削西華項新陽三縣(西華故城/在今陳州)
(溵水縣西北項今陳州項城縣也新/陽故城今在豫州真陽縣西南也)十二年封鈞六弟
為列侯(伏侯古今注曰番為陽都鄉侯千秋為新平侯/參為周亭侯夀為樂陽亭侯寳為博平侯旦為)
(高亭/侯也)後鈞取掖庭出女李嬈為小妻(嬈音寧/了反)復坐削圉
宜禄扶溝三縣(圉扶溝並屬陳留/郡宜禄屬汝南郡)永初七年封敬王孫
安國為耕亭侯鈞立二十一年薨子懐王竦嗣立二年
薨無子國絶永寧元年立敬王子安夀亭侯崇為陳王
是為頃王立五年薨子孝王承嗣承薨子愍王寵嗣熹
平二年國相師遷追奏前相魏愔與寵共祭天神希幸
非冀罪至不道有司奏遣使者案騐是時新誅勃海王
悝(靈帝熹平元年悝/被誣謀反自殺也)靈帝不忍復加法詔檻車傳送愔
遷詣北寺詔獄使中常侍王酺(華嶠書及宦者傳諸本/並作甫此云酺未詳孰)
(是/也)與尚書令侍御史雜考愔辭與王共祭黄老君(○劉/攽曰)
(案文黄老君不成/文當云黄帝老君)求長生福而已無它冀幸酺等奏愔
職在匡正而所為不端遷誣告其王罔以不道皆誅死
有詔赦寵不案寵善弩射十發十中中皆同處(華嶠書/曰寵射)
(其秘法以天覆地載參連為竒又有三微三小三微/為經三小為緯經緯相將萬勝之方然要在機牙)中
平中黄巾賊起郡縣皆棄城走寵有彊弩數千張出軍
都亭(置軍營於國/之都亭也)國人素聞王善射不敢反叛故陳獨
得完百姓歸之者衆十餘萬人及獻帝初義兵起寵率
衆屯陽夏(縣名屬淮陽國/夏音公雅反)自稱輔漢大將軍國相會稽
駱俊素有威恩時天下饑荒鄰郡人多歸就之俊傾資
賑贍並得全活後袁術求糧於陳而俊拒絶之術忿恚
遣客詐殺俊及寵陳由是破敗(謝承書曰俊字孝逺烏/傷人察孝亷補尚書侍)
(郎擢拜陳國相人有産子厚致米肉逹府主意生男女/者以駱為名袁術使部曲將張闓陽私行到陳之俊所)
(俊徃從飲酒因詐殺俊一/郡吏人哀號如喪父母)是時諸國無復租禄而數見
虜奪并日而食轉死溝壑者甚衆夫人姬妾多為丹陵
兵烏桓所略云
　　彭城靖王恭傳
彭城靖王恭永平九年賜號靈夀王(取其美名也下重/熹王亦同東觀記)
(曰賜號未/有國邑也)十五年封為鉅鹿王建初三年徙封江陵王
改南郡為國元和二年三公上言江陵在京師正南不
可以封乃徙為六安王以廬江郡為國肅宗崩遺詔徙
封彭城王食楚郡其年就國恭敦厚威重舉動有節度
吏人敬愛之永初六年封恭子阿奴為竹邑侯(竹邑縣/屬沛郡)
(故城在今徐州符離縣也/竹邑或為邕字傳冩誤也)元初三年恭以事怒子酺酺
自殺(東觀記曰恭子男丁前物故酺侮慢丁小妻恭怒/閉酺馬廐酺亡夜詣彭城縣欲上書恭遣從官倉)
(頭曉令歸数責/之乃自殺也)國相趙牧以状上因誣奏恭祠祀惡言
大逆不道有司奏請誅之恭上書自訟朝廷以其素著
行義令考實無徵牧坐下獄㑹赦免死(決録注曰牧字/仲師長安人少)
(知名以公正稱修春秋事樂恢恢以直諌死牧為陳寃/得申髙第為侍御史㑹稽太守皆有稱績及誣奏恭安)
(帝疑其侵乃遣御史母丘歆覆案其/事實下牧廷尉㑹赦不誅終於家)恭立四十六年薨
子考王道嗣元初五年封道弟三人為鄉侯(東觀記曰/丙為都鄉)
(侯國為安鄉侯/丁為魯陽鄉侯)恭孫順為東安亭侯道立二十八年薨
子頃王定嗣本初元年封定兄弟九人皆為亭侯(東觀/記曰)
(定兄據卞亭侯弟光昭陽亭侯固公梁亭侯興蒲亭侯/延昌城亭侯祀梁父亭侯堅西安亭侯代林亭侯也)
定立四年薨子孝王和嗣和性至孝太夫人薨行喪陵
次毁胔過禮傅相以聞桓帝詔使奉牛酒迎王還宫和
敬賢樂施國中愛之初平中天下大亂和為賊昌務所
攻避奔東阿後得還國立六十四年薨孫祗嗣立七年
魏受禪以為崇徳侯
　　樂成靖王黨傳
樂成靖王黨永平九年賜號重熹王十五年封樂成王
黨聰慧善史書喜正文字與肅宗同年尤相親愛建初
四年以清河之游觀津勃海之東光成平涿郡之中水
饒陽安平南深澤八縣益樂成國(前書及郡國志清河/無游縣觀津故城在)
(今徳州蓨縣東北東光在滄州東光縣南成平在景城/縣南中水在今瀛州樂夀縣西北南深澤在今定州深)
(澤縣/東也)及帝崩其年就國黨急刻不遵法度舊禁宫人出
嫁不得適諸國有故掖庭技人哀置嫁為男子章初妻
(哀姓置名也稱男/子者無官爵也)黨召哀置入宫與通初欲上書告之
黨恐懼乃宻賂哀置姊焦使殺初事發覺黨乃縊殺内
侍三人以絶口語又取故中山簡王傅婢李羽生為小
妻永元七年國相舉奏之和帝詔削東光􁀙二縣(鄭縣/屬鉅)
(鹿郡􁀙音/𦍑堯反)立二十五年薨子哀王崇嗣立二月薨無子
國絶明年和帝立崇兄脩侯廵為樂成王是為釐王(脩/縣)
(及條縣皆屬勃/海條字或作脩)立十五年薨子隐王賔嗣立八年薨無
子國絶明年復立濟北恵王子萇為樂成王後萇到國
數月驕滛不法愆過累積冀州刺史與國相舉奏萇罪
至不道安帝詔曰萇有靦其面而放逸其心(􁂦姡也言/靣姡然無)
(媿姡音/胡八反)知陵廟至重承繼有禮不惟致敬之節肅穆之
慎乃敢擅損犠牲不備苾芬(詩小雅曰苾苾/芬芬祀事孔明)慢易大姬
不震厥教(大姬即萇所繼/之母震懼也)出入顛覆風滛于家娉取人
妻饋遺婢妾歐擊吏人專已凶暴愆罪莫大甚可恥也
朕覽八辟之議不忍致之于理(周禮司宼以八辟麗邦/法一曰議親之辟二曰)
(議故之辟三曰議賢之辟四曰議能之辟五曰議功/之辟六曰議貴之辟七曰議勤之辟八曰議賓之辟)其
貶萇爵為臨湖侯(臨湖屬/廬江郡)朕無則哲之明致簡統失序
罔以尉承大姬増懐永歎(袁宏紀曰尚書侍郎冷宏議/以為自非聖人不能無過故)
(王太子生為立賢師傅以訓導之是以目不見惡耳不/聞非能保其社稷高明令終萇少長藩國内無過庭之)
(訓外廡師傅之道血氣方剛卒受榮爵幾㣲生過遂䧟/不義臣聞周官議親惷愚見赦萇不殺無辜以譴呵為)
(非無赫赫大惡可裁削奪損其租賦令得改過自/新革心向道案黄香集香與宏共奏此香之辭也)延光
元年以河間孝王子得嗣靖王後以樂成比廢絶故改
國曰安平是為安平孝王立三十年薨子續立中平元
年黄巾賊起為所劫質囚于廣宗(今貝州宗城縣/也随室諱改焉)賊平
復國其年秋坐不道被誅立三十四年國除
　　下邳恵王衍傳
下邳恵王衍永平十五年封衍有容貎肅宗即位常在
左右建初初冠詔賜衍師傅已下官屬金帛各有差四
年以臨淮郡及九江之鍾離當塗東城歴陽全椒合十
七縣益下邳國(鍾離在今濠州鍾離縣東當塗在縣西/南東城在定逺縣東南歴陽和州縣也)
(全椒今滁/州縣也)帝崩其年就國衍後病荒忽而太子卭有罪
廢諸姬争欲立子為嗣連上書相告言和帝憐之使彭
城靖王恭至下邳正其嫡庶立子成為太子(東觀記載/賜恭詔曰)
(皇帝問彭城王始夏無恙盖聞堯親九族萬國協和書/典之所美也下邳王被病沈滯之疾昏亂不明家用不)
(寜姬妾嫡庶諸子分爭紛紛至今前太子卭頑凶失道/陷于大辟是後諸子更相誣告迄今適嗣未知所定朕)
(甚傷之惟王與下邳王恩義至親正此國嗣非王而誰/禮重適庶之序春秋之義大居正孔子曰惟仁者能好)
(人能惡人貴仁者所好惡得其中也太子國之儲嗣可/不愼歟王其差次下邳諸子可為太子者上名將及景)
(風拜授/印綬焉)衍立五十四年薨子貞王成嗣永建元年封成
兄二人及恵王孫二人皆為列侯成立二年薨子愍王
意嗣陽嘉元年封意弟八人為鄉亭侯中平元年意遭
黄巾棄國走賊平復國數月薨立五十七年年九十子
哀王宜嗣數月薨無子建安十一年國除
　　梁節王暢傳
梁節王暢永平十五年封為汝南王母隂貴人有寵暢
尤被愛幸國土租入倍於諸國肅宗立縁先帝之意賞
賜恩寵甚篤建初二年封暢舅隂棠為西陵侯(西陵縣/屬江夏)
(郡/)四年徙為梁王以陳留之郾寧陵濟隂之薄單父己
氏成武凡六縣益梁國(郾今許州郾陵縣也寜陵今宋/州縣也薄故城在今曺州考城)
(縣東北單父今宋州縣也已氏今/宋州楚丘縣也成武今曹州縣也)帝崩其年就國暢性
聰惠然少貴驕頗不遵法度歸國後數有惡夢從官卞
忌自言能使六丁善占夢(六丁謂六甲中丁神也若甲/子旬中則丁卯為神甲寅旬)
(中則丁巳為神之類也役使之法先齋戒/然後其神至可使致遠方物及知吉凶也)暢數使卜筮
又暢乳母王禮等因此自言能見鬼神事遂共占氣祠
祭求福忌等諂媚云神言王當為天子暢心喜與相應
荅永元五年豫州刺史梁相舉奏暢不道考訊辭不服
有司請徴暢詣廷尉詔獄和帝不許有司重奏除暢國
徙九真帝不忍但削成武單父二縣暢慙懼上疏辭謝
曰臣天性狂愚生在深宫長養傅母之手信惑左右之
言及至歸國不知防禁從官侍史利臣財物熒惑臣暢
臣暢無所昭見與相然諾不自知陷死罪以至考案肌
慄心悸自悔無所復及自謂當即時伏顯誅魂魄去身
分歸黄泉不意陛下聖徳枉法曲平不聼有司(曲平曲/法申恩)
(平處/其罪)横貸赦臣戰慄連月未敢自安上念以負先帝而
令陛下為臣收汙天下(汙惡也天下以帝赦王/為惡故言收惡天下也)誠無氣
以息筋骨不相連臣暢知大貸不可再得自誓束身約
妻子不敢復出入失䋲墨不敢復有所横費租入有餘
乞裁食雎陽榖孰虞蒙寧陵五縣還餘所食四縣臣暢
小妻三十七人其無子者願還本家自選擇謹勑奴婢
二百人其餘所受虎賁官騎及諸工技鼓吹蒼頭奴婢
兵弩廐馬皆上還本署臣暢以骨肉近親亂聖化汙清
流既得生活誠無心靣目以凶惡復居大宫食大國張
官屬藏什物願陛下加大恩開臣自悔之門假臣遷善
之路令天下知臣䝉恩得去死就生頗能自悔臣以公
卿所奏臣罪惡詔書常置於前晝夜誦讀臣小人貪見
明時不能即時自引惟陛下哀臣令得喘息漏刻若不
聼許臣實無顔以久生下入黄泉無以見先帝此誠臣
至心臣欲多還所受恐天恩不聼許節量所留於臣暢
饒足詔報曰朕惟王至親之屬淳淑之美傅相不良不
能防邪至令有司紛紛有言今王深思悔過端自克責
朕惻然傷之志匪由于咎在彼小子(謂由卞忌及/王禮等也)一日
克己復禮天下歸仁王其安心静意茂率休徳易不云
乎一謙而四益小有言終吉(易謙卦曰天道虧盈而益/謙地道變盈而流謙鬼神)
(害盈而福謙人道惡盈而好謙為謙是一而天地神人/皆益之故曰一謙而四益訟卦初六曰小有言終吉言)
(王雖小有訟/言而終吉也)强食自愛暢固讓章數上卒不許立二十
七年薨子恭王堅嗣永元十六年封堅弟二人為鄉亭
侯堅立二十六年薨子懐王匡嗣永建二年封匡兄弟
七人為鄉亭侯匡立十一年薨無子順帝封匡弟孝陽
亭侯成為梁王是為夷王立二十九年薨子敬王元嗣
立十六年薨子彌嗣立四十年魏受禪以為崇徳侯
　　淮陽頃王昞傳
淮陽頃王昞永平五年封常山王建初四年徙為淮陽
王以汝南之新安西華益淮陽國立十六年薨未及立
嗣永元二年和帝立昞小子側復為常山王奉昞後是
為殤王立十三年薨父子皆未之國並葬京師側無子
其月立兄防子侯章為常山王和帝憐章早孤數加賞
賜延平元年就國立二十五年薨是為靖王子頃王儀
嗣永建二年封儀兄二人為亭侯儀立十七年薨子節
王豹嗣永嘉元年封豹兄四人為亭侯豹立八年薨子
暠嗣三十二年遭黄巾賊棄國走建安十一年國除
　　濟隂悼王長傳
濟隂悼王長永平十五年封建初四年以東郡之離孤
陳留之長垣益濟隂國立十三年薨于京師無子國除
論曰晏子稱夫人生厚而用利於是乎正徳以幅之謂
之幅利言人情須節以正其徳亦由布帛須幅以成其
度焉(左傳云齊景公與晏子邶殿之邑六十晏子不受/曰夫富如布帛之有幅焉為之度使無遷也夫人)
(生厚而用利於是正徳以幅之謂之幅/利過則為敗吾不敢貪多所謂幅也)明帝封諸子租
嵗不過二千萬馬后為言而不得也(東觀明紀曰皇子/之封皆减舊制嘗)
(案輿地圖皇后在旁言鉅鹿樂成廣平各數縣租穀百/萬帝令滿二千萬止諸小王皆當畧與楚淮陽相比什)
(減三四我子不當/與先帝子等者也)賢哉豈徒儉約而已乎知驕貴之無
猒嗜欲之難極也故東京諸侯鮮有至於禍敗者也
贊曰孝明傳𦙍維城八國陳敬嚴重彭城厚徳下邳嬰
痾梁節邪惑三藩夙齡(謂千乘淮陽/濟隂並早殁)黨惟荒忒
　
　
　
　
　
　
　
　
　
　
　
　
　後漢書巻八十
　後漢書卷八十考證
陳敬王羡傳徙封為陳王食淮南郡○(臣會汾/)按諸本
　或作淮南或作淮陽皆非也前後書志兩漢並無淮
　南淮陽郡名前漢之淮陽國即後漢之陳國也陳與
　淮陽既為一所則徙封陳王之下不湏更言食淮陽
　郡以上下文義參之明是汝南郡無疑也前云徙為
　西平王分汝南八縣為國至此雖徙封陳王而所食
　租税仍兼汝南正所以優異之陳與汝南並𨽻豫州
　刺史部也下云坐削西華項新陽三縣又坐削圉宜
　禄扶溝三縣據郡國志西華項新陽宜禄並屬汝南
　則監本僅誤一淮字别本作淮陽尤為謬矣
愔辭與王共祭黄老君注劉攽曰按文黄老君不成文
　當云黄帝老君○刋誤補遺曰真誥云大洞之道至
　精至妙是守素真人之經昔中央黄老君秘此經世
　不知也則道家又自有黄老君
多為丹陵兵烏桓所略云○陵監本誤作陽今改正
樂成靖王黨傳子續立○續字一本作績
　
　
　
　
　
　
　
　
　
　
　
　
　
　
　後漢書巻八十考證
