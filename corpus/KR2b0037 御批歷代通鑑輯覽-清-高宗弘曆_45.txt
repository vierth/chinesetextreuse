
御批歴代通鑑輯覽卷四十四
南北朝
(丁梁大清元年魏大統十/卯三年東魏武定五年)春正月己亥朔日食
　不盡如鈎
梁以湘東王繹為荆州刺史
　初繹為荆州有㣲過廬陵王續代之以狀聞至是續
　卒繹聞之喜入閣而躍屧為之破梁主復以繹刺荆
　州
東魏大丞相勃海王髙歡卒(綱目于髙歡宇文㤗之卒/俱具官爵與曹操司馬懿)
(同例今/依之)
　先是髙歡病使太原公洋鎮鄴而徴世子澄赴晉陽
　至是病篤謂澄曰侯景専制河南十四年矣常有飛
　揚䟦扈之志顧我能畜養非汝所能駕馭也今四方
　未定勿遽發哀庫狄千斛律金並性遒直終不負汝
　堪敵侯景者惟有慕容紹宗我故不貴之畱以遺汝又
　曰叚孝先忠亮仁厚智勇兼備軍旅大事宜共籌之
　遂卒(歡性深宻終日儼然人不能測馭軍嚴肅聽斷/明寮雅尚儉素刀劒鞍勒無金玉之飾及卒澄)
　(秘不發喪惟行臺/丞陳元康知之)
東魏大行臺侯景以河南降魏二月景復以河南叛附
於梁梁封景為河南王遣兵援之
　景聞歡病篤用其行臺郎王偉(潁川/人)計擁兵自固歡
　卒遂以河南降魏(景右足偏短弓馬非其長而多謀/算諸將高敖曹彭樂等皆勇冠一)
　(時景常輕之睿言於髙歡願得兵三萬横行天下要/湏濟江縛取蕭衍老公以為太平寺主歡使將兵十)
　(萬専制河南景素輕髙澄嘗曰高王在吾不敢有異/王没吾不能與鮮卑小兒共事矣及歡疾篤澄詐為)
　(歡書以召景先是景與歡約曰今握兵在逺人易為/詐所賜書背請加微㸃至是景得書無㸃辭不至遂)
　(叛/)魏以景為太傅大行臺景執豫襄廣州(注俱/見前)刺史
　潛遣兵襲西兖州(魏置治/定陶)刺史邢子才掩捕獲之因
　散檄東方諸州各為之備高澄遣韓軌(字伯年太/安狄那人)督
　諸軍討之二月景又遣郎中丁和奉表於梁請舉河
　南十三州(豫廣預荆襄兖南兖濟東豫洛陽北荆北/揚  魏北荆州治陸軍北揚州治項城餘)
　(注俱/見前)内附梁主召羣臣廷議僕射謝舉(字言揚朏/弟渝之子)等
　皆曰頃與魏和邊境無事不宜納其叛臣梁主曰機
　會難得豈宜膠柱(先是正月乙卯梁主夢中原牧守/皆以地來降旦見朱异告之异曰)
　(此宇内渾一之兆也及丁和至稱景定訃寳以正月/乙卯梁主愈神之然意猶未決嘗獨言我國家如金)
　(甌無一傷缺今忽受景地詎是事宜脱至紛紜悔之/何及朱异揣知梁主意對曰今景分魏土之半以來)
　(自非天誘其𠂻何以至此若拒而不納/恐絶後來之望願陛下無疑梁主從之)梁主以景為
　大將軍封河南王都督河南北諸軍事遣司州刺史
　羊鴉仁(字孝穆㤗/山鉅平人)督兖州桓和仁州(梁置治赤坎故/城在今鳯陽府)
　(靈壁/縣)湛海珍等將兵三萬趣懸瓠以應之(平西諮議/周𢎞正吾)
　(占侯前此謂人曰國家數年後當/有兵起及聞納景曰亂階在此矣)
三月梁主復捨身於同㤗寺
　梁主至是三捨身矣(羣臣奉贖如/大通故事)
夏四月東魏髙澄如鄴
　澄慮諸州有變乃自出巡撫因朝于鄴東魏主與之
　宴澄起舞識者知其不終
　(胡氏三省曰昔周景王喪太子及后以䘮賓宴叔向/知其不終今高澄䘮父死由未寒㤀哀從欒尚為有)
　(人心/乎)
六月東魏遣兵討侯景魏遣兵救之徴景入朝景不受
命魏師乃還
　東魏髙澄遣將軍元柱等將兵數萬襲景大敗景以
　梁羊鴉仁等軍猶未至乃退保頴川東魏復遣韓軌
　等兵圍之景懼割東荆北兖(胡三省注/當作北荆)魯陽長社四
　城賂魏以求救僕射于謹曰景姦詐難測未可遣兵
　荆州刺史王思政以為不若因機進取即引兵自魯陽
　向陽翟宇文㤗聞之遣太尉李弼儀同趙貴將兵赴
　潁川韓軌等聞魏師將至引兵還鄴景欲因會執弼
　與貴而奪其軍貴疑之不往欲誘景入營執之弼止
　之羊鴉仁遣兵至汝水弼等引兵還長安王思政入
　據潁川景引軍出屯懸瓠復使乞兵於魏宇文㤗遺
　同軌(西魏郡隋廢故城在/今河南府永寜縣)防主韋法保(名祐以字行/京兆山北人)
　等將兵助之召景入朝景因叛計未成厚撫法保等
　辭不赴(先是左丞王悦言于㤗曰景既能背徳于髙/氏豈肯盡節于朝廷今益之以兵竊恐朝廷)
　(貽笑將來也法保長史裴寛亦曰侯景狡詐必不入/關欲托欵于公恐未可信若伏兵斬之亦一時之功)
　(也不爾即應深為之備法保然之遂辭還鎮王思政/亦覺其詐分布諸軍據景各州鎮至是景果辭不入)
　(朝王悦字衆/喜藍田人)㤗召諸軍還以思政都督河南諸軍事
　景遂決意降梁羊鴉仁遂入懸瓠(高澄以書諭景使/還許以豫州刺史)
　(還其妻子/景不聼)
秋七月梁遣貞陽侯淵明(字靖通長沙/王懿之子)督諸將侵東魏
　梁主下詔大舉伐東魏欲以鄱陽王範(字世儀忠烈/王恢之子)
　為元帥朱异曰鄱陽雄豪蓋世得人死力然所至殘
　暴非弔民之才且陛下昔登北顧亭(在今鎮江府丹/徒縣北固山上)
　謂江右有反氣骨肉為戎首今冝詳擇梁主曰會理
　(字長才南康/王續之子)何如對曰陛下得之矣遂以會理與貞
　陽侯淵明分督諸將會理庸懦驕倨不禮淵明淵明
　宻告朱异追還代之
東魏髙澄還晉陽自為都督中外諸軍録尚書事勃海
王
　髙澄將歸晉陽以其弟洋為京畿大都督留鄴遂歸
　發喪東魏主贈歡相國齊王備九錫殊禮(諡曰/獻武)以澄
　為大丞相督中外錄尚書事澄辭丞相許之(澄虚葬/歡于漳)
　(水之西而潛鑿□山石窟佛寺之旁為穴納其柩而/塞之殺羣匠及齊亡一匠之子知之發石取金而逃)
　(宇皷山在彰徳府武安縣南寰/  記山有石皷二鳴則兵起)
東魏髙澄入鄴幽其主於宫中殺侍講荀濟(字子通/潁川人)等
而還
　東魏主多力善射好文學時人以為有孝文風烈髙
　澄深忌之使崔季舒察魏主動靜(始髙歡自病逐君/之醜事魏主禮甚)
　(莽事無大小必以聞可否聼㫖每侍宴俯伏上夀魏/主設法會乗輦行香歡執香爐步從鞠躬屏氣承望)
　(顔色及澄當/國倨傲特甚)澄嘗侍宴舉大觴屬魏主魏主不勝忿
　曰自古無不亡之國朕亦何用此生為澄怒罵使季
　舒拳毆魏主奮衣而出魏主不堪憂辱詠謝靈運詩
　曰韓亡子房奮秦帝魯連恥侍講荀濟知魏主意乃
　與祠部郎中元瑾華山王大噐(鷙之/子)等謀誅澄於宫
　中作土山開地道向北城至於秋門門者覺之以告
　澄澄勒兵入宫見魏主不拜而坐曰陛下何意反魏
　主正色曰自古惟聞臣反君未聞君反臣必欲弑逆
　緩速在王澄乃下牀叩頭大啼謝罪居三日幽魏主
　於含章堂烹濟等於市遂還晉陽(濟少居江東博學/能文與梁主有布)
　(衣之舊知梁主有大志然負氣不服常謂人曰會於/盾鼻上磨墨檄之梁主甚不平及即位或薦之梁主)
　(曰亂俗好反不可用也濟上書諫梁主崇信佛去塔/寺奢費梁主大怒欲斬之未异宻告之濟逃奔東魏)
　(澄以為侍講及敗下辯曰自傷年紀摧頺功名不立/故欲挾天子誅權臣澄欲宥其死親問之曰荀公何)
　(意反濟曰奉詔誅髙/澄何反邪逐烹之)
九月梁堰泗水及東魏彭城冬十一月東魏行臺慕容
紹宗撃敗之獲蕭淵明
　梁主命侍中羊侃與淵明堰泗水于寒山(在今徐州/府銅山縣)
　(東/南)以灌彭城俟得彭城乃進軍與侯景掎角東魏遣
　大都督髙岳救彭城欲以潘樂(字相貴廣/寧石門人)為副陳元
　康曰樂緩於機變不如慕容紹宗且先王之命也乃
　以紹宗為東南道行臺與岳□偕行景聞紹宗來叩
　鞍有懼色曰誰教鮮卑兒解遣紹宗來若然髙王定
　未死邪紹宗帥衆十萬據槖駝峴(在銅山/縣北)羊侃勸淵
　明乗其逺來撃之不從侃乃帥所領出屯堰上紹宗
　至攻營淵明醉不能起諸將皆不敢出兖州刺史胡
　貴孫獨帥麾下與戰斬首二百東魏兵敗走初景常
　戒梁人曰逐北不過二里紹宗將戰以梁人輕悍恐
　其衆不能支引將卒謂之曰我當陽退誘呉兒使前
　爾撃其背至是梁人不用景言乗勝深入東魏將卒
　以紹宗之言為信掩擊之梁兵大敗淵明貴孫皆為
　所虜失亡士卒數萬人羊侃結陳徐還梁主聞之驚
　駭幾欲墮牀歎曰吾得無復為晉家乎(高澄使軍司/杜弼作檄移)
　(梁朝略曰侯景以鄙俚之夫遭風雲之會位班三事/邑啓萬家而離披不已意亦可見彼乃授之以利噐)
　(誨之以慢藏使其勢得容奸時堪乗便終恐倔彊不/掉狼戾難馴横使江淮士子荆揚人物死亡矢石之)
　(下天折霧露之中彼梁主者輕險有素老耄及之用/舍乖方廢立戾所矯情動俗飾智驚愚毒螫滿懐妄)
　(敦戒業災異降于上怨讟興于下傳險躁之風俗任/輕薄之子孫朋黨路開兵權在外必將禍生骨肉釁)
　(起腹心外奔中潰今實其時其後梁室禍/敗皆如弼言  杜弼字輔元中山曲陽人)
十二月梁立元貞(魏故咸陽/王禧之孫)為咸陽王
　侯景遣王偉說梁主曰髙澄幽元善見於金墉殺諸
　元六十餘人河北物情俱念其主請立元氏一人以
　從人望則陛下有繼絶之名臣景有立功之效梁主
　然之乃以太子舍人元貞為咸陽王(初貞父樹南奔/已而北還被殺)
　(貞遂/留梁)資以兵力貞渡江即位儀衛以乗輿之副給之
侯景敗東魏兵於渦陽
　慕容紹宗既敗淵明遂引軍撃侯景景退保渦陽紹
　宗士卒十萬鳴皷長驅而進景命戰士皆被短甲執
　短刀入東魏陳但低視斫人脛馬足東魏兵遂敗紹
　宗奔譙城裨將斛律光(字明月/金之子)張恃顯復進軍渦水
　亦不利而還
(戊梁太清二年魏大統十/辰四年東魏武定六年)春正月東魏慕容紹宗撃侯景
景衆潰走襲據夀春(南史作夀陽考夀陽本夀春晉更/名魏復舊故南北朝二名每互稱)
梁以為南豫州牧
　慕容紹宗以鐵騎五千夾撃侯景景誑其衆曰汝家
　屬己為高澄所殺衆信之紹宗遥呼曰汝家屬並完
　若歸官勲如舊景士卒不樂南渡遂大潰景與數騎
　自硤石濟淮稍收散卒得歩騎八百人晝夜兼行追
　軍不敢逼使謂紹宗曰景若就擒公復何用紹宗乃
　縱之景奔至夀春紿梁監南豫州事韋黯(字務直/叡之子)開
　門納之遂據其城(馬頭戊主劉神茂素為黷所不容/聞景敗將至故往侯之景問曰夀)
　(陽去此不逺欲往投之韋黯其納我乎神茂曰黯監/州耳王若至黯必出迎因而執之可以集事得城之)
　(後徐以啟聞朝廷喜王南歸必不責也景執其手曰/天教也遂行夜至城下黯授甲登陴不納景謂神茂)
　(曰事不諧矣對曰黯懦而寡智可說下也乃遣夀陽/人徐思玉入說黯黯不許思玉曰國家付君以閫外)
　(之略若魏兵追至河南王見殺君豈得獨存縱存何/顔以見朝廷邪黯乃開門納景景遣其將分守四)
　(門詰責黯將斬之既而/撫手大笑置酒極歡)梁朝聞景敗咸以為憂詹事何
　敬容言於太子曰得景遂死深為朝廷之福太子失
　色問其故敬容曰景翻覆叛臣終當亂國景遣使以
　敗聞乞自貶梁主不許以景為南豫州牧(光禄大夫/蕭介諌曰)
　(侯景以凶狡之才荷髙歡卯翼之遇歡墳土未乾即/還反噬逆力不逮乃復逃死闗西宇文不容故復投)
　(身于我陛下前者所以受之正欲比屬國降胡冀獲/一戰之效耳今既亡師失地直是境上之匹夫陛下)
　(愛匹夫而棄與國臣竊不取若猶待其歳暮之效則/彼棄鄉國如脫屣背君親如遺芥豈知逺慕聖徳為)
　(江淮之統臣乎梁主歎其忠而不/能用  蕭介字茂鏡思話之孫)
正月東魏求成於梁
　高澄數遣書求好于梁梁主未之許澄乃令蕭淵明
　奉啓于梁(先是淵明至鄴送于晉陽髙澄待之甚厚/至是澄謂淵明曰若梁主不忘舊好諸人)
　(並即遣還侯景家屬亦當同/遣于是淵明遣人奉啓還梁)梁主與朝臣議之朱异
　等皆以為便司農卿傅岐(字景平北/地靈州人)獨曰此髙澄設
　間欲令侯景自疑而作亂耳若許通好正墮其計中
　异等固執宜和梁主亦厭用兵乃許之使還過夀陽
　侯景知之攝問具服乃啓梁主曰髙澄忌賈在翟惡
　會居秦(春秋晉靈公時隋會在秦賈/季在翟晉人患之見左傳)求盟請和冀除
　其患若臣死有益萬殞無辭惟恐千載有穢良史又
　致書於异餉金三百兩异納金而不通其啓梁主遂
　遣使弔澄景又啓曰臣與髙氏釁隙已深今陛下復
　與連和使臣何地自處梁主報之曰朕與公大義已
　定豈有成而相納敗而相棄乎景乃詐為鄴中書求
　以淵明易景梁主以朱异言復書曰貞陽旦至侯景
　夕返景謂左右曰我固知呉老公薄心膓王偉説景
　曰今坐聼亦死舉大事亦死唯王圖之於是始為反
　計
夏五月梁遣散騎常侍徐陵(字孝穆/摛之子)如東魏
　復修好也
六月天裂於西北
　長十丈濶二丈光出如電其聲若雷
秋七月庚寅朔日食
八月梁侯景反夀春梁主遣邵陵王綸督諸軍討之
　侯景聞徐陵等使魏反謀益甚元貞知景有異志累
　啓還朝景謂曰河北事雖不果江南何慮失之貞懼
　逃歸建康具以事聞梁主不問景知臨賀王正徳屢
　以貪暴得罪隂養死士幸國家有變乃遣徐思玉致
　牋曰天子年尊姦臣亂國大王屬當儲貳景雖不敏
　實思自效正徳大喜報之曰僕為其内公為其外何
　有不濟機事在速今其時矣(合州刺史鄱陽王範宻/啓景謀朱异以為必無)
　(此理梁主乃報範曰景孤危寄命安能反乎範復請/自以合肥之衆討之梁主不許朱异謂其使曰王遂)
　(不許朝廷有一客耶自是不復通範啓景邀羊鴉仁/同反鴉仁執其使以聞异曰景何能為以使者付獄)
　(俄解遣之景益無所憚啓梁主乞都督江西如不許/即帥甲騎向閩越梁主遣使喻解之  合州梁置治)
　(合/肥)景遂反于夀陽以誅中領軍朱异少府卿徐驎太
　子右衛率陸驗制局監周石珍為名(驎驗皆呉郡人/石珍丹陽人時)
　(謂之/三蠧)异等皆以驕佞驕貪蔽主弄權為時所疾故景
　託以興兵梁主聞景反笑曰是何能為吾折箠笞之
　耳詔以鄱陽王範封山侯正表(臨川王/宏子)司州刺史柳
　仲禮(慶逺/之孫)散騎常侍裴之高(字如山/邃兄子)為四道都督邵
　陵王綸持節兼督衆軍以討景
冬十月梁臨賀王正徳叛引侯景兵渡江梁主命宣城
王大噐(字仁宗太/子綱長子)將軍羊侃督軍禦之
　侯景聞臺軍討已問策於王偉偉曰邵陵若至必為
　所困不如决志東向直掩建康臨賀反其内大王攻
　其外天下不足定也兵貴神速今宜即進乃詐稱出
　獵十月襲譙州(梁置今江/南滁州是)執刺史蕭㤗攻歴陽太守
　莊鐵以城降說景速趨建康景乃以鐡為導引兵臨
　江梁主問䇿于尚書羊侃侃以一千人急據采石令
　邵陵王襲取夀陽使景進不得前退失巢穴烏合之
　衆自然瓦解朱异曰景必無渡江之志遂寢其議侃
　曰今兹敗矣梁主以正徳督諸軍屯丹陽正徳遣大
　船數十艘詐稱載荻宻以濟景景遂自横江濟於采
　石有馬數百匹兵八千人是夕梁朝始命戒嚴景分
　兵襲姑孰至慈湖建康大駭梁主悉以内外軍付太
　子以宣城王大噐都督城内諸軍事羊侃為軍師將
　軍副之是時梁興四十七年境内無事賊至猝迫公
　私駭震軍旅指撝一決于侃侃膽力俱壯太子深仗
　之
蕭正徳引侯景圍梁臺城十一月景以正徳稱帝
　景至朱雀桁南太子猶未知正徳之情使守宣陽門
　庾信(字子山/肩吾子)守朱雀門欲開大桁以挫賊鋒正徳止
　之俄而景至信乃帥衆開桁見景軍皆鐵面遂棄軍
　走正徳之黨復閉桁渡景正徳帥衆迎之(先是大同/中童謡曰)
　(青絲白馬夀陽來至是景乘/白馬青絲為轡欲以應謡云)景軍乗勝至闕下城中
　恟懼羊侃詐稱得射書云邵陵王綸西昌侯淵藻援
　兵已至近路衆乃少安石頭降景景遣于子悦守之
　列兵繞臺城百道俱攻羊侃隨機禦之(景作木驢數/百攻城城上)
　(投石碎之景更為尖頂石不能破侃/使作雉尾炬灌以膏蠟業擲焚之)景攻既不克士
　卒死傷多乃築長圍以絶内外侃子鷟為景所獲執
　以示侃侃曰我傾宗報主猶恨不足豈計一子幸早
　殺之數日復持來侃引弓射之景以其忠義亦不之
　殺十一月朔正徳即帝位以景為丞相景攻東府三
　日克之聲言梁主已殂雖城中亦以為然太子請梁
　主廵城衆心粗安(先是景之濟江也南津校尉江子/一欲以舟師邀景會其衆潰于一)
　(奔還梁主責之子一拜謝曰臣以身許國常恐不得/其死今所部皆棄臣去臣以一夫安能撃賊若賊遂)
　(能至此臣誓當碎身以贖前罪至是與弟左丞子四/東宫主帥子五帥所領百餘人開門出戰子一直抵)
　(賊營徑前刺賊從者不繼賊解其肩而死子四子五/相謂曰與兄俱出何面獨旋皆免胄赴賊死臨川太)
　(守陳昕奉敕守采石未至而景濟已為景所擒欲用/之昕不可景使其黨范桃棒囚之昕因說桃棒使殺)
　(王偉宋子仙而降桃棒從之潛遣昕夜縋入城梁主/大喜鐫銀券賜桃棒許以封王即有景衆太子恐其)
　(詐召公卿會議不即開門俄而桃棒事泄景拉殺之/陳昕不知如期而出景逼使射書城中言桃棒今入)
　(因𠂻甲隨之昕不肯期以必死景乃殺之之江子/一字元亮濟陽考城人陳昕字君章慶之  子)
梁荆州刺史湘東王繹移檄遣兵赴援
　荆州刺史湘東王繹移檄所督湘州刺史河東王譽
　雍州刺史岳陽王詧江州刺史當陽公大心(字仁恕/大噐之)
　(弟/)郢州刺史南平王恪(字敬則/偉之子)等發兵入援繹自將
　鋭卒三萬發江陵(先是侯景募人奴降者悉免為良/得朱异奴以為儀同三司使乗良)
　(馬衣錦袍于城下仰詬异曰汝五十年仕官方得中/領軍我始事侯王已為儀同矣于是三日之中羣奴)
　(出就景者以千數景皆厚撫之爭為之致死至是异/遺景書為陳禍福景報書并告城中士民曰梁至近)
　(歳以來權倖用事割剝齊民以供嗜欲公等試觀今/日國家池苑王公第宅僧尼寺塔及在位庻僚姬姜)
　(百室僕從數千不耕不織錦衣玉食不奪百姓從何/得之僕所以趨赴闕庭指誅權佞非傾社稷今城中)
　(指望四方入援吾觀王侯諸將志在/全身誰能竭力致死與吾爭勝負哉)
梁邵陵王綸還軍赴援侯景撃之大潰
　邵陵王綸行至鍾離聞侯景已渡采石晝夜兼道旋
　軍入援遂率歩騎三萬自京口西上景遣軍拒之前
　譙州刺使趙伯超曰若從黄城大路必與賊遇不如
　徑指鍾山(在今江寜府上元縣東北亦/曰蔣山呉孫權避祖諱更名)突據廣莫門
　出賊不意城圍必解矣綸從之夜行失道迂二十餘
　里旦營于蔣山景見之大駭悉送所掠婦女珍寳于
　石頭具舟欲走分兵攻綸綸與戰破之景陳兵於覆
　舟山北綸進軍元武湖(在上元縣北/亦曰後湖)相持不戰至暮
　景更約明日會戰綸許之安南侯駿(字徳潁長沙/王懿之子)見
　景軍退以為走即與壯士逐之景旋軍撃之駿敗走
　趣綸軍景乗勝追撃之諸軍皆潰綸奔朱方(景擒西/豐公大)
　(春主帥霍俊等還至城下使言曰邵陵已為亂兵所/殺俊獨曰王小失利己全軍還京口城中但堅守援)
　(軍尋至賊以刀毆其背俊辭色彌厲正徳殺之時鄱/陽王範將兵入援軍於蔡州封山侯正表鎮鍾離叛)
　(附侯景景以為郡王正表乃于歐陽立栅以斷援軍/帥衆欲襲廣陵廣陵令劉詢以告南兖州刺史南康)
　(王會理十二月會理使詢帥兵夜襲正表破之弟朱/方歐陽注俱見前西豐公大春字仁經大心之  封)
　(山侯正表/正徳之弟)
梁將軍羊侃卒
　先是侯景於臺城東西起二土山以臨城城中亦起
　土山以應之㑹大雨城内土山崩賊乗之垂入羊侃
　令多擲火為火城以斷其路徐於内築城賊不能進
　至是侃以疾卒城中益懼(已而景土山稍逼城中右/衛將軍柳津命作地道以)
　(取其土外山崩壓賊且盡景乃棄土山自焚其攻具/引元武湖水以灌城中闕前皆為洪流  桞津字元)
　(舉仲禮/之父)
梁散騎常侍韋粲(字長倩/放之子)及東西道都督裴之高桞仲
禮等各以兵入援推仲禮為大都督
　梁主徴衡州刺史韋粲為散騎常侍以歐陽頠(字靖/世長)
　(沙臨/湘人)監州事粲至廬陵(漢縣呉置郡今仍為/縣為江西吉安府冶)聞亂簡
　閲部下得精兵五千倍道赴援至豫章聞景已渡江
　内史劉孝儀(名潛以字/行勔之孫)置酒粲怒以杯抵地曰賊已
　渡江便逼宫闕韋粲今日何情飲酒即馳馬出行至
　南洲外弟司州刺史桞仲禮亦率歩騎至横江粲即
　送糧仗併散私財以賞其戰士裴之髙自張公州(即/蔡)
　(洲/)遣船渡江粲仲禮及羊鴉仁等合軍屯新林粲議
　推仲禮為大都督裴之髙自以年位耻居其下粲單
　舸至之髙營切讓之曰今二宫危逼猾冦滔天臣子
　當戮力同心豈可自相矛楯豫州必欲立異鋒鏑便
　有所歸之髙垂泣致謝遂推仲禮為大都督(景囚之/髙弟姪)
　(子孫列于陣前以鼎鑊刀鋸隨其後謂曰裴公/不降今即烹之之高召善射者使射其子不中)仲禮
　以晦夜入粲營部分軍衆旦日會戰諸將各有據守
　仲禮謂粲曰青塘(即青溪塘青/溪注見前)要地非兄不可乃令
　粲頓青塘
(已梁太清三年魏大統十/已五年東魏武定七年)春正月侯景襲梁援軍韋粲
死之柳仲禮撃景敗之
　正月朔桞仲禮徙營大桁會大霧韋粲軍迷失道比
　及青塘夜已過半立栅未合侯景亟帥鋭卒攻之粲
　使軍主鄭逸逆撃之命直閣將軍劉叔允以舟師截
　其後叔允不敢進逸遂敗景乗勝入粲營左右牽粲
　避賊粲不動叱子弟力戰遂與子尼及弟助警搆從
　弟昻皆戰死親戚死者數百人仲禮方食投箸被甲
　與其麾下百騎馳徃救之與景戰大破之斬首數百
　級溺死千餘人仲禮矟將及景賊將自後斫仲禮中
　肩景得免自是不敢復濟南岸仲禮亦氣索不復言
　戰矣(邵陵王綸復収散卒自東道至列/營桁南亦推桞仲禮為大都督)
梁中領軍朱异死
　朝野以侯景之禍共尤朱异异慚憤而死梁主痛惜
　特贈僕射(初侯景叛傳岐以所聞責异异曰外間謗/讟知之久矣心茍無愧何惜人言岐謂人)
　(曰朱彦和將死矣恃謟以求容肆辯以拒諌聞難而/不懼知惡而不改天奪其鑒其能久乎及景圍臺城)
　(梁主登南樓望賊顧謂异曰四郊多壘/誰之罪歟异流汗不能對遂發病死)
梁北徐州刺史蕭正表以州叛降東魏
梁援軍撃侯景天門(注見/前)太守樊文皎戰死
　臺城與援軍信命久絶(時有羊車兒獻䇿作紙鳶載/敕因風放之賊以為厭勝射)
　(下/之)援軍募人能入城送啟者李朗請先受鞭詐為得
　罪叛投賊因得入城城中方知援兵四集舉城皷譟
　諸軍渡淮攻東府前栅焚之高州刺史李遷仕及樊
　文皎帥鋭卒五千獨進深入所向摧靡至菰首橋(在/青)
　(溪/上)東景將宋子仙伏兵撃之文皎戰死遷仕遁還仲
　禮神情傲狼陵蔑諸將邵陵王綸每日執鞭至門亦
　移時不見由是與綸及諸將有隙互相猜阻莫有戰
　心(援軍初至建康士民扶老携㓜以侯之纔過淮即/縱兵剽掠由是士民失望賊中有謀應官軍者聞)
　(之亦/止)
二月梁以侯景為大丞相與之盟敕止援軍湘東王繹
次于武城(在今湖北漢陽府黄陂賖水經注/武口水南至武城入大江即此)
　時援軍四集王偉因勸景偽表求和(初臺城之閉也/公卿以食為念)
　(男女貴賤並出負采取諸府藏錢帛聚徳陽堂而不/備薪芻魚鹽至是壞尚書省為薪徹薦剉以飼馬軍)
　(士或煮鎧熏鼠捕雀而食之屠馬於省殿間雜以人/肉食者必病侯景衆亦饑抄掠無所獲東城有米可)
　(支一年援軍斷其路景甚患之王偉請偽求和以緩/其勢運米入石頭然後休士息馬繕修噐械伺其懈)
　(怠撃之景乃/拜表求和)太子白梁主請許之梁主怒曰和不如
　死太子固請梁主遲回久之乃曰汝自圖之勿令取
　笑千載遂報許之景乞割江右四州之地并求宣城
　王大噐出送然後濟江中領軍傅岐固争曰豈有賊
　舉兵圍宫闕而復與之和乎此特欲却援軍耳且宣
　城嫡嗣之重國命所繋豈可為質梁主乃以大噐之
　弟石城公大款質于景敕諸軍不得復進詔以景為
　大丞相豫州牧設壇門外遣僕射王克(彧之/曽孫)與王偉
　等盟既盟而景圍不解專修鎧仗了無去志(南康王/會理等)
　(至馬卭洲景請敕還南岸太子從之景又啓曰永安/侯確直閣趙威方頻隔栅見垢云天子自與汝盟我)
　(終當破汝乞召確及威方入即當引路梁主召確確/累辭不入邵陵王綸泣謂確曰圍城既久聖主憂危)
　(臣子之情切於湯火故且盟而遣之更申後計成命/已決何得拒違確曰侯景雖云欲去而不解長圍其)
　(意可見入城何益綸大怒故斬之確乃流涕入城梁/主常蔬食至是蔬茹皆絶乃食雞子綸乃因使上雞)
　(子數百枚侯馬卭州在江寜府上元縣/西北永安  確字仲正邵陵王綸子)湘東王繹軍
　於郢州之武城與河東王譽(湘洲刺史軍青草湖巴/湖在今湖北岳州府)
　(陵縣西南洞/庭之南溪也)桂陽王慥(字元貞簡王融孫為信州刺/史軍西峽口  梁信州今四)
　(川䕫州府是西/峽即西陵峽也)皆託言四方援兵未集淹留不進(參/軍)
　(蕭賁骨鯁士也以繹不早下心非之常與繹雙六食/子未下賁曰殿下都無下意繹深銜之會得梁主敕)
　(繹徙旋師賁曰景以人臣舉兵向闕今若放兵童子/能斬之矣必不為也大王以十萬之衆未見賊而退)
　(奈何繹不悦未㡬因事殺之故雙六古博/戱之雙子宜雙行邊宜得六  名曰雙六)
三月侯景䧟梁臺城自稱大都督録尚書事邵陵王綸奔
會稽柳仲禮等叛降景景廢蕭正徳以為大司馬已而
殺之
　侯景既運東府米入石頭援軍復不相統壹王偉乃
　說景背盟景遂啓陳梁主十失梁主覽啓慚怒三月
　朔城内設壇告天地以景違盟舉烽鼓譟(初閉城之/日男女十)
　(餘萬擐甲者二萬餘人被圍既久死者十八九乗城/不滿四千人率皆羸喘衆心猶望外援桞仲禮唯聚)
　(妓置酒作樂諸將日徃請戰仲禮不許安南侯駿説/邵陵王綸曰城危如此而都督不救若萬一不虞殿)
　(下何顔自立於世今宜分軍為三道出賊不意攻之/可以得志綸不從仲禮父津登城謂仲禮曰汝君父)
　(在難不能竭力百世之後謂汝為何仲禮亦不以為/意梁主問策於津對曰陛下有邵陵臣有仲禮不忠)
　　(不孝賊/何由乎)南康王會理與羊鴉仁趙伯超等進營於東
　府城北約夜渡軍為景所敗於是景復攻城晝夜不
　息邵陵世子堅屯太陽門終日蒱飲不恤吏士其書
　佐董勛華白曇朗(通鑑作熊曇朗今/依南史侯景傳)夜引景衆登城
　永安侯確力戰不能却乃排闥入啓梁主云城已䧟
　梁主安卧不動歎曰自我得之自我失之亦復何恨
　因謂確曰速去語汝父勿以二宫為念景入見於太
　極東堂以甲士五百人自衛稽顙殿下典儀引就三
　公榻梁主神色不變問曰卿在軍中日久無乃為勞
　景不敢仰視汗流被面復至永福省見太子太子亦
　無懼容侍衛皆驚散惟俆摛殷不害(字長卿陳/郡長平人)侍側
　摛謂景曰當以禮見景乃拜退謂其黨曰吾常跨鞍
　對陣矢刃交下而意氣安緩了無怖心今見蕭公使
　人自慴豈非天威難犯吾不可以再見之于是悉撤
　兩宫侍衞縱兵掠乗輿服御宫人皆盡收朝士王侯
　送永福省矯詔大赦自加大都督中外諸軍録尚書
　事以詔命解外援軍桞仲禮召諸將議之邵陵王綸
　曰今日之命委之將軍仲禮熟視不對裴之髙王僧
　辯曰將軍擁衆百萬致宫闕淪没正當悉力决戰何
　所多言仲禮竟無一言諸軍乃散綸奔會稽仲禮及
　羊鴉仁王僧辯趙伯超並開營降賊軍士歎憤(仲禮/等入)
　(城先拜景而後見梁主梁主不與言/見津津慟哭曰汝非我子何勞相見)景遣仲禮歸司
　州僧辯歸竟陵初臨賀王正徳與景約平城之日不
　得全二宫及城開正徳率衆揮刃欲入景先使其徒
　守門乃不果入景更以正徳為大司馬正徳入見梁
　主拜且泣梁主曰啜其泣矣何嗟及矣已而正徳怨
　景賣己密書召鄱陽王範使以兵入景遮得其書縊
　殺之
梁湘東王繹歸江陵殺桂陽王慥
　初梁張纘(字伯緒𢎞/策之子)為湘州刺史梁主以河東王譽
　代之徙纘代岳陽王詧刺雍州纘素恃才輕譽譽深
　銜之及至州留纘不遣纘輕舟夜遁將之雍部復慮
　詧拒之纘與湘東王繹有舊欲因之以殺譽兄弟乃
　如江陵及臺城䧟諸王各還州鎮譽歸湘州信州刺
　史桂陽王慥留軍江陵欲待繹至拜謁乃還纘遺繹
　書曰河東欲襲江陵岳陽共謀不逞江陵軍士朱榮
　亦遣使告繹云桂陽留此欲應譽詧繹懼自蠻中歩
　道馳歸江陵囚慥殺之荆湘由是搆隙(繹厚資遣纘/赴鎮詧初不)
　(赴援聞臺城已䧟遂執/纘纘後為守門者所殺)
梁宣城呉興起兵拒侯景
　侯景遣董紹先至廣陵南康王會理以州授之遣于
　子悅略呉郡太守袁君正(昻之/子)以郡降(紹先子悦所/將皆羸兵數)
　(百廣陵僚佐説會理殺紹先發兵拒守與魏連和會/理不能用新城戍主戴僧逷勸君正閉關拒賊賊乏)
　(食立可饑死君正亦不從杭新城呉/縣晉以後因之今屬浙江  州府)景又遣來亮入
　宛陵宣城太守楊白華(一名華魏將大眼子奔于/梁胡三省注華讀作花)誘
　而斬之景遣其將李賢明攻之不克御史中丞沈浚
　(字叔源/武康人)避難東歸與呉興太守張嵊(字四山/魏之子)起兵討
　景景號令所行唯呉郡以西南陵(注見/前)以北而起(後/景)
　(攻宣城白華力屈乃/降景以其北人釋之)
東魏攻魏頴川魏人撃之殺其將慕容紹宗劉豐生
　東魏髙岳及慕容紹宗劉豐生等攻魏王思政於潁
　川踰年不克豐生違䇿堰洧水(注見/前)以灌之城多崩
　頺王思政身當矢石與士卒同勞苦城中泉涌懸釜
　而炊宇文㤗遣趙貴督東南諸州兵救之阻水不得
　前東魏人使善射者乗大艦臨城射之城垂䧟紹宗
　豐生臨堰視之暴風忽至飄船向城城上人以長鈎
　牽船弓弩亂發二人俱死
夏五月梁主衍殂太子綱立
　梁主為侯景所制飲膳亦為裁節憂憤成疾口苦索
　蜜不得再曰荷荷遂殂(年八/十六)景秘不發䘮太子嗚咽
　流涕不敢泄聲既而發䘮遂即位立宣城王大噐為
　太子(是冬葬武帝於修陵廟號髙祖初髙祖之末建/康士民爭尚豪華糧無半年之儲常資四方委)
　(輸及侯景亂道路斷絶人至相食不免餓死存者百/無一二貴戚豪族皆自出採稆填委溝壑不可勝紀)
六月梁湘東王繹殺太常卿劉之遴(字思貞南/陽湼陽人)
　初侯景將使之遴授臨賀王正徳璽綬之遴剃髪僧
　服而逃之遴博學能文嘗為湘東王繹長史將歸江
　陵行至夏口繹素嫉其才宻送藥殺之而自為誌銘
　厚其賻贈
東魏髙澄克潁川以王思政歸魏師還
　東魏髙岳既失慕容紹宗等志氣沮䘮不敢復逼長
　社(潁川/郡冶)陳元康言於髙澄曰王自輔政以來未有殊
　功今潁川垂陷願王自以為功澄從之自將攻長社
　親臨作堰堰三决澄怒推負土者及囊并塞之城中
　無鹽孿腫死者什八九水入城壞澄令城中曰有能
　生致王大將軍者封侯若有損傷左右皆斬王思政
　帥衆據土山告之曰吾力屈討窮惟當以死謝國因
　仰天大哭西向再拜欲自刎衆共執之不得引决澄
　遣趙彦深執手申意延而禮之潁川既陷宇文㤗以
　侯景所獻諸城道路阻絶令諸將授軍還(髙澄遇思/政甚重祭)
　(酒盧潛曰思政不能死節亦何足重澄曰我有/盧潛乃是更得一王思政潛度世之曽孫也)
梁湘東王繹自稱假黄鉞大都督中外諸軍承制
梁永安侯確謀討侯景不克而死
　景愛永安侯確之勇常寘左右邵陵王綸潛遣人呼
　之確曰景輕佻一夫力耳我欲手刃之恨未得其便
　卿還啓家王勿以確為念景與確逰鍾山確引弓射
　鳥因欲射景弦斷不發景覺而殺之
梁湘東王繹使其世子方等(字實/相)攻湘州刺史河東王
譽譽撃之方等敗死秋七月繹復遣信州刺史鮑泉(字/潤)
(岳東/海人)撃譽
　梁湘州刺史河東王譽驍勇得士心湘東王繹將討
　侯景遣使督其糧衆譽不受令繹世子方等請討之
　(方等徐妃所出妃多失行故方等亦無寵侯景圍臺/城方等將兵入援每戰親當矢石以死節自任及城)
　(陷還江陵收集士馬甚/得衆和繹始歎其能)繹乃以少子方矩(字徳/規)代譽
　使方等將兵送之至麻溪(在今長沙府長沙縣北水/經注湘水又東合麻溪水)
　(口即/此)譽撃之方等軍敗溺死方矩収餘衆還(先是繹/以方等)
　(之能入告徐妃妃不對垂泣而退繹怒疏妃穢行牓/于大閤方等見之益懼及方等敗死繹無戚容會寵)
　(妃王氏生子而卒繹疑徐妃/為之逼令自殺妃赴井死)繹復遣竟陵太守王僧
　辯信州刺史鮑泉撃譽刻日就道僧辯請申期繹怒
　斫之㡬死仍送獄泉遂將兵獨行
梁合州刺史翻陽王範以州附於東魏以乞師
　範聞臺城䧟戒嚴欲入僚佐咸説之曰今魏人已據
　夀陽大王移足則虜必窺合肥範乃止會髙澄遣李
　伯穆逼合肥範方謀討侯景藉東魏為援乃以合州
　輸伯穆送二子於鄴以乞師出屯濡須以待上㳺之
　軍久之不至東魏亦不為出師範糧乏進退無計乃
　西軍樅陽(範遣信告江州刺史尋陽王大心大心以湓/城處之既至興大心相猜大心築壘以備之)
　(市糴不通範衆無所得食多餓死範/憤愧而卒  樅陽溢賊注俱見前)
盗殺東魏大將軍髙澄於鄴
　先是髙澄如鄴封齊王加殊禮將佐請受之陳元康
　以為未可至是澄復詣鄴(澄謂濟隂王暉業曰比讀/何書暉業曰数尋伊霍之)
　(傳不讀曹/馬之書)澄前獲梁衡州刺史蘭欽(字休明中/昌魏人)子京
　以為膳奴欽請贖之不許京屢自訴澄杖之曰更訴
　當殺汝京遂與其黨六人謀作亂會澄與陳元康楊
　愔崔季舒屏左右謀受禪京進食寘刀盤下殺之愔
　季舒走匿元康以身蔽澄亦被傷(是夕/卒)初澄以太原
　公洋次長忌之洋深自晦匿每退朝閉閤静坐雖對
　妻子或竟日不言及變起洋聞之神色不動入討羣
　賊斬而臠之秘不發䘮勲貴以重兵皆在并州勸洋
　早如晉陽洋從之夜召督䕶唐邕(字道和/晉陽人)使部分將
　士鎮遏四方須叟而畢(東魏主聞澄死竊謂左右曰/大將軍死似是天意威權當)
　(復歸帝室矣洋留高岳高隆之司馬子如楊愔守鄴/入謁東魏主從甲士八千人登階者二百餘人皆攘)
　(袂扣刀若對嚴敵令主者傳奏曰臣有家事須詣晉/陽再拜而出東魏主失色目送之曰此人又似不相)
　(容朕不知/死在何日)
九月侯景陷呉興梁太守張嵊御史中丞沈浚死之
　景使侯子鑒寇呉興呉興兵力寡弱張嵊書生不閑
　軍旅或勸嵊効袁君正迎降嵊歎曰袁氏世濟忠貞
　不意君正一旦隳之吾豈不知此難久全但以身許
　國有死無貳耳戰敗還府整服安坐子鑒執送建康
　景欲活之嵊曰吾忝任專城朝廷傾危不能匡復速死
　為幸景猶欲存其一子嵊曰吾一門已在鬼録不就
　爾虜求恩景怒盡殺之并殺沈沒(初景既背盟又復/請和高祖遣浚詣)
　(景所浚見景無去志發憤責之景横刀於膝嗔目叱/之浚曰負恩亡義逢棄詛盟固天地所不容沈浚五)
　(十之年常恐不得死所何為以死相懼邪因/徑去不顧景以其忠直捨之及是卒被殺)
梁岳陽王詧攻江陵湘東王繹遣兵襲襄陽詧遁還繹
使竟陵太守王僧辯攻湘州
　鮑泉攻湘州河東王譽迎戰而敗退保長沙泉圍之
　岳陽王詧留叅軍蔡大實(字敬位濟/陽考城人)守襄陽帥衆伐
　江陵以救湘州湘東王繹大懼時新興(晉僑郡隋改/縣曰安興唐)
　(省故城在今荆/州府江陵縣)大守杜崱(杜陵人懐/寶之子)在詧軍繹與之
　有舊宻邀之崱帥所部降其兄岸請以五百騎襲襄
　陽距城三十里城中始覺蔡大寶奉詧母登城拒戰
　詧聞之遁還岸亦走繹出王僧辯于獄代泉攻長沙
　(邵陵王綸致書于繹曰今社稷危耻創巨痛深惟應/剖心嘗膽泣血枕戈其餘小忿或宜容貰若外難未)
　(除家禍仍搆料今訪古未或不亡夫征戰之理唯求/克勝至於骨由之戰愈勝愈酷勞兵損義虧失多矣)
　(弟若䧟洞庭不戢兵刃雍州疑迫何以自安必引魏/軍以求形援弟若不安國家去矣繹不從綸流涕曰)
　(天下之事一至於斯湘/州若敗吾亡無日矣)
冬十一月梁湘東王繹遣兵攻襄陽岳陽王詧乞師於魏
魏遣開府楊忠率師救之
　詧既與湘東王繹為敵恐不能自存遣使求援於魏
　請為附庸繹使桞仲禮鎮竟陵以圖詧詧懼遣其妃
　王氏及世子嶚(字道/逺)為質於魏宇文㤗欲經畧江漢
　以楊忠都督三荆(注見/前)諸軍鎮穰城仲禮帥衆趣襄
　陽㤗遣忠及僕射長孫儉(本名慶明/嵩五世孫)將兵撃仲禮以
　救詧
十二月侯景䧟錢塘㑹稽執梁刺史南郡王大連(字仁/靖大)
(欵之/弟)
　宋子仙䧟錢塘乗勝渡浙江至會稽邵陵王綸奔鄱陽
　時會稽豐沃勝兵數萬糧伏山積東人懲侯景殘虐咸
　樂為用而大連朝夕酣飲不恤軍士司馬留異(東陽長/山人)
　凶狡殘暴為衆所患大連悉以軍委之子仙至大連棄城
　走異以兵衆降為子仙鄉導追及大連執送建康大
　連猶醉不之知於是三呉(呉郡呉興會/稽是為三呉)盡沒於景
梁始興太守陳霸先起兵討侯景
　先是梁廣州刺史元景仲(法僧/之子)謀應侯景(景以景仲/元氏之族)
　(遣信許/奉為主)陳覇先以兵討之景仲敗死霸先迎定州(注/見)
　(前/)刺史蕭勃(呉平侯/景之子)鎮廣州勃以霸先監始興郡事
　至是霸先結郡中豪傑將討景遣杜僧明將二千人
　頓於嶺上勃遣人止之霸先曰京都覆没君辱臣死
　君侯體則皇枝任重方岳不能赴援遣僕一軍猶賢
　乎已而更止之乎乃遣使間道詣湘東王繹受節度
　(霸先至大庾嶺南康土豪蔡路養以兵拒之其黨蕭/摩訶年十三單騎出戰無敢當者霸先擊之路養敗)
　(走摩訶降霸先遂進軍南康湘東王繹承制以霸先/為交州刺史  大庾領南康注俱見前蕭摩訶字元)
　(允蘭/陵人)
東魏取梁司州
　先是梁東徐北青州(梁於下邳郡置東徐州又於東/海懐仁縣置南北二青州下邳)
　(注見前懐仁廢縣/在今海州贑榆縣)皆降於東魏東魏遂取梁青州(郎/南)
　(青/州)及山陽郡(今懐安/府是)已而又取淮隂(注見/前)至是復取
　司州於是東魏盡有淮南之地
(庚梁太宗簡文帝綱大寳元年魏大統十六年東魏武/午定八年齊顯祖文宣帝高洋天保元年  是嵗東魏)
(亡齊/代)春正月東魏高洋自為丞相都督中外諸軍錄尚
書事封齊王
梁邵陵王綸至江夏自稱都督中外諸軍承制
　綸自鄱陽進至九江尋陽王大心以江州讓之綸不
　受引兵西上至江夏南平王恪以郢州讓之亦不受
　乃推綸為假黄鉞都督承制
梁祖皓(暅之/之子)起兵廣陵殺侯景將董紹先二月景陷廣
陵皓死之
　廣陵人來嶷(字徳/山)説前太守祖皓曰董紹先輕而無
　謀人情不附襲而殺之此壯士之任耳今欲糾帥義
　勇奉戴府君若其克㨗可立桓文之勲必天未悔禍
　猶足為梁室忠臣皓曰此僕所願也乃相與糾合勇
　士百餘人襲廣陵斬董紹先馳檄逺近推蕭勔(勃之/弟)
　為刺史景遣郭元建攻之皓嬰城固守未幾城陷皓
　被執景車裂之遂屠廣陵嶷闔門皆被害(一子逃免/後仕於陳)
魏師進次石城(注見/前)梁湘東王繹請盟魏師還
　先是魏楊忠圍梁安陸栁仲禮馳還救之兵敗被執
　安陸竟陵皆降於忠於是漢東盡入於魏至是忠乘
　勝至石城欲進逼江陵梁湘東王繹遣舍人庾恪説
　忠曰詧來伐叔而魏助之何以使天下歸心忠遂停
　湕北(湕一作建今荆門州/有建水亦曰建陽河)繹請送質求和魏人許之
　乃盟而還
梁旱蝗
　時江南連年旱蝗江楊尤甚百姓流亡草根木葉食
　之皆盡富室或衣羅綺懐金玉而死白骨成聚如邱
　隴焉
夏四月梁王僧辯克湘州殺河東王譽
　初湘東世子方等之死湘州將周鐵虎(陳書本傳不/知何許人南)
　(史/同)功最多譽委遇甚重至是僧辯得鐵虎命烹之呼曰
　侯景未滅奈何殺壯士僧辯竒其言而釋之
梁湘東王繹移檄討侯景
　繹聞高祖之喪以長沙未下匿之至是始發喪刻檀
　為高祖像事之甚謹動静必咨焉以天子制於賊臣
　不肯從大寳之號猶稱太清四年下令大舉討侯景
　移檄遠近
五月東魏髙洋稱皇帝廢東魏主善見為中山王(東魏/主在)
(位十七/年而亡)
　東魏徐之才(丹陽/人)宋景業(廣宗/人)善圖䜟因髙徳政(字七貞/勃海蓚)
　(人/)勸齊王洋受魏禪(先是童謡曰一束藁両頭然河/邊羖䍽飛上天藁然兩頭於文)
　(為髙河邊羖䍽為水邊羊齊王/名也於是之才等勸洋受禪)洋以告婁太妃太妃
　曰汝父如龍汝兄如虎猶以天位不可妄據終身北
　面汝獨何人欲行舜禹之事乎洋以告之才之才曰
　正為不及父兄故宜早升尊位耳(洋使徳政如鄴未/還郎擁兵而東至)
　(平都城召諸勲貴議之莫敢對長史杜弼曰闗西國/之勍敵今若受禪彼必挾天子稱義兵而東王何以)
　(待之乎徐之才曰彼亦欲為王所為縱其屈彊不過/隨我稱帝耳弼無以應徳政至鄴公卿莫有應者司)
　(馬子如逆洋於遼陽固言未可洋遂還居常不悦景/業復勸之  平都城在今山西遼州和順縣遼陽今)
　(遼州/是)洋乃發晉陽東魏進洋位相國總百揆備九錫
　洋至鄴使侍中張亮等見東魏主逼以禪位魏主斂
　容曰推挹已乆今當遜避乃下御座歩就東廊詠後
　漢書獻帝贊求入與六宮别舉宮皆哭直長趙道徳
　以故犢車一乘送出雲龍門百僚拜辭遂遷於北城
　遣彭城王韶等奉璽綬禪位於齊齊王洋郎皇帝位
　於南郊封東魏主為中山王(追尊獻武王文襄王皆為/皇帝獻武廟號高祖文)
　(襄廟號世宗尊王太妃為皇太后降魏朝封爵有差是/月齊主立趙郡李后宗女為皇后后子殷為太子)
梁武陵王紀遣其世子圖照(字明/周)將兵赴援次於白帝
　時梁境唯荆益所部尚完實益州刺史武陵王紀移
　告征鎮使世子圓照帥兵受湘東王節度繹授以信
　州刺史令屯白帝未許東下
魏立蕭詧為梁王詧朝於魏
　魏人欲令岳陽王詧發哀嗣位詧辭乃遣使命詧為
　梁王建臺置百官詧遂入朝於魏(詧自是為/北朝附庸)
梁高州刺史李遷仕反高涼(後漢郡梁為高州治故/城在今肇慶府陽江縣)太
守馮寳妻洗氏討敗之
　梁高涼太守馮寳故北燕主𢎞之族也(初北燕主𢎞/奔髙麗使其)
　(族人馬業以三百人浮海奔宋因留新會自業至孫/融世為羅州刺史融子寳為高涼太守  新會宋郡)
　(隨改為縣今屬廣州府羅州梁置/治石龍故城在今高州府化州)娶高涼洗氏氏多
　籌畧善用兵部衆皆服之高州刺史李遷仕遣使召
　寳寳欲徃洗氏止之曰刺史無故不應召太守此必
　欲詐君共反耳且無徃以觀其變數日遷仕果反遣
　主帥杜平虜將兵逼南康陳霸先使周文育擊之洗
　氏謂寳曰平虜今與官相拒勢不得還遷仕在州無
　能為也君宜遣使卑辭厚禮告以欲遣婦參彼必喜
　而無備我將千餘人歩擔雜物唱言輸賧(蠻人以/貨為賧)得
　至柵下破之必矣寳從之遷仕果不設備洗氏襲擊
　大破之遷仕走保寧都(吳新都縣宋改名/今為州𨽻江西)文育亦擊
　走平虜據其城(洗氏與霸先會於贛石還謂寳曰陳/都督非常人也甚得衆心必能平賊)
　(宜厚資之明年二月霸先擊斬遷仕進兵江州湘東/王□以為江州刺史  贛石郎今贛江之十八灘難)
　(多臣石陳書髙祖紀/所云南康贛石是也)
秋七月侯景陷江州及豫章
　初東魏遣牒云洛(牒云代北複/姓洛武川人)等迎鄱陽世子嗣(字/長)
　(𦙍/)使鎮皖城未行侯景遣任約將兵宼江州洛等引
　去嗣失援敗死約遂畧地至湓城㝷陽王大心出兵
　戰敗遂以州降鄱陽將侯瑱(字伯玉/巴西人)據豫章景遣于
　慶畧地南至瑱力屈亦降景以瑱同姓待之甚厚質
　其妻子遣隨慶狥蠡南(彭蠡/之南)諸郡
齊定律始立九等户(户有上中下三等毎等/又分上中下是為九等)
　齊主初立勵精為治趙道徳以事屬黎陽太守房超
　(清河/人)超不發書棓殺其使齊主善之命守宰各設棓
　以誅屬請之使乆之中郎宋軌奏曰若受使請賕猶
　致大戮身為枉法何以加罪乃罷之㝷詔僕射薛淑
　等取魏麟趾格討論損益以為齊律簡練六坊之人
　每一人必當百人任(保任/也)其臨陳必死然後取之謂
　之百保鮮卑又簡華人勇力者謂之勇士以備邊要
　始立九等之户富者税其錢貧者役其力
九月梁湘東王繹取郢州邵陵王綸奔齊昌(南齊郡今/黄州府蘄)
(州/是)侯景兵襲之綸遂奔齊齊以為梁王
　邵陵王綸大修鎧仗將討侯景湘東王繹惡之遣王
　僧辯鮑泉帥舟師襲之至鸚鵡洲(在今武昌府江/夏縣西南江中)綸
　遣其子礩將兵擊之且以書責僧辯曰將軍前年殺
　人之姪今歲伐人之兄以此求榮恐天下不許僧辯
　送書於繹繹命進軍綸乃集其麾下於西園涕泣言
　曰我本無他志在滅賊湘東常謂與之争帝遂爾見
　伐今日欲守則交絶糧儲欲戰則取笑千載不容無
　事受縛當於下流避之麾下壯士争出請戰不從綸
　與礩登舟北出僧辯入據郢州繹以其世子方諸(字/明)
　(智/)為刺史綸與左右輕舟奔武昌已稍収㪚卒屯於
　齊昌遣使請降於齊齊以綸為梁主任約進宼西陽
　(注見/前)武昌綸引齊兵未至移營馬柵(在今黄州府/黄岡縣北)距
　西陽八十里任約聞之遣叱羅通(叱羅代北/複姓通名)等襲之
　綸不為備策馬亡走至汝南(晉僑郡故城在今武昌/府江夏縣水經注晉咸)
　(和中户口南/渡因置斯郡)魏城主李素綸故吏也開城納之任約
　遂據西陽武昌(綸在汝南修城池集士辛將圖安陸/魏字文㤗遣楊忠攻拔汝南執綸殺)
　(之投屍江岸岳陽/王詧迎葬襄陽)
侯景自稱漢王
　景又自加宇宙大將軍都督六合諸軍事梁主驚曰
　將軍乃有宇宙之號乎
冬十月魏宇文泰伐齊不戰而還洛陽平陽皆降於齊
　泰以齊主稱帝伐之自恒農為橋濟河至建州(此西/魏僑)
　(置之州今絳/州絳縣是)齊主自將出頓東城(今在太原府太/原縣汾水東)泰
　聞其軍容嚴盛歎曰高歡不死矣㑹乆雨畜產皆死
　乃還於是河南自洛陽河北自平陽以東皆入於齊
梁寧州(注見/前)刺史徐文盛(字道茂/彭城人)敗侯景兵於貝磯(水/經)
(注江水東過邾縣南又東逕貝/磯邾縣今黄州府黄岡縣是)
　初梁寧州刺史徐文盛募兵討侯景湘東王繹使將
　兵東下與任約遇軍貝磯任約逆戰文盛大破之進
　軍大舉口(舉水入江之口舉水出黄州府麻/城縣今黄岐亭河至黄岡入江)侯景以
　約守西陽乆不能進自出屯晉煕(晉郡唐改舒州/今安慶府是)
侯景殺南康王㑹理武林侯諮(字世㳟鄱陽/王範之子)
　南康王㑹理以侯景旣出建康空虚與栁敬禮(仲禮/之弟)
　西鄉侯勸東鄉侯勔(皆吳平候/景之子)謀起兵誅王偉建安
　侯賁(正徳弟正/立之子)中宿世子子邕(中宿世子中宿侯之/世子子邕始興王憺)
　(之/孫)以告偉偉収㑹理等殺之(錢塘禇冕以會理故舊/捶掠千計終無異言會)
　(理隔壁謂之曰卿雖忍死明我我/心實欲殺賊冕□不服景乃宥之)梁主旣立景防衛
　甚嚴唯武林侯諮及僕射王克舍人殷不害並以文
　弱得出入卧内講論而已及是克不害懼禍稍自疎
　諮獨不去景惡之使人殺之封賁為竟陵王子邕為
　隨王賜姓侯氏
魏初作府兵(胡三省曰唐/府兵本此)
　魏宇文泰始籍民之才力者為兵府身租庸調一切
　蠲之(凡受田之丁歳輸粟謂之租隨鄉所出輸絹綾/絲麻布無則輸銀謂之調用民之力嵗二十日)
　(閏加二日不役則折絹謂/之庸旣籍為兵則皆免之)以農隙講閲戰陳馬畜糧
　備六家供之合為百府每府一郎將主之分屬二十
　四軍凡十二大將軍每大將軍各統開府二人開府
　各領一軍
齊行天保歴
　宋景業所造也
(辛梁大寳二年魏太統/未十七年齊天保二年)春三月魏主寳炬殂太子欽立
(是為/廢帝)
齊以梁湘東王繹為梁相國承制
閏月梁除文盛伐侯景敗之
　文盛攻克武昌任約告急侯景自帥衆西上以太子
　大器為質留王偉居守至西陽與徐文盛夾江築壘
　文盛擊破之景遁還營
夏四月侯景陷梁郢州執刺史蕭方諸徐文盛奔江陵
　方諸年十五恃文盛在近不設備日以蒱酒為樂侯
　景使宋子仙任約襲之入其城方諸迎拜鮑泉匿牀
　下擒以送景景因風便中江舉帆遂越文盛等軍直
　入江夏文盛衆懼而潰逃歸江陵
梁湘東王繹遣大都督王僧辯伐侯景次巴陵景攻之
不克六月繹使胡僧佑(字願果南/陽冠軍人)擊景敗之獲其將任
約景遁還
　湘東王繹以王僧辯為大都督帥諸將東擊景至巴
　陵聞郢州陷因留戍之繹遺僧辯書曰賊既乘勝必
　將西下不勞逺擊但守巴邱(山名在今岳/州府城内)以逸待勞
　無不克矣(繹又謂僚佐曰景若水歩兩道直指江陵/此上䇿也據夏首積兵糧中䇿也悉力攻)
　(巴陵下䇿也巴陵城小而固僧辯可任景攻不拔野/無所掠暑疫時起食盡兵疲破之必矣  夏首夏水)
　(之首江之汜也/在武昌江中)乃命徐嗣徽自岳陽杜崱自武陵引
　兵㑹僧辯景使丁和守夏首宋子仙為前驅趣巴陵
　分遣任約直指江陵景帥大兵水歩繼進於是緣江
　戍邏望風請服僧辯乘城固守偃旗臥鼓安若無人
　(先是巴陵刺史王珣降景至是景濟江執珣至城下/使説其弟宜州刺史琳琳曰兄受命討賊不能死難)
　(曾不内慚反欲陽誘取弓射之珣慚/而退  王琳字子珩會稽山隂人)景百道攻城城
　中鼓譟矢石雨下殺賊甚衆景乃退僧辯著綬乘輿
　奏鼓吹廵城景軍飢疫死傷大半繹遣胡僧祐援巴
　陵戒之曰賊若水戰以大艦臨之必克若歩戰鼓棹
　就巴陵不須交鋒也僧祐至湘浦(亦曰三江浦/在巴陵縣北)景遣
　任約帥鋭卒據白塉(亭名在岳州府/華容縣西南)待之僧佑由他
　路西上潛引兵至赤沙亭(即赤亭城在/華容縣南)㑹信州刺史
　陸法和(北齊書本傳/不知何許人)至與之合軍法和有異術隠於
　百里洲(在荆州府/枝江縣東)豫言多中人莫能測至是以任約
　向江陵請行既至與僧祐縱兵擊之約兵大潰殺溺
　甚衆擒約送江陵景焚營遁約至繹赦之(繹復遣王/僧辯引兵)
　(東下至漢口攻魯山擒賊將支化仁至郢州四面攻/之宋子仙等困蹙乞輸城而還僧辯偽許之命結船)
　(百艘以安其意子仙將發僧辯命杜龕帥精勇千人/攀牒而上鼓譟奄進水軍士宋遙帥樓船暗江雲合)
　(子仙走至白楊浦大破之周鐵虎生擒子仙送江陵/斬之  杜龕崱兄子暗江雲合言船多如雲江為之)
　(暗/也)
梁湘東王繹誘江安侯圓正(字明允武陵/王紀之子)執之
　江安侯圓正為西陽太守寛和好施歸附者衆有兵
　一萬湘東王繹欲圖之署為平南將軍及至囚之分
　其部曲使告其罪荆益之釁自此起
秋八月侯景廢梁主綱殺太子大器而立豫章王棟(字/元)
(吉安王/歡之子)
　初景旣克建康常言吳兒怯昜取須定中原然後為
　帝後納溧陽公主(梁主之女/景甚愛之)妨於政事王偉屢諫景
　以告主主怒偉恐為所讒因説景除梁主及景自巴
　陵敗歸猛將多死自恐不能义存偉因説以廢立景
　從之遣彭儁等帥兵入殿廢梁主為晉安王幽於永
　福省殺太子大器及王侯在建康者二十餘人迎豫
　章王棟立之已而景欲迎梁主復位以棟為太孫王
　偉曰廢立大事豈可數改耶乃止
冬十月侯景弑梁主綱
　王偉説侯景殺梁主綱以絶衆心景從之使偉與彭
　儁王修纂進酒梁主知將殺己盡醉而寢儁進土囊
　修纂坐其上而殂
十一月侯景廢梁主棟自稱漢帝
　景即位於南郊還登太極殿其黨數萬皆吹脣呼譟
　而上封梁主棟為淮隂王鎖於密室景居禁中非故
　舊不得見由是諸將多怨望
十二月齊主洋弑中山王
　齊主每出入常以中山王自隨王妃太原公主恒為
　之嘗飲食䕶視之至是齊主飲公主酒使人鴆王殺
　之并其三子(諡曰魏孝静帝葬於鄴/西後忽掘而投之漳水)
齊主殺羙陽公元暉業
　彭城公元韶以高氏壻寵遇異於諸元羙陽公元暉
　業以位望隆重志氣不倫尤為齊主所忌嘗於宫門
　外罵韶曰爾不及一老嫗負璽與人何不擊碎之(謂/漢)
　(元皇后投璽缺角/詔何故奉璽與齊)我出此言知即死爾亦詎得幾時
　齊主聞而殺之(齊主剃韶鬚髯施粉黛衣婦人衣以/自隨曰我以彭城為嬪御乆之太史)
　(奏當除舊布新齊主問韶曰漢光武何故中興韶曰/為誅諸劉不盡於是齊主誅諸元二十五家韶幽於)
　(地牢而死未幾齊主盡滅元氏之族唯元文遙等/數家得免  元文遙字徳遠魏常山王遵五世孫)
(壬梁世祖孝元帝繹承聖元年/申魏主欽元年齊天保三年)春正月突厥土門襲柔
然殺頭兵可汗自號伊利可汗(劉友益曰突/厥始稱可汗)
　突厥土門襲擊柔然大破之頭兵可汗自殺土門自
　號伊利可汗號其妻為可賀敦子弟謂之特勒别將
　兵者皆謂之設
二月梁湘東王繹遣王僧辯陳霸先討侯景
　先是王僧辯乘勝下湓城陳霸先引兵來會(侯景將/于慶自)
　(鄱陽還豫章侯瑱閉門拒之䖍/走江州及僧辯至慶棄城走)湘東王繹命僧辯且
　頓㝷陽以俟諸軍之集至是繹始命僧辯督諸軍東
　發舳艫數百里陳霸先帥甲士三萬舟艦二千自南
　江(即贛水也自南來注彭蠡/北入於江故謂之南江)出湓口㑹僧辯於白茅
　灣(在九江府/徳化縣北)築壇歃血其讀盟文流涕慷慨
三月梁王僧辯陳霸先擊敗侯景景亡走吳
　王僧辯等至蕪湖景聞之懼侯子鑒據姑孰南洲以
　拒西師僧辯至子鑒帥歩騎挑戰又以鵃䑠(音鳥了/長船也)
　(两旁著棹/徃來如飛)千艘載戰士僧辯麾細船皆退留大艦夾
　泊兩岸子鑒之衆謂水軍欲退徑出趣之大艦斷其
　歸路鼓譟大呼合戰中江子鑒大敗僅以身免(先是/景戒)
　(子鑒曰西人善水戰勿與争鋒若歩騎一交必當可/破及聞子鑒敗大懼涕下覆面引衾而臥良乆方起)
　(曰誤殺/乃公)僧辯督諸軍乘潮入淮景塞淮口緣淮作城
　十餘里中樓堞相接僧辯問計於陳霸先霸先曰前
　栁仲禮數十萬兵隔水而坐韋粲在青溪竟不渡岸
　賊登高望之表裏俱盡故能敗我今圍石頭須度北
　岸諸將若不能當鋒霸先請徃乃進於石頭西落星
　山(在上元/縣東北)築柵僧辯進軍招提寺北景帥衆萬餘人
　鐵騎八百餘匹陳於西州(六朝時楊/州治所)之西霸先命諸
　將分處置兵以分其勢景衝官軍官軍小縮霸先遣
　將軍徐度(字孝節/安陸人)將弩手二千横截其後景兵却霸
　先與王琳杜龕等以鐵騎乘之僧辯以大軍繼進景
　兵敗入柵其將盧暉略以石頭降僧辯入據之景與
　霸先殊死戰景帥百餘騎棄矟執刀左右衝陳不動
　衆遂大潰景至闕下不敢入臺與其黨百餘騎東走
　入吳(僧辯不戢軍士剽掠居民號泣滿道是夜軍士/遺火焚大極殿及東西堂寳器羽儀輦輅無遺)
　(明日乃命侯瑱等帥精甲追景王克等帥臺内舊臣/迎僧辯於道僧辯問克璽綬何在克良乆曰趙平原)
　(持去僧辯曰王氏百世鄉族一朝/墜矣  趙平原景侍中趙思賢也)僧辯迎太宗梓宫
　升朝堂帥百官哭踊如禮上表勸進於湘東王且迎
　都建業不許(景黨侯子鑒等皆降齊獲王偉/送建康僧辯啟陳霸先鎮京口)
梁湘東王繹殺豫章王棟
　王僧辯之發江陵也啟湘東王曰平賊之後嗣君何
　以為禮王曰六門之内自極兵威僧辯曰討賊之謀
　臣為己任成濟之事請别舉人王乃密諭朱買臣使
　為之所及景敗豫章王棟及二弟橋樛相扶出於密
　室逢杜崱於道為去其鎖二弟曰今日始免横死矣
　棟曰倚伏難知吾猶有懼買臣呼之就船並沈於水
夏四月梁武陵王紀稱帝於成都
　紀頗有武略在蜀十七年南開寧州越雋西通資陵
　(西域/國)吐谷渾内修耕桑鹽鐵之政外通商賈逺方之
　利故能殖其財用器甲殷積有馬八千匹聞候景陷
　臺城湘東王繹將討之謂僚佐曰七官文士豈能匡
　濟長史劉孝勝(孝儀/之弟)等勸紀稱帝會内寢殿柱繞節
　生花紀以為己瑞遂即帝位立子圓照為太子司馬
　王僧略(僧辯/之弟)參軍徐怦(勉從/子)固諫不從(初臺城之圍/怦勸紀速入)
　(援紀意不欲行内銜之會人告悍反紀謂曰以□舊情當/使諸子無恙對曰生兒悉如殿下留之何益紀乃盡誅之)
　(亦殺僧略水□侯撝嘆曰王事不成矣吾人國之基也今/先殺之不亡何待  永□候偽字智遐安成王秀之子)
侯景伏誅
　侯瑱追及景於松江(今日吳淞江自太湖分流逕蘇/州府之吳江長洲諸縣界至太)
　(倉州寳山縣/含黄浦入海)進擊敗之斬彭儁等景與腹心數十人
　單船走將入海羊侃之子鵾為景都督殺之送尸建
　康傳首江陵截其手送於齊暴景尸於市士民争取
　食之并骨皆盡溧陽公主亦豫食焉景五子在北齊
　皆殺之(是月始葬蕳文/帝廟號曰太宗)
盜竊梁傳國璽歸之於齊
　侯景之敗也以傳國璽自隨使其侍中趙思賢掌之
　曰若我死宜沈於江思賢濟江遇盗從者棄之草間
　至廣陵以告郭元建元建取之送鄴
梁以王僧辯為司徒陳霸先為征虜將軍開府儀同三司
　賞平侯景之功也
王偉等伏誅
　王僧辯送王偉等於江陵偉於獄中上詩湘東王愛
　其才欲宥之有言於王者曰偉作檄文甚佳王求得
　之見其有湘東一目之語乃怒誅之(偉檄云項羽重/瞳尚有烏江之)
　(敗湘東一目寧為赤縣所歸王大/怒釘其舌於柱剜腹臠肉而殺之)
梁以魯悉逹(字志通/扶風人)為北江州(梁置治鹿城/鹿城注見前)刺史
　扶風(晉僑郡治筑口在/今襄陽府榖城縣)魯悉逹糾合鄉人以保新蔡
　(是為南新蔡郡晉置故/城在今黄州府黄梅縣)力田蓄榖時江東饑亂餓死
　者什八九遺民携老㓜歸之悉逹分給糧廪全濟甚
　衆招集晉熙(注見/前)等五郡盡有其地使其弟廣逹(字/遍)
　(覽/)將兵從王僧辯討侯景故因而命之
齊人侵梁圍秦郡(梁置今江寧/府六合縣是)陳霸先擊敗之
　齊主遣潘樂郭元建將兵圍秦郡行臺辛術(字懐哲/狄道人)
　諫曰朝廷與湘東王信使不絶陽平(齊郡梁移置安/宜故城在今揚)
　(州府寳/應縣)侯景之土取之可也今王僧辯已遣嚴超逹
　守秦郡何得争之且水潦方降不如班師不從陳覇
　先命徐度引兵助守齊衆七萬攻之甚急僧辯使杜
　崱救之霸先亦自毆陽來㑹與戰破之斬首萬餘級
　(是時齊政煩賊重江北之民不樂屬齊廣陵僑人朱/盛等聚黨謀襲殺齊刺史遣使求援霸先因進圍廣)
　(陵齊主使告霸先曰若釋圍必歸廣陵歴陽两/城霸先乃引還江北之民從濟江者萬餘口)
齊以辛術為吏部尚書
　自魏遷鄴以來大選之職知名者數人互有得失高
　澄少年高朗所弊者疎袁叔德(名聿修魏中/書令翻之子)沉密謹
　厚所傷者細楊愔風流辯給取士失於浮華惟術性
　尚貞明取士必以才器循名責實新舊參舉管庫必
　擢門閥不遺考之前後最為折衷
梁秦梁刺史蕭循(南史作修字世和武/林侯諮弟封宜豐侯)以州降魏已復
歸於梁
　先是魏將軍逹奚武侵梁南鄭梁秦梁二州刺史蕭
　循遣參軍劉璠(字寳義/沛人)請救於武陵王紀(是時侯景/方逼江陵)
　(湘東王求援於魏令循以南/鄭輸魏循不可故魏伐之)紀遣潼州(梁置今四/川綿州是)刺
　史楊乾運敕之至劍北(大劍山/之北)乾運戰敗璠被執送
　長安循守南鄭武圍之乆不下遣行臺左丞栁帶韋
　(字孝孫/河東人)入城説曰足下所固者險所恃者援所保者
　民今險不足固援不可恃民不可保而宗國喪亂社
　稷無主欲誰為(去聲/)為忠乎循乃降於是劍北皆入
　於魏循至長安宇文泰待之甚厚未幾遣還江陵(循/之)
　(降也劉璠先已至魏宇文㤗遇之如舊交泰許循南/還乆而未遣從容問璠曰我於古誰比對曰璠常以)
　(公為湯武今日所見曽桓文之不如泰曰何也對曰/齊桓存三亡國晉文不失信於伐原語未竟泰撫掌)
　(曰我解爾意乃厚禮循而遣之循以文武千家自隨/湘東王疑之遣使覘察命劫竊其財循啟輸馬仗王)
　(乃安/之)
冬十月梁湘州刺史王琳下獄其長史陸納入於湘州
以叛
　琳本㑹稽兵家其姊妹皆入湘東王宫故琳少在王
　左右琳好勇傾身下士所得賞賜不以入家麾下萬
　人多江淮羣盗從王僧辯平侯景與杜龕功居第一
　在建康恃寵縱暴僧辯不能禁乃密啟王請誅琳王
　以琳為湘州琳自疑及禍使長史陸納帥部曲赴州
　身詣江陵謂納等曰吾若不返子將安之咸曰請死
　之相泣而别至江陵王下琳吏以子方略代琳以黄
　羅漢為長史使與太舟卿(本梁都水使者天監/中改位列卿之末)張載
　至巴陵據琳軍載有寵於王御下峻刻荆人疾之如
　讐至軍陸納及士卒並哭不受命殺載以羅漢清謹
　而免之與諸將引兵襲據湘州
十一月梁主繹立(是為/元帝)
　梁公卿藩鎮數勸進於湘東王王遂即位於江陵是
　日不升正殿公卿陪位而已(侯景之亂州郡大半入/魏自巴陵以下至建康)
　(以長江為限荆州界北盡武寧西拒硤口嶺南復為/蕭勃所據詔令所行千里而近民户著籍不盈三萬)
　(在武寧晉郡隋廢故城/  今安陸府荆門州)
梁以蕭循為湘州刺史陸納襲巴陵循擊敗之
　梁主徴王僧辯等與蕭循共討陸納循軍巴陵以待
　之頃之納請降求送妻子循曰此詐也必將襲我乃
　密為之備納果夜以輕兵繼至鼓譟軍中皆驚循坐
　胡牀於壘門望之略無懼色徐部分將士擊之獲其
　一艦納退保長沙
　
　
　
　
　
　
御批歴代通鑑輯覽卷四十四
