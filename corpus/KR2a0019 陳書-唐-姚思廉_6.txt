書卷五
　　唐　散　騎　常　侍　姚　思　㢘　撰
　本紀第五
　　宣帝
高宗孝宣皇帝諱頊字紹世小字師利始興昭烈王第
二子也梁大通二年七月辛酉生有赤光滿堂室少寛
大多智畧及長羙容儀身長八尺三寸手垂過膝有勇
力善騎射高祖平侯景鎮京口梁元帝徴高祖子姪入
侍高祖遣高宗赴江陵累官為直閣將軍中書侍郎時
有馬軍主李總與高祖有舊每同遊處高宗嘗夜被酒
張燈而寐總適出尋返乃見高宗身是大龍總便驚駭
走避他室及江陵陷高宗遷于闗右永定元年遥襲封
始興郡王邑二千戸三年世祖嗣位改封安成王天嘉
三年自周還授侍中中書監中衛將軍置佐史尋授使
持節都督揚南徐東揚南豫北江五州諸軍事揚州刺
史進號驃騎將軍餘如故四年加開府儀同三司六年
遷司空天康元年授尚書令餘竝如故廢帝即位拜司
徒進號驃騎大將軍錄尚書都督中外諸軍事給班劍
三十人光大二年正月進位太傅領司徒加殊禮劍履
上殿增邑并前三千戸餘竝如故十一月甲寅慈訓太
后令廢帝為臨海王以高宗入纂
太建元年春正月甲午即皇帝位于太極前殿詔曰夫
聖人受命王者中興竝由懿徳方作元后高祖武皇帝
揖拜堯圖經綸禹跡配天之業光辰象而利貞格地之
功侔川岳而長遠世祖文皇帝體上聖之姿當下武之
運築宫示儉所務唯徳定鼎初基厥謀斯在朕以寡薄
才非聖賢夙荷前䂓方𫝊景祚雖復親承訓誨志守藩
維咏季子之高風思城陽之遠託自元儲紹國正位君
臨無道非幾佇聞刑措豈圖王室不造頻謀亂階天歩
艱難將頃寳歴仰惟嘉命爰集朕躬我心貞確堅誓蒼
昊而羣辟啓請相諠渭橋文母尊嚴懸心長樂對揚璽
紱非止殷湯之三辭履渉春冬何但代王之五讓今便
肅奉天䇿欽承介圭若據滄溟踰增兢業思所以雲行
雨施品物咸亨當與黔黎普同斯慶可改光大三年為
太建元年大赦天下在位文武賜位一階孝悌力田及
為父後者賜爵一級異等殊才竝加䇿序鰥寡孤獨不
能自存者人賜榖五斛復太皇太后尊號曰皇太后立
妃栁氏為皇后世子叔寳為皇太子皇子南中郎將江
州刺史康樂侯叔陵為始興王奉昭烈王祀乙未輿駕
謁太廟丁酉分命大使廵行四方觀省風俗征南大將
軍開府儀同三司新除中撫大將軍章昭達進號車騎
大將軍新除中軍大將軍開府儀同三司南徐州刺史
淳于量為征北大將軍鎮北將軍開府儀同三司南徐
州刺史新除鎮西將軍郢州刺史黄法氍進號征西大
將軍新除安南將軍開府儀同三司湘州刺史吳明徹
進號鎮南將軍鎮東將軍揚州刺史鄱陽王伯山進號
中衞將軍尚書僕射沈欽為尚書左僕射度支尚書王
勱為尚書右僕射謢軍將軍沈恪為鎮南將軍廣州刺
史辛丑輿駕親祀南郊壬寅以皇子建安侯叔英為宣
恵將軍東揚州刺史改封豫章王豐城侯叔堅改封長
沙王癸卯以明威將軍周𢎞正為特進戊午輿駕親祀
太廟二月庚午皇后謁太廟辛未皇太子謁太廟乙亥
輿駕親耕籍田夏五月甲午齊遣使來聘丁巳以吏部
尚書領大著作徐陵為尚書右僕射太子詹事駙馬都
尉沈君理為吏部尚書秋七月辛夘皇太子納妃沈氏
王公已下賜帛各有差丁酉以平東將軍吳郡太守晉
安王伯恭為中䕶軍進號安南將軍九月甲辰以新除
中護軍晉安王伯恭為中領軍冬十月新除左衞將軍
歐陽紇據廣州舉兵反辛未遣車騎將軍開府儀同三
司章昭達率衆討之壬午輿駕親祀太廟
二年春正月乙酉以征西大將軍開府儀同三司郢州
刺史黄法氍為中權大將軍丙午輿駕親祀太廟二月
癸未儀同章昭達擒歐陽紇送都斬于建康市廣州平
三月丙申皇太后崩丙午曲赦廣衡二州丁未大赦天
下又詔自討周廸華皎已來兵交之所有死亾者竝命
收歛并給棺槥送還本鄉瘡痍未瘳者各給醫藥夏四
月乙夘臨海王伯宗薨戊寅皇太后袝葬萬安陵閏月
戊申輿駕謁太廟己酉太白晝見五月乙夘儀同黄法
氍獻瑞璧一壬午齊遣使來弔六月戊子新羅國遣使
獻方物辛夘大雨雹乙巳分遣大使廵行州郡省理寃
屈戊申車騎將軍開府儀同三司章昭達進號車騎大
將軍安南將軍廣州刺史沈恪進號鎮南將軍秋八月
甲申詔曰懐遠以徳抑惟恒典去戎即華民之本志頃
年江介繈負相随崎嘔歸化亭候不絶宜加䘏養答其
誠心維是荒境自投有在都邑及諸州鎮不問遠近竝
蠲課役若克平舊土反我侵地皆許還鄉一無拘限州
郡縣長明加甄别良田廢村随便安處若輙有課訂即
以擾民論又詔曰民惟邦本著在典謨治國愛民抑又
通訓朕聼朝晏罷日昃劬勞方流恵澤覃被億兆有梁
之季政刑廢缺條綱弛紊僣盗荐興役賦征徭尤為煩
刻大陳御㝢拯兹餘弊滅扈戡黎弗遑創改年代彌流
將及成俗如弗解張物無與厝夕惕疚懐有同首疾思
從卑菲約已濟民雖府帑未充君孰與足便可刪革去
其泰甚冀永為定准令簡而易從自今維作田值水旱
未收即列在所言上折除軍士年登六十悉許放還巧
手於役死亡及與老疾不勞訂補其籍有巧隠并王公
百司輙受民為程蔭解還本屬開恩聴首在職治事之
身須通相檢示有失不推當局任罪令長代換具條解
舎户數付度後人戸有增進即加擢賞若致減散依事
准結有能墾起荒田不問頃畆少多依舊蠲稅戊子太
白晝見九月乙丑以散騎常侍鎮東將軍吳興太守杜
稜為特進護軍將軍冬十月乙酉輿駕親祀太廟十一
月辛酉高麗國遣使獻方物十二月癸巳夜西北有雷
聲
三年春正月癸丑以尚書右僕射領大著作徐陵為尚
書僕射辛酉輿駕親祀南郊辛未親祀北郊二月辛巳
輿駕親祀明堂丁酉親耕籍田三月丁丑大赦天下自
天康元年訖太建元年逋餘軍糧祿秩夏調未入者悉
原之又詔犯逆子弟支屬逃亡異境者悉聴歸首見縶
繫者量可散釋其有居宅竝追還夏四月壬辰齊遣使
來聘五月戊申太白晝見辛亥遼東新羅丹丹天竺盤
盤等國竝遣使獻方物六月丁亥江陰王蕭季卿以罪
免甲辰封東中郎將長沙王府諮議參軍蕭彞為江陰
王秋八月辛丑皇太子親釋奠于太學二傅祭酒以下
可賚帛各有差九月癸酉太白晝見冬十月甲申輿駕
親祀太廟乙酉周遣使來聘己亥丹丹國遣使獻方物
十二月壬辰車騎大將軍司空章昭達薨
四年春正月丙午以雲麾將軍江州刺史始興王叔陵
為湘州刺史進號平南將軍東中郎將吳郡太守長沙
王叔堅為宣毅將軍江州刺史尚書僕射領大著作徐
陵為尚書左僕射中書監王勱為尚書右僕射庚申以
丹陽尹衡陽王伯信為信威將軍中護軍庚午輿駕親
祀太廟二月乙酉立皇子叔卿為建安王授東中郎將
東揚州刺史三月壬子以散騎常侍孫瑒為安西將軍
荆州刺史乙丑扶南林邑國竝遣使來獻方物夏四月
戊子以中權大將軍開府儀同三司黄法氍為征南大
將軍南豫州刺史五月癸夘尚書右僕射王勱卒六月
辛巳侍中鎮右將軍右光祿大夫杜稜卒秋八月辛未
周遣使來聘丁丑景雲見戊寅詔曰國之大事受脤興
戎師出以律禀䇿於廟所以乂安九有克成七徳自頃
掃滌羣穢廓清諸夏乃貔貅之戮力亦帷幄之運籌雖
左袵已戡干戈載戢呼韓來謁亭鄣無警但不教民戰
是謂棄之仁必有勇無忘武備磻溪之𫝊韜訣榖城之
授神符文叔懸制戎規孟徳頗言兵略朕既慙暗合良
皆披覽兼昔經督戎備嘗行陣齊以七歩肅之三鼓得
自胸襟指掌可述今竝條制凡十三科宜即班宣以為
永准乙未詔停督湘江二州逋租無錫等十五縣流民
竝蠲其繇賦秋九月庚子朔日有蝕之辛亥大赦天下
又詔曰舉善從諫在上之明規進賢謁言為臣之令範
朕以寡徳嗣守寳圖雖世襲隆平治非寧一辨方分職
旰食早衣傍闕爭臣下無貢士何其闕爾鮮能抗直豈
余獨運匪薦讜言置鼓公車罕論得失施石象魏莫陳
可否朱雲摧檻良所不逢禽息觸楹又為難值至如衣
褐以見擔簦以逰或耆艾絶倫或妙年異等干時而不
偶左右莫之譽黑貂改弊黄金且殫終身滯淹可為太
息又貴為百辟賤有十品工拙竝騖勸沮莫分街謡徒
擁廷議斯闕寔朕之弗明而時無獻替永言至治何乃
爽歟外可通示文武凡厥在位風化乖殊朝政紕蠧正
色直辭有犯無隠兼各舉所知随才明試其莅政㢘穢
在職能否分别矢言俟兹黜陟丙寅以故太尉徐度儀
同杜稜儀同程靈洗配食髙祖廟庭故車騎將軍章昭
達配食世祖廟庭冬十月乙酉輿駕親祀太廟戊戌以
鎮南將軍廣州刺史沈恪為領軍將軍十月己亥夜地
震閏月辛未詔曰姑孰饒曠荆河斯擬博望闗畿天限
嚴峻龍山南指牛渚北臨對熊繹之餘城邇全琮之故
壘良疇美柘畦畎相望連宇高薨阡陌如繡自梁末兵
災凋殘畧盡比雖務優寛猶未克復咫尺封畿宜須殷
阜且衆將部下多寄上下軍民雜俗極為蠧耗自今有
罷任之徒許分留部下其已在江外亦令迎還悉徃南
州津裏安置有無交貨不責市估萊荒墾闢亦停租稅
臺遣征監一人共刺史津主分明檢押給地賦田各立
頓舎十二月壬寅甘露降樂遊苑甲辰輿駕幸樂遊苑
採甘露宴羣臣丁夘詔曰梁氏之季兵火荐臻承華焚
蕩頓無遺構寳命維新迄將二紀頻事戎旅未遑修繕
今工役差閑椽楹有擬來歲開肇創築東宫可權置起
部尚書將作大匠用主監作
五年春正月癸酉以征北大將軍開府儀同三司南徐
州刺史淳于量為中權大將軍宣恵將軍豫章王叔英
為南徐州刺史進號平北將軍吏部尚書駙馬都尉沈
君理為尚書右僕射領吏部辛巳輿駕親祀南郊甲午
輿駕親祀太廟二月辛丑輿駕親祀明堂乙夘夜有白
氣如虹自北方貫北斗紫宫三月壬午分命衆軍北伐
以鎮前將軍開府儀同三司吳明徹都督征討諸軍事
丙戌西衡州獻馬生角己丑皇孫𦙍生内外文武賜帛
各有差為父後者爵一級北討大都督吳明徹統衆十
萬發自白下夏四月癸夘前巴州刺史魯廣達克齊大
峴城辛亥吳明徹克秦州水柵庚申齊遣兵十萬援歴
陽儀同黄法氍破之辛酉齊軍救秦州吳明徹又破之
癸亥詔北伐衆軍所殺齊兵竝令埋掩甲子南譙太守
徐槾克石梁城五月己巳石梁城降癸酉陽平郡城降
甲戌徐槾克廬江郡城丙子黄法氍克歴陽城己夘北
高唐郡城降辛巳詔征南大將軍開府儀同三司南豫
州刺史黄法氍徙鎮歴陽齊改縣為郡者竝復之乙酉
南齊昌太守黄詠克齊昌外城丙戍廬陵内史任忠軍
次東闗克其東西二城進克蘄城戊子又克譙郡城秦
州城降癸巳𤓰歩胡墅二城降六月庚子郢州刺史李
綜克灄口城乙巳任忠克合州外城庚戍淮陽沭陽郡
竝棄城走癸丑景雲見豫章内史程文季克涇州城乙
卯宣毅司馬湛陁克新蔡城癸卯周遣使來聘黄法氍
克合州城吳明徹師次仁州甲子克其州城是月治明
堂秋七月乙丑鎮前將軍開府儀同三司吳明徹進號
征北大將軍戊辰齊遣衆二萬援齊昌西陽太守周炅
破之己巳吳明徹軍至峽口克其北岸城南岸守者棄
城走周炅克巴州城淮北絳城及榖陽士民竝誅其渠
帥以城降丙戌吳明徹克壽陽外城八月乙未山陽城
降壬寅盱眙城降戊申罷南齊昌郡壬子戎昭將軍徐
敬辯克海安城青州東海城降戊午平固侯陳敬泰等
克晉州城九月甲子陽平城降壬申高唐太守沈善度
克馬頭城甲戍齊安城降丙子左衞將軍樊毅克廣陵
楚子城癸未尚書右僕射領吏部駙馬都尉沈君理卒
丁亥前鄱陽内史魯天念克黄城小城齊軍退保大城
戊子割南兖州之盱眙郡屬譙州壬辰晦夜明黄城大
城降冬十月甲午郭黙城降戊戌以中書令王瑒為吏
部尚書己亥以特進領國子祭酒周𢎞正為尚書右僕
射乙巳吳明徹克壽陽城斬王琳𫝊首京師梟于朱雀
航丁未齊兵萬人至潁口樊毅擊走之辛亥齊遣兵援
蒼陵又破之丙辰詔曰梁末得懸瓠以壽陽為南豫州
今者克復可還為豫州以黄城為司州治下為安昌郡
滻湍為漢陽郡三城依梁為義陽郡竝屬司州以征北
大將軍開府儀同三司吳明徹為豫州刺史進號車騎
大將軍征南大將軍開府儀同三司南豫州刺史黄法
氍為征西大將軍合州刺史戊午湛陁克齊昌城十一
月甲戍淮陰城降庚辰威虜將軍劉桃根克昫山城辛
巳樊毅克濟陰城己丑魯廣達等克北徐州十二月壬
辰朔詔曰古者反噬叛逆盡族誅夷所以藏其首級誡
之後世比者所戮止在一身子𦙍或存梟懸自足不容
乆歸武庫長比月支惻隠之懐有仁不忍維熊曇朗留
異陳寳應周廸鄧緒等及今者王琳首竝還親屬以𢎞
廣宥乙未譙城降乙巳立皇子叔明為宜都王叔獻為
河東王壬午任忠克霍州城
六年春正月壬戍朔詔曰王者以四海為家萬姓為子
一物乖方夕惕猶厲六合未混旰食彌憂朕嗣纂鴻基
思𢎞經畧上符景宿下叶人謀命將興師大拯淪溺灰
琯未周凱㨗相繼拓地數千連城將百蠢彼餘黎毒兹
異境江淮年少猶有剽掠鄉閭無賴摘出隂私將帥軍
人罔顧刑典今使苛法蠲除仁聲載路且肇元告慶邊
服來荒始覩皇風宜覃曲澤可赦江右淮北南司定霍
光建朔合豫北徐仁北兖青冀南譙南兖十五州郢州
之齊安西陽江州之齊昌新蔡高唐南豫州之歴陽臨
江郡土民罪無輕重悉皆原宥將帥職司軍人犯法自
依常科以翌前將軍新安王伯固為中領軍進號安前
將軍安前將軍中領軍晉安王伯恭為安南將軍南豫
州刺史壬午輿駕親祀太廟甲申廣陵金城降周遣使
來聘高麗國遣使獻方物二月壬辰朔日有蝕之辛亥
輿駕親耕籍田丙辰以中權大將軍開府儀同三司淳
于量為征西大將軍郢州刺史三月癸亥詔曰去歲南
川頗言失稔所督田租于今未即豫章等六郡太建五
年田租可申半至秋豫章又逋太建四年檢首田税亦
申至秋南康一郡嶺下應接民間尤弊太建四年田租
未入者可特原除庶脩墾無廢歲取方實夏四月庚子
彗星見辛丑詔曰戢情懐善有國之令圖拯弊救危聖
範之通訓近命師薄伐義在濟民青齊舊隸膠光部落
乆患凶戎爭歸有道棄彼農桑忘其衣食而大軍未接
中途止憇朐山黄郭車營布滿扶老擕㓜蓬流草䟦既
喪其本業咸事遊手饑饉疾疫不免流離可遣大使精
加慰撫仍出陽平倉榖拯其懸磬并充糧種勸課士女
随近耕種石鼈等屯適意脩墾六月壬辰尚書右僕射
領國子祭酒周𢎞正卒乙巳以中衛將軍揚州刺史鄱
陽王伯山為征北將軍南徐州刺史中護軍衡陽王伯
信為宣毅將軍揚州刺史冬十一月乙亥詔北討行軍
之所竝給復十年十二月癸巳平南將軍湘州刺史始
興王叔陵進號鎮南將軍戊戍以吏部尚書王瑒為尚
書右僕射度支尚書孔奐為吏部尚書丙午安右將軍
左光祿大夫王通加特進
七年春正月辛未輿駕親祀南郊乙亥左衞將軍樊毅
克潼州城辛巳輿駕親祀北郊二月戊申樊毅克下邳
高柵等六城三月辛未詔豫二兖譙徐合霍南司定九
州及南豫江郢所部在江北諸郡置雲旗義士徃大軍
及諸鎮備防戊寅以新除征西大將軍合州刺史開府
儀同三司黄法氍為豫州刺史改梁東徐州為安州武
州為沅州移譙州鎮於新昌郡以秦郡屬之盱眙神農
二郡還隸南兖州夏四月丙戌有星孛于大角庚寅監
豫州陳桃根於所部得青牛獻之詔遣還民甲午輿駕
親祀太廟乙未陳桃根又表上織成羅文錦被裘各二
詔於雲龍門外焚之壬子郢州獻瑞鍾六五月乙夘割
譙州之秦郡還隸南兖州分北譙縣置北譙郡領陽平
所屬北譙西譙二縣合州之南梁郡隸入譙州六月丙
戍為北討將士死王事者克日舉哀壬辰以尚書右僕
射王瑒為尚書右僕射己酉改作雲龍神虎門秋八月
壬寅移西陽郡治保城癸卯周遣使來聘閏九月壬辰
都督吳明徹大破齊軍於吕梁是月甘露頻降樂遊苑
丁未輿駕幸樂遊苑採甘露宴羣臣詔於苑龍舟山立
甘露亭冬十月戊午以征北將軍南徐州刺史鄱陽王
伯山為征南將軍江州刺史安前將軍中領軍新安王
伯固為南徐州刺史進號鎮北將軍信威將軍江州刺
史長沙王叔堅為雲麾將軍中領軍己巳立皇子叔齊
為新蔡王叔文為晉熙王十一月庚戍以征西大將軍
開府儀同三司郢州刺史淳于量為中軍大將軍十二
月丙辰以新除雲麾將軍郢州刺史長沙王叔堅為平
越中郎將廣州刺史東中郎將東揚州刺史建安王叔
卿為雲麾將軍郢州刺史宣恵將軍宜都王叔明為東
揚州刺史壬戌以尚書僕射王瑒為尚書左僕射太子
詹事揚州大中正陸繕為尚書右僕射國子祭酒徐陵
為領軍將軍甲子南康郡獻瑞鍾
八年春正月庚辰西南有紫雲見二月壬申車騎大將
軍開府儀同三司吳明徹進位司空丁丑詔江東道太
建五年以前租稅夏調逋在民間者皆原之夏四月甲
寅詔曰元戎凱旋羣師振旅旌功策賞宜有饗宴今月
十七日可幸樂遊苑設丝竹之樂大會文武己未輿駕
親祀太廟庚寅尚書左僕射王瑒卒六月癸丑以雲麾
將軍廣州刺史長沙王叔堅為合州刺史進號平北將
軍甲寅以尚書右僕射陸繕為尚書左僕射新除晉陵
太守王克為尚書右僕射秋八月丁夘以車騎大將軍
司空吳明徹為南兖州刺史九月戊戌以皇子叔彪為
淮南王冬十一月乙酉以平南將軍湘州刺史長沙王
叔堅為平西將軍郢州刺史丁酉分江州晉熙高唐新
蔡三郡為晉州辛丑以冠軍將軍廬陵王伯仁為中領
軍十二月丁夘以新除太子詹事徐陵為右光祿大夫
九年春正月辛夘輿駕親祀北郊壬寅以湘州刺史新
除中衞將軍始興王叔陵為揚州刺史雲麾將軍建安
王叔卿為湘州刺史進號平南將軍二月壬子輿駕親
耕籍田夏五月丙子詔曰朕昧旦求衣日旰方食思𢎞
億兆用臻俾乂而牧守莅民㢘平未洽年常租賦多致
逋餘即此務農宜𢎞寛省可起太建以來訖八年流移
叛戸所帶租調七年八年叛義丁五年訖八年叛軍丁
六年七年逋租田米粟夏調綿絹丝石麥等五年迄七
年逋貲絹皆悉原之秋七月乙亥以輕車將軍丹陽尹
江夏王伯義為合州刺史己夘百濟國遣使獻方物庚
辰大雨震萬安陵華表己丑震慧日寺刹及瓦官寺重
門一女子於門下震死冬十月戊午司空吳明徹破周
將梁士彦衆數萬于吕梁十二月戊申東宫成皇太子
移于新宫
十年春正月己巳朔以中領軍廬陵王伯仁為平北將
軍南徐州刺史翊左將軍右光祿大夫領太子詹事徐
陵為領軍將軍二月甲子北討衆軍敗績於吕梁司空
吳明徹及將卒已下竝為周軍所獲三月辛未震武庫
丙子分命衆軍以備周中軍大將軍開府儀同三司淳
于量為大都督總水陸諸軍事明威將軍孫瑒都督荆
郢水陸諸軍事進號鎮西將軍左衛將軍樊毅為大都
督督朱沛清口上至荆山緣淮衆軍進號平北將軍武
毅將軍任忠都督壽陽新蔡霍州等衆軍進號寧遠將
軍乙酉大赦天下丁酉以中軍大將軍開府儀同三司
護軍將軍淳于量為南兖州刺史進號車騎將軍夏四
月庚戌詔曰懋賞之言明於訓誥挾纊之美著在撫廵
近歲薄伐廓清淮泗摧鋒致果文武畢力櫛風沐雨寒
暑亟離念功在兹無忘終食宜班榮賞用酬厥勞應在
軍者可竝賜爵二級并加賚䘏付選即便量處又詔曰
惟堯葛衣鹿裘則天為大伯禹弊衣菲食夫子曰無間
然故儉徳之恭約失者鮮朕君臨宇宙十變年籥旰日
勿休乙夜忘寝跂予思治若濟巨川念兹在兹凛同馭
朽非貪四海之富非念黄屋之尊導仁壽以寘羣生寧
勞役以奉諸已但承梁季亂離斯瘼宫室禾黍有名亡
處雖輪奐未覩頗事經營去泰去甚猶為勞費加以戎
車屢出千金日損府帑未充民疲征賦百姓不足君孰
與足興言静念夕惕懐抱垂訓立法良所多慙斵雕為
朴庶幾可慕雉頭之服既焚弋綈之衣方襲損撤之制
前自朕躬草偃風行冀以變俗應御府堂署所營造禮
樂儀服軍器之外其餘悉皆停息掖庭常供王侯妃主
諸有俸䘏竝各量減丁巳以新除鎮右將軍新安王伯
固為護軍將軍戊午樊毅遣軍度淮北對清口築城庚
申大雨雹壬戌清口城不守五月甲申太白晝見六月
丁夘大雨震大皇寺刹莊嚴寺露盤重陽閣東樓千秋
門内槐樹鴻臚府門秋七月戊戍新羅國遣使獻方物
乙巳以散騎常侍兼吏部尚書袁憲為吏部尚書八月
乙丑朔改秦郡為義州戊寅隕霜殺稻菽九月壬寅以
平北將軍樊毅為中領軍乙巳立方明壇于婁湖戊申
以中衛將軍揚州刺史始興王叔陵兼王官伯臨盟甲
寅輿駕幸婁湖臨誓乙夘分遣大使以盟誓班下四方
上下相警戒也壬戍以宣恵將軍江夏王伯義為東揚
州刺史冬十月戊寅罷義州及琅邪彭城二郡立建興
領建安同夏烏山江乘臨沂湖熟等六縣屬揚州戊子
以尚書左僕射陸繕為尚書僕射十一月辛丑以鎮西
將軍孫瑒為頴州刺史十二月乙亥合州廬江蠻田伯
興出寇樅陽刺史魯廣逹討平之
十一年春正月丁酉龍見於南兖州永寧樓側池中二
月癸亥輿駕親耕籍田三月丁未詔淮北義人率戸口
歸國者建其本屬舊名置立郡縣即隸近州賦給田宅
喚訂一無所預五月乙巳詔曰昔軒轅命于風后力牧
放勛咨爾稷契朱虎冕旒垂拱化致隆平爰逮漢列五
曹周分六職設官理務各有攸司亦幾期刑措卜世彌
永竝賴羣才用康庶績朕日昃劬勞思𢎞治要而機事
尚擁政道未凝夕惕于懐罔知攸濟方欲仗兹舟檝委
成股肱徵名責實取寧多士自今應尚書曹府寺内省
監司文案悉付局叅議分判其軍國興造徵發選序三
獄等事前須詳斷然後啟聞凡諸辯決務令清乂約法
守制較若畫一不得前後舛互自相矛楯致有枉滯紆
意舞文糾聼所知靡有攸赦甲寅詔曰舊律以枉法受
財為坐雖重直法容賄其制甚輕豈不長彼貪殘生其
舞㺯事渉貨財寜不尤切今可改不枉法受財者科同
正盗六月庚辰以鎮前將軍豫章王叔英為鎮南將軍
江州刺史丙戍以征南將軍江州刺史鄱陽王伯山為
中權將軍護軍將軍秋七月辛夘初用大貨六銖錢八
月甲子青州義主朱顯宗等率所領七百户入附丁夘
輿駕幸大壯觀閱武戊寅輿駕還宫冬十月甲戍以安
前將軍祠部尚書晉安王伯恭為軍師將軍尚書僕射
陸繕為尚書左僕射十一月辛夘詔曰畫冠弗犯革此
澆風孥戮是蹈化於薄俗朕肅膺寳命迄將一紀思經
邦濟治憂國愛民日昃劬勞夜分輟寢而還淳反朴其
道靡階雍熙盛美莫云能致遂乃鞫訊之牒盈於聼覽
舂釱之人煩於牢犴周成刑措漢文斷獄杼軸空勞邈
焉既遠加以蕞爾醜徒軼我彭汴淮汝氓庶企踵王畧
治兵誓旅義存拯救飛芻挽粟征賦頗煩暑雨祁寒寧
忘咨怨兼宿度乖舛次舍違方若曰之誠責歸元首愧
心斯積馭朽非懼即建子令月㣲陽初動應此嘉辰宜
播寛澤可大赦天下甲午周遣柱國梁士彦率衆至肥
口戊戌周軍進圍壽陽辛丑以車騎將軍開府儀同三
司南兖州刺史淳于量為上流水軍都督中領軍樊毅
都督北討諸軍事加安北將軍散騎常侍左衛將軍任
忠都督北討諸軍事加平北將軍前豐州刺史臯文奏
率歩騎三千趣陽平郡癸夘任忠率歩騎七千趣秦郡
丙午新除仁威將軍右衛將軍魯廣逹率衆入淮是日
樊毅領水軍二萬自東闗入焦湖武毅將軍蕭摩訶率
歩騎趣歴陽戊申豫州䧟辛亥霍州又䧟癸丑以新除
中衛大將軍揚州刺史始興王叔陵為大都督總督水
歩衆軍十二月乙丑南北兖晉三州及盱眙山陽陽平
馬頭秦歴陽沛北譙南梁等九州竝自拔還京師譙北
徐州又䧟自是淮南之地盡没于周矣己巳詔曰昔堯
舜在上茅屋土階湯禹為君藜杖韋帶至如甲帳珠絡
華榱璧璫未能雍熙徒聞侈欲朕企仰前聖思求訟平
正道多違澆風又靡至今貴里豪家金鋪玉舄貧居陋
巷彘食牛衣稱物平施何其遼遠爟烽未息役賦兼勞
文吏姦貪妄動科格重以旗亭闗市稅歛繁多不廣都
内之錢非供水衡之費逼遏商賈營謀私蓄靖懐衆弊
宜事改張弗𢎞王道安拯民蠧今可宣勑主衣尚方諸
堂署等自非軍國資須不得繕造衆物後宫僚列若有
游長掖庭啟奏即皆量遣太子祕戲非會禮經樂府倡
優不合雅正竝可刪改市估津稅軍令國章更須詳定
唯務平允别觀離宫郊間野外非恒饗宴勿復脩治并
𠡠内外文武車馬宅舎皆循儉約勿尚奢華違我嚴規
抑有刑憲所由具為條格標榜宣示令喻朕心焉癸酉
遣平北將軍沈恪電威將軍裴子烈鎮南徐州開遠將
軍徐道奴鎮柵口前信州刺史楊寳安鎮白下戊寅以
中領軍樊毅為鎮西將軍都督荆郢巴武四州水陸諸
軍事
十二年春正月戊戍以散騎常侍左衞將軍任忠為平
南將軍南豫州刺史督緣江軍防事三月壬辰以平北
將軍廬陵王伯仁為翌左將軍中領軍夏四月癸亥尚
書左僕射陸繕卒乙丑以宣毅將軍河東王叔獻為南
徐州刺史己夘大雩壬午雨五月癸巳以軍師將軍尚
書右僕射晉安王伯恭為尚書僕射六月壬戍大風壞
臯門中闥秋八月己未周使持節上柱國鄖州總管滎
陽郡公司馬消難以鄖随温應土順沔儇岳等九州魯
山甑山沌陽應城平靖武陽上明涓水等八鎮内附詔
以消難為使持節侍中大都督總督安随等九州八鎮
諸軍事車騎將軍司空封随郡公給鼓吹女樂各一部
庚申詔鎮西將軍樊毅進督沔漢諸軍事遣平南將軍
南豫州刺史任忠率衆趣歴陽通直散騎常侍超武將
軍陳慧紀為前軍都督趣南兖州戊辰以新除司空司
馬消難為大都督水陸諸軍事庚午通直散騎常侍淳
于量克臨江郡癸酉智武將軍魯廣逹克郭黙城甲戌
大雨霖丙子淳于陵克祐州城九月癸未周臨江太守
劉顯光率衆内附是夜天東南有聲如風水相擊三夜
乃止丙戌改安陸郡為南司州丁亥周將王延貴率衆
援歴陽任忠擊破之生擒廷貴等己酉周廣陵義主曹
藥率衆入附冬十月癸丑大雨雹震十一月己丑詔曰
朕君臨四海日旰劬勞思𢎞至治未臻斯道而兵車驟
出軍費尤煩芻漕控引不能徴賦夏中亢旱傷農畿内
為甚民失所資歲取無託此則政刑未理陰陽舛度黎
元阻饑君孰與足靖言興念余責在躬宜布恵澤溥沾
氓庶其丹陽吳興晉陵建興義興東海信義陳留江陵
等十郡并謝署即年田稅祿秩竝各原半其丁租半申
至來歲秋登十二月庚辰宣毅將軍南徐州刺史河東
王叔獻薨
十三年春正月壬午以車騎將軍開府儀同三司淳于
量為左光祿大夫中權將軍護軍將軍鄱陽王伯山即
本號開府儀同三司鎮右將軍國子祭酒新安王伯固
為揚州刺史軍師將軍尚書僕射晉安王伯恭為尚書
左僕射右將軍丹陽尹徐陵為中書監領太子詹事吏
部尚書袁憲為尚書右僕射庚寅以輕車將軍衛尉卿
宜都王叔明為南徐州刺史二月甲寅詔賜司馬消難
所部周大將軍田廣等封爵各有差乙亥輿駕親耕籍
田夏四月乙巳分衡州始興郡為東衡州衡州為西衡
州五月丙辰以前鎮西將軍樊毅為中護軍六月辛夘
以新除中護軍樊毅為䕶軍將軍秋九月癸亥夜大風
至自西北發屋拔樹大雷震雹冬十月癸未以散騎常
侍丹陽尹毛喜為吏部尚書護軍將軍樊毅為鎮西將
軍荆州刺史改鄱陽郡為吳州壬寅丹丹國遣使獻方
物十二月辛巳彗星見己亥以翊右將軍衛尉卿沈恪
為護軍將軍
十四年春正月己酉高宗弗豫甲寅崩于宣福殿時年
五十三遺詔曰朕爰自遘疾會未浹旬醫藥不瘳便屬
大漸終始定分夫復奚言但君臨寰宇十有四載誠則
雖休勿休日慎一日知宗廟之負重識王業之艱難而
邉鄙多虞生民未乂方欲蕩清四海包吞八荒有志莫
從遺恨幽壤皇太子叔寳繼體正嫡年業韶茂纂統洪
基社稷有主羣公卿士文武内外俱罄心力同竭股肱
送徃事居盡忠誠之節當官奉職𢎞翼亮之功務在協
和無違朕意凡厥終制事從省約金銀之飾不須入壙
明器之具皆令用瓦唯使儉而合禮勿得奢而乖度以
日易月既有通規公除之制悉依舊制在位百司三日
一臨四方州鎮五等諸侯各守所職竝停奔赴二月辛
夘上諡孝宣皇帝廟號高宗癸巳𦵏顯寧陵高宗在田
之日有大度幹畧及乎登庸寔允天人之望梁室喪亂
淮南地竝入齊高宗太建初志復舊境乃運神畧授律
出師至於戰勝攻取獻㨗相繼遂獲反侵地功實懋焉
及周滅齊乘勝畧地還達江際矣
史臣曰高宗器度𢎞厚亦有人君之量焉世祖知冢嗣
仁弱弗可𫝊於寳位高宗地居姬旦世祖情存太伯及
乎弗念大事咸悉焉至於纂業萬機平理命將出師克
淮南之地開拓土宇静謐封疆享國十餘年志大意逸
吕梁覆軍大喪師徒矣江左削弱抑此之由嗚呼盖徳
不逮文智不及武雖得失自我無禦敵之畧焉
　
　
　
　
　
　
　陳書卷五
　陳書卷五考證
宣帝紀梁大通二年七月辛酉生○大通南史作中大
　通
時有馬軍主李總與高宗有舊○南史無馬字
十月己亥夜地震○(臣人龍/)按上文書冬十月乙酉祀
　太廟戊戍以沈恪為領軍則此不應複書十月若南
　史作十一月而不書朔以上戊戍證之亦恐有誤
分命衆軍北伐○南史云是歲諸軍畧地所在尅㨗與
　下文詳叙者小異
壬辰以尚書右僕射王瑒為尚書右僕射○下右字衍
　(臣人龍/)按南史云以尚書右僕射為尚書僕射則知
　右字之為衍文矣
己酉周廣陵義主曹藥率衆入附○南史主字上有軍
　字
　
　陳書卷五考證
