
　金史卷七十四
　　元中書右丞相總裁托克托等修
　列傳第十二
　　宗翰(夲名尼堪/)　(孫色克/)
　　宗望(夲名幹里雅布/)　(子齊/)　(文/)　(京/)
宗翰本名尼瑪哈漢語訛為尼堪國相薩哈之長子也
年十七軍中服其勇及議伐遼宗翰與太祖意合太祖
敗遼師于境上獲邪律色實薩哈使宗翰及完顔希尹
來賀㨗即稱帝為賀及太宗以下宗室羣臣皆勸進太
祖猶謙讓宗翰與阿里罕普嘉努等進曰若不以時建
號無以繫天下人心太祖意乃决遼都統耶律鄂爾多
以二十餘萬戍邊太祖逆擊之宗翰為右軍大敗遼人
于逹嚕噶城天輔五年四月宗翰奏曰遼主失徳中外
離心我朝興師大業既定而根夲弗除後必為患今乗
其釁可襲取之天時人事不可失也太祖然之即令諸
路戒備軍事五月戊戌射栁宴羣臣上顧謂宗翰曰今
議西征汝前後計議多合朕意宗室中雖有長於汝者
若謀元帥無以易汝汝當治兵以俟師期上親酌酒飲
之且命之釂解御衣以衣之羣臣言時方暑月乃止無
何為伊拉齊貝勒副普嘉努西襲遼帝不果行十一月
宗翰復請曰諸軍久駐人思自奮馬亦壯徤宜乗此時
進取中京羣臣言時方寒太祖不聴竟用宗翰䇿於是
烏赫哩貝勒杲都統内外諸軍命普嘉努宗翰宗幹宗
磐副之宗峻領哈濟明安皆受金牌伊都為鄉導取中
京實北京既克中京宗翰率偏師趨北安州與羅索圖
克坦綽里合兵大敗奚王錫黙北安降宗翰駐軍北安
遣希尹經畧近地獲遼䕶衛耶律實訥埒遷知遼主獵
于鴛鴦濼殺其子晉王額嚕温衆益離心西北西南兩
路兵馬皆羸弱不可用宗翰使諾延温都伊喇保報都
統杲曰遼主窮迫于山西猶事畋獵不恤危亡自殺其
子臣民失望攻取之䇿幸速見諭若有異議此當以偏
師討之杲使璸都與伊喇保同來報曰頃奉詔㫖不令
便趨山西當審詳徐議當時宗翰使人報杲即整衆俟
兵期及璸都至知杲無意進取宗翰恐待杲約或失機
㑹即决䇿進兵使伊喇保復往報都統曰初受命雖未
令便取山西亦許便宜從事遼人可取其勢已見一失
機㑹後難圖矣今已進兵當與大軍㑹于何地幸以見
報宗幹勸杲當如宗翰䇿杲意乃决約以奚王嶺㑹議
宗翰至奚王嶺與都統杲㑹杲軍出青嶺宗翰軍出瓢
嶺期于羊城濼㑹軍宗翰以精兵六千襲遼主聞遼主
自五院司來拒戰宗翰倍道兼行一宿而至遼主遯去
乃使希尹等追之西京復叛耿守忠以兵五千求救至
城東四十里富察鳥里固納先擊之斬首千餘宗翰宗
雄宗幹宗峻繼至宗翰率麾下自其中衝擊之使餘兵
去馬従旁射之守忠敗走其衆殱焉宗翰弟扎巴台沒
于陣天眷中贈扎巴台特進云宗翰已撫定西路州縣
部族謁上于行在所遂從上取燕京燕京平賜宗翰希
尹達蘭耶律伊都金器有差太祖既以燕京與宋人乃
還軍次鴛鴦濼不豫将歸凉師以宗翰為都統齋貝勒
昱徳特貝勒幹魯副之駐軍雲中太宗即位詔宗翰曰
寄爾以方面當遷官資者以便宜除授因以空名宣頭
百道給之宋人來請割諸城宗翰報以武朔二州宗翰
請曰宋人不歸我叛亡阻絶燕山往來道路後必敗盟
請勿割山西郡縣太宗曰先皇帝嘗許之矣當與之諸
將獲耶律瑪格宗翰歸之京師詔以馬七百匹給宗翰
軍以田種千石米七千石賑新附之民詔曰新附之民
比及農時度地以居之宗翰請分宗望達蘭實古納精
兵討諸部詔曰宗望軍不可分别以精鋭五千給之宗
翰朝太祖陵入見上奏曰先皇帝時山西南京諸部漢
官軍師皆得承制除授今南京皆循舊制惟山西優以
朝命詔曰一用先皇帝燕京所降詔勅従事卿等度其
勤力而遷授之宗翰復奏曰先皇帝征遼之初圗宋協
力夾攻故許以燕地宋人既盟之後請加幣以求山西
諸鎮先皇帝辭其加幣盟書曰無容匿逋逃誘擾邊民
今宋數路招納叛亡厚以恩賞累疏叛人姓名索之童
貫嘗期以日月約以誓書一無所致盟未期年今已如
此萬世守約其可望乎且西鄙未寕割付山西諸郡則
諸軍失屯據之所將有經畧或難持久請姑置勿割上
悉如所請上以宗翰破遼經畧夏國奉表稱藩深嘉其
功以馬十匹使宗翰自擇二匹餘賜羣帥及斡魯奏宋
不遣嵗幣户口事且將渝盟不可不備太宗命宗翰取
諸路户籍按籍索之而棟摩再奏宋人敗盟有狀宗翰
宗望俱請伐宋於是安班貝勒杲領都元帥居京師宗
翰為左副元帥自太原路伐宋宗翰𤼵自河隂遂降朔
州克代州圍太原府宋河東陜西軍四萬救太原敗于
汾河之北殺萬餘人宗望自河北趨汴久不聞問遂留
尼楚赫等圍太原宗翰率師而南降定諸縣及威勝軍
下隆徳府實潞州軍至澤州宋使至軍中始知割三鎮
講和事路允迪以宋割太原詔書來太原人不受詔宗
翰取文水及盂縣復留尼楚赫圍太原宗翰乃還山西
宋少帝誘蕭仲恭貽書伊都以興復遼社稷以動之蕭
仲恭獻其書詔復伐宋八月宗翰發自西京九月丙寅
宗翰克太原執宋經畧使張孝純等呼沙呼取平遥降
靈石介休孝義諸縣十一月甲子宗翰自太原趨汴降
威勝軍克隆徳府遂取澤州薩刺達等先已破天井闗
進逼河陽破宋兵萬人降其城宗翰攻懐州克之丁亥
渡河閏月空翰至汴與宗望㑹兵宋約畫河為界復請
修好不克和丙辰尼楚赫等克汴州辛酉宋少帝詣軍
前舍青城十二月癸亥少帝奉表降詔元帥府曰將帥
士卒立功者第其功之高下遷賞之其殞身行陣沒于
王事者厚䘏其家賜贈官爵務従優厚使朂就軍中勞
賜宗翰宗望使皆執其手以勞之四月以宋二主及其
宗族四百七十餘人及珪璋寳印衮冕車輅祭器大樂
靈臺圖書與大軍北還七月賜宗翰鐡劵除叛逆外餘
皆不問賜與甚厚宗翰奏河北河東府鎮州縣請擇前
資官良能者任之以安新民上遣耶律暉等従宗翰行
詔黄龍府路南路東京路於所部各選如耶律暉者遣
之宗翰遂趨洛陽宋董植以兵至鄭州鄭州人復叛宗
翰使諸将擊董植軍復取鄭州遂遷洛陽襄陽永昌汝
鄭均房唐鄧陳蔡之民於河北而遣索羅平陜西州郡
是時河東寇盗尚多宗翰乃分留将士夾河屯守而還
師山西昏徳公致書請立趙氏奉職修貢民心必喜萬
世利也宗翰受其書而不答康王遣王師正奉表密以
書招誘契丹漢人獲其書奏之太宗下詔伐康王河北
諸将欲罷陜西兵併力南伐河東諸將不可曰陜西與
西夏為鄰事重體大兵不可罷宗翰曰初與夏約夾攻
宋人而夏人弗應而耶律達實在西北交通西夏吾舍
陜西而㑹師河北彼必謂我有急難河北不足虞宜先
事陜西畧定五路既弱西夏然後取宋宗翰葢有意于
夏人也議久不决奏請于上上曰康王構當窮其所往
而追之俟平宋當立藩輔如張邦昌者陜右之地亦未
可置而不取於是羅索芬徹帥師勝額博勒和監戰平
陜西尼楚赫守太原耶律伊都留西京宗翰㑹東軍于
黎陽津遂㑹睿宗于濮進兵至東平宋知府權邦彦棄
家宵遯降其城駐軍東平東南五十里復取徐州先是
宋人運江淮金幣皆在徐州官庫盡得之分給諸軍襲
慶府來降宋知濟南府劉豫以城降于達蘭乃遣巴爾
斯烏凌阿托雲馬武襲康王于揚州未至百五十里馬
武以五百騎先馳至揚州城下康王聞兵來已於前一
夕渡江矣於是康王以書請存趙氏社稷先是康王嘗
致書元帥府稱大宋皇帝構致書大金元帥帳前至是
乃貶去大號自稱宋康王趙構謹致書元帥閣下其四
月七日兩書皆然元帥府答其書招之使降於是達蘭
宗弼巴爾斯馬武等分道南伐宗弼之軍渡江取建康
入于杭州康王入海阿里富埓琿等自明州行海三百
里追之弗及宗弼乃還其後宗翰欲用徐文䇿伐江南
睿宗宗弼議不合乃止語在劉豫傳歸徳叛都統大嘉
哩平之初太宗以舍音為安班貝勒自天㑹八年舍音
薨久虛此位而熈宗宗峻子太祖嫡孫宗幹等不以言
太宗而太宗亦無立熈宗意宗翰朝京師謂宗幹曰儲
嗣虚位頗久哈喇先帝嫡孫當立不早定之恐受非其
人宗翰日夜未嘗忘此遂與宗幹希尹定議入言於太
宗請之再三太宗以宗翰等皆大臣所言義不可奪乃
從之遂立熈宗為安班貝勒於是宗翰為古倫右貝勒
兼都元帥熈宗即位拜太保尚書令領三省事封晉國
王乞致仕詔不許天㑹十四年薨年五十八追封周宋
國王正隆二年例封金源郡王大定間改贈秦王諡桓
忠配太祖廟庭孫秉徳色克秉徳别有傳
色克累官同知哈斯罕節度使事大定初除刑部侍郎
充都統與副統完顔布呼自東京先赴中都輙署置官
吏私用官中財物世宗至中都事覺色克當死布呼當
除名詔寛减色克除名布呼削兩階解職二年起為大
宗正丞除祁州刺史坐贓枉法當死詔杖一百五十除
名遣左衛將軍𤓰爾佳扎拉諭之曰卿何面目至鄉中
與宗族相見今徙鄜州以家人自隨俟汝身死聴家人
從便久之起同知興中尹遷古古部族節度使厯開逺
順義軍色克前在雲内受贓御史臺劾奏上謂宰臣曰
色克今三犯矣葢其資質鄙惡如此令強幹吏鞫之獄
成法當死上曰色克祖父秦王宗翰有大功特免死杖
一百五十除名久之復起為勸農副使
贊曰宗翰内能謀國外能謀敵决䇿制勝有古名將之
風臨潢既捷諸將皆有怠忽之心而請伐不已越千里
以襲遼王諸將皆有畏顧之心而請期不已觀其欲置
江淮專事陜服當時無有能識其意者甫息干戈歛袵
歸朝以定熙宗之位精誠之發孰可掩哉
宗望本名斡喇布又作斡里雅布太祖次子也每從太
祖征伐常在左右都統杲已克中都宗翰在北安州獲
遼䕶衛實納埓知遼主在鴛鴦濼宗翰請襲之杲出青
嶺遼兵三百餘掠降人家資宗望曰若生致此輩可審
得遼主所在虛實遂與宗弼率百騎進騎多罷乏獨與
馬和尚逐頁嚕布呼伊勒希等留一騎趣後軍即馳擊
敗之生擒五人因審遼主尚在鴛鴦濼未去無疑也於
是進兵宗翰倍道兼行追遼主于五院司不及羅索等
追之至白水濼遼主走隂山遼泰晉國王聶哷自立于
燕京新降州部人心不固杲使宗望請太祖臨軍宗望
至京師百官入賀上曰宗望與十餘騎經涉兵寇數千
里可嘉也上宴羣臣歡甚宗望奏曰今雲中新定諸路
遼兵尚數萬遼主尚在隂山天徳之間而聶哷自立于
燕京新降之民其心未定是以諸將望陛下幸軍中也
上曰懸軍逺伐授以成算豈能盡合機事朕以六月朔
啟行既次大濼西南杲使希尹奏請徙西南招討司諸
部于内地上顧謂羣臣曰徙諸部人當出何路宗望對
曰中京殘敝芻糧不給由上京為宜然新降之人遽爾
騷動未降者必皆疑懼勞師害人所失多矣上京謂臨
潢府也上迺下其議命軍帥度宜行之上聞遼主在大
魚濼自將精兵萬人襲之普嘉努宗望率兵四千為前
鋒晝夜兼行馬多乏追及遼主于石輦驛軍士至者才
千人遼軍餘二萬五千方治營壘普嘉努與諸將議伊
都曰我軍未集人馬疲劇未可戰宗望曰今追及遼主
而不亟戰日入而遯則無及遂戰短兵接遼兵圍之數
重士皆殊死戰遼主謂宗望兵少必敗遂與嬪御皆自
高阜下平地觀戰伊都示諸將曰此遼主麾蓋也若萃
而薄之可以得志騎兵馳赴之遼主望見大驚即遯去
遼兵遂潰宗望等還上曰遼主去不逺亟追之宗望以
騎兵千餘追之普嘉努為後繼太祖已定燕京斡魯為
都統宗望副之襲遼主于隂山青塜之間宗望羅索尼
楚赫以三千軍分路襲之將至青塜遇泥濘衆不能進
宗望與當堪四騎以䋲繫遼都統林牙達實使為鄉導
直至遼主營時遼主往應州其嬪御請女見敵兵奄至
驚駭欲奔命騎下執之有頃後軍至遼太叔呼拉哈妃
國王聶哷次妃遼漢夫人并其子秦王許王女古裕伊
林斡里延大額頁次額頁趙王妃斡里延招討達魯詳
衮魯爾錦節度使伯特實古爾皆䧏凡得車萬餘乘惟寕
王雅里及其長女乘軍亂亡去羅索尼楚赫獲其左右
輿帳進至索勒敏為書以招遼主遼主自金城來知其
族屬皆見俘率兵五千餘决戰宗望以千兵擊敗之遼
主相去百步遯去獲其于趙王實納埓及傳國璽追二
十餘里盡得其從馬而卓哩特黙哈布爾布達别獲牧
馬萬四千匹車八千乘及獻傳國璽于行在太祖曰此
羣臣之功也遂寘璽于懐中東面恭謝天地乃大録諸
帥功加賞焉遼主乃使穆隆阿特免鈕金印請降宗望
受之視其文乃元帥燕國王之印也宗望復以書招之
諭以石晉北遷事遂使使諭夏國示以和好所以沮疑
其救遼之心也宗望趨天德遼耶律慎思降及候人烏
含回皆言夏國迎䕶遼主渡大河矣宗望乃傳檄夏國
曰果欲附我當如前諭執送遼主若猶疑貳恐有後悔
及遼秦王等以俘見太祖太祖嘉宗望功乃以遼蜀國
公主伊林賜之棟摩與張覺載大敗於兎耳山上使宗
望問狀就以棟摩軍討張覺降瀕海郡縣遂與覺戰于
南京城東覺敗宵遯奔宋語在覺傳賦中人執覺父及
其二子來獻宗望殺之使以詔書宣諭城中張敦固等
出降使使與敦固俱入城收兵仗城中人殺使者立敦
固為都統刧府庫括居民乘城拒守太宗賞破張覺功
及有功將士各有差初張覺奔走入于燕京宗望責宋
人納叛人且徴軍糧乆不聞問宗望欲移書督之請空
名宣頭千道增信牌安撫新降之民詔以新附長吏職
員仍舊已命諸路轉輸軍糧勿督於宋給銀牌十空名
宣頭五十道及遷潤來隰四州人徙于瀋州者俟畢農
各復其業乃詔咸州輸粟宗壁軍張敦固以兵八千分
四陳出戰大敗宗望再三開諭敦固等曰屢嘗拒戰不
敢遽降宗望許其望闕遥拜敦固乃開其一門宗望使
棟摩奏其事乃下詔赦南京官民大小罪皆釋之官職
如舊别勑有司輕徭賦勸稼穡疆場之事一决於宗望
又曰議索張覺及逋亡户口於宋聞比嵗不登若如舊
徵歛恐民匱乏度其糧數賦之射糧軍願為民者使復
田里小大之事闗白軍帥無得專達朝廷詔宗望曰選
黝賢及有民望者為南京留守及諸闕員仍具姓名官
階以聞是時遷潤來隰四州之民保山砦者甚衆宗望
乞選良吏招撫上從之上召宗望赴闕而棟摩克南京
兵執偽都統張敦固殺之南京平赴京師於是宗翰請
無割山西地與宋斡魯亦言之棟摩論奏宋渝盟有驗
不可不備及宗望還軍上曰徴嵗幣於宋以銀二十萬
兩絹三十萬匹分賜爾及六部東京諸軍宗望至軍
宋兵三千自海道來破九寨殺馬城縣咸將節度使圖
爾噶取其銀牌兵將及馬而去宗望索户口宋人弗遣
且聞童貫郭藥師治軍燕山宗望奏請伐宗曰苟不先
之恐為後患宗翰亦以為言故伐宋之䇿宗望實啟之
宗望為南京路都統棟摩副之自燕山路伐宋宗望奏
曰棟摩於臣為叔父請以棟摩為都統臣監戰事上從
之以宗望監棟摩劉彦宗兩軍戰事宗望至三河破郭
藥師兵四萬五千于白河布希敗宋兵三千于古北口
郭藥師降遂取燕山府盡收其軍實馬萬匹甲胄五萬
兵七萬州縣悉平宋中山戍將王彦劉璧率兵二千來
降芬徹勝額以三百騎遇中山三萬人於阨隘之地力
戰死之珠爾蘇呼爾哈軍繼至殺二萬餘人宗望破宋
真定兵五千人遂克信德府次邯鄲宋李鄴請修舊好
宗望留軍中不遣自郭藥師降益知宋之虚實宗望請
以為燕京留守及董才降益知宋之地理宗望請任以
軍事太宗俱賜姓完顔氏皆給以金牌四年正月己巳
諸軍渡河取滑州使吳孝民入汴以詔書問納平州張
覺事令執送童貫譚稹詹度以黄河為界納質奉貢癸
酉諸軍圍汴宋少帝請為伯姪國効質納地增嵗幣請
和遂割太原中山河間三鎮書用伯姪禮以康王構太
宰張邦昌為質沈晦以誓書三鎮地圖至軍中嵗幣割
地一依定約語在宋事中二月丁酉朔與宋平退軍孟
陽是夜姚平仲兵四十萬來襲候騎覺之分遣諸將迎
擊大破平仲軍復進攻汴城問舉兵之狀少帝大恐使
宇文虚中來辨曰初不知其事且將加罪其人宗望輟
弗攻改肅王樞為質康王構遣歸師還河北兩鎮不下
遂分兵討之宗望罷常勝軍給還燕人田業命將士分
屯安肅雄霸廣信之境宗望還山西未幾為右副元帥
有功將士遷賞有差頃之宋少帝以書誘伊都蕭仲恭
獻其書詔復伐宋八月宗望㑹諸將發自保州耶律鐸
破敵兵三萬於雄州殺萬餘人納延敗宋軍七千于中
山高陸董才破宋兵三千於廣信宋种師閔軍四萬人
駐井陘宗望大破之遂取天威軍東還遂克真定執知
府李邈得户三萬降五縣遂自真定趨汴十一月戊辰
宗望至河上降魏縣諸軍渡河留諸將分出大名之境
降臨河縣至大名縣德清開德府皆克之阿里庫以
騎兵三千先趨汴破宋軍六千于路取胙城抵汴城下
覆宋兵千人擒數將宗望至汴分遣諸將遏宋援兵璸
都納延薩喇達實連破宋援兵閏月壬辰朔宋兵一萬
自汴城來戰宗望選勁勇五千使當堪呼嚕楚古爾蘇
擊敗之癸巳宗翰自太原㑹軍于汴丙辰克汴州辛酉
宋少帝詣軍前十二月發亥宋帝奉表降上使朂就軍
中勞賜宗翰宗望使皆執其手以勞之四月以宋二主
及其宗族四百七十餘人及珪璋寶印衮冕車輅祭器
大樂靈臺圖書與大軍北還宗望乃分請將鎮守河北
董才䧏廣信軍及旁近縣鎮宗望乃西上涼陘詔宗望
曰自河之北今既分畫重念其民見城邑有被殘者遂
阻命堅守其申諭招輯安全之儻堅執不移自當致討
若諸軍敢利於俘掠輙肆毀蕩者當底於罰是月宗望
薨天會十三年封魏王皇統三年進許國王又徙封晉
國王天德三年贈太師加遼燕國王配享太宗廟廷正
隆二年例降封大定三年改封宋王諡桓肅子齊文京
初遼帝之奔隂山也遼節度使和尚與林牙瑪格男慎
思俱被擒都統杲使阿林䕶送德哷台和尚伊勒希等
入京師徳哷台道亡太祖誅阿林和尚弟道温為興中
尹太祖使滿都布以兵千人與和尚往招之和尚欲亡
去不克至與中城下以矢繫書射城中教道温毋降事
泄滿都布責之曰汝何反覆如此對曰以忠報國何反
覆之有雖死不恨乃殺之既而宗望軍遇遼都統伯特
等道温在其中相與隔水而語宗望承制招之伯特唯
諾無降意宗望謂道温曰汝兄和尚因戰而獲未嘗加
罪後以叛誅能無痛悼道温曰吾兄辱於見獲榮於死
國宗望顧馬和尚曰能為我取此乎對曰能遂以所部
渡水擊敗其衆直趨道温射中其臂獲而殺之
齊本名舒蘇長身美髯天眷三年以宗室子授鎮國上
將軍皇統元年遷光禄大夫正隆六年遷銀青榮禄大
夫大定初遷特進加安武軍節度使留京師奉朝請齊
以近屬上所寵遇而性庸質無材能大定三年罷節度
官給隨朝三品俸累官特進卒弟文弟京皆以謀反誅
世宗盡以其家財産與齊之子耀珠詔齊妻曰汝等皆
當縁坐有至大辟及流竄者朕念宋王故置而不問且
以其家産賜汝子宜悉朕意十五年上召英王爽謂曰
卿於諸公主女子中為耀珠擇婚其禮幣命有司給之
俄襲叔父京山東西路特黙齊明安
文本名呼喇皇統間授世襲穆昆加奉國上將軍居中
京海陵簒立賜錢二萬貫是時左淵為中京轉運使市
中有穢術强謙者文興淵皆與之游海陵還中京聞之
召强謙詰問窮竟本末既而殺之于市責譲文淵貞元
元年除秘書坐與靈壽縣主阿里庫有姦杖二百除名
俄復為秘書監封王正隆例封鄖國公以䘮去官起復
翰林學士承㫖同判大宗正事昌武庫節度使大定初
改武定軍留京師奉朝請三年賜上常御絛服佩刀而
遣之謂文曰朕無兄弟見卿行外郡惻然傷懷卿頗自
放宜加檢束除廣寧尹召為判大宗正事封英王是時
弟京得罪上謂文曰朕待京不薄乃包藏禍心圖不軌
不忍刑及骨肉遂從輕典卿亦驕縱無度宋王有社稷
功武靈封太祖諸孫為王卿獨不封朕即位封卿兄弟
為王自今懲咎悔過赤心事朕無患朕不知也除真定
尹賜以衣帶改火名尹微封荆王文到大名多取明安
穆昆良馬或以駑馬易之買民物與價不盡其真尋常
占役弓手四十餘人詭納税草十六萬束公用闕取民
錢一萬九千餘貫坐是奪爵降德州防禦使僚佐皆坐
不矯正解職監察御史董師中按文事失糾察己除尚
書省都事降沁南軍節度副使詔曰自今長官不法僚
佐不矯正又不言上並嚴行懲斷文既失職居常怏怏
日與家奴舒穆嚕和卓和爾察為怨言和卓揣知其意
因言南京路明安阿古和卓穆昆伯哩尼楚赫與大王
厚善果欲舉大事彼皆願從文信其言乃召日者康洪
占休咎宻以謀告洪洪言來嵗甚吉文厚謝洪使家僮
綱格等往南京以書幣遺阿古等綱格問和卓何以知
阿古等必從和卓曰阿古等與大王善以此意其必從
耳綱嘠到南京見阿古等不言其本來之事及還紿文
曰阿古從大王矣文乃造兵伏使家奴斡勒達畫陣圖
家奴重喜請河北東路上變府遣總管判官伯特馳往
德州捕文伯特至德州日已晚㑹文出獵召防禦判官
綽鄂謀就獵所執之綽鄂言文兵衛甚衆且暮夜明日
文生日可就㑹上執之伯特乃止是夜文知本府使至
意其事覺乃與和卓和爾察等俱亡去河間府使奏文
亊詔遣右司郎中赫舍哩扎克丹翰林修撰阿布哈額
哩頁往德州鞫問上聞文亡命謂宰臣曰海陵剪滅宗
室殆盡朕念太祖孫存者無幾人曲為寛假而文曾不
知幸尚懷異圖何狂悖如此上恐文乆不獲詿誤者多
督所在捕之詔募獲文者遷官五階賜錢三千貫文以
大定十二年九月事覺亡命凡四月至十二月被獲伏
誅康洪論死餘皆坐如律詔釋其妻珠爾蘇埒伯特綽
鄂不即捕致文亡去伯特杖二百除名綽鄂杖一百削
兩階詔曰德州防禦使文北京曹貴鄜州李方皆因術
士妄談䘵命䧟于大戮凡術士多務苟得肆為異説自
今宗室宗女有屬籍者及官職三品者除占問嫁娶修
造葬事不得推算相命違者徒二年重者從重上以文
家財産賜其故兄特進齊之子耀珠並以西京留守京
沒入家産賜之
京本名呼嚕以宗室子累遷特進天德二年除翰林學
士承㫖無修國史加開府儀同三司遷工部尚書改禮
部兵部判大宗正亊封曹王除河間尹正隆二年例封
瀋國公北京留守以䘮去官起復益都尹六年坐違制
立春日與圖克坦貞飲酒降灤州刺史俄改綘陽軍節
度使海陵遣䕶衛呼嚕往綘州殺之京由間道走入汾
州境得免世宗即位來見于桃花塢復判大宗正事封
壽王二年正月戊辰朔日食伐鼓用幣上不視朝減膳
撤樂詔京代拜行禮世宗懲創海陵疎忌宗室加禮京
兄弟情若同生謂京等曰朕每見天象變異輙思政事
之闕寤寐自貴不遑凡事必審思而後行猶懼獨見未
能盡善每令羣臣集議庶幾無過舉也是時伐宋未罷
兵用度不足百官未給全俸京家人數百口財用少上
聞之賜金一百五十兩重綵百端絹五百匹改西京留
守賜佩刀廐馬京到西京京妻嘗召日者孫邦榮推京
禄命邦榮言留守官至太師爵封王京問此上更無否
邦榮曰止於此京曰若止於此所官何為而邦榮察其意
乃詐為圖䜟作詩中有呼嚕為之語以獻於京京曰後
誠如此乎遂受其詩再使卜之邦榮稱所得卦有獨權
之兆京復使邦榮推世宗當生年月家人孫小哥妄作
謡言狂惑京如邦榮指京信之京妻公尋具知其事大
定五年三月孫邦榮上變詔刑部侍郎高德基户部員
外郎完顔烏肯徹往鞫之京等皆欵伏獄成還奏上曰
海陵無道使光英在朕亦保全之况京等哉於是京夫
婦特免死杖一百除名嵐州樓煩縣安置以奴婢百口
自隨官給上田遣烏肯微劉珫宣諭京詔曰朕與汝皆
太祖之孫海陵失道翦滅宗支朕念兄弟無幾於汝尤
為親愛汝亦自知之何為而懷此心朕念骨肉不忍盡
法汝若尚不思過朕雖不加誅天地豈能容汝也十年
四月詔于樓煩縣為京作第一區月給節度廪俸十二
年兄德州防禦使文謀反上問皇太子趙王永中及宰
臣曰京謀不軌朕特免死今復當縁生如何宰臣或言
京圖逆今不除之恐為後患上曰天下大器歸於有德
海陵失道朕乃得之但務修德餘何足慮太子曰誠如
聖訓乃遣使宣諭京詔曰卿兄文舊封國公不任職事
朕進封王爵委以大藩頃在大名以贓得罪止削左遷
不知恩幸乃蓄怨心謀不軌罪及兄弟朕念宋王皆免
縁坐文之家産應沒入者盡與卿兄子耀珠卿宜悉此
意二十年十一月上問宰臣曰京之罪始於其妻妾卜
休咎太祖諸孫存者無幾朕欲召置左右不使任職但
廪給之卿等以為何如皆曰置之近宻臣等以為非宜
上曰朕若修德何必豫懷疑忌久之上復欲召京宰臣
曰京不赦之罪也赦之已為至幸矣豈可復上黙良乆
乃止
贊曰宗望啟行平州戰勝白河席卷而南風行電舉兵
無留難再閲月而汴京圍矣所謂敵不能與校者耶既
取信德留兵守之以為後距此豈輕者耶管子曰徑於
絶地攻於恃固獨出獨入而莫之能止其宗望之謂乎
　
　
　
　
　
　
　
　
　
　
　
　金史卷七十四
