
御批歴代通鑑輯覽卷五十一
唐
太宗文武皇帝
(丁/酉)貞觀十一年春正月以吳王恪(帝次/子)等為諸州都督
　諸王將之官土賜書戒敕且曰吾欲遺汝珍玩恐益
　驕奢不如得此一言耳(恪督安州數出畋獵頗損居/人侍御史栁範彈奏恪坐免)
　(官後褚遂良言皇子興州者多幼稚未知從政不若/留京師教以經術俟其長而遣之上以為然  安州)
　(注見前栁範解人褚/遂良字登善亮之子)
制釋奠以孔子為先聖
　舊制釋奠於太學以周公為先聖孔子配饗至是房
　元齡等建議以孔子為先聖顔囘配饗詔從之
定律令
　房元齡等先受詔定律令凡定律五百條立刑名二
　十等比隋律減大辟九十二條減流入徒者七十一
　條削煩去蠧變重為輕者不可勝紀又定令一千五
　百九十餘條刪武徳以來敕格定留七百條至是頒
　行之(自張藴古之死法官以出罪為戒時有失入者/又不加罪上嘗問大理卿劉徳威曰近日刑網)
　(稍密何也對曰此在主上不在羣臣律文失入減三/等失出減五等今乃失入無辜失出獲罪是以史各)
　(自免競就深文陛下倘一斷以律則此風立變矣/上悦從之由是斷獄平允  劉徳威徐州彭城人)
二月豫為山陵終制
　上以漢世豫作山陵免子孫倉卒勞費又志在儉葬
　恐子孫從俗奢靡自為終制因山為陵容棺而已
幸洛陽宫
　上至顯仁宫(隋書地理志夀安有顯仁宫壽/安故城在今河南府宜陽縣)官吏以
　闕儲偫被譴魏徵諫曰陛下以儲偫譴官吏臣恐乘
　風相扇異日民不聊生殆非行幸之本意也昔煬帝
　諷郡縣獻食視其豊儉以為賞罰故海内叛之此陛
　下所親見奈何欲效之乎上驚曰非公不聞此言因
　謂長孫無忌等曰朕昔過此買飯而食僦舍而宿今
　供頓如此豈得猶嫌不足乎至洛陽宫西苑泛積翠
　池顧謂侍臣曰煬帝作此宫苑結怨於民今悉為我
　有正由宇文述虞世基之徒内為謟諛外蔽聰眀故
　也可不戒哉
三月丙戌朔日食
詔行新禮
　房元齡魏徵所定凡百三十八篇
以王珪為魏王泰師
　上謂泰曰汝事珪當如事我泰見珪輙先拜珪亦以
　師道自居(珪子敬直尚南平公主先是公主下嫁皆/不以婦禮事舅姑珪曰主上欽明動循禮)
　(法吾受公主謁見豈為身榮所以成國家之美耳乃/與其妻就席坐令公主執笲行盥饋之禮是後公主)
　(始行婦禮手笲音煩竹器以盛棗栗腏/修盥饋沃  而進食於舅姑其禮如是)
夏六月以荆王元景(帝之/弟)長孫無忌等為諸州刺史子
孫世襲
秋七月穀洛溢詔百官極言過失
　大雨穀洛溢入洛陽宫壞官寺民居溺死者六千餘
　人詔水所毁宫少加修繕纔令可居廢明徳宫元圃
　院以其材給遭水者令百官上封事極言過失(侍御/史馬)
　(周上疏以為三代及漢歴年多者八百少者不減四/百良以恩結人心人不能忘故也自是以降多者六)
　(十年少者纔二十餘年皆無恩於人本根不固故也/今之户口不及隋之仆一而給役者兄去弟還道路)
　(相繼營繕不休器服華侈陛下少居民間知民疾苦/尚復如此况皇太子生長深宫不更外事萬嵗之後)
　(固聖慮所當憂也臣觀自古百姓愁怨國未有不亡/者人主當修之於可修之時不可悔之於既失之後)
　(貞觀之初天下饑歉斗米直匹絹而百姓不怨者知/陛下憂念不忘故也今比年豐穰匹絹得粟十餘斛)
　(而百姓怨咨者知陛下不復念之多營不急之務故/也自古以來國之興亡不以蓄積多少在於百姓苦)
　(樂且以近事驗之隋貯洛口倉而李密因之東都積/布帛而世充資之西京府庫亦為國家之用至今未)
　(盡夫蓄積固不可無要當人有餘力然後收之不可/彊斂以資敵寇也夫儉以息人貞觀之初陛下所親)
　(行也豈今日而難之乎欲為長久之計但如貞觀之/初則天下幸甚又陛下寵遇諸王過厚亦不可不深)
　(思也魏武帝愛陳思王及文帝即位遂遭囚禁然則/武帝愛之適所以苦之也又百姓所以治安惟在刺)
　(史縣令今重内官而輕州縣刺史多用武臣或京官/不稱職始補外任邊逺之處用人更輕所以百姓未)
　(安殆由於此疏奏上稱善久之謂侍臣曰刺史朕當/自選縣令宜詔京官五品以上各舉一人朕魏徵上)
　(疏曰人主善始者多克終者寡豈取之易而守之難/乎蓋以殷憂則竭誠以盡下安逸則驕恣而輕物盡)
　(下則胡越同心輕物則六親離徳雖震之以威怒亦/皆貎從而心不服故也人主誠能見可欲則思知足)
　(將興繕則思知止處髙危則思謙降臨滿盈則思抑/損遇逸樂則思撙節在晏安則思後患防壅蔽則思)
　(延納疾讒邪則思正已行爵賞則思因喜而僭施刑/罰則思因怒而濫兼是十思而選賢任能則可以無)
　(為而治矣於又曰陛下欲善之志不及於昔時聞過/必改少虧  曩日譴罰積多威怒微厲乃知貴不期)
　(驕富不期侈非虚言也在昔隋之未亂也自謂必無/亂其未亡也自謂必無亡故賦役無窮征伐不息以)
　(致禍將及身而尚未之寤也夫鑒形莫如止水鑒敗/莫如亡國伏願取鑒於隋去奢從約親忠逺佞以今)
　(之無事行昔之恭儉則盡善盡美矣夫取之實難守/之甚易陛下能得其所難豈不能保其所易乎  又)
　(曰今立政致治必委之君子事有得失或訪之小人/其待君子也敬而疏遇小人也輕而狎狎則言無不)
　(盡疎則情不上通夫中智之人豈無小慧然才非經/國慮不及逺雖竭力盡誠猶未免有敗况内懷姦宄)
　(其禍豈不深乎夫雖君子不能無小過茍不害於正/道斯可畧矣陛下誠能慎選君子以禮信用之何憂)
　(不治不然危亡之期未可保也上賜手詔褒羙/曰得公之諫朕知過矣當置之几案以比弦韋)
冬十月以武氏為才人(劉友益曰書/此謹亂始也)
　故荆州都督武士彠女年十四上聞其美召入後宫
(戊/戌)十二年春正月頒氏族志
　上命吏部尚書高士亷等徧貴天下譜諜質諸史籍
　考其真偽分為九等(先是山東人士崔盧李鄭諸族/自矜地望凡為婚姻必多貴財)
　(帛或捨其鄉里而妄稱名族或兄弟齊列而更以妻/族相陵上惡之故命士亷等考定甲乙士亷等以黄)
　(門侍郎崔民幹為第一上曰漢髙祖與蕭曹樊灌皆/起布衣至今推仰以為英賢豈在世禄乎髙氏偏據)
　(山東梁陳辟在江南雖有人物蓋何足言况其子孫/衰替而猶卬然以門第自負販鬻松檟無復亷耻不)
　(知世人何為貴之今三品以上皆以徳行勲勞文學/致位貴顯彼衰世舊門何足慕哉今欲釐正訛謬捨)
　(名取實而卿曹猶以民幹為第一是輕我官爵而狥/流俗之情也乃更命刋定専以今朝品秩為髙下)
　皇族為首外戚次之崔盧李鄭諸族又次之凡二百
　九十三姓千六百五十一家頒於天下
二月帝發洛陽觀砥柱祠禹廟遂至蒲州
　蒲州刺史趙元楷飾樓觀盛儲偫上怒曰此乃亡隋
　之弊俗也
贈隋堯君素為蒲州刺史(君素守河/東事具前)
　詔曰隋故鷹擊郎將堯君素雖桀犬吠堯有乖倒戈
　之志而疾風勁草實表歳寒之心可贈蒲州刺史
閏月庚辰朔日食
帝還宫
三月宴五品以上於東宫(時以皇孫生/故宴於東宫)
　上曰貞觀之前從朕經營天下元齡之功也貞觀以
　來繩愆紏謬魏徵之功也皆賜之佩刀(上謂徵曰朕/政事何如往)
　(年對曰威徳所加比往年則逺矣人心恱服則不逮/也上曰何也對曰陛下往以未治為憂故日新今以)
　(既治為安故不逮上曰今日所為亦何以異於往年/邪對曰陛下初年恐人不諫常導之使言中間恱而)
　(從之今則勉强從之而猶有難色也上曰其事可得/聞歟對曰陛下昔欲殺元律師孫伏伽以為法不當)
　(死陛下賜以蘭陵公主園直百萬或云太厚陛下云/朕即位以來未有諫者故賞之此導之使言也司户)
　(柳雄妄訴隋資陛下欲誺之納戴冑之諫而止是恱/而從之也近皇甫徳參上書諫修洛陽宫陛下恚之)
　(雖以臣言而罷勉從之也上曰/非公不能及此人苦不自知耳)
夏五月永興公虞世南卒(諡文/懿)
　世南外和柔而内忠直上嘗稱世南有五絶一徳行
　二忠直三博學四文辭五書翰(世南嘗獻聖徳論上/賜詔曰卿論朕太髙)
　(朕何敢當然卿適覩其始未覩其終若朕能慎/終如始則此論可傳不然恐徒使後世笑卿也)
冬十一月置屯營飛騎
　初置左右屯營飛騎於元武門以諸將軍領之又簡
　飛騎才力驍健善騎射者號百騎以從遊幸
十二月以馬周為中書舍人
　周有機辯岑文本常稱馬君論事援引事類揚㩁古
　今舉要刪煩㑹文切理一字不可增減聽之靡靡令
　人忘倦
以霍王元軌(帝之/弟)為徐州刺史
　元軌好讀書恭謹自守舉措不妄與處士劉元平為
　布衣交人問元平王所長元平曰無長問者怪之元
　平曰人有所短乃見所長至於霍王無所短何以稱
　其長哉
西突厥乙毘咄陸可汗立
　初西突厥咥利失可汗(前咄陸可汗之弟先是統葉/䕶諸父莫賀咄殺統葉䕶而)
　(自立為屈利俟毘可汗國人不附立統葉䕶之子咥/力特勒為乙毘鉢羅肆葉䕶可汗已而俟毘為莫賀)
　(設之子泥孰所殺肆葉䕶為國人所攻走死泥孰立/為咄陸可汗咄陸死弟同娥設立為沙鉢羅咥利失)
　(可/汗)分其國為十部每部酋長各賜一箭謂之十箭又
　分左右廂左廂號五咄陸置五大啜右廂號五弩失
　畢置五大俟斤通謂之十姓至是咥利失失衆心為
　其臣統吐屯所逐走焉耆尋復得其故地西部遂立
　欲谷設為乙毘咄陸可汗(先是統吐屯將立欲谷設/為可汗㑹統吐屯為人所)
　(殺欲谷設兵亦敗不果/立已而西部竟立之)中分其地以伊列水(亦曰伊/麗水即)
　(今伊犁河/在伊犁地)為界水以西屬乙毘咄陸以東屬咥利失
　(已而咥利失之臣俟利發與乙毘咄陸通謀為亂咥/利失窮蹙死其弟子沙鉢羅葉䕶可汗立謂之南庭)
　(乙毘咄陸/為北庭)
(己/亥)十三年春正月加房元齡太子少師
　元齡為太子少師太子欲拜之元齡不敢謁見而歸
　時人羙其有讓(先是中書侍郎岑文本以穀洛水溢/上書畧言開撥亂之業其功既難守)
　(已成之基其道不易故居安思危所以定其業也有/始有卒所以崇其基也上深嘉之及是上問侍臣創)
　(業與守成孰難元齡曰草昧之初與羣雄並起角力/而後臣之創業難矣魏徵曰自古帝王莫不得之於)
　(艱難失之於安逸守成難矣上曰元齡與吾共取天/下出百死得一生故知創業之難徵與吾共安天下)
　(常恐驕奢生於富貴禍亂生於所忽故知守成之難/然創業之難既已往矣守成之難方當與諸公慎之)
　(元齡等拜曰陛下之/言及此四海之福也)
永寧公王珪卒(諡曰/懿)
　珪性寛裕自奉養甚薄於令三品以上當立家廟珪
　祭於寢為法司所劾上不問命有司為之立廟以愧
　之
二月以尉遲敬徳為鄜州(元魏置今/隸陜西)都督
　上嘗謂敬徳曰人或言卿反何也對曰臣從陛下征
　伐四方身經百戰今之存者皆鋒鏑之餘也天下已
　定乃更疑臣反乎因解衣投地出其瘢痍上流涕而
　撫之(上又嘗謂敬徳曰朕欲以女妻卿何如敬徳謝/曰臣妻雖陋相與共貧賤久矣臣雖不學聞古)
　(人富不易妻此非/臣所願也乃止)
詔内職有闕選良家有才行者充
　尚書奏近世掖庭之選或微賤之族禮訓蔑聞或刑
　戮之家憂怨所積請自今後宫及東宫内職有闕皆
　選良家有才行者以禮聘其沒官口賤人不得補用
　上從之
詔停襲封刺史
　上既詔宗室功臣襲封刺史于志寧以為古今事殊
　恐非久安之道上疏爭之馬周亦言堯舜之父猶有
　朱均之子倘有孩童嗣職萬一驕愚兆庶被殃國家
　受敗正欲絶之也則子文之治猶在(楚莊王事/詳具前)正欲
　留之也則欒黶之惡已彰(晉士鞅語/亦見前)與其毒害於見
　存之百姓寧使割恩於己亡之一臣矣然則向所謂
　愛之者適所以傷之也㑹長孫無忌等皆不願之國
　上表固讓乃詔停之
夏五月旱詔五品以上言事
　魏徵上疏言陛下志業比貞觀之初漸不克終者有
　十謹用條陳裨萬分一(初清浄寡欲化及荒外今萬/里遣使訪求怪珍一漸也初)
　(䕶民如子不輕營為今寖奢肆輕用民力二漸也初/役已以利物今縦欲以勞人雖憂人之言不絶於口)
　(而樂身之事實切於心三漸也初親君子逺小人今/重君子也恭而逺之輕小人也狎而近之近之莫見)
　(其非逺之莫見其是四漸也初不貴異物不作無益/今難得之貨雜然並進玩好之物無時而息五漸也)
　(初求士如渇今由心好惡讒佞得行守道疏間六漸/也初高居深拱無田獵畢弋之好今晨出夕返馳騁)
　(為樂七漸也初遇下有禮羣情上達今詰責細過忠/款不申八漸也初孜孜治道常若不足今長傲縱欲)
　(無事興兵九漸也初頻年霜旱撫寧户口死不擕貳/今徭役勞弊百姓之心恐不能如前帖泰十漸也)
　疏奏上深奬嘆報云已列諸屏障朝夕瞻仰仍録付
　史官
秋七月立李思摩(頡利/族人)為突厥可汗
　先是突厥結社率(突利/之弟)作亂伏誅(結社率入朝為中/郎將久不進秩會)
　(上幸九成宫結社率隂結種人夜/犯御營折衝孫武開帥衆擊斬之)於是言事者多云
　突厥留河南不便上乃賜懷化郡王阿史那思摩姓
　李氏立以為泥孰俟利苾可汗賜之鼔纛使帥其種
　落還舊部(突厥咸憚薛延陁不肯出塞上賜薛延陁/璽書諭令各守土疆無或踰分薛延陁奉)
　(詔於是遣思摩帥所部建牙於河北命趙郡王孝恭/等齎冊書立之上謂侍臣曰中國根幹也四夷枝葉)
　(也割根幹以奉枝葉木安得滋/榮朕不用魏徵言㡬致狼狽)
八月辛未朔日食
冬十一月以楊師道(字景猷隋/觀王雄子)為中書令劉洎為黄門
侍郎參知政事(劉友益曰參知/政事之名始此)
十二月以侯君集為交河大總管將兵擊髙昌
　初高昌王麴文泰多遏絶西域朝貢及拘留中國人
　詔令入朝又不至與西突厥共擊破焉耆焉耆訴之
　上遣使問狀文泰曰鷹飛於天雉伏于蒿猫遊于堂
　鼠噍于穴各得其所豈不能自生邪上怒欲發兵擊
　之薛延陁可汗遣使請為鄉導上猶冀文泰悔過復
　下璽書以示禍福徵之入朝文泰竟稱疾不至至是
　乃遣君集及薛萬均將兵擊之
太史令傅奕卒
　初上嘗謂奕曰佛教元妙可師卿何獨不悟其理對
　曰佛書乃中國邪僻之人竊取莊老元談飾以妖幻
　之語用欺愚俗無益於民有害於國臣非不悟鄙不
　學也上頗然之及是年八十五卒臨終戒其子無得
　學佛書又集魏晉以來駁佛教者為高識傳行於世
　(奕精究術數之書而終不之信有僧自西域來能咒/人使立死復咒即生上試之驗以告奕奕曰此邪術)
　(也臣聞邪不干正請使咒臣必不能行上命僧咒奕/奕初無所覺須臾僧忽僵仆遂不復蘇又有婆羅門)
　(僧言得佛齒所擊輙碎長安士女輻輳如市奕謂子/曰吾聞有金剛石者性至堅物莫能傷惟羚羊角能)
　(破之汝往試焉其子如言/叩之應手而碎觀者乃止)
(庚/子)十四年春二月詣國子監
　上幸國子監觀釋奠命祭酒孔頴達講孝經賜諸生
　帛有差(是時上大徵天下名儒為學官數幸國子監/使之講論學生能眀一大經以上皆得補官)
　(增築學舍千二百間增學生滿三千二百六十員自/屯營飛騎亦給博士使授以經有能通經者聽得貢)
　(舉於是四方學者雲集京師乃至高麗百濟新羅高/昌吐蕃諸酋長亦遣子弟請入國學升講筵者至八)
　(千餘人上以師說多門章句繁雜命頴達與諸儒定/五經疏謂之正義令學者習之  大經唐取士以禮)
　(記春秋左氏傳為大經詩儀禮周禮為中經易尚書/公羊穀梁為小經百濟國名馬韓之屬其先以百家)
　(濟故號焉今為朝鮮國/全羅道新羅注見前)
三月流鬼國(杜佑曰在/北海之北)入貢
　流鬼去京師萬五千里重三譯而至上以其使者余
　(孫愐曰視/遮反姓也)志為騎都尉
夏五月侯君集滅髙昌以其地為西州(唐西州交河郡/治前庭即漢車)
(師前王庭也/注已見前)
　高昌王文泰聞唐兵起謂其國人曰唐去我七千里
　而沙磧(即瀚/海也)居二千里地無水草寒風如刀熱風如
　燒安能致大軍乎及聞唐兵臨磧石憂懼發疾卒子
　智盛立刻日將葬諸將請襲之侯君集曰天子以髙
　昌無禮故使吾討之今襲人於墟墓之間非問罪之
　師也於是鼓行而進詰朝攻之及午而克智盛出降
　(高昌麴氏自嘉至智盛凡/五世百三十四年而滅)君集分兵畧地下其二十
　二城户八千四十六上欲以高昌為州縣魏徵諫曰
　文泰有罪故王誅加之今罪人已死其子又服宜撫
　其百姓存其社稷復立其子則威徳被於遐荒四夷
　皆悅服矣若以為州縣當復遣兵鎮守勞費不貲死
　亡相繼而陛下終不得髙昌撮粟尺帛以佐中國所
　謂散有用以事無用也上不從以其地為西州置安
　西都䕶府於是唐地東極於海西至焉耆南盡林邑
　北抵大漠皆為州縣凡東西九千五百一十里南北
　一萬九百一十八里(君集之破高昌也私其珍寳將/士競為竊盗為有司所劾詔下)
　(君集等獄岑文本上疏曰命將出征茍能克敵雖貪/可賞若其敗績雖亷可誅漢之李廣利隋之韓擒虎)
　(皆負罪譴卒受封賞今君集等雖自詿羅網願錄其/微勞忘其大過則法雖屈而徳彌顯矣上乃釋之)
以劉仁軌(字正則汴/州尉氏人)為櫟陽丞
　初陳倉折衝都尉魯寧坐事繫獄自恃高班慢罵陳
　倉尉劉仁軌仁軌杖殺之州司以聞上怒追至長安
　將面詰而斬之仁軌曰魯寧對臣百姓辱臣如此臣
　實忿而殺之辭色自若魏徵侍側曰隋末百姓彊而
　陵官吏多如魯寜之比隋以是亡上乃擢仁軌為櫟
　陽丞(上將幸司州校獵仁軌上言大稔未穫使農民/供獵事治道葺橋動費一二萬工願少停旬日)
　(則公私俱濟矣上賜/蠒書嘉納遷新安令)
冬十一月詔李淳風考定戊寅厯
　時戊寅厯以癸亥為十一月朔李淳風表稱古厯分
　日起於子半今嵗甲子朔冬至而傅仁均減餘稍多
　子初為朔遂差三刻用乖天正請更加考定從之
詔更定服制
　禮官奏請加髙祖父母服齊衰五月嫡子婦服期嫂
　叔弟妻夫兄舅皆服小功從之
以太常卿韋挺為封禪使
　先是羣臣再請封禪上命秘書監顔師古議其禮房
　元齡裁定之(事在十/一年)至是百官復請故有是命(明年/四月)
　(詔將有事於泰山㑹星孛太/微褚遂良以東封為言乃罷)
(辛/丑)十五年春正月以文成公主(宗室/女)嫁吐蕃
　先是吐蕃贊普棄宗弄讚遣使奉表求婚上未之許
　弄讚遂帥衆二十萬進寇松州(唐置今四川/松潘衛是)上命侯
　君集擊敗之弄讚懼遣使謝罪因復請婚上許之(事/在)
　(十六/年)至是弄讚遣其大論(吐蕃國/相之稱)禄東贊獻黄金珍
　寳為聘(上嘉禄東贊善應對欲以琅邪公主外孫叚/氏妻之辭曰臣國中有婦父母所聘不可棄)
　(也且贊普未得謁公主陪臣何敢先娶/上益賢之然欲撫以厚恩竟不従其志)乃命江夏王
　道宗持節送文成公主於吐蕃贊普大喜慕中國衣
　服儀衛之美為公主别築城郭宫室而處之(其國人/皆以赭)
　(塗面公主惡之贊普禁之亦漸革其/猜暴之性遣其子弟入國學受詩書)
夏四月命太常博士吕才(博州清/平人)刋定隂陽雜書
　上以近世隂陽雜書訛偽尤多命太常博士吕才刋
　定上之才皆為之叙質以經史(其叙宅經曰近世巫/覡妄分五姓如張王)
　(為商武庾為羽以取諧韻至於以栁為宫以趙為角/又復不類或同出一姓分屬宫商或複姓數字莫辨)
　(徵羽此則事不稽古義理乖僻者也叙禄命曰禄命/之書多言或中人乃信之然長平坑卒未聞共犯三)
　(刑南陽貴士何必俱當六合今亦有同年同禄而貴/賤懸殊共命共胎而夭夀更異此皆禄命不險之著)
　(明者也其叙葬曰古者卜葬盖以朝市遷變泉石交/侵不可前知故謀之龜筮近代或選年月或相墓田)
　(以為窮達夭壽皆因卜葬所致按禮天子諸侯大夫/葬皆有月數是古人不擇年月也春秋九月丁巳葬)
　(定公雨不克葬戊午日昃乃克葬是不擇日也鄭中/葬簡公司墓之室當路毁之則朝而窆不毁則日)
　(而窆子産不毁是不擇時也古之葬者皆於國都之/北兆域有常處是不擇地也今以妖巫妄言遂於擗)
　(踊之際擇地選時以希富貴或云辰日不可哭泣遂/莞爾而對弔客或云同屬忌於臨壙遂吉服不送其)
　(親傷教敗禮莫斯為甚識者以為確論音五姓隂陽/家以五音配姓而定其方向如趙姓角  宜坐丙向)
　(寅之類三刑如寅刑已之/類六合如子與丑合之類)
起復于志寧為太子詹事
　詹事于志寧遭母喪起復舊職太子治宫室妨農功
　好鄭衛之樂寵昵宦官役使司馭不使分番私引突
　厥入宫志寧上書切諫太子大怒遣刺客張師政紇
　干承基殺之二人入其第見志寧寢處苫塊竟不忍
　殺
冬十一月以李世勣為兵部尚書
　并州長史李世勣在州十六年令行禁止民夷懷服
　上曰隋煬帝勞百姓築長城以備突厥卒無所益朕
　惟置李世勣於晉陽而邊塵不驚其為長城豈不壯
　哉因有是命
薛延陁攻突厥遣李世勣等將兵討破之
　薛延陁真珠可汗遣其子大度設發諸部兵二十萬
　擊突厥思摩不能禦帥部落入長城保朔州遣使告
　急詔遣李世勣等分道擊之(諸將辭行上戒之曰薛/延陁負其彊盛踰漠而)
　(南行數千里馬已疲痩見利不能速進不利不能速/退吾已敇思摩燒薙秋草彼糧糗日盡野無所獲卿)
　(等俟其將退與思摩/一時奮擊破之必矣)十二月世勣敗薛延陁於諾真
　水(胡三省注在雲/中古城西北)斬首三千餘級捕虜五萬餘人大
　度設脱身走值大雪人畜凍死者十八九世勣還軍
　定襄(薛延陁既敗遣使請婚上謂侍臣曰薛延陁屈/彊漠北今御之止有二策非發兵殄滅之則與)
　(之婚姻以撫之耳房元齡曰兵凶戰危臣以為和親/便先是契苾何力省母凉州其故部刦之以降薛延)
　(陁何力不屈拔佩刀割左耳自誓㑹有使者自薛延/陁來言其狀上即命兵部侍郎崔敦禮持節使薛延)
　(陁許以新興公主妻之以求何力何力由是得歸遂/上言薛延陁不可與婚上曰吾已許之豈可食言何)
　(力因請敕使親迎彼必不敢來則絶之有名上乃詔/幸靈州與真珠可汗㑹禮真珠大喜益搜賦馬羊充)
　(聘薛延陁本無庫廐調斂諸部不亟集又度磧乏水/草畜口耗死過半失期不至乃責以聘禮不備詔絶)
　(其婚停幸靈州上契苾何力鐵勒哥楞莫何可汗之/孫崔敦禮字安  咸陽人新興公主帝第十三女後)
　(嫁長/孫曦)
(壬/寅)十六年春正月魏王泰上括地志
　泰好學司馬蘇朂説泰以古之賢王皆招士著書故
　泰奏請修括地志於是大開館舍門庭如市至是上
　之(泰月給踰於太子褚遂良上疏曰聖人制禮庶子/雖愛不得踰嫡所以塞嫌疑之漸除禍亂之源也)
　(若當親者疎當尊者卑則佞巧之姦乘機而動矣今/魏王新出閣宜示以禮上從之上又令泰徙居武徳)
　(殿魏徵曰此殿海陵昔嘗居之陛下愛魏王常欲使/之安全宜每抑其驕奢不可處之嫌疑之地上遽遣)
　(泰歸第封海陵/元吉追  王號)
夏六月詔太子用庫物有司勿為限制
　詔太子用庫物有司勿為限制於是太子發取無度
　左庶子張元素上太子書曰恩㫖未踰六旬用物已
　過七萬驕奢之極孰云過此苦藥利病苦言利行伏
　惟居安思危日慎一日太子惡之令户奴隂伺擊之
　㡬斃
秋九月以魏徵為太子太師
　初魏徵有疾上手詔問之且言不見數日朕過多矣
　若有聞見可封狀進來(徵上言比者弟子陵師奴婢/忽主下多輕上漸不可長又)
　(言陛下臨朝常以至公為言退而行之未免私/僻或畏人知横加威怒欲盖彌彰竟有何益)徵宅
　無堂上命輟小殿之材以構之五日而成仍賜以素
　屛風素褥几杖等以遂其所尚徵上表謝上手詔曰
　處卿至此蓋為黎元與國家何事過謝會上問侍臣
　以國家急務褚遂良曰太子諸王宜有定分此為最
　急時太子承乾失徳魏王泰有寵羣臣日有疑議故
　遂良對及之上乃曰方今羣臣忠直無踰魏徵我遣
　傅太子用絶天下之疑乃以徵為太子太師徵以疾
　辭上曰知公疾病可卧䕶之徵乃受詔(上嘗謂侍臣/曰朕雖平定)
　(天下其守之甚難徵對曰臣聞戰勝易守勝難陛下/之言及此宗廟社稷之福也  上嘗問徵比來朝臣)
　(殊不論事何也對曰陛下虚心采納必有言者凡臣/狥國者寡愛身者多彼畏罪故不言耳  房元齡髙)
　(士亷遇少府少監竇徳素於路問北門近何營繕徳/素奏之上怒讓元齡等曰君但知南牙政事北門小)
　(營繕何預君事元齡等拜謝魏徵進曰元齡等為陛/下股肱耳目於中外事豈有不應知者使所營者是)
　(則當助成之非則當請罷之不知何罪而責亦何罪/而謝也上甚愧之  上嘗問侍臣曰或君亂而臣治)
　(或君治而臣亂孰愈魏徵對曰君治則善惡明賞罰/當臣安得而亂之茍為不治縱暴愎諫雖有良臣將)
　(安所施上曰齊文宣得楊遵彦非君亂而臣治乎對/曰彼纔能救亡耳烏足為治哉  北門南牙唐正牙)
　(在南元武門在北南門公卿出/入北門宦官私人所出入也)
西突厥寇伊州安西都䕶郭孝恪擊敗之
　西突厥乙毗咄陸可汗既幷沙鉢羅葉䕶之衆自恃
　彊大遣兵寇伊州郭孝恪擊敗之未㡬乙毗咄陸為
　其下所逐(乙毗咄陸擊破米國不分虜獲與其下又/斬其將泥孰啜泥孰啜部將胡禄屋襲擊)
　(之乙毗咄陸走保白水胡城距米國胡三省/注一曰彌末治末息徳城北  康居百里)於是所
　部詣闕請更立可汗上遣使立莫賀咄之子為乙毗
　射匱可汗乙毗咄陸奔吐火羅(唐書西域傳一曰土/豁羅居葱嶺西烏滸)
　(河之南古/大夏地)
冬十一月高麗泉蓋蘇文(泉姓蓋蘇文/名亦號蓋金)弑其王建武
　髙麗東部大人泉蓋蘇文凶暴多不法其王及大臣
　議誅之蓋蘇文知之勒兵盡殺諸大臣因馳入宫手
　弑其王立王弟子藏為王自為莫離支其官如中國
　吏部兼兵部尚書也於是號令逺近専制國事(蓋蘇/文狀)
　(貌雄偉身佩五刀左右莫敢仰視每/出行前導長呼人皆奔逬不避坑谷)亳州刺史裴思
　莊奏請伐高麗上曰高麗職貢不絶為賊臣所弑朕
　甚哀之但山東彫弊吾未忍言用兵耳(已而遣使持/節册命高藏)
　(為遼東/郡王)
廣州都督党仁𢎞(馮翊/人)有罪徙欽州(隋置今屬廣/東亷州府)
　髙祖之入關也党仁𢎞將兵有功其後歴官所至有
　聲迹至是為廣州都督坐贓當死上欲宥之召五品
　以上謂曰法者人君所受於天不可以私今朕私党
　仁𢎞而欲赦之是自亂其法上負於天欲席藁於南
　郊三日日一進蔬食以謝罪羣臣以為自貶太過頓
　首固請上乃降手詔曰朕有三罪知人不明一也以
　私亂法二也善善未賞惡惡未誅三也於是黜仁𢎞
　為庶人徙欽州
詔議反逆縁坐律
　刑部以反逆縁坐律兄弟沒官為輕請改從死敕八
　座議之議者皆以為秦漢之法反者夷族宜如刑部
　之請給事中崔仁師駁曰古者父子兄弟罪不相及
　奈何以亡秦酷法變隆周中典(周禮秋官刑/平國用中典)上從之
(癸/卯)十七年春正月鄭公魏徵卒(諡文/貞)
　魏徵寢疾上與太子同至其第指衡山公主欲以妻
　其子叔玉徵薨命百官赴喪給羽葆鼓吹陪葬昭陵
　其妻裴氏曰徵平生儉素今葬以羽儀非其志也辭
　不受以布車載柩而葬上登苑西樓望哭盡哀自製
　碑文并為書石謂侍臣曰人以銅為鏡可以正衣冠
　以古為鏡可以見興替以人為鏡可以知得失魏徵
　歿朕亡一鏡矣
以張亮(鄭州滎/陽人)為洛州都督
　侯君集自以有功而下吏怨望有異志㑹亮出為洛
　州君集謂曰我平一國來逢嗔如屋大鬱鬱殊不聊
　生公能反乎與公反亮密以聞上曰卿與君集皆功
　臣語時旁無他人若下吏君集必不服卿且勿言待
　君集如故
圖功臣於凌煙閣(南部新書閣在西内三/清殿畫功臣皆北面)
　上命圖畫功臣長孫無忌(趙公/)趙郡王孝恭(元王/)杜
　如晦(萊成/公)魏徵(鄭文/貞公)房元齡(梁公/)高士廉(申公/)尉遲
　敬徳(鄂公/)李靖(衛公/)蕭瑀(宋公/)叚志元(褒忠/壯公)劉𢎞基
　(夔公/)屈突通(蔣忠/公)殷開山(鄖節/公)柴紹(譙襄/公)長孫順徳
　(邳襄/公)張亮(鄖公/)侯君集(陳公/)張公謹(郯襄/公)程知節(盧/公)
　虞世南(永興文/懿公)劉政㑹(渝襄/公)唐儉(莒公/)李世勣(英公/)
　秦叔寳(胡壯/公)等於凌煙閣(胡三省注書爵不書諡者/其人存書爵書諡者其人)
　(已/卒)
齊州都督齊王祐(帝之/子)反伏誅
　祐性輕躁昵近羣小好畋獵長史權萬紀驟諫不聽
　恐并獲罪乃條祐過失廹令表首上以敕書戒之祐
　大怒曰長史賣我以為功必殺之萬紀拘持祐益急
　不聽出城門悉解縱鷹犬劾其左右數十人上遣使
　按之詔祐入朝祐殺萬紀驅民入城繕甲兵樓堞詔
　發兵討之兵未至齊府兵曹杜行敏等執祐送京師
　賜死(上檢祐家文疏得記室孫處約諫書嗟賞之累/遷中書舍人  孫處約本名道茂汝州郟城人)
夏四月太子承乾謀反廢為庶人立晉王治(帝第九子/即高宗)
為皇太子貶魏王泰為東萊郡王
　太子承乾少有躄疾喜聲色畋獵所為奢靡(居宫中/與□小)
　(相亵狎效突厥語及服飾飲食謂左右曰一朝有天/下當帥數萬騎獵於金城西然後解髮委身思摩若)
　(當一設不/居人後矣)漢王元昌(髙祖/子)所為多不法上數譴責之
　由是怨望太子與之甚善魏王泰多能有寵潛有奪
　嫡之志折節下士以求聲譽太子畏其逼隂養刺客
　紇干承基等謀殺之吏部尚書侯君集怨望以太子
　暗劣欲乘釁圖之因勸之反太子大然之厚賂中郎
　將李安儼(頓邱/人)使為中詗洋州刺史趙節(慈景之子/高祖女長)
　(廣公主/所生)駙馬都尉杜荷(如晦之子尚帝/女城陽公主)漢王元昌皆
　預其謀割臂為誓㑹齊王祐反事連承基繫獄當死
　上變告太子謀反敇大理中書門下參鞫之反形已
　具上面責承乾承乾曰臣為太子復何所求但為泰
　所圖時與朝臣謀自安之術不逞之人遂教臣為不
　軌耳今若泰為太子所謂落其度内也上乃謂侍臣
　曰將何以處承乾羣臣莫敢對通事舍人來濟(䕶兜/之子)
　進曰陛下不失為慈父太子得盡天年則善矣上從
　之詔廢承乾為庶人幽之元昌賜自盡君集安儼節
　荷等皆伏誅庶子張元素等以不諫諍免為庶人獨
　于志寧以數諫見褒承乾既獲罪魏王泰日入侍奉
　上面許立為太子岑文本劉洎亦勸之長孫無忌固
　請立晉王治上謂侍臣曰昨青雀(泰小/字)投我懷云臣
　今日始得為陛下子臣有一子臣死之日當為陛下
　殺之傳位晉王朕甚憐之諫議大夫褚遂良曰陛下
　言大失願審思勿誤安有陛下萬嵗後魏王據天下
　肯殺其愛子傳位晉王者乎陛下前者以嫡庶之分
　不明致此紛紜今必立魏王願先措置晉王始得安
　全耳上流涕曰吾不能也因起入宫魏王泰恐上立
　晉王謂之曰汝與元昌善得無憂乎治憂形於色上
　怪屢問其故治以狀告上憮然始悔立泰之言因留
　長孫無忌房元齡李世勣褚遂良謂曰我三子(承乾/祐泰)
　一弟(元昌/)所為如是我心誠無聊賴因自投於牀抽
　佩刀欲自刺遂良奪刀以授晉王無忌等請上所欲
　上曰我欲立晉王無忌曰謹奉詔上乃使治拜無忌
　曰汝舅許汝矣即御太極殿召羣臣謂曰承乾悖逆
　泰亦凶險諸子誰可立者衆皆讙呼曰晉王仁孝當
　為嗣上悦詔立晉王治為皇太子(時年/十六)謂侍臣曰我
　欲立泰則是太子之位可經營而得自今太子失道
　藩王窺伺者皆兩棄之傳諸子孫永為後法乃降泰
　爵東萊郡王幽之北苑府僚親狎者皆遷嶺表(先是/侯君)
　(集被收上謂侍臣曰君集有功欲乞其生可乎羣臣/不可上乃泣謂之曰與公長訣矣今而後惟見公遺)
　(像矣遂斬之而原其妻子上嘗使李靖敎君集兵法/君集言於丄曰靖將反矣上問其故對曰靖獨教臣)
　(以其粗而匿其精以是知之上以問靖對曰此乃君/集欲反耳今諸夏已定臣之所教足以制四夷而君)
　(集固求盡臣之術非反而何江夏王道宗嘗從容言/於上曰君集自負微功耻在房李之下以臣觀之必)
　(將為亂上不之信至是上/乃謝道宗曰果如卿言)
以太子太保蕭瑀詹事李世勣同中書門下三品(歐陽/修曰)
(同三品之/名始此)
　詔以長孫無忌為太子太師房元齡為太傅蕭瑀為
　太保李世勣為詹事瑀世勣並同中書門下三品(唐/書)
　(百官志唐以三省之長中書令侍中尚書令共議國/政其後以太宗嘗為尚書令臣下不敢居其職遂以)
　(僕射為尚書省長官與侍中中書令號為宰相後李/世勣以詹事同中書門下三品謂同侍中中書令也)
　(至髙宗以後為宰相者必加同/中書門下三品雖品髙者亦然)又以李大亮于志寧
　馬周蘇朂高季輔張行成褚遂良皆為僚屬(世勣嘗/得暴疾)
　(方云鬚灰可療上自剪鬚為之和藥又嘗從容謂曰/朕求羣臣可託孤者無以踰公公往不負李密豈負)
　(朕哉世勣流涕辭謝齧指出血宫黄門侍郎劉洎言/太子宜勤學問親師友今入侍  闈動踰旬朔師保)
　(以下接對甚稀上乃命洎與岑文本褚遂良馬周更/詣東宫與太子遊處談論  上自立大子遇物則誨)
　(之見其飯則曰汝知稼穡之艱難則常有斯飯矣見/其乘馬則曰汝知其勞而不竭其力則常得乘之矣)
　(見其乘舟則曰水所以載舟亦所以覆舟民猶水也/君猶舟也見其息於木下則曰木從繩則正后從諌)
　(則聖守上疑太子柔弱密謂長孫無忌曰雉奴懦恐/不能  社稷吴王恪英果類我我欲立之何如無忌)
　(固争以為不可上曰公以恪非己之甥耶無忌曰太/子仁厚真守文良主儲副至重豈可數易上乃止)
　(雉奴太/子小字)
六月己卯朔日食
詔太子知左右屯營兵馬事
　上謂羣臣曰吾如治年時頗不能循常度治自幼寛
　厚諺曰生狼猶恐如羊冀其稍壯自不同耳長孫無
　忌曰陛下神武撥亂之才太子仁恕實守文之徳也
秋七月貶杜正倫為交州都督
　初太子承乾失徳上密謂庶子杜正倫曰吾兒果不
　可教當來告我正倫屢諫不聽乃以上語告之承乾
　表聞上責正倫正倫對曰臣以此恐之冀其遷善耳
　及承乾敗正倫左遷交州
踣魏徵碑
　初魏徵嘗薦杜正倫侯君集有宰相才至是正倫以
　罪黜君集謀反誅上始疑徵阿黨又有言徵自録前
　後諫辭以示起居郎褚遂良者上愈不恱乃罷叔玉
　尚主而踣所撰碑
房元齡上髙祖今上實錄
　上謂褚遂良曰卿知起居注所書可得觀乎對曰史
　官書人君言動備記善惡庶㡬人君不敢為非未聞
　自取而觀之也上曰朕有不善卿亦記之邪對曰臣
　職當載筆不敢不記黄門侍郎劉洎曰借使遂良不
　記天下亦皆記之矣已而上又謂監修國史房元齡
　曰朕欲觀國史以知前日之惡為後來之戒公可撰
　次以聞諫議大夫朱子奢上言陛下聖徳在躬獨覽
　起居於事無失若以此法傳示子孫或有飾非䕶短
　史官不免刑誅則莫不順㫖全身千載何所信乎上
　不從元齡乃與給事中許敬宗等刪為髙祖今上實
　錄書成上之(上見書六月四日事語多微隐謂元齡/曰昔周公誅管蔡以安周季友鴆叔牙)
　(以存魯朕之所為亦類是矣/史官何諱焉即令直書其事)
九月新羅乞兵伐髙麗遣使諭之
　新羅遣使言百濟與髙麗連兵謀絶新羅入朝之路
　乞兵救援上遣使齎璽書諭之葢蘇文不奉詔使還
　上曰蓋蘇文弑君不可以不討諫議大夫褚遂良曰
　今中原清晏四夷讋服陛下之威望大矣乃欲渡海
　逺征小夷萬一蹉跌傷威損望更興忿兵則安危難
　測也李世勣曰間者薛延陁入寇陛下欲發兵窮追
　用魏徵之言遂失機㑹不然薛延陁無遺類矣上曰
　然此誠徵之誤朕尋悔之而不欲言恐塞嘉言之路
　耳於是遂欲自征髙麗(遂良復諌曰天下譬猶一身/兩京心腹也州縣四肢也四)
　(夷身外之物也髙麗罪大誠當致討但命一二猛將/將四五萬衆取之如反掌耳今太子新立幼穉諸王)
　(陛下所知一旦棄金湯之全踰遼海之險以天下之/君輕行逺舉皆臣之所甚憂也羣臣亦多諫者上皆)
　(不/聽)
徙故太子承乾於黔州順陽王泰(泰由東萊/徙封順陽)於均州(注/俱)
(見/前)
(甲/辰)十八年秋七月以劉洎為侍中岑文本馬周為中書令
　岑文本既拜還家有憂色母問其故文本曰非􁆇非
　舊濫荷寵榮位髙貴重所以憂懼語賀客曰今受弔
　不受賀也上嘗謂侍臣曰朕欲自聞其失諸公宜直
　言無隐劉洎曰頃有上書不稱㫖者陛下皆面加窮
　詰恐非所以廣言路馬周曰陛下比來賞罰微以喜
　怒有所高下上皆納之(上文學辯敏羣臣言事者引/古今以折之多不能對劉洎)
　(丄書諫曰以至愚而對至聖以極卑而對至尊虚襟/以納其説猶恐未敢對敡况動神機縱天辯飾辭而)
　(折其理引古以排其議欲令凡庶何階應答且多記/損心多語損氣願為社稷自愛上飛白答之曰非慮)
　(無以臨下非言無以述慮比有談論遂致煩多輕物/驕人恐由兹道形神志氣非此為勞今聞讜言虚懷)
　(以改施飛白書體也蔡邕見鴻門/匠人  堊箒遂創造焉白通作帛)
九月以褚遂良為黄門侍郎參預朝政
　上嘗問褚遂良曰舜造漆器諫者十餘人此何足諫
　對曰奢侈者危亡之本漆器不已將以金玉為之忠
　臣愛君必防其漸若禍亂已成無所復諫矣上曰然
　朕見前世帝王拒諫者多云業已為之終不為改如
　此欲無危亡得乎(上謂長孫無忌等曰人苦不自知/其過卿可為朕明言之無忌對曰)
　(陛下武功文徳臣等將順之不暇又何過之可言上/曰朕問公以已過公等乃曲相諛説朕欲面舉公等)
　(得失以相戒而改之何如皆拜謝上曰長孫無忌善/避嫌疑敏於决斷而總兵攻戰非其所長高士亷臨)
　(難不改節當官無朋黨所乏者骨鯁規諫耳唐儉言/辭辨㨗善和解人事朕三十年遂無言及於献替楊)
　(師道性行純和而情實怯懦緩急不可得力岑文本/性質敦厚持論恒據經速自當不負於物劉洎性最)
　(堅貞有利益但意尚然諾私於朋友馬周凡事敏速/直道而言朕比任使多能稱意褚遂良學問稍長性)
　(亦堅正每寫忠誠親附於朕/譬如飛鳥依人人自憐之)
冬十月辛丑朔日食
帝如洛陽命房元齡留守十一月以張亮李世勣為行
軍大總管詔親征高麗
　先是蓋蘇文貢白金褚遂良曰此郜鼎之類不可受
　也上從之而責其使者悉以屬大理及是上至洛陽
　(前宜州刺史鄭元璹已致仕上以其嘗從隋煬帝伐/髙麗召問之對曰遼東道逺糧運艱阻東夷善守城)
　(攻之不可猝下上曰今/日非隋之比公但聽之)乃以張亮為平壤大總管帥
　兵自萊州泛海趣平壤以李世勣為遼東大總管帥
　步騎趣遼東手詔諭天下以髙麗蓋蘇文弑主虐民
　今問其罪以順討逆以治乘亂何憂不克布告元元
　勿為疑懼
十二月武陽公李大亮卒(諡曰/懿)
　大亮忠儉恭謹房元齡每稱其有王陵周勃之節及
　是副房元齡守京師卒(初大亮為李密所獲其帥張/弼見而釋之及大亮貴求弼)
　(弼為將作丞自匿不言大亮遇諸塗而識之持弼而/泣以家貲遺弼不受言於上乞悉以其官爵授之上)
　(為之擢弼為中郎將時人皆賢大亮不負恩而多弼/之不伐也大亮卒遺表請罷髙麗之師家餘米五斛)
　(布三十匹親戚早孤為大亮/所養䘮之如父者十有五人)
故太子承乾卒
突厥徙居河南可汗李思摩入朝
　思摩自渡河之後薛延陁數攻之雖有衆十萬不能
　撫御其衆悉南渡河處於勝夏二州之間思摩遂輕
　騎入朝願留宿衛上以為右武衛將軍
(乙/巳)十九年春正月帝發洛陽
　上自將諸軍發洛陽詔諡殷太師比干曰忠烈命所
　司封其墓春秋祠以少牢給五户灑掃至鄴上自為
　文祭魏太祖曰臨危制變料敵設奇一將之智有餘
　萬乘之才不足
三月至定州詔皇太子監國
　詔太子監國留居定州命太傅高士亷詹事張行成
　庶子高季輔及侍中劉洎中書令馬周同掌機務以
　輔之將行太子悲泣數日上曰為國之要在於進賢
　退不肖賞善罰惡至公無私汝當努力行此悲泣何
　為於是遂發定州(長孫無忌岑文本楊師道從上/親佩弓矢手結雨衣於鞍後)
夏四月岑文本卒(諡曰/憲)以許敬宗檢校中書侍郎
　上悉以軍中資糧器械簿書委岑文本文本夙夜勤
　力精神耗竭遇暴疾卒上召許敬宗代之
五月帝渡遼拔遼東城(注見/前)六月攻白巖城(在今遼陽/州東北)
降之進攻安市(本漢縣故城在今奉/天府蓋平縣東北)敗其援兵於城下
　先是李世勣潛師濟遼水攻蓋牟城(本漢西蓋馬縣/後入髙句麗今)
　(為蓋平縣/屬奉天府)拔之(以其地/為蓋州)已而張亮以舟師渡海襲卑
　沙城(注見/前)城潰世勣遂圍遼東城(髙麗步騎四萬來/救江夏王道宗將)
　(四千騎逆/擊敗之)車駕次遼澤泥淖二百餘里布土作橋以
　渡既渡撤之以堅士心進至遼東城下上見士卒負
　土填塹即分其尤重者自於馬上持之從官爭負土
　致城下時世勣攻城已十二日上引精兵㑹之圍其
　城數百里縱火登城高麗力戰不能敵遂克之(以其/城為)
　(遼/城)六月降白巖城(李思摩中弩矢上親吮血將士聞/之莫不感動契苾何力擊髙麗救)
　(兵挺身陷陣槊中其腰尚輦奉御薛萬備單騎往救/援何力於萬衆之中而還何力氣益憤束瘡而戰遂)
　(破高麗兵白巖城既降而中悔上怒其反覆攻之約/以虜口畀諸將頃之復乞降上將受之李世勣曰士)
　(奮而先貪虜獲也今城垂拔奈何許䧏以孤戰士之/心上下馬謝曰將軍言是也然縱兵殺人而虜其妻)
　(孥朕所不忍將軍麾下有功者朕以庫物賞之庻因/將軍贖此一城耳世勣乃退上受其䧏以為巖州)
　進攻安市高麗北部耨薩(高麗有左右前後内五/部耨薩官名北都督)延
　壽惠真(二人名高/氏宗族)帥兵十五萬救之(上謂侍臣曰延/夀若引兵直前)
　(連城為壘據險食粟掠吾牛馬坐困吾軍上䇿也拔/衆宵遁中䇿也不度智能來與吾戰下䇿也必成擒)
　(矣高麗有對盧年老習事謂延夀曰秦王内芟羣雄/外服戎狄獨立為帝此命世之才今舉海内之衆而)
　(來不可敵也為吾計者莫若頓兵不戰曠日持久分/遣奇兵斷其運道糧食既盡求戰不得欲歸無路乃)
　(可勝也不從北對盧高/麗官大對盧  一品)延壽引軍直進上命阿史那
　社爾(突厥處羅/可汗次子)將千騎誘之兵始交而偽走高麗相
　謂曰易與耳競進乘之至安市城東南依山而陳上
　以數百騎乘高觀望形勢命李世勣將步騎萬五千
　陳於西嶺長孫無忌將精兵萬一千自山北出狹谷
　以衝其後上自將步騎四千為竒兵挾鼓角偃旗幟
　登北山敕諸軍聞鼔角齊出奮擊延壽等見世勣布
　陳勒兵欲戰上望見無忌軍塵起命作鼔角舉旗幟
　諸軍鼓譟並進延壽等大懼欲分兵禦之而陳已亂
　龍門人薛仁貴(名禮以字行/安都六世孫)著白衣大呼陷陳所向
　無敵大軍乘之高麗兵大潰延壽惠真帥衆請降舉
　國大駭上乃更名所幸山曰駐蹕山(即首山在遼/陽州西南)刻
　石紀功驛書報太子及高士亷等曰朕為將如此何
　如
秋九月薛延陁真珠可汗死子多彌可汗拔灼立
　上之伐高麗也薛延陁遣使入貢且請發兵助軍上
　不許及高麗敗於駐蹕山莫離支使説真珠啗以厚
　利真珠懾不敢動及是卒初真珠請分國立其庶長
　子曵莽嫡子拔灼皆為可汗詔從之至是拔灼殺其
　兄曵莽而自立自為多彌可汗
帝攻安市城不下詔班師
　上攻安市城中望見旌麾輙乘陴而譟上怒李世勣
　請克城之日男子盡誅城中聞之益堅守攻久不下
　(江夏王道宗督衆築土山攻東南城中增陴以拒李/世勣攻其西衝車所壞城中隨立木柵以塞其缺士)
　(卒分番交戰/晝夜不息)凡六旬用功五十萬上以遼左早寒草
　枯水凍士馬難久留且糧食將盡敕班師耀兵於安
　市城下而旋(城主登城拜辭上嘉其固守賜縑百匹/以勵事君速師渡遭暴風雪士卒沾濕)
　(多死/者)
冬十月遣使祀魏徵復立所踣碑
　凡征高麗戰士死者㡬三千人戰馬死者什七八上
　以不能成功深悔之歎曰魏徵若在不使朕有是行
　也命馳驛祀徵以少牢復立所製碑召其妻子詣行
　在勞賜之
帝還至營州(注見/前)祭戰亡士卒贖諸軍所虜高麗民
　上至營州詔集戰亡士卒骸骨祭以太牢上自作文
　臨哭從臣皆流涕聞太子奉迎將至乃從飛騎馳入
　臨榆關(注見/前)道逢太子初上發定州指所御褐袍謂
　太子曰俟見汝乃易此袍耳在遼左雖盛暑流汗弗
　之易至是太子進新衣乃易之諸軍所虜高麗民萬
　四千口安集幽州將以賞軍上愍其父子夫婦離散
　命有司平其直悉以錢帛贖為民歡呼之聲三日不
　息
十二月殺侍中劉洎
　初上將東行謂侍中劉洎曰我今逺征爾輔太子安
　危所寄宜深識我意對曰願陛下無憂大臣有罪者
　臣謹即行誅上以其妄發怪之及上還不豫洎色悲
　懼謂同列曰疾勢如此聖躬可憂或譖於上曰洎言
　國家事不足憂但當輔幼主行伊霍故事大臣有異
　志者誅之自定矣上以為然詔賜自盡
以馬周攝吏部尚書
　周以四時選為勞復請十一月選至三月畢從之
(丙/午)二十年春正月遣大理卿孫伏伽等廵察四方
　遣大理卿孫伏伽等二十二人以六條(胡三省注用/漢六條也)
　廵察四方伏伽等多所貶黜其人詣闕稱寃者前後
　相屬上令褚遂良類狀以聞上親臨决以能進擢者
　二十人以罪死者七人流以下除免者數百千人
帝還京師
　初上攻安市城江夏王道宗請以偏師徑趨平壤(道/宗)
　(曰高麗傾國以拒吾師平壤之守必弱願假臣精/兵五千覆其根本則數十萬衆可不戰而降矣)上
　不聽及還上謂李靖曰吾以天下之衆困於小夷何
　也靖曰此道宗所解上顧問道宗具陳前語上悵然
　曰當時悤悤吾不憶也
三月詔皇太子聽政
　上疾未全平欲専保養詔太子間日聽政於東宫既
　罷則入侍藥膳不離左右褚遂良請遣太子旬日一
　還東宫與師傅講論從之
殺刑部尚書張亮
　人告亮有反謀上命按之亮不服命百官議其獄皆
　言亮反當誅獨將作少監李道裕言亮反形未具不
　當死上不聽斬之(後歳餘刑部侍郎缺上曰朕得其/人矣往者李道裕議張亮獄朕雖)
　(不從至今悔之遂/以為刑部侍郎)
閏月癸巳朔日食
夏五月高麗遣使謝罪却之
　高麗王藏及莫離支蓋金(即蓋/蘇文)遣使謝罪并獻二美
　女上以師還之後金益驕恣表辭詭誕待使者倨慢
　屢違詔攻新羅詔勿受其朝貢復議討之
秋八月帝如靈州遣李世勣擊薛延陁降之敕勒諸部
遣使請吏
　薛延陁多彌可汗猜褊好殺廢棄父時貴臣専用已
　所親昵國人不附囘紇諸部擊之大敗上詔江夏王
　道宗等將兵分道並進國中驚擾多彌出走囘紇殺
　之盡據其地餘衆西走猶七萬餘口共立真珠兄子
　咄摩支遣使奉表請居鬱督軍山之北詔遣使安集
　之敕勒九姓酋長聞咄摩支來皆懼朝議亦恐其為
　磧北之患乃遣李世勣圖之上自詣靈州招撫世勣
　至鬱督軍山咄摩支降道宗兵既度磧薛延陁拒戰
　道宗擊破之遣使招諭敕勒諸部其酋長皆喜請入
　朝駕至浮陽(胡三省注當作涇/陽  涇陽注見前)囘紇等十一姓各遣
　使歸命乞置官司上大喜遣使納之詔曰朕聊命偏
　師遂擒頡利始宏廟畧巳滅延陁鐵勒百餘萬户請
　為州郡混元以降殊未前聞宜備禮告廟仍頌示普
　天上為詩曰雪恥酬百王除兇報千古勒石於靈州
　(明年囘紇諸部皆來朝請吏詔以為六府一州各以/其酋長為都督刺史諸酋長請以囘紇以南突厥以)
　(北開一道謂之參天可汗道置六十八驛許之於是/北荒悉平然回紇吐迷度已私自稱可汗官號皆如)
　(突厥/故事)
冬十月貶蕭瑀為商州刺史
　瑀性狷介與同僚多不合嘗言房元齡等朋黨不忠
　但未反耳上不聽瑀内不自得因自請出家既而悔
　之上以瑀反覆不平詔曰朕於佛教非意所遵梁武
　簡文窮心釋氏社稷為墟報施之徵何其謬也瑀踐
　覆車之餘軌襲亡國之遺風自請出家尋復違異豈
　具瞻之量乎貶商州刺史(後瑀卒太常議諡曰德尚/書議諡曰肅上曰諡者行)
　(之迹當得其實可/諡貞𥚹子鋭嗣)
十二月帝生日罷宴樂
　上謂長孫無忌等曰今日吾生日世俗皆為樂在朕
　翻成傷感今君臨天下富有四海而承歡膝下永不
　可得此子路所以有負米之恨也(見家/語)詩云哀哀父
　母生我劬勞奈何以劬勞之日更為歡樂乎因泣數
　行下左右皆悲
幸房元齡第
　元齡嘗以微譴歸第褚遂良諫曰元齡翼贊聖功冐
　死决策選賢立政勤力為多自非罪在不赦不可遐
　棄若以其衰老亦當退之以禮上然之因幸芙蓉園
　(在咸寧縣南雍錄園本古曲江/地隋文帝惡其名曲改曰芙蓉)元齡敕子弟汎掃門
　庭曰乘輿且至有頃上幸其第因載元齡還宫
(丁/未)二十一年春正月詔以來年仲春有事於泰山(已而/以河)
(北水災/遂罷)
以牛進達李世勣為行軍大總管伐高麗
　上將復伐高麗朝議以為高麗依山為城攻之不可
　猝拔前大駕親征國人不得耕種大半乏食今若遣
　偏師更迭擾其疆場使彼疲於奔命釋耒入堡數年
　之間千里蕭條則人心自離鴨綠以北可不戰而取
　矣上從之遣牛進達李世勣水陸並進以討之(是年/五月)
　(世勣破南蘇城七月進逹拔石城乃皆還明年正月/復遣薛萬徹從海道入萬徹渡鴨綠水斬其梁帥而)
　(還縣南蘇漢高句驪地有南蘇水城因此名今為寧/海  屬奉天府石城在今蓋平縣東北石城山上)
夏四月以李素立為燕然都䕶
　置燕然都䕶府(其後更名瀚海又曰安北遷徙不常/最後移治天徳軍在今吳喇忒旗西)
　(北黄河/北岸)以李素立為之統瀚海等六府(囘紇及多/覽葛等)臯
　蘭等七州(渾及斛/薛等)素立撫以恩信夷落懷之共率馬
　牛為獻素立惟受其酒一杯餘悉還之(上問侍臣曰/自古帝王雖)
　(平中夏不能服戎狄朕才不及古人而成功過之何/也羣臣稱頌功徳上曰不然朕所以能及此者止由)
　(五事耳自古帝王多疾勝已者朕見人之善若已有/之人之行能不能兼備朕常棄其所短取其所長人)
　(主往往進賢則欲置諸懐退不肖則欲推諸壑朕見/賢者則進之不肖者則憐之人主多惡正直隂誅顯)
　(戮無代無之朕踐阼以來正直之士比肩於朝未嘗/黜責一人自古皆貴中華賤夷狄獨朕愛之如一故)
　(其部落皆依朕如父母此五/者朕所以成今日之功也)
五月帝如翠微宫
　先是上得風疾苦京師盛暑命修終南山太和廢宫
　(髙祖/建)為翠微宫至是幸之進士張昌齡獻翠微宫頌
　上愛其文命於通事舎人裏供奉(初昌齡與王公治/皆有文名考功員)
　(外郎王師旦知貢舉黜之上問其故師旦曰二人文/體輕薄終非令器若置之髙第恐後進效之傷陛下)
　(雅道上/善其言)
骨利幹(注見/前)遣使入貢
　骨利幹於鐵勒諸部為最逺晝長夜短日沒後天色
　正曛煮羊胛適熟日已復出矣
立皇子明為曹王
　曹王明母楊氏巢刺王之妃也有寵於上文徳皇后
　之崩也欲立為皇后魏徵諫曰陛下方比徳唐虞奈
　何以辰嬴自累乃止尋以明繼元吉後
冬十一月突厥車鼻可汗遣入貢
　車鼻本突厥同族頡利之敗諸部欲立之時薛延陁
　方彊車鼻不敢當帥衆歸之薛延陁以車鼻貴種有
　勇畧恐其為後患欲殺之車鼻逃去建牙金山之北
　自稱可汗突厥餘衆稍歸之及薛延陁敗車鼻勢益
　張遣子入見又請入朝遣使徵之車鼻不至
(戊/申)二十二年春正月作帝範以賜太子
　上作帝範十二篇以賜太子曰君體建親求賢審官
　納諫去讒戒盈崇儉賞罰務農閲武崇文且曰修身
　治國備在其中一旦不諱更無所言矣夫成遲敗速
　者國也失易得難者位也可不惜哉可不慎哉
中書令馬周卒
　上親為調藥使太子臨問周疾甚取奏草悉焚之遂
　卒
結骨(即黠戞斯古堅昆國也地當伊吾之西焉者北白/山之旁漢郅支單於都此後得其地者訛為結骨)
(亦曰紇扢斯最/後謂之黠戞斯)俟利發入朝
　結骨人皆長大赤髮緑睛自古未通中國至是其俟
　利發(其君/之稱)失鉢屈阿棧(其君/之名)來朝請除一官詔以為
　堅昆都督是時四夷君長爭入獻見每元正朝賀常
　數百千人上曰漢武帝窮兵三十餘年所獲無㡬豈
　如今日綏之以徳使窮髮之地盡為編户乎
帝如玉華宫(在今鄜州/宜君縣)
　上營玉華宫務為儉約惟寢殿覆瓦餘皆茅茨然所
　費已巨億計充容(九嬪/之一)徐恵(孝徳/之女)上疏(其畧曰今東/征髙麗西討)
　(龜兹以有盡之農功填無窮之巨浪圖未獲之他衆/喪已成之我軍地廣非常安之術人勞乃易亂之源)
　(又曰作法於儉猶恐其/奢作法於奢何以制後)上善其言甚禮重之
三月故隋后蕭氏卒
　詔復其位號諡曰愍使三品䕶葬江都
夏五月遣右衛長史王元策使天竺(唐書西域傳天竺曰/國或曰摩伽陀或)
(婆羅門去京師九千六百里居葱嶺南分東西南北中/五天竺南天竺瀕海北天竺距雪山東天竺際海與扶)
(南林邑接西天竺與罽賔波斯接中天竺/在四天竺之㑹都城曰茶鎛和羅城也)因襲擊之執
其王以歸
　初中天竺兵最彊四天竺皆臣之王元䇿奉使至其
　國㑹其王卒其臣阿羅那順自立發兵攻元䇿元䇿
　脱身宵遁抵吐蕃西境徵鄰國兵吐蕃泥婆國(即泥/婆羅)
　(國在吐蕃之/西樂陵川)皆遣兵赴之元䇿帥之進至中天竺連
　戰三日大破城邑聚落降者五百八十餘所俘阿羅
　那順以歸
殺華州刺史李君羡
　太白屢晝見太史占云女主昌民間又傳秘記云唐
　三世之後女主武王代有天下上惡之以武衛將軍
　李君羡小字五娘而官稱封邑皆有武字(君羡武安/人封武連)
　(縣/公)出為華州刺史御史復奏君羡謀不軌上遂誅之
　(上嘗密問太史令李淳風秘記所云信有之乎對曰/臣仰稽天象俯察厯數其人已在宫中自今不過三)
　(十年當王天下殺唐子孫殆盡其兆既成矣上曰疑/似者盡殺之何如對曰天之所命人不能違也王者)
　(不死徒多殺無辜且自今以往三十年其人已老庶/㡬頗有慈心為禍或淺今借使得而殺之天或生壯)
　(者肆其怨毒恐陛下子/孫無遺類矣上乃止)
司徒梁公房元齡卒(諡文/昭)
　元齡留守京師疾篤上徵赴玉華宫肩輿入殿相對
　流涕因留宫下候問不絶元齡謂諸子曰吾受主上
　厚恩今天下無事惟東征無已羣臣莫敢諫吾知而
　不言死有餘責乃上表諫(畧言老子曰知足不辱知/止不殆陛下威名功徳亦)
　(可足矣拓地開疆亦可止矣且陛下每决一重囚必/令三覆五奏膳素止樂者重人命也今驅無罪之士)
　(卒委之鋒刅之下使之肝腦塗地獨不足懲乎向使/髙麗違失臣節誅之可也侵擾百姓滅之可也他日)
　(能為中國患除之可也今無此三條而坐煩中國内/為前代雪恥外為新羅報讎豈非所存者小所損者)
　(大乎願陛下許高麗自新焚凌波之船罷應募之衆/自然華夷慶賴逺肅邇安臣旦夕入地倘䝉録北哀)
　(嗚死且/不朽)上覽表曰病勢如此尚能憂我國家乃自臨
　視握手與訣悲不自勝遂卒
秋八月己酉朔日食
冬十月帝還宫
雅眉卭州(雅州隋置今為府屬四川眉州唐/置卭州梁置二州今俱隸四川)獠反
　初上以高麗困弊議以明年發三十萬衆一舉滅之
　或以劍南隋末無寇屬者遼東之役又不預徵發百
　姓富庶宜使造舟上從之遣使發民造船役及山獠
　於是三州獠反發隴右峽中兵二萬餘人以擊之蜀
　人苦造船之役州縣督廹嚴急民至賣田宅鬻子女
　不能供穀價踊貴劍外騷然
十二月阿史那社爾等擊龜兹執其王布失畢
　龜兹王訶黎布失畢寖失臣禮侵漁鄰國上怒詔阿
　史那社爾契苾何力郭孝恪等將兵擊之社爾引兵
　自焉耆之西趣龜兹北境分兵為五道出其不意焉
　耆王奔龜兹社爾遣兵擊斬之進屯磧口龜兹王布
　失畢及相那利戰敗走保都城社爾進軍逼之拔其
　城使郭孝恪守之布失畢走保撥換城(龜兹/城名)社爾追
　擒之那利收合餘燼潛引西突厥之衆襲殺孝恪驍
　衛將軍曹繼叔等擊那利獲之社爾破其大城五遣
　使諭降七百餘城立王弟葉䕶為王西域震駭社爾
　勒石紀功而還
(己/酉)二十三年春三月帝有疾詔太子聽政
夏四月帝如翠微宫
五月以李世勣為疊州(後周置隋廢唐復置故/城在今洮州衛邉外)都督
　上謂太子曰李世勣才智有餘然汝與之無恩我今
　黜之若其即行俟我死汝用為僕射親任之若徘徊
　顧望當殺之耳乃左遷世勣為疊州都督世勣受詔
　不至家而去
衛公李靖卒(諡曰/景武)
　靖病甚上幸其第流涕曰公乃朕生平故人今疾若
　此邪卒贈司徒
帝崩長孫無忌褚遂良受遺詔輔太子還宫發喪罷遼
東兵
　上苦痢増劇太子晝夜不離側或累日不食髮有變
　白者上召長孫無忌褚遂良入卧内謂之曰太子仁
　孝善輔導之謂太子曰無忌遂良在汝勿憂天下又
　謂遂良曰無忌盡忠於我我有天下多其力也我死
　勿令讒人間之仍令遂良草遺詔有頃上崩秘不發
　喪無忌等請太子先還飛騎勁兵及舊將皆從大行
　御馬輿繼至發喪宣遺詔罷遼東之役及諸土木之
　功四夷入仕及朝貢者數百人聞喪皆慟哭剪髮𠢐
　面割耳流血灑地
六月太子即位(是為/髙宗)
　太子初即位召朝集使謂曰事有不便於百姓者悉
　宜陳不盡者更封奏自是日引刺史十人入閤問以
　百姓疾苦及其政治長孫無忌褚遂良同心輔政故
　永徽之治百姓阜安有貞觀之遺風
以長孫無忌為太尉李勣(時太宗二名俱/諱故稱李勣)為開府儀同
三司並同三品
秋八月地震
　晉州尤甚壓殺五千餘人
葬昭陵(在西安府醴/泉縣東北)
　阿史那社爾契苾何力請殉葬上遣人諭以先㫖不
　許蠻夷君長為先帝所擒服者頡利等十四人皆琢
　石為象列於北司馬門内
　(范氏祖禹曰太宗以武撥亂以仁勝殘其材畧優於/漢高而規模不及也恭儉不若孝文而功烈過之矣)
　(迹其本性彊悍勇不顧親而能畏義好賢屈已從/諫刻勵矯揉力於為善此所以致貞觀之治也)
九月以李勣為左僕射(胡三省曰行先/帝之治命也)
冬十二月詔濮王泰(泰於貞觀二十/一年徙封濮王)開府置僚屬
高宗皇帝
(庚/戌)永徽元年春正月立妃王氏(并州祁人/思政之孫)為皇后
秋九月右驍衛郎將高侃擊突厥車鼻可汗擒之
　初太宗以車鼻可汗不入朝遣高侃發兵討之至是
　侃至阿息山車鼻發諸部兵皆不應遂以數百騎走
　侃追獲之送京師獻於廟社及昭陵而赦之置狼山
　都督於鬱督軍山統其餘衆於是突厥諸部盡為内
　臣置單于瀚海二都䕶府(宋白曰振武軍舊為單于/都䕶府即漢定襄郡之盛)
　(樂也瀚海都䕶後移於囘/紇本部  盛樂注見前)十都督二十二州分統之
冬十月以褚遂良為同州刺史
　監察御史韋思謙(名仁約以字行/鄭州陽武人)劾奏遂良抑買人
　地左遷同州刺史
(辛/亥)二年秋七月西突厥賀魯(逹頭可汗/從曾孫)叛自立為沙鉢
羅可汗宼庭州(貞觀中置漢車師後王庭也/元和志州東至西州五百里)詔武候大
將軍梁建方等討之(考唐書西突厥傳不言賀魯殺射/匱通鑑亦但言擊破射匱綱目於)
(是條綱書賀魯殺射匱目云西擊射/匱滅之未知何據今依唐書通鑑改)
　初西突厥乙毗咄陸可汗既奔吐火羅(事具/前)其葉䕶
　阿史那賀魯以衆内屬詔以為瑶池都督(處庭州之/莫賀城)
　賀魯招集離散廬帳漸盛聞太宗崩遂擊破乙毗射
　匱可汗建牙於千泉(即石國千/泉注見前)自稱沙鉢羅可汗統
　有咄陸弩失畢十姓勝兵數十萬與乙毗咄陸連兵
　處月處密(皆西突/厥别部)及西域諸國多附之至是進宼庭
　州攻陷金嶺城(唐書地理志西州交河縣北行經/栁谷度金沙嶺至北庭都䕶城)詔
　梁建方契苾何力發兵三萬及囘紇五萬騎以討之
　(賀魯之叛處月朱邪孤注與之連兵明年梁建方等/擊孤注斬之又二年乙毗咄陸死其子真珠葉䕶擊)
　(破沙鉢羅已而復/為沙鉢羅所併)
冬十一月詔獻鷹隼犬馬者罪之
(壬/子)三年春二月御安福門樓觀百戲
　上謂侍臣曰朕舊聞胡人善為擊鞠(王幼學曰擊鞠/猶今言打毬謂)
　(騎而以/杖擊之)嘗一觀之昨初升樓即有羣胡擊鞠意謂朕
　篤好之也帝王所為豈宜容易朕已焚此鞠冀杜胡
　人窺望之情亦因以自戒
秋七月立陳王忠(後宫劉/氏所生)為皇太子
　王皇后無子其舅栁奭(字子邵解人/時為中書令)為后謀以忠母
　微賤勸后請立為太子上從之
冬十一月濮王泰卒(子欣/嗣)
(癸/丑)四年春二月散騎常侍房遺愛(元齡/次子)及高陽公主謀
反伏誅遂殺荆王元景吴王恪流宇文節等於嶺表
　初房遺愛尚太宗女高陽公主公主驕恣與浮屠辯
　機等私通事覺怨望遂使掖庭令陳元運伺宫省禨
　祥遺愛亦與駙馬都尉薛萬徹(尚髙祖女/丹陽公主)柴令武(紹/之)
　(子尚太宗女/巴陵公主)謀奉荆王元景為主以舉事至是公主
　謀黜遺愛兄遺直封爵使人誣告遺直罪上令長孫
　無忌鞫之更獲遺愛及主反狀吳王恪有文武才素
　為物情所向太宗欲立之無忌固争而止(事見/前)遂與
　無忌相惡無忌欲因事誅之遺愛因言與恪同謀冀
　得免死於是遺愛萬徹令武皆斬元景恪髙陽巴陵
　公主並賜自盡恪且死罵曰長孫無忌竊弄威權搆
　害良善宗社有靈當族滅不久宇文節江夏王道宗
　執失思力並坐與遺愛交通流嶺表道宗素與無忌
　及褚遂良不協故得罪罷元齡配饗
(甲/寅)五年春三月以太宗才人武氏為昭儀(劉友益曰/志禍始也)
　初蕭淑妃有寵王皇后疾之上之為太子也入侍太
　宗見才人武氏而悦之太宗崩武氏隨諸嬪御出為
　尼忌日上詣寺行香見之泣后聞之隂令長髮納之
　後宫欲以間淑妃之寵武氏巧慧多權數初入宫屈
　體事后后數稱其美未㡬大幸拜為昭儀后及淑妃
　寵皆衰更相與譖之上皆不納(昭儀欲追贈其父而/無名故託以褒賞功)
　(臣徧贈屈突通等/而武士彟預焉)
夏閏四月帝在萬年宫(即九成宫永/徽二年更名)夜大水
　上在萬年宫夜大雨山水衝元武門(此萬年宫/之元武門)衛士
　皆走郎將薛仁貴曰天子有急敢畏死乎登門桄(讀/如)
　(肱門上/横木)大呼以警宫内上遽出乘高俄而水入寢殿
　漂溺三千餘人
　(胡氏寅曰高宗即位地震晉陽武氏入宫水入寢殿/高宗既視之漠然大臣亦無以恐懼修省告者何人)
　(謀之忽不如/天意之昭也)
六月恒州大水
　滹沱溢漂溺五千餘家
冬十月築長安外郭
　雍州參軍薛景宣上言漢惠帝城長安尋宴駕今復
　城之必有大咎于志寧等以景宣言涉不順請誅之
　上曰景宣雖狂妄若得罪恐絶言路遂赦之(上嘗謂/宰相曰)
　(聞所在官司行事互觀顔面多不盡公長孫無忌對/曰此豈能無然亦不至肆情曲法至於小小收取人)
　(情恐陛下亦不能免上嘉之為上嘗出畋遇雨即問/諫議大夫谷那律曰油衣若  則不漏對曰以瓦為)
　(之必不漏上恱為之罷獵諫引駕盧文操盗左藏物/上命誅之諫議大夫蕭鈞  曰文操情實難原然法)
　(不至死上乃免之顧侍臣曰此真諫議也論上嘗謂/五品以上曰頃在先帝左右見五品以上  事或仗)
　(下而陳或退上對事終日不絶豈今日獨無事邪何/公等皆不言也  谷那律魏州昌樂人蕭鈞瑀從子)
大稔
　洛中粟米斗兩錢半秔米斗十一錢隋開皇中户八
　百七十萬今三百八十萬
以長孫無忌子三人為朝散大夫
　王皇后蕭淑妃與武昭儀更相譖訴后不能曲事上
　左右昭儀伺后所不敬者必傾心與相結由是后及
　淑妃動靜昭儀必知之皆以聞於上后寵雖衰然上
　未有意廢也㑹昭儀生女后憐而弄之后出昭儀潛
　扼殺之上至昭儀陽歡笑發被視之女已死矣即驚
　啼問左右左右皆曰皇后適在此上大怒曰后殺吾
　女昭儀因泣數其罪后無以自明上由是有廢立之
　志又恐大臣不從乃與昭儀幸長孫無忌第酣飲極
　歡拜無忌寵姬子三人皆為朝散大夫仍載金寳繒
　錦十車以賜無忌上因從容言皇后無子以諷無忌
　無忌對以他語上與昭儀皆不恱而罷禮部尚書許
　敬宗亦數勸無忌無忌厲色折之
(乙/卯)六年夏五月以韓瑗(字伯玉京/兆三原人)為侍中來濟為中書令
　唐因隋制後宫有貴妃淑妃徳妃賢妃皆視一品
　上欲特置宸妃以昭儀為之韓瑗來濟諫以為故事
　無之乃止
秋七月貶吏部尚書柳奭為榮州(唐置今為縣屬/四川嘉定府)刺史
　奭以皇后舅累遷中書令已而后寵衰奭内不自安
　請解政事遂罷為吏部尚書至是武昭儀誣后與其
　母栁氏為厭勝禁不得入宫因并貶奭
以李義府(瀛州饒/陽人)為中書侍郎
　中書舍人李義府為長孫無忌所惡左遷壁州(唐置/宋省)
　(故城在今四川/保寧府通江縣)司馬義府問計於中書舍人王徳儉
　(許敬宗甥癭/而智善揣事)徳儉曰上欲立武昭儀恐宰官異議君
　能建策立之則轉禍為福矣義府然之叩閤表請上
　恱留之超拜中書侍郎於是衛尉卿許敬宗御史大
　夫崔義元(東武城人/逞之後)中丞袁公瑜皆潛布心腹於昭
　儀矣
八月始置員外同正官(員外同正/自此始)
以裴行儉(字守約/仁基子)為西州(注見/前)長史
　長安令裴行儉聞將立武昭儀以國家之禍必由此
　始與長孫無忌褚遂良私議其事袁公瑜聞之以告
　昭儀母楊氏行儉坐左遷
九月貶右僕射褚遂良為潭州(隋置今湖南/長沙府是)都督
　上召長孫無忌李勣于志寧褚遂良入内殿遂良曰
　今日之召多為中宫上意既决逆之必死太尉元舅
　司空功臣不可使上有殺元舅功臣之名遂良起於
　草茅無汗馬之勞致位至此且受顧託不以死争之
　何以下見先帝勣稱疾無忌等入上曰武昭儀有子
　欲立為后何如遂良對曰皇后名家子先帝為陛下
　娶之臨崩執陛下手謂臣曰朕佳兒佳婦今以付卿
　非有大故不可廢也上不悦而罷明日又言之遂良
　曰陛下必欲易后請擇令族何必武氏武氏經事先
　帝衆所共知萬代後謂陛下為何如臣今忤陛下意
　罪當死因執笏於殿階叩頭流血曰還陛下笏乞放
　歸田里上大怒命引出昭儀在簾中大言曰何不撲
　殺此獠無忌曰遂良受先朝顧命有罪不可加刑于
　志寧不敢言韓瑗因泣涕極諫上不納瑗又上疏曰
　妲己傾殷褒姒滅周每覽前古常興歎息不謂今日
　塵黷聖代陛下不用臣言臣恐宗廟不血食矣來濟
　上表曰王者立后上法乾坤必擇禮教名家幽閑令
　淑副四海之望稱神祇之心漢成以婢為后卒使社
　稷傾淪惟陛下察之上皆不納他日李勣入見上問
　之曰朕欲立武昭儀為后遂良固執以為不可事當
　且已乎對曰此陛下家事何必更問外人上意遂决
　許敬宗宣言於朝曰田舍翁多收十斛麥尚欲易婦
　况天子立一后何預諸人事而妄生異議昭儀令左
　右以聞貶遂良為潭州都督尋遷桂州(遂良之貶潭/州也韓瑗上)
　(疏為遂良訟寃曰遂良體國忘家損身狥物風霜其/撡鐵石其心社稷之舊臣陛下之賢佐無罪斥去内)
　(外咸嗟願鑒無辜稍寛非罪上不聽瑗復言曰昔微/子去而殷國以亡張華存而綱紀不亂陛下無故秉)
　(逐舊臣恐非國家之福上不納慶桂州注/見前遂良徙桂州都督事在顯  二年)
冬十月廢皇后王氏為庶人立昭儀武氏為皇后
　詔曰武氏門著勲庸地華纓黻往以才行選入後庭
　朕昔在儲貳常得侍從嬪嬙之間未曾忤目聖情鑒
　悉每乗賞歎遂以賜朕事同政君(漢元/后)可立為皇后
　后上表曰陛下前以妾為宸妃韓瑗來濟面折庭爭
　乞加褒賞上以表示之瑗等大懼屢請去不許百官
　朝后於肅儀門故后王氏淑妃蕭氏並囚於别院上
　嘗念之間行至其所呼之王后泣對曰至尊若念疇
　昔使得再見日月幸甚上曰朕即有處置武后聞之
　大怒遣人斷去手足投酒甕中曰令二嫗骨醉數日
　而死又斬之(淑妃將死罵曰阿武妖猾乃至於此願/他生我為猫阿武為鼠生生扼其喉由)
　(是宮中/不育猫)武后數見王蕭為祟如死時狀即徙蓬萊宫
　厲復見故多在洛陽不敢歸長安
以中書侍郎李義府參知政事
　義府容貌温恭與人語必嬉怡微笑而狡險忌刻故
　時人謂義府笑中有刀又以其柔而害物謂之李猫
　
　
　
　
御批歴代通鑑輯覽卷五十一
