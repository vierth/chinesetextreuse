
　元史卷一百七十七
　　明翰林學士亞中大夫知制誥兼修國史宋濂等修
　列傳第六十四
　　張思明
張思明字士瞻其先獲嘉人後徙居輝州思明頴悟過
人讀書日記千言至元十九年由侍儀司舍人辟御史
臺掾又辟尚書省掾左丞相阿哈瑪特死世祖追咎其
奸欺命尚書簿問遺孽一日召右丞何榮祖左丞馬紹
盡輸其贓以入思明抱牘從日已昏命讀之自昏達曙
帝聴忘疲曰讀人吐音大似侍儀舍人右丞對曰正由
舍人選為掾帝竒之曰斯人可用明日擢為大都路治
中思明以超遷踰等固辭乃改湖廣行省都事元貞元
年召為中書省檢校六曹無滯案遷户部主事大徳初
擢左司都事有獻西域秤法思明以惑衆不用初立海
道運糧萬户府于江浙受除者憚渉險不行思明請陞
等以優之因著為令五年轉吏部郎中九年改集賢司
直十年除江浙行中書省左右司郎中十一年春兩浙
大饑首贊發廩賑之至大三年遷兩淛鹽運使未上入
㕘議摳宻院事改中書省左司郎中皇慶元年再授兩
浙鹽運使歳課充贏僚屬請上增數思明曰贏縮不常
萬一以増為額是我希一己之榮遺百世之害二年召
為户部尚書延祐元年進㕘議中書省事三年拜中書
參知政事仁宗即位浮屠妙總統有寵勑中書官其弟
五品思明執不可帝大怒召見切責之對曰選法天下
公器徑路一開來者雜遝故寧違㫖獲戾不忍隳祖宗
成憲使四方得窺陛下淺深也帝心然其言而業已許
之曰卿可姑與之後勿為例乃為萬億庫提舉不與散
官乆之近臣疾其持法峭直日搆讒間出為工部尚書
帝問左右曰張士瞻居工部得無怏怏乎對曰勤政如
初帝嘉歎之命授宣政院副使五年除西京宣慰使嶺
北戍士多貧者歳凶相挺為變思明威惠並行邊境乃
安因疏和琳運糧不便事十一條帝勞以端硯上尊㑹
左丞相哈扎爾辭職帝不允其請益堅帝詰之曰朕任
卿未専邪曰非曰近臣有撓政者邪曰無有也然則何
為而辭對曰臣自揆才薄恐悞國事若必欲任臣願薦一
人為助帝問為誰朕能從汝哈扎爾再拜謝曰臣願得
張思明即日拜思明中書參知政事比召至車駕幸上
都見於道慰勉之曰卿向不負朕注委故朕用哈扎爾
言復起汝未幾陞左丞帝崩英宗宅憂右丞相特們徳
爾用事日誅大臣不附己者中外洶洶思明諫曰山陵
甫畢新君未立丞相恣行殺戮國人皆謂隂有不臣之
心萬一諸王駙馬疑而不至將奈之何不可不熟慮也
衆皆危之特們徳爾大悟曰非左丞言幾誤吾事帝造
夀安山寺監察御史觀音保索約勒哈陶黙色成珪李
謙亨强諫帝震怒殺觀音保索約勒哈陶黙色以成珪
李謙亨屬吏思明白丞相曰言事御史職也祖宗已來
未嘗殺諫臣成李既屬吏當論法丞相乃力言之二人
得從輕典及拜珠為左丞相與特們徳爾各樹朋黨賊
害忠良思明懼禍及累表辭不獲後竟誣以不支䝉古
子女口糧餓死四百人遂廢于家杜門六年文宗天厯
元年起為江浙行中書省左丞㑹陜西大饑中書撥江
浙鹽運司歳課十萬錠賑之吏白周歳所入已輸京師
當回咨中書思明曰陜西饑民猶鮒在涸轍往復踰月
是索之枯魚之肆也其以下年未輸者如數與之有罪
吾當坐朝廷韙之二年復以中書左丞召入覲慈仁殿
敷陳累朝任賢使能治民足國之道因以衰老辭帝未
允明日即移告去重紀至元三年卒年七十八思明平
生不治産不畜財收書三萬七千餘卷尤明於律與謝
仲和曹鼎新同稱三絶贈推忠翊治守義功臣依前中
書左丞上護軍清河郡公諡貞敏
　　吳元珪
吳元珪字君璋廣平人父鼎燕南提刑按察副使元珪
簡重好深沉之思凡征謀治法律令章程皆得於家庭
之所授受至元十四年世祖召見命侍左右授後衛經
歴佩金符十七年從幸上都受命取御藥於大都萬歳
山元珪乘𫝊未盡一晝夜而至帝竒其速擢樞宻都事
陞經歴嘗從同知樞宻院事安巴進西畨鎧甲帝問其
制度元珪應對詳明帝益竒之初江南既定樞宻奏裁
定官屬京師五衛行省萬户府設官有差均俸禄給醫
藥設學校置屯田多元珪所論建二十六年㕘議樞宻
院事時繕修宫城尚書省奏役軍士萬人留守司主之
元珪亟陳其不便乃立武衛繕理宫城以留守段天祐
兼都指揮使凡有興作必以聞於樞府尋陞樞宻院判
官奏定萬户用軍士八人千户四人百户二人多役者
有罰二十八年除禮部侍郎遷左司郎中三十一年參
議中書省事大徳元年除吏部尚書選曹銓注多有私
其鄉里者元珪曰此風不可長川黨朔黨之興宋之所
由衰也請謁悉皆謝絶三年宣撫燕南劾貪吏若干人
遷工部尚書河朔連年水旱五榖不登元珪言春秋之
義以養民為本凡用民力者必書蓋民力息則生養遂
生養遂則教化行而風俗美宰相嘉其言土木之工稍
為之息六年僉河南行中書省事將行拜江浙行省參
知政事初朱清張瑄以財雄江南徧以金幣連結當路
及伏誅録其家具籍所交諸公貴人而江浙省臣為尤
甚惟元珪一無所汚武宗即位由僉樞宻院事拜樞宻
副使詔元珪二十餘人議政中書若惜人力嚴選舉節
財用定律令謹賞罰建科舉課農桑汰冗員易封贈皆
切於世務者初詔發軍萬人屯田青海以實邊海都之
亂被俘者衆至是頗有來歸者飢寒不能存至鬻子以
活元珪具其事以聞詔賜錢贖之帝在軍中即聞元珪
名至是特加平章政事賜白金二百五十兩濟遜衣四
襲仁宗即位詔元珪與十六人議時政皇慶元年出拜
江浙行省左丞江淮漕臣言江南殷富蓋由多匿腴田
若再行檢覆之法當益田畝累萬計元珪曰江南之平
幾四十年户有定籍田有定畝一有動揺其害不細執
其論固争月餘不能止移疾去延祐元年拜甘肅行省
左丞歳餘召還俾宣撫遼陽諸郡復為樞宻副使召見
嘉禧殿帝曰卿先朝舊臣宜在舊服特加榮禄大夫賜
鈔五千緡貂裘二襲元珪奏曰昔世祖限田四百畝以
給軍需餘田悉供賦税今經理江淮田土第以増多為
能加以有司頭㑹箕斂俾元元之民困苦日甚臣恐變
生不測非國之福惟陛下少加意焉帝曰凡爾軍士之
田並遵舊制至治元年英宗即位元珪與知樞宻院事
特穆爾布哈上軍民之政十餘事大抵言諸王近侍不
可干軍政管軍官吏不可漁取軍户軍官之材者當遷
其職有司賦役當務均一而軍民不可有所偏軍官襲
職惟𫝊適嗣而支庶不可有所亂帝並嘉納即降㫖施
行之元珪以年老致仕二年起商議中書省事三年卒
泰定元年贈光禄大夫河南等處行省平章政事柱國
追封趙國公諡忠簡三年復加推誠佐理功臣光禄大
夫司徒
　　張昇
張昇字伯髙其先定州人後徙平州昇幼警敏過人學
語時輒能辨字音應對異於常兒既長力學工文辭至
元二十九年用薦者授將仕郎翰林國史院編修官預
修世祖實録陞應奉翰林文字尋陞修撰歴興文署令
遷太常博士成宗崩大臣承中㫖議奉徽號饗宗廟昇
曰在故典凡有事于宗廟必書嗣皇帝名今將何書議
遂寢武宗即位議躬祀禮昇據經引古參酌時宜以對
帝嘉納之至大初改太常寺為太常禮儀院即除昇為
判官乆之外補知汝寧府民有告寄束書於其家者踰
三年取閱有禁書一編且記里中大家姓名于上昇亟
呼吏焚其書曰妄言誣民且再更赦矣勿論同列懼皆
引起既而事聞廷議謂昇脫姦軌遣使窮問卒無跡可
指乃詰以擅焚書狀昇對曰事固類姦軌然昇備位郡
守為民父母今斥誣訴免冤濫雖重得罪不避乃坐奪
俸二月旁郡移文報吳人侯君逺者言歳直壬子六月
朔日蝕其占為兵寇歳癸丑其應在吳分野同列欲召
屬縣為備禦計昇曰此訛言久當自息毋用惑民聴斥
其無稽衆論韙之部使者舉治行為諸郡最歴江西行
省左右司郎中除紹興路總管初大徳至大間越大饑
且疫癘民死者殆半賦稅鹽課責里胥代納吏並縁為
姦害富家昇為証于簿籍白行省蠲之前守有為江淛
行省參知政事者争代者禄米有隙欲内之罪移平江
歳輸海運糧布囊三萬俾紹興製如數民患苦之不能
堪更數守謂歳例如此置弗問昇言麻非越土所生海
漕實吳郡事於越無與章上卒罷之昇既謹於繩吏又
果於去民瘼故人心悅服歴湖北道㢘訪使江南行臺
治書侍御史召為參議中書省事改樞宻院判官尋復
中書參議至治二年又出為河東道㢘訪使未行拜治
書侍御史明年出為淮西道㢘訪使泰定二年拜陜西
行省參知政事加中奉大夫尋遷遼東道㢘訪使屬永
平大水民多捐瘠昇請發海道糧十八萬石鈔五萬緡
以賑饑民且蠲其歳賦朝廷從之民得全活者衆明年
召拜侍御史天厯初出為山東道㢘訪使時方有警有
司請完城以為備昇曰民恃吾以生完城是棄民也由
是民皆安之文宗賜尚醖文幣以賞其功踰年召為太
禧院副使兼奉贊神御殿事除河南省左丞復遷淮西
道㢘訪使昇時年六十有九上書乞致仕至順二年復
起為集賢侍講學士文宗眷待之意甚隆元統元年順
帝即位首詔在廷耆艾訪問治道昇條上時所宜先者
十事尋兼經筵官廷試進士特命昇讀卷事已告省先
墓帝賜金織文袍以寵其歸明年以奎章閣大學士資
善大夫知經筵事召賜上尊趣就職昇以疾辭帝察其
不可强許之尋命本郡月給禄半以終其身至正元年
卒年八十一贈資徳大夫河南等處行中書省左丞諡
文憲
　　臧夢解(陸垕/)
臧夢解慶元人宋末中進士第未官而國亡至元十三
年從其鄉郡守將内附授奉訓大夫婺州路軍民人匠
提舉未幾例革其所司而淛東宣慰司舉夢解才兼儒
吏可試州郡朝廷是之授息州知州未行改海寧知州
時淮東按察副使王之慶按行至其州見夢解剛直㢘
慎而學有淵奥自任職以來門無私謁官署蕭然凡有
差役皆當其貧富而吏無所預於是民以户計者新増
七百六十有四田以頃計者新闢四百四十有三桑柘
榆栁交䕃境内而政平訟簡為諸州縣最乃舉夢解才
徳兼備宜擢清要以展所藴而御史臺亦以其㢘能抗
章薦之二十七年夢解滿去者至是已五年矣屬江隂
饑江淛行省委夢解賑之夢解不為文具皆躬至其地
而人給以米所活四萬五千餘人江南行臺治書侍御
史苟宗道聞而韙之舉其名上聞除同知桂陽路總管
府事三十年擢奉議大夫廣西肅政㢘訪副使故事烟
瘴之地行部者多不躬至而夢解咸遍歴焉遂按問賔
州藤州兩路達嚕噶齊與凡貪官姦吏置于法者無慮
八十餘人又平反邕州黄震被誣贓罪及藤州唐氏婦
被誣殺夫罪凡兩冤獄大徳元年遷江西肅政㢘訪副
使有臨江路總管李倜素狡獪而又附大臣勢以控持
省憲夢解按其贓罪而一道澄清六年遷浙東肅政㢘
訪副使九年除廣東肅政㢘訪使夢解至是既老且病
乃納禄退居杭州以亞中大夫湖南宣慰副使致仕後
至元元年卒夢解博學洽聞為時名儒然不少迂腐而
敏於政事其操守尤為介特所著書有周官考三卷春
秋微一卷夢解嘗自號魯山大夫士之稱之者不以官
皆曰魯山先生云同時有陸垕者與夢解齊名監察御
史鄭鵬南嘗以二人並薦于朝垕字仁重江隂人也自
幼以孝友聞至元間丞相巴延以師南下垕是時年未
冠而志强氣銳率其鄉人見之論議有合兵遂不涉其
境鄉人義之巴延奏授為同知徽州路總管府事以㢘
能擢置臺憲累遷至湖南肅政㢘訪副使陞浙西㢘訪
使所至以黜贓吏洗冤獄為已任且嘗上章奏免儒役
及舉行浙西助役法年五十卒賜諡莊簡
　　陳顥
陳顥字仲明其先居盧龍有名山者仕金為穆昆監軍
太祖得之以為平陽等路軍民都元帥子孫徙清州遂
為清州人顥幼頴悟日記誦千百言稍長遊京師登翰
林承㫖王磐安藏之門磐熟金典章安藏通諸國語顥
兼習之安藏乃薦顥入宿衛尋為仁宗潛邸說書於是
仁宗奉母后出居懐慶顥從行日開陳以古聖賢居艱
貞之道㑹成宗崩仁宗入定内難以迎武宗顥皆預謀
及仁宗即位以推戴舊勲特拜集賢大學士榮禄大夫
仍宿衛禁中政事無不與聞科舉之行顥贊助之力尤
多顥時伺帝燕閒輒取聖經所載大經大法有切治體
者陳之每見嘉納帝嘗坐便殿羣臣入奏事望見顥喜
曰陳仲明在列所奏必善事矣顥以父年老力請歸養
清州帝特命顥長子孝伯為知州以就養顥固辭乃以
孝伯為州判官帝欲用顥為中書平章政事顥叩首謝
曰臣無汗馬之功又乏經濟之畧一旦寘之政塗徒速
臣咎臣願得朝夕左右獻替可否庶少裨萬一亦以全
臣愚忠帝乃允仁宗崩辭禄家居者十年文宗即位復
起為集賢大學士上疏勸帝大興文治増國子學弟子
員蠲儒之徭役文宗皆嘉納焉顥先後居集賢署薦士
牘累數百有訐之者顥曰吾寧以謬舉受罰蔽賢誠所
不忍順帝元統初顥扈蹕行幸上都至龍虎臺帝命造
膝前而握其手曰卿累朝老臣更事多矣凡議政事宜
極言無隠顥頓首謝不敏顥每集議其言無不剴切後
至元四年致政命食全俸于家明年卒年七十六至正
十四年贈攄誠秉義佐理功臣光禄大夫河南江北等
處行中書省平章政事柱國追封薊國公諡文忠顥出
入禁闥數十年樂談人善而惡聞人過大夫士因其薦
㧞以至顯列有終身莫知所自者是以結知人主上下
無有怨尤歐陽𤣥為國子祭酒與顥同考試國子伴讀
每出一卷顥必拾而觀之苟得其片言善即以寘選列
為之色喜𤣥歎曰陳公之心蓋篤於仁而踰於厚者真
可使鄙夫寛薄夫敦矣次子敬伯至正中仕為中書參
知政事歴左丞右丞二十七年拜中書平章政事
　
　
　
　
　
　
　
　
　
　
　
　
　元史卷一百七十七
元史卷一百七十七考證
張并𫝊大臣承中㫖　按原刻訛中書今據永樂大典
　改
