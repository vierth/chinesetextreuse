
　資治通鑑卷二十六　　　宋　司馬光　撰
　　　　　　　　　　　　　　胡三省　音註
　漢紀十八(起上章涒灘盡𤣥/黓閹茂凡三年)
　　中宗孝宣皇帝中
神爵元年(以神爵降/集紀元)春正月上始行幸甘泉郊泰畤三
月行幸河東祠后土上頗修武帝故事謹齋祀之禮以
方士言增置神祠(時以方士言為隨矦劍寶玉寶璧周/康寶鼎立四祠於未央宫中又祠大)
(室山于即墨三户山于下宻祠天封苑火井于鴻門又/立歲星辰星太白熒惑南斗祠于長安城旁又祠參山)
(八神于曲城蓬山石社石鼓于臨朐之罘山於腄成山/於不夜莱山于黄成山祠日莱山祠月又祠四時于琅)
(邪蚩尤于夀良京師近縣鄠則有勞谷五牀山日月五/帝仙人玉女祠雲陽有徑路神祠又立五龍山仙人祠)
(及黄帝天神帝原/水凡四祠於膚施)聞益州有金馬碧雞之神可醮祭而
致(後漢志越嶲郡青蛉縣禺同山俗謂有金馬碧雞如/淳曰金形似馬碧形似鷄水經注曰禺同山神有金)
(馬碧雞光景儵/忽醮即召翻)於是遣諫大夫蜀郡王褒使持節而求
之(使疏/吏翻)初上聞褒有俊才召見(見賢/遍翻)使為聖主得賢臣
頌其辭曰夫賢者國家之器用也所任賢則趨舍省而
(讀曰趣普博也趨七喻/翻舍讀曰捨施式智翻)器用利則用力少而就效衆故工人
之用鈍器也勞筋苦骨終日矻矻(應劭曰矻矻勞極貌如/淳曰徤作貌師古曰如)
(說是也矻/口骨翻)及至巧冶鑄干將(干將吳寶劒/名闔廬所鑄)使離婁督繩
公輸削墨(張晏曰離婁黄帝時明目者也應劭曰/公輸魯般性巧者也師古曰督察視也)雖
崇臺五層延袤百丈而不溷者工用相得也(師古曰溷亂/也音胡頓翻)
庸人之御駑馬亦傷吻敝䇿而不進於行(師古曰吻口/角也䇿所以)
(撃/馬)及至駕齧厀驂乗旦(孟康曰良馬低頭口至䣛故曰/齧䣛張晏曰駕則旦至故曰乗)
(曰乗食/證翻)王良執靶(張晏曰王良郵無恤字伯樂晉灼曰靶/音霸謂轡也師古曰參驗左氏傳及國)
(語孟子郵無恤郵良劉無止王良總一人也楚辭云驥/躊躇於敝輦遇孫陽而得代王逸云孫陽伯樂姓名也)
(列子云伯樂秦穆公時人考其年代/不相當張說云良字伯樂斯失之矣)韓哀附輿(應劭曰/世本韓)
(哀作御師古曰宋衷云韓哀韓哀侯也時已有御此/復言作者加其精巧也然則善御者耳非始作也)周
流八極萬里一息何其遼哉人馬相得也故服絺綌之
凉者不苦盛暑之鬱燠襲貂狐之煗者不憂至寒之悽
愴(師古曰鬱熱氣也燠温也悽愴/寒冷也燠於六翻煗乃短翻)何則有其具者易其
僃賢人君子亦聖王之所以易海内也(易以/豉翻)昔周公躬吐
捉之勞故有圉空之隆(師古曰一飯三吐食一沐三捉髪/以賔賢士故能成太平之化而刑)
(措不用故囹圄空/虗也圉音圄同)齊桓設庭燎之禮故有匡合之功(應/劭)
(曰有以九九求見桓公桓公不内其人曰九九小術而/君不内之况大于九九者乎于是桓公設庭燎之禮而)
(見之居無幾隰朋自逺而至齊遂以霸師古曰九九計/數之書若今筭經也匡謂一匡天下合謂九合諸侯)
由此觀之君人者勤於求賢而逸於得人人臣亦然昔
賢者之未遭遇也圖事揆䇿則君不用其謀陳見悃誠
(王逸曰悃愊志純/一也亦猶實也)則上不然其信進仕不得施効斥逐
又非其愆是故伊尹勤於鼎爼太公困於鼔刀(師古曰/勒于鼎)
(爼謂負鼎爼以干湯也鼓刀/者謂太公屠牛于朝歌也)百里自鬻寗子飯牛(師古/曰鬻)
(賣也吕氏春秋曰百里奚之未遇時也虞亡而虜縳鬻/以五羊之皮公孫枝得而悅之獻諸穆公應劭曰齊桓)
(公夜出迎客寗戚疾擊其牛角髙歌曰南山矸白石爛/生不逢堯與舜禪短布單衣適至骭從昏飯牛薄夜半)
(長夜曼曼何時旦桓公乃召與/語悅之以為大夫飯扶晚翻)離此患也(師古曰/離遭也)及其
遇明君遭聖主也運籌合上意諌諍即見聽進退得闗
其忠任職得行其術剖符錫壤而光祖考故世必有聖
知之君(知讀/曰智)而後有賢明之臣故虎嘯而風冽(師古曰/冽冽風)
(貌也/音列)龍興而致雲蟋蟀竢秋唫蜉蝤出以隂(孟康曰蜉/蝤渠畧也)
(師古曰蟋蟀今之促織也蜉蝤甲蟲也好叢聚而生也/朝生而夕死舍人曰南陽以東曰蜉蝤梁宋之間曰渠)
(畧郭璞曰似蛣蜣身狹而長有角黄黒色聚生糞土/中朝生暮死猪好噉之陸機疏云蜉蝣有角大如指)
(長三四寸甲下有翅能飛夏月隂/雨時地中出竢即俟字蝤音由)易曰飛龍在天利
見大人(師古曰乾卦九五爻辭也言王者/居正陽之位賢才見之則利用也)詩曰思皇
多士生此王國(師古曰大雅文王之詩也思語辭也/皇美也言美哉衆多賢士生此周王)
(之國/也)故世平主聖俊艾將自至(師古曰艾/讀曰乂)明明在朝
穆穆布列聚精㑹神相得益章(師古曰/章明也)雖伯牙操遞
鍾(晉灼曰遞音遞送之遞二十四鍾各有節奏擊之不/常故曰遞臣瓉曰楚辭云奏伯牙之號鍾號鍾琴)
(名也馬融笛賦曰號鍾髙調伯牙以善鼓琴不聞其/能擊鍾也師古曰琴名是也字既作遞則與楚辭不)
(同不得即讀為/號當依晉音耳)逢門子彎烏號(師古曰逢門善射者即/逢䝉也應劭曰楚有柘)
(桑烏栖其上枝下著地不得飛欲墮號呼故曰烏號張/揖曰黄帝乗龍上天小臣不得上挽持龍􁊝􁊝㧞墮黄)
(帝弓臣下抱弓而號故名弓烏號師/古曰應張二說皆有據逢皮江翻)猶未足以喻其意
也故聖主必待賢臣而𢎞功業俊士亦俟明主以顯其
徳上下俱欲驩然交欣千載壹合論說無疑翼乎如鴻
毛遇順風沛乎如巨魚縱大壑其得意若此則胡禁不
止曷令不行(師古曰胡/曷皆何也)化溢四表横被無窮(被皮/義翻)是以
聖主不徧窺望而視已明不殫傾耳而聽已聰(師古曰/殫盡也)
太平之責塞(師古曰塞滿/也塞悉則翻)優游之望得休徴自至夀考
無疆何必偃仰屈伸若彭祖呴嘘呼吸如僑松(如淳/曰五)
(帝紀彭祖堯舜時人列仙傳彭祖殷大夫也歴夏至/商末號年七百師古曰呴嘘者開口出氣也僑王僑)
(松赤松子皆仙人也/呴吁于翻嘘音虚)眇然絶俗離世哉(師古曰眇然/髙逺之意離)
(力智/翻)是時上頗好神僊故褒對及之(好呼到/翻下同)京兆尹張
敞亦上疏諫曰願明主時忘車馬之好斥逺方士之虚
語游心帝王之術太平庻幾可興也(逺於願翻/幾居希翻)上由是
悉罷尚方待詔(此尚方非作器物之尚方尚主也主/方藥也司馬相如大人賦詔岐伯使)
(尚方/是也)初趙廣漢死後為京兆尹者皆不稱職(稱尺/證翻)唯敞
能繼其迹其方畧耳目不及廣漢然頗以經術儒雅文
之　上頗修飾宫室車服盛于昭帝時外戚許史王氏
貴寵諌大夫王吉上疏曰陛下躬聖質總萬方惟思世
務將興太平詔書每下民欣然若更生臣伏而思之可
謂至恩未可謂本務也(師古曰言天子如此雖於百姓/為至恩然未盡政務之本也)
欲治之主不世出(師古曰言有時遇之/不常值治直吏翻)公卿幸得遭遇
其時言聽諌從然未有建萬世之長䇿舉明主於三代
之隆也其務在於期㑹簿書斷獄聽訟而已(斷丁/亂翻)此非太
平之基也臣聞民者弱而不可勝愚而不可欺也聖主
獨行於深宫得則天下稱誦之失則天下咸言之故宜
謹左右審擇所使左右所以正身所使所以宣徳此其
本也孔子曰安上治民莫善于禮非空言也(師古曰孝/經載孔子)
(之言治/直之翻)王者未制禮之時引先王禮宜于今者而用之
臣願陛下承天心發大業與公卿大臣延及儒生述舊
禮明王制敺一世之民躋之仁夀之域(師古曰以仁撫/下則羣生安逸)
(而夀考余謂此以仁夀二字並言仁/者不鄙詐夀者不夭折也敺與驅同)則俗何以不若成
康夀何以不若髙宗(師古曰髙宗殷王/武丁也享國百年)竊見當世趨務
不合於道者謹條奏(師古曰趨讀/曰趣趣嚮也)唯陛下財擇焉吉意
以為世俗聘妻送女無節則貧人不及故不舉子又漢
家列矦尚公主諸矦則國人承翁主(晉灼曰娶天子女/則曰尚公主國人)
(娶諸矦女則曰承翁主/尚承皆卑下之名也)使男事女夫屈於婦逆隂陽之
位故多女亂古者衣服車馬貴賤有章今上下僣奢人
人自制(師古曰言/無節度)是以貪財誅利不畏死亡(誅責也/求也)周
之所以能致治刑措而不用者以其禁邪於𡨕㝠絶惡於
未萌也(師古曰㝠㝠言未有/端緒也治直吏翻)又言舜湯不用三公九卿之
世而舉臯陶伊尹(李竒曰不繼世而爵也言臯陶/伊尹非三公九卿之世陶音遥)不仁
者逺(師古曰任用賢/人放黜讒佞)今使俗吏得任子弟(張晏曰子弟/以父兄任為)
(郎/)率多驕驁不通古今無益于民宜明選求賢除任子
之令外家及故人可厚以財不宜居位去角抵減樂府
省尚方明示天下以儉古者工不造琱瑑(師古曰瑑者/刻鏤為文瑑)
(音/篆)商不通侈靡非工商之獨賢政教使之然也上以其
言為迂濶(師古曰迂/逺也音于)不甚寵異也吉遂謝病歸　義渠安
國至羌中召先零諸豪三十餘人以尤桀黠者皆斬之
(師古曰桀堅也言不順從也黠惡/也為惡堅也零音憐黠户入翻)縱兵擊其種人(種章/勇翻)
(下/同)斬首千餘級於是諸降羌及歸義羌矦楊玉等怨怒
無所信郷(師古曰恐中國汎怒不信其心而納嚮之仲/馮曰恐怒且恐且怒也羌未有變而漢吏無)
(故誅殺其人故楊玉等謂漢無所信嚮不信漢不嚮漢/也作怨怒者通鑑畧改班書之文成一家言降户江翻)
遂刼畧小種背畔犯塞攻城邑殺長吏(背蒲/妹翻)安國以騎
都尉將騎二千屯備羌至浩亹(浩亹縣屬金城郡有浩/亹水出西塞外東至允)
(吾入湟水孟康曰浩亹音合門師古曰浩音誥浩水名/也亹者水流峽山岸深若門也詩大雅曰鳬鷖在門亦)
(其義也今俗呼此水為閣門河盖疾言之浩為閣耳杜/佑曰浩亹縣即今金城郡廣武縣地又曰廣武縣西南)
(有漢浩亹/縣故城)為虜所擊失亡車重兵器甚衆(師古曰重/音直用翻)安
國引還至令居以聞(令音/零)時趙充國年七十餘上老之
使丙吉問誰可將者(將即亮/翻下同)充國對曰無踰於老臣者
矣上遣問焉曰將軍度羌虜何如(師古曰度計也/音犬各翻下同)當用
幾人充國曰百聞不如一見兵難遥度臣願馳至金城
(昭帝元始六年置金/城郡唐蘭鄯廓州地)圖上方略(師古曰圖其地形并為/攻討方畧俱奏上也上)
(時掌翻/下同)羌戎小夷逆天背畔滅亡不久(背蒲/妹翻)願陛下以
屬老臣(師古曰屬委也/屬音之欲翻)勿以為憂上笑曰諾乃大發兵
詣金城夏四月遣充國將之以擊西羌(將即/亮翻)　六月有
星孛于東方(孛蒲/内翻)趙充國至金城須兵滿萬騎欲度河
恐為虜所遮即夜遣三校衘枚先度(師古曰衘枚者欲/其無聲使虜不覺)
(校戸教/翻下同)度輙營陳(立營陳則虜不得而犯諸軍/可以相繼而度河陳讀曰陣)㑹明畢
遂以次盡度虜數十百騎來出入軍傍充國曰吾士馬
新倦不可馳逐此皆驍騎難制又恐其為誘兵也(驍堅/堯翻)
(誘音/酉)擊虜以殄滅為期小利不足貪令軍勿擊遣騎候
四望陿中無虜(文穎曰金城有三陿在南六百里師古/曰山峭而夾水曰陿四望者陿名也)
(陿音/狹)夜引兵上至落都(服䖍曰落都山名也據水經注/破羌縣之西有落都城後漢志)
(浩亹縣有雒都谷劉昫/曰唐鄯州治故樂都城)召諸校司馬謂曰吾知羌虜不
能為兵矣使虜發數千人守杜四望陿中(師古曰/杜塞也)兵豈
得入哉充國常以逺斥候為務行必為戰備止必堅營
壁尤能持重愛士卒先計而後戰遂西至西部都尉府
(孟康曰/在金城)日饗軍士(師古曰/饗飲之)士皆欲為用虜數挑戰(數所/角翻)
(挑徒/了翻)充國堅守捕得生口言羌豪相數責曰語汝無反(數/所)
(具翻語/牛倨翻)今天子遣趙將軍來年八九十矣善為兵今請
欲一鬭而死可得邪(言充國持重不戰羌欲/一鬭而死不可得也)初䍐开豪
靡當兒使弟雕庫來告都尉曰先零欲反後數日果反
雕庫種人頗在先零中都尉即留雕庫為質(金城西部/都尉也種)
(章勇翻/質音致)充國以為無罪乃遣歸告種豪大兵誅有罪者
明白自别毋取并滅(師古曰言勿相和同/并取滅亡别彼列翻)天子告諸羌
人犯灋者能相捕斬除罪仍以功大小賜錢有差(時募/能斬)
(大豪有罪者一人賜錢四十萬中豪/十五萬下豪二萬女子及老弱千錢)又以其所捕妻子
財物盡與之充國計欲以威信招降䍐开及刼略者解
散虜謀徼其疲劇乃擊之(師古曰徼要/也音工堯翻)時上已發内郡
兵屯邊者合六萬人矣酒泉太守辛武賢(姓譜夏啟封/支子於莘莘)
(辛相近遂為辛氏漢初申蒲為趙魏名將及徙家隴西/遂為隴西人余按此叙辛武賢之世然既以莘為辛而)
(又以申牽合之以其聲相/近也然周自有太史辛甲)奏言郡兵皆屯備南山北邊
空虛勢不可久若至秋冬乃進兵此虜在境外之冊今
虜朝夕為冦土地寒苦漢馬不耐冬不如以七月上旬
齎三十日糧分兵出張掖酒泉合擊䍐开在鮮水上者
(劉昫曰漢金城郡之金城縣䍐羌所䖏也後漢置西海/郡晉乞伏乾歸都於此唐為蘭州五泉縣余據漢書羌)
(豪獻鮮水海地于王莽置西海郡即此山海經云/北鮮之山鮮水出焉北流注於徐吾非此鮮水也)雖不
能盡誅但奪其畜産虜其妻子復引兵還冬復擊之(復/扶)
(人/翻)大兵仍出虜必震壊(師古曰/仍頻也)天子下其書充國(下遐/稼翻)
(下/同)令議之充國以為一馬自負三十日食為米二斛四
斗麥八斛又有衣裝兵器難以追逐虜必商軍進退(師/古)
(曰商計/度也)稍引去逐水草入山林隨而深入虜即據前險
守後阨以絶糧道必有傷危之憂為夷狄笑千載不可
復(復報也載/子𤣥翻)而武賢以為可奪其畜産虜其妻子此殆
空言非至計也(師古曰殆僅也/韻畧云近也)先零首為畔逆它種劫
略(師古曰言被刼畧/而反畔非其本心)故臣愚冊(冊謀也/籌也)欲捐䍐开闇昧
之過隐而勿章先行先零之誅以震動之宜悔過反善
因赦其罪選擇良吏知其俗者拊循和輯(師古曰拊古/撫字輯與集)
(同/)此全師保勝安邉之冊天子下其書公卿議者咸以
為先零兵盛而負䍐开之助(師古曰/負恃也)不先破䍐开則
先零未可圖也上乃拜侍中許延壽為彊弩將軍即
拜酒泉太守武賢為破羌將軍(師古曰即就也/就其郡而拜之)賜璽書
嘉納其冊以書敕讓充國曰今轉輸並起百姓煩擾將
軍將萬餘之衆不早及秋共水草之利争其畜食(師古/曰此)
(畜謂畜産牛羊之屬食謂榖麥之屬/也或曰畜食畜之所食即謂草也)欲至冬虜皆當畜
食(師古曰此畜讀/曰蓄蓄聚積也)多臧匿山中依險阻(臧古/藏字)將軍士寒
手足皸瘃(師古曰皸坼裂也瘃寒/創也皸音軍瘃竹足翻)寧有利哉將軍不念
中國之費欲以歲數而勝敵(師古曰久歴年嵗乃勝/小敵也數音所具翻)將
軍誰不樂此者(師古曰言為將軍/者皆樂此樂音洛)今詔破羌將軍武賢
等將兵以七月擊䍐羌將軍其引兵並進勿復有疑(復/扶)
(又/翻)充國上書曰陛下前幸賜書欲使人諭䍐以大軍
當至漢不誅䍐以解其謀臣故遣开豪雕庫宣天子
至徳䍐开之屬皆聞知明詔今先零羌楊玉阻石山
木候便為冦(師古曰謂阻依山/之木石以自保固)䍐羌未有所犯乃置先
零先擊䍐釋有罪誅無辜(師古曰釋/置也放也)起壹難就兩害誠
非陛下本計也臣聞兵灋攻不足者守有餘又曰善戰
者致人不致於人(師古曰致人者引致而取/之致於人為人所引也)今䍐羌欲
為燉煌酒泉冦(燉徒/門翻)宜飭兵馬練戰士以須其至(師古/曰須)
(待/也)坐得致敵之術以逸擊勞取勝之道也今恐二郡兵
少不足以守而發之行攻釋致虜之術而從為虜所致
之道(師古曰/釋廢也)臣愚以為不便先零羌虜欲為背畔故與
䍐开解仇結約然其私心不能無恐漢兵至而䍐开背
之也(背蒲/妹翻)臣愚以為其計常欲先赴䍐开之急以堅其
約先擊䍐羌先零必助之今虜馬肥糧食方饒擊之
恐不能傷害適使先零得施徳於䍐羌(師古曰施徳/自樹恩徳也)堅
其約合其黨虜交堅黨合精兵二萬餘人廹脅諸小種
附著者稍衆(著直/畧翻)莫須之屬不輕得離也(服䖍曰莫須/小種羌名也)
如是虜兵寖多誅之用力數倍臣恐國家憂累(累力瑞/翻下累)
(重/同)由十年數不二三歲而已於臣之計先誅先零已則
䍐开之屬不煩兵而服矣先零已誅而䍐开不服涉正
月擊之得計之理又其時也以今進兵誠不見其利戊
申充國上奏(上時/掌翻)秋七月甲寅璽書報從充國計焉充
國乃引兵至先零在所虜久屯聚懈弛(師古曰/弛放也)望見大
軍棄車重欲度湟水(重直/用翻)道阨陿充國徐行驅之或曰
逐利行遲(師古曰逐利宜/速今行太遅)充國曰此窮冦不可廹也緩
之則走不顧急之則還致死(師古曰謂更廻/還盡力而死戰)諸校皆曰
善虜赴水溺死者數百降及斬首五百餘人(降戸/江翻)虜焉
牛羊十萬餘頭車四千餘兩(兩音/亮)兵至䍐地令軍毋燔
聚落芻牧田中(師古曰不得燔燒人居及/於田畝之中刈芻放牧也)䍐羌聞之喜
曰漢果不擊我矣豪靡忘使人來言願得還復故地(服/䖍)
(曰靡忘羌/帥名也)充國以聞未報靡忘來自歸充國賜飲食遣
還諭種人䕶軍以下皆争之曰此反虜不可擅遣充國
曰諸君但欲便文自營(師古曰茍取文墨/之便以自營衛)非為公家忠
計也語未卒(為于偽翻/卒子恤翻)璽書報令靡忘以贖論後䍐竟
不煩兵而下上詔破羌彊弩將軍詣屯所以十二月與
充國合擊先零時羌降者萬餘人矣充國度其必壞(度/徒)
(洛/翻)欲罷騎兵屯田以待其敝作奏未上(上時/掌翻)㑹得進兵
璽書充國子中郎將卬懼使客諌充國曰誠令兵出破
軍殺將以傾國家(將即/亮翻)將軍守之可也即利與病又何
足争一旦不合上意遣繡衣來責將軍(師古曰繡/衣謂御史)將軍
之身不能自保何國家之安充國歎曰是何言之不忠
也本用吾言羌虜得至是耶(師古曰言豫防之/可無今日之冦也)徃者舉
可先行羌者(行下/孟翻)吾舉辛武賢丞相御史復白遣義渠
安國竟沮敗羌(復扶又翻/敗補邁翻)金城湟中榖斛八錢吾謂耿
中丞(服䖍曰耿夀昌也為司農中丞姓譜耿古/國名為晉所滅子孫以為氏謂告語也)糴三百
萬斛榖羌人不敢動矣(師古曰言豫儲/糧食可以制敵)耿中丞請糴百
萬斛乃得四十萬斛耳義渠再使(使疏/吏翻)且費其半失此
二冊羌人致敢為逆失之毫釐差以千里是既然矣今
兵久不决四夷卒有動揺(卒讀曰猝下可/卒同又卒死同)相因而起雖
有知者不能善其後(知讀/曰智)羌獨足憂邪(師古曰言儻如/此則所憂不獨)
(在/羌)吾固以死守之明主可為忠言遂上屯田奏曰臣所
將吏士馬牛食所用糧榖茭槀調度甚廣難久不解(調/徒)
(弔翻難/乃旦翻)傜役不息恐生他變為明主憂誠非素定廟勝
之冊(師古曰廟勝謂謀/於廟堂而勝敵也)且羌易以計破難用兵碎也(易/以)
(豉/翻)故臣愚心以為擊之不便計度臨羌東至浩亹羌虜
故田及公田民所未墾可二千頃以上(度徒/洛翻)其閒郵亭
多壞敗者臣前部士入山伐林木六萬餘枚在水次臣
願罷騎兵留歩兵萬二百八十一人分屯要害處氷解
漕下繕郷亭浚溝渠(師古曰漕下以水運木而/下也繕補也浚深治也)治湟陿
以西道橋七十所令可至鮮水左右田事出賦人三十
畮(師古曰田事出謂至春人出營/田也賦謂班與之也畮古畆字)至四月草生發郡騎
及屬國胡騎各千就草為田者遊兵以充入金城郡益
積畜省大費今大司農所轉榖至者足支萬人一歲食
謹上田處及器用簿(上時/掌翻)上報曰即如將軍之計虜當
何時伏誅兵當何時得决孰計其便復奏(孰與熟同/復扶又翻)充
國上狀曰臣聞帝王之兵以全取勝是以貴謀而賤戰
百戰而百勝非善之善者也故先為不可勝以待敵之
可勝(師古曰此兵法之辭言先自完堅令敵不能/勝我乃可以勝敵也余據此言本之孫子)蠻夷習
俗雖殊於禮義之國然其欲避害就利愛親戚畏死亡
一也今虜亡其美地薦草(師古曰/薦稠草)愁於寄託逺遯骨肉
心離人有畔志而明主班師罷兵(鄧展曰/班還也)萬人留田順
天時因地利以待可勝之虜雖未即伏辜兵決可朞
月而望羌虜瓦解前後降者萬七百餘人及受言去者
凡七十軰(如淳曰羌胡言欲降受其言遣去者師古曰/如說非也謂羌受充國之言歸相告喻者也)
(羌虜即羌賊/耳無預於胡)此坐支解羌虜之具也臣謹條不出兵留
田便宜十二事歩兵九校(師古曰一部為/一校校户教翻)吏士萬人留
屯以為武備因田致榖威徳並行一也又因排折羌虜
令不得歸肥饒之地貧破其衆以成羌虜相畔之漸二
也居民得並田作(師古曰並且讀如本字又音/歩浪翻仲馮曰並亦俱也)不失農
業三也軍馬一月之食度支田士一歲罷騎兵以省大
費四也(度徒/洛翻)至春省甲士卒循河湟漕榖至臨羌(臨羌/縣屬)
(金城郡其西/北即塞外)以示羌虜揚威武傳世折衝之具五也以
閒暇時下先所伐材繕治郵亭充入金城六也(閒與閑/同治直)
(之/翻)兵出乗危徼幸(師古曰言不可必勝/徼堅堯翻又一遙翻)不出令反畔之
虜竄於風寒之地離霜露疾疫瘃墮之患(師古曰墮/謂困寒瘃)
(而墮/指者)坐得必勝之道七也無經阻逺追死傷之害八
也内不損威武之重外不令虜得乗間之勢九也(師古曰/間謂軍)
(之間隙者也/問古莧翻)又亡驚動河南大开小开(皆羌種在河西之/河南亡古無字通)
使生它變之憂十也治隍陿中道橋令可至鮮水以制
西域伸威千里從枕席上過師十一也(鄭氏曰橋成軍/行安易若於枕)
(席上/過也)大費既省繇役豫息以戒不虞十二也(繇古傜/字通)留
屯田得十二便出兵失十二利唯明詔采擇上復賜報
曰兵决可期月而望者(復扶又翻下/同期讀曰朞)謂今冬邪謂何時
也將軍獨不計虜聞兵頗罷且丁壯相聚攻擾田者及
道上屯兵復殺略人民將何以止之將軍孰計復奏充國復
奏曰臣聞兵以計為本故多筭勝少筭(孫子曰多筭/勝少筭不勝)先零
羌精兵今餘不過七八千人失地逺客分散飢凍畔還者不
絶臣愚以為虜破壊可日月冀逺在來春故曰兵决可期月
而望竊見北邉自燉煌至遼東萬一千五百餘里乗塞列地
有吏卒數千人虜數以大衆攻之而不能害(燉徒門翻/數所角翻)今騎
兵雖罷虜見屯田之士精兵萬人從今盡三月虜馬羸瘦
(羸倫/為翻)必不敢捐其妻子於他種中(種章/勇翻)逺渉河山而來為冦
亦不敢將其累重還歸故地(師古曰累重謂妻子也/累力瑞翻重直用翻)是臣
之愚計所以度虜且必瓦解其處(師古曰各于其處/自瓦解度徒洛翻)不戰
而自破之冊也(冊與/策同)至於虜小冦盗時殺人民其原未可
卒禁(卒讀/曰猝)臣聞戰不必勝不茍接刃攻不必取不茍勞衆
誠令兵出雖不能滅先零但能令虜絶不為小冦則出兵
也即今同是(師古曰言俱不/能止小冦盗)而釋坐勝之道從乗危之
勢徃終不見利空内自罷敝(罷讀/曰疲)貶重以自損(貶重謂/貶中國)
(之威/重也)非所以示蠻夷也又大兵一出還不可復留(言大/兵出)
(塞而還人有歸志不/可使復留屯以備羌)湟中亦未可空如是徭役復更發
也(復扶又/翻下同)臣愚以為不便臣竊自惟念奉詔出塞引軍
逺擊窮天子之精兵散車甲於山野雖亡尺寸之功(亡/古)
(無字通/下同)媮得避嫌之便(師古曰媮/茍且也)而亡後咎餘責此人
臣不忠之利非明主社稷之福也充國奏每上輙下公
卿議臣(上時掌翻/下遐嫁翻)初是充國計者什三中什五最後什
八有詔詰前言不便者皆頓首服(詰去/吉翻)魏相曰臣愚不
習兵事利害後將軍數畫軍冊(數所角/翻下同)其言常是臣任
其計必可用也(師古曰/任保也)上於是報充國嘉納之亦以破
羌彊弩將軍數言當擊於是兩從其計詔兩將軍與中
郎將卬出擊彊弩出降四千餘人破羌斬首二千級中
郎將卬斬首降者亦二千餘級而充國所降復得五千
餘人詔罷兵獨充國留屯田　大司農朱邑卒上以其
循吏閔惜之詔賜其子黄金百斤以奉其祭祀　是歲
前將軍龍額侯韓増為大司馬車騎將軍(龍頟矦國屬/平原郡師古)
(曰今書本雒字或作額而崔浩/云有龍頟村作額者非額音洛)　丁令比三歲鈔盗匈奴
(令音零比毗至/翻鈔楚交翻)殺略數千人匈奴遣萬餘騎徃擊之無
所得(史言匈/奴漸衰)
二年春正月以鳳皇甘露降集京師赦天下　夏五月
趙充國奏言羌本可五萬人軍凡斬首七千六百級降
者三萬一千二百人溺河湟餓死者五六千人定計遺
脫與煎鞏黄羝俱亡者不過四千人(定計以定/數計筭也)羌靡忘
等自詭必得(師古曰詭責也自以/為憂責言必能得之)請罷屯兵奏可充國
振旅而還(書班師振旅孔安國注曰兵入曰振旅振整/也杜預曰振整也旅衆也言振衆而還也)
所善浩星賜迎說充國曰(鄧展曰浩星姓賜名也孫愐/曰漢又有浩星公治榖梁說)
(輸芮/翻)衆人皆以破羌彊弩出擊多斬首生降虜以破壞
然有識者以為虜埶窮困兵雖不出即自服矣將軍即
見(見賢/遍翻)宜歸功於二將軍出擊非愚臣所及如此將軍
計未失也充國曰吾年老矣爵位已極豈嫌伐一時事
以欺明主哉(言一時用兵之事當以實/敷奏豈可以自矜伐為嫌)兵埶國之大事
當為後灋老臣不以餘命壹為陛下明言兵之利害
卒死誰當復言之者卒以其意對(為于偽翻卒子/恤翻復扶又翻)上然
其計罷遣辛武賢歸酒泉太守官充國復為後將軍秋
羌若零離留且種兒庫(師古曰且/音子閭翻)共斬先零大豪猶非
楊玉首(文穎曰猶非人名也師古/曰猶非及楊玉二人也)及諸豪弟澤陽雕良
兒靡忘皆帥煎鞏黄羝之屬四千餘人降(帥讀曰率下/同  考異曰)
(宣紀五月羌斬猶非楊玉降充國傳五月/奏罷屯兵秋羌斬猶非楊玉降今從傳)漢封若零弟
澤二人為帥衆王餘皆為侯為君(離留且種二人為矦/兒庫為君陽雕為言)
(兵矦良兒為君/靡忘為獻牛君)初置金城屬國以䖏降羌(處昌/吕翻)詔舉可
護羌校尉者(護羌校尉之官始見於此范曄曰漢武帝/時諸羌與匈奴通攻令居安故圍抱罕遣)
(李息徐自為擊定/之始置䕶羌校尉)時充國病四府舉辛武賢小弟湯(四/府)
(丞相御史車騎將軍前將軍/府也併後將軍府為五府)充國遽起奏湯使酒不可
典蠻夷(師古曰使酒因酒而使氣/若今言惡酒者使如字)不如湯兄臨衆時湯
已拜受節(拜者拜官䕶羌校/尉持節䕶諸羌)有詔更用臨衆(更改也音/工衡翻)
後臨衆病免五府復舉湯湯數醉䣱羌人(復扶又翻數/所角翻下同)
(師古曰䣱况務翻即/酗字也醉怒曰䣱)羌人反畔卒如充國之言(史終言/其事卒)
(子恤/翻)辛武賢深恨充國(以破羌希賞/而格不行也)上書告中郎卭泄
省中語(辛武賢在軍中時與卬晏語卬言張安世始不/快上上欲誅之卬家將軍以為安世宜全度之)
(由此安世得免武賢/恨充國告卬以此罪)下吏自殺(下遐/稼翻)司𨽻校尉魏郡盖
寛饒(百官表司𨽻校尉周官武帝征和四年初置持節/從中都官徒千二百人捕巫蠱督大姦猾後罷其)
(兵察三輔三河𢎞農師古曰以掌徒𨽻而廵察故云司/𨽻盖音古盍翻齊大夫陳戴食采於蓋其後以為氏至)
(漢初齊/有葢公)剛直公清數干犯上意時上方用刑灋任中書
官(武帝游宴後庭用䆠者為中書官宣帝因/之遂基恭顯之禍賢曰中書内中之書也)寛饒奏封事
曰方今聖道浸㣲儒術不行以刑餘為周召(師古曰言/使奄人當)
(權軸也召/讀曰邵)以灋律為詩書(師古曰言以刑/法成教化也)又引易傳(傳/直)
(戀/翻)言五帝官天下三王家天下家以傳子孫官以傳賢
聖書奏上以為寛饒怨謗下其書中二千石(下遐稼/翻下同)時
執金吾議(據公卿表是歲也南/陽太守賢為執金吾)以為寛饒㫖意欲求禪
大逆不道(師古曰言欲使/天子傳位于已)諫大夫鄭昌愍傷寛饒忠直
憂國以言事不當意而為文吏所詆挫(師古曰詆毁/也挫折也)上
書訟寛饒曰(訟者訟/其寃也)臣聞山有猛獸藜藿為之不采國
有忠臣姦邪為之不起(為于/偽翻)司𨽻校尉寛饒居不求安
食不求飽(師古曰論語稱孔子曰君子/食無求飽居無求安故引之)進有憂國之心
退有死節之義上無許史之屬下無金張之託(應劭曰/許伯宣)
(帝皇后父史髙宣帝外家也金金日磾也張張安世也/此四家屬託無不聽師古曰此說非也許氏史氏有外)
(屬之恩金氏張氏自託/於近侍也屬讀如本字)職在司察直道而行多仇少與
(師古曰仇怨讎/也與黨與也)上書陳國事有司劾以大辟(劾戸槩翻/辟毗亦翻)臣
幸得從大夫之後官以諌為名不敢不言上不聽九月
下寛饒吏寛饒引佩刀自剄北闕下(剄古/鼎翻)衆莫不憐之
　匈奴虛閭權渠單于將十餘萬騎旁塞獵(旁歩/浪翻)欲入
邉為冦未至㑹其民題除渠堂亡降漢言狀漢以為言兵
鹿奚鹿盧矦(此矦不見世表盖無食邑猶/前羌陽雕矦言兵矦之類也)而遣後將軍趙
充國將兵四萬餘騎屯縁邉九郡(文潁曰五原朔方之屬/也師古曰九郡者五原)
(朔方雲中代郡鴈門定襄北平上谷漁陽也四萬餘騎/分屯之而充國總統領之據充國傳書此事於征羌之)
(前通鑑因匈奴内/亂書于此以先事)備虜月餘單于病歐血因不敢入還
去即罷兵乃使題王都犂胡次等入漢請和親未報㑹
單于死虛閭權渠單于始立而黜顓渠閼氏(事見二十/四卷地節)
(二年閼氏/音煙支)顓渠閼氏即與右賢王屠耆堂私通右賢王
㑹龍城而去顓渠閼氏語以單于病甚且勿逺(語牛/倨翻)後
數日單于死用事貴人郝宿王刑未央使人召諸王未
至(師古曰郝/音呼各翻)顓渠閼氏與其弟左大將且渠都隆竒謀
立右賢王為握衍朐鞮單于(且子余翻朐音/劬鞮丁奚翻)握衍朐鞮
單于者烏維單于耳孫也(應劭曰耳孫𤣥孫之子也言/去其髙曽益逺但耳聞之也)
(李斐曰耳孫曾孫也晉灼曰耳孫𤣥孫之曾孫也諸矦/王表在八世師古曰耳孫諸說不同據平紀及諸矦王)
(表說梁孝王𤣥孫之子耳孫音仍又匈奴傳說握衍朐/鞮單于云烏維單于耳孫以此參之李云曾孫是也然)
(漢書諸處又皆云曾孫非一不應雜兩稱而言據爾雅/曾孫之子為玄孫𤣥孫之子為來孫來孫之子為昆孫)
(昆孫之子為仍孫從己之數是為八葉則與晉說相同/仍耳聲相近孟一號也但班氏唯存古名而計其葉數)
(則錯/也)握衍朐鞮單于立凶惡殺刑未央等而任用都隆
竒又盡免虛閭權渠子弟近親而自以其子弟代之虚
閭權渠單于子稽矦㹪既不得立(師古曰㹪音先安翻/又音所姦翻杜佑山)
(諌/翻)亡歸妻父烏禪幕(師古曰/禪音禪)烏禪幕者本康居烏孫間
小國數見侵暴(數所/角翻)率其衆數千人降匈奴狐鹿姑單
于以其弟子日逐王姊妻之使長其衆居右地(師古曰/長其衆)
(為之長帥妻七/細翻長知兩翻)日逐王先賢撣(鄭氏曰撣音纒束之纒/晉灼曰音田師古曰晉)
(音是/也)其父左賢王當為單于讓狐鹿姑單于狐鹿姑
單于許立之(事見二十二卷/武帝太始元年)國人以故頗言日逐王當
為單于日逐王素與握衍朐鞮單于有隙即帥其衆欲降
漢(帥讀曰率降/户江翻下同)使人至渠犂與騎都尉鄭吉相聞吉發
渠犂龜兹諸國五萬人迎日逐王口萬二千人小王將十
二人(小王將者以禆小王將兵者也一曰匈奴左右賢/王左右谷蠡王左右大將以下凡二十四長為大)
(王將其餘為小/王將將即亮翻)隨吉至河曲(黄河千里一曲此/當在金城郡界)頗有亡
者吉追斬之遂將詣京師(將如字領/也挾也)漢封日逐王為歸
徳矦(功臣表歸徳矦/食邑扵汝南)吉既破車師(事見上卷/地節三年)降日逐威
震西域遂并護車師以西北道故號都護都䕶之置自
吉始焉(師古曰並䕶南北二道故/謂之都都猶大也總也)上封吉為安逺矦(功/臣)
(矦表安逺矦食/於汝南之慎縣)邑吉於是中西域而立莫府(師古曰中/西域者言)
(最處諸國之中逺近均也中音竹仲翻誤考異曰百官/表曰西域都䕶加官地節二年初置盖  以神爵為地)
(節也西域傳又云/神爵三年亦誤)治烏壘城去陽闗二千七百餘里(烏/壘)
(城與渠犂田官相近陽關在敦煌龍勒縣西宋白曰伊/州伊吾郡漢伊吾盧地宣帝時鄭吉為西域都䕶治烏)
(壘城即此永平末取/此地置宜禾都尉)匈奴益弱不敢争西域僮僕都尉
由此罷(西域諸國故皆役屬匈奴匈奴西邉日逐王置/僮僕都尉使領西域常居焉耆危須尉犂間賦)
(税諸國取富給焉匈奴盖以僮僕視西域也今日/逐王既降西域諸國咸服於漢故僮僕都尉罷)都護
督察烏孫康居等三十六國動静有變以聞可安輯安輯
之不可者誅伐之漢之號令班西域矣(師古曰/班布也)握衍朐
鞮單于更立其從兄薄胥堂為日逐王(為薄胥堂立為/屠耆單于張本)
(從才/用翻)烏孫昆彌翁歸靡因長羅矦常惠上書願以漢外
孫元貴靡為嗣(元貴靡楚王/解憂長男也)得令復尚漢公主結婚重
親(復扶又翻下/同重直龍翻)畔絶匈奴詔下公卿議(下遐稼/翻下同)大鴻臚
蕭望之以為烏孫絶域變故難保不可許(臚陵/如翻)上美烏
孫新立大功(謂本始二年/破匈奴也)又重絶故業(師古曰重難也/故業謂先與匈)
(奴婚/親也)乃以烏孫主解憂弟相夫為公主盛為資送而遣
之使常惠送之至燉煌(燉音/屯)未出塞聞翁歸靡死烏孫
貴人共從本約立岑娶子泥靡為昆彌號狂王(本約見/二十四)
(卷本始三年岑/娶漢書作岑陬)常惠上書願留少主燉煌(少詩照翻下/同燉徒門翻)
惠馳至烏孫責讓不立元貴靡為昆彌還迎少主事下
公卿望之復以烏孫持兩端難約結(復扶/又翻)今少主以元
貴靡不立而還信無負于夷狄中國之福也少主不止
繇役將興(繇古徭/字通)天子從之徴還少主(考異曰烏孫傳/請昏在元康二)
(年望之傳云神爵二年按元康二年望/之未為鴻臚盖誤以神爵為元康也)
三年春三月丙辰髙平憲矦魏相薨(恩澤矦表髙平侯/食邑于淮陽柘縣)
(諡法博聞/多能曰憲)夏四月戊辰丙吉為丞相吉上寛大好禮讓
(好呼/到翻)不親小事時人以為知大體　秋七月甲子大鴻
臚蕭望之為御史大夫　八月詔曰吏不亷平則治道
衰(治直吏/翻下同)今小吏皆勤事而俸禄薄(俸扶/用翻)欲無侵漁
百姓難矣(如淳曰漁奪也謂奪其利便也晉灼曰許/慎云捕魚之字也師古曰漁者若言漁獵)
(也晉說/是也)其益吏百石已下俸十五(如淳曰律百石奉/月六百韋昭曰若)
(食一石則益五斗一考異曰宣紀云益吏百石以下俸/十五韋昭曰若食  石則益五斗荀紀云益吏百石以)
(下俸五十斛盖以十五難曉故改/之然詔云以下恐難指五十斛也)　是嵗東郡太守韓
延夀為左馮翊始延夀為潁川太守潁川承趙廣漢搆
㑹吏民之後(搆㑹吏民事見二十四卷/本始三年師古曰搆結也)俗多怨讐延夀
改更教以禮讓(更工/衡翻)召故老與議定嫁娶䘮祭儀品略
依古禮不得過灋百姓遵用其教賣偶車馬下里偽
物者棄之市道(張晏曰下里地下蒿里偽物也師古/曰偶謂土木為之象真車馬之形也)
(偶對也棄其物/於市之道上也)黄霸代延夀居潁川霸因其迹而大治
延夀為吏上禮義好古教化(好呼/到翻)所至必聘其賢士以
禮待用廣謀議納諌争表孝弟有行(争讀曰諍/行下孟翻)修治學
宫(師古曰學宫謂庠序/之舍也治直之翻)春秋郷射陳鍾皷管弦盛升降
揖讓(周禮地官郷大夫以郷射之禮五物詢衆庻一/曰和二曰容三曰主皮四曰和容五曰興舞)及
都試講武設斧鉞旌旗習射御之事(漢諸郡以八月都/試講武事也如淳)
(曰太守都尉令長丞/尉㑹都試課殿最也)治城郭收賦租先明布告其日以
期會為大事吏民敬畏趨郷之(師古曰趨讀曰趣郷/讀曰嚮趣七喻翻)又
置正五長(師古曰正若今之郷正里正也伍長/同伍之中置一人為長也長知兩翻)相率以
孝弟(弟讀曰悌/下孝弟同)不得舍姦人(師古曰/舍止也)閭里阡陌有非常
吏輒聞知姦人不敢入界其始若煩後吏無追捕之苦
民無箠楚之憂(師古曰箠杖也楚荆木也/即今之荆子也箠止蘂翻)皆便安之接
待下吏恩施甚厚而約誓明(施式/豉翻)或欺負之者延夀痛
自刻責豈其負之何以至此(師古曰言豈我負之/其人何以為此事)吏聞
者自傷悔其縣尉至自刺死(刺七/亦翻)及門下掾自剄人救
不殊(掾于絹翻師古曰殊絶也以人救/之故身首不相絶也頸古頂翻)延夀涕泣遣吏
醫治視(治直/之翻)厚復其家(復方/目翻)在東郡三歲令行禁止(令/之)
(必行禁之必/止無違者也)斷獄大減(斷丁/亂翻)由是入為馮翊延夀出行
縣至髙陵(髙陵縣屬左馮/翊行下孟翻)民有昆弟相與訟田自言延
夀大傷之曰幸得備位為郡表率不能宣明教化至令
民有骨肉争訟既傷風化重使賢長吏嗇夫三老孝弟
受其恥(重直用翻賢長吏謂縣令丞也續漢志縣有嗇/夫皆主知民善惡為役先後知民貧富為賦多)
(少平其差品三老掌教化凡有孝子順孫貞女義婦讓/財救患及學士為民法式者皆扁表其門以興民行賢)
(曰三老孝弟力田三者皆郷官之名三老髙帝置/孝弟力田髙后置所以勸導郷里助成風化也)咎在
馮翊當先退是日移病不聼事因入卧傳舍閉閤思過
(傳知戀翻/下傳相同)一縣莫知所為令丞嗇夫三老亦皆自繫待
罪於是訟者宗族傳相責讓此兩昆弟深自悔皆自髠
肉袒謝願以田相移終死不敢復争(師古曰移猶傳也/一說兄以讓弟弟)
(又讓兄故云相/移復扶又翻)郡中歙然莫不傳相敕厲不敢犯(歙與/翕同)
(許及/翻)延夀恩信周徧二十四縣(馮翊統髙陵櫟陽翟道池/陽夏陽衙粟邑谷口蓮勺)
(鄜頻陽臨晉重泉郃陽祋祤武城沈陽□/徳徴雲陵萬年長陵陽陵雲陽二十四縣)莫敢以辭訟
自言者推其至誠吏民不忍欺紿(師古曰紿誑/也音蕩亥翻)　匈奴
單于又殺先賢撣兩弟烏禪幕請之不聽心恚(師古曰/恚恨也)
(音於/避翻)其後左奥鞬王死單于自立其小子為奥鞬王留庭
(留單于/庭也)奥鞬貴人共立故奥鞬王子為王(師古曰與音郁/鞬音居言翻)
與俱東徙單于遣右丞相將萬騎徃擊之失亡數千人
不勝
　
　
　
　
　
　
　
　
　
　
　
　資治通鑑卷二十六
