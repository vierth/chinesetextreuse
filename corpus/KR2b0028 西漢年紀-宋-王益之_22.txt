
　西漢年紀卷二十　　　　宋　王益之　撰
　　宣帝
元康三年三月詔曰盖聞象有罪舜封之骨月之親粲
而不殊其封故昌邑王賀為海昏侯(本/紀)食邑四千户(考/異)
(曰王子侯表賀以四月壬子封按長歴是歳四月癸/亥朔無壬子表誤宣紀賀封在封丙吉前今從之)侍
中衛尉金安上上書言賀天之所棄陛下至仁復封為
列侯賀嚚頑放廢之人不宜得奉宗廟朝聘之禮奏可
賀就國豫章(昌邑/王傳)御史大夫丙吉為人深厚不伐善自
上遭遇絶口不道前恩故朝廷莫能明其功及霍氏誅
上躬親政省尚書事是時掖庭宫婢則令民夫上書自
陳嘗有阿保之功章下掖庭令考問則辭引使者丙吉
知狀掖庭令將則詣御史府以視吉吉識謂則曰汝嘗
坐養皇曽孫不謹督笞汝安得有功獨渭城胡組淮陽
郭徴卿有恩耳分别奏組等共養勞苦狀詔吉求組徴
卿已死有子孫皆受厚賞詔免則為庶人賜錢十萬上
親見問然後知吉有舊恩而終不言上大賢之(吉/傳)乙未
(侯/表)制詔丞相朕㣲𦕈時御史大夫丙吉中郎將史曽史
元長樂衛尉許舜侍中光禄大夫許延夀皆與朕有舊
恩及故掖庭令張賀輔𨗳朕躬修文學經術恩恵卓異
厥功茂焉詩不云乎無德不報其封吉為博陽侯曽為
將陵侯元為平臺侯舜為博望侯延夀為樂成侯封賀
所子弟子侍中中郎將關内侯彭祖為陽都侯追賜賀
諡曰陽都哀侯賀有孤孫覇年七嵗拜為散騎中郎將
賜爵關内侯食邑三百户故人下至郡邸獄復作嘗有
阿保之功皆受官禄田宅財物各以恩深淺報之(本紀/侯表)
(丙吉張/安世傳)吉臨當封疾病上將使人加紼(音/弗)而封之及其
生存也上憂吉疾不起夏侯勝曰此未死也臣聞有隂
德者必饗其禄以及子孫今吉未獲報而疾甚非其死
疾也後病果瘉(與愈同是考異曰吉傳作太子太傅夏/侯勝按  時䟽廣尚為太子太傅恐誤)
(今除去/四字)張安世以父子封侯在位太盛乃辭禄詔都内
别臧張氏無名錢以百萬數(丙吉張/安世傳)諫大夫行郎中户
將事魏郡盖寛饒劾奏衛將軍張安世子侍中陽都侯
彭祖不下殿門并連及安世居位無補彭祖時實下門
寛饒坐舉奏大臣非是左遷為衛司馬(考異曰此事不/得其時今附于)
(彭祖封陽/都侯後)先是時衛司馬在部見衛尉拜謁常為衛官
繇使市買寛饒視事案舊令遂揖官属以下行衛者衛
尉私使寛饒出寛饒以令詣官府門上謁辭尚書責問
衛尉由是衛官不復私使候司馬候司馬不拜出先置
衛輙上奏辭自此正焉寛饒初拜為司馬未出殿門斷
其禪衣令短離地冠大冠帶長劍躬案行士卒廬室視
其飲食居處有疾病者身自撫循臨問加致醫藥遇之
甚有恩及嵗盡交代上臨饗罷衛卒衛卒数千人皆叩
頭自請願復留共更一年以報寛饒厚德上嘉之以寛
饒為太中大夫使行風俗多所稱舉貶黜奉使稱意擢
為司𨽻校尉刺舉無所回避小大輙舉所劾奏衆多廷
尉處其法半用半不用公卿貴戚及郡國吏繇使至長
安皆恐懼莫敢犯禁京師為清平恩侯許伯入第丞相
御史將軍中二千石皆賀寛饒不行許伯請之廼往從
西階上東鄉特坐許伯自酌曰盖君後至寛饒曰無多
酌我我廼酒狂丞相魏侯笑曰次公醒而狂何必酒也
坐者皆属(之欲/反)目卑下(胡稼/反)之酒酣樂作長信少府檀
長卿起舞為沐猴與狗鬭坐皆大笑寛饒不説卬(讀曰/仰)
視屋而嘆曰美哉然富貴無常忽則易人此如傳舎所
閱多矣唯謹慎為得久君侯可不戒哉因起趨出劾奏
長信少府以列卿而沐猴舞失禮不敬上欲罪少府許
伯為謝良久廼解寛饒為人剛直髙節志在奉公家貧
奉錢月數千半以給吏民為耳目言事者身為司𨽻子
常歩行自戍北邉公亷如此然深刻喜陷害人在位及
貴戚人與為怨又好言事刺譏奸(音/干)犯上意上以其儒
者優容之然亦不得遷同列後進或至九卿寛饒自以
行清能髙有益於國而為凡庸所越愈失意不快數上
疏諫争太子庶子王生髙寛饒節而非其如此予書曰
明主知君潔白公正不畏彊禦故命君以司察之位擅
君以奉使之權尊官厚禄已施於君矣君宜夙夜惟思
當世之務奉法宣化憂勞天下雖日有益月有功猶未
足以稱職而報恩也自古之治三王之術各有制度今
君不務循職而已廼欲以太古久逺之事匡拂(讀曰/弼)天
子數進不用難聴之語以摩切左右非所以揚令名全
夀命者也方今用事之人皆明習法令言足以飾君之
辭文足以成君之過君不惟蘧氏之髙蹤而慕子胥之
末行用不訾之軀臨不測之險竊為君痛之寛饒不納
其言(寛饒/傳)夏六月詔曰前年夏神爵集雍今春五色鳥
以萬數飛過属縣翺翔而舞欲集未下其令三輔毋得
以春夏擿巢探卵弹射(食亦/反)飛鳥具為令(本/紀)立皇子欽
為淮陽王(本/紀)時上垂意於治數下恩澤詔書吏不奉宣
潁川太守黄霸為選擇良吏分部宣布詔令令民咸知
上意使郵亭鄉官皆畜鷄豚以贍鰥寡貧窮者然後為
條教置父老師帥伍長班行之於民間勸以為善防姦
之意及務耕桑節用殖財種樹畜養去食糓馬米鹽靡
宻初若煩碎然覇精力能推行之吏民見者語次尋繹
問它隂伏以相参考嘗欲有所司察擇長年亷吏遣行
屬令周宻吏出不敢舎郵亭食於道旁烏攫(厥縛/反)其肉
民有欲詣府口言事者適見之覇與語道此後日吏還
謁覇覇見迎勞之曰甚苦食於道旁乃為烏所盗肉吏
大驚以覇具知其起居所問毫氂不敢有所隠鰥寡孤
獨有死無以葬者鄉部書言覇具為區處某所大木可
以為棺某亭猪子可以祭吏徃皆如言其識事聰明如
此吏民不知所出咸稱神明姦人去入它郡盗賊日少
覇力行教化而後誅罰務在成就全安長吏許丞老病
聾督郵白欲逐之覇曰許丞亷吏雖老尚能拜起送迎
正頗重聴何傷且善助之毋失賢者意或問其故覇曰
數易長吏送故迎新之費及姦吏縁絶簿書資財物公
私費耗甚多皆當出於民所易新吏又未必賢或不如
其故徒相益為亂凡治道去其泰甚者耳覇以外寛内
明得吏民心户口嵗增治為天下第一是嵗徴守京兆
尹秩二千石數月坐發民治馳道不先以聞又發騎士
詣北軍馬不適士劾乏軍興連貶秩有詔歸潁川太守
官以八百石居(黄覇傳/百官表)潁川韓都士有申子韓非刻害
餘烈髙仕宦好文法民以貪遴(與吝/同)争訟生分為失難
治國家常為選良二千石先是趙廣漢為太守患其俗
多朋黨故搆㑹吏民令相告訐一切以為聰明潁川由
是以為俗民多怨讎韓延夀為太守欲改更之教以禮
讓恐百姓不從乃歴召郡中長老為鄉里所信向者數
十人設酒具食親與相對接以禮意人人問以謡俗民
所疾苦為陳和睦親愛銷除怨咎之路長老皆以為便
可施行因與議定嫁娶喪祭儀品畧依古禮不得過法
延夀於是令文學校官諸生皮弁執爼豆為吏民行喪
嫁娶禮百姓遵用其教賣偶車馬下里偽物者棄之市
道数年延夀徙東郡黄覇繼之覇因其迹而大治(延夀/傳地)
(理/志)黄覇既罷歸潁川於是制詔御史其以膠東相張敞
守京兆尹(考異曰百官表載于神爵元年按敞傳云潁/川太守黄覇以治行第一入守京兆尹覇視)
(事數月不稱罷歸潁川于是制詔御史其以膠東相敞/守京兆尹黄覇之歸潁川張敞之守京兆盖同一年也)
(百官表載覇事于元康三年誤/今載敞守京兆于覇免之後)自趙廣漢誅後比更守
尹如覇等數人皆不稱職京師􁋚廢長安市偷盗尤多
百賈苦之上以問敞敞以為可禁敞既視事求問長安
父老偷盗酋長數人居皆温厚出從童騎閭里以為長
者敞皆召見責問因貰其罪把其宿負令致諸偷以自
贖偷長曰今一旦召詣府恐諸偷驚駭願壹切受署敞
皆以為吏遣歸休置酒小偷悉來賀且飲醉偷長以赭
汙其衣裾吏坐里閭閱出者汙赭輙收縛之一日捕得
數百人窮治所犯或一人百餘發盡行法罰由是枹(音/桴)
鼓稀鳴市無偷盗上嘉之敞為人敏疾賞罰分明見惡
輙取時時越法縱舎有足大者其治京兆畧循趙廣漢
之迹方畧耳目發伏禁姦不如廣漢然敞本治春秋以
經術自輔其政頗雜儒雅徃徃表賢顯善不醇用誅罰
以此能自全竟免于刑戮京兆典京師長安中浩穰於
三輔尤為劇郡國二千石以髙第入守及為真久者不
過三二年近者數月一嵗輙毁傷失名以罪過罷唯廣
漢及敞為久任職敞為京兆朝廷每有大議引古今處
便宜公卿皆服天子數從之(張敞/傳)
元康四年春正月詔曰朕惟耆老之人髪齒堕落血氣
衰㣲亦亡暴虐之心今或罹文法拘執囹圄不終天命
朕甚憐之自今以來諸年八十以上非誣告殺傷人他
皆勿坐(本紀刑/法志)賜功臣適(讀曰/嫡)後黄金人二十斤(本/紀)丙
寅大司馬衛將軍富平侯張安世薨(本/紀)天子贈印綬送
以輕車介士諡曰敬侯賜塋杜東將作穿復土起冡祠
堂子延夀嗣延夀已歴位九卿既嗣侯國在陳留别邑
在魏郡租入嵗千餘萬延夀自以身無功德何以能久
堪先人大國數上書讓减户邑又因弟陽都侯彭祖口
陳至誠上以為有讓廼徙封平原并一國户口如故而
租税减半(安世/傳)是嵗詔曰盖聞天子尊事天地修祀山
川古今通禮也間者上帝之祠闕而不親十有餘年朕
甚懼焉朕親飭躬齋戒親奉祀為百姓䝉嘉氣獲豐年
焉(郊祀/志)比年豐糓石五錢(本/紀)
神爵元年春正月上始幸甘泉郊見泰畤數有羙祥修
武帝故事盛車服敬齊祠之禮頗作詩歌(本紀郊/祀志)徴能
為楚辭九江被(皮義/反)公召見誦讀益召髙材劉向張子
僑華龍栁褒等待詔金馬門上欲興協律之事丞相魏
相奏言知音善鼓雅琴者渤海趙定梁國龔德皆召見
待詔於是益州刺史王襄欲宣風化於衆庶聞蜀人王
褒有俊材請與相見使褒作中和樂職宣布詩選好事
者令依鹿鳴之聲習而歌之時氾鄉侯何武為僮子在
選中久之武等學長安歌太學下轉而上聞帝召見武
等觀之皆賜帛謂曰此盛德之事吾何足以當之益州
刺史因薦王褒有軼(與逸/同)材上廼徴褒令與張子僑等
並待詔數從褒等放獵所幸宫館輙為歌頌第其髙下
以差賜帛頃之擢褒為諫大夫(王褒/傳)三月行幸河東祠
后土(本紀郊/祀志)詔曰朕承宗廟戰戰慄慄惟萬事統未燭
厥理廼元康四年嘉糓元稷降于郡國神爵仍集金芝
九莖産于函德殿銅池中九真獻竒獸南郡獲白虎威
鳯為寶朕之不明震于珍物飭躬齊精祈為(于偽/反)百姓
東濟大河天氣清淨神魚舞河幸萬嵗宫神爵翔集朕
之不德懼不能任其以五年為神爵元年賜天下勤事
吏爵二級民一級女子百戸牛酒鰥寡孤獨髙年帛所
振貸物勿收行所過毋出田租(本/紀)又詔太常曰夫江海
百川之大者也今闕焉無祠其令祠官以禮為嵗事以
四時祠江海雒水祈為天下豐年焉自是五嶽四瀆皆
有常禮東嶽泰山于博中嶽泰室于嵩髙南嶽灊(與潛/同)
山于灊西嶽華山于華隂北嶽常山于上曲陽河于臨
晋江于江都淮于平氏濟于臨邑界中皆使者持節侍
祠唯泰山與河嵗五祠江水四餘皆一禱而三祠云時
上立白虎祠又以方士言為隨侯劍寶玉寶璧周康寶
鼎立四祠于未央宫中又祠太室山于即墨三户山于
下宻祠天封苑火井于鴻門又立嵗星辰星太白熒惑
南斗祠于長安城旁又祠参山八神于曲城蓬山石社
石皷于臨朐(音/劬)之罘山於腄(文瑞/反)成山于不夜萊山于
黄成山祠日萊山祠月又祠四時于琅邪蚩尤于夀良
京師近縣鄠則有勞谷五牀山日月五帝仙人玉女祠
雲陽有徑路神祠祭休(許蚪/反)屠(音/除)王也又立五龍山仙
人祠及黄帝天神帝原水凡四祠于膚施方士言益州
有金馬碧鷄之神可醮祭而致上于是遣諫大夫褒使
持節而求之(郊祀/志)褒道病死上憫惜之(王褒/傳)是時上頗
修宫室車服盛于昭帝時外戚許史王氏貴寵而上躬
親政事任用能吏諫大夫王吉上䟽意以為夫婦人倫
大綱夭夀之萌也世俗嫁娶太早未知為人父母之道
而有子是以教化不明而民多夭聘妻送女亡節則貧
人不及故不舉子又漢家列侯尚公主諸侯則國人承
翁主使男事女夫詘於婦逆隂陽之位故多女亂古者
衣服車馬貴賤有章以褒有德而别尊卑今上下僭差
人人自制是以貪財趨利不畏死亡周之所以能致治
刑措而不用者以其禁邪於㝠㝠絶惡於未萌也又云
舜湯不用三公九卿之世而舉臯陶伊尹不仁者逺今
使俗吏得任子弟率多驕驁(與傲/同)不通古今至於積功
治人亡益於民此伐檀所為作也宜明選求賢除任子
之令外家及故人可厚以財不宜居位去角扺减樂府
省尚方明視天下以儉古者工不造琱瑑(音/篆)商不通侈
靡非工商之獨賢政教使之然也民見儉則歸本本立
則末成其指如此上以其言迂闊不甚寵異也吉遂謝
病歸琅邪(吉/傳)義渠安國至羗中召先零諸豪三十餘人
以尤桀黠皆斬之縱兵擊其種人斬首千餘級於是諸
降羗及歸義羗侯楊玉等恐怒亡所信鄉(讀曰/嚮)遂刼畧
小種背畔犯塞攻城邑殺長吏安國以騎都尉將騎三
千屯備羗至浩(音/誥)亹(音/門)為虜所擊失亡車重兵噐甚衆
安國引還至令居以聞時上已發三輔太常徒弛(式爾/反)
刑三河潁川沛郡淮陽汝南材官金城隴西天水安定
北地上郡騎士羗騎與武威張掖酒泉太守各屯其郡
者合六萬人矣酒泉太守襄武辛武賢奏言郡兵皆屯
備南山北邉空虚埶不可久或曰至秋冬廼進兵此虜
在竟(讀曰/境)外之册今虜朝夕為㓂土地寒苦漢馬不能
(讀曰/耐)冬屯兵在武威張掖酒泉萬騎以上皆多羸瘦可
益馬食以七月上旬齎三十日糧分兵並出張掖酒泉
合撃䍐开在鮮水上者虜以畜産為命今皆離散兵即
分出雖不能盡誅亶(讀曰/但)奪其畜産鹵其妻子復引兵
還冬復擊之大兵仍出虜必震壞上廼拜侍中樂成侯
許延夀為强弩將軍即拜酒泉太守武賢為破羗將軍
賜璽書嘉納其册(充國傳弛考異曰西羗反發三輔中/都官徒  刑及應募佽飛射士羽林)
(孤児胡越騎三河潁川沛郡淮陽汝南材官金城隴西/天水安定北地上郡騎士𦍑騎詣全城夏四月遣後將)
(軍趙充國彊弩将軍許延夀擊西羗六月即拜酒泉太/守辛武賢為破羗将軍與兩将軍並進本紀所書如此)
(推充國傳前後節奏極分曉上初遣充國至金城而酒/泉太守辛武賢上書上廼拜許廷夀為彊弩将軍武賢)
(為破羗将軍是延夀武賢之将同一日也紀與充國並/書誤矣今從傳  按趙充國傳本始中義渠安國使行)
(諸羗先零豪言願時渡湟水北逐民所不由處畜牧元/康三年先零遂與諸羗種豪觧仇交質後月餘羗侯狼)
(何遣使至匃奴藉兵欲擊鄯善燉煌以絶漢道於是兩/府復白遣安國行視諸羗分别善惡安國至召先零諸)
(豪三十餘人以尤桀黠皆斬之/云云此本首尾不具疑有脱落)秋七月大旱(荀紀此考/異曰  據)
(五行志荀/紀增入)詔曰軍旅暴露轉輸煩勞其令諸侯王列侯
蠻夷王侯君長當朝二年者皆毋朝(本/紀)京兆尹張敞上
書言充國兵在外軍以夏發隴西以北安定以西吏民
並給轉輸田事頗廢素無餘積雖羗虜已破來春民食
必乏窮辟(讀曰/僻)之處買亡所得縣官糓度(徒各/反)不足以
振之願令諸有辠非盗受財殺人及犯法不得赦者皆
得以差入糓此八郡贖罪務益致糓以豫備百姓之急
事下有司左馮翊蕭望之少府李彊議以為民函隂陽
之氣有仁義欲利之心在教化之所助堯在上不能去
民欲利之心而能令其欲利不勝其好義也雖桀在上
不能去民好義之心而能令其好義不勝其欲利也故
堯桀之分在于義利而已道(讀曰/𨗳)民不可不慎也今欲
令民量粟以贖罪如此則富者得生貧者獨死是貧富
異刑而法不一也人情貧窮父兄囚執聞出財得以生
活為人子弟者將不顧死亡之患敗亂之行以赴財利
求救親戚一人得生十人以䘮如此伯夷之行壞公綽
之名滅政教一傾雖有周召之佐恐不能復古者臧于
民不足則取有餘則予詩曰爰及矜人哀此鰥寡上惠
下也又曰雨(于具/反)我公田遂及我私下急上也今有西
邉之役民失作業雖户賦口歛以贍其困乏古之通義
百姓莫以為非以死救生恐未可也陛下布德施教教
化既成堯舜無以加也今議開利路以傷既成之化臣
竊痛之于是復下其議兩府丞相御史以難問張敞敞
曰少府左馮翊所言常人之所守耳昔先帝征四夷兵
行三十餘年百姓猶不加賦而軍用給今羗虜一隅小
夷跳梁于山谷間漢但令辠人出財减辠以誅之其名
賢于煩擾良民横(胡孟/反)興賦歛也又諸盗及殺人犯不
道者百姓所疾苦也皆不得贖首匿見知縱犯所不當
得為之属(考異曰蕭望之傳無/犯字今從荀紀増入)議者或頗言其法可蠲
除今因此令贖其便明甚何化之所亂甫刑之罰小過
赦薄罪贖有金選(音/刷)之品所從來久矣何賊之所生敞
備皁衣二十餘年(如淳曰雖有五時/服至朝皆著皁衣)嘗聞罪人贖矣未
聞盗賊起也竊憐凉州被㓂方秋饒時民尚有饑之病
死于道路况至來春将大困乎不早慮所以振救之䇿
而引常經以難恐後為重責常人可與守經未可與權
也敞幸得備列卿以輔兩府為職不敢不盡愚望之彊
復對曰先帝聖德賢良在位作憲垂法為無窮之規永
惟邉竟(讀曰/境)之不贍故金布令甲曰邉郡數被兵離饑
寒夭絶天年父子相失令天下共給其費固為軍旅卒
(讀曰/猝)暴之事也聞天漢四年常使死罪人入五十萬錢
减死罪一等豪彊吏民請奪假貣(土得/反)至為盗賊以贖
罪其後姦邪横(胡孟/反)暴群盗並起至攻城邑殺郡守充
滿山谷吏不能禁明詔遣繡衣使者以興兵擊之誅者
過半然後衰止愚以為此使死罪贖之敗也故曰不便
時丞相魏相御史大夫丙吉亦以為羗虜且破轉輸畧
足相給遂不施敞議(蕭望/之傳)丞相魏相明易經有師法好
觀漢故事及便宜章奏以為古今異制方今務在奉行
故事而已數條漢興以來國家便宜行事及賢臣賈誼
鼂錯董仲舒等所言請施行之(考異曰通鑑載于元康/二年按䟽辭云西羗未)
(平師旅在外兵革相乗則非元/康明矣今載于西羗反之後)曰臣聞明主在上賢輔
在下則君安虞而民和睦臣相幸得備位不能奉明法
廣教化理四方以宣聖德民多背本趨末或有饑寒之
色為陛下之憂臣相罪當萬死臣相知能淺薄不明國
家大體時用之宜惟民終始未得所繇竊伏觀先帝聖
德仁恩之厚勤勞天下垂意黎庶憂水旱之災為民貧
窮發倉廩振乏餧(乃賄/反)遣諫大夫博士廵行天下察風
俗舉賢良平寃獄冠盖交道省諸用寛租賦弛山澤波
(音/陂)池禁秣馬酤酒貯積所以周急繼困慰安元元便利
百姓之道甚備臣相不能悉陳昧死奏故事詔書凡二
十三事臣謹案王法必本于農而務積聚量入制用以
備凶災亡六年之畜尚謂之急元鼎二年平原渤海太
山東郡溥被災害民餓死于道路二千石不豫慮其難
使至于此頼明詔振捄乃得蒙更生今嵗不登糓暴騰
踴臨秋收歛猶有乏者至春恐甚亡以相恤西羗未平
師旅在外兵革相乗臣竊寒心宜蚤圗其備唯陛下留
神元元率繇先帝盛德以撫海内上施行其策又數表
采易隂陽及明堂月令奏之曰臣相幸得備員奉職不
修不能宣廣教化隂陽未和災害未息咎在臣等臣聞
易曰天地以順動故日月不過四時不忒聖王以順動
故刑罰清而民服天地變化必由隂陽隂陽之分以日
為紀日冬夏至則八風之序立萬物之性成各有常職
不得相干東方之神太昊乗震執規司春南方之神炎
帝乗離執衡司夏西方之神少昊乗兊執矩司秋北方
之神顓頊乗坎執權司冬中央之神黄帝乗坤艮執繩
司下土兹五帝所司各有時也東方之卦不可以治西
方南方之卦不可以治北方春興兊治則饑秋興震治
則蕐冬興離治則泄夏興坎治則雹明王謹于尊天慎
于養人故立羲和之官以乗四時節授民事君動靜以
道奉順隂陽則日月光明風雨時節寒暑調和三者得
叙則災害不生五糓熟絲麻遂草木茂鳥獸蕃(扶元/反)民
不夭疾衣食有餘若是則君尊民說上下亡怨政教不
違禮讓可興夫風雨不時則傷農桑農桑傷則民饑寒
饑寒在身則亡亷恥㓂賊姦宄所繇生也臣愚以為隂
陽者王事之本群生之命自古賢聖未有不繇者也天
子之義必純取法天地而觀于先聖自髙皇帝時有主
四時之官(兩語仍/荀紀)文帝時以二月施恩惠于天下賜孝
悌力田及罷(薄蟹/反)軍卒祠死事者頗非時節太子家令
鼂錯奏言其狀臣相伏念陛下恩澤甚厚然而災氣未
息竊恐詔令有未合當時者也願陛下選明經通知隂
陽者四人各主一時時至明言所職以和隂陽天下幸
甚相數陳便宜上納用焉相敕掾史案事郡國及休告
從家還至府輙白四方異聞或有逆賊風雨災變郡不
上相輙奏言之與御史大夫丙吉同心輔政上皆重之
相為人嚴毅不如吉寛(相/傳)大司農朱邑卒天子閔惜下
詔稱揚曰大司農邑亷潔守節退食自公亡疆外之交
束脩之餽(與饋/同)可謂淑人君子遭離㓙災朕甚閔之其
賜邑子黄金百斤以奉祭祀初邑病且死属(之欲/反)其子
曰我故為桐鄉吏其民愛我必葬我桐鄉後世子孫奉
嘗我不如桐鄉民及死其子葬之桐鄉西郭外民果然
共為邑起冡立祠嵗時祠祭(朱邑傳/本紀)彊弩將軍許延夀
出擊羗降四千餘人破羗將軍辛武賢斬首二千級中
郎將趙卬斬首降者亦二千餘級而趙充國所降復得
五千餘人詔罷兵獨充國留屯田(充國/傳)是嵗前將軍韓
增為大司馬車騎將軍領尚書事増為人寛和自守以
温顔遜辭承上接下無所失意保身固寵不能有所建
明(百官表韓/王信傳)太僕張延夀病免以戴長樂為太僕(百官/表)
長樂者帝自在民間時與相知故㧞擢親近(楊惲/傳)杜陵
陳遂為太原太守帝㣲時與遂有故相隨愽奕數負進
(音/贐)及即位用遂稍遷至二千石廼賜遂璽書曰制詔太
原太守官尊禄厚可以償愽進矣妻君寜時在旁知狀
遂于是辭謝因曰事在元平元年赦令前其見厚如此
(陳遵傳拜考異曰此事不得其時/今附于  戴長樂為太僕之後)中郎將楊惲為諸吏
光禄勲郎官故事令郎出錢市財用給文書廼得出名
曰山郎移病盡一日輙償一沐或至嵗餘不得沐(晋灼/曰五)
(日一/洗沐)其豪富郎日出㳺戱或行錢得善部貨賂流行傳
相放(斧徃/反)效惲為中郎將罷山郎移長度大司農以給
財用其疾病休謁洗沐皆以法令從事郎謁者有罪過
輒奏免薦舉其髙第有行能者至郡守九卿郎官化之
莫不自厲絶請謁貨賂之端令行禁止宫殿之内翕然
同聲由是擢為諸吏光禄勲親近用事然惲伐其行治
又性刻害好發人隂伏同位有忤己者必欲害之以其
能髙人由是多怨于朝廷(百官表/楊惲傳)蕭望之為左馮翊三
年京師稱之遷大鴻臚(望之傳/百官表)廣陵太守沛郡陳萬年
以髙第入為右扶風(百官表/萬年傳)扶陽節侯韋賢薨子宏當
嗣為太常丞坐宗廟事繫獄未决于是賢門下生與宗
家計議共矯賢令使家丞上書言大行以大河都尉元
成為後元成深知非賢雅意即陽為病狂徴至長安既
葬當襲爵以病狂不應召大鴻臚奏狀章下丞相御史
案騐元成素有名聲士大夫多疑其欲讓爵辟(讀曰/避)兄
者案事丞相史廼與元成書曰古之辭讓必有文義可
觀故能垂榮于後今子獨壞容貌蒙恥辱為狂癡光曜
晻(讀與/暗同)而不宣㣲哉子之所託名也僕素愚陋過為丞
相執事願少聞風聲不然恐子傷髙而僕為小人也元
成友人侍郎章亦上䟽言聖王貴以禮讓為國宜優養
元成勿枉其志使得自安衡門之下而丞相御史遂以
元成實不病劾奏之有詔勿劾引拜元成不得已受爵
帝髙其節以元成為河南太守兄宏為太山都尉(韋賢/傳)
(考異曰通鑑載于元康四年按表/元成以神爵元年襲封今從侯表)丁令比三嵗入盗匈
奴殺畧人民數千驅馬畜去匃奴遣萬餘騎徃擊之無
所得(匃奴/傳)
神爵二年春正月于鳯凰所集處得玉寶起歩夀宫(郊/祀)
(志/)秋羗若零離留且(子閭/反)種兒庫共斬先零大豪猶非
楊玉首及諸豪弟澤陽雕良児靡忘皆帥煎鞏黄羝之
属四千餘人降漢(考異曰本紀作夏今從充/國傳仲馮亦以為紀誤)匈奴虚閭
權渠單于將十萬餘騎旁(歩浪/反)塞獵欲入邉㓂未至㑹
其民題除渠堂亡降漢言狀漢以為言兵鹿奚盧侯而
遣後將軍趙充國將兵四萬餘騎屯縁邉九郡備虜月
餘單于病歐血因不敢入還去即罷兵廼使題王都犁
胡次等入漢請和親未報㑹單于死虚閭權渠單于始
立而黜顓渠閼氏顓渠閼氏即與右賢王私通右賢王
㑹龍城而去顓渠閼氏語以單于病甚且勿逺後數日
單于死郝(呼各/反)宿王刑未央使人召諸王未至顓渠閼
氏與其弟左大且渠都隆竒謀立右賢王屠耆堂為握
衍朐(音/劬)鞮單于握衍朐鞮單于者烏維單于耳孫也握
衍朐鞮單于初立凶惡盡殺虚閭權渠時用事貴人刑
未央等而任用顓渠閼氏弟都隆竒又盡免虚閭權渠
子弟近親而自以其子弟代之虚閭權渠單于子稽侯
狦(先安反又/所姦反)既不得立亡歸妻父烏禪(音/蝉)幕烏禅幕者
本烏孫康居間小國數見侵暴率其衆數千人降匈奴
狐鹿姑單于以其弟子日逐王姊妻之使長其衆居右
地日逐王先賢撣(音/纒)其父左賢王當為單于讓狐鹿姑
單于狐鹿姑單于許立之國人以故頗言日逐王當為
單于日逐王素與握衍朐鞮單于有隙即率其衆數萬
騎欲歸漢(匈奴/傳)使人至渠犂與䕶鄯善以西使者鄭吉
相聞吉發渠犂龜兹諸國五萬人迎日逐王口萬二千
人小王將十二人隨吉至河曲頗有亡者吉追斬之遂
將詣京師封日逐王為歸德候吉既破車師降日遂威
震西域遂并䕶車師以西北道故號都䕶都䕶之置自
吉始焉上嘉其功詔曰都䕶西域騎都尉鄭吉拊循外
蠻宣明威信迎匈奴單于從兄日逐王衆擊破車師兠
訾城功效茂著其封吉為安逺侯食邑千户(考異曰西/域傳以為)
(神爵三年按本紀載于二年匈奴傳亦云/二年當是西域傳誤今從本紀匈奴傳)吉于是中西
域而立莫府始烏壘城(鄭吉/傳)去陽關二千七百三十八
里匈奴益弱不敢爭西域僮僕都尉由此罷于是徙屯
田田于北胥鞬披莎車之地屯田校尉始属都䕶都䕶
督察烏孫康居等三十六國動靜有變以聞可安輯安
輯之可擊擊之(西域/傳)漢之號令班西域矣(鄭吉/傳)握衍朐
鞮單于更立其從兄薄胥堂為日逐王(匃奴/傳)時上用刑
法不甚崇儒術信任中尚書宦官中書令宏恭石顯久
典樞機(蕭望之蓋/寛饒傳)九月司𨽻校尉蓋寛饒奏封事曰方
今聖道寖廢儒術不行以刑餘為周召以法律為詩書
又引韓氏易傳言五帝官天下三王家天下家以傳子
官以傳賢若四時之運功成者去不得其人則不居其
位書奏上以寛饒怨謗終不改下其書中二千石時執
金吾議以為寛饒指意欲求䄠(古禪/字)大逆不道諫大夫
鄭昌愍傷寛饒忠直憂國以言事不當意而為文吏所
詆挫上書頌寛饒曰臣聞山有猛獸藜藿為之不采國
有忠臣姦邪為之不起司𨽻校尉寛饒居不求安食不
求飽進有憂國之心退有死節之義上無許史之属下
無金張之託職在司察直道而行多仇少與上書陳國
事有司劾以大辟臣幸得從大夫之後官以諫為名不
敢不言上不聴遂下寛饒吏寛饒引佩刀自剄北闕下
衆莫不憐之(本紀盖寛饒傳今考異曰通鑑載/于日逐王事前  從本紀載于後)匈奴握
衍朐鞮單于遣名王奉獻賀正月始和親(本/紀)是嵗右曹
典屬國蘇武卒初武既免官久之衛將軍張安世薦武
明習故事奉使不辱命先帝以為遺言帝即時召武待
詔宦者署數進見復為右曹典屬國以武著節老臣令
朝朔望號稱祭酒甚優寵之皇后父平恩侯帝舅平昌
侯樂昌侯車騎將軍韓增丞相魏相御史大夫丙吉皆
敬重武武年老子前坐事死上閔之問左右武在匃奴
久豈有子乎武因平恩侯自白前發匃奴時胡婦適産
一子通國有聲問來願因使者致金帛贖之上許焉後
通國隨使者至上以為郎又以武弟子為右曹武卒時
年八十餘(武/傳)先是烏孫昆彌翁歸靡因長羅侯常恵上
書願以漢外孫元貴靡為嗣得令復尚漢公主結婚重
親畔絶匃奴願聘馬驘各千匹詔下公卿議大鴻臚蕭
望之以為烏孫絶域變故難保萬里結㛰非長䇿也不
可許上不聼以烏孫甞(一作/新)立大功又重絶故業遣使
者至烏孫先迎取聘昆彌及太子左右大將都尉皆遣
使凡三百餘人入漢迎取少主上廼以烏孫主解憂弟
子相夫為公主置官属侍御百餘人舍上林中學烏孫
言天子自臨平樂觀㑹匈奴使者外國君長大角抵設
樂而遣之使長羅侯光禄大夫常惠為副凡持節者四
人送少主至燉煌未出塞翁歸靡死烏孫貴人共從本
約立岑陬子泥靡代為昆彌號狂王惠上書願留少主
燉煌惠馳至烏孫責讓不立元貴靡為昆彌還迎少主
事下公卿望之復以為不可烏孫持兩端亡堅約前公
主在烏孫四十餘年恩愛不親宻邉境未得安此已事
之驗也今少主以元貴靡不得立而還信無負于四夷
此中國之大福也少主不止繇役將興其原起此天子
從其議徵少主還(蕭望之/西域傳)以惠明習外國事召為典屬
國代蘇武(恵/傳)
神爵三年春起樂㳺苑(本/紀)三月丙午丞相髙平憲侯魏
相薨(百官/表)相嘗使掾陳平等劾中尚書疑以獨擅劫事
而坐之大不敬長史以下皆坐死或下蠶室而相竟以
丞相病死(禇先生/補史記)夏四月戊戍御史大夫博陽侯丙吉
為丞相秋七月甲子大鴻臚蕭望之為御史大夫(百官/表)
丙吉本起獄法小吏後學詩禮皆通大義及居相位上
寛大好禮讓掾史有罪臧不稱職輙予長休告終無所
案驗客或謂吉曰君侯為相姦吏成其私然無所懲艾
(讀曰/乂)吉曰夫以三公之府有案吏之名吾竊陋焉後人
代吉因以為故事公府不案吏自吉始於官属掾史務
掩過揚善吉馭吏耆(讀曰/嗜)酒數逋蕩嘗從吉出醉歐(一/口)
(反/)丞相車上西曹主吏白欲斥之吉曰以醉飽之失去
士使此人將復何所容西曹第忍之此不過汙丞相車
茵耳遂不去也此馭吏邉郡人習知逺塞發犇命警備
事嘗出適見驛騎持赤白囊邉郡發犇命書馳來至馭
吏因隨驛騎至公車刺取知虜入雲中代郡遽歸府見
吉白狀因曰恐虜所入邉郡二千石長吏有老病不任
兵馬者宜可豫視吉善其言召東曹案邉長吏𤨏科條
其人未已詔召丞相御史問以虜所入郡吏吉具對御
史大夫卒遽不能詳知以得譴讓而吉見謂憂邉思職
馭吏力也吉乃歎曰士亡不可容能各有所長嚮使丞
相不先聞馭吏言何見勞勉之有掾史繇是益賢吉吉
又嘗出逢清道群鬭者死傷横道吉過之不問掾史獨
恠之吉前行逢人逐牛牛喘(息袞/反)吐舌吉止駐使騎吏
問逐牛行幾里矣掾史獨謂丞相前後失問或以譏吉
吉曰民鬭相殺傷長安令京兆尹職所當禁備逐捕嵗
竟丞相課其殿最奏行賞罰而已宰相不親小事非所
當于道路問也方春少陽用事未可太熱恐牛近行用
暑故喘此時氣失節恐有所傷害也三公典調和隂陽
職所當憂是以問之掾史乃服以吉知大體(丙吉/傳)張敞
蕭望之言曰夫倉廩實而知禮節衣食足而知榮辱今
小吏奉率不足常有憂父母妻子之心雖欲潔身為亷
其勢不能可以什率増天下吏俸(通/典)八月詔益吏百石
以下奉十五(本紀劭考異曰本紀不載所因獨通典以/為應  漢書載張敞蕭望之所請是必因)
(二人所請故詔行其言耳本紀以為益奉/十五而通典作什二今從本紀作十五)是嵗光禄大
夫梁邱賀為少府(百官/表)珠厓三縣反(賈捐/之傳)
神爵四年潁川太守黄覇在郡前後八年政事愈治是
時鳯凰神爵數集郡國潁川尤多天子以覇治行終長
者夏四月下詔曰潁川太守覇宣布詔令百姓鄉(讀曰/嚮)
化孝子弟弟貞婦順孫日以衆多田者讓畔道不拾遺
養視鰥寡贍助貧窮獄或八年亡重罪囚吏民鄉于教
化興于行誼可謂賢人君子矣書不云乎股肱良哉其
賜爵關内侯黄金百斤秩中二千石及潁川吏民有行
義者爵人二級力田一級貞婦順女帛後數月徵覇為
太子太傅(本紀/覇傳)令内郡國舉賢良可親民者各一人(本/紀)
是嵗河内太守韋元成為衛尉(百官/表)
