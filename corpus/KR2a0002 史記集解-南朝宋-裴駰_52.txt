史記集解卷五十四
　　　　　　　　　　　　　宋　裴駰　撰
史記五十四
曹參世家第二十四
平陽侯曹參者沛人也(張華曰曹/參字敬伯)秦時為沛獄掾而蕭
何為主吏居縣為豪吏矣高祖為沛公而初起也參以
中涓從(漢書音義曰中/涓如中謁者)將擊胡陵方與攻秦監公軍(漢/書)
(音義曰監御史監郡者公/名秦一郡置守衛監三人)大破之東下薛擊泗水守軍
薛郭西復攻胡陵取之徙守方與方與反為魏擊之豐
反為魏攻之賜爵七大夫擊秦司馬尼軍碭東破之取
碭狐父(徐廣曰伍被曰/吳濞敗於狐父)祁善置(文潁曰善置置名也晋/灼曰祁音坻孫檢曰漢)
(謂驛曰置/善名也)又攻下邑以西至虞擊章邯車騎攻爰戚(徐/廣)
(曰宣帝時/有爰戚侯)及亢父先登遷為五大夫北救東阿撃章邯
軍䧟陳追至濮陽攻定陶取臨濟南救雍丘撃李由軍
破之殺李由虜秦候一人秦將章邯破殺項梁也沛公
與項羽引而東楚懐王以沛公為碭郡長將碭郡兵於
是乃封參為執帛(張晏曰孤卿也/或曰楚官名)號曰建成君遷為戚
公屬碭郡其後從攻東郡尉軍破之成武南撃王離軍
成陽南復攻之杠里大破之追北西至開封撃趙賁軍
破之圍趙賁開封城中西撃秦將楊熊軍於曲遇(徐廣/曰在)
(中/牟)破之虜秦司馬及御史各一人遷為執珪(張晏曰侯/伯執珪以)
(朝位比之如淳曰呂氏春秋/得伍員者位執珪古爵名)從攻陽武下轘轅緱氏絶
河津還撃趙賁軍尸北破之(徐廣曰尸在偃師/孟康曰尸鄉北)從南攻
犨與南陽守齮戰陽城郭東(應劭曰/今赭陽)陷陳取宛虜齮盡
定南陽郡從西攻武關嶢關取之前攻秦軍藍田南又
夜擊其北秦軍大破遂至咸陽滅秦項羽至以沛公為
漢王漢王封參為建成侯從至漢中遷為將軍從還定
三秦初攻下辯故道雍斄擊章平軍於好畤南破之圍
好畤取壤鄉(文潁曰/地名)撃三秦軍壤東及高櫟破之復圍
章平章平出好畤走因擊趙賁内史保軍破之東取咸
陽更命曰新城參將兵守景陵(漢書音義/曰縣名也)二十日三秦
使章平等攻參參出擊大破之賜食邑於寧秦(蘇林曰/今華陰)
參以將軍引兵圍章邯於廢丘以中尉從漢王出臨晉
關至河内下脩武渡圍津(徐廣曰東郡/白馬有圍津)東撃龍且項他
定陶破之東取碭蕭彭城撃項籍軍漢軍大敗走參
以中尉圍取雍丘王武反於黃(徐廣曰内黃/縣有黃澤)程處反於
燕(徐廣曰東郡燕縣駰案/漢書音義曰皆漢將)徃撃盡破之柱天侯反於衍
氏又進破取衍氏擊羽嬰於昆陽追至葉還攻武疆(瓚/曰)
(武疆城/在陽武)因至滎陽參自漢中為將軍中尉從撃諸侯及
項羽敗還至滎陽凡二歲高祖三年拜為假左丞相入
屯兵關中月餘魏王豹反以假左丞相别與韓信東攻
魏將軍孫遫軍東張(徐廣曰張者地名功臣表有張/侯毛澤之駰案蘇林曰屬河東)大
破之因攻安邑得魏將王襄撃魏王於曲陽追至武垣
(徐廣曰河/東有垣縣)生得魏王豹取平陽得魏王母妻子盡定魏
地凡五十二城賜食邑平陽因從韓信撃趙相國夏説
軍於鄔東(徐廣曰鄔縣在/太原音烏古反)大破之斬夏説韓信與故常
山王張耳引兵下井陘撃成安君而令參還圍趙别將
戚將軍於鄔城中戚將軍出走追斬之乃引兵詣敖倉
漢王之所韓信已破趙為相國東擊齊參以右丞相屬
韓信攻破齊歴下軍遂取臨菑還定濟北郡攻著漯隂平
原鬲盧已而從韓信撃龍且軍於上假密(文潁曰或/以為高密)大
破之斬龍且虜其將軍周蘭定齊凡得七十餘縣得故
齊王田廣相田光其守相許章及故齊膠東將軍田既
韓信為齊王引兵詣陳與漢王共破項羽而參留平齊
未服者項籍已死天下定漢王為皇帝韓信徙為楚王
齊為郡參歸漢相印高帝以長子肥為齊王而以參為
齊相國以高祖六年賜爵列侯與諸侯剖符世世勿絶
食邑平陽萬六百三十戸號曰平陽侯除前所食邑以
齊相國撃陳豨將張春軍破之黥布反參以齊相國從
悼惠王將兵車騎十二萬人與高祖會撃黥布軍大破
之南至蘄還定竹邑相蕭留參功凡下二國縣一百二
十二得王二人相三人將軍六人大莫敖(漢書音義曰/楚之卿號)
郡守司馬候御史各一人孝惠帝元年除諸侯相國法
更以參為齊丞相參之相齊齊七十城天下初定悼惠
王富於春秋參盡召長老諸生問所以安集百姓如齊
故俗諸儒以百數言人人殊參未知所定聞膠西有蓋
公善治黄老言使人厚幣請之既見蓋公蓋公為言治
道貴清淨而民自定推此類具言之參於是避正堂舍蓋
公焉其治要用黃老術故相齊九年齊國安集大稱賢
相惠帝二年蕭何卒參聞之告舍人趣治行吾將入相
居無何使者果召參參去屬其後相曰以齊獄市為寄
慎勿擾也後相曰治無大於此者乎參曰不然夫獄市
者所以并容也今君擾之姦人安所容也吾是以先之
(漢書音義曰夫獄市兼受善惡若窮極姦人無所容竄/久且為亂秦人極刑而天下畔孝武峻法而獄繁此其)
(效也老子曰我無為而民自化我好靜而/民自正參欲以道化其本不欲擾其末)參始微時與
蕭何善及為將相有卻至何且死所推賢唯參參代何
為漢相國舉事無所變更一遵蕭何約束擇郡國吏木
詘於文辭重厚長者即召除為丞相史吏之言文刻深
欲務聲名者輒斥去之日夜飲醇酒卿大夫已下吏及
賓客見參不事事(如淳曰不事/丞相之事)來者皆欲有言至者參
輒飲以醇酒間之欲有所言復飲之醉而後去終莫得
開説(如淳曰開謂/有所啟白)以為常相舍後園近吏舍吏舍日飲
歌呼從吏惡之無如之何乃請參游園中聞吏醉歌呼
從吏幸相國召案之乃反取酒張坐飲亦歌呼與相應
和參見人之有細過專掩匿覆蓋之府中無事參子窋
為中大夫惠帝怪相國不治事以為豈少朕與乃謂窋
曰若歸試私從容問而父曰高帝新棄羣臣帝富於春
秋君為相日飲無所請事何以憂天下乎然無言吾告
若也窋旣洗沐歸間侍自從其所諫參參怒而笞窋二
百曰趣入侍天下事非若所當言也至朝時惠帝讓參
曰與窋何治乎(如淳曰猶言/用窋為治)乃者我使諌君也參免冠
謝曰陛下自察聖武孰與高帝上曰朕乃安敢望先帝
乎曰陛下觀臣能孰與蕭何賢上曰君似不及也參曰
陛下言之是也且高帝與蕭何定天下法令旣明今陛
下垂拱參等守職遵而勿失不亦可乎惠帝曰善君休
矣參為漢相國出入三年卒諡懿侯子窋代侯百姓歌
之曰蕭何為法顜(徐廣曰顜音古/項反一音較)若畫一曹參代之守
而勿失載其清淨民以寧一平陽侯窋高后時為御史
大夫孝文帝立免為侯立二十九年卒諡為靜侯子竒
代侯立七年卒諡為簡侯子時代侯時尚平陽公主生
子襄時病癘歸國立二十三年卒諡夷侯子襄代侯襄
尚衞長公主生子宗立十六年卒諡為共侯子宗代侯
征和二年中宗坐太子死國除
太史公曰曹相國參攻城野戰之功所以能多若此者
以與淮隂侯俱及信已滅而列侯成功唯獨參擅其名
參為漢相國清靜極言合道然百姓離秦之酷後參與
休息無為故天下俱稱其美矣
　
　
　
　史記集解卷五十四
