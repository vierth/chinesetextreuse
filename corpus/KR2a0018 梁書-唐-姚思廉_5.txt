書卷四
　　唐　散　騎　常　侍　姚　思　亷　撰
　本紀第四
　　簡文帝
太宗簡文皇帝諱綱字世纘小字六通髙祖第三子昭
明太子母弟也天監二年十月丁未生于顯陽殿五年
封晋安王食邑八千戸八年為雲麾將軍領石頭戍軍
事量置佐吏九年遷使持節都督南北兗青徐冀五州
諸軍事宣毅將軍南兗州刺史十二年入為宣惠將軍
丹陽尹十三年出為使持節都督荆雍梁南北秦益寧
七州諸軍事南蠻校尉荆州刺史將軍如故十四年徙
為都督江州諸軍事雲麾將軍江州刺史持節如故十
七年徴為西中郎將領石頭戍軍事尋復為宣惠將軍
丹陽尹加侍中普通元年出為使持節都督益寧雍梁
南北秦沙七州諸軍事益州刺史未拜改授雲麾將軍
南徐州刺史四年徙為使持節都督雍梁南北秦四州
郢州之竟陵司州之隨郡諸軍事平西將軍寧蠻校尉
雍州刺史五年進號安北將軍七年權進都督荆益南
梁三州諸軍事是嵗丁所生穆貴嬪喪上表陳解詔還
攝本任中大通元年詔依先給鼓吹一部二年徴為都
督南揚徐二州諸軍事驃騎將軍揚州刺史三年四月
乙巳昭明太子薨五月丙申詔曰非至公無以主天下
非博愛無以臨四海所以堯舜克讓惟徳是與文王舍
伯邑考而立武王格于上下光于四表今岱宗牢落天
歩艱難淳風猶鬱黎民未乂自非克明克哲允武允文
豈得荷神器之重嗣龍圗之尊晋安王網文義生知孝
敬自然威惠外宣徳行内敏羣后歸美率土宅心可立
為皇太子七月乙亥臨軒䇿拜以修繕東宮權居東府
四年九月移還東宮太清三年五月丙辰髙祖崩辛巳
即皇帝位詔曰朕以不造夙丁閔凶大行皇帝奄棄萬
國攀慕號躃厝身靡所猥以寡徳越居民上煢煢在疚
㒺知所託方頼藩輔社稷用安謹遵先㫖顧命遺澤宜
加億兆可大赦天下壬午詔曰育物惟寛馭民惟惠道
著興王本非隸役或開奉國便致擒虜或在邊疆濫被
抄劫二邦是競黎元何罪朕以寡昧創承鴻業既臨率
土化行宇宙豈欲使彼獨為匪民諸州見在北人為奴
婢者并及妻兒悉可原放癸未追諡妃王氏為簡皇后
六月丙戍以南康嗣王㑹理為司空丁亥立宣城王大
器為皇太子壬辰封當陽公大心為尋陽郡王石城公
大歀為江夏郡王寧國公大臨為南海郡王臨城公大
連為南郡王西豐公大春為安陸郡王新塗公大成為
山陽郡王臨湘公大封為宜都郡王秋七月甲寅廣州
刺史元景仲謀應侯景西江督䕶陳霸先起兵攻之景
仲自殺霸先迎定州刺史蕭勃為刺史戊辰以呉郡置
呉州以安陸王大春為刺史庚午以司空南康嗣王㑹
理兼尚書令南海王大臨為揚州刺史新興王大壯為
南徐州刺史是月九江大饑人相食十四五八月癸卯
征東大將軍開府儀同三司南徐州刺史蕭淵藻薨冬
十月丁未地震十二月百濟國遣使獻方物
大寶元年春正月辛亥朔以國哀不朝㑹詔曰蓋天下
者至公之神器在昔三五不獲已而臨蒞之故帝王之
功聖人之餘事軒冕之華儻来之一物太祖文皇帝含
光大之量啟西伯之基髙祖武皇帝道洽二儀智周萬
物屬齊季薦瘥彛倫剝喪同氣離入苑之禍元首懐無
厭之欲乃當樂推之運因億兆之心承彼掎角雪兹讐
耻事非為已義寔從民故功成弗居卑宮菲食大慈之
業普薫汾陽之詔屢下于兹四紀無得而稱朕以寡昧
哀煢孔棘生靈已盡志不圗全僶俛視隂企承鴻緒懸
旌履薄未足云喻痛甚愈遲諒闇彌切方當𤣥黙在躬
栖心事外即王道未直天歩猶艱式慿宰輔以𢎞庻政
履端建號仰惟舊章可大赦天下改太清四年為大寶
元年丁巳天雨黄沙己未太白經天辛酉乃止西魏寇
安陸執同州刺史柳仲禮盡沒漢東之地丙寅月晝見
癸酉前江都令祖皓起義襲廣陵斬賊南兗州刺史董
紹先侯景自帥水歩軍擊皓二月癸未景攻䧟廣陵皓
等並見害丙戌以安陸王大春為東揚州刺史省呉州
如先為郡詔曰近東垂擾亂江陽縱逸上宰運謀猛士
雄奮呉㑹肅清濟兗澄謐京師畿内無事戎衣朝廷逹
官齋内左右並可解嚴乙巳以尚書僕射王克為左僕
射是月邵陵王綸自尋陽至于夏口郢州刺史南平王
恪以州讓綸丙午侯景逼太宗幸西州夏五月庚午征
北將軍開府儀同三司鄱陽嗣王範薨自春迄夏大饑
人相食京師尤甚六月辛巳以南郡王大連行揚州事
庚子前司州刺史羊鴉仁自尚書省出奔西州秋七月
戊辰賊行臺任約寇江州刺史尋陽王大心以州降約
是月以南郡王大連為江州刺史八月甲午湘東王繹
遣領軍將軍王僧辯率衆逼郢州乙亥侯景自進位相
國封二十郡為漢王邵陵王綸棄郢州走冬十月乙未
侯景又逼太宗幸西州曲晏自加宇宙大將軍都督六
合諸軍事立皇子大鈞為西陽郡王大威為武寧郡王
大球為建安郡王大昕為義安郡王大摯為綏建郡王
大圜為樂梁郡王壬寅景害南康嗣王㑹理十一月任
約進據西陽分兵寇齊昌執衡陽王獻送京師害之湘
東王繹遣前寧州刺史徐文盛督衆軍拒約南郡王前
中兵張彪起義于㑹稽若邪山攻破浙東諸縣
二年春二月邵陵王綸走至安陸董城為西魏所攻軍
敗死三月侯景自帥衆西寇丁未𤼵京師自石頭至新
林舳艫相接四月至西陽乙亥景分遣偽將宋子仙任
約襲郢州丙子執刺史蕭方諸閠月甲子景進寇巴陵
湘東王繹所遣領軍將軍王僧辯連戰不能剋五月癸
未湘東王繹遣㳺擊將軍胡僧祐信州刺史陸法和援
巴陵景遣任約帥衆拒援軍六月甲辰朔僧祐等擊破
任約擒之乙巳景解圍宵遁王僧辯督衆軍追景庚申
攻魯山城剋之獲魏司徒張化仁儀同門洪慶辛酉進
圍郢州下之獲賊帥宋子仙等鄱陽王故將侯瑱起兵
襲偽儀同于慶于豫章慶敗走秋七月丁亥侯景還至
京師辛丑王僧辯軍次湓城賊行江州事范希榮棄城
走八月丙午晋熈人王僧振鄭寵起兵襲郡城偽晋州
刺史夏侯威生儀同任延遁走戊午侯景遣衞尉卿彭
儁廂公王僧貴率兵入殿廢太宗為晋安王幽于永福
省害皇太子大器尋陽王大心西陽王大鈞武寧王大
球義安王大昕及尋陽王諸子二十人矯為太宗詔禪
于豫章嗣王棟大赦改年遣使害南海王大臨於呉郡
南郡王大連於姑孰安陸王大春於㑹稽新興王大壯
於京口冬十月壬寅帝謂舍人殷不害曰吾昨夜夢吞
土卿試為我思之不害曰昔重耳餽塊卒還晋國陛下
今夢將符是乎及王偉等進觴於帝曰丞相以陛下憂
憤既久使臣上夀帝笑曰夀酒不得盡此乎於是並賫
酒餚曲項琵琶與帝飲帝知不免乃盡酣曰不圗為樂
一至於斯既醉寢偉乃出儁進土囊王脩纂坐其上於
是太宗崩於永福省時年四十九賊偽諡曰明皇帝廟
稱髙宗明年三月癸丑王僧辯率前百官奉梓宮升朝
堂世祖追崇為簡文皇帝廟曰太宗四月乙丑葬莊陵
初太宗見幽縶題壁自序云有梁正士蘭陵蕭世纘立
身行道終始如一風雨如晦雞鳴不已弗欺暗室豈况
三光數至於此命也如何又為連珠二首文甚悽愴太
宗㓜而敏睿識悟過人六歳便屬文髙祖驚其早就弗
之信也乃於御前面試辭彩甚美髙祖歎曰此子吾家
之東阿既長器宇寛𢎞未嘗見愠喜方頰豐下鬚鬢如
畵眄睞則目光燭人讀書十行俱下九流百氏經目必
記篇章辭賦操筆立成博綜儒書善言𤣥理自年十一
便能親庻務歴試蕃政所在有稱在穆貴嬪憂哀毁骨
立晝夜號泣不絶聲所坐之席沾濕盡爛在襄陽拜表
北伐遣長史柳津司馬董當門壯武將軍杜懐竇振逺
將軍曹義宗等衆軍進討剋平南陽新野等郡魏南荆
州刺史李志據安昌城降拓地千餘里及居監撫多所
𢎞宥文案簿領纎毫不可欺引納文學之士賞接無倦
恒討論篇籍繼以文章高祖所製五經講疏嘗於𤣥圃
奉述聽者傾朝野雅好題詩其序云余七歳有詩癖長
而不倦然傷於輕豔當時號曰宮體所著昭明太子傳
五卷諸王傳三十卷禮大義二十卷老子義二十卷莊
子義二十卷長春義記一百卷法寶連璧三百卷並行
於世焉
史臣曰太宗㓜年聰睿令聞夙標天才縱逸冠於今古
文則時以輕華為累君子所不取焉及養徳東朝聲被
夷夏洎乎繼統寔有人君之懿矣方符文景運鍾屯剥
受制賊臣弗展所藴終罹懷愍之酷哀哉
　
　
　
　
　
　梁書卷四
　梁書卷四考證
簡文帝紀新興王大壯為南徐州刺史○壯南史作莊
害皇太子大器尋陽王大心西陽王大鈞武寧王大球
　○考本傳武寧王名大威建安王名大球此云武寧
　王大球乃脱去大威建安王五字
　
　
　
　
　
　
　
　
　
　
　梁書卷四考證
