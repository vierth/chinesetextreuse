
　竹書統箋卷九
　　　　　　　　　　翰林院檢討徐文靖撰
宣王(箋按周本紀厲王/死于彘宣王即位)
　名靖
元年甲戌春正月王即位周定公召穆公輔政(箋按周/本紀宣)
　(王即位二相輔之修政法文武成康之遺風諸侯復/宗周僖公二十四年傳注曰召穆公周卿士名虎扶)
　(風雍縣東/南有召亭)
復田賦(箋按周禮大司馬凡令賦以地與民制之上地/食者參之二其民可用者家三人中地食者半)
　(其民可用者二家五人下地食者參之一其民可用/者家二人令邦國之賦亦以地之美惡民之衆寡為)
　(制鄭司農曰上地謂肥美田也注曰賦給軍用者/也周自厲王奔彘田賦廢弛宣王即位而復之)
作戎車(箋按小雅戎車既飭鄭箋曰戎車革輅之等也/其等有五孔疏曰春官掌王之五路革路以即)
　(戎故知戎車革路之等也漢志天子畿方千里提封/百萬井定出賦三十四萬井戎車四萬匹兵車萬乗)
　(王明齋曰以王畿千里居民之數計之為田一千六/百同每同除山澤邑居溝渠道路等三分之一為六)
　(千四百井每井以上中下三等一易再易計之一夫/耕二夫之地實止四家以可任者三人至二人計之)
　(每井十人故每同二萬五千餘家可任者六萬四千/人出車百乗徒萬人每五家而出二人可任者六人)
　(而用其一也是千里之地合有/四千萬家為車十六萬乗矣)
燕惠侯薨(箋按燕世家厲王在彘十五年/燕惠侯卒竹書在宣王元年)
二年錫太師皇父司馬休父命(箋按詩序曰白駒刺宣/王也箋曰刺其不能留)
　(賢也其詩曰爾公爾侯逸豫無期正以命太師尹氏/皇父為三公故賢者欲去之也楚語重黎氏世叙天)
　(地程伯休父其後也當宣王時失其官守而為司馬/氏韋昭曰謂失天地之官而以諸侯為大司馬郡國)
　(志河南洛陽有上程聚古程伯休父之國也闗中更/有程地帝王世記曰文王居程徙都豐故此加為上)
　(程/)
魯慎公薨(箋按慎史記作真魯世家獻公三十二年卒/子真公濞立真公十四年厲王奔彘二十九)
　(年宣王即位三十年/真公卒子武公敖立)
曹公子蘇弑其君幽伯疆(箋按曹世家幽伯疆九年弟/蘇殺幽伯代立是為戴伯戴)
　(伯元年周宣/王立已三年)
三年王命大夫仲伐西戎(箋按宣王時秦仲為西垂大/夫水經注秦水出大隴山秦)
　(谷歴三泉合成一水而歴秦川川有秦亭秦仲所封/也鄭語史伯曰秦仲齊侯姜嬴之儁也且大其將興)
　(乎韋昭曰秦仲嬴姓附庸秦公伯之子詩序曰車轔/美秦仲大有車馬其詩曰有車轔轔有馬白顛小戎)
　(美襄公備兵甲討西戎其詩曰小戎俴收五楘良輈/王氏維禎曰秦仲誅西戎即小戎之詩是也朱子乃)
　(屬之襄/公誤矣)
齊武公壽薨(箋按齊世家武公壽九年厲王奔彘/二十四年宣王立二十六年武公卒)
四年王命蹶父如韓韓侯來朝(箋按左傳曰韓武之穆/也詩序曰韓奕美宣王)
　(也能錫命諸侯其詩曰蹶父孔武靡國不到為韓姞/相攸莫如韓樂蹶父如韓之事也詩又曰韓侯入覲)
　(以其介圭入覲于王/韓侯來朝之事也)
五年夏六月尹吉甫帥師伐玁狁至于太原(箋按詩序/曰六月宣)
　(王北伐也其詩曰薄伐玁狁至于太原文武吉甫萬/邦為憲漢書陳湯傳劉向上疏曰吉甫之歸周厚賜)
　(之是其事也又按太原即涇陽後魏於此置原州非/左傳杜注所謂太原即晉陽也一統志尹吉甫宅在)
　(鄖陽府房縣/城南門外)
秋八月方叔帥師伐荆蠻(箋按詩序曰采芑宣王南征/也其詩曰蠢爾蠻荆大邦為)
　(讎方叔元老克壯/其猶是其事也)
六年召穆公帥師伐淮夷(箋按詩序曰江漢尹吉甫美/宣王也能興衰撥亂命召公)
　(平淮夷其詩曰淮夷來鋪王命召虎是其事也僖公/二十四年傳召穆公思周徳之不類杜注召采地扶)
　(風雍縣東/南有召亭)
王帥師伐徐戎(箋按詩序曰常武召穆公美宣王也其/詩曰南仲太祖太師皇父整我六師以)
　(修我戎又曰王謂尹氏命程伯休/父率彼淮浦省此徐土是其事也)
皇父休父從王伐徐戎次于淮(箋按詩鐘鼓序曰刺幽/王也歐陽永叔謂詩書)
　(史記皆無幽王東巡之事又自成王時淮夷不為周/臣宣王時遣將征之亦不自往幽王何得作樂于淮)
　(上然則詩所云鐘鼓淮上果屬何代之王也今据竹/書宣王六年王帥師伐徐戎皇父休父從王次于淮)
　(則作樂于淮上者葢宣王也/歐公謂宣王未嘗至淮非也)
王歸(自/)伐徐錫召穆公命(箋按常武之詩曰徐方不回/王曰旋歸是王歸自伐徐之)
　(事也江漢之詩曰王命召虎來旬來宣/文武受命召公維翰是其錫命之事也)
西戎殺秦仲(箋按秦本紀秦仲立二十三年死于戎有/子五人其長者曰莊公宣王乃召莊公昆)
　(弟五人與兵七千使伐西戎破之於是復子秦/仲後及其先大駱大邱并有之為西垂大夫)
楚子霜卒(箋按楚世家熊霜元年周/宣王初立熊霜六年卒)
七年王錫申伯命(箋按詩序崧髙尹吉甫美宣王也天/下復平能建國親諸侯褒賞申伯焉)
　(其詩曰王命申伯式是南邦因是謝人以作爾庸是/其事也韋昭曰謝申伯之都今在南陽潛夫論曰申)
　(在宛北序山之下/路史曰序即謝也)
王命樊侯仲山甫城齊(箋按詩序烝民尹吉甫美宣王/也其詩曰王命仲山甫城彼東)
　(方毛傳曰樊穆仲也東方齊也古者諸侯之居逼隘/則王者遷邑而定其居葢去薄姑而遷于臨淄也孔)
　(疏曰以為宣王之時始遷臨淄齊世家周夷王之時/哀公之同母少弟山殺胡公而立是為獻公因徙薄)
　(姑都治臨淄史記之文事多疏畧又按晉語倉葛曰/陽人有樊仲之官守服䖍曰陽城樊仲山甫所居故)
　(名陽樊韋昭曰仲山甫王卿士食采于樊朱子詩集/傳曰仲山甫樊侯之字也杜預曰野王西南有樊城)
　(路史曰陽樊在濟源縣東南三十八里其後出為樊/侯而城齊故兖有樊城也括地志漢樊縣城在兖州)
　(瑕丘縣西南三十五里當是仲山甫城齊時所築也/今据竹書獻公在位九年卒當周厲王之六年子武)
　(公立宣王四年卒子厲公立是山甫/城齊當齊厲公之三年不得云獻公)
八年初考室(箋按詩序斯干宣王考室也鄭箋曰考成/也宣王築宮廟羣寢既成而釁之歌斯干)
　(之詩以落之此之謂成室儀禮下/管新宫笙入三成葢即此詩也)
魯武公來朝錫魯世子戲命(箋按周語魯武公以括與/戲見王王立戲樊仲山甫)
　(諫曰不可立也夫下事上少事長所以為順也今天/子立諸侯而建其少是教逆也若魯從之而諸侯效)
　(之王命將有所壅若不從而誅之是自誅王命也/是事也誅亦失不誅亦失天子其圖之王卒立之)
九年王㑹諸侯于東都遂狩于甫(箋按詩序車攻宣王/復古也宣王能内修)
　(政事外攘夷狄復文武之竟土脩車馬備器械復㑹/諸侯于東都因田獵而選車徒馬其詩曰四牡龎龎)
　(駕言徂東又曰東有圃草駕言行狩是其事也鄭箋/曰東都王城也圃草圃田之草也鄭有圃田孔疏曰)
　(宣王之時未有鄭國圃田在東都畿内故宣王得往/田焉今按穆傳曰庚午天子飲于洧上乃遣祭父如)
　(圃鄭用致諸侯丁丑天子里圃田之路東至于/房西至于  邱則是宣王前已先名圃鄭矣)
十二年魯武公薨(箋按漢律厯志武公敖即位二年子/懿公被立史記魯世家武公九年春)
　(與長子括少子戲西朝周宣王夏武公歸而卒今据/竹書武公朝周在宣王八年卒于宣王十二年史記)
　(及漢志/皆誤)
齊人弑其君厲公無忌立公子赤(箋按齊世家厲公暴/虐故胡公子復入齊)
　(齊人欲立之乃與攻殺厲公胡公子亦戰死齊人乃/立厲公子赤為君而誅殺厲公者七十人按年表宣)
　(王十三年為齊/文公赤元年)
十五年衞釐侯薨(箋按衞世家釐侯二十八年/周宣王立四十二年釐侯卒)
王錫虢文公命(箋按賈侍中曰文公文王母弟虢仲之/後為王卿士韋昭曰虢叔之後西虢也)
　(宣王都鎬在畿内括地志虢故/城在岐州陳倉縣東南十里)
十六年晉遷于絳(箋按史記周成王封弟叔虞于唐詩/唐風譜曰太原晉陽是也唐叔子燮)
　(改為晉侯燮曽孫成侯南徙曲沃近平陽其孫穆侯/又徙于絳云按漢志河東絳縣晉武公自曲沃徙此)
　(應劭曰絳水出西南今据晉世家穆侯費王立上距/宣王之立十五年穆侯遷絳與紀年合是漢志誤也)
十八年蔡夷侯薨(箋按蔡世家夷侯十一年周/宣王即位二十八年夷侯卒)
二十一年魯公子伯御弑其君懿公戲(箋按國語魯武/公以括與戲見)
　(王韋昭曰括武公長子伯御也戲括弟懿公也宋庠/曰今考魯世家宣王立戲為魯太子戲立是為懿公)
　(九年懿公兄括之子伯御與魯人攻弑懿公而自立/則伯御乃括之子明矣又按班固人物表伯御懿公)
　(兄子與史記合今以括為伯御疑失之漢律志懿公/九年正月癸巳朔旦冬至殷歴以為甲午葢即是年)
　(也/)
二十二年王錫王子多父命居洛(箋按左傳隠八年鄭/伯請釋泰山之祀而)
　(祀周公以泰山之祊易許田杜注曰鄭桓公周宣王/之母弟封鄭助祭泰山湯沐之邑在祊此以厲王之)
　(子宣王之弟故稱王子多父即鄭桓公友也世本鄭/桓公居棫林徙拾左傳襄十四年鄭子蟜帥師至于)
　(棫林杜注棫林秦地是桓公初封京兆鄭縣後乃命/之居洛也水經注曰竹書紀年晉文侯二年同王子)
　(多父伐鄶克之乃居鄭父之丘名之曰鄭是曰桓公/皇甫士安曰或言鄭故有熊氏之墟黄帝之所都也)
　(鄭氏徙居之故曰新鄭是新鄭之名亦始于桓公竹/書云王命居洛是矣注又曰渭水又東石橋水出馬)
　(嶺山北逕鄭城西東去鄭城十里而北流注于渭闞/駟謂之新鄭水葢以桓公居洛為新鄭故以石橋水)
　(在鄭縣者亦謂之新鄭水也世本言宣王二十二年/封庶弟友于鄭竹書言宣王二十二年錫王子多父)
　(命居洛是多父即友友時居洛已有新鄭之名其子/武公襲封亦稱新鄭非武公遷洛乃稱新也古友字)
　(作㕛與多字相近或稱友也薛瓚言穆王/已下都于西鄭不得以封桓公者非是)
二十四年齊文公赤薨(箋按齊世家文公十/二年卒子成公脱立)
二十五年大旱王禱于郊廟遂雨(箋按詩序曰雲漢仍/叔美宣王也宣王承)
　(厲王之烈内有撥亂之志遇災而懼其詩曰旱既太/甚蘊隆蟲蟲不殄禋祀自郊徂宮上下奠瘞靡神不)
　(宗是其禱于郊廟之事也皇甫謐曰宣王元年不藉/千畆虢公諫不聴天下大旱三年不雨至六年乃雨)
　(今据竹書大旱在宣王二十五年不藉千畆在/二十九年亦併無積旱五年之事謐説非也)
二十七年宋惠公覸薨(箋按宋世家惠公四年周/宣王即位三十年惠公卒)
二十八年楚子狥卒(箋按楚世家熊狥十六年鄭/桓公初封于鄭二十二年卒)
二十九年初不藉千畝(箋按周語曰宣王即位不藉千/畝虢文公諫曰不可夫民之大)
　(事在農古者大史順時􁆣土農祥晨正先時九日太/史告稷曰自今至于初吉陽氣俱烝上膏其動卒以)
　(告王乃使司徒咸戒公卿百吏庶民司空除壇於藉/命農大夫咸戒農用及藉后稷監之膳夫農正陳藉)
　(禮太史贊王王敬從之王耕一墢班三之庶人終於/千畝今天子欲修先王之緒而棄其大功匱神之祀)
　(而困民之財將何以/求福用民王弗聴)
三十年有兔舞于鎬京(箋按周禮服不氏掌養猛獸而/教擾之注曰猛獸虎豹熊羆之)
　(屬擾馴也列子曰周宣王之牧正有梁鴦者能養野/禽獸使毛丘圜傳之鴦曰且一言我養虎之法順之)
　(則喜逆之則怒汲冡瑣語曰幽王欲殺太子宜臼釋/虎使執之宜臼叱之虎輒弭耳而服是周宣王養猛)
　(獸而幽王又尤而效之也兔舞鎬京豈亦有教之使/舞者耶京房占曰兔止城上邑必虚初學記引紀年)
　(曰宣王三十年有兔舞鎬京漢五行志曰昭帝元鳳/元年九月有黄䑕銜其尾舞王宫端門中亦是類矣)
三十二年王師伐魯殺伯御(箋按周本紀伯御即位十/一年周宣王伐魯殺其君)
　(伯/御)
命孝公稱于夷宮(箋按宣王既殺伯御而問魯公子能/道順諸侯者以為魯後樊穆仲曰魯)
　(懿公弟稱肅恭明神敬事耆老賦事行刑必問于遺/訓而咨于故寶宣王曰然乃立稱于夷宮韋昭曰夷)
　(宮者宣王祖父夷王之廟古者爵命必于祖廟又按/唐孔氏詩正義曰宣王三十年伐魯諸侯從此而不)
　(睦葢周衰至此而漸也大局宣王之美詩多在三十/年前事箴規之篇當在三十年之後王徳漸衰美刺)
　(並作其大雅六篇小雅自正月至鴻鴈及斯干無羊/七篇皆宣王徳盛時作自庭燎盡我行其野是王徳)
　(衰乃作以前諸侯不睦各不朝宗沔水之詩或亦作/也後則王政大衰刺詩為常故宜多也据竹書則伐)
　(魯在宣王三十二/年詩疏少二年也)
陳僖公孝薨(箋按陳世家釐公孝六年周/宣王即位三十六年釐公卒)
有馬化為人(箋按京房曰天子諸侯相伐民流百姓/勞厥妖馬生人今馬之化人亦猶是也)
三十三年齊成公薨(箋按齊世家成公脱立九年/子莊公購立脱世本作説)
王師伐太原之戎不克(箋按穆王十七年遷戎于太原/故太原之戎日盛朱長孺曰詩)
　(薄伐玁狁至于太原後漢西羌傳夷王命虢公帥六/師伐太原之戎至于俞泉宣王二十六年遣兵伐太)
　(原之戎不克諸所稱太原非禹貢之太原也後漢靈/帝紀段熲破先零羌于涇注涇陽屬安定郡在原州)
　(郡縣志原州平凉縣本漢涇陽縣地然則太原當即/今之平凉而後魏立為原州亦是取古太原之名爾)
　(計周人之禦玁狁必在涇原之間若晉陽之太原在/大河之東距周京千五百里豈有寇從西來兵乃東)
　(出者乎長孺之言正非無見今竹書云厲王十四年/玁狁侵宗周西鄙則詩云薄伐玁狁至于太原其不)
　(得在東明矣况玁狁侵鎬及方至于涇陽詩人已明/言之矣詩又言整居焦穫括地志焦穫亦名刳口在)
　(雍州涇陽縣城北十數里則/太原亦指涇陽從可知矣)
三十七年有馬化為狐(箋按唐開元占經引紀年曰周/宣王三十三年有馬化為狐令)
　(按是三/十七年)
燕僖侯卒(箋按燕世家釐侯宣王初/即位三十六年釐侯卒)
楚子鄂卒(箋按楚世家熊鄂立九/年卒索隠曰鄂一作噩)
三十八年王師及晉穆侯伐條戎奔戎王師敗逋(箋按/桓二)
　(年左傳條之役杜注條晉地史記晉世家穆侯費王/立七年伐條即是條也九域志蓧縣在冀州東北一)
　(百五十里樂史云即有條國也按穆傳曰有虎在乎/葭中七萃之士髙奔戎乃生捕虎而獻之又曰天子)
　(賜奔戎佩玉一隻奔戎再拜䭫首或奔戎來服于周/故仍以奔戎係之是時王師敗逋不言敗之者猶春)
　(秋曰王師敗績于茅戎以/自敗為文尊尊之意也)
三十九年王師伐姜戎戰于千畝王師敗逋(箋按周語/曰宣王三)
　(十九年戰于千畝王師敗績于姜氏之戎韋昭曰姜/氏之戎西夷别種四嶽之後也詩序曰祈父刺宣王)
　(也其詩曰予王之爪牙胡轉予于恤靡所止居鄭箋/曰謂見使從軍與姜戎戰于千畆而敗之時也郡國)
　(志太原界休縣有千畝聚左傳曰晉有千畆之戰在/縣南日知録曰穆侯時晉境不得至界按史記趙世)
　(家周宣王伐戎及千畆戰正義曰括地志千畆原在/晉州岳陽縣北九十里是也又按晉世家穆侯十年)
　(伐千畆有功時亦惟/王師敗御奄父脱王)
四十年料民于太原(箋按周語曰宣王既喪南國之師/乃料民于太原仲山甫諫曰民不)
　(可料也不謂其少而大料之是示少而惡事也臨政/示少諸侯避之治民惡事無以賦令且無故而料民)
　(天之所惡也王卒料之又按春秋傳子産對叔向曰/宣汾洮障大澤以處太原晉荀呉帥師敗狄于太原)
　(穀梁傳曰中國曰太原夷狄曰/大鹵此太原在平陽東北也)
戎人滅姜邑(箋按後漢西羌傳戎人滅姜侯之邑水經/注曰岐水逕岐山而又屈逕周城南又東)
　(逕姜氏城南為姜水一統志姜氏城在鳳翔府寶岐/縣西南七里杜預左傳注姜戎姜姓之戎居晉南鄙)
　(殆戎人滅姜之後/姜遷晉南鄙也)
晉人敗北戎于汾隰(箋按後漢西羌傳晉人敗北戎于/汾隰注曰二水名非也左傳桓三)
　(年曲沃武公逐翼侯于汾隰林唐翁曰曲/沃武公逐翼侯于汾水邊也下濕曰隰)
四十一年王師敗于申(箋按後漢西羌傳宣王四十一/年王師征申戎破之與此云敗)
　(于申者/不同)
四十三年王殺大夫杜伯(箋按顔介冤魂志引周春秋/曰周杜國之伯名恒為宣王)
　(大夫宣王之妾曰女鳩欲通之杜伯不可女鳩訴之/于王曰恒竊與妾交宣王信之囚杜伯于焦友左儒)
　(争之王不許曰女别君而異友也儒曰君道友逆則/順君以誅友友道君逆則師友以違君王怒曰易而)
　(言則生不易則死儒曰士不枉義以從死不易言以/求生臣能明君之過以正杜伯之無罪九諫而王不)
　(聴王使薛甫司工錡殺杜伯左儒死之杜伯既死即/為人見王曰恒之罪何哉召祝而以杜伯語告之祝)
　(曰始殺杜伯誰與王謀之王曰司工錡也祝曰何不/殺錡以謝之宣王乃殺錡使祝以謝杜伯錡又為人)
　(而至曰臣何罪之有宣王告皇甫曰祝也與我謀而/殺人吾所殺者又皆為人而見奈何皇甫曰殺祝以)
　(兼謝焉又無益也皆為人而至祝亦曰我焉知之奈/何以為罪而殺臣也後三年遊于圃田從人滿野杜)
　(伯乗白馬素衣司工錡為左祝為右朱衣朱冠起于/道左執朱弓朱矢射王中心折脊伏于弓矢而死)
其子隰叔奔晉(箋按左傳襄二十四年宣子曰昔匄之/祖在周為唐杜氏杜預曰杜伯之子隰)
　(叔奔晉四世及士㑹食邑于范為范氏括地志/下杜故城在雍州長安縣東南九里古杜伯國)
晉穆侯費生薨(箋按晉世家晉釐侯十四年周宣王初/立十八年釐侯卒子獻侯籍立十年卒)
　(子穆侯費王立二十七年卒索隠曰鄒誕/生本作弗生或作㵒生今依紀年作費生)
弟殤叔自立世子仇出奔(箋按晉世家穆侯四年娶齊/女姜氏為夫人七年伐條生)
　(太子仇十年伐千畆有功生少子成師二/十七年穆侯卒弟殤叔自立太子仇出奔)
四十四年(箋按晉殤叔/元年丁巳)
四十六年王陟(箋按周語云杜伯射王于鎬韋昭注鎬/鎬京也周春秋謂杜伯射王于圃田與)
　(國語/異)
幽王(箋按周本紀宣王/崩子幽王宫涅立)
　名涅
元年庚申春正月王即位
晉世子仇歸于晉殺殤叔晉人立仇是為文侯(箋按晉/世家殤)
　(叔四年穆侯太子仇率其/徒襲殤叔而立是為文侯)
王錫太師尹氏皇父命(箋按詩序曰節南山家父刺幽/王也其詩曰赫赫師尹毛傳師)
　(太師周之三公也尹氏為太師則詩正作于是時宣/王二年錫太師皇父至是尚在而幽王申錫之也)
二年(箋按辛酉晉/文侯元年)
涇渭洛竭(箋按周語曰幽王三年西周三川皆震伯陽/父曰昔伊洛竭而夏亡河竭而商亡今周徳)
　(若二代之季矣是嵗也三川竭岐山崩韋昭曰三川/涇渭汭今据竹書乃涇渭洛也洛漆沮水也漢志曰)
　(涇水出安定涇陽縣笄頭山東南至馮翊陽陵縣入/渭行千六十里渭水出隴西首陽縣西南鳥䑕同穴)
　(山東至船司空入河行千八百七十里水經注按尚/書禹貢太史公禹本紀云導渭水東北至涇又東逕)
　(漆沮孔安國曰漆沮一名矣一曰洛水也山海經白/於之山洛水出于其陽而東流注于渭漢書匈奴傳)
　(武王放逐戎夷涇洛之北注云洛即漆沮水也出上/郡雕隂泰冐山東南入于渭周禮雍州之浸曰渭洛)
　(殷本紀西伯獻洛西之地于紂正義曰洛水一名漆/沮水在同州是涇渭洛為三川韋昭以為涇渭汭非)
　(也/)
岐山崩(箋按地理志扶風美陽縣岐山在西北郭璞曰/漆水出岐山地理通釋岐山亦曰天柱山一統)
　(志岐山在鳳翔府/岐山縣北一十里)
初增賦(箋按周禮太宰之職以九賦斂財賄一曰邦中/之賦二曰四郊之賦三曰郊甸之賦四曰家削)
　(之賦五曰邦縣之賦六曰邦都之賦七曰關市之賦/八曰山澤之賦九曰幣餘之賦至是而悉增之不但)
　(田賦也故直曰增賦詩序曰楚茨刺幽王也政煩賦/重田萊多荒序又曰甫田刺幽王也鄭箋曰政煩賦)
　(重農人失職/是其事也)
晉文侯同王子多父伐鄶克之乃居鄭父之丘是為鄭
桓公(箋按鄭語桓公問於史伯曰王室多故余懼近焉/其何所可以逃死史伯對曰其濟河洛潁之間乎)
　(是其子男之國虢鄶為大君若以周難之故寄孥與/賄焉不敢不許周亂而弊是驕而貪必將背君君若)
　(以成周之衆奉辭伐罪無不克矣若克二邑鄢蔽補/丹依㽥歴莘君之土也公説乃東寄帑與賄虢鄶受)
　(之十邑皆有寄地韋昭曰後桓公之子武公竟取十/邑而居之今河南新鄭是也据竹書桓公時已克鄶)
　(而居于鄭父之丘故曰鄭桓公史記鄭世家桓公卒/平王東徙其民雒東而虢鄶果獻十邑竟國之與紀)
　(年合韋昭注國語其時未見竹書故以取十邑為武/公也又按周彞器有史伯碩父鼎銘曰維六年八月)
　(初吉已子史伯碩父追孝于朕皇考釐仲王母乳母/尊鼎黄伯思東觀餘論曰史伯周宣王臣碩父其字)
　(也/)
三年王嬖褒姒(箋按後漢注無徳而寵曰嬖稽古録幽/王三年王得褒姒嬖之詩人知其必亡)
　(刺之曰赫赫宗周褒姒滅之毛傳曰昔夏之衰有二/龍之妖卜藏其漦周厲王𤼵而觀之化為元黿童女)
　(遇之當宣王時而生女懼而棄之後褒人有獻而入/之幽王幽王嬖之是謂褒姒鄭箋曰褒姒褒人所入)
　(之女姒其字也今按太史公曰禹為姒姓其後分封/以國為姓有褒氏葢褒姒為褒人所入因胃褒姓非)
　(字也穆天子傳曰赤烏之人丌好獻女于/天子女聴女列為嬖人嬖人之名始此)
冬大震電(箋按河圖曰隂陽相薄為雷元命包曰隂陽/激為電開元占經曰冬三月有大雷聞千里)
　(者人君絶令又曰天冬雷地/必震敕令撓則冬雷民饑)
四年秦人伐西戎(箋按秦本紀莊公生子三人其長男/世父曰戎殺我大父仲我非殺戎王)
　(則不敢入遂將擊戎讓其弟襄公襄公二年戎/圍犬邱世父擊之為戎人所虜嵗餘復歸世父)
夏六月隕霜(箋按詩序曰正月大夫刺幽王也其詩曰/正月繁霜毛傳曰正月夏之四月鄭箋曰)
　(夏之四月建巳之月而多恒寒若之異京房易傳曰/夏霜君死國亡又春秋命歴序曰桀無道夏隕霜亦)
　(是類/也)
陳夷公薨(箋按陳世家武公卒子夷公説立是嵗周/幽王即位夷公三年卒据竹書是四年)
五年世子宜臼出奔申(箋按小弁詩傳曰幽王娶申女/生太子宜咎韋昭曰申姜姓之)
　(國平王母家史記褒姒生子伯服立以為后而放宜/咎將殺之汲冡瑣語曰幽王欲殺太子宜臼釋虎使)
　(執之宜臼叱之虎輒彌耳而服是其欲殺之事也時/申為太子母家故太子宜咎奔申稱世子者幽王立)
　(伯服為太子故/此稱世子也)
皇父作都于向(箋按詩序曰十月之交大夫刺幽王也/其詩曰皇父孔聖作都于向孔疏引杜)
　(預曰河内軹縣/西有地名向上)
六年王命伯士帥師伐六濟之戎王師敗逋(箋按後漢/西羌傳幽)
　(王命伯士伐六濟之/戎王軍敗伯士死焉)
西戎滅葢(箋按韓非子周公旦已勝殷將攻商葢辛公/甲曰大難攻小易服不如勝衆小以劫大乃)
　(攻九夷而商葢服矣齊語曰桓公築五鹿中牟葢與/牡丘以衞諸夏之地韋注四塞諸夏之關也是葢與)
　(戎近山海經葢/國在鉅燕南)
冬十月辛卯朔日有食之(箋按小雅十月之交朔日辛/卯日有食之亦孔之醜毛傳)
　(曰之交日月之交㑹鄭箋曰周之十月夏之八月也/八月朔日日月交㑹而日食隂侵陽臣侵君之象日)
　(辰之義日為君辰為臣辛金也卯木也又以卯侵辛/故甚惡之孔疏曰古之歴書亡矣今世有周歴魯歴)
　(者葢漢初為之其交無遲疾盈縮考日食之法而其/上年月已往參差是以漢世通儒未有以歴考此辛)
　(卯日食者而王基獨云以歴校之自共和以來當幽/王世無周十月夏八月辛卯交㑹欲以此㑹為共和)
　(之前其在共和之前則信矣而校之則無術説者或/據世以定義謬矣按孔疏以鄭箋為優不必據毛傳)
　(定在幽世未審紀年皆夏正無周正也梁虞􁅴推之/謂在幽王六年乙丑者是也又劉向條災異封事曰)
　(幽厲之際日月薄蝕而無光其詩曰朔月辛卯日有/蝕之亦孔之醜學齋佔畢曰注云朔日也而乃謂之)
　(朔月葢月朔之反辭猶書之月正元日乃正月元日/也此説是矣魏了翁正朔考曰夫十月之交則十一)
　(月矣是周人朔月也故曰朔月辛卯正朔日食古人/所忌故曰亦孔之醜今据竹書冬十月辛卯朔日有)
　(食之與毛傳合無/用作朔月解也)
七年虢人滅焦(箋按周本紀武王封神農之後于焦地/理志云𢎞農陜縣有焦城故焦國也又)
　(按水經注上陽虢仲之所都為南虢其大城中有小/城古焦國也按幽王七年虢人滅焦即虢石父之國)
　(也呂氏春秋幽王染于虢公/鼓蔡公敦是石父名鼓也)
八年王錫司徒鄭伯多父命(箋按鄭語韋昭曰鄭姬姓/周厲王之子宣王母弟桓)
　(公友封于咸林今京兆鄭邑括地志故鄭城在華州/鄭縣西北三里世本桓公居棫林徙拾宋忠曰棫林)
　(與拾皆舊鄭地疑棫林即咸林或字相近而譌也桓/公名多父或一名友㕛與多字相近故也小雅十月)
　(之交曰番惟司徒鄭箋曰幽王時司徒乃鄭桓公友/非此篇之所云番也因此知當為厲王時詩殊不審)
　(幽王八年始命多父為司徒/八年以前猶是番為司徒也)
王立褒姒之子曰伯服為太子(箋按周本紀幽王三年/嬖愛褒姒生子伯服太)
　(子之母申侯女為后欲廢后并去太子用/褒姒為后以其子伯服為太子至是立之)
九年申侯聘西戎及鄫(箋按王符潛夫論申城在宛北/序山之下漢地志東海繒縣故)
　(繒國禹後鄭語史伯曰申繒西戎方强周室方騷將/以縱欲不亦難乎韋昭曰申姜姓幽王前后太子宜)
　(臼之舅也繒姒姓申之與國也西戎亦黨于申周衰/故戎翟强也時太子宜咎在申申侯之聘西戎及鄫)
　(者正以為/太子謀耳)
十年春王及諸侯盟于太室(箋按杜預曰太室山在河/南陽城縣西南戴延之述)
　(征記曰嵩髙山東謂太室西謂少室相去十/七里嵩其總名也山海經曰太室之山也)
秋九月桃杏實(箋按開元占經曰僖公即位隕霜不殺/草梅李實梅李大樹此草為貴是君不)
　(能伐也此云九月/桃杏實亦是類也)
王師伐申(箋按晉語曰褒姒生伯服逐太子宜咎而立/伯服太子出奔申韋昭曰幽王欲殺宜咎以)
　(成伯服求之于申/申人弗予遂伐之)
十一年春正月日暈(箋按是年為庚午石氏曰日旁有/氣員而周匝名為暈又曰日暈者)
　(軍營之象周環匝日無厚薄敵與軍勢齊等若無軍/在外天子失御民多反叛洪範五行傳曰周幽之敗)
　(也日暈再重中暈赤外暈青一墨盡/上下通在日中是嵗有幽王之敗)
申人鄫人及犬戎入宗周弑王及鄭桓公(箋按地理志/東海繒縣故)
　(繒國禹後詩王風序曰黍離閔宗周也鄭箋宗周鎬/京也謂之西周魯語里革對成公曰幽王滅于戲周)
　(本紀褒姒不好笑幽王欲其笑萬方故不笑幽王為/熢燧大鼓有寇至則舉熢火諸侯悉至而無寇褒姒)
　(乃大笑幽王説之為數舉熢火其後不信諸侯益亦/不至幽王以虢石父為卿用事國人皆怨石父為人)
　(巧佞善諛好利王用之又廢申后去太子也申侯怒/與繒西夷犬戎攻幽王幽王舉熢火徵兵兵莫至遂)
　(殺幽王驪山下韋昭曰殺幽王驪山戲水桓/公死之一統志鄭桓公墓在華州城西三里)
犬戎殺王子伯服執褒姒以歸(箋按周本紀曰虜褒/姒盡取周賂而去)
申侯魯侯許男鄭子立宜臼于申(箋按時鎬京殘破宜/臼在申因就而立之)
虢公翰立王子余臣于擕(原注是為擕王二王並立○/箋按晉語曰褒姒有寵生伯)
　(服韋昭曰伯服擕王也又按昭二十六年傳幽王用/愆厥位擕王奸命諸侯替之而建王嗣杜預曰擕王)
　(幽王少子伯服也今据竹書幽王十一年犬戎殺王/子伯服虢公翰立王子余臣于擕是為擕王時伯服)
　(蚤已見殺而擕王乃余臣也/韋杜注以擕王為伯服皆誤)
　武王滅殷嵗在庚寅二十四年嵗在甲寅定鼎洛邑
　(箋按㓕當作伐庚寅葢武王十一年也是年周始伐/殷明年十二年辛卯滅殷十五年甲寅始遷鼎洛邑)
　(後二年王崩無二十四年又定鼎當/作遷鼎成王十八年始如洛邑定鼎)至幽王二百五
　十七年共二百八十一年自武王元年己卯(已誤當/作辛)
　至幽王庚午二百九十二年(箋按金仁山通鑒前編/起武王之十三年己卯)
　(至幽王之十一年庚午共二百九十二年己卯葢辛/卯之譌相距十有二年据竹書是辛卯至庚午二百)
　(八十一/年也)
　
　
　
　
　
　
　
　
　
　竹書統箋卷九
