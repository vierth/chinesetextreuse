
御批歴代通鑑輯覽卷四十八
隋
煬帝
(丁/夘)大業三年春正月突厥啓民可汗來朝
　正月朔旦大陳文物突厥啓民可汗入朝見而慕之
　請襲冠帶帝大悦
三月殺故長寜王儼(故太子/勇之子)及其弟七人
　初雲定興(故太子勇昭/訓雲氏之父)坐媚事太子勇與妻子俱没
　官為奴婢及帝即位聞其有巧思召之使典營造時
　宇文述用事定興以明珠絡帳賂述述大喜兄事之
　薦使監造兵器因謂之曰兄所作器仗並合上心而
　不得官者為長寧兄弟未死耳定興曰此無用物何
　不勸上殺之述因奏請處分帝然之乃鴆殺長寧王
　儼及其七弟(襄城王恪之妃栁/氏自殺以從恪)
夏四月詔頒新律
　帝以髙祖末年法令峻刻詔牛𢎞等造大業律十八
　篇頒行之民久厭嚴刻喜于寛政其後征殺繁興有
　司臨時迫脇以求濟事不復用律令矣(旅騎尉劉炫/預修律令牛)
　(𢎞問曰周禮士多而府史少今令史百倍于前減則/不濟其何故也炫曰古人委任責成嵗終考其殿最)
　(案不重校文不繁悉府史掌要目而已今之文簿恒/慮覆治鍛鍊不宻則萬里追證百年舊案故諺云老)
　(吏抱案死事繁政弊職此之由𢎞曰魏齊之時令史/從容而已今則不遑寜處何也炫曰往者州唯置綱)
　(紀郡置守丞縣置令而已其餘具僚則長官自辟今/大小之官悉由吏部纎芥之迹皆屬考功省官不如)
　(省事官事不省而望從容其/可得乎𢎞善其言而不能用)
改州為郡
更定官制
　改上柱國以下官為大夫置殿内省與尚書門下内
　史秘書為五省増謁者司隸臺(謁者臺掌受詔中奏/司隸臺掌諸巡察)
　與御史為三臺分太府寺置少府監與長秋國子將
　作都水為五監又増改左右翊衞等為十六府廢伯
　子男爵
六月詔為髙祖建别廟
　初髙祖受禪唯立四親廟同殿異室而已帝即位命
　有司議七廟之制禮部侍郎許善心等奏請為太祖
　髙祖各立一殿准周文武二祧與始祖而三餘並分
　室而祭從迭毁之法帝謂栁𧦬(字顧言惔之/孫𧦬與辯同)曰今始
　祖及二祧已具後世子孫處朕何所乃詔為髙祖建
　别廟既而方事巡幸竟不果立
帝北巡次榆林郡(即勝州/注見前)啓民可汗及義成公主來朝
吐谷渾髙昌皆入貢
　車駕北巡發河北十餘郡丁男鑿太行山達于并州
　以通馳道過雁門(本代州大業初改郡/今仍為州隸山西)太守邱和(洛/陽)
　(人/)獻食甚精至馬邑(即朔州/注見前)太守楊廓獨無所獻帝
　不悦以和為博陵(即定州注/亦見前)太守使廓至博陵觀之
　由是所至獻食競為豐侈至榆林遂欲出塞耀兵徑
　突厥中恐啓民驚懼先遣長孫晟諭㫖(啓民奉詔因/召所部酋長)
　(咸集晟欲令啓民親除草示諸部以明威重乃指帳/前草曰此根大香啓民遽嗅之曰殊不香也晟曰天)
　(子行幸所在諸侯躬自掃除以表至敬之心今牙内/蕪穢謂是留沓草耳啓民乃悟曰奴之罪也遂拔所)
　(佩刀自芟庭草其貴/人及諸部争效之)于是發榆林北境東達于薊開
　為御道長三千里廣百步啓民及義成公主來朝行
　宫吐谷渾髙昌並遣使入貢帝令宇文愷為大帳其
　下可坐數千人以宴啓民及其部落作散樂諸胡駭
　悦帝賜啓民路車乗馬鼓吹幡旗贊拜不名位在諸
　侯王上
秋七月築長城
　詔發丁男百餘萬築長城西距榆林東至紫河(隋書/地理)
　(志定襄郡大利縣有紫河大/利故城在今歸化城西北)蘇威諫不聴(明年七月/復發丁男)
　(二十餘萬築之自榆谷/而東  榆谷注見前)
殺太常卿髙熲尚書宇文㢸光禄大夫賀若弼
　帝之徵散樂也太常卿髙熲諫不聴退謂丞李懿曰
　周天元以好樂而亡殷鑒不逺安可復爾又以帝遇
　啓民過厚謂何稠曰此虜頗知中國虚實山川險易
　恐為後患宇文㢸私謂熲曰天元之侈以今方之不
　亦甚乎賀若弼亦私議宴可汗太侈並為人所奏帝
　以為誹謗朝政皆殺之熲有文武大略明達世務以
　天下為己任蘇威楊素賀若弼韓擒虎皆熲所薦及
　死天下莫不傷之
免内史令蕭琮僕射蘇威官
　琮以皇后故甚見親重與賀若弼善弼既誅又有童
　謡曰蕭蕭亦復起帝由是忌之遂廢于家未幾卒蘇
　威以諫築長城故亦坐免
八月帝至金河(在古雲内州東南西流入黄/河雲内廢州在今吳喇忒旗)幸啓民可
汗帳
　車駕發榆林泝金河甲士五十餘萬旌旗輜重千里
　不絶令宇文愷等造觀風行殿容數百人離合為之
　下施輪軸倏忽推移又作行城周二千步以布衣板
　樓櫓悉備諸胡驚以為神帝幸啓民廬帳啟民捧觴
　上夀王侯以下袒割帳前莫敢仰視帝大悦賦詩曰
　呼韓頓顙至屠耆接踵來何如漢天子空上單于臺
　皇后亦幸義成公主帳賜予甚厚(帝還至太原營晉/陽宫遂上太行開)
　(直道九十里至濟源幸御史大夫張衡宅留宴/三日乃還東都  濟源隋縣今屬河南懷慶府)
冬十月以裴矩為黄門侍郎經畧西域
　西域諸胡多至張掖交市帝使吏部侍郎裴矩掌之
　矩訪諸商胡以其國山川風俗撰西域圖記三卷入
　朝奏之(仍别造地圖窮其要害從西傾以去縱横所/亘将三萬里發自燉煌至于西海凡為三道)
　(北道從伊吾中道從髙昌南道從鄯善西西傾即禹/貢西傾一名嵹臺山在今鞏昌府洮州  南延袤千)
　(里外跨諸羌燉煌西海伊/吾髙昌鄯善注俱見前)矩因盛言胡中多諸珍寳
　帝于是慨然將通西域以矩為黄門侍郎復使至張
　掖引至諸胡陷之以利勸令入朝自是西域諸胡往
　來相繼所經郡縣糜費以萬萬計
(戊/辰)四年春正月開永濟渠(即今衛河亦曰御河源出河/南衛輝府蘇門山東北流合)
(清淇漳洹諸水逕直𨽻山東之大名東/昌河間諸府界至天津府㑹白河入海)
　發河北諸軍百餘萬穿永濟渠引沁水(即古少水源/出山西沁州)
　(沁源縣羊頭山東南流逕岳陽沁水陽城諸縣界至/河南懷慶府武陟縣入黄河考沁水本自入河此言)
　(引沁達河葢引渠/入沁以達于河也)南達于河北通涿郡丁男不供始
　役婦人
二月西突厥入貢
　西突厥處羅可汗之母向氏本中國人開皇末入朝
　(處羅之父泥利死向氏更嫁泥/利之弟婆實特勒與俱入朝)遂留長安至是裴矩
　在燉煌聞處羅思其母請遣使招懷之帝遣謁者崔
　君肅(煬帝紀/作崔毅)齎詔往諭處羅甚踞受詔不肯起君肅
　責之(曰突厥中分為二每嵗交兵積數十嵗莫能相/滅今啓民舉其部落卑躬折節入臣天子欲借)
　(兵大國共滅可汗天子許之師出有日矣顧可汗母/向夫人懼西國之滅旦夕守闕哭泣哀祈匍匐謝罪)
　(請發使召可汗令入内屬天子憐之故復遣使至此/今可汗乃踞慢如是則夫人為誑天子必伏尸都市)
　(傳首虜庭發大隋之兵資東國之衆左折右挈以擊/可汗亡無日矣奈何愛兩拜之禮絶慈母之命惜一)
　(語稱臣使社/稷為墟乎)處羅矍然而起流涕再拜跪受詔書因
　遣使者隨君肅貢汗血馬(後處羅為其酋長射匱所/襲大敗東走帝遣裴矩與)
　(向氏馳至玉門關招之遂入朝帝待以殊禮/使將五百騎常從巡幸賜號曷婆那可汗)
三月倭國(即今日本國在東海中有五畿/七道三島小國數十皆服屬焉)入貢
　倭王(姓阿每名目多利思比孤其/國號阿輩雞彌華言天兒也)遺帝書曰日出處
　天子致書日沒處天子無恙帝覽之不悅詔鴻臚蠻
　夷書無禮者勿奏(明年帝遣文林郎裴清泛海至倭/國其王迎清相見與語大悦遣使)
　(隨清來/貢方物)
帝如五原遂巡長城
　行宫設六合板城載以槍車每頓舍則外其轅以為
　外圍内布鐵菱次施弩牀以繩連機人來觸繩則弩
　機旋轉向所觸而發
夏四月齊王長史栁謇之(字公正/解人)有罪除名
　初元徳太子卒齊王暕(字世朏/帝次子)次當為嗣帝為之妙
　選僚屬以栁謇之為長史且戒之曰齊王徳業修備
　富貴自鍾卿門若有不善罪亦相及暕寵遇日隆驕
　恣不法私納栁氏女(樂平公主嘗言栁氏女美帝久/未答主以進暕帝知之不悦)
　(樂平公主周/天元后也)又違制攜伊闕令皇甫詡入宫又與妃
　姊元氏婦通(暕妃韋氏早卒與妃姊通召相工遍/視後庭相工指妃姊言當為皇后)且
　以元徳太子有三子恐不得立乃隂挾左道為厭勝
　至是皆發帝大怒斬暕左右數人賜元氏婦死王府
　僚皆斥謇之亦坐除名暕自是恩寵日衰
冬十月赤土(扶南别種即今暹羅/國也在占城西南)入貢
　帝募能通絶域者屯田主事(屯田工部屬主/事流外吏職)常駿請
　使赤土帝大悦令賫詔往賜其王駿泛海百餘日入
　境月餘乃至其都(曰僧/祇城)其王(姓瞿曇氏名/富利多塞)居處器用
　窮極珍麗遣子入貢
(己/巳)五年春三月帝巡河右(河西武/威諸郡)夏四月遣兵擊吐谷
渾不克西域諸國來朝獻地置西海等郡
　先是裴矩説鐵勒擊破吐谷渾其可汗伏允遣使求
　救帝遣將迎之吐谷渾畏隋兵盛不敢降帥衆奔雪
　山(胡三省注此蜀西之雪山也考元和志大雪山一/名蓬婆山在柘縣西北柘縣故城在今四川龍安)
　(府疊/溪營)其地東西四千里南北二千里詔皆置郡縣鎮
　戍至是帝西巡將復擊吐谷渾伏允遁去遣其名王
　詐稱伏允保車我真山(在今青/海西北)詔大將軍張定和(字/處)
　(謙萬/年人)等追討皆為所殺惟衛尉卿劉權(字世畧/京兆人)虜千
　餘口而還帝至燕支山(注見/前)髙昌王麴伯雅(金城人/其父嘉)
　(為國人所立/嘉死伯雅嗣)伊吾吐屯設(突厥監/伊吾官)等及西域二十七
　國謁于道左帝復令武威張掖士女盛飾縱觀以示
　中國之盛衣服不鮮者郡縣督課之吐屯設獻地數
　千里帝大悦置西海(治伏俟城在/今青海西)河源(治赤水城在/今青海南)
　鄯善(即鄯善故國在今/安西府燉煌縣西)且末(即且未故國在/今燉煌縣西南)等郡讁
　天下罪人為戍卒以守之命劉權鎮河源大開屯田
　扞禦吐谷渾以通西域之路進裴矩銀青光祿大夫
　(先是帝嘗謂給事郎蔡徵曰自古天子有巡守之禮/而江東諸帝多傅脂粉坐深宫不與百姓相見此何)
　(理也及將西巡先命裴矩説髙昌伊吾等國啗以厚/利使來覲于是至者雲集然所置郡縣在塞外者既)
　(多自西京迤北轉輸嵗鉅億計/由是百姓失業西方先困矣)是冬車駕東還行經
　大斗拔谷(在今甘州/山丹縣南)山路隘險風雪晦冥士卒多凍
　餒死妃嬪或相失與軍士雜宿山間
冬十一月以裴藴為御史大夫
　民部侍郎裴藴以民間版籍多脱漏户口奏令閲實
　若一人不實則官司解職又許民糾得一丁者令被
　糾之家代輸賦役是嵗進丁二十四萬口六十四萬
　帝謂百官曰前代無賢才致此罔冐今户口皆實全
　由裴藴擢授御史大夫(蘊善伺帝意所欲罪者則鍛/成其罪所欲宥者則附從輕)
　(典自後大小之獄皆/付藴輕重皆出其口)
殺司隸大夫薛道衡
　道衡以才學有盛名嘗上髙祖頌帝不悦曰此魚藻
　之義也(詩序魚藻刺幽王也言萬物/失其性君子思古之武王焉)將罪之㑹議新
　令久不決道衡謂人曰向使髙熲不死令決當久有
　人奏之帝怒付執法者推之裴藴奏道衡負才悖逆
　有無君之心縊殺之妻子徙且末天下寃之
(庚/午)六年春正月盜入建國門
　有盜數十人素冠練衣焚香持華(讀作/花)自稱彌勒佛
　入建國門奪衛士仗將為亂齊王暕遇而斬之于是
　都下大索連坐者千餘家
諸蕃來朝陳百戲于端門以示之
　帝以諸蕃酋長畢集洛陽陳百戲于端門街執絲竹
　者萬八千人自昏達旦終月而罷所費巨萬自是嵗
　以為常(諸蕃請入豐都市交易許之先命整飾店肆/珍貨充積人物華盛胡客過酒食店者悉令)
　(邀入醉飽不取其直紿之曰中國豐饒酒食例不取/直胡客皆驚嘆其黠者頗覺之見以繒帛纒樹曰中)
　(國亦有貧者衣不葢形何如以此物與之市人慙不/能答  豐都市東都之東市也南曰大同北曰通逺)
　帝稱裴矩之能謂羣臣曰裴矩大識朕意凡所陳奏
　皆朕之成算而未發者自非奉國盡心孰能若是(是/時)
　(矩及大將軍宇文述内史侍郎虞世基御史大夫裴/蘊光祿大夫郭衍皆以諂諛有寵述容止便辟侍衛)
　(者咸取則焉衍嘗勸帝五日一視朝曰無效髙祖空/自勤苦為也帝臨朝凝重發言可觀而内存聲色日)
　(于苑中盛陳酒饌敇燕王倓梁公簫鉅千牛左右宇/文皛及髙祖嬪御為一席僧尼道士女官為一席帝)
　(與諸寵姬為一席畧相連接酒酣淆亂靡/所不至  蕭鉅琮弟之子宇文皛慶之孫)
遣兵攻流求(今曰琉球在東海/島中直福建省)殺其王虜其衆以歸
　先是帝遣羽騎尉朱寛入海求訪異俗至流求國而
　還至是復遣寛招撫流求不從乃命虎賁郎將陳稜
　(字長威/廬江人)發兵泛海擊之斬其王遏刺兜虜其民以歸
三月帝如江都
除榆林太守張衡名以王世充(字行滿本西域人姓支/氏父收從母更嫁王氏)
(因冐/其姓)領江都宫監
　初帝營汾陽宫(在今山西忻州静樂縣管/涔山上山有天池宫環之)張衡進諫
　帝意不平(謂侍臣曰衡自謂由其/計畫令我有天下也)出為榆林太守已
　復敕督江都宫役衡聞薛道衡之死以為枉楊元感
　(素之/子)奏之王世充又奏衡頻減頓具帝怒除名為民
　以世充領江都宫監(世充性譎詐有口辯帝數幸江/都能伺顔色為阿䛕由是有寵)
冬十二月文安侯牛𢎞卒
　𢎞寛厚恭儉學術精博隋室舊臣始終信任悔吝不
　及者一人而已(𢎞弟弼嘗射殺𢎞駕車牛𢎞自外還/其妻迎謂之曰叔射殺牛𢎞無所問)
　(直云作脯坐定其妻又言/𢎞曰已知之矣顔色自若)
穿江南河(即今南運河自杭州/達鎮江府入大江)
　自京口至餘杭八百餘里廣十餘丈欲東巡㑹稽也
(辛/未)七年春二月帝自將擊髙麗夏四月至臨朔宫(唐書/地里)
(志薊縣有故/隋臨朔宫)徵天下兵㑹涿郡
　先是帝幸啓民帳時髙麗使者在啓民所啓民不敢
　隠以見帝帝納裴矩言(矩説帝曰髙麗漢晉皆為郡/縣今乃不臣先帝欲征之久)
　(矣今其使者親見啟民舉國從化/可因其恐懼脅使入朝帝從之)敕使者還語髙麗
　王元入朝久之不至乃謀討之課天下富人買馬匹
　至十萬錢至是遂下詔討髙麗帝御龍舟入永濟渠
　赴涿敕幽州總管元𢎞嗣(洛陽/人)往東萊海口造船官
　吏督役晝夜立水中不敢息自腰以下皆生蛆死者
　什三四又敕河内淮南江南造戎車五萬乗送髙陽
　(注見/前)供載衣甲幔幕令兵士自挽之發河南北民夫
　以供軍須江淮以南民夫及船運黎陽及洛口諸倉
　米舳艫千里往還常數十萬人晝夜不絶死者相枕
　天下騷動
山東河南大水
　漂沒三十餘郡
冬十月底柱崩
　偃河逆流數十里
王薄張金稱髙士達竇建徳等兵起
　帝自去嵗謀討髙麗詔山東置府令養馬以供軍役
　又發民夫運米塞下車牛往者皆不返士卒死亡過
　半耕稼失時穀價踴貴東北邊尤甚斗米直數百錢
　所運米或粗惡令民糴以償之又發鹿車(小車/也)夫六
　十餘萬二人共推米三石道途險逺不足充餱糧至
　鎮無可輸皆懼罪亡命重以官吏侵漁百姓窮困于
　是始相聚為盜鄒平(注見/前)民王薄擁衆據長白山(此/山)
　(東之長白山也在今濟南府長/山縣跨鄒平淄川章邱諸縣界)自稱知世郎言事可
　知矣又作無向遼東浪死歌以相煽動避征役者多
　往歸之平原(本徳州大業初改郡/今仍為州屬濟南府)東有豆子䴚(即今/鹹水)
　(沽在天津/府東南)羣盜多匿其中有劉霸道者家于其旁喜
　俠逺近多往依之有衆十餘萬號阿舅(北人謂異姓/長親為阿舅)
　(猶言長/者也)賊漳南(隋縣宋省故城在/今東昌府恩縣)人竇建徳少尚氣
　俠膽力過人㑹募人征髙麗建徳以選為二百人長
　同縣孫安祖亦以驍勇選為征士安祖辭縣令怒笞
　之安祖殺令亡抵建徳建徳乃集無頼少年得數百
　人使安祖將之入髙雞泊(在東昌府/恩縣西北)中為盜時鄃(注/見)
　(前/)人張金稱聚衆河曲(唐書作河渚清河之/渚也清河即今衛河)蓚(注見/前)
　人髙士達聚衆清河(此清河郡/也注見前)自稱東海公往來剽
　掠獨不入建徳閭郡縣疑建徳與賊通收其家屬殺
　之建徳已至河間聞難亡歸士達頃之安祖為金稱
　所殺其衆盡歸建徳建徳兵至萬餘人傾身接物人
　争附之(胡三省曰竇/建徳始此)
(壬/申)八年夏六月帝至遼東(即漢襄平/城注見前)攻城不克
　先是遣諸軍分道擊髙麗(帝徴合水令庾質問之質/曰事機在速緩則無功陛)
　(下親行戰或未克懼損威靈若車駕留此命將倍道/兼行出其不意克之必矣左候衛大將軍段文振亦)
　(曰水潦方降不可淹遲惟願勒諸軍速發勢必可克/如不時定脱遇秋霖兵糧必竭非上䇿也帝皆不聴)
　(治合水隋縣宋改安化今為甘肅慶陽府/  庾質字行修季才之子段文振北海人)左十二軍
　出鏤方(漢縣今為/朝鮮國地)樂浪(漢郡注/見前)等道右十二軍出黏
　蟬(漢縣故城在今朝鮮國平壤府/西南黏女㢘反蟬應邵曰音提)襄平等道總集平
　壤(髙麗所都/注見前)凡一百一十三萬人餽運者倍之連營
　漸進御營六軍後發首尾亘千餘里至是諸軍度遼
　水(注見/前)敗髙麗兵遂圍遼東(師至遼水髙麗兵阻水/拒守師不得濟將軍麥)
　(鐵杖自請為前鋒造浮橋以濟師橋未成距岸丈餘/鐵杖躍而登戰死諸軍接橋繼進髙麗兵大敗遂乗)
　(勝進圍遼東城車駕度遼引遏娑那可汗及髙昌王/麴伯雅觀戰處以懼之命尚書衛文昇撫其民建置)
　(郡縣字衛文昇名/元以  行洛陽人)遼東嬰城固守帝命諸軍攻之久
　不下(諸將之東下也帝親戒之曰今者弔民伐罪非/為功名公等進軍當分為三道有所攻擊必三)
　(道相知凡軍事進止皆須奏聞待報至是遼東固守/帝命諸將攻之又敕諸將髙麗若降即宜撫納不得)
　(縱兵城將陷城中輒請降諸將不敢赴先令馳奏比/報至城中守禦亦備隨出拒戰如此再三帝終不悟)
將軍來䕶兒以水軍攻平壤敗績秋七月宇文述等九
軍大敗于薩水(一名清川江亦曰大寜江在今/朝鮮國安州城東西南流入海)而還
　來䕶兒帥江淮水軍由海道至髙麗去平壤六十里
　敗髙麗兵乗勝入其城遇伏大敗而還宇文述于仲
　文(字次武/實之子)辛世雄衞文昇等九人分出諸道㑹于鴨
　綠水(即今鴨綠江在吉林烏喇南源出長白山西南/流與朝鮮分界至鳯凰城東南入海通典江即)
　(古馬訾水也髙/麗恃此為天險)西人馬皆給百日糧重莫能勝述令
　軍中遺棄米麥者斬士卒皆于幕中掘坑埋之纔及
　中路糧已將盡髙麗軍見隋兵有饑色故欲疲之每
　戰輒走述一日之中七戰皆㨗遂濟薩水去平壤三
　十里而營髙麗又遣使詐降曰若旋師當奉髙元朝
　行在述等以糧盡而平壤城堅勢難猝敗遂還至薩
　水軍半濟髙麗自後擊之諸軍皆潰將士奔還一日
　夜至鴨綠水行四百五十里初九軍度遼凡三十萬
　五千人及還至遼東惟二千七百人資械蕩盡帝大
　怒械繫述等而還
九月帝還東都誅慰撫使劉士龍諸將皆除名
　宇文述素有寵其子士及尚帝女南陽公主故帝不
　忍誅與于仲文等皆除名為民斬劉士龍以謝天下
　(先是于仲文受密㫖若髙元及其大臣乙支文徳來/者必擒之㑹文徳來詐降仲文將執之士龍不可遂)
　(聴其還已而仲文又遣騎追文徳/被誘至薩水軍盡疲故及于敗)尋復宇文述官爵
　詔曰兵糧不繼乃軍吏失于支料非述罪也(于仲文/憂恚發)
　(病未/幾卒)
山東大旱
殺張衡
　衡既放廢帝每令人覘之及還自遼東衡妾告衡怨
　望謗訕詔賜自盡衡臨死大言曰我為人作何等事
　而望久活監刑者塞耳促令殺之
(癸/酉)九年春正月徵天下兵集涿郡始募民為驍果
命代王侑留守西京
　以刑部尚書衞文昇輔之
靈武白瑜娑兵起
　賊帥白瑜娑刦牧馬連突厥隴右多被其患謂之奴
　賊
三月濟隂(注見/前)孟海公起兵據周橋(在今曹州府/曹縣東北)
　海公衆至數萬見人稱引書史輒殺之(後海公為竇/建徳所擒)
帝復自將擊髙麗命越王侗留守東都
　帝議復伐髙麗光祿大夫郭榮(字長榮/太原人)諫曰千鈞之
　弩不為鼷鼠發機奈何親辱萬乗以敵小冦乎不聴
　命民部尚書樊子葢(字華宗/廬江人)輔侗守東都
齊郡(即齊州/注見前)丞張須陁(閿鄉/人)擊王薄等破之
　時所在盜起齊郡王薄孟讓北海(本青州大業初改/郡今山東青州府)
　(是/)郭方預清河張金稱平原郝孝徳河間(本瀛州大/業初改郡)
　(今為府/屬直隸)格謙渤海(本滄州大業初改郡/今仍為州屬天津府)孫宣雅各聚
　衆攻剽多者十餘萬少者數萬人天下承平日久人
　不習兵郡縣吏與賊戰輒敗唯須陁勇決善戰將郡
　兵擊王薄大破之薄北連孫宣雅郝孝徳等十餘萬
　攻章邱(隋縣今屬/濟南府)須陀擊之賊大敗賊帥裴長才等
　衆二萬掩至城下須陁未暇集兵帥五騎與戰賊圍
　之百重身中數創勇氣彌厲㑹城中兵至賊稍郤須
　陁乗勢擊破之郭方預等合兵攻陷北海須陁曰賊
　謂我不能救吾今速行破之必矣乃倍道進擊又破
　之(歴城人羅士信年十四從須陁擊賊濰水上賊始/布陳士信馳至陣前刺殺數人斬一人首以矟承)
　(之揭以畧陳賊莫敢近須陁引置/左右每戰須陁先登士信為副)
夏六月楚公楊元感起兵黎陽圍東都
　元感驍勇便騎射喜賔客蒲山公李密(字元邃一/字法主)弼
　之曽孫也少有才畧輕財好士為左親侍帝見之謂
　宇文述曰左仗下黑色小兒瞻視異常勿令宿衞述
　乃諷密使稱病自免密嘗乗黄牛讀漢書楊素遇而
　異之與語大悦謂元感等曰汝等不及也由是元感
　與為深交(元感時或侮密密曰若決機兩陳之間喑/嗚咄嗟使敵人震懾密不如公驅䇿天下)
　(賢俊各申其䇿公不如密元感笑/而服之  胡三省曰李密事始此)素恃功驕倨或失
　臣禮帝心銜而不言及素死謂近臣曰使素不死終
　當族滅元感知之内不自安且以朝政日紊乃與諸
　弟潛謀作亂至是帝命元感于黎陽督運遂與虎賁
　郎將王仲伯汲郡贊治趙懷義等謀故為逗遛欲令
　諸軍之食弟郎將元縱萬石並從幸遼東元感潛召
　之皆亡還(萬石至髙陽為人/所執斬于涿郡)時來䕶兒以舟師自東
　萊將入海趨平壤元感遣家奴偽為使者從東方來
　詐稱䕶兒反六月元感入黎陽大索男夫移書傍郡
　以討䕶兒為名各令發兵㑹于倉所以懷義為衞州
　刺史(時已改州為郡元感仍/稱州示不用朝命也)元務本為黎州刺史河
　内主簿唐禕為懷州刺史(御史游元督運在黎陽元/感謂曰獨夫肆虐陷身絶)
　(域我今親帥義兵以誅無道卿意如何元正色曰尊/公荷國寵靈振古無比公之兄弟青紫交映豈意親)
　(圖反噬僕有死而已元感殺/之  游元字楚客明根之子)元感選運夫少壯者得
　五千餘人篙梢(舟人/也)三千餘人刑三牲誓衆且諭之
　曰主上無道不以百姓為念天下騷擾死遼東者以
　萬計今與君等起兵以救兆民何如衆皆踴躍乃勒
　兵分部唐禕逃歸河内先是元感隂遣召李宻及弟
　元挺密至元感大喜(元感問計于密密曰天子逺在/遼外公出其不意長驅入薊扼)
　(其咽喉髙麗聞之必躡其後不過旬日資糧皆盡其/衆不降則潰此上計也元感曰更言其次密曰闗中)
　(都城所在今帥衆皷行而西經城勿攻直取長安天/子雖還失其根本可徐圖也元感曰更言其次密曰)
　(速取東都以號令四方但恐唐禕告之先已固守若/攻之百日不克天下之兵四面而至大勢去矣元感)
　(曰不然今百官家口並在東都取之先足動其心且/經城不攻何以示威公之下計乃上計也遂引兵向)
　(洛/陽)遣元挺將千人為先鋒先取河内唐禕據城拒守
　又使人告東都越王侗等勒兵為備元感渡河從者
　如市使弟積善將兵三千緣洛水西入元挺踰邙山
　南入元感自將三千餘人隨其後其兵皆執單刀栁
　楯無弓矢甲胄東都遣河南令達奚善意(代/人)將兵五
　千拒積善將作監裴𢎞䇿(聞喜/人)將兵八千拒元挺善
　意兵潰鎧仗皆為積善所取𢎞䇿戰敗走將十餘騎
　馳入宫城餘皆歸于元感(元感每誓衆曰我身為上/柱國家累鉅萬金富貴非)
　(所圖也今不顧族㓕者但為天下解倒懸之急耳衆/皆感悦父老争獻牛酒子弟詣軍門自効者日以千)
　(數/)元感盡鋭攻城樊子葢拒守元感不能克代王侑
　使衛文昇帥兵救東都至華隂掘楊素塚示士卒以
　必死直趨東都城北元感屢破之衆至十萬文昇衆
　寡不敵死傷且盡猶進與元感決戰㑹元挺中流矢
　死元感軍少却
帝引軍還遣宇文述來䕶兒等擊楊元感
　先是帝度遼水遣諸將擊髙麗攻遼東城久不拔帝
　遣造布囊百萬貯土欲積于大道髙與城齊使戰士
　登而攻之又作八輪車樓髙出於城欲俯射城内㑹
　楊元感反書至帝大懼引蘇威入謂曰此兒聰明得
　無為患威曰元感粗疎必無所慮但恐因此寖成亂
　階耳帝又聞達官子弟皆在元感所益憂之夜召諸
　將使引軍還資械委棄衆心恟懼無復部分(髙麗覺/之然疑)
　(其詐經三日乃出/兵追躡終不敢逼)帝遣宇文述屈突通乗傳發兵以
　討元感來䕶兒至東萊聞元感圍東都召諸將議旋
　軍救之諸將咸以無敕不宜擅還䕶兒厲聲曰洛陽
　被圍心腹之疾髙麗猶癬疥耳公家之事知無不為
　専擅在吾不關諸人有沮議者軍法從事即日迴軍
　(䕶兒使其子馳驛奏聞時帝已/敕䕶兒敕東都見其子至甚悦)
秋七月餘杭劉元進兵起
　帝發三吳兵征髙麗兵多亡命聞元進舉事至者雲
　集旬月間衆至數萬
楊元感引兵趣潼闗八月宇文述等追之元感敗死殺
其黨與三萬餘人
　元感欲稱尊號李密曰今雖頻㨗而郡縣未有從者
　東都守禦尚彊天下救兵益至公當挺身力戰早定
　關中乃亟欲自尊乎元感笑而止(元感得韋福嗣委/以心膂不専任李)
　(密密謂所親曰楚公好反/而不欲勝吾屬今為虜矣)屈突通等引軍屯河陽李
　子雄(渤海/蓚人)謂元感曰通若渡河則勝負難決不如分
　兵拒之通不能濟則樊衞失援元感然之樊子葢知
　其謀數出擊營元感不得往通遂濟河元感分為兩
　軍西拒文昇東拒通子葢復出兵大戰元感軍屢敗
　子雄勸元感直取關中開永豐倉(在華隂縣東北/亦曰渭水倉)以
　號召三輔元感遂引兵而西(元感至𢎞農太守蔡王/智積曰元感欲直取關)
　(中此計若成則難克也當以計縻之使不得進不出/一旬可以成擒元感軍至智積登城詈之元感怒留)
　(攻之李密諫曰軍事貴速今追兵將至安/可稽留元感不從攻三日不拔乃西行)宇文述屈
　突通衞文昇來䕶兒等追及之于閿鄉元感一日三
　敗乃與十餘騎奔上洛自度不免命弟積善斫殺之
　(帝使大理卿鄭善果等至東都推元感黨與謂曰元/感一呼而從者十萬益知天下不欲人多多則相聚)
　(為盗耳不盡加誅無以示後由是殺三萬餘人元感/之圍東都也開倉賑百姓至是凡受求者皆坑之元)
　(感所善文士王胄亡命捕得誅之帝善屬文不欲人/出其右薛道衡死帝曰更能作空梁落燕泥否胄死)
　(帝誦其佳句曰庭草無人隨意綠復能作此語/邪  鄭善果鄭州滎澤人王胄字承基筠之孫)
以唐公李淵為𢎞化(本慶州大業初改郡/今甘肅慶陽府是)留守
　帝以𢎞化留守元𢎞嗣斛斯政(河南/人)之親也(斛斯政/與楊元)
　(感通謀從帝征高麗/時懼事泄亡奔髙麗)遣衞尉少卿李淵馳往執之因
　代為留守(淵御衆寛簡人多附之帝以淵相表竒異/又名應圖䜟忌之未幾徴詣行在所淵遇)
　(􁂑未謁其甥王氏在後宫帝問曰汝舅來何遲王氏/以疾對帝曰可得死否淵聞之懼因縱酒納䀩以自)
　(晦髙胡三省曰/唐  祖事始此)
吳郡朱燮晉陵(注見/前)管崇兵起
　燮為崑山縣博士(燮本還俗道人涉/歴經史頗知兵法)與數十學生起
　兵民趨之如歸崇隠居常熟(梁縣今屬/蘇州府)羣盜相與奉
　之帝命虎牙郎將趙六兒屯兵揚子崇遣人襲破之
　收其器械軍資衆至十萬
冬十月遣將軍吐萬緒(吐萬代北複姓緒/字長緒鮮卑人)擊劉元進十
二月破之管崇敗死詔徵緒還遣王世充代將元進燮
皆敗死
　燮崇共迎元進為主據吳郡稱天子帝遣吐萬緒魚
　俱羅(下邽/人)渡江擊破之元進結柵拒緒與燮崇等連
　營百餘里緒又破之斬崇然百姓從亂者益衆賊敗
　而復聚勢益熾緒以士卒疲敝請待來春進討帝不
　悦魚俱羅亦以賊難驟平潛迎諸子于洛帝怒斬俱
　羅徴緒詣行在緒憂憤道卒帝更遣江都丞王世充
　討元進頻戰皆㨗元進燮敗死餘衆降散(世充與降/者約以不)
　(殺散者聞之歸酋畧盡世充悉坑之凡三/萬餘人由是餘黨復聚為盗勢日益熾)
杜伏威起兵掠江淮
　章邱杜伏威與臨濟輔公祏俱亡命為盗伏威年十
　六勇冠賊中共推為主(下邳苖海潮亦聚衆為盗伏/威使公祏謂之曰我與君勢)
　(分力弱恐不足敵隋若合而為一則敵之有餘矣君/能為主吾當敬從自揆不堪宜來相就海潮懼即帥)
　(衆降/之)伏威轉掠淮南校尉宗顥討之伏威引入葦中
　因風縱火顥衆皆燒死
(甲/戌)十年春二月徵天下兵伐髙麗三月帝如涿郡秋七
月次懷逺鎮髙麗遣使請降
　詔復徵天下兵伐髙麗百道俱進三月帝發髙陽士
　卒在道亡者相繼七月次懷逺鎮時天下已亂所徵
　兵多不至髙麗亦困敝來䕶兒至卑奢城(亦曰卑沙/城又曰沙)
　(卑城在今奉天府海城縣境自東/萊海道趣髙麗之平壤必先由此)髙麗舉兵迎戰䕶
　兒擊破之將趣平壤髙麗王元懼遣使乞降因送斛
　斯政帝大悦遣使持節召䕶兒還(八月帝班師邯鄲/賊帥楊公卿帥其)
　(黨八千人抄駕後第八隊得/飛黄上廏馬四十二匹而去)
冬十月還西京
　以髙麗使者及斛斯政告太廟仍徵髙麗王元入朝
　元竟不至敕將帥嚴裝更圖後舉竟不果行(初開皇/之末國)
　(家殷盛朝野皆以髙麗為意劉炫獨以為不可作撫/夷論以刺之至是其言始驗殺斛斯政烹其肉使百)
　(官噉之佞者/或噉之至飽)
十一月祀南郊大風(有事于南郊帝不齋于次詰旦備/法駕至即行禮是日大風一獻禮)
(畢御馬疾/驅而歸)
離石(注見/前)胡劉苖王兵起
　苖王劉淵之裔也起兵旬月衆至數萬(時汲郡王徳/仁亦起兵據)
　(林慮山衆數萬後徳仁歸/王世充  林慮山注見前)
十二月齊郡孟讓兵掠盱眙王世充擊破之
　讓冦掠至盱眙衆十餘萬王世充羸兵示弱民皆結
　堡自固賊無所掠漸饑分兵轉掠南方世充伺其弛
　備出擊大破之讓遁去
以張須陁為河南討捕大使
　齊郡賊帥左孝友擁衆十萬須陁討降之威振東夏
　故有是命(涿郡賊盧明月衆十餘萬軍祝阿須陁邀/之相持十餘日糧盡將退謂將士曰賊見)
　(吾退必悉衆來追若以千人襲據其營可大克雖能/往者衆莫對唯羅士信及秦叔寳請行于是須陁偽)
　(遁明月悉衆追之士信叔寳潛至其柵柵門閉二人/超而升殺數人斬關以納外兵因縱火焚三十餘柵)
　(明月聞之奔還須陀回撃大破之明月以數百騎遁/去轉掠河南後為王世充所殺  秦叔寳名瓊以字)
　(顯歴/城人)
(乙/亥)十一年春正月増秘書省官百二十員
　帝好讀書著述自為揚州總管置王府學士至百人
　常令修撰自經術文章兵農地理醫卜釋道乃至蒱
　博鷹狗皆為新書無不精洽共成萬七千餘卷初西
　京嘉則殿有書三十七萬卷帝命秘書監栁顧言(即/栁)
　(𧦬/)等詮次除其複重猥雜得三萬七千餘卷納于東
　都修文殿又寫副本分置西京東都宫省官府(于觀/文殿)
　(為書室十四間每三間開方户垂錦幔上有二飛仙/户外地中施機帝幸書室宫人執香爐前行踐機則)
　(飛仙下收幔而上户扉及厨/扉皆開帝出則垂閉如故)
上谷王須拔魏刀兒兵起
　上谷賊帥王須拔自稱漫天王魏刀兒自稱歴山飛
　衆各十餘萬北連突厥南冦燕趙(後須拔掠幽州中/流矢死刀兒為竇)
　(建徳/所殺)
殺郕公李渾(穆之/子)夷其族
　初髙祖夢洪水沒都城意惡之故遷都大興及是有
　方士言李氏當為天子勸帝盡誅李姓帝以郕公李
　渾宗族彊盛渾從子將作監敏小名洪兒疑其名應
　䜟嘗面告之冀其引決敏大懼數與渾等屏人私語
　宇文述故怨渾(先是穆卒孫筠當襲爵渾殺之而求/援于述得紹封許嵗奉國賦之半後)
　(不與述/大恨之)遣郎將裴仁基告渾反帝收渾等雜治不得
　狀述誘敏妻為表誣渾欲因度遼襲御營立敏為天
　子持入奏之遂殺渾敏及其宗族敏妻亦鴆死
孔雀集朝堂百官稱賀
　有二孔雀自西苑飛集朝堂親衞校尉髙徳儒等見
　之奏以為鸞時孔雀已去無可得驗于是百官稱賀
　拜徳儒朝散大夫賜物百段
夏四月帝如汾陽宫
以李淵為山西河東撫慰大使
　以淵承制黜陟討捕羣盗(淵擊賊帥毋端兒破之/尋又擊降敬盤陀等)
秋八月帝巡北邊突厥始畢可汗(啓民/之子)入寇帝入鴈門
始畢圍之九月乃解
　初突厥啓民可汗死帝立其子咄吉世為始畢可汗
　(裴矩以始畢部衆漸盛請拜其弟叱吉設為南面可/汗以分其勢叱吉設不敢受始畢聞而慙怨突厥之)
　(臣史蜀胡悉有智謀矩/誘殺之始畢由是不朝)至是帝巡北邊始畢帥騎數
　十萬謀襲乗輿義成公主先遣使者告變車駕馳入
　鴈門突厥引騎急攻矢及御前帝大懼抱趙王杲(帝/第)
　(三/子)而泣目盡腫乃親巡將士謂之曰努力擊賊茍能
　保全凡在行陳勿憂富貴又下令守城有功者無官
　直除六品有官以次増益由是衆皆踴躍晝夜拒戰
　又詔天下募兵守令競來赴難(李淵之子世民年十/六應募隸屯衛將軍)
　(雲定興説之曰始畢敢舉兵圍天子必謂我倉猝不/能赴援故也宜晝則引旌旗令數十里不絶夜則鉦)
　(鼓相應虜必謂救兵大至望風遁/去定興從之  唐太宗事始此)帝遣間使求救于
　義成公主公主遣使告始畢云北邊有急諸郡援兵
　亦至九月始畢解圍去帝遣騎追躡得老弱二千餘
　而還
冬十月帝還東都
　帝至東都顧盼街衢謂侍臣曰猶大有人在意謂平
　楊元感殺人尚少也蘇威追論勲格太重宜加斟酌
　樊子葢以為不宜失信帝曰公欲收物情邪(帝性吝/官賞初)
　(平楊元感應授勲者多乃更置戎秩建節奮武宣惠/綏徳懷仁秉義奉誠立信等尉自正六品遞降一階)
　(將士守雁門者萬七千人至是得勲者纔千五百人/一戰得第一勲者進一階先無戎秩者止得立信尉)
　(無勲者四戰進一階又議/伐髙麗由是将士憤怨)
詔江都更造龍舟
　楊元感之亂龍舟皆焚詔更造數千艘制度更大于
　舊
東海李子通據海陵(漢縣今揚州/府㤗州是)
　子通先依賊帥左才相羣盗皆殘忍而子通獨寛仁
　由是人多歸之有衆萬人才相忌之子通引去與杜
　伏威合已而反襲伏威伏威敗而復振子通奔海陵
　收兵得二萬人
城父朱粲兵起
　粲始為縣佐史從軍亡命聚衆為盗謂之可達寒賊
　自稱迦樓羅王衆至十餘萬轉掠荆沔以南
(丙/子)十二年(楚主林士𢎞/太平元年)春正月分遣使者發兵擊諸起
兵者
　朝集使不至者二十餘郡始議分遣使者十二道發
　兵討捕盗賊
三月宴羣臣于西苑
　上己帝與羣臣飲于西苑水上命學士采古水事七
　十二以木為之間以妓航酒船人物自動能成音曲
　(是春築毘陵宫于郡東南周十二里大抵倣/東都西苑之制而竒麗過之  毘陵注見前)
夏五月丙戍朔日食既
　是夏帝于景華宫徵求螢火得數百斛夜出遊山放
　之光遍巖谷
除納言蘇威名
　帝問侍臣盜賊宇文述曰漸少威引身隠柱帝呼問
　之對曰臣不知多少但患漸近帝曰何謂也威曰他
　日賊據長山今近在氾水(隋縣今屬/開封府)且往日租賦丁
　役今皆何在豈非其人皆化為盜乎又昔在鴈門許
　罷征遼今復徵發賊何由息帝不悦頃之帝問以伐
　髙麗事威欲帝知天下多盜對曰今兹之役願不發
　兵但赦羣盜自可得數十萬遣之東征髙麗可滅帝
　不懌威出裴藴奏曰此大不遜天下何處有許多賊
　帝曰老革(猶言老/兵也)多奸以賊脅我藴知帝意遣人奏
　威昔典選濫授人官案驗獄成詔除名為民
秋七月帝如江都命越王侗留守殺諫者任宗崔民象
王愛仁
　江都龍舟成送東都宇文述勸幸江都帝從之將軍
　趙才諫曰今百姓疲勞府藏空竭盜賊蜂起禁令不
　行願陛下還京師安兆庶帝大怒以屬吏朝臣無敢
　諫者建節尉任宗上書極諫即日杖殺之遂啓行命
　越王侗等總留後事(帝以詩留别宫人曰我/夢江都好征遼亦偶然)奉信郎
　崔民象以盜賊充斥于建國門上表諫帝大怒先解
　其頤然後斬之至汜水奉信郎王愛仁復上表請還
　西京斬之至梁郡郡人邀駕上書曰陛下若遂幸江
　都天下非陛下之有又斬之
冬十月許公宇文述死
　初述子化及智及皆無頼化及事帝于東宫帝寵昵
　之及即位以為太僕少卿從幸榆林化及智及冐禁
　與突厥交市帝怒將斬之既而釋之賜述為奴述卒
　帝復以化及為右屯衞將軍智及為將作少監
翟讓李密起兵攻滎陽張須陁擊之敗死
　楊元感之敗李密被獲既而亡命(樊子葢鎖送密及/王仲伯等詣髙陽)
　(密等悉出金以示使者曰吾等死日此金並付公幸/用相瘞使者許諾防禁漸弛密請通市酒食每宴飲)
　(喧譁竟夕使者不以為意至魏/郡飲防守者皆醉密遂逸去)往依郝孝徳及王薄
　皆不之禮密困乏變姓名(曰劉/智逺)聚徒敎授郡縣疑而
　捕之密亡去韋城(隋縣元省故城在/今衛暉府睿縣)翟讓為東都(胡/三)
　(省注當作東郡今東郡本滑/州大業初改郡  滑縣是)法曹坐事當斬獄吏黄
　君漢竒其驍勇夜謂讓曰天時人事抑亦可知豈能
　守死獄中乎讓驚喜叩頭君漢即破械出之讓遂亡
　命于瓦崗(在滑/縣東)為羣盜同郡單雄信(唐書作曹/州濟隂人)驍健
　善馬槊聚少年往從之離狐(漢縣故城在今/曹州府荷澤縣)徐世勣
　(字懋功入唐賜姓李/氏避太宗諱更名勣)年十七有勇略説讓曰東郡于
　公與勣皆為鄉里不宜侵掠滎陽梁郡(本宋州大業/初改郡今河)
　(南歸徳/府是)汴水所經剽行舟商旅足以自資讓從之往
　掠公私船資用豐給附者益衆時又有外黄王當仁
　濟陽王伯當韋城周文舉雍邱李公逸等皆擁衆為
　盜李密既亡命往來諸賊帥間説以取天下之䇿始
　皆不信久之稍以為然相謂曰今人皆云楊氏將滅
　李氏將興吾聞王者不死斯人再三獲濟豈其人乎
　由是漸敬密密察翟讓最彊乃因王伯當以見讓為
　讓畫䇿讓悦密説讓取天下讓遜謝不敢當(有李元/英者自)
　(東都逃來經歴諸賊求訪李密云斯人當代隋家人/問其故元英言比來民間謡歌曰桃李子皇后繞揚)
　(州宛轉花園裏莫浪語誰道許桃李子謂逃亡者李/氏之子也莫浪語誰道許者密也既與密遇遂委身)
　(事之考隋書五行志桃李子歌謡作鴻鵠繞陽山宛/轉花林裏言李密自陽城山而來也與此不同今并)
　(附/錄)已而讓見密為豪傑所歸欲從其計密因説讓先
　取滎陽休兵館穀待士馬肥充然後與人争利于是
　攻滎陽諸縣多下之帝徙張須陁為滎陽通守以討
　之須陁戰死(讓素為須陁所敗聞其來懼欲避去密/止之分千餘人伏林間須陁至讓戰不)
　(利須陁乗之密發伏掩其後與讓及徐世勣王伯當/合軍圍之須陁戰死部兵號泣數日不止河南郡縣)
　(為之/喪氣)詔以裴仁基(字徳本/河東人)代領其衆徙鎮虎牢(讓乃/令密)
　(建牙别統所部號蒲山公營讓謂密曰今資糧粗足/意欲還向瓦崗公若不往讓從此别矣遂東歸而密)
　(獨西行説下數城大獲資/儲讓尋悔復引兵從密)
十二月鄱陽林士𢎞稱楚帝據江南
　士𢎞擁衆十餘萬北自九江(本江州大業初改郡/今江西九江府是)南
　及番禺(注見/前)皆為所有
以李淵為太原留守擊甄翟兒(魏刀兒别將/亦號歴山飛)破之
　甄翟兒攻太原將軍潘長文戰死詔以淵為太原留
　守以郎將王威髙君雅副之將兵討甄翟兒遇于雀
　鼠谷(在今汾州府介休縣西南水經注汾水南經雀/鼠谷上戴山阜下臨絶磵俗亦謂之魯般橋)
　淵衆纔數千賊圍數匝淵子世民將精兵救之拔淵
　于萬衆之中㑹步兵至合擊大破之
太僕楊義成擊張金稱髙士達斬之竇建徳收其衆取
饒陽(注見/前)詔罷義臣兵
　内史郎虞世基以帝惡盜賊匿不以聞由是盜賊徧
　海内帝皆弗之知楊義臣破降河北賊數十萬列狀
　上聞(義臣討張金稱堅壁不戰金稱日引兵至義臣/約與之戰既而不出如是月餘金稱易之義臣)
　(乃約明日與戰而潛遣精騎伺金稱出營即入擊其/輜重金稱引還義臣從後撃之金稱大敗遁去清河)
　(郡丞楊善㑹擒殺之髙士達自以才略不及竇建徳/悉以兵授建徳會涿郡通守郭絢將兵來討建徳請)
　(士達守輜重自簡精兵詐降于絢即襲殺之金稱餘/黨俱歸建徳義臣乗勝欲討之建徳謂士達曰歴觀)
　(隋將無如義臣者不如避之然後伺間出撃士達不/從留建徳守營自帥兵與義臣戰小勝因縱酒髙會)
　(建徳聞之曰東海公未能破敵遽自矜大禍其至矣/未幾義臣果破士達斬之兵皆潰建徳與百騎亡去)
　(襲破饒陽行收兵還平原為士達發喪兵復大振先/是羣盜得隋官及士族子弟皆殺之獨建徳善遇之)
　(由是隋官多有以城降者軍益盛勝兵至十餘萬/人  楊善㑹字敬仁華隂人郭絢河東安邑人)帝
　歎曰我初不聞賊頓如此世基對曰小竊雖多未足
　為慮義臣擁兵不少久在閫外此最非宜帝遽追義
　臣放散其兵賊由是復盛(□書侍御史韋雲起劾世/基及御史大夫裴藴職典)
　(樞要四方告變不為奏聞賊多言少致發兵不多往/皆不克請付有司詰正其罪大理卿鄭善果奏雲起)
　(言不實左遷/大理司直)
帝至江都
　帝至江都江淮郡官謁見者専問禮餉豐薄豐則超
　遷薄則停解江都郡丞王世充獻銅鏡屏風遷通守
　歴陽郡臣趙元楷獻異味遷江都郡丞由是郡縣競
　務刻剥以充貢獻民外為盜賊所掠内為郡縣所賦
　生計無遺加之饑饉始采樹皮葉或𢷬藁煮土而食
　之甚至自相食而官倉猶充牣吏皆畏法莫敢振救
　王世充密為帝簡閲江淮民間美女獻之由是益有
　寵
遣江都通守王世充擊河間格謙斬之謙黨髙開道(滄/州)
(陽信/人)收其衆掠燕地
　謙擁衆十餘萬據豆子䴚自稱燕王帝命王世充將
　兵討斬之謙將髙開道收餘衆寇掠燕地軍勢復振
虎賁郎將羅藝(字子延京/兆雲陽人)起兵涿郡
　初帝謀伐髙麗器械資儲皆積于涿郡諸賊競來侵
　掠留守官不能拒惟藝破賊甚多將作亂先激怒其
　衆曰吾輩討賊素有功城中倉庫山積而留守官不
　肯散施將何以勸將士衆皆憤怨遂殺郡丞起兵栁
　城(注見/前)懷逺(即懷/逺鎮)並歸之藝自稱幽州總管
(丁/丑)十三年(恭帝侑義寧元年長樂王竇建徳丁丑元年/魏公李密元年定楊可汗劉武周天興元年)
(梁王梁師都永隆元年秦主薛舉秦興元/年梁王蕭銑鳴鳯元年是嵗并楚凡八國)春正月光祿
大夫陳稜討杜伏威敗績
　先是李子通據海陵左才相掠淮北杜伏威屯六合
　帝遣稜將宿衞精兵討之往往克㨗至是稜討伏威
　堅壁不戰伏威遺以婦人服謂之陳姥稜怒出戰伏
　威大破之遂據歴陽自稱總管分徇郡縣所至輒下
　(伏威常選死七五千寵遇甚厚有攻戰令先擊之戰/罷閲視有傷在背者即殺之所獲資財皆以賞軍士)
　(有戰死者以妻妾殉𦵏/故人自為戰所向無敵)
竇建徳稱長樂王
　建徳為壇于樂夀(本漢樂成隋更名明省/故城在今河間府獻縣)稱長樂王
魯郡徐圓朗兵起
　圓朗攻陷東平分兵略地自琅邪以西北至東平盡
　有之勝兵二萬人
二月馬邑校尉劉武周(河間景/城人)朔方郎將梁師都(夏州/人)
各據郡起兵
　武周驍勇任俠太守王仁恭(字元實/上邽人)厚遇之使將親
　兵屯閤下武周與仁恭侍兒私通懼事泄謀亂乃與
　郡中豪傑斬仁恭開倉賑貧收兵萬餘人遣使附突
　厥師都亦殺郡丞據郡附突厥
翟讓李密據興洛倉(即洛口倉/在鞏縣)擊敗東都兵讓推密稱
魏公略取河南諸郡
　李密説翟讓襲興洛倉(密曰洛口倉多積粟若襲取/以賑貧乏百萬之衆一朝可)
　(得然後檄召四方引賢豪選驍悍天下不足定也讓/曰此英雄之略非僕所堪惟君之命盡力從事乃與)
　(密共襲興洛倉據之開倉/恣民所取老弱襁負相屬)越王侗遣郎將劉長恭帥
　步騎一萬五千討密而使河南討捕使裴仁基等自
　汜水西入以掩其後密讓大破之威聲益振(時東都/人皆以)
　(密為饑賊盗米烏合易破争來應募衣服鮮華旗鼔/甚盛長恭使陳于石子河西密讓選驍雄分為十隊)
　(令四隊伏嶺下以侍仁基六隊陳于石子河東長恭/等見密兵少意輕之讓先戰不利密帥麾下横衝之)
　(隋兵大敗死者什五六亦石子河在鞏/縣東南即古石泉水也  謂之玉仙河)讓于是推密
　為主號魏公稱元年其文書行下稱行軍元帥府拜
　讓司徒單雄信徐世勣皆大將軍于是江淮以北羣
　盜莫不響應悉拜官爵使各領其衆置百營簿以領
　之衆至數十萬乃廣築洛口城居之遣將畧地河南
　郡縣多附
三月突厥立劉武周為定楊可汗
　武周取汾陽宫獲隋宫人賂突厥始畢可汗始畢以
　馬報之遺以狼頭纛立為定楊可汗武周即皇帝位
　改元(武周圍鴈門郡丞陳孝意悉力拒守乗間出擊/武周屢破之既而外無救援遣間使詣江都不)
　(報孝意誓以必死旦夕向詔敕庫俯伏流涕哀動/左右被圍百餘日食盡校尉張倫殺孝意以降)
梁師都自稱梁帝引突厥冦邊
　師都畧定雕隂(隋郡今陜西/綏徳州是)𢎞化(注見/前)延安(本延州/大業初)
　(改郡今陜西/延安府是)諸郡即皇帝位國號梁始畢亦遺以狼
　頭纛號為大度毘迦可汗師都乃引突厥居河南地
　(即河/套)攻破鹽州郡(本西魏鹽州大業初改郡唐仍為/州故城在今寜夏府靈州即花馬)
　(池營/也)
流人郭子和(蒲城/人)起兵榆林突厥以為屋利設(突厥俗/謂别部)
(典兵者曰/屋利設)
　子和自稱永樂王南連梁師都北附突厥始畢以劉
　武周為定楊天子梁師都為解事天子子和為平陽
　天子子和固辭不敢當乃更以為屋利設(子和後降/唐賜姓李)
　(氏/)
夏四月金城校尉薛舉(金城/人)起兵隴西自稱西秦霸王
　舉驍勇絶倫家資巨萬交結豪傑雄于西邊金城令
　郝瑗募兵數千使舉將之以討羣盜舉與其子仁杲
　及同黨十三人刦瑗發兵開倉賑施自稱西秦霸王
　賊帥宗羅㬋羌酋鍾利俗各擁衆歸之舉兵大振以
　仁杲為齊王少子仁越為晉王羅㬋為興王未幾盡
　得隴西之地衆至十三萬
李密攻東都入其郛
　密以孟讓為總管使夜帥步騎入東都外郭燒掠時
　裴仁基以虎牢降密密以為上柱國(其子行儼驍勇/善戰密亦以為)
　(上柱國密又得秦叔寶及程齩金皆以為驃騎羅士/信趙仁基皆帥衆歸密密署為總管使各統所部)
　(程齩金後更名/知節東阿人)遣讓與仁基帥二萬餘人襲回洛東
　倉破之東都出兵擊之仁基等敗走密自率衆屯回
　洛倉攻偃師金墉皆不克還洛口東都城内乏糧而
　布帛山積至燃布以爨越王侗使人運回洛倉米入
　城分兵為九營以備密汝隂淮陽(注俱/見前)降密密復據
　回洛倉段達等出兵拒之敗走密遂移檄郡縣數帝
　十罪且曰罄南山之竹書罪無窮決東海之波流惡
　難盡(祖君彦之詞也君彦珽之子工文詞薛道衡嘗/薦之于髙祖髙祖曰是歌殺斛律明月人兒邪)
　(朕不須此輩帝即位尤疾之調宿城令君彦恒鬱鬱/思亂李密據回洛倉君彦往歸之密引為上客  宿)
　(城隋縣故城在今/泰安府東平州)越王侗遣太常丞元善達間行詣
　江都奏曰李密圍逼東都城内無食若陛下速還烏
　合必散不然者東都決沒因欷嘘嗚咽帝為之改容
　虞世基進曰越王年少此輩誑之若如所言善達何
　緣至此帝乃怒曰善達小人敢廷辱我因使催運善
　達遂為羣盗所殺自後人莫敢以賊聞(世基容貌沉/審特為帝所)
　(親愛鬻官賣獄其門如市舍人封徳彛託附世基以/世基不嫻吏務密為指畫諂順帝意故世基寵益隆)
　(而隋政益敝皆/徳彛所為也)
五月李淵起兵太原殺副留守王威髙君雅
　初淵娶于竇毅生四男建成世民元霸元吉一女適
　太子千牛備身(隋東宫官/千牛刀名)柴紹(字嗣昌/臨汾人)世民聰明勇
　決識量過人見隋室方亂隂有安天下之志晉陽宫
　監裴寂(字元真/蒲州人)晉陽令劉文静(字肇仁/武功人)相與同宿見
　城上烽火寂嘆曰貧賤如此復逄亂離何以自存文
　静笑曰時事可知吾二人相得何憂貧賤文静見世
　民而異之深自結納謂寂曰此人雖少命世才也寂
　初未然之文静坐與李密連昏繫獄世民就省之隂
　與計大事文静曰今天下大亂羣盗萬數有真主驅
　駕而用之取天下如反掌耳太原百姓皆避盜入城
　一旦收集可得十萬人尊公所將之兵復且數萬以
　此乗虚入闗號令天下不過半年帝業成矣世民笑
　曰君言正合我意乃隂部署賔客淵不之知也(世民/恐淵)
　(不從知淵與裴寂有舊乃出私錢數百萬與寂博/稍以輸之由是欵狎世民以其謀告之寂許諾)㑹
　突厥冦馬邑淵遣髙君雅等將兵拒之不利恐并獲
　罪世民乗間屏人説淵曰今主上無道百姓困窮晉
　陽城外皆為戰塲大人若守小節下有寇盜上有嚴
　刑危亡無日不若順民心興義兵轉禍為福此天授
　之時也淵大驚曰汝安得為此言慎勿出口明日世
　民復説淵淵乃嘆曰吾一夕思汝言亦大有理今日
　破家亡軀亦由汝化家為國亦由汝矣帝以淵等不
　能禦冦遣使者執詣江都淵大懼世民與寂等復説
　淵及早定計淵然之密部勒將發㑹帝遣使馳驛赦
　淵淵謀稍緩(時建成元吉尚在河/東故淵遷延未發)先是裴寂私以晉
　陽宫人侍淵及是文静謂寂曰先發制人後發制于
　人且公為宫監而以宫人侍客公死可耳何誤唐公
　也寂甚懼屢趣淵起兵淵乃使文静詐為敕書發太
　原西河鴈門馬邑民年二十以上為兵擊髙麗由是
　人情恟恟思亂者衆及劉武周據汾陽宫世民言于
　淵曰大人為留守而盜賊竊據離宫不早建大計禍
　今至矣淵乃集將佐謂之曰武周據汾陽宫吾輩罪
　當族滅若之何王威等皆懼請計淵曰朝廷用兵皆
　稟節度今賊在數百里内江都在三千里外進退維
　谷何為而可威等皆曰公地兼親賢同國休戚要在
　平賊専之可也淵陽若不得已而從之者曰然則先
　當集兵乃命世民與劉文静長孫順徳(洛陽/人)劉𢎞基
　(池陽/人)等各募兵密遣使召建成元吉于河東柴紹于
　長安王威髙君雅見兵大集疑淵有異志謂武士彠
　(字信世并/州文水人)曰順徳𢎞基皆背征(謂出征而背/叛逃亡者)三侍(隋/制)
　(左右翊衛府有親/侍勲侍武侍之名)安得將兵欲收按之士彠曰二人
　皆唐公客若爾必大致紛紜威等乃止威君雅欲因
　晉祠祈雨討淵五月淵使世民伏兵于晉陽宫城外
　自與威君雅共坐視事使劉文静引司馬劉政㑹(滑/州)
　(胙城/人)入告威君雅潛引突厥入冦君雅攘袂大詬世
　民已布兵塞路文静與𢎞基順徳等共執威君雅繫
　獄㑹突厥數萬衆冦晉陽淵命裴寂等勒兵為備而
　悉開諸城門突厥不敢進衆以威君雅實召之也于
　是斬威君雅以徇突厥大掠而去
東都遣兵擊李密大破之密退屯洛口
　帝命將軍龎玉將闗内兵援東都柴孝和説密使翟
　讓守洛口裴仁基守回洛而自帥兵西襲長安然後
　東向以平河洛密曰此誠上䇿但昏主尚存從兵猶
　衆我兵皆山東人誰肯西入諸將皆出于羣盗留之
　各競雌雄如此則大業隳矣遂不果㑹密為流矢所
　中越王侗使段達與龎玉等夜出兵與戰大破之乃
　棄回洛奔洛口(已而密帥衆向東都大戰于平/樂圍東都兵大敗密復取回洛)
六月李淵遣使如突厥
　建成元吉與柴紹偕至晉陽劉文静勸李淵與突厥
　相結淵從之自為手啓遺始畢可汗云欲舉義兵迎
　主上復與突厥和親若能與我俱南願勿侵暴百姓
　坐受寳貨亦唯可汗所擇始畢得啓謂其大臣曰隋
　主為人我所知也若迎以來必害唐公而擊我無疑
　矣茍唐公自為天子我當以兵馬助之即命以此意
　為復書使者七日而反將佐皆喜請從突厥之言淵
　不可寂等乃請尊天子為太上皇立代王為帝以安
　隋室移檄郡縣改易旗幟雜用絳白以示突厥淵曰
　此可謂掩耳盜鈴然逼于時事不得不爾(既而突厥/遣使至太)
　(原以馬千匹為互市淵止市其半軍士請以私錢市/之淵曰虜饒馬而貪利其來將不已恐汝不能市也)
　(吾所以少取者示貧/且不以為急故耳)淵乃遣劉文静報之以請兵私
　謂文静曰胡騎入中國生民之大蠧也吾所以欲得
　之者恐劉武周引之為邊患又胡馬行牧不費芻粟
　聊藉之為聲勢耳數百人之外無所用之
李淵遣世子建成及世民擊西河郡拔之斬郡丞髙徳
儒
　西河郡不從淵命淵使建成世民將兵擊之(時軍士/新集建)
　(成世民與之同甘苦遇敵則以身先之近道菜果非/買不食軍士有竊之者輒求其主償之亦不詰竊者)
　(軍民/大悦)郡丞髙徳儒閉城拒守攻拔之執徳儒至軍門
　世民數之曰汝指野鳥為鸞(事具/前)以欺人主取髙官
　吾興義兵正為誅佞人耳遂斬之其餘不戮一人秋
　毫無犯逺近聞之大悦建成等引兵還晉陽往返凡
　九日淵喜曰以此行兵雖横行天下可也遂定入闗
　之計
李淵自稱大將軍開府置官屬
　淵開倉賑貧應募者日衆淵分為三軍通謂之義士
　裴寂等上淵號為大將軍淵以寂為長史劉文静為
　司馬唐儉(字茂系晉陽/人邕之子)温大雅(字彦𢎞/并州人)為記室大雅
　與弟大有(字彦/將)共掌機密武士彠為鎧曹劉政㑹及
　崔善為(貝州武/城人)張道源(名河以字/行太原人)為户曹姜謩(上邽/人)
　為司功㕘軍殷開山(名嶠以字行/不害之孫)為府掾長孫順徳
　劉𢎞基竇琮(熾之/孫)及王長諧(髙平/人)姜寶誼(天水/人)陽屯
　為左右統軍以世子建成為隴西公左領軍大都督
　左三統軍隸焉世民為敦煌公右領軍大都督右三
　統軍隸焉各置官屬以柴紹為右領軍府長史諮議
秋七月李淵引兵至霍邑(夲後漢永安縣隋更/名今平陽府霍州是)代王侑
遣郎將宋老生將軍屈突通將兵拒之
　李淵以子元吉留守晉陽帥甲士三萬西行誓衆移
　檄諭以尊立代王之意代王侑遣郎將宋老生屯霍
　邑大將軍屈突通屯河東以拒淵㑹積雨淵不能進
　(劉文静至突厥見始畢可汗請兵且與之約曰若入/長安民衆土地入唐公金玉繒帛歸突厥始畢大喜)
　(淵以書招李密密恃兵彊欲為盟主復書曰所望左/提右挈戮力同心執子嬰于咸陽殪商辛于牧野淵)
　(得書笑曰密妄自矜大非折簡可致吾方有事闗中/不如卑辭推獎以驕其志使為我塞成臯之道綴東)
　(都之兵我得専意西征俟闗中平定徐議之耳乃復/書曰天生蒸民必有司牧當今為牧非子而誰老夫)
　(年逾知命願不及此欣□大弟攀鱗附翼唯弟早膺/圖籙以寜兆民宗盟之長屬籍見容復封于唐斯榮)
　(足矣密得書甚喜以示將佐曰唐公見/推天下不足定矣自是信使往來不絶)雨久不止淵
　中軍糧乏劉文静未返或傳突厥與劉武周乗虚襲
　晉陽淵欲北還裴寂等亦以為隋兵尚彊未易猝下
　李密奸謀難測武周惟利是視不如還救根本更圖
　後舉世民曰今禾菽被野何憂乏糧老生輕躁一戰
　可擒李密顧戀倉粟未遑逺略武周與突厥外雖相
　附内實相猜彼雖逺利太原豈可近忘馬邑本興大
　義以救蒼生當先入咸陽號令天下今遇小敵遽已
　班師恐從義之徒一朝解體何以自全建成亦以為
　然淵不從促令引發世民將復入諫㑹淵已寢不得
　入號哭于外淵召問之世民曰今兵以義動進戰則
　克退還則散衆散于前敵乗于後死亡無日何得不
　悲淵乃悟曰軍已發奈何世民曰右軍嚴而未發左
　軍去亦未逺請自追之淵笑曰吾之成敗皆在爾惟
　爾所為世民乃與建成分道夜追左軍復還既而太
　原運糧亦至雨既霽淵趣霍邑與宋老生戰斬之遂
　取霍邑(淵至霍邑恐宋老生不出建成世民曰老生/勇而無謀以輕騎挑之理無不出脱其固守)
　(則誣以貳于我彼恐為左右所奏安敢不出淵乃引/兵進使建成世民以數十騎至城下舉鞭指麾若將)
　(圍城之狀且詬之老生怒率兵三萬出戰淵與建成/陳于城東世民陳于城南淵戰小却世民與軍頭段)
　(志元自南原引兵馳下衝老生出其背老生兵敗投/塹劉𢎞基就斬之日已暮淵即命登城時無攻具將)
　(士皆肉薄而登遂克之軍吏疑奴應募者不得與良/人同淵曰矢石之間不辨貴賤論勲何有等差並宜)
　(從本勲授勞賞霍邑吏民闗中軍士欲歸者皆授五/品官遣歸或諫以官太濫淵曰隋氏吝惜勲賞故失)
　(人心奈何效之且收衆以官不/勝于用兵乎  段志元臨淄人)
武威司馬李軌(字處則/姑臧人)起兵河西自稱凉王
　軌家富任俠薛舉起兵河西軌與同郡豪傑謀曰薛
　舉必來侵暴郡官庸怯不能禦吾輩豈可束手為人
　所虜不如相與併力拒之保據河右以待天下之變
　衆皆以為然遂共推軌為主軌乃結豪民及諸胡起
　兵稱河西大涼王(同事者欲殺隋官分其貲軌曰今/興義兵以救生民乃殺人取貲此)
　(羣盗耳乃止薛舉遣將擊軌與軌將李贇戰敗沒贇/欲盡坑之軌曰天若祚我當擒其主此屬終為我有)
　(若其無成坑之何益乃縱之/未幾盡有河西五郡之地)
薛舉自稱秦帝徙據天水(注見/前)
　舉稱帝立其子仁杲為太子遣仁杲將兵取天水徙
　都之(仁杲多力善騎射軍中號萬人敵然性貪而好/殺克天水悉召富人倒懸之以醋灌鼻責其金)
　(寳舉每戒之曰汝才畧足以辦/事然苛虐無恩終當覆我國家)
涿郡留守薛世雄(字世英汾隂/人徙闗中)擊李密竇建徳襲破之
遂圍河間
　世雄行至河間建徳士衆懼皆南遁聲言還入豆子
　䴚世雄以為畏已不復設備建徳謀還襲之帥敢死
　士二百餘人先行令餘衆續發約曰夜至則擊其營
　已明則降之未至二里所天欲明建徳惶惑議降㑹
　大霧咫尺不辨喜曰天贊我也遂突前擊之世雄遁
　歸涿郡慙恚而死建徳遂圍河間
八月李淵克臨汾(本平陽大業初更名/今山西平陽府治是)絳郡(注見/前)劉文
静以突厥兵至遂下韓城(本夏陽縣隋更名/今屬陜西同州府)
　淵克絳郡得通守陳叔達(字子聰陳/髙宗之子)禮而用之至龍
　門(注見/前)劉文静以突厥兵五百馬二千至淵喜曰兵
　少馬多君將命之功也河東户曹任瓌説淵自梁山
　(注見/前)濟河指韓城然後鼓行而進據永豐倉以規長
　安淵悦以瓌為招討大使先説韓城下之
九月以江都婦女配將士
　驍果在江都者多逃亡帝患之以問裴矩對曰人情
　非有匹偶難以久處乃悉召江都境内寡婦處女集
　宫下恣將士所取
李密遣徐世勣取黎陽倉
　河南山東大水餓莩滿野詔開黎陽倉賑之吏不時
　給死者日數萬人徐世勣言于李密曰天下大亂本
　為饑饉若更得黎陽倉大事濟矣先是武陽(本魏州/大業初)
　(改郡今直𨽻/大名府是)郡丞元寳藏以郡降密密以為魏州總
　管(寳藏使其客魏徴為啓謝密密以徴為㕘軍掌記/室徴少孤貧好讀書有大志落拓不事生業始為)
　(道士寳藏召典書記密愛其文辭故/用之  魏徴字元成魏州曲城人)至是密遣世勣
　帥麾下五千人濟河㑹寳藏郝孝徳共襲破黎陽倉
　據之開倉恣民就食浹旬間得勝兵三十餘萬竇建
　徳朱粲之徒亦遣使附密(泰山道士徐洪客獻書于/密以為大衆久聚恐米盡)
　(人散師老厭戰難可成功勸密乗進取之機因士馬/之鋭沿流東指直向江都執取獨夫號令天下密壯)
　(其言以書招之洪客/竟不出莫知所之)
王世充韋霽(世康/之子)等救東都合擊李密于洛口
　王世充等帥兵赴東都越王侗使劉長恭龎玉等帥
　兵與世充等合擊李密于洛口詔諸軍皆受世充節
　度(江都郡丞馮慈明向東都為密所獲密厚禮欲降/之慈明曰公家歴事先朝榮禄兼備不能善守門)
　(閥乃與元感舉兵偶脱羅網得有今日唯圖反噬未/諭髙㫖密怒囚之慈明説防人席務本使亡走奉表)
　(江都及致書東都論賊形勢為密將所獲密又義而/釋之出營門翟讓殺之密之克洛口也箕山府郎將)
　(張季珣固守不下密攻之季珣所領不過數百人撫/之一無離叛城陷見密不肯拜曰天子爪牙何容拜)
　(賊密殺之張馮慈明字無/佚長樂人  季珣京兆人)
李淵濟河遣建成守潼闗世民徇渭北
　先是馮翊(本漢左馮翊西魏曰同州大業/初改馮翊郡今陜西同州府是)太守蕭造
　(梁宜豐侯/循之子)降于李淵淵留兵圍屈突通于河東自引
　軍西至是濟河闗中士民歸之者如市淵遣世子建
　成劉文静帥王長諧等諸軍屯永豐倉守潼闗以備
　東方兵慰撫使竇軌(字士則/琮之兄)等受其節度世民率劉
　𢎞基等諸軍徇渭北慰撫使殷開山等受其節度(冠/氏)
　(長于志寧安養尉顔師古及世民婦兄長孫無忌謁/見淵于長春宫淵皆禮而用之  冠氏隋縣今東昌)
　(府冠縣是安養西魏縣唐省故城在今襄陽縣于志/寜字仲謐髙陵人顔師古名籀以字行之推之孫長)
　(孫無忌字輔/機晟之子)已而柴紹妻李氏及淵從弟神通各起
　兵以應淵關中羣盜悉降于淵(柴紹赴太原時謂李/氏曰尊公舉兵今偕)
　(行則不可留此則及禍奈何李氏曰君第速行我一/婦人易以潛匿紹遂行李氏歸鄠縣别墅散家貲聚)
　(徒衆神通亦在長安亡入鄠縣山中起兵以應淵李/氏使其奴馬三寳說關中羣盗皆帥衆從之衆至七)
　(萬左親衛段綸先娶淵女亦聚兵萬人各遣使迎淵/淵使柴紹將數百騎並南山迎李氏關中羣盜皆降)
　(淵淵以書慰勞使受世民節度反鄠縣/注見前段綸文振之子並蒲浪  依也)
冬十月李淵合諸軍圍長安
　京兆内史衞文昇年老聞淵軍至憂懼成疾獨將軍
　隂世師(武威人/夀之子)郡丞骨儀(本天竺人/居長安)奉代王侑乗城
　拒守淵如永豐倉勞軍賑饑進屯馮翊世民營于涇
　陽(漢涇陽縣在今平凉府境隋開皇中徙/置于廢咸陽郡今縣是也屬西安府)勝兵九萬
　(李氏將兵萬餘㑹世民與柴紹各置募府號娘子軍/隰城尉房元齡謁世民于軍門世民一見如舊識署)
　(記室㕘軍引為謀主汾隰城漢縣晉移/置兹氏唐改西河今  州府汾陽縣是)淵命劉𢎞基
　殷開山分兵西略扶風(本漢古扶風魏置岐州大業/初改郡今陜西鳳翔府是)
　有衆六萬南渡渭水城中出戰𢎞基逆擊破之世民
　引兵趣司竹(注見/前)軍令嚴整秋毫不犯遣使白淵請
　期日赴長安淵命建成選倉上兵趣長樂官世民帥
　新附諸軍北屯長安故城(此漢長安城在/今西安府西北)延安上郡
　(本敷州大業初改/郡今陜西鄜州是)雕隂皆請降淵引軍西行所過離
　宫園苑皆罷之出宫女還其親屬十月至長安諸軍
　皆集合二十餘萬淵命各依壘壁毋得入村落侵暴
　遣使至城下諭衞文昇等不報命諸軍進圍城
蕭銑(後梁宣帝曽/孫巖之孫)起兵巴陵(注見/前)自稱梁王
　巴陵校尉董景珍(鄱陽/人)雷世猛旅帥(大業中改都/督為旅帥)鄭
　文秀徐徳基張繡等謀據郡叛隋推景珍為主景珍
　曰吾素寒賤不為衆所服羅川令(隋書煬帝紀作羅/縣令羅漢縣也唐)
　(省故城在今湖南/長沙府湘隂縣)蕭銑梁室之後請奉之乃遣使報
　銑銑喜從之召募得數千人自稱梁王改隋服色旗
　幟皆如梁舊
十一月李淵克長安殺留守官隂世師等十餘人
　李淵命諸軍攻城約毋得犯七廟及代王宗室違者
　夷三族十一月克長安代王左右奔散唯侍讀姚思
　廉(名簡以字行陳吏/部尚書察之子)侍側軍士將登殿思廉厲聲訶
　之曰唐公舉義兵匡帝室卿等毋得無禮衆皆愕然
　布立庭下淵迎王于東宫遷居大興殿後㕔思㢘扶
　王至閤下泣拜而去淵還舍于長樂宫與民約法十
　二條悉除隋苛禁淵之起兵也留守官發其墳墓毁
　其五廟至是衛文昇已卒執隂世師骨儀等十餘人
　斬之餘無所問(馬邑郡丞李靖素與淵有隙淵將斬/之靖大呼曰公興義兵欲平暴亂乃)
　(以私怨殺壯士乎世民為之固請乃舍之世民因召/置幕府靖少負志氣有文武才畧其舅韓擒虎每曰)
　(可與言將帥之略者獨此子/耳  李靖字藥師三原人)
李密誘翟讓殺之
　讓司馬王儒信勸讓自為大冢宰以奪密權讓不從
　讓兄𢎞曰天子汝當自為汝不為者我當為之讓但
　大笑不以為意密聞而惡之乃與房彦藻(齊郡/人)等謀
　置酒召讓密曰今日不須多人密左右引去讓左右
　猶在彦藻曰天時甚寒司徒左右請給酒食讓許之
　乃引讓左右盡出獨密麾下壯士蔡建徳立侍密與
　讓較射讓方引滿建徳自後斫之并殺𢎞儒信徐世
　勣走出為門者斫傷王伯當訶止之單雄信叩頭請
　命密釋之密乃大言曰與君等起義本除暴亂司徒
　専行貪虐陵辱羣寮今所誅止其一家諸軍無與也
　命扶世勣置帳下親為傅創讓麾下欲散密單騎入
　其營慰止之使世勣雄信伯當分領其衆(讓殘忍故/死之日無)
　(哀之者然密將佐/皆有自疑之心矣)
李淵立代王侑為皇帝尊帝為太上皇淵自為大丞相
封唐王以建成為唐王世子世民為秦公元吉為齊公
　以武徳殿為丞相府改敎稱令置丞相府官屬以裴
　寂為長史劉文静為司馬又以李綱為丞相府司錄
　専掌選事竇威(字文蔚/熾之子)為司錄㕘軍使定禮儀(淵傾/府庫)
　(以賜勲人國用不足光祿大夫劉世龍獻䇿以為今/義師數萬並在京師樵蘇貴而布帛賤請伐苑中及)
　(六街樹為樵以易布帛/可得十數萬匹淵從之)
十二月唐王淵追諡其大父為景王(襄公/虎)考為元王(仁/公)
(昞/)夫人竇氏為穆妃
薛舉侵扶風唐王淵遣秦公世民擊敗之
　舉遣其子仁杲襲破扶風悉并其衆號三十萬謀取
　長安世民逆擊大破之(舉大懼問羣臣曰自古天子/有降事乎侍郎禇亮曰趙陀)
　(歸漢劉禪事晉轉禍為福自古有之衛尉卿郝瑗曰/陛下失問褚亮之言又何悖也舉亦悔之曰聊以此)
　(試卿等耳塘禇亮/字希明錢  人)
屈突通降唐唐遣招河東通守堯君素(湯隂/人)不下
　通與劉文静相持月餘通勢日蹙或説通降通泣曰
　吾歴事兩主忍相負乎每自摩其頸曰要當為國
　受一刀及聞長安不守家屬皆被虜乃留桑顯和鎮
　潼闗而自引兵東出將趣洛陽顯和即以城降文静
　遣竇琮等與顯和追之通結陳自固琮遣通子夀往
　諭之通罵曰此賊何來昔與汝為父子今與汝為仇
　讐命左右射之顯和呼其衆曰今京城已陷汝輩皆
　關中人去欲何之衆皆釋仗降軍士執通送長安淵
　以為兵部尚書賜爵蔣公遣至河東城下招諭堯君
　素相見俱泣下通勸君素降君素曰君為國大臣奈
　何負國生降更為人作説客邪通曰我力屈耳君素
　曰我力猶未屈何用多言通慙而退(是冬河池太守/蕭瑀以郡降唐)
　(唐王淵遣李孝恭張道源撫慰山南山東降附者三/十餘州又遣使徇巴蜀下之  河池本南岐州大業)
　(初改郡今陜西漢中府鳳縣是蕭瑀/字時文琮之弟李孝恭淵從父兄子)
王世充襲李密敗績
　先是王世充與李密戰于洛北敗績已又戰于石子
　河世充復大敗至是東都米斗三千人餓死者什二
　三世充謀襲倉城密知之(世充軍士有亡降密者密/問世充軍中何為軍士曰)
　(比見益募兵再饗將士不知其故密謂裴仁基曰吾/幾落奴度中吾久不出兵世充芻糧將竭求戰不得)
　(故募兵饗士欲乗月晦/以襲倉城耳宜速備之)乃命郝孝徳王伯當孟讓勒
　兵分屯城側以待之其夕世充兵果至伯當擊之斬
　其驍將士卒戰溺死者千餘人世充屢戰不勝越王
　侗遣使勞之世充訴以兵少侗以兵七萬益之(明年/正月)
　(世充撃密于洛北敗之遂屯鞏北命諸將各造浮橋/度洛前後不一密帥敢死士乗之世充復大敗密乗)
　(勝進據金墉城擁兵三十萬陳于北邙南逼上春門/越王侗使段達韋津拒之達望見密兵盛懼而反走)
　(軍潰津死于是偃師栢谷河陽河内俱降于密竇建/徳等並遣使奉表勸進密曰東都未平未可議此)
　
　
　
　
　
　
　
　
　
　
　
　
　
　
御批歴代通鑑輯覽卷四十八
