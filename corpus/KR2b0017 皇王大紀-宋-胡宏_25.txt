
　皇王大紀卷二十五　　　　宋　胡宏　撰
　三王紀
　　康王
喪葬曰古之葬者厚衣之以薪葬之中野不封不樹喪
期無數後世聖人制衾冒棺槨使死者有終生者無憾
歴夏商至周而禮節大備凡病革者内外皆掃寢東首
於北牖下廢牀徹䙝衣加新衣體一人男女改服屬纊
以俟氣絶男子不死於婦人之手婦人不死於男子之
手君夫人卒於路寢大夫世婦卒於適寢士庶之妻皆
死於寢天子死曰崩諸侯死曰薨大夫曰卒士曰不祿
庶人曰死壽考曰卒短折曰不禄死㓂曰兵送終之具
六十歳制七十時制八十月制九十日脩惟絞紟衾冒
死而後制復始終虞人狄人設階小臣復復者朝服天
子以冕服復於太廟復於小寢大寢小祖大祖以乘車
建綏復于四郊曰天子復矣自諸侯至於庶人各以其
服皆升自東榮中屋履危北面三號捲衣投于前司服
受之降自西北榮復衣不以衣尸不以斂婦人復不以
袡(而/亷)凡復男子稱名婦人稱字復盡愛之之道也有禱
祠之心焉望反諸幽求諸鬼神之道也北靣求諸幽之
義也唯哭先復復而後行死事主人羔裘𤣥冠者易之
笄纚徒跣扱上衽(而/審)交手哭水漿不入口心悵焉愴焉
惚焉愾焉故辟踊哭泣訃父兄命赴者赴於他國君日
寡君不禄敢告執事夫人曰寡小君不禄太子曰寡君
之適子某死臣訃於君曰君之臣某死父母妻長子曰
君之君某之某死大夫訃於大夫士曰某不禄士訃於
大夫曰某死浴尸帷堂天子張帟三重諸侯再重孤卿
大夫不重君設大盤大夫夷盤造氷焉士瓦盤扶君僕
人師扶右射人師扶左君薨以是舉浴尸殷人掘中霤
而浴毁竈以綴足周人浴以盆沐以盤楔齒用角柶綴
足以燕几君大夫士一也設牀襢(如䇿/彦)君以簟席大夫
以蒲席士以葦席有枕襲一牀含一牀遷尸于堂又一
牀君大夫士一也飯尸襲已正尸於牖下南首飯尸天
子沐用黍諸侯用稷大夫士用稻含尸用具天子九諸
侯七大夫五士三飯用米貝弗忍虛也不以食道用美
焉耳子坐於東卿大夫父兄子姓立焉有司庶士哭於
堂下北面夫人坐於西内命婦姑姊妹子姓立焉外命
婦率外宗哭於堂上北面君之喪為寄公國賔出大夫
之喪為君命出士之喪於大夫不當斂則出出必徒跣
(蘇/典)扱衽拊心降自西階小斂三日小斂於戸内男女奉
尸夷于堂布絞縮者一横者三君錦衾大夫縞衾士緇
衾皆一是為夷衾夷衾質殺之裁猶冒也凡冒質長與
手齊殺三尺衣十有九稱君陳衣于庭百稱大夫五十
士三十主人即位袒說髦括髮婦人髽(側/瓜)帶麻于房中
重重主道也殷主綴重焉周主重徹焉以脯醢奠曾子
曰始死之奠其餘閣也歟大斂於阼子弁絰(大/結)即位於
序端布絞縮者三横者五布衿二衾君大夫士一也絞
衿如朝服絞一幅為三不辟衿五幅無紞君錦冐黼殺
綴旁七大夫𤣥冐黼殺綴旁五士緇冐赬殺綴旁三小
斂大斂祭服不倒皆左衽結絞不紐卒斂宰告子馮之
踊夫人東西亦如之天子崩三日祝先服五日官長服
七日國中男女服三月天下服殯天子七日而殯諸侯
五日大夫士庶人三日夏后氏殯於東階之上殷人殯
於兩楹之間周人殯於西階之上在牀曰尸在棺曰柩
動尸舉柩哭踊無數惻怛痛疾悲哀志懣氣盛故袒而
踊之所以動體安心下氣也婦人不袒故發胷擊心爵
踊也君即位而為椑歲一漆之藏焉其色朱綠用雜金
鐟大夫𤣥緑用骨士不緑天子之棺四重水兕革棺被
之其厚三寸杝棺一梓棺二四者皆周棺束縮二衡三
衽毎束一外栢椁諸侯三重大夫士再重棺椁之間君
容柷大夫容壺士容甒(無/甫)古者棺椁無度中古棺七寸
椁稱之自天子達於庶人天子龍輴而椁幬(直/流)為四阿
加斧于椁上畢塗屋諸侯輴(丑/輪)而設幬無四阿大夫以
幬攢塗不暨于棺士殯見衽塗上帷之設熬加魚腊(音/昔)
於旁天子之喪官正授廬舎辨其親疎貴賤主人襲斬
衰帶絰居於倚廬哭無時非喪事不言寢苫(舒/廉)枕塊杖
而後能起為父苴杖為母削杖苴杖竹削杖桐也公侯
之喪諸達官之長杖父在為妻不杖不稽顙(桑/郎)母在為
妻杖而不稽顙稽顙其贈也拜袒括髮去飾之甚也有
所袒有襲哀之節也拜稽顙哀戚之至隠也稽顙隠之
甚也為父與為長子稽顙大夫弔之雖緦必稽顙拜而
后稽顙殷之喪拜也孔子曰頽乎其順也稽顙而后拜
周之喪拜也孔子曰頎乎其至也三年之喪吾從其至
者或曰婦人為夫與長子稽顙銘旌書銘男子稱名婦
人書姓與伯仲如不知姓則書氏曰某之柩自天子至
于士一也置于西階上銘明旌也以死者為不可别已
故以旗識之愛之斯錄之矣敬之斯盡其道焉耳奠朝
奠日出夕奠逮日朔奠致盛焉薦新如之奠以素器以
生者有哀素之心也唯祭祀之禮主人自盡焉耳豈知
神之所饗亦以主人有齊敬之心也曾子問於孔子曰
大功可以與饋奠乎孔子曰自斬哀以下可也曰不以
輕服而重相為乎曰非此之謂也天子諸侯之喪斬衰
者奠大夫齊衰者奠士則朋友奠不足則取於大功以
下者不足則反之曰廢喪服可以與於饋奠乎曰說衰
與奠非禮也以擯相可也弔衾禭賵臨凡有弔者相者
以入升堂致命子拜稽顙弔者出含者執璧將命子拜
稽顙含者坐委于殯東南乃出襚(似/醉)者執冕服致命子
拜稽顙襚者下堂受爵弁服於門内霤受皮弁服於中
庭自西階受朝服自堂受𤣥端將命子皆拜稽顙委衣
於殯襚者出賵(孚/鳳)者陳乘黄大路於中庭北輈執圭將
命子拜稽顙坐委於殯東南隅賵者出弔含襚賵臨皆
同日而畢事者也諸侯之相禭也以後路與冕服先路
褒衣不以襚知生者弔知死者傷知生而不知死弔而
不傷知死而不知生傷而不弔行弔之日不飲酒食肉
羔裘𤣥冠不以弔弔於葬者必執引若從柩(其/又)及壙皆
執紼君遇柩於路必使人弔之婦人非三年之喪不踰
封而弔婦人送迎不下堂下堂不哭男子出寢門見人
不哭其無女主則男主拜女賔于寢門内其無男主則
女主拜男賔于阼階下子幼則以衰抱之人為之拜為
後者不在則有爵者辭無爵者人為之拜在竟内則俟
之在竟外則殯葬可也卿大夫疾君問之無筭在殯三
徃焉比葬不食肉比卒哭不舉樂士有疾問之在殯一
徃焉比葬不舉將徃必先戒之主人具殷奠以俟于門
外見馬首則先入門右君入即位于阼主人拜稽顙君
稱言視祝而踊主人踊卒奠先俟于門外送君拜稽顙
夫人弔於大夫士主人出迎如君夫人升堂即位主婦
降自西階拜稽顙于下夫人視世子而踊卒奠主婦送
于門内拜稽顙主人送於大門之外不拜明器既殯旬
而布材與明器竹不成用瓦不成沬木不成斵琴瑟張
而不平竽笙具而不和有鐘磬而無筍虡其曰明器神
明之也葬則置之墓中孔子謂為明器者知喪道矣備
物而不可用也哀哉死者而用生者之器也不殆於用
殉乎哉塗車芻靈自古有之明器之道也孔子謂為芻
靈者善謂為俑者不仁不殆於用人乎哉葬天子七月
而葬諸侯五月大夫士庶人三月凡葬卜宅兆卜日外
事用剛日内事用柔日旬之外曰逺某日旬之内曰近
某日喪事先逺日吉事先近日卜筮不過三卜筮不相
襲卜筮者先聖王之所以使民信時日敬鬼神畏法令
也所以使民决嫌疑定猶與也大夫之喪其卜也有司
麻衣布衰帶因䘮屨緇布冠不㽔占者皮弁如筮則史
練冠長衣以筮占者朝服凡聽卜有事於尸則去杖葬
有日啟殯設啟奠朝於祖其朝也順死者之孝心也其
哀離其室也故至於祖考之廟而後行殷祭而殯於祖
及葬毁宗躐行出于大門周朝而遂葬質明設遷祖之
奠奉柩載於桞車有虞氏之綏夏后氏之綢練殷之崇
牙周之壁翣飾棺君龍帷三池振容黼荒火黻三列素
錦禇加帷荒纁紐六齊五采五貝黼黻畫翣各二皆戴
圭魚躍拂池纁戴六纁披六大夫士視是以衰載銘旌
之車是為祥車祥車曠左遷柩南首設祖奠厥明遣奠
苞牲體載之天子九箇車九乘疏布輤四面有章置于
四隅諸侯七大夫五君執綍五百人皆銜枚司馬執鐸
十有六人匠執羽葆御柩大夫執引者三百人執鐸四
人御柩以茅葬於北方北首三代之達禮也之幽之故
也端衰喪車無等大夫將葬弔於官及出命引之三步
則止如是者三君退朝亦如之哀次亦如之天子之壙
闕地為隧庶人縣棺而封三年之喪自天子達葬不為
雨止不封不樹喪不貳事自天子達於庶人殷人冔而
葬周人弁而葬者與神交之道也曾子問於孔子曰葬
引至於堩(古/鐙)日食如之何孔子曰吾嘗從老聃(耽/)助葬
於巷黨及堩日有食之老聃曰丘止柩就道右止哭以
聽變既明反而後行曰禮也反葬而問之曰夫柩不可
以反者也日有食之不知其已之遲速則豈如行哉老
聃曰諸侯朝天子見日而行逮日而舎奠大夫使見日
而行逮日而舎夫柩不早出不暮宿見星而行者唯罪
人與奔父母之喪者乎日有食之安知其不見星也君
子行禮不以人之親痁(始/廉)患老聃云封弔虞封主人贈
以𤣥纁束帛弔殷既封而弔弔於壙作虞主其木用桑
祝先歸宿虞尸是故送形而徃迎精而反歠主人主婦
室老為其病也君命食之也反哭升堂反諸其所作也
主婦入于室反諸其所養也周反哭而弔弔於家其弔
也哀之至也反而亡焉失之矣於是為甚孔子曰死民
之卒事也殷已慤吾從周既反哭有司以几筵舎奠於
墓左主人與有司視虞牲是日以虞易奠以吉祭易喪
祭弗忍一日離也男男尸女女尸天子九虞諸侯七大
夫五士三曾子問於孔子曰小功可以與於祭乎孔子
曰自斬衰以下禮也曰不以輕喪而重祭乎曰天子諸
侯之喪祭也不斬衰者不與祭大夫齊衰者與祭士祭
不足則取於兄弟大功以下者曰相識有喪服可以與
於祭乎曰緦不祭又何助於人卒哭既虞卒哭天子九
月諸侯七月大夫五月士三月報葬者報虞三月而后
卒哭既卒哭宰夫執木鐸以命于宫曰舍故而諱新禮
不諱嫌名二名不偏諱逮事父母則諱王父母不逮事
父母則不諱王父母君所無私諱大夫之所有公諱詩
書不諱臨文不諱廟中不諱夫人之諱雖質君之前臣
不諱也婦諱不出門大功小功不諱入竟而問禁入國
而問俗入門而問諱周人明日奉主于太廟祭從昭穆
是謂之祔自始虞至于祔必於是日也接不忍一日未
有所歸也虞杖不入於室祔杖不升於堂祔士大夫不
得祔於諸侯祔於諸祖父之為士大夫者其妻祔於諸
祖姑妾祔於妾祖姑無妾祖姑者易牲而祔於女君可
也其妻為大夫而卒而後其夫不為大夫而祔於其妻
則不易牲妻卒而後夫為大夫而祔於其妻則以大夫
牲諸侯不得祔於天子天子諸侯大夫可以祔於士士
不攝大夫攝大夫唯宗子士不祔於大夫之昆弟無昆
弟則從其昭穆雖王父在亦然王父死未練祥而孫又
死猶是祔於王父也男子祔於王父則配女子祔於王
母則不配公子祔於公子婦之喪虞卒哭其夫若子主
之祔則舅主之婦祔於祖姑祖姑有三人則祔於親者
有父母之喪尚功哀而祔兄弟之殤(詩/羊)則練冠祔於殤
稱陽童某甫不名神也祔葬者不筮宅練期十三月而
練筮日筮尸視濯皆要絰杖屨繩有司告具而後去杖
筮日筮尸有司告事畢而後杖拜送賔祥二十五月而
祥吉服而筮尸作栗主主人朝服縞冠素紕奉主入廟
二十六月而禫(徒/感)既禫復常曾子問於孔子曰三年之
喪弔乎孔子曰三年之喪練不羣立不旅行君子以禮
飾情三年之喪而弔哭不亦虚乎是故雖功衰不弔期
之喪十一月而練十三月而祥十五月而禫練則弔弔
於鄉人哭而退不聽事焉功哀弔待事而執事小功緦
執事不與於禮相趨也出宫而退相揖也哀次而退相
問也既封而退相見也反哭而退朋友虞祔而退諸侯
葬必皮弁裼衰所弔雖葬主人必免主人未喪服則君
亦不裼衰忌日忌日必哀稱諱君子以為終身之憂遭
喪雜禮曾子問於孔子曰並有喪如之何孔子曰葬先
輕而後重其奠也先重而後輕禮也自啟及葬不奠行
葬不哀次反葬奠而後辭於殯遂脩葬事其虞也先重
而後輕禮也先葬者不虞祔待後事其葬服斬衰父喪
未終而有母之喪其除喪也服其除服卒事反喪服諸
父昆弟之喪亦然父母之喪將祭而昆弟死既殯而祭
如同宫則雖臣妾葬而後祭主人及執事者之升降散
等虞祔亦然自諸侯達諸士曾子問於孔子曰士大夫
有私喪可以除之矣而有君服焉如之何孔子曰有君
服於身者不敢私服於是有過時而弗除也君之喪服
除而後殷祭禮也曾子曰父母之喪弗除可乎孔子曰
先王制禮過時弗舉禮也非弗能勿除也患其過於制
也故君子過時不祭禮也曾子曰君薨既殯而臣有父
母之喪如之何孔子曰歸居于家有殷事則之君所朝
夕否曰君既啟而臣有父母之喪則如之何孔子曰歸
哭而反送君曰君未殯而臣有父母之喪則如之何曰
歸殯反于君所有殷事則歸朝夕否大夫室老行事士
則子孫行事大夫内子有殷事亦之君所朝夕否君之
喪既引臣聞父母之喪遂既封而歸不俟子父母之喪
既引及塗聞君薨遂既封改服而徃君出疆以三年之
戒以椑從君薨及其入也其殯服則子麻弁絰(音/勉)疏衰
菲杖入自關升自西階如小斂則子勉而從柩入自門
升自阼階君大夫士一也君薨於路館復如國於道則
以綏復於車左轂其輤有裧緇布裳帷素錦為屋而行
至於廟門説輤不毁牆遂入適所殯大夫士輤蒲裳布
帷葦席為屋至家説輤輲(市/專)車遂入至阼階說適所殯
大夫使他國卒於公館者復於私館者不復公館與公
所為曰公館卿大夫士之家曰私館奔喪之禮始聞親
喪哭盡哀問故又哭盡哀遂行見星而行見星而舍哭
辟市朝望境而哭入門升自西階殯東坐哭盡哀括髮
袒降堂東即位哭踊襲絰于序東絞帶反位拜賔成踊
送賔反位衆主人兄弟出哭止相者告就次於又哭三
哭皆括髮袒成踊三日成服於五哭拜賔送賔如初奔
喪者非主人則主人為之拜賔送賔齊衰以下奔者入
中庭北靣哭免麻于序東即位袒與主人哭成踊於又
哭三哭皆免袒冠至尊也不居肉袒之禮故為之免以
代之也冠者不袒袒者必免母喪異於父者一括髮而
已括髮以麻免而以布齊衰惡筓以終喪奔不及殯者
先之墓北靣坐哭盡哀主人即位於墓左婦人於右奔
者成踊盡哀括髮東即主所絰絞帶哭成踊遂冠歸入
門左北靣哭盡哀括髪袒成踊東即位他皆如前禮齊
衰以下不及殯先之墓西靣哭免麻襲歸免袒他如前
禮聞喪不得奔則為位行禮如之若除喪而後歸則之
墓哭成踊東括髮袒絰哭盡哀遂除至家不哭主人無
變於服哭不踊奔兄弟之喪先之墓而後之家為位而
哭所知之喪則哭於宫而後之墓奔齊哀者望鄉而哭
大功望門小功至門緦麻即位而哭三年之喪則君夫
人歸夫人其歸也以諸侯之弔禮其待之也若待諸侯
然夫人至自闈門升自側階君在阼其他如奔喪坐哭
於殯東西靣盡哀東髽即位與主人更踊婦人喪父母
者既練而歸期九月者既葬而歸大夫士父母之喪既
練而歸朔月忌日則歸哭於宗室諸父兄之喪既卒喪
而歸父不次於子兄不次於弟父不為衆子次於外哭
父之黨於廟母妻之黨於寢師於廟門外朋友於寢門
外所識於野張帷凡為位不奠哭天子九諸侯七卿大
夫五士三大夫哭諸侯不敢拜賔凡奔喪有大夫至袒
拜之成踊而后襲士則襲而后拜之凡異居聞兄弟之
喪其始麻散帶絰未服麻而奔喪及主人未成絰也疏
者與主人皆成之親者終其麻帶絰之日數主人未除
喪有兄弟自他國至則主人不免而為主凡喪服未畢
有弔者則為位而哭拜踊逺兄弟之喪既除喪而后聞
免袒成踊拜賔則尚左手乆而不葬者唯主喪者不除
為兄弟既除喪已及其葬也反服其服緦小功虞卒哭
則免既葬而不報虞則雖主人皆冠及虞則皆免逺葬
者比反哭則皆冠及郊而後免反哭君弔雖不當免時
也主人必免不散麻雖異國之君免也親者皆免
　
　
　
　
　
　
　
　
　
　
　
　
　
　皇王大紀卷二十五
