
　建炎以来繫年要録巻七十一
　　　　　　　　　　　　宋　李心傳　撰
紹興三年十有二月辛巳朔起復直祕閣知岳州范寅
敷罷以制置使王􁣣言寅敷在任之日每遇賊至一味
退避僥求起復至今未到故也
壬午左文林郎玉山縣丞張絢為左宣教郎尋除祕書
省正字用劉大中薦也(絢已見六月壬辰其除正/字在此月丙申今併書之)
初監察御史劉大中自江南還言䖍饒兩監二年所鑄
新錢纔二十萬緡而用本錢十二萬緡吏卒之費又二
十三萬緡得不償費望減併官吏癸未從之時鑄錢一
千用銅二斤八兩鉛一斤十兩炭五斤大中以為費多
故有此請(熊克小歴吏部郎官劉大中言云云盖據日/歴所書其實大中此時已為御史蓋前是言)
(之而吏户工部於此方/勘當申上克歴因誤也)　武翼大夫吉州刺史統制鼎
州軍馬杜湛為湖北路兵馬副都監修武郎閤門祇候
添差統制軍馬彭筠充東南第八將筠本與劉超合有
進士咼輔者為張用所掠後輔入筠軍中與進士路居
正勸筠立功歸朝時超據澧州程昌㝢遣兵擊之不勝
輔等令筠以藥紙為書陳破賊計宻遣安鄉縣監税劉
汝舟持詣湖西乞掩殺超昌㝢亦遣使臣魏章賫蠟書
報之超為筠所襲敗走筠以所部詣昌㝢降昌㝢有戰
士鄉兵合九千餘人用湛為總帥至是昌㝢奏湛屢立
竒功筠臨敵宣力故皆擢之既而録輔之勞亦以為連
州文學(咼輔補官日歴不書據紹興五年六月十/三日輔乞改正狀其補官在四年五月)
甲申韓肖胄偕金使入境後二日至泗州肖胄先行自
天長徑赴行在　是日大食進奉使蒲亞里至廣州夜
為盗所掠其徒死者四人
乙酉忠翊郎閤門祗候知漣水軍統制軍馬丁禩遷一
官令再任　是日臨安火後二日又火燔民居甚衆宰
相朱勝非引咎乞罷政不許
丁亥右通直郎添差簽書静江軍節度判官㕔公事張
企曹通判欽州企曹義豐人覺近屬也自言無鄉可歸
故録之
戊子左廸功郎泉州州學教授許摶右廸功郎范伯奮
並特改京官皆用近臣薦對也尋以摶為祕書省正字
(摶除正字/在丙申)
己丑左宣教郎添差通判湖州趙子偁直祕閣賜五品
服　詔四川諸州犯私茶鹽人並不用赦䕃原免初呂
頥浩因通州鹽畫㫖而𣙜貨務張純又請批狀行之東
南諸路至是左朝請大夫成都府路提㸃刑獄公事何
慤言所降指揮為專置提舉茶鹽司路分本路即非專
司去處總領四川財賦趙開以白宣撫司且言恐官吏
觀望全不禁戢宣撫處置副使王似盧法原以便宜從
之言於朝故有是命自是天下茶鹽皆用重法矣慤資
陽人也
辛卯拱衞大夫宣州觀察使樞宻院凖備將領閻臯為
江西兵馬都監先是詔以臯所部隸神武右軍故有是
命　監察御史魏矼言大理獄囚已上未報者八十餘
人詔刑寺官就刑部早入昏出限三日聚斷上省
壬辰詔諸路監司令三省選擇差除自今臣僚差遣並
不得自具闕乞差時御史建言祖宗朝除用監司必擇
累任知州通曉政事實有政績或乆任省府推判練逹
老成之人故使按察吏治發摘姦伏薦舉人材撫存百
姓無有不宜若有本路利害就委措置無有不當選任
既重公論咸服海内清平朝廷省事皆由乎此近年任
用太易以一路耳目之寄付新進望輕之人或未歴親
民或少年輕鋭或起於罪戾欲使政事修舉姦宄消伏
難矣望令中書慎簡聰明公正之人𠫭之衆論書之扵
籍以待有闕按籍除授絶請求之私去待闕之弊如此
則諸路使者皆得人而事無不集矣疏入上諭輔臣曰
今奔競之風未息每有一闕必致干乞宜明戒諭毋得
具闕乞差庶修士檢然循習已乆終不能革也　右廸
功郎新監廣州寘口塲鹽税呉伸再上書請伐劉豫且
言今兵權所付不過二三人其有道家所忌則趙括之
徒可憂其有戰勝而驕則武安君之禍可戒又言古人
師克在和今陛下將士雖衆孰講亷藺之歡則將帥之
賢愚不卜而可知也今之主將無非營私背公蠧國害
民之徒廣回易擅𣙜酤所至州郡則恣無厭之求民力
為之耗減廣收無用之兵以益請糧之數則財賦之得
失不卜而可知也今國家所頼者止知有西北之兵不
知有東南之士又况諸軍無非潰亡之徒子女既足金
帛亦豐邊境暫寧則偷安以干廪食至於臨敵豈不潰
亡此士卒之能否不卜而可知也今重兵皆在江南而
輕兵獨當淮右萬一敵人掠我淮甸對壘江旁縱未南
渡兩軍相持積以嵗月必有存亡夫金人雖强尚不足
慮劉豫雖微其禍可憂臣以為先擒劉豫則金人自定
金人之計陛下知之詳矣今又割中原以假劉豫是并
吞之謀已兆而危亡之禍將及豈可不為之計今使命
將至不可中輟萬一厚有需求臣願陛下陽許隂違俟
其還報乘其不疑一怒親征劉豫可擒也
癸巳詔修蓋殿宇迎奉祖宗神御赴行在用祠部員外
郎兼權太常少卿江端友議也先是端友建言太廟典
禮三事大畧以為宗廟社稷者天子之所守出命令頒
爵賞皆告廟而後行天子廵狩猶載遷廟之主以行示
有所尊固未有逺寄於郡國不復近天子之居者也今
雖國歩未平然天子之居豈可無宗廟社稷禮曰君子
將營宫室宗廟為先今臨安宫室畧備矣欲乞行宫門
内修創太廟務令近古質素不必華飾約用屋五十間
不過費萬餘緡而使宗廟神靈依陛下而安所繫豈不
甚重又伏見御名祝版稱嗣皇帝竊謂嗣字非所宜稱
唐肅宗復兩京告廟祝文稱嗣皇帝顔真卿曰上皇在
蜀可乎亟命易之今日之事誠大類此又本朝故事並
用三公奉冊寶而宰臣執政官攝之以重其事今太尉
不得為三公自上攝下名實不相副亦合從舊事下吏
禮部太常寺討論至是吏部侍郎陳與義太常少卿唐
恕禮部員外郎郭孝友等言國家自渡江以来講武修
備期於恢復蓋恐不常厥居故因府治殘破之餘而居
之而宗廟神主則往温州奉安意可見矣不知端友之
意謂今日定都於臨安乎將俟天下平定而别議定都
所在乎是未知朝廷深思微㫖權時之宜徒為此紛紛
也太上皇帝遭時艱阨明詔内禪故靖康之間宗廟祝
文已稱嗣皇帝逮二聖北行陛下應天順人遂登大寶
其視肅宗靈武之事大不相侔竊謂稱嗣之義於禮無
嫌不必改作若謂自上攝下名實不相副則本朝大禮
親祠輅車執綏乃是太僕之職而有用從官攝者此類
甚多未足為輕重時朱勝非方主和議乃白上營宗廟
於臨安而以攝三公奉冊惟祝文稱嗣如故(端友建請/在十月戊)
(申今聨/書之)
甲午詔李横翟琮董先李道牛臯並聼岳飛節制以圖
後效仍令横等即江州屯駐初横之在襄陽也岳飛遣
統領官張憲招之不從及横自黄州渡江飛聞之疾馳
往洪州後横一日至横已𠫭趙鼎矣飛責横不相從之
意横引罪而已於是道臯已在江州飛皆用為統制就
將其軍惟横等留南昌如故(熊克小歴於今年七月書/詔横駐洪州按日歴十一)
(月庚午詔横等江北擇地為寨十二月壬午詔横權於/舒蘄州界屯駐至此始命移屯江州不知克何所據而)
(云爾/也)
乙未詔初磨勘改官人許註外路教官著為令(中興聖/政宰執)
(進呈差沈昭逺催軍糧事上曰差官數有言者蓋常賦/自有轉運司官茍不職自當别選能吏豈可每每差官)
(催督乎至於因事差官出外自祖宗時有之亦不得俱/廢也臣留正等曰天下之事以安静為利以騷動為害)
(此不可不察也安静而事集則於事所當為之外不復/有餘事矣騷動而事集則於所當為之外其弊未易數)
(也且天下常賦治之者有常職以常職而治常賦取足/而止寜有他費哉茍為不然而差官以督之彼承天子)
(之命挟勢以恐動州縣酷者肆虐貪者妄取從吏又倚/其勢以為奸其所至之患甚於常賦雖能辦集常賦之)
(外又不知其費之幾何此其所以為利害也太上皇帝/不從言者差官之請而謂常賦自有轉運司可謂深明)
(利害之所在矣若夫因事差官必有所不/得已者亦豈聖意之所欲哉時焉而已爾)　知樞宻院
事張浚言荆南屯駐大軍竊慮闕乏臣已於隨行贍軍
鹽内支十萬斤付解潜為軍費詔浚毋得更擕蜀鹽過
界有害鹽法仍令浚星夜赴行在所至州具到發日聞
奏　鎮江建康府江東宣撫使韓世忠遣幹辦公事聞
人武子来奏事上召對世忠言本司近收到曹成李宏
馬友劉忠王方等諸頭項數萬人全無噐甲緩急遇敵
恐誤國事詔令軍中造甲千副其工料之直以浙路度
牒真州𣙜貨務見鏹金銀中半給之
丙申尚書吏部員外郎兼秘書省著作佐郎虞􁀙試左
司員外郎　左宣教郎魏良臣守尚書都官員外郎用
席益薦也(良臣九月/甲寅改官)
丁酉故延康殿學士通義大夫趙遹追落職名遹始卒
於夀春府至是其家援故事以遺表恩為請許之給事
中胡交修言瀘南開邊之禍遹為之首稽之公憲宜在
褫奪望追削舊職以謝瀘南無辜之民且為開邊誤國
者之戒故有是命其遺表恩勿行
戊戌顯謨閣直學士知池州陳規充龍圖閣直學士知
廬州右朝議大夫新知岳州夏廙改知池州右朝奉大
夫劉愿知岳州右朝散大夫李倫清知太平州召徽猷
閣待制知廬州胡舜陟赴行在　詔借撥廣西常平免
役塲務抵當黄金四百七十兩白金八十兩錢五十萬
緡赴衡州提刑司别庫樁管非奉朝㫖毋得取撥再得
㫖奏知不行(按此句文義/疑有脫誤)李綱之為廣西宣撫使也剗
刷廣西苖役羡錢得七十八萬餘緡米十七萬餘斛未
及津置而罷至是提㸃刑獄公事董弅言於朝故有是
命　國學免解進士孫掞特補下州文學以從軍之勞
也
己亥詔自今冬祀夏祭祈榖雩祀正配位並用犢從太
常請也自廵幸以来常祀天地以少牢至是輔臣請復
太牢以祭事既行博士王普言故事惟大享明堂用太
牢乃止用犢普賓子也
辛丑樞宻院計議官沈昭逺守尚書戸部員外郎先是
昭逺以左從事郎與左廸功郎錢圻並為計議官簽書
樞宻院徐俯薦於上皆召對改京秩(俯以九月癸酉薦/二人己卯引對庚)
(辰改合入官/今併附此)前一日俯被㫖以圻昭逺並為尚書郎俟
有闕乃授而以右承務郎簽書保寧軍節度判官㕔公
事陳正同右廸功郎監華州西嶽廟吕用中代之昭逺
歸安人父千左朝奉大夫圻景祥子正同正彚弟用中
好問子也千景祥故以上書入籍而圻昭逺皆以談經
嘗為太學博士故俯薦用之於是樞宻院徑闗中書議
者不以為是(此為明年正月丙子劉大中/乞申敕三省宻院差除事祖)
壬寅簽書樞宻院事韓肖胄言昨䝉誤恩擢参右府俾
使彊敵仗國威靈既已復命竊惟宥宻之地當任賢傑
豈宜因事輙以假人伏望除臣一在外宫觀差遣詔不
許令幹辦内東門司王柔宣押赴都堂治事　詔江西
大帥司遣官迎奉諸陵帝后位牌赴行在河南鎮撫使
翟琮之南遁也依趙鼎於江西故鼎得而上之
癸卯以神衞剩員多闕命行在職事官依數給錢自行
雇募至今以為例(此以四年正月十二/日都省批狀増入)
甲辰詔南班宗室新第仍舊以睦親宅為名
乙巳詔三衙管軍月廪並依統兵戰守官例支破
丙午殿中侍御史常同言今諸路待闕監司近百人其
間凡庸闒冗之尤者請為陛下數之新福建提刑成大
亨諂事權貴為戸部郎中催浙東上供豫期趣納為國
斂怨淮南轉運副使郭康伯性資邪佞嘗至省門伺堂
吏而揖之淮南乆不除漕權臣喜之特為復置新廣南
提舉市舶林仲堪貪鄙不亷嘗權南劍州楊勍冦至先
盗取庫藏之物焚之而遁新江西提鹽章億行同駔儈
嘗與兄弟争財首建析居之議宗黨莫不鄙其所為新
提㸃坑冶鑄錢唐棣黄潜善之客也在揚州與貴近為
狭斜之友自運屬除祕丞士論不齒新廣東提鹽蔡向
性貪而刻向在浙東率斂錢物無數今又付以此任故
態復作矣新湖南提鹽盧宗訓堂吏之家性資兇暴除
目之下士夫傳笑謂流品自此不分矣福建提鹽李承
邁本假女謁交通權臣新廣西提鹽胡升浮薄晚進因
婦翁黄潜善擢為編修官潜善誤國得罪天下豈容其
壻尚玷選擢新湖南運判林叔豹自登第即遊梁師成
之門以校正太清樓書籍改官頃任御史陛下灼見其
朋附逐之提㸃坑冶鑄錢陳遜向縁童貫特薦改官諂
事權臣即得見闕職事曠廢浙西提鹽張愿新浙東提
鹽鄭僑年皆監當資序愿懵不曉事嘗除大理正即以
言罷僑年乃崇觀間大臣子年少癡騃此十餘人所為
大畧如此今乃玷一路之重寄豈特不足以鎮服州郡
生靈受弊當不少矣伏望併賜罷黜庶使四方漸有澄
清之期於是大亨等十三人皆罷　是日金使李永夀
王翊至行在永夀等驕倨自肆朝廷患之命右文殿修
撰都督府𠫭議官王倫假吏部侍郎即館中與之計事
倫為翊道雲中舊故翊不為禮少頃詔賜永夀等衾褥
傳㫖勿拜倫曰上嘉公輩逺来特命倫相勞此殊恩也
宜拜以謝永夀等始拜(日歴國信所申王倫賜被褥等/傳宣聖㫖免拜人使直身立有)
(㫖賜生餼依已賜被褥等禮例則是館中未/嘗拜也與王倫行述所云差異今且兩存之)
丁未直龍圖閣知鼎州程昌㝢以掩擊王善劉超之功
陞集賢殿修撰時王􁣣已去昌㝢亦將所部還鼎州
右儒林郎王雰特改京官雰雲弟也　吏部侍郎陳與
義言自艱難以来選人用恩賞改官者甚多用舉主改
官者甚少欲自今磨勘改官人從上收使五員外有賸
數從本部行下所舉官司令再舉庶幾少寛士人平進
之路從之
戊申右從政郎淮東宣撫司幹辦公事聞人武子特改
京官　初江西統制官傅樞赴行在而所部在䖍州制
置使岳飛移其軍往江州屯駐樞與飛故有隙其弟統
領官機與飛軍統領官王貴亦不平機單騎赴洪州軍
行至長歩其右軍部將元通率其徒千餘人遁去進犯
英州掠范瓊女而去又圍南雄州事聞詔本路帥司招
捕趙鼎奏戮機詔貸死送飛軍前自効(四年四/月乙巳)既而通
受廣東經畧使季陵招安(通明年三月/丁卯可参考)
己酉金國元帥府議事官安州團練使銀青光祿大夫
李永夀朝散大夫尚書職方郎中王翊入見宰執分立
御榻左右工部尚書胡松年假吏部侍郎王倫立於東
朶殿神武右軍都統制張俊神武中軍統制楊沂中帯
御器械劉光烈韓世良立於殿西壁俊等皆裹巾戎服
佩劍永夀等先進書於殿下見畢陞殿傳語館伴使副
趙子畫楊應誠同上國書匣乃朝廷自造幣帛亦預蓄
以待之(此二事據今年十一月/乙丑館伴所畫一修入)永夀請還偽齊之俘及
西北士民之在東南者且欲畫江以益劉豫既退命客
省官賜酒食於殿門外辭亦如之其從者七人亦許至
殿門賜翊金幣皆如永夀之數殿中侍御史常同言先
振國威則和戰常在我若一意議和則和戰常在彼靖
康以来分為兩事可為鑒戒上因從容語武備曰今養
兵已二十萬有畸同曰未聞二十萬兵而畏人者也
庚戍徽猷閣直學士樞宻都承㫖章誼陞龍圖閣學士
中書舍人孫近守給事中時議遣大臣使金而参知政
事席益以母老辭上問可代者益薦誼才故有是命
是嵗金元帥府右都監宗弼引兵攻和尚原㧞之時宣
撫處置副使王似盧法原同在閬中乃分陜蜀之地責
守於諸將自秦鳯至洋州以利州路制置使兼本司都
統制呉玠主之屯仙人闗金房至巴逹以鎮撫使兼本
司𠫭議同都統制王彦主之屯通川文龍至威茂以降
授武畧大夫知綿州兼綿威茂州石泉軍㳂邊安撫使
劉錡主之屯巴西洮岷至階成以熙河路馬歩軍總管
統制熙秦軍馬闗師古主之屯武都先是敵决意入蜀
遂犯和尚原統制官呉璘以無糧不能守㧞寨棄去(失/和)
(尚原史及呉玠碑誌皆不載惟胡世將奏議云紹興三/年冬呉玠失和尚原鄭剛中所奏亦云和尚原自紹興)
(四年以後便是劉豫管守不係呉玠地界故附於此日/歴紹興四年十一月八日吴玠奏紹興二年冬臣又與)
(劉子羽議和尚原距川蜀地逺終恐糧道不繼難以持/逺遂於川口仙人闗側近殺金平修置山寨既下原又)
(得子羽成州及梁洋軍馬併力控扼按此則和尚原之/失不在今冬玠自奏不應有誤意者在今年春夏之間)
(饒風交兵之際耳呉璘神道碑云三年敵戰饒風時王/駐兵和尚原敵欲道原下王以兵迎擊皆敗而走遷榮)
(州防禦使知秦州詳此當是璘棄和尚原而歸宣撫司/因令守秦州耳或可移附今年六月庚寅所書璘遷官)
(時劉錡為四川㳂邊安撫日歴不書紹興二十年七月/二十二日吏部狀四川制置司申契勘紹興三年内宣)
(撫司分道措置守禦綿州知州帯綿威茂州石泉軍㳂/邊安撫司公事今来軍事寜息合行罷去有㫖依未知)
(錡兼四州安撫的在何月日今因事/遂書之當求綿州知州題名修入)　海冦黎盛犯潮
州焚民居毀其城而去盛登開元寺塔望吴氏故居問
曰是非蘇内翰藏圖書處否麾兵救之民頼免者甚衆
　初廸功郎王寵既䧟偽齊屏處村落間不復仕進至
是劉豫聞其名令赴京擢用寵稱疾不行者經嵗州郡
强遣之寵至京終不受偽命而去寵宜川人也(紹興十/年改官)
(監登聞/檢院)　戸部奏兩浙路主客戸二百一十二萬餘口
三百五十六萬餘廣東路税客戸六十一萬餘口一百
七萬餘湖北路主客戸十四萬餘口十四萬餘
　
　
　
　
　
　
　
　
　建炎以来繫年要錄巻七十一
