
御批厯代通鑑輯覽卷六十五
唐
昭宗皇帝
(壬/戌)天復二年春正月以韋貽範(字垂憲/京兆人)同平章事
　貽範因李茂貞薦由刺史拜給事中纔閲旬遂相(上/嘗)
　(與李茂貞及宰相中尉宴酒酣茂貞及韓全誨亡去/上問巡範朕何以巡幸至此對曰臣在外不知上曰)
　(卿既以非道取宰相當于公事如法若有不可必凖/故事因怒目視之微言曰此賊當杖之二十貽範屢)
　(持杯獻上上不即持/貽範舉杯直及上頤)
二月盜發簡陵(懿宗陵/注見前)
三月汴兵圍晉陽
　先是河東將李嗣昭周徳威攻克慈隰二州進逼晉
　絳朱全忠還河中遣兄子友寧(字安仁全忠/兄存之子)及氏叔琮
　擊之汴軍横陳十里河東軍不過數萬深入敵境衆
　心恟懼及是徳威戰敗河東軍潰友寧叔琮乘勝取
　慈隰汾三州遂圍晉陽時嗣昭徳威雖收餘衆得還
　而城中兵尚未集叔琮攻城甚急克用召諸將議
　走保雲州李存信欲入北虜嗣昭徳威及李嗣源皆
　曰兒軰在此必能固守王勿為此謀動摇人心劉夫
　人亦曰王常笑王行瑜輕棄其城死於人手奈何效
　之且一足出城則禍變不測塞外可得至邪克用乃
　止居數日潰兵復集軍府浸安嗣昭嗣源數將敢死
　士夜入叔琮營斬首捕虜汴軍驚擾㑹大疫引兵還
　嗣昭與徳威追之復取慈隰汾三州自是克用不敢
　與全忠争者數年(克用以貯粮繕兵修城利害引咨/幕府掌書記李襲吉曰國富不在)
　(倉儲兵强不由衆寡覇國無貧主强将無弱兵願大/王崇徳愛人去奢省役設險固境訓兵務農定亂者)
　(選武臣制禮者選文吏錢榖有司刑法有律誅賞由/我則下無威福之弊近密多正則人無譛謗之憂如)
　(此則國不求富而自富不求安而自安矣至於率閭/閭定間架增麴糵檢田疇恐非開國建邦之切務也)
　(克用子存朂警敏有勇畧克用以封疆日蹙憂形於/色存朂進言曰朱氏窮凶極暴人怒神怒今其極也)
　(殆将斃矣吾家代襲忠貞大人當遵飬時晦以待其/衰奈何輕為沮䘮使羣下失望乎克用悦  引咨謂)
　(以文引/咨詢也)
以楊行密為行營都統賜爵呉王
　上遣金吾將軍李儼(張濬子/賜姓)宣諭江淮書御扎賜楊
　行密令討朱全忠立功將士聼承制遷補然後表聞
　既而儼至揚州行密始建制敕院毎有封拜輒以告
　儼於紫極宫元宗像前陳制書再拜然後下
回鶻遣使入貢
　回鶻請發兵赴難上命韓偓答詔許之偓曰戎狄不
　可倚信彼見國家人物華靡而甲兵凋弊必有輕中
　國之心且自㑹昌以來為國家所破恐其乘危復怨
　宣喻以小心㓂竊不須赴難虛愧其意實沮其謀從
　之
夏五月朱全忠至東渭橋
　崔𦙍詣河中泣訴於朱全忠請以時迎奉全忠與之
　宴𦙍親執板歌以侑酒全忠乃將兵五萬發河中以
　霖雨留東渭橋
韋貽範罷
　貽範以母䘮去位宦官欲引翰林學士洎為相洎謀
　謀於韓偓偓曰若圖永乆之利則莫若未就為善儻
　出上意亦無不可且汴軍旦夕合圍孤城難保家族
　在東可不慮乎洎乃移疾上亦不許宦官之請
進錢鏐爵為越王
以蘇檢(字聖用/武功人)同平章事
　韋貽範方居䘮薦檢及姚洎於李茂貞上既不用洎
　茂貞及宦官恐上自用人協力薦檢遂用之
昇州刺史馮𢎞鐸襲宣州敗走楊行密取昇州
　馮𢎞鐸介居宣揚之間自恃樓船之強不事兩道至
　是帥衆襲宣州田頵帥舟師逆擊破之𢎞鐸收餘衆
　將入海楊行密遣使招之署節度副使館給甚厚以
　李神福為昇州刺史(初𢎞鐸遣牙将尚公廼詣行密/求潤州行密不許公迺大言曰)
　(公不見聼但恐不□樓船耳至是行密謂公廼曰頗/記求潤州時否公廼謝曰将吏各為其主但恨無成)
　(耳行密笑曰爾事楊叟如馮/公無憂矣尚公廼丹徒人)
朱全忠圍鳯翔
　李茂貞自將與朱全忠戰於虢縣(隨縣元省故城在/今鳳翔府寳雞縣)
　之北大敗而還全忠進軍鳳翔城下朝服向城而泣
　曰臣但欲迎車駕還宮耳不與岐王角勝也遂為五
　寨環之
秋八月兩江軍亂
　初孫孺死其士卒多奔浙西錢鏐受其驍悍以為中
　軍號武勇都至是鏐如衣錦軍(在杭州府臨安縣北/寰宇記唐昭宗升錢)
　(鏐所居營為衣錦軍鏐時來/遊宴父老山林皆被以錦)命指揮使徐綰治溝洫
　衆有怨言綰因將所部還杭州與左都許再思等合
　兵焚掠進逼牙城鏐聞變㣲服夜歸踰城而入守之
　恐綰等召田頵於宣州乃遣顧全武向楊行密告急
　且以子傳璙為質行密許之以女妻傳璙既而綰等
　既召頵頵引兵赴之急攻杭州行密遣人召頵曰不
　還吾且使人代鎮宣州頵取鏐次子傳瓘(字明/寶)為質
　乃還(徐綰許再/思同還)
起復韋貽範同平章事
　貽範之為相也多受人賂許以官既而以䘮罷去日
　為債家所譟故汲汲於起復日遣人詣兩中尉樞密
　及李茂貞求之於是遂起復貽範(上先命韓偓草制/偓曰吾腕可斷此)
　(制不可草即上疏論之以為此必駭物聼傷國體中/使怒曰學士忽以死馬戯偓以疏授之解衣而寢中)
　(使奏之上命罷草明日班定無白麻可□宦官喧言/韓侍郎不肯草麻茂貞入見曰陛下命相而學士不)
　(肯草麻與反何異上曰學士所陳事理明白若之何/不從茂貞不悦而出語人曰我寔不知書生理數為)
　(貽範所誤貽範乃止既而别使姚洎草制貽範不讓/即表謝明日視事未幾貽範死蘇檢馬韓偓經營入)
　(相遣親吏告偓偓怒曰公不/能有所為乃欲以此相汚邪)
王建取興元
　西川軍請假道於興元節度使李繼密遣人拒之戰
　敗奔還西川軍乘勝至城下王宗滌先登克之繼密
　請降得兵三萬騎五千詔以王宗滌鎮之宗滌有勇
　畧得衆心王建忌之王宗佶(建飬子本姓/甘汴州人)等疾其功
　搆以飛語建召宗滌詰責遂縊殺之成都為之罷市
　連營涕泣如䘮親戚建以王宗賀(亦建/飬子)權興元留後
九月李茂貞攻朱全忠營敗績
　朱全忠以久雨士卒病議引兵歸河中指揮使髙季
　昌(字昭孫陜州硤石/人後更名季興)劉知俊曰天下英雄窺此舉一
　歲矣今茂貞已困奈何舍去全忠患茂貞堅壁不出
　季昌請募人為諜入城誘致之騎士馬景請行㑹朱
　友倫(存次/子)發兵於大梁將至當出兵迓之全忠命諸
　軍秣馬飽士偃旗幟潛伏營中寂如無人景乃詐為
　逃亡入城告茂貞曰全忠舉軍遁矣獨留傷病者近
　萬人守營請速擊之茂貞開門悉衆攻全忠營全忠
　鼓於中軍百營俱出縱兵擊之又遣數百騎據其城
　門鳯翔軍進退失據自蹈藉殺傷殆盡茂貞自是䘮
　氣始議與全忠連和奉車駕還京矣
冬十月朱全忠遣使奉表迎車駕
　朱全忠遣幕僚司馬鄴奉表入城獻食物繒帛復遣
　使請與茂貞連和修宮闕迎車駕上亦遣使齎詔賜
　之鳯翔軍夜縋降汴軍者甚衆茂貞疑上與全忠有
　密約増兵防衛汴軍夜鳴鼓角城中地如動攻城者
　詬城上人云刦天子賊乘城者詬城下人云奪天子
　賊(是冬大雪城中食盡凍餓死者不可勝計或卧未/死肉已為人所剐市中賣人肉斤直百錢犬肉直)
　(五百茂貞儲偫亦竭以犬氣供御膳/上鬻御衣及小皇子衣於市以充用)
十一月保大(中和二年賜號鄜/坊節度為保大軍)節度使李茂勲(茂貞/之弟)引
兵救鳯翔朱全忠遣兵取鄜坊茂勲降
十二月李繼昭(此李繼昭李茂貞養子本姓苻名道昭/蔡州人五代史作李繼逺非賜姓名李)
(繼昭之孫/徳昭也)詣朱全忠降
　茂貞山南州鎮皆入王建闗中州鎮皆入全忠坐守
　孤城乃密謀誅宦官以自贖遺全忠書曰禍亂之興
　皆由全誨僕迎駕至此以偹他盗公既志匡社稷請
　公迎扈還宫僕以敝甲凋兵從公陳力全忠復書曰
　僕舉兵至此以乘輿播遷公能協力固所願也上召
　李茂貞蘇檢李繼誨等食議與全忠和上曰十六宅
　諸王以下凍餒死者日有數人在内諸王及公主妃
　嬪一日食粥一日食湯餅(五代史作一日食/不托不托即餅也)今亦竭
　矣卿等意如何皆不對上曰速當和解耳鳯翔兵十
　餘人遮韓全誨罵之曰闔城塗炭正為軍容軰數人
　耳李繼昭為全誨曰昔楊軍容破楊守亮一族今軍
　容亦破繼昭一族邪慢罵之遂出降於朱全忠復姓
　名苻道昭
(癸/丑)二年春正月平盧節度使王師範發兵討朱全忠克
兖州
　師範頗好學以忠義自許為治有聲迹全忠圍鳯翔
　韓全誨以詔書徴藩鎮兵入援師範見之泣下霑衿
　曰吾屬為帝室藩屛豈得坐視天子困辱如此㑹張
　濬亦遺之書勸舉義兵師範曰張公言正合吾意雖
　力不足當死生以之時闗東兵多從全忠在鳯翔師
　範分遣諸將詐為貢獻及商販包束兵仗載以小舟
　入汴徐諸州西至陜華期以同日俱發討全忠邉諸
　州者多事泄被擒獨行軍司馬劉鄩取兖州(時恭寜/節度使)
　(葛從周將其兵屯邢州鄩帥精兵自水竇入據府舍/拜從周母待其妻子以禮全忠判官裴廸守大梁師)
　(範遣走卒賫書至見廸色動廸問知之不暇白全忠/亟詣馬歩都指揮使朱友寕将兵萬餘人東廵兖鄆)
　(召從周於邢州共攻師範全忠聞變亦分兵/先歸使支寕并将之  裴廸字昇之聞喜人)
李茂貞殺韓全誨等帝幸朱全忠營遂發鳯翔復以崔
𦙍為司空同平章事
　李茂貞獨見上請誅全誨等與全忠和解奉車駕還
　京上喜即收全誨等斬之又斬李繼筠繼誨彦弼等
　十六人而以第五可範仇承坦為中尉王知古楊䖍
　朗為樞密使遣韓偓及趙國夫人詣全忠營囊全誨
　等首以示之曰曏來脇留車駕不欲協和皆此曹也
　今朕與茂貞决意誅之卿可曉諭諸軍以豁衆憤全
　忠遣判官李振奉表入謝而圍猶未解茂貞疑崔𦙍
　教全忠必欲取鳯翔白上急召𦙍令帥百官赴行在
　賜詔六七𦙍竟不至全忠亦以書召之𦙍始來鳯翔
　乃啟城門茂貞請以其子侃尚平原公主(何后/女)蘇檢
　女為景王(帝之/子)妃以自固上皆從之時鳯翔所誅宦
　官已七十二人全忠又密令京兆捕誅九十人車駕
　幸全忠營全忠素服待罪頓首流涕上亦泣親解玉
　𢃄以賜之少休即行全忠命朱友倫將兵扈從駕至
　興平崔𦙍始帥百官迎謁復以為相領三司如故
車駕至長安大誅宦官以崔𦙍判六軍十二衛事
　車駕入長安崔𦙍奏宦官典兵預政傾危國家不剪
　其根禍終不已請悉罷内諸司使其事務盡歸之省
　寺諸道監軍俱召還闕下上從之全忠遂以兵驅第
　五可範已下數百人盡殺之寃號之聲徹於内外其
　出使外方者詔所在誅之止留黄衣㓜弱者三十人
　以備灑掃自是宣傳詔命皆令宫人出入其兩軍八
　鎮兵悉屬六軍以崔𦙍兼判六軍十二衛事(司馬氏/光曰宦)
　(官用權為國家患其來已久東漢之衰最名驕橫然/皆假人主之權依凴城社以濁亂天下未有刦脇天)
　(子廢置在手如唐世者也所以然者無他漢不握兵/唐握兵故也蓋其禍始於明皇盛於肅宗成於徳宗)
　(極於昭宗於是翦滅其黨靡有孑遺而唐之廟社因/以邱墟矣夫寺人之官俱載詩禮所以謹開闢之禁)
　(通内外之言安可無也其或有罪小則刑之大則誅/之無所寛赦如此羅使之專權又孰敢焉豈可不察)
　(減否不擇是非欲草薙而禽猶之能無亂乎是以袁/紹行之於前而董卓弱漢崔昌遐襲之於後而朱氏)
　(簒唐雖快一時之忿而國隨以亡是猶惡衣之/垢而焚之患木之蠧而伐之其為害不益多哉)
二月貶陸扆為沂王(名禮帝/第四子)傅分司
　車駕還京師賜諸道詔書獨鳯翔無之扆曰茂貞罪
　雖大然朝廷未與之絶今獨無詔書示人不廣崔𦙍
　怒奏貶之
賜蘇檢盧光啟死貶王溥為賓客分司
　皆崔𦙍所惡也
賜朱全忠號回天再造竭忠守正功臣
　將佐敬翔朱友寜及都頭以下皆賜號有差
以輝王祚(帝第/九子)為諸道兵馬元帥朱全忠守太尉以副
之進爵梁王崔𦙍為司徒兼侍中
　上議褒崇全忠欲以皇子為元帥全忠副之崔𦙍請
　以耀王為之上曰漢王(通鑑考異曰即/徳王裕改封)長𦙍承全忠
　密指□於㓜冲為之固請從之(𦙍恃全忠之勢專權/自恣天子動静皆稟)
　(之刑賞繫其愛憎中外畏之李克用聞之曰𦙍外倚/賊勢内脇其君權重則怨多勢侔則釁生破國亡家)
　(則日/中矣)
貶韓偓為濮州司馬
　上嘗謂偓曰崔𦙍雖忠然頗用機數對曰凡為天下
　者萬國皆屬之耳目安可以機數欺之莫若推誠直
　致雖日計之不足而歲計之有餘也上欲用偓為相
　偓薦趙崇(御史大夫偓/舉進士座主)王贊(兵部/侍郎)自代𦙍惡其分已
　權使朱全忠白上曰趙崇輕薄王贊不才韓偓何得
　妄薦上不得已貶偓上與泣别偓曰是人非復向來
　之比臣得貶死為幸不忍見簒弑之辱(後偓再經貶/徙南依王審)
　(知而/卒)
朱全忠辭歸鎮
　全忠奏留歩騎萬人於故兩軍(左右宿/衛也)以朱友倫為
　宿衛使張廷範為宫苑使王殷為皇城使蔣元暉為
　街使乃辭歸鎮上餞之於延喜樓全忠奏曰克用於
　臣本無大嫌乞厚加撫慰克用聞之笑曰此賊欲有
　事淄青畏吾掎其後耳(上之餞全忠也賜全忠詩全/忠亦和進又進楊栁枝詞五)
　(首百官班辭於長樂驛崔𦙍獨送至灞橋夜二鼓𦙍始/還入城上復召對問以全忠安否置酒作樂至四鼓)
　(乃/罷)
以裴樞同平章事
　朱全忠薦之也
三月朱全忠遣朱友寕葛從周擊王師範夏五月師範
以淮南兵擊斬友寕秋七月全忠擊師範破之遣楊師
厚(潁州沂/溝人)攻青州
　朱全忠還至大梁王師範遣兵圍齊州全忠遣友寕擊
　郤之復擊取師範所益劉鄩兵鄩由是援絶葛從周
　引兵圍之友寕攻㧞博昌(漢縣後唐改博興/今縣屬清州府)臨淄抵
　青州城下師範求救於淮南楊行密遣將王茂章(合/肥)
　(人/)救之茂章與師範大破友寕斬之乘勝逐北俘斬
　殆盡全忠聞友寕死將兵二十萬晝夜兼行赴之師
　範逆戰大敗茂章以衆寡不敵引兵還全忠留楊師
　厚攻青州而歸(汴兵之敗王師範也王茂章閉壘向/汴兵稍懈毁柵出戰戰酣退坐召諸)
　(將飲酒已而復戰全忠登高望見之嘆曰使/吾得此人為將天下不足平也至晡汴兵退)
八月進王建爵為蜀王
楊師厚逼青州王師範降冬十月葛從周取兖州
　楊師厚屯□朐(注見/前)王師範攻之師厚奮擊大破之
　獲師範弟師克進逼青州師範以弟故遂請降時朱
　全忠聞李茂貞將起兵恐其復刦天子而去欲迎車
　駕詣洛陽乃受之葛從周急攻兖州劉􁦿固守(鄩使/從周)
　(毋登城謂從周曰劉将軍事我/不異於汝從周攻城為之少緩)㑹師範使者至諭鄩
　乃降全忠表鄩為保大留後已又表師範為河陽節
　度使後師範舉族為全忠所殺(師範舉族遷大梁全/忠客之後朱友寕妻)
　(訢讐乃族師範有司次第左右告之故師範與家人/宴少長列坐語使者曰死固不免余懼昭穆失序不)
　(可以見先人酒行以/次就戮者二百人)
山南東道節度使趙匡凝(字光儀/蔡州人)取荆南表其弟匡明
為留後
　匡凝父徳諲初事秦宗權以山南東道七州降朱全
　忠全忠表為節度使徳諲卒匡凝嗣至是荆南節度
　使成汭為淮南將李神福所擊赴水死(先是神福擊/鄂州節度使)
　(杜洪求救於朱全忠全忠令汭及湖南馬殷出兵救/之汭發舟師十萬沿江東下殷遣将許德動乘虚襲)
　(䧟江陵大掠而去荆南将士聞之以亡其家皆/無鬭志汭遂為神福所敗而死  杜洪鄂州人)武貞
　(澧朗/軍名)節度使雷彦威(滿之子時滿/已卒彦威嗣)遣兵襲據其地匡
　凝令匡明擊走之表匡明為留後時天子㣲弱諸道
　多不上供惟匡凝兄弟委輸不絶(雷彦威狡獪殘忍/常泛舟焚掠鄰境)
　(荆鄂之間殆至無人/尋為其弟彦恭所逐)
李茂貞李繼徽舉兵逼京畿
　朱全忠之克邠州也執靖難節度使楊崇本妻於河
　中而私焉崇本怒使謂李茂貞曰唐室将滅父(本茂/貞餋)
　(子故/稱)忍坐視之乎遂相與連兵侵逼京畿復姓名李繼
　徽全忠恐其復有刦遷之謀乃發兵屯河中
十一月楊行密克宣州斬田頵
　初田頵破馮𢎞鐸詣楊行密求池歙二州為廵屬行
　密不許頵攻錢鏐行密又召之還頵遂有叛志與潤
　州團練使安仁義(本沙陀/叛将)同舉兵行密使李神福討
　頵王茂章討仁義頵將水軍拒神福神福曰賊棄城
　而來此天亡也堅壁不戰遣使告行密發兵㫁其歸
　路行密遣臺濛将兵赴之至是濛擊斬頵遂克宣州
　仁義勇决得士心茂章攻潤州踰年始克之斬仁義
　(頵之叛也行密妻弟夀州節度使朱延夀隂與通謀/行密詐為目疾謂夫人曰吾不幸失明諸子皆㓜軍)
　(府事當悉以授三舅夫人以報延夀行密亦自遣人/召之延壽至行密斬之而出朱夫人方延夀赴召其)
　(妻王氏曰君此行吉凶未可知願日發使以安我一/日使不至王氏曰事可知矣部分僮僕授兵聞門騎)
　(至乃焚府舎曰妾誓不以皎然之軀易讐人所辱赴/火而死初行密與頵□里相善約為兄弟及頵首至)
　(廣陵行密視之泣下因赦其母殷氏行宻與諸子皆/以子孫禮事之殷氏與頵婦弟郭師從常保䕶□傅)
　(瓘頵敗傅瓘歸杭州錢鏐以師從為鎮東/虞候  朱延夀舒城人郭師從合肥人)
以獨孤損(字又損及/之從曾孫)同平章事裴贄罷
　損以禮部尚書相贄罷為左僕射
朱全忠殺左僕射張濬(朱全忠綱目作張全義考殺濬/者全義使全義者全忠也今依)
(唐書昭宗/紀改書)
　濬居長水(本後魏南陜縣唐更名今馬/鎮在河南府永寕縣西南)王師範舉兵
　時欲取濬為謀主不克及是朱全忠謀篡奪恐濬扇
　動藩鎮諷張全義殺之(縣吏葉彦素□濬所厚知全/義謀以告濬濬謂其子格曰)
　(汝留則俱死去則存種格哭拜而去彦遣子/人送之自荆南入蜀  張格字義師濬次)
(甲/子)天祐元年春正月朱全忠殺崔𦙍以崔逺柳璨(字炤/之公)
(綽族/孫)同平章事
　初崔𦙍假朱全忠兵力以誅宦官全忠既破李茂貞
　威震天下遂有簒奪之志𦙍懼與全忠外雖親厚私心
　漸異乃謂全忠曰長安密邇茂貞不可不為之備六
　軍十二衛但有空名請召募以實之使公無西顧之
　憂全忠知其意曲從之密使麾下壯士應幕以察之
　𦙍不之兵與京兆尹鄭元規等繕治兵仗日夜不息
　㑹朱友倫擊毬墜馬而死全忠疑𦙍所為殺同戯者
　十餘人遣兄子友諒(全昱/子)代典宿衛至是全忠欲遷
　天子都洛恐𦙍立異密表𦙍等專權亂國請并其黨
　鄭元規等誅之詔皆貶之而以裴樞獨孤損分制六
　軍三司全忠密令朱友諒殺𦙍及元規等數人
朱全忠屯河中表請遷都帝發長安二月至陜
　朱全忠引兵屯河中遣牙將奉表稱邠岐兵逼畿甸
　請上遷都洛陽時上御延喜樓及下裴樞已促百官
　東行驅徙士民號哭滿路罵曰賊臣崔𦙍召朱温來
　傾覆社稷使我曹流離至此上遂發長安全忠以張
　廷範為御營使毁長安宫室百司及民間廬舍取其
　材浮渭沿河而下長安遂墟上至華州民夾道呼萬
　歲上泣曰勿呼萬歲朕不復為汝主矣館於興徳宫
　謂侍臣曰紇干山頭凍殺雀何不飛去生處樂(紇干/山一)
　(名紇真山在今大同府大同縣東元和志蕃語紇真/華言三十里也寰字記其山夏恒積雪故彼人有山)
　(頭凍殺/雀之語)朕今漂泊不知竟落何所因泣下霑襟左右
　莫能仰視二月至陜以東都宫闕未成留止全忠來
　朝上延入寢室見何后后泣曰自今大家夫婦委身
　全忠矣
王建遣兵迎車駕
　上遣間使以御札告難於建建遣王宗祐(建飬/子)將兵
　㑹鳯翔兵至興平遇汴兵不得進而還建始自用墨
　制除官云俟車駕還長安表聞
三月朱全忠判六軍諸衛事
　全忠既殺崔𦙍遂專總禁衛
朱全忠赴洛陽
　全忠置酒私第(陜城私/邸也)邀上臨幸遂請赴洛陽督修
　宫闕上與之宴羣臣既罷留全忠及韓建飲皇后出
　自捧玉巵飲之宮人或附上耳語建躡全忠足全忠
　不飲陽醉而出
遣間使以密詔告難於四方
　上復遣間使以絹詔告急於王建楊行密李克用等
　令糾率藩鎮以圖匡復曰朕至洛陽則為全忠所幽
　閉詔敕皆出其手朕意不得復通矣
楊行密遣兵擊杜洪
　行密以李神福為鄂岳招討使將兵擊杜洪朱全忠
　遣使詣之請捨鄂岳復請舊好行密報曰俟天子還
　長安始敢聞命(既而神福卒行密以劉存代之明年/朱全忠遣其将曹延祚救洪存攻㧞)
　(岳州執洪及延祚送廣/陵悉誅之劉存泌陽人)
夏四月帝至洛陽
　朱全忠奏宫室已成請車駕早發上遣宫人諭以皇
　后新産未任就路請俟十月東行全忠疑上徘徊俟
　變怒甚謂牙將㓂彦卿(字俊臣/開封人)曰汝速至陜即日促
　官家發來閏月車駕發陜全忠迎於新安殺上左右
　及宫人數人自崔𦙍之死六軍散亡俱盡餘内園小
　兒三百餘人從上而東全忠盡殺之預選二百人大
　小相類者依其服而代之上初不覺累日乃悟自是
　上之左右使令皆全忠之人矣至洛陽入宫以蒋元
　暉王殷為宣徽南北院(宣徽二院唐中葉置宦/者□之百官志不載)乃使
　張廷範為街使韋震為河南尹又召朱友恭氏叔琮
　為左右龍武統軍典宿衛
以朱全忠為䕶國宣武宣義忠武節度使
更封錢鏐為呉王
　鏐求封呉越王朝廷不許乃更封呉王
命魏博曰天雄軍進羅紹威爵為鄴王(代宗以魏博為/天雄軍及田悦)
(拒命除其/號今復之)
五月朱全忠還鎮
　帝宴全忠等既罷復召全忠宴於内殿全忠疑不入
　帝曰然則可使敬翔來全忠擿翔使去曰翔亦醉矣
　乃還大梁
六月李茂貞王建李繼徽合兵討朱全忠全忠拒之河中
　時西川諸將勸王建乘茂貞之衰取鳯翔建以問判
　官馮涓涓曰今梁晉虎争勢不兩立若并而為一舉
　兵向蜀雖諸葛復生不能敵矣鳯翔蜀之藩蔽不若
　與之和親無事則務農訓兵有事則觀釁而動可以
　萬全建曰然乃與茂貞修好及李繼徽合兵誅朱全
　忠全忠拒之河中
秋八月朱全忠弑帝于椒殿太子祝即位(是為昭/宣帝)
　初全忠見徳王裕眉目疎秀年齒已壯惡之私謂崔
　𦙍曰徳王嘗奸帝位豈可復留公何不言之𦙍言于
　帝帝問全忠全忠曰陛下父子之間臣安敢竊議此
　崔𦙍賣臣耳帝自離長安日憂不測與何后終日沈
　飲或相對悲泣全忠使蔣元暉伺帝動静帝從容謂
　元暉曰徳王朕愛子全忠何故堅欲殺之因泣下齧
　中指血流元暉具以語全忠全忠愈不自安時李茂
　貞等移􁘭來往皆以興復為辭全忠方西討以帝有
　英氣恐變生于中欲立㓜君易謀禪代乃遣判官李振至
　洛陽與元暉及朱友恭氏叔琮等圖之元暉選牙官
　史太等百人夜叩宮門殺宮人裴貞一帝在椒殿方
　醉遽起單衣繞柱走太追弑之昭儀李漸榮以身蔽
　帝呼曰寜殺我曹勿殺大家太亦殺之又欲殺何后
　后求哀于元暉乃釋之于是元暉矯詔稱貞一漸榮
　弑逆立輝王祚為皇太子更名祝于柩前即位(時年/十三)
　宮中恐懼不敢出聲哭全忠聞之陽驚哭自投于地
　曰奴軰負我令我受惡名於萬代至東郡伏梓宮慟
　哭殺友恭叔琮友恭臨刑大呼曰賣我以塞天下之
　謗如鬼神何全忠遂辭赴鎮
楊行密以子偓為宣州觀察使
　臺濛卒行密以子偓代之徐温謂偓曰王寢疾而嫡
　嗣出藩此必奸臣之謀他日相召非温使者及王令
　書慎無亟來偓泣謝而行
九月尊皇后為皇太后
冬十月辛邜朔日食
十二月楊行密遣馬賨歸長沙
　賨性沈勇事行密屢有功行密從容問其兄弟乃知
　為馬殷之弟大驚曰吾嘗怪汝器度瓌偉果非常人
　遣歸長沙賨固辭行密固遣之(賨至長沙殷議入貢/賨曰楊王地廣兵强)
　(不若與之結好殷作色曰楊王不事天子一/旦朝廷致討□□及吾汝置此論勿為吾禍)
以劉隠為清海節度使
　隱以重賂結朱全忠故有是命
昭宣帝
(乙/丑)天祐二年(劉友益曰君立踰年改元恒也昭宣于是/踰年矣而不改先君之舊號則臣子之罪)
(也其畏全忠亦甚矣綱目非元年不書號于是特書昭/宣帝天祐二年所以表其為新君之初年以正始也)
春二月朱全忠殺徳王裕等九人
　全忠使蔣元暉邀徳王裕等九人(裕及棣王祤䖍王/禊祈王禋遂王禕)
　(景王祕祁王祺/雅王禎瓊王祥)置酒九曲池悉縊殺之投尸池中皆
　昭宗之子也
葬和陵(在河南府/偃師縣南)
　(賀善贊曰昭宗即位首務彊兵志張王室而性失卞/急不審事宜是以三命出師不惟無功益以長亂雖)
　(唐亡已决亦其處之/不善祗以速之也)
獨孤損裴樞崔逺並罷以張文尉(字友華/河間人)楊渉(字文川/□兄子)
同平章事
　初桞璨及第不四年為相性傾巧時天子左右皆朱
　全忠腹心璨曲意事之同列裴樞崔逺獨孤損皆朝
　廷宿望意輕之璨以為憾張廷範本優人有寵于全
　忠奏以為太常卿樞曰廷範勲臣幸有方鎮何藉樂
　卿恐非元帥指持之不下全忠聞之謂賓佐曰吾嘗
　以裴十四器識真純不入浮薄之黨觀此議論本態露
　矣璨因此並譖逺損于全忠故三人皆罷以張文蔚
　楊渉為相(渉為人和謹聞當為相泣謂其子凝/式曰此吾家之不幸也必為汝累)
夏四月慧星出西北長竟天
六月殺裴樞獨孤損崔逺陸扆王溥等三十餘人
　桞璨恃朱全忠之勢恣為威福會有星變占者曰君
　臣俱焚宜誅殺以應之璨因疏其素所不快者于全
　忠曰此曹皆怨望腹誹冝以之塞災異李振因言于
　全忠曰王欲圖大事此曹皆朝廷之難制者也不若
　盡去之全忠以為然貶獨孤損裴樞崔逺陸扆王溥
　趙崇(致仕太/子太保)王贊等官有差自餘或門胄高華或科
　第自進以名檢自處者皆指以為浮薄貶之六月朔
　聚樞等三十餘人于白馬驛(注見/前)一夕盡殺之投尸
　于河初李振屢舉進士不中第故深疾搢紳之士言
　于全忠曰此軰嘗自謂清流宜投之黄河使為濁流
　全忠笑而從之振自汴至洛朝臣必有竄逐時為之鴟
　梟
秋八月徴前禮部員外郎司空圖(字表聖/臨淄人)詣闕尋放還
山
　初圖棄官居王官谷(在今蒲州府虞鄉縣東南元王/憚記中條山又東得王官谷漢)
　(故壘也有唐司/空表聖别業)昭宗屢徴之不起桞璨以詔書徴之
　圖懼入見陽為衰野墜笏失儀璨復下詔曰養高釣
　名匪夷匪惠難居公正之朝可放還山(後全忠篡位/徵圖為禮部)
　(尚書不起及昭宣帝遇/弑圖聞之不食而卒)
冬十月朱全忠擊淮南不利而還
　全忠遣楊師厚取襄陽(趙匡凝/奔廣陵)復㧞江陵(趙匡明/奔淮都)乘
　勝遂擊淮南敬翔諌不聴至棗陽(隨縣今屬/襄陽府)遇大雨
　抵光州道險塗潦人馬疲乏士卒逃亡十一月渡淮
　而北光州刺史柴再用(汝陽/人)抄其後軍斬首三千級
　獲輜重萬計全忠悔之躁忿尤甚遂還大梁
改昭宗諡號
　起居郎蘇楷(禮部尚書/循之子)素無行嘗登進士第(在乾寜/三年)
　昭宗覆試黜之(楷文最下承不聴入科場此洪邁曰/唐人謂貢院為科場言由  而决科)
　(進取争名/之埸也)至是建議昭宗謚聖穆景文多溢美請改
　之太常卿張廷範奏改為恭靈莊愍廟號襄宗
十一月吳王楊行密卒(謚武/忠)子偓代為淮南節度使
　行密長子偓素無令譽軍府輕之行密寢疾命判官
　周隱(舒州/人)召偓隠性蠢直對曰司徒輕易信䜛喜擊
　毬好飲酒非保家之主餘子皆㓜未能駕馭諸將廬
　州刺史劉威從王起微細必不負王不若使之權領
　軍府俟諸子長而授之行密不應徐温張顥(蔡/人)密言
　於行密曰王出萬死冒矢石為子孫立基業安可使
　他人有之行密曰吾死瞑目矣行密使温與幕僚嚴
　可求(馮翊人/家江都)詣隱取牒遣使召偓以王茂章代守宣
　州偓至行密卒李儼承制以偓為節度使(偓既襲位/召周隠殺)
　(之又怒王茂章遣兵襲之茂章奔杭州錢□以/為鎮東節度副使更名景仁後使于梁遂留之)
以朱全忠為相國封魏王加九錫全忠不受
　先是全忠急於𫝊禪密使將元暉等謀之元暉與桞
　璨等議以魏晉以來皆先封大國加九錫殊禮然後
　受禪當次第行之全忠大怒宣徽副使王殷趙殷衡
　(本姓孔名循為全忠家乳母養/子冒姓趙後漸貴復其姓名)譖之曰元暉璨等欲
　延唐祚故留其事以須變元暉聞之懼詣全忠言狀
　全忠曰汝曹巧述間事以阻我借使我不受九錫豈
　不能作天子耶元暉曰唐祚已盡天命歸王但以晉
　燕岐蜀皆吾勍敵王遽受禪彼心未服不可不曲盡
　義理然後取之元暉等欲為王創萬代之業耳全忠
　叱曰汝果反矣元暉歸與璨議加全忠九錫朝士多
　竊懐憤悒禮部尚書蘓循(即楷之父史/不詳何所人)獨揚言曰梁
　王功業顯大厯數有歸朝廷宜速行揖讓朝士無敢
　違者乃以全忠為相國總百揆進封魏王加九錫全
　忠怒不受璨遂奏請𫝊禪詣大梁白全忠全忠拒之
十二月朱全忠弑太后何氏殺蔣元暉桞璨張廷範
　初柳璨與元琿廷範相結為全忠謀禪大事何太后
　使宮人逹意求傳之後子母生全王殷趙殷衡譖元
　暉云與璨廷範于積善堂夜飲對太后焚香為誓興
　復唐祚全忠信之收斬元暉(揭尸于都門/外聚衆焚之)以殷權知
　樞宻殷衡權判宣徽院事殷等遂誣元暉私侍太后
　全忠令殷等弑太后于積善堂斬桞璨於上東門車
　裂廷範于都市璨臨刑呼曰負國賊死其宜矣
罷謁郊廟
　先是禮院奏皇帝登位應祀南郊敕用十月行之既
　習儀朱全忠怒曰桞璨蔣元暉欲郊天以延唐祚璨
　等懼改用來年正月至是全忠弑太后誅璨等敕以
　宫禁内亂罷之
(丙/寅)三年春正月羅紹威殺其牙軍八千家
　初田承嗣鎮魏博選募六州驍勇之士五千人為牙
　軍厚其給賜以自衛自是父子相繼親黨膠固日益
　驕横小不如意輙族舊帥而易之自史憲誠以來皆
　立於其手羅紹威惡之力不能制密告朱全忠欲借
　兵以誅之全忠乃發兵屯深州聲言擊滄州㑹全忠
　女適紹威子者卒全忠遣將實甲兵於槖中選兵千
　人為擔夫入魏詐云㑹葬全忠自以大軍繼其後云
　赴行營牙軍不之疑紹威潛遣人入庫斷弓弦甲襻
　(普患反甲/之系也)夜帥奴客數百人與汴將合擊牙軍牙軍
　欲戰而弓甲皆不可用遂合營殪之凡八千家嬰孺
　無遺詰旦全忠引兵入城已而天雄諸軍皆猜懼牙
　將史仁遇等作亂全忠討平之至秋乃還大梁(全忠/留魏)
　(中歲紹威供億所殺牛羊豕近七十萬資粮稱是蓄/積為之一空紹威雖去其□而魏兵自是衰弱紹威)
　(悔之謂人曰合六州四十/三縣鐡不能為此錯也)
以朱全忠為三司(注見/前)都制置使
　全忠辭不受(通鑑以三司之名始於此綱目因之考/天復中崔昌遐以宰相兼領三司是三)
　(司之名前已有之不/始於此也今不採)
夏四月癸未朔日食
秋九月朱全忠攻滄州
　全忠以幽滄相首尾為魏患欲先取滄州乃發兵渡
　河圍之劉仁恭下令境内男子十五以上七十以下
　悉自偹兵粮詣行營(文其面曰定霸都士人/則文其臂曰一心事主)得兵十
　萬軍於瓦橋(闗名在今保定府/雄縣南易水上)畏汴軍彊不敢戰滄
　州城中食盡全忠使人説劉守文曰何不早降守文
　登城應之曰梁王方以大義服天下若子叛父而來
　將安用之全忠愧其辭直為之緩攻仁恭求救於河
　東前後數百軰李克用恨其反覆未之許存朂諫曰
　天下之勢歸朱温者什七八自河以北能為温患者
　獨我與幽滄耳今不與之併力非計也為天下者不
　顧小怨彼嘗困我而我救其急一舉而名實附焉此
　乃吾復振之時不可失也克用以為然謀召幽州兵
　與攻潞州曰於彼則可以解圍於我則可以拓境乃
　許仁恭和仁恭遣兵三萬詣晋陽克用遣周徳威李
　嗣昭等將兵與之共攻潞州
楊渥取洪州
　先是鎮南節度使鍾傳卒軍中立中子匡時為留後
　傳飬子延規恨不得立降淮南及是楊渥遣秦裴將
　兵擊洪州軍於蓼州(在今南昌府南昌縣東南兩洲/相並水入中府入於章江即水)
　(經注所謂/谷鹿州也)諸將請阻水立寨裴不從匡時果遣其將
　劉楚據之諸將以咎裴裴曰匡時驍勇獨楚耳若率
　衆守城不可猝㧞吾故以要害誘致之耳破寨執楚
　遂圍洪州㧞之虜匡時以歸(楊氏遂兼有/江西之地)
冬十月王建立行臺
　王建始立行臺於蜀建東向舞蹈號慟言曰自大駕
　東還制命不通請權立行臺用李晟鄭畋故事承制
　拜封仍以榜帖告諭所部
朱全忠以髙紀昌為荆南留後
　武貞雷彦恭屡㓂荆南留後賀瓌閉城自守朱全忠
　以為怯使季昌代之(髙氏自此遂/據有荆南)
十二月昭義節度使丁㑹降於河東朱全忠引兵還
　初昭宗凶訃至潞州㑹帥將士縞素流泣久之及李
　嗣昭攻潞州㑹舉兵降之李克用以嗣昭為昭義留
　後㑹見克用泣曰㑹豈力不能守耶梁王陵虐唐室
　㑹雖受其舉㧞之恩誠不忍其所為故來歸命耳克
　用厚待之位於諸將之上全忠將攻滄州聞潞州不
　守引兵還(先是全忠謂河南北芻粮諸營出積及還/命悉焚之在舟中音鑿而焚之劉守文始)
　(遺全忠書曰城中數萬口不食數月矣與其焚之為/烟沉之為泥願求所餘以救其命全忠留數困以遺)
　(之滄州/頼以濟)
(丁/夘)四年(四月以後梁朱晃開平元年西州稱唐天復七/年是歲唐亡梁晉岐淮南西州凡五國呉越湖)
(南荆南福州嶺南凡五鎮故綱目分注於梁書太祖按/唐同光時追廢温為庻人  削而不書其唐晉漢周仍)
(依綱目是是時五鎮之外尚有鎮冀昜定魏慱盧龍等/鎮綱目以五代史十國為斷故自丁夘以後但列五鎮)
(餘下並載/今從之)
春正月淮南牙將張顥徐温作亂
　楊偓既得江西驕侈益甚(偓君父䘮酣飲作樂燃十/圍之燭以擊毬單騎常出)
　(遊從者不/知所之)左右牙指揮使張顥徐温泣諫偓怒曰汝
　謂我不才何不殺我自為之顥温懼潛謀作亂一日
　帥牙兵二百露刃直入庭中偓曰爾果欲殺我邪對
　曰非敢然也欲誅王左右亂政者爾因數偓所親信
　十餘人之罪曵下擊殺之謂之兵諌(左傳鬻拳彊諛/楚子不從臨之)
　(以兵懼而從/之遂自刖也)諸將不與之同者稍以法誅之於是軍
　政悉歸二人
三月遣使奉冊寳如梁
　全忠自滄州還威望大沮恐中外離心欲速受禪過
　魏有疾羅紹威恐全忠襲之説曰今唐室衰㣲天命
　已改而四方稱兵者皆以興復為名王宜早正位號
　以絶人望全忠然之乃歸大梁帝遣御史大夫薛貽
　矩(字熙同/聞喜人)勞之貽矩請以臣禮見北面拜舞於庭還
　言于帝曰元帥有受禪之意矣帝乃下詔禪位於梁
　遣宰相張文蔚楊渉及薛貽矩蘇循張䇿(字少逸/敦煌人)趙
　光逢(字延吉/隠之子)等奉玉冊傳國寳帥百官備法駕詣大
　梁(楊涉子直史館凝式言於涉曰大人為唐宰相而/國家至此不可謂之無過况手持天子璽綬於人)
　(雖保富貴奈千載何盍辭之涉大駭/曰汝滅吾族神色為之不寕者數日)
夏四月盧龍節度使劉仁恭為其子守光所囚
　仁恭驕奢貪暴以大安山(在今順天府/房山縣西北)四面懸絶築
　館其上極壯麗實以美女與方士煉藥其中悉歛境
　内錢瘞山巔令民間用菫泥(黏士/也)為錢有愛妾羅氏
　其子守光通焉仁恭杖守光而斥之至是梁遣李思
　安擊之直抵城下仁恭在大安城幾不守守光自外
　引兵入登城拒守却之遂自稱節度使令部將李小
　喜攻大安虜仁恭以歸囚於别室守光弟守竒奔河
　東
梁王朱全忠更名晃稱皇帝(是為後/梁太祖)廢唐帝為濟隂王
　張文蔚等至大梁梁王更名晃文蔚等承格奉冊寶
　至金祥殿晃被衮冕即皇帝位文蔚等升殿讀冊寳
　已降帥百官舞蹈稱賀梁主與之宴舉酒勞之曰此
　皆諸公推戴之力也文蔚等皆慚伏不能對獨蘇循
　薛貽矩盛稱功徳宜應天順人梁主復與宗戚飲博
　宫中酒酣其兄全昱睨之曰朱三汝本碭山一民也
　從黄巢為盗天子用汝為四鎮節度使富貴極矣奈
　何一旦滅唐家三百年社稷他日得無滅吾族乎梁
　主不懌而罷廢唐帝為濟隂王遷於曹州栫(在甸反/園也)
　之以棘使甲士守之
梁以汴州為東都開封府洛陽為西都長安為大安府
佑國軍
梁以馬殷為楚王
梁以敬翔知崇政院事
　梁以宣武掌書記太府卿敬翔知崇政院事以備顧
　問參謀議于禁中承上㫖宣于宰相而行之宰相非
　時奏請皆因以聞後廢樞密院以其職事歸之(翔為/人沈)
　(深有知畧在幕府二十餘年盡心勤勞晝夜不寐自/言離馬上乃得休息梁主性暴戾難近人莫能測睢)
　(翔能識其意有所不可未嘗顯言但㣲/示遲疑梁主已悟禪代之際翔謀居多)
梁以朱友文(字徳明本姓康名/勤梁主養以為子)判建昌院事
　初梁主為四鎮節度使凡倉庫之籍置建昌院以領
　之至是以友文判院事掌萬國之金榖
淮南西川移􁘭興復唐室
　時惟河東鳯翔淮南稱天祐西川稱天復元年(王建/以天)
　(祐為朱氏所改/元故止稱天復)餘皆禀梁正朔蜀王建與楊偓移檄
　諸道云欲與岐王晉王㑹兵興復唐室卒無應者建
　乃謀稱帝遺晉王書云請各帝一方晉王復書不許
　曰誓於此生靡敢失節(唐末之誅宦官也詔書至河/東晉王匿監軍張承業於斛)
　(律寺斬罪人以應詔至是復以為/監軍待之加厚承業亦為之盡力)
岐王李茂貞開府
　茂貞治軍寛簡無紀律兵贏地蹙不敢稱帝但開岐
　王府置百官宫殿號令皆擬帝者
契丹遣使如梁
　初契丹有八部(五代史契丹部族之大者違呼爾氏/後分為八部一曰違爾節二曰伊斯)
　(緷三曰舍緷四曰納斡五曰丕勒牟尼六曰納古濟/七曰濟勒錦八曰希幹考遼史遼始祖聶哷别統塔)
　(喇部在八部之外並要尼氏共/為十部與五代史所載不同)部各有大人推一人
　為王建旗鼓以號令諸部三年一代以次為之及耶
　律按巴堅(舊作阿保/機今改正)為王(遼史帝紀太祖姓耶律氏/諱億字按巴堅契丹塔喇)
　(伊色哩鄉耶律密律密拉人按鍚拉伊色哩/舊作霞瀬益日烈密拉舊作彌里今並改正)尤雄勇
　奚及室韋逹靼咸役屬之按巴堅恃其强不肯受代
　七部刦之按巴堅不得已傳旗鼓請師種落居古漢
　城(五代史漢城在炭山東南濼河上後魏滑鹽縣也/  炭山在今宣化府獨石口外濼河注見前滑䀋)
　(本漢縣/在熱河)　(故城今/西北)别為一部漢城地宜五榖有鹽
　池之利後稍以兵擊滅七部北侵室韋女真(即唐黒/水靺鞨)
　(五季時屬遼號女真有生熟黄/生熟黄頭三避遼諱改曰女直)西取突厥故地東北
　諸夷皆畏服之是歳帥衆三十萬侵雲州晉王與之
　連和約為兄弟延之帳中縱酒握手盡歡約共擊梁
　或勸晉王擒之晉王不許留之旬日厚贈遺之按巴
　堅既歸而背盟更附于梁晉王由是恨之(按巴堅/事始此)時
　鎮海節度判官羅隠(字昭諫杭/州新城人)説鏐舉兵討梁曰縱
　無成功猶可退保杭越自為東都奈何交臂事賊為
　終古之羞乎鏐始以隠為不遇於唐(隱屢舉進/士不第)必有
　怨心及聞其言雖不能用心甚義之
梁以髙紀昌為荆南節度使
　依政(西魏縣故城在/今四川卭州)進士梁震唐末登第歸蜀過江
　陵髙季昌愛其才識留之欲奏為判官震耻之欲去
　恐及禍乃曰震素不慕榮宦明公不以為愚必欲使
　参謀議但以白衣侍樽爼可也季昌許之以為謀主
　呼曰先軰
梁主封其兄全昱為廣王
　全昱不樂在京師常居碭山故里二子皆封王
梁令蘇循等致仕
　循及其子楷自謂有功於梁朝夕望為相梁主薄其
　為人敬翔李振亦鄙之言於梁主曰蘇循唐之鴟梟
　賣國求利不可立於維新之朝詔循等十五人並勒
　致仕楷斥歸田里循父子乃之河中依朱友謙
六月淮南遣兵擊楚楚大破之遂取岳州
　楊偓遣其將劉存許元應將水軍擊楚楚王殷懼軍
　使楊定眞駕曰我軍勝矣殷問其故定眞曰夫戰懼
　則勝驕則敗今淮南兵驕而王有懼色吾是以知其
　必勝也殷命指揮使秦彦暉黄璠帥戰艦擊之存等
　遇雨引兵還彦暉追之存數戰不利遺殷書許降彦
　暉使謂殷曰此必詐也勿受鼓譟而進存等走黄璠
　引兵合擊大破之執存㧞岳州(元應渥之腹心也張/顥徐温因其敗收斬)
　(之/)
梁侵晉圍潞州晉遣周徳威等救之
　梁遣康懷貞攻潞州晉李嗣昭閉城拒守懐貞晝夜
　攻之半月不克乃築壘穿蚰蜒塹(蚰蜒音尤延濕蟲/也遇蜈蚣蝎以蜒)
　(規之則不敢/動故以名塹)而守之内外斷絶晋王以周徳威為行
　營都指揮使救之
秋七月梁以劉守光為盧龍節度使
八月晉敗梁兵於潞州梁築夾寨守之
　晉周徳威壁於髙河(即絳河在今潞安府屯/留縣西南下流入漳)康懐貞
　遣親騎擊之不克梁主遣李思安代之將兵西上至
　潞州城下更築重城内以防奔突外以拒援兵謂之
　夾寨調山東民饋軍粮徳威曰以輕騎抄之思安乃
　自東南山口築甬道屬於夾寨徳威與諸將互徃攻
　之一晝夜數十發梁兵疲於奔命閉壁不出
九月蜀王建稱帝
　蜀王建議稱帝將佐皆以為然馮涓獨獻議請以蜀
　王稱制曰朝興則未爽稱臣賊在則不同為惡不從
　涓杜門不出建用副使掌書記韋莊(字端己見/素之後)之謀
　即帝位(國號大蜀/建元武成)以王宗佶韋莊為宰相唐道襲(開/州)
　(人/)為内樞密使是時唐衣冠之族多避亂在蜀蜀主
　禮而用之使修舉故事故其典章文物有唐之遺風
冬十一月義昌(滄景軍號唐/太和中置)節度使劉守文舉兵討其
弟守光
　守文聞其弟守光幽其父集將吏大哭曰不意吾家
　生此梟獍(梟不孝鳥食母獍即/磽鏡惡獸也父食)吾生不如死誓與諸
　君討之乃發兵擊守光互有勝負守文恐梁乗虚襲
　其後遣使請降
五季(梁開平元年分注唐昭宣徳四年下二年以後至/周顯徳六年俱分注毎年甲子下以五代係十國)
　(之前標曰五季宋太祖建隆元年至開寳/七年天下未一亦分用注係五季之後)
(戊晉岐淮南稱唐天祐五年梁開平二年蜀王建武成/辰辰年是嵗西川稱賀凡五國五鎮自復依隋唐例五)
(代紀年十國非建國/嗣位改元不具書)春正月晉王克用卒子存勗立
　晉王病篤周徳威等退屯亂柳(寨名胡三省/注在屯留縣)晉王命
　其弟克寧監軍張承業大將李存璋吳珙掌書記盧
　質立其子晉州刺史存勗為嗣曰此子志氣逺大必
　能成吾事爾曹善教導之謂存勗曰嗣昭厄于重圍
　吾不及見矣俟葬畢汝與徳威輩速竭力救之又謂
　克寧等曰以亞子(存勗/小名)累汝言終而卒克寧久總兵
　柄有次立之勢軍中多竊議者存勗懼以位讓之克
　寧曰汝冡嗣也且有先王之命誰敢違之將吏欲謁
　見存勗存勗方哭哀久未出張承業入曰大孝在不
　墮基業多哭何為因扶存勗出襲位為河東節度使
　晉王克寧首帥諸將拜賀既而克寧謀作亂晉王流
　涕而殺之(初晉王克用多養軍中壯士以為子寵遇/如真子及存勗立諸假子皆年長握兵心)
　(怏怏不樂假子存顥陰説克寧圖存勗克寧不許已/惑其妻孟氏言遂心動于是存顥等謀奉克寧為節)
　(度使舉河東附梁執晉王及太夫人曹氏送大梁帳/下親信史敬鎔知之以告太夫人大駭召張承業言)
　(之承業乃召李存璋等陰為之備置酒府舎伏甲執/克寧存顥于座晉王流涕數之曰兒嚮以軍府讓叔)
　(父叔父不取今事已定奈何復為此/謀忍以吾母子遺仇讎乎遂殺之)
二月蜀以張格(張濬子奔蜀/者事見前)同平章事
　格為相多迎合主意有勝己者必以計排去之
梁主晃弑濟陰王
　追諡曰唐哀皇帝(葬濟陰縣之定陶鄉後唐/明宗追諡昭宣光烈皇帝)
夏五月晉王攻梁夾寨破之潞州圍解
　梁軍久圍潞州晉李嗣昭固守逾年梁主屢遣使諭
　降嗣昭焚詔書斬使者(時梁軍亡將校四十餘人士斬/卒以萬計梁主削李思安爵)
　(監押楊敏貞欲召還/兵又恐晉人躡其後)梁主乃自至澤州遣使就與諸將
　議欲還兵諸將以為李克用死晉兵且退上黨孤城
　無援請更留旬月以俟之梁主從之㑹晉召周徳威
　還晉陽(初徳威握重兵在外國人疑之晉王乃召徳/威還四月徳威至晉陽留兵城外徒步而入)
　(伏哭極哀退謁嗣王/甚恭衆心由是釋然)梁夾寨奏晉兵已去梁主以為
　援兵不能復來遂還大梁夾寨亦不復設備晉王與
　諸將謀曰上黨河東之藩蔽無上黨是無河東也且
　朱温所憚者獨先王爾聞吾新立以為童子未嫻軍
　旅必有驕怠之心若簡精兵倍道趣之出其不意破
　之必矣取威定霸在此一舉不可失也張承業亦勸
　之行乃大閲士卒以丁㑹為都招討使帥周徳威等
　發晉陽五月朔晉王伏兵三垂岡下(岡在潞安府/潞城縣西)詰
　旦大霧進兵直抵夾寨梁軍無斥候將士尚未起晉
　王命周徳威李嗣源分兵為二道填坑燒寨鼓譟而
　入梁兵大潰南走招討使符道昭馬􁐕被殺失亡將
　士萬計委棄資械山積徳威至城下呼嗣昭曰先王
　已薨今王自來破賊賊已去矣可開門嗣昭不信曰
　此必為賊所得來誑我耳王自往呼之嗣昭見王白
　服大慟幾絶城中皆哭遂開門(初徳威與嗣昭有隙/晉王克用臨終謂存)
　(勗曰進通忠孝吾愛之深今不出重圍豈徳威不亡/舊怨耶汝為吾以此意諭之若潞圍不解吾死不瞑)
　(目進通嗣昭小名也存勗以告徳威徳/威感泣由是戰甚力既相好歡交如初)梁主聞夾寨
　不守大驚既而歎曰生子當如李亞子克用為不亡
　矣至如吾兒豚犬爾(周徳威乗勝進趣澤州梁統軍/牛存節將兵應接潰兵至天井)
　(關謂其衆曰澤州要害地不可失也雖無詔㫖當救/之遂引衆而前至澤州城中人已欲應晉存節至乃)
　(定晉兵尋至攻之存節晝夜拒戰凡旬有三日劉知/俊引兵救之徳威乃退  牛存節字贊正青州博昌)
　(人/)
晉王歸晉陽
　晉王歸休兵行賞命州縣舉賢才黜貪殘寛租賦撫
　孤窮伸寃濫禁姦盜境内大治訓練士卒令騎兵不
　見敵無得乗馬部分已定無得相逾越(謂左不得越/右後不得逾)
　(前/)及留絶以避險(軍行須聯屬不得留止/而中絶避險而不整)分道並進
　期㑹無得差晷刻犯者必斬初唐昭宗許晉王克用
　承制封拜時方鎮多行墨制王恥與之同毎除吏必
　表聞至是存勗始承制除吏兄事張承業升堂拜母
　賜遺甚厚(潞州圍守歴年士民死者大半嗣昭勸/課農桑寛租緩刑數年之間軍城完復)
淮南張顥徐温弑其節度使楊渥温復攻顥殺之
　張顥徐温専制軍政𢎞農王渥心不能平欲去之而
　未能二人不自安共謀弑王分其地以臣于梁于是
　顥遣其黨紀祥弑渥集將吏于府庭列白刃厲聲問
　曰嗣王暴薨軍府誰當主之三問莫應氣色益怒幕
　僚嚴可求前密啓曰軍府至大四境多虞非公主之
　不可然今日則恐太速顥曰何也可求曰劉威陶雅
　皆先王等夷必不肯為公下不若立幼主輔之諸將
　孰敢不從顥黙然可求因屏左右急書一紙置袖中
　麾同列詣使宅賀(節度所居曰使宅/賀者賀新君也)衆莫測其所為
　既至可求跪讀之乃太夫人史氏教也大要言先王創
　業艱難嗣王不幸早世隆演(字鴻源行/密第三子)次當立諸將
　宜無負楊氏善輔之辭㫖明切顥氣色皆沮以其義
　正不敢奪遂奉渥弟隆演稱留後顥以徐温鎮潤
　州可求説温曰公捨牙兵而出顥必以弑君之罪歸
　公温驚曰奈何可求曰顥明愎而暗于事請為公圖
　之乃往説顥請留温顥曰業已行矣奈何可求曰止
　之易爾明日可求邀顥詣温可求瞋目責温曰古人
　不忘一飯之恩況公楊氏宿將今幼嗣初立多事之
　時乃求自安於外可乎温謝曰茍諸公見容温何敢
　自専由是不行(顥知可求陰附温夜遣盜刺之可求/知不免請為書辭府主盜執刀臨之)
　(可求操筆無懼色盜見其辭㫖忠壯/曰公長者吾不忍殺掠其財以復命)温與可求謀密
　結將軍鍾泰章(合肥/人)等壯士三十人斬顥與牙堂暴
　其弑君之罪初顥與温謀弑威王(渥諡歐/史作景)温曰參用
　左右牙兵心必不一不若獨用吾兵顥不可温曰然
　則獨用公兵顥從之至是窮治逆黨皆左牙兵也由
　是人以温實不知謀隆演以温為左右牙都指揮
　使軍府事咸取決焉以可求為揚州司馬(温性沈毅/自奉簡儉)
　(雖不知書使人讀獄訟之辭而決之皆中情理立法/度禁强暴政舉大綱軍民安之温以軍旅委可求以)
　(財賦委支計官駱知祥皆稱其職/淮南謂之嚴駱  駱知祥合肥人)
蜀岐晉會兵攻梁雍州梁遣忠武(此梁所置同州軍號/非陳許之忠武軍也)
節度使劉知俊拒卻之
秋七月楚收茶税
　湖南判官高郁請聽民自採茶賣于北客收其征以
　贍軍楚王殷從之請于梁置回圖務(胡三省注猶今/之回易場也)
　運茶于河南北賣之以易繒纊戰馬而歸由是富贍
　(先是楚遣兵擊雷彦恭彦恭奔淮南既而向/瓌亦以澧州降于是澧朗二州皆入于楚)
淮南將吏推楊隆演為節度使
　淮南將吏請於李儼承制授隆演淮南節度使𢎞農
　王
冬十月華原(隋縣今陜/西懼州是)賊帥温韜(華原/人)發唐諸陵
　韜據華原(韜先事李茂貞冒姓李名彦韜後降梁尋/復叛歸茂貞茂貞置義勝軍以為節度使)
　暴掠雍州諸縣唐帝諸陵𤼵之殆徧(韜發諸陵取所/藏金寶唯昭陵)
　(最固韜從埏道下見宫室閔麗不異人間中為正寢/東西廂列石牀牀上石函中為鐵匣悉藏前代圖書)
　(鍾王筆迹紙墨如新/韜悉取之遂傳人間)
(巳晉岐淮南稱唐天祐六年梁/已開平三年是嵗凡五國五鎮)春正月梁遷都洛陽
　以大梁為東都命養子博王友文為留守
二月丁酉朔日食
梁攻岐取丹延鄜坊四州(丹州西魏置元省故城在今/延安府宜川縣餘注俱見前)
　初邠寧楊崇本(崇本叛梁復曰李繼徽此/從五代史傳書本姓名)攻夏州梁
　遣劉知俊擊敗之西軍由是不振及是保塞軍(唐中/和二)
　(年以延/州置)亂指揮使高萬興(河西/人)及其弟萬全以兵降
　於知俊知俊遂攻丹延(保塞/軍)鄜坊(保大/軍)皆取之
淮南徐温自領昇州(注見/前)刺史
　徐温以金陵形勝戰艦所聚乃自以淮南行軍副使
　領昇州刺史留廣陵以其假子元從指揮使知誥為
　昇州防遏兼樓船副使往治之
夏四月梁以王審知為閩王
　審知儉約常躡麻屨府舎卑陋未嘗營葺寛刑薄賦
　公私富實境内以安
淮南攻吳越圍蘇州吳越擊敗之
　淮南遣指揮使周本(舒州宿/松人)擊吳越圍蘇州久之不
　克(淮南兵圍蘇州吳越指揮使錢鏢等救之蘇州有/水通城中淮南軍張網綴鈴縣水中魚鼈過皆知)
　(之吳越虞候司馬福欲潛行入城故以竿觸網敵聞/鈴聲舉網福因得過入城由是城中號令與援兵相)
　(應敵以/為神)先是吳王鏐嘗游府園見園卒陸仁章(睦州/人)
　樹藝有智而志之至是仁章通信入城果得報而返
　吳越兵内外合擊淮南兵大破之擒其將二十餘人
　周本夜遁
五月劉守光執其兄守文進攻滄州
　劉守文以重賂招契丹吐谷渾之衆合四萬屯薊州
　守光逆戰為所敗守文單馬立于陳前泣謂其衆曰
　勿殺吾弟守光將元行欽(幽州/人)識之直前擒之滄
　徳兵皆潰守光囚守文於别室乗勝進攻滄州滄州
　判官吕兖(幽州安/次人)孫鶴推守文子延祚為帥乗城拒
　守
六月梁劉知俊叛奔岐
　知俊功名浸盛以梁主猜忌日甚内不自安㑹佑國
　節度使王重師被誅(重師鎮長安數年梁主怒其貢/奉不時以統軍劉捍為留後捍)
　(譖重師與邠岐通遂殺之/夷其族  劉捍開封人)益懼梁主急徵知俊欲以
　為河東行營都統知俊弟知沅密使人語知俊云入
　必死知俊遂以同州附于岐遣兵襲華州守潼關遣
　人以重利啗長安諸將執劉捍送于岐殺之梁主遣
　近臣諭知俊曰朕待卿甚厚何忽相負對曰臣不背
　徳但畏族爾詔削知俊官爵遣楊師厚劉鄩等討之
　至關東獲知俊伏路兵使為前導關吏納之鄩兵直
　進遂克潼關知俊舉族奔岐岐王厚禮知俊以為中
　書令
秋七月梁以劉守光為燕王
　守光既執守文遣使如梁上表告捷故有是命(守光/表言)
　(俟滄徳事畢為陛下掃平并宼/亦致書晉王云欲與同破偽梁)
淮南盡取江西地
　撫州刺史危全諷帥撫信袁吉之兵攻洪州淮南守
　兵纔千人節度使劉威密遣使告急于廣陵日召僚
　佐宴飲全諷聞之屯象牙潭(在南昌府新建縣西/南即章江西曲處也)不敢
　進楚王殷遣指揮使苑玫(苑姓玫/蔡州人)圍高安(注見/前)以助
　全諷徐温問將于嚴可求可求薦周本乃以本將兵
　七千救高安本曰楚人為全諷聲援耳非欲取高安
　也吾敗全諷援兵必還乃疾趣象牙潭全諷營柵臨
　溪亘數十里本隔溪佈陣先使羸兵嘗敵全諷兵涉
　溪追之本乗其半濟縱兵擊之全諷兵大潰本分兵
　斷其歸路擒全諷乗勝克袁州歙州刺史陶雅遣兵
　襲饒信饒州刺史唐寶棄城走米志誠敗苑玫於上
　高(唐鎮南唐置縣今/屬江西瑞州府)吉州刺史彭玕(本赤石洞蠻酋/鍾傳用為刺史)
　帥衆奔楚信州刺史危仔倡奔吳越(吳越以為淮南/節度副使更其)
　(姓曰/元氏)䖍州刺史盧光稠(南康人唐末與譚全播據/䖍州  譚全播亦南康人)以
　州附于淮南于是江西之地盡入于楊氏(光稠亦遣/使附于梁)
冬十一月岐遣劉知俊攻梁靈州梁遣兵救之大敗而還
　岐王欲取靈州以處劉知俊使自將兵攻之朔方節
　度使韓遜(本靈州牙校唐末據有/本鎮因即以為節度使)遣使告急于梁梁
　主遣康懷貞寇彦卿將兵攻邠寧以救之懷貞等所
　向皆捷知俊解圍引去梁主急召懷貞等還知俊據
　險邀之左龍驤軍使王彦章(字子明鄆/州壽張人)力戰懷貞等
　乃得過至昇平(唐縣宋省故城在/今鄜州宜君縣)知俊伏兵山口懷
　貞大敗僅以身免岐王以知俊為彰義節度使鎮涇
　州(彦章驍勇絶倫每戰用二鐵鎗皆重百觔一/置鞍中一在手所向無前時人謂之王鐵鎗)
蜀蜀州刺史王宗弁(本鹿弁蜀主養/以為子賜姓名)罷
　宗弁稱疾罷歸杜門不出蜀主疑其怨望加檢校太
　保不受謂人曰廉者足而不憂貪者憂而不足吾小
　人致仕至此足矣豈可求進不已乎蜀主嘉其志而
　許之
(庚晉岐吳稱唐天祐七年梁開平四/午年是嵗淮南稱吳凡五國五鎮)春正月劉守光克
滄州殺其兄守文
　滄州城中食盡吕兖選男女羸弱者烹之以給軍食
　正月劉延祚力盡出降守光使大將張萬進周知裕
　輔其子繼威鎮滄州(後繼威以淫虐/為張萬進所殺)以延祚歸使人
　潛殺守文歸罪于殺者而誅之族吕兖而釋孫鶴(兖/子)
　(琦年十五臨刑門下客趙玉紿監刑者曰此吾弟也/勿妄殺遂挈以逃琦足痛不能行玉負之變姓名乞)
　(食于路僅而得免琦感家門殄滅力學自立晉王/聞其名署代州判官  吕琦字輝山趙玉安次人)
二月岐王承制加楊隆演嗣吳王(于是淮/南稱吳)
夏四月梁夏州亂殺節度使李彝昌(唐末党項拓跋思/敬以破黄巢功賜)
(姓李氏彝昌思/敬弟思諫之子)以其族父仁福代之
　先是彝昌父思諫卒彝昌代為節度使及是都指揮
　使高宗益作亂殺彞昌軍中將吏共誅宗益迎仁福
　(時方戍/兵于外)立之梁以為節度使(胡三省曰李仁福子孫/强盛遂為宋朝西邊之)
　(患所謂/西夏也)
梁宋州獻瑞麥
　梁宋州節度使衡王友諒獻瑞麥一莖三穗梁主曰
　豐年為上瑞今宋州大水安用此為詔除本縣令名
　遣使詰責友諒以惠王友能(全昱/子)代之
梁貶寇彦卿為遊擊將軍
　梁左金吾大將軍寇彦卿入朝至天津橋(在河南府/洛陽縣西)
　(南/)有民不避道投諸欄外而死彦卿自首梁主以彦
　卿有功命以私財遺死者家以贖罪御史司憲崔沂
　(沆之/弟)劾奏請論如法梁主命彦卿分析(使之/自辨)彦卿對
　令從者舉置欄外不意誤死梁主欲以過失論沂奏
　在法以勢力使令為首下手為從不得歸罪從者不
　鬬而故毆傷人加傷罪一等不得為過失乃責授彦卿
　遊擊將軍彦卿揚言有得崔沂首者賞萬緡梁主使
　人謂彦卿曰崔沂有毫髪傷我當族汝時功臣驕横
　由是稍肅
五月梁天雄節度使羅紹威卒以其子周翰代之
梁以楚王殷為天策上將軍
　楚王殷求為天策上將始開府以弟賨存為相
秋八月吳越築捍海石塘(今在杭州府錢/塘仁和二縣境)廣杭州城(臨/安)
(志江挾海潮為杭人患梁開平中錢武肅王始建候潮/通江門潮水衝激板築不就因命强弩數百以射潮頭)
(既而潮水漸向西陵乃積石/植木為塘扞之城基始定)
　由是錢塘富庶盛於東南
冬十一月蜀主立其假子宗裕等為王
　初唐末宦官典兵者多養軍中壯士為子以自强由
　是諸將亦效之而蜀主多至百二十人雖冒姓連名
　而不禁婚姻
梁遣兵襲鎮州取深冀鎮定推晉王為盟主晉遣兵救之
　梁主疑趙王鎔貳于晉且欲因鄴王紹威卒除移鎮
　定㑹燕王守光𤼵兵侵定州遣供奉官杜廷隠丁延
　徽監魏博兵三千分屯深冀聲言助趙守禦趙將石
　公立戌深州白鎔拒之鎔不從公立出門指城而泣
　曰朱氏滅唐社稷三尺童子知其為人而我王猶恃
　姻好以長者期之此所謂開門揖盜者也惜乎此城
　之人今為虜矣深冀民見魏博兵入奔走驚駭未幾
　廷隠等閉門盡殺趙戍卒乗城拒守鎔始命公立攻
　之不克乃遣使求援于燕晉與義武節度使王處直共
　推晉王為盟主合兵攻梁晉王㑹將佐謀之(皆曰鎔/久臣朱)
　(温輸賂結昏其交深矣此必詐也王曰彼亦擇其害/而為之爾王氏在唐猶或臣或叛況肯終為朱氏之)
　(臣乎今救死不贍何顧昏姻我/若疑而不救正墮朱氏計中)乃遣周徳威將兵出
　井陘屯趙州鎔使者至幽州(守光方獵孫鶴馳詣野/謂曰趙人乞師此天欲)
　(成王之功業也守光曰何故對曰比常患其與朱温/膠固温之志非盡吞河朔不已今彼自為讎敵王若)
　(與之併力破梁則鎮定皆歛袵而朝燕矣不早出師/但恐晉人先我矣守光曰王鎔數負約今使之與梁)
　(自相弊吾可以坐/承其利又何救焉)守光不為出兵自是鎮定復稱唐
　天祐年號梁主命王景仁等將兵擊之
十二月梁進軍逼鎮州晉王救之次于高邑
　梁王景仁等進軍柏鄉趙王鎔復告急于晉晉王自
　將東下王處直遣將將兵五千以從至趙州與周徳
　威合進距柏鄉五里營于野河(即槐河在柏鄉縣西/南源出正定府贊皇)
　(縣下流入/胡盧河)之北(晉遣胡騎迫梁營馳射且詬之梁將/韓勍等將步騎追之鎧胄鮮華光彩)
　(炫耀晉人望之奪氣徳威徇于軍曰彼皆汴州屠酤/傭販之徒爾衣鎧雖鮮十不能當汝一擒獲一夫足)
　(以自富乃奇貨不可失也帥精騎千餘擊/其兩端獲百餘人且戰且却距野河而止)晉王欲速
　戰徳威曰鎮定之兵長于守城短於野戰且吾所恃
　者騎兵利於平原曠野可以馳突今壓賊壘門騎無
　所展其足且衆寡不敵使彼知吾虚實則事危矣王
　不悦退臥帳中諸將莫敢言徳威往見張承業曰大
　王驟勝而輕敵不量力而務速戰今去賊咫尺所限
　者一水爾彼若造橋以薄我我衆立盡矣不若退軍
　高邑誘賊離營彼出則歸彼歸則出别以輕騎掠其
　饋餉不過逾月破之必矣承業入褰帳撫王曰此豈
　王安寢時邪徳威老將知兵其言不可忽也王蹶然而
　興曰予方思之梁兵有降者詰之曰景仁方造浮橋
　王謂徳威曰果如公言是日拔營退保高邑
(辛晉岐吳稱唐天祐八年梁乾化元/未年蜀永平元年是嵗凡五國五鎮)春正月丙戌朔日
食
晉王伐梁軍於柏鄉大破之
　周徳威與别將史建塘(雁門/人)李嗣源將精騎三千壓
　梁壘門而詬之王景仁韓勍怒悉衆而出徳威等轉
　戰而北至高邑南李存璋以步兵陳于野河之上梁
　兵競前奪橋晉指揮使李建及(許州人本姓王/李罕之假子)力戰
　卻之戰自己至午勝負未決王謂徳威曰兩軍已合
　勢不可離我之興亡在此一舉我為公先登公可繼
　之徳威諫曰觀梁兵之勢可以勞逸制之未易以力
　勝也彼去營三十餘里雖挾糗糧亦不暇食日昳之
　後饑渴内迫矢刃外交士卒勞倦必有退志當是時
　我以精騎乗之必大捷今未可也王乃止至晡梁軍
　未食果引卻徳威疾呼曰梁兵走矣晉兵大譟爭進
　梁兵驚怖大潰李存璋引步兵乗之呼曰梁人亦吾
　人也父兄子弟餉軍者勿殺于是戰士悉解甲投兵
　而棄之囂聲動天地趙人以深冀之憾不顧剽掠但
　奮白刃追之梁之精兵殆盡棄糧食資械不可勝計
　凡斬首二萬級河朔大震晉王收兵屯趙州杜廷隠
　等棄深冀而去
晉師圍邢魏梁兵救之晉師還
　晉王遣周徳威史建塘趣澶魏(考澶州唐初置今開/州是也貞觀中廢至)
　(晉天福中復置此云澶/魏蓋史臣追敘之文)張承業李存璋攻邢州自以
　大軍繼之移檄河北州縣諭以利害劉守光聞梁兵
　敗使人謂趙王鎔及王處直曰聞二鎮與晉王破梁
　兵舉軍南下僕亦有精騎三萬欲自將之為諸公啓
　行然四鎮連兵必有盟主僕若至彼何以處之鎔告
　于晉王晉王笑曰趙人告急守光不能出一卒以攻
　之及吾成功乃復欲以兵威離間二鎮愚莫甚焉諸
　將曰雲代與燕接境彼若擾我城戍動摇人情亦腹
　心之患也不若先取守光然後可以專意南討王曰
　善會梁楊師厚引兵救邢魏晉王解圍去師厚留屯
　魏州周徳威等亦解邢州圍晉王命徳威以兵戍趙
　州(趙王鎔謁晉王大犒將士遣其養子徳明將三十/七都從晉王征討既而楊師厚將兵屯邢州鎔甚)
　(懼㑹晉王于承天軍晉王以鎔父友事之甚恭謂曰/朱温之惡極矣天將誅雖有師厚軰不能救也脱)
　(侵軼僕白率衆當之叔父勿以為憂鎔奉巵為壽謂/晉王四十六舅晉王許以女妻其幼子昭誨由是晉)
　(趙之交遂固禮王徳明/本姓張名文  燕人也)
三月梁清海節度使劉隠卒弟巖知留後(尋以為/節度使)
　巖多延中國士人置幕府出為刺史刺史無武人
夏四月晉王推劉守光為尚父梁亦以為采訪使
　守光淫虐滋甚(毎刑人必置諸鐵籠以火/逼之又以鐵刷刷人面)嘗衣赭袍
　顧謂將吏曰今天下大亂英雄角逐吾兵强地險亦
　欲自帝何如孫鶴曰今内難新平公私困竭太原窺
　吾西契丹伺吾北遽欲自帝未見其可守光不悦又
　使人諷鎮定求尊已為尚父趙王鎔以告晉王晉王
　怒欲伐之諸將皆曰是為惡極矣行當族滅不若陽
　為推尊以稔之乃與鎔及義武王處直昭義李嗣昭
　振武周徳威天徳宋瑶六節度使(并河東/為六)共奉冊推
　守光為尚書令尚父守光不寤益驕表梁主曰晉王
　等推臣臣荷陛下厚恩未之敢受不若陛下授臣河
　北都統則并鎮不足平矣梁主亦知其狂愚乃以守
　光為河北道采訪使遣使冊命之(守光命僚屬草受/冊儀僚屬取唐冊)
　(太尉儀獻之守光問何得無郊天改元之事對曰尚/父人臣也安得郊天改元者乎守光怒投之于地曰)
　(我地方三千里帶甲三十萬直作河北天子誰能禁/我尚父何足道哉命趣具即帝位之儀械繫梁及諸)
　(道使者于獄/既而皆釋之)
秋七月梁主避暑于河南尹張宗奭(即張全義/梁更其名)第
　梁主避暑宗奭第亂其婦女殆徧宗奭子繼祚不勝
　憤恥欲弑之宗奭止之曰吾家頃在河陽為李罕之
　所圍(事具/前)啗木屑以度朝夕賴其救我得有今日此
　恩不可忘也乃止
八月劉守光稱帝
　守光將稱帝將佐多竊議以為不可守光乃置斧鑕
　于庭曰敢諫者斬孫鶴曰滄州之破鶴分當死蒙王
　生全以至今日敢愛死而忘恩乎竊以為今日之帝
　未可也守光怒伏諸鎮上令軍士咼而噉之鶴呼曰
　百日之外必有急兵守光命以土窒其口寸斬之遂
　即位(國號/燕)改元應天受冊之日契丹陷平州燕人驚
　擾(晉王聞守光稱帝大笑曰俟彼卜年吾當問其鼎/矣張承業請遣使致賀以驕之晉王遣太原少尹)
　(李成勲往用鄰藩通使之禮燕典客欲使稱臣庭見/成勲曰吾受命唐朝為太原少尹燕王豈得而臣之)
　(守光怒囚之數日竟不能屈也卜年晉王以周成王/卜年楚子問鼎事戲笑守光  綱目誤作十年今改)
　(正/)
岐王使劉知俊攻蜀圍安逺軍(今漢中府沔縣西有西縣/故城五代時曰安逺軍)
　先是岐攻蜀興元蜀山南節度使唐道襲擊卻之(蜀/主)
　(之女普慈公主嫁岐王從子繼崇繼崇驕矜嗜酒/蜀主召公主歸寧留之岐王怒始與蜀絶遂搆兵)及
　是岐王復使劉知俊李繼崇將兵擊蜀蜀將王宗侃
　大敗奔安逺軍知俊繼崇追圍之已而蜀主自將援
　安逺大破岐兵岐兵遁去(岐王左右讒劉知俊岐王/奪其兵知俊舉族居于秦)
　(州/)
九月梁主如相州冬十一月還洛陽
　梁主聞晉趙謀南伐自將拒之至衞州方食軍前奏晉
　軍已出井陘遽命輦北趣邢洺晝夜倍道兼行至相
　州聞晉兵不出乃止刺史李思安不意梁主猝至落
　然無具坐削官爵梁主尋至洹水(九域志成安有洹/水鎮成安今縣屬)
　(廣平/府)邊吏言晉趙兵南下梁主即時進軍至魏縣或
　告云沙陀至矣士卒恟懼多逃亡嚴刑不能禁既而
　復告云無寇上下始定梁主病已經年以夾寨柏鄉
　屢失利故力疾北巡思一雪其恥意鬱鬱多躁忿功
　臣宿將往往以小過被誅衆心益懼既而晉趙兵竟
　不出梁主南還納懷州刺史段明逺(開封人後/更名凝)妹為
　美人明逺饋獻豐備梁主悦至洛陽疾復作(明年梁/主至武)
　(陟明逺供饋有加于前梁主追思李思安前事貶柳/州司戸告曰觀明逺之忠勤如此見思安之悖慢何)
　(如尋長/流賜死)
幽州參軍馮道(字可道瀛/州景城人)奔晉
　劉守光謀攻易定道以為未可繫獄得免亡奔晉張
　承業薦之晉王以為掌書記
(壬晉岐吳稱唐天祐九年梁乾/申化二年是嵗凡五國五鎮)春正月晉師及鎮定之
兵伐幽州二月梁主救之大敗走還
　晉周徳威東出飛狐(注見/前)與趙將王徳明義武將程
　巖㑹于易水攻燕祁溝關(即今岐溝店在順/天府涿州西南)下之進
　克涿州徳威遂至幽州城下守光求救于梁梁主自
　將救之(從官以梁主誅戮無常多憚行梁主怒至白/馬頓賜從官食多未至遣騎趣之散騎常侍)
　(孫隲等三人/後至撲殺之)至魏州命楊師厚李周彝圍棗强賀徳
　倫袁象先(宋州下/邑人)圍蓚縣晝夜兼行至下博遇趙將
　符習(趙州昭/慶人)引數百騎巡邏或告曰晉兵大至矣梁
　主棄行幄亟引兵趣棗强與師厚軍合師厚急攻棗
　强拔其城屠之徳倫攻蓚晉將李存審引兵扼下博
　橋(在今深州故下博/城東跨胡盧河上)使史建塘李嗣肱分道擒生獲
　梁軍之樵芻者數百人殺之留數人斷臂縱去曰為
　我語朱公晉王大軍至矣時梁主引師厚兵攻蓚未
　及置營建塘嗣肱各將三百騎效梁軍旗幟服色與
　樵芻者雜行暮至營門縱火大譟弓矢亂發營中大
　擾不知所為斷臂者復來曰晉軍大至矣梁主大駭
　燒營夜遁迷失道委曲行百五十里蓚之耕者皆荷
　鋤奮挺逐之委棄資械不可勝計既而復遣騎覘之
　曰晉軍實未來此乃史先鋒遊騎爾梁主慙憤病遂
　増劇
晉師克瓦橋關
　周徳威遣禆將攻瓦橋關其將吏及莫州刺史李嚴
　(幽州/人)皆降嚴涉獵書傳晉王使傅其子繼岌嚴固辭
　王怒將斬之教練使孟知祥(字保允/遷兄子)諫曰强敵未滅
　大王豈宜以一怒戮嚮義之士乎乃免之(胡三省曰/孟知祥始)
　(此/)
夏五月梁主至洛陽
　梁主至洛陽疾甚謂近臣曰我經營天下三十年不
　意太原餘孽更昌熾如此吾觀其志不小天復奪
　我年我諸兒非彼敵也吾無葬地矣因哽咽絶而復
　蘇
劉守光遣兵出戰晉人擊敗之擒其將
　守光遣其將單廷珪將精兵萬人出戰與周徳威遇
　于龍頭岡(亦曰臥龍岡在今順/天府宛平縣西北)曰今日必擒周楊五
　(徳威/小字)以獻既戰見徳威于陣單騎逐之槍及徳威背
　徳威側身避之奮撾反擊廷珪墜馬擒之燕兵退走
　引騎乗之斬首三千級廷珪燕驍將也燕人失之奪
　氣
吳徐温攻宣州克之殺其觀察使李遇
　吳鎮南節度使劉威歙州觀察使陶雅宣州觀察使
　李遇常州刺史李簡(上蔡/人)皆武忠王舊將有大功以
　徐温秉政内不能平李遇尤甚館驛使徐玠(字蘊圭/彭城人)
　使于吳越温使説遇入見新王曰公不爾人謂公反
　遇怒曰君言遇反殺侍中(謂楊/渥)者非反邪温怒以王
　檀(胡三省注/檀當作壇)為宣州制置使數遇不入朝之罪遣柴再
　用徐知誥副之遇不受代再用攻之逾月不克遇少
　子為淮南牙將温執至城下示之遇不忍戰乃請降
　温斬之夷其族於是諸將始畏温莫敢違其命知誥
　以功遷昇州刺史(時諸州長史多武夫専以軍旅為/務不恤民事知誥在昇州獨選用)
　(廉吏修明政教招延四方士大夫洪州進士宋齊邱/好縱横之術謁知誥知誥奇之辟為推官與判官王)
　(令謀參軍王翊専主謀議以牙吏馬仁裕周宗曹悰/為腹心  宋齊邱字子嵩萬載人馬仁裕字徳寛彭)
　(城人周宗字/君泰漣水人)
六月梁朱友珪弑其主晃而自立
　梁主長子郴王友裕早卒次假子博王友文梁主特
　愛之常留守東都次郢王友珪其母亳州營娼也為
　控鶴指揮使無寵次均王友貞為東都指揮使初張
　后嚴整多智梁主敬憚之后殂梁主恣意聲色諸子
　雖在外常徵其婦入侍友文婦王氏色美尤寵之欲
　以友文為太子友珪心不平梁主疾甚命王氏召友
　文欲付以後事友珪婦張氏知之密告友珪曰大家
　以傳國寶付王氏懷往東都吾屬死無日矣夫婦相
　泣左右或説之曰事急計生何不改圖六月朔梁主
　命敬翔出友珪為萊州刺史友珪怒易服微行入左
　龍虎軍見統軍韓勍以情告之勍亦見功臣多被誅
　懼不自保遂相與合謀以牙兵從友珪雜控鶴士中
　夜斬關入至寢殿梁主驚起曰我固疑此賊恨不早
　殺之汝悖逆如此天地豈容汝乎友珪曰老賊萬段
　友珪僕夫馮廷諤刺梁主腹刃出于背以敗氊裹之
　瘞于寢殿遣供奉官丁昭溥馳詣東都命友貞殺友
　文矯詔稱友文謀逆賴友珪忠孝將兵誅之宣令友
　珪權主軍國之務韓勍為友珪謀多出金帛賜諸軍
　及百官以取悦乃𤼵喪即位
梁匡國軍(梁陳許/軍號)亂殺節度使韓建
　時梁新有内難許州軍士更相告變建不之省亦不
　為備遂為其下所殺
秋七月梁以楊師厚為天雄節度使
　天雄節度使羅周翰幼弱楊師厚軍于魏州久欲圖
　之憚太祖嚴威不敢發至是引兵入牙城據位視事
　梁以師厚為天雄節度使徙周翰鎮宣義(自唐文徳/元年羅𢎞)
　(信據魏博傳/子至孫而亡)
梁加吳越王鏐尚父
梁遣兵擊河中節度使朱友謙降晉
　友珪既簒立諸宿將多憤怒雖曲加恩禮終不悦䕶
　國節度使冀王友謙泣曰先帝數十年開創基業前
　日變起宫掖聲問甚惡吾備位藩鎮心竊恥之友珪
　加友謙侍中且徵之友謙謂使者曰先帝晏駕不以
　禮吾且至洛陽問罪何以徵為友珪遣韓勍擊之友
　謙以河中附于晉以求救(晉王自將而西遇梁將康/懐貞大破之梁軍解圍退)
　(保陜/州)
梁以敬翔同平章事
　友珪以敬翔太祖腹心恐其不利于己欲解其内職
　恐失人望遂以為相以李振充崇政院使翔多稱疾
　不預政事
吳以徐温領鎮海節度使
　吳劉威為帥府所忌徐温將討之威幕客黄訥説威
　曰公受謗雖深反本無狀若輕舟入覲則嫌疑皆亡
　矣威從之陶雅亦懼與威偕詣廣陵温待之甚恭如
　事忠武王之禮皆遣還鎮由是人皆重温
冬十月梁楊師厚入朝
　楊師厚既得魏博又兼都招討使宿衞勁兵多在麾
　下諸鎮兵皆得調𤼵威勢甚重心輕友珪專行不顧
　友珪患之𤼵詔召之師厚將行其腹心曰往必不測
　師原曰吾知其為人矣乃帥精兵萬人渡河友珪大
　懼至都門留兵於外與十餘人入見友桂喜遜詞恱
　之厚賜遣還
　
　
　
　
　
　
　
　
　
　
　
　
御批厯代通鑑輯覽卷六十五
