一百十六
　　宋　　宣　　城　　太　　守范　煜撰
　　唐　　章　　懷　　太　　子　　賢注
　南蠻西南夷傳第七十六
　　南蠻
昔高辛氏有犬戎之寇(高辛/帝嚳)帝患其侵暴而征伐不剋
乃訪募天下有能得犬戎之將吳將軍頭者購黄金千
鎰邑萬家又妻以少女時帝有畜狗其毛五采名曰槃
瓠(魏畧曰高辛氏有老婦居王室得耳疾挑之乃得物/大如繭婦人盛瓠中覆之以槃俄頃化為犬其文五)
(色因名/槃瓠)下令之後槃瓠遂銜人頭造闕下羣臣怪而診
之乃吳將軍首也(診候/視也)帝大喜而計槃瓠不可妻之以
女又無封爵之道議欲有報而未知所宜女聞之以為
帝皇下令不可違信因請行帝不得已乃以女配槃瓠
槃瓠得女負而走入南山止石室中所處險絶人跡不
至(今辰州盧溪縣西有武山黄閔武陵記曰山高可萬/仞山半有槃瓠石室可容數萬人中有石牀槃瓠行)
(跡今案山窟前有石羊石獸古跡奇異尤多望石窟大/如三間屋遙見一石仍似狗形蠻俗相傳云是槃瓠象)
(也/)於是女解去衣裳為僕鑒之結著獨力之衣(僕鑒獨/力皆未)
(詳流俗本或有改鑒字為/䜿者妄穿鑿也結音髻)帝悲思之遣使尋求輒遇風
雨震晦使者不得進經三年生子一十二人六男六女
槃瓠死後因自相夫妻織績木皮染以草實好五色衣
服製裁皆有尾形(干寳晉紀曰武陵長沙廬江郡夷/槃瓠之後也雜處五溪之内憑山)
(阻險每每常為害糅雜魚肉叩槽而號/以祭槃瓠俗稱赤髀横裙即其子孫)其母後歸以狀
白帝於是使迎致諸子衣裳斑蘭語言侏離(侏離蠻夷/語聲也)
好入山壑不樂平曠帝順其意賜以名山廣澤其後滋
蔓號曰蠻夷外癡内黠安土重舊以先父有功母帝之
女田作賈販無關梁符傳租稅之賦(優寵之故蠲其賦/役也荆州記曰沅)
(陵縣居酉口有上就武陽二鄉唯此是/槃瓠子孫狗種也二鄉在武溪之北)有邑君長皆賜
印綬冠用獺皮名渠帥曰精夫相呼為姎徒(說文曰姎/女人自稱)
(姎我也音胡朗反此/已上並見風俗通也)今長沙武陵蠻是也其在唐虞與
之要質故曰要服夏商之時漸為邊患逮于周世黨衆
彌盛宣王中興乃命方叔南伐蠻方詩人所謂蠻荆來
威者也又曰蠢爾蠻荆大邦為讎(毛詩小雅序曰采芑/宣王南征也薄言采)
(芑于彼新田顯允方叔振旅闐闐蠢爾蠻/荆大邦為讎注云方叔卿士命而為將也)明其黨衆繁
多是以抗敵諸夏也平王東遷蠻遂侵暴上國晉文侯
輔政乃率蔡共侯擊破之(晉文侯/仇也)至楚武王時蠻與羅
子共敗楚師殺其將屈瑕(左傳楚屈瑕伐羅及鄢亂次/以濟其水遂無次且不設備)
(羅與盧戎兩軍之大敗之莫敖/縊于荒谷羣帥囚于冶父也)莊王初立(莊王名旅/桓王之子)民
飢兵弱復為所寇楚師既振然後乃服自是遂屬於楚
鄢陵之役蠻與恭王合兵擊晉(左傳晉楚戰于鄢陵晉/卻至曰楚二卿相惡王)
(卒以舊鄭陳而不/整蠻軍而不陳也)及吳起相悼王南幷蠻越遂有洞庭
蒼梧秦昭王使白起伐楚畧取蠻夷始置黔中郡漢興
改為武陵(黔中故城在今/辰州沅陵縣西)歲令大人輸布一匹小口二
丈是謂賨布(說文曰南蠻賦/也賨牂冬反)雖時為寇盜而不足為郡
國患光武中興武陵蠻夷特盛建武二十三年精夫相
單程等據其險隘大寇郡縣遣武威將軍劉尚發南郡
長沙武陵兵萬餘人乘舩泝沅水入武谿擊之(沅水出/牂柯故)
(且蘭東北經辰州潭州/岳州經洞庭湖入江也)尚輕敵入險山深水疾舟舩不
得上蠻氏知尚糧少入遠又不曉道徑遂屯聚守險尚
食盡引還蠻緣路徼戰尚軍大敗悉為所没二十四年
相單程等下攻臨沅遣謁者李嵩中山太守馬成擊之
不能剋明年春遣伏波將軍馬援中郎將劉匡馬武孫
永等將兵至臨沅擊破之單程等飢困乞降會援病卒
謁者宗均聽悉受降為置吏司羣蠻遂平肅宗建初元
年武陵澧中蠻陳從等反叛入零陽蠻界(零陽縣屬/武陵郡)其
冬零陽蠻五里精夫為郡擊破從從等皆降三年冬漊
中蠻覃兒健等復反(漊水名源出今/澧州崇義縣)攻燒零陽作唐孱
陵界中(作唐縣屬武陵郡孱陵縣故城在/今荆州公安縣西南孱音仕顔反)明年春發荆
州七郡及汝南潁川弛刑徒吏士五千餘人拒守零陽
募充中五里蠻精夫不叛者四千人擊澧中賊(充縣屬/武陵郡)
(充音/衝)五年春覃兒健等請降不許郡因進兵與戰於宏
下大破之斬兒健首餘皆棄營走還漊中復遣乞降乃
受之於是罷武陵屯兵賞賜各有差和帝永元四年冬
漊中澧中蠻潭戎等反燔燒郵亭殺畧吏民郡兵擊破
降之安帝元初二年澧中蠻以郡縣徭稅失平懷怨恨
遂結充中諸種二千餘人攻城殺長吏州郡募五里蠻
六亭兵追擊破之皆散降賜五里六亭渠帥金帛各有
差明年秋漊中澧中蠻四千人並為盜賊又零陵蠻羊
孫陳湯等千餘人(零陽縣屬/武陵郡也)著赤幘稱將軍燒官寺抄
掠百姓州郡募善蠻討平之順帝永和元年武陵太守
上書以蠻夷率服可比漢人増其租賦議者皆以為可
尚書令虞詡獨奏曰自古聖王不臣異俗非德不能及
威不能加知其獸心貪婪難率以禮是故羇縻而綏撫
之附則受而不逆叛則棄而不追先帝舊典貢税多少
所由來久矣今猥增之必有怨叛計其所得不償所費
必有後悔帝不從其冬澧中漊中蠻果爭貢布非舊約
遂殺鄉吏舉種反叛明年春蠻一萬人圍充城八千人
寇夷道遣武陵太守李進討破之斬首數百級餘皆降
服進乃簡選良吏得其情和在郡九年梁太后臨朝下
詔增進秩二千石賜錢二十萬桓帝元嘉元年秋武陵
蠻詹山等四千餘人反叛拘執縣令屯結深山至永興
元年太守應奉以恩信招誘皆悉降散永壽三年十一
月長沙蠻反叛屯益陽至延熹三年秋遂抄掠郡界衆
至萬餘人殺傷長吏又零陵蠻入長沙冬武陵蠻六千
餘人寇江陵荆州刺史劉度謁者馬睦南郡太守李肅
皆奔走肅主簿胡爽扣馬首諫曰蠻夷見郡無儆備故
敢乘間而進明府為國大臣連城千里舉旄鳴鼓應聲
十萬奈何委符守之重而為逋逃之人乎肅拔刃向爽
曰掾促去太守今急何暇此計爽抱馬固諫肅遂殺爽
而走帝聞之徵肅棄市度睦減死一等復爽門閭拜家
一人為郎於是以右校令度尚為荆州刺史討長沙賊
平之又遣車騎將軍馮緄討武陵蠻並皆降散軍還賊
復寇桂陽太守廖祈奔走(廖音力/弔反)武陵蠻亦更攻其郡
太守陳奉率吏人擊破之斬首三千餘級降者二千餘
人至靈帝中平三年武陵蠻復叛寇郡界州郡擊破之
禮記稱南方曰蠻雕題交阯其俗男女同川而浴故曰
交阯(題額也雕之謂刻/其肌以丹青湼也)其西有噉人國生首子輙解而
食之謂之宜弟味㫖則以遺其君君喜而賞其父取妻
美則讓其兄今烏滸人是也(萬震南州異物志曰烏滸/地名也在廣州之南交州)
(之北恒出道間伺候行旅輙出擊之利得人食之不貪/其財貨並以其肉為肴葅又取其髑髏破之以飲酒以)
(人掌趾為珍/異以食老也)交阯之南有越裳國周公居攝六年制禮
作樂天下和平越裳以三象重譯而獻白雉曰道路悠
遠山川岨深音使不通故重譯而朝成王以歸周公公
曰德不加焉則君子不饗其質(質亦/贄也)政不施焉則君子
不臣其人吾何以獲此賜也其使請曰吾受命吾國之
黄耉(爾雅曰黄髪鮐/背耉老壽也)曰久矣天之無烈風雷雨(尚書大/傳作别)
(風淮/雨)意者中國有聖人乎有則盍往朝之周公乃歸之
於王(事見尚/書大傳)稱先王之神致以薦于宗廟周德旣衰於
是稍絶及楚子稱霸朝貢百越秦幷天下威服蠻夷始
開領外置南海桂林象郡漢興尉佗自立為南越王傳
國五世(前書南粤王趙佗眞定人也秦時為南/海尉佗孫胡胡子嬰齊嬰齊子興也)至武帝
元鼎五年遂滅之分置九郡交阯刺史領焉其珠崖儋
耳二郡在海洲上東西千里南北五百里其渠帥貴長
耳皆穿而縋之垂肩三寸武帝末珠崖太守會稽孫幸
調廣幅布獻之蠻不堪役遂攻郡殺幸幸子豹合率善
人還復破之自領郡事討擊餘黨連年乃平豹遣使封
還印綬上書言狀制詔即以豹為珠崖太守(即就/也)威政
大行獻命歲至中國貪其珍賂漸相侵侮故率數歲一
反元帝初元三年遂罷之凡立郡六十五歲逮王莽輔
政元始二年日南之南黄支國來獻犀牛凡交阯所統
雖置郡縣而言語各異重譯乃通人如禽獸長㓜無别
項髻徒跣(為髻於/項上也)以布貫頭而著之後頗徙中國罪人
使雜居其間乃稍知言語漸見禮化光武中興錫光為
交阯任延守九眞於是教其耕稼制為冠履初設媒娉
始知姻娶建立學校導之禮義建武十二年九眞徼外
蠻里張游(里蠻之别號/今呼為俚人)率種人慕化内屬封為歸漢里
君明年南越徼外蠻夷獻白雉白莵至十六年交阯女
子徵側及其妹徵貳反攻郡徵側者麊泠縣雒將之女
也(麊音莫支/反泠音零)嫁為朱䳒人詩索妻甚雄勇交阯太守蘇
定以法繩之側忿故反於是九眞日南合浦蠻里皆應
之凡畧六十五城自立為王交阯刺史及諸太守僅得
自守光武乃詔長沙合浦交阯具車舩脩道橋通障谿
儲糧穀十八年遣伏波將軍馬援樓舩將軍段志發長
沙桂陽零陵蒼梧兵萬餘人討之明年夏四月援破交
阯斬徵側徵貳等餘皆降散進擊九眞賊都陽等破降
之徙其渠帥三百餘口於零陵於是領表悉平肅宗元
和元年日南徼外蠻夷究不事人(究不事人蠻/夷别號也)邑豪獻
生犀白雉和帝永元十二年夏四月日南象林蠻夷二
千餘人寇掠百姓燔燒官寺郡縣發兵討擊斬其渠帥
餘衆乃降於是置象林將兵長史以防其患安帝永初
元年九眞徼外夜郎蠻夷舉土内屬開境千八百四十
里元初二年蒼梧蠻夷反叛明年遂招誘鬱林合浦蠻
漢數千人攻蒼梧郡鄧太后遣侍御史任逴(音/卓)奉詔赦
之賊皆降散延光元年九眞徼外蠻貢獻内屬三年日
南徼外蠻復來内屬順帝永建六年日南徼外葉調王
便遣使貢獻帝賜調便金印紫綬(○劉攽曰按國名葉/調其王名便此作調)
(便衍一/調字也)永和二年日南象林徼外蠻夷區憐等數千人
攻象林縣燒城寺殺長吏交阯刺史樊演發交阯九眞
二郡兵萬餘人救之兵士憚遠役遂反攻其府二郡雖
擊破反者而賊勢轉盛會侍御史賈昌使在日南即與
州郡幷力討之不利遂為所攻圍歲餘而兵穀不繼帝
以為憂明年召公卿百官及四府掾屬問其方畧皆議
遣大將發荆揚兗豫四萬人赴之大將軍從事中郎李
固駮曰若荆揚無事發之可也今二州盜賊槃結不散
武陵南郡蠻夷未輯長沙桂陽數被徵發如復擾動必
更生患其不可一也又兗豫之人卒被徵發遠赴萬里
無有還期詔書迫促必致叛亡其不可二也南州水土
溫暑加有瘴氣致死亡者十必四五其不可三也遠渉
萬里士卒疲勞比至領南不復堪鬭其不可四也軍行
三十里為程而去日南九千餘里三百日乃到計人禀
五升(古升小故/曰五升也)用米六十萬斛不計將吏驢馬之食但
負甲自致費便若此其不可五也設軍到所在死亡必
衆既不足禦敵當復更發此為刻割心腹以補四支其
不可六也九眞日南相去千里發其吏民猶尚不堪何
况乃苦四州之卒以赴萬里之艱哉其不可七也前中
郎將尹就討益州叛羌益州諺曰虜來尚可尹來殺我
後就徵還以兵付刺史張喬喬因其將吏旬月之間破
殄寇虜此發將無益之效州郡可任之驗也宜更選有
勇畧仁惠任將帥者以為刺史太守悉使共住交阯今
日南兵單無穀守既不足戰又不能可一切徙其吏民
北依交阯事靜之後乃命歸本還募蠻夷使自相攻轉
輸金帛以為其資有能反間致頭首者許以封侯列土
之賞故幷州刺史長沙祝良性多勇决又南陽張喬前
在益州有破虜之功皆可任用昔太宗就加魏尚為雲
中守(前書曰槐里人魏尚為雲中守以斬首捕虜上功/不實免馮唐言之於文帝帝令唐持節赦尚復以)
(為雲中守○劉攽曰注/前書曰案文多一曰字)哀帝即拜龔舍為太山太守(前/書)
(曰舍字君倩初徴為諫大夫病免復徴為博士/又病去頃之哀帝遣使即楚拜舍為太山太守)宜即拜
良等便道之官四府悉從固議即拜祝良為九眞太守
張喬為交阯刺史喬至開示慰誘並皆降散良到九眞
單車入賊中設方畧招以威信降者數萬人皆為良築
起府寺由是嶺外復平建康元年日南蠻夷千餘人復
攻燒縣邑遂扇動九眞與相連結交阯刺史九江夏方
開恩招誘賊皆降服時梁太后臨朝羙方之功遷為桂
陽太守桓帝永壽三年居風令貪暴無度縣人朱達等
及蠻夷相聚攻殺縣令衆至四五千人進攻九眞九眞
太守兒式戰死(兒音五/兮反)詔賜錢六十萬拜子二人為郎
遣九眞都尉魏朗討破之斬首二千級渠帥猶屯據日
南衆轉彊盛延熹三年詔復拜夏方為交阯刺史方威
惠素著日南宿賊聞之二萬餘人相率詣方降靈帝建
寧三年鬱林太守谷永以恩信招降烏滸人十餘萬内
屬皆受冠帶開置七縣熹平二年冬十二月日南徼外
國重譯貢獻光和元年交阯合浦烏滸蠻反叛招誘九
眞日南合數萬人攻没郡縣四年刺史朱儁擊破之六
年日南徼外國復來貢獻
巴郡南郡蠻本有五姓巴氏樊氏瞫氏(音/審)相氏鄭氏皆
出於武落鍾離山(代本曰廪君之/先故出巫誕也)其山有赤黑二穴巴
氏之子生於赤穴四姓之子皆生黑穴未有君長俱事
鬼神乃共擲劒於石穴約能中者奉以為君巴氏子務
相乃獨中之衆皆歎又令各乘土舩約能浮者當以為
君餘姓悉沈唯務相獨浮因共立之是為廪君乃乘土
舩從夷水至鹽陽(荆州圖曰副夷縣西有溫泉古老相/傳此泉原出鹽于今水有鹽氣縣西)
(一獨山有石穴有二大石並立穴中相去可一丈俗名/為陰陽石陰石常濕陽石常燥盛𢎞之荆州記曰昔廪)
(君浮夷水射鹽神于陽石之上按今施州清江縣水一/名鹽水源出清江縣西都亭山水經云夷水巴郡魚復)
(縣注云水色清照十文分沙石蜀人見澄清因名清/江也○劉攽曰注夷水巴郡魚復縣按文少一經字)鹽
水有神女謂廪君曰此地廣大魚鹽所出願留共居廪
君不許鹽神暮輒來取宿旦即化為蟲與諸蟲羣飛掩
蔽日光天地晦㝠積十餘日廪君思其便因射殺之天
乃開明(代本曰廪君使人操青縷以遺鹽神曰嬰此即/相宜云與女俱生宜將去鹽神受縷而嬰之廪)
(君即立陽石上應青縷而射之中鹽神鹽神死天乃大/開也○劉攽曰注即相宜云與女俱生宜將去按文少)
(一不/字)廪君於是君乎夷城(此已上並/見代本也)四姓皆臣之廪君
死魂魄世為白虎巴氏以虎飲人血遂以人祠焉及秦
惠王幷巴中以巴氏為蠻夷君長世尚秦女其民爵比
不更(○劉攽曰巴氏之君可有爵/耳民何故輒得之明衍民字)有罪得以爵除其君
長歲出賦二千一十六錢三歲一出義賦千八百錢其
民戸出幏布八丈二尺雞羽三十鍭(說文幏南蠻夷布/也音公亞反毛詩)
(四鍭既均儀禮矢鍭一乘鄭𤣥注曰鍭猶候也候物而/射之也三十鍭一百四十九俗本幏作䝉鍭作鏃者並)
(誤也○劉攽曰注按鍭三羽當九十若四矢為/一鍭則三百六十無緣得一百四十九未詳)漢興南
郡太守靳彊請一依秦時故事至建武二十三年南郡
潳山蠻雷遷等始反叛(潳音/屠)寇掠百姓遣武威將軍劉
尚將萬餘人討破之徙其種人七千餘口置江夏界中
今酒中蠻是也和帝永元十三年巫蠻許聖等(巫縣屬/南郡)
以郡收稅不均懷怨恨遂屯聚反叛明年夏遣使者督
荆州諸郡兵萬餘人討之聖等依憑阻隘久不破諸軍
乃分道並進或自巴郡魚復數路攻之蠻乃散走斬其
渠帥乘勝追之大破聖等聖等乞降復悉徙置江夏靈
帝建寧二年江夏蠻叛州郡討平之光和三年江夏蠻
復反與廬江賊黄穰相連結十餘萬人攻没四縣寇患
累年廬江太守陸康討破之餘悉降散
板楯蠻夷者秦昭襄王時有一白虎常從羣虎數遊秦
蜀巴漢之境傷害千餘人昭王乃重募國中有能殺虎
者賞邑萬家金百鎰時有巴郡閬中夷人能作白竹之
弩乃登樓射殺白虎(華陽國志曰巴夷/廖仲等射殺之也)昭王嘉之而以
其夷人不欲加封乃刻石盟要復夷人頃田不租十妻
不算(優寵之故一戸免其一頃田之稅/雖有十妻不輸口算之錢復音福)傷人者論殺人
者得以倓錢贖死(何承天纂文曰倓蠻夷/贖罪貨也音徒濫反)盟曰秦犯夷
輸黃龍一雙夷犯秦輸清酒一鍾夷人安之至高祖為
漢王發夷人還伐三秦秦地旣定乃遣還巴中復其渠
帥羅朴督鄂度夕龔七姓不輸租賦餘戸乃歲入賨錢
口四十世號為板楯蠻夷閬中有渝水其人多居水左
右天性勁勇初為漢前鋒數陷陳俗喜歌舞(喜音虚/記反)高
祖觀之曰此武王伐紂之歌也乃命樂人習之所謂巴
渝舞也遂世世服從至於中興郡守常率以征伐桓帝
之世板楯數反太守蜀郡趙溫以恩信降服之靈帝光
和三年巴郡板楯復叛寇掠三蜀及漢中諸郡靈帝遣
御史中丞蕭瑗督益州兵討之連年不能剋帝欲大發
兵乃問益州計吏考以征討方畧漢中上計程包對曰
板楯七姓射殺白虎立功先世復為義人其人勇猛善
於兵戰昔永初中羌入漢川郡縣破壞得板楯救之羌
死敗殆盡故號為神兵羌人畏忌傳語種輩勿復南行
至建和二年羌復大入實賴板楯連摧破之前車騎將
軍馮緄南征武陵雖受丹陽精兵之銳(史記曰周成王/封楚熊繹始居)
(丹陽今歸州秭歸縣東南故城是也至楚文王始自/丹陽遷於郢續漢志云南郡枝江縣有丹陽聚也)亦
倚板楯以成其功近益州郡亂太守李顒亦以板楯討
而平之忠功如此本無惡心長吏鄉亭更賦至重僕役
箠楚過於奴虜亦有嫁妻賣子或乃至自頸割雖陳寃
州郡而牧守不為通理闕庭悠遠不能自聞含怨呼天
叩心窮谷愁苦賦役困罹酷刑故邑落相聚以致叛戾
非有謀主僭號以圖不軌今但選明能牧守自然安集
不煩征伐也帝從其言遣太守曹謙宣詔赦之即皆降
服至中平五年巴郡黄巾賊起板楯蠻夷因此復叛寇
掠城邑遣西園上軍别部司馬趙瑾討平之
　　西南夷
西南夷者在蜀郡徼外有夜郎國東接交阯西有滇國
北有卭都國各立君長其人皆椎結左袵邑聚而居能
耕田其外又有巂昆明諸落西極同師東北至葉榆(葉/榆)
(縣屬益州郡葉或作楪臣賢按前書曰西自同師以東/北至葉榆名為巂昆明今流俗諸本並作布舊昆明蓋)
(巂字誤分/為布舊也)地方數千里無君長辮髮隨畜遷徙無常自
巂東北有莋都國東北有冉駹國或土著或隨畜遷徙
自冉駹東北有白馬國氐種是也此三國亦有君長
夜郎者初有女子浣於遯水有三節大竹流入足間聞
其中有號聲剖竹視之得一男兒歸而養之及長有才
武自立為夜郎侯以竹為姓(見華陽/國志)武帝元鼎六年平
南夷為牂柯郡夜郎侯迎降天子賜其王印綬後遂殺
之夷獠咸以竹王非血氣所生甚重之求為立後牂柯
太守吳霸以聞天子乃封其三子為侯死配食其父今
夜郎縣有竹王三郎神是也(前書地理志曰夜郎縣有/遯水東至廣鬱華陽國志)
(云遯水通鬱林有三郎祠皆有靈響又云竹王所捐破/竹於野成竹林今王祠竹林是也王嘗從人止大石上)
(命作羔從者白無水王以劒/擊石出水今竹王水是也)初楚頃襄王時遣將莊豪
從沅水伐夜郎軍至且蘭椓舩於岸而歩戰既滅夜郎
因留王滇池以且蘭有椓舩牂柯處乃改其名為牂柯
(異物志曰牂/柯繫舩杙也)牂柯地多雨潦俗好巫鬼禁忌寡畜生又
無蠶桑故其郡最貧句町縣有桄桹木可以為麫百姓
資之(臨海異物志曰桄桹术外皮有毛似栟櫚而散生/其木剛作鋘鋤利如鐵中石更利唯中蕉根乃致)
(敗耳皮中有似擣稻米片又似麥麫中作餅餌廣志曰/桄桹樹大四五圍長五六丈洪直旁無枝條其顚生葉)
(不過數十似㯶葉破其木肌堅難/傷入數寸得麫赤黄密緻可食也)公孫述時大姓龍傅
尹董氏與郡功曹謝暹保境為漢乃遣使從番禺江奉
貢(南越志曰番禺縣/之西有江浦焉)光武嘉之並加襃賞桓帝時郡人
尹珍自以生於荒裔不知禮義乃從汝南許愼應奉受
經書圖緯學成還鄉里教授於是南域始有學焉珍官
至荆州刺史(華陽國志曰尹珍字/道眞母斂縣人也)
滇王者莊蹻之後也元封二年武帝平之以其地為益
州郡割牂柯越巂各數縣配之後數年復幷昆明地皆
以屬之此郡有池周回二百餘里水源深廣而末更淺
狹有似倒流故謂之滇池河土平敞多出鸚鵡孔雀有
鹽池田漁之饒金銀畜產之富人俗豪忲(忲奢/侈也)居官者
皆富及累世及王莽政亂益州郡夷棟蠶若豆等起兵
殺郡守越巂姑復夷人大牟亦皆叛殺畧吏人莽遣寧
始將軍廉丹發巴蜀吏人及轉兵穀卒徒十餘萬擊之
吏士飢疫連年不能剋而還以廣漢文齊為太守造起
陂池開通溉灌墾田二千餘頃率厲兵馬脩障塞降集
羣夷甚得其和及公孫述據益土齊固守拒險述拘其
妻子許以封侯齊遂不降聞光武即位乃間道遣使自
聞蜀平徵為鎭遠將軍封成義侯(取其/嘉名)於道卒詔為起
祠堂郡人立廟祀之建武十八年夷渠帥棟蠶與姑復
楪榆挵棟連然滇池建怜昆明諸種反叛殺長吏(姑復/縣屬)
(越巂郡餘六縣/並屬益州郡也)益州太守繁勝與戰而敗退保朱提(縣/屬)
(犍為郡朱音/殊提音匙)十九年遣武威將軍劉尚等發廣漢犍為
蜀郡人及朱提夷合萬三千人擊之尚軍遂渡瀘水入
益州界(瀘水一名若水出旄牛徼外經朱提至𤏡道入/江在今巂州南特有瘴氣三月四月經之必死)
(五月以後行者得無害故諸葛/亮表云五月渡瀘言其艱苦也)羣夷聞大兵至皆棄壘
奔走尚獲其羸弱穀畜二十年進兵與棟蠶等連戰數
月皆破之明年正月追至不韋(孫盛蜀譜曰初秦徙呂/不韋子弟宗族於蜀漢)
(武帝開西南夷置郡縣徙呂氏以充之因置不韋縣華/陽國志曰武帝通博南置不韋縣徙南越相呂嘉子孫)
(宗族資之因名不韋以章其先人之惡行也○劉攽曰/注通博南出直不韋又宗族資之案文出直本共是置)
(字資當/作實)斬棟蠶帥凡首虜七千餘人得生口五千七百
人馬三千匹牛羊三萬餘頭諸夷悉平肅宗元和中蜀
郡王追為太守政化尤異有神馬四匹出滇池河中甘
露降白烏見始興起學校漸遷其俗靈帝熹平五年諸
夷反叛執太守雍陟遣御史中丞朱龜討之不能剋朝
議以為郡在邊外蠻夷喜叛勞師遠役不如棄之大尉
掾巴郡李顒建策討伐乃拜顒益州太守與刺史龐芝
發板楯蠻擊破平之還得雍陟顒卒後夷人復叛以廣
漢景毅為太守討定之毅初到郡米斛萬錢漸以仁恩
少年間米至數十云(少年未/多年也)
哀牢夷者其先有婦人名沙壹居于牢山嘗捕魚水中
觸沈木若有感因懷􁦎十月產子男十人後沈木化為
龍出水上沙壹忽聞龍語曰若為我生子今悉何在九
子見龍驚走獨小子不能去背龍而坐龍因䑛之其母
鳥語謂背為九謂坐為隆因名子曰九隆及後長大諸
兄以九隆能為父所䑛而黠遂共推以為王後牢山下
有一夫一婦復生十女子九隆兄弟皆娶以為妻後漸
相滋長種人皆刻畫其身象龍文衣著尾(自此以上並/見風俗通也)
九隆死世世相繼(哀牢傳曰九隆代代相傳名號不可/得而數至於禁高乃可記知禁高死)
(子吸代吸死子建非代建非死子哀牢代哀牢死子桑/藕代桑藕死子栁承代栁承死子栁貌代栁貌死子扈)
(栗/代)乃分置小王往往邑居散在谿谷絶域荒外山川阻
深生人以來未嘗交通中國建武二十三年其王賢栗
遣兵乘箄舩(箄音蒲佳反縛竹/木為箄以當舩也)南下江漢擊附塞夷鹿
茤(茤音多其/種今見在)鹿茤人弱為所禽獲於是震雷疾雨南風
飄起水為逆流翻涌二百餘里箄船沈没哀牢之衆溺
死數千人賢栗復遣其六王將萬人以攻鹿茤鹿茤王
與戰殺其六王哀牢耆老共埋六王夜虎復出其尸而
食之餘衆驚怖引去賢栗惶恐謂其耆老曰我曹入邊
塞自古有之今攻鹿多輒被天誅中國其有聖帝乎天
祐助之何其明也二十七年賢栗等遂率種人戸二千
七百七十口萬七千六百五十九詣越巂太守鄭鴻降
求内屬光武封賢栗等為君長自是歲來朝貢永平十
二年哀牢王桞貌遣子率種人内屬其稱邑王者七十
七人戸五萬一千八百九十口五十五萬三千七百一
十一西南去洛陽七千里顯宗以其地置哀牢博南二
縣割益州郡西部都尉所領六縣(古今注曰永平十年/置益州西部都尉居)
(巂唐續漢志六縣謂不韋巂/唐比蘇楪榆邪龍雲南也)合為永昌郡始通博南山
度蘭倉水(華陽國志曰博南縣西山高/三十里越之度蘭滄水也)行者苦之歌曰
漢德廣開不賔度博南越蘭津度蘭倉為它人哀牢人
皆穿鼻儋耳其渠帥自謂王者耳皆下肩三寸庶人則
至肩而已土地沃美宜五穀蠶桑知染采文繡罽毲(罽/解)
(見李恂傳/毲未詳)帛疊(外國傳曰諸薄國女/子織作白疊花布)蘭干細布(華陽國/志曰蘭)
(干獠/言紵)織成文章如綾錦有梧桐木華績以為布(廣志曰/梧桐有)
(白者剽國有桐木其華有白毳/取其毳淹漬緝織以為布也)幅廣五尺潔白不受垢
汙先以覆亡人然後服之其竹節相去一丈名曰濮竹
(見華陽/國志)出銅鐵鉛錫金銀光珠(華陽國志曰蘭滄水有/金沙洗取融為金有光)
(珠穴博物志曰/光珠即江珠也)虎魄(廣雅曰虎魄生地中其上及旁不/生草深者八九尺大如斛削去皮)
(成虎魄如斗初時如桃膠凝堅乃成博物志曰松脂淪/入地千年化為茯苓茯苓千歲化為虎魄今大山有茯)
(苓而無虎魄永昌有/虎魄而無茯苓也)水精瑠璃軻蟲蚌珠(徐衷南方草/物狀曰凡採)
(珠常三月用五牲祈禱若祠祭有失則風攬海水/或有大魚在蚌左右蚌珠長三寸半凡二品珠也)孔雀
翡翠犀象猩猩貊獸(酈元水經注曰猩猩形若狗而人/靣頭顏端正善與人言音聲妙麗)
(如婦人對語聞之無不酸楚南中志曰猩猩在山谷中/行無常路百數為羣土人以酒若糟設於路又喜屩子)
(土人織草為屩數十䩫相連結猩猩在山谷見酒及屩/知其設張者即知張者先祖名字乃呼其名而罵云奴)
(欲張我捨之而去去而又還相呼試共嘗酒初嘗少許/又取屩子著之若進兩三升便大醉人出收之屩子相)
(連不得去執還内牢中人欲取者到牢邊語云猩猩汝/可自相推肥者出之既擇肥竟相對而泣即左思賦云)
(猩猩啼而就禽者也昔有人以猩猩餉封溪令令問餉/何物猩猩自於籠中曰但有酒及僕耳無它飲食南中)
(八郡志曰貊大如驢狀頗似熊多力食鐵/所觸無不拉廣志曰貊色蒼白其皮溫煖)雲南縣有神
鹿兩頭能食毒草(見華陽/國志)先是西部都尉廣漢鄭純為
政清絜化行夷貊君長感慕皆獻土珍頌德美天子嘉
之即以為永昌太守純與哀牢夷人約邑豪歲輸布貫
頭衣二領鹽一斛以為常賦夷俗安之純自為都尉太
守十年卒官建初元年哀牢王類牢與守令忿爭遂殺
守令而反叛攻越巂唐城(○劉攽曰按巂唐自是縣屬/永昌後人不知妄増越城二)
(字/)太守王尋奔楪榆哀牢三千餘人攻博南燔燒民舍
肅宗募發越巂益州永昌夷漢九千人討之明年春邪
龍縣(郡國志曰屬/永昌郡也)昆明夷鹵承等應募率種人與諸郡
兵擊類牢於博南大破斬之傳首洛陽賜鹵承帛萬匹
封為破虜傍邑侯永元六年郡徼外敦忍乙王莫延慕
義遣使譯獻犀牛大象九年徼外蠻及撣國王雍由調
(撣音擅東/觀作壇字)遣重譯奉國珍寶和帝賜金印紫綬小君長
皆加印綬錢帛永初元年徼外僬僥種夷陸類等三千
餘口舉種内附獻象牙水牛封牛永寧元年撣國王雍
由調復遣使者詣闕朝賀獻樂及幻人能變化吐火自
支解易牛馬頭又善跳丸數乃至千自言我海西人海
西即大秦也撣國西南通大秦明年元會安帝作樂於
庭封雍由調為漢大都尉賜印綬金銀綵繒各有差也
卭都夷者武帝所開以為卭都縣無幾而地陷為汙澤
因名為卭池南人以為卭河(在今巂州越巂縣東南南/中八郡志曰卭河縱廣岸)
(二十里深百餘丈大魚長一二丈頭特大遙視如戴鐵/釜狀李膺益州記云卭都縣下有一老姥家貧孤獨每)
(食輙有小蛇頭上戴角在牀間姥憐之飴之後稍長大/遂長丈餘令有駿馬蛇遂吸殺之令因大忿恨責姥出)
(蛇姥云在牀下令即掘地愈深愈大而無所見令又遷/怒殺姥蛇乃感人以靈言瞋令何殺我母當為母報讐)
(此後每夜輒聞若雷若風四十許日百姓相見咸驚語/汝頭那忽戴魚是夜方四十里與城一時俱陷為湖土)
(人謂之為陷河唯姥宅無恙訖今猶存漁人採捕必依/止宿每有風浪輒居宅側恬靜無佗風靜水清猶見城)
(郭樓櫓畟然今水淺時彼土人没水取得舊木/堅貞光黑如漆今好事人以為枕相贈畟音側)後復反
叛元鼎六年漢兵自越巂水伐之以為越巂郡(巂水源/出今巂)
(州卭部縣西南巂山下前書地理/志曰言其越巂水以置郡故名焉)其土地平原有稻田
青蛉縣禺同山有碧雞金馬光景時時出見(禺同山在/今襃州揚)
(波縣王襃碧雞頌曰持節使王襃謹拜南崖敬移金精/神馬縹碧之雞處南之荒深谿回谷非土之鄉歸來歸)
(來漢德無疆廉平唐虞澤配三皇華陽國志曰碧雞/光景人多見之前書音義曰金形似馬碧形似雞也)俗
多游蕩而喜謳歌畧與牂柯相類豪帥放縱難得制御
王莽時郡守枚根調卭人長貴以為軍候更始二年長
貴率種人攻殺枚根自立為卭穀王領太守事又降於
公孫述述敗光武封長貴為卭穀王建武十四年長貴
遣使上三年計天子即授越巂太守印綬十九年武威
將軍劉尚擊益州夷路由越巂長貴聞之疑尚旣定南
邊威法必行已不得自放縱即聚兵起營臺招呼諸君
長多釀毒酒欲先以勞軍因襲擊尚尚知其謀即分兵
先據卭都遂掩長貴誅之徙其家屬於成都永平元年
姑復夷復叛益州刺史發兵討破之斬其渠帥傳首京
師後太守巴郡張翕政化清平得夷人和在郡十七年
卒夷人愛慕如喪父母蘇祈叟二百餘人(續漢書志曰/蘇祈縣屬越)
(巂/郡)齎牛羊送喪至翕本縣安漢(安漢縣/屬巴郡)起墳祭祀詔書
嘉美為立祠堂安帝元初三年郡徼外夷大羊等八種
戸三萬一千口十六萬七千六百二十慕義内屬時郡
縣賦斂煩數五年以巻夷大牛種封離等反畔殺遂久
令(遂久故縣在/今靡州界)明年永昌益州及蜀郡夷皆叛應之衆
遂十餘萬破壞二十餘縣殺長吏燔燒邑郭剽畧百姓
骸骨委積千里無人詔益州刺史張喬選堪能從事討
之喬乃遣從事楊竦將兵至楪榆擊之賊盛未敢進先
以詔書告示三郡密徵求武士重其購賞乃進軍與封
離等戰大破之斬首三萬餘級獲生口千五百人資財
四千餘萬悉以賞軍士封離等惶怖斬其同謀渠帥詣
竦乞降竦厚加慰納其餘三十六種皆求降附竦因奏
長吏姦猾侵犯蠻夷者九十人皆減死州中論功未及
上會竦病創卒張喬深痛惜之乃刻石勒銘圖畫其像
天子以張翕有遺愛乃拜其子湍為太守夷人懽喜奉
迎道路曰郎君儀貌類我府君後湍頗失其心有欲叛
者諸夷耆老相曉語曰當為先府君故遂以得安後順
桓間廣漢馮顥為太守政化尤多異迹云
莋都夷者武帝所開以為莋都縣其人皆被髪左袵言
語多好譬類居處畧與汶山夷同土出長年神藥仙人
山圖所居焉(劉向列仙傳曰山圖隴西人好乘馬馬蹋/折脚山中道士教服地黄當歸羌活𤣥參)
(服一年不嗜食病愈身輕追道士問之自云五岳使人/之名山採藥能隨吾汝便不死山圖追隨人不復見六)
(十餘年一旦歸來行母服於/冢間朞年復去莫知所之也)元鼎六年以為沈黎郡至
天漢四年幷蜀為西部置兩都尉一居旄牛主徼外夷
一居青衣主漢人永平中益州刺史梁國朱輔好立功
名慷慨有大畧(東觀記輔作酺/梁國寧陵人)在州數歲宣示漢德威
懷遠夷自汶山以西前世所不至正朔所未加白狼槃
木唐菆等百餘國戸百三十餘萬口六百萬以上舉種
奉貢稱為臣僕輔上疏曰臣聞詩云彼徂者岐有夷之
行(詩周/頌也)傳曰岐道雖僻而人不遠(韓詩薛君傳曰徂往/也夷易也行道也彼)
(百姓歸文王者皆曰岐有易道可往歸矣易道/謂仁義之道而易行故岐道阻險而人不難)詩人誦
詠以為符驗今白狼王唐菆等慕化歸義作詩三章路
經卭來大山零高坂(山海經曰崍山江水出焉郭璞曰/中江所出也華陽國志曰卭來山)
(一名卭莋故卭人莋人界也巖阻峻回曲折乃至山上/凝氷夏結冬則劇寒王陽行部至此而退者也有長貧)
(苦採八度之難陽/毋閎峻並坂名)峭危峻險百倍岐道(言詩人雖歎岐/道之阻但以文)
(王之道人以為夷易/今卭來峭危甚於岐)繦負老㓜若歸慈母遠夷之語辭
意難正草木異種鳥獸殊類有犍為郡掾田恭與之習
狎頗曉其言臣輒令訊其風俗譯其辭語今遣從事史
李陵與恭護送詣闕幷上其樂詩昔在聖帝舞四夷之
樂(解見陳/禪傳)今之所上庶備其一帝嘉之事下史官錄其
歌焉(東觀記載其歌並載夷人本語並重譯訓詁為華/言今范史所載者是也今錄東觀夷言以為此注)
(也/)遠夷樂德歌詩曰大漢是治(提官/隗搆)與天意合(魏冒/踰糟)吏
譯平端(罔譯/劉脾)不從我來(旁莫/支留)聞風向化(徵衣/隨旅)所見奇異
(知唐/桑艾)多賜繒布(邪毗/􁀙䋠)甘美酒食(推潭/僕遠)昌樂肉飛(拓拒/蘇便)屈
伸悉備(局後/仍離)蠻夷貧薄(僂讓/龍洞)無所報嗣(莫支/度由)願主長壽
(陽雒/僧鱗)子孫昌熾(莫穉/角存)遠夷慕德歌詩曰蠻夷所處(僂讓/皮尼)
日入之部(且交/陵悟)慕義向化(繩動/隨旅)歸日出主(路且/倲雒)聖德深
恩(聖德/渡諾)與人富厚(魏菌/度洗)冬多霜雪(綜邪/流藩)夏多和雨(莋邪/尋螺)
寒溫時適(藐潯/瀘灕)部人多有(菌補/邪推)渉危歴險(辟危/歸險)不遠萬
里(莫受/萬栁)去俗歸德(術疊/附德)心歸慈母(仍路/孳摸)遠夷懷德歌曰
荒服之外(荒服/之儀)土地墝埆(犁籍/憐憐)食肉衣皮(阻蘇/邪犁)不見鹽
穀(莫碭/麤沐)吏譯傳風(罔譯/傳微)大漢安樂(是漢/夜拒)攜負歸仁(蹤優/路仁)
觸冒險陜(雷折/險龍)高山岐峻(倫狼/藏幢)緣崖磻石(扶路/側祿)木薄發
家(息落/服淫)百宿到洛(理瀝/髭雒)父子同賜(捕茝/菌毗)懷抱匹帛(懷槀/匹漏)
傳告種人(傳言/呼敕)長願臣僕(陵陽/臣僕)肅宗初輔坐事免是時
郡尉府舍皆有雕飾畫山神海靈奇禽異獸以眩燿之
夷人益畏憚焉和帝永元十二年旄牛徼外白狼樓薄
蠻夷王唐繒等遂率種人十七萬口歸義内屬詔賜金
印紫綬小豪錢帛各有差安帝永初元年蜀郡三襄種
夷與徼外汙衍種幷兵三千餘人反叛攻蠶陵城殺長
吏二年青衣道夷邑長令田(令姓/田名)與徼外三種夷三十
一萬口齎黄金旄牛眊(顧野王曰眊結毛為飾也/卽今馬及弓槊上纓眊也)舉土
内屬安帝増令田爵號為奉通邑君延光二年春旄牛
夷叛攻零關(郡國志零關/道屬越巂郡)殺長吏益州刺史張喬與西
部都尉擊破之於是分置蜀郡屬國都尉領四縣如太
守桓帝永夀二年蜀郡夷叛殺畧吏民延熹三年蜀郡
三襄夷寇蠶陵殺長吏四年犍為屬國夷寇郡界益州
刺史山昱擊破之斬首千四百級餘皆解散靈帝時以
蜀郡屬國為漢嘉郡
冉駹夷者武帝所開元鼎六年以為汶山郡至地節三
年(宣帝/年也)夷人以立郡賦重宣帝乃省幷蜀郡為北部都
尉其山有六夷七羌九氐各有部落其王侯頗知文書
而法嚴重貴婦人黨母族死則燒其尸土氣多寒在盛
夏氷猶不釋故夷人冬則避寒入蜀為傭夏則違暑反
其邑衆皆依山居止累石為室高者至十餘丈為卭籠
(按今彼土夷/人呼為雕也)又土地剛鹵不生穀粟麻菽唯以麥為資
而宜畜牧有旄牛無角一名童牛肉重千斤毛可為眊
出名馬有靈羊可療毒(本草經曰靈羊角味鹹無毒主/療青肓蠱毒去惡鬼安心氣彊)
(筋骨/也)又有食藥鹿鹿麑有胎者其腸中糞亦療毒疾又
有五角羊麝香輕毛毼雞牲牲(郭璞注山海經曰毼雞/似雉而大青色有毛角)
(鬭敵死/乃止)其人能作旄氈班罽青頓毞毲羊羧之屬(青頓/毲羧)
(並未詳字書無此二字周書伊尹為四方獻令曰正西/昆侖狗國鬼親枳已闒茸貫匈雕題離丘漆齒請令以)
(丹青白旄紕罽龍角神龜為獻湯曰善何承/天纂文曰紕氐罽也音卑疑反毞即紕也)特多雜藥
地有鹹土煑以為鹽麡羊牛馬食之皆肥(麡即麡狼也/異物志狀似)
(鹿而角觸前向入林樹掛角故恒在平淺草中肉肥香/美逐入林則搏之皮可作履韈角正四據南人因以為)
(牀音子/兮反)其西又有三河槃于虜北有黄石北地盧水胡
其表乃為徼外靈帝時復分蜀郡北部為汶山郡云
白馬氐者武帝元鼎六年開分廣漢西部合以為武都
土地險阻有□田出名馬牛羊漆蜜氐人勇戇抵冒貪
貨死利居於河池一名仇池方百頃四面斗絶(仇池山/在今成)
(州上禄縣南三秦記曰仇池縣界本名仇維山上有池/故曰仇池山在倉洛二谷之間常為水所衝激故下石)
(而上土形似覆壺仇池記曰仇池百頃周回九千四十/歩天形四方壁立千仞自然樓櫓郤敵分置調均竦起)
(數丈有踰人功仇池凡二十一道可攀縁而上東西二/門盤道下至上凡有七里上則崗阜低昂泉流交灌酈)
(元注水經云羊腸盤道三十六回開山圖謂之仇夷所/謂積石峨嵯嶔岑隱阿者也上有平田百頃煑土成鹽)
(因以百頃/為號也)數為邊寇郡縣討之則依固自守元封三年
氐人反叛遣兵破之分徙酒泉郡昭帝元鳯元年氐人
復叛遣執金吾馬適建(姓馬適/名建也)龍頟侯韓增大鴻臚田
廣明將三輔太常徒討破之及王莽簒亂氐人亦叛建
武初氐人悉附隴蜀及隗囂滅其酋豪乃背公孫述降
漢隴西太守馬援上復其王侯君長賜以印綬後囂族
人隗茂反殺武都太守氐人大豪齊鍾留為種類所敬
信威服諸豪與郡丞孔奮擊茂破斬之後亦時為寇盗
郡縣討破之
論曰漢氏征伐戎狄有事邊遠蓋亦與王業而終始矣
至於傾没疆垂喪師敗將者不出時歲卒能開四夷之
境款殊俗之附若乃文約之所沾漸風聲之所周流幾
將日所出入處也(文約謂文/書要約也)著自山經水志者亦畧及
焉雖服叛難常威澤時曠及其化行則緩耳雕腳之倫
獸居鳥語之䫫(緩耳儋耳也/獸居謂穴居)莫不舉種盡落回面而請
吏陵海越障累譯以内屬焉故其錄名中郎校尉之署
(謂䕶匈奴中郎將/及戊己校尉等)編數都護部守之曹(○劉攽曰案此/部字合作郡)
動以數百萬計若乃藏山隱海之靈物沉沙棲陸之瑋
寶(珠玉金碧珊/瑚虎珀之類)莫不呈表怪麗雕被宮幄焉又其賨幏
火毳馴禽封獸之賦軨積於内府(火毳即火浣布也馴/禽鸚鵡也封獸象也)
(神異經曰南方有火山長四十里廣四五里生不燼之/木晝夜火然得烈風不猛暴雨不滅火中有鼠重百斤)
(毛長二尺餘細如絲恒居火中時時出外而色白以水/逐沃之即死績其毛織以作布用之若汙以火燒之則)
(清潔也傅子曰長老說漢桓時梁冀作火浣布單衣會/賓客行酒公卿朝臣前佯爭酒失杯而沃之冀偽怒解)
(衣而燒之布得火爗然而熾如燒凡布垢盡火滅粲然/潔白如水澣也○劉攽曰正文軨積於内府按軨字誤)
(當作/駢字)夷歌巴舞殊音異節之技列倡於外門豈柔服之
道必足於斯然亦云致遠者矣蠻夷雖附阻巖谷而䫫
有土居連渉荆交之區布護巴庸之外不可量極然其
凶勇校筭薄於羌狄故陵暴之害不能深也西南之徼
尤為劣焉故關守永昌肇自遠離啟土立人至今成都
焉(哀牢夷伐鹿茤不得乃/歸中國故言肇自遠離)
贊曰百蠻蠢居仞彼方徼鏤體卉衣凴深阻峭(蠢小貌/也鏤體)
(文身也卉/衣草服也)亦有别夷屯彼蜀表參差聚落紆餘岐道往
化既孚改襟輸寶(孚信也/襟袵也)俾建永昌同編億兆
　
　後漢書卷一百十六
　後漢書卷一百十六考證
南蠻傳有能得犬戎之將吳將軍頭者○(臣德潛/)按吳
　得姓自周命氏以後將軍之官始於魏獻子衞文子
　周末置前後左右將軍安得高辛時先有此號范氏
　之說本於風俗通此不經之甚者
又零陵蠻○(臣會汾/)按注陵當作陽
廩君思其便因射殺之○文獻通考作伺其便應從之
　
　
　
　
　
　
　
　
　後漢書卷一百十六考證
