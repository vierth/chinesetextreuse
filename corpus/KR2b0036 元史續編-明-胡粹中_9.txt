
　元史續編卷八
　　　　　　　　　　　　明　胡粹中　撰
(壬/子)仁宗皇帝皇慶元年春正月勅振舉臺綱(上諭御/史大夫)
(塔斯布哈曰凡大臣不法/卿等劾奏毋避朕自裁之)以多爾濟戩嗣淇陽王○癸
丑太隂犯太微東垣上相○勅中書毋擬用翰林集賢
儒臣(上諭省臣曰翰林集賢儒臣須朕自選用毋輒擬/奏人言御史臺任重朕謂國史院其任尤重葢御)
(史臺是一時公論國史院是萬世公論於是陞翰林國/史院為從一品○評曰元世諸君雖不習於文字之學)
(其所禀風氣完固天資淳厚故𤼵言往往暗合理道如/仁宗謂人言御史臺任重朕謂國史院尤重葢御史臺)
(是一時公論國史院是萬世公論至哉言乎雖知道之/君子不是過也雖然持萬世之公論者苟不詢一時之)
(公論以用其人則其所立言必非公論矣善乎劉因之/言曰記録紛紛已失真語言輕重在詞臣若將字字論)
(心術恐有無邉受屈人嗚/呼任史筆者可不慎哉)三月以達實哈雅為御史大
夫○癸酉車駕幸上都○丙子太白晝見庚寅經天○
翰林學士承㫖閻復卒(復初為嚴實掌書記用王磐薦/應奉翰林從幸上京賦詩規諷)
(為世祖所知擢為學士尚書省罷世祖召問今欲用卿/執政何如復謝不勝任世祖顧左右曰書生識義理存)
(謙讓是也勿彊嘗奉勅撰僧格輔政碑僧格敗坐免世/祖曰使復以譽僧格得罪則朕亦嘗譽之矣乃不之罪)
(成宗時召起為承㫖嘗卜相於復復以/哈喇哈遜對即召用之及是卒謚文康)夏五月以阿薩爾
為中書左丞相張閭為平章○六月乙丑朔日食○丁
卯天雨毛○秋七月賈鈞罷以許思敬為中書参政
(鈞以病告罷賜鈔三/百定給安車還鄉)九月以察罕為中書平章鄂博哈
雅為參政○冬十月辛未赦○中書進三朝實録○以
吴澄為國子司業(澄臨川人用力於聖賢之學初以程/文海薦召至辭歸董士選復薦之至)
(大初召為國子監丞至是遷司業澄嘗為教法四條一/經學二行實三文藝四治事而未及用又嘗為學者言)
(朱子於道問學之功多而陸子静以尊徳性為主葢問/學不本於徳性則其教必偏于言語注釋之末故學必)
(以尊徳性為本議者遂以澄為陸氏之學/非許氏尊性朱子本意未㡬澄謝病去)十二月李孟
致仕以張珪為中書平章(孟感知遇以國家為己任節/賜予惜名爵貴近惡其不便)
(於己而心服其公無間言焉孟在政府雖多禆益而自/視常不及因間請曰臣學聖人之學遭遇陛下堯舜之)
(主而不能使天下為堯舜之民上負陛下下負所學乞罷/政柄避賢路上曰朕在位必卿在中書其勿復言每入)
(見必賜坐稱道復而不名嘗賜鈔十萬貫及令將作為/治第孟辭曰臣布衣之際遇所望於陛下者非富貴之)
(謂也悉不受因請告歸𦵏還朝懇求/致仕又乞還國公印奏三上乃聽)改和林行省為嶺
北行省○甲申熒惑鎮星辰星聚斗
(癸/丑)二年春正月以布哈為御史大夫○安南犯邉(以兵/三萬)
(餘犯鎮安州殺居民焚倉庫又陷禄/洞等處分三道犯歸順州焚養和州)○二月特們徳爾
罷以圖呼嚕為中書左丞相○以托歡塔喇罕為御史
大夫○丙午立皇后鴻吉哩氏○丁未彗出東井○夏
四月乙亥車駕幸上都○髙麗王章傳位于其子燾詔
以燾為髙麗王(詔以燾嗣王領征東左丞/相章復命其弟嵩為世子)五月以額卜徳
哷勒為中書平章巴爾托音為右丞鄂博哈雅為左丞
圖勒噶特穆爾為參政○六月乙未朔京師地震(丙寅/又震)
(七月壬/寅又震)○省臣奏乞避位不許(先是圖呼嚕言臣職専/燮理去秋至春亢旱民)
(間乏食而又隕霜雨沙天文示變皆由不能宣上恩澤/以致災異乞黜臣等以當天心上曰事豈闗汝其勿復)
(言至是以地/震復請不允)○詔以宋儒周敦頤程顥程頤張載邵雍
司馬光朱熹張栻吕祖謙及故中書左丞許衡並從祀
孔子廟廷○上都饑○河決(陳亳睢州開封陳/留等縣漂民田廬)秋七月
辛卯太白晝見(乙未丙辰復見丁巳/經天八月戊午復見)○癸巳作佛事(釋/囚)
(徒二十/九人)○八月丁卯車駕還宫○大風海溢○以薛居
敬為中書參政○九月以諤勒哲知樞宻院○京師大旱
疫(上問弭災之道翰林學士程文/海舉湯禱桑林事上奬諭之)○冬十月帝師多爾
濟巴勒死(桑莭扎實嗣明年又死衮噶諾/爾布喇實嘉勒燦巴勒藏布嗣)○十一月詔行科舉
(初太宗九年因耶律楚材言命劉中歴諸路考試選士/以論及經義詞賦為三科作三日程許専治一科能兼)
(者聽取不失文義者為中選既而中沮世祖時王鶚獻/計許衡立法皆未及行至是中書奏取士之法經學實)
(脩治之道詞賦乃藻繪之學隋唐以来専尚詞賦故士/習浮華今擬専立徳行明經科上然之乃下詔曰祖宗)
(以神武定天下世祖皇帝徴用儒雅崇學校為育材之/地議科舉為取士之方朕繼志述事祖訓是式若稽前)
(代取士各有科目要宜以徳行為首經術為先詞章次/之浮華過實朕所不取爰命中書參酌古今定為條制)
(其以明年八月天下郡縣興其賢能充賦有司次年二/月㑹試京師朕將親䇿焉於是定諸色户内推舉年自)
(二十五以上孝弟信義經明行脩之士禮遣應試䝉古/色目試二場第一場四書經問五第二場䇿問一漢人)
(南人三場初場四書疑二經義一隨所治一經中場古/賦一詔誥章表内科一道終場䇿問一天下選合格者)
(三百人䝉古色目五十人漢人南人各七十五人赴㑹/試者選一百人以二月初一初三初五日廷試以三月)
(七日第一名賜進士及第從六品第二人以下及第二/甲正七品第三甲正八品並賜進士出身國子生及伴)
(讀願試者聽中選者於監學合得資品上從優銓注廷/試掲榜進士謝恩賜恩榮宴進表謝行釋菜禮刻題名)
(于國子監○評曰人之資稟不同造就亦異故惇行者/未必皆能文詞章者未必皆能脩行是以漢之取士孝)
(悌力田賢良方正孝亷居多而制䇿次之唐宋有能言/極諫茂才異等召試館職之名不専於明經䇿試也元)
(之科舉雖曰以徳行為首經術為先然三場所試不過/文詞亦何以考其徳行哉且其立法定諸色户内推舉)
(孝悌信義經明行脩之士夫既曰孝弟信義經明行脩/矣則固無待於考試也今曰考試將考其孝悌信義耶)
(抑考其脩行耶斯二者皆非疑義賦䇿所可考也以疑/義賦䇿考士不過可知其記誦之多寡行文之生熟耳)
(名則是實則非也故自延祐甲寅逮至正丙午五十餘/年孝悌信義經明行脩之士雖能㧞十一於千百而豪)
(傑出衆之才終不肯俯就以求中有司之榘度是以不/免棄璞於荆山遺珠於滄海卒之攀龍鱗附鳯翼以成)
(我國朝興王/之佐命也)
(甲/寅)延祐元年春正月以劉正為中書平章髙昉為參政
○二月戊辰大寧地震(四月甲/申又震)圖呼嚕髙昉罷以阿薩爾
為右丞相趙世延為参政特們徳爾録軍國重事○三
月壬辰太隂掩熒惑己亥白暈亘天貫日○戊申車駕
幸上都○平章察罕致仕(察罕在中書總持綱維得大/臣體暮年居徳安白雲山墅)
(以白雲自號嘗入覲上望見曰/白雲先生来也其被寵如此)夏五月京兆立魯齋書
院(京兆為故儒臣許衡立/魯齋書院降璽書旌之)勅自今内侍勿授文階(止授/中官)
(○評曰王者出號發令何可輕也故書曰朕不食言又/曰令出惟行勿惟反仁宗勅自今内侍勿授文階葢懲)
(武宗命爵之濫可謂善矣明年即授宦者續元暉昭文/館大學士以至於僧沈明仁為榮禄大夫司空嚴吉祥)
(為大司徒文吉祥為開府名爵之濫視前日/抑又甚焉此元氏之治所以不能復古也)秋八月戊
子車駕還宫○罷陜西行臺○冬十一月以蕭拜珠為
中書右丞達實宻圖呼嚕知樞宻院○十二月復以李
孟為中書平章(上嘗與孟論用人之方孟曰人材所出/非一途科舉得人為盛亦必先徳行而)
(後文辭乃可上深然其言復拜平章改封韓國公○評失/曰李道復之出處最為難知夷考其實則不過患得患)
(而已當仁宗監國孟為參政損益庶務裁抑僥倖方是/時君臣相得孟以一身任天下之重可也及武宗入立)
(孟逃去不知所之葢憂讒畏譏先事而去江湖之間樂/之終身亦可也既而仁宗念其舊勞以譎對感動武宗)
(遣使搜訪得之許昌當是時道復能如劉因受命而往/拜職可辭可也既受宻院之職中書之任則鞠躬盡瘁)
(死而後已亦可也夫何受任未久則以歸𦵏請告致仕/要君則不惟踪跡髙峻不近人情而進退輕躁非人臣)
(之義矣且其言曰臣學聖人之道遇堯舜之主而不能/使天下為堯舜之民葢欲庶㡬乎伊尹者然太甲不明)
(伊尹始終匡正未聞其避去也孟既致仕無復起之理/不二年復為平章則其出處進退誠有不可曉者以愚)
(度之其始逃也畏武宗之信讒而疑已其致仕也畏特/們徳爾之専政而軋己巳而特們徳爾罷相雖再録軍)
(國孟葢瞷其寵眷漸衰不復顧忌所以幡然/而復起歟由是而言非所謂患得患失者哉)以齊履謙
為國子司業(初履謙與吴澄俱在國學教養有法二人/罷去學制稍廢至是復以履謙為司業乃)
(酌舊制議立升齋積分之法每季考其學行以次第升/既升上齋踰再嵗始與私試孟仲月試經疑經義季月)
(試詔誥章表䇿䝉古色目試明經䇿問辭理俱優者一/分辭平理優為半分嵗終積至八分者尤髙等以四十)
(人為額禮部集賢定其藝業及格者六人充嵗貢三年/不通一經及在學不及一嵗者並黜之上從其議自是)
(人人厲志多文學之士○評曰昔伊川先生㸔詳學制/請罷試為課以息爭敦讓齊履謙立升齋積分等法是)
(誘之爭髙下也其何以為首善之地哉史臣以為自是/人人厲志多文學之士夫文學之士多則徳行之士少)
(葢不待言/而自見矣)
(乙/亥)二年春正月太白晝見(二月戊子復見/癸巳丙午經天)○乙亥詔遣
使宣撫(分十二道問民疾苦/黜陟官吏並給銀印)○二月己卯朔以李孟知
貢舉(元明善等/充考試官)○晉寧宣徳等處饑○三月乙卯廷試
進士賜都克托里張起岩等五十六人及第出身有差
(先是至元乙酉三月乙亥太史奏文昌星明文運將興/時世祖幸上京明日丙子上生於儒州是夜起岩亦生)
(及上踐阼始設科取士而起岩遂為第一論者以為非/偶然也丞相特們徳爾平章李孟等奏下第舉人七十)
(以上與從七品流官致仕六十以上與教授/来遲及不試者依下第例恩分著為格從之)○張閭罷
為江浙平章○乙巳車駕幸上都(加張留/孫開府)夏四月戊寅
朔日食○詔蠲天下逋欠稅課○五月復立陜西行臺
○乙丑成紀縣山移(是夜疾風電雹北山南移至夕河/川次日再移平地突出土阜髙者)
(二三丈陷/沒民居)加授宦者續元暉昭文館大學士○江西湖
廣饑○以楊載為浮梁州同知(載博涉羣書為文有迭/宕氣年四十不仕召為)
(翰林編脩與脩武宗實録調萬户府照磨科舉行載首應詔/登第乃除同知浮梁州初趙孟頫得載所為文極推重)
(之由是名動京師所著述人多傳誦其為文一以氣為/主博而敏直而不肆自成一家言嘗語學者曰詩當取)
(才漢魏而音節則以唐為宗自其詩出一洗宋季之陋/○評曰詩之為教本於温柔和厚可以興觀羣怨其大)
(要在得其性情之正而已欲得性情之正舍三百篇何/以哉後世能詩者非不多然音節詞氣則皆靡矣元興)
(言詩者稱范楊虞掲雖其推重一時然視唐人已瞠乎/不可及况敢等而上之乎載之言曰詩當取才漢魏而)
(音節則以唐為宗夫取才於漢魏則已畢矣而唐之音/節又逺不及漢魏故杜甫稱李白曰清新庾開府俊逸)
(鮑㕘軍又曰李侯有佳句往往似隂鏗其自謂則曰熟/精文選理又曰續兒誦文選夫以李杜二公獨步唐人)
(而所言猶若是則唐之音節不足宗可知也若曰取才/於三百篇而音節以漢魏為宗斯可矣嗚呼若載也豈)
(可謂知/詩也哉)秋七月畿内大雨水○八月贛州民蔡五九反
(贛州賊蔡五九反陷汀州寧化縣/僣稱王號詔江浙平章張閭討之)己丑車駕還宫○九
月蔡五九伏誅(餘黨/悉平)冬十月丙子朔客星犯太微垣○
以郭貫為中書參政特們徳爾知樞宻院事○加特們
徳爾太師○授僧沈明仁榮禄大夫司空○十一月丙
午客星變為彗犯紫微垣(歴軫至壁十五宿/二月庚寅乃滅)赦(以星變/赦天下)
(免各路差/税有差)甲戌封皇姪和實拉為周王(武宗長子也/是為明宗)左
丞相阿薩爾等乞罷政不許(阿薩滿言彗星由宰執非才/願避賢路上曰此朕之愆其)
(復乃職茍政有過差勿憚於改凡可以安/民者乃悉言之庶上下交修天變可弭也)
(丙/辰)三年春正月以瑪魯知樞宻院○詔免三省自實田
租二年(先是平章張閭言經理法世祖嘗行但其間多/未盡實有以熟田作荒地者有懼差而析户者)
(有富户買貧民田而仍其舊名輸稅者故小民病而賦/入不増於是遣官經理河南江浙江西三省令民以其)
(家所有田自實于官各位下及寺觀學校財賦一體從/實自首各限四十日隠漏作弊者罪及流竄其田入官)
(郡縣官失查勘致有漏失者論罪計三省自實官民田/二百五十五萬六千餘頃然期限促迫富民黠吏並縁)
(為奸以無為有虛具於籍者往往有之人不聊生盜賊/並起弊反有甚於前者上思其言故有是詔時汴梁總)
(管塔海亦言其害乃詔河南自實田毎畆減半/科收至泰定天厯盡革虛増之數民始獲安)三月車
駕幸上都○太史令郭守敬卒(守敬厯數水利得於家/傳又與劉秉忠同學至)
(元初用張文謙薦召見陳水利六事以為提舉諸路河/渠治唐宋河堤皆復其舊後與王恂等更定新厯遷同)
(知太史院恂卒繼為太史令其所撰厯書圖式最多並/藏之官開通恵河陳水利凡十有一事河成兼提調漕)
(運及/是卒)夏四月脩殷比干墓唐狄仁傑祠(勅衛輝昌平守/令脩治嵗時致)
(祭/)○以哈喇岱爾知樞宻院○褒賜淮東亷訪僉事苖
好謙(以善課農桑/賜衣一襲)○五月甲申至戊申日赤如赭○以
拜特穆爾蕭拜珠並為中書平章鄂博哈雅為右丞郭
貫為左丞布哈為參政○六月追封孟軻父為邾國公
(母為邾國/宣獻夫人)○河決汴梁○封永隆特穆爾為保恩王○
以雅克特穆爾知樞宻院○秋八月以竒塔特為中書参政
○乙卯車駕還宫○九月郭貫罷以王毅為中書右丞
○陞縉山縣為龍慶州(以帝生於其/地特改今名)○癸丑太白晝見(丙/寅)
(經/天)○己未冀晉地震(十月壬午/河南亦震)冬十月以髙昉為中書參
政○以趙孟頫為翰林學士承㫖(上在東宫素知其名/及即位召除集賢侍)
(講學士至是拜翰林承㫖眷待甚厚呼子昻而不名又/嘗以比唐李白宋蘇軾人有不悦者間之上皆不聽有)
(上書言國史不宜令孟頫與聞者上曰趙子昻世祖所/簡㧞朕優以禮貌置之館閣使典述作此屬呶呶何也)
(嘗勅賜鈔五百定既而曰中書毎稱國用不足必持而/不與其以普慶寺别貯鈔給之其見寵眷如此初趙孟)
(頫用程文海薦起家為郎及文海為承㫖致仕去孟/頫代之先往拜其門而後入院人以為衣冠盛事)十
二月以圖呼嚕為陜西左丞相○丁亥立皇子碩迪巴
拉為皇太子(太子仍兼中/書令樞宻使)出周王和實拉鎮雲南和實
拉不受命逃之漠北(初武宗立上為太子時命以次傳/於周王及議建儲丞相特們徳爾)
(欲固位取寵乃議以皇子為嗣碩迪巴拉既立為皇太/子特們徳爾又與太后幸臣實勒們譛周王於兩宫浸)
(潤乆之計遂得幸於是出和實拉鎮雲南次延安周王/之臣圖呼嚕及武宗舊臣喇實等来㑹有嘉琿者與衆)
(謀曰天下者我武皇之天下也出鎮本非上意由讒搆/致然請聞之朝廷庶可杜離間遂與數騎馳去與陜西)
(丞相阿斯罕平章塔齊爾西臺大夫托里貝中丞托歡/𤼵闗中兵分道自潼闗河中府入已而塔齊爾襲殺阿)
(斯罕嘉琿王遂西走至金山西北諸王察罕台等咸来/附○評曰天下之事有理勝可以相校者惟君父之命)
(為不可與校和實拉固武宗世嫡然仁宗在位親則叔/父也分則君也君父有命其可與校乎雖曰有以次相)
(傳之約出鎮為食前言然父雖不父子不可以不子君/雖不君臣不可以不臣焉有不受命而逃者哉既不受)
(命又挾藩臣𤼵闗中兵分道入冦則背叛之迹尤著矣/人臣無將將則必誅敗走金山仁宗固含容而不討然)
(無君之人要不可復立於天地之間它日文宗入立但/當正以大義而廢之不當過為推讓以自取篡弑之惡)
(也/)
(丁/巳)四年春正月以旺札勒為雲南平章○壬戌冀寧地震
○授近侍旺札勒布哈翰林侍讀學士○三月車駕幸上
都○以拜珠為大司徒(拜珠安/圗孫也)夏五月以沁特穆爾鄂
博哈雅並為中書平章竒塔特為右丞髙昉為左丞和
卓張思明為參政額卜徳哷勒罷○六月特們徳爾蕭拜
珠罷(開平人張弼家富弼死其奴索民財弗得敺之死/治獄者教奴引弼子并鞠之丞相特們徳爾受賂)
(六萬緡不為直賀勝素惡其貪居同巷不與往来聞弼/事以語御史中丞楊多爾濟楊多爾濟以語御史永隆)
(特穆爾徐元素遂劾丞相逮治其左右事有驗上亦惡/特們徳爾欲誅之走匿太后宫太后為之請乃奪其印)
(綬罷/之)以阿薩爾為右丞相王桂為參政額卜徳哷勒為平章
○秋七月李孟罷以王毅為平章(孟屢以老病乞罷上/不得已從其請復以)
(為承㫖翰林日侍/宴閒禮遇尤厚)乙丑成紀山崩(土石潰徙壊田稼廬/舍壓死居民監察御)
(史馬祖嘗言山不動之物今而動焉由在野有當用不/用之賢在官有當言不言之佞故然耳疏入大臣皆)
(皆家/待罪)○八月丙寅車駕還宫○九月以博廸蘇為中書右
丞相阿薩爾復為左丞相(阿薩爾奏事畢上問曰卿等日所/行者何事對曰奉行詔㫖而已)
(上曰卿等何嘗奉行朕㫖雖祖宗遺訓朝廷法令皆不/遵守夫法者所以辨上下定民志自古未有法不立而)
(天下治者使人君制法宰相能守法則民知畏避免於事/刑戮若法弛民慢怨詈並興求治難矣阿薩爾因言故)
(丞相必用䝉古勲臣今臣回回人不厭人望因懇辭遂齊/以宣政使博廸蘇為右丞相阿薩爾仍左丞相博廸蘇)
(拉衮五世孫也○評曰宰相之職寅亮天地燮調隂陽/上以弼一人下以總百職不但遵祖宗遺訓守朝廷法)
(令而已也夫法猶權衡也推移低昂則存乎其人故徒/善不足以為政徒法不能以自行若以守法為能盡職)
(則曹參之徒髙於臯䕫稷契伊傅周召矣阿薩爾但以/奉行詔㫖為對固不知相之職業而仁宗責其不能守)
(法亦豈足以盡/任相之道哉)京師産嘉禾(一莖十/一穂)嶺北地震三日○
以圗們岱爾知樞宻院
(戊/午)五年春正月甲戌懿州地震○三月癸巳朔日食○
建鹿頂殿(建於文/徳殿後)○書西天維摩經(給金三千兩又書/藏經給金九百兩)
(銀一百/五十兩)○三月戊辰廷試進士呼圗克岱爾霍希賢等五
十人及第出身有差○夏四月安吉王竒塔特布濟克卒○
以遷努史弼並為中書平章敬儼為參政○張思明罷
戊午車駕幸上都○五月以伊拉齊為中書右丞○徳
慶路地震○隴西縣山崩○術者趙子玉伏誅(時衛王/阿瑪噶)
(貶髙麗子玉言於王府司馬曹塔布台曰阿瑪噶名應/圖䜟於是潜謀備兵器航海往髙麗取阿瑪噶至大都)
(侯時而𤼵行次利津縣/事覺詔誅子玉等七人)流諸王伊實等于江南(布琳尼/敦之叛)
(伊實與錫里濟衛士托廸巴圗持兩端不助官軍進/討勅流伊實江西錫里濟湖廣托迪衡州巴圗潭州)鞏
昌寧逺縣山崩○秋八月車駕還宫○以伊拉齊為中
書平章髙昉為右丞和卓為左丞升音扎噶為參政
○冬十一月以忠嘉知樞宻院
(己/未)六年春正月戊寅太隂犯心(三月乙巳犯明堂甲戌/又犯心七月壬戌八月)
(丁巳亦/如之)二月丁亥朔日食○特授僧從吉祥大司徒文
吉祥開府(初浮屠妙總統有寵上勅中書授五品官張/思明執不可上大怒召見切責之對曰選法)
(天下公器徑路一開来者雜遝故寧違㫖受戾不忍隳/祖宗成憲上心然其言而業已許之乃曰卿姑與之後)
(勿為例乃以為萬億庫提㸃不與散官至是思明既罷/遂超授從吉祥等官○評曰浮屠氏之教以離塵絶俗)
(清浄六根為事雖其身猶以為幻夫何有于爵禄况爵/禄所以待天下之賢才所與共治者彼僧也於國無所)
(事事而奚以官為哉張思明言之當而守之固可謂得/大臣之體矣仁宗心然其言顧謂業已許之而與之夫)
(天下之事患不知所以為是而入於非患不知所以為/善而陷於惡如知其非與惡則速改以從善而已所謂)
(業已許之姑與之云者是猶知烏喙足以殺人而固食/之知水火足以焚溺而固蹈之其為愚也亦甚已哉)
三月以托克托呼為御史大夫○封伊嚕特穆爾爲恩王
○賜大興教寺鈔二萬錠○夏四月以特們徳爾為太
子太師(先是御史富珠哩翀言皇太子位正東宫既立/詹事院以總家政宜擇年徳老成道義崇重者)
(為師保賔賛俾盡心輔導以廣緝熙之學制可乃以特/們徳爾為太子太師御史四十餘人劾其逞私蠧政難)
(居師保之/任不聽)揚州火(燒官民廬舍二萬/三千三百餘區)六月山東淮安諸
處大水○秋七月全寧守臣擅釋罪囚勅按之(皇姊僧/格喇實)
(公主作佛事釋全寧府重囚二十七人勅/按問其守臣阿從不法仍追所釋囚還獄)八月以張思
明為中書參政(左丞相阿薩爾辭職上曰朕任卿未専耶/對曰非近臣有撓政者耶曰無有然則)
(何為而辭對曰臣自揆才薄恐誤陛下事若必欲任臣明/願薦一人為助上問為誰阿薩爾再拜曰臣願得張思)
(即日復拜張/思明為參政)庚子車駕還宫○伏羌縣山崩○閏月以
御史大夫布呼為太師○九月以徽政使多岱為太傅
竒徹為中書參政○冬十月以特穆爾布哈為御史大
夫○庚午太白晝見○十二月以皇太子參决國政○
王毅罷(毅以親老辭從之/仍賜其父幣帛)追封宋儒周敦頤為道國公
(庚/申)七年春正月辛巳朔日食(上齋居服膳輟朝賀臺臣/言比賜布爾罕丹山場旺)
(扎勒布哈海舶稅㑹計其鈔皆數十萬定諸王軍民貧乏/者所賜未嘗若是苟不撙節帑藏虛竭民益困矣省臣)
(進曰臺臣所言良是若非整理朝綱法度愈壊乞罷臣/等選任賢者上曰卿等不必言其各恭乃事癸未御大)
(明殿/受朝)丁亥上不豫辛丑崩于光天宫(夀三十六在位十/年謚曰聖文欽孝)
(皇帝廟號仁宗帝天性聰明恭儉通逹儒術妙悟釋典/嘗曰明心見性佛教為深脩身治國儒道為切又曰儒)
(者可尚以其能維持綱常之道也平居服御質素澹然/無欲不事遊田不喜征伐不崇貨利事皇太后終身不)
(違顔色待宗戚勲舊始終以禮其/孜孜為治一遵世祖之成憲云)甲辰博廸蘇罷○太
后以特們徳爾為右丞相○二月壬午以赫嚕為中書
平章○杖中書參議吹斯戩(坐鬻官刑部以法當杖太/后命笞之太子曰不可法)
(者天下之公卒正其罪○評曰省臣鬻官法固當杖杖/之所以辱之也笞與杖均之為辱雖從太后之命何害)
(其為法也哉夫刑不上大夫參議中書執政之亞也杖/而辱之不亦輕朝廷乎曷若貶而斥之為能全其國體)
(也/)沁特穆爾托歡罷(沁特穆爾罷平章托歡士/罷大夫並為集賢大學)以趙
榮為中書平章茂巴爾為右丞張思明為左丞○和卓
罷○治妖僧沈明仁罪(先是省臣奏明仁强奪民田二/萬頃誑誘愚俗十萬人私賂近)
(侍妄受名爵已奉㫖追奪請汰其徒還所奪民田其諸/不法事宜令究問仁宗曰朕知是人奸惡其嚴鞫之既)
(而江浙平章赫嚕言明仁擅度僧四千八百人獲鈔四/萬餘定已辭服今遣其徒沈崇勝赴京行賂求援請逮)
(赴江浙併治其罪從之至是始/正其罪其冒度僧者籍為民)削奪李孟官爵(奪其平/章國公)
(制命仆其/先墓碑)額卜徳哷勒鄂博哈雅罷(額卜徳哷勒為甘肅平/章鄂博哈雅為湖廣)
(平/章)特們徳爾殺前中書平章蕭拜珠御史中丞楊多爾
濟(初楊多爾濟佐仁宗定内難有功李孟嘗稱其為侍/從人材第一以剛直聞拜侍御史中丞特們徳爾之)
(再相也蕭拜珠為平章稍牽制之楊多爾濟又以糾正/其罪為己任於是𤼵張弼之獄仁宗震怒為不御酒數)
(日因盡誅其大奴及同惡數人特們徳爾逃匿不能得/多爾濟持之益急近臣以太后㫖召多爾濟至宫門責)
(以違㫖對曰待罪御史奉行祖宗法以得罪人非敢違/太后㫖也仁宗不忍重傷太后意但罷其相位而已及)
(是仁宗崩特們徳爾復入相乃宣太后㫖召蕭拜珠楊多/多爾濟與徽政使圖勒們御史大夫托克托呼責問之)
(爾濟曰中丞之職恨不即斬汝以謝天下果違太后㫖罪/汝豈有今日耶特們徳爾乃復引同時御史二人証其)
(多爾濟唾之曰汝等備員風憲為是狗彘事耶皆慙俯/首遂執二人載諸國門之外殺之是日風沙晦㝠都人)
(恟恟道路/相視以目)以旺札勒布哈為湖南宣慰使(司農卿旺札勒布/哈言先帝以土)
(田頒賜諸臣者悉宜歸之官太子問所賜為誰對曰阿薩爾/薩爾所得最多太子曰卿於先朝嘗請海舶之稅以阿)
(奏而止今卿所言乃復私/怨非公議也遂出之湖南)三月庚寅皇太子即位大赦
○尊皇太后為太皇太后皇后為皇太后○特們徳爾
進開府上柱國太師○乙未日暈連環○貶李孟為集
賢侍講學士(悉奪所/受制命)罷設行省丞相(於是河南丞相額/森特穆爾湖南丞)
(相多爾濟迪音並降本省平/章惟征東丞相髙麗王不降)徴理在京錢榖(命平章王/毅徴理在)
(京倉庫虧欠錢穀凡為糧七十八萬石責償於倉官/及監臨出納者幣帛紕繆者責本處經該官吏償之)以
拜珠為中書平章(拜珠為人宏逺端亮綽有祖風初襲/為宿衛長遷太常禮儀院使太子聞)
(其賢召之辭曰嫌疑君子所慎拜珠長宿衛而私/侍東宫拜珠固得罪亦豈太子之福耶卒不往)近臣
獻七寶帶却之(有獻七寶帶者因近臣以進上曰朕登/大位不聞卿等進賢而為人獻帶是以)
(利誘朕也其還之○評曰人君之徳莫大於賤貨而貴/徳克己以從諌然不出於中心之至誠則始勤終怠先)
(得後失無以成其徳垂令名於無窮也英宗初立責近/臣以不進賢而為人獻帶從張養浩之諫而罷元夕張)
(燈使出於中心之至誠進而不已其為盛徳豈可量哉/未㡬即以製珠衣工緩杖其將作院使則是非真能賤)
(貨而貴徳者矣以諫造寺而殺御史觀音保等則是非/真能克己以從諫者矣書曰徳惟一動罔不吉徳二三)
(動罔不凶英宗二三其徳/如此能無南坡之及乎)戊辰車駕幸上都○夏五月
特們徳爾殺上都留守賀勝(勝仁傑子也嘗從世祖征/納延乗輿夜行足苦寒勝)
(解衣以身温之一日獵還伶人䝉采衣作獅子迎駕輿/象驚逸不可制勝投身當象前得斷靷縱象乗輿乃安)
(由是親寵代父為留守阿薩爾竒徹以勝𤼵張弼/之獄怨之乃誣勝迎詔書乗賜車不敬殺之)阿薩爾
竒徹罷(阿薩爾為嶺北平章/竒徹為集賢學士)以拜珠為左丞相鼐喇固達
實哈雅並為平章濟爾哈朗為參政○殺嶺北平章阿薩爾
中書平章赫嚕御史大夫托克托呼徽政使實勒們(或告/阿薩)
(爾等與故約蘇穆爾妻伊埒薩巴謀廢立拜珠請鞫狀上曰/彼若以太皇太后為詞奈何命悉誅之籍其家○評曰)
(廢立大事也非衆議不易行彼告宰相謀廢立則固有/助之者矣不得其實而輒行誅伐可乎若慮其以太后)
(為詞而先誅以滅口亦非也夫使其事固出於太后誅/其人而不白其事太后之心固不能安茍太后素無此)
(謀誅其人而不究其非則太后之心愈不安矣况大臣/受誣國家濫刑皆危亡之事英宗初政若此其不能終)
(宜/哉)以特們徳爾為中書平章○六月京師疫○以喀喇托
克托為御史大夫特穆爾布哈竒徹並知樞宻院○
鼐喇固罷以亷恂為中書平章○上太皇太后尊號
(號儀天興聖慈仁昭懿夀元全徳/大寧福慶徽文崇祐太皇太后)河南饑(上問其故/羣臣皆莫)
(對上曰良由朕治道未洽卿等又不盡心乃職隂陽/不和災害荐至自今各務勤恪以應天心毋使吾民)
(重/困)脩祕宻佛寺于延春閣○詔上書言事者徑直以聞
(特們徳爾等奏比詔内外直言得失今上封者或徑至/御前乞令臣等開視乃入奏聞上曰言事者當直至御)
(前如細民訴訟者則禁之○評曰特們徳爾欲先開視/羣臣言章與魏相白去副封異矣其意不過欲壅蔽人)
(主之視聽以肆其奸惡耳英宗能覺其奸亦可/謂明哲之主然惡惡而不去宜其及於難也)翰林學
士和塔拉都爾黙色譯進大學衍義(上曰脩身治國無/踰此書賜鈔五萬)
(貫/)秋八月下四川平章趙世延獄(特們徳爾以世延嘗/劾其奸仁宗崩即遣)
(使逮捕誣以不敬下獄請殺之并究治省臺諸臣上不/允他日上幸凉亭從容謂近侍曰頃特們徳爾必欲寘)
(趙世延於死地朕素聞世延忠良故毎/奏不納左右咸稱萬嵗世延由此得免)賜女巫巴約特
鈔萬五千緡○益津縣雨黒霜○九月建夀安寺(給鈔/一千)
(萬定命丞相/拜住督工)冬十月杖將作院使伊蘇(坐董製珠/衣緩也)戊午
車駕還宫○乙亥幸大䕶國仁王寺○大賚諸王百官
(以登極故也計金五千兩銀七十八萬兩鈔一百二十/一萬一千貫幣五萬七千三百六十四匹帛四萬九千)
(三百二十二匹木綿九萬二千六百七十二匹布二萬/三千三百九十八匹衣八百五十九襲鞍勒弓矢各有)
(差/)十一月詔各郡建帝師殿(以奉帕克斯巴其製/視孔子廟有加)髙昉
罷○十二月乙巳朔詔改元(詔改明年為/至治元年)庚戌鑄銅佛
像○以庫春貝知樞宻院○茂巴爾罷以濟爾哈朗為
中書右丞薛處敬為參政○江浙平章巴延徹爾江
西平章白薩敦有罪免(並坐貪/墨免官)
　
　
　
　
　
　
　元史續編卷八
