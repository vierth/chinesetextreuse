史記集解卷十五
　　　　　　　　　　　　　宋　裴駰　撰
史記十五
六國表第三
太史公讀秦記至西戎敗幽王周東徙洛邑秦㐮公始
封為諸侯作西畤用事上帝僣端見矣禮曰天子祭天
地諸侯祭其域内名山大川今秦雜戎翟之俗先暴戾
後仁義位在藩臣而臚於郊祀君子懼焉及文公踰隴
攘夷狄尊陳寳營岐雍之間而穆公修政東竟至河則
與齊桓晉文中國侯伯侔矣是後陪臣執政大夫世祿
六卿擅晉權征伐㑹盟威重於諸侯及田常殺簡公而
相齊國諸侯晏然弗討海内爭於戰攻矣三國終之卒
分晉田和亦滅齊而有之六國之盛自此始務在彊兵
并敵謀詐用而從衡短長之說起矯稱蠭出誓盟不信
雖置質剖符猶不能約束也秦始小國僻逺諸夏賔之
比於戎翟至獻公之後常雄諸侯論秦之徳義不如魯
衛之暴戾者量秦之兵不如三晉之彊也然卒并天下
非必險固便形勢利也葢若天所助焉或曰東方物所始
生西方物之成孰夫作事者必於東南收功實者常於
西北故禹興於西羌(皇甫諡曰孟子稱禹生石紐西/夷人也傳曰禹生自西羌是也)湯
起于亳(徐廣曰京兆/杜縣有亳亭)周之王也以豐鎬伐殷秦之帝用
雍州興漢之興自蜀漢秦既得意燒天下詩書諸侯史
記尤甚為其有所刺譏也詩書所以復見者多蔵人家
而史記獨蔵周室以故滅惜哉惜哉獨有秦記又不載
日月其文畧不具然戰國之權變亦有可頗采者何必
上古秦取天下多暴然世異變成功大𫝊曰法後王何
也以其近已而俗變相類議卑而易行也學者牽於所
聞見秦在帝位日淺不察其終始因舉而笑之不敢道
此與以耳食無異悲夫余於是因秦記踵春秋之後起
周元王表六國時事訖二世凡二百七十年著諸所聞
興壞之端後有君子以覽觀焉

























　
二十八　為河旁宫之衡山治馳道帝之琅邪南道郡入
　　　　為太極廟賜户三十爵一級
二十九　郡縣大索十日帝之琅邪道上黨入
三十
三十一　更命臘月嘉平賜黔首里六石米二羊以嘉平
　　　　大索二十日
三十二　帝之碣石道上郡入
三十三　遣諸逋亡及賈人贅壻略取陸梁為桂林南海
　　　　象郡以適戍西北取戎為三十四縣(徐廣曰一/云四十四)
　　　　(縣是也又云/二十四縣)築長城河上䝉恬將三十萬
三十四　適治獄吏不直者築長城及南方越地覆獄故
　　　　失
三十五　為直道道九原通甘泉
三十六　徙民於北河榆中耐徙三處(徐廣曰/一作家)拜爵一級
　　　　石晝隕東郡有文言地分
三十七　十月帝之㑹稽琅邪還至沙丘崩子胡亥立為
　　　　二世皇帝殺蒙恬道九原入復行錢
三十八　十月戊寅大赦罪人十一月為兎園十二月就
　　　　阿房宫其九月郡縣皆及楚兵至戲章邯擊郤
　　　　之出衛君角為庶人
二　　　將軍章邯長史司馬欣都尉董翳追楚兵至河
　　　　誅丞相斯去疾將軍馮劫
三　　趙髙反二世自殺髙立二世兄子嬰子嬰立刺
　　　殺髙夷三族諸侯入秦嬰降為項羽所殺尋誅
　　　羽天下属漢
　
　
　
　
　史記集解卷十五
