九
　　宋　　宣　　城　　太　　守范　煜撰
　　唐　　章　　懐　　太　　子　　賢注
　獻帝紀第九
孝獻皇帝諱協靈帝中子也(謚法曰聰明睿智曰獻協/之字曰合張璠記曰靈帝)
(以帝似已故名曰協/帝王紀曰協字伯和)母王羙人為何皇后所害中平六
年四月少帝即位封帝爲渤海王徙封陳留王九月甲
戌即皇帝位年九嵗遷皇太后於永安宮(董卓遷也洛/陽宫殿名曰)
(永安宮周逥六百九十八/丈故基在洛陽故城中)大赦天下改昭寜為永漢丙
子董卓殺皇太后何氏初令侍中給事黄門侍郎員各
六人(續漢志曰侍中比二千石無員漢官儀曰侍中左/蟬右貂夲秦丞相史往来殿中故謂之侍中分掌)
(乗輿服物下至褻器虎子之屬武帝時孔安國為侍中/以其儒者特聽掌御坐唾壺朝廷榮之至東京時屬少)
(府亦無員駕出則一人負傳國璽操斬蛇劒乗輿中官/俱止禁中又曰給事黄門侍郎六百石無員掌侍從左)
(右給事中使關通中外應劭曰黄門侍郎每日暮向青/瑣門拜謂之夕郎輿服志曰禁門曰黄闥以中人主之)
(故號曰黄門令然則黄門郎給事黄闥之内故曰黄門/郎夲既無員於此各置六人也獻帝起居注曰自誅黄)
(門後侍中侍郎出入禁中機事頗露由是王允乃奏侍/中黄門不得出入不通賔客自此始也○劉攽曰註乘)
(輿中官俱止禁中案文當云參乘與/中官俱止禁中少一參字誤一輿字)賜公卿以下至黄
門侍郎家一人為郎以補宦官所領諸署侍於殿上(靈/帝)
(熹平四年改平凖為中凖使宦官為令自是諸内/署令丞悉以閹人為之故今並令士人代領之)乙酉
以太尉劉虞為大司馬董卓自為太尉加鈇鉞虎賁(禮/記)
(曰諸侯賜鈇鉞然後専殺説文曰鈇莝刀/也蒼頡篇曰鈇斧也加鈇鉞者與専殺也)丙戍太中大
夫楊彪為司空甲午豫州牧黄琬為司徒遣使弔祠故
太傅陳蕃大將軍竇武等冬十月乙巳葬靈思皇后白
波賊宼河東(薛瑩書曰黄巾郭泰等起於/西河白波谷時謂之白波賊)董卓遣其將
牛輔擊之十一月癸酉董卓為相國十二月戊戍司徒
黄琬為太尉司空楊彪為司徒光禄勳荀爽為司空省
扶風都尉置漢安都護(扶風都尉比二千石武帝元鼎/四年置中興不改至此以羌擾)
(三輔故省之置都/護令總統西方)詔除光熹昭寜永漢三號還復中平
六年
初平元年春正月山東州郡起兵以討董卓辛亥大赦
天下癸酉董卓殺𢎞農王白波賊宼東郡二月乙亥太
尉黄琬司徒楊彪免庚辰董卓殺城門校尉伍瓊督軍
校尉周珌(珌音必東觀記曰周珌豫州刺史慎/之子也續漢書魏志竝作毖音祕)以光禄
勳趙謙為太尉(謝承書曰謙字彦信太尉/趙戒之孫蜀郡成都人也)太僕王允為
司徒丁亥遷都長安董卓驅徙京師百姓悉西入關自
留屯畢圭苑壬辰白虹貫日三月乙巳車駕入長安幸
未央宫(未央宫蕭何所造也張璠記曰将入/宫日大雨晝晦翟雉飛入長安宮)己酉董卓
焚洛陽宫廟及人家戊午董卓殺太傅袁隗太僕袁基
夷其族(隗紹之叔父基袁術之母兄卓以山東兵起依/紹術為主故誅其親屬獻帝春秋曰尺口以上)
(男女五千餘/人皆下獄死)夏五月司空荀爽薨六月辛丑光禄大夫
种拂為司空大鴻臚韓融少府隂修執金吾胡母班(風/俗)
(通云胡母姓夲陳胡公之後也公子完奔齊遂有齊國/齊宣王母弟别封母鄉逺夲胡公近取母邑故曰胡母)
(氏/也)将作大匠吳修越騎校尉王壞安集関東後将軍袁
術河内太守王匡各執而殺之(英雄記曰匡字公節太/山人也輕財好施以任)
(侠聞為袁紹/河内太守)唯韓融獲免董卓壞五銖錢更鑄小錢(光/武)
(中興除王莾貨/泉更用五銖錢)冬十一月庚戍鎮星熒惑太白合於尾
是嵗有司奏和安順桓四帝無功徳不宜稱宗又恭懐
敬隱恭愍三皇后並非正嫡不合稱后皆請除尊號制
曰可(和帝號穆宗安帝號恭宗順帝號敬宗桓帝號威/宗和帝尊母梁貴人曰恭懐皇后安帝尊祖母宋)
(貴人曰敬隱皇后順帝/尊母李氏曰恭愍皇后)孫堅殺荆州刺史王叡(王氏譜/曰叡字)
(通曜晉太保祥伯父也吳録曰叡素遇堅無禮堅此時/欲殺叡叡曰我何罪堅曰坐無所知罪叡窮廹刮金飲)
(之而/死)又殺南陽太守張咨
二年春正月辛丑大赦天下二月丁丑董卓自為太師
袁術遣將孫堅與董卓将胡軫戰於陽人(陽人聚名屬/河南郡故城)
(在今汝州梁縣西史記秦滅東/周徙其君於陽人聚即此地也)軫軍大敗董卓遂發掘
洛陽諸帝陵夏四月董卓入長安六月丙戌地震秋七
月司空种拂免光禄大夫濟南淳于嘉為司空太尉趙
謙罷太常馬日磾為太尉九月蚩尤旗見于角亢(天官/書曰)
(蚩尤之旗類彗而後曲象旗熒惑之精也呂氏春秋云/其色黄上白下見則王者征伐四方角亢蒼龍之星)
冬十月壬戌董卓殺衛尉張温十一月青州黄巾宼泰
山泰山太守應劭擊破之黄巾轉宼渤海公孫瓚與戰
於東光復大破之(東光今/滄州縣)是嵗長沙有人死經月復活
三年春正月丁丑大赦天下袁術遣将孫堅攻劉表於
襄陽堅戰歿袁紹及公孫瓚戰于界橋(今貝州宗城縣/東有古界城近)
(枯漳水則界/橋在此也)瓚軍大敗夏四月辛巳誅董卓夷三族司
徒王允録尚書事總朝政遣使者張种撫慰山東青州
黄巾擊殺兖州刺史劉岱於東平東郡太守曹操大破
黄巾於夀張降之五月丁酉大赦天下丁未征西将軍
皇甫嵩為車騎将軍董卓部曲将李傕郭汜樊稠張濟
等反攻京師六月戊午䧟長安城太常种拂大僕魯旭
大鴻臚周奐(三輔决錄注曰奐/字文明茂陵人)城門校尉崔烈越騎校
尉王頎竝戰殁(頎音/祈)吏民死者萬餘人李傕等並自為
将軍己未大赦天下李傕殺司隸校尉黄琬甲子殺司
徒王允皆滅其族丙子前将軍趙謙為司徒秋七月庚
子太尉馬日磾為太傅錄尚書事八月遣日磾及太僕
趙岐持節慰撫天下車騎将軍皇甫嵩為太尉司徒趙
謙罷九月李傕自為車騎将軍郭汜後将軍樊稠右将
軍張濟鎮東将軍濟出屯𢎞農甲申司空淳于嘉為司
徒光禄大夫楊彪為司空竝錄尚書事冬十二月太尉
皇甫嵩免光禄大夫周忠為太尉參錄尚書事
四年春正月甲寅朔日有食之(袁宏記曰時未晡八刻/太史令王立奏曰晷過)
(度無變也朝臣皆賀帝令候焉未晡一刻而食賈詡奏/曰立司候不明疑誤上下請付理官帝曰天道逺事驗)
(難明欲歸咎史官/益重朕之不徳也)丁夘大赦天下三月袁術殺揚州刺
史陳温據淮南長安宣平城門外屋自壞(三輔黄圖曰/長安城東面)
(北頭/門也)夏五月癸酉無雲而雷六月扶風大雨雹華山崩
裂太尉周忠免太僕朱儁爲太尉録尚書事下邳賊闕
宣自稱天子(風俗通曰闕姓也承闕黨童子/之後也縱横家有闕子著書)雨水遣侍
御史裴茂訊詔獄原輕繫六月辛丑天狗西北行(前書/音義)
(曰有聲為天狗/無聲為枉矢)九月甲午試儒生四十餘人上第賜位
郎中次太子舍人下第者罷之詔曰孔子歎學之不講
(講習也論/語之文)不講則所識日忘今耆儒年踰六十去離夲
土營求糧資不得專業結童入學白首空歸長委農野
永絶榮望朕甚愍焉其依科罷者聽為太子舎人(劉艾/獻帝)
(紀曰時長安中為之謡曰頭白皓然食不充糧裹衣蹇/裳當還故鄉聖王愍念悉用補郎舍是布衣被服𤣥黄)
冬十月太學行禮車駕幸永福城門臨觀其儀賜博士
以下各有差辛丑京師地震有星孛于天市(袁宏記曰/孛于天市)
(将從天子移都其/後上東遷之應也)司空楊彪免太常趙温爲司空公孫
瓚殺大司馬劉虞十二月辛丑地震司空趙温免乙巳
衛尉張喜為司空(獻帝春秋/曰喜作嘉)是嵗琅邪王容薨
興平元年春正月辛酉大赦天下改元興平甲子帝加
元服二月壬午追尊諡皇妣王氏爲靈懐皇后甲申改
葬于文昭陵丁亥帝耕于籍田三月韓遂馬騰與郭汜
樊稠戰於長平觀遂騰敗績左中郎将劉範前益州刺
史种劭戰殁(前書音義曰長平陂名也上有觀在池陽/宫南去長安五十里今涇水南原眭城是)
(也袁宏紀曰是時馬騰以李傕等専亂以益州刺史劉/焉宗室大臣遣使招引共誅傕焉遣子範将兵就騰故)
(涼州刺史种劭太常拂之子也拂/爲傕所害劭欲報仇遂為此戰)夏六月丙子分涼州
河西四郡為廱州(謂金城酒泉/燉煌張掖)丁丑地震戊寅又震乙
巳晦日有食之帝避正殿寢兵不聽事五日大蝗秋七
月壬子太尉朱儁免戊午太常楊彪為太尉録尚書事
三輔大旱自四月至于是月帝避正殿請雨遣使者洗
囚徒原輕繫(洗謂蕩/滌也)是嵗榖一斛五十萬豆麥一斛二
十萬人相食啖白骨委積帝使侍御史侯汶出太倉米
豆為飢人作麋粥經日而死者無數帝疑賦䘏有虛乃
親於御坐前量試作麋乃知非實(袁宏紀曰時勑侍中/劉艾取米豆五升於)
(御前作糜得滿三盂於是詔尚書曰/米豆五升得麋三盂而人委頓何也)使侍中劉艾出讓
有司於是尚書令以下皆詣省閣謝(○劉攽曰案閣當/作閤閤門也詣閣)
(無/理)奏收侯汶考實詔曰未忍致汶于理可杖五十自是
之後多得全濟八月馮翊羌叛宼屬縣郭汜樊稠擊破
之九月桑復生椹人得以食司徒淳于嘉罷冬十月長
安市門自壞以衛尉趙温為司徒錄尚書事十二月分
安定扶風爲新平郡是嵗揚州刺史劉繇與袁術将孫
策戰于曲阿(䇿字伯符孫堅子/曲阿今潤州縣)繇軍敗績孫䇿遂據江
東(吳志曰孫䇿既破繇遂度兵/據㑹稽策自領㑹稽太守)太傅馬日磾薨于夀春
(夀春縣名屬九江/郡今夀春縣也)
二年春正月癸丑大赦天下二月乙亥李傕殺樊稠而
與郭氾相攻三月丙寅李傕脇帝幸其營焚宫室夏四
月甲午立貴人伏氏為皇后丁酉郭汜攻李傕矢及御
前(山陽公載記曰時弓弩並發矢下/如雨及御所止髙樓殿前帷簾也)是日李傕移帝幸
北塢(服䖍通俗文曰營居曰塢一曰庳城也山陽公載/記曰時帝在南塢傕在北塢時流矢中傕左耳乃)
(迎帝幸北塢帝不/肯從强之乃行)大旱五月壬午李傕自為大司馬六
月庚午張濟自陕来和傕汜秋七月甲子車駕東歸郭
汜自為車騎将軍楊定為後将軍楊奉為興義將軍董
承為安集将軍並侍送乗輿張濟為驃騎将軍還屯陜
八月甲辰幸新豐冬十月戊戌郭汜使其将伍習夜燒
所幸學舎逼脇乗輿楊定楊奉與郭汜戰破之壬寅幸
華隂露次道南是夜有赤氣貫紫宫(獻帝春秋曰赤氣/廣六七尺東至寅)
(西至/戌也)張濟復反與李傕郭汜合十一月庚午李傕郭汜
等追乗輿戰於東澗王師敗績殺光禄勳鄧泉衛尉士
孫瑞廷尉宣播大長秋苖祀(獻帝春秋/播作璠也)歩兵校尉魏桀
侍中朱展射聲校尉沮儁(風俗通曰沮姓也黄帝時/史官沮誦之後音俱余反)壬
申幸曹陽露次田中(曹陽澗名在今陕州西南七里俗/謂之七里澗崔浩云自南山北通)
(於/河)楊奉董承引白波帥胡才李樂韓暹及匈奴左賢王
去卑率師奉迎與李傕等戰破之十二月庚辰車駕乃
進李傕等復来追戰王師大敗殺畧宫人少府田芬大
司農張義等皆戰歿進幸陕夜度河乙亥幸安邑是嵗
袁紹遣將麴義與公孫瓚戰於鮑丘(鮑丘水名出北塞/中南流經九莊嶺)
(東俗謂之大榆河又東南經漁陽/縣故城東是瓚之戰處見水經注)瓚軍大敗
建安元年春正月癸酉郊祀上帝於安邑大赦天下改
元建安二月韓暹攻衛将軍董承夏六月乙未幸聞喜
秋七月甲子車駕至洛陽幸故中常侍趙忠宅丁丑郊
祀上帝大赦天下巳卯謁太廟八月辛丑幸南宫楊安
殿癸夘安國将軍張楊為大司馬韓暹為大将軍楊奉
為車騎将軍是時宫室燒盡百官披荆棘依牆壁間州
郡各擁彊兵而委輸不至羣僚饑乏尚書郎以下自出
採稆(稆音吕埤蒼曰穭/自生也稆與穭同)或饑死牆壁間或為兵士所殺
辛亥鎭東将軍曹操自領司隸校尉錄尚書事曹操殺
侍中臺崇尚書馮碩等(風俗通日金天氏裔孫曰臺駘/其後氏焉山陽公載記曰臺字)
(作壺○劉攽曰注山陽公/載記曰案文多一曰字)封衛將軍董承為輔國将軍
(○劉攽曰案/文多一為字)伏完等十三人為列侯贈沮儁為𢎞農太
守庚申遷都許己巳幸曹操營九月太尉楊彪司空張
喜罷冬十一月丙戍曹操自為司空行車騎将軍事百
官總己以聽
二年春袁術自稱天子三月袁紹自為大将軍夏五月
蝗秋九月漢水溢是嵗饑江淮間民相食袁術殺陳王
寵孫策遣使奉貢
三年夏四月遣謁者裴茂率中郎将段煨討李傕夷三
族(獻帝起居注曰傳傕首/到許有詔髙懸之也)呂布叛冬十一月盜殺大司
馬張楊十二月癸酉曹操擊吕布於徐州斬之
四年春三月袁紹攻公孫瓚于易京獲之(公孫瓚頻失/利乃臨易河)
(築京以自固故號易京其城三重周囘六里今内城中/有土京在幽州歸義縣南爾雅曰絶髙謂之京非人為)
(之/㐀)衛将軍董承為車騎将軍夏六月袁術死是嵗初置
尚書左右僕射武陵女子死十四日復活(續漢志曰女/子李娥年六)
(十餘死瘞於城中有行人/聞冢中有聲告家人出之)
五年春正月車騎将軍董承偏将軍王服越騎校尉种
輯受宻詔誅曹操事洩壬午曹操殺董承等夷三族秋
七月立皇子馮為南陽王壬午南陽王馮薨九月庚
午朔日有食之詔三公舉至孝二人九卿校尉郡國守
相各一人皆上封事靡有所諱曹操與袁紹戰於官度
(裴松之北征記曰中牟臺下臨汴水是為官/度袁紹曹操壘尚存焉在今鄭州中牟縣北)紹敗走冬
十月辛亥有星孛于大梁(大梁酉/之分)東海王祗薨是嵗孫
䇿死(為許貢客/所射傷)弟權襲其餘業(權字/仲謀)
六年春三月丁夘朔日有食之
七年夏五月庚戌袁紹薨于寘國獻馴象(馴象謂隨/人意也)是
嵗越嶲男子化為女子
八年冬十月己巳公卿初迎冬於北郊(斯禮久廢/故曰初)總章
始復備八佾舞(袁紹紀云迎氣北郊始用八佾佾列也/謂舞者之行列往因亂廢今始備之總)
(章樂官名古/之安代樂)初置司直官督中都官(司直秩比二千石/武帝元狩五年置)
(掌佐丞相舉不法也建/武十一年省今復置之)
九年秋八月戊寅曹操大破袁尚平冀州自領冀州牧
冬十月有星孛于東井十二月賜三公已下金帛各有
差自是三年一賜以為常制
十年春正月曹操破袁譚於青州斬之(魏書曰操攻譚/不剋乃自執桴)
(鼔應時/破之)夏四月黑山賊張燕率衆降(魏志曰燕本姓褚/常山真定人也黄)
(巾起燕合聚少年為羣盜萬餘人博陵人張牛角為主/牛角死燕代為主故改姓張燕剽勇軍中號曰張飛燕)
(衆至百萬號/曰黒山賊)秋九月賜百官尤貧者金帛各有差
十一年春正月有星孛于北斗三月曹操破髙幹於幷
州獲之(典論曰上洛都尉王/琰敗之追斬其首)秋七月武威太守張猛殺
廱州刺史邯鄲商(袁宏漢紀曰廱/州作凉州也)是嵗立故琅邪王容
子熙為琅邪王濟北北海阜陵下邳常山甘陵濟隂平
原八國皆除
十二年秋八月曹操大破烏桓於栁城斬其蹋頓(蹋頓/匈奴)
(王號栁城縣名屬/遼西郡今營州縣)冬十月辛夘有星孛于鶉尾(鶉尾已/之分)
己巳黄巾賊殺濟南王贇(河間孝王/五代孫)十一月遼東太守
公孫康殺袁尚袁熈
十三年春正月司徒趙温免夏六月罷三公官置丞相
御史大夫癸巳曹操自為丞相秋七月曹操南征劉表
八月丁未光禄勲郗慮為御史大夫(續漢書曰慮字鴻/豫山陽髙平人也)
(少受學/於鄭𤣥)壬子曹操殺太中大夫孔融夷其族是月劉表
卒少子琮立琮以荆州降操冬十月癸未朔日有食之
曹操以舟師伐孫權權将周瑜敗之於烏林赤壁
十四年冬十月荆州地震
十五年春二月乙巳朔日有食之
十六年秋九月庚戍曹操與韓遂馬超戰於渭南遂等
大敗關西平(曹瞞傳曰時婁子伯説操曰今天寒可起/沙為城以水灌之可一夜而成公從之比)
(明城立超遂數挑戰不利操縱/虎騎夹擊大破之超遂走凉州)是嵗趙王赦薨
十七年夏五月癸未誅衛尉馬騰夷三族六月庚寅晦
日有食之秋七月洧水潁水溢螟八月馬超破涼州殺
刺史韋康九月庚戍立皇子熙為濟隂王懿為山陽王
邈為濟北王敦為東海王(山陽公載記曰時許靖在巴/郡聞立諸王曰将欲歙之必)
(姑張之将欲奪之必姑/與之其孟徳之謂乎)冬十二月星孛于五諸侯(五諸/侯星)
(名/也)
十八年春正月庚寅復禹貢九州(獻帝春秋曰時省幽/并州以其郡國并於)
(冀州省司隸校尉及涼州以其郡國并為雍州省交州/并荆州益州於是有兖豫青徐荆揚冀益雍也九數雖)
(同而禹貢無益州有梁/州然梁益亦一地也)夏五月丙申曹操自立為魏公
加九錫(案禮含文嘉曰九錫謂一曰車馬二曰衣服三/曰樂器四曰朱戸五曰納陛六曰虎賁七百人)
(七曰斧鉞八曰/弓矢九曰秬鬯)大雨水徙趙王珪為博陵王是嵗嵗星
鎭星熒惑俱入太微(是年秋三星逆行入/太微守帝座五十日)彭城王和薨
十九年夏四月旱五月雨水劉備破劉璋據益州冬十
月曹操遣将夏侯淵討朱建于枹罕獲之(枹罕縣屬金/城郡今河州)
(縣也魏志曰淵字/妙才沛國譙人也)十一月丁卯曹操殺皇后伏氏滅其
族及二皇子(山陽公載記曰劉備/在蜀聞之遂發喪)
二十年春正月甲子立貴人曹氏為皇后賜天下男子
爵人一級孝悌力田二級賜諸王侯公卿以下榖各有
差秋七月曹操破漢中張魯降
二十一年夏四月甲午曹操自進號魏王五月己亥朔
日有食之秋七月匈奴南單于来朝是嵗曹操殺琅邪
王熙國除(坐謀欲渡/江被誅)
二十二年夏六月丞相軍師華歆為御史大夫冬有星
孛于東北是嵗大疫
二十三年春正月甲子少府耿紀丞相司直韋晃起兵
誅曹操不克夷三族(三輔决錄曰時有京兆金褘字徳/偉自以代為漢臣乃發憤與耿紀)
(韋晃欲挟天子以攻魏/南援劉備事敗夷三族)三月有星孛于東方(杜預注左/傳云平旦)
(衆星皆沒而孛星乃/見故不言所在之次)
二十四年春二月壬子晦日有食之夏五月劉備取漢
中秋七月庚子劉備自稱漢中王八月漢水溢冬十一
月孫權取荆州
二十五年春正月庚子魏王曹操薨(魏志曰操字孟徳/薨時年六十六)
子丕襲位(魏志曰丕字子/桓操之太子)二月丁未朔日有食之三月
改元延康冬十月乙夘皇帝遜位魏王丕稱天子(獻帝/春秋)
(曰帝時召羣臣卿士告祠髙廟詔太常張音持節奉䇿/璽綬禪位于魏王乃為壇於繁陽故城魏王登壇受皇)
(帝璽/綬)奉帝為山陽公(山陽縣名屬河内郡故城/在今懐州修武縣西北)邑一萬
户位在諸侯王上奏事不稱臣受詔不拜以天子車服
郊祀天地宗廟祖臘皆如漢制都山陽之濁鹿城(濁鹿/一名)
(濁城亦名清陽城在/今懐州修武縣東北)四皇子封王者皆降為列侯明年
劉備稱帝于蜀孫權亦自王於吳於是天下遂三分矣
魏青龍二年三月庚寅山陽公薨自遜位至薨十有四
年年五十四諡孝獻皇帝八月壬申以漢天子禮儀𦵏
于禪陵(續漢書曰天子𦵏太僕駕四輪輈為賔車大練/為屋幙中黄門虎賁各二十人執紼司空擇土)
(造穿太史卜日将作作黄腸題湊便房如禮大駕太僕/御方相氏黄金四目䝉熊皮𤣥衣朱裳執戈揚楯立乗)
(四馬先驅旂長三刃十有二旒曵地畫日月升龍書旐/曰天子之柩謁者二人立乗六馬為次太常跪哭日十)
(五舉音止哭晝漏上請發司徒河南尹先引車轉太常/曰請拜送車著白絲三糾紼長三十丈圍七寸六行行)
(五十人公卿以下子弟凡三百人皆素幘委貌冠衣素/裳挽校尉三百人皆赤幘不冠持幢幡皆銜枚羽林孤)
(兒巴歈嬥歌者六十人為六列司馬八人執鐸至陵南/羨門司徒跪請就下房都導東園武士奉入房執事下)
(明器太祝進醴獻司空将校復土嬥音徒了反帝王紀/曰禪陵在濁鹿城西北十里在今懐州修武縣北二十)
(五里陵髙二丈周回二百步劉澄之地記云以漢禪魏/故以名焉○劉攽曰注太常跪哭日十五舉音止案漢)
(志日字作曰/在哭字上)置園邑令丞太子早卒孫康立五十一年
晉太康六年薨子瑾立四年太康十年薨子秋立二十
年永嘉中為胡賊所殺國除
論曰傳稱鼎之為器雖小而重故神之所寳不可奪移
(左氏傳王孫滿曰桀有昬徳鼎遷於商商紂暴虐鼎遷/於周徳之休明雖小重也其姦回昬亂雖大輕也故言)
(神之所寳/不可奪移)至今負而趨者此亦窮運之歸乎(言神器至/重被人負)
(而趨走者斯亦窮盡之運歸於此時乎言不可復振也/莊子曰藏舟於壑藏山於澤謂之固矣然而有力者負)
(之而趨而/昧者不知)天厭漢徳久矣山陽其何誅焉(厭倦誅責也/漢自和帝以)
(後政教陵遲故言天厭漢徳久矣禍之来也非獨山陽/公之過其何所誅責乎左傳宋子魚曰天既厭商徳孔)
(子曰於予予何誅○劉攽曰注於/予予何誅案今論語下予當作與)
贊曰獻生不辰身播國屯(辰時也播遷也言獻帝生不/逢時身旣播遷國又屯難詩)
(曰我生不辰左/傳曰震蕩播越)終我四百永作虞賔(春秋孔演圖曰劉/四百嵗之際褒漢)
(王輔皇王以期有名不就宋均注曰雖褒族人為漢王/以自輔以當有應期名見攝錄者故名不就也虞賔謂)
(舜以堯子丹朱為賔虞書曰虞賔在/位是也以喻山陽公為魏之賔也)
　
　
　
　
　
　
　
　後漢書卷九
　後漢書卷九考證
獻帝紀董卓為相國○何焯曰為相國上脱一自字
置漢安都䕶注總統西方○監夲西字訛四從宋夲改
南陽王馮薨○監夲脱馮字今從宋夲(臣㑹汾/)按他處
　王薨皆書名但此句䝉上立皇子馮為南陽王文雖
　無馮字亦可
斬其蹋頓○何焯曰其字應衍
改元延康○監夲延字訛建按建康順帝年號也從宋
　本改
至今負而趨者○今應作令
永作虞賔注虞書○監夲訛作商書今改正
　
　
　
　
　後漢書卷九考證
