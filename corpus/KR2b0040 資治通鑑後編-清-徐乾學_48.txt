
　資治通鑑後編卷四十七
　　　　　　　　　　　刑部尚書徐乾學撰
　宋紀四十七(起上章執徐五月/盡十二月凡八月)
　　仁宗體天法道極功全德神文聖武睿哲明孝皇
　　帝
康定元年五月甲寅朔詔前殿奏事毋過五班餘對後
殿命太官賜食　乙夘再贈金明都監李士彬為宿州
觀察使仍以其從兄内殿承制士紹為金明縣都監兼
新寨觧家河蘆闗巡檢又贈其子懐寶為右千牛衛將
軍録其子懐義懐矩並為左侍禁(士彬父子正月戰死/未嘗贈官也此云再)
(贈疑實録或/有脱闕也)　丁巳復太常博士知楚州孫沔為監察
御史景祐初沔為御史裏行坐言事貶絀逾六年乃復
召尋遷右正言　先是詔御輦院㨂部下輦官年四十
以下為禁軍輦官千餘人攜妻子遮宰相樞宻使喧訴
平章事張士遜方朝馬驚墮己未御史中丞栁植等奏
其事請付有司治詔樞宻院推鞫以聞時軍興機務填
委士遜位首相無所補諌官以為言士遜不自安七上
章請老又數面陳壬戌復拜太傅進封鄧國公致仕聽
朔望大朝㑹綴中書門下班月給宰臣俸三之一又與
一子五品服士遜乞免朝朔望從之宰相得謝者自士
遜始(考異士遜新傳云諌官韓琦上疏曰政事府豈養/病坊耶士遜不自安七上章請老按士遜致仕琦)
(已知制誥矣琦家傳及它書養病坊等語亦不/指士遜附傳又不載琦有言新傳必誤今不取)　以鎮
安節度使同平章事判天雄軍吕夷簡行右僕射兼門
下侍郎平章事昭文館大學士以資政殿大學士户部
尚書李迪為彰信節度使知天雄軍自元昊反武事久
弛守將或為他名以避兵任迪願守邊詔不許然甚壯
其意夷簡自天雄復入相即使迪代之　權三司使公
事鄭戬言國家承平八十載不用兵四十年生齒之衆
山澤之利當十倍其初而近嵗以來諸道轉運使副公
上輸入之目反益减耗若恬然不較則軍國常須將何
取辦今後欲乞應諸道轉運使副得替到京别差近上
臣僚與審官院同磨勘將任内諸處場務所收課利與
租額近年都大比較除嵗有荒别勅權閣不比外其餘
悉取大數為十分毎虧五釐以下罰兩月俸一分已下
罰三月俸一分已上降差遣若増及一分以上亦别與
升陟從之　甲子元昊陷塞門寨執寨主内殿承制髙
延德監押左侍禁王繼元死之　壬申詔諸路轉運司
體量部下知州軍有年老昏昧貪濁踰違及非幹勒者
具事以聞　癸酉詔夏守贇王守忠進屯鄜州時大軍
駐河中踰三月矣　甲戍陜西都轉運使范仲淹言今
縁邊城寨有五七分之備而闗中之備無二三分若昊
賊深入乘闗中之虛或東阻潼闗隔兩川貢賦則朝廷
不得髙枕矣為今之計莫若且嚴邊城使持久可守實
闗内使無虚可乘若冦至使邊城清野不與大戰闗中
稍實豈敢深入復命五路修攻取之備待其間隙則行
天討此上策也又聞邊城多請五路入討臣恐未可以
輕舉太宗朝以宿將精兵圵伐西討艱難嵗月終未收
復縁大軍之行糧車甲乘動彌百里虜騎輕捷邀擊前
後乗風揚沙一日數戰進不可前退不可息水泉不得
飲沙漠無可獲此所以無功而有患也况今承平嵗久
中原無宿將精兵一旦興深入之謀係難制之虜臣以
為國之安危未可知也然則唐漢之時能拓疆萬里者
盖當時授任與今不同既委之以兵又與之税賦而不
求速效故養猛士延謀客日練兵月計餉以待其隙進
不俟朝廷之命退不闗有司之責觀變乗勝如李牧之
守邊可謂善破虜矣惟陛下深計而緩圗之　乙亥元
昊陷安逺寨　戊寅罷陜西都部署夏守贇都鈐轄王
守忠走馬承受黎用信張德明並赴闕守贇性庸怯寡
方畧不為士卒所附自河中徙屯鄜州未及行亟罷歸
徙涇原秦鳳路縁邊經畧安撫使夏竦為陜西都部署
兼經畧安撫使縁邊招討使知永興軍　己夘以起居
舍人知制誥韓琦為樞宻直學士陜西都轉運使天章
閣待制范仲淹為龍圗閣直學士並為陜西經畧安撫
副使同管勾都部署司事初仲淹與吕夷簡有隙及議
加職夷簡請超遷之帝悦以夷簡為長者既而仲淹入
朝帝諭仲淹使釋前憾仲淹頓首曰臣向所論盖國事
於夷簡何憾也　以知同州龎籍為陜西都轉運使籍
嘗上言連年災異天久不雨臣以為弭災消禍在朝廷
自修比年費用奢廣出納不嚴内中須索既多有司以
憑由除破無縁鈎校虛實臣竊謂凢乘輿所用宫中所
費宜取先朝為則今宿師西鄙力戰重傷方獲功賞而
内官醫官樂官無功時享豐賜故天下指目謂之三官
願少裁損無厚賚子專勵戰功虜㓂不足平也　以國
子監直講林瑀王洙並為天章閣侍講景祐末災異數
起帝憂之深自貶損瑀言災異皆有常數不足憂又依
周易推演五行隂陽之變為書上之帝素喜方術觀瑀
書異之欲遷其官參知政事程琳以為不可止賜章服
時瑀兼諸王宫教授琳因言瑀所挾書多圗緯之言不
宜與宗室遊罷其宫職帝毎讀瑀書有不觧者輙令御
藥院批問瑀由御藥院益得闗説於帝大抵皆諂䛕之
詞縁飾以隂陽帝大好之於是天章閣侍講闕端明殿
學士李淑等薦洙事在中書未行一旦内批用瑀執政
皆怒瑀吕夷簡欲探帝意堅否乃曰瑀上所用洙臣下
所薦不若并進二人唯上所擇乃以洙瑀名進帝問洙
何如夷簡言洙博學明經帝曰吾已用瑀矣若何夷簡
請並用二人帝許之既而右正言梁適劾瑀以内降除
官請治其罪帝令以適章示之卒不罪瑀(李燾曰此據/記聞瑀為諸)
(王教授未/見當考)　辛巳賜張士遜以宣化門安重誨舊園帝
嘗書飛白千嵗字賜士遜士遜因第中建千嵗堂　壬
午斬輦官曹榮陳吉於都市從者皆配逺惡州軍牢城
卒練輦官為禁軍如初詔　六月權簽書涇原秦鳳經
畧安撫判官尹洙數上疏論兵事其一請鬻爵為土軍
葺營及所給物費鬻爵之法凡入粟五百斛為上爵百
斛為下爵司封出空名爵牒下諸州軍給之願移賣者
勿禁下三司使鄭戬等參議以聞戬等奏曰為國者禮
義不可不立法度不可不行風俗不可不純今洙所言
是棄三者之益而困生民之本也古設民爵以賞武功
賜耆艾今則鬻爵以規貨財其編户産薄者或子孫驕
靡希一爵因至貧窘使父母妻子離凍饑之患此禮義
不立也先王之域民也貴賤有差器服有别今使下愚
之民咸得僭上所為驅之忘本欲不困窮其可得乎此
法度不行也游惰豪縱之徒因輸財得僣服以踰憲防
卒致澆漓之弊此風俗不純也况賣官之令已出權宜
然行之寖久今更為煩細箕斂民財書揭徼塞使外裔
有輕中國之心洙議遂寢　丙戍詔自今假日御崇政
殿視事如前殿　丁亥以宣徽南院使夏守贇同知樞
宻院事侍御史趙及右正言梁適皆言守贇經畧西事
無功不可復處樞府踰七旬乃罷(八月戊申/守贇罷)　以鄜延
副都部署任福為環慶副都部署兼知慶州福上言慶
州去蕃族不逺願勒兵境上按亭堡謹斥候因經畧所
過山川道路以為緩急攻守之備帝善之聽便宜從事
　南京言鴻慶宫神御殿火侍御史方偕引漢罷原廟
故事請勿復修詔罷修神御殿即舊基葺齋殿毎醮則
設三聖位而祠之瘞舊像於宫側　壬寅陜西都轉運
使龎籍言今已廢並邊小寨外其所存皆在近裏道路
寛平之處請嚴戒邊吏自今逐寨緩急有警並令互為
應援從之　甲辰詔陜西河圵河東西等路量州縣户
口籍民為鄉弓手強壮以備盜賊河北河東強壮自咸
平已來有之承平嵗久州縣不復閲習多亡其數於是
詔二路選補増廣其數并及諸路焉
　吕中曰王拱辰言契丹不畏官軍而畏土兵元昊不
　畏東軍而畏土軍盖兩河陜西之風土習勇悍長戰
　鬭苟上之人優其田疇安其室廬使力耕死戰世為
　邊用則可以减屯戍省餽運為不易之兵制也強壯
　之兵始者若不過鳩集鄉閭後至抽赴京師又後刺
　為正軍矣待役之兵始者無異編民後至刺手黥面
　又後運糧戍邊矣至三路弓手之兵或刺充宣毅或
　刺充保捷皆永為禁軍矣自𨽻正籍終身失業自處
　連營仰給縣官此張方平所以歴言於慶厯之時也
辛亥復權武成軍節度判官歐陽修為館閣校勘始范
仲淹副夏竦為陜西經畧安撫招討辟修掌書記修以
親為辭且曰今世所謂四六者非修所好兼此末事有
不待修而能者又曰古人所與成事者必有國士共之
非帷在上者以知人為難士雖貧賤以身許人固亦未
易欲其盡死必深相知知之不盡士不為用今竒怪豪
傑之士往往已䝉收擇顧用之如何耳然尚慮山林草
莽有挺特知義慷慨之士未得出門下也宜少思焉
時西邊日警二府三司雖假不休務翰林學士丁度言
苻堅以百萬師㓂晉謝安命駕出游以安人心請休務
如故無使外夷窺朝廷淺深壬子詔自今遇旬假聽休
務如舊帝嘗遣使問所以禦戎之策度奏曰今士氣傷
沮若復窮追巢穴積糧千里輕用人命以快一朝之意
非計之得也莫若謹亭障逺斥候控扼要害為制禦之
全策因條上其策名曰備邊要覽　秋七月癸亥鄜延
鈐轄張亢上疏言舊制諸路部署鈐轄都監各不過三
兩員髙止為一州部署鈐轄不預本路事今毎路多至
十四五員少亦不减十員皆兼路分事權均勢敵不相
統制凡有議論互執不同按唐總管統軍都統處置使
各有副貳國朝亦有經畧使排陣使請約故事别創使
名毎路軍馬事止三兩員領之其已係路分部署鈐轄
都監者且仍舊職並屬新使處分所貴出於一又曰昨
延州之敗盖由諸將自守不相為援請令邊城預定其
法凡賊入冦某處為聲援某城寨相近出敢死士某處
設伏都同巡檢則各扼其要害又令鄰路將取某救應
仍須暗以旗幟為號昨劉平救延州前鋒軍馬陷賊寨
者四指揮平竟不知又趙瑜領軍馬間道先進而趙振
與王達等趨塞門至髙頭平報賊張青盖駐山東振麾
兵掩襲乃其子瑜也臣在山外策應未嘗用本指揮旗
號自以五行支干别為引旗(若甲子日本軍相遇則先/者張青旗後者以緋旗應)
(之此是干相生也其干相尅/支相生支干相生尅亦如之)盖兵馬出入則百步之外
不能相認若不預立號必誤軍期又曰兵官務要張皇
邊事劉平之敗正繇貪功輕進鎮戎軍最近賊境毎探
馬至不問賊之多少部署鈐轄知軍都監皆出至邊壕
則賊已去矣盖權均勢埓不肯相下若其不出則恐得
怯懦之罪又曰比來諸班諸軍有授諸司使副至侍禁
殿直者亦有自身試武藝而得官者而諸路弓箭手生
長邊陲父祖效命累世捍賊乃無進擢之路何以激勸
邊民初亢請乘驛入對詔令手疏上之其後多施用者
　乙丑遣同修起居注郭稹等使契丹告以用兵西邊
議者謂元昊潛結契丹恐益為邊患故特遣稹等論意
契丹主厚禮之與同出觀獵延稹射一發中走免衆皆
愕視契丹主遺以所乗馬及他物甚厚　己巳降鄜延
副都部署趙振為白州團練使知絳州賊自正月攻圍
塞門寨振代范雍守延州有兵七千八百餘人按甲不
動寨中兵才千人屢告急五月初振始遣百餘人赴之
寨遂陷振語人曰賊乘新勝必徑進苟延州弗支則陜
西未可量也塞門雖危吾寧以大易小於是都轉運使
龎籍劾奏振畏懦不出故坐貶自金明陷敗安逺塞門
二寨在金明之北振既不能救安逺遂棄之又移書塞
門寨主髙延德曰可守則守不可守宜拔兵民以歸延
德城守將半嵗振卒不救乃帥衆棄城賊據險邀之故
及於敗二寨皆沒　庚午御延和殿閲諸軍習戰陣
戊寅皇子初賜名昕授檢校太尉忠正節度使封夀國
公置旌節於資善堂命端明殿學士李淑典其書奏
八月乙酉以太常丞田况為陜西經畧安撫司判官試
校書郎胡瑗為丹州軍事推官經畧安撫司勾當公事
况從夏竦瑗從范仲淹所辟也　乙未以史館修撰富
弼為契丹主正旦使弼入辭便殿建言朝廷悉發京東
西淮南江南荆南湖圵兩浙福建廣南東西凡十一道
兵以屯闗中十一道兵素寡弱闗中得之未足以充而
十一道之兵盡朝廷獨念京東隣河朔京西次闗陜遂
遣使閲鄉民俾習武以代官兵東南九道則不之省伏
思朝廷用度盡出九道固宜保守之今盡取其兵不加
保守一日乗虚盜起梗其津要則京師無故而坐困矣
臣欲乞於九道中擇要害十餘郡如泗揚昇洪吉潭荆
桂廣福杭越之類按地里相去均者於本處募兵大郡
五千小郡三千以多補少不過四五萬人以東南百三
十郡之富豈不能贍養哉訓為精兵勿復它役毎郡置
二督䕶専領之毎道别置一都䕶經畧之九道置一總
統者居中以節制之如此則欲為冦者知朝廷有備豈
不憚耶設有盜起乗其未熾而撲滅之不為難矣又言
京東西鄉兵要未足恃亦請擇要害數郡别募兵立帥
如東南之制因歴舉隋唐巨盜以證其言執政謂弼不
當引聖朝比隋唐昏亂之時遂寢其奏　戊戌罷天下
寺觀用金箔飾佛像　癸夘遣屯田員外郎劉渙使邈
川諭嘉勒斯賚出兵助討西賊渙請行也渙出古渭州循
末邦山至河州國門守絶河踰廓州抵青唐城斯賚迎
導供帳甚厚介騎士為先驅引渙至庭斯賚平揖不拜
延坐勞問稱阿舅天子安否渙傳詔已斯賚召酋豪大
犒約盡力無負然終不能有大功也　戊申同知樞宻
院事夏守贇罷為太平節度使判澶州(考異東都事畧/作戊午夏守贇)
(罷非也八月/無戊午日)守贇以子隨卒引疾求罷從之以龍圗閣
學士權知開封府杜衍同知樞宻院事　己酉徙知廣
州段少連為龍圗閣直學士知涇州廣州多蜑猺雜四
方游手喜乘亂為冦敓上元然燈有報蕃市火者少連
方燕客作優戲士女聚觀以萬計其僚請罷燕少連曰
救焚不有官乎作樂如故須㬰火息民不喪一簮衆服
其持重范仲淹經畧西邊薦少連才堪將帥故有是命
命未至而少連卒矣少連通敏有才遇事無大小决遣
如流不為權勢所屈帝甚嗟惜之　庚戌以范仲淹兼
知延州徙知延州張存知澤州初存自陜西都轉運使
徙延州遷延不即行既至與仲淹議邊事乃云素不知
兵且以親年八十求内徙仲淹因自請代存從之先是
詔分邊兵部署領萬人鈐轄領五千人都監三千人有
冦則官卑者先出仲淹曰不量賊衆寡而出戰以官為
先後取敗之道也乃分州兵為六將將三千人分部教
之量賊衆寡使更出禦賊賊不敢犯既而諸路皆取法
焉賊相戒曰無以延州為意今小范老子腹中自有數
萬甲兵不比大范老子可欺也大范盖指雍云　辛亥
詔范仲淹葛懷敏領兵驅逐塞門等砦蕃騎出境仍募
已前弓箭手給地居之　壬子以益州草澤伊縝為試
校書郎縝少倜儻不為章句學再舉茂才異等不中元
昊反數上疏言事丁度楊偕薦其才召試學士院而命
之　延州都監周美言於范仲淹曰賊新得志其勢必
復來金明當邊衝我之蔽也今不亟完將遂失之仲淹
因屬美復城如故數日賊果來其衆數萬薄金明陣於
延州城圵三十里美領衆三千力戰㑹暮援兵不至乃
徙軍山北多設疑兵賊望見以為救至即引去時諸將
多不利美十餘戰平族帳二百焚虜帳二十復故城堡
甚衆　參知政事李若谷以耳疾累章辭位九月戊午
罷為資政殿大學士吏部侍郎提舉㑹靈觀事宫觀置
提舉自若谷始　以知樞宻院事宋綬為兵部尚書起
復翰林學士晁宗慤為右諌議大夫並參知政事　以
龍圗閣直學士權三司使鄭戬為諌議大夫同知樞宻
院事戬在三司才半嵗復轉運使考課格分别殿最又
勾校三司出入得羨錢四百萬緡　己未以知制誥葉
清臣為龍圗閣直學士權三司使事中書進擬三司使
清臣不在選帝曰葉清臣才可用遂以命之清臣始奏
編前後詔勅使吏不能欺簿帳之叢冗者一切刪去内
東御門厨皆内侍領之凡所呼索有司不敢問乃為合
同以檢其出入　初三駕皆以待禮事而車駕近出止
用常從以行議者以為近於闊畧於是參知政事宋庠
言漢魏以降有大駕法駕小駕之儀至唐又分殿中諸
衛黄麾等仗名數次序各有施設國朝承五代荒殘之
弊事從簡畧鳴鑾游豫僅同藩鎮而盡去戈㦸旌旗之
制士庶觀者夾道喧馳旗亭市樓甚或憑高下瞰邏司
街使曽不呵正非所謂旄頭先驅清道後行防微禦變
之義也宜委一二博學近臣檢尋前代儀注及鹵簿令
於三駕諸仗内參定酌取稍増儀物具嚴法禁上以尊
宸極下以防未然詔太常禮院與兩制詳定遂合奏量
増儀衛之數禁乗髙下瞰夾道喧呼馳走者著於令其
後亦寖弛云　以都官員外郎普州景泰為左藏庫使
知寧州泰嘗通判慶州言元昊雖稱臣奉貢然包藏禍
心今主將無長策器械鈍缺士卒惰窳城池不修資粮
無備一旦有警何以應敵三疏不報已而元昊果反泰
復上邊臣要畧二十卷平戎策十五篇於是有薦泰知
兵者召對稱㫖遂換武秩云　辛酉降知杭州天章閣
待制司馬池知虢州池性樸易不飾厨傳剸劇非所長
轉運使江鈞張從革劾池决事不當十餘條及稽留德
音坐是左遷始轉運使既奏池㑹吏有盜官銀器繫州
獄自陳為鈞掌私厨出所費過半又越州通判載私物
盜税乃從革之姻遣人私請或謂池可舉劾以報仇池
曰吾不為也人稱其長者　癸亥知絳州趙振降責潭
州安置坐觀望逗撓致陷塞門也　詔自今都部署司
及諸路部署司應有寨栅申報賊冦入界不以多少逺
近並須畫時救應　乙丑詔河圵河東路強壯陜西京
東西路新置弓手皆以二十五人為團置押官四團為
部置正副都頭各一人五部為指揮置指揮使各以階
級伏事年二十係籍六十免取家人或它户代之聽私
置弓弩毎嵗十月後正月前分畨上州教閲半月即遣
歸農或遇非時勾集守城及捕盜日給糧二升嵗正月
縣以籍上州州以籍奏兵部按舉不如法者　丙寅西
賊㓂三川寨鎮戎軍西路都巡檢揚保吉死之明日涇
原路都監劉繼宗李緯王秉等分兵出戰皆失利涇州
駐泊都監王珪將三千騎來援自瓦亭寨至師子堡賊
圍之數重珪奮擊賊披靡殺賊將二人獲首級為多賊
遂留軍縱掠凡三日官軍戰沒者五千餘人　戊辰以
知樞宻院事晏殊為檢校太傅充樞宻使同知樞宻院
事王貽永刑部侍郎杜衍右諌議大夫鄭戩並為樞宻
副使　庚午以簽書定國節度判官事种世衡為内殿
承制知延州青澗城世衡在青澗開營田二千頃募商
賈貸以本錢使通貨得利城遂富實間出行部族慰勞
酋長或觧與所服帶嘗客飲有得虜事來告者即予飲
器繇是屬羌皆樂為用無定河蕃部鈔邊率屬羌討擊
前後斬首數百　壬申環慶副都部署任福等攻西賊
白豹城克之俘獲甚衆軍還賊遣百騎襲其後守神林
圵路都巡檢范全設伏崖險賊半度邀擊之斬首四百
級生獲七十餘人　壬午陜西經畧安撫副使韓琦以
三川寨諸將敗書聞且言劉繼宗權本軍才一日李緯
等未曽經行陣倉卒出戰遂致退衂望特免推鞫但量
其罪輕重等第削官或更移降差遣責其後效王珪以
孤軍摧鋒血戰所殺賊兵不少既身被重創尚求益兵
出鬬人皆服其勇節雖失亡數多盖衆寡不敵望貸其
罪必能感勵奮身盡死為報從之　甲戌詔使臣諸班
諸軍有武藝者自陳辛巳閲諸軍習戰　冬十月癸未
朔以御侍河南郡君朱氏清郡君張氏並為才人張氏
河南人父堯封擢進士第補石州軍事推官未行卒京
師堯封母錢氏女也張時八嵗與姊妹三人由錢氏入
宫寢長得幸於帝性聪敏便巧挾智數能探測人主意
先後將迎帝以其良家子待遇異諸嬪於是與朱氏並
為才人朱開封人也(考異慶厯元年八月朱氏生子㬢/張后本傳云慶厯元年封清河郡)
(君誤也㑹/要亦誤)　戊子詔自今内降指揮與臣僚遷官及差
遣者並令中書樞宻院具條執奏以聞帝性寛仁宗戚
近幸有求内降者或不能違故也　甲午賜涇原駐泊
都監王珪名馬二疋黄金三十兩裹瘡絹百疋仍遣使
撫諭之復下詔暴其功塞下以勵諸將尋命為本路駐
泊都監復兼行營勒金字處置牌賜之使得專殺　乙
未端明殿學士李淑等上所定銅符木契傳信牌下有
司製之(銅符之制上篆刻曰某處發兵符下鑄虎豹為/飾而中分之右符五左旁作虎豹頭四左符一)
(右旁為竅令可勘合又以篆文相向側刻十干字為號/一甲巳二乙庚三丙辛四丁壬五戊癸左符刻十干半)
(字右符正刻甲巳等兩半字右五符留京師左符降部/署鈐轄知州軍官高者掌之凡發兵樞宻院下符一至)
(五周而復始指揮三百人至五十人用一虎一豹符五/千人以上用雙虎雙豹符樞宻院下符右符第一為始)
(内匣中緘印之命使者齎宣同下宣云下第一符發兵/若干所在取左符勘畢即發兵與使者復緘右符以還)
(仍疾置聞所在籍下符資次日月及兵數無得付所司/其木契上下題某處契中剖之上三枚中為魚形題一)
(二三下一枚中刻空魚令可勘合左旁題云左魚合右/旁題云右魚合上三枚留部署鈐轄官高者掌之下一)
(枚付諸州軍城寨主掌之部署鈐轄兵馬百人以上先/發上契第一枚貯之韋囊緘印之遣指使齎牒同往所)
(在騐下契與上契合即發兵復緘上契以還仍報部署/鈐轄其發第二第三契亦如之掌契官籍發契資次日)
(月及兵數互為照騐傳信牌中為池槽藏筆墨紙令主/將掌之毎臨陣傳命書紙内牌中持報兵官復書事宜)
(内牌中而還主將宻以/事號騐毋得漏軍中)　丙申以環慶部署兼知慶州
任福為龍神衛四廂都指揮使賞白豹城之功也尋命
福兼鄜延路副都部署　庚子出内藏絹一百萬下三
司助邊費　初鴻慶宫災集賢校理胡宿請修火祀以
閼伯對祭大火禮官議因興王之地商丘之舊作為壇
兆秩祀大火以閼伯配籩豆牲幣得視中祠嵗以三九
月擇日留司長吏已下分三獻州縣官攝太祝奉祀詔
從之　甲辰録方畧士六十一人　十一月丙辰内出
御撰洪範政監審樂要記風角集占以示輔臣仍以風
角集占賜陜西諸路部署司　贈延州塞門寨主高延
德權兵馬監押王繼元官並録其子故延州西路同巡
檢張圭三子亦皆授官　壬戌有大星流西南聲如雷
者三　丙寅徙知河中府樞宻直學士狄棐知鄭州有
中貴人過河中言將援棐於上前棐答以他語退謂所
親曰吾湘潭一寒士今官侍從可以老而自汚耶　丁
夘以鄜延部署司指使狄青為涇州都監青毎臨敵被
髮面銅具出入賊中皆披靡無敢當者尹洙為經畧判
官青以指使見洙與談兵善之薦於副使韓琦范仲淹
曰此良將才也二人一見竒之待遇甚厚仲淹以左氏
春秋授之曰將不知古今匹夫勇耳青折節讀書悉通
秦漢以來將帥兵術由是益知名　乙亥贈鎮戎軍西
路都巡檢使楊保吉為深州防禦使封其妻趙氏為天
水縣君又贈其父守信母蘓氏官號　丙子以河東都
轉運使楊偕為樞宻直學士知并州有中官預軍事素
横前帥優遇之偕至一繩以法於是軍政肅然　是月
浙東軍士鄂鄰等殺巡檢使張懐信聚兵剽刼湖南福
建廣南諸州縣逃入海懐信内臣性苛虐鄰等積怨忿
遂作亂(考異李燾曰鄂鄰等作亂國史無之此據富弼奏/議稽古録載其事於九月不知何據今從弼奏議)
(及司馬/光記聞)　十二月癸未出内藏庫絹一百萬助糴軍儲
　丙戌詔司農寺以常平錢百萬緡助三司給軍費自
景祐末不許移用常平至是以兵食不足始降是詔
建神御庫於宗正寺西藏祖宗時神御法物於其中從
直秘閣趙希言判太常寺宋祁請也　乙未徙知隨州
王德用知曹州德用道過許州梅詢謂德用曰道輔害
公者今死矣德用曰孔中丞以其職言豈害德用者朝
廷亡一忠臣可惜也　晁宗慤等至永興議邊事夏竦
等合奏今兵與將尚未習練但當持重自保竢其侵軼
則乘便掩殺大軍盖未可輕舉及劉承宗等敗帝復以
手詔問師期竦等乃畫攻守二䇿遣副使韓琦判官尹
洙馳驛至京師求决於帝己亥入對崇政殿先有詔琦
遷禮部郎中洙加集賢校理琦言臣以大計不俟召赴
闕若僥倖進秩將不容於清議辭不拜　兵部尚書參
知政事宋綬卒帝幸其第臨奠輟二日朝贈司徒兼侍
中諡宣獻綬性清介事母孝言動有常為兒童時手不
執錢後博通經史百家之書必正其得失楊億嘗稱其
文沉壯淳麗尤善鋪賦吾不及也藏書萬餘卷手自校
讎筆札精好帝嘗取所書千字文及卒多收其字帖藏
禁中　乙巳詔鄜延涇原兩路取正月上旬同進兵入
討西賊帝與兩府大臣共議始用韓琦等所畫攻策也
樞宻副使杜衍獨以為僥倖出師非萬全計爭論久之
不聽大臣至有欲以沮軍罪衍者遂求罷亦不聽(據歐/陽修)
(墓銘云大臣至有欲以沮軍/罪衍者不知大臣為誰當考)　始晁宗慤即軍中問攻
守策衆欲大舉經畧判官田京曰驅不習之師攖鋭鋒
深入賊地爭一旦之勝此兵家所忌師出必敗或有議
講和者京又曰賊兵未嘗挫安肯和也　太子中允館
閣校理歐陽修上書曰闗西弛備而民不見兵者二三
十年矣始賊萌亂之初藏形隱計卒然而來當是時吾
之邊屯寡弱城堡未完民習久安而易驚將非素選而
敗怯使其羊驅豕突可以奮然深入然國威未挫民力
未疲彼得城而居不能久守虜掠而去可邀擊其歸此
下策也故賊知而不為戎狄侵邊自古為患其攻城掠
野敗則走而勝則來盖其常事此中策也故賊兼而用
之若夫假僭名號以威其衆先擊吾之易取者一二以
悦其心然後訓養精鋭為長久之謀故其來也雖勝而
不前不敗而自退所以誘吾兵而勞之也或擊吾東或
擊吾西乍出乍入所以使吾兵分備多而不得减息也
吾欲速攻賊方新鋭坐而待戰彼則不來如此相持不
三四嵗吾兵已老民力已疲不幸又遇水旱之災調斂
不勝而賊盜羣起彼方奮其全鋭擊吾困弊可也吾不
堪其困忿而出攻决於一戰彼以逸而待吾勞亦可也
幸吾苦兵計未知出遂求通聘以邀嵗時之賂度吾困
急不得不從亦可也是吾力一困則賊謀無施而不可
此兵法所謂不戰而疲人兵者上策也而賊今方用之
今三十萬之兵食於西者二嵗矣又有十四五萬之鄉
兵不耕而自食其民自古未有四五十萬之兵連年仰
食而國力不困者也臣聞元昊之為賊威能畏其下恩
能死其人自初僭叛嫚書已上逾年而不出一出則其
鋒不可當執刼蕃官獲吾將帥多禮而不殺此其兇謀
所畜皆非倉卒者也奈何彼以上策而疲吾吾不自知
其已困彼為久計以撓我我無長策而制之哉夫訓兵
養卒伺釁乘便用間出竒此將帥之職也所謂閫外之
事而君不御者也至於外料賊謀之心内察國家之勢
知彼知此因謀制敵此朝廷之大計也所謂廟筭而勝
者也不可以不思臣謹上便宜三事其一曰通漕運唐
裴耀卿於三門東西置倉開山十八里為陸運以避其
險其後劉晏遵耀卿之路悉漕江淮之米以實闗西今
宜浚治汴渠使嵗運不阻然後按求耀卿之迹不憚十
許里陸運之勞則河漕通而物可致此水運之利也昔
漢高入秦曹操等起兵誅董卓皆不由闗東而道南陽
盖自古用兵往來之徑也今能按求而通之則沿漢十
餘州之物皆可漕而頓之南陽自南陽為輕車人輦而
遞之直輸闗西此陸運之利也其二曰盡地利前世用
兵者未嘗不先營田今鄉兵棄農業羣遊而飲博以為
父兄之患宜盡驅之使耕於棄地官貸其種嵗田之入
與中分之如民之法其三曰權商賈茶鹽之利官自為
鬻使無用而積為朽壤誠能不校錙銖而思逺大勿復
與商賈爭利則積朽之物散而錢幣通可不勞而用足
矣行之一二嵗國力漸豐邊兵漸習賊鋭漸挫而隙有
可乘然後一舉而滅之此萬全之策也　丁未詔開封
府京東西河東路括驢五萬以備西討從陜西經畧司
所上攻策也　戊申以通判河中府皮仲容知商州兼
提㸃采銅鑄鐵錢事仲容嘗建議鑄大錢一當十既下
兩制及三司議其事謂可權行以助邊費故有是命初
韓琦安撫陜西嘗言陜西産鐵甚廣可鑄錢兼用於是
葉清臣從仲容議鑄當十錢翰林學士承㫖丁度奏曰
禁旅戍邊月給百錢得大錢裁十不可畸用舊錢不出
新錢愈輕則糧芻増價復有湖山絶處兇魁嘯聚罏冶
日滋居則鑄錢急則為盜民間銅鉊之器悉為大錢何
以禁止乎(考異本志云軍興陜西移用不足始用知商/州皮仲容議采洛南縣紅崖山虢州青水冶)
(青銅置阜民朱陽二監以鑄錢按/實録乃鑄鐵錢與本志不同當考)　是嵗仍詔商人入
芻粟陜西並邊願受東南鹽者加數予之
　
　
　
　
　
　
　
　資治通鑑後編卷四十七
