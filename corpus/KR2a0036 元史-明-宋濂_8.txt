
　元史卷七
　明翰林學士亞中大夫知制誥兼修國史宋濓等修
　本紀第七
　　世祖四
七年春正月辛丑朔髙麗王王禃遣使來賀丙午耶律
鑄㢘希憲罷立尚書省罷制國用使司以平章政事呼
圖克岱爾為中書左丞相祭酒許衡為中書左丞制國
用使阿哈瑪特平章尚書省事同知制國用使司事張
易同平章尚書省事制國用使司副使張惠簽制國用
使司事李堯咨敏珠爾丹並參知尚書省事己酉大隂
犯畢敕諸投下官𨽻中書省壬子敕驛劵無印者不許
乗𫝊甲寅高麗國王王植遣使來言比奉詔臣已復位
今從七百人入覲詔令從四百人來餘留之西京詔髙
麗西京内屬改東寧府畫慈悲嶺為界丁巳以莽格為
安撫高麗使佩虎符率兵戍其西境戊午均房州總管
孫嗣擒宋統制朱興祖等丙寅賑烏嚕古民户鈔丁卯
定省院臺文移體式二月辛未朔以前中書右丞相巴
延為樞密副使甲戌築招應宫于髙梁河丙子帝御行
宫觀劉秉忠博囉許衡及太常卿徐世隆所起朝儀大
悦舉酒賜之丁丑以嵗饑罷修築官城役夫甲申置尚
書省署乙酉立紙甲局申嚴畜牧損壊禾稼桑果之禁
壬辰立司農司以參知政事張文謙為卿設四道巡行
勸農司乙未宋襄陽出步騎萬餘人兵船百餘艘來趣
萬山堡萬户張𢎞範千户托克托擊敗之事聞賜金紋
綾有差髙麗王王植來朝求見皇子燕王詔曰汝一國
主也見朕足矣植請以子愖見從之詔諭植曰汝内附
在後故班諸王下我太祖時伊呼先附即令齒諸王上
阿爾斯蘭後附故班其下卿宜知之又詔令國王特訥
克等舉軍入高麗舊京以托克托岱爾焦天翼為其國
達嚕噶齊䕶送植還國仍下詔林衍廢立罪不可赦安
慶公淐本非得已在所寛宥有能執送衍者雖舊在其
黨亦必重増官秩世子愖奏乞隨朝及尚主不許命隨
其父還國三月庚子朔日有食之改河南等路及陜西
五路西蜀四川東京等路行中書省為行尚書省尚書
省臣言河西和糴應僧人豪官富民一例行之制可甲
寅車駕幸上都丙辰浚武縣御河丁巳定醫官品從戊
午益都登萊蝗旱詔減其今年包銀之半阿珠與劉整
言圍守襄陽必當以教水軍造戰艦為先務詔許之教
水軍七萬餘人造戰艦五千艘夏四月壬午檀州隕黒
霜三夕設諸路蒙古字學教授敕諸路達嚕噶齊子弟
䕃叙充散府諸州達嚕噶齊其散府諸州子弟充諸縣
達嚕噶齊諸縣子弟充巡檢改御史臺典事為都事癸
未定軍官等級萬户總管千户百户總把以軍士為差
己丑省終南縣入盩厔復真定贊皇縣太原樂平縣高
麗行省遣使來言權臣林衍死其子惟茂擅襲令公位
為尚書宋宗禮所殺島中民皆出降已遷之舊京衍黨
裴仲孫等復集餘衆立禃庶族承化侯為王竄入珍島
五月辛丑懐州河内縣大雨雹癸卯陜西簽省伊蘇岱
爾嚴忠範與東西川統軍司率兵及宋兵戰于嘉定重
慶釣魚山馬湖江皆敗之拔三寨擒都統牛宣俘獲人
民及馬牛戰艦無算甲辰威州汝鳳川畨族八千户内
附其酋長來朝授宣命賜金符丁未東京路饑兼運糧
造船勞役免今年絲銀十之三以同知樞密院事哈達
為平章政事乙卯復平灤路撫寧縣以海山昌黎入之
丙辰括天下户尚書省臣言諸路課程嵗銀五萬錠恐
疲民力宜減十分之一運司官吏俸禄宜與民官同其
院務官量給工食仍禁所司多取於民嵗終較其増損
而加黜陟上都地里遙逺商旅往來不易特免收税以
優之惟市易莊宅奴婢孳畜例收契本工墨之費管民
官遷轉以三十月為一考數於變易人心苟且自今請
以六十月遷轉諸王遣使取索諸物及鋪馬等事目今
並以文移毋得口𫝊教令並從之改宣徽院為光禄司
秩正三品以宣徽使錫津為光禄使庚申命樞密院閲
實軍數壬戌東平府進瑞參一莖二穗三穗五穗者各
一本省中都打捕鷹坊總管府入工部大名東平等路
桑蠶皆灾南京河南等路蝗減今年絲銀十之三六月
丙子敕西夏中興市馬五百疋庚辰敕戍軍還有乏食
及病者令所過州城村坊主者給飲食醫藥丁亥罷各
路洞冶總管府以轉運司兼領徙謙州甲匠于松山給
牛具賜皇子諾木罕馬六千牛三千羊一萬賜北邉戍
軍馬二萬牛一千羊五萬丙申立籍田中都東南郊禁
民入宋境剽掠秋七月辛丑設上林署乙卯賜諸王巴
爾達噶印及海青金符二庚申初給軍官俸壬戌簽諸
道囘囘軍乙丑閱實諸路礮手户都元帥伊蘇岱爾等
畧地光州敗宋兵于金剛臺以遼東開元等路總管府
兼本路轉運司事山東諸路旱蝗免軍戸田租戌邉者
給糧命達嚕噶齊烏蘭濟達給上都扈從畋獵糧八月
戊辰朔築環城以逼襄陽己巳賑應昌府饑諸王巴爾
達噶部曲告饑命有車馬者徙居鴻和爾鄂隆地計口
給糧無車馬者就食肅沙甘州戊寅隆興府總管實喇
諤都以盜用官錢罷庚辰以御史大夫塔齊爾同知樞
密院事御史中丞特濟為御史大夫高麗世子王愖來
賀聖誕節辛巳設應昌府官吏辛卯保定路霖兩傷禾
稼九月庚子敇僧道伊囉勒昆有家室不持戒律者占
籍為民丁巳太隂犯井丙寅括河西户口定田税宋將
汜文虎以兵船二千艘夾援襄陽阿珠哈達劉整率兵
逆戰于灌子灘殺掠千餘人獲船三十艘文虎引退西
京饑敕諸王阿濟格所部就食太原山東饑敕益都濟
南酒税以十之二收糧冬十月戊辰朔敕兩省以已奏
事報御史臺庚午太白犯右執法癸酉敕宗廟祭祀祝
文書以國字乙亥宋人攻莒州乙酉享于太廟丁亥以
南京河南兩路旱蝗减今年差賦十之六發清滄鹽二
十四萬斤轉南京米十萬石並給襄陽軍己丑敕來年
太廟牲牢勿用豢豕以野豕代之時果勿市取之内園
車駕至自上都降興中府為州賑山東淄萊路饑十一
月壬寅熒惑犯太微西垣上將壬子河西諸郡諸王頓
舍僧民協力供給丁巳敕益兵二千合前所發軍為六
千屯田高麗以實都及前左壁總帥史樞並為高麗金
州等處經畧使佩虎符領屯田事仍詔諭高麗國王立
侍儀司安南國王陳光昞遣使來貢優詔荅之復賑淄
萊路饑閏月丁卯朔高麗世子王愖還賜王禃至元八
年厯戊辰禁繒段織日月龍虎及以龍犀飾馬鞍者己
巳給河西行省鈔萬錠以充嵗費以義州𨽻博索府癸
未詔諭西夏提刑按察司管民官禁僧徒冒據民田壬
辰申明勸課農桑賞罰法詔設諸路托克托和斯十二
月丙申朔改司農司為大司農司添設巡行勸農使副
各四員以御史中丞博囉兼大司農卿安圖言博囉以
臺臣兼領前無此例有㫖司農非細事朕深諭此其令
博囉總之命陜西等路宣撫使趙良弼為祕書監充國
信使使日本敕嵗祀太社太稷風師雨師雷師戊戌徙
懐孟新民千八百餘户居河西壬寅陞御史大夫秩正
二品降河南韶州為澠池縣宋重慶制置朱禩孫遣諜
者持書榜來誘安撫張大悦等大悦不發封併諜者送
致東川統軍司丁未金齒驃國三部酋長阿匿福勒丁
阿匿爪來内附獻馴象三馬十九疋己酉魚通路知府
高伊實獲宋諜者詔賞之辛酉以都水監𨽻大司農司
以諸王博和哩為扎爾古齊之長建大䕶國仁王寺于
高良河敕更定僧服色是嵗天下户一百九十二萬九
千四百四十九賜先朝后妃及諸王金銀幣帛如嵗例
斷死刑四十四人
八年春正月乙丑朔高麗國王王植遣其秘書監朴桓
郎將崔有渰來賀兼奉嵗貢丙寅太隂犯畢己卯以同
僉河南等路行中書省事阿爾哈雅參知尚書省事中
書省臣言前有㫖令臣與樞密院御史臺議河南行省
阿里布等所置南陽等處屯田臣等以為凡屯田人户
皆内地中産之民逺徙失業宜還之本籍其南京南陽
歸徳等民賦自今悉折輸米糧貯于便近地以給襄陽
軍食前所屯田阿里布自以無效引伏宜令州郡募民
耕田從之史天澤告老不允敕前築都城徙居民三百
八十二户計直償之設樞密院斷事官遣諤都瑪勒率
蒙古軍鎮西方當當丙戌高麗安撫阿哈畧地珍島與
逆黨遇多所亡失中書省臣言諜知珍島餘糧將竭宜
乗弱攻之詔不許令巡視險要常為之備丁亥管如仁
費正寅以國機事為書謀遣崔繼春賈靠山路坤入宋
事覺窮治正寅如仁繼春皆正典刑靠山坤並流逺方
壬辰敕諸路鰥寡孤獨疾病不能自存者官給廬舍薪
米高麗國王王禃遣使奉表為世子愖請昏詔禁邉將
受路放軍及科歛賑北京益都饑二月乙未朔定民間
婚聘禮幣貴賤有差丁酉發中都真定順天河間平灤
民二萬八千餘人築宫城己亥罷諸路轉運司入總管
府以尚書省奏定條畫頒天下移陜蜀行中書省于興
元癸卯四川行省伊蘇岱爾言比因饑饉盜賊滋多宜
加顯戮詔令羣臣議安圖以為强竊盜賊一皆處死恐非
所宜罪至死者仍舊待命以中書左丞東京等路行尚
書省事趙璧為中書右丞甲辰添設監察御史六員命
呼圖克岱爾持詔招諭高麗林衍餘黨裴仲孫乙巳大
理等處宣慰都元帥實赫鼎王傅庫庫岱等協謀毒殺
雲南王和尼齊曹楨發其事寶赫鼎庫庫岱及阿喇卜
丹伊寶布並伏誅賞楨和尼齊及證左人金銀有差以
沙州𤓰州鷹坊三百人充軍戊申詔以治事日程諭中
外官吏敕往輝和爾地市米萬石庚戌申嚴東州井鹽
之禁己未敕軍官佩金銀符其民官工匠所佩者並拘
入勿復給敕海青符用太祖皇帝御署庚申奉御玖珠
舊以梳櫛奉太祖奉所落鬚髪束上詔櫝之藏于太廟
夾室辛酉敕凡訟而自匿及誣告人罪者以其罪罪之
分歸徳為散府割宿亳邳徐等州𨽻之升申州為南陽
府割唐鄧裕嵩汝等𨽻之賑西京饑三月乙丑増治河
東山西道按察司改河東陜西道為陜西四川道山北
東西道為山北遼東道甲戌敕元正聖節朝㑹凡百官
表章外國進獻使臣陛見朝辭禮儀皆𨽻侍儀司丙子
改山東河間陜西三路鹽課都轉運司為都轉運鹽使
司己卯中書省臣言高麗叛臣裴仲孫乞諸軍退屯然
後内附而實都未從其請今願得全羅道以居直𨽻朝
廷詔以其飾詞遷延嵗月不允辛巳復立夏邑縣以碭
山入焉省穀熟入雎陽濵棣萬户韓世安坐私儲糧食
燒毁軍器詐乗驛馬及擅請諸王塔齊爾益都四縣分
地等事有司屢以為言詔誅之仍籍其家甲申車駕幸
上都乙酉許衡以老疾辭中書機務除集賢大學士國
子祭酒衡納還舊俸詔别以新俸給之命設國子學増
置司業博士助教各一員選隨朝百官近侍蒙古漢人
子孫及俊秀者充生徒丁亥熒惑犯太微西垣上將己
丑立西夏中興等路行尚書省以青哈參知行尚書省
事命尚書省閱實天下户口頒條畫諭天下賑益都等
路饑敕有司毋留獄滯訟以致越訴違者官民皆罪之
制封皇子燕王乳母趙氏豳國夫人夫鞏徳禄追封徳
育公夏四月壬寅髙麗鳳州經畧司實都言叛臣裴仲
孫稽留使命負固不服乞與浩爾齊王國昌分道進討
從之平灤路昌黎縣民生子中夜有光詔加鞠養或以
為非宜帝曰何幸生一好人毋生嫉心也命高麗簽軍
征珍島癸卯給河南行中書省嵗用銀五十萬兩仍敕
襄樊軍士自今人月給米四斗甲辰簽壯丁備宋戊午
阿珠率萬户阿嘍罕等與宋將范文虎等戰于湍灘敗
之獲統制朱勝等百餘人奪其軍器賞阿珠阿嘍罕等
金帛有差以至元七年諸路災蠲今嵗絲料輕重有差
五月乙丑以東道兵圍守襄陽命賽音諤徳齊鄭鼎水
陸並進趨嘉定汪良臣彭天祥出重慶扎拉布哈出瀘
州竒爾濟蘇出汝州牽制之改簽省伊蘇岱爾鄭鼎軍
前行尚書事賽音諤徳齊行省事于興元轉給軍糧丙
寅牢魚國來貢己巳脩佛事于瓊華島辛未分大理國
三十七部為三路以大理八部蠻酋新附降詔撫諭壬
申造内外儀仗丁丑賑蔚州饑己卯命史天澤平章軍
國重事陞太府監為正三品實都史樞表言珍島賊徒
敗散餘黨竄入耽羅辛巳賜河西行省金符銀海青符
各一令䝉古官子弟好學者兼習算術癸未升濟州為
濟寧府以玉宸院𨽻宣徽院髙麗國王王植遣使貢方
物六月甲午敕樞密院凡軍事徑奏不必經由尚書省
其干錢糧者議之上都中都河間濟南淄萊真定衛輝
洺磁順徳大名河南南京彰德益都順天懐孟平陽歸
徳諸州縣蝗癸卯宋將范文虎率蘇劉義夏松等舟師
十萬援襄陽阿珠率諸將迎擊奪其戰船百餘艘敵敗
走平章哈達又遣萬户解汝揖等邀擊擒其總管朱日
新鄭皋大破之辛亥敕管民官所領錢穀公事並俟年
終考較乙卯招集河西鄂端阿濟爾噶等處居民己未
山東統軍司達春董文炳偵知宋人欲據五河口請築
城守之既而坐失事機宋兵已樹柵其地事聞敕決罰
達春文炳等有差遼州和順縣解州聞喜縣虸蚄生秋
七月壬戌朔尚書省請増太原鹽課嵗以鈔千錠為額
仍令本路兼領從之設囘囘司天臺官屬以扎瑪里鼎
為提㸃簽女直碩達勒達軍以鄭元領祠祭岳瀆授司
禋大夫丁卯南人李忠進言運山侍郎張大悦與宋交
通以其事無實詔諭大悦宋善用間朕不輕信毋懐疑
懼以國王特訥克行尚書省于北京遼東等路辛未置
左右中三衛親軍都指揮使司乙亥鞏昌臨洮平涼府
㑹蘭等州隕霜殺禾乙酉宋將來興國攻百丈山營阿
珠擊破之追至湍灘斬首二千餘級髙麗世子王愖入
質珍島脅從民户來降八月壬辰朔日有食之癸巳敕
軍站户地四頃以上依例輸租己亥詔招諭宋襄陽守
臣吕文煥壬子車駕至自上都遷成都統軍司於眉州
己未聖誕節初立内外仗及雲和署樂位東川統兵司
引兵攻宋銅鈸寨守寨總管李慶等降以慶知梁山軍
事九月壬戌朔敕都元帥阿珠以所部兵畧地漢南癸
亥高麗世子王愖辭歸賜國王王禃西錦優詔諭之甲
子賜劉整鈔五百錠鄧州田五百頃整辭改賜民田三
百户科調如故給河南行省嵗用鈔二萬八千六百錠
丙寅罷陜西五路西蜀四川行尚書省以伊蘇岱爾行
四川尚書省事于典元京兆等路直𨽻尚書省敗宋軍
于渦河戊辰陞成都府徳陽縣為徳州降虢州為虢畧
縣壬申選胄子托克托移爾等十人肄業國學癸酉益
都府濟州進芝二本甲戌簽西夏囘囘軍太廟殿柱壊
監察御史劾都水劉晸監造不敬晸以憂卒張易請先
期告廟然後完葺從之丙子敕今嵗享太廟毋用犧牛
太隂犯畢庚辰右衛親軍都指揮使呼圖克等言五河
城堡成唯廬舍未完凡材甓皆出宋境請率精兵分道
抄掠從之壬午山東路統軍司言宋兵攻膠州千户蔣
徳等逆戰敗之俘統制范廣等五十餘人獲戰船百艘
癸未詔明安倉失陷米五千餘石特免徴仍禁諸王非
理需索詔以四川民力困弊免茶鹽等課税以軍民田
租給沿邉軍食敕有司有再言茶鹽之利者以違制論
冬十月癸巳大司農臣言髙唐州達嚕噶齊呼圖克鼐
爾州尹張廷瑞同知陳思濟勸課有效河南府陜縣尹
王仔怠於勸課宜加黜陟以示勸懲從之丁酉享于太
廟已未檀順等州風潦害稼賜髙麗至元九年厯十一
月辛酉朔敇品官子孫儤直敕遣阿勒達爾等撫治大
理壬戌罷諸路交鈔都提舉司乙亥劉秉忠王磐圖克
坦公履等言元正朝㑹聖節詔赦及百官宣敕具公服
迎拜行禮從之禁行金泰和律建國號曰大元詔曰誕
膺景命奄四海以宅尊必有美名紹百王而紀統肇從
隆古匪獨我家且唐之為言蕩也堯以之而著稱虞之
為言樂也舜因之而作號馴至禹興而湯造互名夏大
以殷中世降以還事殊非古雖乗時而有國不以利而
制稱為秦為漢者著從初起之地名曰隋曰唐者因即
所封之爵邑是皆徇百姓見聞之狃習要一時經制之
權宜槩以至公不無少貶我太祖聖武皇帝握乾符而
起朔土以神武而膺帝圖四震天聲大恢王宇輿圖之
廣歴古所無頃者耆宿詣庭奏草申請謂既成於大業
宜早定於鴻名在古制以當然於朕心乎何有可建國
號曰大元蓋取易經乾元之義兹大冶流形于庶品孰
名資始之功予一人底寧于萬邦尤切體仁之要事從
因革道協天人於戲稱義而名固匪為之溢美孚休惟
永尚不負于投艱嘉與敷天共隆大號丙戌置四川行
省於成都上都萬安閣成十二月辛卯朔詔天下興國
字學宣徽院請以䦨遺漏籍等户淘金帝曰姑止毋重
勞吾民也乙巳减百官俸括西夏田召達春董文炳赴
闕辛亥併太常寺入翰林院宫殿府入少府監甲寅遷
尚書省入中書省是嵗天下户一百九十四萬六千二
百七十賜先朝后妃及諸王金銀幣帛如嵗例賜囊嘉
特等羊馬價鈔萬千一百六十七錠斷死罪一百五人
九年春正月庚申朔髙麗王王植遣其臣禮賔卿宣文
烈來賀兼奉嵗貢甲子併尚書省入中書省平章尚書
省事阿哈瑪特同平章尚書省事張易並中書平章政
事參知尚書省事張惠為中書左丞參知尚書省事李
堯咨敏珠爾丹並參知中書政事罷給事中中書舍人
檢正等官仍設左右司省六部為四改稱中書丙寅遣
布哈及馬璘諭髙麗具舟糧助征耽羅河南省請益兵
敕諸路簽軍三萬丁丑敕皇子西平王鄂囉齊阿嚕特
穆爾圖格及南平王圖嚕所部與四川行省伊蘇岱爾
部下并孟古岱等十八族約蘇格隆等土畨軍同征建
都新安州初𨽻雄州詔為縣入順天庚辰改北京中興
四川河南四路行尚書省為行中書省京兆復立行省
仍命諸王哲伯特穆爾設省斷事官給西平王鄂囉齊
馬價弓矢賜南平王圖嚕銀印及金銀符各五辛巳移
鳳州屯田於鹽白二州敕董文炳時巡掠南境毋令宋
人得立城堡敕軍民訟田者民田有餘則分之軍軍田
有餘亦分之民仍遣能臣聽其直其軍奴入民籍者還
正之敕燕王遣使持香旛祀岳瀆后土五臺興國寺命
劉整總漢軍壬午改山東東路都元帥府統軍司為行
樞密院以伊蘇岱爾達春並為行樞密院副使乙酉定
受宣敕官禮儀詔元帥府統軍司總管萬户府闕實軍
籍二月庚寅朔奉使日本趙良弼遣書狀官張鐸同日
本二十六人至京師求見辛卯詔扎爾古齊乃太祖開
創之始所置位百司右其賜銀印立左右司壬辰高麗
國王王禃遣其臣齊安侯王淑來賀改國號改中都為
大都甲午命阿珠典䝉古軍劉整阿爾哈雅典漢軍戊
戌以去嵗東平及西京等州縣旱蝗水潦免其租賦庚
子復唐州秘陽縣建中書省署於大都戊申始祭先農
如祭社之儀詔諸路開浚水利車駕幸上都三月乙丑
諭㫖中書省日本使人逺議遣還安圖言良弼請移金
州戍兵勿使日本妄生疑懼臣等以為金州戍兵彼國
所知若復移戍恐非所宜但開諭來使此戍乃為耽羅
暫設爾等不須疑畏也帝稱善甲戌括民間四教經焚
之䝉古都元帥阿珠漢軍都元帥劉整阿爾哈雅督本
軍破樊城外郛斬首二千級生擒將領十六人増築重
圍守之賑濟南路饑詔免醫户差徭夏四月己丑詔於
土番西川界立寧河驛辛卯賜皇子阿雅噶齊所部馬
給西平王鄂囉齊所部米甲寅賑大都路饑五月戊午
朔立和琳轉運司以蘇爾約蘇貝為使兼提舉交鈔使
己未給庫庫楚海青銀符二辛酉罷簽囘囘軍癸亥敕
巴圖軍於齊嚕納之地開渠耕田丙寅簽徐邳二州丁
壯萬人戍邳州庚午減鐵冶户罷西畨多羅于等處金
銀礦户為民禁漢人聚衆與䝉古人鬭毆詔議取耽羅
及濟州辛巳敕修築都城凡費悉從官給毋取諸民并
蠲伐木役夫税賦甲申敕諸路軍户驅丁除至元七年
前從良入民籍者當差餘雖從良並令助本户軍力乙
酉太白犯畢距星宫城初建東西華左右掖門詔安集
達勒巴所部流民六月壬辰遣高麗國西京屬城諸達
嚕噶齊及質子金鎰等歸國減竒爾濟蘇屯田所入租
仍遣南人百名給牛具以往是夜京師大雨壊墻屋壓
死者衆癸巳敕以籍田所儲糧賑民不足又發近地官
倉濟之甲午高麗告饑轉東京米二萬石賑之己亥山
東路行樞密院達春於四月十三日遣步騎趨漣州攻
破射龍溝五港口鹽場白頭河四處城堡殺宋兵三百
餘人虜獲人牛萬計第功賞賚有差辛亥髙麗國王王
禃請討耽羅餘寇秋七月丁巳朔河南省臣言往嵗徙
民實邉屯耕以貧苦悉散還家今唐鄧蔡息徐邳之民
愛其田廬仍守故屯願以絲銀準折輸糧而内地州縣
轉粟餉軍者反厭苦之臣議今嵗沿邉州郡宜仍其舊
輸糧内地州郡驗其户數俾折鈔就沿邉和糴庶幾彼
此交便制可拘括開元東京等路諸漏籍户禁私鬻囘
囘厯賑碩達勒達部饑戊寅賜諸王巴拜部銀鈔築都
城僧誦大藏經九㑹壬午和爾果斯奏䝉古字設國子
學而漢官子弟未有學者官府文移猶有輝和爾字詔
自今凡詔令並以䝉古字行仍遣百官子弟入學乙酉
免徙大羅鎮居民令倍輸租米給鷹坊詔分閱大都京
兆等處特黙齊奴户名籍八月丙戊朔日有食之戊子
立羣牧所掌牧馬及尚方鞍勒壬辰敕明安倉及靖州
預儲糧五萬石以備鴻吉哩新徙部民及西人内附者
廪給調兵増戍全羅州乙未禁諸人以己事輒呼至尊
稱號丁酉立鄂拓克所己亥諸王庫庫楚請以分地寧
海登萊三州自為一路與他王比嵗賦惟入寧海無輸
益都詔從之癸卯千户崔松敗宋襄陽援兵斬其將張
順賜松等將士有差乙巳車駕至自上都丁未改延州
為延津縣與陽武同𨽻南京癸丑賑遼東等路饑九月
甲子宋襄陽將張貴以輪船出城順流突戰阿珠阿爾
哈雅等舉烽燃火燭江如晝率舟師轉戰五十餘里至
櫃門闗生獲貴及將士二千餘人丙寅敕樞密院諸路
正軍貼户及同籍親戚奴僕丁年既長依諸王權要以
避役者並還之軍惟匠藝精巧者以名聞癸酉同簽河
南省事雀斌訟右丞阿里妄奏軍數二萬敕杖而罷之
甲戌罷水軍總管府東川元帥李吉等畧地開州拔石
羊寨擒宋將一人統軍使哈喇等兵掠合州及渠江口
獲戰船五十艘賞銀幣有差丙子發民夫三千人伐巨
木遼東免其家徭賦戊寅太隂犯御女賑益都路饑冬
十月丙戌朔封皇子莽噶拉木為安西王賜京兆為分
地駐兵六盤山遣使詔諭巴勒布痕都斯坦國壬辰享
于太廟癸巳趙璧為平章政事張易為樞密副使乙未
築澤河堤戊戌熒惑犯填星定制自七月至十一月終
聴捕獵餘月禁之癸卯立文州初立㑹同館十一月乙
卯朔賜高麗至元十年厯壬戌發北京民夫六千伐木
乾山蠲其家徭賦諸王哲伯特穆爾築新城成賜名永
昌府丙寅蠲實喇諤都所負官錢丁卯太隂犯畢城光
州遣無籍軍掠宋境己巳敕發屯田軍二千漢軍二千
高麗軍六千仍益武衛軍二千征躭羅辛未召高陸儒
者楊恭懿不至癸酉以前拔樊城外郛功賞千户劉深
等金銀符己卯併中書省左右司為一宋荆湖制置李
庭芝為書遣永寧僧齎金印牙符來授劉整盧龍軍節
度使封燕郡王僧至永寧事覺上聞敕張易姚樞雜問
適整至自軍中言宋患臣用兵襄陽欲以是殺臣臣實
不知敕令整為書復之賞整使還軍中誅永寧僧及其
黨友參知行省政事阿爾哈雅言襄陽受圍乆未下宜
先攻樊城斷其聲援從之囘囘伊斯瑪音創作巨石砲
來獻用力省而所擊甚逺命送襄陽軍前用之十二月
乙酉朔詔諸路府州司縣達嚕噶齊管民長官兼管諸
軍鄂囉丁亥立肅州等處驛以東平府民五萬餘户復
為東平路辛丑諸王呼喇珠拘括逃民髙麗界中高麗
達嚕噶齊上其事詔髙麗之民猶未安集禁罷之遣宋
議互市使者南歸戊午賜北安王諾木罕軍馬一萬二
千九百九十一羊六萬一千五百三十一及諸王塔齊
爾軍幣帛辛亥宋將昝萬夀來攻成都簽省嚴忠範出
戰失利退保子城同知王世英等八人棄城遁詔以邉
城失守罪在主將世英雖遁與免其罪惟遣使縳忠範
至京師癸丑陞拱衛司為拱衛直都指揮使司是嵗天
下户一百九十五萬五千八百八十賜先朝后妃及諸
王金銀幣帛如嵗例斷死罪三十九人建大聖夀萬安
寺
　
　
　
　
　
　
　
　
　
　
　
　
　
　
　元史卷七
元史卷七考證
七年立藉田中都東南郊　原文譌大都説見前卷六
　考證
八年率䝉古軍鎮西方當當　按當當地理志不載考
　之方輿紀要及厯代地理志書亦無此名惟後漢書
　有燒當羌宋史有當煎羌或即此沿襲之訛但未可
　臆改仍闕疑
毒殺雲南王和尼齊　按和尼齊原名忽哥赤詳見前
　此又訛作火你赤考火你赤為元官名亦作火而赤
　今改和尼齊雲南王被毒事具張立道𫝊發其奸者
　御史大夫博囉罕等曹楨不過一告變人耳後乃以
　和尼齊官賞之下文可證今依忽哥赤譯改
置四川行省於成都　原文脱行字據地理志增
九年千户崔松敗宋襄陽援兵斬其將張順　按櫃門
　之戰宋將張順張貴慷慨請行順被創死越數日其
　尸溯江而上甲胄如生貴則入城冐圍突出為何珠
　所擒葢一事也且其戰在五月乗漢水方生輕舸宇
　進續通鑑所載甚詳宋史亦同史所紀互異
十二月乙酉朔　戉午　按干支訛舛無可訂正仍闕
　疑
