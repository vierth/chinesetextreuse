
　元史續編卷十六
　　　　　　　　　　　　明　胡粹中　撰
(甲/辰)二十四年春正月大明滅偽漢陳理出降(湖南北/江西相)
(繼歸於/大明)三月詔削博囉特穆爾官爵(坐匿婁達實等/削官爵罷兵權)
(候路通許歸四川鄉里初婁達實以帝母舅故上數/為太子寢其事而太子不従丞相吹斯戬宦者保布)
(哈皆附太子必窮究其事又圖沁特穆爾先與中書/右丞額森布哈有隙額森布哈因譖其詆毁朝政而)
(博囉素與圖沁友善且知其誣遣人白其非罪皇太/子因誣博囉與婁達實等謀為不軌下詔削奪於是)
(禍亂不解矣○評曰博囉與察罕父子兵争曲直無/甚相逺朝廷若能處置得宜命察罕專收復河南博)
(囉平定山東各責其成功而晉冀則朝廷自遣人戍/守彼各不得駐兵如此則禍患庶㡬其有瘳乎今察)
(罕既不奉割冀寧之詔曲不在博囉矣東宫無道而/婁達實得罪出走博囉匿之無大惡也况達實巴圖)
(爾勲在王室博囉亦不為無功縁情定罪猶當議免/何至遽削奪其官爵乎激成其變禍亂不解雖博囉)
(怙終自取覆滅亦順帝/不能駕御之所致也)夏四月甲午朔博囉特穆爾
拒命詔庫庫特穆爾討之○壬子歲星逆行入端門
(自去年九月東行入右掖門犯右執法出端門留守/三十餘日犯左執法今又逆行入端門出右掖門又)
(犯右/執法)愽囉特穆爾遣兵犯闕皇太子出奔(愽囉知詔/命調遣非)
(出帝意皆吹斯戬所為遂令圖沁特穆爾舉兵向闕入/居庸關知院伊蘇詹事布埒齊迎戰于皇后店布埒齊)
(力戰伊蘇不援而退皇太子率侍衞/兵出光熙門東走古北口趨興松)圗沁特穆爾以兵
入京師殺右丞相吹斯戬(圖沁兵至清河列營時京師/無備城中大震令百官吏卒)
(分守使達喇國師至其軍問故以必得吹斯戬保布哈/為對詔慰解之不聽乃執二人與之圖沁兵自健徳門)
(入覲帝於延春閣慟哭請/罪上宴賚之圖沁乃還)詔復博囉特穆爾官爵加太
保以圖沁特穆爾為中書平章○五月甲子黄河清(衞/輝)
(路/界)庫庫特穆爾以皇太子命遣兵攻大同(庫庫以太子/命討博囉屯)
(兵冀寧其東道以白索爾珠領兵三萬守禦京師中道以/摩該珠占領兵四萬西道以關保領兵五萬合擊之關)
(保等進逼大同○評曰以皇太子命討博囉則國㡬乎/無君矣順帝至是盖徒擁虗器而已夫家齊而後國治)
(國治而後天下平威令不行/於一家豈足以服四海哉)博囉特穆爾復舉兵犯闕
入京師(博囉留兵守大同而自率兵與圖沁婁達實復/大舉向闕駐兵健徳門外與婁達實等入見帝)
(于宣文閣訴其非罪皆泣上亦泣乃賜宴博囉欲追襲/太子婁達實止之博囉又使翰林承㫖張翥草詔削奪)
(庫庫官爵發兵討之翥不從或勸之翥曰吾臂可斷筆/不能操上知其不可奪命他學士為之博囉亦不以為)
(怨/)六月癸卯三星晝見(白氣横/突其中)甲辰火星夜見如晝丁
未星隕○秋七月庫庫特穆爾以兵迎皇太子(白索爾珠/以兵請)
(太子西行㑹博囉前鋒入居庸關皇太子親帥兵禦于/清河伊蘇軍昌平士卒皆無鬬志太子馳還都城白索)
(爾珠入平則門遂扈従太子出順/承門由雄霸河間取道達冀寧)癸亥太白嵗星合
于翼甲子嵗星犯左執法(金木二星/相去八寸)大明取廬州
○皇太子至冀寧○八月壬辰朔日食○以博囉
特穆爾為中書右丞相婁達實為平章圖沁特穆
爾為御史大夫伊蘇知樞宻院(仍詔博囉監修國史/節制天下軍馬其部)
(屬皆布列省臺百司又招諭博囉庫庫皆朕股肱視同/心膂自今各棄宿忿弼成大勲博囉既専國數月間誅)
(狎臣圖魯特穆爾博迪斡爾密等罷三宫不急造作沙/汰宦寺减省錢糧禁西僧作佛事數遣使請太子還宫)
(使至太原/拘留不報)張士誠逐達實特穆爾以其弟士信為江浙
左丞相(初士誠逼杭州達實特穆爾出走富陽得苗軍為左/帥楊旺扎勒擊敗士誠兵乃得還因以旺扎勒)
(丞而苗軍素無紀律抄掠肆暴旺扎勒日驕不可制然/屢敗士誠士誠乃遣曼濟哈雅以書詐降詞多不遜達)
(實特穆爾不可旺扎勒固請許之士誠復邀王爵又不許/復請爵為三公旺扎勒又力為之請遂授太尉士誠雖曰)
(降而城池甲兵錢榖皆自據如故又素忌旺扎勒欲圖之及/而達實特穆爾亦厭旺扎勒所為乃陰與定計殺旺扎勒)
(其弟巴延旺扎勒既死士誠遂遣兵入杭州朝廷因授其/弟士信為平章由是方面大權悉歸張氏達實特穆爾)
(徒存虗名而已時右丞達蘭特穆爾郎中真保二人諂/事士誠多受其金帛數媒糵達實特穆爾之短以故士)
(誠遂有不相容之勢至是士信使王晟等面數達實特/穆爾過失勒其自陳老病移咨省院恬退又言丞相非)
(士信不可即逼取符印遷于嘉興幽之而士信遂自為/丞相○評曰旺扎勒苗軍帥固不可與共事然達實特)
(穆爾若能正已格物厲以忠義日漸月漬理無不化譬/之鷹犬然飽其肉而謹其縧索必為之用乃任用非人)
(惟事貨賄郡邑淪沒恬不為意彼習見若此猛鷙之性其/豈能馴伏哉及其厭惡反與士誠謀去旺扎勒是自剪)
(爪牙也且士誠得志與旺扎勒孰重輕旺扎勒死而盜得/以操戈逐我矣均之為死也死而不辱雖百世猶以為)
(榮受辱而死死已晚矣嗚呼若南/臺大夫布哈特穆爾為得其死哉)九月張士誠殺南臺
大夫布哈特穆爾(士誠既自稱吳王諷行臺為之請實/授于朝御史大夫布哈特穆爾不従)
(即使人至紹興索其臺印布哈特移爾封其印置諸庫/曰我頭可斷印不可與又迫之登舟曰我可死不可辱)
(也從容沐浴更衣與妻子訣賊詩二章乃仰藥死臨死/擲杯地上曰我死矣逆賊當踵我亡也後數日達實特)
(穆爾聞之嘆曰大夫且死吾不死何為遂命左右以藥/酒進飲之而死布哈特穆爾字兼善達魯奈曼氏特黙)
(格之/子也)前中書左丞許有壬卒(有壬歴事七朝垂五十年/國家大事無不盡言皆根)
(据天理而曲盡人情當權奸恣睢忤意者誅竄隨之有/壬不為巧避遇事必明辯力争不知有生死利害君子)
(多之有壬善書能屬文歐陽𤣥謂其雄渾閎雋涌如/層瀾迫而求之則淵靚深實盖深許之也謚曰文忠)
(乙/巳)二十五年春正月封李思齊許國公○二月辛丑日
旁有一月一星(汴梁/路見)三月壬戌白虹貫日(日有暈内/赤外青)皇
太子下令討博囉特穆爾(下令于博囉特穆爾軍中曰/博囉特穆爾襲據京師余既)
(受命總督天下諸軍恭行天罰少保平章庫庫特穆爾/躬勒將士分道進兵諸王駙馬及陜西平章李思齊等)
(各統軍馬尚其奮/義努力克期恢復)以婁達實拜特穆爾並御史大夫○
博囉特穆爾出二皇后竒氏幽之(后名旺扎勒呼圖克高麗/人生太子立為二皇)
(后性穎黠知讀書好施與恤貧建齋上既怠於政治后/與太子謀内禪遣内侍保布哈諭意丞相太平不答復)
(召至宫賜酒申前情太平依違而已由此計不得行至/是皇太子下令討博囉博囉怒嗾御史武起宗奏后外)
(撓國政宜遷出居外帝不答遂矯詔幽后/于諸色總管府令其黨姚巴延布哈守之)夏四月關保
入大同○五月丁酉熒惑犯太微垣○甲子京師天雨
氂(長尺許或言于帝曰/龍師也命拾而祀之)六月以黎安道為中書參政○
戊申京師雨魚(時大雨有魚隨雨而落/長尺許人取而食之)出皇后竒氏還
宫(博囉特穆爾復逼后還宫取印章偽為后書召太/子復出幽之后數納美女于博囉至是始得還宫)以
和尼齊為御史大夫○皇太子加李思齊中書平章邠
國公(復以為詹事/兼四川行院)秋七月填星嵗星熒惑聚于角亢○
乙酉博囉特穆爾伏誅婁達實圖沁特穆爾皆遁走(博/囉)
(既握國柄恣為淫虐威順王之子和尚忿其無君數言/于帝受宻㫖與儒士徐士本謀結勇士上都馬金諾海)
(巴延達爾特古斯布哈和尼呼圗克洪巴拜黄哈喇巴圖/雲從龍陰圗刺之帝期以事濟放鴿鈴為號使士本掌)
(之博囉入奏事行至延春閣李樹下巴延達爾自衆奮/出斫之中其腦上都馬等競前斫死之於是封和尚為)
(義/王)誅黎安道方托克托雷一聲(皆博囉特穆/爾之黨也)京師大水○
大赦○八月丁亥朔京師戒嚴珠占以兵入城大掠(門/不)
(開者三日珠占摩該軍至城外縁/城而上碎平則門鍵以入遂大掠)以洪巴拜特古斯布
哈訥哷圖並為中書平章○丁未皇后鴻吉哩氏崩○
九月皇太子還京師(遣使函博囉首往冀寧召太/子還庫庫特穆爾扈從至京)以巴
咱爾為太師中書右丞相庫庫特穆爾為太尉左丞相
知樞宻院○以方國珍為淮南左丞相(分省慶元○評/曰夫駕馭雄傑)
(消除禍亂貴審乎勢而中其機則有以折其心而散其/謀也國珍兄弟以拒捕入海不得已弄兵以自救而朝)
(廷力不能討使得恣睢倔强於黒子彈丸之地及官軍授/再敗台哈布哈死則叛亂之志萌矣當是時因其請降)
(以髙官厚爵奬其遷善悔過彼顧惜祿位保全富貴自/將格其非心黨與一散後更陸梁取之如反掌耳乃吝)
(惜名爵授之郡佐彼則有山頭望廷尉而已至是亂雄/日滋國勢日削崇以相位是假虎以翼何足以導其臣)
(順/哉)冬十月以哈喇章知樞宻院圗嚕為御史大夫托克托
穆爾為中書右丞達實特穆爾特哩實克並參政○婁達
實伏誅(益王昆都特穆爾樞宻副/使觀音努擒婁達實誅之)詔封庫庫特穆爾為
河南王總制諸道軍馬(詔張良弼俞寳孔興等悉/聽調度又命代皇太子親)
(征總制關陝晉冀山東等處并迤南一應軍馬諸/王各愛滿應該總統凡軍務錢糧名爵黜陟予奪)
(悉聽便/宜行事)閏月戊辰太白辰星熒惑聚斗○十一月
大明取泰州○十二月詔立竒氏為皇后(改竒氏為索/隆噶氏詔告)
(天下仍封其曾祖/以下三世為王)圗沁特穆爾伏誅(圖沁以餘兵往巴/爾斯之地命嶺北)
(左丞相舒蘇及知院魏賽/音布哈同討獲之伏誅)以賔國公五十八知樞宻院
○庚子嵗星掩房○是嵗分置南臺于福建(御史大夫穆/旺扎勒特)
(爾奏南臺移置紹興近因道梗兩廣福建凡公文至臺/風信不便徑申内臺又未委事情虗實宜於福建置分)
(臺令吾道文字徑由/轉達内臺為便從之)
(丙/午)二十六年春正月以博囉實勒為御史大夫温扎木知
樞宻院○以實喇達哩為中書左丞相○二月庫庫特
穆爾還河南(分立省部以自隨尋居懷慶又居彭徳○/評曰庫庫特穆爾至是其情見矣前日猶)
(以博囉為辭今博囉已滅朝廷授以王爵付之兵柄總/制諸道軍馬悉聽便宜行事待之不可謂不誠任之不)
(可謂不重庫庫茍有忠義之心奬率三軍以収復為事/鞠躬盡力斃而後已可也夫何志得氣滿狥身忘國分)
(立省部以自隨既不能謀謨於内又不能敵愾於外盤/桓猶豫徑歸河南及京畿危急遣兵徐駐濟南則是其)
(心竊窺鷸蚌之勝負而欲収漁人之功者也卒之大勢/已去寰宇盡失竄伏沙煙漠草之間而欲以興復為名)
(吾誰欺欺天乎人謂庫/庫為元忠臣吾不信也)黄河北徙(上自東明曹濮下/及濟寧皆被害)丁
丑嵗星退行犯房○丁亥白虹亘天(凡五道其第三道/貫日又有氣横貫)
(東南良/久乃滅)張良弼拒命庫庫特穆爾遣兵攻之李思齊等
以兵與良弼合(庫庫遣關保珪林齊以兵西攻良弼于/鹿臺思齊與圗魯卜孔興等皆與良弼)
(合庫庫遣朱珍盧旺屯河中闗保等㑹珠占商暠約/攻良弼良弼遣子弟質于思齊連兵拒守關保等戰)
(不利思齊請/詔和解之)三月廷試進士賜哈逹布哈張棟等
七十二人及等出身有差○以曼濟托克托穆爾知
樞宻院○夏四月立皇太子妃鄂齊爾蘇逹勒氏○
大明取淮安徐宿泗濠夀潁高郵等州○五月以托克托
布哈為御史大夫○六月介休縣地震○癸酉流星起
自心沒于近噣○秋七月辛巳朔日食○星隕石州(大/如)
(斗/)徐溝縣地震○甲午太白經天○以李思齊為太尉
○丙辰泉州三秀山崩(河南鞏縣亦/地震山崩)八月以陳友定為
福建平章○以方國珍為江浙左丞相(其弟國瑛國珉/姪明善並為平)
章以實勒們為御史大夫○禮部侍郎滿尚賔自鳳翔
還京師(尚賔與吏部侍郎温都爾罕持詔諭李思齊開/通川蜀道路思齊方兵争不奉詔尚賔等留鳳)
(翔一年至/是始還)辛丑有星孛于東北(見紫微垣權星之側大/如斗東南行犯天棓辛)
(丑則在尾壬寅在女二度癸丑在女九度甲辰在虗乙/巳又在紫微垣北斗權星玉衡之間在軫南行經漸臺)
(輦道去虛宿壘/壁陣西始滅)大清河決○大明兵圍平江○冬十
月庫庫特穆爾遣兵駐濟南○十一月大明取杭湖
嘉興紹興諸路○甲辰太白犯歳星○辛丑蒲城縣
洛岸崩(壅水絶流三日十二月庚午和順/崖崩壓死穴居避亂者七十人)
(丁/未)二十七年春正月乙未絳州聞天鼓鳴(其聲如/空中戰)
(鬭/者)李思齊張良弼圗魯卜㑹於河南推思齊為盟
主(㑹于故乾元殿基推思/齊為盟主以拒庫庫)二月以七十為中書平
章伊埒布哈為御史大夫○乙丑永州晝晦大雨
雹(城中人舉燈而食雞棲/于塒雨雹踰時方明)三月丁丑朔萊州大風
有異鳥至(鳥翅大/如席)庚子京師大風晝晦○夏五月
丙子朔白氣亘天(凡二/道)以旺扎勒布哈為中書右丞
相温普為平章(庫庫特穆爾擬用所屬官/二千六百一十員從之)以實勒們
為嶺北左丞相○山東地震雨白氂○六月丙午朔
日食晝如夜○丁巳龍見皇太子宫(太子寢殿後新/甃井中有龍出)
(光焰燭人宫女震懾仆地又長寧寺有龍纒繞槐樹/飛去樹皮皆剥○評曰太子潛龍也今龍見於其宫)
(中則不安其潛矣况光焰燭人繞樹飛去是潛龍而/有飛龍之象斯盖當時有逼迫内禪之謀故其兆先)
(見/歟)沂州山崩○摩該叛庫庫特穆爾(李思齊遣張良/弼部將郭謙守)
(黄連寨庫庫部將闗保珪林齊商暠珠占引兵拔其寨/謙走㑹摩該為變闗保等亦夜遁思齊解而西摩該殺)
(衛輝守將俞仁輔彰德守將范國英/引軍至清化聞懷慶有備遂還彰德)秋八月詔皇太子
總督天下兵馬(詔曰元良撫軍古今成憲曩者海内兵/戈逾兹一紀故察罕特穆爾仗義興師)
(汛掃汴洛克平青齊為國捐軀深可哀悼其子庫庫特/穆爾繼志成功皇太子計安宗社累請出師朕重國本)
(遂授庫庫特穆爾總戎重寄加以王爵俾代其行而李/思齊張良弼等懷異搆兵故盜賊愈熾深貽朕憂詢諸)
(衆謀僉謂太子聰明仁孝文武兼資爰命以中書令樞/宻使總天下兵馬諸王駙馬各道總兵將吏一應軍機)
(政務生殺予奪事無輕重如出朕裁其庫庫特穆爾領/本軍自關以東肅清江淮李思齊統本軍自鳳翔以西)
(與侯巴延達實進取川蜀以少保圗嚕為陜西左丞相/本省駐劄總本部及張良弼孔興圗魯卜各枝軍馬進)
(取襄樊王信本軍固守信地别聽調遣詔/書到日汝等悉宜洗心滌慮同濟時艱)庫庫特穆爾
不受分兵之命(詔下皇太子亦不行而分/兵之命庫庫終不肯受)摩該陳庫庫
特穆爾罪狀詔罷其兵權命進討之(初太子之奔太原/也欲用唐肅宗武)
(靈故事庫庫不従及還京竒皇后遣人諭庫庫以重兵/擁太子入城脅帝内禪庫庫逆知其意未至京城三十)
(里即散遣其軍故太子深銜之及是累促出師江淮但/遣其弟托音特穆爾及摩􁀲等徃而西兵互相勝負屢)
(詔和解庫庫乃殺詔使天下努等而跋扈之迹遂彰□/保自察罕起兵即為將勇冠諸軍摩􁀲最善論兵尤所)
(信任至是兩人見庫庫所為有不臣之漸皆叛之列其/罪惡疏于朝詔以庫庫特穆爾不遵君命罷其兵柄命)
(摩􁀲討之○評曰庫庫玩寇養亂厚自封植挾天子以/令諸將其所以異於羣雄無幾然其名猶曰元臣也及)
(分兵詔下而不受命則不臣之迹見矣况屢詔和解不/從又殺天子之使其無君孰甚焉律以春秋之法庫庫)
(為亡元罪/人之首歟)立大撫軍院(以右丞相旺扎勒特穆爾扎/翰林承㫖達爾瑪平章旺)
(勒並知院事詹事院同知李國/鳯參政旺扎勒特穆爾為副使)以特哩特穆爾為
中書添設左丞相陳敬伯為平章巴咱爾為太師
永平王○九月大明兵入平江執張士誠○詔丞
相伊蘇分省山東錫蘭達哩分省大同(詔伊蘇會/摩該取真)
(定已而不克伊蘇還/河間摩該歸彰德)皇太子以王信為山東平章
(加信父宣司徒淮/南平章沂國公)冬十月詔削奪庫庫特穆爾官
爵居河南(削太傅丞相諸職仍前河南王以汝州/為其食邑其弟托音特穆爾為集賢學)
(士同居河南其帳前諸軍算濟珪林齊統之河南/諸軍李克彝統之闗保本部軍馬仍舊自統山東)
(諸軍伊蘇統之山西諸軍錫蘭/達哩統之河北諸軍摩該統之)丙辰福州地震○
丁卯太白歲星熒惑聚斗○赦○以和尼齊丁好
禮為中書平章○以闗保分省晉寧(封許/國公)○大明
取沂州擒王宣(王信/遁走)○大明取温台慶元○大明
取益都平章巴拜降宣慰使布延布哈等死之(布/延)
(布哈及總管胡濬知院張俊俱死遂取嶧州般陽/濟陰濟南東平萊州於是山東悉歸於大明矣)
十二月癸卯朔日食○以摩該為中書平章知樞
宻院○詔會諸軍守禦山東(命丞相伊蘇知院托和/齊平章烏林岱摩該知)
(院希扎丹津特穆爾江文清嚕爾等㑹楊誠陳秉直/巴延布哈俞勝各部諸軍守禦山東又命闗保往援)
以楊誠陳秉直並中書平章荘嘉為參政○大明取
福州平章庫庫楚遁行宣政院使托爾死之(兵入杉/闗取邵)
(武時延平建寧福州興化彰泉皆陳/友定所據大明兵由海道徑取福州)方國珍降于大
明○陳祖仁等伏闕上書不報(祖仁與承㫖王時待/制黄冔編修黄肅等)
(伏闕上書言近者南軍陷全齊逼畿甸朝廷雖命伊蘇/出師而兵少力孤中原諸軍左牽右掣調度失宜京師)
(四面全無屏蔽宗社安危正在今日臣等以為馭天下/之勢當論其輕重强弱先後緩急前日南兵逺在一方)
(而庫庫特穆爾近在肘腋故宜先致討則以南兵逺而/輕庫庫近而重也今庫庫勢窮南兵突至則宜先救難)
(則以庫庫弱而緩南兵强而急也陛下與太子當審此/事勢改弦更張因時制宜如膠於前説執其偏見動以)
(言者為庫庫遊説而鉗天下之口卒有意外之變大事/去矣上不省又上書太子言近日降詔削河南軍權雖)
(所當然然此項軍馬終為南兵所忌設使或有異心待/之以誠其心自沮今未有所見遽以此名加之彼若甘)
(心為此其害有不可勝言者况庫庫屢上書疏明其心/曲則是其心未絶於朝廷冀望開悟為今之計不過戰)
(守遷三䇿戰則資其掎角守則望其勤王遷則假其藩/衞極力勉勵猶恐遲晚豈可棄數萬之師於一方哉一)
(旦有唐𤣥宗倉卒之出此時雖碎首殺身何濟於事故/今不復避忌惟以宗社存亡為重奉疏以聞亦不報明)
(年八月京城破祖仁將出健德門死於兵祖仁𦕈一目/貌寢身短而負氣剛正議論偉然其學於天文地理兵)
(律百家皆通其要為詩文有法世多稱傳之○評曰人/君撥亂反正必先於正身修德繼之以用賢退不肖夫)
(然後能齊至正之末順帝淫昏太子狂躁内政専於婦寺/外權歸於奸雄是猶木之蠧在根本而不由於枝葉也)
(雖使庫庫臣順南兵不至亦不能理尚何輕重强弱先/後緩急之論哉陳祖仁不揣其本而拳拳以馭天下之)
(勢為言當是時大事已去何待有意外之變其亦不/審於天下之勢矣然負氣剛正則廷臣未易及也)
(戊/申)二十八年春正月壬申朔皇太子命關保固守晉寧
(總統諸軍如庫庫拒命當/以大義相裁就便擒拿)詔諭庫庫特穆爾(詔曰比者/伊蘇上奏)
(卿以書陳情深自悔悟及省來意良用惻然朕視卿猶/子卿何惑於憸言不體朕心隳其先業卿今能自悔固)
(朕所望卿其思委任肅清江淮之意即將冀寧真定諸/軍就行總制度河直擣徐沂以康靖齊魯則職任之隆)
(當悉還汝衛輝彰徳皆為王城卿毋以摩該為名縱軍/侵暴其晉寧諸軍已命關保總制䇿應戡定山東將帥)
(宜各/悉心)庚寅彗星見昴畢○以巴延特穆爾為御史大夫○
大明取福建擒陳友定汀州總管陳谷珍以城降漳州
達嚕噶齊徳哷黙色死之(漳泉興建延邵皆降兵至漳/州徳哷黙色嘆曰吾不才位)
(三品有死而已吏白招諭使者至請出城迎之徳哷黙/色從容謂曰爾苐往吾行出矣乃詣㕔事具公服北面)
(再拜畢引斧斫其印又大書手版曰大元臣子即就位/端坐拔佩刀自刺既死猶手執刀按膝坐儼然如生長)
(樂縣尹都木/逹亦自縊)二月詔削奪庫庫特穆爾封邑命圗嚕李
思齊等討之(詔曰庫庫特穆爾本非察罕之宗俾嗣職/任冀承遺烈畀以相位陟以師垣崇以王)
(爵授以兵柄顧乃慿藉寵靈遂肆跋扈構兵闗陜/專事併吞圗嚕首發奸謀闗保乃心王室陳其罪)
(惡請正邦典其令圖嚕李思齊帥兵東下共行天/討於是庫庫自澤州退守晉寧闗保守澤潞與摩)
(該軍/合)癸卯武庫火○大明兵至河南李思齊等走
入闗(大明兵由東昌棣州進取河南李思齊張良/弼等解兵而西思齊次渭南良弼次蒲城二)
(將又㑹兵駐潼闗火焚良弼營思齊移軍葫蘆河/調所部張徳斂瑪蘇繙拒守大明兵入潼闗思齊)
(棄輜重奔鳳翔大明遂取河南嵩陜/汝等州河北衛輝彰徳廣平諸路)三月庚寅彗
星見西北○有星流于東北(衆小星隨之/其聲大震)夏四月
隕霜殺菽○五月大明取廣海(廣東西海南北皆歸/附左右兩江亦降)
李克彞棄河南奔還陜西(克彞奔陜西復推思齊托/總兵於是珪林齊托克)
(張意據盩厔商暠據武功克/彞據岐山任從政據隴州)六月甲寅大聖夀萬
安寺災○秋七月癸酉京城紅霧(如火照人自/旦至辰方息)乙
亥黑氣起(百步内不見人/従寅至巳方消)摩該攻晋寜庫庫特穆爾
與戰敗其兵擒摩該及闗保殺之(摩該闗保等攻平/陽軍勢甚振數請)
(戰庫庫不應一日諜知方分軍掠祁縣即夜出師/薄其營擊之大破其衆二人皆被擒庫庫遣使來)
(聞詔摩該闗保間諜構兵/可依軍法處治遂皆殺之)詔罷大撫軍院殺知院巴
延特穆爾等○詔復庫庫特穆爾官爵封邑(仍前/河南)
(王太𫝊左丞相命統見軍直扺河北伊蘇由東道水陸/並進圗嚕率關陜兵出潼關取河洛李思齊出七盤金)
(商克復汴梁四道進兵掎角毋分彼此温普索爾珠等軍/東西布列乘禨掃殄遼陽丞相額森布哈郡王知院厚)
(孫等軍扞禦海口藩屏畿輔皇子悉/總天下軍馬裁決庶務具如前詔)八月壬戌白
虹貫日○庫庫特穆爾自晉寧退保冀寧○大明
兵至通州知院巴延特穆爾戰敗死之○乙丑白
虹貫日○詔淮王特穆爾布哈監國慶通為中書左丞
相同守京城○帝出北奔(帝御清寧殿集三宫后妃皇/太子同議避兵北行左丞相)
(實勒們知院和斯宦者趙巴延布哈諌以為不可帝不/聴巴延慟哭曰天下者世祖之天下陛下當以死守奈)
(何棄之臣等願帥軍民諸集賽台出城拒戰卒不聽夜/半開健德門北去先是實勒們傳㫖令太常禮儀院使)
(阿爾輝等奉太廟列室神主與太子同北行即與太樂/署令王嗣宗等襲䕶奉遷○大明兵入京城淮王特穆)
(爾布哈與丞相慶通出齊化門皆被殺平章朴賽音布/哈丁好禮參政郭庸刑部尚書張庸集賢侍講學士閔)
(本翰林待制黄冔太子司經拜珠太樂署令趙𢎞毅皆/不屈而死○國亡後一年帝駐應昌又一年四月丙戌)
(因痢疾殂夀五十一在位三十六年太尉旺扎勒等奉梓/宫北𦵏謚曰惠宗○大明以帝知順天命特加號曰順)
(帝而封其孫宻迪/哩巴拉為崇禮侯)
　
　元史續編卷十六
