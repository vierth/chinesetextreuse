
御批厯代通鑑輯覽卷十四
漢
太宗孝文皇帝
　名恒高祖中子母曰薄姫(先在魏許負相曰當生天/子後入漢高祖内之後宫)
　(一曰召幸之姬曰昨夢蒼龍據吾腹高/祖曰此貴徵也吾為汝成之遂生帝)初封代王大
　臣既誅諸吕遂迎立之
(壬/戌)元年十月帝謁高廟
尊太后為皇太后(遣車騎將軍/薄昭迎于代)
立趙幽王(故趙/王友)子遂為趙王徙琅邪王澤為燕王
　初齊王襄起兵紿琅邪王澤留之(事具/前)澤不得反國
　乃之長安與諸大臣共立帝以功徙為燕王瑯邪復
　歸齊
以陳平為左丞相周勃為右丞相灌嬰為大尉
　陳平謝病上問之平曰高祖時勃功不如臣及誅諸
　吕臣功不如勃願以右丞相讓勃上從之于是論誅
　諸吕功右丞相勃以下益戸賜金各有差(勃朝罷趨/出意得甚)
　(上禮之恭嘗目送之郎中袁盎進曰丞相何如人也上曰/社稷臣也盎曰丞相功臣非社稷臣夫社稷臣主在與)
　(在主亡與亡方吕氏時劉氏不絶如帶丞相為太尉本/兵柄不能正吕后崩大臣共誅諸吕丞相適會其成)
　(功今丞相如有驕色而陛下謙讓臣主失禮竊為陛/下不取也後朝上益莊丞相益畏  袁盎字絲楚人)
十二月除收孥相坐律令(應劭曰秦法一人有罪/并坐其室家今除此律)
　詔曰法者治之正也今犯法已論而使無罪之父母
　妻子同産坐之及為收孥朕甚不取其議之有司皆
　曰收孥相坐所以累其心使重犯法如故便上曰朕
　聞法正則民慤罪當則民從且夫牧民而導之善者吏
　也其既不能導又以不正之法罪之是反害于民為
　暴者也朕未見其便于是有司奉詔除收孥諸相坐
　律令
春正月立子啟為皇太子(即景/帝)
　有司請早建太子上曰朕既不徳縱不能博求天下
　賢聖有徳之人而禪天下焉而曰豫建太子是重吾
　不徳也其安之有司曰豫建太子所以重宗廟社稷
　不忘天下也古者殷周有國治安皆且千嵗用此道
　也立嗣必子所從來逺矣今子啟最長純厚慈仁請
　建為太子上乃許之
三月立太子母竇氏(風俗通夏帝相后緡方娠遭寒氏/之難逃出自竇生少康其支孫以)
(竇為/氏)為皇后(后觀津人吕后時以良家子選入宫後/吕后出宫人分賜諸王后入代生景帝)
　后兄長君弟廣國(字少君㓜為人所畧賣傳十餘家/聞皇后立乃上書自陳召見驗問)
　(得/實)厚賜田宅家于長安周勃灌嬰等曰吾屬不死命
　且懸此兩人兩人所出微不可不為擇師傅賓客又
　復效吕氏也乃選士有節行者與居兩人由此為退
　讓君子不敢以尊貴驕人
詔定振窮養老之令
　詔曰方春和時草木羣生之物皆有以自樂而吾百
　姓鰥寡孤獨窮困之人或阽于死亡而莫之省憂為
　民父母將何如其議所以振貸之又曰老者非帛不
　煖非肉不飽今嵗首不時使人存問長老又無布帛
　酒肉之賜將何以佐天下子孫孝養其親哉具為令
　八十以上月賜米肉酒九十以上加賜帛絮長吏閲
　視丞若尉致二千石遣都吏循行不稱者督之
夏四月齊楚地震山崩
　二十九山同日崩大水潰出
六月令四方毋來獻
　時有獻千里馬者上曰鸞旗在前屬車在後吉行日
　五十里師行三十里朕乗千里馬獨先安之於是還
　其馬與道里費下詔曰朕不受獻也其令四方毋復
　來獻
封宋昌為壯武(漢縣故城在今山東/萊州府即墨縣西)侯
　帝既施惠天下乃修代來功封昌為壯武侯(諸從官/張武等)
　(六人官/皆九卿)
秋八月右丞相勃免
　帝益明習國家事問右丞相勃曰天下一嵗决獄幾
　何勃謝不知又問一嵗錢穀出入幾何勃又謝不知
　惶愧汗出浹背帝問左丞相平平曰有主者帝曰謂
　誰平曰陛下即問决獄責廷尉問錢榖責治粟内史
　(秦官漢因/之掌穀貨)帝曰然則君所主者何事平謝曰陛下不
　知其駑下使待罪宰相宰相者上佐天子理陰陽順
　四時下遂萬物之宜外填撫四夷諸侯内親附百姓
　使卿大夫各得任其職焉帝曰善勃大慚自知能不
　如平乃謝病免平専為丞相
遣大中大夫陸賈使南粤南粤王佗稱臣奉貢
　初高后時遣隆慮(漢縣故城在今河/南彰徳府林縣)侯周竈擊南粤
　㑹暑濕大疫兵不能隃嶺佗因此以兵威財物賂遺
　閩越西甌駱(元和志嶺南道邕管貴州本西甌駱越/地寰宇記永嘉為東甌鬰林為西甌)
　(貴州今廣西潯州府貴/縣􁚞林故城在縣南)役屬焉東西萬餘里乗黄屋
　左纛稱制與中國侔至是帝初鎮撫天下使告諸侯
　四夷以陸賈前使粤召為大中大夫謁者一人為副
　使賜佗書(書曰朕高皇帝側室之子奉北藩于代高/皇帝棄羣臣孝恵皇帝即世高后自臨事)
　(不幸有疾諸吕為變賴功臣之力誅之朕以王侯吏/不釋之故不得不立乃者聞王遺隆慮侯書求親昆)
　(弟請罷長沙兩將軍朕以王書罷將軍博陽侯親昆/弟在真定者已遣人存問修治先人冢前日聞王發)
　(兵于邊為冦不止長沙苦之南郡尤甚雖王之國庸/獨利乎必多殺士卒傷良將吏寡人之妻孤人之子)
　(獨人父母得一亡十朕不忍為也得王之地不足以/為大得王之財不足以為富嶺以南王自治之雖然)
　(王號為帝兩帝並立亡一乗之使以通其道是爭也爭/而不讓仁者不為也願與王分棄前患通使如故)
　陸賈至佗恐頓首謝罪願奉明詔長為藩臣奉貢職
　下令國中曰兩賢不並世漢皇帝賢天子自今以來
　去帝制黄屋左纛因奉書(書稱蠻夷大長老夫臣佗/昧死再拜上書皇帝陛下)
　(老夫故粤吏也高皇帝幸賜臣佗璽以為南粤王孝/恵皇帝義不忍絶所賜老夫者甚厚高后用事别異)
　(蠻夷出令曰毋與粤金鐡田器馬牛羊老夫僻處馬/牛羊齒已長自以祭祀不修有死罪使凡三輩上書)
　(謝過終不反又風聞父母墳墓已壞削兄弟宗族已/誅論吏相與議曰今内不得振于漢外亡以自高異)
　(故更號為帝自帝其國非有害于天下也高皇后聞/之大怒削南粤之籍使使不通老夫竊疑長沙王讒)
　(臣故發兵以伐其邊老夫處粤四十九年今抱孫焉/然夙興夜寐寢不安席食不甘味者以不得事漢也)
　(今陛下幸哀憐復故號通使如故/老夫死骨不腐改號不敢為帝矣)并獻方物
召河南守呉公為廷尉賈誼為大中大夫
　帝謂河南守呉公治平為天下第一召為廷尉呉公
　薦洛陽人賈誼(誼以能誦詩書屬文稱/于郡中呉公召置門下)帝召以為博
　士誼時年二十餘帝愛其辭博(每詔令議下諸老先/生未能言誼盡為之)
　(對人人各如其意所出/諸生以為能帝悦之)一嵗中超遷至大中大夫誼
　請改正朔易服色定官名興禮樂以立漢制更秦法
　(草具其儀法色上黄數/用五為官名悉更奏之)帝謙讓未遑也
(癸/亥)二年冬十月丞相曲逆侯陳平卒(諡曰/獻)
　平常言吾多陰謀道家所禁吾世即廢亦已矣終不
　能復起也(後平曽孫何坐法/棄市竟不得續封)
詔列侯之國
　詔曰古者諸侯各守其地以時入貢民不勞苦上下驩欣靡有違德
　今列侯居長安邑逺吏卒給輸費苦而列侯亦無由教訓其民其各之國
十一月以周勃為丞相
癸卯晦日食詔舉賢良方正能直言極諫者
　詔曰人主不徳天示之災以戒不治朕下不能治育
　羣生上以累三光之明不徳大矣令至其悉思朕之
　過失及知見之所不及匄以啟告朕及舉賢良方正
　能直言極諫者以匡朕之不逮因各敕以職任務省
　繇費以便民罷衛將軍軍太僕見馬遺財足(遺留也財/與纔同減)
　(而留者纔足/充數而已)餘皆以給傳置潁陰(漢縣故城在河南/陳州府淮寧縣西)
　(北/)侯騎(侯家之/騎從)賈山(潁川/人)上書言治亂之道名曰至
　言(其辭曰臣聞雷霆之所擊無不摧折者萬鈞之所/壓無不糜滅者今人主之威非特雷霆也勢重非)
　(特萬鈞也開道而求諫和顔色而受之用其言而顯/其身士猶恐懼而不敢自盡又况于縱欲恣暴惡聞)
　(具過乎昔者周葢千八百國以九州之民養千八百/國之君君有餘財民有餘力而頌聲作秦皇帝以千)
　(八百國之民自養力罷不能勝其後財盡不能勝其/求身死纔數月耳天下四面而攻之宗廟滅絶矣秦)
　(皇帝居滅絶之中而不自知者何也亡輔弼之臣亡/直諫之士天下已潰而莫之告也今陛下使天下舉)
　(賢良方正之士天下之士莫不精白以承休徳今已/在朝廷矣乃選其賢者使為常侍諸吏與之馳騁射)
　(獵一日再三出臣恐朝廷之解弛百官之墮于事也/陛下即位親自勉以厚天下振貧民禮高年平獄緩)
　(刑天下莫不説喜臣聞山東吏布詔令民雖老羸癃/疾扶杖而往聴之願少須臾毋死思見徳化之成也)
　(今功業方就名聞方昭四方鄉風詩曰靡不有初鮮/克有終臣不勝大願頼以夏嵗二月定明堂造太學)
　(修先王之道風行俗成萬世之基定惟陛下所幸耳/古者大臣不得與宴遊方正修㓗之士不得從射獵)
　(使皆務其方以高其節夫士修之于家而壞之于天/子之廷臣竊愍之陛下與衆臣宴遊與大臣方正朝)
　(廷議論夫游不失樂朝不失/禮議不失計軌事之大者也)帝嘉納焉帝毎朝郎從
　官上書疏未嘗不止輦受其言言不可用置之可用
　採之未嘗不稱善(上從霸陵上欲西馳下峻坂中郎/將袁盎攬轡上曰將軍怯耶盎言)
　(曰臣聞千金之子坐不垂堂聖主不乗危不徼幸今/陛下聘六飛下峻山有如馬驚車敗陛下縱自輕奈)
　(高廟大后何上乃止上所幸慎夫人在禁中常與皇/后同席坐及幸上林郎署長布席盎引却慎夫人坐)
　(慎夫人怒上亦怒盎因前説曰臣聞尊界有序則上/下和今陛下既已立后慎夫人乃妾妾主豈可與同)
　(坐且陛下獨不見人彘乎上/説語慎夫人賜盎金五十觔)
春正月親耕籍田
　賈誼説上曰筦子曰倉廩實而知禮節衣食足而知
　榮辱民不足而治者自古及今未之嘗聞古之人曰
　一夫不耕或受之饑一女不織或受之寒生之有時
　而用之無度則物力必屈古之治天下至纎至悉故
　其畜積足恃今背本而趨末者甚衆淫侈之俗日月
　以長生之者甚少而靡之者甚多天下財産何得不
　蹷世之有饑穰天之行也禹湯被之矣即不幸有方
　二三千里之旱國胡以相恤卒然邊境有急數十百
　萬之衆國胡以餽之夫積貯者天下之大命也茍粟
　多而財有餘何為而不成以攻則取以守則固以戰
　則勝懷敵附遠何招而不至今敺民而歸之農皆著
　于本使天下各食其力末技游食之民轉而緣南畝
　則畜積足而人樂其所矣上感誼言于是詔開籍田
　上親率耕以勸百姓
三月立趙幽王子辟疆為河間王(治樂成今直𨽻/河間府獻縣是)朱虚
侯章為城陽王(治莒今山東沂/州府莒州是)東牟侯興居為濟北王
(治盧故城在今山/東濟南府長清縣)子武為代王參為太原王(治晉陽/注見前)揖
為梁王(治睢陽今歸德/府商邱縣是)
　有司請立皇子為諸侯王詔先立河間(憐趙王友幽/死故既立其)
　(太子遂又復/立其少子)城陽濟北(以平諸吕/有功故王)三王然後立皇子
　(三皇子同日立後武徙淮陽參徙代并有太原揖好/讀書帝愛之異于他子立十年卒無子武遂徙王梁)
夏五月除誹謗妖言法
　詔曰古之治天下朝有進善之旌誹謗之木(帝堯事/見前)
　所以通治道而來諫者也今法有誹謗妖言之罪是
　使衆臣不敢盡情而上無由聞過失也將何以來逺
　方之賢良其除之民或祝詛上以相約而後相謾(欺/也)
　(初約祝詛後相欺誑/中道而止無實事也)吏以為大逆其有他言又以為
　誹謗此細民之愚無知抵罪朕甚不取自今以來有
　犯此者勿聼治
秋九月賜天下今年田租之半
　詔曰農天下之本也民所恃以生也而民或不務本
　而事末故生不遂朕今親率羣臣農以勸之其賜天
　下民今年田租之半
(甲/子)三年冬十月丁酉晦日食
十一月丁卯晦日食
丞相絳(漢縣後漢改絳邑故城在/山西平陽府曲沃縣西南)侯勃免就國
　詔曰前遣列侯就國或辭未行丞相朕所重其為朕
　率列侯之國
以灌嬰為丞相罷太尉官
淮南王長來朝殺辟陽(漢縣故城在今/直𨽻冀州東南)侯審食其
　初高祖過趙趙王敖進美人得幸有身及貫高事發
　美人亦坐繫美人母弟趙兼因審食其言吕后吕后
　妬弗肯白食其亦不彊爭美人已生子恚即自殺吏
　奉其子詣高祖高祖悔名之曰長令吕后母之㑹黥
　布反即封長為淮南王(事具/前)王蚤失母附吕后故吕后
　時得無恙而常心怨食其弗敢發至是入朝(王素驕/蹇不奉)
　(法上以親故寛假之及入見從上/入苑囿獵與上同車常謂上大兄)往見食其袖鐵椎
　椎殺之馳至闕下肉袒謝罪帝傷其志為親赦弗治
　以此歸國益驕恣出入稱警蹕稱制擬于天子袁盎
　諫曰諸侯太驕必生患上不聴
夏五月匈奴入冦帝如甘泉(甘泉宫名也在今陕/西西安府涇陽縣西)
(北/)遣丞相嬰將兵擊走之遂如太原濟北王興居
反遣大將軍柴武擊之秋七月還宫八月興居兵
敗自殺
　匈奴入居北地河南(注俱/見前)為寇上幸甘泉遣丞相灌
　嬰發車騎八萬五千擊之匈奴走出塞上因幸太原
　見故羣臣皆賜之復晉陽中都民三嵗租留㳺十餘
　日初誅諸吕時朱虚侯章功尤大大臣許盡以趙地
　王章以梁地王興居帝既立聞其初欲立齊王故絀
　其功及王諸子乃割齊二郡王之章興居自以失職
　奪功常怏怏(章立嵗/餘卒)至是上幸太原興居以為天子
　且自擊匈奴遂發兵反欲襲滎陽帝聞之詔罷丞相
　兵以棘蒲(今直𨽻/趙州)侯柴武為大將軍擊之遂還長安
　八月武擊虜興居興居自殺
以張釋之(字季堵/陽人)為廷尉(秦官漢/因之)
　釋之初為騎郎十年不得調袁盎薦之為謁者朝畢
　因前言事帝曰卑之無甚高論令今可行也釋之乃
　言秦漢間得失帝悦拜謁者僕射嘗從行登虎圈(在/西)
　(安府咸寧/縣東北)上問上林尉(漢上林苑有令丞/尉屬水衡都尉)諸禽獸簿
　尉不能對虎圈嗇夫(漢制縣有鄉嗇夫/掌聴訟此其類也)從旁代尉對
　甚悉上曰吏不當若是耶詔釋之拜嗇夫上林令釋
　之曰陛下以周勃張相如(東陽/侯)何如人上曰長者釋
　之曰此兩人言曽不出口豈效此嗇夫喋喋利口㨗
　給哉且秦以任刀筆吏爭亟疾苛察相高其敝徒
　文具而無實不聞其過陵遲至于土崩今陛下以嗇
　夫口辨而超遷之臣恐天下隨風而靡矣上曰善乃
　不拜嗇夫以釋之為宫車令(衛尉屬掌司馬門天下/上事四方貢獻皆領之)
　頃之太子與梁王共車入朝不下司馬門釋之追止
　之劾不敬太后聞之帝免冠謝教兒子不謹太后使
　使承詔赦太子梁王然後得入帝由是竒釋之拜中
　大夫(釋之從行至霸陵時慎夫人從上指示新豐道/曰此走邯鄲道也使慎夫人鼓瑟上自倚瑟而)
　(歌意慘悽悲懷顧謂羣臣曰嗟乎以北山石為椁用/紵絮斮陳漆其間豈可動哉左右皆曰善釋之曰使)
　(其中有可欲雖錮南山猶有隙使其中/無可欲雖無石椁又何戚焉帝稱善)至是拜廷尉
　上行出中渭橋(玉海架渭者三橋中渭橋在長樂宫/北西渭橋亦曰便橋在長安西東渭)
　(橋在萬/年東)有人從橋下走乗輿馬驚捕屬廷尉釋之奏
　犯蹕當罰金上怒釋之曰法者天子所與天下公共
　也今法如是更重之是法不信于民也且方其時上
　使使誅之則已今已下廷尉廷尉天下之平也壹傾
　天下用法皆為之輕重民安所措其手足上良乆曰
　廷尉當是也後有人盗高廟坐前玉環得下廷尉治
　釋之奏當棄市上大怒曰人盗先帝器吾欲置之族
　而君以法奏之非吾所以共(讀曰/恭)承宗廟意也釋之
　曰法如是足也今盗宗廟器而族之有如萬分之一
　愚民取長陵一抔土陛下何以加其法乎帝乃白太
　后許之
(乙/丑)四年冬十二月丞相潁陰侯灌嬰卒(諡曰/懿)以張蒼(陽/武)
(人/)為丞相
　蒼自秦時為柱下史明習天下圖書計籍尤善律厯
　髙祖用為計相(専主/計籍)至是以御史大夫代灌嬰為丞
　相(厯有黄帝顓頊夏殷周及魯六家蒼用顓頊厯于/六家疏闊中最為微近以高祖十月始至霸上因)
　(故秦時本以十月為嵗首而/朔晦月見弦望滿虧多非是)
召河東(漢河東郡治安/邑安邑注見前)守季布至罷歸郡
　上召季布欲以為御史大夫或言其使酒難近至留
　邸一月見罷布因進曰臣無功竊寵待罪河東陛下
　無故召臣此人必有以臣欺陛下者今臣至無所受
　事罷去此人必有毁臣者夫以一人之譽而召臣以
　一人之毁而去臣恐天下有識聞之有以闚陛下之
　淺深也上黙然良乆曰河東吾股肱郡故特召君耳
下絳侯周勃廷尉獄既而赦之
　勃既就國每河東守尉行縣至絳勃自畏常被甲令
　家人持兵以見之人有告勃欲反下廷尉逮治勃恐
　不知置辭(謂對獄/之語)吏稍侵辱之勃以千金與吏吏乃
　書牘背示之曰以公主為證公主者帝女也勃子勝
　之尚之故獄吏教引為證太后謂帝曰絳侯始誅諸
　吕綰皇帝璽居北軍不以此時反今居一小縣顧欲
　反耶帝亦見勃獄辭乃使使持節赦之復爵邑勃既
　出曰吾嘗將百萬軍然安知獄吏之貴乎
作顧成廟(在西安府咸寧縣東應劭曰帝自為廟制度/卑狭若顧望而成故名自後諸帝皆自立廟)
(景帝廟號徳陽武帝廟號龍淵昭帝廟號徘徊/宣帝廟號樂㳺元帝廟號長夀成帝廟號陽池)
(丙/寅)五年春二月地震
夏四月更造四銖錢除盗鑄令
　初秦用半兩錢(文曰半兩/重如其文)高祖嫌其重更鑄莢錢(杜/佑)
　(曰錢如榆莢重/一銖半徑五分)于是物價騰踊米石萬錢至是更造
　四銖錢(文亦曰半/兩稍輕)除盗鑄錢令使民放鑄賈誼諌曰
　法使天下公得鑄錢敢雜以鉛鐡者罪黥然鑄錢非殽
　雜為巧則不可得嬴而殽之甚㣲為利甚厚夫事有
　召禍而法有起姦今令細民人操造幣之勢各隱屏
　而鑄作因欲禁其厚利微姦雖黥罪日報其勢不止
　曩禁鑄錢死罪積下今公鑄錢黥罪積下姦數不勝
　法禁數潰銅使之然也銅布于天下其為禍博矣故
　不如收之(賈山亦上書言錢者亡用器也而可以易/富貴富貴者人主之操柄也令民為之是)
　(與人主共操/柄不可長也)上不聴當是時呉王濞以諸侯即豫章
　銅山(韋昭曰豫章當作故鄣今浙江湖州府安吉州/漢故鄣縣其東有銅峴山括地志呉採鄣山之)
　(銅即/此)鑄錢富埒天子大中大夫鄧通(蜀郡南/安人)以寵幸
　賜蜀嚴道銅山(今四川雅州府榮經縣/漢嚴道其北有銅山)使鑄錢財過
　王者以故呉鄧錢滿天下
(丁/卯)六年冬十月淮南王長謀反廢徙蜀道卒
　淮南王長自作法令逐漢所置吏請自置相帝曲意
　從之又擅刑殺不辜及爵人至闗内侯數上書不遜
　帝重自切責之復令薄昭與書引管蔡以為警戒長
　不悦至是謀反(令男子但等與柴武子竒謀以/輦車反谷口令人使閩越匈奴)事覺
　召至長安丞相御史大夫等奏長罪當棄市上不忍
　置法赦長死徙處蜀載以輜車縣次傳之袁盎諫曰
　上素驕淮南王弗為置嚴傅相以故至此今暴摧折
　之臣恐卒霧露病死陛下有殺弟之名奈何上曰吾
　特苦之耳令復之王果恚憤不食死傳者不敢發車
　封至雍(漢縣故城在今陜西/鳳翔府鳳翔縣南)雍令發之以死聞上哭
　甚悲逮考諸縣不發封餽侍者皆棄市𦵏長以列侯
　禮民或歌之曰一尺布尚可縫一斗粟尚可舂兄弟
　二人不相容上聞而病之後二年封長子安等四人
　皆為列侯(安為阜陵侯勃為安陽侯/賜為陽周侯良為東城侯)賈誼知上必將
　復王之也諫曰淮南王悖逆無道天下孰不知其辠
　今奉尊罪人之子適足以負謗于天下爾此人少壯
　豈能忘其父哉弗聴(十二年追諡/長曰厲王)
匈奴復請和親
　初冒頓遺漢書請復故約帝報書并遺之繡袷綺衣
諸物至是冒頓死子稽粥立號曰老上單于帝遣宗
　室女翁主為單于閼氏使宦者中行説(晉中行/氏之别)傅翁
　主説不欲行彊使之説曰必我也為漢患者既至降
　單于甚親幸于是説教單于左右疏記(謂分條/而記之)以計
　課其人衆畜物遺漢書牘及印封皆令長大倨傲其
　辭曰天地所生日月所置匈奴大單于
以賈誼為梁王太傅
　初上議以誼任公卿之位大臣多短之曰年少初學
　専欲擅權紛亂諸事上于是疏之以為長沙王太傅
　(誼以適去意不自得渡湘為賦以弔屈原至長沙/地卑濕有服鳥飛入其舍誼自傷倬為賦以自廣)久
　之上思誼徴之至入見上方受釐(音禮顔師古曰福/也受釐祭畢而受)
　(神之/福也)坐宣室(未央前/正室)因問鬼神之本誼具道所以然之
　故至夜半帝前席既罷曰吾乆不見賈生自以為過
　之今不及也乃拜誼梁王太傅誼上疏曰臣竊惟今
　之事勢可為痛哭者一可為流涕者二可為長太息
　者六若其他背理而傷道者難徧以疏舉進言者皆
　曰天下已安已治矣臣以為非愚則諛皆非知治亂
　之體者也陛下何不壹令臣得孰數之于前因陳治
　安之䇿試詳擇焉(其畧曰夫樹國固必相疑之勢下/數被其殃上數􁋂其憂甚非所以)
　(安上而全下也今或親弟謀為束帝親兄之子西向/而擊今呉又見告矣天子春秋鼎盛行義未過徳澤)
　(有加焉猶尚如是况莫大諸侯權力且十此者乎曩/時高皇帝割膏腴之地以王諸侯徳至渥也然其後)
　(十年之間反者九起臣竊跡前事大扺彊者先反弱/者後反長沙乃二萬五千户耳功少而最完勢疏而)
　(最忠非獨性異人也亦形埶然也曩令樊酈絳灌據/數十城而王今雖已殘亡可也令信越之倫列為徹)
　(侯雖至今存可也然則天下之大計可知己欲諸王之/皆忠附莫若令如長沙王欲臣子之勿葅醢亦莫若)
　(令如樊酈等欲天下之治安莫若衆建諸侯而少其/力力少則易使以義國小則無邪心今海内之勢如)
　(身之使臂臂之使指莫不制從割地定制各為若干國/國使其子孫以次受之分地衆而子孫少者建以為)
　(空而置之須其子孫生者舉使君之一寸之地一人/之衆天子亡所利焉誠以定治而已天下之勢方病)
　(大瘇一脛之大幾如要一指之大幾如股平居不可/屈信失今不治必為痼疾可痛哭者此病是也天下)
　(之勢方倒懸今匈奴嫚娒侵掠至不敬也為天下患/至亡已也而漢嵗致金絮采繒以奉之夷狄徴令是)
　(主上之操也天子共貢是臣下之禮也倒懸如此莫/之能解猶為國有人乎可為流涕者此也陛下何忍)
　(以帝王之號為戎人諸侯勢既卑辱而禍不息長此/安窮臣竊料匈奴之衆不過漢一大縣以天下之大)
　(困于一縣之衆甚為執事者羞之陛下何不試以臣/為屬國之官主匈奴行臣之計請必繫單于之頸而)
　(制其命伏中行說而笞其背舉匈奴之衆惟上之令/今不獵猛敵而獵田彘不搏反寇而搏畜兔玩細娯)
　(而不圖大患可為流涕者此也今民賣僮者為之繡/衣絲履偏諸縁是古天子后服也而庶民得以衣婢)
　(妾白穀之表薄紈之裏緁以偏諸美者黻繡是古天/子之服而富人大賈召客者以被墻且帝之身自衣)
　(皂綈而富民墻屋被文繡天子之后以縁其領者庶/人嬖妾縁其履此臣所謂舛也夫俗至大不敬也至)
　(亡等也至冒上也進計者猶曰毋為可為長太息者/此也啇君遺禮義棄仁恩并心于進取行之二嵗秦)
　(俗日敗故秦人家富子壯則出分家貧子壯則出贅/借父耰耡慮有徳色母取箕帚立而誶語抱哺其子)
　(與公併倨婦姑不相得則反脣而相稽其不同禽獸/者無幾耳今其遺風餘俗猶尚未改棄禮義捐亷恥)
　(日甚月異而嵗不相同矣而大臣特以簿書期會之/間以為大故至于流俗失世壞敗因恬而不知怪以)
　(為是適然耳夫移風易俗使天下回心而鄉道類非/俗吏之所能為也俗吏之所務在于刀筆筐篋而不)
　(知大體筦子曰禮義亷恥是為四維四維不張國乃/滅亡可不為寒心哉豈如今定經制令君君臣臣上)
　(下有差父子六親各得其宜此業一定世世常安若/夫經制不定是猶渡江河亡維楫中流而遇風波船)
　(必覆矣可為長太息者此也夏殷周為天子皆數十/世秦為天子二世而亡何三代有道之長而秦無道)
　(之暴也古之王者太子乃生有司齋肅端冕見之南/郊過闕則下過廟則趨故自為赤子而教固已行矣)
　(孩提有識三公三少明孝仁禮義以道習之逐去邪/人不使見惡行選天下之端士有道術者使與居處)
　(出入故太子乃生而見正事聞正言行正道左右前/後皆正人也孔子曰少成若天性習貫如自然三代)
　(之所以長乆者以其輔翼太子有此具也反秦而不/然使趙高傅胡亥而教之獄所習者非斬劓人則夷)
　(人之三族也故胡亥今日即位而明日射人忠諫者/謂之誹謗深計者謂之妖言其視殺人若艾草菅然)
　(豈惟胡亥之性惡哉彼其所以道之者非其理故也/鄙諺曰前車覆後車鍳天下之命懸于太子太子之)
　(善在于卑諭教與選左右教得而左右正則太子正/矣太子正而天下定矣此時務也凡人之智能見己)
　(然不能見將然夫禮者禁于將然之前而法者禁于/己然之後是故法之所為用易見而禮之所為至難)
　(知也若夫慶賞以勸善刑罰以懲惡先生執此之政/堅如金石行此之令信如四時據此之公無私如天)
　(地豈顧不用哉然而禮云禮云者貴絶惡于未萌起/教于微渺使民日遷善逺辠而不自知也世主之欲)
　(民善同而所以使民善者異或道之以徳教或敺之令/以法令道之以徳教者徳教泠而民氣樂敺之以法)
　(者法令極而民風哀哀樂之感禍福之應也夫人之/置器置諸安處則安置諸危處則危天下大器也在)
　(天子之所置之湯武置天下于仁義禮樂累子孫數/十世此天下所共聞也奉皇置天下于法令刑罰禍)
　(幾及身子孫誅絶此天下所共見也今或言禮義之/不如法令教化之不如刑罰盍引殷周秦事以觀之)
　(也人主之尊譬如堂羣臣如陛衆庶如地故陛九級/上亷逺地則堂高陛無級亷近地則堂卑高者難攀)
　(卑者易陵理勢然也故古者聖王制為等列内自公/卿大夫士外有公侯伯子男然後有官司小吏延及)
　(庶人等級分明而天子加焉故其尊不可及也諺曰/欲投鼠而忌器鼠近于器尚憚不投恐傷其器况于)
　(貴臣之近主乎亷恥節禮以治君子是以黥劓之罪/不及大夫以其離主上不逺也今自王侯三公之貴)
　(皆天子之所改容而禮之者也古天子之所謂伯父/伯舅也而今與衆庶同黥劓髠刖棄市之刑然則堂)
　(不亡陛乎被戮者不泰迫乎亷恥不行大臣無乃握/重權大官而有徒𨽻無恥之心乎夫嘗已在貴寵之)
　(位今而有過帝令廢之可也退之可也賜之死可也/滅之可也若夫束縛之係緤之輸之司寇編之徒官)
　(司寇小吏詈罵而榜笞之非尊尊貴貴之化也古者/大臣有坐不亷而廢者曰簠簋不飾坐汙穢淫亂者)
　(曰惟簿不修坐罷軟不勝任者曰下官不職故貴大諱/臣定有罪矣猶未斥然正以呼之也尚遷就而為之)
　(也遇之有禮故羣臣自憙嬰以亷恥故人矜節行化/成俗定則為人臣者皆顧行而忘利守節而仗義故)
　(可以託不御之權可以寄六尺之孤此勵廉恥行禮/誼之所致也主上何䘮焉此之不為而顧彼之乆行)
　(故曰可爲長/太息者此也)上深納其言後梁王揖墜馬死(揖無子/誼請為)
　(梁立後而以淮南地益淮陽/帝于是徙淮陽王武為梁王)誼自傷為傅無狀常哭
　泣嵗餘亦卒時年三十三
(己/巳)八年夏長星出東方
(庚/午)九年春大旱
(辛/未)十年冬車騎將軍薄昭有罪自殺
　昭殺漢使者帝不忍加誅使公卿從之飲酒欲令自
　引分昭不肯使羣臣䘮服往哭之乃自殺(昭初封軹/侯既死帝)
　(為置/後)
(壬/申)十一年匈奴宼狄道(漢縣今為州屬/甘肅蘭州府)
　時匈奴數為邊患太子家令(秦官漢因/之屬詹事)鼂錯(鼂與朝/同王子)
　(朝之後以名為/氏鍇潁川人)上書言兵事曰臣聞用兵臨陣合刃
　之急者三一曰得地形二曰卒服習三曰器用利步
　兵之地(山林/川阜)車騎二不當一車騎之地(平原/曠野)步兵十
　不當一弓弩之地(平陵相逺川谷/居間仰高臨下)短兵百不當一長
　㦸之地(兩陣相近/可前可後)劔楯三不當一矛鋋之地(萑葦竹/蕭草木)
　(茂/接)長㦸二不當一劔楯之地(曲道相伏/險阸相薄)弓弩三不當
　一士不選練卒不服習前擊後懈與金鼓之音相失
　此不習勒卒之過也百不當十兵不完利甲不堅密
　弩不及逺射不能中中不能入此將不省兵之禍也
　五不當一故曰器械不利以其卒予敵也卒不可用
　以其將與敵也將不知兵以其主與敵也君不擇將
　以其國與敵也四者兵之至要也今匈奴地形技藝
　與中國異上下山坂出入溪澗中國之馬弗與(猶弗/如)
　也險道傾仄且馳且射中國之騎弗與也風雨罷勞
　饑渇不困中國之人弗與也此匈奴之長技也若夫
　平原易地輕車突騎則匈奴之衆易撓亂也勁弩長
　㦸射疏及遠則匈奴之弓弗能格也堅甲利刄長短
　相雜遊弩往來則匈奴之兵弗能當也材官騶發(材/官)
　(有材力者騶發/言驟發其矢也)矢道同的(言用矢者/同中一的)則匈奴之革笥
　(以皮作/如鎧)木薦(以木作/如楯)弗能支也下馬地鬬劔㦸相接
　去就相薄則匈奴之足弗能給也此中國之長技也
　匈奴之長技三中國之長技五陛下又與數十萬之
　衆以誅數萬之匈奴衆寡之計以一擊十之術也雖
　然兵凶器戰危事帝王之道出于萬全今降胡義渠
　(註見/前)來歸誼者其衆數千長技與匈奴同可賜之堅
　甲絮衣勁弓利矢益以邊郡之良騎令明將能知其
　習俗和輯其心者將之即有險阻以此當之平地通
　道則以輕車材官制之兩軍相為表裏各用其長技
　此萬全之術也帝嘉之賜書寵答焉(錯初學申商法/為人峭直刻深)
　(以其辯得幸太/子號曰智囊)
募民徙塞下
　鼂錯復上言臣聞兵起而不知其勢戰則為人禽屯
　則卒積死今匈奴數轉牧行獵于塞下以候備塞之
　卒卒少則入不救則邊民絶望而降敵救之纔到則
　胡又已去聚而不罷為費甚大罷之則胡復入如此
　連年則中國貧苦而民不安矣陛下幸憂邊境發卒
　治塞然令逺方之卒守塞一嵗而更不如選常居者
　家室田作且以備之以便為之高城深塹要害之處
　調立城邑毋下千家先為室屋具田器乃募民免罪
　拜爵復其家予冬夏衣廩食能自給而止(初徙予之/能自供瞻)
　(即/止)塞下之民利禄不厚不可使乆居危難之地胡人
　入驅而能止其所驅者以其半與之縣官為贖如是
　則邑里相救助赴敵不避死非以徳上也欲全親戚
　而利其財也此與東方之戍卒不習地勢而畏胡者
　功相萬也上從之(錯復言陛下幸募民以實塞下使/屯戍益省輸將益寡甚大恵也臣)
　(聞古之徙民者相其隂陽之和嘗其水泉之味然後/營邑立城制里割宅置器物焉使民至有所居作有)
　(所用此民所以輕去其鄉而勸之新邑也為置醫巫/以救疾病修祭祀男女有昏生死相恤墳墓相從種)
　(樹畜長所以使民樂其處而有長居之心也臣又聞/古之制邊縣以備敵也使伍家為伍十伍為里四里)
　(一連十連為邑皆擇其邑之賢才習地形知民心者/為之長居則習民于射法出則教民于應敵服習以)
　(成勿令遷徙㓜則同遊長則共事夜戰聲相知則足/以相救畫戰目相見則足以相識驩愛之心足以相)
　(死如此而勸以厚賞威以/重罰則前死而不旋踵矣)
(癸/酉)十二年冬十二月河决酸棗(漢縣故城在河南/衛輝府滑縣北)
　東潰金堤(括地志金堤一名千里堤在白馬東/白馬漢縣故城在衛輝府滑縣東北)于是
　東郡大興卒塞之(劉友益曰書/河决始此)
詔民入粟邊拜爵免罪賜民今年半租
　鼂錯上言請重農貴粟(畧曰聖王在上而民不凍饑/者非能耕而食之織而衣之)
　(也為開其資財之道也故堯有九年之水湯有七年為/之旱而國亡捐瘠者以畜積多而備先具也今海内)
　(一亡有水旱之災而畜積未及者何也地有餘利民/有餘力生穀之土未盡墾山澤之利未盡出游食之)
　(民未盡歸農也人情一曰不再食則幾終嵗不製衣/則寒腹饑不得食膚寒不得衣雖慈母不能保其子)
　(君安能以有其民哉夫珠玉金銀饑不可食寒不可/衣然而衆貴之者以上用之故也粟米布帛一曰弗)
　(得而饑寒至是故明君貴五榖而賤珠玉今農夫五/口之家耕不過百畮收不過百石春耕夏耘秋穫冬)
　(蔵四時之間亡日休息又私自送往迎來弔死問疾/養孤長㓜在其中勤苦如此復被水旱之災賦斂不)
　(時朝令暮改有者半價而賣無者取倍稱之息于是/有賣田宅鬻子孫以償債者矣而商賈大者積眝倍)
　(息小者坐列販賣操其竒贏日㳺都市乘上之急所/賣必倍故其男不耕耘女不蠶織衣必文采食必梁)
　(内因其富厚交通王侯千里㳺教冠盖相望此商人/所以兼并農人所以流亡者也方今之務莫若使民)
　(務農欲民務農在于貴粟貴粟之道在于使民以粟/為賞罰今募天下入粟縣官得以拜爵除罪則富人)
　(有爵農民有錢所謂捐有餘補不足令出/而民利者也不過三嵗塞下之粟必多矣)帝從之令
　民入粟于邊拜爵以多少級數為差錯復言邊食足支
　五歳可入粟郡縣郡縣足支一嵗可時赦勿收農民租
　帝復從之乃下詔曰道民之路在于務本朕親率天下
　農十年于今而野不加闢嵗一不登民有饑色是從事
　焉尚寡而吏奉吾詔不勤而勸民不明也且吾農民甚
　苦而吏莫之省將何以勸焉其賜農民今年田租之半
置三老孝悌力田常員
　詔曰孝悌天下之大順也力田為生之本也三老衆
　民之師也亷吏民之表也朕甚嘉此二三大夫之行
　今萬家之縣云無應令(謂無孝悌力田/可應察舉之令)豈實人情是
　吏舉賢之道未備也其遣謁者勞賜(三老孝者帛五/匹悌者力田二)
　(匹亷吏/三匹)及問民所不便安而以户口率置三老孝悌
　力田常員令各率其意以道民焉
(甲/戌)十三年春二月詔具親耕桑禮儀
　詔曰朕親耕以供粢盛皇后親桑以奉祭祀其具禮
　儀(漢書儀春始東耕于籍田以太牢祀先農百官皆/從以次耕又春桑生皇后親桑于苑中養蠶于簿)
　(以少牢祀蠶神/還獻于繭館)
夏除秘祝
　初秦時祝官有秘祝即有災祥輙移過于下至是詔
　曰禍自怨起福由徳興百官之非宜由朕躬今秘祝
　之官移禍于下朕甚不取其除之
五月除肉刑
　齊太倉令淳于意(臨淄人師同郡公乘陽慶受/黄帝扁鵲脈書診病知生死)有罪
　當刑詔逮繫長安其少女緹縈(意有五女臨行意罵/曰生子不生男緩急)
　(無可使緹縈傷/父言乃隨之西)上書曰妾父為吏齊中皆稱其廉平
　今坐法當刑妾傷夫死者不可復生斷者不可復續
　雖欲改過自新其道無繇願沒入為官婢以贖父刑
　罪帝憐悲其意詔曰詩曰愷弟君子民之父母今人
　有過教未施而刑已加焉或欲改過為善而道無繇
　至朕甚憐之夫刑至斷支體刻肌膚終身不息何其
　痛而不徳也豈為民父母之意哉其除肉刑有以易之
　於是丞相張蒼等定律以上(當髠者為城旦舂當黥髠/者鉗為城旦舂當劓者)
　(笞三百當斬左止者笞五百當斬右止及殺人先自/告吏坐受賕枉法守縣官財物而即盗之已論而後)
　(有笞罪者皆棄市其城/旦舂者各有嵗數以免)制曰可是時上既躬修元黙
　而將相皆舊功臣懲惡亡秦之政論議務在寛厚化
　行天下吏安其官民樂其業畜積嵗増户口寢息(生/也)風
　流篤厚禁網疏闊是以刑罰大省斷獄四百有刑措
　之風焉
六月除田之租税
　詔曰農天下之本務莫大焉今厪(與勤/同)身從事而有
　租税之賦是謂本末者(本謂農末/謂商賈)無以異也其于勸
　農之道未備除之
(乙/未)十四年冬匈奴入宼遣兵擊之出塞而還
　匈奴老上單于以十四萬騎入朝那(漢縣故城在今/甘肅平凉府平)
　(凉縣/西北)蕭關(在平凉府固/原州東南)殺北地都尉卬(卬姓孫見/功臣表)虜
　人畜甚多使竒兵入燒回中宫(注見/前)候騎至雍甘泉
　(注見/前)詔發車千乘騎卒十萬上親勞軍勒兵申教令
　欲自征匈奴羣臣諫不聴皇太后固要上乃止以張
　相如欒布為將軍撃逐出塞即還
赦作徒魏尚(槐里/人)復為雲中守(漢雲中郡治雲中縣/即趙故城注見前)
　上輦過郎署見郎署長馮唐問曰父老(顔師古曰謂/年已老也考)
　(唐在武帝初年九十餘則此時/年當餘六十故帝呼之曰父老)何自為郎家安在對
　曰臣大父趙人父徙代上曰吾居代時吾尚食監高
　袪數為我言趙將李齊之賢戰于鉅鹿下今吾每飯
　意未嘗不在鉅鹿也父老知之乎對曰尚不如亷頗
　李牧之為將也上搏髀曰嗟乎吾獨不得亷頗李牧
　為將吾豈憂匈奴哉唐曰陛下雖得之不能用也上
　怒復入禁中良乆召唐卒復問曰公何以知吾不能
　用亷頗李牧也唐對曰上古王者之遣將也跪而推
　轂曰閫以内寡人制之閫以外將軍制之軍功爵賞
　皆决于外歸而奏之要非虚言也李牧為趙將軍市
　租皆自用饗士賞賜不從中覆委任而責成功故牧
　得盡其智能而趙幾霸今臣竊聞魏尚為雲中守其
　軍市租盡以饗士卒私養錢(私廪/假錢)自饗賓客軍吏舍
　人是以匈奴逺避不敢近塞虜曽一入尚擊之所殺甚
　衆坐上功首虜差六級(秦法斬敵一首拜爵一級今/魏尚所上首虜之數差六級)
　(因坐/罪)陛下下之吏削其爵徒作之由此言之陛下賞
　太輕罰太重雖得頗牧弗能用也上悦是日令馮唐
　持節赦魏尚復為雲中守拜唐為車騎都尉
春増諸祀壇場珪幣
　詔曰朕獲執犧牲珪幣以事上帝宗廟十四年于今
　厯日彌長朕甚自愧其廣増諸祀壇場珪幣昔先王
　逺施不求其報望祀不祈其福右賢左戚先民後己
　至明之極也今吾聞祠官祝釐皆歸福于朕躬不為
　百姓夫以朕之不徳而専饗獨美其福百姓不與焉
　是重吾不徳也其令祠官致敬無有所祈
(丙/子)十五年春黄龍見成紀(注見/前)夏四月帝如雍始郊見
五帝(此五畤之五帝也五畤/注詳後景帝中六年)
　初魯人公孫臣上言始秦得水徳漢受之當為土徳
　應黄龍見宜改正朔色尚黄丞相張蒼以漢乃水徳
　公孫臣言非是罷之至是黄龍見成紀帝召公孫臣
　為博士與諸生申明土徳草改厯服色事(張蒼由/是遂絀)下
　詔禮官議郊祀夏四月帝行幸雍郊見五帝
秋九月親策賢良能直言極諫者以鼂錯為中大夫
　詔諸侯王公卿郡守舉賢良能直言極諌者上親策
　之時對䇿者百餘人太子家令鼂錯最為高第(錯對/策大)
　(畧以為五帝其臣莫及則自親之三王臣主俱賢則/共憂之五伯不及其臣則任使之故各當其世而立)
　(功徳/焉)擢為中大夫錯又上言宜削諸侯及法令可更
　定者書凡三十篇上雖不盡聴然竒其材
(丁/丑)十六年夏四月郊祀五帝于渭陽以新垣平為上大夫
　趙人新垣平以望氣見上曰長安東北有神氣成五
　采東北神明之舍天瑞下宜立祠以合符應于是作
　渭陽五帝廟(廟同一宇帝各一殿面五門各如其/方之色括地志廟在咸陽東臨渭)夏
　四月帝親祠之貴平至上大夫賜累千金而使博士
　諸生刺(采取/之也)六經中作王制(即今禮記/王制篇)議巡守封禪
　事
分齊地立悼恵王子六人為王
　齊王則(哀王/襄子)薨無子國除上乃分齊地立悼恵王肥
　子將閭為齊王志為濟北(注見/前)王賢為菑川(治劇故/城在今)
　(山東青州/府壽光縣)王雄渠為膠東(治即墨/注見前)王卬為膠西(治高/密今)
　(縣屬萊/州府)王辟光為濟南(治東平陵今濟/南府厯城縣是)王
分淮南地立厲王子三人為王
　安為淮南王(仍治/夀春)勃為衡山王(治六注/見前)賜為廬江(治/舒)
　(今江南廬州/府廬江縣是)王(厲王四子東城侯/良已卒故不封)
詔更以明年為元年立汾陰(注見/前)廟
　新垣平使人持玉杯詣闕下而入言于上曰闕下有
　寳玉氣已視之果有獻玉杯者刻曰人主延夀平又
　言臣候日再中居頃之日郤復中于是始更以十七
　年為元年令天下大酺平復言周鼎在泗水中(注見/前)
　今河決通于泗而汾隂有金寳氣意鼎出乎于是治
　廟汾陰欲祠鼎出
(戊/寅)後元年冬十月新垣平伏誅
　人有上書告新垣平所言皆詐也下吏治誅夷平是
　後上亦怠于改正(之成反/正朔也)服(服色/也)鬼神之事渭陽五
　帝使祠官領以時致禮不往焉
詔議可以佐百姓者
　詔曰間者數年不登又有水旱疾疫之災朕甚憂之
　意者朕之政有所失而行有過與將百官之奉養或
　費無用之事或多與何其民食之寡乏也夫度田非
　益寡而計民未加益以口量地其于古猶有餘而食
　之甚不足者其咎安在無乃百姓之從事于末以害
　農者蕃為酒醪以靡(同糜/散也)榖者多六畜之食焉者衆
　與細大之義吾未能得其中其與丞相列侯吏二千
　石博士議之有可以佐百姓者率意逺思無有所隱
(己/夘)二年夏復與匈奴和親
　詔曰間者累年匈奴並暴邊境多殺吏民朕夙興夜
　寐為之惻怛不安未嘗一日忘于心故遣使者冠葢
　相望結轍(使車徃還/故轍如結)于道以諭朕志于單于今單于
　計社禝之安便萬民之利新與朕俱棄細過偕之大
　道結兄弟之義以全天下元元之命和親以定始于
　今年(時上遺匈奴書匈奴亦使當户/報謝復和親  當户匈奴官名)
秋八月丞相蒼免以申屠嘉(申侯之後居安定屠/原為申屠氏嘉梁人)為丞相
　時張蒼病免(蒼罷相口中無齒食/乳年百餘嵗乃卒)帝以后弟廣國賢
　有行欲相之曰恐天下以吾私廣國乆念不可而髙
　帝時大臣餘見無可者御史大夫申屠嘉故以材官
　蹶張(如淳曰有材多力之士能/脚蹋强弩張之故曰蹶張)從高帝封闗内侯遂
　以為丞相嘉為人彊直門不受私謁是時大中大夫
　鄧通方愛幸(通初以櫂船為黄頭郎帝嘗夢欲登天/不能有黄頭郎推之上顧其衣尻帶穿)
　(覺而之漸臺見通其衣後穿夢中所見也/召問姓名曰鄧通鄧猶登也帝遂愛幸之)嘉嘗入朝
　通居上旁怠慢嘉奏事畢因言曰陛下愛幸羣臣即
　富貴之至于朝廷之禮不可不肅上曰君勿言吾私
　之(顔師古曰言/當私戒之)罷朝嘉坐府中為檄召通不來且斬
　通恐入言上上曰汝第往吾使人召若通詣丞相免
　冠徒跣頓首謝嘉坐自如責曰朝廷者高帝之朝廷
　也通小臣戲殿上大不敬當斬史(令史/也)今行斬之通
　頓首首盡出血不解上度丞相已困通使使持節召
　通而謝丞相曰此吾弄臣君釋之通至為上泣曰丞
　相幾殺臣
(辛/巳)四年夏四月丙寅晦日食
(癸/未)六年冬匈奴冦上郡雲中詔將軍周亞夫(勃次子/封條侯)等
屯兵備之
　匈奴老上單于死子軍臣單于立絶漢和親大入上
　郡(漢郡治膚施膚施/縣今屬延安府)雲中所殺畧甚衆烽火通于甘
　泉長安遣將軍令免(顔師古曰/姓令名免)屯飛狐蘇意屯句注
　(飛狐句注/注俱見前)張武屯北地(漢郡治馬領故城在今/甘肅慶陽府環縣東南)周亞
　夫次細栁(今西安府咸陽縣西南有/細栁倉即亞夫屯兵處)劉禮次霸上徐
　厲次棘門(在咸陽縣東北/秦故闕門也)以備胡上自勞軍至霸上
　及棘門軍直馳入將以下騎送迎已而至細栁軍軍
　士吏被甲鋭兵刃彀弓弩持滿先驅至不得入曰天
　子且至軍門都尉曰將軍令曰軍中聞將軍令不聞
　天子之詔于是上乃使使持節詔將軍吾欲勞軍亞
　夫乃𫝊言開壁門門士請車騎曰將軍約軍中不得
　馳驅于是上乃按轡徐行至營亞夫持兵揖曰介胄
　之士不拜請以軍禮見上為改容式車使人稱謝皇
　帝敬勞將軍成禮而去羣臣皆驚上曰嗟乎此真將
　軍也曩者霸上棘門軍若兒戲耳其將固可襲而虜
　也至于亞夫可得而犯哉稱善者乆之後月餘匈奴
　逺塞兵罷拜亞夫為中尉(秦官漢因之/掌徼循京師)
夏大旱蝗詔弛利省費振民
　令諸侯毋入貢弛山澤減諸服御損郎吏員發倉庾
　(在邑曰倉/在野曰庾)以振貧民民得賣爵(富人欲爵貧人/欲錢故聴賣買)
(甲/申)七年夏六月帝崩遺詔短䘮
　遺詔曰萬物之生靡不有死死者天地之理物之自
　然奚可甚哀當今之世咸嘉生而惡死厚𦵏以破業
　重服以傷生吾甚不取且朕既不徳無以佐百姓今
　崩又使重服乆臨哀人父子損其飲食絶鬼神之祭
　祀以重吾不徳謂天下何朕獲保宗廟以𦕈𦕈之身
　託于天下君王之上二十有餘年賴天之靈社稷之
　福方内安寧靡有兵革朕既不敏常畏過行以羞先
　帝之遺徳惟年之乆長懼于不終今乃幸以天年得
　復供養于高廟其奚哀念之有其令天下吏民令到
　出臨三日皆釋服殿中當臨者皆以旦夕各十五舉
　音禮畢罷服大紅(與功/同)十五日小紅十四日纎七日
　釋服(大功小功纎皆以衰布言由粗及細大功中祥/小功大祥纎則禫也三十六日而釋服以日易)
　(月/也)布告天下使明知朕意霸陵山川因其故無有所
　改(因山為蔵不復起墳/就其水名以為陵號)歸夫人以下至少使(夫人下/有美人)
　(良人八子七子長/使少使皆遣歸家)
𦵏霸陵(在西安府咸寕縣東其西/北為霸陵縣即霸上也)
　帝在位二十三年宫室苑囿車騎服御無所増益有
　不便輙弛以利民嘗欲作露臺(史記索隱新豐驪山/上有露臺鄉即文帝)
　(欲作/臺處)召匠計之直百金帝曰百金中人十家之産也
　吾奉先帝宫室常恐羞之何以臺為身衣弋綈(弋黒/色綈)
　(厚繒/也)所幸慎夫人衣不曵地帷帳無文繡以示敦朴
　為天下先治霸陵皆瓦器不得以金銀銅錫為飾呉
　王詐病不朝賜以几杖羣臣袁盎等諫説雖切嘗假
　借納用之張武等受賂遺金錢覺賜御府錢以愧其
　心専務以徳化民是以海内安寧家給人足後世鮮
　能及之
太子啟即位(是為孝/景帝)
尊皇太后曰太皇太后皇后曰皇太后
秋九月有星孛于西方
孝景皇帝
(乙/酉)元年冬十月尊高皇帝為太祖孝文皇帝為太宗令
郡國立太宗廟
　丞相嘉等奏功莫大于高皇帝徳莫盛于孝文皇帝
　高皇帝宜為太祖之廟孝文皇帝宜為太宗之廟天
　子世世獻郡國宜各立太宗廟制曰可
復收民田半租
　初文帝除民田租(事具/前)至是令民出租之半三十而
　税一也
減笞法
　文帝雖除肉刑而笞五百及三百者率多死至是帝
　下詔曰加笞與重罪(謂死/刑)無異幸而不死不可為人
　其定律笞五百曰三百笞三百曰二百然尚有不全
　者後更減笞三百曰二百笞二百曰一百(事在中/元六年)又
　定箠令(箠以竹為之長五尺其本大/一寸末薄半寸皆平其節)當笞者笞臀毋
　得更人(謂行笞者/不更易人)自是笞者得全
以張歐(沛人字叔高祖功/臣安邱侯説少子)為廷尉
　歐事帝于太子宫雖治刑名家為人長者未嘗言案
　人専以誠長者處官官屬亦不敢大欺
(丙/戌)二年冬十二月有星孛于西南
春三月立子六人為王
　徳為河間王(故河間哀王福薨/無子以其地封徳)閼為臨江(治江陵/注見前)王
　(立三年/薨無子)餘為淮陽(注見/前)王(後徙/封魯)非為汝南(治平輿/注見前)王
　(後徙封/江都)彭祖為廣川(治信都/注見前)王(後徙/封趙)發為長沙(注見/前)
　王(長沙王呉著薨無子/國除故以其地封發)
夏四月太皇太后崩𦵏南陵(在霸/陵南)
六月丞相故安侯申屠嘉卒
　時鼂錯為内使(秦内史掌治/京師漢因之)數請間言事輙聴寵幸
　傾九卿(漢正九卿奉常郎中令衛尉太僕廷/尉典客宗正治粟内史少府是也)法令多
　所更定丞相嘉疾之錯以内史門東出不便乃更穿
　一門南出南出者太上皇廟堧(内垣外/游地)垣也嘉聞為
　奏請誅錯客有語錯錯恐夜入宫自歸上(自首于/上也)至
　朝嘉請上曰錯所穿乃外堧垣故冗官居其中且我
　使為之錯無罪嘉罷朝曰吾悔不先斬錯乃為所賣
　歐血而死(諡曰/節)
以陶青(陶陶唐氏之後青高/祖功臣開封侯舍子)為丞相鼂錯為御史大夫
彗星出東北
秋衡山(漢國注/見前)雨雹
　大者五寸深者二尺
熒惑(注見/前)逆行守北辰(中宫北極五/星亦曰天極)月出北辰間(月有/九行)
(終不能出北辰之間/出北辰間失其行也)嵗星(注見/前)逆行天廷(太微為/天廷)中
(丁/亥)三年冬十月梁王武來朝
　梁王以竇太后少子故有寵居天下膏腴地(北界泰/山西至)
　(高陽四十餘/城皆大縣)賞賜不可勝道(府庫金錢且百鉅萬/珠玉寳器多于京師)至
　是來朝時上未置太子與王宴飲從容言曰千秋萬
　嵗後傳于王王辭謝雖知非至言然心内喜太后亦
　然詹事(秦官漢因之掌/皇后太子家)竇嬰(字王孫太/后從兄子)引巵進酒曰
　天下者高祖之天下父子相傳漢之約也上何以得
　傳梁王太后由是憎嬰嬰遂病免太后除嬰門籍(出/入)
　(殿門/之籍)梁王以此益驕(廣睢陽城築東苑招延四方㳺/士莫不至焉  睢陽故城在今)
　(河南歸徳府商邱縣南東/苑亦曰兔園在商邱縣東)
長星出東方
春正月呉王濞膠西王卬膠東王雄渠菑川王賢濟南
王辟光楚王戊(元王交/之孫)趙王遂反以條(亦作修今直𨽻/河間府景州有)
(南條城故/漢縣也)侯周亞夫為太尉將兵討之
　初孝文時呉太子入見得侍皇太子飲博争道不恭
　皇太子引博局提(音抵/擲也)殺之呉王由是怨望稱疾不
　朝始有反謀後使人為秋請(孟康曰律春曰朝秋曰/請如古諸侯朝聘也)
　文帝責問之使者曰察見淵中魚不祥(語見韓/非子)唯上
　棄前過與之更始于是文帝賜呉王几杖老不朝其
　謀乃解然以此日益横鼂錯數言呉過可削文帝寛
　不忍罰及帝即位錯曰呉王不朝于法當誅文帝弗
　忍徳至厚也當改過自新乃益驕恣公即山鑄錢煮
　海為鹽誘天下亡人謀作亂逆今削之亦反不削亦
　反削之其反亟禍小不削其反遲禍大上命列侯公
　卿宗室雜議莫敢難獨竇嬰争之錯又言楚趙皆有罪
　請各削一郡膠西以賣爵事削六縣方議削呉呉王
　恐削地無已因發謀舉事聞膠西王勇好兵使人説
　之又身至膠西面約(呉王使應高徃説膠西王王初/不許高説以两分天下乃許之)
　(呉王猶恐其不果乃身自為使者至膠西膠西羣臣/聞其謀諌王曰今承一帝尚云不易假令事成兩主)
　(分爭患乃益/生王不聴)遂發使約齊菑川膠東濟南皆許諾楚
　王戊坐削地亦與呉通謀(初楚元王與魯申公穆生/白生俱受詩于浮邱伯及)
　(王楚以三人為中大夫穆生不嗜酒元王每為設醴/及孫戊即位常設後乃忘設焉穆生退曰可以逝矣)
　(醴酒不設王之意怠不去楚人將鉗我于市遂稱疾/卧申公白生强起之曰獨不念先王之德乎今王一)
　(旦失小禮何足至此穆生曰君子見幾不俟終日先/王之所以禮吾三人者為道存也今而忽之是忘道)
　(也忘道之人胡可與乆處豈為區區之禮哉因謝病/去戊稍淫暴太傅韋孟作詩諷諫不聴亦去及與呉)
　(通謀申公白生諫戊戊胥靡之衣之赭衣使杵臼碓/舂于市  穆氏楚穆王之後以謚為氏浮邱複姓伯)
　(齊人韋豕韋氏後/孟彭城人後徙鄒)及削呉㑹稽豫章郡書至呉王遂
　先起兵殺漢吏膠西膠東菑川濟南楚趙亦皆反齊
　王(孝王/將閭)後悔背約城守濟北王城壊未完其郎中令
　刼守王不得發兵膠西膠東菑川濟南共攻齊圍臨
　淄趙王遂發兵住其西界北使匈奴與連兵呉王悉
　其士卒二十餘萬閩東越亦發兵從起廣陵西渉淮
　并楚兵遺諸侯書罪狀鼂錯欲合兵誅之攻破梁棘
　壁(即春秋大/棘注見前)乗勝而前鋭甚梁王遣將軍擊之皆敗
　還梁王城守睢陽初文帝且崩戒太子曰即有緩急
　周亞夫真可任將兵及是七國反書聞上乃拜亞夫
　為太尉將三十六將軍擊呉楚曲周侯酈寄擊趙將
　軍欒布擊齊復召竇嬰拜大將軍屯滎陽監齊趙兵
殺御史大夫鼂錯
　帝與錯議出兵事錯欲令上自將兵而身居守又言
　徐僮之間呉未下者可以予呉錯素與呉相袁盎不
　善及呉反錯以盎宜知呉計謀欲治之人有告盎盎
　恐夜見竇嬰為言呉所以反願至上前口對狀嬰入
　言上乃召盎盎入見上方與錯調兵食問盎曰今呉
　楚反于公意何如盎曰願屏左右上屏人獨錯在盎曰
　臣所言人臣不得知乃屏錯(錯趨避東/廂甚恨)卒問盎對曰
　呉楚相遺書言賊臣鼂錯擅適(讀作/謫)諸侯削奪之地
　以故反欲共誅錯復故地而罷今獨有斬錯發使
　赦七國復其故地則兵可無血刃而俱罷上黙然良
　乆曰顧誠何如吾不愛一人以謝天下乃拜盎為太
　常密装治行使呉令丞相廷尉劾奏錯曰錯議陛下
　自出臨兵使錯居守又欲以城邑予呉無人臣禮大
　逆無道錯當要斬父母妻子同産皆棄市制曰可錯
　殊不知上使中尉召錯紿載行市錯衣朝衣斬東市
　(初錯建議侵削諸侯其父自潁川來謂曰疏人骨肉/何為也錯曰不如此天子不尊宗廟不安父曰劉氏)
　(安鼂氏危矣吾不忍見禍逮身/遂飲藥死後十餘日呉楚反)錯已死謁者僕射鄧
　公(城固人亦/曰鄧先)為校尉上書言軍事見上上曰道軍所
　來聞鼂錯死呉楚罷否鄧公曰呉為反計數十嵗矣
　以誅錯為名意不在錯也夫鼂錯患諸侯彊大不可
　制故請削之以尊京師萬世之利也計畫始行卒受
　大戮内杜忠臣之口外為諸侯報仇臣竊為陛下不
　取也帝喟然曰吾亦恨之盎至呉呉楚兵已攻梁壁
　因留盎軍中欲刼使將盎不肯使人圍守且殺之盎
　得間懷節旄夜亡走梁遂歸報
二月太尉周亞夫大破呉楚軍濞亡走越越人誅之戊
自殺
　亞夫之將也請于上曰楚兵剽輕難與爭鋒願以梁
　委之絶其食道乃可制也上許之亞夫乗六乘傳(張/晏)
　(曰欲急馳故/乘傳車六乗)將㑹兵滎陽發至霸上趙渉遮説曰呉
　王素富懷輯死士乆矣知將軍且行必置間人于殽
　澠阸陿之間且兵事尚神密將軍何不從此右去走
　藍田(今縣屬陜西西安府/本漢置以藍田山名)出武闗扺洛陽間不過差
　一二日直入武庫擊鳴鼓諸侯聞之以為將軍從天
　而下也亞夫如其計至洛陽喜曰吾乘𫝊至此不意
　自全今吾據滎陽滎陽以東無足憂者使吏搜殽澠
　間果得呉伏兵乃請渉為䕶軍引兵東北走昌邑深
　壘而守呉攻梁急梁數使使求救亞夫不許梁愬于
　上上使告亞夫救梁亞夫不奉詔而使輕騎出淮泗
　口絶呉楚兵後塞其饟道梁使韓安國(睢陽人字長/孺為梁中大)
　(夫/)張羽(楚故相張尚弟/楚反尚諫被殺)為將軍羽力戰安國持重乃
　得頗敗呉兵呉兵欲西梁城守不敢西即走亞夫軍
　亞夫堅壁不與戰亞夫軍中夜驚擾亂至帳下亞夫
　堅卧不起頃之復定呉奔壁東南陬亞夫令備西北
　已而呉精兵果奔西北不得入呉楚士卒多饑死叛
　散乃引而去亞夫出精兵追擊大破之呉王濞棄其
　軍亡渡淮走丹徒(漢縣厯代因之今/為江南鎮江府治)保東越越人鏦
　殺之盛其頭馳𫝊以聞(大子駒亡/走閩越)楚王戊軍敗即自
　殺呉楚反凡三月皆破滅于是諸將皆以亞夫謀為
　是而梁王由此與亞夫有隙
壬子晦日食
齊王將閭及卬遂皆自殺雄渠賢辟光皆伏誅徙濟北
王志為菑川王
　先是三國(膠西膠/東菑川)圍齊齊王使路中大夫(張晏曰姓/路官中大)
　(夫氏族畧路出帝/擊之後以國為氏)告于天子天子復令還報告齊王
　堅守漢兵今破呉楚矣路中大夫至三國兵圍臨淄
　數重不得入三國將與路中大夫盟曰若反言漢已
　破矣齊趣下三國不且見屠路中大夫既許至城下
　望見齊王曰漢已發兵百萬擊破呉楚方引兵救齊
　齊必堅守無下三國將遂殺路中大夫齊初圍急隂
　與三國通謀㑹路中大夫從漢來其大臣乃復勸王
　無下而欒布等兵至擊破三國兵解圍已聞齊初有
　謀欲移兵伐之齊王懼飲藥自殺膠西王肉袒詣漢軍
　叩頭請罪弓高(漢縣故城在今直𨽻/河間府阜城縣西南)侯韓穨當執金
　皷出詔書讀之卬自殺膠東菑川濟南皆伏誅酈寄
　攻趙不下欒布破齊還并兵引水灌趙城城壞王遂
　自殺濟北王亦欲自殺齊人公孫玃為説梁王曰濟
　北雖墜言于呉而終底節不下使呉失與而無助破
　敗而無救者未必非濟北之力也梁王以聞濟北王
　得不坐徙封菑川
立故齊王將閭太子夀為齊王楚元王子禮為楚王子
端為膠西王勝為中山(治盧奴今/直𨽻定州)王
　帝以將閭迫刼有謀非其罪也乃召立其太子夀欲
　續呉楚太后曰呉王首為紛亂奈何續其後不許乃
　立禮(時封平陸/侯為宗正)奉元王後
(戊/子)四年夏四月立子榮為皇太子徹為膠東王(即武/帝)
　榮栗姬子徹王夫人子(王夫人母臧児故燕王臧荼/女孫也嫁槐里王仲生男信)
　(與兩女仲死臧兒更嫁田氏長女為金王孫婦生女/矣臧兒卜金氏婦當貴奪而納之皇太子宫是為王)
　(夫人生兒徹徹方在身王夫/人夢日入其懷以為貴徴焉)
冬十月戊戌晦日食(劉攽曰是年紀事十月在年終誤/胡三省曰通鑑盖承用漢書本紀)
(也考劉胡二氏之説葢亦闕疑之意而徐昭文考證以/五年當書于日食之上薛應旂甲子彚紀又以日食紀)
(于四年之首未知/孰是今仍通鑑)
徙衡山王勃為濟北王廬江王賜為衡山王
　初七國反呉使者至衡山衡山王堅守無二志上以
　為貞信徙王于濟北以褒之廬江王以邊越數通使
　徙王衡山
(己/丑)五年春正月作陽陵邑(豫作夀陵也在今西/安府高陵縣西南)
　募民徙居之賜錢二十萬(自是諸帝皆/豫作夀陵)
遣公主嫁匈奴單于
(庚/寅)六年冬十二月雷大霖雨
秋九月廢皇后薄氏
　上為太子時薄太后以薄氏女為妃及即位為皇后
　無寵至是遂廢
(辛/卯)七年冬十一月廢太子榮為臨江王
　長公主嫖(即館陶公主帝之妺下嫁陳/午嫖匹肖反長公主名也)有女欲與太
　子為妃栗姬妬以帝後宫諸美人皆因長公主見得
　貴幸故怨怒不許長公主欲與王夫人男徹王夫人
　許之由是長公主日讒栗姫而譽王夫人男之美帝
　亦自賢之王夫人知帝嗛栗姬陰使人趣大行(本典/客改)
　(大行令掌/九儀之制)請立栗姬為皇后帝怒曰是乃所宜言邪
　遂按誅大行而廢太子太傅竇嬰力爭不能得乃謝
　病免栗姬恚恨而死
庚寅晦日食
春二月丞相青免以周亞夫為丞相罷太尉官
夏四月立夫人王氏為皇后膠東王徹為皇太子
以郅都(郅商時侯國後以為/氏都河東大陽人)為中尉
　都為人勇悍公亷不發私書問遺無所受請謁無所
　聴及為中尉獨先嚴酷列侯宗室側目而視號曰蒼
　鷹臨江王榮坐侵太宗廟堧垣為宫徴詣中尉府對
　簿(事在中/元二年)王欲得刀筆(顔師古曰古者著/書于簡牘必用刀)為書謝上
　都禁吏不予竇嬰使人間予之王既為書因自殺太
　后聞之怒後以危法中都殺之
(壬/辰)中元年夏地震
衡山原都(胡三省註原都/地名蓋屬衡山)雨雹
　大者尺八寸
(癸/巳)二年夏四月有星孛于西北
立子越為廣川王(彭祖徙趙/故立越)寄為膠東王(徹為太子/故立寄)
秋九月甲戌晦日食
梁王武使人殺袁盎
　梁王以至親有功得賜天子旌旗出蹕入警寵信羊
　勝公孫詭二人多竒邪計説王求為漢嗣王遂入朝
　(在前/七年)帝使使持乗輿駟迎于闗外既朝上疏因留(王/以)
　(太后故入則侍帝同輦出則同車遊獵梁侍中/郎謁者著籍引出入天子殿門與漢宦官亡異)㑹栗
　太子廢太后因置酒謂帝曰安車大駕用梁王為寄
　帝跪席舉身曰諾罷酒召諸大臣問曰太后言如是
　何謂也皆曰太后意欲立梁王為帝太子袁盎曰昔
　宋宣公不立其子而立弟(事具/前)以生禍亂五世不絶
　小不忍害大義故春秋大居正請入見太后白之太
　后議格遂不復言而使梁王歸國梁王由此怨盎與
　勝詭謀陰使人刺殺盎(梁刺者十餘曹先刺者聞盎/名不忍刺其後曹遮殺盎安)
　(陵郭/門外)及他議臣十餘人于是天子意(猶疑/也)梁逐賊果
　梁使之遣田叔往案捕詭勝詭勝匿王後宫内使韓
　安國見王泣曰大王訹(見誘/也)邪臣浮説犯上禁撓明
　法天子以太后故不忍置法太后日夜啼哭幸大王
　自改大王終不覺悟有如太后宫車即晏駕大王尚誰
　攀乎語未畢王泣數行下令詭勝自殺出之(上方怨/梁遣使)
　(覆按梁事冠葢相望于道王恐使鄒陽入長安見皇/后兄王信説曰長君弟得幸于上而長君行迹多不)
　(循道理者今梁王即伏誅太后無所發怒切齒側目/于貴臣竊為足下憂之長君誠為上言得毋竟梁事)
　(太后徳長君入骨髓而長君之弟幸于兩宫金城之/固也昔者象日以殺舜為事舜立為天子封之有庳)
　(是以後世稱之以是説天子徼幸梁事不/奏長君乗間言之帝怒稍解  鄒陽齊人)時太后憂
　梁事不食日夜泣不止帝患之田叔等還至霸昌廐
　(括地志在萬年縣東/北萬年今咸寜縣治)悉燒梁獄辭空手來見帝曰梁
　有之乎田叔曰上母以梁事為問也今梁王不伏誅
　是漢法不行也伏法而太后食不甘味卧不安席此
　憂在陛下也上大然之使叔等謁太后曰梁王不知
　也為之者幸臣羊勝公孫詭之屬耳謹以伏誅梁王
　無恙也太后聞之立起坐餐氣平復梁王因上書請
　朝用茅蘭(梁大/夫)説乗布車從兩騎伏斧質于闕下謝
　罪太后帝大喜相泣復如故然帝益疏王不與同車
　輦矣以田叔為賢擢為魯相
(甲/午)三年夏四月地震
立子乗為清河(治清陽故城在今直/𨽻廣平府清河縣東)王(立十二年卒/無子國除)
秋九月蝗
戊戌晦日食
丞相亞夫免
　初上廢栗太子亞夫固爭之不得而梁王每與太后
　言亞夫短太后欲侯王信帝與亞夫議之亞夫曰高
　帝約非有功不侯信雖后兄無功侯之非約也帝黙然
　而止後匈奴王徐盧等六人降帝欲侯之以勸後亞
　夫曰彼背其主而降侯之則何以責人臣不守節者
　乎帝曰丞相議不可用乃悉侯徐盧等亞夫因謝病
　免
以劉舍(桃侯劉襄/子嗣為侯)為丞相
(乙/未)四年冬十月戊午日食
(丙/申)五年夏立子舜為常山王(常山文帝時併/入趙今復為國)
大水
九月詔獄疑者讞之
　詔曰獄人之大命死者不可復生朕甚憫之諸獄疑
　若(猶言若/疑也)雖文致于法而于人心不厭(謂不/服也)者輙讞
　之
地震
(丁/酉)六年冬十一月改諸官名
　更命廷尉為大理奉常為太常典客為大行(後更為/大鴻臚)
　治粟内史為大農(後更為/大司農)將作少府(本秦官掌/治宫室)為將
　作大匠主爵中尉(本秦官/掌列侯)為都尉(後更名/右扶風)長信詹事
　(掌皇太/后宫)為長信少府將行(本秦宫/皇后卿)為大長秋大行為
　行人(先是更郡守為太守郡尉為都尉更諸/侯丞相為相明年又更中大夫為衛尉)
春二月行幸雍郊五畤(史記封禪書雍五畤索隱曰秦/宣公作宻畤祀青帝靈公作上)
(畤祀黄帝下畤祀炎帝獻公作畦畤祀白帝本四畤後/漢高祖入闗曰天有五帝今四何也待吾而具遂作北)
(畤祠黒帝于是雍有五畤括地志五畤原俱在雍縣南/考秦襄公作西畤文公作鄜畤皆祠白帝以非雍地故)
(不在五/畤之數)
夏四月梁王武卒(諡曰/孝)分梁地王其子五人
　先是梁王入朝上疏欲留帝不許王歸國意忽忽不
　樂未幾卒太后哭極哀不食曰帝果殺吾子帝哀懼
　不知所為與長公主計之乃分梁為五國盡立孝王
　男五人為王(買為梁王明為濟川王彭離為濟/東王定為山陽王不識為濟隂王)女五
　人皆食湯沐邑太后乃説為帝加　餐(梁後五王濟/川濟東俱以)
　(罪廢山陽濟隂俱無/子國皆除惟梁獨存)
六月匈奴宼鴈門(漢郡治善無故城在今/山西朔平府右玉縣南)上郡
　匈奴入鴈門上郡李廣(成紀/人)為上郡太守(廣初為上/谷太守數)
　(與匈奴戰公孫毘邪謂上曰李廣材氣天下/無雙自負其能數與虜角恐亡之乃徙上郡)從百騎
　出卒遇匈奴數千騎廣騎欲馳還廣曰吾去大軍數
　十里今走匈奴追射我立盡今我留匈奴必以為大
　軍之誘不敢擊乃令諸騎前未到匈奴陳二里所皆
　下馬解鞍以示不走匈奴有白馬將出䕶其兵廣上
　馬與十餘騎奔射殺之還解鞍令士皆縱馬卧㑹暮
　匈奴終怪之不敢擊夜引而去
秋七月辛亥晦日食
以寗成(南陽/穰人)為中尉
　自郅都死長安宗室多暴犯法上乃召濟南都尉寗
　成為中尉其治效郅都其亷弗如然宗室豪傑人人
　惴恐(成後遷内史以罪廢已復起為闗都尉吏民出/入闗者號曰寧見乳虎無直寗成之怒其暴如)
　(此/)
(戊/戌)後元年春正月詔治獄者務先寛
　詔曰獄重事也人有智愚官有上下獄疑者讞有司
　有司所不能决移廷尉讞而後不當讞者不為失(顔/師)
　(古曰假令讞訖其理不/當所讞之人不為罪失)欲令治獄者務先寛
夏地震
　震凡二十二日
丞相舍免
秋七月乙巳晦日食
八月以衛綰(大陵/人)為丞相直不疑(直氏楚人直弓之/後不疑南陽人)為
御史大夫
　初綰以戲車(顔師古曰若/今弄車之技)為郎事文帝遷中郎將醇
　謹無它(無餘志/念也)上為太子時召文帝左右飲綰稱病
　不行文帝且崩屬上曰綰長者善遇之故上亦寵任
　焉不疑為郎有同舍告歸誤持其同舍郎金去同舍
　郎疑不疑不疑買金償後告歸者至而歸金亡金郎
　大慙以此稱為長者人或毁不疑以為盗嫂不疑曰
　我乃無兄然終不自明也
下條侯周亞夫獄亞夫不食死
　上召亞夫食獨置大胾無切肉又不置箸亞夫心不
　平顧尚席(主席/者)取箸上視而笑曰此非不足君所乎
　(孟康曰此非不足滿/于君所乎嫌恨之也)亞夫免冠謝上上曰起亞夫因
　趨出上目送之曰此鞅鞅非少主臣也居無何亞夫
　子為父買工官尚方(工官即尚方之工尚方/少府屬掌工作器物)甲楯可
　𦵏者為人所告事連汚亞夫召詣廷尉廷尉責問曰
　君侯欲反乎亞夫曰臣所買乃𦵏器也何謂反乎吏
　曰君縱不欲反地上即欲反地下耳侵之益急亞夫
　不食五日歐血而死
(己/亥)二年春正月地一日三動
夏四月詔戒二千石(漢太守秩/二千石)修職事
　詔曰雕文刻鏤傷農事者也錦繡纂組害女紅者也
　農事傷則饑之本也女紅害則寒之原也饑寒並至
　而能亡為非者寡矣朕親耕后親桑以奉宗廟粢盛
　祭服為天下先不受獻減太官(少府屬/掌膳食)省繇賦欲天
　下務農蠶素有蓄積以備災害彊無攘弱衆無暴寡
　老耆以夀終㓜孤得遂長今嵗或不登民食頗寡其
　咎安在或詐偽為吏以貨賂為市漁奪百姓侵牟萬
　民縣丞長吏也姦法與盗盗(謂犯法者直/共盗為盗耳)甚無謂也
　其令二千石各修其職不事官職耗(讀與眊同/不明也)亂者
　丞相以聞請其罪
秋大旱
(庚/子)三年冬十月日月皆赤凡五日
十二月晦雷日如紫五星逆行守太微(晉書天文志太/微天子庭五帝)
(之座十二/諸侯府也)月貫天庭(注見/前)中
春正月詔勸農桑禁采黄金珠玉
　詔曰農天下之本也黄金珠玉饑不可食寒不可衣
　間嵗或不登意為末者衆農民寡也其令郡國務勸
　農桑益種樹可得衣食物吏發民若取庸(韋昭曰發/民用其民)
　(也取庸因其/資以雇庸也)采黄金珠玉者坐贓為盗二千石聴者
　與同罪
帝崩太子徹即位(是為孝/武帝)
尊皇太后為太皇太后皇后為皇太后
二月𦵏陽陵(注見/前)
　(史臣曰漢興掃除煩苛與民休息至于孝文加之以/恭儉孝景遵業五六十載之間至于移風易俗黎民)
　(醇厚周云成康/漢云文景美矣)
　
　
　
　
　
　
　
御批厯代通鑑輯覽卷十四
