
　元史卷七十五
　　明翰林學士亞中大夫知制誥兼修國史宋濓等修
　祭祀志第二十六
　　祭祀四
　　宗廟下
親謝儀其目有八一曰齋戒前享三日皇帝㪚齋二日
於别殿致齋一日於大次應享官員受誓戒於中書省
如常儀二曰陳設如前親祀儀三曰車駕出宫前享一
曰所司備儀從内外仗與應享之官兩行序立於崇天
門外太僕卿控御馬立於大明門外諸侍臣及導駕官
二十四人俱於齋殿前左右分班立候通事舍人引侍
中跪奏請中嚴俛伏興少項侍中版奏外辦皇帝即御
座四品以上應享執事官起居訖侍中奏請升輿皇帝
出齋殿降自正階乘輿華蓋繖扇如常儀導駕官前導
至大明門外侍中進當輿前奏請降輿乘馬訖導駕官
分左右歩導門下侍郎跪奏請降輿俛伏興前稱警蹕
至崇天門門下侍郎奏請權停敕衆官上馬侍中承㫖
退稱制可門下侍郎退傳制稱衆官上馬賛者承傳衆
官出櫺星門外上馬訖門下侍郎奏請進發前稱警蹕
華蓋繖扇儀仗與衆官左右前引教坊樂鼔吹不振作
至太廟櫺星門外紅橋南賛者承傳衆官下馬下馬訖
自卑而尊與儀仗倒卷而北兩行駐立駕至廟門侍中
奏請皇帝下馬歩入廟門入廟門訖侍中奏請升輿尚
輦奉輿華蓋繖扇如常儀導駕官前導皇帝乘輿至大
次前侍中奏請降輿皇帝降輿入就次簾降侍衛如式
尚食進饍如常儀禮儀使以祝册奉御署訖奉出太廟
令受之各奠於坫置各室祝案上通事舍人承㫖勅衆
官各還齋次四曰省牲器見前親祀儀五曰晨祼享曰
丑前五刻光禄卿良醖令太官令入實籩豆簠簋尊罍
各如常儀太樂令率工人二舞以次入就位禮直官引
御史及執事者以次入就位禮直官引太常卿御史升
殿㸃視陳設退復位禮直官引司徒等官詣各室分香
設酒如常儀禮直官復引太常卿及御史太廟令太祝
宫闈令升殿奉出帝后神主訖各退降就拜位立定奉
禮於殿上賛奉神主訖奉禮賛曰冄拜賛者承傳御史
以下皆冄拜訖各就位禮直官引攝太尉由南神門東
偏門入就位立定協律郎跪俛伏舉麾興工鼓柷宫縣
樂作思成之曲以黄鍾為宫大吕為角太蔟為徴應鍾
為羽作文舞九成止太尉以下皆冄拜訖禮直官引太
尉詣盥洗位宫縣樂作肅寧之曲至位樂止北向立搢
笏盥手帨手執笏詣爵洗位北向立搢笏洗瓉拭瓉以
瓉授執事者執笏升殿宫縣樂作至阼階下樂止陞自
阼階登歌樂作詣太祖尊彛所西向立樂止執事者以
瓉奉太尉太尉搢笏執瓉司尊者舉羃酌鬰鬯訖太尉
以瓉授執事者執笏詣太祖神位前搢笏跪三上香執
事者以瓉奉太尉太尉執瓉以鬯裸地訖以虚瓉授執
事者執笏俛伏興退出户外北向冄祼訖次詣各室並
如上儀禮畢降自阼階復位六曰進饌太尉祼将畢進
饌如前儀七曰酌獻太尉既升祼禮直官引博士博士
引禮儀使至大次前北向立通事舍人引侍中詣大次
前版奏請中嚴皇帝服衮冕坐少頃侍中奏外辦禮儀
使跪奏請皇帝行禮俛伏興簾捲出次禮儀使前導至
西神門華蓋繖扇停於門外近侍從入大禮使後從殿
中監跪進鎮圭皇帝執圭入門協律郎跪俛伏興舉麾
宫縣順成之樂作至版位東向立樂止引禮官分左右
侍立禮儀使奏請皇帝冄拜奉禮曰衆官冄拜賛者承
傳凡在位者皆冄拜禮儀使奏請皇帝詣盥洗位宫縣
樂作至位樂止内侍跪取􁙐興沃水又内侍跪取盤承
水禮儀使奏請搢鎮圭皇帝搢圭盥手内侍跪取巾於
篚興進帨手訖奉爵官以爵跪進皇帝受爵内侍奉􁙐
沃水又内侍奉盤承水皇帝洗爵訖内侍奉巾跪進皇
帝拭爵訖内侍奠盤􁙐又奠巾於篚奉爵官受爵禮儀
使奏請執鎮圭導升殿宫縣樂作至西階下樂止升自
西階登歌樂作禮儀使前導詣太祖室尊彛所東向立
樂止宫縣樂作奏開成之曲奉爵官以爵蒞尊執事者
舉羃侍中跪酌犧尊之泛齊以爵授執事者禮儀使前
導入詣太祖神位前北向立禮儀使奏請搢鎮圭跪又
奏請三上香上香訖奉爵官以爵授進酒官進酒官東
向以爵跪進禮儀使奏請執爵祭酒執爵三祭酒於茅
苴訖以虚爵授進酒官進酒官受爵以授奉爵官退立
尊彛所進酒官進徹神案上所奠玉爵馬湩東向跪進
禮儀使奏請執爵祭馬湩祭訖以虚爵授進酒官進酒
官進奠神案上訖退禮儀使奏請執圭俛伏興司徒搢
笏跪俎前舉牲盤西向以進禮儀使奏請搢鎮圭皇帝
搢圭俯受牲盤北向跪奠神案上訖禮儀使奏請執圭
興前導出户外褥位北向立樂止舉祝官搢笏跪對舉
祝版讀祝官北向跪讀祝文訖俛伏興舉祝官奠祝版
訖先詣次室次䝉古祝史詣室前致辭訖禮儀使奏請
冄拜拜訖禮儀使前導詣各室奏各室之樂其酌獻進
牲體祭馬湩並如第一室之儀既畢禮儀使奏請詣飲
福位登歌樂作至位西向立樂止宫縣釐成之樂作禮
直官引司徒立於飲福位側太祝以爵酌上尊福酒合
置一爵以奉侍中侍中受爵奉以立禮儀使奏請皇帝
冄拜拜訖奏搢鎮圭跪侍巾東向以爵跪進禮儀使奏
請執爵三祭酒又奏請啐酒啐訖以爵授侍中禮儀使
奏請受胙大祝以黍稷飯籩授司徒司徒東向跪進皇
帝受以授左右太祝又以胙肉俎跪授司徒司徒跪進
皇帝受以授左右禮直官引司徒退立侍中冄以爵酒
跪進禮儀使奏請皇帝受爵飲福酒訖侍中受虚爵興
以授太祝禮儀使奏請執鎮圭俛伏興又奏請冄拜拜
訖樂止禮儀使前導還版位登歌樂作降自西階樂止
宫縣樂作至位樂止奉禮於殿上唱太祝徹籩豆宫縣
豐寜之樂作卒徹樂止奉禮曰賜胙賛者唱衆官再拜
在位者皆再拜送神樂作保成之曲作一成止禮儀使
奏請皇帝冄拜賛者承傳在位者皆冄拜拜訖禮儀使
前奏禮畢皇帝還大次宫縣昌寧之樂作出門樂止禮
儀使奏請釋鎮圭殿中監跪受華葢繖扇如常儀入次
簾降禮直官引太常卿御史太廟令太祝宫闈令升殿
納神主訖各降就位賛者於殿上唱升納神主訖奉禮
曰冄拜御史以下諸執事者皆冄拜訖以次出通事舍
人禮直官各引享官以次出大樂令率工人二舞以次
出太廟令闔户訖降乃退祝版藏于匱八曰車駕還宫
皇帝既還大次侍中奏請解嚴皇帝釋衮冕停大次五
刻頃尚食進膳如常儀所司備儀從内外使與從祀諸
執事官両行序立於太廟櫺星門外侍中版奏外辦皇
帝出次升輿導駕官前導華葢繖扇如常儀至廟門太
僕卿進御馬侍中奏請皇帝降輿乘馬乘馬訖門下侍
郎奏請進發俛伏興退前稱警蹕至櫺星門下門下侍
郎奏請權停勅衆官上馬侍中承㫖退稱曰制可門下
侍郎退傳制賛者承傳衆官上馬畢導駕官及華葢繖
扇分左右前導稱警蹕教坊樂鼓吹振作至崇天門櫺
星門外門下侍郎奏請權停敕衆官下馬賛者承傳衆
官下馬訖左右前引入内石橋北與儀仗倒捲而北駐
立駕入崇天門至大明門外降馬升輿以入駕既入通
事舍人承㫖敕衆官皆退宿衛官率衛士宿衛如式
攝祀儀其目有九一曰齋戒享前三日三獻官以下凡
與祭員皆公服受誓戒於中書省是日質明有司設金
椅於省庭一人執紅羅繖立於其左奉禮郎率儀鸞局
陳設版位獻官諸執事位俱藉以席仍加紫綾褥設初
獻太尉位於省階少西南向大禮使位於其東少南西
向監祭御史位二于通道之西東向監禮博士位二于
通道之東西向俱北上設司徒亞終獻位於其南北向
西上次助奠七祀獻官次太常卿光禄卿光禄丞書祝
官讀祝官太官令良醖令廪犧令司尊彛舉祝官太官
丞廪犧丞奉爵官奉瓉官盥爵官二巾篚官䝉古太祝
巫祝㸃視儀衛清道官及與祭官依品級陳設皆異位
重行太廟令大樂令郊社令太祝位於通道之西北向
東上太廟丞大樂丞郊社丞奉禮郎協律郎司天生位
於通道之東北向西上齋郎位於其後賛者引行事等
官各就位立定次引初獻官立定禮直官搢笏讀誓文
曰某年某月某日享于太廟各揚其賦其或不敬國有
常刑散齋二日宿于正寢致齋一日宿於祠所散齊日
治事如故不弔䘮問病不作樂不判署刑殺文字不决
罰罪人不與穢汚事致齋日惟享事得行餘悉禁凡與
享之官已齋而闕者通攝行事七品以下官先退餘官
冄拜禮直官賛鞠躬拜興拜興平立禮畢守廟兵衛與
大樂工人俱清齋一宿赴祀所之日官給酒饌二曰陳
設享前二日所司設兵衛於廟門禁斷行人儀鸞局設
幄幔於饌殿所司設三獻官以下行事執事官次於齋
房之前前一日大樂令率其屬設宫縣之樂於庭中東
方西方磬簴起北鐘簴次之南方北方磬簴起西鐘􁏐
次之設十二鏄鐘於編縣之間各依辰位樹建鼓於四
隅置柷敔於北縣之内柷一在道東敔一在道西路鼓
一在柷之東南晉鼓一在其後又路鼓一在柷之西南
諸工人各於其後東方西方以北為上南方北方以西
為上文舞在北武舞在南立舞表於鄼綴之間又設登
歌之樂於殿上前楹間玉磬一簴在西金鐘一簴在東
柷一在金鐘北稍西敔一在玉磬北稍東摶拊二一在
敔北一在柷北東西相向歌工次之餘工各位於縣後
其匏竹者立於階間重行北向相對為首享前一日太
廟令率其屬掃除廟庭之内外樞宻院軍官一員率軍
人剗除草穢平治道路又設七祀燎柴於廟門之外又
於室内鋪設神位於北牖下當户南向每位設黼扆一
紫綾厚褥一薄褥一莞席一繅席二虎皮次席二時暄
則用桃枝竹席几在筵上又設三獻官拜跪褥位二一
在室内一在室外學士院定撰祝册訖書祝官於饌幕
具公服書祝訖請初獻官署御名訖以授太廟令又設
祝案於室户外之右又設三獻官位於殿下横街之南
稍西東向亞獻終獻位稍却助奠七祀獻官又於其南
書祝官讀祝官舉祝官太廟令太官令良醖令廪犧令
太廟丞太官丞位又於其南司尊彛奉瓉官奉爵官盥
洗巾篚爵洗巾篚䝉古太祝䝉古巫祝太祝宫闈令及
七祀司尊彛盥洗巾篚以次而南又設齋郎位於其後
每等異位重行東向北上又設大禮使位於南神門東
偏門稍北北向又設司徒大常卿等位於横街之南稍
東西向與亞終獻相對司徒位在北太常卿稍却太常
同知光禄卿僉院同僉院判光禄丞拱衛使以次而南
又設監祭御史位二監禮博士位二于横街之北西向
以北為上又設協律郎位在宫縣樂簴西北東向大樂
丞在樂簴之間又設大樂令協律郎位於登歌樂簴之
間又設牲榜于東神門外南向設太常卿位於牲位南
向監祭御史位在太常卿之左太官令次之光禄丞大
官丞又次之廪犧令位在牲西南廩犧丞稍却俱北向
以右為上又設諸太祝位於牲東西向以北為上又設
䝉古巫祝位於牲東南北向又設省饌位於省饌殿前
太常卿光禄卿光禄丞太官令位於東西向監祭監禮
位於西東向皆北上太廟令陳祝版於室右之祝案又
率祠祭局設籩豆簠簋每室左十有二籩右十有二豆
俱為四行登三在籩豆之間鉶三次之簠二簋二又次
之簋左簋右俎七在簠簋之南香案一次之沙池又次
之又設毎室尊罍于通廊斚彛黄彛各一春夏用雞彛
鳥彛犧尊二象尊二秋冬用著尊壺尊著尊二山罍二
以次在本室南之左皆加勺羃為酌尊所北向西上彛
有舟坫羃又設壺尊二太尊二山罍四在殿下階間俱
北向望室户之左皆有坫加羃設而不酌凡祭器皆藉
以席又設七祀位於横街之南道東西向以北為上席
皆以莞設神版位各於座首又設祭器每位左二籩右
二豆簠一簋一在籩豆間俎一在籩前爵坫一次之壺
尊二在神位之西東向以北為上皆有坫勺羃又設三
獻盥洗爵洗在通街之西横街之南北向罍在洗西加
勺篚在洗東皆實以巾爵洗仍實以瓉爵加盤坫執罍
篚者各位于後又設七祀獻官盥洗位於七祀神位前
稍北罍在洗西篚在洗東實以巾又實爵於坫執罍篚
者各位於後三曰習儀享前二日三獻以下諸執事官
員赴太廟習儀次日早各具公服乘馬赴東華門迎接
御香至廟省牲四曰迎香享前一日有司告諭坊市灑
掃經行衢路祗備香案享前一日質明三獻官以下及
諸執事官各具公服六品以下官皆借紫服詣崇天門
下太常禮儀院官一員奉御香一員奉酒二員奉馬湩
自内出監祭監禮奉禮郎太祝分兩班前導控鶴五人
一人執繖從者四人執儀仗在前行至大明門由正門
出教坊大樂作至崇天門外奉香酒馬湩者安置於輿
導引如前行至外垣櫺星門外百官上馬分兩班行於
儀仗之外清道官行於儀衛之先兵馬司巡兵夾道次
之金鼓又次之京尹儀從又次之教坊大樂為一隊次
之控鶴弩手各服其服執儀仗左右成列次之拱衛使
居其中儀鳯司細樂又次之太常卿與愽士御史導於
輿前獻官司徒大禮使助奠官從入至殿下獻官奉香
酒馬湩升自東階入殿内通廊正位安置禮直官引獻
官降自東階由東神門北偏門出釋服五曰省牲器見
親祀儀六曰晨祼祀日丑前五刻太常卿光禄卿太廟
令率其屬設燭於神位遂同三獻官司徒大禮使等每
室一人分設御香酒醴以金玉爵□酌馬湩蒲萄尚醖
酒奠於神案又陳籩豆之實籩四行以右為上第一行
魚鱐在前糗餌粉餈次之第二行乾橑在前乾棗形鹽
次之第三行鹿脯在前榛實乾桃次之第四行菱在前
芡栗次之豆四行以左為上第一行芹菹在前笋菹葵
菹次之第二行菁菹在前韮菹酏食次之第三行魚醢
在前兎醢豚拍次之第四行鹿臡在前醓醢糝食次之
簠實以稻粱簋實以黍稷登實以大羮鉶實以和羮尊
彛斚彛實以明水黄彛實以鬰鬯犠尊實以泛齊象尊
實以醴齊著尊實以盎齊山罍實以三酒壺尊實以醍
齊太尊實以沈齊凡齊之上尊實以明水酒之上尊實
以𤣥酒其酒齊皆以上醖代之又實七祀之祭器每位
左二籩栗在前鹿脯次之右二豆菁菹在前鹿臡次之
􁁉實以黍簋實以稷壺尊實以醍齊其酒齊亦以上醖
代之陳設訖獻官以下行事執事官各服其服㑹於齊
班㕔禮直官引太常卿監祭監禮太廟令太祝宫闈令
諸執事官齊郎自南神門東偏門入就位東西相向立
定俟監祭監禮按自殿之上下徹去葢羃紏察不如儀
者退復位禮直官引太常卿監祭監禮太廟令太祝宫
闈令陞自東階詣太祖室䝉古太祝起帝主神羃宫闈
令起后主神羃次詣每室並如常儀畢禮直官引太常
卿以下諸執事官當横街間重行以西為上北向立定
奉禮郎賛曰奉神主訖冄拜禮直承傳太常卿以下皆
冄拜訖奉禮郎又賛曰各就位禮直官引諸執事官各
就位次引太官令率齊郎由南神門東偏門以次出賛
者引三獻官司徒大禮使七祀獻官諸行事官由南神
門東偏門入各就位立定禮直官進於初獻官之左賛
曰有司謹具請行事退復位協律郎跪俛伏興舉麾興
工鼓柷宫縣樂奏思成之曲九成文舞九變奉禮郎賛
冄拜在位者皆冄拜奉禮又賛諸執事者各就位禮直
官引奉瓉奉爵盥爵洗巾篚執事官各就位立定禮直
官引初獻官詣盥洗位宫縣樂作無射宫肅寧之曲至
位北向立定搢笏盥手帨手執笏詣爵洗位至位北向
立定搢笏執瓉洗瓚拭瓚以瓚授執事者執笏樂止登
歌樂作奏夾鍾宫肅寧之曲升自東階樂止詣太祖酌
尊所西向立搢笏執事者以瓉授初獻官執瓉司尊彛
跪舉羃良醖令跪酌黄彛鬰鬯初獻以瓉授執事者執
笏詣太祖神位前北向立搢笏跪三上香執事者以瓉
授初獻初獻執瓉以鬯灌於沙池以瓉授執事者執笏
俛伏興出室户外北向立冄拜訖詣每室祼鬯如上儀
俱畢禮直官引初獻降自東陛登歌樂作奏夾鍾宫肅
寧之曲復位樂止七曰饋食初獻旣祼如前進饌儀八
曰酌獻太祝立茅苴于盤禮直官引初獻詣盥洗位宫
縣樂作奏無射宫肅寧之曲至位北向立搢笏盥手帨
手執笏詣爵洗位至位搢笏執爵洗爵拭爵以爵授執
事者執笏樂止登歌樂作奏夾鍾宫肅寧之曲陞自東
階樂止詣太祖酒尊所西向立搢笏執爵司尊彛搢笏
跪舉羃良醖令搢笏跪酌犧尊之泛齊以爵授執事者
執笏宫縣樂作奏無射宫開成之曲詣太祖神座前北
向立稍前搢笏跪三上香執爵三祭酒于茅苴以爵授
執事者執笏俛伏興平立請出室户外北向立樂止俟
讀祝舉祝官搢笏跪對舉祝版讀祝官跪讀祝文讀訖
舉祝官奠祝版于案執笏興讀祝官俛伏興禮直官賛
冄拜訖次詣每室酌獻如上儀各奏本室之樂獻畢宫
縣樂止降自東階登歌樂作奏夾鍾宫肅寧之曲𥘉獻
復位立定文舞退武舞進宫縣樂作奏無射宫肅寧之
曲舞者立定樂止禮直官引亞獻詣盥洗位至位北向
立搢笏執爵洗爵拭爵授爵授執事者陞自東階詣太
祖酌尊所西向立搢笏執爵司尊彛搢笏跪舉羃良醖
令搢笏跪酌象尊之醴齊以爵授執事者執笏宫縣樂
作奏無射宫肅寧之曲詣太祖神座前北向立稍前搢
笏跪三上香執爵三祭酒于茅苴以爵授執事者執笏
俛伏興平立請出室户外北向立冄拜訖次詣毎室酌
獻並如上儀獻畢樂止降自東階復位立定禮直官引
終獻如亞獻之儀唯酌著尊之盎齊禮畢降復位初終
獻将行賛者引七祀獻官詣盥洗位搢笏盥手帨手訖
執笏詣酒尊所搢笏執爵酌酒以爵授執事者執笏詣
首位神座前東向立稍前搢笏跪執爵三祭酒于沙池
奠爵于案執笏俛伏興少退立冄拜訖毎位並如上儀
俱畢七祀獻官俟終獻官降復位立定九曰祭馬湩終
獻酌獻将畢禮直官分引初獻亞獻官司徒大禮使助
奠官七祀獻官太常卿監祭監禮太廟令丞䝉古庖人
巫祝等陞殿每室獻官一員各立於户外太常卿監祭
監禮以下立於其後禮直官引獻官詣神座前䝉古庖
人割牲體以授獻官獻官搢笏跪奠于帝主神位前次
奠于后主神位前訖出笏退就拜位搢笏跪太廟令取
案上先設金玉爵斚馬湩蒲萄尚醖酒以次授獻官獻
官皆祭于沙池䝉古巫祝致詞訖宫縣樂作同進饌之
曲初獻出笏就拜興請出室户外北向立俟衆獻官畢
立禮直官通賛曰拜興凡四拜監祭監禮以下從拜皆
作本朝跪禮拜訖退登歌樂作降階樂止太祝徹籩豆
登歌樂作奏夾鍾宫豐寧之曲奉禮賛賜胙賛者承傳
衆官再拜興送神樂作奏黄鍾宫保成之曲一成而止
太祝各奉毎室祝版降自太階望瘞位禮直官引三獻
司徒大禮使助奠七祀獻官太常卿光禄卿監祭監禮
視燔祝版至位坎北南向跪以祝版奠于柴就拜興俟
半燎禮直官賛可瘞禮直官引三獻以下及諸執事者
齋郎等由南神門東偏門出至攝位圓揖樂工二舞以
次從出三獻之出也禮直官分引太常卿太廟令監祭
監禮䝉古太祝宫闈令及各室太祝陞自東階詣太祖
神座前陞納神主毎室如儀俱畢降自東階至横街南
北向西上立定奉禮賛曰陞納神主訖再拜賛者承傳
冄拜訖以次出禮畢三獻官司徒大禮使太常禮儀院
使光禄卿等官奉胙進于闕庭駕幸上都則以驛赴奉
進
攝行告謝儀告前三日三獻官以下諸執事官各具公
服赴中書省受誓戒告前一日未正二刻省牲器至期
質明三獻官以下諸執事者各服法服禮直官引太常
卿監祭御史監禮博士五令諸執事官先入就位禮直
官引監祭監禮㸃視陳設畢復位禮直官引太常卿監
祭監禮太廟令太祝宫闈令奉遷各室神主訖降自横
街北向立定奉禮郎賛冄拜在位官皆冄拜訖奉禮郎
賛各就位訖太官令齋郎出禮直官引三獻司徒光禄
卿捧瓉爵盥爵洗官入就位立定禮直官贊有司謹具
請行事降神樂作九成止奉禮郎贊冄拜三獻以下冄
拜訖奉禮郎賛諸執事者各就位立定禮直官引初獻
詣盥洗位盥手詣爵洗位洗瓉詣第一室酒尊所酌鬰
鬯詣神座前北向跪搢笏三上香奠幣執瓉以鬯灌於
沙池執笏俛伏興出室户外冄拜訖次詣各室並如上
儀俱畢降復位司徒率齋郎進饌如常儀奠畢降復位
禮直官引初獻詣盥洗位盥手詣爵洗位洗爵詣第一
室酒器所酌酒詣神座前北向搢笏跪三上香執爵三
祭酒於茅苴以爵授執事者執笏俛伏興出室户外北
向立俟讀祝官讀祝文訖冄拜詣每室並如上儀俱畢
降復位禮直官引亞獻官盥手洗爵酌獻並如初獻儀
惟不讀祝俱畢降復位禮直官引終獻並如亞獻儀俱
畢復位太祝徹籩豆奉禮郎賛賜胙衆官冄拜在位官
皆冄拜訖禮直官引三獻官司徒太常卿監祭監禮視
焚祝版幣帛禮直官賛可瘞禮畢太常卿監祭監禮升
納神主訖降自横街奉禮郎賛再拜在位官皆再拜訖
退
薦新儀至日質明太常禮儀院官屬赴廟所皆公服俟
于次太廟令率其屬升殿開室户不出神主設籩豆俎
酒醴馬湩及室户内外褥位又設盥洗位于階下少東
西向奉禮郎率儀鸞局設席褥版位于横街南又設盥
盆巾帨二所于齊班幕前凡與祭執事官皆盥手訖大
常官詣神厨㸃視神饌執事者奉所薦饌物各陳饌幕
内太常官以下入就位東西重行北向立定禮直官賛
皆冄拜鞠躬拜興拜興平立各就位禮直官引太常次
官一員率執事者出詣饌所奉饌入自正門升自太階
奠各室神位前執事者進時食院官搢笏受而奠之禮
直官引太常禮儀使詣盥洗位盥手帨手升殿詣第一
室神位前搢笏執事者注酒于杯三祭酒又注馬潼于
杯亦三祭之奠杯于案出笏就拜興出室户外北向立
冄拜每室俱畢降復位執事者皆降禮直官賛冄拜鞠
躬拜興拜興平立餘官率執事者升徹饌出殿闔户禮
直官引太常官以下俱出東神門外圓揖
　　　神御殿
神御殿舊稱影堂所奉祖宗御客皆紋綺局織錦為之
影堂所在世祖帝后大聖夀萬安寺裕宗帝后亦在焉
順宗帝后大普慶寺仁宗帝后亦在焉成宗帝后大天
夀萬寧寺武宗及二后大崇恩福元寺為東西二殿明
宗帝后大天源延聖寺英宗帝后大永福寺也可皇后
大䕶國仁王寺世祖武宗影堂皆藏玉册十有二牒玉
寳一鈕仁宗影堂藏皇太子玉册十有二牒皇后玉册
十有二牒玉寳一鈕英宗影堂藏皇帝玉册十有二牒
玉寳一鈕皇太子玉册十有二牒凡帝后册寳以匣匵
金鎖鑰藏於太廟此其分置者其祭器則黄金缻斚盤
盂之屬以十數黄金塗銀香合捥楪之屬以百數銀壺
釡盃匜之屬稱是玉器水晶瑪瑙之器為數不同有玻
璃瓶琥珀勺世祖影堂有真珠簾又皆有珊瑚樹碧甸
子山之屬其祭之日常祭毎月初一日初八日十五日
二十三日節祭元日清明㽔賓重陽冬至忌辰其祭物
常祭以蔬果節祭忌辰用牲祭官便服行二獻禮加薦
用羊羔炙黄饅頭□子西域湯餅圜米粥砂糖飯羮泰
定二年亦作顯宗影堂于大天源延聖寺天厯元年廢
舊有崇福殊祥二院奉影堂祀事乃改為泰禧院二年
又改為太禧宗禋院秩二品既而復以祖宗所御殿尚
稱影堂更號神御殿殿皆製名冠之世祖曰元夀昭睿
順聖皇后曰睿夀諾爾布皇后曰懿夀裕宗曰明夀成
宗曰廣夀順宗曰衍夀武宗曰仁夀文獻昭聖皇后曰
昭夀順宗曰文夀英宗曰宣夀明宗曰景夀且命學士
擬其祭祀儀注今闕又有玉華宫孝思殿在真定世祖
所立以忌日享祀太上皇皇太后御容本路官吏祭奠
太常博士按宋㑹要定其儀所司前期置辦荼飯香果
質明禮直官引獻官與陪位官以下並公服入廟庭西
向立俱冄拜訖引獻官詣殿正階下冄拜升階至案前
褥位三上香三奠酒訖就拜興又冄拜訖引獻官復位
與陪位官以下俱再拜退仁宗皇慶二年秋八月庚辰
命大司徒田宗良詣真定致祭依嵗例給御香酒并犧
牲祭物錢中統紗一百錠延祐四年始用登歌樂行二
獻禮七年太常博士言影堂用太常禮樂非是制罷之
嵗時本處依舊禮致祭其太祖太宗睿宗御容在翰林
者至元十五年十一月命承旨和爾果斯寫太祖御容
十六年二月復命冩太上皇御容與太宗舊御容俱置
翰林院院官春秋致祭二十四年二月翰林院言舊院
屋敝新院屋纔六間三朝御容宜於太常寺安奉後仍
遷新院至大四年翰林院移置舊尚書省有旨月祭中
書平章鄂勒哲等言祭非小事太廟嵗一祭執事諸臣
受戒誓三日乃行事今此輕易非宜舊置翰林院御容
春秋二祭不必増益制若曰可至治三年遷置普慶寺
祀禮廢泰定二年入月中書省臣言當祭如故乃命承
旨鄂齊爾齎香酒至大都同省臣祭于寺四年造影堂
於石佛寺未及遷至順元年七月即普慶寺祭如故事
二年復祀于翰林國史院重改至元之六年翰林院言
三朝御容祭所甚隘兼嵗乆屋漏於石佛寺新影堂奉
安為宜中書省臣奏此世祖定制當仍其舊制可
　
　
　
　
　
　
　
　
　
　
　
　
　
　
　
　元史卷七十五
元史卷七十五考證
祭祀志親謝儀其目有八　案親謝及攝祀儀亦全係
　經世大典之文經世大典本之太常集禮而傳寫或
　誤志皆仍之惟經世大典雜録内詳載原奏尚可尋
　據耳
路鼓一在祝之西南　案太常集禮路鼓在敔之西南
　經世大典與此同
