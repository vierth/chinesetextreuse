
　資治通鑑後編卷一百四十
　　　　　　　　　　　刑部尚書徐乾學撰
　宋紀一百四十(起昭陽大荒落四月盡閼逢/敦牂十二月凡一年有九月)
　　理宗建道備徳大功復興烈文仁武聖明安孝皇
　　帝
紹定六年夏四月壬寅𦵏恭聖仁烈皇后於永茂陵
金崔立以天子衮冕后服進於蘓布特又括在城金銀
搜索薫灌訊掠惨酷貴族富人不堪其毒竊相語曰攻
城後七八日中諸門出𦵏者百萬恨不早預其數立時
與其妻入宫兩宫賜之不可勝計立因諷太后作書陳
天時人事遣金主乳母入歸徳招降立遂以太后王氏
皇后圗克坦氏梁王從恪及荆王守純諸妃嬪凡車三十
七兩宗室男女五百餘人衍聖公孔元楷名儒梁陟及
三教醫流工匠繡女赴青城蘓布特殺二王及族屬而
送后妃等於和林在道艱楚萬状尤甚於靖康之禍寳
符李氏行至宣徳州自縊於摩訶院佛像前且書其門
曰寳符御侍此處身故見者哀之諸后妃不知所終蘓
布特入汴城崔立時在城外兵先入其家取其妻妾寳
玉立歸大慟而已初蒙古之制凡攻城不降矢石一發
則屠之汴京既䧟蘓布特遣使言於蒙古主曰此城相
抗日久士卒多傷請屠其城耶律楚材聞之馳見蒙古
主曰将士暴露數十年所争者土地人民耳得地無民
将焉用之蒙古主未許楚材又曰凡弓矢甲仗金玉等
匠及官民富貴之家皆聚此城殺之則一無所得是徒
勞也乃詔除完顔氏一族外餘皆原免時避兵在汴者
尚百四十萬户皆得保全遂為定制　金唐鄧州行省
武仙次於順陽與唐州守将武天錫鄧州守将伊喇瑗
相犄角謀迎金主入蜀遂犯光化其鋒甚鋭孟珙逼天
錫壘一鼓抜之壮士張子良斬天錫首以獻俘将士四
百餘人又敗金人於吕堰俘獲不可勝計遂攻順陽武
仙敗走馬蹬山縣令李英及申州安撫張林皆以城降
伊喇瑗請降珙納之為易衣冠以賓禮見於是降者相
繼珙言於史嵩之曰歸附之人宜因其鄉土而使之耕
因其人民而立之長少壮籍為軍俾自耕自守才能者
分以土地任以職事使各招其徒以殺其勢嵩之從之
　五月庚戌太白熒惑合於栁　初金主遣右司郎中
白華召鄧兵入援事久不濟淹留於館㑹伊喇瑗以鄧
降華亦從至襄陽帥臣署華為制幹尋改鈞州提督其
後州将范用吉殺長吏送欵於蒙古華因而北歸士大
夫以華宿儒貴顯國危不能以義自處為貶云　衛州
白公廟之潰富察官努母為蒙古所獲金主命官努因
其母以請和官努乃詣亳州宻與特黙岱言欲刼金主
以降特黙岱信之還其母因定和計官努乃日往來講
議或乗舟中流㑹飲其遣來使者二十餘輩金主又宻
令官努以金銀牌與之勿令還營因知王家寺大将所
在官努遂定斫營之策端午日祭天軍中因備火槍戰
具官努夜率忠孝軍四百五十人登舟殺守隄邏卒徑
至特黙岱營金主御北門繫舟待之慮不勝則走徐州
四更接戰忠孝軍郤而復進官努以小船分軍五七十
出柵外腹背攻之持火槍入蒙古軍特黙岱不能支大
潰溺死三千五百餘人官努盡焚其柵而還遂真拜左
副元帥参知政事命習顯總其軍以守亳州官努既敗
特黙岱勢益暴横居金主於照碧堂諸臣無一人敢奏
對者金主悲泣語近侍曰自古無不亡之國不死之君
但恨我不知人為此奴所困耳於是内局令宋珪奉御
女錫林完顔恩楚烏克遜愛實等宻謀誅官努且聞蔡州城
堅池深兵衆糧廣咸勸幸之㑹蔡息陳潁等州便宜總
帥烏庫哩欽運米四百斛至歸徳且請臨幸金主遂决
策還蔡六月己夘官努自亳州還金主諭以幸蔡官努
力陳不可至於扼腕頓足意趣叵測因出號於衆曰敢
言南遷者斬衆以官努為無君諷金主早為計金主遂
與珪等謀召宰相議事而令恩楚伏照碧堂門間官努
進見恩楚從後刺其肋金主亦抜劍斫之官努中創投
城下以走恩楚愛實追殺之忠孝軍聞變皆擐甲恩楚
請金主親撫慰之於是金主御雙門赦忠孝軍以安反
側　金主以强伸守中京有功降詔褒諭授中京留守
又以参政内族思烈自南山領軍十餘萬入洛行省事
伸建一堂於洛川驛東名曰報㤙刻詔文於石願以死
自效蒙古自汴驅思烈之子於金昌府東門下誘思烈
降思烈命左右射之既而聞崔立之變病不能語而死
總帥呼喇岱呼圗克代行省事伸行總帥府事月餘糧盡
軍民稍散蒙古兵復至陳於洛南伸陳於水北蒙古韓
元帥匹馬立水濱招降伸躍而射之韓奔還陣率步卒
數百奪橋伸軍一卒獨出拒之殺數人伸即手解都統
銀牌佩之士氣復振初城外四隅至五門内外皆有屏
謂之迷魂墻蒙古以五百騎廹之伸率卒二百鼓譟而
出蒙古退走呼圗克以蒙古兵强即以輕騎挈妻子奔蔡
州鷹揚都尉獻西門以降伸知城不能守率死士數十
突東門出轉戰至偃師力盡就執載以一馬擁廹而行
将見蒙古帥塔齊爾伸語不遜兵卒誘之曰汝能北面一
屈膝當貸汝命伸不從左右持使北面伸拗鬚南向遂
殺之　辛夘金主發歸徳留元帥王壁守之時久雨朝
士扈從者徒行泥水中掇青棗為糧足脛盡腫明日至
亳州金主黄衣皂笠金兔鶻帶以青黄旗二導前黄繖
擁後從者二三百人馬五十匹而已城中父老拜伏道
左金主遣近侍諭以國家涵養汝輩百有餘年今朕無
徳令汝塗炭朕不足言汝輩無忘祖宗之徳衆皆呼萬
嵗泣下留一日進次亳南六十里避雨雙溝寺中蒿艾
滿目無一人迹金主太息曰生靈盡矣為之一慟己亥
入蔡州父老羅拜於道見儀衛蕭條莫不感泣金主亦
歔欷久之遂以完顔呼沙呼為尚書右丞總領省院事
烏庫哩鎬為御史大夫總帥如故張天網權参知政事
富珠哩小羅索僉書樞宻院事呼沙呼有文武材事無
巨細率親為之選士括馬繕治甲兵未嘗一日忘奉幸
秦鞏之志近侍久困睢陽幸即汝陽之安皆娶妻營業
不願遷徙日夕進言西幸不便金主信之呼沙呼惟深
居燕坐瞑目太息而已時蒙古兵去蔡差逺啇販漸集
金主安之命選室女備後宫及修見山亭為逰息之所
呼沙呼切諌乃止呼沙呼定進馬遷賞格得馬千餘匹
又遣使分詣諸道選兵詣蔡得精鋭萬餘兵威稍振忠
孝軍提控李徳率十餘人乗馬入省大呼以月糧不優
幾於罵詈呼沙呼縳徳杖之金主諭呼沙呼曰此軍得
力方以倚用卿何不容忍責罰乃爾呼沙呼對曰時方
多故録功隠過自陛下之徳至於将帥之職則不然小
犯則决大犯則誅强兵悍卒不可使一日不在紀律盖
小人之情縱則驕驕則難制睢陽之禍豈獨官努之罪
亦有司縱之太過耳今欲更易前轍不宜愛克厥威賞
必由中罰則臣任其責軍士聞之無復敢犯法者時從
官近侍皆窮乏悉取給於烏庫哩鎬則不能人滿其欲
日夕交譛於金主至以尚食闕供為言金主怒遂疎鎬
鎬憂憤成疾多不視事　蒙古耶律楚材請以孔元楷
襲封衍聖公從之　秋七月孟珙大敗金武仙於馬蹬
山降其将劉儀珙問仙虛實儀言仙所據九砦其大砦
石穴山以馬蹬沙窩岵山三砦蔽其前三砦不破石穴
未可圗也若先破離金砦則岵山沙窩孤立矣珙乃遣
兵攻離金掩殺幾盡是夕復令壮士搗王子山砦斬金
将首而出遂圍馬蹬殺戮山積還至沙窩西與金人戰
大㨗未幾丁順復破黙候里砦於是仙之九砦六日破
其七珙召儀曰此砦既破板橋石穴必震汝能為我招
之乎儀請選婦人三百偽逃歸懐招安牓以往珙料仙
勢窮蹙必上岵山絶頂窺伺乃令樊文彬駐軍其下已
而仙衆果登山文彬麾旗伏兵四起仙衆失措枕藉崖谷
殺其将烏色惹擒七百三十人棄鎧甲如山薄暮珙進
軍至小水河儀言仙謀往商州依險以守然老稚不願
北去珙曰進兵不可緩夜漏下十刻召文彬等受方畧
明日攻之時積雨未霽文彬患之珙曰此雪夜擒吳元
濟之時策馬直至石穴分兵進攻自寅至已破之仙走
追至鮎魚砦仙望見易服而遁復戰於銀葫蘆山又敗
之仙與五六騎奔追之隠不見降其衆七萬珙還襄陽
　八月蒙古都元帥塔齊爾使王檝至襄陽約攻蔡州
塔齊爾博勒呼之從孫也史嵩之先以兵㑹伐唐州時
城中糧盡人相食金将烏庫哩黒漢殺其愛妾以啖士
士争殺其妻子官屬聚議欲降黒漢持之益堅有總領
趙超爾者開門納官軍黒漢率兵巷戰為官軍所獲脅
使降黒漢不屈遂殺之主帥富察某為部曲兵所叛城
遂降官軍駐息州南降者日衆息州刺史烏庫哩呼嚕
懼請益兵為備金主以叅知政事穆延烏勒登僉書樞宻
院富珠哩中羅索帥忠孝軍五百行金主諭之曰北兵
所以常取勝者恃北方之馬力就中國之技巧耳我實
難與之敵至於宋人何足道哉朕得甲士三千縱横江
淮間矣以呼嚕畏縮命𤓰爾佳紏珠代之　九月壬寅朔
日有食之　辛酉經筵官請以御製敬天法祖事親齊
家四十八條及緝熈殿榜殿記宣付史館　金使完顔
阿古岱來乞糧將行金主諭之曰宋人負朕深矣朕自
即位以來戒飭邉將無犯南界邉臣有請征討者未嘗
不切責之向得宋一州隨即付與近淮隂來歸彼多以
金幣爲贖朕若受財是貨之也付之全城秋毫無犯清
口臨陣生獲數千人悉以資糧遣之今乘我疲敝據我
夀州誘我鄧州又攻我唐州彼為謀亦淺矣蒙古滅國
四十以及西夏夏亾及於我我亡必及於宋唇亡齒寒
自然之理若與我連和所以為我者亦為彼也卿其以
此意曉之阿古岱至朝廷不許　庚戌金主以重九拜
天於節度使㕔羣臣陪從成禮金主戒諭之因賜巵酒
酒未竟邏騎馳奏敵兵數百突至城下将士踴躍咸請
一戰金主許之是日分兵防守四面及子城衆出戰蒙
古兵奔潰塔齊爾以數百騎復駐城東金主遣兵接戰
又敗之自是蒙古不復薄城分築長壘圍之　冬十月
史嵩之命孟珙江海帥師二萬運米三十萬石赴蒙古
之約塔齊爾大喜益修攻具斵木之聲聞於城中城中
益恐往往竊議投降呼沙呼日以國家恩澤君臣分義
撫循其民且營畫禦備未嘗入私室軍民感奮始有固
志南北兩軍以攻具薄城金盡籍民丁防守民丁不足
復括婦人壮健者假男子衣冠運木石金主親出撫諭
之金人自東門出戰孟珙遮其歸路得降人言蔡城中
饑珙曰已窘矣當盡死守之以防突圍珙與塔齊爾約
南北軍毋相犯塔齊爾遣張柔帥精兵五千薄城金人
鈎二卒以去柔中流矢如蝟珙麾先鋒救之挾柔以出
明旦珙殊死戰進逼柴潭立柵潭上命諸将奪柴潭樓
金人來争諸軍魚貫而上遂抜柴潭樓蔡州恃潭為固
外即汝河潭髙於河五六丈城上金字號樓伏巨孥相
傳下有龍人不敢近将士疑畏珙召麾下飲酒再行謂
曰柴潭樓非天造地設伏弩能射逺而不可射近彼所
恃此水耳决而注之涸可立待遂鑿隄潭果决入汝珙
命實以薪葦蒙古亦决練江於是兩軍皆濟己卯攻外
城破之進逼土門金人驅其老穉熬為油號人油砲人
不堪其楚珙遣道士説止之金總帥富珠哩中羅索帥
精鋭五百夜出西門人荷束藁沃油其上将燒兩軍寨
及砲具蒙古兵先覺之伏於隠處挽强弩百餘火發矢
亦發金兵却走傷者甚衆羅索僅以身免兩軍合攻西
城克之因堕其城先是呼沙呼命築寨浚濠為備及西
城堕兩軍皆未能入但於城上立柵自蔽呼沙呼摘三
面精鋭日夕戰禦金主謂侍臣曰我為金紫十年太子
十年人主十年自知無大過惡死無所恨所恨者祖宗
傳祚百年至我而絶與古荒淫暴亂之君等為亾國獨
為此介介耳又曰亡國之君往往為人囚縶或為俘獻
或辱於階庭或閉之空谷朕必不至於此卿等觀之朕
志决矣以御用器皿賞戰士已而㣲服率兵夜出東城
謀遁去及柵遇敵兵戰而還殺廐馬以犒将士然其勢
不可為巳時金徐州節度使郭葉嚕約源州叛将瑪宗
襲破徐州徐州将士以蔡州被圍又廹於蒙古兵議出
降完顔賽布弗從恐被執投河軍士援出之賽布自縊
而死瑪宗遂以州降蒙古　丙戌以史彌逺為太師左
丞相鄭清之為右丞相並兼樞宻使加食邑千户薛極
為樞宻使喬行簡陳責誼参知政事帝諭貴誼曰頃聞
憂國之言朕所不忘彌逺拜左相一日以疾求解政詔
彌逺有定策大功勤勞王室宜加優禮於是授保寧昭
信節度使充醴泉觀使封㑹稽郡王奉朝請二子一壻
五孫皆加官秩越八日乙未卒彌逺為相凡二十六年
用事専且久權傾内外初欲反韓侂胄所為収召賢才
老成布於朝廷及濟王不得其死論者紛起遂専任僉
壬以臺諌一時君子貶斥殆盡帝徳其立已唯言是從
故㤙寵終其身　十一月乙已給事中莫澤言提舉千
秋鴻禧觀梁成大暴狠貪婪茍賤無恥遂寝成大祠命
澤遷刑部尚書既而臺臣交効澤貪淫忮害又論工部
尚書李知孝侵欲無厭皆罷之三人黨附史彌逺排斥
諸賢成大尤心術嶮巘凡可賊害忠良者率攘臂為之
四方賂遺列置堂廡導賓客觀之欲其效尤奪占宇文
氏賜第既擯歸訟之者數百人朝命毁其廬雖知孝亦
鄙其為人嘗曰所不堪者他日與成大同傳耳至是皆
貶尋謫居逺州盡追爵秩天下快之　丙午詔改明年
為端平元年帝始親政勵精求治鄭清之亦慨然以天
下為己任収召賢才擢用之　召陳塤為樞宻院編修
官入對首言天下之安危在宰相南渡以來屢失機㑹
秦檜死所任万俟卨沈該耳韓侂胄死所任史彌逺耳
此今日所當謹也次言内廷當嚴宦官之禁外廷當嚴
臺諌之選宦者陳洵益隂中之監察御史王定劾塤出
知常州　己未進魏了翁為華文閣待制知瀘州了翁
應詔上章論十弊乞復舊典以彰新化一復三省之典
以重六卿二復二府之典以集衆議三復都堂之典以
重省府四復侍從之典以來忠告五復經筵之典以熈
聖學六復臺諌之典以公黜陟七復制誥之典以謹命
令八復聴言之典以通下情九復三衙之典以彊主威
十復制閫之典以黜私意疏列萬言先引故實次陳時
弊分别利害粲若白黑帝讀之感動　丙寅趙范言宣
和海上之盟厥初甚堅迄以取禍其事不可不鑑帝嘉
納之丁夘詔趙葵任責防禦　戊辰禮部郎中洪咨䕫
進對帝問以今日急務咨䕫言進君子退小人開誠心
布公道因乞召用崔與之真徳秀魏了翁帝納之命咨
䕫與王遂並拜御史咨䕫謂遂曰朝無臺諌久矣要當
極本原而先論之乃上疏曰臣歴考往古治亂之原權
歸人主政出中書天下未有不治權不歸人主則亷級
一夷綱常且不立奚政之問政不出中書則腹心無寄
必轉而他屬奚權之攬此八政馭羣臣所以獨歸之王
而詔之者必天官冡宰也陛下親政以來威福操柄収
還掌握揚庭出令震撼海宇天下始知有吾君元首既
明股肱不容於自惰撤副封罷先行坐政事堂以治事
天下始知有朝廷此其大權大政亦畧舉矣然中書之
弊端其大者有四一曰自用二曰自専三曰自私四曰
自固願陛下於從容論道之頃宣示臣言俾大臣克初
志而加定力懲往轍而圗方來以仰稱勵精更始之意
帝嘉納之　己巳趙葵入見帝問以金事對曰今國家
兵力未贍姑從和議俟根本既壮雪二帝之恥以復中
原帝曰卿父子兄弟宣力甚多卿在行陣又能率先士
卒捐身報國此尤儒臣之所難朕甚嘉之葵頓首謝
陳徳剛醇正明决與史彌逺同鄉里毎以濟王之事責
彌逺故奉祠者十年至是復用為福建制置使兼知福
州及入對帝慰勞甚至因問夾攻蔡州以復讎何如徳
剛曰此在國家不可一日而忘此舉但恐此舉之後方
煩聖慮耳帝曰朕與廷臣深計之時不可失也徳剛曰
所謂時者人材資用無匱之謂陛下信有之乎帝黙然
徳剛居位七日而卒　十二月庚辰樞宻使薛極罷初
極與胡榘聶子述趙汝述附史彌逺最親信用事時人
謂之四木至是罷知紹興府兼浙東安撫使　戊申洪
咨䕫言提舉洞霄宫袁韶仇視善類謟附史彌逺詔罷
祠禄又論趙善湘鄭損陳晐納賂彌逺怙勢肆奸失江
淮荆襄蜀漢人心罪状顯著詔善湘有討李全功特寝
免晐與祠損落職與祠　是嵗蒙古勅修孔子廟及渾
天儀
端平元年春正月庚子朔詔求直言大府卿吳潜應詔
陳九事忤執政意罷奉千秋鴻禧祠祕書郎蒋重珍上
五事且曰隠蔽君徳昔咎故相故臣得以専詆權臣昭
明君徳今在陛下故臣得以責難君父乞召真徳秀魏
了翁用之帝謂之曰人主之職無他惟辨君子小人重
珍對曰君子指小人為小人小人亦指君子為小人此
為難辨人主當精擇人望處之要津正論日聞則必知
君子姓名小人情状矣詔兼崇政殿説書重珍戒家事
勿以白務積精神以寤上意毎草奏齋心盛服有宻啟
則手書削藁帝稱其忠實　己巳賜故少傅權参知政
事任希夷諡宣憲　丙午詔趙范兼淮西制置副使任
責防禦　太白熒惑合在斗　戊申孟珙同蒙古兵圍
蔡州㑹飲歌吹聲相接城中饑窘歎息而已珙見黒氣
壓城日無光降者言城中絶糧已三月鞍靴敗鼓皆糜
煮且聴以老弱互食諸軍日以人畜骨和芹泥食之又
往往斬敗軍全隊拘其肉以食故欲降者衆珙乃下令
諸軍銜枚分運雲梯布城下金自被圍以來将帥戰没
甚衆至是以近侍分守四城蒙古兵鑿西城為五門以
入督軍鏖戰及暮乃退聲言來日復集是夕金主集百
官傳位於東面元帥承麟承麟世祖之後巴薩之弟也
拜泣不敢受金主曰朕所以付卿者豈得已哉以朕肌
體肥重不便鞍馬馳突卿平日趫㨗有将畧萬一得免
祚𦙍不絶此朕志也承麟乃起受璽己酉即位時孟珙
之師向南門至金字樓列雲梯令諸将聞鼓則進馬義
先登趙榮繼之萬衆競入大戰城上烏庫哩鎬及其将
帥二百人皆降時百官稱賀禮畢亟出捍敵而南城已
立宋幟俄頃四面鼓譟夾攻聲震天地南面守者棄門
走孟珙招江海塔齊爾之師以入塔齊爾帥精兵一千
巷戰不能禦金主自經於幽蘭軒呼沙呼聞之謂将士
曰吾君已崩何以戰為吾不能死於亂兵之手吾赴汝
水從吾君矣諸君其善為計言訖赴水死将士皆曰相
公能死吾輩獨不能耶於是参政富珠哩小羅索烏琳
達呼圗總帥元吉元帥呼善爾赫舍哩柏夀烏庫哩桓
端及軍士五百餘人皆從死焉呼沙呼状貌不踰常人
平生喜怒未嘗妄發聞人過常䕶諱之雖在軍旅手中
不釋卷家素貧敝衣糲食終其身晏如也雅好賓客及
薦舉人才人有寸長必極口稱道其掌軍務賞罰明信
號令嚴整故所至軍民咸樂為用至危急死生之際無
一人有異志者南遷以後将相文武忠亮始終無瑕者
呼沙呼一人而已承麟退保子城聞金主殂率羣臣入
哭因謂衆曰先帝在位十年勤儉寛仁圗復舊業有志
未就可哀也已宜諡曰哀奠未畢城陷諸将禁近共舉
火焚之奉御完顔絳山収其骨将瘞之汝水上江海入
宫執参政張天綱以歸孟珙問金主所在天綱以實告
曰城危時即取寳玉寘小室環以草號泣自經曰死便
火我煙燄未絶珙乃與塔齊爾分金主骨及寳玉法物
承麟亦為亂兵所殺金亡
　史臣曰金之初興天下莫强焉太祖太宗威制中國
　大槩欲效遼初故事立楚立齊委而去之宋人不競
　遂失故物熈宗海陵濟以虐政中原觖望金事幾去
　矣世宗以仁易暴休息斯民故金祚百有餘年由大
　定之政有以固結人心爾章宗志存潤色誅求無藝
　至於衛紹紀綱大壊宣宗南渡棄厥本根連兵宋夏
　内致困憊哀宗之世無足為者區區生聚圗存於亡
　力盡乃斃可哀也己雖然在禮國君死社稷哀宗無
　愧焉
先是金有都提控畢資倫者為邉将所獲囚於鎮江土
獄脅誘百端終不肯降至此已十四年矣及聞金主自
經歎曰吾無所望矣容吾一祭吾君乃降耳主者信之
為屠牛羊設祭鎮江南岸資倫祭畢伏地大哭投江而
死聞者義之　戊辰史嵩之露布告金亾以陳蔡西北
地分屬蒙古蒙古命劉福為河南道總管嵩之遣郭春
按循故壤詣奉先縣汛掃祖宗諸陵孟珙還屯襄陽江
海還屯信陽王旻戍随州王安國守棗陽蔣成守光化
楊恢守鈞州並益兵飭備經理屯田於唐鄧　金穆延
烏勅登行省於息州與諸将帥日以酣歌為樂軍士淫縱
蔡州破與富珠哩中羅索爪爾佳紏珠等送欵請降為金
主發喪設祭且諡曰昭宗州民因奉烏勒登為丞相中羅
索為平章舉城南遷遂焚樓櫓蒙古望見火起追及於
羅山自萬户以下凡七百人皆被殺　二月辛未御史
洪咨䕫言陛下親政之始斥逐李知孝梁成大天下固
已快之其餘謟事權姦黨私㒺上倡淫黷貨罪大罰輕
者尚在仕籍詔俱削秩罷祠　丁亥詔端平元年正月
以前諸命官貶竄物故者許令歸𦵏　是月蒙古入徐
州金完顔用安自殺　三月己酉以賈似道為籍田令
似道涉子賈貴妃弟也少落魄為㳺博不事操行以䕃
補嘉興司倉帝以貴妃故累擢至大常丞益恃寵不檢
日縱㳺諸妓家夜即燕逰湖上不返帝嘗夜憑髙望西
湖中燈火異常時語左右曰此必似道也明日詢之果
然使京尹史巖之戒之巖之對曰似道雖有少年氣習
然其才可大用也　辛酉詔遣太常寺主簿朱揚祖閤
門祗候林拓詣洛陽省謁八陵　夏四月辛未詔遣朱
復之詣八陵相度修奉以荆襄兵五千䕶之未至西京
諜報敵騎且至兵不敢進使者潜偕數騎星馳而往禮
畢遽還諸陵無恙與否不可究詰也　史嵩之遣使以
孟珙所獲金哀宗遺骨獻於臨安時相侈大其事洪咨
䕫曰此朽骨耳函之以𦵏大理寺可也第當以金亡告
九廟歸諸祖宗徳澤况與大敵為鄰抱虎枕蛟事變叵
測顧可侈因人之獲使邉臣論功朝臣頌徳且陛下知
慕崇政受俘之元祐獨不鍳端門受降之崇寧乎帝雖
頷之不悉從也丙戌備禮告於太廟藏金哀宗骨於大
理獄庫加孟珙帶御器械江海以下論功行賞有差知
臨安府薛瓊問張天綱曰有何面目到此天綱曰國之
興亡何代無之我金之亡比汝二帝何如瓊叱之明日
奏其語帝召天綱問曰汝真不畏死耶天綱對曰大丈
夫患死之不中節耳何畏之有因祈死不已帝不聴初
有司令天綱供状必欲書金主為虜主天綱曰殺即殺
焉用状為有司不能屈聴其所供天綱但書故主而已聞
者憐之後莫知其所終(考異薛鑑既云史嵩之以所獲/金哀宗遺骨獻於臨安又云復)
(以完顔守緒骨來獻按守緒即哀宗也或云守緒疑是/承麟按宋史理宗紀孟珙傳元史太宗紀及陳桱通鑑)
(續編但言得哀宗之骨不及承麟明係薛/氏之謬盖以哀宗完顔守緒為二人也)　監察御史
王遂言史嵩之本不知兵矜功自侈謀身詭秘欺君誤
國留之襄陽一日則有一日之憂不報洪咨䕫亦言殘
金雖滅鄰國方强益嚴守備猶恐不逮豈可動色相賀
渙然解體以重方來之憂帝嘉納之　丁酉臣僚言江
淮荆襄諸路都大提㸃坑冶吳淵恃才貪虐籍人家貲
以數百萬計其弟潜違道干譽引用匪類詔並落職放
罷　五月庚子觀文殿大學士致仕薛極卒　左司郎
官李宗勉面對言四事守公道以悦人心行實政以興
治功謹命令以一觀聴明賞罰以示勸懲次言楮弊願
詔有司始自乗輿宫掖下至百司庶府覈其冗蠧者節
之嵗省十萬則十萬之楮可捐嵗省百萬則百萬之楮
可捐也行之既久捐之益多錢楮相當所至流轉則操
吾贏縮之柄不在楮矣拜監察御史時方謀出師汴洛
宗勉言今朝廷安恬無異於常時士卒未精鋭資糧未
充衍器械未犀利城壁未繕修於斯時也守禦猶不可
而况進取乎借曰今日得蔡明日得海又明日得宿亳
然得之者未必可守萬一含怒蓄忿變生倉猝将何以濟
臣之所陳豈曰外患終不可平土宇終不可復哉亦欲
量力以有為相時而後動耳願詔大臣愛日力以修内
治合人謀以嚴邉防節冗費以裕邦財招强勇以壮國
勢仍飭沿邉将帥毋好虛名而受實害左控右扼勿失
機先則以逸待勞以主禦客庶可保其無虞若使本根
壮固士馬精强觀釁而動用兵未晚也　召前江東提
㸃刑獄徐僑為太常少卿趣入覲手疏數千言皆感憤
剴切上劘主闕下逮羣臣分别黒白無所回隠帝數慰
諭之顧見其衣履垢敝愀然謂曰卿可謂清貧僑對曰
臣不貧陛下廼貧耳帝曰朕何為貧僑曰陛下國本未
建疆宇日蹙權幸用事将帥非材旱蝗相仍盗賊並起
經用無藝帑藏空虛民困於横斂軍怨於掊克羣臣養
交而天子孤立國勢阽危而陛下不悟臣不貧陛下乃
貧耳又言今女謁閹宦相為嚢槖誕為二䜿以處國膏
肓而執政大臣又無和緩之術陛下此之不慮而耽樂
是從世有扁鵲将望見而却走矣時貴妃閻氏方有寵
而内侍董宋臣表裏用事故僑論及之帝為之改容太
息明日手詔罷邉帥之尤無状者申警羣臣以朋黨為
之戒命有司裁節中外浮費賜僑金帛甚厚僑固辭不
受　乙夘召魏了翁赴闕丙寅詔黄幹李燔李道傳陳
宓樓昉徐宣胡夢昱等皆阨於權姦而各行其志没齒
無怨其賜謚復官仍録用其子以旌忠義戴埜復元資
以勵士風　建陽縣盗發衆數千人焚刼邵武麻沙長
平　金武仙奔澤州戌兵殺之　六月戊辰朔鄭清之
等進奏選徳殿柱有金書六字曰毋不敬思無邪帝曰
此座右銘也　庚午熒惑填星合於胃　戊寅以喬行
簡知樞宻院事資政殿學士曽從龍参知政事大中大
夫鄭性之僉書樞宻院事先是性之入對言陛下大開
言路以通壅蔽心茍愛君誰不欲言言不切直何能感
動譬如積水乆壅一决其勢必盛其聲必激故言者多
則易於取厭言之激則難於樂受若少有厭倦動於辭
色則讒謟乗間或不自知矣願陛下明詔百辟滌去舊
汚一以清白相師權之所在勢所必趨恐懼戒謹尤防
其㣲以保終譽毋招謗議則朝綱肅而國體尊矣　太
常少卿徐僑侍講開陳友愛大義帝悟己夘詔復巴陵
縣公竑官爵有司檢視墓域以時致祭仍存恤其家時
竑妻吳氏自請為尼特賜號慧净法空大師紹興府月
給衣資緍錢僑又請從祀周惇頥程顥程頥張載朱熹
以趙汝愚侑食寧宗帝皆聴納　召許應龍為禮部郎
官初應龍知潮州盗陳三槍起贑州出没江西閩廣間
與鍾全相結勢甚熾樞宻陳韡帥江西任應龍討捕應
龍調水軍土兵分扼要害㫁橋開塹斬木塞途諭統領
領官齊敏曰兵法攻瑕今鍾全殘冦将盡而陳三槍勢
方猖獗若先破鍾則陳不戰禽矣敏如其言於是諸冦
皆平至是召入對帝謂之曰卿治潮有聲與李宗勉治
台齊名應龍頓首曰民無不可化顧牧民者如何耳遷
國子司業徐僑議學校差職欲先譽望應龍以為不若
資格資格一定則僥倖之門杜而造請之風息矣僑然
之　辛巳詔贈史彌資政殿大學士諡忠宣　熒惑犯
填星　戊子日暈不匝生格氣　癸巳史嵩之進兵部
尚書趙范趙葵欲乗時撫定中原建守河據闗收復三
京之議朝臣多以為未可獨鄭清之力主其説乃命趙
范移司黄州刻日進兵范叅議官邱岳曰方興之敵新
盟而退氣盛鋒鋭寧肯捐所得以與人耶我師若往彼
必突至非惟進退失據開釁致兵必自此始且千里長
驅以争空城得之當勤餽餉後必悔之范不聴史嵩之
亦言荆襄方爾饑饉未可興師杜杲復陳守境之利出
師之害喬行簡時在告上疏曰方今境内之民困於州
縣之貪刻阨於勢家之兼并饑寒之氓常欲乗時而報
怨茶鹽之冦常欲伺間而竊發蕭墻之憂凜未可保萬
一兵興於外綴於强敵而不得休潢池赤子復有如江
閩東浙之事其将奈何夫民至愚而不可忽内郡武備
单弱民之所素易也往時江閩東浙之冦皆藉邉兵以
制之今此曹猶多竄伏山谷窺伺田里彼知朝廷方有
事於北方其勢不能以相及寧不動其奸心臣恐北方
未可圗而南方已先騷動矣願堅持聖意定為國論以
絶紛紛之説皆不聴　淮西總領吳潜又告執政論用
兵復河南不可輕易以為金人既滅與北為鄰法當以
和為形以守為實以戰為應自荆㐮首納空城合兵攻
蔡兵事一開調度寝廣百姓狼狽死者枕藉使生靈肝
腦塗地得城不過荆榛之區獲俘不過曖昧之骨而吾
之内地荼毒如此邉臣誤國之罪不待言矣聞有進恢
復之畫者其筭可謂俊傑然取之若易守之實難征行
之具何所取資民窮不堪激而為變内郡率為盗賊矣
今日之事豈容輕議　詔知廬州全子才合淮西兵萬
人赴汴時汴京都尉李伯淵李琦李賤奴等為崔立所
侮謀殺之及聞子才軍至伯淵等以書約降而陽與立
謀備禦之策伯淵夜燒封邱門以警動立立殊不安一
夕百卧起比明伯淵等約立視火立從苑秀折希顔等
數騎往既還伯淵送之倉卒中就馬上抱立立顧曰汝
欲殺我耶伯淵曰殺汝何傷即出匕首横刺之立墜馬
死伏兵起元帥薩哈殺苑秀折希顔後至亦被殺伯淵
繋立尸馬尾至内前號於衆曰立殺害刼奪烝淫暴虐
大逆不道古今無有當殺之否萬口齊應曰寸斬之未
稱也乃梟立首望承天門祭哀宗伯淵以下軍民皆慟
或剖其心生噉之以三尸掛闕前槐樹上樹忽抜人謂
樹有靈亦厭其為所汙云　全子才次於汴趙葵自滁
州以淮西兵五萬取泗州由泗趨汴以㑹之葵謂子才
曰我輩始謀據闗守河今已抵汴半月不急攻洛陽潼
闗何待耶子才以糧餉未集對葵督促益急乃檄鈴轄
范用吉樊辛季先胡顯等提兵萬三千命淮西制置司
機宜文字徐敏子為監軍先令西上又命楊誼以廬州
强弩軍萬五千繼之各給五日糧　秋七月徐敏子啟
行遣和州寧淮軍正将張迪以二百人趣洛陽迪至城
下城中寂然無應者至晚有民庶三百餘家登城投降
迪與敏子遂帥衆入城蒙古主聞之遣國王齊拉衮引
兵南下時汴隄决水潦泛溢糧運不繼所復州郡皆空
城無兵食可因敏子入洛之明日軍食已竭乃采蒿和
麫作餅而食之楊誼至洛東三十里方散坐蓐食忽見
數里外有立黄紅凉繖者衆方駭異而蒙古伏兵突起
深蒿中師遂大潰為蒙古擁入洛水死者無數誼僅以
身免是晚有潰卒奔告於洛曰楊誼一軍已衝散今蒙
古兵據北岸矣在洛之師皆奪氣　八月朔旦蒙古兵
至洛陽下立砦徐敏子與戰勝負相當士卒乏糧因殺
馬而食敏子等不能留乃班師趙葵全子才在汴亦以
史嵩之不致餽蒙古兵又决黄河寸金淀之水以灌官
軍官軍多溺死遂皆引師南還　甲戌朱揚祖林拓以
八陵圗上進帝問諸陵相去幾何及陵前澗水新復揚
祖悉以對帝忍涕太息久之初揚祖等行至襄陽㑹諜
報蒙古哨騎已及孟津陜府潼闗河南皆增屯戍設伏
兵又聞淮閫刻日進師衆畏不前孟珙曰淮東之師由
淮西遡汴非甸餘不達吾選精騎疾馳不十日可竣事
逮師至東京吾已歸矣於是珙與二使晝夜兼行至陵
下奉宣御表成禮而還　是月權知邵武軍王埜討平
建陽盗　九月壬寅趙范以入洛之師敗績上表劾趙
葵全子才輕遣偏師復西京趙楷劉子澄参賛失計師
退無律致後陣覆敗詔趙葵削一秩措置河南京東營
田邉備全子才削一秩措置唐鄧息州營田邉備劉子
澄趙楷並削秩放罷又言楊誼一軍之敗皆由徐敏子
范用吉怠於赴援致不能支詔用吉降武翼郎徐敏子
削秩放罷楊誼削四秩勒停自效　己酉真徳秀言權
臣㒺上講筵官亦傳㑹其言今承其弊有當慮者五事
并及泉漳冦盗鹽法之弊帝嘉納之　詔進士何霆編
類朱熹解注文字有補經筵授上文學　京湖制置使
史嵩之罷以趙范代之　冬十月召真徳秀為翰林學
士魏了翁直學士院時江淮有進取潼闗黄河之議徳
秀上封事曰移江淮甲兵以守無用之空城運江淮金
糓以治不耕之廢壤富庶之效未期根本之弊立見惟
陛下審之重之進户部尚書入見帝謂曰卿去國十年
毎切思賢徳秀以大學衍義進因言於帝曰天之所助
者順人之所助者信陛下欲祈天永命唯存乎敬而已
敬者徳之聚儀狄之酒南威之色盤㳺弋射之娛禽獸
狗馬之玩有一於此皆足害敬今天之厭亂久矣陛下
儻能敬徳以迓續休命中原終為吾有若徒以力求之
而不反其本天意難測臣實憂之魏了翁入對首乞明
君子小人之辨以為進退人物之本以杜奸邪窺伺之
端次論故相十失猶存次及修身齊家選宗賢建内小
學等皆切於上躬者他如和議不可信北軍不可保軍
實財用不可恃凡十餘端復口奏利害晝漏下四十刻
而退帝皆嘉納之　辛夘参知政事兼同知樞宻院事
致仕陳貴誼卒　孟珙留襄陽招中原精鋭之士萬五
千餘人分屯漅北樊城新野唐鄧間以備蒙古名鎮北
軍十一月壬子詔以襄陽府駐劄御前忠衛軍為名命
珙兼領之　壬戌太白經天　十二月己夘蒙古遣王
檝來責敗盟辛夘遣鄒伸之李復禮喬仕安劉漙報謝
自是河淮之間無寧息之日矣
　
　
　
　
　資治通鑑後編卷一百四十
