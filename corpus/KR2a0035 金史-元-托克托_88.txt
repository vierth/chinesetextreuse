
　金史卷八十八
　　元中書右丞相總裁托克托等修
　列傳第二十六
　　赫舍哩良弼(本名/羅索)　　完顔守道(本名實訥埒/)
　　石　琚　　　　　　唐古安禮(本名烏楞古/)
　　伊喇道(本名趙三子光祖/)
赫舎哩良弼本名羅索輝發川人也曾祖呼蘭祖特伯
烈父太宇世襲佛寧徙宣寧天㑹中選諸路女直字學
生送京師良弼與納哈塔椿年皆童丱俱在選中時希
尹為丞相以事如外郡良弼遇之途中望見之嘆曰吾
輩學丞相文字千里來京師固當一見乃入傳舍求見
拜於堂下希尹問曰此何兒也良弼自贊曰有司所薦
學丞相文字者也希尹大喜問所學良弼應對無懼色
希尹曰此子他日必為國之令器留之數日年十四為
北京教授學徒常二百人時人為之語曰前有古新後
有羅索其從學者後皆成名年十七補尚書省令吏簿
書過目輒得其隠奥雖大文牒口占立成詞理皆到時
學希尹之業者稱為第一除吏部主事天徳初累官吏
部郎中改右司郎中借秘書少監為宋主嵗元使時納
哈塔椿年為參知政事薦良弼才出已右用是為刑部
尚書賜今名丁父憂以本官起復海陵嘗曰左丞相張
浩練達事務而頗不實刑部尚書羅索言行端正無所
阿謟因謂椿年曰卿可謂舉能矣常人多嫉勝已者卿
舉勝於己者賢於人逺矣改侍衛親軍馬歩軍都指揮
使良弼音吐清亮海陵詔諭臣下必令良弼傳㫖聞者
莫不聳動以故常被召問不踰年拜參知政事進尚書右
丞賜佩刀入宫轉左丞海陵伐宋良弼諫不聴以為右
領軍大都督海陵在淮南詔良弼與監軍圖克坦貞撫
定上京遼右既而諸軍往往道亡北歸世宗即位於遼
陽良弼乃還汴京海陵死世宗就以良弼為南京留守
兼開封尹再兼河南都統召拜尚書右丞世宗謂良
弼曰卿嘗諫正隆伐宋不用卿言以至廢殞當時懐禄
偷安之人朕皆黜之矣今復用卿凡於國家之事當盡
言無復顧忌也良弼頓首謝斡罕敗於陷泉入奚中詔
良弼佩金牌及銀牌四往北京招撫奚契丹還拜尚書
左丞上言祖宗以來未録功賞者臣考按得凡三十二
人宜差第封賞詔曰已有五品以上官者聞奏六品以
下及無官者尚書省約量遷除自是功勞畢賞矣進拜
平章政事封宗國公初山東兩路明安穆昆與百姓雜
居詔良弼度宜易置使與百姓異聚與民田互相犬牙
者皆以官田對易之自是無復爭訴六年十一月皇太
子生日上置酒於東宫良弼志寧同賜酒上曰邉境無
事中外晏然將相之力也良弼奏曰臣等不才備位宰
相敢不竭犬馬之力上悦進拜右丞相監修國史世宗
謂良弼曰海陵時記注皆不完人君善惡為萬世勸戒
記注遺逸後世何觀其令史官旁求書之又曰五從以
上宗室在省祗候者才有可用具名聞奏其猥冗不足
莅官者亦聞奏罷去左丞完顔守道奏近都兩明安父
子兄弟往往析居其所得之地不能贍日益困乏上以
問宰臣良弼對曰必欲父兄聚居宜以所分之地與土
民相換易雖暫擾然經久甚便右丞石琚曰百姓各安
其業不若依舊便上竟從良弼議太宗實録成賜良弼
金帶重綵二十端同修國史張景仁曹望之劉冲淵以
下賜有差世宗與侍臣論今古為臣孰賢不肖因謂宰
相曰皇統正隆多殺臣僚往往死非其罪朕委卿等以
大政毋違道以自陷毋曲從以誤朕惟忠惟孝匡救輔
益期致太平良弼對曰臣等過䝉嘉惠雖謭薄敢不盡
心聖諭諄諄臣等不勝萬幸良弼請於𣙜塲市馬毋拘
牝牡今官馬甚少一旦邉境有警乃調於民不亦晩乎
上從之八年選侍衛親軍世宗聞其中多不能弓矢詔
使習射頃之問良弼及平章政事思敬曰女直人習射
尚未行耶良弼對曰已行之矣同知清州防禦事常徳
暉上書言吏部格法止叙年勞雖有材能拘滯下位刺
史縣令多不得人乞密加訪察然後亷問今酒税使尚
選能吏縣令可不擇人才乞以能吏當任酒税使者任
親民之職上是其言謂宰相曰朕思庶職多不得人中
夜而寤或達旦不能寐卿等注意選擇朕亦密加體察
良弼對曰女直契丹人須是曾習漢人文字然後可方
今大率多為黨與或稱譽於此或見毁於彼所以難也
上曰朕所以密令體察也上謂良弼曰明安穆昆牛頭
税粟本以備凶年凡水旱乏糧處就賑給之進拜左丞
相監修國史如故良弼為相既久練達朝政上所詢訪
盡誠開奏垂紳正笏不動聲氣議政多稱上意以母憂
去起復舊職是時夏國王李仁孝乞分國之半以封其
臣任得敬上以問羣臣羣臣多言此外國事從之可也
上曰此非是仁孝本心不可從良弼議與上意合既而
夏國果誅任得敬上表來謝參知政事宗叙清置沿邉
濠塹良弼曰敵國果來伐此豈可禦哉上曰卿言是也
髙麗國王王睍表讓國於其弟晧上疑之以問宰相良
弼良弼策以為讓國非王晛本心其後趙位寵求以四
十州來附其表果言王晧弑其兄晛如良弼策語在髙
麗傳中世宗罷採訪官謂宰臣曰官吏之善惡何由知
之良弼對曰臣等當為陛下訪察之以進睿宗實録賜
通犀帶重綵二十端是年有事南郊良弼為大禮使自
收國以來未嘗講行是禮歴代典故又多不同良弼討
論損益各合其宜人服其能上與良弼守道論明安穆
昆官多年幼不習敎訓無長幼之禮曩時鄉里老者輒
敎導之今鄉里中耆老有能敎導者或謂事不在已而
不問或非其職而人不從可依漢制置鄉老選亷潔正
直可為師範者使教導之良弼奏曰聖慮及此億兆之
福也他日上問曰朕觀前史有在下位而存心國家直
言為民者今無其人何也良弼曰今豈無其人哉蓋以
直道而行反被謗毁禍及其身是以不為也大定十四
年嵗在甲午大興尹璋為賀宋正旦使宋人就館奪其
國書詔梁肅詳問衆議紛紛謂凡午年必用兵上以問
良弼對曰太祖皇帝以甲午年伐遼太宗皇帝以丙午
年克宋今兹宋人奪我國書而適在午年故有此語未
必然也既而梁肅至宋宋主起立授受國書如舊儀梁
肅既還宋主遣工部尚書張子顔知閣門事劉崈來祈
請其書曰言念眇躬夙承大統荷上國照臨之惠尋盟
遂閱於十年修兩朝聘問之勤繼好靡忘於一日惟是
函書之受當新賔接之儀嘗空臆以屢陳飭行人而再
請仰祈眷顧俯賜矜從上與大臣議良弼奏曰宋國免
稱臣為姪免奉表為書恩賜亦已多矣今又乞免親接
國書是無厭也必不可從平章政事完顔守道參知政
事伊喇道與良弼議合左丞石琚右丞唐古安禮以為
不從所請必至於用兵上謂琚等曰卿等所言非也所
請有大於此者更欲從之乎遂從良弼議答其書畧曰
弗循定分之常復有授書之請謂承大統愈見自尊奈
何以若所為尚求其欲矧曰己行之禮靡得而更其授
受禮儀終不復改上問宰臣嘗求内外官舉賢能未聞
有舉者何也參政魏子平請當舉者每任須舉一人視
其當否以為賞罰上曰宋制薦舉其人犯私罪者舉主
雖至宰執亦坐降罰人心有恒者鮮財利怵於前或喪
其所守宰臣任大責重豈坐是以為升黜耶良弼曰前
詔朝官六品以上外官五品以上各舉所知盍申明前
詔從之上曰朕欲周知官吏善惡若尋常遣官采訪恐
用非其人然則官吏善惡何以知之良弼曰臣等當為
陛下訪察上曰然但勿使名實混淆耳上欲徙斡罕逆
黨分散置之遼東良弼奏此軰已經赦宥徙之生怨望
上曰此目前利害朕為子孫後世慮耳良弼曰非臣等
所及也於是以嘗預亂者徙居烏庫哩實壘部上問宰
臣曰堯有九年之水湯有七年之旱而民不病饑今一
二嵗不登而人民乏食何也良弼對曰古者地廣人淳
崇尚節儉而又惟農是務故蓄積多而無饑饉之患也
今地狹民衆又多棄本逐末耕之者少食之者衆故一
遇凶嵗而民已病矣上深然之於是命有司懲戒荒縱
不務生業者十七年以疾辭相位不許告滿百日詔賜
告遣太醫診視屢使中使問疾良弼在告既久省多滯
事上以問宰相參政張汝弼對曰無之上曰豈曰無之
自今疑事久不能决者當具以聞十八年表乞致仕歸
田里上遣使慰諭之曰卿比以疾在告朕甚憂之今聞
卿將往西京養疾彼中風土非老疾所宜京師中倦於
人事若就近都佳郡居處待疾少間速令朕知之良弼
奏曰臣遭遇聖明濫膺大任夙夜憂懼以至成疾比䝉
聖恩數遣使存問賜以醫藥臣之苟活至今皆陛下之
賜也臣豈敢望到鄉里便可愈疾臣去鄉嵗久親識多
已亡没惟老臣獨在鄉土之戀誠不能忘臣竊惟自來
人臣受知人主無逾臣者臣雖粉骨碎身無以圖報若
使一還鄉社得見親舊則死無恨矣上問宰相曰丞相
良弼必欲歸鄉里朕以世襲明安封其子符寳哈達俾
之侍行何如右丞相完顔守道曰不若以明安授良弼
使其子攝事上從之於是授和倫松科明安給丞相俸
傔良弼乃致仕歸上謂宰相曰卿等非不盡心但才力
不及良弼所以惜其去也其後尚書省奏差除上曰丞
相良弼擬注差除未嘗苟與不當得者薦舉往往得人鈕
祜禄額特埒伊喇慥費摩餘慶皆其所舉至於私門請
託絶然無之嘗問良弼毎旦暮日色皆赤何也良弼曰
旦而色赤應在東髙麗當之暮而色赤應在西夏國
當之願陛下修徳以應天則災變自弭矣既而夏國有
任徳敬之亂髙麗有趙位寵之難其言皆騐云是嵗薨
年六十上悼惜之遣太府監伊喇慥同知西京留守王
佐為勅葬祭奠使賻白金綵幣加等喪祭皆從官給追
封金源郡王命翰林待制伊喇履勒銘墓碑諡誠敏良
弼性聰敏忠正善斷决言論器識出人意表雖起寒素
致位宰相朝夕惕惕盡心於國謀慮深逺薦舉人材常
若不及居家清儉親舊貧乏者周給之與人交久而愈
敬居位幾二十年以成太平之功號賢相焉大定十五
年圖像衍慶宫諡武定明昌五年配饗世宗廟廷
守道本名實納埓以祖古新功擢應奉翰林文字皇統
九年同知盧龍軍節度使事歴獻祁濵薊四州刺史世
宗幸中都過薊父老遮道請留再任平章政事伊喇元
宜舉以自代於是遷昭毅大將軍授左諫議大夫内族
晏以恩舊拜左丞相守道諫曰陛下初即位天下略定
邉警未息方大有為之時恐晏非其材必欲親愛莫若
厚與之禄俾勿事事乃授以太尉致仕世宗録扈從將
士之勞欲行賞賚而帑藏空竭議貸民財以與之守道
曰人罹虐政方喜更生今仁恩未及而徵斂遽出如羣
望何寧出宫中所有無取於民遂從其言契丹叛遼東
明安穆昆在其境者或附從之朝議欲徙之内地守道
極陳其不可右副元帥黙音將兵討賊不即擊守道力
言於朝詔遣布薩忠義赫舍哩志寧往代之東方已平
大定二年宫中十六位火方事完葺時已久夏頗妨民
力守道諫而罷未幾改太子詹事兼右諫議大夫馳驛
規畫山東兩路軍糧及賑民饑守道籍大姓户口限以
嵗儲使盡輸其贏入官復給其直以是軍民皆足拜參
知政事兼太子少保守道懇辭世宗諭之曰乃祖勲在
王室朕亦悉卿忠謹以是擢用無為多讓時契丹餘黨
未附者尚衆北京臨潢㤗州民不安詔守道佩金符往
安撫之給羣牧馬千匹以備軍用守道招致契丹呼敦
紐赫等内附民以寧息遷進尚書左丞兼太子少師嘗
從獵近郊有虎傷獵夫帝欲親射之守道叩馬極諫而
止俄拜平章政事十四年宋人遣使因陳請手接書事
左丞石琚等議從其請帝意未決守道等以為不可許
帝卒從之詳在赫舍哩良弼傳中既而遷右丞相監修
國史復遷左丞相授世襲穆昆二十年修熙宗實録成
帝因謂曰卿祖古新行事有未當者尚不為隠見卿直
筆也尋請避賢路帝不許進拜太尉尚書令改授尚書
左丞相諭之曰丞相之位不可虚曠須用老成人故復
以卿處之卿宜悉此未幾復乞致仕帝曰以卿先朝勲
臣之後特委以三公重任自秉政以來效竭忠勤朕甚
嘉之今引年求退甚得宰相體然未得代卿者以是難
從汝勉之哉二十五年坐擅支東宫諸皇孫食廪奪官
一階尋改兼太子太師特録其子珪襲穆昆充符寳祗
候章宗為原王詔習騎鞠守道諫曰哀制中未可帝曰
此習武備耳自為之則不可從朕之命庸何傷乎然亦
不可數也二十六年懇求致仕優詔許之特賜宴於慶
春殿帝手飲以巵酒錫與甚厚以其子珪侍行又賜次
子璋進士第明昌四年卒年七十四上聞之震悼遣其
弟㸃檢司判官富徳致祭賻銀千兩重綵五十端絹五
百匹太常議諡曰簡憲上改曰簡靖蓋重其能全終始
云
石琚字子美定州人沉厚好學父臯補郡吏亷潔自持
稱為長者從魯王棟摩攻青州州人堅守不降棟摩怒
之及城破命臯計州民人數將使諸軍分掠有之臯緩
其事棟摩讓之臯曰大王將為朝廷撫定郡縣當使百
姓安堵無或侵苦之若取城邑而殘其民則未下者必
死守以拒我臯之稽緩安敢逃罪棟摩感悟乃下令曰
敢有犯州人者以軍法論指其坐謂臯曰汝之子孫必
有居此坐者臯隨守定州唐縣人王八謀為亂書其縣
人姓名於籍無慮數千人其黨持其籍詣州𤼵之臯主
鞫治是時冬月臯抱籍上㕔事佯為頓仆覆其籍爐火
中盡焚之不可復得其姓名止坐為首者餘皆得釋琚
生七嵗讀書過目即成誦既長愽通經史工詞章天眷
二年中進士第一再調𢎞政邢臺縣令邢守貪暴屬縣
掊取民財以奉所欲琚獨一物無所與既而守以贓敗
他令佐皆坐累琚以亷辦改秀容令復擢行臺禮部主
事召為左司都事累遷吏部郎中貞元三年以父喪去
官尋起復為本部侍郎世宗舊聞其名大定二年擢為
諫議大夫侍郎如故奉命詳定制度琚上疏六事大槩
言正紀綱明賞罰近忠直逺邪佞省不急之務罷無名
之役上嘉納之遷吏部尚書琚自員外郎至尚書未嘗
去吏部且十年典選久凡宋齊换授官格南北通注銓
法能縷指而次第之當時號為詳明頃之拜參知政事
琚辭讓再三上曰卿之材望無不可者何以辭為右丞
蘇保衡監䕶十六位工役詔共典其事給銀牌二十四
許從宜規畫上曰此役不欲煩民丁匠皆給雇直毋使
貪吏夤緣為姦利以興民怨卿等勉力稱朕意焉圖克
坦喀齊喀定陜西琚請曲赦秦隴以安百姓上從之丁
母憂尋起復進拜尚書右丞天長觀災詔有司營繕有
司闢民居以廣大之費錢三十萬貫蔚州采地蕈役數
百千人琚奏之上曰自今几稱御前者皆稟奏琚與孟
浩對曰聖訓及此百姓之福也是時議禁綱捕狐兎等
野物累計其獲或至徒罪琚奏曰捕禽獸而罪至徒恐
非陛下意杖而釋之可也上曰然久之進拜左丞兼太
子少師上問宰相古有居下位能憂國為民直言無忌
者今何以無之琚對曰是豈無之但未得上達耳上曰
宜盡心采擢之世宗將行郊祀議配享琚曰配者侑神
作主也自外至者無主不止故推祖考以配天同尊之
也孝經曰郊祀后稷以配天漢魏晉皆以一帝配之髙
宗始以髙祖太宗同配垂拱初以髙祖太宗髙宗並配
𤣥宗開元十一年罷同配之禮以髙祖配宋太宗時以
宣祖太祖配真宗時以太祖太宗配仁宗時有司請以
三帝並侑遂以太祖太宗真宗並配其後禮院議對越
天地神無二主當以太祖配此唐宋變古以三帝配天
終竟依古以一祖配也將來親郊合依古禮以一祖配
之上曰唐宋不足為法止當奉太祖皇帝配之琚嘗
請命太子習政事或譛之曰琚希恩東宫世宗察其無
他以此言告之琚對曰臣本孤生䝉陛下抜擢備位執
政兼師保之任臣愚以為太子天下之本當使知民事
遂言及之因乞解少師十年二月祭社有司奏請御署
祝版上問琚曰當署乎琚曰故事冇之上曰祭祀典禮
卿等慎之無使後世譏誚熙宗尊諡太祖宇文虚中定
禮儀以常朝服行事當時朕雖童稚猶覺其非琚曰祭
祀大事也非故事不敢行上謂琚曰女直人往往徑居
要達不知閭閻疾苦卿嘗為丞簿民間何事不知凡利
害極陳之上與宰臣議鑄錢或以鑄錢工費數倍欲采
金銀坑冶上曰山澤之利可以與民惟錢幣不當私鑄
若財貨流布四方與在官何異琚進曰臣聞天子之富
藏於天下正如泉源欲其流通耳上問琚曰古亦有百
姓鑄錢者乎對曰使百姓自鑄則小人圖厚利錢愈薄
惡古所以禁也時民間往往造作妖言相為黨與謀不
軌事覺伏誅上問宰臣曰南方尚多反側何也琚對曰
南方無頼之徒假託釋道以妖幻惑人愚民無知遂至
犯法上曰如僧智究是也此軰不足惜但軍士討捕利
取民財害及良民不若杜之以漸也智究大名府僧同
寺僧苑智義與智究言蓮華經中載五濁惡世佛出魏
地心經有夢想究竟湼槃之語汝法名智究正應經文
先師藏瓶和尚知汝有是福分亦作頌子付汝智究信
其言遂謀作亂歴大名東平州郡假託抄化誘惑愚民
濳結姦黨議以十一年十二月十七日先取兖州㑹徒
嶧山以應天時三字為號分取東平諸州府及期嚮夜
使逆黨胡智愛等劫旁近軍寨掠取甲仗軍士擊敗之
㑹傳戩劉宣亦於陽榖東平上變皆伏誅連坐者四百
五十餘人宗室子或不勝任官事世宗欲授散官量與
廩禄以贍足之以問宰臣曰於前代何如琚對曰堯親
九族周家内睦九族皆帝王盛事也琚之將順多此類
十三年上表乞致仕十六年再表乞致仕再不許參知
政事唐古安禮忤上意出為横海軍節度使數年不復
召琚對便殿從容進曰唐古安禮忠直久在外官世宗
深然之遂自南京留守召為尚書右丞琚嘗舉室紹先
以為右司員外郎紹先中風暴卒上甚惜之謂琚曰卿
之所舉也感歎者再三十七年拜平章政事封莘國公
明年拜右丞相修起居注伊喇傑上書言朝奏屛人議
事史官亦不與聞無由記録上以問宰相琚與右丞唐
古安禮對曰古者史官天子言動必書以儆戒人君庶
幾有畏也周成王翦桐葉為圭戲封叔虞史佚曰天子
不可戲言言則史書之以此知人君言動史官皆得記
録不可避也上曰朕觀貞觀政要唐太宗與臣下議論
始議如何後竟如何此政史官在側記而書之耳若恐
漏泄幾事則擇慎密者任之朝奏屏人議事記注官不
避自此始以年老衰病固辭上曰朕知卿年老勉為朕
留候一二年朕將思之上謂宰臣曰朕為天子未嘗敢
專行獨斷每事徧問卿等可行則行之不可則止也琚
與平章政事唐古安禮奏曰好問則裕自用則小陛下
行之天下幸甚居一年復表致仕乃許詔以一孫為閤
門祇候即命駕歸鄉里久之世宗謂宰臣知人最為難
事近來左選多不得人惟石琚為相往往舉能其官左
丞伊喇道參政鈕祜禄額特埒舉右選頗得之朕常以
不能徧識人材為不足此宰相事也左右近侍雖常有
言朕未敢輕信又曰近日刺史縣令多闕員當擇幹濟
者除之資級不到庸何傷又曰惟石琚最為知人唐古
鼎為定武軍節度使上謂鼎曰久不見石琚精力比舊
何如汝到官往視之顯宗亦思之因琚生日寄詩以見
意二十二年以疾薨於家年七十二謚文憲㤗和元年
圖像衍慶宫配享世宗廟庭
唐古安禮本名烏楞古字子敬好學通經史工詞章知
為政大體貞元中累官臨海軍節度使入為翰林侍讀
學士改濬州防禦使彰化軍節度使大定初遷益都尹
召為大興尹上曰京師好訛言府中姦吏為民患卿雖
年少有治才去其宿弊毋為因仍察亷入第一等進階
榮禄大夫七年五月大興府獄空詔錫宴勞之凡州郡
有獄空者皆賜錢為錫宴費大興府錫宴錢三百貫其
餘有差久之拜參知政事罷為横海軍節度使歴河間
尹南京留守以喪去官起復尚書右丞詔曰南路女直
户頗有貧者漢户租佃田土所得無幾費用不給不習
騎射不任軍旅凡成丁者簽入軍籍月給錢米山東路
沿邉安置其議以聞浹旬上問曰宰臣議山東明安貧
户如之何奏曰未也乃問安禮曰於卿意如何對曰明
安人與漢户今皆一家彼耕此種皆是國人即日簽軍
恐妨農作上責安禮曰朕謂卿有知識毎事專傚漢人
若無事之際可務農作度宋人之意且起爭端國家有
事農作奚暇卿習漢字讀詩書姑置此以講本朝之法
前日宰臣皆女直拜卿獨漢人拜是耶非耶所謂一家
者皆一類也女直漢人其實則二朕即位東京契丹漢
人皆不往惟女直人偕來此可謂一類乎又曰朕夙夜
思念使太祖皇帝功業不墜傳及萬世女直人物力不
因卿等悉之因以有益貧窮明安人數事詔左司郎中
鈕祜禄額特埓使書之百官集議尚書省十七年詔遣
監察御史完顔托克索行邉從行契丹雅爾四人蘇喇
卓多雅魯斡里雅自邉亡歸達實上聞之詔曰達實在
夏國西北昔斡罕為亂契丹等響應朕釋其罪俾復舊
業遣使安輯之反側之心猶未已若達實使人間誘必
生邉患遣使徙之俾與女直人雜居男婚女聘漸化成
俗長久之䇿也於是遣同簽樞密院事赫舍哩額頁吏
部郎中費摩餘慶翰林修撰伊喇傑徙西北路契丹人
嘗預斡罕亂者上京濟州等路安置以兵部郎中伊喇
子元為西北路招討都監詔子元曰卿可省諭徙上京
濟州契丹人彼地土肥饒可以生殖與女直人相為婚
姻亦汝等久安之計也卿與額頁同催𤼵徙之仍遣明
安一員以兵䕶送而東所經道路勿令與羣牧相近脱
或冇變即便討滅俟其過嶺卿即還鎮上已遣額頁子
元等謂宰臣曰海陵時契丹人尤被信任終為叛亂羣
牧使鶴夀駙馬都尉賽音昭武大將軍珠勒呼金吾衛
上將軍布敦皆被害賽音等皆功臣之後在官時未嘗
與契丹有怨彼之野心亦足見也安禮對曰聖主溥愛
天下子育萬國不宜有分别上曰朕非有分别但善善
惡惡所以為治異時或有邉釁契丹豈肯與我一心也
哉他日上又曰薦舉大臣之職外官五品猶得舉人宰
相無所舉何也安禮對曰孔子稱才難賢人君子世不
多有陛下必欲得人當廣取士之路區别器使之斯得
人矣上曰除授格法不論奉職皆閥閲子孫朕所知識
有資考出身月日親軍不以門第收補無廕者不至武
義不得出職但以女直人有超遷官資故出職反在奉
職上天下一家獨女直有超遷格何也安禮對曰祖宗
以來立此格恐難輒改轉左丞與右丞富察通同日拜
上謂之曰朕今年五十有五若過六十必倦於政事宜
及朕之康强凡女直明安穆昆當修舉政事改定法令
宗族中鮮有及朕之夀者朕頗習女直舊風子孫豈能
知之况政事乎卿等宜悉此意上又曰大理寺事多留
滯宰執不督責之何耶安禮對曰案牘疑難者舊例給
限上曰舊例是耶非耶今不究其事輒給以限耶參政
伊喇道曰臣在大理時未嘗有滯事上曰卿在大理無
滯事為宰執而不能檢治何也道無以對而退上問宰
臣曰御史臺官亦與親知往來否皆曰往來殊少上曰
臺官當盡絶人事諫官記注官與聞議論亦不可與人
游從安禮對曰親知之間恐不可盡絶也上曰職任如
是何恤人之言進拜平章政事封芮國公授世襲穆昆
上諭安禮前代史書詳備今祖宗實録太簡略對曰前
代史皆成書有帝紀列傳他日修史時亦有帝紀列傳
其詳自見於列傳也安禮常議科目言於上曰臣觀近
日士人不以策論為意今若詩賦策論各塲考試文理
俱優者為中潠以時務策觀其器識庶得人也上曰卿
等議之上謂宰臣曰賞有功不可緩緩賞無以勸善安
禮對曰古所謂賞不踰時者正謂此也二十一年拜右
丞相進封巾國公固辭曰臣備位宰相無補於國家夙
夜憂懼惟恐得罪上負陛下下負百姓臣實不敢受丞
相位惟陛下擢賢於臣者用之上曰朕知卿正直與左
丞相錫馨無異且練習政事無出卿之右者其毋多讓
安禮頓首謝是嵗薨㤗和元年配享世宗廟廷
伊喇道木名趙三其先伊實部人也初徙咸平為人寛
厚有大志以篤孝著名通女直契丹漢字皇統初補刑
部令史轉尚書省令史再遷大理司直丁母憂起復遷
户部員外郎正隆三年徙臨潢咸平路畢沙河等三明
安屯戍噶爾薩還奏海陵謂侍臣曰道骨相異常他日
必登公輔明年遷本部郎中海陵伐宋為都督府長史
海陵死師還無復紀律士卒掠淮南百姓苦之有男女
二百餘人自願與道為奴道受之至淮俟諸軍畢濟乃
悉遣還大定二年復為户部郎中與梁球安撫山東招
諭盗賊民或避盗避役者並令歸業不問罪名輕重皆
原之軍人不得並緣虜掠布薩忠義討斡罕道參謀幕
府事賊平元帥府以俘獲生口分給官僚道悉縱遣之
還京師入見既退世宗目送之曰此人有幹才可大用
也遷翰林直學士兼修起居注頃之世宗曰道清亷有
幹局翰林文雅之職不足以盡其才中都轉運繁劇乃
改同知中都路都轉運事詔道送河北山東等路亷察
善惡升降官員制敕上曰卿從討契丹不貪俘獲其志
可嘉故命卿為使卿其勉之是嵗以亷升者磁州刺史
完顔富色里為北京副留守濰州刺史富察芬徹為博
州防禦使威州刺史完顔烏達布為磁州刺史治狀不
善下遷者登州刺史大磐為嵩州刺史同知南京留守
髙徳基為同知北京轉運使衛州防禦使完顔阿林為
陳州防禦使真定尹圖克坦巴噶為興平軍節度使安
國軍節度使唐古重國為彰化軍節度使仍具功過善
惡宣諭毋受饋獻遷大理卿五年宋人請和罷兵道往
山東閲實軍器振贍戍兵妻子再除同知大興尹親軍
百人長完顔額森博勒非禁直日帶刀入宫夜入左藏
庫殺都監郭良臣盗取金珠㸃檢司執其疑似者八人
掠笞三人死五人者自誣贓不可得上疑之命道參問
道持久其獄既而額森博勒鬻金事覺伏誅上曰箠楚
之下何求不得奈何㸃檢司不以情求之乎賜掠死者
錢人二百貫周其家不死者人五十貫詔自今䕶衛親
軍百人長五十人長非直日不得帶刀入宫遷户部尚
書上曰朕初即位卿為户部員外郎聞卿孶孶為善進
卿郎中果有可稱及貳京尹亦能善治户部經治國用
卿其勉之道頓首謝改西北路招討使賜金帶故事招
討使到官諸部皆獻駞馬多至數百道皆却之數月皆
復貢職父喪去官起復參知政事初諸部有獄訟招討
司例遣胥吏按問往往為姦利道請專設一官上嘉納
之招討司設勘事官自此始上謂宰臣曰比聞大理寺㫁
獄輒經旬月何耶道奏曰在法决死囚不過七日徒刑
五日杖刑三日上曰法有程限而輒違之此官吏之責
也嚴戒約以去其弊進尚書右丞乞致仕上曰卿孝於
家忠於朕通習法令政事雖逾六十心力未衰未可退
也乃除南京留守賜通犀帶上曰河南統軍烏庫哩色
埒為人少戇凡邉事須與卿共議卿以朕意諭色埓也
入拜平章政事道弟臨潼令約博犯罪至死道待罪
於家皇太子生日宴於慶和殿上問道何故不在參知
政事鈕祜禄額特埒曰其弟犯死刑據制不合入内上
曰此何傷也即詔道起視事是時縣令多闕上以問宰
相道奏曰散官宣武以上借除以充之上曰亷察八品
以下已去官者録事丞簿有清幹之譽者縣尉入優等
者皆與縣令散官至五品無貪汙曠職之名者亦可與
之俟縣令不闕即如舊制二十三年罷為咸平尹封莘
國公上曰卿數年前嘗乞致仕朕不許卿卿今老矣咸
平卿故鄉地凉事少老者所宜賜通犀帶明日復遣近
侍曹淵諭㫖曰咸平自斡罕亂後民業尚未獲舊朕聴
卿歸鄉里所以安輯一境也二十四年薨上聞之悼惜
良久是嵗幸上京道過咸平遣使致祭賻贈有加詔圖
像藏秘省擢其子巴噶為閤門祗候
光祖字仲禮幼名巴噶以廕補閤門祗候調平晉令衛
州都巡河内承奉押班累轉東上閤門使兼典客署令
大安中改少府少監丁母憂起復儀鸞局使同知宣徽
院使事秘書監右宣徽使興定二年十一月詔集百官
議所以為長久之利者光祖等三人議曰募土人假以
方面權任俾人自勸各保一方由是公府封建之論興
焉語在九公傳三年轉左宣徽使五年卒
贊曰良弼守道琚安禮道皆無聞正隆時及其簉治朝
佐明主諫行言聴膏澤下於民豈非遇其時耶官序無
闕上下相安君享其名臣終其禄可謂盛哉海陵能知
伊喇道有公輔之器而不能用故其治績亦待大定而
後著焉人才之顯晦有係於世道之汚隆也尚矣金世
内燕惟親王公主駙馬得與世宗一日特召琚入諸王
以下竊語心蓋易之世宗覺之即語之曰使我父子家
人軰得安然無事而有今日之樂者此人力也乃歴舉
近事數十顯著為時所知者以曉之皆俯伏請罪君臣
相知如此有不竭忠者乎大定末世宗將立元妃為后
以問琚琚屏左右曰元妃之立本無異辭如東宫何世
宗愕然曰何謂也琚曰元妃自有子元妃立東官揺矣
世宗悟而止且人主家事人臣之所難言者許敬宗以
一言㡬亡唐祚琚之對其為金謀者至矣
　
　金史卷八十八
