
　金史卷三十四
　　　元中書右丞相總裁托克托等修
　志第十五
　　禮七(社稷海瀆/嶽鎭)　(風雨雷師/)
貞元元年閏十二月有司奏建社稷壇于燕京大定七
年七月又奏建壇于中都社為制其外四周為垣南向
開一神門門三間内又四周為垣東西南北各開一神
門門三間各列二十四㦸四隅連飾罘罳無屋於中稍
南為壇位令三方廣濶一級四陛以五色土各飾其方
中央覆以黄土其廣五丈高五尺其主用白石下廣二
尺剡其上形如鐘埋其半壇南栽栗以表之近西為稷
壇如社壇之制而無石主四壝門各五間兩塾三門門
列十二㦸壝有角樓樓之面皆隨方色飾之饌幔四楹
在北壝門西北向神厨在西壝門外南向廨在南圍墻
内東西向有望祭堂三楹在其北雨則於是堂望拜堂
之南北各為屋二楹三獻及司徒致齋幕次也堂下南
北相向有齋舍二十楹外門止一間不施鴟尾祭用春
秋二仲月上戊日樂用登歌遣官行事太尉一司徒一
已上奏差亞獻太常卿一終獻光禄卿一省差太常卿
一光禄卿一郊社令一學士院官一請御署祝版大樂
令一太官令三監祭御史二太常博士二廩犧令一奉
禮郎一協律郎二司尊罍二奉爵酒官一大祝七祝史
四盥洗官二爵洗官二執巾篚官四齋郎四十八贊者
一禮直官十已上部差守衞十二人各衣其方色其服
官給舉瘞四衣皂軍人内差其服自備前三日質明行
事官受誓戒於尚書省御史臺太常寺引衆官就位禮
直官贊揖對揖訖太尉誓曰某月某日上戊祭於太社
各揚爾職不恭其事國有常刑讀訖對拜訖退凡與祭
官散齋二日致齋一日已齋而闕者通攝行事仍習禮
於社宮諸衛令率其屬各以其方器服守衞社宮門大
樂工人俱清齋一宿前三日陳設局設祭官公卿以下
次於齋房之内及設饌幔四於社宫西神門之外門南
西向前二日郊社令率其屬掃除壇之上下大樂令設
樂於壇上郊社令為瘞坎二於壬地方深取足容物南
出陛又設望瘞位於坎之北南向前一日奉禮郎帥禮
直官設祭官公卿以下褥位於西神門之内道南執事
官於道北每等異位俱重行東向南上設御史位二於
壇下一在太社東北西向一在太稷西北東向博士各
在其北設奉禮郎位於稷壇上西北贊者一在北東向
設協律郎位二於壇上東北隅俱西向設大樂令位於
兩壇之間南向設獻官褥位於逐壇二神座前設省牲
位於西神門外設牲榜於當門黝牲二居前又黝牲二
少退(二牲皆/用黝)北上設廩犧令位於牲東北南向設諸太
祝位於牲西各當牲後祝史陪其後俱東向設太常卿
省牲位於前近南北向又設御史位於太常卿之東北
向太常卿帥其屬設酒罇之位太罇二著罇二犧罇二
山罍二在壇上北隅南向象罇二壺罇二山罍二在壇
下北陛之西南向后土氏象罇二著罇二山罍二在太社
酒罇之西俱東南上設太稷后稷酒罇於壇之上下如太
社后土之儀設洗位二於社壇西北南向罍在洗東篚在
洗西北肆司罇罍篚羃者各位於其後設玉帛之篚於壇
上罇坫之所設四座各籩十豆十簠二簋二鉶三槃一俎
三坫四内籩一豆一簠一簋一俎三各設於饌幔内光禄
卿率其屬入實籩之實魚鱐乾棗形鹽鹿脯榛實乾䕩
桃菱芡栗以序為次豆之實芹菹笋菹葵菹菁菹韭菹魚
醢兎醢豚拍鹿臡醓醢以序為次鉶實以羹加芼滑簠實
以稲粱簋實以黍稷粱在稻前稷在黍前太官令入實罇
罍以酒各一罇實以𤣥酒祭日未明五刻郊社令升設太社
太稷神座各於壇上近南北向設后土氏神座於太社
神座之左后稷氏神座於太稷神座之左俱東向席皆以
莞加䄄褥如幣之色神位版各於座首前一日諸衛之屬禁
斷行人郊社令與其屬以罇坫罍洗篚羃入設於位司罇
罍奉禮郎及執事者升自太社壇西陛以俟其省牲器視
滌溉竝如郊廟儀祭日未明十刻太官令率宰人以鸞刀
割牲祝史以豆取毛血各置於饌所以盤取血置神座前
遂烹牲未明三刻諸祭官各服其服郊社令太官令入實
玉幣罇罍太官令帥進饌者實諸籩豆簠簋未明一刻奉
禮郎贊者先入就位禮直官引光禄卿御史博士諸太祝
祝史司罇罍篚羃者入自西門當太社壇北重行南向東
上立定奉禮曰再拜贊者承𫝊御史以下皆再拜訖司罇
罍篚羃者皆就位奉盤血祝史與太祝由西陛升壇各於
罇所立祝史以俟瘞血太祝以次取玉幣大樂令帥工人
入禮直官各引祭官入就位立定奉禮曰衆官再拜贊者
曰在位者皆再拜其先拜者不拜禮直官進太尉之左
曰有司謹具請行事退復位禮直官引光祿卿就瘞血所
又引祝史奉盤血降自西陛至瘞位光禄卿瘞血訖復位
祝史以盤還饌幔以俟奉毛血豆奉禮曰衆官再拜在位
者皆再拜諸太祝取玉幣於篚各立於尊所禮直官引太
尉詣盥洗位協律郎跪俛伏舉麾樂作太簇宫正寧之曲
後盥洗同至洗位南向立樂止搢笏盥手帨手訖詣太
社壇樂作應鐘宫嘉寧之曲後升壇同升自北陛樂止南
向立太祝以玉帛西向授太尉太尉受玉帛禮神之玉奠
於神前瘞玉加於幣配位不用玉玉用兩圭有邸盛以匣
瘞玉以玉石為之帛用黒繒長一丈八尺樂作太簇宫嘉
寧之曲太稷同禮直官引太尉進南向跪奠於太社座前
俛伏興引太尉少退詣褥位南向再拜大祝以幣授太尉
太尉受幣西向跪奠於后土神座前俛伏興禮直官引太
尉少退西向再拜訖樂止禮直官引太尉降自北陛詣太
稷壇盥洗升奠玉幣如太社后土之儀祝史奉毛血入各
由其陛升毛血豆係别置一豆諸太祝迎取於壇上俱進
奠於神座前祝史退立於罇所太尉既升奠玉幣太官令
出帥進饌者奉饌陳於西門外禮直官引司徒出詣饌所
司徒奉太社之俎諸太祝既奠毛血禮直官太官令引太
社太稷之饌入自正門配座之饌入自左闥饌初入門樂
作太簇宫正寧之曲饌至陛樂止祝史俱進徹毛血豆降
自西陛以出太社太稷之饌升自北陛配座之饌升自西
陛諸太祝迎引於壇上各於神座前設訖禮直官引司徒
以下降自西陛樂作復位樂止諸太祝還罇所禮直官引
太尉詣罍洗位樂作至位樂止盥手洗爵訖禮直官引太
尉詣太社壇升自北陛樂作至太社酒罇所樂止執罇者
舉羃執事者以爵授太尉執爵太官令酌酒訖樂作太
蔟宫阜寧之曲太稷同太尉以爵授執事者禮直官引太
尉詣太社神座前執事者以爵授太尉南向跪奠爵訖以
爵授執事者俛伏興太尉少退樂止讀祝官與捧祝官進
於神座前右西向跪讀祝讀訖讀祝官就一拜各還罇所太
尉拜訖詣配位酒罇所執事者舉羃執事者以爵授太尉太
尉執爵太官令酌酒訖樂作太蔟宫昭寧之曲太尉以爵
授執事者禮直官引太尉進后土神座前執事者以爵授
太尉西向跪奠爵訖以爵授執事者俛伏興太尉少退樂
止讀祝如上儀太尉再拜訖禮直官引太尉降自北陛樂
作至罍洗位樂止盥手洗爵訖禮直官引太尉詣太稷壇
升自北陛竝如太社后土之儀樂曲同訖禮直官引太尉
還本位亞終獻盥洗升獻竝如太尉之儀禮直官引終獻
降復位樂止太祝各進徹豆樂作應鐘宫娯寧之曲還罇
所樂止徹者籩豆各一少移於故處奉禮曰賜胙贊者曰
衆官再拜在位者皆再拜禮直官進太尉之右請就望瘞
位御史博士從南向立於衆官將拜之前太祝執篚進於
神座前取玉幣齋郎以俎載牲體稷黍飯爵酒(體謂牲/之左髀)
各由其陛降壇以玉幣饌物置於坎訖奉禮曰可瘞坎
東西各二人置土半坎訖禮直官進太尉之左曰禮畢遂引
太尉出祭官以下以次出禮直官引御史博士以下俱復
執事位立定奉禮曰再拜御史以下皆再拜訖出工人以
次出祝版燔於齋坊光祿卿以胙奉進御史就位展視光
祿卿望闕再拜乃退其州郡祭享一遵唐宋舊儀
風雨雷師明昌五年禮官言國之大事莫重於祭王者
奉神靈祈福祐皆為民也我國家自祖廟禘祫五享外
惟社稷嶽鎮海瀆定為常祀而天地日月風雨雷師其
禮尚闕宜詔有司講定儀注以聞尚書省奏天地日月
或親祀或令有司攝事若風雨雷師乃中祀合令有司
攝之且又州縣之所通祀者也合先舉行制可乃為壇
於景豐門外東南闕之巽地歲以立春後丑日以祀風
師牲幣進熟如中祀儀又為壇於端禮門外西南闕之
坤地以立夏後申日以祀雨師其儀如中祀羊豕各一
是日祭雷師於位下禮同小祀一獻羊一無豕其祝稱
天子謹遣臣某云
嶽鎭海瀆大定四年禮官言嶽鎭海瀆當以五郊迎氣
日祭之詔依典禮以四立土王日就本廟致祭其在他
界者遥祀立春祭東嶽於泰安州東鎭于益都府東海
于萊州東瀆大淮于唐州立夏望祭南嶽衡山南鎭㑹
稽山于河南府南海南瀆大江于萊州季夏土王日祭
中嶽于河南府中鎭霍山于平陽府立秋祭西嶽華山
于華州西鎭吳山于隴州望祭西海西瀆于河中府立
冬祭北嶽恒山于定州北鎭醫巫閭山于廣寧府望祭
北海北瀆大濟于孟州其封爵並仍唐宋之舊明昌間
從沂山道士楊道全請封沂山為東安王吳山為成徳
王霍山為應靈王㑹稽山為永興王醫巫閭山為廣寧
王淮為長源王江為㑹源王河為顯聖靈源王濟為清
源王每歲遣使奉御署祝版奩薌乘驛詣所在率郡邑
長貳官行事禮用三獻讀祝官一捧祝官二盥洗官二
爵洗官二奉爵官一司尊彛一禮直官四以州府司吏
充前三日應行事執事官散齋二日治事如故宿於正
寢如常儀前二日有司設行事執事官次於廟門外掌
廟者掃除廟之内外前一日有司牽牲詣祠所享官以
下常服閱饌物視牲充腯享日丑前五刻執事者設祝
版於神位之右置於玷及以血豆設於饌所次設祭器
皆藉以席掌饌者實之左十籩為三行以右為上實以
乾䕩乾棗形鹽魚鱐鹿脯榛實乾桃菱欠栗右十豆為
三行以左為上實以芹菹筍菹韭菹葵菹菁菹魚醢兎
醢豚胉鹿臡醓醢左簠二實以梁稻右簋二實以稷黍
俎二實以牲體次設犧罇二象罇二在堂上東南隅北
向西上犧罇在前實以法酒犧罇初獻官酌象罇亞終
獻酌又設太罇一山罇一在神位前設而不酌有司設
燭於神位前洗二在東階之下直東霤北向罍在洗東
加勺篚在洗西南肆實以巾執罍篚者位於其後又設
揖位於廟門外初獻在西東向亞終及祝在東南向北
上開瘞坎於廟内廷之壬地享日丑前五刻執事官各
就次掌饌者帥其屬實饌具畢凡祭官各服其服與執
事官行止皆贊者引㸃視陳設訖退就次引初獻以下
詣廟南門外揖位立定贊禮者贊揖次引祝升堂就位
立次引初獻詣盥洗位北向立搢笏盥手帨手執笏詣
爵洗位北向立搢笏洗爵以爵授執事者執笏升堂詣
酌罇所西向立執事者以爵授初獻初獻搢笏執爵執
罇者舉羃執事者酌酒初獻以爵授執事者執笏詣神
位前北向立搢笏跪執事者以爵授初獻初獻執爵三
祭酒奠爵訖執笏俛伏興少立次引祝詣神位前東向
立搢笏跪讀祝訖執笏興退復位初獻再拜贊禮者引
初獻復位次引亞獻酌獻並如初獻之儀次引終獻並
如亞獻之儀贊者引初獻官詣神位前北向立執事者
以爵酌清酒進初獻之右初獻跪祭酒啐酒奠爵執事
者以俎進減神座前胙肉前脚第二節共置一俎上以
授初獻初獻以授執事者初獻取爵遂飲卒爵執事者
進受爵復於坫初獻興再拜贊者引初獻復位贊者曰
已飲福受胙者不拜亞獻官以下皆再拜拜訖次引初
獻已下就望瘞位以饌物置於坎東西廂各二人贊者
曰可瘞置土半坎又曰禮畢遂引初獻官已下出祝與
執罇罍篚羃者俱復位立定贊者曰再拜再拜訖遂出
祝版燔於齋所
　
　
　
　金史卷三十四
