二
　　宋　　宣　　城　　太　　守范　煜撰
　　唐　　章　　懐　　太　　子　　賢注
　明帝紀第二
顯宗孝明皇帝諱莊(諡法曰照臨四方曰明伏/侯古今注曰莊之字曰嚴)光武第
四子也母隂皇后帝生而豐下(杜預注左傳云豐下蓋/靣方也東觀記云帝豐)
(下鋭上項赤/色有似於堯)十嵗能通春秋光武竒之建武十五年封
東海公十七年進爵為王十九年立為皇太子師事博
士桓榮學通尚書中元二年二月戊戌即皇帝位年三
十尊皇后曰皇太后三月丁夘𦵏光武皇帝於原陵(帝/王)
(紀曰原陵方三百二十歩髙六丈/在臨平亭東南去洛陽十五里)有司奏上尊廟曰世
祖夏四月丙辰詔曰予末小子奉承聖業夙夜震畏不
敢荒寧先帝受命中興德侔帝王恊和萬邦假於上下
(假至也/音格)懐柔百神惠於鰥寡(懐安也柔和也禮曰凡山/林能興雲致雨者皆曰神)
(有天下者祭百神懐柔/百神也書曰惠於鰥寡)朕承大運繼體守文(創業之主/則尚武功)
(以定禍亂其繼體而立者則守文德/榖梁傳曰承明繼體則守文之君也)不知稼穡之艱難
懼有廢失聖恩遺戒顧重天下以元元為首公卿百僚
將何以輔朕不逮其賜天下男子爵人二級(前書音義/曰男子者)
(謂戸内之長也商鞅為秦制爵二十級一公士二上造/三簪􁑄四不更五大夫六官大夫七公大夫八公乗九)
(五大夫十左庻長十一右庻長十二左更十三中更大/夫十四右更十五小上造十六大上造十七駟車庻長)
(十八大庻長十九闗内侯二十徹侯/人賜爵者有罪得贖貧者得賣與人)三老孝悌力田人
三級(三老孝悌力田三者皆郷官之名三老高帝置孝/悌力田高后置所以勸導鄉里助成風化也文帝)
(詔曰孝悌天下之大順也力田為生之本也三/老衆人之師也其以户口率置員事見前書)爵過公
乘得移與子若同産同産子(漢置賜爵自公士已上不/得過公乗故過者得移授)
(也同産同/母兄弟也)及流人無名數欲自占者人一級(無名數謂/無文簿也)
(占謂自歸首也○劉攽曰及流人無名數案他處詔書/皆上有脱無名數則云及流人云云此無故不當有及)
(字三年詔亦/無可互驗)鰥寡孤獨篤癃粟人十斛其施刑及郡國
徒在中元元年四月己卯赦前所犯而後捕繫者悉免
其刑又邉人遭亂為内郡人妻在己卯赦前一切遣還
邉恣其所樂中二千石下至黄綬(漢制二百石以/上銅印黃綬也)貶秩
贖論者悉皆復秩還贖方今上無天子下無方伯(公羊/傳曰)
(上無天子下無方伯/此制引以為謙也)若渉淵水而無舟楫夫萬乗至重
而壯者慮輕(帝謙言年尚少壯思慮/輕淺故湏賢人輔弼)實賴有德左右小
子(賴恃也左/右助也)高宻侯禹元功之首東平王蒼寛博有謀
並可以受六尺之託臨大節而不撓(六尺謂年十五以/下大節謂大事撓)
(屈也音/女孝反)其以禹為太傅蒼為驃騎將軍太尉憙告諡南
郊(趙憙也應劭風俗通曰禮臣子無爵諡君父之義也/故羣臣累其功美葬日遣太尉於南郊告天而諡之)
司徒訢奉安梓宫(李訢也梓宫以梓木為棺風俗通曰/宮者存時所居緣生事死因以為名)
司空魴將校復土(馮魴也將校謂將領五校兵以主穿/壙也前書音義曰復土主穿壙塡墓)
(事也言下棺訖復以/土為墳故言復土)其封憙為節鄉侯訢為安鄉侯魴
為楊邑侯秋九月燒當羌寇隴西敗郡兵於允街(允街/縣名)
(也允音鈆街音佳屬金城郡故城在今凉/州昌松縣東南城臨麗水一名麗水城)赦隴西囚徒
減罪一等勿収今年租調又所發天水三千人亦復是
歳更賦(更謂戍卒更相代也賦謂雇更之錢也前書音/義曰更有三品有卒更有踐更有過更古正卒)
(無常人皆當迭為之有一月二更是為卒更貧者欲得/雇更錢次直者出錢雇之月二千是為踐更古者天下)
(人皆當戍邊三日亦名為更不可人人自行三日戍當/行者不可徃即還因任一嵗次直者出錢三百雇之謂)
(之過更○劉攽曰注有一月二更案丈多一有/字緣一月字似有故衍因任一嵗案任當作住)遣謁者
張鴻討叛羌於允吾(允吾縣名屬金城郡故城在今闌/州廣武縣西南允音沿吾音牙)
鴻軍大敗戰殁冬十一月遣中郎將竇固監捕虜將軍
馬武等二將軍討燒當羌十二月甲寅詔曰方春戒節
人以耕桑其勑有司務順時氣使無煩擾(禮記孟春之/月布德和令)
(行慶施惠仲春無/作大事以妨農事)天下亡命殊死以下聽得贖論死罪
入縑二十匹右趾至髠鉗城旦舂十匹(前書音義曰右/趾謂刖其右足)
(次刖左足次劓次黥次髠鉗為城旦舂城旦者畫日伺/寇虜夜暮築長城舂者婦人犯罪不任軍役之事但令)
(舂以食/徒者)完城旦舂至司寇作三疋(完者謂不加髠鉗而/築城也次鬼薪白粲)
(次𨽻臣妾/次司冦作)其未發覺詔書到先自告者半入贖今選舉
不實邪佞未去權門請託殘吏放手(放手謂貪/縱為非也)百姓愁
怨情無告訴有司明奏罪名並正舉者(舉非其人並/正舉主之罪)又
郡縣每因徴發輕為姦利詭責羸弱先急下貧其務在
均平無令枉刻
永平元年春正月帝率公卿已下朝於原陵如元㑹儀
(漢官儀曰古不墓祭秦始皇起寢於墓側漢因而不改/諸陵寢皆以晦望二十四氣三伏社臘及四時上飯其)
(親陵所宫人隨鼓漏理被枕具盥水陳莊具天子以正/月上原陵公卿百官及諸侯王郡國計吏皆當軒下占)
(其郡國穀價四方改易欲先/帝魂魄聞之也元㑹儀見下)夏五月太傅鄧禹薨戊寅
東海王彊薨遣司空馮魴持節視䘮事賜升龍旄頭鑾
輅龍旂(旄頭見光武紀鑾鈴也在鑣交龍/為旂唯天子用之今特賜以葬)六月乙卯葬
東海恭王秋七月捕虜將軍馬武等與燒當羌戰大破
之募士卒戍隴右賜錢人三萬八月戊子徙山陽王荆
為廣陵王遣就國是歳遼東太守祭彤使鮮卑擊赤山
烏桓大破之斬其渠帥(赤山在遼東/西北數千里)越嶲姑復夷叛(姑/復)
(縣/名)州郡討平之
二年春正月辛未宗祀光武皇帝於明堂帝及公卿列
侯始服冠冕衣裳玉佩絇屨以行事(漢官儀曰天子冠/通天諸侯王冠遠)
(遊三公諸侯冠進賢三梁卿大夫尚書二千石博士冠/兩梁二千石以下至小吏冠一梁天子公卿特進諸侯)
(祀天地明堂皆冠平冕天子十二旒三公九卿諸侯七/其纓各如其綬色𤣥衣纁裳周禮曰王祀昊天上帝則)
(服大裘而冕祀五帝亦如之三禮圖曰冕以三十升布/染而為之廣八寸長尺六寸前圜後方前下後高有俛)
(伏之形故謂之冕欲人之位彌高而志彌下故以名焉/董巴輿服志曰顯宗初服冕衣裳以祀天地衣裳以𤣥)
(上纁下乗輿備文日月星辰十二章三公諸侯用山龍/九章卿以下用華蟲七章皆五色采乗輿刺繡公卿已)
(下皆織成陳留襄邑獻之徐廣車服注曰漢明帝案古/禮備其服章天子郊廟衣皂上絳下前三幅後四幅衣)
(盡而裳繡禮記曰古之君子必佩玉君子於玉比德焉/天子佩白玉諸侯佩山𤣥玉大夫佩水蒼玉世子佩瑜)
(玉周禮履人掌王赤舄青絇鄭𤣥注云赤舄為上冕服/之舄也絇屨鼻頭以青絲飾之絇音劬三禮圖曰屨複)
(下曰舄其色各隨裳色○劉攽曰註二千石已下至/小吏案上文已云二千石冠兩梁此則多一二字)禮
畢登靈臺使尚書令持節詔驃騎將軍三公曰今令月
吉日宗祀光武皇帝於明堂以配五帝(五經通義曰蒼/帝靈威仰赤帝)
(赤熛怒黃帝含樞紐白帝白招矩黒帝叶光紀牲幣及/玉各依方色○劉攽曰注白招矩案禮作白招拒音矩)
(不便作/矩也)禮備法物樂和八音詠祉福舞功德(祉亦福也/詠謂詩云)
(降福穰穰之類景帝詔曰歌/者所以發德舞者所以明功)其班時令勑羣后(班布也/時令謂)
(月令也四時各有令若有乖舛必致妖災故告之○劉/攽曰正文案此詔方叙行禮事未有勑下語則此其字)
(為衍文下文自有/其令天下云云)事畢升靈臺望元氣吹時律觀物變
(元氣天氣也王者承天心理禮樂通上下四時之氣也/故望之焉時律者即月令孟春律中太蔟仲春律中夾)
(鍾之類大戴禮曰聖人截十二管察八音之清濁謂之/律呂律呂不正則諸氣不和周禮保章氏以五雲之色)
(辨吉凶水旱豐荒之祲象鄭司農注云以二至二分觀/雲色青為蟲白為䘮赤為兵荒黒為水黃為豐故春秋)
(傳曰凡分至啓閉必書雲物為備/故也杜預注云物謂氣色災變也)羣僚藩輔宗室子孫
衆郡奉計百蠻貢職(奉計謂計吏也詩曰因時百蠻/百言衆多也獨言蠻通四夷也)烏
桓濊貊咸來助祭單于侍子骨都侯亦皆陪位斯固聖
祖功德之所致也朕以闇陋奉承大業親執圭璧恭祀
天地(周禮曰四圭尺有二寸以祀天又曰以蒼璧禮天/以黃琮禮地以青圭禮東方以赤璋禮南方以白)
(琥禮西方以/𤣥璜禮北方)仰惟先帝受命中興撥亂反正以寧天下
(撥理也公羊傳曰撥亂/世反之正莫近於春秋)封泰山建明堂立辟雍起靈臺
恢𢎞大道被之八極(淮南子曰九州之外有八寅八寅/之外有八紘八紘之外有八極)
而𦙍子無成康之質羣臣無呂旦之謀(明帝自謂無成/康之時刑措不)
(用四十餘年○劉攽曰注案文意當更/有成康之質曰字然後云成康之時)盥洗進爵踧踖
惟慙(鄭𤣥注論語云踧/踖敬恭貌盥音管)素性頑鄙臨事益懼故君子坦
蕩蕩小人長戚戚(坦蕩明逹之貌/戚戚常憂懼也)其令天下自殊死已
下謀反大逆皆赦除之百僚師尹其勉修厥職順行時
令敬若昊天以綏兆人(若順/也)三月臨辟雍初行大射禮
(儀禮曰大射之禮王將祭射宮擇士以助祭也張虎侯/熊侯豹侯其制若今之射的矣謂之為侯者天子射中)
(之可以服諸侯也天子侯中一丈八尺畫以雲氣焉王/以六耦射三侯樂以騶虞九節諸侯以四耦射二侯樂)
(以貍首七節孤卿大夫以三耦射一侯樂以采蘋五節/士以二耦射豻侯樂以采蘩三節○劉攽曰注儀禮曰)
(大射之禮案此非儀/禮本文不合著曰字)秋九月沛王輔楚王英濟南王康
淮陽王延東海王政來朝冬十月壬子幸辟雍初行養
老禮詔曰光武皇帝建三朝之禮而未及臨饗(三朝之/禮謂中)
(元元年初起明/堂辟雍靈臺也)眇眇小子屬當聖業(尚書康王曰眇眇/予末小子孔安國)
(注云眇眇/猶㣲㣲也)間暮春吉辰初行大射今月元日(東觀記曰/十月元日)
復踐辟雍尊事三老兄事五更安車輭輪供綏執授侯
王設醬公卿饌珍朕親袒割執爵而酳(孝經援神契曰/尊事三老父象)
(也宋均注曰老人知天地之事者安車坐乘之車輭輪/以蒲裹輪輭音而兖反三老就車天子親執綏授之説)
(文綏車中把也五更老人知五行更代事者漢官儀曰/三老五更皆取有首妻男女全具者續漢志曰養三老)
(五更先吉日司徒上太傅若講師故三公人名用其德/行年耆高者三公一人為三老次卿一人為五更皆服)
(絺紵大袍單衣皂緣領袖中衣冠進賢扶玉杖五更亦/如之不杖皆齋於太學講堂其日乘輿先到辟雍禮畢)
(殿坐于東廂遣使者安車迎三老五更天子迎於門屏/交拜導自阼階三老自賔階升東靣三公設几杖九卿)
(正履天子親袒割爼執醬而饋執爵而酳五更南靣三/公進供禮亦如之明日皆詣闕謝以其於已禮太隆也)
(醬醢也珍謂肴饈之屬即周禮八珍之類鄭𤣥注儀禮/云酳潄也所以潔口音靷○劉攽曰注老人知天地之)
(事案本以知天地人三才故謂/之三老則此之字當作人也)祝哽在前祝噎在後(老/人)
(食多哽咽故置人於前/後祝之令其不哽咽也)升歌鹿鳴下管新宮(鹿鳴小雅/篇名也新)
(宫小雅逸篇也升登也登堂而歌所以/重人聲也燕禮曰升歌鹿鳴下管新宮)八佾具修萬舞
於庭(佾列也謂舞者行列也左氏傳曰天子八佾諸侯/六大夫四士二夫舞所以節八音而行八風故自)
(八以下萬亦舞也/詩云公庭萬舞)朕固薄德何以克當易陳負乗詩刺
彼其(易曰負且乗致㓂至負也者小人之事也乗也者/君子之器也小人而乗君子之器盜思奪之矣詩)
(曰彼其之子/不稱其服也)永念慙疾無忘厥心三老李躬年耆學明
五更桓榮授朕尚書詩曰無德不報無言不酬(詩大/雅也)其
賜榮爵關内侯食邑五千戸三老五更皆以二千石禄
養終厥身其賜天下三老酒人一石肉四十斤有司其
存耆耋(禮記曰六十曰耆七十曰耋釋名曰耆指也不/從力役指事使人也耋鐡也皮膚變黑色如鐡)
(也/)恤幼孤惠鰥寡稱朕意焉中山王焉始就國甲子西
廵狩幸長安祠高廟遂有事於十一陵歴覽館邑㑹郡
縣吏勞賜作樂十一月甲申遣使者以中牢祠蕭何霍
光帝謁陵園過式其墓(東觀漢記曰蕭何墓在長陵東/司馬門道北百歩又云霍光墓)
(在茂陵東司馬門道南四里/式敬也禮記曰行過墓必式)進幸河東所過賜二千石
令長已下至於掾史各有差(續漢志曰郡國及/縣諸曹皆置掾史)癸卯車
駕還宮十二月護羌校尉竇林下獄死是嵗始迎氣於
五郊(續漢書曰迎氣五郊之兆四方之兆各依其位中/央之兆在未壇皆三尺立春之日迎春於東郊祭)
(青帝勾芒車服皆青歌靑陽八佾舞雲翹之舞立夏之/日迎夏於南郊祭赤帝祝融車服皆赤歌朱明八佾舞)
(雲翹之舞先立秋十八日迎黄靈於中兆祭黄帝后土/車服皆黃歌朱明八佾舞雲翹育命之舞立秋之日迎)
(秋於西郊祭白帝蓐收車服皆白歌白藏八佾舞育命/之舞立冬之日迎冬於北郊祭黒帝𤣥㝠車服皆黑歌)
(𤣥㝠八佾舞/育命之舞)少府隂就子豐殺其妻酈邑公主就坐自
殺(酈縣屬南陽/郡酈音櫟)
三年春正月癸巳詔曰朕奉郊祀登靈臺見史官正儀
度(儀謂渾儀以銅為之置於靈臺王者正天文之器也/度謂日月星辰之行度也史官即太史掌天文之官)
(也/)夫春者歲之始也始得其正則三時有成(正謂日月/五星不失)
(其次也三時謂春夏/秋左傳曰務其三時)比者水旱不節邊人食寡政失於
上人受其咎有司其勉順時氣勸督農桑去其螟蜮以
及蝥賊(爾雅曰食苖心曰螟食根曰蝥蜮一名短狐今/之水弩含沙射人為災言此者欲令臣下順時)
(行政勿/侵擾也)詳刑愼罰明察單辭(單辭猶/偏辭也)夙夜匪懈以稱朕
意二月甲寅太尉趙憙司徒李訢免丙辰左馮翊郭丹
為司徒己未南陽太守虞延為太尉甲子立貴人馬氏
為皇后皇子炟(音丁/逹反)為皇太子賜天下男子爵人二級
三老孝悌力田人三級流人無名數欲占者人一級鰥
寡孤獨篤癃貧不能自存者粟人五斛夏四月辛酉封
皇子建為千乗王(千乗國名今青州縣故/城在今淄州高苑北)羡為廣平王
六月丁卯有星孛于天船北(天船星名續漢志曰天船/為水彗出之為大水是歲)
(伊洛水溢到津城門伏侯古今注/曰彗長三尺許見三十五日乃去)秋八月戊辰改大樂
為大予樂(尚書璇璣鈐曰有帝漢出德洽作樂名予故/據璇璣鈐改之漢官儀曰大予樂令一人秩)
(六百/石)壬申晦日有食之詔曰朕奉承祖業無有善政日
月薄蝕彗孛見天水旱不節稼穡不成人無宿儲下生
愁墊(儲積也墊溺/也音丁念反)雖夙夜勤思而智能不逮昔楚莊無
災以致戒懼(説苑曰楚莊王見天不見妖而地不出孽/則禱于山川曰天其忘余歟此能求過于)
(天必不/逆諌矣)魯哀禍大天不降譴(春秋感精符曰魯哀公時/政彌亂絶不日食政亂之)
(類當致日食之變而不應者譴之何益/告之不悟故哀公之篇絶無日食之異)今之動變儻尚
可救有司勉思厥職以匡無德古者卿士獻詩百工箴
諫(國語曰天子聽政公卿至於庶士獻詩師箴百/工諫庶人傳語近臣盡規而後王斟酌事焉)其言
事者靡有所諱冬十月蒸祭光武廟(禮記曰冬祭曰蒸/蒸衆也冬物畢成)
(可祭/者衆)初奏文始五行武德之舞(前書曰文始舞者本舜/韶舞也高祖六年更名)
(曰文始其舞人執羽籥五行者本周舞也秦始皇二十/六年更名曰五行其舞人冠冕衣服法五行色武德者)
(高祖四年作言行武以除亂也其舞人執千/戚光武草創禮樂未備今始奏之故云初也)甲子車駕
從皇太后幸章陵觀舊廬十二月戊辰至自章陵是歲
起北宮及諸官府京師及郡國七大水
四年春二月辛亥詔曰朕親耕藉田以祈農事(禮記曰/天子親)
(耕於東郊為藉田千畝冕而朱紘躬秉耒耜五經要義/曰天子藉田以供上帝之粢盛所以先百姓而致孝敬)
(也藉蹈也言親自蹈履于田而耕之續漢志云正月始/耕既事告祠先農漢舊儀曰先農即神農炎帝也祠以)
(太牢百官皆從皇帝親執耒耜而耕天子三推三公五/孤卿十大夫十二士庶人終畝乃致藉田倉置令丞以)
(給祭天地宗/廟以為粢盛)京師冬無宿雪春不燠沐(燠暖也音於六/反沐潤澤也言)
(無暄潤/之氣也)煩勞羣司積精禱求(積精猶儲積也説文/云告事求福曰禱)而比
再得時雨宿麥潤澤其賜公卿半奉有司勉遵時政務
平刑罰秋九月戊寅千乗王建薨冬十月乙卯司徒郭
丹司空馮魴免丙辰河南尹范遷為司徒太僕伏恭為
司空十二月陵鄉侯梁松下獄死(坐縣飛/書誹謗)
五年春二月庚戍驃騎將軍東平王蒼罷歸藩琅邪王
京就國冬十月行幸鄴與趙王栩㑹鄴常山三老言於
帝曰上生於元氏願䝉優復詔曰豐沛濟陽受命所由
加恩報德適其宜也今永平之政百姓怨結而吏人求
復令人愧笑重逆此縣之拳拳(重難也拳拳猶勤勤也/禮記曰得一善則拳拳)
(服膺而/不息)其復元氏縣田租更賦六歳勞賜縣掾史及門
䦨走卒(續漢志曰五伯鈴下待閣門闌部署/街里走卒皆有程品多少随所典領)至自鄴十
一月北匈奴寇五原十二月寇雲中南單于擊却之是
歳發遣邊人在内郡者賜裝錢人二萬
六年春正月沛王輔楚王英東平王蒼淮陽王延琅邪
王京東海王政趙王盱北海王興齊王石來朝二月王
雒山出寳鼎(雒或/作雄)廬江太守獻之夏四月甲子詔曰昔
禹収九牧之金鑄鼎以象物使人知神姦不逄惡氣(夏/禹)
(之時令遠方圖畫山川竒異之物使九州之牧貢金鑄/鼎以象之令人知鬼神百物之形状而備之故人入山)
(林川澤魑魅罔兩莫能逄之/惡氣謂罔兩之類事見左傳)遭德則興遷於商周周德
既衰鼎乃淪亡(史記曰周鼎亡入泗水中秦始皇過彭/城齋戒欲出周鼎於泗水使千人沒水)
(求之/不得)祥瑞之降以應有德方今政化多僻何以致兹易
曰鼎象三公(易曰鼎折/足覆公餗)豈公卿奉職得其理邪太常其
以礿祭之日(禮記曰夏祭曰礿音藥礿/薄也夏物未成祭尚薄)陳鼎於廟以備
器用賜三公帛五十匹九卿二千石半之先帝詔書禁
人上事言聖而間者章奏頗多浮詞自今若有過稱虛
譽尚書皆宜抑而不省示不為謟子蚩也冬十月行幸
魯祠東海恭王陵㑹沛王輔楚王英濟南王康東平王
蒼淮南王延琅邪王京東海王政十二月還幸陽城遣
使者祠中岳壬午車駕還宫東平王蒼琅邪王京從駕
來朝皇太后
七年春正月癸卯皇太后隂氏崩二月庚申葬光烈皇
后秋八月戊辰北海王興薨是歳北匈奴遣使乞和親
八年春正月己卯司徒范遷薨(漢官儀曰遷字/子馬沛人也)三月辛
卯太尉虞延為司徒衞尉趙憙行太尉事遣越騎司馬
鄭衆報使北匈奴初置度遼將軍屯五原曼柏(武帝拜/范明友)
(為度遼将軍至此復置焉以中郎將吳常/行度遼將軍曼柏縣在今勝州銀城縣也)秋郡國十四
雨水冬十月北宫成丙子臨辟雍養三老五更禮畢詔
三公募郡國中都官死罪繫囚減罪一等勿笞詣度遼
將軍營屯朔方五原之邊縣妻子自隨便占著邊縣(占/著)
(謂附/名藉)父母同産欲相代者恣聽之其大逆無道殊死者
一切募下蠶室亡命者令贖罪各有差凡徙者賜弓弩
衣糧壬寅晦日有食之既(既盡/也)詔曰朕以無德奉承大
業而下貽人怨上動三光日食之變其災尤大春秋圖
讖所為至譴(春秋感精符曰人主含天光據璣衡齊七/政操八極故君明聖人道得正則日月光)
(明五星有度日明則政理不明則政亂故常戒以自勑/厲日食皆象君之進退為盈縮當春秋撥亂日食三十)
(六故曰至譴也○劉攽曰正文春/秋圖讖所為至譴案文為當作謂)永思厥咎在予一人
羣司勉修職事極言無諱於是在位者皆上封事各言
得失(宣帝始令羣臣得奏封事以知下情封有正有副/領尚書者先發副封所言不善屏而不奏後魏相)
(奏去副封/以防壅蔽)帝覽章深自引咎乃以所上班示百官詔曰
羣僚所言皆朕之過人寃不能理吏黠不能禁而輕用
人力繕修宮宇出入無節喜怒過差昔應門失守關雎
刺世(春秋説題辭曰人主不正應門失守故歌關雎以/感之宋均注曰應門聽政之處也言不以政事為)
(務則有宣滛之心闗雎樂而不滛思得賢人與之共化/修應門之政者也薛君韓詩章句曰詩人言雎鳩貞潔)
(愼匹以聲相求隱蔽於無人之處故人君退朝入於私/宮后妃御見有度應門擊柝鼓人上堂退反宴處體安)
(志明今時大人内傾于色賢人見其/萌故詠闗雎説淑女正容儀以刺時)飛蓬隨風微子所
歎(管子曰無儀法程式飛摇而無所定謂之/飛蓬飛蓬之間明主不聽此言微子未詳)永覽前戒
竦然兢懼徒恐薄德乆而致怠耳北匈奴寇西河諸郡
九年春三月辛丑詔郡國死罪囚減罪與妻子詣五原
朔方占著所在死者皆賜妻父若男同産一人復終身
其妻無父兄獨有母者賜其母錢六萬又復其口算(口/算)
(已見光/武紀)夏四月甲辰詔郡國以公田賜貧人各有差令
司隸校尉部刺史歳上墨綬長吏視事三歳以上理狀
尤異者各一人與計偕上(偕俱也所徴之人/令與計吏俱上)及尤不政
理者亦以聞是歳大有年(穀梁傳曰五穀/皆熟書大有年)為四姓小侯
開立學校置五經師(袁宏漢記曰永平中崇尚儒學自/皇太子諸王侯及功臣子弟莫不)
(受經又為外戚樊氏郭氏隂氏馬氏諸子弟立學號四/姓小侯置五經師以非列侯故曰小侯禮記曰庶方小)
　
十年春二月廣陵王荆有罪自殺國除夏四月戊子詔
曰昔歳五穀登衍(鄭𤣥注周禮云五穀黍稷麥麻/尗也登成也衍饒也音以戰反)今兹
蠶麥善収其大赦天下方盛夏長養之時蕩滌宿惡以
報農功百姓勉務桑稼以備災害吏敬厥職無令愆墯
閏月甲午南廵狩幸南陽祠章陵日北至又祠舊宅(北/至)
(夏至/也)禮畢召校官弟子作雅樂奏鹿鳴(校學也鹿鳴詩/小雅篇名宴羣)
(臣嘉賔/之詩)帝自御塤箎和之以娛嘉賔(鄭𤣥注周禮云塤/燒土為之大如鴈)
(子鄭衆曰有六孔世本曰暴辛公/作箎以竹為之長尺四寸有八孔)還幸南頓勞饗三老
官屬冬十月徵淮陽王延㑹平輿(縣名屬汝南郡故城/在今豫州汝陽縣東)
(北輿/音預)徵沛王輔㑹睢陽十二月甲午車駕還宮
十一年春正月沛王輔楚王英濟南王康東平王蒼淮
陽王延中山王焉琅邪王京東海王政來朝秋七月司
隸校尉郭霸下獄死是歳漅湖出黃金廬江太守以獻
(漅湖湖名音子小反在/今廬州合肥縣東南)時麒麟白雉醴泉嘉禾所在出
焉
十二年春正月益州徼外夷哀牢王相率内屬於是置
永昌郡罷益州西部都尉(西南夷傳曰罷益州西部所/領六縣合為永昌郡置哀牢)
(博南二縣去洛陽七千/里在今匡州匡川縣西)夏四月遣將作謁者王吳修汴
渠自滎陽至于千乗海口(汴渠即莨蕩渠也汴自滎陽/首受河所謂石門在滎陽山)
(北一里過汴以東積石為隄亦/號金隄成帝陽嘉中所作也)五月丙辰賜天下男子
爵人二級三老孝悌力田人三級流民無名數欲占者
人一級鰥寡孤獨篤癃貧無家屬不能自存者粟人三
斛詔曰昔曽閔奉親竭歡致養(曽參字子輿閔損字子/騫並孔子弟子皆有孝)
(行/也)仲尼葬子有棺無槨(論語曰鯉也死/有棺而無槨)䘮貴致哀禮存
寧儉今百姓送終之制競為奢靡生者無擔石之儲而
財力盡於墳土(前書音義曰擔音丁濫反言一擔之儲/方言作甔云罃也齊東北海岱之間謂)
(之甔郭璞注曰所謂家無甔石之儲者/也埤蒼曰大罌也字或作儋音丁甘反)伏臘無糟糠而
牲牢兼於一奠(史記曰秦德公始為伏祠歴忌曰伏者/何也金氣伏藏之日也四氣代謝皆以)
(相生至于立秋以金代火金畏于火故庚日必伏月令/孟冬之月臘先祖説文云臘冬至後祭百神始皇更臘)
(曰嘉平奠/䘮祭也)糜破積世之業以供終朝之費子孫饑寒絶
命於此豈祖考之意哉又車服制度恣極耳目田荒不
耕游食者衆(㳺食謂/浮食者)有司其申明科禁宜於今者宣下
郡國秋七月乙亥司空伏恭罷乙未大司農牟融為司
空冬十月司隸校尉王康下獄死是歳天下安平人無
徭役嵗比登稔百姓殷富粟斛三十牛羊被野
十三年春二月帝耕於藉田禮畢賜觀者食三月河南
尹薛昭下獄死夏四月汴渠成辛巳行幸滎陽廵行河
渠乙酉詔曰自汴渠決敗六十餘嵗(王景傳曰平帝/時汴河決壞)加
頃年以來雨水不時汴流東侵日月益甚水門故處皆
在河中漭瀁廣溢莫測坼岸(圻堮/也)蕩蕩極望不知綱紀
今兖豫之人多被水患乃云縣官不先人急好興它役
又或以為河流入汴幽冀䝉利故曰左隄彊則右隄傷
左右俱彊則下方傷宜任水埶所之使人隨高而處公
家息壅塞之費百姓無陷溺之患議者不同南北異論
朕不知所從乆而不決今既築隄理渠絶水立門河汴
分流復其舊迹陶丘之北漸就壤墳(爾雅曰丘再成曰/陶丘孫炎曰形如)
(累兩盂也郭璞曰今濟隂定陶城中有陶丘也尚書/曰厥土為壤下土墳壚孔安國曰無塊曰壤墳起也)故
薦嘉玉絜牲以禮河神(禮記曰凡祭玉曰嘉/玉儀禮曰絜牲剛鬛)東過洛汭
歎禹之績(水北曰汭洛汭洛水入河處也績/功也河洛皆禹所加功故歎之)今五土之
宜反其正色(周禮曰山林川澤丘陵墳衍原隰謂之五/土也色謂其黄白青黑之類孔安國曰水)
(所去土復/其性也)濵渠下田賦與貧人無令豪右得固其利(濵/近)
(也豪右/大家也)庶繼世宗瓠子之作(瓠子隄名也武帝元封二/年發卒數萬人塞瓠子決)
(河沈白馬玉璧令羣臣皆負薪/塡河在今濮州濮陽縣西也)因遂度河登太行進幸
上黨壬寅車駕還宫冬十月壬辰晦日有食之三公免
冠自劾制曰冠履勿劾災異屢見咎在朕躬憂懼遑遑
未知其方將有司陳事多所隠諱使君上壅蔽下有不
暢乎昔衛有忠臣靈公得守其位(論語孔子曰衛靈公/無道季康子曰夫如)
(是奚其不䘮孔子曰仲叔圉治賔客祝佗/主宗廟王孫賈主軍旅夫如是奚其䘮)今何以和穆
隂陽消伏災譴刺史太守詳刑理寃存恤鰥孤勉思職
焉十一月楚王英謀反廢國除遷於涇縣(涇縣屬丹陽/郡今宣州縣)
(故城在縣東有涇水/出蕪湖因水立名)所連及死徙者數十人是歳齊王
石薨
十四年春三月甲戍司徒虞延免自殺夏四月丁巳鉅
鹿太守南陽邢穆為司徒(穆字綏/公宛人)前楚王英自殺夏五
月封故廣陵王荆子元夀為廣陵侯初作夀陵
十五年春二月庚子東廵狩辛丑幸偃師詔亡命自殊
死以下贖死罪縑四十匹右趾至髠鉗城旦舂十匹完
城旦至司㓂五匹犯罪未發覺詔書到日自告者半入
贖徵沛王輔㑹睢陽進幸彭城癸亥帝耕於下邳三月
徵琅邪王京㑹良成(良成縣名屬東海故城/在今泗州下邳縣北)徵東平王
蒼㑹陽都(陽都縣名屬琅邪郡故/城在今沂州沂水縣南)又徴廣陵侯及其三
弟㑹魯祠東海恭王陵還幸孔子宅祠仲尼及七十二
弟子親御講堂(孔子宅在今兖州曲阜縣故魯城中歸/德門内闕里之中背洙靣泗矍相圃之)
(東北也七十二弟子顔閔之徒漢春秋曰帝時/升廟立羣臣中庭北靣皆再拜帝進爵而後坐)命皇太
子諸王説經又幸東平(東平國名故城/在今鄆州東)辛卯進幸大梁
(大梁城魏惠王所/築故城在今汴州)至定陶祠定陶恭王陵(恭王元/帝子康)夏四
月庚子車駕還宫改信都為樂成國臨淮為下邳國封
皇子恭為鉅鹿王黨為樂成王衍為下邳王暢為汝南
王昞為常山王長為濟隂王(濟隂郡/今曹州)賜天下男子爵人
三級郎從官二十嵗已上帛百匹十嵗已上二十匹十
嵗已下十匹官府吏五匹書佐小史三匹令天下大酺
五日(前書音義曰漢律三人已上無故羣飲罰金四兩/今恩詔横賜得令聚㑹飲食五日酺布也言天子)
(布恩於天下史記趙惠文王三年大赦置酒大酺五日/○劉攽曰正文從官二十嵗以上又云十嵗以下案郎)
(從官不可年十嵗以下者以/十七年事校之脱視事二字)乙巳大赦天下其謀反大
逆及諸不應宥者皆赦除之冬車騎校獵上林苑(周禮/校人)
(掌王田獵之馬故曰校獵謂以/木相貫穿為欄校以遮禽獸)十二月遣奉車都尉竇
固駙馬都尉耿秉屯凉州(前書曰奉車都尉掌乗輿駙/馬都尉掌天子之副馬駙副)
(也並武帝置/秩二千石)
十六年春二月遣太僕祭彤出高闕(髙闕山名因以/名塞在朔方北)奉
車都尉竇固出酒泉駙馬都尉耿秉出居延(本匈奴地/名也武帝)
(因以名縣屬張掖郡在/今甘州張掖縣東北)騎都尉來苖出平城伐北匈奴
竇固破呼衍王於天山(呼衍匈奴王號天山即祈連山/一名雪山今名折羅漢山在伊)
(州北祁/音時)留兵屯伊吾盧城(本匈奴中地名既破呼衍即/其地置宜禾都尉以為屯田)
(今伊州細職縣/伊吾故城是也)耿秉來苖祭彤並無功而還夏五月淮
陽王延謀反發覺癸丑司徒邢穆駙馬都尉韓光坐事
下獄死所連及誅死者甚衆(坐與延/同謀)戊午晦日有食之
六月丙寅大司農西河王敏為司徒(漢官儀曰敏字叔/公并州隰城人也)
秋七月淮陽王延徙封阜陵王(阜陵縣名屬九江郡故/城在今滁州全椒縣南)
九月丁卯詔令郡國中都官死罪繫囚減死罪一等勿
笞詣軍營屯朔方敦煌妻子自隨父母同産欲求從者
恣聽之女子嫁為人妻勿與俱謀反大逆無道不用此
書是嵗北匈奴寇雲中雲中太守亷范擊破之
十七年春正月甘露降於甘陵北海王睦薨二月乙巳
司徒王敏薨三月癸丑汝南太守鮑昱為司徒是嵗甘
露仍降樹枝内附(仍頻也内附謂木連理也前書/終軍曰衆枝内附是無外也)芝草
生殿前神雀五色翔集京師西南夷哀牢儋耳僬僥槃
木白狼動黏諸種前後慕義貢獻(山海經曰周僥國在/三首國東為人短小)
(冠帶一名僬僥國語曰僬僥氏三尺短之至也楊浮異/物志曰儋耳南方夷生則鏤其頰皮連耳匡分為數支)
(状如雞膓纍/纍下垂至肩)西域諸國遣子入侍夏五月戊子公卿百
官以帝威德懷遠祥物顯應乃並集朝堂奉觴上壽(夀/者)
(人之所欲故卑下奉/觴進酒皆言上夀)制曰天生神物以應王者逺人慕
化實由有德朕以虛薄何以享斯惟高祖光武聖德所
被不敢有辭其敬舉觴太常擇吉日䇿告宗廟其賜天
下男子爵人二級三老孝悌力田人三級流人無名數
欲占者人一級鰥寡孤獨篤癃貧不能自存者粟人三
斛郎從官視事十嵗以上者帛十匹中二千石二千石
下至黄綬(○劉攽曰案文既云中二千石下至/黄綬不湏更比二千石明多此三字)貶秩奉
贖在去年以來皆還贖秋八月丙寅令武威張掖酒泉
敦煌(張掖郡在匈奴昆邪王地也漢官儀曰張國/臂掖故曰張掖故城在今甘州張掖縣西北)及張
掖屬國繫囚右趾已下任兵者(任堪/也)皆一切勿治其罪
詣軍營冬十一月遣奉車都尉竇固駙馬都尉耿秉騎
都尉劉張出敦煌昆侖塞(昆侖山名因以為塞在今肅/州酒泉縣西南山有昆侖之)
(體故名之周穆王見西王/母於此山有石室王母臺)擊破白山虜於蒲類海上遂
入車師(西河舊事曰白山冬夏有雪故曰白山匈奴謂/之天山過之皆下馬拜焉去蒲類海百里之内)
初置西域都䕶戊巳校尉(宣帝初置鄭吉為都䕶䕶三/十六國秩比二千石元帝置)
(戊巳校尉有丞司馬各一人秩比六百石戊巳中/央也鎮覆四方見漢官儀亦處西域鎭撫諸國)是嵗
改天水為漢陽郡
十八年春三月丁亥詔曰其令天下亡命自殊死已下
贖死罪縑三十匹右趾至髠鉗城旦舂十匹完城旦至
司冦五匹吏人犯罪未發覺詔書到日告者半入贖夏
四月己未詔曰自春已來時雨不降宿麥傷旱秋種未
下政失厥中憂懼而已其賜天下男子爵人二級及流
民無名數(○劉攽曰及流民/無名數多一及字)欲占者人一級鰥寡孤獨
篤癃貧不能自存者粟人三斛理寃獄録輕繫二千石
分禱五岳四瀆郡界有名山大川能興雲致雨者(周禮/職方)
(氏掌天下之地揚州其山曰㑹稽其川曰三江荆州其/山曰衡山其川曰江漢豫州其山曰華山其川曰榮洛)
(青州其山曰沂山其川曰淮泗兖州其山曰岱山其川/曰河泲雍州其山曰嶽其川者涇汭幽州其山曰醫無)
(閭其川曰河泲冀州其山曰霍其川曰漳并州/其山曰恒其川曰滹沱此謂九州名山大川也)長吏各
絜齋禱請冀䝉嘉澍(説文曰時雨所以澍生萬物淮南/子曰春雨之灌萬物無地不澍無)
(物不生澍/音之戍反)六月己未有星孛于太微焉耆龜兹攻西域
都䕶陳睦悉沒其衆北匈奴及車師後王圍戊巳校尉
耿恭(○劉攽曰檢詳耿恭傳恭/作戊校此不合有已字也)秋八月壬子帝崩於東
宮前殿年四十八遣詔無起寢廟藏主於光烈皇后更
衣别室(禮藏主於廟既不起寢廟故/藏於后之易衣别室更易也)帝初作壽陵制令
流水而已石槨廣一丈二尺長二丈五尺無得起墳(東/觀)
(記曰陵東北作廡長三丈五歩外為小厨財足祠/祀○劉攽曰註案三丈五歩不成文理當作五尺)萬年
之後埽地而祭杅水脯糒而已(説文曰杅飲器音于方/言曰盌謂之盂説文曰)
(糒乾/飯也)過百日惟四時設奠置吏卒數人供給灑掃勿開
修道敢有所興作者以擅議宗廟法從事(前書曰擅議/宗廟者棄市)
帝遵奉建武制度無敢違者後宮之家不得封侯與政
(東觀記曰光武閔傷前代權臣大盛外戚與政上濁明/主下危臣子后族隂郭之家不過九卿親屬榮位不能)
(及許史王氏之半耳○劉攽曰注/上濁明主案文當作上濁主明)館陶公主(光武/女)為子
求郎不許而賜錢千萬謂羣臣曰郎官上應列宿出宰
百里(史記曰太㣲宮後/二十五星郎位也)茍非其人則民受其殃是以難
之故吏稱其官民安其業逺近肅服户口滋殖焉
論曰明帝善刑理法令分明日晏坐朝幽枉必逹内外
無倖曲之私在上無矜大之色斷獄得情號居前代十
二(十斷其二/言少刑也)故後之言事者莫不先建武永平之政而
鍾離意宋均之徒常以察慧為言(並見/本傳)夫豈𢎞人之度
未優乎
贊曰顯宗丕承業業兢兢危心恭德政察姦勝(危心言/常危懼)
(姦勝猶/勝姦佞)備章朝物省薄墳陵(朝物謂朝/儀文物也)永懐廢典下身
遵道(廢典謂明堂辟雍之禮歴於漢/不行下身謂進爵授綏之類)登臺觀雲臨雍拜
老懋惟帝績增光文考(懋勉也書曰惟我/文考光於四海)
　後漢書卷二
　後漢書卷二考證
明帝紀初置度遼將軍注武帝拜范明友為度遼將軍
　○何焯曰前書昭紀元鳯三年以中郎將范明友為
　度遼將軍此與南匈奴傳注皆誤作武帝
戊巳校尉耿恭注劉攽曰檢詳耿恭傳恭作戊校此不
　合有已字也○(臣承蒼/)按耿恭傳恭與關寵皆為戊
　巳校尉此必後人所増
　
　
　
　
　
　
　
　
　後漢書卷二考證
