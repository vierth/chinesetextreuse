
　資治通鑑後編巻二十四
　　　　　　　　　　　刑部尚書徐乾學撰
　宋紀二十四(起閼逢執徐十月盡㫋䝉大/荒落十二月凡一年有竒)
　　真宗膺符稽古神功讓徳文眀武定章聖元孝皇
　　帝
景徳元年冬十月壬午詔修葺厯代聖賢陵墓　甲申
麟府路鈐轄韓守英張志言大破契丹扵朔州界殺戮
甚衆詔奨之時契丹方圍岢嵐軍聞敗即遁去　先是
詔雷有終等取土門路與大兵會至是以戎冦東行逼
武强縣復詔有終等率兵赴鎮州　王超言契丹引衆
沿胡盧河而東詔諸將整兵為備仍令岢嵐威虜軍保
州北平寨部署等深入賊境腹背縱擊以分其勢　戊
子祔眀徳皇后神主扵太廟先是詔有司詳定升祔之
禮上議曰唐睿宗昭成肅眀二后先天之始唯以昭成
配饗開元之末又以肅眀遷祔晉驃騎將軍温嶠有三
夫人嶠薨詔問學官陳舒謂秦漢之後廢一娶九女之
制妻卒更娶無復繼室生既加禮亡不應貶朝㫖以李
氏卒扵嶠之微時不霑贈典王何二氏並追加章綬唐
太子少傅鄭餘慶將立家廟祖有二夫人禮官韋公肅
議與舒同又云晉南昌府君有荀氏薛氏景帝廟有夏
侯氏羊氏魯公顔真卿廟有夫人商氏繼夫人栁氏畧
稽禮文參諸故事二夫人並祔扵禮為宜恭惟懿徳皇
后乆從升祔不可中移眀徳皇后繼受崇名亦當配饗
雖先後有殊在尊親一貫請同祔太宗室以先後次之
詔尚書省集官詳議咸如禮官之請二后並配自是始
也　庚寅命知青州張齊賢兼青淄濰安撫使知鄆州
丁謂兼鄆齊濮安撫使並提舉轉運及兵馬又令齊賢
謂具管内諸州山河道路廣狹形勢畫圖以聞既而敵
騎稍南民大驚趣揚流渡舟人邀利不時濟謂取死罪
囚紿為舟人斬河上舟人懼民悉得濟乃立部分使並
河執旗幟擊刁斗呼聲聞百餘里契丹遂引去　乙未
詔王超等率兵赴行在命知永興軍府向敏中兼管鳳
州駐泊兵馬以便宜從事帝將北征深念西鄙故有是
詔敏中得詔藏之不下視事如他日會大儺有告禁卒
欲倚儺為亂者敏中宻使麾下被甲伏廡下幕中眀日
召賔寮兵官置酒縱閱命儺入至階敏中振袂一揮伏
兵出盡擒之果各懐短刄即席斬焉既屏其尸以灰沙
掃庭張樂宴飲邉藩以安帝由是有再用之意　丙申
詔隨駕軍士先赴澶州天雄軍及緣河駐泊者並就賜
􁔾錢　癸夘以厮鐸督為朔方軍節度靈州西面巡檢
西凉府六谷大首領　乙巳保州岢嵐威虜軍北平寨
並言擊敗契丹羣臣稱賀是役也張凝田敏皆以偏師
扺易州南捕獲人畜鎧仗凡數萬計獨魏能逗撓無功
　先是王繼忠得帝手詔即具奏附石普以聞言契丹
已領兵攻圍瀛州盖闗南乃其舊疆恐難固守乞早遣
使議和好丙午帝覧其奏謂輔臣曰瀛州素有備非所
憂也欲先遣使固亦無損乃復賜繼忠手詔許焉募神
勇軍士李斌持信箭赴契丹寨因令樞宻院擇可使契
丹者王繼英言殿直曺利用自陳倘得奉君命死無所
避帝乃授利用閤門祇候假崇儀副使奉契丹主書以
徃又賜繼忠手詔(考異利用本𫝊稱真宗幸澶州利用/奏事行在王繼英薦之按初遣利用)
(時車駕未離京師也𫝊/誤以再遣為初遣耳)　以雍王元份為東京留守
己酉初置龍圖閣待制以都官郎中杜鎬右正言戚綸
為之　以衛州防禦使李重為大内都部署　初契丹
自定州帥衆東駐陽城淀遂緣胡盧河踰闗南是月丙
戌抵瀛州城下勢甚盛晝夜攻城擊鼓伐木之聲聞扵
四面大設攻具驅奚人負板秉燭乘墉而上知州李延
渥率州兵强壯又集貝冀巡檢史普所部拒守發礧石
巨木擊之皆纍纍而墜踰十數日多所殺傷契丹主及
蕭太后又親鼓衆急擊矢集城上如雨延渥分兵拒守
益堅契丹遁去死者三萬餘人傷者倍之獲鎧甲兵矢
竿牌數百萬驛書以聞十一月辛亥朔賜延渥及將士
等錦袍金帯緡錢有差特遷延渥本州團練使　北面
部署奏契丹自瀛州遁去其衆猶二十萬偵得其謀欲
乘虚抵貝冀天雄軍詔督諸路兵及澶州戍卒會天雄
軍　自契丹入冦河朔皆城守右賛善大夫王嶼知冀
州常有破敵之志日閱戍兵又集强壯練習之開門樵
採如平日甞上言冦若至必可邀擊願勿以一郡為憂
扵是敵㳺騎逼城嶼擊走之有詔嘉奨　戊辰以山南
東道節度使李繼隆為駕前東面排陣使馬軍都指揮
使葛霸副之西上閤門使孫全照為都鈐轄南作坊使
張旻為鈐轄寧武節度使石保吉為駕前西面排陣使
步軍都虞候王隱副之入内副都知秦翰為鈐轄初張
旻在定州言天道方利客先起者勝宜大舉北伐并上
興師出境之日帝以問輔臣皆言不可乃止扵是車駕
將親征旻方戍并代復奏邉事十餘召還入對帝曰契
丹入塞與卿所請北伐之日同悔不用卿策今須守澶
州而未得人如之何旻請行帝喜故命為西面鈐轄先
令至澶州候敵逺近旻即馳騎往秦翰既受命亟督衆
環城浚溝洫以拒戎馬功畢敵果暴至翰不觧甲胄凡
七十餘日云　庚午車駕北巡司天言日抱珥黄氣充
塞宜不戰而却有和觧之象曺利用至天雄孫全照疑
敵不誠勸王欽若留之敵既數失利復令王繼忠具奏
求和好帝因賜繼忠手詔云已遣利用且使告契丹遣
人扺天雄迎受之繼忠聞利用至天雄不行復具奏乞
自澶州别遣使者至北朝免致緩悞辛未車駕次長垣
縣得其奏遂以前意答焉　壬申次韋城縣詔知滑州
張秉齊州馬應昌濮州張晟往來河上部丁夫鑿氷以
防戎馬之度　天雄軍聞冦將至闔城惶遽王欽若與諸將
議探符分守諸門孫全照曰全照将家子請不探符諸
將自擇便利處所不肯當者全照請當之既而莫肯守
北門者乃以命全照欽若亦自分守南門全照曰不可
參政主帥號令所出謀畫所决南北相距二十里請覆
待報必失機會不如居中央府署保固腹心處分四面
欽若從之全照素教畜弩手射人馬洞徹重甲随所指
麾應用無常扵是大開北門下弔橋以待之敵素畏其
名莫敢近北門者乃環過攻東門良乆舍東門趣故城
夜復自故城潜師過城南設伏扵狄相廟遂南攻徳清
軍欽若聞之遣將率精兵追擊伏起斷其後天雄兵不
能進退全照請扵欽若曰若亡此兵是亡天雄也北門
不足守全照請救之乃引麾下出南門力戰殺傷敵伏
兵畧盡天雄兵乃復得還存者什三四敵遂陷徳清知
軍尚食使張旦及其子三班借職利涉虎翼都虞候胡
福等十四人並死之　先是詔王超等率兵赴行在踰
月不至敵益南侵帝駐蹕韋城羣臣復有以金陵之謀
告帝宜且避其鋒者帝意稍惑乃召冦凖問之將入聞
内人謂帝曰羣臣欲將官家何之乎何不速還京師凖
入對帝曰南巡何如凖曰羣臣怯懦無知不異扵郷者
婦人之言今敵冦迫近四方危心陛下惟可進尺不可
退寸河北諸軍日夜望鑾輿至士氣當百倍若回輦數
步則萬衆瓦觧敵乘其後金陵亦不可得而至矣帝意
未决凖出遇殿前都指揮使髙瓊謂曰太尉受國厚恩
今日何以報乎對曰瓊武人誠願效死凖復入對瓊隨
立庭下凖曰陛下不以臣言為然盍試問瓊遂申前議
詞氣慷慨瓊仰奏曰冦凖言是且曰隨駕軍士父母妻
子盡在京師必不肯棄而南行中道即亡去耳願陛下
急幸澶州臣等效死敵不難破凖又言機會不可失宜
趣駕時王應昌帯御器械侍側帝顧之應昌曰陛下奉
將天討所向必克若逗遛不進恐敵益張帝意遂决甲
戌晨發左右以寒甚進貂裘絮帽帝卻之曰臣下暴露
寒苦朕獨安用此耶夕次衛南縣遣翰林侍讀學士潘
謹修先赴澶州詔州北寨將帥及知州不得擅離屯所
迎候車駕(考異李燾曰記聞云王欽若陳堯叟宻奏金/陵之謀按欽若時在天雄必無此奏堯叟本)
(議幸蜀上既北出堯叟固亦不復申言且改圖也此當/是羣臣怯懦者别請南幸偶與欽若前謀合因悞以為)
(欽若等宻奏耳冦凖先破二策于朝云不可逺之楚蜀/今此但云金陵不可得至固亦不及蜀也他書載凖語)
(多差謬盖不知凖先議于朝後議于韋城凡両對輙并/言上幸澶淵時故率不可據今畧取記聞所載稍刪潤)
(之/)帝前賜王繼忠詔許遣使繼忠復具奏附石普以達
普自貝州遣指使張皓持赴行闕道出敵寨為所得契
丹主及蕭太后引皓至車帳前問勞久之因令抵天雄
以詔促曺利用王欽若等疑不敢遣皓獨還契丹主及
蕭太后賜皓袍帯館設加等使繼忠具奏且請自澶州
别遣使速議和好事扵是皓以其奏入帝復賜欽若詔
又令參知政事王旦與欽若手書俾皓持赴天雄督利
用同北去并以詔諭繼忠因謂輔臣曰國家以安民息
衆為念固許之矣然彼尚率衆深入又河氷且合戎馬
可度亦宜過為之防朕已决成算若盟約之際别有邀
求當决一戰翦滅此賊可再督諸將帥整飭戎容以便
宜從事契丹既陷徳清是日率衆抵澶州北直犯大陣
圍合三面輕騎由西北隅突進李繼隆等整軍成列以
禦之分伏勁弩控扼要害契丹統軍順國王達蘭(考異/通鑑)
(續編作蕭達/林即達蘭也)有機勇所將皆精銳方為先鋒異其旗幟
躬出督戰威虎軍頭張瓌守床子弩弩潜發達蘭中額
隕其徒數十百輩競前輿曳至寨是夜達蘭死敵大挫
䘐退却不敢動但時遣輕騎來覘(考異達蘭死時真宗/猶未至澶州劉攽所)
(作冦凖𫝊及他/書皆悞今不取)　丙子車駕發衛南李繼隆等使人告
㨗又言澶州北城門巷湫隘望且扵南城駐蹕是日次
南城以驛舍為行宫將止焉冦凖固請幸北城曰陛下
不過河則人心益危敵氣未懾非所以取威决勝也且
王超領勁兵屯中山以扼其吭李繼隆石保吉分大陣
以扼其左右肘四方征鎮赴援者日至又何疑而不往
髙瓊亦固以請簽書樞宻院事馮拯在傍呵之瓊怒曰
君以文章致位兩府今敵騎充斥如此猶責瓊無禮君
何不賦一詩詠退敵騎耶即麾衛士進輦扣陛帝遂幸
北城至浮橋猶駐車未進瓊乃執撾築輦夫背曰何不
亟行今已至此尚何疑焉帝乃命進輦既至登北城門
樓張黄龍旗諸軍皆呼萬嵗聲聞數十里氣勢百倍敵
相視怖駭帝覧觀營壁召見李繼隆已下諸將撫慰者
久之賜諸軍酒食緡錢　戊寅移御北城之行營(考異/按二)
(十六日已渡河幸北城當遂駐蹕二十八日乃始移御/北城行宫不知何也豈二十六日却還宿南城耶當考)
曺利用自天雄赴契丹寨見其主與宰相韓徳讓同處
一車羣臣與其主重行别坐禮容甚簡以板横車軛上
設食器坐利用車下饋之食共議和好事未决契丹主
乃遣左飛龍使韓杞持國書與利用俱還詔知澶州何
承矩郊勞翰林學士趙安仁接伴之凡覲見儀式皆安
仁所裁定云十二月庚辰朔韓杞入對于行宫之前殿
跪授書函扵閤門使使捧以升殿内侍省副都知閻承
翰受而啓封宰相讀訖命杞升殿杞跪奏云國母令臣
上問皇帝起居其書復以闗南故地為請帝謂輔臣曰
吾固慮此今果然為將奈何輔臣請答書言闗南久屬
朝廷不可擬議或嵗給金帛助其軍資以固懽盟惟陛
下裁度帝曰朕守祖宗基業不敢失墜所言歸地事極
無名必若邀求朕當决戰耳實念河北居人重有勞擾
倘嵗以金帛濟其不足朝廷之體固亦無傷答書不必
具言但令曺利用與韓杞口述兹事可也趙安仁獨能
記太祖時國書體式因命為答書賜杞襲衣金帯鞍馬
器幣杞即日入辭遂與利用同往杞既受襲衣之賜及
辭復左袵且以賜衣稍長為觧趙安仁曰君將升殿受
還書天顔咫尺如不衣所賜之衣可乎杞即改服而入
帝又面戒利用以地必不可得若邀求貨財則宜許之
利用對曰臣郷使曉北語人宻伺韓杞聞其乘間謂左
右曰爾見澶州北寨兵否勁卒利器與前聞不同甚可
畏也臣此行得熟察之苟妄有邀求必請會師平蕩
是日日有食之徳博州並言契丹已移寨由東北去(考/異)
(潘汝士晉公談録言景徳中契丹冦澶淵在河北聖駕/在河南陣敵次忽日食盡真宗見之憂懼司天監官奏)
(云按星經云主兩軍和觧真宗不信復檢晉書天文志/亦云和觧尋契丹兵果自退而續馳書至求通好時晉)
(公為紫徼舍人知鄆州按是日北使韓/杞已入對行營矣談錄妄也今不取)何承矩言臨河
觀城縣民石興等數輩自北寨逃歸具言達蘭中矢死
其父候騎自澶淵繼至敵聞駕起衛南皆相顧失色復
有馳騎往來𫝊報及擊鼓譁譟悉遁去民被驅掠甚衆
無守視之者因得脫上曰達蘭乃于越之儔也今嵗入
冦皆其首謀彼既失謀主朕親御六師而王超等三路
大兵亦合勢南來彼奔北固其宜也　癸未幸北寨又
幸李繼隆營命將校從官飲犒賜諸軍有差　曺利用
與韓把至契丹軍帳契丹復以闗南故地為言利用輙
沮之且謂曰北朝既興師尋盟若嵗希南朝金帛之資
以助軍旅則猶可議也其接伴政事舍人髙正始遽曰
今兹引衆而來本謀闗南之地若不遂所圖則本國之
人負媿多矣利用答以禀命専對有死而已若北朝不
恤後悔恣其邀求地固不可得兵亦未易息也契丹主
及蕭太后聞之意稍怠但欲嵗取金帛利用許遺絹二
十萬疋銀十萬兩議始定契丹主復遣王繼忠見利用
且言南北通和實為美事主上年少願兄事南朝又慮
南朝或于緣邉開移河道廣浚濠塹别有舉動之意因
附利用宻奏請立誓并乞遣近上使臣持誓書至彼甲
申利用即與其右監門衛大將軍姚東之持國書俱還
并獻御衣食物其郊勞館榖並如韓杞之禮命趙安仁
接伴東之談次頗矜安仁屢折之自是不敢復談乙酉
東之入對扵行宫中使受其書書辭猶言曺利用所稱
未合王繼忠前議然利用固有成約悉具繼忠宻奏中
矣是日帝御行宫之南樓觀大河宴從臣召東之與焉
丙戌東之入辭命西京左藏庫使李繼昌假左衛大將
軍持誓書與東之俱往報聘金帛之數如利用所許其
他亦依繼忠所奏云東之又言收衆北歸恐為緣邉邀
擊乃詔諸路部署及諸州軍勿輙出兵馬以襲契丹歸
師　以曺利用為東上閤門使忠州刺史利用之再使
也面請嵗賂金帛之數帝曰必不得已雖百萬亦可利
用辭去冦凖召至幄次語之曰雖有敇㫖汝往所許不
得過三十萬過三十萬勿來見凖凖將斬汝利用果以
三十萬成約而還入見行宫帝方進食未即對使内侍
問所賂利用曰此機事當面奏帝復使問之曰姑言其
畧利用終不肯言而以三指加頰内侍入白三指加頰
豈非三百萬乎帝失聲曰太多既而曰姑了事亦可耳
宫帷淺迫利用具聞其語及對帝亟問之利用再三稱
罪曰臣許之銀絹過多帝曰幾何曰三十萬帝不覺喜
甚故利用被賞特厚(考異李燾曰記聞稱北兵既退來/求和詔劉仁範往議之仁範以疾)
(辭乃命曺利用利用先與約嵗賂二十萬敵嫌其少利/用復還奏上許百萬以下按敵始求和兵固未甞退利)
(用初使槩不及嵗賂再使即許三十萬亦不因還奏乃/増益之也龍川别志又云達蘭死敵始求和此皆悞今)
(約本史刪修事宜則仍取此二/書又不知劉仁範何人當考)
　范仲淹曰王文正公旦為相二十年人莫見其愛惡
　之迹天下謂之大雅冦萊公澶淵之役而能左右天
　子不動如山天下謂之大忠樞宻使扶風馬公知節
　忼慨立朝有犯無隱天下謂之至直
　陳瓘曰當時若無冦凖天下分為南北矣然冦萊公
　豈為孤注之計哉觀契丹之入冦也掠威虜安順軍
　則魏能石普敗之攻北平寨則田敏擊走之攻定州
　則王超等拒之圍岢嵐軍則賈定走之冦瀛州則李
　廷渥敗之攻天雄則孫全照却之扺澶州則李繼隆
　禦之兵將若此則親征者所以激將士之用命然所
　謂親征在景徳行之則可而議者當靖康時有請用
　真宗故事則不可盖親征之行必兵强可也財富可
　也將能擒敵可也若此則分畫眀紀綱修法度正有
　一不然則委人主以危事曰天子所在兵無不勝此
　老生之虚論可言而不可行者也冦凖之功不在扵
　主親征之說而在扵當時畫策欲百年無事之計向
　使其言獲用不惟無慶厯之悔亦無靖康之禍矣我
　宋之安景徳之役也靖康之禍亦景徳之役誤之也
　景徳王師一動而誅達蘭契丹不能渡河也遂使靖
　康坐守京城而覘敵之不渡河景徳不戰而和欲和者
　敵也遂使靖康坐視敵之深入而獨意和好之可久
　景徳既和詔邉郡無邀敵所以示大信也遂使靖康
　敵入議割吾之三鎮而猶縱敵不追其守不足以為
　謀其和不足以為信其縱不足以為徳凖之言至是
　驗矣
戊子帝作回鑾詩命近臣和幸北寨勞軍遣雷有終領
所部兵還并州屯所時王超等逗撓無功唯有終赴援
威聲甚振河北列城賴以雄張云　壬辰赦河北諸州
死罪以下民經戎冦蹂踐者給復二年死事官吏追録
子孫　癸巳大宴扵行宫宰臣畢士安先以疾留京師
遺書冦凖言大計已定唯君勉之是日來朝議者多言
嵗賂契丹三十萬為過厚士安曰不如此則彼所顧不
重和事恐不能久也　雍王元份暴得疾詔參知政事
王旦權東京留守事即日乘𫝊先還旦馳至京直入禁
中下令甚嚴人無知者及駕還旦家子弟皆迎于郊忽
聞後有騶訶聲回視乃旦也皆大驚(考異按雍王疾以/旦㩲東京留守此)
(癸巳日事也和議成于丙戌丁亥距此已六七日矣戊/子帝作回鑾詩命近臣和壬辰大赦河北癸巳大宴于)
(行宫旦時尚在行間皆身親目覩之事也㨗音莫過于/此矣而旦傳記旦受命馳還之日有旦奏曰十日之時)
(未有㨗報時當如何帝黙然良久曰立太子此數語必/作史者𫝊訛之文也據本紀及長編皆無此事今按時)
(論理直/削之)時兩河之民頗有陷北者旦上言願出金帛數
十萬贖其人或有沮議者遂止　甲午車駕發澶州大
寒賜道傍貧民襦袴　李繼昌至契丹帳羣情大感悅
館設之禮益厚即遣其西上閤門使丁振奉誓書來上
　戊戌車駕至自澶州帝初以懿德皇太后忌欲撤鹵
簿鼓吹不舉樂時龍圖閣待制杜鎬先還備儀仗遣騎
馳問之鎬曰武王載木主伐紂前歌後舞春秋不以家
事辭王事凱旋用樂扵禮無嫌也帝復詔輔臣共議皆
固以請乃從之　冦凖在澶州每夕與知制誥楊億痛
飲謳歌諧謔喧譁達旦帝使人覘知之喜曰凖如此吾
復何憂時人比之謝安既而曺利用與韓杞至行在議
和凖邀其稱臣且獻幽州地因畫策以進曰知此則可
保百年無事不然數十嵗後彼且生心矣帝曰數十嵗
後當有扞禦之者吾不忍生靈重困姑聴其和可也凖
尚未許有譛其幸兵以自取重者凖不得已許之初凖
處分軍事或違帝㫖及是謝曰使臣盡用詔令兹事豈
得速成帝笑而勞焉　辛丑録契丹誓書頒河北河東
諸州軍始通和所制書皆以南北朝冠國號之上將作
監丞王曽言若是是與之抗立首足並處也臣恐久之
非但並處又病倒植願如其國號契丹足矣帝嘉納之
然事已行不果改　邠州部署言李繼遷子阿移孔目
官何憲來歸詔令乘傳赴闕　甲辰日有二影如三日
狀　改威虜軍曰廣信靜戎曰安肅破虜曰信安平戎
曰保定寧邉曰永定定逺曰永靜定羌曰保徳平虜城
曰肅寧　乙巳以天雄軍鈐轄孫全照知軍府事召王
欽若歸闕　戊申上覧河北奏報諸州多被蹂踐通利
軍傷殘尤甚慘然形扵顔色乃下詔罪已與民休息
　富弼曰真宗知河北民庶傷殘念之形于顔色下責
　已詔述軫悼意誠禹湯之徳也人君憂邉愛民如是
　任輔弼者才力謀議敢不盡乎
契丹太后賜大丞相齊王韓徳昌姓耶律氏徙封晉位
親王上賜田宅及陪𦵏地徳昌即徳讓之改名也至是
復賜名隆運
二年春正月庚戌朔以契丹講和大赦天下　壬子放
河北諸州强壯歸農令有司市耕牛給之　癸丑罷諸
路行營合鎮定兩路都部署為一　甲寅王欽若自天
雄軍來朝帝以河北守臣宜得有武幹善鎮靜者甲寅
以馬知節知定州孫全照知鎮州趙昌言知大名府馮
起知澶州上官正知貝州楊廷朗知保州張禹珪知石
州張利涉知滄州趙繼昇知邢州李允則知雄州趙彬
知霸州帝親録其姓名付中書且曰朕裁處當否卿等
共詳之畢士安曰陛下所擇皆才適扵用望付外施行
從之知節先在鎮州方契丹犯塞民相攜入城知節與
之約有盜一錢者斬俄有竊兒童錢二百者即戮之自
是無敢犯者每中使齎詔諭邉郡知節慮為敵所掠因
留之募㨗足者間道逹詔㫖會發澶魏邢洺等六州軍
儲赴定州水陸並進時兵交境上知節曰是資敵也因
告諭郡縣凡公家輸輦之物所在納之敵欲剽刼皆無
所得車駕幸澶州大將王超擁兵數十萬屯定州逗遛
不進知節屢諷之超不為動復移書誚讓超始出兵猶
辭以中渡無橋徒涉為患知節先已命工度材一夕而
具上聞手詔褒美　罷北面部署鈐轄都監使臣二百
九十餘員　召輔臣觀瀛州所獲契丹攻城戰具皆制
度精好鋒鍔銛利梯衝竿牌悉被以鐵城上懸板才數
寸集矢二百餘其後李繼宣浚髙陽濠得遺矢凡四十
萬其政城不遺餘力如此　癸亥命翰林學士趙安仁
等五人權同知貢舉　王超上章待罪帝憫其勞舊弗
責戊辰以超為崇信節度使罷軍職　省河東部署鈐
轄司使臣百餘人又省河北諸州戍兵十之五緣邉三
之一　己巳參知政事王欽若加階邑實封又賜襲衣
金帯鞍馬故事輔臣加恩無所賜帝以欽若守藩有勞
特寵異之自是遂為故事　帝以契丹通和則慶弔之
使嵗月相繼置國信司専主之領以宦者　二月癸未
山南東道節度使同平章事李繼隆卒贈中書令諡忠武
繼隆出扵貴胄感慨自立在太宗朝特被親信每征行
必總戎政帝以元舅之故不欲煩之軍旅優㳺近藩恩
禮甚篤繼隆亦多智用能謙謹保身眀徳寢疾欲面見
之帝促其往繼隆但詣萬安宫門拜牋終不入宫又甞
命諸王詣第候謁繼隆不設湯茗第假王府從行茶爐
烹飲焉　咸平末河北轉運使劉綜上言西漢晁錯言
使民入粟授以爵塞下之粟必多文帝從之今河北諸
州聚兵糧饋勞費望行漢制以濟軍儲既而水部郎中
許𤣥豹復言緣河州縣和市邉榖數少望許進獻糧粟
授以官秩事下三司議奏扵是定入粟實邉授官等級
以聞上慮爵賞之濫重惜其事宰相言故事具存行之
無損請陜西諸州亦如此制從之　癸夘命開封府推
官孫僅為契丹國母生辰使閤門秖候康宗元副之僅
等入契丹境其刺史皆迎謁又令幕職縣令父老捧巵
獻酒扵馬前民以斗焚香前迎接伴者察使人中途所
須即供應之契丹主毎嵗避暑扵含凉淀聞使至即來
幽州屢召僅等宴會禮遇甚優僅等辭還贐以器服及
馬五百餘匹自郊勞至于餞飲極其恭恪然禮或過當
僅必抑而罷之其他隨事損益俾豐約中度後奉使者
率循其制時稱得體　太子太師吕䝉正請歸西京養
疾詔許之丁未召見聴肩輿至殿門外命二子光禄寺
丞從簡校書郎知簡掖以升殿勞問累刻因言北國請
和從古以為上策今先啓誠意繼好息民天下無事惟
願以百姓為念帝嘉賞之其二子皆遷官䝉正至雒有
園亭花木日與親舊宴會子孫環列迭奉夀觴怡然自
得　詔緣邉諸州軍如禽獲北界姦人可詰其事狀部
送闕下帝以契丹雖通好而彼中動靜亦不可不知間
諜偵候宜循舊制又慮為彼所獲歸曲扵我自今獲彼
間諜當赦勿誅但羈留内地待有詞則以此報之故有
是詔　三月甲寅帝御崇政殿親試禮部奏名舉人得
進士濮人李廸以下二百四十六人又得特奏名五舉
以上一百十一人翼日試諸科得九經以下五百七十
人又得特奏名諸科三禮已下七十五人帝謂宰相曰
糊名校覆務扵精當而考官不諭朕意過抑等第欲自
眀絶私甚無謂也廸所試最優李諮亦有可觀聞其㓜
年母為父所棄歸舅族諮日夕號泣求還其母乃至絶
葷茹以禱祈又能刻苦為學自取名級亦可嘉也以廸
為將作監丞諮及夏侯麟為大理評事通判諸州先是
廸與賈邉皆有聲塲屋及禮部奏名兩人皆不與考官
取其文觀之廸賦落韻邉論當仁不讓扵師以師為衆
與注疏異特奏令就御試參知政事王旦議落韻者失
于不詳審耳捨注疏而立異論輙不可許恐士子從今
放蕩無所凖的遂取廸而黜邉　初安陽陳貫喜言兵
咸平中大將楊瓊王榮䘮師貫上書言前日不斬傅潜
張昭逺使瓊輩畏死不畏法今不嚴其制後當益弛請
立法凡合戰而奔者主校皆斬大將戰死禆校無傷而
還與奔軍同軍衂城圍别部力足救而不至者以逗遛
論如此則誅罰眀而士卒厲矣帝嘉納之將召試學士
院執政謂瓊等已即罪議遂格又甞上形勢選將練兵
論三篇大畧言地有要害今北邉既失古北之險然自
威虜城東距海三百里其地沮澤墝埆所謂天隙天陷
非敵所能輕入由威虜西極狼山不百里地廣平利馳
突此必爭之地先居則佚後趨則勞宜有以待之昔李
超守瀛州敵不敢視闗南尺寸地今將帥大槩用恩澤
進雖謹重可信然卒與敵遇不知所以為方畧故敵勢
益張兵折扵外者二十年此選將得失之效也國家収
天下材勇以備禁旅賴賜予廪給而已恬扵休息久不
識戰當以衛京師不當以戍邉戍邉莫若募土人𨽻本
軍又籍丁民為府兵使北面扞狄西面扞戎不獨審練
敵情熟習地形且皆樂戰鬬無驕心契丹請盟復上言
敵數犯塞驅掠良民數十萬今乘其初通宜出内府金
帛以贖之彼嗜利必歸吾民自河之北戴徳澤無窮矣
扵是貫舉進士試殿庭得同出身帝識其姓名曰是數
言邉事者擢置第二等賜及第　丙寅以知雄州機宜
司趙延祚為雄州北闗城巡檢賜白金三百兩延祚州
之大姓自太宗朝甞出家財交結北邊豪傑得其動靜
即具白州將因授官任至是年七十餘召赴闕詢以邉
事具言今之修和契丹先啓誠意國家動守恩信理必
長久又言國母之妹曰膂妃與其姊不叶國家所遺金
帛皆歸扵國主及母其下悉無所及望自今𣙜塲貿易
稍優假之則其下獲利必倍欣慰又厯陳契丹風俗山
川曲折地理逺近及晉漢時事厯厯有據帝詰其所欲
云有家屬寓居青州願便道得往省之帝許焉且以契
丹通好不可復置機宜司故命為巡檢帝慮河北諸州
緣兵罷遂弛武備詔敵樓戰柵有隳壊者即葺之　以
將作監丞王曽為著作郎直史館賜緋舊制試文當屬
學士舍人院宰相冦凖雅知曽特召試政事堂　夏四
月丁酉樞宻直學士劉師道責授忠武行軍司馬知制
誥陳堯咨單州團練副使先是師道弟㡬道舉進士禮
部奏名將廷試近制悉糊名校等堯咨為考官教幾道
扵巻中宻為識號幾道既擢第或告其事詔落籍永不
得預舉帝初欲含容不復窮究其事而師道固求辦理
詔東上閤門使曺利用兵部郎中邉肅内侍副都知閻
承翰詣御史府雜治之坐論奏誣妄與堯咨並責　戊
戌幸龍圖閣閱太宗御書觀諸閣圖畫近臣畢從　己
亥詔河北諸州葺城池　參知政事王欽若素與冦凖
不協還自天雄再表求罷癸夘置資政殿學士以欽若
為之仍遷刑部侍郎班在翰林學士之下侍讀學士之
上　以簽書樞宻院事馮拯參知政事　五月戊申朔
幸國子監閱書庫問國子祭酒邢昺書板幾何昺曰國
初不及四千今十餘萬經史正義皆具臣少時業儒每
見學徒不能具經疏盖𫝊寫不給今板本大備士庶家
皆有之斯乃儒者逢時之幸也先是印書裁截餘紙皆
鬻之以供監中雜用昺請歸此錢扵三司裨國計自是
學者公費不給講官亦厭其寥落云　宣徽北院使雷
有終卒有終倜儻自任能撫士卒多傾私帑給公家宴
犒在蜀時甞借用庫錢數百萬奏納第以償優詔蠲免
身後宿負猶不啻百萬官為償之　髙陽闗副都部署
張凝卒凝忠勇好功名善訓士卒賞賜多以犒師家無
餘貲帝甞謂近臣曰選用武臣實難倘未甞更厯則不
能周知其才太宗所擢甚衆而優待者唯凝與王斌王
憲等數人乃知先帝知人之眀也至是卒上甚惜之(王/憲)
(未見王斌有/𫝊陽翟人)　知鎮戎軍曺瑋言軍境川原夷曠便扵
騎戰非中國之利請自隴山以東循古長城塹以為限
從之又言邉民應募為弓箭手者皆習障塞蹊隧觧羌
人語耐寒苦有警可參正兵為前鋒而官未甞與器械
資粮難責其死力請給以境内閒田永蠲其租春秋耕
斂州為出兵而䕶作之詔人給田二頃出甲士一人及
三頃者出戰馬一匹設堡戍列部伍補指揮使以下校
長有功勞者亦補軍都指揮使置巡檢以統之其後鄜
延環慶涇原并河東州軍亦各募置　以起復右諫議
大夫知制誥晁迥起居舍人知制誥李宗諤並為翰林
學士宗諤在舍人院甞牒御史臺不平空中丞吕文仲
移文詰之宗諤答以兩省與臺司非統攝文仲不平聞
扵帝有詔辨析宗諤引八事証其不相統攝且言御史
臺每牒本省並不平空所以本省移報亦如其儀而文
仲止憑吏人之言遽有聞奏無典章之可據况臺憲之
職所宜糾參姧邪辨眀寃枉廷臣有不法之事得以奏
彈下民有無告之人得以申理而扵文牒之内爭平空
與不平空其事瑣細烏足助扵風裁哉卒如宗諤所言
守職者韙之　以起居舍人直昭文館种放為右諫議
大夫放謝病乞㳺嵩山詔許之仍命河南守臣常加存
撫召對賜宴賦詩餞行恩禮甚厚　先是詔禮部貢院
别試河北貢舉人以用兵不及試期故也庚申帝御崇
政殿親試賜進士諸科及第出身有差　撫州進士晏
殊年十四大名府進士姜益年十二皆以俊秀聞特召
試殊試詩賦各一首益試詩六篇殊屢詞敏贍帝深歎
賞宰相冦凖以殊江左人欲抑之而進益帝曰朝廷取
士惟才是求四海一家豈限遐邇如前代張九齡輩何
甞以僻陋而棄置耶乃賜殊進士出身益同學究出身
後二日復召殊試詩賦論殊具言賦題甞所私習帝益
愛其淳直改試他題既成數稱善擢袐書省正字袐閣
讀書仍命直史館陳彭年視其所學及檢察其所與㳺
者　己巳詔自今官吏雪活人命者並理為勞績　癸
酉詔天下𣙜利者弗許増羡為額　乙亥知雄州何承
矩言將來契丹使入界欲令暫駐新城俟接伴使至迎
扵界首從之承矩又言使命始通待遇之禮宜得折中
庶可久行乃悉條上手詔嘉納仍聴事有未盡者便宜
裁處(凡契丹使入境遣常参官内職各一人假少卿監/諸司使以上接伴内諸司供帳分為三畨内臣主)
(之至白溝驛賜設至貝州賜茶藥各一銀合至大名府/又賜及畿境遣開封府判官勞之又命臺省官諸司使)
(館伴迓扵班荆館至都亭驛各賜金花銀濯器錦衾褥/朝見日賜大使金塗銀冠帛羅氊冠衣八件金䩞鞢帯)
(烏皮鞾銀器二百兩綵帛二百疋副使皂紗折上巾衣/七件金帯象笏烏皮鞾銀器一百兩綵帛二百疋鞍勒)
(馬各一疋其從人上節十八人各練鵲錦襖及衣四件/銀器二十兩綵帛三十疋中節二十人各寳照錦襖及)
(衣三件銀器十兩綵帛二十疋下節八十五人各紫綺/襖及衣四件銀器十兩綵帛二十疋並加金塗銀帯上)
(節又加絲鞵就館賜生餼大使秔粟各十石麵二十石/羊五十法酒糯米酒各十壺副使秔粟各七石麵十五)
(石羊三十法酒糯米酒各十壺承天節各别賜衣一襲/遇立春各賜金塗銀鏤幡勝春盤又命節帥就玊津園)
(伴射弓賜來使銀飾箭筒弓一箭十其中的又賜窄袍/衣五件金束帯鞍勒馬在館遇節序則遣近臣賜設辭)
(日長春殿賜酒五行賜大使盤毬暈錦窄袍及衣七件/銀器二百兩綵帛二百疋副使紫花羅窄袍及衣六件)
(銀器二百兩綵帛一百疋並加金束帯雜色羅錦綾絹/百疋從人各加紫綾花絁綿袍及銀器綵帛將發又賜)
(銀瓶合盆沙羅注椀等又令近臣餞于班荆館開封府/推官餞于郊外接伴使副復為送伴縁路累賜設初命)
(内侍右班副都知閻承翰排辦禮儀議者欲以漢衣冠/賜契丹使者承翰曰南北異宜各從其土俗可也帝從)
(承翰/所議)　六月己丑曺州民趙諫與其弟諤以姧慝不法
並斬西市帝初欲窮治其獄内出與諫交㳺者姓名七
十餘人付鞫中丞吕文仲請對言逮捕者衆或在外郡
茍悉索之慮動人聼帝曰卿執憲當嫉惡如讐豈公行
黨庇耶文仲頓首曰中丞之職非徒繩愆糾違亦當顧
國家大體今縱七十餘人悉得姧狀以陛下之慈仁必
不盡戮不過廢棄而已但籍其名遇事治之未為晩也
帝從其言　是月帝謂輔臣曰殿前侍衛司禁兵老疾
者衆宜精加選擇樞宻使王繼英曰禁旅比昔時數今
踰倍若乘此息兵簡退疲冗實甚便帝曰然第以北國
請盟西戎納欵若即行此則軍旅之情必謂國家便謀
去兵惜費不若先從下軍選擇勇力者次補上軍亦可
鎮厭浮言使衆不惑也其老疾者俟秋冬遴簡將臣令
悉蒐去之　是月達旦國九部致貢扵契丹　秋七月
甲子詔復置賢良方正能直言極諫博通墳典達扵教
化才識兼茂眀扵體用武足安邉洞眀韜畧運籌决勝
軍謀宏逺才任邉寄堪為將帥等科令尚書吏部𫝊告
諸路許文武羣臣草澤隐逸之士來應委中書門下先
加考試如器業可觀具名聞奏
　吕中曰漢制賢良科四百年得一董仲舒而已唐置
　賢良科三百年得一劉蕡而已我朝此科多得大才
　其後也廢賢良而置宏詞惜哉
丙戌西川轉運使黄觀言益州將吏民庶舉留知州張
詠詔褒之尋因遣使巡撫西川令諭㫖曰得卿在彼朕
無西顧憂也　八月戊寅雍王元份薨　癸巳有星孛
扵紫微　九月癸丑趙徳眀始遣其都知兵馬使白文
夀來貢　癸亥羣臣三表上尊號不允　丁夘令資政
殿學士王欽若知制誥楊億修厯代君臣事跡欽若請
以直袐閣錢惟演等十人同編修從之　冬十月庚辰
丁謂等上景徳農田敇五巻令雕印頒行民間咸以為
便　乙酉吏部侍郎平章事畢士安早朝至崇政殿廬
疾暴作帝聞之亟遣使撫問還奏疾甚帝即步出臨視
已不能言詔内侍竇神寳以肩輿送歸第而卒車駕臨
哭謂冦凖等曰士安善人也事朕扵南府東宫以至輔
相飭躬畏謹有古人之風遽此淪沒深可悼惜詔贈太
傅中書令諡文簡録其子孫中使䕶䘮事給鹵簿𦵏士
安端方沉雅有清識所至以嚴正稱年耆目眊讀書繕
寫不輟尤精意詞翰雖貴奉養無異平素未甞植産為
子孫計故天下稱其清　丙戌遣度支判官周漸為契丹
主生辰使職方郎中韓國華為契丹太后正旦使鹽鐵
判官張若谷為契丹主正旦使自是嵗以為常　甲午
使臣自雄州入奏言𣙜塲商旅貿易扵北境契丹主弟
曰隆慶者受其饋獻必還其直又設酒饌犒勞之且言
今與中朝結好事同一家道路永無虞矣帝諭輔臣曰
蕃戎之情兹亦可見然更宜謹擇疆吏謹守詔條也王
旦曰孫僅甞言國主氣濁而體肥隆慶瘦而剛果國人
多歸之隆慶見本朝嵗有贈遺屢勸行賞國中其志欲
激動衆心也　十一月丙辰饗太廟丁巳合祭天地于
圜丘大赦　癸酉契丹主及太后遣其左金吾衛上將
軍耶律留寧左武衛上將軍耶律委演等來賀承天節
對扵崇徳殿留寧等將見館伴使李宗諤引令式不許
佩刀至上閤門留寧等欣然觧之帝聞之曰戎人佩刀
是其常禮不須禁以令式即𫝊詔聴自便留寧等感悅
謂宗諤曰聖上推心置人腹中足以示信遐邇也　十
二月己夘召輔臣扵龍圖閣觀契丹禮物及祖宗朝所
獻者自後使至必以綺帛分賜中書樞宻院果實脯腊
賜近臣三館(凡承天節獻刻絲花羅御様透背御衣七/襲或五襲七件紫青貂䑕翻披或銀䑕鵝)
(項鴨頭納子塗金銀裝箱金龍水晶帯銀押副之錦緣/帛皺皮鞾金玦京皂白熟皮鞾鞋細錦透背清平内製)
(御様合線縷機綾兵三百疋塗金銀龍鳳鞍勒紅羅押/金線繡方韉二具白楮皮黒銀鞍勒氊韉二具緑褐楮)
(皮鞍勒海豹皮韉二具白楮皮裹筋鞭二條紅羅金銀/線繡雲龍紅錦器杖一副黄樺皮纒楮皮弓一紅錦袋)
(皂雕翎羱角骲頭箭十青黄雕翎箭十八法漬法麴麺/麵酒二十壺蜜晒山果十栜櫺椀蜜漬山果十梀櫺疋)
(列山梨柿四梀櫺榛栗松子都李黒郁李子麵棗楞梨/棠梨二十箱麵秔麋梨粆十椀蕪萸白鹽十椀青鹽十)
(箱牛羊野猪魚鹿腊二十二箱御馬六匹㪚馬二百匹/其正旦御衣三襲勒鞍馬二匹散馬一百匹其母又致)
(御衣綴珠貂裘鈿錦刻絲透背合線御綾羅綺紗縠御/様果實雜粆腊肉凡百品水晶鞍勒新羅酒青白鹽國)
(主或致戎器賔鐵刀鷙禽曰海東青之類承天節又/遣庖人持本國異味前一日就禁中造食以進御)
辛巳以王欽若為兵部侍郎資政殿大學士班在文眀
殿學士之下翰林學士承㫖之上帝初見欽若班在翰
林學士李宗諤下怪之以問左右左右以故事對欽若
因訴扵帝曰臣前自翰林學士為參知政事無罪而罷
其班乃下故官一等是貶也帝悟即日改焉資政殿置
大學士自此始欽若善迎人主意帝望見輙喜每拜一
官中謝日輙問曰除此官且可意否其寵遇如此　甲
午右諫議大夫种放自嵩山來朝對扵龍圖閣　初詔
致仕官給半俸唐制致仕者非特敇則不給俸國初循
之至是有此詔
　
　資治通鑑後編巻二十四
