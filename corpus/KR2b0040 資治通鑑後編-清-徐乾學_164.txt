
　資治通鑑後編卷一百六十三
　　　　　　　　　　　刑部尚書徐乾學撰
　元紀十一(起著雍涒灘正月盡上/章掩茂十二月凡三年)
　　武宗仁惠宣孝皇帝(諱哈尚順宗達爾瑪巴拉之/長子母曰興聖皇太后鴻吉)
　　　(哩氏至元十八年七月十九日生成宗大徳三/年代寕逺王庫庫楚總兵北邊與叛王海都戰)
　　　(數敗之海都不得志而死八年封懷寧王賜金/印十年踰按台山熱叛王伊蘇托噶等及海都)
　　　(之子北邊悉平十一年春聞成宗崩帝自阿勒台/山至於和林諸王勲戚皆勸進五月遂即位於)
　　　(上/都)
至大元年春正月辛酉朔曲赦御史臺見繫犯贓官吏
罪止徵贓罷職　甲子以阿實克布哈為右丞相行御史
大夫初阿實克布哈見帝容色日悴乘間進曰陛下八珍
之味不知御萬金之身不知愛而惟麴糵是耽妃嬪是
好是猶兩斧伐孤樹未有不顚仆者陛下縱不自愛獨
不思祖宗付託之重天下仰望之切乎帝大恱曰非卿
孰為朕言因命進酒阿實克布哈頓首謝曰臣方欲陛下
節飲而反勸之是臣之言不信於陛下也臣不敢奉詔
左右皆賀帝得直臣遂有是命　己巳紹興台州慶元
廣徳建康鎮江六路饑死者甚衆饑户四十六萬有奇
詔户月給米六斗以没入未清張瑄財產賑之時浙東
宣慰同知托歡徹爾議行勸貸之令歛富民錢百五十餘
萬以二十五萬屬寧海縣主簿胡長孺藏之長孺察其
有乾没意悉散於民既而果索其錢長孺抱成案進曰
錢在是托歡徹爾雖怒不敢問也長孺婺州人光明宏偉
務為本心之學慨然以孟子自許其在寧海𤼵奸摘伏
明斷若神　特授乳母夫夀國公楊燕嘉努開府儀同
三司　甲戌中書省臣言進海東青鶻者當乘驛馬五
百不敷敇齊喇英通括民間車馬兵部請以各驛馬陸
續而進勿括為便從之　戊子皇太子請以阿實克布哈
復入中書托克托復入御史臺　己丑中書省臣言阿實克
特穆爾請詣河西地采玉役人千餘需馬四十餘匹臣
等謂以不急之務勞民乞罷之又言近百姓艱食盗賊
充斥茍不嚴治將至滋蔓宜遣使巡行遇有罪囚即行
決遣與隨處官吏共議弭盗方略明立賞罰或匿盜不
聞或期㑹不至或踰期不獲者官吏連坐江浙行省海
賊出没殺虜軍民其已獲者例合給案待報㑹官審録
無寃棄之於市自首者原罪給粟能擒其黨者加賞帝
曰弭盜安民事為至重宜即議行之　以乳母夫鄂爾
多為司徒　西番僧在上都者强市民薪民訴於留守
李璧璧方詢其由僧已率其黨持白梃突入公府隔案
引璧髮捽諸地箠朴交下拽歸閉諸空室久乃得脫奔
訴於朝僧竟遇赦免未幾其徒衮噶等與諸王哈喇巴
爾妃爭道拉妃墮車毆之語侵上事聞亦釋不問時宣
政院方奉㫖言毆西僧者斷其手詈者截其舌皇太子
聞之亟上言此法昔所未有遂寢其令　二月癸巳立
鷹坊為仁虞院秩正一品以右丞相托克托遙授左丞相
推勒特穆爾伊克扎爾古齊伊爾齊並為仁虞院使
壬寅從皇太子請改詹事院使為詹事副詹事為少詹
事院判為丞　甲辰𤼵軍千五百人修五臺山佛寺
命有司市邸舎一區賜丞相齊勤特穆爾為鈔萬九千
四百錠　己未以皇太子建佛寺立營繕署　三月庚
申朔中書省臣言鄃王哲古訥人户散失詔有司括索
臣等議昔阿濟格括索所失人户成宗慮其為例不許
今若括索未免擾民且諸王必多援例乞寢其事從之
時莊聖皇后及諸王呼圗克圖人户散入他郡阿都齊托
歡輒降璽書俾括索陜西行省及真定等路省臣復言
百姓均在國家版籍今所遣使輒奪軍驛編民等户非
宜帝曰彼奏誤也卿等速追以還　丁卯建興聖宫
遣使祀五嶽四瀆名山大川　復立白雲宗攝所秩從
一品設官三員　戊寅帝如上都　建佛寺於大都城
南　己卯命翰林國史院纂修順宗實録　是春紹興
慶元台州大疫死者二萬六千餘人　夏四月辛亥樞
密院臣言諸王各用其印符乘驛使臣旁午驛户困乏
宜準舊制量其馬數降以璽書奏可　丙辰高麗國王
王昛言陛下令臣還國復設官行征東行省事高麗嵗
數不登百姓乏食又數百人仰食其圡則民不勝其困
且非世祖舊制帝曰先請立者以卿言今請罷亦以卿
言其準世祖舊制速遣使徃罷之　五月丁卯御史臺
臣言成宗朝建國子監學迄今未成皇太子請畢其功
制可　己巳管城縣大雨雹深一尺無麥禾　丙子以
諸王及西番僧從駕上都途中擾民禁之　禁白蓮社
毁其祠宇以其人還𨽻民籍　御史臺臣言比奉㫖罷
不急之役今復為各官營私宅臣等以為俟翁果察圖
行宫及大都五臺寺畢功然後從事為宜有㫖除奎騰
三保努所居餘悉罷之　六月丁酉隴西寧逺縣地震
雲南烏撒烏蒙三日之中地大震者六　帝欲以宦者
李邦寧為江浙平章邦寧辭曰臣以閹腐餘命前朝赦
而用之使承乏中官高爵厚禄榮寵過甚今陛下復欲
置臣宰輔臣聞宰輔者佐天子治天下者也奈何辱以
寺人陛下縱不臣惜如天下後世何誠不敢奉詔帝大
恱戊戌加邦寧大司徒遙授左丞相仍領太醫院事
辛丑以没入朱清張瑄田產𨽻中宫立江淮財賦總管
府提舉司　是月以江淮大饑免今年常賦及夏稅益
都水民饑採草根樹皮以食有父食其子者詔免今嵗
差徭仍發粟賑之　秋七月庚申流星起自勾陳南行
圓若車輪微有銳經貫索滅　皇太子諭詹事庫春曰
汝舊事吾其與同僚協議務遵法度凡世祖所未嘗行
及典故所無者慎勿行　壬戌皇子和實拉請立總管
府括河南歸徳汝寧瀕河荒地約六萬餘頃嵗收其租
中書省臣言瀕河之地出没無常近有伊瑪噶者妄稱
省委括地蠶食其民以有主之田指為荒地所至騷動
被害之民六百餘人相率來愬方議其罪遇赦獲免今
乃妄以其地獻於皇子且河南連嵗凶荒人方闕食若
從所請為害非細帝曰安用多言其止勿行　築呼鷹
臺於漷州澤中𤼵軍千五百人助其役　翁果察圗行
宫成立中都留守司兼開寧路都總管府　己巳真定
淫雨水溢入自南門下及藁城死者百七十七人𤼵米
萬七百石賑之　癸酉詔諭安南國　癸未樞密院臣
言世祖時樞密臣六員成宗時增至十三員今署事者
三十二員乞省之敇罷達斯岱等十一人　甲申太師
淇陽王伊徹察喇請置王傅中書省臣謂異姓王無置
傅例不許　乙酉以豢虎人徹爾濟蘓為監察御史
是月以左丞相塔斯布哈為中書右丞相太保竒塔特
布濟克為左丞相内外大小事務並聴中書省區處諸
王公主駙馬勢要人等毋得攪擾沮壊近侍臣員及内
外諸衙門毋得隔越聞奏各處行省宣慰司及在外諸
衙門等官非奉聖㫖及中書省明文毋得擅自離職乘
驛赴京營幹私事　八月丙申御史臺臣言奉敇逮監
察御斯多卜丹赴上都謹按世祖成宗迄於陛下累有
明㫖監察御史乃朝廷耳目中外臣僚作姦犯科有不
職者聴其糾劾治事之際諸人毋得與焉邇者鞫問刑
部尚書烏嚕克實贓罪蒙玉音奬諭諸御史皆被錫賚臺
綱益振今斯多卜丹被逮同列皆懼所繫非小乞寢是命
申明臺憲之制諸人毋得與聞制可　九月丙辰以内
郡嵗不登諸路水旱蝗河南山東有父食其子者詔凡
遣使賑貸之處差稅並蠲除之諸部人馬之入都城者
減十之五　中書省臣言夏秋之間鞏昌地震歸徳暴
風雨濟寧泰安真定大水民居蕩析江浙饑荒之餘疫
癘大作死者相枕籍父鬻其子夫離其妻哭聲振野所
不忍聞是皆臣等不才猥當大任以致政事乖違隂陽
失序害及百姓願退位以避賢路帝曰災害事有由來
非爾等所致也但當慎所行耳　高麗國王王昛卒
召山東宣慰使劉敏中為翰林學士承㫖時災異薦臻
帝召公卿集議弭災之道敏中疏列七事帝嘉納之未
幾以疾還鄉里敏中平生身不懐幣口不論錢義不茍
進進必有所匡救援據今古雍容不迫每以時事為憂
或鬱而勿伸則戚形於色中夜歎息至淚濕枕席年十
三語其父曰昔賢足於學而不求知豐於功而不自衒
此後人所弗逮也父奇之敏中嘗與同儕各言志曰自
幼至老相見而無愧色是吾志也　壬戌太尉托克托奏
泉州大商進異木沈檀可構宫室者敇江浙行省驛致
之　丙寅蒲縣地震　乙亥帝至自上都　戊寅泉州
大商瑪哈丹逹爾進珍異及寳帶西域馬　庚辰以高
麗國王王章嗣高麗王　冬十月癸巳蒲縣陵縣地震
　甲午以阿實克布哈知樞密院事　癸卯以西僧嘉勒斡
巴勒為翰林學士承㫖　中書省臣請以湖廣米十萬
石貯于揚州分江西江浙海漕五萬石貯朱汪利津二
倉以濟山東饑民從之　敇凡持内降文記買河間鹽
及以諸王駙馬之言至運司者一切禁之持内降文記
不由中書者聴運司以聞　十一月己未中書省臣言
世祖時自中書以下諸司官有定員邇者諸司遞陞一
級一司多至二三十員事不改舊而官日增乞如大徳
十年員數冗濫者悉汰之又今中都築城大都建寺及
為諸貴近營造私第軍民困敝廩蔵空虚而用度日廣
每賜一人動至鉅萬恐將不繼宜暫節縮又言百司之
事每於中書有干預者乞申禁之帝曰嘗令諸人毋干
中書之政他日或有乘朕忽忘持内降文記至中書者
其執之以來朕將加罪　己巳以竒塔特布濟克為右丞相
托克托為左丞相既又從托克托言以塔斯布哈與竒塔特布濟
克俱為右丞相　辛巳以銀鈔幣施昊天寺為水陸大
㑹　癸未皇太后造寺五臺山摘軍六千五百人供其
役　閏月己丑以大都米貴𤼵廩十萬石減其價以糶
賑貧民北來饑民有鬻子者命有司為贖之　乙未賜
故中書右丞相諤勒哲妻金五百兩銀千五百兩　丙申
罷江南進沙糖止富民輸粟賑饑補官　丁酉禁江西
湖廣汴梁私捕駕鵞　乙巳中書省臣言囘囘商人持
璽書佩虎符乘驛馬名求珍異既而以一豹上獻復邀
回賜似此甚衆臣等議虎符國之信器驛馬使臣所需
今以畀諸商人誠非所宜乞一概追之制可　罷順徳
廣平鐡冶提舉司聴民自便有司稅之如舊　甲寅太
傅哈喇哈斯卒諡忠獻哈喇哈斯為人威重不妄言笑
善騎射工國書重儒術世祖録勲臣後命掌宿衞號達
爾罕自是人稱為達爾罕而不名成宗不豫制出中宫
羣邪黨附而獨以身匡之天下晏然　是嵗太師伊徹
察喇言徹伯爾諸王之在邊境者素無悛心儻諸部合
謀必為國患請撫安都勒斡之子庫春及處諸部來歸者
於金山之陽遣軍屯田山北脫彼有謀吾已擣其腹心
矣帝稱善趣進軍攻之徹伯爾等果欲奔庫春庫春不
納遂相率來降漠北悉平　敬儼為江南治書侍御史
以議立尚書省不便忤宰臣意適兩淮鹽法久滯乃左
遷儼為轉運使欲陷之儼至黜貪釐弊課役增羨至二
十五萬引河南省臣來㑹鹽筴欲以所増羨為嵗入常
額儼以民罷已甚以羨為額病民以為已不可遂止
召呉澄為國子監丞先是許衡為祭酒學者興起久之
漸失其舊澄至旦燃燭堂上諸生以次受業日昃退燕
居之室執經問難者接踵而至澄各因其材質反覆訓
誘之每至夜分雖寒暑不易也　時京倉主計吏以倉
廩多罅漏久雨米壊請覆糠粃其上因揉諸米中以給
内外工人及宿衞者户部侍郎謝讓察其奸以藁秸易
之其弊乃除
二年春正月己丑從皇太子請罷宫師府設賓客諭徳
如故　庚寅越王圗喇有罪賜死圗喇居常怏怏有怨
望意去年秋帝幸涼亭將御舟圗喇前止之言涉不遜
帝由是銜之及寓萬嵗山圗喇醉起解腰帶擲地瞋目
謂帝曰爾與我者止此耳帝疑其有異志命省臣鞫之
辭服遂伏其辜　禁日者方士出入諸王公主近侍及
諸官之門　辛卯皇太子諸王百官上尊號曰統天繼
聖欽文英武大章孝皇帝乙未恭謝太廟太廟舊嘗遣
官行事至是復欲如之李邦寧諫曰先朝非不欲親致
饗祀但以疾廢禮耳今陛下繼承之初正宜開彰孝道
以率先天下躬視太室以成一代之典循習故弊非臣
所知也帝稱善即日備法駕宿齋宫且命邦寧為大禮
使親饗太廟自此始　丙申詔天下弛山澤之禁恤流
移毋令見户包納差稅　乙巳塔斯布哈竒塔特布濟克言
諸人恃恩徑奏璽書不由中書直下翰林院給與者今
覈其數自大德六年至至大元年所出凡六千三百餘
道皆干田土户口金銀鐵冶增餘課程進貢奇貨錢穀
選法詞訟造作等事害及於民請盡追奪之今後有不
由中書者乞勿與制可　丙午定制大成至聖文宣王
春秋二丁釋奠用太牢　戊申徳哷特穆爾布哈進鷹
犬命嵗以幣帛千匹鈔千錠與之　二月癸亥皇太子
幸五臺佛寺　三月己丑遼陽行省右丞洪重喜訴高
麗國王王章不奉國法恣暴等事中書省臣請令重喜
與章辯對敇中書毋令辯對令章從太后之五臺山
以梁王在雲南有風疾命諸王羅丹代鎮雲南　庚寅
帝如上都御史臺臣言京師工役繁興加之嵗早民饑
狂愚易惑今乘輿行幸乞命丞相一人留守京師著為
令從之　辛卯罷杭州白雲宗攝所立湖廣頭陀禪録
司　甲辰中書省臣言國家嵗賦有常頃以嵗儉所入
曾不及半而去嵗所支鈔至千萬錠糧三百萬石陛下
嘗命汰其求芻粟者而宣徽院博克遜竟不能行視去
嵗反多三十萬石請用知錢穀者二三員於宣徽院佐
而理之又中書省斷事官大徳十年四十三員今皇太
子位增二員諸王庫庫楚喇嘛噶圖勒亦各增一員非
舊制臣等以為皇太子位所增宜存諸王者宜罷並從
之　乙巳中書省臣言中書為百司之首宜先汰冗員
帝曰百司所汰卿等宜定議省臣去留朕自思之　夏
四月甲寅中書省臣言江浙杭州驛半嵗之間使人過
者千二百餘有桑古寳赫鼎等進獅豹鴉鶻留二十有
七日人畜食肉千三百餘斤請自今逺方以奇獸異寶
來者依驛遞其商人因有所獻者令自備資力從之
辛酉立興聖宫江淮財賦總管府詔諭中外　癸亥摘
漢軍五千給田十萬頃於直沽沿海口屯種　壬午詔
中都創皇城角樓中書省臣言農事正殷蝗蝝徧野百
姓艱食乞依前㫖罷其役帝曰皇城若無角樓何以壯
觀先畢其功餘者緩之　以建新寺鑄提調監造三品
銀印　五月丁酉以隂陽家言自今至聖誕節不宜興
土功敇權停新寺工役　六月癸亥選官督捕蝗　從
皇太子言禁諸賜田者馳驛徴租擾民　庚午中書省
臣言奉㫖既停新寺工役其亭苑鷹坊諸役乞並罷又
太醫院遣使取藥材於陜西四川雲南費公帑勞驛傳
臣等議事干錢糧隔越中書省徑行乞禁止並從之
以大都𨽻儒籍者四十户充文廟樂工　從皇太子請
改典樂司提㸃大使等官為卿少卿丞　甲戌以宿衞
之士比多冗雜遵舊制存蒙古色目之有閥閱者餘皆
革去　皇太子言宣政院文案不檢覈於憲章有礙遵
舊制為宜從之　乙亥中書省臣言宣政院奏免僧道
田租臣等議田有租商有稅乃祖宗成法不當免詔依
舊制徵之　秋七月癸未河決歸徳府境　己亥河決
汴梁之封丘　八月癸酉復置尚書省以竒塔特布濟克為
右丞相托克托為左丞相三保努約蘇為平章政事保
巴為右丞䝉克特穆爾為左丞王羆㕘知政事初帝從
托克托嘉琿岱呼嚕丹言欲復置尚書省分理財用至
是約蘇言鈔法大壊請更之令工姓江者畫新鈔式以
進又與保巴議立尚書省帝命與塔斯布哈集議保巴
言政事得失皆前日中書省臣所為今欲舉正彼懼有
累孰碩行者臣請乞舊事從中書新政從尚書其尚書
省官請以竒塔特布濟克托克托為丞相三保努約蘇為平
章保巴為右丞王羆㕘知政事以畫新鈔式者為印鈔
庫大使並從之塔斯布哈言此大事遽爾更張乞與老
臣更議之帝不從三保努言尚書省既立更新庶政變
易鈔法用官六十四員其中宿衞之士有之品秩未至
者有之未歴仕者有之此皆素習於事既已任之乞勿
拘例授以宣敇制可仍改各行中書省為行尚書省條
畫頒示天下敢有沮撓者罪之　己未置太子右衞率
府命左丞相托克托御史大夫布琳尼敦領府事取河
南蒙古軍萬人隸之王約曰左衞率府舊制有之今置
右府何為諸公深思之不可以累儲宫也太子又命取
安西兵器給宿衞士約謂詹事旺扎勒曰詹事移文千里
取兵器人必驚疑主上聞之奈何旺扎勒愧謝曰實慮不
及此又命福建取繡工童男女六人約言曰福建去京
師六七千里使人父子兄弟相離有司乘風動擾豈美
事耶太子即命止之稱善再三家令薛居言陜西分地
五事命徃理之約不為署行語之曰太子潛龍也當勿
用之時為飛龍之事可乎遂止太子喜諭羣下曰事未
經王彥博議者勿啟一日約方啟事一宦官侍側太子
問曰自古宦官壊人家國有諸對曰宦官善惡皆有之
但恐處置失宜耳太子深然其言　九月庚辰朔詔朝
廷得失軍民利害有上言者皆得實封以聞在外者赴
所屬轉達各處人民饑荒轉徙復業者一切逋欠並行
蠲免仍除差稅三年田野死亡遺骸暴露官為收拾
頒行至大銀鈔詔曰昔我世祖皇帝始造中統交鈔以
便民用嵗久法隳亦既更張印造至元寶鈔逮今又二
十三年物重鈔輕不能無弊廼巡舊典改造至大銀鈔
頒行天下至大銀鈔一兩準至元鈔五貫白銀一兩赤
金一錢隨路立平準行用庫買賣金銀倒換昏鈔或民
間絲綿布帛赴庫回易依驗時估給價隨處路府州縣
設立常平倉以權物價豐年收糴菽麥米穀值青黄不
接之時比附時估減價出糶以遏沸湧金銀私相買賣
及海舶興販金銀銅錢絲綿布帛下海者並禁之中統
交鈔詔書到日限一百日盡數赴庫倒換諸色課程如
收至大銀鈔以一當五頒行至大銀鈔二兩至一釐定
為一十三等以便民用元之鈔法至是凡三變云　癸
未尚書省臣言古者設官分職各有攸司方今地大民
衆事益繁冗若使省臣總挈綱領庶官各盡厥職其事
豈有不治頃嵗省務壅塞朝夕惟署押文案事皆廢弛
天烖民困職此之由自今以始省部一切皆令從宜處
置大事或須上請得㫖即行用成至治上順天道下安
民心又言國家地廣民衆古所未有累朝格例前後不
一執法之吏輕重任意請自太祖以來所行政令九十
餘條刪除繁冗使歸於一編為定制並從之　以大都
城南建佛寺立行工部領行工部事三人行工部尚書
二人仍令尚書左丞相托克托兼領之　丙戌帝至自
上都　癸巳以薪價貴禁權豪畜鷹犬之家不得占據
山場聴民樵采　丙申御史臺臣言頃年嵗凶民疫陛
下哀矜之獲濟者衆今山東大饑流民轉徙乞以本臺
没入贓鈔萬錠賑救之制可又言比者近幸為人奏請
賜江南田一千二百三十頃為租五十萬石乞拘還官
從之　己亥始鑄錢元行鈔法雖皆以錢為文而廢錢
弗鑄至是始詔大都立資國院山東河東遼陽江淮湖
廣四川立泉貨監六產銅之地立提舉司十九鑄錢曰
至大通寶者每一文准銀鈔一釐曰大元通寶者准至
大錢十文與歴代錢通用其當五當三折二並以舊數
用之既而御史臺臣言至大銀鈔始行品目繁多民猶
未悟而又兼行銅錢慮有相妨今民間拘收銅器甚急
民殊不便乞與省臣詳議不報　尚書省臣言三宫内
降之㫖曩中書奏請勿行臣等謂宜仍舊行之儻於大
事有害則復奏請中書之務乞以盡歸臣等至元二十
四年凡宣敇亦以尚書省掌之今臣等議乞從尚書省
任人而以宣敇散官委之中書從之　詹事院啟太子
金州獻瑟瑟洞請遣使采之太子曰所寶惟賢瑟瑟何
用焉若是者後勿復問先是近侍言賈人有售美珠者
太子曰吾服御雅不喜飾以珠璣生民膏血不可輕耗
汝等當廣進賢才以恭儉愛人相規不可以奢靡蠧財
相導言者慙而退　丁未三保努言養豹者害民為甚
有㫖禁之有復犯者雖貴幸亦加罪　冬十月庚戌朔
以皇太子為尚書令初帝從竒塔特布濟克等言凡中書宣
敇皆以尚書掌之至是太子言舊制百官宣敇皆歸中
書以臣為中書令故也自今敇牒宜令尚書省給降宣
命仍委中書從之　丙辰約蘇言江南平垂四十年其
民止輸地稅商稅餘皆無與其富室有蔽占王民奴使
之者動輒百千家有多至萬家者其力可知乞自今有
嵗收糧五萬石以上者令石輸二升於官仍質一子為
軍所輸之糧半入京師以養衞士半留於彼以備凶年
富國安民無善於此詔如其言行之　辛酉弛酒禁立
酒課提舉司　尚書省以錢穀繁劇增户部侍郎員外
郎各一員又增禮部侍郎郎中各一員凡言時政者屬
之　立太廟廩犧署設令丞各一員　乙丑以皇太后
有疾詔釋天下大辟百人　是月右丞相阿實克布哈卒
諡忠烈阿實克布哈忠直敢言嘗有近臣蹴鞠帝前即命
出鈔十五萬貫賜之阿實克布哈頓首言曰以蹴鞠而受
上賞則奇技淫巧之人日進而賢者日退矣將如國家
何乃止　十一月庚辰朔増吏部郎中員外郎主事各
一員令考功以行黜陟　八百媳婦及大小徹里諸蠻
作亂詔遣雲南右丞索勒濟爾威徃招諭之比至為賊所
賂復肆攻掠遂以敗還命嚴鞠之　乙酉尚書省及太
常禮儀院言郊祀者國之大禮今南郊之禮已行而未
備北郊之禮尚未舉行今年冬至祀天南郊請以太祖
配明年夏至祀地北郊請以世祖配制可　丁未擇衞
士子弟充國子學生　十二月乙卯帝親饗太廟上太
祖聖武皇帝尊諡廟號及光獻皇后尊諡又上睿宗景
襄皇帝尊諡廟號及莊聖皇后尊諡　武昌婦人劉氏
詣御史臺訴三保努奪其所進亡宋玉璽一金椅一夜
明珠二詔尚書省臣及御史中丞雜問劉氏稱故翟萬
户妻三保努謫武昌時與劉徃來及三保努貴劉託以
追逃婢來京師謁三保努於其家三保努不荅入其西
廊見榻上有逃婢所竊寶鞍及其手縫錦帕以問三保
努又不荅劉忿恨而出即求書狀人喬瑜為狀乃因尹
榮徃見察院吏李節入訴於臺獄成以劉氏為妄有㫖
斬喬瑜杖劉氏及尹榮歸之元籍　辛酉申禁漢人執
弓矢兵仗　壬戌陽曲縣地震有聲如雷　封西僧瑪
爾布允則為寧國公賜金印　詔封贈内外百官三品以
上者許請諡凡請諡者許其家具本官平日勲勞政績
徳業藝能經由所在官司保勘與本家所供相同轉申
吏部考覆呈都省都省準擬令太常禮儀院驗事蹟定
諡若勲戚大臣奉㫖賜諡者不在此例　浦江鄭文嗣
家十世同居凡二百四十餘年一錢尺帛無敢私者文
嗣卒從弟太和繼主家事益嚴而有恩家庭中凛如公
府子弟稍有過頒白者猶鞭之毎遇嵗時太和坐堂上
羣從子姪皆盛衣冠鴈行立左序下以次進拜跪奉觴
上壽畢皆肅容拱手自右趨出足武相銜無敢參差者
見者嗟慕謂有三代遺風有司以狀聞詔表其門復其
役部使者余闕為書東浙第一家以褒之大和方正不
奉浮屠老子教冠婚喪𦵏必稽朱熹家禮而行執親喪
三年不御酒肉子孫從化皆孝謹雖嘗仕宦不敢一毫
有違家法諸婦惟事女工不使預家政宗族閭里皆懐
之以恩家畜兩馬一出則一為之不食人以為孝義所
感　初李孟既逃去有譖於帝者曰内難初定時孟嘗
勸皇太子自取帝弗之信一日太子侍内宴飲半忽戚
然改容帝曰吾弟何不樂太子從容起謝曰賴天地祖
宗神靈神器有歸然成今日母子兄弟之歡者李道復
之功為多適有所思不自知其變於色耳道復孟字也
帝感其言即命訪孟得之許昌陘山遣使召之　初帝
在輝瑪楚之海上欽察親軍都指揮處使綽和爾請急
歸定大業帝納其言即日南還及即位加拜平章政事
封容國公至是入朝加封句容郡王帝曰世祖征大理
時所御武帳及所服珠衣今以賜卿其勿辭翌日又以
世祖所乘安輿賜之且曰以卿有足疾故賜此綽和爾
叩頭泣涕固辭曰世祖所御非臣所敢當也帝顧左右
曰他人不知辭此命有司别置馬轎賜之俾得乘至殿
門下
三年春正月癸未省中書官吏自客省使而下一百八
十一員　李孟入見于玉徳殿帝指孟謂宰執大臣曰
此皇祖妣命為朕賓師者宜速任之乙酉特授孟榮祿
大夫平章政事集賢大學士同知徽政院事　丁亥白
虹貫日　營五臺寺役工匠千四百人軍三千五百人
　辛卯立皇后鴻吉哩氏　乙未定稅課法諸色課程
並繫大徳十一年考校定舊額元增總為正額折至元
鈔作數自至大二年為始餘止以十分為率增及三分
以上為下酬五分以上為中酬七分以上為上酬增及
九分為最不及三分為殿所設資品官員以二周嵗為
滿　癸卯改太子少詹事為副詹事　乙巳令中書省
官吏如安圖居中書時例存設其已汰者尚書省遷叙
　二月己未浚㑹通河給鈔四千八百錠糧二萬一千
石以募民　乙丑尚書省臣言官階差等已有定制近
奉聖㫖懿㫖令㫖要索官階者率多躐等願依世祖舊
制次第給之制可　丁卯尚書省臣言至元鈔初行即
以中統鈔本供億及銷其板今既行至大銀鈔乞以至
元鈔輸萬億庫銷毁其板止以至大鈔與銅錢相權通
行為便從之　己巳寧王庫庫楚與越王圗喇子喇特
納實哩謀為不軌事覺下庫庫楚獄竄喇特納實哩于
漠北磔西僧特哩等二十四人于市遂欲誅庫庫楚平
章政事特爾格獨辨其誣詔釋之流於高麗　三保努賜
號達爾罕以庫庫楚食邑清州賜之自達嚕噶齊而下
並聴舉用　壬申以約蘇為尚書左丞相駙馬都尉封
齊國公　三月庚寅尚書省臣言初世祖以海都叛詔
積其分地五户絲為幣帛俟其來降賜之藏二十餘年
今其子徹伯爾向慕徳化歸覲朝廷請以賜之帝曰世
祖謀慮深逺若是待諸王朝㑹頒賞既畢卿等備述其
故然後與之使彼知所愧　壬辰帝如上都　夏四月
辛未賜角觝者阿里銀千兩鈔四百錠　丙子增國子
生為三百員　六月丁未朔詔尚書右丞相托克托左
丞相三保努總治百司庶務並從尚書省奏行　己酉
立上都中都等處銀冶提舉司尚書省臣言巴圗魯斯
云雲州朝河等處產銀令徃試之得銀六百五十兩詔
以巴圗魯斯為銀冶提舉司達嚕噶齊　壬申以西北
諸王徹伯爾等來朝告祀太廟賜托克托三保努珠衣
封三保努為楚國公以常州路為分地　是月襄陽峽
州路荆門州大水山崩壊官廨民居二萬一千八百餘
間死者三千四百餘人汝州大水死者九十二人六安
州大水死者五十二人　秋七月丙戌循州大水漂没
廬舎死者四十三人　癸巳給親民長吏考功印厯令
監治官嵗終驗其行蹟書而上之廉訪司御史臺尚書
禮部考校以為陞黜　己亥禁權要商販挾聖㫖懿㫖
令㫖阻礙㑹通河民船者　八月甲寅白虹貫日　九
月己卯御史臺臣言江浙省丞相達實密於天壽節日
毆其平章政事布哷齊事屬不敬詔遣使詰問之　丙
戌帝至自上都　壬辰皇太子言司徒劉䕫乘驛省親
江南大擾平民二年不歸詔罷之　冬十月甲辰朔太
白經天　戊申帝率皇太子諸王羣臣朝興聖宫上皇
太后尊號冊寶曰儀天興聖慈仁昭懿壽元皇太后
癸丑封西僧琳沁策喇實為文國公賜金印　御史臺
臣言江浙省平章烏瑪喇遣人從使臣鼐智密鼎枉道
馳驛取贓吏紹興獄中釋之敇臺臣遣官徃鞫毋徇私
情　丁巳尚書省言宣徽院廪給日增儲㣥雖廣亦不
能給宜加分減帝曰比見後宫飲膳與朕無異其覈實
減之　辛酉以皇太后受尊號赦天下　三保努言省
部官不肯勤恪署事敇自今晨集暮退茍或怠弛不必
以聞便宜罪之其到任者或一再月辭以病者杖罷不
叙又言故丞相和爾果斯時參議府左右司斷事官六
部官日具一膳今則無以為資乞各賜鈔二百錠規運
取其息錢以為食制可　壬申江浙省臣言曩者朱清
張瑄海漕米嵗四五十萬至百十萬時船多糧少顧直
均平比嵗賦斂横出漕户困乏逃亡者有之今嵗運三
百萬漕舟不足遣人於浙東福建等處和顧百姓騷動
本省左丞沙布鼎言其弟哈卜齊勒及瑪哈穆特丹逹澉浦
楊家等皆有舟且深知漕事乞以為海道運糧都漕萬
户府官各以己力輸運官糧萬户千户並如軍官例承
襲寛恤漕户増給顧直庶有成效尚書省以聞請以瑪
哈穆特丹逹為遙授右丞海外諸蕃宣慰使都元帥領海
道運糧都漕萬户府事設千户所十每所設達嚕噶齊
一千户三副千户三百户四制可　雲南省丞相特們
徳爾擅離職守赴都有㫖詰問以皇太后㫖貸免令復
職　詔諭大司農司勸課農桑　十一月庚辰河南水
死者給槥漂廬舎者給鈔驗口賑糧兩月免今年租賦
　辛巳尚書省臣言上都中都銀冶提舉司達嚕噶齊
巴圖魯斯去嵗輸銀四千一百五十兩今秋復輸三千
五百兩且言復得新礦銀當增辦乞加授嘉議大夫從
之　加托克托為太師録軍國重事封義國公　戊子
以朱清子虎張瑄子文龍徃治海漕以所籍宅一區田
百頃給之　尚書省臣言昔世祖命皇子托歡為鎮南
王居揚州今其子婁章出入導衞僭竊上儀敇遣官詰
問有驗召婁章赴闕仍以所僭儀物來上　敇城中都
以牛車運土令各部衞士助之　丙申有事于南郊以
太祖配享先是三保努及司徒田忠良等言今嵗冬至
祀天圜丘請以太祖配享來嵗夏至祀地方丘請以世
祖配享至是始用其議　己亥尚書省以武衞親軍都
指揮使鄭阿爾斯蘭與兄鄭榮祖段叔仁等圖為不軌
置獄鞫之皆誣服十七人並棄市籍没其家中外寃之
　十二月戊申冀寧路地震　是嵗太常禮儀院判官
張昇出知汝寧府民有告寄束書於其家者踰三年取
閱有禁書一編且記里中大家姓名於上昇亟呼吏焚
其書曰妄言誣人且再更赦矣勿論同列懼皆引起既
而事聞廷議謂昇脫姦軌遣使窮問卒無跡可指乃詰
以擅焚書狀昇對曰事固類姦軌然昇備位郡守為民
父母今斥誣訴免寃濫雖重得罪不避也乃坐奪俸二
月昇平州人
　
　
　資治通鑑後編卷一百六十三
