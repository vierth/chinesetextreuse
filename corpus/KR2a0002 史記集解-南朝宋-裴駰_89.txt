史記集解卷九十一
　　　　　　　　　　　　　宋　裴駰　撰
史記九十一
黥布列傳第三十一
黥布者六人也姓英氏秦時為布衣少年有客相之曰
當刑而王及壯坐法黥布欣然笑曰人相我當刑而王
㡬是乎(徐廣曰㡬一作/豈駰謂㡬近也)人有聞者共俳笑之布已論輸
麗山麗山之徒數十萬人布皆與其徒長豪桀交通廼
率其曹偶亡之江中為羣盜陳勝之起也布廼見番君
與其衆叛秦聚兵數千人番君以其女妻之章邯之滅
陳勝破呂臣軍布乃引兵北擊秦左右校破之清波引
兵而東聞項梁定江東會稽渉江而西陳嬰以項氏世
為楚將廼以兵屬項梁渡淮南英布蒲將軍亦以兵屬
項梁項梁渉淮而西擊景駒秦嘉等布常冠軍項梁至
辥聞陳王定死廼立楚懷王項梁號為武信君英布為
當陽君項梁敗死定陶懷王徙都彭城諸將英布亦皆
保聚彭城當是時秦急圍趙趙數使人請救懷王使宋
義為上將范増為末將項籍為次將英布蒲將軍皆為
將軍悉屬宋義北救趙及項籍殺宋義於河上懷王因
立籍為上將軍諸將皆屬項籍項籍使布先渡河擊秦
布數有利籍廼悉引兵渉河從之遂破秦軍降章邯等
楚兵常勝功冠諸侯諸侯兵皆以服屬楚者以布數以
少敗衆也項籍之引兵西至新安又使布等夜擊坑章
邯秦卒二十餘萬人至關不得入又使布等先從間道
破關下軍遂得入至咸陽布常為軍鋒項王封諸將立
布為九江王都六漢元年四月諸侯皆罷戲下各就國
項氏立懷王為義帝徙都長沙廼隂令九江王布等行
擊之其八月布使將擊義帝追殺之郴縣漢二年齊王
田榮畔楚項王往擊齊徴兵九江九江王布稱病不往
遣將將數千人行漢之敗楚彭城布又稱病不佐楚項
王由此怨布數使使者誚讓(漢書音義/曰誚責也)召布布愈恐不
敢往項王方北憂齊趙西患漢所與者獨九江王又多
布材欲親用之以故未擊漢三年漢王擊楚大戰彭城
不利出梁地至虞謂左右曰如彼等者無足與計天下
事謁者隨何進曰不審陛下所謂漢王曰孰能為我使
淮南令之發兵倍楚留項王於齊數月我之取天下可
以萬全(一本作/百全)隨何曰臣請使之廼與二十人俱使淮
南至因太宰主之(漢書音義曰淮南太宰作/内主也韋昭曰主舍也)三日不得
見隨何因説太宰曰王之不見何必以楚為彊以漢為
弱此臣之所以為使使何得見言之而是邪是大王所
欲聞也言之而非邪使何等二十人伏斧質淮南市以
明王倍漢而與楚也太宰廼言之王王見之隨何曰漢
王使臣敬進書大王御者竊怪大王與楚何親也淮南
王曰寡人北鄉而臣事之隨何曰大王與項王俱列為
諸侯北鄉而臣事之必以楚為强可以託國也項王伐齊
身負板築(李卒曰板牆/板築杵也)以為士卒先大王宜悉淮南之
衆身自將之為楚君前鋒今廼發四千人以助楚夫北
面而臣事人者固若是乎夫漢王戰於彭城項王未出
齊也大王宜騷(音/掃)淮南之兵渡淮日夜會戰彭城下大
王撫萬人之衆無一人渡淮者垂拱而觀其孰勝夫託
國於人者固若是乎大王提空名以鄉楚而欲厚自託
臣竊為大王不取也然而大王不背楚者以漢為弱也
夫楚兵雖彊天下負之以不義之名以其背盟約而殺
義帝也然而楚王恃戰勝自彊漢王收諸侯還守成臯
滎陽下蜀漢之粟深溝壁壘分卒守徼乗塞楚人還兵
間以梁地深入敵國八九百里(張晏曰羽從齊還當經/梁地八九百里廼得羽)
(地/)欲戰則不得攻城則力不能老弱轉糧千里之外楚
兵至滎陽成臯漢堅守而不動進則不得攻退則不能
解故曰楚兵不足恃也(徐廣曰恃一作罷言/其已困不足復苦也)使楚勝漢
則諸侯自危懼而相救夫楚之彊適足以致天下之兵
耳故楚不如漢其勢易見也今大王不與萬全之漢而
自託於危亡之楚臣竊為大王惑之臣非以淮南之兵
足以亡楚也夫大王發兵而倍楚項王必留留數月漢
之取天下可以萬全臣請與大王提劒而歸漢漢王必
裂地而封大王又況淮南淮南必大王有也故漢王敬
使使臣進愚計願大王之留意也淮南王曰請奉命隂
許畔楚與漢未敢泄也楚使者在(文頴曰在/淮南王所)方急責英
布發兵舍傳舍隨何直入坐楚使者上坐曰九江王已
歸漢楚何以得發兵布愕然楚使者起何因説布曰事
以搆可遂殺楚使者無使歸而疾走漢并力布曰如使
者教因起兵而擊之耳於是殺使者因起兵而攻楚楚
使項聲龍且攻淮南項王留而攻下邑數月龍且擊淮
南破布軍布欲引兵走漢恐楚王殺之故間行與何俱
歸漢淮南王至(徐廣曰三/年十二月)上方踞牀洗召布入見布甚
大怒悔來欲自殺出就舍帳御飲食從官如漢王居布
又大喜過望於是廼使人入九江楚已使項伯收九江
兵盡殺布妻子布使者頗得故人幸臣將衆數千人歸
漢漢益分布兵而與俱北收兵至成臯四年七月立布
為淮南王與擊項籍漢五年布使人入九江得數縣六
年布與劉賈入九江誘大司馬周殷周殷反楚遂舉九
江兵與漢擊楚破之垓下項籍死天下定上置酒上折
隨何之功謂何為腐儒為天下安用腐儒隨何跪曰夫
陛下引兵攻彭城楚王未去齊也陛下發歩卒五萬人
騎五千能以取淮南乎上曰不能隨何曰陛下使何與
二十人使淮南至如陛下之意是何之功賢於歩卒五
萬人騎五千也然而陛下謂何腐儒為天下安用腐儒
何也上曰吾方圖子之功廼以隨何為䕶軍中尉布遂
剖符為淮南王都六九江廬江衡山豫章郡皆屬布七
年朝陳八年朝雒陽九年朝長安十一年高后誅淮隂
侯布因心恐夏漢誅梁王彭越醢之盛其醢徧賜諸侯
至淮南淮南王方獵見醢因大恐隂令人部聚兵候伺
旁郡警急(張晏曰欲/有所會)布所幸姬疾請就醫醫家與中大
夫賁赫對門(徐廣曰/賁音肥)姬數如醫家賁赫自以為侍中廼
厚餽遺從姬飲醫家姬侍王從容語次譽赫長者也王
怒曰汝安從知之具説狀王疑其與亂赫恐稱病王愈
怒欲捕赫赫言變事乗傳詣長安布使人追不及赫至
上變言布謀反有端可先未發誅也上讀其書語蕭相
國相國曰布不宜有此恐仇怨妄誣之請繫赫使人微
(一作/徴)驗淮南王淮南王布見赫以罪亡上變固已疑其
言國隂事漢使又來頗有所驗遂族赫家發兵反反書
聞上廼赦賁赫以為將軍上召諸將問曰布反為之奈
何皆曰發兵擊之坑豎子耳何能為乎汝隂侯滕公召
故楚令尹問之令尹曰是故當反滕公曰上裂地而王
之疏爵而貴之(漢書音義曰疏分也/禹決江疏河是也)南靣而立萬乗之
主其反何也令尹曰往年殺彭越前年擊韓信(張晏曰/往年前)
(年同耳使/文相避也)言此三人者同功一體之人也自疑禍及身
故反耳滕公言之上曰臣客故楚令尹辥公者其人有
籌筴之計可問上廼召見問辥公辥公對曰布反不足
怪也使布出於上計山東非漢之有也出於中計勝敗
之數未可知也出於下計陛下安枕而卧矣上曰何謂
上計令尹對曰東取呉西取楚并齊取魯傳檄燕趙固
守其所山東非漢之有也何謂中計東取呉西取楚并
韓取魏據敖倉之粟塞成臯之口勝敗之數未可知也
何謂下計東取呉西取下蔡歸重於越身歸長沙陛下
安枕而臥漢無事矣(桓譚新論曰世有圍棊之戲或言/是兵法之類也及為之上者逺棊)
(疏張置以會圍因而成多得道之勝中者則務相絶遮/要以爭便求利故勝負狐疑須計數而定下者則守邊)
(隅趨作罫以自生於小地然亦必不如察辥公之言上/計云取呉楚并齊魯反燕趙者此廣道地之謂中計云)
(取呉楚并韓魏塞成臯據敖倉此趨遮要爭利者也下/計云取呉下蔡據長沙以臨越此守邊隅趨作罫者也)
上曰是計將安出令尹對曰出下計上曰何謂廢上中
計而出下計令尹曰布故麗山之徒也自致萬乗之主
此皆為身不顧後為百姓萬世慮者也故曰出下計上
曰善封嶭公千户廼立皇子長為淮南王上遂發兵自
將東擊布布之初反謂其將曰上老矣厭兵必不能來
使諸將諸將獨患淮隂彭越今皆已死餘不足畏也故
遂反果如嶭公籌之東擊荆荆王劉賈走死富陵盡刦
其兵渡淮擊楚楚發兵與戰徐僮間(如淳曰/地名也)為三軍欲
以相救為竒或説楚將曰布善用兵民素畏之且兵法
諸侯戰其地為散地(漢書音義曰/謂散滅之地)今别為三彼敗吾一
軍餘皆走安能相救不聽布果破其一軍其二軍散走
遂西與上兵遇蘄西會甀布兵精甚上廼壁庸地(鄧展/曰地)
(名/也)望布軍置陳如項籍軍上惡之與布相望見遥謂布
曰何苦而反布曰欲為帝耳上怒罵之遂大戰布軍敗
走渡淮數止戰不利與百餘人走江南布故與番君婚
以故長沙哀王(徐廣曰表云成王臣呉芮之子也駰案/晉灼曰芮之孫固或曰是成王非哀王)
(也傳/誤也)使人紿布偽與亡誘走越故信而隨之番陽番陽
人殺布兹鄉民田舍遂滅黥布立皇子長為淮南王封
賁赫為期思侯諸將率多以功封者(漢書曰將率/封者六人)
太史公曰英布者其先豈春秋所見楚滅英六臯陶之
後哉身被刑法何其拔興之暴也項氏之所坑殺人以
千萬數而布常為首虐功冠諸侯用此得王亦不免於
身為世大僇禍之興自愛姬殖妒媢(音冒媢/亦妒也)生患竟以
滅國
　史記集解卷九十一
