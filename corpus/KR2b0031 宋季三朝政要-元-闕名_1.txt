　　　　　史部二
　宋季三朝政要目錄　　　編年類
　　理宗國史載之過北無復可攷今將理度兩朝聖
　　政及幼主本末纂集成書以備他日史官之採擇
　　云
　卷一
　　理宗
　　　寳慶元年乙酉(迄/)嘉熙二年戊戌
　卷二
　　理宗
　　　嘉熙三年己亥(迄/)寶祐六年戊午
　卷三
　　理宗
　　　開慶元年己未(迄/)景定五年甲子
　卷四
　　度宗
　　　咸淳元年乙丑(迄/)十年甲戌
　卷五
　　幼主
　　　徳祐元年乙亥(迄/)二年丙子
　卷六
　　廣王
　　　景炎本末
　　益王
　　　祥興本末
　　　　(臣/)等謹按宋季三朝政要六卷不著撰人名
　　　　氏卷首題詞稱理宗國史為元載入北都無
　　　　復可考故纂集理度二朝及幼主本末附以
　　　　廣益二王事其體亦編年之流葢宋之遺老
　　　　所為也然理宗以後國史修宋史者實見之
　　　　故本紀所載反詳於是書又是書得於傳聞
　　　　不無舛誤其最甚者謂寶慶元年趙葵趙范
　　　　全子才建守河據闗之議遣楊誼張迪據洛
　　　　陽與北軍戰潰歸按寶慶元年葵范名位猶
　　　　微其後五年范始為安撫副使葵始為淮東
　　　　提刑討李全時子才乃為㕘議官至端平元
　　　　年滅金子才乃為闗陜制置使知河南府西
　　　　京留守有洛陽潰敗之事上距寶慶元年九
　　　　年矣所紀非實也其餘叙次亦乏體要然宋
　　　　末逸事頗詳多有史所不載者存之亦可備
　　　　㕘考其以理宗度宗瀛國公稱為三朝而廣
　　　　益二王則從附錄體例頗公卷末論宋之亡
　　　　謂君無失徳歸咎權相持論亦頗正而忽推
　　　　演命數兼陳因果轉置人事為固然殊乖勸
　　　　戒之㫖殆欲附徐鉉作李煜墓誌之義而失
　　　　之者歟乾隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
宋季三朝政要題辭
此書不知何人所作諦觀數四葢有下喬木入幽谷之
悲乎余嘗掇拾里中故老舊聞譔厓山小志二卷皆宋
史所未具者藏笥中未及梓行丙午夏于役金陵以前
笥寓於舊館主人弗戒遂為祝融氏奪去今於吳闗偶
得此書於市肆中則勝國善本與余厓山小志互出入
亦多宋史所未具故覆梓之葢欲補史家之闕亦以寄
余厓山小志未竟之意也萬厯己酉褉日張萱題於金
昌闗署
