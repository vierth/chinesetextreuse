
　資治通鑑後編巻一百五十五
　　　　　　　　　　　　刑部尚書徐乾學撰
　元紀三(起旃䝉作噩正月盡彊圉/大淵獻三月凡二年有竒)
　　世祖聖德神功文武皇帝
至元二十二年春正月戊寅發五衛軍及新附軍濬䝉
村漕渠　庚辰毁宋郊天臺僧格言嘉木揚喇勒智云㑹稽
有泰寧寺宋毁之以建寧宗等攢宫錢唐有龍華寺宋
毁之以為南郊皆勝地也宜復為寺為皇上東宫祈壽
時寧宗攅宫已毁建寺敕毁郊天臺亦建寺焉　壬午
詔立市舶都轉運司及諸路常平鹽鐵坑冶都轉運司
　戊子庫庫尼敦言先有㫖遣軍二千屯田芍陂試土
之肥磽去秋已收米二萬餘石請增屯士二千人從之
　徙樂工八百家于京師　西川趙和尚自稱宋福王
子廣王以誑民民有信者真定民劉驢兒有三乳自以
為異謀不軌事覺皆磔裂以徇　辛夘發諸衛軍六千
八百人給䕶國寺修造　癸巳詔括京師荒地令宿衛
士耕種　乙未盧世榮奏罷江南行御史臺及改諸路
按察司為提刑轉運司兼理錢榖未幾御史臺臣言行
臺不可輒罷且按察司兼轉運則糾彈之職廢帝以為
疑安圖曰江南盜賊屢起行臺鎮遏之功居多不可罷
但與行省並治杭州差覺僻逺宜徙江州據三省之間
從之　丙申以噶必齊為中書省平章政事　命禮部
領㑹同館初外國使至常令翰林院主之至是改正
詔禁私酒　壬寅造大樽於殿樽以木為質銀内而外
鏤為雲龍高一丈七寸　二月乙巳增濟州漕舟三千
艘役夫萬二千人初江淮嵗漕米百萬石於京師海運
十萬石膠萊六十萬石而濟之所運三十萬石水淺舟
大恒不能逹更以百石之舟舟用四人故夫數增多
塞渾河隄決役夫四千人　詔改江淮江西元帥招討
司為上中下三萬戸府䝉古漢人新附諸軍相參作三
十七翼上萬戶七翼中萬戸八翼下萬戸二十二翼翼
設逹嚕噶齊萬戸副萬戸各一人𨽻所在行樞宻院
江西盜黎德等餘黨悉平　以應放還五衛軍穿河西
務河　辛亥廣東宣慰使伊德黙色討潮惠二州盜郭
逢貴等四十五寨皆平降民萬餘戸軍三千六百餘人
請将所獲渠帥入覲面陳事宜從之　丙辰詔罷膠萊
所鑿新河以軍萬人隸江浙行省習水戰萬人載江淮
米泛海由利津逹於京師　壬戌立規措所初盧世榮
言天下嵗課鈔九十萬餘以臣經畫之不取於民裁抑
權勢所侵可增三百萬事未行而中外已非議臣請與
臺院面議上前行之帝曰不必如此卿但言之世榮因
言自王文統後鈔法虚弊已乆宜括銅鑄錢并製綾劵
與鈔參行又奏于泉杭二州立市舶都轉運司給民錢
令商販諸番官取其息七民取其三禁私販海者拘其
先所蓄寳貨官買之匿者許告沒其財以其半給告者
今各路雖設常平倉名存實廢宜取權豪所擅鐵冶鑄
噐鬻之以其息儲粟平糶則可均物價而獲厚利民間
酒課太輕宜官給鈔行古𣙜酤法仍禁民私酤米一石
取鈔十貫可得二十倍國家雖設平準然無曉規運者
宜令各路立平準周急庫輕其月息以貸貧民如此則
貸者衆而本且不失又隨朝官吏增俸州郡未及可于
各路立市易司領諸牙儈人計商人物貨四十分取一
以十為率四給牙儈六為官吏俸至于本朝以兵得天
下不藉糧餽惟資羊馬宜於上都隆興諸路以官錢買
幣帛易羊馬於北方選䝉古人牧之嵗收其皮毛筋角
酥酪之用以十之二與牧者而馬以備軍興羊以充賜
予帝皆善而行之至是請立規措所所用官吏以善賈
為之帝曰此何職世榮曰規畫錢榖耳從之又言天下
能規運錢榖者為阿哈瑪特所用今悉以為汙濫黜之臣
欲擇而用之懼有言臣私有罪者帝曰何必計此第用
其可用者於是擢用甚衆羣小既用事毎每借法以逞
其欲州縣鄉村深山窮谷各分地面以搜索民財率衆
入人家笥篋盡發謂之打勘嵗毎一二次打勘民不聊
生羣兇既飽世榮輒又設法以取之時人目為鸕鷀勾
當以鸕鷀得魚既滿其頷即為人抖取也　回買江南
民土田　戊辰帝幸上都　立真定濟南太原甘肅江
西江淮湖廣等處宣慰司兼都轉運使司以治課程仍
嚴立條例禁諸司不得沮撓檢察以宣德王好禮並為
浙西宣慰使帝曰宣德人多言其惡世榮言彼自陳能
嵗辦鈔七十餘萬錠是以用之　以昂吉爾岱為中書
左丞相　己巳復立按察司　三月丙子遣太史監候
張公禮彭質等往占城測候日晷　癸未荆湖占城行
省請益兵時陳日烜所逃天長長安二處兵力復集興
道王船千餘艘聚萬刼阮盝在永平而官兵逺行乆戰
懸處其中索多唐古岱之兵又不以時至故請益兵帝
以水行為危令遵陸以往　夏四月庚戌監察御史陳
天祥劾中書右丞盧世榮罪惡世榮居中書數月恃委
任之專肆無忌憚渺視丞相左司郎中周戭因議事微
有可否誣以沮詔㫖入奏令杖一百斬之朝中震懾無
敢言者至是天祥言世榮始為江西𣙜茶轉運使屢犯
贓罪動數萬計今竟不悛狂悖尤甚雖居丞轄實專大
政恣行苛刻大肆誅求欲以一嵗之期致十年之積考
其行事不副所言始言能令百物自賤物今愈貴始言
不取於民能令課程增三百萬錠今乃迫脅諸路官司
虚增其數凡若所為動為民擾脱不早有更張須其自
敗正猶蠧雖就除木病深矣時帝在上都御史大夫伊
實特穆爾以其狀聞帝始大悟命安圖集諸司官吏老
臣儒士及知民間事者同世榮聽天祥弹文仍令世榮
天祥皆赴上都　癸丑詔追捕宋廣王及陳宜中　壬
戌御史中丞阿拉克特穆爾等以盧世榮所招罪狀上奏
與世榮對於帝前一一欵服詔安圖與諸老臣議世榮
所行當罷者罷之當更者更之其所用人實無罪者朕
自裁決　癸亥敕以敏珠爾丹所行清潔與安圖治省事
　五月甲戌以御史中丞郭佑為中書參知政事　戊
寅以逺方厯日取給京師不以時至荆湖等處四行省
所用者隆興印之哈喇章河西四川等處所用者京兆
印之　甲申立汴梁宣慰司依安西王故事汴梁以南
至江以親王鎮之　丁亥中書省臣言六部官冗甚可
止以六十八員為額餘悉汰去詔擇其亷潔有幹局者
存之　庚寅行御史臺復徙于杭州　丁酉徙行樞宻
院于建康　戊戌鎮南王托歡兵擊陳日烜敗走之遂
入其城而還日烜遣兵來追索多李恒戰死初托歡屢
移書日烜欲假道竟不納益修兵船為迎敵計托歡乗
間縛筏為橋渡富良江北與日烜大戰破之日烜遁走
不知所之其弟益稷率其屬來降然交兵雖敗而勢益
盛適盛夏霖潦軍中疾作死傷者衆而占城竟不可逹
乃謀引兵還交兵追襲之李恒殿後中毒矢一卒負恒
而趨至思明州卒索多軍與托歡相去二百餘里托歡
軍還索多猶未之知亟趨其營交人邀于乾滿江索多
力戰而死諡襄愍恒諡武愍其先姓於彌氏唐末賜姓
李世為西夏國主恒其裔孫也　六月庚戌命女真碩
達勒達造船二百艘及造征日本迎風船　丙辰遣瑪蘓
庫阿里齎鈔千錠往茂巴圗求竒寳　左丞吕師夔乞
假省母江州帝許之因諭安圖曰此事汝蒙古人不知
朕左右復無漢人可否皆自朕決恐有謬誤汝當盡心
善治百姓無使重困致亂以為朕羞　馬湖部田䑕食
稼殆盡其總管祠而祝之䑕悉赴水死　秋七月壬申
造温石浴室及更衣殿　甲戌敇祕書監修地理志
甲申改庫爾濟蘇等所平大小十谿洞悉為府州縣
修汴梁城　丁亥廣東宣慰使伊德黙色入覲以所降
渠帥郭逢貴等至京師言山寨降者百五十餘所帝問
戰而後降耶招之即降耶伊德黙色對曰其首拒敵者
臣已磔之矣是皆招降者也因言托爾珠兵後未嘗撫治
其民州縣復無至者故盜賊各據土地互相攻殺人民
漸耗今宜擇良吏往治從之　庚寅樞宻院言鎮南王
所統征交趾兵乆戰力疲請發䝉古軍千人漢軍新附
軍四千人選良将将之取鎮南王節制以征交趾帝從
之復以唐古岱為荆湖行省左丞唐古岱請放征交趾
軍還家休息詔從鎮南王處之　乙未雲南行省言今
年未暇征緬請收穫秋禾先伐羅北甸等部從之　八
月丙辰帝至自上都　己未詔復立泉府司以達實宻
領之初和爾郭斯以泉府司商販者所至官給飲食遣
兵防衛民實厭苦不便奏罷之至是達實宻復奏立之
　九月戊辰罷禁海商　中書省臣奏近奉㫖括江淮
水手江淮人皆能游水恐因此動揺者衆詔止之　初
民間酒聽自造米一石官取鈔一貫盧世榮以官鈔五
萬錠立𣙜酤法米一石取鈔十貫增舊十倍至是罷之
聽民自造增課鈔一貫為五貫　乙亥中書省以江北
諸城課程錢糧聽杭鄂二行省節制道途迂逺請改隸
中書從之　敇自今貢物惟地所産非所産者毋輒上
聽民自實兩淮荒地免税三年　丙子真臘占城貢樂
工十人及藥材鰐魚皮諸物　宗王阿濟格失律詔巴
延代總其軍先是邊兵嘗乏食巴延令軍中採黙克
爾及蓿敦之根貯之人四斛草粒稱是盛冬雨雪人馬
頼以不飢又令軍士有捕達喇貝歡之獸而食者積其
皮至萬人莫知其意既而遣使輦至京師帝笑曰巴延
以邊地寒軍士無衣欲易吾繒帛耳遂賜以衣　冬十
月癸丑立征東行省以安塔哈為左丞相劉國傑陳巖
並左丞洪茶丘右丞率諸軍征日本　丙辰以參議特
穆爾為參知政事位郭佑上且命之曰自今之事皆責
於汝　丁夘敕樞宻院計膠萊諸處漕船江南高麗諸
處所造海舶括傭江淮民船備征日本仍敕習汎海者
募水工至千人者為千戸百人為百戸　郭佑言自平
江南十年之間凡錢糧事八經理筭今特濟格克森等
又復鈎考宜即罷去帝嘉納之　十一月戊寅遣使告
高麗發兵萬人船六百五十艘助征日本仍令於近地
多造船　己丑御史臺臣奏昔宋以無室家壯士為鹽
軍数凡五千今存者一千一百二十二人性習凶暴民
患苦之宜給以行糧使屯田自贍詔議行之　癸巳敕
漕江淮米百萬石汎海貯於高麗之合浦仍令東京及
高麗各貯米十萬石備征日本期諸軍於明年三月以
次而𤼵㑹于合浦　乙未以圖嚕罕為參知政事　盧
世榮伏誅刲其肉以食鷹獺世榮初以言利進皇太子
意深非之曰財非天降安能嵗取盈乎僧格素主世榮
者聞太子嘗有是言卒不敢救　盧世榮既誅帝謂博
果宻曰朕殊愧卿即擢吏部尚書時方籍没阿哈瑪特家
其奴張繖札爾等罪當死謬言阿哈瑪特家貲隱寄者多
如盡得之可資國用遂勾考捕繫連及無辜京師騷動
帝頗疑之命丞相安圖集六部長貳官詢問其事博果
宻曰是奴為阿哈瑪特心腹爪牙死有餘罪為此言者蓋
欲苟延嵗月徼幸不死耳豈可復受其誑嫁禍善良耶
急誅此徒則怨謗自息安圖以其言入奏帝悟命博果
宻鞫之具得其實繖札爾等伏誅其捕繫者盡釋之
丙申赦囚徒黥其面及招宋時販私鹽軍習海道者為
水工以征日本　時思播以南施黔鼎澧辰沅之界蠻
獠叛服不常往往刼掠邊民乃詔四川行省討之參政
竒爾濟蘇左丞汪惟正一軍出黔中簽省巴拜一軍出
思播都元帥塔喇齊一軍出澧州南道宣慰使李呼喇濟
一軍自夔門㑹合是月諸将鑿山開道綿亘千里諸蠻
設伏險隘木弩竹矢伺間竊發亡命迎敵者皆盡殺之
遣諭其酋長於是率衆来降獨散毛洞潭順走避巖谷
力屈始降　嘉木揚喇勒智復發宋徽欽髙孝光五帝及孟
韋吳謝四后陵初徽欽葬五國城數遣使祈請於金欲
歸梓宫凡六七年而後許及梓宫還行在高宗親至臨
平奉迎時有選人楊偉者貽書執政乞奏聞命大臣取
神櫬之最下者斲而視之既而禮官請用安陵故事梓
宫入境即承以槨仍納衮冕翬衣於槨中不改斂從之
至此被發徽陵有朽木一段欽陵有鐵燈檠一枚而已
宋太學生東嘉林景熙故為杭丐者背竹籮手持竹夾
遇物即夾以投籮中鑄銀作兩許小牌百十繫腰間取
賄西僧曰餘不敢望收其骨得高家孝家斯足矣西僧
左右之果得兩朝骨為兩函貯之託言佛經歸葬於東
嘉亦植冬青於其所作詩以紀之其一絶曰一抔自築
珠宫土雙匣親傳竺國經只有東風知此意年年杜宇
哭冬青雙匣謂髙孝兩函也(考異收瘞宋陵之骨唐珏/玉潛林德暘景熈並有其)
(事一見羅有開唐義士傳一見鄭元祐林義士事蹟皆/載於輟耕録未審孰是愚嘗參考諸書知唐林之事其)
(時異其陵異其所收之骨異所葬之地亦異唐事在戊/寅林事在乙酉是其時異也戊寅發光宗等四陵乙酉)
(發高孝等九陵是其陵異也唐得數函林止兩函是所/收之骨有多少也唐瘞蘭亭林瘞東嘉是所葬之地有)
(逺近也羅鄭據所聞以為言故各遺其一論此事者或/云二人同心共為斯舉或云各行其志初不相謀或又)
(云野史傳聞未足深信總由記事者以諸陵一時並發/而兩義一時同舉遂成千古不破之疑今釐而二之則)
(並行不悖了無可疑矣發高孝二陵癸辛雜識云在乙/酉十一月最確徽欽空棺可以補宋史所未備今從之)
(餘皆用鄭氏事蹟又按雜識云高陵骨髪盡化孝陵亦/蛻化無餘止頂骨小片審爾則林之所收為何骨耶竊)
(意西僧既以骨易賄妄為此語以誑西僧耳世傳其説/周因而録之事蹟云𦵏後林於宋常朝殿掘冬青一株)
(置於所函土堆上則又以唐事為林事㑹稽去杭止隔/一水可以致之東嘉相望千餘里豈能持去縱持去豈)
(能不枯瘁且冬青隨地皆有又豈必取之故宫此二説/者陶氏已嘗致辨今不取冬青引羅以為唐作鄭以為)
(林作無可辨别而夢中作則玩其辭㫖端屬景熈其/雙匣親傳一首尤為深切著明故特舉以證其事云)
十二月丁未皇太子珍戩薨太子初從姚樞竇黙學仁
孝恭儉尤優禮大臣一時在師友之列者非朝廷名德
則布衣節行之士德意未嘗少衰在中書日乆明於聽
斷聞四方科徴輓漕造作和市有係民之休戚者多奏
罷之中外歸心焉江西行省以嵗課羨鈔四十七萬貫
來獻太子怒曰朝廷但令汝等安百姓百姓安錢糧何
患不足百姓不安錢糧雖多能自奉乎盡郤之常服綾
袷為瀋所漬命侍臣重加染治侍臣請織綾更製之太
子曰吾欲織百端非難也顧是物未敝豈宜棄之東宫
香殿成工請鑿石為池如曲水流觴故事太子曰古有
肉林酒池爾欲吾效之耶不許毎與諸王近臣習射之
暇輒講論經典片言之間苟有允愜未嘗不為之洒然
改容中庻子巴拜以其子阿巴齊入見諭之以毋讀䝉
古書須習漢人文字行臺治書侍御史王惲進承華事
略二十篇太子覽之至漢成帝不絶馳道唐肅宗改服
絳紗為朱明服心甚喜曰使我行之亦當如是又至邢
峙止齊太子食邪蒿顧侍臣曰一菜之名遽能邪人耶
詹事孔九思曰正臣防微理固當然太子善其説令諸
子傳觀其書時帝春秋高行臺御史上書請内禪太子
聞之懼臺臣秘其章不發而阿哈瑪特之黨特濟格克森
等請收百司吏案鈎考天下錢榖欲因以發其事乃悉
拘封御史臺吏案都事尚文拘留秘章不與特濟格聞
於帝命宗正色徹肯取其章文曰事急矣即白御史大
夫曰是欲上危太子下陷大臣流毒天下之民其謀至
奸也且特濟格乃阿哈瑪特餘黨贓罪狼藉宜先發以奪
其謀大夫遂與丞相入言狀帝震怒曰汝等無罪耶丞
相進曰臣等無所逃罪但此輩名載刑書而為此舉動
揺人心宜選重臣為之長庻靖紛擾帝怒稍解可其奏
太子益憂懼不自安以是致疾薨年四十三　以哈喇
哈遜為大宗正哈喇哈遜由掌宿衛拜是職用法平允
時相欲以江南獄隸宗正哈喇哈遜曰江南新附教令
未孚且相去數千里欲遥制其刑獄得無寃乎事遂止
　是嵗集諸路四萬於西京普恩寺作資戒㑹七日夜
　前中書左丞相耶律鑄卒後贈太師諡文忠　董文
用拜江淮行中書省參知政事時江淮行省長官者素
貴多傲同列莫敢仰視跪起禀白如小吏事上官文用
至則坐堂上侃侃與論是非可否無所遷就雖數忤之
不顧也有以帝命建佛塔於宋故宫者有司奉行甚急
天大雨雪入山伐木死者數百人猶欲併建大寺文用
謂其人曰非時役民民不堪矣少徐之如何長官者曰
參政奈何格上命文用曰今日之困民力而失民心者
豈上意耶其人意沮遂稍寛其期　張立道籍兩江儂
士貴岑從毅李維屏所部戸二十五萬有竒以其籍歸
有司遷臨安廣西道軍民宣撫使復創廟學於建水路
書清白之訓於公廨以警貪墨風化大行　朝議以皇
太子薨欲罷詹事院院丞張九思抗言曰皇孫宗社人
心所屬詹事所以輔成道德者也奈何罷之衆以為允
二十三年春正月戊辰朔以皇太子故罷朝賀　禁齎
金銀銅錢越海互市　甲戌帝以日本孤逺島夷重困
民力遂罷征召阿巴齊赴闕仍散所雇民船　以江南
廢寺田土為人占據者悉付總統嘉木揚喇勒智修寺　己
夘江淮行省右丞吕文焕告老許之任其子為宣慰使
　癸未從僧格請命嘉木揚喇勒智遣宋宗戚謝儀孫全允
堅趙沂趙太乙入質　甲申和塔拉言所部屯田新軍
二百人鑿河渠于烏呼訥之地役乆功大乞以傍近民
西僧餘戸助其力從之烏呼訥即漢張掖之居延縣也
　丁亥焚隂陽偽書顯明厯　辛夘命阿爾哈雅議征
安南事宜　丁酉設諸路推官以審刑獄上路二員中
路一員　二月己亥敕中外凡漢民持鐵尺手撾及杖
之藏刄者悉輸於官　甲辰以阿爾哈雅仍安南行中
書省左丞相鄂囉齊平章政事都元帥烏瑪喇伊徳黙
色阿里昝順樊楫並參知政事遣使諭皇子額森特穆
爾調哈喇章軍付阿爾哈雅從征交趾　乙巳罷山北
遼東道開元等路宣慰司立東京等處行中書省以諸
王所部雜居其間宣慰司望輕故也　復立大司農司
專掌農桑　丁未用御史臺臣言立按察司巡行郡縣
法除使二員留司副使以下毎嵗二月分涖按治十月
還司　丁巳命湖廣行省造征交趾海船三百期以八
月㑹欽亷　戊午命荆湖占城行省将江浙湖廣江西
三行省兵六萬人伐交趾　翰林集賢學士程文海見
帝首陳興建國學乞遣使江南搜訪遺逸御史臺按察
司並宜參用南北之人帝嘉納之　封陳益稷為安南
國王陳秀嵈為輔義公命阿爾哈雅以兵納之　罷鬻
江南學田時江浙行省理算錢榖甚急鬻所在學田輸
其直於官利用監臣薩里使江南見之謂曰學有田以
供祭祀育賢才安可鬻耶遂奏罷之　甲子復以平原
郡公趙與芮江南田隸東宫　立甘州行中書省　丙
寅以編地理書召曲阜教授陳儼京兆蕭㪺蜀人虞應
龍惟應龍赴京師　三月己巳詔程文海仍集賢直學
士拜侍御史行御史臺事往江南博采知名之士初帝
欲以文海為中丞臺臣言文海南人不可用且年少帝
大怒曰汝未用南人何以知南人不可用自今省部臺
院必參用南人遂拜文海是職奉詔求賢於江南詔令
舊用蒙古字及是特命以漢字書之帝素聞趙孟藡葉
李名宻諭文海必致此二人文海復薦趙孟頫余恁萬
一鶚張伯淳胡夢魁曾晞顔孔洙曾沖子凌時中包鏞
等二十餘人帝坐披香殿召見葉李勞問卿逺来良苦
且曰卿嚮時訟賈似道書朕嘗識之更詢以治道安出
李歴陳古帝王得失成敗之由帝首肯賜坐錫宴命五
日一入議事時各道儒司悉以曠官罷李因奏曰臣欽
覩先帝詔書當創業時軍務繁夥尚招致士類今陛下
混一區宇偃武修文可不作飬人才以𢎞治道各道儒
學提舉及郡教授實風化所繫不宜罷請復立提舉司
專提調學官課諸生講明治道而上其成材者於太學
以備録用凡儒戸徭役乞一切蠲免帝可其奏孟頫宋
太祖子秦王德芳之後也五世祖秀安僖王子偁四世
祖崇憲靖王伯圭高宗無子立子偁之子是為孝宗伯
圭其兄也賜第于湖州故孟頫為湖州人才氣英邁神
采煥發初入見帝顧之喜使坐葉李上或言孟頫宋宗
室子不宜使近左右帝不聽　宋故江西招諭使知信
州謝枋得遁居閩中程文海之薦士也初以枋得為首
枋得方居母喪遺書文海曰大元制世民物一新宋室
孤臣只欠一死枋得所以不死者以九十三歲之母在
堂耳今先妣以二月二十六日考終于正寢枋得自今
無意人間事矣親喪在淺土貧不能禮葬苫塊餘息心
死形存小兒傳到郡縣公文乃知執事薦士凡三十賤
姓名亦玷其中将降㫖督郡縣以禮聘召執事為君謀
亦忠矣豈知枋得有母之喪衰絰之服不可入公門乎
稽之古禮子有父母之喪君命三年不過其門所以教
天下之孝也解官持服在大元制典尤嚴自伊尹傅説
之後三千年間山林匹夫辭煙霞而依日月者亦多矣
未聞有冒哀匿服而應幣聘者傳曰求忠臣必於孝子
之門為人臣不盡孝於家而能盡忠於國者未之有也
為人君不教人以孝而能得人之忠者亦未之有也枋
得親喪未克葬持服未三年若違禮背法從郡縣之令
順執事之意其為不孝莫大焉傳曰君子成人之美不
成人之惡執事能亮吾之心使幸而免不孝之名是成
我者之恩與生者等也於是堅不赴召　甲戌雄霸二
州及保定諸縣水泛濫冒官民田𤼵軍民築河隄禦之
　乙亥以敏珠爾丹仍中書右丞與郭佑並領錢榖　丙
子帝如上都　夏四月庚子以江南諸路財賦並隸中
書省　雲南省平章納蘇拉迪音上便宜數事一曰弛道
路之禁通民来往二曰禁負販之徒毋令從征三曰罷
丹當站賦民金為飲食之費四曰聽民伐木貿易五曰
戒使臣勿擾民居立急遞鋪以省驛騎詔議行之　甲
辰行御史臺自杭州徙建康以山南淮東淮西三道按
察司隸内臺增置行臺色目御史員數　庚戌制諡法
　己未遣約蘇穆爾鉤考荆湖行省錢榖中書擬約蘇穆爾
平章政事托克托呼參知政事有㫖約蘇穆爾小人事朕方
五年授一理算官足矣托克托呼人奴之奴令史宣使才
也讀卿等所進擬令人恥之其以朕意諭安圖　以漢
民就食江南者多又從官南方者秩滿多不還遣使盡
徙北還仍設托克托和遜於黄河江淮諸津渡凡漢民非
賫公文適南者止之為商者聽　五月己巳熒惑犯太
微西垣上将　約蘓穆爾奏荆湖行省阿爾哈雅贓罪請
考核阿爾哈雅乃入朝言約蘇穆爾在鄂豈無贓賄之迹
臣亦請鉤考之遂遣參知政事圖爾哈樞宻院判李道
治書侍御史陳天祥偕行天祥既至鄂州即劾約蘇穆爾
貪暴不法諸事時僧格與約蘇穆爾連婣相與為奸摘天
祥䟽中語誣以不道遣使究問欲殺之行臺御史申屠
致逺累章辯其無罪僧格氣沮天祥繫獄幾四百日遇
赦始得釋阿爾哈雅加湖廣行省左丞相尋卒諡武定
　朝廷将用兵海東徴歛益急有司大為奸利江淮參
知政事董文用請入奏事大畧言疲國家可寳之民力
取僻陋無用之小邦列其條目甚悉　乙酉熒惑犯太
微右執法　六月辛丑中書省臣言前阿爾哈雅與約
蘇穆爾互請鉤考今雖已死而事之是非宜令暴白帝曰
此事自約蘇穆爾所發當依其言䆒行之遂籍阿爾哈雅
家貲歸之京師　乙巳詔以大司農司所定農桑輯要
書頒諸路　戊申括諸路馬凡色目人有馬者三取其
二漢民悉入官敢匿與互市者罪之　丁巳以蘓察罕
為中書省平章政事　辛酉封楊邦憲妻田氏為永安
郡夫人領播州安撫司事　是月湖南宣慰司上言連
嵗征日本及用兵占城百姓罷於轉輸賦役煩重士卒
觸瘴癘多死傷者羣生愁歎四民廢業貧者棄子以偷
生富者鬻産而應役倒懸之苦日甚一日今復有事交
趾動百萬之衆虚千金之費非所以恤士民也且舉動
之間利害非一兼交趾已嘗納表稱藩若從其請以甦
民力計之上也無已則宜寛百姓之賦積糧餉繕甲兵
俟来嵗天時稍利然後大舉亦未為晚湖廣行省臣先
格是其議遣使入奏且言本省鎮戍凡七十餘所連歲
征戰士卒精鋭者罷於外所存者皆老弱毎一城邑多
不過二百人竊恐姦人得以窺伺虚實往年平章阿爾
哈雅出征輸糧三萬石民且告病今復倍其數官無儲
蓄和糴於民間百姓将不勝其困宜如宣慰司所言乞
緩師南伐先是吏部尚書劉宣上言安南臣事已乆嵗
貢未嘗愆期往者用兵無功瘡痍未復今又下令再征
聞者莫不恐懼且交廣炎瘴之地毒氣害人甚於兵刄
今以七月㑹諸道兵于靜江比至安南病死必衆緩急
遇敵何以應之又交趾無糧水路難通不免陸運兼無
車牛䭾載一夫擔米五斗往還自食外官得其半若十
萬石用四十萬人止可供一二月軍糧搬載船料軍須
通用五六十萬衆廣西湖南調度頻數民多離散戸令
供役亦不能辦况湖廣宻邇溪洞㓂盜常多萬一姦人
伺隙大兵一出乗虚生變雖有留後人馬疲弱衰老卒
難應變何不與彼中軍官深知事體者論量萬全方略
不然将復蹈前轍矣奏入㑹湖廣宣慰司章至樞宻院
以聞帝即日下詔罷征縱士卒還各營陳益稷從師還
鄂　華州華隂縣大雨潼谷水涌平地三丈餘杭州平
江二路屬縣水壊民田一萬七千二百頃　秋七月己
巳用中書省臣言以江南隸官之田多為强豪所據立
營田縂管府其所據田仍履畆計之　罷遼陽等處行
中書省復北京咸平等三道宣慰司　庚午江淮行省
䝉固岱言今置省杭州兩淮江東諸路財賦軍實皆南
輸又復北上不便揚州地控江海宜置省宿重兵鎮之
且轉輸無往返之勞行省徙揚州便從之　立淮南洪
澤芍陂兩處屯田益兵至二萬嵗得米數十萬斛　壬
午左丞相昂吉爾岱平章政事阿必實克並罷總制院
使僧格好言利一日於帝前論和雇和買事帝善其策
遂有大任之意令具省臣姓名以進帝曰安圖郭佑楊
居寛等並仍前職昂吉爾岱等其别議仍選可代者以
聞遂罷之自是廷中有所建置人才進退僧格咸與聞
焉　癸巳詔中書省銓定省院臺部官屬自中書令左
右丞相而下各有定員仍諭安圖曰中書省朕當親擇
其餘諸司並從中書斟酌裁減安圖曰比聞聖意欲倚
近侍為耳目如臣所行非法從其舉奏今近臣乃伺隙
援引非類曰某居某官某居某職以所署奏目付中書
施行銓選之法自有定制其尤無事例者臣嘗廢格不
行慮其黨有短臣者帝曰卿言良是後若此者其勿行
　八月辛酉婺州永康縣民陳巽四等謀反伏誅　蘇
湖多雨傷稼百姓艱食浙西按察使雷膺請於朝發廪
米二十萬石賑之江淮行省以發米太多議存三之一
膺曰布宣皇澤惠飬困窮行省臣職爾豈可效有司出
納之吝耶行省不能奪悉給之　九月乙丑朔海外諸
番曰馬八兒曰須門那曰僧急里曰南無力曰馬蘭丹
曰那旺曰丁呵兒曰来来曰急蘭亦䚟曰蘓木都刺凡
十國因楊廷璧屢奉詔招之各遣其子弟上表来覲仍
貢方物　壬辰高麗遣使獻日本俘　是月以工部尚
書博果宻為刑部尚書時河東按察使阿哈瑪特以貲財
諂媚權貴貸錢於官約償牛馬至期抑取部民所産以
輸事覺遣使按治皆不伏及博果宻往始得其不法百
餘事㑹大同民飢博果宻以便宜發倉廪賑之阿哈瑪特
所善幸臣奏博果宻擅𤼵軍儲又鍜錬阿哈瑪特使自誣
服帝曰使行發粟以活吾民乃其職也何罪之有命移
其獄至京師審視阿哈瑪特竟伏誅圖圖爾哈求竒徹之為
人奴者增益其軍而多取編民中書簽省王遇驗其籍
改正之圖圖爾哈遂奏遇有不臣語帝怒欲斬之博果宻
諫曰遇始令以欽察之人奴為兵未聞以編民也萬一
他衛皆倣此戸口耗矣若誅遇後人豈肯為陛下盡職
乎帝意解遇得不死　冬十月甲午朔徙浙西按察使
治杭州罷諸道按察使判官及行臺監察御史　己亥
帝至自上都　壬寅河決開封祥符陳留杞太康通許
鄢陵扶溝洧川尉氏陽武延津中牟原武睢州十五處
調民夫二十餘萬分築隄防　甲寅敕招討使張萬等
造戰船将兵六千人以征緬俾圖們岱為都元帥總之
　壬戌高麗遣使来獻日本俘十六人　十一月乙丑
中書省臣言張瑄朱清海道運糧以四嵗計之總百一
萬石斗斛耗折願如數以償風浪覆舟請免其徴從之
以瑄清並為海道運糧萬戸　敕禽獸字孕時無畋獵
　涿易二州良鄉寳坻縣饑免今年租賑糧三月　十
二月丙午置燕南河東山東三道宣慰司　乙夘以阿
爾哈雅所芘逃民無主者千人屯田遣中書省斷事官
圖們岱復鈎考湖廣行省錢榖　大都饑發官米減價
糶於貧民　戊午翰林承㫖色勒敏言國史院纂修太
祖累朝實録請以輝和爾字繙繹俟奏讀然後纂定從之
　諸路分置六道勸農司
二十四年春正月戊辰浚河西務漕渠　丙戌以程鵬
飛為中書右丞阿里為中書左丞　丁亥以布顔哈
雅參知政事　發新附軍千人從阿巴齊討安南　復
改江浙行省為江淮行省　辛夘詔發江淮江西湖廣
三省䝉古漢劵軍七萬人船五百艘雲南兵六千人海
外四州黎兵萬五千命海道運糧萬戸張文虎費拱辰
陶大明運糧十七萬石分道以進置征交趾行省鄂囉
齊平章政事烏瑪喇樊楫參知政事總之並受鎮南王
即制　二月壬辰朔遣使持香幣詣龍虎閤皁三茅設
醮召天師張宗演赴闕　甲午畋于近郊　乙未以敏
珠爾丹為平章政事　甲辰以范文虎為中書右丞商議
樞宻院事　壬子中書省臣言自正旦至二月中旬費
鈔五十萬錠臣等兼總財賦自今侍臣奏請賜賚乞令
臣等預議帝曰此朕所當慮仍諭伊實特穆爾伊徹察
爾知之　戊午以趙與芮子孟桂襲平原郡公　宗王
納延遣使徴東道兵諭實哩特穆爾毋輒發初納延鎮
遼東北京宣慰使伊埒薩哈勒察其有異志必反宻請備
之帝素然其言故有是諭　閏月癸亥敕春秋二仲月
上丙日祀帝堯祠　西京等處管課官瑪哈穆特自言嵗
以西京平陽太原課程額外羨錢市馬駞千輸官而實
盜官錢市之按問有跡伏誅　乙丑復立尚書省以僧
格特穆爾並為平章政事阿嚕威薩里為右丞葉李為
左丞馬紹參知政事是月帝畋于近郊召敏珠爾丹特穆
爾楊居厚等與葉李程文海趙孟頫論鈔法敏珠爾丹言
自制國用使司改尚書省頗有成效今仍分兩省為便
詔從之安圖諫曰臣力不能回天但乞不用僧格别選
賢者猶或不至虐民誤國不聽阿嚕威薩里雖與僧格
同事然數切諍之惟以亷正自持　業李固辭左丞之
命言論臣資格未宜遽至此帝曰商起伊尹周舉太公
豈循資格耶尚書係天下輕重朕以煩卿卿其勿辭賜
大小車各一許乗小車入禁中仍給扶升殿　辛未以
復置尚書省詔天下除行省與中書議行餘並聽尚書
省從便以聞詔趙孟頫所草也帝覽之喜曰得朕心之
所欲言者矣　初太宗設總教國子之官逮至元初以
許衡為祭酒而侍臣子弟就學者纔十餘人衡既去教
益廢而學舍未建師生寓居民舍司業耶律有尚屢以
為言至是乃立國子監設監丞博士助教增廣弟子員
至百二十人蒙古漢人各半官給紙劄飲食遂以有尚
為祭酒有尚前後五居國學其立教以義理為本以恭
敬為先凡文辭小技綴緝雕刻足以破裂聖人之大道
者皆屏黜之是以諸生知趨正學崇正道以經術為尊
以躬行為務悉為成德逹材之士大抵其教法壹遵衡
之舊而勤謹有加儒風為之丕振　設江南各路儒學
提舉司時江南諸縣各置教諭二人又用廷臣議諸道
各置提舉司設提舉儒學二人統諸路府州縣學祭祀
錢糧之事學校已廢而復興實葉李之言有以導之也
　乙酉鎮南王托歡徙鎮南京　范文虎改尚書右丞
商議樞宻院事　改行中書省為行尚書省六部為尚
書六部　以吏部尚書實都為尚書省參知政事　庚
寅帝如上都　札爾古齊哈喇哈遜等言去嵗録囚南
京濟南兩路應死者已一百九十人若總校諸路為數
必多宜遣人分道行刑帝曰囚非羣羊豈可遽殺耶宜
悉配隸淘金　三月甲午行至元鈔僧格以交鈔及中
統元寳行之既乆物重鈔輕遂建議更造至元鈔行之
自一貫至五十文凡十有一等毎一貫文視中統鈔五
貫文子母相權要在新者無冗舊者無廢凡嵗賜周乏
餉軍皆以中統鈔為准時詔集百官於刑部議法趙孟
頫亦與焉衆欲計至元鈔二百貫贓滿者死孟頫曰始
造鈔時以銀為本虚實相權今二十餘年間輕重相去
至數十倍故改中統為至元又二十年後至元鈔必復
如中統使民計鈔抵法疑於太重古者以米絹民生所
須謂之二實銀錢與二物相權謂之二虚四者為直雖
升降有時終不大相逺也以絹計贓最為適中况鈔乃
宋時所創施於邊郡金人襲而用之皆出於不得已乃
欲以此斷人死命似不足深取也或以孟頫年少初自
南方来譏國法不便意頗不平責之曰今朝廷行至元
鈔故犯法者以是計贓論罪汝以為非豈欲沮格至元
鈔耶孟頫曰法者人命所係議有重輕則人不得其死
矣孟頫奉詔與議不敢不言今中統鈔虚故改至元鈔
謂至元鈔終無虚時豈有是理公不揆於理欲以勢相
陵可乎其人有愧色　丙辰命都水監開汶泗水以逹
京師　汴梁河水泛溢役夫七千修完故隄
　
　
　
　
　
　
　
　
　
　
　
　
　資治通鑑後編巻一百五十五
