書卷七
　　唐　散　騎　常　侍　姚　思　廉　撰
　列傳第一
　　髙祖章皇后　　　　世祖沈皇后
　　廢帝王皇后　　　　髙宗柳皇后
　　後主沈皇后(張貴妃/)
周禮王者立后六宮三夫人九嬪二十七世婦八十一
御妻以聽天下之内治然受命繼體之主非獨外相佐
也蓋亦有内徳助焉漢魏已來六宮之職因襲增置代
不同矣髙祖承微接亂光膺天歴以朴素自處故後宮
員位多闕世祖天嘉初詔立後宮員數始置貴妃貴嬪
貴姬三人以擬古之三夫人又置淑媛淑儀淑容昭華
昭儀昭容脩華脩儀脩容九人以擬古之九嬪又置婕
妤容華充華承徽烈榮五人謂之五職亞於九嬪又置
羙人才人良人三職其職無員數號為散位世祖性恭
儉而嬪嬙多闕髙宗後主内職無所改作今之所綴略
備此篇
髙祖宣皇后章氏諱要兒吳興烏程人也本姓鈕父景
明為章氏所養因改焉景明梁代官至散騎侍郎后母
蘇嘗遇道士以小龜遺已光采五色曰三年有徵及期
后生而紫光照室因失龜所在少聰慧羙容儀手爪長
五寸色竝紅白每有朞功之服則一爪先折髙祖先娶
同郡錢仲方女早卒後乃聘后后善書計能誦詩及楚
辭髙祖自廣州南征交阯命后與衡陽王昌隨世祖由
海道歸于長城侯景之亂髙祖下至豫章后為景所囚
景平而髙祖為長城縣公后拜夫人及髙祖踐阼永定
九年立為皇后追贈后父景眀特進金紫光祿大夫加
金章紫綬拜后母蘇安吉縣君二年安吉君卒與后父
合葬吳興明年追封后父為廣徳縣侯邑五百戸諡曰
温髙祖崩后與中書舍人蔡景歴定計祕不發喪召世
祖入纂事在蔡景歴及侯安都傳世祖即位尊后為皇
太后宮曰慈訓廢帝即位尊后為太皇太后光大二年
后下令黜廢帝為臨海王命髙宗嗣位太建元年尊后
為皇太后二年三月丙申崩于紫極殿時年六十五遺
令喪事所須並從儉約諸有饋奠不得用牲牢其年四
月羣臣上諡曰宣太后祔葬萬安陵后親屬無在朝者
唯族兄鈕洽官至中散大夫
世祖沈皇后諱妙容吳興武康人也父法深梁安前中
錄事參軍后年十餘歳以梁大同中歸于世祖髙祖之
討侯景世祖時在吳興景遣使收世祖及后景平乃獲
免髙祖踐阼永定元年后為臨川王妃世祖即位為皇
后追贈后父法深光祿大夫加金章紫綬封建成縣侯
邑五百戸諡曰恭追贈后母髙綏安縣君諡曰定廢帝
即位尊后為皇太后宮曰安徳時髙宗與僕射到仲舉
舎人劉師知等並受遺輔政師知與仲舉恒居禁中參
決衆事而髙宗為揚州刺史與左右三百人入居尚書
省師知見髙宗權重陰忌之乃矯勑謂髙宗曰今四方
無事王可還東府經理州務髙宗將出而諮議毛喜止
之曰今若出外便受制於人譬如曹爽願作富家翁不
可得也髙宗乃稱疾召師知留之與語使毛喜先入言
之於后后曰今伯宗年幼政事並委二郎此非我意喜
又言於廢帝帝曰此自師知等所為非朕意也喜出以
報髙宗髙宗因囚師知自入見后及帝極陳師知之短
仍自草敕請畫以師知付廷尉治罪其夜於獄中賜死
自是政無大小盡歸髙宗后憂悶計無所出乃密賂宦
者蔣裕令誘建安人張安國使據郡反冀因此以圖髙
宗安國事覺並為髙宗所誅時后左右近侍頗知其事
后恐連逮黨與並殺之髙宗即位以后為文皇后陳亡
入隋大業初自長安歸于江南頃之卒后兄欽隨世祖
征伐以功至貞威將軍安州刺史世祖即位襲爵建城
侯加通直散騎常侍持節㑹稽等九郡諸軍事明威將
軍會稽太守入為侍中左衛將軍衛尉卿光大中為尚
書右僕射尋遷左僕射欽素無技能奉已而已髙宗即
位出為雲麾將軍義興太守秩中二千石太建元年卒
時年六十七贈侍中特進翊左將軍諡曰成子觀嗣頗
有學識官至御史中丞
廢帝王皇后金紫光祿大夫固之女也天嘉元年為皇
太子妃廢帝即位立為皇后廢帝為臨海王后為臨海
王妃至徳中薨后生臨海嗣王至澤至澤以光大元年
為皇太子太建元年襲封臨海嗣王尋為宣惠將軍置
佐史陳亡入長安
髙宗柳皇后諱敬言河東解人也曾祖世隆齊侍中司
空尚書令貞陽忠武公祖惲有重名於梁代官至祕書
監贈侍中中䕶軍父偃尚梁武帝女長城公主拜駙馬
都尉大寳中為鄱陽太守卒官后時年九歳幹理家事
有若成人侯景之亂后與弟盼往江陵依梁元帝元帝
以長城公主之故待遇甚厚及髙宗赴江陵元帝以后
配焉承聖二年后生後主於江陵明年江陵陷髙宗遷
于關右后與後主俱留穰城天嘉二年與後主還朝后
為安成王妃髙宗即位立為皇后后美姿容身長七尺
二寸手垂過膝初髙宗居鄉里先娶吳興錢氏女及即
位拜為貴妃甚有寵后傾心下之每尚方供奉之物其
上者皆推於貴妃而已御其次焉髙宗崩始興王叔陵
為亂後主賴后與樂安君吳氏救而獲免事在叔陵傳
後主即位尊后為皇太后宮曰𢎞範當是之時新失淮
南之地隋師臨江又國遭大䘮後主病瘡不能聽政其
誅叔陵供大行䘮事邊境防守及百司衆務雖假以後
主之命實皆決之於后後主瘡愈乃歸政焉陳亡入長
安大業十一年薨於東都年八十三葬洛陽之邙山后
性謙謹未嘗以宗族為請雖衣食亦無所分遺弟盼太
建中尚世祖女富陽公主拜駙馬都尉後主即位以帝
舅加散騎常侍盼性愚戅使酒常因醉乘馬入殿門為
有司所劾坐免官卒於家贈侍中中䕶軍后從祖弟莊
清警有鑒識太建末為太子洗馬掌東宮管記後主即
位稍遷至散騎常侍衛尉卿禎明元年轉右衞將軍兼
中書舎人領雍州大中正自盼卒後太后宗屬唯莊為
近兼素有名望由是深被恩遇尋遷度支尚書陳亡入
隋為岐州司馬
後主沈皇后諱婺華儀同三司望蔡貞憲侯君理女也
母即髙祖女會稽穆公主主早亡時后尚幼而毁瘠過
甚及服畢每至歳時朔望恒獨坐涕泣哀動左右内外
咸敬異焉太建三年納為皇太子妃後主即位立為皇
后后性端靜寡嗜慾聰敏彊記渉獵經史工書翰初後
主在東宮而后父君理卒后居憂處於别殿哀毁逾禮
後主遇后既薄而張貴妃寵傾後宫後宫之政竝歸之
后澹然未嘗有所忌怨而居處儉約衣服無錦繡之飾
左右近侍纔百許人唯尋閱圖史誦佛經為事陳亡與
後主俱入長安及後主薨后自為哀辭文甚酸切隋煬
帝每所廵幸恒令從駕及煬帝為宇文化及所害后自
廣陵過江還鄉里不知所終后無子養孫姬子𦙍為己
子后宗族多有顯官事在君理傳后叔君公自梁元帝
敗後常在江陵禎明中與蕭瓛蕭巖率衆叛隋歸朝後
主擢為太子詹事君公博學有才辯善談論後主深器
之陳亡隋文帝以其叛已命斬于建康
後主張貴妃名麗華兵家女也家貧父兄以織席為事
後主為太子以選入宮是時龔貴嬪為良娣貴妃年十
歳為之給使後主見而説焉因得幸遂有娠生太子深
後主即位拜為貴妃性聰惠甚被寵遇後主每引貴妃
與賓客遊宴貴妃薦諸宮女預焉後宫等咸徳之競言
貴妃之善由是愛傾後宫又好厭魅之術假鬼道以惑
後主置淫祀於宮中聚諸妖巫使之鼓舞因參訪外事
人間有一言一事妃必先知之以白後主由是益重妃
内外宗族多被引用及隋軍陷臺城妃與後主俱入于
井隋軍出之晉王廣命斬貴妃牓於青溪中橋
史臣侍中鄭國公魏徵考覽記書參詳故老云後主初
即位以始興王叔陵之亂被傷卧于承香閣下時諸姬
竝不得進唯張貴妃侍焉而栁太后猶居柏梁殿即皇
后之正殿也後主沈皇后素無寵不得侍疾别居求賢
殿至徳二年乃於光照殿前起臨春結綺望仙三閣閣
髙數丈竝數十間其窓牖壁帶懸楣欄檻之類竝以沉
檀香木為之又飾以金玉間以珠翠外施珠簾内有寳
牀寳帳其服玩之屬瑰竒珍麗近古所未有每微風暫
至香聞數里朝日初照光暎後庭其下積石為山引水
為池植以竒樹雜以花藥後主自居臨春閣張貴妃居
結綺閣龔孔二貴嬪居望仙閣竝複道交相往來又有
王李二羙人張薛二淑媛袁昭儀何婕妤江脩容等七
人竝有寵遞代以遊其上以宮人有文學者袁大捨等
為女學士後主每引賓客對貴妃等遊宴則使諸貴人
及女學士與狎客共賦新詩互相贈答採其尤豔麗者
以為曲詞被以新聲選宫女有容色者以千百數令習
而謌之分部迭進持以相樂其曲有玉樹後庭花臨春
樂等大指所歸皆美張貴妃孔貴嬪之容色也其略曰
璧月夜夜滿瓊樹朝朝新而張貴妃髪長七尺鬒黑如
漆其光可鑒特聰惠有神采進止閑暇容色端麗每瞻
視盼睞光采溢目照暎左右常於閣上靚糚臨于軒檻
宫中遥望飄若神仙才辯彊記善候人主顔色是時後
主怠於政事百司啓奏竝因宦者蔡脫兒李善度進請
後主置張貴妃於膝上共決之李蔡所不能記者貴妃
竝為條疏無所遺脱由是益加寵異冠絶後庭而後宫
之家不遵法度有挂於理者但求哀於貴妃貴妃則令
李蔡先啓其事而後從容為言之大臣有不從者亦因
而譖之所言無不聽於是張孔之勢薰灼四方大臣執
政亦從風而靡閹宦便佞之徒内外交結轉相引進賄
賂公行賞罰無常綱紀瞀亂矣
史臣曰詩表闗雎之徳易著乾坤之基然夫婦之際人
道之大倫也若夫作儷天則燮贊王化則宣太后有其
懿焉
　
　陳書卷七
　陳書卷七考證
髙祖宣皇后章氏傳后母蘇○后監本誤後今改正
髙祖先娶同郡錢仲方女○方一本作芳
後主沈皇后傳后自廣陵過江還鄉里不知所終○南
　史自廣陵過江於毗陵天靜寺為尼名觀音貞觀中
　卒與此小異
　
　
　
　
　
　
　
　
　
　陳書卷七考證
