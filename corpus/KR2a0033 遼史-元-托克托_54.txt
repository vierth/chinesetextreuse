
　遼史卷五十三
　　元中書右丞相總裁托克托等修
　志第二十二
　　禮志六
　　　嘉儀下
皇太后生辰朝賀儀至日臣僚入朝國使至幕班齊如
　常儀皇太后升殿坐皇帝東面側坐契丹舍人殿上
　通名契丹漢人臣僚宋使副綴翰林學士班東西兩
　洞門入合班稱賀班首上殿祝夀分班引出皆如正
　旦之儀教坊起居七拜契丹漢人臣僚入進酒皆如
　正旦之儀惟宣答稱聖㫖皇帝降御座進奉皇太后
　生辰禮物過畢皇帝殿上再拜殿下臣僚皆再拜皇
　帝升御座引臣僚分班出引中書令北大王西階上
　殿奏契丹臣僚進奉次漢人臣僚并諸道進奉控鶴
　官置擔牀起居四拜畢引進使鞠躬通文武百僚某
　官某以下高麗夏國諸道進奉宣徽使殿上贊進奉
　各付所司控鶴官聲喏擔牀過畢契丹漢人臣僚以
　次謝五拜贊各祗候引出教坊諸道進奉使謝如之
　契丹臣僚謝宣宴引上殿就位立漢人臣僚并宋使
　副東洞門入面西謝宣宴如正旦儀贊各上殿祗候
　臣僚使副上殿就位立亦如之監琖教坊上殿從人
　入東廊立皆如之御牀入皇帝初進酒臣僚就位陪
　拜皇太后飲酒殿上應坐侍立臣僚皆拜稱萬嵗贊
　各祗候立皇太后卒飲手賜皇帝酒皇帝跪卒飲退
　就褥位再拜臣僚皆陪拜若皇帝親賜使相臣僚宋
　使副酒皆立飲皇帝升坐贊應坐臣僚并使副皆拜
　稱萬嵗贊各就坐行方裀朶殿臣僚酒如正旦儀一
　進酒兩廊從人拜稱萬嵗各就坐親王進酒如正旦
　儀若皇太后手賜親王酒跪飲訖退露臺上五拜贊
　祗候殿上三進酒行餅茶訖教坊跪致語揖臣僚使
　副廊下從人皆立口號絶贊拜亦如之行茶行殽膳
　皆如之大饌入行粥盌殿上七進酒使相臣僚樂曲
　終揖廊下從人起拜稱萬嵗各好去承受官引兩門
　出曲破揖臣僚使副起鞠躬贊拜皆拜稱萬嵗贊各
　祗候引臣僚使副下殿契丹臣僚謝宴畢出漢人臣
　僚使副舞蹈五拜畢贊各好去出洞門畢報閤門無
　事皇太后皇帝起
　　應聖節宋遣使來賀生辰正旦始制此儀故詳見
　　賓儀
　　凡五拜拜興再拜興跪搢笏三舞蹈三叩頭出笏
　　就拜興拜興再拜興其就拜亦曰俛伏興
　　賓儀臣僚皆曰坐於此儀曰高裀與方裀别
皇帝生辰朝賀儀臣僚國使班齊皇帝升殿坐臣僚使
　副入合班稱賀合班出皆如皇太后生辰儀中書令
　北大王奏諸道進奉表目教坊起居七拜臣僚東西
　門入合班再拜贊進酒班首上殿進酒宣徽使宣答
　羣臣謝宣諭分班奏樂皇帝卒飲合班班首下殿分
　班出皆如正旦之儀進奉皆如皇太后生辰儀皇帝
　詣皇太后殿近上皇族外戚大臣竝從奉迎太后即
　皇帝殿坐皇太后御小輦皇帝輦側步從臣僚分行
　序引宣徽使諸司閤門攢隊前引教坊動樂控鶴官
　起居四拜引駕臣僚於山樓南方立候皇太后入閤
　揖使副并臣僚入幕次皇太后升殿坐皇帝東方側
　坐引契丹漢人臣僚使副兩洞門入合班起居舞蹈
　五拜贊各祇候面殿立皇帝降御座殿上立進皇太
　后生辰物過畢皇帝殿上再拜殿上下臣僚皆拜皇
　帝升御座引臣僚分班出契丹臣僚入謝宣宴漢人
　臣僚使副入通名謝宣宴上殿就位不應坐臣僚出
　從人入皆如儀御牀入皇帝初進皇太后酒皇太后
　賜皇帝酒皆如皇太后生辰儀贊各就坐行酒宣飲
　盡就位謝如儀殿上一進酒畢從人入就位如儀親
　王進酒行餅茶教坊致語如儀行茶行殽膳如儀七
　進酒使相樂曲終從人起曲破臣僚使副起餘皆如
　正旦之儀
皇后生辰儀臣僚昧爽朝皇帝皇后大帳前拜日契丹
　漢人臣僚陪拜皇帝升殿坐皇后再拜臣僚殿下合
　班陪拜皇帝賜皇后生辰禮物皇后殿上謝再拜臣
　僚皆拜契丹舍人通名契丹漢人臣僚以次入賀琖
　入舍人贊舞蹈五拜起居不表聖躬萬福贊再拜班
　首上殿拜跪自通全銜祝夀訖引下殿復位鞠躬贊
　舞蹈五拜贊各祗候引宰臣一員上殿奏百僚諸道
　進表目教坊起居七拜不賀控鶴官起居四拜諸道
　押衙附奏起居賜宴共八拜契丹漢人合班進夀酒
　舞蹈五拜引大臣一員上殿欄外褥位搢笏執臺琖
　進酒皇帝皇后受琖退復褥位授臺出笏欄内拜跪
　自通全銜祝夀臣等謹進千萬嵗夀酒訖引下殿復
　位舞蹈五拜鞠躬宣徽使奏宣答如儀引上殿搢笏
　執臺皇帝皇后飲殿下臣僚分班教坊奏樂皆拜稱
　萬嵗卒飲皇帝皇后授琖引下殿舞蹈五拜贊各祗
　候引出臣僚進奉如儀宣宴如儀教坊監琖臣僚上
　殿祇侯如儀皇后進皇帝酒殿上贊拜侍臣僚皆拜
　皇帝受琖皆拜皇后坐契丹舍人漢人閤使殿上賛
　拜皆拜稱萬嵗贊各就坐大臣進皇帝皇后酒行酒
　如儀酒三行行殽行膳又進皇帝皇后酒酒再行大
　饌入行粥教坊致語臣僚皆起立口號絶贊拜稱萬
　嵗引下殿謝宴引出皆如常儀
進士接見儀其日舉人從時相至御帳側通名牓子與
　時相牓子同奏訖時相朝見如常儀畢揖進士第一
　名以下丹墀内面殿鞠躬通名四拜贊各祗候皆退
　若有進文字者不退奉卷平立閤門奏受跪左膝授
　訖直起退禮畢
進士賜等甲敕儀臣僚起居畢讀卷官奏訖於左方依
　等甲唱姓名序立閤使交收敕牒閤使奏引至丹墀
　依等甲序立閤使稱有敕再拜鞠躬舍人宣敕各依
　等甲賜卿敕牒一道想宜知悉揖拜各跪左膝受敕
　訖鞠躬皆再拜各祗候分引左右相向侍立侯奏事
　畢引兩階上殿就位齊聲喏賜坐酒三行起聲喏如
　初退揖出禮畢牌印郎君行酒閤使勸飲
進士賜章服儀皇帝御殿臣僚公服引進士入東方面
　西再拜揖就丹墀位面殿鞠躬閤使稱有敕再拜鞠
　躬舍人宣敕各依等甲賜卿敕牒一道兼賜章服想
　宜知悉揖再拜跪受敕訖再拜退引至章服所更衣
　訖揖復丹墀位鞠躬贊謝恩舞蹈五拜各祗候殿東
　亭内序立聲喏坐賜宴簪花宣閤使一員閤門三人
　或二人勸飲終日禮畢
宰相中謝儀皇帝常服升殿坐諸班起居如常儀應坐
　臣僚上殿其餘臣僚殿下東西侍立皆如宋使初見
　之儀引中謝官左入至丹墀面西立舍人當殿鞠躬
　通新受具官姓名祗候中謝宣徽殿上索通班舍人
　就贊禮位贊某官至宣徽贊通班舍人二人對立揖
　中謝官鞠躬贊就拜位舍人二人引面殿鞠躬贊拜
　中謝官舞蹈五拜不出班奏聖躬萬福贊再拜揖出
　班跪敘官致詞訖俛伏興復位贊拜舞蹈五拜又出
　班中謝致詞如初儀共十有七拜贊祗候引右階上
　殿就位揖應坐臣僚聲喏坐供奉官行酒傳宣飲盡
　臣僚搢笏執琖起位後立飲置琖出笏贊拜臣僚皆
　再拜贊各坐搢笏執琖授供奉官琖酒三行揖應坐
　臣僚聲喏立引中謝官右陛下殿至丹墀面殿鞠躬
　贊拜舞蹈五拜引右出臣僚皆出丞相樞密使同餘
　官不升殿賜酒不帶節度使不通班止通名七拜衆
　謝班首一人出班中謝
拜表儀其日先於東上閤門陳設氊位分引南北臣僚
　諸國使副於氊位合班通事舍人二人舁表案置班
　首前揖鞠躬再拜平身中書舍人立案側班首跪搢
　笏興捧表跪左膝以表授中書舍人出笏就拜興再
　拜中書舍人復置表案上通事舍人舁表案於東上
　閤門入捲班分引出禮畢
　　元日皇帝不御坐行此儀餘應上表有故皆倣此
賀生皇子儀其日奉先帝御容設正殿皇帝御八角殿
　升坐聲警畢北南宣徽使殿階上左右立北南臣僚
　金冠盛服合班入班首二人捧表立讀表官先於左
　階上側立二宣徽使東西階下殿受表捧表者跪左
　膝授訖就拜興再拜各祗候二宣徽使俱左階上授
　讀表官讀訖揖臣僚鞠躬引北面班首左階上殿欄
　内稱賀訖引左階下殿復位舞蹈五拜禮畢
賀祥瑞儀聲警北南臣僚金冠盛服合班立班首二人
　各奉表賀北南宣徽使左階下殿受表上殿授讀表
　大臣讀訖揖殿下臣僚鞠躬五拜畢鞠躬引班首二
　人左階上殿欄内拜跪稱賀致詞訖引左階下殿復
　位五拜畢鞠躬宣答聴制訖再拜鞠躬謝宣諭五拜
　畢各祗候分班侍立禮畢兩府奏事如常
　　乾統六年木葉山瑞雲見始行此儀天慶元年天
　　雨穀謝宣諭後趙王進酒教坊動樂臣僚酒一行
　　禮畢奏事
賀平難儀皇帝皇后升殿坐北南臣僚并命婦合班五
　拜揖班首二人出班俛跪搢笏執表舁案近前閤使
　受表置案上皆再拜通事舍人二人舁案左階上殿
　置露臺上讀表官受入讀表對御讀訖臣僚殿下五
　拜鞠躬引班首二人左右階上殿欄内竝立先引北
　面班首少前跪致詞訖退復褥位次引南面班首亦
　如之畢分引左右階下殿復位五拜鞠躬宣徽稱有
　敕再拜宣答内難已平與公等内外同慶謝宣諭五
　拜捲班臣僚從皇帝命婦從皇后詣皇太后殿見先
　帝御容陪位皆再拜皇太后正坐稱賀共十拜竝引
　上殿賜宴如儀
　　平難之儀道宗清寧九年太叔重元謀逆仁懿太
　　后親率衞士與逆黨戰事平因制此儀
正旦朝賀儀臣僚并諸國使昩爽入朝奏班齊皇帝升
　殿坐契丹舍人殿上通訖引契丹臣僚東洞門入引
　漢人臣僚并諸國使西洞門入合班舞蹈五拜鞠躬
　平身引親王東階上殿欄内褥位俛伏跪自通全銜
　臣某等祝夀訖伏興退引東階下殿復位舞蹈五拜
　畢鞠躬宣徽使殿上鞠躬奏臣宣答稱有敕班首以
　下聴制訖再拜鞠躬宣徽傳宣云履新之慶與公等
　同之舍人贊謝宣諭拜舞蹈五拜贊各祗侯分班引
　出引班首西階上殿奏表目訖教坊起居賀十二拜
　畢贊各祗候引契丹漢人臣僚并諸國使東西洞門
　入合班再拜贊進酒引親王東階上殿就欄内褥位
　搢笏執臺琖進酒訖退復褥位置臺出笏少前俛跪
　自通全銜臣某等謹進千萬嵗夀酒俛伏興退復褥
　位與殿下臣僚皆再拜鞠躬俟宣徽使殿上鞠躬奏
　臣宣答稱有制親王以下再拜如初儀傳宣云飲公
　等夀酒與公等内外同慶舍人贊謝宣諭如初贊各
　祗候親王搢笏執臺殿下臣僚分班皇帝飲酒教坊
　奏樂殿上下臣僚皆拜稱萬嵗贊各祇候樂止教坊
　再拜皇帝卒飲親王進受琖復褥位置臺琖出笏揖
　臣僚合班引親王東階下殿復位鞠躬再拜贊各祇
　候分班引出皇帝起詣皇太后殿臣僚并諸國使皆
　從皇太后升殿皇帝東方側坐引契丹漢人臣僚并
　諸國使兩洞門入班稱賀進酒皆如皇帝之儀畢引
　出教坊入起居進酒亦如之皇太后宣答稱聖㫖契
　丹班謝宣宴上殿就位立漢人臣僚并諸國使東洞
　門入丹墀東方面西鞠躬舍人鞠躬通文武百僚宰
　臣某已下謝宣宴再拜出班致詞訖退復位舞蹈五
　拜贊各上殿祇候引宰臣以下并諸國使副方裀朶
　殿臣僚西階上殿就位立不應坐臣僚竝於西洞門
　出二人監琖教坊再拜贊各上階下殿謝宴如皇太
　后生辰儀
冬至朝賀儀臣僚班齊如正旦儀皇帝皇后拜日臣僚
　陪位再拜皇帝皇后升殿坐契丹舍人通臣僚入合
　班親王祝夀宣答皆如正旦之儀謝訖舞蹈五拜鞠
　躬出班奏聖躬萬福復位再拜鞠躬班首出班俛伏
　跪祝夀訖伏興舞蹈五拜鞠躬贊各祗候分班不出
　合班御牀入再拜鞠躬贊進酒臣僚平身引親王左
　階上殿就欄内褥位搢笏執臺琖進酒皇帝皇后受
　琖訖退就褥位置臺出笏俛伏跪少前自通全銜臣
　某等謹進千萬嵗夀酒俛伏興退復褥位再拜鞠躬
　殿下臣僚皆再拜鞠躬宣答如正旦儀親王搢笏執
　臺分班皇帝皇后飲酒奏樂殿上下臣僚皆拜稱萬
　嵗夀樂止教坊再拜臣僚合班親王進受琖至褥位
　置臺琖出笏引左階下殿御牀出親王復丹墀位再
　拜鞠躬贊祗候分班引出班首右階上殿奏表目進
　奉諸道進奉教坊進奉過訖贊進奉收班首舞蹈五
　拜鞠躬贊各祗候班首出臣僚復入合班謝舞蹈五
　拜鞠躬贊各祇候分班引出聲警皇帝皇后起赴北
　殿皇太后於御容殿與皇帝皇后率臣僚再拜皇太
　后上香皆再拜贊各祗候可矮􁐹以上上殿皇太后
　三進御容酒陪位皆拜皇太后升殿坐皇帝就露臺
　上褥位親王押北南臣僚班丹墀内立皇帝再拜臣
　僚皆拜鞠躬皇帝欄内跪祝皇太后夀訖復位再拜
　凡拜皆稱萬嵗贊各祇候臣僚不出皇帝皇后側坐
　親王進酒臣僚陪拜皇太后宣答皆如正旦之儀臣
　僚分班不出班首右階上殿奏表目合班謝宣宴上
　殿就位如儀御牀入皇帝進皇太后酒如初各就座
　行酒宣飲盡如皇太后生辰之儀皇后進酒如皇帝
　之儀三進酒行茶教坊致語行殽膳大饌七進酒曲
　破臣僚起御牀出謝宴皆如皇太后生辰儀
立春儀皇帝出就内殿拜先帝御容北南臣僚丹墀内
　合班再拜可矮􁐹以上入殿賜坐帝進御容酒陪位
　并侍立皆再拜一進酒臣僚下殿左右相向立皇帝
　戴幡勝等第賜幡勝臣僚簪畢皇帝於土牛前上香
　三奠酒不拜教坊動樂侍儀使跪進綵杖皇帝鞭土
　牛可矮􁐹以上北南臣僚丹墀内合班跪左膝受綵
　杖直起再拜贊各祇候司辰報春至鞭土牛三匝矮
　􁐹鞭止引節度使以上上殿撒榖豆擊土牛撒榖豆
　許衆奪之臣僚依位坐酒兩行春盤入酒三行畢行
　茶皆起禮畢
重午儀至日臣僚昧爽赴御帳皇帝繫長夀綵縷升車
　坐引北南臣僚合班如丹墀之儀所司各賜夀縷揖
　臣僚跪受再拜引退從駕至膳所酒三行若賜宴臨
　時聴敕
重九儀北南臣僚旦赴御帳從駕至圍場賜茶皇帝就
　坐引臣僚御前班立所司各賜菊花酒跪受再拜酒
　三行揖起
藏􁡂儀至日北南臣僚常服入朝皇帝御天祥殿臣僚
　依位賜坐契丹南面漢人北面分朋行􁡂或五或七
　籌賜膳入食畢皆起頃之復坐行􁡂如初晩賜茶三
　籌或五籌罷教坊承應若帝得􁡂臣僚進酒訖以次
　賜酒
　　太康十年十二月二十二日始行是儀是日不御
　　朝
歳時雑儀正旦國俗以糯飯和白羊髓為餅丸之若拳
　每帳賜四十九枚戊夜各於帳内窻中擲丸於外數
　偶動樂飲宴數奇令巫十有二人鳴鈴執箭繞帳歌
　呼帳内爆鹽壚中燒地拍䑕謂之驚鬼居七日乃出
　國語謂正旦為阿尼雅伊能伊
立春婦人進春書刻青繒為幟像龍御之或為蟾蜍書
　幟曰宜春
人日凡正月之日一雞二狗三豕四羊五馬六牛七日
　為人其占晴為祥隂為災俗煎餅食於庭中謂之薫
　天
二月一日為中和節國舅族蕭氏設宴以延國族耶律
　氏嵗以為常國語是日為札拉巴
二月八日為悉達太子生辰京府及諸州雕木為像儀
　仗百戲導從循城為樂悉達太子者西域淨梵王子
　姓瞿曇氏名釋迦牟尼以其覺性稱之曰佛
三月三日為上已國俗刻木為兔分朋走馬射之先中
　者勝負朋下馬列跪進酒勝朋馬上飲之國語謂是
　日為陶拉噶爾布噶
五月重五日午時採艾葉和綿著衣七事以奉天子北
　南臣僚各賜三事君臣宴樂渤海膳夫進艾餻以五
　綵絲為索纒臂謂之合歡結又以綵絲宛轉為人形
　簪之謂之長命縷國語謂是日為托卜伊能伊
夏至之日俗謂之朝節婦人進綵扇以粉脂囊相贈遺
六月十有八日國俗耶律氏設宴以延國舅族蕭氏
　亦謂之札拉巴
七月十三日夜天子於宫西三十里卓帳宿焉前期備
　酒饌翼日諸軍部落從者皆動畨樂飲宴至暮乃歸
　行宫謂之迎節十五日中元動漢樂大宴十六日昧
　爽復往西方隨行諸軍部落大譟三謂之送節國語
　謂之賽音伊能伊
八月八日國俗屠白犬於寢帳前七步瘞之露其喙後
　七日中秋移寢帳於其上國語謂之伊克努爾
九月重九日天子率羣臣部族射虎少者為負罰重九
　宴射畢擇高地卓帳賜番漢臣僚飲菊花酒兔肝為
　臡鹿舌為醬又研茱萸酒洒門户以禬禳國語謂是
　日為博羅哩烏楚哩
嵗十月五京進紙造小衣甲槍刀器械萬副十五日天
　子與羣臣望祭木葉山用國字書狀并焚之國語謂
　之達勒噶喀
冬至日國俗屠白羊白馬白鴈各取血和酒天子望拜
　黒山黒山在境北俗謂國人魂魄其神司之猶中國
　之岱宗云每嵗是日五京進紙造人馬萬餘事祭山
　而焚之俗甚嚴畏非祭不敢近山
臘辰日天子率北南臣僚竝戎服戊夜坐朝作樂飲酒
　等第賜甲仗羊馬國語謂是日為綽哈雅布
再生儀凡十有二嵗皇帝本命前一年季冬之月擇吉
　日前期禁門北除地置再生室母后室先帝神主輿
　在再生室東南倒植三歧木其日以童子及産醫嫗
　置室中一婦人執酒一叟持矢箙立於室外有司請
　神主降輿致奠奠訖皇帝出寢殿詣再生室羣臣奉
　迎再拜皇帝八室釋服跣以童子從三過歧木之下
　每過産醫嫗致詞拂拭帝躬童子過歧木七皇帝卧
　木側叟擊箙曰生男矣太巫幪皇帝首興羣臣稱賀
　再拜産醫嫗受酒于執酒婦以進太巫奉襁褓綵結
　等物贊祝之預選七叟各立御名繫于綵皆跪進皇
　帝選嘉名受之賜物再拜退羣臣皆進襁褓綵結等
　物皇帝拜先帝諸御容遂宴羣臣
　　善哉蘇爾威汗之垂訓後詞也孺子無不慕其親
　　者嗜欲深而愛淺妻子具而孝衰人人皆然而况
　　天子乎再生之儀嵗一周星使天子一行是禮以
　　起其孝心夫體之也真則其思之也切孺子之慕
　　將有油然發于中心者感發之妙非言語文字之
　　所能及善哉蘇爾威汗之垂訓後嗣也始之以三
　　過歧木母氏劬勞能無念乎終之以拜先帝御容
　　敬承宗廟宜何如哉詩曰無念爾祖聿修厥徳
　
　
　
　
　
　
　
　
　
　
　
　
　遼史卷五十三
　遼史卷五十三考證
應聖節宋遣使來賀生辰正旦始制此儀　按太宗本
　紀天顯十二年皇太后永寧節晉及諸國來賀㑹同
　四年詔以永寧天授二節及正旦重午冬至臘並受
　賀著為令是賀皇太后儀不始自興宗也至聖宗本
　紀統和二十三年宋使來賀太后生辰則宋使來賀
　之儀亦不應自應聖節始制
立春儀　按韓琦安陽集有使契丹謝春槃戴勝狀據
　此則遼于立春日亦賜諸國使臣幡勝矣
藏􁡂儀　按遊幸表開泰八年十二月幸秦晉長公主
　第作藏􁡂宴據此則志所云太康十年十二月二十
　二日始行是儀者疑有誤然考道宗本紀太康十年
　雖無作藏􁡂儀之文而聖宗本紀開泰八年亦不書
　幸秦晉長公主第事表志互異他書均無可考謹附
　識之
　遼史卷五十三考證
