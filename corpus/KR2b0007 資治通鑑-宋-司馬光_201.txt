
　資治通鑑卷二百　　　宋　司馬光　撰
　　　　　　　　　　　　　　胡三省　音注
　唐紀十六(起旃䝉單閼十月盡𤣥黓/閹茂七月凡六年有奇)
　　高宗天皇大聖大𢎞孝皇帝上之下
永徽六年冬十月己酉下詔稱王皇后蕭淑妃謀行鴆
毒廢爲庶人母及兄弟並除名流嶺南許敬宗奏故特
進贈司空王仁祐告身尚存使逆亂餘孽猶得爲䕃(唐/制)
(凡受官者皆給以符謂之告身司/空正一品凡三品以上䕃及曾孫)並請除削從之乙卯
百官上表請立中宫(上時掌/翻下同)乃下詔曰武氏門著勲庸
地華纓黻往以才行選入後庭(行下/孟翻)譽重椒闈德光蘭
掖朕昔在儲貳特荷先慈常得侍從弗離朝夕(荷下可/翻從才)
(用翻離/力智翻)宫壼之内恒自飭躬(恒戸/登翻)嬪嬙之間未嘗迕目
(嬙慈良翻婦官也迕五故/翻逆而視之謂之迕目)聖情鑒悉毎垂賞歎遂以武
氏賜朕事同政君(政君事見二十七卷/漢宣帝甘露三年)可立爲皇后丁
巳赦天下是日皇后上表稱陛下前以妾爲宸妃韓瑗
來濟面折庭爭(事見上卷上年瑗于眷/翻折之舌翻爭讀曰諍)此既事之極難
豈非深情爲國(爲于/僞翻)乞加褒賞上以表示瑗等瑗等彌
憂懼屢請去位上不許十一月丁卯朔臨軒命司空李
勣齎璽綬冊皇后武氏(璽斯氏翻/綬音受)是日百官朝皇后於
肅義門故后王氏故淑妃蕭氏並囚於别院上嘗念之
閒行至其所(間古/莧翻)見其室封閉極宻惟竅壁以通食噐
惻然傷之呼曰皇后淑妃安在王氏泣對曰妾等得罪
爲宫婢何得更有尊稱(稱尺/證翻)又曰至尊若念疇昔使妾
等再見日月乞名此院爲囘心院上曰朕即有處置(處/昌)
(吕/翻)武后聞之大怒遣人杖王氏及蕭氏各一百斷去手
足捉酒甕中曰令二嫗骨醉(斷丁管翻去𦍑/吕翻嫗威遇翻)數日而死
又斬之王氏初聞宣敕再拜曰願大家萬歲昭儀承恩
死自吾分淑妃罵曰阿武妖猾乃至於此願他生我爲
猫阿武爲鼠生生扼其喉由是宫中不畜猫(分扶問翻/妖於喬翻)
(畜吁/玉翻)尋又改王氏姓爲蟒氏(蟒莫朗翻蛇/最大者曰蟒)蕭氏爲梟氏
(梟古/堯翻)武后數見王蕭爲祟被髪瀝血如死時狀後徙居
蓬萊宫復見之(數所角翻祟雖遂翻復扶又翻大明宫/接西内宫城之東北曰東内本永安宫)
(貞觀八年置九月更名大明宫以備太上皇清暑後髙/宗以風痺厭西内湫濕龍朔二年始大興葺曰蓬萊宫)
故多在洛陽終身不歸長安己巳許敬宗奏曰永徽爰
始國本未生權引彗星越升明兩(易離卦大象曰明兩/作離大人以繼明照)
(四方彗/祥歳翻)近者元妃載誕正𦙍降神(言代王𢎞武/后之子當立)重光日
融爝暉宜息(崔豹古今注曰漢文帝為太子樂人歌四/章以賛太子之徳一曰日重光二曰月重)
(輪三曰星重暉四曰海重潤莊子曰日月出矣而爝/火不息其於光也不亦難乎重直龍翻爝即略翻)安
可反植枝幹久易位於天庭倒襲裳衣使違方於震位
(震長子也以守社/稷宗廟為祭主也)又父子之際人所難言(漢武帝語田/千秋之辭)
事或犯鱗必嬰嚴憲(驪龍頷下有逆鱗徑尺嬰之/則死喻人主之威不可犯也)煎膏
染鼎臣亦甘心上召見問之對曰皇太子國之本也本
猶未正萬國無所係心且在東宫者所出本微今知國
家已有正嫡必不自安竊位而懐自疑恐非宗廟之福
願陛下熟計之上曰忠已自讓對曰能為太伯願速從
之　西突厥頡苾達度設數遣使請兵討沙鉢羅可汗
(厥九勿翻數所角翻使疏/吏翻可從刋入聲汗音寒)甲戍遣豐州都督元禮臣冊
拜頡苾達度設為可汗禮臣至碎葉城(自弓月城過思/渾川度伊麗河)
(至碎葉界又西行千里至/碎葉城屬焉耆都督府界)沙鉢羅發兵拒之不得前頡
苾逹度設部落多為沙鉢羅所併餘衆寡弱不為諸姓
所附禮臣竟不冊拜而歸　中書侍郎李義府參知政
事義府容貎温恭與人語必嬉怡微笑而狡險忌克故
時人謂義府笑中有刀又以其柔而害物謂之李猫
顯慶元年春正月辛未以皇太子忠為梁王梁州刺史
立皇后子代王𢎞為皇太子生四年矣忠既廢官屬皆
懼罪亡匿無敢見者右庶子李安仁獨侯忠泣涕拜辭
而去安仁綱之孫也(李綱著節於/隋唐之間)　壬申赦天下改元
　二月辛亥贈武士彠司徒賜爵周國公(彠一/虢翻)　三月
以度支侍郎杜正倫為黄門侍郎同三品(顯慶元年改/戸部為度支)
(度徒/洛翻)　夏四月壬子矩州人謝無靈舉兵反(矩州諸蠻/亦東謝蠻)
(之種落武徳/四年置矩州)黔州都督李子和討平之(黔音/琴)　己未上
謂侍臣曰朕思養人之道未得其要公等為朕陳之(為/于)
(偽/翻)來濟對曰昔齊桓公出遊見老而飢寒者命賜之食
老人曰願賜一國之飢者賜之衣曰願賜一國之寒者
公曰寡人之廩府安足以周一國之飢寒老人曰君不
奪農時則國人皆有餘食矣不奪蠶桑則國人皆有餘
衣矣故人君之養人在省其征役而已今山東役丁歲
别數萬役之則人大勞取庸則人大費臣願陛下量公
家所須外餘悉免之(量音/良)上從之　六月辛亥禮官奏
停太祖世祖配祀(髙祖受禪追尊祖虎曰景皇帝廟/號太祖考昺曰元皇帝廟號世祖)以
高祖配昊天於圓丘太宗配五帝於明堂(武德初立圓/丘壇於明德)
(門外道東二里壇制四成各廣八尺一寸下成廣二十/丈再成廣十五丈三成廣十丈四成廣五丈毎祀則昊)
(天上帝及配帝設位于平座籍用藳秸器用陶匏五方/上帝日月内官中官外官及衆星並皆從祀其五方帝)
(及日月七座在壇之第二等内五星以下官五十五座/在壇之第三等二十八宿已下官一百三十五座在壇)
(之第四等外官一百二十二座在壇下外壝之内衆星/三百六十座在外壝之外以景帝配圓丘元帝配明堂)
從之　秋七月乙丑西洱蠻酋長楊棟附顯和蠻酋長
王郎祁郎昆棃盤四州酋長王伽衝等帥衆内附(棃州/本西)
(寧州武德七年分南寧州二縣置貞觀八年更名梨州/其地北接昆州晉梁水郡地也盤州本西平州武德四)
(年置貞觀八年更名晉興古郡地/也洱乃吏翻酋慈由翻帥讀曰率)　癸未以中書令崔
敦禮爲太子少師同中書門下三品八月丙申固安昭
公崔敦禮薨(諡法容儀恭美曰/昭昭德有勞曰昭)　辛丑蔥山道行軍總
管程知節擊西突厥與歌邏處月二部戰於榆慕谷(處/月)
(處宻姑蘇歌邏祿弩失畢五姓之衆賀魯爲葉䕶時所/統也據新書歌邏祿即葛邏祿也榆慕谷舊書本紀作)
(榆幕/谷)大破之斬首千餘級副總管周智度攻突騎施處
木昆等部於咽城拔之(西突厥咄陸五啜處木昆律突/騎施皆一啜也據新書咽城即)
(處木昆所居/處昌吕翻)斬首三萬級　乙巳龜兹王布失畢入朝
(龜兹音丘慈/朝直遙翻)　李義府恃寵用事洛州婦人淳于氏美
色繫大理獄義府屬大理寺丞畢正義枉法出之(屬之/欲翻)
將納爲妾大理卿段寳𤣥疑而奏之上命給事中劉仁
軌等鞫之義府恐事洩逼正義自縊於獄中(縊於/計翻)上知
之原義府罪不問侍御史漣水王義方欲奏彈之(漣水/舊曰)
(襄賁置東海郡東魏改曰海安郡隋開皇初廢/郡改襄賁曰漣水屬海州唐屬泗水漣音連)先白其
母曰義方爲御史視姦臣不糾則不忠糾之則身危而
憂及於親爲不孝二者不能自决奈何母曰昔王陵之
母殺身以成子之名(事見九卷漢/高帝元年)汝能盡忠以事君吾
死不恨義方乃奏義府於輦轂之下擅殺六品寺丞(唐/六)
(典大理寺丞/從六品上)就云正義自殺亦由畏義府威殺身以滅
口如此則生殺之威不由上出漸不可長請更加勘當
(長知兩翻/當丁浪翻)於是對仗叱義府令下義府顧望不退義方
三叱上既無言義府始趨出義方乃讀彈文上釋義府
不問而謂義方毀辱大臣言辭不遜貶萊州司戸　九
月括州暴風海溢溺四千餘家(新志處州本括州永嘉/郡時兼有永嘉之地上)
(元元年始/析置温州)　冬十一月丙寅生𦍑酋長浪我利波等帥
衆内附以其地置柘栱二州(柘州蓬山郡栱州以鉢南/伏浪恐部置皆屬松州都)
(督府宋白曰柘州以/開拓爲稱音達各翻)　十二月程知節引軍至鷹娑川
遇西突厥二萬騎别部䑕尼施等二萬餘騎繼至(鼠尼/施咄)
(陸五啜之一也居鷹娑川後/置鷹娑都督府娑素何翻)前軍總管蘇定方帥五百
騎馳往擊之西突厥大敗追奔二十里殺獲千五百餘
人獲馬及器械綿亘山野不可勝計(勝音/升)副大總管王
文度害其功言於知節曰今兹雖云破賊官軍亦有死
傷乗危輕脱乃成敗之法耳何急而爲此自今常結方
陳置輜重在内(陳讀曰陣/重直用翻)遇賊則戰此萬全策也又矯
稱别得㫖以知節恃勇輕敵委文度爲之節制遂収軍
不許深入士卒終日跨馬被甲結陳不勝疲頓(被皮義/翻下同)
(陳讀曰陣/勝音升)馬多瘦死定方言於知節曰出師欲以討賊
今乃自守坐自困敝若遇賊必敗懦怯如此何以立功
且主上以公爲大將(將即/亮翻)豈可更遣軍副専其號令事
必不然請囚文度飛表以聞知節不從至恒篤城(新書/作坦)
(篤/城)有羣胡歸附文度曰此屬伺我旋師還復爲賊(伺相/吏翻)
(復扶/又翻)不如盡殺之取其資財定方曰如此乃自爲賊耳
何名伐叛文度竟殺之分其財獨定方不受師旋文度
坐矯詔當死特除名知節亦坐逗遛追賊不及減死免
官　是歲以太常卿駙馬都尉高履行爲益州長史(高/履)
(行尚太宗女/東陽公主)　韓瑗上疏爲禇遂良訟寃曰(上時掌翻/爲于僞翻)
遂良體國忘家捐身狥物風霜其操鐵石其心社稷之
舊臣陛下之賢佐無聞罪状斥去朝廷内外甿黎咸嗟
舉措(論語孔子曰舉直錯諸枉則/民服舉枉錯諸直則民不服)臣聞晉武𢎞裕不貽
劉毅之誅(事見八十一/卷太康三年)漢祖深仁無恚周昌之直(注已/見前)
(恚於/避翻)而遂良被遷已經寒暑違忤陛下其罸塞焉(忤五/故翻)
(塞悉/則翻)伏願緬鑒無辜(緬逺/也)稍寛非罪俯矜微欵以順人
情上謂瑗曰遂良之情朕亦知之然其悖戾好犯上(悖/蒲)
(内翻又蒲没/翻好呼到翻)故以此責之卿何言之深也對曰遂良社
稷忠臣爲讒諛所毀昔微子去而殷國以亡(殷紂暴虐/日甚微子)
(抱樂噐以奔周武王乃告諸侯曰/殷有重罪不可不伐遂伐紂滅之)張華存而綱紀不亂
(事見八十二卷/至八十三卷)陛下無故棄逐舊臣恐非國家之福上
不納瑗以言不用乞歸田里上不許　劉洎之子訟其
父寃稱貞觀之末爲禇遂良所譛而死(事見一百九十/八卷貞觀十九)
(年洎其/冀翻)李義府復助之(復扶/又翻)上以問近臣衆希義府之
㫖皆言其枉給事中長安樂彥瑋獨曰劉洎大臣人主
暫有不豫豈得遽自比伊霍今雪洎之罪謂先帝用刑
不當乎(當丁/浪翻)上然其言遂寢其事
二年春正月癸巳分哥邏祿部置陰山大漠二都督府
(以謀落部置隂山府以熾俟部置大/漠府俱屬北庭都䕶府邏郎佐翻)　閏月壬寅上行
幸洛陽　庚戌以左屯衛將軍蘇定方爲伊麗道行軍
總管(伊麗河一/名帝帝河)帥燕然都䕶渭南任雅相(燕然都䕶府/在黄河北北)
(至隂山七十里至回紇界七百里去京師二千七百里/龍朔三年改曰瀚海都督府總章二年改爲安北大都)
(䕶府杜佑曰後爲中受降城南去朔方千三百餘里後/魏於渭南置渭南郡隋廢爲縣屬京兆  帥讀曰率燕)
(因肩翻任音/壬相息亮翻)副都䕶蕭嗣業發回紇等兵自北道討西
突厥沙鉢羅可汗嗣業鉅之子也(蕭鉅見一百八十一/卷隋煬帝大業六年)
初右衛大將軍阿史那彌射及族兄左屯衛大將軍步
眞皆西突厥酋長(酋慈由翻/長知兩翻)太宗之世帥衆來降(彌射/室點)
(宻可汗五世孫世爲莫賀咄葉䕶貞觀中遣使立爲可/汗族兄步眞謀殺彌射而自立彌射不能國即入朝步)
(眞遂自立爲咄陸葉䕶衆不厭去之因/亦與族人入朝帥讀曰率降戸江翻)至是詔以彌射
步眞爲流沙安撫大使(陸考異曰舊西突厥咄陸𫝊咄/  可汗泥熟父莫賀設貞觀七)
(年遣鴻臚少卿劉善因冊爲吐谷妻狀奚利苾咄陸可/汗明年泥熟卒弟同娥設立爲咥利失可汗彌射傳云)
(彌射者室點宻可汗五代孫也世統十姓部落在本蕃/爲莫賀咄葉䕶貞觀六年詔遣鴻臚少卿劉善因就蕃)
(立爲奚利邲咄陸可汗其族兄步眞欲自立謀殺彌射/彌射既與步眞有隙以貞觀十三年率所部處月處宻)
(部落入朝其後步眞遂自立爲咄陸葉䕶部落不服步/眞復携家屬入朝彌射後從太宗征高麗有功封平襄)
(縣伯顯慶二年轉右武衞大將軍新𫝊略同今欲以咄/陸彌射爲二人則事多相類以爲一人則事又相違疑)
(不能明故但云西突厥酋長自余按彌射爲咄陸可汗/唐所冊也步眞爲咄陸葉䕶  稱也咄陸之號雖同而)
(可汗葉䕶位之尊卑有異不必泥咄陸之號而𫝊疑而/彌射步眞實二人也余前注所引者新𫝊也其辭略考)
(異所引者舊傳也其辭詳大略同也又參考新舊書劉/善因冊可汗事與通鑑有六年七年之差而新舊書可)
(汗號有婁抜妻狀之差舊書又多一奚字而貞觀中立/彌射爲奚利邲咄陸可汗則新舊書同詳而考之劉善)
(因冊泥孰爲奚利邲咄陸可汗明年而泥孰死弟同娥/設立爲沙鉢羅咥利失可汗又三年而咥利失不爲衆)
(所歸西部又立欲谷設爲乙毗咄陸可汗二可汗兵爭/咄利失乙毗相繼走死他國而射匱寔承之太宗崩賀)
(魯反而射匱爲賀魯所并西突厥世次曉然可考而新/舊書於彌射𫝊皆云貞觀中遣劉善因立彌射爲奚利)
(邲咄陸可汗以泥敦𫝊觀之則善因所立者泥孰也以/彌射𫝊觀之則善因所立者彌射也考異所疑當以此)
(耳/)自南道招集舊衆　二月辛酉車駕至洛陽宫　庚
午立皇子顯爲周王壬申徙雍王素節爲郇王(雍於用/翻郇音)
(荀/)　三月甲辰以潭州都督禇遂良爲桂州都督(桂州/至京)
(師水陸路四千/七百六十里)　癸丑以李義府兼中書令　夏五月
丙申上幸明德宫避暑上自即位毎日視事庚子宰相
奏天下無虞請隔日視事許之　秋七月丁亥朔上還
洛陽宫　王𤣥策之破天竺也(見上卷貞觀/二十二年)得方士那
羅邇娑婆寐以歸(娑素/何翻)自言有長生之術太宗頗信之
深加禮敬使合長生藥(太宗令娑婆寐於金飊/門合延年藥合音閤)發使四
方求奇藥異石又發使詣婆羅門諸國采藥(使疏/吏翻)其言
率皆迂誕無實茍欲以延歲月藥竟不就乃放還上即
位復詣長安(復扶/又翻)又遣歸𤣥策時爲道王友(道王元慶/高祖之子)
(唐諸王府置友一人從/五品下掌陪侍規諷)辛亥奏言此婆羅門實能合長
年藥自謂必成今遣歸可惜失之𤣥策退上謂侍臣曰
自古安有神仙秦始皇漢武帝求之疲弊生民卒無所
成(卒子/恤翻)果有不死之人今皆安在李勣對曰誠如聖言
此婆羅門今兹再來容髪衰白已改於前何能長生陛
下遣之内外皆喜娑婆寐竟死於長安　許敬宗李義
府希皇后㫖誣奏侍中韓瑗中書令來濟與禇遂良潛
謀不軌以桂州用武之地授遂良桂州都督欲以爲外
援八月丁卯瑗坐貶振州刺史濟貶台州刺史終身不
聽朝覲(台州漢回浦縣地光武改回浦爲章安縣吳孫/亮分會稽東部都尉爲臨海郡治章安江左皆)
(因之隋平陳廢爲臨海縣屬永嘉郡唐武德四年分置/台州諸州刺史有朝集故禁絶二人不得至京師振州)
(至京師八千六百六里台州在京師/東南四千一百七十七里朝直遙翻)又貶禇遂良爲愛
州刺史榮州刺史柳奭爲象州刺史(榮州至京師二千/九百七十二里象)
(州至京師四千九百八十九里刺考異曰唐歴三月甲/辰貶遂良爲桂州都督奭愛州  史據實錄奭坐韓瑗)
(貶象州新舊書唐歴皆/云愛州誤也今從實錄)遂良至愛州上表自陳(上時/掌翻)往
者濮王承乾交爭之際臣不顧死亡歸心陛下時岑文
本劉洎奏稱承乾惡狀已彰身在别所其於東宮不可
少時虛曠(少詩/沼翻)請且遣濮王往居東宫臣又抗言固爭
皆陛下所見卒與無忌等四人共定大策(事見一百九/十七卷貞觀)
(十七年卒/子恤翻)及先朝大漸獨臣與無忌同受遺詔(見上卷/貞觀二)
(十三年朝/直遙翻)陛下在草土之辰不勝哀慟臣以社稷寛譬
陛下手抱臣頸臣與無忌區處衆事咸無廢闕數日之
間内外寜謐力小任重動罹愆過螻蟻餘齒乞陛下哀
憐表奏不省(勝音升處昌吕/翻省悉景翻)　己巳禮官奏四郊迎氣
存太微五帝之祀南郊明堂廢緯書六天之義其方丘
祭地之外别有神州亦請合爲一祀從之(歐陽修曰禮/曰以禋祀祀)
(昊天上帝此天也鄭𤣥以爲天皇大帝者北辰耀魄寳/也又曰兆五帝於四郊此五行精氣之神也𤣥以爲青)
(帝靈威仰赤帝赤熛怒黄帝含樞紐白帝白招矩黒帝/叶光紀者五天也由是有六天之說唐初貞觀禮冬至)
(祀昊天上帝於圓丘正月辛日祀感生帝靈威仰於南/郊以祈穀而孟夏雩於南郊季春大享於明堂皆祀五)
(天帝至高宗時禮官以謂太史圓丘圖昊天上帝在壇/上而耀魄寳在壇第一等則昊天上帝非耀魄寳可知)
(許敬宗與禮官議曰六天出於緯書而南郊圓丘一也/𤣥以爲二物郊及明堂本以祭天而𤣥皆以爲祭太微)
(五帝傳曰凡祀啓蟄而郊郊而後耕故郊祀后稷以祈/農事而𤣥謂周祭感帝靈威仰配以后稷因而祈榖皆)
(繆說也由是盡黜𤣥說又武德中冬至及孟夏雩祭/皇地祗於方丘神州地祗於北郊今亦合爲一祀)
辛未以禮部尚書許敬宗爲侍中兼度支尚書杜正倫
爲兼中書令　冬十月戊戌上行幸許州(許州漢頴川/郡地東魏立)
(南鄭州後周改許州因古許國以名州/也至京師一千三百里至東都四百里)乙巳畋于滍水
之南壬子至汜水曲(滍直凡翻汜水曲在鄭州新鄭縣/界師古曰汜舊音凡今俗讀爲祀)
十二月乙卯朔車駕還洛陽宫　蘇定方擊西突厥沙
鉢羅可汗(厥九勿翻可從/刋入聲汗音寒)至金山北先擊處木昆部大
破之其俟斤嬾獨祿等帥萬餘帳來降(俟渠之翻帥讀/曰率下同降戸)
(江/翻)定方撫之發其千騎與俱右領軍郎將薛仁貴上言
泥孰部素不伏賀魯(泥孰部弩失畢五俟斤之一也騎/奇寄翻下同將即亮翻下同上時)
(掌/翻)爲賀魯所破虜其妻子今唐兵有破賀魯諸部得泥
孰妻子者宜歸之仍加賜賚使彼明知賀魯爲賊而大
唐爲之父母則人致其死不遺力矣上從之泥孰喜請
從軍共擊賀魯定方至曵咥河西(曵咥河在/伊麗河東)沙鉢羅帥
十姓兵且十萬來拒戰(咄陸五啜弩失畢五俟/斤是爲西突厥十姓)定方將
唐兵及回紇萬餘人擊之沙鉢羅輕定方兵少直進圍
之(紇下没翻/少詩沼翻)定方令步兵據南原攅稍外向(稍色/角翻)自將
騎兵陳於北原(陳讀曰陣/下布陳同)沙鉢羅先攻步軍三衝不動
定方引騎兵擊之沙鉢羅大敗追奔三十里斬獲數萬
人明日勒兵復進(復扶又翻/下可復同)於是胡禄屋等五弩失畢
悉衆來降沙鉢羅獨與處木昆屈律啜數百騎西走(降/戸)
(江翻處昌吕翻啜/陟劣翻騎奇寄翻)時阿史那步眞出南道五咄陸部落
聞沙鉢羅敗皆詣步眞降定方乃命蕭嗣業回紇婆閏
將胡兵趨邪羅斯川(舊書賀魯居多邏斯川在西州直/北一千五百里此邪羅斯川當在)
(伊麗水之西咄當没翻嗣祥吏翻紇下/没翻趨讀曰趣音七喻翻邪讀曰耶)追沙鉢羅定方
與任雅相將新附之衆繼之(任音壬相息亮翻將/即亮翻又音如字)㑹大
雪平地二尺軍中咸請俟晴而行定方曰虜恃雪深謂
我不能進必休息士馬亟追之可及若緩之彼遁逃浸
逺不可復追省日兼功在此時矣乃蹋雪晝夜兼行所
過收其部衆至䨇河與彌射步眞合去沙鉢羅所居二
百里布陳長驅徑至其牙帳(賀魯牙帳在金牙山直石/國東北復扶又翻陳讀曰)
(陣/)沙鉢羅與其徒將獵定方掩其不備縱兵擊之斬獲
數萬人得其䜴纛(纛徒到翻/又徒沃翻)沙鉢羅與其子咥運壻閻
啜等脱走趣石國(咥徒結翻啜陟/劣翻趣七喻翻)定方於是息兵諸部
各歸所居通道路置郵驛掩骸骨問疾苦畫疆場復生
業凡爲沙鉢羅所掠者悉括還之十姓安堵如故乃命
蕭嗣業將兵追沙鉢羅定方引軍還沙鉢羅至石國西
北蘇咄城(埸音亦嗣祥吏翻還從宣/翻又音如字咄當没翻)人馬飢乏遣人齎
珍寳入城市馬城主伊沮達官(沮子/余翻)詐以酒食出迎誘
之入(誘音/酉)閉門執之送於石國蕭嗣業至石國石國人
以沙鉢羅授之乙丑分西突厥地置濛池崑陵二都䕶
府(濛池都䕶府居碎葉川西崑陵都䕶府居碎葉川東/  考異曰舊書賀魯傳云定方行至曵咥河西賀魯)
(率胡祿居闕啜等二萬餘騎列陳而待定方率任雅相/等與之交戰賊衆大敗斬大首領都搭達官等二百餘)
(人賀魯及闕啜輕騎奔竄渡伊西麗河兵馬溺死者甚/衆彌射進軍至伊麗水處月處宻等部各帥衆來降彌)
(射又進次䨇河賀魯先使步失達官鳩集散卒據柵拒/戰彌射步眞攻之大潰又與蘇定方攻賀魯於碎葉水)
(大破之舊書本紀三年二月定方平賀魯甲寅西域平/以其地置濛池崑陵二都督府據實錄擒賀魯置二都)
(督皆在此月本紀又非/奏到月日今從實錄)以阿史那彌射爲左衛大將軍
崑陵都䕶興昔亡可汗押五咄陸部落阿史那步眞爲
右衛大將軍濛池都䕶繼往絶可汗押五弩失畢部落
遣光祿卿盧承慶持節冊命仍命彌射步眞與承慶據
諸姓降者凖其部落大小位望髙下授刺史以下官
丁卯以洛陽宫爲東都(唐六典洛陽宫在東都皇城之/北東西四里一百八十步南北)
(二里八十五步周回十/三里二百四十一步)洛州官吏員品並如雍州(雍於/用翻)
　是歲詔自今僧尼不得受父母及尊者禮拜(尼女/夷翻)所
司明有法制禁斷(有當作爲/斷音短)　以吏部侍郎劉祥道爲
黄門侍郎仍知吏部選事(選須絹/翻下同)祥道以爲今選司取
士傷濫每年入流之數過一千四百雜色入流曾不銓
簡(雜色補官者謂之流外官/入流内叙品謂之入流)即日内外文武官一品至
九品凡萬三千四百六十五員約凖三十年則萬三千
餘人略盡矣(即日者即/今日也)若年别入流者五百人(別彼/列翻)足
充所須之數望有釐革既而杜正倫亦言入流人太多
上命正倫與祥道詳議而大臣憚於改作事遂寢祥道
林甫之子也(劉林甫貞觀初爲吏/部侍郎請四時聽選)
三年春正月戊子長孫無忌等上所修新禮詔中外行
之(上時/掌翻)先是議者謂貞觀禮節文未備(先悉/薦翻)故命無忌
等修之時許敬宗李義府用事所損益多希㫖學者非
之太常博士蕭楚材等以爲豫備凶事非臣子所宜言
敬宗義府深然之遂焚國恤一篇由是凶禮遂闕(唐制/太常)
(博士從七品上掌六禮之儀式本先王之法制適/變隨時而損益焉六禮既闕凶禮遂爲五禮焉)　初
龜兹王布失畢妻阿史那氏與其相那利私通布失畢
不能禁(布失畢歸國見上巻永徽元/年龜兹音丘慈又音屈隹)由是君臣猜阻各
有黨與互來告難(難乃/旦翻)上兩召之既至囚那利遣左領
軍郎將雷文成送布失畢歸國(十四衛郎將/正五品上)至龜兹東
境泥師城龜兹大將羯獵顚發衆拒之仍遣使降於西
突厥沙鉢羅可汗(使疏/吏翻)布失畢據城自守不敢進詔左
屯衞大將軍楊胄發兵討之會布失畢病卒胄與羯獵
顚戰大破之擒羯獵顚及其黨盡誅之乃以其地爲龜
兹都督府戊申立布失畢之子素稽爲龜兹王兼都督
　二月丁巳上發東都甲戌至京師　夏五月癸未徙
安西都䕶府於龜兹以舊安西復爲西州都督府鎮高
昌故地(貞觀十四年平高昌置安西都/䕶府於交河城今徙於龜兹)　六月營州都
督兼東夷都䕶程名振右領軍中郎將薛仁貴將兵攻
高麗之赤烽鎮拔之斬首四百餘級捕虜百餘人高麗
遣其大將豆方婁帥衆三萬拒之名振以契丹逆擊大
破之斬首二千五百級(二考異曰舊書仁貴𫝊云顯慶/  年副程名振經略遼東破高)
(麗於貴端城斬首/三千級今從實錄)　秋八月甲寅播羅哀獠酋長多胡
桑等帥衆内附(播羅哀羅竇生獠部落之名獠/魯皓翻酋慈由翻長知兩翻)　冬十
月庚申吐蕃賛普來請婚　中書令李義府有寵於上
諸子孩抱者並列清貴而義府貪冒無厭(冒莫北翻/厭於鹽翻)母
妻及諸子女壻賣官鬻獄其門如市多樹朋黨傾動朝
野(朝直/遙翻)中書令杜正倫毎以先進自處(處昌/吕翻)義府恃恩
不爲之下由是有隙與義府訟於上前上以大臣不和
兩責之十一月乙酉貶正倫横州刺史義府普州刺史
正倫尋卒於横州(横州漢廣鬱高梁之地晉武帝太康/七年置寜浦郡梁分置簡陽郡隋置)
(簡州大業廢爲寜浦縣屬鬱林郡唐武德初復置南簡/州貞觀八年更名横州至京師五千五百三十九里東)
(都四千七百五里普州漢牛鞞墊江資中三縣地後周/置安岳縣并置普州隋廢州以縣屬資陽郡唐武德二)
(年復置普州至京師二千三百六十/里至東都三千二百三里卒子恤翻)　阿史那賀魯既
被擒謂蕭嗣業曰我本亡虜爲先帝所存(事見上卷貞/觀二十二年)
(被皮/義翻)先帝遇我厚而我負之今日之敗天所怒也吾聞
中國刑人必於市願刑我於昭陵之前以謝先帝上聞
而憐之賀魯至京師甲午獻於昭陵敕免其死分其種
落爲六都督府(以處木昆部爲匐延都督府突騎施索/葛莫賀部爲嗢鹿都督府胡祿屋闕部)
(爲鹽洎都督府攝舎提暾部爲䨇河都督府䑕尼施處/半部爲鷹娑都督府突騎施阿利施部爲潔山都督府)
(種章/勇翻)其所役屬諸國皆置州府西盡波斯並𨽻安西都
䕶府(四鎮都督府州三十四西/域都督府十六州七十二)賀魯尋死葬於頡利墓
側　戊戌以許敬宗爲中書令大理卿辛茂將爲兼侍
中　開府儀同三司鄂忠武公尉遲敬德薨(尉紆/勿翻)敬德
晩年閑居學延年術修飾池臺奏清商樂以自奉養不
交通賓客凡十六年年七十四以病終朝廷恩禮甚厚
　是歳愛州刺史禇遂良卒　雍州司士許禕與來濟
善(唐雍州士曹司士參軍事正七品下掌津/梁舟車舎宅工藝雍於用翻禕吁韋翻)侍御史張
倫與李義府有怨吏部尚書唐臨奏以禕爲江南道巡
察使倫爲劒南道巡察使(使疏/吏翻)是時義府雖在外皇后
常保䕶之以臨爲挾私選授
四年春二月乙丑免臨官　三月壬午西突厥興昔亡
可汗與眞珠葉䕶戰於䨇河斬眞珠葉䕶(眞珠葉䕶事/始上卷永徽)
(四/年)　夏四月丙辰以于志寧爲太子太師同中書門下
三品乙丑以黄門侍郎許圉師參知政事(傳考異曰舊/  云二年同)
(中書門下三品新𫝊無年今從實錄也/按考異所謂舊傳斬傳皆許圉師傳)　武后以太尉
趙公長孫無忌受重賜而不助已(事見上卷/永徽五年)深怨之及
議廢王后燕公于志寧中立不言(事見上卷永徽/六年燕因肩翻)武后
亦不悅許敬宗屢以利害說無忌無忌毎面折之敬宗
亦怨(說輸芮翻/折之舌翻)武后既立無忌内不自安后令敬宗伺
其隙而陷之(伺相/吏翻)㑹洛陽人李奉節告太子洗馬韋季
方監察御史李巢朋黨事(洗悉薦翻/監古銜翻)敕敬宗與辛茂將
鞫之敬宗按之急季方自刺不死(刺七/亦翻)敬宗因誣奏季
方欲與無忌構陷忠臣近戚使權歸無忌伺隙謀反今
事覺故自殺上驚曰豈有此邪舅爲小人所間(間古/莧翻)小
生疑阻則有之何至於反敬宗曰臣始末推究反狀已
露陛下猶以爲疑恐非社稷之福(人考異曰實録洛陽/  李奉節上封事告)
(太子洗馬韋季方監察御史李巢交通朝貴有朋黨之/事詔敬宗與辛茂將鞫之敬宗按之甚急季方事迫自)
(刺不死又搜奉節得私書有題與趙師者遂奏言趙師/即無忌也隂爲隱語欲陷忠良伺隙謀反上驚曰豈當)
(有此或容惡人間構小生疑阻至於即反猶恐不然敬/宗奏曰臣始末推勘自奉節有趙師之言又得僞書是)
(季方所作即疑無忌欲反使其潛行構間斥除忠臣近/戚此計若行自然權歸無忌蹤跡已露陛下猶有所疑)
(恐非社稷之福舊無忌𫝊云敬宗使人上封事稱監察/御史李巢與無忌交通謀反詔敬宗與茂將鞫之唐歴)
(統紀與實錄略同按奉節乃告事之人推鞫者豈得反/搜奉節之家且與趙師者誰之私書若是季方書安得)
(在奉節家若在奉節家奉節當執以興訟何待搜而後/得又既云趙師是無忌乃是實與無忌書何得謂之僞)
(書實錄叙此事殊鹵莾首尾差舛不可知其詳實故略/取大意而已舊𫝊所云雖爲簡徑然高宗初無疑無忌)
(之心故李𢎞泰告無忌反高宗立斬之何至奉節而獨/令敬宗鞫之也且實錄在前而詳列𫝊在後而略故亦)
(未可/據也)上泣曰我家不幸親戚間屢有異志往年高陽公
主與房遺愛謀反(事見上卷/永徽三年)今元舅復然(復扶/又翻)使朕慙
見天下之人兹事若實如之何對曰遺愛乳臭兒與一
女子謀反勢何所成無忌與先帝謀取天下天下服其
智爲宰相三十年(無忌自貞觀初爲/相至是三十餘年)天下畏其威若一
旦竊發陛下遣誰當之今頼宗廟之靈皇天疾惡因按
小事乃得大姦實天下之慶也臣竊恐無忌知季方自
刺窘急發謀攘袂一呼(呼火/故翻)同惡雲集必爲宗廟之憂
臣昔見宇文化及父述爲煬帝所親任結以婚姻委以
朝政述卒化及復典禁兵(卒子恤翻復扶/又翻下宗復同)一夕於江都
作亂先殺不附己者臣家亦豫其禍於是大臣蘇威裴
矩之徒皆舞蹈馬首唯恐不及黎明遂傾隋室(事見一/百八十)
(六巻高祖/武德元年)前事不逺願陛下速决之上命敬宗更加審
察明日敬宗復奏曰昨夜季方已承與無忌同反臣又
問季方無忌與國至親累朝寵任何恨而反季方答云
韓瑗嘗語無忌云(語牛/倨翻)柳奭禇遂良勸公立梁王爲太
子今梁王既廢上亦疑公故出高履行於外(履行無忌/舅子也去)
(年出爲益/州長史)自此無忌憂恐漸爲自安之計後見長孫祥
又出韓瑗得罪日夜與季方等謀反臣參驗辭狀咸相
符合請收捕準法上又泣曰舅若果爾朕决不忍殺之
天下將謂朕何後世將謂朕何敬宗對曰薄昭漢文帝
之舅也文帝從代來昭亦有功所坐止於殺人文帝使
百官素服哭而殺之(事見漢/文帝紀)至今天下以文帝爲明主
今無忌忘兩朝之大恩謀移社稷其罪與薄昭不可同
年而語也幸而姦狀自發逆徒引服陛下何疑猶不早
决古人有言當斷不斷反受其亂(道家之言/斷丁亂翻)安危之機
間不容髮無忌今之姦雄王莽司馬懿之流也陛下少
更遷延(少詩/沼翻)臣恐變生肘腋悔無及矣上以爲然竟不
引問無忌戊辰下詔削無忌太尉及封邑以爲楊州都
督於黔州安置凖一品供給(唐六典膳部郎中一品食/料毎日細白米二升粳米)
(梁米各一斗五升粉一升油五升鹽一升半醋三升蜜/三合粟一斗棃七顆蘇一合乾棗一升木橦十根炭十)
(斤䓤韭䜴䔉薑椒之類各有差毎月給羊二十口/猪肉六十斤魚三十頭各一尺酒九斗黔音琴)祥無
忌之從父兄子也(從才/用翻)前此自工部尚書出爲荆州長
史故敬宗以此誣之敬宗又奏無忌謀逆由禇遂良柳
奭韓瑗構扇而成奭仍潛通宫掖謀行鴆毒于志寜亦
黨附無忌於是詔追削遂良官爵除奭瑗名免志寜官
(于志寜欲以緘默免禍而卒不/免不若禇遂良無愧於昭陵也)遣使發道次兵援送無
忌詣黔州(使疏/吏翻)無忌子秘書監駙馬都尉冲等皆除名
流嶺表(長孫冲尚太宗/女長樂公主)遂良子彥甫彥冲流愛州於道
殺之益州長史高履行累貶洪州都督(自大都督府長/史爲逺州都督)
(爲貶益州在京師西南二千三百七十九里東都三千/二百一十六里洪州在京師東南三千九十里至東都)
(二千二百一十一里從考異曰/舊𫝊云三年誤也今  唐歴)　五月丙申兵部尚書
任雅相度支尚書盧承慶並參知政事承慶思道之孫
也(盧思道仕於高齊以文稱任/音壬相息亮翻度徒洛翻)　凉州刺史趙持滿多
力善射喜任俠(喜許/記翻)其從母爲韓瑗妻(從才用翻/下之從同)其舅
駙馬都尉長孫銓無忌之族弟也銓坐無忌流嶲州(嶲/音)
(髓/)許敬宗恐持滿作難(難乃/旦翻)誣云無忌同反(誣云之下/恐脱與字)
驛召至京師下獄訊掠備至終無異辭曰身可殺也辭
不可更(下遐嫁翻掠音/亮更工衡翻)吏無如之何乃代爲獄辭結奏
(結奏結其/罪而奏之)戊戌誅之尸於城西親戚莫敢視友人王方
翼歎曰欒布哭彭越義也(事見十二巻漢/高帝十一年)文王葬枯骨
仁也下不失義上不失仁不亦可乎乃收而葬之上聞
之不罪也方翼廢后之從祖兄也長孫銓至流所縣令
希㫖杖殺之　六月丁卯詔改氏族志爲姓氏錄初太
宗命高士亷等修氏族志(事見一百九十五/巻貞觀十二年)升降去取
時稱允當(當丁/浪翻)至是許敬宗等以其書不叙武氏本望
奏請改之乃命禮部郎中孔志約等比類升降以后族
爲第一等其餘悉以仕唐官品髙下爲凖凡九等於是
士卒以軍功致位五品豫士流時人謂之勲格　許敬
宗議封禪儀己巳奏請以高祖太宗俱配昊天上帝太
穆文德二皇后俱配皇地祗從之　秋七月命御史往
高州追長孫恩象州追柳奭振州追韓瑗並枷鎻詣京
師仍命州縣簿錄其家恩無忌之族弟也壬寅命李勣
許敬宗辛茂將與任雅相盧承慶更共覆按無忌事(考/)
(異曰唐歴是日以台州刺史來濟爲庭州刺史來濟與/韓瑗事同一體瑗方下獄濟豈得移官舊書云五年徙)
(庭州/近是)許敬宗又遣中書舍人袁公瑜等詣黔州再鞫無
忌反狀(黔音/琴)至則逼無忌令自縊詔柳奭韓瑗所至斬
决使者殺柳奭於象州(刺考異曰舊傳云奭累貶愛州/  史高宗就愛州殺之今從實)
(錄/)韓瑗已死發驗而還(發棺而驗其尸還從宣翻又如/字  考異曰舊瑗傳云四年卒)
(官明年長孫無忌死遣使殺之使至瑗已死禇遂良傳/三年卒官後二歲追削官爵實錄或因無忌徙黔州終)
(言之然諸書多在此月葢因實錄年代記云七月辛未/遣使逼無忌自縊按長歴七月丙子朔無辛未不可據)
(也/)籍没三家近親皆流嶺南爲奴婢常州刺史長孫祥
坐與無忌通書處絞(常州在京師東南二千八百四十/三里至東都一千九百八十三里)
(處昌/吕翻)長孫恩流檀州(檀州漢漁陽郡蹏奚縣地後魏置/安州後周改曰𤣥州隋開皇十六)
(年改檀州大業初廢州爲安樂郡唐復爲檀州在京師/東北二千五百六十七里至東都一千八百四十四里)
(紀考異曰唐統紀唐厯皆云長孫恩新書云族弟恩統/  唐厯長孫詮流嶲州縣令希㫖殺之在此下實録詮)
(流嶲州許敬宗懼其甥趙持滿作難/遂殺持滿是詮流嶲州在前今從之)　八月壬子以普
州刺史李義府兼吏部尚書同中書門下三品義府既
貴自言本出趙郡與諸李叙昭穆(昭市/招翻)無頼之徒藉其
權勢拜伏爲兄叔者甚衆給事中李崇德初與同譜及
義府出爲普州即除之義府聞而銜之及復爲相(復扶/又翻)
使人誣構其罪下獄自殺(下遐/稼翻)　乙卯長孫氏柳氏縁
無忌奭貶降者十三人高履行貶永州刺史(永州舊零/陵郡隋平)
(陳置永州在京師南三千二百七十/四里至東都三千六百六十五里)于志寜貶榮州刺
史于氏貶者九人自是政歸中宫矣　九月詔以石米
史大安小安曹拔汗那悒怛疎勒朱駒半等國置州縣
府百二十七(米國或曰彌末或曰弭秣賀北百里距康/國其王治鉢息徳城大安一曰布豁又曰)
(捕喝元魏謂忸宻者東北至小安四百里西瀕烏滸河/治河謐城即康居小君長罽王故地小安一曰東安曰)
(喝汗在那宻水之陽東距河二百里許治喝汗城曹亦/有東西中國東曹居波悉山之陰漢貳師城地也北至)
(石西至康東北寜逺皆四百里西曹者隋時曹國也南/接史及波覽治瑟底痕城中曹治迦底眞城抜汗那即)
(寧逺或曰鏺汗元魏所謂破洛那去京師八千里居西/鞬城在真珠河之北後分爲二一治呼悶城一治遏塞)
(城悒怛國漢大月氏之種大月氏為烏孫所奪西過大/宛擊大夏臣之大夏即吐火羅也嚈噠王姓也後世以)
(姓為國訛為悒怛杜佑曰嚈噠或云高車之别種或云/大月氏之别種悒怛亦大月氏别種如佑所云則嚈噠)
(悒怛似是兩國疎勒一名佉沙距長/安九千里而贏悒音邑怛當割翻)　冬十月丙午太
子加元服赦天下(太子加元服其儀/備見於新書禮志)　初太宗疾山東
士人自矜門地昏姻多責資財命修氏族志例降一等
王妃主壻皆取勲臣家不議山東之族而魏徵房𤣥齡
李勣家皆盛與爲昏常左右之(左右讀/曰佐佑)由是舊望不減
或一姓之中更分某房某眷高下懸隔李義府爲其子
求昏不獲恨之(爲丁/偽翻)故以先帝之㫖勸上矯其弊壬戌
詔後魏隴西李寳太原王瓊榮陽鄭温范陽盧子遷盧
渾盧輔清河崔宗伯崔元孫前燕博陵崔懿晉趙郡李
楷等子孫不得自爲昏姻(燕因/肩翻)仍定天下嫁女受財之
數毋得受陪門財(陪門財者女家門望素高而議姻/之家非耦令其納財以陪門望)然
族望爲時所尚終不能禁或載女竊送夫家或女老不
嫁終不與異姓爲昏其衰宗落譜昭穆所不齒者往往
反自稱禁昏家益增厚價(厚取陪門之財/也昭市招翻)　閏月戊寅
上發京師令太子監國太子思慕不已(人少則/慕父母)上聞之
遽召赴行在戊戌車駕至東都(監古/銜翻)　十一月丙午以
許圉師爲散騎常侍檢校侍中(散悉亶翻/騎奇寄翻)　戊午侍中
兼左庶子辛茂將薨　思結俟斤都曼帥疎勒朱俱波
謁般陁三國反(新書作喝盤陀或曰漢陀曰渇館檀亦/謂渇羅陀由疎勒西南入劒末谷不忍)
(嶺六百里則其國也距瓜州四千五百里直/朱俱波西南距懸度山俟渠之翻帥讀曰率)擊破于闐
癸亥以左驍衞大將軍蘇定方爲安撫大使以討之(驍/堅)
(堯翻使/疏吏翻)　以盧承慶同中書門下三品　右領軍中郎
將薛仁貴等與高麗將温沙門戰於横山破之(將即亮/翻麗力)
(知/翻)　蘇定方軍至業葉水(自庭州輪臺縣西行/三百許里至業葉河)思結保
馬頭川定方選精兵萬人騎三千匹馳往襲之一日一
夜行三百里詰旦至城下(騎奇寄翻/詰去吉翻)都曼大驚戰於城
外都曼敗退保其城及暮諸軍繼至遂圍之都曼懼而
出降(降戸/江翻)
五年春正月定方獻俘於乾陽殿(乾陽殿在/洛陽宫)法司請誅
都曼定方請曰臣許以不死故都曼出降願匄其餘生
(匄古/太翻)上曰朕屈法以全卿之信乃免之　甲子上發東
都二月辛巳至并州(東都至并州/八百八里)三月丙午皇后宴親
戚故舊鄰里於朝堂婦人於内殿班賜有差(武后并州/文水縣人)
(天子行幸所至皆有朝堂太宗伐高麗張受降幕/於朝堂之側是也皇后所居爲内殿朝直遥翻)詔并
州婦人年八十以上皆版授郡君(郡君有正四品從/四品正五品之差)
百濟恃高麗之援數侵新羅(數所/角翻)新羅王春秋上表求
救辛亥以左武衞大將軍蘇定方爲神丘道行軍大總
管(新書作/神兵道)帥左驍衛將軍劉伯英等(帥讀曰率/驍堅堯翻)水陸十
萬以伐百濟(爲考異曰舊書定方傳新羅傳皆云定方/  熊津道大總管實錄定方傳亦同今從)
(此年實録新唐書本紀又舊本紀唐厯皆云四年十二/月癸亥以定方爲神丘道大總管劉伯英為嵎夷道行)
(軍總管按定方時討都曼未為神丘/道總管舊書唐厯皆誤今從實録)以春秋爲嵎夷道
行軍總管(因堯典宅嵎夷/曰暘谷而命之)將新羅之衆與之合勢(將即/亮翻)
　夏四月丙寅上發并州癸巳至東都五月作合璧宫
(時改八關宫爲合/璧宫在東都苑内)壬戌上幸合璧宫　戊辰以定襄都
督阿史德樞賔左武候將軍延陁梯眞(梯眞薛延陁之/種故以為姓)
居延州都督李合珠並爲冷岍道行軍總管(岍與􁖺同/即令徑山)
(奚與契丹依阻此山以自固/其地在潢水之南黄龍之北)各將所部兵以討叛奚仍
命尚書右丞崔餘慶充使總䕶三處兵奚尋遣使降(將/即)
(亮翻下同使疏/吏翻降戸江翻)更以樞賔等爲沙磚道行軍總管以討
契丹擒契丹松漠都督阿卜固送東都(磚職/縁翻)　六月庚
午朔日有食之　甲午車駕還洛陽宫　房州刺史梁
王忠年浸長頗不自安或私衣婦人服以備刺客(長知/兩翻)
(衣於/既翻)又數自占吉凶(數所/角翻)或告其事秋七月乙巳廢忠
爲庶人徙黔州囚於承乾故宅(太宗貞觀十七年徙太/子承乾於黔州黔音琴)
　丁卯度支尚書同中書門下三品盧承慶坐科調失
所免官(度支尚書凡徭賦職貢之方經費賙給之算藏/貨贏縮之準悉以咨之今科調不得其所為不)
(任其職故免所/居官調徒弔翻)　八月吐蕃禄東賛遣其子起政將兵
擊吐谷渾以吐谷渾内附故也(吐從暾入/聲谷音浴)　蘇定方引
兵自成山濟海百濟據熊津江口以拒之定方進擊破
之百濟死者數千人餘皆潰走定方水陸齊進直趣其
都城(北史百濟都俱抜城亦曰固麻城其外更有五方/中方曰古沙城東方曰得安城南方曰久知下城)
(西方曰刀先城北方/曰熊津城趣七喻翻)未至二十餘里百濟傾國來戰大
破之殺萬餘人追奔入其郭百濟王義慈及太子隆逃
於北境定方進圍其城義慈次子泰自立爲王帥衆固
守隆子文思曰王與太子皆在而叔遽擁兵自王(帥讀/曰率)
(下同王/于况翻)借使能却唐兵我父子必不全矣遂帥左右踰
城來降百姓皆從之泰不能止定方命軍士登城立幟
泰窘迫開門請命於是義慈隆及諸城主皆降(降戸江/翻幟昌)
(志/翻)百濟故有五部分統三十七郡二百城七十六萬戸
詔以其地置熊津五都督府(熊津馬韓東明金/連徳安五都督府)以其酋
長爲都督刺史(酋慈由翻/長知兩翻)　壬午左武衞大將軍鄭仁
泰將兵討思結抜也固僕骨同羅四部(拔也固即拔野/古僕骨即僕固)
(將即/亮翻)三戰皆㨗追奔百餘里斬其酋長而還　冬十月
上初苦風眩頭重目不能視百司奏事上或使皇后决
之后性明敏涉獵文史處事皆稱㫖由是始委以政事
權與人主侔矣(史言后移唐祚至是而勢/成處昌吕翻稱尺證翻)　十一月戊
戌朔上御則天門樓(唐六典東都宫城南面三門中曰/應天後以武后號則天遂更曰應)
(天/也)受百濟俘自其王義慈以下皆釋之蘇定方前後滅
三國皆生擒其主(謂賀魯都/曼義慈也)赦天下　甲寅上幸許州
十二月辛未畋於長社(長社漢古縣屬頴川郡隋改/長社曰頴川唐復舊帶許州)己
卯還東都　壬午以左驍衞大將軍契苾何力爲浿江
道行軍大總管(浿水在高麗國中驍堅堯/翻契欺訖翻浿普蓋翻)左武衞大將
軍蘇定方爲遼東道行軍大總管左驍衞將軍劉伯英
爲平壤道行軍大總管蒲州刺史程名振爲鏤方道總
管將兵分道擊高麗青州刺史劉仁軌坐督海運覆船
以白衣從軍自効(後考異曰舊傳云監統水軍征遼以/  期坐免官按仁軌從軍乃在百濟)
(非征遼也今從/張鷟朝野僉載)
龍朔元年春正月乙卯募河南北淮南六十七州兵得
四萬四千餘人詣平壤鏤方行營戊午以鴻臚卿蕭嗣
業爲扶餘道行軍總管帥回紇等諸部兵詣平壤(臚陵/如翻)
(帥讀曰率/紇下没翻)　二月乙未晦改元　三月丙申朔上與羣
臣及外夷宴於洛城門(唐六典洛陽宫城西北出曰洛/城西門其内曰德昌殿德昌殿)
(南出曰延慶門又南曰韶暉門西/南曰洛城南門其内曰洛城殿)觀屯營新教之舞謂
之一戎大定樂(取一戎衣天下大定之義舞者百四十/人被五采甲持槊而舞劉昫曰大定樂)
(出自破陳樂自破陳舞以下皆雷大鼓雜以龜兹之樂/聲振百里動蕩山谷大定樂加金鉦象平遼東而邊隅)
(大定也杜佑曰大定/樂歌云八紘同軌樂)時上欲親征高麗以象用武之勢
也　初蘇定方既平百濟留郎將劉仁願鎮守百濟府
城又以左衞中郎將王文度爲熊津都督撫其餘衆文
度濟海而卒(卒子/恤翻)百濟僧道琛故將福信聚衆據周留
城(將即/亮翻)迎故王子豐於倭國而立之(倭烏/禾翻)引兵圍仁願
於府城詔起劉仁軌檢校帶方州刺史(帶方州置於百/濟界因古地名)
(以名州校考異曰僉載云劉仁願以/仁軌檢  帶方州刺史今從本傳)將王文度之衆便
道發新羅兵以救仁願(將即/亮翻)仁軌喜曰天將富貴此翁
矣於州司請唐厯及廟諱以行(按劉仁軌自青州刺史/白衣從軍此蓋於青州)
(州司請/之也)曰吾欲掃平東夷頒大唐正朔於海表仁軌御
軍嚴整轉鬬而前所向皆下百濟立兩柵於熊津江口
仁軌與新羅兵合擊破之殺溺死者萬餘人(溺奴/狄翻)道琛
乃釋府城之圍退保任存城(任存城在百濟西部任存/山  考異曰實録或作任)
(孝城未知孰是/今從其多者)新羅糧盡引還道琛自稱領軍將軍福
信自稱霜岑將軍招集徒衆其勢益張(張知/亮翻)仁軌衆少
與仁願合軍休息士卒(少詩/沼翻)上詔新羅出兵新羅王春
秋奉詔遣其將金欽將兵救仁軌等至古泗福信邀擊
敗之(將即亮翻/敗補邁翻)欽自葛嶺道遁還新羅不敢復出(復扶/又翻)
福信尋殺道琛專總國兵　夏四月丁卯上幸合璧宫
　庚辰以任雅相爲浿江道行軍總管契苾何力爲遼
東道行軍總管蘇定方爲平壤道行軍總管與蕭嗣業
及諸胡兵凡三十五軍水陸分道並進上欲自將大軍
繼之癸巳皇后抗表諌親征高麗(麗力/知翻)詔從之　六月
癸未以吐火羅嚈噠罽賔波斯等十六國(罽賔隋漕國/也居蔥嶺南)
(距長安萬二千里而嬴四國及訶逹羅支國解蘇國骨/咄施國帆延國石汗那國䕶時犍國恒没國烏拉喝國)
(多勒建國俱蜜國䕶蜜多國久越得犍國凡/十六嚈益涉翻噠當割翻又宅軋翻罽音計)置都督府
八州七十六　(考異曰唐歴云置州二十六今從統紀/今按新書地理志時自于闐以西波斯)
(以東凡十六國各以其王都爲都督府吐火羅國都爲/月氏都督府領州二十五嚈噠國都爲大汗都督府領)
(州十五訶達羅支國都爲條支都督府領州九解蘇國/都爲天馬都督府領州二骨咄施國都為高附都督府)
(領州二罽賔國都為脩鮮都督府領州十帆延國都為/寫鳯都督府領州四石汗那國都爲悅般州都督府領)
(州一䕶時犍國都爲奇沙州都督府領州二怛没國都/爲姑墨州都督府領州一烏拉喝國都爲旅􁁉州都督)
(府多勒建國都爲崑墟州都督府俱蜜國都爲至拔州/都督府䕶蜜多國都爲鳥飛州都督府領州一乆越得)
(犍國都爲王庭州都督府波斯國都爲波斯都督府通/鑑言置都督府八者蓋謂月氏大汗條支天馬高附脩)
(鮮寫鳯波斯八都督府餘悅般等八州都督府不預也/新志所載領州七十二其數亦與通鑑所引統紀不合)
縣一百一十軍府一百二十六並𨽻安西都䕶府　秋
七月甲戌蘇定方破高麗於浿江屢戰皆㨗遂圍平壤
城　九月癸巳朔特進新羅王春秋卒以其子法敏爲
樂浪郡王新羅王(卒子恤翻樂/浪音洛琅)　壬子徙潞王賢爲沛
王賢聞王勃善屬文(屬之/欲翻)召爲修撰(撰士/免翻)勃通之孫也
(王通隋末大/儒謚文中子)時諸王鬬雞勃戲爲檄周王雞文(曰考異/  舊傳)
(云檄英王雞按中宗爲英王時/沛王賢已爲太子當云周王)上見之怒曰此乃交構
之漸斥勃出沛府　高麗蓋蘇文遣其子男生以精兵
數萬守鴨緑水諸軍不得度契苾何力至值氷大合何
力引衆乗氷度水鼓譟而進高麗大潰追奔數十里斬
首三萬級餘衆悉降(降戸/江翻)男生僅以身免會有詔班師
乃還　冬十月丁卯上畋於陸渾(陸渾古伊川春秋時/秦晉遷陸渾戎於此)
(漢因以名縣屬𢎞農郡後魏置伊川郡隋廢/郡改縣曰伏流大業初復曰陸渾屬洛州)戊申又畋
於非山癸酉還宫　回紇酋長婆閏卒姪比粟毒代領
其衆(紇下没翻酋慈由翻長知兩翻卒子恤翻傳考/異曰新書𫝊云婆閏卒子比粟嗣今從舊)與
同羅僕固犯邊詔左武衞大將軍鄭仁泰爲鐵勒道行
軍大總管燕然都䕶劉審禮左武衞將軍薛仁貴爲副
(燕因/肩翻)鴻臚卿蕭嗣業爲仙蕚道行軍總管(磧北有/仙蕚河)右屯
衞將軍孫仁師爲副將兵討之(將即/亮翻)審禮德威之子也
(劉德威見一百五十四/巻太宗貞觀十一年)
二年春正月辛亥立波斯都督卑路斯爲波斯王　二
月甲子改百官名以門下省爲東臺中書省爲西臺尚
書省爲中臺侍中爲左相中書令爲右相僕射爲匡政
左右丞爲肅機尚書爲太常伯侍郎爲少常伯其餘二
十四司御史臺九寺七監十六衞並以義訓更其名而
職任如故(改吏部為司列司勲司封如故考功為司績/戸部為司元度支為司度金部為司珍倉部)
(為司庾禮部為司禮祠部為司禋主客為司蕃膳部為/司膳兵部為司戎職方為司城駕部為司輿庫部為司)
(庫刑部為司刑都官為司僕比部為司計司門為司關/工部為司平屯田為司田虞部為司虞水部為司川凡)
(二十四司郎中皆改為大夫改御史臺曰憲臺大夫曰/大司憲中丞曰司憲大夫改太常寺曰奉常寺光禄寺)
(曰司宰寺衞尉寺曰司衞寺宗正寺曰司宗寺太僕寺/曰司馭寺大理寺曰詳刑寺鴻臚寺曰同文寺司農寺)
(曰司稼寺太府寺曰外府寺凡九寺卿皆曰正卿少卿/皆曰大夫改秘書省曰蘭臺監監曰太史少監曰侍郎)
(丞曰大夫殿中省為中御府監監曰大監國子監為司/成館祭酒曰大司成司業曰少司成少府監為内府監)
(將作監為繕工監大匠曰大監少匠曰少監都水監為/司津監凡七監左右衞府驍衞府武衛府皆省府字左)
(右威衞曰左右武威衞左右領軍衞曰左右戎衞左右/候衞曰左右金吾衞左右監門府曰左右監門衞左右)
(千牛府曰左右奉/宸衞凡十六衞)　甲戌浿江道大總管任雅相薨於
軍雅相爲將(浿普大翻任音壬相/息亮翻將即亮翻)未嘗奏親戚故吏從
軍皆移所司補授謂人曰官無大小皆國家公噐豈可
茍便其私由是軍中賞罸皆平人服其公　戊寅左驍
衞將軍白州刺史沃沮道總管龎孝泰(白州本漢合浦/縣地武徳四年)
(置南州六年改/白州沮子余翻)與高麗戰於蛇水之上軍敗與其子十
三人皆戰死蘇定方圍平壤久不下㑹大雪解圍而還
　三月鄭仁泰等敗鐵勒於天山(敗補邁翻/下所敗翻)鐵勒九姓
聞唐兵將至合衆十餘萬以拒之選驍健者數十人挑
戰薛仁貴發三矢殺三人餘皆下馬請降仁貴悉阬之
度磧北擊其餘衆獲葉䕶兄弟三人而還(驍堅堯翻挑/徒了翻降戸)
(江翻磧/七亦翻)軍中歌之曰將軍三箭定天山壯士長歌入漢
關思結多濫葛等部落先保天山聞仁泰等將至皆迎
降仁泰等縱兵擊之掠其家以賞軍虜相帥逺遁(帥讀/曰率)
將軍楊志追之爲虜所敗候騎告仁泰虜輜重在近往
可取也(騎奇寄翻下/同重直用翻)仁泰將輕騎萬四千倍道赴之遂
踰大磧至仙蕚河(新書回鶻牙北六/百里至仙娥河)不見虜糧盡而還
值大雪士卒飢凍棄捐甲兵殺馬食之馬盡人自相食
比入塞(比必寐/翻及也)餘兵纔八百人軍還司憲大夫楊德裔
劾奏仁泰等(漢御史臺有二丞掌殿内秘書謂之中丞/漢末改為御史長史後漢復為中丞後魏)
(改為中尉正北齊復曰中丞後周曰司憲中大夫隋諱/中改為治書御史唐因之貞觀末避高宗名改為中丞)
(是年改為司憲大夫正五品上掌貳大司憲持/邦國憲章以肅正朝廷劾戸槩翻又戸得翻)誅殺已
降(降戸/江翻)使虜逃散不撫士卒不計資糧遂使骸骨蔽野
棄甲資宼自聖朝開創以來未有如今日之䘮敗者仁
貴於所監臨貪淫自恣雖矜所得不補所䘮並請付法
司推科(䘮息浪翻監古銜翻推/科者推問而科處其罪)詔以功贖罪皆釋之以
右驍衞大將軍契苾何力為鐵勒道安撫使左衞將軍
姜恪副之以安輯其餘衆何力簡精騎五百馳入九姓
中虜大驚何力乃謂曰國家知汝皆脅從赦汝之罪罪
在酋長得之則己(酋慈/由翻)其部落大喜共執其葉䕶及設
特勒等二百餘人以授何力何力數其罪而斬之(數所/具翻)
九姓遂定　甲午車駕發東都辛亥幸蒲州夏四月庚
申朔至京師　辛巳作蓬萊宫(蓬萊宫即大明宫亦曰/東内程大昌曰大明宫)
(地本太極宫之後苑東北面射殿之地在龍首山上太/宗初於其地營永安宫以備太上皇清暑雖嘗改名大)
(明宫而太上皇仍居大安宫不曾徙入龍朔二年高宗/苦風痺惡太極宫卑下故就修大明宫改名蓬萊宫取)
(殿後蓬萊池以/為名作營造也)　五月丙申以許圉師爲左相(相息/亮翻)
六月乙丑初令僧尼道士女官致敬父母(尼女/夷翻)　秋七
月戊子朔赦天下　丁巳熊津都督劉仁願帶方州刺
史劉仁軌大破百濟於熊津之東拔眞峴城初仁願仁
軌等屯熊津城(濟考異曰去歲道琛福信圍仁願於百/  府城今云尚在熊津城或者共是一)
(城不則圍解之後/徙屯熊津城耳)上與之敕書以平壤軍回一城不可
獨固宜拔就新羅若金法敏藉卿留鎭宜且停彼若其
不須即宜泛海還也將士咸欲西歸仁軌曰人臣徇公
家之利有死無貳豈得先念其私主上欲滅高麗故先
誅百濟留兵守之制其心腹雖餘宼充斥而守備甚嚴
宜礪兵秣馬擊其不意理無不克既㨗之後士卒心安
然後分兵據險開張形勢飛表以聞更求益兵朝廷知
其有成必命將出師聲援纔接凶醜自殱(將即亮翻/殱息亷翻)非
直不棄成功實亦永清海表今平壤之軍既還熊津又
抜(抜謂抜軍就新羅/或抜軍西還也)則百濟餘燼不日更興高麗逋宼
何時可滅且今以一城之地居敵中央茍或動足即爲
擒虜縱入新羅亦爲羇客脱不如意悔不可追况福信
凶悖殘虐君臣猜離行相屠戮正宜堅守觀變乗便取
之不可動也衆從之時百濟王豐與福信等以仁願等
孤城無援遣使謂之曰大使等何時西還當遣相送(使/疏)
(吏翻/下同)仁願仁軌知其無備忽出擊之抜其支羅城及尹
城大山沙井等柵殺獲甚衆分兵守之福信等以眞峴
城險要加兵守之仁軌伺其稍懈引新羅兵夜𫝊城下
攀草而上比明入據其城(伺相吏翻懈古隘翻𫝊音/附上時掌翻比必寐翻)遂
通新羅運糧之路仁願乃奏請益兵詔發淄青萊海之
兵七千人以赴熊津(史言劉仁軌能堅忍伺/間待援兵以盡平百濟)福信專權
與百濟王豐浸相猜忌福信稱疾卧於窟室欲俟豐問
疾而殺之豐知之帥親信襲殺福信(果如劉仁軌所/料帥讀曰率)遣
使詣高麗倭國乞師以拒唐兵(倭烏/禾翻)
　資治通鑑巻二百
