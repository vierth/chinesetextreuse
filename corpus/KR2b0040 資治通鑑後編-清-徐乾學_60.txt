
　資治通鑑後編巻五十九
　　　　　　　　　　　刑部尚書徐乾學撰
　宋紀五十九(起著雍困敦四月盡屠維赤/奮若十二月凡一年有九月)
　　仁宗體天法道極功全德神文聖武睿哲明孝皇
　　帝
慶厯八年夏四月參知政事丁度數請罷御史何郯又
言度由近侍之班豫顯用之柄列在三事於兹累年素
被輕媠之名殊非沈逺之量上無所益國體下不能服
人心伏乞斷在不疑退之以禮癸未度罷為紫宸殿學
士兼翰林侍讀學士從度請也(考異案宋史壬申丁度/罷今從百官表及李燾)
(長/編)以端明殿學士權三司使明鎬參知政事文彦博自
貝州入相數推鎬功故度罷而鎬代之　以知永興軍
葉清臣為翰林學士權三司使　詔科塲舊條皆先朝
所定宜一切無易時禮部貢院言四年宋祁等定貢舉
新制㑹明年詔下且聽須後舉施行今秋賦有期縁新
制諸州軍發解但令本處官屬保明行實其封彌謄録
一切罷之竊見外州解送舉人其自未封彌謄録以前
多采虚譽即試官别無請托亦只取本州曽經薦送舊
人其新人百不取一封彌以後考官不見姓名須實考
文藝稍合至公又新制進士先試䇿三道次試論次試
詩賦先考䇿論定去留然後與詩賦通定髙下然舉人
每至尚書省不下五七千人及臨軒覆校止及數百人
葢詩賦以聲病雜犯易為去留若專取䇿論必難升黜
葢詩賦雖名小巧且須指題命事若記問該富則辭理
自精䇿論雖有問題其間敷對多挾他説若對不及五
通盡黜之即與解額不敷若精粗畢收則濫進殊廣所
以自祖宗以來未能猝更其制兼聞舉人舉經史疑義
可以出策論題目凡數千條謂之經史質疑至於時務
亦抄撮其要浮偽滋甚苦為考校又舊制以詞賦聲病
偶切之類立為考試今特許倣唐人賦體及賦不限聫
數不限字數古今文章務先體要古未必悉是今未必
盡非常觀唐人程式詩賦與本朝所取名人詞藝實亦
工拙相半俗儒是古非今不為通論自二年以來國子
監生詩賦即以汗漫無體為髙策論即以激訐肆意為
工中外相傳愈速愈濫非惟漸誤後學實恐後來省試
其合格能㡬何人伏以祖宗以來得人不少考校文藝
固有規程不須變更以長浮薄請並如舊制故降是詔
(考異五年三月乙夘已詔貢院所試詩賦經義並如舊/制本志以為楊察建議而實録但云上封者言新制不)
(便不出主名八年四月丙子又下詔乃其貢院申請貢/院申請即本制所書楊察初議也按察本傳察權判貢)
(院初建此議當五年三月既已施行八年四月貢院復/有申請其議則實察五月所建者但不知此時察仍判)
(貢院或已罷爾今兩存之仍於此年依實録不出察主/名本志又於此詔後書張方平知舉請下詔戒辭賦新)
(體按方平以六年二/月知舉本志誤矣)初詔外州發解到省差官覆考尋
罷之葢慮因此或致抑退寒士故也(此據成都編録條/貫册乃五月十八)
(日指/揮)　辛夘置河北四路安撫使知大名真定府瀛定
州者領之初賈昌朝判大名已兼河北安撫使至是以
資正殿學士給事中韓琦知定州禮部侍郎王拱辰知
瀛州右諌議大夫魚周詢知成德軍　御史何郯言紫
宸不可為官稱五月乙巳詔改舊延恩殿為觀文殿仍
改紫宸殿學士為觀文殿學士班次如舊制　乙邜知
諌院宋禧出為江南東路轉運使己未改荆湖北路禧
雖罷諌職猶得為監司議者非之　御史何郯言樞宻
使平章事夏竦其性邪其欲侈其學非而博其行偽而
堅有纎人善柔之資無大臣鯁直之望事君不顧其節
遇人不有其誠肆己之欺誣謂可以蔽明任己之側媚
謂可以矯正犯紀律之所戒而不恥冐名教之所棄而
無疑聚斂貨殖以逞貪婪不可格以亷恥之行比周權
倖以圖進取不可語以忠正之方人之無良一至於此
近者衛兵為亂突入宫掖變故之大可為寒心凡在職
守失於防察責其慢官宜置大戮而竦只縁管皇城司
内臣楊懷敏素與交通曲為掩藏欲以結納主憂於上
而不為之恤民議於下而不知其非但欲私相為恩未
甞公議其罪千百具寮皆謂懷敏失察賊亂只縁官責
其罪小夏竦多懷顧慕不奮臣節其罪大今懷敏黜而
竦獨留中外之心無不憤激伏望陛下上為社稷之謀
下慰臣庶之望與衆永棄示人不私辛酉竦罷樞宻使
判河南府言者既數論竦姦邪㑹京師同日無雲而震
者五帝方坐便殿趣召翰林學士俄頃張方平至帝謂
曰夏竦姦邪以致大變如此亟草制出之方平請撰駁
辭帝意遽解曰且以均勞逸命之郯又言聞竦乞一殿
學士職名不顧亷恥冒有陳請陛下豈宜許其自便留
在朝廷乞不改前命仍指揮催促赴任從之(考異夏竦/乞殿學士)
(職名留京師國史不見今據/何郯奏議及郯墓銘附見)　是日參知政事宋庠加
檢校太傅充樞宻使壬戍以樞宻副使龎籍參知政事
　六月戊辰朔詔近臣舉文武材堪將帥者　丙子河
决澶州商胡埽　壬午太子太師致仕徐國公張耆卒
贈太師兼侍中諡榮禧耆為人重宻有智數太后預政
寵遇最厚安佚富盛踰四十年家居為曲欄積百貨其
中與羣婢相貿易有病者親為診切以藥賣之欲錢不
出也所歴藩鎮人苦其擾然御諸子嚴日一見即出就
外舍論者亦以此多之　癸巳給事中參知政事明鎬
疽發背帝謂輔臣曰鎬忠亮有勞及其未亂思一見之
是日臨問惻然曰方賴卿謀國事何遽被疾鎬氣憊猶
能頓首謝甲午卒贈禮部尚書諡文烈鎬端挺寡言所
至安静有體而遇事能斷為世所推重　乙未詔館閣
官須親民一任方許入省府及轉運提㸃刑獄差遣
丙午司空致仕章得象卒故事致仕官乘輿不臨奠帝
特徃奠之贈太尉兼侍中諡文憲　民間盜鑄者衆錢
文大亂物價翔涌公私患之於是河東都運使張奎奏
晉澤石三州及威勝軍日鑄小鐵錢獨留用河東鐵錢
既行而盜鑄者獲利十之六錢輕貨重言者皆以為不
便知并州鄭戬請河東鐵錢且以二當銅錢一行一年
又以三當一或以五當一罷官罏日鑄但行舊錢知澤
州李昭遘亦言河東民燒石灰家有橐冶之具盜鑄者
莫可詰而北人亦能鑄鐵錢以易並邊銅錢而去所害
尤大是月翰林學士張方平宋祁御史中丞楊察與三
司使葉清臣先上陜西錢議請以小鐵錢三當銅錢一
既而又請河東小鐵錢亦如之且罷官所置罏朝廷皆
施用其言自是姦人稍無利猶未能絶濫錢也其後詔
商州罷鑄青黄銅錢又令陜西大銅錢大鐵錢皆一當
二盜鑄迺止然令數變兵民耗於資用類多咨怨久之
乃定　秋七月戊戌以河北水令州縣募飢民為軍
八月丁丑右諌議大夫權御史中丞楊察兵部員外郎
兼侍御史知雜事張昪並落職察知信州昪知濠州察
為御史中丞論事無所避㑹詔舉御史建言臺屬供奉
殿中巡糾不法必得通古今治亂良直之臣今舉格太
宻坐細故皆置不取恐英偉之士或有所遺何郯以論
事不得實中書問狀察又言御史故事許風聞縱所言
不當自繫朝廷采擇今以疑似之間遽被詰問臣恐臺
諌官畏罪緘黙非所以廣言路也察數以言事忤宰相
陳執中故坐與昪俱絀其後鍳察御史建陽陳旭數言
昪宜在朝廷帝曰吾非不知昪賢然言詞不擇輕重旭
請其事帝曰頃論張堯佐事云陛下勤身克己欲致太
平奈何以一婦人壞之旭曰此乃忠直之言人臣所難
也帝曰察又論楊懷敏云懷敏茍得志所為不減劉季
述何至於此旭曰昪志在去惡言之不激則聖意不回
亦不可深罪也　知陜州吳育上言近傳三司判官楊
儀下獄自御史臺移劾都亭驛械縛過市萬目隨之咸
共驚駭不測為何等大獄及聞案具乃止坐請求常事
非有枉法贓賄又𫝊所斷罪名法不至此而出朝廷特
㫖恐非恩歸主上法在有司之意也且儀身預朝行職
居館閣任事省府使有大罪雖加誅斬自有憲章茍不
然者一旦至此使士大夫不勝其辱下民輕視其上非
所以養亷恥示敦厚也儀罪未斷臣不敢言今事已徃
且無解救之嫌止祈聖人此後詳審世事毋輕置詔獄
具案之上自非情涉巨蠧且從有司論讞不必法外重
行如此足以安人心静風俗養亷恥召和平天下之幸
也　己丑以河北京東西水災罷秋宴　甲午御邇英
閣讀政要　是月殿中侍御史何郯言臣昨於六月内
曽具奏論今歲災異為害甚大陳執中首居相位燮理
無狀實任其職因舉漢時以災異册免三公故事乞因
執中求退從而罷免以答天意未䝉施行今霖雨連晝
夜不止百姓憂愁豈非大臣專恣務為壅蔽隂盛侵陽
所致况執中所舉事多不副天下人心怨咨盈耳如傅
式不才累被人言不可任以要劇而執中以私恩用式
至三司副使吕昌齡曲事執中執中寵嬖之兄弟至為
三司判官此皆聖意所明知所以式昌齡並罷要職而執
中則釋而不問竊所未安兼風聞執中以舊識寛減前
京東轉運使張鑄不接告孔直温謀反人狀罪犯及以
私憤降開封府界提㸃李肅之差遣挾情髙下豈是至
公其他專權恣縱不可盡數伏望聖慈依臣前奏罷免
執中以慰天下之望　九月詔三司以今年江淮所運
米二百萬斛轉給河北州軍　己未殿中侍御史何郯
言近年大臣罷兩府任便陳乞子弟召試充館職或出
身用為恩例望自今後館閣不許臣僚陳乞子弟外其
陳乞及奏舉召試出身後有科塲與免取解及南省試
令赴御前與舉人同試以塞私倖詔今後臣僚奏子孫
弟姪等乞出身及館職如有合該恩例者類聚一處候
及三五人送學士院試詩賦論三題仍封彌謄録考試
其試官令中書具學士姓名進呈㸃定仰精加考試候
㸃到等第臨時取㫖　癸亥三司言韶州天興場銅歲
采二十五萬斤請置監鑄錢詔以為永通監　冬十月
壬午進美人張氏為貴妃仍令所司擇日備禮册命先
是夏竦倡議欲尊異美人起居舎人同知諌院王贄因
言賊根本起皇后閣前請究其事冀動搖中宫而隂為
美人地御史何郯入見帝以贄所言諭郯郯曰此姦人
之謀不可不察也帝悟乃止不究然美人卒用扈蹕功
進妃位初帝以閠月之望欲於禁中再張燈后力諫止
其後三日衛士數人踰屋至寢殿時后侍帝夜半聞變
帝遽欲出后閉閣抱持遣宫人馳召都知王守忠等以
兵入衛賊至福寧殿下砍宫人傷臂聲徹帝所宦者何
承用慮帝驚紿奏宫人毆小女子后叱之曰賊在殿下
殺人帝且欲出敢妄言邪后知賊必縱火乃遣宦者持
水踵賊賊果以燭焚簾水隨滅之是夕所遣宦者后親
剪其髪以為識諭之曰賊平加賞當以汝髪為証故宦
者争盡死力賊即被擒倉卒處置一出於后后閣侍女
有與黄衣卒亂者事覺當誅哀求於帝左右帝欲赦之
后具衣冠見帝固請誅之帝曰痛杖之足以懲矣后不
可曰如此無以肅清禁庭帝命后坐請㡬移兩辰帝乃
許遂誅於東園　丁亥以屯田員外郎范祥提㸃陜西
路刑獄兼制置解鹽先是祥變兩池鹽法詔祥乘傳陜
西與都轉運使程戡共議而戡與祥議不合祥尋亦遭
喪去及是祥復申前議故有是命使推行之其法舊禁
鹽地一切通商鹽入蜀者亦恣不問罷九州軍入中芻
粟令入實錢以鹽償之視入錢州軍逺近及所指東西
南鹽第優其直東南鹽又聽入錢永興鳯翔河中歲課
入錢總為鹽三十七萬五千大席授以要券即池驗券
按數而出盡弛兵民輦運之役又以延慶環渭原保安
鎮戎德順地近烏白池姦人私以青鹽入塞侵利亂法
乃募人入中池鹽予券優其直還以池鹽償之以所入
鹽官自出鬻禁人私售峻青白鹽之禁並邊舊令入中
鐵炭瓦木之類皆重為法以絶之其先以虚估受券及
已受鹽未鬻者悉計直使輸虧官錢又令三京及河中
河陽陜虢解晉絳濮慶成廣濟官仍鬻鹽須商賈流通
乃止以所入緡錢市並邊九州軍芻粟悉留𣙜貨務錢
帛以實中都行之數年猾商貪價無所僥倖闗内之民
得安其業公私以為便云　庚寅翰林學士知制誥宋
祁落職知許州故事命妃皆發册妃辭則罷册禮然誥
在有司必竢㫖而後進又凡制詞既授閣門宣讀學士
院受而書之送中書結三省銜官誥院用印然後進内
張美人進號貴妃祁適當制不俟㫖冩誥不送中書徑
取官誥院印用之亟封以進妃方愛幸冀行册禮得誥
大怒擲地不肯受祁坐是黜初祁疑進誥為非謂李淑
明於典故因問之淑心知其誤謂祁曰第進何所疑耶
祁果得罪去議者益惡淑傾險云　十一月戊戌景福
殿使入内都知王守忠領武信留後尋詔守忠如正班
他無得援例守忠遂移閤門欲綴本品坐宴閤門從之
侍御史何郯言祖宗典法未甞有内臣殿上預宴之事
此弊一開所損不細伏望指揮下閤門速行改正一遵
舊制初西上閤門使錢晦亦言天子大朝㑹令宦官齒
士大夫坐殿上必為四夷所笑然竟為奏定坐圖及郯
又言守忠自知未允宴日辭而不赴　己亥作皇帝欽
崇國祀之寳真宗甞為昭受乾符之寳凡齋醮表章用
焉及大内火寳焚止用御前之寳於是下學士院定其
文命宰相陳執中書付有司别刻之　乙夘以起居舎
人直史館知諌院王贄為天章閣待制張貴妃既得立
甚德贄宻賜贄金幣以巨萬計甞謂人曰我家諫官也
及將受册禮欲得贄捧册中書言攝侍中故事必用待
制以上於是驟進贄職　以殿中侍御史何郯為禮部
員外郎兼侍御史知雜事初臺闕知雜闕執政欲進其
黨帝特用郯且諭郯曰卿不阿權勢故越次用卿　詔
河北水災民流離道路男女不能自存者聽人收養之
後毋得復取其庸雇者自從私券　丁巳李用和兼侍
中　壬戌以畿内物價翔貴於新城外置十二場官出
米裁其價以濟貧民　癸亥賜王貽永李用和笏頭金
帶故事非二府大臣不賜惟張耆在樞宻院兼侍中甞
賜之　時雨潦害稼壞隄防兩河間尤甚　十二月乙
丑朔頒德音改明年元曰皇佑降天下囚罪一等徒以
下釋之　出内藏錢帛賜三司貿粟以賑河北流民所
過官為舎止之所齎物毋收算　丁邜貴妃張氏行册
禮羣臣表賀　丙子詔三司河北沿邊州軍客人入中
糧草改作四税之法每以一百貫為率在京支錢三十
貫香藥象牙十五貫在外支鹽十貫茶四十貫用權發
遣鹽鐵判官董沔請復行三税之言而加以末鹽為四
税也　庚辰判大名府賈昌朝言自九河盡滅獨存漯
川而歴代徙決不常然不越鄆濮之北魏博之東即今
澶滑大河歴北京朝城由蒲臺入海者也國朝以開封
大名懷滑澶鄆濮棣齊之境河屢決天禧三年至四年
夏連決天臺山傍尤甚凡九載乃塞之天聖六年又敗
王楚景祐初潰於横隴出至平原分金赤游三河經棣
濵之北入海近歲海口壅閼淖不可浚是以去年河敗
德博間者凡二十一今夏潰於商胡經北都之東至於
武城遂貫御河歴滄瀛二州之域抵乾寜軍而達於海
今横隴故水尚存三分金赤游河皆以堙塞惟出雍京
口以東大汚民田乃至於海自古河決為害莫甚於此
朝廷以朔方根本之地禦備戎狄取材用以饋軍師者
惟滄棣濵齊最厚自横隴決財利耗半商胡之敗十失
其八九況國家恃此大河内固京都外限胡馬祖宗以
來留意河防條禁嚴切者以此今乃旁流散出甚至有
可涉之處欲救其弊莫若東復故道盡塞諸口按横隴
以東至鄆濮間堤埽具在宜加完葺其堙淺之處可以
時發近縣夫開道至鄆州東界其南悉沿丘麓髙不能
決此皆平原曠野無所阨束自古不為防岸以達於海
此歴世之長利也謹繪漯川横隴商胡三河為一圖上
進惟陛下留省詔翰林學士郭勸入内内侍省都知藍
元用與河北京東轉運使再行相度修復黄河故道利
害以聞　是歲廬州合肥縣稻再實
皇祐元年春正月甲午朔日有食之　己亥契丹遣北
院樞宻副使蕭維信以伐夏來告　辛丑命翰林學士
趙槩權知貢舉　戊申以河北水灾罷上元張燈停作
樂　庚戌太傅致仕鄧國公張士遜卒車駕臨奠翌日
謂輔臣曰昨有言庚戍是朕本命不宜臨喪朕以師臣
之舊故不避文彦博曰唐太宗辰日哭張公謹陛下過
之逺矣贈士遜太師中書令諡文懿御篆其墓碑曰舊
德之碑　己未詔以緡錢二十萬市穀種分給河北貧
民　辛酉詔曰自古為治必戒苛察近歲風俗争事傾
危獄犴滋多上下暌急傷累和氣朕甚悼焉自今言事
者非朝廷得失民間利病毋得以風聞彈奏違者坐之
殿中侍御史張祹言不當禁諫官御史風聞言事不報
　癸亥鑄皇祐元寳錢　二月丁卯彗出虛晨見東方
西南指歴紫薇至婁凡一百一十四日而歿詔自今月
五日不御正殿其尚食所供常膳亦宜減省中外臣僚
極言當世切務(考異李燾曰皇祐元年二月四日丁卯/彗星出惟天文志有之本紀及實録㑹)
(要俱不載而㑹要乃於皇祐二年十二月二十四日載/此詔其詔文云逾歲於兹上天謫見良有時事乖舛政)
(化堙鬱果惻天心遽垂星變按二年冬無星變雖十二/月甞以愆亢減膳十九日得雪即復常細考之此詔乃)
(元年二月四日詔也㑹要誤以元年為二/年二月為十二月初四日為二十四日耳)　以前刑部
員外郎張友直為史館修撰用其父士遜遺奏也御史
何郯言史館修撰故事皆試知制誥友直素無學術不
當得乃改集英殿修撰　戊辰以河北疫遣使頒藥
己巳以龍圖閣直學士劉夔為樞宻直學士知鄆州兼
京東西路安撫使時民流京東盜賊多起帝將益兵為
備問誰可守鄆者宰相以夔對遂擢用之夔至鄆發廪
賑饑民賴全活者甚衆盜賊衰止賜書褒諭　辛未以
知青州資政殿學士富弼為禮部侍郎初河北大水流
民入京東者不可勝數弼擇所部豐稔者五州勸民出
粟得十五萬斛益以官廪遂所在貯之擇公私廬舎十
餘萬區散處其人以便薪水官吏自前資待闕寄居者
皆給其禄使即民所聚選老弱病瘠者廪之山林陂澤
之利有可取以為生者聽流民取之其主不得禁官吏
皆書其勞約為奏請使他日得以次受賞於朝率五日
遣人以酒肉飯糗勞之人人為盡力流民死者為大冢
𦵏之謂之叢冢自為文祭之及流民將復其業又各以
逺近受糧歸凡活五十餘萬人募而為兵者又萬餘人
帝聞之遣使慰勞就遷其秩弼曰救灾守臣職也辭不
受前此救灾者皆聚民城廓中煮粥食之飢民聚為疾
疫及相蹈藉死或待哺數日不得粥而仆名為救而實
殺之弼所立法簡便周至天下𫝊以為式(考異弼墓誌/神道碑朱墨)
(史附傳並云弼先以救災加禮侍辭不受又以捕齊兵/再加禮侍亦不受考其事迹葢顛倒也先加禮侍在去)
(年三月乃捕齊兵後加禮侍則救灾之故葢河北大水/實縁去年六月河決商胡民流當夏秋間若春時河北)
(固未甞有大水/也今悉正之)　辛巳詔發京師禁軍十指揮赴京東
西路駐泊以備盜賊京東西路鈐轄並兼本路安撫都
監京東安撫使富弼言本路遽増屯禁軍慮搖人心欲
量増一兩指揮詔兵已就道俟將來歲豐令還京師
宣徽北院使武昌節度使判延州程琳請代己卯加同
平章事再判延州琳甞獲戎首不殺戒遣之夏人亦相
告毋捕漢民久之詐以五百户驅牛羊扣邊請降言契
丹兵至衙頭矣國中亂願自歸琳曰契丹至彼帳下當
舉國取之豈容有來降者吾聞夏人方捕叛者此其是
耶不然誘我也拒不受已而賊果將騎三萬臨境上以
捕降者為辭琳先諜知之閉壁倒旗戒諸將勿動賊以
為有備遂引去　契丹與夏人相攻聚兵近塞遣使來
告邊候稍警帝御便殿訪近臣以備禦之策權三司使
葉清臣對曰陛下臨馭天下二十八年未甞一日自暇
逸而西夏契丹頻歲為患豈非將相大臣不得其人不
能為陛下張威德以致此乎昔王商在廷單于不敢仰
視郅都臨代匈奴不敢犯邊今内則輔相寡謀綱紀不
振號令不一賞罰不均處事依違惟務迎合卒有大事
其誰與謀此北庭所以輕漢也外則兵不素練將不素
蓄士卒驕悍而不可用帥令怯弱而事姑息此强㓂得
以内侮也慶厯初劉六符來執政無術略不能折衝樽
俎以破賊謀六符初亦疑大國之有人藏奸計而未發
既見表裏遂肆陸梁只煩一介之使坐致二十萬物永
匱膏血以奉强鄰此有識之士所以為國長太息也今
詔問北使詣闕以西戎為名即有邀求何以答之臣聞
誓書所在彼此無求況元昊叛邊累年致討契丹坐觀
金鼓之出豈有毫髪之助今彼國出師輒求我助奸盟
違約不亦甚乎若使辨㨗之人判其曲直要之一戰外
破其謀契丹雖是蠻夷久漸禮義我直彼曲豈不憚服
茍不知咎敢肆侵凌方河朔灾傷之餘野無廬舎我堅
壁自守縱令深入其能久居既無所因糧則亟當遁去
然後選擇驍勇遏絶歸師設伏出竒邀擊首尾若不就
禽亦且大敗矣　淯井蠻寇邊　三月庚子御延和殿
召輔臣觀新造渾儀木様時命日官舒易簡于淵周琮
等參用梁令瓉李淳風舊制改鑄渾儀也　辛丑命户
部副使包拯徃河北提舉計置糧草　癸丑賜進士江
夏馮京等一百七十四人及第一百六人出身二百九
人同出身於崇政殿甲寅賜諸科及第並出身五百五
十人於觀文殿(按宋史本紀賜禮部奏名進士諸科/及第出身千三百九人今從長編)
詔徙河北闕糧處土兵及戍兵近南州軍候經置邊儲
有備復令還屯從包拯言也廣平二監馬牧共占邢洺
趙三州民田萬五千頃前已廢其一然漳河沃壤民猶
不得耕拯請悉以賦民從之　己未契丹遣樞宻副使
蕭惟信復來告西戎庚申以權知開封府錢明逸為回
謝契丹使西上閤門使向傅範副之　夏四月甲子御
崇政殿閲知澧州宋守信所獻衝陣無敵流星弩等器
八種　庚午命包拯與河北四路安撫司轉運司議省
冗官及汰軍士之不任役者以聞　癸未梓州轉運司
言淯井監夷人平　丁亥右司諌錢彦逺上勸農疏曰
本朝轉運使提㸃刑獄知州通判皆帶勸農之職拜敕
結銜正在督課而徒有虚文無勸𨗳之實謂宜置勸農
司以知州為長官通判為佐官舉清强幕職州縣官為
判官先以墾田頃畆及户口數陂塘山澤溝洫桑柘著
之於籍然後委勸農官設法勸課除害興利俟歲終農
隙轉運司考較而賞罰之帝嘉納焉(考異據㑹要乃四/月二十六日今别)
(取附見政要云仁宗覽疏曰堯舜三代皆以為治天下/之本其令依此必行賞罰庶幾海内家給人足然卒不)
(見行此今但/云嘉納焉)　五月丁酉以祠部員外郎任顓為河東
轉運使帝以河北常賜内庫金帛今亦以五十萬濟河
東闕乏顓辭曰朝廷始命使委以經制財用而遽乞金
帛以徃不可帝善之　丙午幸後苑寳岐殿觀刈麥顧
謂輔臣曰朕新作此殿不欲植花卉而歲以種麥庶知
穡事之不易也　執政龎籍言殿中丞館閣校勘范鎮
有異材不汲汲於進取丁巳特遷直秘閣　六月甲子
蠲河北民復業者租賦二年　乙丑以太子右清道率
府率叔韶為右領軍衛將軍仍賜進士及第尋加文州
刺史叔韶常獻所著文召試學士院入優等特遷之入
謝命坐賜茶謂曰宗子好學無幾爾獨以文章得進士
第前此葢未有也朕欲天下知屬籍有賢者宜勿忘所
學叔韶頓首謝既退又出九經賜之後以圖書賜正刺
史以上叔韶不當得獨賜及之叔韶德恭之曽孫也宗
室召試自叔韶始　甲戌以賈昌朝為觀文殿大學士
判都省朝㑹班中書門下視其儀物觀文殿置大學士
自此始仍詔自今非甞為宰相毋得除　改命同刋修
唐書翰林侍讀學士宋祁為刋修官　戊寅詔中書樞
宻非聚議毋通賓客　乙酉同知諫院李兊御史知雜
事何郯監察御史陳旭等言比歲臣寮有繳奏交親徃
還簡尺者朝廷必推究其事而行之遂使聖時成告訐
之俗自今非情涉不順毋得繳簡尺以聞其於官司請
求非法自論如律從之　丁亥監察御史陳旭言竊以
三館職事文儒之髙選近時無復典故用人益輕遂為
貴游進取之津要慶厯中甞有詔㫖今後見任前任兩
省及大兩省以上官不得陳乞子弟親戚入館閣職事
然撓於横恩復寢不用美官清秩為國者所以礪世摩
鈍之具今委以私權貴之家天下寒畯何所勉進朝廷
賢才何所教育望申明前勅嚴為科禁澄汰濫進必清
其選使在位者皆得文行充實之人然後舉用故事特
因閑燕延備訪問則於治體不為無益詔今後近上臣
僚援例奏乞子孫得試者如試中只與轉官或出身更
不除館閣　戊子太子少傅致仕李若水卒詔以子淑
在近侍優贈太子太傅後毋得為例　詔轉運使提㸃
刑獄所部官吏受贓失覺察者降黜　秋七月丙申定
州雨初知定州韓琦言河朔久不雨請祈無所應若出
自聖懷禱於天地山川宜獲嘉澤尋遣秘閣校理張子
思持宻詞禱於北嶽至是以雨足聞　翰林侍讀學士
右諫議大夫張錫甞講書禁中帝嘆其博學飛白書博
學二字賜之因問治道錫對曰節嗜欲者治身之本審
刑罰者治國之本時貴妃方寵幸故錫以此諷帝改
容曰卿言甚嘉朕恨用卿晚也　丁酉詔臣僚毋得保
薦要近内臣　辛丑翰林侍讀學士右諫議大夫張錫
卒帝聞惜之以白金三百兩賻其家特贈工部侍郎
戊申以集賢校理李中師為提㸃開封府界諸縣鎮公
事中師開封人宰相陳執中所薦也　是月契丹主伐
夏不見敵而還　八月壬戍工部侍郎平章事陳執中
罷為兵部尚書知陳州先是河決民流灾異數見執中
無所建明但延接卜相術士言者屢攻之因論執中越
次用李中師為府界提㸃及吕昌齡等出入門下喜進
無學匪人不協衆望而執中亦以足疾辭位自陳不願
為使相大學士詔從其請翰林學士孫抃當制遂除尚
書左丞文彦博宋庠言恩禮太薄乃下學士院貼麻改
命之　以樞宻使宋庠為兵部侍郎平章事參知政事
龎籍行工部侍郎充樞宻使髙若訥為工部侍郎參知
政事翰林侍讀學士梁適為左諌議大夫樞宻副使
甲申御崇政殿策試賢良方正能直言極諌殿中丞吳
奎所對入第四等以奎為太常博士通判陳州奎北海
人甞為廣信軍判官晝則治事夜輒讀書不寐者二十
餘年楊懷敏増廣北邊屯田至奪民榖地無敢與抗者
奎上書論其不便知保州王果亦屢争之懷敏使人訟
果他事詔置獄推劾奎為果力辨得免慶厯中宿衛之
變奎時監東京排岸司上疏曰臣聞皇城司六人其五
已被謫獨懷敏尚留人咸謂陛下私近倖而屈公法且
獲賊之際陛下宣令勿殺而左右輒屠之此必有同謀
者恐事泄露而殺之以滅口不然何以不奉詔也帝深
器之　衛士王安與其黨相惡隂寘刃衣篋中從勾當
引見司楊景宗入禁門既為閽者所得景宗輒隠不以
聞御史中丞郭勸請先治景宗罪章再上不聽又廷争
累日乙酉責景宗均州安置景宗乞盡納官爵留居京
師御史何郯極言其不可既踰月乃自均州徙鄧州
太子少師致仕石中立卒贈太子太傅諡文定中立性
踈曠少威儀好諧謔及參大政或諌止之中立曰詔書
云餘如故安可改耶人傳以為笑然練習臺閣故事不
汲汲近名初家産歲入百萬錢末年費幾盡帝聞其病
賜銀三百兩既沒其家至不能辦喪　九月乙未以權
三司使張堯佐為禮部侍郎三司使監察御史陳旭言
堯佐以後宫親不宜使制國用不聽　詔河東河北經
略安撫使司契丹討夏人其邊要之地選委將佐嚴加
備禦時司天言太隂犯畢宿主邊兵趙分有憂故也
乙巳廣南西路轉運司言廣源州蠻寇邕州詔江南福
建等路發兵備之廣源州在邕州西南鬱江之源也峭
絶深阻産黄金丹砂頗有邑居聚落俗椎髻左祍善戰
鬭輕死好亂其先韋氏黄氏周氏儂氏為首領互相刼
掠唐邕管經略使徐申厚撫之黄氏納職貢而十三部
二十九州之蠻皆定自交趾蠻據有安南而廣源雖號
邕管為羈縻州其實服役於交趾初有儂全福者知儻
猶州其弟存禄知萬涯州全福妻弟儂當道知武勒州
一日全福殺存禄當道并有其地交趾怒舉兵禽全福
及其子智聰以歸其妻阿儂本左江武勒族也轉至儻
猶州全福納之全福見擒阿儂遂嫁商人生子名智髙
生十三年殺其父商人曰天下豈有二父耶因冐姓儂
與其母奔雷火洞其母又嫁特磨道夏卿久之智髙復
與其母出據儻猶州建國曰大厯交趾復拔儻猶州執
智髙釋其罪使知廣源州又以雷火頻婆四洞及思浪
州附益之然内怨交趾居四年遂襲據安德州僭稱南
天國改年景瑞於是始入寇　契丹北院樞宻使韓王
蕭惠為河南行營都統帥師自河南進以伐夏戰艦糧
艘綿亘數百里既入敵境偵候不逺鎧甲載於車軍士
不得乘馬諸將請備不虞恵曰諒祚必自迎車駕何暇
及我無故設備徒自弊耳丁未契丹主既還惠猶進師
營栅未立夏人奄至恵與麾下不及甲而走追者射之
恵幾不得脫士卒死傷者不可勝計　戊午太白犯南
斗　己未罷武舉(考異本志云武舉取人自吳育建請/其後大理寺丞馮繼師奏以䇿為去)
(留弓馬為髙下皇祐中罷英宗復置實録㑹要並不詳/亦不見吳育建請事迹惟政要載育議立武學非武舉)
(也恐本志誤/更須詳考)　始范祥議政鹽法論者争言其不便朝
廷獨以為可用委祥推行之於是侍御史知雜事何郯
言風聞改法以來商旅為官鹽長價獲利既薄少有算
請陜西一路已虧損課利百餘萬貫其餘諸路比舊來
亦皆頓減賣鹽見錢甚妨支用兼陜西民間官鹽價髙
多以賣私鹽事敗刑禁頗繁官私俱不為利經久何以
施行臣謂事有百利始可議變變不如前即宜仍舊冬
十月壬戍遣户部副使包拯與陜西轉運使議鹽法
丁丑詔婦人所服冠髙無得過四寸廣無得踰一尺梳
長無得踰四寸仍無得以角為之犯者重致於法仍聽
人告先是宫中尚白角冠梳人争效之謂之内様其冠
名曰垂肩至有長三尺者梳長亦踰尺御史劉元瑜以
為服妖請禁止之且重賞告訐者故有是詔婦人多被
刑責大為議者所嗤都下作歌辭以嘲之　壬午詔馬
舖以晝夜行四百里急脚遞五百里　侍御史知雜事
何郯言陜西新置保㨗兵士年五十以上及短弱不及
等之人如不願在軍者許令自陳減放歸農此等久習
武藝今若放罷亦須置籍拘管仍乞以所居鄉社相近
處如河北義勇團作指揮置人員節級管轄其邊郡每
嵗以此軍畨遞防守處亦令比舊減數非時邊上或有
警急其罷放之人尚可追集守城却代精兵出戰於事
又無廢闕方今財力大屈此亦省費之一端樞宻使龎
籍獨以其言為是省兵之議實自郯發之　是月契丹
耶律敵魯古率阻卜諸軍獲夏國主嫡母于賀蘭以歸
　十一月丙申加贈虢州刺史种世衡為成州團練使
先是世衡長子古慕其從祖放為人抗志不仕於是詣
闕自言父世衡在青澗城甞遣王嵩入夏國反間其用
事臣野利旺榮兄弟皆被誅元昊由是勢衰納欵稱臣
經略使龎籍掩父功自取兩府籍時在樞宻院具言嵩
入虜境即被囚元昊委任旺榮如故元昊欲和先令旺
榮為書遺邊將元昊妻即旺榮妺元昊黜其妻旺榮兄
弟怨望元昊既稱臣後二年旺榮謀殺元昊事覺被誅
非因嵩反間臣與范仲淹韓琦皆預受中書劄子候西
事平除兩府既而仲淹琦先除臣次之非專以招懷之
功文書俱在可驗朝廷雖知古妄言猶念世衡舊勞自
東染院使贈刺史録其子之仕者古復上書訴賞薄於
是加贈團練使特授古天興尉令御史臺押出城趣使
之官及籍罷古復辨理下御史考實以籍前奏王嵩疏
為定詔以其事付史官聽古徙官便郡　詔河北被災
民八十以上及篤疾不能自存者人賜米一石酒一斗
　辛丑詔民有寃貧不能詣闕者聽訴於監司以聞
戊午楊懷敏罷内侍副都知為三陵副使初懷敏自髙
陽闗鈐轄入事除副都知知制誥胡宿當制因言懷敏
以宿衛不謹致逆徒竊入宫闈又不能生致之議者謂
規滅姦人之口罪在懷敏及楊景宗二人得不窮治誅
死已為幸矣豈宜復在左右耶臣不敢草制輒封還以
聞帝疑宿職不當言翌日謂宰相曰前代有此故事否
文彦博對曰唐給事中袁髙不草盧杞制書近來富弼
亦曽封還詞頭帝意解諌官錢彦逺謂宿曰仁者必有
勇於公見之矣既而他舎人為懷敏草制彦逺及臺官
論列不已踰半月卒罷之宿聞懷敏除三陵副使謂人
曰懷敏必死矣祖宗神靈所在大姦豈能逃乎無幾何
懷敏果卒　十二月壬戌詔陜西保㨗兵年五十以上
及短弱不任役者聽歸農若無田園可歸者減為小分
凡放歸者三萬五千餘人皆懽呼反其家在籍者尚五
萬餘人悲涕恨不得俱去陜西縁邊計一歲費緡錢七
十千養一保㨗兵自是歲省緡錢二百四十五萬陜西
之民力稍蘓初樞宻使龎籍與宰相彦博以國用不足
建議省兵衆紛然陳其不可縁邊諸將争之尤力且言
兵皆習弓刀不樂歸農一旦失衣糧必散之閭閻相聚
為盜賊帝亦疑焉彦博與籍共奏今公私困竭上下皇
皇其故非他正由養兵太多耳若不減放無由蘓息萬
一果聚為盜賊臣請死之帝意乃決既而判延州李昭
亮復奏陜西所免保㨗特多徃徃縮頸曲膕詐為短小
以欺官司籍曰兵茍不樂歸農何為詐欺若此乎帝深
然之(考異李燾曰簡汰羸兵無慮八萬餘人此據稽古/録放歸農者六萬餘衣糧減半者二萬餘及文彦)
(博龎籍首議並奏對並據記聞記聞又云施昌言李昭/亮言不可尤甚按昌言此年正月自河北漕徙為江淮)
(發運恐不復言及三路事而昭亮此年三月方以北宣/徽武寧節判延州四月改天平節仍判延州今削去昌)
(言姓名但著昭亮實録正史載省兵事極不詳本志云/皇祐元年㨂河北東陜西京東西禁廂諸軍退其罷癃)
(為半分甚者給糧遣還鄉里係化外居以罪𨽻軍或甞/有戰功者悉以剰員處之記聞惟不載剩員然減衣糧)
(之半即剩員居其間矣今悉用記聞稍删潤之本志所/云更不别出但取京東西河東北陜西等路字改稽古)
(録所稱/天下字)　甲子遣入内供奉髙懷政督捕邕州盜賊
壬申觀文殿大學士右僕射判都省賈昌朝復為山南
東道節度使同平章事判鄭州
　
　
　
　資治通鑑後編巻五十九
