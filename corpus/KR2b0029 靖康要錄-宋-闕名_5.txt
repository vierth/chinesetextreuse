
　靖康要録卷四
四月一日詔皇太子大寧郡王諶嫡長而賢年甫就傅
可依大臣所請擇日降制立為皇太子
二日臣僚上言近日朝廷元惡大憝悉行竄殛而殘孽
未殄士論不厭李彦括田京東西賊民之大者監司守
令助彦為虐者猶未放逐監司如王子獻郡守如韓宗
胄縣令如劉愿王滸此數人罪惡尤著王子獻在京東
與彦為婣好倚勢裒刻百姓嗟怨欲食其肉宗胄守唐
日斂數百千以供西城剥膚椎髓民不堪命比因軍興
調發恣横滋甚民至有自經蹈河赴井而死者不可勝
計道路流聞情所不忍劉愿王滸挾西城之威殘虐百
姓與宗胄相埒伏望亟正典刑使為惡者知戒近見除
向子韶為京東漕其人操守堅正有徇國愛民之心凡
李彦黨與在京東為民蠧者宜悉使之究治鋤其根穴
京師亦乞遴選漕臣如京東施行庶幾兩路編氓積年
寃憤一旦消釋奉聖㫖王子獻已施行外韓宗胄等並
罷京西路委井度餘依　皇弟相國公梴為檢校少𫝊
保寧軍節度建安郡王楧為檢校少傅安逺軍節度温
國公棟為檢校少傅靖難軍節度嘉國公椅為檢校少
傅彰信軍節度儀國公桐為檢校少傅肇慶軍節度瀛
國公樾為檢校少傅雄武軍節度昌國公柄為檢校少
傅平海軍節度潤國公樅為檢校少傅興徳軍節度皇
伯晉康郡王孝騫以下並加恩有差以上即位故也
三日車駕幸宜春苑奉迎太上皇帝　少宰呉敏奏臣
聞子路人告之以有過則喜此風不見於世久矣臣有
私懇上恃聖眷敢冒陳之乃者侍御史孫覿言太學諸
生又將伏闕為變而太學生呉若為之唱上誤聖聴呉
若罷逐今孫覿既責呉若未還臣近稍聞外議謂若常
言臣之過而臣勸陛下逐之故至今不復臣初不以為
信昨太學生上書亦有道此者則若之有是言審矣臣
愚竊謂如臣方䝉拔擢任使而若乃能上書言臣之過
此人之所難且以臣之故而逐若此臣之所不安也伏
望聖㫖召還呉若以慰衆論以明臣區區願聞其過之
心以廣陛下求言之意不勝僣越奉聖㫖依奏　是日
太上皇帝入國門
五日聖㫖依熈豐法監司守貳並替成資闕
六日駕詣龍徳宫朝見太上皇帝　髙陽闗路安撫使
陳遘中山路安撫使詹度並奏殺獲敵兵其金人已過
保州出塞前去保䕶僖祖順祖陵寢並無踈虞　詔曰
朕承祖宗之休烈嗣守厯服夙興夜寐弭躬節事日再
御朝深訪元元之疾苦務便安之而聞四方郡縣奸吏
故習叨懫弗革朕甚悼焉頃縁扞冦俾招戰士聞荆湖
間至居民等第雇募財匱力屈軍食調發固已騷動而
京西漕臣驅民陸運牛車擔負老壯道斃今若此類則
云少間然而貪吏盜攘苛吏掊克種種如故租稅折科
至増數倍供億和市或弗與直吏治之悖謬抵此而欲
望王澤究宣邦本安阜其道甚艱朕方詔輔臣擇精明
吏出按此属使重置于法故先播告監司守令庶㡬承
風遵畏簡書自求新益以稱朕意毋忽
七日制尚書右丞耿南仲除門下侍郎　知樞密院事
李綱四上劄子以昨與大臣議論不協之故横遭誣衊
有玷國體欲乞罷免奉御批令封還卿奏豈可如此朕
委付之意至矣更勿少疑不得再請雖累百章亦當封
還又詔卿屢貢封章懇求去位自陳危懇甚駭予聞乃
者敵在近郊士庶伏闕一朝倉卒衆數十萬忠憤所激
不謀同辭此豈人力也哉不恱者造言何所不可故卿
不自安殊不知朕深諒卿之不豫知也前日宰執臺諫
沮師敗謀格塞公議已悉罷逐方今四海所願以為輔
佐多聚廟堂朕於任賢勿貳去邪勿疑自以為庶幾焉
卿其深體朕心亟安厥位以濟國事　制曰朕以菲徳
獲承丕基圖政罔協于中施澤未究于下攬有司之抗
議援故實以力陳謂慎主器所以嚴七廟之承謂早建
儲所以系四海之望欲邁周家千嵗之盛治宜稽漢帝
初元之舊文朕恧焉以慙瞿然而改惟縉紳之言甚大
念宗社之計莫先勉徇衆懷遂正國本誕揚顯冊敷告
外朝皇子檢校少傅寧國軍節度使大寧郡王諶生有
竒姿性得異禀弱靡好弄屹爾成人之儀長則嗜書粹
然盛徳之器比肇封於西土猶虛位於東宫是用憲祖
宗之彛章信龜筮而協吉實天心之是祐非朕志之敢
私嗚呼朕方逺慕成康之隆近圖文景之懿庶阜民俗
克靖我家惟爾益懋於令猷惟爾益勤於典學忠以勵
庶邦之享孝以興天下之仁時其榮懷爾益譽處可立
為皇太子仍令所司擇日備禮冊命
八日臣僚上言知陜州王復闒茸貪饕臨民無狀盖王
黼童貫梁師成之僕𨽻也交結近習賂遺權貴進非其
道處非其據今雖落職猶以通議大夫玷守名藩不加
汰斥未厭輿論奉聖㫖王復放罷　臣僚上言國朝因
唐舊制刋定三品五品之服毎郊祀慶成疏恩四海有
司以告然必限以歴仕之年拘以通籍之例除日罪故
去官之日如是乃得五品服焉又如是而官至大夫乃
得三品服焉一坐汙墨終身不豫也其法可謂嚴矣唯
中外更踐望實兼著則燕朝對􁃃間有特賜之寵以昭
異數然率三數嵗不一有也近嵗服章之濫未見前比
兒童稚齒垂金曳紫袂相属肩相摩也外則部刺史州
縣之吏託以辦職亦獲此賜夤緣干請薦紳指笑而特
賜者十常三四矣又復聴以婦人冠帔改换于是執政
大臣王侯妃戚之家子孫弟姪内外婣黨人人得之朱
紫紛亂不勝其濫矣習以為常恬不知愧方陛下修明
紀綱裁抑僥倖服章之弊安可不革昔唐宣宗重惜服
章有司常具緋紫數襲從行以備賞賜或半嵗不用其
一故當時以緋紫為榮伏望眀降詔㫖自今不許因事
特賜與援例改换其日前非縁陛對元係臣僚賞賜與
冠帔改换者在京委禮部在外委郡守移牒告諭俾之
自陳悉從釐正若官品相當及曽任從官以上者自合
如令其賞賜金𢃄者亦乞准此施行奉聖㫖依奏　御
史臺言根究到保和殿大學士蔡行自敵人迫近畿甸
之前擅去朝廷逃歸東南奉㫖責授昭化軍節度副使
襄陽府安置又根究到工部侍郎馮温舒非因差出擅
離職守奉聖㫖馮温舒落職　徽猷閣直學士河北都
運吕頥浩差提舉西京崇福宫　詔吏部随龍人令取
索推恩數内門下侍郎耿南仲遷正奉大夫資政殿學
士王易簡遷中大夫應随龍官吏并諸色祇應人䓁有
官資人各與轉四官無名目人並補承節郎　譚世勣
李熈靖並除顯謨閣待制提舉醴泉觀依舊管勾龍徳
宫　詔龍徳宫日具道君皇帝起居平安以聞
九日少宰呉敏奏皇天眷佑有宋以開中興之業詩曰
周雖舊邦其命維新今日之謂也方今民未見徳敵未
畏威謂宜大更革以承天休而玩嵗愒日何以有成臣
不勝大懼伏望明詔宰執置司辟属遵上皇詔㫖取祖
宗舊法悉加討論復其宜於今者以幸天下成王酌先
祖之道宣光復古庶幾在此奉聖㫖依奏置司討論既
而詔少宰呉敏太宰徐處仁各薦属官十員仍差宰臣
充詳議提舉官徐處仁踏逐到吕本中范宗尹為吏房
趙柟李亘為户房劉寧止張元幹為兵房安元方若為
禮房莫儔為刑房劉彦適為工房呉敏踏逐到梅執禮
晁說之為吏房張慤向子諲為户房折彦質為兵房孫
傅為禮房胡安國李樸為刑房李彌大江端友為工房
于尚書省令􁨃置司以侍從官為㕘議餘官為檢討分
六房使各討論限半年結局奉聖㫖依奏提舉官差李
綱呉敏徐處仁　太學生陳東補廸功郎除太學録既
而東辭不受命　少宰呉敏劄子奏道君皇帝方舉堯
舜之盛徳以授聖神而陛下方建宣光之大功以安宗
廟茲者行宫還闕法駕郊迎慈孝藹然契濶悲喜天地
為之開霽神人莫不感動中外大慶古今所無此誠宗
社之休臣民之福也臣聞嚴君平為人臣言依於忠為
人子言依於孝臣竊謂今日羣臣之任正在於此願下
臣章曉諭羣臣使凢進見於上皇之側者皆能發眀聖
孝晨夕思慕之心以助慈愛凡進見於陛下之側者皆
能傳道上皇聖慈起居悦豫之意以安孝心雖二聖交
歡天性至情無待於此然先事而言臣之職也臣不勝
大願奉聖㫖依奏　少宰呉敏劄子六經垂訓盖天所
以奠世法也猶之江河淮濟經流中國終入大海自三
代以後凡生民有一飯之安皆六經之功世盖由之而
不知獨恨更秦之禍禮缺樂亡而近者王安石以經術
自任又廢其一其意以謂魯史既亡而三傳不足取信
則春秋永無復可考殊不知聖人作經豈不料後世綿
逺羣言次第湮沒而此經獨存當是之時聖人豈不欲
眀其說於天下且人之立言詞不達意而必待補足其
說則其文亦繆矣曰聖人之經豈乃是此是盖弗思之
甚也昔韓宣子適魯見易象與魯春秋曰周禮盡在魯
矣易明天道而春秋著世法譬如覆載之間象緯昭於
上而形質列於下是皆一氣所成然則文王之作易孔
子之作春秋是皆周禮之所在也臣愚願下明詔復立
春秋學官今嵗貢舉遂以取士庶幾同講聖人之遺經
以輔世教臣不勝大願奉聖㫖依奏　臣僚上言河陽
鄭州當兵馬徃來之衝京西路漕臣陸宰未嘗過而問
也但自為逃竄計不復以國家為意奉聖㫖陸宰落職
送吏部　少宰呉敏劄子臣伏聞布衣江端友隠居京
城東郊素有髙行士大夫多稱道之臣頃見呉升詳言
其迎養所生母之孝又嘗聞搢紳誦其詩而端友躬耕
蔬食守節自重頃聞講議司欲招之端友訖不肯就自
陛下即位求直言端友當圍城時上書論事甚衆而終
不肯一至公卿之門近者陛下招延草茅鄒柄任申先
尹焞鄧肅之流偶未及端友臣愚伏望特加官使以風
四方奉聖㫖賜同進士出身與補承務郎
十一日詔王永從呉滸楊邦直皆係騷擾東南之人臣
僚累有章疏永從降授秉義郎致仕呉滸楊邦直並除
名勒停送諸州編管日下押出門
十三日乾龍節百官上夀賜宴于紫宸殿太上皇帝賜
功徳疏一軸香山子一座真龍夘瓶真鳯嘴杯各一
种師道种師中等奏昨奉聖訓保守三鎮驅逐金人出
界其中山河間府兩鎮并沿邉州軍並已平安獲到敵
俘并歸業人口不計數目奏聞事
十五日太宰徐處仁劄子唐馬周上疏太宗言陛下誠
欲厲精求政不煩逺采上古但及貞觀初則天下幸甚
臣愚以馬周之言可謂切於治道乃者金人乘虛深入
蹂踐陵侮無所不至國朝以來未有此辱陛下初即大位
日御便座近見羣臣視閱四方奏報與士民所上章徃
徃夜分不寐而又恭儉約素無所嗜好専以天下國家
安危存亡之幾拳拳於心勤勞可謂至矣故不二月而
金人出境社稷再安此豈股肱翊賛之勲爪牙宣力之
效哉葢聖徳勤儉得天心之助也書曰終始惟一時乃
日新詩曰靡不有初鮮克有終臣願陛下日慎一日雖
休勿休凡修身治國之要必稽之於祖宗考之於今日
如嬪御之多寡宴游之疎數土木之營造道佛之齋醮
近習之權寵戚里之禄秩賜予之厚薄費用之豐約凡
欲有所為必仰而念曰祖宗之法何如靖康之初何如
三復審諦然後行之則國勢安强民情悅豫紀綱立而
外國畏足以刷金人深入之恥矣伏望陛下留神於斯
八者朝夕思之如盤盂几杖之銘不忘於起居飲食之
間業業兢兢常如今日則陛下可以比隆堯舜之盛治
而臣愚亦庶幾馬周之忠君臣俱榮不其偉與奉御札
覽卿所奏甚喜朕心素定無有少易　太宰徐處仁劄
子學之為王者事誠先務也陛下毓徳春宫十有二年
寢門問安而退以經史自娯臣聞靡不有初終之實難
願陛下數御邇英延見講讀之臣仍依故事時召宰執
並赴講筵研究經義詢求治道探之以驗物稽之以决
事興起治功並隆於唐虞三代之時實天下幸甚奉聖
㫖依奏　臣僚上言否泰以類相反而君子小人各以
其類相為徃來方今天下奸惡如織蕪穢郡縣戕賊黎
元凡才無爛羊之能濫寵有續貂之歎吏部充塞無闕
以擬注版曹空匱不給禄廪若不一大鏟革恐終不可
有為今以軍興多故郡縣餉運鞭笞良民無直而糴上
下皆弊公私共勞而奸宄無用之人坐糜食廩之蓄此
所謂繁其華去其實而披其枝傷其心者也願詔吏部
稽考庶官凡由楊戩李彦之公田王黼朱勔諸道之應
奉童貫譚稹等西北之師孟昌齡父子河防之役與夫
䕫蜀湖南之開疆闗陜河東之改幣呉越山東陂田宫
觀池苑營繕之功後苑書藝文字庫等之賞淫朋比徳
各從其類又若近習所引獻頌可采効用宣力應奉有
勞特赴殿試之流此皆殃民蠧國敗俗妨賢奸㓙取位
賕賄買官所叨恩數不限髙卑一切追奪還其本秩若
非此族而横取名器如節度横行之貴仕秘殿延閣之
華資或以童稚奴僕而濫膺或以商賈胥徒而貨取人
人論列簡牘徒煩願令吏部畧具閥閱闗諸臺諌分使
㸔詳上之朝廷次第裁抑其坐公田等事如鮮于可等
非理譴逐宜自元㫁月日復其資秩恩數量才推擢以
勸忠良然後位著可清賢能可進民生可安國用可節
昔唐去斜封墨勅之官一日停數千員不以為疑則今
亦何難之有夫糞土為墻則匠石不施塗塈鄭衛調瑟
則伶䕫難致簫韶願陛下順天休命而一新之奉聖㫖
依奏　顯謨閣直學士知平江府李倫落職提舉華州
雲臺觀以任大理卿日與朱汝賢為傳信平江府事皆
取决朱勔之家也　聖㫖王黼家属特令任便居住其
咸平縣墳地約三頃蘇州田産嵗課約二千石並特與
給還　户部尚書聶山罷領開封尹詔賜聶山改名昌
監察御史胡舜陟奏竊聞河北金人已遁今日備禦之
計尤不可不講葢金人徃來中國如踐無人之境其鋒
未嘗少挫而又載金帛以徃轂擊而肩摩敺畧産畜與
夫編民子女襁屬不絶一舉而獲利如此輕我之心必
甚復来之期今秋决矣古人所謂來而不能困而得氣
去後未易服者此也然則邉患之事今為急務正使愛
日而圗之孜孜汲汲以至折膠之時猶恐勿及若曰㓂
退未必復來偷頃刻之安務茍簡之集臣恐禍至甚於
前日傳曰日中必熭操刀必割貴及時也時者易失而
難得從時者若救火追亡蹶而趨之若夫邉城以北深
溝髙壘據其要害阻其走集使騎不得越明斥堠謹守
備選將以任之練兵以使之積粟以實之誠為今日先
務經營措畫今其時也舎今日而不為恐無及矣葢自
童貫開燕以燕為邉然如雄州中山河間疆埸備禦一
切廢罷凢百邉事久習誕謾兵以少為多粟以無為有
將以不才為才臣願陛下詔三省樞密院使各加意務
為實事更惜寸隂而為之先條邊防之事其大者有幾
雞鳴而起曰今日為某事用某人明日亦然而日復一
日所為不輟庶幾能為先患之防向蔡靖到燕山日以
危急告朝廷而白時中李邦彦怙為無慮失其機㑹遂
使敵騎長驅莫之能禦臣所以乞朝廷孜孜汲汲措畫
邊事恐蹈覆車之轍復貽陛下宵旰之憂也伏望睿㫁
督責大臣使之愛日措畫邊備天下幸甚奉聖㫖三省
措置
十六日臣僚上言臣聞唐徳宗巡狩奉天自發洋州百
姓進獻𤓰菓欲各與散官陸贄不可曰爵禄者天下之
公器而國之大柄也惟勲功才徳所宜處之夫散官虛
名也贄猶力争至數千百言而不已誠以所係者重也
臣伏聞上皇東巡州縣供饋無缺此乃臣子之常分何
足為功兼供匱之物自一毫以上皆出行人及坊郭鄉
村有物力之人非出於供饋者之家也供饋愈辦則剥
民愈深臣訪聞其間巧於謀身者多是交結近習縱其
請求須索無藝徃徃縁此得其懽心揄揚賛美達之上
皇遂至増秩賜金行宫如市有再任者有進三官者有
賜黄金至百兩者有召赴都堂審察者濫賞横賜非散
官之比也陛下修眀百度抑絶奔競如此而士大夫冒
犯亷隅僥倖茍得如彼况上皇鑾輿還闕將士冒行陣
突鋒鏑以衛䕶社稷者或横屍原野暴露邊鄙未聞少
加恩典而首及州縣猾邪之徒非所以示天下之公也
所有遷官進職指揮伏望寢罷以安人情契勘上皇經
由道路宣力人寧陵知縣趙子游喻光祖葉景述各轉
三官等聖㫖轉三官人轉兩官除轉兩官人轉一官
御史中丞陳過廷言國家承祖宗積累之盛比年以來
國用匱之海内空虛細民愁苦盜賊縱横金人乗中國
無備敢以數萬直抵京闕者葢將相大臣同惡相濟二
十餘年所以至此蔡京竊弄威福於前王黼竊弄威福
於後蔡京王黼敗壞法度於内童貫蔡攸敗壞法度於
外争權兢利其初雖相為矛盾至於包藏禍心害民蠧
國則若合符節然竄殛之刑獨加於王黼而蔡京童貫
止於善地安置而已罪同罰異其誰不疑雖天心隆恕
務欲保全奈天下憤嫉何奈四裔侮笑何若京及貫不
肆諸市朝不投之荒裔誠不足以厭天下之意奉聖㫖
蔡京移衡州安置童貫責授昭化軍節度副使郴州安
置　臣僚上言伏見朱勔父子皆衡州一處安置典刑
未正臣竊謂人臣之罪莫大於僣越義在不赦謹按朱
勔於私家建神霄殿乃安奉上皇御容於其中恃此脅
持上下凡節朔郡縣吏與監司經由皆朝拜於其家人
臣之家有朝拜之稱此何理也借應奉挽舟之名私募
人兵數千實以自衛不𨽻州郡結為死黨大逆不道迹
狀眀甚竊弄威柄江淮以東均被其毒魚奪民産無有
紀極如平江司理院意欲得之州郡即時遷徙無敢不
從者㓙焰若此若不早為之所竊恐别致生事伏望肆
諸市朝與衆棄之散遣其子孫投之四裔以絶奸倖天
下幸甚奉聖㫖朱勔移韶州羈管　制以檢校少保平
凉軍節度使范訥為右金吾衛上將軍依前中太乙宫
使訥以疾辭節故有是命　制加鎮洮軍節度种師道
為太尉依前河北宣撫使　聖㫖朱勔子姪分散諸州
居住朱冲朱勤官爵並行追奪　監察御史胡舜陟奏
伏見臣僚論宇文虛中罪狀宜正刑典陛下俯循公義
特罷樞密然猶以資政殿大學士知青州士論藉藉豈
所當得謹按虛中天資奸佞善儷權貴始由梁師成以
進其後童貫平燕遂為㕘謀凡貫欺妄君父文飾已功
而見於章奏者皆虛中為之自貫始開燕薊謀取雲中
蠧國䘮師妄竊㓛賞招納叛亡構成邊患皆虛中主謀
及貫聞㓂至棄兵遁歸而虛中亦與之偕來遂使邊城
不守敵騎長驅在律當與貫相次受誅也朝廷猶責以
後效進大學士用為軍前宣撫使虛中輙遁逃淮甸至
煩聖㫖遣内侍追尋始趨闕下自知罪惡昭著不可逃
責乃巧詞詭說求使金國是時和議已定虛中何與焉
掠為已功遂㕘樞廷其懷奸誤國方命營私罪不在王
殏之下自朝廷議割三鎮凡士大夫以至閭閻僮夫匹
婦莫不皆以為非獨虛中與李梲李鄴鄭望之軰以為
當然其意實欲賣國結仇自為身謀於是為敵張大其
勢恐脅朝廷李鄴謂敵如龍如虎虛中謂體生鱗甲不
可與敵是反於敵為說客使我畏縮甘心割地古人罪
六國之臣曰外挾强秦之威内刦其主以求割地大逆
不忠無過此者虛中之謂也今以袐殿峻職出殿巨藩
欲望早賜流竄以為誤國方命者之戒所有錢葢嘗任邊
帥無過失乞且留青州以免數易之弊奉聖㫖曽李序差
知青州宇文虚中候替人到發來赴闕　聖㫖宰執請受
可權支三分之二支賜減半支一次從少宰吳敏之請也
　聖㫖梅執禮吳幵楊時並兼侍講王㝢莫儔孫傅並兼
侍讀餘並罷　斡喇布遣計議使賈霆副使冉企弓來議
三鎮未下就差王殏引伴到闕時殏至中山府望都縣趕
及肅王斡喇布以三鎮未下未令肅王回故遣賈霆等随
殏先來　制太師鎮南軍節度鄭紳進封樂平郡王駙馬都
尉康國公致仕錢景臻加食邑應道軍節度朱孝孫加檢校
少傅鎮安軍節度劉宗元加食邑岳陽軍節度王舜臣加
檢校少師鎮海軍節度劉延慶加檢校少保保静軍節度
姚古加檢校太師奉國軍節度髙俅加檢校太保保信軍
節度劉敷加檢校太保武成軍節度劉敏加檢校少師瀘
川軍節度錢忱加檢校少保嚮徳軍節度張楙加檢校少
師陸海軍節度鄭翼之安徳軍節度鄭成之並加檢校少
保少傅鎮西軍節度衛國公余深加食邑
十八日臣僚上言寳文閣學士前知京兆府盛章昨自
罪廢復蒙收用宜率徳改行上副朝廷之意而章虎狼
之性不悛豺虺之毒滋甚肆行兇虐毒流一方近者召
兵闗陜以赴國難章坐觀事勢遲留不行進無勤王之
心退有營私之志而又乗勢作威一日殺僇無辜者數
十人軍兵洶洶幾至變亂賴朝廷已賜廢罷使之赴闕
葢是從官罷帥之故事非召還也例皆止於近地陳乞
外任或宫觀未有乗此徑赴闕廷者章志在茍得無復
亷恥聲言召還遽至城外臣恐隂懷結構復圖進用若
萬一使之立朝則民庶忿怒之情士大夫公議不與必
至喧沸伏望與一外任宫觀不得復入宫門以為奸邪
小人茍得毋恥之戒奉聖㫖依奏差提舉江州太平觀
　太宰徐處仁劄子乞將河北河東京東京西路應係
官田召募强勇使為永業並依陜西弓箭手法以為民
兵又乞漸修馬政以為禦戎之備奉聖㫖並送詳議司
聖㫖陽武知縣蔣興祖長垣知縣上官敏功能死於職
守各贈五官與一子恩澤太康知縣康國材扶溝知縣
惠厚下東眀知縣宋晟能率衆守禦與改合入官尉氏
主簿曹嗣宗巡轄李充美因賊至皆死於職守各贈三
官與一子恩澤雍丘縣丞趙不矜攝縣事措置有方敵
不能犯城鄢陵縣監酒稅趙子璆能率衆扞禦各轉兩
官鄢陵知縣張膺因敵犯闕乃稱母喪輒去官守退復
就職可除名勒停鄢陵縣尉(闕/)　金兵未至而遁可勒停
　宣教郎呉安國武翼郎王觀奉使絶域
十九日門下侍郎耿南仲言臣竊見陛下即位之初夏
國賀正人使襲用前例持珠玉而來欲邀厚利三省同
奉聖㫖夏人賫到珠玉更不收買賜錢一萬貫又開封
府籍沒到王公之家有雕鏤靡麗之物甚衆奉聖㫖華
侈什物並行毁棄於是開封裒集華侈什物焚於通衢
都人聚觀無不嘉歎以此見陛下不寶逺物不貴異物
以敦樸為天下先也臣竊記陛下初立為皇太子曽
具劄子奏上皇乞裁减東宫庶事其言曰慎乃儉徳惟
懷永圖立身之始敢不念茲今兩降聖㫖如是信克踐
其初矣臣聞古聖帝明王所以風化天下事不在大亦
不在多發於至誠而天下化矣史稱漢文之徳化亦不
過一二事而已陛下日新斯徳久而不渝則民風厚邦
本固漢文之治不足道也伏望收臣所陳宣付史館奉
聖㫖依奏　監鳯州酒稅務徐秉哲行殿中侍御史
二十二日御史中丞陳過庭奏近年建節之臣雖胥吏
厮役軰亦有濫除者功臣貴戚羞與為伍比者平凉節
度范訥抗章有請願歸環衛聖恩隆厚特授以右金吾
衛上將軍制命一頒衆皆歡忭臣計相繼亦有請者今
欲乞除宗室及實有軍功人别作措置外其餘節度並
依范訥换授施行奉聖㫖令吏部開具除授因依聞奏
契勘鄭紳係太師鎮南軍節度余深係少傅鎮西軍節
度奉聖㫖鄭紳為上皇皇后父特免换外余深特進觀
文殿大學士王易簡除資政殿大學士　制皇弟南康
郡王栻進封和王平陽郡王榛進封信王皆以將出閣也
二十三日臣僚上言竊以國家治亂在用人用人在責
實熈寧間王安石執政改更祖宗之法附㑹經典號為
新政以爵禄招誘輕進冒利之人使為奥援挾持新政
期於必行自比商鞅天下始被其害矣以至為士者非
性命之說不談非莊老之書不讀上慕軒黄下比堯舜
三代以漢唐為不足法流弊至今為害日久晉以王衍
溺於莊老遂至南渡今天下之士撡筆弄墨朝誨夕諭
升孔子之堂宗虛無之教而欲風教不壞朝廷乂安其
可得乎朝廷以科舉取卓偉之才以詩賦待才能之士
以策論試操守之節或質以吏學或究以時政今之策
士盡成虛無不根之言欲士詳於古今治亂不可得矣
國家以詩賦為名臣者不可勝記變更舊章之後至今
五紀特立不羣為大臣幾何人哉國富民康果及祖宗
之時乎不待辨說可知矣今國威不彰由用人不責其
實救之之術莫若遵祖宗成憲王安石解經有不負聖
人之㫖者亦許收用至於老莊字說並行禁止奉聖㫖
送禮部詳議　聖㫖陳瓘子正彚昨縁言蔡京坐罪可
召赴闕取㫖與差遣
二十四日手詔朕初嗣厯服遭時艱難强鄰陵侮侵擾
邊境達於都畿賴祖宗社稷之靈賢士大夫勤王將士
之力以克捍禦而倉卒之間輔臣失計割三鎮以賂之
天啟朕心屏去邪回决策堅守今者重兵尾襲敵騎遁
逃朔部無虞與天下同慶然而敵情狡獪未有所懲秋
髙馬肥慮復侵軼非以虎符起天下兵控扼郊陲蕩攘
邊塞則何以震懼外邦奮張天威以定中興之業詔到
仰諸路安撫總管鈐轄司名下所管州軍遴選將佐訓
練正兵招填闕額繕治器甲儲蓄芻粮豫備軍需以聴
朕命夫一嵗之間再勤師旅良非獲已共攄大憤以圖
休息茲惟其時條件付樞密院施行　司諫陳公輔言
臣蒙陛下不以臣狂愚擢在諫省此古者拾遺補闕之
官自宰相執政以下臣能論之皆不為難唯於陛下聖
躬倘有遺闕臣拾而補之茲為稱職臣所以不避鼎鑊
之罪上干雷霆之威伏惟睿慈時賜矜察臣下情不勝
惶恐懇切之至臣竊覩陛下以孟夏享景靈東西二宮
遂幸陽徳佑神觀臣淺陋不熟本朝典故不知享親之
後退而游幸祖宗有是例耶抑近世為之若近世為之
自不可為法若祖宗之例亦有可議焉夫誠心齋戒以
薦神眀瞻其威靈如在其上退而思之不忘於心豈容
於此日擁嬪御具聲樂以肆游幸之樂耶臣恐此舉不
足以示孝也臣又觀陛下自初即位恭謝之時輿服樸
素儀衛簡約以至供帳什物伶倫官侍皆少如今日故
百姓觀之莫不歡呼感戴以手加額皆言恭儉之徳過
乎仁祖矣陛下前日之出輿服鮮明儀衛衆多以至供
帳什物伶倫官侍皆盛於向時故百姓觀之已有相顧
駭歎竊訝之者安知其不聚談族議謂恭儉之徳不如
仁祖乎仰惟陛下天性恭儉自養徳東宫以至即位之
初未嘗少變今日之事必左右近習之臣以諛言媚惑
謂陛下有崇髙富貴之勢必務為光華盛麗以歆艷觀
聴夫貴為天子富有四海而區區於此是特示天下以
不廣也况今冦難未平民力未裕財用未饒兵計未辦
臣下之奢僣未革風俗之淫靡未消全在陛下恭儉節
用如大禹文王以救今日之弊豈可漸為奢靡異乎初
即位之時使百姓議之乎臣竊為陛下惜之也太上皇
帝奉養素厚陛下不可薄於親必須損己所有以供奉
之若陛下不自過為儉約而供奉上皇又欲隆厚則天
下財物何以給之哉臣愚伏望聖慈今後孟享既罷即
時還宫其餘行幸除詣龍徳寧徳二宫外皆乞暫罷葢
上皇既居外宫非時不出陛下亦自不當游幸矣仍願
車駕之出務令簡儉但如初即位時可也此臣得於百
姓之言葢彼見陛下自初即位恭謝之時簡儉如此今
未三月儀物稍多若是自此天下無事之後豈不復肆
侈靡之欲耶非獨百姓憂之臣固以為深憂也傳曰有
始有卒者惟聖人乎惟陛下念之臣愚昩不識忌諱觸
冒宸聰無所逃死在陛下處之而已奉聖㫖孟饗今後
更不帶過宫觀儀衛輿服但係故事伶倫聲樂朕素所
不好並未嘗用左右嬪御盡數皆已放出不曽設置供
帳飲食已曽减省可更令簡儉披覽忠言倍深欣歎
二十五日聖㫖宇文虛中落職與宫祠鄭望之李鄴昨
除户部侍郎給事中指揮更不施行知懷州霍安國知
密州郭奉世近降再仕指揮更不施行王孝迪落職提
舉南京鴻慶宫　臣僚上言上皇聖詔有曰縉紳賢能
陷於黨籍此上皇晚悟之意陛下所宜奉承不可緩者
也近日黨人中惟司馬光獨蒙褒崇如吕公著韓維范
純仁吕大防安燾軰皆猶未及公著迨事仁祖稱其有
顔氏之節英宗神宗尤加禮遇神宗嘗賜手札曰託中
外腹心之寄均皇家休戚之重無逾卿者其眷遇可謂
至矣備載國史不可誣也凡在元祐黨籍皆一時名流
願一洗之悉追還舊職與合得恩澤如陳瓘鄒浩在建
中初並命言路天下稱為鄒陳今瓘已褒贈而浩未見
其叙復願早賜施行以允公議奉聖㫖令吏刑部開具
職位姓名元犯因依及未曽牽復不管漏落具狀申尚
書省　聖㫖臺諌天子耳目之官宰執不當薦舉當出
親擢立為定制急速報行　臣僚上言仰惟太上皇帝
崇奉道教奬借羽流嘗降㫖立視官之法寵以虛名他
事不容其比擬聖意㫁可識矣名品既定僥倖漸萌陳
乞百端遂同文階入雜壓封贈其父母奏補其親屬身
死有遺表恩澤坐立與從官争席其家得為官户其親
得以用䕃且市井小人僕夫賤𨽻皆可披戴所費不過
百千緡因結請託一為道官恩數遂與士大夫無異又
有挾隂陽卜祝及詭怪誕妄之術得先生處士之名官
視正郎恩數越於道流其在外者則緋袍象簡冠帶魚
袋出入州縣軒然自得士人為之切齒上皇察其有害
無利去年冬嘗詔罷道官又詔道籙院道官品等一切
指揮並依元豐法頗快天下之憤且視官之法既罷其
人與編户等耳其封贈父母而弟姪尚可䕃用其奏薦
恩澤而親戚尚在仕途根本既伐枝葉何得獨茂乎欲
乞諸路委監司一員差官根究拘收毁抹入官盡削官
户之籍若先生處士其人元不以伎術進身果有徳行
道藝為士流推服者許報奏别給如違並科違制之罪
奉聖㫖應道官處士先生封贈奏補告勅委諸路提刑
司拘收類聚繳申禮部
二十七日監察御史胡舜陟奏伏見今日構成邉患幾
傾社稷實自歸朝官趙良嗣便佞狡獪敵中奸雄始得
罪於其國而逃童貫得之延為上客遂與金人有海上
之盟因以叨竊寵禄日與貫謀開燕敗契丹百年之好
召金人侵陵之禍以良嗣肆諸市朝未足以償吾赤子
肝腦塗地之苦今猶居郴安處善地典刑未正公議不
容近童貫亦移郴豈可使二賊共處伏望特賜睿㫁戮
之於市其指使楊思順妻濟陽郡夫人侯氏與其家属
並徙嶺表以快天下憤懣之情奉聖㫖趙良嗣取首級
二十九日聶山除開封尹恩數並依尚書例梅執禮除
户部尚書王時雍工部尚書　臣僚上言近請置詳議
司討論祖宗舊法雖已許置司辟属而言者屢論以為
不當置見今未曽開局欲乞更不置司如聖意尚欲討
論即乞令尚書省六曹各具其事上之都省送中書省
取㫖施行奉聖㫖依奏　臣僚上言馭將之方屢以為
言如何灌子若孫當行削奪羈置庶使將帥知逃遁者
禍及子孫有以累其心至於姚平仲恐當差人根捕行
遣倘或又如徃嵗藏竄半年以幸復用無所懲艾奉聖
㫖何灌子孫並勒停送唐州羈管姚平仲立賞錢三千
貫召募告捉白身與承信郎有官人轉三資　聖㫖
資政殿大學士髙伸除延康殿學士宫祠髙堯明追五
官勒停馮温舒蔡修並已降指揮以御史臺根究到擅
離職守故也　御史中丞陳過廷言罪惡之著莫甚蔡攸
當京擅權専政彼則以隂謀詭計出入宫禁外示異同
中實附㑹及童貫興師召亂彼又副之出構邊隙歸冒
重賞以襦袴之資而當大位以斗筲之器而握重兵蠧
國害民亞於京貫竄殛之罰不可以免今雖降指揮令
侍京於貶所又官為大夫列於侍從如是而曰竄斥可
乎又奏京以奸惡竄之逺方諸子及孫自當随侍今翛
居杭州絛居宿州諸孫居拱州各攜妻妾自圗安便其
不孝又甚矣宜令所屬發遣赴京貶所庶稍知人倫之
義奉聖㫖蔡京移韶州朱勔移循州蔡攸可節度副使
永州安置蔡京子孫分送湖南朱勔子孫分送湖北京
攸貫勔並差使臣管押前去又奏臣竊惟太上皇帝聰
眀仁恕圖任宰輔推以誠心委之不疑而左右大臣勿
克奉承託正論以為奸飾浮詞而肆誕倘可取恱一時
雖詒後世之憂勿顧也倘可持禄固位雖詒四海之患
勿恤也自蔡京作相二十年假紹述之名而無紹述之
實作威作福紛更妄舉致使熈豐法度蕩然掃地王黼
繼之七八年間托享上為名而無享上之實懷奸營私
招權納貨致使奸贓之吏布滿天下凡於古無所稽攷
於經無所依據則必曰自我作古臺諌敢有論列有司
敢有申眀則必曰規揺時政竭民力耗國用以事虛名
則必曰此三代甚盛之舉也崇儉約抑浮冗以圖實效
則必曰此五代鑴削之計也毎建一議立一法未見是
非利害必立嚴禁不得干與又立重賞許人告訐大臣
坐視而不敢言黎庶懷憤而無所訴監司守令觀望風
指惟恐奉行之緩天下化之悉為文具於今而後不可
不戒臣愚伏望聖慈特降明詔戒飭中外臣僚各究乃
心以揚職業雖朝廷已降指揮施行事件或於民間不
便於政事有妨者並許開析利害申陳勿以前日憚於
權臣不問可否到郡施行争報就緒而已庶有實利及
於天下豈勝幸甚取進止
　
　
　
　
　靖康要録卷四
