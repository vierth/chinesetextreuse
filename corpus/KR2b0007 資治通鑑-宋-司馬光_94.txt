
　資治通鑑卷九十三　　　宋　司馬光　撰
　　　　　　　　　　　　　　胡三省　音註
　晉紀十五(起閼逄涒灘盡强/圉大淵獻凡四年)
　　肅宗明皇帝下
太寜二年春正月王敦誣周嵩周筵與李脫謀為不軌
收嵩筵於軍中殺之遣參軍賀鸞就沈充於吳盡殺周
札諸兄子進兵襲㑹稽(㑹工/外翻)札拒戰而死　後趙將兵
都尉石瞻冦下邳彭城取東莞東海(東莞縣漢屬琅邪/郡莞音官武帝泰)
(始元年分琅邪立/東莞郡將即亮翻)劉遐退保泗口(水經註泗水自淮陽/城東流逕角城北而)
(東南流注于淮謂之泗口杜佑/曰泗口在今臨淮郡宿遷縣界)司州刺史石生擊趙河
南太守尹平於新安斬之(新安縣漢屬𢎞農郡晉屬/河南郡守式又翻下同)掠
五千餘戸而歸自是二趙搆隙日相攻掠河東𢎞農之
間民不聊生矣(河東𢎞農二/趙之界上也)石生冦許潁(許昌潁川同/是一郡地)
俘獲萬計攻郭誦于陽翟誦與戰大破之生退守康城
(魏收地形志陽/翟縣有康城)後趙汲郡内史石聰聞生敗馳救之進
攻司州刺史李矩潁川太守郭黙皆破之　成主雄后
任氏無子(任音/壬)有妾子十餘人雄立其兄蕩之子班為
太子使任后母之羣臣請立諸子雄曰吾兄先帝之嫡
統有竒才大功事垂克而早世朕常悼之(蕩死見八十/五卷惠帝太)
(安二/年)且班仁孝好學必能負荷先烈太傅驤司徒王達
諌曰先王立嗣必子者所以明定分而防簒奪也(好呼/到翻)
(荷下可翻又如字驤/思將翻分扶問翻)宋宣公吳餘祭足以觀矣(漢書曰/立嗣必)
(子所從來逺矣公羊傳曰宋宣公謂繆公曰以吾愛與/夷則不若愛汝以為社稷宗廟主則與夷不若汝盍終)
(為君矣宣公死繆公立逐其二子莊公馮與左師勃而/致國乎與夷故君子大居正宋之禍宣公為之也吳子)
(謁餘祭夷昧與季子同母季子弱而才兄弟皆愛之同/欲立之以為君謁曰今若退而與季子國季子猶不受)
(也請無與子而與弟弟兄迭為君而致國乎季子夷昧/死則國宜之季子季子使而亡焉僚者長庶也即之季)
(子使反而君之闔閭曰先君所以不與子國而與弟者/凡為季子故也將從先君之命歟則國宜之季子如不)
(從先君之命則我宜立者也僚惡得為君乎於/是使專諸刺僚張守節曰祭側界翻昧莫葛翻)雄不聽
驤退而流涕曰亂自此始矣(為下雄諸子/殺班張本)班為人謙㳟
下士(下遐/稼翻)動遵禮灋雄每有大議輒令豫之　夏五月
甲申張茂疾病執世子駿手泣曰吾家世以孝友忠順
著稱今雖天下大亂汝奉承之不可失也且下令曰吾
官非王命茍以集事豈敢榮之死之日當以白帢入棺
勿以朝服斂是日薨(帢若洽翻朝直/遥翻斂力贍翻)愍帝使者史淑在
姑臧(長安覆没淑無所歸/故留姑臧使疏吏翻)左長史汜禕右長史馬謨等
(汜音凡禕/吁韋翻)使淑拜駿大將軍凉州牧西平公赦其境内
前趙主曜遣使贈茂太宰諡曰成烈王拜駿上大將軍
凉州牧凉王　王敦疾甚矯詔拜王應為武衛將軍以
自副以王含為驃騎大將軍開府儀同三司(驃匹/妙翻)錢鳳
謂敦曰脫有不諱便當以後事付應邪敦曰非常之事
非常人所能為(司馬相如難蜀父老曰葢世必/有非常之人然後有非常之事)且應年
少(少詩/沼翻)豈堪大事我死之後莫若釋兵散衆歸身朝廷
保全門戸上計也退還武昌收兵自守貢獻不廢中計
也及吾尚存悉衆而下萬一僥倖下計也鳳謂其黨曰
公之下計乃上䇿也遂與沈充定謀俟敦死即作亂(以/王)
(敦之狠戾而濟之以沈/充錢鳳所謂凶徳參㑹)又以宿衛尚多奏令三畨休二
初帝親任中書令温嶠敦惡之(惡烏/路翻)請嶠為左司馬嶠
乃繆為勤敬(繆靡㓜/翻詐也)綜其府事時進密謀以附其欲深
結錢鳳為之聲譽每曰錢世儀精神滿腹嶠素有藻鑑
之名(錢鳳字世儀藻鑑謂善於人倫藻鑑也人有美質/而加之褒飾謂之黼藻如衣裳之加藻火黼黻也)
(鑑所以别妍醜故明於知人而/能褒奬後進者有藻鑑之名)鳳甚恱深與嶠結好(好/呼)
(到/翻)㑹丹楊尹缺(晉都建康以丹陽太守為尹宋齊梁皆/因之洪适曰西漢丹陽郡則治宛陵丹)
(陽縣則今之建康也東漢史皆作丹陽西晉移郡於建/業元帝改太守為丹陽尹地理志曰山多赤桞故名它)
(書載漢晉此郡少有從木者至唐天寶年始以京/口為丹陽郡改曲阿為丹陽縣皆非漢舊壤也)嶠言
於敦曰京尹咽喉之地(咽音/烟)公宜自選其才恐朝廷用
人或不盡理敦然之問嶠誰可者嶠曰愚謂無如錢鳳
鳳亦推嶠嶠偽辭之敦不聽六月表嶠為丹楊尹且使
覘伺朝廷(覘丑廉翻/又丑艶翻)嶠恐既去而錢鳳於後間止之(間/古)
(莧/翻)因敦餞别嶠起行酒至鳳鳳未及飲嶠偽醉以手版
擊鳳幘墜作色曰錢鳳何人温太真行酒而敢不飲(温/嶠)
(字太/真)敦以為醉兩釋之嶠臨去與敦别涕泗横流出閣
復入者再三(復扶/又翻)行後鳳謂敦曰嶠於朝廷甚密而與
庾亮深交未可信也敦曰太真昨醉小加聲色何得便
爾相讒嶠至建康盡以敦逆謀告帝請先為之備又與
庾亮共畫討敦之謀敦聞之大怒曰吾乃為小物所欺
與司徒導書曰太真别來幾日作如此事當募人生致
之自㧞其舌(王敦遥制朝權其所甚害者如郗鑒温嶠/終不得以肆其毒以此知建康綱紀尚能)
(自立/也)帝將討敦以問光禄勲應詹詹勸成之帝意遂决
丁夘加司徒導大都督領揚州刺史以温嶠都督東安
北部諸軍事(以下文應詹都督橋南諸軍觀之/則東安北部謂秦淮水北諸軍也)與右將
軍卞敦守石頭(都考異曰敦傳云王敦表為征虜將軍/  督石頭軍事明帝討敦以為鎮南將)
(軍假節今/從明帝紀)應詹為䕶軍將軍都督前鋒及朱雀橋南諸
軍事郗鑒行衛將軍都督從駕諸軍事(郗丑之翻/從才用翻)庾亮
領左衛將軍以吏部尚書卞壼行中軍將軍(壼苦/本翻)郗鑒
以為軍號無益事實固辭不受請召臨淮太守蘇峻兖
州刺史劉遐同討敦(夫理順者難恃勢弱則不支以敦/鳳同惡相濟率大衆以犯闕雖諸)
(公忠赤若只以臺中見兵拒之是復周戴石/頭之事㣲郗鑒建請而召劉遐蘇峻殆矣)詔徴峻遐
及徐州刺史王邃豫州刺史祖約廣陵太守陶瞻等入
衛京師帝屯于中堂(按蕭子顯齊書髙帝紀桂陽王休/範之反諸貴㑹議帝曰中堂舊是)
(置兵地領軍宜屯宣陽門為諸/軍節度則中堂當在宣陽門外)司徒導聞敦疾篤帥子
弟為敦發哀(帥讀曰率/為于偽翻)衆以為敦信死咸有奮志於是
尚書騰詔下敦府(下遐/嫁翻)列敦罪惡曰敦輒立兄息以自
承代未有宰相繼體而不由王命者也(息子也謂以兄/含子應為嗣也)
頑凶相奬無所顧忌志騁凶醜以窺神器天不長姦(聘/丑)
(郢翻長/丁丈翻)敦以隕斃鳳承凶宄彌復煽逆(復扶/又翻)今遣司徒
導等虎旅三萬十道並進平西將軍邃等精鋭三萬水
陸齊勢朕親統諸軍討鳳之罪有能殺鳳送首封五千
戸侯(有考異曰晉春秋此詔在王導為敦發喪前故云/  能斬送敦首封萬戸侯賞布萬匹按此詔云敦)
(以隕斃是稱敦已死也不/應復購敦首今從敦傳)諸文武為敦所授用者一無
所問無或猜嫌以取誅滅敦之將士從敦彌年違離家
室(將即亮翻下自將/親將同離力智翻)朕甚愍之其單丁在軍皆遣歸家
終身不調(單丁謂家止有男丁一/人無兼次者調徒釣翻)其餘皆與假三年(假/居)
(訝/翻)休訖還臺當與宿衛同例三畨(謂三畨/休二也)敦見詔甚怒
而病轉篤不能自將將舉兵伐京師使記室郭璞筮之
璞曰無成敦素疑璞助温嶠庾亮及聞卦凶乃問璞曰
卿更筮吾夀幾何璞曰思向卦明公起事必禍不久若
住武昌夀不可測敦大怒曰卿夀幾何曰命盡今日日
中敦乃收璞斬之敦使錢鳳及冠軍將軍鄧岳前將軍
周撫等帥衆向京師(冠古玩翻/帥讀曰率)王含謂敦曰此乃家事
吾當自行於是以含為元帥(帥所/類翻)鳳等問曰事克之日
天子云何敦曰尚未南郊何得稱天子便盡卿兵勢保
䕶東海王及裴妃而已(元帝以第三子冲奉東/海王越後裴妃越妃也)乃上疏
以誅姦臣温嶠等為名秋七月壬申朔王含等水陸五
萬奄至江寜南岸(武帝太康二年分秣陵立臨江縣二/年更名江寜南岸即秦淮南岸也)
(考異曰敦傳及晉春秋/皆云三萬今從明帝紀)人情恟懼温嶠移屯水北燒朱
雀桁以挫其鋒(恟許拱翻/桁與航同)含等不得渡帝欲親將兵擊
之聞橋已絶大怒嶠曰今宿衛寡弱徴兵未至若賊豕
突危及社稷宗廟且恐不保何愛一橋乎司徒導遺含
書曰近承大將軍困篤(參問起居謂之參承詗候/安否謂之詗承遺子季翻)或云
已有不諱尋知錢鳳大嚴欲肆姦逆謂兄當抑制不逞
(言當抑制鳳等使/不得逞其凶逆也)還藩武昌今乃與犬羊俱下兄之此
舉謂可得如大將軍昔年之事乎(謂如元帝永昌元/年敦克石頭時也)昔
者佞臣亂朝(謂刁協劉隗/也朝直遥翻)人懷不寜如導之徒心思外
濟(言思投外/以自濟也)今則不然大將軍來屯于湖漸失人心君
子危怖(怖普/布翻)百姓勞弊臨終之日委重安期安期斷乳
幾日又於時望便可襲宰相之迹耶(王應字安期/斷讀曰短)自開
闢以來頗有宰相以孺子為之者乎諸有耳者皆知將
為禪代非人臣之事也(謂此事深駭衆聽/皆知敦應謀簒)先帝中興遺
愛在民聖主聰明徳洽朝野兄乃欲妄萌逆節凡在人
臣誰不憤歎導門小大受國厚恩今日之事明目張膽
為六軍之首寜為忠臣而死不為無頼而生矣含不答
或以為王含錢鳳衆力百倍苑城小而不固(苑城葢孫/氏都秣陵)
(所築晉置建康於秣陵水北/南渡建都依苑城以為守)宜及軍勢未成大駕自出
拒戰郗鑒曰羣逆縱逸勢不可當可以謀屈難以力競
且含等號令不一抄盜相尋(抄楚/交翻)吏民懲往年暴掠皆
人自為守乘逆順之勢何憂不克且賊無經畧逺圖惟
恃豕突一戰曠日持久必啓義士之心令智力得展今
以此弱力敵彼彊寇决勝負於一朝定成敗於呼吸萬
一蹉跌(蹉七何翻/跌徒結翻)雖有申胥之徒義存投袂(左傳吳人/入郢楚大)
(夫申包胥赴秦求救卒以存楚投袂/言匆遽也傳曰楚子聞之投袂而起)何補於既往哉帝
乃止帝帥諸軍出屯南皇堂癸酉夜募壯士遣將軍段
秀中軍司馬曹渾等帥甲卒千人渡水掩其未備平旦
戰於越城(越城在秦淮南/帥讀曰率下同)大破之斬其前鋒將何康秀
匹磾之弟也(磾丁/奚翻)敦聞含敗大怒曰我兄老婢耳門戸
衰世事去矣顧謂參軍吕寶曰我當力行因作勢而起
困乏復卧(氣不能充體為困/力不能舉身為乏)乃謂其舅少府羊鑒及王
應曰(少詩/照翻)我死應便即位先立朝廷百官然後營葬事
敦尋卒應祕不發喪裹尸以席蠟塗其外埋於㕔事中
與諸葛瑶等日夜縱酒滛樂(樂音/洛)帝使吳興沈楨說沈
充(說輸/芮翻)許以為司空充曰三司具瞻之重豈吾所任(任/音)
(壬/)幣厚言甘古人所畏也(詩節南山曰赫赫師尹民具/爾瞻左傳晉郤芮曰幣重而)
(言甘誘/我也)且丈夫共事終始當同豈可中道改易人誰容
我乎遂舉兵趣建康(趣七/喻翻)宗正卿虞潭以疾歸㑹稽(按/漢)
(晉以來宗正列於九卿然未以卿字繫官梁/置十一寺始繫卿字此卿字衍㑹工外翻)聞之起兵
餘姚以討充(餘姚縣屬/㑹稽郡)帝以潭領㑹稽内史前安東將
軍劉超宣城内史鍾雅皆起兵以討充義興人周蹇殺
王敦所署太守劉芳(晉惠帝永興元年分吳興之/陽羡丹楊之永世立義興都)平西
將軍祖約逐敦所署淮南太守任台(約屯夀春故得/逐台任音壬)沈
充帥衆萬餘人與王含軍合司馬顧颺說充曰今舉大
事而天子已扼其咽喉(咽音/烟)鋒摧氣沮相持日久必致
禍敗(沮在/吕翻)今若決破柵塘因湖水以灌京邑(此即𤣥武/湖水也在)
(建康城北今在/上元縣北十里)乘水勢縱舟師以攻之此上䇿也藉初
至之銳并東西軍之力(東軍謂沈充軍西軍/謂王含錢鳳等軍也)十道俱進
衆寡過倍理必摧䧟中䇿也轉禍為福召錢鳳計事因
斬之以降(降戸/江翻)下䇿也充皆不能用颺逃歸于吳丁亥
劉遐蘇峻等帥精卒萬人至帝夜見勞之(勞力/到翻)賜將士
各有差沈充錢鳳欲因北軍初到疲困擊之乙未夜充
鳳從竹格渚渡淮(秦淮在今建康上元縣南三里秦始/皇時望氣者言金陵有天子氣使鑿)
(山為瀆以斷地脉故曰秦淮或/云淮水發源屈曲不類人工)䕶軍將軍應詹建威將
軍趙𦙍等拒戰不利充鳳至宣陽門(晉都建康外城環/之以籬諸門皆用)
(洛城門名宣陽/門在城南面)㧞柵將戰劉遐蘇峻自南塘横擊大破
之(晉都建康自江口沿淮築/堤南塘秦淮之南塘岸也)赴水死者三千人遐又破
沈充於青溪(青溪水發源於鍾山接於秦淮吳/孫權鑿城北塹以洩𤣥武湖水)尋陽太
守周光聞敦舉兵帥千餘人來赴(沈約曰尋陽本縣名/因水名縣水南注江)
(漢屬廬江郡惠帝永興元年分/廬江武昌立尋陽郡治柴桑縣)既至求見敦王應辭以
疾光退曰今我逺來而不得見公其死乎遽見其兄撫
曰王公已死兄何為與錢鳳作賊衆皆愕然丙申王含
等燒營夜遁丁酉帝還宫大赦惟敦黨不原命庾亮督
蘇峻等追沈充於吳興温嶠督劉遐等追王含錢鳳於
江寜分命諸將追其黨與劉遐軍人頗縱虜掠嶠責之
曰天道助順故王含勦絶(勦子/少翻)豈可因亂為亂也遐惶
恐拜謝王含欲犇荆州王應曰不如江州(荆州王舒/江州王彬)含
曰大將軍平素與江州云何而欲歸之應曰此乃所以
宜歸也江州當人彊盛時能立同異此非常人所及今
覩困厄必有愍惻之心荆州守文豈能意外行事邪(王/應)
(之見猶能出乎尋常此敦所以以之為後歟/能立同異謂哭周顗數敦罪及諌敦為逆也)含不從遂
奔荆州王舒遣軍迎之沈含父子於江(沈持/林翻)王彬聞應
當來密具舟以待之不至深以為恨錢鳳走至闔廬洲
(闔廬洲在江中賀循曰江中劇地惟/有闔廬一處地勢險奥亡逃所聚)周光斬之詣闕自
贖(淵考異曰晉春秋云戴/  弟良斬鳳今從敦傳)沈充走失道誤入故將吳儒
家儒誘充内重壁中(重壁複壁也/重直龍翻)因笑謂充曰三千戸
侯矣(時臺格募斬錢鳳者封五千/戸侯斬沈充者封三千戸侯)充曰爾以義存我我
家必厚報汝若以利殺我我死汝族滅矣儒遂殺之傳
首建康敦黨悉平充子勁當坐誅鄉人錢舉匿之得免
其後勁竟滅吳氏有司發王敦瘞(瘞於/計翻)出尸焚其衣冠
跽而斬之(跽巨几/翻跪也)與沈充首同懸於南桁(南桁即/朱雀桁)郗鑒
言於帝曰前朝誅楊駿等(朝直/遙翻)皆先極官刑後聽私殯
臣以為王誅加於上私義行於下宜聽敦家收葬於義
為𢎞帝許之司徒導等皆以討敦功受封賞周撫與鄧
岳俱亡周光欲資給其兄而取岳撫怒曰我與伯山同
亡(鄧岳字/伯山)何不先斬我㑹岳至撫出門遥謂之曰何不
速去今骨肉尚欲相危況他人乎岳廻舟而走與撫共
入西陽蠻中明年詔原敦黨撫岳出首(首式/救翻)得免死禁
錮故吳内史張茂妻陸氏傾家産帥茂部曲為先登以
討沈充報其夫仇(沈充殺張茂見上卷元/帝永昌元年帥讀曰率)充敗陸氏詣
闕上書為茂謝不克之責詔贈茂太僕(克能也謝茂守/郡不能式遏冦)
(虐為充所殺/也為于偽翻)有司奏王彬等敦之親族皆當除名詔曰
司徒導以大義滅親猶將百世宥之況彬等皆公之近
親乎悉無所問有詔王敦綱紀除名參佐禁錮(綱紀綜/理府事)
(者也參佐/諸僚屬也)温嶠上疏曰王敦剛愎不仁忍行殺戮朝廷
所不能制骨肉所不能諌處其朝者恒懼危亡(朝府朝/也愎蒲)
(逼翻朝直遥翻處昌吕/翻下晏處同恒戸登翻)故人士結舌道路以目(但以目/相視不)
(敢發/言)誠賢人君子道窮數盡遵養時晦之辰也(周頌酌/之詩曰)
(遵養時晦毛氏註云遵率養取晦昧也/鄭氏箋云養是闇昧之君以老其惡)原其私心豈遑
晏處(晏處猶/言安處)如陸玩劉𦙍郭璞之徒常與臣言備知之
矣必其贊導凶悖(悖蒲内翻/又蒲没翻)自當正以典刑如其枉䧟
姦黨謂宜施之寛貸臣以玩等之誠聞於聖聽當受同
賊之責茍黙而不言實負其心惟陛下仁聖裁之郗鑒
以為先王立君臣之教貴於仗節死義王敦佐吏雖多
逼廹然進不能止其逆謀退不能脫身逺遁凖之前訓
宜加義責(謂以大/義責之)帝卒從嶠議(卒子/恤翻)　冬十月以司徒
導為太保領司徒加殊禮西陽王羕領太尉(羕余/亮翻)應詹
為江州刺史劉遐為徐州刺史代王邃鎮淮陰蘇峻為
歴陽内史(為蘇峻以歴/陽稱兵張本)加庾亮䕶軍將軍温嶠前將軍
導固辭不受應詹至江州吏民未安詹撫而懷之莫不
恱服　十二月凉州將辛晏據枹罕不服(將即亮翻枹/罕縣前漢屬)
(金城郡後漢屬隴西郡晉自張軌鎮河西表/分西平界置晉興郡枹罕縣屬焉枹音膚)張駿將討
之從事劉慶諌曰霸王之師必須天時人事相得然後
乃起辛晏凶狂安忍其亡可必(殺人而心不矜惻顔不/顰蹙者為忍忍而安之)
(則其亡/必矣)柰何以饑年大舉盛寒攻城乎駿乃止駿遣參
軍王騭聘於趙(騭之/日翻)趙主曜謂之曰貴州欵誠和好卿
能保之乎騭曰不能侍中徐邈曰君來結好而云不能
保何也(好呼/到翻)騭曰齊桓貫澤之盟憂心兢兢諸侯不召
自至葵丘之㑹振而矜之叛者九國(公羊傳僖三年齊/侯宋公江人黄人)
(盟于貫澤江人黄人者何逺國之辭也逺國至矣則中/國曷為獨言齊宋至爾大國言齊宋小國言江黄則其)
(餘為莫敢不至也九年九月戊辰諸侯盟于葵丘桓之/盟不日此何以日危之也何危爾貫澤之㑹桓公有憂)
(中國之心不召而至者江人黄人也葵丘之㑹桓公震/而矜之叛者九國震之者何猶曰振振然矜之者何猶)
(曰莫若/我也)趙國之化常如今日可也若政教陵遲尚未能
察邇者之變況鄙州乎曜曰此凉州之君子也擇使可
謂得人矣(使疏/吏翻)厚禮而遣之　是嵗代王賀傉始親國
政(元帝大興四年賀傉立至/是始能親政傉奴沃翻)以諸部多未服乃築城於
東木根山(河西有木根山在五原郡東北此/木根山在河東故曰東木根山)徙居之
三年春二月張駿承元帝凶問大臨三日(臨力/鴆翻)㑹黄龍
見嘉泉(據駿傳嘉泉在武威揖次縣揖次前/漢作揟次孟康曰揟子如翻次音咨)汜禕等請
改年以章休祥駿不許(汜音凡褘/吁韋翻)辛晏以枹罕降駿復
收河南之地(凉州諸郡獨/金城在河南)　贈故譙王承甘卓戴淵周
顗虞望郭璞王澄等官(承當作氶王敦之難/諸人死之故贈以官)周札故吏
為札訟寃(為于/偽翻)尚書卞壼議以為札守石頭開門延寇
(事見上卷元帝永/昌元年壺苦本翻)不當贈諡司徒導以為往年之事敦
姦逆未彰自臣等有識以上皆所未悟與札無異既悟
其姦札便以身許國尋取梟夷(事見上太寜二/年梟堅堯翻)臣謂宜
與周戴同例郗鑒以為周戴死節周札延冦事異賞均
何以勸沮(沮在/吕翻)如司徒議謂往年有識以上皆與札無
異則譙王周戴皆應受責何贈諡之有今三臣既褒則
札宜受貶明矣導曰札與譙王周戴雖所見有異同皆
人臣之節也鑒曰敦之逆謀履霜日久(易曰履霜/堅冰至)縁札
開門令王師不振若敦前者之舉義同桓文則先帝可
為幽厲邪然卒用導議(卒子/恤翻)贈札衛尉　後趙王勒加
宇文乞得歸官爵使之擊慕容廆(以元年廆執其使送/建康也廆戸罪翻)
廆遣世子皝索頭段國共擊之(皝呼廣翻索頭即/拓跋氏索悉各翻)以遼
東相裴嶷為右翼慕容仁為左翼乞得歸據澆水以拒
皝(澆水即澆洛水也嶷/魚力翻澆古堯翻)遣兄子悉㧞雄拒仁(燕考異曰/  書征虜)
(仁傳作悉㧞堆後魏書字文莫槐傳作乞得龜悉㧞堆/載記亦作龜燕書武宣紀作乞得歸悉㧞雄今從之)
仁擊悉㧞雄斬之乗勝與皝攻乞得歸大破之乞得歸
棄軍走皝仁進入其國城使輕兵追乞得歸過其國三
百餘里而還盡獲其國重器畜産以百萬計民之降附
者數萬(降戸/江翻)　三月段末柸卒弟牙立　戊辰立皇子
衍為太子大赦　趙主曜立皇后劉氏　北羌王盆句
除附於趙(句古侯翻又權/俱翻又音駒)後趙將石佗自鴈門出上郡
襲之(將即/亮翻)俘三千餘落獲牛馬羊百餘萬而歸趙主曜
遣中山王岳追之曜屯于富平為岳聲援岳與石佗戰
於河濱斬之(富平縣屬北地郡河濱大河之濱也水經/河水過富平縣西佗徒河翻唐勝州河濱)
(縣隋榆林縣地杜佑曰富平本漢舊縣後漢移富平縣/於今彭原郡界富平故城是也案靈州乃漢富平縣地)
(今京兆富平縣西南有漢懷徳/故城此富平葢漢懷徳縣地)後趙兵死者六千餘人
岳悉收所虜而歸　楊難敵襲仇池克之執田崧立之
於前左右令崧拜崧瞋目叱之曰氐狗安有天子牧伯
而向賊拜乎難敵字謂之曰子岱(田崧字子岱趙使崧/鎮仇池見上卷太寜)
(元年瞋/七人翻)吾當與子共定大業子忠於劉氏豈不能忠於
我乎崧厲色大言曰賊氐汝本奴才何謂大業我寜為
趙鬼不為汝臣顧排一人奪其劒前刺難敵不中(刺七/亦翻)
(中竹/仲翻)難敵殺之　都尉魯潛以許昌叛降於後趙(降戸/江翻)
(下/同)　夏四月後趙將石瞻攻兖州刺史檀斌於鄒山(晉/本)
(紀斌作贇載記作斌將即亮翻斌音彬/  考異曰帝紀作石良今從石勒載記)殺之　後趙西
夷中郎將王騰襲殺并州刺史崔琨上黨内史王眘據
并州降趙(劉琨鎮并州愍帝建興四年為石勒所破置/并州刺史治上黨王眘章武人初起兵擾勒)
(渤海河間諸郡後歸于/勒使守上黨眘古慎字)　五月以陶侃為征西大將軍
都督荆湘雍梁四州諸軍事荆州刺史(雍於/用翻)荆州士女
相慶侃性聰敏㳟勤終日斂膝危坐軍府衆事檢攝無
遺(攝録也/整也)未嘗少閒(少詩/沼翻)常語人曰大禹聖人乃惜寸
隂(禹不貴寸璧而重/寸隂語牛倨翻)至於衆人當惜分隂豈可但逸遊
荒醉生無益於時死無聞於後是自棄也諸參佐或以
談戲廢事者命取其酒器蒱博之具悉投之於江將吏
則加鞭扑曰樗蒱者牧猪奴戲耳(晉人多好樗蒱以五/木擲之其采有黒犢)
(有雉有盧得盧/者勝扑蒱卜翻)老莊浮華非先王之法言不益實用君
子當正其威儀何有蓬頭跣足自謂宏達耶有奉饋者
必問其所由若力作所致雖微必喜慰賜參倍(參猶/三也)若
非理得之則切厲訶辱(切峻切厲/嚴厲也)還其所饋嘗出遊見
人持一把未熟稻侃問用此何為人云行道所見聊取
之耳侃大怒曰汝既不佃而戲賊人稻(佃停年翻/治田也)執而
鞭之是以百姓勤於農作家給人足嘗造船其木屑竹
頭侃皆令籍而掌之(皆令籍記/而典掌之)人咸不解所以(解胡買/翻曉也)
(以猶/用也)後正㑹積雪始晴聽事前餘雪猶濕(聽他/經翻)乃以木
屑布地及桓温伐蜀又以侃所貯竹頭作丁裝船(貯丁/吕翻)
其綜理微密皆此類也　後趙將石生屯洛陽冦掠河
南司州刺史李矩潁川太守郭黙軍數敗又乏食乃遣
使附於趙趙主曜使中山王岳將兵萬五千人趣孟津
(數所角翻/趣七喻翻)鎮東將軍呼延謨帥荆司之衆自崤澠而東
(時荆州仍屬晉司州之地多入後趙劉曜得其民處之/關中者使謨帥而東耳或曰劉聰以洛陽為荆州此所)
(謂荆司皆晉司州之/衆也帥讀曰率下同)欲㑹矩黙共攻石生岳克孟津石
梁二戍(此孟津戍葢置於河/隂石梁戍在洛北)斬獲五千餘級進圍石生
於金墉後趙中山公虎帥歩騎四萬入自成臯闗與岳
戰於洛西岳兵敗中流矢(中竹/仲翻)退保石梁虎作塹柵環
之(環音/宦)遏絶内外岳衆飢甚殺馬食之虎又擊呼延謨
斬之曜自將兵救岳虎帥騎三萬逆戰趙前軍將軍劉
黒擊虎將石聰於八特阪(水經註澗水出河南新安縣/東南東北流逕函谷東阪東)
(謂之八/特阪)大破之曜屯於金谷(水經註金谷水出太白原/東南流歴金谷又東南流)
(逕晉石崇故/居在河南界)夜軍中無故大驚士卒奔潰乃退屯澠池
(澠彌/兖翻)夜又驚潰遂歸長安六月虎㧞石梁禽岳及其將
佐八十餘人氐羌三千餘人皆送襄國阬其士卒九千
人遂攻王騰於并州執騰殺之阬其士卒七千餘人曜
還長安素服郊次哭七日乃入城因憤恚成疾(恚於/避翻)郭
黙復為石聰所敗棄妻子南奔建康李矩將士隂謀叛
降後趙矩不能討亦帥衆南歸(復扶又翻敗補/邁翻帥讀曰率)衆皆道
亡惟郭誦等百餘人隨之卒於魯陽(魯陽縣屬/南陽郡)矩長史
崔宣帥其餘衆三千降于後趙於是司豫徐兖之地率
皆入於後趙以淮為境矣　趙主曜以永安王𦙍為大
司馬大單于徙封南陽王置單于臺于渭城(單音/蟬)其左
右賢王以下皆以胡羯鮮卑氐羌豪桀為之(羯居/謁翻)　秋
七月辛未以尚書令郗鑒為車騎將軍都督徐兖青三
州諸軍事兖州刺史鎮廣陵　閏月以尚書左僕射荀
崧為光禄大夫録尚書事尚書鄧攸為左僕射　右衛
將軍虞𦙍元敬皇后之弟也(元帝為琅邪王虞為妃即/位追諡曰敬皇后祔廟從)
(元帝諡/曰元敬)與左衛將軍南頓王宗(宗汝南王/亮之子也)俱為帝所親
任典禁兵直殿内多聚勇士以為羽翼王導庾亮皆忌
之頗以為言帝待之愈厚宫門管鑰皆以委之(管鍵也/鑰關牡)
(也今謂/之鎖匙)帝寢疾亮夜有所表從宗求鑰宗不與叱亮使
曰此汝家門戸邪亮益忿之(為下亮殺宗張/本使疏吏翻)及帝疾篤
不欲見人羣臣無得進者亮疑宗𦙍及宗兄西陽王羕
有異謀排闥入升御床見帝流涕言羕與宗等謀廢大
臣自求輔政請黜之帝不納(羕余/亮翻)壬午帝引太宰羕司
徒導尚書令卞壼車騎將軍郗鑒䕶軍將軍庾亮領軍
將軍陸曄(按晉制領軍將軍在䕶軍將軍之上今先書/庾亮而後陸曄亮以外戚受遺専權故也)
丹楊尹温嶠並受遺詔輔太子更入殿將兵直宿(更工/衡翻)
(迭/也)復拜壼右將軍亮中書令曄録尚書事(復扶/又翻)丁亥降
遺詔戊子帝崩(年二/十七)帝明敏有機斷(斷丁/亂翻)故能以弱制
彊誅翦逆臣克復大業己丑太子即皇帝位生五年矣
羣臣進璽(進璽於嗣君/也璽斯氏翻)司徒導以疾不至卞壼正色於
朝曰(朝直遥/翻下同)王公豈社稷之臣邪大行在殯嗣皇未立
寜是人臣辭疾之時也導聞之輿疾而至大赦增文武
位二等尊庾后為皇太后羣臣以帝幼冲奏請太后依
漢和熹皇后故事(言臨朝/稱制也)太后辭讓數四乃從之秋九
月癸夘太后臨朝稱制以司徒導録尚書事與中書令
庾亮尚書令卞壼參輔朝政然事之大要皆决於亮加
郗鑒車騎大將軍陸曄左光禄大夫皆開府儀同三司
以南頓王宗為驃騎將軍(驃匹/妙翻)虞𦙍為大宗正尚書召
樂廣之子謨為郡中正(樂廣南陽人葢召/謨為本郡中正)庾珉族人怡
為廷尉評(漢置廷尉平/晉曰廷尉評)謨怡各稱父命不就卞壼奏曰
人非無父而生職非無事而立有父必有命居職必有
悔(易繫辭曰悔吝/者憂虞之象也)有家各私其子則為王者無民君臣
之道廢矣樂廣庾珉受寵聖世身非已有況及後嗣而
可専哉所居之職若順夫羣心則戰戍者之父母皆當
命子以不處也(言人莫不惡死若各順其心則有戰戍/之事為父母者皆不欲使其子就死地)
(也處昌/吕翻)謨怡不得已各就職　辛丑葬明帝於武平陵
　冬十一月癸巳朔日有食之　慕容廆與段氏方睦
為段牙謀使之徙都牙從之即去令支國人不樂(為于/偽翻)
(樂音洛令音鈴師/古郎定翻支音祗)段疾陸眷之孫遼欲奪其位以徙都
為牙罪十二月帥國人攻牙殺之(帥讀/曰率)自立(句/斷)段氏自
務勿塵以來日益彊盛其地西接漁陽東界遼水所統
胡晉三萬餘戸控弦四五萬騎　荆州刺史陶侃以寜
州刺史王堅不能禦寇是嵗表零陵太守南陽尹奉為
寜州刺史以代之先是王遜在寜州(先悉/薦翻)蠻酋梁水太
守㸑量益州太守李逷(沈約曰梁水太守晉成帝分興/古郡立葢先以授蠻酋殺㸑量)
(之後始用王官也益州郡後漢置蜀更名建寜郡惠帝/太安二年分建寜以西七縣别立益州郡懷帝永嘉二)
(年更名晉寜郡此復有益州太守葢/亦以為位號授蠻酋也逷他歴翻)皆叛附於成遜討
之不能克奉至州重募徼外夷刺㸑量殺之諭降李逷
(徼吉弔翻刺七/亦翻降戸江翻)州境遂安　代王賀傉卒(傉奴/沃翻)弟紇那
立
　　顯宗成皇帝上之上(諱衍字世根明帝長子/也諡法安民立政曰成)
咸和元年春二月大赦改元　趙以汝南王咸為太尉
録尚書事光禄大夫劉綏為大司徒卜泰為大司空劉
后疾病趙主曜問所欲言劉氏泣曰妾㓜鞠於叔父昶
(鞠養也昶/丑兩翻)願陛下貴之叔父皚之女芳有徳色(皚魚/開翻)願
以備後宫言終而卒曜以昶為侍中大司徒録尚書事
立芳為皇后尋又以昶為太保　三月後趙主勒夜微
行檢察諸營衛齎金帛以賂門者求出永昌門候王假
欲收捕之從者至乃止(從才/用翻)旦召假以為振忠都尉爵
關内侯(振忠都尉後/趙所置也)勒召記室參軍徐光光醉不至黜
為牙門光侍直有愠色(愠於問翻愠色者/含怒而見於色也)勒怒并其妻
子囚之　夏四月後趙將石生冦汝南執内史祖濟
六月癸亥泉陵公劉遐卒(泉陵縣屬/零陵郡)癸酉以車騎大將
軍郗鑒領徐州刺史征虜將軍郭黙為北中郎將監淮
北諸軍事領遐部曲遐子肇尚幼遐妹夫田防及故將
史迭等不樂他屬(樂音/洛)共以肇襲遐故位而叛臨淮太
守劉矯掩襲遐營(劉遐屯泗口在臨淮下邳/之間故矯得以掩襲其營)斬防等遐
妻邵續女也驍果有父風(驍古/老翻)遐嘗為後趙所圍妻單
將數騎拔遐出於萬衆之中及田防等欲作亂遐妻止
之不從乃密起火燒甲仗都盡故防等卒敗(卒子/恤翻)詔以
肇襲遐爵(襲爵泉/陵公)司徒導稱疾不朝(朝直遥/翻下同)而私送郗
鑒卞壼奏導虧法從私無大臣之節請免官雖事寢不
行舉朝憚之壼儉素廉潔裁斷切直當官幹實性不𢎞
裕不肯茍同時好(斷丁亂翻/好呼到翻)故為諸名士所少(重之曰/多輕之)
(曰少少/妙紹翻)阮孚謂之曰卿常無閒泰如含瓦石不亦勞乎
壼曰諸君子以道徳恢𢎞風流相尚執鄙吝者非壼而
誰時貴游子弟多慕王澄謝鯤為放達壼厲色於朝曰
悖禮傷教罪莫大焉中朝傾覆實由於此欲奏推之(中/朝)
(謂西晉奏推奏之/于上推按其罪也)王導庾亮不聽乃止　成人討越嶲
斯叟破之(討斯叟事始上卷明/帝太興元年嶲音髓)　秋七月癸丑觀陽烈
侯應詹卒(觀陽縣屬零/陵郡吳立)　初王導輔政以寛和得衆及
庾亮用事任法裁物頗失人心豫州刺史祖約自以名
輩不後郗卞(名為一時所稱/輩以年齒為等)而不豫顧命又望開府復
不得(晉世四征四鎮大將軍乃得開府約平/西將軍耳烏得望開府邪復扶又翻)及諸表請
多不見許遂懷怨望及遺詔褒進大臣又不及約與陶
侃二人皆疑庾亮刪之(刪削/除也)歴陽内史蘇峻有功於國
(謂破沈充/錢鳳也)威望漸著有銳卒萬人器械甚精朝廷以江
外寄之而峻頗懷驕溢有輕朝廷之志招納亡命衆力
日多皆仰食縣官運漕相屬(仰牛向翻/屬之欲翻)稍不如意輒肆
忿言亮既疑峻約又畏侃之得衆八月以丹楊尹温嶠
為都督江州諸軍事江州刺史鎮武昌尚書僕射王舒
為㑹稽内史(㑹工/外翻)以廣聲援又修石頭以備之(亮修石/頭適以)
(資蘇峻拒/義師耳)丹楊尹阮孚以太后臨朝政出舅族謂所親
曰今江東創業尚淺主㓜時艱庾亮年少(少詩/照翻)徳信未
孚以吾觀之亂將作矣遂求出為廣州刺史爭咸之子
也　冬十月立帝母弟岳為吳王　南頓王宗自以失
職怨望(宗解兵衛故/自以為失職)又素與蘇峻善庾亮欲誅之宗亦
欲廢執政御史中丞鍾雅劾宗謀反(劾戸槩翻/又戸得翻)亮使右
衛將軍趙𦙍收之宗以兵拒戰為𦙍所殺貶其族為馬
氏三子綽超演皆廢為庶人免太宰西陽王羕降封弋
陽縣王大宗正虞𦙍左遷桂陽太守宗宗室近屬羕先
帝保傅(羕宗兄弟也宗言近屬羕/言保傅宗叙族羕叙官也)亮一旦翦黜由是愈
失逺近之心宗黨卞闡亡奔蘇峻亮符峻送闡峻保匿
不與宗之死也帝不之知久之帝問亮曰常日白頭公
何在亮對以謀反伏誅帝泣曰舅言人作賊便殺之人
言舅作賊當如何亮懼變色　趙將黄秀等冦鄼(鄼縣/漢屬)
(南陽郡及晉分為順/陽郡治所鄼音賛)順陽太守魏該帥衆奔襄陽(帥讀/曰率)
　後趙王勒用程遐之謀營鄴宫使世子𢎞鎮鄴配禁
兵萬人車騎所統五十四營悉配之以驍騎將軍領門
臣祭酒王陽専統六夷以輔之(驍堅/堯翻)中山公虎自以功
多無去鄴之意及修二臺遷其家室虎由是怨程遐(為/後)
(虎殺遐及/𢎞張本)　十一月後趙石聰攻夀春祖約屢表請救
朝廷不為出兵(為于/偽翻)聰遂冦逡遒阜陵(二縣皆屬淮南/郡師古曰逡音)
(峻遒音才由翻春秋公㑹吳于槖臯杜預云淮/南逡遒縣劉昫曰唐廬州慎縣漢逡遒縣地)殺掠五
千餘人建康大震詔加司徒導大司馬假黄鉞都督中
外諸軍事以禦之軍于江寜蘇峻遣其將韓晃擊石聰
走之導解大司馬朝議又欲作涂塘以遏胡冦祖約曰
是棄我也益懷憤恚(作涂塘則夀春在涂塘之外朝/直遥翻涂讀曰滁恚於避翻)
十二月濟岷太守劉闓等(晉志曰或云魏平蜀徙其豪/將家於濟河北為濟岷郡太)
(康地志無此郡/未詳濟子禮翻)殺下邳内史夏侯嘉以下邳叛降于後
趙(夏戸雅翻/降戸江翻)石瞻攻河南太守王瞻于邾抜之(劉薈鄒/山記曰)
(邾城在魯國鄒縣鄒山之南去山二里/左傳文十三年邾遷于繹即此城也)彭城内史劉續
復據蘭陵石城(魏收地形志蘭陵縣/有石城山復扶又翻)石瞻攻抜之　後
趙王勒以牙門將王波為記室參軍典定九流始立秀
孝試經之制(秀孝試經晉制也/後趙至此始行之)　張駿畏趙人之逼是
嵗徙隴西南安民二千餘家於姑臧又遣使修好於成
以書勸成主雄去尊號稱藩於晉(使疏吏翻下同好呼/到翻去羌吕翻下乃)
(去/同)雄復書曰吾過為士大夫所推然本無心於帝王思
為晉室元功之臣掃除氛埃而晉室陵遲徳聲不振引
領東望有年月矣㑹獲來貺情在闇至(言引領望晉此/情常在而駿書)
(適至闇與/之合也)有何己巳自是聘使相繼
二年春正月朱提太守楊術與成將羅恒戰於臺登兵
敗術死(朱提音/銖時)　夏五月甲申朔日有食之　趙武衛
將軍劉朗帥騎三萬襲楊難敵於仇池弗克(帥讀曰/率下同)掠
三千餘戸而歸　張駿聞趙兵為後趙所敗(敗補邁/翻下同)乃
去趙官爵(去羌/吕翻)復稱晉大將軍凉州牧遣武威太守竇
濤金城太守張閬武興太守辛巖(惠帝永寜中張軌表/請合秦雍流移人於)
(姑臧西北置武/興郡閬音浪)揚烈將軍宋輯等帥衆數萬㑹韓璞攻
掠趙秦州諸郡(韓璞時在冀/帥讀曰率)趙南陽王𦙍將兵擊之(將/即)
(亮/翻)屯狄道枹罕䕶軍辛晏告急(枹音/膚)秋駿使韓璞辛巖
救之璞進度沃干嶺(沃干嶺在晉興郡大/夏縣東南洮水西北)巖欲速戰璞
曰夏末以來日星數有變(數所/角翻)不可輕動且曜與石勒
相攻𦙍必不能久與我相守也與𦙍夾洮相持七十餘
日(水經註洮水過狄/道城西洮土刀翻)冬十月璞遣辛巖督運於金城𦙍
聞之曰韓璞之衆十倍於吾吾糧不多難以持久今虜
分兵運糧天授我也若敗辛巖璞等自潰乃帥騎三千
襲巖於沃干嶺敗之(敗補/邁翻)遂前逼璞營璞衆大潰𦙍乘
勝追奔濟河攻抜令居(令居縣漢屬金城郡張寔/置廣武郡令居分屬焉)斬首
二萬級進據振武(振武在姑臧東/南廣武西北)河西大駭張閬辛晏
帥其衆數萬降趙駿遂失河南之地　庾亮以蘇峻在
歴陽終為禍亂欲下詔徵之訪於司徒導導曰峻猜險
必不奉詔不若且苞容之亮言於朝曰峻狼子野心終
必為亂(左傳楚令尹子文曰諺曰狼子野/心是乃狼也其可畜乎朝直遥翻)今日徵之縱
不順命為禍猶淺若復經年不可復制猶七國之於漢
也(漢鼂錯議削吳楚曰今削之亦反不削亦反削之/反疾禍小不削反遲禍大亮以為比復扶又翻)朝
臣無敢難者獨光禄大夫卞壼爭之曰峻擁彊兵逼近
京邑路不終朝(歴陽之與建康一江之隔/耳難乃旦翻近其靳翻)一旦有變易
為蹉跌(易以豉翻蹉七/何翻跌徒結翻)宜深思之亮不從壼知必敗與
温嶠書曰元規召峻意定(庾亮字/元規)此國之大事峻已出
狂意而召之是更速其禍也必縱毒蠚以向朝廷朝廷
威力雖盛不知果可擒不(蠚呼各翻螫/也不讀曰否)王公亦同此情
吾與之爭甚懇切不能如之何本出足下以為外援(謂/以)
(嶠鎮尋/陽也)而今更恨足下在外不得相與共諌止之或當
相從耳嶠亦累書止亮舉朝以為不可(朝直/遥翻)亮皆不聽
峻聞之遣司馬何仍詣亮曰討賊外任逺近惟命至於
内輔實非所堪亮不許召北中郎將郭黙為後將軍領
屯騎校尉(郭黙時監淮北/軍騎竒寄翻)司徒右長史庾氷為吳國内
史皆將兵以備峻氷亮之弟也於是下優詔徵峻為大
司農加散騎常侍位特進以弟逸代領部曲峻上表曰
昔明皇帝親執臣手使臣北討胡冦今中原未靖臣何
敢即安乞補青州界一荒郡以展鷹犬之用復不許(復/扶)
(又/翻)峻嚴裝將赴召猶豫未决參軍任讓謂峻曰將軍求
處荒郡而不見許(任音壬處/昌吕翻)事勢如此恐無生路不如
勒兵自守阜陵令匡術亦勸峻反(阜陵縣屬淮南郡晉/志曰阜陵漢明帝時)
(淪為麻湖麻湖在今和/州歴陽縣西三十里)峻遂不應命温嶠聞之即欲帥
衆下衛建康(帥讀/曰率)三吳亦欲起義兵亮並不聽而報嶠
書曰吾憂西陲過於歴陽(西陲謂/陶侃也)足下無過雷池一歩
也(雷池即在大雷之東今池州界水/經註青林水西南歴尋陽分為二)闕
　　　　　　朝廷遣使諭峻(使疏/吏翻)峻曰臺下云我欲
反豈得活耶我寜山頭望廷尉不能廷尉望山頭往者
國家危如累卵非我不濟狡兔既死獵犬宜烹(越范蠡/遺大夫)
(種曰狡兔/死走狗烹)但當死報造謀者耳(言欲報/庾亮也)峻知祖約怨朝
廷乃遣參軍徐㑹推崇約請共討庾亮約大喜其從子
智衍並勸成之(從才/用翻)譙國内史桓宣謂智曰本以彊胡
未滅將戮力討之使君若欲為雄霸何不助國討峻則
威名自舉今乃與峻俱反此安得久乎智不從宣詣約
請見約知其欲諌拒而不内(内讀/曰納)宣遂絶約不與之同
(約于是赴歴陽宣將/其衆營于馬頭山)十一月約遣兄子沛内史渙女壻
淮南太守許栁以兵㑹峻逖妻栁之姊也固諌不從詔
復以卞壼為尚書令領右衛將軍以鄶稽内史王舒行
揚州刺史事(鄶稽即㑹稽音古外翻王舒傳曰時徵蘇/峻王導欲出舒為外援授㑹稽内史舒以)
(父名㑹辭朝議以字同音異于禮無嫌舒復陳/音雖異而字同求改他郡于是改㑹字為鄶)吳興太
守虞潭督三吳等諸郡軍事　尚書左丞孔坦司徒司
馬丹楊陶囘言於王導請及峻未至急斷阜陵守江西
當利諸口(阜陵有麻湖之阻守當利/諸口則峻兵不能渡江)彼少我衆一戰决
矣(少詩/沼翻)若峻未來可往逼其城今不先往峻必先至峻
至則人心危駭難與戰矣此時不可失也導然之庾亮
不從十二月辛亥蘇峻使其將韓晃張健等襲䧟姑孰
取鹽米(姑孰臨江渚舟船所/湊晉積鹽米於此)亮方悔之壬子彭城王雄
章武王休叛犇峻雄釋之子也(彭城王釋宣帝弟穆王/權之子章武王休義陽)
(王望/之孫)庚申京師戒嚴假庾亮節都督征討諸軍事以左
衛將軍趙𦙍為歴陽太守使左將軍司馬流將兵據慈
湖以拒峻(慈湖在姑孰今在太平州當塗縣北六十五/里泝江而上過三山十餘里至溧洲自溧洲)
(過白土磯/入慈湖夾)以前射聲校尉劉超為左衛將軍侍中禇翜
典征討軍事(翜色/洽翻)亮使弟翼以白衣領數百人備石頭
　丙寅徙琅邪王昱為㑹稽王吳王岳為琅邪王　宣
城内史桓彛欲起兵以赴朝廷其長史禆惠(姓譜禆姓/鄭禆諶之)
(後/)以郡兵寡弱山民易擾(宣城之南山越居之自吳/以來屢為冦亂易以豉翻)謂
宜且案甲以待之彛厲色曰見無禮於其君者若鷹鸇
之逐鳥雀(左傳魯大夫/臧文仲之言)今社稷危逼義無宴安辛未彛
進屯蕪湖韓晃擊破之因進攻宣城(宣城郡治宛陵縣/宣城别為縣賢曰)
(宣城故城在今/宣州南陵縣東)彛退保廣徳(何承天曰廣徳漢舊縣沈/約曰二漢志並無疑是吳)
(所立屬宣城郡桐川志後漢置廣/徳縣晉并入宣城今廣徳軍是也)晃大掠諸縣而還(還/從)
(宣翻又/如字)徐州刺史郗鑒欲帥所領赴難(帥讀曰率/難乃旦翻)詔以
北冦不許　是嵗後趙中山公虎擊代王紇那戰于句
注陘北(張守節曰句注山在代州鴈門縣西北三十里/據唐志鴈門縣有東陘關西陘關即其地也句)
(音/鉤)紇那兵敗徙都大寗以避之(據水經註大寗即廣寗/也廣寗前漢曰廣寜屬)
(上谷郡後漢曰廣寗晉武/帝太康中分置廣寗郡)　代王鬱律之子翳槐居於
其舅賀蘭部紇那遣使求之賀蘭大人藹頭擁䕶不遣
紇那與宇文部共擊藹頭不克
　
　
　
　
　
　資治通鑑卷九十三
