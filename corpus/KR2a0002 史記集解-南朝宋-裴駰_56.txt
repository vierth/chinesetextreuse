史記集解卷五十八
　　　　　　　　　　　　　宋　裴駰　撰
史記五十八
梁孝王世家第二十八
梁孝王武者孝文皇帝子也而與孝景帝同母母竇太
后也孝文帝凡四男長子曰太子是為孝景帝次子武
次子參次子勝孝文帝即位二年以武為代王(徐廣曰/都中都)
以參為太原王(徐廣曰/都晉陽)以勝為梁王(徐廣曰/都雎陽)二歲徙代
王為淮陽王(徐廣曰/都陳)以代盡與太原王號曰代王參立
十七年孝文後二年卒諡為孝王子登嗣立是為代共
王立二十九年元光二年卒子義立是為代王十九年
漢廣闗以常山為限而徙代王王清河(徐廣曰/都清陽)清河王
徙以元鼎三年也初武為淮陽王十年而梁王勝卒諡
為梁懷王懷王最少子愛幸異於他子其明年徙淮陽
王武為梁王梁王之初王梁孝文帝之十二年也梁王
自初王通歴已十一年矣梁王十四年入朝十七年十
八年比年入朝留其明年乃之國二十一年入朝二十
二年孝文帝崩二十四年入朝二十五年復入朝是時
上未置太子也上與梁王燕飲嘗從容言曰千秋萬歲
後傳於王王辭謝雖知非至言然心内喜太后亦然其
春吳楚齊趙七國反吳楚先擊梁棘壁(文潁曰/地名)殺數萬
人梁孝王城守睢陽而使韓安國張羽等為大將軍以
距吳楚吳楚以梁為限不敢過而西與太尉亞夫等相
距三月吳楚破而梁所破殺虜略與漢中分(漢書音義/曰梁所虜)
(吳楚之捷/略與漢等)明年漢立太子其後梁最親有功又為大國
居天下膏腴地地北界泰山西至髙陽(徐廣曰在陳留/圉縣駰案司馬)
(彪曰圉有/高陽亭也)四十餘城皆多大縣孝王竇太后少子也愛
之賞賜不可勝道於是孝王築東苑方三百餘里廣睢
陽城七十里大治宫室為複道自宫連屬於平臺三十
餘里(徐廣曰睢陽有平臺里駰案如淳曰在梁東/北離宫所在也晉灼曰或說在城中東北角)得賜
天子旌旗出從千乗萬騎東西馳獵擬於天子出言䟆
入言警招延四方豪傑自山以東游說之士莫不畢至
齊人羊勝公孫詭鄒陽之屬公孫詭多奇邪計初見王
賜千金官至中尉梁號之曰公孫將軍梁多作兵器弩
弓矛數十萬而府庫金錢且百巨萬珠玉寶器多於京
師二十九年十月梁孝王入朝景帝使使持節乗輿駟
馬迎梁王於闕下(鄧展曰但將駟馬往讚曰稱乗輿駰/馬則車馬皆往言不駕六馬耳天子)
(副車駕/駟馬)旣朝上疏因留以太后親故王入則侍景帝同
輦出則同車游獵射禽獸上林中梁之侍中郎謁者著
籍引出入天子殿門與漢宦官無異十一月上廢栗太
子竇太后心欲以孝王為後嗣大臣及袁盎等有所闗
說於景帝竇太后義格(如淳曰攱/閣不得下)亦遂不復言以梁王
為嗣事由此以事祕世莫知乃辭歸國其夏四月上立
膠東王為太子梁王怨袁盎及議臣乃與羊勝公孫詭
之屬隂使人刺殺袁盎及他議臣十餘人逐其賊未得
也於是天子意梁王逐賊果梁使之乃遣使冠蓋相望
於道覆案梁捕公孫詭羊勝公孫詭羊勝匿王後宫使
者責二千石急梁相軒丘豹及内史韓安國進諫王王
乃命勝詭皆自殺出之上由此怨望於梁王梁王恐乃
使韓安國因長公主謝罪太后然後得釋上怒稍解因
上書請朝旣至闗茅蘭說王(漢書音義曰/茅蘭孝王臣)使乗布車(張/晏)
(曰布車降服/自比喪人)從兩騎入匿於長公主園漢使使迎王王
已入闗車騎盡居外不知王處太后泣曰帝殺吾子景
帝憂恐於是梁王伏斧質於闕下謝罪然後太后景帝
大喜相泣復如故悉召王從官入闗然景帝益疏王不
同車輦矣三十五年冬復朝上疏欲留上弗許歸國意
忽忽不樂北獵良山有獻牛足出背上孝王惡之六月
中病熱六日卒諡曰孝王孝王慈孝每聞太后病口不
能食居不安寢常欲留長安侍太后太后亦愛之及聞
梁王薨竇太后哭極哀不食曰帝果殺吾子景帝哀懼
不知所為與長公主計之乃分梁為五國盡立孝王男
五人為王女五人皆食湯沐邑於是奏之太后太后乃
說為帝加壹飡梁孝王長子買為梁王是為共王子明
為濟川王子彭離為濟東王子定為山陽王子不識為
濟隂王孝王未死時財以巨萬計不可勝數及死藏府
餘黃金尚四十餘萬斤他財物稱是梁共王三年景帝
崩共王立七年卒子襄立是為平王梁平王襄十四年
母曰陳太后共王母曰李太后李太后親平王之大母
也而平王之后姓任曰任王后任王后甚有寵於平王
襄初孝王在時有罍樽(鄭德曰上蓋/刻為雲雷象)直千金孝王誡後
世善保罍樽無得以與人任王后聞而欲得罍樽平王
大母李太后曰先王有命無得以罍樽與人他物雖百
巨萬猶自恣也任王后絶欲得之平王襄直使人開府
取罍樽賜任王后李太后大怒漢使者來欲自言平王
襄及任王后遮止閉門李太后與爭門措指(晋灼曰許/慎措置措)
(以為/笮)遂不得見漢使者李太后亦私與食宫長及郎中
尹霸等士通亂而王與任王后以此使人風止李太后
李太后内有滛行亦已後病薨病時任皇后未嘗請病
薨又不持喪元朔中睢陽人類犴反者人有辱其父而
與淮陽太守客出同車太守客出下車類犴反殺其仇
於車上而去淮陽太守怒以讓梁二千石二千石以下
求反甚急執反親戚反知國隂事乃上變事具告知王
與大母爭樽狀時丞相以下見知之欲以傷梁長吏其
書聞天子天子下吏驗問有之公卿請廢襄為庶人天
子曰李太后有滛行而梁王襄無良師傅故陷不義乃
削梁八城梟任王后首于市梁餘尚有十城襄立三十
九年卒諡為平王子無傷立為梁王也　濟川王明者
梁孝王子以桓邑侯孝景中六年為濟川王七歲坐射
殺其中尉漢有司請誅天子弗忍誅廢明為庶人遷房
陵地入於漢為郡　濟東王彭離者梁孝王子以孝景
中六年為濟東王二十九年彭離驕悍無人君禮昏暮
私與其奴亡命少年數十人行剽殺人取財物以為好
(如淳曰以是/為好喜之事)所殺發覺者百餘人國皆知之莫敢夜行
所殺者子上書言漢有司請誅上不忍廢以為庶人遷
上庸地入於漢為大河郡　山陽哀王定者梁孝王子
以孝景中六年為山陽王九年卒無子國除地入於漢
為山陽郡　濟隂哀王不識者梁孝王子以孝景中六
年為濟隂王一歲卒無子國除地入於漢為濟隂郡
太史公曰梁孝王雖以親愛之故王膏腴之地然㑹漢
家隆盛百姓殷富故能植其財貨廣宫室車服擬於天
子然亦僭矣　褚先王曰臣為郎時聞之於宫殿中老
郎吏好事者稱道之也竊以為令梁孝王怨望欲為不
善者事從中生今太后女主也以愛少子故欲令梁王
為太子大臣不時正言其不可狀阿意治小私說意以
受賞賜非忠臣也齊如魏其侯竇嬰之正言也何以有
後禍景帝與王燕見侍太后飲景帝曰千秋萬歲之後
傳王太后喜說竇嬰在前據地言曰漢法之約傳子適
孫今帝何以得傳弟擅亂髙帝約乎於是景帝默然無
聲太后意不說故成王與小弱弟立樹下取一桐葉以
與之曰吾用封汝周公聞之進見曰天王封弟甚善成
王曰吾直與戲耳周公曰人主無過舉不當有戲言言
之必行之於是乃封小弟以唐縣是後成王沒齒不敢
有戲言言必行之孝經曰非法不言非道不行此聖人
之法言也今主上不冝出好言於梁王梁王上有太后
之重驕蹇日久數聞景帝好言千秋萬世之後傳王而
實不行又諸侯王朝見天子漢法凡當四見耳始到入
小見到正月朔旦奉皮薦璧玉賀正月法見後三月為
王置酒賜金錢財物後二日復入小見辭去凡留長安
不過二十日小見者燕見於禁門内飲於省中非士人
所得入也今梁王西朝因留且半歲入與人主同輦出
與同車示風以大言而實不與令出怨言謀畔逆乃隨
而憂之不亦遠乎非大賢人不知退讓今漢之儀法朝
見賀正月者常一王與四侯俱朝見十餘歲一至今梁
王常比年入朝見久留鄙語曰驕子不孝非惡言也故
諸侯王當為置良師傅相忠言之士如汲黯韓長孺等敢
直言極諫安得有患害蓋聞梁王西入朝謁竇太后燕
見與景帝俱侍坐於太后前語言私說太后謂帝曰吾
聞殷道親親周道尊尊其義一也安車大駕用孝梁王
為寄景帝跪席舉身曰諾罷酒出帝召袁盎諸大臣通
經術者曰太后言如是何謂也皆對曰太后意欲立梁
王為帝太子帝問其狀袁盎等曰殷道親親者立弟周
道尊尊者立子殷道質質者法天親其所親故立弟周道
文文者法地尊者敬也敬其本始故立長子周道太子
死立適孫殷道太子死立其弟帝曰於今何如皆對曰
方今漢家法周周道不得立弟當立子故春秋所以非
宋宣公宋宣公死不立子而與弟弟受國死復反之與
兄之子弟之子争之以為我當代父後即刺殺兄子以
故國亂禍不絶故春秋曰君子大居正宋之禍宣公為
之臣請見太后白之袁盎等入見太后太后言欲立梁
王梁王即終欲誰立太后曰吾復立帝子袁盎等以宋
宣公不立正生禍禍亂後五世不絶小不忍害大義狀
報太后太后乃解說即使梁王歸就國而梁王聞其議
出於袁盎諸大臣所怨望使人來殺袁盎袁盎顧之曰
我所謂袁將軍者也公得毋誤乎刺者曰是矣刺之置
其劒劒著身視其劒新治問長安中削厲工工曰梁郎
某子來治此劒以此知而發覺之發使者捕逐之獨梁
王所欲殺大臣十餘人文吏窮本之謀反端頗見太后
不食日夜泣不止景帝甚憂之問公卿大臣大臣以為
遣經術吏往治之乃可解於是遣田叔吕季主往治之
此二人皆通經術知大禮還至霸昌廐取火悉燒梁之
反辭但空手來對景帝景帝曰何如對曰言梁王不知
也造為之者獨其幸臣羊勝公孫詭之屬為之耳謹以
伏誅死梁王無恙也景帝喜說曰急趨謁太后太后聞
之立起坐飡氣平復故曰不通經術知古今之大禮不
可以為三公及左右近臣少見之人如從管中闚天也
　
　
　
　史記集解卷五十八
