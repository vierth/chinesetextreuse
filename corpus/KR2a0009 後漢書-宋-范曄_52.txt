五十
　　宋　　宣　　城　　太　　守范　煜撰
　　唐　　章　　懷　　太　　子　　賢注
　銚王祭列傳第十
　　銚期傳
銚期字次況潁川郟人也長八尺二寸容貌絶異矜嚴
有威父猛為桂陽太守卒期服喪三年鄕里稱之光武
略地潁川聞期志義召署賊曹掾(漢官儀曰東西曹掾/比四百石餘掾比三)
(百石賊曹主/盜賊之事)從徇薊時王郎檄書到薊薊中起兵應郎
光武趣駕出百姓聚觀諠呼滿道遮路不得行期騎馬
奮㦸瞋目大呼左右曰䟆(周禮𨽻僕掌蹕宮中之事鄭/衆曰止行清道也若今警蹕)
(說文䟆/與蹕同)衆皆披靡(披普/彼反)及至城門門已閉攻之得出行
至信都以期為裨將與傅寛呂晏俱屬鄧禹徇傍縣又
發房子兵禹以期為能獨拜偏將軍授兵二千人寛晏
各數百人還言其狀光武甚善之使期别徇眞定宋子
攻㧞樂陽槀肥纍(樂陽縣名屬常山郡今恒州槀城縣/也故城在縣西肥纍故肥子國也漢)
(以為縣故城在今槀城縣西/南並屬眞定國纍音力追反)從擊王郎將兒宏劉奉於
鉅鹿下(兒音五/奚反)期先登陷陳手殺五十餘人被創中額
攝幩復戰(攝猶正也○劉攽曰按幩為馬/扇汗期被創中額則是幘字)遂大破之王
郎滅拜期虎牙大將軍乃因間說光武曰河北之地界
接邊塞人習兵戰號為精勇今更始失政大統危殆海
内無所歸往明公據河山之固擁精銳之衆以順萬人
思漢之心則天下誰敢不從光武笑曰卿欲遂前䟆邪
(唯天子得/稱警蹕)時銅馬數十萬衆入清陽博平(博平縣名屬/東郡在今博)
(州縣/也)期與諸將迎擊之連戰不利期乃更背水而戰所
殺傷甚多㑹光武救至遂大破之追至館陶皆降之從
擊青犢赤眉於射犬賊襲期輜重期還擊之手殺傷數
十人身被三創而戰方力(力苦/戰也)遂破走之光武即位封
安成侯(安成縣名屬汝南郡故城/在今豫州汝陽縣東南也)食邑五千户時檀鄉
五樓賊入繁陽内黃(繁陽縣名故城在今相州内/黃縣東北内黃故城在西北)又魏
郡大姓數反覆而更始將卓京(京或/作原)謀欲相率反鄴城
帝以期為魏郡太守行大將軍事期發郡兵擊卓京破
之斬首六百餘級京亡入山追斬其將校數十人獲京
妻子進擊繁陽内黃復斬數百級郡界清平督盜賊李
熊鄴中之豪而熊弟陸謀欲反城迎檀鄉(反音/翻)或以告
期期不應告者三四期乃召問熊熊叩頭首服願與老
母俱就死期曰為吏儻不若為賊樂者可歸與老母往
就陸也(必以在城中為吏不如為/賊之樂即任將母往就弟)使吏送出城熊行求
得陸將詣鄴城西門陸不勝愧感自殺以謝期期嗟嘆
以禮葬之而還熊故職於是郡中服其威信建武五年
行幸魏郡以期為太中大夫從還洛陽又拜衞尉期重
於信義自為將有所降下未嘗虜掠及在朝廷憂國愛
主其有不得於心必犯顏諫諍帝嘗輕與期門近出(前/書)
(武帝將出必與北地良家/子期於殿門故曰期門)期頓首車前曰臣聞古今之
戒變生不意誠不願陛下微行數出帝為之回輿而還
十年卒(東觀記曰期疾病使使者存問加賜醫藥甚厚/其母問期當封何子期言受國家恩深常慙負)
(如死不知當何以報國/何宜封子也上甚憐之)帝親臨襚歛贈以衞尉安成侯
印綬諡曰忠侯子丹嗣復封丹弟統為建平侯(建平縣/名屬沛)
(郡故城在今亳州酇/縣西北一名馬頭城)後徙封丹葛陵侯(葛陵縣名故城/在汝南故鮦陽)
(縣/也)丹卒子舒嗣舒卒子羽嗣羽卒子蔡嗣
　　王霸傳
王霸字元伯潁川潁陽人也世好文法(東觀記曰祖/父為詔獄丞)父
為郡決曹掾(漢官儀決曹/主罪法事)霸亦少為獄吏常慷慨不樂
吏職其父奇之遣西學長安漢兵起光武過潁陽霸率
賔客上謁曰將軍興義兵竊不自知量貪慕威德願充
行伍光武曰夢想賢士共成功業豈有二哉遂從擊破
王尋王邑於昆陽還休鄕里及光武為司𨽻校尉道過
潁陽霸請其父願從父曰吾老矣不任軍旅汝往勉之
霸從至洛陽及光武為大司馬以霸為功曹令史(○劉/攽曰)
(按功曹有史耳/不當有令字)從度河北賔客從霸者數十人稍稍引
去光武謂霸曰潁川從我者皆逝而子獨留努力疾風
知勁草及王郎起光武在薊郎移檄購光武光武令霸
至市中募人將以擊郎市人皆大笑舉手邪揄之(說文/曰歋)
(􁂠手相笑也歋音弋支反􁂠音踰/或音由此云邪揄語輕重不同)霸慚懅而還(懅亦慙/也音遽)
光武即南馳至下曲陽傳聞王郎兵在後從者皆恐及
至滹沱河候吏還白河水流澌(澌音/斯)無船不可濟官屬
大懼光武令霸往視之霸恐驚衆欲且前阻水還即詭
曰冰堅可度官屬皆喜光武笑曰候吏果妄語也遂前
比至河河冰亦合乃令霸護度(堅護/度也)未畢數騎而冰解
光武謂霸曰安吾衆得濟免者卿之力也霸謝曰此明
公至德神靈之祐雖武王白魚之應無以加此(今文尚/書曰武)
(王度盟津白/魚躍入王舟)光武謂官屬曰王霸權以濟事殆天瑞也
以為軍正爵關内侯既至信都發兵攻㧞邯鄲霸追斬
王郎得其璽綬封王鄉侯從平河北常與臧宮傅俊共
營霸獨善撫士卒死者脫衣以歛之傷者躬親以養之
(○劉攽曰按文脫衣可言以/歛之躬親不宜復有以字)光武即位以霸曉兵愛士
可獨任拜為偏將軍并將臧宮傅俊兵而以宮俊為騎
都尉建武二年更封富波侯(富波縣名屬汝/南郡在今豫州)四年秋帝
幸譙使霸與捕虜將軍馬武東討周建於垂惠蘇茂將
五校兵四千餘人救建而先遣精騎遮擊馬武軍糧武
往救之建從城中出兵夾擊武武恃霸之援戰不甚力
為茂建所敗武軍奔過霸營大呼求救霸曰賊兵盛出
必兩敗努力而已乃閉營堅壁軍吏皆爭之霸曰茂兵
精銳其衆又多吾吏士心恐而捕虜與吾相恃兩軍不
一此敗道也今閉營固守示不相援賊必乘勝輕進捕
虜無救其戰自倍如此茂衆疲勞吾承其弊乃可剋也
茂建果悉出攻武合戰良久霸軍中壯士路潤等數十
人斷髪請戰霸知士心銳乃開營後出精騎襲其背茂
建前後受敵驚亂敗走霸武各歸營賊復聚衆挑戰霸
堅卧不出方饗士作倡樂茂雨射營中中霸前酒樽安
坐不動軍吏皆曰茂前日已破今易擊也霸曰不然蘇
茂客兵遠來糧食不足故數挑戰以徼一切之勝(徼要/也一)
(切猶權/時也)今閉營休士所謂不戰而屈人之兵善之善者
也茂建既不得戰乃引還營其夜建兄子誦反閉城拒
之茂建遁去誦以城降五年春帝使太中大夫持節拜
霸為討虜將軍六年屯田新安八年屯田函谷關擊滎
陽中牟盜賊皆平之九年霸與吳漢及横野大將軍王
常建義大將軍朱祐破姦將軍侯進等五萬餘人擊盧
芳將賈覽閔堪於高柳匈奴遣騎助芳漢軍遇雨戰不
利吳漢還洛陽令朱祐屯常山王常屯涿郡侯進屯漁
陽璽書拜霸上谷太守領屯兵如故捕擊胡虜無拘郡
界(拘猶/限也)明年霸復與吳漢等四將軍六萬人出高柳擊
賈覽詔霸與漁陽太守陳訢將兵為諸軍鋒匈奴左南
將軍將數千騎救覽霸等連戰於平城下破之追出塞
斬首數百級霸及諸將還入鴈門與驃騎大將軍杜茂
㑹攻盧芳將尹由於崞繁畤不剋(崞與繁畤皆縣名屬/鴈門郡並今代州縣)
(也有崞山/焉崞音郭)十三年增邑户更封向侯(向縣名屬沛郡左/傳曰莒人入向按)
(今密州莒縣/南又有向城)是時盧芳與匈奴烏桓連兵寇盜尤數緣
邊愁苦詔霸將㢮刑徒六千餘人與杜茂治飛狐道(飛/狐)
(道在今蔚州飛狐縣北通媯/州懷戎縣即古之飛狐口也)堆石布土築起亭障自代
至平城三百餘里凡與匈奴烏桓大小數十百戰頗識
邊事數上書言宜與匈奴結和親又陳委輸可從温水
漕(水經注曰溫餘水出上谷居庸關東又東過/軍都縣南又東過薊縣北益通以運漕也)以省陸
轉輸之勞事皆施行後南單于烏桓降服北邊無事霸
在上谷二十餘歲三十年定封淮陵侯(淮陵縣屬/臨淮郡)永平
二年以病免後數月卒子符嗣徙封􁉨侯(􁉨縣名屬江/夏郡􁉨音犬)
符卒子度嗣度尚顯宗女浚儀長公主為黃門郎度卒
子歆嗣
　　祭遵傳(従弟彤/)
祭遵字弟孫(祭音側/界反)潁川潁陽人也少好經書家富給
而遵恭儉惡衣服喪母負土起墳嘗為部吏所侵結客
殺之初縣中以其柔也既而皆憚焉及光武破王尋等
還過潁陽遵以縣吏數進見光武愛其容儀署為門下
史從征河北為軍市令舍中兒犯法遵格殺之光武怒
命收遵時主簿陳副諫曰明公常欲衆軍整齊今遵奉
法不避是教令所行也光武乃貰之(貰猶/赦也)以為刺姦將
軍謂諸將曰當備祭遵吾舍中兒犯法尚殺之必不私
諸卿也尋拜為偏將軍從平河北以功封列侯建武二
年春拜征虜將軍定封潁陽侯與驃騎大將軍景丹建
義大將軍朱祐漢忠將軍王常騎都尉王梁臧宮等入
箕關(箕關解在/鄧禹傳)南擊𢎞農厭新栢華蠻中賊(東觀記曰/栢華聚也)
弩中遵口洞出流血衆見遵傷稍引退遵呼叱止之士
卒戰皆自倍遂大破之時新城蠻中山賊張滿(新城縣/名屬河)
(南郡今伊/闕縣也)屯結險隘為人害詔遵攻之遵絶其糧道滿
數挑戰遵堅壁不出而厭新栢華餘賊復與滿合遂攻
得霍陽聚(有霍陽山故名焉俗謂之/張侯城在今汝州西南)遵乃分兵擊破降
之明年春張滿饑困城㧞生獲之初滿祭祀天地自云
當王既執歎曰䜟文誤我乃斬之夷其妻子遵引兵南
擊鄧奉弟終於杜衍破之(杜衍縣名屬河南郡故城/在今鄧州南陽縣西南)時
涿郡太守張豐執使者舉兵反自稱無上大將軍與彭
寵連兵四年遵與朱祐及建威大將軍耿弇驍騎將軍
劉喜俱擊之遵兵先至急攻豐豐功曹孟厷執豐降(說/文)
(曰厷臂上也/厷音古𢎞反)初豐好方術有道士言豐當為天子以五
綵囊裹石繫豐肘云石中有玉璽豐信之遂反既執當
斬猶曰肘石有玉璽遵為椎破之豐乃知被詐仰天歎
曰當死無恨諸將皆引還遵受詔留屯良鄉拒彭寵因
遣護軍傅𤣥襲擊寵將李豪於潞大破之斬首千餘級
相拒歲餘數挫其鋒黨與多降者及寵死遵進定其地
六年春詔遵與建威大將軍耿弇虎牙大將軍蓋延漢
忠將軍王常捕虜將軍馬武驍騎將軍劉歆武威將軍
劉尚等從天水伐公孫述(續漢書曰上幸廣陽城門設/祖道閲過諸將以遵新破漁)
(陽令最/在前)師次長安時車駕亦至而隗囂不欲漢兵上隴
辭說解故(解故謂解脫事/故以為辭說)帝召諸將議皆曰可且延囂
日月之期益封其將帥以消散之遵曰囂挾姦久矣今
若按甲引時則使其詐謀益深而蜀警備增固不如遂
進帝從之乃遣遵為前行隗囂使其將王元拒隴坻遵
進擊破之追至新關及諸將到與囂戰並敗引退下隴
乃詔遵軍汧耿弇軍漆征西大將軍馮異軍栒邑大司
馬吳漢等還屯長安自是後遵數挫囂事已見馮異傳
八年秋復從車駕上隴及囂破帝東歸過汧幸遵營勞
饗士卒作黃門武樂良夜乃罷(黃門署名前書曰是時/名倡皆集黃門武樂執)
(干戚以舞也良猶/深也夜或作久)時遵有疾詔賜重茵覆以御蓋復令
進屯隴下及公孫述遣兵救囂吳漢耿弇等悉奔還遵
獨留不郤(東觀記曰時遵屯汧詔書曰將軍連年距難/衆兵即郤復獨按部功勞爛然兵退無宿戒)
(糧食不豫具今乃調度恐力不堪國家知將/軍不易亦不遺力今送縑千匹以賜吏士)九年春卒
於軍遵為人廉約小心克己奉公賞賜輙盡與士卒家
無私財身衣韋絝布被夫人裳不加緣帝以是重焉(緣/或)
(作/綵)及卒愍悼之尤甚遵喪至河南縣詔遣百官先會喪
所車駕素服臨之望哭哀慟還幸城門過其車騎(東觀/記曰)
(上還幸城門閲過/喪車瞻望涕泣)涕泣不能己喪禮成復親祠以太牢
如宣帝臨霍光故事(霍光薨宣帝及上官太后親臨光/喪使太中大夫任宣侍御史五人)
(持節護喪事東觀記曰時下宣帝臨/霍將軍儀令公卿讀視以為故事)詔大長秋謁者河
南尹護喪事大司農給費博士范升上疏追稱遵曰臣
聞先王崇政尊美屏惡昔高祖大聖深見遠慮班爵割
地與下分功著錄勲臣頌其德美生則寵以殊禮奏事
不名入門不趨(前書曰蕭何奏事/不名入門不趨)死則疇其爵邑世無
絶嗣(疇等也言功臣死後子/孫襲封世世與先人等)丹書鐵劵傳於無窮(前書/高祖)
(與功臣剖符作誓丹書鐵/契金匱石室藏之宗廟)斯誠大漢厚下安人長久之
德所以累世十餘歴載數百(漢興至此二百餘年言/數百者謂以百數之)廢
而復興絶而復續者也陛下以至德受命先明漢道(○/劉)
(攽曰按文/當作光明)襃序輔佐封賞功臣同符祖宗征虜將軍潁
陽侯遵不幸早薨陛下仁恩為之感傷遠近河南惻怛
之慟形於聖躬喪事用度仰給縣官重賜妻子不可勝
數送死有以加生厚亡有以過存矯俗厲化卓如日月
(卓高/也)古者臣疾君視臣卒君弔(前書賈山上書曰古之/賢君於其臣也尊其爵)
(祿而親之疾則臨視之無數死則往弔哭之臨其小/歛大歛可謂盡禮也故臣下竭力盡死以報其上)德
之厚者也陵遲已來久矣及至陛下復興斯禮羣下感
動莫不自勵臣竊見遵脩行積善竭忠於國北平漁陽
西拒隴蜀先登坻上(即隴/坻上)深取略陽衆兵既退獨守衝
難(衝兵衝也謂吳漢耿弇等/悉奔還唯遵獨留不郤)制御士心不越法度所在
吏人不知有軍(言不/侵擾)清名聞於海内廉白著於當世所
得賞賜輙盡與吏士身無竒衣家無私財同產兄午以
遵無子娶妾送之遵乃使人逆而不受自以身任於國
不敢圖生慮繼嗣之計臨死遺誡牛車載喪薄葬洛陽
問以家事終無所言任重道遠死而後已遵為將軍取
士皆用儒術對酒設樂必雅歌投壺(雅歌謂歌雅詩也/禮記投壺經曰壺)
(頸脩七寸腹脩五寸口徑二寸半容斗五升壺中實小/豆焉為其矢之躍而出也矢以柘若棘長二尺八寸無)
(去其皮取其堅而重投之勝/者飲不勝者以為優劣也)又建為孔子立後奏置五
經大夫雖在軍旅不忘爼豆可謂好禮悅樂守死善道
者也禮生有爵死有諡爵以殊尊卑諡以明善惡臣愚
以為宜因遵薨論叙衆功詳案諡法以禮成之(諡法周/書之篇)
(周公/制焉)顯章國家篤古之制為後嗣法帝乃下升章以示
公卿至葬車駕復臨贈以將軍侯印綬朱輪容車介士
軍陳送葬(容車容飾之車象生時也介士甲士也東觀/記曰遣校尉發騎士四百人被𤣥甲兠鍪兵)
(車軍陳/送葬)諡曰成侯既葬車駕復臨其墳存見夫人室家
其後㑹朝帝每歎曰安得憂國奉公之臣如祭征虜者
乎遵之見思如此(東觀記曰上數嗟嘆衞尉銚期見上/感慟對曰陛下至仁哀念祭遵不已)
(羣臣各懷/慚懼也)無子國除兄午官至酒泉太守從弟彤
彤字次孫早孤以至孝見稱遇天下亂野無烟火而獨
在冢側每賊過見其尚㓜而有志節皆竒而哀之光武
初以遵故拜彤為黃門侍郎常在左右及遵卒無子帝
追傷之以彤為偃師長令近遵墳墓四時奉祠之彤有
權略視事五歲縣無盜賊課為第一遷襄賁令(襄賁縣/名屬東)
(海郡故城在今沂州/臨沂縣南賁音肥)時天下郡國尚未悉平襄賁盜賊
白日公行彤至誅破姦猾殄其支黨數年襄賁政清璽
書勉勵增秩一等賜縑百匹當是時匈奴鮮卑及赤山
烏桓連和彊盛數入塞殺略吏人朝廷以為憂益增緣
邊兵郡有數千人又遣諸將分屯障塞帝以彤為能建
武十七年拜遼東太守至則勵兵馬廣斥候彤有勇力
能貫三百斤弓虜每犯塞常為士卒鋒數破走之二十
一年秋鮮卑萬餘騎寇遼東彤率數千人迎擊之自被
甲陷陳虜大奔投水死者過半遂窮追出塞虜急皆棄
兵裸身散走斬首三千餘級獲馬數千匹自是後鮮卑
震怖畏彤不敢復闚塞彤以三虜連和卒為邊害(卒終/也三)
(虜謂匈奴鮮卑/及赤山烏桓)二十五年乃使招呼鮮卑示以財利其
大都䕶偏何(鮮卑/名也)遣使奉獻願得歸化彤慰納賞賜稍
復親附其異種滿離高句驪之屬遂駱驛欵塞上貂裘
好馬帝輒倍其賞賜其後偏何邑落諸豪並歸義願自
効彤曰審欲立功當歸擊匈奴斬送頭首乃信耳偏何
等皆仰天指心曰必自効即擊匈奴左伊衭訾部斬首
二千餘級持頭詣郡其後歲歲相攻輒送首級受賞賜
自是匈奴衰弱邊無寇警鮮卑烏桓並入朝貢彤為人
質厚重毅體貌絶衆撫夷狄以恩信皆畏而愛之故得
其死力初赤山烏桓數犯上谷為邊害詔書設購賞功
責州郡不能禁(○劉攽曰按/文功當作切)彤乃率勵偏何遣往討之
永平元年偏何擊破赤山斬其魁帥持首詣彤塞外震
讋(音之/渉反)彤之威聲暢於北方西自武威東盡𤣥菟及樂
浪胡夷皆來内附野無風塵乃悉罷縁邊屯兵十二年
徵為太僕彤在遼東幾三十年衣無兼副顯宗既嘉其
功又美彤清約拜日賜錢百萬馬三匹衣被刀劒下至
居室什物大小無不悉備帝每見彤常歎息以為可屬
以重任後從東巡狩過魯坐孔子講堂顧指子路室謂
左右曰此太僕之室太僕吾之禦侮也(尚書大傳曰孔/子曰吾有四友)
(焉自吾得囘也門人加親是非胥附邪自吾得賜也遠/方之士日至是非奔走邪自吾得師也前有光後有輝)
(是非先後邪自吾得由也/惡言不至門是非禦侮邪)十六年使彤以太僕將萬餘
騎與南單于左賢王信伐北匈奴期至涿邪山信初有
嫌於彤行出高闕塞九百餘里得小山乃妄言以為涿
邪山彤到不見虜而還坐逗遛畏懦下獄免彤性沈毅
内重自恨見詐無功出獄數日歐血死臨終謂其子曰
吾䝉國厚恩奉使不稱微績不立身死誠慚恨義不可
以無功受賞死後若悉簿上所得賜物(若汝也皆為/文簿而上之)身
自詣兵屯效死前行以副吾心既卒其子逢上疏具陳
遺言帝雅重彤方更任用聞之大驚召問逢疾狀嗟嘆
者良久焉烏桓鮮卑追思彤無已每朝賀京師常過冢
拜謁仰天號泣乃去遼東吏人為立祠四時奉祭焉彤
既葬子參遂詣奉車都尉竇固從軍擊車師有功稍遷
遼東太守永元中鮮卑入郡界參坐沮敗下獄死彤子
孫多為邊吏者皆有名稱
論曰祭彤武節剛方動用安重雖條侯穰苴之倫不能
過也(條侯周亞夫也為將軍軍於細柳文帝幸其營亞/夫持兵揖曰介胄之士不拜請以軍禮見文帝曰)
(此眞將軍也穰苴齊人田穰苴也齊景公使為將軍使/莊賈往穰苴與約曰旦日日中㑹於軍門穰苴先至賈)
(後至於是遂斬莊賈/以徇三軍士皆振慄)且臨守偏海政移獷俗(獷古猛反/又音久永)
(反/)徼人請符以立信胡貊數級於郊下(徼人謂徼外人/偏何等也符驗)
(也為偏何請還自効以驗内屬之信/數級謂偏何斬匈奴送首級受賞賜)至乃卧鼓邊亭滅
烽幽障者將三十年古所謂必世而後仁豈不然哉(三/十)
(年為一世言承化久也論語孔/子曰如有王者必世而後仁)而一眚之故以致感憤
(眚過也左傳曰不以一/眚掩大德眚音所景反)惜哉畏法之敝也(畏法猶/嚴法也)
贊曰期啓燕門霸冰滹河祭遵好禮臨戎雅歌彤抗遼
左邊庭懷和
　
　後漢書卷五十
　後漢書卷五十考證
王霸傳乃令霸䕶度注堅䕶度也○堅當作監謂使霸
　監䕶軍士渡滹沱河也
封王鄉侯○地理郡國志無王鄉地名王字疑誤
　
　
　
　
　
　
　
　
　
　
　
　後漢書卷五十考證
