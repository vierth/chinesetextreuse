
御批歴代通鑑輯覽卷三十
晉(起武帝秦始元年乙酉至恭帝元熈二年/庚申凡十二世十五帝共一百五十六年)
世祖武皇帝
　姓司馬氏名炎字安世河内温人(楚漢間司馬卬為/殷王都河内漢以)
　(其地為郡子孫因家焉/自卬十三世為高祖懿)晉國既建(議立世子何曽以/帝髪委地手過膝)
　(非人臣之/相遂定)帝由太子(文帝以世子為/太子事見前)嗣為王遂代魏
　稱帝并吴而一天下
(庚/子)太康元年春諸軍並進吴丞相張悌迎戰死之三月
龍驤將軍王濬以舟師入石頭吴主皓出降
　正月王渾出橫江(浦名注/見前)攻吴鎮戍所向皆克二月
　王濬唐彬攻丹陽(此秭歸之丹/陽注見前)破之(吴人于江磧要/害之處並以鐡)
　(鎖横截之乂作鐵錐長丈餘暗置水中逆拒舟艦濬/作大筏數十方百餘步令善水者以筏先行遇鐵錐)
　(錐輒著筏而去又作大炬長十餘丈大數十圍灌以/麻油在船前遇鎖然炬燒之須臾融液㫁絶于是船)
　(無所/礙)遂克西陵荆門夷道(注俱/見前)杜預向江陵遣牙門
　周㫖等夜濟江襲樂鄉多張旗幟起火巴山(在荆州/府松滋)
　(縣西南山北有/巴復村故名)吴都督孫歆懼曰北來諸軍乃飛渡
　江也㫖等伏兵虜之預遂進克江陵于是沅湘以南
　州郡望風送印綬預仗節稱詔而綏撫之㑹詔濬與
　胡奮王戎共平夏口武昌預當鎮靜零桂懐輯衡陽
　預乃分兵益濬攻武昌下之預與衆軍㑹議(或曰百/年之冦)
　(未可盡克方春水生難于久駐宜俟來冬更為大舉/預曰今兵威已振譬如破竹數節之後皆迎刃而解)
　(無復著/手處也)遂指授羣帥方略徑造建業吴丞相張悌督
　沈瑩(丹陽/太守)諸葛靚(字仲思魏諸葛/誕子誕死留吴)等率三萬衆渡江
　迎戰大敗靚走悌及瑩等皆被殺(先是悌率衆至牛/渚瑩曰上流諸軍)
　(素無戒備晉水軍必至此宜畜力以待之今若渡江/與戰不幸而敗大事去矣悌曰吴之將亡賢愚所知)
　(及今渡江猶可決戰茍其喪敗同死社稷無所復恨/若坐待蜀兵之至恐士衆散盡君臣俱降無復一人)
　(死難者不亦辱乎遂渡江與晉揚州刺史周浚戰于/板橋大敗靚欲遁去使迎悌悌垂涕曰仲思今日是)
　(我死日也且我為兒童時便為卿家丞相所識抜常/恐不得其死負名賢知顧今以身徇社稷復何道邪)
　(靚流涕而去悌遂為晉兵所殺并斬瑩等突牛渚山/名在今江南太平府當塗縣西北其山下  入江處)
　(謂之采石磯元和志采石戍為六/朝重鎮周浚字開林汝南安成人)初詔書使王濬下
　建平受杜預節度至建業受王渾節度濬至西陵預
　以濬順流長驅威名已著不宜受制遂與書曰足下
　既摧其西藩便當徑取建業討累世之逋冦釋吴人
　之塗炭振旅還都亦曠世之一事也濬大悦表呈預
　書及是張悌敗死(掦州别駕何惲謂刺史周浚宜速/渡江直指建業浚使白王渾渾曰)
　(受詔但屯江北不使輕進且詔令龍驤受我節度但/當具君舟楫一時俱濟耳憚曰龍驤克萬里之冦以)
　(既成之功來受節度未之聞也且明公為上將見可/而進豈一一須詔命乎渾不聴  何惲廬江灊人)
　濬自武昌順流而下吴遣將軍張象帥舟師萬人拒
　之望旗而降吴人大懼(吴主嬖臣岑昏傾險諛佞為/百姓患苦至是殿中親近數)
　(百人請誅昏吴主惶憒從之陶濬自武昌還謂吴主/曰蜀船皆小今得二萬兵乘大船以戰自足破之于)
　(是合衆授濬節/鉞未發而濆)時琅邪王伷亦臨近境吴主分遣使
　者奉書渾濬請降而送璽綬于伷濬舟師過三山(在/江)
　(寧府江寧縣西南寰宇記山有/三峯南北相接吴時為津濟處)渾遣信要與論事濬
　舉帆直指建業報曰風利不得泊也是日濬戎卒八
　萬方舟百里鼔譟入于石頭吴主皓面縛輿櫬詣軍
　門降濬解縛焚櫬延請相見(吴自大帝建元黃武至/皓亡凡四主共五十九)
　(年/)琅邪王伷以皓致印綬于已遣使送皓洛陽(朝廷/聞吴)
　(已平羣臣皆賀上壽帝執爵流涕曰此羊太傅之功/也驃騎將軍孫秀不賀南面流涕曰昔討逆以一校)
　(尉創業今後主舉江南而棄之悠悠蒼天此何人哉/  孫秀吴大帝母弟匡之孫為吴夏口督以皓見疑)
　(弃/晉)
夏四月賜孫皓爵歸命侯遣使行荆揚除吴苛政
　皓至泥頭面縛詣東陽門(洛陽城/東門名)詔遣謁者解縛賜
　以衣服車乘拜其子弟為郎吴之舊望隨才擢叙孫
　氏將吏渡江者復十年百姓復二十年帝臨軒大㑹
　引見皓謂曰朕設此座以待卿久矣皓曰臣于南方
　亦設此座以待陛下賈充謂皓曰聞君在南方鑿人
　目剝人面此何等刑也皓曰人臣有弑其君及姦回
　不忠者則加此刑耳充黙然甚愧(先是王濬之東下/也吴城戍皆望風)
　(款附獨建平太守吾彦嬰城不下聞吴亡乃降帝以/為金城太守諸葛靚逃竄不出帝與之有舊知其在)
　(姊琅邪王妃家因就見焉靚逃于厠帝逼見之靚流/涕曰臣不能漆身皮面復見聖顔誠為慙愧詔以為)
　(侍中固辭不受歸于郷/里終身不向朝廷而坐)
封拜平吴功臣
　王濬之入建業也其明日王渾乃濟江以濬不待己
　意甚愧忿將攻濬濬參軍何攀(字惠興蜀/郡郫人)勸濬送皓
　與渾由是事得解何渾與周浚牋使諌止渾渾不納
　表濬違詔不受節度渾子濟尚公主宗黨彊盛有司
　請檻車徴濬帝弗許濬至京師與渾爭功不已帝命
　廷尉劉頌(字子雅/廣陵人)校其事以渾為上功濬為中功帝
　以頌折法失理左遷京兆太守(魏代漢改京兆為/太守等于列郡)乃
　詔増渾邑八千户進爵為公以濬為輔國大將軍與
　杜預王戎皆封縣侯諸將賞賜有差策告羊祜廟封
　其夫人為萬嵗鄉君食邑五千户濬自以功大而為
　渾父子黨與所抑每進見陳説或不勝忿憤徑出不
　辭(益州䕶軍范通謂曰卿功則美矣然恨所以居美/者未盡善也卿旋斾之日角巾私第口不言平吴)
　(之事若有問者輒曰聖主之徳羣帥之功老夫何力/之有此藺生所以屈㢘頗也濬曰吾始懲鄧艾之禍)
　(不得無言其終不能/遣諸胷中是吾褊也)時人咸以濬功重報輕為之憤
　邑博士秦秀等上表訟之帝乃遷濬鎮軍大將軍(杜/預)
　(還襄陽以為天下雖安忘戰必危乃勤于講武申嚴/戍守又引滍清水以浸田萬餘頃開楊口起夏水達)
　(巴陵通零桂之漕公私頼之預身不跨馬射不穿札/而用兵制勝諸將莫及在鎮數餉遺洛中貴要或問)
　(其故預曰吾但恐為患不求益也陵滛淯水注見前/楊口楊水之口水經注楊水逕竟  縣北入于沔謂)
　(之楊口是也竟陵故城在今安陸府天門縣其西南/有楊口壘夏水在荆州府江陵縣東南首受大江下)
　(流入漢巴陵/注亦見前)
冬十月前將軍青州刺史胡威(字伯武淮/南壽春人)卒
　威為尚書時(威由豫州刺史拜/尚書復出為青州)常諫時政之寛帝曰
　尚書郎以下吾無所假借威曰巨之所陳豈在丞郎
　令史正謂如臣等輩始可以肅化明法耳(初威父質/為魏荆州)
　(刺史有清績威往省之自驅驢單行既至見父止宿/廄中及歸質賜以絹一匹威跪曰大人清白不識于)
　(何得此絹質曰此吾俸禄之餘故以為汝糧耳乃受/之威入晉歴官宰牧嘗賜見帝問曰卿清孰與父清)
　(對曰臣父清恐人知臣清恐人不知/臣不如也  質字文徳卒于荆州)
詔罷州郡兵
　是嵗以司𨽻所統郡置司州(凡州十九郡國百七十/三户二百四十五萬九)
　(千八百/四十)乃下詔曰自漢末四海分崩刺史内親民事
　外領兵馬今天下為一當韜戢干戈刺史分職皆如
　漢氏故事悉去州郡兵大郡置武吏百人小郡五十
　人(交州牧陶璜上言州兵未宜約損以示單虚僕射/山濤亦言不宜去州郡武備帝不聴及永寧之後)
　(盗賊羣起州郡不能制天下遂大亂如濤所言然其/後刺史復兼兵民之政州鎮愈重矣  陶璜字世瑛)
　(丹陽秣/陵人)
(辛/丑)二年春三月選吴伎妾五千人入宫
　帝既平吴頗事遊宴怠于政事掖庭殆將萬人(嘗乘/羊車)
　(恣其所之至便宴寢宮人競以竹葉挿户鹽汁灑/地以引帝車  羊嗜竹葉而喜鹽故以引帝車)后
　父楊駿及弟珧濟(字文/通)始用事勢傾内外時人謂之
　三楊舊臣多被疎退山濤數有規諷帝雖知而不能
　改
冬十月鮮卑慕容涉歸(王沈魏書漢桓帝時鮮卑檀石/槐分其地為中東西三部其中)
(部大人曰柯最闕居慕容氏為大帥此為慕容氏之始/晉書載記魏時燕代多冠步搖冠涉歸之祖好之遂襲)
(冠焉諸部因呼為步搖其後音訛為慕容或云慕二儀/之徳繼三光之容遂以慕容為氏胡三省曰步搖之説)
(誕或云之説慕容/臣子附㑹之辭)冦昌黎(魏郡晉因之地在今熱河塔/子溝界  漢書地理志遼西)
(郡交黎應劭曰今昌黎水經注引之考三國魏志正始/五年鮮卑内屬立昌黎縣以居之又晉書地理志昌黎)
(郡魏置據此則昌黎魏始立縣而復置郡應劭係後漢/初平中太守去正始時已遠注疑有誤至今永平府之)
(昌黎縣乃漢絫縣地遼于此立廣寧縣為營州治金大/定間改名曰昌黎非魏晉昌黎地也馮智舒質實所引)
(誤/)
　初鮮卑莫䕶跋始自塞外入居遼西棘城(胡三省注/在昌黎後)
　(慕容氏于此置縣元魏併入龍/城  龍城即漢栁城注見前)之北號慕容部(胡三/省曰)
　(慕容氏/始見此)至孫涉歸遷于遼東之北世附中國數從征
　討有功拜大單于至是始叛冦昌黎(自漢魏以來羌/胡鮮卑降者多)
　(處之塞内諸郡其後數因忿恨殺害長吏漸為民患/侍御史郭欽上疏曰魏初民少西北諸郡皆為戎居)
　(内及京兆魏郡𢎞農往往有之今雖服從若百年之/後有風塵之警胡騎自平陽上黨不三日而至孟津)
　(北地西河太原馮翊安定上郡盡為狄庭矣宜及平/吴之威謀臣猛將之略漸徙内郡雜胡于邊地峻四)
　(夷出入之防明先王荒服之制此/萬世長策也不聴  郭欽西河人)
揚州刺史周浚移鎮秣陵
　吴民之未服者屢為冦亂浚皆討平之賓禮故老搜
　求俊乂威惠並行吴人悦服
(壬/寅)三年春正月朔帝親祀南郊
　禮畢帝問司𨽻校尉劉毅(字仲雄東/萊掖人)曰朕可方漢何
　帝對曰桓靈帝曰何至于此對曰桓靈賣官錢入官
　庫陛下賣官錢入私門以此言之殆不如也帝大笑
　曰桓靈不聞此言今朕有直臣固為勝之(毅糾繩豪/貴無所顧)
　(忌中䕶軍羊琇恃寵驕侈數犯法毅劾奏琇罪當死/都官從事程衛徑馳入營收琇屬吏考問帝不得已)
　(免琇官未幾復使白衣領職琇景獻后之從父弟也/後將軍王愷文明后之弟也散騎常侍石崇苞之子)
　(也三人皆富于財競以奢侈相高愷以􁎭澳釡崇以/蠟代薪愷作紫絲步障四十里崇作錦步障五十里)
　(崇塗屋以椒愷用赤石脂帝每助愷嘗以珊瑚樹賜/之高二尺許愷以示崇崇以鐵如意碎之愷怒崇曰)
　(不足多恨乃悉取其家珊瑚樹高三四尺者六七株/如愷比者甚衆愷怳然自失車騎司馬傅咸上書曰)
　(先王之治天下食肉衣帛皆有其制奢侈之費甚于/天災古者人稠地狹而有儲蓄由于節也今土廣人)
　(稀而患不足由于奢也欲時人崇儉當詰其奢奢不/見詰轉相高尚無有窮極矣  羊琇字稚舒㤗山陽)
　(平人程衛字長元廣平曲周人王愷字君夫東海郯/人石崇字李倫􁎭盈之反餳也澳于到反沃也步障)
　(所以障蔽若/今之罣罳)
以張華都督幽州軍事
　尚書張華以文學才識名重一時論者皆謂宜為三
　公荀勗馮紞以伐吴之謀深疾之㑹帝問華誰可託
　後事者華對以明徳至親莫如齊王由是忤㫖勗因
　而譖之以華都督幽州(華撫循夷夏譽望益振帝復/欲徴之紞侍側從容語及鍾)
　(㑹紕曰㑹之反頗由太祖帝變色曰是何言邪紞免/冠謝曰善御者必知六轡緩急之宜㑹才智有限而)
　(太祖誇奬無極使㑹自謂算無遺策功在不賞遂搆/兇逆耳向令録其小能節以大禮則亂心無由生矣)
　(帝然之紞稽首曰陛下既然臣之言宜思堅氷之漸/因屏左右而言曰陛下謀畫之臣著大功於天下據)
　(方鎮總戎馬者皆在聖慮/矣帝黙然由是止不徴華)
夏四月賈充死(綱目書卒/今改書)
　充老病自憂諡傳(去/聲)從子模(字思/範)曰是非久自見不
　可掩也至是死(充無嗣妻郭槐欲以外孫韓謐為世/孫曹軫諫曰禮無異姓為後之文槐)
　(表陳之云充遺意帝許之太常議諡博士秦秀曰充/悖禮溺情以亂大倫昔鄫養外孫莒公子為後春秋)
　(書莒人滅鄫絶父祖之血食開朝廷之亂原案諡法/昏亂紀度曰荒請諡荒公帝更曰武  韓謐字長深)
　(南陽堵陽人父壽字徳真母賈午充少女也莒人滅/鄫見春秋魯襄公六年穀梁傳莒人滅鄫非滅也立)
　(異姓以莅祭祀/滅亡之道也)
冬十二月以齊王攸為大司馬都督青州軍事
　齊王攸徳望日隆荀勗馮紞楊珧皆惡之紞言于帝
　曰陛下詔諸侯之國宜從親者始齊王獨留京師可
　乎勗曰百僚皆歸心齊王陛下試詔之國必舉朝以
　為不可則臣言驗矣帝以為然乃以攸為大司馬都
　督青州諸軍事于是羣臣皆切諫(王渾曰攸至親盛/徳宜贊朝政今出)
　(之國假以虚號而無典戎幹方之實懼非陛下追述/先帝太后待攸之宿意也若以同姓寵之太厚則有)
　(吴楚逆亂之謀漢之吕霍王氏皆何人也歴觀古事/輕重所在無不為害惟當任正道而求忠良耳若以)
　(智計猜物雖親見/疑疏者庸可保乎)帝不聴侍中王濟甄徳(本姓郭氏/魏明帝命)
　(為甄黃後黃即與明帝㓜/女淑合葬者也事見前)使其妻公主(濟尚帝女常/山公主徳尚)
　(文帝女京/兆長公主)俱入涕泣請帝留攸帝怒謂王戎曰兄弟
　至親今出齊王自是朕家事而甄徳王濟連遣婦來
　生哭人邪乃出濟徳(明年正月命太常議崇錫齊王/之物博士庾旉秦秀等曰古禮)
　(三公無職坐而論道不聞以方任嬰之今天下已定/六合為家將數延三事與論太平之基而更出之違)
　(舊章矣祭酒曹志歎曰安有如此之才如此之親不/得樹本助化而逺出海隅晉室之隆其殆矣乎乃極)
　(諫以為當如博士議帝大怒曰曹志尚不明吾心况/四海乎且博士不答所問而答所不問橫造議論遂)
　(免志官除旉等名賜齊王備物殊禮人/庾旉字允臧純之子曹志字允恭譙)
(癸/卯)四年春三月辛丑朔日食
大司馬齊王攸卒
　攸憤怨發病乞守先后陵不許御醫診視希㫖皆言
　無疾河南尹向雄諫曰陛下子弟雖多然有徳望者
　少齊王卧居京邑所益實深不可不思也帝不納雄
　憤恚而卒攸疾轉篤猶催上道攸嘔血而薨(初攸有/寵于文)
　(帝每見攸輒撫床呼其小字曰此桃符座也幾為太/子者數矣臨終為帝敘漢淮南王魏陳思王事而泣)
　(執攸手以授之王太后臨終亦流涕謂帝曰桃符性/急而汝為兄不慈恐不能相容以是屬汝勿忘我言)
　(帝故愛攸甚篤已為荀勗馮紞所搆欲為身後之慮/因出之及薨帝往臨喪哀慟不已馮紞侍側曰齊王)
　(名過其實天下歸之今自薨殞社稷/之福也陛下何哀之過帝收淚而止)
夏琅邪王伷卒(諡曰/武)
　子覲(字思/祖)嗣(覲即元/帝之父)
冬河南荆揚大水
歸命侯孫皓卒
(甲/辰)五年春正月龍見武庫井中
　青龍二見武庫井中帝觀之有喜色百官將賀劉毅
　曰昔龍降夏庭卒為周禍尋案舊典無賀龍之禮乃
　止
(乙/巳)六年春正月尚書左僕射劉毅卒
　初陳羣以吏部不能審覈天下之士故令郡國及州
　各置中正(事見/前)使銓次等級吏部憑以補授行之浸
　久中正或非其人姦敝日滋毅嘗上疏請罷之(疏曰/中正)
　(之設損政者八高下逐彊弱是非隨興衰一人之身/旬日異狀上品無寒門下品無勢族一也重其任而)
　(輕其人使駁論横于州里嫌隙結于大臣二也優劣/易地首尾倒錯三也禁人訴訟使受枉者不獲上聞)
　(四也采譽于臺府納毀于流言任己則有不識之蔽/聴受則有彼此之偏五也當官著效者或附卑品在)
　(官無績者更獲高敘抑功實而隆虛名長浮華而廢/考績六也不狀其才之所宜而但第為九品以品取)
　(人或非才能之所長以狀取人則為本品之所限七/也所下不彰其罪所上不列其善各任愛憎以植其)
　(私天下之人懈徳行而鋭人事八也由此論之職名/中正實為姦府事名九品而有八損宜罷中正除九)
　(品更立一/代之制)帝雖善其言而終不能改(衛瓘亦言魏乘/喪亂之後人士)
　(流移考詳無地故立九品之制今九域同規無復懸/屬異土宜盡除中正使舉善進才各由鄉論則浮競)
　(自息/不報)
以王渾為尚書左僕射
　時渾子濟為侍中嘗坐事免官久之帝謂和嶠(字長/輿汝)
　(南西/平人)曰我將罵濟而後官之如何嶠曰濟俊爽恐不
　可屈帝召濟責讓之既而曰頗知愧不濟曰尺布斗
　粟之謠常為陛下愧之他人能令親者疏臣不能令
　親者親以此愧陛下耳帝黙然
旱
秋八月丙戌朔日食
(丙/午)七年春正月甲寅朔日食
司徒魏舒罷
　舒稱疾遜位舒所為必先行而後言遜位之際莫有
　知者
(丁/未)八年春正月戊申朔日食
太廟殿陷秋九月改營之(至十年/夏始成)
(戊/申)九年春正月壬申朔日食
夏六月庚子朔日食
秋八月星隕如雨
地震
(己/酉)十年夏四月鮮卑慕容廆(字奕/洛瓌)降以為鮮卑都督
　廆涉歸之子也先是涉歸死其弟刪簒立既而國人
　殺刪迎廆立之涉歸與宇文部(遼東鮮卑别部其先/有大人曰普回因狩)
　(得玉璽文曰皇帝璽普回以為天授其俗謂天為宇/謂君為文故號宇文部遂以為氏胡三省曰宇文氏)
　(始見/此)有隙廆請討之朝廷弗許廆怒入冦遼西殺掠
　甚衆至是廆遣使請降詔以為鮮卑都督(廆謁見東/夷校尉何)
　(龕以士大夫禮巾衣詣門龕嚴軍以見之廆乃改服/戎衣而入人問其故廆曰主人不以禮待客客何為)
　(哉龕聞/之甚慚)時宇文氏段氏(遼西鮮卑别部有段日陸眷/者以嵗饑逐食遼西遂招誘)
　(亡叛其衆漸/盛曰徒河段)方彊數侵掠廆廆卑辭厚禮以事之以
　遼東僻逺遷于徒河(漢縣魏省故城在/今錦州府錦縣)之青山(後廆/以大)
　(棘城為帝顓頊之墟復徙居/之  大棘城在錦州府義州)
冬十一月遣諸王假節之國督諸州軍事封子孫六人
為王
　帝極意聲色遂至成疾楊駿忌汝南王亮(字子翼宣/帝第四子)
　以為大司馬都督豫州諸軍事使鎮許昌又徙皇子
　南陽王柬(字𢎞/度)為秦王都督闗中瑋(字彦/度)為楚王都
　督荆州允(字欽/度)為淮南王都督揚江二州諸軍事(胡/三)
　(省注晉江州置于惠帝元/康初此江二雨字疑衍文)並假節之國立皇子乂(字/士)
　(度/)為長沙王穎(字章/度)成都王晏(字平/度)吴王熾(即懐/帝)豫
　章王演(字宏/度)代王孫遹(字熙/祖)為廣陵王(初帝以才人/謝玖賜太子)
　(生遹宫中嘗夜失火帝登樓望之遹年五嵗牽帝裾/入闇中曰暮夜倉猝宜備非常不可令照見人主帝)
　(竒之嘗稱遹似宣帝/故天下咸歸仰之)帝知太子不才然恃遹明慧故
　無廢立之志復用王佑(濟從/兄)謀以太子母帝柬瑋允
　分鎮要害又恐楊氏之偪以佑為北軍中候典禁兵
　(帝為遹高選僚佐以散騎常侍劉寔志行清素命為/之傅寔以時俗喜進趨少㢘讓嘗著崇讓論以為世)
　(爭則優劣難分時讓則賢智顯出當此時也能退身/修己則讓之者多矣欲守貧賤不可得也馳鶩進趨)
　(而欲人見讓猶/却行而求前也)
以劉淵為匈奴北部都尉
　淵輕財好施傾心接物五部豪傑幽冀名儒多往歸
　之
(庚/戊)太熈元年(孝惠皇帝永熈元年位是年正月改元太/熈四月帝崩太子即  即改元永熈今依)
(蜀漢章武三年例大書太熈元年/而以惠帝永熈元年分注于下)夏四月以楊駿為太
尉輔政帝崩太子衷即位(是為/惠帝)尊皇后曰皇太后立皇
后賈氏
　帝疾篤楊駿獨侍疾禁中大臣皆不得在左右駿因
　以私意改易要近樹其心腹㑹帝少間正色謂曰何
　得便爾時汝南王亮尚未發乃令作詔以亮與駿同
　輔政且欲擇朝士有聞望者佐之㑹帝復迷亂皇后
　奏以駿輔政帝頷之后召華廙(字長駿平/原高唐人)何劭(字敬/祖曽)
　(之/子)作詔授駿太尉都督中外諸軍録尚書事仍趣亮
　赴鎮帝復小間問汝南王來未左右言未至遂崩太
　子即位駿入居太極殿以虎賁百人自衛亮不敢臨
　喪哭于大司馬門外表求過葬而行或告亮欲討駿
　駿密遣兵圖之亮夜馳赴許昌乃免
五月葬峻陽陵(在洛陽/縣北)
　(賀善贊曰武帝即位如置設諌官禁獻竒異往往有/可觀者然暗于知子納紀賈氏而啓五王之亂蔽于)
　(信讒疏斥齊王而失燕翼之謀昧于防患尊寵劉淵/而基亂華之禍蓋以位為樂而無深長之思故雖能)
　(開創帝業身歿/而天下大亂矣)
詔羣臣増位賜爵有差
　楊駿自知素無美望欲普進封爵以求媚于衆將軍
　傅祗(字子莊/嘏之子)謂曰未有帝王始崩而臣下論功者也
　駿不從詔中外羣臣増位賜爵有差復租調一年(散/騎)
　(侍郎何攀奏曰帝正位東宫二十餘年今承大業而/班賞行爵優于革命之初輕重不倫且大晉卜世無)
　(窮制當垂後若有爵必進則/數世之後莫非公侯矣不從)
以楊駿為太傅大都督假黃鉞録朝政百官總己以聴
　傅咸謂駿曰諒闇不行久矣今上謙沖委政于公而
　天下不以為善懼明公未易當也周公大聖猶致流
　言况上春秋非成王之年乎進退之宜明公當審思之
　駿不從(楊濟遺咸書曰諺云生子癡了官事官事未/易了也咸復書曰衛公有言酒色殺人甚于)
　(作直坐酒色死人不為悔而逆畏以直致禍此由心/不直正欲以茍且為明哲耳自古以直致禍者當由)
　(矯枉過正或不忠篤而舒以亢厲為聲故/致忿耳安有悾悾忠益而反見怨疾乎)駿以賈后
　險悍多權略忌之以其甥段廣管機密張劭典禁兵
　凡有詔命帝省訖入呈太后然後行之馮翊太守孫
　楚(字子荆太/原中都人)謂曰公以外戚居伊霍之任而不與宗
　室共參萬幾禍至無日矣駿不從(駿辟匈奴東部人/王彰為司馬彰逃)
　(不受其友怪問之彰曰自古一姓二后鮮有不敗况/楊太傅昵近小人踈逺君子專權自恣吾踰海塞以)
　(避之猶恐及禍奈何應其辟乎且武帝不惟社稷大/計嗣子既不克負荷受遺復非其人天下大亂可立)
　(待/也)
秋八月立廣陵王遹為太子
　遹既立以何劭裴楷王戎張華楊濟和嶠為師保拜
　母謝氏為淑媛賈后常置謝氏于别室不聴與太子
　相見初和嶠嘗言于武帝曰太子有淳古之風而末
　世多偽恐不了陛下家事後與荀勗同侍武帝曰太
　子近進卿可俱詣之既還勗等稱太子明識雅度嶠
　曰聖質如初武帝不悅而起及是嶠從遹入朝賈后
　使帝問曰卿昔謂我不了家事今定何如嶠曰臣昔
　事先帝曽有是言言之不效國之福也
以劉淵為匈奴五部大都督
琅邪王覲卒(諡曰/恭)
　子睿嗣(即元帝考魏書以元帝為晉將牛金子冒姓/司馬為琅邪王覲嗣晉書元帝紀云宣帝以)
　(元石圖有牛繼馬後故深忌牛氏酖其將牛金而琅/邪恭王妃夏侯氏竟通小吏牛氏而生帝説互不同)
　(故通鑑不採今依考/異之例附注于此)
孝惠皇帝
(辛/亥)元康元年春三月皇后賈氏殺太傅楊駿廢皇太后
為庶人
　初賈后為太子妃常以妬手殺數人又以㦸擲孕妾
　子隨刃墮武帝大怒將廢之楊后曰賈公閭有大勲
　于社稷豈可以其女妬而忘之耶妃得不廢后數誡
　厲妃妃不知其助己返以為恨至是不以婦道事太
　后又欲預政為楊駿所抑殿中中郎孟觀(字叔時渤/海東光人)
　李肇皆駿所不禮也賈后使黃門董猛與觀肇謀誅
　駿廢太后又使報楚王瑋瑋許之乃求入朝既至觀
　肇啟帝夜作詔誣駿謀反命東安公繇(字思元琅/邪武王子)帥
　殿中四百人討之瑋屯司馬門(駿聞變召官屬謀之/主簿朱振曰必閹豎)
　(為賈后謀不利于公宜燒雲龍門以脅之索造事者/首引東宫及外營兵擁皇太子入宫取姦人殿内震)
　(懼必斬送之不然無以免難駿素怯懦不決乃/曰雲龍門魏明帝所造功費甚大奈何燒之)皇太
　后題帛為書射城外曰救太傅者有賞賈后因宣言
　太后同反尋殿中兵出燒駿府駿逃于廐就殺之遂
　收珧濟及張劭段廣等皆夷三族珧臨刑告東安公
　繇曰表在石函(武帝立楊后珧上表請/免異日同禍事具前)可問張華繇
　不聴賈后矯詔送太后于永寧宫復諷羣公奏曰皇
　太后圖危社稷自絶于天陛下雖懐無己之情臣下
　不敢奉詔中書監張華議皇太后非得罪于先帝今
　黨其所親為不母于聖世宜依漢廢趙太后故事稱
　武皇后居異宫以全始終有司奏請廢太后為庶人
　詣金墉城詔可(先是詔原駿妻龎氏以慰太后之心/及太后廢有司復請以龎付廷尉行)
　(刑詔從之龎臨刑太后抱持號叫截髪稽顙上表賈/后稱妾請全母命不省董養遊太學升堂嘆曰朝廷)
　(建斯堂將以何為乎每覽赦書謀反大逆皆赦至于/殺祖父母父母不赦者以為王法所不容也公卿處)
　(議至此天人之理既滅大亂將作/矣  董養字仲道陳留浚儀人)
徴汝南王亮為太宰與太保衛瓘録尚書事
　亮欲悦衆論誅楊駿功督將侯者千八十一人御史
　中丞傅咸曰無功而獲厚賞則人莫不樂國之有禍
　是禍原無窮也亮不從亮頗專權勢咸復諫亦不從
　賈后族兄模從舅郭彰(字叔武/太原人)女弟之子賈謐與楚
　王瑋東安王繇(繇以誅駿功/進爵為王)並預政后暴戾日甚繇
　密謀廢后繇兄澹(字思/𢎞)素惡繇屢譖于亮詔免繇官
　廢徙帶方(注見/前)于是謐彰權勢愈盛(謐雖驕奢而喜/延士大夫彰與)
　(石崇陸機機弟雲潘岳摰虞左思牽秀劉輿輿弟琨/等皆附于謐號二十四友崇與岳尤諂每謐及廣成)
　(君郭槐出皆降車道左望塵而拜長潘岳字安仁滎/陽中牟人摯以國為氏虞字仲冾  安人左思字太)
　(沖臨淄人牽秀字成叔魏牽招子劉/輿字慶孫琨字越石中山魏昌人)
夏六月皇后殺太宰亮太保瓘及楚王瑋
　太宰亮太保瓘以北軍中候楚王瑋剛愎好殺欲奪
　其兵權以裴楷代之瑋怒楷不敢拜復謀遣瑋之國
　瑋長史公孫宏舎人岐盛(周文王遷豐其支/庶留岐者為岐氏)勸瑋自
　昵于賈后后留瑋領太子少傅盛素善于楊駿瓘惡
　其反覆將收之盛乃因將軍李肇矯稱瑋命譖亮瓘
　于賈后曰將謀廢立后素怨瓘且患二公秉政已不
　得專恣六月使帝作手詔賜瑋曰太宰太保欲為伊
　霍之事王宜宣詔屯諸宫門免亮瓘官夜使黃門齎
　以授瑋瑋亦欲因此復私怨遂勒本軍復矯詔召三
　十六軍遣宏肇以兵圍亮府清河王遐(字深/度)收瓘長
　史劉準謂亮曰此必姦謀府中俊乂如林猶可力戰
　不聴遂為肇所執嘆曰我之赤心可破示天下也與
　世子矩俱死瓘左右亦疑遐矯詔請拒之須自表得
　報就戮未晚瓘不聴初瓘為司空帳下督榮晦有罪
　斥遣之至是誨從遐收瓘輒殺瓘及子孫共九人盛
　因説瑋誅賈郭以正王室瑋未決㑹天明張華使董
　猛説賈后曰楚王既誅二公則威權盡歸之矣人主
　何以自安宜以專殺之罪誅之乃遣殿中將軍齎騶
　虞幡(騶虞仁獸繡于/幡上所以止兵)麾衆曰楚王矯詔勿聴也衆皆
　釋仗遂執瑋斬之宏盛夷三族(衛瓘女遺國臣書曰/先公名諡未顯一國)
　(無言春秋之失其咎安在太保主簿劉繇等執黄幡/檛登聞鼓訟瓘寃乃詔族誅榮晦追復亮瓘爵位諡)
　(亮曰文成/諡瓘曰成)
以賈模張華裴頠(字逸民/秀之子)為侍中並管機要
　賈后專朝以模為散騎常侍加侍中謐與后謀以張
　華庶姓無逼上之嫌而儒雅有籌略為衆望所依乃
　以華為侍中中書監裴頠為侍中裴楷為中書令加
　侍中與右僕射王戎並管機要華盡忠帝室彌縫遺
　闕后雖兇險猶知敬重與模頠同心輔政故數年之
　間雖闇主在上而朝野安靜
(壬/子)二年春二月皇后賈氏弑故皇太后楊氏于金墉城
　時太后尚有侍御十餘人賈后悉奪之絶膳八日而
　卒賈后恐太后有靈覆而殯之仍施諸厭術
(癸/丑)三年夏六月𢎞農雨雹
　深三尺
(甲/寅)四年大饑
司𨽻校尉傅咸卒
　咸性剛簡風格峻整初為司𨽻上言貨賂流行所宜
　深絶遂奏免河南尹澹等官京師肅然
(乙/夘)五年夏荆揚兖豫青徐六州大水
冬十月武庫災
　焚累代之寳(漢高祖斬蛇劍孔/子履等盡焚焉)及二百萬人器械
索頭分其國為三部
　拓跋氏自悉禄立(事見/前)三傳至禄官(悉禄死弟綽立/綽死沙漢汙子)
　(弗立弗死叔父禄官立後魏諡/綽平帝諡弗思帝諡禄官昭帝)禄官分國為三部一
　居上谷之北濡源(濡水即今灤河水經注濡水出禦/彛鎮東南鎮故城在今宣化府赤)
　(城縣今灤河自縣之獨石口外發源東北流稍南與/熱河會又東入遵化州界至永平府之樂亭縣入海)
　之西禄官自統之一居代郡參合陂(在今山西大同/府陽高縣東北)
　(邊牆/外)之北使兄子猗㐌(諡桓/帝)統之一居定襄之盛樂
　故城(注見/前)使猗㐌弟猗盧(諡穆/帝)統之代人衛操(字徳/元)
　與從子雄(字世/逺)及同郡箕(魏書/作姬)澹(字世/雅)往依拓跋氏
　説猗㐌猗盧招納晉人猗㐌悦之任以國事晉人附
　者稍衆(已而猗㐌度漠北廵因西/略諸部降附者三十餘國)
(丙/辰)六年夏匈奴郝度元反
　匈奴郝度元與馮翊北地馬蘭羌(胡三省注羌居馬/蘭山中因以為種)
　(落之號山在今陜西/同州府白水縣西北)盧水胡(胡三省注胡/居安定界)俱反殺北
　地太守征西大將軍趙王倫(字子彛/宣帝子)信用嬖人孫秀
　(琅邪/人)與雍州刺史解系(解氏晉大夫解揚之後/系字少連濟南著人)爭軍
　事朝廷徴倫還以梁王肜(字子徽/宣帝子)代之系表請誅秀
　以謝氐羌張華以告肜使誅之秀友人為之説肜得
　免倫遂用秀計深交賈郭賈后大愛信因求録尚書
　事張華裴頠固執不可倫秀由是怨之
秋八月秦雍氐羌齊萬年反冬十一月遣將軍周處等
討之
　初御史中丞周處彈劾不避權戚梁王肜嘗違法處
　按劾之至是秦雍氐羌悉反其帥齊萬年僭帝號圍
　涇陽(注見/前)詔以處為建威將軍𨽻安西將軍夏侯駿
　以討之(中書令陳凖曰駿及梁王皆貴戚非將帥之/才進不求名退不畏罪周處忠直果敢有仇)
　(無援宜詔孟觀以精兵萬人為處前鋒必能殄冠不/然梁王當使處先驅而不救其敗必也朝廷不從)
　(陳準諶/曽孫)萬年聞處來曰周府君有文武才若專㫁而
　來不可當也或受制于人此成禽耳
闗中饑疫
冬十二月略陽氐楊茂搜據仇池(山名在階州成縣西/三秦記山本名仇維)
(其上有池/故曰仇池)
　初略陽清水(今縣屬秦州縣西有/西城漢晉時故縣也)氐楊駒始居仇池
　(仇池方百頃其旁平地二十餘里四面/斗絶而高為羊腸盤道三十六回而上)駒孫千萬附
　魏封為百頃王千萬孫飛龍寖彊盛徙居略陽以其
　甥令狐茂搜為子茂搜避齊萬年之亂帥部落還保
　仇池自號輔國將軍右賢王闗中人士避亂者多依
　之茂搜迎接撫納欲去者衛䕶資送之(是後楊氏遂/世據仇池)
(丁/巳)七年春正月將軍周處及齊萬年戰敗死之
　齊萬年屯梁山(在今陜西乾州西北胡渭曰雍州有/二梁山一在韓城禹貢治梁及岐是)
　(也一在乾州孟子太/王去邠踰梁山是也)有衆七萬梁王肜夏侯駿使周
　處以五千兵擊之處曰兵無後繼必敗不徒亡身為
　國取恥肜駿逼遣之處攻萬年于六陌(在乾州東今/曰六陌鎮)
　軍士未食肜促令速進自旦戰至暮斬獲甚衆弦絶
　矢盡救兵不至左右勸處退處按劍曰是吾效節致
　命之日也遂力戰而死朝廷雖以尤肜而亦不能罪
　也
秋七月雍秦旱疫
　米斛萬錢
九月以王戎為司徒
　戎為三公與時浮沈無所匡救委事僚宷輕出遊放
　(性復貪吝園田徧天下每自執牙籌晝夜會計/常若不足家有好李賣之恐人得種常鑽其核)凡所
　賞抜專事虚名阮咸之子瞻(字千/里)嘗見戎戎問曰聖
　人貴名教老莊明自然其㫖異同瞻曰將無同戎咨
　嗟良久遂辟之時人謂之三語掾(是時王衍為尚書/令樂廣為河南尹)
　(皆善清談宅心事外朝野爭慕效之衍與弟澄好品/題人物舉世以為儀凖衍神情明秀少時山濤見之)
　(曰何物老嫗生寧馨兒然誤天下蒼生者未必非此/人也廣性冲約清逺與物無競每談論以約言析理)
　(厭人之心而其所不知黙如也凡論人必先稱其所/長則短者自見澄及阮咸咸從子修胡母輔之謝鯤)
　(王尼畢卓皆以任放為達輔之嘗酣飲其子謙之厲/聲呼其父字曰彦國年老不得為爾輔之歡笑呼入)
　(共飲卓比舎郎釀熟因夜至甕間盜飲為其掌酒者/所縳明旦視之乃畢吏部也廣聞而笑之曰名教之)
　(中自有樂地何必乃爾初何晏等祖述老莊立論以/為天地萬物皆以無為本無也者開物成務無往不)
　(存者也王衍之徒皆愛重之由是朝士大夫皆以浮/誕為美廢弛職業裴頠著崇有論以釋其蔽曰談者)
　(深列有形之累盛稱空無之美于是立言虚無謂之/元妙處官不親所職謂之雅逺奉身散其廉操謂之)
　(曠達故悖吉凶之禮忽容止之表瀆長㓜之序混貴/賤之級無所不至夫萬物之生以有為分者也故心)
　(非事也而制事必由于心不可謂心為無也匹非器/也而制器必須于匠不可謂匠非有也由此而觀濟)
　(有者皆有也虚無奚益于已有之羣生哉然習俗已/成頠論亦不能救  王澄字平子戎從弟樂廣字彦)
　(輔南陽淯陽人阮修字宣子陳留尉氏人胡母輔之/字彦國泰山奉高人謝鯤字㓜輿陳國陽夏人王尼)
　(字孝孫城陽人畢卓/字茂世新蔡鮦陽人)
(戊/午)八年秋九月荆豫徐揚冀五州大水
遣侍御史李苾慰勞漢川流民
　初略陽巴氐李氏(李氏之先世居巴中秦并天下以/為黔中郡薄賦其口嵗出錢四十)
　(巴人呼賦為賨因謂之賨人漢末張魯據漢中李氏/往依之魏武平魯徙李氏之衆于略陽北土名曰巴)
　(氐/)有子曰特(字元/欽)庠(字元/序)流(字元/通)皆有才武善騎射
　性任俠州黨多附之及齊萬年反闗中薦饑略陽天
　水等六郡(魏以漢略陽縣置/郡晉因之後周廢)民流移入漢川者數萬
　家道路有疾病窮乏者特兄弟振救之由是得衆心
　流民至漢中上書求寄食巴蜀朝議遣侍御史李苾
　持節慰勞且監察之不令入劍閣苾受流民賂表言
　流民十萬餘口非漢中一郡所能振贍蜀有倉儲宜
　令就食從之由是散在梁(晉分益州置梁州統/漢中梓潼等八郡)益不
　可禁止特至劍閣太息曰劉禪有如此地面縛于人
　豈非庸才邪(胡三省曰李/特事始此)
(己/未)九年春正月將軍孟觀討齊萬年獲之
　張華薦觀有文武才使討齊萬年觀身當矢石大戰
　十數皆破之遂禽萬年(太子洗馬江統作徙戎論以/警朝廷曰四夷之中戎狄為)
　(甚弱則畏服彊則侵叛是以有道之君待之有備禦/之有常雖稽顙執贄而邊城不弛固守彊暴為冦而)
　(兵甲不加逺征期令境内獲安疆場不侵而已漢建/武中馬援領隴西太守討叛羌徙其餘種于闗中居)
　(馮翊河東空地數嵗之後族類蕃息永初叛亂夷夏/俱敝自此之後餘燼不盡小有際㑹輒復侵叛魏武)
　(帝徙武都氐于秦川以禦蜀蓋權宜之計今已受其/敝矣夫闗中帝王所居而戎狄錯在此土士庶翫習)
　(侮其輕弱以貪悍之性挟憤怒之情候隙乘便輒為/横逆此必然之勢也今宜及兵威方盛因其死亡流)
　(散徙諸羌著先零罕开析支之地徙請氐出還隴右/著陰平武都之界各附本種返其舊土使屬國撫夷)
　(就安集之縱有猾夏之心絶逺中國隔閡山河為害/不廣矣并州之胡本匈奴桀冦建安中使右賢王去)
　(卑誘質呼厨泉聴其部落散居六郡今為五部户至/數萬驍勇便利倍于氐羌若有不虞則并州之域可)
　(為寒心正始中毋邱儉討高句驪徙其餘種于滎陽/部户今以千計數世之後必至殷熾今百姓失職猶)
　(或亡叛犬馬肥充則有噬齧况于夷狄能不為變乎/夫為邦者憂不在寡而在不安以四海之廣士民之)
　(富豈須夷虜在内然後取足哉此等皆可申諭發遣/還其本域慰彼土思惠此中國于計為長也朝廷不)
　(能用陳江統字/應元  留圉人)
以成都王穎為平北將軍鎮鄴河間王顒(字文載安平/獻王孚之孫)
為鎮西將軍鎮闗中
　賈謐侍講東宫對太子倨傲穎見而叱之謐怒言于
　賈后出之又以顒鎮闗中初武帝作石函之制非至
　親不得鎮闗中顒輕財愛士朝廷以為賢故用之
秋八月侍中賈模卒以裴頠為尚書僕射
　賈后淫虐日甚私于太醫令程據等裴頠與賈模及
　張華議廢后更立謝淑妃模華皆曰主上自無廢黜
　之意而吾等專行之儻上心不以為然將若之何且
　諸王方彊朋黨各異恐一旦禍起身死國危無益社
　稷頠曰誠如公言然中宫逞其昏虐亂可立待也華
　曰卿二人于中宫皆親戚言或見信宜數為陳禍福
　之戒庶無大悖則天下尚未至于亂吾曹得以優游
　卒嵗而已頠旦夕説其從母廣城君(即充妻郭槐/頠母亦郭氏)令
　戒諭賈后以親厚太子模亦數為后言禍福后反以
　模為毀已而疎之模憂憤而卒頠雖后親屬然雅望
　素隆四海唯恐其不居權位頠拜尚書僕射又詔專
　任門下事頠上表固辭或謂曰君可以言當盡言于
　中宫言而不從當逺引而去儻二者不立雖有十表
　難以免矣頠不能從(帝為人戅騃嘗在華林園聞蝦/蟆謂左右曰此鳥者為官乎為)
　(私乎時天下荒饉百姓餓死帝聞之曰何不食肉糜/由是權在羣下政出多門勢位之家更相薦託有如)
　(互市賈郭恣横貨賂公行南陽魯褒作錢神論以譏/之又朝臣務以苛察相高每有疑議各立私意刑法)
　(不一獄訟繁滋尚書劉頌上疏極言乃下詔郎令史/復出法駁案者隨事以聞然亦不能革也頠薦平陽)
　(韋忠于張華華辟之忠辭疾不起人問其故忠曰張/茂先華而不實裴逸民慾而無厭棄典禮而附賊后)
　(此豈大丈夫之所為常恐其溺于深淵而餘波及我/况可褰裳而就之哉關内侯索靖知天下將亂指洛)
　(陽宫門銅駝嘆曰㑹見汝在荆棘中耳元出法駁案/者謂出于法之外而為駁議也魯褒字  道南陽人)
　(韋忠字子節平陽人/索靖字㓜安敦煌人)
冬十一月甲子朔日食
十二月廢太子遹為庶人
　初廣城君郭槐以賈后無子常勸后慈愛太子欲以
　韓壽女為太子妃太子亦欲婚韓氏以自固壽妻賈
　午及后皆不聴而為太子聘王衍少女太子聞衍長
　女美而后為賈謐聘之心不能平頗以為言及廣城
　君病臨終執后手令盡心于太子又曰趙粲(武帝充/華與后)
　(黨/)賈午必亂汝家后不從更與粲午謀害太子(太子/㓜有)
　(令名及長不好學惟與左右嬉戲后復使黃門輩誘/之為奢虐由是名譽浸減或廢朝侍而縱遊逸于宫)
　(中為市使人屠酤手揣斤兩輕重不差其母本屠家/女也故太子好之又好隂陽小數多所拘忌洗馬江)
　(統上書陳五事不從太子性剛知賈謐恃中宫驕貴/不能假借之謐譖于后曰太子多畜私財以結小人)
　(者為賈氏故也不如早圖之后乃宣揚太子之短又/詐為有娠内藁物産具取妹夫韓夀子養之時朝野)
　(咸知后有害太子之意左衛率劉卞以問張華華曰/君欲如何卞曰東宫俊乂如林四率精兵萬人若得)
　(公命皇太子因朝入録尚書事廢賈后于金墉城兩/黃門力耳華曰今天子當陽太子人子也吾又不受)
　(阿衡之命忽相與行此是無君父而以不孝示天下/也雖能有成猶不免罪况權戚滿朝威柄不一成可)
　(必乎后頗聞之以卞為雍州刺史卞/飲樂死  劉卞字叔龍東平須昌人)十二月后詐稱
　帝不豫召太子入朝既至置于别室遣婢陳舞以帝
　命賜酒三升逼使盡飲之遂大醉后使黃門侍郎潘
　岳作書草稱詔使書之文曰陛下宜自了不自了吾
　當入了之中宫又宜速自了不自了吾當手了之并
　與謝妃共要刻期兩發掃除患害太子醉迷遂依而
　寫之字半不成后補成之以呈帝帝幸式乾殿召公
　卿入以太子書示之曰遹書如此令賜死諸王公莫
　有言者張華曰此國之大禍自古常因廢黜正嫡以
　致喪亂願陛下詳之裴頠以為宜先檢校傳書者又
　請比較太子手書恐有詐妄議至日西不決后懼事
　變乃表免太子為庶人詔許之以其子霦臧尚皆幽
　于金墉城王衍自表離婚許之殺謝淑媛霦亦尋卒
(庚/申)永康元年春正月皇后幽故太子遹于許昌三月殺
之
　賈后使黃門自首欲與太子為逆詔以首辭班示公
　卿遣干兵衛太子幽于許昌(自太子之廢衆情忿怒/衛督司馬雅嘗給事東)
　(宫與殿中郎士猗等謀廢賈后復太子以張華裴頠/安常保位難與行權右軍將軍趙王倫執兵柄性貪)
　(冒可假以濟事乃説孫秀曰今國無嫡嗣社稷將危/大臣將起大事而公名奉侍中宫與賈郭親善太子)
　(之廢皆云豫知一朝事起禍必相及何不先謀之乎/秀言于倫倫納焉遂告通事令史張林使為内應將)
　(發秀又謂倫曰太子聰明剛猛若還東宫必不受制/于人明公素黨于賈后今雖建大功太子謂公特逼)
　(于百姓之望以免罪耳必不深徳明公不若遷延緩/期賈后必害太子然後廢后為太子報讐豈徒免禍)
　(且可以得志倫然之秀因使人行反間言/殿中人欲廢皇后迎太子后聞之甚懼)三月后使
　太醫令程據和毒藥遣黃門孫慮至許昌逼太子殺
　之
尉氏(注見/前)雨血妖星見南方(胡三省注星見妖而不/知其名故但曰妖星)太
白晝見(晉書天文志太白晝見與日爭/明占曰彊國弱小國彊女主昌)中台(天文志三/台六星兩)
(兩而居西近文昌二星曰上台為司命次二/星曰中台為司中東二星日下台為司禄)星坼
　張華少子韙勸華遜位華曰天道幽逺不如靜以待
　之
夏四月辛夘朔日食
趙王倫廢皇后賈氏為庶人殺之遂殺司空張華僕射
裴頠自為相國追復故太子位號
　趙王倫孫秀使司馬雅告張華曰趙王欲與公共匡
　社稷為天下除害華拒之雅怒曰刃將加頸猶為是
　言邪不顧而出倫矯詔敕三部司馬(晉左右二衛有/前驅由基彊弩)
　(三部/司馬)曰中宫與賈謐等殺太子今使車騎(時倫以車/騎將軍領)
　(右軍/將軍)入廢中宫汝等從命賜爵闗中侯不從者誅三
　族衆皆從之開門夜入遣齊王冏(字景治獻/王攸之子)將百人
　排閤迎帝幸東堂召賈謐斬之(齊王冏收后后見之/驚曰卿何為來冏曰)
　(有詔收后后曰詔當從我出何詔也問起事者誰時/梁王肜亦預謀因答曰梁趙后曰繫狗當繫頸反繋)
　(其尾何得/不然乃出)遂廢后為庶人收趙粲賈午考竟召八座
　以上皆夜入殿倫陰與秀謀簒位欲先除朝望且報
　宿怨乃執張華裴頠解系等于殿前(華謂張林曰卿/欲害忠臣邪林)
　(稱詔詰之曰卿為宰相太子之廢不能死節何也華/曰式乾之議臣諌事具存可覆按也林曰諌而不從)
　(何不去位/華無以對)遂皆斬之夷三族倫送賈庶人于金墉誅
　董猛孫慮程據等自為都督中外諸軍事相國侍中
　孫秀等並據兵權文武封侯者數千人詔追復故太
　子遹位號(諡曰/愍懐)立其子臧(字敬/文)為臨淮王(有司奏尚/書令王衍)
　(備位大臣太子被誣志在/茍免請禁錮終身從之)已倫矯詔遣使齎金屑酒
　至金墉城賜賈后死(倫素庸愚復受制于孫秀秀為/中書令威權震朝廷天下皆事)
　(秀而無求于倫倫欲收人望選用海内名徳之士以/李重荀組為左右長史王堪劉謨為左右司馬束晳)
　(為記室荀崧陸機為參軍重知倫有異志辭疾不就/倫逼之不已憂憤成疾扶曳受拜數日而卒  李重)
　(字茂曽江夏鍾武人荀組字大章勗之子王堪東平/人劉謨沛國人束氏漢疎廣之後廣曽孫避難因去)
　(疎字之足改姓為束晳字廣微陽/平元城人荀崧字景獻彧元孫)
五月立臨淮王臧為皇太孫
秋八月淮南王允討趙王倫不克而死
　趙王倫以允為驃騎將軍領中䕶軍允性沈毅宿衛
　將士皆畏服之知倫秀有異志謀討之倫秀轉允為
　太尉外示優崇實奪其兵權允稱疾不拜遂率國兵
　數百人直出大呼曰趙王反我討之從者左袒于是
　從者甚衆遂圍相府倫與戰屢敗死者千餘人允結
　陳于承華門前中書令陳淮(胡三省注/淮應作準)欲應允言于
　帝遣伏𦙍持白虎幡(晉制有白虎/騶虞二幡)以解鬭(胡三省注/白虎威猛)
　(以麾軍進戰非解鬬也陳準以帝昏愚故託言解鬬/而實以麾軍使倫兵見之知允之攻倫出于帝意也)
　倫子汝陰王䖍在門下省陰與𦙍誓曰富貴當共之
　𦙍乃詐言有詔助淮南王允不之覺開陳受詔𦙍因
　殺之坐允夷滅者數千人(初孫秀為小吏嘗事黃門/郎潘岳岳屢撻之石崇之)
　(甥歐陽建素與倫有隙崇有愛妾緑珠秀求之不與/及允敗秀因稱崇岳建奉允為亂收之崇嘆曰奴軰)
　(利吾財耳收者曰知財為禍何不早散之崇不能答/初岳母常誚責岳曰汝當知足而乾沒不已乎及敗)
　(岳謝母曰負阿母遂皆族誅/  歐陽建字堅石渤海人)
以齊王冏為平東將軍鎮許昌
　齊王冏以功遷遊擊將軍冏意不滿孫秀覺之且憚
　其在内乃以為平東將軍出鎮許昌
趙王倫自加九錫
　孫秀議加倫九錫吏部尚書劉頌曰昔漢之錫魏魏
　之錫晉皆一時之用非所通行周勃霍光其功至大
　不聞有九錫之命也張林欲殺之秀曰殺張裴已傷
　時望不可復殺頌乃止遂下詔加倫九錫(倫及諸子/頑鄙無識)
　(秀狡黠貪淫所與共事者皆邪佞之士惟競榮利無/深謀逺略志趣乖異互相憎疾秀子㑹形貌短陋如)
　(奴僕之下者秀使/尚帝女河東公主)
冬十一月立皇后羊氏
　后父尚書郎元之(㤗山南/城人)孫秀黨也(后外祖樂安孫/旂與秀合族相)
　(善故秀立之元/之封興晉侯)
前益州刺史趙廞(巴西/人)反
　詔徴益州刺史趙廞為大長秋以成都内史耿滕代
　之廞賈后之姻親也聞徴甚懼且以晉室衰亂陰有
　據蜀之志乃傾倉廩賑流民厚遇李特兄弟以為爪
　牙特等恃勢聚衆為盜滕至州文武千餘人迎之廞
　遣兵逆戰滕敗死復殺西夷校尉陳總廞遂自稱益
　州牧置僚屬易守令李庠等以四千騎歸廞廞委以
　心膂使招合六郡壯勇萬人(六郡謂秦州之略陽等/六郡壯勇謂流民之壯)
　(勇/者)以㫁北道(明年李庠為趙廞所殺李特怒遂攻廞/殺之遣使詣洛陽陳廞罪狀詔以羅尚)
　(為益州刺史尚入蜀廣漢太守辛冉謂尚曰特等專/為盜賊宜因會斬之尚不從  羅尚字敬之襄陽人)
(辛/酉)永寧元年(是年正月趙王倫改元建始/四月帝反正始改元永寧)春正月以張
軌(字士彦安/定烏氏人)為涼州刺史
　散騎常侍張軌以時方多難陰有保據河西之志故
　求為涼州時盜賊縱橫鮮卑為冦軌悉討破之威著
　西土(胡三省曰張氏/保據梁土始此)
趙王倫自稱皇帝遷帝于金墉城殺太孫臧
　趙王倫逼奪璽綬備法駕入宫即位帝出居金墉城
　尊為太上皇廢皇太孫為濮陽王殺之以孫秀為侍
　中中書監其餘黨與皆為卿將奴卒亦加爵位每朝
　㑹貂蟬盈座時人為之諺曰貂不足狗尾續(是嵗天/下所舉)
　(賢良秀才孝廉皆不試郡國計吏及太學生年十六/以上者皆署吏守令赦日在職者皆封侯郡縣綱紀)
　(並為孝亷廉吏府庫之儲不足以供賜/與應侯者多鑄印不及或以白板封之)
三月齊王冏及成都王穎河間王顒等舉兵討倫倫遣
兵拒之
　齊王冏遣使告成都王穎河間王顒常山王乂及新
　野公歆(字𢎞舒扶風/武王駿子)移檄征鎮稱逆臣孫秀迷誤趙
　王當共討之有不從命誅及三族(穎召鄴令盧志謀/之志曰仗順討逆)
　(百姓必不召自至穎從之逺近響應至朝歌衆二十/餘萬歆得冏檄未知所從嬖人王綏曰趙親而彊齊)
　(疎而弱宜從趙參軍孫洵大言曰趙王凶逆天下當/共誅之何親疎彊弱之有歆乃從冏顒初用長史李)
　(含謀執冏使遣張方將兵助倫及聞二王兵盛復召/方還更附二王  盧志字子道毓之孫孫洵楚之子)
　(李含字世容隴西狄/道人張方河間人)倫秀聞兵起大懼遣孫輔張泓
　司馬雅帥兵拒冏秀子㑹及士猗許超率兵拒穎
閏月丙戌朔日食
自正月至于是月五星互經天縱橫無常
夏四月成都王穎擊敗倫兵帥師濟河左衛將軍王輿
等迎帝復位倫伏誅
　張泓等與齊王冏戰于潁上(潁水之上潁/水注見前)屢破之泓
　攻冏營冏出兵擊破其别將泓等乃退成都王穎前
　鋒至黃橋(胡三省注朝歌西有黃澤水/謂之黃雀溝橋當在其上)為孫㑹士猗
　許超所敗穎欲退盧志曰今我軍失利敵有輕我之
　心不若更選精兵星行倍道出敵不意此用兵之竒
　也穎從之倫賞黃橋之功猗超㑹皆持節由是軍政
　不一且恃勝不設備穎擊之于湨水(注見前/湨梁)㑹等大
　敗穎乘勝長驅濟河自冏起兵百官軍士皆欲誅倫
　秀及河北軍敗左衛將軍王輿帥營兵入宫三部司
　馬為應于内攻孫秀于中書省斬之使黃門將倫還
　第迎帝于金墉城自端門入升殿羣臣頓首謝罪分
　遣使者慰勞三王賜倫死收其子誅之凡百官為倫
　所拜者皆斥免臺省府衛僅有存者穎顒皆至洛陽
　自興兵六十餘日戰鬭死者近十萬人(先是孟觀監/沔北軍冏檄)
　(至觀知天文以紫宫帝座無他變倫必不敗為之/固守及倫誅其屬斬之傳首洛陽孫旂亦伏誅)
六月以齊王冏為大司馬輔政成都王穎為大將軍河
間王顒為太尉各還鎮
　齊王冏入洛陽甲士數十萬威震京師詔以為大司
　馬加九錫備物典策如宣景文武輔政故事成都王
　穎為將軍都督中外諸軍事假黃鉞録尚書事加九
　錫河間王顒為侍中太尉常山王乂為撫軍大將軍
　進新野公歆爵為王歆説冏奪穎兵權乂亦勸穎圖
　冏聞者憂懼盧志謂穎曰大王逕前濟河功無與二
　然兩雄不俱立宜因太妃微疾求還定省委重齊王
　以收四海之心穎從之表稱冏功徳宜委以萬幾即
　辭歸鄴由是士民之譽皆歸穎(冏辟劉殷為軍諮祭/酒曹攄為記室江統)
　(茍晞參軍事張翰孫惠為掾顧榮王豹為主簿冏又/封其將佐有功者葛旟等五人為縣公委以心膂號)
　(曰五公穎至鄴讓九錫殊禮表論興義功臣乞運河/北邸閣米以賑陽翟饑民斂祭黃橋戰士旌顯其家)
　(皆盧志之謀也初冏疑中書郎陸機為趙王倫撰禪/詔故欲殺之穎為辯理得免因表為平原内史以其)
　(弟雲為清河内史機友人顧榮戴淵以中國多難勸/機還吴機以受穎全濟之恩且謂穎有時望可與立)
　(功遂留不去將劉殷字長盛新興人曹攄字顔逺譙/人茍晞字道  河内山陽人張翰字季鷹吴人孫惠)
　(字徳施吴國富陽人顧榮字彦先雍之/孫王豹順陽人戴淵字若思廣陵人)
冬十月李特據廣漢進攻成都
　初朝廷符下秦雍召還流民入蜀者遣御史馮該督
　之李特兄輔自略陽至蜀言中國方亂不足復還特
　以為然因納賂于刺史羅尚及該數為流民請留流
　民感特多相率歸之㑹廣漢太守辛冉營柵衝要謀
　掩流民流民大懼歸特愈衆旬日間至二萬人特乃
　與弟流分為二管繕甲厲兵以待至是冉潛帥步騎
　二萬襲特營特發伏擊之死者甚衆于是流民推特
　行鎮北大將軍承制封拜流及兄輔弟驤皆號將軍
　進兵攻冉于廣漢冉出戰屢敗奔徳陽(後漢縣後周/廢故城在今)
　(四川潼川府遂寧縣/今綿州徳陽唐所置)特入據郡進攻成都與蜀民約
　法三章施捨振貸禮賢抜滯軍政肅然蜀民大悦尚
　頻為特所敗乃阻長圍與特相拒求救于梁州及南
　夷校尉(明年河問王顒遣督䕶衙博討特軍梓潼朝/廷復以張微為廣漢太守軍徳陽特使其子)
　(蕩䓁敗博兵博走衆降特自稱大將軍益州牧張微/擊破特兵進攻其營李蕩引兵還救遂破微殺之李)
　(驤進攻成都李流軍城北羅尚遣精勇萬人攻驤驤/與流合擊大破之還者什之一二  衙博姓名秦穆)
　(公子食采于/衙因以為氏)
(壬/戌)泰安元年夏五月立清河王覃(康王/遐子)為皇太子
　齊王冏欲久專政以帝子孫俱盡大將軍穎有次立
　之勢清河王覃武帝孫也方八嵗乃上表請立為皇
　太子以冏為太子太師東海王越(字元超宣帝弟/高密王泰之子)為
　司空領中書監
冬十二月河間王顒使長沙王乂殺齊王冏
　齊王冏驕奢擅權中外失望(侍中稽紹上疏曰存不/忘亡易之善戒也臣願)
　(陛下無忘金墉大司馬無忘潁上大將軍無忘黄橋/則禍亂之萌無由而兆矣冏耽于宴樂不入朝見坐)
　(拜百官符勅三臺選舉不均嬖寵用事南陽處士鄭/方上書切諌孫惠亦以為宜思功成身退之道委重)
　(二王長揖歸藩冏不能用惠遂辭疾去冏謂曹攄曰/或勸吾委權還國何如攄曰物禁太甚大王誠能居)
　(高慮危褰裳去之誠善之善者也冏不聴張翰顧榮/皆慮及禍翰因秋風起思菰菜蓴羹鱸魚鱠歎曰人)
　(生貴適志耳富貴何為即引去榮故酣飲不省府事/以廢職徙為中書侍郎潁川處士庾衮聞冏期年不)
　(朝歎曰晉室卑矣禍亂將興帥妻子逃于林慮山中/王豹致牋于冏請悉遣王侯之國依周召之法以成)
　(都王為北州伯治鄴王自為南州伯治宛分河為界/各統王侯以夾輔天子長沙王乂見豹牋謂冏曰小)
　(子離間骨肉何不銅駝下打殺冏乃鞭殺之豹將死/曰縣吾頭大司馬門見兵之攻齊也  鄭方字子回)
　(南陽人庾衮字叔褒鄢/陵人林慮山注見前)冏以河間王顒本附趙王倫
　恨之顒長史李含因説顒曰成都王至親有大功推
　讓還藩甚得衆心齊王越親而專政朝廷側目今檄
　長沙王使討齊齊王必誅長沙吾因以為齊罪而討
　之去齊立成都除逼建親以安社稷大勲也顒從之
　顒表陳冏罪請長沙王乂廢冏以穎輔政遂舉兵遣
　李含張方等趨洛陽十二月顒表至冏大懼㑹百官
　議之尚書王戎曰二王兵盛不可當也若以王就第
　委權崇讓庶可求安冏從事中郎葛旟怒曰漢魏以
　來王侯就第寧有得保妻子者邪議者可斬百官震
　悚戎偽藥發墮厠得免李含屯陰盤(故城在今西安/府臨潼縣寰宇)
　(記後漢靈帝末移安定陰盤/縣寄理于此晉屬京兆郡)張方軍新安檄乂使討
　冏乂將左右百餘人馳入宫閉諸門奉天子攻大司
　馬府城内大戰帝幸上東門矢集御前羣臣死者相
　枕連戰三日冏衆大敗執冏斬之同黨皆夷三族含
　等引兵還長安乂雖在朝廷事無鉅細皆就鄴諮穎
陳留王曹奐卒(諡曰魏/元皇帝)
(癸/亥)二年春二月羅尚大破李特斬之李流代領其衆
　李特潛渡江擊羅尚尚軍散走蜀郡太守以少城降
　(華陽國志晉時益州治太城成都治少城胡三省曰/太城成都府子城也少城惟西南北三壁東即太城)
　(之西/墉)特入據之赦境内改元建初蜀民相聚為塢者
　皆送款于特特分流民于諸塢就食(李流言于特曰/諸塢新附宜質)
　(其大姓子弟聚兵自守以備不虞特怒曰大事/已定但當安民何為更逆加疑忌使之離叛乎)朝廷
　遣荆州刺史宗岱等帥水軍三萬救尚軍勢甚盛諸
　塢皆有二志功曹仕叡因言于尚密約諸塢刻期同
　發二月尚遣兵掩襲特營諸塢皆應之特兵大敗斬
　特傳首洛陽李流收餘衆還保赤祖(胡三省注地/名在綿竹東)李
　蕩中矛而死流以宗岱將至甚懼欲降李驤及特之
　子雄(字仲儶特/第三子)迭諫不納雄乃誘説流民與襲擊東
　軍大破之㑹岱卒軍退流甚慙由是竒雄才軍事悉
　以任之(是年李雄攻殺汶山太守取郫城流徙據之/已而流卒雄代領其衆衆推為益州牧雄攻)
　(走羅尚遂入成都府/郫漢縣今屬成都)
夏五月義陽(魏縣晉為郡故城在/今南陽府桐柏縣)蠻張昌反詔以劉𢎞
(字李和沛/國相人)都督荆州軍事秋七月𢎞遣都䕶陶侃(字士/行鄱)
(陽/人)討昌昌走衆降
　新野王歆督荆州為政嚴急失蠻夷心義陽蠻張昌
　聚黨數千人為亂江夏太守弓欽討之不勝奔武昌
　昌遂據江夏得山都縣吏邱沈更其姓名曰劉尼詐
　云漢後奉以為主而自為相國建元神鳳江沔間所
　在起兵應之旬月問衆至三萬(皆著絳帽以/馬尾作髯)昌至樊
　城歆出拒之衆潰為昌所殺詔以荆州刺史劉𢎞代
　歆為鎮南將軍督荆州軍𢎞以南蠻長史陶侃為大
　都䕶衙門將皮初(皮氏樊仲/皮之後)為都戰帥進據襄陽昌
　攻之不克其黨石氷冦揚州敗刺史陳徽諸郡盡沒
　又破江州(元康初割荆揚二州地置/江州統豫章武昌等十郡)攻武陵零陵豫
　章武昌長沙(注俱/見前)皆陷之于是荆江揚豫徐五州之
　境多為昌所據昌更置牧守皆桀盜小人專以劫掠
　為務𢎞遣陶侃等攻昌于竟陵(注見/前)大破之昌逃于
　下雋山(胡三省注下雋縣之/山也下雋注見前)其衆悉降(八月劉𢎞斬/昌于清水初)
　(陶侃少孤貧為郡督郵長沙太守萬嗣見而異之命/其子與結交後察孝㢘至洛陽郎中令楊晫薦之于)
　(顧榮侃由是知名既克張昌劉𢎞謂曰吾昔為羊公/參軍謂吾後當居其處今觀卿必繼老夫矣時荆部)
　(守宰多闕𢎞請補選詔許之𢎞叙功詮徳隨才授任/人皆服其公當表皮初補襄陽太守朝廷以初望淺)
　(更用𢎞婿夏侯陟𢎞語人曰夫治一國者宜以國為/心必若姻親然後可用則荆州十郡安得十女婿然)
　(後為政哉乃表陟姻親舊制不得相監皮初之勲宜/見酬報詔聴之𢎞于是勸課農桑寛刑省賦公私給)
　(足百姓/愛之)
河間王顒成都王穎舉兵反九月帝自將討穎顒將張
方入城大掠
　河間王顒初用李含計欲俟齊王冏殺長沙王乂而
　討之遂廢帝立成都王穎以己為相既而不如所謀
　穎亦恃功驕奢百度廢弛嫌乂在内不得逞其欲欲
　與顒共攻乂(盧志諫曰公委權辭寵時望美矣今宜/頓軍闗外文服入朝此伯主之事也參)
　(軍邵續諌曰人有兄弟如左右手今公欲當天下之/敵而先去其一手可乎穎皆不聴  邵續字嗣祖魏)
　(郡安/陽人)八月穎顒共表乂論功不平與僕射羊元之將
　軍皇甫商(安定朝/那人)專擅朝政請遣乂還國誅元之等
　詔曰穎顒敢舉兵向闕吾將親率六軍以討之其以
　乂為太尉都督中外諸軍事顒以張方為都督將精
　兵七萬東趨洛陽穎引兵屯朝歌以陸機為前鋒都
　督督王粹牽秀石超(苞之/子)等軍二十餘萬向洛陽帝
　如十三里橋乂使皇甫商將萬餘人拒張方于宜陽
　方襲敗之帝軍于芒山(羊元之憂/懼而卒)遂幸緱氏擊牽秀
　走之張方入京城大掠死者萬計
冬十月長沙王乂奉帝及穎兵戰于建春門(洛城上/東門)大
破之
　帝自緱氏還宫穎遣將軍馬咸助陸機乂奉帝與機
　戰于建春門乂司馬王瑚使數千騎繋㦸于馬以突
　咸陳咸軍亂執而斬之機軍大敗赴七里澗(在洛陽/縣東水)
　(經注穀水東合七里澗澗有石梁别考/陜州亦有七里澗古曹陽也與此)死者如積水
　為之不流(初宦人孟玖有寵于穎玖欲用其父為邯/鄲令右司馬陸雲固執不許玖深怨之玖)
　(弟超為小督未戰縱兵大掠機録其主者超將鐡騎/直入麾下奪之顧謂機曰貉奴能作督不機司馬孫)
　(拯勸機殺之機不能用及戰超敗沒玖疑機殺之譖/于穎曰機有二心于長沙牽秀等素謟事玖相與證)
　(之穎大怒使秀將兵收機機聞秀至釋戎衣著白祫/與秀相見為牋辭穎既而嘆曰華亭鶴唳可復聞乎)
　(秀遂殺之穎又收雲及拯下獄玖催令殺雲夷三族/獄吏掠拯數百兩踝骨見終言機寃吏知拯義烈謂)
　(曰二陸之枉誰不知之君何不愛身乎拯仰天嘆曰/陸君兄弟世之竒才吾䝉知愛今既不能救其死忍)
　(復從而誣之乎玖等令獄吏詐為拯辭亦夷三族拯/門人費慈宰意詣獄明拯寃拯譬遣之曰吾義不負)
　(二陸死自吾分卿何為爾邪曰君既不負二陸僕又/安敢負君固言拯寃玖又殺之  華亭今江南松江)
　(府婁縣西有平原村即古華亭谷/陸機故宅在其側孫拯吴郡人)
十一月長沙王乂奉帝討張方不克穎進兵逼京師詔
雍州刺史劉沈(字道真燕/國薊人)討顒
　長沙王乂奉帝攻張方方兵望見乘輿皆退走遂大
　敗衆懼欲夜遁方曰勝負兵家之常善用兵者能因
　敗為成今我更前作壘出其不意此竒策也乃夜潛
　進逼洛城七里築壘數重外引廩穀以足軍食乂既
　戰勝以為方不足憂聞方壘成攻之不利穎進逼京
　師公私窮踧米石萬錢詔命所行一城而已驃騎主
　簿祖逖(字士雅范/陽遒人)言于乂曰劉沈忠義果毅雍州兵
　力足制河間宜啟上詔沈發兵襲顒顒窘急必詔張
　方以自救此良策也乂從之沈奉詔合七郡之衆凡
　萬餘人趨長安
(甲/子)永興元年(漢高祖劉淵元熈元年成太宗李雄建興/元年  凡僭國二是年以後僭國初建及)
(嗣立或重改元者皆分/注年下非此則不列)春正月尚書令樂廣卒
　廣女為成都王妃或譖諸太尉乂乂以問廣廣神色
　不動徐曰廣豈以三男易一女哉乂猶疑之廣以憂
　卒
東海王越使張方殺長沙王乂穎入京師自為丞相尋
還鎮鄴
　乂屢破穎兵而未嘗虧奉上之禮城中糧食日窘士
　卒無離心張方以為洛陽未可克欲還長安而東海
　王越慮事不濟潛與殿中諸將夜收乂啟帝下詔免
　乂官置金墉城大赦改元城既開將士見外兵不盛
　悔之更謀劫出乂以拒穎越懼遣人密告張方方炙
　殺之(方將士皆/為流涕)穎入京師復還鎮于鄴詔以穎為丞
　相越守尚書令穎遣石超等帥兵屯十二城門殿中
　宿所忌者皆殺之悉代去宿衛兵
雍州刺史劉沈及顒戰敗死之
　顒屯軍于鄭(注見/前)為東軍聲援聞沈起兵退入長安
　急召張方方掠洛中官私奴婢萬餘人而西沈渡渭
　而軍與顒戰屢敗之沈使衙博皇甫澹以精甲五千
　襲長安入其門力戰至顒帳下沈兵來遲顒黨張輔
　(字世偉南/陽西鄂人)見其無繼橫擊之殺博及澹沈兵遂敗沈
　南走被獲顒殺之(沈為顒所獲謂顒曰知己之惠輕/君臣之義重沈不可違天子之詔)
　(量强弱以苟全投袂之日期以必死葅醢之戮其甘/如薺顒怒斬之新平太守張光數為沈畫計顒執而)
　(詰之光曰劉雍州不用鄙計故令大王得有今日顒/壯之表為右衛司馬  張光字景武江夏鍾武人)
二月穎廢皇后羊氏及太子覃
廣陵度支陳敏(字令通/廬江人)及議郎周玘(字宣佩/處之子)擊張昌黨
石氷于建康斬之
　先是石氷據臨淮(晉郡治盱眙/盱眙注見前)不下議郎周玘等起
　兵江東討之推前吴興太守顧秘都督揚州九郡傳
　檄州郡殺氷所署將吏于是前侍御史賀循(字彦先/卲之子)
　廬江内史華譚(字令思/廣陵人)及丹陽葛洪(字稚川/句客人)甘卓(字/季)
　(思寧/之子)皆起兵應秘氷遣其將拒玘玘擊斬之氷自臨
　淮退趨壽春至是廣陵度支陳敏謂征東將軍劉準
　曰此等烏合之衆其勢易離請為公破之時氷衆十
　倍于敏準乃益敏兵敏擊之所向皆捷遂與玘合攻
　斬氷揚徐二州平玘及賀循皆散衆還家不言功賞
　朝廷以敏為廣陵相
顒表穎為皇太弟自為太宰雍州牧
秋七月東海王越奉帝征穎復皇后太子穎遣兵拒戰
蕩陰(漢縣故城在今河/南彰徳府湯陰縣)侍中嵇紹死之帝遂入鄴越走
歸國
　穎僭侈日甚嬖倖用事大失衆望東海王越與右衛
　將軍陳眕勒兵入雲龍門以詔召三公百僚戒嚴討
　穎石超奔鄴復皇后羊氏及太子覃越奉帝北征徴
　前侍中嵇紹詣行在(侍中秦準謂紹曰今往安危難/測卿有佳馬乎紹正色曰臣子)
　(扈衛乘輿死生/以之佳馬何為)又檄召四方兵比至安陽(漢縣今為/彰徳府治)
　衆十餘萬穎㑹羣僚問計東安王繇曰天子親征宜
　釋甲縞素出迎請罪穎不從遣石超率衆拒戰乘輿
　敗績于蕩陰帝頰中三矢百官侍御皆散嵇紹朝服
　登輦以身衛帝兵人引紹斫之帝曰忠臣也勿殺對
　曰奉太弟令惟不犯陛下一人耳遂殺紹血濺帝衣
　(帝墮于草中亡六璽超奉帝幸其/營帝餒甚超進水左右奉秋桃)穎迎帝入鄴改元
　建武左右欲浣帝衣帝曰嵇侍中血勿浣也陳眕上
　官已奉太子覃守洛陽越還東海孫惠勸邀結藩方
　同奬王室越以惠為記室參軍與參謀議北軍中候
　茍晞奔豫州都督范陽王虓(字武㑹宣帝弟/康王綏之子)虓以為
　兖州刺史
幽州都督王浚(字彭祖/沈之子)并州刺史東嬴公騰(字元邁/越之弟)起
兵討穎
　初三王之討趙王倫也王浚擁衆挾兩端禁所部士
　民不得赴三王召募穎陰圖之不克至是又稱詔徴
　之浚遂與鮮卑段務目塵(段日陸眷再傳為務目塵/浚表為遼西公以女妻之)
　(目通鑑作勿今/依晉書北史)烏桓羯末及并州刺史東嬴公騰同
　起兵討穎穎遣石超擊之
八月穎殺東安王繇琅邪王睿走歸國
　穎怨東安王繇前議殺之繇兄子琅邪王睿沈敏有
　度量為左將軍與東海參軍王導(字茂𢎞/覽之孫)善導以朝
　廷多故每勸睿之國及繇死睿從帝在鄴恐及禍將
　逃歸穎先勅闗津無得出貴人睿至河陽為津吏所
　止從者宋典自後來以鞭拂睿而笑曰舎長官禁貴
　人汝亦被拘邪吏乃聴過至洛陽迎太妃夏侯氏俱
　歸國(胡三省曰元帝/中興事始此)
張方復入京城廢皇后太子
劉淵自稱大單于
　初穎表匈奴左賢王劉淵監五部軍事使將兵在鄴
　淵子聰(字元/明)驍勇絶人博涉經史彎弓三百斤弱冠
　遊京師名士莫不與交淵從祖宣(字士/則)謂其族人曰
　漢亡以來我單于徒有虚號斂手受役奄過百年左
　賢王英武超世天茍不欲興匈奴必不虚生此人也
　今司馬氏骨肉相殘四海鼎沸復呼韓邪之業此其
　時矣乃相與謀推淵為大單于使其黨呼延攸(顔師/古漢)
　(書注匈奴中貴種有呼/衍氏即今之呼延氏)詣鄴告之淵白穎請歸㑹葬
　勿許淵令攸先歸告宣等使招集五部聲言助穎實
　欲叛之及幽并起兵淵説穎曰今二鎮跋扈恐非宿
　衛及近郡士衆所能禦也請還説五部赴國難穎悦
　拜淵為北單于參丞相軍事淵至左國城(杜佑曰在/離石北)
　劉宣等上大單于之號二旬之間有衆五萬都于離
　石(戰國趙邑漢置縣晉為西河國/治今山西汾州府永寧州是)
幽并兵至鄴穎奉帝還洛陽浚大掠鄴而還
　王浚東嬴公騰合兵敗石超于平棘(注見/前)乘勝進軍
　鄴中奔潰穎將數千騎奉帝御犢車南奔(倉卒無齎/中黃門被)
　(囊中齎私錢二千詔貸之于道中買飯食以瓦盆至/温將謁陵帝喪履納從者之履下拜流涕張方迎帝)
　(還宫奔散者稍/還百官粗備)浚入鄴暴掠復還薊(劉淵聞穎去/鄴歎曰不用)
　(吾言逆自奔潰真奴才也然不可以不救將發兵擊/鮮卑烏桓劉宣等諫曰晉人奴𨽻御我今其骨肉相)
　(殘是天棄彼而使我復呼韓邪之業也鮮卑烏桓我/之氣類可以為援奈何擊之淵曰善大丈夫當為漢)
　(高魏武呼韓邪何足效哉/宣等稽首曰非所及也)
冬十月李雄自稱成都王(是為後蜀以前有蜀/漢故稱後以别之)
　雄以范長生(涪陵/人)有名徳為蜀人所重(先是李流據/郫城蜀民並)
　(保險結塢城邑皆空流衆饑乏長生以千餘家依青/城山徐轝説長生給流軍糧流軍復振  青城山在)
　(成都府灌縣西/南一名丈人山)欲迎以為君長生不可雄遂即王位
　約法七章以叔父驤為太傅兄始為太保李離為太
　尉李國為太宰雄以國離有智謀事必咨而後行然
　國離事雄彌謹
劉淵自稱漢王(是為前趙以後劉/曜改號故統稱趙)
　劉淵遷都左國城胡晉歸之者愈衆淵謂羣臣曰昔
　漢有天下久長恩結于民吾漢氏之甥約為兄弟兄
　亡弟紹不亦可乎乃建國號曰漢依高祖稱漢王尊
　安樂公禪為孝懐皇帝以右賢王宣為丞相崔游為
　御史大夫後部人陳元達(字長/宏)為黃門郎族子曜(字/永)
　(明/)為建武將軍(游固辭不受元達少有志操淵嘗招/之不答及淵為王或謂曰君其懼乎)
　(元達笑曰不過二三日驛書必至其暮淵果徴之元/達事淵屢進忠言退而削草雖子弟莫得知也曜生)
　(而眉白目有赤光㓜聰慧有膽識早孤養于淵及長/儀觀魁偉性拓落不羣好讀書善屬文鐵厚一寸射)
　(而泂之劉聰重之以為/漢世祖魏武帝之流)
十一月張方遷帝于長安僕射荀藩(字大堅/勗長子)立留臺于
洛陽復皇后羊氏
　張方在洛既久剽掠殆竭乃引兵入殿以所乘車迎
　帝逼令上車帝垂涕從之(帝令方具車載宫人寶物/軍人因妻掠後宫分爭府)
　(藏割流蘇武帳為馬帴/魏晉積蓄掃地無餘)方擁帝及穎豫章王熾等趨
　長安顒迎于霸上以征西府為宫惟僕射荀藩及司
　𨽻劉暾(字長升/毅之子)等在洛陽為留臺承制行事復稱永
　安立羊后號東西臺
十二月顒廢太弟穎更立豫章王熾為皇太弟
　帝兄弟二十五人時存者惟穎熾及吴王晏晏材庸
　下熾沖素好學故顒立之詔穎還第而以顒都督中
　外又以東海王越為太傅與顒夾輔帝室王戎參録
　朝政王衍為左僕射張方為中領軍録尚書事令州
　郡蠲除苛政愛民務本清通之後當還東京(時顒以/四方乖)
　(離禍難不已故下此詔和解/之冀獲少安越辭太傅不受)
漢冦太原西河郡
　漢王淵遣劉曜冦太原取泫氏(漢縣北齊改高平/今屬山西澤州府)喬
　晞冦西河取介休(介休令賈渾不降晞殺之將納其/妻宗氏罵晞而哭晞又殺之淵聞)
　(之大怒曰使天道有知喬晞望有種乎追還降/秩四等收渾屍葬之  介休漢縣今屬汾州府)
　
　
　
　
　
　
　
　
　
御批歴代通鑑輯覽卷三十
