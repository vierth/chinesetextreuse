書卷二十四
　　唐　散　騎　常　侍　姚　思　廉　撰
　列傳第十八
　　周宏正(弟宏直確/宏直子)　　袁憲
周宏正字思行汝南安城人晉光禄大夫顗之九世孫
也祖顒齊中書侍郎領著作父寶始梁司徒祭酒宏正
幼孤及弟宏讓宏直俱為叔父侍中䕶軍捨所養年十
嵗通老子周易捨每與談論輒異之曰觀汝神情頴悟
清理警發後世知名當出吾右河東裴子野深相賞納
請以女妻之十五召補國子生仍於國學講周易諸生
傳習其義以季春入學孟冬應舉學司以其日淺弗之
許焉博士到洽議曰周郎年未弱冠便自講一經雖曰
諸生實堪師表無俟策試起家梁太學博士晉安王為
丹陽尹引為主簿出為鄴令丁母憂去職服闋歴曲阿
安吉令普通中初置司文義郎直夀光省以宏正為司
義侍郎大通二年梁昭明太子薨其嗣華容公不得立
乃以晉安王為皇太子宏正乃奏記曰竊聞撝謙之象
起於羲軒爻畫揖讓之源生於堯舜禪受其来尚矣可
得而詳焉夫以廟堂汾水殊塗而同歸稷契巢許異名
而一貫出者稱為元首處者謂之外臣莫不内外相資
表裏成治斯蓋萬代同規百王不易者也暨于三王之
世寖以陵夷各親其親各子其子乃至七國争雄劉項
競逐皇漢扇其俗有晉揚其波謙讓之道廢多歴年所
矣夫文質遞變澆淳相革還樸反古今也其時伏惟昭明
大王殿下天挺將聖聰明神武百辟冠冕四海歸仁是
以皇上發徳音下明詔以大王為國之儲副乃天下之
本焉雖復夏啓周誦漢儲魏兩此數君者安足為大王
道哉意者願聞殿下抗目夷上仁之義執子臧大賢之
節逃玉輿而弗乘棄萬乗如脫屣庶改澆競之俗以大
吳國之風古有其人今聞其語能行之者非殿下而誰
能使無為之化復興于邃古讓王之道不墜於來葉豈
不盛歟豈不盛歟宏正陋學書生義慙稽古家自汝頴
世傳忠烈先人决曹掾燕抗辭九諫髙節萬乘正色三
府雖盛徳之業將絶而狂直之風未墜是以敢布腹心
肆其愚瞽如使芻言野說少陳於聴覽縱復委身烹鼎
之下絶命肺石之上雖死之日猶生之年其抗直守正
皆此類也累遷國子博士時於城西立士林館宏正居
以講授聴者傾朝野焉宏正啓梁武帝周易疑義五十
條又請釋乾坤二繫曰臣聞易稱立象以盡意繫辭以
盡言然後知聖人之情幾可見矣自非含微體極盡化
窮神豈能通志成務探賾致逺而宣尼比之桎梏絶韋
編於漆字軒轅之所聴瑩遺元珠於赤水伏惟陛下一
日萬機匪勞神於瞬息凝心妙本常自得於天真聖智
無以隠其幾深明神無以淪其不測至若爻畫之苞於
六經文辭之窮於兩繫名儒劇談以歴載鴻生抵掌以
終年莫有試游其藩未嘗一見其涘自制旨降談裁成
易道析至微於秋毫渙曾氷於幽谷臣親承音旨職司
宣授後進詵詵不無傳業但乾坤之藴未剖繫表之妙
莫詮使一經深致尚多所惑臣不涯庸淺輕率短陋謹
與受業諸生清河張譏等三百一十二人於乾坤二繫
象爻未啓伏願聴覽之閒曲垂提訓得使微臣鑚仰成
其篤習後昆好事專門有奉自惟多幸懽沐道於堯年
肄業終身不知老之將至天尊不聞而冒陳請冰谷寘
懐罔識攸厝詔答曰設卦觀象事逺文髙作繫表言辭
深理奥東魯絶編之思西伯幽憂之作事逾三古人更
七聖自商瞿禀承子庸傳授篇簡湮没嵗月遼逺田生
表菑川之譽梁邱擅琅邪之學代郡范生山陽王氏人
蔵荆山之寶各盡元言之趣說或去取意有詳畧近縉
紳之學咸有稽疑隨答所問已具别解知與張譏等三
百一十二人湏釋乾坤文言及二繫萬機小暇試當討
論宏正博物知元象善占候大同末嘗謂弟宏讓曰國
家厄運數年當有兵起吾與汝不知何所逃之及梁武
帝納侯景宏正謂宏讓曰亂階此矣京城陷宏直為衡
陽内史元帝在江陵遺宏直書曰適有都信賢兄博士
平安但京師縉紳無不附逆王克己為家臣陸緬身充
卒伍惟有周生確乎不㧞言及西軍潺湲掩淚恒思吾
至如望嵗焉松柏後凋一人而已王僧辯之討侯景也
宏正與宏讓自㧞迎軍僧辯得之甚喜即日啓元帝元
帝手書與宏正曰獯醜逆亂寒暑亟離海内相識零落
畧盡韓非之智不免秦獄劉歆之學猶弊亡新音塵不
嗣每以耿灼常欲訪山東而尋子雲問闗西而求伯起
遇有今信力附相聞遲比來郵慰其延佇仍遣使迎之
謂朝士曰晉氏平吳喜獲二陸今我破賊亦得兩周今
古一時足為連類及宏正至禮數甚優朝臣無與比者
授黄門侍郎直侍中省俄遷左民尚書尋加散騎常侍
元帝嘗著金樓子曰余於諸僧重招提琰法師隠士重
華陽陶貞白士大夫重汝南周宏正其於義理清轉無
窮亦一時之名士也及侯景平僧辯啓送祕書圖籍勑
宏正讎校時朝議遷都朝士家在荆州者皆不欲遷唯
宏正與僕射王裒言於元帝曰若束脩以上諸士大夫
微見古今者知帝王所都本無定處無所與疑至如黔
首萬姓若未見輿駕入建業謂是列國諸王未名天子
今宜赴百姓之心從四海之望時荆陜人士咸云王周
皆是東人志願東下恐非良計宏正面折之曰若東人
勸東謂為非計君等西人欲西豈成良䇿元帝乃大笑
之竟不還都及江陵陷宏正遁圍而出歸於京師敬帝
以為大司馬王僧辯長史行揚州事太平元年授侍中
領國子祭酒遷太常卿都官尚書髙祖受禪授太子詹
事天嘉元年遷侍中國子祭酒徃長安迎髙宗三年自
周還詔授金紫光禄大夫加金章紫綬領慈訓太僕廢
帝嗣位領都官尚書總知五禮事仍授太傅長史加明
威將軍髙宗即位遷特進重領國子祭酒豫州大中正
加扶太建五年授尚書右僕射祭酒中正如故尋𠡠侍
東宫講論語孝經太子以宏正朝廷舊臣徳望素重於
是降情屈禮横經請益有師資之敬焉宏正特善元言
兼明釋典雖碩學名僧莫不請質疑滯六年卒于官時
年七十九詔曰追逺褒徳抑有恒規故尚書右僕射領
國子祭酒豫州大中正宏正識宇凝深藝業通備辭林
義府國老民宗道映庠門望髙禮閣卒聞殂殞朕用惻
然可贈侍中中書監䘮事所湏量加資給便出臨哭諡
曰簡子所著周易講疏十六卷論語疏十一卷莊子疏
八卷老子疏五卷孝經疏兩卷集二十卷行于世子墳
官至吏部郎宏正二弟宏讓宏直宏讓性簡素博學多
通天嘉初以白衣領太常卿光禄大夫加金章紫綬
宏直字思方幼而聰敏解褐梁太學博士稍遷西中郎
湘東王外兵記室參軍與東海鮑泉南陽宗懔平原劉
緩沛郡劉㲄同掌書記入為尚書儀曹郎湘東王出鎮
江荆二州累除録事諮議參軍带柴桑當陽二縣令及
梁元帝承制授假節英果將軍世子長史尋除智武將
軍衡陽内史遷貞毅將軍平南長史長沙内史行湘州
府州事湘濵縣侯邑六百户歴邵陵零陵太守雲麾將
軍昌州刺史王琳之舉兵也宏直在湘州琳敗乃還朝
天嘉中歴國子博士廬陵王長史尚書左丞領羽林監
中散大夫祕書監掌國史遷太常卿光禄大夫加金章
紫綬太建七年遇疾且卒乃遺疏勅其家曰吾今年已
來筋力减耗可謂衰矣而好生之情曾不自覺唯務行
樂不知老之將至今時制云及將同朝露七十餘年頗
經稱足啓手告全差無遺恨氣絶已後便買市中見材
材必湏小形者使易提挈斂以時服古人通制但下見
先人必湏備禮可著單衣裙衫故履既應侍養宜備紛
帨或逢善友又湏香烟棺内惟安白布手巾麤香爐而
已其外一無所用卒于家時年七十六有集二十卷子
確
確字士潜美容儀寛大有行檢博渉經史篤好元言世
父宏正特所鍾愛解褐梁太學博士司徒祭酒晉安王
主簿髙祖受禪除尚書殿中郎累遷安成王限内記室
髙宗即位授東宫通事舎人丁母憂去職及歐陽紇平
起為中書舎人命於廣州慰勞服闋為太常卿歴太子
中庶子尚書左丞太子家令以父憂去職尋起為貞威
將軍吳令確固辭不之官至徳元年授太子左衛率中
書舎人遷散騎常侍加貞威將軍信州南平王府長史
行揚州事為政平允稱為良吏遷都官尚書禎明初遘
疾卒于官時年五十九詔贈散騎常侍太常卿官給䘮
事
袁憲字徳章尚書左僕射樞之弟也幼聰敏好學有雅
量梁武帝修建庠序别開五館其一館在憲宅西憲常
招引諸生與之談論每有新議出人意表同軰咸嗟服
焉大同八年武帝撰孔子正言章句詔下國學宣制旨
義憲時年十四被召為國子正言生謁祭酒到溉溉目
而送之愛其神彩在學一嵗國子博士周宏正謂憲父
君正曰賢子今兹欲䇿試不君正曰經義猶淺未敢令
試居數日君正遣門下客岑文豪與憲候宏正㑹宏正
將登講坐弟子畢集乃延憲入室授以麈尾令憲樹義
時謝岐何妥在坐宏正謂曰二賢雖窮奥賾得無憚此
後生耶何謝於是遞起義端深極理致憲與徃復數番
酬對閑敏宏正謂妥曰恣卿所問勿以童稚相期時學
衆滿堂觀者重㳫而憲神色自若辯論有餘宏正請起
數難終不能屈因告文豪曰卿還咨袁吳郡此郎已堪
見代為博士矣時生徒對䇿多行賄賂文豪請具束脩
君正曰我豈能用錢為兒買第耶學司銜之及憲試争
起劇難憲隨問抗答剖析如流到溉顧憲曰袁君正其
有後矣及君正將之吳郡溉祖道於征虜亭謂君正曰
昨䇿生蕭敏孫徐孝克非不解義至於風神器局去賢
子逺矣尋舉髙第以貴公子選尚南沙公主即梁簡文
之女也大同元年釋褐祕書郎太清二年遷太子舎人
侯景宼逆憲東之吳郡尋丁父憂哀毁過禮敬帝承制
徵授尚書殿中郎髙祖作相除司徒户曹永定元年授
中書侍郎兼散騎常侍與黄門侍郎王瑜使齊數年不
遣天嘉初乃還四年詔復中書侍郎直侍中省太建元
年除給事黄門侍郎仍知太常事二年轉尚書吏部侍
郎尋除散騎常侍侍東宫三年遷御史中丞領羽林監
時豫章王叔英不奉法度逼取人馬憲依事劾奏叔英
由是坐免黜自是朝野皆嚴憚焉憲詳練朝章尤明聴
斷至有獄情未盡而有司具法者即伺閒暇常為上言
之其所申理者甚衆嘗陪讌承香閣賔退之後髙宗留
憲與衛尉樊俊徙席山亭談宴終日髙宗目憲而謂俊
曰袁家故為有人其見重如此五年入為侍中六年除
吳郡太守以父任固辭不拜改授明威將軍南康内史
九年秩滿除散騎常侍兼吏部尚書尋而為真憲以久
居清顯累表自求解任髙宗曰諸人在職累有謗書卿
處事已多可謂清白别相甄録且勿致辭十三年遷右
僕射參掌選事先是憲長兄簡懿子為左僕射至是憲
為右僕射臺省内目簡懿為大僕射憲為小僕射朝廷
榮之及髙宗不豫憲與吏部尚書毛喜俱受顧命始興
王叔陵之肆逆也憲指麾部分預有力焉後主被瘡病
篤執憲手曰我兒尚幼後事委卿憲曰羣情喁喁冀聖
躬康復後事之旨未敢奉詔以功封建安縣伯邑四百
户領太子中庶子餘竝如故尋除侍中信威將軍太子
詹事至徳元年太子加元服二年行釋奠之禮憲於是
表請解職後主不許給扶二人進號雲麾將軍置佐史
皇太子頗不率典訓憲手表陳諫凡十條皆援引古今
言辭切直太子雖外示容納而心無悛改後主欲立寵
姬張貴妃子始安王為嗣嘗從容言之吏部尚書蔡徵
順旨稱賞憲厲色折之曰皇太子國家儲嗣億兆宅心
卿是何人輕言廢立夏竟廢太子為吳興王後主知憲
有規諫之事歎曰袁徳章實骨鯁之臣即日詔為尚書
僕射禎明元年隋軍來伐隋將賀若弼進燒宫城北掖
門宫衛皆散走朝士稍各引去惟憲衞侍左右後主謂
憲曰我從來待卿不先餘人今日見卿可謂嵗寒知松
栢後凋也後主遑遽將避匿憲正色曰北兵之入必無
所犯大事如此陛下安之臣願陛下正衣冠御前殿依
梁武見侯景故事後主不從因下榻馳去憲從後堂景
陽殿入後主投下井中憲拜哭而出京城䧟入于隋隋
授使持節昌州諸軍事開府儀同三司昌州刺史開皇
十四年詔授晉王府長史十八年卒時年七十贈大將
軍安城郡公諡曰簡長子承家仕隋至祕書丞國子司
業
史臣曰梁元帝稱士大夫中重汝南周宏正信哉斯言
也觀其雅量標舉尤善元言亦一代之國師矣袁憲風
格整峻狥義履道韓子稱為人臣委質心無有二憲弗
渝終始良可嘉焉
　
　
　
　
　
　陳書卷二十四
