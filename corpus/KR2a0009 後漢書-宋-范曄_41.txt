三十九
　　梁　　　　剡　　　　令劉　昭補并注
　輿服志第二十九
　　輿服上　(玉輅/耕車)　(乗輿/戎車)　(金根/獵車)　(安車/軿車)　(立車車/青葢)
　　　　　　(緣車/大駕)　(皂葢車小駕/法駕)　(夫人安車使車/輕車  大)
　　　　　　(小使車/車馬飾)　　　(載車/)　(導從車/)
書曰明試以功(孔安國曰攷試其居/國為政以差其功)車服以庸(孔安國/曰賜以)
(車服以旌其徳用所任也又一通諸侯四朝各使陳進/治化之言明試其言以要其功功成則錫車服以表顯)
(其能/用)言昔者聖人興天下之大利除天下之大害躬親
其事身履其勤憂之勞之不避寒暑使天下之民物各
得安其性命無夭昏暴陵之災是以天下之民敬而愛
之若親父母則而養之若仰日月夫愛之者欲其長久
不憚力役相與起作宫室上棟下宇以雍覆之欲其長
久也敬之者欲其尊嚴不憚勞煩相與起作輿輪旌旗
章表以尊嚴之斯愛之至敬之極也茍心愛敬雖報之
至情由未盡或殺身以為之盡其情也弈世以祀之明
其功也是以流光與天地比長後世聖人知恤民之憂
思深大者必饗其樂勤仁毓物使不夭折者必受其福
故為之制禮以節之使夫上仁繼天統物不伐其功民
物安逸若道自然莫知所謝老子曰聖人不仁以百姓
為芻狗此之謂也夫禮服之興也所以報功章徳尊仁
尚賢故禮尊尊貴貴不得相踰所以為禮也非其人不
得服其服所以順禮也順則上下有序徳薄者退徳盛
者縟故聖人處乎天子之位服玉藻邃延日月升龍山
車金根飾黄屋左纛所以副其徳章其功也賢仁佐聖
封國愛民黼黻文繡降龍路車所以顯其仁光其能也
及其季末聖人不得其位賢者隠伏是以天子微弱諸
侯脅矣於是相貴以等相讟以貨相賂以利天下之禮
亂矣至周夷王下堂而迎諸侯此天子失禮微弱之始
也自是諸侯宫縣樂食祭以白牡擊玉磬朱干設錫冕
而儛大武(鄭𤣥注禮記曰此皆天子之禮也宫縣四面/縣也干盾也錫傅其背如龜也武萬舞也白)
(牡大路殷天子之/禮也白牡殷牲)大夫臺門旅樹反坫繡黼丹朱中衣
鏤簋朱紘此大夫之僭諸侯禮也(鄭𤣥曰此皆諸侯之/禮也旅道也屏謂之)
(樹所以蔽行道管氏樹塞門塞猶蔽也禮天子外屏諸/侯内屏大夫以簾士以幃反坫反爵之坫也蓋在樽南)
(兩君相見主君既獻於此反爵焉繡黼丹朱以為中衣/領緣也繡讀為綃綃繒名也詩云素衣朱綃又曰素衣)
(朱襮襮繡領也鏤簋謂刻而飾之也大夫刻之為龜耳/諸侯飾以象天子飾以玉朱紘天子冕之紘也諸侯青)
(組大夫士當/緇組紘纁邊)詩刺彼己之子不稱其服傷其敗化易譏
負且乗致㓂至言小人乗君子器盜思奪之矣自是禮
制大亂兵革並作上下無法諸侯陪臣山楶藻梲降及
戰國奢僭益熾削滅禮籍葢惡有害己之語競修竒麗
之服飾以輿馬文罽玉纓象鑣金鞍以相夸上爭錐刀
之利殺人若刈草然而宗祀亦旋夷滅榮利在已雖死
不悔及秦并天下攬其輿服上選以供御其次以錫百
官漢興文學既缺時亦草創承秦之制後稍改定參稽
六經近於雅正孔子曰其或繼周者行夏之正乗殷之
輅服周之冕樂則韶舞故撰輿服著之於篇以觀古今
損益之義云上古聖人見轉蓬始知為輪輪行可載因
物知生復為之輿輿輪相乗流運罔極任重致逺天下
獲其利後世聖人觀於天視斗周旋魁方杓曲(春秋緯/曰瑶光)
(第一至第四為魁第五/至第七為杓合為斗)以攜龍角為帝車於是廼曲其
輈乗牛駕馬登險赴難周覽八極故易震乗乾謂之大
壯言器莫能有上之者也(孝經援神契曰斗曲杓橈象/成車房為龍馬華葢覆鉤天)
(罡入魁神不獨居故驂駕陪乗以道踟蹰宋均注曰房/星既體蒼龍又象駕駟馬故兼言之也覆鉤既覆且鉤)
(曲似葢也天罡入/魁又似御陪乗)自是以來世加其飾至奚仲為夏車
正建其斿旐尊卑上下各有等級(世本云奚仲始作車/古史考曰黄帝作車)
(引重致逺其後少昊時駕牛禹時奚仲駕馬臣昭案服/牛乗馬以利天下其所起逺矣豈奚仲為始世本之誤)
(史考所/説是也)周室大備官有六職百工與居一焉(周禮曰審/曲面勢以)
(飭五材以辨民/器謂之百工)一器而羣工致巧者車最多是故具物
以時六材皆良(鄭𤣥曰取幹以冬取角以秋絲漆以夏/筋膠未聞自此至弧旌枉矢皆出周禮)
(鄭𤣥曰即/是周禮注)輿方法地葢圓象天三十輻以象日月(鄭𤣥/曰輪)
(象日月者以其運行也/日月三十日而合宿)蓋弓二十八以象列星龍旂九
斿七仞齊軫(鄭𤣥曰軫謂/車後横木)以象大火(鄭𤣥曰交龍為旂/諸侯之所建也大)
(火蒼龍宿之心其/屬有尾尾九星)鳥旟七斿五仞齊較(鄭𤣥曰較者/車髙檻木也)以
象鶉火(鄭𤣥曰鳥隼為旟州里之所建/鶉火朱鳥宿之栁其屬有七星)熊旗六斿五仞
齊肩以象參伐(鄭𤣥曰熊虎為旗師都之所建/伐屬白虎宿與參連體而六星)龜旐四
斿四仞齊首以象營室(鄭𤣥曰龜蛇為旐縣鄙之所建/營室𤣥武宿與東壁連體而四)
(星/)弧旌枉矢以象弧也(鄭𤣥曰覲禮曰侯氏載龍旂弧/韣則旌旗之屬皆有弧也弧以)
(張縿之幅有衣謂之韣又為設矢象弧星有矢也妖星/有枉矢者蛇行有尾因此云枉矢蓋畫之𤣥注禮含文)
(嘉曰蓋旗有九名日月為常交龍為旂通帛為旃雜帛/為物熊虎為旗鳥隼為旟龜蛇為旐全羽為􁀙析羽為)
(旌盧植注禮記曰有鈴曰旂干寳注周禮曰枉矢/象妖星非其義也枉蓋應為枉直謂枉矢於弧)此諸
侯以下之所建者也(白虎通曰居車中不内顧也仰即/觀天俯即察地前聞和鸞之聲旁)
(見四方之運此車教之道論語曰升車必正立執綏車/中不内顧所以有和鸞以正威儀節行舒疾也鸞者在)
(衡和者在軾馬動則鸞鳴鸞鳴則和應其聲名曰和敬/舒則不鳴疾則失音明得其和也故詩云和鸞雍雍萬)
(福攸同魯訓曰和設軾者也鸞設衡者也許慎曰詩云/八鸞鎗鎗則一馬二鸞也又曰輶車鸞鑣知非衡也毛)
(詩傳曰在軾曰和在鑣曰鸞杜預注左傳亦云鸞在鑣/和在衡傅𤣥乗輿馬賦注曰鸞在馬勒鑣于寳周禮注)
(曰和鸞皆以金為鈴史記曰前有錯衡所以養目也步/中武象驟中韶濩所以養耳也龍旂九斿所以養信也)
(寢兕持虎蛟韅彌龍所以養威也故大路/之馬必信至教順然後乗之所以養安也)
天子五路(周禮王之五路一曰玉路二曰金路三曰象/路四曰革路五曰木路釋名曰天子所乗曰)
(路路亦軍事也謂/之路言行路也)以玉為飾(古文尚書曰大路在賔階/面綴路在阼階面孔安國)
(曰大路玉綴路金也服䖍曰大路總名也如今駕駟髙/車矣尊卑俱乗之其采飾有差鄭𤣥曰王在焉曰路以)
(玉飾諸末也傅𤣥乗輿馬賦注曰玉/路重較也韻集曰軛前横木曰路)錫樊纓十有再就
(鄭𤣥曰錫面當盧刻金為之所謂鏤錫也樊讀如鞶帶/之鞶謂今馬大帶也鄭衆曰纓謂當胷士喪禮曰馬纓)
(三就以削革為之三就三重三匝也鄭𤣥曰纓今馬鞅/玉路之樊及纓皆以五采罽飾之十二就就成也杜預)
(曰纓在馬脅前如索帬乗輿馬賦/注曰繁纓飾以旄尾金塗十二重)建太常十有二斿九
仞曳地(鄭衆曰太常九旗之畫日月者鄭𤣥/曰七尺為仞天子之旗髙六丈三尺)日月升龍
象天明也(崔駰東廵頌曰登天靈/之威路駕太乙之象車)夷王以下周室衰弱
諸侯大路秦并天下閲三代之禮或曰殷瑞山車金根
之色(殷人以為大路於是始皇作金根之車殷曰乗/根秦改曰金根乗輿馬賦注曰金根以金為飾)漢
承秦制御為乗輿孔子所謂乗殷之輅者也
乗輿　金根　安車　立車(蔡邕曰五安五立徐廣曰/立乗曰髙車坐乗曰安車)
輪皆朱班重牙(周禮曰牙也者以為固抱也鄭衆/曰牙謂輪輮也世間或謂之輞)貳轂
兩轄(蔡邕曰轂外復有一轂抱轄其外乃復設轄/抱銅置其中東京賦曰重輪貳轄疏轂飛軨)金薄
繆龍為輿倚較(徐廣曰繆交錯之形也較在箱上説文/曰􁏡文畫蕃蕃箱也通俗文曰車箱為)
(較/)文虎伏軾(魏都賦注曰軾車横/覆膝人所馮止者也)龍首衘軛左右吉陽
筩鸞雀立衡(徐廣曰置金/鳥於衡上)􁏡文畫輈羽葢華蚤(徐廣曰/翠羽葢)
(黄裏所謂黄屋車也金華施橑末有二十八枚即蓋弓/也東京賦曰樹翠羽之髙蓋薛綜曰樹翠羽為蓋如雲)
(龍矣金作華/形莖皆低曲)建大旂十二斿畫日月升龍駕六馬(東京/賦云)
(六𤣥虬/之弈弈)象鑣鏤錫金鑁方釳挿翟尾(獨斷曰金鑁者馬/冠也髙廣各五寸)
(上如五華形在馬髦前方釳鐵也廣數寸在馬鑁後後/有三孔挿翟尾其中薛綜曰釳中央兩頭髙如山形而)
(貫中翟尾結著之顔延之幼誥曰釳乗輿馬頭上防釳/角所以防罔羅釳以翟尾鐵翮象之也徐廣曰金為馬)
(文/髦)朱兼樊纓赤罽易茸金就十有二左纛以氂牛尾為
之在左騑馬軛上大如斗(徐廣曰馬在中曰服在外曰/騑騑亦名驂蔡邕曰在最後)
(左騑馬/頭上)是為徳車五時車安立亦皆如之各如方色馬
亦如之白馬者朱其髦尾為朱鬛云所御駕六餘皆駕
四後從為副車(古文尚書曰予臨兆民廩乎若朽索之/馭六馬逸禮王度記曰天子駕六馬諸)
(侯駕四大夫三士二庶人一周禮四馬為乗毛詩天子/至大夫同駕四士駕二易京氏春秋公羊説皆云天子)
(駕六許慎以為天子駕六諸侯及卿駕四大夫駕三士/駕二庶人駕一史記曰秦始皇以水數制乗六馬鄭𤣥)
(以為天子四馬周禮乗馬有四圉各養一馬也諸侯亦/四馬顧命時諸侯皆獻乗黄朱乗亦四馬也今帝者駕)
(六此自漢制與古異耳蔡邕表志曰以文義不著之故/俗人多失其名五時副車曰五帝車鸞旗曰雞翹耕根)
(曰三蓋其/比非一也)
耕車其飾皆如之有三蓋一曰芝車置􁥅耒耜之箙上
親耕所乗也(新論桓譚謂楊雄曰君之為黄門郎居殿/中數見輿輦玉蚤華芝及鳯皇三蓋之屬)
(皆𤣥黄五色飾以金玉翠羽珠絡錦繡茵席者也東京/賦曰立戈迆戞農輿路木薛綜曰戈句孑㦸戞長矛置)
(車上者邪柱之迆邪也是謂戈路農輿三蓋所謂耕根/車也東耕于藉乗馬無飾故稱木也賀循曰漢儀親耕)
(青衣幘東京賦説親耕亦云鸞路蒼龍賀循曰車必有/鸞而春獨鸞路者鸞鳯類而色青故以名春路也賦又)
(曰介御間以剡耜薛綜曰耜耒金也廣五寸著耒耜而/載之天子車參乗帝在左御在中介處右以耒置御之)
(右/)
戎車其飾皆如之蕃以矛麾金鼓羽析幢翳􁥅胄甲弩
之箙(漢制度曰戎立車以征伐周官其矢箙通俗文曰/箭箙謂之步义干寳亦曰今謂之步义鄭𤣥注旣)
(夕曰服車箱也顔延/之幼誥云弩矢也)
獵車其飾皆如之重網縵輪繆龍繞之一曰闟猪車親
校獵乗之(魏文帝改/曰闟虎車)
太皇太后皇太后法駕皆御金根(重翟羽/蓋者也)加交路帳裳
(徐廣曰青交/路青帷裳)非法駕則乗紫罽軿車(字林曰軿車有衣/蔽無後轅者謂之)
(輜也釋名軿屏也四屏蔽婦人乗牛車也有/邸曰輜無邸曰軿傅子曰周曰輜車即輦也)雲􁏡文畫
輈黄金塗五末(徐廣曰未詳疑謂前/一轅及衡端轂頭也)蓋蚤左右騑駕三
馬
長公主赤罽軿車
大貴人貴人公主王妃封君油畫軿車大貴人加節畫
輈皆右騑而已皇太子皇子皆安車朱班輪青蓋金華
蚤黒􁏡文畫轓文輈金塗五末皇子為王錫以乗之故
曰王青蓋車(徐廣曰旂旗九旒畫降龍魏武帝令問東/平王有金路何意為是特賜非侍中鄭稱)
(對曰天子五路金以封同姓諸侯得乗/金路與天子同此自得有非特賜也)
皇孫綠車以從皆左右騑駕三(獨斷曰綠車名曰皇/孫車天子有孫乗之)公
列侯安車朱班輪倚鹿較伏熊軾皁繒蓋黒轓右騑(車/有)
(轓者謂/之軒)
中二千石二千石皆皁蓋朱兩轓其千石六百石朱左
轓轓長六尺下屈廣八寸上業廣尺二寸九文十二初
後謙一寸若月初生示不敢自滿也(案本傳舊典傳車/驂駕乗赤帷裳唯)
(郭賀為冀州勅去襜帷謝承書曰孔恂字巨卿新淦人/州别駕從事車前舊有屏星如刺史車曲翳儀式是時)
(刺史行部發去日晏刺史怒欲去别駕車屏星恂諫曰/明使君傳車自發晚而欲徹去屏星毁國舊儀此不可)
(行别駕可去屏星不可省即投傳去刺史追辭謝請/不肯還於是遂不去屏星説文曰車當謂之屏星)景
帝中元五年始詔六百石以上施車轓得銅五末軛有
吉陽筩中二千石以上右騑三百石以上皁布蓋千石
以上皁繒覆蓋二百石以下白布蓋皆有四維杠衣賈
人不得乗馬車除吏赤畫杠其餘皆青云(古今注曰武/帝天漢四年)
(令諸侯王大國朱輪特虎居前左兕右麋小/國朱輪畫特熊居前寢麋居左右卿車者也)
公列侯中二千石二千石夫人㑹朝若蠶各乗其夫之
安車右騑加交路帷裳皆皁非公㑹不得乗朝車得乗
漆布輜軿車銅五末
乗輿大駕公卿奉引太僕御大將軍參乗屬車八十一
乗(薛綜曰屬之言相連/屬也皆在後為三行)備千乗萬騎西都行祠天郊甘
泉備之官有其注名曰甘泉鹵簿(蔡邕表志曰國家舊/章而幽僻藏蔽莫之)
(得/見)東都唯大行乃大駕大駕太僕校駕法駕黄門令校
駕乗輿法駕八卿不在鹵簿中河南尹執金吾雒陽令
奉引奉車郎御侍中參乗屬車四十六乗前驅有九斿
雲䍐(徐廣曰斿車有九乗前史不記形也武王尅紂百/夫荷䍐旗以先驅東京賦曰雲䍐九斿薛綜曰旌)
(旗/名)鳳凰闟㦸(薛綜曰闟之言函/也取四㦸函車邊)皮軒鸞旗(應劭漢官鹵/簿圖曰乗輿)
(大駕則御鳳凰/車以金根為列)皆大夫載(胡廣曰皮軒以虎皮為軒郭/璞曰皮軒革車或曰即曲禮)
(前有士師/則載虎皮)鸞旗者編羽旄列繫幢旁(胡廣曰建/蓋在中)民或謂
之雞翹非也(胡廣曰鸞旗以銅作鸞/鳥車衡上與本志不同)後有金鉦黄鉞(説/文)
(曰鉞大斧也司馬法曰夏執/𤣥鉞殷執白鉞周執黄鉞)黄門鼓車古者諸侯貳車
九乗秦滅九國兼其車服故大駕屬車八十一乗法駕
半之屬車皆皁蓋赤裏木轓戈矛弩箙尚書御史所載
最後一車懸豹尾(薛綜曰侍/御史載之)豹尾以前比省中(小學漢/官篇曰)
(豹尾過後罷屯解圍胡廣曰施於道路豹尾之内為省/中故須過後屯圍乃得解皆所以戒不虞也淮南子曰)
(軍政執豹皮所以制正其衆/禮記前載虎皮亦此之義類)行祠天郊以法駕祠地明
堂省什三祠宗廟尤省謂之小駕每出太僕奉駕上鹵
簿中常侍小黄門副尚書主者郎令史副侍御史蘭臺
令史副皆執注以督整車騎謂之䕶駕春秋上陵尤省
於小駕直事尚書一人從其餘令以下皆先行後罷
輕車古之戰車也洞朱輪輿不巾不蓋建矛㦸幢麾􁥅
輒弩服(徐廣曰置弩於/軾上駕兩馬也)藏在武庫大駕法駕出射聲校
尉司馬吏士載以次屬車在鹵簿中諸車有矛㦸其飾
幡斿旗幟皆五采制度從周禮孫吳兵法云有巾有蓋
謂之武剛車武剛車者為先驅又為屬車輕車為後殿
焉
大使車立乗駕駟赤帷持節者重導從賊曹車斧車督
車功曹車皆兩大車伍百璅弩十二人辟車四人(周禮/條狼)
(氏干寳注曰今/卒辟車之屬)從車四乗無節單導從減半小使車不
立乗有騑赤屏泥油重絳帷導無斧車近小使車蘭輿
赤轂白蓋赤帷從騶騎四十人此謂追捕考案有所勅
取者之所乗也諸使車皆朱班輪四輻赤衡軛其送𦵏
白堊已下洒車而後還公卿中二千石二千石郊廟明
堂祠陵法出皆大車立乗駕駟他出乗安車
大行載車其飾如金根車加施組連璧交絡四角金龍
首衘璧垂五采析羽流蘇前後雲氣畫帷裳􁏡文畫曲
轓長懸車等太僕御駕六布施馬布施馬者淳白駱馬
也以黒藥灼其身為虎文既下馬斥賣車藏城北祕宫
皆不得入城門當用太僕考工乃内飾治禮吉凶不相
干也
公卿以下至縣三百石長導從置門下五吏賊曹督盜
賊功曹皆帶劒三車從導主簿主記兩車為從縣令以
上加導斧車公乗安車則前從并馬立乗長安雒陽令
及王國都縣加前後兵車亭長(纂要雒陽亭/長車前吹管)設右騑駕
兩璅弩車前伍伯公八人中二千石二千石六百石皆
四人自四百石以下至二百石皆二人黄綬武官伍伯
文官辟車軨下侍閣門䦨部署街里走卒皆有程品多
少隨所典領
驛馬三十里一置(臣昭案東晉猶有郵驛共置承受傍/郡縣文書有郵有驛行傳以相付縣)
(置屋二區有承驛吏皆條所受書每月吉上/州郡風俗通曰今吏郵書掾府督郵職掌此)卒皆赤幘
絳韝云古者軍出師旅皆從秦省其卒取其師旅之名
焉公以下至二千石騎吏四人千石以下至三百石縣
長二人皆帶劒持棨㦸為前列揵弓韣九鞬(通俗文曰/弓韔謂之)
(鞬/)諸侯王法駕官屬傅相以下皆備鹵簿似京都官騎
張弓帶鞬遮迾出入稱課促列侯家丞庶子導從若㑹
耕祠主縣假給辟車鮮明卒備其威儀導從事畢皆罷
所假諸車之文乗輿倚龍伏虎􁏡文畫輈龍首鸞衡重
牙班輪升龍飛軨(薛綜曰飛軨以緹油廣八寸長注地/畫左蒼龍右白虎繫軸頭二千石亦)
(然但無畫耳盧植禮記注曰軨轄頭也楚辭云猗結軨/兮太息王逸注曰重軨也李尤小車銘曰軨之嗛噓疏)
(達開通案二家之/言不如綜注所記)
皇太子諸侯王倚虎伏鹿􁏡文畫輈轓吉陽筩朱班輪
鹿文飛軨旂旗九斿降龍公列侯倚鹿伏熊黒轓朱班
輪鹿文飛軨九斿降龍卿朱兩輪五斿降龍二千石以
下各從科品諸轓車以上軛皆有吉陽筩諸馬之文案
乗輿金鍐方釳揷翟象鑣(爾雅注曰鑣馬勒/旁鐵也此用象牙)龍畫總洙
升龍赤扇汗(詩云朱幩鑣鑣毛傳曰人君/以朱纒鑣扇汗且以為鑣飾)青兩翄鷰尾
附馬左右赤珥流蘇飛鳥節赤膺兼皇太子或亦如之
王公列侯鏤鍚义髦朱鑣朱鹿朱文絳扇汗青翄鷰尾
卿以下有騑者緹扇汗青翄尾當盧义髦上下皆通中
二千石以上及使者乃有騑駕云
　
　後漢書卷三十九
　後漢書卷三十九考證
輿服志上此諸侯以下之所建者也注其聲名曰和敬
　○名當作鳴
金鑁方釳揷翟尾注方釳鐵也廣數寸在馬鑁後○鑁
　當作騣又注金為馬文髦一本或作馬文尾何焯校
　本作馬义髦
屬車皆皁蓋赤裏○裏應作裹
龍畫總洙升龍赤扇汗○洙應作沬
附馬○附應改駙
　
　
　
　
　
　
　後漢書卷三十九考證
