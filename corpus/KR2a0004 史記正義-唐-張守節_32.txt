史記正義卷三十
　　　　　　　　　　　　唐　張守節　撰
平凖書第八　　　　　　　　史記三十
漢興接秦之弊丈夫從軍旅老弱轉糧饟作業劇而財
匱自天子不能具鈞駟而將相或乗牛車齊民無藏葢
於是為秦錢重難用更今民鑄錢一黄金一斤約法省
禁而不軌逐利之民蓄積餘業以稽市物物踊騰糶米
至石萬錢馬一匹則百金天下已平髙祖乃令賈人不
得衣絲乗車重租税以困辱之孝恵髙后時為天下初
定復弛商賈之律然市井之子孫亦不得仕宦為吏量
吏禄度官用以賦於民而山川園池市井(古人未有市及/井若朝聚井)
(汲水便將貨物於井/邊貨賣故言市井)租税之入自天子以至于封君湯
沐邑皆各為私奉養焉不領于天下經費漕轉山東粟
以給中都官嵗不過數十萬石至孝文時莢錢益多輕
乃更鑄四銖錢其文為半兩令民縱得自鑄錢故吴諸
侯也以即山鑄錢富埒天子其後卒以叛逆鄧通大夫
也以鑄錢財過王者故吴鄧氏錢布天下而鑄錢之禁
生焉匃奴數侵盗北邊屯戍者多邊粟不足給食當食
者於是募民能輸及轉粟於邊者拜爵爵得至大庻長
孝景時上郡以西旱亦復修賣爵令而賤其價以招民
及徒復作得輸粟縣官以除罪益造苑馬以廣用而宫
室列觀輿馬益增修矣至今上即位數嵗漢興七十餘年
之間國家無事非遇水旱之災民則人給家足都鄙廪
庾皆滿而府庫餘貨財京師之錢累巨萬貫朽而不可
校太倉之粟陳陳相因充溢露積於外至腐敗不可食
衆庻街巷有馬阡陌之間成羣而乗字牝者儐而不得
聚㑹守閭閻者食粱肉為吏者長子孫居官者以為姓
號故人人自愛而重犯法先行義而後絀耻辱焉當此
之時網䟽而民富役財驕溢或至兼并豪黨之徒以武
斷於鄉曲宗室有土公卿大夫以下爭于奢侈室廬輿
服僣于上無限度物盛而衰固其變也自是之後嚴助
朱買臣等招來東甌(烏疾反今台/州永寜是也)事兩越(南越及閩越/南越今廣州)
(南海也閩越今/建州建安也)江淮之間蕭然煩費矣唐䝉司馬相如
開路西南夷鑿山通道千餘里以廣巴蜀巴蜀之民罷
焉彭吴賈㓕朝鮮置滄海之郡則燕齊之間靡然發動
及王恢設謀馬邑匃奴絶和親侵擾北邊兵連而不解
天下苦其勞而干戈日滋行者齎居者送中外騷擾而
相奉百姓抗弊以巧法財賂衰耗而不贍入物者補官
出貨者除罪選舉陵遅亷耻相冐武力進用法嚴令具
興利之臣自此始也其後漢將嵗以數萬騎出擊胡及
車騎將軍衛青取匃奴河南地(謂靈夏三州地/取在元朔二年)築朔方
(今夏州也括地志云夏州秦上郡漢/分置朔方郡魏不改隋置夏州也)當是時漢通西南
夷道作者數萬人千里負檐饋粮率十餘鐘致一石㪚
幣於卭僰以集之數嵗道不通蠻夷因以數攻吏發兵
誅之悉巴蜀租賦不足以更之乃募豪民田南夷入粟
縣官而内受錢於都内東至滄海之郡人徒之費擬於
南夷又興十萬餘人築衛朔方轉漕甚遼逺自山東咸
被其勞費數十百巨萬府庫益虚乃募民能入奴婢得
以終身復為郎増秩及入羊為郎始於此其後四年而
漢遣大將將六將軍軍十餘萬擊右賢王獲首虜萬五
千級明年大將軍將六將軍仍再出擊胡得首虜萬九
千級捕斬首虜之士受賜黄金二十餘萬斤虜數萬人
皆得厚賞衣食仰給縣官而漢軍之士馬死者十餘萬
兵甲之財轉漕之費不與焉於是大農陳藏錢經耗賦
税既竭猶不足以奉戰士有司言天子曰朕聞五帝之
教不相復而治禹湯之法不同道而王所由殊路而建
徳一也北邊未安朕甚悼之日者大將軍攻匃奴斬首
虜萬九千級留蹛無所食議令民得買爵及贖禁固免
減罪請置賞官命曰武功爵級十七萬凡直八十餘萬
金諸買武功爵官首者試補吏先除千夫如五大夫其
有罪又減二等爵得至樂卿以顯軍功軍功多用越等
大者封侯卿大夫小者郎吏吏道雜而多端則官職耗
廢自公孫𢎞以春秋之義䋲臣下取漢相張湯用峻文
決理為廷尉於是見知之法生而廢格沮誹窮治之獄
用矣其明年淮南衡山江都王謀反迹見而公卿尋端
治之竟其黨與而坐死者數萬人長吏益慘急而法令
明察當是之時招尊方正賢良文學之士或至公卿大
夫公孫𢎞以漢相布被食不重味為天下先然無益於
俗稍鶩於功利矣其明年驃騎仍再出擊胡獲首四萬
其秋渾邪王率數萬之衆來降於是漢發車二萬乗迎
之既至受賞賜及有功之士是嵗費凡百餘巨萬初先
是往十餘嵗河決觀梁楚之地固已數困而縁河之郡
隄塞河輙決壞費不可勝計其後畨係欲省底柱之漕
穿汾河渠以為溉田作者數萬人鄭當時為渭漕渠回
逺鑿直渠自長安至華隂作者數萬人朔方亦穿渠作
者數萬人各厯二三朞功未就費亦各巨萬十數天子
為伐胡盛養馬馬之來食長安者數萬匹卒牽掌者闗
中不足乃調旁近郡而胡降者皆衣食縣官縣官不給
天子乃損膳解乗輿駟出御府禁藏以贍之其明年山
東被水菑民多饑之於是天子遣使者虚郡國倉廥以
振貧民猶不足又募豪富人相貸假尚不能相救乃徙
貧民於闗以西及充朔方以南新秦中七十餘萬口衣
食皆仰給縣官數嵗假予産業使者分部䕶之冠葢相
望其費以億計不可勝數於是縣官大空而富商大賈
或蹛財役貧轉榖百數廢居居邑封君皆低首仰給冶
鑄煑鹽財或累萬金而不佐國家之急黎民重困於是
天子與公卿議更錢造幣以贍用而摧浮滛并兼之徒
是時禁苑有白鹿而少府多銀錫自孝文更造四銖錢
至是嵗四十餘年從建元以來用少縣官往往即多銅
山而鑄錢民亦閒盗鑄錢不可勝數錢益多而輕物益
少而貴有司言曰古者皮幣諸侯以聘享金有三等黄金
為上白金為中赤金為下今半兩錢法重四銖而姦或盗摩
錢裏取鎔錢益輕薄而物貴則逺方用幣煩費不省乃以
白鹿皮方尺縁以藻繢為皮幣直四十萬王侯宗室朝覲聘
享必以皮幣薦璧然後得行又造銀錫為白金以為天用莫
如龍地用莫如馬人用莫如龜故白金三品其一曰重
八兩圜之其文龍名曰白選直三千二曰重荖小方之
其文馬直五百三曰復小撱之其文龜直三百令縣官
銷半兩錢更鑄三銖錢文如其重盗鑄諸金錢罪皆死
而吏民之盗鑄白金者不可勝數於是以東郭咸陽孔
僅為大農丞領鹽鐡事桑𢎞羊以計算用事侍中咸陽
齊之大煑鹽孔僅南陽大治皆致生累千金故鄭當時
進言之𢎞羊雒陽賈人子以心計年十三侍中故三人
言利事析秋豪矣法既益嚴吏多廢免兵革數動民多
買復及五大夫徴發之士益鮮於是除千夫五大夫為
吏不欲者出馬故吏皆通適令伐棘上林作昆明池其
明年大將軍驃騎大出擊胡得首虜八九萬級賞賜五
十萬金漢軍馬死者十餘萬匹轉漕車甲之費不與焉
是時財匱戰士頗不得禄矣有司言三銖錢輕易姦詐
乃更請諸郡國鑄五銖錢周郭其下令不可磨取鎔焉
大農上鹽鐡丞孔僅咸陽言山海天地之藏也皆宜屬
少府陛下不私以屬大農佐賦願募民自給費因官器
作煑鹽官與牢盆浮食竒名欲擅管山海之貨以致富
羡役利細民其沮事之議不可勝聴敢私鑄鐡器煑鹽
者􁘸左趾没入其器物郡不出鐡者置小鐵官便屬在
所縣使孔僅東郭咸陽乗𫝊舉行天下鹽鐵作官府除
故鹽鐵家富者為吏吏道益雜不選而多賈人矣商賈
以幣之變多積貨逐利於是公卿言郡國頗被菑害貧
民無産業者募徙廣饒之地陛下損膳省用出禁錢以
振元元寛貸賦而民不齊出於南畝商賈滋衆貧者畜
積無有皆仰縣官異時算軺車賈人緍錢皆有荖請算
如故諸賈人未作貰貸買居邑稽諸物及商以取利者
雖無市籍各以其物自占率緡錢二千而一算諸作有
租及鑄率緡錢四千一算非吏比者三老北邊騎士軺
車以一算商賈人軺車二算船五丈以上一算匿不自
占占不悉戍邊一嵗没入緡錢有能告者以其半畀之
賈人有市籍者及其家屬皆無得籍名田以便農敢犯
令没入田僮天子乃思卜式之言召拜式為中郎爵左
庶長賜田十頃布告天下使明知之初卜式者河南人
也以田畜為事親死式有少弟弟壯式脱身出分獨取
畜羊百餘田宅財物盡予弟式入山牧十餘嵗羊致千
餘頭買田宅而其弟盡破其業式輙復分予弟者數矣
是時漢方數使將擊匃奴卜式上書願輸家之半縣官
助邊天子使使問式欲官乎式曰臣少牧不習仕宦不
願也使問曰家豈有冤欲言事乎式曰臣生與人無分
爭式邑人貧者貨之不善者教順之所居人皆從式式
何故見冤於人無所欲言也使者曰苟如此子何欲而
然式曰天子誅匃奴愚以為賢者宜死節於邊有財者
宜輸委如此而匃奴可滅也使者具其言入以聞天子
以語丞相𢎞𢎞曰此非人情不軌之臣不可以為化而
亂法願陛下勿許於是上乆不報式數嵗乃罷式式歸
復田牧嵗餘㑹軍數出渾邪王等降縣官費衆倉府空
其明年貧民大徙皆仰給縣官無以盡贍卜式持錢二
十萬予河南守以給徙民河南上富人助貧人者籍天
子見卜式名識之曰是固前而欲輸其家半助邊乃賜
式外繇四百人式又盡復予縣官是時富豪皆爭匿財
唯式尤欲輸之助費天子於是以式終長者故尊顯以
風百姓初式不願為郎上曰吾有羊上林中欲令子牧
之式乃拜為郎布衣屩而牧羊嵗餘羊肥息上過見其
羊善之式曰非獨羊也治民亦猶是也以時起居惡者
輙斥去母令敗羣上以式為竒拜為緱氏令試之緱氏
便之遷為成臯令將漕最上以為式朴忠拜為齊王太
傅而孔僅之使天下鑄作器三年中拜為大農列於九
卿而桑𢎞羊為大農丞筦諸㑹計事稍稍置均輸以通
貨物矣始令吏得入榖補官郎至六百石自造白金五
銖錢後五嵗赦吏民之坐盗鑄金錢死者數十萬人其
不發覺相殺者不可勝計赦自出者百餘萬人然不能
半自出天下大抵無慮皆鑄金錢矣犯者衆吏不能盡
誅取於是遣博士禇大徐偃等分曹循行郡國舉兼并
之徒守相為吏者而御史大夫張湯方隆貴用事减宣
杜周等為中丞義縱尹齊王温舒等用慘急刻深為九
卿而直指夏蘭之屬始出矣而大農顔異誅初異為濟
南亭長以亷直稍遷至九卿上與張湯既造白鹿皮幣
問異異曰今王侯朝賀以蒼璧直數千而其皮薦反四
十萬本末不相稱天子不説張湯又與異有郤及人有
告異以它議事下張湯治異異與客語客語初令下有
不便者異不應㣲反脣湯奏異當九卿見令不便不入
言而腹誹論死自是之後有腹誹之法以此而公卿大
夫多謟䛕取容矣天子既下緡錢令而尊卜式百姓終
莫分財佐縣官於是楊可告緡錢縱矣郡國多姦鑄錢
錢多輕而公卿請令京師鑄鐘官赤側一當五賦官用
非赤側不得行白金稍賤民不寶用縣官以令禁之無
益嵗餘白金終廢不行是嵗也張湯死而民不思其後
二嵗赤側錢賤民巧法用之不便又廢於是悉禁郡國
無鑄錢専令上林三官鑄錢既多而令天下非三官錢
不得行諸郡國所前鑄錢皆廢銷之輸其銅三官而民
之鑄錢益少計其費不能相當唯真工大姦乃盗為之
卜式相齊而楊可告緡徧天下中家以上大抵皆遇告
杜周治之獄少反者乃分遣御史廷尉正監分曹往即
治郡國緡錢得民財物以億計奴婢以千萬數田大縣
數百頃小縣百餘頃宅亦如之於是商賈中家以上大
率破民偷甘食好衣不事畜藏之産業而縣官有鹽鐵
緡錢之故用益饒矣益廣闗置左右輔初大農筦鹽鐵
官布多置水衡欲以主鹽鐵及楊可告緡錢上林財物
衆乃令水衡主上林上林既充滿益廣是時越欲與漢
用船戰逐乃大修昆明池列觀環之治樓船髙十餘丈
旗幟加其上甚壯於是天子感之乃作柏梁臺髙數十
丈宫室之修由此日麗乃分緡錢諸官而水衡少府大
農太僕各置農官往往即郡縣比没入田田之其没入
奴婢分諸苑養狗馬禽獸及與諸官諸官益新置多徒
奴婢衆而下河漕度四百萬石及官自糴乃足所忠言
世家子弟富人或鬬雞走狗馬弋獵博戲亂齊民乃徴諸犯
令相引數千人命曰株送徒入財者得補郎郎選衰矣是時
山東被河菑及嵗不登數年人或相食方一二千里天
子憐之詔曰江南火耕水耨今饑民得流就食江淮間
欲留之處遣使冠葢相屬於道䕶之下巴蜀粟以振之
其明年天子始巡郡國東度河河東守不意行至不辦
自殺行西踰隴隴西守以行往卒天子從官不得食隴
西守自殺於是上北出蕭闗從數萬騎獵新秦中以勒
邊兵而歸新秦中或千里無亭徼於是誅北地太守以
下而令民得畜牧邊縣官假馬母三嵗而歸及息什一
以除占緡用充仞新秦中既得寶鼎立后土太一祠公
卿議封禪事而天下郡國皆豫治道撟繕故宫及當馳
道縣縣治官儲設供具而望以待幸其明年南越反西
羌侵邊為桀於是天子為山東不贍赦天下因南方樓
船卒二十餘萬人擊南越數萬人發三河以西騎擊西
羌又數萬人度河築令民初置張掖酒泉郡而上郡朔
方西河河西開田官斥塞卒六十萬人戌田之中國繕
道餽糧逺者二千近者千餘里皆仰給大農邊兵不足
乃發武庫工官兵器以贍之車騎馬乏絶縣官錢少買
馬難得乃著令令封君以下至三百石以上吏以差出
牝馬天下亭亭有畜㹀馬嵗課息齊相卜式上書曰臣
聞主憂臣辱南越反臣願父子與齊習船者往死之天
子下詔曰卜式雖躬耕牧不以為利有餘輒助縣官之
用今天下不幸有急而式奮願父子死之雖未戰可謂
義形於内賜爵闗内侯金六十斤田十頃布告天下天
下莫應列侯以百數皆莫求從軍擊羌越至酎少府省
金而列侯坐酎金失侯者百餘人乃拜式為御史大夫
式既在位見郡國多不便縣官作鹽鐵鐵器苦惡賈貴
或彊令民賣買之而船有算商者少物貴乃因孔僅言
船算事上由是不悦卜式漢連兵三嵗誅羌滅南越畨
禺以西至蜀南者置初郡十七且以其故俗治毋賦税
南陽漢中以往郡各以地比給初郡吏卒奉食幣物傳
車馬被具而初郡時時小反殺吏漢發南方吏卒往誅
之間嵗萬餘人費皆仰給大農大農以均輸調鹽鐵助
賦故能贍之然兵所過縣為以訾給毋乏而已不敢言
擅賦法矣其明年元封元年卜式貶秩為太子太傅而
桑𢎞羊為治粟都尉領大農盡代僅筦天下鹽鐵𢎞羊
以諸官各自市相與爭物故騰躍而天下賦輸或不償
其僦費乃請置大農部丞數十人分部主郡國各往往
縣置均輸鹽鐵官令逺方各以其物貴時商賈所轉販
者為賦而相灌輸置平凖于京師都受天下委輸名工
官治車諸器皆仰給大農大農之諸官盡籠天下之貨
物貴即賣之賤則買之如此富商大賈無所牟大利則
反本而萬物不得騰踊故抑天下物名曰平凖天子以
為然許之於是天子北至朔方東到太山巡海上並北
邊以歸所過賞賜用帛百餘萬匹錢金以巨萬計皆取
足大農𢎞羊又請令吏得入粟補官及罪人贖罪令民
能入粟甘泉各有荖以復終身不告緡他郡國各輸急
處而諸農各致粟山東漕益嵗六百萬石一嵗之中太
倉甘泉倉滿邊餘榖諸物均輸帛五百萬匹民不益賦
而天下用饒於是𢎞羊賜爵左庶長黄金再百斤焉是
嵗小旱上令官求雨卜式言曰縣官當食租衣税而已
今𢎞羊令吏坐市列肆販物求利亨𢎞羊天乃雨
太史公曰農工商交易之路通而龜貝金錢刀布之幣
興焉所從來乆逺自髙辛氏之前尚矣靡得而記云故
書道唐虞之際詩述殷周之世安寧則長庠序先本絀
末以禮義防于利事變多故而亦反是是以物盛則衰
時極而轉一質一文終始之變也禹貢九州各因其土
地所宜人民所多少而納職焉湯武承弊易變使民不
倦各兢兢所以為治而稍陵遅衰㣲齊桓公用管仲之
謀通輕重之權徼山海之業以朝諸侯用區區之齊顯
成霸名魏用李克盡地力為彊君自是之後天下爭於
戰國貴詐力而賤仁義先富有而後推讓故庶人之富
者或累巨萬而貧者或不厭糟糠有國彊者或并羣小
以臣諸侯而弱國或絶祀而滅世以至秦卒并海内虞
夏之幣金為三品或黄或白或赤或錢或布或刀或龜
貝及至秦中一國之幣為三等黄金以溢名為上幣銅
錢識曰半兩重如其文為下幣而珠玉龜貝銀錫之屬
為器飾寶藏不為幣然各隨時而輕重無常於是外攘
夷狄内興功業海内之士力耕不足糧饟女子紡績不
足衣服古者甞竭天下之資財以奉其上猶自以為不
足也無異故云事勢之流相激使然曷足怪焉
　
　
　
　
　
　
　
　史記正義卷三十
