七十六
　　宋　　宣　　城　　太　　守范　煜撰
　　唐　　章　　懐　　太　　子　　賢注
　郭陳列傳第三十六
　　郭躬傳(弟子鎭/)
郭躬字仲孫潁川陽翟人也家世衣冠父𢎞習小杜律
(前書杜周武帝時爲廷尉御史大夫斷獄深刻少子/延年亦明法律宣帝時又爲御史大夫對父故言小)太
守寇恂以𢎞爲決曹掾斷獄至三十年用法平諸爲𢎞
所決者退無怨情郡内比之東海于公年九十五卒(于/公)
(東海人丞相于定國父也爲郡決曹決獄/平罹文法者于公所決皆不恨見前書也)躬少傳父業
講授徒衆常數百人後爲郡吏辟公府永平中奉車都
尉竇固出撃匈奴騎都尉秦彭爲副彭在别屯而輒以
法斬人固奏彭專擅請誅之顯宗乃引公卿朝臣平其
罪科躬以明法律召入議議者皆然固奏躬獨曰於法
彭得斬之帝曰軍征校尉一統於督(督謂/大將)彭旣無斧鉞
可得專殺人乎躬對曰一統於督者謂在部曲也(前書/音義)
(曰大將軍行有/伍部部有曲也)今彭專軍别將有異於此兵事呼吸不
容先關督帥且漢制棨㦸即為斧鉞於法不合罪(有衣/之㦸)
(曰/棨)帝從躬議又有兄弟共殺人者而罪未有所歸帝以
兄不訓弟故報兄重而減弟死中常侍孫章宣詔誤言
兩報重尚書奏章矯制罪當腰斬帝復召躬問之躬對
章應罸金帝曰章矯詔殺人何謂罸金躬曰法令有故
誤章傳命之繆於事為誤誤者其文則輕帝曰章與囚
同縣疑其故也躬曰周道如砥其直如矢(詩小雅也如/砥貢賦平如)
(矢賞/罸平)君子不逆詐(論語孔/子之言)君王法天刑不可以委曲生
意帝曰善遷躬廷尉正坐法免後三遷元和三年拜為
廷尉躬家世掌法務在寛平及典理官決獄斷刑多依
矜恕乃條諸重文可從輕者四十一事奏之事皆施行
著于令章和元年赦天下繫囚在四月丙子以前減死
罪一等勿笞詣金城而文不及亡命未發覺者躬上封
事曰聖恩所以減死罪使戍邉者重人命也今死罪亡
命無慮萬人(廣雅曰無/慮都凡也)又自赦以來捕得甚衆而詔令
不及皆當重論伏惟天恩莫不蕩宥死罪已下並蒙更
生而亡命捕得獨不沾澤臣以為赦前犯死罪而繫在
赦後者可皆勿笞詣金城以全人命有益於邊肅宗善
之即下詔赦焉躬奏讞法科多所生全永元六年卒官
中子晊亦明法律(晊音/質)至南陽太守政有名迹弟子鎭
鎭字桓鍾少脩家業辟太尉府再遷延光中為尚書及
中黃門孫程誅中常侍江京等而立濟隂王鎭率羽林
士擊殺衞尉閻景以成大功事在宦者傳再遷尚書令
太傅三公奏鎭冒犯白刃手劔賊臣姦黨殄滅宗廟以
寧功比劉章(章齊王肥子也高帝孫誅/諸呂有功封朱虚侯也)宜顯爵土以勵
忠貞乃封鎭為定潁侯食邑二千戸拜河南尹轉廷尉
免永建四年卒於家詔賜冢塋地長子賀當嗣爵讓與
小弟時而逃去積數年詔大鴻臚下州郡追之賀不得
已乃出受封累遷復至廷尉及賀卒順帝追思鎮功下
詔賜鎭諡曰昭武侯賀曰成侯賀弟禎亦以能法律至
廷尉鎭弟子僖(許其/反)少明習家業兼好儒學有名譽延
熹中亦為廷尉建寧二年代劉寵為太尉禧子鴻至司
隸校尉封城安鄉侯郭氏自𢎞後數世皆傳法律子孫
至公者一人廷尉七人侯者三人刺史二千石侍中郎
將者二十餘人侍御史正監平者甚衆順帝時廷尉河
南吳雄季高以明法律斷獄平起自孤宦致位司徒雄
少時家貧喪母營人所不封土者擇葬其中喪事趣辦
不問時日醫巫皆言當族滅而雄不顧(○劉攽曰案卜/葬何關醫事明)
(衍/)及子訢孫恭三世廷尉為法名家(名為明/法之家)初肅宗時
司隸校尉下邳趙興亦不䘏諱忌(䘏憂/也)每入官舎輒更
繕脩館宇移穿改築故犯妖禁而家人爵祿益用豐熾
官至潁川太守子峻太傅以才器稱孫安世魯相三葉
皆為司隸時稱其盛桓帝時汝南有陳伯敬者行必矩
歩坐必端膝呵叱狗馬終不言死目有所見不食其肉
行路聞凶便解駕留止還觸歸忌則寄宿鄉亭(隂陽書/歴法曰)
(歸忌日四孟在丑四仲在寅四季/在子其日不可遠行歸家及徙也)年老寢滯不過舉孝
亷後坐女壻亡吏太守邵䕫怒而殺之時人罔忌禁者
多談為證焉(罔無/也)
論曰曾子云上失其道民散久矣如得其情則哀矜而
勿喜(言人離散犯法乃自上之所為非下之過/當哀矜之勿以得情為喜也見論語也)夫不喜
於得情則恕心用恕心用則可寄枉直矣夫賢人君子
斷獄其必主於此乎郭躬起自佐史小大之獄必察焉
(左傳曰小大之獄/雖不能察必以情)原其平刑審斷庶於勿喜者乎若乃
推己以議物捨狀以貪情(秦彭孫章不死為推己亡命/得減為貪情也貪與探同也)
法家之能慶延于世蓋由此也
　　陳寵傳(子忠/)
陳寵字昭公沛國洨人也(洨縣名故城在今泗州/虹縣西南洨音户交反)曾祖
父咸成哀間以律令為尚書平帝時王莽輔政多改漢
制咸心非之及莽因呂寛事誅不附已者何武鮑宣等
(平帝時王莽輔政隔絶平帝外家不得至京師莽子宇/恐帝長大後見怨教帝舅衞寳令帝母上書求入莽不)
(許宇與婦兄呂寛謀以為莽不可說而好鬼神乃夜以/血灑莽第門以驚懼之事覺並誅死何武為前將軍王)
(莽先從武求舉武不敢鮑宣為司隸免徙之上黨呂寛/事起莽案鞫并誅不附已者武與宣坐見誣中皆被誅)
(並見/前書)咸乃歎曰易稱君子見幾而作不俟終日吾可以
逝矣(幾者事之微吉凶/之先見者逝徃也)即乞骸骨去職及莽簒位召咸
以為掌寇大夫謝病不肯應時三子參豐欽皆在位乃
悉令解官父子相與歸鄉里閉門不出入猶用漢家祖
臘(應劭風俗通曰共工之子好逺遊死為祖神漢家火/行盛於午故以午日為祖也臘者歲終祭衆神之名)
(臘接也新故交接故大祭以報功/也漢火行衰於戌故臘用戌日也)人問其故咸曰我先
人豈知王氏臘乎其後莽復徵咸遂稱病篤於是乃收
斂其家律令書文皆壁藏之咸性仁恕常戒子孫曰為
人議法當依於輕雖有百金之利愼無與人重比建武
初欽子躬為廷尉左監早卒躬生寵明習家業少為州
郡吏辟司徒鮑昱府是時三府掾屬專尚交遊以不肯
視事為高寵常非之獨勤心物務數為昱陳當世便宜
昱高其能轉為辭曹掌天下獄訟(續漢志曰三公掾屬/二十四人有辭曹主)
(訟事/也)其所平決無不厭服衆心時司徒辭訟久者數十
年事類溷錯易為輕重不良吏得生因緣(因緣謂依附/以生輕重也)
寵為昱撰辭訟比七卷決事科條皆以事類相從昱奏
上之其後公府奉以為法三遷肅宗初為尚書是時承
永平故事吏政尚嚴切尚書決事率近於重寵以帝新
即位宜改前世苛俗乃上疏曰臣聞先王之政賞不僭
刑不濫與其不得已寧僭不濫(事見左傳晉/大夫聲子辭)故唐堯著
典眚災肆赦(尚書舜典之辭也眚過也災害也/肆緩也言過誤有害當緩赦也)周公作
戒勿誤庻獄(尚書立政之辭也言文子文孫從/今以徃惟以正道理衆獄勿誤也)伯夷之
典惟敬五刑以成三德(三德剛柔正直尚書吕刑曰伯/夷降典折民惟刑惟敬五刑以)
(成三/德)由此言之聖賢之政以刑罸為首徃者斷獄嚴明
所以威懲姦慝姦慝既平必宜濟之以寛(濟益/也)陛下即
位率由此義數詔羣僚𢎞崇晏晏(晏晏温和也尚書考/靈燿曰堯聰明文塞)
(晏/晏)而有司執事未悉奉承典刑用法猶尚深刻斷獄者
急於篣格酷烈之痛(篣即榜也古字通用聲類/曰笞也說文曰格擊也)執憲者
煩於詆欺放濫之文或因公行私逞縱威福夫為政猶
張琴瑟大絃急者小絃絶故子貢非臧孫之猛法而美
鄭喬之仁政(臧孫魯大夫行猛政子貢非之曰夫政猶/張琴瑟也大絃急則小絃絶矣故曰罰得)
(則姦邪止賞得則下歡悅子之賊心見矣獨不聞子産/之相鄭乎推賢舉能抑惡揚善有大畧者不問其短有)
(厚德者不非小疵家給人足囹圄空虚子産卒國人皆/叩心流涕三月不聞竿琴之音其生也見愛死也可悲)
(故曰德莫大于仁禍莫大於刻今子病而人賀子愈而/人相懼曰嗟乎何命之不善子又不死臧孫慙而避位)
(終身不出/見新序)詩云不剛不柔布政優優(優優/和也)方今聖德充
塞假于上下(假至也音格/上下天地也)宜隆先王之道蕩滌煩苛之
法輕薄箠楚以濟羣生全廣至德以奉天心帝敬納寵
言每事務於寛厚其後遂詔有司絶鉆鑽諸慘酷之科
(蒼頡篇曰鉆持也說文曰鉆鐵銸也其炎反銸音/陟葉反鑽臏刑謂鑽去其髕骨也鑽音作喚反)解妖
惡之禁除文致之請讞五十餘事定著于令(文致謂前/人無罪文)
(飾致於/法中也)是後人俗和平屢有嘉瑞漢舊事斷獄報重常
盡三冬之月(報論也重/死刑也)是時帝始改用冬初十月而已
元和二年旱長水校尉賈宗等上言以為斷獄不盡三
冬故隂氣微弱陽氣發泄招致災旱事在於此帝以其
言下公卿議寵奏曰夫冬至之節陽氣始萌故十一月
有蘭射干芸荔之應(易通卦驗曰十一月廣莫風至則/蘭射干生月令仲冬日短至隂陽)
(爭諸生蕩芸始生荔挺出射音夜/即今之烏扇也芸香草荔馬薤)時令曰諸生蕩安形
體(時令月令也蕩動也仲冬一陽爻生草木皆欲萌/動也禮記月令仲冬諸生蕩君子齋戒安形性也)天
以為正周以為春(正春皆始也十一月萬物微而/未著天以為正而周以為歲首)十二
月陽氣上通雉雊雞乳地以為正殷以為春(十二月二/陽爻生鴈)
(北鄉陽氣上通諸生皆動始萌芽地以為/正殷以為歲首也月令季冬雉雊雞乳也)十三月陽氣
已至天地已交萬物皆出蟄蟲始振人以為正夏以為
春(十三月今正月也天子迎春東郊隂陽交合萬物皆/出於地人始初見故曰人以為正夏以為歲首也月)
(令孟春天氣下降地氣上騰天地和/同草木萌動東風解凍蟄蟲始振也)三微成著以通三
統(統者統一歲之事王者三正遞用周環無窮故曰通/三統三禮義宗曰三微三正也言十一月陽氣始施)
(萬物動於黃泉之下微而未著其色皆赤赤者陽氣故/周以天正為歳色尚赤夜半為朔十二月萬物始芽色)
(白白者陰氣故殷以地正為歳色尚白雞鳴為朔十三/月萬物始達其色皆黒人得加功以展其業夏以人正)
(為歲色尚黑平旦為朔故曰三微王者奉而成之各法/其一以改正朔也易乾鑿度曰三微而成著三著而體)
(成當此之時天/地交萬物通也)周以天元殷以地元夏以人元若以此
時行刑則殷周歲首皆當流血不合人心不稽天意月
令曰孟冬之月趣獄刑無留罪(臣賢案月令及淮南子/皆言季秋趣獄刑無留)
(罪今言孟冬/未詳其故)明大刑畢在立冬也又孟冬之月身欲寧
事欲靜(月令仲冬君子齋戒身欲寧事欲靜以待隂陽/之所定也○劉攽曰案文并注意孟當作仲)
若以降威怒不可謂寧若以行大刑不可謂靜議者咸
曰旱之所由咎在改律臣以為殷周斷獄不以三微而
化致康平無有災害自元和以前皆用三冬而水旱之
異徃徃為患由此言之災害自為它應不以改律秦為
虐政四時行刑聖漢初興改從簡易蕭何草律季秋論
囚俱避立春之月(草謂創造之/也論決也)而不計天地之正二王
之春實頗有違(言蕭何不論天地之正/及殷周之春實乖正道)陛下探幽析微
允執其中(允信也中正也言信執/中正之道語見尚書)革百載之失建永年
之功(尚書曰立功立/事可以永年)上有迎承之敬下有奉微之惠(三/正)
(之月不用斷獄敬承/天意奉順三微也)稽春秋之文當月令之意(春秋於/春每月)
(書王所以通三統也何休注云二月三月/皆有王者二月殷正月三月夏正月也)聖功美業不
宜中疑書奏帝納之遂不復改寵性周宻常稱人臣之
義苦不畏愼自在樞機謝遣門人拒絶知友惟在公家
而已朝廷器之(器重/也)皇后弟侍中竇憲(臣賢案竇后紀/及憲傳並云憲)
(竇后兄今諸本/皆言弟蓋誤也)薦眞定令張林為尚書帝以問寵寵對
林雖有才能而素行貪濁憲以此深恨寵林卒被用而
以臧汙抵罪及帝崩憲等秉權常銜寵乃白太后令典
喪事欲因過中之黄門侍郎鮑德素敬寵說憲弟夏陽
侯瓌曰陳寵奉事先帝深見納任故久留臺閣賞賜有
殊今不蒙忠能之賞而計幾微之故(幾微言/微細也)誠傷輔政
容貸之德瓌亦好士深然之故得出為太山太守後轉
廣漢太守西州豪右并兼吏多姦貪訴訟日百數寵到
顯用良吏王渙鐔顯等以為腹心(鐔音徒/南反)訟者日減郡
中清肅先是洛縣城南(洛縣名故城在今/益州雒縣南也)每陰雨常有
哭聲聞於府中積數十年寵聞而疑其故使吏案行還
言世衰亂時此下多死亡者而骸骨不得葬儻在於是
寵愴然矜歎即勑縣盡收歛葬之自是哭聲遂絶及竇
憲為大將軍征匈奴公卿以下及郡國無不遣吏子弟
奉獻遺者而寵與中山相汝南張郴(光武子中山/王焉相也)東平
相應順(東平王蒼孫/敞之相也)守正不阿後和帝聞之擢寵為大
司農郴太僕順左馮翊永元六年寵代郭躬為廷尉性
仁矜及為理官數議疑獄常親自為奏每附經典務從
寛恕帝輒從之濟活者甚衆其深文刻敝於此少衰寵
又鉤校律令條法溢於甫刑者除之(鉤猶動也前書曰/鉤校得其姦賊鉤)
(音工候反溢出也孔安國注尚書/曰呂侯後為甫侯故或稱甫刑也)曰臣聞禮經三百威
儀三千(禮記曰禮經三百曲禮三千鄭𤣥注云禮/篇多亡本數未聞其中事儀有三千也)故甫
刑大辟二百五刑之屬三千禮之所去刑之所取(去禮/之人)
(刑以加之/故曰取也)失禮則入刑相為表裏者也今律令死刑六
百一十耐罪千六百九十八(耐者輕刑/之名也)贖罪以下二千
六百八十一溢於甫刑者千九百八十九其四百一十
大辟千五百耐罪七十九贖罪春秋保乾圖曰王者三
百年一蠲法漢興以來三百二年憲令稍增科條無限
又律有三家其說各異宜令三公廷尉平定律令應經
合義者可使大辟二百而耐罪贖罪二千八百并為三
千悉刪除其餘令與禮相應以易萬人視聽以致刑措
之美傳之無窮未及施行會坐詔獄吏與囚交通抵罪
詔特免刑拜為尚書遷大鴻臚寵歴二郡三卿所在有
迹見稱當時十六年代徐防為司空寵雖傳法律而兼
通經書奏議溫粹號為任職相在位三年薨以太常南
陽尹勤代為司空勤字叔梁篤性好學屏居人外荆棘
生門時人重其節後以定策立安帝封福亭侯五百戸
永初元年以雨水傷稼策免就國病卒無子國除寵子
忠
忠字伯始永初中辟司徒府三遷廷尉正(正廷尉屬官/也秩千石也)
以才能有聲稱司徒劉愷舉忠明習法律宜備機密於
是擢拜尚書使居三公曹(成帝置五尚書三公/曹尚書主知斷獄也)忠自以
世典刑法用心務在寛詳初父寵在廷尉上除漢法溢
於甫刑者未施行(上音時/掌反)及寵免後遂寢而苛法稍繁
人不堪之忠畧依寵意奏上二十三條為決事比(比例/也必)
(寐/反)以省請讞之敝又上除蠶室刑(蠶室宮刑名也或云/犗刑也音奇敗反作)
(窨室畜火如蠶室說文曰犗騬牛也騬音/繒漢舊儀注曰少府若廬獄有蠶室也)解臧吏三世
禁錮狂易殺人得減重論(狂易謂狂/而易性也)母子兄弟相代死
聽赦所代者事皆施行及鄧太后崩安帝始親朝事忠
以為臨政之初宜徵聘賢才以宣助風化數上薦隱逸
及直道之士馮良周爕杜根成翊世之徒於是公車禮
聘良爕等後連有災異詔舉有道公卿百僚各上封事
忠以詔書既開諫爭慮言事者必多激切或致不能容
乃上疏豫通帝意曰臣聞仁君廣山藪之大納切直之
謀(左氏傳曰川澤納汙山藪藏疾/瑾瑜匿瑕國君含垢天之道也)忠臣盡謇諤之節不
畏逆耳之害(史記曰趙簡子有臣周舍好直諫周舍死/簡子曰吾聞千羊之皮不如一狐之腋衆)
(人之唯唯不如周舍之諤諤家語/孔子曰忠言逆耳而利於行也)是以高祖舎周昌桀
紂之譬(周昌為御史大夫嘗燕入奏事高帝方擁戚姬/昌走出高帝逐得騎昌項問曰我何如主也昌)
(仰曰陛下桀紂之主/也上笑不之罪也)孝文嘉爰盎人豕之譏(文帝幸慎/夫人常與)
(皇后同坐後幸上林愼夫人從盎為中郎將却慎夫人/坐愼夫人怒不坐帝亦起盎前說曰陛下為愼夫人適)
(所以禍之也獨不見人豕乎/上大悅人豕解見皇后紀也)武帝納東方朔宣室之正
(武帝為館陶公主私人董偃置酒宣室東方朔為太中/大夫諫曰不可夫宣室者先帝之正處也非法度之正)
(不得入焉上曰善/更置酒北宫也)元帝容薛廣德自刎之切(元帝酎祭/宗廟出便)
(門欲御樓船御史大夫薛廣德當車免冠諫曰宜從橋/詔曰大夫冠廣德曰陛下不聽臣臣自刎以血汙車輪)
(帝乃/從橋)昔晉平公問於叔向曰國家之患孰為大對曰大
臣重禄不極諫小臣畏罪不敢言下情不上通此患之
大者公曰善於是下令曰吾欲進善有謁而不通罪至
死(此已上皆/見新序)今明詔崇高宗之德(高宗殷王武丁也有/雉登鼎耳而雊懼而)
(修德位/以永年)推宋景之誠(史記曰宋景公時熒惑守心星太/史子韋請移之大臣國人與歲公)
(皆不聼天感其誠熒/惑為之退三舍也)引咎克躬諮訪羣吏言事者見杜
根成翊世等新蒙表錄顯列二臺(謂杜根為侍御史成/翊世為尚書郎也)
必承風饗應爭為切直若嘉謀異策宜輒納用如其管
穴妄有譏刺(管穴言小也史記扁鵲曰若以/管窺天以隙視文隙即穴也)雖苦口逆
耳不得事實且優游寛容以示聖朝無諱之美若有道
之士對問高者宜垂省覽特遷一等以廣直言之路書
御有詔拜有道高第士沛國施延為侍中延後位至太
尉(謝承書曰延字君子蘄縣人也少為諸生明於五經/星官風角靡有不綜家貧母老周流傭賃常避地於)
(廬江臨湖縣種瓜後到吳郡海鹽取卒月直賃作半路/亭父以養其母是時吳會未分山隂馮敷為督郵到縣)
(延持箒徃敷知其賢者下車謝使入亭請與飲食/脫衣與之餉餞不受順帝徵拜太尉年七十六薨)常侍
江京李閏等皆為列侯共秉權任帝又愛信阿母王聖
封為野王君忠内懷懼懣而未敢陳諫乃作搢紳先生
論以諷文多故不載(搢插也紳/大帶也)自帝即位以後頻遭元
二之戹(元二解見/鄧隲傳)百姓流亡盜賊並起郡縣更相飾匿
莫肯糾發(更相文飾隠/匿盜賊也)忠獨以為憂上疏曰臣聞輕者
重之端小者大之源故隄潰蟻孔氣洩鍼芒(韓子曰千/丈之堤以)
(螻蟻之穴而潰黄帝素問/曰針頭如芒氣出如筐也)是以明者愼微智者識幾書
曰小不可不殺(尚書康誥曰有厥/罪小乃不可不殺)詩云無縱詭隨以謹
無良(詩大雅也言詭誑委隨之人不可/縱宜即罪之用謹勑不善之人也)蓋所以崇本絶
末鉤深之慮也臣竊見元年以來盜賊連發攻亭劫掠
多所傷殺夫穿窬不禁則致彊盜(論語孔子曰色厲而/内荏其猶穿窬之盜)
(乎/)彊盜不斷則為攻盜攻盜成羣必生大姦故亡逃之
科憲令所急至於通行飲食罪致大辟(通行飲食猶今/律云過致資給)
(與同罪也飲/音䕃食音寺)而頃者以來莫以為憂州郡督錄怠慢長
吏防禦不肅皆欲採獲虚名諱以盜賊為負雖有發覺
不務清澄至有逞威濫怒無辜僵仆或有跼蹐比伍轉
相賦斂(說文曰蹐小歩也言跼/身小歩畏吏之甚也)或隨吏追赴周章道路
是以盜發之家不敢申告鄰舎比里共相壓迮(迮迫/也)或
出私財以償所亡其大章著不可掩者乃肯發露陵遲
之漸遂且成俗寇攘誅咎皆由於此(寇盜攘竊也尚書/曰無敢寇攘也○)
(劉攽曰案文但言寇攘誅/不成文理當有一逋字)前年勃海張伯路可為至戒
覆車之軌其迹不遠蓋失之末流求之本源宜糺增舊
科以防來事自今彊盜為上官若它郡縣所糺覺一發
部吏皆正法(上官謂郡府也若及也部吏/謂督郵游徼也正法依法也)尉貶秩一等
令長三月奉贖罪二發尉免官令長貶秩一等三發以
上令長免官便可撰立科條處為詔文切勑刺史嚴加
糺罸冀以猛濟寛驚懼姦慝頃季夏大暑而消息不協
(前書音義曰息卦曰太陽消卦/曰太陰其餘雜卦曰少陰太陽)寒氣錯時水涌為變天
之降異必有其故所舉有道之士可策問國典所務王
事過差令處煖氣不效之意庶有讜言以承天誡元初
三年有詔大臣得行三年喪服闋還職忠因此上言孝
宣皇帝舊令人從軍屯及給事縣官者大父母死未滿
三月皆勿徭令得葬送請依此制太后從之至建光中
尚書令祝諷(祝或作祋○劉攽/曰案文祝當作役)尚書孟布等奏以為孝
文皇帝定約禮之制(約儉也孝文皇帝崩遺詔薄葬以/日易月凡三十六日釋服後以為)
(故/事)光武皇帝絶告寧之典(前書音義曰告寧休謁之名/吉曰告凶曰寧古者名吏休)
(假曰告吏二千石有予告賜告予告在官有功法所當/得也賜告病三月當免天子優賜其告使帶印綬將官)
(屬歸家/養疾也)貽則萬世誠不可改宜復建武故事忠上疏曰
臣聞之孝經始於愛親終於哀戚上自天子下至庶人
尊卑貴賤其義一也夫父母於子同氣異息一體而分
三年乃免於懐抱先聖緣人情而著其節制服二十五
月是以春秋臣有大喪君三年不呼其門閔子雖要絰
服事以赴公難退而致位以究私恩故稱君使之非也
臣行之禮也(自此已上至臣有大喪並公羊傳之文也/閔子騫孔子弟子也遭喪君使之從軍騫)
(乃要絰而服以從軍役事了退家致位喪次/極盡私恩故君使之雖非臣從君命有禮也)周室陵遲
禮制不序蓼莪之人作詩自傷曰瓶之罄矣惟罍之恥
(小雅蓼莪之詩也蓼蓼長大貎也莪蘿也言孝子憂思/中心不精不識莪蘿誤以為蒿也其詩曰蓼蓼者莪匪)
(莪伊蒿哀哀父母生我劬勞瓶之罄矣惟罍之恥注云/瓶小而罍大也罄盡也瓶小而盡罍大而盈言為罍恥)
(者刺幽王不使富/分貧衆恤寡也)言已不得終竟子道者亦上之恥也
高祖受命蕭何創制大臣有寧告之科合於致憂之義
(論語曾子曰吾聞夫子人未/有自致者也必也親喪乎)建武之初新承大亂凡諸
國政多趣簡易大臣既不得告寧而羣司營祿念私鮮
循三年之喪以報顧復之恩者禮義之方實為彫損大
漢之興雖承衰敝而先王之制稍以施行故籍田之耕
起於孝文(文帝二年詔曰農天下/之本也其開籍田也)孝亷之貢發於孝武
(武帝元光元年初/令郡國舉孝亷)郊祀之禮定於元成(元帝成帝時匡/衡韋𤣥成定迭)
(毁郊祀/之禮也)三雍之序備於顯宗(三雍明堂辟雍靈臺也/雍和也解具明紀也)大
臣終喪成乎陛下(謂安帝詔大臣/得行三年喪也)聖功美業靡以尚兹
孟子有言老吾老以及人之老幼吾幼以及人之幼天
下可運於掌(言敬吾老亦敬人之老愛吾幼亦愛人之/幼有敬愛之心則天下歸順之也運掌言)
(易/也)臣願陛下登高北望以甘陵之思揆度臣子之心則
海内咸得其所(甘陵安帝母陵陵在/清河故言北望也)宦豎不便之竟寢
忠奏而從諷布議遂著于令忠以久次轉為僕射時帝
數遣黄門常侍及中使伯榮徃來甘陵(伯榮帝乳母/王聖女也)而
伯榮負寵驕蹇所經郡國莫不迎為禮謁又霖雨積時
河水涌溢百姓騷動忠上疏曰臣聞位非其人則庶事
不叙庶事不叙則政有得失政有得失則感動陰陽妖
變為應陛下每引災自厚不責臣司臣司狃恩莫以為
負(狃音女九反詩曰將叔無狃注云狃習/也言屢被恩貸不以災變為憂負也)故天心未得
隔并屢臻(隔并謂水旱不節也尚書曰一/極備凶一極亡凶并音必姓反)青冀之域滛
雨漏河(漏溢/也)徐岱之濵海水盆溢兖豫蝗蝝滋生(蝝螽/子也)
荆揚稻收儉薄并凉二州羗戎叛戾加以百姓不足府
帑虚匱自西徂東杼柚將空(杼柚謂機也小雅大東詩/曰小東大東杼柚其空也)
臣聞洪範五事一曰貎貎以恭恭作肅貎傷則狂而致
常雨(洪範五/行傳辭)春秋大水皆為君上威儀不穆臨莅不嚴
臣下輕慢貴倖擅權陰氣盛彊陽不能禁故為滛雨陛
下以不得親奉孝德皇園廟(孝徳皇安帝父/清河王慶也)比遣中使
致敬甘陵朱軒軿馬相望道路可謂孝至矣(朱軒車使/者所乘軿)
(並/也)然臣竊聞使者所過威權翕赫震動郡縣王侯二千
石至為伯榮獨拜車下儀體上僣侔於人主長吏惶怖
譴責或邪謟自媚發人修道繕理亭傳多設儲跱徴役
無度(儲積也/跱具也)老弱相隨動有萬計賂遺僕從人數百匹
頓踣呼嗟莫不叩心河間託叔父之屬(河間王開/安帝叔也)清河
有陵廟之尊(清河王延平也陵/廟所在故曰尊)及剖符大臣皆猥為伯
榮屈節車下陛下不問必以陛下欲其然也伯榮之威
重於陛下陛下之柄在於臣妾水災之發必起於此昔
韓嫣託副車之乘受馳視之使江都誤為一拜而嫣受
歐刀之誅(韓嫣弓高侯之孫也得幸於武帝武帝獵上/林中先使嫣乘副車從數十百騎馳視獸江)
(都王望見以為天子伏謁道傍嫣驅不見王怒為皇太/后泣言太后銜之後嫣出入永巷以姦聞太后賜嫣死)
(也/)臣願明主嚴天元之尊正乾剛之位(天元猶乾元也/易曰大哉乾元)
(也/)職事巨細皆任賢能不宜復令女使干錯萬機重察
左右得無石顯泄漏之姦(石顯字君房少時坐法腐刑/為中書令元帝委以政事公)
(卿畏之重足一迹顯恐天子一旦納用左右間已乃取/一言為驗上嘗使至諸宮徴發先白上恐漏盡宫門閉)
(請詔開門上許之顯故投夜還詔開宮門後果有上書/告顯矯詔開宮門天子聞之笑顯泣曰陛下過私小臣)
(屬任以事羣下無不嫉妬欲䧟害者/唯明主能知之上以為然而憐之)尚書納言得無趙
昌譛崇之詐(鄭崇哀帝時為尚書僕射數諫爭帝不許/尚書令趙昌佞謟因奏崇與宗族通疑有)
(姦上怒下崇/獄死獄中也)公卿大臣得無朱博阿傅之援(哀帝時博/為丞相承)
(傅太后指奏免大司馬傅/喜哀帝怒下博獄自殺也)外屬近戚得無王鳳害商之
謀(成帝舅王鳳為大將軍專權驕僣王商為丞相論議/不能平鳳隂求商短使人上書告商閨門内事商坐)
(免王商宣帝舅樂昌侯王武/之子非成帝舅成都侯也)若國政一由帝命王事每
決於己則下不得偪上臣不得干君常雨大水必當霽
止(霽亦/止也)四方衆異不能為害書奏不省時三府任輕機
事專委尚書而災眚變咎輒切免公台(切責/也)忠以為非
國舊體上疏諫曰臣聞君使臣以禮臣事君以忠(論語/孔子)
(對魯定公/之辭也)故三公稱曰冢宰王者待以殊敬在輿為下
御坐為起(漢舊儀云皇帝見丞相起謁者贊稱曰皇帝/為丞相起立乃坐皇帝在道丞相迎謁者贊)
(稱曰皇帝為丞相/下輿立乃升車)入則參對而議政事出則監察而董
是非(董督/也)漢典舊事丞相所請靡有不聼今之三公雖
當其名而無其實選舉誅賞一由尚書尚書見任重於
三公陵遲以來其漸久矣臣忠心常獨不安是故臨事
戰懼不敢穴見有所興造(穴見言/不廣也)又不敢希意同僚以
謬平典而謗讟日聞罪足萬死近以地震策免司空陳
襃(襃字伯仁/廬江人也)今者災異復欲切讓三公昔考成皇帝以
妖星守心移咎丞相使賁麗納說方進方進自引卒不
蒙上天之福(成帝時熒惑守心議郎李尋奏記丞相翟/方進曰唯君侯盡節轉凶方進憂不知所)
(出有郎賁麗善為星言大臣宜當之上乃召見方進/賜養牛上尊酒令審處焉方進即日自殺賁音肥)徒
乖宋景之誠(解見前文言景公有災身自/引咎成帝不然故曰徒也)故知是非之
分較然有歸矣又尚書决事多違故典罪法無例詆欺
為先文慘言醜有乖章憲宜責求其意割而勿聼上順
國典下防威福置方員於規矩審輕重於衡石(衡秤衡/也三十)
(斤為鈞四/鈞為石也)誠國家之典萬世之法也忠意常在褒崇大
臣待下以禮其九卿有疾使者臨問加賜錢布皆忠所
建奏頃之遷尚書令延光三年拜司隸校尉糾正中官
外戚賔客近倖憚之不欲忠在内明年出為江夏太守
復留拜尚書令會疾卒初太尉張禹司徒徐防欲與忠
父寵共奏追封和熹皇后父䕶羌校尉鄧訓寵以先世
無奏請故事爭之連日不能奪乃從二府議及訓追加
封諡禹防復約寵俱遣子奉禮於虎賁中郎將鄧隲寵
不從隲心不平之故忠不得志於鄧氏及隲等敗衆庶
多怨之而忠數上疏陷成其惡遂詆劾大司農朱寵順
帝之為太子廢也諸名臣來歴祝諷等守闕固爭時忠
為尚書令與諸尚書復共劾奏之及帝立司隸校尉虞
翊追奏忠等罪過當世以此譏焉
論曰陳公居理官則議獄緩死相幼主則正不僣寵(○/劉)
(攽曰案文不當作下謂正下之僣事也然陳寵無/正僣寵之事陳忠乃有言伯榮疏論說似誤也)可謂
有宰相之器矣忠能承風亦庶乎明愼用刑而不留獄
然其聼狂易殺人開父子兄弟得相代死斯大謬矣是
則不善人多幸而善人常代其禍進退無所措也
贊曰陳郭主刑人頼其平寵矜枯胔躬斷以情忠用詳
密損益有程(程品式也謂彊盗發貶黜/令長各有科條故曰程也)施于孫子且公
且卿(施延也音/羊䜴反)
　
　
　
　
　
　
　後漢書卷七十六
　後漢書卷七十六考證
郭躬傳及典理官○舊本無典字
陳寵傳孟冬之月趣獄刑無留罪注今言孟冬未詳其
　故○何焯校本云下文云畢在立冬則孟冬者當作
　季秋
先是洛縣城南○縣字監本誤作陽從宋本改
陳寵子忠延後位至太尉注賃作半路亭父以養其母
　○父字一本作卒(臣會汾/)按前書音義云亭有兩卒
　其一亭父掌開閉掃除其一求盜掌逐捕盜賊此下
　文云持箒徃則知為亭父無疑
　
　
　
　
　
　後漢書卷七十六考證
