
　　唐正議大夫行秘書少監琅琊縣開國子顔師古注
　蕭望之列傳第四十八
蕭望之字長倩東海蘭陵人也(師古曰近代譜諜妄相/託附乃云望之蕭何之)
(後追次昭穆流俗學者共祖述焉但酇侯漢室宗臣功/髙位重子孫𦙍緒具詳表傳長倩鉅儒逹學名節並隆)
(博覽古今能言其祖市朝未變年載非遥長老所傳耳/目相接若其實承何後史傳寧得弗詳漢書既不叙論)
(後人焉所取信不/然之事斷可識矣)徙杜陵家世以田為業至望之好學
治齊詩事同縣后倉且十年以令詣太常受業(如淳曰/令郡國)
(官有好文學敬長肅政教者二千石/奏上與計偕詣太常受業如弟子也)復事同學博士白
竒(師古曰常同於后倉/受業而竒後為博士)又從夏侯勝問論語禮服(師古/曰禮)
(之喪/服也)京師諸儒稱述焉是時大將軍霍光秉政長史丙
吉薦儒生王仲翁與望之等數人皆召見先是左將軍
上官桀與蓋主謀殺光光既誅桀等後出入自備吏民
當見者露索去刀兵兩吏挾持(師古曰索捜也露形體/而捜也索音山客反)
望之獨不肯聽自引出閤曰不願見吏牽持匈匈光聞
之告吏勿持望之既至前説光曰將軍以功德輔幼主
將以流大化致於洽平(師古曰令太平之化通洽四方/也○宋祁曰注文通字疑是遍)
(字/)是以天下之士延頸企踵爭願自効以輔髙明今士
見者皆先露索挾持恐非周公相成王躬吐握之禮致
白屋之意(師古曰周公攝政一沐三握髪一飯三吐餔/以接天下之士白屋謂白蓋之屋以茅覆之)
(賤人所居蓋音合○宋/祁曰吐握字疑是捉字)於是光獨不除用望之而仲翁
等皆補大將軍史三歲間仲翁至光祿大夫給事中望
之以射䇿甲科為郎(師古曰射䇿者謂為難問疑義書/之於䇿量其大小署為甲乙之科)
(列而置之不使彰顯有欲射者隨其所取得而釋之以/知優劣射之言投射也對䇿者顯問以政事經義令各)
(對之而觀其文/辭定髙下也)署小苑東門候(師古曰署補署也門/候主候時而開閉也)仲
翁出入從倉頭廬兒(師古曰皆官府之給賤役者也解/在貢禹傳○宋祁曰貢禹傳當是)
(鮑宣/傳)下車趨門傳呼甚寵(師古曰趨讀曰趣趣嚮也下/車而嚮門傳聲而呼侍從者)
(甚有尊寵也○宋祁曰注/文尊寵下疑有之榮字)顧謂望之曰不肯錄錄反抱
關為(師古曰錄錄謂循常也言望之不能隨例/捜索以違牾執政不得大官而守門也)望之曰
各從其志後數年坐弟犯法不得宿衛免歸為郡吏及
御史大夫魏相(○宋祁曰浙/本無及字)除望之為屬察廉為大行
治禮丞時大將軍光薨子禹復為大司馬兄子山領尚
書(師古曰霍山去病之孫/今云兄子者轉寫誤爾)親屬皆宿衞内侍地節三年
夏京師雨雹望之因是上疏願賜清閒之宴口陳災異
之意(師古曰間/讀曰閑)宣帝自在民間聞望之名曰此東海蕭
生邪下少府宋畸問狀(師古曰畸/音居宜反)無有所諱望之對以
為春秋昭公三年大雨雹是時季氏專權卒逐昭公鄉
使魯君察於天變宜亡此害(師古曰鄉讀曰/嚮亡讀曰無)今陛下以
聖德居位思政求賢堯舜之用心也然而善祥未臻隂
陽不和是大臣任政一姓擅埶之所致也附枝大者賊
本心私家盛者公室危(師古曰本心/樹之本株也)唯明主躬萬機(○/宋)
(祁曰一本作/躬親浙本無)選同姓舉賢材以為腹心與參政謀令公
卿大臣朝見奏事明陳其職以考功能如是則庶事理
公道立姦邪塞私權廢矣對奏天子拜望之為謁者時
上初即位思進賢良多上書言便宜輙下望之問狀髙
者請丞相御史(師古曰望之以其人所言之狀請于丞/相御史或以奏聞即見超擢○劉奉世)
(曰顔非也髙者則令丞相御史試事次者則令中二/千石試事歲滿各以狀聞誤斷其文爾劉敞説同)次
者中二千石試事滿歲以狀聞(師古曰試令行其所言/之事或以諸它職事試)
(之/)下者報聞或罷歸田里所白處奏皆可(師古曰當主/上之意也)
累遷諫大夫丞相司直歲中三遷官至二千石其後霍
氏竟謀反誅望之寖益任用(師古曰/寖漸也)是時選博士諫大
夫通政事者補郡國守相以望之為平原太守望之雅
意在本朝遠為郡守内不自得乃上疏曰陛下哀愍百
姓恐德化之不究(師古曰究竟也/謂周徧於天下)悉出諌官以補郡吏
所謂憂其末而忘其本者也朝無爭臣則不知過國無
逹士則不聞善(師古曰逹士謂/逹於政事也)願陛下選明經術温故
知新通於幾微謀慮之士以為内臣與參政事諸侯聞
之則知國家納諫憂政亡有闕遺若此不怠成康之道
其庶幾乎(師古曰周成康二王致太/平也○宋祁曰乎一作矣)外郡不治豈足憂
哉書聞徵入守少府宣帝察望之經明持重論議有餘
材任宰相(師古曰/任堪也)欲詳試其政事復以為左馮翊望之
從少府出為左遷恐有不合意即移病(師古曰移病謂/移書言病一曰)
(以病而/移居)上聞之使侍中成都侯金安上諭意曰所用皆
更治民以考功(師古曰更猶經/歴也音工衡反)君前為平原太守日淺
故復試之於三輔非有所聞也(師古曰所聞/謂聞其短失)望之即視
事是歲西羌反漢遣後將軍征之京兆尹張敞上書言
國兵在外軍以夏發隴西以北安定以西吏民並給轉
輸田事頗廢素無餘積雖羌虜以破來春民食必之窮
辟之處買亡所得(師古曰辟/讀曰僻)縣官穀度不足以振之(師/古)
(曰度音/徒各反)願令諸有辠非盜受財(○宋祁曰浙/本改財作賕)殺人及犯
法不得赦者皆得以差入穀此八郡贖罪(師古曰差次/也八郡即隴)
(西以北安/定以西)務益致穀以豫備百姓之急事下有司望之
與少府李彊議以為民函隂陽之氣(師古曰函與含同/也○宋祁曰注未)
(也當/刪)有好義欲利之心在教化之所助堯在上不能去
民欲利之心而能令其欲利不勝其好義也雖桀在上
不能去民好義之心而能令其好義不勝其欲利也故
堯桀之分在於義利而已道民不可不慎也(師古曰道/讀曰導)
今欲令民量粟以贖罪如此則富者得生貧者獨死是
貧富異刑而法不壹也(○宋祁曰/壹或作一)人情貧窮父兄囚執
聞出財得以生活為人子弟者將不顧死亡之患敗亂
之行以赴財利求救親戚一人得生十人以喪如此伯
夷之行壞公綽之名滅(師古曰公綽魯大夫孟公綽也/論語稱孔子曰若臧武仲之智)
(公綽之不欲卞莊子之勇冉求之/蓺文之以禮樂可以為成人矣)政教壹傾雖有周召
之佐恐不能復(師古曰召讀曰/卲復扶目反)古者臧於民不足則取
有餘則予詩曰爰及矜人哀此鰥寡(師古曰小雅鴻鴈/之詩也矜人可哀)
(矜之人謂貧弱者也言王者惠/澤下及哀矜之人以至鰥寡)上惠下也又曰雨我公
田遂及我私(師古曰小雅大田之詩也言衆庶喜於時/雨先潤公田又及私田是則其心先公後)
(私雨于具反○宋祁曰/注文于字上當有音字)下急上也今有西邊之役民失
作業雖戸賦口斂以贍其困乏(師古曰率戸而/賦計口而斂也)古之通
義百姓莫以為非以死救生恐未可也(師古曰子弟竭/死以救父兄令)
(其生/也)陛下布德施教教化既成堯舜亡以加也今議開
利路以傷既成之化臣竊痛之於是天子復下其議兩
府丞相御史以難問張敞敞曰少府左馮翊所言常人
之所守耳昔先帝征四夷兵行三十餘年百姓猶不加
賦而軍用給今羌虜一隅小夷跳梁於山谷間漢但令
辠人出財減辠以誅之其名賢於煩擾良民橫興賦歛
也(師古曰横/音胡孟反)又諸盜及殺人犯不道者百姓所疾苦也
皆不得贖首匿見知縱所不當得為之屬議者或頗言
其法可蠲除(師古曰以其罪輕而法/重故常欲除此科條)今因此令贖其便
明甚何化之所亂甫刑之罰小過赦薄罪贖(師古曰吕/侯為周穆)
(王司寇作贖刑之法謂之呂刑/後改為甫侯故又稱甫刑也)有金選之品(應劭曰選/音刷金銖)
(兩名也師古曰音刷是也字本作鋝鋝即鍰也其重十/一銖二十五分銖之十三一曰重六兩呂刑曰墨辟疑)
(赦其罸百鍰劓辟疑赦其罰惟倍剕辟疑赦其罰倍差/宫辟疑赦其罰六百鍰大辟疑赦其罰千鍰是其品也)
所從來久矣何賊之所生敞備皁衣二十餘年(如淳曰/雖有五)
(時服至朝/皆著皁衣)嘗聞罪人贖矣未聞盜賊起也竊憐涼州被
寇方秋饒時民尚有飢乏病死於道路况至來春將大
困乎(○宋祁曰大字/上疑有不字)不早慮所以振救之䇿而引常經
以難恐後為重責常人可與守經未可與權也敞幸得
備列卿以輔兩府為職不敢不盡愚望之彊復對曰先
帝聖德賢良在位作憲埀法為無窮之規永惟邊竟之
不贍(師古曰惟思也竟/讀曰境其下亦同)故金布令甲曰(師古曰金布者/令篇名也其上)
(有府庫金錢布帛之事因以/名篇令甲者其篇甲乙之次)邊郡數被兵離飢寒(師古/曰離)
(遭/也)夭絶天年父子相失令天下共給其費(師古曰同共/給之也自此)
(以上令/甲之文)固為軍旅卒暴之事也(師古曰卒讀曰猝言此/令文專為軍旅猝暴而)
(施設○宋祁曰/注文疑有之字)聞天漢四年常使死罪人入五十萬錢
減死罪一等豪彊吏民請奪假貣(師古曰貣/音土得反)至為盜賊
以贖罪其後姦邪橫暴羣盜並起(師古曰横/音胡孟反)至攻城邑
殺郡守充滿山谷吏不能禁明詔遣繡衣使者以興兵
擊之(師古曰軍興之法也○宋祁曰浙本/無興字劉攽曰當云以軍興兵擊之)誅者過半然
後衰止愚以為此使死罪贖之敗也故曰不便時丞相
魏相御史大夫丙吉亦以為羌虜且破轉輸略足相給
遂不施敞議望之為左馮翊三年京師稱之遷大鴻臚
先是烏孫昆彌翁歸靡因長羅侯常惠上書(師古曰昆/彌烏孫之)
(王號也翁歸/靡其人名也)願以漢外孫元貴靡為嗣得復尚少主(蘇/林)
(曰宗室/女也)結婚内附畔去匈奴詔下公卿議望之以為烏
孫絶域信其羙言萬里結婚非長策也天子不聽神爵
二年遣長羅侯惠使送公主配元貴靡未出塞翁歸靡
死其兄子狂王背約自立惠從塞下上書願留少主敦
煌郡惠至烏孫責以負約因立元貴靡還迎少主詔下
公卿議望之復以為不可烏孫持兩端亡堅約其效可
見前少主在烏孫四十餘年恩愛不親密邊境未以安
此已事之驗也今少主以元貴靡不得立而還信無負
於四夷此中國之大福也少主不止繇役將興其原起
此天子從其議徵少主還後烏孫雖分國兩立以元貴
靡為大昆彌漢遂不復與結婚三年代丙吉為御史大
夫五鳯中匈奴大亂議者多曰匈奴為害日乆可因其
壞亂舉兵滅之詔遣中朝大司馬車騎將軍韓増諸吏
富平侯張延壽光祿勲楊惲太僕戴長樂問望之計䇿
望之對曰春秋晉士匄帥師侵齊聞齊侯卒引師而還
君子大其不伐喪(師古曰士匄晉大夫范宣子也春秋/公羊傳襄十九年齊侯環卒晉士匄)
(帥師侵齊至穀聞齊侯卒乃還/還者何善辭也大其不伐喪也)以為恩足以服孝子誼
足以動諸侯前單于慕化鄉善稱弟(蘇林曰弟順也師/古曰鄉讀曰嚮弟)
(音悌○劉奉世曰漢興匈奴嘗/約為兄弟此弟直自謂為弟耳)遣使請求和親海内欣
然夷狄莫不聞未終奉約不幸為賊臣所殺今而伐之
是乘亂而幸災也彼必奔走遠遁不以義動兵恐勞而
無功宜遣使者弔問輔其微弱救其災患四夷聞之咸
貴中國之仁義如遂䝉恩得復其位必稱臣服從此德
之盛也上從其議後竟遣兵護輔呼韓邪單于定其國
是時大司農中丞耿壽昌奏設常平倉上善之望之非
壽昌(師古曰此望/之不知權道)丞相丙吉年老上重焉望之又奏言
百姓或乏困盜賊未止二千石多材下不任職三公非
其人則三光為之不明今首歲日月少光(師古曰首歲/歲之初首謂)
(正月/也)咎在臣等上以望之意輕丞相(師古曰言三公非/其人又云咎在臣)
(等是其意/毁丞相)乃下侍中建章衞尉金安上光祿勲楊惲御
史中丞王忠并詰問望之(師古曰三人/同共問之)望之免冠置對
天子繇是不説(師古曰繇讀與/由同説讀曰悦)後丞相司直緐延壽(師/古)
(曰緐/音婆)奏侍中謁者良使承制詔望之望之再拜已良與
望之言望之不起因故下手(蘇林曰伏/地而言也)而謂御史曰良
禮不備故事丞相病明日御史大夫輙問病朝奏事會
庭中差居丞相(○宋祁曰南本/庭作廷下同)後丞相謝大夫少進揖
今丞相數病望之不問病會庭中與丞相鈞禮(師古曰/不為前)
(後之/差也)時議事不合意望之曰侯年寧能父我邪(服䖍曰/寜能與)
(吾父同年邪○劉攽曰言侯年雖髙寧能為我父邪不/足敬也劉奉世曰此直謂其安能為我之父輕之之辭)
知御史有令不得擅使望之多使守史自給車馬之杜
陵護視家事(如淳曰漢儀注御史大夫史員四十五人/皆六百石其十五人給事殿中其餘三十)
(人留守治百事皆冠法冠師古曰/自給車馬者令其自乘私車馬也)少史冠法冠為妻先
引(蘇林曰少史曹史之下者也文頴曰先/引謂導車前○宋祁曰注末當添也字)又使賣買私
所附益凡十萬三千(師古曰使其史為望之家有所賣/買而史以其私錢增益之用潤望)
(之/也)案望之大臣通經術居九卿之右(師古曰/右上也)本朝所仰
至不奉法自修踞慢不遜攘(師古曰攘/古讓字)受所監臧二百
五十以上(師古曰二百五十以上者當時律令坐罪/之次若今律條言一尺以上一疋以上矣)請
逮捕繫治上於是䇿望之曰有司奏君責使者禮遇丞
相亡禮廉聲不聞敖慢不遜(師古曰敖/讀曰傲)亡以扶政帥先
百僚君不深思陷于玆穢朕不忍致君于理使光祿勲
惲䇿詔左遷君為太子太傅授印其上故印使者(師古/曰使)
(者即謂楊惲也命惲授太傅/印而望之以大夫印上於惲)便道之官君其秉道明孝
正直是與帥意亡諐靡有後言(師古曰諐古愆字/後言謂自申理)望之
既左遷而黃霸代為御史大夫數月間丙吉薨霸為丞
相霸薨于定國復代焉望之遂見廢不得相為太傅以
論語禮服授皇太子初匈奴呼韓邪單于來朝詔公卿
議其儀丞相霸御史大夫定國議曰聖王之制施德行
禮先京師而後諸夏先諸夏而後夷狄詩云率禮不越
遂視既發相土烈烈海外有截(師古曰商頌長發之詩/也率循也遂徧也既盡)
(也發行也相土契之孫也烈烈威也截齊也言殷宗受/命為諸侯能修禮度無有所踰越也徧省視之教令盡)
(行而相土之威烈烈然盛四海之外/皆整齊○宋祁曰注末當有也字)陛下聖德充塞天
地(師古曰充實/也塞滿也)光被四表(師古曰四表/四海之外)匈奴單于鄉風
慕化奉珍朝賀(師古曰鄉/讀曰嚮)自古未之有也其禮儀宜如
諸侯王位次在下(○宋祁曰/如疑作加)望之以為單于非正朔所
加故稱敵國宜待以不臣之禮位在諸侯王上外夷稽
首稱藩中國讓而不臣此則羈縻之誼謙亨之福也(師/古)
(曰易謙卦之辭曰謙亨天道下濟而光明地道卑/而上行言謙之為德無所不通也亨音火庚反)書曰
戎狄荒服(師古曰/逸書也)言其來服荒忽亡常如使匈奴後嗣
卒有鳥竄䑕伏闕於朝享不為畔臣(師古曰卒終也本/以客禮待之若後)
(不來非/叛臣)信讓行乎蠻貉福祚流于亡窮萬世之長䇿也
天子采之下詔曰蓋聞五帝三王教化所不施不及以
政今匈奴單于稱北藩朝正朔朕之不逮德不能𢎞覆
其以客禮待之令單于位在諸侯王上贊謁稱臣而不
名及宣帝寢疾選大臣可屬者(師古曰屬/音之欲反)引外屬侍中
樂陵侯史髙太子太傅望之少傅周堪至禁中拜髙為
大司馬車騎將軍望之為前將軍光祿勲堪為光祿大
夫皆受遺詔輔政領尚書事宣帝崩太子襲尊號是為
孝元帝望之堪本以師傅見尊重上即位數宴見言治
亂陳王事望之選白宗室明經逹學散騎諫大夫劉更
生給事中與侍中金敞並拾遺左右四人同心謀議勸
道上以古制(師古曰道/讀曰導)多所欲匡正上甚鄉納之(師古/曰鄉)
(讀曰嚮意信嚮/之而納用其言)初宣帝不甚從儒術任用法律而中書
宦官用事中書令宏恭石顯久典樞機明習文法亦與
車騎將軍髙為表裏論議常獨持故事不從望之等恭
顯又時傾仄見詘(文頴曰恭顯心不自安也師古曰文/説非也言其不能持正故議論大事)
(見詘於天子/也仄古側字)望之以為中書政本宜以賢明之選自武
帝游宴後庭故用宦者非國舊制又違古不近刑人之
義(師古曰禮曰刑/人不在君側也)白欲更置士人繇是大與髙恭顯忤
(師古曰繇讀與由/同忤謂相違逆也)上初即位謙讓重改作(師古曰重難/也未欲更置)
(士人於/中書也)議久不定出劉更生為宗正望之堪數薦名儒
茂材以備諫官會稽鄭朋隂欲附望之上疏言車騎將
軍髙遣客為姦利郡國及言許史子弟罪過章視周堪
(師古曰視讀曰示以/朋所奏之章示堪也)堪白令朋待詔金馬門朋奏記望
之曰將軍體周召之德秉公綽之質有卞莊之威(師古/曰周)
(謂周公旦召謂召公奭公綽孟公綽也廉正寡/欲卞莊子魯卞邑大夫蓋勇士也召讀曰邵)至乎耳
順之年(師古曰論語孔子/曰六十而耳順)履折衝之位號至將軍誠士
之髙致也窟穴黎庶莫不懽喜咸曰將軍其人也(師古/曰國)
(家委任誠/得其人也)今將軍䂓橅云若管晏而休遂行日仄至周
召乃留乎(師古曰問望之立意當趣如管晏而止為欲/恢廓其道日昃不食追周召之蹟然後已乎)
(橅讀曰模/其字從木)若管晏而休則下走將歸延陵之臯(應劭曰/下走僕)
(也張晏曰吳公子札食邑延陵薄吳王之行弃國而耕/於臯澤朋云望之所為若但如管晏則不處漢朝將歸)
(會稽尋延陵之軌隱耕臯澤之中也/師古曰下走者自謙言趨走之役也)修農圃之疇(師古/曰美)
(田曰/疇)畜雞種黍竢見二子没齒而已矣(師古曰論語云/子路從而後遇)
(丈人以杖荷蓧止子路宿殺雞為黍而食之見其二子/焉明日子路行以告子曰隱者也使子路反見之至則)
(行矣朋之所云蓋謂此也竢古俟字也俟/待也没齒終身也蓧草器也音徒釣反)如將軍昭然
度行積思塞邪枉之險蹊宣中庸之常政(師古曰度行/度越常檢而)
(為髙行也蹊徑/謂道也音奚)興周召之遺業親日仄之兼聽則下走
其庶幾願竭區區底厲鋒鍔(師古曰鋒刃端也鍔/刃旁也音五各反)奉萬
分之一望之見納朋接待以意(師古曰與之相/見納用其説也)朋數稱
述望之短車騎將軍(師古曰短謂/毁其短惡也)言許史過失後朋行
傾邪望之絶不與通朋與大司農史李宮俱待詔堪獨
白宮為黃門郎朋楚士怨恨(張晏曰朋會稽人會稽并/屬楚蘇林曰楚人脃急也)
更求入許史推所言許史事曰皆周堪劉更生教我我
關東人何以知此於是侍中許章白見朋朋出揚言曰
我見言前將軍小過五大罪一中書令在旁知我言狀
望之聞之以問宏恭石顯顯恭恐望之自訟下於它吏
即挾朋及待詔華龍(師古曰華/音胡化反)龍者宣帝時與張子蟜
等待詔(師古曰蟜音巨/遙反字或作僑)以行汙濊不進(師古曰濊/與穢同)欲入
堪等堪等不納故與朋相結恭顯令二人告望之等謀
欲罷車騎將軍疏退許史狀候望之出休日令朋龍上
之事下𢎞恭問狀望之對曰外戚在位多奢滛欲以匡
正國家非為邪也恭顯奏望之堪更生朋黨相稱舉數
譛訴大臣毁離親戚欲以專擅權埶為臣不忠誣上不
道請謁者召致廷尉時上初即位不省謁者召致廷尉
為下獄也可其奏後上召堪更生曰繫獄上大驚曰非
但廷尉問邪以責恭顯皆叩頭謝上曰令出視事(○宋/祁曰)
(令出視事疑作今出視/事一本作出乃使視事)恭顯因使髙(○宋祁曰恭顯因/使髙疑作恭顯乃)
(因史/髙)言上新即位未以德化聞於天下而先驗師傅既
下九卿大夫獄宜因决免於是制詔丞相御史前將軍
望之傅朕八年亡它罪過今事久遠識忘難明(師古曰/言不能)
(盡記有遺忘/者故難明)其赦望之罪收前將軍光祿勲印綬及堪
更生皆免為庶人而朋為黃門郎後數月制詔御史國
之將興尊師而重傅故前將軍望之傅朕八年道以經
術厥功茂焉(師古曰道讀/曰導茂美也)其賜望之爵關内侯食邑六
百戶給事中朝朔望坐次將軍天子方倚欲以為丞相
(師古曰倚/音於綺反)會望之子散騎中郎伋上書訟望之前事(師/古)
(曰伋/音級)事下有司復奏望之前所坐明白無譛訴者(師古/曰言)
(望之自有罪非人/讒譛而訴之也)而教子上書稱引亡辜之詩失大臣
體不敬請逮捕𢎞恭石顯等知望之素高節不詘辱建
白望之(師古曰建立此議/而白之於天子)前為將軍輔政欲排退許史
專權擅朝幸得不坐復賜爵邑與聞政事(師古曰與/讀曰豫)不
悔過服罪深懐怨望教子上書歸非於上(師古曰言歸/惡於天子也)
自以託師傅懐終不坐(師古曰言恃舊恩自/謂終無罪坐懐此心)非頗詘望
之於牢獄塞其怏怏心則聖朝亡以施恩厚(服䖍曰/非不也)上
曰蕭太傅素剛安肯就吏顯等曰人命至重望之所坐
語言薄罪必亡所憂上乃可其奏顯等封以付謁者敕
令召望之手付因令太常急發執金吾車騎馳圍其第
(○宋祁曰越/本車作軍字)使者至召望之望之欲自殺其夫人止之
以為非天子意望之以問門下生朱雲雲者好節士勸
望之自裁於是望之卬天歎曰(師古曰卬/讀曰仰)吾嘗備位將
相年踰六十矣老入牢獄茍求生活不亦鄙乎字謂雲
曰游(師古曰朱雲/字游呼其字)趣和藥來無久留我死(師古曰趣/讀曰促)竟
飲鴆自殺天子聞之驚拊手曰曩固疑其不就牢獄果
然殺吾賢傅是時太官方上晝食上乃卻食為之涕泣
哀慟左右(師古曰/慟動也)於是召顯等責問以議不詳(師古曰/詳審也)
皆免冠謝良久然後已望之有罪死有司請絶其爵邑
有詔加恩長子伋嗣為關内侯天子追念望之不忘每
歲時遣使者祠祭望之冢終元帝世望之八子至大官
者育咸由
育字次君少以父任為太子庶子元帝即位為郎病免
後為御史大將軍王鳳以育名父子著材能除為功曹
遷謁者使匈奴副校尉(師古曰時令校尉為使於匈奴/而育為之副使故授副校尉也)
後為茂陵令會課育第六(師古曰如今/之考第髙下)而漆令郭舜殿
見責問(師古曰殿後也言有所負/最居下也殿音登見反)育為之請扶風怒曰
君課第六裁自脫(師古曰脫免/也音吐活反)何暇欲為左右言(師古/曰左)
(右者言與同列在其/左右若今言旁人也)及罷出傳召茂陵令詣後曹(如淳/曰賊)
(曹決曹/皆後曹)當以職事對(師古曰忿其為漆令言故欲以職/事責之○宋祁曰注文忿字越本)
(作/怒)育徑出曹書佐隨牽育育案佩刀曰蕭育杜陵男子
何詣曹也(師古曰自言欲免官而去但是杜陵/一白衣男子耳何須召我詣曹乎)遂趨出
欲去官明旦詔召入拜為司𨽻校尉育過扶風府門官
屬掾史數百人拜謁車下後坐失大將軍指免官復為
中郎將使匈奴歴冀州青州兩部刺史長水校尉泰山
太守入守大鴻臚以鄠名賊梁子政阻山為害久不伏
辜(師古曰名賊者自顯其名無所避匿言/其事也○宋祁曰注文事字當作彊字)育為右扶風
數月盡誅子政等坐與定陵侯淳于長厚善免官哀帝
時南郡江中多盜賊拜育為南郡太守上以育耆舊名
臣乃以三公使車載育入殿中受䇿(孟康曰使車三公/奉使之車若安車)
(也○宋祁曰三/公下疑有官字)曰南郡盜賊羣輩為害朕甚憂之以太
守威信素著故委南郡太守之官其於為民除害安元
元而已亡拘於小文加賜黃金二十斤育至南郡盜賊
靜病去官起家復為光祿大夫執金吾以壽終於官育
為人嚴猛尚威居官數免稀遷少與陳咸朱博為友著
聞當世往者有王陽貢公(○宋祁曰公/字當作禹字)故長安語曰蕭
朱結綬王貢彈冠言其相薦逹也始育與陳咸俱以公
卿子顯名咸最先進年十八為左曹二十餘御史中丞
(○宋祁曰餘字/下當添為字)時朱博尚為杜陵亭長為咸育所攀援
入王氏(師古曰援/引也音爰)後遂並歴刺史郡守相及為九卿而
博先至將軍上卿歴位多於咸育遂至丞相育與博後
有隙不能終故世以交為難
咸字仲為丞相史舉茂材好畤令遷淮陽泗水内史張
掖𢎞農河東太守所居有迹數增秩賜金後免官復為
越騎校尉護軍都尉中郎將使匈奴至大司農終官
由字子驕為丞相西曹衞將軍掾遷謁者使匈奴副校
尉後舉賢良為定陶令遷太原都尉安定太守治郡有
聲多稱薦者初哀帝為定陶王時由為定陶令夫王指
頃之制書免由為庶人哀帝崩為復土校尉京輔左輔
都尉遷江夏太守平江賊成重等有功增秩為陳留太
守元始中作明堂辟雍大朝諸侯徵由為大鴻臚會病
不及賓贊(師古曰贊導九賓之事○宋祁曰會病不及/當云會病行遲不及賓贊注文贊導九賓之)
(事當云贊導/九賓之禮也)還歸故官病免復為中散大夫終官家至
吏二千石者六七人
贊曰蕭望之歴位將相籍師傅之恩可謂親昵亡閒(師/古)
(曰間/隙也)及至謀泄隙開讒邪搆之卒為便嬖宦豎所圖(師/古)
(曰圖/謀也)哀哉不然望之堂堂折而不橈(師古曰橈曲/也音女教反)身為
儒宗有輔佐之能近古社稷臣也
　
　
　
　
　前漢書卷七十八
　前漢書卷七十八考證
蕭望之傳髙者請丞相御史注○劉奉世曰誤斷其文
　○胡三省曰髙者則請丞相御史試事次者則中二
　千石試事文意固是一貫而分髙次則非顔誤斷也
使侍中成都侯金安上諭意○胡三省曰功臣表及霍
　光傳皆作都成侯此傳作成都侯誤
蕭望之子育大將軍王鳳以育名父子○(臣召南/)按名
　父子與王吉傳賢父子同猶云名父之子也
蕭育杜陵男子注云云○凌穉隆曰是不甘辱之意師
　古注恐未必然(臣召南/)按男子猶言大丈夫言我不
　以官爵介意
以鄠名賊梁子政注師古云云○顧炎武曰名賊猶言
　名王謂賊之有名號者師古注非
　
　
　前漢書卷七十八考證
欽定四庫全書
　前漢書卷七十九
　　漢　　　蘭　　臺　　令　　