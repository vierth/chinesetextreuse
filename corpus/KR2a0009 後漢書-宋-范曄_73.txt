六十九
　　宋　　宣　　城　　太　　守范　煜撰
　　唐　　章　　懐　　太　　子　　賢注
　劉趙淳于江劉周趙列傳第二十九
孔子曰夫孝莫大於嚴父嚴父莫大於配天則周公其
人也(配天謂宗祀文王/於明堂以配上帝)子路曰傷哉貧也生無以養死
無以𦵏子曰啜菽飲水孝也(事見禮記啜音昌悅/反廣雅云啜食也)夫鐘
鼓非樂云之本而器不可去(論語孔子曰樂云樂云鐘/鼓云乎哉言樂之所貴者)
(移風易俗也非謂鐘鼓而已然/而不可去鐘鼓去音丘呂反)三牲非致孝之主而養
不可廢(孝經曰雖日用三牲猶為不孝言孝子者以和/顔恱色為難也非謂三牲而已然不可闕甘㫖)
存器而亡本樂之遁也(遁失也言盛飾鐘簴之器而/忘移風之本是失樂之意也)調
器以和聲樂之成也崇養以傷行孝之累也(不義而崇/養更為親)
(憂是孝/之累也)修已以致禄養之大也故言能大養則周公之
祀致四海之祭言以義養則仲由之菽甘於東鄰之牲
(易曰東鄰殺牛不/如西鄰之禴祭也)夫患水菽之薄干禄以求養者是以
恥禄親也(干求也謂不以道/求禄故可恥也)存誠以盡行孝積而禄厚
者此能以義養也中興廬江毛義少節家貧以孝行稱
南陽人張奉慕其名往候之坐定而府檄適至以義守
令(檄召書也東觀記曰義為/安陽尉府檄到當守令也)義奉檄而入喜動顔色奉
者志尚士也心賤之自恨来固辭而去及義母死去官
行服數辟公府為縣令進退必以禮後舉賢良公車徵
遂不至張奉歎曰賢者固不可測往日之喜乃為親屈
也斯蓋所謂家貧親老不擇官而仕者也(韓詩外傳曾/子曰任重道)
(逺不擇地而息家貧/親老不擇官而仕)建初中章帝下詔襃寵義賜穀千
斛常以八月長吏問起居加賜羊酒壽終于家安帝時
汝南薛包孟嘗好學篤行喪母以至孝聞及父娶後妻
而憎包分出之包日夜號泣不能去至被歐杖不得已
廬於舎外旦入而洒掃父怒又逐之乃廬於里門昬晨
不廢積歲餘父母慙而還之後行六年服喪過乎哀既
而弟子求分財異居包不能止乃中分其財奴婢引其
老者曰與我共事久若不能使也田廬取其荒頓者(頓/猶)
(廢/也)曰吾少時所理意所戀也器物取朽敗者曰我素所
服食身口所安也弟子數破其産輙復賑給建光中公
車特徵至拜侍中包性恬虚稱疾不起以死自乞有詔
賜告歸加禮如毛義(告請假也漢制吏病滿三月當免/天子優賜其告使得帶印綬將官)
(屬歸家養病/謂之賜告也)年八十餘以夀終若二子者推至誠以為
行行信於心而感於人以成名受禄致禮斯可謂能以
孝養也若夫江革劉般數公者之義行猶斯志也撰其
行事著于篇(自此已上並/華嶠之詞也)
　　劉平傳(王望/)　(王扶附/)
劉平字公子楚郡彭城人也本名曠顯宗後改為平王
莽時為郡吏守菑丘長(菑丘縣屬/彭城國)政教大行其後每屬
縣有劇賊輙令平守之所至皆理由是一郡稱其能更
始時天下亂平弟仲為賊所殺其後賊復忽然而至平
扶侍其母奔走逃難仲遺腹女始一嵗平抱仲女而棄
其子母欲還取之平不聴曰力不能兩活仲不可以絶
類遂去不顧與母俱匿野澤中平朝出求食逢餓賊將
烹(○劉攽曰案/文少一之字)平叩頭曰今旦為老母求莱老母待曠
為命願得先歸食母畢還就死(食音飼/下同)因涕泣賊見其
至誠哀而遣之平還既食母訖因白曰屬與賊期義不
可欺遂還詣賊衆皆大驚相謂曰嘗聞烈士乃今見之
子去矣吾不忍食子於是得全建武初平狄將軍龎萌
反於彭城攻敗郡守孫萌平時復為郡吏冐白刃伏萌
身上被十創困頓不知所為號泣請曰願以身代府君
賊乃歛兵止曰此義士也勿殺遂觧去萌傷甚氣絶有
頃蘇渇求飲平傾其創血以飲之後數日萌竟死平乃
裹創扶送萌喪至其本縣後舉孝㢘拜濟隂郡丞太守
劉育甚重之任以郡職上書薦平㑹平遭父喪去官服
闋拜全椒長(全椒縣屬/九江郡也)政有恩惠百姓懐感人或増貲
就賦或減年從役刺史太守行部獄無繫囚人自以得
所不知所問(所或/作何)唯班詔書而去後以病免顯宗初尚
書僕射鍾離意上書薦平及琅邪王望東萊王扶曰臣
竊見琅邪王望楚國劉曠東萊王扶皆年七十執性恬
淡所居之處邑里化之修身行義應在朝次臣誠不足
知人竊慕推士進賢之義書奏有詔徵平等特賜辦裝
錢至皆拜議郎並數引見平再遷侍中永平三年拜宗
正數薦達名士承宮郇恁等(恁字君大見黄憲/傳恁音人甚反)在位八
年以老病上疏乞骸骨卒於家
王望字慈卿客授㑹稽自議郎遷青州刺史甚有威名
是時州郡災旱百姓窮荒望行部道見飢者裸行草食
五百餘人愍然哀之因以便宜出所在布粟給其廩糧
(○劉攽曰案廩倉廩也/禀給穀也明此當作禀)為作褐衣(許慎注淮南子曰/楚人謂袍為短褐)事
畢上言帝以望不先表請章示百官詳議其罪時公卿
皆以為望之專命法有常條鍾離意獨曰昔華元子反
楚宋之良臣不禀君命擅平二國春秋之義以為美談
(春秋楚子圍宋宋人及楚人平公羊傳曰外平不書此/何以書大其平乎已也何大乎其平乎已莊王圍宋有)
(七日之糧爾盡此不勝將去而歸爾於是使司馬子反/乘堙而闚宋城宋華元亦乗堙而出見之子反曰子之)
(國何如華元曰憊矣曰何如曰易子而食之析骸而炊/之子反曰諾吾軍有七日之糧爾盡此不勝將去而歸)
(爾揖而去之反於莊王莊王怒曰吾使子往視之子曷/為告之子反曰以區區之宋猶有不欺人之臣可以楚)
(而無乎是以告之王曰諾引師而去之故君子大其平/乎已也○劉攽曰春秋之義以為美談案文當作義之)
(春秋之義它處可用此/據上下文則不安也)今望懐義忘罪當仁不讓若䋲
之以法忽其本情將乖聖朝愛育之㫖帝嘉意議赦而
不罪
王扶字子元掖人也(掖今萊/州縣)少修節行客居琅邪不其
縣所止聚落化其徳(小於鄉曰聚廣/雅曰落居也)國相張宗謁請不
應欲强致之遂杖策歸鄉里連請固病不起(○劉攽曰/案文當作)
(固以病/不起)太傅鄧禹辟不至後拜議郎㑹見恂恂似不能
言(怐恂恭/順之貌)然性沈正不可干以非義當世髙之永平中
臨邑侯劉復(復光武兄伯升之孫/北海王興之子也)著漢徳頌盛稱扶為
名臣云
　　趙孝傳
趙孝字長平沛國蘄人也(蘄音/㡬)父普王莽時為田禾將
軍(王莽時置田禾/將軍屯田北邊)任孝為郎每告歸嘗白衣歩擔嘗從
長安還欲止郵亭亭長先時聞孝當過以有長者客掃
洒待之(素聞孝髙名故以為長者/客也洒與灑通音所買反)孝既至不自名(不稱/名也)
長不肯内因問曰聞田禾將軍子當從長安来何時至
乎孝曰尋到矣於是遂去(華嶠書曰孝報/云三日至矣)及天下亂人
相食孝弟禮為餓賊所得孝聞之即自縛詣賊曰禮久
餓羸痩不如孝肥飽賊大驚並放之謂曰可且歸更持
米糒来孝求不能得復徃報賊願就烹衆異之遂不害
鄉黨服其義州郡辟召進退必以禮舉孝廉不應永平
中辟太尉府顯宗素聞其行詔拜諫議大夫遷侍中又
遷長樂衛尉復徵弟禮為御史中丞禮亦恭謙行已類
於孝帝嘉其兄弟篤行欲寵異之詔禮十日一就衛尉
府大官送供具令共相對盡歡數年禮卒帝令孝從官
屬送喪歸𦵏後嵗餘復以衛尉賜告歸卒于家孝無子
拜禮兩子為郎時汝南有王琳巨尉者年十餘歲喪父
母因遇大亂百姓奔逃唯琳兄弟獨守塜廬號泣不絶
弟季出遇赤眉將為所哺(哺食之也/音補胡反)琳自縛請先季死
賊矜而放遣由是顯名鄉邑後辟司徒府薦士而退琅
邪魏譚少間者時亦為饑寇所獲等輩數十人皆束縛
以次當烹賊見譚似謹厚獨令主㸑暮輙執縛賊有夷
長公(夷姓/也)特哀念譚密觧其縛語曰汝曹皆應就食急
從此去對曰譚為諸君㸑恒得遺餘餘人皆茹草萊不
如食我長公義之相曉赦遣並得俱免譚永平中為主
家令(公主/家令)又齊國兒萌子明(兒音五/兮反)梁郡車成子威二
人兄弟並見執於赤眉將食之萌成叩頭乞以身代賊
亦哀而兩釋焉
　　淳于恭傳
淳于恭字孟孫北海淳于人也(淳于縣故城在今宻州/安丘縣東北故淳于國)
(也/)善說老子清靜不慕榮名家有山田果樹人或侵盜
輙助為收採又見偷刈禾者恭念其愧因伏草中盜去
乃起里落化之王莽末嵗饑兵起恭兄崇將為盗所烹
恭請代得與俱免後崇卒恭養孤㓜教誨學問有不如
法輙反用杖自箠以感悟之兒慙而改過初遭賊寇百
姓莫事農桑恭常獨力田耕鄉人止之曰時方淆亂死
生未分何空自苦為恭曰縱我不得它人何傷墾耨不
輟後州郡連召不應遂幽居養志潛於山澤舉動周旋
必由禮度建武中郡舉孝廉司空辟皆不應客隱琅邪
黔陬山遂數十年(黔陬縣之山也黔陬故城/在今密州諸城縣東北也)建初元年
肅宗下詔美恭素行告郡賜帛二十匹遣詣公車除為
議郎引見極日訪以政事遷侍中騎都尉禮待甚優其
所薦名賢無不徵用進對陳政皆本道徳帝與之言未
嘗不稱善五年病篤使者數存問卒於官詔書襃歎賜
穀千斛刻石表閭除子孝為太子舍人
　江革傳
江革字次翁齊國臨淄人也少失父獨與母居遭天下
亂盗賊並起革負母逃難備經阻險常採拾以為養數
遇賊或劫欲將去革輙涕泣求哀言有老母辭氣愿款
有足感動人者(愿謹也/款誠也)賊以是不忍犯之或乃指避兵
之方(華嶠書曰語/以避兵道也)遂得俱全於難革轉客下邳窮貧裸
跣行傭以供母便身之物莫不必給建武末年與母歸
鄉里每至嵗時縣當案比(案騐以比之/猶今貌閱也)革以母老不欲
揺動自在轅中輓車不用牛馬由是鄉里稱之曰江巨
孝(巨大也華嶠書曰臨淄令楊音髙之設特席顯/異巨孝於稠人廣衆中親奉錢以助供養也)太守
嘗備禮召革以母老不應及母終至性殆滅嘗寢伏冢
廬服竟不忍除郡守遣丞掾釋服因請以為吏永平初
舉孝廉為郎補楚太僕月餘自劾去楚王英馳遣官屬
追之遂不肯還復使中傅贈送辭不受後數應三公命
輒去建初初太尉牟融舉賢良方正再遷司空長史肅
宗甚崇禮之遷五官中郎將每朝㑹帝常使虎賁扶侍
及進拜恒目禮焉(獨視/之也)時有疾不㑹輙大官送醪膳恩
寵有殊於是京師貴戚衛尉馬廖侍中竇憲慕其行各
奉書致禮革無所報受(華嶠書曰終不/報書一無所受)帝聞而益善之
後上書乞骸骨轉拜諫議大夫賜告歸因謝病稱篤元
和中天子思革至行制詔齊相曰諌議大夫江革前以
病歸今起居何如夫孝百行之冠衆善之始也國家每
惟志士未嘗不及革縣以見穀千斛賜巨孝常以八月
長吏存問致羊酒以終厥身(華嶠書曰致羊/一頭酒二斛)如有不幸
祠以中牢由是巨孝之稱行於天下及卒詔復賜穀千
斛
　　劉般傳(子愷/)
劉般字伯興宣帝之𤣥孫也宣帝封子囂於楚是為孝
王孝王生思王衍衍生王紆紆生般自囂至般積累仁
義世有名節而紆尤慈篤早失母同産弟原鄉侯平尚
㓜紆親自鞠養常與共卧起飲食及成人未嘗離左右
平病卒紆哭泣歐血數月亦殁初紆襲王封因值王莽
簒位廢為庶人因家於彭城般數嵗而孤獨與母居王
莽敗天下亂太夫人聞更始即位(太夫人般之母也前/書音義曰列侯之妻)
(稱夫人列侯死子復/為列侯母稱太夫人)乃將般俱奔長安㑹更始敗復與
般轉側兵革中西行上隴遂流至武威般雖尚少而篤
志修行講誦不怠其母及諸舅以為身寄絶域死生未
必(必或作/分也)不宜苦精若此數以曉般般猶不改其業建
武八年隗囂敗河西始通般即將家屬東至洛陽修經
學於師門明年光武下詔封般為菑丘侯奉孝王祀使
就國後以國屬楚王徙封杼秋侯(杼秋縣屬梁國/杼音是與反)十九
年行幸沛詔問郡中諸侯行能太守薦言般束修至行
為諸侯師(束修謂謹/束修潔也)帝聞而嘉之乃賜般緡錢百萬繒
二百匹二十年復與車駕㑹沛因從還洛陽賜穀什物
留為侍祠侯永平元年以國屬沛徙封居巢侯(居巢縣/屬廬江)
(郡/也)復隨諸侯就國數年揚州刺史觀恂薦般在國口無
擇言行無怨惡宜䝉旌顯顯宗嘉之十年徵般行執金
吾事從至南陽還為朝侯明年兼屯騎校尉時五校官
顯職閑而府寺寛敞輿服光麗伎巧畢給故多以宗室
肺腑居之(肺腑天子/之親属也)每行幸郡國般常將長水胡騎從
帝嘗欲置常平倉(宣帝時大司農耿夀昌請令邊郡皆/築倉以穀賤時増其價而糴之以利)
(農穀貴時減價而/糶之名曰常平倉)公卿議者多以為便般對以常平倉
外有利民之名而内實侵刻百姓豪右因縁為姦小民
不能得其平置之不便帝乃止先是時下令禁民二業
(謂農者不/得商賈也)又以郡國牛疫通使區種増耕(汜勝之書曰/上農區田法)
(區方深各六寸間相去七寸一畝三千七百區丁男女/種十畝至秋收區三升粟畝得百斛中農區田法方七)
(寸深六寸間相去二尺一畝千二十七區丁男女種十/畝秋收粟畝得五十一石下農區田法方九寸深六寸)
(間相去三尺秋收畝得二/十八石旱即以水沃之)而吏下檢結多失其實百姓
患之般上言郡國以官禁二業至有田者不得漁捕今
濵江湖郡率少蠶桑民資漁採以助口實且以冬春閑
月不妨農事夫漁獵之利為田除害有助穀食無關二
業也又郡國以牛疫水旱墾田多減故詔勑區種増進
頃畝以為民也而吏舉度田欲令多前(多於/前嵗)至於不種
之處亦通為租可申勑刺史二千石務令實覈其有増
加皆使與奪田同罪帝悉從之(華嶠書曰/奪作脫也)肅宗即位以
為長樂少府建初二年遷宗正般妻卒厚加賵贈及賜
冢塋地於顯節陵下般在位數言政事其收恤九族行
義尤著時人稱之年六十建初三年卒子憲嗣憲卒子
重嗣憲兄愷
愷字伯豫以當襲般爵讓與弟憲遁逃避封久之章和
中有司奏請絶愷國肅宗美其義特優假之(假借/也)愷猶
不出積十餘嵗至永元十年有司復奏之侍中賈逵因
上書曰孔子稱能以禮讓為國於從政乎何有竊見居
巢侯劉般嗣子愷素行孝友謙遜絜清讓封弟憲潛身
逺迹有司不原樂善之心而繩以循常之法(原本也/繩政也)懼
非長克讓之風成含𢎞之化前世扶陽侯韋𤣥成(𤣥成/字少)
(翁韋賢薨讓封於兄𢎞宣帝髙其節以為河南/太守元帝時為御史大夫又為丞相見前書也)近有陵
陽侯丁鴻鄳侯鄧彪(鴻讓國於弟盛和帝時為司徒彪/讓國於弟荆鳳明帝時為太尉鄳)
(音/盲)並以髙行絜身辭爵未聞貶削而皆登三事今愷景
仰前修有伯夷之節(景猶慕也詩云景行行止前修/前賢也楚辭曰蹇吾法夫前修)宜
蒙矜宥全其先功以增聖朝尚徳之美和帝納之下詔
曰故居巢侯劉般嗣子愷當襲般爵而稱父遺意致國
弟憲遁亡七年所守彌篤盖王法崇善成人之美其聴
憲嗣爵遭事之宜後不得以為比乃徵愷拜為郎稍遷
侍中愷之入朝在位者莫不仰其風行遷歩兵校尉十
三年遷宗正免復拜侍中遷長水校尉永初元年代周
章為太常愷性篤古貴處士每有徵舉必先巖穴論議
引正辭氣髙雅永初六年代張敏為司空元初二年代
夏勤為司徒舊制公卿二千石刺史不得行三年喪由
是内外衆職並廢喪禮元初中鄧太后詔長吏以下不
為親行服者不得典城選舉時有上言牧守宜同此制
詔下公卿議者以為不便愷獨議曰詔書所以為制服
之科者蓋崇化厲俗以𢎞孝道也今刺史一州之表二
千石千里之師(前書杜欽曰即以二千石守千里/之地任兵馬之重不宜去郡也)職在
辯章百姓宣美風俗(尚書曰九族既睦辯章百姓/鄭𤣥注云辯别也章明也)尤宜
尊重典禮以身先之而議者不尋其端至於牧守則云
不宜是猶濁其源而望流清曲其形而欲景直不可得
也(前書曰今滛僻之化流而欲黎/庶敦樸猶濁其源而求流清也)太后從之時征西校
尉任尚以姦利被徵抵罪尚曽副大將軍鄧騭騭黨護
之而太尉馬英司空李郃承望騭㫖不復先請即獨解
尚臧錮愷不肯與議後尚書案其事二府並受譴咎(二/府)
(即馬英/李郃)朝廷以此稱之視事五嵗永寧元年稱病上書
致仕有詔優許焉加賜錢三十萬以千石禄歸養河南
尹常以嵗八月致羊酒時安帝始親政事朝廷多稱愷
之徳帝乃遣問起居厚加賞賜㑹馬英策罷尚書陳忠
上疏薦愷曰臣聞三公上則台階下象山岳(前書音義/曰泰階者)
(天之三階也上階為天子中階為諸侯公卿大/夫下階為士庶人春秋漢含孳曰三公象五嶽)股肱元
首鼎足居職(易曰鼎折足覆公/餗鼎足三公之象)協和隂陽調訓五品(五/品)
(五常之教也三公爕/理隂陽敬敷五教也)考功量才以序庶僚遭烈風不迷
遇迅雨不惑位莫重焉(尚書納舜於大麓烈風雷雨不/迷史記曰堯使舜入山林川澤)
(暴風雨舜行不/迷堯以為聖也)而今上司缺職未議其人臣竊差次諸
卿考合衆議咸稱太常朱倀少府荀遷臣父寵前忝司
空倀遷並為掾屬具知其能倀能說其經書而用心褊
狭遷嚴毅剛直而薄於藝文伏見前司徒劉愷沈重淵
懿道徳博備克讓爵土致祚弱弟躬浮雲之志兼浩然
之氣(孔子曰不義而富且貴於我如浮雲孟子曰我善/養浩然之氣而無怨害則塞乎天地之間也言愷)
(有仲尼孟/軻之徳也)頻歴二司舉動得禮(二司謂為/司徒司空)以疾致仕側
身里巷處約思純進退有度百僚景式(景慕以/為法式)海内歸
懐往者孔光師丹近世鄧彪張酺皆去宰相復序上司
(孔光成帝時丞相哀帝時免後以日食徵詣公車復為/丞相師丹哀帝時代王莽為大司馬後為大司空鄧彪)
(明帝時為太尉章帝元和元年賜策罷和帝即位以彪/為太傅録尚書事張酺和帝永元五年為太尉後策免)
(十五年復/為司徒)誠宜簡練卓異以厭衆望書奏詔引愷拜太
尉安帝初清河相叔孫光坐臧抵罪遂増錮二世釁及
其子(二世謂父/子俱禁錮)是時居延都尉范邠復犯臧罪詔下三
公廷尉議司徒楊震司空陳襃廷尉張皓議依光比(比/類)
(也以邠類叔孫光亦/錮及子也比音庇)愷獨以為春秋之義善善及子孫
惡惡止其身所以進人於善也(公羊傳曰曹公孫㑹自/鄸出奔宋畔也曷為不)
(言畔為公子喜時之後諱也春秋為賢者諱也何賢乎/公子喜時讓國也君子之善善也長惡惡也短惡惡止)
(其身善善及子孫賢者/子孫故君子為其諱也)尚書曰上刑挟輕下刑挟重(今/尚)
(書呂刑篇曰上刑適輕下服下刑適重上服謂二罪俱/發原其本情須有虧减故言適輕適重此言挟輕挟重)
(意亦不殊但與/今尚書不同耳)如令使臧吏禁錮子孫以輕從重懼及
善人(左傳曰刑濫則懼及善人○劉攽/曰如令使臧吏案文多一如字)非先王詳刑之
意也(尚書周穆王曰有邦有土告爾/詳刑鄭𤣥注云詳審察之也)有詔太尉議是視
事三年以疾乞骸骨久乃許之下河南尹禮秩如前嵗
餘卒于家詔使者䕶喪事賜東園祕器錢五十萬布千
匹少子茂字叔盛亦好禮譲歴位出納(出納為尚書喉/舌之官也出謂)
(受上言宣於下納/謂聴下言傳於上)桓帝時為司空㑹司隸校尉李膺等
抵罪而南陽太守成瑨太原太守劉瓆下獄當死茂與
太尉陳蕃司徒劉矩共上書訟之帝不悅有司承㫖劾
奏三公茂遂坐免建寧中復為太中大夫卒於官
　　周磐傳(蔡順附/)
周磐字堅伯汝南安成人徵士爕之宗也(爕自/有傳)祖父業
建武初為天水太守磐少游京師學古文尚書洪範五
行左氏傳好禮有行非典謨不言諸儒宗之居貧養母
儉薄不充嘗誦詩至汝墳之卒章慨然而歎(韓詩曰汝/墳辭家也)
(其卒章曰魴魚赬尾王室如燬雖則如燬父母孔邇薛/君章句赬赤也燬烈火也孔甚也邇近也言魴魚勞則)
(尾赤君子勞苦則顔色變以王室政教如烈火矣猶/觸冐而仕者以父母甚廹近飢寒之憂為此禄仕)乃
解韋帶就孝廉之舉(以韋皮為帶未仕之服也求仕則/服革帶故解之賈山上書曰布衣)
(韋帶之/士也)和帝初拜謁者除任城長遷陽夏重合令(陽夏/屬淮)
(南郡重合/屬勃海郡)頻歴三城皆有惠政後思母棄官還鄉里及
母殁哀至㡬於毁滅服終遂廬于冢側教授門徒常千
人公府三辟皆以有道特徵磐語友人曰昔方回支父
嗇神養和不以榮利滑其生術(嗇愛惜也滑亂也列仙/傳曰方回堯時隠人也)
(堯聘之練食雲母隱於五柞山至夏啓末為人所劫閉/之室中從求道回化而去髙士傳曰堯舜各以天下讓)
(支父支父曰子適有勞憂之病方且/療之未暇理天下也莊子作支伯)吾親以没矣從物
何為遂不應(物猶/事也)建光元年年七十三嵗朝㑹集諸生
講論終日(嵗朝/嵗旦)因令其二子曰吾日者夢見先師東里
先生與我講於隂堂之奥(東南隅謂之奥隂堂幽暗/之室又入其奥死之象也)既
而長歎豈吾齒之盡乎若命終之日桐棺足以周身外
椁足以周棺歛形懸封濯衣幅巾(歛形謂衣覆其形懸/封謂直下棺不為埏)
(道也濯衣浣衣也不更新/制幅巾不加冠也封音窆)編二尺四寸簡寫堯典一篇
并刀筆各一以置棺前示不忘聖道其月望日無病忽
終學者以為知命焉磐同郡蔡順字君仲亦以至孝稱
(汝南先賢傳曰蔡順事母至孝井桔橰朽在母生年上/而順憂不敢理之俄而有扶老藤生繞之遂堅固焉)
順少孤養母嘗出求薪有客卒至(卒音千/訥反)母望順不還
乃噬其指(噬嚙/也)順即心動棄薪馳歸跪問其故母曰有
急客来吾噬指以悟汝耳母年九十以壽終未及得𦵏
里中災火將逼其舍順抱伏棺柩號哭呌天火遂越燒
它室順獨得免太守韓崇召為東閣祭酒母平生畏雷
自亡後每有雷震順輙圜冢泣曰順在此崇聞之每雷
輙為差車馬到墓所太守鮑衆舉孝廉順不能逺離墳
墓遂不就年八十終于家
　　趙咨傳
趙咨字文楚東郡燕人也(燕故城今滑州胙城/縣也古南燕之國也)父暢為
博士咨少孤有孝行州郡召舉孝廉並不就延熹元年
大司農陳豨舉咨至孝有道仍遷博士靈帝初太傅陳
蕃大將軍竇武為宦者所誅咨乃謝病去太尉楊賜特
辟使飾巾出入請與講議(以幅巾為首/飾不加冠冕)舉髙第累遷敦
煌太守以病免還躬率子孫耕農為養盗嘗夜往劫之
咨恐母驚懼乃先至門迎盗因請為設食謝曰老母八
十疾病須養居貧朝夕無儲乞少置衣糧妻子物餘一
無所請盗皆慙歎跪而辭曰所犯無狀干暴賢者言畢
奔出咨追以物與之不及由此益知名徵拜議郎辭疾
不到詔書切讓州郡以禮發遣前後再三不得已應召
復拜東海相之官道經滎陽令敦煌曹暠咨之故孝廉
也(咨為敦煌太守/時薦暠為孝廉)迎路謁候咨不為留暠送至亭次望
塵不及謂主簿曰趙君名重今過界不見必為天下笑
即棄印綬追至東海謁咨畢辭歸家其為時人所貴若
此咨在官清簡計日受奉豪黨畏其儉節視事三年以
疾自乞徵拜議郎抗疾京師(○劉攽曰案抗/無義當是被字)將終告其
故吏朱祗蕭建等使薄斂素棺藉以黄壤(棺中置土以/藉其屍也)
欲令速朽早歸后土不聴子孫改之乃遺書勑子𦙍曰
夫含氣之倫有生必終蓋天地之常期自然之至數是
以通人達士鑒兹性命以存亡為晦明死生為朝夕故
其生也不為娱亡也不為戚夫亡者元氣去體貞魂游
散反素復始歸於無端(元氣天之氣也貞正也復旋也/端際也太素太始天地之初也)
(言人既死正魂游散反於太/素旋於太始無復端際者也)既已消仆還合糞土土為
棄物豈有性情而欲制其厚薄調其燥溼邪但以生者
之情不忍見形之毁乃有掩骼埋窆之制易曰古之葬
者衣以薪藏之中野後世聖人易之以棺椁(易繫辭/之文也)棺
椁之造自黄帝始(劉向曰棺椁之作自黄帝始案禮/記曰殷人棺椁蓋至殷而加飾)爰
自陶唐逮于虞夏猶尚簡樸或瓦或木及至殷人而有
加焉(禮記有虞氏之瓦棺夏后氏之堲周殷人棺/椁古史考曰禹作土堲以周棺堲音即七反)周室
因之制兼二代復重以牆翣之飾(禮記曰周人牆置翣/盧植曰牆載棺車箱)
(也三禮圖曰翣以竹為之髙二尺四寸廣三尺衣/以白布柄長五尺𦵏時令人執之於柩車傍也)表以
旌銘之儀(禮記曰銘明旌也以死者為不可别故以其/旗識之○劉攽曰表以旌銘之儀案旌銘合)
(作銘/旌)招復含歛之禮(招復謂招魂復魄也含以玉珠實/口也歛以衣服歛屍也禮記曰凡)
(復男子稱名婦人稱字榖梁傳曰貝玉/曰含禮記曰小歛於户内大歛於阼也)殯𦵏宅兆之期
(期謂諸侯五日而殯五月而𦵏大夫三日而殯三/月而𦵏士二日而殯踰月而𦵏宅兆𦵏之塋域也)棺椁
周重之制(禮記曰天子之棺四重鄭𤣥注云諸公三重/諸侯再重大夫一重士不重又曰君松椁大)
(夫栢椁士雜木椁注云天子七重諸公/四重諸侯三重大夫再重士一重也)衣衾稱襲之數
(凡小歛諸侯大夫士皆用複衾君錦衾大夫縞衾士緇/衾又曰天子襲十二稱諸公九稱諸侯七稱大夫五稱)
(士三稱小歛尊卑同十九稱大歛天子百稱上公九十/稱侯伯七十稱大夫五十稱士三十稱衣單複具曰稱)
其事煩而害實品物碎而難備然而秩爵異級貴賤殊
等自成康已下其典稍乖至於戰國漸至穨陵(戰國當/春秋時)
(也穨陵謂/穨廢陵遲)法度衰毁上下僭雜終使晉侯請隧(隧謂掘/地為埏)
(道王之𦵏禮也諸侯則懸柩故請之/也左傳晉文公朝于襄王請隧不許)秦伯殉𦵏(左傳秦/伯任好)
(卒任好秦繆公名也以子車氏奄息仲行/鍼虎殉𦵏國人哀之為賦黄鳥之詩也)陳大夫設參
門之木宋司馬造石椁之奢(宋司馬桓魋也自為石椁/三年不成孔子曰若是其)
(靡也死不如速朽/之愈也見禮記)爰暨暴秦違道廢徳滅三代之制興
淫邪之法國貲糜於三泉人力單於酈墓玩好窮於糞
土伎巧費於窀穸(窀厚也穸夜也厚夜猶長夜也秦始/皇初即位營𦵏驪山役徒七十餘萬)
(人下錮三泉宫觀百官竒器珍怪莫不畢備令匠作弩/矢有所穿近矢輙射之以水銀為百川江河大海上具)
(天文以人魚為膏燭事見史記○劉攽/曰注人魚為膏燭案文膏當在為字上)自生民以来厚
終之敝未有若此者雖有仲尼重明周禮(謂周公制禮/之後仲尼自)
(衛反魯又/定之也)墨子勉以古道猶不能禦也(禦止也言猶不/能止其奢侈墨)
(子曰古者聖人制為𦵏埋之法棺三寸足以朽體衣衾/三領足以覆惡堯𦵏卬之山滿坎無窆舜𦵏紀市禹𦵏)
(㑹稽皆下不及泉上無遺/臭三王者豈財用不足哉)是以華夏之士爭相陵尚違
禮之本事禮之末務禮之華棄禮之實單家竭財以相
營赴廢事生而營終亡替所養而為厚𦵏(替廢/也)豈云聖
人制禮之意乎記曰喪雖有禮哀為主矣又曰喪與其
易也寧戚今則不然并棺合椁以為孝愷豐貲重禭以
昭惻隱(榖梁傳曰衣/衾曰禭音遂)吾所不取也昔舜𦵏蒼梧二妃不
從(二妃娥皇女英也禮記曰舜/𦵏於蒼梧盖二妃未之從也)豈有匹配之㑹守常之
所乎聖主明王其猶若斯况於品庶禮所不及古人時
同即㑹(謂呂望為太師死𦵏於周其子封於齊/比五代皆反𦵏於周此時同則㑹也)時乖則
别(謂舜𦵏於蒼/梧二妃不從)動靜應禮臨事合宜王孫裸𦵏(王孫者/楊王孫)
(也臨終令其子曰吾死可為布囊盛尸入地七/尺既下從足脫其嚢以身親土遂裸𦵏見前書)墨夷露
骸(墨夷謂為墨子之學者名夷之欲見孟子孟子曰吾/聞墨之治喪以薄為其道也盖上世嘗有不𦵏其親)
(者其親死則舉而/委之於壑見孟子)皆逹於性理貴於速變梁伯鸞父没
卷席而𦵏身亡不反其尸(梁伯鸞父䕶寓於北地而卒/卷席而𦵏鴻後出關適吳及)
(卒𦵏於吳/要離冢傍)彼數子豈薄至親之恩亡忠孝之道邪况我
鄙闇不徳不敏薄意内昭志有所慕(薄微/也)上同古人下
不為咎果必行之勿生疑異恐爾等目厭所見耳諱所
議必欲改殯以乖吾志故逺采古聖近揆行事以悟爾
心但欲制坎令容棺椁棺歸即𦵏(歸到東/郡也)平地無墳勿
卜時日𦵏無設奠勿留墓側無起封樹於戲小子其勉
之哉吾蔑復有言矣朱祗蕭建送喪到家(謝承書曰咨/在京師病困)
(故吏蕭建經營之咨豫自買小素棺使人取乾黄土細/𢷬篩之聚二十石臨卒謂建曰亡後自著所有故巾單)
(衣先置土於棺内尸其中以擁其上○劉/攽曰朱秖案一傳中祗秪不同當從一)子𦙍不忍父
體與土并合欲更改殯祗建譬以顧命(譬曉/也)於是奉行
時稱咨明達
贊曰公子長平臨寇讓生淳于仁悌巨孝以名居巢好
讀遂承家禄伯豫逡廵方迹孤竹文楚薄終喪朽惟速
周能感親嗇神養福(感思也謂誦詩至汝墳思養親而/求仕也嗇神養福謂不應辟召以)
(夀終也左傳曰/能者養之以福)
　
　
　
　
　
　
　
　後漢書卷六十九
　後漢書卷六十九考證
劉平傳楚郡彭城人也○諸本同(臣㑹汾/)按彭城屬楚
　國至後漢章帝改楚國為彭城國則兩漢並無楚郡
　之名疑此二字後人妄増也
承宫郇恁○郇字一本作荀
趙孝傳並得俱免○俱字疑衍
江革傳莫不必給○諸本同必當作畢
劉般傳皆使與奪田同罪注華嶠書曰奪作脫也○諸
　本同(臣㑹汾/)按曰字衍當去脫應改敓
劉般子愷繩以循常之法注繩政也○諸本同(臣㑹汾/)
　按政當作正
景化前修有伯夷之節○(臣人龍/)按景化宋本作景仰
　何焯云景仰之誤始此景伯經師也豈范氏妄竄耶
倀能說其經書而用心褊狭○(臣㑹汾/)按其字衍當去
　
　後漢書卷六十九考證
