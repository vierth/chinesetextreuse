書卷四十九
　　梁　　　　沈　　　　約　　　　　撰
　列傳第九
　　孫處　　蒯恩　　劉鍾　　虞丘進
孫處字季高會稽永興人也籍注季高故字行於世少
任氣高祖東征孫恩季高義樂隨高祖平定京邑以為
振武將軍封新夷縣五等侯廣固之役先登有功盧循
之難於石頭扞柵戍越城查浦破賊於新亭高祖謂季
高曰此賊行破應先傾其巢窟令奔走之日無所歸投
非卿莫能濟事遣季高率衆三千汎海襲番禺初賊不
以海道為防季高至東衝去城十餘里城内猶未知循
守戰士猶有數千人城池甚固季高先焚舟艦悉力登
岸會天大霧四面陵城即日克拔循父擬長史孫建之
司馬虞尫夫等輕舟奔始興即分遣振武將軍沈田子
等討平始興南康臨賀始安嶺表諸郡循於左里奔走
而衆力猶盛自嶺道還襲廣州季高拒戰二十餘日循
乃破走所殺萬餘人追奔至鬱林會病不得窮討循遂
得走向交州義熙七年四月季高卒於晉康時年五十
三追贈龍驤將軍南海太守封侯官縣侯食邑千戸九
年高祖念季高之功乃表曰孫季高嶺南之勲已䝉襃
贈臣更思惟盧循稔惡一紀據有全域若令根本未拔
投奔有所招合餘燼猶能為虞縣師逺討方勤廟算而
季高汎海萬里投命洪流波激電邁指日遄至遂奄定
南海覆其巢窟使循進退靡依輕舟逺迸曾不旬月妖
凶殲殄蕩滌之功實庸為大徃年所贈猶為未優愚謂
宜更贈一州即其本號庻令忠勲不湮勞臣増厲重贈
交州刺史將軍如故子宗世卒子欽公嗣欽公卒子彦
祖嗣齊受禪國除
蒯恩字道恩蘭陵承人也高祖征孫恩縣差為征民充
乙士使伐馬芻恩常負大束兼倍餘人每捨芻於地歎
曰大丈夫彎弓三石奈何充馬士高祖聞之即給器仗
恩大喜自征妖賊常為先登多斬首級既習戰陣膽力
過人誠心忠謹未嘗有過失甚見愛信於婁縣戰箭中
左目從平京城進定京邑以寕逺將軍領幢隨振武將
軍道規西討虜桓仙客克偃月壘遂平江陵義熙二年
賊張堅據應城反恩擊破之封都鄉侯從伐廣固又有
戰功盧循逼京邑恩戰於查浦賊退走與王仲德等追
破循别將范宗民於南陵循既走還廣州恩又領千餘
人隨劉藩追徐道覆於始興斬之遷龍驤將軍蘭陵太
守高祖西征劉毅恩與王鎮惡輕軍襲江陵事在鎮惡
傳以本官為太尉長兼行參軍領衆二千隨益州刺史
朱齡石伐蜀至彭模恩所領居前大戰自朝至日昃勇
氣益奮賊破走進平成都擢為行參軍改封北至縣五
等男高祖伐司馬休之及魯宗之恩與建威將軍徐逵
之前進逵之敗沒恩陳於隄下宗之子軌乗勝擊恩矢
下如雨呼聲震地恩整厲將士置陣堅嚴軌屢衝之不
動知不可攻乃退高祖善其能將軍持重江陵平定復
追魯軌於石城軌棄城走恩追至襄陽宗之奔羌恩與
諸將追討至魯陽闗乃還恩自從征討每有危急輒率
先諸將常陷堅破陣不避艱嶮凡百餘戰身被重創高
祖録其前後功勞封新寧縣男食邑五百戸高祖世子
為征虜將軍恩以大府佐領中兵參軍隨府轉中兵參
軍高祖北伐留恩侍衞世子命朝士與之交恩益自謙
損與人語常呼位官而自稱為鄙人撫待士卒甚有紀
綱衆咸親附之遷諮議參軍轉輔國將軍淮陵太守世
子開府又為從事中郎轉司馬將軍太守如故入闗迎
桂陽公義真義真還至青泥為佛佛虜所追恩斷後力
戰連日義真前軍奔散恩軍人亦盡為虜所執死於虜
中子國才嗣國才卒子慧度嗣慧度卒無子國除
劉鍾字世之彭城彭城人也少孤依鄉人中山太守劉
固共居幼有志力常慷慨於貧賤隆安四年高祖伐孫
恩鍾願從餘姚浹口攻句章海鹽婁縣皆摧堅陷陣每
有戰功為劉牢之鎮北參軍督䕶高祖每有戎事鍾不
辭艱劇專心盡力甚見愛信義旗將建高祖版鍾為郡
主簿明日從入京城將向京邑高祖命曰預是彭沛鄉
人赴義者並可依劉主簿於是立為義隊恒在左右連
戰皆㨗明日桓謙屯於東陵卞範之屯覆舟山西高祖
疑賊有伏兵顧視左右止見鍾謂之曰此山下當有伏
兵卿可率部下稍徃撲之鍾應聲馳進果有伏兵數百
一時奔走桓𤣥西奔其夕髙祖止桓謙故營遣鍾宿據
東府轉鎮軍參軍督䕶桓歆寇歴陽遣鍾助豫州刺史
魏詠之討之歆即奔迸除南齊國内史封安丘縣五等
侯自陳情事改葬父祖及親屬十喪高祖厚加資給轉
騎長史兼行參軍司馬叔璠與彭城劉諡劉懐玉等自
蕃城攻鄒山魯郡太守徐邕失守鍾率軍討平之從征
廣固孟龍符陷没鍾率左右直入取其尸而反除振武
將軍中兵參軍代龍符領廣川太守盧循逼京邑徐赤
軍違處分敗於南岸鍾率麾下歫柵身被重創賊不得
入循南走鍾與輔國將軍王仲德追之循先留别帥范
崇民以精兵高艦據南陵夾屯兩岸鍾自行覘賊天霧
賊鉤得其舸鍾因率左右艦攻戸賊遽閉戸歫之鍾乃
徐還與仲德攻崇民崇民敗走鍾追討百里燒其船乗
又隨劉藩追徐道覆於始興斬之補太尉行參軍寧朔
將軍下邳太守代孟懐玉領石頭戍事高祖討劉毅鍾
率軍繼王鎮惡江陵平定仍隨朱齡石伐蜀為前鋒由
外水至於彭模去成都二百里偽冠軍征討督䕶譙亢
等兩岸連營層樓重柵衆號三萬鍾於時脚疾不能行
齡石乃詣鍾謀曰今天時盛熱而賊嚴兵固險攻之未
必可拔祗増疲困計其人情恇撓必不久安且欲養銳
息兵以伺其隙隙而乗之乃可㨗事然決機兩陳公本
有所委卿意謂何鍾曰不然前揚聲言大衆向内水譙
道福不敢舍涪城今重軍卒至出其不意蜀人已破膽
矣賊今阻兵守險是其懼不敢戰非能持久堅守也因
其兇懼盡銳攻之其勢必克皷行而進成都必不能守
矣今若緩兵相守彼將知人虛實涪軍忽并來力歫我
人情既安良將又集此求戰不獲軍食無資當為蜀子
虜耳齡石從之明日進攻陷其二城斬其大將侯輝譙
詵逕平成都以廣固功封永新縣男食邑五百戸遷給
事中太尉參軍事龍驤將軍高陽内史領石頭戍事高
祖討司馬休之前軍將軍道憐留鎮東府領屯兵冶亭
羣盗數百夜襲鍾壘歫擊破之時大軍外討京邑擾懼
鍾以不能鎮遏降號建威將軍平蜀功應封四百戸男
以先有封爵減戸以賜次子敬順高昌縣男食邑百戸
尋復本號龍驤將軍十二年高祖北伐復留鎮居守増
其兵力又命府置佐史荆州刺史道憐獻名馬三匹并
精麗乗具高祖悉以賜鍾三子十四年遷右衞將軍龍
驤將軍如故元熙元年卒時年四十三子敬義嗣敬義
官至馬頭太守卒子國重嗣齊受禪國除鍾次子高昌
男敬順卒子國須嗣國須卒無子國除
虞丘進字豫之東海剡人也少時隨謝𤣥討苻堅有功
封闗内侯隆安中從高祖征孫恩戍句章城被圍數十
日無日不戰身被數創至餘姚呵浦破賊張驃退至海
鹽故治及婁縣於蒲濤口與孫恩水戰又被重創追恩
至鬱州又至石鹿頭還海鹽大柱頻戰有功元興元年
又從高祖東征臨海於石歩固與盧循相守二十餘日
二年又從高祖至東陽破徐道覆其年又至臨松穴破
賊追至永嘉千江又至安固累戰皆有功三年從平京
城定京邑除燕國内史義熙二年除龍驤將軍封龍川
縣五等侯從高祖伐廣固於臨朐破賊盧循逼京邑孟
昶諸葛長民等建議奉天子過江進廷議不可面折昶
等高祖甚嘉之獻計伐樹樹柵石頭除鄱陽太守將軍
如故統馬歩十八隊於東道出鄱陽至五畝嶠循遣將
英紏為上饒令千餘人守故城進攻破之循又遣童敏
之為鄱陽太守據郡進從餘干歩道趣鄱陽敏之退走
追破之斬首數百復隨劉藩至始興討斬徐道覆八年
除寧蠻䕶軍尋陽太守領文武二年從征劉毅事平補
太尉行參軍尋加振威將軍九年以前後功封望蔡縣
男食邑五百戸加龍驤將軍討司馬休之又有戰功軍
還除輔國將軍山陽太守宋䑓令書除秦郡太守督陳
留郡事將軍如故元熙二年宋王令書以為高祖第四
子義康右將軍司馬永初二年遷太子右衞率明年卒
官時年六十追論討司馬休之功進爵為子増邑三百
戸子耕嗣耕卒子襲祖嗣襲祖卒世寳嗣齊受禪國除
史臣曰詩云無言不酬無德不報此諸將並起自竪夫
出於皁隸芻牧之下徒以心一乎主故能奮其鱗翼至
於推鋒轉戰百死而不顧一生蓋由其心一也遂饗封
侯之報詩人之言信矣
　
　
　
　
　
　宋書卷四十九
　宋書卷四十九考證
孫處傳循父擬○南史盧循之父名嘏與此異
盧循稔惡一紀據有全域○域一本作城
虞丘進傳宋臺令書除秦郡太守○臺下當有建字
史臣論此諸將並起自𥪡夫出於皂𨽻芻牧之下○(臣/)
　(承蒼/)按皂𨽻芻牧之語專為蒯恩而發可也劉鍾彭
　城望族虞丘進未從高祖征孫恩時已封關内侯安
　得概以𥪡夫目之約之持論可謂疎矣
　
　
　
　
　
　
　
　宋書卷四十九考證
