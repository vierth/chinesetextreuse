
　建炎以來繫年要録巻五十八
　　　　　　　　　　　　宋　李心傳　撰
紹興二年九月戊午朔觀文殿學士提舉江州太平觀
秦檜落職時言者論陛下憤中國之未振付檜以内修
之事而檜不知治體信任非人不以寛大之政輔陛下
仁厚之徳乃以苛刻為務事圖減削過為裁抑人心大
搖怨讟在路又引用程瑀等布列要路黨與既植同門
者互相借譽異己者力肆排擯檜為宰相兼此二罪尚
何俟而不譴之乎故有是命(王明清揮麈後錄云秦檜/之褫職告詞云聳動四方)
(之聽朕志為移建明二䇿之謀爾材可見謝克家之文/也秦大憾之按此時謝克家以前執政領京祠不知制)
(詞何人所作/明清蓋誤也)　尚書左司貟外郎兼修政局檢討官張
觷金部貟外郎潘特竦兵部貟外郎鄭朴樞密院計議
官陳淵並罷以右司諫劉棐言觷甞游蔡氏之門輕脫
干進故也朴西安人與特竦皆秦檜所引故棐並斥之
仍降淵三資與觷皆黜監逺郡市征　大理少卿張宗
臣為尚書右司貟外郎　右承奉郎監諸軍審計司張
汝舟屬吏以汝舟妻李氏訟其妄増舉數入官也其後
有司當汝舟私罪徒詔除名栁州編管(十月己/酉行遣)李氏格
非女能為歌詞自號易安居士
己未罷修政局以議者言修政所講多刻薄之事失人
心致天變故也　龍圖閣待制知温州洪擬試吏部尚
書徽猷閣待制提舉臨安府洞霄宫鄭滋試尚書兵部
侍郎　詔雩祀上帝復以太宗配用太常少卿王居正
請也舊以神宗配居正建議而禮部侍郎趙子畫奏行
之　新除右司諫劉棐言監察御史李靄係親姑之子
同處言地豈得無嫌詔勿避　初保靜軍承宣使提舉
江州太平觀邢煥自忠州來朝復以為樞密副都承㫖
煥在逺方盡得其山川險易比入對首陳川陜形勢利
害請幸荆南訓兵以圖興復上甚嘉之煥引疾不拜改
提舉臨安府洞霄宫(煥初除日不見今/因得祠遂書之)
庚申直秘閣提㸃江淮等路鑄錢王㬇右朝奉大夫提
舉𣙜貨務都茶場王昞樞密院計議官王守道並罷坐
秦檜親黨為御史黄龜年所劾也
辛酉以彗星出赦天下應盜官物入已罪抵死者不赦
内外臣庶許直言時政闕失行在和糴軍糧自今並用
一色見錢銀絹充糴本免民間牛稅一年應盜賊嘯聚
去處限十日出首免罪補官川陜豪户輦運軍儲數多
者與補承信郎至進義副尉陜西諸叛將許令自新前
罪一切不問　朝奉郎充河東大金軍前通問使王倫
至行在上嘉其勞詔倫去國五年奉使有稱特遷右朝
奉大夫充右文殿修撰主管萬壽觀倫言宇文虛中奉
使日乆守節不屈時虛中子右朝奉郎師瑗奉其母居
閩中乃添差師瑗福建路轉運判官於是尚書左僕射
吕頥浩議當再遣使人以驕敵意
壬戌以左廸功郎潘致堯為左承議郎假吏部侍郎為
大金奉表使兼軍前通問秉義郎髙公繪為武經郎假
武功大夫忠州刺史副之命倫作書與其近臣耶律紹
文(紹文九年七月為翰林待制不/知此時居何官故但云近臣)且附香藥果茗縑帛
金銀進兩宫二后上皇金三百兩銀三千兩淵聖減三
之一寧徳宣和二后又減半又遺左副元帥宗維金二
百兩銀千兩遺右監軍希尹及賜宇文虛中半之遺耶
律紹文銀三百兩縑幣百匹而通問副使朱弁已下亦
皆賜金三省勘問路由東京乃令頥浩作書以果茗幣
帛遺劉麟(熊克小厯云令宰執作書與劉豫蓋從日厯/所書也按此時豫已僭號不應作書日厯紹)
(興三年九月乙丑潘致堯狀元降信物内有退囘物色/劉大總管天凈紗等有㫖並赴左藏庫寄收劉大總管)
(即麟/也)致堯公繪各官其家二人賜金帛甚厚　集英殿
修撰知平江府席益試尚書吏部侍郎㝷兼侍講(益兼/侍講)
(在丙/寅)
癸亥執政進呈胡安國請益衛兵上曰一衛士所給可
贍三四兵朕命楊沂中治神武中軍此皆宿衛兵也卿
等可修鞍馬備器械乃為先務(熊克小厯於此下書遂/命楊沂中兼提舉宿衛)
(親兵按史沂中今年三月己酉除中軍統制/已兼帶矣非在安國建請之後克蓋誤也)　資政殿
大學士提舉臨安府洞霄宫王綯知紹興府　初置六
部監門一貟以右朝散郎新通判平江府董將為之秩
比寺監丞郎官有缺得兼
甲子直徽猷閣郭偉為淮西招撫使初江東大帥李光
聞偽齊王彦先於壽春鳩兵聚糧奏言廬州王亨濠州
冦宏六安謝通兵力單寡恐透漏過淮則大江之外盡
入賊境乞兵五六千人并近上文臣一貟往廬州屯駐
未及行光又言本司參議官宗頴乃宗澤之子以其父
故為諸將所愛又其人亦慨然有忠憤之氣望假以制
置或招撫使副之名詔光别選文臣一貟充招撫使光
之未奏也都督府以知江州劉紹先為沿淮防遏使未
行㝷罷紹先復以為都督府統制(光初奏以六月庚辰/再乞除宗頴以八月)
(甲午紹先罷防遏在此月癸/酉不知以何日除今併附見)　詔太史局令丁師仁等
造渾天儀不果成　宣撫處置使張浚遣其兄右承務
郎滉與工部貟外郎本司主管機宜文字張宗元廸功
郎孫道夫等四人來奏事因與偽徐王偕來是日至行
在上令王府故吏驗視具言非真詔大理劾治宗元方
城人為浚辟客道夫丹陵人宣和末入太學為上舎生
浚使川陜命以官上皆召對㝷詔宗元進秩滉除直徽
猷閣道夫改左承奉郎遣還　詔自今應賜帛者自禁
中及二府中丞北使并軍功捕盗收茶鹽錢及數外每
匹令户部折支錢三千
乙丑觀文殿學士左宣奉大夫提舉醴泉觀兼侍讀朱
勝非守尚書右僕射同中書門下平章事勝非再相不
進官當制學士綦崈禮失之　初命沿江岸置烽火臺
以為斥堠自當塗之褐山東采石慈湖繁昌三山至建
康之馬家渡大城堙池州之鵲頭山凡八所旦舉煙暮
舉火各一以為信有警即望之用李光請也
丙寅吕頥浩言得張浚申今歲措置川蜀有備諸將之
兵分道守險敵來難犯聞夏國屢遣人來呉玠關師古
軍中金人與夏國頗暌可令浚常通問夏國上曰此與
今來欲講和事相妨否上又曰浚孜孜為國人多稱譽
但聞蜀中士民流怨人情不喜蓋軍興累年賦調征役
不無騷動緩急恐浚失助宜遣人副其事頥浩曰當如
聖訓　吏部尚書兼權翰林學士沈與求兼侍讀　馬
友之死也其潰卒過均州境上守臣林積仁聞之棄城
去詔罷積仁
軍賊李通受都督府招安(通初見正/月癸丑)傅崧卿以通為修
武郎本府親兵前軍統領戊辰以聞
己巳國子監丞李愿為尚書駕部貟外郎酬使蜀之勞
也　集英殿修撰李擢復徽猷閣待制
辛未監察御史林叔豹為湖南轉運判官陳橐為江西
轉運判官(二人之出史不云所以恐是吕頥浩在外時/秦檜所除故補外明年十二月叔豹劾章言)
(為御史以朋比/逐即指此也)　降授右宣教郎監台州酒務王以寧
既貶其母陳氏干張浚乞自便浚以聞㑹朱勝非為吕
頥浩言以寧向在荆湖妄用便宜專殺掊歛害及兩路
頥浩白其言上曰以寧罪大責輕今又干宣司從之則
兩朝廷也乃責永州别駕潮州安置時廣東轉運副使
汪召嗣奉其父觀文殿學士提舉臨安府洞霄宫伯彦
在官所頥浩因奏左朝奉大夫新知廣州向子諲輕肆
妄作請罷去伯彦長於治郡欲以代之上曰恐外議以
朕藩邸之舊云云未協勝非曰漢用蕭曹故人唐用房
杜舊僚今使伯彦任一方面未為過舉上乃許之翌日
批㫖行下(按日厯向子諲罷帥乃頥浩口奏不云有言/章而壬申日行遣乃有臣僚上言纔八十許)
(字不知/何也)　武功大夫貴州團練使新知横州陳晟除名
雷州編管晟客居婺州詐稱戰功冐請真俸為守臣所
劾故有是命　宣撫處置使司言見依倣朝廷體制造
綾紙度牒為贍軍修城壘除戎器之用或不如則乞給
降度牒萬道付張滉以歸俟至即罷詔以五千道賜之
　詔自今應批降處分係親筆付出身者並依舊作御
筆行下用三省請也(宣和二年正月九日立御筆日限/靖康元年正月十八日照依祖宗)
(法並作聖/㫖行下)　是日御筆醫官樊端彦湯藥有勞特除遥
郡刺史免執奏言者以謂陛下臨御以來深戒僥倖之
弊事有不由朝廷者皆許覆奏所以絶羣小之求今奉
御筆恐斜封墨敕復自此始願下三省評議乃寢前命
然用御筆行下如故蓋吕頥浩意也(日厯九月十五日/奉御筆樊端彦已)
(降指揮更不施行此月/丙子吕頥浩云云可考)
壬申詔諸州武臣非教閱軍陣出師討賊者見長吏如
文臣禮論者以天下艱危不可失武臣之心故有是命
　御史臺主簿唐煇守監察御史煇呉縣人也　御筆
從官因事得出者並替見任人成資闕故事大中大夫
已上補郡者見任人即衝罷言者論前此州郡廣而從
臣之貟少今也州郡狹而從臣之貟多士人失職公帑
匱乏皆由此之故乃有是㫖
癸酉右朝請大夫吕源為浙東福建沿海制置使置司
定海縣以和州防禦使帶御器械張公裕為本司都統
制㝷命御前忠銳第八將趙琦以所部從行　賜江東
安撫大使司統制官武功大夫威州防禦使張俊名守
忠仍命以所部一軍赴行在遂以為御前忠銳第二將
(守忠赴行在以此月丁丑降㫖其除忠銳/將在十月乙巳蓋代趙延夀也今並附見)
甲戍端明殿學士顔岐李邴並復資政殿學士責授左
中奉大夫薛昻復左太中大夫責授寧逺軍節度副使
王安中責授寧國軍節度副使蔡懋並復左中大夫責
授秘書少監滕康落分司提舉亳州明道宫皆以赦叙
也右諫議大夫徐俯言昻諂京卞以壞學術安中附王
黼以開邊釁懋厚誣宣仁結怨建禍罪不可貸乞追寢
近恩從之(俯奏在十月甲辰日厯不書安/中及懋叙官今以俯章疏増入)　是夜彗星
沒
乙亥御筆尚書兵部侍郎兼直學士院綦崈禮為翰林
學士自靖康後從官以御筆除拜自此始　襄鄧鎮撫
使司統領官侯進言見以所部在漢陽軍詔聽湖北帥
臣節制進桑仲部曲也用為郢州都廵檢使仲為霍明
所殺進與其徒亡去後受江西安撫大使李囘招安(囘/十)
(一月乙/夘奏至)　尚書禮部貟外郎江端友主管台州崇道觀
從所請也
丙子詔近降御筆處分事多係寛䘏及軍期等事與前
此指揮事體不同並經三省樞密院如或不當自合奏
禀仍許給舎繳駁臺諫論列有司申審若奉行違慢止
依違聖㫖科罪是日進呈上謂輔臣曰今日批降處分
雖出朕意必經由三省密院與已前不同朱勝非曰不
經鳯閣鸞臺蓋不謂之詔令吕頥浩曰所以别於聖㫖
者欲上下曉然知陛下徳意所嚮也遂批㫖行下降授
同州觀察使主管殿前司公事郭仲荀復武泰軍節度
使
戊寅罷鎮江府織御服羅上諭輔臣方軍興有司匱乏
豈可以朕服御之物為先且省七萬緡助劉光世軍費
也(熊克小厯初鎮江府有歲貢御服花羅數千匹兵興/罷貢至是内藏庫舉行守臣胡世將奏民力凋弊無)
(所從出有㫖劾世將違㫖府僚皆懼世將曰某以身任/諸公無憂戊寅詔罷日厯紹興二年九月五日鎮江府)
(狀本府未經兵火以前歲貢花平羅六千三百餘匹建/炎三年前知府葉煥申明朝廷省罷近於今年六月八)
(日承省劄㨿内藏庫申獲聖㫖織造起發本府殘破之/後賦入不多約用本錢七萬餘貫乞展限來年起發户)
(部勘當所乞難行劄本府速行計置今來委是無錢起/發得㫖令依限起發二十一日進呈上謂輔臣曰鎮江)
(府織造御服花羅可罷當軍興之際有司匱乏豈可以/朕服御之物為先且省七萬緡以助劉光世軍也按此)
(時光世以浙西安撫大使兼知鎮江府明年四月光世/移淮南宣撫始以世將代守鎮江其實紹興三年再舉)
(行而世將有請坐是削官事/見四年三月己未克實誤也)　御筆靖康建炎以來上
書授官之人並令免吏部審量時方下詔求言論者以
為近歲因上書直言而得官者乃與宣和以前投賦獻
頌之人例皆審量故忠正之士咸以為耻未敢盡言故
有是命
己夘降授孟州觀察使權主管侍衛馬軍司公事蘭整
降授海州團練使權主管步軍司公事邊順並復舊官
庚辰端明殿學士許翰馮澥宇文粹中並復資政殿學
士以赦叙也起居舎人王洋草粹中詞極其稱美洋坐
免官而粹中之命亦格(事在十/月辛丑)　詔福建市舶司職事
令提舉茶鹽官兼領仍移司泉州(移司在十/月辛夘)務要招徠
蕃商課額増羡　臨江軍編管人范仲熊許自便仲熊
坐照附苖劉謫嶺外至是始釋之　是日吕頥浩奏論
防秋事宜欲以韓世忠為宣撫使總大兵屯建康諸路
帥臣兼帶宣撫使名者並罷上因論湖南事頥浩言李
綱縱暴恐治潭無善狀上曰朕選任賢才惟恐有遺如
綱朕固任用不知有何功可紀若謂在宣和間論水災
事以此得時望可也權邦彦曰綱元無章疏苐掠虚美
頥浩曰綱之朋黨與蔡京一體靖康伏闕薦綱者皆其
黨陳公輔張燾余應求程瑀鼓唱太學生殺戮内侍幾
作大變上曰伏闕事儻再有朕當令五軍收捕盡誅之
辛巳太尉神武左軍都統制福建江西荆湖等路宣撫
副使韓世忠為江南東西路宣撫使置司建康府沿江
三大帥劉光世李囘李光並去所領揚楚等州宣撫使
名其節制淮南諸州如故惟荆湖廣東宣撫使李綱止
充湖南安撫使湖北廣東並還所部自方鎮以來前執
政為帥者例充安撫大使至是右司諫劉棐屢言綱跋
扈吕頥浩將罷綱故帥銜比江東西減大字(日厯載出/奏禀及指)
(揮殊不了了蓋頥浩之意專為李綱設是以沿江三大/帥雖去使名而依舊統𨽻元管州運獨李綱正領一路)
(耳今詳載/庶見本㫖)　世忠言提舉官董旼招馬友曹成之衆得
八萬人詔户部侍郎姚舜明往衡邵辰沅等州揀其軍
仍應副沿路糧食世忠還建康乃置背嵬親隨軍皆鷙
勇絶倫者
壬午遣使宣諭江浙湖廣福建諸路(川陜向有宣撫司/兩淮京西分鎮地)
(故不/遣)時盗賊稍息尚書左僕射吕頥浩慮守令弗䖍請
分命御史循行郡國前一日手詔選强明廉謹不欺之
人觀風問俗平反獄訟宣布徳意三省以監察御史明
橐尚書左司貟外郎曽統度支貟外郎胡䝉御史臺主
簿施鉅樞密院計議官薛徽言五人為請上皆召見賜
以宣諭吏民詔書御寳手厯招收盗賊旗榜而遣之其
居它官者仍攝御史　權尚書禮部侍郎趙子畫充徽
猷閣待制樞密都承㫖自改官制後都承㫖除文臣自
子畫始　召責授海州團練副使合州安置劉錫赴行
在承事郎權陜西轉運判官董詵直秘閣(詵已是去年/二月甲申)
先是張浚錄詵功進三官除職名故申命之已而言者
以為太過遂罷遷秩之命(詵罷遷秩在/十月己丑)　殿中侍御史
黄龜年言近㫖令臨安諸門差官率兵搜撿往來舟舡
以察私鹽之盗乞速賜寢罷以安人心詔三省戒飭毋
得接便騷擾
癸未新作行宫南門成　詔大理寺置監門使臣一貟
用本寺請也仍用舊制令内侍一貟在門檢察　宣撫
處置使張浚承制以中大夫䕫州路轉運副使劉鎡知
遂寧府　詔御前忠銳第七副將宋穩所部並付沿海
制置使仇悆
甲申直秘閣范寅敷知岳州自袁植為李允文所執岳
州遂無守將寅敷有田在岳之平江參知政事孟庾出
使付一郡事至是奏而命之　詔淮浙鹽每袋令商人
貼納通貨錢三千已筭請而未售者亦如之十日不自
陳論如私鹽律應販私茶鹽雖遇非次赦恩特不原免
時吕頥浩用提轄𣙜貨務張純議峻更鹽法至是畫一
行下(鹽鈔畫一日厯全不載㑹要亦無之十月十八日/乙巳右諫議大夫徐俯劄子比降鹽鈔指揮内一)
(項貼納錢三貫文者云云十一月十五日壬申有㫖廣/南鹽鈔並依今年九月二十七日淮浙鹽鈔已降畫一)
(指揮施行三年正月十五日刑部狀檢㑹九月二十六/日聖㫖應販私茶鹽雖遇非次赦恩特不原免今參附)
(書入以補史闕但吕頥浩鹽鈔畫一與張浚措畫指揮/乃同日而下亦可怪也徐俯劄子廣鹽指揮詳具本月)
(日可以/參考)　是日直龍圖閣宣撫處置司隨軍轉運使專
一總領四川財賦趙開初變鹽法盡𣙜之倣大觀法置
合同場收引稅錢與茶法大抵相類而嚴密過之初成
都潼川利州路十七州鹽井户自元豐間歲輸課利錢
銀絹總為直八十萬緡比軍興所輸已増數倍至是開
始令每斤輸引錢二十有五土産稅及増添約九錢四
分所過稅錢七分住稅一錢有半應折錢引者每引别
輸提勘錢六十其後又増貼納等錢蜀中鹽課最盛者
莫如簡州舊為課利錢纔千三百緡絹千九百匹銀百
兩引法初行歲課至四十八萬餘緡他州倣此自是歲
益増加合三路所輸至四百餘萬緡而䕫路十三州及
隆榮卭岷諸州官煎者不與焉
乙酉都督府請増辟參謀官已下文臣十七貟以孟庾
至府故也右僕射朱勝非甞因辭同都督之命上章極
論利害至數千言勝非以為宰相權任已重若更典兵
文武二柄盡在其手豈人臣所堪後世不幸姦人居此
位建功立業託名濟世將何以處之他日因進呈復奏
此官當罷吕頥浩權邦彦皆言方防秋未可勝非又言
庾姑存之頥浩所領可罷庾奏以右文殿修撰提舉江
州太平觀盧知原為參謀官從之(十月/戊子)
丙戌顯謨閣直學士知興元府王似為端明殿學士川
陜等路宣撫處置副使與張浚相見同治事始浚出使
第以宣撫處置為名至是始帶川陜及等路字浚在關
陜凡事雖以便宜行之然於鄉黨親舊之間少所假借
於是士大夫有求於宣司而不得者始起謗議於東南
大畧謂浚殺曲端趙哲為無辜而任劉子羽趙開為非
是朝廷疑之將召歸先為置副時似已復還成都而行
在未知也(朱熹撰浚行狀云謗者謂浚任劉子羽呉玠/趙開為非是按浚用玠時人皆以為宜所以)
(謗子羽及開者指子羽驕倨開聚/歛耳於玠無所與今删潤修入)　端明殿學士江南
東路安撫大使兼知建康府李光落職提舉台州崇道
觀以言者論光頃為御史不言蔡京之罪及秦檜罷相
而光含憤興訕故也先是光甞遺吕頥浩書稱李綱凛
凛有大節中外畏服頥浩以白上上曰如此等人非司
馬光富弼誰能當之頥浩因言光與其儕類結成黨與
牢不可破上以為然(頥浩白上/語在辛巳)　都督府參謀官傅崧
卿兼權知建康府　集英殿修撰程邁充徽猷閣待制
知温州以孟庾言邁在福唐保䕶下四州有勞也　集
英殿修撰提舉亳州明道宫趙子淔鄭望之右文殿修
撰提舉臨安府洞霄宫季陵並復徽猷閣待制以赦叙
也子淔令鑠子宣和末甞以雜學士為陜西都轉運使
坐累免至是始復之(令鑠錙王世雄子/故寳文閣待制)　右朝請大夫
浙東福建沿海制置使吕源復右朝議大夫直龍圖閣
　婺州編管人施逵移瓊州編管以孟庾言范汝為殘
破閩中逵實禍根罪首乞竄海外以謝福建荼毒之民
故有是命逵中道逸去後改名宜生奔偽齊
丁亥保靜軍承宣使邢煥為慶逺軍節度使充醴泉觀
使　皇伯右監門衛大將軍榮州防禦使權知行在大
宗正司事令畤為洪州觀察使安定郡王
是月録故直龍圖閣尹洙四世孫錫為將仕郎(此㨿明年/三月錫乞)
(祠/狀)　初劉忠既為韓世忠所破復聚衆走淮西駐于蘄
陽口世忠前軍統制解元以舟師奄至襲忠大破之忠
與其徒數十人遁走北去遂附於劉豫豫以忠為登萊
沂密等州都廵檢使忠之將文廣率所部詣江西安撫
大使李囘降囘即以廣為武翼郎閤門宣賛舍人充本
司統領軍馬　資政殿大學士宇文虛中在雲中聞金
將攻蜀遣使臣相偁間行以告宣撫處置使張浚且賫
上所賜御封親筆押字為信兩傍細字作道家符籙隱
語云善持正教有進無退魔力已衰堅忍可對虛受忠
言寧殞無悔虛受忠言者蓋隱虛中名也又遺其家人
書言中遭廹脅幸全素守惟期一節不負社稷一行百
人今存者十二三人有人使行可附數千緡物來以救
囏厄昨有人自東北來太上亦須茗藥之屬無以應命
甚恨甚負於是其夫人黎氏奏以縑帛茗藥附通問使
潘致堯而致堯已行矣(虚中遣相偁事以紹興四年十/二月宇文粹中所奏修入黎氏)
(以十一月甲戍/奏至今併附此)　偽齊長星見偽太后翟氏死諡慈獻
是秋金國主晟如燕山府左副元帥宗維右副元帥宗
輔右監軍希尹左都監宗弼皆㑹留右都監耶律伊都
守大同府左監軍昌守祁州伊都久不遷頗怨望遂與
燕山統軍浩里謀為變盡約燕雲之郡守契丹漢兒令
悉誅女真之在官在軍者天徳知軍偽許之遣其妻來
告時希尹微聞其事而未信偶獵居庸關上遇馳書者
覺而獲之宗維族浩里命希尹誅伊都于大同伊都微
覺父子以遊獵為名遁入夏國夏人問有兵幾何云親
兵二三百遂不納乃奔塔坦塔坦先受希尹之命其首
領詐出迎具食帳中潛以兵圍之塔坦善射無衣甲伊
都出敵不勝父子皆死西京副留守李處能坐累誅南
京留守郭藥師河東南路步軍都總管蕭慶皆下獄既
而獲免處能燕人遼宰相儼之子宣和末自平州來歸
拜延康殿學士賜姓名趙敏修金人交燕復取以去宗
維以藥師家富于財謂其可以動衆悉奪而囚之宗維
次室蕭氏本天祚之元妃希尹殺之謂宗維曰彼與兄
實為仇讎然忍死事兄者蓋有待也今事既不成他日
帷間寸刃不測可以害兄矣希尹以愛兄故擅殺之宗
維泣謝于是宗維令諸路盡殺契丹金主晟聞伊都叛
未至燕而歸大赦彰徳軍節度副使髙景山告知相州
杜充隂通江南先是充之孫自南方逃歸充不告官而
擅納之遂下元帥府掠治宗維問之曰汝欲歸江南邪
充曰元帥敢歸江南監軍敢歸江南惟充不敢歸也諸
帥相顧而笑踰年乃釋(西京即雲中大同/府南京即平州)　内樞密使
楊朴卒
　
　
　
　
　
　建炎以來繫年要錄巻五十八
建炎以來繫年要録巻五十八金人地名考證
　　伊都(原書作餘覩/誤改見巻一)
　　浩里(原書作槁里/誤今改正)
　　塔坦(原書作逹靼巻一百七/又作韃靼並誤今改正)
