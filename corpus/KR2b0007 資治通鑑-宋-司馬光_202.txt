
　資治通鑑卷二百一　　　宋　司馬光　撰
　　　　　　　　　　　　　　胡三省　音注
　唐紀十七(起𤣥黓閹茂八月盡上/章敦牂凡八年有奇)
　　高宗天皇大聖大𢎞孝皇帝中之上
龍朔二年八月壬寅以許敬宗爲太子少師同東西臺
三品知西臺事(同中書門下三/品知中書事)　九月戊寅初令八品
九品衣碧(衣於/既翻)　冬十月丁酉上幸驪山温湯太子監
國(監古/衘翻)丁未還宫　庚戌西臺侍郎陜人上官儀同東
西臺三品(西臺侍郎即中書/侍郎陜失冉翻)　癸丑詔以四年正月有
事於泰山仍以來年二月幸東都　左相許圉師之子
奉輦直長自然遊獵犯人田(奉輦直長即尚輦直長殿/中六局直長正七品龍朔)
(改尚輦局爲奉輦局/相息亮翻長知兩翻)田主怒自然以鳴鏑射之(射而/亦翻)圉
師杖自然一百而不以聞田主詣司憲訟之司憲大夫
楊德裔不爲治(治直/之翻)西臺舎人袁公瑜遣人易姓名上
封事告之(西臺舎人即中書舎人/為于偽翻上時掌翻)上曰圉師爲宰相侵
陵百姓匿而不言豈非作威作福圉師謝曰臣備位樞
軸以直道事陛下不能悉允衆心故爲人所攻訐(訐居/謁翻)
至於作威福者或手握彊兵或身居重鎮臣以文吏奉
事聖明惟知閉門自守何敢作威福上怒曰汝恨無兵
邪許敬宗曰人臣如此罪不容誅遽令引出詔特免官
(考異曰舊本紀十一月辛未圉師下獄新本紀十一月/辛未圉師貶䖍州刺史今據實錄辛未免官乆之貶䖍)
(州刺史舊紀貶䖍州刺史/在三年二月新本紀誤)　癸酉立皇子旭輪爲殷王
(旭輪後改名/旦是為睿宗)　十二月戊申詔以方討高麗百濟(麗力/知翻)
河北之民勞於征役其封泰山幸東都並停　䫻海道
總管蘇海政(䫻越/筆翻)受詔討龜兹(龜兹音/丘慈)敕興㫺亡繼徃
絶二可汗發兵與之俱(可從刋入/聲汗音寒)至興㫺亡之境繼徃
絶素與興㫺亡有怨(事見上卷顯/慶二年注)密謂海政曰彌射謀
反請誅之(阿史那彌射是/為興昔亡可汗)時海政兵纔數千集軍吏謀
曰彌射若反我輩無噍類(噍才/笑翻)不如先事誅之(先悉/薦翻)乃
矯稱敕令大總管齎帛數萬段賜可汗及諸酋長興㫺
亡帥其徒受賜海政悉收斬之其䑕尼施抜塞幹兩部
亡走(䑕尼施啜咄陸五部之一也抜塞幹俟斤弩失畢/五部之一也酋慈由翻長知兩翻帥讀曰率尼女)
(夷/翻)海政與繼徃絶追討平之軍還至踈勒南弓月部復
引吐蕃之衆來欲與唐兵戰海政以師老不敢戰以軍
資賂吐蕃約和而還由是諸部落皆以興昔亡爲寃各
有離心繼往絶尋卒(復扶又翻/卒子恤翻)十姓無主有阿史那都
支及李遮匐収其餘衆附於吐蕃(為都支遮匐/連兵反張本)　是歲
西突厥宼庭州刺史來濟將兵拒之(厥九勿翻/將即亮翻)謂其衆
曰吾乆當死幸䝉存全以至今日當以身報國遂不釋
甲胄赴敵而死
三年春正月左武衞將軍鄭仁泰討鐵勒叛者餘種悉
平之(種章/勇翻)　乙酉以李義府爲右相(右相中/書令也)仍知選事
(選須/絹翻)　二月徙燕然都䕶府於回紇更名瀚海都䕶徙
故瀚海都䕶於雲中古城更名雲中都䕶(燕然都䕶置/於貞觀二十)
(一年見一百九十八卷瀚海都䕶置於永徽/元年見一百九十九卷燕因肩翻更工衡翻)以磧爲境
磧北州府皆𨽻瀚海磧南𨽻雲中(雲中都䕶府治金河/即秦漢雲中舊城東)
(北至朔州三百七十里麟德元年更名單于大都䕶府/杜佑曰單于都䕶府南至榆林郡百二十里東南到馬)
(邑郡三百五十/里磧七逆翻)　三月許圉師再貶䖍州刺史(䖍州在/京師東)
(南四千一十七里至/東都三千四百里)楊德裔以阿黨流庭州圉師子文
思自然並免官　右相河間郡公李義府典選(選須/絹翻)恃
中宮之勢專以賣官爲事銓綜無次怨讟盈路上頗聞
之從容謂義府曰卿子及壻頗不謹多爲非法我尚爲
卿掩覆卿宜戒之(從千容翻爲于/偽翻覆敷又翻)義府勃然變色頸頰
俱張(張知/亮翻)曰誰告陛下上曰但我言如是何必就我索
其所從得邪(索山/客翻)義府殊不引咎緩步而去上由是不
恱望氣者杜元紀謂義府所居第有獄氣宜積錢二十
萬緡以厭之(厭於/協翻)義府信之聚歛尤急(歛力/贍翻)義府居母
䘮朔望給哭假(假古/訝翻)輙㣲服與元紀出城東登古塜候
望氣色或告義府窺覘災眚隂有異圖(覘丑亷翻又丑/艶翻眚所景翻)
又遣其子右司議郎津召長孫無忌之孫延受其錢七
百緡除延司津監(唐東宫司議郎四人正六品上掌啟/奏記注龍朔改司議郎為左司議郎)
(太子舎人為右司議郎漢官有都水長屬主爵掌諸池/沼後改為使者後漢改為河隄謁者晉置都水臺有使)
(者一人掌舟檝之事梁改為太舟卿北齊亦曰都水臺/隋改為都水監唐因之貞觀改為使者從六品龍朔元)
(年改為司津監掌/川澤津梁之政令)右金吾倉曹參軍楊行頴告之夏四
月乙丑下義府獄(下遐/嫁翻)遣司刑太常伯劉祥道與御史
詳刑共鞫之(司刑太常伯即刑部尚書詳刑大理也唐/自永徽以後大獄以尚書刑部御史臺大)
(理寺官雜按/謂之三司)仍命司空李勣監焉(監古/衘翻)事皆有實戊子
詔義府除名流嶲州津除名流振州諸子及壻並除名
流庭州朝野莫不稱慶(嶲音髓朝/直遥翻)或作河間道行軍元
帥劉祥道破銅山大賊李義府露布(李義府河間人故/云然帥所類翻)
牓之通衢義府多取人奴婢及敗各散歸其家故其露
布云混奴婢而亂放各識家而競入(此姑述時人快義/府之得罪而有是)
(通鑑因采而誌之以為世鑒學者為文類有所祖漢髙/帝為太上皇營新豐後人誌其事其辭云混雞犬而亂)
(放各識家而競入此/語所祖有自來矣)　乙未置鷄林大都督府於新羅
國以金法敏為之　丙午蓬萊宫含元殿成上始移仗
居之更命故宫曰西内(故宫謂太極宫自武德以來人/主居之自是以後謂之西内更)
(工衡/翻)戊申始御紫宸殿聽政(蓬萊宫正殿曰含元殿含/元之後曰宣政殿宣政殿)
(北曰紫宸門内有紫/宸殿即内衙之正殿)　五月壬午栁州蠻酋吳君解反
(栁州漢渾中縣地隋置馬平縣唐武徳/四年置南昆州貞觀八年改曰栁州)遣冀州長史劉
伯英右武衛將軍馮士翽𤼵嶺南兵討之(翽呼/外翻)　吐蕃
與吐谷渾互相攻各遣使上表論曲直更來求援(吐從/暾入)
(聲谷音浴使疏吏翻上/時掌翻更工衡翻迭也)上皆不許吐谷渾之臣素和貴
有罪逃奔吐蕃具言吐谷渾虚實吐蕃發兵擊吐谷渾
大破之吐谷渾可汗曷鉢與𢎞化公主帥數千帳弃國
走依涼州請徙居内地(唐㑹要曰吐谷渾自永嘉之末/始西度洮水建國於群羌之故)
(地龍朔三年為吐蕃所滅凡/三百五十年帥讀曰率下同)上以涼州都督鄭仁泰為
青海道行軍大總管帥右武衛將軍獨孤卿雲辛文陵
等分屯涼鄯二州以備吐蕃(鄯時戰翻涼鄯相/去五百八十里)六月戊
申又以左武衛大將軍蘇定方為安集大使節度諸軍
為吐谷渾之援吐蕃禄東賛屯青海遣使者論仲琮入
見(吐蕃立國之初有大論小論以統/國事後因以為貴姓見賢遍翻)表陳吐谷渾之罪
且請和親上不許遣左衛郎將劉文祥使於吐蕃降璽
書責讓之(將即亮翻/璽斯氏翻)　秋八月戊申上以海東累歲用
兵百姓困於征調(調徒/弔翻)士卒戰溺死者甚衆(溺奴/狄翻)詔罷
三十六州所造船遣司元太常伯竇德𤣥等(司元太常/伯即戸部)
(尚/書)分詣十道問人疾苦黜陟官吏德𤣥毅之曽孫也(竇/毅)
(太穆皇/后之父)　九月戊午熊津道行軍總管右威衛將軍孫
仁師等破百濟餘衆及倭兵於白江㧞其周畱城(倭烏/禾翻)
初劉仁願劉仁軌既克眞峴城(克眞峴城見/上卷二年)詔孫仁師
將兵浮海助之(將即亮/翻下同)百濟王豐南引倭人以拒唐兵
仁師與仁願仁軌合兵勢大振諸將以加林城水陸之
衝欲先攻之仁軌曰加林險固急攻則傷士卒緩之則
曠日持乆周留城虜之巢穴羣凶所聚除惡務本(書㤗/誓之)
(言/)宜先攻之若克周留諸城自下於是仁師仁願與新
羅王法敏將陸軍以進仁軌與别將杜爽扶餘隆將水
軍及糧船自熊津入白江以㑹陸軍同趣周留城(趣七/喻翻)
遇倭兵於白江口四戰皆㨗焚其舟四百艘烟炎灼天
(艘蘇遭翻/炎讀曰燄)海水皆赤百濟王豐脫身奔髙麗王子忠勝
忠志等帥衆降(帥讀曰率下之帥皆/帥降戸江翻下同)百濟盡平唯别帥
遲受信據任存城不下(帥所類翻/尉紆勿翻)初百濟西部人黑齒
常之長七尺餘驍勇有謀略(長直亮翻/驍堅堯翻)仕百濟為達率
兼郡將猶中國刺史也(新羅官有十六品左平一品達/率二品五方各有方領一人以)
(達率為之方有十郡郡有將三人以德率為之德/率四品百濟置官葢與新羅略同也率所類翻)蘇定
方克百濟常之帥所部隨衆降定方縶其王及太子縱
兵刧掠壯者多死常之懼與左右十餘人遁歸本部收
集亡散保任存山結柵以自固旬月間歸附者三萬餘
人定方遣兵攻之常之拒戰唐兵不利常之復取二百
餘城(復扶/又翻)定方不能克而還(還從宣翻/又如字)常之與别部將
沙吒相如(沙吒夷人複/姓吒陟加翻)各據險以應福信百濟既敗皆
帥其衆降劉仁軌使常之相如自將其衆取任存城仍
以糧仗助之孫仁師曰此屬獸心何可信也仁軌曰吾
觀二人皆忠勇有謀敦信重義但向者所託未得其人
今正是其感激立效之時不用疑也遂給其糧仗分兵
隨之攻㧞任存城遲受信弃妻子奔髙麗詔劉仁軌將
兵鎮百濟召孫仁師劉仁願還百濟兵火之餘比屋彫
殘(比毗必翻/又毗至翻)僵尸滿野仁軌始命瘞骸骨籍戸口理村
聚署官長通道塗立橋梁補隄堰復陂塘課耕桑賑貧
乏養孤老立唐社禝頒正朔及廟諱(卒如仁軌之志所/謂有志者事竟成)
(也僵居良翻瘞於計翻/長知兩翻賑津忍翻)百濟大恱闔境各安其業然後
修屯田儲糗粮訓士卒以圖高麗(糗去/九翻)劉仁願至京師
上問之曰卿在海東前後奏事皆合機宜復有文理(復/扶)
(又/翻)卿本武人何能如是仁願曰此皆劉仁軌所為非臣
所及也上恱加仁軌六階(勲有級/官有階)正除帶方州刺史為
築第長安厚賜其妻子遣使齎璽書勞勉之(為于偽翻/使疏吏翻)
(勞力/到翻)上官儀曰仁軌遭黜削而能盡忠(黜削謂白衣/從軍自効也)仁
願秉節制而能推賢皆可謂君子矣　冬十月辛巳朔
詔太子毎五日於光順門内視諸司奏事(唐六典大明/宫紫宸殿内)
(朝正殿也殿之南面曰紫宸/門左曰崇明門右曰光順門)其事之小者皆委太子决
之　十二月庚子詔改來年元　壬寅以安西都䕶髙
賢為行軍總管將兵擊弓月以救于闐　是歲大食擊
波斯拂菻破之(拂菻古大秦國也居西海上一曰海西/國去京師四萬里北直突厥可薩部西)
(瀕海東南接波斯杜佑曰大秦前漢犂靬/國也菻力錦翻又力鴆翻類篇曰佛菻)南侵婆羅門
吞滅諸胡勝兵四十餘萬(勝音/升)
麟德元年(去年絳州麟見又含元/殿前麟趾見於是改元)春正月甲子改雲中
都䕶府為單于大都䕶府以殷王旭輪為單于大都䕶
(單音/蟬)初李靖破突厥(見一百九十三卷太宗/貞觀四年厥九勿翻)遷三百帳
於雲中城阿史德氏為之長(長知/兩翻)至是部落漸衆阿史
德氏詣闕請如胡法立親王為可汗以統之上召見謂
曰今之可汗古之單于也故更為單于都䕶府(更工衡/翻改也)
而使殷王遥領之　二月戊子上行幸萬年宫(永徽元/年改九)
(成宫為/萬年宫)　夏四月壬子衛州刺史道孝王元慶薨　丙
午魏州刺史郇公孝協坐贓賜死司宗卿隴西王博义
奏孝協父叔良死王事(司宗卿即宗丘卿叔良太祖之/孫髙祖時叔良擊突厥中流矢)
(薨郇/音荀)孝協無兄弟恐絶嗣上曰畫一之法不以親疎異
制(漢書云蕭何為法講若畫/一注云畫一言整齊也)茍害百姓雖皇太子亦所
不赦孝協有一子何憂乏祀乎孝協竟自盡於第　五
月戊申朔遂州刺史許悼王孝薨(孝上子也/後宫所生)　乙卯於
昆明之弄棟川置姚州都督府(劉昫曰漢益州郡之雲/南縣古滇國後漢屬永)
(昌郡蜀劉氏分永昌為建寜郡又分永昌建寜置雲南/郡而治于弄棟晉改為晋寜郡又置寜州武德四年安)
(撫大使李英以此川人多姓姚故置/姚州今陞置都督府管州三十三)　秋七月丁未朔
詔以三年正月有事於岱宗　八月丙子車駕還京師
幸舊宅(舊宅帝為晋/王時所居也)留七日壬午還蓬萊宫　丁亥以
司列太常伯劉祥道兼右相(司列太常伯/即吏部尚書)大司憲竇德
𤣥為司元太常伯檢校左相(太府憲即御史大夫司元/太常伯即戸部尚書左相)
(即侍/中)冬十月庚辰檢校熊津都督劉仁軌上言(上時/掌翻)臣
伏覩所存戌兵疲羸者多勇徤者少(羸倫為翻/少詩沼翻)衣服貧
敝唯思西歸無心展效臣問以徃在海西見百姓人人
應募爭欲從軍或請自辦衣糧謂之義征何為今日士
卒如此咸言今日官府與曩時不同人心亦殊曩時東
西征役身没王事並䝉敕使弔祭(使疏/吏翻)追贈官爵或以
死者官爵囘授子弟凡度遼海者皆賜勲一轉自顯慶
五年以來征人屢經度海官不記錄其死者亦無人誰
何(誰何問也問其為/誰縁何而死也)州縣毎發百姓為兵其壯而富者
行錢參逐皆亡匿得免(謂州縣官發人為兵其吏卒之/參陪隨逐者富民行錢與之相)
(為掩蔽得以亡匿按元和四年御史臺奏比來常參官/入光範門及中書省所將參從人數頗多參從猶參逐)
(也/)貧者身雖老弱被發即行頃者破百濟及平壤苦戰
(破百濟見上卷顯慶五年平壤/苦戰見龍朔二年被皮義翻)當時將帥號令許以勲
賞無所不至及達西岸惟聞枷鏁推禁奪賜破勲州縣
追呼無以自存公私困弊不可悉言以是昨發海西之
日已有逃亡自殘者非獨至海外而然也又本因征役
授勲級以為榮寵而比年出征皆使勲官挽引(比毗至/翻挽引)
(謂挽引/舟車)勞苦與白丁無殊百姓不願從軍率皆由此臣
又問曩日士卒留鎮五年尚得支濟今爾等始經一年
何為如此單露咸言初發家日惟令備一年資裝今已
二年未有還期臣檢校軍士所留衣今冬僅可充事來
秋以往全無凖擬陛下留兵海外欲殄滅髙麗百濟髙
麗舊相黨援倭人雖逺亦共為影響若無鎮兵還成一
國今既資戍守又置屯田所藉士卒同心同德而衆有
此議何望成功自非有所更張厚加慰勞(董仲舒曰琴/瑟不調必改)
(而更張之更工/衡翻勞力到翻)明賞重罸以起士心若止如今日以前
處置恐師衆疲老立效無日逆耳之事或無人為陛下
盡言(處昌吕翻/為于偽翻)故臣披露肝膽昧死奏陳上深納其言
遣右威衛將軍劉仁願將兵渡海以代舊鎮之兵(將即/亮翻)
仍敕仁軌俱還仁軌謂仁願曰國家懸軍海外欲以經
略髙麗其事非易(易以/豉翻)今收穫未畢而軍吏與士卒一
時代去軍將又歸(將即亮翻/下軍將同)夷人新服衆心未安必將
生變不如且留舊兵漸令收穫辦具資糧節級遣還(節/級)
(猶今人言/節次也)軍將且留鎮撫未可還也仁願曰吾前還海
西大遭䜛謗云吾多留兵衆謀據海東幾不免禍(幾居/希翻)
今日唯知准敕(准與凖同本朝㓂凖為相省吏避其名/凡文書準字皆去十後遂因而不改)
豈敢擅有所為仁軌曰人臣茍利於國知無不為豈恤
其私乃上表陳便宜(上時/掌翻)自請留鎮海東上從之仍以
扶餘隆為熊津都尉(考異曰實録作熊津都督按時劉/仁軌檢校熊津都督豈可復以隆)
(為之明年實録稱熊津都尉/扶餘隆與金法敏盟今從之)使招輯其餘衆　初武后
能屈身忍辱奉順上意故上排羣議而立之及得志專
作威福上欲有所為動為后所制上不勝其忿有道士
郭行眞出入禁中嘗為厭勝之術(勝音升厭於協/翻又於琰翻)宦者
王伏勝發之上大怒密召西臺侍郎同東西臺三品上
官儀議之儀因言皇后專恣海内所不與請廢之上意
亦以為然即命儀草詔左右奔告於后后遽詣上自訴
詔草猶在上所上羞縮不忍復待之如初(復扶/又翻)猶恐后
怨怒因紿之曰我初無此心皆上官儀教我儀先為陳
王諮議與王伏勝俱事故太子忠(忠自陳王立為皇太/子王府諮議參軍正)
(五品上掌/訏謨左右)后於是使許敬宗誣奏儀伏勝與忠謀大逆
十二月丙戍儀下獄(下遐/嫁翻)與其子庭芝王伏勝皆死籍
没其家戊子賜忠死於流所(顯慶五年/忠徙黔州)右相劉祥道坐
與儀善罷政事為司禮太常伯(司禮太常伯/即禮部尚書)左肅機鄭
欽泰等(左肅機即/尚書左丞)朝士流貶者甚衆皆坐與儀交通故
也(朝直/遥翻)自是上毎視事則后垂簾於後政無大小皆與
聞之(與讀/曰預)天下大權悉歸中宫黜陟殺生决於其口天
子拱手而已中外謂之二聖(萬考異曰唐歴群臣朝謁/  方表奏皆呼為二聖帝)
(坐于東間后坐于西間后隨其愛憎生殺在口按武后/雖悍戾豈得高宗尚在與高宗對坐受群臣朝謁乎恐)
(不至此今/從實錄)　太子右中䕶檢校西臺侍郎樂彥瑋(龍朔/改左)
(右庶子為/左右中䕶)西臺侍郎孫處約並同東西臺三品
二年春正月丁卯吐蕃遣使入見請復與吐谷渾和親
(見賢遍翻/復扶又翻)仍求赤水地畜牧(即河源之赤水也本/吐谷渾地畜吁玉翻)上不
許　二月壬午車駕發京師丁酉至合璧宫　上語及
隋煬帝謂侍臣曰煬帝拒諫而亡朕常以為戒虛心求
諫而竟無諫者何也李勣對曰陛下所為盡善羣臣無
得而諫(禇遂良韓瑗之死不唯拒諫且殺諫者矣羣臣/誰敢復諫乎李勣獻諛以茍利禄而不知凶于)
(其/家)　三月甲寅以兼司戎太常伯姜恪同東西臺三品
恪寳誼之子也(司戎太常伯即兵部尚書姜/寳誼從髙祖起兵于太原)辛未東都
乾元殿成(乾元殿洛陽宫正殿也武/后垂拱四年毁為明堂)閏月壬申朔車駕
至東都　踈勒弓月引吐蕃侵于闐敕西州都督崔知
辯左武衞將軍曹繼叔將兵救之(將即亮翻川考異曰/實錄作西  都督按)
(於時未有西川/之名必西州也)　夏四月戊辰左侍極陸敦信(龍朔改/左右散)
(騎常侍為/左右侍極)檢校右相(句/斷)西臺侍郎孫處約太子右中䕶
檢校西臺侍郎樂彦瑋並罷政事(處昌/吕翻)　祕閣郎中李
淳風(龍朔改太史局為秘閣/局令為郎中丞為郎)以傅仁均戊寅厯推步浸
踈乃增損劉焯皇極厯(戊寅厯始行見一百八十七巻/高祖武德二年隋時劉焯造甲)
(子元厯謂之皇極厯為張/賓所擯不得行焯之若翻)更撰麟德厯五月辛卯行之
(更工/衡翻)　秋七月己丑兖州都督鄧康王元裕薨　上命
熊津都尉扶餘隆與新羅王法敏釋去舊怨(去羌/吕翻)八月
壬子同盟于熊津城劉仁軌以新羅百濟耽羅倭國使
者浮海西還(耽羅國一曰儋羅居新羅武州/南島上初附百濟後附新羅)會祠泰山
高麗亦遣太子福男來侍祠　冬十月癸丑皇后表稱
封禪舊儀祭皇地祗太后昭配而令公卿行事禮有未
安至日妾請帥内外命婦奠獻(内命婦自三妃至采女/以備古者三夫人九嬪)
(二十七世婦八十一御妻又有六尚二十四司二十四/典二十四掌龍朔二年又置賛德宣儀承閨承㫖衛仙)
(供奉侍櫛侍巾亦分為九品皆内官也外命婦皇姑封/大長公主皇姊妹封長公主皇女封公主皇太子之女)
(封郡主王之女封縣主王母妻為妃一品及國公母妻/為國夫人三品以上母妻為郡夫人五品勲官三品封)
(母妻為縣君散官並同職事勲官四品封母/妻為鄉君其母並加太字各視其夫子之品)詔禪社首
以皇后為亞獻(兖州傳城縣/有社首山)越國太妃燕氏為終獻(燕/氏)
(越王貞之母葢太宗妃嬪此/時唯燕氏在也燕因肩翻)壬戍詔封禪壇所設上帝
后上位先用藳秸陶匏等(秸古/黠翻)並宜改用茵褥罍爵其
諸郊祀亦宜凖此又詔自今郊廟享宴文舞用功成慶
善之樂武舞用神功破陳之樂(陳讀/曰陣)丙寅上發東都從
駕文武儀仗數百里不絶(從才/用翻)列營置幕彌亘原野東
自髙麗西至波斯烏長諸國(自吐火羅踰五種至婆羅/覩邏北踰山行六百里得)
(烏萇國長/讀曰萇)朝會者各帥其屬扈從穹廬毳幕牛羊駝馬
填咽道路時比歳豐稔(朝直遥翻帥讀曰率/從才用翻比毗至翻)米斗至五
錢麥豆不列于市　十一月戊子上至濮陽(濮陽顓頊/之墟春秋)
(衛成公自楚丘徙此漢為濮陽縣帶東郡晉分/為濮陽郡隋為縣屬滑州唐屬濮州濮慱木翻)竇德𤣥
騎從(騎奇寄翻/從才用翻)上問濮陽謂之帝丘何也德𤣥不能對
許敬宗自後躍馬而前曰昔顓頊居此故謂之帝丘上
稱善敬宗退謂人曰大臣不可以無學吾見德𤣥不能
對心實羞之德𤣥聞之曰人各有能有不能吾不強對
以所不知此吾所能也(強其/兩翻)李勣曰敬宗多聞信美矣
德𤣥之言亦善也夀張人張公藝九世同居(夀張縣前/漢曰夀良)
(屬東郡光武改夀張屬東/平國隋屬濟州唐屬鄆州)齊隋唐皆旌表其門上過夀
張幸其宅問所以能共居之故公藝書忍字百餘以進
上善之賜以縑帛十二月丙午車駕至齊州留十日丙
辰發靈巖頓至泰山下有司於山南為圎壇山上為登
封壇社首山上為降禪方壇
乾封元年春正月戊辰朔上祀昊天上帝于泰山南己
巳登泰山封玉牒上帝冊藏以玉匱配帝冊藏以金匱
皆纒以金繩封以金泥印以玉璽藏以石䃭(璽斯氏翻/䃭古禫翻)
庚午降禪于社首祭皇地祗上初獻畢執事者皆趨下
宦者執帷皇后升壇亞獻帷帟皆以錦繡為之(周禮注/在旁曰)
(帷在上曰帟帟幄中/座上承塵也帟音亦)酌酒實爼豆登歌皆用宫人壬申
上御朝覲壇受朝賀(朝直遥/翻下同)赦天下改元文武官三品
已上賜爵一等四品已下加一階先是階無泛加皆以
勞考叙進至五品三品仍奏取進止(先悉/薦翻)至是始有泛
階比及末年服緋者滿朝矣(比必/利翻)時大赦惟長流人不
聽還李義府憂憤發病卒(龍朔三年李/義府流嶲州)自義府流竄朝
士日憂其復入及聞其卒衆心乃安(復扶又翻/卒子恤翻)丙戍車
駕發泰山辛卯至曲阜(曲阜魯侯伯禽所都應劭云曲/阜在魯城中委曲長七八里隋)
(始置曲阜/縣屬兖州)贈孔子太師以少牢致祭(少詩/照翻)癸未至亳州
謁老君廟(亳州谷陽縣漢苦縣也有老子祠是年改/為真源縣亳州至東都八百九十八里)上
尊號曰太上𤣥元皇帝丁丑至東都留六日甲申幸合
璧宫夏四月甲辰至京師(東都至京師/八百五十里)謁太廟　庚戌
左侍極兼檢校右相陸敦信以老疾辭職拜大司成兼
左侍極罷政事(大司成即/國子祭酒)　五月庚寅鑄乾封泉寳錢
一當十俟期年盡廢舊錢(期讀/曰朞)　高麗泉葢蘇文卒長
子男生代為莫離支(卒子恤翻/長知兩翻)初知國政出廵諸城使
其弟男建男産知留後事或謂二弟曰男生惡二弟之
逼(惡烏/路翻)意欲除之不如先為計二弟初未之信又有告
男生者曰二弟恐兄還奪其權欲拒兄不納男生潜遣
所親往平壤伺之(伺相/吏翻)二弟收掩得之乃以王命召男
生男生懼不敢歸男建自為莫離支發兵討之男生走
保别城使其子獻誠詣闕求救六月壬寅以左驍衞大
將軍契苾何力為遼東道安撫大使將兵救之以獻誠
為右武衞將軍使為鄉導(契欺訖翻苾毗必翻大使䟽/吏翻將即亮翻鄉讀曰嚮)
又以右金吾衞將軍龎同善營州都督高侃為行軍摠
管同討髙麗　秋七月乙丑朔徙殷王旭輪為豫王以
大司憲兼檢校太子左中䕶劉仁軌為右相初仁軌為
給事中按畢正義事(事見上巻/顯慶元年)李義府怨之出為青州
刺史會討百濟仁軌當浮海運糧時未可行(海行非遇/順風不可)
義府督之遭風失船丁夫溺死甚衆命監察御史袁異
式往鞫之(溺奴狄翻/監古衘翻)義府謂異式曰君能辦事不憂無
官異式至謂仁軌曰君與朝廷何人為讐宜早自為計
仁軌曰仁軌當官不職國有常刑公以法斃之無所逃
命若使遽自引决以快讐人竊所未甘乃具獄以聞異
式將行仍自掣其鎻(恐鎻不入簧行後得/私開之也掣昌列翻)獄上(上時/掌翻)義
府言於上曰不斬仁軌無以謝百姓舍人源直心曰海
風暴起非人力所及上乃命除名以白衣從軍自效(事/見)
(上巻顯/慶五年)義府又諷劉仁願使害之仁願不忍殺及為大
司憲異式懼不自安仁軌瀝觴告之曰仁軌若念疇昔
之事有如此觴仁軌既知政事異式尋遷詹事丞(詹事/丞正)
(六品/上)時論紛然仁軌聞之遽薦為司元大夫(司元大夫/即户部郎)
(中/)監察御史杜易簡謂人曰(易以/䜴翻)斯所謂矯枉過正矣
　八月辛丑司元太常伯兼檢校左相竇德𤣥薨　初
武士彠娶相里氏(彠一虢翻/相息亮翻)生男元慶元爽又娶楊氏
生三女長適越王府法曹賀蘭越石(長知/兩翻)次皇后次適
郭孝慎士彠卒元慶元爽及士彠兄子惟良懐運皆不
禮於楊氏楊氏深衘之越石孝慎及孝慎妻並早卒越
石妻生敏之及一女而寡后既立楊氏號榮國夫人越
石妻號韓國夫人(唐制國夫/人位一品)惟良自始州長史超遷司
衞少卿(司衛少卿即/衛尉少卿)懐運自瀛州長史遷淄州刺史元
慶自右衞郎將為宗正少卿(此時已改宗/正為司宗)元爽自安州
户曹累遷少府少監(此時已改少府/監為内府監)榮國夫人嘗置酒
謂惟良等曰頗憶疇昔之事乎今日之榮貴復何如對
曰惟良等幸以功臣子弟早登宦籍揣分量才不求貴
逹豈意以皇后之故曲荷朝恩夙夜憂懼不為榮也(復/扶)
(又翻分扶問翻荷/下可翻朝直遥翻)榮國不恱皇后乃上疏請出惟良等
為逺州刺史(上時/掌翻)外示謙抑實惡之也(惡烏路翻/下后惡同)於是
以惟良檢校始州刺史元慶為龍州刺史元爽為濠州
刺史(龍州古江油秦漢曹魏為無人之地鄧艾伐蜀由/隂平景谷行無人之地七百里始至江油晉置隂)
(平郡於此置平武縣至梁有楊李二姓大豪分據其地/後魏平蜀置龍州濠州漢鍾離縣地晉安帝分置鍾離)
(郡梁置北徐州後齊曰西楚州隋開皇二年改曰豪州/唐曰濠州始州至京師一千六百六十二里至東都二)
(千五百六十里龍州至京師二千六百六十里東都三/千一百一十五里豪州至京師二千一百五十里東都)
(一千三百/一十三里)元慶至州以憂卒(卒子恤/翻下同)元爽坐事流振州
而死韓國夫人及其女以后故出入禁中皆得幸於上
韓國尋卒其女賜號魏國夫人上欲以魏國為内職心
難后未决后惡之會惟良懐運與諸州刺史詣泰山朝
覲從至京師惟良等獻食(朝直遥翻從才用翻楊考異/曰舊傳云后諷上幸  氏宅)
(惟良等獻食/今從實錄)后密置毒醢中使魏國食之暴卒因歸罪
於惟良懐運丁未誅之改其姓為蝮氏懐運兄懐亮早
卒其妻善氏尤不禮於榮國坐惟良等沒入掖庭榮國
令后以他事束棘鞭之肉盡見骨而死　九月龎同善
大破高麗兵泉男生帥衆與同善合詔以男生為特進
遼東大都督兼平壤道安撫大使封𤣥莵郡公(帥讀曰/率使疏)
(吏翻下同/莵同都翻)　戊子金紫光禄大夫致仕廣平宣公劉祥
道薨子齊賢嗣齊賢為人方正上甚重之為晉州司馬
將軍史興宗嘗從上獵苑中因言晉州産佳鷂劉齊賢
今為司馬請使捕之上曰劉齊賢豈捕鷂者邪(鷂弋/照翻)卿
何以此待之　冬十二月己酉以李勣為遼東道行軍
大摠管以司列少常伯安陸郝處俊副之(安陸縣漢屬/江夏郡宋分)
(屬安陸郡隋唐屬/安州處昌吕翻)以擊高麗龎同善契苾何力並為遼
東道行軍副大摠管兼安撫大使如故其水陸諸軍摠
管并運粮使竇義積獨孤卿雲郭待封等並受勣處分
(處昌吕翻/分扶問翻)河北諸州租賦悉詣遼東給軍用待封孝恪
之子也(郭孝恪事太宗/戰死於龜兹)勣欲與其壻京兆杜懐恭偕行
以求勲效懐恭辭以貧勣贍之復辭以無奴馬(贍昌艶/翻下同)
(復扶/又翻)又贍之懐恭辭窮乃亡匿岐陽山中謂人曰公欲
以我立法耳勣聞之流涕曰杜郎疎放(今人猶呼/壻為郎)此或
有之乃止
二年春正月上耕藉田有司進耒耜加以彫餙上曰耒
耜農夫所執豈宜如此之麗命易之(耒盧/對翻)既而耕之九
推乃止(耕籍之制月令及鄭𤣥注周禮皆云天子三推/盧植注禮記曰天子耕籍一發九推耒此用盧)
(說也推/吐雷翻)　自行乾封泉寳錢榖帛踊貴商賈不行(賈音/古)
癸未詔罷之　二月丁酉涪陵悼王愔薨(愔上弟也涪/音浮愔於今)
(翻/)　辛丑復以萬年宫為九成宫(永徽一年改九成宫/為萬年宫復扶又翻)
(又如/字)　生羌十二州為吐蕃所破三月戊寅悉罷之
上屢責侍臣不進賢衆莫敢對司列少常伯李安期對
曰天下未嘗無賢亦非羣臣敢蔽賢也(司列少常伯即/吏部侍郎少始)
(照/翻)比來公卿有所薦引為讒者已指為朋黨滯淹者未
獲伸而在位者先獲辠是以各務杜口耳陛下果推至
誠以待之其誰不願舉所知此在陛下非在羣臣也上
深以為然安期百藥之子也(李百藥德林之/子比毗至翻)　夏四月
乙卯西臺侍郎楊𢎞武戴至德正諫大夫兼東臺侍郎
李安期東臺舍人昌樂張文瓘司列少常伯兼正諫大
夫河北趙仁本並同東西臺三品(龍朔改給事中為東/臺舍人諫議大夫為)
(正諫夫夫/樂音洛)𢎞武素之弟子(楊素仕/隋貴顯)至德胄之兄子也(戴/胄)
(相太/宗)時造蓬萊上陽合璧等宫(上陽宫在洛陽宫城之/西南隅南臨洛水西距)
(榖水東即宫城北連禁苑宫内正門正殿皆東向正門/曰提象正殿曰觀風其内别殿亭觀九所上陽之西隔)
(榖水有西上陽宫虹/梁跨榖行幸往來)頻征伐四夷廐馬萬匹倉庫漸虛
張文瓘諫曰隋鑒不逺願勿使百姓生怨上納其言减
廐馬數千匹　秋八月己丑朔日有食之　辛亥東臺
侍郎同東西臺三品李安期出為荆州長史(荆州京師/東南一千)
(七百三十里至東都一千三百三十五里宋白曰荆州/秦南郡地漢為臨江國江左置荆州以為重鎮擬周之)
(分陜唐為/大都督府)　九月庚申上以乆疾命太子𢎞監國(監古/衘翻)
　辛未李勣㧞高麗之新城使契苾何力守之勣初度
遼謂諸將曰新城高麗西邊要害不先得之餘城未易
取也(易以/豉翻)遂攻之城人師夫仇等縳城主開門降(降戶/江翻)
勣引兵進擊一十六城皆下之龎同善高侃尚在新城
泉男建遣兵襲其營左武衞將軍薛仁貴擊破之侃進
至金山與高麗戰不利高麗乗勝逐北仁貴引兵横擊
大破之斬首五萬餘級(新書作斬/馘五千)㧞南蘇木底蒼巖三
城(三城後皆/置為州)與泉男生軍合郭待封以水軍自别道趣
平壤勣遣别將馮師本載糧仗以資之(趣七喻翻/將即亮翻)師本
船破失期待封軍中飢窘欲作書與勣恐為虜所得知
其虗實乃作離合詩以與勣(離合詩離析字畫合/之成文以見其意)勣怒
曰軍事方急何以詩為必斬之行軍管記通事舍人元
萬頃為釋其義(管記掌軍中書/檄為于偽翻)勣乃更遣粮仗赴之萬
頃作檄髙麗文曰不知守鴨綠之險泉男建報曰謹聞
命矣即移兵據鴨綠津唐兵不得度上聞之流萬頃於
嶺南郝處俊在髙麗城下未及成列高麗奄至軍中大
駭處俊據胡床方食乾糒(胡床即今之交床/乾音干糒音備)潜簡精鋭
擊敗之(敗補/邁翻)將士服其膽略　冬十二月甲午詔自今
祀昊天上帝五帝皇地祗神州地祗並以高祖太宗配
仍合祀昊天上帝五帝於明堂(北兼用貞觀/顯慶之禮)　是歳海
南獠䧟瓊州(瓊州本隋朱崖郡之瓊山縣/貞觀五年置瓊州獠魯皓翻)
總章元年(以將作明堂改元/是年三月方改元)春正月壬子以右相劉仁
軌為遼東道副大總管　二月壬午李勣等㧞高麗扶
餘城(扶餘國之故墟/故城存其名)薛仁貴既破髙麗於金山乗勝將
三千人將攻扶餘城諸將以其兵少止之仁貴曰兵不
在多顧用之何如耳遂為前鋒以進與高麗戰大破之
殺獲萬餘人遂㧞扶餘城扶餘川中四十餘城皆望風
請服侍御史洛陽賈言忠奉使自遼東還(使䟽/吏翻)上問以
軍事言忠對曰髙麗必平上曰卿何以知之對曰隋煬
帝東征而不克者人心離怨故也(事見隋/煬帝紀)先帝東征而
不克者髙麗未有舋也(事見太宗紀/舋許覲翻)今高藏微弱權臣
擅命蓋蘇文死男建兄弟内相攻奪男生傾心内附為
我鄉導(鄉讀/曰嚮)彼之情偽靡不知之以陛下明聖國家富
彊將士盡力以乗高麗之亂其勢必克不俟再舉矣且
高麗連年飢饉妖異屢降(妖於/喬翻)人心危駭其亡可翹足
待也上又問遼東諸將孰賢(謂征遼東/之諸將也)對曰薛仁貴勇
冠三軍龎同善雖不善鬬而持軍嚴整高侃勤儉自處
忠果有謀契苾何力沈毅能斷雖頗忌前(冠古玩翻處/昌吕翻沈持)
(林翻斷丁亂翻忌/前忌人在己前也)而有統御之才然夙夜小心忘身憂
國皆莫及李勣也上深然其言泉男建復遣兵五萬人
救扶餘城(復扶/又翻)與李勣等遇於薛賀水(新書作/薩賀水)合戰大
破之斬獲三萬餘人進攻大行城拔之　朝廷議明堂
制度略定三月庚寅赦天下改元　戊寅上幸九成宫
　夏四月丙辰彗星見于五車(五車五星五帝車舍也/五帝坐也主天子五兵)
(一曰主五糓豐耗西北大星曰天庫主太白主秦次東/北曰獄主辰星主燕趙次東星曰天倉主歳星主魯衛)
(次東南曰司空主填星主楚次西南曰卿星主熒惑主/魏五星有變皆以其所占之據舊紀五車在昴畢間見)
(賢遍翻下同/彗祥歳翻)上避正殿减常膳撤樂許敬宗等奏請復
常曰彗見東北高麗將滅之兆也上曰朕之不德謫見
于天豈可歸咎小夷且髙麗百姓亦朕之百姓也不許
戊辰彗星滅　辛巳西臺侍郎同東西臺三品楊𢎞武
薨　八月辛酉卑列道行軍摠管右威衞將軍劉仁願
坐征高麗逗留流姚州　癸酉車駕還京師　九月癸
巳李勣㧞平壤勣既克大行城諸軍出它道者皆與勣
會進至鴨綠柵髙麗發兵拒戰勣等奮擊大破之追奔
二百餘里㧞辱夷城諸城遁逃及降者相繼(降戶江/翻下同)契
苾何力先引兵至平壤城下勣軍繼之圍平壤月餘髙
麗王藏遣泉男産帥首領九十八人持白幡詣勣降勣
以禮接之(帥讀/曰率)泉男建猶閉門拒守頻遣兵出戰皆敗
男建以軍事委僧信誠信誠密遣人詣勣請為内應後
五日信誠開門勣縱兵登城鼓譟焚城四月(月當作角/否則作周)
男建自刺不死(刺七/亦翻)遂擒之髙麗悉平　冬十月戊午
以烏荼國婆羅門盧迦逸多為懐化大將軍(烏荼國一/曰烏萇直)
(天竺南東距勃律六百里西罽賓四百里婆羅/門僧也唐置懐化大將軍從三品以授蕃官)逸多自
言能合不死藥(合音/閤)上將餌之東臺侍郎郝處俊諫曰
脩短有命非藥可延貞觀之末(觀古/玩翻)先帝服那羅邇娑
婆寐藥竟無效大漸之際名醫不知所為議者歸罪娑
婆寐將加顯戮恐取笑戎狄而止(娑婆寐事見上/巻顯慶二年)前鑒
不逺願陛下深察上乃止　李勣將至上命先以高藏
等獻于昭陵具軍容奏凱歌入京師獻于太廟十二月
丁巳上受俘于含元殿(東内正殿曰含元殿唐六典曰/含元殿即龍首山之東趾階上)
(高於平地四十餘尺南去丹鳯門四百餘步東西廣五/百步殿前玉階三級毎級引出一螭頭其下為龍尾道)
(委蛇屈曲/几七轉)以高藏政非己出赦以為司平太常伯貟外
同正(司平太常伯即工部尚書按舊書永徽五年尚藥/奉御蔣孝璋員外特置仍同正員員外同正自此)
(始/)以泉男産為司宰少卿(司宰少卿即/光禄少卿)僧信誠為銀青
光祿大夫泉男生為右衞大將軍李勣以下封賞有差
泉男建流黔中(黔音/琴)扶餘豐流嶺南分高麗五部百七
十六城六十九萬餘户為九都督府四十二州(新城州/遼城州)
(哥勿州衛樂州舍利州居素州越喜州去旦州建安州/凡有九都督府四十二州存於志者南蘇葢牟代那倉)
(巖磨米積利黎山延津木底安市/諸北識利拂湼拜漢十四州而已)百縣置安東都䕶府
於平壤以統之擢其酋帥有功者為都督刺史縣令與
華人參理(酋慈由翻帥所類翻理猶治也時避/上名以治為理通鑑因唐史成文)以右威
衞大將軍薛仁貴檢校安東都䕶摠兵二萬人以鎮撫
之丁卯上祀南郊告平高麗以李勣為亞獻己巳謁太
廟　渭南尉劉延祐弱冠登進士第(渭南縣屬雍州後/魏之渭南郡後周)
(廢為縣冠/古玩翻)政事為畿縣最(唐雍州諸縣萬年長安為赤/縣餘縣為畿縣六典曰城内)
(為京縣城/外為畿縣)李勣謂之曰足下春秋甫爾遽擅大名宜稍
自貶抑無為獨出人右也(史言李勣/愛人以徳)　時有敇征遼軍
士逃亡限内不首及首而更逃者身斬(首式/又翻)妻子籍没
太子上表(上時/掌翻)以為如此之比其數至多或遇病不及
隊伍怖懼而逃(怖普/布翻)或因樵採為賊所掠或渡海漂没
或深入賊庭為所傷殺軍法嚴重同隊恐并獲罪即舉
以為逃軍旅之中不暇勘當(當丁/浪翻)直據隊司通狀闗移
所屬妻子没官情實可哀書曰與其殺不辜寧失不經
(書大禹謨之言注云經常也寧/失不常之罪不枉不辜之善)伏願逃亡之家免其配
没從之　甲戌司戎太常伯姜恪兼檢校左相司平太
常伯閻立本守右相　是歳京師及山東江淮旱飢
二年春二月辛酉以張文瓘為東臺侍郎以右肅機檢
校太子中䕶譙人李敬𤣥為西臺侍郎(譙縣帶/亳州)並同東
西臺三品先是同三品不入衘至是始入衘(先悉薦翻/  考異曰)
(陳紀在乾封二年文瓘始同三/品衘今從舊本紀陳字必誤)　癸亥以雍州長史盧
承慶為司刑太常伯(雍於/用翻)承慶常考内外官有一官督
運遭風失米承慶考之曰監運損粮考中下(監古/衘翻)其人
容色自若無言而退承慶重其雅量改注曰非力所及
考中中既無喜容亦無愧詞又改曰寵辱不驚考中上
　三月丙戍東臺侍郎郝處俊同東西臺三品　丁亥
詔定明堂制度其基八觚(觚攻乎翻/方稜也)其宇上圎覆以清
陽玉葉(覆敷又翻時按淮南子清陽為天故覆明堂以/清陽之色玉葉非必以玉為之葢亦瓦之類謂)
(之葉者尚朴之意猶茨之以/茅也曰玉者示寳貴之耳)其門牆階級窓櫺楣柱枊
楶枅栱(說文曰在牆曰牖在屋曰窓釋名窓聰也於内/見外之聰明也櫺盧經翻楯間于窓隔也楣屋)
(耜說文曰楣屋櫋毛晃曰棟下横木曰楣柱楹也枊魚/剛翻斜桷謂之飛枊楶子結翻梁上欂櫨枅堅奚翻屋)
(櫨所以承桁栱居/竦翻大杙又栱科)皆法天地隂陽律厯之數詔下之後
衆議猶未决又會飢饉竟不果立　夏四月己酉朔上
幸九成宫　髙麗之民多離叛者敇徙髙麗戶三萬八
千二百於江淮之南及山南京西諸州空曠之地留其
貧弱者使守安東　六月戊申朔日有食之　秋八月
丁未朔詔以十月幸凉州時隴右虛耗議者多以為未
宜遊幸上聞之辛亥御延福殿(九成宫中/有延福殿)召五品已上
謂曰自古帝王莫不廵守(守手/又翻)故朕欲廵視逺俗若果
為不可何不面陳而退有後言何也自宰相以下莫敢
對詳刑大夫來公敏獨進曰(詳刑大夫即/大理少卿)廵守雖帝王
常事然髙麗新平餘冦尚多西邊經略亦未息兵隴右
戶口彫弊鑾輿所至供億百端誠為未易(易以/䜴翻)外閒實
有竊議但明制己行故羣臣不敢陳論耳上善其言為
之罷西廵(為于/偽翻)未幾擢公敏為黄門侍郎(幾居/豈翻)甲戍改
瀚海都䕶府為安北都䕶府(瀚海府見/龍朔三年)九月丁丑朔詔
徙吐谷渾部落就凉州南山議者恐吐蕃侵暴使不能
自存欲先發兵擊吐蕃右相閻立本以為去歳飢歉未
可興師議乆不决竟不果徙庚寅大風海溢漂永嘉安
固六千餘家(漢順帝永建四年分章安束甌鄉立永寧/縣江左改曰永豐隋平陳改曰永嘉縣又)
(孫吳立羅陽縣孫皓改曰安陽縣晉平吳改曰安固縣/並屬永嘉郡唐初屬東嘉州貞觀元年州廢二縣屬栝)
(州/)冬十月丁巳車駕還京師　十一月丁亥徙豫王旭
輪為冀王更名輪(更工/衡翻)　司空太子太師英貞武公李
勣寢疾(英者封國名/貞武其謚也)上悉召其子弟在外者使歸侍疾
上及太子所賜藥勣則餌之子弟為之迎醫(為于偽翻/下親為非)
(為乆/為同)皆不聽進曰吾本山東田夫遭值聖明致位三公
年將八十(云考異曰舊傳云勣年八十六臨終語弟弼/  年將八十新傳改云年踰八十按新舊傳)
(實録皆云大業末翟讓聚衆為盗勣年十七往從之自/大業十三年至此五十二年若據舊傳年八十六則年)
(十七當在開皇時不得云大業末也總章元年賈言忠/對高宗云勣年登八十去此止一年若據新傳勣㓕高)
(麗時年已八十五亦不得/云年登八十今從實録)豈非命邪脩短有期豈能復
就醫工求活(復扶又翻/下不復同)一旦忽謂其弟司衛少卿弼曰
吾今日少愈可共置酒為樂(日少詩沼/翻樂音洛)於是子孫悉集
酒闌謂弼曰吾自度必不起(度徒/洛翻)故欲與汝曹為别耳
汝曹勿悲泣聽我約束武見房杜平生勤苦僅能立門
户遭不肖子蕩覆無餘(謂房遺愛/杜荷也)吾有此子孫今悉付
汝葬畢汝即遷入我堂撫養孤㓜謹察視之其有志氣
不倫交遊非類者皆先撾殺然後以聞(以勣之智葢知/敬業必為變也)
(豈知敬業乃忠於/唐室邪撾則𤓰翻)自是不復更言十二月戊申薨上聞
之悲泣葬日幸未央宫登樓望轜車慟哭起冡象隂山
鐵山烏德鞬山(轜音而轜車䘮車也所以載柩/烏德鞬山在回紇牙帳西南)以旌其
破突厥薛延陀之功(勣破突厥見一百九十三巻貞觀/四年破薛延陀見一百九十八巻)
(二十年厥/九勿翻)勣為將有謀善斷(將即亮翻/斷丁亂翻)與人議事從善
如流戰勝則歸功於下所得金帛悉散之將士故人思
致死所向克㨗臨事選將必訾相其狀貌豐厚者遣之
(訾即移翻訾之為/言量也相息亮翻)或問其故勣曰薄命之人不足與成
功名閨門雍睦而嚴其姊嘗病勣已為僕射親為之煑
粥風回爇其須髩(爇如/悦翻)姊曰僕妾幸多何自苦如是勣
曰非為無人使令也顧姊老勣亦老雖欲乆為姊煑粥
其可得乎勣常謂人我年十二三時為亡賴賊(亡讀/曰無)逢
人則殺十四五為難當賊有所不愜則殺人(愜苦/叶翻)十七
八為佳賊臨陳乃殺之(陳讀/曰陣)二十為大將用兵以救人
死勣長子震早卒(長知兩翻/卒子恤翻)震子敬業襲爵(劉考異曰/  餗小説)
(云髙宗時羣蠻為冦討之輒不利乃除徐敬業為刺史/發卒郊迎敬業盡放令還單騎至府賊聞新刺史至皆)
(繕理以待敬業一無所問處置他事已畢方曰賊安在/曰在南岸乃從二佐吏而往觀之莫不駭愕賊初持兵)
(覘望及見船中無人及兵仗更閉營藏隠敬業直入其/營内告云國家知汝等為貪吏所害非有他惡可悉歸)
(田後去者為賊唯召其帥責以不早降之意各杖數十/而遣之境内肅然其祖英公壯其膽略曰吾不辦此然)
(破我家必此兒也按敬業武后時舉兵/旋踵敗亡若有智勇何至如此今不取)　時承平既乆
選人益多(選須絹/翻下同)是歳司列少常伯裴行儉始與貟外
郎張仁禕(唐制尚書二十四司各司有郎中二員從/五品上員外郎二員從六品上禕吁韋翻)設
長名姓厯牓引銓注之法又定州縣升降官資高下其
後遂為永制無能革之者大畧唐之選法取人以身言
書判(唐擇人之法有四一曰身取其體貌豐偉二曰言/取其言辭辯正三曰書取其楷法遒美四曰判取)
(其文理/優長)計資量勞而擬官始集而試觀其書判已試而
銓察其身言已銓而注詢其便利已注而唱集衆告之
然後類以為甲先簡僕射乃上門下給事中讀侍郎省
侍中審之不當者駮下(上時掌翻省悉景翻/當丁浪翻駮比角翻)既審然後
上聞主者受㫖奉行各給以符謂之告身兵部武選亦
然(武選兵/部主之)課試之法以騎射及翹闗負米(翹闗長丈七/尺徑二寸半)
(凡十舉後手持闗距出處無過一尺負米者/負米五斛行二十步皆為中第騎奇寄翻)人有格限
未至而能試文三篇謂之宏詞試判三條謂之㧞萃入
等者得不限而授其黔中嶺南閩中州縣官不由吏部
委都督選擇土人補授(黔音琴閩睂/巾翻選如字)凡居官以年為考
六品以下四考為滿
咸亨二年(是年三月/始改元)春正月丁丑右相劉仁軌請致仕
許之　三月甲戍朔以旱赦天下改元　丁丑改蓬萊
宫為含元宫(即含元殿/以為宫名)　壬辰太子少師許敬宗請致
仕許之　敕突厥酋長子弟事東宫(酋慈由翻/長知兩翻)西臺舍
人徐齊聃上疏(聃他酣翻/上時掌翻)以為皇太子當引文學端良
之士寘左右豈可使戎狄醜類入侍軒闥又奏齊獻公
即陛下外祖雖子孫有犯豈應上延祖禰今周忠孝公
廟甚修而齊獻公廟毁廢(齊獻公文德皇后父長孫晟/也周忠孝公皇后父武士彠)
(也襧乃/禮翻)不審陛下何以垂示海内彰孝理之風(孝理即/孝治避)
(上名改/治為理)上皆從之齊聃充容之弟也(齊聃姊入宫為/充容列於九嬪)
夏四月吐蕃陷西域十八州又與于闐襲龜兹撥換城
陷之罷龜兹于闐焉耆踈勒四鎮(闐徒賢翻龜/兹音丘慈)辛亥以
右衛大將軍薛仁貴為邏娑道行軍大摠管(邏娑川吐/蕃賛普牙)
(在焉有/邏些城)左衛貟外大將軍阿史那道真左衛將軍郭待
封副之以討吐蕃且援送吐谷渾還故地　庚午上幸
九成宫　高麗酋長劒牟岑反立髙藏外孫安舜為主
以左監門大將軍髙侃為東州道行軍摠管(高麗在東/時巳列置)
(州府故曰東州/道監古衘翻)發兵討之安舜殺劒牟岑奔新羅　六
月壬寅朔日有食之　秋八月丁巳車駕還京師　郭
待封先與薛仁貴並列及征吐蕃耻居其下仁貴所言
待封多違之軍至大非川(自鄯州鄯城縣西行/三百餘里至大非川)將趣烏
海(烏海在漢哭山西隋屬河源郡界杜佑曰吐蕃國出/鄯城五百里過烏海暮春之月山有積雪地有冷瘴)
(令人氣急不甚/為害趣七喻翻)仁貴曰烏海險逺軍行甚難輜重自隨
難以趨利(重直用翻下/同趣七喻翻)宜留二萬人為兩柵於大非嶺
上輜重悉置柵内吾屬帥輕鋭倍道兼行掩其未僃破
之必矣仁貴帥所部前行擊吐蕃於河口大破之(河口/積石)
(河口也帥/讀曰率)斬獲甚衆進屯烏海以俟待封待封不用仁
貴策將輜重徐進未至烏海遇吐蕃二十餘萬待封軍
大敗還走悉弃輜重仁貴退屯大非川吐蕃相論欽陵
將兵四十餘萬就擊之(將即亮翻下同杜佑曰禄東賛/論欽陵本姓薛氏世為大論後)
(遂以官為氏大論吐蕃統/理國事之官也相息亮翻)唐兵大敗死傷略盡仁貴待
封與阿史那道真並脫身免與欽陵約和而還(還音旋/又如字)
敕大司憲樂彦瑋即軍按其敗狀械送京師三人皆免
死除名欽陵禄東賛之子也(禄東賛事始一百九十/五巻太宗貞觀十四年)與
弟贊婆悉多于勃倫皆有才畧禄東賛卒(卒子恤翻/下氏卒同)欽
陵代之三弟將兵居外鄰國畏之　關中旱飢九月丁
丑詔以明年正月幸東都　甲申皇后母魯國忠烈夫
人楊氏卒敕文武九品以上及外命婦並詣宅弔哭
閏月癸卯皇后以乆旱請避位不許　壬子加贈司徒
周忠孝公武士彠為太尉太原王夫人為王妃　甲寅
以左相姜恪為凉州道行軍大摠管以禦吐蕃　冬十
月乙未太子右中䕶同東西臺三品趙仁本為左肅機
罷政事(龍朔二年改左右/庶子為左右中䕶)　庚寅詔官名皆復舊(改官/名見)
(上巻龍朔二年按新書/帝紀係十二月庚寅)
　
　
　
　
　資治通鑑巻二百一
