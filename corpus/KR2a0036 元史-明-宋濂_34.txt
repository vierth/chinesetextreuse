
　元史巻三十三
　明翰林學士亞中大夫知制誥兼修國史宋濓等修
　本紀第三十三
　　文宗二
天厯二年春正月己未朔立都督府以總左右欽察及
龍翊衛庚申封知樞宻院事和碩為昭武王綽和爾之
子達朗達賚襲父封為句容郡王高麗國遣使來朝賀
遣前翰林學士承㫖布達實哩北還皇兄行在所仍命
太府太監實喇卜奉金幣以往辛酉封圖烈特穆爾復
為楚王髙昌王特穆爾布哈為中書左丞相大司農王
毅為平章政事竒徹台知樞宻院事皇兄遣哈喇哈達
孫拉拉至京師以拜特穆爾扈從有功以幣帛百匹即
行在賜之諸王呼圖克特穆爾薨取其印及王傅印以
賜沃濟武寧王齊齊克圖遣使言皇兄啟行之期癸亥
雅克特穆爾為御史大夫太平王如故賜魯國大長公
主鈔二萬錠營第宅甲子太白犯壘壁陣時享于太廟
齊王伊嚕特穆爾薨乙丑中書省言度支今嵗芻槀不
足常例支給外凡陳乞者宜勿予從之仍命中書右丞
徹爾特穆爾總其事丙寅帝幸大崇恩福元寺遣使賜
西域諸王揚珠濟達海東鶻二戊辰遣使獻海東鶻于
皇兄行在所己巳賜内外軍士四萬二千二百七十人
鈔各一錠作佛事陜西告饑賑以鈔五萬錠辛未以冊
命皇后告于南郊賜豫王黄金印回回人户與民均當
差役中書省臣言近籍没竒徹家其子年十六請令與
其母同居仍請繼今臣僚有罪籍没者其妻其子他人
不得陳乞亦不得没為官口從之壬申遣近侍桑節巴
勒以詔往四川詔諭囊嘉特癸酉命中書省宣徽院臣
稽考近侍宿衛廪給定其名籍以遼陽省䝉古髙麗肇
州三萬户将校從逆舉兵犯京畿拘其符印制敇罷今
嵗栁林田狩復鹽制每四百斤為引引為鈔三錠四川
囊嘉特乞師于鎮西武靖王吹巴勒吹巴勒以兵守闗
甲戌復命太僕卿嘉琿獻海東鶻于皇兄行在所罷中
瑞司丙子皇后媵臣張珠通等七人授集賢侍講學士
等官丁丑四川囊嘉特攻破播州猫兒埡隘宣慰使楊
伊埒布哈開闗納之陜西䝉古軍都元帥布哈台者囊
嘉特之弟囊嘉特遣使招之布哈台不從斬其使中書
省臣言朝廷賞賚不宜濫及罔功鷹鶻獅豹之食舊
支肉價二百餘錠今増至萬三千八百錠控鶴舊止六
百二十八户今増二千四百户又佛事嵗費以今較舊
増多金千一百五十兩銀六千二百兩鈔五萬六千二
百錠幣帛三萬四千餘匹請悉揀汰從之中政院臣言
皇后日用所需鈔十萬錠幣五萬匹綿五千斤詔鈔予
所需之半幣給一萬匹賑大都路涿州房山范陽等縣
饑民粮兩月己夘以册命皇后告于太廟庚辰賜潛邸
説書劉道衡等四人官從七品薛允等十六人官從八
品辛巳起復中書左丞史惟良為御史中丞上都官吏
惟初入仕及驟陞者黜之餘聴敘復以御史臺贓罰鈔
三百錠賜教坊司薩喇勒壬午以陜西行臺御史大夫
鄂博哈雅為中書平章政事皇兄遣常侍博囉及持節
齊先至京師賞以金幣居宅仍遣内侍屯嘉琿如皇兄
行在所播州楊萬户引四川賊兵至烏江峯官軍敗之
八畨元帥托爾楚亦破烏江北岸賊兵復奪闗口諸王
伊嚕特穆爾統䝉古漢人達爾罕諸軍及民丁五萬五
千俱至烏江癸未遣宣靖王邁努徃行在丙戌皇兄周
王即皇帝位於和寧之北四川囊嘉特焚鷄武闗大橋
又焚棧道命中書省録江陵汴梁郡縣官扈從者三十
四人並陞其階秩陜西大饑行省乞粮三十萬石鈔三
十萬錠詔賜鈔十四萬錠遣使往給之大同路言去年
旱且遭兵民多流殍命以本路及東勝州粮萬三千石
減時直十之三賑糶之奉元蒲城縣民王顯政五世同
居衛輝安寅妻陳氏河間王成妻劉氏冀寧李孝仁妻
冦氏濮州王義妻雷氏南陽郄二妻張氏懷慶阿魯輝
妻翟氏皆以貞節旌其門二月己丑曲赦四川囊嘉特
庚寅雅克特穆爾復為中書右丞相立繕工司掌織御
用紋綺秩正三品辛夘帝御大明殿冊命皇后昻吉爾
氏廣西思明路軍民總管黄克順來貢方物壬辰囊嘉
特據雞武闗奪三义柴闗等驛癸巳遣翰林侍講學士
曹元用祀孔子於闕里囊嘉特以書誘鞏昌總帥汪延
昌丙申命中書省翰林國史院官祀太祖太宗睿宗御
容于普慶寺丁酉遣晉邸部曲之在京師者還所部囊
嘉特兵至金州據白工闗陜西行省督軍禦之樞宻院
言囊兵至金州四川其亂未已請命鎮西武靖王吹巴
勒等皆調軍以湖廣行省官托歡布色博囉及鄭昻霄
總其兵進討從之戊戌命察汗諾爾宣慰使薩題勒宻
實將本部䝉古軍㑹鎮西武靖王等討四川諸傭雇者
主家或犯惡逆及侵損已身許訴官餘非干已不許告
訐著為制頒行農桑輯要及栽桑圖辛丑中書省議追
尊皇妣伊竒哩氏曰仁獻章聖皇后唐古氏曰文獻昭
聖皇后命有司具冊寳建遊皇城佛事雲南行省䝉通
䝉算甸土官阿三木開南土官哀放八百媳婦金齒九
十九洞銀沙羅甸咸貢方物癸夘賜呉王瑪納濟西寧
王呼圖克台黙色諸王諾摩罕竒爾濟蘇金銀有差丙
午囊嘉特分兵逼襄陽湖廣行省調兵鎮播州及歸州
己酉熒惑犯井宿辛亥帝謂廷臣曰薩題還言大兄已
即皇帝位凡二月二十一日以前除官者速與制敇後
凡銓選其詣行在以聞廬州路合肥縣地震壬子命有
司造行帳殿癸丑諸王伊嚕特穆爾等至播州招諭土
官之從囊嘉特者楊伊埒布哈及其弟等皆來降甲寅
立奎章閣學士院秩正三品以翰林學士承㫖和塔拉
都哩黙色集賢大學士趙世延並為大學士侍御史薩
題翰林直學士虞集並為侍書學士又置承制供奉各
一員更鑄鈔板仍毁其刓者調河南江淛江西山東兵
萬一千及左右翼䝉古侍衛軍二千討四川乙夘置銀
沙羅甸等處宣慰司都元帥府丙辰奉元臨潼咸陽二
縣及輝和爾八百餘户告饑陜西行省以便宜發鈔萬
三千錠賑咸陽麥五千四百石賑臨潼麥百餘石賑輝
和爾遣使以聞從之永平大同二路上都雲需兩府桂
齊衛皆告饑永平賑糧五萬石大同賑糶糧萬三千石
雲需府賑糧一月桂齊衛賑糧二月真定平山縣河間
臨津等縣大名魏縣有蟲食桑葉盡蟲俱死三月辛酉
遣雅克特穆爾奉皇帝寳干行在所命知樞宻院事圖
勒噶特穆爾御史中丞巴濟拉翰林直學士瑪哈穆特
典瑞使嘉琿達宣徽副使章吉特僉中政院事托音通
政使諾海太醫使吕廷玉給事中約羅中書斷事官呼
爾古達右司郎中必克楚左司員外郎王徳明禮部尚
書巴爾噶齊等從行復命有司奉金千五百兩銀七千
五百兩幣帛各四百匹及金腰帶二十詣行在所以備
賜予帝命廷臣曰寳璽既北上繼今國家政事其遣人
聞于行在所癸亥命有司造乘輿服御北迎大駕改潛
邸所幸諸路名建康曰集慶江陵曰中興瓊州曰乾寧
潭州曰天臨甲子減大官羊直丙寅伊爾特穆爾自行
在還諭㫖曰朕在上都宗王大臣必皆㑹集有司當備
供張上都積貯已為都爾蘇所耗大都府藏聞亦悉虚
供億如有不足其以御史臺司農司樞宻宣徽宣政等
院所貯充之䝉古饑民之聚京師者遣往居庸闗北人
給鈔一錠布一匹仍令興和路賑糧兩月還所部戊辰
雲南諸王達實布哈圖沁布哈及平章黙古斯等集衆
五萬數丞相額爾吉訥専擅十罪将殺之額爾吉訥遁
走八畨達實布哈等偽署參知政事等官己巳命改集
慶潛邸建大龍翔集慶寺以來嵗興工辛未監察御
史與札爾古齊等官録囚壬申以去冬無雪今春不雨
命中書及百司官分禱山川羣祀設奎章閣授經郎二
員秩正七品以勲舊貴戚子孫及近侍年幼者肄業甲
戌舊賜都稜特穆爾平江田百頃官嘗收其租米詔特
予之開遼陽酒禁乙亥置行樞宻院以山東都萬戸伊
蘇岱爾知行樞宻院事與湖廣河南兩省官進兵平四
川伊蘇岱爾以病不往命明埒克棟阿為䝉古巫覡立
祠丁丑文獻昭聖皇后神御殿月祭命如列聖故事僧
道伊嚕勒昆珠赫達實宻為商者仍舊制納税丙戌囊
嘉特所遣守隘碉門安撫使布達斯戩等降於雲南行
省丁亥雨土霾夏四月己丑時享于太廟辛夘命伊爾
特穆爾王布琳濟達代伊蘇岱爾討四川布琳濟達以
母老辭同僉樞宻院事傅巖起請往從之壬辰匠官年
七十者許致仕浚漷州漕運河甲午四畨衛士各分五
十人直東宫丁酉給鈔萬錠為集慶大龍翔寺置永業
戊戌以陜西久旱遣使禱西嶽西鎮諸祠賜衛士萬三
千人鈔人八十錠四畨衛士舊以萬人為率至是増三
千人己亥湖廣行省參知政事博囉奉詔至蜀赦囊嘉
特等罪囊嘉特等聴詔蜀地悉定諸省兵皆罷癸夘皇
帝遣武寧王齊齊克圖中書平章政事哈瑪爾圖來錫
命立帝為皇太子命仍置詹事院罷儲慶司陜西諸路
饑民百二十三萬四千餘口諸縣流民又數十萬先是
嘗賑之不足行省復請令商賈入粟中鹽富家納粟補
官及發孟津倉糧八萬石及河南漢中亷訪司所貯官
租以賑從之徳安府屯田饑賑糧千石常徳澧州慈利
州饑賑糶糧萬石賑衛輝路饑民萬七千五百餘戸丙
午封博羅布哈為鎮南王占臘國來貢羅香木及象豹
白猿戒翰林典瑞兩院官不許互相奏請璽書以䕶其
家諸王分邑達嚕噶齊受代不得仍留官所其父兄所
居官子弟不得再任辛亥賑鄧州諸縣被兵逃戸糧三
千六百石壬子賑通州諸縣被兵之民糧兩月被俘者
四千五百一十人命遼陽行省督所屬簿録䕶送歸其
家丙辰行在所遣濟爾噶朗等至京師河南亷訪司言
河南府路以兵旱民饑食人肉事覺者五十一人餓死
者千九百五十人饑者一萬七千四百餘人乞弛山林
川澤之禁聴民採食行入粟補官之令及括江淮僧道
餘糧以賑從之江淛行省言池州廣徳寧國太平建康
鎮江常州湖州慶元諸路及江隂州饑民六十餘萬户
當賑糧十四萬三千餘石従之諸王哈喇岱爾言黃河
以西所部旱蝗凡千五百户命賑糧兩月大都興和順
徳大名彰徳懐慶衛輝汴梁中興諸路泰安高唐曹冠
徐邳諸州饑民六十七萬六千餘戸賑以鈔九萬錠糧
萬五千石大都宛平縣保定遂州易州賑糧一月靖州
賑糶糧九千八百石濮州鄄城縣蠶災大寧興中州懐
慶孟州廬州無為州蝗廣西獠冦古縣五月丁巳朔復
賜魯國大長公主鈔二萬錠以搆居第賜雅克特穆爾
祖父紀功碑銘碩達勒達路烏蘇果勒千户所大水己
未遣翰林學士承㫖額哩音特穆爾迎大駕命司天監
禜星昌王巴拉實哩還鎮庚申太白犯鬼宿積尸氣癸
亥復遣翰林學士承㫖鄂爾多迎大駕乙丑命有司給
行在宿衛士衣糧及馬芻豆以儲慶司所貯金三十錠
銀百錠建大承天䕶聖寺給皇子宿衛士千人鈔四畨
宿衛増為萬三千人至是又增千人甲戌命中書省臣
擬注中書六部官奏于行在乙亥幸大聖夀萬安寺作
佛事于世祖神御殿又於玉徳殿及大天源延聖寺作
佛事丙子武寧王齊齊克圖中書平章政事哈瑪爾圖
至自行在致立皇太子之命賜齊齊克圖金五百兩有
差改儲慶使司為詹事院巴延特穆爾布哈及江南行
臺御史大夫阿爾斯蘭哈雅江淛行省平章政事曹立
並為太子詹事又除副詹事詹事丞及斷事官家令司
典寳典用典醫等官丁丑帝發京師北迎皇兄皇帝戊
寅次于大口徴諸王丹巴入朝庚辰次香水園置江淮
財賦都總管府秩正三品𨽻詹事院陜西行省言鳯翔
府饑民十九萬七千九百人本省用便宜賑以官鈔萬
五千錠又豐樂八屯軍士饑死者六百五十人萬户府
軍士饑者千三百人賑以官鈔百三十錠從之給保定
路定興驛車馬又賑被兵之民百四十五户糧一月真
定路民被兵者二千七百四十八户亦命賑之上都徳
濟諸位宿衛士及開平縣民被兵者並賑以糧大名路
蠶災六月丁亥朔皇帝遣近侍馬竒塔特拜布哈至丁
酉特穆爾布哈以旱乞避宰相位有㫖諭之曰皇帝逺
居沙漠未能即至京師是以勉攝大位今亢陽為災皆
予闕失所致汝其勉修厥職祗修實政可以上答天變
仍命馳奏于行在己亥江淛行省言紹興慶元台州婺
州諸路饑民十一萬八千九十户乙巳命中書省逮繋
額森努爾以還丙午永平屯田府所𨽻昌國諸屯大風
驟雨平地出水丁未太白晝見庚戌次于上都之六十
店辛亥陜西行臺御史孔思廸言人倫之中夫婦為重
比見内外大臣得罪就刑者其妻妾即斷付他人似與
國朝旌表貞節之㫖不侔夫亡終制之令相反况以失
節之婦配有功之人又與前賢所謂娶失節者以配身
是已失節之意不同今後凡負國之臣籍没奴婢財産
不必罪其妻子當典刑者則孥戮之不必斷付他人庶
使婦人均得守節請著為令壬子海運糧至京師凡百
四十萬九千一百三十石是月陜西雨賜鳯翔府岐陽
書院額書院祀周文憲王命設學官春秋釋奠如孔子
廟儀皇帝遣吏部尚書伯勒齊爾布哈還京師命中書
集老臣議賑荒之策時陜西河東燕南河北河南諸路
流民十數萬自嵩汝至淮南死亡相藉命所在州縣官
以便宜賑之順元思播州諸驛因兵興馬多嬴斃驛户
貧乏令有司市馬補之益都莒宻二州春水夏旱蝗饑
民三萬四千四百户賑糧一月陜西延安諸屯以旱免
徴舊所逋糧千九百七十石永平屯田府昌國濟民豐
贍諸署以蝗及水災免今年租汴梁蝗衛輝蠶災峽州
旱淮東諸路歸徳府徐邳二州大水秋七月丙辰朔日
有食之丁巳次上都之三十里店宗仁衛屯田大水壊
田二百六十頃戊午大都之東安薊州永清益津潞縣
春夏旱麥苗枯六月壬子雨至是日乃止皆水災己未
更定遷徙法凡應徙者騐所居逺近移之千里在道遇
赦皆得放還如不悛再犯徙之本省不毛之地十年無
過則量移之所遷人死妻子聴歸土著著為令征京師
僧道商税癸亥太白經天丙子帝受皇太子寳辛巳發
諸衛軍六千完京城冀寧陽曲縣雨雹大者如雞卵令
諸王封邑達嚕噶齊擇本部年二十五以上識達治體
亷慎無過者以充或有冐濫罪及王傅遣使以上尊腊
羊鈔十錠助大都國子監仲秋上丁釋奠以淮安海寧
州鹽城山陽諸縣去年水免今年租真定河間汴梁永
平淮安大寧廬州諸屬縣及遼陽之葢州蝗八月乙酉
朔皇帝次于翁果察圖丙戌帝入見皇帝宴帝及諸王
大臣于行殿庚寅皇帝崩帝入臨哭盡哀雅克特穆爾
以大行皇帝后之命奉皇帝寳授于帝遂還壬辰次博
囉察罕以巴延為中書左丞相依前太保竒徹台阿爾
斯蘭哈雅趙世延並中書平章政事甘肅行省平章多
爾濟為中書右丞中書叅議阿榮太子詹事丞趙世安
並中書參知政事前右丞相達實特穆爾知樞宻院事
特穆爾布哈及上都留守特穆爾圖並為御史大夫癸
巳帝至上都乙未賜䕶守大行皇帝山陵官御史大夫
博囉等鈔有差焚四川偽造鹽茶引丙申監察御史徐
奭言天下不可一日無君神器不可一時而曠先皇帝
奄棄臣庶已踰數日伏望聖上早正宸極以安億兆之
心實宗社無疆之福流諸王呼喇珠于海南丁酉命阿
榮趙世安提調通政院事一切給驛事皆闗白然後給
遣戊戌四川囊嘉特以指斥乘輿坐大不道棄市己亥
帝復即位于上都大安閣大赦天下詔曰朕惟昔上天
啓我太祖皇帝肇造帝業列聖相承世祖皇帝既大一
統即建儲貳而我裕皇天不假年成宗入繼纔十餘載
我皇考武宗歸膺大寳克享天心志存不私以仁廟居
東宫遂嗣宸極甫及英皇降割我家晉邸違盟搆逆據
有神器天示譴告竟隕厥身於是宗戚舊臣協謀以舉
義正名以討罪揆諸統緒屬在𦕈躬朕興念大兄播遷
朔漠以賢以長厯數宜歸力拒羣言至於再四乃曰艱
難之際天位久虚則衆志弗固恐隳大業朕雖從請而
臨御秉初志之不移是以固讓之詔始頒奉迎之使已
遣尋命喇特納實哩雅克特穆爾奉皇帝寳璽逺迓于
途受寳即位之日即遣使授朕皇太子寳朕幸釋重負
實獲素心乃率臣民北迎大駕而先皇帝跋渉山川䝉
犯霜露道里遼逺自春徂秋懐艱阻於厯年望都邑而
増慨徒御弗慎屢爽節宣信使往來相望於道路彼此
思見交切於衷懐八月一日大駕次翁果察圖朕欣瞻
對之有期獨兼程而先進相見之頃悲喜交集何數日
之間而宫車弗駕國家多難遽至於斯念之痛心以夜
繼旦諸王大臣以為祖宗基業之隆先帝付托之重天
命所在誠不可違請即正位以安九有朕以先皇帝奄
棄方新摧怛何忍銜哀辭對固請彌堅執誼伏闕者三
日皆為宗社大計乃以八月十五日即皇帝位于上都
可大赦天下自天厯二年八月十五日昧爽以前罪無
輕重咸赦除之於戲戡定之餘莫急乎與民休息丕變
之道莫大乎使民知義亦惟爾中外大小之臣各究乃
心以稱朕意庚子命阿榮趙世安督造龍翔集慶寺辛
丑立寧徽寺掌大行皇帝宫分事壬寅以鈔萬錠幣帛
二千匹供大行皇帝后班布爾實費用陞奎章閣學士
院秩正二品更司籍郎為羣玉署秩正六品癸夘幸世
祖所御幄殿祓祭禁凡送諸王駙馬恩賜者毋受金幣
犯者以贓論或以衣馬為贈者聴遣道士苖道一等修
醮事于京師祭遁甲神于上都南屏山大都西山甲辰
命司天監及回回司天監禜星中書省臣言祖宗故事
即位之初必恩賚諸王百官比因兵興經費不足請如
武宗之制凡金銀五錠以上減三之一五錠之下全畀
之又以七分為率其二分凖時直給鈔制可遣竒徹台
先還京師經理政務雅克特穆爾阿榮留上都監給恩
賚金幣以仁宗英宗潛邸宿衛士二百人還大都備直
宿乙巳立藝文監賜御史中丞史惟良沛縣地五十頃
發諸衛軍浚通恵河丙午自庚子至是日晝霧夜晴封
雅爾鼐實哩為遼王以故遼王托克托印賜之出官米
五萬石賑糶京師丁未以滿濟勒噶台為上都留守滿
濟勒噶台前為陜西行臺侍御史坐毁詔得罪以其兄
巴延有功特官之戊申封諸王庫春為肅王己酉帝發
上都賜大行皇帝北來衛士千八百三十人各鈔五十
錠集賽官十二人各鈔二百錠賜諸部曲出征者幣帛
人各二匹遣還冀寧之忻州兵後荐饑賑鈔千錠庚戌
改詹事院為儲政院巴延兼儲政使中政使哈札爾布
哈太子詹事丞賽音約蘇前儲慶使姚煒並儲政使河
東宣慰使哈克繖託朝賀為名斂所屬鈔千錠入已事
覺雖㑹赦仍徴鈔還其主敕自今以朝賀斂鈔者依枉
法論罪癸丑徴呉王普爾普及其諸父瑪納濟赴京師
甲寅置隆祥總管府秩正三品總監大承天䕶聖寺工
役監察御史劾前丞相拜布哈昔以贓罷天厯初因人
成功遂居相位既矯制以瑪嚕家貲賜平章蘇蘇又與
蘇蘇等潛呼日者推測聖算今奉詔已釋其罪宜竄諸
海島以杜姦萌帝曰流竄海島朕所不忍其并妻子置
之集慶河南府路旱疫又被兵賑以本府屯田租及安
豐務逓運糧三月莒宻沂諸州饑民採草木實盗賊日
滋賑以米二萬一千石并賑晉寧路饑民鈔萬錠大名
真定河間諸屬縣及湖池饒諸路旱保定之行唐縣蝗
加封大都城隍神為䕶國保寧王夫人為䕶國保寧王
妃九月乙夘朔作佛事于大明殿興聖隆福諸宫市故
宋太后全氏田為大承天䕶聖寺永業戊午賜武寧王
齊齊克圖金百兩銀五百兩西域諸王揚珠濟達金二
千五百兩銀萬五千兩鈔幣有差己未立龍翔萬夀營
繕提㸃所海南營繕提㸃所並秩正四品𨽻隆祥總管
府庚申加封故領諸路道教事張留孫為上卿大宗師
輔成贊化保運神徳真君辛酉凡往大行皇帝所送寳
官吏越次超陞者皆從黜降賑甘肅行省沙州察八等
驛鈔各千五百錠癸亥敕宣徽院所儲金幣百司毋得
奏請甲子賜雲南烏撒土官禄余曲靖土官舉精衣各
一襲丁夘帝至大都戊辰敕翰林國史院官同奎章閣
學士采輯本朝典故凖唐宋㑹要著為經世大典召威
順王庫春布哈赴闕敇使者頒詔赦率日行三百餘里
既受命逗留三日及所至飲宴稽期者治罪取賂者以
枉法論辛未以控鶴士二十人賜宣靖王邁努監察御
史劾奏知樞宻院事達實特穆爾阿附都爾蘇又與旺
沁舉兵犯闕今既待以不死而又付之兵柄事非便詔
罷之壬申集賽官武備卿鼎珠特授開府儀同三司癸
酉帝御大明殿受諸王百官朝賀特們徳爾諸子索珠
等大行皇帝嘗敕流于南方雅克特穆爾言索珠天厯
初有勞于國請各遣還田里從之甲戌命江淛行省明
年漕運糧二百八十萬石赴京師廣西思明州土官黄
宗永來貢虎豹方物乙亥史惟良上疏言今天下郡邑
被災者衆國家經費若此之繁帑藏空虚生民凋瘵此
正更新百廢之時宜遵世祖成憲汰冗濫蠶食之人罷
土木不急之役事有不便者咸釐正之如此則天災可
弭禎祥可致不然恐因循苟且其弊漸深治亂之由自
此分矣帝嘉納之丙子改太禧院為太禧宗禋院立温
州路竹木塲以衛輝路旱罷蘇門嵗輸米二千石特穆
爾布哈加録軍國重事以翰林學士承㫖額爾吉納元
帥梁國公圖烈納並知行樞宻院事立衛候司秩正四
品𨽻儲政院賑陜西臨潼等二十三驛各鈔五百錠論
額森努爾以不忠不敬伏誅嵐管臨三州所居諸王巴
拉瑪呼圖克和卓等部曲乘亂為冦遣省臺宗正府官
往督有司捕之壬午巴延以病在告居赤城遣使召赴
闕封知樞宻院事雅克布琳為興國公以大司農卿雅
竒為司徒癸未建顔子廟于曲阜所居陋巷上都西安
塔哈庫堪呼喇圖之地以兵旱民告饑賑糧一月冬十
月甲申朔帝服袞冕享于太廟丙戌命竒徹台兼領度
支監遣鎮南王博囉布哈還鎮揚州禁奉元永平釀酒
戊子知樞宻院事昭武王和碩知行樞宻事己丑立大
承天䕶聖寺營繕提㸃所秩正五品又立大都等處平
江等處田賦提舉司二秩從五品皆𨽻隆祥總管府辛
夘雅克特穆爾率羣臣請上尊號不許雲南行省立元
江等處宣慰司申海道轉漕之禁籍四川囊嘉特家産
其黨楊静等皆奪爵杖一百七籍其家流遼東封太禧
宗禋使圖沁特穆爾為梁國公甲午以登極恭謝遣官
代祀于南郊社稷中書省臣言舊制朝官以三十月為
一考外任則三年為滿比年朝官率不乆于其職或數
月即改遷於典制不類且治蹟無從考騐請如舊制為
宜敕除風憲官外其餘朝官不許二十月内遷調監察
御史劾奏吏部尚書巴喇噶齊先除陜西行臺侍御史
避難不行罷之丙申中書省臣言臣等謹集樞宻院御
史臺翰林集賢院奎章閣太常禮儀院禮部諸臣僚儀
上大行皇帝尊謚曰翼獻景孝皇帝廟號明宗國言謚
號曰胡土克圖皇帝是日奉玉册玉寳于太廟如常儀
命江西湖廣分漕米四十萬石以紓江淛民力給鈔十
五萬錠賑陜西饑己亥加封天妃為䕶國庇民廣濟福
恵明著天妃賜廟額曰靈慈遣使致祭申都水監河防
之禁辛丑遣使括勘内外郡邑官久次事故應代者嵗
終上名於中書省以齊哩克昆諸色民匠總管府及所
屬諸司𨽻徽政院者悉𨽻儲政院發中政院財賦總管
府糧儲在江南者赴京師以助經費騐時值以鈔還之
諸王公立官府寺觀撥賜田租除魯國大長公主聴遣
人徴收外其餘悉輸於官給鈔酬其直壬寅弛陜西山
澤之禁以與民大寧路地震癸夘命道士苖道一建醮
于長春宫改瓊州軍民安撫司為乾寧軍民安撫司陞
定安縣為南康州𨽻海北元帥府以南建洞主王官知
州事佩金符領軍民監察御史劾奏張思明在仁宗朝
阿附權臣特們徳爾間諜兩宫仁宗灼見其姦既行黜
降及英宗朝特們徳爾再相復授為左丞稔惡不悛竟
以罪廢今又冐居是官宜從黜罷詔罷之敕刑部尚書
察民之無賴者懲之甲辰輝和爾僧百八人作佛事于
興聖殿戊申以江淮財賦都總管府𨽻儲政院供皇后
湯沐之用作佛事于廣寒殿徴托多王士熙等十二人
于貶所放還鄉里庚戌以親祀太廟禮成詔天下罷大
承天䕶聖寺工役囚在獄三年疑不能决者釋之民間
拖欠官錢無可追徴者盡行蠲免命通政院官分職往
所在官司僉補逃亡驛户大都至上都并塔思哈喇實
瑪竒諸驛自備舒蘇供給繁重天厯三年官為應付免
徴奉元路民間商税一年命所在官司設置常平倉雲
南八畨為囊嘉特所詿誤反側未安者並貰其罪免各
處煎鹽竈户雜泛夫役二年遣使代祀嶽瀆山川免永
平屯田總管府田租申禁天下私殺馬牛明宗乳媪夫
鄂爾多在武宗時為大司徒仁宗朝拘其印雅克特穆
爾以為言詔給還之雲南威楚路黄州土官哀放遣其
其子來朝貢湖廣常徳武昌澧州諸路旱饑出官粟賑
糶之陜西鳯翔府饑民四萬七千户皆賑以鈔十一月
乙夘以立皇后詔天下受佛戒於帝師作佛事六十日
丙辰以句容郡王達朗達賚知行樞宻院事詔列聖諸
宫后妃陪從之臣永給衣廪芻粟后班布爾實請為明
宗資㝠福命帝師作佛事七日于大天源延聖寺道士
建醮于玉虚天寳太乙萬夀四宫及武當龍虎二山戊
午遣使代祀天妃賜雅克特穆爾宅一區皇后以銀五
萬兩助建大承天䕶聖寺冠州旱命多爾濟伊都呼為
河南行省丞相近制行省不設丞相中書省以為言有
㫖多爾濟先朝舊臣不當拘例武宗宿衛士嵗賜如仁
宗衛士例西夏僧總統封國公瓊布卒其弟嘉勒燦巴
勒臧布襲職仍以璽書印章與之癸亥以翰林學士承
㫖庫春貝知樞宻院事位居衆知院事上甲子廬州旱
饑發糧五千石賑之止鷹坊毋獵畿甸江西龍興南康
撫袁吉諸路旱丙寅陞山東河北䝉古軍大都督府秩
從二品改普慶修寺人匠提舉司為營繕提㸃所秩從
五品𨽻崇祥總管府雲南威楚路土官眤放來朝貢罷
功徳使司以所掌事歸宣政院己巳薩題為中書右丞
命中書左丞趙世安提調國子監學庚午諸王扣布哈
至自陜西收其印遣還壬申毁廣平王穆哩庫印命喀
巴代之更鑄印以賜癸酉太隂犯填星丙子豫王喇特
納實哩翊戴有勞詔以其父越王圖喇印與之丁丑復
立孟定路軍民總管府復給元江路軍民總管府印湖
廣州縣為廣源等猺冦掠者二百八十餘所命行省平章
劉托歡招捕之造青木綿衣萬領賜圍宿軍己夘翰林
國史院臣言纂修英宗實録請具都爾蘇欵伏付史舘
從之高麗國王王燾久病不能朝請命其子楨襲位以
平江官田百五十頃賜大龍翔集慶寺及大崇禧萬夀
寺辛巳遷山東河北䝉古軍大都督府於濮州仍聴山
東亷訪司按治竒徹台兼右都威衛使壬午詔豫王喇
特納實哩鎮雲南賜其衛士鈔萬錠仍每嵗豫給衣廩
十二月甲申給豳王呼圖克台黙色王傅印以西僧年
札克策喇實為帝師詔僧尼徭役一切無有所與丙戌
詔百官一品至三品先言朝政得失一事四品以下悉
聴敷陳仍命趙世安阿榮輯録所上章疏善者即議舉
行追封雅克特穆爾曽祖巴圖徹爾為溧陽王祖托克
托呼為昇王父綽和爾為揚王庚寅袚祭于太祖幄殿
以摩濟為大司徒中書省臣言舊制凡有奏陳衆議定
共署乃入奏近年事方議擬一二省臣輙已上請致多
乖滯今請如舊制御史臺臣言風憲官赴任母拘逺近
均給驛為宜並從之辛夘命帝師作佛事於凝暉閣甲
午冀寧路旱饑賑糧二千九百石乙未改封鎮南王特
穆爾布哈為宣讓王初鎮南王圖卜布哈薨子博羅布
哈㓜命特穆爾布哈襲其爵博囉布哈既長特穆爾布
哈請以王爵歸之乃特封宣讓王以示褒寵收諸王特
古斯金印詔諭廷臣曰皇姑魯國大長公主蚤寡守節
不從諸叔繼尚鞠育遺孤其子襲王爵女配予一人朕
思庶民若是者猶當旌表况在懿親乎趙世延虞集等
可議封號以聞詔諸僧寺田自金宋所有及累朝賜予
者悉除其租其有當輸租者仍免其役僧還俗者聴復
為僧戊戌以淮淛山東河間四轉運司鹽引六萬為魯
國大長公主湯沐之資己亥遣使驛致故帝師舍利還
其國給以金五百兩銀二千五百兩鈔千五百錠幣五
千匹加謚漢長沙王呉芮為長沙文恵王壬寅命江淛
行省印佛經二十七藏癸夘蘄州路夏秋旱饑賑米五
千石甲辰以明年正月武宗忌辰命髙麗漢僧三百四
十人預誦佛經二藏于大崇恩福元寺丁未造至元鈔
四十五萬錠中統鈔五萬錠如嵗例中書省臣言在京
酒坊五十四所嵗輸課十餘萬錠比者間以賜諸王公
主及諸官寺諸王公主自有封邑嵗賜官寺各有常産
其酒課悉令仍舊輸官為宜從之開河東冀寧路四川
重慶酒禁罷土畨廵捕都元帥府賑上都留守司巴喇
噶齊二千二百餘户珠拉齊八百餘户粮三月鈔有差
伊嚕勒圖吉爾丹所居鷹坊八百七十户粮三月戊申
以伊嚕布哈為御史大夫兼領隆祥總管府事庚戌
詔興舉中政院事辛亥趣内外已授官者速赴任改上
都饅頭山為天厯山壬子織武宗御容成即神御殿作
佛事敕凡階開府儀同三司者班列居一品之前武昌
江夏縣火賑其貧乏者二百七十戶糧一月黄州路及
恩州旱並免其租是嵗㑹賦入之數金三百二十七錠
銀千一百六十九錠鈔九百二十九萬七千八百錠幣
帛四十萬七千五百匹絲八十八萬四千四百五十斤
綿七萬六百四十五斤糧千九十六萬五十三石
　
　
　
　
　
　
　
　
　
　
　
　
　
　元史巻三十三
元史巻三十三考證
武寧王齊齊克圖　按齊齊克圖于延祐七年封寧王
　王表有進封寧王之文而無武字與紀小異
海南營繕提㸃所　按百官志作規運提㸃所與此異
