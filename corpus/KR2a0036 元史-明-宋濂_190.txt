
　元史卷一百九十一
　　明翰林學士亞中大夫知制誥兼修國史宋濂等修
　列傳第七十八
　　良吏一
自古國家上有寛厚之君然後為政者得以盡其愛民
之術而良吏興焉班固有曰漢興與民休息凢事簡易
禁罔疎闊以寛厚清浄為天下先故文景以後循吏輩
出其言盖識當時之治體矣元初風氣質實與漢初相
似世祖始立各道勸農使又用五事課守令以勸農繫
其銜故當是時良吏班班可見亦寛厚之效也然自中
世以後循良之政史氏缺於紀載今據其事蹟之可取
者作良吏傳
譚澄字彦清興徳懷來人父資榮金末為交城令國兵
下河朔乃以縣來附賜金符為元帥左都監仍兼交城
令未幾賜虎符行元帥府事從攻汴有功年四十移病
舉弟資用自代資用卒澄襲職澄幼頴敏為交城令時
年十九有文谷水分溉交城田文陽郭帥專其利而堰
之訟者累歲莫能直澄折以理令決水均其利於民豪
民有持吏短長為奸者察得其主名皆以法治之歲乙
未籍民户有司多以浮客占籍及征賦逃竄殆盡官為
稱貸積息數倍民無以償澄入覲因中書耶律楚材面
陳其害太宗惻然為免其逋其私負者年雖多息取倍
而止亡民能歸者復三年詔下公私便之壬子復大籍
其民澄盡削交城之不土著者賦以時集甲寅世祖還
自大理澄進見留藩府凢遣使必以澄偕而以其弟山
阜代令交城時世祖以皇弟開藩京兆總天下兵歲丁
巳有間之者憲宗疑之遂解兵柄遣阿勒達爾往京兆
大集官吏置計局百四十二條以考覈之罪者甚衆世
祖每遣左丞庫庫與澄周旋其間以彌縫其缺及親入
朝事乃釋中統元年世祖即位擢懷孟路縂管俄賜金
符換金虎符歲旱令民鑿唐温渠引沁水以溉田民用
不饑教之種植地無遺利至元二年遷河南路總管改
平灤路總管七年入為司農少卿俄出為京兆總管居
一年改陜西四川道提刑按察使建言不孝有三無後
為大宜令民年四十無子聽取妾以為宗祀計朝廷從
之遂著為令四川僉省嚴忠範守成都為宋将昝萬壽
所敗退保子城世祖命澄代之至則塟暴骸修焚室賑
饑貧集逋亡民心稍安㑹西南夷羅羅斯内附帝以撫
新國宜擇文武全才遂以澄為副都元帥同知宣慰使
司事比至以疾卒年五十八世祖嘗與太保劉秉忠論
一時牧守秉忠曰若邢之張耕懷之譚澄何憂不治哉
游顯宣撫大名嘗為諸路總管求虎符宣麻澄至中書
辭曰皇上不識譚澄耶乃為顯所舉中書特為去之其
介如此子克修歴湖北河南陜西三道提刑按察使
許維楨字周卿遂州人至元十五年為淮安總管府判
官屬縣鹽城及丁溪塲有二虎為害維楨黙禱于神祠
一虎去一虎死祠前境内旱蝗維楨禱而雨蝗亦息是
年冬無雪父老言于維楨曰冬無雪民多疾奈何維楨
曰吾當為爾禱已而雪深三尺朝廷聞其事方欲用之
而卒年四十四子殷
許楫字公度太原忻州人幼從元裕之學年十五以儒
生中詞賦選河東宣撫司舉楫賢良方正孝廉楫至京
師平章王文統命為中書省掾以不任簿書辭改知印
丞相安圖左丞許衡深器重之一日從省臣立殿下世
祖見其美髯魁偉問曰汝秀才耶楫頓首曰臣學秀才
耳未敢自謂秀才也帝善其對授中書省架閣庫管勾
兼承發司事未幾立大司農司以楫為勸農副使時商
挺為安西王相遇於途揖因言京兆之西荒野數千頃
宋金皆嘗置屯如募民屯田耕種得穀可給王府之需
挺以其言入奏從之三年屯成果獲其利尋佩金符為
陜西道勸農使至元十三年宋平帝命平章㢘希憲行
中書於荆南府以楫為左右司員外郎荆南父老輿金
帛求見楫曰汝等已為大元民矣今置吏以撫字汝輩
奚用金帛以求見明年擢嶺北湖南提刑按察副使武
岡富民有毆死出征軍人者隂以家財之半誘其佃者
代已欵伏楫審得其情釋佃者繫富民人服其明改江
西道提刑按察副使行省命招討郭昻討叛賊董旗兵
士俘掠甚衆楫詢究得良民六百口遣還鄉里二十三
年授中議大夫徽州總管僧格立尚書㑹計天下錢糧
參知政亊實都户部尚書王巨濟倚勢刻剥遣吏徵徽
州民鈔多輸二千錠巨濟怒其少欲更益千錠楫詣巨
濟曰公欲百姓死耶生耶如欲其死雖萬錠可徵也巨
濟怒解徽州頼以免楫考滿去徽之績溪歙縣民柯三
八汪千十等因歲饑阻險為宼行省右丞嘉琿以兵捕
之相拒七月乃使人諭之三八等曰但得許總管來我
等皆降矣行省為驛召楫至命往招之楫單騎趨賊壘
衆見楫來皆拜曰我公既來請署榜以付我楫白嘉琿
請退軍一舍聽其來降不聽㑹以參政高興代嘉琿楫
復以前言告之興從其計賊果降二十四年授太中大
夫東平總管謝事二年卒夀七十十一子餘慶重慶崇慶
餘失其名
田滋字榮甫開封人至元二年由汴梁路總管府知事
入為御史臺掾十二年拜監察御史十三年宋平滋建
言江南新附民情未安加以官吏侵漁宜立行御史臺
以鎮之詔從其言遂超拜行御史臺侍御史歴兩淮鹽
運使河南路總管大徳二年遷浙西亷訪使有縣尹張
彧者被誣以贓獄成滋審之但俛首泣而不語滋以為
疑明日齋沐詣城隍司禱曰張彧坐事有冤状願神相
滋明其誣守廟道士進曰曩有王成等五人同持誓狀
到祠焚禱火未盡而去之燼中得其遺藳今藏於壁間
豈其人耶視之果然明日詣憲司詰成等不服因出所
得火中誓狀示之皆驚愕伏辜張彧得釋十年改濟南
路總管尋拜陜西行省參知政事時陜西不雨三年道
過西嶽因禱曰滋奉命來參省事而安西不雨者三年
民饑而死滋將何歸願神降甘澤以福黎庶到官果大
雨滋即開倉以麥五千餘石給小民之無種者俾來歲
收成以償官民大悦未幾以疾卒于位贈通奉大夫河
南行省參知政事追封開封郡公諡莊肅
卜天璋字君璋洛陽人父世昌仕金為河南孔目官憲
宗南征率衆欵附授鎮撫統民兵二千户陞真定路管
民萬户憲宗六年籍河北民徙河南者三千餘人俾專
領之遂家汴天璋幼頴悟長負直氣讀書史識成敗大
體至元中為南京府史時河北饑民數萬人集河上欲
南徙有詔令民復業勿渡衆洶洶不肯還天璋慮其生
變勸總管張國寳聽其渡國寳從之遂以無事河南按
察副使程思㢘察其賢辟為憲史聲聞益著後為中臺
掾有侍御史倚勢貪財御史發其贓天璋主文牘未及
奏顧為所譖俱拘内廷御史對食悲哽天璋問故御史
曰吾老唯一女心憐之聞吾繫不食數日矣是以悲耳
天璋曰死職義也奈何為兒女子泣耶御史慙謝俄見
原免丞相順徳王當國擢掾中書為提控事有可否必
力辨他相怒天璋言不置王竟從其議且曰掾能如是
吾復何憂大徳四年為工部主事蔚州有劉帥者豪奪
民産吏不敢決省檄天璋往詢之帥服田竟歸民大徳
五年以樞密大臣安巴薦授都事贊其府引見賜錦衣
鞍轡弓刀後以扈從勞加奉訓大夫賜侍燕服二襲秩
滿當代樞密臣奏留之特以其代為增員武宗時遷宗
正府郎中尚書省立遷刑部郎中適盜賊充斥時議犯
者并家屬咸服青衣巾以别民伍天璋曰赭衣塞路秦
弊也尚足法耶相悟而止有告諸侯王謀不軌者勑天
璋訊正之賞賚優渥尚書省臣得罪仁宗召天璋入見
時興聖太后在座帝指曰此不貪賄卜天璋也因問今
何官天璋對曰臣待罪刑部郎中復問誰所薦者對曰
臣不才誤蒙擢用帝曰先朝以謝仲和為尚書卿為郎
中皆朕親薦也汝宜奉職勿怠即以中書刑部印章付
之既視事入覲賜酒隆福宫及錦衣三襲後被命治反
獄帝顧左右曰天璋㢘慎人也必得其情天璋承命獄
賴不冤皇慶初天璋為歸徳知府劭農興學復河渠河
患遂弭時羣盜據要津商旅不通天璋擒百數人悉磔
以徇盜為止息陞浙西道㢘訪副使到任閲月以更田
制改授饒州路總管天璋既至聽民自實事無苛擾民
大悦版籍為清時省臣董田事妄作威福郡縣争賂之
覬免譴饒獨無有省臣銜之将中以危法求其罪無所
得縣以饑告天璋即發廩賑之僚佐持不可天璋曰民
饑如是必俟得請而後賑民且死矣失申之責吾獨任
之不以累諸君也竟發藏以賑之民賴全活其臨事無
所顧慮若此火延饒之東門天璋具衣冠向火拜勢遂
熄鳴山有虎為暴天璋移文山神立捕獲之以治行第
一聞陞廣東㢘訪使初豪民瀕海築堰專商舶以射利
累政以賂置不問天璋至發卒決去之嶺南地素無氷
天璋至始有氷人謂天璋政化所致云尋乞致事天厯
二年蜀兵起荆楚大震復拜山南㢘訪使人謂公老必
不行矣天璋曰國歩方艱吾年八十恒懼弗獲死所耳
敢避難乎遂行至則厲風紀清吏治州郡肅然是時穀
價翔湧乃下令勿損穀價聽民自便於是舟車争集米
價頓減復止憲司贓罰庫緍錢不輸于臺留用賑饑御
史至民遮道稱頌會詔三品官言時政得失因列上二
十事凡萬餘言目之曰中興濟治策皆中時病因自引
去既歸汴以餘禄施其族黨家無甔儲天璋處之晏如
也至順二年卒贈通議大夫禮部尚書上輕車都尉河
南郡侯諡正獻
　
　
　
　
　
　
　
　元史卷一百九十一
元史卷一百九十一考證
譚澄𫝊興徳懐來人　原刻訛作徳興據金史及地理
　志改正
以其弟山阜代為交城令　原刻作山按譚資榮𫝊子
　二人曰澄曰山阜今増
許楫𫝊幼從元裕之學　原刻無之字按裕之元好問
　字也今増
