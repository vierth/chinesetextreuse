史記集解卷三十七
　　　　　　　　　　　　　　　宋　裴駰　撰
史記三十七
衛康叔世家第七
衛康叔名封周武王同母少弟也其次尚有冉季冉季最少武王
已克殷紂復以殷餘民封紂子武庚禄父比諸侯以奉其先祀勿
絶為武庚未集恐其有賊心武王乃令其弟管叔蔡叔傅相
武庚禄父以和其民武王既崩成王少周公旦代成王治當國
管叔蔡叔疑周公乃與武庚禄父作亂欲攻成周周公旦以成
王命興師伐殷殺武庚禄父管叔放蔡叔以武庚殷餘民封
康叔為衛君居河淇間故商墟周公旦懼康叔齒少乃申告
康叔曰必求殷之賢人君子長者問其先殷所以興所以亡
而務愛民告以紂所以亡者以淫於酒酒之失婦人是用
故紂之亂自此始為梓材示君子可法則故謂之康誥酒
誥梓材以命之康叔之國既以此命能和集其民民大説
成王長用事舉康叔為周司冦賜衛寶祭器(左傳曰分康叔/以大路大旂少)
(帛綪茷旃旌大吕賈逵曰大路金路也少帛雜帛也綪茷/大赤也通帛為旃析羽為旌大吕鐘名鄭衆曰綪茷斾名)
(也/)以章有徳康叔卒子康伯代立康伯卒子考伯立考
伯卒子嗣伯立嗣伯卒子康(史記索隠/曰音捷)伯立康伯卒子靖
伯立靖伯卒子貞伯立貞伯卒子頃侯立頃侯厚賂周夷
王夷王命衛為侯頃侯立十二年卒子釐侯立釐侯十三
年周厲王出奔于彘共和行政焉二十八年周宣王立四
十二年釐侯卒太子共伯餘立為君共伯弟和有寵於
釐侯多予之賂和以其賂賂士以襲攻共伯於墓上共伯
入釐侯羡自殺衛人因葬之釐侯旁諡曰共伯而立和為衛
侯是為武公武公即位修康叔之政百姓和集四十二年犬
戎殺周幽王武公將兵徃佐周平戎甚有功周平王命武
公為公五十五年卒子莊公揚立莊公五年取齊女為夫
人好而無子又取陳女為夫人生子蚤死陳女女弟亦幸
於莊公而生子完完母死莊公令夫人齊女子之立為太
子莊公有寵妾生子州吁十八年州吁長好兵莊公使將
石碏諫莊公(賈逵曰石/碏為上卿)曰庶子好兵使將亂自此起不
聽二十三年莊公卒太子完立是為桓公桓公二年弟
州吁驕奢桓公絀之州吁出犇十三年鄭伯弟段攻其
兄不勝亡而州吁求與之友十六年州吁收聚衛亡人
以襲殺桓公州吁自立為衛君為鄭伯弟段欲伐鄭請
宋陳蔡與俱三國皆許州吁州吁新立好兵弑桓公衛
人皆不愛石碏乃因桓公母家於陳詳為善州吁至鄭
郊石碏與陳侯共謀使右宰醜進食因殺州吁于濮(服/䖍)
(曰右宰醜衛/大夫濮陳地)而迎桓公弟晉於邢而立之(賈逵曰邢周/公之𦙍姬姓)
(國/)是為宣公宣公七年魯弑其君隱公九年宋督弑其
君殤公及孔父十年晉曲沃莊伯弑其君哀侯十八年
初宣公愛夫人夷姜夷姜生子伋以為太子而令右公
子傅之右公子為太子取齊女未入室而宣公見所欲
為太子婦者好説而自取之更為太子取他女宣公得
齊女生子壽子朔令左公子傅之(杜預曰左右媵/之子因以為號)太子
伋母死宣公正夫人與朔共讒惡太子伋宣公自以其
奪太子妻也心惡太子欲廢之及聞其惡大怒乃使太
子伋於齊而令盜遮界上殺之與太子白旄而告界盜
見持白旄者殺之且行子朔之兄壽太子異母弟也知
朔之惡太子而君欲殺之乃謂太子曰界盜見太子白
旄即殺太子太子可毋行太子曰逆父命求生不可遂
行壽見太子不止乃盜其白旄而先馳至界界盜見其
驗即殺之壽已死而太子伋又至謂盜曰所當殺乃我
也盜并殺太子伋以報宣公宣公乃以子朔為太子十
九年宣公卒太子朔立是為惠公左右公子不平朔之
立也惠公四年左右公子怨惠公之讒殺前太子伋而
代立乃作亂攻惠公立太子伋之弟黔牟為君惠公犇
齊衛君黔牟立八年齊襄公率諸侯奉王命共伐衛納
衛惠公誅左右公子衛君黔牟犇于周惠公復立惠公
立三年出亡亡八年復入與前通年凡十三年矣二十
五年惠公怨周之容舍黔牟與燕伐周周惠王犇温衛
燕立惠王弟頽為王二十九年鄭復納惠王三十一年
惠公卒子懿公赤立懿公即位好鶴滛樂奢侈九年翟
伐衛衛懿公欲發兵兵或畔大臣言曰君好鶴鶴可令
撃翟於是遂入殺懿公懿公之立也百姓大臣皆不服
自懿公父惠公朔之讒殺太子伋代立至於懿公常欲
敗之卒滅惠公之後而更立黔牟之弟昭伯頑之子申
為君是為戴公戴公申元年卒齊桓以衛數亂乃率諸
侯代翟為衛築楚丘立戴公弟燬為衛君(賈誼書曰衛/侯朝於周周)
(行人問其名答曰衞侯辟疆周行人還之曰啟疆辟疆/天子之號諸侯弗得用衛侯更其名曰燬然後受之)
是為文公文公以亂故犇齊齊人入之初翟殺懿公也
衛人憐之思復立宣公前死太子伋之後伋子又死而
代伋死者子壽又無子太子伋同母弟二人其一曰黔
牟黔牟嘗代惠公為君八年復去其二曰昭伯昭伯黔
牟皆已前死故立昭伯子申為戴公戴公卒復立其弟
燬為文公文公初立輕賦平罪身自勞與百姓同苦以
收衛民十六年晉公子重耳過無禮十七年齊桓公卒
二十五年文公卒子成公鄭立成公三年晉欲假道於
衛救宋成公不許晉更從南河度(服䖍曰南河濟南之/東南流河也杜預曰)
(從汲郡南/度出衛南)救宋徵師於衞衛大夫欲許成公不肯大夫
元咺攻成公成公出奔晉文公重耳伐衛分其地予宋
討前過無禮及不救宋患也衛成公遂出犇陳二歲如
周求入與晉文公會晉使人鴆衛成公成公私於周主
鴆令薄得不死已而周為請晉文公卒入之衛而誅元
喧衛君瑕出犇七年晉文公卒十二年成公朝晉襄公
十四年秦穆公卒二十六年齊邴歜弑其君懿公三十
五年成公卒(世本曰成公徙濮陽宋/忠曰濮陽帝邱地名)子穆公遫立穆公
二年楚莊公伐陳殺夏徵舒三年楚莊王圍鄭鄭降復
釋之十一年孫良夫救魯伐齊復得侵地穆公卒子定
公臧立定公十二年卒子獻公衎立獻公十三年公令
師曹教宫妾鼓琴(賈逵曰師/曹樂人)妾不善曹笞之妾以幸惡
曹於公公亦笞曹三百十八年獻公戒孫文子寗惠子
食皆往曰旰不召(服䖍曰孫文子林父也寗恵子寗殖/也欶戒二子欲共晏食皆服朝衣待)
(命旰/宴也)而去射鴻於囿二子從之(服䖍曰從/公於囿)公不釋射服
與之言(左傳曰不/釋皮冠)二子怒如宿(服䖍曰孫/文子邑也)孫文子子數
侍公飲(左傳曰文子/子即孫蒯也)使師曹歌巧言之卒章(杜預曰巧/言詩小雅)
(也其卒章曰彼何人斯居河之麋無拳無勇/職為亂階公欲以譬文子居河上而為亂)師曹又怒
公之嘗笞三百乃歌之欲以怒孫文子報衛獻公文子
語蘧伯玉伯玉曰臣不知也(賈逵曰伯/玉衛大夫)遂攻出獻公獻
公奔齊齊置衛獻公於聚邑孫文子寗惠子共立定公
弟秋為衛君是為殤公(徐廣曰班氏/云獻公弟焱)殤公秋立封孫文
子林父於宿十二年寗喜與孫林父争寵相惡殤公使
寗喜攻孫林父林父犇晉復求入故衛獻公獻公在齊
齊景公聞之與衛獻公如晉求入晉為伐衛誘與盟衛
殤公會晉平公平公執殤公與寗喜而復入衛獻公獻
公亡在外十二年而入獻公後元年誅寗喜三年吳延
陵季子使過衛見蘧伯玉史鰌曰衛多君子其國無故
過宿孫林父為撃磬曰不樂音大悲使衛亂乃此矣是
年獻公卒子襄公惡立襄公六年楚靈王㑹諸侯襄公
稱病不往九年襄公卒初襄公有賤妾幸之有身夢有
人謂曰我康叔也令若子必有衛名而子曰元妾怪之
問孔成子(服䖍曰衛/卿孔烝鉏)成子曰康叔者衛祖也及生子男
也以告襄公襄公曰天所置也名之曰元襄公夫人無
子於是乃立元為嗣是為靈公靈公五年朝晉昭公六
年楚公子棄疾弑靈王自立為平王十一年火三十八
年孔子來禄之如魯後有隙孔子去後復來三十九年
太子蒯瞶與靈公夫人南子有惡(賈逵曰南/子宋女)欲殺南子
蒯瞶與其徒戲陽遬謀朝使殺夫人(賈逵曰戲陽/遬太子家臣)戲陽
後悔不果蒯瞶數目之夫人覺之懼呼曰太子欲殺我
靈公怒太子蒯瞶犇宋已而之晉趙氏四十二年春靈
公游于郊令子郢僕(賈逵曰/僕御也)郢靈公少子也字子南靈
公怨太子出犇謂郢曰我將立若為後郢對曰郢不足
以辱社稷君更圖之(服䖍曰郢自謂已無徳/不足立以沔辱社稷)夏靈公卒
夫人命子郢為太子曰此靈公命也郢曰亡人太子蒯
瞶之子輒在也不敢當於是衛乃以輒為君是為出公
六月乙酉趙簡子欲入蒯瞶乃令陽虎詐命衛十餘人
衰絰歸(服䖍曰衰絰為若/從衛來迎太子也)簡子送蒯瞶衛人聞之發兵
撃蒯瞶蒯瞶不得入入宿而保衛人亦罷兵出公輒四
年齊田乞弑其君孺子八年齊鮑子弑其君悼公孔子
自陳入衛九年孔文子問兵於仲尼仲尼不對其後魯
迎仲尼仲尼反魯十二年初孔圉文子取太子蒯聵之
姊生悝孔氏之豎渾良夫美好孔文子卒良夫通於悝
母太子在宿悝母使良夫於太子太子與良夫言曰茍
能入我國報子以乗軒免子三死毋所與(杜預曰軒大/夫車也三死)
(死罪/三)與之盟許以悝母為妻閏月良夫與太子入舍孔
氏之外圃(服䖍曰/圃園)昏二人蒙衣而乗(服䖍曰二人謂良/夫太子䝉衣為婦)
(人之服巾䝉其/頭而共乗也)宦者羅御如孔氏孔氏之老欒寗問之
(服䖍曰家臣稱/老問其姓名)稱姻妾以告(賈逵曰婚/姻家妾也)遂入適伯姬氏
(服䖍曰入孔氏/家適伯姬所居)既食悝母杖戈而先(服䖍曰先/至孔悝所)太子與
五人介輿猳從之(賈逵曰介被甲也/輿假豚欲以盟)伯姬刧悝於厠强
盟之遂刧以登臺(服䖍曰於衛臺/上召衛羣臣)欒寗將飲酒炙未熟
聞亂使告仲由(服䖍曰季路為孔/氏邑宰故告之)召䕶駕乗車(服䖍曰/召䕶衛)
(大犬駕乗車不駕兵車/也言無距父之慮也)行爵食炙(服䖍曰欒寗使召/季路乃行爵食炙)奉
出公輒犇魯(服䖍曰召/䕶奉衛侯)仲由將入遇子羔將出(賈逵曰/子羔衛)
(大夫高柴孔子/弟子也將出犇)曰門已閉矣子路曰吾姑至矣(杜預曰/且欲至)
(門/)子羔曰不及莫踐其難(賈逵曰言家臣憂不及國不/得踐履其難鄭衆曰是時輒)
(以出不及亊不當踐其難子羔/言不及以為季路欲死國也)子路曰食焉不辟其難
(服䖍曰言食悝之禄欲救/悝之難此明其不死國也)子羔遂出子路入及門公孫
敢闔門曰毋入為也(服䖍曰公孫敢衛大夫/言輒已出無為復入)子路曰是
公孫也求利而逃其難由不然利其禄必救其患有使
者出子路乃得入曰太子焉用孔悝雖殺之必或繼之
(王肅曰必有繼/續其後攻太子)且曰太子無勇若燔臺必舍孔叔太子
聞之懼下石乞孟黶敵子路(服䖍曰二子蒯/瞶之臣敵當也)以戈撃之
割纓子路曰君子死冠不免(服䖍曰不/使冠在地)結纓而死孔子
聞衛亂曰嗟乎柴也其來乎由也其死矣孔悝竟立太
子蒯瞶是為莊公莊公蒯瞶者出公父也居外怨大夫
莫迎立元年即位欲盡誅大臣曰寡人居外久矣子亦
嘗聞之乎羣臣欲作亂乃止二年魯孔丘卒三年莊公
上城見戎州(賈逵曰戎州/戎人之邑)曰戎虜何為是戎州病之十
月戎州告趙簡子簡子圍衛十一月莊公出犇衛人立
公子斑師為衛君(左傳曰斑師/襄公之孫)齊伐衛虜斑師更立公
子起為衛君(服䖍曰起/靈公子)衛君起元年衛石曼專逐其君
起起犇齊衛出公輒自齊復歸立初出公立十二年亡
亡在外四年復入出公後元年賞從亡者立二十一年
卒出公季父黔攻出公子而自立是為悼公悼公五年
卒子敬公弗立(世本云敬/公費也)敬公十九年卒子昭公糾立
是時三晉彊衛如小侯屬之昭公六年公子亹弑之代
立是為懷公懷公十一年公子頽弑懷公而代立是為
慎公慎公父公子適適父敬公也慎公四十二年卒子
聲公訓立聲公十一年卒子成侯速立成侯十一年公
孫鞅入秦十六年衛更貶號曰侯二十九年成侯卒子
平侯立平侯八年卒子嗣君立嗣君五年更貶號曰君
獨有濮陽四十二年卒子懷君立懐君三十一年朝魏
魏囚殺懷君魏更立嗣君弟是為元君元君為魏壻故
魏立之(徐廣曰班氏云元/君者懷君之弟)元君十四年秦拔魏東地秦
初置東郡更徙衛野王縣而并濮陽為東郡二十五年
元君卒子君角立(年表云元君十一年秦置東郡/十二年徙野王二十三年卒)君角
九年秦并天下立為始皇帝二十一年二世廢君角為
庶人衛絶祀
太史公曰余讀世家言至於宣公之太子以婦見誅弟
壽争死以相讓此與晉太子申生不敢明驪姬之過同
俱惡傷父之志然卒死亡何其悲也或父子相殺兄弟
相滅亦獨何哉
　
　
　
　
　
　
　史記集解卷三十七
