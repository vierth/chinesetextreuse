
御批歴代通鑑輯覽卷八十
宋
徽宗皇帝
(甲/申)崇寜三年春正月鑄當十大錢
　蔡京當政將以利惑人主乃用其黨陜西轉運副使
　許天啟言請鑄當十錢(募私鑄人為官匠并其家設/營以居之謂得昔人招納天)
　(下亡命即山鑄錢之意其錢惟令陜西/鐡錢地分鑄造却于銅錢地分行使)議者多言非
　便帝亦知其不可而卒從之(時京又以河東運判洪/中孚言遼夏以中國錢)
　(鐡為兵器若雜以鉛錫則脆不可用乃改鑄夾錫錢/即令許天啟推行其法毎夾錫錢一折銅錢二至大)
　(觀元年乃降錢式及錫母于鑄錢諸路先是錢制有/銅有鐡折二折三當五随時立制慶厯中范雍知永)
　(興軍始請鑄折十錢盜鑄者衆公私病之後改折二/盗鑄乃息至是復行當十錢又兼行夾錫錢法由是)
　(益/壊)
命方士魏漢津(本蜀/黥卒)定樂鑄九鼎
　帝鋭意制作以文太平蔡京復毎為帝言方今帛幣
　所積贏五千萬和足以廣樂富足以備禮帝惑其説
　制作營造之事漸興至是京客劉昺(字子蒙/開封人)為大司
　樂引蜀方士魏漢津見帝獻樂議破先儒累黍之非
　用夏禹以身為度之文(漢津謂禹用左手中指三節/三寸謂之君指裁為宫聲之)
　(管又用第四指三節三寸謂之臣指裁為商聲之管/又用第五指三節三寸謂之物指裁為羽聲之管第)
　(二指為民為角大指為事為徴民與事君臣治之以/物飬之故不用為裁管之法得三指合之為九寸即)
　(黄鐘之律定矣黄鐘/定餘律從而生焉)乃取帝指三節三寸為度定黄
　鐘之律請先鑄九鼎以備百物之象然後均弦裁管
　為一代之樂制帝從之(漢津本剰員兵士自云居蜀/師事唐仙人李良授鼎樂之)
　(法皇祐中與房庶俱被召至京而黍律己成不得仲因/所學而退或謂漢津嘗被執役于范鎮窺見其制作)
　(掠取之蔡京神其説託之于李良云然漢津曉隂陽/數術多竒中嘗説所知曰不三十年天下亂矣人未)
　(之信/也)
三月令天下坑冶金銀悉輸内藏
大内災
夏四月罷講議司
　詔諸州見行新法文字許直達尚書省其講議司官
　屬依制置三司條例司例推恩自張康國(字賓老/揚州人)以
　下遷官者幾四十人尚書省復言追復先朝法度以
　來無慮千百數尚懼講求未盡乞令諸路官司有未
　興復者各具以聞從之
王厚復鄯廓州(注見/前)五月封蔡京為嘉國公以厚為武
勝節度留後
　厚帥大軍次湟命髙永年(本河東/蕃官)將左軍别將張誠
　將右軍自將中軍期㑹宗噶爾(舊作宗/哥今改)川(在西寜縣/西東北流)
　(入湟/河)羌置陣臨宗水(即宗噶爾川宋史地理志宗水/南有宗谷口後訛曰宗哥因以)
　(名/城)倚北山希斯羅斯張黄屋建大斾乘高指呼望中
　軍旗鼓爭赴之厚麾遊騎登山攻其北親帥彊弩迎
　射羌退走右軍濟水撃之大風揚沙翳羌目不得視
　遂大敗戰首四千三百餘級俘三千餘人羅斯以一
　騎馳去其母龜兹公主與諸酋開城門降厚計羅斯
　必且走青唐將夜追之童貫以為不能及遂止師下
　青唐知羅期留一宿去貫始悔之厚將大軍趨廓州
　羌酋喇實釣凌結(舊作落施軍/令結今改)以衆降遂入廓州詔
　加京司空封爵而超􁧅厚武勝軍節度觀察留後
置京西北路交子所
　蔡京請置京西北路専管切幹通行子所交倣川峽
　路立偽造法通情轉用幷鄰人不告者皆罪之私造
　交子紙者罪以配徒已而令諸路更用錢引凖新様
　印製四川如舊法惟閩浙湖廣不行錢引趙挺之以
　為閩乃京鄉里故得免焉
六月圖熙寜元豐功臣于顯謨閣
以王安石配享孔子
　辟雍初成詔荆國公王安石孟軻以來一人而已其
　以配享孔子位次孟軻吏部尚書何執中(字伯通處/州龍泉人)
　請開學殿使都人縱觀
置書畫算學
　書學習篆隸(注見/前)草(漢黄門令史逰解散隸體作/章草後漢張芝變為今草)三
　體明說文(漢許/慎纂)字説(即王安/石所撰)爾雅(晋郭/璞注)博雅(隋曹/憲撰)方
　言(漢揚/雄撰)其説文則令書篆字著音訓餘書皆設問答
　以所解義觀其能通書意與否畫學以不倣前人而
　物之情態形色俱若自然筆韻簡高為上算學以九
　章(算術也周公所作凡九篇方田粟米差分少/廣均輸方程旁要贏不足鉤股見後漢書注)周髀
　(即盖天之說周公受之商高周人志之故/曰周髀髀股也股者表也見晉書天文志)及假設疑
　數為算問仍併厯算三式天文書為本科其生皆占
　經以試其取士法畧如太學上舍三等推恩以通仕
　登仕將仕郎為次(未㡬/即罷)
重定黨人刻石朝堂
　詔重定元祐元符黨人及上書邪等者合為一籍通
　一百九人刻石于朝堂餘並出籍自今毋復得彈奏
　户部尚書劉拯(字彦修宣/州南陵人)言漢唐失政皆自朋黨始
　今日指前日之人為黨焉知後日不以今日為黨乎
　大抵人之過惡自有公論何必悉拘于籍而禁錮之
　哉蔡京大不懌風臺臣劾之出知蘄州
秋七月復行方田法
八月許將罷
　将居政府十年不能有所建明中丞朱諤(字聖與秀/州華亭人)
　收将舊謝章表析文句以為謗且謂将在元祐則盡
　更元豐之所守居紹聖則隂匿元祐之所為遂罷知
　河南府諤蔡京黨也
九月以趙挺之吳居厚為門下中書侍郎張康國鄧洵
武為尚書左右丞
　紹聖中蔡京治役法薦康國為屬及京當國定當籍
　議紹述康國皆預密謀故京引援之甚力自福建轉
　運判官不三嵗入翰林為承㫖遂拜左丞
以胡師文為戶部侍郎
　初東南六路糧斛自江浙起綱至於淮甸以及真揚
　楚泗為倉七以聚蓄軍儲復自楚泗置汴綱般運上
　京以江淮發運使董之故常有六百萬石以供京師
　而諸倉常有數年之積州郡告歉則折收上價謂之
　額斛計本州嵗額以倉儲代輸京師謂之代發復于
　豐熟以中價收糴糓賤則官糴不至傷農嵗歉則令
　民納錢民以為便本錢嵗増兵食有餘其法良善及
　蔡京當國始求羡財以供侈費于是以其姻家胡師
　文為法運使以糴本數百萬緡充貢入為户部侍郎
　自是繼者效尤時有進獻而本錢竭矣本竭不能增
　糴儲積漸空而輸般之法壊
罷科舉法
　時雖設辟雍大學以待士之升貢者然州縣猶以科
　舉貢士蔡京以為言遂詔天下取士悉由學校升貢
　其州郡發解凡試禮部法並罷而每嵗試上舍生則
　差知舉如禮部法云
冬十二月復封孔子為衍聖公
是嵗大蝗
以陶節夫(字子禮/鄱陽人)經制陕西河東五路
　初蔡京任節夫師鄜延節夫誕妄特甚每進築一城
　寨即奏云此西人要害必争之地未一年自常調遷
　至樞密直學士然未嘗遣一騎一卒出塞盖與敵戰
　則有勝負獨進築則無虞又皆逺靈武數百里之地
　敵所不争故皆得就功論賞而京力主之奏使經畧
　五路(先是秦鳯招納司言階州生蕃納土得邦疊潘/三州計二千五百里大小首領一百二十人于)
　(是本路經畧胡宗回等俱進秩然所奏實皆誕妄吐/邦州地在今四川松潘衛疊州注見前潘州宋初)
　(蕃巴勒結地故名松潘衛舊冇上中下三/潘州路接洮岷今漳臘營即故下潘州地)
(乙/酉)四年春正月蔡卞罷
　卞居心傾邪一意婦翁王安石所行為至當以兄京
　晩達而位在上致已不得相故二府政事時有不合
　至是京請以童貫為制置使卞言不宜用宦者必誤
　邊計京于帝前詆卞卞求去遂出知河南府
以童貫為熙河蘭湟秦鳯路經畧安撫制置使
三月王江蠻(即古州蠻古州在今貴州永平府西北與/廣西栁州府接界州西有江曰古州冮亦)
(曰福禄冮廣西右江之上源也流逕栁州府懷/逺縣縣舊名王口砦羣蠻居此故冇王江之名)内附詔
置懷逺軍(今為懷逺縣黎續綱目是條提綱作黎峒王/江蠻内附考  峒蠻乃黎母山黎人宋史别)
(冇黎峒傳與王冮各不相渉徽宗紀但云王江蠻歸順/並無黎峒字惟王祖道傳云黎人願為王民請置鎮州)
(于黎母山心奏在大觀元年亦非崇寧四年事也續綱/目誤以黎峒為溪峒遂與王江混而為一今依本紀書)
(綱節採王祖道傳作目/而以黎峒事附注目後)
　自蔡京以開邉蠱上由是邉臣皆欲乗時邀取冨貴
　知桂州王祖道(字若愚/福州人)誘王江蠻楊晟免等使納土
　誇言向募者百二十峒五千九百家十餘萬口又稱
　王江山川形勢據諸峒要害宜開建城邑置諸峒司
　主之詔從其請以王口砦為懐逺軍尋改平州又分
　其地置允格二州(允州以安口隘置格州以中右州/置尋改從州故城俱在今黎平府)
　(永從/縣)増設提舉溪峒宫(後二年祖道復言黎人歸化/請于黎母山心置鎮州為下)
　(為督府詔從之賜軍額曰静海亦黎母山今在廣東/瓊州府定安縣西南山有五峯  名五指山黎人錯)
　(處其間其服屬州縣者為熟黎其居山峒無征徭者/為生黎鎮州政和中廢故城在今瓊州府感恩縣考)
　(宋時雷瓊厓萬諸州俱屬廣/南西路故祖道奏請建置)
復銀州
竄知慶州曾孝序(字逄源泉/州晋江人)於嶺南
　初孝序察訪湖北過闕與蔡京論講議司事曰天下
　之財貴于通流取民膏血聚於京師恐非大平法京
　銜之遂出知慶州至是京行結糴(始于熈寜中以川/茶市易軍儲運給)
　(熙河謂之結糴其後/蔡京復行之陜西)俵糴(亦始于熙寜中以米塩鐵/鈔在京粳米付都提舉市)
　(易司貿易度民田入多寡豫給錢物秋成于澶州北/京及縁邉入粟米封椿謂之俵糴後蔡京命坊郭鄉)
　(村以等第給錢俟収/以時價入粟邉郡)之法盡括民財充數孝序上書
　曰民力殫矣一有逃移誰與守邦京益怒遣御史宋
　聖寵劾其私事追逮其家人鍜鍊無所得但言約日
　出師㡬誤軍期除名竄嶺表
夏人冦涇源遂誘吐蕃圍宣威城(本釐牛城崇寜中改/名今在西寜府西寜)
(縣/北)
執知鄯州髙永年殺之詔貶王厚為郢州防禦使
　蔡京使王厚招夏綽羅(舊作卓/羅今改)右廂監軍日木多(舊/作)
　(仁多/今改)保忠厚言保忠雖有歸意下無附者章數上京
　責厚愈急厚遣弟詣保忠還為夏所獲遂追保忠赴
　牙帳厚以保忠縦不為夏所殺亦不能復領軍政使
　得之一匹夫耳何益于事京怒必令招致之夏乃㸃
　兵延衛慶三路各數千騎出沒聲言假兵于遼而朝
　延用京計又命西邉能招致夏人者毋問首從賞同
　斬級令陶節夫在延安大加招誘夏主遣使巽請皆
　拒之又令殺其放牧者夏人遂入鎮戎畧數萬口與
　羌酋希斯羅斯合兵廹宣威城知鄯州髙永年出禦
　之行三十里為羌人所執都爾伯謂其下曰此人奪
　我國使我宗族漂落無處所遂殺之探其心肝食焉
　已而羌衆復焚大通河橋(宋置大通城今為衛屬/西寜府河橋在今衛南)以
　叛湟鄯大震事聞帝怒親書五路将帥劉仲武(字子/文成)
　(化/人)等十八人姓名敕御史候䝉(字元功/髙宻人)往秦州逮治
　蒙至秦仲武等囚服聴命䝉諭之曰君等皆候伯無
　庸辱獄吏苐以實對獄既具䝉奏言漢武帝殺王恢
　不如秦穆公赦孟明子玉縊而晋侯死孔明亡而蜀
　國輕今羌殺吾一都䕶而使十八將由之以死是自
　戕其肢體也欲身不病得乎帝悟釋不治唯王厚坐
　逗遛降授郢州防禦使(未幾夏人復入冦鄜延將劉/延慶等敗之  劉延慶保安)
　(軍/人)
置議禮局
　初太祖命聶崇義重集三禮圖劉温叟等撰開兀通
　禮景祐中賈昌朝撰太常新禮及祀儀皇祐中文彦
　慱撰大享明堂記嘉祐中歐陽修撰太常因革禮元
　豐中宋敏求詳定朝㑹儀注祈禳蕃國喪𦵏禮縂百
　六十三卷帝以為未備置議禮局于省尚書命詳議
　官具禮本末議定請㫖以給事中劉昺領其事
夏四月遼人來聘遣翰林學士林攄(字彦振/福州人)報之
　遼為夏人求還侵地及退兵也
五月除黨人父兄子弟之禁
六月趙挺之罷(挺之于四月三月/為尚書右僕射)
　初帝以蔡京獨相謀置佑輔京力薦挺之及既相與
　京争權陳京奸惡且請去位以避之遂罷
秋七月置四輔郡
　右司諫姚祐(字伯受湖/州長興人)請置輔郡以拱大畿詔以頴
　昌府為南輔升襄邑縣為拱州為東輔鄭州為西輔
　澶州為北輔各屯兵二萬重其資給蔡京欲兵權歸
　已故也
還上書流人
八月新樂及九鼎成九月受朝賀于太慶殿
　九鼎成奉安于九成宫以蔡京為定鼎禮儀使帝幸
　宫行酌獻禮鼎各一殿周以垣墻上施埤堄墁如方
　色外築垣環之(中央曰帝鼐北曰寳鼎東曰牧鼎東/北曰蒼鼎東南曰岡鼎南曰彤鼎西)
　(南曰阜鼎西曰皛鼎西北曰魁鼎/又鑄帝坐大鐘及二十四氣鐘)時制新樂亦成賜
　名大晟置之大晟府建宫屬九月帝受賀于大慶殿
　加號魏津漢虗和冲顯寳應先生(帝之幸九成宫也/酌獻至北方寳鼎)
　(鼎忽破水流溢于外㦯/者以為北方致亂之兆)
詔徙元祐黨人於近地
　惟不得至畿甸
冬十一月林攄還自遼
　攄之使遼也蔡京使其激怒以啓釁攄遂恣情不遜
　遼人大怒空客館絶烟火三日乃遣還凡饔餼祖犒
　皆廢歸復命議者以為怒鄰生事猶除禮部尚書遼
　人以失禮来言始出知潁州
以朱勔領蘇杭應奉局及花石綱
　先是蘇州人有朱冲者及其子勔俱給事蔡京所京
　竄其父子姓名于童貫軍籍中皆得官帝頗垂意花
　石京諷冲宻取浙中珍異以進初致黄楊三本帝嘉
　之後歳歳増加舳艫相銜于淮汴號花石綱乃命勔
　領應奉局及綱事(勔指取内帑如囊中物每取以數/千百萬計於是搜巖剔藪幽隐不)
　(置九士庶之家一石一木稍堪玩者即領健卒直入/其家用黄封表識使䕶視之微不謹即被以大不恭)
　(罪及發行必撤屋抉墻以出人不幸有一物小異共/指為不祥惟恐芟夷之不速民預是役者傾家破産)
　(或鬻賣子女以供其須斸山輦石程督慘刻雖在江/湖不測之淵百計取之必得乃止至載諸道糧餉綱)
　(旁羅商船揭所貢暴其上篙工柁/師倚勢貪横凌虐州縣道路以目)
方士魏漢津死賜號嘉成候
　漢津年九十于京師賜號嘉成候詔于鑄鼎之地作
　寳成宫置殿以祀黄帝夏禹周成王周公旦召公奭
　置堂以祀唐李良及漢津
(丙/戌)五年春正月彗出西方長竟天以呉居厚為門下侍
郎劉逵(字公路/隨州人)為中書侍郎詔求直言毁黨人碑復謫
者仕籍
　帝以星變避殿損膳劉逵方拜中書侍郎即請碎元
　祐黨人碑寛上書邪籍之禁帝從之夜半遣黄門至
　朝堂毁石刻翼日蔡京見之厲聲曰石可毁名不可
　滅也尋以太白晝見赦除黨人一切之禁權罷方田
　之法及諸州歳貢供奉物詔崇寜以來左降者無問
　存沒稍復其官盡還諸徙者
二月蔡京有罪免
　京懐奸植黨貶斥羣賢増修利財之政務以侈靡惑
　人主動以周官惟王不㑹為説每及前朝惜財省費
　者必以為陋至于土木營造率欲度前規而侈後觀
　時天下乆平京都帑庾盈溢遂倡為豐亨豫大之説
　視官爵財物如糞土累朝所儲掃地矣(帝嘗大宴出/玉琖玉巵示)
　(輔臣曰欲用此恐人以為太華京曰今臣昔使契丹持/玉盤琖夸臣謂石晋時物南朝無此  用之上夀于禮)
　(無嫌帝曰先帝作一小臺上封事者甚衆朕畏其言/此器己就乆矣儻人言復興久當莫辨京曰事苟當)
　(于理多言不足畏也陛下當享天下之奉區區王器/何足計哉帝悦其言乃置應奉司御前生活所營繕)
　(所蘇杭造作所其名雜出大率争以/竒巧為功而花石綱之害為尤甚)及彗星見帝悟
　其姦凡所建置一切罷之而京免為中太乙宫使留
　京師
以趙挺之為尚書右僕射兼中書侍郎
　蔡京既免帝召見挺之曰京所為一如卿言復拜右
　相挺之欲劉逵同心輔政凡京所行悖理虐民之事
　稍稍澄正之(挺之多知慮後患毎建白務開其端而/使逵畢説逵亦欲自以為功直情不顧)
　(初蔡京興邉事用兵累年至是帝臨朝語大臣曰朝/廷不可與四夷生隙釁端一開兵連禍結生民肝腦)
　(塗地豈人主愛民之意哉挺之退謂同列曰上志在/息兵吾曹所宜将順時執政皆京黨但㣲笑而已)
三月罷求直言
　以星變已消也尋復方田諸法及諸州嵗貢供奉物
許夏人平
　廢銀州為銀川城罷五路制經司徒陶節夫知洪州
夏五月行紀元厯
　劉昺所造也
秋七月庚寅朔日當食不虧
冬十二月戊午朔日當食不虧羣臣稱賀
劉逵罷
　蔡京令其黨進言于帝曰京之改法度皆禀上㫖非
　私為之今一切皆罷恐非紹述之意帝惑其說復有
　用京之心然羣臣未冇覺者鄭居中(字逹夫/開封人)往來鄭
　妃(開封/人)父紳所知之即入見言陛下所建立皆學校
　禮樂居養安濟等法乃厚下裕民何所逆天而致威
　譴乃更張邪帝悦其言退語禮部侍郎劉正夫(字聴/初衢)
　(州西/安人)正夫因請對語與居中合帝遂疑逵擅政于是
　京黨御史余深(福州/人)石公弼(字國佐越/州新昌人)論逵専恣反
　覆陵蔑同列引用邪黨出知亳州
(丁/亥)大觀元年春正月復以蔡京為尚書左僕射兼門下
侍郎
吴居厚罷以何執中為中書侍郎鄧洵武梁子羙(須城/人適)
(之/子)為尚書左右丞
　子美初為河北轉運使傾漕計以奉上(捐緡錢三百/萬市北珠以)
　(進北珠出于女眞子美市干遼遼嗜其利虐女真捕/海東青以求珠女真由是怨遼北珠即東珠出混同)
　(江海東青鷹名俊健能擒天鵝/𤓰白者尤異出黒龍江左右)用是貴顯洵武與妖
　人張懐素之黨連婚未㡬懐素謀反朝士多誅連者
　洵武亦㘴免
三月以鄭居中同知樞宻院事尋罷
　初居中置學士院自言為鄭貴妃從兄弟妃家世微
　亦倚為重及居中入樞府妃時已貴重于居中無所
　賴乃用宦者黄經臣計以親嫌為請改授中太乙宫
　使居中不懌蔡京為言宥府本兵(樞府出納宻令取/宥宻之義故曰宥)
　(府專掌兵柄/故曰本兵)之地非三省執政用親無嫌經臣沮之
　于是居中疑京援已不力稍怨之
以蔡攸(字居安/京長子)為龍圖閣學士兼侍讀
　初元符中攸監在京裁造院帝時為端王毎退朝攸
　適趨局遇諸塗必下馬拱立王問知為攸心善之及
　即位遂有寵自鴻臚丞賜進士出身拜秘書郎厯官
　集賢修撰京再入相遂進學士
立八行取士科
　八行者孝友睦婣任恤忠和也凢有此八行者即免
　試補太學上舍知台州李諤文以徐中行(字徳臣台/州臨海人)
　薦中行聞之盡毁其所為文入委羽山(在台州府黄/巖縣南一名)
　(俱依/山)以避之或問之中行曰人而無行與禽獸等
　使吾得以八行應科目則彼之不被舉者非人類歟
夏五月以蔡薿(字文繞/開封人)為給事中
　薿以諸生試䇿揣蔡京且復用即對曰熈寜之徳業
　足以配天不幸繼之以元祐紹聖之賛述足以永賴不
　幸繼之以靖國陛下兩下求言之詔冀以聞至言収
　實用也而見于元符之末者方且幸時變而肆奸言
　乘間隙而投異意詆誣先烈動揺國是願逆處其未
　至而絶其原于是擢為第一以所對頒天下甫解褐
　即除秘書正字未踰年至侍從前此未有也
詔諸路監司勿任元祐學術者
秋九月貶侍御史沈畸(字徳侔湖/州徳清人)監信州酒稅竄御史
蕭服(字昭甫/廬陵人)于處州
　蔡京怨劉逵㑹蘇州盜鑄錢獄起京欲陷逵婦兄章
　綖兄弟遣開封尹李孝夀鞫之株連者千餘人彊抑
　使承死者甚衆京猶以為緩遣侍御史沈畸御史蕭
　服往代畸至蘇即日决釋無左證者七百人歎曰為
　天子耳目司而可傅㑹權要殺人以圖富貴乎遂閲
　實平反以聞京大怒貶畸監信州酒税服覊管處州
　而綖竟竄海島
故直秘閣程頤卒
　頤于書無所不讀其學本于誠以大學論語孟子中
　庸為標指而達于六經動止語黙一以聖人為師卒
　得孔孟不傳之學為諸儒倡著易春秋傳平生誨人
　不倦故學者出其門最多淵源所漸皆為名士而劉絢
　(字質夫/常山人)李籲(字端伯/洛陽人)謝良佐游酢(字定夫/建陽人)張繹(字思/叔河)
　(南壽/安人)蘇昞(字季明/武功人)吕大臨(字與叔/大防弟)大鈞(字和叔亦/大防弟)
　尹焞楊時(字中立南/劒将樂人)成徳尤著世稱頣為伊川先生
　卒年七十五(絢學力不倦頣毎言他人之學敏則有/矣未易保也若絢者吾無疑焉仕終太)
　(常博士籲頣稱具才器可大任又言自予兄弟倡明道/學能使學者視倣而信從之籲與劉絢有力焉仕終)
　(校書郎良佐學問該贍事有未澈則顙有泚嘗與頣/别一年復來見頣問所進對曰但去得一矜字耳頤)
　(喜曰是子可謂博學切問而近思者與游酢楊時吕/大臨在程門號四先生仕終監西京竹木場酢初與)
　(兄醇俱以文行知名所交皆天下士頣見之京師謂/其資可以進道及程顥興扶講學酢盡棄故所習而)
　(學焉仕終知濠州繹家世甚微傭力于市後發憤力/學遂以文名㑹頣自涪還河南繹徃受業頣稱其頴)
　(悟嘗曰吾晚得二士謂繹與尹焞也昞始學于張載/而事二程卒業仕為太常博士坐元符上書邪等人)
　(編管饒州卒大鈞能守其師説而踐履之尤喜講明/井田兵制謂治道必自此始張載毎歎其勇為不可)
　(及仕終陜西轉運從事大臨通六經尤䆳于禮毎欲/掇習三代遺文舊制令可行不為空言以拂世矯俗)
　(仕終秘書省正字時舉熈寜進士調宦不赴以師禮/見顥于潁昌其歸也顥目送之曰吾道南矣及顥卒)
　(復師事頣一日頣偶瞑坐時與游酢侍立不去頣既/覺門外雪深一尺矣宣和初蔡京薦于朝事詳後)
冬閠十月以林攄為尚書左丞鄭居中同知樞宻院事
　居中既怨蔡京遂陰與張康國比而間京都水使者
　趙霆得龜兩首于黄河獻以為瑞京曰此齊小白所
　謂象罔見之而覇者也居中言首豈有二人皆駭異
　而京獨主之殆不可測帝命棄龜金明池謂居中愛
　己故申前命
流太廟齋郎方軫于嶺南
　軫上書言蔡京睥睨社稷内懐不道專以紹述熙豐
　之説為自媒之計内而執政侍從外而帥臣監司無
　非其門人親戚京每有奏請盡作御筆行出語人曰
　此主意也明日不行又語人曰京實啟之也善則稱
　已過則稱君必欲陛下歛天下之怨而後已自元符
　末陛下嗣服忠義之士投匭者無日無之京分為邪
　等黥配編置不齒仕籍則誰肯為陛下言哉京又使
　子攸曰以花石禽鳥為獻欲愚陛下使不知天下治
　亂臣以為京必反也請誅京詔宣示京京請下軫獄
　竟流嶺南
十一月壬子朔日食
　蔡京以不及所當食分率羣臣稱賀
十二月置黔南路加蔡京太尉召王祖道為兵部尚書
　南丹州地(本蠻崗宋置州今/屬廣西慶逺府)與宜州(注見/前)及西南夷
　接壤世為莫氏所居自置刺史王祖道欲取之乃誣
　其酋莫公佞阻文蘭州(宋覊縻州故地俱在/今慶逺府東蘭州界)不令納
　土發兵討之擒公佞以南丹州為觀州公佞弟公晟
　結溪峝報復侵掠城邑殺刺史蔡京匿不以聞特置
　黔南路領庭孚平允從宜栁融及觀九州京以功加
　太尉而召祖道為兵部尚書(祖道在桂四年厚以官/爵金帛挑諸夷建城邑)
　(調兵鎮戍輦輸内地錢帛塩粟無復齊限地瘴癘戍/者十亡五六實無尺土一民益于縣官時廣西南路)
　(轉運副使張莊與祖道表裏遂以代其任後荘及龎/恭孫趙遹程鄰皆以柘地受上賞大抵皆規模祖道)
　(云孺張荘應天人龎恭孫字/徳  籍之孫趙遹開封人)
涪州夷内附以其地為珍承州(珍州唐置後沒于蠻宋/復建地在今直州遵義)
(府桐梓承州今置/今遵義府綏陽縣)
　知涪州龎恭孫誘之也(既而恭孫奏渝州南平夷内/附置溱播州及遵義軍乂奏)
　(瀘州夷納土置純滋州每開一城恭孫輒得褒遷進/知成都府又誘降威茂夷置祺亨州㳟孫在西南二)
　(十年所得州縣多張名簿實瘠鹵不毛地繕治轉餉/為蜀人病未㡬皆廢  溱播州注俱見前遵義軍今)
　(為府属貴州滋州宣和中廢為武都城今在遵義府/懐仁縣純州宣和中廢為九支城今在瀘州祺州本)
　(宋覊縻保州亨州本宋覊縻霸/州地皆在今四川  茂州保縣)
黄河清
　乾寜軍言河清踰八百里凡七晝夜詔以乾寜軍為
　清州
(戊/子)二年春正月壬子朔受八寳于大慶殿赦
　先是有玉印六寸龜紐獻者文曰承天福延萬億永
　無極詔名鎮國寳至是又得良玉工帝命作六寳以
　合秦制天子六璽之數與受命鎮國通曰八寳蔡京
　特上表賀(京又奏甘露祥雲靈芝瑞穀雙頭蓮連理/木牛生麒麟禽産鳯凰不可勝數輙拜表)
　(稱/賀)
二月以葉夢得為翰林學士
　夢得初用蔡京薦為吏部員外郎京罷相趙挺之更
　其所行及京再相復反前政夢得入對因言事不過
　可不可二者而已以為可而出于陛下則今日不應
　廢以為不可而不出于陛下則今日不可復今徒以
　大臣進退為可否無乃陛下未有了然于胸中乎帝
　悦以為起居郎遂進學士
夏五月庚戌朔日食
童貫復洮州詔加貫檢校司空
　先是以八寳恩加貫節度使(内臣建/節始此)及是貫捷至復
　有是命百官表賀帝以玉帶賜蔡京貫尋復積石軍
　(有二一為唐置本静邉鎮一為宋置/本溪哥城俱在今蘭州府河州西)易鎮奉寜(貫以/奉寜)
　(節度易/鎮洮州)恃功驕恣選置將吏皆取中㫖不復闗朝廷
　蔡京不悦
秋七月以林攄為中書侍郎余深為尚書左丞
　深為中丞時攄知開封府同治妖人張懐素獄事(懐素/謀反)
　(事具/前)多連蔡京二人曲為掩覆凡獄辭及交通書問
　有及京者輙取焚之京深徳二人故力引之
皇后王氏崩(諡靖/和)
冬十二月𦵏靖和皇后
安化(即撫水州/注見前)諸州蠻内附詔以張莊為黔南經畧安
撫使
　知桂州張荘奏安化上三州一鎮(宋史蠻夷傳撫水/蠻酋皆䝉姓有上)
　(中下三房及北遐一/鎮三州盖即三房也)諸蠻納土共五萬一千一百餘
　户二十六萬二千餘人幅員九千餘里又奏寛樂州
　安沙州譜州四州七原等州(王祖道張莊鑿空開邊指/名州縣率多虚妄不久即)
　(廢今㨿宋史地理志邕州覊縻州有歸樂七原/二州俱屬右江道寛樂或即歸樂之訛餘無考)納土
　計二萬人一十六州三十三縣五十餘峝幅員萬里
　蔡京帥百官表賀詔莊兼黔南經畧安撫使
詔以孔伋從祀孔子廟
(己/丑)三年春三月張康國暴卒
　康國始因附蔡京而進及在樞府寖為崖異時帝惡
　京專愎隂令康國阻其姦且許以相京忌康國遂引
　吴執中為中丞執中将論康國康國先知之旦奏事
　留白帝曰執中今日入對必為京論臣臣避位既而
　執中對果陳其事帝怒黜執中知除州至是康國因
　朝退趨殿廬得疾仰天吐舌舁至待漏院卒或疑中
　毒云
謫右正言陳禾(字秀實/鄞人)監信州酒税
　時童貫權益張與黄經臣胥用事中丞盧航表裏為
　姦搢紳側目陳禾曰此國家安危之本也遂上書劾
　貫經臣怙寵㺯權之罪願亟竄之逺方論奏未終帝
　拂衣起禾引帝衣請畢其説衣裾落帝曰正言碎朕
　衣矣禾言陛下不惜碎衣臣豈惜碎首以報陛下此
　曹今日受冨貴之利陛下他日受危亡之禍言愈切
　帝變色曰卿能如此朕復何憂内侍請帝易衣帝郤
　之曰留以旌直臣翌日貫等相率前訴謂國家極治
　安得如此不祥語邪遂奏禾狂妄謫監信州酒税
夏四月林攄有罪免
　集英臚唱貢士攄當傳姓名不識甄盎字帝笑曰卿
　誤邪攄不謝而語詆同列御史論其寡學倨傲不恭
　失人臣禮黜知滁州久之自揚州徙大名道過闕為
　帝言頃使遼見其國中攜貳若兼而有之勢無不可
　盖欲報其辱也帝由是始有北伐之意
以鄭居中知樞宻院事管師仁同知院事余深為中書
侍郎薛昻(杭州/人)劉正夫為尚書左右丞
　昻與余深林攄附蔡京最乆昻至舉家為京避私諱
　或誤及之輒加笞責昻嘗誤及即自批其口
五月留孟翊于逺方
　學官孟翊獻所畵卦象謂宋將中㣲有再受命之象
　亦更年號改官名變庶事以厭之帝不樂詔竄之逺
　方
六月蔡京有罪免
　中承石公弼殿中侍御史張克公(字介仲/楊翟人)劾京罪惡
　章數十上京遂罷為太乙宫使時有郭天信(字祜之/開封人)
　者以方伎得親幸深以京為非每奏天文必指陳以
　撼京宻白日中有黒子帝為之恐後屢白不已上始
　疑京故罷
以何執中為尚書左僕射兼門下侍郎
　執中一意謹事蔡京遂代為首相太學生陳朝老詣
　闕上書曰陛下知蔡京之姦解其相印天下之人
　鼓舞有若更生及相執中中外黯然失望執中雖
　不敢若京之蠧國害民然碌碌常質初無過人天
　下敗壞至此如人一身臟腑受沴已深豈庸庸之
　醫所能起乎執中夤縁攀附致位二府亦已大幸
　遽俾之經體贊元是猶以蚉負山多見其不勝任
　也疏奏不省而眷注益異
冬十一月詔蔡京以太師致仕留京師
　提舉修英宗實録改封楚國公朝朔望石
　公弼言京盤旋京師餘威震于羣臣願持必斷
　之決以消後悔殿中侍御史洪彦昇(字仲達饒/州樂平人)
　言京假紹述之名一切更張敗壞先朝法度朋
　奸誤國公私困弊既已上印而偃蹇都城上憑
　眷頋之恩中懷跋扈之志願早賜英㫁遣之
　出京殿中侍御史毛注(字聖可衢州/府西安人)言京擅持
　威福動揺中外以翰林學士葉夢得為腹心交
　植黨與帝為逐夢得而遷注為侍御史京遂致仕注
　復極論京受孟翊妖姦之書與逆人張懐素游處引
　凶朋林攄置政府用所親宋喬年(字仙民/庠之孫)尹京等事
　太學生陳朝老亦疏京惡十四事乞投卑逺方以禦
　魑魅皆不報
禮書成
　尋又置禮制局命劉昞討論古今宫室車服器用昏
　䘮冠祭沿革制度及更置郊廟禋祀之器為五禮新
　儀頒行天下
(庚/寅)四年春正月以余深為門下侍郎張商英為中書侍
郎侯䝉同知樞密院事
　蔡京既免商英自峽州起知杭州過闕賜對因奏曰
　神宗修建法度務以去大害興大利今誠一一舉行
　則盡紹述之美法若有弊不可不變但不失其意足
　矣遂留居政府帝嘗從容問䝉曰蔡京何如人也䝉
　對曰使京正其心術雖古賢相何以加帝使宻伺京
　
　所為京聞而銜之
夏五月立詞學兼茂科
　帝以宏詞科不足以致文學之士改立詞學兼茂科
　嵗附貢士院試去檄書而増制誥中格則授館職歲不
　過五人
彗出奎婁詔直言闕失貶蔡京為太子少保出居杭州
　帝以彗出奎婁間避殿減膳令侍從官直言指陳闕
　失石公弼等遂極論京罪張克公亦論京輔政八年
　權震海内不軌不忠凡數十事毛注又論京罪積惡
　大天人交譴雖罷相致政猶怙恩恃寵偃居賜第以
　致上天威怒推原其咎實在于京考京之罪蓋不可
　以縷數陛下去黨碑以開自新之路京疾其異已而
　别為禁防陛下頒明詔以來天下之言京惡其議已
　而重致于法以嚴刑峻罰脇持海内以美官重祿交
　結人心錢鈔屢更而商賈不行邊事數興而國力大
　匱聲焰所震中外憤疾宜早令去國消弭天變奏上
乃出知杭州(余深與蔡京結為死黨京既去國/深不自安上疏乞罷乃出知杭州)
貶王祖道為昭信節度副使放張荘于永州
　討妄言拓地之罪也
六月以張商英為尚書右僕射兼中書侍郎
　蔡京久盜國柄中外怨疾見商英能立異同更稱為
　賢帝因人望而相之時久旱彗星中天商英受命是
　夕彗不見明日雨帝大喜因大書商霖二字賜之
秋七月罷方田
九月丙寅朔日食
冬十月立貴妃鄭氏為皇后
　后本欽聖殿押班初帝位端王常朝欽聖太后太后
　命供侍及帝即位遂以賜帝后性端謹善順承帝意
　好觀書章奏能自製帝愛其才寵冠後宫竟立為后
鄭居中罷以吳居厚知樞密院事
　蔡京之免居中自許必得相帝覺之不果用至是復
　以外戚罷
(辛/夘)政和元年秋八月張商英罷
　商英為政持平謂蔡京雖名紹述但借以刦制人主
　禁錮士大夫耳于是大革弊事改京所鑄當十大錢
　為當三(夾錫錢/亦罷)以平泉貨復轉般倉以罷直達行鹽
　鈔法以通商旅蠲横歛以寛民力勸帝節華侈息土
　木抑倖僥帝頗嚴憚之(嘗葺井平樓戒主者遇丞/祖導騎至必匿匠樓下)時
　稱商英忠直然意廣才疎凡所當為先于公座誦言
　故不便者得預為計初何執中與蔡京同相凡營立
　皆預議至是惡商英出已上與鄭居中日夜醖織其
　短先使言者論其門下客唐庚(字子西眉州丹稜人/商英薦其才提舉京)
　(畿當/平)竄知惠州㑹商英與天信往來(初帝在□邸天/信言當居天位)
　(及即位頗睠寵之/商英因與往來)事覺居中因諷中丞張克公并論
　之遂罷政出知河南府尋貶為崇信軍節度副使
九月遣端明學士鄭充中及童貫使遼
　童貫既得志于西羗遂謂遼亦可圖因請使遼以覘
　之乃以鄭允中充賀遼主生辰使而以貫副之或言
　以宦官為上介國無人乎帝曰契丹聞貫破羌故欲
　見之因使覘其國策之善者也遂行
冬十月覊管陳瓘于台州
　瓘以忤蔡京竄郴州瓘子正彚在杭訟京有動揺東
　宫迹杭州蔡薿執送京師隂告京俾為計事下開封
　府併逮治瓘尹李孝壽(字景山廸/弟及之子)逼使證其妄瓘曰
　正彚聞京將不利社稷傳于道路瓘豈得預知以所
　不知忘父子之恩而指其為妄則情有所不忍挾私
　情以符合其説又義所不為京之姦邪必為國禍瓘
　固嘗論之于諫省亦不待今日語言間也内侍黄經
　臣莅鞠聞其詞失聲太息謂曰主上正欲得實但如
　言以對可也獄具正彚猶以所告失實流海上瓘安
　置通州(瓘嘗撰尊堯集謂紹聖史官專據王安石日/録沒修神宗史變亂是非不可傳信深明誣)
　(妄以正君臣之義張商英為相取其書既上而商英/罷瓘又徙台州何執中起遷人石悈曰台州欲置瓘)
　(以必死悈至執瓘至庭大陳獄具将□以死瓘揣知/其意大呼曰今日之事豈被制主邪悈失措始告之)
　(曰朝廷合取尊堯集爾瓘曰然則何用許使君知尊/堯集所以立名乎蓋以神考為堯主上為舜尊堯何)
　(得為罪時相學術短淺為人所愚君所得幾何乃亦/不畏公議干犯名分乎悈慚揖瓘使退所以窘辱百)
　(端終不能害執中怒罷悈瓘平生論京兄弟皆披/摘其處心發露其情忌最所忌恨故得□最酷)
童貫以遼李良嗣來命為秘書丞賜姓趙
　燕人馬植本遼大族仕至光禄卿行汚而内亂不齒
　于人童貫使遼道盧溝(即今盧溝河/在順天府西)植夜見其侍史
　自言有滅燕之策因得見貫貫與語大竒之載與俱
　歸易姓名曰李良嗣薦諸朝植即獻策曰女真恨遼
　人切骨而天祚荒滛失道本朝若自登萊渉海結好
　女真與之相約攻遼其國可圖也議者謂祖宗以來
　雖有此道以其地接諸蕃禁商賈舟船不得行百有
　餘年一旦啓之懼非中國之利不聽帝召問之植對
　曰遼國必亡陛下念舊民遭塗炭之苦復中國徃昔
　之疆代天譴責以治伐亂王師一出必壺漿來迎萬
　一女真得志先發制人後發制于人事不侔矣帝嘉
　納之賜姓趙氏以為秘書丞圖燕之議自此始
(壬/辰)二年春正月詔元符上書邪等人不得除監司
二月復蔡京太師賜第京師
　京自杭州召還帝宴之于内苑太清樓
夏四月復行方田
五月詔蔡京三日一至都堂議事
　京患言者議已乃作御筆宻進而丐帝親書以降謂
　之御筆手詔違者以違制坐之事無巨細皆托以行
　至有不類帝書者羣下亦莫敢言由是貴戚近臣争
　相請求至使中人楊球代書號曰書楊京復病之而
　亦不能上矣
秋九月更定官名
　蔡京率意自用欲更置官名以繼元豐之政乃首更
　開封守臣為尹牧由是府分六曹(以士戸儀兵/刑工為次)縣分
　六案(如六曹/之次)内侍省職悉倣機延之號(宋初内得省/官有内客省)
　(使延福宫使等名政和二年以/通侍大夫正侍大夫等名易之)修六尚局(宋史職官/志殿中省)
　(凡總六局曰尚食尚藥尚醖尚衣尚合尚輦然皆不/𨽻于本省崇寧二年乃营殿中省蔡京修成六尚局)
　(敕令格式/六十巻)建三衛(親衛􁆇/衛翊衛)郎(秩比大/中大夫)遂詔太師太𫝊
　太保古三公之官今為三師古無此稱今依三代為
　三公為真相之任司徒司空問六卿之官太尉秦主
　兵之任皆非三公並宜罷仍立三孤為次相之任更
　侍中為左輔中書令為右弼尚書左僕射為太宰兼
　門下侍郎右僕射為少宰兼中書侍郎罷尚書令及
　文武􁆇官而以大尉冠武階然是時員既濫冗名且
　紊雜甚者走馬承受升擁使華黄冠道流亦濫朝品
　元豐之制至此大壞
冬十一月受元圭于大慶殿赦
　時民間有得玉圭來獻者帝御殿受賀蔡京封魯國公
　執政皆進爵
十二月加童貫太尉
(癸/巳)三年春正月追封王安石為舒王安石子雱為臨川
伯從祀孔子廟
　時新廟成于正月元旦舍菜仲春仲秋上丁舍奠以
　兖國鄒國公及舒王配享殿上頒辟雍大成殿名于
　諸路州學
二月太后劉氏自殺
　帝以哲宗故曲加恩禮于后而后頗干預外事且以
　不謹聞帝與輔臣議將廢之而后已為左右所逼即
　簾鈎自縊死(諡昭懐祔/葬永泰陵)
三月壬子朔日食
夏四月作玉清和陽宫
　在福寧殿東奉安道象帝所生之地也
五月頒新燕樂
　詔曰大晟之樂已薦之郊廟而未施之宴饗比令有
　司播之教坊試于殿庭無惉懘焦急之聲可頒之天
　下其舊樂悉禁
秋九月賜方士王老志(濮州臨/泉人)號洞㣲先生王仔昔(洪/州)
(人/)號通妙先生
　老志初為小吏遇異人授以丹遂棄妻子結草廬田
　間為人言休咎多驗大僕卿王亶以名聞時帝方嚮
　道術乃召至京師館于蔡京第嘗緘書一封至帝所
　啓視乃昔歲秋中與喬劉二妃燕好之語也由是益
　信之號為洞㣲先生朝士多從求書初若不可觧者
　卒應者什八九其門如市京慮太甚頗以為戒老志
　亦謹畏乃奏禁絶之踰年而死保昔初隠于嵩山自
　言遇許遜(晉人字敬之家南昌少從吳猛得神方秘/術初為旌陽令尋去官時斬除較蛇毒物)
　(以濟/人)得大洞隠書豁落七元之法能道人未來事京
　薦之帝召見賜號冲隠處士篆符有驗進封通妙先
　生由是道家之事日興而仔昔恩寵寖加(時朝臣戚/里夤緣闗)
　(通中丞王安石上疏請自今招延山林道術之士當/責所屬保任宣召出入必令察視其所經由仍申嚴)
　(臣庶往還之禁并言蔡京欺君僭上蠧國害民數事/帝欣然納之已而再疏京罪帝曰本欲即行卿章以)
　(近天寜節俟過此當為卿罷京京伺知之大懼其子/攸日夕侍禁中泣拜懇祈帝為遷安中翰林學士)
　(安中字履道/中山曲陽人)
冬十一月祀天于圜丘以天神降詔百官
　帝南郊執大圭以道士百人執威儀前導蔡攸為執
　綏官玉輅出南薰門帝忽曰玉津園東若有樓臺重
　複是何處也攸即奏見雲間樓臺殿閣隠隠數重既
　而審視皆去地數十丈頃之帝又曰見人物否攸即
　奏有若道流童子持幡幢節葢相繼而出雲間眉目
　歴歴可識遂以天神䧏詔告在位即其地建道宫名
　曰迎真作天真䧏臨示現記由是益信神仙之事矣
十二月詔求道教僊經于天下
女真阿古達自稱達貝勒(達貝勒舊作都/勃極烈今改)
　初遼主如春州(當作長春州遼史地理志無春/州續綱目誤長春州注見前)幸混
　同江釣魚生女真部長在千里内者以故事皆來朝
　適遇頭魚宴(遼史國語解上嵗時釣魚得頭魚輙置/酒張宴與頭鵞宴同續綱目誤作魚頭)
　(今/改)遼主命諸部次第起舞至阿古達辭不能但端立
　直視遼主諭之再三終不從他日遼主宻諭北院樞
　宻使蕭奉先(天祚元/妃之兄)曰阿古達雄豪不常可托以邊
　事誅之否則必貽後患奉先曰彼麄人不知禮義且
　無大過而殺之恐傷向化心設有異志蕞爾小國亦
　何能為遼主乃止阿古達歸疑遼主知其異志且以
　遼主淫酗不恤國政遂稱兵先併旁近族至是節度
　使烏雅舒卒(金追贈/康宗)阿古達襲位為達貝勒(遼使愛/錫拉布)
　(往謂之曰何故不告喪阿古逹曰有喪不能弔而乃/以為罪乎  愛賜拉布字達爾丹五院部人舊作阿)
　(息保達爾丹舊/作特里興今改)
(甲/午)四年春正月置道階
　時王老志王仔昔徐知常等得幸遂置道階先生處
　士等名秩比中大夫至將仕郎凡二十六級後又置
　道官二十六等有諸殿侍宸校籍授經以擬待制修
　撰直閣之名
夏五月祭地祗于方澤
秋八月新作延福宫成
　宫在大内北拱宸門外初蔡京欲以宫室媚帝召内
　侍童貫楊戬賈詳何訢藍從熙五人諷以内中逼窄
　之狀五人乃請因延福舊名而新作之五人分任工
　役視力所致争以侈麗髙廣相夸尚各為制度不務沿
　襲及成號延福五位(東西配大内南北稍劣其東直景龍/門西抵天波門其間殿閣亭臺相)
　(望鑿池為海疏泉為湖鶴莊鹿砦文禽竒獸孔雀諸/柵蹄尾動以數千嘉花名木類聚區别怪石巖壑幽)
　(勝宛若天成不類塵境既成帝自為文以記之其後/又為村居野店酒肆青帘于其間每嵗冬至後即放)
　(燈自東華門以北並不禁夜徙市民行鋪夾道以居/縱博犀飲至上元後乃罷謂之先賞尋又跨舊城修)
　(築號廷福第六位復跨城外浚濠作二橋橋下疊石/為固引舟相通而橋上人物外自通行不覺也名曰)
　(景龍江夾道皆植奇花/珍木殿宇皆對峙馬)
冬十月女真阿古達舉兵攻遼取寧江州(遼置亦曰混/同軍故城在)
(今吉林烏喇/北混同江東)
　遼主滛酗怠于政事每嵗遣使市名鷹海東青于海
　上道出生女真使者貪縱徵索無藝女真厭苦之烏
　雅舒甞以遼主不遣阿蘇為辭(阿蘇奔遼/事見前)稍拒市鷹
　使者及阿古達襲位相繼遣普嘉努(又名昱阿庫納/孫按普嘉努舊)
　(作蒲家奴今/改後仿此)實古納(舊作習古乃/今改後仿此)等索阿蘇遼主終
　不許實古納歸具言遼主驕肆廢弛之狀阿古達乃
　召其所屬使備衝要建城堡修戎器遼主使御史愛
　錫拉布詰之阿古達曰我小國也事大國不敢廢禮
　大國徳澤不施而逋逃是主以此字小能無望也乎
　若還阿蘇朝貢如故不然城未已愛錫拉布還遼主
　發渾河(在今奉天府承徳縣南源出邊外下/流至海城縣入邊即古小遼水也)北諸軍
　益東北路統軍司阿古達聞之謂其下曰遼人知我
　將舉兵集諸路軍備我我必先發制之無為人制乃
　與薩哈子尼瑪哈(後改名宗翰按尼瑪哈舊/作粘沒喝今改後仿此)等謀徵
　集所屬諸部兵九月皆㑹于拉林水(注見/前)得二千五
　百人以遼之罪申告于天地傳梃而誓至遼界遇渤
　海軍攻金左翼遼兵直攻中軍遼耶律色實(舊作謝/十今改)
　墜馬阿古達射殺之衆從而進遼軍大奔蹂踐死者
　十七八薩哈在别部聞之使尼瑪哈及古紳(完顔部/人罕都)
　(之子後更名完顔希尹古紳舊/作谷神罕都舊作歡都今改)來賀勸稱帝阿古達
　曰一戰而勝遂稱大號何示人淺也進軍寧江州填
　塹攻城寧江人自東門出阿古達邀擊盡殪之遼統
　軍司以聞時遼主射鹿于慶州(注見/前)畧不介意惟遣
　海州(遼置今奉天/府海城縣是)刺史高仙夀應援十月朔寕江陷
　防禦使藥太師努(努舊作/奴今改)被獲阿古達隂縱之使招
　諭遼人遂引兵還(初女真部民皆無徭役壯者悉為/兵平居則漁畋射獵有警則下諸)
　(部徵之凡步騎之仗糗皆自備焉其部長曰具勒行/兵則稱曰明安穆昆明安猶千夫長穆昆猶百夫長)
　(也按貝勒舊作孛堇明安舊作猛/安穆昆舊作謀克今並改後仿此)
十一月遼遣都統蕭嗣先(奉先/之弟)伐女真阿古達迎戰于
混同江遼軍大敗
　遼主聞寕江州陷以司空蕭嗣先為東北路都統蕭
　托卜嘉(鄂爾多國舅郡王髙九之孫舊作/撻不也鄂爾多舊作斡里端今改)副之發契
　丹奚軍三千及京中禁兵等七千屯珠赫(舊作出/河今改)店
　(今奉天府伯都訥城南有肇州故城舊名珠/赫店金以此肇王迹故建州因名之後廢)阿古達
　帥衆來禦未至混同江㑹夜方就枕若有扶其首者
　三寤而起曰神明警我也即鳴鼓舉燧而行黎明至
　混同江遼兵方壊凌道阿古達選壯士十人擊走之
　遂登岸與遼兵遇㑹大風起塵埃蔽天乗風奪擊遼
　兵潰將士多死其獲免者十有七人樞密使蕭奉先
　懼嗣先得罪輒奏東征潰軍所至劫掠若不肆赦恐
　聚為患遼主從之嗣先但免官而已自是諸軍相謂
　曰戰則有死無功退則有生無罪故士無鬬志遇敵
　輒潰(遼人常言女真兵滿萬則不可敵至是/始滿萬云  伯都訥舊作白都訥今改)
遼圖哩(舊作鐵/驪今改)部(奚部族號/遼建為州)奚王和勒博(一名翰字紐/掄奚王特哩)
(之後即蕭幹也舊作回离保紉掄/舊作挼懶特哩舊作忒鄰今改)叛降女真已而逃歸
　遼東北諸州多叛降女真奚王和勒博總知東路兵
　馬事亦率所部降之已而復逃歸于遼
以童貫為陜西經畧使
　環州定逺大首領夏人李阿雅卜(舊作訛/􁝦今改)以書遺其
　國統軍梁多凌(舊作哆/㖫今改)曰我居漢二十年毎見春廩既
　虚秋庾未積糧草轉輸例給空劵方春未秋士有飢色
　若徑擣定逺唾手可取既得定逺則旁十餘城不攻而
　下矣我儲糓累嵗闕地藏之大兵之來斗糧無齎可坐
　而飽也多凌遂以萬人來迎轉運使任諒先知其謀募
　兵盡發窖糓多凌圍定逺失所藏越七日阿雅卜遂以其
　部萬餘歸夏夏主築臧底河城(宋延州有石堡訾在/今延安府保安縣北)
　(砦旁有洑流名臧底河政和/中夏人于此築城以扼要害)詔童貫為經畧以討之
(乙/未)五年春正月女真完顔阿古達稱帝國號金(是為金/太祖)
　阿古達既屢勝遼其弟烏竒邁(合里博第四子按烏/竒邁舊作吳乞買今)
　(改後/仿此)率將佐勸其稱帝阿古達不許鄂蘭哈瑪爾(阿/庫)
　(納第八子按鄂蘭哈瑪爾舊/作阿里哈懣今改後仿此)普嘉努尼瑪哈等復以
　為言阿古逹乃用楊朴(遼東鐵/州人)䇿于正月朔即皇帝
　位且曰遼以賔鐵為號取其堅也賔鐵雖堅終亦變
　壞惟金不變不壞金之色白完顔色尚白况所居安
　春水(即今呼爾哈河在寧古塔城東南源出吉林烏/喇東北流入混同江唐時謂之忽汗河金以後)
　(謂之金水河金國語以金為安/春水源于此因又謂之金源)之上于是國號大金
　改元收國更名旻以烏竒邁為安班(金史作版舊/作諳班今改)貝
　勒薩哈舍音(阿庫納第五子後更名杲按/舍音舊作斜也今改後仿此)為古倫貝
　勒(金史國語解云尊禮優崇得自由者所謂國相/也按古倫貝勒舊作國論勃極烈今改後仿此)
晏州(唐置宋為覊縻州地/在今叙州府興文縣)夷反以趙遹為瀘南招討使
平之
　初知梅嶺砦(宋置在今瀘州/江安縣西南)高公老之妻宗女也甞
　出金玉器飲晏州夷酋卜漏等漏心艶之㑹瀘帥賈
　宗諒以斂竹木擾諸部且誣致其酋卜固謗等罪夷
　人咸怨漏遂相結因上元張燈襲破梅嶺砦虜公老
　妻及其器物四出剽掠梓州轉運使趙遹聞之倍道
　趨瀘劾宗諒罷之詔康延魯代宗諒聽遹節制遹隂
　有専討意兵端益大于是詔發陜西軍三萬以遹為
　招討使遹與别將馬覺張思正分道出期㑹于晏州
　漏據輪縳大圃(即南夀山在/今興文縣南)其山崛起數百仞林箐
　深密諸村囤夷為遹敗潰者悉赴之乃壘石樹栅以
　守遹軍不能進巡檢种友直所部多思黔土丁習山
　險而山多猱遹乃用竒計以火猱攻囤遂克之(遹遣/士丁)
　(伐䝉密縁崩石挽藤葛而上得猱數十頭束麻作炬/灌以膏蟣縛于猱背暮夜復遣土丁負繩梯登崖顛)
　(乃縋梯下引人人銜枚挈猱蟻附而上比鷄鳴友直/等悉力擁刀斧穿箐入及賊柵出火燃炬猱熱狂跳)
　(賊盧舎皆茅竹猱竄其上火輙發賊號呼奔撲猱益死者/驚火益熾官軍鼔譟柵賊授亂不能復抗赴火墜崖)
　(不可勝計/斬數千人)生擒卜漏晏州平拓地千里遹為建城砦
　畫疆畝募耕種且習戰守號曰勝兵
遼遣使如金議和金不従
　遼主遣僧家努(舊作僧家/奴今改)持書往金議和使為屬國
　金主遣薩喇(舊作賽/剌今改)復書云若歸叛人阿蘇遷黄龍
　府于别地然後議之(已而遼復遣耶律章嘉努等六/人齎書使金斥金主名兾其降)
　(金主留其使五人獨遣章家努還報亦斥遼主名諭/使降後遼又遣蕭薩喇如金金主復以書辭慢留之)
　(不遣章嘉努舊作張家/奴薩喇舊作辭剌今改)
金擊遼兵于達嚕噶(舊作達魯/古今改)城(遼黄龍/府地)大敗之
　金主自將攻遼黄龍府進薄益州(遼益州觀察屬黄/龍府地在今奉天)
　(府□原/縣界)州人走保黄龍金取其餘民而去遼遣都統
　鄂爾多(舊作幹里/朶今改)左副統蕭伊蘇(字圗敏國舅少父/房之後舊作蕭乙)
　(薛圖敏舊作/特免今改)右副統耶律章嘉努(字特們季父房之/後特們舊作特末)
　(衍今/改)都監蕭色佛埒(舊作蕭謝/佛留今改)將騎二十萬步卒七
　萬戍邊且屯田以為長久計金主聞之率衆趨達嚕
　噶城登髙望遼兵顧謂左右曰遼兵心貳而情怯雖
　多不足畏遂趨髙阜為陣摩囉歡(烏雅舒長子後更/名宗雄舊作謀良)
　(虎今/改)以右翼先馳遼左軍左軍却羅索(字斡里延完/顔部人舊作)
　(婁室斡里延舊/作斡里衍今改)尼楚赫(金室宗子舊作/銀述可今改)衝遼中堅陷
　陳力戰尼瑪哈以中軍助之遼兵遂敗金兵乗勝追
　躡至其營㑹日已暮圍之黎明遼軍潰圍出金人逐
　北至阿嚕(舊作阿/婁今改)岡遼步卒盡殪耕具皆為金所獲
　(是役也遼人本欲屯田且戰/且守故併其耕具皆失之)
熙河將劉法敗夏人于古庫勒(城名在今西寕府碾伯/縣北舊作古骨龍今改)
　童貫遣熙和經畧使劉法將步騎十五萬出湟州秦
　鳳經畧使劉中武將兵五萬出㑹州貫以中軍駐蘭
　州為兩路聲援仲武至清水河(在今蘭州府/靖逺縣西)築城屯
　守而還(城名徳威/在黄河東)法與夏右廂軍戰于古庫勒大敗
　之斬首三千餘(既而貫又使法與仲武合熙秦之師/十萬攻夏仁多泉城城中力守以援)
　(不至遂降法受而屠之縣仁/多泉城在西寕府西寧  北)
一月立定王桓為皇太子赦
　桓帝長子顯㳟皇后所生
以童貫領六路邊事
　時永興鄜延環慶秦鳳涇原熙河各置經畧安撫司
　以貫總領之于是西兵之柄皆屬于貫
夏六月作三山(大伾及居山汶子二小山也一大伾注/見前居山一名紫金山汶子  名鳳凰)
(山俱在今衛輝府濬/縣東大伾之支隴也)河橋
　蔡京以孟昌齡為都水使者引河穿大伾及東北二
　小山分為二股合于下流因三山為址作天成聖
　功二橋(屬濬州者名天成/屬滑州者名聖功)調役數十萬民不聊生至
　是畢工已而水漲橋壞
秋七月戊辰朔日食
八月作明堂
　初元豐禮官以明堂寓大慶殿别請建立以盡嚴奉
　而未暇講求至是下詔内出圖式宣示于崇政殿且
　以明堂宜正臨丙方近東以據福徳之地乃徙秘書
　省于宣徳門東而以省地營之命蔡京為明堂使開
　局興工日役萬人至七年六月始成
遼伐金
　遼主率蕃漢兵十餘萬出長春路(北邊紀事遼長春/州亦曰長春路長)
　(春州注/見前)命蕭呼都克(字哈凖太和宫分人遼紀作蕭/奉先今依呼都克章努二傳呼)
　(都克舊作胡篤哈準/舊作合术隐今改)為御營都統耶律章努副之以
　精兵二萬為先鋒餘分五部北出駱駞口(在今札賚/特西北遼)
　(為長春/州北境)别以漢步騎三萬南出寕江州發數月糧期
　必滅女真
有星流出于柳
　其光昭地色赤黄有尾占者以為天子宗廟有喜國
　家建造宫室之祥蔡京率百官表賀
安置太子詹事陳邦光于池州
　蔡京獻太子以大食國(注見/前)琉璃酒器羅列宫庭太
　子怒曰天子大臣不聞以道義相訓乃持玩好之具
　蕩吾志耶命左右碎之京閒邦光實激太子諷言者
　擊逐之
九月金取遼黄龍府
　金主攻黄龍府次混同江水深無舟以渡金主使一
　人導前乘赭白馬徑涉曰視吾鞭所指而行諸軍隨
　之才及馬腹遂克黄龍府遣蕭薩喇還遼曰若歸我
　叛人阿蘇即當班師
遼軍渡混同江副都統耶律章奴作亂伏誅
　遼師渡混同江章努與耶律淳妃弟蕭廸里(舊作諦/里今改)
　及其甥蕭延留等謀迎立淳誘將士亡歸上京遣廸
　里以其謀告淳淳曰非此細事主上自有諸王當立
　北南面大臣不來而汝言及此何也宻令左右拘之
　有頃遼主使行官實達爾伊遜(遼著賬戸司有承應/實達爾局官舊作小)
　(底乙信/今改)持書言章努之謀淳即斬廸里攜其首單騎請
　廣平淀(遼史營衛志冬巴納曰廣平淀任永州東南/地理志永州永昌軍務□河南士河二水合)
　(流故號永州考士河即今老河發源喀爾心經敖潢翁牛/特諸部落㑹于西拉木倫即史所云潢河也  巴納遼四)
　(時遊獵行在所之稱按巴/納舊作捺鈢今改後仿此)待罪遼主遇之如初章奴
　知淳不見聼乃率麾下掠取上京府庫財物至祖州
　帥其黨告太祖廟數遼主過惡移檄州縣遂結渤海
　羣盜至數萬趨廣平犯行營不能克率衆北走欲順
　國女真阿固齊(𨽻遼之熟女真舊/作阿鶻産今改)以三百騎一戰勝
　之擒其貴族二百餘人並斬以徇餘脫者皆奔女真
　章努詐為使者欲奔女真為邏者所獲縛送行在腰
　斬于市
冬十一月金襲遼軍于呼卜圖岡(方輿紀要在混同江/西舊作䕶布答今改)
大敗之
　金王聞遼出軍𠢐面仰天慟哭曰始與汝等起兵葢
　苦契丹殘忍欲自立國今天祚親至奈何非人死戰莫
　當也不若殺我一族汝等迎降轉禍為福諸軍曰事
　已至此惟命是從金主遂率師迎敵遼主自將至圖
　敏(舊作駞/門今改)駙馬蕭特黙等將騎兵五萬步卒四十萬
　至噶琳濼(方輿紀要在遼黄龍府東北按噶/琳濼舊作幹隣濼今改後彷此)金主行
　次約羅(屯名在黄龍府東按約羅/舊作□剌今改後彷此)與其臣謀曰遼兵
　號七十萬其鋒不可當吾軍遠來人馬疲乏宜駐于
　此深溝髙壘以待之㑹獲遼督餉者知遼主以章努
　反西還已二日矣諸將乃乗怠擊之遂追遼主及于
　呼卜圖岡金主曰彼衆我寡兵不可分視其中軍最
　堅遼主必在焉敗其中軍可以得志使右翼先戰左
　翼合而攻之遼兵大潰枕籍相屬百餘里獲輿輦帟
　幄兵械軍資他寳物馬牛不可勝計蕭特黙焚營而
　遁金主亦引退
(丙/申)六年春正月遼將髙永昌(勃海/人)據遼陽以叛
　遼東京留守蕭保先嚴酷渤海苦之正月朔夜半有
　惡少年十餘乘酒執刀踰垣入府刺殺保先户部使
　大公鼎(大定/府人)聞亂即攝留守事與副留守髙清明集
　奚漢兵千人盡捕斬之撫定其民禆將髙永昌時以
　兵三千屯八甔口(在奉天府/承徳縣東)見遼政日衰金兵方強
　遂誘渤海并戍卒入遼陽據之(旬日之間逺近響/應有兵八千人)因
　僭號稱隆基元年遼主遣蕭罕嘉努張琳(㵢州/人)討之
賜方士林靈素(字嵗昌/温州人)號通真達靈先生
　靈素少從浮屠苦其師笞罵去為道士善妖幻徃來
　淮泗間丐食僧寺苦之及王老志死後王仔昔寵亦
　衰帝訪方士于左階道籙徐知常知常以靈素對即
　召見靈素大言曰天有九霄而神霄為最髙其治曰
　府神霄玉清王者上帝之長子主南方號稱長生大
　帝君陛下是也既下降于世其弟號青華帝君者主
　東方攝領之又有仙官八百餘名今蔡京即左元仙
　伯王黼(初名甫字將明/開封祥符人)即文華使鄭居中童貫等皆
　有名而已即仙卿褚慧下降佐帝君之治時劉貴妃
　方有寵靈素以為九華玉真安妃帝心獨喜其事甚
　加寵信賜號通真達靈先生賞賚無算為改温州為
　應道軍靈素本無所能惟稍習五雷法召呼風霆間
　禱雨有小驗而已
以童貫為陜西兩河宣撫使
渭州將种師道(字彜叔世/衡之孫)克夏臧底河城
　先是王厚與劉仲武合涇原鄜延環慶之師攻夏臧
　底河城敗績(死者十四五秦鳳等三將全軍皆没厚/重賂童貫匿不以聞未幾夏人大掠蕭)
　(闗而/去)至是師道以兵攻城八日而克之
閏月立道學
　從林靈素之言也尋詔太學辟雍各置内經道徳經
　莊列博士二員(以内經道徳經為大經莊列為小/經升貢及三嵗大比法冋科舉)又
　用蔡京言集古今道敎事為紀志賜名道史
二月作上清寳籙宫成
　帝于景龍門(汴京北/面中門)對晨暉門(延福宫/東門名)作上清寶籙
　宫密連禁署宫中山包平地環以佳木清流列諸館
　舍臺閣多以美材為楹棟不施五采有自然之勝上
　下立亭宇不可勝計帝時登皇城下視之由是間景
　龍門城上作複道通寳籙宫以便齋醮之事
夏四月金人攻高永昌殺之遂取遼東京州縣
　永昌使人求援于金且曰願併力以取遼金主使呼
　實布(完顔部人按呼實布舊/作胡沙補今改後仿此)謂永昌曰同力取遼固
　可東京近地汝輒據之以僭大號則不可若能歸欵
　當受王爵永昌不從金主乃遣斡魯(韓國公/和卓子)帥諸軍
　攻永昌時遼張琳等討永昌久不克斡魯與戰敗之
　遂取瀋州(遼置今奉/天府是)永昌大懼率衆拒金遇于活水
　(即瀋水在奉天府承徳縣/南源出縣東下流入渾河)金師既濟永昌之軍不戰
　而郤逐北至遼陽城下明日永昌盡帥其衆與金戰
　又大敗遂以五千騎奔長松(地名方輿紀/要在遼陽東)遼陽人托
　卜嘉(又曰大臭按托卜嘉舊/作塔不野今改後仿此)執永昌以獻金主殺之
　于是遼之東京州縣及南路繫遼女真皆降于金金
　主以斡魯為南路都統沃稜(舊作斡倫今/改後仿此)知東京事
何執中罷
　執中輔政一紀年高疾甚賜之寛告尋以太傅就第
　朝朔望儀物廩稍一如居位時未幾卒執中甞為端
　王侍講故終始恩遇不替然無所建明惟以謹畏迎
　主意贊飾太平而已
詔蔡京三日一朝總治三省事
　京改都堂為公相㕔詔京總治三省正公相位
五月以鄭居中為少保太宰劉正夫為少宰鄧洵武知
樞密院事
　時蔡京大興工役民不聊生變亂法度吏無所師鄭
　居中每為帝言帝亦惡京專乃拜居中太宰使伺察
　之又以正夫議論數與京異拜為少宰居中存紀綱
　守格令抑僥倖振淹滯士論翕然望治(正夫能迎時/上下持禄養)
　(權入相半嵗即以疾致仕後二年鄧洵武亦卒鄧氏/自綰以來世濟其奸而洵武阿二蔡尤力京之敗亂)
　(天下祸源自/洵武始焉)
六月遼以耶律淳為都元帥
秋九月帝詣玉清和陽宫上徽號于上帝赦
　帝奉玉册玉寳如玉清和陽宫上玉帝尊號曰太上
　開天執符御歴含真體道昊天玉皇上帝詔天下洞
　天福地修建宫觀塑造聖像尋又上地祗徽號曰承
　天效法厚徳光大后土皇地祗上寶册儀禮一如上
　帝尋改宫名為玉清神霄宫又鑄神霄九鼎安置于
　上清寳籙宫之神霄殿
冬十月夏人冦涇原屠靖夏城
　夏大舉攻涇原靖夏城時久無雪夏先使數萬騎繞
　城踐塵漲天乃潛穿壕為地道入城中城遂陷屠之
　而去
(丁/酉)七年春二月大理(注見/前)入貢
　廣州觀察使黄璘(潭州湘/鄉人)誘大理入貢詔以其主段
　和譽為雲南節度使封大理國王(已而知桂州周穜劾/璘許昌璘遂得罪)
帝幸上清寶籙宫命林靈素講道經
　時道士皆有俸每一觀給田亦不下數百千頃凡設
　大齋輒費緡錢數萬貧下之人多買青布幅巾以赴
　日得一飫餐而襯施錢三百謂之千道㑹且令士庶
　人聽靈素講經帝為設幄其側靈素據高座使人于
　下再拜請問然所言無殊絶者時時雜以滑稽媟語
　上下為大閧笑莫有君臣之禮復令吏民詣宫授神
　霄秘籙朝士嗜進者亦靡然趨之
夏六月道籙院上章册帝為敎主道君皇帝
　帝諷道籙院曰朕乃上帝元子為太霄帝君憫中華
　被金狄之敎(劉定之曰金狄指佛而言也佛之徒/謂佛身體面貌皆若金色故徽宗云)遂
　懇上帝願為人主令天下歸於正道卿等可册朕為
　敎主道君皇帝于是道籙院上表册之然止於道敎
　章疏内用(宋制廢后入道謂之敎主故郭后曰金庭/敎主孟后曰華陽敎主時孟后在瑶華宫)
　(遂去教主之/稱以避尊號)
秋七月置提舉御前人船所
　時東南監司郡官二廣市舶率有應奉又有不待㫖
　但送物至都計㑹宦者以獻大率靈壁(宋縣今屬鳳/陽府縣有磬)
　(石/山)大湖(具區也/注見前)慈谿(唐置今屬/寧波府)武康(注見/前)諸石二浙
　奇竹異花海錯福建荔枝(與下龍眼椰/實注俱見前)橄欖(一名南/諌亦曰)
　(味諌亦曰諌果/江南呼為青果)龍眼南海椰實登萊文石湖湘文竹
　四川佳果木皆越海渡江毀橋梁鑿城郭而至植之
　皆生而異味珍苞則以健步㨗走雖甚逺數日即逹
　色香未變也至是蔡京又言陛下無聲色犬馬之奉
　所尚者山林間物乃人之所棄但有司奉行之過因
　以致擾願節其浮濫乃請作提舉淮浙人船所命内
　侍鄧文誥領之詔自後有所用即從御前降下乃如
　數貢餘不許妄進意欲以便民而實擾害如故
熙河環慶涇原地震
　旬日不止壊城壁廬舍壓死者甚衆
八月鄭居中罷
　居中與蔡京不相能至是以母喪去位京以居中王
　珪壻也乃使蔡確子懋(即蔡/渭)重理定䇿事遂追封確
　清源郡王御製文立石墓前欲借是撼居中然卒不
　能害未幾居中起復為太宰已而復請終喪
遼置怨軍
　遼主自燕至隂涼河(在今札魯特右翼西北遼史地/理志上京道有隂涼河即此)
　募遼東人為兵使報怨于女真號曰怨軍凡八營屯
　衛州(當作渭州遼置廢址在/今錦州府寧逺縣界)蒺藜山(方輿紀要在/寧逺縣邊外)以
　渤海鐵州(遼置故城在今/奉天府葢平縣)人郭藥師等為帥
冬十一月命蔡京五日一赴都堂治事以余深為少宰
白時中為中書侍郎
　深諂附蔡京結為死黨京復用事引為門下侍郎遂
　拜少宰
十二月方士王仔昔下獄死
　仔昔倨傲而戅帝待以客禮故遇宦侍若童奴又欲
　羣道士皆宗已林靈素忌之乃與宦者馮浩誣以言
　語怨望下獄死
有星如月南行
帝言天神降于坤寧殿詔示百官
　帝惑于林靈素之言建宫觀徧天下又造青華帝君
　正畫臨壇及火龍神劍夜䧏内宫之事託天神臨䧏
　造帝誥天書雲篆務以惑世欺衆其説妄誕不可究
　質宦者道士有所不快必託為帝誥則莫不如志尋
　加靈素號通真達靈元妙先生張虛白通元冲妙先
　生視中大夫出入呵引至與諸王争道都人稱曰道
　家兩府其徒美衣玉食者幾二萬人
以童貫領樞密院事
　内侍自古無賜坐者時貫加開府儀同三司領樞密
　院毎春秋大燕則坐于執政之上日與宰相同班進
　呈畢即自屏後入内復易窄衫與羣閹為伍出則為
　大臣當體貌之禮入則為近侍執使令之役古所未
　有也
作萬嵗山(故址在今開封/府城東北隅)
　初帝以未得嗣子為念道士劉混康以法籙符水出
　入禁中言京師西北隅地協堪輿倘形勢加以少高
　當有多男之祥始命為數仞岡阜已而後宫生子漸
　多帝甚喜始信道敎于是蔡條倡為異聞謂有珠星
　璧月跨鳳乘龍天書雲篆之符以逢迎之遂竭國力
　以經營土木之工至是又命戸部侍郎孟揆于上清
　寶籙宫東築山以像餘杭之鳳凰山(在杭州府城南/方與紀要山岩)
　(逶迤左瞰大江如/鳯凰欲飛故名)號曰萬嵗
竄侍御史黄葆光(字元暉徽/州黟人)于昭州
　初葆光為左司諫始莅職即言三省吏猥多乞非元
　豐舊制者一切革去蔡京怒其異已密白帝䧏内批
　云當豐亨豫大之時為衰亂減省之計徙為符寶郎
　明年復拜侍御史至是大旱帝以為念葆光上疏言
　蔡京彊悍自專侈大過制無君臣之分鄭居中余深
　依違畏避不能任天下之責故致此異疏上不報京
　權勢震赫舉朝結舌葆光獨出力攻之京懼中以他
　事竄之昭州
遼耶律淳及金將烏楞古(金宗室子按烏楞古舊/作斡魯古今改後仿此)戰于
蒺藜山敗走金遂取遼八州
　遼主命淳㑹四路兵馬防秋淳遺金咸州(遼置故城/在今奉天)
　(府鐵/嶺縣)都統烏楞古書議和烏楞古告于金主金主猶
　以歸薩喇及阿蘇為言淳軍至蒺藜山烏楞古及知
　東京事㓇稜等進攻顯州(遼置今錦州/府廣寧縣是)遼怨軍帥郭
　藥師乘夜進襲烏楞古擊走之遂與淳戰淳敗走烏
　楞古追至額勒錦(舊作河里/真今改)陂(方輿紀要/在廣寜北)遂㧞顯州
　于是乾懿壕復成川惠七州(皆遼置乾懿川壕四州/故城皆在今廣寜縣境)
　(復州今仍為州屬奉天府成州故城在今/錦州府義州惠州故城在今喀剌沁右翼)皆䧏金
金遣使如遼
　楊朴言于金主曰自古英雄開國每先得大國封册
　金主從之使至遼時遼東諸州盜賊蜂起掠民以充
　食樞密使蕭奉先等勸遼主許之
(戊/戍)重和元年春正月作定命寶成
　于闐上美玉踰二尺帝命製寶文曰範圍天地幽贊
　神明保合太和萬壽無疆篆以魚蟲制作之工幾于
　秦璽號曰定命寶合前八寳為九寳以定命寳為首
　且曰八寳者國之神器至于定命乃我所自制也寶
　成帝御殿受賀肆赦
以王黼為尚書左丞
　黼美風姿有口辯寡學術而多智善佞初以何執中
　薦累官左司諫張商英為相寖失帝意帝遣使以玉
　環賜蔡京于杭黼覘知之因數條奏京所行政事并
　擊商英及京復相徳其助已嵗中三遷為御史中丞
　黼欲京専國遂疏執中二十罪已而改翰林學士㑹
　京與鄭居中不合黼復内交居中京由是怨之徙為
　戸部尚書將陷以罪黼以計獲免還為學士承㫖遂
　入政府
二月遣武義大夫馬政(熙和/人)浮海使金約夾攻遼
　建隆中女真甞自其國之蘇州(遼以南蘇地置/南蘇注見前)泛海
　至登州賣馬故道猶存至是有漢人高藥師者泛海
　來言女真建國屢破遼師登州守臣王師中以聞詔
　蔡京童貫共議命師中募人同藥師等齎市馬詔以
　往不能達而還帝乃復委童貫選人使之遂使武義
　大夫(金史作登州防禦使東/都事畧作登州都巡檢)馬政同藥師由海道如
　金政言于金主曰主上聞貴朝攻破契丹五十餘城
　欲與通好共行弔伐若允許後當遣使來議通金好
　自此始
夏五月壬午朔日食
秋八月以童貫為太保
九月掖庭大火
　自甲夜達曉大雨如傾火益熾凡爇五千餘間苑後
　廣聖宫及宫人所居幾盡焚死者甚衆
閏月立周恭帝後
　詔周柴氏後已封崇義公復立恭帝後以為宣義郎
　監周陵廟世世為國三恪
冬十二月置裕民局尋罷之
　醴泉觀使兼侍讀徐處仁言水旱之餘賦役繁
　重宜㑹一嵗財用之數量入為出帝稱善詔置
　裕民局討論振兵裕民之道以處仁詳定蔡京
　不悦局尋罷
遼大饑人相食
　
　
　
　
　
　
御批歴代通鑑輯覽巻八十
