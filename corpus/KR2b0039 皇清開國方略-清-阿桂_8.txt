
皇清開國方略巻七
太祖髙皇帝(天命五年庚申六/年辛酉七年壬戍)
　　天命五年春正月丙申遣使齎書察哈爾
　　　先是察哈爾林丹汗遣使康喀勒拜瑚齎書來詞
　　　意驕慢(事在四/年十月)諸貝勒大臣閲之皆怒或請斬其
　　　使或請劓鼻馘耳而後放歸
太祖諭曰爾等怒之是也吾亦未嘗不怒但與使者無涉
　遣使者罪耳姑留使者吾亦有以報之遂羈康喀勒拜
　　　瑚
報以書曰閲來書自稱四十萬䝉古之主稱吾為水濵三
　萬人之主何故恃其衆以驕吾國乎聞昔明之洪武取
　爾大都時四十萬蒙古摧折幾盡逃竄得脱者僅六萬
　屬鄂爾多斯者萬人屬土黙特者萬人屬阿蘇特雍謝
　布喀喇沁者萬人固各有所主也其餘三萬亦不皆屬
　于爾以不足三萬人之國乃逺引陳言驕語四十萬而
　輕吾國為三萬人
天地豈不知之吾國即不若爾之衆吾力即不若爾之强
　然仰䝉
天地眷佑以哈達輝發烏拉葉赫暨明之撫順清河開原
　鐵嶺諸處悉以授予來書以廣寜為爾收賦地欲我弗
　征若征之將不利于我使我與爾平日有隙出此言宜
　也乃本無讐隙何故為異姓之明出此惡言豈不抗
天意倒行而逆施耶我惟至誠格
天
天乃錫我智勇眷顧獨隆爾豈未之前聞焉能不利于我
　哉且爾之收賦于廣寜也豈爾能興師轉戰多克堅城
　彼畏而與之耶抑姻婭和好愛而與之耶如愛而與之
　錙銖之利受之何為爾誠能復爾大都三十四萬䝉古
　之衆則爾出此言也亦無足怪昔我之未征明也爾嘗
　與明搆兵盡失其鎧胄駝馬僅以身免及再搆兵岱青
　格根之䕶衛及從者十餘人為明所殺爾毫無所獲而
　回且爾侵明者二俘何人衆克何堅城敗何勁旅明何
　畏于汝乎况明之賞汝從未有如此之厚者徒以畏我
　征伐之故誘汝以利耳爾果有知識來書宜云明我深
　讐也惟
天地眷佑之主能破其城敗其衆願同心協力以圗之如
　是立言不亦善乎乃惟利是嗜以有限之金帛搆怨于
　素無嫌怨之國
皇天后土寜不鑒之林丹汗得書縶留我使臣碩色武巴
　　　什
太祖聞我國使臣已被殺欲殺康喀勒拜瑚
四貝勒諌曰我使臣未必見殺或傳聞者誤耳當遣康喀
　　　勒拜瑚同來之人持書往約各歸使者如踰期背
　　　約戮之未晚
太祖遂遣其人齎書往期以還我使臣我亦遣還康喀勒
　　　拜瑚否則必殺之林丹汗置弗答會喀爾喀使臣
　　　至言碩色武巴什已為林丹汗殺以祭旗
太祖待之月餘
諭貝勒大臣曰今已踰期我使被殺無疑也乃斬康喀勒
　　　拜瑚後碩色武巴什密通守者去其杻械遂潛脱
　　　歸
　　三月己夘朔釋扎嚕特部色本還國
　　　先是征明鐵嶺之役色本同兄巴克俱為我國陣
　　　擒(見四年/七月)至是
太祖賜色本蟒衣猞猁猻裘及冠帶靴袍鞍馬遣之還色
　　　本為書自誓永不負
恩對
天焚之而去
　　辛巳定功臣爵職
　　　分總兵官為三等副將參將遊撃亦如之管牛录
　　　官俱稱備禦每牛录下設千總四員是月左翼總
　　　兵官費英東卒費英東蘇完人也初率衆來歸
太祖授為一等大臣為人忠直見國事稍有闕失極言爭
　　　之畢智殫力以輔國政至是疾卒
太祖欲臨其喪諸貝勒以恐有所忌諌阻
太祖曰此與吾創業大臣同休戚者今先凋喪吾安能弗
　往
親往哭之慟惆悵良久至夜半乃還
　　六月庚戍設納言之木于門外
諭曰凡有下情不能上達者各以欲訴之言書而懸之木
　朕覽其辭當就其端末而按問焉
　　秋八月丙寅征明懿路蒲河(懿路城在鐵嶺城西南/六十里瀋陽城東北七)
　　　(十里蒲河城在瀋/陽城西北四十里)
太祖統師征明由懿路蒲河二路進其居民盡棄城奔竄
　　　遂収兵駐營偵卒以明兵越我偵探地馳告
太祖方坐遽起曰可擊之奔回俾擁塞其門遂上馬引兵
　　　迎擊時明總兵賀世賢李秉誠副將趙率教鮑承
　　　先各引兵出瀋陽城駐二十里外見我兵至俱退
太祖命三貝勒莽古爾泰引兵百人追擊李秉誠趙率教
　　　兵過瀋陽城東抵渾河始還又左翼一旗兵追擊
　　　賀世賢鮑承先兵抵瀋陽北門斬百餘級
四貝勒欲進擊大貝勒代善與大臣扈爾漢勸止之
太祖命以所俘獲按功分給軍士而還
　　天命六年春二月癸丑征明奉集堡(在瀋陽城東/南四十五里)
　　　明總兵李秉誠駐兵奉集堡
太祖率貝勒大臣統軍分八路征之秉誠出城六里安營
　　　遣兵二百來偵遇我左翼四旗兵兩路馳擊敗之
　　　追至山上其山下明兵見我兵至即㧞營遁我軍
　　　尾擊之明兵敗走兩路爭入城我軍追抵壕岸城
　　　上發巨礮我參將吉巴克逹及一卒中礮死
太祖駐軍髙岡離城北三里將旋師有小卒來告三人偕
　　　行遇明兵二百殺兩人我得脱走今其兵不逺
太祖諭諸貝勒曰可率右翼兵馳擊吾率左翼兵駐此于
　　　是貝勒大臣等率右翼兵捜勦同台吉徳格類
(太祖第十/      子)岳託碩託(並大貝勒/代善子)撃敗明二百兵追至李秉
　　　誠屯兵處其衆二千皆潰遁
四貝勒别引精鋭䕶軍至黄山(在瀋陽城東/南三十里)明副將朱萬
　　　良駐營其地見我軍勢盛不敢抗亦㧞營遁
四貝勒追至武靖營而還與分路敗敵諸將士同歸大營
太祖論功行賞遂班師
　　閏二月癸未犒薩爾滸築城夫役
　　　先是遷界藩軍民于薩爾滸建廬舍復築城(始自/五年)
　　　(十/月)至是工竣
太祖念築城夫役良苦令犒以牛羣臣請俟出征明國以
　　　所獲之牛分給
太祖諭曰治國之道愛民為先猶一家之中為主者宜恤
　其僕僕以力耕所獲供其主而不敢私其主積有財物
　亦贍其僕而無所吝如此則上下相親
天心悦人情和無往不善矣夫築城所用木石豈出于築
　城之地耶鑿石于山採木于林長途轉運亦已疲矣况
　又版築興作其勞益甚今欲犒之爾等吝惜所費乃為
　此言不知征明原以伸大義若為築城犒夫之故而掠
　取其牛甚不可也
諭甫畢適有侍衛博爾晉後至
太祖問曰汝從何來喘息如是博爾晉對曰自築城所來
太祖曰爾輕身步行尚且疲憊彼輓運興築之人寜不勞
　乎遂計夫役
賜牛並以食鹽給之
　　三月乙夘取明瀋陽
　　　集貝勒大臣定議征明瀋陽令軍士載營柵攻具
　　　乗舟順渾河而下壬子
太祖親統師水陸並進癸丑軍夜行有青白二氣自西而
　　　東繞月暈之北至南而止明偵卒知我師夜至聲
　　　礮舉烽火馳告瀋陽城明總兵賀世賢尤世功分
　　　兵乗城翼旦我軍至營于城東七里設立木城明
　　　兵于城外掘深塹剡木樹塹内覆以秫稭揜土其
　　　上内復鑿壕一道沿壕以木為柵近城復有大壕
　　　二廣五丈深二尺皆剡木樹其内又築攔馬墻間
　　　留礮眼排列鳥鎗礮具衆兵密布衛守城上兵亦
　　　登陴堅守乙夘我軍進攻連敗敵兵繞城掩擊明
　　　兵七萬人皆潰陣斬總兵賀世賢尤世功參將夏
　　　國卿張綱知州段展同知陳柏等遂樹雲梯㧞瀋
　　　陽城忽偵知渾河南有敵兵至
太祖率兵迎之明總兵陳䇿統四川步兵二萬自黄山來
　　　援渡渾河距城七里分立二營皆執丈五竹柄長槍
　　　大刀利刃鎧甲之外冐以棉㡌棉被
太祖令右翼四旗兵取棉甲楯車徐進擊之紅甲䕶軍奮
　　　勇先進鏖戰不退
太祖令後軍往助衝突而入明兵大敗追擊至渾河盡溺
　　　水死陣斬陳䇿及參將張名世而我國參將布哈
　　　逰擊朗格錫爾泰以先驅力戰没于陣我軍既殱
　　　二營之衆復見渾河南有步兵萬餘布置戰車鎗
　　　礮據壕結營用秫稭為障以泥塗之我兵將往戰
　　　有奉集堡總兵李秉誠武靖營總兵朱萬良姜弼
　　　領騎兵三萬營于白塔舖遣兵一千為前探我國
　　　雅遜率䕶軍二百往偵見之不戰而退明兵遥躡
　　　其後
太祖聞之大怒
親統兵往擊
四貝勒趨前勸
上勿往而自請行
太祖許焉
四貝勒領䕶軍疾馳迎戰明兵之追雅遜者潰奔掩擊至
　　　白塔舖又見三總兵統衆布陣
四貝勒不待後軍至即率百騎進擊李秉誠朱萬良姜弼
　　　皆敗遁方追擊時大貝勒代善台吉岳託亦至同
　　　追四十里斬首三千餘級日將夕
太祖復擊渾河以南步兵布楯車衝入破其營斬副將董
　　　仲貴參將張大斗悉殱其衆乃收兵
太祖與諸貝勒率䕶軍營瀋陽東門外令諸將引衆兵屯
　　　于城内翼日論功行賞籍所俘獲分給將士先令
　　　齎還褫雅遜職
諭責之曰四貝勒為我國所倚賴如身之有目因汝敗而
　殺入衆軍中萬一有失雖寸磔汝不足贖汝何故率我
　常勝之兵望風奔潰挫其鋭氣耶
　　癸亥取明遼陽
　　　取瀋陽之後五日
諭貝勒大臣曰瀋陽已㧞敵兵大敗今即宜乗勢率衆長
　驅以取遼陽庚申進師至虎皮驛明兵棄城遁遼陽城
　　　守官聞我兵至决太子河水于壕閉西閘沿陴盡
　　　列鎗礮火器兵環四面守禦甚嚴辛酉日午我兵
　　　至遼陽城東南渡河未竟偵卒馳告城西北有兵
　　　至
太祖統左翼兵先往明總兵李懐信侯世祿蔡國柱姜弼
　　　童仲揆等率兵五萬出城五里結陣
太祖命左翼四旗兵往擊
四貝勒自請進戰
太祖止之曰我已令左翼兵往擊汝勿前進可率右翼兵
　駐城旁覘之
四貝勒力請曰令後至兩紅旗兵留城旁覘視可也言畢
　　　遂領䕶軍前進
太祖命第十二子阿濟格勸止之
四貝勒堅意行
太祖遣兩黄旗䕶軍往助
四貝勒引軍衝明營之左明兵發礮接戰
四貝勒擊敗之左翼兵亦至兩軍夾攻明兵大亂奔潰
四貝勒乗勝追擊六十里至鞍山乃還當接戰時有明兵
　　　從遼陽西闗出(即武/靖門)適城旁兩紅旗兵見而擊之
　　　明兵争入城人馬自相蹂踐死者相枕藉㑹暮乃
　　　收軍離城南七里駐營壬戌
太祖諭諸貝勒大臣曰觀繞城之水西有閘口可令左翼
　兵掘之東有水口以右翼兵塞之
親率兵布楯車于城邊以衛衆軍令囊土運石壅遏水口
　　　明步騎三萬出營城東門外列鎗礮三層連發不
　　　已左翼諸將使人馳告曰掘閘口難不若奪橋易
太祖曰橋可奪試奪之若得亟來告吾當進攻此門㑹壅
　　　遏水口畢右翼四旗前隊棉甲軍遂布列楯車進
　　　擊東門外兵明兵連發鎗礮我軍遂出楯車外渡
　　　壕大呼而進兩軍鏖戰不退有紅甲䕶軍二百人
　　　兩白旗兵千人俱進擊明騎兵遂敗各貝勒部下
　　　白甲䕶軍皆大呼奮射而入夾攻之其步兵亦敗
　　　望城而奔我軍乗勢縱擊至東門外明兵死者壕
　　　塹皆滿水盡赤時左翼兵奪武靖門橋分擊守壕
　　　之兵明兵隠于屋垣舉礮發矢聫綿不絶城上亦
　　　放火箭擲火礶我兵奮勇衝突樹梯登城遂奪城
　　　西面驅斬其衆據其兩隅城中官民士卒俱驚擾
　　　大亂右翼兵攻城北面下馬步行于兩壕之間運
　　　薪芻填壕而戰日將落左翼諸將使人馳告我兵
　　　已登城
太祖遂撤攻城兵以益登城之衆是夜城内明兵列炬拒
　　　戰達旦有道員牛維曜髙出邢慎言胡嘉棟户部
　　　郎中傅國及軍民等縋城而遁平旦明兵拒戰復
　　　大敗我右翼兵亦登城八旗同集一處沿城追殺
　　　明經略袁應泰在城東北鎮逺樓督戰見城破遂
　　　舉火焚樓而死分守道何廷魁率妻子投井死監
　　　軍道崔儒秀自縊總兵朱萬良副將梁仲善參將
　　　王豸房承勲逰擊李尚義張繩武都司徐國全王
　　　宗盛守備李廷幹等俱戰没生擒御史張銓其餘
　　　官民皆薙髮歸順闔城結綵焚香以黄紙書萬嵗
　　　牌備乗輿迎
上日正午大張鼓吹導引入城百姓夾道俯伏皆呼
萬嵗是日
駐蹕遼陽城衆勸張銓降謂曰
上將以髙爵與汝盍往見銓曰我受朝廷深恩厚祿若降
　　　順苟活是遺臭後世也汝國雖欲生我在我惟知
　　　一死而已堅不肯往衆以其言奏
太祖曰彼若知天命來歸宜優禮厚遇之今戰而被擒生
　又非其所願以願死之人而我養之豈肯為我用耶宜
　遂其志
四貝勒惜銓尚欲生之反覆開導不從聴其就縊而𦵏之
　　　遼陽既下河東之三河堡東勝堡長靜堡長寜堡
　　　長定堡長安堡長勝堡長永堡靜逺堡鎮西堡平
　　　定堡定逺堡慶雲堡永寜堡清陽堡鎮北堡威逺
　　　堡靜安堡靉陽堡新安堡湯站堡鎮東堡奉集堡
　　　穆家堡險山堡􁨗場堡紅嘴堡歸服堡孤山驛虎
　　　皮驛鞍山驛石河驛長勇營威寜營武靖營上榆
　　　林十方寺丁字泊宋家泊甜水站殷家莊灑馬吉
　　　永寜監五十寨古城草河新甸寛甸大甸永甸長
　　　甸鎮江鳳凰蒲河懿路范河中固熊岳巒固岫巖
　　　望海堝黄骨島青苔峪海州耀州葢州復州金州
　　　大小七十餘城官民俱薙髮降先是瀋陽已㧞䝉
　　　古喀爾喀部貝勒卓哩克圖達爾漢巴圖魯巴哈
　　　達爾漢錫爾呼納克等所屬二千餘騎乗我兵進
　　　取遼陽欲掠瀋陽財粟于辛酉日至瀋陽我隨征
　　　䝉古兵在城駐守聞之出擊獲其牛馬無筭生擒
　　　三十人至是來獻
命斬二十四人縱六人令持書歸責其侵擾之罪復
頒示朝鮮國王李琿書曰今遼東官民已薙髮歸順降官
　俱復原職爾仍欲助明則已不然凡屬遼民之避兵渡
　鎮江而竄者可盡反之若納我已附遼民匿而不還惟
　明是助異日勿我怨也丙寅釋遼陽繫獄官民其奪職
　　　閒住之官悉還職設遊擊八員都司二員以理其
　　　事論克城先登力戰諸將士功行賞畢又以遼東
　　　既定發帑銀布帛大賚總兵以下各官及衆士卒
　　　有差辛未
命第十子徳格類姪齋桑古(貝勒舒爾哈/齊第四子)偕八旗大臣率
　　　兵一千安撫人民併閲三岔河橋至海州城中官
　　　吏及殷富之家張鼓樂肩輿來迎徳格類齋桑古
　　　攬轡傳令禁軍士奪民財物俱屯宿城上勿入民
　　　家次日所遣閲視三岔河之人來告橋已拆斷亦
　　　無舟楫遂安撫人民而還
　　夏四月丙子遷都遼陽
　　　遼陽既定
太祖召詢貝勒大臣曰
天既眷我授以遼陽今將移居此城耶抑仍還我都城耶
　　　貝勒大臣等俱以還都城對
太祖曰國之所重在土地人民若我兵一還則遼陽必復
　為敵兵據守凡城堡居民悉逃匿山谷不復為我有矣
　棄已得之疆土而還後必復煩征討非計之得也且此
　乃明國及朝鮮䝉古接壤要地
天既與我即宜居之貝勒大臣皆曰善遂定議遷都移遼
　　　陽官民居于北城關廂其南大城為
上與貝勒大臣及將士所居四月丙子遷都之
頒諭各城堡安撫百姓
　　五月壬寅朔令處分臣工以功抵罪
諭曰凡遇應死應笞應罰之罪必追論其功如係勤勞有
　功之人則當死者贖當罰者免當笞者戒飭而釋之功
　罪宜令相凖亦有功雖多而小功雖少而大者更不可
　不辨其由武功授職者必行間獲罪乃革其官或他事
　獲罪勿議革俾自贖其不由武功授職者有罪則視其
　輕重或議降或議革焉六月左翼總兵官額亦都卒額
　　　亦都每遇攻城略地奮勇爭先多立功績初
賜號巴圗魯後擢為一等大臣與費英東等並輔國政至
　　　是卒
太祖親臨其墓慟哭者三乃還
　　秋七月壬寅大宴羣臣
太祖以克取遼東
御殿宴總兵以下備禦以上各官左右列坐
親酌金巵飲之各
賜衣一襲
諭曰明之萬厯帝土廣民衆不知自足反欲侵奪我國之
　地故致喪其將士而又失其疆土此
天之厭明而佑我也然朕仰承
天眷得至于斯者亦賴爾諸臣之力酒一巵衣一襲豈足
　以酬功哉但念爾等攻戰之勞以此表朕心之嘉悦而
　已
　　己未遷鎮江沿海居民及金州民
　　　鎮江城中軍陳良策潛通于明將毛文龍令别堡
　　　之民詐稱兵至大呼噪城中驚擾良策乗亂執城
　　　守逰擊佟養正殺其子豐年并從者六十人叛投
　　　文龍其湯站險山二堡民亦執守堡官陳九階李
　　　世科叛投文龍
太祖命二貝勒阿敏同
四貝勒率總兵副將等官及兵三千遷鎮江沿海居民于
　　　内地大貝勒代善三貝勒莽古爾泰率兵二千遷
　　　金州民于復州
　　八月甲申釋喀爾喀部齋賽還
　　　先是陣擒齋賽及其二子色特希勒克什克圖
太祖諭諸貝勒曰齋賽與二子俱留我國恐彼所有人民
　畜産盡為族中昆弟侵奪可令其二子更番往來一人
　在彼保守人民畜産一人在此侍父若齋賽歸期俟喀
　爾喀衆貝勒同征明得廣寜之後再酌之可也
賜克什克圖貂裘貂鑲朝衣冠帶靴𫀆鞍馬遣還(事在四/年十一)
　　　(月/)尋復
賜色特希勒蟒衣冠帶靴袍鞍馬遣還(事在五/年二月)至是喀爾
　　　喀部以牲畜一萬贖齋賽送其二子一女為質
太祖刑白馬祭
天令齋賽誓
賜貂鑲朝衣猞猁猻裘冠帶弓矢鞍馬甲百副
命諸貝勒于十里外設宴送之以所質女與大貝勒代善
　　　為妃
　　冬十一月乙夘擊走明將毛文龍于朝鮮境
　　　時毛文龍屯兵朝鮮境
太祖命二貝勒阿敏統兵五千勦之阿敏渡鎮江乗夜入
　　　朝鮮境斬遊擊劉姓及兵一千五百文龍僅以身
　　　免是月䝉古喀爾喀部台吉古爾布什莽古勒率
　　　衆六百户并驅畜産來歸
太祖御殿兩台吉朝見大宴之各
賜貂裘三猞猁猻裘二虎裘二貉裘二狐裘一貂鑲朝衣
　　　五鑲邊獺裘二鑲邊青䑕裘三蟒衣九蟒緞六緞
　　　三十五布五百金十兩銀五百兩雕鞍一沙魚皮
　　　鞍七鋄金櫜鞬一有弓矢櫜鞬八甲胄十僮僕牛
　　　馬房舎田畝及一切器具畢備
太祖以女妻古爾布什
賜號青卓哩克圖給以滿洲牛录一䝉古牛彔一授為總
　　　兵又以族弟濟伯哩女妻莽古勒亦授總兵
　　天命七年春正月甲寅取明廣寜
太祖留族弟鐸弼(和洛噶善城貝勒索長/阿第四子龍敦之子)貝和齊(武功郡/王禮敦)
　　　(之/子)及額駙蘇巴海(哈達萬汗孫/)
(太祖以族弟濟伯哩/      之妹妻之)統兵守遼陽
親率貝勒大臣統師征明乙夘次遼河之東昌堡丙辰寅
　　　刻大兵起營辰刻渡遼河明防河兵見我軍勢不
　　　可當遂遁走我軍前隊精鋭追擊二十里外至西
　　　平堡乃止申刻大軍繼至圍之丁巳招其城守副
　　　將羅一貴降不從辰刻布梯楯攻其城四面兵皆
　　　潰午刻克之一貴及兵萬人俱殱焉尚未收軍偵
　　　者馳告廣寜城兵至我軍迎擊未及成列明總兵
　　　劉渠祁秉忠李秉誠副將劉徴鮑承先參將黒雲
　　　鶴麻承宗祖大壽逰擊羅萬言李茂春張明先等
　　　引兵三萬乗機急戰我兵不暇布陣即飛馳突入
　　　奮射衝擊明兵力不能支我軍乘勝追擊五十里
　　　斬殺無算至平洋橋堡劉渠祁秉忠及劉徴黒雲
　　　鶴李茂春張明先戰死全軍盡没惟李秉誠鮑承
　　　先祖大壽羅萬言遁去㑹暮還軍
駐蹕西平堡明敗兵入廣寜城明巡撫王化貞知西平堡
　　　已失援兵盡殪遂與監軍道髙出通判萬有孚等
　　　棄城入山海關巡道髙邦佐奔至杏山驛自縊死
　　　其廣寜守門遊擊孫得功守備黄進千總郎紹貞
　　　陸國志等遣七人來乞降
賜以銀及信牌遣還戊午西興堡備禦朱世勲遣中軍王
　　　志髙乞降亦
賜以銀及信牌遣還是日論諸將士功以所俘獲分别賞
　　　賚餘者給散衆軍己未大兵起行赴廣寜有我國
　　　人石天柱者前投明為千總至是偕秀才郭肇基
　　　出迎曰守城官吏皆遁吾等已守禁城門矣
太祖賜以所乗鞍馬及令旗一又正安堡千總來降
賜以信牌二並遣還庚申大軍行至廣寜城東三里許之
　　　望昌岡城中比户焚香紳士庶民備乘輿設鼓樂
　　　執旗張葢俯伏迎謁未刻入城
駐蹕巡撫公廨明遊擊羅萬言前逃入山至是來降其平
　　　洋橋守堡閔雲龍西興堡備禦朱世勲錦州都司
　　　陳尚智鐵場守堡俞鴻漸大凌河逰擊何世延錦
　　　安守堡鄭登右屯衛備禦黄宗魯團山守堡崔進
　　　忠鎮寜守堡李詩鎮逺守堡徐鎮靜鎮安守堡鄭
　　　維翰鎮靜堡參將劉世勲守堡臧國祚鎮邊守堡
　　　周元勲大清堡遊擊閻印大康守堡王國泰鎮武
　　　都司金礪劉式章李維龍王有功及壯鎮堡閭陽
　　　驛十三山站小凌河松山杏山牽馬嶺戚家堡正
　　　安錦昌中安大靜大寜大平大安大定大茂大勝
　　　大鎮大福大興盤山驛四十餘城之官各率所屬
　　　兵民來降
太祖駐軍十日從廣寜城移軍向山海關明經略熊廷弼
　　　巡撫王化貞等盡焚沿途村堡廬舎而走大軍至
　　　中左所(在寜逺/城西南)乃還仍
駐蹕廣寜城大貝勒代善與
四貝勒奉
命率兵往義州移其户口至則閉城以拒招諭不從遂攻
　　　克之斬其駐守兵三千
　　二月壬午宴勞歸附䝉古部長
　　　䝉古烏嚕特部貝勒明安諤勒哲依圖索諾木吹
　　　爾扎勒達賚密賽拜音岱噶爾瑪昻坤多爾濟固
　　　祿綽爾齊竒卜塔爾布延岱伊璘齊特凌同喀爾
　　　喀部貝勒錫爾呼納克及台吉等率所屬三千餘
　　　户並驅其畜産來附
太祖宴勞之廣寜城
賜以貂虎狐貉猞猁猻等裘蟒衣紬緞布帛金銀田廬僮
　　　僕牛馬糗糧器具等物各授職有差
諭之曰我國風俗守忠信奉法度無盗賊詐偽無兇頑暴
　亂拾遺于道必還其主人情敦厚如此是以獲膺
天眷爾䝉古未嘗不持念珠頌佛號而欺詐横逆之風不
　息
天弗汝佑俾爾諸貝勒自亂其心殃及國人今爾等既歸
　順于我賢者固子優禮無能者亦皆撫育自後勿萌不
　善之念若怙惡不悛即以我國法度治之癸未
駕還遼陽留諸貝勒統兵守廣寜城以河西歸降各城堡
　　　官民移之河東時有西平堡遁去副將鮑承先亦
　　　來歸
　　三月己亥朂諸貝勒同心輔政
諭曰治國者不可恃才自恣獲罪于
天且一人之識見不及衆人之智慮今命爾八人分主八
　旗為和碩貝勒同心謀國或一人心有所得言之有益
　于國七人共贊成之庶㡬無失當擇一有才徳能受諌
　者嗣朕登大位若既為貝勒所行不善聞善言不心悦
　誠服而有難色或已既無能又不能贊成人善而緘黙
　坐視皆不可為貝勒當選子弟中賢者易之彼即不樂
　從亦不容違衆議也貝勒或有事他適必告于衆不可
　私往凡事毋一二人私議必集衆共商應入奏者亦偕
　衆入奏相與舉賢良退讒佞以治國政朕所厚期焉是
　　　月
諭貝勒大臣曰我國家承
天眷佑遂有遼東之地然遼陽城年久傾圮東南有朝鮮
　西北有䝉古俱未帖服若釋此而征明國恐貽内顧憂
　必更築堅城分兵守禦庶得坦然前驅而無後慮也貝
　　　勒大臣等皆言興築未免勞民
太祖曰今既征明豈容中止汝等惜一時之勞朕惟逺大
　是圖若以一時之勞為勞何由成逺大之業其令新降
　之民築城至于房屋各自建之可也貝勒大臣等皆曰
　　　善遂築城于遼陽城東太子河邊營建宫室遷居
　　　之名曰
　　東京(距遼陽/城八里)
　　　　(臣/)等謹案明臣黄道周博物典彚有云方建州
　　　長驅開鐵以吾敗軍餘氣不可復鼓故得折箠
　　　立下及既併北闗竟徘徊嵗餘不越遼瀋尺步
　　　何哉以吾兵食稍集戰不足而守有餘耳惟當
　　　養吾全力操縱于飢飽勞逸圖之以漸無奈戰
　　　守茫無成畫也戰而失以不能守為戰罪守而
　　　僅保無失則又以不能戰為守罪于是一戰而
　　　失瀋陽再戰而失遼陽又有不須一戰而拱手
　　　以送者如廣寜是已又云遼左之人生二子則
　　　以一人私役于建州給之銀暨貂卒嵗還家值
　　　滿十五六金建州錢積如山無所用之還家者
　　　各畀銀三兩令盡力負錢所過給以飲食負重
　　　者或致腰背盡折故城破之日驅之而歸不必
　　　以兵威也道周此論乃指天啓初言路紛呶當
　　　我
　朝不急取遼左時反罪守者致戰守茫無成畫且不
　　　撫輯人民聴其離鄉就役地未失而人心已有
　　　　攸歸其説與明史相合稽之
實錄亦信而有徴明史熊廷弼傳初為經略開鐵雖失遼
　　　　瀋如故天啟帝立御史馮三元等交章詆廷弼
　　　　遂罷之故道周謂僅保無失又以不能戰為守
　　　　罪即廷弼自辨請勘疏所云收拾甫定鬨然責
　　　　戰朝堂議論全不知兵者
實錄天命五年八月我軍征明懿路蒲河明瀋陽兵出城
　　　　二十里外見我軍至即退弗蹈前此赴援撫順
　　　　覆轍時廷弼尚未罷也我
太祖髙皇帝初聞瀋陽兵出城僅
諭令擊之奔回未嘗攻圍其城及左翼一旗既抵瀋陽北
　　　　門
四貝勒欲進擊大貝勒代善大臣扈爾漢勸止所以勸止
　　　　之故不可得而聞要必彼之戰不足而守有餘
　　　　為我
廟廷所燭照然觀廷弼請勒限發兵疏云臣初到時猶得
　　　　張大虛聲多方揺惑以冀敵疑不輕出今日久
　　　　情見一一皆被間諜報知又敵兩入開鐵収割
　　　　運糧誘賺我兵竟不敢出益窺我無能為而前
　　　　用之法窮矣據此則所謂守者亦即其疏中所
　　　　稱紙上虛談耳迨明年二月征奉集堡亦弗攻
　　　　取之旋師踰月一舉而潰明兵七萬定瀋陽旬
　　　　日間復破明兵八萬定遼陽及河東城堡七十
　　　　餘明乃復起熊廷弼為經略其巡撫王化貞欲
　　　　聨結察哈爾喀喇沁諸部以逞志于我我是以
　　　　乘其戰守茫無成畫七年正月迅振
神鉦克西平堡與平陽橋堡而廣寧降道周所謂不須一
　　　　戰而拱手以送豈非
聖哲洞微天人合發萬變定基正與偏聽全不知兵者相
　　　　反也耶至給銀暨貂令盡力負錢云云
實録雖未詳稽功均食治委積待羇旅之制而自天命四
　　　　年二月役萬五千人築界藩城六月乃竣工五
　　　　年十月遷界藩軍民于薩爾滸建廬舍築城六
　　　　年閏二月計夫役給牛及食鹽
諭羣臣版築甚勞毋吝惜財物是時所役之民非土著者
　　　　自必不少既弗吝惜財物厚給之仍聽還家有
　　　　餘財以仰事俯育王道之順乎人情也
洪慈懐保慮及地與敵相隣為敵擾害如天命三年嘉穆
　　　　瑚地秋禾成明總兵李如柏遣兵乘夜掩至刈
　　　　穫之所殺七十人而去其邊將率皆欺詐横行
　　　　至毛文龍尤甚是以六年七月遷鎮江民于内
　　　　地遷金州民于復州七年正月既下廣寜遷河
　　　　西四十餘城堡之民于河東道周所謂驅之而
　　　　歸固俾出湯火而登袵席擇地以安之焉又
諭貝勒等逺大是圖令新降之民築城于是築城遼陽東
　　　　太子河邊盖因降民不皆有墾耕恒産故以工
　　　　作裕其資生四載之中界藩薩爾滸遼陽興築
　　　　城三大役無非敷
恩澤以阜民喀爾喀部烏嚕特部諸貝勒台吉亦各率所
　　　　屬歸依樂土
聖徳之過化存神有不期然而然者觀于遼陽甫下闔城
　　　　結綵焚香百姓夾道俯伏皆呼
萬嵗實由
仁心仁政之感爭者深宜道周之以明臣而論述亦云不
　　　　必以兵威矣
　
　
　
　
　
　
　
　
皇清開國方略巻七
　