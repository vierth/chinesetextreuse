#+TITLE: 史記疑問-清-邵泰衢
#+DATE: 2016-06-11 12:20:47
#+SOURCE: github.com/kanripo/KR2a0006 master b66297d0                
欽定四庫全書　　　　　史部一
　史記疑問　　　　　　　正史類
　　提要
　　　　(臣/)等謹案史記疑問三卷
　　　國朝邵泰衢撰泰衢有檀弓疑問等書已著録
　　　　史記採衆説以成書徴引浩博不免牴牾班
　　　　固嘗議其宗㫖之乖劉知幾頗摘其體例之
　　　　謬至其叙述之罅漏先儒雖往往疑之而未
　　　　有専著一書抉其疎舛者泰衢獨旁引異同
　　　　而一一斷之以理如謂髙祖紀解縱罪人坦
　　　　然回沛之非情實留侯世家諸將偶語沙中
　　　　之不可信李陵𫝊兵矢既盡尚殺匈奴萬餘
　　　　人之言為誇誕據功臣表漢九年吕澤已死
　　　　而駁留侯世家所紀漢十一年不應又有吕
　　　　澤大抵皆叅互審勘得其間隙故所論多精
　　　　確不移洵足袪讀史之惑不但如呉縝之糾
　　　　新唐書祇求諸字句間也是書本與所作檀
　　　　弓疑問合為一編今以檀弓疑問入經部而
　　　　是書析入史部俾各從其類焉乾隆四十六
　　　　年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　史記疑問卷上
　　　　　　　　　欽天監左監副邵泰衢撰
　焚書以後古史無徵幸遷之記得以傳述史通謂其
　多雜舊聞時採異說或違經𫝊與理不符互見瑕瑜
　每竒豪富致使愚者𫝊訛雅人遺誚不可謂非白圭
　之玷也班氏曰甚多疏略或有牴牾先黄老退處士
　羞貧賤其是非頗謬于聖人余覽其言敢舉其違經
　繆理疏略牴牾之處以為疑問兼集先儒之説著于
　篇淺識鄙見匪敢問人聊遣長日以自怡云爾
　　三皇紀
王母曰華胥履大人跡于雷澤而生庖犧蛇身人首
女媧氏蛇身人首與祝融戰頭觸不周山崩天柱折地
維缺女媧乃煉五色石以補天斷鰲足以立四極聚蘆
灰以止滔水以濟冀州于是地平天成
少典氏感神龍而生炎帝人身牛首
　庖犧近取諸身逺取諸物以通神明之徳以類萬物
　之情始畫八卦神農氏耒耨之用以教萬人日中為
　市交易而退此聖人之始祖也夫豈不類人形體同
　獸畜其何以君臨畿甸綏撫萬民乎至煉石補天輕
　清從何登躋鰲足立極餘體向何安置蓋共工俶擾
　天紀綱常幾絶女媧滅之四土復正萬民更生此所
　謂補天立極地平天成也然雖喻言實同誕鄙馬貞
　補入殊屬贅瘤况山崩柱折三皇萬歲乘雲車駕六
　羽益附㑹不經矣至履跡感龍蓋惑于履帝武敏歆
　交龍于媪上孕産漢髙之謬也男女搆精萬物化生
　人交成人獸交成獸安有異物交人而生人之理若
　是則契非嚳子燕父而人母矣髙帝非太公子龍父
　而人母矣賤人貴畜而曰龍厭常喜新而曰大人跡
　有母無父豈常經哉古者立郊禖𤣥鳥至之日太牢
　祀之天子親徃后率嬪御以從乃𤣥鳥至而祀以生
　商有天命也故曰天命𤣥鳥降而生商安得曰吞􁆹
　卵乎姜嫄隨帝之後武以祭于郊禖故履帝武而上
　帝居歆之敏速也生而棄之者蓋生産每苦其不達
　而難也今也先生如達矣生産者必坼副有災害也
　今也不坼不副而無災害矣居然生子異于常人之
　生此所以棄也豈履大人跡之謂哉今以伏羲生于
　大人之跡神農生于感龍之神是欲以異尊聖而不
　知其誣聖之甚也将以聖人為非類與
　　五帝紀
軒轅之時神農氏世衰諸侯相侵伐神農氏勿能征軒
轅乃習用干戈以征不享諸侯咸來賔從而蚩尤最為
暴莫能伐炎帝欲侵陵諸侯諸侯咸歸軒轅軒轅乃教
羆熊貔貅貙虎以與炎帝戰于阪泉之野三戰然後得
其志與蚩尤戰于涿鹿之野乃禽殺蚩尤而諸侯咸尊
軒轅為天子是為黄帝以師兵營衛
　史載黄帝在位百載崩年百有一十是十有一齡即
　登帝阼矣弱齡童稚雖習干戈安能敵强諸侯而使
　之賔從又安能敵最暴之蚩尤而禽誅之尤可異者
　黄帝阪泉之戰也是奪神農氏之天下而有之三戰
　後得志炎帝雖欲侵陵諸侯未必有桀紂之矯誣上
　天沉酒冒色也則此得志也者其亦異于南巢牧野
　之師矣况黄帝者易所稱垂衣裳而天下治者也夫
　豈以軍旅自衛而以武得志者哉涿鹿阪泉固難稽
　測習用干戈三戰得志殆事屬無徵者乎
黄帝崩葬橋山
　世俗有鼎湖之説史遷不載蓋知其妄也程子曰世
　之好怪也聖人與人同類也故形同而氣同而知識
　同也相君長者類也相使者形也相管攝者氣也相
　維持者知識也龍與鼎異類也形氣之不同也曷足
　以感召而使之耶太古之聖有曲言以範俗者假之
　喻也𫝊久而詭偽生焉唯智者其正之耳黄帝之治
　天下也上下與天地同流百神之宗也故曰百神受
　職于廷采銅者剛中也登首山者髙明也爐火者鼓
　萬物之化也神鼎者享帝飬賢之物也上水而下火
　者二氣升降而既濟也羣龍者乾也雲者從龍之物
　也黄帝乃乾九五飛龍之大人也羣小臣之攀胡䫇
　者利見之象也至于弓裘衣冠者黄帝垂衣裳而天
　下治也世好譎怪以為輕舉也希寵之臣又從而逢
　世之君乃甘心于黄帝矣不知生而少壮轉而衰老
　而死亾人之大常聖賢之大共如終始消息之不可
　以幸免茍大圓之上有聖人居之則聖亦多矣恐不
　能容䑓榭累累如是之多也因史葬橋山而特附其
　説與世明之
帝摯立不善崩
　不善者㣲弱不著也帝王紀曰摯乃致禪若云不善
　而崩則不得云禪史而曰崩予将何從
窮蟬父曰帝顓頊顓頊父曰昌意以至舜七世矣自窮
蟬以至帝舜皆㣲為庶人
　昌意者黄帝之子皇英乃軒轅五世之女舜乃軒轅
　八世之孫堯舜人倫之宗以孫娶祖瀆禮亂常又何
　觀厥刑善其婦禮為哉窮蟬既為帝子又何以㣲為
　庶人一也男女辨姓婚姻不通舜為堯之五世從孫
　而可以尚曽祖姑哉二也帝王之姓累世不易唯舜
　之姓非先王之姓三也舜為堯之從孫禹為舜之從
　祖仍一家而祖孫授受也謂之揖讓謂之公天下可
　乎蓋堯以至公授異姓在下之鰥故曰𫝊賢舜以天
　下𫝊外姓有功之賢故曰巽位夏本紀曰鯀父顓頊
　又云自黄帝至舜禹皆同姓而異國號之皆非矣四
　也若言鯀弟蟬兄本之顓頊一體夫何鯀則始生禹
　子蟬遂逺歴五𫝊且舜年長禹二十揆諸年世甚為
　懸絶况舜生冀地非昌意降居若水之方必非頊後
　史辨之矣至堯用元愷不以為舉舜以非親故謂之
　舉五也舜茍堯親非側㣲矣惟其側㣲而必本岳薦
　然後舉之歴試之而朝野信之然後授之六也至受
　終文祖者受天下于人必告其人所從受者文祖者
　堯之太祖也祖堯之祖以明受之堯也非祖考本生
　之祖也禹之受命于文宗曰堯廟又推舜所自受之
　堯也顓頊豈虞氏之祖哉
堯以二女妻舜以觀其内使九男與處以觀其外二女
事舜親戚甚有婦道堯九男皆益篤耕讓畔漁讓居瞽
瞍尚復欲殺之焚廪以兩笠自扞而下實井從匿空出
去
　岳曰父頑母嚚象傲克諧以孝烝烝乂不格姦帝曰
　我其試哉釐降二女于溈汭嬪于虞夫以諧孝烝乂
　乃始釐降嬪虞不過二女與處試其刑于式化耳若
　使瞽瞍復欲殺之又何克諧不格姦之有余以讓畔
　讓居宜在釐降之先若已女妻男處而瞽不為奸大
　似詔尊奉勢之流歸之徳化詞屬未安而萬章有二
　嫂治棲之文又似殺舜在釐降後然塗廪之時兩笠
　從何而辦穿井之時井實從何匿空似皆未喻者也
八元八愷世濟其美不隕其名堯不能舉四凶堯不能
去禹臯陶后稷伯夷䕫龍垂益彭祖自堯時皆舉用未
有分職
　唯天為大唯堯則之誰謂舉措人才堯猶不克哉靜
　言庸違丹朱嚚訟知之深矣舜之受終正代堯之有
　終也誅凶分職皆禀申堯命而已堯以不得舜為憂
　耳賢不能舉凶不能去得人而又不能分職大哉為
　君之謂何路史曰久抑元愷則克明峻徳為虗言長
　庇四凶則百姓昭明為妄語此言誠然
舜薦禹于天十七年南巡狩崩于蒼梧之野塟于江南
九疑是謂零陵
　禹受命于神宗之日舜年九十五矣耄期倦于勤今
　乃百有十歲猶自躬巡荒服乎舜典云舜生三十徵
　庸三十在位五十載陟方乃死史官紀舜典之總結
　從生至死也姚舜牧氏曰升遐死之别名也若以陟
　方為升遐又云乃死史何其複也史紀舜生始末曰
　舜三十徵庸則前之祗載克諧也及受終三十載允
　陟五十載為天地立心為生民立命為萬世開太平
　而不敢自暇豫也至于若時五十載而巡歴于方岳
　之下也如此乃死焉自生至死乃字始明何得云巡
　狩而死于蒼梧之野乎史且言其塟江南九疑是謂
　零陵不考之如是乎孟子曰卒于鳴條桀走鳴條即
　今之山西安邑縣也九疑之説殆不足信路史言之
　甚詳
　　禹紀
帝禹東巡狩至㑹稽而崩㑹稽者㑹計也
　哀七年𫝊景伯曰禹合諸侯于塗山註塗山在壽春
　縣東北濠州鍾離縣西九十五里是塗山者壽春之
　塗山今訛蕭山之㑹稽皆世家致羣神于㑹稽與㑹
　計之一語耳蓋㑹稽越地上古未通仲雍逃吳猶然
　斷髮即使㑹朝述職何為逺抵蠻方若云封徳爵功
　又不當近舍朝宁宋景濓云稽之左氏當以壽春之
　塗山為正
禹傷先人父鯀功之不成受誅乃勞身焦思居外十三
年
　書曰無若丹朱敖唯慢遊是好予創若時娶于塗山
　辛壬癸甲啓呱呱而泣予弗子惟荒度土功蓋禹勸
　帝修徳而以敖為可畏不可不創娶妻弗顧生子弗
　恤而唯荒度土功弼成五服未嘗創于鯀也若以為
　創于鯀而痛父功不成亦可為幹蠱之孝不知禹之
　地平天成萬邦作乂者豈以是哉蓋禹功當世而有
　天下稷播榖而篤生文武周公𫝊道于天下後世而
　有天下契敷五教生湯以有天下篤生孔子𫝊道萬
　世至淑問如臯陶而其子伯翳秦趙皆其後也秦自
　平王封襄公為侯享國三十世而始皇混一天下唐
　之李姓刑官之司李也宋之趙姓臯陶之裔也孰謂
　明刑弼教之絶世而不有天下哉唯益不有天下者
　雖有烈澤之功當禹薦益之時史云益之佐禹日淺
　天下未洽且艱食鮮食之時皆佐禹成功而禹之功
　大也故因禹而并附其説焉
劉累學擾龍于豢龍氏以事孔甲
　變化不測之為龍非牛馬之可豢也畜牛以欄牧馬
　以廏豢龍心當以江海矣江海可以赴蹈而擾之乎
　且學擾者必先得龍龍不可得安從學哉竹書曰夏
　孔甲元年廢豕韋氏使劉累豢龍蓋非豢飬其龍也
　豢龍者豢龍氏乃諸侯之氏族如豕韋氏也曰使劉
　累豢龍者命劉累為豢龍氏也今曰學擾龍于豢龍
　氏以事孔甲何哉曰賜之姓曰御龍氏受豕韋之後
　者是也
　　殷紀
阿衡欲干湯而無由乃為有莘氏媵臣負鼎爼以滋味
説湯三聘迎五反然後肯徃
　割烹孟子辨之詳矣此又曰干曰媵臣負爼不足深
　置喙也夫既曰干湯負爼又何俟聘迎五反哉前何
　其卑屈後何其崖岸與
湯伐三㚇俘厥寶玉
　伐夏救民者湯也夫豈若俘貨者為哉仲虺之誥曰
　惟王不邇聲色不殖貨利豈虗語哉
作湯誓于是湯曰吾甚武曰武王桀敗于有娀之墟奔
于鳴條
　湯誓曰非台小子敢行稱亂有夏多罪天命殛之予
　畏上帝不敢不正今曰吾甚武曰武王是敢行稱亂
　非不敢不正也
(附/)湯七年旱史無其文金罍子曰禱七年而雨耶旱七
　年而禱耶禱七年而始雨天棄湯也旱七年而始禱
　湯其可為湯耶七年大旱始有省過之詞一禱而應
　即有象成之樂湯為何如之湯乎况七年大旱煎沙
　爛石百榖烏得遺種生民烏有遺育至云以人禱者
　亾國之妖言也一鄴吏能言之而湯不如一鄴吏耶
　聖人修徳以回天未聞躬作犧牲而可以應天也湯
　豈躬為不情之禱以欺天耶况天之厯數在躬亶聰
　明作元后而一為犧牲可以膺厯數而四海不困窮
　乎或一時之旱湯躬自省禱于桑林則可若旱七年
　而犧其身以禱而天始應鄉黨自好者不為而矯誣
　若是與
既勝夏欲遷其社不可作夏社
　仲虺之誥曰纘禹舊服奉若天命湯誥曰王歸自克
　夏至于亳伊訓曰古有夏先后方懋厥徳于其子孫
　弗率皇天降災是湯之弔民伐罪放桀而已夏禹何
　罪而滅其社乎
伊尹作咸有一徳湯乃改正朔
　書咸有一徳云伊尹既復政厥辟将告歸乃陳戒于
　徳是復政于太甲而作也今于克夏作湯誥之後其
　然乎
伊尹放太甲于桐宫三年伊尹攝行政當國以朝諸侯
　攝王之事周公之所無也禮記明堂位之偽也當國
　朝諸侯伊尹之所無也書經太甲之可徵也蓋周公
　之朝則抱冲子而太甲居桐乃宅憂耳古者君薨太
　子諒闇百官總已以聽于冢宰蓋父母之䘮至痛而
　庶事之可委者悉委之不唯天子然也國君亦各有
　攝痛均故也伊訓曰惟元祀十有二月太甲始居隂
　十二月為正朔殷建丑也伊尹祠于先王奉嗣王祗
　見厥祖惟嗣王不惠于阿衡狎于弗順營于桐宫密
　邇先王其訓無俾世迷王徂桐宫宅憂克終厥徳非
　廢也因其居憂使之逺邪小而邇先王以啓其憤悱
　之心耳惟三祀十有二月朔伊尹以冕服奉嗣王歸
　于亳是三年居憂之終期諒隂既畢向以䘮服居桐
　今除䘮而以冕服迎之非再立也始曰太甲今曰嗣
　王而見厥祖之時亦曰嗣王夫既為嗣王尹得而廢
　之哉使之居桐尹之專也故曰放尹曷嘗當國以朝
　諸侯哉攝行政則有之耳以伊訓始以咸有一徳終
　嗣王曰尚頼匡救之徳圖維厥終尹曰愼終于始而
　陳戒于徳以告歸曰君罔以辯言亂舊政臣罔以寵
　利居成功戒君若臣其心為何如哉
　　周紀
太伯虞仲亾如荆蠻斷髮文身以讓季歴
　哀七年𫝊子貢曰太伯端委以治周禮仲雍嗣之斷
　髮文身裸以為飾註曰仲雍始效吳俗以避災害是
　太伯亾時尚端章委冠以治岐周之禮仲雍嗣立始
　斷髮文身以效吳楚之俗也今曰伯仲文身示不復
　用遂若伯仲之逃情非得已者此文身斷髮禍避申
　生之誹議史通所由生也
乃獻洛西之地以請紂去炮烙之刑
　崇侯譖西伯故紂囚西伯于羑里譖之言曰積善累
　徳諸侯皆向之将不利于帝而帝囚之也今請解炮
　烙之刑是益徵善徳而顯不利之實矣西伯戡黎而
　祖伊為之恐今請解刑其能免哉况太師少師從容
　燕語之所不得于紂者而以羑里之囚能之乎况紂
　醢九侯脯鄂侯而文王不過竊嘆且致囚矣今請除
　炮烙而紂竟相從也何哉司馬温公曰是正中崇虎
　侯之譖者是也故如韓非馬遷之言不特請不行且
　如束煴灌膏以救火矣况當是時尺地莫非紂有即
　洛西之地亦紂地也文王又安從得此地以為私有
　而獻之乎蓋三分天下之有二者豈如今日之為郡
　縣哉不過諸侯之賔服而奉之者有其二耳豈真有
　天下之地三分其二而據之是文王無洛西千里之
　地明矣呂氏春秋曰文王處岐事紂寃侮雅遜朝夕
　必時上貢必適祭祀必敬紂喜命文王稱西伯賜之
　千里之地文王辭願為民請炮烙之刑此言庶乎近
　之
殷紀西伯歸乃隂修徳行善諸侯多叛紂而徃歸西伯
西伯滋大紂由是稍失權重武王率諸侯伐紂紂衣其
寶玉赴火而死武王斬紂頭懸之太白殺妲已周本紀
云紂嬖妾二女皆經自殺武王斬以𤣥鉞懸之小白
齊世家呂尚以漁釣奸西伯西伯獵遇太公于渭之陽
曰吾太公望子久矣或曰西伯拘羑里散宜生閎夭素
知而招呂尚為西伯求美女竒物獻之紂西伯歸與尚
隂謀修徳以傾商政周之隂權皆宗太公其二歸周者
太公之謀計居多武王與天下更始師尚父謀居多
　隂謀則人臣而将矣况曰傾乎謀計則仁義鮮矣况
　曰多乎美女之獻已累聖徳失權滋大服事云何至
　武之伐紂永清四海而已以己焚之枯骨復受黄鉞
　之誅以己經之嬖妾更有懸旗之慘害義傷教誣聖
　實甚至妲已而曰殺曰經不符太公而曰奸曰遇曰
　招互異路史駮之誠亦有見于此
　太公封于齊乃齊之太公也如田和之為齊太公是
　也曰周公旦曰召公奭以名配爵號而稱者也曰吾
　太公望子久矣故名之曰太公望試問誰為太公且
　望之欲何為也豈文王萌不臣之念而古公亶父久
　有圖殷之望于是呂尚乃為伐紂之舉而出非聞文
　王之善飬老而來歸者乎殆非服事至徳之心也蓋
　太公者大賢也孟子所謂見而知之者也居東海而
　來歸者也今曰奸西伯以美女竒物獻紂隂謀以傾
　商政周之隂權皆宗太公噫太公何至譎詭為憸人
　舉如是哉閭閻之子愛其君者必有道矣公之所學
　者王道所事者聖人况大老來歸其子焉徃而後先
　疏附之莫不有其才也孰謂太公猶伏漁以待獵乎
　且太公之漁也有意于天下乎無意于天下乎有意
　則文王興而自當歸矣無意則鑿坏而遯文王其能
　載而師之乎且既曰畋得之矣又曰四子于𨼆所相
　與見西伯于羑里矛盾如此况武王曰予有亂臣十
　人太公在焉則太公為武王臣而未嘗為文王師也
　詩曰惟師尚父者乃師中之師易所謂文人是也尚
　者公之字也父者禮之所謂某甫也天子而以父為
　臣乎臣居然稱父而仍臣列乎學訟以脱人之囚隂
　謀以傾人之國儀秦軰之詭也曽太公而若是至所
　謂六韜者非真太公之書蓋雜出于戰國用兵者之
　邪説楚漢之際好事者之所為也君子可不審取而
　讕説之是狥耶
(附/)澤及枯骨　王政飬生送死無憾力之所及者比使
　之相保族使之相塟又安有不衣冠之殣骨乎呂覽
　曰抇池得死人骸而更塟之曰有天下者天下之主
　也此仁之㣲者耳烏足為文王重哉賈氏新書曰夢
　曰我東北之槁骨也速以王禮塟我而文王以人君
　禮塟之噫文王于夢中而以王禮許人醒而踐夢以
　王禮塟槁骨文王之迷于夢而疎于禮一至是哉是
　阿鬼以不正之封而罔民以非義之信也抇池得骸
　而始為之主以更塟之不及見者未必不多也以是
　為仁吾恐文王之仁不如是之小也
為文王木主載于車中自稱太子發言奉文王以伐不
敢自專
　古之征伐必載祖主社主以行所謂賞于祖僇于社
　也此所以載文王之木主也至自稱太子發泰誓曰
　肆予小子發未聞稱太子也自稱太子不嫌于專乎
武王渡河白魚入舟火流為烏
　此河内女子之偽泰誓也壁經出而其妄破矣史遷
　采之不過好異耳
太師疵少師强抱其樂器而犇周
宋世家㣲子乃持其祭器造于軍門肉袒面縛左牽羊
右把茅膝行而前
　㣲子之去也父師詔曰王子出廸其志决矣所謂遜
　于荒者出遯荒野以自免耳古者同姓雖危不去國
　㣲子為紂兄固不得茍去而自靖人自獻于先王顧
　忍以先王重器適人哉况祭器置宗廟中㣲子敢無
　君而抱之以出司宗廟者其容之乎原其歸周之意
　惟欲為殷祀地不知成湯不廢禹祀武王寜肯遽絶
　湯祀乃背君蔑宗祗蒙面取辱耳仁人固如是乎且
　謀于二師而遜之之意何居遜者我不顧行遯耳豈
　叛商歸周之謀哉是㣲子歸周當在武庚叛誅之後
　周訪㣲子立之以存商祀故㣲子之命曰修其禮物
　作賔于王家則其非抱器歸周明矣至于面縛而又
　把茅牽羊則正義所云面縛是縛手于後故曰銜其
　璧也又安得左牽羊右把茅乎周紀曰太師疵少師
　强抱樂器犇周是伶官之屬非㣲子也而宋世家乃
　以㣲子持祭器不亦異乎
武王初定未集使其弟管叔鮮蔡叔度相禄父治殷武
王至周不寐曰我未定天保何暇寐悉求夫惡貶從殷
王受武王病天下未集羣公懼
　武成曰惟九年大統未集予小子其承厥志垂拱而
　天下治按此則向之未集今已集矣何終武世而尚
　未集哉至欲悉求不順罪並殷王孰謂武王聖徳竟
　等秦暴之阬誅哉
二神龍止于夏帝庭卜請其漦而藏之吉龍亾而漦在
櫝夏亾𫝊此器殷殷亾又𫝊此器周比三代莫敢發
　三代建都異地且經逺歴千年寶鼎尚難稽問矧茲
　木櫝漦函既非𫝊世重珍何為藏勿敢發卜云其吉
　竟得亾周之姒𤣥黿新化觸非宜孕之人吐沫幾何
　千年始變七齡童妾難與黿交左右思之殊増迷惑
褒姒不好笑幽王為烽燧大鼓有宼至則舉烽火諸侯
悉至至而無宼褒姒大笑
　邦畿軍警烽火為徵諸侯各君其國途程逺邇不同
　必集衆帥師整戈束甲夫豈一呼即至姒從市樓觀
　乎况師行三十里吉行五十里勤王兵至而城門不
　閉士卒不驚亦必釋甲解戈入見天子姒豈堂前簾
　下笑語聲聞者乎
(附/)我百爾九十吾與爾三焉　文王九十七而終武王
　九十三而終文王固聖然亦人耳何為自有其壽百
　年知武王之壽九十而又自損其三以與武王又何
　能自減其百而為九十七父子相揖讓而制其短長
　之命也如此更計之皇極經世載癸巳年周文王生
　己巳崩合九十七歲又十六年乙酉而武王崩是文
　之崩年武七十七矣蓋文王二十一歲而生武王也
　且有伯邑考之長子生子之蚤不足異也至武王之
　子成王尚在襁褓襁褓者二三歲之嬰稱也武豈九
　十而始生成王乎又何遲也而又有祭胙茅蒋凡伯
　魯公邢侯晉侯韓侯邘應狄孝伯之十二子豈武王
　九十以前竟無子九十以後而連舉十三子乎即曰
　成王立年少而有十三歲也亦武王八十而得子矣
　豈成王嫡而諸子庶乎武王元配計當亦八十矣安
　得更生子與鄭康成曰文王十三生伯邑考武王八
　十四生成王後又生唐叔虞何遲早之若是
(附/)卜年卜世　書曰天難諶命靡常詩曰天命靡常此
　文武周公之訓也豈有預為歴世長久之説以數告
　子孫使子孫恃數而忽天命之理堯之𫝊舜舜之命
　禹皆以四海困窮天禄永終為戒伊訓曰爾惟不徳
　罔大墜厥宗太甲曰無越厥命以自覆古聖皆然也
　右其卜而左其徳豈君子之道乎故知王孫滿特假
　天命神告以拒其問鼎之心耳文武周公豈其然乎
(附/)剪桐封弟　唐叔應封不剪桐而亦封也如不應封
　則雖有戲言而必不遂過也若成王為失禮之舉周
　公為遂過之教君臣胥失之矣其何以示天下柳宗
　元剪桐之辨得之
　　秦紀
大費𤣥孫曰孟戲仲衍鳥身人言帝大戊聞而卜之使
御吉遂使御而妻之
　鳥身無手何以執綏即使俱全諒非人類為帝之御
　已不可况尚之主哉卜云其吉夫亦何吉之有
穆王西狩樂而忘歸徐偃王作亂造父為穆王御一日
千里以救亂又趙世家穆王西狩見西王母樂之忘歸
而徐偃王反註曰徐偃王有筋而無骨又曰徐君宫人
娠生卵棄之為犬鵠蒼銜歸成小兒其後鵠蒼犬死生
角九尾實黄龍也
　王母何王之母西王何地之王本之大戴少間篇曰
　虞舜以天徳嗣堯西王母獻其白玉琯故筆叢云西
　王母非婦人乃西方諸侯王名母者也後世遂誣為
　仙母而荒唐至今矣至卵為禽種今乃成兒犬而生
　角更増九尾眞彼童而角實虹我小子乎至偃王有
　筋無骨何以坐立持兵况今古以還曽有人而無骨
　者乎至人非翼鳥安能一日千程即使造父稱神騄
　駬稱駿而車中人亦不能堪此一日千里之風馳電
　掣而奔也且天子行必有副車後乗豈能盡駕千里
　之馬抑豈可以一乗獨馳歸乎至以西王母為婦人
　者穆天子𫝊也安足信哉
　　秦始皇
臣請史官非秦紀皆燒之非博士官所職天下敢有藏
詩書百家語者悉詣守尉雜燒之
蕭何世家沛公至咸陽何獨先入收秦丞相御史府律
令圖書項王屠燒咸陽而去
　始皇在位之三十四年焚書三十五年坑諸生兼并
　天下始九年耳非秦紀皆燒之則所燒者史書也非
　詩書經典也曰非博士官所職敢有藏詩書百家語
　者悉詣守尉雜燒之則所燒者天下民間所藏之書
　而博士之職守如故也則經書百家語特非博士不
　得藏耳故呂東萊曰所燒者天下書也博士所職自
　若也蕭何收圖籍而遺此惜哉是博士職如故也秦
　紀亦自若也計戊子焚書至甲午入關七年耳詩書
　尚未堙没而老成尚多存也孰知沛公不好儒蕭何
　又刀筆吏止入丞相御史府收其山川形勢之圖官
　吏戸口之籍與夫刑法之律令制誥之文書而不及
　博士所藏之經書百家語且又不弛詩書之禁又不
　委曲于約法三章之時又不召老生宿儒以典其學
　以致羽入咸陽而博士所藏盡付一炬其後雖有髙
　堂伏生其人髙祖又未遑其事孝惠皆武力之臣孝
　文唯具官之博士而詩書之亾不在始皇而在李斯
　又不在項羽而實在漢髙之亭長蕭何之刀筆吏噫
　何固不足責張良又何為者與不知良亦黄老徒耳
　彼又烏知儒學而加之意哉然而焚書之禍其由来
　之漸當繆公之世由余入秦乃曰詩書禮樂法度為
　政中國所以為亂也邪説之作始矣至孝公而商鞅
　變法修刑此焚書之先聲也至荀卿著論欲人毋貳
　後王而迂法先王其徒韓非李斯皆師事卿而非之
　言曰世之愚學不知治亂之情多誦先古之書以亂
　當世之治李斯介之入秦乃為滅學毀儒之説極本
　遡原由余衛鞅開其先而荀卿為之創韓非為之導
　而斯竟行之荀卿曷勝誅哉死于蘭陵幸矣
始皇䘮棺載輼凉車中抵九原㑹暑上輼車臭乃詔從
官令車載一石鮑魚以亂臭
　秦始雖崩棺寜不愼即曰倉卒必不疎虞况欲逺達
　咸陽者哉今也始抵九原鮑魚亂臭事若齊桓烏足
　深信且穿及三泉水銀為海而肯草草一棺乎
　　項羽紀
項伯素善留侯夜馳私良呼與良俱去良要見沛公言
願伯具言臣之不倍徳項伯許諾復夜去以沛公言報
項王項王許諾
　夜馳夜去軍事嚴且密也私良㑹沛漏師負重罪也
　猶敢以告項王乎使項王曰而何得見沛公伯敢曰
　余私良乎髙紀又云以文諭項羽羽乃止此又項伯
　以沛公言告項王何也雖古者軍有可入之理華元
　登子反之牀髙祖晨馳入趙壁之類是也然非所論
　于項伯也
弑義帝
　羽不殺義帝沛公亦必殺之羽為沛公代之手而且
　為漢藉口使天下義之此羽之失也蓋韓彭之功猶
　不容况義帝名位之足以動天下者乎縱沛公能善
　處帝數年之間反者九起亦必有挾義帝以為名者
　而帝亦不能自安于漢矣故曰沛公必殺之也
項羽聞沛公入咸陽大怒使當陽君撃關項羽至戲下
兵四十萬屯新豐鴻門沛公軍十萬在霸上相去四十
里沛公脱身獨騎與樊噲夏侯嬰靳彊紀信等四人從
酈山下道芷陽間行謂張良曰從此道至吾軍不過二
十里度我至軍中公乃入
　應劭曰霸上在長安東三十里古曰滋水秦繆更名
　曰霸霸上者霸水上也東至霸城十里即芷陽也文
　帝之霸陵也戲下戲水下也在新豐東北三十里又
　東北十七里為鴻門又十三里為戲水兩軍相屯自
　鴻門至新豐十七里新豐西五十五里為霸城又十
　里為霸水相去計七十七里若伯之夜馳夜去則一
　百五十四里矣沛公旦日徃謝亦七十七里矣今曰
　相去四十里間道二十里者何也吾以為項伯私良
　沛公因具知之得以自解于羽旦日徃謝羽増意終
　未釋也而良噲在側一智一勇恐倉卒未能得志且
　恐在坐之不免于噲也因賜之酒而遲之迨荘入舞
　劍沛乃間遁留良入謝増乃始悔不决而起撞玉斗
　耳若夫盾仆衛士按劍而跽伯蔽沛公至軍始入謝
　與伯之具告項王皆浮詞也
范増數目項王舉所佩玉玦以示之者三項王嘿然不
應
　不應者有所思也羽非不欲殺沛也殺之無名耳吾
　知范増召荘羽未嘗不心許也
莊入為壽曰君王與沛公飲軍中無以為樂請以劍舞
項王曰諾項荘拔劍起舞項伯亦拔劍起舞常以身翼
蔽沛公
　項王曰諾心許荘也知増之令荘也伯何為者不令
　而起且翼蔽之乎蓋示王以變生倉卒從者之不肯
　甘心乎不然伯獨不畏増法乎至項伯黨敵人而滅
　宗國罪不容誅漢髙戮丁公以戒不忠而獨封項伯
　且賜姓劉氏何哉
噲帯劍擁盾入衛士不内噲側其盾以撞衛士仆地噲
入瞋目視項王項王按劍而跽曰客何為者
　軍中馳者死况撞仆衛士乎寜無守衛之將軍不搏
　執之尚容其入而瞋視致項王之按劍而跽乎矧項
　王一喝樓煩入壁豈區區一噲乃怯似小兒頓滅其
　叱咤之威按劍而跽乎羽増之欲殺沛懼無名也今
　也何難先執噲于轅門責仆衛士之無状而沛公後
　之可也良噲不自危乎
項王曰賜之彘肩則與一生彘肩噲覆盾按劍切而啗
之曰臣死且不避巵酒安足辭夫秦王有虎狼之心沛
公先破秦遣将守關而王聽細説欲誅有功之人竊為
大王不取也項王未有以應曰坐
　彘肩自庖人來或自席上來也安得生者耶且二王
　相㑹末將輒敢肆言且曰竊為大王不取此時之項
　王未有以應此刻之亞父亦無一辭直俟沛公遁去
　而始曰不足與謀王怯増騃不應至是
沛公起如厠招樊噲出令張良留謝曰度我至軍中公
乃入沛公已去間至軍中張良入項王曰沛公安在良
曰已至軍矣
　貴者張筵尚有司閽之報項王宴客乃任沛公之遁
　張良入謝始詢沛公如厠一頃手招樊噲形容想像
　殊類村莊
項王使者來為太牢具舉欲進之見使者佯驚愕曰吾
以為亞父使者更持去以惡食食項王使者髙祖紀予
陳平金四萬觔以間疎楚君臣于是項羽乃疑亞父乃
怒辭老至彭城而死
　吕東萊曰項使為飲食之人可也不然平計甚易識
　也何云竒計哉且欲進驚訝更持去而以惡食食之
　又與以金間疎事相矛盾
羽顧見呂馬童曰若非吾故人乎馬童面之指王翳曰
此項王也王自刎翳取其頭餘騎爭項王相蹂踐相殺
者數十人後楊喜吕馬童吕勝楊武各得其一體分其
地為五封以侯髙祖紀羽敗而走灌嬰追殺項羽東城
灌嬰𫝊所将卒五人共斬項籍
　餘騎爭項王矣則項尸已為餘騎所分最後之楊喜
　四人其又殺餘騎而奪之乎抑餘騎爭殺自盡尚留
　項尸為楊喜四人所得乎噫頭與四體共封五侯倘
　有得其五臟六腑者又可得十一侯矣奚必爭蹂踐
　乎為之一哂　吕馬童面之者背之也羽既以馬童
　為故人馬童乃背面指示而假手于翳故人固如是
　乎雖然今之呂馬童必誘項王生擒以首功裂地而
　王矣背面之以指示他人其亦存古道也哉
　　髙祖紀
髙祖母曰劉媪息大澤之陂夢與神遇太公徃視見蛟
龍其上有身産髙祖
　龍交産祖謂是龍兒不知龍為獸類何得人交即使
　其事甚眞亦同異類者矣太公冒名太上亦可謂無
　功矣
單父人吕公善沛令沛中豪傑徃賀蕭何令諸大夫曰
進不滿千錢坐之堂下髙祖乃紿為喝曰賀錢萬實不
持一錢謁入吕公大驚起迎之門坐上坐
　吕公既善沛令豪傑大夫皆徃賀之既曰大夫則必
　爵位可稱斷非里中之厮飬也以一送徒警盜之亭
　長虛聲重喝主起迎門且賔上賔坐上坐哉
老父相吕后曰夫人天下貴人
　邦君之妻曰夫人亭長何人輒當貴號至曰天下貴
　人不知貴能滅族至曰少竒此女不知女當滅吕相
　也云何
髙祖為亭長乃以竹皮為冠令求盜之薛治之時時冠
之及貴常冠所謂劉氏冠也
　服非其服者無赦先王所以易服色也今以區區之
　亭長乃制竹皮為冠既異時王之制寜無時王之法
　與
髙祖以亭長為縣送徒驪山徒多道亡乃解縱所送徒
曰公等皆去吾亦從此逝矣壯士願從者十餘人髙祖
被酒夜經澤中有大蛇當徑乃前拔劍擊斬蛇始皇以
東南有天子氣東游厭之髙祖自疑𨼆于芒碭山澤之
間陳渉世家曰失期法當斬
　秦法失期尚斬無赦若曰解縱罪更何如今乃公然
　縱去曽無稽察之令丞坦然回沛尚多從游之壯士
　且銷兵之後猶然佩劍秦帝東游始𨼆芒碭白帝赤
　帝之訛亦如白魚火烏之偽而已
五年與項羽决勝垓下淮隂侯將三十萬自當之孔將
軍居左費將軍居右皇帝在後
　是年漢高未帝韓信已王豈追書人臣則從輕人主
　則從重乎方回曰此豈史遷信筆乎
髙祖欲長都洛陽齊人劉敬説上及留侯勸上入都關
中髙祖是日駕入都關中張良世家六年劉敬説髙帝
都關中劉敬𫝊五年説上都關中
　五年六年紀𫝊互異吾以為六年是也六年十二月
　偽游雲夢執楚王信田肯賀曰陛下得韓信又治秦
　中蓋以一時之事故也然攷七年長樂宫成九年未
　央宫成置酒未央前殿蓋其先尚居櫟陽而惟營宫
　室于長安耳十年七月太上崩櫟陽宫從可知矣今
　曰是日駕入都關中者非也在櫟陽非長安也
紀信乃乗王駕誑楚詐為漢王曰城中食盡漢王降楚
軍皆呼萬歲之城東觀漢王乃從西門去
　漢非楚主安得爭呼萬歲楚兵敵漢安得驟聚東城
　或曰呼萬歲者楚人賀項王也時范増已去故漢計
　得行不然成擒易耳後吳王濞夜犇條侯壁驚東南
　條侯使備西北果從西北入吳大敗條侯其亦有鑒
　于此與
家令説太公曰奈何令人主拜人臣太公乃擁篲迎門
却行曰奈何以我亂天下法于是髙祖尊太公為太上
皇心善家令言賜金五百觔
　父子君臣倫義兩重若以此較彼則棄天下如敝屣
　矣今乃擁篲迎門大似蛇行匍匐業較仲多儼然季
　子多金猶曰以我亂法而乃尊為太上不如沛父兄
　之酒酣撃筑極歡道舊故為笑樂者多矣髙祖分羮
　當必忍之者矣
髙祖崩四日不發䘮吕后與審食其謀曰非盡族是天
下不安人或聞之語酈將軍將軍見食其曰聞帝已崩
不發䘮欲誅諸將誠如是天下危矣食其入言之乃以
丁未發䘮
　不發䘮而謀誅諸將事巨且密吕審之外固非一人
　所得聞也人或聞之其人何人與况告之商與至商
　語食其使吕后曰何物酈商輒造蜚語商不賈禍乎
　　吕后紀
呂后年長常留守希見上益疎如意立為趙王後幾代
太子者數矣頼大臣爭之及留侯策太子得毋廢吕后
為人剛毅佐髙祖定天下所誅大臣多呂后力長兄周
呂侯澤死事封其子呂台為酈侯次兄呂釋之為建成
侯
外戚世家太史公曰呂娥姁為髙祖正后男為太子及
晩節色衰愛弛而戚夫人有寵
留侯世家上欲廢太子大臣多諫爭未能堅决呂后使
建成侯呂澤刦留侯留侯曰此難以口舌爭也顧上所
不能致者天下有四人耳逃匿山中義不為漢臣令太
子卑辭安車使辨士固請宜來四人至客建成侯所漢
十一年黥布反上病欲使太子將四人曰太子將兵事
危矣乃請建成侯急請呂后承間為上泣言于是呂澤
立夜見呂后呂后為上泣言如四人意十二年燕置酒
太子侍四人從年皆八十餘上驚曰公避逃我今公何
自從吾兒游乎四人皆曰太子為人恭敬仁孝愛士天
下莫不延頸欲為太子死者四人為壽畢趨去上目送
之召戚夫人指示四人者曰羽翼已成難動矣呂后眞
而主矣
功臣表六年正月丙戌周呂令武侯呂澤元年漢九年
子呂台酈侯元年
功臣表六年正月丙戌建成康侯呂釋之元年
　呂雉佐定天下醢越斬信其剛毅亦非常也髙祖敢
　以愛子易元儲乎又敢以愛弛年長色衰易儲子等
　于姬媵乎况夫涕泣承間婦女之能技也良平呂后
　太子之羽翰也豈俟皤皤四老而始知乗間始成羽
　翼耶至曰呂后眞而主矣夫豈亦欲其不為主與談
　何易也况四老者既無令名于天下分爭之日又無
　經濟于孝惠為帝之年逃匿山中而辨士可請不為
　漢臣而呂后可要急請間泣唯知柔媚之乞憐延頸
　欲死勦習游談之浮説即有是人品奚足重至于九
　年澤死台已襲封十一年夜見之呂澤又胡為乎來
　哉况建成呂澤名爵互差禁衛森嚴安得夜呼禁闥
　直入后宫而告之哉易儲重典既不見之髙紀大臣
　爭諌又不聞是何人角里夏黄皆為烏有愛弛廢儲
　盡屬子虗者矣善乎楊鐡崖之言曰子房之所呼者
　老人之贋者也髙悞為眞耳然沛公不知有君以鄉
　老言而始䘮義帝不知有父以家令言而始尊太公
　此二人者知君父之綱常者也太史公不能博訪而
　著其名并魯兩生之能以禮樂扶世教者皆不得其
　姓氏徒有黨子拒父四皓之姓名留于殘簡令後世
　之悞以為賢噫正人而不得名邪人而反奸于正誠
　不能不為之撫卷太息矣
張辟彊為侍中年十五謂丞相曰太后哭不悲請拜呂
台呂禄呂産將兵居中用事丞相如計太后悦呂氏權
由此始
　平媚呂者也戮信醢越不即斬噲皆平之甘心左右
　之也良之辟榖慮呂禍而避之也諸呂用事平借辟
　彊小兒以啓端耳至曰王諸呂無所不可幾覆劉矣
　尚敢曰定劉氏後乎乃心不愧王陵耶欲王諸呂先
　封功臣先立孝惠後宫子風大臣請立諸呂為王后
　心未嘗不畏外廷也星星之火可以燎原平乃不滅
　之星星之日而反成其燎原之勢皆平罪也觀平之
　自言曰我多隂謀必招隂禍及曽孫何坐畧人妻棄
　市國除鬼神福𨼆徳而禍隂謀大可畏哉攷張良世
　家子不疑嗣侯傳中不見有所謂辟彊者夫豈又烏
　有者乎
奉天子法駕迎代王于邸即夕入未央宫有謁者十人
持㦸衛端門曰天子在也足下何為者而入代王乃謂
太尉太尉徃諭謁者十人乃掊兵而去孝文紀王至渭
橋丞相以下皆迎羣臣拜謁稱臣太尉跪上天子符璽
遂即天子位乃使東牟侯清宫載少帝出皇帝即日夕
入未央宫
　宫既清矣少帝既出矣丞相以下皆迎稱臣矣天子
　即位入宫而奉天子法駕矣此謁者十人獨從夢中
　來乎况越新天子之警蹕而驟當法駕曰客何為者
　乎即太尉徃諭則新天子明矣乃不俯伏稱萬歲而
　揚揚掊兵去乎
　　孝景紀
二年熒惑守北辰月出北辰間
　星月出入黄道内外至逺不過十度從未有失度上
　行直至樞辰間者况月之合朔可推食分可定者乎
　如此則厯紊矣此蓋妖星之似火妖氣映雲之似月
　者也觀象者訛之也
　　孝武紀
李少君故深澤侯趙將夜入以主方以人之餽遺而饒
給誑上曰丹砂可化為黄金以為飲器則益壽居久之
少君病死而燕齊恠迂之方士多相效言神仙矣
　化金之説起而丹砂鉛汞殃飲器益壽之言興而服
　食詭術售獨不見其病死乎裴駰之註亦迷于迂怪
　者也劉向上書言黄金可成致費帑金而論死少翁
　以帛書飯牛而以詐被誅欒大尚主而騐之無實被
　誅武帝曰自嘆向時愚惑為方士所欺天下豈有仙
　人盡妖妄耳卓哉親嘗之而眞知之也世之論者徃
　徃以漢武嫓之秦皇不知秦皇焚棄詩書漢武表章
　聖學其相去本霄壤但其窮奢欲而惑神仙侈宫室
　而喜巡游其匹耳然有亡秦之失卒無亡秦之禍者
　有其本與
　
　
　
　
　
　
　
　
　
　
　
　
　
　史記疑問卷上
欽定四庫全書
　史記疑問卷中
　　　　　　　　　欽天監左監副邵泰衢撰
　　太伯世家
子胥奔吳知公子光有他志求勇士專諸見之光
　伍奢曰員為人剛戾忍詬能成大事知子莫若父乃
　員生平之定衡也觀其奔鄭而欲與晉為内應奔吳
　而進專諸以弑王又進要離以刺慶忌而同病相憐
　引嚭進用入郢而鞭其君之尸自以為倒行逆施也
　至令吳王妻昭王之夫人胥與伯嚭孫武亦妻司馬
　成之妻則豈特剛戾已哉至引兵擊鄭者報殺太子
　建之君仇也漁父私恩釋殺君之大怨父仇報而君
　仇可以私恩已乎至夫差者闔閭所謂愚而不仁者
　也員以夫差日夜之求而曰我入則决矣亡吳者夫
　差而立亡吳之夫差者員也賜劒之日猶曰前王不
　欲立汝我以死爭之其要君可見矣况人臣事君有
　禮君之前側筴倒龜者殺無赦誅不敬也吳王當伐
　齊飲至之日而為社稷不食之不祥語且目若熛火
　聲如雷霆可為有臣禮乎且越王雖囚人君也員曰
　厨宰之事也等之如獸畜伯嚭太宰也員曰嬰雖啼
　毋聽也視之如黄口輔君者如是乎胥死之後吳王
　㑹于黄池未嘗不霸且强越入吳請吳王居于甬東
　未嘗不即越之石室是亡國之夫差百員不能濟也
　員立夫差而亡吳猶以抉目東門以觀越兵之入而
　沼吳為悲者不亦是非之謬與至伯嚭者史哀二十
　二年冬越滅吳誅太宰嚭以為不忠左傳哀二十四
　年公如越越將妻公季孫懼因太宰嚭而納賂乃止
　夫豈越徳嚭而存之仍爵之太宰乎豈嚭納賂之性
　不悛如是乎抑或名爵之相同乎不然二十二年吳
　滅二十四年越有宰嚭者何人也
　　齊世家
惠公二年長狄來王子城父攻殺之埋于北門魯世家
曰鄋瞞伐齊齊王子城父獲其弟榮如埋其首于北門
宋武公之世獲緣斯于長丘宋世家昭公四年宋敗長
狄緣斯于長丘
　左傳文十一年初宋武公之世鄋瞞伐宋敗狄于乘
　丘獲長狄緣斯齊襄公之二年鄋瞞伐齊齊王子城
　父獲其弟榮如埋其首于周首之北門衞人獲其季
　弟簡如鄋瞞由是遂亡
　齊襄二年魯桓十六年也今云惠公二年則宣二年
　矣宋武未入春秋之前也今云昭公四年乃文公十
　一年也年世殊絶不亦甚乎榖梁云尸横九畝斷其
　首而載之眉見于軾夫身有九畝之大頭不應一車
　之小况天生斯君必生斯民必生男女為之配今所
　獲唯喬如緣斯樊如榮如簡如之五男而鄋瞞遂亡
　種類遂絶者何也是皆禹致羣神于㑹稽長狄本之
　于汪罔防風之神其説也蓋必地名長狄入犯宋齊
　必非人長三丈尸横九畝以此為長者矣
　　魯世家
武王崩成王少在襁褓之中周公恐乃告太公望召公
奭曰我之所以勿辟而行政者恐天下畔周
　齊世家武王平商封師尚父于營邱東就國夜衣而
　行黎明至國則太公未嘗在周也今曰告太公望者
　何與况齊山川道逺乃曰夜衣而行黎明至國乃似
　一晝夜之可即達者何與至立嗣必以長武王九十
　三歲乃崩成王未必當襁褓况成王多弟耶且太公
　此時亦當百餘歲矣
惠公適夫人無子賤妾聲子生子息息長為取于宋宋
女至而好惠公奪而自妻之生允登宋女為夫人允為
太子及惠公卒允少故魯人令息攝政
　左傳𨼆元年之前惠公元妃孟子孟子卒繼室以聲
　子生𨼆公宋武公生仲子仲子生而有文在其手曰
　為魯夫人故仲子歸于我生桓公而惠公薨是以𨼆
　公立而奉之蓋次妃攝治内事而曰繼室也不聞聲
　子之為賤妾也手文有若天命而宋歸我也不聞新
　臺之始自惠公也
莊公盟孟女生子班班長説梁氏女往觀圉人犖自牆
外與梁氏女戲班怒鞭犖
　傳莊三十二年初公築臺臨黨氏見孟任從之閟而
　以夫人言許之割臂盟公生子般焉雩講于梁氏女
　公子觀之圉人犖自牆外與之戲註曰女公子子般
　妹也戲以慢言戲之也今曰梁氏女者何與豈遷以
　雩講于梁氏女為句乎蓋肄習雩祭之禮于梁氏而
　女公子與子般同往觀之也今曰説梁氏女所未喻
　也
　　燕世家
惠公六年惠公多寵姬欲去諸大夫而立寵姬宋大夫
共誅姬宋惠公懼奔齊(姬名/宋)
　昭三年燕簡公多嬖寵欲去諸大夫而立其寵人冬
　燕大夫比以殺公之外嬖公懼奔齊以簡公訛為惠
　公以嬖寵訛為寵姬何也若曰姬宋即外嬖也則不
　當曰惠公多寵姬也寵姬可以為大夫而欲去諸大
　夫乎欲去諸大夫而立寵姬宋誠所不解
　　管蔡世家
悼侯父曰𨼆太子友靈侯之太子平侯立而殺𨼆太子
故平侯卒而𨼆太子之子東國攻平侯子而代立是為
悼侯
　傳昭十一年冬十一月楚子滅蔡用𨼆太子于岡山
　申無宇曰不祥五牲不相為用况用諸侯乎王必悔
　之經曰冬十一月丁酉楚師滅蔡執蔡世子有以歸用之
　註曰用之殺以祭山也既為楚子之用安有平侯之殺
　且世代相攻之不已哉經傳之記明矣史遷之記妄乎
　　陳世家
靈公與其大夫孔寧儀行父皆通于夏姬註曰列女傳
云夏姬夏徵舒之母三為王后七為夫人公侯爭之莫
不迷惑
　徴舒之母詩之從夏南是也函史云申公死平公命
　叔向因其室是叔向娶之為室也因左傳之娶于申
　公巫臣氏而誤也考宣公十年陳靈公飲于夏氏徵
　舒弑之是時靈公即位十五年矣徵舒為卿夏姬之
　子也子為卿則姬雖少亦壯年矣十一年冬楚殺徵
　舒楚莊子反皆欲娶之申公巫臣曰天下多美婦人
　何必是莊王乃予連尹襄老襄老死于邲其子黒要
　烝焉是聚麀也申公諫者也乃艶之通使于鄭而取
　姬焉子反怨之乃殺巫臣之族并殺黒要而分其族
　巫臣乃使于吳而吳楚之兵自此釀矣此一姬也亦
　人妖矣至所生之女叔向取之而亦生子以滅族美
　女破國如此乎叔向之母曰鄭穆少妃姚子之子子
　靈之妻殺三夫一君一子而亡一國兩卿矣可無懲
　乎真有然矣然向所娶者夏姬之女也左傳曰申公
　巫臣氏是也非因其室也宣九年陳靈被弑昭二十
　八年晉殺祁盈及楊食我乃叔向之子伯石也叔向
　母所謂豺狼之聲狼子野心非是莫喪羊舌氏者是
　也計宣九年至昭二十八年相距八十七年姬年即
　少百三十餘矣晉平元年距食我死年四十四年巫
　臣氏生食我亦年過四十若曰夏姬則九十之婦而
　嫁人叔向取九十之婦矣函史之因其室與列女傳
　之為王后為夫人之言皆不足信史通亦辯之矣但
　叔向之母妬叔虎之母美而不使子諫之而使往視
　寢生叔虎嬖于欒盈士匄逐欒盈殺叔虎囚叔向而
　祁奚救叔向出之不然向亦久斃矣噫叔虎之母美
　而叔虎死叔向囚叔向之妻美而食我死叔向族叔
　向之母曰三代之亡皆是物也誠哉
哀公娶鄭長姬生悼太子師少姬生偃司徒招殺悼太
子立公子留楚靈王聞陳亂殺陳使者註曰即司徒招
　昭八年春陳侯之弟招殺陳世子偃師楚執公子招
　放之越傳陳哀公元妃生悼太子偃師二妃生公子
　留下妃生公子勝二妃嬖留有寵屬諸司徒招公子
　過哀公有廢疾三月甲申公子招公子過殺悼太子
　偃師而立公子留夏四月哀公縊干徵師赴于楚楚
　人執而殺之書曰陳公子招殺其世子偃師罪在招
　也楚子執陳行人干徵師殺之罪不在行人也偃師
　悼太子也而分其名為二使者干徵師也而註其下
　曰招觀經之殺世子偃師放公子招可知矣此誤可
　不訂正乎
　　衞世家
共伯弟和有寵于僖侯賂工攻共伯于墓上共伯入僖
侯羨自殺衞人因葬之僖侯傍諡曰共伯而立和為衞
武公
　衞世子共伯早死其妻共姜守義作柏舟以自誓未
　聞其為武公弑也况武公者抑抑威儀没稱睿聖襄
　二十九年季札觀樂而曰吾聞武公之徳如是也如
　其弑兄何以稱徳
襄公有賤妾幸之有身夢有人謂曰我康叔也今若子
必有衞名而子曰元妾怪之問孔成子成子曰生子男
也以告襄公
　傳昭七年襄公夫人姜氏無子嬖人婤姶生孟縶孔
　成子夢康叔謂已立元史朝亦夢康叔謂已余將命
　而子茍與孔烝鉏之曽孫圉相元見成子告之夢夢
　協今云妾夢史與傳違且閨中夢兆先及外庭宜男
　告語始呈公聽夫豈衞襄嬖幸之寵姬不若鄭文燕
　姞之徵蘭哉
　　宋世家
箕子佯狂為奴比干曰君有過而不死爭則百姓何辜
乃直言諫紂紂刳其心微子曰其義可以去矣于是太
師少師乃勸微子去遂行
　少師比干也太師箕子也一佯狂而奴一刳心而死
　又安得太師少師之勸行哉書曰王子不出我乃顛
　隮而不顧行遁者未嘗非太師少師之勸也但書之
　行遁是在佯狂刳視之先而史之勸行乃在佯狂刳
　心之後史之為史何所據耶
楚威王已救鄭鄭享之去而取鄭二姬以歸註曰鄭大
夫芉氏姜氏之女既是鄭女故曰二姬
　傳僖二十二年丙子晨鄭文夫人芈氏姜氏勞楚子
　于柯澤楚子使師縉示之俘馘丁丑楚子入享于鄭
　九獻庭實加籩享畢夜出文芉送于軍取二姬以歸
　叔詹曰楚王其不没乎為禮卒于無别註曰芉氏楚
　女姜氏齊女也二姬文芈女也婦人迎送不出門芉
　也勞軍借名楚女姜而視馘於義云何至九獻加籩
　僭擬天子不嫌芉女實係楚甥此楚子之所以師敗
　城濮見弑商臣如叔詹之所言不没也今乃註曰大
　夫且曰芉氏姜氏之女芈姜既非夫人二姬亦非芉
　女為禮無别何以稱焉不詳經傳輙註史書未見其
　可也
景公三十七年哀公五年也熒惑守心宋之分野也司
星子韋曰君有君人之言熒惑宜有動候之徙三度
　唯徳動天書有明訓徙行三度理固宜然但事闗天
　變不見之左氏之續經若他云三舍乃不識星躔之
　行度者矣
　　晉世家
晉滅虞執虞公及其大夫井伯百里奚以媵秦穆姬
秦紀百里奚媵于秦亡秦走宛楚人執之繆公以五羖
羊皮贖之授以國政曰五羖大夫百里奚讓曰臣困于
齊而乞食蹇叔收臣臣欲事齊君無知蹇叔止臣得脱
齊難之周周王好牛臣以養牛干之蹇叔止臣得去不
誅事虞君蹇叔止臣臣知虞君不用臣臣誠私利祿爵
且留再用其言得脱一不用及虞君難
　傳僖五年襲虞滅之執虞公及其大夫井伯以媵秦
　穆姬未嘗有百里奚也孟子曰知虞公之不可諫而
　去之秦知虞公之將亡而先去之則為媵及難之説
　破矣曽不知以食牛干秦穆公之為汙也而食牛干
　周之説破矣百里奚舉于市則贖之五羖皮者又不
　足辯矣相秦而顯其君于天下可傳于後世虞不用
　百里奚而亡秦繆公用之而霸今乃曰私利祿爵而
　且留以及難蹇叔止臣而再用以得脱奚之為奚不
　特不賢不智已也又安足以霸君傳世哉史通曰史
　記多聚舊紀時插雜言事罕異聞語饒重出良信然
　也又如秦紀繆公亡馬食者三百餘人馬雖云大難
　共三百之一飱一馬何珍三百齊同而犯法若云一
　人所盜安肯公食多人若云自野攘之夫豈不知公
　物至于賜酒求從推鋒爭死以脱公于圍也非報食
　馬之徳報不死之恩耳是既知盜馬之必死而三百
　人之盡甘心于此一臠者何也
里克弑卓子于朝鞭殺驪姬于市
　傳僖九年里克殺卓子于朝國語曰殺奚齊卓子及
　驪姬不聞其鞭殺于市也不知何本
過五鹿饑而從野人乞食野人從土器中進之重耳怒
趙衰曰土者有土也
　傳僖二十三年過五鹿乞食于野人野人與之塊公
　子怒蓋怒其不與食而與土塊也故子犯曰天賜也
　稽首受而載之今曰土器中進之是盛食于土器而
　進之也以土器為有土又安往而不得土哉
使鉏麑刺趙盾盾閨門開居處節麑退嘆曰殺忠臣棄
君命罪一也遂觸樹而死
　傳宣二年使鉏麑賊之晨往寢門闢矣盛服將朝尚
　早坐而假寐鉏麑退歎而言曰不忘恭敬民之主也
　賊民之主不忠棄君之命不信有一于此不如死也
　觸槐而死
　公羊曰晉靈公使勇士殺趙盾見其方食魚飱曰子
　為晉國重卿而食魚飱是子之儉也吾不忍殺子
　羣臣之朝别色而入今寢門晨闢早而假寐所以為
　恭敬也公羊生自齊邦不詳晉物以東土所賤目西
　州亦然而曰子之儉也遷其取左氏而曰門開信公
　羊而曰處節乎然亦並不明言所以止書門開處節
　而已以此言忠忠從何見以此言節節自何徵鉏麑
　之死胡為乎來哉
初盾常田首山桑下有餓人示眯明盾與之食為晉宰
夫欲以去趙盾令先毋及難盾既去伏士縱嚙狗名敖
明為搏殺狗伏士出示眯明反擊伏士曰我桑下餓人
問其名勿告明亦亡去
　傳宣二年晉侯伏甲其右提彌明知之趨登扶以下
　公嗾夫獒焉明搏而殺之鬬而出提彌明死之初宣
　子田于首山舍于翳桑見靈輒餓食之既而與為公
　介倒㦸以禦公徒而免之曰翳桑之餓人也問其名
　居不告而退遂自亡也
　搏獒扶下者右車之彌明也曰宰夫者何與禦徒倒
　㦸者公介之靈輒也曰眯明者何與豈鬬死之眯明
　可二人而合一乎至于傳則已為公介故不必問名
　而止問其名居也史則既名眯明復乃問名而勿告
　者何與
景公八年使郤克于齊頃公母從樓上觀而笑之所以
然者郤克僂而魯使蹇衞使眇故齊亦令人如之以導
客
　傳宣十九年郤克徵㑹于齊齊頃公帷婦人使觀之
　郤子登婦人笑于房獻子怒出而誓曰所不此報無
　能涉河杜氏註曰跛而登故笑之左傳曰跛榖梁曰
　眇今乃蹇歸魯使以克為僂且竟蹇眇傴僂如之導
　客不聞魯衞之姓名而獨區區郤子誓盟河伯何哉
　季本曰公㑹晉侯衞侯曹伯邾子同盟于斷道宣公
　事齊最謹至是始與晉盟齊不能為主復推晉為伯
　同盟于斷道非以笑客故也黄震氏曰晉為是盟以
　固曹魯之心胡氏乃以郤克徵齊婦人笑跛以此盟
　為謀齊不知徵㑹乃在未見笑之先豈預知其笑而
　盟㑹以謀之耶
　　趙世家
夙生共孟共孟生趙衰字子餘
　閔元年趙夙御戎註曰夙趙衰兄也晉語趙衰先君
　之戎御趙夙之弟也衰夙雁行乃曰孫祖合而觀之
　吾將誰信
景公三年朔將下軍取成公姊為夫人大夫屠岸賈欲
誅趙氏徧告諸將韓厥曰妄誅謂之亂臣賈不聽韓厥
告朔趣亡朔曰子必不絶趙氏朔死不恨賈不請命擅
與諸將攻趙氏于下宫殺趙朔趙同趙括趙嬰皆滅其
族成公姊有遺腹走公宫免身生男賈聞索于公宫姬
藏兒袴中無聲已脱程嬰與俱山中十五年景公疾韓
厥曰大業之後為祟乃言趙孤召武與嬰徧拜諸將攻
岸賈滅其族復趙武田邑如故
晉世家景十二年作六軍趙穿趙括趙旃皆為卿景十
七年誅趙同趙括韓厥曰趙衰趙盾之功豈可忘乎奈
何絶嗣乃復令趙庶子武為趙後復與之邑十九年景
公病卒
韓世家晉景公十七年病卜大業之不遂者為祟厥言
趙武而復與故趙氏田邑
諸侯年表成公八年晉景公十七年復趙武田邑
　傳成二年欒書將下軍註曰朔死而代之也成四年
　趙嬰通于莊姬註曰姬朔妻也成五年原屏放諸齊
　嬰曰我在故欒氏不作我亡吾二昆其憂哉舍我何
　害註曰言已雖淫而能令姬護趙氏也成八年姬為
　趙嬰之亡故譖之晉侯曰原屏將為亂欒郤為徵六
　月晉討趙同趙括武從姬氏畜于公宫以其田與祁
　奚韓厥言于晉侯曰成季之勲宣孟之忠而無後為
　善者懼矣乃立武而反其田成公十一年晉侯夢大
　厲曰殺余孫不義覺召桑田巫曰不食新矣公病如
　厠陷而卒宣十二年趙朔將下軍成二年欒書將下
　軍蓋朔死而書代也成四年趙嬰通于莊姬成五年
　原屏放于齊乃同括因其滅倫而放之也原屏者同
　括之采邑齊者嬰之邑也成八年莊姬以趙嬰之亡
　故而譖晉侯故春秋書曰晉殺其大夫趙同趙括而
　朔死嬰放不及也况姬乃成公女景公妹譖行由莊
　姬也即使朔在莊姬乃殺其夫與子乎成二年朔死
　成八年姬安得孕乎傳云武從姬氏畜于公宫蓋姬
　寡而武長從姬畜于宫也即使孕而免也姬在外而
　免乎在宫而免乎在外則强賈必知之何俟入宫而
　始索之耶幸而至宫乃景公之宫也豈無隙地可以
　藏兒而臃腫于袴中藏不如是愚索不如是拙幸其
　無聲何其危哉故正義云按二年欒書將下軍朔已
　死矣同括為姬所譖朔不得與同括俱死于時晉君
　明晉臣强無容有屠岸賈輒厠其間得如比之横恣
　也又公孫杵臼程嬰事與左傳背違馬遷妄説不可
　信也余按成八年殺同括成十年丙午晉侯獳卒左
　傳曰不食新矣如厠陷而卒又安得十五年之匿兒
　而晉侯之夢大厲也傳曰厥言于晉侯立武而反其
　田即史記年表成公八年即景公十七年乃殺同括
　之年也内書復趙武田邑是立武復田在于當年而
　亦不在于十五年之後也武果匿十五年則安所得
　景公乎史曰朔不肯曰子必不絶趙祀若十五年之
　内韓厥一旦不祿趙祀不危矣乎朔迂亦必不至是
　又曰賈有寵于靈公為司寇而治靈公之賊徧告諸
　將當是時趙同為下軍佐趙括為新軍佐中軍大夫
　主兵者乃趙氏也徧告諸將將其誰與况由莊姬之
　譖同括將為亂而同括見殺也實非治靈公之賊也
　况自景十七年遡靈公弑年已二十五年矣不討于
　晉成公之日而討于晉景公之時又于景十七年而
　始討又同括皆為將而朔又其婿也謬甚不足言也
　至嬰杵之得兒誰手與之既可抱持出入何必藏袴
　自危且初生之子無乳不生嬰又安得乳乎兹事殊
　屬可疑
　　楚世家
陸終生子六人坼剖而生焉莫能紀其世
　一産三男已云多矣人非犬豕安能一胎六子哉且
　生産之道舉天下古今莫有異也坼剖而生不類異
　端惑世之脅出背生者耶或曰鴟鴞剖腹鸕鷀吐生
　余訪見之皆從卵出為此異聞當知不外于是者也
　然既曰莫能紀世夫又安能識其始産也哉疑而不
　闕有異古史者矣
熊渠卒子摯紅立摯紅卒其弟弑而代立曰熊延
　傳僖公二十六年䕫子不祀祝融與鬻熊楚人讓之
　曰我先王熊摯有疾鬼神勿赦而自竄于䕫吾以是
　失楚又何祀焉摯疾而竄為䕫之祖茍為延弑何竄
　之云弑君大罪寧得漫加于人哉
吳兵逆入郢辱平王之墓吳世家曰鞭平王之尸
　鞭尸辱墓事逈異也辱乎鞭乎不可不辨也父仇雖
　曰必報君義不容盡冺員之先世深受楚恩若至鞭
　尸必然毁墓途窮日暮未有若斯之甚者也若云辱
　墓猶庶幾乎
　　越世家
句踐請為臣吳王許之子胥諫不聽卒赦越罷兵而歸
使范蠡大夫柘稽行成為質于吳二歲而吳歸蠡吳世
家越王棲于㑹稽使大夫種行成卒許越平與盟而罷
兵去
　行成者文種耶范蠡耶罷去者為質耶與盟耶何互
　異也然行成赦越為質與盟皆事之所有理之所通
　者也此所以左傳書云越與吳平不書吳不告慶越
　不告敗無他詞也若夫吳越春秋之駕車飬馬秘于
　石室之中犢鼻樵頭親給糞除之事食溲嘗惡不似
　人為駕舍却行居然奴僕實皆趙曄之謬言深倍史
　官之直筆者矣
朱公中子殺人使少子而長子固請後以喪歸曰吾日
夜固望其喪之來也長子見苦為生難故重棄財
　莊子既善朱公雖為所賣寧不念朱公而不一自咎
　乎既知其以喪歸獨不能遣一介而必子之親詣乎
　况朱公者越大夫也齊相也其長子豈見苦為生難
　者私賫數百金獻楚國貴人則又非重棄財者矣夫
　豈村農力作錙銖積累之子乎且去越而易名子皮
　間行而為陶朱公又何據而知之
　　鄭世家
武姜生太子寤生生之難生叔段生易
　傳隠元年莊公寤生驚姜氏故名曰寤生遂惡之蓋
　寐而生子寤而方驚若謂難生何以名寤至云生易
　又有何徵文與義違毎多類此
子産者鄭成公少子也
　傳襄八年子國子耳侵蔡唯子産不順子國怒曰爾
　何知童子而言將為僇矣註曰子産子國之子蓋子
　國者靈公之弟穆公子也成公者穆公之孫既子産
　為子國之子則亦同成公而為穆公之孫矣以兄弟
　為父子何所考焉
　　魏世家
魏之先畢公高之後也畢公高與周同姓
　傳僖二十四年富辰曰畢原酆郇文之昭也註曰文
　王子夫高為文子分封于畢今曰同姓不亦疎且逺
　乎至魏絳為武仲之子而曰孫獻之荼為魏絳之子
　而亦曰孫世系之間豈容紊紊如此
　　田敬仲世家
悼公既立田乞為相田乞卒子常代立是為田成子鮑
牧與齊悼公有郤弑悼公齊人立簡公田常復修僖子
之政齊人歌之曰嫗乎采芑歸乎田成子選齊國中女
子長七尺以上為後宫後宫以百數而使賔客舍人出
入後宫者不禁及田常卒有七十餘男諡為成子
　傳哀十年齊人弑悼公赴于師哀八年鮑牧謂羣公
　子曰使女有馬千乘乎公子愬之公謂鮑子或譖子
　子姑居于潞以察之使以二乘及潞麇之以入遂殺
　之夫悼弑赴于師不知其人也或云乞弑其君荼恒
　弑其君壬莫陳氏之强横若也悼之弑也舍陳氏又
　誰之焉今曰鮑牧牧已先誅矣而又當此弑君之名
　不亦寃乎至成子者死諡也生而名死而諱故諡之
　也今陳常未死而遽歌曰成子者何哉女子百餘後
　宫不禁而有七十餘男將陳氏之子孫盡非田常之
　遺派與得非遷有憾于田陳而云若乎其或藉以誅
　亂賊乎
　　孔子世家
紇與顔氏女野合而生孔子
　萬世之師人倫宗表聖父求婚于顔氏聖母禱祀于
　尼山生我天縱祖述憲章夫豈事同鄭衞敢云野合
　乎哉註曰紇老徵少故爾云然此乃年齒相差不應
　謬書若此
孔子疑其父墓處母諱之也母死乃殯于五父之衢郰
人輓父之母誨孔子父墓然後合葬于防
　陳澔曰顔氏之死夫子成立久矣聖人人倫之至豈
　終母世不尋求父葬之地至母殯而猶不知乎且殯
　之衢路等之死于道路者夫子忍為之乎馬遷野合
　之誣謂顔氏諱而不告鄭註因之以滋後世之惑此
　出諸子雜説不可據也若終身不知父墓何以為孔
　子其不然也審矣(此即禮記/檀弓註也)
　五父之衢豈殯棺之地倘無郰母之誨將終殯之衢
　已乎輓父之母係孔氏之何親若不詳而有徵又何
　敢冒昧以母合葬乎至曰疑其父墓則已知其處矣
　又曰母諱之也則是聖母親言尚生疑惑夫豈郰母
　一語遂成實信者哉檀弓野説誣聖良多司馬信之
　更増舛謬余于檀弓又特辨之
孔子要絰季氏享士孔子與往陽虎絀曰季氏享士非
敢享子也孔子由是退
　索隠曰家語孔子之母喪既練而見不非之也今謂
　孔子實要絰與享為陽虎所絀亦近誣矣况喪而要
　絰喪未除也而與享者有乎至聞虎一叱由是而退
　則禮樂之宗曽不若一竊寳玉大弓之盜已瞷亡之
　拜將仕之言遷應不知此也
季桓子穿井得土缶中若羊問仲尼曰得狗仲尼曰此
丘所聞羊也土之怪羵羊也吳伐越墮㑹稽得骨節專
車仲尼曰禹致羣神于㑹稽山防風後至禹殺而僇之
其節專車有隼集于陳庭而死楛矢貫之石砮矢長尺
有咫孔子曰此肅慎氏之矢也
　子不語怪吾聞之矣博學多聞非羵羊罔象防風肅
　慎之謂也以此多聖誠不若太宰矣立極之聖豈若
　張華之知詭物東方朔滑稽逢君者流哉此事家語
　亦載之漢儒之譌也
孔子適齊為高昭子家臣欲以通乎景公反衞夫人在
絺帷中孔子入門北面稽首夫人自帷中再拜環佩玉
聲璆然公與夫人同車宦者雍渠參乘出使孔子為次
乘招揺市過之
　欲通齊景不恥家臣欲媚夫人帷中交拜且使為次
　乘儼同宦寺之流過市招揺不顧辱身之醜小人之
　所不為也而謂孔子為之乎馬遷誣聖罪在難寛
西狩獲麟子曰吾道窮矣因史記作春秋
　杜預曰感麟而作作起獲麟則文起于所止為得其
　實至于反袂拭面稱吾道窮亦無取焉
公山不狃以費畔召子欲往
　子欲往者豈從叛哉正欲反叛為順以正其大義使
　强臣不僭竊而為東周之治耳豈不狃可輔哉今史
　云孔子循道彌久温温無所試莫能已用曰周文武
　起豐鎬而王今費雖小儻庶幾乎欲往子路止孔子
　卒不行噫馬遷以孔子欲費與不狃為可以文武乎
　是從叛也何妄之甚
襄公二十二年孔子生年七十三以魯哀公十六年四
月己丑卒
索隠曰公羊曰襄公二十一年十一月庚子孔子生周
以十一月為正朔故曰二十二年公羊註曰歲在己卯
　襄公二十一年係己酉年非己卯也正月甲申朔閏
　八月辛巳朔九月庚戌朔日食十月庚辰朔二十一
　日庚子並非二十七又查庚戌年至哀公十六年壬
　戌正合七十三則二十二年生是也正月戊申朔四
　月丁丑朔十一月内無庚子日十月朔甲戌至二十
　七日適是庚子是庚戌年八月二十七日為聖誕三
　命通㑹作申時乃庚戌年乙酉月庚子日甲申時確
　乎不可易也惟精厯者知之
㑹齊侯夾谷矛㦸劒撥鼓譟而至孔子舉袂言曰請命
有司左右視晏子與景公景公心怍麾而去之有頃諸
優倡侏儒為戲孔子曰匹夫而熒惑諸侯罪當誅景公
大恐乃歸侵魯之鄆汶陽龜陰之田
　左氏曰萊人以兵劫魯侯必得志孔子曰兩君合而
　裔夷之俘以兵亂之將盟使兹無還對曰而不反我
　汶陽之田吾以共命者亦如之齊人來歸鄆讙龜陰
　之田榖梁曰齊人鼓譟起欲執魯君孔子命司馬止
　之齊侯謝過㑹使優施舞于魯君之幕下孔子曰笑
　君者罪當死使有司行法首足異門而出齊人來歸
　田公羊以為行乎季孫三月不違齊人來歸田王樵
　氏曰魯大治而齊為夾谷之㑹安有萊人劫魯之事
　况聖人相禮必敦信義以從先王之典故不言盟也
　經言㑹而傳言盟者誣也至齊之盟詞曰齊師出境
　而魯不以甲兵三百乘從我者邾滕其魯也今要其
　反汶陽田而已茍反之魯將為齊役乎齊師出境而
　魯即以三百乘從乎左以孔子為止饗也史穀則以
　謝過也公羊則謂孔子之政行也吾其誰適乎故姜
　廷善曰晏子謝過之言何休氏載之但晏子自襄二
　十五年崔杼弑君時見之至是又四十八年當不勝
　老矣七十致仕安得從㑹乎自定七年之後景公結
　黨稱兵侵伐魯衞甚非晏子所為然諸書皆不及嬰
　惟何休與史記言之或以何休本之晏子春秋則非
　可信之書也左以萊人劫公而榖梁史記亦不言萊
　人故季本氏曰萊人劫魯之事理所無也豈孔子臨
　㑹而有待于用武耶况劫㑹未見于前時而當兩國
　講好孔子為相之日乎即反田之語伯者末流之語
　也而謂孔子為之乎胡氏以為自序其績抑謬矣蓋
　兩國修睦歸魯三田亦中分其地以息爭耳鄆范之
　界濟西之田也讙棘之界汶陽之田也嬴博之界龜
　陰之田也鄆讙博之近魯者魯有之范棘嬴之近齊
　者齊有之宣公事齊而齊歸濟西之田哀公睦齊而
　齊歸讙及闡睦則與忿則奪春秋之時使然耳今㑹
　夾谷曰夫子功將歸濟西田歸讙及闡為誰之功與
　况鄆讙龜陰者三邑之田也獨曰而不反我汶陽之
　田則止讙耳求反一邑而齊反三邑是遵何盟與
　　蕭何世家
鮑生謂丞相莫若遣君子孫昆弟能勝軍者悉詣軍漢
王大悦又東陵侯召平曰願君讓封勿受悉以家私財
佐軍高帝大喜客有説相國曰君胡不多買田地賤貰
貸以自汙上心乃安相國從其計上乃大説
　蕭何文無害也主吏掾給卒史事課最第一豈遣子
　弟出私財買田地之區區也不知轉漕興卒之能而
　俟之鮑君與客乎况讓封勿受貰貸自汙庸者優為
　耳何必屬之相國歸功鮑召哉總之高祖忌猜蕭何
　無學求其學術不能過此者矣
沛公心欲何第一闗内侯鄂君進曰蕭何常全闗中以
待陛下此萬世之功也今雖亡曹參等百數何缺于漢
　逢君長君鄂侯是已蓋萬世功豈一蕭何力哉若無
　參等百數吾恐漢亦非其漢矣今不過欲以何為第
　一人耳遽曰亡參等百數何缺于漢豪傑聞之有不
　寒心者哉此淮陰等之不能已于懐反側也張良之
　所以辭三萬户也良有以夫
相國為民請上林空地上大怒曰相國多受賈人財物
乃為請吾苑乃下相國廷尉械繫之
　相國者安蒼生奠社稷者也况井田學校已澌滅于
　亡秦經史詩書又煙灰于項炬當此漢基初定王業
　方興正宜左經右史修明三代之典章尚義行仁纘
　述先王之禮樂今乃貰貸自汙不過富貴茍全之計
　請苑獵恩亦同溱洧乘輿之惠已耳名之相國實媿
　疑丞付之廷尉宜正是罪可也
　　曹參世家
參聞蓋公治黄老言厚幣請之蓋公言治道貴清靜而
民自定參避正堂舍蓋公日夜飲醇酒卿大夫已下欲
有言至者參輒飲以醇酒間之欲有所言復飲之醉而
後去相舍後園近吏舍吏舍日飲歌呼參游園中聞亦
歌呼與相應和惠帝怪相國不治事謂窋曰若歸試私
從容問而父窋既洗沐歸諫參參怒而笞窋二百至朝
惠帝曰與窋胡治乎乃者我使諫君也參曰高帝與蕭
何定天下法令既明今陛下垂拱參等守職遵而勿失
不亦可乎惠帝曰善君休矣參為相國出入三年卒
　孝惠之初正諸吕用事之漸吕后恣横之始劉之為
　劉亦岌岌矣曹參以二年入相五年八月死三年之
　間既不能消吕后之强横使牝鷄之不鳴又不能申
　高帝之大盟非劉氏其不王顧乃舍蓋公治清靜獨
　不計劉祚之將為吕摇乎尚敢曰垂拱守職飲醇酒
　而使欲言者醉乎且吏舍歌呼相與應和致相國之
　紀綱一掃地乎若以吕后方恣恐蹈危機莫如學留
　侯之杜門矣又何以告舍人趣治行而熱中此相位
　也總之古典淪于衞鞅詩書滅于秦始生斯世者皆
　入其所愚一習之詐偽而已即有一二聰明未盡㝠
　者亦辟此儒名竄歸黄老託言清靜緘嘿保身之小
　智如留侯蓋公其人耳又何足以知民生國政之本
　哉是故一漢也始以掾吏之蕭何繼以獄掾之曹參
　致漢治不純亂臣賊子終漢世而比比其人者皆何
　參之罪也若夫養成吕禍幾至滅劉雖曰陳平左右
　之誰不曰曹參蓄成之哉
　　留侯世家
高帝令子房自擇齊三萬户良曰始臣起下邳與上㑹
留此天以臣授陛下臣願封留足矣乃封良為留侯留
侯性多病即導引不食榖杜門不出曰願棄人間事從
赤松子遊後八年卒
　高帝曰諸君功狗也則良亦狗矣鄂侯曰亡曹參等
　何缺于漢則漢亦可以缺此良矣又安敢居功自擇
　侈然三萬户哉曰天授陛下未嘗不自負也曰與上
　㑹留封留足矣又何其詞之婉而理也乃封良為留
　侯則向之令自擇者不幾正所以紿之與信之斬越
　之醢豨布之反意皆日夜爭功之流也良之一讓而
　益形之矣是以辭三萬户也所以辟走狗之烹其杜
　門不出也所以辟吕雉之禍非實有赤松子之可從
　而辟榖導引有仙人不死之方也書曰後八年卒不
　益明乎
上從複道望見諸將往往相與坐沙中語上曰此何語
留侯曰陛下不知乎此謀反也
　謀反何事沙中何地悄謀宻室猶畏人知明語沙中
　不憚耳目且僕從車馬之衆多複道宫中之可見者
　與至于上曰何語夫豈沙中曠逺而諸將喁喁之聲
　竟入耳與良曰謀反夫豈宻謀反側而諸將不軌之
　情先之良與况羣小聚集將以犯君沙中形露似乎
　朝謀而夕發者良乃嘿然杜口俟問方言者何與蓋
　不過漢家初定高祖以猜忌為心議功不决諸將或
　懐私而怏怏良乃緩言封齒以堅衆心此安劉室定
　功臣之正計也若夫偶語沙中直言謀反未能信也
　高祖紀甲午即皇帝位于氾水之陽皇帝曰義帝無
　後齊王韓信習楚風俗徙為楚王建成侯彭越為梁
　王韓王信為韓王吳芮為長沙王淮南王布燕王臧
　荼趙王敖皆如故置酒雒陽宫高祖曰列侯諸將無
　敢隠朕皆言其情按此則諸將已封而無怏怏者又
　何爭功不决沙中謀反之獨見于留侯世家云
　　陳丞相世家
陳平長可取妻富人莫肯與者貧者平亦耻之負郭窮
巷門外多長者車轍張仲曰平貧不事事一縣中盡笑
其所為
　守財之夫安知擇婿庸下之流豈識英才莫肯與妻
　盡笑所為無足怪也但平美如冠玉不過詭計之人
　耻取貧女並鮮讀書之識門外之長者又何自來且
　既多長者車轍何又云盡笑而莫肯與女也
審食其為左丞相常給事于中幸于吕太后絳侯世家
周勃常為人吹簫給喪事
　為人臣者為國諱雖曰史筆亦有體裁况以漢人而
　作漢史嫌疑之禍所宜逺避今曰吹簫送殯擬之社
　長之卑田給事后宫大揭娥姁之醜惡去病之母少
　兒曰陳掌私通衞青之姊子夫曰平陽謳者廣利為
　故倡之家樊噲為屠狗之子欒布酒傭灌嬰販繒一
　例直書曽無諱忌王允目史記為謗書也固宜亦可
　見西漢文字之寛也
樊噲將兵伐燕時有讒噲欲殺趙王者帝用陳平計召
周勃受詔牀下即軍中斬噲頭兩人行謀曰恐上悔寧
囚而致之上
　平勃受詔之際知帝病篤欲徳于吕氏而不斬噲竟
　敢以君命即斬之人而曰寧囚而致之上平為雉黨
　甚矣至張卿風大臣語太后以王諸吕大臣請立吕
　産等為王而此大臣也者乃平也平逢太后交闗張
　卿先太后未發早已定策獨重難王陵垂成而始問
　及之陵之諤諤亦云後矣此陵之在平術中也程子
　猶以為平懲陵不諫平豈諫者哉至惠帝崩而丞相
　陳平如辟彊計拜吕台吕産為將諸吕皆官宫中用
　事而吕氏之幾亡劉者皆平也或曰張良辟穀曹參
　湎酒陳平滛于酒與婦人皆不得已不知漢初君臣
　恬秦政之敝養吕姁之亂使三代之典章禮樂澌没
　無存者正此輩之為之也曽有相而飲醇酒日夜不
　事事而天下可望其治者乎曽有去五榖之食可以
　生而有神仙不死者乎
　史記疑問卷中
欽定四庫全書
　史記疑問卷下
　　　　　　　　　欽天監左監副邵泰衢撰
　　孫臏傳
王之寵姬二人為隊長孫子欲斬之王從䑓上觀下令
曰寡人非此二姬食不甘味願勿斬也孫子曰臣已受
命遂斬之用其次為隊長復鼓之皆中規矩使報王曰
用之雖赴水火可也王曰罷休
　孫子試兵也非穰苴之将兵也安得斬殺自由乎况
　王曰非此二姬食不甘味即欲必斬王亦早已罷休
　矣又何待報命之時哉更有疑者宫中無刑劊之人
　将召之外庭與王未必命之入也将即此之娥眉乎
　吾恐其力不能辦也至以一斬之威遂欲令娥眉之
　赴水火也與有不然矣夫豈兵之不必服心而徒恃
　之威刦者乎
　　仲尼弟子列傳
宰我為臨菑大夫與田常作亂以夷其族孔子恥之
　傳哀十四年子我歸屬徒不勝陳氏追之殺諸郭關
　子我者闞止也有寵于簡公陳成子憚之陳豹曰勿
　先必禍子此所以田常追子我而殺諸郭關也今曰
　宰我遷其以子我為宰我矣况陳恒弑君夫子請討
　之不得者也而我且安然為相即使與常為亂田氏
　其安而宰我其族乎求之聚斂夫子尚欲攻之况與
　于弑君之列乎討陳恒之不得討宰我亦不得乎言
　語之科我先子貢雖曰晝寢夫豈若斯
子貢一出存魯亂齊破吳强晉伯越子貢一使使勢相
破十年之中五國各有變
　性與天道賜也熟聞即列言語之科亦在博學多聞
　之列夫豈揣摩三載探知人主之性情利害相傾唯
　恃一時之口給秦儀一例害此利彼者與擬之不倫
　事難盡信貌觀似乎誇詡多能嘿思大為聖賢深恥
　故一出存魯可也而齊不必亂吳不必破先儒論之
　詳矣
公伯寮字子周周愬子路于季孫
　道行道廢伯寮固不能如命何也然既云䜛愬安得
　尚列門墻鳴鼓之攻尤恐或緩遷乃列之弟子抑何
　本與朱子註曰公伯寮魯人邁乎遷矣明徹其祀宜
　也
有若狀似孔子弟子相與共立為師師之如夫子弟子
進問曰他日月宿畢竟不雨商瞿年四十後當五丈夫
何也有若嘿然無以應弟子起曰有子避之此非子之
位也
　狀似孔子共立為師愛屋及烏今乃以其形似即取
　為師不答所問即令避坐夫豈聖門賢者向不知有
　若之學而為之乎衆賢不如是之愚也有若亦不敢
　公然之肆也史通曰柴愚參魯品藻已詳如有若者
　名不列於四科譽無偕於十哲安得公然自欺詐相
　策奉此童兒相戲非長老所為得自委巷曽無先覺
　悲夫
顔回少孔子三十歲二十九髮盡白蚤死
　按孔子卒于哀公十六年年七十三哀公十四年顔
　子死伯魚年五十先孔子死家語云回三十二而死
　按孔子生伯魚五十而死是時孔子六十九矣哀公
　十四年回死是孔子七十一矣計其年回當四十一
　非三十二也夫子曰短命者徳宜長年雖四十一亦
　曰短命耳謂二十九而髮白蚤死與三十二死者皆
　非也鯉先回死孔子年六十九而鯉卒若回三十二
　而死則先鯉矣
　　伯夷傳
伯夷曰父命也遂逃去叔齊亦不肯立而逃之聞西伯
善飬老盍徃歸焉武王東伐紂伯夷叔齊叩馬而諫餓
死首陽山
　既云盍徃歸焉是夷齊與太公同歸者也所謂待天
　下之清去腥聞之紂也夫商之太師尚陳洪範於周
　而㣲子之親亦且受封於宋何北海來歸之老獨枵
　腹而死義也况夷與太公為天下之二老武王伐商
　未有不咨而詢之者若不即我謀當孑然而去若即
　我謀亦當廷諍否則仍北海之北耳今不言於帷幄
　定謀之初而乃諫於干戈既出之日不徒托之空言
　與夫子曰餓于首陽之下未聞其餓而死也田之粟
　曰周粟山之薇獨非周薇乎蓋採薇而食不食周禄
　如顔子簞瓢可也若云餓死其殆過矣
　　老子傳
孔子去謂弟子曰吾今日見老子其猶龍邪
　孔子世家孔子適周問禮蓋見老子云老子送以言
　孔子自周反魯蓋問禮之不止於老子而老子獨送
　之言耳然其言不過曰若虚若愚而已又不過曰不
　議人不發人惡而已非古先哲王之至言也聖人曰
　竊比於我老彭者以其好古也今老子傳與孔子世
　家之言互異而亦非聖哲典謨之訓所謂異言者近
　之矣異言者誅将老子之幾同少正卯矣夫子安得
　嘆其猶龍哉况龍者易之飛龍見龍與夫聖人作覩
　之雲龍也老子安能當而夫子必不以為喻也吾以
　為老子既為柱下史而知禮者必其言有則古稱先
　王者在而必不若是之泛泛曰去子之驕多欲而已
　也馬遷好異之說也
　　吳起傳
魯欲将吳起起取齊女為妻而魯疑之吳起于是殺其
妻以明不與齊也
　韓非子曰吳起使妻織組而幅狹于度使更之妻曰
　吾始經之而不可更也吳起出之噫為起之妻不亦
　難乎且夫婦人倫之重也就名而殺致功而出夫亦
　孰不可哉不能安其妻安能友其友而又為之君哉
　是故功名傑然而其君猜之大臣害之卒臠其尸也
　　蘓秦傳
嫂何前倨而後恭也曰季子位髙而多金耳
　秦之父母嫂妻前倨後恭家庭天性之間而市道存
　焉所恭又不過位與金耳知富貴而不知道義此所
　以終于車裂也雖然秦之功亦不過誇嫂婦之功亦
　秖見其過洛陽時耳若秦之庭說諸侯時不知道義
　其戴鬚眉為婦人宛媚舌敝以求說之一售何嘗有
　丈夫氣哉有妻有妾之一齊人耳妻嫂不泣于中庭
　而恭者未嘗瞷所之也
　　商鞅傳
公孫座謂惠王曰鞅有竒才願舉國聽之不用即殺之
召鞅謝曰我言若為相王色不許我我方先君後臣勿
用當殺之汝可疾去
　夫既先君後臣則告以疾去者不忠夫既召謝趣去
　而先告王必殺者不義不忠不義座兩有之
吾說君以帝王之道而君曰久逺以强國之術說君君
大說之耳鞅曰茍可以强國不法其故茍可以利民不
循其禮
　井田學校之法盡廢於鞅刑刻慘苛之學全由於衛
　致古先聖王之遺意至今蕩然而不復者皆其罪也
　尚安敢曰帝王之道也哉曰不法故不循禮而三代
　百王之制淪矣又曰常人安於故俗學者溺於所聞
　而焚書坑儒愚民之所由來矣三王不同禮而王五
　伯不同法而霸罷封建置郡守自號始皇帝而尊君
　卑臣之所由起矣反古者不可非循禮者不足多則
　凡逸于倫常之外矯制殺扶蘓立胡亥指鹿為馬之
　無不可行矣至於收司連坐使民莫敢議令鞅始之
　斯繼之而漢不能復之民到于今受其害鞅罪寜淺
　鮮哉車裂以狥而滅其家未足贖也王安石之祖宗
　不足法天變不足畏人言不足恤者本是也
　　孟嘗君傳
趙人聞孟嘗君賢出觀之皆笑曰始以薛公為魁然今
視之乃眇小丈夫耳孟嘗君聞之怒客與俱者下砍擊
殺數百人遂滅一縣以去
　孟嘗聲聞諸侯傾天下士眇小一語遂致怒滅一縣
　乎况曰魁然也乃眇耳如子房之計魁梧竒偉見圖
　狀如婦人好女而已何至殺人滅縣乎即曰客也文
　獨不禁之乎即曰言者之有罪也豈一縣之老幼盡
　譁然言乎且以齊嘗而遽滅趙縣乎誠未喻也
魏昭王以為相西合于秦趙與燕共伐破齊閔王亡在
莒死焉魏世家昭魚曰田需死吾恐張儀犀首薛公有
一人相魏者也吾終欲太子之自相也太子果相魏昭
王十二年與秦趙韓燕共伐齊閔王出亡
　相國重任也伐齊大事也薛公相魏伐齊魏世家既
　無其事田文傳獨有其文豈相國之事無關於魏而
　伐齊之舉獨出之文者乎向日人毀於王文奔有賢
　者自剄宫門王乃復召孟嘗孟嘗因謝病歸老於薛
　事已釋然矣豈以此而云魏嘗伐齊致王之出亡而
　死乎且田文如果相魏則不若樂毅樂間之去燕矣
孟嘗太息嘆曰食客三千餘人先生所知也客見文一
日廢皆背文而去莫顧文者如復見文者必唾其面而
大辱之
　冷煖人情其去來原不足輕重况皆鷄鳴狗盜之徒
　而所為士君子者鮮乎見文一日廢背去而不顧毋
　庸怪也但恐客雖背徳文蹈虚聲已耳使果致敬盡
　禮以隆賢者則亷恥勵節之士充滿於庭又何必三
　千食客而止此一彈鋏之馮驩哉至欲唾面大辱益
　徵其褊矣馮驩之技亦止鑿三窟為田文謀耳無他
　長也
　　平原君傳
平原君樓臨民家躄者行汲美人笑之躄者曰願得笑
臣者頭平原君曰以一笑故殺吾美人不亦甚乎門下
舍人稍稍引去平原君乃斬笑躄者
　客平原之客也美人平原之美人也情均也多情者
　必不割情能割情者必不多情今日可以割情斬美
　人又安知不可以割情斬客乎况以一笑之㣲毫無
　可殺之理而割情媚客使人聞之不曰忍心即曰市
　名耳忍心市名君子之所不屑交也而謂豪傑之肯
　至乎且後宫數百又安知其笑者為誰使後宫齊曰
　未嘗笑躄者吾軰自笑耳将若何揆諸人情物理必
　不然也
　　范雎傳
秦王屏左右宫中虚無人又曰左右多竊聽者范雎恐
未敢言内先言外事
　既虗無人又安多竊聽者
睢請為君見於張君須賈曰吾馬病車軸折非大車駟
馬吾不出雎取大車駟馬為須賈御之入見雎雎曰汝
罪有三所以得無死者以綈袍戀戀有故人之意故釋
公而坐須賈於堂下置莝豆其前令兩黥徒夾而馬食
之
　賈大夫也馬病軸折寜無副乎非大車駟馬吾不出
　若無范雎将終不出見張禄乎置堂下而馬食之戀
　戀故人意又安在乎初御之不必如是卑後食之又
　不必如是辱均云過矣
秦昭王聞魏齊在平原君所乃為好書遺平原君入秦
又遺趙王書曰王之弟在秦范君之仇魏齊在平原君
之家使人疾馳其頭來否則不出王之弟于關魏齊自
剄卒取頭予秦乃出平原君歸趙
　孟嘗入秦平原未嘗入秦也秦止孟嘗幸鷄鳴狗盜
　之出關也秦未嘗止平原得魏齊首而始出之關也
　平原君𫝊趙世家皆書平原如楚未嘗書平原入秦
　乃獨見之雎𫝊者豈雎仇魏齊得其首之為重平原
　入秦而不出之關之為輕也乎
　　魯仲連傳
新垣衍曰吾請出不敢復言帝秦秦将聞之為却軍五
十里
　連衍互言帝秦而衍為連絀吾以秦将聞之怒而進
　軍則有之矣今反却者何與至聊城之将遺書自刎
　田单遂屠聊城此燕齊之大事也田車之戰功也何
　以考之燕世家及田单𫝊均亦無是事也
　　聶政傳
政姊榮伏尸哭極哀曰政自棄于市販之間者幸老母
無恙妾未嫁也親既以天年下世妾已嫁夫嚴仲子乃
察吾弟困汚之中而交之澤厚矣乃呼天於邑而死
　俠累被刺韓之搆其主使也亟矣政之毀面使人不
　識者不特全仲子且以全姊也姊惡弟之沒其名乃
　哭其尸而暴之使天下後世之知有聶政也又懼已
　身之罹於法而不如死也則榮亦烈矣若曰嚴仲子
　察吾弟而明告之使韓知之奈仲子何榮應不出此
　也考之韓史原無所為俠累與嚴仲子也不過妄言
　之而妄聽之耳然使榮死而出仲子也不幾冺聶政
　任俠之心且虗仲子禮政之意而榮亦徒死也與
　　張耳陳餘傳
陳餘怒解印綬予張耳起如厠張耳佩其印收其麾下
陳餘獨與麾下所善數百人之河上澤中漁獵由此張
耳陳餘有郤
　秦亂之際諸将蜂起各将其士非如上有天子惟視
　印所歸也况一如厠之頃張耳即能安衆心而服麾
　下乎即陳餘之将卒亦必視餘之舉動而不肯以一
　如厠頃而即為所收也至與麾下去而漁獵将示終
　身不復将兵乎将舍是而更有士卒乎封以南皮三
　縣與張耳等餘尤大怒今乃甘心舍是而漁獵乎
　　陳豨傳
上自擊東垣不下卒罵上東垣降卒罵者斬之不罵者
黥之
　東垣衆卒要非素面若曰罵上而盡坑之可也若曰
　别其罵不罵而斬黥之則有難乎其别者人其肯自
　認曰我向罵哉
　　朱建傳
建事黥布布欲反平原君朱建止之不聽而聽梁父侯
遂反漢已誅布聞建諫得不誅語在黥布語中
　按黥布𫝊布幸姬數如醫家醫家與中大夫賁赫對
　門赫厚餽遺姬姬侍王譽赫王疑其與私赫恐告變
　上使人徵驗布遂族赫家發兵反未嘗有梁父侯也
　未聞有朱建之諫也今云在黥布語中者何與
　　酈食其傳
酈生謂騎士若見沛公曰臣里中有酈生年六十餘人
皆謂之狂生沛公至髙陽𫝊舍召酈生入謁沛公方倨
牀洗足見之
初沛公引兵過陳留酈生踵軍門上謁曰髙陽賤民使
者出謝酈生按劍瞋目曰吾髙陽酒徒也使者復入報
曰客天下壯士也沛公遽雪足仗矛曰延客入
　酈生雖曰辯士謁上之時必有定稱而始延之入今
　曰狂生又曰賤民酒徒而上之見之也一曰使兩女
　子洗足一曰雪足仗矛吾其誰從也與或曰後乃褚
　先生之所補也褚又何所聞而為此異詞哉
　　孟子荀卿列傳
　荀卿之與孟子爝火之同皎日也荀卿者李斯韓非
　之師非斯之焚書滅學至今日而禮樂淪亡幾使二
　氏異端並為三教者皆非斯之罪而實非斯之本荀
　卿也安得與吾孟子距楊墨邪說者之可同年語哉
　至云天下方務合從連衡以攻伐為賢孟子乃述唐
　虞三代之徳是以所如不合退而與萬章之徒序詩
　書述仲尼之意作孟子七篇未嘗不知之也且唐虞
　三代之徳荀卿知之乎更以騶忌騶衍與夫淳于髠
　愼到等亦列之一𫝊遷可謂不知類矣荀子性惡而
　孟子性善是荀子早已外於聖人之教至騶衍之言
　大類佛氏南贍西牛之荒而曰見尊禮如此豈與夫
　子菜色陳蔡孟氏困于齊梁者同哉又自騶衍與齊
　之稷下先生如淳于髠愼到環淵接子田駢騶奭之
　徒各著書言治亂之事以干世主豈可勝道遷未嘗
　不知尊孟子也而與荀卿軰同𫝊者何哉豈漢儒淺
　陋謂孟子不過荀卿流乎至遷言退與萬章之徒作
　孟子七篇晁氏謂趙岐之言亦然韓昌黎曰弟子所
　集今考孟子所見諸侯皆稱諡如齊宣梁惠滕文蓋
　死而後諡者也諸王公死于孟子之前未可知也至
　魯平公者自惠王元年至魯平卒年凡七十七年孟
　子見梁惠之時已稱叟矣决不及平公之卒也則後
　人所集是也韓子之言是也趙氏曰孟子凡二百六
　十一章三萬六千四百八十五字
　　韓信傳
漢王出成臯東渡河宿修武𫝊舍晨自稱漢使馳入趙
壁張耳韓信未起即其臥内奪其印符以麾召諸将易
置之信耳起乃知漢王來大驚
　細柳之營天子先驅不得入况漢使而即馳入壁乎
　入壁猶可而印符在将軍之肘腋可易奪乎夫亦從
　誰手而奪之乎即或奪之亦必親奪之信耳也又胡
　為起而知漢王始驚乎况麾召諸將而易置之為時
　亦少間矣豈信耳聽漢使之奪符印而猶偃仰髙臥
　待易置畢而始起視乎倘項王詐稱漢使入壁信耳
　之頭不且入羽囊乎且諸将不見信耳忽有他人坐
　其上而易置之能無譁乎左右不得其解
　　呂不韋傳
邯鄲姬至大期時生子政註曰人十月生此過二月曰
大期
　譙周曰姙身十四月生者非人能為之也人心欲速
　亡秦而駕詞以為先六國而亡也十二月而始生政
　似非不韋之子矣史遷曰知有身姬自匿有身之說
　從何見之哉
　　衛青傳
青父鄭季給事平陽侯家與侯妾衛媪通生青媪次女
少兒即霍去病母青之姊霍仲孺給事主家與少兒通
生去病外戚世家褚先生曰平陽主寡議長安中列侯
可為夫者皆言大将軍可主笑曰此出吾家常使令騎
從我出入耳奈何用為夫乎左右曰今大将軍富貴振
動天下主何以易之乎于是主乃許之
　漢之無禮一至此乎公主不特夫其奴抑且姑其婢
　矣至武帝既通西域以江都王建女細君為公主妻
　烏孫王昆莫為右夫人昆莫年老公主悲愁昆莫使
　其孫岑娶尚之後公主死漢復以楚王戊之孫解憂
　為公主妻岑娶娶死以國與季父肥王肥王復尚楚
　主肥王死岑娶之子泥靡為昆彌復尚楚主此兩主
　者一為人之祖母而復為孫之妻一既以兄之嫂為
　叔之妻而又復為子之妻與平陽公主之以奴為夫
　以婢為姑而王昭君之為子妻而生二女者何異又
　何怪乎明之三娘子以外孫女而為外大父之妻又
　妻其子又妻其孫之如此哉然而非其罪也婁敬實
　為戎首
　　李廣傳
廣出獵見草中石以為虎射之中石没鏃(一作/没羽)
　没羽非也没鏃是也鏃金可没也羽附木者也木不
　能附金以入石也
　　李陵傳
單于以兵八萬圍陵陵軍五千人兵矢既盡士卒死者
過半而所殺匈奴亦萬餘人且引且戰連鬭八日
　兵圍八萬而以五千當之是一敵其十八矣然兵矢
　既盡以何砍擊所殺萬餘似渉空文矧且引且戰計
　無遑于飲食連鬭八日命何得以生全思欲過誇陵
　勇以明陵非戰之罪耳不知適所以誕也
　　袁盎傳
盎曰淮南有三子唯在陛下耳于是文帝立其三子為
王
　淮南厲王𫝊孝文八年淮南厲王有子四人皆七八
　歲乃封子安為阜陵侯勃為安陽侯賜為周陽侯良
　為東成侯孝文十六年乃立安為淮南王勃為衡山
　王賜為廬江王良前薨無後賜盎諫帝而封淮南之
　子雖曰諫亦封不諫亦封然不可謂非盎力也然封
　其四子為侯則有之封其三子為王則非也四子為
　侯封于厲王之薨年三子為王封于孝文之十六年
　間九年矣今竟曰立其三子為王歸功專美于盎𫝊
　則得之矣奈厲王之本傳何
　　酷吏傳
郅都為中郎将從入上林賈姬如厠野彘卒入厠上目
郅都都不行上自欲持兵救賈姬郅都諫曰亡一姬復
一姬進天下所少寜賈姬等乎陛下縱自輕奈宗廟太
后何
袁盎𫝊帝從覇陵上欲西馳下峻阪中郎将袁盎曰陛
下騁六飛馳下峻山馬驚車敗陛下縱自輕奈宗廟太
后何
　上林游獵之苑衛士不知其幾許也豈上與賈姬郅
　都三人俱乎目郅都不行上乃即欲自持兵乎况賈
　姬一出别館離宫次舍又不知幾許矣樂毅報燕惠
　王書云厠之賔客之中則厠為旁舍也而謂姬獨入
　且使野彘得隨之乎亦誕甚矣且中郎将郅都之言
　又何其似中郎将袁盎之言也
　　滑稽傳
淳于髠說齊王以隠曰國中有大鳥止王之庭三年不
蜚又不鳴王知此鳥何也王曰不蜚則已一蜚冲天不
鳴則已一鳴驚人乃朝諸縣令長語在田完世家
　田完世家齊威王九年國人不治封即墨大夫烹阿
　大夫騶忌以鼓琴見威王三月而受相印淳于髠曰
　是人者吾與之㣲言五其應我若響之應聲必封不
　久矣
　楚世家楚莊王三年不出號令日夜為樂左抱鄭姬
　右抱越女坐鐘鼓之間伍舉曰願有進隠曰有鳥在
　于阜三年不蜚不鳴是何鳥也莊王曰三年不蜚蜚
　将冲天三年不鳴鳴将驚人乃罷淫樂聽政誅數百
　人進數百人按田完世家有威王而無好淫有淳于
　而無隠諫今曰語在田完者何與唯楚莊王有鄭姬
　越女之淫有伍舉不蜚不鳴之諫非威王也非淳于
　也齊威元年後于楚莊元年二百三十二年淳于乃
　齊威之臣優孟謂楚莊之人滑稽傳云淳于髠後百
　餘年有優孟優孟以談笑諫楚莊王是以齊威而反
　前楚莊矣夫既齊威可以前楚莊又何不可以楚莊
　之事屬之齊威乎前後彼此一任錯綜眞可謂滑稽
　矣
威王八年楚大發兵加齊使髠之趙請救蓋齎黄金千
鎰白璧十雙車馬百駟事趙趙與精兵十萬革車千乘
楚聞之夜引去田完世家威王六年魯伐我入陽關晉
伐我至博陵七年衛伐我取薛陵九年趙伐我取甄
　楚兵加我誠非細故師聞而遁豈無明文今乃敬仲
　世家缺而不録滑稽一𫝊獨紀其事者何與
莊王置酒優孟前為壽莊王大驚以為孫叔敖復生欲
以為相孟曰請歸而謀諸婦計之三日而為相莊王許
之
　愛敖心切憐及衣冠舉國聽之理所未有史通曰人
　心不同有如其面故窳隆異等修短殊姿非由倣效
　俾有遷革如優孟之象孫叔敖也衣冠談說容或亂
　眞眉目口鼻如何取類而楚王左右曽無疑惑者耶
　昔陳焦既亡累年而活秦諜從縊六日而生遂使竹
　帛顯書今古稱怪况叔敖之没時日已久楚王即謂
　其復生也先當詰其枯骨再肉所由合棺重開所以
　豈有片言不接一見無疑遽欲加以寵榮復其禄位
　豈非夢中行事哉
　　相如傳
相如之臨卭從車騎雍容閒雅甚都文君夜亡奔乃與
馳歸家徒四壁立
　車騎雍容状甚富饒家徒壁立貧又無聊何也矧相
　如身非一介早已服官駟馬髙車題橋有志者也今
　乃犢鼻當壚賤同厮飬豈圖卓氏之金錢遂不惜卑
　汚之若此耶當不然矣
　　龜䇿傳
漁者豫且舉網而得神龜龜自見夢于楚元王元王召
衛平告以夢得龜王欲放之江衛平諫留剝之以為國
寳
　神龜可寶貴以前知出使不免于豫且之籠見夢而
　自投于衛平之剝龜之不神可知矣乃曰匹夫得我
　為人君又曰戰勝攻取莫如元王龜之力也廢人聽
　龜後德先物亦云倍矣
　　天官書
在斗魁中貴人之牢
　天牢六星臨於魁外者也天理四星在於魁中者也
　理非理刑之理乃天理人情之理也故在斗魁之中
　以為運行佐理之主今以天理之理訛理刑之理而
　曰貴人之牢非也
有句圜十五星屬杓曰賤人之牢
　賤人之牢貫索也在天市垣之上句圜九星耳無所
　為十五星也貫索近大角之間故曰屬杓也
旁三星三公或曰子屬
　帝星前一星曰太子後二星曰庶子后非旁三星也
　亦非三公也曰子屬是也
後句四星末大星正妃餘三星后宫之屬
　句者勾陳也後句四星餘三星者句陳六星并天皇
　大帝一星也句陳第三星最大為大帝之正妃非末
　星也
前直列斗口三星隨北端兌若見若不見曰隂徳或曰
天乙
　隂徳二星在垣内帝星之右者也天乙與太乙共二
　星在玉衡之間者也以隂徳為天乙非也以二星為
　三星又非也至曰直列斗口隨北端兌更非也直列
　斗口之星上輔少尉也
東北曲十二星曰旗旗中四星曰天市
　天市垣左右之星曰旗共二十二國非十二也十二
　之上當脱去二字也至左旗九星右旗九星亦非十
　二星也至于四星天市並無是名當即市樓六星謂
　之天市耳然又以六言四不合何也
其南北兩大星曰南門
　南門二星在庫樓之南東西横列未嘗南北列也唯
　平星二星南北斜列而星亦不大
衡太㣲三光之庭匡衛十二星藩臣西将東相南四星
執法
　太㣲垣左右将相共八星非十二星也左右執法共
　二星非四星也西将東相之名亦非
門内六星諸侯
　垣内五諸侯五星非六星
廷藩西有隋星五曰少㣲士大夫
　隋者其形圓而匾也今垣西四星南北列曰少㣲非
　五星而隋形也
其旁有一小星曰長沙
　軫中有小星曰長沙非旁也
危東六星兩兩相比曰司空
　虗東危西有兩兩相比者曰司命司禄司危司非之
　八星室上有兩兩相比者離宫六星並無兩兩相比
　于危東之六星也至曰司空亦止危上二星曰土公
　吏亦無六星之司空也軫之下有二星曰上司空亦
　無六星之司空也
旁有八星絶漢曰天潢天潢旁江星江星動人渉水
　王良西有九星如弓形絶漢曰天津非八星也天江
　四星在尾宿之上與天津天潢毫不相渉今曰旁江
　星非也
歲行左行在寅歲隂右轉居丑歲隂在卯星居子歲隂
在未星居申以六月與參晨出
　今康熙辛未星居酉六月與婁俱出年與星俱差一
　宫晨出之星差二宫矣嵗行嵗隂之說不可據也
　
　
　
　
　
　
　
　
　
　
　
　
　
　
　
　史記疑問卷下
