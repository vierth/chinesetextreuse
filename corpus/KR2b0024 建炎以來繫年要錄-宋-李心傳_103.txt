
　建炎以來繫年要録巻一百二
　　　　　　　　　　　　宋　李心傳　撰
紹興六年六月丁酉朔上謂趙鼎曰朕於宫中親種一
方稻數日雨既霑足昨日令人騐之頓長四寸半真可
喜也　詔提舉淮南鹽事蔣璨提督措置控扼海道事
務先是分海舟八十艘屯通州之料角故命璨領之
己亥權尚書吏部侍郎晏敦復試給事中　兵部侍郎
胡世將兼權吏部侍郎　𢃄御噐械錢愐兼權樞宻副
都承㫖　直龍圖閣知建州魏矼充祕閣修撰以中書
言其政績也
庚子大理少卿張匯等言獄空詔嘉奬仍免表賀(十三/年穴)
(月戊申二十二年五月乙未二十六年四月戊午二十/九年正月丙辰三十年四月丙寅三十一年五月庚辰)
(並同/此)匯河南人也
辛丑詔湖北安撫司統制官覃敵見管水軍官兵等並
撥𨽻侍衛歩軍司
癸卯尚書右司員外郎樓炤守左司員外郎樞宻院檢
詳諸房文字范直方為左司員外郎仍兼都督府推行
賞功文字　詔龍圖閣直學士提舉江州太平觀汪藻
續次編類元符庚辰以來詔㫖初藻守吴興被㫖編輯
未就而去㑹史館初置乃用修撰官綦崈禮言罷之至
是修撰范冲言失今不就事浸零落可惜乃先進藻一
官(是月/庚子)令接續編類加賜史館修撰飱錢官給筆劄(賜/飱)
(錢在七年三/月今併附此)　左中奉大夫集英殿修撰提舉台州崇
道觀李友聞卒友聞子儔俅既臣劉豫皆仕為要官朝
廷不奪其禄養冀招來之(此以紹興四年十/二月詔書修入)友聞家居
七年年八十餘乃卒
甲辰給事中吕祉試尚書刑部侍郎充都督行府參議
軍事以張浚言調法大軍移屯淮南乞選從官前來參
議軍政故也　詔新除給事中晏敦復不候受告令日
下供職(此乂與近日言/者建請相妨)　左宣義郎左時充樞宻院編
修官時自敕局改官當罷去故以樞屬處之(此又與今/年四月己)
(酉石公揆/請相妨)既而省待次員乃以為御史臺主簿(八月/壬寅)
顯謨閣待制新知鄂州王庶知荆南府兼荆湖北路經
略安撫使荆南屢為盗殘庶與士卒披荆棘致材用治
城隍繕府庫廨舎畢修陶瓦為民室廬闢市區如承平
時流庸四集而喜曰公可恃我其安於此矣庶曰府庫
未充也乃下令有欲吾田者肆耕其中吾不汝賦有能
持吾錢出而得息者視其息與去之日多少授其職有
差武吏爭出應令未幾還輸其息府庫大充得以養兵
遂成軍隐然為雄藩
乙巳集英殿修撰提舉台州崇道觀程俱左中奉大夫
提舉江州太平觀黎確並復徽猷閣待制　左從事郎
新饒州州學教授孫雄飛為樞密院編修官俟左時到
任成資日上雄飛自館職罷去遄又用之(此亦與石公/揆建請相妨)
　直徽猷閣知荆南府薛弼為湖北京西宣撫司參謀
官武顯大夫湖北京西宣撫司幹辦公事于鵬知鄧州
皆用岳飛奏也　右朝奉大夫曽慥為京西路轉運判
官兼宣撫司隨軍轉運慥以親年髙辭不赴　夜地震
丁未趙鼎奏前夕地震上曰知之上天譴告朕極憂恐
鼎曰坤德宜安静今震動不寜皆臣等輔佐無狀向縁
地震吕頥浩嘗罷政上曰頥浩之罪非為此卿等但當
與朕恊力修政事用答天譴耳　祕書省正字兼史館
校勘喻樗面對言自三代云逺學校貢舉之制一切茍
簡故蘓軾有言自政事論之則䇿論詩賦均為無用誠
篤論也臣伏見進士之外有博學宏詞以表制詔書布
檄箴銘記贊頌序為十二目實為有用之文然法湏命
官方許召試彼一命之士既有職業則文藝之習比之
舉人不能精専欲望明詔天下應舉人有願兼應宏詞
科者於科詔到後以所業上之縣縣上之州州察其性
行温厚鄉評無玷者以姓名文字保明上之禮部禮部
上之朝廷朝廷降學士院或後省㸔詳文字典重議論
淵源者報禮部赴試西北人在行朝無州縣可以保明
者令清望一二人薦舉其程試之法略如見行條法所
取人數臨時取㫖裁定申選者免省試行之數年將見
人材軰出文章爾雅可備朝廷選用事下禮部後不行
　是日沿海制置司水軍統領修武郎嚴安雅廣州水
軍統領右儒林郎范德冲以舟師與海賊鄭廣戰於新
㑹縣之三竈山賊乘風衝突兩軍俱失利官軍多死安
雅等皆坐貶官(八月己/未行遣)
戊申趙鼎請下詔求言上曰甚善朕歴考前世故事當
避正殿减常膳今則所御止一殿而常膳至薄若更减
損亦無害鼎曰此皆文具也應天消變之道恐當専修
人事庶幾可召和氣但即今費用浩大科歛益煩此傷
和氣之大者也臣等日夜不勝惴恐而才綿薄終恐上
負委使又進呈軍噐所事上宣諭軍噐所初縁李志道
措置得有法至今整齊因言志道夜間著㡌而寢中夜
起治事左手運籌右手書計不差毫釐是亦人妖鼎曰
惟其如此便非國家之福　禮部尚書李光引疾求去
罷為端明殿學士知台州　權户部侍郎王俁兼權禮
部侍郎
己酉手詔曰朕以菲德奉承大統遭時艱厄敵偽相挺
軍旅方興賦役重困寤寐恫矜未知攸濟廼六月乙巳
地震朕甚懼焉政之失中吏之無良怨讟滋彰乖氣致
沴坤厚之載揺動靡寜變不虛生縁類而應永思厥咎
在予一人凡内外臣庶有可以應變輔朕之不逮者其
各悉意以言毋諱朕躬毋悼後害州郡守長近民之官
宜為朕惠養凋瘵安輯流亡察寃繫禁苛擾毋倚法以
削毋縱吏為姦惟兹卿士小大協恭各祇乃事以副朕
寅畏天地側身銷變之意　遣内侍徃淮南撫問右僕
射張浚仍賜銀合茶藥以浚將渡江廵按故也浚以為
東南形勢莫重於建康實為中興根本且使人主居此
則北望中原常懐憤惕不敢自暇自逸而臨安僻居一
隅内則易生安肆外則不足以號召逺近係中原之心
遂奏請聖駕以秋冬臨建康撫三軍而圗恢復浚又渡
江撫淮上諸屯屬方盛暑浚不憚勞人皆感悦時防秋
不逺浚以方畧喻諸帥大抵先圖自守以致其師而後
乘機擊之遂命淮西宣撫使劉光世自當塗進屯廬州
與韓世忠張俊鼎立又遣權主管殿前司公事楊沂中
進屯泗州軍聲大振(此以浚行状増修但熊克小歴繫/之五月恐太早日歴浚奏已擇定)
(六月中旬渡江前去淮甸廵按/不得其日故因遣中使遂書之)　武功大夫貴州團練
使閤門宣贊舍人王淵令先次額外供職淵者降授宣
慶使德慶軍承宣使仍之養子自言仍嘗提藩邸府事
昨從上皇北狩未囬乞用隨龍官子孫恩例先次供職
故也權中書舍人董弅言閤門官係三十員為額不聞
其有廢事今淵欲剏員外闕以遂其私臣未見其可望
寢前㫖不行仍乞自今應官司毋得陳乞額外剏添員
闕其自行陳乞額外官者重寘典憲輔臣進呈上曰弅
所論甚善大抵僥倖之門不可開開則不能復閉矣遂
已(進呈在是/月甲寅)　右朝議大夫主管台州崇道觀謝亮卒
庚戌紹興府嵊縣令錢墌對移餘姚縣丞墌馭吏嚴邑
吏二百餘人訟其過於府中一夕逃去言者論吏彊日
乆兹實亂階不可不治而墌不能潔已徒務滛刑逄其
盛怒論决之際渠水為赤恐難在任望下本路憲司究
實擇清彊官對移如有贓狀自當按法施行至是憲臣
劉一止奏墌到官半歲所决遣吏民二千七百餘人而
士民之言以為墌愛民不擾皆詣本司借留乃命承勘
官司照會
辛亥張浚遣中書門下省檢正諸房公事兼行府諮議
軍事張宗元來奏事
壬子上御正殿踈放臨安府等見禁輕刑以大暑故也
甲寅給事中晏敦復繳江東帥臣葉宗諤修建行宫畫
一録黄上曰敦復所論如何趙鼎曰近日民間多事若
緩為之亦無傷上曰極是要當以愛惜民力為先他時
廵幸粗庇風雨足矣於是鼎未欲上幸建康故對語及
之(事祖在今年五月丙戍按朱熹撰張浚行狀云公力/陳建康之行為不可緩朝論同者極鮮盖有所指也)
　觀文殿學士知紹興府孟庾提舉臨安府洞霄宫從
所請也　命太常少卿何慤徃都督行府撫問上召對
而遣之　左廸功郎祕書省正字朱敦儒改左承奉郎
敦儒入館未幾上特引對而有是命　直徽猷閣知鎮
江府李謨陞職一等時都督行府在鎮江而謨應辦無
闕故陟之　權川陜宣撫副使邵溥言本司提㸃諸房
文字王偉隨軍調發軍馬計偹錢糧措置戰守首尾九
年又措置茶鹽酒息錢三千餘萬制造軍噐二百餘萬
類試舉人二千餘人一切了畢已便宜轉行貴州刺史
詔許換給當制舍人言據上項所陳果皆成績則帥臣
將佐監司郡守之事也提㸃文字使臣何預焉且此數
事若有不及當行責罰則提㸃文字使臣必不預顯見
欺罔朝廷冐昧官爵乃命依條回授　白身陳佃特補
右奉議郎張浚之撫師川陜也佃以言邉防利害授初
品文階又以徃關外軍前撫諭之勞改京秩至是行府
闗送尚書省指揮既易真命遂以佃知廣安軍(七月/乙酉)
乙卯觀文殿學士知温州秦檜改知紹興府　武節郎
閤門宣賛舎人添差江州兵馬鈐轄㓂宏知黄州　詔
交子務官吏依己降指揮並罷初用臺諫及近臣議改
交子為糴本關子而𣙜貨務提轄官魏彦弼言本務受
納錢物浩瀚若押印關子委與職事相妨乞且令交子
務印造朝廷從之言者論自廵幸以來凡用見錢關子
並係本務印造而彦弼避事妄有陳請乞勒令分析於
是遂罷
丁巳上諭大臣曰雨不妨事否趙鼎曰若得晴亦不妨
事上曰田中雨過多猶可車水决堰盡人力料理若旱
則更無可擘畫大率豐年自古難得所以春秋書有年
大有年盖喜之也况今日公私匱乏望歲之心尤為切
至是日營田官王弗候對上望見之曰少間當子細諭
弗令竭力乆任若一二年間營田就緒庶幾可以少寛
民力朕知此已乆昨在㑹稽嘗書趙充國傳以賜諸將
但上下不能奉承由是且已若早做得數年即今已獲
其利鼎曰為國根本之計莫大于此(中興聖政臣留正/等曰務農之要有)
(二一曰審天時二曰盡地利太上皇于斯二者兼舉而/無遺修水旱之備所以審天時也立營田之官所以盡)
(地利也紹興之初兵拏未解調度百出取給于民其力/困矣故思有以寛之始者盖甞以屯田望諸將惜其不)
(能奉承也肆主上休兵以來博採羣議遣使講求兵之/屯田者責之將帥民之營田者責之守臣兩淮荆㐮膏)
(腴之地墾闢幾徧行之數年殆見公私兼濟/倉庾盈溢羊祐十年之積盖有不足道矣)　右司諫
王縉言臣聞應天以實不以文近者乙巳地震陛下深
自儆懼特降手詔告誡中外務在恤民隐銷變異誠意
至矣臣竊見浙江船渡使臣阻節徃來囬易收息籠及
柴薪物價為之頓増嗟怨之聲或干和氣欲望特降睿
㫖浙江船渡宜責邉江廵檢囬易宜取商旅情願民瘼
既除變異自銷矣詔追使臣送大理治罪囬易强市者
使臣停官時觀文殿大學士朱勝非奉祠居湖州欲以
三事應詔而未敢遽上見縉疏遂止前二日縉入對嘗
奏䟽論地震駐蹕之所豈非天心仁愛著隂盛之戒女
子小人則逺之外國盗賊則備之是皆隂類也又言陛
下即位十年軍政未立國用未節宜詔大臣參酌祖宗
舊制每歲出納之數而裁酌之抑僥倖以靖衆志薄賦
歛以寛民力為長乆之計䟽留中不出江西制置大使
李綱亦列八事奏上(朱勝非秀水閑居録是月地震手/詔求言勝非欲以三事應詔而未)
(敢遽上有自行朝至湖者為勝非言大臣無所論勝非/始不信後數日邸報論地震一疏云應天以實不以文)
(今浙江監渡使臣阻節徃來諸軍回易擅増物價能去/二害則和氣可召災異自消此應天之實也於是降㫖)
(追使臣送獄立法禁回易强市勝非歎駭累日更不敢/奏時趙鼎作相植黨如山無敢言者勝非所云即縉降)
(出之/疏也)
戊午詔兩淮沿江守臣並以三年為任用右朝奉大夫
都督行府同措置營田王弗請也弗入對論軍興以來
兩淮殘破尤甚頼朝廷寛恩未加賦役故零丁殘民漸
有生意望陛下念殘民撫存之急察郡守數易之弊將
兩淮及沿江守臣並以三年為任無事不許更易庶幾
流移漸歸耕稼滋廣數年之後有以助朝廷調度之費
豈特一方之幸也輔臣進呈上曰朕昔為元帥時嘗見
州縣官説及在官者以三年為任猶且一年立威信二
年守規矩三年則務收人情以為去計矣况今止以二
年者乎雖有葺治之心盖亦無暇日也弗所論甚當當
如此施行上論及治體因曰治天下之道在乎必賞與
必罰而已刑固不可滛以逞也然茍有罪豈可不以刑
威卿等於此且更留意鼎曰近時贓吏雖不能依祖宗
時一切棄市然近亦數杖脊刺配且如殺人者死古今
常法比年皆從貸例而臣等亦多酌情依斷聖人以謂
罪疑惟輕既無所疑何為而貸貸一有罪則犯者愈衆
而善人咸被其禍(七月甲戌有㫖沿江州軍係太平江/池鄂岳州興國軍  中興聖政史臣)
(曰刑期於無刑聖人之心也治不能無刑聖人之不得/已也昧其不得已之意而謂刑可輕焉貸一贓吏而天)
(下之貪者無所勸縱一姦民而天下之暴者無所懲犯/法滋多賊民愈甚以是為仁適以害仁也帝者之世兹)
(用不犯于有司者明于五刑之功也非去刑而能使民/不犯也王者之世遷善逺罪而不自知者殺之利之之)
(功也非去殺而能使之遷善也然則姑息之為治/其亦不仁之甚哉髙宗之意盖欲以殺止殺者歟)　遣
金部員外郎霍蠡徃岳飛軍前催督錢糧以飛言本軍
糧乏故也　忠翊郎湖南制置大使司親兵左部統領
軍馬裴鐸遷一官兼閤門祗候用吕頥浩奏也先是郴
衡桂陽草盗紛起頥浩遣鐸與統制官歩諒招捕悉平
之吉川盗王權既受岳飛招安復自軍中亡命聚衆數
百人為㓂鐸擊破之權棄仗遁去鐸本馬擴部曲以勞
板授至是正命之(鐸十二月/乙未補正)
己未祕書省正字李誼守監察御史誼特被引對論吏
之臧否係乎人君之好惡其從違常係乎人君之賞罰
嘗考漢書循吏傳六人而五人出於宣帝酷吏傳十二
人而八人出於武帝唐書循吏傳十五人而出於武德
貞觀之時者半酷吏傳十二人而出于武后之時者亦
半以是知吏之為治皆視上之趨嚮爾願詔諸路監司
舉劾部内守令政績之善否其有蔽賢容姦者皆當坐
以違制之罪詔下其章翌日遂有是命　武功大夫果
州團練使淮西宣撫使司提舉一行事務李鑄除名邵
武軍居住以宣撫使劉光世劾其竊弄事權蠧害軍政
也(七月丁丑/降詔奬諭)
庚申右宣義郎趙侁為太府寺丞侁抃孫也朝廷以其
世而用之　湖北路提舉茶鹽常平公事范寅秩言茶
鹽之利常平之法專一應副國家大計州縣不得擅用
比因盗賊累年為害如本路州郡𠂻私移用或申畫朝
㫖特免監司支取朝廷一時取撥免年限或二年或三
年有至限滿又展年限及有一面擅行支用錢米盡净
申乞朝廷除破提舉官縮手坐視不敢誰何欲乞自今
後兩司錢物應申畫展限及除破并通融本州支用及
截撥并一面支取指揮並乞行下本司覈實保明收支
的確下落委實要用及無可樁還再行申明方許依應
從之寅秩建陽人也　直祕閣知真州趙尚之左朝散
郎通判真州季洞並罷洞仍降一官二人不相能交訟
其不法都督行府言二人别無贓汚若令根治徒使干
連之人無辜坐獄故有是㫖
辛酉皇伯左中大夫充集英殿修撰提舉臨安府洞霄
宫令懬為閬州觀察使安定郡王　詔以曾布記熈寜
市易本末及紹聖以來奏對語録真蹟送史館先是布
子直寳文閣紆上布三朝正論(事見去年/四月庚午)趙鼎奏令紆
親賫布真蹟赴行在(八月/己酉)俄除知信州令其子右奉議
郎惇代賫赴闕(八月/丙寅)既又改紆知衢州(九月/丁亥)未上而紆
卒(十月/戊辰)至是始以其真蹟上之紆言先臣以直道事三
朝知無不言自紹聖以來大臣報復元祐私怨倡為傾
揺廢立之議而蔡京蔡懋等附會增飾致滔天之謗上
及宣仁聖烈皇后獨先臣每事極論痛伐賊謀故於宣
仁終不能遂其姦計至元符之末太上皇帝踐阼欽聖
獻肅皇后垂簾之初親於簾前禀問本末欽聖聖語力
辨謗誣至云寃他嬢嬢豈有此意親書記録首尾具全
欲望聖慈宣之外廷付之史官考騐真蹟修定信書除
四十年蔽蝕之妖正千萬世是非之實詔付史館仍遷
惇一官賜銀帛百匹兩(八月/戊戌)　軍噐監丞黄祖舜特引
對乞堂除縣令上謂大臣曰祖舜謂郡守朝廷知所選
任矣獨於縣令皆付之銓曹專用資格差注今若且委
之郡守使得澄汰無狀者亦庶幾也此論有理其甄擢
之(熊克小歴稱吏部郎官黄祖舜乞堂除縣令按/祖舜今年七月始自監丞遷屯田郎官克恐誤)　翰
林學士朱震言竊見陛下念䖍州之民屢干邦憲選任
郡守使牧其民固已得治䖍州之策矣臣謂䖍民弄兵
其説有二越人勁悍其俗輕生見利必争有犯必報農
事既畢則徑度潮梅循惠四州驅掠良民剽刼牛馬此
其一也自軍興以來守令多非其人政令苛虐科歛無
藝小民無告横遭荼毒互相扇動遂萌姦心徒黨浸多
乃成巨盗原其本意豈願屠戮自取滅亡良由吏失其
職奉法不䖍激之使然罪至不赦此其二也凡䖍之民
均是人耳烏有不可治者臣願詔孫佑令到任條具本
州及諸縣官吏有貪墨無狀巽懦不職無益於民者一
切罷去聼佑選擇慈祥仁恵之吏忠厚愿慤之人異時
治迹顯著者咸以名聞朝廷優加奬勸或令再任宿弊
盡去人樂其生雖誘之為盗亦不為矣臣又願陛下詔
樞宻院令於潮州安泊一軍以斷賊路今韶州已有韓
京一軍賊度嶺欲冦南雄英韶等州則有所畏憚矣如
别置一軍屯於潮州姦盗之心自息於㝠㝠之間不待
誅鋤勦絶而老盗宿姦心知其不可為矣至於本州掌
兵之官亦乞選用立功邉徼有名于軍伍者為之如是
而三年不治者未之有也時新除守臣孫佑方入辭未
去乃以付佑焉　侍御史周祕言臣近見川陜宣撫司
屢以糧運不繼聞於朝廷而四川總制財用趙開亦稱
所運糧斛盡已起發臣不知其孰是也今漕司之所較
者惟船運之費而已且以成都一路言之自水運至軍
前用錢四貫三百可致米一石若使税户自陸路般運
則每石所用三倍於水運之直若值農時民間雇人般
運則其所用又三倍於税户自運之費水運稍逺其行
雖遲而所費至少陸運稍近其行雖速而所費至多宣
撫司欲其速至則必以陸運為便總制官欲其省費則
必以水運為便此大將之所以有言而漕臣之所以自
辯也臣以謂大將為陛下統率大兵則軍食闕絶固其
所當慮漕臣為陛下臨治一路則民力凋瘵亦其所當
惜然就利害而熟計之不有百姓則何以養兵不節所
費則何以活百姓今既設漕臣使専饋運則但當責錢
糧之辦足不當問般運之遲速但當前告以期限不當
取之於倉猝恊濟國事在此而已欲望聖慈特命川陜
宣撫司預計一年之費分為四限令總制財用官常於
一季前應辦其水陸般運悉從民便庶不誤於軍期亦
稍寛於民力詔制置大使席益相度聞奏
壬戌顯謨閣直學士左承議郎提舉江州太平觀陳與
義左朝奉郎充集英殿修撰傅崧卿左朝請郎守起居
舍人董弅並試中書舍人與義仍兼直學士院兼侍講
不俟受告供職故事職事官同日除者以寄禄官為序
弅奏與義崧卿皆故從官乞依宣和故事以除目為序
上許之(弅奏在七/月己巳)與義嘗為給事中服金帯至是更服
舎人服上諭曰朕當以卿為内相　左朝請大夫陳公
輔行尚書吏部員外郎用范冲薦對也　左奉議郎江
東宣撫司主管機宜文字張體純罷體純初為張浚所
辟(今年四/月癸卯)吏部審量當敦减殿中侍御史石公揆言體
純以助軍補官上書赴殿試便宜改官皆不由格法畏
避討論遂𨽻名軍中望罷之令浚改辟上曰當如所請
豈有不容於朝廷之人而可為大將幕屬邪於是體純
依例追四官改正出身而體純在浚軍中如故(體純追/官改正)
(出身日歴無此明年正月十八日體純/自右承務郎用淮西宣撫司功賞轉官)
癸亥尚書右僕射同中書門下平章事兼知樞宻院事
都督諸路軍馬南陽郡開國公張浚加食邑一千户食
實封肆百户浚出按淮甸故降制加恩焉時浚密遣人
至燕山回知道君不豫淵聖貽書金帥求絹浚遂奏臣
近得此信不勝痛憤願陛下剛徤有為成敗利害在所
不恤况孝悌可以格天推此心行之臣見其福不見其
禍也趙鼎奏得浚書云建康入納鹽錢甚盛上曰沿路
既安商賈放心來徃鼎曰亦縁乆不變法上曰法既可
信自然悠久盖自立對帶法二年不變故比之常歲增
也　左從事郎范如圭為祕書省正字如圭建陽人也
　故太子中舎知封州曹覲賜諡忠肅故右賛善大夫
知康州趙師旦賜諡莊愍皇祐中儂智髙入冦二人皆
身捍賊而死曽開在廣東援五年十一月詔書為之請
至是賜之(日歴六月十三日廣東經略司奏乞為二人/賜諡無帥臣姓名按連南夫今月十二日方)
(辭免不允則/曽開所請也)
甲子詔自今委保舉人避親牒試不實者許人告保官
先降一官然後取勘合負罪犯用四川制置大使席益
奏也舊法見任官子弟去本貫二千里及監司守貳有
服親門客與婚姻之家皆牒赴轉運司别試七人而觧
試一人後多冐濫亦有以賄得者前舉成都路漕司就
試者三千餘人解四百四十人潼川路漕司就試者二
千餘人解三百人益請於朝故有是命　詔自今諸州
流寓舉人每十五人解一名不及十五人令本路漕司
類聚附試仍不拘路分召文臣二員結除名罪委保所
保不得過三人用國子監請也(事祖見建炎/四年五月)
　
　
　
　建炎以來繫年要録巻一百二
