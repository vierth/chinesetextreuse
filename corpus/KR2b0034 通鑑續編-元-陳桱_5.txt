
　通鑑續編卷四
　　　　　　　　　　　　　　元　陳桱　撰
(己/夘)宋太宗皇帝太平興國四年(遼乾亨元年○是嵗/宋滅北漢混一中原)
　春正月潘美帥師侵漢(帝議伐漢曹彬曰以國家兵/甲精鋭翦太原之孤壘如摧)
　(枯拉朽爾帝意遂决乃以潘美為北路都招討使帥/崔彦進李漢瓊劉遇曹翰米信田重進分道伐漢又)
　(以郭進為太原石嶺闗都部署以斷燕薊援師遼遣/達瑪長夀來言曰何名而伐漢也帝曰河東逆命所)
　(當問罪若北朝不援和/約如故不然惟有戰耳)以石熙載簽書樞宻院事○
　張思訓獻所製渾儀(司天監學生巴中人張思訓本/唐李淳風梁令瓉之法創作渾)
　(儀以獻日月行度成于自然不假人運尤為精妙焉/帝命置于文明殿東南鼓樓下擢思訓為渾儀丞)
　二月帝自將侵漢○遼耶律舒救漢三月郭進敗遼
　師于白馬嶺(漢主求救于遼遼主遣南府宰相耶律/舒為都統兾王迪里為監軍帥師赴之)
　(三月乙未至白馬嶺與郭進遇舒欲阻澗以待後軍/迪里不從渡澗迎戰未成列進薄之遼師大敗迪里)
　(等皆死會耶律色珍兵/至進引師退舒得免)夏四月以石熙載為樞宻副
　使○師圍太原五月漢主劉繼元降詔封為彭城郡公(潘/美)
　(等屢敗漢兵進築長連城以圍太原矢石交下如雨/漢外援不至餉道又絶城中大懼四月庚午帝至督)
　(戰益急城無完堞帝慮其城䧟殺傷者衆手詔諭漢/主降使者至城守陴者不納帝怒親督諸將衛士進)
　(薄城下列陣于前蹲甲交射矢集城上如蝟毛五月/壬午漢指揮使郭萬超踰城出降漢主親信之臣多)
　(亡城中危急帝復手詔諭漢主速降當保終始貴富/詔雖入城而諸將鋭攻不可遏帝猶慮城䧟害良民)
　(麾兵少却癸未夜漢主遣客省使李勲奉表乞降帝/詔許之因至城北張樂宴從臣於城臺甲申漢主率)
　(官屬縞衣紗帽待罪臺下帝賜以襲衣玉帶召使升/臺漢主叩首謝罪帝釋之己丑授特進檢校太師右)
　(衛上將軍封彭城郡公賜賚甚厚命祠部郎中劉保/勛知太原府折御卿亦攻取嵐憲州岢嵐軍凡得州)
　(十縣四十户十三萬五千二百二十帝作平/晉詩命從臣和又授漢相李揮以下官有差)漢劉繼
　文奔遼遼封為彭城郡王○帝發太原六月遂伐遼
　圍幽州秋七月及遼耶律休格戰于高梁河敗績乃
　還(帝既滅漢欲乘勝取幽薊諸將以師罷餉匱不欲/行崔翰獨曰所當乘者勢也不可失者時也取之)
　(易帝意遂决五月庚子發太原六月丁卯次東易州/遼刺史劉宇以城降留千兵守之戊辰次涿州遼判)
　(官劉厚徳以城降庚午次幽州城南遼將耶律希達/軍于城北帝攻走之壬申命宋偓崔彦進劉遇孟𤣥)
　(喆分兵四面攻城圍之三周以潘美知幽州行府事/遼將多降七月遼順州薊州皆降耶律學古時守燕)
　(悉力禦之不能支城中大懼遼主遣耶律休格救幽/癸未帝與遼將耶律舒大戰于髙梁河舒敗將遁休)
　(格兵適至與耶律色珍分左右翼以進復戰帝大敗/死者萬餘人帝引師南還休格追至涿州帝急乘驢)
　(車走免喪其資械不可勝計庚寅命孟𤣥喆屯定州/崔彦進屯闗南劉廷翰李漢瓊屯真定而還自是遼)
　(好遂/絶)帝至自范陽(帝還汴以石守信劉/遇從軍失律貶之)八月皇子武
　功郡王徳昭自殺(徳昭從帝攻太原軍中嘗夜驚不/知帝所在有謀奉徳昭者帝聞不)
　(悦及還汴故久不行太原之賞徳昭以為言帝大怒/曰待汝自為之賞未晚也徳昭退而自刎帝聞之驚)
　(悔往抱其尸大哭曰癡兒何至/此耶追封魏王諡曰懿子五人)九月劉廷翰等大敗
　遼師于遂城(遼主遣南京留守燕王韓匡嗣與耶律/舒耶律休格伐宋報圍燕之役軍于遂)
　(城西方陣宋師請降匡嗣欲納之休格曰彼氣甚鋭/疑誘我也可整衆待之匡嗣不聽俄而宋將劉廷翰)
　(崔彦進李漢瓊等分道前後合擊遼師大潰死者萬/計匡嗣棄旗鼓遁去餘衆走易州獨休格整兵而戰)
　(宋師乃退遼主怒匡嗣將誅之蕭后力/救得免以休格為南面大王總戍南兵)以楊業為代
　州刺史(漢建雄節度使楊業善戰號楊無敵帝聞其/名召見以其老于邊事拜代州刺史遼人忌)
　(之望見旌/旗輒引去)冬十月進封齊王廷美為秦王(論平漢/功也)
(庚/辰)五年(遼乾亨/二年)春正月以程羽為文明殿學士(羽自/知成)
　(都還帝欲優以清職乃改端明/為文明殿授羽學士專備顧問)二月定差役法(分民/户為)
　(九等上四等充役下五等免/從京西轉運使程能之請也)三月衞國公劉鋹卒(鋹/有)
　(口辯帝之將伐北漢也宴近臣于禁中鋹進言曰朝/廷威靈及逺四方僣偽之主今日盡在坐中旦夕平)
　(太原劉繼元又至臣率先來朝願得執梃為諸國降/王長帝大笑及卒帝輟朝三日贈太師追封南越王)
　潘美敗遼師于鴈門殺其將蕭卓羅○秋七月交州
　亂詔孫全興帥師討之(交阯丁部領及其子璉相繼/死璉弟璿嗣為節度年尚幼)
　(大將黎桓幽璿别館而代領其衆帝聞之以孫全興/張濬崔亮劉澄賈湜王僎並為部署將兵討之全興)
　(濬亮由邕州澄湜僎由廉州進桓聞/之遣使為丁璿上表求襲位帝不許)冬十月遼主圍
　瓦橋十一月帝自將禦之次于大名遼師退乃還(遼/主)
　(自將圍瓦橋闗宋師陳于水南耶律休格帥精騎渡/水而戰宋師大敗休格追至莫州十一月帝自將禦)
　(之癸丑闗南諸將與戰大破之戊午帝次大名諸軍/復戰于莫州敗績㑹遼主引去帝欲遂取幽州李昉)
　(力陳其未可乃詔曹/翰部署諸將而還)十二月遼以耶律休格為裕恱
　○定難留後李繼筠卒弟繼捧嗣
(辛/巳)六年(遼乾亨/三年)春三月皇子興元尹徳芳卒(贈中書/令岐王)
　(諡康惠/子三人)詔諸路轉運使祭官吏賢否以聞○罷交州
　師孫全興棄市(三月交州行營破賊于白藤江口獲/戰艦二百知邕州侯仁寶死之㑹炎)
　(瘴軍士多死轉運使許仲宣以聞詔班/師斬劉澄賈湜于軍徵孫全興棄市)髙昌來貢○
　夏六月薛居正卒(居正因服丹砂遇毒方奏事疾作/遽掖歸中書已不能言但指廡間)
　(儲水器而已左右取水至不能飲偃閤中吐氣如烟/燄輿歸私第薨居正輔相十八年寛簡不察衆論賢)
　(之/)歸義節度使敦煌郡王曹元忠卒子延祿嗣○秋
　九月乙未朔日有食之○以田錫為左拾遺(錫好言/時務既)
　(居諌職上疏獻軍國要機者一朝廷大體者四以議/平漢之功駕馭戎臣為要機而大體之一乞脩徳以)
　(來逺宜罷交州之師其二言今諌官不聞廷争給事/中不聞封駁左右史不聞升陛軒記言動御史不敢)
　(彈奏中書舍人未嘗訪以政事集賢院雖有書籍而/無職官祕書省雖有職官而無圖籍臣願陛下擇才)
　(任人使各司其局職業脩舉則威儀自嚴其三言邇/者㝢縣平寜京師富庶軍營馬監靡不恢崇佛寺道)
　(宫悉皆輪奐又加闢西苑廣御池而尚書省湫隘尤/甚郎曹無本局尚書無聽事九寺三監寓天街之兩)
　(廊貢院就武成王廟是豈太平之制度耶臣願陛下/别脩省寺用列職官其四言按獄官令枷杻鉗鎻皆)
　(有定式未聞以鐵為枷也昔唐太宗觀明堂圗見五/臟皆麗于背遂减徒刑况隆平之時將措刑不用于)
　(法所無去之可也疏入/優詔褒答賜錢五十萬)以趙普為司徒兼侍中(普奉/朝請)
　(欝欝不得志者累年至是如京時柴禹錫及趙鎔楊/守一俱以嘗給事晉邸得幸告秦王廷美驕恣將有)
　(陰謀竊發帝疑以問普普因言願備樞軸以察姦變/且自陳曰臣忝舊臣為權倖所沮遂備道預聞昭憲)
　(太后顧託及前朝上表自訴等事帝於宫中訪普前/表得之因召見謂曰人誰無過朕不待五十已知四)
　(十九年非矣乃拜普司/徒兼侍中封梁國公)置京朝官差遣院(舊制京朝/官屬吏部)
　(國初以來皆出中書至是詔中書舍人郭贄等考校/勞績品量材器以中書所下闕員引對而授之謂之)
　(差遣/院)以石熙載為樞宻使○冬十一月楚昭輔罷
(壬/午)七年(遼乾亨/四年)春三月癸巳朔日有食之○貶秦王
　廷美為西京留守(初昭憲太后遺命太祖傳位于帝/意欲帝傳之廷美以及徳昭故帝)
　(即位之初命廷美尹開封而徳昭徳恭等皆稱皇子/及徳昭不得其死徳芳相繼夭没廷羙始不自安柴)
　(禹錫因上變以摇之而帝意不決召趙普諭以太后/遺㫖普對曰太祖已誤陛下豈容再誤廷美遂得罪)
　舒州上𤣥石(石有白文曰丙子年/出趙號二十一帝)夏四月以竇偁郭
　贄參知政事(初帝尹開封偁為判官以推官賈琰佞/䛕于坐叱之曰賈氏子巧言令色豈不)
　(愧于心哉衆皆失色帝因重偁之/直至是謂偁曰賞卿之叱賈琰也)以柴禹錫為樞宻
　副使楊守一為樞宻都承㫖(賞上秦王廷/美之變也)盧多遜免
　(趙普復相多遜心不自安普屢諷令引退而多遜貪/固權位不能決會普廉得多遜嘗遣堂吏趙白交通)
　(秦王事帝大怒下詔數/其罪責授守兵部尚書)罷秦王廷美官流盧多遜于
　崖州(多遜既免越二日下御史獄命翰林承㫖李昉/學士扈蒙衛尉卿崔仁兾御史滕中正等雜治)
　(之多遜具伏累遣中書守當官趙白以機事宻告廷/美且云願宫車晏駕盡力事大王廷美亦遣小吏樊)
　(徳明報多遜云承㫖言正㑹我意因遺之弓箭多遜/受之獄上帝詔文武集議太子太師王溥等七十四)
　(人奏廷美多遜咀咒顧望大逆不道宜正刑章詔削/奪多遜官爵流崖州并徙其家屬朞親于逺裔趙白)
　(樊徳明閻宻王繼勲趙懷祿閻懷忠等悉斬于都門/外廷美勒歸私第復其子為皇姪女落皇女公主之)
　(號/)沈倫罷(坐與盧多遜同列不能/覺察降授工部尚書)五月崔彦進敗遼
　師于唐興○定難留後李繼捧來歸銀夏綏宥之地
　(夏州自李思恭以來未嘗親朝中國至是繼捧率其/族入朝帝甚嘉之賜賚甚厚繼捧陳其諸父昆弟多)
　(相懟怨乞納其境内夏綏銀宥四州留京居之帝為/遣使如夏州䕶緦麻已上親赴闕四州既來歸疆土)
　(幾復漢唐之舊其未入/職方者燕雲十六州耳)貶秦王廷美為涪陵縣公房
　州安置(趙普又以廷美居西京非便諷知開封府李/符上言廷美不悔過而怨望乞徙逺郡以防)
　(他變詔降封廷美為涪陵縣公房州安置以閻彦進/知房州袁廓通判州事以伺察之普又恐符言泄乃)
　(坐符他事/流之春州)潘美敗遼師于鴈門○折御卿敗遼師于
　新澤○六月定難都知蕃落使李繼遷入于地斤澤
　以叛(繼遷繼捧族弟也四世祖思忠嘗從兄思恭討/黄巢戰没贈宥州刺史曽祖仁顔唐銀州防禦)
　(使祖彞景父光儼皆嗣防禦使于晉周之世繼遷生/而有齒勇悍多智開寶七年授定難軍管内都知蕃)
　(落使留居銀州聞宋使者至發緦麻親赴汴乃詐言/乳母死出葬于郊遂與其黨數十人奔入地斤澤出)
　(其祖像以示戎人戎人拜泣從/者日衆澤距夏州東北三百里)遼主侵滿城○秋九
　月遼主賢卒于焦山子梁王隆緒立尊母蕭氏為太
　后治國事以韓徳讓為政事令兼樞宻使總衞兵(遼/主)
　(幸雲州行至焦山有疾命南院樞宻使韓徳讓南院/大王耶律色珍奉遺詔立長子梁王隆緒而殂隆緒)
　(小字文殊努生十二年矣既嗣位是為昭聖皇帝國/事皆决于太后蕭氏后以徳讓總宿衛兼政事令南)
　(院大王博果濟總領山西諸州事北院大王裕悅休/格為南面行軍都統同政事門下平章事景宗任人)
　(不疑信賞必罰唯竭國力以助河東破/軍殺將而不能救其亡為不知權云)冬十月竇偁
　卒○行乾元厯(冬官正吴昭/素所造也)十一月以李繼捧為彰
　徳軍節度使(以繼捧鎮彰徳復官其兄弟十二人帝/嘗問繼捧曰汝在夏州用何道以制諸)
　(部對曰羗人鷙悍但/覊縻而已非能制也)十一月戊午朔日有食之○髙
　麗王伷卒弟治立
(癸/未)八年(契丹聖宗隆/緒統和元年)春正月曹彬罷以王顯弭徳超
　為樞宻副使(酒坊使弭徳超有寵于帝覬代樞宻使/曹彬之位乃自鎮州乘傳以急變聞于)
　(帝曰彬秉政久得士心將為不利且誣以事為徵帝/信之乃出彬為天平節度使而以顯徳超並為副使)
　二月戊午朔日有食之○以宋琪參知政事○遼以
　耶律休格為南京留守(休格均戍兵立更休法勸/農桑脩武備邊境大治)三
　月置諸王府翊善及侍講○夏四月弭徳超有罪流
　于瓊州(徳超以不得樞宻使怨望居常怏怏一日詬/王顯柴禹錫曰我言國家大事有安社稷功)
　(止得錢許大官汝等何人反在吾上我實恥之言頗/侵帝顯奏之詔鞫問徳超具伏遂奪官秩禁錮瓊州)
　(而死帝始悟曹彬/之誣待之加厚)帝作戒辭頒于羣臣○五月交州
　將黎桓逐其留後丁璿而代之(桓自稱留後遣使來/貢并上丁璿讓表詔)
　(諭桓送璿母/子赴闕不聽)河決滑州(河源在西蕃朶甘斯南鄙四/山之間有泉近百泓匯為一)
　(登髙望之若星宿布列故彼人呼為星宿海流出復東/瀦曰哈喇海東出曰齊必勒河合呼蘭伊爾齊二水)
　(北流為九渡河其水猶清騎可渡也貫山中行出西/戎之都㑹曰庫濟曰克特者合納琳河所謂細黄河)
　(也水流已濁繞昆侖之南折而東注合竒爾瑪勒河/復繞昆侖之北自貴徳西寜之境下積石經河州過)
　(臨洮合洮河東北流至蘭州始入中國北繞朔方北/郡上郡而東經三受降城豐東勝州折而南出龍門)
　(過河中抵潼闗東出三門集津為孟津過虎牢而後/奔放平壤吞納小水以百數勢益雄大無崇山巨磯)
　(以防之旁激奔潰不遵禹蹟故虎牢以東距海口二/三千里恒被其害自漢以降毎以為憂周顯徳初大)
　(决東平之楊劉乾徳以來决者不一是年大决滑州/之韓村汎澶濮曹濟東南入于淮壞民田廬舍東南)
　(流至彭城界而入/海詔發丁夫塞之)六月以王顯為樞宻使(顯既拜帝/語之曰卿)
　(世家本儒少遭兵亂失學今典機務無暇博覽羣/書能熟讀軍戒三篇亦可免于面牆因取賜之)遼
　復國號曰契丹(六月遼主有事于太廟遂率羣臣上/太后尊號曰承天皇太后羣臣亦上)
　(遼主尊號曰天輔皇帝大赦/改元統和復國號曰契丹)兖州父老請封禪帝不
　許(㤗山父老及瑕丘等七縣民詣/闕請東封不許厚賜而遣之)秋七月郭贄免以
　李昉參知政事(贄嘗因論事奏曰臣遭不次之遇誓/以愚直上報帝曰愚直何益于事贄)
　(對曰雖然猶勝姦邪至是以/入對宿酲未解出知荆南府)八月石熙載罷○命中
　書樞宻脩時政記○溪錦叙富四州蠻來附○冬十
　月趙普罷(普罷為武勝軍節度使帝作詩餞之賜宴/長春殿普奉詩泣曰陛下賜臣詩當刻石)
　(與臣朽骨同葬泉下帝為之動容翌日帝謂宰相曰/普有功國家朕昔與游今齒髪衰矣不欲煩以樞務)
　(擇善地以處之因詩以導意普感激泣下朕亦為之/墮淚宋琪對曰昨日普至中書執御詩涕泣謂臣曰)
　(此生餘年無階上答庶希來世得効犬馬力臣/昨聞普言今復聞宣諭君臣始終可謂兩全)十一
　月以宋琪李昉平章事李穆吕蒙正李至參知政事
　張齊賢王沔同簽書樞宻院事(帝謂琪等曰世之治/亂在賞當其功罰當)
　(其罪即無不治謂為飾喜怒之具即無不亂卿等慎/之又謂蒙正曰凡士未達見當世之務戾于理者則)
　(怏怏于心及列于位得以獻可替否當盡其所藴言/雖未必盡中亦當僉議而更之俾協于道朕固不以)
　(崇高自恃使人不敢言也蒙正初入朝堂有朝士指/之曰此子亦參政邪蒙正陽為不聞而過之同列不)
　(能平詰其姓名蒙正遽止之曰若一知其姓名則/終身不能忘不若弗知之為愈也時人服其量)以
　吕文仲為翰林侍讀王著為侍書(帝勤于讀書自己/至申然後釋卷詔)
　(史館修太平御覽一千卷日進三卷宋琪以勞瘁為/諌帝曰開卷有益不為勞也朕欲周嵗讀遍是書耳)
　(遂命文仲著侍讀與書毎暇日則問/文仲以經義著以筆法葛湍以字學)是嵗江河漢睢
　糓洛瀍澗水溢
(甲/申)雍熙元年(契丹統/和二年)春正月詔求遺書(帝謂侍臣曰/教化之本治)
　(亂之原茍無書籍何以取法今三館所貯遺佚尚多/乃詔募中外有以書來上及三百卷當議甄錄酬奬)
　(餘第卷帙之數等級優賜不願送官者/借其本寫之由是四方之書間出矣)帝弟涪陵縣
　公廷美卒于房州(廷美至房州憂悸成疾薨年三十/八追封為涪王諡曰悼以其子徳)
　(恭徳隆為刺史廷美/之得罪趙普為之也)李穆卒(穆質厚忠恪謹言慎行/所為純至無有矯飾帝)
　(聞其卒哭謂侍臣曰穆國之良臣朕方倚/用遽爾淪没非穆之不幸乃朕之不幸也)三月以楊
　延慶等為知州(帝選守臣得延慶等十餘人命之因/謂宰相曰刺史之任最為親民茍非)
　(其人民受其禍昔秦彭守穎州教化大行境内多瑞/宋琪曰秦彭一郡守政善而天應之若此况君天下)
　(者/乎)夏四月泰山父老詣闕請封禪許之五月乾元文
　明殿災六月詔罷封禪(帝既詔以十一月二十一日/有事于泰山命翰林學士扈)
　(蒙等詳定儀注矣五月丁丑乾元文明二殿災/詔求直言遣使案察淮浙蜀廣獄訟而罷封禪)詔州
　縣官上書言事附驛以聞○冬十月賜華山隠士陳
　摶號希夷先生(太平興國中摶兩入朝帝待之甚厚/至是復來見帝謂宰臣曰搏獨善其)
　(身不干勢利所謂方外之士也遣中使送至中書宋/琪等從容問曰先生得𤣥黙脩養之道可以教人乎)
　(摶曰摶山野之人于時無用亦不知神仙黄白之事/吐納養生之理非有方術可傳假令白日冲天亦何)
　(益于世今聖上龍顔秀異有天人之表博達古今深/究治亂真有道仁聖之主也正君臣協心同徳興化)
　(致治之秋勤行脩煉無出于此琪等以其語白/帝帝益重之詔賜號希夷先生放還華山尋卒)尹憲
　襲李繼遷于地斤澤走之獲其母妻而還(知夏州尹/憲襲繼遷)
　(大破之斬首五百級繼遷與其弟繼冲遁去憲獲其/母妻俘千四百帳而還繼遷復娶豪族轉徙無常漸)
　(以強大西人以李氏/世著恩徳多往歸之)十一月有事于南郊大赦(帝將/郊祀)
　(秦再思上書願勿肆赦因引諸葛亮相蜀數十年不/赦之事以為證帝以問趙普普對曰聖朝開創以來)
　(具存彜訓三年郊祀即覃恩宥所謂其仁如天/堯舜之道劉備偏據一方何足師法帝從普言)十二
　月徙封淮海國王錢俶為漢南國王○立徳妃李氏
　為皇后(后淄州刺史/處耘之女也)賜京師大酺三日(詔曰王者賜/酺推恩與衆)
　(共樂所以表升平之盛事契億兆之歡心累朝以來/此事久廢盖逢多故莫舉舊章今四海混同萬民康)
　(泰嚴禋始畢慶澤均行宜令士庶共慶休明可賜酺/三日至期帝御丹鳳樓觀酺召侍臣賜飲自樓前至)
　(朱雀門張樂作山車旱船往來御道又集開封諸縣/及諸軍樂人列于通衢音樂雜發觀者溢道遷市肆)
　(百貨于道之左右召畿甸耆老列坐樓下賜以酒/食明日宴羣臣于尚書省獻歌詩頌賦者數十人)
(乙/酉)二年(契丹統/和三年)春二月交州來貢○李繼遷誘殺都
　巡檢使曹光實于葭蘆川遂襲銀州據之○三月宴
　貢士于瓊林苑(帝親試禮部貢士四百九十七人于/崇政殿始分三甲錫宴于瓊林苑進)
　(士及第第一人授節度推官寵之以詩遂為定制帝/謂侍臣曰朕親選多士殆忘飢渇召見臨問觀其才)
　(伎而用之庶田無遺賢而朝廷多君子爾復/慮禮部取舍不當再試不中格者多獲中選)夏四月
　宴羣臣于後苑(先是帝召宰相近臣賞花于後苑謂/之曰春風暄和萬物暢茂四方無事)
　(朕以天下之樂為樂宜令侍從詞臣賦詩至是詔輔/臣三司使翰林樞宻直學士尚書省四品兩省五品)
　(以上三館學士宴于後苑賞花釣魚張樂賜飲/命羣臣賦詩因習射水心殿賞花曲宴自此始)置明
　法科○秋八月遣使按問刑獄察官吏勤惰于諸州
　○九月楚王元佐有罪廢為庶人(元佐帝長子少聰/警貌類帝帝鍾愛)
　(之涪陵縣公廷美之遷房州元佐力救焉廷美既死/元佐遂發狂疾至以小過操梃刃傷侍人疾少間帝)
　(為赦天下㑹重九召諸王宴射苑中元佐以新瘥不/預及諸王宴歸暮過元佐元佐恚曰若等侍上宴我)
　(獨不預是棄我也因發忿被酒夜縱火焚其宫帝大之/怒詔廢為庶人均州安置宋琪率百官三上表請留)
　(京師帝許之行至黄/山召還居于南宫)右羽林統軍周保權卒○韓國
　華如髙麗(時議用兵契丹以髙麗與之接壤數為所/侵命國華齎詔諭令發兵西㑹高麗獷悍)
　(恃險未即奉詔國華諭/以威徳始俯伏聽命)冬十二月庚子朔日有食之
　○宋琪柴禹錫免(初帝詔廣宫城柴禹錫有别第在/表識内上言願易官邸帝不悦禹)
　(錫乃陰結琪欲因之以請盧多遜舊第琪為白帝帝/益鄙之廣南轉運使王延範琪妻髙氏親也將謀不)
　(軌知廣州徐休復宻奏之帝因琪禹錫入對問延範/何如人琪禹錫未知其端盛言延範強明忠幹帝意)
　(其交通不欲暴其狀詔琪詼諧無大臣體罷守刑部/尚書降禹錫為左驍衞大將軍延範及其黨與皆伏)
　(誅/)南康軍大雨雪江水冰(雪厚三尺江水/冰合可勝重載)
(丙/戌)三年(契丹統/和四年)春正月曹彬米信潘美帥師伐契丹
　(賀懷浦將兵屯三交好議邊事與其子知雄州令圖/上言契丹主少母后專政寵倖用事請乘其釁以取)
　(燕薊帝然之以曹彬為幽州道行營前軍馬歩水陸/都部署崔彦進副之米信為西北道都部署杜彦圭)
　(副之出雄州田重進為定州路都部署出飛狐/潘美為雲應朔等州都部署楊業副之出鴈門)李至
　罷○二月李繼遷降于契丹(契丹以為定難節度使/都督夏州諸軍事繼冲)
　(為副/使)三月曹彬克契丹固安及涿州(彬敗契丹兵于/固安南克其城)
　(進攻涿州取之殺其將貨/斯復㑹米信敗其師新城)田重進敗契丹于飛狐靈
　丘(重進攻飛狐連敗契丹之師獲其招安使大鵬翼/等于是飛狐守將吕行徳舉城降以其縣為飛狐)
　(軍遂進圍/靈丘降之)潘美克契丹寰朔應雲州(潘美自西陘入/與契丹兵遇追)
　(至寰州破之其刺史趙彦章以城降美進圍朔州節/度副使趙希賛舉城降美遂攻應雲州皆克其城)
　岐國公陳洪進卒○夏四月田重進克契丹蔚州(重/進)
　(屢敗契丹之師進至蔚州其牙/校李存璋殺其大將以城降)五月曹彬及契丹耶
　律休格戰于岐溝敗績(初諸將陛辭帝謂曰潘美但/先趣雲朔卿等以十萬衆聲)
　(言取幽州且持重緩行不得貪利彼聞大兵至必悉/衆救范陽不暇援山後矣及彬等乘勝而前所至克)
　(捷兵勢大振毎奏書聞帝訝其進軍之速彬既次涿/契丹南京留守耶律休格以兵少不敢出戰夜則令)
　(輕騎掠其單弱以脅餘衆晝則以精鋭張其勢設伏/林莽以絶宋糧道彬居涿旬日以食盡退師雄州以)
　(援餽餉帝聞之曰豈有敵人在前反退軍以援芻糧/失䇿之甚也亟遣使止彬勿前急引師緣白溝河與)
　(米信㑹時彬部下諸將聞美重進累建功而已握重/兵不能有所攻取謀議蜂起彬不得已乃復裹糧與)
　(米信復趨涿州休格聞之以輕兵薄宋師伺其蓐食/則擊離伍單出者且戰且却由是宋師自救不暇結)
　(方陣塹地兩邊而行軍渇乏井漉淖而飲凡四日始/得至涿時方炎暑士卒困乏糧又將盡㑹契丹主與)
　(其太后自駞羅口東將大兵應援賜休格旗鼓雙寛/印以督將士而自攻涿州復之彬信失勢休格因出)
　(大兵逆戰于歧溝闗宋師敗績冒雨而退無復行伍/夜渡拒馬河休格引精騎追及溺死者不可勝計彬)
　(信南趨易州休格引兵復至宋師方瀕沙河而爨聞/之驚潰死者過半沙河為之不流棄戈甲如丘山知)
　(幽州行府事劉保勲死之休格請乘宋弱畧地至河/為界太后不從引兵還燕收宋屍為京觀封休格為)
　(宋國王而歸帝聞之召彬信及崔彦進等還令田重/進屯定州潘羙還代州徙雲應朔寰四州吏民及吐)
　(谷渾部族分寘河東京西帝謂張齊賢/等曰卿等共睹朕自今復作如此事否)契丹耶律色
　珍復取蔚寰州(契丹諸路兵馬都統耶律色珍將兵/十萬至定安西宋先鋒將賀令圖遇)
　(之敗績南奔色珍追及戰于五臺死者數萬人明日/攻蔚州宋師救之色珍遣都監耶律徳濟伏兵險阸)
　(以待城中兵聞救至突出色珍與徳濟前後夾擊宋/師大奔色珍追至飛狐宋師又敗死者二萬遂取蔚)
　(州令圖與潘美復帥師往救與色珍戰于飛狐宋師/敗績於是宋師在渾源應州者皆棄城走色珍乘勝)
　(入寰州殺守城吏卒千餘遼太后以殺敵/過當命建佛事飯僧萬人于上京開龍寺)楊業及契
　丹耶律色珍戰于陳家谷敗績死之契丹復取雲應
　朔州及諸城(潘美既敗于飛狐乃引兵䕶雲應寰朔/四州内徙吏民南還至朔州狼牙村聞)
　(耶律色珍已入寰州兵勢甚盛楊業欲避其鋒䕶軍/王侁等不可謂業曰君侯素號無敵今見敵逗撓不)
　(戰得非有他志乎業曰業非避死蓋時有未利徒殺/士卒而功不立今君責業以不死當為諸公先將行)
　(泣謂美曰此行必不利業太原降將分當死上不之/殺寵以連帥授之兵柄非縱敵不擊蓋欲伺其便以)
　(立尺寸功報國家耳今諸君責業避敵敢尚自愛乎/因指陳家谷口曰諸君幸於此張步兵強弩以相援)
　(也業轉戰當至此可夾擊之不然無遺類矣美遂與/侁帥麾下陣于谷口色珍聞業且至遣副部署蕭達)
　(蘭伏兵于路業至色珍擁衆為戰勢業麾幟而進色/珍佯敗伏兵四起色珍還兵前戰業大敗退趨狼牙)
　(村侁自寅至己不得業報使人登托邏臺望之又無/所見以為契丹敗走欲爭其功即領兵離谷口美不)
　(能制乃縁交河西南而進行二十里聞業敗即麾兵/却走賀懐浦敗没業且戰且行自午至暮果至谷口)
　(望見無人拊膺大慟乃再率麾下力戰身被數十創/士卒殆盡猶手刃數十人馬重傷不能進匿深林中)
　(耶律希達望見袍影射之業墮馬被擒其子延玉死/焉業因太息曰上遇我厚期討敵捍邊以報而反為)
　(姦臣所廹致王師敗績何面目求活耶乃不食三日/死業既敗麾下尚百餘人業謂曰汝等各有父母妻)
　(子與我俱死無益也可走還報天子衆感激遂皆戰/無一生還者於是守雲應朔等州及諸城將吏聞業)
　(死悉棄城走色珍盡復取之事聞/帝深痛惜詔贈業太尉而除侁名)六月戊戌朔日有
　食之○以辛仲甫參知政事○秋七月貶曹彬崔彦
　進米信為諸衛將軍(治其違詔/失律罪也)以張齊賢知代州(帝/以)
　(楊業死訪近臣可知代州者齊賢請行/乃命之令與部署潘美同領緣邊兵馬)八月以王沔
　張宏為樞宻副使○冬十月以黎桓為静海軍節度
　使(桓復上表求王領節鎮朝廷懲孫/全興之敗許之丁氏由是遂亡)十二月劉廷讓
　及契丹主戰于君子館敗績契丹誘執賀令圖以歸
　遂陷邢深徳州而去(十一月契丹主及蕭太后大帥/衆南下以耶律休格為先鋒都)
　(統十二月休格敗宋師入望都宋瀛州部署劉廷讓/帥師數萬並海而北與李敬相合兵將趨燕休格聞)
　(之先以兵扼要害而逆戰于君子館天方盛寒宋士/卒皆不能彀弓弩㑹契丹主兵大至乃圍廷讓數重)
　(廷讓時先分精兵屬李繼隆為後援而繼隆退保樂/夀于是廷讓力不敵一軍盡没以數騎脱身南走李)
　(敬源楊重進皆死之先是休格諜紿賀令圖曰我獲/罪本國旦夕願歸南朝令圖信之私遺以重錦十兩)
　(及廷讓敗休格宣言願得見雄州賀使君令圖意其/來降欲擅其功即引麾下數十騎逆之既至帳下休)
　(格據牀罵曰汝常好經度邊事乃今送死來耶令左/右殺其從騎而執之自是河朔戍兵無復鬭志契丹)
　(乘勝長驅而南遂䧟深邢徳三州殺官吏俘士民所/在輦金帛而去魏博之北民尤苦焉帝聞之下詔自)
　(悔而釋敗潰將士之罪且/蠲河北逋租給復三年)張齊賢大敗契丹于土鐙
　堡(契丹自湖口薄代州城神衛都校馬正以所部列/南門外衆寡不敵代州副部署盧漢贇畏懦保壁)
　(自固齊賢選廂軍二千出正之右誓衆感慨無不一/當百契丹遂却先是齊賢遣使期潘美以師㑹戰使)
　(為契丹所執齊賢以師期既漏且虞美衆為契丹所/乘既而美使至云師出并州至北井得宻詔東師敗)
　(績于君子館并之全軍不許出戰已還州矣是時契/丹兵塞川齊賢曰敵知美之來而不知美之退乃閉)
　(美使宻室中夜發兵二百人持一幟負一束芻距州/西南三十里列幟然芻契丹兵遥見火光中有旗幟)
　(意謂并師至駭而北走齊賢先伏步卒二千於土鐙/砦掩擊大敗之殺其國舅詳衮塔喇噶宫使蕭逹哩)
　(斬首數百獲馬/二千器械無算)以劉繼元為保康節度使○李繼遷
　請昏于契丹契丹以耶律襄女歸之(繼遷率五百騎/欵契丹境言願)
　(婚大國永作藩輔契丹以王子帳節/度使耶律襄女號義成公主歸之)
(丁/亥)四年(契丹統/和五年)春二月改封漢南國王錢俶為許王
　(詔改封俶南陽國王俶固/讓國王之封乃改封許王)三月安守忠及李繼遷戰
　于王亭敗績○夏四月張宏免以趙昌言為樞宻副
　使(時河朔用兵宏循黙守位而御史中丞趙/昌言多條上邊事乃免宏而以昌言代之)五月遣
　使市馬于諸路(國子博士李覺上言乞於軍伍中取/牝馬而孳息之増蓄駒將卒之月給)
　(俟其納馬即止是貨不出中國/而馬増倍矣由是牧馬頗蕃焉)以李繼捧為崇信軍
　節度使(李繼遷數冦邊或疑繼捧泄朝中事於繼遷/乃出之崇信徙其弟克憲為道州防禦使遣)
　(克文歸/博州)
(戊/子)端拱元年(契丹統/和六年)春正月帝耕藉田赦(詔除耕地/于朝陽門)
　(七里外祀先農如南郊禮以后稷配遂親耕藉田數/十步乃止還御丹鳳樓大赦改元百官内外並加恩)
　(賜民年七十/以上爵一級)二月改補闕拾遺為司諫正言○徙錢
　俶為鄧王(食邑九萬七千户食實/封一萬六千九百户)以李繼捧為感徳
　軍節度使○李昉罷(布衣翟穎性險誕與知制誥胡/旦狎旦為作大言使穎上之旦)
　(為穎改姓名曰馬周以為唐馬周復出也于是穎擊/登聞鼔訟昉居宰相位當北方有事之時不為邊備)
　(徒知賦詩宴樂帝由是厭昉及籍田禮畢遂罷為右/僕射昉和厚多恕在位小心醇謹毎有求進用者雖)
　(知其材可取必正色絶之已而擢用或不足用必和/顔温語待之子弟問其故昉曰用賢人主之事若受)
　(其請是市私恩也故峻絶之使恩歸于上若/不用者既失所望又無善辭取怨之道也)以趙普
　為太保兼侍中吕蒙正平章事王沔參知政事張宏
　為樞宻副使楊守一簽書樞宻院事(帝欲相吕蒙正/以其新進藉趙)
　(普舊徳為之表率㑹普以籍田入朝帝遂留為太保/兼侍中謂之曰卿勿以位髙自縱勿以權勢自驕但)
　(能謹法度舉賢能明賞罰弭愛憎何憂不治卿勿面/從古人耻其君不如堯舜卿其念哉普頓首謝拜蒙)
　(正中書侍郎同平章事監修國史蒙正質厚寛簡有/重望以正道自持遇事敢言毎論時政有未允者必)
　(固稱不可帝嘉其無隱普開國元老蒙正/以後進歴官一紀遂同相位普雅重之)趙昌言有
　罪貶為崇信軍節度行軍司馬(昌言與鹽鐵副使陳/象輿知制誥胡旦度)
　(支副使董儼善日夕會語京師為之語曰陳三更董/半夜旦既為翟穎作大言頴方以訟罷李昉二人益)
　(相得穎益肆誕毁斥時政上書自薦且歴舉所善數/十人為公輔期昌言為内應事覺穎流海島旦貶團)
　(練副使昌言責為崇信/行軍司馬象輿儼皆罷)夏五月作祕閣于崇文院(詔/就)
　(崇文院中堂建祕閣以三館書籍真本并内出古畫/墨迹等藏之以吏部侍郎李至兼祕書監至毎與李)
　(昉王化基觀書閣下帝必遣使/賜宴且命三館學士皆預焉)賜李繼捧姓名曰趙
　保忠復以為定難軍節度使(李繼遷侵擾日甚趙普/請復命繼捧鎮夏州帝)
　(召見加賜而遣焉且謂曰若/能令繼遷歸欵當授以官也)内侍侯莫陳利用有罪
　賜死商州(利用以變幻之術得幸于帝驕恣不法居/處服御僣儗乘輿趙普按其十罪力請誅)
　(之帝曰豈有萬乘之主不能庇一人乎普曰陛下不/誅則亂天下法法可惜此一䜿子何足惜哉帝不得)
　(已賜死/商州)秋八月太師尚書令兼中書令鄧王錢俶卒
　(俶薨輟朝七日御正衙備禮追封為秦國王諡忠懿/命中使䕶喪葬洛陽自鏐至俶世有呉越而俶任太)
　(師尚書令兼中書令者四十年為天下兵馬大元帥/者三十五年既以地歸朝四徙大國善始令終窮極)
　(富貴福履之盛近代無比然自奉甚儉素好書善/吟性謙和未嘗忤物世以是重之七子皆貴顯)九
　月楊守一卒○契丹主復取涿州冬十一月遂陷祁
　州(九月契丹主攻涿州破之宋師引還城遂降十月/克沙堆驛十一月破長城宋士卒潰圍南走契丹)
　(主邀擊之殺獲殆盡因攻/滿城祁州及新樂皆㧞之)十二月以李繼遷為銀州
　刺史(李繼捧上言繼遷悔過歸欵詔授繼遷/銀州刺史充洛苑使然實無降心也)契丹初
　置貢舉(放髙第/一人)
(己/丑)二年(契丹統/和七年)春正月契丹主陷易州而去(契丹主/克易州)
　(遷其民于/燕京而還)二月作方田○夏四月不雨五月戊戌遣
　使決獄于諸州是夕雨○秋七月以張齊賢為樞宻
　副使張遜簽書樞宻院事○彗出東井八月丙辰赦
　是夕彗滅(彗出東井帝避正殿减常膳八月丙辰大/赦是夕彗不見詔曰朕以身為犧牲焚于)
　(烈火亦未足以答謝天譴當與卿等審刑政/之闕失稼穡之艱難恤物安人以祈𤣥祐)尹繼倫
　大敗契丹耶律休格于徐河(朝廷聞契丹復至遣李/繼隆發鎮定兵萬餘䕶)
　(送糧餽數千乘趨威虜契丹耶律休格聞之帥精騎/數萬邀諸途北面緣邊都巡檢使尹繼倫適領兵徼)
　(巡路遇之休格不顧而南繼倫曰寇蔑視我耳彼南/出捷還則乘勝而驅我北去不捷亦且洩怒于我將)
　(無遺類矣為今日計但當卷甲銜枚以躡之彼鋭氣/前驅不虞我之至力戰而勝足以自樹縱死猶不失)
　(為忠義豈可冺然而死為異地鬼乎衆皆憤激從命/繼倫令秣馬俟夜人持短兵潜躡其後行數十里至)
　(唐州徐河天未明休格去大軍四五里㑹食訖將戰/繼隆方陣于前以待繼倫從後急擊殺契丹一大將)
　(衆皆驚潰休格方食失箸為短兵中其臂創甚乘善/馬先遁餘衆引去契丹為之奪氣平居相戒曰當避)
　(黒面大王以繼倫面黒故/也自是邊境兵以息焉)
(庚/寅)淳化元年(契丹統/和八年)春正月趙普致仕(普自再相帝/毎優禮之免)
　(朝謁止日赴中書視事有大政則召對至是以疾力/求致仕許之授太保兼中書令西京留守将發帝幸)
　(其/第)詔貸江州義門陳競粟(初陳宜都王叔明五世孫/唐右補缺兼生祕書少監)
　(京京生鹽官令褒褒生髙安丞灌灌孫伯宣避地江/州之徳安嘗以著作佐郎召不起伯宣生江州長史)
　(崇自兼至崇未嘗分異崇益置田園為家法戒子孫/擇羣從掌其事建書堂教誨之唐僖宗詔旌其門南)
　(唐又為之立義門免其徭役崇子江州司户衮衮子/奉禮郎昉昉之世同居長幼凢七百口不畜僕妾上)
　(下婣睦人無間言毎食必羣坐廣堂未成人者别為/一席有犬百餘共一牢食一犬不至羣犬亦皆不食)
　(建書樓于别墅延四方之士肄業者多依焉鄉里率/化爭訟稀少唐亡州上其事詔仍舊免其徭役昉弟)
　(子鴻鴻弟競競之世子姓益衆常苦乏食至是知州/康戬言于帝詔本州每嵗貸粟二千石其後競死從)
　(弟旭止受貸粟之半云省嗇而食可以及秋成屬嵗/歉粟貴或勸旭全受而糶之可邀善價旭曰朝廷以)
　(旭家羣從千口軫其乏食貸以公粟豈可見利忘/義耶帝聞深加歎奨旭後世守家法久而不墜)二
　月置昭文史館集賢院于禁中(因唐制也昭文館集/賢院大學士監脩國)
　(史皆以宰/相兼之)夏五月鑄淳化元寶錢(帝親書錢文作真/草行三體自是毎)
　(改元必更鑄/以年號為文)冬十二月契丹封李繼遷為夏國王○
　不雨
(辛/卯)二年(契丹統/和九年)春正月不雨蝗三月雨(時連嵗旱蝗/是年尤甚禱)
　(雩無應帝手詔宰相曰朕将自/焚以答天譴翌日大雨蝗盡死)辛仲甫罷○閏二月
　辛未朔日有食之○夏四月以張齊賢陳恕參知政
　事張遜温仲舒寇準為樞宻副使(恕有心計為鹽鐵/使帝深器之親題)
　(柱曰真鹽鐵陳恕初準為樞宻直學士嘗奏事殿中/語不合帝怒起準輒引帝衣請復坐事決乃退帝嘉)
　(之曰朕得寇準猶文皇之得魏徵也及旱蝗帝召近/臣問以得失衆以天數對凖曰洪範天人之際應若)
　(影響大旱之證蓋刑有所不平也帝怒起入禁中頃/之復召準問以不平狀準曰願召二府至臣即言之)
　(二府至凖乃言曰頃者祖吉王淮皆侮法受賕吉贓/少乃伏誅淮以參政沔之弟盗主守財至千萬止杖)
　(之仍復其官非不平而何帝以問沔沔頓首謝/于是切責沔而以準為可大任遂有是命焉)張宏
　罷○五月初置諸路提㸃刑獄○秋七月李繼遷降
　詔以為銀州觀察使賜姓名曰趙保吉(繼遷與趙保/忠戰于安慶)
　(澤繼遷中流矢遁去轉攻夏州保忠乞師禦之乃遣/翟守素帥兵徃援守素至繼遷乃歸欵奉表謝罪故)
　(有是命且以其子徳明為管内蕃落使行/軍司馬繼遷既受詔即以誥命獻于契丹)秋九月吕
　䝉正罷王沔陳恕免(䝉正為首相以寛簡居位政事/多決于沔沔聰察善敷奏有適)
　(時材用然性苛刻不以至誠待人進退非允人胥怨/之又素與張齊賢陳恕不叶及二人參知政事沔不)
　(自安慮僚屬有以中書舊事告齊賢恕者㑹司諌王/禹偁上言自今宰相樞宻不得于本㕔見客許於都)
　(堂延接以杜私請沔喜即奏行之左正言謝泌以為/如此是疑大臣以私也疏駁之帝追還前詔沔遂罷)
　(沔見帝涕泣不願離左右未幾鬚鬢皆白時帝怒户/部使樊知古所部不治恕聞宻以語之覬其修舉知)
　(古訴于帝帝怒恕漏言亦坐免㑹度支判官宋沆伏/閣奏疏請立太子帝怒貶沆而沆乃䝉正妻族也故)
　(罷為吏部尚書三日之間連罷三相因有奏毁者/帝語之曰蒙正有大臣體沔甚明敏毁者慙而止)以
　李昉張齊賢平章事賈黄中李沆參知政事○王顯
　免以張遜知樞宻院事温仲舒寇準同知院事(知樞/宻院)
　(事同知樞宻院/事自三人始)冬十月趙保忠降于契丹契丹封為
　西平王復姓名曰李繼捧○彭城郡公劉繼元卒(贈/中)
　(書令追封/彭城郡王)是嵗大旱
(壬/辰)三年(契丹統/和十年)春二月乙丑朔日有食之○三月詔
　試舉人自今糊名考校○京師大蝗翳日夏五月己
　酉遣使決獄于諸州是夕雨○六月置常平倉于京
　師(時穀價太賤帝遣使臣於京城四門増價糴以貯/之命曰常平俟嵗飢則减價糶與貧民遂為永制)
　秋七月太師魏國公趙普卒(普薨年七十一帝聞之/震悼謂近臣曰普能斷)
　(大事盡忠國家真社稷臣也普性深沉有岸谷剛毅/果斷雖多忌克而能以天下事為己任故其當揆惟)
　(義之從偃武修文慎罰薄斂以立宏規於後世其功/大矣少習吏事寡學術及相太祖勸以讀書遂不釋)
　(卷毎歸私第闔户啓篋取書誦之竟日及次日臨政/處决如流既薨家人發篋取書視之則論語二十篇)
　(也陳橋之事普實定策事定之後未嘗以勲舊自伐/亦難能矣獨廷美盧多遜之獄大為太宗盛徳之累)
　(君子/惜之)八月宴羣臣于新祕閣○召終南隱士种放不
　至(洛陽人种放沉黙好學父翊卒與母俱隱終南豹/林谷之東明峰結草為廬僅庇風雨以講習為業)
　(從學者衆資以養母母亦樂道薄滋味放得辟穀術/别為堂於峯頂盡日望雲危坐每山水暴漲道路阻)
　(隔糗糧乏絶止食芋栗性嗜酒嘗種秫自釀毎曰空/山清寂聊以養和因號雲溪醉侯幅巾短褐負琴携)
　(壺泝長流坐盤石採山藥以助飲徃徃連日值月夕/或至宵分自豹林至州郭七十里徒步與樵人徃返)
　(著蒙書及嗣禹説表孟子上下篇太一祠録人頗稱/之多為歌詩自稱退士作傳以述其志轉運使宋惟)
　(幹言其才行詔使召之其母恚曰常勸汝勿聚徒講/學身既隱矣何用文為果為人知而不得安處我將)
　(棄汝深入窮山矣放乃稱疾不起其母盡取其筆硯/焚之與放轉居窮僻人迹罕至帝嘉其節命所在時)
　(加存/問焉)冬十一月闍婆來貢(闍婆國在南海中自宋元/嘉中朝貢中國後絶不通)
　(至是其王穆羅茶遣陁湛來/貢且云中國有真主故來耳)契丹伐髙麗(契丹遣東/京留守蕭)
　(恒徳伐髙麗髙麗王治遣朴良柔奉表請罪/契丹主詔取女直鴨淥江東數百里地賜之)置磨勘
　院(帝慮中外官吏清濁混淆莫能/甄别命官考課號曰磨勘院)
(癸/巳)四年(契丹統和/十一年)春二月己未朔日有食之○改磨
　勘為審官院(金部貟外郎謝泌言磨勘不出於典訓/故也掌審京朝官其幕職州縣官則别)
　(置考課/院主之)封黎桓為交阯郡王○靑城民王小波作亂
　(初蜀亡其府庫之積悉輸汴京自後任事者競起功/利于常賦外更置博買務禁商賈不得私市布帛蜀)
　(地土狹民稠耕稼不足以給由是兼并者益糴賤販/貴以規利青城民王小波因聚衆為亂且曰吾疾貧)
　(富不均今為汝均之貧者爭附遂攻青/城掠彭山殺縣令齊元振旁邑響應焉)夏五月以張
　洎錢若水為翰林學士(帝謂侍臣曰學士之職親切/貴重非他官可比朕常恨不)
　(得為/之)六月張齊賢免(初王延徳與朱貽業同僚欲求/補郡貽業與李沆有姻婭託之)
　(以請沆為之言于張齊賢齊賢以聞帝以延徳嘗事/晉邸怒其不自陳而干祈執政召見詰責延徳貽業)
　(皆諱不以實對齊賢/不欲累沆遂坐免)張遜冦準免(遜與準不協一日/準與温仲舒並轡)
　(晩歸有狂民迎馬首拜呼萬嵗街使王賔與遜雅相/厚善因奏民迎準拜呼萬嵗準自辨實與仲舒同行)
　(蓋遜令賓獨奏斥臣辭氣甚厲因互發其私帝惡之/乃左降遜為右領軍衛將軍出準知青州準既罷帝)
　(念之不置語左右曰冦準在青州樂乎左右揣帝意/且復召用因對曰陛下思準不少忘聞準日縱酒未)
　(知亦念陛下/否帝黙然)以柴禹錫知樞宻院事吕端參知政事
　劉昌言同知樞宻院事○置銀臺通進司(主視章奏/案牘以稽)
　(出入𨽻門下蓋/給事中之職也)秋七月置諸路茶鹽制置使○帝觀
　欹器(翰林學士蘇易簡直禁中以水試欹器小黄門/宻奏焉帝召問之易簡曰江南徐遊所造者即)
　(取至便殿帝親試之嗟賞再三易簡進曰臣聞日中/則昃月滿則虧器盈則覆物盛則衰願陛下持盈守)
　(成慎終如/始帝納之)八月丙午朔日有食之○冬十月分天下
　州縣為十道(是年三月復置三司使而罷鹽鐵户部/度支三使判三司魏羽請依唐制分天)
　(下郡縣為十道曰河南河東闗西劒南淮南江南東/西兩浙東西廣南以京東為左計京西為右計魏羽)
　(為左計使董儼為右計使中分十道/以𨽻焉而各道則署判官以領其事)李昉賈黄中李
　沆温仲舒罷○以吕蒙正平章事蘇易簡趙昌言參
　知政事趙鎔向敏中同知樞宻院事(蒙正嘗因召對/論及征伐帝曰)
　(朕比年征討蓋為民除暴茍好功黷武則天下之人熸/亡盡矣蒙正對曰治國之要在内修政事則逺人來)
　(歸自致安静帝然之易簡在翰林八年眷遇異常帝/嘗飛白書玉堂之署四字以賜之欲遵舊制使天下)
　(稔其名望而後正位台輔易簡以親老急於進用因/亟言時政得失遂入政府敏中明辨有才畧時西北)
　(用兵樞機之任專主謀議凡二邊道路/斥堠走集之所敏中莫不周知帝器之)以陳恕為三
　司總計度使(以恕為總計度使判左右計事凡議論/計度並令恕參預恕以官司各建政令)
　(互出難/以經久)周太后符氏卒○趙保吉冦環州(轉運副使/鄭仁寶議)
　(禁鹽池用困保吉保吉遂帥邊人四/十二族寇掠環州邊將多為所敗)以陳靖為京西
　勸農使未行而罷(帝務興農事詔有司議均田法太/常博士陳靖乞先命大臣兼屯田)
　(制置令京東西檢責荒地及逃民産籍之募民耕作/賜以牛種室器俟田成然後量授田度地均税約井)
　(田之利為定以頒行天下帝乃以靖為勸農使皇甫/選何亮副之選等言其功難成陳恕亦以為不可遂)
　(出靖知婺州/而罷其法)冬十二月王小波死其黨李順陷蜀卭
　州永康軍(西川都巡檢使張玘與小波戰于江原縣/死之小波亦中流矢死其黨推小波妻弟)
　(李順為帥寇掠州/縣衆至數十萬)
(甲/申)五年(契丹統和/十二年)春正月李順陷成都知府郭載出
　奔梓州詔以宦者王繼恩為兩川招安使帥師討之
　(李順攻䧟漢彭州乘勝攻成都轉運使樊知古知府/郭載及官屬斬闗出奔梓州順入城據之僣號大蜀)
　(王遣其黨四出攻劫州縣兩川大振帝議遣大臣/撫諭趙昌言獨請發兵急討無使滋蔓帝從之)趙
　保吉寇靈州以李繼隆為河西都部署帥師討之(保/吉)
　(徙綏州民于平夏部將髙文岯等因衆不樂反攻敗/之保吉復圍堡砦掠居民焚積聚遂攻靈州詔李繼)
　(隆帥師/討之)饑(時大饑民持杖相率投劵富室取其粟坐/強盗死者甚衆知蔡州張榮獨取為首者)
　(杖脊餘悉從杖以其事聞帝感悟下詔褒之乃遣使/分詣諸道巡撫帝謂之曰彼皆平民因饑取餱糧以)
　(圖活命爾宜悉從末減不可從/強盗之科由是全活者甚衆)二月李順冦劒州上
　官正大敗之(順遣楊廣寇劒門都監上官正麾下有/疲卒數百因勉激以忠義勇氣自倍力)
　(戰以守㑹成都監軍宿翰兵至正與之合迎擊賊衆/大破之斬馘數萬餘衆三百走還成都順怒其驚衆)
　(盡斬之自此沮氣矣時朝廷聞蜀盗甚盛深以棧道/為憂正以孤軍力戰以挫賊鋒鋭於是閣道無壅王)
　(師得以長/驅而進)李順宼梓州圍之(知梓州張雍聞王小波/起即訓練士卒募強勇)
　(守城輦綿州金帛以實帑藏命官屬治戎器伐山木/為竿銷銅鐘為箭鏑紐布為索守械悉備至是李順)
　(遣相里貴帥衆二十一萬圍梓/城中兵才三千雍悉智力禦之)三月李繼隆入夏州
　執趙保忠歸于京師(保忠聞李繼隆將至先挈其母/妻子女壁于野外乃上言與保)
　(吉解怨獻馬五十匹乞罷兵帝覽奏立遣中使督繼/隆進軍及師壓境保吉因夜襲保忠營欲倂其衆保)
　(忠方寝聞難作單騎走還城其指揮使趙光嗣閉於/别室開門迎繼隆入夏州城獻之繼隆執保忠送汴)
　(京待罪帝詰責而釋其罪尋責授右千牛衛上將軍/封宥罪侯賜第汴京保忠狀貌雄毅居環列奉朝請)
　(常怏怏/不自得)夏四月詔削趙保吉所賜姓名○詔墮夏州
　城遷其民于綏銀(帝以夏州深在沙漠奸雄因之以/竊據欲墮其城吕蒙正曰自赫連)
　(築城以來頗與闗右為患若/遂廢之萬世利也遂詔墮之)五月王繼恩復成都獲
　李順誅之其黨張餘寇嘉戎渝涪瀘忠萬開等州陷
　之(四月王繼恩師過緜州賊潰走追殺及溺死者甚/衆遂復緜州曹習破賊于老溪復閬州胡正逺復)
　(巴州西川行營擊賊于研口砦敗之復劒州五月行/營破賊十萬衆斬首三萬級復成都獲李順其黨張)
　(餘復攻䧟八州都巡檢使盧斌解閬州圍復蓬/州詔磔順等八人于鳳翔市降成都府為益州)以姚
　坦為益王府翊善(王嘗作假山召僚屬置酒衆皆褒/美坦獨俛首王問之坦曰但見血)
　(山安得假山王曰何故坦曰州縣督税上下相急父/子兄弟鞭笞苦楚血流滿身此假山皆民租所出非)
　(血山而何時帝亦為假山未成聞之亟毁焉王每有/過失坦輙正言左右患之教王稱疾帝甚憂之召王)
　(乳母入宫問王疾狀乳母曰王本無疾徒以姚坦撿/束不得自便耳帝怒曰吾選端士為王僚屬者固欲)
　(輔王為善耳今乃如此欲使我逐去正人王年少豈/解此也必爾輩教之杖乳母于後園召坦深慰諭之)
　王繼恩救梓州賊乃潰(梓州被圍近三月張雍固禦/之王繼恩遣石知顒往援賊)
　(遂潰/去)六月契丹行大明厯(可汗州刺史/賈俊所造也)秋七月李繼
　遷使其弟廷信來朝貢(繼遷獻馬謝罪又遣弟廷信/入覲且獻馬槖駞帝遣使慰)
　(諭/之)八月以王繼恩為宣政使(中書以討蜀寇功欲除/繼恩宣徽使帝曰朕讀)
　(前代史不欲令宦官預政事宣徽使執政之漸也止/可授以他官宰相力言繼恩有大功非此任無足以)
　(為賞典帝怒深責相臣命學士張洎錢若/水議别立宣政使位昭宣使上以授之)以張詠知
　益州(以詠知益州得便宜從事時王繼恩上官正宿/翰等總兵討賊漸有成功頓師不進專務飲博)
　(剽掠恣横餘寇匿山谷恃險結集勢復張大州縣多/䧟詠至以言激正等勉其親行仍盛為供具餞之酒)
　(酣舉爵屬軍校曰爾曹蒙國厚恩無以塞責此行當/直抵寇壘平蕩醜類若老師曠日即此地還為爾死)
　(所矣正由是决行深入大致克捷繼恩御軍無政其/下恃功暴横詠奏請命近臣分屯師旅帝即命樞宻)
　(直學士張鑑西京作坊使馮守規安撫西川時寇掠/之際民多脅從詠移文喻以恩信使各歸田里且曰)
　(前日李順脅民為賊今日吾化賊為民不亦可乎有/赴訟者詠灼見情偽立為判决人皆厭服嘗曰詢君)
　(子得君子詢小人得小人各就其黨詢之則無不審/矣其為政恩威並用蜀民畏而愛之初蜀士知向學)
　(而不樂仕宦詠察郡人張及李畋張逵者皆有學行/為鄉里所稱遂敦勉就舉三人悉登第士由是知勸)
　以趙昌言為川峽馬歩軍都部署尋詔次于鳳翔(王/繼)
　(恩在蜀不能戢衆士無鬭志郡縣多叛帝意頗厭兵/召昌言謂曰西川本自一國太祖平之今三十年矣)
　(昌言知帝指即前畫攻取之䇿帝喜命昌言為川峽/五十二州招安行營馬步軍都部署自繼恩以下並)
　(受節制昌言既行寇準宻奏昌言有反相不宜遣握/兵入蜀乃詔昌言駐鳳翔昌言至鳳州留候館不復)
　(進/)上官正敗張餘于雲安(五月賊攻䕫州白繼贇大/敗之于西津口斬首二萬)
　(獲舟千餘六月上官正復破賊于廣安又破賊帥張/罕二萬衆于嘉陵江口又破之于合州西方溪髙瓊)
　(張旦亦敗賊于陵州七月賊攻眉州不克/至是正等大敗張餘于雲安軍復其城)九月罷𣙜
　酤(自國初以來諸州置酒務官釀官得利無幾/而味醨惡帝知之詔募民自釀而輸官錢)以折
　御卿為永安軍節度使○契丹尚父室昉卒(昉自保/寜以來)
　(為相與韓徳讓耶律色珍同心輔政務在/息民薄賦慎刑由是法度脩明國無異議)遣使如契
　丹(求成也再遣使往而契丹不許于是募人/汎海賂女真及兀惹等部叛之二部不從)以襄王
　元侃為開封尹進封夀王(帝在位久儲貳未立馮拯/等上疏乞早定太子帝怒)
　(斥之嶺南中外無敢復言者冦準自鳳翔召還入見/帝足創甚自褰衣以示準且曰卿來何緩耶準對曰)
　(臣非召不得至京師帝曰朕諸子孰可以付神器者/準對曰陛下為天下擇君謀及婦人中官不可也謀)
　(及近臣不可也唯陛下擇所以副天下望者帝俛首/久之屛左右曰襄王可乎準曰知子莫若父聖慮既)
　(以為可願即决定遂以元侃為開/封尹進封夀王元侃帝第三子也)以寇準參知政事
　○冬十一月宿翰敗張餘于眉州(九月西川行營衛/紹欽楊瓊屢破賊)
　(衆復蜀卭榮等州帝以蜀盗漸平下詔罪已曰朕委/任非當燭理不明致彼親民之官不以惠和為政管)
　(㩁之吏唯用刻削為功撓我蒸民起為狂/寇聞者感悦十一月賊攻眉州宿翰敗之)契丹令郡
　邑舉明經茂材異等之士○十二月戊寅朔日有食
　之○以陳恕為鹽鐵使(總計使果不便乃罷之復以/三司兩京十道復歸三部各)
　(置使一員以恕為鹽鐵使時帝留意金榖召三司吏/李溥等二十七人對于崇政殿詢以計司利害溥等)
　(上七十一事詔以四十四事付有司行之其廿七事/下恕等議可否賜溥等金錢悉補侍禁殿直領其職)
　(帝謂宰相曰溥等條奏事頗有所長朕嘗語恕等若/文章稽古此輩固不可望若錢榖利病彼自幼至長)
　(寝處其中必周知根本卿等但假以顔色引令剖陳/必有所益復賜三司錢百萬募吏有能言本司不便)
　(者令恕等量事大小以錢賞之錢盡更給恕將立茶/法召茶商數十人俾各條利害恕閱之等為三法語)
　(副使宋太初曰吾觀下等固㓕裂無取上等取利太/深此可行于商賈不可行于朝廷惟中等公私皆濟)
　(吾裁損之可以經久于是始為三法行之貨財流通/恕每便殿奏事帝或未深察必形誚讓恕斂板踧踖)
　(退至殿壁負立若無所容俟帝意稍解復/進慤執前論終不改易帝以其忠多從之)
(乙/未)至道元年(契丹統和/十三年)春正月帝觀燈于乾元樓(自/唐)
　(以來常以正月望日為上元七月望日為中元十月/朔日為下元三元前後各一夕開坊市門然燈以宴)
　(嬉帝罷中下二元然燈而上元之夕益盛是嵗帝御/乾元門樓以觀之見京師繁盛因指前朝坊巷省署)
　(以諭近臣令拓為通衢長廊遂大設燕張樂帝曰五/代之際生靈凋喪周太祖自鄴南歸士庶皆罹剽掠)
　(下則火光上則彗孛觀者恐懼當時謂無復太平之/日矣朕躬覽庶政萬事粗理每念上天之貺致此繁)
　(盛乃知理亂在人司空李昉對曰晉漢之事臣所備/經何可與聖朝同日而語今四海清晏民物阜康皆)
　(陛下恭勤所致也吕蒙正避席曰乘輿所在士庶走/集故繁盛如此臣嘗見都城外不數里飢寒而死者)
　(甚衆願陛下親近以及逺蒼生之/幸也帝變色不言蒙正侃然復位)以趙昌言知鳳翔
　府○契丹韓徳威侵邊折御卿敗之于子河汊○劉
　昌言免○以錢若水同知樞宻院事○李繼遷遣使
　來獻馬○二月宿翰等至嘉州獲張餘蜀盗平(餘為/嘉州)
　(軍士所獲宿翰等至嘉州函餘/首送于行營其黨由是皆散)夏四月吕蒙正柴禹
　錫蘇易簡罷(蒙正在中書帝嘗欲遣人使朔方諭中/書選才而可責以事者蒙正以名上帝)
　(不許他日三問蒙正三以其人對帝曰卿何執耶蒙/正對曰臣非執蓋陛下未諒耳因稱其人可使餘人)
　(不及臣不欲用媚道妄隨人主意以害國事同列竦/息不敢動帝退謂左右曰蒙正氣量我不如既而卒)
　(用其人果稱職及罷相判河南曰引親舊於林/園歡宴政尚寛簡委任僚屬事多總裁而已)以吕
　端平章事張洎參知政事趙鎔知樞宻院事(初帝欲/相端或)
　(曰端為人糊塗帝曰端小事糊塗大事不糊塗决意/用之端居位持重識大體以清簡為務慮與寇準同)
　(列而已先正台揆恐準不平乃請參知政事與宰相/分日押班知印同升政事堂帝從之遂為故事時同)
　(列奏對多有異議惟端罕所建明一日帝手札戒諭/自今中書事必經吕端參酌乃得聞奏端愈謙讓不)
　(敢當洎博涉經史多知典故巧于將順善持論議為/翰林學士帝嘗謂近臣曰張洎富有文藝至今尚苦)
　(學江東士人之冠也學士之職清要貴重非他官可/比朕嘗恨不得為之甚見寵遇然洎性險詖好攻人)
　(短毎為寇準規畫準心伏之以兄事焉遂極口談其/才故至大任既與準同列奉之愈謹政事一决于準)
　(無所參預惟專修時/政記甘言善柔而已)何承矩敗契丹于雍州○開寶
　皇后宋氏崩(后崩遷梓宫于故燕國長公主第/權殯于普齊佛舍諡曰孝章皇后)貶翰
　林學士王禹偁知滁州(開寶皇后崩羣臣不成服禹/偁對客言后嘗母儀天下當)
　(遵用舊禮坐謗訕責知滁州禹偁立朝敢言以/直躬行道為己任不為流俗所容故屢見擯斥)六月
　以李繼遷為鄜州節度使繼遷不受(初李繼遷遣押/衙張浦以馬槖)
　(駞來獻帝令衛士翹闗超乘引強奪槊于後園俾浦/等觀且令兵士皆拓兩石弓帝笑問浦曰羌人敢敵)
　(否對曰羌部弓弱矢短但見此長鉅人則已遁矣况/敢敵乎繼遷上表乞禁邊盗掠詔從之至是遣閤門)
　(副使馮訥持詔拜繼遷鄜州節度使張/浦為鄭州防禦使留京繼遷不受命)秋八月立夀
　王元侃為皇太子更名恒大赦(太子既立廟見還宫/京師民擁道喜躍曰)
　(少年天子也帝聞之不懌召冦準謂曰人心遽歸太/子欲置我何地準再拜賀曰此社稷之福也帝悟入)
　(語后嬪宫中皆前慶帝喜復出延準飲極醉而罷以/尚書左丞李至吏部侍郎李沆並兼太子賓客詔太)
　(子以師傅禮事之太子毎見至沆必/先拜至沆不敢當上表辭謝帝不許)九月封牂牁蠻
　酋龍漢􁧴為歸化王(其部凡十一州皆依/山險以寇掠為事)李繼遷寇
　清逺軍張延敗之○冬十一月召王繼恩還以上官
　正雷有終並為西川招安使○契丹置義倉○契丹
　冊王治為髙麗國王(髙麗連嵗奉貢于契丹契丹主/遣使冊之王治遂遣其童子十)
　(人往習/契丹語)十二月契丹韓徳威侵府州折御卿禦之卒
　于師詔以其子惟正知府州事(韓徳威諜知御卿有/疾遂帥衆攻府州御)
　(卿力疾禦之徳威聞其至不敢戰會疾甚母宻召之/御卿曰世受國恩邊寇未减御卿罪也臨敵棄士卒)
　(自便不可死于軍中乃其分耳太夫人無/念我忠孝豈兩全言訖泣下翌日卒于師)新渾儀成
　(秋官正韓顯符造銅渾/儀成詔司天臺置之)契丹以韓徳讓為大丞相
(丙/申)二年(契丹統和/十四年)春二月以李昌齡參知政事(帝謂/昌齡)
　(曰中書政本當進用善良博詢衆議/以正道公議臨之即怨謗無由生矣)三月髙麗請婚
　于契丹契丹許之(高麗與契丹接壤數被侵擾以受/封中國不即臣服之嘗上表求援)
　(帝以北鄙甫寜不欲為外夷復開邊隙但賜詔慰撫/之髙麗遂與中國絶而附于契丹既受其封事之甚)
　(謹因求婚焉契丹以東京留守駙馬蕭恒/徳女為越國公主許之未成婚而女死)夏四月李
　繼隆等帥師討李繼遷(初帝命洛苑使白守榮䕶送/芻粟四十萬于靈州李繼遷)
　(邀擊于浦洛河守榮衆潰運餉盡為繼遷所奪帝怒/命李繼隆為環慶十州都部署將兵討之㑹四方館)
　(使曹璨自河西還言繼遷衆萬餘方圍靈武城中告/急使為繼遷所得則頓兵不去矣吕端請發兵由麟)
　(府鄜延環慶三道以𢷬平夏襲其巢穴或云暑涉旱/海無水泉糧運艱辛不如静以待之帝不聽親部分)
　(諸將命繼隆出環丁罕出慶范廷召出延王/超出夏張守恩出麟州五路進討直趨平夏)秋七月
　冦準免(是嵗正月祀南郊中外官皆進秩準素所喜/者多得臺省清要官所惡及不相知者即序)
　(進之彭惟節馮拯俱為廣州通判惟節素列拯下及/是惟節轉屯田貟外郎拯轉虞部貟外郎章奏列銜)
　(惟節猶處拯下準怒堂帖戒拯毋亂朝制拯憤上疏/極陳準擅權且條上嶺南官吏除拜不平數事帝不)
　(懌張洎揣知帝嫉準懼一旦同罷乃奏準退朝誹謗/帝益不悦會廣東轉運使康戬上言吕端張洎李昌)
　(齡皆準所引端徳之洎能曲意承奉而昌齡畏懦不/敢與抗故準得以任胸臆亂經制帝始大怒召端等)
　(責之端對曰準性剛自任臣等不欲數爭慮傷國體/因再拜請罪及準入對帝語及拯事準請自辨帝曰)
　(若廷辨失執政體準猶力爭不已又持中書簿論曲/直於帝前帝因歎曰鼠雀尚知人意况人乎遂罷知)
　(鄧/州)以丁惟淸知西涼府(涼州周囘二千里東界原州/南界雪山吐谷渾蘭州西界)
　(甘州北界吐蕃領姑臧神烏番禾昌松嘉麟五縣戸/二萬五千七百三十口十三萬城周囘十五里李軌)
　(所築久不内屬/至是請帥從之)八月李繼隆不見冦而還范廷召遇
　李繼遷于烏白池敗之(繼隆以環州道迂乃自青岡/峽遶靈武徑趨平夏兵行數)
　(日與丁罕合又行十餘日無所見乃引還張守恩遇/之不戰而遁王超范廷召遇之于烏白池大小數十)
　(戰獲其未幕軍主吃囉指揮使二十七人繼遷遁去/超廷召欲進擊諸将失期士卒又困乃亦引還繼遷)
　(復令軍主史癿駐槖駝口以阻歸師繼/隆遣田敏等力戰敗之諸将乃得濟師)大有年
(丁/酉)三年(契丹統和/十五年)春正月張洎罷○以温仲舒王化
　基參知政事李惟清同知樞宻院事○葬孝章皇后
　于永昌陵○分天下州軍為十五路(京東京西河北/河東陜西江東)
　(江西浙東浙西淮南荆湖福建劒南東/劒南西廣南凡十五路各置轉運使)三月帝崩于
　萬嵗樓皇太子即位(帝不豫宣政使王繼恩忌太子/英明隂與參知政事李昌齡殿)
　(前都指揮使李繼勲知制誥胡旦等謀立故太子楚/王元佐帝崩皇后令繼恩召吕端議所立端知有變)
　(鎻繼恩於書閤使人守之而入后問端曰宫車已晏/駕立嗣以長順也今將如何端曰先帝立太子正為)
　(今日今始棄天下豈可遽違命有異議耶后黙然乃/奉太子至福寜殿即位太子既立垂簾引見羣臣端)
　(平立殿下不拜請卷簾升殿審視然後降堦率羣臣/拜焉太宗沈謀英斷儉勤納諫憫農慎刑好學重儒)
　(故能削平海内功業炳然遇災知懼過舉能悔是以/民窮而不怨兵罷而能戢若夫太祖之崩不踰年而)
　(改元涪陵武功之不得其死宋/后之不成喪後世不能無譏焉)契丹封李繼遷為西
　平王○夏四月尊皇后曰皇太后赦○以李至李沆
　參知政事○進封交阯郡王黎桓為南平王○五月
　李昌齡有罪貶為忠武軍節度行軍司馬(討謀立楚/王之罪貶)
　(昌齡為司馬降王繼恩為右監門衞将軍均州安置/胡旦除名長流潯州李繼勲以使相赴陳州而釋其)
　(餘/黨)立秦國夫人郭氏為皇后(后宣徽南院使守文之/女太宗為帝聘之至是)
　(立/焉)六月追復涪王廷美為秦王○詔諸州勿得獻祥
　瑞○復封兄元佐為楚王○錢若水罷○秋八月趙
　鎔李惟清罷以曹彬為樞宻使向敏中夏侯嶠為副
　使○以孔世延襲封文宣公(雍熙中伐契丹文宣公/宜督粮餉溺死於拒馬)
　(河延世其子也/至是詔襲封焉)冬十月葬永熈陵○十一月髙麗王
　治卒姪誦立(誦繼立嘗遣兵校徐逺來候朝廷/徳音不得達而還遂與中國絶)十二
　月追尊太宗賢妃李氏為皇太后(帝生/母也)李繼遷請降
　以為定難節度使復姓名曰趙保吉
　
　
　
　
　
　
　
　
　
　
　
　
　通鑑續編卷四
