史記正義卷七十七
　　　　　　　　　　　　唐　張守節　撰
信陵君列傳第十七　　　　史記七十七
魏公子無忌者魏昭王少子而魏安釐王異母弟也昭
王薨安釐王即位封公子為信陵君是時范雎亡魏相
秦以怨魏齊故秦兵圍大梁破魏華陽下軍走芒夘魏
王及公子患之公子為人仁而下士士無賢不肖皆謙
而禮交之不敢以其富貴驕士士以此方數千里争往
歸之致食客三千人當是時諸侯以公子賢多客不敢
加兵謀魏十餘年公子與魏王愽而北境𫝊舉烽言趙
冦至且入界魏王釋博欲召大臣謀公子止王曰趙王
田獵耳非為冦也復博如故王恐心不在博居頃復從
北方來𫝊言曰趙王獵耳非為冦也魏王大驚曰公子
何以知之公子曰臣之客有能探得趙王隂事者趙王
所為客輒以報臣臣以此知之是後魏王畏公子之賢
能不敢任公子以國政魏有隐士曰侯嬴年七十家貧
為大梁夷門監者公子聞之往請欲厚遺之不肯受曰
臣脩身㓗行數十年終不以監門困故而受公子財公
子於是乃置酒大會賔客坐定公子從車騎虛左自迎
夷門侯生攝弊衣冠直上載公子上坐不讓欲以觀公
子公子執轡愈恭侯生又謂公子曰臣有客在市屠中
願枉車騎過之公子引車入市侯生下見其客朱亥俾
倪(不正/視也)故久立與其客語㣲察公子公子顔色愈和當
是時魏將相宗室賔客滿堂待公子舉酒市人皆觀公
子執轡從騎皆竊罵侯生侯生視公子色終不變乃謝
客就車至家公子引侯生坐上坐徧賛賔客賔客皆驚
酒酣公子起為壽侯生前侯生因謂公子曰今日嬴之
為公子亦足矣嬴乃夷門抱闗者也而公子親枉車騎
自迎嬴於衆人廣坐之中不宜有所過今公子故過之
然嬴欲就公子之名故久立公子車騎市中過客以觀
公子公子愈恭市人皆以嬴為小人而以公子為長者
能下士也於是罷酒侯生遂為上客侯生謂公子曰臣
所過屠者朱亥此子賢者世莫能知故隐屠間耳公子
往數請之朱亥故不復謝公子怪之魏安釐王二十年
秦昭王已破趙長平軍又進兵圍邯郸公子姊為趙惠
文王弟平原君夫人數遺魏王及公子書請救於魏魏
王使將軍晉鄙將十萬衆救趙秦王使使者告魏王曰
吾攻趙旦暮且下而諸侯敢救者已㧞趙必移兵先擊
之魏王恐使人止晉鄙留軍壁鄴名為救趙實持兩端
以觀望平原君使者冠蓋相屬於魏讓魏公子曰勝所
以自附為㛰姻者以公子之高義為能急人之困也且
公子縱輕勝棄之降秦獨不憐公子姊邪公子患之數
請魏王及賔客辯士説王萬端魏王畏秦終不聴公子
公子自度終不能得之於王計不獨生而令趙亡乃請
賔客約車騎百餘乗欲以客徃赴秦軍與趙俱死行過
夷門見侯生具告所以欲死秦軍状辭決而行侯生曰
公子勉之矣老臣不能從公子行數里心不快曰吾所
以待侯生者備矣天下莫不聞今吾且死而侯生曾無
一言半辭送我我豈有所失哉復引車還問侯生侯生
笑曰臣固知公子之還也曰公子喜士名聞天下今有
難無他端而欲赴秦軍譬若以肉投餒虎何功之有哉
尚安事客然公子遇臣厚公子往而臣不送以是知公
子恨之復返也公子再拜因問侯生乃屏人間語曰嬴
聞晉鄙之兵符常在王卧内而如姬最幸出入王卧内
力能竊之嬴聞如姬父為人所殺如姬資之三年自王
以下欲求報其父讐莫能得如姬為公子泣公子使客斬其讐
頭敬進如姬如姬之欲為公子死無所辭顧未有路耳公子誠一
開口請如姬如姬必許諾則得虎符奪晉鄙軍北救趙而西
却秦此五霸之伐也公子從其計請如姬如姬果盗晉鄙兵符
與公子公子行侯生曰將在外主令有所不受以便國家公子
即合符而晉鄙不授公子兵而復請之事必危矣臣客屠者
朱亥可與俱此人力士晉鄙聴大善不聴可使擊之於是
公子泣侯生曰公子畏死耶何泣也公子曰晉鄙嚄唶
(聲類云嚄大/笑唶大呼)宿將往恐不聴必當殺之是㠯泣耳豈畏
死哉於是公子請朱亥朱亥笑曰臣乃市井鼓刀屠者
而公子親數存之所以不報謝者以為小禮無所用今
公子有急此乃臣効命之秋也遂與公子俱公子過謝
侯生侯生曰臣宜從老不能請數公子行日以至晉鄙
軍之日北鄉自剄以送公子公子遂行至鄴矯魏王令
代晉鄙晉鄙合符果疑之舉手視公子曰今吾擁十萬
之衆屯於境上國之重任今單車來代之何如㢤欲無
聴朱亥䄂四十斤鐵椎椎殺晉鄙公子遂將晉鄙軍勒
兵下令軍中曰父子俱在軍中父歸兄弟俱在軍中兄
歸獨子無兄弟歸飬得選兵八萬人進兵擊秦軍秦軍
解去遂救邯鄲存趙趙王及平原君自迎公子於界平
原君負韊矢為公子先引趙王再拜曰自古賢人未有
及公子者也當此之時平原君不敢自比於人公子與
侯生决至軍侯生果北鄉自剄魏王怒公子之盗其兵
符矯殺晉鄙公子亦自知也已却秦存趙使將將其軍
歸魏而公子獨與客留趙趙孝成王徳公子之矯奪晉
鄙兵而存趙乃與平原君計㠯五城封公子公子聞之
意驕矜而有自功之色客有説公子曰物有不可忘或
有不可不忘夫人有徳於公子公子不可忘也公子有
徳於人願公子忘之也且矯魏王令奪晉鄙兵以救趙
於趙則有功矣於魏則未為忠臣也公子乃自驕而功
之竊為公子不取也於是公子立自責似若無所容者
趙王埽除自迎執主人之禮引公子就西階公子側行
辭讓從東階上自言辠過以負於魏無功於趙趙王侍
酒至暮口不忍獻五城以公子退讓也公子竟留趙趙
王以鄗為公子湯沭邑魏亦復以信陵奉公子公子留
趙公子聞趙有處士毛公藏於博徒薛公藏於賣漿家
公子欲見兩人兩人自匿不肯見公子公子聞所在乃
間歩往從此兩人游甚歡平原君聞之謂其夫人曰始
吾聞夫人弟公子天下無雙今吾聞之乃妄從博徒賣
漿者游公子妄人耳夫人以告公子公子乃謝夫人去
曰始吾聞平原君賢故負魏王而救趙以稱平原君平
原君之游徒豪舉耳不求士也無忌自在大梁時常聞
此兩人賢至趙恐不得見以無忌從之游尚恐其不我
欲也今平原君乃以為羞其不足從游乃装為去夫人
具以語平原君平原君乃免冠謝固留公子平原君門
下聞之半去平原君歸公子天下士復往歸公子公子
傾平原君客公子留趙十年不歸秦聞公子在趙日夜
出兵東伐魏魏王患之使使往請公子公子恐其怒之
乃誡門下有敢為魏王使通者死賔客皆背魏之趙莫
敢勸公子歸毛公薛公兩人往見公子曰公子所以重
於趙名聞諸侯者徒以有魏也今秦攻魏魏急而公子
不恤使秦破大梁而夷先王之宗廟公子當何面目立
天下乎語未及卒公子立變色告車趣駕歸救魏魏王
見公子相與泣而以上將軍印授公子公子遂將魏安
釐王三十年公子使使遍告諸侯諸侯聞公子將各遣
將將兵救魏公子率五國之兵破秦軍於河外走蒙驁
遂乗勝逐秦軍至函谷闗抑秦兵秦兵不敢出當是時
公子威振天下諸侯之客進兵法公子皆名之故世俗
稱魏公子兵法秦王患之乃行金萬斤於魏求晉鄙客
令毁公子於魏王曰公子亡在外十年矣今為魏將諸侯將皆屬諸
侯徒聞魏公子不聞魏王公子亦欲因此時定南面而
王諸侯畏公子之威方欲共立之秦數使反間偽賀公
子得立為魏王未也魏王日聞其毁不能不信後果使
人代公子將公子自知再以毁廢乃謝病不朝與賔客
為長夜飲飲醇酒多近婦女日夜為樂飲者四嵗竟病
酒而卒其嵗魏安釐王亦薨秦聞公子死使䝉驁攻魏
㧞二十城初置東郡其後秦稍蠶食魏十八嵗而虜魏
王屠大梁髙祖始㣲少時數聞公子賢及即天子位毎
過大梁常祠公子髙祖十二年從擊黥布還為公子置
守冢五家世世嵗以四時奉祠公子
太史公曰吾過大梁之墟求問其所謂夷門夷門者城
之東門也天下諸公子亦有喜士者矣然信陵君之接
巖穴隐者不恥下交有以也名冠諸侯不虛耳高祖每
過之而令民奉祀不絶也
　
　
　
　
　
　
　
　
　
　
　
　
　
　史記正義卷七十七
