史記正義卷三十九
　　　　　　　　　　　　唐　張守節　撰
晉世家第九　　　　　　　史記三十九
唐叔虞者周武王子而成王弟初武王與叔虞母㑹時
夢天謂武王曰余命女生子名虞余與之唐及生子文
在其手曰虞故遂因命之曰虞武王崩成王立唐有亂
(括地志云故唐城在絳州翼城縣西二十里即堯裔子/所封春秋云夏孔甲時有堯苗裔劉累者以豢龍事孔)
(甲夏后嘉之賜氏御龍以更豕韋之後龍一雌死潜醢/之以食夏后既而使求之懼而遷於魯縣夏后召孟别)
(封劉累之孫于大夏之墟為侯至周成王時唐人作亂/成王滅之而封太叔更遷唐人子孫于杜謂之杜伯即)
(范丐所云在周為杜唐氏按魯縣汝州魯山縣是今隨/州棗陽縣東南一百五十里上唐鄉故城即後子孫徙)
(於/唐)周公誅滅唐成王與叔虞戯削桐葉為珪以與叔虞
曰以此封若史佚因請擇日立叔虞成王曰吾與之戲
耳史佚曰天子無戲言言則史書之禮成之樂歌之於
是遂封叔虞於唐唐在河汾之東方百里故曰唐叔虞
(括地志云故鄂城在慈州昌寜縣東二里按與絳州夏/縣相近禹都安邑故城在縣東北十五里故云在大夏)
(也然封于河汾二水之東方百里正/合在晉州平陽縣不合在鄂未詳)姓姬氏字子于唐
叔子爕是為晉侯(爕先牒反括地志云故唐城在并州/晉陽縣北二里城記云堯築也國都)
(城記云唐叔虞之子爕父徙居晉水傍今并理故唐城/唐者即爕父初徙之處其城南半入州城中削為坊城)
(墻北半見在毛詩譜云叔虞子爕/父以堯墟南有晉水改曰晉侯)晉侯子寜族是為武
侯武侯之子服人是為成侯成侯子福是為厲侯厲侯
子宜臼是為靖侯靖侯已來年紀可推自唐叔至靖侯
五世無其年數靖侯十七年周厲王迷惑暴虐國人作
亂厲王出奔于彘大臣行政故曰共和(厲王奔彘周召/和其百姓行政)
(號曰/共和)十八年靖侯卒子釐侯司徒立釐侯十四年周宣
王初立十八年釐侯卒子獻侯籍立獻侯十一年卒子
穆侯費王立穆侯四年取齊女姜氏為夫人七年伐條
生太子仇十年伐千畝有功生少子名曰成師晉人師
服曰異哉君之命子也太子曰仇仇者讎也少子曰成
師成師大號成之者也名自命也物自定也今嫡庶名
反逆此後晉其能毋亂乎二十七年穆侯卒弟殤叔自
立太子仇出奔殤叔三年周宣王崩四年穆侯太子仇
率其徒襲殤叔而立是為文侯文侯十年周幽王無道
犬戎殺幽王周東徙而秦襄公始列為諸侯三十五年
文侯仇卒子昭侯伯立昭侯元年封文侯弟成師于曲
沃曲沃邑大於翼翼晉君都邑也成師封曲沃號為桓
叔靖侯庻孫欒賔(世本云欒/叔賔父也)相桓叔桓叔是時年五十
八矣好徳晉國之衆皆附焉君子曰晉之亂其在曲沃
矣末大於本而得民心不亂何待七年晉大臣潘父弑
其君昭侯而迎曲沃桓叔桓叔欲入晉晉人發兵攻桓
叔桓叔敗還歸曲沃晉人共立昭侯子平為君是為孝
侯誅潘父孝侯八年曲沃桓叔卒子鱓代桓叔是為曲
沃莊伯孝侯十五年曲沃莊伯弑其君晉孝侯于翼晉
人攻曲沃莊伯莊伯復入曲沃晉人復立孝侯子郄為
君是為鄂侯(音邱/㦸反)鄂侯二年魯隐公初立鄂侯六年卒
曲沃莊伯聞晉侯卒乃興兵伐晉周平王使虢公將兵
伐曲沃莊伯莊伯走保曲沃晉人共立鄂侯子光是為
哀侯哀侯二年曲沃莊伯卒子稱代莊伯立(稱尺/證反)是為
曲沃武公哀侯六年魯弑其君隠公哀侯八年晉侵陘
廷陘廷與曲沃武公謀九年伐晉于汾旁(白郎反汾/水之旁)虜
哀侯晉人乃立哀侯子小子為君是為小子侯小子元
年曲沃武公使韓萬殺所虜晉哀侯曲沃益彊晉無如之
何晉小子之四年曲沃武公誘召晉小子殺之周桓王
使虢仲(馬融云周武王克商封文/王異母弟虢仲於夏陽)伐曲沃武公武公入
于曲沃乃立晉哀侯弟緡為晉侯晉侯緡四年宋執鄭
祭仲而立突為鄭君晉侯十九年齊人管至父弑其君
襄公晉侯二十八年齊桓公始霸曲沃武公伐晉侯緡
滅之盡以其寳噐賂獻于周釐王釐王命曲沃武公為
晉君列為諸侯於是盡併晉地而有之曲沃武公已即
位三十七年矣更號曰晉武公晉武公始都晉國前即
位曲沃通年三十八年武公稱者先晉穆侯曽孫也曲
沃桓叔孫也桓叔者始封曲沃武公莊伯子也自桓叔
初封曲沃以至武公滅晉也凡六十七嵗而卒代晉為
諸侯武公代晉二嵗卒與曲沃通年即位凡三十九年
而卒子獻公詭諸立獻公元年周惠王弟頽攻惠王惠
王出奔居鄭之櫟邑五年伐驪戎得驪姬驪姬弟俱愛
幸之八年士蒍説公曰故晉之羣公子多不誅亂且起
乃使盡殺諸公子而城聚都之命曰絳始都絳九年晉
羣公子既亡奔虢虢以其故再伐晉弗克十年晉欲伐
虢士蒍曰且待其亂十二年驪姬生奚齊獻公有意廢
太子乃曰曲沃吾先祖宗廟所在而蒲邉秦屈邉翟不
使諸子居之我懼焉於是使太子申生居曲沃公子重
耳居蒲公子夷吾居屈獻公與驪姬子奚齊居絳晉國
以此知太子不立也太子申生其母齊桓公女也曰齊
姜早死申生同母女弟為秦穆公夫人重耳母翟之狐
氏女也夷吾母重耳母女弟也獻公子八人而太子申
生重耳夷吾皆有賢行及得驪姬乃逺此三子十六年
晉獻公作二軍公將上軍太子申生將下軍趙夙御戎
畢萬為右伐滅霍滅魏滅耿還為太子城曲沃賜趙夙
耿賜畢萬魏以為大夫士蒍曰太子不得立矣分之都
城而位以卿先為之極又安得立不如逃之無使罪至
為吴太伯不亦可乎猶有令名太子不從卜偃曰畢萬
之後必大萬盈數也魏大名也以是始賞天開之矣天
子曰兆民諸侯曰萬民今命之大以從盈數其必有衆
初畢萬卜仕於晉國遇屯之比辛廖占之曰吉屯固比
入吉孰大焉其後必蕃昌十七年晉侯使太子申生伐
東山里克諫獻公曰太子奉冡祀社稷之粢盛以朝夕
視君膳者也故曰冡子君行則守有守則從從曰撫軍
守曰監國古之制也夫率師専行謀也誓軍旅君與國
政之所圖也非太子之事也師在制命而已禀命則不
威専命則不孝故君之嗣適不可以帥師君失其官率
師不威將安用之公曰寡人有子未知其太子誰立里
克不對而退見太子太子曰吾其廢乎里克曰太子勉
之教以軍旅不共是懼何故廢乎且子懼不孝母懼不
得立脩已而不責人則免於難太子帥師公衣之偏衣
(上衣去聲/下衣如字)佩之金玦(玦音/决)里克謝病不從太子太子遂
伐東山十九年獻公曰始吾先君莊伯武公之誅晉亂
而虢常助晉伐我(言虢助晉/伐曲沃也)又匿晉亡公子果為亂弗
誅後遺子孫憂乃使荀息以屈産之乘假道於虞虞假
道遂伐虢取其下陽以歸獻公私謂驪姬曰吾欲廢太
子以奚齊代之驪姬泣曰太子之立諸侯皆已知之而
數將兵百姓附之奈何以賤妾之故廢適立庻君必行
之妾自殺也驪姬詳譽太子而陰令人譖惡太子而欲立其
子二十一年驪姬謂太子曰君夢見齊姜太子速祭曲
沃歸釐於君太子於是祭其母齊姜於曲沃上其薦胙
於獻公獻公時出獵置胙於宫中驪姬使人置毒藥胙
中居二日獻公從獵來還宰人上胙獻公獻公欲饗之
驪姬從旁止之曰胙所從來逺宜試之祭地地墳與犬
犬死與小臣小臣死驪姬泣曰太子何忍也其父而欲
弑代之况他人乎且君老矣旦暮之人曾不能待而欲
弑之謂獻公曰太子所以然者不過以妾及奚齊之故
妾願子母辟之他國若早自殺母徒使母子為太子所
魚肉也始君欲廢之妾猶恨之至於今妾殊自失於此
太子聞之奔新城獻公怒乃誅其傅杜原欵或謂太子
曰為此藥者乃驪姬也太子何不自辭明之太子曰吾
君老矣非驪姬寢不安食不甘即辭之君且怒之不可
或謂太子曰可奔他國太子曰被此惡名以出人誰内
我我自殺耳十二月戊申申生自殺於新城此時重耳
夷吾來朝人或告驪姬曰二公子怨驪姬譖殺太子驪
姬恐因譖二公子申生之藥胙二公子知之二子聞之恐
重耳走蒲夷吾走屈保其城自備守初獻公使士蒍為
(蒍為詭反/為于偽反)二公子築蒲屈城弗就夷吾以告公公怒士
蒍士蒍謝曰邉城少㓂安用之退而歌曰狐裘蒙茸一
國三公吾誰適從卒就城及申生死二子亦歸保其城
二十二年獻公怒二子不辭而去果有謀矣乃使兵伐
蒲蒲人之宦者勃鞮(勃白沒反鞮都提反韋昭云伯楚/寺人勃之字也於文公時為勃鞮)
(也/)命重耳促自殺重耳踰垣宦者追斬其衣袪重耳遂
奔翟使人伐屈屈守城不可下是嵗也晉復假道於虞
以伐虢虞之大夫宫之竒諫虞君曰晉不可假道也是
且滅虞虞君曰晉我同姓不宜伐我宫之竒曰太伯虞
仲太王之子也太伯亡去是以不嗣虢仲虢叔王季之
子也為文王卿士其記勲在王室藏於盟府將虢是滅
何愛于虞且虞之親能親於桓莊之族乎桓莊之族何
罪盡滅之虞之與虢脣之與齒脣亡則齒寒虞公不聴
遂許晉宫之竒以其族去虞其冬晉滅虢虢公醜奔周
還襲滅虞虜虞公及其大夫井伯百里奚(南雍州記云/百里奚宋井)
(伯奚/人也)以媵秦穆姬而修虞祀荀息牽曩所遺虞屈産之
乘馬奉之獻公獻公笑曰馬則吾馬齒亦老矣二十
三年獻公遂發賈華等伐屈屈潰(民迯其/上曰潰)夷吾將奔翟
兾芮曰不可重耳已在矣今往晉必移兵伐翟翟畏晉
禍且及不如走梁梁近於秦秦强吾君百嵗後可以求
入焉遂奔梁二十五年晉伐翟翟以重耳故亦擊晉於
齧桑晉兵解而去當此時晉彊西有河西與秦接境北
邉翟東至河内驪姬弟生悼子二十六年夏齊桓公大
㑹諸侯於葵邱(在曹州考城/縣東南一里)晉獻公病行後未至逢周
之宰孔宰孔曰齊桓公益驕不務徳而務逺略諸侯弗
平君第毋㑹毋如晉何獻公亦病復還歸病甚乃謂荀
息曰吾以奚齊為後年少諸大臣不服恐亂起子能立
之乎荀息曰能獻公曰何以為驗對曰使死者復生生
者不慙為之驗於是遂屬奚齊於荀息荀息為相主國
攻秋九月獻公卒里克邳鄭欲内重耳以三公子之徒
作亂謂荀息曰三怨將起秦晉輔之子將何如荀息曰
吾不可負先君言十月里克殺奚齊于䘮次獻公未𦵏
也荀息將死之或曰不如立奚齊弟悼子而傅之荀息
立悼子而𦵏獻公十一月里克弑悼子于朝荀息死之
君子曰詩所謂白珪之玷猶可磨也斯言之玷不可為
也其荀息之謂乎不負其言初獻公將伐驪戎卜曰齒
牙為禍及破驪戎獲驪姬愛之竟以亂晉里克等已殺
奚齊悼子使人迎公子重耳於翟(國語云里克及邳鄭/使屠岸迎夷吾公子)
(重耳於翟曰國亂民擾得國/在亂治民在擾子盍入乎)欲立之重耳謝曰負
父之命(負音/佩)出奔父死不得脩人子之禮侍䘮重耳何
敢入大夫其更立他子還報里克里克使迎夷吾於梁
夷吾欲往吕省(省音眚杜預云姓瑕/吕名飴生字子金)郤芮(郄成子/即冀芮)曰内猶
有公子可立者而外求難信計非之秦輔强國之威以
入恐危乃使郤芮厚賂秦約曰即得入請以晉河西之
地與秦乃遺里克書曰誠得立請遂封子於汾陽之邑
秦穆公乃發兵送夷吾於晉齊桓公聞晉内亂亦率諸
侯如晉秦兵與夷吾亦至晉齊乃使隰朋㑹秦俱入夷
吾立為晉君是為惠公齊桓公至晉之髙梁而還歸惠
公夷吾元年使邳鄭謝秦曰始夷吾以河西地許君今
幸得入立大臣曰地者先君之地君亡在外何以得擅
許秦者寡人争之弗能得故謝秦亦不與里克汾陽邑
而奪之權四月周襄王使周公忌父㑹齊秦大夫共禮
晉惠公惠公以重耳在外畏里克為亂賜里克死謂曰
㣲里子寡人不得立雖然子亦殺二君一大夫為子君
者不亦難乎里克對曰不有所廢君何以興欲誅之其
無辭乎乃言為此臣聞命矣遂伏劍而死於是邳鄭使
謝秦未還故不及難晉君改𦵏㳟太子申生秋狐突之
下國遇申生申生與載而告之曰夷吾無禮余請於帝
將以晉與秦秦將祀余狐突對曰臣聞神不食非其宗
君其祀毋乃絶乎君其圖之申生曰諾吾將復請帝後
十日新城西偏將有巫者見我焉許之遂不見及期而
徃復見申生告之曰帝許罸有罪矣弊於韓兒乃謡曰
恭太子更𦵏矣後十四年晉亦不昌昌乃在兄邳鄭使
秦聞里克誅乃説秦繆公曰吕省郤稱兾芮實為不從
若重賂與謀出晉君入重耳事必就秦繆公許之使人
與歸報晉厚賂三子三子曰幣厚言甘此必邳鄭賣我
於秦遂殺邳鄭及里克邳鄭之黨七輿大夫邳鄭子豹
奔秦言伐晉繆公弗聴惠公之立倍秦地及里克誅七
輿大夫國人不附二年周使召公過禮晉惠公惠公禮
倨召公譏之四年晉饑乞糴於秦繆公問百里奚百里
奚曰天菑流行國家代有救菑恤鄰國之道也與之邳
鄭子豹曰伐之繆公曰其君是惡其民何罪卒與粟自
雍屬絳五年秦饑請糴於晉晉君謀之慶鄭曰以秦得
立已而倍其地約晉饑而秦貸我今秦饑請糴與之何疑
而謀之虢射曰往年天以晉賜秦秦弗知取而貸我今
天以秦賜晉晉其可以逆天乎遂伐之惠公用虢射謀
不與秦粟而發兵且伐秦秦大怒亦發兵伐晉六年春
秦繆公將兵伐晉晉惠公謂慶鄭曰秦師深矣奈何鄭
曰秦内君君倍其賂晉饑秦輸粟秦饑而晉倍之乃欲
因其饑伐之其深不亦宜乎晉卜御右慶鄭皆吉公曰
鄭不孫乃更令步陽御戎家僕徒為右進兵九月壬戌
秦穆公晉惠公合戰韓原惠公馬鷙不行秦兵至公窘
召慶鄭為御鄭曰不用卜敗不亦當乎遂去更令梁繇
靡御(韋昭云梁由/靡大夫也)虢射為右輅秦穆公繆公壯士冒敗
晉軍晉軍敗遂失秦繆公反𫉬晉公以歸秦將以祀上
帝晉君姊為繆公夫人衰絰涕泣公曰得晉侯將以為
樂今乃如此且吾聞箕子見唐叔之初封曰其後必當
大矣晉庸可滅乎乃與晉侯盟王城而許之歸晉侯亦
使吕省等報國人曰孤雖得歸毋面目見社稷卜曰立
子圉晉人聞之皆哭秦繆公問吕省晉國和乎對曰不
和小人懼失君亡親(君惠公也親父母也言懼失君/國亂恐亡父母不憚立子圉也)不
憚立子圉曰必報讎寜事戎狄(小人言立子圉為君之/後必報秦終不事秦寕)
(事戎/狄耳)其君子則愛君而知罪以待秦命曰必報徳有此
二故不和於是秦繆公更舍晉惠公餽之七牢(餽音匱/一牛一)
(羊一豕/為一牢)十一月歸晉侯晉侯至國誅慶鄭修政教謀曰
重耳在外諸侯多利内之欲使人殺重耳於狄重耳聞
之如齊八年使太子圉質秦(質音/致)初惠公亡在梁梁伯
以其女妻之生一男一女梁伯卜之男為人臣女為人
妾故名男為圉女為妾十年秦滅梁梁伯好土功治城
溝民力罷(音/皮)怨其衆數相驚曰秦㓂至民恐惑秦竟滅
之十三年晉惠公病内有數子太子圉曰吾母家在梁
梁今秦滅之我外輕於秦而内無援於國君即不起病
大夫輕更立他公子乃謀與其妻俱亡歸秦女曰子一
國太子辱在此秦使婢子侍以固子之心子亡矣我不
從子亦不敢言子圉遂亡歸晉十四年九月惠公卒太
子圉立是為懐公子圉之亡秦怨之乃求公子重耳欲
内之子圉之立畏秦之伐也乃令國中諸從重耳亡者
與期期盡不到者盡滅其家狐突之子毛及偃從重耳
在秦弗肯召懐公怒囚狐突突曰臣子事重耳有年數
矣今召之是教之反君也何以教之懐公卒殺狐突秦
繆公乃發兵送内重耳使人告欒郤之黨(欒枝郄/穀之屬)為内
應殺懐公於髙梁入重耳重耳立是為文公晉文公重
耳晉獻公之子也自少好士年十七有賢士五人曰趙
衰狐偃咎犯文公舅也賈佗先軫魏武子自獻公為太
子時重耳固已成人矣獻公即位重耳年二十一獻公
十三年以驪姬故重耳備蒲城守秦獻公二十年獻公
殺太子申生驪姬讒之恐不辭獻公而守蒲城獻公二
十二年獻公使宦者履鞮趣殺重耳重耳踰垣宦者逐
斬其衣袪重耳遂奔狄狄其母國也是時重耳年四十
三從此五士其餘不名者數十人至狄狄伐咎如得二
女以長女妻重耳生伯鯈(直留/反)叔劉以少女妻趙衰生
盾居狄五嵗而晉獻公卒里克已殺奚齊悼子乃使人
迎欲立重耳重耳畏殺因固謝不敢入已而晉更迎其
弟夷吾立之是為惠公惠公七年畏重耳乃使宦者履
鞮與壯士欲殺重耳重耳聞之乃與趙衰等曰始吾奔
狄非以為可用興以近易通故且休足休足乆矣固願
徙之大國夫齊桓公好善志在霸王收恤諸侯今聞管
仲隰朋死此亦欲得賢佐盍往乎於是遂行重耳謂其
妻曰待我二十五年不來乃嫁其妻笑曰犂二十五年
(杜預云言將死入/木也不復成嫁也)吾冡上柏大矣雖然妾待子重耳居
狄凡十二年而去過衛衛文公不禮去過五鹿饑而從
野人乞食野人盛土噐中進之重耳怒趙衰曰土者有
土也君其拜受之至齊齊桓公厚禮而以宗女妻之有
馬二十乘重耳安之重耳至齊二嵗而桓公卒㑹竪刁
等為内亂齊孝公之立諸侯兵數至留齊凡五嵗重耳
愛齊女母去心趙衰咎犯乃於桑下謀行齊女侍者在
桑上聞之以告其主其主乃殺侍者勸重耳趣行重耳
曰人生安樂孰知其他必死於此不能去齊女曰子一
國公子窮而來此數士者以子為命子不疾反國報勞
臣而懐女徳竊為子羞之且不求何時得功乃與趙衰
等謀醉重耳載以行行逺而覺重耳大怒引戈欲殺咎
犯咎犯曰殺臣成子偃之願也重耳曰事不成我食舅
氏之肉咎犯曰事不成犯肉腥臊何足食乃止遂行過
曹曹共公不禮欲觀重耳駢脇曹大夫釐負羈曰晉公
子賢又同姓窮來過我奈何不禮共公不從其謀負羈
乃私遺重耳食置璧其下重耳受其食還其璧去過宋
宋襄公新困兵於楚傷於泓聞重耳賢乃以國禮禮於
重耳宋司馬公孫固善於咎犯曰宋小國新困不足以
求入更之大國乃去過鄭鄭文公弗禮鄭叔瞻諫其君
曰晉公子賢而其從者皆國相且又同姓鄭之出自厲
王而晉之出自武王鄭君曰諸侯亡公子過此者衆安
可盡禮叔瞻曰君不禮不如殺之且後為國患鄭君不
聴重耳去之楚楚成王以適諸侯禮待之重耳謝不敢
當趙衰曰子亡在外十餘年小國輕子况大國乎今楚
大國而固遇子子其毋讓此天開子也遂以客禮見之成
王厚遇重耳重耳甚卑成王曰子即反國何以報寡人
重耳曰羽毛齒角玉帛君王所餘未知所以報王曰雖
然何以報不榖重耳曰即不得已與君王以兵車㑹平
原廣澤請辟王三舍楚將子玉怒曰王遇晉公子至厚
今重耳言不遜請殺之成王曰晉公子賢而困於外乆
從者皆國噐此天所置庸可殺乎且言何以易之居楚
數月而晉太子圉亡秦秦怨之聞重耳在楚乃召之成
王曰楚逺更數國乃至晉秦晉接境秦君賢子其勉行
厚送重耳重耳至秦繆公以宗女五人妻重耳故子圉
妻與往重耳不欲受司空季子曰其國且伐况其故妻
乎且受以結秦親而求入子乃拘小禮忘大醜乎遂受
繆公大歡與重耳飲趙衰歌黍苗詩繆公曰知子欲急
反國矣趙衰與重耳下再拜曰孤臣之仰君如百榖之
望時雨是時晉惠公十四年秋惠公以九月卒子圉立
十一月𦵏惠公十二月晉國大夫欒郤等聞重耳在秦
皆陰來勸重耳趙衰等反國為内應甚衆於是秦繆公
乃發兵與重耳歸晉晉聞秦兵來亦發兵拒之然皆陰
知公子重耳入也唯惠公之故貴臣吕郤之屬(吕甥郄/芮也)
不欲立重耳重耳出亡凡十九嵗而得入時年六十二
矣晉人多附焉文公元年春秦送重耳至河咎犯曰臣
從君周旋天下過亦多矣臣猶知之况於君乎請從此
去矣重耳曰若反國所不與子犯共者河伯視之乃投
璧河中以與子犯盟是時介子推從在舡中乃笑曰天
實開公子而子犯以為已功而要市於君固足羞也吾
不忍與同位乃自隠渡河秦兵圍令狐晉軍于廬桞二
月辛丑咎犯與秦晉大夫盟於郇壬寅重耳入于晉師
丙午入于曲沃丁未朝于武宫即位為晉君是為文公
羣臣皆往懐公圉奔髙梁戊申使人殺懐公懐公故大
臣吕省郤芮本不附文公文公立恐誅乃欲與其徒謀
燒公宫殺文公文公不知始甞欲殺文公宦者履鞮知
其謀欲以告文公解前罪求見文公文公不見使人讓
曰蒲城之事女斬予袪其後我從狄君獵女為惠公來
求殺我惠公與女期三日至而女一日至何速也女其
念之宦者曰臣刀鋸之餘不敢以二心事君倍主故得
罪於君君己反國其無蒲翟乎且管仲射鉤桓公以霸
今刑餘之人以事告而君不見禍又且及矣於是見之
遂以吕郤等告文公文公欲召吕郤吕郤等黨多文公
恐初入國國人賣己乃為微行㑹秦繆公於王城國人
莫知三月己丑吕郤等果反焚公宫不得文公文公之
衛徒與戰吕郤等引兵欲奔秦繆誘吕郤等殺之河上
晉國復而文公得歸夏迎夫人於秦秦所與文公妻者
卒為夫人秦送三千人為衛以備晉亂文公修政施惠
百姓賞從亡者及功臣大者封邑小者尊爵未盡行賞
周襄王以弟帶難出居鄭地來告急晉晉初定欲𤼵兵
恐他亂起是以賞從亡未至隠者介子推推亦不言禄
禄亦不及推曰獻公子九人唯君在矣惠懐無親外内
棄之天未絶晉必將有主主晉祀者非君而誰天實開
之二三子以為已力不亦誣乎竊人之財猶曰是盗况
貪天之功以為已力乎下冒其罪上賞其姦上下相蒙
難與處矣其母曰盍亦求之以死誰懟推曰尤而效之
罪有甚焉且出怨言不食其禄母曰亦使知之若何對
曰言身之文也身欲隠安用文之文之是求顯也其母
曰能如此乎與女偕隠至死不復見介子推從者憐之
乃懸書宫門曰龍欲上天五蛇為輔龍已升雲四蛇各
入其宇一蛇獨怨終不見處所文公出見其書曰此介
子推也吾方憂王室未圖其功使人召之則亡遂求所
在聞其入緜上山中於是文公環緜上山中而封之以
為介推田號曰介山以記吾過且旌善人從亡賤臣壺
叔曰君三行賞賞不及臣敢請罪文公報曰夫導我以
仁義防我以徳惠此受上賞輔我以行卒以成立此受
次賞矢石之難汗馬之勞此復受次賞若以力事我而
無𥙷吾缺者此受次賞三賞之後故且及子晉人聞之
皆説二年春秦軍河上將入王趙衰曰求霸莫如入王
尊周周晉同姓晉不先入王後秦入之毋以令於天下
方今尊王晉之資也三月甲辰晉乃發兵至陽樊圍温
入襄王于周四月殺王弟帶周襄王賜晉河内陽樊之
地四年楚成王及諸侯圍宋宋公孫固如晉告急先軫
曰報施定霸於今在矣狐偃曰楚新得曹而初㛰於衛
若伐曹衛楚必救之則宋免矣於是晉作三軍趙衰舉
郤縠將中軍郤臻佐之使狐偃將上軍狐毛佐之命趙
衰為卿欒枝將下軍先軫佐之荀林父御戎魏犫為右
(犫昌由反/又音受)往伐冬十二月晉兵先下山東而以原封趙
衰五年春晉文公欲伐曹假道於衛衛人弗許還自河
南度侵曹伐衛正月取五鹿二月晉侯齊侯盟于歛盂
衛侯請盟晉晉人不許衛侯欲與楚國人不欲故出其
君以説晉衛侯居襄牛公子買守衛楚救衛不卒晉侯
圍曹三月丙午晉師入曹數之以其不用釐負羈言而
用羙女乘軒者三百人也令軍毋入僖負羈宗家以報
徳楚圍宋宋復告急晉文公欲救則攻楚為楚甞有徳
不欲伐也欲釋宋宋又甞有徳於晉患之先軫曰執曹
伯分曹衛地以與宋楚急曹衛其勢宜釋宋於是文公
從之而楚成王乃引兵歸楚將子玉曰王遇晉至厚今
知楚急曹衛而故伐之是輕王王曰晉侯亡在外十九
年困日乆矣果得反國險阨盡知之能用其民天之所
開不可當子玉請曰非敢必有功願以間執讒慝之口
也楚王怒少與之兵於是子玉使宛春告晉請復衛侯
而封曹臣亦釋宋咎犯曰子玉無禮矣君取一臣取二
勿許先軫曰定人之謂禮楚一言定三國子一言而亡
之我則毋禮不許楚是棄宋也不如私許曹衛以誘之
執宛春以怒楚既戰而後圖之晉侯乃囚宛春於衛且
私許復曹衛曹衛告絶於楚楚得臣怒撃晉師晉師退
軍吏曰為何退文公曰昔在楚約退三舍可倍乎楚師
欲去得臣不肯四月戊辰宋公齊將秦將與晉侯次城
濮己巳與楚兵合戰楚兵敗得臣收餘兵去甲午晉師還
至衡雍作王宫於踐土初鄭助楚楚敗懼使人請盟晉
侯晉侯與鄭伯盟五月丁未獻楚俘於周(俘音孚/囚也)駟介
百乘徒兵千天子使王子虎命晉侯為伯賜大輅彤弓
矢百玈弓矢千(彤徒冬反/玈音盧)秬鬯一卣珪瓚虎賁三百人
晉侯三辭然後稽首受之周作晉文侯命王若曰父義
和丕顯文武能慎明徳昭登於上布聞在下維時上帝
集厥命于文武恤朕身繼予一人永其在位於是晉文
公稱伯癸亥王子虎盟諸侯於王庭晉焚楚軍火數日
不息文公歎左右曰勝楚而君猶憂何文公曰吾聞能
戰勝安者唯聖人是以懼且子玉猶在庸可喜乎子玉
之敗而歸楚成王怒其不用其言貪與晉戰讓責子玉
子玉自殺晉文公曰我撃其外楚誅其内内外相應於是乃
喜六月晉人復入衛侯壬午晉度河北歸國行賞狐偃
為首或曰城濮之事先軫之謀文公曰城濮之事偃説
我毋失信先軫曰軍事勝為右吾用之以勝然此一時
之説偃言萬世之功奈何以一時之利而加萬世功乎
是以先之冬晉侯㑹諸侯於温欲率之朝周力未能恐
其有畔者乃使人言周襄王狩于河陽壬申遂率諸侯
朝王於踐土孔子讀史記至文公曰諸侯無召王王狩
河陽著春秋諱之也丁丑諸侯圍許曹伯臣或説晉侯
曰齊桓公合諸侯而國異姓今君為㑹而滅同姓曹叔
振鐸之後晉唐叔之後合諸侯而滅兄弟非禮晉侯説
復曹伯於是晉始作三行荀林父將中行先縠將右行
先蔑將左行七年晉文公秦穆公共圍鄭以其無禮於
文公亡過時及城濮時鄭助楚也圍鄭欲得叔瞻叔瞻
聞之自殺鄭持叔瞻告晉晉曰必得鄭君而甘心焉鄭
恐乃間令使謂秦穆公曰亡鄭厚晉於晉得矣而秦未
為利君何不解鄭得為東道交秦伯悦罷兵晉亦罷兵九
年冬晉文公卒子襄公歡立是嵗鄭伯亦卒鄭人或賣
其國於秦(左傳云秦晉伐鄭燭之武説秦師罷令把子/逢孫楊孫三大夫戌鄭把子自鄭使告於秦)
(曰鄭人使我掌其北門之/管若潛師以來國可得也)秦繆公發兵往襲鄭十二月
秦兵過我郊襄公元年春秦師過周無禮王孫滿譏之
兵至滑鄭賈人弦髙將市于周遇之以十二牛勞秦師
秦師驚而還滅滑而去晉先軫曰秦伯不用蹇叔反其
衆心此可擊欒枝曰未報先君施於秦擊之不可先軫
曰秦侮吾孤伐吾同姓何徳之報遂擊之襄公墨衰絰
四月敗秦師于殽虜秦三將孟明視西乞秫白乙丙以
歸遂墨以𦵏文公文公夫人秦女謂襄公曰秦欲得其三將
戮之公許遣之先軫聞之謂襄公曰患生矣軫乃追秦
將秦將渡河已在船中頓首謝卒不反後三年秦果使孟明
伐晉報殽之敗取晉汪以歸四年秦繆公大興兵伐我
渡河取王官(括地志云王官故城在同州澄城縣西北/六十里左傳文三年秦伐晉取王官即此)
(先言渡河史/文顛倒耳)封殽尸而去晉不敢出遂城守五年晉伐
秦取新城報王官役也六年趙衰成子欒貞子咎季子
犯霍伯皆卒趙盾代趙衰執政七年八月襄公卒太子夷
臯少晉人以難故欲立長君趙盾曰立襄公弟雍好善
而長先君愛之且近於秦秦故好也立善則固事長則
順奉愛則孝結舊好則安賈季曰不如其弟樂辰嬴嬖
於二君立其子民必安之趙盾曰辰嬴賤班在九人下
其子何震之有且為二君嬖滛也為先君子(樂文公/子也)不
能求大而出在小國僻也母滛子僻無威(僻疋亦反言/樂僻隠在陳)
(而逺三/援也)陳小而逺無援將何可乎使士會如秦迎公
子雍賈季亦使人召公子樂於陳趙盾廢賈季以其殺
陽處父十月𦵏襄公十一月賈季奔翟是嵗秦穆公亦
卒靈公元年四月秦康公曰昔文公之入也無衛故有
吕郤之患乃多與公子雍衛太子母繆嬴日夜抱太子
以號泣於朝曰先君何罪其嗣亦何罪舍適而外求君
將安置此出朝則抱以適趙盾所頓首曰先君奉此子
而屬之子曰此子材吾受其賜不材吾怨子今君卒言
猶在耳而棄之若何趙盾與諸大夫皆患穆嬴且畏誅
乃背所迎而立太子夷臯是為靈公發兵以距秦送公
子雍者趙盾為將往擊秦敗之令狐先蔑隨㑹亡奔秦
秋齊宋衛鄭曹許君皆會趙盾盟於扈以靈公初立故
也四年伐秦取少梁秦亦取晉之郩六年秦康公伐晉
取羈馬晉侯怒使趙盾趙穿郤缺擊秦大戰河曲趙穿
最有功七年晉六卿患隨㑹之在秦甞為晉亂乃詳令
魏夀餘反晉降秦秦使隨會之魏因執㑹以歸晉八年
周頃王崩公卿争權故不赴晉使趙盾以車八百乘平
周亂而立匡王是年楚莊王初即位十二年齊人弑其
君懿公十四年靈公壯侈厚歛以彫墻從臺上彈人觀
其避丸也宰夫胹熊蹯不􁊌(胹音而/蹯音樊)靈公怒殺宰夫使
婦人持其屍出棄之過朝趙盾隨會前數諌不聴靣又
見死人手二人前諫隨會先諫不聴靈公患之使鉏麑
刺趙盾(鉏音鋤/麑音迷)盾閨門開居處節鉏麑退歎曰殺忠臣
棄君命罪一也遂觸樹而死初盾常田首山見桑下有
餓人餓人示眯明也盾與之食食其半問其故曰宦三
年未知母之存不願遺母盾義之益與之飯肉已而為
晉宰夫趙盾弗復知也九月晉靈公飲趙盾酒伏甲將
攻盾公宰示眯明知之恐盾醉不能起而進曰君賜
臣觴三行可以罷欲以去趙盾令先毋及難盾既去靈
公伏士未會先縱齧狗名敖明為盾搏殺狗盾曰棄人
用狗雖猛何為然不知明之為陰徳也已而靈公縱伏
士出逐趙盾示眯明反擊靈公之伏士伏士不能進而
竟脱盾盾問其故曰我桑下餓人問其名弗告明亦因
亡去盾遂奔未出晉境乙丑盾昆弟將軍趙穿襲殺靈
公於桃園而迎趙盾趙盾素貴得民和靈公少侈民不
附故為弑易盾復位晉太史董狐書曰趙盾弑其君以
視於朝盾曰弑者趙穿我無罪太史曰子為正卿而亡
不出境反不誅國亂非子而誰孔子聞之曰董狐古之
良史也書法不隠宣子良大夫也為法受惡(為于/偽反)惜也出疆
乃免趙盾使趙穿迎襄公弟黑臀于周而立之是為成
公成公者文公少子其母周女也壬申朝于武宫成
公元年賜趙氏為公族伐鄭鄭倍晉故也三年鄭伯初
立附晉而棄楚楚怒伐鄭晉往救之六年伐秦虜秦將
赤七年成公與楚莊王争强㑹諸侯于扈陳畏楚不㑹
晉使中行桓子伐陳因救鄭與楚戰敗楚師是年成公
卒子景公據立景公元年春陳大夫夏徴舒弑其君靈
公二年楚莊王伐陳誅徴舒三年楚莊王圍鄭鄭告急
晉晉使荀林父將中軍隨㑹將上軍趙朔將下軍郤克欒
書先縠韓厥鞏朔佐之六月至河聞楚已服鄭鄭伯肉
袒與盟而去荀林父欲還先縠曰凡來救鄭不至不可
將率離心卒度河楚已服鄭欲飲馬于河為名而去楚
與晉軍大戰鄭新附楚畏之反助楚攻晉晉軍敗走河
争度舡中人指甚衆楚虜我將智罃歸而林父曰臣為
督將敗當誅請死景公欲許之隨㑹曰昔文公之與楚
戰城濮成王歸殺子玉文公乃喜今楚已敗我師又誅
其將是助楚殺仇也乃止四年先縠以首計而敗晉軍
河上恐誅乃奔翟與翟謀伐晉晉覺乃族縠縠先軫子
也五年伐鄭為助楚故也是時楚莊王彊以挫晉兵河
上也六年楚伐宋宋來告急晉晉欲救之伯宗謀曰楚
天方開之不可當乃使解揚紿為救宋鄭人執與楚楚
厚賜使反其言令宋急下解揚紿許之卒至晉君言楚
欲殺之或諫乃歸解揚七年晉使隨㑹滅赤狄八年使
郤克於齊齊頃公母從樓上觀而笑之所以然者郤克
僂而魯使蹇衛使眇故齊亦令人如之以導客郤克怒
歸至河上曰不報齊者河伯視之至國請君欲伐齊景
公問知其故曰子之怨安足以煩國弗聴魏文子請老
休辟郤克克執政九年楚莊王卒晉伐齊齊使太子彊
為質於晉晉兵罷十一年春齊伐魯取隆魯告急衛衛
與魯皆因郤克告急於晉乃使郤克欒書韓厥以兵車
八百乘與魯衛共伐齊夏與頃公戰於鞌傷困頃公頃
公乃與其右易位下取飲以得脱去齊師敗走晉追北
至齊頃公獻寳噐以求平不聴郤克曰必得蕭桐姪子為
質齊使曰蕭桐姪子頃公母頃公母猶晉君母奈何必
得之不義請復戰晉乃許與平而去楚申公巫臣盗夏
姬以奔晉晉以巫臣為邢大夫十二年冬齊頃公如晉
欲上尊晉景公為王景公讓不敢晉始作六卿韓厥鞏
朔趙穿荀騅趙括趙旃皆為卿智罃自楚歸十三年魯
成公朝晉晉弗敬魯怒去倍晉晉伐鄭取汜十四年梁
山崩問伯宗伯宗以為不足怪也十六年楚將子反怨
巫臣滅其族巫臣怒遺子反書曰必令子罷於奔命乃
請使呉令其子為呉行人教呉乘車用兵呉晉始通約
伐楚十七年誅趙同趙括族滅之韓厥曰趙衰趙盾之
功豈可忘乎奈何絶祀乃復令趙庻子武為趙後復與
之邑十九年夏景公病立其太子夀曼為君是為厲公
後月餘景公卒厲公元年初立欲和諸侯與秦桓公夾
河而盟歸而秦倍盟與翟謀伐晉三年使吕相讓秦因
與諸侯伐秦至涇敗秦於麻隧虜其將成差五年三郤
讒伯宗殺之伯宗以好直諫得此禍國人以是不附厲
公六年春鄭倍晉與楚盟晉怒欒書曰不可以當吾世
而失諸侯乃發兵厲公自将五月渡河聞楚兵來救范
文子請公欲還郤至曰發兵誅逆見彊辟之無以令諸
侯遂與戰癸已射中楚共王目楚兵敗於鄢陵子反收
餘兵柎循欲復戰晉患之共王召子反其侍者豎陽榖
進酒子反醉不能見王怒讓子反子反死王遂引兵歸
晉由此威諸侯欲以令天下求霸厲公多外嬖姬歸欲
盡去羣大夫而立諸姬兄弟寵姬兄曰胥童甞與郤至
有怨及欒書又怨郤至不用其計而遂敗楚乃使人間
謝楚楚來詐厲公曰鄢陵之戰實至召楚欲作亂内子
周立之會與國不俱是以事不成厲公告欒書欒書曰
其殆有矣願公試使人之周㣲考之果使郤至於周欒
書又使公子周見郤至郤至不知見賣也厲公驗之信
然遂怨郤至欲殺之八年厲公獵與姬飲郤至殺豕奉
進宦者奪之郤至射殺宦者公怒曰季子欺予將誅三
郤未發也郤錡欲攻公曰我雖死公亦病矣郤至曰信
不反君智不害民勇不作亂失此三者誰與我我死耳
十二月壬午公令胥童以兵八百人襲攻殺三郤胥童
因以劫欒書中行偃于朝曰不殺二子患必及公公曰
一旦殺三卿寡人不忍益也對曰人將忍君公弗聴謝
欒書等以誅郤氏罪大夫復位二子頓首曰幸甚幸甚
公使胥童為卿閏月乙邜厲公游匠驪氏欒書中行偃
以其黨襲捕厲公囚之殺胥童而使人迎公子周于周
而立之是為悼公悼公元年正月庚申欒書中行偃弑
厲公𦵏之以一乘車厲公囚六日死死十日庚午智罃
迎公子周來至絳刑雞與大夫盟而立之是為悼公辛
巳朝武宫二月乙酉即位悼公周者其大父捷晉襄公
少子也不得立號為桓叔桓叔最愛桓叔生惠伯談談
生悼公周周之立年十四年矣悼公曰大父父皆不得
立而辟難於周客死焉寡人自以踈逺毋幾為君今大
夫不忘文襄之意而惠立桓叔之後頼宗廟大夫之靈
得奉晉祀豈敢不戰戰乎大夫其亦佐寡人於是逐不
臣者七人脩舊功施徳惠收文公入時功臣後秋伐鄭
鄭師敗遂至陳三年晉㑹諸侯悼公問羣臣可用者祁
傒舉解狐解狐傒之仇復問舉其子祁午君子曰祁傒
可謂不黨矣外舉不隠仇内舉不隠子方會諸侯悼公
弟楊干亂行魏絳戮其僕悼公怒或諫公公卒賢絳任
之政使和戎戎大親附十一年悼公曰自吾用魏絳九
合諸侯和戎翟魏子之力也賜之樂三讓乃受之冬秦
取我櫟十四年晉使六卿率諸侯伐秦度涇大敗秦軍
至棫林而去十五年悼公問治國於師曠師曠曰唯仁
義為本冬悼公卒子平公彪立平公元年伐齊齊靈公
與戰靡下齊師敗走晏嬰曰君亦毋勇何不止戰遂去
晉追遂圍臨菑盡燒屠其郭中東至膠南至沂齊皆城
守晉乃引兵歸六年魯襄公朝晉晉欒逞有罪奔齊八
年齊莊公㣲遣欒逞於曲沃以兵隨之齊兵上太行欒
逞從曲沃中反襲入絳不戒平公欲自殺范獻子止公
以其徒擊逞逞敗走曲沃曲沃攻逞逞死遂滅欒氏宗
逞者欒書孫也其入絳與魏氏謀齊莊公聞逞敗乃還
取晉之朝歌去以報臨菑之役也十年齊崔杼弑其君
莊公晉因齊亂伐敗齊於髙唐去報太行之役也十四
年吴延陵季子來使與趙文子韓宣子魏獻子語曰晉
國之政卒歸此三家矣十九年齊使晏嬰如晉與叔嚮
語叔嚮曰晉季世也公厚賦為臺池而不恤政政在私
門其可乆乎晏子然之二十二年伐燕二十六年平公
卒子昭公夷立昭公六年卒六卿强公室卑子頃公去
疾立頃公六年周景王崩王子争立晉六卿平王室亂
立敬王九年魯季氏逐其君昭公昭公居乾侯十一年
衛宋使使請晉納魯君季平子私賂范獻子獻子受之
乃謂晉君曰季氏無罪不果入魯君十二年晉之宗家
祁傒孫叔嚮子相惡於君六卿欲弱公室乃遂以法盡
滅其族而分其邑為十縣各令其子為大夫晉益弱六
卿皆大十四年頃公卒子定公午立定公十一年魯陽
貨奔晉趙鞅簡子舍之十二年孔子相魯十五年趙鞅
使邯鄲大夫午不信欲殺午午與中行寅范吉射親攻
趙鞅鞅走保晉陽定公圍晉陽荀櫟韓不信魏侈與范中
行為仇仍移兵伐范中行范中行反晉君撃之敗范中
行范中行走朝歌保之韓魏為趙鞅謝晉君乃赦趙鞅
復位二十二年晉敗范中行氏二子奔齊三十年定公
與呉王夫差㑹黄池争長趙鞅時從卒長呉三十一年
齊田常殺其君簡公而立簡公弟驁為平公三十三年
孔子卒三十七年定公卒子出公鑿立出公十七年智
伯與趙韓魏共分范中行地以為邑出公怒告齊魯欲
以伐四卿四卿恐遂反攻出公出公奔哀道死故智伯
乃立昭公曾孫驕為晉君是為哀公哀公大父雍晉昭
公少子也號為戴子戴子生忌忌善智伯早死故智伯
欲盡并晉未敢乃立忌子驕為君當是時晉國政皆决
智伯晉哀公不得有所制智伯遂有范中行地最强哀
公四年趙襄子韓康子魏桓子共殺智伯盡併其地十
八年哀公卒子幽公桞立幽公之時晉畏反朝韓趙魏
之君獨有絳曲沃餘皆入三晉十五年魏文侯初立十
八年幽公滛婦人夜竊出邑中盗殺幽公魏文侯以兵
誅晉亂立幽公子止是為烈公烈公十九年周威烈王
賜趙韓魏皆命為諸侯二十七年烈公卒子孝公頎立
孝公九年魏武侯初立襲邯鄲不勝而去十七年孝公
卒子静公俱酒立是嵗齊威王元年也静公二年魏武
侯韓哀侯趙敬侯滅晉後而三分其地静公遷為家人
晉絶不祀
太史公曰晉文公古所謂明君也亡居外十九年至困
約及即位而行賞尚忘介子推况驕主乎靈公既弑其
後成景致嚴至厲大刻大夫懼誅禍作悼公以後日衰
六卿専權故君道之御其臣下固不易哉
　
　
　
　
　
　
　史記正義卷三十九
