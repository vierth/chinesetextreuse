
　資治通鑑後編卷三
　　　　　　　　　　　刑部尚書徐乾學撰
　宋紀三(起𤣥黓閹茂七月盡昭陽大/淵獻十二月凡一年有竒)
　　太祖啓運立極英武睿文神徳聖功至明大孝皇
　　帝
建隆三年秋七月己未禁諸州中元張燈　壬戌放唐
降卒弱者數千人歸國　乙丑知舒州左諫議大夫馮
瓚言州界有菰蒲魚鼈之利居民舊以自給前防禦使
司超增收為市征漁奪苛細疲俗告病宜蠲除其稅從
之　文思使常岑子勲詐稱供奉官為泗州長史所覺
捕送闕下乙亥斬勲於東市先是雲捷軍士有偽刻侍
衛司印信者捕得斬之帝曰諸軍比加簡練尚如此不
逞耶命搜索悉配沙門島於是姦猾斂迹　詔朝臣出
使還日具所見民生利病以聞　右衛率府率薛勲掌
常盈倉受民租槩量重詔免勲官配𨽻沂州倉吏棄市
(考異李燾曰舊録以/為二年事今從新録)　八月丙戌朔勅大理卿劇可久
為光禄卿致仕可久年逾七十無請老意帝特命之(考/異)
(李燾曰新録云可久懇求/休退國史亦同今從㑹要)　庚寅以鎮海鎮東節度副
使錢惟濬為建武節度使惟濬吳越王俶子也俶請授
以嶺南旄鉞帝從之　癸巳蔡河務綱官王訓等四人
坐以糠土雜軍糧磔於市　是日遣引進使郭承遷會
知秦州吳延祚率兵徃尚書寨驅蕃族歸本部　乙未
左拾遺知制誥高錫上言近廷臣承詔各舉所知或有
因行賂獲薦者請自今許近親奴婢鄰里告訴加以重
賞又請注授法官及職官各宜問書法十條以代試判
皆施行之　詔及第舉人不得呼知舉官為恩門師門
及自稱門生　九月戊午天平節度使侍衛馬步軍都
指揮使同平章事石守信表解軍職許之特加爵邑
庚午吐蕃尚頗裕獻伏羌縣地　壬申修武成王廟
癸酉以百官次對章奏下尚書省集丞郎以上及御史
中丞兩省五品以上參詳其有禆政治者以聞　禁
民伐桑棗為薪又詔黄汴河兩岸毎歲委所在長吏課
民多栽榆柳以防河決　癸未復置書判㧞萃科(考異/宋史)
(太祖本紀于八月乙未即書舉此科今從宋實録及/長編葢乙未始令有司條奏而施行固在癸未也)
甲申武安節度使兼中書令周行逢病革召將吏屬其
子保權曰衡州刺史張文表與吾同起隴畆(文表朗州/人初見廣)
(順二/年)以不得行軍司馬志常怏怏吾死必為亂當令楊
師璠討之行逢卒保權領軍務時年十一(考異路振九/國志保權以)
(九月襲位十國紀年亦繋之九月而太祖實録乃於十/月乙未書行逢卒葢以奏到之日書也今從紀年九國)
(志李燾長編言行逢崇信釋氏廣度僧尼齋懴不輟每/見僧無老少輙拜之捧匜執帨親為煎洗因謂左右曰)
(吾殺人多矣不假佛力何以解其冤乎按五代宋史十/國春秋諸書俱不言行逢佞佛惟云保權大㑹齊僧見)
(被緇之輩雖三尺童子必搶/地伏拜今不取李氏之説)　冬十月丙戌幸造船務
觀習水戰　戊子以棣州團練使何繼筠為關南兵馬
都監　癸巳班循資格及長定格編勅格各一卷　己
亥幸岳臺命諸軍習騎射　廣濟縣令李守中坐贓決
杖配沙門島　辛丑以樞宻副使兵部侍郎趙普為檢
校太保充樞宻使樞宻使不帯正官自普始　張文表
聞周保權立怒曰我與行逢俱起微賤立功名安能北
面事小兒乎會保權遣兵更戍永州路出衡陽文表遂
驅以叛保權即命楊師璠悉衆討文表告以先人之言
感激泣下師璠亦泣顧謂其衆曰汝見郎君乎未成人
而賢若此軍士皆奮保權又乞師荆南且來求援文表
亦上疏自理(考異李燾曰據渤海行年紀張文表攻下/潭州在當年十月而國史周保權傳乃云)
(明年春葢誤也按實録十二月甲辰巳遣趙璲持詔宣/諭文表豈得却在明年春始叛葢明年正月文表尚據)
(潭州/耳)　辛亥畋近郊　十一月癸亥詔縣令考課以戸
口増減為黜陟　甲子大閲於西郊帝謂近臣曰晉漢
以來衛士不下數十萬然可用者極寡朕頃按籍閲之
去其冗弱親校其撃刺騎射之藝今悉為精鋭矣　唐
遣水部郎中顧彝來貢(考異宋史在丙寅日南/唐書無日今從長編)　荆南
節度使高保朂寢疾召牙内都指揮使梁延嗣曰我疾
遂不起兄弟孰可付後事者延嗣曰先王舍其子繼沖以
軍府付公今繼沖長矣保朂曰子言是也即以繼沖權
判内外軍馬事甲戌保朂卒(考異九國志保朂卒于明/年非是東都事畧是月癸)
(亥卒亦誤也渤海行年紀卒于十/一月二十日長編從之今取其説)　壬午頒建隆四年
厯於唐　十二月丙戌左贊善大夫段昭裔坐檢視民
田失實責授海州司法參軍　丁亥以武平節度使副
使權知朗州周保權為武平節度使　舊制强盜贓滿
十疋者絞庚寅詔改為錢三千足陌者處死　癸巳詔
縣復置尉一員在主簿下凡盜賊鬭訟先委鎮將者命
令與尉領其事自萬戸至千戸各置弓手有差五代以
來節度使補署親隨為鎮將與縣令抗禮凡公事專逹
於州縣吏失職至是還統於縣鎮將所主不及鄉村但
郭内而已從樞宻使趙普言也(考異按宋史太祖紀是/月丙戌詔縣置尉一員)
(理盗訟置弓手視縣戸為差當/即此事而月不同今從長編)　戊戌蒲晉慈隰相衛
六州饑詔所在發廪振之　庚子班捕盜令給以三限
限各二十日第一限内獲者令尉各減一選獲踰半者
減兩選第二限内獲者各超一資踰半超兩資第三限
内獲者令尉各加一階踰半加兩階過三限不獲尉罰
一月俸令半之尉三罰令四罰皆殿一選三殿停官令
尉與賊鬭而盡獲者並賜緋尉除令仍超兩資令别加
陞擢　甲辰遣中使趙璲等賫詔宣諭潭朗聽張文表
歸闕且命荆南發兵助周保權　帝以西鄙羌戎屢為
冦改虢州刺史姚内斌為慶州刺史(内斌初見顕/徳六年四月)　是
嵗遷周鄭王於房州(考異按東都事畧新舊實録李燾/長編宋史皆云建隆三年出居房)
(州不載月日惟陳桱通鑑續編繋於是年冬十月王薛/通鑑皆因之至王皥唐餘録以為開寳三年則誤矣)
　河北陜西京東諸州旱蝗悉蠲其租　刑部尚書邊
歸讜授戸部尚書致仕
　富弼曰唐李靖功高當世自僕射告老止加特進近
　歲大臣致仕於三公三師之位加三五資不知是何
　典故三公三師惟大勲全徳始可居今因致仕而超
　拜若别有大勲不知何位待之
蜀主命官追督四鎮十六州逋税龍游令田淳上䟽諫
曰今甲子欲交隂陽變動天運人事合有改更如采厚
斂之末議必亂經國之大倫又言四海財貨盡屬至尊
百姓足則君莫不足今務奪百姓專贍六軍非本計也
蜀主不能用淳謂所親曰吾觀僭偽紛紛改制妃后妻
妾卿相僚佐何如常稱成都尹乃無滅族之禍乎或勸
淳遜詞抑節以取貴仕淳曰吾安能附狗䑕求進哉葢
指樞宻使王昭逺輩也(昭逺初見/乾祐元年)　南漢許彦真既殺
鍾允章益恣横惡龔澄樞等居已上頗侵其權澄樞怒
㑹有告彦真與先主李麗妃私通者澄樞發其事彥真懼
與其子謀殺澄樞澄樞使人告彥真謀反下獄族誅(乆章/見乾)
(祐元年彦真初/見顯徳六年)　南漢主納李托二女長為貴妃次為美
人皆有寵拜托為内太師政事必先禀托而行(托初見顯/徳六年)
乾德元年春正月甲寅朔不御殿　丁巳發近甸
丁夫數萬修築畿内河堤　庚午以慕容延釗為
湖南道行營都部署樞宻副使李處耘為都監發兵會
襄陽以討張文表先是盧懐忠使荆南帝謂曰江陵人
情去就山川向背吾盡欲知之懐忠使還報曰繼沖控
弦之士不過三萬年糓雖登民困於暴斂其勢日不暇
給取之易耳於是帝召宰相范質等謂曰江陵四分五
裂之國今假道出師因而下之蔑不濟矣遂以成筭授
處耘等　癸亥命太常卿邊光範權知襄州户部判官
滕白為南面軍前水陸轉運使　乙丑幸造船務觀造
戰船　丙寅以張勲為南面行營馬軍都監盧懐忠為
步軍都監　丙子詔荆南發水兵三千人赴潭州(考異/宋史)
(作甲戌今/從長編)庚辰以高繼沖為荆南節度使　楊師璠之
討張文表也兵稍失利相持既久文表出戰師璠大敗
之遂取潭州執文表初文表聞王師來伐潛送欵於趙
璲璲遣使撫慰之指揮使高超語其衆曰觀中使之意
必活文表若文表至闕圖害朗州吾輩無遺類矣乃斬
文表於市(考異宋史云二月壬辰臬/文表于朗陵市今從長編)臠食其肉　初命
文臣知州事懲五代藩鎮彊盛之弊也時異姓王及𢃄
相印者不下數十人至是用趙普謀漸削其權或因其
卒或因遷徙致仕或遥領他職皆以文臣代之　二月
甲申朔翰林學士中書舍人王著責授比部員外郎著
不拘細行嘗乗醉宿倡家為巡吏所執既知而釋之宻
以事聞帝置不問於是宿直禁中夜叩滋徳殿求見帝
令中使引陞殿近燭視著著大醉垂髪被面帝怒發前
事黜之御史中丞劉温叟等並坐失於彈劾奪兩月俸
　丙戌天雄節度使符彦卿來朝帝欲使典兵趙普以
為彦卿名位已盛不可復委以兵柄屢諫不聽宣已出
普復懐之請見曰惟陛下深思利害勿復悔帝曰卿苦
疑彦卿何也朕待彦卿至厚彦卿豈能負朕普曰陛下
何以能負周世宗帝黙然事遂中止　高繼沖自以年
㓜未知民事刑政賦役委節度判官孫光憲軍旅調度
委衙内指揮使梁延嗣謂曰使事事得中人無間言吾
何憂也李處耘至襄州先遣閤門使丁徳裕喻繼沖以
假道之意請具薪水給軍兵馬副使李景威說繼沖曰
王師雖假道以收湖湘恐因而襲我願假兵三千設伏
荆門險隘處候其夜行發伏撃之繼沖不聽曰吾家累
嵗奉朝廷必無此事光憲曰景威峽江一民耳安識成
敗且中國自周世宗時已有混一天下之志聖宋受命
凡所措置規模益宏逺今伐文表如以山壓卵爾湖湘
既平豈有復假道而去耶不若早以疆土歸朝廷則荆
楚免禍公亦不失富貴繼沖以為然景威知計不行出
而歎曰大事去矣何用生為因扼吭而死繼沖遣延嗣
與其叔父保寅奉牛酒來犒師且覘師之所為壬辰師
次荆門處耘見延嗣等待之有加延嗣喜馳使報繼沖
以無虞荆門距江陵百餘里是夕延釗召延嗣等宴飲
於其帳處耘密遣輕騎數千倍道前進繼沖但竢保寅
延嗣之還遽聞大軍奄至即惶恐出迎遇處耘於江陵
北十五里處耘揖繼沖令待延釗而率親兵先入登北
門比繼沖與延釗俱還王師已分據衝要布列街巷矣
繼沖大懼(江陵志餘云宋兵入城繼沖以/轎覆井紿内人入輿多墜井死)遂盡籍其三
州十七縣十四萬二千三百戸奉表來歸　癸巳我師
既收荆南益發兵日夜趨朗州周保權懼召觀察判官
李觀象(觀象初見/廣順元年)謀之觀象曰文表已誅而王師不還
必將盡取湖湘之地今高氏束手聴命唇齒既亡朗州
勢不獨全莫若幅巾歸朝幸不失富貴保權將從之指
揮使張從冨等不可乃相與為距守計　庚子荆南表
至帝復命高繼沖為荆南節度使遣樞宻承㫖王仁贍
赴荆南巡檢上聞李景威之謀曰忠臣也命仁贍厚䘏
其家　帝遣使諭周保權及將校曰大軍既拯爾難何
為反距王師自取塗炭保權不荅遂進討之慕容延釗
大破其軍於三江口遂取岳州(考異李燾曰實録于三/月初八日始書此葢用)
(延釗奏到日也然取岳州當在二月末今/移入而不書日十國紀年亦繋之二月)　是月遣使往
澶滑魏晉絳蒲孟開倉賑貸　三月張從富等出軍澧
州南與我師遇未及戰望風先潰李處耘逐北至敖山
寨賊棄寨走俘獲甚衆賊縱火焚州城奔竄山谷壬戌
我師入朗州擒從冨梟其首周保權匿僧舍處耘遣麾
下捕之遂獲保權以歸荆南平凡得州十四監一縣六
十六户九萬七千三百八十八命户部侍郎吕餘慶權
知潭州　癸酉吏部尚書張昭等詳定五刑之制凡流
刑四徒杖笞刑各五　令州縣復置義倉官所收二稅
毎石别輸一斗貯之以備凶儉　夏四月甲申減荆南
潭朗州死罪囚流以下釋之配役人放還蠲三年以前
逋稅及場院課利　初置諸州通判凡軍民之政皆統
治之事得專逹與長吏均體大州或置二員又令節鎮
所領支郡皆直𨽻京師得自奏事不屬諸藩於是節度
使之權益輕用趙普之言也　庚寅出内府錢募諸軍
子弟數千人鑿池於朱明門外引蔡水注之造樓船百
艘選卒號水虎㨗習戰池中(考異按續通鑑言選卒習/戰池中非以習戰為池名)
(也宋史云出内錢募諸/軍子弟鑿習戰池非是)　辛夘王處訥上新定建隆應
天厯帝製序頒行之　丙申兵部郎中曹匪躬棄市海
陵鹽城屯田副使張藹除名並坐令人齎輕貨徃江南
兩浙販易故也　戊戌符彦卿辭歸鎮　以華州團練
使張暉為鳳州團練使兼西面行營巡檢壕寨使暉前
在華州治有善狀帝既誅李筠將事河東召暉入覲問
以計䇿暉曰澤潞瘡痍未起軍旅薦興民不堪命當俟
富庶後圖之帝慰勞遣還於是始謀伐蜀乃徙暉鳳州
暉盡得其山川險易宻䟽進取之計帝覽之甚悦　清
源留後張漢思年老不能治軍務事皆决於副使陳洪
進漢思患其專乃設燕伏甲將殺之酒數行地忽大震
同謀者懼以告洪進洪進亟出甲士皆散漢思由是嚴
兵備洪進一日洪進袖大鎻常服安步入府中叱去直
兵漢思方處内齋洪進即鎻其門謂之曰軍吏以公耄
荒請洪進知留務衆情不可違當以印見授漢思錯迕
不知所為乃自門扇間授印與之洪進遽召將吏告之
曰漢思昏耄不能為政授吾印矣將吏皆賀即日遷漢
思外舎以兵守之遣使請命於唐又遣牙將魏仁濟間
道奉表來告且請制命漢思退居數年以壽終(考異李/燾曰徐)
(鉉江南録并九國志載洪進遣使告李煜煜即以洪進/為清源節度使國史因之按煜傳載上表乞寢洪進㤙)
(命安得便自除洪進節度使也今不取國史又稱荆湖/平洪進懼始遣魏仁濟按洪進既奪漢思印即遣仁濟)
(告於朝不縁/平荆湖也)　慕容延釗言辰錦溪叙等州各奉牌印
請命　甲辰詔重鑿砥柱三門　禁涇原邠慶州不得
補蕃人為沿邊鎮將　乙巳幸玉津園閲諸軍騎射
辛亥令諸州造輕車以給餽運　五月壬子朔慕容延
釗言唐主遣使以牛酒來犒師　己未鳯翔節度使王
景卒諡元靖　辛酉命尚書左丞高防權知鳳翔府　乙
丑命鐵騎都將李懐義内班都知趙仁璲増修宫闕既
成帝坐正殿令洞開諸門直望之謂左右曰此如我心
小有邪曲人皆見之(考異富弼三朝寶訓載在建隆三/年九月前諸史皆因之不知正月)
(命有司畫洛陽宫殿按圖修治五月始大治宫闕倣西/京制至是始落成故帝坐正殿而有是言也當從長編)
(不應/入前)　戊辰以工部侍郎文頴為戸部侍郎致仕帝命
執政擇廷臣督在京諸倉頴與焉頴自以清望官不宜
親濁務辭不肯為帝曰惟致仕乃可免耳頴遂諸老(頴/初)
(見顯徳/五年)　蜀宰相李昊言於蜀主曰臣觀宋氏啟運不
類漢周天厭亂久矣一統海内其在此乎若通職貢亦
保安三蜀之長䇿也(考異按十國春秋此語在建/隆元年十一月今從長編)蜀主
將發使樞宻使王昭逺固止之乃以文思使景處塘等
率兵屯峽路又遣使徃涪瀘戎等州閱櫂手増置水軍
　六月乙酉詔免潭州諸縣無名配斂　壬辰以大暑
罷京城營造賜工匠衫履　初帝幸武成王廟歴觀兩
廊所畫名將以杖指白起曰起殺已降不武之甚何為
受饗於此命去之左拾遺知制誥高錫因上䟽論王僧
辯不克善終不宜在配饗之列乃詔吏部尚書張昭工
部尚書竇儀與錫别加裁定取功業始終無瑕者癸巳
昭等議升(漢灌嬰後漢耿純王霸祭遵班超晉王渾周/訪宋沈慶之後魏李崇傅永北齊段韶後周)
(李弼唐秦叔寶張公謹唐休璟渾珹裴度李光/顔李愬鄭畋梁葛從周後唐周徳威符存審)凡二十
三人退(魏吳起齊孫臏趙亷頗漢韓信彭越周亞夫後/漢段紀明魏鄧艾蜀闗侯張飛晉杜元凱陶侃)
(北齊慕容紹宗梁王僧辯陳吳明徹隋楊素賀/若弼史萬嵗唐郭元振李光弼王孝傑張齊邱)凡二十
二人詔塑齊相管仲像於堂畫魏西河太守吳起於廡
下餘如昭等議　詔荆南兵願歸農者聽官為葺舍給
賜耕牛種食　丙申令有司三歲一舉先代帝王祀典
各以功臣配饗高辛堯舜禹湯文武漢高祖皆因其故
廟又别建漢世祖廟於南陽唐太宗廟於醴泉世祖以
鄧禹吳漢賈復耿弇配太宗以長孫無忌房𤣥齡杜如
晦魏徴李靖配並畫像廟壁　庚子羣臣三上表請舉
樂從之　己酉命鎮國節度使宋延渥帥禁旅數千習
戰於新池帝數臨觀焉　庚戌命大理正奚嶼知館陶
縣監察御史王祐知魏縣楊應夢知永濟縣屯田員外
郎于繼徽知臨清縣常參官知縣自嶼等始也時符彦
卿久鎮大名專恣不法屬邑頗不治故特選强幹者往
莅之其後右贊善大夫周渭亦知永濟彦卿郊迎渭揖
於馬上就館始與彦卿相見畧不降屈縣有盜傷人而
逸渭捕獲暴其罪斬之不以送府渭先為白馬主簿縣
大吏犯法渭即斬之帝竒其才故擢右贊善大夫(考異/李燾)
(曰渭知永濟不知何時按實録此年十二月癸亥以主/客員外郎董樞知臨濟縣國子博士王仁濟知魏縣王)
(祐與于繼徽到任才半年耳已除替人則楊應夢未必/久居永濟或渭即繼應夢之後而實録失不復載也既)
(不的知其月日/因附見於此)　秋七月甲寅以湖南死事靳彦朗男
承勲等三十人補殿直　監修國史王溥上新修梁後
唐漢晉周五代會要三十卷　丁巳安國節度使王全
斌與洺州防禦使郭進趙州刺史陳萬通登州刺史高
行本客省使曹彬等率兵入北漢界獲生口數千人來
獻詔釋之彬從母為周太祖貴妃初帝典宿衛尤器重
彬彬非公事未嘗造門平居燕會亦罕與帝即位自晉
州都監召入見謂曰疇昔我親汝何故踈我彬頓首謝
曰臣周室近親列職禁庭安敢交結尊貴帝益嘉奨焉
　戊午頒量衡於澧朗諸州懲割據厚斂之弊也　己未
詔民有疾而親屬遺去者罪之　丁卯幸武成王廟遂
幸新池觀習水戰　賜荆南管内民今年夏租之半
甲戌周保權詣闕待罪詔釋之以為右千牛衛上將軍
　乙亥命増築朗州城浚其壕賜管内民今年夏租
己卯判大理寺事竇儀等上重定刑統等書詔刋板摹
印頒天下儀等參酌輕重時稱詳允　北漢宿衛殿直
行首王隠劉詔趙蠻等謀叛事覺被誅詞連樞宻使段
常北漢主出常為汾州刺史尋縊殺之初鈞寵姬郭氏
醫僧之女也僧與婺婦通而生姬有殊色鈞將立為妃
常以為所出非偶恐貽笑鄰國鈞乃止姬之昆弟姻戚
又多抑而不用故咸怨常因譖之死非其辠國人憐焉
　八月庚子朔詔以冬至有事於南郊既而有司言冬至
乃十一月晦前一日皇帝始郊不應近晦請改用十六
日甲子詔可(考異李燾曰太祖乾徳元年初郊有司以/冬至廹近晦日請用十一月十六日甲子)
(按章徳象所編三朝㑹要初不及此而王珪等所編五/朝會要始載近晦事葢五朝㑹要得之於妣闢所修太)
(常因革禮所載實得之/宋敏求春明退朝録云)　壬午殿前都虞候嘉州防禦
使張瓊自殺時軍校史珪石漢卿等方得幸瓊數輕侮
之漢卿因譖瓊養部曲百餘人自作威福且毁皇弟光
義為殿前都虞候時事帝召瓊面訊之瓊不伏帝怒令
撃之漢卿即奮鐡檛撃其首氣垂絶乃曳下御史府按
鞫瓊自殺上旋聞其家無餘財止有奴三人甚悔之責
漢卿曰汝言瓊部曲百人今安在漢卿曰瓊所養者一
敵百耳帝亟命優恤瓊家然亦不罪漢卿(考異李燾曰/新録及國史)
(并宋白所為瓊傳並云獄具乃賜死於城西井亭/今從舊録疑新録與國史及宋白或加潤色也)　先
是龍㨗左廂都指揮使馬仁瑀嘗私以士屬知貢舉薛
居正居正實不許而陽諾之榜出無其人及聞喜宴日
仁瑀乗醉攜所屬士慢罵居正御史中丞劉温叟劾奏
仁瑀帝曲為容忍龍㨗右廂都指揮使王繼勲皇后母
弟也挾勢驕倨多陵蔑將帥仁瑀獨與抗相忿争輒攘
臂欲毆繼勲繼勲憚其勇頗為屈而怨隙愈深於是受
詔都試郊外兩人因欲相圖隂勒所部兵私市白梃上
微聞其事即詔罷講武甲申出仁瑀為宻州防禦使置
繼勲不問　以泰州團練使潘美為潭州防禦使南漢
人數寇桂陽及江華美撃走之溪洞蠻獠自唐末之亂
不供王賦頗恣侵掠為居民患美帥兵深入窮其巢穴
斬首百餘級餘黨散潰美悉令招誘貸其罪以已俸市
牛酒宴犒賜金帛慰撫之夷落遂定　丁亥王全斌復
與郭進曹彬等帥師攻北漢樂平縣降其拱衛指揮使
王超等北漢將蔚進郝貴超悉蕃漢兵來救三戰皆敗
之遂下樂平即建為平晉軍(考異路振九國志云郝貴/超被擒按貴超明年復戰)
(遼州以為被擒者誤也今從長編/平晉軍一作樂平軍今從宋史)　壬辰詔九經舉人
落第者宜依諸科舉人例許再試　丙申北漢静陽
等十八寨首領相帥來降　泉州陳洪進遣使來貢
齊州河决　己亥幸造船務　遼幽州岐溝關使柴庭
翰等來降　癸卯宰相范質等率百官上尊號不允
是月遼主如近山呼鹿射之旬有七日而後返　甲寅
羣臣三上表請加尊號曰應天廣運仁聖文武從之
高麗國王昭遣使時贊等入貢涉海值大風溺死者九
十餘人贊僅而獲免詔勞䘏之　詔開封府選樂工八
百三十人權𨽻太常寺習樂將行郊祀禮也　詔諸州
府長吏禁以僕從人干預政事　丙寅大宴廣政殿始
用樂　丁卯宣徽南院使兼樞宻副使李處耘責授淄
州刺史處耘與慕容延釗不協更相論奏帝以延釗宿
將赦其過止罪處耘處耘亦恐懼不敢自明　丙子詔
朝臣無得公薦貢舉人故事毎歲知貢舉官將赴貢院
臺閣近臣得薦抱才藝者號曰公薦然去取不能無所
私至是禁之　慕容延釗獲汪端磔於朗州市端初攻
州城不克與其黨聚山澤為盜監軍使疑城中僧千餘
人謀應端悉捕繋欲誅之薛居正以計緩其事及端被
擒詰之僧無與謀者皆得全活　北漢主誘遼兵攻平
晉軍命郭進張彦進曹彬陳萬通領步騎萬餘徃救之
未至一舎北漢引兵去(考異李燾曰國史契丹傳載此/事在杜延韜以遼州來降之後)
(今從新録/及本紀)　癸未令襄州盡索湖南行營諸軍所掠生
口遣吏分送其家放潭邵州鄉兵數千人歸農減江陵
府民舊租之半　翰林學士中書舍人扈䝉以僕夫扈
繼逺為從子屬之同年生淮南轉運使仇華使釐務繼
逺盜官鹽事發戊申蒙坐奪金紫黜為左贊善大夫
魏仁濟以陳洪進表至洪進自稱清源節度副使權知
泉南等州聽命於朝帝遣通事舍人王班齎詔撫諭之
　十一月癸亥饗太廟是夕隂晦至夜分開霽帝初詣
太廟乗玉輅左諌議大夫崔頌攝太僕問儀仗名物甚
悉頌應對詳敏帝大悦甲子合祭天地於南郊以宣祖
配還御明徳門大赦改元乾徳羣臣奉册上尊號於崇
政殿先是帝謂大禮使范質曰中原多故百有餘年禮
樂儀制不絶如綫今幸時和歲豐克舉禋祀報神資乎
備物卿與五使宜講求遣逸遵行典故無或廢墜副朕
寅恭之意於是質與陶糓張昭等討尋故事詳定新制
曰南郊行禮圗又令司天監定從祀星辰圖上之又言
饗廟郊天從祀羣官合前七日受誓戒於尚書省今併
於一日受之有虧誠慤望令分日各誓百官並從之將
升壇有司具黄褥為道帝曰朕潔誠事天不必如此命
撤之還宫將駕金輅顧左右曰於典故可乗輦初有司
議配饗請以僖祖升配張昭獻議曰隋唐以前雖追立
四廟或六七廟而無徧加帝號之文梁陳南郊祀天皇
配以皇考北齊圜丘祀昊天以神武升配隋祀昊天於
圜丘以皇考配唐貞觀初以高祖配圜丘梁太祖郊天
以皇考烈祖配恭惟宣祖積累勲伐肇基王業伏請奉
以配饗從之　丙寅唐主煜遣使來助祭南郊及賀册
尊號　丁卯詔防禦團練刺史州舊有都督府號者并
停仍為上州　壬申以南郊禮成大宴廣徳殿號曰飲
福宴自是為例　十二月庚辰殿前散祗候李璘以父
讐殺寮員陳友於市璘自首上壯而釋之　荆南節度
使高繼沖表乞陪祀許之因舉族歸朝己未改命繼沖
為武寧節度使　甲申皇后王氏崩翰林醫官王守愚
坐進藥不精審減死流海島　己亥以殿前侍御史鄭
起為西河令顯徳末起為殿中侍御史見帝握禁兵有
人望乃貽書范質極言其事質不聽嘗遇帝於路横絶
前導而過帝初不問於是出掌泗州市征刺史張延範
官檢校司徒吏輒呼以太保起貧常乗騾一日從延範
出近郊延範揖起行馬起曰此騾也安用過呼延範深
銜之宻奏起嗜酒廢職遂左遷右拾遺浦城楊徽之亦
嘗言於世宗以為帝有人望不宜典禁兵帝即位將因
事誅之光義曰此周室忠臣也不宜深罪於是亦出為
天興令　庚子尚書左丞高防卒於鳳翔帝甚悼惜之
遣供奉官陳彦珣部署歸𦵏西洛凡所費用並從官給
防性沈厚守禮法所踐歴皆有能名　乙巳唐主煜上
表乞呼名詔不允　禁道州調民取硃砂除衡岳州二
税外所賦米并毋得發民烹銅􁨙及作炭　遣内客省
使曹彬通事舎人王繼筠分詣晉潞州與節度使趙彦
徽李繼勲會兵入北漢境收其邊邑及遼石州　閏月
乙卯山南東道節度使慕容延釗卒贈中書令追封河
南郡王帝雅與延釗友善常兄事之及即位猶呼為兄
延釗寢疾帝自封藥以賜聞其卒哭之慟禮官言為近
臣發哀哭聲宜有常帝曰吾不知哀之所從出也　龍
㨗軍校王明詣闕獻陣圖請討幽州帝嘉之賜以錦袍
銀𢃄錢十萬或言帝將北征大發民餽運河南民相驚
逃亡者四萬家帝憂之丙寅命樞宻直學士薛居正馳
傳招集踰旬乃復故　初周世宗始征淮南之歲宣祖
𦵏安陵安陵在京城東南隅辛未命司天監趙修已(修/已)
(初見乾/祐元年)内客省使王仁贍等改卜安陵於西京鞏縣之
鄧封鄉　乙亥詔乗輿所服冠冕去珠玉之飾　永安
節度使折徳扆敗北漢軍數千人於府州城下獲其衛
州刺史楊璘　國子博士聶崇義上言皇家以火徳上
承正統請奉赤帝為感生帝毎歲正月别尊而祭之
為壇於南郊奉宣祖升配常以正月上辛奉祀　北漢
主嗣位所以事遼者多畧不如世祖時毎事禀之(劉旻/廟號)
(世/祖)於是遼持書來責北漢主得書恐懼遣使幣往謝遼
執其使而不報北漢地狹産薄又歲輸於遼故國用日
削乃拜五臺僧繼顒為鴻臚卿繼顒故燕王劉守光之
子守光死以孽子得不殺削髪為浮屠後居五臺山為
人多智善商財利世祖頗倚頼之繼顒能講華嚴經四
方供施多積蓄以佐國用五臺當遼界上繼顒常得其
馬以獻號添都馬歲率數百匹又於栢谷置銀冶募民
鑿山取鑛烹銀北漢主取其銀以輸遼歲千斤因即其
冶建寶興軍
　
　
　
　資治通鑑後編卷三
