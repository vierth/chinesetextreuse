二十八
　　梁　　　　剡　　　　令劉　昭補并注
　五行志第十八
　　五行六　(日蝕黒日抱貫日赤無光非日黄珥/日中    虹  日  月蝕  其月)
光武帝(古今注曰建武元年正月庚/午朔日有蝕之即更始三年)建武二年正月甲
子朔日有食之在危八度(杜預曰歴家之說謂日光以/望時遥奪月光故月蝕日月)
(同㑹月奄日故日蝕蝕冇上下者行有髙下日光輪存/而中食者相奄密故日光溢出皆既者正相當而相奄)
(間疏也然聖人不言月蝕日而以自蝕為文闕於所不/見春秋潛潭巴云甲子蝕有兵敵强臣昭案春秋緯六)
(旬之蝕各以甲子為説此偏舉一隅未為通證故於事/驗不盡相符今依日例注以廣其候耳京房占曰北夷)
(侵忠臣有謀後/大水在東方)日蝕說曰日者太陽之精人君之象君
道有虧為陰所乘故蝕蝕者陽不克也其候雜說漢書
五行志著之必矣(春秋緯曰日之將食則斗第二/星變色微赤不明七日而蝕)儒説
諸侯專權則其應多在日所宿之國(春秋漢含孳曰臣/子謀日乃蝕孝經)
(鉤命決曰失義不徳白虎不出禁或逆枉矢射山崩日/蝕管子曰日掌陽月掌陰星掌和陽為徳隂為刑和為)
(事是故日蝕則失徳之國惡之月蝕則失刑之國惡之/彗星見則失和之國惡之是故聖王日蝕則修徳月蝕)
(則修刑慧星/見則修和)諸象附從則多為王者事人君改修其徳
則咎害除(孝經鉤命決曰日/蝕修孝山崩理惑)是時世祖初興天下賊亂
未除虛危齊也賊張步擁兵據齊上遣伏隆諭步許降
旋復叛稱王至五年中乃破
三年五月乙卯晦日有蝕之(潜潭巴曰乙卯蝕雷不行/雪殺草不長姦人入宮)
在栁十四度栁河南也時世祖在雒陽赤眉降賊樊崇
謀作亂其七月發覺皆伏誅(古今注曰四年五月/乙卯晦日有蝕之)
六年九月丙寅晦日有蝕之(潛潭巴曰丙寅蝕乆旱多/有徴京房曰有小旱灾)
史官不見郡以聞(本紀都尉/詡以聞)在尾八度(宋浮上疏以郡/縣數代羣陽騷)
(動所致/見浮傳)
七年三月癸亥晦日有蝕之(潛潭巴曰癸亥日蝕天人/崩鄭興曰頃年日蝕每多)
(在晦行疾也君/亢急臣下促廹)在畢五度畢為邉兵秋隗囂反侵安定
冬盧芳所置朔方雲中太守各舉郡降(古今注曰九年/七月丁酉十一)
(年六月癸丑十二月/辛亥竝日有蝕之)
十六年三月辛丑晦日有蝕之(潛潭巴曰辛丑/日蝕主疑王)在昴七
度昴為獄事時諸郡太守坐度田不實世祖怒殺十餘
人然後深悔之
十七年二月乙未晦日有蝕之(潛潭巴曰乙未蝕天下/多邪氣鬱鬱蒼蒼京房)
(曰君責衆/庶暴害之)在胃九度胃為廩倉時諸郡新坐租之後天
下憂怖以榖為言故示象或曰胃供飬之官也其十月
廢郭皇后詔曰不可以奉供飬
二十二年五月乙未晦日有蝕之在栁七度京都宿也
栁為上倉祭祀榖也近輿鬼輿鬼為宗廟十九年中有
司奏請立近帝四廟以祭之有詔廟處所未定且就髙
廟祫祭之至此三年遂不立廟有簡墮心奉祖宗之道
有闕故示象也
二十五年三月戊申晦日有蝕之(潜潭巴曰戊申蝕地/動揺侵兵强一曰主)
(兵弱諸/侯强)在畢十五度畢為邉兵其冬十月以武谿蠻夷
爲㓂害伏波將軍馬援将兵擊之(古今注曰二十六年/二月戊子日有蝕之)
(盡/)
二十九年二月丁巳朔日有蝕之(潜潭巴曰丁巳/蝕下有敗兵)在東
壁五度東壁為文章一名娵訾之口先是皇子諸王各
招來文章談說之士去年中有人上奏諸王所招待者
或眞偽雜受刑罸者子孫宜可分别於是上怒詔捕諸
王客皆被以苛法死者甚多世祖不早為明設刑禁一
時治之過差故天示象世祖於是改悔遣使悉理侵枉
也
三十一年五月癸酉晦日有蝕之(潛潭巴曰癸酉蝕連/陰不觧滛雨毁山有)
(兵/)在栁五度京都宿也自二十一年示象至此十年後
二年宫車晏駕
中元元年十一月甲子晦日有蝕之在斗二十度斗為
廟主爵祿儒説十一月甲子時王日也又為星紀主爵
禄其占重
明帝永平三年八月壬申晦日有蝕之(潛潭巴曰壬申/蝕水滅陽潰隂)
(欲/翔)在氐二度氐為宿宫是時明帝作北宫(古今注曰四/年八月丙寅)
(時加未日有蝕之五年二月乙未朔日有蝕之京師候/者不覺河南尹郡國三十一上六年六月庚辰晦日有)
(蝕之時雒陽/候者不見)
八年十月(古今注曰/十二月)壬寅晦日有蝕之既(潛潭巴曰壬/寅蝕天下苦)
(兵大臣/驕横)在斗十一度斗吳也廣陵於天文屬吳後二年
廣陵王荆坐謀反自殺
十三年十月(古今注曰/閏八月)甲辰晦日有蝕之(潜潭巴曰甲/辰蝕四騎脅)
(大/水)在尾十七度(京房占曰主后夀/命絶後有大水)
十六年五月戊午晦日有蝕之(潛潭巴曰戊午/蝕乆旱榖不傷)在栁十
五度儒說五月戊午猶十一月甲子也又宿在京都其
占重後二嵗宫車晏駕
十八年十一月甲辰晦日有蝕之在斗二十一度是時
明帝既崩馬太后制爵禄故陽不勝
章帝建初五年二月庚辰朔日有蝕之(潛潭巴曰庚辰/蝕彗星東至有)
(宼/兵)在東壁八度例在前建武二十九年是時群臣爭經
多相非毁者(又别夲云庚/辰蝕大旱)
六年六月辛未晦日有蝕之(潛潭巴曰辛/未蝕大水)在翼六度翼
主逺客冬東平王蒼等來朝明年正月蒼薨(古今注曰/元和元年)
(九月己未/日有蝕之)
元和元年八月乙未晦日有蝕之史官不見佗官以聞
日在氐四度(星占曰天下/災期三年)
和帝永元二年二月壬午日有蝕之(潛潭巴曰壬午/蝕乆雨旬望)史
官不見涿郡以聞日在奎八度(京房占曰三公與諸侯/相賊弱其君王天應而)
(日蝕三公失國後旱且水臣昭/以為三公宰輔之位即竇憲)
四年六月戊戌朔日有蝕之(潛潭巴曰戊戌蝕有土殃/主后死天下諒陰京房占)
(曰婚嫁/家欲戮)在七星二度主衣裳又曰行近軒轅在左角為
太后族是月十九日(案夲紀庚申幸北宫詔捕/憲等庚申是二十三日)上免太
后兄弟竇憲等官遣就國選嚴能相於國蹙廹自殺
七年四月辛亥朔日有蝕之(潛潭巴曰辛/亥蝕子為雄)在觜觽為葆
旅主収歛儒説葆旅宫中之象収歛貪妬之象是嵗鄧
貴人始入明年三月陰皇后立鄧貴人有寵陰后妬忌
之後遂坐廢一曰是將入參参伐為斬刈明年七月越
騎校尉馮柱捕斬匈奴温禺犢王烏居戰
十二年秋七月辛亥朔日有蝕之在翼八度荆州宿也
明年冬南郡蠻夷反為宼
十五年四月甲子晦日有蝕之在東井二十二度東井
主酒食之宿也婦人之職無非無儀酒食是議去年冬
鄧皇后立有丈夫之性與知外事故天示象是年水雨
傷稼
安帝永初元年三月二日癸酉日有蝕之在胃二度胃
主廪倉是時鄧太后専政去年大水傷稼倉廩為虛(古/今)
(注曰三年三/月日有蝕之)
五年正月庚辰朔日有蝕之在虛八度正月王者統事
之正日也虛空名也是時鄧太后攝政安帝不得行事
俱不得其正若王者位虛故於正月陽不克示象也於
是陰預乘陽故夷狄並為㓂害西邉諸郡皆至虛空
七年四月丙申晦日有蝕之(潛潭巴曰丙申蝕諸侯相/攻京房占曰君臣暴虐臣)
(下横恣上下相/賊後有地動)在東井一度
元初元年十月戊子朔日有蝕之(潛潭巴曰戊子蝕宫/室内婬雌必成雄京)
(房占曰妻欲害夫九/族夷滅後有大水)在尾十度尾為後宫繼嗣之宫也
是時上甚幸閻貴人將立故示不善將為繼嗣禍也明
年四月遂立為后後遂與江京耿寳等共讒太子廢之
二年九月壬午晦日有蝕之在心四度心為王者明乆
失位也
三年三月二日辛亥日有蝕之在婁五度史官不見遼
東以聞
四年二月乙亥朔日有蝕之(潛潭巴曰乙亥蝕東國發/兵京房占曰諸侯上侵以)
(自益近臣盜竊以為積/天子未知日爲之蝕)在奎九度史官不見七郡以聞
奎主武庫兵其十月八日壬戌武庫火燒兵器也
五年八月丙申朔日有蝕之在翼十八度史官不見張
掖以聞(潛潭巴曰丙申蝕夷狄内攘石氏/占曰王者失禮宗廟不親其嵗旱)
六年十二月戊午朔日有蝕之幾盡地如昬狀(古今注/曰星盡)
(見春秋緯曰日蝕既君行無常/公輔不修徳夷狄强侵萬事錯)在湏女十一度女主惡
之後二嵗三月鄧太后崩(李氏家書司空李郃上書曰/陛下祗畏天威懼天變克己)
(責躬博訪群下咎皆在臣力小任重招致咎徵去年二/月京師地震今月戊午日蝕夫至尊莫過乎天天之變)
(莫大乎日蝕地之戒莫重乎震動今一嵗之中大異両/見日蝕之變既為尤深地動之戒揺宫最醜日者陽精)
(君之象也戊者土主任在中宫午者火徳漢之所承地/道安静法當由陽今乃専恣揺動宫闕禍在蕭牆之内)
(臣恐宫中必有隂謀其陽下圗其上造為逆也災變終/不虛生推原二異日辰行度甚為較明譬猶指掌宜察)
(宫闕之内如有所疑急推破其謀無令得成修政恐懼/以答天意十月辛卯日有蝕之周家所忌乃為亡徴是)
(時妃后用事七子朝令戊午之灾近相似類宜貶退諸/后兄弟群從内外之寵求賢良徵逸士下徳令施恩惠)
(澤及山海時度遼將軍遵多興師重賦出塞妄政之事/上深納其言建光二年鄧后崩上収考中人趙任等辭)
(言地震日蝕在中官竟有廢/立之謀郃乃自知其言驗也)
永寜元年七月乙酉朔日有蝕之(潛潭巴曰乙酉蝕仁/義不明賢人消京房)
(占曰君弱臣强司/馬將兵反征其王)在張十五度史官不見酒泉以聞(石/氏)
(古曰日蝕張/王者失禮)
延光三年九月庚寅晦日有蝕之(京房占曰骨肉/相賊後有水)在氐
十五度氐為宿宫宫中宫也時上聽中常侍江京樊豐
及阿母王聖等讒言廢皇太子
四年三月戊午朔日有蝕之在胃十二度隴西酒泉朔
方各以狀上史官不覺(案馬融集是時融為許令其四/月庚申自縣上書曰伏讀詔書)
(陛下深惟禹湯罪已之義歸咎自責寅畏天戒詳延百/僚博問公卿知變所自審得厥故修復往術以答天命)
(臣子逺近莫不延頸企踵茍有隙空一介之知事願自/效貢納聖聽臣伏見日蝕之占自昔典籍十月之交春)
(秋傳記漢注所載史官占候羣臣宻對陛下所觀覽左/右所諷誦可謂詳悉備矣雖復廣問䧟在前志無以復)
(加乃者茀氣于參臣前得敦朴之人後三年二月對䇿/北宫端門以為參者西方之位其於分野并州是也殆)
(謂西戎北狄其後種𦍑叛戻烏桓犯上郡并凉動兵驗/略效矣今復見大異申誡重譴於此二城海内莫見三)
(月一日合辰在婁婁又西方之宿衆占顯明者𦍑及烏/桓有悔過之辭将吏䇿勲之名臣恐受任典牧者茍脱)
(目前皆粗圗身一時之權不顧為國百世之利論者羙/近功忽其逺則各相不大疢病伏惟天象不虚老子曰)
(圖難於其易也為大於其細也消灾復異宜在於今詩/曰日月告凶不用其行四國無政不用其良傳曰國無)
(政不用善則自取謫于日月之災故政不可不慎也務/三而已一曰擇人二曰安民三曰從時臣融伏惟方今)
(有道之世漢典設張侯甸采衛司民之吏案繩循墨雖/有殿最所差無幾其䧟罪辟身自取禍百姓未被其大)
(傷至邉郡牧御失和吉之與凶敗之與成優劣相懸不/誡不可審擇其人上以應天變下以安民隸竊見列將)
(子孫生長京師食仰租奉不知稼穡之艱又希遭阨困/故能果毅輕財施與孤弱以獲生死之用此其所長也)
(不拘法禁奢泰無度功勞足以宣威踰濫足以傷化此/其所短也州郡之士出自貧苦長扵撿押雖專賞罰不)
(敢越溢此其所長也拘文守法遭遇非常狐疑無斷畏/首畏尾威恩纎薄外内離心士卒不附此其所短也必)
(得將兼有二長之才無二短之累参以吏事任以兵法/有此數姿然後能折衝厭難致其功實轉灾為福孔子)
(曰十室之邑必有忠信如丘者焉以天下之大四海之/衆云無若人臣以為誣矣宜特選詳譽審得其眞鎮守)
(二方以應用良擇人/之義以塞大異也)
順帝永建二年七月甲戍朔日有蝕之(潛潭巴曰甲戌/蝕草木不滋王)
(命不行京房占曰近臣/欲戮身及戮辱後小旱)在翼九度
陽嘉四年閏月丁亥朔日有蝕之(潛潭巴曰丁亥蝕匿/謀滿玉堂京房占曰)
(君臣/無别)在角五度史官不見零陵以聞(案張衡為太史令/表奏云今年三月)
(朔方覺日蝕此郡懼有兵患臣愚以爲可勅北邉湏塞/郡縣明烽火遠斥候深藏固閉無令榖畜外露不詳是)
(何年/三月)
永和三年十二月戊戌朔日有蝕之在湏女十一度史
官不見㑹稽以聞明年中常侍張逵等謀譖皇后父梁
商欲作亂推考逵等伏誅也
五年五月己丑晦日有蝕之(潛潭巴曰日蝕/己丑天下唱之)在東井三
十三度東井三輔宿又近輿鬼輿鬼為宗廟其秋西𦍑
爲宼至三輔陵園
六年九月辛亥晦日有蝕之在尾十一度尾主後宫繼
嗣之宫也以為繼嗣不興之象
桓帝建和元年正月辛亥朔日有蝕之在營室三度史
官不見郡國以聞是時梁太后攝政
三年四月丁卯晦日有蝕之(潛潭巴曰丁卯蝕有旱有/兵京房占曰諸侯欲戮後)
(有祼蟲/之殃)在東井二十三度例在永元十五年東井主法
梁太后又聽兄冀枉殺公卿犯天法也明年太后崩
元嘉二年七月二日庚辰日有蝕之在翼四度史官不
見廣陵以聞(京房占曰庚辰蝕君易賢/以剛卒以自傷後有水)翼主倡樂時上
好樂過(阮籍樂論曰桓帝聞琴悽愴傷心倚扆而悲/慷慨長息曰善乎哉為琴若此一而足矣)
永興二年九月丁卯朔日有蝕之在角五度角鄭宿也
十一月泰山盗賊群起劫殺長吏泰山於天文屬鄭
永夀三年閏月庚辰晦日有蝕之在七星二度史官不
見郡國以聞例在永元四年後二嵗梁皇后崩冀兄弟
被誅
延熹元年五月甲戌晦日有蝕之在栁七度京都宿也
(梁冀别傳曰常侍徐璜白言臣切見道術家常言漢死/在戌亥今太嵗在丙戌五月甲戍日蝕栁宿朱雀漢家)
(之貴國宿分周地今京師是也史官上占去重見輕璜/召太史陳援詰問乃以實對冀怨援不為隐諱使人隂)
(求其短發擿上聞上以亡失/候儀不肅有司奏収殺獄中)
八年正月丙申晦日有蝕之在營室十三度營室之中
女主象也其二月癸亥鄧皇后坐酗上送暴室令自殺
家屬被誅吕太后崩時亦然
九年正月辛卯朔日有蝕之(潛潭巴曰辛卯/蝕臣伐其主)在營室三
度史官不見郡國以聞谷永以為三朝尊者惡之其明
年宫車晏駕
永康元年五月壬子晦日有蝕之(潛潭巴曰壬子蝕/妃后專恣女謀主)在
輿鬼一度儒説壬子淳水日而陽不克將有水害其八
月六州大水勃海盗賊
靈帝建寜元年五月丁未朔日有蝕之(潛潭巴曰丁/未蝕王者崩)冬
十月甲辰晦日有蝕之
二年十月戊戌晦日有蝕之右扶風以聞
三年三月丙寅晦日有蝕之梁相以聞
四年三月辛酉朔日有蝕之(潛潭巴曰辛酉蝕女謀主/谷永上書飲酒無節君臣)
(不别姦邪欲起傳曰酒無節兹謂荒厥異曰/蝕厥咎亡靈帝好為商估飲於宫人之肆也)
熹平二年十二月癸酉晦日有蝕之在虛二度是時中
常侍曹節王甫等専權(蔡邕上書曰四年正月朔日體/微傷群臣服赤幘赴宫門之中)
(無救乃各罷歸天有大異隱而/不宣求御過是已事之甚者)
六年十月癸丑朔日有蝕之趙相以聞(谷永上書賦歛/滋重不顧黎民)
(百姓虛竭則日蝕/將有潰叛之變)
光和元年二月辛亥朔日有蝕之十月丙子晦日有蝕
之在箕四度箕為後宫口舌是月上聽讒廢宋皇后(案/本)
(傳盧植上書丙子蝕自己過午既蝕之後雲霧掩暧陳/八事以諌蔡邕對問曰詔問踐阼以来災𤯝屢見頃嵗)
(日蝕地動風雨不時疫癘流行勁風折樹河雒盛溢臣/聞陽微則日蝕隂盛則地震思亂則風貌失則雨視闇)
(則疾簡宗廟水不潤下川流滿溢明君臣正上下抑/隂尊陽修五事於聖躬致精慮於共御其救之也)
二年四月甲戍朔日有蝕之
四年九月庚寅朔日有蝕之(潛潭巴曰庚寅蝕将/相誅大水多死傷)在角
六度
中平三年五月壬辰晦日有蝕之(潛潭巴曰壬辰蝕/河決海久霧連隂)
六年四月丙午朔日有蝕之其月浹辰宫車晏駕
獻帝初平四年正月甲寅朔日有蝕之在營室四度(潛/潭)
(巴曰甲寅蝕雷電/擊殺骨肉相攻)是時李傕郭汜專政(袁宏紀曰未蝕/八刻太史令王)
(立奏曰日晷過度無有變也於是朝臣皆賀帝宻令尚/書候焉未晡一刻而蝕尚書賈詡奏曰立伺候不明疑)
(悮上下太尉周忠職所典掌請皆治罪詔曰天道遠事/驗難明且灾異應政而至雖探道知機焉能無失而欲)
(歸咎史官益重朕之不徳也弗從/於是避正殿寢兵不聼事五日)
興平元年六月乙巳晦日有蝕之
建安五年九月庚午朔日有蝕之(潛潭巴曰庚午/蝕後火燒官兵)
六年十月癸未朔日有蝕之
十三年十月癸未朔日有蝕之(潛潭巴曰癸未/蝕仁義不明)在尾十
二度
十五年二月乙巳朔日有蝕之
十七年六月庚寅晦日有蝕之
二十一年五月己亥朔日有蝕之(潛潭巴曰己亥蝕/小人用事君子縶)
二十四年二月壬子晦日有蝕之
凡漢中興十二世百九十六年日蝕七十二朔三十二
晦三十七月二日三
光武建武七年四月丙寅日有暈抱白虹貫暈在畢八
度(古今注曰時日加卯西面東面有抱湏臾成暈中有/兩鈎在南北面有白虹貫暈在西北南面有背在景)
(加已皆/觧也)畢為邉兵秋隗囂反侵安定(皇徳傳史曰白虹/貫下破軍晋分也)
(古今注曰章帝建初元年正月壬申白虹貫日五年七/月甲寅夜白虹出乙丑地西北曲入七年四月丙寅日)
(加卯西面有抱湏臾成暈有白虹貫日殤帝延平元年/六月丁未日暈上有半暈暈中外有僪背两珥十二月)
(丙寅日暈再重中有背僪順帝永建二年正月戊午白/虹貫日三年正月丁酉日有白虹貫交暈中六年正月)
(丁卯日暈两珥白虹貫珥中永和六年正月己卯暈两/珥中赤外靑白虹貫暈中案郎顗傳陽嘉二年正月乙)
(卯白虹貫日又唐檀傳永建五年白虹貫日檀上便宜/三事陳其咎徵春秋元命苞曰隂陽之氣聚為雲氣立)
(為虹蜺離為倍僪分為抱珥考異郵曰臣謀反徧刺日/巫咸占曰臣不知則日月僪如淳曰蝃蝀謂之虹雌謂)
(之蜺向外曰倍刺日曰僪在旁如半環向日曰抱在傍/直對曰珥孟康曰僪如僪也宋均曰黄氣抱日輔臣納)
(忠/)
靈帝時日數出東方正赤如血無光髙二丈餘乃有景
且入西方去地二丈亦如之(京房占曰國有侫䜛朝有/殘臣則曰不光闇㝠不明)
(孟康曰日月/無光曰薄)其占曰事天不謹則日月赤是時日出入
去地二三丈皆赤如血者數矣(春秋感精符曰日無光/主勢奪羣臣以讒術色)
(赤如炭以急見伐又兵馬發禮斗威儀曰日月赤君喜/怒無常輕殺不辜戮於無罪不事天地忽於鬼神時則)
(大雨土風常起日蝕無光地動雷降其時不救兵從外/来為賊戮而不葬京房占曰日無故日夕無光天下變)
(枯社稷/移主)
光和四年二月己巳黄氣抱日黄白珥在其表(春秋感/精符曰)
(日朝珥則有喪孽又云日已出若其入而雲皆/赤黄名曰日空不出三年必有移民而去者也)
中平四年三月丙申黒氣大如𤓰在日中(春秋感精符/曰日黒則水)
(滛/溢)
五年正月日色赤黄中有黒氣如飛鵲數月乃銷
六年二月乙未白虹貫日(春秋感精符曰虹貫日天下/悉極文法大擾百官殘賊酷)
(法横殺下多相告刑用及族世多深刻獄多怨宿吏皆/惨毒又曰國多死孽天子命絶大臣為禍主將見殺星)
(占曰虹蜺主内滛土精填星之變易讖曰聰明/蔽塞政在臣下㛰戚干朝君不覺悟虹蜺貫日)
獻帝初平元年二月壬辰白虹貫日(袁山松書曰三年/十月丁卯日有重)
(两倍吳書載韓馥與袁/術書曰凶出於代郡)
桓帝永夀三年十二月壬戌月蝕非其月(古今注曰光/武建武八年)
(三月庚子夜月暈五重紫微青黄似虹有黒氣如雲月/星不見丙夜乃觧中元元年十一月甲辰日中星齒往)
(往出/入)
延熹八年正月辛巳月蝕非其月(袁山松書曰興平二/年十二月月在太微)
(端門中重暈二珥两白氣/廣八九寸貫月東西南北)
贊曰皇極惟建五事克端罸咎入沴逆亂浸干火下水
騰木弱金酸妖豈或妄氣炎以觀
　
　
　後漢書卷二十八
　後漢書卷二十八考證
五行志六月二日三○(臣永祚/)按此文總結日食之數
　月二日當連讀言蝕不於晦朔而於月之二日者有
　三合之朔三十二晦三十七為七十二也和帝永元
　二年二月壬午不言晦朔是二日之一也安帝永初
　元年三月二日癸酉及元初三年三月二日辛亥是
　二日之三也
　
　
　
　
　
　
　
　
　後漢書卷二十八考證
