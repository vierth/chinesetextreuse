
　元史卷三十六
　明翰林學士亞中大夫知制誥兼修國史宋濓等修
　本紀第三十六
　　文宗五
三年春正月辛未朔髙麗國王楨遣其臣元忠奉表稱
賀貢方物癸酉命髙麗國王王燾仍爲髙麗國王賜金
印初燾有疾命其子楨襲爵至是疾愈故復位甲戌賜
雅克特穆爾妻公主伊嚕勒金五百兩銀五千兩丁丑
禁冒哀求敘復者賑糶米五萬石濟京師貧民己卯時
享太廟罷諸建造工役惟城郭河渠橋道倉庫勿禁廣
西羅韋里叛寇馬武沖等合龍州嶺北朗龍洞韋大蟲
賊兵萬人攻陷那馬違那馬安等砦命廣西宣慰司嚴
軍禦之伊徹察喇冒請衛士芻束當坐罪雅克特穆爾
請釋之壬午命甘肅行省建邠王布延特穆爾居第封
孔子妻鄆國夫人亓官氏爲大成至聖文宣王夫人癸
未給納琳等十四驛糧及芻粟賑永昌路流民慶逺南
丹等處溪洞軍民安撫司言所屬宜山縣饑疫死者衆
乞以給軍積榖二百八十石賑糶從之江西行省言梅
州頻年水旱民大饑命發粟七百石以賑糶丙戌印造
嵗額鈔本至元鈔九十九萬六千錠中統鈔四千錠丁
亥幸大承天䕶聖寺賜諸王特穆爾及其妃阿爾徹伯
爾金五百兩銀萬兩鈔二萬錠幣帛各千匹監察御史
劾奏翰林學士承㫖達哈其兄阿哩雅坐誅當罷從之
戊子萬安軍黎賊王奴羅等集衆五萬人寇陵水縣己
丑賑肇慶路高要縣饑民九千五百四十口四川行省
言去年九月左丞特穆爾布哈與禄余賊兵戰被創賊
遂侵境乞調重慶敘州兵二千五百人往救之順元宣
撫司亦言賊列行營爲十六所乞調兵分道備禦詔上
都留守司建雅克特穆爾居第御史臺言選除雲南亷
訪司官多託故不行繼今有如是者風憲勿復用制可
戊戌命中書省以鈔三千錠幣帛各三千匹給皇子古
嚕達喇嵗例鷹犬回賜諸王章吉特獻俄羅斯百七十
人酬以銀七十二鋌鈔五千錠己亥給俄羅斯千人衣
糧山南道亷訪副使圖沁多阿克劾荆湖北道宣慰使
必里克圖嘗貸内府鈔威逼部民代償不足則以公帑
鈔償之又副使羅矩以修治沿江堤岸縱家奴掊斂民
財二人罪雖遇赦宜從黜退御史臺臣以聞從之庚子
封公主布尼雅爲鄆安大長公主䕫路忠信寨洞主阿
具什用合洞蠻八百餘人寇施州二月辛丑朔八番苗
蠻駱度來貢方物癸卯諸王額森特穆爾薨甲辰諸王
達爾瑪實哩哈爾滿各遣使來貢蒲萄酒西馬金鴉鶻
乙巳以湖廣行省平章伊嚕布哈爲陜西行臺御史大
夫給邠王及其王傅禄戊申雲南行省言會通州土官
阿賽及河西阿勒等與羅羅斯兵千五百人寇㑹州路
之卜龍村又禄余将引兵與茫部合寇羅羅斯截大渡
河金沙江以攻東川會通等州臣等奉先所降詔書招
諭之不奉命則從宜進軍制可己酉賜集賽官諤勒哲
特穆爾及阿薩爾珠衣帽徳寜路去年旱復値霜雹民
饑賑以粟三千石旌晉寧路沁州劉瑋妻張氏志節禄
余言于四川行省自父祖世為烏撒土官宣慰使佩虎
符素無異心曩爲布呼誘脇比聞朝廷招諭而今期限
已過乞再降詔赦即率四路土官出降仍乞改屬四川
省隸永寧路兾得休息四川行省以聞詔中書樞密御
史諸大臣雜議之己未旌寧夏路趙那海孝行辛酉雅
克特穆爾兼奎章閣大學士領奎章閣學士院事己巳
命雅克特穆爾集翰林集賢太禧宗禋院議立太祖神
御殿詔修曲阜宣聖廟卭州有二井宋舊名曰金鳳茅
池天厯初九月地震鹽水湧溢州民侯坤願自煮鹽而
輸課於官詔四川轉運鹽司主之旌濟州任城縣王徳
妻秦氏婺州路金華縣吳塤妻宋氏廬州路髙仁妻張
氏甘州路烏呼納妻鍚林蓋州完顏特爾格齊妻李氏
志節三月庚午朔帝師至京師遣使往西域賜諸王保
賽音繡綵幣帛二百四十匹中書省臣言凡逺戍軍官
死而歸葬者宜視民官例給道里之費又四川驛戸比
以軍興消乏宜遣官同行省賑之制可雅克特穆爾言
平江松江澱山湖圩田方五百頃有奇當入官糧七千
七百石其總佃者死頗為人占耕今臣願增糧為萬石
入官令人佃種以所得餘米贍臣弟薩都從之洛水溢
𤓰哇國遣其臣僧伽刺等八十三人奉金書表及方物
來朝貢己卯詔西寧王斯隆瑪鎭禦有勞其如安定王
多爾濟巴勒例置王傅官四人鑄印給之庚辰以安陸
府賜并王鴻和爾布哈爲食邑旌大都良鄉縣韋安妻
張氏貞節丁亥諸王巴約特勒哲特穆爾來朝戊子占
城國遣其臣阿南那那里沙等四人奉金書表及方物
來朝貢己丑復立功徳使司癸巳皇子古嚕達喇更名
雅克特古斯置興瑞司掌中宫嵗作佛事秩正三品乙
未命雅克特穆爾復以鈔萬錠分給䝉古孤寡帝師泛
舟于西山髙梁河調衛士三百挽舟丙申賜集賽官都
稜特穆爾璽書申飭其所部賑摩琳苦鹽濼扎哈碩隆
九驛之貧者凡四百五十二戸丁酉緬國遣使者阿落
等十人奉方物來朝貢己亥賜行樞密院鈔四萬錠分
給征烏撒烏蒙所調陜西四川蒙古軍及漸丁萬人髙
唐徳冀諸州大名汴梁廣平諸路有蟲食桑葉盡夏四
月壬寅中書省臣言去嵗宿衛士給鈔者萬五千人今
減去千四百人餘當給者萬三千六百人又太府監嵗
支幣帛二萬匹不足於用請再給二百匹並從之四川
師壁散毛盤速出三洞蠻野王等二十三人來貢方物
戊申大寧路地震四川大盤洞謀者什用等十四人來
貢方物丙辰諸王布斯必均凌遣使者烏呼納等及西
域諸王保賽音使者額森特穆爾等皆來貢方物戊午
命奎章閣學士院以國字譯貞觀政要鐫板模印以賜
百官四川行省平章汪夀昌辭職不允以作佛事祈福
釋御史臺所囚定興劉縣尹及刑部囚二十六人乙丑
安南國世子陳日㷆遣其臣鄧世延等二十四人來貢
方物安西王阿南達之子伊嚕特穆爾與輝和爾僧烏
尼徳巴廸爾班第國師喇特納實哩沙津阿固齊謀不
軌命宗王大臣雜鞠之獄成三人皆伏誅仍籍其家以
布喇特納實哩沙津阿固齊妻徹辰賜通政副使布琳
玉鞍賜薩都餘人畜土田及七寳奩具金珠寳玉鈔幣
並沒入大承天䕶聖寺免四川行省境内今年租命有
司為巴延建生祠立紀功碑于涿州仍别建祠立碑于
汴梁戊辰免雲南行省田租三年安州饑給河間鹽課
鈔萬錠賑之東昌濟寧二路及曹濮諸州皆有蟲食桑
五月己巳朔髙昌王藏吉薨其弟太平努襲位壬申賑
摩琳七里等二十三驛人米二石癸酉熒惑犯東井賜
雅克特穆爾宴于流盃池雲南大理中慶等路大饑賑
鈔十萬錠甲戌陞尚舍寺爲從三品薩題請備錄皇上
登極以來固讓大凡往復奏答其餘訓敕辭命及雅克
特穆爾等宣力效忠之蹟命多喇續為蒙古托卜齊延
一書置奎章閣從之賜湖廣行省平章托音納爾金虎
符旌保定路郭璹孝行塔坦妻凌布賢孝戊寅幸大承
天䕶聖寺京師地震有聲己卯命諸王伊實巴勒還鎭
浙西亷訪司劾副使三寳凶惡隂險紊亂紀綱詔罷之
壬午復賑糶米五萬石濟京城貧民戊子騰吉斯以疾
先往上都賜藥價鈔千錠遣使往帝師所居薩斯嘉之
地以珠織制書宣諭其屬仍給鈔四千錠幣帛各五千
匹分賜之賑特哩衮布拉克額布齊衮等十九驛人米
二石庚寅大駕發大都廵狩上都置山東益都等處金
銀銅鐵提舉司辛卯復以司徒印給萬安寺僧嚴吉祥
詔給鈔五萬錠修帝師帕克斯巴影殿壬辰太常博士
王瓚言各處請加封神廟濫及滛祠按禮經以勞定國
以死勤事能禦大災能捍大患則祀之其非祀典之神
今後不許加封制可丁酉白虹並日出長竟天追封顏
子父顏無繇為杞國公諡文裕母齊姜氏杞國夫人諡
端獻妻宋戴氏兖國夫人諡貞素甘州大雹揚州之江
都泰興徳安府之雲夢應城縣水汴梁之睢州陳州開
封之蘭陽封丘諸縣河水溢滹沱河決沒河間清州等
處屯田四十三頃常寧州饑賑糶米二千四百石杭州
火被災九十一戸池州火被災七十三戸命江浙行省
量賑之六月己亥朔以伊嚕特穆爾等罪詔告中外赦
天下免四川行省今年差稅陜西行省今年商稅錄用
托多王士熙托歡等己酉以御史中丞趙世安為中書
左丞癸丑遣使分祀嶽鎭海瀆戊午給鈔五萬錠賜雲
南行省為公儲己未雅克特穆爾言巴延封浚寧王賜
食邑嵩州今請於瀕汴擇一州賜之詔改賜陳州癸亥
加授知樞密院事額布勒開府儀同三司乙丑御史臺
臣劾遼陽行省參政賽富鼎庸鄙不勝任罷之監察御
史陳思謙言内外官非文武全才出處繋天下安危能
拯金革之難者勿許奪情起復制可禁諸卜筮隂陽人
毋出入諸王公大臣家晉寧冀州桑災益都濟寧大雨
無為州和州水旌歸徳府永城縣民張氏孝節秋七月
戊辰朔諸王達爾瑪實哩等遣使來貢虎豹雲南行省
言本省舊降給驛璽書六十九金字圓符四布呼之亂
散失殆盡乞更賜為宜敕更賜璽書三十二圓符四仍
究詰所失者辛未以車坊官園賜巴延賜從征雲南將
校三百四十七人鈔幣有差調軍士修柳林海子橋道
乙亥命僧於鐵幡竿修佛事施金百兩銀千兩幣帛各
五伯匹布二千匹鈔萬錠丁丑賑蒙古軍流離至陜西
者四百六十七戸糧三月遣復其居戸給鈔五十錠湖
廣行省言黎賊勢猖獗乞益兵三千以備調用有㫖依
前詔促伊喇薩納尅日進兵壬午江西行省造螺鈿几
榻遺雅克特穆爾詔賜匠者幣帛甲申雅克特穆爾獻
俄羅斯二千五百人旌裕州民李庭瑞孝行庚寅給鈔
萬錠命雅克特穆爾分賜累朝宫分嬪御之貧者壬辰
西域諸王保賽音遣哈智怯瑪鼎以七寳水晶等物來
貢給蒙古民及各部衛士鈔幣有差仍賑糧五月甲午
北邉諸王伊濟貝遣納古爾等來朝貢雅克特穆爾言
諸王齊齊克圖沙格曩流南荒乞賜矜閔俾還本部從
之賑宗仁衛軍士九百戸各鈔一錠滕州民饑賑糶米
二萬石慶都縣大饑以河間鹽課鈔萬錠賑之八月辛
丑諸王阿哩雅實哩獻俄羅斯三十人漸丁百三人賑
大都寳坻縣饑民以京畿運司糧萬石癸卯吳王瑪納
濟諸王特屯哈哈索諾木衮布特穆爾齊特們徳爾等
來朝賜䕶守上都宫殿衛卒二千二百二十九人人鈔
二十五錠乙巳天鼔鳴于東北丙午遣官祭社稷丁未
有事于太廟海道漕運糧六十九萬餘石至京師己酉
隴西地震帝崩壽二十有九在位五年癸丑靈駕發引
葬起輦谷從諸帝陵元統二年正月己酉太師右丞相
巴延率文武百官等議上尊諡曰聖明元孝皇帝廟號
文宗國言諡號曰濟雅圖皇帝請諡于南郊三月己酉
袝于太廟後至元六年六月以帝謀為不軌使明宗飲
恨而崩詔除其廟主放雅克特古斯於髙麗未至伊徹
察喇害之於中道
　
　元史卷三十六
元史卷三十六考證
監察御史陳思謙言　按思謙疏内尚有請革銓選之
　弊三䇿見宋元通鑑本紀未載
命僧于鉄幡干修佛事　按鉄幡竿係渠名在上都西
　山即今多倫諾爾界元周伯琦近光集有鉄刹標山
　影之句原注云上京西山上樹鉄竿高數十丈以其
　下海中有龍故用梵家説鎮之又楊久孚灤京雜咏
　詩云鉄幡竿下草如茵注云即鄂爾多據此則渠上
　舊固有寺且有行宫駐蹕之所而今不可考也
放雅克特古斯于高麗　按原刻除其廟主下有于燕
　遐之後祖母太皇太后等語文義不順考宋元通鑑
　順帝至元六年六月下詔撤文宗廟主其畧曰昔我
　皇祖武宗皇帝云云順帝本紀亦備載之此處葢即
　叙其事并録其詔詞而顛倒錯亂至不可讀且文宗
　名圖卜和穆爾原文作固帖睦邇詔内又改作脱脱
　木兒皆當時載筆之誤考永樂大典所録則此下即
　云放雅克特古斯于高麗未至伊徹察喇害之于中
　道以詔詞詳載順帝紀中故從刪節也深合紀載之
　體今從之
