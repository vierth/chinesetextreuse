
　　唐正議大夫行秘書少監琅邪縣開國子顔師古注
　景十三王傳第二十三
孝景皇帝十四男王皇后生孝武皇帝栗姬生臨江閔
王榮河間獻王德臨江哀王閼(師古曰閼/音烏曷反)程姬生魯共
王餘(師古曰共讀曰/恭下皆類此)江都易王非(師古曰易音改易之/易諡法云好更故舊)
(曰/易)膠西于王端(師古曰于逺也言其所行/不善逺乖道徳故以為諡)賈夫人生趙
敬肅王彭祖中山靖王勝唐姬生長沙定王發王夫人
生廣川恵王越膠東康王寄清河哀王乗常山憲王
(師古曰王夫人即/王皇后之妹也)
河間獻王徳以孝景前二年立脩學好古實事求是(師/古)
(曰務得事實每求真是也今流俗書本云/求長長老以是從人得善書盖妄加之耳)從民得善書
必為好寫與之留其眞(師古曰眞正/也留其正本)加金帛賜以招之
繇是四方道術之人不逺千里(師古曰不以千里為逺/而自致也繇讀與由同)
(○宋祁云/加字新添)或有先祖舊書多奉以奏獻王者(師古曰/奏進也)故
得書多與漢朝等是時淮南王安亦好書所招致率多
浮辯(師古曰言/無實用耳)獻王所得書皆古文先秦舊書(師古曰/先秦猶)
(言秦先謂未/焚書之前)周官尚書禮禮記(師古曰禮者禮經也禮/記者諸儒記禮之説也)
孟子老子之屬皆經傳説記七十子之徒所論(師古曰/七十子)
(孔子弟子也觧/具在藝文志)其學舉六藝(師古曰此六/藝謂六經)立毛氏詩左
氏春秋博士脩禮樂被服儒術造次必於儒者(師古曰/被服言)
(常居處其中也造次謂所嚮必/行也被音皮義反造音千到反)山東諸儒多從而遊武
帝時獻王來朝獻雅樂對三雍宫(應劭曰辟雍明堂靈/臺也雍和也言天地)
(君臣人民/皆和也)及詔䇿所問三十餘事其對推道術而言得
事之中(師古曰中/音竹仲反)文約指明(師古曰約少也指謂義之/所趨若人以手指物也他)
(皆類/此)立二十六年薨中尉常麗以聞曰王身端行治(師/古)
(曰端直/治理也)温仁恭儉篤敬愛下明知深察恵于鰥寡大行
令奏諡法曰聰明睿知曰獻(師古曰睿/深也通也)宜諡曰獻王子
共王不害嗣四年薨子剛王堪嗣十二年薨子頃王授
嗣(師古曰頃音傾諸/為諡者皆類此也)十七年薨子孝王慶嗣四十三年
薨子元嗣元取故廣陵厲王厲王太子及中山懐王故
姬亷等以為姬甘露中冀州刺史敞奏元事下廷尉逮
召廉等元廹脅凡七人令自殺有司奏請誅元有詔削
二縣萬一千户後元怒少史留貴留貴踰垣出欲告元
元使人殺留貴母有司奏元殘賊不改不可君國子民
廢勿王處漢中房陵(師古曰房/陵漢中縣)居數年坐與妻若共乗
朱輪車怒若又笞擊令自髠漢中太守請治病死(○宋/祁云)
(浙本病字/上有元字)立十七年(○宋祁云姚/本七作五)國除絶五嵗成帝建
始元年復立元弟上郡庫令良(如淳曰漢官北邊郡庫/官兵之所藏故置令)
是為河間惠王良脩獻王之行母太后薨服喪如禮哀
帝下詔褒揚曰河間王良喪太后三年為宗室儀表其
益封萬户二十七年薨子尚嗣王莽時絶
臨江哀王閼以孝景前二年立三年薨無子國除為郡
臨江閔王榮以孝景前四年為皇太子四嵗廢為臨江
王三嵗坐侵廟壖地為宫(師古曰壖音人縁反觧/在食貨志及鼂錯傳)上徵
榮榮行祖於江陵北門(師古曰祖者送行之祭因饗飲/也昔黄帝之子纍祖好逺遊而)
(死於道故後人/以為行神也)既上車軸折車廢(師古曰/廢壊也)江陵父老流
涕竊言曰吾王不反矣榮至詣中尉府對簿中尉郅都
簿責訊王(師古曰簿皆音薄/户反訊問也音信)王恐自殺葬藍田燕數萬
銜土置冢上百姓憐之榮最長亡子國除(師古曰榮實/最長而傳居)
(二王之後者以其從太/子被廢後乃立為王也)地入于漢為南郡
魯恭王餘以孝景前二年立為淮陽王吳楚反破後以
孝景前三年徙王魯好治宫室苑囿狗馬季年好音(師/古)
(曰季年/末年也)不喜辭(師古曰喜/音許吏反)為人口吃難言(師古曰/吃音訖)二十
八年薨子安王光嗣初好音樂輿馬晚節遴(師古曰晚/節猶言末)
(時也遴與吝同/猶言貪嗇也)唯恐不足於財四十年薨子孝王慶忌
嗣三十七年薨子頃王勁嗣二十八年薨子文王睃嗣
(○宋祁曰/睃疑作俊)十八年薨亡子國除哀帝建平三年復立頃
王子睃弟郚鄉侯閔為王(蘇林曰郚音魚縣名也屬東/海郡師古曰又音吾○宋祁)
(云兩浙本無/頃王子三字)王莽時絶恭王初好治宫室壊孔子舊宅
以廣其宫聞鐘磬琴瑟之聲遂不敢復壊於其壁中得
古文經傳
江都易王非以孝景前二年立為汝南王吳楚反時非
年十五有材氣上書自請擊吳景帝賜非將軍印擊吳
吳已破徙王江都治故吳國(師古曰治謂都/之劉濞所居也)以軍功賜
天子旗元光中匈奴大入漢邊非上書願擊匈奴上不
許非好氣力治宫館招四方豪傑驕奢甚二十七年薨
子建嗣建為太子時邯鄲人梁蚡持女欲獻之易王建
聞其美私呼之因留不出蚡宣言曰子廼與其公爭妻
建使人殺蚡蚡家上書下廷尉考會赦不治易王薨未
葬建居服舍(師古曰倚廬/堊室之次也)召易王所愛美人淖姬等凡
十人與姦(鄭氏曰淖音卓王孫之卓蘇林曰淖/音泥淖師古曰蘇説是音女教反)建女弟
徵臣為葢侯子婦(師古曰女/弟即妹也)以易王喪來歸建復與姦
建異母弟定國為淮陽侯易王最小子也其母幸立之
(師古曰冀得立/其子為易王嗣)具知建事行錢使男子荼恬上書(蘇林/曰荼)
(音食邪反○宋祁曰浙本注文無反字/云荼音琅邪淳化本郎邪反皆未安)告建滛亂不當
為後事下廷尉廷尉治恬受人錢財為上書論棄市建
罪不治後數使使至長安迎徵臣魯恭王太后聞之(師/古)
(曰易王即魯恭王同母之弟徵臣則太后/之孫也故與書戒之○宋祁曰恭當作共)遺徵臣書曰
國中口語籍籍慎無復至江都(師古曰籍籍/諠聒之意)後建使謁
者吉請問共太后(師古曰謂請/問起居也)太后泣謂吉歸以吾言
謂而王(師古曰謂告/也而汝也)王前事漫漫今當自謹獨不聞燕
齊事乎(張晏曰燕王定國齊王次昌/皆與子昆弟姦發覺自殺也)言吾為而王泣也
吉歸致共太后語建大怒擊吉斥之(師古曰斥/謂退棄之)建游章
臺宫令四女子乗小舩建以足蹈覆其船(師古曰覆音/芳目反其下)
(亦/同)四人皆溺二人死後游雷波(師古曰波讀為陂雷陂/陂名其下云入波中亦)
(同/)天大風建使郎二人乗小舩入波中舩覆兩郎溺攀
舩乍見乍没建臨觀大笑令皆死(師古曰不救上/之並死陂中也)宫人
姬八子有過者輙令臝立擊鼓(師古曰八子姬妾官名/也臝者露其形也音來)
(果/反)或置樹上久者三十日乃得衣或髠鉗以鈆杵舂(師/古)
(曰鈆者錫之類/也音弋全反)不中程輙掠(師古曰程者作之/課也掠笞擊也)或縱狼
令齧殺之(師古曰/縱放也)建觀而大笑或閉不食令餓死凡殺
不辜三十五人建欲令人與禽獸交而生子彊令宫人
臝而四據與羝羊及狗交(師古曰羝羊牡/羊音丁奚反)專為滛虐自
知罪多國中多欲告言者建恐誅心内不安與其后成
光共使越婢下神祝詛上與郎中令等語怨望漢廷使
者即復來覆我我决不獨死(師古曰覆治也不獨死/言欲反也覆音芳目反)建
亦頗聞淮南衡山隂謀恐一日發為所并遂作兵器號
王后父胡應為將軍中大夫疾有材力善騎射(師古曰/疾者中)
(大夫/之名)號曰靈武君作治黄屋葢刻皇帝璽鑄將軍都尉
金銀印作漢使節二十綬千餘具置軍官品員及拜爵
封侯之賞具天下之輿地及軍陳圖遣人通越繇王閩
侯遺以錦帛奇珍繇王閩侯亦遺建荃葛(蘇林曰荃音/詮細布屬也)
(服䖍曰荃音蓀細葛也臣瓚曰荃香草也師古曰服瓚/二説皆非也許慎云荃細布也字本作絟音千全反又)
(音千劣反盖今南方筩布之屬皆為荃/也葛即今之葛布也以荃及葛遺建也)珠璣(師古曰璣/謂珠之不)
(圜者也音/機又音畿)犀甲翠羽蝯熊奇獸數通使徃來約有急相
助(師古曰約/謂言契也)及淮南事發治黨與頗連及建建使人多
推金錢絶其獄(師古曰行賄賂/以㓕其蹤緒也)後復謂近臣曰我為王
詔獄嵗至生又無驩怡日壯士不坐死欲為人所不能
為耳(師古曰亦/言欲反也)建時佩其父所賜將軍印載天子旗出
積數嵗事發覺漢遣丞相長史與江都相雜案索得兵
器璽綬節反具(師古曰/索捜也)有司請捕誅建制曰與列侯吏
二千石博士議議皆曰建失臣子道積久輙䝉不忍遂
謀反逆所行無道雖桀紂惡不至於此天誅所不赦當
以謀反法誅有詔宗正廷尉即問建(師古曰即就也/就其國問之)建
自殺后成光等皆棄市六年國除(○劉敞曰當/云建立六年)地入于
漢為廣陵郡絶百二十一年平帝時新都侯王莽秉政
興滅繼絶立建弟盱眙侯子宫為廣陵王(師古曰盱音/許于反眙音)
(怡/)奉易王後莽簒國絶
膠西于王端孝景前三年立為人賊盭又隂痿(師古曰/盭古戾)
(字賊盭言其性賊/害狼戾也痿音萎)一近婦人病數月有所愛幸少年以
為郎郎與後宫亂端禽㓕之及殺其子母數犯法(師古/曰數)
(音所角反/次下亦同)漢公卿數請誅端天子弗忍而端所為滋甚
(師古曰/滋益也)有司比再請削其國去太半(張晏曰三分之二/為太半一為少半)
(師古曰/比頻也)端心愠遂為無訾省(蘇林曰為無所省録也師/古曰訾訾財也省視也言)
(不視訾財也○劉奉世曰無訾省/猶今不藉頼忿故為此顔失之)府庫壊漏盡腐財物
以鉅萬計終不得收徙(師古曰不收又/不徙置他處)令吏毋得收租
賦端皆去衞封其宫門從一門出入數變名姓為布衣
之它國(師古曰/之徃也)相二千石至者奉漢法以治端輙求其
罪告之亡罪者詐藥殺之所以設詐究變(師古曰/究極也)彊足
以距諫知足以飾非相二千石從王治則漢繩以法故
膠西小國而所殺傷二千石甚衆立四十七年薨無子
國除地入于漢為膠西郡
趙敬肅王彭祖以孝景前二年立為廣川王趙王遂反
破後徙王趙彭祖為人巧佞卑諂足共(師古曰共讀曰/恭足恭謂便辟)
(也/)而心刻深好法律持詭辯以中人(師古曰詭辯違道/之辯也中傷也音)
(竹仲/反)多内寵姬及子孫相二千石欲奉漢法以治則害
於王家是以每相二千石至彭祖衣帛布單衣(師古曰/或帛或)
(布以為/單衣)自行迎除舍(師古曰至除舍迎之也除舍謂初/所至之舍○宋祁曰當云迎至除)
(舍/)多設疑事以詐動之得二千石失言中忌諱輙書之
二千石欲治者則以此廹劫不聴廼上書告之及汙以
姦利事彭祖立六十餘年相二千石無能滿二嵗輙以
罪去大者死小者刑以故二千石莫敢治而趙王擅權
使使即縣為賈人𣙜㑹(韋昭曰平㑹兩家買賣之賈者/𣙜者禁他家獨王家得為之也)
(師古曰即就也就諸縣而專𣙜賈人之㑹若今和市矣/𣙜音角㑹音工外反○宋祁曰榷從木從手者非是)
入多於國租税以是趙王家多金錢然所賜姬諸子亦
盡之矣彭祖不好治宫室禨祥(服䖍曰求福也師古曰/禨鬼俗也字或作畿淮)
(南子曰荆人鬼越人畿禨祥總謂鬼神之事也服/説失之禨音居衣反○宋祁曰禨當作巨衣反)好為
吏上書願督國中盗賊(師古曰督/視察也)常夜從走卒行徼邯
鄲中(師古曰徼謂廵/察也音工釣反)諸使過客以彭祖險陂莫敢留邯
鄲(師古曰使謂京師使人也過客行客/從趙過者也陂謂傾側也音彼義反)久之太子丹與
其女弟及同産姊姦江充告丹淫亂又使人椎埋攻剽
為姦甚衆(師古曰椎殺人而埋之故曰椎埋剽劫也椎/音直隹反其字從木剽音頻妙反其字從刀)
武帝遣使者發吏卒捕丹下魏郡詔獄治罪至死彭祖
上書寃訟丹願從國中勇敢擊匈奴(師古曰以/勇敢自隨)贖丹罪
上不許久之竟赦出後彭祖入朝因帝姊平陽隆慮公
主(師古曰/慮音廬)求復立丹為太子上不許彭祖取江都易王
寵姬王建所姦淖姬者甚愛之生一男號淖子彭祖以
征和元年薨諡敬肅王彭祖薨時淖姬兄為漢宦者上
召問淖子何如對曰為人多欲上曰多欲不宜君國子
民問武始侯昌曰無咎無譽上曰如是可矣遣使者立
昌是為頃王十九年薨子懐王尊嗣五年薨無子絶二
嵗宣帝立尊弟髙是為哀王數月薨子共王充嗣五十
六年薨子隱嗣王莽時絶初武帝復以親親故立敬肅
王小子偃為平于王(孟康曰/今廣平)是為頃王十一年薨(○宋/祁曰)
(頃王下疑更/有頃王二字)子繆王元嗣二十五年薨(○宋祁曰/五當作二)大鴻
臚禹奏元前以刃賊殺奴婢子男殺謁者為刺史所
奏罪名明白病先令令能為樂奴婢從死(師古曰先令/者預為遺令)
(也能為樂作樂之人/也從死以殉葬也)廹脅自殺者凡十六人暴虐不道
故春秋之義誅君之子不宜立元雖未伏誅不宜立嗣
奏可國除
中山靖王勝以孝景前三年立武帝初即位大臣懲吳
楚七國行事議者多寃鼂錯之策(師古曰言錯策/為是枉見殺也)皆以
諸侯連城數十泰彊欲稍侵削數奏暴其過惡(師古曰/暴謂披)
(布/之)諸侯王自以骨肉至親先帝所以廣封連城犬牙相
錯者為盤石宗也(師古曰錯雜也/言其地相交雜)今或無罪為臣下所
侵辱有司吹毛求疵(師古曰疵病/也音才斯反)笞服其臣使證其君
多自以侵寃建元三年代王登長沙王發中山王勝濟
川王明來朝天子置酒勝聞樂聲而泣問其故勝對曰
臣聞悲者不可為絫欷(師古曰絫古累字累重/也欷歔欷也音許既反)思者不
可為歎息(師古曰言聞欷歎/之聲則悲思益甚)故髙漸離擊筑易水之上
荆軻為之低而不食(應劭曰燕太子丹遣荆軻刺秦王/賔客祖於易水之上漸離擊筑士)
(皆垂泣荆卿不能復食/也師古曰低謂俛首)雍門子壹微吟孟嘗君為之於
邑(張晏曰齊之賢者居雍門因以為號蘇林曰六國時/人名周善鼓琴母死無以𦵏見孟嘗君而微吟也如)
(淳曰雍門子以善鼔琴見孟嘗君先説萬嵗之後髙臺/既已顛曲池又已平墳墓生荆棘牧豎游其上孟嘗君)
(亦如是乎孟嘗君喟然歎息也師古曰如説是也蘇失/之矣於邑短氣貌於音烏邑音一合反或讀如本字)
今臣心結日久毎聞幼眇之聲不知涕泣之横集也(師/古)
(曰幼音一笑反眇/音妙幼妙精微也)夫衆喣漂山(應劭曰喣吹喣也師古/曰漂動也喣音許句反)
(又音許于反漂音匹遥反/○劉奉世曰喣吐沫也)聚蟁成靁(師古曰蟁古蚊字/靁古雷字言衆蚊)
(飛聲有/若雷也)朋黨執虎十夫橈椎(師古曰橈曲/也音女教反)是以文王拘
於牖里孔子阨於陳蔡此乃烝庶之成風増積之生害
也(師古曰烝庶/謂衆人也)臣身逺與寡莫為之先(師古曰身逺者/去帝京逺與寡)
(者少黨與也先/謂素為延譽也)衆口鑠金積毁銷骨(師古曰觧/在鄒陽傳)叢輕折
軸羽翮飛肉(師古曰言積載輕物物多至令車軸毁折/而鳥之所以能飛翔者以羽翮扇揚之故)
(也/)紛驚逢羅澘然出涕(晉灼曰言皆驚亂遇法㒺可為/出涕者也師古曰澘垂涕貌音)
(所姦/反)臣聞白日曬光幽隱皆照(師古曰曬暴也舒也音/山䜴反又音力支反)
明月曜夜蟁蝱宵見(師古曰宵亦/夜也蝱音盲)然雲蒸列布杳冥晝
昏塵埃抪覆昧不見泰山(師古曰抪亦布散/也昧暗也抪音鋪)何則物有
蔽之也今臣雍閼不得聞(師古曰雍讀曰壅雍塞/也閼猶止也音烏曷反)讒言
之徒􁑌生(師古曰􁑌生言衆多/也一曰􁑌與鋒同)道遼路逺曽莫為臣聞
臣竊自悲也臣聞社鼷不灌屋鼠不熏(師古曰鼷/小䑕音奚)何則
所託者然也臣雖薄也得䝉肺附位雖卑也得為東藩
屬又稱兄(師古曰言於/戚屬為帝兄)今羣臣非有葭莩之親鴻毛之
重(張晏曰葭蘆葉也莩葉裏白皮也晉灼曰莩葭裏之/白皮也皆取喻於輕薄也師古曰葭蘆也莩者其筩)
(中白皮至薄者也葭莩喻著鴻毛喻輕薄甚也莩音孚/張言葉裹白皮非也○宋祁曰顔以晉説未明故申云)
(莩者筩中白皮以張説為非以裏作裹則誤景徳/本葭蘆葉也裹字並作裏校去葉字裹字並裏)羣居
黨議朋友相為使夫宗室擯郤骨肉氷釋(師古曰擯郤/謂斥退也氷)
(釋言銷散也擯音必/刃反郤音邱略反)斯伯奇所以流離比干所以横分
也(師古曰伯奇周尹吉甫之子也事後毋至孝而後母/譛之於吉甫吉甫欲殺之伯奇乃亡走山林比干諫)
(紂紂怒殺而剖其/心故云横分也)詩云我心憂傷惄焉如𢷬假寐永歎
唯憂用老心之憂矣疢如疾首(師古曰小雅小弁之詩/也惄思也𢷬築也不脱)
(衣冠而寐曰假寐永長也疢病也言我心中憂思如/被𢷬築假寐長歎以憂致老至於苦病如遇首疾也)臣
之謂也具以吏所侵聞於是上乃厚諸侯之禮省有司
所奏諸侯事(師古曰/省减也)加親親之恩焉其後更用主父偃
謀令諸侯以私恩自裂地分其子弟而漢為定制封號
輙别屬漢郡漢有厚恩而諸侯地稍自分析弱小云勝
為人樂酒好内(師古曰好内躭於妻/妾也樂音五教反)有子百二十餘人
常與趙王彭祖相非曰兄為王専代吏治事王者當日
聴音樂御聲色趙王亦曰中山王但奢淫不佐天子拊
循百姓何以稱為藩臣四十三年薨子哀王昌嗣一年
薨子康王昆侈嗣(○宋祁曰康越本作糠糠惡諡也/好樂怠政曰糠學本去米盖誤也)二
十一年薨子頃王輔嗣四年薨子憲王福嗣十七年薨
子懐王循嗣十五年薨無子絶四十五嵗成帝鴻嘉二
年復立憲王弟孫利鄉侯子雲客是為廣徳夷王三年
薨無子絶十四嵗哀帝復立雲客弟廣漢為廣平王薨
無後平帝元始二年復立廣川惠王曽孫倫為廣徳王
奉靖王後王莽時絶(○劉敞曰此倫封廣徳王廣川王/後又封廣徳王俱是平帝二年事)
(必有一誤劉奉世曰按表王漢以夷王弟紹封十三年/王莽時絶則此倫封廣徳者誤也此云廣漢表云漢必)
(有/誤)
長沙定王發母唐姬故程姬侍者景帝召程姬程姬有
所避不願進(師古曰/謂月事)而飾侍者唐兒使夜進上醉不知
以為程姬而幸之遂有身已乃覺非程姬也及生子因
名曰發(張晏曰長沙王生乃/發寤已之繆幸唐姬)以孝景前二年立以其母
微無寵故王卑溼貧國(應劭曰景帝後二年諸王來朝/有詔更前稱夀歌舞定王但張)
(褏小舉手左右笑其拙上怪問之對曰臣國小/地狹不足回旋帝乃以武陵零陵桂陽益焉)二十八
年薨子戴王庸嗣二十七年薨子頃王鮒鮈嗣(服䖍曰/鮈音拘)
(師古曰鮒音附鮈音劬/字或作胕朐其音同耳)十七年薨子刺王建徳嗣(師古/曰刺)
(音來/曷反)宣帝時坐獵縱火燔民九十六家(師古曰/縱放也)殺二人
又以縣官事怨内史敎人誣告以棄市罪削八縣罷中
尉官(師古曰减其官/屬所以貶抑之)三十四年薨子煬王旦嗣(師古曰/煬音弋)
(向/反)二年薨無子絶嵗餘元帝初元三年復立旦弟宗是
為孝王五年薨子魯人嗣王莽時絶
廣川惠王越以孝景中二年立十三年薨子繆王齊嗣
(師古曰諡法曰/蔽仁傷善曰繆)四十四年薨初齊有幸臣乗距已而有
罪欲誅距距亡齊因禽其宗族距怨王乃上書告齊與
同産姦(師古曰謂/其姊妹也)是後齊數告言漢公卿及幸臣所忠
等(師古曰所姓忠名/觧具在食貨志)又告中尉蔡彭祖捕子明(孟康曰/彭祖子)
(名明也師古曰孟説/非也明廣川王子也)罵曰吾盡汝種矣(師古曰王誣彭/祖罵明云然)
案驗不如王言(○宋祁云浙本案/字上有有司字)劾齊誣㒺大不敬請
繫治齊恐上書願與廣川勇士奮擊匈奴上許之未發
病薨有司請除國奏可後數月下詔曰廣川恵王於朕
為兄朕不忍絶其宗廟其以惠王孫去為廣川王去即
繆王齊太子也師受易論語孝經皆通好文辭方技博
奕倡優其殿門有成慶畫短衣大絝長劍(晉灼曰成慶/荆軻也衞人)
(謂之慶卿燕人謂之荆軻師古曰成慶/古之勇士也事見淮南子非荆卿也)去好之作七尺
五寸劒被服皆效焉有幸姬王昭平王地餘許以為后
去嘗疾姬陽成昭信侍視甚謹(師古曰陽成姓/也昭信名也)更愛之
去與地餘戲得褏中刀(師古曰褏/古衣袖字)笞問狀服欲與昭平
共殺昭信笞問昭平不服以鐵鍼鍼之(師古曰鍼刺也/鍼音之林反)
彊服乃㑹諸姬去以劒自擊地餘令昭信擊昭平皆死
昭信曰兩姬婢且泄口復絞殺從婢三人後昭信病夢
見昭平等以狀告去去曰虜乃復見畏我(師古曰言其/見形令我畏)
(忌也見音/胡電反)獨可燔燒耳掘出尸皆燒為灰後去立昭信
為后幸姬陶望卿為脩靡夫人主繒帛崔脩成為明貞
夫人主永巷昭信復譖望卿曰與我無禮衣服常鮮於
我(師古曰鮮/謂新華也)盡取善繒匄諸宫人(師古曰匄乞遺/之也音工艾反)去曰
若數惡望卿不能减我愛(師古曰若汝也/惡謂讒毁也)設聞其淫我
亨之矣後昭信謂去曰前畫工畫望卿舍望卿袒裼傅
粉其傍(師古曰袒裼脱衣露其/肩背也袒音但裼音錫)又數出入南户窺郎吏
疑有姦去曰善司之以故益不愛望卿後與昭信等飲
諸姬皆侍去為望卿作歌曰背尊章嫖以忽(孟康曰嫖/音匹昭反)
(師古曰尊章猶言舅姑也今關中俗婦呼舅為鍾鍾/者尊聲之轉也○宋祁曰注文呼舅下當有姑字)謀
屈奇起自絶(師古曰屈奇奇異/也屈音其勿反)行周流自生患諒非望
今誰怨(師古曰諒信也言昔被愛寵信/非所望今見罪責無所怨也)使美人相和歌
之去曰是中當有自知者昭信知去已怒即誣言望卿
歴指郎吏卧處具知其主名又言郎中令錦被疑有姦
去即與昭信從諸姬至望卿所臝其身更擊之(師古曰/更音工)
(衡/反)令諸姬各持燒鐵共灼望卿望卿走自投井死昭信
出之㭬杙其隂中(師古曰杙橜也㭬/音竹角反杙音弋)割其鼻脣斷其舌
謂去曰前殺昭平反來畏我(師古曰令/我恐畏也)今欲靡爛望卿
使不能神(師古曰靡碎也/音縻其下亦同)與去共支解置大鑊中取桃
灰毒藥并煮之召諸姬皆臨觀連日夜靡盡復共殺其
女弟都後去數召姬榮愛與飲昭信復譖之曰榮姬視
瞻意態不善疑有私時愛為去刺方領繡(服䖍曰如今/小兒郤襲衣)
(也頸下施衿領正方直晉灼曰今之婦人直領也繡為/方領上刺作黼黻文王莽傳曰有人著赤繢方領方領)
(上服也師古/曰晉説是也)去取燒之愛恐自投井出之未死笞問愛
自誣與醫姦去縳繫柱燒刀灼潰兩目(師古曰/潰决也)生割兩
股銷鈆灌其口中愛死支觧以棘埋之諸幸於去者昭
信輙譖殺之凡十四人皆埋太后所居長壽宫中宫人
畏之莫敢復迕(師古曰迕逆也/不敢逆昭信意)昭信欲擅愛曰王使明
貞夫人主諸姬淫亂難禁請閉諸姬舍門無令出敖(師/古)
(曰敖謂/游戲也)使其大婢為僕射(師古曰大婢/婢之長年也)主永巷盡封閉
諸舍上籥於后非大置酒召不得見去憐之為作歌曰
愁莫愁居無聊(師古曰/聊頼也)心重結意不舒内茀鬱憂哀積
(師古曰/茀音拂)上不見天生何益日崔隤時不再(師古曰崔隤/猶言蹉跎也)
(崔音千回/反隤音頽)願棄軀死無悔令昭信聲鼓為節以敎諸姬
歌之歌罷輙歸永巷封門獨昭信兄子初為乗華夫人
得朝夕見昭信與去從十餘奴博飲游敖初去年十四
五事師受易師數諫正去(師古曰數音所/角反其下亦同)去益大逐之
(師古曰益大謂/年漸長大也)内史請以為掾師數令内史禁切王家
去使奴殺師父子不發覺後去數置酒令倡俳臝戲坐
中(師古曰倡樂人/也俳雜戲者也)以為樂相彊劾繫倡闌入殿門(如淳/曰彊)
(相名/也)奏狀事下考案倡辭本為王教脩靡夫人望卿弟
都歌舞使者召望卿都去對皆淫亂自殺㑹赦不治望
卿前亨煮即取他死人與都死并付其母(師古曰死者/尸也次下求)
(其死/亦同)母曰都是望卿非也數號哭求死昭信令奴殺之
奴得辭服(師古曰得者/為吏所捕得)本始三年相内史奏狀具言赦
前所犯天子遣大鴻臚丞相長史御史丞廷尉正雜治
鉅鹿詔獄奏請逮捕去及后昭信制曰王后昭信諸姬
奴婢證者皆下獄辭服有司復請誅王制曰與列侯中
二千石二千石博士議議者皆以為去悖虐聴后昭信
讒言燔燒亨煮生割剝人距師之諫殺其父子凡殺無
辜十六人至一家母子三人逆節絶理其十五人在赦
前大惡仍重(師古曰仍頻也/重音直用反)當伏顯戮以示衆制曰朕
不忍致王於法議其罰有司請廢勿王與妻子徙上庸
奏可與湯沐邑百户去道自殺昭信棄市立二十二年
國除後四嵗宣帝地節四年復立去兄文是為戴王文
素正直數諫王去故上立焉二年薨子海陽嗣十五年
坐畫屋為男女臝交接置酒請諸父姊妹飲令仰視畫
又海陽女弟為人妻而使與幸臣姦又與從弟調等謀
殺一家三人已殺甘露四年坐廢徙房陵國除後十五
年平帝元始二年復立戴王弟襄隄侯子瘉為廣徳王
(師古曰隄音丁/奚反瘉音愈)奉恵王後二年薨子赤嗣王莽時絶
膠東康王寄以孝景中二年立二十八年薨淮南王謀
反時寄微聞其事私作兵車鏃矢(應劭曰樓車也所以/看敵國營壘之虛實)
(也師古曰兵車止謂戰車耳鏃矢大鏃/之矢今所謂兵箭者也鏃音子木反)戰守備備淮南
之起及吏治淮南事辭出之(師古曰辭語/所連出其事)寄於上最親
(師古曰寄母王夫人即王皇后之妹於上為從母故寄/於諸兄弟之中又更親也此下有常山王云天子為最)
(親其義/亦同)意自傷發病而死不敢置後於是上聞寄有長
子賢母無寵少子慶母愛幸寄常欲立之為非次因有
過遂無所言上憐之立賢為膠東王奉康王祀而封慶
為六安王王故衡山地膠東王賢立十五年薨諡為哀
王子戴王通平嗣二十四年薨子頃王音嗣五十四年
薨子共王授嗣十四年薨子殷嗣王莽時絶
六安共王慶立三十八年薨子夷王禄嗣十年薨子繆
王定嗣二十二年薨子頃王光嗣二十七年薨子育嗣
王莽時絶
清河哀王乗以孝景中三年立十二年薨無子國除
常山憲王舜以孝景中五年立舜帝少子驕淫數犯禁
上常寛之三十三年薨子勃嗣為王初憲王有不愛姬
生長男棁(蘇林曰音奪師古曰/音他活反其字從木)棁以母無寵故亦不得
幸於王王后脩生太子勃王内多所幸姬生子平子商
王后稀得幸及憲王疾甚諸幸姬侍病王后以妬媢不
常在(師古曰媢亦/妬也媢音冐)輙歸舍醫進藥太子勃不自嘗藥又
不宿留侍疾及王薨王后太子乃至憲王雅不以棁為
子數(師古曰雅素也/數音所具反)不分與財物郎或説太子王后令
分棁財皆不聴太子代立又不收恤棁棁怨王后及太
子漢使者視憲王喪棁自言憲王病時王后太子不侍
及薨六日出舍(如淳曰出/服舍也)太子勃私姦飲酒博戲擊筑
與女子載馳環城過市(師古曰環/繞也音宦)入獄視囚天子遣大
行騫驗問(師古曰/張騫也)逮諸證者(師古曰/逮捕也)王又匿之吏求捕
勃使人致擊笞掠擅出漢所疑囚有司請誅勃及憲王
后脩上曰脩素無行使棁䧟之罪勃無良師傅不忍致
誅有司請廢勿王徙王勃以家屬處房陵上許之勃王
數月廢國除月餘天子為最親詔有司曰常山憲王早
夭后妾不和適孽誣爭(師古曰適音/嫡孽庶也)陷于不誼以㓕國
朕甚閔焉其封憲王子平三萬户為真定王子商三萬
戸為泗水王頃王平立二十五年薨(師古曰真/定頃王也)子烈王
偃嗣十八年薨子孝王由嗣二十二年薨子安王雍嗣
二十六年薨子共王普嗣十五年薨子陽嗣王莽時絶
泗水思王商立十二年薨子哀王安世嗣十一年薨(○/宋)
(祁曰浙本上作十年下/作一年去二字及十字)無子於是武帝憐泗水王絶復
立安世弟賀是為戴王立二十二年薨(○宋祁曰浙/本云二十年)有
遺腹子煖(師古曰煖/音訐逺反)相内史不以聞太后上書昭帝閔
之抵相内史罪立煖是為勤王(師古曰/勤諡也)立三十九年薨
子戾王駿嗣三十一年薨子靖嗣王莽時絶
贊曰昔魯哀公有言寡人生於深宫之中長於婦人之
手未嘗知憂未嘗知懼(師古曰哀公與孔子/言也事見孫卿子)信哉斯言
也雖欲不危亡不可得已(師古曰已/語終辭)是故古人以宴安
為鴆毒(師古曰左氏傳管敬仲/云宴安鴆毒不可懐也)亡徳而富貴謂之不幸
漢興至于孝平諸侯王以百數率多驕淫失道何則沈
溺放恣之中居勢使然也自凡人猶繫于習俗而况哀
公之倫乎夫唯大雅卓爾不羣河間獻王近之矣
　
　
　
　
　
　
　
　
　前漢書卷五十三
　前漢書卷五十三考證
河間獻王徳傳以孝景前二年立○(臣召南/)按漢代賢
　王河間稱首史記五宗世家文太簡畧自此以下云
　云並漢書所補也
禮禮記注師古曰禮者禮經也禮記者諸儒記禮之説
　也○(臣召南/)按禮經即儀禮十七篇禮記七十子後
　學所記藝文志所謂記百三十一篇是也戴記在後
　故師古特觧之
立毛氏詩左氏春秋博士○(臣召南/)按儒林傳毛公治
　詩貫公傳左氏皆為河間獻王博士並當時所不立
　于學官者數代以還齊魯韓詩晦而獨存毛公榖春
　秋微而盛行左獻王之澤逺矣哉
被服儒術注師古云云○胡三省曰顔注非被服者言
　以儒術衣被其身也
對三雍宫○胡三省曰謂對三雍宫之制度非召對于
　三雍宫也(臣召南/)按藝文志有獻王對上下三雍宫
　三篇
子剛王堪嗣○按堪史記及本書諸侯王表並作基又
　頃王授表作緩又孝王慶嗣四十三年薨表作四十
　七年凡名字數目表傳多異如魯頃王勁表作封文
　王睃嗣十八年薨表作十九年中山懐王循表作修
　廣川恵王越十三年薨表作十二年繆王齊嗣四十
　四年薨表作四十五年常山憲王舜三十三年薨表
　作三十二年安王雍嗣二十六年薨表作十六年泗
　水思王商十年薨表作十五年戴王立二十二年薨
　表作二十年有遺腹子煖表作綜
趙敬肅王彭祖傳又使人椎埋攻剽注師古曰椎殺人
　而埋之○顧炎武曰椎埋即掘塚也新𦵏者謂之埋
　師古注非
中山靖王勝傳有子百二十餘人○按史記作有子枝
　屬百二十餘人似并孫數之
長沙定王發傳二十八年薨○史記作二十七年又戴
　王庸史記作康王庸
　
　
　
　
　
　
　
　
　
　
　
　
　
　
　前漢書卷五十三考證
欽定四庫全書
　前漢書卷五十四
　　漢　　蘭　　臺　　令　　