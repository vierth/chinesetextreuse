史記正義卷四
　　　　　　　　　　　　唐　張守節　撰
周本紀第四　　　　　　　　　史記四
周后稷(因太王所居周原因號曰周地理志云右扶風/縣岐山西北中水鄉周太王所邑括地志云故)
(周城一名美陽城在雍州武功/縣西北二十五里即太王城也)名弃其母有邰氏女(邰/天)
(來反亦作斄同説文云邰炎/帝之後姜姓封邰周棄外家)曰姜原姜原為帝俈元妃
姜原出野見巨人跡心忻然説欲踐之踐之而身動如
孕者居期而生子以為不祥弃之隘巷馬牛過者皆辟
不踐徙置之林中適㑹山林多人遷之而弃渠中氷上
飛鳥以其翼覆薦之姜原以為神遂收養長之初欲弃
之因名曰弃(古史考云棄帝俈之胄其/父亦不著與此文稍異也)弃為兒時屹如
巨人之志其游戲好種樹麻菽麻菽美及為成人遂好
耕農相地之宜宜榖者稼穡焉(種曰稼/斂曰穡)民皆法則之帝
堯聞之舉弃為農師天下得其利有功帝舜曰弃黎民
始飢爾后稷播時百榖封弃於邰(括地志云故􁅶城一/名武功城在雍州縣)
(西南二十二里古邰國名稷所封也有后稷及姜嫄祠/毛萇云邰姜嫄國也后稷所生堯見天因邰而生后稷)
(故因封/於邰也)號曰后稷别姓姬氏后稷之興在陶唐虞夏之
際皆有令徳后稷卒子不窋立(括地志云不窋故城在/慶州宏化縣南三里即)
(不窋在戎狄所居之城也毛詩疏云虞及夏殷共有千/二百嵗毎世在位皆八十年乃可充其數耳命之短長)
(古今一也而使十五世君在位皆八十許載子必/將老始生不近人情之甚以理而推實難據信也)不窋
末年夏后氏政衰去稷不務不窋以失其官而犇戎狄
之間不窋卒子鞠立鞠卒子公劉立公劉雖在戎狄之
間復修后稷之業務耕種行地宜自漆沮度渭取材用
(公劉徙漆縣漆水南渡渭水至南山取材木為用也括/地志云豳州新平縣即漢漆縣也漆水在岐州普閏縣)
(東岐山漆/水東入渭)行者有資居者有畜積民賴其慶百姓懐之
多徙而保歸焉周道之興自此始故詩人歌樂思其徳
公劉卒子慶節立國於豳(括地志云豳州新平縣即漢/漆沮縣詩豳國公劉所邑之)
(地/也)慶節卒子皇僕立皇僕卒子差弗立差弗卒子毁隃
立毁隃卒子公非立公非卒子髙圉立髙圉卒子亞圉
立亞圉卒子公叔祖𩔖立公叔祖類卒子古公亶父立
古公亶父復修后稷公劉之業積徳行義國人皆戴之
薫育戎狄攻之欲得財物予之已復攻欲得地與民民
皆怒欲戰古公曰有民立君將以利之今戎狄所為攻
戰以吾地與民民之在我與其在彼何異民欲以我故
戰殺人父子而君之予不忍為乃與私屬遂去豳渡漆
沮踰梁山(括地志云梁山在雍州好畤縣西北十八里/鄭元云岐山西南然則梁山横長其東當陽)
(西北臨河其西當岐山東/北自豳適周當踰之矣)止於岐下豳人舉國扶老攜
弱盡復歸古公於岐下及他旁國聞古公仁亦多歸之
於是古公乃貶戎狄之俗而營築城郭室屋而邑别居
之作五官有司民皆歌樂之頌其徳古公有長子曰太
伯次曰虞仲太姜(國語云齊許申吕四國皆姜姓也四/岳之後太姜之家太姜太王之妃王)
(季之/母)生少子季歴季歴娶太任(國語云摯畤二國任姓/虞仲仲虺之後太任之)
(家太任王季之/妃文王母也)皆賢婦人(列女傳云太姜太王娶以為/妃生太伯仲雍王季太姜有)
(色而貞順率導諸子至於成童靡有過失太王謀事必/於太姜遷徙必興太任王季娶以為妃太任之性端壹)
(誠莊維徳之行及其有身目不視惡色耳不聽淫聲/口不出傲言能以胎教子而生文王此皆有賢行也)生
昌有聖瑞(尚書帝命驗云季秋之月甲子赤爵銜丹書/入于酆止于昌户其書云敬勝怠者吉怠勝)
(敬者滅義勝欲者從欲勝義者凶凡事不強則不枉不/敬則不正枉者廢滅敬者萬世以仁得之以仁守之其)
(量百世以不仁得之以仁守之其量十世以/不仁得之不仁守之不及其世此葢聖瑞)古公曰我
世當有興者其在昌乎長子太伯虞仲知古公欲立季
歴以傳昌乃二人亡如荆蠻(太伯奔呉所居城在蘇州/北五十里常州無錫縣界)
(梅里村其城及冡見在而云亡荆蠻者楚滅越其地屬/楚秦滅楚其地屬秦秦諱楚改曰荆故通號吳越之地)
(為荆及北人書史/加云蠻勢之然也)文身斷髮以讓季歴古公卒季歴立
是為公季公季修古公遺道篤於行義諸侯順之公季
卒子昌立是為西伯西伯曰文王(帝王世紀云文王龍/顔虎眉身長十尺有)
(四乳雒書靈聽云蒼帝姬昌日角/鳥鼻髙長八尺二寸聖智慈理也)遵后稷公劉之業則
古公公季之法篤仁敬老慈少禮下賢者日中不暇食
以待士士以此多歸之伯夷叔齊在孤竹(括地志云孤/竹故城在平)
(州盧龍縣南十二里殷時/諸侯竹國也姓㸃氏也)聞西伯善養老盍往歸之太
顛閎夭散宜生鬻子辛甲大夫之徒皆往歸之崇侯虎
譖西伯於殷紂曰西伯積善累徳諸侯皆嚮之將不利
於帝帝紂乃囚西伯於羑里閎夭之徒患之乃求有莘
氏美女(括地志云古㜪國城在同州河西縣南二十里/世本云莘國姒姓夏禹之後即散宜生等求有)
(莘美女/獻紂者)驪戎之文馬(括地志云驪戎故城在雍州新豐/縣東南十六里殷周時驪戎國城)
(也按駿馬赤鬛縞身目/如黄金文王以獻紂也)有熊九駟(括地志云鄭州新鄭/縣本有熊氏之墟也)
(按九駟三十/六匹馬也)他奇怪物因殷嬖臣費仲而獻之紂紂大
説曰此一物足以釋西伯况其多乎乃赦西伯賜之弓
矢斧鉞使西伯得征伐曰譖西伯者崇侯虎也西伯乃
獻洛西之地以請紂去炮烙之刑紂許之西伯隂行善
諸侯皆來決平於是虞芮之人(括地志云故虞城在陜/州河北縣東北五十里)
(虞山之上古虞國也故芮城縣西二十里古芮國也晉/太康地記云虞西百四十里有芮城括地志云又閒原)
(在河北縣西六十五里詩云虞芮質厥成毛萇云虞芮/之君相與争里乆而不平乃相謂曰西伯仁人盍往質)
(焉乃相與朝周二國君相謂曰我等小人不可履君子/之庭乃相譲所争地以為閒原至今尚在注引地理志)
(芮在臨晉者恐疏然閒原在河東復與虞芮/相接臨晉在河西同州非臨晉芮城明矣)有獄不能
決乃如周入界耕者皆譲畔民俗皆譲長虞芮之人未
見西伯皆慙相謂曰吾所争周人所恥何往為祇取辱
耳遂還俱譲而去諸侯聞之曰西伯葢受命之君明年
伐犬戎(又云黄帝生苗龍苗龍生融吾融吾生并明并/明生白犬白犬有二是為犬戎説文云赤狄本)
(犬種故字從犬又後漢書云犬戎槃瓠之後也今長/沙武陵之郡大半是也又毛詩疏云犬戎昆夷是也)明
年伐密須(括地志云隂宻故城在涇州鶉孤縣西其東/接縣城即古宻國杜預云姞姓國在安定隂)
(宻縣/也)明年敗耆國(即黎國也鄒誕生云本或作黎孔安/國云黎在上黨東北括地志云故黎)
(城黎侯國也在潞州黎城縣東北/十八里尚書云西伯既戡黎是也)殷之祖伊聞之懼以
告帝紂紂曰不有天命乎是何能為明年伐邘(括地志/云故邘)
(城在懐州河内縣西北二十七里古邘/國城也左傳云邘晉應韓武王之穆也)明年伐崇侯虎
(皇甫謐云夏鯀封虞夏商周皆有崇國崇國葢在/豐鎬之間詩云既伐于崇作邑于豐是國之地也)而作
豐邑(括地志云周豐宫周文王宫也在雍州鄠/縣東三十五里鎬在雍州西南三十二里)自岐下
而徙都豐明年西伯崩(括地志云周文王墓在雍州萬/年縣西南二十八里原上也)
太子發立是為武王西伯葢即位五十年其囚羑里葢
益易之八卦為六十四卦(乾鑿度云垂黄策者羲益卦/演徳者文成命者孔也易正)
(義云伏羲制卦文王卦辭周公爻辭孔十翼也按太史/公言葢者乃疑辭也文王著演易之功作周紀方贊其)
(美不敢專定重/易故稱葢也)詩人道西伯葢受命之年稱王而斷虞
芮之訟(二國相譲後諸侯歸西伯者四十餘國咸尊西/伯為王葢此年受命之年稱王也帝王世紀云)
(文王即位四十二年嵗在鶉火文王更為受命之元年/始稱王矣又毛詩云文王九十七而終終時受命九年)
(則受命之元年/年八十九也)後十年而崩(十當為九/其説在後)謚為文王(謚法/經緯)
(天地/曰文)改法度制正朔矣追尊古公為太王公季為王季
(易緯云文王受命改正朔有王號於天下鄭元信而用/之言文王稱王已改正朔布王號矣按天無二日土無)
(二王豈殷紂尚存而周稱王哉若文王自稱王改正朔/則是功業成矣武王何復得云大勲未集欲卒父業也)
(禮記大傳云牧之野武成大事而退追王太王亶父王/季歴文王昌據此文乃是追王為王何得文王自稱王)
(改正/朔也)葢王瑞自太王興(古公在邠被戎狄攻戰奪民太/王曰民之在我與彼何異殺人)
(父子而君之予不忍為遂逺去邠止於岐下邠人舉國/盡歸古公他國聞古公仁亦多歸之乃貶戎狄之俗為)
(室屋邑落而分别居之季歴又生昌有聖瑞葢是王瑞/自太王時而興起也然自西伯葢即位五十年以下至)
(太王興在西伯崩後重述其事為經傳不同不可全/棄乃畧而書之引次其下事必可疑故數言葢也)武
王即位(諡法克定禍亂曰武春秋元命/包云武王胼齒是謂剛強也)太公望為師周
公旦為輔召公畢公之徒左右王師修文王緒業九年
武王上祭於畢(上音時掌反尚書武成篇云我文考文/王誕膺天命以撫方夏惟九年大統未)
(集大誓篇序云惟十有一年武王伐殷太誓篇云惟十/有三年春大會于孟津大戴禮云文王十五而生武王)
(則武王少文王十四嵗矣禮記文王世子云文王九十/七而終武王九十三而終按文王崩時武王已八十三)
(矣八十四即位至九十三崩武王即位適滿十年言十/三年伐紂者續文王受命年欲明其卒父業故也金縢)
(篇云惟克商二年王有疾不愈按文王受命九年而崩/十一年武王服闋觀兵孟津十三年克紂十五年有疾)
(周公請命王有瘳後四年而崩則武王年九十三矣而/太史公云九年王觀兵十一年伐紂則以為武王即位)
(年數與尚書/違甚疎矣)東觀兵至于盟津為文王木主載以車中
軍武王自稱太子發言奉文王以伐不敢自專乃告司
馬司徒司空諸節齊栗信哉予無知以先祖有徳臣小
子受先功畢立賞罰以定其功遂興師師尚父號曰總
爾衆庶與爾舟楫後至者斬武王渡河中流白魚躍入
王舟中武王俯取以祭既渡有火自上復于下至于王
屋流為烏其色赤其聲魄云是時諸侯不期而㑹盟津
者八百諸侯諸侯皆曰紂可伐矣武王曰女未知天命
未可也乃還師歸居二年聞紂昬亂暴虐滋甚殺王子
比干囚箕子太師疵少師彊抱其樂器而犇周於是武
王徧告諸侯曰殷有重罪不可以不畢伐乃遵文王遂
率戎車三百乘虎賁三千人甲士四萬五千人以東伐
紂十一年十二月戊午師畢渡盟津(畢盡也盡從/河南渡河北)諸侯
咸㑹曰孳孳無怠武王乃作太誓告于衆庶今殷王紂
乃用其婦人之言自絶于天毁壊其三正(按三正三統/也周以建子)
(為天統殷以建丑為地/統夏以建寅為人統也)離逷其王父母弟乃斷弃其先
祖之樂乃為淫聲用變亂正聲怡説婦人故今予發維
共行天罰勉哉夫子不可再不可三二月甲子昧爽武
王朝至于商郊牧野乃誓(括地志云衛州城故老云周/武王伐紂至于商郊牧野乃)
(築此城酈元注水經云自朝歌南至清水土地平衍據/臯跨澤悉牧野也括地志又云紂都朝歌在衛州東北)
(七十三里朝歌故城是也本妹邑殷王武丁始都之/帝王世紀云帝乙復濟河北徙朝歌其子紂仍都焉)武
王左杖黄鉞右秉白旄以麾曰逺矣西土之人武王曰
嗟我有國冡君司徒司馬司空亞旅師氏千夫長百夫
長及庸蜀羌髳㣲纑彭濮人(髳音矛括地志云房州竹/山縣及金州古盧國也益)
(州及巴利等州皆古蜀國隴右岷洮叢等州以西羌也/㣲纑以南古髳國之地戎府之南古㣲盧彭二國之地)
(僕在楚西南有髳州㣲濮州瀘府彭/州焉武王率西南夷諸州伐紂也)稱爾戈比爾干立
爾矛予其誓王曰古人有言牝雞無晨牝雞之晨惟家
之索今殷王紂維婦人言是用自弃其先祖肆祀不荅
昬弃其家國遺其王父母弟不用乃維四方之多罪逋
逃是崇是長是信是使俾暴虐于百姓以姦軌于商國
今予發維共行天之罰今日之事不過六步七步乃止
齊焉夫子勉哉不過於四伐五伐六伐七伐乃止齊焉
勉哉夫子尚桓桓如虎如羆如犲如離于商郊不禦克
犇以役西土勉哉夫子爾所不勉其予爾身有戮誓已
諸侯兵㑹者車四千乘陳師牧野帝紂聞武王來亦發
兵七十萬人距武王武王使師尚父與百夫致師以大
卒馳帝紂師(大卒謂戎車三百五十乘士卒二萬/六千二百五十人及虎賁三千人)紂師
雖衆皆無戰之心心欲武王即入紂師皆倒兵以戰以
開武王武王馳之紂兵皆崩畔紂紂走反入登于鹿䑓
之上蒙衣其珠玉(衣音於既反周書云甲子夕紂取天/智玉琰五環身以自焚注天智玉之)
(善者縫環其身自厚也凡焚四千玉也/庶玉則銷天智玉不銷紂身不盡也)自燔于火而死
武王持太白旗以麾諸侯諸侯畢拜武王武王乃揖諸
侯(武王率諸侯伐天子天子曰死諸侯畢/賀故武王揖諸侯言先拊循之心也)諸侯畢從武
王至商國(謂至/朝歌)商國百姓咸待於郊於是武王使羣臣
告語商百姓曰上天降休商人皆再拜稽首武王亦荅
拜遂入至紂死所武王自射之三發而後下車以輕劒
擊之(周書作輕吕擊/之輕吕劒名也)以黄鉞斬紂頭縣太白之旗已而
至紂之嬖妾二女二女皆經自殺武王又射三發擊以
劒斬以𤣥鉞縣其頭小白之旗武王已乃出復軍其明
日除道修社及商紂宫及期百夫荷罕旗以先驅武王
弟叔振鐸奉陳常車周公旦把大鉞畢公把小鉞以夾
武王散宜生太顛閎夭皆執劒以衛武王既入立于社
南大卒之左右畢從毛叔鄭奉明水衛康叔封布兹召
公奭贊采(贊佐也/采幣也)師尚父牽牲尹佚筴祝曰(尹佚讀筴/書祝文以)
(祭社/也)殷之末孫季紂(周書作末孫受/徳受徳紂字也)殄廢先王明徳侮
蔑神祗不祀昬暴商邑百姓其章顯聞于天皇上帝於
是武王再拜稽首曰膺更大命革殷受天明命武王又
再拜稽首乃出封商紂子禄父殷之餘民武王為殷初
定未集乃使其弟管叔鮮蔡叔度相禄父治殷(地理志/云河内)
(殷之舊都周既滅殷分其畿内為三國詩邶鄘衛是邶/以封紂子武庚鄘管叔尹之衛蔡叔尹之以監殷民謂)
(之三監帝王世紀云自殷都以東為衛管叔監之殷都/以西為鄘蔡叔監之都以北為邶霍叔監之是為三監)
(按二説各/異未詳也)已而命召公釋箕子之囚命畢公釋百姓之
囚表商容之閭命南宫括散鹿䑓之財發鉅橋之粟以
振貧弱萌𨽻命南宫括史佚展九鼎保玉命閎夭封比
干之墓(封謂益其土及畫疆界括地志云比干/墓在衛州汲縣北十里二百五十步)命宗祝
享祠于軍乃罷兵西歸行狩記政事作武成封諸侯班
賜宗彛作分殷之器物武王追思先聖王乃襃封神農
之後於焦黄帝之後於祝(左傳云祝其實夾谷杜預云/夾谷即祝其也服䖍云東海)
(郡祝其/縣也)帝堯之後於薊帝舜之後於陳(括地志云陳州/宛丘縣在陳城)
(中即古陳國也帝舜後遏父為周武王陶工武/王賴其器用封其子媯滿於陳都宛丘之側)大禹之
後於把(括地志云汴州雍丘縣古把國地理志云古杞/國理此城周武王封禹後於把號東樓公二十)
(一代為/楚所滅)於是封功臣謀士而師尚父為首封封尚父於
營丘曰齊(水經注今臨淄城中有丘云古縣丘之地吕/望所封齊之都也營丘在縣北百步外城中)
(輿地志云秦立為縣城/臨淄水故曰臨淄也)封弟周公旦於曲阜曰魯(帝王/世紀)
(云炎帝自陳營都於魯曲阜黄帝自窮桑登帝位後徙/曲阜少昊邑於窮桑以登帝位都曲阜顓頊始都窮桑)
(徙商丘窮桑在魯北或云窮桑即曲阜也又為大庭氏/之故國又是商奄之地皇甫謐云黄帝生於夀丘在魯)
(城東門之北居軒轅之丘於山海經云此地窮桑之際/西射之南是也括地志云兖州曲阜縣外城即周公旦)
(子伯禽所築/古魯城也)封召公奭於燕(封帝堯之後於薊封召公/奭於燕觀其文稍似重也)
(水經注云薊則西北隅有薊丘因取名焉括地志云燕/山幽州漁陽縣東南六十里國都城記云周武王封召)
(公奭於燕地在燕山之野故國取名焉按周封以五等/之爵薊燕立國俱武王立因燕山薊丘為名其地足自)
(立國薊㣲燕盛乃并薊居之薊名/遂絶焉今幽州薊縣古燕國也)封弟叔鮮於管(括地/志云)
(鄭州管城縣外城古管國/城也周武王弟叔鮮所封)弟叔度於蔡(括地志云豫州/北七十里上蔡)
(縣古蔡國武王封弟叔度於蔡/是也縣東十里有蔡岡因名也)餘各以次受封武王徵
九牧之君登豳之阜以望商邑(括地志云豳州三水縣/西十里有豳原周先公)
(劉所都之地也豳城在此原上因/公為名按葢武王登此城望商邑)武王至于周自夜不
寐(周鎬京也武王伐紂還至鎬京憂/未定天之保安故自夜不得寐也)周公旦即王所曰
曷為不寐王曰告女維天不饗殷自發未生於今六十
年麋鹿在牧蜚鴻滿野(蜚音飛古飛字也於今猶當今/於今六十年從帝乙十年至伐)
(紂年也麋鹿在牧喻讒佞小人在朝位也飛鴻滿野喻/忠賢君子見放棄也言紂父帝乙立後殷國益衰至伐)
(紂六十年間諂佞小人在於朝位忠賢君子放遷於野/故詩云鴻鴈于飛肅肅其羽之子于征劬勞于野毛萇)
(云之子侯伯卿士也鄭元云鴻鴈知避/隂陽寒暑喻民知去無道就有道也)天不享殷乃今
有成維天建殷其登名民三百六十夫不顯亦不賔滅
以至今我未定天保何暇寐王曰定天保依天室悉求
夫惡貶從殷王受日夜勞來我西土我維顯服及徳方
明(服事也武王荅周公云定知天之安保我位得依天/之宫室退除殷紂之悪日夜勞民又安定我之西土)
(我維明於事及我之徳教施四方明行之乃可至於寝/寐也自此已上為至周自夜不寐周公問之故先書)
自洛汭延于伊汭居易毋固其有夏之居(括地志云自/禹至太康與)
(唐虞皆不易都城然則居陽城為禹避商均時非之都/也帝王世紀云禹封夏伯今河南陽翟是汲冢古文云)
(太康居斟尋羿亦居之桀又居之括地志/云故鄩城在洛州鞏縣西南五十八里也)我南望三塗
北望嶽鄙顧詹有河(括地志云太行恒山連延東北接/碣石接嶽山言北望太行恒山之)
(邊鄙都邑也又晉州霍山一名太嶽/在洛西北山在洛東北二説皆通)粤詹雒伊毋逺天
室(粤者審慎之辭也言審慎瞻雒伊/二水之陽無逺離此為天室也)營周居于雒邑而
後去(括地志云故王城一名河南城本郟鄏周公新築/在洛州河南縣北九里苑内東北隅自平王以下)
(十二王皆都此城至敬王乃遷都成周至赧王又居王/城也帝王世紀云王城西有郟鄏陌左傳云成王定鼎)
(於郟鄏京相璠地名/云郟山名鄏邑名)縱馬於華山之陽(華山在華隂縣/南八里山南曰)
(陽/也)放牛於桃林之虚(括地志云桃林在陜州桃林縣西/山海經云本火之山其北有林焉)
(名曰桃林廣圓三百里中多/馬湖水出焉北流入河也)偃干戈振兵釋旅示天下
不復用也武王已克殷後二年問箕子殷所以亡箕子
不忍言殷悪以存亡國宜告(箕子殷人不忍言殷悪以/周國之所言告武王為洪)
(範九類武王/以類問天道)武王亦醜故問以天道武王病天下未集
羣公懼穆卜周公乃祓齋(祓音廢又音拂齋音扎皆/反祓謂除不祥求福也)自
為質(音至周公祓齋自以贄幣告三/王請代武王武王病乃瘳也)欲代武王武王有
瘳後而崩(括地志云武王墓在雍州萬年/縣西南二十八里畢原上也)太子誦代立
是為成王成王少周初定天下周公恐諸侯畔周公乃
攝行政當國管叔蔡叔羣弟疑周公與武庚作亂畔周
周公奉成王命伐誅武庚管叔放蔡叔以㣲子開代殷
後國於宋(今宋/州也)頗收殷餘民以封武王少弟封為衛康
叔(尚書洛誥云我卜瀍水東亦惟洛食以居邶鄘衛之/衆又多士篇序云成周既成遷殷頑民按是為東周)
(古洛陽城也括地志云洛陽故城在洛州洛陽縣東北/二十六里周公所築即成周城也輿地志云以周地在)
(王城東故曰東周敬王避子朝亂自洛邑東居此以其/迫阨不受王都故壊翟泉而廣之按武王滅殷國為邶)
(鄘衛三監尹之武庚作亂周公滅之徙三監之民於成/周頗收其餘衆以封康叔為衛侯即今衛州是也孔安)
(國云以三監之民國康叔為衛侯周/公懲其數叛故使賢母弟主之也)晉唐叔得嘉榖獻
之成王成王以歸周公于兵所周公受禾東土魯天子
之命初管蔡畔周周公討之三年而畢定故初作大誥
次作㣲子之命次歸禾次嘉禾次康誥酒誥梓材其事
在周公之篇周公行政七年成王長周公反政成王北
面就羣臣之位成王在豐使召公復營洛邑如武王之
意周公復卜申視卒營築居九鼎焉曰此天下之中四
方入貢道里均作召誥洛誥成王既遷殷遺民周公以
王命告作多士無佚召公為保周公為師東伐淮夷殘
奄(奄音於險反括地志云泗水徐城縣北三十里古/徐國即淮夷也兖州曲阜縣奄至即奄國之地也)遷
其君薄姑(括地志云薄姑故城在青州博昌縣東北/六十里薄姑氏殷諸侯封於此周滅之也)成
王自奄歸在宗周(伐奄歸/鎬京也)作多方既絀殷命襲淮夷歸
在豐作周官興正禮樂度制於是改而民和睦頌聲興
成王既伐東夷息慎來賀王賜榮伯作賄息慎之命成
王將崩懼太子釗之不任(釗音招又古堯/反任而針反)乃命召公畢
公率諸侯以相太子而立之成王既崩二公率諸侯以
太子釗見於先王廟申告以文王武王之所以為王業
之不易務在節儉毋多欲以篤信臨之作顧命太子釗
遂立是為康王康王即位徧告諸侯宣告以文武之業
以申之作康誥故成康之際天下安寧刑錯四十餘年
不用康王命作策畢公分居里成周郊作畢命康王卒
子昭王瑕立昭王之時王道㣲缺昭王南巡狩不返卒
於江上(帝王世紀云昭王徳衰南征濟于漢船人悪之/以膠船進王王御船至中流膠液船解王及祭)
(公俱沒于水中而崩其右卒游靡/長臂且多力游振得王周人諱之)其卒不赴告諱之也
立昭王子滿是為穆王穆王即位春秋已五十矣王道
衰㣲穆王閔文武之道缺乃命伯臩申誡太僕國之政
作臩命(尚書序云穆王令伯臩為太僕正應劭云太/僕周穆王所置葢大御衆僕之長中大夫也)復
寕穆王將征犬戎祭公謀父諌(括地志云故祭城在鄭/州管城縣東北十五里)
(鄭大夫祭仲邑也釋例云祭城在/河南上有敖倉周公後所封也)曰不可先王耀徳不
觀兵夫兵戢而時動動則威觀則玩玩則無震是故周
文公之頌曰載戢干戈載櫜弓矢我求懿徳肆于時夏
允王保之先王之於民也茂正其徳而厚其性阜其財
求而利其器用明利害之鄉以文修之使之務利而辟
害懐徳而畏威故能保世以滋大昔我先王世后稷以
服事虞夏及夏之衰也(謂太/康也)弃稷不務(言太康弃/廢稷官)我先
王不窋用失其官而自竄於戎狄之間不敢怠業時序
其徳遵修其緒修其訓典朝夕恪勤守以敦篤奉以忠
信弈世載徳不忝前人(前人謂后稷也言不窋亦世載/徳不忝后稷及文王武王無不)
(務農/事)至于文王武王昭前之光明而加之以慈和事神
保民無不欣喜商王帝辛大惡于民庶民不忍訢載武
王以致戎于商牧(紂近郊地/名牧野)是故先王非務武也勤恤
民隠而除其害也夫先王之制邦内甸服邦外侯服侯
衛賔服夷蠻要服戎翟荒服甸服者祭侯服者祀賔服
者享要服者貢荒服者王日祭月祀時享嵗貢終王先
王之順祀也有不祭則修意有不祀則修言有不享則
修文有不貢則修名有不王則修徳序成而有不至則
修刑於是有刑不祭伐不祀征不享譲不貢告不王於
是有刑罰之辟有攻伐之兵有征討之備有威譲之命
有文告之辭布令陳辭而有不至則増修於徳無勤民
於逺是以近無不聽逺無不服今自大畢伯士之終也
犬戎氏以其職來王(賈逵云大畢伯士犬戎氏之二君/也白狼白鹿犬戎之職貢也按大)
(畢伯士終後犬戎/氏常以其職來王)天子曰(祭公穆王之意/故云天子曰)予必以不享
征之且觀之兵無乃廢先王之訓而王幾頓乎(幾音/祈)吾
聞犬戎樹敦率舊徳而守終純固其有以禦我矣王遂
征之得四白狼四白鹿以歸自是荒服者不至諸侯有
不睦者甫侯言於王作修刑辟王曰吁來有國有土告
汝祥刑在今爾安百姓何擇非其人何敬非其刑何居
非其宜與兩造具備師聽五辭(漢書刑法志云五聽一/曰辭聽二曰色聽三曰)
(氣聽四曰耳聽五曰目聽周禮云辭不直則言繁目不/直則視眇耳不直則對荅惑色不直則貌赩氣不直則)
(數端/也)五辭簡信正於五刑五刑不簡正於五罰五罰不
服正於五過五過之疵官獄内獄閲實其罪惟鈞其過
五刑之疑有赦五罰之疑有赦其審克之簡信有衆惟
訊有稽無簡不疑共嚴天威黥辟疑赦其罰百率閲實
其罪劓辟疑赦其罰倍灑閲實其罪臏辟疑赦其罰倍
差(倍中之差二百去三分一合三百加十三鍰二兩也/宫刑其罰五百臏刑  輕其數豈  故知馬孔之説)
(非/也)閲實其罪宫辟疑赦其罰五百率閲實其罪大辟疑
赦其罰千率閲實其罪墨罰之屬千劓罰之屬千臏罰
之屬五百宫罰之屬三百大辟之罰其屬二百五刑之
屬三千命曰甫刑穆王立五十五年崩子共王繄扈立
共王游於涇上密康公從(括地志云隂宻故城在涇州/鶉孤縣西東接縣城故宻國)
(也/)有三女犇之其母曰必致之王夫獸三為羣人三為
衆女三為粲王田不取羣(曹大家云羣衆粲皆多之名/也田獵得三獸王不盡收以)
(其害/深也)公行不下衆(曹大家云公諸侯也公/之所與衆人共議也)王御不參一
族夫粲美之物也衆以美物歸女而何徳以堪之王猶
不堪况爾之小醜乎小醜備物終必亡康公不獻一年
共王滅宻共王崩子懿王囏立懿王之時王室遂衰詩
人作刺懿王崩共王弟辟方立是為孝王孝王崩諸侯
復立懿王太子燮是為夷王(紀年云三年致諸侯翦齊/哀公昴帝王世紀云十六)
(年崩/也)夷王崩子厲王胡立厲王即位三十年好利近榮
夷公大夫芮良正(芮伯/也)諌厲王曰王室其將卑乎夫榮
公好專利而不知大難夫利百物之所生也天地之所
載也而有專之其害多矣天地百物皆將取焉何可專
也所怒甚多而不備大難以是教王王其能乆乎夫王
人者將導利而布之上下者也使神人百物無不得極
猶曰怵惕懼怨之來也故頌曰思文后稷克配彼天立
我蒸民莫匪爾極大雅曰陳錫載周是不布利而懼難
乎故能載周以至于今今王學專利其可乎匹夫專利
猶謂之盗王而行之其歸鮮矣榮公若用周必敗也厲
王不聽卒以榮公為卿士用事王行暴虐侈傲國人謗
王召公諫曰民不堪命矣王怒得衛巫使監謗者(監音/口銜)
(反監察也以巫人神/靈有謗毁必察也)以告則殺之其謗鮮矣諸侯不朝
三十四年王益嚴國人莫敢言道路以目厲王喜告召
公曰吾能弭謗矣乃不敢言召公曰是鄣之矣防民之
口甚於防水水壅而潰傷人必多民亦如之是故為水
者決之使導為民者宣之使言故天子聽政使公卿至
於列士獻詩(上詩/風刺)瞽獻典史獻書(史太史也/上書諫)師箴(音針/師樂)
(太師也上/箴戒之文)瞍賦矇誦百工諫庶人傳語(傳音逐縁反庶/人㣲賤見時得)
(失不得上言乃/在街巷相傳語)近臣盡規親戚補察(言親戚補王過/失及察是非也)瞽
史教誨耆艾修之而後王斟酌焉是以事行而不悖民
之有口也猶土之有山川也財用於是乎出猶其有原
隰衍沃也衣食於是乎生口之宣言也善敗於是乎興
行善而備敗所以産財用衣食者也夫民慮之於心而
宣之於口成而行之若壅其口其與能幾何王不聽於
是國莫敢出言三年乃相與畔襲厲王厲王出奔於彘
(括地志云晉州霍邑縣本漢彘/縣後改彘曰永安從鄗犇晉也)厲王太子静匿召公之
家國人聞之乃圍之召公曰昔吾驟諫王王不從以及
此難也今殺王太子王其以我為讐而懟怒乎夫事君
者險而不讐懟怨而不怒况事王乎乃以其子代王太
子王太子竟得脱召公周公二相行政號曰共和(共音/巨用)
(反韋昭云彘之亂公卿相與和而脩政事號曰共和也/魯連子云衛州共城縣本周共伯之國也共伯名和好)
(行仁義諸侯賢之周厲王無道國人作難王奔于彘諸/侯奉和以行天子事號曰共和元年十四年厲王死于)
(彘共伯使諸侯奉王子靖為宣王而共伯復歸國于衛/也世家云釐侯十三年周厲王出犇于彘共和行政焉)
(二十八年周宣王立四十二年釐侯卒太子共伯餘立/為君恭伯弟和襲攻恭伯于墓上恭伯入釐侯羨自殺)
(衛人因葬釐侯旁諡曰恭伯而立和為衛侯是為武公/按此文共伯不得立而和立為武公武公之立在恭伯)
(卒後年嵗又不相當年表亦/同明紀年及魯連子非也)共和十四年厲王死于彘
太子静長于召公家二相乃共立之為王是為宣王宣
王即位二相輔之脩政法文武成康之遺風諸侯復宗
周十二年魯武公來朝宣王不脩籍于千畝(應劭云古/者天子耕)
(籍田千畆為天下先瓚曰籍蹈/籍也按宣王不脩親耕之禮也)虢文公諫曰(括地志云/虢故城在)
(岐州陳倉縣東西又云千/畆原在晉州岳陽縣北)不可王弗聽三十九年戰于
千畆王師敗績于姜氏之戎宣王既亡南國之師乃料
民於太原仲山甫(毛萇云仲山甫樊穆仲也括地志云/漢樊縣城在兖州瑕丘縣西南古樊)
(國仲山甫/所封也)諫曰民不可料也宣王不聽卒料民四十六
年宣王崩(周春秋云宣王殺杜伯而無辜後三年宣王/會諸侯田于圃日中杜伯起于道左衣朱衣)
(冠操朱弓矢射宣王中心折脊/而死國語云杜伯射王於鄗)子幽王宫湼立幽王二
年西州三川皆震(按涇渭二水在雍州北洛水一名漆/沮在雍州東北南流入渭此時以王)
(城為東周鎬/京為西周)伯陽甫曰周將亡矣夫天地之氣不失其
序若過其序民亂之也陽伏而不能出隂迫而不能蒸
於是有地震今三川實震是陽失其所而填隂也陽失
而在隂原必塞原塞國必亡夫水土演而民用也土無
所演民乏財用不亡何待昔伊洛竭而夏亡河竭而商
亡今周徳若二代之季矣其川原又塞塞必竭夫國必
依山川山崩川竭亡國之徵也川竭必山崩若國亡不
過十年數之紀也天之所弃不過其紀是嵗也三川竭
岐山崩三年幽王嬖愛襃姒(括地志云襃國故城在梁/州襃城縣東二百步古襃)
(國/也)襃姒生子伯服幽王欲廢太子太子母申侯女而為
后後幽王得襃姒愛之欲廢申后并去太子宜臼以襃
姒為后以伯服為太子周太史伯陽讀史記曰(諸國皆/有史以)
(記事故/曰史記)周亡矣昔自夏后氏之衰也有二神龍止於夏
帝庭而言曰余襃之二君夏帝卜殺之與去之與止之
莫吉卜請其漦而藏之乃吉於是布幣而策告之龍亡
而漦在櫝而去之夏亡傳此器殷殷亡又傳此器周比
三代莫敢發之至厲王之末發而觀之漦流於庭不可
除厲王使婦人裸而譟之漦化為𤣥黿以入王後宫後
宫之童妾既齓而遭之既笄而孕(笄音雞禮記云女子/許嫁而笄鄭元云笄)
(今/簪)無夫而生子懼而弃之宣王之時童女謡曰檿弧箕
服實亡周國於是宣王聞之有夫婦賣是器者宣王使
執而戮之逃於道而見鄉者後宫童妾所弃妖子出於
路者(夫婦賣檿弧者宣王欲執戮之/遂逃於路遇此妖子哀而收之)聞其夜啼哀而收
之夫婦遂亡犇於襃襃人有罪請入童妾所弃女子者
於王(國語云周幽王伐有襃襃人/以襃姒女焉與虢石甫比也)以贖罪弃女子出於
襃是為襃姒當幽王三年王之後宫見而愛之生子伯
服竟廢申后及太子以襃姒為后伯服為太子太史伯
陽曰禍成矣無可奈何褒姒不好笑幽王欲其笑萬方
故不笑幽王為熢燧(峯遂二音晝日燃熢以望火煙夜/舉燧以望火光也熢土魯也燧炬)
(火也皆山上安/之有冦舉之)大鼓有寇至則舉熢火諸侯悉至至而
無寇襃姒乃大笑幽王説之為數舉熢火其後不信諸
侯益亦不至幽王以虢石父為卿用事國人皆怨石父
為人佞巧善諛好利王用之又廢申后去太子也申侯
怒與繒(繒自陵反國語云繒姒姓夏禹後括/地志云繒縣在沂州承縣古侯國)西夷犬戎
攻幽王幽王舉熢火徵兵兵莫至遂殺幽王驪山下虜
襃姒盡取周賂而去(按汲冢書晉咸和五年汲郡汲縣/𤼵魏㐮王冢得古書冊七十五卷)
於是諸侯乃即申侯而共立故幽王太子宜臼是為平
王以奉周祀平王立東遷于雒邑(即王城也平王以前/號東都至敬王以後)
(及戰國/為西周)辟戎冦平王之時周室衰㣲諸侯彊并弱齊楚
秦晉始大政由方伯四十九年魯隠公即位五十一年
平王崩太子洩父(音/甫)蚤死立其子林是為桓王桓王平
王孫也桓王三年鄭莊公朝桓王不禮五年鄭怨與魯
易許田許田天子之用事太山田也(杜預云成王營王/城有遷都之志故)
(賜周公許田以為魯國朝宿之邑後世因而立周公别/廟焉鄭桓公友周宣王之母弟封鄭有助祭太山湯沐)
(邑在祊鄭以天子不復巡狩故欲以祊易許田各從本/國所近之宜也恐魯以周公别廟為疑故云已廢太山)
(之祀而欲為魯祀周公遜辭以求也括地志云許田許/州許昌縣南有魯城周公廟在城中祊田在沂州費)
(縣東南按/宛鄭大夫)八年魯殺隠公(子允令公子/翬殺隠公也)立桓公十三年
伐鄭鄭射傷桓王桓王去歸二十三年桓王崩子莊王
佗立莊王四年周公黑肩欲殺莊王而立王子克辛伯
告王王殺周公王子克犇燕(杜預云南/燕姞姓也)十五年莊王崩
子釐王(釐音僖諡/作毋涼也)胡齊立釐王三年齊桓公始霸五年
釐王崩子惠王閬立惠王二年初莊王嬖姬姚(杜預云/姚姓也)
生子頽頽有寵及惠王即位奪其大臣園以為囿故大夫
邊伯等五人作亂謀召燕衛師(南燕滑州胙城/衛澶州衛南也)伐惠王
惠王犇温(左傳云蘇忿生十二邑桓王奪蘇子十二邑/與鄭故蘇子同王大夫伐惠王温十二邑之)
(一也杜預云/河内温縣也)已居鄭之櫟(杜預云櫟今河/南陽翟縣也)立釐王弟頽
為王樂及徧舞鄭虢君怒四年鄭與虢君伐殺王頽(賈/逵)
(云鄭厲公突/虢公林父也)復入惠王惠王十年賜齊桓公為伯二十
五年惠王崩子襄王鄭立襄王母早死後母曰惠后(按/陳)
(國舜後/媯姓也)惠后生叔帶(惠王子襄王弟封之於甘括地志/云故甘城在洛州河南縣西南二)
(十五里左傳云甘昭公王子叔帶也洛陽記云河南縣/西南二十五里有水出焉北流入洛山上有甘城即甘)
(公采/邑也)有寵於惠王襄王畏之三年叔帶與戎翟謀伐襄
王襄王欲誅叔帶叔帶犇齊齊桓公使管仲平戎於周
使隰朋平戎於晉王以上卿禮管仲管仲辭曰臣賤有
司也有天子之二守國髙在若節春秋來承王命何以
禮焉陪臣敢辭王曰舅氏余嘉乃勲(武王娶太公女為/后故呼舅氏逺言)
(之我善汝有/平戎之功勲)毋逆朕命管仲卒受下卿之禮而還(杜預/云管)
(仲不敢以職自髙/卒受本位之禮也)九年齊桓公卒十二年叔帶復歸於
周十三年鄭伐滑(杜預云滑故國都河南緱氏縣為秦/所滅時屬鄭晉後屬周事在魯僖公)
(二十年括地志云緱氏故城本費城/也在洛州緱氏縣南東二十五里也)王使游孫伯服請
滑鄭人囚之鄭文公怨惠王之入不與厲公爵(左傳云/莊公二)
(十一年王巡虢狩虢公為王宫于􁦅王與之酒泉鄭伯/之享王王以后之鞶鑒與之虢公請器王與之爵鄭伯)
(由是怨王也杜預云后鞶帶而以鏡/為飾也爵飲酒器也􁦅地酒泉周邑)又怨襄王之與衛
滑故囚伯服王怒將以翟伐鄭富辰諫曰凡我周之東
徙晉鄭焉依子頽之亂又鄭之由定今以小怨弃之王
不聽十五年王降翟師以伐鄭王徳翟人將以其女為
后富辰諫曰平桓莊惠皆受鄭勞王弃親親翟不可從
王不聽十六年王絀翟后翟人來諸殺譚伯富辰曰我
數諫不從如是不出王以我為懟乎乃以其屬死之初
惠后欲立王子帶故以黨開翟人翟人遂入周襄王出
犇鄭(公羊傳云王者無外此/其言出何不能事母也)鄭居王于汜(汜音凡括地/志云故汜城)
(在許州襄城縣一里左傳云/天王出居於鄭處於汜是)子帶立為王取襄王所絀
翟后與居温(括地志云故温城在懐州温縣西二十里/漢晉為縣本周司冦蘇忿生之邑左傳云)
(周與鄭人蘇忿生十二邑温其一也地/理志云温縣故國已姓蘇忿生所封也)十七年襄王告
急于晉晉文公納王而誅叔帶襄王乃賜晉文公珪鬯
弓矢為伯以河内地與晉(賈逵云晉有功賞之以地/陽樊温原攢茅之田也)二
十年晉文公召襄王襄王㑹之河陽踐土(括地志云故/王宫在鄭州)
(滎澤縣西北十五里王宫城中左傳云晉文公敗楚于/城濮至于衛雍作王宫于踐土也按在城則所作在踐)
(土城内東北隅有踐土一七/䑓東去衞齊三十餘里也)諸侯畢朝書諱曰天王狩
于河陽二十四年晉文公卒三十一年秦穆公卒三十
二年襄王崩子頃王壬臣立頃王六年崩子匡王班立
匡王六年崩弟瑜立是為定王定王元年楚莊王伐陸
渾之戎(渾音魂杜預云允姓之戎居陸渾在秦西北二/國誘而徙伊川遂從戎號今洛州陸渾縣取其)
(號也後漢書云陸渾戎自𤓰州遷于伊川左傳云初平/王之東遷也辛有適伊川見被髮而祭于野者曰不及)
(百年此其戎乎其禮先亡矣按至僖公二十二年秋秦/晉遷陸渾之戎于伊川計至辛有言適百年也括地志)
(云故麻城謂之蠻中在汝州梁縣界左傳單浮餘圍蠻/氏杜預云城在河南新城東南伊洛之戎陸渾蠻氏城)
(也俗以為麻蠻聲相近故/耳按新城今伊闕縣是也)次洛使人問九鼎王使王孫
滿應設以辭楚兵乃去十年楚莊王圍鄭鄭伯降已而
復之十六年楚莊王卒二十一年定王崩子簡王夷立
簡王十三年晉殺其君厲公迎子周於周立為悼公十
四年簡王崩子靈王泄心立靈王二十四年齊崔杼弑
其君莊公二十七年靈王崩子景王貴立景王十八年
后太子聖而早卒二十年景王愛子朝欲立之(左傳云/子朝用)
(成周之寶珪沈於河津人得諸河上杜預云禱/河求福也珪自水出也按河神不敢受故也)㑹崩子
丐之黨與争立國人立長子猛為王子朝攻殺猛猛為
悼王晉人攻子朝而立丐是為敬王敬王元年晉人入
敬王子朝自立敬王不得入居澤四年晉率諸侯入敬
王于周子朝為臣諸侯城周十六年子朝之徒復作亂
敬王犇于晉十七年晉定公遂入敬王于周三十九年
齊田常殺其君簡公四十一年楚滅陳孔子卒四十二
年敬王崩子元王仁立元王八年崩子定王介立定王
十六年三晉滅智伯分有其地二十八年定王崩長子
去疾立是為哀王哀王立三月弟叔襲殺哀王而自立
是為思王思王立五月少弟嵬攻殺思王而自立是為
考王此三王皆定王之子考王十五年崩子威烈王午
立考王封其弟于河南(帝王世紀云考哲王封弟掲於/河南續周公之官是為西周桓)
(公按自敬王遷都成周號東周/也桓公都王城號西周桓公)是為桓公以續周公之
官職桓公卒子威公代立威公卒子惠公代立乃封其
少子於鞏(鞏音拱郭縁生述征記鞏縣周地鞏伯邑史/記周顯王二年西周惠公封少子班於鞏以)
(奉王室為東周惠公/也子武公為秦所滅)以奉王號東周惠公威烈王二十
三年九鼎震命韓魏趙為諸侯二十四年崩子安王驕
立是嵗盜殺楚聲王安王立二十六年崩子烈王喜立
烈王二年周太史儋(幽王時有伯陽甫唐固曰伯陽甫/老子也按幽王元年至孔子卒三)
(百餘年孔子卒後一百二十九年儋見/秦獻公然老子當孔子時唐固説非也)見秦獻公曰(秦/本)
(紀云獻公十一年見見後十五年周顯/王致文武胙於秦孝公是復合時也)始周與秦國合
而别别五百載復合合十七嵗而霸王者出焉(周始與/秦國合)
(者謂周秦俱黄帝之後至非子末别封是舎也而别者/謂非子末年周封非子為附庸邑秦後二十九君至秦)
(孝公二年五百載周顯王致文武胙於秦孝公復與之/親是復合也合十七嵗而霸王者出謂從秦孝公三年)
(至十九年周顯王致胙於秦孝公是霸也孝公子惠王/稱王是王者出也然五百載者非子生秦侯已下二十)
(八君至孝公二年都合四百八十六年/兼非子邑秦之後十四年則成五百載)十年烈王崩弟
扁立(扁邊/典反)是為顯王顯王五年賀秦獻公獻公稱伯九
年致文武胙於秦孝公二十五年秦㑹諸侯於周二十
六年周致伯於秦孝公三十三年賀秦惠王三十五年
致文武胙於秦惠王四十四年秦惠王稱王(秦本紀云/惠王十三)
(年與韓魏/趙並稱王)其後諸侯皆為王四十八年顯王崩子慎靚
王定立慎靚王立六年崩子赧王延立王赧時東西周
分治王赧徙都西周(敬王徙王城東從成周十世至王/赧徙成周西從王城西周武公居)
(焉/)西周武公之共太子死有五庶子毋適立司馬翦(翦/音)
(子踐反/楚臣也)謂楚王曰不如以地資公子咎為請太子左成
曰(楚臣/也)不可周不聽是公之知困而交疏於周也(言以/地資)
(公子咎請為太子周若/不許是楚於周交益疏)不如請周君孰欲立以㣲告翦
(楚命翦適周諷周君欲立誰以㣲言告於翦翦令楚賀/之以地果立咎為太子也此以上至西周武公是楚令)
(周立公子咎/為太子也)翦請令楚賀之以地果立公子咎為太子
八年秦攻宜陽(括地志云故韓城一名宜陽城在洛州/福昌縣東十四里即韓宜陽縣城也)
楚救之而楚以周為秦故將伐之蘇代為周説楚王曰
何以周為秦之禍也言周之為秦甚於楚者欲令周入
秦也故謂周秦也周知其不可解必入於秦此為秦取
周之精者也(解音紀買反代言周若知楚疑親秦其計/定不可解免周必親於秦也是為秦取周)
(精妙/之計)為王計者周於秦因善之不於秦亦言善之以疏
之於秦(代言為王計者周親我因而善之周不/親亦言善之楚若善周周必疏於秦也)周絶於
秦必入於郢矣(郢楚都也楚既親周秦必絶周親/楚矣以上至八年蘇代説楚合周)秦借
道兩周之間(上借音精夕反/下音子夜反)將以伐韓周恐借之畏於
韓不借畏於秦史厭(烏減反又/於㸃反)謂周君曰何不令人謂
韓公叔曰秦之敢絶周而伐韓者信東周也公何不與
周地發質使之楚(質音竹利反使音所吏反質使令云/子及重臣等往楚為質使秦疑楚又)
(得不信周也質/平敵不相負也)秦必疑楚不信周是韓不伐也又謂秦
曰韓彊與周地將以疑周於秦也周不敢不受秦必無
辭而令周不受(又謂秦曰韓強與周地今秦疑周親則/周不敢不受秦必無巧辭而令周不敢)
(不受韓/地也)是受地於韓而聽於秦秦召西周君西周君惡
往故令人謂韓王曰秦召西周君將以使攻王之南陽
也王何不出兵於南陽周君將以為辭於秦周君不入
秦秦必不敢踰河而攻南陽矣(南陽今懐州也杜預云/在晉山南以上至秦召)
(西周君是西周君説韓/令出兵河南謀秦也)東周與西周戰韓救西周或為
東周説韓王曰(為音于偽反及或人為東周説/王令按兵無出則周徳韓矣)西周故
天子之國多名器重寳王案兵毋出可以徳東周(韓按/兵不)
(出伐東周而東周/甚愧韓之恩徳也)而西周之寳必可以盡矣(韓出兵助/西周雖不)
(攻東周西周愧其佐助寶器必盡歸於韓以上/至東周與西周戰是或人説韓令無救西周也)王赧謂
成君楚圍雍氏(雍音於恭反括地志云故雍城在洛州/陽翟縣東北二十五里故老云黄帝雍)
(作杵臼所封也按/其地時屬韓也)韓徵甲與粟於東周東周君恐召蘇
代而告之代曰君何患於是臣能使韓毋徵甲與粟於
周又能為君得髙都(括地志云髙都故城一名郜都/城在洛州伊闕縣北三十五里)周
君曰子茍能請以國聽子代見韓相國曰楚圍雍氏期
三月也今五月不能拔是楚病也(謂楚兵/弊弱也)今相國乃徵
甲與粟於周是告楚病也韓相國曰善使者已行矣代
曰何不與周髙都韓相國大怒曰吾毋徵甲與粟於周
亦已多矣(言幸/甚也)何故與周髙都也代曰與周髙都是周
折而入於韓也秦聞之必大怒忿周即不通周使是以
弊髙都得完周也曷為不與相國曰善果與周髙都(以/上)
(至楚圍雍氏是蘇代為東周/説韓令不徴甲而得髙都)三十四年蘇厲謂周君曰
秦破韓魏扑師武北取趙藺離石者(藺音力刃反括地/志云離石縣今石)
(州所理縣也藺近/離石皆趙二邑)皆白起也是善用兵又有天命今又
將兵出塞攻梁(謂伊闕塞也在洛州南十九里伊闕山/今名鍾山酈元注水經云兩山相對望)
(之若闕伊水歴其間故謂之伊闕/按今謂之龍門禹鑿以通水也)梁破則周危矣君何
不令人説白起乎曰楚有養由基者善射者也去栁葉
百步而射之百發而百中之左右觀者數千人皆曰善
射有一夫立其旁曰善可教射矣養由基怒釋弓搤劒
曰客安能教我射乎客曰非我能教子支左詘右也夫
去栁葉百步而射之百發而百中之不以善息少焉氣
衰力倦弓撥矢鉤一發不中者百發盡息今破韓魏扑
師武北取趙藺離石者公之功多矣今又將兵出塞過
兩周倍韓攻梁一舉不得前功盡弃公不如稱病而無
出(以上至三十四年是蘇厲/為周説白起無伐梁也)四十二年秦破華陽約(司/馬)
(彪云華陽亭名在宻縣秦昭王三十三年秦背魏約使/客卿胡傷擊魏將芒夘華陽破之六國年表云白起擊)
(魏華陽芒夘走括地志云故華陽城在鄭州管城縣南/四十里是按馬犯見秦破魏華陽約懼周危故謂請梁)
(城周/也)馬犯謂周君曰請令梁城周乃謂梁王曰周王病
若死則犯必死矣(馬犯周臣也乃説梁王曰秦破魏華/陽之軍去周甚近周王憂懼國破猶)
(身之重病若死/則犯必死也)犯請以九鼎自入於王王受九鼎而圖
犯梁王曰善遂與之卒言戍周(戍守也周雖未入九鼎/於梁而梁信馬犯矯言)
(遂與之卒/令守周)因謂秦王曰(梁兵非戍周也將漸伐周而取/九鼎寳器王若不信試出師於)
(境以觀梁/王之變也)梁非戍周也將伐周也王試出兵境以觀之
秦果出兵又謂梁王曰(馬犯説秦得秦出兵於/境又重歸説梁王也)周王病
甚矣犯請後可而復之(復音扶富反復重也秦既破華/陽軍今又出兵境上是周國病)
(秦乆矣犯前請卒戍周諸侯皆心疑/梁取周後可更重請益卒守周乎)今王使卒之周諸
侯皆生心後舉事且不信不若令卒為周城以匿事端
(既諸侯生心不如令卒便為築城以𨼆匿疑伐周之事/端絶諸侯不信之心梁王遂使城周解諸侯之疑也)
梁王曰善遂使城周(以上至四十二年是馬/犯説梁王為周築城也)四十五年
周君之秦客謂周最曰公不若譽秦王之孝因以應為
太后養地(括地志云故應城殷時應國在城父按應/城此時屬周太后秦昭之母宣太后芉氏)秦
王必喜是公有秦交交善周君必以為公功交惡勸周
君入秦者必有罪矣(客謂周最曰周君與秦交善是最/之功也與秦交惡勸周君入秦者)
(周最今必得勸周君之罪也以上四十五年是/周宫説周最令周君上應入秦得交善而歸也)秦攻周
而周最謂秦王曰為王計者不攻周攻周實不足以利
聲畏天下天下以聲畏秦必東合於齊兵弊於周合天
下於齊則秦不王矣天下欲弊秦勸王攻周秦與天下
弊則令不行矣(令音力政反秦欲攻周最説秦曰周天/子之國雖有重器名寳土地狹少不足)
(利秦國王若攻之乃有攻天子之聲而令天下以攻天/子之聲畏秦使諸侯歸於齊秦兵空弊於周則秦不王)
(矣是天下欲弊秦故勸王攻周令秦受天下弊而令/教命不行於諸侯矣以上秦攻周是周最説秦也)五
十八年三晉距秦周令其相國之秦以秦之輕也還其
行(以秦輕易周相故相/國於是反歸周也)客謂相國曰秦之輕重未可知
也(言秦之輕相國重/相國亦未可知)秦欲知三國之情公不如急見秦
王曰請為王聽東方之變秦王必重公重公是秦重周
周以取秦也齊重則固有周聚(按周聚事齊而和於齊/周故得齊重今相國又)
(得秦重是相國收秦周聚收/齊周常不失大國之交也)以收齊是周常不失重國
之交也秦信周發兵攻三晉(三晉韓魏趙也以上至五/十八年是客説周相國令)
(報三國之情/得秦重也)五十九年秦取韓陽城負黍(括地志云陽/城洛州縣也)
(負黍亭在陽城縣西南三十五里故周邑/左傳云鄭伐周負黍是也今屬韓國也)西周恐倍秦
與諸侯約從(按諸説未允闗東地南北長長為從六國/共居之闗西地東西廣廣為横秦獨居之)
將天下鋭師出伊闕攻秦(西周以秦取韓陽城負黍懼/倍秦之約共諸侯連從領天)
(下鋭師從洛州南出伊闕/攻秦軍令不得通陽城)令秦無得通陽城秦昭王怒
使將軍摎(摎音糺/虬反)攻西周西周君犇秦(謂西周/武公)頓首受
罪盡獻其邑三十六口三萬秦受其獻歸其君於周周
君王赧卒(劉伯莊云赧是慙恥之甚輕㣲危弱寄住東/西足為慙赧故號之曰赧帝王世紀云名誕)
(雖居天子之位號為諸侯之所役逼與家人無異名負/責於民無以得歸乃上臺避之故周人名其臺曰逃責)
(臺/)周民遂東亡秦取九鼎寶器而遷西周公於􁃔狐(括/地)
(志云汝州外古梁城即􁃔狐聚也陽人故城即陽人聚/也在汝州梁縣西四十里秦遷東周君也梁亦古梁城)
(也在汝州梁縣西南十五里新城令洛州/伊闕縣也按􁃔狐陽人傍在三城之間)後七嵗秦莊
襄王滅東西周(括地志云故穀城在洛州河南縣西北/十八里苑中河隂縣城本漢平隂縣在)
(洛州洛陽縣東北五十里十三州志云/在平津大河之南也魏文帝改曰河隂)東西周皆入於
秦周既不祀(按王赧卒後天下無主三十五年七雄並/爭至秦始皇立天下一統十五年海内咸)
(歸於/漢矣)
太史公曰學者皆稱周伐紂居洛邑綜其實不然武王
營之成王使召公卜居居九鼎焉而周復都豐鎬至犬
戎敗幽王周乃東徙於洛邑所謂周公𦵏我畢畢在鎬
東南杜中秦滅周漢興九十有餘載天子將封泰山東
巡狩至河南求周苗裔封其後嘉三十里地號曰周子
南君(括地志云周承休城一名梁雀塢在汝州梁縣東/北二十六里帝王世紀云漢武帝元鼎四年東巡)
(河洛思周徳乃封姬嘉三千戸地方三十里為周子南/君以奉周祀元鼎三年嘉弟昭進爵為承休侯在此城)
(也平帝元始四年進為鄭公光武建武三年封姬觀為/衛公顔師古云子南其封邑之號故總言周子南君按)
(自嘉以下皆姓姬氏著在/史傳瓚言子南為氏恐非)比列侯以奉其先祭祀
　
　史記正義卷四
