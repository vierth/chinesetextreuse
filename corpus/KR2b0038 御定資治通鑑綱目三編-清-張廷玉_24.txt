
御定資治通鑑綱目三編卷二十三
　(起甲辰明世宗嘉靖二十三年/盡壬子明世宗嘉靖三十二年)凡九年
(甲/辰)二十三年秋七月諳達犯大同總兵官周尚文敗之
　(是春諳達犯黄崖口又犯大氷谷龍門所及/是犯大同總兵官周尚文戰于黒山敗之)質實(黄/崖)
　(山在撫寧縣東北五十里大水谷闗在懷柔縣東北/三州里有城龍門守禦千户所本元雲州之東莊地)
　(明宣徳六年築城建所于此黒山在/乎羅縣北三百里賀蘭山之尾也)
八月翟鑾罷
　(嚴嵩入閣鑾以資地居其上嵩惡之㑹鑾子汝儉汝/孝與其師崔竒勛所親焦清同舉進士嵩遂屬給事)
　(中王交等劾其有弊帝怒下吏部都察院鑾疏辨帝/益怒曰鑾被劾待勘敢先凟擾耶二子縱有才何至)
　(與其師並進勒鑾父子竒/勛清及分考官等皆為民)質實(王交慈/谿人)
振江南災
　(户部言江南災甚請以應天等十一府州今年各項/續收事例銀兩與本處贓罰解邊餘銀俱糴穀備振)
　(并議應天巡撫丁汝夔所條振荒事宜皆報可時户/部又議言天下災傷過半而太倉積貯糧米有餘請)
　(將今年糧米四百萬石徵本色七分折色三分以甦/民困其被災之地行令撫按官動支贖罪銀給振從)
　(之詔户部預發明年年例銀六萬兩/于大同鎮以嵗災支用不給故也)質實(丁汝夔所/條振荒事)
　(宜一應天諸府災民饑甚請今有司委官于鄰省平/糶所過毋得阻遏鈔闗免納鈔及南京三十六倉見)
　(貯厫米量糴五萬石以濟災民且免耗浥米價仍照/前例買補一被災州縣境内富民願出穀百石備振)
　(者請給與義官冠服百五十石者隂陽醫官二百石/者正九品三百石者正八品四百石者正七品俱散)
　(官免本身雜差出穀千五百石銀五百兩以上者除/給冠服仍建坊表其門一各府州縣起運先年南京)
　(户部未完錢糧折銀錢解毎米一石除折銀五/錢外其多餘之銀糴穀振貸及量補災免糧石)
九月以吏部尚書許讚兼文淵閣大學士禮部尚書張
璧兼東閣大學士並預機務
　(時大權一歸嚴嵩讚璧不得預票擬讚常/歎曰何奪我吏部使我旁睨人因屢乞休)
振湖廣災
　(時湖廣旱甚户部請留雲南借用支剩等項銀共九/萬七千八百餘兩與預備倉穀相兼備振如不足則)
　(量准兑軍糧米十萬石擬照/兑支運事例折銀詔從之)
冬十月諳達入侵
　(諳逹自萬全右衛毀墻入掠蔚州直抵完縣京師戒/嚴命兵部議防守事宜總督宣大兵部尚書翟鵬時)
　(在朔州聞警夜半至馬邑調兵食復趨渾源遣諸將/遏敵御史楊本深等劾鵬逗遛致震畿輔遂遣官械)
　(鵬而以兵部侍郎張漢代之巡撫薊鎮都御史朱方/以建議撤諸路防秋兵致敵乘間入犯亦命逮繫鵬)
　(坐永戍方杖死至十一/月庚子京師乃觧嚴)質實(諳達明史本紀作小王/子翟鵬傳作諳達今依)
　(鵬傳完縣本漢曲逆縣金置完州明洪武二年改縣屬保定/府渾源縣省入明屬大固府今並因之朱方字子大泗州人)
十一月加方士陶仲文少師
　(帝自遭宫婢之變移居西内日求長生郊朝不親朝講/盡廢君臣不相接獨陶仲文得時見見輒賜坐稱之為)
　(師而不名于是小人顧可學盛端明朱隆禧軰皆縁以/進陶仲文者初由吏貟需次京師故與邵元節善元節)
　(年老宫中黒眚見治不效因薦仲文以符水噀劍絶宫/中妖被寵幸尋授少保禮部尚書未幾加少傅至是大)
　(同獲間諜帝歸功上元/加仲文少師仍兼傅保)質實(顧可學無錫人盛端明/饒平人朱隆禧崑山人)
(乙/巳)二十四年春二月詔撫流民
　(令天下有司招撫流民復業給與牛具種子竢年底/徴還有能開墾閒田者蠲賦十年從巡按山東御史)
　(劉廷儀/請也)質實(劉廷儀/慈谿人)
振順天永平饑
　(順天永平府屬饑發通州倉粳米萬七百石太倉銀二/千兩往振至三月保定諸府皆告饑復發臨清廣積倉)
　(銀一千兩振之已而應天等十一府州相繼告饑勅有/司以南京諸司及庫貯銀錢振濟帝諭户工二部曰今)
　(嵗以來天時少順若有旱火之慮所應振䘏諸務亟行/撫按及各鎮總兵官加意幹理又詔曰近來水旱災傷)
　(皆由官不得人甚或貪殘殃民致干和/氣如有貪酷害民者撫按官具奏處治)
夏五月壬戌朔日有食之
六月重建太廟成
　(先是以舊廟基隘命相度規制議三上不報久之仍/命復周堂異室之舊廟制始定太祖居中左四序成)
　(宣憲睿右四序仁英孝武/其後為祧廟以藏祧主)
謹身殿大學士毛紀卒
　(紀厯仕四朝守正不阿家居/二十年卒贈太保諡文簡)
秋八月張璧卒
　(璧在位無所表見是年七月加太子太/保尋病瘧不能視事遂卒年七十有一)
九月召夏言復入閣
　(帝㣲覺嚴嵩貪横復召用言至復盛氣陵嵩出其上凡所/批答畧不顧嵩噤不敢吐一語其所引用私人言多斥之)
　(亦不敢救銜次骨而言以廢棄久務張權所譴逐亦不盡/當御史陳其學以鹽法事劾崔元及錦衣都督陸炳言擬)
　(㫖令陳狀皆造言請死炳行三千金求解不得/長跪泣謝罪乃以二人與嵩比而搆言言不悟)質實(陳其學/宣城人)
楚世子英燿殺其父顯榕伏誅
　(英燿楚王顯榕長子性淫惡烝楚王宫人又使卒劉/金納妓别館王欲罪金金遂勸英燿謀逆㑹元夕張)
　(燈置酒饗王别宴武岡王顯槐于西室酒半金等從/座後以銅𤓰擊王腦立斃顯槐驚救被傷得免英燿)
　(徙王屍宫中以中風報王從者抉門出告變撫按官/以聞帝命駙馬都尉鄥景和等往鞫得實及是詔逮)
　(入京告太廟磔于市焚/尸揚灰逆黨悉伏誅)質實(顯槐顯榕之弟鄥景和崑/山人尚宗女永福公主)
冬十一月許讚罷
　(讚求去帝責其忘君愛身/落職閒住後三年讚卒)
(丙/午)二十五年春正月謫御史周冕為通海縣典史
　(時太子生十一年尚未出閣講學/冕極言豫教不可緩帝怒謫之)質實(通海縣元置/明屬雲南臨)
　(安府今因之/周冕資州人)
三月四川白草畨亂遣何卿充總兵討平之
　(卿初鎮松潘十七年威望素著㑹以北警召卿入衛至是/畨人亂復命卿往討卿至將士咸喜乃㑹巡撫張時徹討)
　(擒賊渠俘斬于計克四十餘寨毀其碉房獲馬牛器械無/算至明年四月賊盡平于是松潘威茂間行旅往來無剽)
　(奪患邊/境安堵)質實(白草寨名明史四川土司傳云東路生羌白/草最强何卿成都衛人張時徹字惟静鄞人)
夏四月以兵部侍郎曽銑總督陜西三邊軍務
　(是秋諳達以十萬騎西入延安慶陽銑率兵數千駐/塞門而遣前㕘將李珍𢷬巢于馬梁山後敵始退)
　質實(塞門砦名在延安府安塞縣北馬梁山在榆林/府北李珍陜西人坐事奪宮銑復加録用之)
秋七月以醴泉出承華殿停諸司封奏
　(癸酉諭禮部今年夏末秋初醴泉出于承華雖不可/恃以自怠亦不可不敬謝其自二十五日至于八月)
　(望諸司停常封奏事嗣/後慶賀齋祀悉停封奏)質實(承華殿在西/苑金海橋北)
　　發明(禮言地出醴泉疏謂徳至淵泉則醴泉湧明/嘉靖之時何時乎郊廟不親朝講盡廢又任)
　　(用權奸誅貶忠直三殿九廟災異疊見乃復矯飾殊/祥肆為慶賀度不過如白鹿仙桃附㑹長生之説而)
　　(已且即使鎮獲上瑞亦更宜勤政恤民荷承嘉貺/應天以實不以文固當如是乃不此之務而轉盡)
　　(停諸司封奏至于兩旬之久其間豈無民瘼國計/旦夕不可緩者遽因符瑞之陳致滋曠隔有是理)
　　(乎尤可異者自後慶賀齋祀悉停封奏遂若著為/成例而尚云不可恃以自怠豈竟以齋醮為凝承)
　　(昭受之/實耶)
八月天鼓鳴
冬十月故建昌侯張延齡棄市
　(初延齡下獄後奸人劉東山發其手書内有君道賞罰不/明之語因復以延齡訕上罪長繫如故至是竟坐斬西市)
(丁/未)二十六年夏四月諳達求貢拒之
　(自龍大有誘執其使後諳達速嵗犯邊不已及是奉/印信畨文詣邊陳欵總督侍郎翁萬達以聞時萬達)
　(方修築邊墻因再疏言自冬涉春敵使屢至其詞益/恭似宜允許况今版築方興正當羈縻使無侵擾帝)
　(責其罔凟不聴萬達在邊帝深倚任所奏無不聴納/甞議撤山西内闗兵併力守禦大同外邊巡撫孫繼)
　(魯力陳不可帝納萬達言遂逯繼魯下獄死獨議諳/達貢事再被責讓盖是時曾銑建言復套夏言主之)
　(故力絀貢議云銑素喜功名㑹敵居河套久為中國/患銑上言敵據河套侵擾邊鄙今將百年出套則侵)
　(宣大三闗以震據畿輔入套則侵延寧甘固以擾闗/中深山大川勢固在彼而不在我臣枕戈汗馬切齒)
　(痛心竊甞計之秋髙馬肥弓勁矢利彼聚而攻我散/而守則彼勝冬深水枯馬無宿藁春寒隂雨壤無燥)
　(土彼勢漸弱我乘其弊則中國勝臣請以鋭卒六萬/益以山東鎗手二千毎嵗春夏交攜五十日餉水陸)
　(並進直搗其巢材官騶發礟火雷擊如是三舉則彼/不能支此一勞永逸之策也遂條八議以進帝壯其)
　(言命諸邊臣議之俱以為難而萬達尤以/横桃强敵為非計帝方嚮銑議上不省)質實(内闗/雁門)
　(寧武偏頭諸闗也三闗中為寧武雁門在東偏頭居/西西鄰黄河逼近河套曽銑條上八議一曰定廟謨)
　(二曰立綱紀三曰審機宜四曰選將材五曰任賢能/六曰足芻餉七曰明賞罰八曰修長技下兵部議行)
　(其十二月銑偕巡撫謝蘭張問行等奏延綏密與套/敵為隣自定邊營至黄甫川連年入侵率由是道所)
　(當急為修繕分地定工次第修舉起自定邊東至龍/川堡計長四百四十餘里為西段所當先築自龍川)
　(堡東至䨇山堡計長四百九十餘里為中段自䨇山/堡東至黄甫川計長五百九十餘里為下段嵗修一)
　(段期以三年竣事乞發帑銀如宣大山西故事疏下/部議銑又言套敵不除中國之禍未可量也今曰之)
　(計宜嵗嵗乘其無備毎出益勵彼勢必折將遯而出/套之恐後矣俟其逺出然後因祖宗之故疆并河為)
　(塞脩築墩隍建置衛所處分戍卒講求屯政以省全/陕之轉輸壯中國之形勢此中興之大烈也夫臣方)
　(議築邊又議復套者以築邊不過數十年計耳復套/則驅斥凶殘臨河作陣乃國家萬年久逺之計疏下)
　(兵部議謂築邊復套兩俱不易相較則復套又難夫/欲率數萬之衆賫五十日之糧深入險逺艱阻之域)
　(以驅數十年盤據之兵談何容易故不若修墻築邊/為計完而成功可期也但延綏一帶地勢延漫土雜)
　(沙鹻居民隔逺最為荒凉若欲以一千五百里之地/而責成于三年之功恐未易集縱使能成亦難為守)
　(宜仍行銑等計議以聞帝曰敵據河套為中國患乆/矣連嵗闗隘横被荼毒朕宵旰念之而邊臣無分憂)
　(者今銑能倡復套之謀甚見壯猷本部乃久之始覆/迄無定見何也其令銑更與諸邊臣悉心圖議務求)
　(長算若邊境千里沙漠與宣大地異但可就要害修/築兵部其發銀三千萬兩與銑聴其修邊餉兵造器)
　(便宜調度支用備明年防禦計至二十六年夏五月/總督曽銑出塞龍套部勝之初春時銑督兵出塞掩)
　(擊敗還不以聞至是復襲之敵覺銑搜選鋭卒督之/戰馘斬二十六人生擒一人斃死于矢石者甚衆獲)
　(馬牛槖駝九百有五十械器八百五十三以捷聞敵/移帳漸北間以輕騎出掠銑復督諸軍驅之遂逺遁)
　(不敢近塞銑既以捷聞更列上諸臣功罪帝以套敵/連年深入如蹈無人之境大損國威銑能率兵出塞)
　(擒斬有功命増俸賜白金紵弊有差十一月銑蘭暨/延綏巡撫楊守謙寧夏巡撫王邦瑞及三鎮總兵議)
　(復套方畧乃條列十八事曰恢復河套脩築邊墻選/擇將材選練士卒買補馬驘進兵機宜轉運糧餉申)
　(明賞罰兼備舟車多置火器招降用閫審度時勢防/守河套營田儲蓄及明職事息訛言寛文法廣孳畜)
　(又上營陣八圖曰立營總圖及遇敵駐戰選鋒車戰/騎兵迎戰步兵搏戰行營進攻變營長驅獲功收兵)
　(各圖帝覽而嘉之奏下兵部尚書王以旂㑹廷臣集/議言曾銑先後章疏俱可施行帝以銑前後所上方)
　(畧命廷臣定䇿以聞翁萬達字仁夫掲陽人孫繼魯/字道甫雲南右衛人繼魯先知淮安府以忤中官被)
　(逮夏言救免之繼魯不謝言/怒及是言不為地遂死獄中)
秋九月河決曺縣
　(水入城二尺漫金郷魚臺定陶城武衝穀亭總河都/御史詹瀚請于趙皮寨諸口穿支河以分水勢從之)
　質實(定陶秦縣明屬曺州府今因之城武本漢成武/縣為城武縣屬兗州府今屬曺州府穀亭鎮名)
　(在魚臺縣東時為漕運往来要地隆慶後運河東徙/鎮遂廢趙皮寨在開封府蘭陽縣北一名張錄口詹)
　(瀚玉/山人)
冬十一月大内火釋楊爵等于獄
　(初爵既下獄工部員外郎劉魁給事周怡並以言事/同繫三人屢瀕死講誦不輟爵于獄中著周易辨説)
　(中庸解忘其困歴五年不釋久之有神降于乩帝感/其言立出三人未踰月尚書熊浹疏言乩仙之妄帝)
　(怒命東厰追執爵等復同繫鎮撫獄桎梏加嚴飲食/屢絶至是大髙元殿災帝禱于露臺空中若有聞遂)
　(傳詔釋之爵歸後二年卒/隆慶初贈光禄卿諡忠介)質實(周怡字順之寧國太/平人以劾嚴嵩廷杖)
　(錮/獄)
　　發明(爵等抗言下獄既已頻年乃以乩仙之言而/立出諸獄復以熊浹之言追執之而其釋歸)
　　(也仍以空中神語傳云國將興聴于人將亡聴于/神扶鸞之術已為癡邪熒惑之端憲宗時李孜省)
　　(曽假其説以推薦郷人固為誣罔若空中神語尤/屬怪誕不經人君操賞罰之大權進退平反悉由)
　　(乾斷乃托諸虚無杳渺之説以行其黜陟耶且妖/由人興嘉靖惑于祈禳念釋在兹遂致鬼物憑依)
　　(言如在耳天聴民/聴其謂之何哉)
皇后方氏崩
　(謚孝烈/皇后)
(戊/申)二十七年春正月夏言罷
　(言素慷慨以經濟自許㑹曾銑議復河套欲倚以成/大功因密薦銑謂羣臣無加銑忠者銑鳩兵繕塞輒)
　(破敵帝亦頗嚮之今言擬㫖優奬者再銑喜益鋭志/出師條上方畧廷議一如銑言已而帝意中變謂輔)
　(臣曰今征遂河套不知出師果有名否兵食果有餘/成功可必否一銑何足言如生民荼毒何嚴嵩知帝)
　(意遂極言河套必不可復廷臣亦盡反前議如嵩説/嵩乃力攻言謂向擬㫖褒銑臣皆不與聞言始大懼)
　(謝罪且云嵩初未甞異議今胡乃盡諉于臣帝已入/嵩譖怒不可解盡奪言官階令言致仕初言與嵩同)
　(直西苑帝數使小内豎詣言所言負氣岸奴視之其/詣嵩嵩必延坐親納金錢袖中以故曰譽嵩而短言)
　(言進陳詞取具而已往往失帝㫖嵩愈精治其事由/是嵩益被寵而言眷漸移及套議起嵩復從中隂詆)
　(之以激帝/怒言遂敗)
振陕西饑
　(陜西鞏昌漢中二府大饑鳯翔府汧陽縣為水所沒/巡撫謝蘭以聞詔發太倉銀五萬兩于鞏昌漢中二)
　(府充振徙汧陽縣治于城東三里外而割麟/逰縣界白雪里屬之且蠲衝決地租三年)質實(沂/陽)
　(漢隃麋縣後周置汧陽郡及縣以在汧水之陽得名/明鳯鳯翔府今因之汧陽故城在今縣西十八里本)
　(西魏馬牢城也麟遊漢杜陽縣隋義寧元年置麟/逰縣明屬鳯翔府今因之謝蘭字與徳代州人)
三月殺總督侍郎曾銑
　(兵部侍郎范鏓等劾銑罔上貪功擅開邊釁逮下獄/出兵部尚書王以旂代之先是咸寜侯仇鸞鎮甘肅)
　(以貪縱為銑所劾遂逯問嚴嵩雅親鸞至是代鸞獄/中草奏誣夏言納銑金蘇綱者言繼妻父也與銑同)
　(邑相善方銑建議復套時綱亟稱之言益信銑為可/辦固力主其議故嵩代鸞誣奏銑剋餉鉅萬屬綱賂)
　(言交闗為奸利決司承帝㫖坐銑交結近待律斬西/市妻子流二千里並逯言下吏出鸞于獄銑有瞻畧)
　(長于用兵性特廉既沒家無餘/貲隆慶初贈尚書諡曰襄愍)質實(范鏓字平甫江/西樂平人遷□)
　(陽仇鸞/鉞之子)
夏五月𦵏孝烈皇后于永陵
　(詔曰皇后比救朕危奉天濟難其/以元后禮𦵏預名𦵏地曰永陵)質實(永陵在昌平/州陽翠嶺)
秋七月京師地震
　(順天保定二府各州縣俱震八月京師復震及遼東/廣寧衛山東登州府同日皆震論羣臣修省九月京)
　(師復地/震有聲)
十月殺前華盖殿大學士夏言
　(言抵通州聞曾銑所坐大驚堕車曰噫吾死矣上疏/訟寃言鸞方就逮上降諭不兩日鸞何以知盖嚴嵩)
　(與崔元軰詐為鸞疏以傾臣嵩静言庸違似共工謙/恭下士似王莽姦巧弄權父子専政似司馬懿臣生)
　(死係嵩掌握惟聖慈曲賜保全帝不省獄成論死法/司援議貴議能條以上帝怒切責之猶及言前不戴)
　(香冠事㑹諳達侵居庸嵩謂夏言等議收河套故報/復至此遂棄言市妻蘇氏流廣西從子主事克承從)
　(孫尚寳丞朝慶皆削籍與言豪邁有俊才縱横辨博/人莫能屈初被特眷日  議禮諸貴人抗及居政府)
　(與嵩共事嵩懷奸黷賄言獨能裁抑之以是天下多/稱言然自大用後日蹇傲寖為帝所厭裁決機務頗)
　(専恣物議亦不悉協特因其為嵩誣陷以死人/方悪嵩故于言益深惜之隆慶初復官謚文愍)
(己/酉)二十八年春二月以張治為禮部尚書兼文淵閣大
學士李本為少詹事兼翰林院學士入内閣並預機務
　(自夏言得罪後嚴嵩獨相且年餘矣至是治/本以疏逺入閣益不敢預可否嘿嘿而已)質實(張/治)
　(字文邦荼陵州人李本餘姚人治時為/南京吏部尚書本時為國子監祭酒)
諳達侵宣府大同總兵官周尚文擊敗之
　(敵犯宣府滴水崖把總江瀚指揮董暘戰死全軍覆/遂犯永寧尚文力戰敗之斬其魁尚文清約愛士善)
　(用間知敵中曲折故戰輒有功初尚文僉後府嚴嵩/子世蕃為府都事驕蹇不法將劾之嵩謝得免以故)
　(嵩父子憾尚文謀傾陷之帝方藉以抗强敵故讒不/得入未幾卒嵩格䘏典不予給事中沈束以為言嵩)
　(激帝怒錮/之詔獄)質實(滴水崖在宣化府赤城縣東南石崖/滴水隆冬不凍崖之北有堡為戍守)
　(處沈束字宗安㑹稽人上疏言尚文為將忠義自許/邇者敵騎深入聞命疾趨奮勇先登多所殺獲此亦)
　(一時竒功也宜贈封爵延子孫又如董晹江瀚膺北/敵之衝遏南奔之勢援兵不至繼之以死雖已廟祀)
　(宜賜祭以彰死事今當事之臣任意予奪冒濫者或/倖䝉忠勤者反捐棄何以鼔士氣激軍心疏入下束)
　(獄束繫久衣食屢絶維日讀周易凡繫獄十八年其/妻張氏上書言臣夫家有老親八十有九衰病侵奪)
　(朝不計夕往臣因束無子為置妾潘氏比至京師束/已繫獄潘矢志不他適乃相與寄居旅舎紡績以供)
　(夫衣食嵗月積深悽楚萬狀欲歸奉舅則夫之饘粥/無資欲留養夫則舅又旦暮待盡臣願代夫繫獄令)
　(夫得送父終年仍還赴繫法司亦為請帝終不許帝/深嫉言官長繫以困之而曰令獄卒奏其語言食息)
　(謂之監帖或無所得雖諧語亦以聞一日鵲噪于還/前束漫曰豈有喜及罪人耶卒以奏帝心動釋束還)
　(家其父已前死矣隆慶初起故/官不赴尚文追贈太傅謚武襄)
三月辛未朔日有食之
皇太子載壑卒
　(謚曰/莊敬)
秋七月倭冦浙東
　(倭自永樂末貢使不至宣徳中命琉球國王轉諭之/使復至倭性黠時載方物戎器出沒海濱得間則張)
　(戎器而肆攻掠不得則陳方物而稱朝貢是以倭雖/通貢而瀕海州縣數被侵掠然利中國互市每貢所)
　(攜私物逾貢數十倍舊制于浙江設市舶提舉司駐/寧波海舶至則平其直制馭之權在官及帝初年廢)
　(市舶不設濱海奸人遂闌出中國財物與倭交易居/寧波之雙嶼為之主屢負倭直倭使互市者往往留)
　(海濱不去内地諸奸民復為之囊槖巡按御史髙節/請嚴禁奸豪交通詔允行之自是嚴通畨之禁遂移)
　(之貴官勢家負直愈甚倭糧匱不得返大怨恨奸民/勾之遂煽為亂朝議設重臣巡撫浙江兼統福建沿)
　(海諸府以都御史朱紈為之紈至嚴為申禁獲交通/者不俟命輒以便宜斬之由是浙閩大姓素為倭内)
　(主者失利而怨紈又數騰疏于朝顯言大姓通倭狀/閩浙人咸惡之而閩尤甚巡按御史周亮閩人也上)
　(疏詆紈請改巡撫為巡視以殺其權其黨在朝者左/右之竟如其請御史陳九徳復劾紈擅殺遣官按問)
　(罷紈職紈仰藥死自是海禁復弛亂益滋甚時海上/承平日久民不知兵聞倭至竄走一空終帝之世迄)
　(無寧/嵗矣)質實(䨇嶼浙江通志寧波府海防設中營外洋/汛轄洋面六有雙嶼山䨇嶼港朱紈字子)
　(純長洲人髙節大興左衛官/籍永清人陳九徳藥城人)
命户部核出納
　(是時邊供繁費加以土木禱祠之役月無虚日帑藏/匱竭司農百計生財甚至變賣寺田收贖軍罪猶不)
　(能給乃遣部使者括逋賦百姓嗷嗷海内騒動給事/中張秉壺以為言于是户部覆議天下財賦每年實)
　(徵起存之例夏税秋糧馬草屯田地租食鹽錢鈔税/課鹽課門攤之類各有定數成化以前各邊寧謐百)
　(費省約一嵗出入沛然有餘今則不然京通倉糧嵗/入三百七十萬石嘉靖十年以前每嵗軍匠支米二)
　(百八十萬石廪中常餘八九年之積十年以後嵗支/加至五百三十七萬石抵今所儲僅餘四年太倉銀)
　(庫嵗入二百萬兩先年各邊額用一年大約所出一/百三十三萬常餘六十七萬嘉靖八年以前内庫積)
　(有四百餘萬外庫積有一百餘萬近年来除進用修/邊給賞賑灾諸項外一年大約所出三百四十七萬)
　(視之嵗入常多一百四十七萬及今不為之所年復/一年將至不可措手矣且今生財之道既極計惟節)
　(用請勑中外諸臣就職論事専意清理務求節財助/邊仍令兩京户部并工部太僕光禄及各直省司府)
　(衛所以及遼薊宣大陜西諸邊毎嵗終將一年出納/錢穀脩咸㑹計録分為四目一曰嵗徴如府庫監局)
　(倉場額𣲖錢穀幾何一曰嵗收如收過本年先年額/徵錢糧完欠㡬何一曰嵗支如本年用過各項錢糧)
　(于嵗𣲖額數増減相多幾何一曰嵗儲如本年支剩/存積錢糧幾何務令簡明以為通融撙節之計從之)
　質實(張秉壺/莆田人)
(庚/戌)二十九年春正月山東地震
　(山東盖州等衛地震/有聲如雷二月乃止)質實(盖州衛秦漢時為盖牟城/屬遼東郡唐置盖州明洪)
　(武九年廢州置衛今/為盖平縣屬奉天府)
秋八月封方士陶仲文為恭誠伯
　(時帝以災異咨于仲文對言慮有寃獄得雨方解已/而法司上胡纉宗等爰書悉從輕典果得雨乃以平)
　(獄功封仲文恭誠/伯嵗禄千二百石)質實(胡纉宗等爰書初帝幸承天/河南巡撫胡纉宗嘗以事笞)
　(陽武知縣王聨聮尋為巡按御史陶欽夔劾罷聨素/兇狡甞歐其父良論死久之以良請出獄復坐殺人)
　(求解不得知帝喜告訐乃摭纉宗迎駕詩穆王八駿/語為謗詛長至日令其子詐為常朝官闌入闗門訟)
　(寃凡所不得若副都御史劉隅給事中鮑道明御史/胡植馮章張洽叅議朱鴻漸知府項喬賈應春等百)
　(十人悉搆入之帝大怒立遣官捕纉宗等下獄已而/刑部尚書劉訒㑹法司訊得其誣㒺狀乃坐聨死)
　　發明(仲文起筦庫由邵元節薦代司醮事不二嵗/以少師兼少傅少保一人而領三孤終明之)
　　(世惟仲文而已兹解寃得雨平獄有驗封恭誠伯/五等崇階無故而加之方士實史冊所罕見不惟)
　　(濫行褒賞其篾祖名器亦至矣嘉靖自移居西内/日求長生臣僚罕有接見者獨仲文得時時召對)
　　(稱為師而不名是時四方奸人如段朝用龔可佩/藍田玉之屬皆以燒煉符呪相繼寵任然不久皆)
　　(敗惟仲文恩眷日隆久而弗替豈小人/之炫惑君心固别有深結主知者乎)
諳達犯京師
　(先是夏六月諳逹犯大同潰牆入悉精兵伏溝/壑中而以老弱百騎往來為餌偵騎信之報總)
　(兵張達達意輕之兵未合遽率麾下馳擊之伏/發圍達數匝馬蹶遂見殺副帥林椿聞逹被圍)
　(不介馬而馳救達不克亦死之達椿皆驍勇善/戰諳達得二將首輒引去事聞遽總督侍郎郭)
　(宗臯巡撫都御史陳耀下獄起復翁萬達為總/督趙錦為巡撫以仇鸞為宣大總兵萬達家居)
　(未至命侍郎蘇祐攝其事祐抵鎮即上疏請益/兵食未報而諳達復擁衆窺大同初仇鸞坐廢)
　(居京師以賄嚴世蕃得總兵宣大既受命惶懼/無策其厮飬時義侯榮者説鸞曰勿憂吾為主)
　(解之乃為鸞持重賂賂諳達令移逼他塞勿/大同諳達受貨幣遣之箭纛以為信而與之)　(犯/盟)
　(遂東去謀者復白敵中語欲襲宣府東遼左西警兵/部尚書丁汝夔謂帝厭警報不悉以聞已而)
　(報日甚乃發諸邉兵萬二千騎京營兵二萬/四千騎分布宣薊諸闗隘邊兵取符驗期㑹)
　(未即至而京兵悉市井傭保子識者知其必敗/矣至是諳達帥部下至古北口以數千騎攻牆)
　(都御史王汝孝悉衆出火礟矢石下攻之諳達/乃陽督兵綴薊師而别遣精騎從問道潰牆出)
　(師後汝孝師潰遂大掠懐栗圍順義長驅入内/巡按順天御史王忬聞報度兵弱無能禦者夜)
　(草疏言潮河川有徑道一日夜可達通州敵兵/剽悍若風雨而古北口距京師僅七舍浸衍無)
　(衛戍瞭望神京陵寢萬一蕩揺事繫非小請速/集廷臣議戰守策而身出駐通州召吏民給兵)
　(仗聽約束收漕舟艤潞河西勿使為敵用甫畢/而夜半敵兵果至通州營白河東二十里分兵)
　(剽昌平犯諸陵殺掠不可勝紀京師戒嚴詔大/同總兵官仇鸞及河東山東兵入援分遣文武)
　(大臣各九人守京城九門急集諸營兵僅四五/萬是時禁軍冊籍皆虚數又半役内外提督大)
　(臣家不歸伍在伍者半皆老弱涕泣不敢前從/武庫索甲仗主庫閹人勒常例不時發久之不)
　(能軍詔城中居民及四方入應武舉者悉登陴/守命都御史商大節率五城御史統之發帑金)
　(五千兩便宜募壯士時冦已自通州渡河而西/前鋒七百騎駐安定門外教塲遂薄都城㑹大)
　(同總兵官仇鸞巡撫保定都御史楊守謙各以/兵至帝拜鸞為平虜大將軍節制諸路兵馬守)
　(謙為兵部侍郎提督軍務時勤王兵先後五六/萬人皆聞變即赴未齎糗糧制下犒師牛酒諸)
　(費皆不知所出户部文移往復越二三日軍士/始得數餅餌開庾發粟釡甑皆虛故士卒饑疲)
　(不任戰帝久不視朝軍事無由面白廷臣多以/為言不許禮部尚書徐階復固請乃許之羣臣)
　(昧爽入至日晡帝始御奉天殿不發一詞但命/皆奉敕諭切責百官而趣諸將戰甚急兵部尚)
　(書丁汝驤以咨嚴嵩嵩曰塞上敗可掩也失利/輦下上無不知誰執其咎寇飽自颺去耳汝夔)
　(因不敢主戰且承嵩意戒諸將勿輕舉守謙以/孤軍薄諳達營而陳無後繼亦不敢戰于是皆)
　(堅壁不發一矢輒以汝夔及守謙為辭寇遂燬/城外廬舍火光燭天亦莫能救城西北隅内臣)
　(園宅在焉環泣帝前曰將帥為文臣制故寇得/至此帝怒守謙益甚寇縱横内地凡八日本無)
　(意攻城且所掠已過望乃整輜重將趨白羊口/而去至昌平北猝與仇鸞兵遇鸞出不意倉卒)
　(幾不能軍敵縱騎蹂陳而入殺傷千餘人幾獲/鸞敵騎遂長驅至天夀山總兵官趙國忠列陳)
　(紅門前不敢入奪道循潮河川由古北口故道/出京師解嚴至九月辛卯朔敵悉衆出塞諸將)
　(不敢逼徐尾其後至石匣城及張家古北等口/外而還既而諸將收斬遺屍八十餘級以捷聞)
　(帝優詔慰鸞加太保賜金幣汝夔守謙棄市初/帝將大行諫以懲後汝夔窘求救於嵩嵩曰我)
　(在必不令公死及見帝帝怒甚竟不敢言汝夔/臨死始知為嵩所賣守謙性遲重客有勸之戰)
　(者應曰周亞夫何人乎客曰公誤矣今日何得/比漢法守謙不納竞得罪方寇薄通州時詔副)
　(都御史王儀以兵二千往守遇按王忬奏其虐/大同軍大同軍者仇鸞兵也及寇退帝立命逮)
　(儀斥為民而擢忬僉都御史代之於是仇鸞請/駐師宣大間整飭兵甲俟冬月大舉以紓國力)
　(乃班師入衛以備秋防帝嘉之已而鸞帥諸鎮/兵出宣大聲言搗巢厯久不擊乃稍出近塞夜)
　(襲敵營斬老弱數級而還鸞自劾無功帝不問/乃復請廣集兵糧以明年大舉北征命户部遣)
　(使盡括南都及各省布政司貯積且督厯年/逋賦時鸞恃寵作威福所上疏既自内批行)
　(之不下兵部議㑹禮部尚書徐階極言北事/難以成功且後患有不可測議乃為稍寢)
　質實(順義唐為順州明置順義縣属昌平州/今因之潞河在通州東石匣在宻雲縣)
　(東北六十里有石如匣因名𢎞治十七年築/城周四里有竒自是增兵置守為要地張家)
　(口在萬全右衛東三十五里郭宗臯字君弼/福山人陳輝静海人趙錦字元樸餘姚人王)
　(忬字民應太倉人商大節徐州人楊守謙字/允享徐州人徐階字子升華亭人王儀字克)
　(敬文/安人)
議諳達求貢事
　(時諳達大舉薄都城縦所擄内官楊増持書入城求/貢帝召大學士嚴嵩李本禮部尚書徐階于西苑帝)
　(曰今事勢如此柰何嵩對曰此搶食技耳不足患階/曰今兵在城下殺人放火豈可言是搶食正須議所)
　(以禦之之䇿帝顧階曰卿言是因問彼之求貢書安/在嵩出褚袖中帝曰此事當何以應之嵩曰此禮部)
　(事階曰事雖在部然闗繫國體重大須皇上主張帝/作色曰事須大家商量何得専推與朕階曰今敵駐)
　(兵近郊而我戰守之備一無所有此事宜權許以欵/敵第恐将來要求無厭耳帝曰苟利社稷皮幣珠玉)
　(非所愛階曰止于皮幣珠玉則可矣萬一有不能従/者則奈何帝悚然曰卿可謂逺慮然則當如何階請)
　(以計欵之言其書皆漢文朝廷疑而不信且無臨城/脅貢之理可退出大邊外别遣使齎番文書因大同)
　(守臣為奏事乃可從如此往還之間四方援兵皆至/我戰守有備矣帝曰卿言是還出與百官議之于是)
　(徐階集廷臣上諳達求貢議略言敵犯我郊畿蹂躪/土地䖍劉人民揆之大義所當必誅今雖稱臣求貢)
　(然信使不入表文不具且其文書皆漢字真偽不可/知臣等以為求貢不可必許且遣通事齎勑諭之如)
　(果悔罪求貢則當斂兵出境具表欵塞聽朝廷處分/如駐兵境内要求逺賞則惟有勵将集兵以大義致)
　(討必使匹馬不返以/洩神人之怒從之)
　　發明(自嘉靖二十一年後諳達無嵗不求貢市朝/廷既無定䇿以應之又不修明戰守之實至)
　　(於戎馬環郊乃詔廷臣集議不㡬于城下之盟貽/國大辱哉時嵩實秉國釣浸無區盡朝堂召對但)
　　(云搶食技耳不足患是何異秦越人之視肥瘠況/身為元輔當軍書危急之時竟徒委其事於禮部)
　　(則将焉用彼相矣階請以計疑之雖得一時權宜/之術然敵騎既退亦無善後良䇿卒至仇鸞開馬)
　　(市以壊邉而所謂振威雪恥之舉君若臣曽/不繫于念慮焉廟謨若此國欲無侮得乎)
謫諭徳趙貞吉為荔波典史
　(方諳達薄都城以謾書求貢詔百官集議國子監司/業趙貞吉奮䄂大言曰城下之盟春秋恥之既許貢)
　(則必入城儻要索無已奈何徐階曰君必有良䇿貞/吉請追錄周尚文功以勵邉帥出沈束于獄以開言)
　(路輕損軍之令重賞功之格遣官諭諸將力戰退敵/時帝遣中使矙廷臣日中莫有發一語者獨聞貞吉)
　(言心壯之召入左順門令手疏便宜立擢左諭徳兼/監察御史奉勑宣諭諸軍給白金五萬両聴随宜勞)
　(賞嚴嵩心惡之㑹撰勅不令督戰以輕其權且不予/一卒䕶行時敵騎充斥貞吉馳入諸将營散金犒士)
　(宣諭徳意明日即復命帝怒謂貞吉漫無區畫/徒為周尚文沈束㳺説下獄廷杖謫荔波典史)質實
　(趙貞吉字孟/静内江人)
九月以仇鸞總督京營戎政
　(吏部侍郎王邦瑞攝兵部事以營政乆弛上言國初/京營勁旅不減七八十萬自三大營變為十二團營)
　(又變為兩官廰雖寖不如初然額軍尚三十八萬有/竒今武備積弛見籍至十四萬而操練者不過五六)
　(萬支糧則有調遣則無比敵騎深入戰守俱困此其/弊不在逃亡而在占役不在軍士而在将領葢提督)
　(以下諸官多世胄紈袴平時占役營軍以空名支餉/臨操則集市人呼舞博笑而已乞遣官精核帝是其)
　(言於是悉罷團營両官廳復三大營舊制設戎政府/以仇鸞統之邦瑞協理鸞方貴幸請選各邉兵更番)
　(入衛分𨽻京營塞上有警主/将不得徵集由是邉事日壞)質實(王邦瑞字為賢宜/陽人時以兵部左)
　(侍郎督營務復條上興革六事言宦官典兵古今大/患請盡撤提督監槍者帝報從之邦瑞又條上安邉)
　(十二事仇鸞搆邦瑞於帝帝眷漸移㑹鸞奏革薊州/總兵官李鳯鳴大同總兵官徐珏任而薦京營副将)
　(成勲代鳯鳴宻雲副将徐仁代珏邦瑞言朝廷易置/将帥必採之公卿斷自宸𠂻所以慎防杜漸示臣下)
　(不敢專也且京營大将與列鎮不相統攝何縁京營/乃黜陟各鎮今曲徇仇鸞請臣恐九邉将帥悉奔走)
　(托附非國之福也帝不悦下詔譲鸞鸞又欲節制邉/将罷築薊鎮邉垣邦瑞皆以為不可鸞大憾益肆讒)
　(㑹邦瑞復陳安邊大計遂被/㫖落職鸞死踰十年始復官)
廢鄭王厚烷為庶人
　(帝修齋醮諸王爭遣使進香厚烷獨上居敬窮理克/已存誠四箴演連珠十章以神仙土木為戒帝怒下)
　(其使者于獄已而故盟津王見濍子祐橏訐厚烷謀/不軌遣官往訊無左騐帝下詔敷厚烷驕慢無禮廢)
　(為庶人幽之鳯陽厚烷世子載堉篤學有至性痛父/非罪見繫築土室宫門外席藁獨處者十九年隆慶)
　(初厚烷復爵/載堉始入室)質實(厚烷懿王祐檡子見濍祐檡之叔/初見濍以罪革為庻人至是祐橏)
　(求復郡王爵怨厚烷不為奏遂承/帝怒撫厚烷四十罪以叛逆告)
冬十月張治卒
　(入閣凡二十一月/而卒年六十有三)
削刑部郎中徐學詩籍
　(諳達既退詔廷臣陳制敵之䇿諸臣多掇細事以應/學詩憤然曰大奸柄國亂之本也亂本不除能制外)
　(患哉即疏劾嚴嵩畧曰制外之要在于内治内治之/要在于端本今大學士嵩輔政十載奸貪日甚内結)
　(勲貴外比羣下文武遷除悉要厚賄致此輩掊克軍/民釀成邉患國事至此猶復敢謬引佳兵不祥之説)
　(以謾清問近因都城有警密輸財賄南還大車數十/乘樓船十餘艘水陸載道駭人耳目又納奪職總兵)
　(官李鳯鳴二千金使鎮薊州受老廢總兵官郭琮三/千金使督漕運舉朝莫不歎憤而無一人敢言之者)
　(誠以内外盤結上下比周積乆勢成而其子世蕃又/凶狡成性擅執父權凡諸司章奏必先闗白然後上)
　(聞掩罪餙非乗機搆隙故凡論之者雖不能顯禍之/于正言直指之時莫不假事因人隂禍之于遷除考)
　(察之際天下痛心視為鬼蜮伏願陛下罷嵩父子别/簡忠良則内治既清外患自寧矣帝覽疏頗感動方)
　(士陶仲文密言嵩孤立盡忠學詩特為所私修隙耳/帝於是發怒下學詩詔獄削其籍又都給事中厲汝)
　(進劾世蕃窮弄父權嗜賄張焰嵩上疏自理且求援/中官以激帝廷杖汝進謫典史明年嵩假考察奪其)
　(職/)質實(徐學詩字以言上虞人先劾嵩者葉經謝瑜/陳紹與學詩皆同里時稱上虞四諫厲汝進)
　(字子條/濼州人)
　　發明(蔡京之回邪林靈素奉為左元仙伯嚴嵩之/奸惡陶仲文稱其孤立盡忠古今方士游詞)
　　(如出一轍而弄權竊位者必交結佞倖以内固亦/前後若一人焉獨怪嘉靖覽學詩之疏亦既為之)
　　(感動矣而一言熒聴遽爾轉移俾得以脱罪戾而/肆其報復史稱嘉靖英察自信何至黒白變亂是)
　　(非顛倒竟墮其術而不知耶至嵩之求援中官/誣陷憾已則又小人患失之常無所不至矣)
十一月祧仁宗祔孝烈皇后于太廟
　(初睿宗入廟帝恐後世議桃遂欲當已世預祧仁宗/以孝烈祔廟自為一世下禮部議尚書徐階抗言女)
　(后無先入廟者帝大怒階惶恐不敢/守前議遂祧仁宗升祔孝烈皇后)
(辛/亥)三十年春正月戍錦衣衛經歴沈鍊于邊
　(初趙貞吉請勿許諳達求貢廷臣無敢是貞吉者鍊/獨大言以為是吏部尚書夏邦謨目之曰若何官鍊)
　(曰錦衣經歴沈鍊也大臣不言故小吏言之鍊憤國/無人致敵猖獗請以萬騎䕶陵寢萬騎䕶通州軍儲)
　(合勤王師十餘萬擊其惰歸可大得志帝不省時嚴/嵩用事邉臣爭致賄遺及失事懼罪益輦金賄嵩鍊)
　(時時扼腕一日從尚寳丞張遜業飲酒半及嵩因慷/慨詈罵流涕交頥遂上疏曰昨嵗諳達犯順陛下欲)
　(乗時北伐此文武羣臣所共當勠力者也然制乗必/先廟算廟算必先為天下除奸邪然後外患可平今)
　(大學士嵩當主憂臣辱之時不聞延訪賢豪咨詢方/略惟與子世蕃規圖自便忠謀則多方沮之諂諛則)
　(曲意引之要賄鬻官沽恩給客朝廷賞一人曰由我/賞之罰一人曰由我罰之人皆伺嚴氏之愛惡而不)
　(知朝廷之恩威尚忍言哉姑舉其罪之大者言之納/将帥之賄以啟邉陲之釁一也受諸王餽遺每事隂)
　(為之地二也攬御史之權雖州縣小吏亦皆貨取致/官方大壞三也索撫按之嵗例致有司逓相承奉而)
　(閭閻之財日削四也隂制諫官俾不敢直言五也妬/賢嫉能一忤其意必致之死六也縱子受財斂怨天)
　(下七也運財還家月無虛日致道途驛騒八也久居/政府擅寵害政九也不能恊謀天討上貽君父憂十)
　(也因併論邦謨諂䛕黷貨狀請均罷斥以謝天下帝/大怒搒之數十謫佃保安鍊既被謫中外懾嵩威益)
　(箝口南京御史王宗茂拜官甫三月即劾嵩負國十/罪疏至通政司趙文華宻以示嵩留數日始上由是)
　(嵩得預為地遂以宗荗/誣詆大臣謫平陽縣丞)質實(平陽五季吴越縣明屬/温州府今因之沈鍊字)
　(純甫㑹稽人夏邦謨涪州人王宗荗字時育京山人/宗荗疏曰嵩本邪諂之徒寡亷鮮耻久持國柄作福)
　(作威薄海内外罔不怨恨如吏兵二部每選請屬二/十人人索賄數百金任自擇善地至文武捋吏盡出)
　(其門此嵩負國之罪一也任私人萬宷為功考郎凡/外官遷擢不察其行能不計其資歴唯賄自問致端)
　(方之士不得為國家用此嵩負國之罪二也往嵗遭/人論劾潛輸家資南返輦載珍寳不可數計金銀人)
　(物多髙二三尺者下至溺器亦金銀為之不知陛下/宫中亦有此器否耶此嵩負國之罪三也廣市良田)
　(遍于江西數郡又於府第之後積石為大坎實以金/銀珍玩為子孫百世計而國計民瘼漫不措懷此嵩)
　(負國之罪四也畜家奴五百餘人往来京邸所至騒/擾驛傳虐害居民長吏皆怨怒而不敢言此嵩負國)
　(之罪五也陛下所食大官之饌不數品而嵩則窮極/珍錯殊方異産莫不睪致是九州萬國之待嵩有甚)
　(於陛下此嵩負國之罪六也往嵗敵廹京㡬正上下/憂懼之日而嵩貪肆益甚致民俗歌謡遍于京師達)
　(於沙漠海内百姓莫不祝天以冀其早亡嵩尚恬不/知止此嵩負國之罪七也募朝士為乾兒義子至三)
　(十餘輩若尹耕梁紹儒早已敗露此輩實衣冠之盜/而皆為之𤓰牙助其虐燄致朝廷㤙威不出於陛下)
　(此嵩負國之罪八也夫天下之所恃以為安者財也/兵也不才之文吏以賂而出其門則必剥民之財民)
　(奈何不困不才之武将以賂而出其門則必剋軍之/餉兵奈何不疲邇者四方地震其占為臣下專權試)
　(問今日之專權者寧有出于嵩右乎陛下之帑藏不/足支諸邉一年之費而嵩所畜積可贍儲數年與其)
　(開賣官鬻爵之令以助邉盍去此/蠧國害民之賊籍其家以紓患也)
三月開馬市于大同宣府謫兵部主事楊繼盛為狄道
典史
　(仇鸞駑怯畏敵宻遣人持貨幣結諳達義子托克托/使貢馬互市諳達許之投譯書于宣大總督蘇祐祐)
　(以聞鸞與嚴嵩定議每嵗春秋両市命侍郎史道領/其事兵部車駕司署員外郎主事楊繼盛以讐耻未)
　(雪示弱辱國乃奏言十不可五謬其畧曰互市者和/親之别名也諳達蹂躪我陵寢䖍劉我赤子大讐也)
　(今不惟不能聲罪致討而反與之為和議之事此忘/天下之大讐一不可也下詔北伐日夜征繕兵食乃)
　(翻然有開馬市之議則平日所以選将練兵者為何/此失天下之信義二不可也堂堂中國而為此市易)
　(之事此損國家之重威三不可也海内豪傑磨礪待/試今馬市一開忘赤子之讐厭兵甲之用異日復欲)
　(號召誰肯興起此隳豪傑效用之志四不可也使邊/鎮将帥日弛封疆之防益滋偷安之氣廢弛既乆一)
　(旦有急何以整頓此懈天下修武之心五不可也邉/卒私通境外例率裁禁今馬市一開則彼之交通者)
　(乃王法所不禁将来勾引之禍可勝言乎此開邉方/私通之漸六不可也盜賊伏莽畏國家之威而不敢)
　(動也今馬市一開則彼皆以為天下兵威已弱睥睨/之變必開此起百姓不靖之漸七不可也諳達往嵗)
　(深入乘我無備故也今備之一嵗以互市終彼謂國/有人乎此長敵人輕中國之心八不可也或諳達負)
　(約不至至矣或隂謀伏兵突入或今日市明日復寇/或以下馬索上直是我不能羈縻乎彼而彼反得愚)
　(弄夫我以此堕諳達狡詐之計九不可也以馬與銀/數計之毎年市馬約數十萬匹四五年間須得馬數)
　(百萬匹毎年約用銀數百萬両四五年間須費銀數/千萬年永乆之計將安在乎此財與馬两難相繼十)
　(不可也議者曰吾外為市以覊縻之而内修我甲兵/此一謬也夫敵欲無厭其以釁終明甚苟内修武備)
　(安事覊縻又曰吾因市以益吾馬此二謬也夫和則/不戰馬将安用且彼安肯以自乗之良馬而市於我)
　(乎不過瘦弱不堪之物不服水草将不日俱斃而已/又曰市不已彼且入貢此三謬也夫貢之賞不貲是)
　(名美而實大損也市馬則獲小利而無名開貢則雖/有名而費大市馬固不可許貢亦豈可哉又曰諳達)
　(利我市必無失信此四謬也吾之市能盡給其衆乎/能信不給者之無入掠乎縱使少有覊縻不過暫保)
　(一二年無事耳不知二三年之後将何如處之哉又/曰佳兵不祥此五謬也敵加已而應之何佳也人身)
　(四支皆癰疽毒日内攻而惮藥石可乎此盖必有為/陛下主其事者故公卿大夫知而莫為一言宜奮獨)
　(斷悉按諸言互市者疏入帝頗感動下鸞等㑹議鸞/攘臂詈曰豎子目不睹敵宜其易之諸大臣遂言遣)
　(官已行勢難中止帝尚猶豫鸞復進密疏乃/下繼盛錦衣獄敲拶一百貶狄道縣典史)質實(楊/繼)
　(盛字仲芳容城/人史道涿州人)
秋九月京師地震
　(乙未京師/地震有聲)
(壬/子)三十一年春二月振宣大饑
　(宣大二鎮大饑人相食兵部請量借軍餉銀振之帝/切責本鎮守臣不先入告令各自陳状命督餉侍郎)
　(馬坤馳往經理振濟事宜仍發庫錢二十/萬給之坤臨行奏請増給錢十萬從之)
三月置内府營
　(置于内教塲/以練諸内侍)質實(内教塲在/延景門西)
　　發明(明之末造營務盡領于中官而宿衛禁軍之/制漸就隳廢史稱内臣之勢惟嘉靖時為少)
　　(殺乃忽創為内府營以練諸内侍寳則懲于庚戌/之變京兵不足禦敵而為此苟且之計夫兵之怯)
　　(弱由于将帥非人改弦而更張之豈無良法區區/内侍即使簡練有方又豈足以厚拱衛而備邊警)
　　(徒使閹侍習兵貽患来世厥後魏忠賢遂有内/操之事葢實托昉于此作法于凉斃將若之何)
以禮部尚書徐階兼東閣大學士預機務
　(初階由夏言薦嚴嵩忌之階恐被中傷乃精/治齊詞迎帝意左右亦多為地者遂入閣)
秋七月以王忬巡撫浙江備倭
　(自朱紈死浙江不設巡撫者四年中外不敢復言海/禁事奸民汪直徐海陳束麻葉軰悉逸海島為主謀)
　(倭悉聴其指揮遂誘之入冦而海中巨盜皆襲倭服/飾旂號分艘掠内地無不大利由是倭患日劇廷議)
　(復設廵撫以王忬任之然賊已蔓延不可撲滅初沿/海要地建衛所設戰船董以都司等官控制周宻迨)
　(承平久船敝伍虛及遇警乃募漁船以資哨守兵非/素練船非専業見寇舶至輒望風逃匿以故賊㠶所)
　(指至是時無不殘破明年春直勾諸倭大舉入寇連/船數百蔽海而至浙東西江南北瀕海數千里同時)
　(告警破昌國衛陷上海城流刼乍浦金山太倉崇明/常熟嘉定又明年掠蘇州松江復趨江北薄通泰尋)
　(陷嘉善崇明入崇徳縣掠嘉興還屯柘林縱横往/来忬不能禦乃移忬巡撫大同以李天寵代之)質
　實(昌國衛明置今裁故城在浙江寧波府象山縣西/南乍浦鎮名在嘉興府平湖縣東南海口要地金)
　(山明衛今為縣屬松江府太倉明初立衛𢎞治中置/州屬蘇州府  本朝因之今升直𨽻州嘉善明縣宣)
　(徳中置屬嘉興府今因之崇徳五季呉越置縣明屬/嘉與府今改名石門屬嘉興府柘林鎮名在松江府)
　(華亭縣東南有城/李天寵孟津人)
八月仇鸞死詔戮其屍
　(馬市既開諸邉日苦侵暴帝命鸞出鎮大同鸞不得/已出鎮川堡遇伏敗還至是病疽猶戀大将軍印不)
　(肯上徐階宻疏發鸞罪兵部尚書趙錦亦言强敵壓/境而鸞病不能軍萬一敵衆長驅貽害君父不小帝)
　(命罷鸞以侍郎蒋應奎暫字戎政鸞大恚恨疽益劇/遂死始鸞與嵩約為父子已而相惡嵩密疏毁鸞鸞)
　(亦陳嵩世蕃貪横狀帝少疏嵩嵩因結錦衣都督陸/炳共圖鸞鸞既死炳盡發其通敵納賄狀帝大怒下)
　(詔暴鸞罪追戮/之傳首九邉)質實(鎮川堡在大同府東北/五十里蒋應奎大同人)
九月河决徐州
　(運道淤阻五十里總河都御史曽鈞言劉伶臺至赤/晏廟凡八十里乃黄河下流疏濬宜先次則草灣老)
　(黄河口亦當更築長堤併増築髙家堰/長隄繕新荘等舊牐以遏横流從之)質實(劉伶臺/在淮安)
　(府山陽縣東北淮水岸傍赤晏廟在安東縣草灣在/山陽縣西北髙家壓隄在山陽縣西南洪澤湖東後)
　(漢陳登建明陳瑄重築新荘揷在清河縣/濟祠東明初建後廢曽鈞字廷和進賢人)
罷馬市
　(諳達以羸馬索厚值弗于輒大譁大同市則掠宣府/宣府市則冦大同甚者朝市暮冦併羸馬掠去帝惡)
　(之詔罷/馬市)
十二月殺光禄寺少卿馬從謙
　(中官杜泰提督光禄寺乾沒内幣嵗鉅萬從謙/奏發其罪並及宫中齋醮事命下詔獄杖殺之)質實
　(馬從謙字益之漂陽人隆慶初䘏先朝建言杖死諸/臣中官追恨從謙沮之給事中王治御史龎尚鵬力)
　(爭終/不許)
　
　
　
　
　
　
　
　
　
　
御定資治通鑑綱目三編卷二十三
