
　西漢年紀卷二十六　　　宋　王益之　撰
　　成帝
陽朔三年秋八月丁巳大司馬大將軍王鳳薨初鳳病
困薦從弟御史大夫音以自代上從之以音為大司馬
車騎將軍領尚書事而平阿侯譚位特進領城門兵(按/原)
(本脱秋八月以下下文谷永與/譚書云云殊無縁起今補入)安定太守谷永與譚書
曰君侯躬周召之徳執管晏之操敬賢下士樂善不倦
宜在上將乆矣以大將軍在故抑欝於家今大將軍不
幸早薨絫親疏序材能宜在君侯拜吏之日京師士夫
悵然失望此皆永等愚劣不能褒揚萬分屬聞以特進
領城門兵是車騎將軍秉政雍容於内而至戚賢舅執
管籥於外竊不為君侯喜宜深辭職自陳淺薄不足以
固城門之守收泰伯之讓保謙謙之路闔門髙枕為智
者首願君侯與博覧者参之小子為君侯安此譚得書
遂辭讓不受領城門職由是譚音相與不平永逺為郡
吏恐為音所危病滿三月免音奏補永營軍司馬永數
謝罪自陳得轉為長史音用從舅越親輔政小心親職
(四字仍/元后傳)威權損於鳳時永復説音曰將軍履上將之位
食膏腴之都任周召之職擁天下之樞可謂富貴之極
人臣無二天下之責四靣至矣將何以居之宜夙夜孳
孳執伊尹之彊徳以守職匡上誅惡不避親愛舉善不
避仇讎以章至公立信四方篤行三者乃可以長堪重
任乆享盛寵太白出西方六十日法當參天今已過期
尚在桑榆之間質弱而行遲形小而光㣲熒惑角怒明
大逆行守尾其逆常也守尾變也意豈將軍忘湛(讀曰/沈)
漸(讀曰/潜)之義委曲從順所執不彊不廣用士尚有好惡
之忌蕩蕩之徳未純方與將相大臣乖離之萌也何故
始襲司馬之號俄而金火並有此變上天至明不虚見
異唯將軍畏之慎之深思其故改求其路以享天意音
猶不平薦永為䕶菀使者(谷永/傳)冬十一月丁夘諸吏散
騎光禄勲于永為御史大夫(百官/表)永定國之子也(通/鑑)右
將軍王章為光禄勲數月薨(百官/表)是歳執金吾辛慶忌
坐小法左遷雲中太守(慶忌/傳)
陽朔四年春正月詔曰夫洪範八政以食為首斯誠家
給刑措之本也先帝劭(時召/反)農薄其租稅寵其强力令
與孝弟同科間者民彌惰怠鄉(讀曰/嚮)本者少趨末者衆
將何以矯之方東作時其令二千石勉勸農桑出入阡
陌致勞(郎到/反)來(郎代/反)之書不云乎服田力嗇乃亦有秋
其朂之哉(本/紀)夏四月雨雪燕雀死(五行/志)秋九月少府王
駿居位八歳上欲大用之出駿為京兆尹試以政事先
是京兆有趙廣漢張敞王尊王章至駿皆有能名故京
師稱曰前有趙張後有三王(百官表/王吉傳)左馮翊薛宣為少
府共(讀曰供/居用反)張(竹亮/反)職辦(百官表薛宣傳得考異曰大/例除拜九卿不  嵗月則附)
(於年末此載於九月之下者盖據王吉薛宣傳王吉傳/云帝出王駿為京兆尹而薛宣代為少府薛宣傳云宣)
(遷為少府月餘而御史大夫于永卒按本紀永卒/在閏九月壬戍則二人之除拜當在九月明矣)谷永
上疏曰帝王之徳莫大於知人知人則百僚任職天工
不曠故臯陶曰知人則哲能官人御史大夫内承本朝
之風化外佐丞相統理天下任重職大非庸材所能堪
今當選於羣卿以充其缺得其人則萬姓欣喜百僚說
(讀曰/恱)服不得其人則大職墮(火規/反)斁(丁固/反)王功不興虞
帝之明在兹壹舉可不致詳竊見少府宣材茂行絜逹
於從政前為御史中丞執憲轂下不吐剛茹柔舉錯時
當出守臨淮陳留二郡稱治為左馮翊崇教養善威徳
並行衆職修理姦軌絶息辭訟者歴年不至丞相府赦
後餘盗賊什分三輔之一功效卓爾自左内史初置以
來未嘗有也孔子曰如有所譽其有所試宣考績功課
簡在兩府不敢過稱以奸(音/干)欺誣之辠臣聞賢材莫大
於治人宣已有效其法律任廷尉有餘經術文雅足以
謀王體斷國論身兼數噐有退食自公之節宣無私黨
㳺說之助臣恐陛下忽於羔羊之詩舍公實之臣任華
虚之譽是用越職陳宣行能唯陛下留神考察上然之
(薛宣/傳)是歳雲中太守辛慶忌為光禄勲(百官/表)時數有災
異丞相司直何武上封事曰虞有宫之竒晋獻不寐衛
青在位淮南寢謀故賢人立朝折衝厭(一葉/反)難勝於亡
形司馬法曰天下雖安忘戰必危夫將不豫設則亡以
應卒(讀曰/猝)士不素厲則難使死敵是以先帝建列將之
官近戚主内異姓距外故姦軌不得萌動而破滅誠萬
世之長䇿也光禄勲慶忌行義修正柔毅敦厚謀慮深
逺前在邊郡數破敵獲虜外夷莫不聞廼者大異並見
未有其應加以兵革乆寢春秋大災未至而豫禦之慶
忌冝在爪牙官以備不虞(慶忌/傳)
鴻嘉元年匃奴復株絫單于死弟且麋胥立為搜諧若
鞮單于(匃奴傳天文志無考異曰通鑑載於是嵗之末/正以尋常年月  考用常例也按天文志載是)
(年正月末單于死五月遣中/郎將楊興使弔今從天文志)二月詔曰朕承天地獲保
宗廟明有所蔽徳不能綏刑罰不中衆寃失職趨闕告
訴者不絶是以陰陽錯謬寒暑失序日月不光百姓䝉
辜朕甚閔焉書不云乎即我御事罔克耆壽咎在厥躬
方春生長時臨遣諌大夫理等舉三輔三河宏農寃獄
公卿大夫部刺史明申敕守相稱朕意焉其賜天下民
爵一級女子百户牛酒加賜鰥寡孤獨髙年帛逋貸未
入者勿收上始為微行出(本/紀)自大將軍鳳薨後富平侯
張放淳于長等愛幸上欲遵武帝故事與近臣㳺宴張
放以開敏得幸放取皇后弟平恩侯許况女上為放供
(居用/反)張(竹亮/反)賜甲第充以乘輿服飾號為天子取婦皇
后嫁女大官私官並拱其第兩宫使者冠葢不絶賞賜
以千萬數放為侍中中郎將監平樂屯兵置莫府儀比
將軍與上卧起寵愛殊絶(張放/傳)自鴻嘉後上稍隆於内
寵(考異曰㳺宴事見張放傳内寵事見班/偼伃傳皆不得其時今附於㣲行後)班偼伃進侍
者李平平得幸立為偼伃上曰始衛皇后亦從㣲起廼
賜平姓曰衛(班偼/伃傳)三月丞相張禹以老病乞骸骨上加
優再三廼聽許庚戌賜安車駟馬黃金百斤罷就第以
列侯朝朔望位特進見禮如丞相置從事史五人益封
四百户天子數加賞賜前後數千萬(張禹傳百官表相/考異曰史記將)
(名臣年表以為張禹卒漢書百官表以為免按禹傳禹/後尚以特進對成帝所問王氏事則知卒字為誤今不)
(取/)夏四月庚辰御史大夫薛宣為丞相(百官/表)封髙陽侯
宣為相府辭訟例不滿萬錢不為移書後皆遵用薛侯
故事然官屬譏其煩碎無大體不稱賢也時天子好儒
雅宣經術又淺上亦輕焉(宣/傳)左將軍史丹以帝為太子
時輔導有舊恩封武陽侯(恩澤/侯表)五月甲午遣中郎將楊
興使弔匃奴(天文/志)六月乙巳詔曰車騎將軍音宿衛忠
正勤勞國家前為御史大夫以外親宜典兵馬入為衞
將軍不獲宰相之封朕甚慊焉其封音為安陽侯食邑
與五侯等俱三千户(元后傳恩/澤侯表)帝修廢功以丙吉舊恩
尤重制詔丞相御史蓋聞襃功徳繼絶統所以重宗廟
廣賢聖之路也故博陽侯吉以舊恩有功而封今其祀
絶朕甚憐之夫善善及子孫古今之通誼也其封吉孫
中郎將闗内侯昌為博陽侯奉吉後國絶三十二嵗復
續云(丙吉傳恩/澤侯表)定令年未滿十嵗賊鬭殺人及犯殊死
者上請廷尉以聞得减死(刑法志/荀紀)冬黃龍見真定(本/紀)是
嵗光禄勲辛慶忌為右將軍諸吏散騎給事中(百官表/慶忌傳)
鴻嘉二年春行幸雲陽(本/紀)三月博士行大射禮有飛雉
集于庭歴階登堂而鴝後雉又集太常宗正丞相御史
大夫大司馬車騎將軍之府又集未央宫承明殿屋上
(五行/志)初元帝儉約渭陵不復徙民起邑帝起初陵數年
後樂覇陵曲亭南更營之將作大匠解萬年奏請為初
陵徙民起邑上從其言起昌陵邑夏徙郡國豪桀五千
户於昌陵(陳湯傳今按原本脱不復徙/民以下  從陳湯傳補入)五月癸未隕石
于杜郵三(五行志/荀紀)六月立中山憲王孫雲客為廣徳王
(本/紀)是嵗城陽哀王雲薨無子國除(諸侯王/表通鑑)
鴻嘉三年夏四月赦天下(本/紀)令吏民得買爵賈(讀曰/價)級
千錢(本/紀)大旱(本/紀)五月乙亥天水冀南山大石鳴聲隆隆
如雷有頃止聞平襄二百四十里壄鷄皆鳴石長一丈
三尺廣厚略等旁著岸脅去地二百餘丈民俗名曰石
鼓(五行/志)帝嘗微行出過陽阿主作樂見趙飛燕而說之
召入宫大幸(考異曰通鑑考異云五行志作陽河主伶/元趙后外傳及荀紀亦作陽河外戚傳作)
(陽阿顔注曰陽阿平原之縣也今俗書阿字作河又或/為河陽皆後人所妄改耳今從顔注  按今本荀紀河)
(陽作陽阿與/所引不同)許皇后班偼伃皆失寵稀復進見於是飛
燕譛告許皇后班偼伃挾媚道祝詛後宫有身者王羙
人詈及主上許皇后坐廢(許后傳班偼伃傳王考異曰/漢書許后傳所載  美人下)
(云及鳳等太后大怒按班偼伃傳鴻嘉三年趙飛燕譛/告云云是時王鳯死已四年矣太后大怒亦非是今不)
(取/)山陽后弟子平恩侯旦就國諫大夫王仁上疏(考異/曰此)
(疏漢書無今取荀氏漢紀但荀紀作諌議/大夫按是時無諫議大夫今除去議字)言臣聞立后
妃者王教之大端三綱之本理治道所由廢興也社稷
所以存亡也故夏之興也以塗山亡也以妺喜殷之興
也以有娥亡也以妲己周之興也以文母亡也以襃姒
夫三代安危後王所觀是以聖王必審舉措察操行以
計勝色者昌以色勝計者亡無鹽宿瘤天下之醜女也
齊二君以計勝色立為后皆以折衝安國今許后以罪
廢遂事已徃如是欲立后妃宜得殊異於前上當奉宗
廟下令萬民有所法則河魴河鯉齊姜宋子詩人所髙
萬乘之主當持乆長非一切畢决目前者驪姬亂晋呉
姬危趙夫媵妾非天下之母為翫弄可也昔姜后崇禮
宣王中興樊姬正言楚莊成霸願留思察小臣惓惓之
心上不聽(荀/紀)是嵗右將軍辛慶忌為光禄勲光禄勲并
將軍(百官/表)丞相司直翟方進從上甘泉行馳道中司𨽻
校尉陳慶劾奏方進沒入車馬既至甘泉宫㑹殿中慶
與廷尉范延夀語時慶有章劾自道行事以贖論今尚
書持我事來當於此决前我為尚書時嘗有所奏事忽
忘之留月餘方進於是舉劾慶曰案慶奉使刺舉大臣
故為尚書知機事周宻壹統明主躬親不解慶有罪未
伏誅無恐懼心豫自設不坐之比又暴揚尚書事言遲
疾無所在虧損聖徳之聰明奉詔不謹皆不敬臣謹以
劾慶坐免官㑹北地浩商為義渠長所捕亡長取其母
與豭豬連繫都亭下商兄弟㑹賔客自稱司𨽻掾長安
縣尉殺義渠長妻子六人亡丞相御史請遣掾史與司
𨽻校尉部刺史并力逐捕察無狀者奏可司𨽻校尉涓
勲奏言春秋之義王人㣲者序乎諸侯之上尊王命也
臣幸得奉使以督察公卿以下為職今丞相宣請遣掾
史以宰士督察天子奉使命大夫甚誖逆順之理宣本
不師受經術因事以立姦威案浩商所犯一家之禍耳
而宣欲専權作威乃害于國不可之大者願下中朝特
進列侯將軍以下正國法度議者以為丞相掾不宜移
書督趣司𨽻㑹浩商捕得伏誅家屬徙合浦故事司𨽻
校尉位在司直下初除謁兩府其有所㑹居中二千石
前與司直並迎丞相御史初方進新視事而涓勲亦初
拜為司𨽻不肯謁丞相御史大夫後朝會相見禮節又
倨方進陰察之勲私過光禄勲辛慶忌又出逢帝舅成
都侯商道路下車立􁒳過廼就車於是方進舉奏其狀
因曰臣聞國家之興尊尊而敬長爵位上下之禮王道
綱紀春秋之義尊上公謂之宰海内無不統焉丞相進
見聖主御坐為起在輿為下羣臣宜皆承順聖化以視
四方勲吏二千石幸得奉使不遵禮儀輕謾宰相賤易
上卿而又詘節失度邪讇無常色厲内荏墮國體亂朝
廷之序不宜處位臣請下丞相免勲時太中大夫平當
給事中奏言方進國之司直不自敕正以先羣下前親
犯令行馳道中司𨽻慶平心舉劾方進不自責悔而内
挾私恨伺記慶之從容語言以詆欺成罪後丞相宣以
一不道賊請遣掾督趣司𨽻校尉司𨽻校尉勲自奏暴
於朝廷今方進復舉奏勲議者以為方進不以道徳輔
正丞相茍阿助大臣欲必勝立威宜抑絶其原勲素行
公直姦人所惡可少寛假使遂其功名上以方進所舉
應科不得用逆詐廢正法遂貶勲為昌陵令方進旬歳
間免兩司𨽻朝廷由是惮之是時起昌陵營作陵邑貴
戚近臣子弟賔客多辜𣙜為姦利者方進部掾史覆案
發大姦臧數千萬上以為任公卿欲試以治民徙方進
為京兆尹搏擊豪强京師畏之(方進傳/百官表)
鴻嘉四年春正月詔曰數敕有司務行寛大而禁苛暴
訖今不改一人有辜舉宗拘繫農民失業怨恨者衆傷
害和氣水旱為災闗東流冗者衆青幽冀部尤劇朕甚
痛焉未聞在位有惻然者孰當助朕憂之已遣使者循
行郡國被災害什四以上民貲不滿三萬勿出租賦逋
貸未入皆勿收流民欲入闗輙籍内所之郡國謹遇以
理務有以全活之思稱朕意(本/紀)秋雨魚于新都長五寸
(五行志/荀紀)丞相史楊焉言從河上下患底柱隘可鐫廣之
上從其言使焉鐫之鐫之裁沒水中不能去而令水益
湍怒為害甚於故是嵗渤海清河信都河水湓(並頓/反)溢
灌縣邑三十一敗官亭民舍四萬餘所河隄都尉許商
與丞相史孫禁共行視圖方畧禁以為今河溢之害數
倍於前决平原時今可决平原金隄間開通大河令入
故篤馬河至海五百餘里水道浚利又乾三郡水地得
羙田且二十餘萬頃足以償所開傷民田廬處又省吏
卒治隄救水嵗三萬人以上許商以為古說九河之名
有徒駭胡蘓鬲津今見在成平東光鬲界中自鬲以北
至徒駭間相去二百餘里今河雖數移徙不離此域孫
禁所欲開者在九河南篤馬河失水之迹處勢平夷旱
則淤絶水則為敗不可許公卿皆從商言先是谷永以
為河中國之經瀆聖王興則出圖書王道廢則竭絶今
潰溢横流漂沒陵阜異之大者也修政以應之災變自
除是時平陵李尋解光亦言陰氣盛則水為之長故一
日之間晝减夜増江河滿溢所謂水不潤下雖常於卑
下之地猶日月變見於朔望明天道有因而作也衆庶
見王延世䝉重賞競言便巧不可用議者常欲求索九
河故迹而穿之今因其自决可且勿塞以觀水勢河欲
居之當稍自成川跳出沙土然後順天心而圖之必有
成功而用財力寡於是遂止不塞滿昌師丹等數言百
姓可哀上數遣使者處業振贍之(本紀溝/洫志)魏郡杜鄴時
為郎素善車騎將軍音見音前與平阿侯譚有隙即説
音曰鄴聞人情恩深者其飬謹愛至者其求詳夫戚而
不見殊孰能無怨此棠棣角弓之詩所為作也昔秦伯
有千乘之國而不能容其母弟春秋亦書而譏焉周召
則不然忠以相輔義以相匡同己之親等己之尊不以
聖徳獨兼國寵又不為長専受榮任分職於陜並為弼
疑故内無感(胡闇/反)恨之隙外無侵侮之羞俱享天祐兩
荷髙名者蓋以此也竊見成都侯以特進領城門兵復
有詔得舉吏如五府此明詔所欲寵也將軍宜順聖意
加異徃時毎事凡議必與及之指為誠發出於將軍則
孰敢不説諭昔文侯寤大鴈之獻而父子益親陳平共
(讀曰/供)壹飯之籑而將相加驩所接雖在楹階爼豆之間
其於為國折衝厭難豈不逺哉音甚嘉其言由是與成
都侯商親宻二人皆重鄴(杜鄴/傳)廣徳夷王雲客薨亡後
絶(表/)
永始元年春正月癸丑太官陵室火戊午戾后園闕火
(本紀作考異曰五行志荀/紀並  災今從漢書本紀)二月河南郵亭樗樹生枝狀
如人頭眉目鬚皆具而無髮耳(五行志/荀紀)上欲立趙偼伃
為皇后諌大夫河間劉輔上書(考異曰荀紀作諌議大/夫今從漢書作諌大夫)
言臣聞天之所與必先賜以符瑞天之所違必先降以
灾變此神明之徴自然之占驗也里語曰腐木不可以
為柱卑人不可以為主(考異曰荀紀作腐木不可以為/珪人婢不可以為主今從漢書)
(傳作按今本荀紀作/柱  卑人與所引異)天人之所不予必有禍而無福書
奏(按原本無天人之所不予以/下十五字語意未足今補入)上使侍御史收縛輔繫
掖庭秘獄羣臣莫知其故於是中朝左將軍辛慶忌右
將軍亷褒光禄勲師丹太中大夫谷永俱上書曰臣聞
明王垂寛容之聽崇諫爭之官廣開中直之路不罪狂
狷(音/絹)之言然後百僚在位竭忠盡謀不懼後患朝廷無
讇諛之士元首無失道之諐竊見諫大夫劉輔前以縣
令求見擢為諫大夫旬月之間収下祕獄臣等愚以為
輔幸得託公族之親在諌臣之列新從下土來未知朝
廷體獨觸忌諱不足深過小罪宜隱忍而已如有大惡
宜暴治理官與衆共之昔趙簡子殺其大夫鳴犢孔子
臨河而還今天心未豫灾異屢降水旱迭(徒結/反)臻方當
隆寛廣問褒直盡下之時也而行惨急之誅於諌爭之
臣人有懼心精鋭銷耎(乃喚/反)莫敢盡節正言非所以昭
有虞之聽廣徳羙之風也臣等竊深傷之唯陛下留神
省察上廼徙繋輔共工獄减死罪一等論為鬼薪(劉輔/傳)
(考異曰孟康曰大司馬左右前後將軍侍中常侍散騎/諸吏為中朝丞相以下至六百石為外朝以此觀之左)
(右將軍謂之中朝可也光禄勲位九卿太中大夫又光/禄勲之屬豈得自厠於中朝三劉謂是時必兼加官之)
(類故通鑑削去中朝二字余攷儒林房鳳傳乃云時光/禄勲王龔以外屬内卿校書如淳以為光禄勲治宫中)
(故曰内卿然則光禄勲太中大夫謂之中朝亦可也今/存此二字按百官表辛慶忌為左將軍師丹為光祿勲)
(皆在永始三年亷襃為右將軍又在/永始四年此三人官稱恐是追書)初解萬年自詭昌
陵三年可成後卒不就羣臣多言其不便者下有司議
皆曰昌陵因卑為髙積土成山度(徙各/反)便房猶在平地
上客土之中不保幽㝠之靈淺外不固卒徒工庸以鉅
萬數至㸐(古然/字)脂火夜作取土東山且與榖同賈(讀曰/價)
作治數年天下徧被其勞國家罷(讀曰/疲)敝府藏空虚下
至衆庶熬熬苦之故陵因天性據真土處勢髙敞旁近
祖考前又已有十年功緒宜還復故陵勿徙民(陳湯/傳)秋
七月上廼下詔曰朕執徳不固謀不盡下過聽將作大
匠萬年言昌陵三年可成作治五年中陵司馬殿門内
尚未加功天下虚耗百姓罷(讀曰/疲)勞客土疏惡終不可
成朕惟其難怛然傷心夫過而不改是謂過矣其罷昌
陵反故陵勿徙吏民令天下毋有動摇之心(本紀今考/異曰  見)
(行本監本皆作罷昌陵及故陵勿徙吏民唯汪彦/章用南唐本校證作反故陵義最深長今從之)時雖
復還延陵制度泰奢光禄大夫劉向上疏曰臣聞易曰
安不忘危存不忘亡是以身安而國家可保也故賢聖
之君博觀終始窮極事情而是非分明王者必通三統
明天命所授者博非獨一姓也孔子論詩至於殷士膚
敏祼將于京喟然嘆曰大哉天命善不可不傳於子孫
是以富貴無常不如是則王公其何以戒慎民萌(與甿/同)
何以勸勉蓋傷㣲子之事周而痛殷之亡也雖有堯舜
之聖不能化朱均之子(考異曰劉向傳作丹朱三劉云/既言舜不應去商均今易之)
雖有禹湯之徳不能訓末孫之桀紂自古及今未有不
亡之國也昔髙皇帝既滅秦將都雒陽感寤劉敬之言
自以徳不及周而賢於秦遂徙都闗中依周之徳因秦
之阻世之長短以徳為效故常戰栗不敢諱亡孔子所
謂冨貴無常蓋謂此也孝文皇帝居霸陵北臨厠意悽
愴悲懐顧羣臣曰嗟乎以北山石為椁用紵絮斮(側略/反)
陳漆其間豈可動哉張釋之進曰使其中有可欲雖錮
南山猶有隙使其中無可欲雖無石椁又何慼焉夫死
者無終極而國家有廢興故釋之之言為無窮計也孝
文寤焉遂薄𦵏不起山墳易曰古之𦵏者厚衣(於既/反)之
以薪臧之中野不封不樹後世聖人易之以棺槨棺槨
之作自黃帝始黃帝𦵏於橋山堯𦵏濟陰邱隴皆小𦵏
具甚㣲舜𦵏蒼梧二妃不從禹𦵏㑹稽不改其列殷湯
無𦵏處文武周公𦵏於畢秦穆公𦵏於雍橐泉宫祈年
館下樗里子𦵏於武庫皆無邱隴之處此聖帝明王賢
君智士逺覧獨慮無窮之計也其賢臣孝子亦承命順
意而薄𦵏之此誠奉安君父忠孝之至也夫周公武王
弟也𦵏兄甚㣲孔子𦵏母於防稱古墓而不墳曰丘東
西南北之人也不可不識也為四尺墳遇雨而崩弟子
修之以告孔子孔子流涕曰吾聞之古者不修墓蓋非
之也延陵季子適齊而反其子死𦵏於嬴博之間穿不
及泉歛以時服封墳掩坎其髙可隱(於靳/反)而號曰骨肉
歸復於土命也魂氣則無不之也夫嬴博去呉千有餘
里季子不歸𦵏孔子往觀曰延陵季子於禮合矣故仲
尼孝子而延陵慈父舜禹忠臣周公弟弟其葬君親骨
肉皆㣲薄矣非茍為儉誠便於體也宋桓司馬為石槨
仲尼曰不如速朽秦相吕不韋集知略之士而造春秋
亦言薄葬之義皆明於事情者也逮至呉王闔閭違禮
厚葬十有餘年越人發之及秦惠文武昭莊襄五王皆
大作邱隴多其瘞臧咸盡發掘暴露甚足悲也秦始皇
帝葬於驪山之阿下錮三泉上崇山墳其髙五十餘丈
周回五里有餘石槨(按原本脱仲尼曰/以下至此今補入)為游館人膏為
燈燭水銀為江海黃金為鳬鴈珍寶之臧機械之變棺
槨之麗宫館之盛不可勝原又多殺宫人生薶工匠計
以萬數天下苦其役而反之驪山之作未成而周章百
萬之師至其下矣項籍燔其宫室營宇徃者咸見發掘
其後牧兒亡羊羊入其鑿(在到/反)牧者持火照求羊失火
燒其臧槨自古至今葬未有盛於始皇者也數年之間
外被項籍之災内離牧豎之禍豈不哀哉是故徳彌厚
者葬彌薄知愈深者葬愈㣲無徳寡知其葬愈厚邱隴
彌髙宫廟甚麗發掘必速由是觀之明暗之效葬之吉
凶昭然可見矣周徳既衰而奢侈宣王賢而中興更為
儉宫室小寢廟詩人羙之斯干之詩是也上章道宫室
之如制下章言子孫之衆多也及魯莊公刻飾宗廟多
築臺囿後嗣再絶春秋刺焉周宣如彼而昌魯秦如此
而絶是則奢儉之得失也陛下即位躬親節儉始營初
陵其制約小天下莫不稱賢明及徙昌陵増埤(音/卑)為髙
積土為山發民墳墓積以萬數營起邑居期日廹卒(讀/曰)
(猝/)功費大萬百餘死者恨於下生者愁於上怨氣感動
陰陽因之以饑饉物故流離以十萬數臣甚惽焉以死
者為有知發人之墓其害多矣若其無知又安用大謀
之賢知則不恱(讀曰恱/下同)以示衆庶則苦之若茍以說愚
夫滛侈之人又何為哉陛下慈仁篤羙甚厚聦明疏達
蓋世宜宏漢家之徳崇劉氏之羙光昭五帝三王而顧
與暴秦亂君競為奢侈比方邱隴說愚夫之目隆一時
之觀違賢知之心亡萬世之安臣竊為陛下羞之唯陛
下上覧明聖黃帝堯舜禹湯文武周公仲尼之制下觀
賢知穆公延陵樗里張釋之之意孝文皇帝去墳薄葬
以儉安神可以為則秦昭始皇増山厚臧以侈生害足
以為戒初陵之橅(音/摹)宜從公卿大臣之議以息衆庶書
奏上甚感向言而不能從其計(劉向傳如考異曰劉向/傳所載  此盖是時觧)
(萬年作昌陵三年不成羣臣多以為言下有司議皆曰/宜還復故陵陳湯傳所載是也上廼下詔罷昌陵本紀)
(所載是也然雖還延陵而制度尚奢泰劉向乃上疏諌/故其末謂初陵之橅冝從公卿大臣之議是向此疏盖)
(在已復初陵之後也通鑑移向疏於前則於復還延陵/制度泰奢兩語不恊遂削去之且改云昌陵制度奢泰)
(乆而不成恐不合當/時事情今一從漢書)先是上詔有司訪求漢初功臣之
後乆未省録(通/鑑)杜業說上曰昔唐以萬國致時雍之政
虞夏以之多羣后饗共(讀曰/恭)已之治湯法三聖殷氏太
平周封八百重譯來賀是以内恕之君樂繼絶世隆名
之主安立亡國至於不及下車徳念深矣成王察牧野
之克顧羣后之勤知其恩結於民心功光于王府也故
追述先父之志録遺老之䇿髙其位大其㝢愛敬飭(與/敕)
(同/)盡命賜備厚大孝之隆於是為至至其沒也世主歎
其功無民而不思所息之樹且猶不伐况其廟乎是以
燕齊之祀與周並傳子繼弟及歴載不墮(火䂓/反)豈無刑
辟繇(與由/同)祖之竭力故支庶頼焉迹漢功臣亦皆剖符
世爵受山河之誓存以著其號亡以顯其魂賞亦不細
矣百餘年間而襲封者盡或絶失姓或乏無主朽骨孤
於墓苖裔流於道生為愍𨽻死為轉屍以徃況今甚可
悲傷聖朝憐閔詔求其後四方忻忻靡不歸心出入數
年而不省察恐議者不思大義設言虛亡則厚徳掩息
遴(與吝/同)柬布章非所以視(與示/同)化勸後也三人為衆雖
難盡繼宜從尤功(功臣/表序)上納其言(通/鑑)時蕭何七世孫鄼
侯獲坐使奴殺人减死完為城旦秋七月癸夘封何六
世孫南蠻長喜為鄼侯(功臣表載考異曰漢書本紀元/延元年  封蕭相國後喜為鄼)
(侯按功臣表蕭喜紹封在永始元年三年喜薨永始四/年子尊嗣又百官表載鄼侯蕭尊以永始四年為太常)
(益知紀誤今不取喜字南唐本作嘉按孝景二年蕭何/孫紹封己自名嘉不應六世孫又名嘉也當是喜字今)
(從/表)立城陽哀王弟俚為王(本紀書考異曰荀紀作悝今/從漢  紀  按荀紀俚作理)
(悝字/疑誤)八月丁丑太皇太后王氏崩(本紀下按原本脱丁/丑以  九字今補入)
合葬杜陵太后凡立四十九年年七十餘(王皇/后傳)九月黑
龍見東萊(通/鑑)丁巳晦日有食之京師知之四方不見(五/行)
(志長考異曰荀紀作乙巳/按  歴丁巳晦荀恱盖誤)是嵗南陽太守陳咸為少府
(百官/表)咸三公子少顯名於朝廷而薛宣朱博翟方進孔
光等仕宦絶在咸後皆以亷儉先至公卿而咸滯於郡
守時王音輔政信用陳湯咸數賂遺湯與書曰即蒙子
公力得入帝城死不恨後竟徵入為少府少府多寶物
屬官咸鉤校發其姦臧沒入辜𣙜財物官屬及諸中宫
黃門鉤盾掖庭官吏舉奏按論畏咸皆失氣(陳咸/傳)淳于
長為水衡都尉(百官表/通鑑)
永始二年春正月己丑大司馬車騎將軍王音薨(本紀/  考)
(異曰百官表内作/乙巳今從本紀)王氏唯音為修整數諌正有忠直節
(元后傳/通鑑)二月癸未夜東方有赤色大三四圍長二三丈
索索如樹南方有氣大四五圍下行十餘丈皆不至地
滅(天文/志)是夜過中星隕如雨長一二丈繹繹未至地滅
至鷄鳴止(考異曰谷永傳作己未今漢書本/紀五行志荀紀皆以癸未易之)谷永對曰
日月星辰燭臨下土其有食隕之異則遐邇幽隱靡不
咸睹星辰附離於天猶庶民附離王者也王者失道綱
紀廢頓下將叛去故星叛天而隕以見其象春秋記異
星隕最大自魯莊以來至今再見臣聞三代所以䘮亡
者皆繇婦人羣小湛(讀曰沈/又曰眈)湎於酒書云乃用其婦人
之言四方之逋逃多罪是信是使詩云赫赫宗周褒姒
烕之顛覆厥徳荒沈于酒及秦所以二世而亡者飬生
太奢奉終太厚方今國家兼而有之社稷宗廟之大憂
也(五行/志)乙酉晦日有食之谷永對曰元年九月日食酒
亡節之所致也獨使京師知之四方不見者若曰沈湎
于酒君臣不别禍在内也今年二月日食賦歛不得度
民愁怨之所致也所以使四才皆見京師陰蔽者若曰
人君好治宫室大營墳墓賦歛滋重而百姓屈竭禍在
外也(五行/志)詔曰乃者龍見於東萊日有蝕之天著變異
以顯朕郵(與尤/同)朕甚懼焉公卿申敕百寮深思天誡有
可省减便安百姓者條奏所振貸貧民勿收(本/紀)梁國平
原郡比年傷水災人相食刺史守相坐免(食貨/志)三月丁
酉以特進成都侯王商為大司馬衛將軍紅陽侯王立
位特進領城門兵(百官表/元后傳)商除杜鄴為主簿以為腹心
舉侍御史(杜鄴/傳)薦渤海鮑宣為議郎(宣/傳)王商白還王章
妻子故郡(王章/傳)御史大夫王駿卒(考異曰按百官表翟/方進代王駿者也方)
(進以三月為御史大夫則駿卒在三月無疑漢書本紀/所以附於年末者正以不得其日月耳通鑑以其抵牾)
(故削去不載荀紀載於/三月得之矣今從荀紀)上嘗與張放淳于長及趙李諸
侍中共宴飲禁中皆引滿舉白談关(古笑/字)大噱時乘輿
幄坐張畫屏風畫紂醉踞妲己作長夜之樂侍中班伯
乆疾新起上指畫而問曰紂為無道至於是乎對曰書
云乃用婦人之言何有踞肆於朝所謂衆惡歸之不如
是之甚者也上曰茍不若此此圖何戒對曰沉湎於酒
微子所以告去也式號式謼大雅所以流連也詩書滛
亂之戒其原皆始於酒上乃喟然嘆曰吾乆不見班生
今日復聞讜言放等不懌因罷出後上朝東宫太后泣
曰帝間顔色瘦黒班侍中大將軍所舉冝寵異之益求
其比以輔聖徳冝遣富平侯且就國上曰諾上諸舅聞
之以風(按原本無時乘輿以下至此以/考異觀之當是脱落今補入)丞相宣御史大
夫方進奏放驕蹇縱恣奢淫不制拒閉使者賊傷無辜
請免放就國上雖愛放然上廹太后下用大臣故常涕
泣而遣之(張放傳叙傳通鑑傳考異曰叙傳云王音以/諷丞相御史按放  丞相宣御史大夫方進)
(奏放過惡音以正月乙丑薨方進以三月丁酉為御史/大夫則諷丞相御史者非音也放傳又云上諸舅皆害)
(其寵故但/云上諸舅)十月己丑丞相宣免(百官/表)十一月壬子翟方
進為丞相封髙陵侯(考異曰百官表荀紀並作十月己/丑獨通鑑作十一月己丑未知何)
(據按長歴是年十一月辛亥朔無己丑當是通鑑誤無/疑今從百官表荀紀但荀紀載方進之貶於八月盖以)
(百官表云三月丁酉京兆尹方進為御史大夫八月貶/為執金吾遂載於八月耳殊不知表所謂八月者自三)
(月至十月居官凡八月非謂秋八月也又黒龍見東萊/乃去年九月谷永傳載之甚明荀紀亦載於此年盖因)
(陳湯獲罪在今年故誤添此一項耳胡旦春秋雖/正黒龍之誤而方進貶官猶仍荀紀之失今正之)方進
知能有餘兼通文法吏事以儒雅縁飾法律奏事亡不
當意内求人主㣲指以固其位方進身既富貴而後母
尚在方進内行修飾供飬甚篤及後母終既葬三十六
日除服起視事以為身備漢相不敢踰國家之制(顔曰/漢制)
(自文帝遺詔之後國家遵以為常大功十五日小功/十四日緦麻七日方進自以大臣故曰不敢踰制)為
相公絜請託不行郡國持法刻深舉奏牧守九卿峻文
深詆(丁禮/反)中傷者尤多(翟方/進傳)衞將軍王商素不善陳湯
奏湯妄言昌陵且復發徙下獄治按驗諸所犯湯前為
騎都尉王莾上書言父早死獨不封母明君共養皇太
后尤勞苦宜封竟為新都侯後皇太后同母弟茍参為
水衡都尉死子伋為侍中参妻欲為伋求封湯受其金
五十斤許為求比上奏宏農太守張匡坐臧百萬以上
狡猾不道有詔即訊恐下獄使人報湯湯為訟罪得踰
冬月許謝錢二百萬皆此類也事在赦前後東萊郡黒
龍冬出人以問湯湯曰是所謂元門開微行數出出入
不時故龍以非時出也又言當復發徙傳相語者十餘
人丞相御史奏湯惑衆不道妄稱詐歸異於上非所宜
言大不敬廷尉趙增壽議以為不道無正法以所犯劇
易(弋豉/反)為罪臣下丞用失其中故移獄廷尉無比者先
以聞所以正刑罰重人命也明主哀憫百姓下制書罷
昌陵勿徙吏民己申布湯妄以意相謂且復發徙雖頗
驚動所流行者少百姓不為變不可謂惑衆湯稱詐虚
設不然之事非所冝言大不敬也制曰廷尉増壽當是
以湯有討郅支单于功免為庶人徙邊(湯傳/通鑑)上以趙后
之立也淳于長有力焉故徳之乃追顯其前白罷昌陵
之功下公卿議封長光禄勲平當以為長雖有善言不
應封爵之科當坐左遷鉅鹿太守(當傳/通鑑)十二月詔曰前
將作大匠解萬年奏請營作昌陵罷(讀曰/疲)弊海内常侍
王閎前為大司農中丞數奏昌陵不可成侍中衞尉淳
于長數白冝早止朕以長言下閎章公卿議者皆合長
計首建至䇿閎典主省大費民以康寧閎前賜爵闗内
侯黃金百斤其賜長爵闗内侯食邑千户(考異曰觀此/詔則淳于長)
(是年已為衞尉矣而百官表乃載於永始四年按淳于/長封闗内侯時已云衞尉翟方進傳云王商素憎陳湯)
(白其罪過遂免湯徙敦煌時方進為丞相因奏少府陳/咸衞尉逄信附㑹湯以求薦舉皆免官湯逐在永始二)
(年則信之免亦在此年以勢推之當是信免/之後遂以長代之耳百官表盖誤今從本紀)閎五百户
萬年侫邪不忠毒流衆庶海内怨望至今不息雖蒙赦
令不冝居京師與陳湯俱徙敦煌(本紀淳于/長陳湯傳)初少府陳
咸衞尉逄信官簿皆在翟方進之右方進晩進為京兆
尹與咸厚善及御史大夫缺三人皆名卿俱在選中而
方進得之㑹丞相薛宣得罪與方進相連上使五二千
石雜問丞相御史咸詰責方進冀得其處方進心恨陳
湯素以材能得幸於王鳯及王音咸信皆與湯善湯數
稱之於鳳音所以此得為九卿及王商黜逐湯方進因
奏咸信附㑹湯以求薦舉茍得無耻皆免官(翟方進/傳通鑑)是
嵗琅邪太守朱博為左馮翊(百官/表)愽伉(口浪/反)俠好交隨
從士大夫不避風雨治郡常令屬縣各用其豪桀以為
大吏文武從冝縣有劇賊及它非常博輙移書以詭責
之其盡力有效必加厚賞懐詐不稱誅罰輙行以是豪
强慹服其治左馮翊文理聪明殊不及薛宣而多武譎
網絡張設少愛利敢誅殺然亦縱舍時有大貸(博/傳)
永始三年初罷甘泉泰畤作南郊日大風壊甘泉竹宫
折㧞畤中樹木十圍以上百餘天子異之以問劉向向
對曰家人尚不欲絶種祠况於國之神寶舊畤且其始
立皆有神祗感應祖宗所立誠未易動前始納貢禹之
議後人相因多所動摇易大傳曰誣神者殃及三世恐
其咎不獨止禹等上意恨之又以乆無繼嗣冬十月庚
辰(五字仍/本紀)白太后令詔有司曰蓋聞王者承事天地交
接泰一尊莫著於祭祀孝武皇帝大聖通明始建上下
之祀營泰畤於甘泉定后土於汾陰而神祗安之饗國
長乆子孫蕃滋累世遵業福流於今今皇帝寛仁孝順
奉循聖緒靡有大愆而乆無繼嗣思其咎職殆在徙南
北郊違先帝之制改神祗舊位失天地之心以妨繼嗣
之福春秋六十未見皇孫食不甘味寢不安席朕甚悼
焉春秋大復古善順祀其復甘泉泰畤汾陰后土如故
及雍五畤陳寶祠在陳倉者天子復親郊禮如前又復
長安雍及郡國祠著明者且半(郊祀/志)上以無繼嗣頗好
鬼神故上書言祭祀方術者皆得待詔祠上林苑中長
安城旁費用甚多谷永説上曰臣聞明於天地之性不
可惑以神怪知萬物之情不可罔以非類諸背仁義之
正道不遵五經之法言而盛稱竒怪鬼神廣崇祭祀之
方求報無福之祠及言世有僊人服食不終之藥□(古/遥)
(字/)興輕舉登遐倒景覧觀縣圃浮㳺蓬萊耕耘五徳朝
種暮穫與山石無極黃冶變化堅氷淖(女教/反)溺化色五
倉之術者皆姦人惑衆挾左道懐詐偽以欺罔世主聽
其言洋洋滿耳若將可遇求之盪盪(音/蕩)如係風捕景終
不可得是以明王距而不聽聖人絶而不語昔周史萇
宏欲以鬼神之術輔尊靈王㑹朝諸侯而周室愈㣲諸
侯愈叛楚懐王隆祭祀事鬼神欲以獲福助郤秦師而
兵挫地削身辱國危秦始皇初并天下甘心於神僊之
道遣徐福韓終之屬多齎童男女入海求神采藥因迯
不還天下怨恨漢興新垣平齊人少翁公孫卿欒大等
皆以僊人黃冶祭祠事鬼使物入海求神采藥貴幸賞
賜累千金大尤尊盛至妻公主爵位重絫(古累/字)震動海
内元鼎元封之際燕齊之間方士瞋目㧖掔言有神僊
祭祀致福之術者以萬數其後平等皆以術窮詐得誅
夷伏辜至初元中有天淵玉女鉅鹿神人轑(音/遼)陽侯師
張宗之姦紛紛復起夫周秦之末已嘗専意散財厚爵
禄竦精神舉天下以求之矣曠日經年靡有毫氂之驗
足以揆今經曰享多儀儀不及物惟曰不享論語説曰
子不語怪神唯陛下距絶此類毋令姦人有以窺伺者
上善其言(郊祀/志)十一月尉氏男子樊並等十三人謀反
殺陳留太守嚴普(両字據/五行志)刼略吏民自稱將軍徒李譚
等四人共格殺並等皆封為列侯(本紀人考異曰本紀/作五  按侯表封者)
(凡四人當是紀誤今從表又表四人之封皆在明年而/紀見三年者豈殺並在三年行賞受封在四年故附於)
(殺並之後邪/今從本紀)十二月山陽鐡官徒蘓令等二百二十八
人攻殺長吏盗庫兵自稱將軍經歴郡國十九殺東郡
太守汝南都尉遣丞相長史御史中丞持節督趣(讀曰/促)
逐捕汝南太守嚴訢捕斬令等遷訢為大司農賜黃金
百斤(本紀今考異曰本紀載於此年百官表載於四年/當是  年斬賊次年賞功故紀附於一年耳今從)
(本/紀)時上怠於政貴戚驕恣交通輕俠臧匿亡命長安中
姦猾浸多閭里少年羣輩殺吏受賕報仇相與探丸為
弹(徒旦/反)得赤丸者斫武吏得黒者斫文吏白者主治喪
城中薄暮塵起剽刼行者死傷横道枹(音/孚)鼓不絶乃選
鄭令鉅鹿尹賞守長安令得壹切便宜從事賞至修治
長安獄穿地方深各數丈致令(音/零)辟(避歴/反)為郭以大石
覆其口名為虎穴乃部户曹掾史與鄉吏亭長里正父
老伍人雜舉長安中輕薄少年惡子無市籍商販作務
而鮮衣凶服被鎧扞持刀兵者悉籍記之得數百人賞
一朝㑹長安吏車數百兩分行収捕皆劾以為通行飲
(於禁/反)食(讀曰/飤)羣盗賞親閲見十置一其餘盡以次内虎
穴中百人為輩覆以大石數日壹發視皆相枕藉死便
輿出瘞寺門桓東賞所置皆其魁宿或故吏善家子失
計隨輕黠願自改者財數百人皆貫其罪詭令立功以
自贖盡力有效者因親用之為爪牙追捕甚精甘耆(讀/曰)
(嗜/)姦惡甚於凡吏賞視事數月盗賊止郡國亡命散走
各歸其處不敢闚長安(尹賞傳/荀紀)故南昌尉九江梅福上
書曰臣聞昔髙祖納善若不及從諫若轉圜聽言不求
其能舉功不考其素合天下之知并天下之威是以舉
秦如鴻毛取楚若拾遺孝文皇帝起於代谷非有周召
(讀曰/邵)之師伊吕之佐也循髙祖之法加於恭儉當此之
時天下幾(鉅依/反)平繇是言之循髙祖之法則治不循則
亂何者秦為無道削仲尼之迹滅周公之軌壊井田除
五等禮廢樂崩王道不通故欲行王道者莫能致其功
也孝武皇帝好忠諌説至言出爵不待亷茂慶賜不須
顯功是以天下布衣各厲志竭精以赴闕廷使孝武皇
帝聽用其計升平可致於是積尸暴骨快心胡越故淮
南王縁間而起所以計慮不成而謀議泄者以衆賢聚
於本朝故其大臣勢陵不敢和從也方今布衣乃窺國
家之隙見間而起者蜀郡是也及山陽亡徒蘓令之羣
蹈藉名都大郡求黨與索隨和而亡逃匿之意此皆輕
量大臣亡所畏忌國家之權輕故匹夫欲與上爭衡也
臣聞齊桓之時有以九九見者桓公不逆秦武王好力
任鄙叩闗自鬻繆公行伯繇余歸徳今不循伯者之道
廼欲以三代選舉之法取當世之士猶察伯樂之圖求
騏驥於市而不可得亦已明矣故髙祖棄陳平之過而
獲其謀晋文召天王齊桓用其讎亡益於時不顧逆順
此所謂伯道者也一色成體謂之醇白黒雜合謂之駮
欲以平平之法治暴秦之緒猶以鄉飲酒之禮理軍市
也今陛下既不納天下之言又加戮焉故京兆尹王章
資質忠直敢靣引廷爭孝元皇帝擢之以厲具臣而矯
曲朝及至陛下戮及妻子羣臣皆知其非然不敢爭天
下以言為戒㝡國家之大患也願陛下循髙祖之軌杜
亡秦之路除不急之法下亡諱之詔所謂辟四門明四
目也(按原本無前孝武皇帝納忠諌至繇余歸徳一叚/及此處今陛下既不納天下之言以下文意不相)
(屬且與考異所論/不合今並補入)上遂不納(梅福傳元考異曰荀紀載/於陽朔  年盖附於王鳳)
(殺王章之後也通鑑載於永始三年盖附於蘓令既反/之後也其相去盖十一年書中既言蘓令則是蘓令已)
(反之後上此書無疑不應於陽朔元年預言蘓令反也/其書所以言王章者正以自陽朔以來天下以言為諱)
(自殺王章始也孟堅但見書中説王章故於福傳上書/之前序曰是時成帝委任大將軍王鳳鳳專勢擅權而)
(京兆尹王章素忠直譏刺鳯為鳳所誅王氏浸盛災異/數見羣下莫敢正言按年表鳳死於陽朔三年至福上)
(書時則鳳已死九年矣/傳所載非是今不取)是嵗右將軍辛慶忌為左將軍
光禄勲韓勲為右將軍少府師丹為光禄勲詹事許商
為少府左馮翊朱博為大司農東平太傅淮陽彭宣為
右扶風(百官/表)宣治易事張禹禹以帝師見尊信薦宣經
明有威重可任政事繇是徴入(彭宣/傳)
永始四年春正月行幸甘泉郊泰畤神光降集紫殿大
赦天下賜雲陽吏民爵女子百户牛酒鰥寡孤獨髙年
帛三月行幸河東祠后土賜吏民如雲陽行所過無出
田租(本/紀)杜鄴説大司馬衞將軍王商曰東鄰殺牛不知
西隣之禴祭言奉天之道貴以誠質大得民心也行穢
祀豐猶不蒙祐徳修薦薄吉必大來古者壇塲有常處
尞(古燎/字)禋有常用賛見有常禮犧牲玉帛雖備而財不
匱車輿臣役雖動而用不勞是故每舉其禮助者歡悦
(讀曰/悦)大路所歴黎元不知今甘泉河東天地郊祀咸失
方位違陰陽之宜及雍五畤皆曠逺奉尊之役休而復
起繕治共張無解已時皇天著象殆可略知前上甘泉
先敺(與驅/同)失道禮月之夕奉引復迷祠后土還臨河當
渡疾風起波船不可御又雍大雨壊平陽宫垣廼三月
甲子震電災林光宫門祥瑞未著咎徴仍臻迹三郡所
奏皆有變故不答不饗何以甚此詩曰率由舊章舊章
先王法度文王以之交神于祀子孫千億宜如異時公
卿之議復還長安南北郊(郊祀志知考異曰此事見郊/祀志不  其時按成帝復甘)
(泉河東祠則遂罷南北郊矣此事見永始三年至次年/正月方幸甘泉三月幸河東十一月而王商已免矣鄴)
(説辭亦言幸甘泉河東事/今附於此年王商免之前)冬十一月庚申大司馬衞将
軍王商以病賜金安車駟馬免(百官/表)初梁王立驕恣無
度至一日十一犯灋不可諌止太傅輔奏願令王非耕
祠法駕毋得出宫盡出馬置外苑收兵伏藏私府毋得
以金錢財物假賜人奏可後數復敺傷郎夜私出宫傅
相連奏坐削或千户或五百户是嵗相禹奏立對外家
怨望有惡言有司案驗因發滛亂事請誅太中大夫谷
永上疏曰臣聞禮天子外屏不欲見外也是故帝王之
意不窺人閨門之私聽聞中冓之言春秋為親者諱詩
云戚戚兄弟莫逺具爾今梁王年少頗有狂病始以惡
言案驗既無事實而發閨門之私非本章所指王辭又
不服獨以偏辭成辠斷獄亡益於治道臣愚以為既已
案驗舉憲宜及王辭不服詔廷尉選上徳通理之吏更
審考清問著不然之效定失誤之法而反命於下吏以
廣公族附疏之徳甚得治親之誼天子由是寢而不治
(梁王/傳)是嵗執金吾亷褒為右將軍右扶風彭宣為廷尉
初薛宣為相翟方進為司直宣知方進名儒有宰相噐
深結厚焉及方進相思宣舊恩至是薦宣明習文法練
國制度前所坐過薄可復進用上徴宣復爵髙陽侯加
寵特進位次師安昌侯給事中視尚書事(薛宣/傳)
