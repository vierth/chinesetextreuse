書卷六十六
　　梁　　　　沈　　　　　約　　　　撰
　列傳第二十六
　　王敬𢎞　　何尚之
王敬𢎞琅邪臨沂人也同高祖諱故稱字曽祖廙晉驃
騎将軍祖胡之司州刺史父茂之晉陵太守敬𢎞少有
清尚起家本國左常侍衞軍參軍性恬静樂山水為天
門太守敬𢎞妻桓𤣥姊也敬𢎞之郡𤣥時為荆州遣信
要令過敬𢎞至巴陵謂人曰靈寳見要正當欲與其姊
集聚耳我不能為桓氏贅壻乃遣别舩送妻徃江陵妻
在桓氏彌年不迎山郡無事恣其逰適累日不廻意甚
好之轉桓偉安西長史南平太守去官居作唐縣界𤣥
輔政及簒位屢召不下髙祖以為車騎從事中郎徐州
治中從事史征西将軍道規諮議參軍時府主簿宗協
亦有髙趣道規並以事外相期嘗共酣飲致醉敬𢎞因
醉失禮為外司所白道規即更引還重申初讌召為中
書侍郎始攜家累自作唐還京邑久之轉黄門侍郎不
拜仍除太尉從事中郎出為呉興太守舊居餘杭縣悦
是舉也尋徵為侍中髙祖西討司馬休之敬𢎞奉使慰
勞通事令史潘尚於道疾病敬𢎞單船送還都存亡不
測有司奏免官詔可未及釋朝服値赦復官宋國初建
為度支尚書遷太常高祖受命補宣訓衛尉加散騎常
侍永初三年轉吏部尚書常侍如故敬𢎞每被除召即
便祗奉既到宜退旋復解官髙祖嘉其志不茍違也復
除廬陵王師加散騎常侍自陳無德不可師範令王固
讓不拜又除祕書監金紫光禄大夫加散騎常侍本州
中正又不就太祖即位又以為散騎常侍金紫光禄大
夫領江夏王師元嘉三年為尚書僕射關署文案初不
省讀嘗豫聽訟上問以疑獄敬𢎞不對上變色問左右
何故不以訊牒副僕射敬𢎞曰臣乃得訊牒讀之政自
不解上甚不説六年遷尚書令敬𢎞固讓表求還東上
不能奪改授侍中特進左光祿大夫給親信二十人讓
侍中特進求減親信之半不許及東歸車駕幸冶亭餞
送十二年徵為太子少傅敬𢎞詣京師上表曰伏見詔
書以臣為太子少傅承命震惶喜懼交悸臣抱疾東荒
志絶榮觀不悟聖恩猥復加寵東宫之重四海瞻望非
臣薄德所可居之今内外英秀應選者多且板築之下
豈無高逸而近私愚朽汚辱清朝嗚呼微臣永非復太
之一物矣所以牽曵闕下者實瞻望聖顔貪繫表之㫖
臣如此而歸夕死無恨詔不許表疏屢上終以不拜東
歸上時不豫自力見焉十六年以為左光祿大夫開府
儀同三司侍中如故又詣京師上表曰臣比自啟聞謂
誠心已逹天鑒𤣥邈未䝉在宥不敢宴處牽曵載馳臣
聞君子行道忘其為身三復斯言若可庶勉顧惜惽耄
志與願違禮年七十老而傳家家道猶然况於在國伏
願陛下矜臣西夕愍臣一至特廻聖恩賜反其所則天
道下濟愚心盡矣竟不拜東歸二十三年重申前命又
表曰臣躬耕南澧不求聞逹先帝拔臣於蠻荆之域賜
以國士之遇陛下嗣徽特䝉眷齒由是感激委質聖朝
雖懐犬馬之誠遂無塵露之益年向九十生理殆盡永
絶天光淪沒丘壑謹冐奉表傷心久之明年薨於餘杭
之舎亭山時年八十追贈本官順帝昇明二年詔曰夫
塗祕蘭幽貞芳載越徽猷沈遠懋禮彌昭故侍中左光
禄大夫開府儀同三司敬𢎞神韻沖簡識㝢標峻徳敷
象魏道藹丘園高挹榮冕凝心塵外清光粹範振俗淳
風兼以累朝延賞聲華在詠而嘉篆闕文猷䇿韜裹尚
想遥芬興懷寝寤便可詳定輝諡式旌追典於是諡為
文貞公敬𢎞形状短小而坐起端方桓𤣥謂之彈棊八
勢所居舍亭山林澗環周備登臨之美時人謂之王東
山太祖嘗問為政得失敬𢎞對曰天下有道庶人不議
上高其言左右常使二老婢戴五絛五辮著青紋袴襦
飾以朱粉女適尚書僕射何尚之弟述之敬𢎞嘗往何
氏看女値尚之不在寄齋中臥俄頃尚之還敬𢎞使二
婢守閤不聽尚之入云正熱不堪相見君可且去尚之
於是移於他室子恢之被召為祕書郎敬𢎞為求奉朝
請與恢之書曰祕書有限故有競朝請無限故無競吾
欲使汝處於不競之地太祖嘉而許之敬𢎞見兒孫歲
中不過一再相見見輙克日恢之嘗請假還東定省敬
𢎞克日見之至日輙不果假日将盡恢之乞求奉辭敬
弘呼前既至閤復不見恢之於閤外拜辭流涕而去恢
之至新安太守中大夫恢之弟瓚之世祖大明中吏部
尚書金紫光祿大夫諡曰貞子瓚之弟昇之都官尚書
昇之子延之昇明末為尚書左僕射江州刺史
何尚之字彦德廬江灊人也曾祖準高尚不應徵辟祖
恢南康太守父叔度恭謹有行業姨適沛郡劉璩與叔
度母情愛甚篤叔度母蚤卒奉姨有若所生姨亡朔望
必往致哀并設祭奠食竝珍新躬自臨視若朔望應有
公事則先遣送祭皆手自料簡流涕對之公事畢即往
致哀以此為常至三年服竟義熙五年呉興武康縣民
王延祖為劫父睦以告官新制凡劫身斬刑家人棄市
睦既自告於法有疑時叔度為尚書議曰設法止姦本
於情理非一人為劫闔門應刑所以罪及同産欲開其
相告以出為惡之身睦父子之至容可悉共逃亡而割
其天屬還相縛送螫毒在手解腕求全於情可愍理亦
宜宥使凶人不容於家逃刑無所乃大絶根源也睦既
糾送則餘人無應復告並全之後為金紫光禄大夫呉
郡太守加秩中二千石太保王𢎞稱其清身潔己元嘉
八年卒尚之少時頗輕薄好樗蒱既長折節蹈道以操
立見稱為陳郡謝混所知與之遊處家貧起為臨津令
高祖領征南将軍𥙷府主簿從征長安以公事免還都
因患勞疾積年飲婦人乳乃得差以從征之勞賜爵都
郷侯少帝即位為廬陵王義眞車騎諮議參軍義真與
司徒徐羡之尚書令傅亮等不協每有不平之言尚之
諫戒不納義真被廢入為中書侍郎太祖即位出為臨
川内史入為黄門侍郎尚書吏部郎左衞將軍父憂去
職服闋復為左衞領太子中庶子尚之雅好文義從容
賞㑹甚為太祖所知十二年遷侍中中庶子如故尋改
領遊擊将軍十三年彭城王義康欲以司徒左長史劉
斌為丹陽尹上不許乃以尚之為尹立宅南郭外置𤣥
學聚生徒東海徐秀廬江何曇黄回潁川荀子華太原
孫宗昌王延秀魯郡孔惠宣並慕道來逰謂之南學女
適劉湛子黯而湛與尚之意好不篤湛欲領丹陽乃徙
尚之為祠部尚書領國子祭酒尚之甚不平湛誅遷吏
部尚書時左衞將軍范曅任參機密尚之察其意趣異
常白太祖宜出為廣州若在内舋成不得不加以鈇鉞
屢誅大臣有虧皇化上曰始誅劉湛等方欲超昇後進
曅事跡未彰便豫相黜斥萬方将謂卿等不能容才以
我為信受讒説但使共知如此不憂致大變也曅後謀
反伏誅上嘉其先見國子學建領國子祭酒又領建平
王師乃徙中書令中護軍二十三年遷尚書右僕射加
散騎常侍是歲造𤣥武湖上欲於湖中立方丈蓬莱瀛
洲三神山尚之固諫乃止時又造華林園並盛暑役人
工尚之又諫宜加休息上不許曰小人常自暴背此不
足為勞時上行幸還多侵夕尚之又表諫曰萬乘宜重
尊不可輕此聖心所鑒豈假臣啟輿駕比出還多冐夜
羣情傾側實有未寜清道而動帝王成則古今深誡安
不忘危若值汲黯辛毗必将犯顔切諫但臣等碌碌每
存順嘿耳伏願少採愚誠思垂省察不以人廢適可以
慰四海之望亦優詔納之先是患貨重鑄四銖錢民間
頗盗鑄多翦鑿古錢以取銅上患之二十四年録尚書
江夏王義恭建議以一大錢當兩以防翦鑿議者多同
尚之議曰伏鑒明命欲改錢制不勞採鑄其利自倍實
救弊之𢎞算増貨之良術求之管淺猶有未譬夫泉貝
之興以佑貨為本事存交易豈假數多數少則幣輕數
多則物重多少雖異濟用不殊况復以一當兩徒崇虚
價者邪凡創制改法宜從民情未有違衆矯物而可久
也泉布廢興驟議前代赤仄白金俄而罷息六貨憒亂
民泣於市良由事不畫一難用遵行自非急病權時宜
守久長之業煩政曲雜致遠常泥且貨偏則民病故先
王立井田以一之使富不淫侈貧不過匱雖兹法久廢
不可頓施要宜而近粗相放擬若今制遂行富人貲貨
自倍貧者彌增其困懼非所以欲均之意又錢之形式
大小多品直云大錢則未知其格若止於四銖五銖則
文皆古篆既非下走所識加或漫滅尤難分明公私交
亂爭訟必起此最是其深疑者也命㫖兼慮翦鑿日多
以至消盡鄙意復謂殆無此嫌民巧雖密要有蹤跡且
用錢貨銅事可尋檢直由屬所怠縱糾察不精致使立
制以來發覺者寡今雖有懸金之名竟無酬與之實若
申明舊科禽獲即報畏法希賞不日自定矣愚者之議
智者擇焉猥參訪逮敢不輸盡吏部尚書庾炳之侍中
太子左衞率蕭思話中護軍趙伯符御史中丞何承天
太常郗敬叔並同尚之議中領軍沈演之以為龜貝行
於上古泉刀興自有周皆所以阜財通利實國富民者
也歴代雖遠資用彌便但採鑄久廢兼喪亂累仍縻散
湮滅何可勝計晉遷江南疆境未廓或土習其風錢不
普用其數本少為患尚輕今王略開廣聲教遐暨金鏹
所布爰逮荒服昔所不及悉已流行之矣用彌曠而貨
愈狹加復競竊翦鑿銷毁滋繁刑禁雖重姦避方宻遂
使歲月増貴貧室日劇暋作肆力之氓徒勤不足以贍
誠由貨貴物賤常調未革弗思釐改為弊轉深斯實親
教之良時通變之嘉會愚謂若以大錢當兩則國傳難
朽之實家贏一倍之利不俟加憲巧源自絶施一令而
衆美兼無興造之費莫盛於兹矣上從演之議遂以一
錢當兩行之經時公私非便乃罷五年遷左僕射領汝
隂王師常侍如故二十八年轉尚書令領太子詹事二
十九年致仕於方山著退居賦以明所守而議者咸謂
尚之不能固志太子左衞率袁淑與尚之書曰昨遣修
問承丈人已晦志山田雖曰年禮宜遵亦事難斯貴俾
疎班邴魏通美於前䇿龔貢山衞淪慙乎曩篇規迨休
告雪滌素懐冀尋幽之歡畢(闕/)𤣥之適但淑逸操偏廻
野性瞢滯果兹冲寂必沈樂忘歸然而已議塗聞者謂
丈人徽明未耗譽業方籍儻能屈事康道降節殉務舎
南瀕之操淑此行求决矣望眷有積約日無誤尚之宅
在南澗寺側故書云南瀕毛詩所謂于以採蘋南澗之
瀕也詔書敦勸上又與江夏王義恭詔曰今朝賢無多
且羊孟尚不得告謝尚之任遇有殊便未宜申許邪義
恭答曰尚之清忠貞固歴事唯允雖年在懸車而體獨
克壮未相申許下情所同尚之復攝職羊即羊𤣥保孟
即孟顗字彦重本昌安人兄昶貴盛顗不就徴辟昶死
後起家為東陽太守遂歴呉郡會稽丹陽三郡侍中僕
射太子詹事復為㑹稽太守卒官贈左光禄大夫子劭
尚太祖第十六女南郡公主女適彭城王義康巴陵哀
王休若尚之既還任事上待之愈隆是時復遣軍北伐
資給戎旅悉以委之元凶弑立進位司空領尚書令時
三方興義将佐家在都邑劭悉欲誅之尚之誘説百端
並得免世祖即位復為尚書令領吏部遷侍中左光祿
大夫領護軍将軍尋辭護軍加特進復以本官領尚書
令丞相南郡王義宣車騎将軍臧質反義宣司馬竺超
民臧質長史陸展兄弟並應從誅尚之上言曰刑罰得
失治亂所由聖賢留心不可不慎竺超民為賊既遁走
一夫可禽若反覆昧利即當取之非唯免愆亦可要不
義之賞而超民曾無此意微足觀過知仁且為官保全
城府謹守庫藏端坐待縛今戮及兄弟與向始末無論
者復成何異陸展盡質復灼然便同之巨逆於事為重
臣豫蒙顧待自殊凡隸茍有所懐不敢自黙超民坐者
由此得原時欲分荆州置郢州議其所居江夏王義㳟
以為宜在巴陵尚之議曰夏口在荆江之中正對沔口
通接雍梁實為津要由來舊鎮根基不易今分取江夏
武陵天門竟陵随五郡為一州鎭在夏口既有見城浦
大容舫竟陵出道取荆州雖水路與去江夏不異諸郡
至夏口皆從流並為利便湘州所領十一郡其巴陵邊
帶長江去夏口密邇既分湘中乃更成大亦可割巴陵
屬新州於事為允上從其議荆揚二州户口半天下江
左以來揚州根本委荆以閫外至是並分欲以削臣下
之權而荆揚並因此虛耗尚之建言復合二州上不許
大明二年以為左光禄開府儀同三司侍中如故尚之
在家常著鹿皮㡌及拜開府天子臨軒百僚陪位沈慶
之於殿廷戲之曰今日何不著鹿皮冠慶之累辭爵命
朝廷敦勸甚篤尚之謂曰上虚懐側席詎宜固辭慶之
曰沈公不効何公去而復還也尚之有愧色愛尚文義
老而不休與太常顔延之論議往反傳於世立身簡約
車服率素妻亡不娶又無姬妾秉衡當朝畏遠權柄親
戚故舊一無薦舉既以致怨亦以此見稱復以本官領
中書令四年疾篤詔遣侍中沈懷文黄門侍郎王釗問
疾薨于位時年七十九追贈司空侍中中書令如故諡
曰簡穆公子偃别有傳尚之弟悠之義興太守侍中太
常與琅邪王徽相善悠之卒徽與偃書曰吾與義興直
恨相知之晩每惟君子知我若夫嘉我小善矜余不能
唯賢叔耳悠之弟愉之新安太守愉之弟翌之都官尚
書悠之子顒之尚太祖第四女臨海惠公主太宗世官
至通直常侍
史臣曰江左以來𣗳根本於揚越任推轂於荆楚揚土
自廬蠡以北臨海而極大江荆部則包括湘沅跨巫山
而掩鄧塞民户境域過半於天下晉世幼主在位政歸
輔臣荆揚司牧事同二陜宋室受命權不能移二州之
重咸歸密戚是以義宣藉西楚彊富因十載之基嫌隙
既樹遂規問鼎而建郢分揚矯枉過直藩城既剖盗實
人單閫外之寄於斯而盡若長君南面威刑自出至親
在外事不患彊若運經盛衰時艱主弱雖近臣懐禍止
有外憚吕宗不競實由齊楚興喪之源於斯尤著尚之
言并合可謂識治也矣
　
　宋書卷六十六
　宋書卷六十六考證
王敬𢎞傳嗚呼微臣永非復太之一物矣○太字下疑
　有脱字
時年八十追贈本官○八十南史作八十八(臣承蒼/)按
　敬𢎞表自云年向九十當以南史為是
何尚之傳尚之謂曰上虚懐側席詎宜固辭○南本曰
　字下有主字
　
　
　
　
　
　
　
　
　宋書卷六十六考證
