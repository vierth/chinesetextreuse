
皇清開國方略巻十二
太宗文皇帝(天聰三/年己巳)
　　天聰三年春正月庚申科爾沁部長來朝
　　　初科爾沁奥巴來朝
太祖髙皇帝賜號王謝圖千以郡主妻之(見天命十/一年六月)天聰
　　　二年九月
太宗統師征察哈爾奥巴率兵掠察哈爾邊境弗至期㑹
　　　之地而還十二月
命侍臣索尼阿珠祜往責之與以
書曰昔者汝父助葉赫興兵(奥巴之父貝勒翁阿/岱來侵見癸巳年)謀分我
　地幸
天佑我國汝弗獲逞後我兵征烏拉牛山汝父子以兵助
　烏拉又助葉赫殺我侍衛布揚古罪非一端應即興師
　致討我
皇考寛仁遣使議和盟誓
天地相與修好後汝欲親來議和約定㑹所我
皇考赴約汝復不至此汝之欺誑也察哈爾興兵伐汝我
　不辭勞苦率師相救兵至農安塔察哈爾遂棄將克之
　城而遁彼時若非我兵相援爾尚得有今日耶察哈爾
　還兵之後汝來修好我
皇考復加優遇以女妻汝又厚賜金珠裘幣甲胄器用等
　物遣汝歸國及我
皇考升遐諸國銜哀各遣大臣子弟來弔汝于兩月後方
　遣一下等屬員來此汝之負恩也向者通好時曽約一切
　敵國和則同和伐則同伐汝乃敗棄盟言與我讐敵之
　明國兩次通市汝之反覆無常也汝欲報怨于察哈爾
　屢遣使來約及我國興師爾竟不赴委我于敵遽爾先
　囬汝行不踐言狡詐實甚今而後汝之心我更何以相
　信乎
太宗既繕書厯數其罪復
諭索尼阿珠祜曰汝等往見彼勿加以禮勿食其食厲色
　待之即作欲歸狀以覘其情形(索尼阿珠祜齎書行十/日至科爾沁有以牲致)
　　　(饋者麾之去出所㩦餱糧食之奥巴病足居别室/索尼阿珠祜詣見郡主進禮物並以事畢即歸)
(諭旨告奥巴聞之扶掖至佯問曰此為誰索尼阿珠祜曰/      吾儕)
(天聰皇帝使臣也爾有罪義當絶今特以公主故來餽問恐/      耳奥巴語左右具饌索尼阿珠祜不顧而出奥巴)
(上使至使台吉塞稜等問曰往者爾等見我不拜具饌不/      向我行禮與之食則食今)
(皇上有食即趨而出豈索尼阿珠祜答曰吾儕非為爾來/      所譴責于我耶)
(皇上震也何拜為又何為食爾之食耶爾罪多端我/      怒恐我等不能達意另有)
(諭旨于是以書授之即整轡欲行奥巴得書大驚令衆挽/      留再三曰伏讀)
(上諭責我罪重心甚惶懼罔知所措既已獲此重罪若聽/      使者獨返罪滋重矣當令台吉拜斯噶爾及桑阿)
　　　(爾齋同使者往謝罪俟我足愈親往索尼阿珠祜/曰吾儕奉)
(上命饋公主禮物事畢即行汝欲辨已罪强留我等偕二/      人以往我等豈為取此二人而來耶奥巴旋遣人)
(上之怒告曰令子弟去無益適以重力疾就道死無所辭/      我罪益深不如親往足雖病)
(上怒也終不可以安坐置辯冀釋同汝去亦未令我阻汝/      索尼阿珠祜答曰未令我)
　　　(汝其自裁之奥巴又遣人告曰今欲親往决矣惟/懼)
(上怒難解不我見而逐我耳索尼阿珠祜曰汝果引咎往/      朝必蒙我)
(皇上寛容弗汝逐也奥巴大喜留索尼阿珠祜十日送之/      先行囑曰我朝見無遣使報問)
(至尊之理爾既先行幸為我轉奏我以獲罪之故足雖疾/      當令人扶掖來朝叩頭以謝如䝉)
(上寛容拜覲戾我之願也/天顔釋我罪)索尼阿珠祜還奏
太宗曰果能知罪改過猶可恕矣至是奥巴來朝
駕出迎十里還
御殿宴之越二日
命巴克什庫爾禪希福等復申前書中語致詰奥巴俱服
　　　罪其私與明國交市願罰駝十馬百征察哈爾違
　　　約遽歸亦願罰駝十馬百又越三日奥巴獻馬一
　　　甲一謝罪
太宗宥之
賜貂裘金鞓帶㡌靴及朝鮮所貢皮幣財物及辭歸復
賜甲胄縀布猞猁猻裘雕鞍金銀器皿等物
親率貝勒大臣出郊餞之越宿而還
　　丁丑議増直月理政貝勒
　　　先是天命六年二月
太祖命
太宗同大貝勒代善二貝勒阿敏三貝勒莽古爾泰佐理
　　　國中政事按月分直及
太宗即位仍令分月掌理至是傳
諭曰向因直月之故一切機務輙煩諸兄經理嗣後可令
　弟姪輩代之如有疎失咎坐現直者大貝勒等皆曰善
　　　遂以諸貝勒代理直月之事
　　二月戊子嚴禁科歛民財
　　　先是察訊正黃旗千總科歛民間財物事謂因本
　　　管官及筆帖式等至屯供應不敷故歛民間食物
　　　以餉之
太宗諭貝勒大臣曰出使之人定例各自備餱糧母許科
　取于民近聞有違法妄行者不可不嚴為懲治諸臣皆
　受朕恩身居民上衣食亦已豐裕乃攫取貧民辛勤孳
　養之牲牢以供口腹貧民被此擾累何所恃以為生乎
　逃亡背叛職此之由嗣後事發除凡人照常處分外若
　係管糧官筆帖式及巡臺人虐民妄行定行處死又
諭曰正黄旗官員皆攫取民間食物朕已察知爾七旗大
　臣可各察本旗所屬人有攫取之事即行奏聞母得容
　隱于是諸大臣各察出本旗事以奏
諭曰官員攫取民間食物若被旁人告發㫁難寛宥因係
　朕自行察出姑宥之嗣後各宜省改前愆共矢公忠
　　庚子罰懲殺降將領
　　　先是遣總兵官武訥格副將蘇納率滿洲兵八十
　　　人及䝉古全軍往征察哈爾降其邊境二千戸因
　　　軍中流言降人瞷我兵少謀殺我兵以歸明乃盡
　　　戮其男子俘其妻孥止釋兩台吉弗殺攜之還
太宗命以所俘獲分賚將士既而
諭責武訥格蘇納妄戮降人盡罰所得駝馬牛羊入官是
　　　月甲辰
巡閲南路邊境城垣乙巳次穆家堡以郛郭有傾圮者
命葺之丙午次牛莊
命築新城髙二丈二尺有五寸加雉堞除四隅外每面建
　　　腰臺四座
賜督工諸臣宴翼日至耀州又翼日至海州凡城垣不堅
　　　者咸
命修築完固
　　三月戊午申定軍令于外藩
　　　先是
頒敕科爾沁敖漢柰曼喀爾喀喀喇沁諸部令遵行
　　本朝制度(事在/正月)至是
命大臣阿什達爾漢等齎
敕與䝉古諸貝勒曰爾等既皆歸順凡遇出師期約宜各
　踴躍争赴協力同心毋有後期我兵若征察哈爾凡管
　旗諸貝勒年七十以下十三以上俱從征違者罰馬百
　駝十遲至約㑹之地三日者罰馬十若往征明國每旗
　貝勒一台吉二以精兵百人從征違者罰馬千駝百遲
　至約㑹之地三日者罰馬十我軍入敵境以至出境有
　不至者罰馬千駝百于相約之地擅行擄掠者罰馬百
　駝十
　　夏四月丙戌朔定文館職司
　　　初
太祖製國書因心肇造備列軌範
太宗躬秉神聖之資復樂觀古來典籍以厯代帝王之得
　　　失為鑑並欲記注
　　國家政事以昭信史
命儒臣達海庫爾禪剛林蘇開武巴什扎素喀古爾嘉琿
　　　托布齊瑚球占巴十人分為兩直繙譯典籍記注
　　　政事(時名文館至崇徳元年改/増為𢎞文秘書國史三院)是月扎嚕特部内
　　　齊汗(元太祖裔/忠圖之子)科爾沁部貝勒布達齊(貝勒翁阿/岱子奥巴)
　　　(弟/)各率其子來朝
　　五月丁未議䝉古部長越界駐牧罪
　　　柰曼部衮楚克巴圖魯(來歸見元/年七月)扎嚕特部内齊
　　　汗(來朝/見前)瑚弼爾圖色本瑪尼(三人來歸並見/二年十二月)巴雅
　　　爾圖(色本/兄)以私越地界駐牧自行議罪請各罰馬
　　　百駝十
命從寛各罰馬一
　　戊申分𠞰明兵于海島
　　　先是明總兵毛文龍據南海皮島招集遼民令富
　　　民皆冒毛姓為其子孫民有逃奔者輒殺之揑稱
　　　陣獲誑報冒功明之君臣皆信之陞為大都督凡
　　　島中官民賞罰黜陟生殺許以便宜行事文龍欲
　　　與我國通好屢遣使致書
太宗因遣官科廓率從者四人齎書答之往來數次文龍
　　　乃執科廓等送往燕京尋寧逺巡撫袁崇煥以文
　　　龍與我國私通殺之其部衆有踞朝鮮之鐵山者
太宗命總兵官楞額哩率兵五百往𠞰斬三百七十級生
　　　擒一百四十人獲馬二十一至是分
命諸將搜𠞰海島之舊屬毛文龍者石廷柱率兵二百往
　　　黄骨島有自石城島來者斬二百人生擒十九人
　　　圖嚕什率兵一百往旅順口斬二十五人生擒二
　　人羅璧哲爾德青善雅賴率兵一千往新城一路
　　遇採葠船四擊斃六十人毁其船富克察率兵後
　　行遇採葠者七十人盡殱之錫爾都塔哈布各率
　　兵五十至鹿島斬十九人生擒三人布爾吉率兵
　　赴雅爾古地斬採葠之朝鮮國十人明國三人復
　　同扈什塔躡踪捕緝斬五十二人生擒十人以歸
　六月丁卯土黙特部入貢
　　土黙特部長鄂木布(元太祖裔格根/汗之三世孫)遣四十五人
　　貢駝馬綵縀等物奏言願率部衆歸附其同部台
　　吉卓爾畢泰阿渾阿巴當索諾木等來朝亦貢禮
　　物
　秋七月乙未庫爾喀部入貢
　　庫爾喀部頭目九人來朝以海豹皮入貢是月喀
　　爾喀貝勒巴哈達爾漢之子拜渾岱拉巴泰滿珠
　　什哩三台吉率三十五人來奏前為察哈爾侵掠
　　俱逃入科爾沁今自科爾沁來歸
　　八月庚午定行軍賞罰例
　　　凡入八分貝勒等臨陣時如七旗敗走而一旗獨
　　　能迎戰保全七旗者即以敗走七旗所屬人員給
　　　與若七旗迎戰而一旗敗走者削爵以所屬人員
　　　分給七旗如一旗戰者半走者半即以走者之所
　　　屬人員給與本旗迎戰貝勒仍覈其戰功另行賞
　　　賚若七旗未及戰而一旗首先迎戰亦按其功之
　　　大小及所獲多寡行賞若兩軍接戰或追擊敵兵
　　　不加詳審妄行衝突者罰所乘馬及所獲人口入
　　　官
　　九月壬午朔校試儒生
　　　前期
詔曰自古國家文武並用以武功戡禍亂以文教佐太平
　朕今欲振興文教于諸儒中考取其文藝明通者優奬
　之以昭作人之典諸貝勒及滿漢䝉古之家所有儒生
　俱令考試取中者别以丁償之至是預試者三百餘人
命諸臣校别優劣得二百人凡𨽻
　　内府及貝勒大臣家為奴者盡皆抜出免二丁差徭
　　　一等者賞縀二疋二等三等者賞布二疋並候録
　　　用是月南界守將伊爾登等率兵𠞰舊屬毛文龍
　　　之獐子島獲船四沉一百三人于水中生擒二十
　　　七人來獻
太宗遣大臣揚古利楞額哩阿山雅賴率騎兵一百步兵
　　　二百巡緝採葠明人至雅爾古斬九十六級生擒
　　　千總三員及從役十六人以歸
　　冬十月辛未㑹師至喀喇沁境定議征明
　　　先是六月乙丑
諭貝勒大臣曰戰争者生民之危事太平者國家之禎祥
　前曽與明議和明之君臣若聼朕言克成和好共享太
　平則我國採葠開礦與之交易若彼不願太平而樂于
　用兵則我國所少者不過縀帛等物耳我國果竭力耕
　織以裕衣食之源即不得縀帛等物亦何傷哉我屢欲
　和而彼不從我豈可坐待定當整旅西征令䝉古科爾沁
　喀爾喀扎嚕特敖漢柰曼諸國合師並舉勿似昔日之
　專以我兵往夫師徒既衆供億浩繁陸運糗糧恐不能
　給必用船載至河西西寧堡方無貽誤宜豫採木植廣造
　舟楫以備用朕之所見如此但一人所見未必悉協于
　衆詢謀僉同乃克濟事有謀略素裕可禆益軍政者各
　以所見入告朕將擇而用之越二旬
命貝勒濟爾哈朗德格類岳託阿濟格率兵萬人征明錦
　　　州寧遠秣馬田野中凡一月俘獲以三千計焚其
　　　積聚乃還九月甲辰
召外藩䝉古部長各率兵來㑹十月癸丑
太宗親統師啟行以來朝喀喇沁台吉布爾哈圖曾受賞
　　　于明熟識路徑用為嚮導丙辰師次陽什穆河
賜宴㑹師之柰曼部衮楚克巴圖魯札嚕特部内齊汗色
　　　本桑圖喀巴海瑚弼爾圖之子岱青等巴林部色
　　　特爾塞稜之馬匹疲瘦衆䝉古貝勒議罰其甲胄
　　　馬駝
命俟班師再議
諭責之曰朕曽諭爾等善養馬匹勿輕馳騁以備征討之
　用爾等違諭用以畋獵致馬匹羸瘠來兵遂少㑹亦何
　益耶庚申師次納哩特河察哈爾五千人來降壬戌駐
　　　營遼河
命總兵官武訥格副將蘇納率兵四百躡追察哈爾部衆
　　　之逃奔明國者俘百人獲馬八十駝七十六牛羊
　　　各百餘丙寅科爾沁部奥巴偕洪果爾(貝勒莽/古斯弟)圖
　　　美(奥巴/從兄)武克善(莽古/斯孫)巴達禮(奥巴/子)諸貝勒台吉各
　　　率兵來㑹
駕迎之三里許還
御行幄宴之是日集諸貝勒大臣暨外藩䝉古貝勒台吉
　　　等
諭曰明國屢背盟誓䝉古察哈爾國暴虐無道皆當征討
　今大兵既集所向宜何先爾等其共議之諸貝勒大臣
　　　有謂距察哈爾國遼遠人馬勞苦宜退兵者有謂
　　　大軍千里而來羣力已合宜征明者
太宗以征明之議為是遂統師向明境發越五日至喀喇
　　　沁之青城大貝勒代善三貝勒莽古爾泰晚詣
御幄止諸貝勒大臣于外而先入宻議班師既退貝勒岳
　　　託濟爾哈朗薩哈璘阿巴泰杜度阿濟格豪格入
太宗黙坐意不懌岳託奏諸將皆集于外待
上諭旨
太宗憮然曰可令諸將各歸帳我謀既隳又何待為可勿
　宣布所發軍令岳託濟爾哈朗曰臣等未識所以請
上明示
太宗曰我已定䇿而兩兄不從謂我兵深入敵境勞師襲
　遠若糧匱馬疲何以為歸計縱得入邊而明人㑹各路
　兵環攻則衆寡不敵倘從後堵截恐無歸路以此為辭
　固執不從伊等既見及此初何為緘黙不言使朕遠渉
　至此耶衆志未孚朕是以不懌耳岳託濟爾哈朗及諸
　　　貝勒皆勸
上决計進取于是令管旗八大臣往與大貝勒三貝勒議
　　　夜半議定乃
頒敕諭曰朕仰承
天命興師伐明拒戰者不得不誅若歸降者雖雞豚勿侵
　擾俘獲之人勿離散其父子夫婦毋滛人婦女毋掠人
　衣服毋拆廬舍祠宇毋毁器皿毋伐果木如違令殺降
　滛婦女者斬毁廬舍祠宇伐果木掠衣服及離大纛入
　村落私掠者鞭一百又勿食明人熟食勿酗酒聞山海
　闗内多有鴆毒更宜謹慎馬或羸瘦可量煑豆飼之肥
　者止宜秣草凡採取柴草須聚集衆人以一人為首有離
　衆馳往者拏究如有故違軍令者與不行嚴禁之管旗
　大臣及領隊各官並治罪弗貸
　　戊寅克明洪山口
　　　大軍自喀喇沁之青城行四日次老河
命貝勒濟爾哈朗岳託率右翼四旗兵及右翼諸部䝉古
　　　兵攻大安口貝勒阿巴泰阿濟格率右翼四旗兵
　　　及左翼諸部䝉古兵攻龍井闗各
授以方略令相機而行
太宗統師向洪山口進發丁丑左翼兵攻克龍井闗隳其
　　　水闗而入明副將易愛㕘將王遵臣聞礮聲自漢
　　　兒莊率兵至我兵擊敗敵騎兵三隊步兵二隊斬
　　　易愛王遵臣盡殱其衆又斬哨卒之自三屯營至
　　　者師薄漢兒莊城其副將標下官李豐率城内民
　　　薙髪出降大軍登城駐營秋毫不擾潘家口守備
　　　金有光遣中軍旗鼓范民良蔣進喬齎書來降三
　　　貝勒莽古爾泰奏授守備為逰擊旗鼓為備禦給
　　　劄而遣之戊寅
太宗親統師攻克洪山口入駐城内擢降人方遇清為備
　　　禦與
敕令守洪山口又遁匿山中之千總一員把總一員聞城
　　　克率百人擐甲執械來降因擢千總為備禦把總
　　　為千總是日貝勒濟爾哈朗岳託率右翼兵攻克
　　　大安口毀其水闗明馬蘭營前哨兵馳至大安口
　　　將近城我軍擊走之濟爾哈朗率兵一半擊敗兩
　　　營敵兵于山上追至馬蘭營盡殱之明騎兵自遵
　　　化來援列兩營深林中鳴角擊鼓岳託亦率兵一
　　　半進擊大敗之得脱者僅數人兩貝勒甫拜
天畢忽又有一營敵兵至我軍未及成列争先擊斬自辰
　　　迄已共敗敵兵五營馬蘭營馬蘭口大安營三城
　　　俱降我軍遂趨石門恐兩旁有敵兵因立營曠野
　　　以便瞭望明兵先聞礮聲以為䝉古兵至倉皇赴
　　　戰悉就殱後知為我兵懼不復出石門寨驛丞一
　　　生員一偕五人齎書來降
　　十一月甲申克遵化城
　　　大軍既克洪山口總兵官揚古利率兵先至遵化
　　　辛巳
太宗親統師距城五里而營三貝勒莽古爾泰率左翼兵
　　　自漢兒莊來㑹
太宗與遵化城中巡撫王元雅等
書曰我國為爾國侮慢侵陵致成七恨乃告
天興師幸䝉
上天垂鑒以我為直舉遼東廣寧諸地悉以畀我我猶欲
　罷兵息民屢遣人致書議和爾君臣妄自尊大且不容我
　書過山海闗爰整師旅大舉而至自喜峯口迤西大安口
　迤東拒敵之兵悉已誅戮歸順人民秋毫無犯今爾等
　若輸誠來降功名富貴當與共之嘗聞良禽擇木而棲
　俊傑相時而動爾等可不深念耶至民人皆我赤子來歸
　之後自當加以恩養爾等可速自審處毋貽後時之悔
　　　十一月壬午朔明總兵趙率教以兵四千援遵化
　　　我哨兵來告貝勒阿濟格等率左翼四旗及䝉古
　　　兵奮擊敗之乘勝躡追
太宗率數騎環視遵化城可攻之地遇明敗兵至掩擊之
　　　趙率教為阿濟格所斬三貝勒莽古爾泰生擒明
　　　中軍臧調元來見
太宗曰可收養之養人後必有效遂令薙髪有棄弓歸降
　　　者亦收養仍給
敕各還原籍羅文峪守備李思禮齎糧冊來降擢為逰擊
　　　貝勒濟爾哈朗等率右翼兵來㑹
太宗召集貝勒大臣定議攻城
授以方略正黄旗攻北面之西鑲黄旗攻北面之東正紅
　　　旗攻西面之北鑲紅旗攻西面之南鑲藍旗攻南
　　　面之西正藍旗攻南面之東鑲白旗攻東面之南
　　　正白旗攻東面之北甲申黎明列陣樹梯城下正
　　　白旗兵薩木哈圖先登諸軍繼之遂克其城掩殺
　　　其守陴兵四面皆潰巡撫王元雅走入署自經死
　　　城中官兵人民等拒命者盡殺之
命以棺歛元雅屍傳
諭諸將曰我軍年來皆怯于攻城此城較前所攻之城更
　堅薩木哈圖奮勇先登殊可嘉也乙酉以副將伊遜攻
　　　城時礮傷其手創甚
親臨視之是日聞羅文峪民為從征䝉古所擾害因以䝉
　　　古字漢字傳
諭曰朕㑹師征明志在綏定安輯之凡貝勒大臣有掠歸
　降地方財物者殺無赦擅殺降民者抵罪强取民物者
　計所取之數倍償其主朕方招徠人民若從征之人横
　行擾害是與鬼蜮無異此而不誅將何以懲貝勒大臣
　等尚其仰體朕心廣宣德意焉己丑論功行賞喀克篤
　　　哩造攻具如法且親督本旗兵先登由三等總兵
　　　官擢為二等總兵官(即今二/等子)巴篤禮指麾本旗兵
　　　攻城有方由三等逰擊擢二等逰擊(即今二等/輕車都尉)和
　　　勒多初襲其兄攸德赫參將職後以罪革至是以
　　　署參將攻遵化城善射使所屬兵先登令仍襲其
　　　兄參將職(即今一等/輕車都尉)綏和多率兵先八旗兵進由
　　　備禦擢三等逰擊(即今三等/輕車都尉)薩木哈圖先八旗兵
　　　登城授為備禦(即今騎/都尉)世襲罔替有過失俱行赦
　　　免家貧即周恤之
賜號巴圖魯與喀克篤哩巴篤禮並
親酌以金巵
賜蟒縀及駝馬扈什布第二登城
親酌以銀巵與第三登城之多禮善合授備禦(兩人共管/一佐領下)
　　　(人/戸)茂巴禮第四登城並
賜縀布馬牛烏嚕特䝉古阿海先登因後兵不繼陣亡授
　　　其父阿邦為備禦
賜蟒縀一縀十九布二百馬牛各十庚寅
諭羣臣曰頃因克遵化各旗大臣至登城士卒俱以次賞
　賚者非以大臣等身自登城也嘉其督率盡善備具堅
　固耳嗣後視此為例朕與爾等經厯險遠艱苦至此已
　䝉
天佑克奏膚功諸臣尤宜加意約束所屬人員愛士卒如
　子弟則所屬士卒亦視爾等如父母平時克遵教令臨
　陣必竭誠効命不違紀律矣倘各旗大臣不加訓飭以
　致妄行不誅則紀律廢弛而為惡者益熾誅之則曽經
　効力之兵而以無知䝉罪又實可憫爾等有管兵之責
　者當勤加教訓以副朕意壬辰明喜峯口㕘將遣千總
　　　二員把總二員齎降書至給
敕諭及令旗禁戒䝉古擾害漢人
賜㕘將縀二十把總各縀一從者各縀袍一
　　癸巳進征燕京
　　　以㕘將英固爾岱逰擊李思忠文館范文程率備
　　　禦八兵八百留守遵化
太宗統師離遵化城二十五里駐營甲午進軍薊州前哨
　　　遇明兵五百與戰生擒十五人獲馬二十乙未次
　　　三河縣獲一漢人令持書招降丙申
命左翼貝勒率兵三千赴通州相視渡口
太宗自三河縣行二十里前哨捕一人送至訊以敵兵消
　　　息其人云大同宣府兩鎮兵現在順義縣遂
命貝勒阿巴泰岳託率左翼二旗及䝉古二旗兵往擊之
　　　敗明總兵滿桂侯世禄軍獲馬千餘駝百餘順義
　　　知縣率衆來降
太宗至通州渡河駐營城北傳
諭各城曰我國素以忠順守邊爾萬厯皇帝妄預邊外之
　事曲在葉赫而强為庇䕶直在我國而强欲戕害屢肆
　侵陵大恨有七我知其終不相容也昭告于
天興師致討
天佑我國先賜我河東地我
皇考思戢干戈與民休息遣人致書講和而爾國不從既
　而
天又賜我河西地我復屢次遣使講和爾天啟皇帝崇禎
　皇帝仍加欺陵使去滿洲國皇帝帝號毋自製國寳我
　亦樂于和好遂欲去帝號稱汗令爾國製印又不從故
　我復告
天興師由捷徑而入破釡沉舟㫁不返斾爾明之君臣視
　用兵為易事漠然不以愛民為念不願和好而樂兵戈
　今我軍至矣用兵豈易事乎凡爾紳衿軍民有歸順者
　我必加撫養其違抗不順者不得已而誅之此非予誅
　之乃爾君自殺之也若謂我國褊小不宜稱帝古之遼
　金元俱自小國而成帝業亦曽禁其稱帝耶且爾明太
　祖昔曽為僧賴天佑之俾成帝業豈有一姓受命永久
　不移之理乎天運循環無往不復有天子而廢為匹夫
　者亦有匹夫而起為天子者此皆
天意非人之所能為也
上天既已佑我爾明國乃使我去帝號
天其鍳之矣我以抱恨之故興師恐不知者以為恃强攻
　戰故此諭知戊戌進軍駐牧馬厰距燕京約二十里厰
　　　南五里許有牧馬圉我兵圍之其管馬太監二名
　　　及三百餘人出降辛丑
太宗統師營于燕京城北土城闗之東兩翼兵營于東北
　　　偵知明總兵滿桂侯世禄等俱集德勝門
太宗率諸貝勒領右翼兵前進哨兵又告瞭見東南隅有
　　　寧遠巡撫袁崇煥錦州總兵祖大壽等以兵來援
太宗至德勝門外審視虛實
諭火器營兵進前發礮俟敵發礮畢䝉古兵及兩紅旗兵
　　　由西面徑進正黄旗兵從旁衝擊傳
諭左翼貝勒領兵迎擊于是兩路進兵復
命御前兵繼後遇敵潰遁者追擊之時袁崇煥祖大壽屯
　　　兵二萬于沙窩門外我左翼兵二千分為三隊領
　　　纛大臣哈寕阿鄂羅塞臣等先進貝勒阿巴泰阿
　　　濟格多爾衮豪格繼之聞敵伏兵右偏甚衆因約
　　　我軍入隘口宜趨右偏不趨右偏而由正路入者
　　　罪與避敵同比入隘口豪格獨趨右偏敗其伏兵
　　　追殺至城壕阿巴泰阿濟格多爾衮不趨右偏由
　　　正路入亦擊敗敵兵追殺至城壕阿濟格所乘馬
　　　被創死正白旗領纛大臣康古哩未至城濠止于
　　　中途貝勒多鐸以年幼與三貝勒莽古爾泰留後
　　　遇明兵來犯禦郤之額駙恩格德爾領喀爾喀䝉
　　　古軍偕其弟莽果勒岱及領札嚕特兵之巴克多
　　　爾濟見敵兵一隊距城稍遠屯樹林内不俟整隊
　　　驟進接戰旋潰奔總兵官武訥格札嚕特貝勒色
　　　本與其弟瑪尼突入奮戰始擊敗敵兵収軍後諸
　　　貝勒大臣㑹議阿巴泰違衆約不從右偏進與同
　　　旗豪格相離罪應削爵奪所屬人員給與豪格
太宗曰阿巴泰非怯懦者特以顧其二子致離豪格耳朕
　奈何以子故加罪于兄因宥之以康古哩及㕘將郎球
　　　漢岱等逗留中途削職罰贖奪其俘獲以哈寧阿
　　　鄂羅塞臣善戰俱授備禦恩格德爾莽果勒岱自
　　　䝉古首先投誠功大免削職仍罰贖奪其俘獲巴
　　　克多爾濟等削職罰贖奪其俘獲以所罰之半給
　　　武訥格令分賞同時迎戰將士癸卯
太宗率諸貝勒環閲燕京城乙巳駐南海子丁未進軍距
　　　闗廂二里時袁崇煥祖大壽營于城東南隅樹柵
　　　木為衛
太宗令我軍移與相近列營
親率諸貝勒輕騎往視進攻之處
諭曰路隘且險若傷我軍士雖勝不足多也諸貝勒屢請
　　　攻城
太宗諭曰朕仰承
天眷攻城必克但所慮者倘失我一二良將即得百城亦
　不足喜朕視將卒如子嘗聞語云子賢父母雖無積蓄
　終能成立子不肖雖有積蓄不能守也此時正當善撫
　我軍蓄飬精銳耳遂止弗攻先是獲明太監二人以副
　　　將髙鴻中㕘將鮑承先寗完我巴克什達海監守
　　　之至是鴻中承先遵
上所授宻計坐近二太監故作耳語云今日撤兵乃
上計也頃見
上單騎向敵敵有二人來見
上語良乆乃去意袁巡撫有宻約此事可立就矣時楊太
　　　監者佯卧竊聽悉記其言庚戌
命縦楊太監歸嗣聞楊太監以竊聽之言奏明崇禎帝遂
　　　執袁崇煥下獄祖大夀大驚率所部奔錦州毀山
　　　海闗而出
　　十二月辛亥朔克良鄉城
　　　大軍趨良鄉
太宗命諸貝勒殿後行獵海子左翼諸貝勒因逐獐突馳
　　　于前
太宗見之
諭曰朕以爾等殿後是以行獵今爾等皆前來誰在後軍
　耶諸貝勒俱奏請議罪
太宗曰爾等孺子忘殿後而貪射獐故至此姑免議重罪
　止各罰馬一給右翼諸貝勒遂趨良鄉克其城以駐軍
　　　所獲牛馬驘驢均給兵丁庚申祭纛良鄉東山岡
頒賚將士銀兩縀衣總兵官武訥格率䝉古兩旗兵攻取
　　　固安縣盡殱其衆
命巴克什庫爾禪赴固安賞諸將士銀兩緞衣時房山縣
　　　有生員三人來降賞而遣之
諭曰聞爾房山縣民奉祀金朝皇帝是亦守禮之民也今
　䝉
天佑我軍已至燕京大業若成爾等皆屬我倘不能即成
　恐貽禍爾等須杜門安坐以俟我業之成也遂
命貝勒阿巴泰薩哈璘齎牲帛祭金太祖世宗陵為文以
告曰嘗聞二帝功髙德盛予中心緬懐夢寐景仰兹統師
　至良鄉知二帝陵寢在焉雖時異世殊而春秋舉祀至
　今稱頌弗衰誠所謂德愈久而彌光也特備牲牢遣阿
　巴泰薩哈璘代祭併白予懐我國介在邊陲世守忠信
　明萬厯君無故害我
二祖彼雖出此我猶尊之為君同遼東副將吳希漢刑白
　馬烏牛盟誓
天地竪碑邊界約曰漢人出邊者殛漢人滿洲入邊者殛
　滿洲既盟之後直道自守及我與葉赫兩國搆釁彼曲
　我直明萬厯君不以公道區處反庇理曲之葉赫陳兵
　邊外代為守禦屢欺我理直之滿洲致成七大恨我見
　其不能相容必欲見害故告
天興師䝉
上天垂鑒不計國之大小止論事之曲直遂以我為直畀
　我以明遼東迤東之地後我復遣人議和彼以為敗我
　如泰山之壓纍卵藐視我如草芥欺陵不已故復興師
天又畀我以河西地後我欲息兵戈享太平開誠布公不
　作詭計屢遣議和之使明崇禎君更肆欺陵欲索還
天畀我之土地去我帝號國寳我以
天賜土地不可退還止議去帝號稱汗不另製寳令彼造
　印與我彼復不從我故發憤興師凡降城居民秋毫無
　犯惟誅其軍士之抗拒者攻其城堡之不降者我非樂
　于誅之攻之也皆明國君妄自尊大不允議和不啻彼
　自誅之自攻之耳夫我深雪讐之志而彼恥城下之盟
　兵甲相尋積漸至此
天實為之于我何預雖然我猶不為己甚復欲與彼議和
　乃彼恃其國大兵多蔑理違
天將我之言置若罔聞若枘鑿之不相入故予披瀝悃忱
　祭告惟二帝英靈昭鑒而黙佑之
　　丁卯擊敗明兵于永定門南
　　　大軍還自良鄉至蘆溝橋遇明副將沈姓率兵六
　　　千人來禦
太宗遣右翼五旗兵進擊(時左右翼各有䝉古一旗故/右翼五旗合左翼則為十旗)不
　　　移時悉殱之生擒官一員擇取甲胄馬匹之善者
　　　餘悉棄置進距京城二十里有敵兵一營擊敗之
　　　晚至京城西南隅駐營
命副將阿山逰擊圖嚕什視環城敵兵擒一人訊之知永
　　　定門南二里許有滿桂黒雲龍麻登雲孫祖壽四
　　　總兵領步騎四萬結柵木四面列鎗礮十重遂
諭諸將士以三鼓進兵列陣及旦十旗兵齊進敗敵毁柵
　　　而入陣斬滿桂孫祖壽副將㕘逰等官凡三十餘
　　　人千把總無算生擒總兵黒雲龍麻登雲方我軍
　　　進薄敵柵敵軍鎗礮矢石交下如雨
太宗憐惜將士惻然隕涕及收軍無一傷者戊辰
命以陣獲馬六千擇其善者先賞給八大臣及總兵副將
　　　等官諸臣奏曰荷
天眷佑
皇上威福敗此大敵所獲諸物
上與諸貝勒不先擇取臣等如何敢受
太宗諭曰我命汝等對敵明兵鎗礮發時朕為爾等心甚
　憂悔幸邀
天佑爾諸臣未被創擊敗敵兵雖加賞賚朕猶以為未足
　也己巳大軍移駐京城西北庚午移駐德勝門外前哨
　　　圖嚕什錫爾納勞薩等兩遇明兵自京城出俱擊
　　　敗之斬一百五十人獲馬一百二十有竒巴克什
　　　達海愛巴禮奉
命齎書與明議和一置德勝門外一置安定門外貝勒阿
　　　巴泰濟爾哈朗阿濟格杜度薩哈璘同總兵官揚
　　　古利率兵三千徇通州焚毁其船遂攻張家灣克
　　　之丙子
太宗旋師通州渡河駐營丁丑貝勒岳託薩哈璘豪格率
　　　兵四千前行攻克香河縣時沙河驛有䝉古五百
　　　人聞我兵至出奔山海闗我兵追及之五百人據
　　　山崖立寨我兵步登悉殱之又焚通州河内船約
　　　千餘是日
太宗與大貝勒代善等率䕶軍及火器營兵五百名往視
　　　薊州情形㑹有山海闗步兵五千來援薊州距城
　　　二里許與我兵遇敵兵不及入城遂立營環列車
　　　盾鎗礮諸貝勒率兵衝擊悉殱之方擊敵步兵時
命代善指揮左翼四旗攻其東面
太宗親指揮右翼正黄正紅鑲紅三旗攻其西面貝勒杜
　　　度傷足逰擊額爾濟格烏爾坤被創卒正紅鑲紅
　　　兩旗不進攻所當敵壘總兵官揚古利同内大臣
　　　侍衛率正黄旗軍士攻入大敗敵兵
命以兩紅旗規避各官贖罪之物盡給揚古利令分賞進
　　　攻諸將士戊寅㕘將英固爾岱自遵化奏云宻雲
　　　總督薊州道合兵夜至遵化四面夾攻我兵出禦
　　　敵兵斬殺甚衆敵遂郤次日敵以馬兵列陣我兵
　　　與戰敵旋奔入步兵營止殺其殿後兵五人生擒
　　　答應官一員敵兵夜遁翼旦我兵追躡其後斬馬
　　　兵百人歩兵千餘人
太宗遣貝勒杜度統兵往駐遵化以喀喇沁台吉布爾哈
　　　圖率兵駐羅文峪大軍向永平進發
　
　
　
　
　
　
皇清開國方略巻十二
　