
　續資治通鑑長編巻二百九十七
　　　　　　　　　　　　　宋　李燾　撰
　　神宗
元豐二年三月庚午朔董戩經沁伊達木凌節等來貢
方物上問所以來之意對曰董戩䝉恩許貢故遣使謝
上慰撫之皆歡呼舞拜　權監察御史裏行舒亶為集
賢校理以上批亶優於辭學詳於吏治自丞屬憲府能
以先後左右朝廷政事為已職責故也　詔錢藻且權
開封府以許將連太學獄事而御史臺鞫治多用開封
府吏也(八月丙辰/許將責)　權御史中丞蔡確言畿内及諸路
闕雨宿種未長重虞疾疫陛下賑䘏窮乏詔書數下仁
民之慮可謂至矣臣愚竊謂四方犴獄宜更澄察决滯
理寃足召協氣乞詔畿内提舉司諸路轉運或提舉司
委官與提㸃諸縣鎮及提㸃刑獄官廵按闕雨州縣督
治未結絶公事有渉枉濫或無故淹延者並申理决遣
劾官吏以聞知諫院李定言京東河北飢青齊滄棣尤
甚陛下已勅有司賑救貧乏租稅欠負例皆展閣減價
出粟支借種錢籍録飢羸給以日食尚聞民不安居漸
有流散乞戒監司檢察州縣若賑救不如法致有逃死
以戸口多少等第黜罰知諫院黄履亦言知青州龔鼎
臣知滄州張問性雖厚重而短於應務不足以賑乏紓
急乞别選能者易鼎臣問以他郡皆不行(朱本削/此三事)　詔
兩浙路災傷民負戸絶田産價錢者展限半年輸官初
本路乞展限一年而司農寺以為太寛也　賜辰州捕
猺賊兵丁特支錢
辛未詔河東定奪吉伯溝地界毋得張皇或致生事候
究治得實具奏聽㫖以管勾縁邊安撫司王崇拯言差
官定奪滋長狡計宜但戒地分廵檢毋得侵越耕種而
已上以其言為然故有是詔　又詔開封府界僧寺旅
寄棺柩貧不能𦵏嵗久暴露其令逐縣度官不毛地三
五頃聽人安𦵏無主者官為瘞之民願得錢者官出錢
貸之每䘮毋過二千勿收息詔提舉常平等事陳向主
其事以向建言故也後向言在京四禪院均定地分葬
遺骸天禧中有敇書給左藏庫錢後因臣僚奏請裁減
事遂不行今乞以戸絶動用錢給瘞埋之費至六月向
又乞選募僧守䕶量立恩例並從之𦵏及三千人以上
度僧一人三年與紫衣有紫衣與師號更令管勾三年
願再住者凖此向桐廬人也(張舜民云云可考新舊紀/並書詔畿内貧民不能𦵏)
(者給地貸以錢/無主者瘞之)
癸酉賜梓州路轉運司度僧牒百修遂戎瀘州城
丁丑上批前内侍省髙班梁堅坐監嵩慶陵自盜贓貸
死編管襄州該恩已放逐便今貧窶無所歸内臣執事
兩省更無他所安排可與一内侍省把門内品遂為後
苑散内品　環慶路經畧使俞充言蕃部昌寜為西界
守領使詐歸投來刺邊事續來理索并熟戸蕃部蘇尼
亦入漢界刺事若依法處置昌寜恐生彼疑乞牒還西
界蘇尼乞刺配近裏州軍上批蘇尼有死罪二一犯十
惡法當緣坐今幸敗獲所宜眀正典刑不知有何情理
可矜特為末減昌寜雖本西人自是入中國刺事理亦
不可牒還縦今遣回未知於夏人疑我之心如何可解
顯亦全無意謂可令依法施行其捕獲蕃官速依條酬
奬節畧蘇尼等情欵牒鄜延路令轉牒宥州取問首領
擅遣人入中國刺事人罪嚴加誡斷遂斬蘇尼而昌寜
處死　上批大理寺長貳丞主簿家屬既不在治所如
遇休假宜止各輪一員在寺餘歸休沐庶制可經久人
無憚倦其著為令　三司言㑹計河北東路熈寧十年
收支實闕錢帛等比轉運副使陳知儉判官汪輔之元
奏之數少七十三萬餘緡知儉等誠不職乞降黜以誡
諸路詔提舉司劾罪奏之輔之坐杖七十知儉杖六十
各該去官詔各特罰銅二十斤　知都水監丞范子淵
言修黄河南岸治水隄乞給人兵物料緡錢詔發卒三
千人給官莊司熟藥所錢共三萬緡仍特賜公用錢二
百緡　提舉河北糴便糧草王子淵言糴縁邊軍儲皆
商人入中嵗小不登必邀厚價故設内地州縣寄糴之
法以權重輕自内地用御河船運至緣邊且以熈寧八
年言之綱船三百用兵工㡬二千人所運不及八萬石
計綱船兵工約一斗已費錢七十矣若僦私船百里之
地斗才一錢三分至五分率以千里之逺計之猶可省
綱船所費之半宜雇客船便下三司議三司請留綱船
二百二十艘應副船運不足即如子淵議從之令嵗終
具和雇私船所省錢數以聞
戊寅録北界人程詮程㞯為三班借職程景三班差使
李弼送襄州賜地二頃月支錢千米一石三年詮等甞
為邊人刺北事及嘗告獲姦細事覺來歸定州安撫使
乞推恩故也
庚辰御集英殿策禮部進士(舊紀具/載策題)　禮賔使嘉州刺
史髙公繪為羣牧都監文思副使髙遵路管勾景靈宫
公繪以皇太后從子遵路以從叔也
辛已詔今嵗特奏名眀法改應新科眀法人試大義三
道　又詔京朝官選人班行所試經書律令大義斷案
上等三人循一資中等三十四人不依名次注官下等
七十人注官
壬午策特奏名進士又策武舉進士　刑部言祕書省
正字王鞏坐嘗借趙居兵書當杖八十追兩官勒停已
叙秘書省正字今又及三朞當叙太常寺太祝上批王
鞏所犯交結巨惡情理極重縁當日元勘不盡故案法
得罪至輕可更展三朞與叙元官　詔發壯役兵二千
京東廂軍一千濱棣州修城揀中崇勝兵五指揮並赴
洛口工役
癸未御集英殿試諸科新科眀法　龍圗閣直學士知
渭州蔡延慶權知開封府延慶初得安南九軍法讀之
謂諸將曰漢蕃兵馬未整幸今無事可依此團結以備
調發乃以正兵弓箭手人馬團為九將合百隊分四部
為左右前後而隊有駐戰拓騎之别歩騎器械每將皆
同又以蕃兵人馬為引隊各随所近分𨽻諸將每將之
數不及正兵之半所以制之也處老弱於城砦使漢蕃
不相雜所以防其變也為書上之㑹鄜延路亦分畫兵
將朝廷以兩路所奏遣徐禧議定禧奏宜依鄜延奏從
事乃下諸路有不同者具析以聞延慶條鄜延所奏未
便者具上且言不敢附下以孤委任上是延慶以禧為
不然乃召延慶(神宗初以延慶分畫兵將為是後乃有/詔褒奬徐禧且命禧代延慶則似禧為)
(是也延慶𫝊云上以禧為不然當考褒奬禧詔在此/月丙戌御集四月十八日元年七月辛夘更詳之)
龍圗閣待制知秦州吕大防知審刑院御史舒亶言大
防果於立異足動流俗使在朝廷於聖政有損無益乞
與一在外差遣不聽　詔聞鄜延路緣邊蕃部有積年
借貸錢榖主事催督廹急貧下戸囏於送納甚有自盡
及亡出外界者可更展限半年環慶路凖此　賜董戩
進奉馬四百六十三匹價錢一萬一千二百緡銀綵各
千對衣金帶銀器衣着等補進奉大首領經沁伊達木凌
節珍州刺史劉勇丹濟古扶州刺史餘有官者遷一資
未命者補職名有差嵗増大首領大綵十七匹小首領
五匹散茶各十斤以經制熈河邊防財用李憲言經沁伊
達木凌節叙述和斷之勞故也(回賜馬價用宻院時政/記増入宻記却不書銀)
(綵當/考)　閤門言同天節臣僚罷散道場賜御筵乞依燕
式賜花從之　太常博士周直孺等言國信一路郡縣
驛亭陳設什物以致樂器等故弊乞新之詔自京令國
信所緣路委監司一員先事㸃檢完治　秦鳯路經畧
使吕大防言階州漢蕃戸獻納并根括田五百二十頃
頃可募弓箭手詔依緣邊法人給地兩頃
丙戌龍圗閣直學士知成都劉庠進一官知秦州　太
子中允集賢校理知諫院徐禧為右正言直龍圗閣權
發遣渭州賜緋章服其計議措置邊防事如故(計議措/置如故)
(據禧/本𫝊)初陜西緣邊兵馬蕃弓箭手與漢兵各自為軍每
戰多以蕃部為前鋒而漢兵守城伺便利後出不分戰
守每一路以數將通領之吕恵卿帥鄜延以為調發不
能速集始變舊法雜漢蕃兵團結分守戰每五千人随
屯置將且條約以上邊人及議者多言其不便上頗采
恵卿議欲推其法於諸路故遣禧往計議禧先具環慶
法上之遣官措置涇原而涇原帥蔡延慶以為不可朝
廷亦是之并難禧環慶法禧厯疏涇原法疎畧參錯圗
其狀别為法以奏且言環慶法不可改上與恵卿詔曰
徐禧論措置析將事惻怛慷慨謀國不顧已令代延慶
帥涇原卿宜勉終之異日為一代良臣矣(元年六月丙/寅初遣禧計)
(議七月辛夘有詔付禧及諸路是/年三月癸未蔡延慶云云可考)　太原府路走馬承
受全惟㡬言馬遞舖兵轉送朝廷邊機遞角檐擎使命
行李并諸搬綱運軍器材料衣賜絹布之類畧無休息
雇賃脚乗倍費錢數窮困凍餒乞加寛䘏上批乆聞舖
兵囏勤之狀深可傷惻今因惟㡬到闕面審其實具道
逐人衣不庇體食不充口家人則以不任寒凍多埋覆
於温灰之中以茍活生命窮極如此亟宜拯䘏可委陳
安石速具措置以聞後安石言欲乞應軍器及材料并
衣賜凡綱運並差廂軍搬運日支口食如闕即和雇又
軍器材料其間有不適用及麤重枉破脚乗欲乞並委
所屬専差官相驗堪好方得起發應合變造成樸並令
要用去處先造様一二件關送起發州軍依様計置應
副如此減得脚乗兼便於津搬詔軍器監相度以聞本
監言如此誠便並從之　河北緣邊安撫司言雄州兩
輸戸避北界差夫及科栣木修涿州城各擕家屬來近
本州并關城居止上批兩輸户避役逃移不免失所其
給口食賑䘏候北界科役少息諭令復業
戊子管勾廣南西路常平等事劉誼言邕州官舍民居
悉以茅覆兼兵火之後邊城樓櫓未備乞集陶匠燒瓦
運宜州木板置溪峒竹盖公私屋宇庶絶火患從之詔
誼經畫施行轉運司協力應副　上批河東路見運物
材就緣邊造軍器顯為迂費張皇可令軍器監速罷之
　廣西經畧司言延衆鎮右千牛衞將軍張智常誘致
九道白衣冨雅州李聚眀等内附詔遷智常右監門衞
將軍
庚寅詔入内東頭供奉官宋用臣都大提舉導洛通汴
前差盧秉罷勿遣初去年五月西頭供奉官張從恵言
汴河口嵗嵗閉塞又修隄防勞費一嵗通漕纔二百餘
日往時數有人建議引洛水入汴患黄河嚙廣武山須
鑿山嶺十五丈至十丈以通汴渠功大不可為自去年
七月黄河暴漲異於常年水落而河稍北去距廣武山
麓有七里逺者退灘髙濶可鑿為渠引水入汴為萬世
之利知孟州河隂縣鄭佶亦以為言時范子淵知都水
監丞畫十利以獻嵗省開塞汴口工費一也黄河不注
京城省防河勞費二也汴隄無衝决之虞三也舟無激
射覆溺之憂四也人命無非横損失五也四時通漕六
也京洛與東南百貨交通七也嵗免河水不應妨阻漕
運八也江淮漕船免為舟卒䥴鑿沉溺以盜取官物又
可減泝流牽挽人夫九也沿汴廵河使臣兵卒薪楗皆
可裁省十也又言汜水出王仙山索水出嵩渚山亦可
引以入汴合三水積其廣深得二千一百三十六尺視
今汴流尚贏九百七十四尺以河洛湍緩不同得其贏
餘可以相補懼不足則旁隄為塘滲取河水每百里置
木牐一以限水勢隄兩旁溝湖陂濼皆可引以為助禁
伊洛上源私取水者大約汴舟重載入水不過四尺今
深五尺可濟漕運起鞏縣神尾山至士家隄築大隄四
十七里以捍大河起沙谷至河隂縣十里店穿渠五十
二里引洛水屬於汴渠緫計用工三百五十七萬有竒
疏奏上重其事是年冬遣左諫議大夫直學士院安燾
入内都知張茂則行視正月燾等還奏索水在汴口下
四十里不可引洛汜二水積其廣深纔得二百六十餘
尺不足用滲水塘引鑿大河緩則填淤急則衝决洛水
惟西京分引入城下流還歸洛河禁之無益置牐恐地
勢髙下不齊不能限節水勢黄河距廣武山有纔一二
里者又方向着南岸退灘堅土不及二分沙居十之八
若於其間鑿河築隄至夏洛水内溢大河外漲有腹背
之患新隄一决新河勢必填淤則三百餘萬工皆為無
用又子淵建此本欲省汴口嵗嵗勞費今置堤埽水澾
之類嵗計恐不啻一汴口之費而又有不可保之慮雖
然財力在人猶可為之惟是水源不足則人力不可彊
致盖伊洛山河盛夏雖患有餘過此常若不足疑謀勿
成惟陛下裁之上以子淵計畫有未善者乃命用成經
度以楊珪往至是用臣還奏可為請自任村沙谷口至
汴口開河五十里引伊洛水入汴每二十里置束水一
以芻楗為之以節湍急之勢取水深一丈以通漕運引
古索河為源注房家黄家孟王陂及三十六陂髙仰處
瀦水為塘以備洛水不足則决以入河又自汜水關北
開河五百歩屬於黄河上下置牐啓閉以通黄汴二河
船筏即洛河舊口置水澾通黄河以泄伊洛暴漲之水
古索河等暴漲即以魏樓滎澤孔固三斗門泄之計用
人九十萬七千有餘又乞責子淵修䕶黄河南隄埽以
防侵奪新河詔如用臣策故有是命始營清汴主議者
以為不假河水而足用後嵗旱洛水不足遂於汜水斗
門以通木筏為名隂取河水以益之朝廷不知也(朱本/云其)
(後清汴成率如其説波流平緩兩隄平直泝行者道里/兼倍官舟既無激射之虞江淮扁舟四時上下晝夜不)
(絶至今公私便之非上意眀斷不惑於凡淺之論千載/之患未易除也此朱本所云新本已削去上用墨本也)
(新紀於四月二十六日甲子書起役導洛通/汴舊紀於六月十七日甲寅畢工乃書之)
辛夘詔權發遣羣牧判官太子中允王欽臣罰銅十斤
坐違法擅移所部官也　賜登州度僧牒百修城　上
批西驛交市舊法除買於官庫外餘悉聽與牙儈市人
交易提舉市易司近奏並令市易上界管認一切禁其
私市聞戎人甚不樂昨正旦使所須物本務又不能盡
有不免責買於市肆今㑹其贏數亦不多宜令仍舊
御試編排官李承之等言熈寧九年御試新科眀法正
奏名三十九號止以通粗資次編排今一百四十六號
比前數倍欲以二通為合格分兩等從之　命樞宻院
編類文字大理評事蔡碩等編類將官敕令承㫖司修
定以都承㫖韓縝等言自降將敇後陳請不一慮衝改
不眀諸將或未諭恐誤施行故也
壬辰詔近已差宋用臣都大提舉導洛通汴可令范子
淵修黄河南岸畢留卒二千給用臣工役仍令轉運副
使李南公専應副河南府都廵檢一人往洛口編攔用
臣支賜依所寄諸司使給之　知延州吕恵卿乞招敢
勇每十人為一甲從之　河東路經畧司言麟州有西
人先放箭及虜兵士吕重等欲牒宥州誡約詔人馬已
索到箭數不多更不移牒　詔敗折場務買撲等錢保
人當填納者委提舉司具拖欠年限嵗豐凶及保人家
力當給日限申司農寺詳度指揮從本寺請也
癸巳集英殿賜進士眀經諸科開封時彦以下及第出
身同出身同學究出身總六百二人(舊録鄧綰𫝊云綰/知熈寜六年貢舉)
(請進士第五甲依舊賜本科出身無以同學究恥之不/從後元豐二年再言之卒從其請新録辨曰熙寜六年)
(有請不從元豐二年賜進士及第出身同出身亦有同/學究出身者卒從綰請忘也今削去舊紀書進士眀經)
(諸科賜第及授官者千三百八十人/新紀同盖并癸巳日所賜人數也)　客省言車駕逰
幸射弓故事每御箭射中宰臣親王以下進馬欲自今
初射中羣臣進馬及賜羣臣馬如舊續射中並免進奉
從之　詔審刑院刑部自今留滯公案及二百道官吏
勒宿
甲午御集英殿賜特奏名進士眀經諸科同學究出身
試將作監主簿國子四門助教長史文學助教總七百
七十八人(新舊紀并/入癸巳)　雄州言北界民户以差配騷擾
併有驚移涿州乃移文言南界縣官以兵馬遮約不令
應役請速遣回詔雄州具創生侵越騷擾因依報之及
戒兩縣廵防候北界差科稍息即諭驚疑人户歸業既
而緣邊安撫司言逃移人多客戸自言若北界未肯罷
夫欲往他處營田作力以為嵗計樞宻院請詔雄州曉
諭民户田蠶及時不可逺棄家産候北界差科稍息有
人招呼各歸復業上批兩輸户逃移四方雄州深以為
不便者不過恐元佃之地全為北人拘占今逃者既多
客户則浮寓之民縱使散之他所亦無深害可止令出
牓安慰還業(新舊紀並書詔雄州兩/輸户南徙者諭令復業)
丙申閤門通事舍人河北緣邊安撫副使劉琯乞兩輸
人已於近南居者不得復於兩輸地來往詔雄州己發
遣歸業民戸責隣保覺察
丁酉詔新進士依舊式賜錢五百千為宴集費外特賜
千緡諸科三百千　詔大理寺月具見禁及已决罪人
數申中書　賜特奏名進士孫寳養真處士以寳犯不
考式恩補攝助教不就自言有修鍊術乞一名號歸山
故也(孫寳何/許人)　邢州乞權住散本州市易司絹錢以寛
民力詔都提舉市易司案民户逋負數多州縣毋得給
錢　降東上閤門使果州刺史秦鳯路副總管夏元㡬
為都鈐轄坐前知鎮戎軍失入死罪也(五月己/巳又責)　岐王
顥之夫人馮侍中拯之曽孫也失愛於王屏居後閣者
數年是春岐王宫遺火尋撲滅夫人聞有火遣二婢往
視之王見之詰其所以來二婢曰夫人令視大王耳王
乳母素憎夫人與二嬖人共譛之曰火殆夫人所為也
王怒命内知客鞫其事二婢不勝考掠自誣云夫人使
之縱火王杖二婢且泣訴於太后曰新婦所為如是臣
不可與同處太后怒謂上必斬之上素知其不睦必為
左右所陷徐對曰彼公卿家子豈可遽爾俟按驗得實
然後議之乃召二婢命中使與侍講鄭穆同鞫於皇城
司數日獄具無實又命翊善馮浩録問上乃以具獄白
太后因召夫人入禁中夫人大懼欲自殺上遣中使慰
諭曰汝無罪勿恐且命徑詣太皇太后宫太皇太后慰
存之太后與上繼至詰以火事夫人泣拜謝罪曰乃縱
火則無之然妾小家女福薄誠不足以當岐王伉儷幸
赦其死乞削髮出外為尼太后曰聞詛詈岐王有諸對
曰妾乗忿或有之上乃罪乳母及二嬖人命中使送夫
人於瑶華宫不披戴舊俸月錢五十緡更増倍之厚加
資給曰俟王意解當復迎之(此據記聞/附于月末)　復置熈州狄
道縣(舊紀仍/不書此)
夏四月庚子内藏庫使張若訥代种諤知岷州禮賔副
使康識代楊萬知通逺軍以上批諤萬與經制邊防財
利司數論辨公事因而生隙勢難安處故易之以諤知
涇州　陜西都轉運使度支郎中皮公弼降一官展磨
勘二年公弼常舉汝州俞士龍坐自盜贓法寺當公弼
徒二年勒停詔以公弼經制鹽事有勞免勒停
辛丑幸金眀池觀水嬉燕射瓊林苑上射中的羣臣皆
賀廼命羣臣射又特命樞宻副都承㫖張誠一射酒罷
御苑門觀軍士射栁枝上自即位至是始再幸池苑後
不復至矣(新舊紀並/書幸池苑)
癸夘太皇太后皇太后幸金眀池上扶太皇太后登輦
又豫為百寳酒船於是馳以上夀　權發遣鹽鐵判官
提舉成都府等路茶場國子博士李稷言自熈寜十年
冬推行茶法至元豐元年秋凡一年通計課利及舊界
息稅并已支見在錢七十六萬七千六十六緡上批蜀
茶變法又前後奉行使者失指議論紛紜恐動羣聽稷
能推原法意日就事功宜速遷擢以勸在位遂落權發
遣　詔編茶場一司敇
甲辰遼主遣林牙懐化軍節度使蕭晟左諫議大夫知
制誥張襄來賀同天節　龍圗閣直學士右諫議大夫
宋敏求卒
乙巳提舉成都府等路茶場李稷言經制司擅𣙜買熙
河岷州通逺軍商人貨詔經制司具析以聞後李憲言
自置司以來除蕃商水銀及鹽川寨鹽官鎮兩場依法
禁私販外市易賣買並取情願交易未嘗拘攔臣以淺
踈終恐難逃吏議乞獨坐臣罪乃詔憲赴闕令轉運使
蔣之竒根治劾有罪之人又詔之竒宜依朝廷所降事
目推治虛實無令支蔓(詔之竒事在/七月辛未)及獄成憲與馬甲
趙濟霍翔坐奏事不實徒二年詔憲等所坐緣公宜依
徳音釋之(獄成據朱本在六月戊戌朔今并入此御集/在十一月二十六日是年九月十八日十月)
(十五日皆有徳音九月十八日止及頴州/當是十月十五日朱本必誤當從御集)　詔昨安南
從軍士卒因病寄留後不知存亡者除籍給賻從廣西
經畧司請也
庚戌詔新賜進士及第自第四甲以上依熙寧九年推
恩諸科正及第眀經出身依熈寧六年推恩命御史中
丞蔡確同判流内銓官注擬　又詔司農寺出坊場錢
十萬緡賜導洛通汴司増給吏兵食錢内以二萬緡給
范子淵為固䕶黄河南岸薪芻之費　上批聞兖鄆徐
濟等州久無雨榖麥失望人情不安雖已遣内臣往東
嶽建道場可更遣禮官祈禱　又批廣西春旱特甚其
令安撫轉運司訪名山靈祠祈禱　又詔河北東路提
舉常平倉司所散濵棣滄州飢民食至五月止　封濮
安懿王第十一女梁鑄妻仁夀縣主為同安郡主第十
八女夏大醇妻崇徳縣主為永嘉郡主不俟大禮給俸
舊制再經大禮方給故也　命江南西路轉運判官彭
汝礪提舉兩浙路常平等范峋就潤州推鞫吕嘉問事
詔嘉問權罷潤州(嘉問以前知江寜責臨江軍事在眀/年正月壬午江東監司奏乞罷嘉問)
(潤州事在去年/十二月癸夘)　環慶路都鈐轄皇城使帶御器械梁
從吉領昌州刺史從吉在環慶厯四任故特遷之
辛亥以新科眀法及第王壬為試銜知縣律學教授
壬子遼使辭置酒紫宸殿不作樂以乙卯有司薦饗太
廟是日齋故也
乙卯廣南西路經畧司言賔州瘴癘加以兵火之後難
得官願就乞差殿中丞吳潜知賔州從之　司勲員外
郎韓晉卿知夀州晉卿自大理出知同州上批晉卿非
次替罷可特與一見闕故從之　詔導洛通汴用是月
甲子興工遣禮官祭告如河道侵冢墓量給錢令遷避
無主者官為瘞之　賜固䕶黄河南岸卒特支錢
丙辰廣南西路經略司言順安州貢峒等舊𨽻邕州昨
宣撫司因收復廣源分𨽻順州乞還舊𨽻從之
丁巳鎮江節度使同平章事秀國公陳升之致仕直學
士院安燾草辭有云尹躬一徳共嘉同體之和說命三
篇獨先注意之任卒有成績基於始謀御史舒亶指此
六句以為悖禮失實詔燾改之乃盡去六句止云早從
士論擢典冡司貼麻行下後二日升之卒贈太保中書
令輟視朝二日成服於苑中諡成肅升之深狡多數善
傅㑹以取富貴丹陽居第壯大踰制南方人驚詫以為
未識其它豪侈類此(舊紀並書致/仕紀但書卒)　上批聞知鄜州尹
寳臣有子三班奉職抃妙知為弓能辨六材令乘驛赴
闕　詔西上閤門使嘉州團練使知保州張利一及三
年與代定州路都鈐轄再任從安撫使韓絳奏也
己未廣南西路經略司言蠻冦順州乞濟師上批可發
潭州團結兵全將徃桂州權戍庶可以鎮安二廣人心
不致怯懼候邊事息追還　知諫院李定言秀州嘉興
崇徳兩縣初定役法時以僧舍什物估直敷錢恐非法
意下司農寺請下本路改正他路有類此者令提舉司
依此施行從之
庚申上批河北東路提舉官李孝純乞拘收諸路官司
先借兑出本司錢榖可選差精敏有風力文臣一員兼
委以拘催都水監借京東等路提舉司雇夫錢廼遣都
官員外郎潘良器催促發還　以龍衞廢營地賜衞國
公主地與主第相直也主後以其地建法雲寺　京西
第五將言昨奉詔遣教頭二人教習馬軍各已精熟詔
京西第五將提㸃刑獄司那官一員依案閲將兵馬軍
格案試具合格人以聞既而上批勾當軍頭司内侍押
班石得一往南路管勾𦵏事可因便委令閲視庶諳知
次第不為將副所紿朝廷誅賞所加發必無妄遂改用
得一
辛酉鹽鐵判官提舉成都府等路茶場國子博士李稷
權陜西轉運使兼制置解鹽使都大提舉茶場稷在長
安州軍縣鎮創増侵街錢一路騷然與李察皆苛暴時
人為之語曰寧逢黒殺莫逢稷察　賜故陜西都轉運
使屯田郎中直昭文館皮光弼家絹三百匹後復録其
子彦仲為將作監主簿壻試將作監主簿不理選限趙
仲邈許出官以轉運使范子竒等言公弼因出廵致疾
乞優䘏其家故也(録子壻在七月二/十日丁亥今并書)　廣西路經畧司
言得歸眀人戸三千三百七十五
壬戍詔大理寺劾陳世儒留繫多日繼又推治初勘官
不公及因緣請求遷延乆未結正可遣御史黄顔監勘
(乙丑日/可并)　提舉成都府等路茶場司請自今嵗課茶息
稅錢已定十五萬緡嵗以五萬緡給轉運司餘以待詔
用從之
癸亥詳定正旦御殿儀注所言元㑹受朝賀執鎮圭非
是伏請不執上夀凖此又言元㑹行禮於朝而天子服
祭服羣臣服朝服亦非是請服通天冠絳紗袍又言御
殿當設旗幟仍闢大慶殿門皇帝即御座禮官等引中
書門下親王使相押諸司三品尚書省四品及宗室將
軍以上班分東西入正安之樂作至位樂止羣臣不服
劒不脫屨舄並從之(此但舉其要/而削其繁辭)　提舉成都府等路
茶場司乞留銅錢百萬緡為本從之
甲子知審刑院安燾言天下奏案視十年前増倍以上
審刑院刑部詳議詳斷官視舊員數頗減乞復置詳議
官一員又詳議官遍簽刑部斷案職事不専乞分議官
六員每案二員連簽若情狀可疑未麗於法即議官通
簽如此則疑難之獄得盡衆議眀白罪案不致留積詔
増審刑院詳議詳斷官各一員罷刑部檢法官一員餘
如燾請　詔權判南京國子監駕部郎中鄭宗礪罰銅
十斤致仕坐前知眉州失入人死罪㑹赦而宗礪年七
十餘故也(新紀於二十六日甲子日書導洛通汴盖起/役之日也六月十七日甲寅畢工三月二十)
(一日庚/寅可考)
乙丑詔知大理少卿蹇周輔丞葉武賈種民同黄顔鞫
陳世儒事從顔請也手詔大理寺勘陳世儒惡逆事雖
續根究世儒妻母因緣請求致軍廵元勘官改易情節
變移首從故出入本罪世儒夫婦無𦂳切照證自可結
正以聞(可并壬戌及五月庚辰/眀年正月庚寅武罷丞)
丙寅鹽鐵副使工部郎中李復圭為集賢殿修撰知滄
州候二年與諫議大夫尋改知鄧州(改鄧州御集在六/月九日當考其故)
(或並/削去)　提舉成都府茶場李稷言洋州西鄉縣茶舊與
熙河秦鳯路蕃漢為市而商人私販南入巴達州東北
入金州永興軍鳯翔府官未置場以前於州界仙逰少
府雞雄歸仁洋口等鎮舖差牙校編攔抄發指州縣輸
稅熙寧十年廢罷四場牙校止留洋口一處州縣慢令
私販公行西鄉茶嵗比舊减少乞雞雄等場令州縣督
責買撲人編攔歸仁舖乞依舊輪差稅務牙校編閱抄
發園戸中官茶數嵗以三十萬斤為額増及萬斤賞錢
一千如虧少量事决罰從之　司天監太卜令魏成象
請宗室祔𦵏三品以上用輴車如禮文四品以下用􁀙
轆車如舊例可減雇夫錢布禮院請如成象議從之(初/七)
(日事今/附月末)
