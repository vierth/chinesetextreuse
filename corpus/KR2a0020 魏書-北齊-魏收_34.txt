卷二十九
　　齊　　　　魏　　　　收　　　　　撰
　列傳第十七
　　奚斤　　叔孫建
奚斤代人也世典馬牧父簞有寵於昭成皇帝時國有
良馬曰騧騮一夜忽失求之不得後知南部大人劉庫
仁所盗養於窟室簞聞而馳往取馬庫仁以國甥恃寵
慙而逆擊簞簞捽其髪落傷其一乳及苻堅使庫仁與
衞辰分領國部簞懼將家竄於民間庫仁求之急簞遂
西奔衛辰及太祖滅衞辰簞晚乃得歸故名位後於舊
臣斤機敏有識度登國初與長孫肥等俱統禁兵後以
斤為侍郎親近左右從破慕容寶於參合皇始初從征
中原以斤為征東長史拜越騎校尉典宿衛禁旅車駕
還京師博陵勃海章武諸郡羣盗並起所在屯聚拒害
長史斤與畧陽公元遵等率山東諸軍討平之從征髙
車諸部大破之又破庫狄宥連部徙其别部諸落於塞
南又進擊侯莫陳部俘虜獲雜畜十餘萬至大峨谷置
戍而還遷都水使者出為晉兵將軍幽州刺史賜爵山
陽侯太宗即位為鄭兵將軍循行州郡問民疾苦章武
民劉牙聚黨為亂斤討平之詔以斤世忠孝贈其父簞
為長寜子太宗幸雲中斤留守京師昌黎王慕容伯兒
收合輕俠失志之徒李沈等三百餘人謀反斤聞而召
伯兒入天文殿東廡下窮問款引悉收其黨誅之詔與
南平公長孫嵩等俱坐朝堂録决囚徒太宗大閲於東
郊治兵講武以斤行左丞相大蒐於石㑹山車駕西廵
詔斤為先驅討越勒部於鹿那山大破之獲馬五萬匹
牛羊二十萬頭徙二萬餘家而還又詔斤與長孫嵩等
八人坐止車門右聽理萬幾蠕蠕犯塞令斤等追之事
具蠕蠕傳拜天部大人進爵為公命斤出入乗軺軒備
威儀導從世祖之為皇太子臨朝聽政以斤為左輔劉
義符立其大臣不附國内離阻乃遣斤收劉裕前侵河
南地假斤節都督前鋒諸軍事司空公晉兵大將軍行
揚州刺史率吳兵將軍公孫表等南征用表計攻滑䑓
不㧞求濟師太宗怒其不先畧地切責之乃親南廵次
中山義符東郡太守王景度捐城遁走司馬楚之等並
遣使詣斤降斤自滑䑓趣洛陽義符虎牢守將毛徳祖
遣其司馬翟廣將軍姚勇錯竇覇等率五千人據土樓
以拒斤斤進擊破之廣等單馬走免盡殪其衆斤長驅
至虎牢軍於汜東留表守輜重自率輕兵狥下河南潁
川陳郡以南百姓無不歸附義符陳留太守嚴稜以郡
降斤遂平兖豫諸郡還圍虎牢徳祖拒守不下及虎牢
潰斤置守宰以撫之自魏初大將行師惟長孫嵩距劉
裕斤征河南獨給漏刻及十二牙旗太宗崩斤乃班師
世祖即位進爵宜城王仍為司空世祖征赫連昌遣斤
率義兵將軍封禮等督四萬五千人襲蒲坂昌守將赫
連乙升聞斤將至遣使告昌使至統萬見大軍已圍其
城還告乙升曰昌已敗矣乙升懼棄蒲坂西走斤追敗
之乙升遂奔長安斤入蒲坂收其資器百姓安業昌弟
助興先守長安乙升至復與助興棄長安西走安定斤
又西據長安於是秦雍氐羌皆来歸附與赫連定相持
累戰破定定聞昌敗遂走上邽斤追之至雍不及而還
詔斤班師斤上疏曰赫連昌亡保上邽鳩合餘燼未有
盤據之資今因其危滅之為易請益鎧馬平昌而還世
祖曰昌亡國叛夫擊之勞傷將士且可息兵取之不晚
斤抗表固執乃許之給斤萬人遣將軍劉㧞送馬三千
匹與斤斤進討安定昌退保平涼斤屯軍安定以糧竭
馬死遂深壘自固監軍侍御史安頡擊昌擒之語在頡
傳昌衆復立昌弟定為主守平涼斤自以元帥而擒昌
之功更不在已深耻之乃舎輜重輕齎三日糧追定於
平涼娥清欲尋水而往斤不從自北道邀其走路定衆
將出㑹一小將有罪亡入賊具告其實定知斤軍無糧
乏水乃邀斤前後斤衆大潰斤及娥清劉拔為定所擒
士卒死者六七千人後世祖克平涼斤等得歸免為宰
人使負酒食從駕還京師以辱之尋拜安東將軍降爵
為公車駕將討馮文通詔斤發幽州民及宻雲丁零萬
餘人運攻具出南道太延初為衛尉改為𢎞農王加征
南大將軍後為萬騎大將軍世祖大集羣臣於西堂議
伐涼州斤等三十餘人議曰河西王牧犍西垂下國雖
内不純臣而外修職貢宜加寛宥恕其㣲愆去嵗新征
士馬疲敝未可大舉冝且覊縻其地鹵薄畧無水草大
軍既到不得乆停彼聞軍來必嬰城固守攻則難㧞野
無所掠終無克獲世祖不從征之涼州平以戰功賜僮
𨽻七十戸以斤元老賜安車平決刑獄諮訪朝政斤聰
辨彊識善於談論逺説先朝故事雖未皆是時有所得
聽者歎羙之每議大政多見從用朝廷稱焉真君九年
薨時年八十世祖親臨哀慟諡曰昭王斤有數十婦子
男二十餘人
長子他觀襲爵世祖曰斤關西之敗國有常刑以其佐
命先朝故復其爵秩將收孟明之効今斤終其天年君
臣之分全矣於是降他觀爵為公除廣平太守後為都
將征懸瓠卒於軍
子延襲爵出為瓦城鎮將卒
子緒襲爵初為散令後為太中大夫加左將軍開建五
等封𢎞農郡開國侯食邑三百戸後例降為縣改封澄
城縣開國侯増邑九百戸卒
子遵襲封卒贈鎮逺將軍洛州刺史諡曰哀侯無子國
除太和中髙祖追録先朝功臣以斤配食廟庭世宗繼
絶世詔以緒弟子鑒特紹其後以承封邑鑒卒於中堅
將軍司徒從事中郎贈龍驤將軍肆州刺史
子紹宗武定中開府田曹參軍
他觀弟和觀太祖時内侍左石太宗以其世典戎御遂
拜典御都尉賜爵廣興子建威將軍尋進為宣陽侯加
龍驤將軍領牧官中郎將出為冀青二州刺史卒
子冀州襲爵
冀州弟受真為中散髙宗即位拜龍驤將軍賜爵成都
侯遷給事中出為離石鎮將
和觀弟㧞太宗時内侍左右世祖即位稍遷侍中選部
尚書鎮南將軍賜爵樂陵公後以罪徙邊徵為散騎常
侍從征蠕蠕戰沒
子買奴有寵於顯祖官至神部長與安成王萬安國不
平安國矯詔殺買奴於苑内髙祖賜安國死追贈買奴
為并州刺史新興公
斤弟普回陽曲䕶軍
普回子烏侯世祖時拜治書御史建義將軍賜爵夷餘
侯從征蠕蠕及赫連昌以功進爵城陽公加員外散騎
常侍出為虎牢鎮將興光中卒喪禮依其伯父𢎞農王
故事陪葬金陵
烏侯子兠世祖時親侍左右随從征討常持御劒後以
罪徙龍城尋徵為知臣監出為薄骨律鎮將假鎮逺將
軍賜爵富城侯時髙車叛圍鎮城兠擊破之斬首千餘
級延興中卒
叔孫建代人也父骨為昭成母王太后所養與皇子同
列建少以智勇著稱太祖之幸賀蘭部建常從左右登
國初以建為外朝大人與安同等十三人迭典庶事參
軍國之謀随秦王觚使慕容垂歴六載乃還拜後將軍
頃之為都水使者中領軍賜爵安平公加龍驤將軍出
為并州刺史後以公事免守鄴城園太宗即位念建前
功乃以建為正直將軍相州刺史飢胡劉虎等聚黨反
叛公孫表等為虎所敗太宗假建前號安平公督表等
以討虎斬首萬餘級餘衆奔走投沁而死水為不流虜
其衆十萬餘口司馬徳宗將劉裕伐姚泓令其部將王
仲徳為前鋒將逼滑䑓兖州刺史尉建率所部棄城濟
河仲徳遂入滑䑓乃宣言曰晉本意欲以布帛七萬匹
假道於魏不謂魏之守將便爾棄城太宗聞之詔建自
河内向枋頭以観其勢仲徳入滑䑓月餘又詔建渡河
曜威斬尉建投其屍於河呼仲徳軍人與語詰其侵境
之意仲徳遣司馬竺和之建命公孫表與言和之曰王
征虜為劉太尉所遣入河西行將取洛城掃山陵之寇
非敢侵犯魏境太尉自遣使請魏帝陳將假道而魏兖
州刺史不相體觧望風捐去因空城而入非戰攻相逼
也魏晉和好之義不廢於前表曰尉建失守之罪自有
常刑將更遣良牧彼軍冝西不然將以小致大乖和好
之體和之曰王征虜權住於此以待衆軍之集比當西
過滑䑓還為魏有何必建旗皷以耀威武乎仲徳卑辭
常自言不敢與大魏抗衡建不能制之太宗令建與劉
裕相聞以觀其意裕答言洛是晉之舊京而羗姚據之
晉欲修復山陵之計乆矣而内難屢興不暇經營司馬
休之魯宗之父子司馬國璠兄弟諸桓宗屬皆晉之蠹
也而姚氏收集此等欲以圗晉是以伐之道由於魏軍
之初舉將以重幣假途㑹彼邊鎮棄守而去故晉前軍
得以西進非敢憑陵魏境裕以官軍在河南恐斷其前
路乃命引軍北寇及班師乃止語在帝紀建與南平公
長孫嵩各簡精兵二千觀劉裕事勢語在嵩傳遷廣阿
鎮將羣盗斂跡威名甚震乆之除使持節都督前鋒諸
軍事楚兵將軍徐州刺史率衆自平原濟河徇下青兖
諸郡建濟河劉裕兖州刺史徐琰奔彭城建遂東入青
州司馬受之秀之先聚黨於濟東皆率衆降建入臨淄
劉義符前東牟太守清河張幸先匿孤山聞建至率二
千人迎建於女水遂圍義符青州刺史竺夔於東陽城
義符遣將檀道濟王仲徳救夔建不克而還建以功賜
爵夀光侯加鎮南將軍建表曰臣前遣沙門僧䕶詣彭
城僧䕶還稱賊發軍向北前鋒將徐卓之己至彭城大
將軍到彦之軍在泗口發馬戒嚴必有舉斧之志臣聞
為國之道存不忘亡冝繕甲兵増益屯戍先為之備以
待其來若不豫設卒難擒殄且吳越之衆便於舟檝今
至北土舎其所長逆順既殊勞逸不等平寇定功在於
此日臣雖衰敝謀畧寡淺過蒙殊寵忝荷重任討除寇
暴臣之志也是以秣馬枕戈思效㣲節願陛下不以南
境為憂世祖優詔答之賜以衣馬建與汝隂公長孫道
生濟河而南彦之仲徳等自清入濟東走青州劉義隆
兖州刺史竺靈秀棄須昌南奔湖陸建追擊大破之斬
首五千餘級遂至鄒魯還屯范城世祖以建威名南震
為義隆所憚除平原鎮大將封丹陽王加征南大將軍
都督冀青徐濟四州諸軍事先是簡幽州以南戍兵集
於河上一道討洛陽一道攻滑䑓義隆將檀道濟王仲
徳救滑䑓建與汝隂公道生拒擊之建分軍挾戰縱輕
騎邀其前後焚燒榖草以絶其糧道道濟兵飢叛者相
繼由是安頡等得㧞滑䑓建沉敏多智東西征伐常為
謀主治軍清整號令嚴明又雅尚人倫禮賢愛士在平
原十餘年綏懐内外甚得邊稱魏初名將尠有及之南
方憚其威畧青兖輟不為寇太延三年薨時年七十三
世祖悼惜之諡曰襄王賜葬金陵
長子俊字醜歸少聰敏年十五内侍左右性謹宻初無
過行以便弓馬轉為獵郎太祖崩清河王紹閉宫門太
宗在外紹逼俊以為己援俊外雖從紹内實忠款仍與
元磨渾等説紹得歸太宗事在磨渾傳是時太宗左右
唯車路頭王洛兒等及得俊等大悦以為爪牙太宗即
位命俊與磨渾等拾遺左右遷衞將軍賜爵安城公朱
提王悦懐刃入禁中將為大逆俊覺悦舉動有異便引
手掣之乃於悦懐中得兩刃匕首遂殺之太宗以俊前
後功重軍國大計一以委之羣官上事先由俊銓校然
後奏聞性平正柔和未嘗有喜怒之色忠篤愛厚不謟
上抑下每奉詔宣外必告示殷勤受事者皆飽之而退
事宻者倍至蒸仍是以上下嘉歎泰常元年卒時年二
十八太宗甚痛悼之親臨哀慟朝野無不追惜贈侍中
司空安城王諡孝元賜温明祕器載以輼輬車衞士𨗳
從陪葬金陵子蒲襲爵後有大功及寵幸貴臣薨賻送
終禮皆依俊故事無得踰之者初俊既卒太宗命其妻
桓氏曰夫生既共榮沒冝同穴能殉葬者可任意桓氏
乃縊而死遂合葬焉俊既為安城王俊弟隣襲父爵降
為丹陽公少聰慧知名稍遷北部尚書有當官之稱轉
尚書令出為凉州鎮大將加鎮西將軍隣與鎮副將奚
牧並以貴戚子弟競貪財貨專作威福遂相糾發坐伏
誅
史臣曰奚斤世稱忠孝征伐有克平凉之役師殲身虜
雖敗崤之責己赦封尸之効靡立而恩禮隆渥沒祀廟
庭叔孫建少展誠勤終著庸伐治邊有術威震夷楚俊
委節太宗義彰顛沛察朱提之變有日磾之風加以柔
而能正見美朝野可謂世不乏賢矣
　
　
　
　
　
　
　
　魏書卷二十九
　魏書卷二十九考證
叔孫建傳青兗輟不為寇○輟北史作輒
　
　
　
　
　
　
　
　
　
　
　
　
　
　魏書卷二十九考證
