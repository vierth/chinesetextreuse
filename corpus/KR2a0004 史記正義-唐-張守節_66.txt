史記正義卷六十四
　　　　　　　　　　　　唐　張守節　撰
司馬穰苴列傳第四　　　　史記六十四
司馬穰苴者田完之苗裔也(穰音若羊反苴音子徐反/曰穰苴為司馬官主兵)
齊景公時晉伐阿甄而燕侵河上(河上黄河南岸地/即滄徳二州北界)齊
師敗績景公患之晏嬰乃薦田穰苴曰穰苴雖田氏庶
孽然其人文能附衆武能威敵願君試之景公召穰苴
與語兵事大説之以為將軍將兵扞燕晉之師穰苴曰
臣素卑賤君擢之閭伍之中加之大夫之上士卒未附
百姓不信人㣲權輕願得君之寵臣國之所尊以監軍
乃可於是景公許之使莊賈往穰苴既辭與莊賈約曰
旦日日中㑹於軍門穰苴先馳至軍立表下漏待賈賈
素驕貴以為將已之軍而已為監不甚急(已音紀監/甲暫反)親
戚左右送之留飲日中而賈不至穰苴則仆表決漏入
行軍勒兵申明約束約束既定夕時荘賈乃至穰苴曰
何後期為賈謝曰不侫大夫親戚送之故留穰苴曰將
受命之日則忘其家臨軍約束則㤀其親援枹皷之急
則忘其身(援作操枹音/孚謂皷挺也)今敵國深侵邦内騷動士卒暴
露於境君寢不安席食不甘味百姓之命皆懸於君何
謂相送乎召軍正問曰軍法期而後至者云何對曰當
斬荘賈懼使人馳報景公請救既往末及反於是遂斬
莊賈以徇三軍三軍之士皆振慄乆之景公遣使者持
節赦賈馳入軍中穰苴曰將在軍君令有所不受問軍
正曰軍中不馳今使者馳云何正曰當斬使者大懼穰
苴曰君之使不可殺之乃斬其僕車之左駙馬之左驂
以徇三軍(駙音附劉伯荘云駙者箱外/之立木承重校者殉行示也)遣使者還報然
後行士卒次舎井竈飲食問疾醫藥身自拊循之悉取
將軍之資粮享士卒身與士卒平分粮食最比(比作卑/必耳反)
其羸弱者三日而後勒兵病者皆求行争奮出為之赴
戰晉師聞之為罷去燕師聞之度水而解(度黄河水/北去而解)於
是追擊之遂取所亾封内故境而引兵歸未至國釋兵
旅解約束誓盟而後入邑景公與諸大夫郊迎勞師成
禮然後反歸寢既見穰苴尊為大司馬田氏日以益尊
於齊已而大夫鮑氏髙國之屬害之譛於景公景公退
穰苴苴發疾而死田乞田豹之徒由此怨髙國等其後
及田常殺簡公盡滅髙子國子之族至常曽孫和因自
立為齊威王用兵行威大放穰苴之法(放方/往反)而諸侯朝
齊齊威王使大夫追論古者司馬兵法而附穰苴於其
中因號曰司馬穰苴兵法
太史公曰余讀司馬兵法閎廓深逺雖三代征伐未能
竟其義如其文也亦少褒矣若夫穰苴區區為小國行
師何暇及司馬兵法之揖讓乎世既多司馬兵法以故
不論著穰苴之列傳焉
　
　
　
　史記正義卷六十四
