
　續資治通鑑長編巻九十六
　　　　　　　　　　　　　宋　李燾　撰
　　眞宗
天禧四年秋七月庚戌朔先天節羣臣上壽涇王元儼
攝太尉以未命宰相故也　吕夷簡等還自東西川言
梓州路勸農使王鬷知梓州蘇維甫知卭州沈同知蜀
州錢昆知昌州張用通判益州狄棐劉隨通判永興軍
董希甫知益州靈池縣李紘堪充三司臺省轉運提調
刑獄藩郡之職詔有司記其姓名代還日升陟任使鬷
臨城人大中祥符初舉進士授婺州觀察推官代還上
見其状貎竒偉特遷著作佐郎同錢塘人昆易之兄棐
長沙人紘昌齡從子也(蘇維甫張用董希/甫三人未詳邑里)　西南蕃千
三百人來貢
丙辰遣使市小車給鳳翔府至綿州驛遞軍士仍為増
葺廬舍憫其勞也　韓億使淮南江浙還言池州青陽
縣旌表門閭方鋼狀稱籍管稅錢四百餘千米二千五
百斛同居七百口凡八世四百年景德中準詔旌表而
本縣科率一無寛假望蠲其尸下雜配物詔本州凡有
科率量優減之
丁巳太白晝見
辛酉召宗室近臣及太子太傅冦準兵部尚書馮拯觀
苑中嘉穀遂宴於玉宸殿(隆平集言準罷相以太子太/傅歸班請對不許據此則嘗)
(從後苑遊觀矣錢惟演日記七月十二日召給諫舍人/及太子太傅等入承明殿先賜食訖召入玉宸殿看瑞)
(穀先于太清樓見訖賜茶便詣/種穀處按此則隆平集誤也)　知制誥吕夷簡言伏
見河再決滑州計功鉅萬以臣所見未宜修塞俟一二
年間漸収梢芟然後興功兼聞諸州有賤易莊田者蓋
慮不時科率無從出辦望降眀詔諭以河决未議修塞
仍令滑州規度所須梢芟以軍士採伐或於旁近秋稅
折納從之遂詔京東西河北路經水災州軍勿得科調
丁夫其守捍隄防役兵仍令長吏並加存卹畨休之
癸亥對参知政事李廸兵部尚書馮拯翰林學士錢惟
演于滋福殿冦準罷上欲相廸廸固辭於是又以屬廸
有頃皇太子出拜上前曰䝉恩用賔客為相敢以謝上
顧謂廸曰尚復何辭耶是日惟演又力排冦準曰準自
罷相轉更交結中外求再用曉天文卜筮者皆遍召以
至管軍臣僚陛下親信内侍無不着意恐小人朋黨誑
惑聖聽不如早令出外上曰有何名目惟演曰聞準已
具表乞河中府見中書未除宰相兼亦聞有人許以再
用遂不進此表上曰與河中府何如惟演乞召李廸諭
㫖上曰李廸何如惟演言廸長者無過只是才短不能
制準因言中書宜早命宰相上難其人惟演對若宰相
未有人可且着三兩貟参知政事上曰参政亦難得人
問今誰在李廸上惟演對曹利用丁謂任中正並在李
廸上上黙然惟演又言馮拯舊人性純和與冦準不同
上亦黙然既而曰張知白何如惟演言知白清介使參
政則可恐未可為宰相上頷之惟演又言冦準宜早令
出外準朋黨盛王曙又其女壻作東宫賔客誰不畏懼
今朝廷人三分二分皆附準矣臣知言出禍從然不敢
不言惟陛下幸察上曰卿勿憂惟演再拜而退後三日
拯遂拜樞密使蓋用惟演之言也廸既除宰相而準為
太子太傅萊國公如故
甲子大雨流潦泛溢公私廬舍大半有壓死者是月連
雨而此夕為甚
乙丑令京東西河北州軍津渡官給舟船濟人
丙寅以禮部侍郎參知政事李廸為吏部侍郎兼太子
少傅平章事兵部尚書馮拯為樞宻使吏部尚書同平
章事是日告謝即賜襲衣金帯鞍勒馬正謝日亦如之
非常比也　以霖雨壊營舍賜諸軍緡錢
丁卯禁兩川諸縣弓手雇人代役犯者許鄰保紏告重
繩之　詔奬益州官吏趙稹等以吕夷簡言其政績也
戊辰判杭州王欽若酒榷増羡獄空詔奬之
先是馮拯以兵部尚書判都省上欲加拯吏部尚書參
知政事召學士楊億使草制億曰此舍人職也上曰學
士所職何官億曰若樞宻使同平章事則制書乃學士
所當草也上曰即以此命拯拯既受命樞宻院領使者
凡三人前此未有人皆疑怪曹利用丁謂因各求罷上
徐覺其誤召知制誥晏殊語之將有所易置殊曰此非
臣職也遂召錢惟演惟演入對曰馮拯故參知政事今
拜樞宻使當矣但中書不當止用李廸一人盍遷曹利
用或丁謂過中書上曰誰可惟演曰丁謂文臣過中書
為便又言玉清昭應宫未有使謂首議建宫冝即令領
此又言曹利用忠赤有功國家亦冝與平章事上曰諾
庚午以樞宻使吏部尚書丁謂平章事樞宻使檢校太
尉曹利用加同平章事皆用惟演所言也(此叚参取錢/氏及司馬氏)
(日記修入晏殊誤召恐不至再當考馮拯自兵書加吏/書必参政日記偶脱今追填之楊億所云此舍人職蓋)
(参政制乃舍/人所當草也)
辛未鄜延路鈐轄言普宻族馬鄂克等先為北界所略今
帥衆來歸
壬申以乆雨詔諸軍校營在新城者權免常朝賜諸班
直軍營壓死者緡錢有差　河北轉運使言懐衛二州
仍歲災沴流民漸復請各増置通判一貟以安集之詔
可　上既從錢惟演之言擢丁謂首相加曺利用同平
章事然所以待冦準者猶如故謂等懼謀益深是日準
入對具言謂及利用等交通蹤跡又言若有罪當與李
廸同坐不應獨被斥上即召廸至前質之兩人論辯良
乆上意不樂廸再三目準令退及俱退上復召廸入對
作色曰冦準逺貶卿與丁謂曺利用並出外廸言謂及
利用須學士降麻臣但乞知一州上沈吟良乆色漸解
曰將取文字來廸退復作文字却進上遽洒然曰卿等
無他且留文字商量更召謂入對謂請除準節鉞令出
外上不許(此據錢惟演記刪修準廸/謂入對皆二十三日也)越眀日楊崇勲等
遂告變周懐政伏誅又三日準乃逺貶
甲戌昭宣使英州團練使入内副都知周懐政伏誅大
中祥符末上始得疾是歲仲春所苦浸劇自疑不起嘗
卧枕懐政股與之謀欲命太子監國懐政實典左右春
坊事出告冦準準遂請間建議宻令楊億草奏已而事
泄準罷相丁謂等因踈斥懐政使不得親近然以上及
太子故未即顯加黜責懐政憂懼不自安隂謀殺謂等
復相準奉帝為太上皇傳位太子而廢皇后與其弟禮
賔副使懐信潛召客省使楊崇勲内殿承制楊懐吉閤
門祇候楊懐玉議其事期以二十五日竊發前是一夕
崇勲懐吉夕詣謂第告變謂中夜微服乘婦人車過曺
利用計之及明利用入奏於崇政殿懐政時在殿東廡
即令衛士執之(懐政本傳云上姑務含容不忍斥其過/然漸踈逺懐政憂懼時使小黄門自禁)
(中出詐稱宣召入内東門坐别室乆之而出以欺同軰/實録亦云然収懐政時實在崇政殿東廡則其出入禁)
(中固自如也但丁謂等多為之防使懐政罕得見上爾/蓋未有踈逺懐政意也本傳又云上怒甚而實録無此)
(疑本傳飾/說今不取)詔宣徽北院使曺瑋與崇勲就御藥院鞫訊
不數刻具引伏上坐承眀殿臨問懐政但祈哀而已命
載以車赴城西普安佛寺斬之謂等并發朱能所獻天
書妖妄事亟遣入内供奉官盧守眀鄧文慶馳驛詣永
興軍捕能及其黨乾祐觀主王先道士張用和殿直劉
益借職李貴康玉殿侍唐信徐原並免死黥面配儋梅
髙崖雷瓊萬安循州懐政父内殿承制紹忠及懐信並
決杖配復岳州子姪勒停資産没官懐政之未敗也紹
忠嘗詬之曰斫頭豎子終累及我懐信又嘗謂懐政曰
兄天書事必敗當早詣上首露庶獲輕典及謀作亂又
號泣伏拜而止之皆不聽故皆得免死焉右街僧録澄
預聞妖妄黥面配郴州朱能父左武衛將軍致仕諤母
周氏贖銅百斤并其子守昱守吉分配蔡郡道州貲産
沒官與諤徃來結社人悉决杖配諸州自餘親事卒懐
政僕使決杖分配海島逺州部下使臣第降秩(記聞載/懐政以)
(二月二日懐小刀對上自割上因是疾復作皇后命収/懐政下獄并于宫中得懐政奏言傳位事乃命楊崇勲)
(告變誅懐政貶萊公按懐政誅在七月萊公罷在六月秋/若懐政于仲春為此則萊公必不待夏末始罷懐政至)
(初乃誅也然真宗實録以仲春疾益/甚不知縁何事爾記聞必誤今不取)懐政既誅有欲并
責太子者上意惑之李廸從容奏曰陛下有㡬子乃為
此計上大寤由是東宫得不動揺廸之力居多(此據/記聞)
丁丑太子太傅冦準降授太常卿知相州翰林學士盛
度樞宻直學士王曙並落職度知光州曙知汝州皆坐
與懐政交通而曙又準壻也準親吏張文質賈徳潤並
黜為普寜連山縣主簿及朱能敗又除名配𨽻封貴州
朝士與準親厚者丁謂必斥之楊億尤善準而請太子
監國奏又億所草也及準敗丁謂召億至中書億懼便
液俱下面無人色謂素重億無意害之徐曰謂當改官
煩公為一好詞耳億乃稍安卒保全之當時宰相愛才
如此謂雖姦邪議者亦以此稱焉(宰相愛才此據/歐陽脩歸田録)
是月以客省使英州防禦使楊崇勲為鄧州觀察使内
殿承制楊懐吉為如京使並賜金帯及金銀降詔褒奬
　供奉官京城西面巡檢楊懐玉責授侍禁依前閤門
祇候出為杭州都監懐玊既與崇勲等預懐政議崇勲
告變之翼日始詣樞宻院自陳故責之
八月辛已以楊崇勲為内客省使領貴州觀察使兼羣
牧使崇勲累辭鄧州之命故改任焉　入内供奉官譚
元吉髙品王徳信決杖配唐州髙班胡允則黄門楊允
文決杖配西京坐嘗受命至乾祐縣與周懐政協同妖
妄故也元吉尋黥面配賔州
太子太保判杭州王欽若自以備位東宫請入朝甲申
召之欽若尋又言詔無馳驛之文但依程即路始令乘
傳　徙知相州太常卿冦準知安州初李廸與準同在
中書事之甚謹及準罷丁謂意頗輕廸於是謂等不欲
準居内郡白上欲逺徙之上命與小州謂退而署紙尾
曰奉聖㫖除逺小處知州廸曰向者聖㫖無逺字謂曰
君面奉徳音欲擅改聖㫖以庇準耶二人忿鬭蓋自此
始　朱能聞使者至自度不免𠂻甲以出殺盧守眀帥
所部兵挈家屬叛逸永興軍奏其事詔遣内殿承制江
德眀入内供奉官于德潤乘驛發兵捕之應能黨與分
配嶺表者所至禁繫别俟朝㫖既而能衆潰勢窮蹙入
桑林自縊死永興乾耀都巡檢供奉官李興牢城十將
張順斷能及其子首以獻補興閤門祇候順本城都頭
(興順遷陟在十一/月甲寅今并書之)
乙酉以樞宻副使任中正禮部侍郎王曽並参知政事
翰林學士錢惟演為樞宻副使　刑部請自今犯贓濫
配𨽻經恩從便者俟一年後遇赦宥方理　工部郎中
姜遵言陜西利䕫等路州軍多無常平倉或歲歉賑糶
即發軍糧望令創置量民數蓄穀詔可
丙戌謁玉清昭應宫景靈宫幸開寳寺
辛卯以太常丞直龍圗閣馮元為左正言兼太子右諭
德初太子為壽春郡王王旦薦元宜講經資善堂帝以
元少更用崔遵度於是遵度卒乃命元代之　詔諸路
勸農提㸃刑獄官自今奏事縁戸賦農田則署勸農司
刑獄格法則署提㸃刑獄所
戊戌示宰相玉宸殿瑞穀圖
庚子同判太常禮院陳寛言郊廟致齋日左右街司承
例遣雜職從行望自今罷之其祇事人吏不謹職者俟
事畢付司科罷從之
壬寅太常卿知安州冦準坐朱能叛再貶道州司馬制
辭云不務敦脩宻朋凶慝辱予輔弼玷乃搢紳仍以其
事傳告諸州御史䑓掲牓朝堂準過零陵踰大坡䕶兵
先後不屬溪洞蠻夷乘間抄掠其酋長聞而責之曰奈
何奪賢宰相行李耶趨遣人還所掠其在道州晨具朝
服如常時起樓置經史道釋書暇則誦讀賔至笑語若
初無廊廟之貴者自準罷相繼以三黜皆非上本意歲
餘上忽問左右曰吾目中乆不見冦準何也左右亦莫
敢對上崩乃責雷州(此據司馬光記聞丁謂傳云周懐/政事敗議貶準帝意欲謫準江淮)
(間謂退而除道州司馬獨王曽以帝語質之謂顧曰居/停主人勿復言蓋指曽以第舍假準也按居停之語在)
(仁宗初再貶雷州時曽縁此遂謀去謂龍川别志當得/之以聖㫖質謂乃李廸其事見記聞今從之若此時曽)
(已詰謂則當廸謂忿爭時曽亦必不助謂矣國史恐誤/也徐度國紀天禧四年十二月癸丑對輔臣及王欽若)
(於宣和門北閤子中上曰朕覺四體不康丁謂等奏近/日聖躬稍安况中外無事乞寛聖心欽若奏今來中書)
(宻院公事甚好又出冦準朝廷更無事矣上云除却冦/準後甚靜又問冦準何在宰臣曰在道州上曰輕典馮)
(拯曰如準包藏禍心漢唐之法皆當族誅陛下蓋是寛/貸上曰朕曲全之於是上色稍怡命坐賜茶而罷不知)
(徐度何從得此恐必/不然今附見當考)
癸卯以衛尉卿填從吉為光禄卿致仕司封郎中兼侍
御史知雜事杜堯臣改衛尉少卿知陜州皆坐與冦準
親善也　右司諫直集賢院判戸部勾院劉曄為工部
貟外郎兼侍御史知雜事初河決滑州大興力役道殍
相望曄請䇿免宰相以答天變時冦準丁謂實在中書
及王曙坐準貶官在朝無敢徃見者曄歎曰朋友之義
獨不行於今日歟徃餞之經夕而還謂亦不罪也(河決/乃三)
(年六/月事)
甲辰賜諸班直諸軍洎太子宫祇候己下器帛緡錢
入内押班鄭志誠嘗納朱能音問及搜獲表章有請太
子親政之辭令右諭徳魯宗道御史劉平鞫問削兩任
配𨽻房州
乙巳詔故相向敏中家産日廢令内侍省官檢校之
丙午入内供奉官石承慶削兩任配𨽻宿州先是周懐
政嘗遣人召承慶欲有所議夜二鼓不下皇城門鑰以
待之上遣黄門黄守志開大寜祥符東華門傳詔許王
宫至則門不閉見承慶將入守志訊知其故戒令勿入
於是門司不復納承慶守志畏懐政不敢言至是以聞
鞫承慶而責之
是月詔自今逐年兩稅版籍並仰令佐躬自勾鑿㸃檢
勘新収舊管之數民有典賣析户者驗定舊稅眀出户
帖勸農使按部所至索視帳目其縣官能用心者批歴
為勞績當議升奬時上封者言諸州版籍止委吏人失
於勘驗移易稅賦多不均等故有是命尋又詔前敕諸
路勸農使所至究民間疾苦檢視帳籍慮其因縁取索
受越訴以擾民冝令使副常切鈐束不得妄有行遣呼
集其籍帳不整止移牒索視論訴公事並依舊次第陳
狀如已經州縣轉運司不行者並即時盡公處理所置
曺典勿得過提㸃刑獄司數(此據㑹要/或削去)
九月己酉以諫議大夫兼太子右庶子知開封府王隨
為給事中知杭州㑹靈觀判官兵部貟外郎知制誥吕
夷簡為刑部郎中龍圖閣直學士權知開封府隨甞假
周懐政白金五十兩至是自言故出之夷簡治開封嚴
辦有聲上識其姓名於屏風意將大用之也(隨本傳云/隨坐此奪)
(知制誥按隨二年八月遷左諫議/兼右庶子即罷知制誥矣傳誤)　録故翰林學士右
諫議大夫梁顥子適為祕書省正字適詣登聞自陳父
兄淪没特有是命　詔翰林侍讀學士張知白玉清昭
應宫副使林特三司使李士衡龍圖閣學士陳堯咨樞
宻直學士薛映李及馬元方張士遜兵部侍郎馬亮給
事中李應機王隨右諫議大夫叚曄各舉常參官堪錢
穀任使者二人工部尚書晁迥翰林學士楊億劉筠晏
殊龍圗閣直學士吕夷簡戸部侍郎李維知制誥李諮
宋綬張師徳各舉文學優長履行清素者二人給事中
樂黄目孫奭右諫議大夫趙稹龍圖閣待制李虚已李
行簡少府監薛顔太常少卿趙湘各舉可守大藩者二
人知制誥祖士衡錢易知雜御史劉曄直龍圖閣魯宗
道馮元各舉堪御史者二人諸路轉運使副勸農使各
舉幕職州縣官堪京官知縣者二人限十日内具名以
聞
庚戌前同谷縣主簿李士程伐登聞皷上軍機宻事以
所言狂悖責授惠州司戸參軍
壬子以玉清昭應宫副使尚書右丞林特為工部尚書
兼太子賔客副使如故
丙辰復御崇徳殿視事上自中春不豫止視事於長春
殿至是聖體和平始御前殿　詔劉益康玉徐原等十
一人並活釘令衆三日訖斷手足具五刑處死王光李
貴並斷手足處斬唐信八人並處斬文思院畫匠軍士
百姓十五人並免死杖脊黥面配沙門島及廣南牢城
朱能僕使及道士軍士十二人並杖脊配江湖福建牢
城能弟文顯免杖黥面配鄧州本城初能將擐甲扞制
使文顯潛以告知府朱巽等故至是獲用輕典能妻髙
母李弟婦陳洎女僕家僮十二人並決杖分配湖南京
東西州軍能子伴哥以㓜不勝杖黥面配澧州牢城聽
隨母之配所時命殿中侍御史王博文與内臣岑守素
等乘傳詣永興按劾具獄以聞而降是詔初遣博文人
謂連逮者必衆博文惟治首惡脅從者皆為請得以減
論(本傳云博文惟治首惡脅從者七人皆為請/得以減論所稱七人與實録不合今削去)
己未以乆雨放朝十日輔臣對于便坐　以樞宻副使
周起為户部侍郎知青州簽署樞宻院事曺瑋為宣徽
南院使環慶路都部署兼管勾秦州兵馬起素善冦準
而瑋亦不附丁謂謂惡之并指為準黨故俱罷出起性
樂易好飲酒準前在中書嘗與起過瑋家飲同列多先
去者準及起盡醉夜漏上乃歸翌日引咎伏謝上笑謂
曰天下無事而大臣和樂何過之有然起謹宻凡奏事
及答禁中所問隨輙焚草故其言外無知者(徐度國紀/云九月己)
(未樞宻院奏事上獨留曺利用及曺瑋問瑋曰汝安得/與朱能交通瑋曰臣實不識能當是以臣有虚名於西)
(鄙欲借臣虚名耳因泣涕請出上憐之謂利用日瑋可/改官令出乃以為宣徽南院使環慶都部署不知何據)
(附見/當考)
辛酉命知制誥宋綬為契丹國主生辰使閤門祇候譚
倫副之太子左諭徳魯宗道為正旦使閤門祇候成吉
副之
壬戌知永興軍府給事中集賢院學士朱巽陜西轉運
使工部郎中直集賢院梅詢並削一任巽為䕶國莭度
副使詢為懐州團練副使並不署州事轉運使度支貟
外郎劉楚降授祠部貟外郎監葉縣鹽稅勸農使職方
貟外郎皇甫載時丁憂候服闋與通判副使閤門祇候
程紹忠為陽武縣都監本軍通判幕職官並贖銅釋其
罪巽等嘗薦舉朱能及不察姦妄致害制使故責之知
鳳翔府侍御史臧奎贖銅二十斤通判寜州尋換都官
貟外郎坐與能交結也永興軍部署李福者嘗任防禦
使將兵失律流嶺外起為環衛在永興善事冦準後因
郊祀驟復祁州防禦使能叛不即擒捕憫其衰耄授左
屯衛將軍致仕都監閤門祇候康文徳削職監陜州鹽
稅殿直閤門祇候穆介與能善能及周懐政嘗連狀薦
之杖脊黥面配韶州牢城軍士封進鳳翔府孔目官朱
日昌等八人皆能等常從預為矯妄者並決杖分配海
島逺郡牢城乾祐知縣蒲城長安萬年乾祐簿尉並坐
絀削
丁卯赦天下繫囚除十惡已殺之官典犯贓盜官物持
仗放火偽造符印外咸除之天禧三年已前所逋夏秋
稅貸糧種子見欠倚閣者並與蠲除周懐政朱能干連
黨類除已行勘斷外自餘咸許自新一切不問
己巳遣鹽鐡判官劉鍇乗傳詣永興軍安撫軍民犒設
官吏將士　詔文武官辭見謝合過正衙及幕職州縣
官對敭衙謝在放朝假内者並放當升殿奏事者實封
以聞
庚午京東勸農使言決河浸徐州知州駙馬都尉王貽
貞作隄城南以捍水患甚固詔奬之
先是詔翰林學士劉筠等試諸州續解進士辛未筠等
上其名凡五十六人其十九人授三班奉職二十九人
借職八人當授諸州長史司馬特補借職並與家便差
遣
壬申賜京城酺　太子太保王欽若自杭州來朝令入
赴内殿起居
甲戌給事中知河陽縣孫奭言父户部郎中致仕翌年
九十按禮文九十者其家不從政令父母八十者許解
官侍養望許退歸田里優詔不許　王欽若請江淮制
置使罷雇民船兩浙淮南權罷和糴聽商旅入中並從
之
冬十月戊寅朔中書門下言唐朝故事五日一開延英
隻日視事雙日不坐方今中外晏寜政刑清簡望準舊
制三日五日一臨軒聽政或隻日視事雙日不坐至於
刑章錢穀事務遣差承受臣僚除急切大事須面對外
餘並令中書樞宻院附奏詔下禮儀院詳定乃請自今
雙日前後殿不坐隻日視事或於長春殿或於承眀殿
應内殿起居群臣並依常日起居餘如中書門下之奏
俄又請隻日御承眀殿常朝依假日例便服視事不鳴
鞭詔可
己卯資善堂上梁皇太子㑹官僚觀之太子太保王欽
若承詔㫖預焉(記聞云云具/十二月丁酉)
壬午御正陽門觀酺皇太子侍坐凡五日上自不豫罕
復臨幸至是人情歡忭
戊子禮儀院言每歲十月十五日朝拜景靈宫今縁祭
神州地祇奏告在散齋之内請權罷朝拜至日令宫使
行酌獻之禮從之
己丑以前起居郎直史館陳堯佐免持服知滑州時三
司使李士衡言滑州方召徒築隄堯佐素幹事望專委
之故有是命堯佐創木龍以殺水怒堤乃可築既又作
長隄以䕶之人號為陳公堤　三班奉職王貴配𨽻汀
州坐嘗齎朱能周懐政音問徃復也　左巡使殿中侍
御史王耿言諸州軍負罪散參軍安置人多在處卜居
雖遇量移亦不遷徙蓋縁失官之後恣營生計不革貪
心侵擾貧民規求貨利又或持州郡公事長吏稍懦則
不能制之深為民患請自今委本處常切覺察如侵擾
官事抑欺百姓即奏移别所仍令州縣長吏非時不得
接見從之
辛卯詔注釋御集檢閲官月増給錢七千京官五千
壬辰以太子太保王欽若為資政殿大學士仍令日赴
資善堂侍皇太子講讀(十二月/己丑)
癸巳祕書郎館閣校勘王舉正等請自今遇慶節依京
官校理檢討例綴百官進奉上壽從之(舉正化/基子)
甲午賜天下宫觀大中祥符降聖記各一本
戊戌以淮安鎮界六族都軍主乞理補三班借職充蕃
部巡檢以鄜延鈐轄周文質言其勤效也　開封府獄
空詔奬吕夷簡等　權判吏部流内銓陳堯咨言近准
赦放選投狀選人併多其間有司士文學諸色出身流
外人入官資序已定向來承例引對虚煩聖聽請自今
比類未入令録者更不引對依格注擬從之
甲辰詔經雨及河水衝浸秋苗宜令三司據諸處檢覆
到合放分數外依赦文更放一分其已放九分者悉蠲
之
丙午召皇太子宗室近臣赴玉宸殿翠芳亭觀稻遂賜
宴　太常寺太祝丁珝為内殿崇班從其父宰相謂所
乞也
十一月壬子陳堯咨又言幕職闕貟百餘見集人資序
應入者少欲以令録有出身人無過犯者權充代還理
本資序詔令録初仕者權初等幕職兩任者權節察推
官軍事判官
癸丑對輔臣及王欽若於宣和門賜御製㑹靈觀銘石
本各一
甲寅玉清昭應宫副使工部尚書兼太子賔客林特請
皇太子不答拜詔不許
乙卯令勸農使兼提㸃刑獄官自今以提㸃刑獄勸農
使副為稱　修尚書省命龍圖閣學士陳堯咨總其事
戊午以三司度支副使工部郎中冦瑊為右諫議大夫
集賢院學士知益州時上封事者言趙稹不曉民情好
自尊大與衆不協故代之降稹知同州　上御龍圗閣
召近臣觀聖製文論歌詩上曰朕聽覽之暇以翰墨自
娯雖不足埀範亦平生遊心於此丁謂等言聖製廣大
冝有宣布請鏤板以傳不朽許之遂宴於資政殿
庚申内出聖製七百二十二巻示輔臣
壬戌宰臣等言聖製已約分部秩望令雕板摹印頒賜
館閣及道釋經藏名山勝境乃命内臣規度禁中嚴淨
之所别創殿閣緘藏詔可尋於龍圖閣後修築命入内
都知張景宗副都知鄧守恩管勾是為天章閣　又言
陛下臨御以來功業隆盛望令中書樞宻院取時政記
中盛美之事别為聖政録從之仍令樞宻副使錢惟演
參知政事王曽編次丁謂等參詳
甲子宰臣李廸等上刪定一司一務編敕三十巻　左
巡使殿中侍御史王耿言自今䑓官因譴累降差充知
州仍舊外其充通判及監當官請比品授以他官從之
乙丑對輔臣於承眀殿上曰朕邇來寝膳頗漸康復然
軍國之事未免勞心今太子年徳漸成皇后素賢明臨
事平允深可付託欲令太子莅政于外皇后居中詳處
卿等可議之輔臣進曰臣等所奉徳音實邦家之大慶
况太子升儲以來徳望日隆皇后輔翼歲久中外遵教海
内瞻企人無間言然太子既監緫朝政望令中書樞宻
院大臣各兼東宫職任庶日奉謀議便於翼贊上許之
於是退議其等列傳㫖命學士草制詔可自冦準貶斥
丁謂浸擅權至除吏不以聞李廸憤懣嘗慨然語同列
曰廸起布衣十餘年位宰相有以報國死且不恨安能
附權臣為自安計乎及議兼職時廸已帯少傅欲得中
書侍郎尚書謂執不可遂草熟狀謂加門下侍郎兼少
師廸加中書侍郎兼左丞曺利用加檢校太師馮拯加
檢校太尉並兼少保任中正加右丞錢惟演加兵部侍
郎並兼賔客玉清昭應宫副使工部尚書林特樞宻直
學士右諫議大夫張士遜先兼太子賔客並改詹事翰
林學士户部貟外郎晏殊先兼舍人改左庶子餘官悉
如故故事兩省侍郎無兼左右丞者而廸舊人亦當遷
尚書謂專意抑廸廸不堪變色而起丙寅晨朝待漏謂
又欲以特為樞宻副使仍領賔客廸曰特去歲遷右丞
今年改尚書入東宫皆非公選物議未息况已奏除詹
事何可改也因詬謂引手板欲撃謂謂走得免同列極
意和解不聽遂入對於長春殿内臣自禁中奉制書置
榻前上曰此卿等兼東宫官制書也廸進曰臣請不受
此命因斥謂姦邪㺯權中外無不畏懼臣願與謂同下
憲司置對且言昨林特子在任非理決罰人致死其家
詣闕訴寃寝而不理蓋謂所黨庇人不敢言又曰冦準
無罪罷斥朱能事不當顯戮東宫官不當増置又錢惟
演亦謂之姻家臣願與謂惟演俱罷政柄望陛下别擇
賢才為輔弼又曰曺利用馮拯亦相朋黨利用進曰以
片文隻字遭逄聖世臣不如廸奮空拳捐軀命入不測
之敵廸不如臣也上顧謂曰中書有不當事耶謂曰願
以詢臣同列乃問任中正王曽皆曰中書供職外亦無
曠闕事頃之謂廸等先退獨留樞宻使副議之上怒甚
初欲付御史䑓利用拯曰大臣下獄不惟深駭物聽况
丁謂本無紛競之意而與李廸置對亦未合事冝上曰
曲直未分安得不辨既而意稍解乃曰朕當即有處分
惟演進曰臣與謂姻親忽加排斥願退就班列上慰諭
乆之乃命學士劉筠草制各降秩一級罷相謂知河南
府廸知鄆州制書猶未出丁卯廸請對於承眀殿又請
見太子于内東門其所言蓋不傳而謂隂圖復入惟演
亦恐謂出則已失援白上欲留之并請留廸因言契丹
使將至宰相絶班馮拯舊臣過中書甚便若别用人則
恐生事上可之(廸對承明不知言何事而實録/正史皆不載今特表而出之)
戊辰命謂以工部尚書廸以戸部侍郎歸班事頗廹遽
其制詞舍人院所草也筠所草制訖不行(百官表謂以/戸書知河南)
(廸以户侍知鄆/州皆係戊辰日)是日惟演及中正曽等並如初議遷秩
領東宫而太子議政詔書及拯利用等制皆格己巳謂
入對於承眀殿詰所爭狀謂曰非臣敢爭乃廸忿詈臣
爾臣不當與之俱罷願復留遂賜坐左右欲設墩謂顧
曰有㫖復平章事乃更以杌子進於是入内都知張景
宗副都知鄧守恩傳詔送謂赴中書令依舊視事仍詔
廸出知鄆州放朝辭即時赴任時已命學士劉筠草制
以拯為相領玊清昭應宫使昭文館大學士制入而未
出也謂既復相其制亦卒不行謂始傳詔召劉筠草復
相制筠不奉詔乃更召晏殊筠既自院出遇殊樞宻院
南門殊側面而過不敢揖蓋内有所媿也先是上乆不
豫語言或錯亂嘗盛怒語輔臣曰昨夜皇后以下皆之
劉氏獨留朕於宫中衆皆不敢應廸進曰果如是何不
以法治之良乆上寤曰無是事也后適在屏間聞之由
是惡廸所以不得留非但謂等媒孽亦中宫意爾(拜罷/録云)
(廸欲兼右丞王曽等以為不可又云廸語極喧戾上連/叱之又云上稱廸無禮又云時契丹使將至宰相絶班)
(且欲復相謂錢惟演請並留廸王曽等言謂無過曲在/廸請令出三兩月復召之此皆陳繹私意曲筆與正史)
(實録及諸家書並不合今不取獨所云惟演請并留廸/或不妄蓋廸與謂初並出守尋復留不知何故當是從)
(惟演議耳然惟演實為謂計當時不得已且并留廸故/謂卒留而廸竟出也龍川别志載二相忿爭事與實録)
(正史不同且云劉筠辭不草制乃命錢惟演按此時惟/演已副樞宻别志誤矣記聞亦以為草制者惟演也今)
(皆不取然留丁謂出李廸其謀實自惟演但不當草制/而草制者實晏殊也御史䑓記劉筠傳云十一月丙辰)
(除丁謂兼少師李廸兼少傅馮拯與曺利用並兼少保/筠當制麻入未宣廸謂忿爭于帝前戊辰筠復直謂罷)
(為户書知河南廸罷為戸侍知鄆州拯為昭文曽為集/賢制既入謂復留要筠改制筠不從卒令他學士為之)
(拯遂為集賢曽依舊為副樞北記傳載王曽事與他書/不同當考宋綬作筠墓銘亦云上在東宫始議邦政以)
(樞輔備三孤筠當上麻入而事遽易丞相要筠改詔筠/拒不徃卒用他學士為之然則廸謂等初領東宫職及)
(罷相兩制皆/筠所草也)　是日大風揚塵晝晦　以樞宻副使錢
惟演為都大管勾祥源觀公事惟演先領㑹靈觀使於
是乞改命故臣故特置此職
庚午詔自今中書樞宻院諸司該取㫖公事仍舊進呈
外其常程事務委皇太子與宰臣樞宻使已下就資善
堂㑹議施行訖奏皇太子上表陳讓優詔不允初議欲
令太子總軍國事丁謂以為不可曰即日上體平朝廷
何以處此李廸曰太子監國非古制耶力爭不已廸既
罷出故有是詔(廸本傳以為此詔在廸未罷相時蓋悞/也考十八日上對輔臣語則可知此詔)
(與昨詔/異矣)　吏部尚書平章事丁謂加左僕射門下侍郎
兼太子少師樞宻使同平章事馮拯為右僕射中書侍
郎兼少傅平章事樞宻使同平章事曺利用兼少保
辛未中書樞宻院上言自今百官五日於長春殿起居
其餘隻日視朝請御承眀殿或其日不坐則令閤門傳
宣放朝從之
壬申皇太子見宰相樞宻使於資善堂諸司職掌以次
參謁　契丹遣使霸州莭度使蕭阿括副使利州觀察
使耿元吉來賀承天節
甲戍翰林學士太子左庶子晏殊禮賓副使太子宫祇
楊懐玉上新編賜東宫御製五十巻時輔臣論次御集
乞降賜皇儲文字遂命懐玉編録懐玉請令殊同纂集
至是來上
十二月丁丑朔起復翰林學士楊億卒録其子鈜為奉
禮郎億天性頴悟自㓜及終不離翰墨文格雄健自唐
大中後詞氣衰濫國朝稍革其浮至億乃振起風采與
古之作者方駕矣文思敏速不凝滯對客談笑揮毫無
廢而精宻有規裁不煩不艶善細字起草一幅數千言
不加㸃竄於時學者翕然宗尚名聞外夷書無不覽善
強記尤長典章制度之事時多取正蓋一時文字之冠
也喜誨誘後進頼以成名者甚衆聞人有片辭可紀必
為諷誦手集當世之事述為筆苑時文録數十編重交
遊耿介坦夷敦尚名節多周人急所得廩賜隨盡談吐
有味評品人物善惡大眀留心釋氏禪觀之學自屬疾
即屏葷茹臨終前一日為空門偈頌識者稱其達觀云
己卯給祥源觀公用錢月五十千
甲申徙河北轉運使工部郎中黄昭益知鄧州屯田郎
中李放知宻州以部内折納過差也
乙酉賜涇王元儼銀五千兩宗室防禦使各千兩團練
使八百兩餘各有差又賜太子少師丁謂少傅馮拯少
保曺利用各五千兩賔客任中正錢惟演王曽太保王
欽若詹事林特三千兩左庶子晏殊詹事張士遜各二
千兩諭徳魯宗道馮元各千兩自餘宫臣常從各有差
又賜殿前副都指揮使蔚昭敏錢四百萬歩軍都指揮
使馮守信三百五十萬殿前都虞候夏守恩馬軍都虞
候劉美各三百萬四廂都指揮使諸班諸軍都虞候而
下視月俸給之以皇太子親政行慶也　詔自今中使
傳宣齎手詔諭文字赴中書樞宻院係遷秩加恩事並
先赴入内都知司上籍覆奏訖乃給付施行　詔中書
樞宻院自今内臣傳㫖處分公事並須覆奏令中書提
㸃五房堂後官樞宻院承㫖而下自今月十三日後從
宰臣樞宻使資善堂祇候　中書樞宻院上言請自今
遇隻日承眀殿不視事則入内都知傳宣中書樞宻院
詣太子資善堂議事應時政及後殿軍頭司公事素有
定制者施行訖奏係遷改陞降者送中書樞宻院進呈
取㫖如無公事則宰臣樞宻使已下遇參辭謝皇太子
許三二人已上為一班詣堂延見自餘官僚並止留牓
子詔從之自是輔臣每㑹議皇太子秉笏南面而立中
書樞宻院以本司事遞進承令㫖時政之外京朝幕職
州縣官使臣禁卒咸引對焉事畢接見輔臣如常禮
太常禮院言準御史䑓狀向來京朝官承制并丁父母
憂持服五十四月今詳定歴代典禮父母併亡或相繼
而没有重輕兼服之制遇虞祔練祥之祭各服齊斬之
服則是隨先後而除之無五十四月之制自今文武官
併丁父母憂者請令依禮隨先後除服詔可　開封府
言準近詔大辟罪遇十月權住斷遣過天慶節依舊行
刑雜犯死罪並春夏並禁繫聞奏竊縁本府日有重囚
在獄淹乆欲望自今依舊逐日區斷諸州軍亦準此從
之　樞宻院言契丹使自雄州至京館舍給使臣諸司
人例物比每歲稍厚欲令國信使宋綬等至北界諸司
人例物亦與加給從之
丁亥龜兹可汗王智海甘州輝和爾各遣使來貢智海仍
貢大尾羊二
己丑以資政殿大學士太子太保王欽若為司空職如
故欽若求侍東宫講讀以輔臣兼領三少品序非便表
求換秩遂改命之止立學士班(十月/壬辰)　賜故秦州蕃僧
努卜諾爾弟子莽布瑪喇斡紫衣以本州鈐轄言其幹事
故也
庚寅詔中書樞宻院每赴資善堂議事止令張景宗一
員侍皇子餘悉屏之
辛卯大理寺丞王雍上其父旦文集擢雍為太子中允
丁酉以資政殿大學士司空王欽若為山南東道節度
使同平章事判河南府初欽若與丁謂善援引至兩府
及謂得志稍叛欽若欽若恨之時上不豫乆事多遺忘
欽若先以太子太保在東宫位三少上謂不恱因改授
司空欽若晏見上問曰卿何故不之中書對曰臣不為
宰相安敢之中書上顧都知送欽若詣中書視事謂令
設饌以待之曰上命中書設饌耳欽若既出使都知入
奏以無白麻不敢奉詔因歸私第有詔學士院降麻謂
乃除欽若使相為西京留守上但聞宣制亦不之寤也
(記聞載欽若入資善堂見太子位三少上丁謂方用事/尋有詔欽若以太子太保歸班欽若袖詔書白上臣已)
(歸班不識詔㫖上留其詔改除司空按欽若以太子太/保歸班乃天禧三年六月甲午初罷相時事此時謂猶)
(未入中書也若已為太子太保又令歸班則詔㫖果不/可曉恐謂亦不至此繆或記聞誤也改除司空今從實)
(録及本傳押付中書視事及為使相則/參取記聞及江休復雜志稍刪潤之)　中書樞宻院
言每至資善堂請皇太子無答拜詔不許
戊戌詔文武羣官使臣幕職州縣官遇雙日並門見辭
謝
己亥出御製文草及賜中宫詩手書等示宰相　命宰
相都大管勾新修天章閣張景宗鄧守恩等提㸃之
辛丑皇太子㑹師傅宫官于資善堂賜教坊樂
癸卯祕書丞致仕李行簡卒其妻魏表言貧不能具葬
事詔賜其家錢十萬
乙巳宴輔臣於龍圖閣以天章閣興功也
閏十二月庚戌知辰州史方言溪洞蠻知古州向光普
以錢銀詣鼎州梁山觀音院㑹僧祝聖夀
癸丑賜輔臣冊府元龜各一部板本初成也
乙卯以供備庫使錢守讓領榮州刺史右屯衛將軍劉
守節為右武衛將軍西頭供奉官劉守素為東頭供奉
官閤門祇候右侍禁劉守通為西頭供奉官守讓俶之
孫守節繼元之子守素守通鋹之子也上因謂輔臣曰
舊族可念錢惟演進曰陛下念舊繼絶恩逾前代惟臣
一門忠孝伏願終始保全也上曰卿一門忠孝與常人
異先帝待以殊禮朕安敢忘惟演拜謝
丁巳三司假内藏綾萬三千七百四十匹
癸亥知洋州戸部侍郎集賢院學士李維表求歸闕上
曰知河中府右諫議大夫李虚已嘗居近職亦乆處外
地可并召之及至命維為翰林學士承㫖虚已權御史
中丞知滑州陳堯佐請令兵馬部署同管勾河隄事從
之西邊多言嘉勒斯賚復作文法慮為邊患獨曹瑋奏嘉
勒斯賚文法已散無足慮者朝議遣近臣察之
丁卯命龍圖閣學士陳堯咨為鄜延邠寜環慶涇原儀
渭秦州路巡撫使皇城使劉永宗副之所至犒設官吏
將校訪民間利害官吏能否功過以聞或有陳訴屈枉
經轉運提㸃司區斷不當即按鞫詣實杖已下亟决遣
之徒已上飛驛以聞仍取繫囚躬親録問催促論決
戊辰詔諸州軍自今承天及天慶等節公宴監物務官使
臣有二貟處許更互一員赴㑹
己巳管勾編排御集入内供奉官朱允中等請以金鑄
御製御書印從之
庚午詔京城置場十四發常平倉粟賤糶以濟貧民時
許滑州入中糧儲行商輦運奔赴京師穀食踴貴故也
辛未開封民董徳昌并其子利用杖脊黥面配沙門島
遇赦不還其女決杖配相州親事卒游斌朱進等決杖
配潭泉澧鼎州百姓崔徳升相國寺僧廷郁等決杖配
隨安福州徳昌利用素無頼結皇城司巡察親事卒伺
人隂事詐欺取財京城民庶重足畏服至有小䖝大䖝
之號并其黨類責之　契丹遣使保靜軍節度使蕭侃
副使政事舍人直樞宻宋璋來賀眀年正旦上乆不豫
前二日因餌藥泄㵼前後殿罷奏事乙亥力疾御承眀
殿召輔臣語其狀因諭以盡心輔導儲貳之意出手書
一幅付之其略曰朕近覺微恙發動四體未得痊和蓋
念太祖太宗創業艱難不敢懈怠憂勞積乆成此疾疹
今皇太子雖至性天賦而年未及壯須委文武大臣盡
忠翊贊自今要切時政可召入内都知㑹議聞奏内廷
有皇后輔化宣行庶無憂也丁謂等進曰陛下微爽康
和即當平愈况元儲已親庶政克固海内之心宫閫内
助事皆平允特寛聖慮勉近醫藥以寜祉福自是聖體
漸平凡旬浹乃復常焉時太子雖聽事資善堂然事皆
決於后中外以為憂惟演后戚也王曽說惟演曰太子
㓜非中宫不立中宫非倚皇儲之重則人心亦不附后
厚於太子則太子安太子安乃所以安劉氏也惟演以
為然因以白后兩宫由是益親人遂無間　三司言臣
僚奏兩川逺地所産雖富般運實多収買折科豈無虧
損織造染練寜不費工押綱衙前雖有酬奬户下小客
最受辛勤俱荷照臨誠冝軫恤欲令益州梓州兩路州
軍綱運量與放二三分庶便民庶下三司詳定三司言
自來計度聖節端午十月一日内人春冬衣賜并準備
取索及國信徃來南郊支用綾羅錦綺鹿胎透背欹正
生白大小綾花紗絹等下益梓州兩路織買出染計綱
上京令除綺三十五叚全減不織外餘錦綾羅鹿胎透
背欹正生白大小綾花紗絹等欲且依舊所貴支用不
至悞闕又勘會益梓利䕫路州軍每年買納紬絹絲綿
除應副陜西河東京西州軍及本路州軍衣賜支遣外
餘有剩數即上京送納元不曽樁定數目毎年自西川
水路起發布帛六十六萬匹赴荆南水路轉般上京並
應副在京并京西州軍衣賜難議減省欲且依舊從之
是歲天下戸九百七十一萬六千七百一十二口二千
二百七十一萬七千二百七十二　趙德眀始城懐逺
鎮而居之號興州(徳眀正傳載城興在李士彬斬拉爾/後不得其時按士彬斬拉爾見今年)
(正月因/附年末)
