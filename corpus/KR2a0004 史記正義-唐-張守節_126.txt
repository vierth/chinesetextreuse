史記正義卷一百二十五
　　　　　　　　　　　　唐　張守節　撰
佞幸列傳第六十五　　史記一百二十五
諺曰力田不如逢年善仕不如遇合固無虚言非獨女
以色媚而士宦亦有之昔以色幸者多矣至漢興髙祖
至暴抗也然籍孺以佞幸孝恵時有閎孺(籍閔皆名/也孺㓜小)
(也/)此兩人非有材能徒以婉佞貴幸與上卧起公卿皆
因闗説故孝恵時郎侍中皆冠鵕䴊具帶傅脂粉化閎
籍之屬也兩人徙家安陵(恵帝/陵邑)孝文時中寵臣士人則鄧
通宦者則趙同北宫伯子(顔云姓北宫名伯子也也/按伯子名北宫之官者)北宫
伯子以愛人長者而趙同以星氣幸常為文帝參乗鄧
通無伎能鄧通蜀郡南安人也以濯船為黄頭郎孝文
帝夢欲上天不能有一黄頭郎從後推之上天顧見其
衣裻帶後穿覺而之漸臺(括地志云漸臺在長安故城/中闗中記云未央宮西有蒼)
(池池中冇漸臺/王莽死於此臺)以夢中隂自求推者郎即見鄧通其衣
後穿夢中所見也召問其名姓姓鄧氏名通文帝説焉
尊幸之日異通亦愿謹不好外交雖賜洗沐不欲出於
是文帝賞賜通巨萬以十數(言賜通巨萬/以至於十也)官至上大夫
文帝時時如鄧通家遊戲然鄧通無他能不能有所薦
士獨自謹其身以媚上而已上使善相者相通曰當貧
餓死文帝曰能富通者在我也何謂貧乎於是賜鄧通
蜀嚴道銅山(括地志云雅州榮經縣北三里有銅山即/鄧通得賜銅山鑄錢者邑榮經即嚴道)
得自鑄錢鄧氏錢(錢譜云文字稱/兩同漢四銖文)布天下其富如此文
帝甞病癰鄧通常為帝唶吮之文帝不樂從容問通曰
天下誰最愛我者乎通曰宜莫如太子太子入問病文
帝使唶癰唶癰而色難之已而聞鄧通常為帝唶吮之
心慙由此怨通矣及文帝崩景帝立鄧通免家居居無
何人有告鄧通盗出徼外鑄錢下吏驗問頗有之遂竟
案盡没入鄧通家尚負責數巨萬長公主賜鄧通吏輙
隨没入之一簪不得著身於是長公主乃令假衣食竟
不得名一錢寄死人家孝景帝時中無寵臣然獨郎中
令周文仁仁寵最過庸不乃甚篤今天子中寵臣士人
則韓王孫嫣宦者則李延年
嫣者弓髙侯孽孫也今上為膠東王時嫣與上學書相
愛及上為太子愈益親嫣嫣善騎射善佞上即位欲事
伐匈奴而嫣先習胡兵以故益尊貴官至上大夫賞賜
擬於鄧通時嫣常與上卧起江都王入朝有詔得從入
獵上林中天子車駕蹕道未行而先使嫣乗副車従數
十百騎騖馳視獸江都王望見以為天子辟從者伏謁
道傍嫣驅不見既過江都王怒為皇太后泣曰請得歸
國入宿衛比韓嫣太后由此嗛嫣嫣侍上出入永巷不
禁以姦聞皇太后皇太后怒使使賜嫣死上為謝終不
能得嫣遂死而案道侯韓説其弟也亦佞幸
李延年中山人也父母及身兄弟及女皆故倡也延年
坐法腐給事狗中而平陽公主言延年女弟善舞上見
心説之及入永巷而召貴延年延年善歌為變新聲而
上方興天地祠欲造樂詩歌弦之延年善承意弦次初
詩其女弟亦幸有子男延年佩二千石印號協聲律與
上卧起甚貴幸埒如韓嫣也乆之寑與中人亂出入驕
恣及其女弟李夫人卒後愛㢮則禽誅延年昆弟也自
是之後内寵嬖臣大底外戚之家然不足數也衛青霍
去病亦以外戚貴幸然頗用材能自進
太史公曰甚哉愛憎之時彌子瑕之行足以觀後人佞
幸矣雖百世可知也
　
　
　
　
　
　
　
　
　史記正義卷一百二十五
