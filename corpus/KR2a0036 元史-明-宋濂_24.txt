
　元史卷二十三
　　明翰林學士亞中大夫知制誥兼修國史宋濓等修
　本紀第二十三
　　武宗二
二年春正月己丑從皇太子請罷宫師府設賓客諭徳
贊善如故庚寅越王圖喇有罪賜死禁日者方士出入
諸王公主近侍及諸官之門辛卯皇太子諸王百官上
尊號曰統天繼聖欽文英武大章孝皇帝乙未恭謝太
廟丙申詔天下弛山澤之禁恤流移毋令見户包納差
税被災百姓内郡免差税一年江淮免夏税内外大小
職官普覃散官一等有出身人考滿者加散官一等已
亥封知樞宻院事容國公綽和爾為句容郡王乙巳塔
斯布哈竒塔特布濟克言諸人恃恩徑奏璽書不由中
書直下翰林院給與者今覈其數自大徳六年至至大元
年所出六千三百餘道皆于田土户口金銀鐵冶增餘
課程進貢竒貨錢穀選法詞訟造作等事害及於民請
盡追奪之今後有不由中書者乞勿與制可丙午定制
大成至聖文宣王春秋二丁釋奠用太牢戊申徳哷特
穆爾布哈進鷹犬命嵗以幣帛千匹鈔千錠與之二月
戊午鑄金印賜句容郡王綽和爾賑真定路饑民糧萬
石塔坦境六千石癸亥皇太子幸五臺佛寺罷行泉府
院以市舶歸之行省乙丑以和林屯田去秋収九萬餘
石宣慰司官吏部校軍士給賞有差己巳太陰犯亢辛
未太陰犯氐調國王部及呼拉干齊烏嚕克台多喇等
軍九千五百人赴和琳壬申令各衛董屯田官三年一
易甲戌弛中都酒禁三月己丑遼陽行省右丞洪重喜
訴髙麗國王王章不奉國法恣暴等事中書省臣請令
重喜與高麗王辯對敕中書毋令辯對令高麗王從太
后之五臺山梁王在雲南有風疾以諸王羅丹代梁王
鎮雲南賜金二百五十兩銀七百五十兩從者幣帛有
差庚寅駕幸上都摘五衛軍五十人𨽻中都虎賁司封
諸王額布根為襄寧王辛卯罷杭州白雲宗攝所立湖
廣頭陀禪録司丙申賜雲南王羅丹金印戊戌太陰犯
氐己亥熒惑犯嵗星封公主喇特納巴拉為趙國公主
駙馬専為趙王甲辰中書省臣言國家嵗賦有常頃以
嵗儉計所入者曾不及半而去嵗所支鈔至千萬錠糧
三百萬石陛下嘗命汰其求芻粟者而宣徽院博克遜
竟不能行視去嵗反多三十萬石請用知錢穀者二三
員於宣徽院佐而理之又中書省斷事官大徳十年四
十三員今皇太子位増二員諸王庫庫楚喇嘛噶圖勒
亦各增一員非舊制臣等以為皇太子位所增宜存諸
王者宜罷並從之陞掌醫署為典醫監乙巳中書省臣
言中書為百司之首宜先汰冗員帝曰百司所汰卿等
定議省臣去留朕自思之己酉濟隂定陶雹夏四月甲
寅中書省臣言江浙杭州驛半嵗之間使人過者千二
百餘有桑兀寳合丁等進獅豹鴉鶻留二十有七日人
畜食肉千三百餘斤請自今逺方以竒獸異寳來者依
驛遞其商人因有所獻者令自備資力從之辛酉立興
聖宫江淮財賦總管府詔諭中外癸亥摘漢軍五千給
田十萬頃於直沽沿海口屯種又益以喀喇軍二千立
鎮守海口屯儲親軍都指揮使司壬午詔中都創皇城
角樓中書省臣言今農正殷蝗蝝徧野百姓艱食乞依
前㫖罷其役帝曰皇城若無角樓何以壯觀先畢其功
餘者緩之以建新寺鑄提調監造三品銀印益都東平
東滄濟寧河間順德廣平大名汴梁衛輝泰安髙唐曹
濮徳揚滁髙郵等處蝗五月丁亥以通政使哈剌合兒
知樞宻院事董建興聖宫令大都留守飬安等督其工
丁酉以隂陽家言自今至聖誕節不宜興土功勅權停
新寺工役甲辰御史臺臣言乘輿北幸而京師工役正
興加之嵗旱乏食民愚易惑所闗甚重乞留一丞相鎮
京師後為例制可六月癸亥選官督捕蝗從皇太子
言禁諸賜田者馳驛徵租擾民庚午中書省臣言奉
㫖既停新寺工役其亭苑鷹坊諸役乞并罷又太醫
院遣使取藥材於陜西四川雲南費公帑勞驛𫝊臣等
議事干錢糧隔越中書省徑行乞禁止並從之以益都
濟南般陽三路寧海一州屬宣慰司餘並令直𨽻省部
以大都𨽻儒籍者四十戸充文廟樂工從皇太子請改
典樂司提㸃大使等官為卿少卿丞甲戌以宿衛之士
比多冗雜遵舊制存䝉古色目之有閥閲者餘皆革去
皇太子言宣政院先奉㫖毆西畨僧者截其手詈之者
斷其舌此法昔所未聞有乖國典且於僧無益僧俗相
犯已有明憲乞更其令又言宣政院文案不檢覈於憲
章有礙遵舊制為宜並從之乙亥中書省臣言河南江
浙省言宣政院奏免僧道嚕勒昆達實宻租税臣等議
田有租商有税乃祖宗成法今宣政院一體奏免非制
有㫖依舊制徴之是月金城崞州源州雨雹延安之神
木碾谷盤西神川等處大雨雹霸州檀州涿州良鄉舒
城歴陽合肥六安江寧句容溧水上元等處蝗秋七月
癸未河決歸徳府境壬辰宣政院臣言武靖王吹巴勒
與圖沙瑪宣慰司言松潘疊宕威茂州等處安撫司管
内西番圖魯卜降胡漢民四種人雜處昨遣經歴蔡懋
昭往蛇谷隴迷招之降其八部户萬七千皆數百年負
固頑獷之人酋長琳沁巴勒等八人已嘗廷見今琳沁
巴勒謂其地隣接四川未降者十餘萬宣撫官皆他郡
人不知蠻夷事纔至成都灌州畏懼即返何以撫治宜
改安撫司為宣撫司遷治茂州徙松州軍千人鎮遏為
便臣等議宜從其言詔改松潘疊宕威茂州安撫司為
宣撫司遷治茂州汶川縣秩正三品以巴爾斯徳濟為
宣撫司達嚕噶齊蔡懋昭為副使並佩虎符乙未復置
贛州龍南安逺二縣以河西二十驛往來使多馬數既
少民力耗竭命中書省樞宻院通政院於諸部撥户增
馬以濟之約蘇言鈔法大壊請更鈔法圖新鈔式以進
又與保巴議立尚書省詔與竒塔特布濟克塔斯布哈
齊勒特穆爾托克托集議以聞己亥河決汴梁之封丘
甲辰改實保齊巴勒噶遜總管府為奉時院乙巳保巴
言臣與塔斯布哈竒塔特布濟克等議立尚書省事臣
竊思政事得失皆中書省臣所為今欲舉正彼懼有累
孰願行者臣今不言誠以大事為懼陛下若矜憐保巴
約蘇所議請立尚書省舊事從中書新政從尙書尚書
請以竒塔特布濟克托克托為丞相三寳努約蘇為平
章保巴為右丞王羆㕘知政事姓江者畫鈔式以為印
鈔庫大使並從之塔斯布哈言此大事遽爾更張乞與
老臣更議帝不從是月濟南濟寧般陽曹濮徳高唐河
中解絳耀同華等州蝗八月壬子中書省臣言甘肅省
僻在邊垂城中蓄金穀以給諸王軍馬世祖成宗嘗修
其城池近薩題勒宻實擅興兵甲掠豳王徹伯爾輜重
民大驚擾今薩題勒宻實已伏誅其城若不修慮啓冦
心又沙𤓰州摘軍屯田嵗入糧二萬五千石薩題勒宻
實叛屯田遂廢今乞仍遣軍屯種選知屯田地利色目
漢人各一員領之皆從之癸酉立尚書省以竒塔特布
濟克為太傅右丞相托克托為左丞相三寳努約蘇為
平章政事保巴為右丞孟克特穆爾為左丞王羆為㕘
知政事中書左丞劉楫授尚書左丞商議尚書省事詔
告天下甲寅敕以海拉斯昔與巴延阿珠平江南知兵
事授平章政事商議樞宻院事以阿蘇衛軍五百人𨽻
諸王克哷布哈駐和林給鈔萬五千錠人備四馬己未
立皇太子右衛率府秩正三品命尚書右丞相托克托
御史大夫布琳尼敦並領右衛率府事尚書省臣言中
書省尚有逋欠錢糧應追理者宜存斷事官十人餘皆
併入尚書省又言往者大辟獄具尚書省議定令中書
省裁酌以聞宜依舊制從之以江西等處行中書省㕘
知政事郝彬為尚書省㕘知政事甲戌賜太師奎騰名
多爾濟戩丁丑永平路隕霜殺禾己卯三寳努言尚書
省立更新庶政變易鈔法用官六十四員其中宿衛之
士有之品秩未至者有之未歴仕者有之此皆素習於
事既己任之乞勿拘例授以宣敕制可詔天下敢有沮
撓尚書省事者罪之真定保定河間順徳廣平彰徳大
名府衛輝懐孟汴梁等處蝗九月庚辰朔以尚書省條
畫詔天下改各行中書省為行尚書省詔朝廷得失軍
民利害臣民有上言者皆得實封上聞在外者赴所屬
轉達各處人民饑荒轉徙復業者一切逋欠並行蠲免
仍除差税三年田野死亡遺骸暴露官為収拾頒行至
大銀鈔詔曰昔我世祖皇帝既登大寳始造中統交鈔
以便民用嵗久法隳亦既更張印造至元寳鈔逮今又
復二十三年物重鈔輕不能無弊廼循舊典改造至大
銀鈔頒行天下至大銀鈔一兩準至元鈔五貫白銀一
兩赤金一錢隨路立平準行用庫買賣金銀倒換昏鈔
或民間絲綿布帛赴庫囘易依驗時估給價隨處路府
州縣設立常平倉以權物價豐年収糴粟麥米穀值青黄
不接之時比附時估減價出糶以遏沸湧金銀私相買
賣及海舶興販金銀銅鐵綿絲布帛下海者並禁之平
準行用庫常平倉設官皆於流官内銓注以二年為滿
中統交鈔詔書到日限一百日盡數赴庫倒换茶鹽
酒醋商税諸色課程如収至大銀鈔以一當五頒行至
大銀鈔二兩至一釐定為一十三等以便民用壬午江
南行臺劾平章政事嘉琿詐言家貧冒受賜貨物折鈔
二萬錠且其人素行無一善可稱魏國公尊爵也豈宜
授之請追奪為宜制可癸未尚書省臣言古者設官分
職各有攸司方今地大民衆事益繁冗若使省臣總挈
綱領庶官各盡厥職其事豈有不治頃嵗省務壅塞朝
夕惟署押文案事皆廢弛天烖民困職此之由自今以
始省部一切皆令從宜處置大事或須上請得㫖即行
用成至治上順天道下安民心又言國家地廣民衆古所
未有累朝格例前後不一執法之吏輕重任意請自太
祖以來所行政令九千餘條刪除繁冗使歸於一編為
定制並從之以大都城南建佛寺立行工部領行工部
事三人行工部尚書二人仍令尚書右丞相托克托兼
領之丙戌車駕至大都戊子尚書省臣言翰林國史院
先朝御容實録皆在其中鄉置之南省今尚書省復立
倉卒不及營建請買大第徙之制可壬辰賜髙唐王専
金五千兩銀五萬兩癸巳以薪價貴勅禁權豪畜鷹犬
之家不得占據山場聴民樵采三寳努言冀寧大同保
定真定以五臺建寺所須皆直取於民宜免今年租税
從之丙申御史臺臣言頃年嵗凶民疫陛下哀矜賑之
獲濟者衆今山東大饑流民轉徙乞以本臺沒入贓鈔
萬錠賑救之制可丁酉御史臺臣言比者近幸為人奏
請賜江南田千二百三十頃為租五十萬石乞拘還官
從之己亥尚書省臣言今國用需中統鈔五百萬錠前
者嘗借支鈔本至千六十萬三千一百餘錠今乞罷中
統鈔以至大銀鈔為毋至元鈔為子仍撥至元鈔本百
萬錠以給國用大都立資國院秩正二品山東河東遼
陽江淮湖廣川漢立泉貨監六秩正三品産銅之地立
提舉司十九秩從五品尚書省臣言三宫内降之㫖曩
中書省奏請勿行臣等謂宜仍舊行之儻於大事有害
則復奏請帝是其言又言中書之務乞以盡歸臣等
至元二十四年凡宣敕亦尚書省掌之今臣等議乞從
尚書省任人而以宣敕散官委之中書從之占八國王
遣其弟扎剌奴等來貢白靣象伽藍木哈嚕納喇蘇圖
沁特穆爾桑節實哩等奏請遣人使海外諸國以圖沁
張額森巴延使不憐八孫薩察古李唐徐巴延使八昔
察罕額布勒津楊呼達勒阿里使占八以陜西行臺大
夫大司徒實廸為左丞相行土蕃等處宣慰使都元帥
甲辰尚書省言每嵗芻粟費鈔五十萬錠請廢博克遜
立度支院秩二品設使同知僉院僉判各二員從之乙
巳以盜多徙上都中都大都舊盜於碩達勒達額埒蘇
等地耕種丁未三寳努言養豹者害民為甚有㫖禁之
復犯者雖貴幸亦加罪冬十月庚戌朔以皇太子為尚
書令詔天下令州縣正官以九年為任詔天下又以行
銅錢法詔天下辛亥皇太子言舊制百官宣敕散官皆
歸中書以臣為中書令故也自今敕牒宜令尚書省給
降宣命仍委中書制可丙辰約蘇言江南平垂四十年
其民止輸地税商税餘皆無與其富室有蔽占王民奴
使之者動輙百千家有多至萬家者其力可知乞自今
有嵗収糧滿五萬石以上者令石輸二升於官仍質一子
而軍之其所輸之糧移其半入京師以飬衛士半留於
彼以備凶年富國安民無善於此帝曰如約蘇言行之
辛酉弛酒禁立酒課提舉司尚書省以錢穀繁劇增戸
部侍郎員外郎各一員又增禮部侍郎郎中各一員凡
言時政者屬之立太廟廩犧署設令丞各一員癸亥以
翰林學士承㫖布琳尼敦為御史大夫乙丑以皇太后
有疾詔天下釋大辟百人丁卯以御史大夫濟爾噶朗
中書左丞相托克托尚服院使達都並知樞宻院事壬
申太陰犯左執法癸酉尚書省臣言比來東汰冗官之
故百官俸至今未給乞如大徳十年所設員數給之餘
弗給從之加知樞宻院事圖古勒左丞相丁丑以遼陽
行尚書省平章政事哈克繖為左丞相行中書省平章
政事中書㕘知政事巴圖為平章政事行中書右丞商
議中書省事和爾多卜丹為右丞行中書省左丞㕘知
中書省事特哩托歡賈鈞並中書㕘知政事戊寅御史
臺臣言常平倉本以益民然嵗儉遽立之反害民罷之
便又言至大銀鈔始行品目繁碎民猶未悟而又兼行
銅錢慮有相妨又言民間拘銅器甚急弗便乞與省臣
詳議又言嵗凶乏食不宜遽弛酒禁有㫖其與省臣議
之十一月庚辰朔以徐邳連年大水百姓流離悉免今
嵗差税增吏部郎中員外郎主事各一員令考功以行
黜陟東平濟寧薦饑免其民差税之半下户悉免之尚
書省臣言比年衛士太濫率多無賴請充衛士者必廷
見乃聴從之雲南行省言八百媳婦大徹里小徹里作
亂威逺州谷保奪據木羅甸詔遣本省右丞索勒濟爾
威往招諭仍令威楚道軍千五百人䕶送入境而索勒
濟爾威受谷保賂金銀各三錠復進兵攻劫谷保弓弩
亂發遂敗還匪惟敗事反傷我人惟陛下裁度帝曰大
事也其速擇使復齎璽書招諭索勒濟爾威雖遇赦可
嚴鞫之甲申賜寧肅王托克托金印陞皇太子府正司
為從二品乙酉尚書省及太常禮儀院言郊祀國之大
禮今南郊之禮已行而未備北郊之禮尚未舉行今年
冬至祀天南郊請以太祖皇帝配明年夏至祀地北郊
以世祖皇帝配制可丁亥以湖廣行省左丞沙卜珠岱
為平章政事商議樞宻院事丁酉太尉尚書右丞相托
克托監修國史己亥太陰犯右執法庚子太陰犯上相
辛丑尚書省臣言臣等竊計國之糧儲嵗費浸廣而所
入不足今嵗江南頗熟欲遣使和糴恐米價暴增請以
至大鈔二千錠分之江浙河南江西湖廣四省於來嵗
諸色應支糧者視時直予以鈔可得百萬不給則聴以
各省錢足之制可丙午諸王布哷齊以私怨殺人當死
大宗正伊克扎爾古齊議布哷齊貴為國族乞杖之流
北鄙從軍從之丁未擇衛士子弟充國子學生十二月
乙卯親饗太廟上太祖聖武皇帝尊諡廟號及光獻皇
后尊諡又上睿宗景襄皇帝尊諡廟號及莊聖皇后尊
諡執事者人陞散階一等賜太廟禮樂户鈔帛有差和
琳省右丞相太師伊徹察喇言臣與哈喇哈斯達爾罕
共事時錢穀必與臣議自哈喇哈斯沒凡出入不復闗
聞予奪失當而右丞囊嘉特反相凌侮輙托故赴京師
有㫖其鎻囊嘉特詣和林鞫之武昌婦人劉氏詣御史
臺訴三寳努奪其所進亡宋玉璽一金椅一夜明珠二
奉㫖令尚書省臣及御史中丞冀徳方伊克扎爾古齊
拜特穆爾中政使綽竒等雜問劉氏稱故翟萬户妻三
寳努謫武昌時與劉往來及三寳努貴劉託以追逃婢
來京師謁三寳努於其家不答入其西廊見榻上有逃
婢所竊寳勒及其手縫錦帕以問三寳努又不答忿恨
而出即求書狀人喬瑜為状乃因尹榮往見察院吏李
節入訴於臺獄成以劉氏為妄有㫖斬喬瑜笞李節杖
劉氏及尹榮歸之原籍丙辰併中書省左右司遣使往
諸路分揀逋負合徴者徴之合免者免之庚申太陰犯
參尚書省臣言鹽價每引宜增為至大銀鈔四兩廣西
如故其煮鹽工本請增為至大銀鈔四錢制可辛酉申
禁漢人執弓矢兵仗壬戌陽曲縣地震有聲如雷封西
僧瑪爾布允則為寧國公賜金印丁丑詔增百官俸定
流官封贈等第應封贈者或使逺死節臨陣死事於見
授散官上加之若六品七品死節死事者驗事特贈官
封贈内外百官三品以上者許請諡凡請諡者許其家
具本官平日勲勞政績徳業藝能經由所在官司保勘
與本家所供相同轉申吏部考覆呈都省都省準擬令
太常禮儀院驗事蹟定諡若勲戚大臣奉㫖賜諡者不
在此例
三年春正月癸未省中書官吏自客省使而下一百八
十一員賜諸王訥黙古哩等鈔萬二千錠賜宣徽院使
哲古訥所𨽻酒人鈔萬五百八十八錠乙酉特授李孟
榮禄大夫平章政事集賢大學士同知徽政院事丁亥
白虹貫日戊子禁近侍諸人外增課額及進他物有妨
經制營五臺寺役工匠千四百人軍三千五百人己丑
以耕埒㕘議尚書省事庚寅立司禋監秩正三品掌巫
覡以丞相哩日領之辛卯立皇后鴻吉哩氏遣托克托
攝太尉持節授玉冊玉寳壬辰陞中政院為從一品癸
巳立中瑞司秩正三品掌皇后寳甲午太陰犯右執法
乙未定税課法諸色課程並係大徳十一年考較定舊
額原增總為正額折至元鈔作數自至大三年為始恢
辦餘止以十分為率增及三分以上為下酬五分以上
為中酬七分以上為上酬增及九分為最不及三分為
殿所設資品官員以二周嵗為滿定税課官等第萬錠
之上設正提舉同提舉副提舉各一員一千錠之上設
提領大使副使各二員五百錠之上設提領大使副使
各一員一百錠之上設大使副使各一員丙申立資國
院泉貨監命以歴代銅錢與至大錢相㕘行用復立廣
平順徳路鐵冶都提舉司戊戌詔湖廣行省招諭叛人
上思州知州黄勝許辛丑降詔招諭大徹里小徹里樞
宻院臣言湖廣省乖西帶蠻阿馬等連結萬人入冦已
遣萬户伊喇薩納領軍千人及思播土兵併力討捕臣
等議事勢緩急地里要害薩納備知乞聴其便宜調遣
制可壬寅詔諭八百媳婦遣雲南行省右丞索勒濟爾
威招撫之癸卯改太子少詹事為副詹事乙巳令中書
省官吏如安圖居中書時例存設其已汰者尚書省遷
叙省樞宻院官存知樞宻院七員同知樞宻院事二員
樞宻副使二員僉樞宻院事二員同僉樞宻院事一員
増御史臺官二員御史大夫御史中丞侍御史治書侍
御史各二員省通政院官六員存十二員汰廣武喀喇
衛軍非其種者還之原籍凡隸諸王阿濟格呼魯蘇及
迤南持黙齊者令樞宻院遣人即其處参定為籍去嵗
朝㑹諸王拜特穆爾阿刺克特穆爾並賜金二百五十
兩銀一千兩鈔四百錠丙午詔令知樞宻院事大都僉
院哈喇哈復職丁未立右衛阿蘇親軍都指揮使司秩
正三品二月庚戌以皇后受冊遣官告謝太廟辛亥熒
惑犯月星賜鷹坊巴蘇呼金百兩銀五百兩己未浚
㑹通河給鈔四千八百錠糧二萬一千石以募民命河
南平章政事塔斯哈雅董其役遣商議尚書省事劉楫
整治鈔法增大都警巡院二分治四隅壬戌太陰犯左
執法甲子以上皇太后尊號告祀南郊乙丑復以僉樞
宻院事賈鈞為中書㕘知政事尚書省臣言官階差等
已有定制近奉聖㫖懿㫖令㫖要索官階者率多躐等
願依世祖皇帝舊制次第給之制可丁卯尚書省臣言
昔至元鈔初行即以中統鈔本供億及銷其板今既行
至大銀鈔乞以至元鈔輸萬億庫銷毁其板止以至大
鈔與銅錢相權通行為便又言今夏朝㑹上都供億請
先發鈔萬萬錠以往並從之楚王伊克圖所𨽻户貧乏
以米萬石鈔六千錠賑之己巳寧逺王庫庫楚謀不軌
越王圖喇子喇特納實哩許助力事覺庫庫楚下獄賜
其妻鄂勒哲死竄喇特納實哩及其祖母母妻於拜特
穆爾所以輝和爾僧特哩等二十四人同謀或知謀不首
並磔於市鞫其獄者並陞秩二等賞伊克圖金千兩銀
七千五百兩三寳努賜號達爾罕以庫庫楚食邑清州
賜之自逹嚕噶齊而下並聴舉用辛未多爾濟戩加録
軍國重事賜故中書右丞相塔喇海妻伊爾根金七百
五十兩銀一千五百兩鈔四百錠壬申約蘇為尚書左
丞相駙馬都尉封齊國公癸酉以左丞相行中書省平
章政事哈克繖商議遼陽行省事甲戌太白犯月星以
上皇太后尊號告太廟三月己卯朔樞宻院臣言國家
設官都省治金榖樞宻治軍旅各有定制今尚書省弗
遵成憲易置本院官令依大徳十年員數聞奏臣等議
以特穆爾布哈托爾布哈托爾濟延綽和爾伊蘇托克
納圖卜布哈達都知樞院事薩題勒宻實史弼同知樞
宻院事吳元珪樞宻副使塔噶呼令為副樞有㫖令樞
宻院如舊制設官十七員乙酉以知樞宻院事濟爾噶
朗為陜西行尚書省平章政事遣刑部尚書瑪爾往甘
肅和市羊馬分賚諸王訥黙古哩䝉古軍給鈔七萬錠
庚寅太陰犯氐尚書省臣言昔世祖有㫖以叛王海都
分地五戸絲為幣帛俟彼來降賜之蔵二十餘年今其
子徹伯爾向慕徳化歸覲闕廷請以賜之帝曰世祖謀
慮深逺若是待諸王朝㑹頒賞既畢卿等備述其故然
後與之使彼知愧辛卯發喀喇軍屯田永平官給之牛
壬辰車駕幸上都立興聖宫章慶使司秩正二品丙申
太陰犯南斗丁未太白犯井夏四月己酉興聖宫鷹坊
等戸四千分處遼陽建萬户府以統之容米洞官田墨
糾合蠻酋殺千户及戍卒八十餘人俘掠良民改永順
保靖南渭安撫司為永順等處軍民安撫司以安撫副
使梓材為使往招之賜高麗國王王章功臣號改封瀋
王改大承華普慶寺總管府為崇祥監庚戌以鈔九千
百五十八錠有竒市耕牛農具給直沽酸棗林屯田軍
戊辰太白晝見己巳立齊哩克昆諸色人匠都總管府
秩正三品提舉司二分治大都秩正五品江浙等處財
賦提舉司秩從五品瑞州等路營民都提舉司秩從四
品並𨽻章慶使司辛未賜角觝者阿里銀千兩鈔四百
錠丙子立管領軍匠千户所秩正五品割左都威衛軍
匠八百𨽻之備興聖宫營繕增國子生為三百員靈夀
平陰二縣雨雹鹽山寧津堂邑茌平陽穀高唐禹城等
縣蝗五月甲申封諸王諤勒哲為衛王癸巳東平饑賑
米五千石乙未加尚書㕘知政事王羆大司徒是月合
肥舒城歴陽䝉城霍丘懐寧等縣蝗六月丁未朔詔太
尉尚書右丞相托克托太保尚書左丞相三寳努總治
百司庶務並從尚書奏行戊申省上都留守司官七員
以行中書左丞和爾多卜丹為中書右丞己酉立上都
中都等處銀冶提舉司秩正四品尚書省臣言巴圖魯
斯云雲州朝河等處産銀令往試之得銀六百五十兩
詔立提舉司以巴圖魯斯為達嚕噶齊庚戌立規運都
總管府秩正三品領大崇恩福元寺錢糧置提舉司資
用庫大益倉𨽻之乙卯太陰犯氐和林省言貧民自迤
北來者四年之間糜粟六十萬石鈔四萬餘錠魚網三
千農具二萬詔尚書樞宻院官與和林省臣覈實給
賜農具田種俾自耕食續至者户以四口為率給之粟
丁巳敕今嵗諸王妃主朝㑹頒賚一如至大元年例甲
子以太子詹事鄂齊爾為中書左丞集賢使領典醫監
事戊辰遣使諸道審决重囚賜太師淇陽王伊徹察喇
清州民户萬七千九百一十九安吉王竒塔特布濟克
安吉州民户五百壬申以西北諸王徹伯爾等來朝告
祀太廟賜托克托三寳努珠衣封三寳努為楚國公以
常州路為分地乙亥陞晉王延慶司秩正二品襄陽峽
州路荆門州大水山崩壊官廨民居二萬一千八百二
十九間死者三千四百六十六人汝州大水死者九十
二人六安州大水死者五十二人沂州莒州兖州諸縣
水沒民田威州洺水肥鄉雞澤等縣旱秋七月戊寅太
陰犯右執法己卯太陰犯上相庚辰封皇伯晉王長女
布達實哩為韓國長公主丙戌循州大水漂廬舍二百
四十四間死者四十三人發米賑之庚寅罷青海伊克
扎爾古齊定王永和爾乞如例設王府官屬六員從之
癸巳給親民長吏考功印厯令監治官嵗終驗其行蹟
書而上之㢘訪司御史臺尚書禮部考校以為陞黜增
尚書省客省使副各一員直省舍人十四員立河南打
捕鷹坊魚課都提舉司秩正四品乙未中都立光禄寺
丁酉汜水長林當陽夷陵宜城逺安諸縣水令尚書省
賑恤之己亥禁權要商販挾聖㫖懿㫖令㫖阻礙㑹通
河民船者壬寅詔禁近侍奏降御香及諸王駙馬降香
者磁州威州諸縣旱蝗八月丁未以江浙行尚書省左
丞相呼喇珠遙授中書右丞相哩日並為御史大夫詔
諭中外甲寅白虹貫日陞尚服院從一品丙辰以行用
銅錢詔諭中外甲子獵於茂諾爾之地己巳以諸王哲
伯特穆爾貧乏仍以西凉府田賜之尚書省臣言今嵗
頒賚已多凡各位下奉聖㫖懿㫖令㫖賜財物者請分
汰有㫖卿等但具名以進朕自分汰之汴梁懐孟衛輝
彰徳歸徳汝寧南陽河南等路蝗九月己卯平伐蠻酋
不老丁遣其姪與甥十人來降陞平伐等處蠻夷軍民
安撫司同知陳思誠為安撫使佩金虎符御史臺臣言
江浙省丞相達實宻於天夀節日毆其平章政事布哷
齊事屬不敬詔遣使詰問之内郡饑詔尚書省如例賑
恤辛巳太陰犯建星立宣慰司都元帥府於察汗諾爾
之地丙戌車駕還大都保巴遙授平章政事辛卯太陰
犯天廩壬辰皇太子言司徒劉夔乘驛省親江南大擾
平民二年不歸詔罷之庚子以潭州𨽻中宫上都民饑
遣刑部尚書斯多卜丹發粟萬石下其價賑糶之壬寅
敕諸司官濫設者毋給月俸詔諭三寳努等去嵗中書
省奏諸司官員遵大徳十年定制濫者汰之今聞員冗
如故有不以聞而徑之任者有㫖不奏而擅令之任及
之任者並逮捕之朕不輕釋冬十月甲辰朔太白經天
丙午太白犯左執法三寳努及司徒田忠良等言曩奉
㫖舉行南郊配位從祀北郊方丘朝日夕月典禮臣議
欲祀北郊必先南郊今嵗冬至祀圜丘尊太祖皇帝配
享來嵗夏至祀方丘尊世祖皇帝配享春秋朝日夕
月實合祀典有㫖所用儀物其令有司速備之又言太
廟祠祭故用瓦尊乞代以銀從之戊申帝率皇太子諸
王羣臣朝興聖宫上皇太后尊號冊寳曰儀天興聖慈
仁昭懿夀元皇太后庚戌恭謝太廟癸丑熒惑犯亢甲
寅敕諭中外民户託名諸王妃主貴近臣僚規避差徭
已嘗禁止自今違者俾充軍驛及築城中都郡縣官不
覺察者罷職封僧琳沁䇿喇實為文國公賜以金印御
史臺臣言江浙省平章烏瑪喇遣人從使臣鼐智宻鼎
枉道馳驛取贓吏紹興獄中釋之敕臺臣遣官往鞫毋
徇私情山東徐邳等處水旱以御史臺沒入贓鈔四千
餘錠賑之丁巳尚書省臣言宣徽院廪給日增儲㣥雖
廣亦不能給宜加分減帝曰比見後宫飲膳與朕無異
有是理耶其令博廸蘇與宣徽院官覈實分減之庚申
敕尚書省事繁重諸司有才識明達者並從尚書省選
任樞宻院御史臺及諸有司毋輙奏用違者論罪其或
私意請托罷之不叙辛酉以皇太后受尊號赦天下大
都上都中都比之他郡供給繁擾與免至大三年秋税
其餘去處今嵗被災人户曽經體覆依上蠲免内外不
急之役截日停罷至大二年已前民間負欠差税課程
並行蠲免庫庫楚餘黨未發覺者並原其罪隨處官民
田土各有所屬諸人勿得陳獻三寳努言省部官不肯
勤恪署事敕自今晨集暮退苟或怠弛不必以聞便宜
罪之其到任或一再月辭以病者杖罷不叙又言故丞
相和爾果斯時㕘議府左右司斷事官六部官日具一
膳不然則抱饑而還稽誤公事今則無以為資乞各賜
鈔二百錠規運取其息錢以為食制可丁卯封諸王舒
巴勒子滿濟勒噶為兖王壬申晉王伊蘇特穆爾言世
祖以張特穆爾所獻地土金銀銅冶賜臣後成宗拘収
諸王所占地土民户例輸縣官乞囘賜從之仍賜鈔三
千錠賑其部貧民江浙省臣言曩者朱清張瑄海漕米
嵗四五十萬至百十萬時船多糧少顧直均平比嵗賦
斂横出漕户困乏逃亡者有之今嵗運三百萬漕舟不
足遣人於浙東福建等處和顧百姓騷動本省左丞沙
布鼎言其弟哈卜齊勒及瑪哈穆特丹達堪布楊家皆
有舟深知漕事乞以為海道運糧都漕萬户府官各以
己力輸官糧萬户千戸如軍官例承襲寛恤漕户增給
顧直庶有成効尚書省以聞請以瑪哈穆特丹達為遙
授右丞海外諸蕃宣慰使都元帥領海道運糧都漕運
萬户府事設千户所十每所設達嚕噶齊一千户三副
千户二百户四制可雲南省丞相特們徳爾擅離職赴
都有㫖詰問以皇太后㫖貸免復職以丞相特古勒徳
爾為陜西行御史臺御史大夫詔諭陜西四川雲南甘
肅詔諭大司農司勸課農桑十一月甲戌朔太白犯亢
戊寅濟寧東平等路饑免曾經賑恤諸户今嵗差税其
未經賑恤者量減其半詔諭哩日移文尚書省凡憲臺
除官事後勿與庚辰河南水死者給槥漂廬舍者給鈔
驗口賑糧兩月免今年租賦停逋責辛巳尚書省臣言
今嵗已印至大鈔本一百萬錠乞增二十萬錠及銅
錢兼行以備侍衛及鷹坊急有所須又言上都中都銀
冶提舉司達嚕噶齊巴圖魯斯去嵗輸銀四千二百五
十兩今秋復輸三千五百兩且言復得新礦銀當增辦
乞加授嘉議大夫並從之加托克托太師録軍國重事
封義國公壬午改大崇恩福元寺規運總管府為隆禧
院秩從二品丁亥太陰犯畢戊子改皇太子妃齊哩克
昆都總管府為典内司以益都寧海等處連嵗饑罷鷹
坊縱獵其餘獵地並令禁約以俟秋成尚書省臣言雲
南省臨安大理等處宣慰司麗江宣撫司及晉定路所
𨽻部曲連結蠻冦殺掠良民諭之不服且方調兵討八
百媳婦軍力消耗今擬䝉古軍人給馬一漢軍十人給
馬二計直與之乞賜鈔三萬錠又言四川行省紹慶路
所𨽻容米洞田墨連結諸蠻攻劫麻寮等寨方調兵討
捕遣千户塔珠往諭田墨施什用等來降宜立黄沙寨
以田墨施什用為千户塔珠為河東陜西等處萬户府
千户所達嚕噶齊廖起龍為來寧州判官田思逺為懐
徳府判官賞賚遣還皆從之以朱清子虎張瑄子文龍
往治海漕以所籍宅一區田百頃給之尚書省臣言昔
世祖命皇子托歡為鎮南王居揚州今其子婁章出入
導衛僭竊上儀勅遣官詰問仍以所僭儀物來上從之
敇城中都以牛車運土命各部衛士助之限以來嵗四
月十五日畢集失期者罪其部長自願以車牛輸運者
别賞之江浙省左丞相達實宻江西省左丞相拜布哈
來朝賜世祖宫人巴雅爾金七百五十兩銀二千五百
兩鈔六百錠丙申有事於南郊尊太祖皇帝配享昊天
上帝己亥尚書省以武衛親軍都指揮使鄭阿爾斯蘭
與兄鄭榮祖段叔仁等圖為不軌置獄鞫之皆誣服詔
叔仁等十七人並正典刑籍沒其家十二月甲辰朔以
建大崇恩福元寺竒徹勒遙授左丞庫哩劉良遙授㕘
知政事並領行工部事立崇輝署𨽻中政院戊申冀寧
路地震已未諭中外應避役占籍諸王者俾充軍驛鎮
南王婁章僭擬儀衛究問有驗召婁章赴闕
四年春正月癸酉朔帝不豫免朝賀大赦天下庚辰帝
崩於玉徳殿在位五年夀三十一壬午靈駕發引𦵏起
輦谷從諸帝陵夏五月乙未文武百官額森特穆爾等
上尊謚曰仁惠宣孝皇帝廟號武宗國語曰庫魯克皇
帝是日請諡南郊閏七月丙午祔於太廟武宗當富有
之大業慨然欲創治改法而有為故其封爵太盛而遙
授之官衆錫賚太隆而泛賞之恩溥至元大徳之政於
是稍有變更云
　
　
　
　
　
　
　
　元史卷二十三
元史卷二十三考證
武宗本紀至大二年正月庚寅越王圖喇有罪賜死
　案元典章圖喇獲罪之事載于正月乙未與此互異
二年九月頒行至大鈔　案元鈔法至是凡三變大抵
　至元鈔五倍于中統鈔至大鈔又五倍于至元鈔未
　及期年仁宗即位即罷銀鈔而中統至元二鈔終元
　之世葢常行焉
