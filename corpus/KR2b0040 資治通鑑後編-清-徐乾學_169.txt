
　資治通鑑後編卷一百六十八
　　　　　　　　　　　刑部尚書徐乾學撰
　元紀十六(起旃䝉赤奮若正月盡疆/圉單閼十二月凡三年)
　　泰定帝
泰定二年春正月乙未以畿甸不登罷春畋　禁后妃
諸王駙馬毋通星術之士非司天官不得妄言禍福
敇御史臺選舉與中書合議以聞　中書省臣言江南
民貧僧富諸寺觀田土非宋舊置幷累朝所賜者請仍
舊制與民均役從之　以籍入巴爾斯濟蘇地賜故監察
御史觀音保索約勒哈迪宻實妻子各十頃　戊戌造
象輦藏布凌采降賜其酋班珠爾銀鈔幣帛　辛丑
懐王圗卜特穆爾出居于建康　甲辰奉安顯宗像于永
福寺給祭田百頃　廣西山獠為㓂命所在有司捕之
　庚戌詔諭宰臣曰向者珠爾罕楚古爾蘇及山後皆地
震内郡大小民飢朕自即位以来惟太祖開創之艱世
祖混一之盛與人民共享安樂常懐祗懼災沴之至莫
測其由豈朕思慮有所不及而事或僣差故以此示儆
卿等其與諸司集議便民之事其思自死罪始議定以
聞朕將肆赦焉　閏月壬子朔詔赦天下除江淮創科
包銀免被災地差税一年　庚申修野狐嶺色　桑乾
嶺道　丁夘中書省臣言國用不足請罷不急之費從
之　壬申罷永興銀場聴民採鍊以十分之二輸官
罷松江都水庸田使司命州縣正官領之仍加兼知渠
堰事　癸酉作棕毛殿　丙子浙西道亷訪使言四方
代祀之使棄公營私多不誠潔以是神不歆格請慎擇
之　山南亷訪使特穆爾請削降特克實所驟陞官
己夘階州土蕃為㓂鞏昌總帥府調兵禦之　山東亷
訪使許思敬請頒族葬制禁用隂陽相地邪説　雄州
歸信諸縣大雨河溢被災者萬一千六百五十户賑鈔
三萬錠　二月甲申祭先農　丙戌頒道經于天下名
山宫觀　丁亥平伐苗酋的娘率其十萬來降土官三
百六十人請朝湖廣行省請汰其衆還部令的娘等四
十六人入覲從之　己丑加嗣漢三十九代天師張嗣
成太𤣥輔化體仁應道大真人　庚寅熒惑辰星填星
聚于畢　辛夘廣西猺潘寳陷栁城縣　己亥命西僧
作燒壇佛事于延華閣　庚子姚煒以河水屢決請立
行都水監于汴梁倣古法備捍仍命瀕河州縣皆官皆
兼知河防事從之　丙午造玉御牀　戊申命道士祭
五福太一神　三月癸丑修曹州濟隂縣河堤役民丁
一萬八千五百人　甲寅禁捕天鵝　辛酉咸平府清
河㓂河合流失故道壊堤堰勅蒙古軍千人及民丁修
之　乙丑帝如上都　夏四月丁亥作吾殿　癸巳和
市牝馬有駒者萬匹敕宿衛駞馬散牧民間者歸官厩
飼之　丁酉濮州鄄城縣言城西堯冢上有佛寺請徙
之不報　丙午僰夷及蒐雁遮殺雲南行省所遣諭蠻
使者敕追捕之　丁未封后父浩里烏齊爾為威靖王
　戊申鞏昌路伏羌縣大雨山崩　五月辛酉高麗國
王王章卒章之留京師也搆萬卷堂於其邸招致名儒
閻復姚燧趙孟頫虞集等與之逰處以考究自娯時有
鮮卑僧上言帝師帕克斯巴製蒙古字以利國家乞令天
下立祠比孔子有詔公卿耆老㑹議國公楊安普力主
其説章謂安普曰師製字有功於國祀之自應古典何
必比之孔氏孔氏百王之師其得通禮以徳不以功後
世恐有異論言雖不納聞者韙之科舉之設章甞以姚
燧之言白於仁宗許之及李孟執政遂奏行焉其端實
自章𤼵也右丞相圖嚕罷帝欲以章為相章固辭曰臣
小國蕃宣之寄猶懼不任乞付於子况朝廷之上相哉
敢以死請帝笑曰固知渠善避權也性好賢疾惡尤喜
談宋事嘗使僚佐讀東都事略至王旦李沆富弼韓琦
范仲淹歐陽修司馬光諸傳必舉手加額以致景慕至
丁謂蔡京章惇等傳未嘗不切齒憤惋及是卒于京邸
賜諡曰忠宣(此事據高/麗史修入)　　辛未遣察納使于周王和實
拉　丙子舒瑪爾節等以國用不足請减厩馬汰衛士及
節諸王濫賜從之　浙西諸郡霖雨江湖水溢命江浙
行省興役疏洩之　置諫議書院于昌平縣祀唐劉蕡
　大都路檀州大水平地深丈有五尺汴梁路十五縣
河溢江陵路江溢　六月己夘朔皇子生命巫袚除於
宫　葺萬嵗山殿　癸未潯州平南縣猺為㓂逹嚕噶
齊都爾嘉都監姚泰亨死之　丙申中書參知政事左塔
卜台言大臣兼領軍衛前古所無特克實以御史大夫額
森特穆爾以知樞宻院事皆領衛兵如虎而翼故成逆
謀今軍衛之職乞勿以大臣領之庻勲舊之家得以保
全從之仍賜幣帛以旌其直　息州民趙丑厮郭菩薩
妖言彌勒佛當有天下有司以聞命宗正府刑部樞宻
院御史臺及河南行省官雜鞫之　丁未立都水庸田
使司浚吳松三江　通州三河縣大雨水丈餘　潼川
府綿江中江水溢入城郭冀寧路汾河溢秦州秦安山
移　秋七月庚戌遣阿爾薩巴祀宅神于北部行幄　甲
寅寧珠許師敬編類帝訓成請於經筵進講仍俾皇太
子觀覽有㫖譯其書以進　丙辰播州蠻黎平愛等集
羣夷為㓂湖廣行省請兵討之不許詔播州宣撫使楊
伊埓布哈招諭之　戊午遣使代祀龍虎武當二山
己未置車里軍民總管府以土人哈沙為總管佩金虎
符　中書省臣言徃嵗征猺亷訪使劾其濫殺今凡出
師請亷訪司官一員莅軍糾正從之　癸亥修大乾元
寺　廣西諸猺㓂城邑遣湖廣行省左丞竒珠兵部尚
書李大成中書舍人瑪魯將兵二萬二千人討之仍以
諸王烏爾圖罕監其軍　庚午以國用不足罷書金字
藏經　辛未立河南行都水監　申禁漢人藏執兵仗
有軍籍者出征則給之還復歸于官　壬午御史臺臣
言亷訪司莅軍非世祖舊制賈胡鬻寳西僧修佛事所
費不貲於國無益並宜除罷從之　勅太傅托迪太保
圖古勒日至禁中集議國事　勅山東州縣收養流民
遺棄子女　是月宗仁衛屯田隕霜殺禾睢州河決
八月戊子修上都香殿　辛丑勅諸王私入京者勿供
其所用諸部曲宿衛私入京者罪之　衛輝路汲縣河
溢　九月戊申朔分天下為十八道遣使宣撫詔曰朕
祗承洪業夙夜惟寅凡所以圖治者悉遵祖宗成憲曩
屢詔中外百司宣布徳澤蠲賦祥刑賑恤貧民思與黎
元共享有生之樂尚慮有司未體朕意庻政或闕恵澤
未洽承宣者失於撫綏司憲者怠於糾察俾吾民重困
朕甚愍焉今遣奉使宣撫分行諸道按問官吏不法詢
民疾苦審理寃滯凡可以興利除害從宜舉行有罪者
四品以上停職申請五品以下就便處決其有政績尤
異暨晦迹丘園才堪輔治者具以名聞太史院使齊履
謙之江西福建宣撫黜罷官吏之貪汙者四百餘人蠲
免括地虚加糧數萬石州縣有以先賢子孫充防夫諸
役者悉罷遣之福建憲司職田每畝嵗輸米三石民不
勝苦履謙命准令輸之由是召怨及還京憲司果誣以
他事未幾誣履謙者皆坐事免履謙始得直復為太史
院使　以郡縣饑詔運粟十五萬石貯瀕河諸倉以備
賑救仍勅有司治義倉募富民入粟拜官二千石從七
品千石正八品五百石從八品三百石正九品不願仕
者旌其門　己酉海運江南糧百七十萬石至京師
癸丑帝至自上都　甲寅禁饑民結扁担社傷人者杖
一百著為令　己未懐逺大將軍來安路總管岑世興
上言自明其不反請置蒙古漢人監貳官優詔從之
丁丑浚河間陳玉𢃄河　禮部員外郎元永貞言時克實
弑逆皆由特們徳爾始禍請明其罪仍録付史館以為
人臣之戒　漢中道文州霖雨山崩開元路三河溢
冬十月戊寅朔張珪歸保定上冢以病辭禄不允　岑
世興及子特穆爾率衆㓂上林等州命撫諭之　癸未
以都爾蘇為御史大夫　翰林學士吳澄致仕先是澄
廟議不行已有去志㑹修英宗實録命總其事居數月
實録成未上即移疾不出中書左丞許思敬奉㫖賜宴
國史院仍致朝廷勉留之意宴罷即出城登舟去中書
聞之遣官驛追不及而還言於帝曰吳澄國之名儒朝
之舊徳今請老而歸不忍重勞之宜有所褒異詔加資
善大夫仍以金織文綺二及鈔五千貫賜之　乙未皇
后琳沁巴勒受佛戒于帝師　十一月戊申朔周王
和實拉以豹來獻　庚戌舒瑪爾節以嵗饑請罷皇后上
都營繕從之　寧珠以病乞罷不允　丙辰郭菩薩等
伏誅杖流其黨　丁巳幸大承華普慶寺祀昭獻元聖
皇后于影堂賜僧鈔千錠　岑世興結八番蠻班光金
等合兵攻石頭等寨勅調兵禦之八番宣慰使官以失
備坐罪　庚申倭舶來互市初成宗遣僧寜一山者加
妙慈𢎞濟大師附商舶徃使日本而日本人竟不至至
是越二十餘年始有來互市者　壬戌勅軍民官䕃襲
者由本貫圖宗支申請銓授　丙寅都爾蘇復為中書
左丞相録軍國重事　丁夘罷蒙山銀冶提舉司命瑞
州路領之　十二月戊寅以達實特穆爾為中書右丞
相録軍國重事監修國史封薊國公　乙酉帝復受佛
戒於帝師元起朔漠固已崇尚釋教及得西域世祖以
其地廣而險逺獷而好鬬思有以因其俗而柔其人乃
郡縣土番之地設官分職而領之於帝師立宣城院其
為使位居第二者必以僧為之出帝師所辟舉而總其
政於内外者帥臣以下亦必僧俗並用而軍民通攝於
是帝師之命與詔勅並行於西土百年之間朝廷所以
敬禮而尊信之者無所不用其至雖帝后妃主皆因受
戒而為之膜拜正衙朝㑹百官班列而帝師亦或專席
於坐隅且每帝即位之始降詔褒䕶必敕章佩監絡珠
為字以賜蓋其重之如此其未至而迎之則中書大臣
馳驛累百騎以徃所過供億迎送比至京師則勅大府
假法駕半仗以為前導詔省臺院官以及百司庻府並
服銀䑕濟遜用每嵗二月八日迎佛威儀徃迓且命禮
部尚書郎中專督迎接及其卒而歸葬舍利又命百官
出郭祭餞大徳九年專遣平章政事特穆爾乗傳䕶送
賻金五百兩銀千兩幣帛萬匹鈔三千錠皇慶二年加
至賻金五千兩銀一萬五千兩錦綺雜綵共一萬七千
匹雖其昆弟子姓之徃來有司亦供億無之至是以帝
師弟衮噶伊實戩將至詔中書持羊酒郊勞而其兄索
諾木藏布遂尚公主封白蘭王賜金印給圓符其弟子之
號司空司徒國公佩金玉印章者前後相望為其徒者
怙勢恣睢日新月盛氣燄熏灼延於四方為害不可勝
言　丁亥修鹿頂殿　鎮南王圖卜布哈薨遣中書平章
政事奈瑪台攝鎮其地　中書省臣言山東陜西湖廣
地接戎夷請議選宗室性鎮從之　申禁圖䜟私藏不
獻者罪之　京師多盗癸巳達實特穆爾請處决重囚
增調邏卒仍立捕盗賞格從之　甲午召張珪于保定
　壬寅中書左丞趙簡請行區田法於内地以宋董煟
所編救荒活民書頒州縣　是嵗御河水溢　廣西溪
洞自岑世興而外諸猺所在為㓂朝廷命行省督所屬
討捕之尋遣使奉詔分諭或梗或降終未能悉平也
以故翰林學士布哈中政使布延圖指揮使布延呼喇勒
為特克實等所繋死贈功臣號及階勲爵諡　都爾蘇宻
專命令不使中外預知監察御史趙師魯上言古之人
君將有言也必先慮之於心咨之於衆决之於故老大
臣然後斷然行之渙若汗不可反未有獨出柄臣之意
不咨衆謀者也不報都爾蘇雖剛狠亦服其敢言有朝
士年未及致仕其子請預䕃其官而執政者為之地師
魯駁其非事遂止　富珠哩翀以國子司業出為河南
行省左右司郎中丞相曰吾得賢佐矣翀曰世祖立國
成憲具在慎守足矣譬若乗舟非一人之力所能運也
翀乃開壅除弊省務為之一新　監察刺史李昌言臣
甞經平凉府静㑹定西等州見西畨僧佩金字圓符絡
繹道路馳騎累百傳舍至不能容則假館民舍因廹逐
男子姦汙婦女奉元一路自正月至七月徃返者百八
十五次用馬至八百四十餘匹較之諸王行省之使十
多六七驛户無所控訴臺察莫得誰何且國家之製圓
符本為邊防警報之虞僧人何事而輙佩之乞更正僧
人給驛法且令臺憲得以糾察不報　監察御史策丹
扈從至上都糾中書參知政事楊庭玉贓罪不報即納
印還京師帝遣使追之俾復任即再上章劾廷玉鞫訊
竟如其言又劾奏平章政事圖們岱爾入集賽之日英
宗被弑必預聞其謀帝不省而贈圖們岱爾黄金繋腰
策丹遂辭職改工部員外郎
三年春正月丙午朔播州宣慰使楊伊埓布哈招諭蠻
酋黎平慶等來降　戊申元江路總管普䨇叛命雲南
行省招捕之　壬子封諸王庫春布哈為威順王鎮湖
廣邁努為宣靖王鎮益都　以山東湖廣官田賜民耕
墾人三頃仍給牛具　徴前翰士學士吳澄不起　置
都水庸田司于松江掌江南河渠水利　戊辰安南國
阮叩㓂思明路命湖廣行省督兵備之　二月丁丑購
能首告謀逆厭魅者給賞立賞格諭中外　壬午廣西
全茗州土官許文傑率諸猺以叛㓂茗盈州殺知州事
李徳卿等命湖廣行省督兵捕之　丁亥中書省臣言
請罷征猺勅諸王鄂爾多哈喇班師其鎮戍者如故　甲
午葺真定玉華宫　乙未修佛事厭雷于崇天門　丙
申建顯宗神御殿于盧師寺賜額曰大天源延夀寺
勅以金書西畨字藏經　戊戌建殊祥寺于五臺山賜
田三百頃　甲辰帝如上都　歸徳府屬縣河決民饑
賑糧五萬六千石　三月乙巳朔帝以不雨自責命審
决重囚遣使分祀五嶽四瀆名山大川及京城寺觀
丁未勅百官集議急務中書省臣等請汰衛士節濫賞
罷營繕防猺㓂諸寺官署坑冶等事歸中書並從之
癸丑八畨巖霞洞蠻來降願嵗輸布二千五百匹設蠻
夷官鎮撫之　乙卯申禁民間金龍文織幣　甲子命
功徳使司簡嵗修佛事一百二十七　丙寅翰林承㫖
額哩音特穆爾許師敬譯帝訓成更名曰皇圖大訓敕授
皇太子　考試國子生　庚午填星太白嵗星聚于井
　辛未泉州民阮鳳子作亂㓂陷城邑軍民官以失討
坐罪　癸酉懐王圗卜特穆爾子伊埓哲伯生是為寧宗
　畿内河北山東諸路饑張珪赴召入見帝問曰卿來
時民間如何珪曰臣老矣少賔客不能逺知保定真定
河間臣鄉里也民饑甚朝廷雖賑以金帛惠未及者十
五六帝惻然命賑糧至是復令免三路及濟南等郡縣
民祖之半　夏四月丙戌鎮安路總管岑修廣為弟修
仁所攻來告命湖廣行省辨治之　戊戌米洞蠻田先
什用等結十二洞蠻㓂長陽縣湖廣行省遣九姓長官
彭呼圖克巴哈招之田先什用等五洞降餘發兵討之
修夏津武城河堤二十三所役丁萬七千五百人　以
虞集為翰林學士兼國子祭酒集嘗因講罷論京師恃
東南海運實竭民力以航不測非所以寛逺人而因地
利也與同列進曰京師之東瀕海數千里北極遼海南
濵青齊萑葦之場也海潮日至淤為沃壤用浙人之法
築堤捍水為田聴富民欲得官者合其衆分授以地官
定其畔以為限能以萬夫耕者授以萬夫之田為萬夫
之長千夫百夫亦如之察其惰者而易之一年勿征也
　二年勿征也三年視其成以地之高下定額於朝廷以
次漸征之五年有積蓄命以官就所儲給以禄十年佩
之符印得以傳子孫如軍官之法則東方民兵數萬可
以近衛京師外禦島夷逺寛東南海運以紓疲民遂富
民得官之志而獲其用江海游食盗賊之類皆有所歸
議者以為一有此制則執事者必以賄成而不可為事
遂寢其後海口萬户之設大畧宗之　五月乙巳修辰
類佛事三十一所　罷造福建嵗供蔗餳　以西僧馳
驛擾民禁之從御史李昌奏也　甲子中書㑹嵗鈔出
納之數請節用以補不足從之　監察御史劾宣撫使
多爾濟巴勒學士李塔喇海劉紹祖庸鄙不勝任中書議
三人皆勲舊子孫罪無實狀乞復其職仍勅憲臺勿以
空言妄劾從之　丁卯岑世興及鎮安路岑修文合山
獠角蠻六萬餘人為㓂命湖廣雲南行省招諭之　遣
指揮使鄂都瑪勒鐫西番呪語于居庸闗崖石　庚午竒
珠招諭永明縣五洞猺來降　處士綽斯其先大食國
人後家真定父斡齊爾始從儒先生問學輕財重義不
干仕進綽斯生九嵗日記古經傳至千言比弱冠博極
羣籍見諸踐履皆篤實之學故其年雖少已為鄉邦所
推重延祐初詔以科舉取士有勸其就試者綽斯笑而
不應既而侍御史郭思貞翰林學士承㫖劉賡參知政
事王士熈交章論薦之及是以遺逸徴至上都見帝於
龍虎臺眷遇優渥時都爾蘇柄國西域人多附焉綽斯
獨不徃見都爾蘇屢使人招致之即以養親辭歸綽斯
䆳於經而易學尤深至於天文地理鍾律算數水利旁
及外國之書皆究極之家貧饘粥或不繼考訂經傳常
自樂也　六月癸酉朔以托海特穆爾為四川行省平
章政事請終母䘮從之　癸未播州蠻黎平愛復叛合
謝烏窮為㓂宣撫使楊伊埓布哈招平愛出降烏窮不
附命湖廣行省討之　丁酉遣道士吳全節修醮事于
龍虎三茅閣皂三山　戊戌遣使祀解州鹽池神　中
書省臣言比郡縣旱蝗臣等不能調燮故災異降戒今
當恐懼儆省力行善政亦冀陛下敬慎修徳憫恤生民
帝嘉納之　己亥納皇姊夀寧公主女薩都巴拉于中
宫　道州路櫟所源猺為㓂命竒珠督兵捕之　大昌
屯河決　秋七月甲辰車駕𤼵上都禁車騎踐民禾
造豢豹氊車三十兩　壬子皇后受雅滿逹噶戒于水
精殿　甲寅幸大乾元寺敕鑄五方佛銅像　乙卯詔
翰林侍講學士阿嚕烕直學士雅竒譯世祖聖訓以備
經筵進講　戊午遣日本僧瑞興等四十人還國　作
别殿于潛邸　敕入粟拜官者准致仕銓格　乙丑𤼵
兵修野狐色珍桑乾三嶺道　戊辰太白經天　河決
鄭州陽武縣漂民萬六千五百餘家賑之　大同渾源
河溢檀順等州兩河決温榆水溢　八月甲戌額卜徳哷
勒許師敬並以災變饑歉乞解政柄不允　甲申長春
宫道士藍道元以罪被黜詔道士有妻者悉給徭役
寧逺州洞蠻刁用為㓂命雲南行省備之　辛卯雲南
行省丞相伊爾濟逹亷訪副使沙卜珠丹以使酒相詆
狀聞詔兩釋之　辛丑帝次中都畋於翁果察圖之地
　作天妃宫于海津鎮　詔諭亷州蜑户使復業　鹽
官州大風海溢壊隄防三十餘里遣使祭海神不止徙
居民千二百五十家　大都昌平大風壊民居九百家
　揚州崇明州大風雨海水溢溺死者給棺歛之　九
月辛亥命帝師還京修灑淨佛事于大明興聖隆福三
宫　庚申帝還大都　癸亥中書省臣言今國用不給
陛下當法世祖之勤儉以為永圖臣等在職茍有濫承
恩賞者必當回奏帝嘉納之　汾州平遥縣汾水溢
冬十月辛未朔𤼵卒四千治通州道　辛巳天夀節遣
道士祠衛輝太一萬夀宫勅中書省遣官從行備供億
　癸未河水溢汴梁路樂利堤壊役丁夫六萬四千人
築之　京師饑發粟八十萬石減價糶之　賜大天源
延聖寺鈔二萬錠吉安臨江二路田千頃中書省臣言
養給軍民必藉地利世祖建大宣文𢎞教等寺賜永業
當時已號虚費而成宗復構天夀萬寧寺較之世祖用
增培半若武宗之崇恩福元仁宗之承華普慶祖𣙜所
　入抑又甚焉英宗鑿山開寺損兵傷農而卒無益夫土
地祖宗所有子孫當共惜之臣恐兹後藉為口實妄興
　工役徼福利以逞私欲惟陛下察之帝嘉納焉然不能
用也　十一月庚子陜西行臺中丞姚瑋請集世祖嘉
言善行以時省覽從之　宣撫使瑪哈穆特李讓劾浙西
亷訪使諤勒哲布哈受賂簿對不服詔遣刑部郎中索珠
鞫其侵辱使者笞之　癸卯中書省臣言西僧每假元
辰疏釋重囚有乖政典請罷之詔自今當釋者令宗正
府審覆　己酉作鹿頂棕樓　戊午造中統至元鈔各
十萬錠　封諸王特穆爾布哈為鎮南王鎮揚州　辛
酉加封廬陵江神曰顯應　播州蠻宋王保來降　十
二月己巳徙上都清寧殿于巴雅爾行宫　錦州水溢
壊田千頃漂死者百人人給鈔一錠崇明州海溢漂民
舍五百家賑糧一月死者鈔二十貫　壬午監察御史
賈垕請祔武宗皇后于太廟不報　勅以来年元夕構
燈山于内庭御史趙師魯以水旱請罷其事從之　丙
戍以回回隂陽家言天變給鈔二千錠施有道行者及
乞人繋囚以禳之　丁亥寧夏路地震有聲如雷連震
者四　庚寅赦天下左丞相都爾蘇與平章政事額卜徳哷
勒以私意欲因赦酬累朝買胡所獻諸物之直及擢用
英廟至今為憲臺奪官者以詔稿示左司都事宋本本
讀竟白曰今警災異而畏獻物未酬直者憤怨此有司
細故形諸王言必貽笑天下司憲禠有罪者官世祖成
憲也今上御位累詔法世祖今擢用之是廢成憲而反
汗前詔也後復有邪佞贓穢者將治之耶置不問邪執
政聞本言相視歎息罷去明日宣詔竟本遂稱疾不出
　召浙江行省左丞趙簡為集賢大學士領經筵事
壬辰以皇子鍚錫夜啼賜高年鈔　癸巳作鹿頂殿
己亥命帝師修佛事釋重囚三人　置大承華普慶寺
總管府　御史言比年營繕以衛軍供役廢武事不講
請遵世祖舊制教習五衛親軍以備扈從不報　是嵗
亳州河溢漂民舍八百餘家壊田二千三百頃免其租
大寧路大水壊田五千五百頃漂民舍八百餘家溺死
者人給鈔一錠
四年春正月乙巳御史臺臣請親祀郊廟先是監察御
史趙師魯以大禮未舉言天子親祀郊廟所以通精誠
逆福釐生烝民阜萬物百王不易之禮也宜講求故事
對越以格純嘏至是臺臣復以為言帝曰朕遵世祖舊
制其命大臣攝之　庚戌監察御史辛鈞言西商鬻寳
動以數十萬錠今水旱民貧請節其費不報　壬子以
中政院金銀鐡冶歸中書　甲寅鷹師托克托病賜鈔千
錠　戊午命市珠寳首餙　庚申皇子允丹藏布受佛
戒于智泉寺　鹽官州海水溢壊捍海隄二千餘歩
丁卯浚㑹通河築漷州䕶倉隄役丁夫三萬人　二月
甲戌祭太祖太宗睿宗御容于大承華普慶寺以翰林
院官執事　乙亥親王額森特穆爾出鎮北邊　丙戌
詔同僉樞宻院事雅克特穆爾教閱諸衛軍　戊子進襲
封衍聖公孔思晦階嘉議大夫時山東亷訪副使王鵬
南言思晦襲封上公而階止四品於格弗稱且失尊崇
意故有是命思晦以宗祀責重恒懼弗勝毎遇祭祀必
敬必慎先是廟燬於兵後雖茍完而角樓圍墻未備思
晦竭力營度以復其舊金絲堂壊又一新之祭器禮服
悉加整飭又以尼山乃毓聖之地故有廟已毁民冐耕
祭田且百年思晦復其田里請置尼山書院以列於學
官朝廷從之三氏學舊有田三千畝占於豪民子思書
院舊有營運錢萬緡貸於民取子錢以供祭祀久之民
不輸子錢并負其本思晦皆理而復之聖父舊封齊國
公思晦言於朝曰宣聖封王而父爵猶公願加褒崇乃
詔加封啓聖王聖母王夫人五季時孔末之後方盛欲
以偽滅真害宣聖子孫幾盡至是其裔復欲冐稱宣聖
後思晦以為不早辨則真偽久益不可明彼與我不共
戴天乃列於族與共拜殿庭可乎遂㑹族人稽典故斥
之既又重刻宗譜於石而孔氏族裔益明矣　辛卯白
虹貫日　三月辛丑皇子允丹藏布出鎮北邊以諾海
齊為惠國公商議内史府事　癸卯和寧地震有聲如
雷　丙午廷試進士阿恰齊李黼等八十五人賜及第
出身有差黼潁人工部尚書守中之子守中性卞急遇
子極嚴每一飲酒輙半月醉不解黼百計承順求寧親
心終不可得跪而自訟徃徃逹旦無幾微厭怠之意至
是以明經魁多士授翰林修撰　命西僧作止風佛事
　潮州路判官錢珍挑推官梁楫妻劉氏不從誣楫下
獄殺之事覺珍飲藥死詔戮尸傳首海北亷訪副使劉
安仁坐受珍賂除名　庚申遣使徃南求竒花異果
辛酉召翰林學士承㫖張珪集賢大學士亷恂太子賔
客王毅悉復舊職陜西行臺中丞敬儼為集賢大學士
並商議中書省事珪仍預經筵事　壬戌帝如上都
渾河決發軍民萬人塞之　夏四月辛未盗入太廟竊
武宗金主及祭器以典守宗廟不嚴罷太常禮儀院官
壬申作武宗主太常博士李好文言在禮神主當以木
為之金玉祭器宜貯之别室又言祖宗建國以來七八
十年每遇大禮皆臨時取具博士不過循故應答而已
徃年有招為集禮而乃令各省及各郡縣置局纂修宜
其久不成也禮樂自朝廷出郡縣何有哉白長院者選
僚屬數人乃請出架閣文牘以資採録三年書成凡五
十卷名曰太常集禮好文東明人登至治元年進士第
　甲戍作棕毛鹿頂樓　癸未鹽官州海水溢侵地十
九里命都水少監張仲仁及行省官𤼵工匠二萬餘人
以竹落木栅實石塞之不止尋命天師張嗣成修醮禳
之　癸巳髙州猺㓂電白縣千户張額力戰死之邑人
立祠勅賜額曰旌義　甲午賜西僧衮噶伊實巴絅喇
實嘉勒燦藏布巴勒玉印　乙未湖廣猺㓂全州義寧
屬縣命守將捕之　五月丁卯修佛事于賀蘭山及諸
行宫　元江路總管普䨇坐贓免遂結蠻兵作亂勅復
其舊職未幾復叛　是月睢州河溢衛輝路大風九日
木盡偃河南路洛陽縣有蝗可五畝羣食之既數日蝗
再集又食之　六月辛未翰林侍講學士阿嚕威直學
士雅竒等進講仍命譯資治通鑑以進　中書參知政
事史惟良請解職歸養不允　辛巳造象輿六乗　甲
申廣西花角蠻為㓂命所部討之　乙未汴梁路河決
　秋七月己亥御史臺臣言内郡江南旱蝗洊至非國
細故丞相達實特穆爾都爾蘇參知政事布哈史惟良
參議邁努並乞解職詔慰留之　修大明殿　建横渠
書院于郿縣祀宋儒張載　丁未敕經筵講讀官非有
代不得去職　詔諭宗正府決獄遵世祖舊制　庚戌
遣翰林侍讀學士阿嚕威還大都譯世祖聖訓　乙丑
周王和實拉及諸王揚珠濟逹等來貢賜金銀鈔幣有
差　是月雲州黒水河溢　八月戊辰滹沱河水溢𤼵
丁浚冶河以殺其勢　奉元路治中單鵠言令民採捕
珍禽異獸不便請罷之勅應獵者其捕以進　乙亥苖
人祭伯秧冠李陀寨命湖廣行省捕之　庚辰運粟十
萬石貯瀕河倉備内郡饑　田州洞猺為㓂遣湖廣行
省捕之　壬辰御史李昌言河南行省平章政事通通
世官河南大為姦利請徙他鎮不報　癸巳諡武宗皇
后曰宣慈惠聖英宗皇后曰莊静懿聖升祔太廟　𤼵
衛軍八千修白浮瓮山河堤　是月崇明州海門縣海
水溢扶溝蘭陽二縣河溢没民田廬並賑之通渭縣山
崩碉門地震有聲如雷晝晦天全道山崩飛石斃人鳳
翔興元成都峽州江陵地同日皆震　九月丙申朔日
有食之阿恰齊徳濟獻木棉大行帳　勅國子監仍
舊制嵗貢生員業成者六人　禁僧道買民田違者坐
罪没其直　壬寅寧夏路地震　甲子御史言廣海古
流放之地請以職官贓汙者處之以示懲戒從之　閏
月己巳太白經天帝至自上都　壬申以災變赦天下
　廣西兩江猺為㓂命所部捕之　甲戌命祀天地享
太廟致祭五嶽四瀆名山大川　冬十月癸卯命帝師
作佛事于大天源延聖寺　甲辰改封建徳路烏龍路
烏龍山神曰忠顯靈澤普佑孚惠王　乙巳晝有流星
　丁巳以御史中丞趙世延為中書右丞以中書參議
傅巖起為吏部尚書御史韓鏞言吏部掌天下銓衡巖
起從吏入官烏足知天下賢才尚書三品秩巖起累官
四品於法亦不得陞制可鏞濟南人登延和五年進士
第　壬戌開南州土官阿只弄率蠻兵為㓂雲南行省
招捕之　大都路諸州縣霖雨水溢壊民田廬賑糧二
十四萬九千石　十一月陽曲縣地震　十二月庚子
𤼵米三十萬石賑京師饑　定捕盗令限内不獲者償
其贓　癸卯命中書右丞趙世延參議韓讓左司郎中
姚庸提調國子監　乙卯植萬嵗山花木八百七十本
前翰林學士承㫖蔡國公張珪卒於家　是嵗汴梁諸
屬縣霖雨河決揚州路通州崇明州大風海溢　平樂
梧州静江諸猺並為㓂湖廣行省督兵捕之　前江南
行臺御史大夫喀喇托克托卒延祐末托克托為江西行省
左丞相英宗嗣位召拜御史大夫時特濟先為大夫隂
忌之後改江南行臺大夫復嗾言者劾其擅離職守將
徙之雲南㑹特濟伏誅乃解家居不出者五年及是卒
至正初追封和寧王諡忠獻托克托甞即宣徳别墅延師
以訓子鄉人化之皆向學朝廷賜其精舍額曰景賢書
院為設學官其没也即其中祠焉　前翰林學士承㫖
耶律希亮卒希亮楚材之孫鑄之子也性至孝困厄遐
方家貲散亡已盡僅藏祖考畫像四時就穹廬陳列致
奠盡誠盡敬四方之人咸相聚來觀歎曰此謹祀之禮
也雖疾病不廢書史卒年八十一追封漆水郡公諡忠
嘉
　
　
　
　
　
　
　
　資治通鑑後編巻一百六十八
