書卷十八
　　唐　散　騎　常　侍　姚　思　廉　撰
　列傳第十二
　　張惠紹　馮道根　康　絢　昌義之
張惠紹字徳繼義陽人也少有武幹齊明帝時為直閣
後出補竟陵横桑戍主永元初母喪歸葬於鄉里聞義
師起馳歸高祖拔為中兵參軍加寧朔将軍軍主師次
漢口高祖使惠紹與軍主朱思逺遊遏江中斷郢魯二
城糧運郢城水軍主沈難當帥輕舸數十挑戰惠紹擊
破斬難當盡獲其軍器義師次新林朱雀惠紹累有戰
功建康城平遷輔國将軍前軍直閣左細仗主高祖踐
阼封石陽縣侯邑五百戸遷驍騎将軍直閣細仗主如
故時東昬餘黨數百人竊入南北掖門燒神虎門害衞
尉張𢎞策惠紹馳率所領赴戰斬首數十級賊乃散走
以功增邑二百戸遷太子右衞率天監四年大舉北伐
惠紹與冠軍長史胡辛生寧朔将軍張豹子攻宿預執
城主馬成龍送于京師使部将藍懷恭於水南立城為
掎角俄而魏援大至敗䧟懷恭惠紹不能守是夜奔還
淮隂魏復得宿預六年魏軍攻鍾離詔左衞将軍曹景
宗督衆軍為援進據邵陽惠紹與馮道根裴邃等攻斷
魏連橋短兵接戰魏軍大潰以功增邑三百戸還為左
驍騎将軍尋出為持節都督北兗州諸軍事冠軍将軍
北兗州刺史魏宿預淮陽二城内附惠紹撫納有功進
號智武将軍益封二百户入為衞尉卿遷左衞将軍出
為持節都督司州諸軍事信威将軍司州刺史領安陸
太守在州和理吏民親愛之徴還為左衞将軍加通直
散騎常侍甲仗百人直衞殿内十八年卒時年六十三
詔曰張惠紹志畧開濟幹用貞果誠懃義始績聞累任
爰居禁旅盡心朝夕奄至殞喪惻愴于懷宜追寵命以
彰勲烈可贈䕶軍将軍給鼓吹一部布百匹蠟二百斤
諡曰忠子澄嗣澄初為直閣将軍丁父憂起為晉熙太
守隨豫州刺史裴邃北伐累有戰功與湛僧智胡紹世
魚𢎞文竝當時之驍将歴官衞尉卿太子左衞率卒官
諡曰愍
馮道根字巨基廣平鄼人也少失父家貧傭賃以養母
行得甘肥不敢先食必遽還以進母年十三以孝聞於
鄉里郡召為主簿辭不就年十六鄉人蔡道斑為湖陽
戍主道斑攻蠻錫城反為蠻所困道根救之匹馬轉戰
殺傷甚多道斑以免由是知名齊建武末魏主托跋宏
冦沒南陽等五郡明帝遣太尉陳顯逹率衆復爭之師
入汋均口道根與鄉里人士以牛酒候軍因説顯逹曰
汋均水迅急難進易退魏若守隘則首尾俱急不如悉
棄船艦於鄼城方道歩進建營相次鼓行而前如是則
立破之矣顯逹不聽道根猶以私屬從軍及顯逹敗軍
人夜走多不知山路道根每及險要輒停馬指示之衆
頼以全尋為汋均口戍副永元中以母喪還家聞高祖
起義師乃謂所親曰金革奪禮古人不避揚名後世豈
非孝乎時不可失吾其行矣率鄉人子弟勝兵者悉歸
高祖時有蔡道福為将從軍高祖使道根副之皆𨽻於
王茂茂伐沔攻郢城克加湖道根常為前鋒陷陳會道
福卒於軍高祖令道根并領其衆大軍次新林隨王茂
於朱雀航大戰斬獲尤多高祖即位以為驍騎将軍封
増城縣男邑二百户領文徳帥遷游擊将軍是歲江州
刺史陳伯之反道根隨王茂討平之天監二年為寧朔
将軍南梁太守領阜陵城戍初到阜陵修城隍遠斥候
有如敵将至者衆頗笑之道根曰怯防勇戰此之謂也
修城未畢會魏将党法宗傅竪眼率衆二萬奄至城下
道根塹壘未固城中衆少皆失色道根命廣開門緩服
登城選精鋭二百人出與魏軍戰敗之魏人見意閑且
戰又不利因退走是時魏分兵於大小峴東桑等連城
相持魏将高祖珍以三千騎軍其閒道根率百騎横擊
破之獲其鼓角軍儀於是糧運既絶諸軍乃退遷道根
輔國将軍豫州刺史韋叡圍合肥克之道根與諸軍同
進所在有功六年魏攻鍾離高祖復詔叡救之道根率
衆三千為叡前驅至徐州建計據邵陽洲築壘掘塹以
逼魏城道根能走馬歩地計足以賦功城隍立辦及淮
水長道根乗戰艦攻斷魏連橋數百丈魏軍敗績益封
三百戸進爵為伯還遷雲騎将軍領直閤将軍改封豫
寧縣户邑如前累遷中權中司馬右游擊将軍武旅将
軍歴陽太守八年遷貞毅将軍假節督豫州諸軍事豫
州刺史領汝隂太守為政清簡境内安定十一年徴為
太子右衞率十三年出為信武将軍宣惠司馬新興永
寧二郡太守十四年徴為員外散騎常侍右游擊将軍
領朱衣直閣十五年為右衞将軍道根性謹厚木訥少
言為将能檢御部曲所過村陌将士不敢虜掠每所征
伐終不言功諸将讙譁爭競道根黙然而已其部曲或
怨非之道根喻曰明主自鑒功之多少吾将何事高祖
嘗指道根示尚書令沈約曰此人口不論勲約曰此陛
下之大樹將軍也處州郡和理清静為部下所懷在朝
廷雖貴顯而性儉約所居宅不營墻屋無器服侍衞入
室則蕭然如素士之貧賤者當時服其清退高祖亦雅
重之微時不學既貴粗讀書自謂少文常慕周勃之器
重十六年復假節都督豫州諸軍事信武将軍豫州刺
史将行高祖引朝臣宴别道根於武徳殿召工視道根
使圖其形像道根踧踖謝曰臣所可報國家惟餘一死
但天下太平臣恨無可死之地豫部重得道根人皆喜
悦高祖每稱曰馮道根所在能使朝廷不復憶有一州
居州少時遇疾自表乞還朝徴為散騎常侍左軍将軍
既至疾甚中使累加存問普通元年正月卒時年五十
八是日輿駕春祀二廟既出宫有司以聞高祖問中書
舍人朱异曰吉凶同日今行乎异對曰昔柳荘寝疾衞
獻公當祭請於尸曰有臣柳荘非寡人之臣是社稷之
臣也聞其死請往不釋祭服而往遂以襚之道根雖未
為社稷之臣亦有勞王室臨之禮也高祖即幸其宅哭
之甚慟詔曰豫寧縣開國伯新除散騎常侍領左軍将
軍馮道根奉上能忠有功不伐撫人留愛守邊難犯祭
遵馮異郭伋李牧不能過也奄致殞喪惻愴于懷可贈
信威将軍左衞将軍給鼓吹一部賻錢十萬布百匹諡
曰威子懷嗣
康絢字長明華山藍田人也其先出自康居初漢置都
䕶盡臣西域康居亦遣侍子待詔於河西因留為黔首
其後即以康為姓晉時隴右亂康氏遷于藍田絢曾祖
因為苻堅太子詹事生穆穆為姚萇河南尹宋永初中
穆舉鄉族三千餘家入襄陽之峴南宋為置華山郡藍
田縣寄居于襄陽以穆為秦梁二州刺史未拜卒絢世
父元隆父元撫並為流人所推相繼為華山太守絢少
俶儻有志氣齊文帝為雍州刺史所辟皆取名家絢特
以才力召為西曹書佐永明三年除奉朝請文帝在東
宫以舊恩引為直後以母憂去職服闋除振威将軍華
山太守推誠撫循荒餘悦服遷前軍将軍復為華山太
守永元元年義兵起絢舉郡以應高祖身率敢勇三千
人私馬二百五十匹以從除西中郎南康王中兵參軍
加輔國将軍義師方圍張冲於郢城曠日持久東昬将
吳子陽壁于加湖軍鋒甚盛絢隨王茂力攻屠之自是
常領遊兵有急應赴斬獲居多天監元年封南安縣男
邑三百户除輔國将軍竟陵太守魏圍梁州刺史王珍
國使請救絢以郡兵赴之魏軍退七年司州三關為魏
所逼詔假絢節武旅将軍率衆赴援九年遷假節督北
兗州縁淮諸軍事振遠将軍北兖州刺史及朐山亡徒
以城降魏絢馳遣司馬霍奉伯分軍據嶮魏軍至不得
越朐城明年青州刺史張稷為土人徐道角所殺絢又
遣司馬茅榮伯討平之徴驃騎臨川王司馬加左驍騎
将軍尋轉朱衣直閣十三年遷太子右衞率甲仗百人
與領軍蕭景直殿内絢身長八尺容貌絶倫雖居顯官
猶習武藝高祖幸徳陽殿戲馬敕絢馬射撫弦貫的觀
者悅之其日上使畫工圖絢形遣中使持以問絢曰卿
識此圖不其見親如此時魏降人王足陳計求堰淮水
以灌壽陽足引北方童謡曰荆山為上格浮山為下格
潼沱為激溝併灌鉅野澤高祖以為然使水工陳承伯
材官将軍祖暅視地形咸謂淮内沙土漂輕不堅實其
功不可就高祖弗納發徐揚人率二十户取五丁以築
之假絢節都督淮上諸軍事并䕶堰作役人及戰士有
衆二十萬於鍾離南起浮山北抵巉石依岸以築土合
脊於中流十四年堰将合淮水漂疾輒復决潰衆患之
或謂江淮多有蛟能乗風雨决壞崖岸其性惡鐵因是
引東西二冶鐵器大則釡鬵小則鋘鋤數千萬斤沉于
堰所猶不能合乃伐樹為井幹填以巨石加土其上縁
淮百里内岡陵木石無巨細必盡負擔者肩上皆穿夏
日疾疫死者相枕蠅蟲晝夜聲相合高祖愍役人淹久
遣尚書右僕射袁昻侍中謝舉假節慰勞之并加蠲復
是冬又寒甚淮泗盡凍士卒死者十七八高祖復遣賜
以衣袴十一月魏遣将楊大眼揚聲决堰絢命諸軍撤
營露次以待之遣其子悦挑戰斬魏咸陽王府司馬徐
方興魏軍小却十二月魏遣其尚書僕射李曇定督衆
軍來戰絢與徐州刺史劉思祖等距之高祖又遣右衞
将軍昌義之太僕卿魚𢎞文直閤曹世宗徐元和相次
距守十五年四月堰乃成其長九里下闊一百四十丈
上廣四十五丈高二十丈深十九丈五尺夾之以堤并
樹杞柳軍人安堵列居其上其水清潔俯視居人墳墓
了然皆在其下或人謂絢曰四瀆天所以節宣其氣不
可久塞若鑿湫東注則游波寛緩堰得不壞絢然之開
湫東注又縱反間於魏曰梁人所懼開湫不畏野戰魏
人信之果鑿山深五丈開湫北注水日夜分流湫猶不
减其月魏軍竟潰而歸水之所及夾淮方數百里地魏
壽陽城戍稍徙頓於八公山北南居人散就岡壟初堰
起於徐州界刺史張豹子宣言於境謂已必尸其事既
而絢以他官來監作豹子甚慙俄而敕豹子受絢節度
每事輒先諮焉由是遂譖絢與魏交通高祖雖不納猶
以事畢徴絢尋以絢為持節都督司州諸軍事信武将
軍司州刺史領安陸太守增封二百户絢還後豹子不
修堰至其秋八月淮水暴長堰悉壞决奔流于海祖暅
坐下獄絢在州三年大修城隍號為嚴政十八年徴為
員外散騎常侍領長水校尉與䕶軍韋叡太子右衞率
周捨直殿省普通元年除衞尉卿未拜卒時年五十七
輿駕即日臨哭贈右衞将軍給鼓吹一部賻錢十萬布
百匹諡曰壮絢寛和少喜懼在朝廷見人如不能言號
為長厚在省每寒月見省官繿縷輒遺以襦衣其好施
如此子悦嗣
昌義之歴陽烏江人也少有武幹齊代隨曹虎征伐累
有戰功虎為雍州以義之補防閤出為馮翊戍主及虎
代還義之留事高祖時天下方亂高祖亦厚遇之義師
起板為輔國将軍軍主除建安王中兵參軍時竟陵芊
口有邸閤高祖遣驅每戰必㨗大軍次新林隨王茂於
新亭并朱雀航力戰斬獲尤多建康城平以為直閤将
軍馬右夾轂主天監元年封永豐縣侯邑五百戸除驍
騎将軍出為盱眙太守二年遷假節督北徐州諸軍事
輔國将軍北徐州刺史鎮鍾離魏宼州境義之擊破之
三年進號冠軍将軍増封二百户四年大舉北伐揚州
刺史臨川王督衆軍軍洛口義之以州兵受節度為前
軍攻魏梁城戍克之五年高祖以征役久有詔班師衆
軍各退散魏中山王元英乗勢追躡攻沒馬頭城内糧
儲魏悉移之歸北議者咸曰魏運米北歸當無復南向
高祖曰不然此必進兵非其實也乃遣土匠修營鍾離
城敇義之為戰守之備是冬英果率其安樂王元道明
平東将軍楊大眼等衆數十萬來宼鍾離鍾離城北阻
淮水魏人於邵陽洲西岸作浮橋跨淮通道英據東岸
大眼據西岸以攻城時城中衆纔三千人義之督帥隨
方抗禦魏軍乃以車載土填塹使其衆負土隨之嚴騎
自後蹙焉人有未及回者因以土迮之俄而塹滿英與
大眼躬自督戰晝夜苦攻分畨相代墜而復升莫有退
者又設飛樓及衝車撞之所值城上輒頽落義之乃以
泥補缺衝車雖入而不能壞義之善射其被攻危急之
處輒馳往救之每彎弓所向莫不應弦而倒一日戰數
十合前後殺傷者萬計魏軍死者與城平六年四月高
祖遣曹景宗韋叡帥衆二十萬救焉既至與魏戰大破
之英大眼等各脱身奔走義之因率輕兵追至洛口而
還斬首俘生不可勝計以功進號軍師将軍增封二百
户遷持節督青冀二州諸軍事征虜将軍青冀二州刺
史未拜改督南兗兗徐青冀五州諸軍事輔國将軍南
兗州刺史坐禁物出藩為有司所奏免其年補朱衣直
閤除左驍騎将軍直閤如故遷太子右衞率領越騎校
尉假節八年出為持節督湘州諸軍事征逺将軍湘州
刺史九年以本號還朝俄為司空臨川王司馬将軍如
故十年遷右衛将軍十三年徙為左衞将軍是冬高祖
遣太子右衞率康絢督衆軍作荆山堰明年魏遣将李
曇定大衆逼荆山揚聲欲决堰詔假義之節帥太僕卿
魚𢎞文直閤将軍曹世宗徐元和等救絢軍未至絢等
已破魏軍魏又遣大将李平攻峽石圍直閤将軍趙祖
悦義之又率朱衣直閤王神念等救之時魏兵盛神念
攻峽石浮橋不能克故援兵不得時進遂䧟峽石義之
班師為有司所奏高祖以其功臣不問也十五年復以
為使持節都督湘州諸軍事信威将軍湘州刺史其年
改授都督北徐州縁淮諸軍事平北将軍北徐州刺史
義之性寛厚為将能撫御得人死力及居藩任吏民安
之俄給鼔吹一部改封營道縣侯邑户如先普通三年
徴為䕶軍将軍鼔吹如故四年十月卒高祖深痛惜之
詔曰䕶軍将軍營道縣開國侯昌義之幹畧沉濟志懷
寛隠誠著運始効彰邊服方申爪牙寄以禁旅奄至殞
䘮惻愴于懷可贈散騎常侍車騎将軍并鼓吹一部給
東園秘器朝服一具賻錢二萬布二百匹蠟二百斤諡
曰烈子寳業嗣官至直閤将軍譙州刺史
陳吏部尚書姚察曰張惠紹馮道根康絢昌義之初起
從上其功則輕及羣盗焚門而惠紹以力戰顯合肥邵
陽之逼而道根義之功多浮山之役起而康絢典其事
互有厥勞寵進宜矣先是鎮星守天江而堰興及退舍
而堰决非徒人事有天道矣
　
　
　
　
　
　
　
　
　
　
　
　
　梁書卷十八
　梁書卷十八考證
張惠紹傳累有戰功○監本缺戰功二字又下文歴官
　衞尉卿句缺卿二字今増入
昌義之傳絢等已破魏軍魏又遣大将李平攻峽石○
　南本脱軍魏二字
　
　
　
　
　
　
　
　
　
　
　梁書卷十八考證
