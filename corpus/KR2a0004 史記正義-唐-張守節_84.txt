史記正義卷八十二
　　　　　　　　　　　　　唐　張守節　撰
田單列傳第二十二　　　　　史記八十二
田單者齊諸田疏屬也湣王時單為臨菑市掾不見知
及燕使樂毅伐破齊齊湣王出奔已而保莒城燕師長
驅平齊而田單走安平令其宗人盡斷其車軸末而𫝊
鐵籠已而燕軍攻安平城壊齊人走争塗以轊折車敗
為燕所虜唯田單宗人以鐡籠故得脱東保即墨燕既
盡降齊城唯獨莒即墨不下燕軍聞齊王在莒并兵攻
之淖齒既殺湣王於莒因堅守距燕軍數年不下燕引
兵東圍即墨即墨大夫出與戰敗死城中相與推田單曰安
平之戰田單宗人以鐡籠得全習兵立以為将軍以即
墨拒燕頃之燕昭王卒惠王立與樂毅有隙田單聞之
乃縱反間於燕宣言曰齊王已死城之不抜者二耳樂
毅畏誅而不敢歸以伐齊為名實欲連兵南靣而王齊
齊人未附故且緩攻即墨以待其事齊人所懼唯恐他
将之來即墨殘矣燕王以為然使騎刦代樂毅樂毅因
歸趙燕人士卒忿而田單乃令城中人食必祭其先祖
於庭飛鳥悉翔舞城中下食燕人怪之田單因宣言曰
神來下教我乃令城中人曰當有神人為我師有一卒
曰臣可以為師乎因反走田單乃起引還東鄉坐師事
之卒曰臣欺君誠無能也田單曰子勿言也因師之每
出約束必稱神師乃宣言曰吾唯懼燕軍之劓所得齊
卒置之前行(戸郎/反)與我戰即墨敗矣燕人聞之如其言
城中人見齊諸降者盡劓皆怒堅守唯恐見得單又縱
反間曰吾懼燕人掘吾城外冢墓僇先人可為寒心燕
軍盡掘壟墓燒死人即墨人從城上望見皆涕泣其欲
出戰怒自十倍田單知士卒之可用乃身操版挿(古之/軍行)
(常負扳/挿也)與士卒分功妻妾編於行伍之間盡㪚飲食饗
士令甲卒皆伏使老弱女子乘城遣使約降於燕燕軍
皆呼萬嵗田單又收民金得千溢令即墨冨豪遺燕将
曰即墨即降願無虜掠吾族家妻妾令安堵燕将大喜
許之燕軍由此益懈田單乃收城中得千餘牛為絳繒
衣畫以五彩龍文束兵刃於其角而灌脂束葦於尾燒
其端鑿城數十穴夜縱牛壯士五千人隨其後牛尾熱
怒而奔燕軍燕軍夜大驚牛尾炬火光明炫燿燕軍視
之皆龍文所觸盡死傷五千人因衘枚擊之而城中鼔
譟從之老弱皆擊銅器為聲聲動天地燕軍大駭敗走
齊人遂夷殺其将騎刦燕軍擾亂奔走齊人追亡逐北
所過城邑皆畔燕而歸田單兵日益多乘勝燕日敗亡
卒至河上而齊七十餘城皆復為齊乃迎襄王於莒入
臨菑而聴政襄王封田單號曰安平君
太史公曰兵以正合以竒勝善之者出竒無窮竒正還
相生(當猶合也言正兵當陣張左右/翼掩其不備則竒正合敗敵也)如環之無端夫始
如處女適人開户(敵人謂燕軍也言燕軍被田單反間/易将及被卒燒壟墓而令齊卒甚怒)
(是敵人為單/開門户也)後如脱兎適不及距其田單之謂邪初悼
齒之殺湣王也莒人求湣王子法章得之大史嬓之家
(嬓音/皎)為人灌園嬓女憐而善遇之後法章私以情告女
女遂與通及莒人共立法章為齊王以莒距燕而太史
氏女遂為后所謂君王后也燕之初入齊聞畫邑人(括/地)
(志云㦸里城在臨淄西北三十里春秋時棘邑/又云澅邑蠋所居即此邑因澅水為名也)王蠋賢
令軍中曰環畫邑三十里無入以王蠋之故已而使人謂
蠋曰齊人多髙子之義吾以子為将封子萬家蠋固謝
燕人曰子不聴吾引三軍而屠畫邑王蠋曰忠臣不事
二君貞女不更二夫齊王不聴吾諫故退而耕於野國
既破亡吾不能存今又刦之以兵為君将是助桀為㬥
也與其生而無義固不如烹遂經其頸於樹枝自奮絶
脰而死齊亡大夫聞之曰王蠋布衣也義不北靣於燕
況在位食祿者乎乃相聚如莒求諸子立為襄王
　
　
　
　史記正義卷八十二
