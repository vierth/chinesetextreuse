史記正義卷三十一
　　　　　　　　　　　　唐　張守節　撰
呉太伯世家第一　　　　　史記三十一
呉太伯(呉國號也太伯居梅里在常州無錫縣東南六/十里至十九世孫壽夢居之號句呉壽夢卒諸)
(樊南徒呉至二十一代孫光使/子齊築闔閭城都之今蘇州也)太伯弟仲雍皆周太王
之子而王季厯之兄也季厯賢而有聖子昌大王欲立
季厯以及昌於是太伯仲雍二人乃犇荆蠻文身斷髪
示不可用(江熙云太伯少弟季歴生文王昌有聖徳太/伯知其必有天下故欲傳國於季歴以太王)
(病託採藥於呉越不反太王薨而季歴立一讓也季歴/薨而文王立二讓也文王薨而武王立遂有天下三讓)
(也又釋云太王病而託採藥生不事之以禮一讓也太/王薨而不反使季歴主䘮不葬之以禮二讓也斷髪文)
(身示不可用使歴主祭/祀不祭以禮三讓也)以避季歴季歴果立是為王季
而昌為文王太伯之犇荆蠻自號勾呉荆蠻義之從而
歸之千餘家立為呉太伯太伯卒無子弟仲雍立是為
呉仲雍仲雍卒子季簡立季簡卒子叔達立叔達卒子
周章立是時周武王克殷求太封周章弟虞仲於周之
北故夏虛是為虞仲列為諸侯周章卒子熊遂立熊遂
卒子柯相立(柯音歌相/音相匠反)柯相卒子疆鳩夷立疆鳩夷卒
子餘橋疑吾立(橋音撟/驕反)餘橋疑吾卒子柯盧立柯盧卒
子周繇立(繇音遥/又音由)周繇卒子屈羽立(屈居/勿反)屈羽卒子夷
吾立夷吾卒子禽處立禽處卒子轉立轉卒子頗髙立
頗髙卒子句卑立是時晉獻公滅周北虞公以開晉伐
虢也句卑卒子去齊立去齊卒子夀夢立(夢莫/公反)夀夢立
而吴始益大稱王自太伯作吴五世而武王克殷封其
後為二其一虞在中國其一呉在夷蠻十二世而晉
滅中國之虞中國之虞滅二世而夷蠻之呉興(中國之/虞滅後)
(二世合七十一年至/夀夢而興大稱王)大凡從太伯至夀夢十九世王夀
夢二年楚之亡大夫申公巫臣怨楚將子反而犇晉自
晉使呉教呉用兵乘車令其子為呉行人呉於是始通
於中國呉伐楚十六年楚共王伐呉至衡山二十五年
王夀夢卒夀夢有子四人長曰諸樊次曰餘祭次曰餘
昧(祭側界反/昧莫葛反)次曰季札季札賢而夀夢欲立之季札讓不
可於是乃立長子諸樊攝行事當國王諸樊元年諸樊
已除喪讓位季札季札謝曰曹宣公之卒也諸侯與曹
人不義曹君將立子臧子臧去之以成曹君君子曰能
守節矣君義嗣誰敢干君有國非吾節也札雖不材願
附於子臧之義呉人固立季札季札棄其室而耕乃舎
之(舎音/捨)秋呉伐楚楚敗我師四年晉平公初立十三年
王諸樊卒有命授弟餘祭欲傳以次必致國於季札而
止以稱先王夀夢之意且嘉季札之義兄弟皆欲致國
令以漸至焉季札封於延陵故號曰延陵季子王餘祭
三年齊相慶封有罪自齊來犇呉呉予慶封朱方之縣
以為奉邑以女妻之富於在齊四年呉使季札聘於魯
請觀周樂為歌周南召南曰美哉始基之矣猶未也然
勤而不怨歌弼鄘衛曰美哉淵乎憂而不困者也吾聞
衛康叔武公之徳如是是其衛風乎歌王曰美哉思而
不懼其周之東乎(思音/肆)歌鄭曰其細已甚民不堪也是其先
亡乎歌齊曰美哉泱泱乎大風也哉表東海者其太公
乎國未可量也歌豳曰美哉蕩蕩乎樂而不淫其周公
之東乎歌秦曰此之謂夏聲夫能夏則大大之至也其
周之舊乎歌魏曰美哉渢渢乎大而婉儉而易行以徳
輔此則盟主也歌唐曰思深哉其有陶唐氏之遺風乎
不然何憂之逺也非令徳之後誰能若是歌陳曰國無
主其能久乎自鄶以下無譏焉歌小雅曰美哉思而不
貳怨而不言其周徳之衰乎猶有先王之遺民也歌大
雅曰廣哉熙熙乎曲而有直體其文王之德乎歌頌曰
至矣哉直而不倨曲而不詘近而不偪逺而不攜遷而
不淫復而不厭哀而不愁樂而不荒用而不匱廣而不
宣施而不費取而不貪處而不底行而不流五聲和八
風平節有度守有序盛徳之所同也見舞象箾南籥者
曰美哉猶有憾見舞大武曰美哉周之盛也其若此乎
見舞韶䕶者曰聖人之𢎞也猶有慚徳聖人之難也見
舞大夏曰美哉勤而不徳非禹其誰能及之見舞招箾
曰徳至矣哉大矣如天之無不燾也如地之無不載也
雖甚盛徳無以加矣觀止矣若有他樂吾不敢觀去魯
遂使齊說晏平仲曰子速納邑與政無邑無政乃免於
難齊國之政將有所歸未得所歸難未息也故晏子因
陳桓子以納政與邑是以免於欒髙之難(乃憚反在魯/昭公八年欒)
(施髙疆二氏作難陳/桓子和之乃解也)去齊使於鄭見子産如舊交謂子
産曰鄭之執政侈難將至矣政必及子子為政慎以禮
不然鄭國將敗去鄭適衛說蘧瑗史狗史鰌公子荆公
叔發公子朝曰衛多君子子未有患也自衛如晉將舎
於宿聞鐘聲曰異哉吾聞之辯而不徳必加於戮夫子
獲罪於君以在此懼猶不足而又可以畔乎夫子之在
此猶燕之巢于幕也君在殯而可以樂乎遂去之文子
聞之終身不聼琴瑟適晉說趙文子韓宣子(母本云/名秦)魏
獻子曰晉國其萃於三家乎將去謂叔向曰吾子勉之
君侈而多良大夫皆富政將在三家吾子直必思自免
於難季札之初使北過徐君徐君好季札劍口弗敢言
季札心知之為使上國未獻還至徐徐君已死於是乃
解其寶劍繫之徐君冢樹而去(括地志云徐君廟在泗/州徐城縣西南一里即)
(延陵季子掛/劍之徐君也)從者曰徐君已死尚誰予乎季子曰不然
始吾心已許之豈以死倍吾心哉七年楚公子圍弑其
王夾敖而代立是為靈王十年楚靈王㑹諸侯而以伐
呉之朱方以誅齊慶封呉亦攻楚取三邑而去十一年
楚伐呉至􁒤婁十二年楚復來伐次於乾谿楚師敗走
十七年王餘祭卒弟餘昧立王餘昧二年楚公子弃疾
弑其君靈王代立焉四年王餘昧卒欲授弟季札季札
讓逃去於是呉人曰先王有命兄卒弟代立必致李子
季子今逃位則王餘昧後立今卒其子當代乃立王餘
昧之子僚為王王僚二年公子光伐楚敗而亡王舟光
懼襲楚復得王舟而還五年楚之亡臣伍子胥來奔公
子光客之公子光者王諸樊之子也常以為吾父兄弟
四人當傳至季子季子即不受國光父先立即不傳季
子光當立隂納賢士欲以襲王僚八年呉使公子光伐
楚敗楚師迎楚故太子建母於居巢以歸因北伐敗陳
蔡之師九年公子光伐楚抜居巢鍾離初楚邊邑卑梁
氏之處女與呉邊邑之女争桑二女家怒相滅兩國邊
邑長聞之怒而相攻滅呉之邊邑呉王怒故遂伐楚取兩
都而去(兩都即鍾/離居巢)伍子胥之初犇呉說呉王僚以伐楚
之利公子光曰胥之父兄為僇於楚欲自報其仇耳未
見其利於是伍員知光有他志乃求勇士專諸(呉越春/秋云專)
(諸豐邑人伍子胥初亡楚如呉時遇之於途專諸方與/人闘甚不可當其妻呼還子胥恠而問其狀專諸曰夫)
(屈一人之下必申萬人之上胥因而/相之雄貌深目侈口熊背知其勇士)見之光喜乃客伍
子胥子胥退而耕於野以待專諸之事十二年冬楚平
王卒十三年春呉欲因楚喪而伐之使公子蓋餘燭庸
以兵圍楚之六灊使季札於晉以觀諸侯之變楚發兵
絶呉兵後呉兵不得還於是呉公子光曰此時不可失
也告專諸曰不索何獲我真王嗣當立吾欲求之季子雖
至不吾廢也專諸曰王僚可殺也母老子弱而兩公子
將兵攻楚楚絶其路方今呉外困於楚而内空無骨鯁
之臣是無奈我何光曰我身子之身也四月丙子光伏
甲士於窟室而謁王僚飲王僚使兵陳於道自王宫至
光之家門階户席皆王僚之親也人夾持鈹公子光詳
為足疾入于窟室使專諸置匕首於炙魚之中以進食
手匕首刺王僚鈹交於匈遂弑王僚公子光竟立為王
是為呉王闔廬闔廬乃以專諸子為卿季子至曰茍先
君無廢祀民人無廢主社稷有奉乃吾君也吾敢誰怨
乎哀死事生以待天命非我生亂立者從之先人之道
也復命哭僚墓(復音伏/下同)復位而待呉公子燭庸蓋餘二
人將兵遇圍於楚者聞公子光弑王僚自立乃以其兵
降楚楚封之於舒王闔廬元年舉伍子胥為行人而與
謀國事楚誅伯州犂其孫伯嚭亡奔呉呉以為大夫三
年呉王闔廬與子胥伯嚭將兵伐楚抜舒殺呉亡將二
公子光謀欲入郢將軍孫武曰民勞未可待之四年伐
楚取六與灊五年伐越敗之六年楚使子常囊瓦伐呉(左/傳)
(云楚囊瓦為令尹杜/預云囊之孫子常)迎而擊之大敗楚軍於豫章取楚
之居巢而還九年呉王闔廬謂伍子胥孫武曰始子之
言郢未可入今果如何二子對曰楚將子常貪而唐蔡
皆怨之王必欲大伐必得唐蔡乃可闔廬從之悉興師
與唐蔡西伐楚至於漢水楚亦發兵拒呉夾水陳(音/陣)呉
王闔廬弟夫槩(音古/代反)欲戰闔廬弗許夫槩曰王已屬臣
兵兵以利為上尚何待焉遂以其部五千人襲冐楚楚
兵大敗走於是呉王遂縱兵追之比至郢五戰楚五敗
楚昭王亡出郢奔鄖鄖公弟(左傳云鄖公/辛之弟壊也)欲弑昭王昭
王與鄖公犇隨而呉兵遂入郢子胥伯嚭鞭平王之尸
以報父讎十年春越聞呉王之在郢國空乃伐呉呉使
别兵擊越楚告急秦秦遣兵救楚擊呉呉師敗闔廬弟
夫槩見秦越交敗呉呉王留楚不去夫槩亡歸呉而自
立為呉王闔廬聞之乃引兵歸攻夫槩夫槩敗奔楚楚
昭王乃得以九月復入郢而封夫槩於堂谿為堂谿氏
(括地志云豫州呉房縣在州西北九十里應劭云呉王/闔廬弟夫槩奔楚封之於堂谿氏本房子國以封呉故)
(曰呉/房)十一年呉王使太子夫差伐楚取畨楚恐而去郢
徙鄀十五年孔子相魯十九年夏呉伐越越王句踐迎
擊之檇李越使死士挑戰(挑音田/鳥反)三行造呉師呼自剄
(行故郎反造千到反/呼火故反剄堅鼎反)呉師觀之越因伐呉敗之姑蘇傷
呉王闔廬指軍却七里呉王病傷而死闔廬使立太子
夫差謂曰爾而忘句踐殺汝父乎對曰不敢三年乃報
越王夫差元年以大夫伯嚭為太宰習戰射常以報越
為志二年呉王悉精兵以伐越敗之夫椒報姑蘇也越
王句踐乃以甲兵五千人棲於㑹稽使大夫種因呉太
宰嚭而行成(國語云越飾美女八人納太/宰嚭曰子苟然放越之罪)請委國為臣
妾呉王將許之伍子胥諫曰昔有過氏殺斟灌以伐斟
尋滅夏后帝相帝相之妃后緡方娠逃於有仍而生少
康少康為有仍牧正有過又欲殺少康少康奔有虞有
虞思夏徳於是妻之以二女而邑之於綸有田一成有
衆一旅後遂收夏衆撫其官職使人誘之遂滅有過氏
復禹之績祀夏配天不失舊物今呉不如有過之疆而
句踐大於少康今不因此而滅之又將寛之不亦難乎
且句踐為人能辛苦今不滅後必悔之呉王不聼聼太
宰嚭卒許越平與盟而罷兵去七年呉王夫差聞齊景
公死而大臣争寵新君弱乃興師北伐齊子胥諌曰越
王句踐食不重味衣不重采弔死問疾且欲有所用其
衆此人不死必為呉患今越在腹心疾而王不先而務
齊不亦謬乎呉王不聼遂北伐齊敗齊師於艾陵至繒
召魯哀公而徵百牢季康子使子貢以周禮說太宰嚭
乃得止因留畧地於齊魯之南九年為騶伐魯至與魯
盟乃去十年因伐齊而歸十一年復北伐齊越王句踐
率其衆以朝呉厚獻遺之呉王喜唯子胥懼曰是棄呉
也諌曰越在腹心今得志於齊猶石田無所用且盤庚
之誥有顛越勿遺商之以興呉王不聼使子胥於齊子
胥屬其子於齊鮑氏還報呉王呉王聞之大怒賜子胥
屬鏤之劍以死(屬音燭鏤/音力于反)將死曰樹吾墓上以梓令可
為器抉吾眼置之呉東門以觀越之滅呉也(呉俗傳云/子胥亡後)
(越從松江北開渠至横山東北築城伐呉子胥乃與越/軍夢令從東南入破呉越王即移向三江口岸立壇殺)
(白馬祭子胥杯動酒盡越乃開渠子胥作濤盪羅城東/開入滅呉至今猶號曰示浦門曰䲕䱐是從東門入滅)
(呉/也)齊鮑氏弑齊悼公呉王聞之哭於軍門外三日乃從
海上攻齊齊人敗呉呉王乃引兵歸十三年呉召魯衛
之君㑹於橐臯十四年春呉王北㑹諸侯於黄池欲霸
中國以全周室六月戊子越王句踐伐呉乙酉越五千
人與呉戰丙戌虜呉太子犮丁亥入呉呉人告敗於王
夫差夫差惡其聞也或泄其語呉王怒斬七人於幕下
七月辛丑呉王與晉定公争長呉王曰於周室我為長
晉定公曰於姬姓我為伯趙鞅怒將伐呉乃長晉定公
呉王已盟與晉别欲伐宋太宰嚭曰可勝而不能居也
乃引兵歸國國亡太子内空王居外久士皆罷敝於是
乃使厚弊以與越平十五年齊田常殺簡公十八年越
益彊越王句踐率兵使伐敗呉師於笠澤楚滅陳二十
年越王句踐復伐呉二十一年遂圍呉二十三年十一
月丁邜越敗呉越王句踐欲遷呉王夫差於甬東予百
家居之呉王曰孤老矣不能事君王也吾悔不用子胥
之言自令䧟此遂自剄死越王滅呉誅太宰嚭以為不
忠而歸
太史公曰孔子言太伯可謂至徳矣三以天下讓民無
得而稱焉余讀春秋古文乃知中國之虞與荆蠻勾呉
兄弟也延陵季子之仁心慕義無窮見㣲而知清濁嗚
呼又何其閎覽博物君子也
　
　
　
　
　
　
　
　
　
　
　史記正義卷三十一
