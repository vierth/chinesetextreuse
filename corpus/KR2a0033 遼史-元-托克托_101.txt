
　遼史卷一百
　　元中書右丞相總裁托克托等修
　列傳第三十
　　耶律唐古　　蕭塔喇台　　蕭綽哈
　　耶律章努　　耶律珠展
耶律唐古字富僧額六院郎君噶拉之後太康中補本
班郎君累遷至大將軍性坦率好别白黒人有不善必
盡言無隱時號强唐古在朝數論宰相得失由是久不
得調後出為西北戍長乾統三年蕭塔喇台為西北路
招討使以后族慢悔僚吏唐古不屈乃罷之唐古訟之
朝不省天慶初烏爾古徳哷勒叛召拜烏爾古部節度
使至部諭降之遂出私財發富民積振其困乏部民大
悦加鎮國上將軍㑹蕭塔喇台以都統率兵與金人戰
敗績唐古請論軍法且曰臣雖老願為國破敵不納保
大元年乞致仕明年天祚出奔唐古謁於倒塌嶺為上
流涕上慰止之復拜烏爾古部節度使至部徳哷勒五
千人來攻唐古率家奴擊破之加太子太傅年七十二
卒
蕭塔喇台字扎林晉王孝先之孫父薩巴歴官使相塔
喇台短而僂外謹内倨太康中補祇候郎君稍遷興聖
宫副使兼同知中丞司事大安中燕王妃生子塔喇台
以妃叔故歴寧逺軍節度使長寧宫使壽隆二年監討
達勒達博索摩二部多俘而還改同知南京留守事乾
統元年為北靣林牙同知北院樞密事受詔與北院樞
密使耶律阿蘇治伊遜餘黨阿蘇納賄多出其罪塔喇
台不能制亦附㑹之四年知北院樞密事夏王李乾順
為宋所攻遣使請和解詔塔喇台與南院樞密使牛温
舒使宋平之宋既許塔喇台受書之日乃曰始奉命取
要約歸不見書辭豈敢徒還遂對宋主發函而讀既還
朝議為是天慶三年加守司徒封蘭陵郡王女直初起
廷臣多欲乗其未備舉兵往討塔喇台獨阻之以至敗
衂天祚以塔喇台不合人望出為西南靣招討使八年
召為北院樞密使寵任彌篤是時諸路大亂飛章告急
者絡繹而至塔喇台不即上聞有功者亦無甄别由是
將校怨怒人無鬬志保大二年金兵至嶺東㑹耶律薩
巴習騎薩巴等謀立晉王額嚕温事泄上召塔喇台議
曰反者必以此兒為名若不除去何以獲安塔喇台唯
唯竟無一言申理王既死人心益離金兵踰嶺天祚率
衛兵西遁元妃蕭氏塔喇台之姪謂塔喇台曰爾任國
政致君至此何以生為塔喇台但謝罪不能對明日天
祚怒逐塔喇台與其子穆爾薩塔喇台既去為耶律高
善努執送金兵塔喇台伺守者怠脱身亡歸復為耶律
糾堅執送奏晉國王淳時淳已僭號塔喇台自知不免
詭曰吾不能事僣竊之君不食數日卒子穆爾薩為金
兵所殺
蕭綽哈字額埓本國舅少父房之後祖阿拉終採訪使
父必埒哩以后父封趙王綽哈貌雄偉性和易年十四
尚越國公主拜駙馬都尉為祇候郎君班詳衮年十八
封蘭陵郡王時帝欲立皇孫為嗣恐無以解天下疑出
綽哈為國舅詳衮降皇后為惠妃遷于乾州初綽哈母
入朝擅取驛馬至是覺奪其封號復與妹魯姐為巫蠱
伏誅詔綽哈與公主離婚籍興聖宫流烏爾古徳哷勒
部天慶中以妹復尊為太皇太妃召綽哈為南女直詳
衮遷征東副統軍時饒州渤海作亂乃與附馬都尉蕭
罕嘉努襲其不備平之復敗敵將侯槩于川州是嵗東
京叛遇敵來擊師潰獨綽哈率麾下數人力戰殁于陣
追贈龍虎衛上將軍
耶律章努字塔瑪雅季父房之後父扎拉養高不仕章
努明敏善談論大安中補牌印郎君乾統元年累遷右
中丞兼領牌印宿直事六年以直宿不謹降知内客省
事天慶四年授東北路統軍副使五年改同知咸州路
兵馬事天祚親征女直蕭呼都克為先鋒都統章努為
都監大軍渡鴨子河章努與魏國王淳妻兄蕭迪里及
其甥蕭雅里等謀立淳誘將卒三百餘人亡歸既而天
祚為女直所敗章努乃遣迪里雅里以廢立事馳報淳
淳猶豫未决㑹行宫使者伊遜持天祚御札至備言章
努叛命淳對使者號哭即斬迪里雅里首以獻天祚章
努見淳不從誘草冦數百攻掠上京取府庫財物至祖
州率僚屬告太祖廟云我大遼基業由太祖百戰而成
今天下土崩竊見興宗皇帝孫魏國王淳道徳隆厚能
理世安民臣等欲立以主社稷㑹淳適好草淀大事未
遂邇來天祚惟眈樂是從不恤萬幾強敵肆侮師徒敗
績加以盜賊蜂起邦國危于累卵臣等沗預族屬世家
恩渥上欲安九廟之靈下欲救萬民之命乃有此舉實
出至誠冀累聖垂祐西至慶州復祀諸廟仍述所以舉
兵之意移檄州縣諸陵官僚士卒稍稍屬心時饒州渤
海及侯槩等相繼來應衆至數萬趨廣平淀其黨耶律
寧古等暴横不法刼掠婦女財畜章努度不能制内懐
悔恨又攻上京不克北走降虜上順國女直阿古齊率
兵追敗之殺其將耶律穆嚕直擒貴族二百餘人其妻
子配役繡院或散諸近侍為婢餘得脱者皆遁去章努
詐為使者欲奔女直為邏者所獲縛送行在伏誅
耶律珠展字能登裕悦博果濟之後魁偉雄辨乾統初
補祇候即君六年因柴册加觀察使天慶五年受詔監
都統耶律鄂爾多戰及敗左遷銀州刺史徙咸州糺將
嘗與耶律章努謀立魏國王淳及聞章努自鴨子河亡
去即引麾下數人往㑹之道為遊兵所執送行在所上
問曰予何負卿而反珠展對曰臣誠無憾但以天下大
亂己非遼有小人滿朝賢臣竄斥誠不忍見天皇帝艱
難之業一旦土崩臣所以痛入骨髓而有此舉非為身
計後數日復問珠展厲聲數上過惡陳社稷危亡之本
遂殺之
論曰遼末同事之臣其善惡何相逺也唐古骨鯁不屈
權要兩鎮烏爾古思威並著綽哈平亂渤海又以討叛
力戰而死忠可尚矣塔喇台縱女直而不討寢變告而
不聞蔽主聰明為國階亂莫斯之甚也章努珠展乗時
多艱潜謀廢立將求寵幸以犯大逆其得免於天下之
戮哉
　
　
　
　
　
　
　
　
　
　
　
　
　遼史卷一百
