八十二
　　宋　　宣　　城　　太　　守范　煜撰
　　唐　　章　　懷　　太　　子　　賢注
　崔駰列傳第四十二
　　崔駰傳(子瑗/)　(孫實/)
崔駰字亭伯涿郡安平人也高祖父朝昭帝時為幽州
從事諌刺史無與燕刺王通及刺王敗擢為侍御史(燕/刺)
(王旦武帝子坐與上官桀/等謀亂自殺刺力割反)生子舒歴四郡太守所在有
能名舒小子篆王莽時為郡文學以眀經徴詣公車太
保甄豐舉為歩兵校尉篆辭曰吾聞伐國不問仁人(前/書)
(董仲舒曰昔在魯君問栁下惠曰吾欲伐齊如何栁下/惠曰不可歸而有憂色曰吾聞伐國不問仁人此言何)
(為至於/我哉)戰陳不訪儒士(論語云衛靈公問陳於孔子孔/子對曰爼豆之事則嘗聞之軍)
(旅之事未/之學也)此舉奚為至哉遂投劾歸(投辭自劾有/過不合應舉)莽嫌
諸不附己者多以法中傷之時篆兄發以佞巧幸於莽
位至大司空母師氏能通經學百家之言莽寵以殊禮
賜號義成夫人金印紫綬文軒丹轂顯於新世後以篆
為建新大尹(莽改千乘郡曰/建新守曰大尹)篆不得已乃歎曰吾生無
妄之世値澆羿之君(易曰無妄之行窮之災也左傳曰/昔有夏之方衰也后羿自鉏遷於)
(窮石因夏人以代夏政而淫於原獸用寒浞伯眀氏之/䜛子弟也而虞羿于田以取其國家浞因羿室生澆及)
(􁑮恃其䜛慝詐偽而不德於/人澆音五弔反􁑮音許既反)上有老母下有兄弟安得
獨潔已而危所生哉乃遂單車到官稱疾不視事三年
不行縣(續漢志曰郡國常以春行/至縣勸人農桑振救乏絶)門下掾倪敞諌篆乃
强起班春(班布/春令)所至之縣獄犴填滿(犴音岸前書音義/曰鄉亭之獄曰犴)
篆垂涕曰嗟乎刑罰不中乃陷人於穽此皆何罪而至
於是遂平理所出二千餘人掾吏叩頭諌曰(○劉攽曰/案吏當作)
(史總言之掾史皆吏/也獨言之當云史耳)朝廷初政州牧峻刻(初政謂/莽即位)宥過
申枉誠仁者之心然獨為君子將有悔乎篆曰邾文公
不以一人易其身君子謂之知命(左傳曰邾文公卜遷/於繹史曰利於人不)
(利於君邾子曰茍利於人孤之利也人既利矣孤/必與焉遂遷於繹五月邾文公卒君子曰知命也)如殺
一大尹贖二千人蓋所願也遂稱疾去建武初朝廷多
薦言之者幽州刺史又舉篆賢良篆自以宗門受莽偽
寵慚愧漢朝遂辭歸不仕客居滎陽閉門潛思著周易
林六十四篇用决吉凶多所占驗臨終作賦以自悼名
慰志其辭曰
嘉昔人之遘辰兮(遘遇也/辰時也)美伊傅之選時(伊尹干湯傅/説遇高宗爾)
(雅曰選遇也/音五故反)應規矩之淑質兮過班倕而裁之(公輸班/魯人也)
(倕舜時為共工之言皆巧/人也以喻湯及高宗也)協準矱之貞度兮同斷金之
𤣥䇿(準繩也矱尺也貞正也易曰二人/同心其利斷金𤣥䇿猶妙䇿也)何天衢於盛世
兮超千載而垂績(易大畜卦乾下艮上其上九曰何天/之衢亨鄭𤣥云艮為手手上肩也乾)
(為首首肩之間荷物處乾/為天艮為徑路天衢象也)豈脩德之極致兮將天祚之
攸適愍余生之不造兮(造成/也)丁漢氏之中微(丁當/也)氛霓
鬱以横厲兮羲和忽以濳暉(氛祲也霓日傍之氣横厲/謂氣盛而陵於天也羲和)
(日也氣盛而日光/微喻王莽簒漢)六柄制於家門兮王綱漼以陵遲(國/語)
(管仲對齊桓公曰昔者聖人之理天下也而慎用其六/柄焉韋昭注云六柄生殺貧賤富貴也漼猶摧落也音)
(千隗/反)黎共奮以跋扈兮羿浞狂以恣雎(國語曰昔少皥/之衰九黎亂德)
(人神雜揉不可方物淮南子曰昔者共工與顓頊爭為/帝怒而觸不周之山天柱折地維絶跋扈強梁也恣雎)
(自用之貌也恣音訾雎/音許維反羿浞己見上)睹嫚臧而乘釁兮竊神器之萬
機(易曰嫚藏誨盗釁隙也神器帝王之位老子曰天/下神器不可為也書云兢兢業業一日二日萬機)思
輔弼以媮存兮亦號咷以詶咨(輔弼謂王莽輔政也媮/茍且也號咷哀呼也前)
(書王莽䇿孺子嬰為定安公/莽親執孺子手流涕歔欷也)嗟三事之我負兮乃廹余
以天威(三事謂三公也負/謂太保甄豐舉也)豈無熊僚之微介兮悼我生
之殱夷(左傳曰楚白公勝為亂石乞曰市南有熊相宜/僚者若得之可以當五百人矣從白公而見之)
(與之言説告之故辭承之以劒不動勝曰不為利謟不/為威惕不泄人言以求媚者去之介耿介也我生謂母)
(也殱滅也夷傷也言/其母老恐禍及也)庶眀哲之末風兮懼大雅之所譏
(詩大雅曰既眀/且哲以保其身)遂翕翼以委命兮受符守乎艮維(艮東/北之)
(位謂篆為千/乘太守也)恨遭閉而不隱兮違石門之高蹤(易曰天/地閉而)
(賢人隱論語曰子路宿於石門晨門曰奚自/子路曰自孔氏曰是知其不可而為之者歟)揚蛾眉於
復關兮犯孔戒之冶容(楚詞曰衆女皆妒余之蛾眉詩/國風序曰氓刺時也淫風大行)
(男女無别故序其事以風焉其詩曰乘彼垝垣以望復/關毛萇注云垝毁也復關君子所近之處也易繫辭曰)
(冶容誨淫鄭𤣥云謂飾/其容而見於外曰冶)懿氓蚩之悟悔兮慕白駒之所
從(詩曰氓之蚩蚩抱布貿絲匪來貿絲來即我謀注云/氓人也蚩蚩殷厚之貌布幣也即就也言此之人非)
(買絲來就我為室家也又曰及爾偕老老使我怨注云/我欲與汝俱至老汝反薄我使怨也又曰皎皎白駒喻)
(賢人/也)乃稱疾而屢復兮歴三祀而見許(復猶/白也)悠輕舉以
逺遁兮託峻峗以幽處(峻峗謂山也/峗音魚委反)竫潛思於至賾兮
騁六經之奥府(賾深/也)皇再命而紹䘏兮乃云眷乎建武
(皇天也紹繼也䘏憂也言天憂/䘏眷顧漢家所以再命光武也)運欃槍以電掃兮清六
合之土宇(欃槍/彗也)聖德滂以横被兮黎庶愷以鼓舞闢四
門以博延兮彼幽牧之我舉(開闢四方之門廣求賢也/幽牧謂為幽州刺史所舉)
(也/)分畫定而計決兮豈云賁乎鄙耉(賁飾也易曰束帛/戔戔賁於丘園也)
遂縣車以縶馬兮絶時俗之進取歎暮春之成服兮闔
衡門以掃軌(論語曽㸃曰暮春者春服既成/衡横也謂横木為門軌跡也)聊優游以
永日兮守性命以盡齒(齒年/也)貴啟體之歸全兮庶不忝
乎先子(論語曰曾子有疾召門弟子曰啟予足注云父/母全而生之亦當全而歸之忝辱也先子謂先)
(人也孟子曾西曰/吾先子之所畏也)篆生毅以疾隱身不仕毅生駰年十
三能通詩易春秋博學有偉才盡通古今訓詁百家之
言善屬文少游太學與班固傅毅同時齊名常以典籍
為業未遑仕進之事時人或譏其太𤣥靜將以後名失
實駰擬揚雄解嘲作達㫖以荅焉(華嶠書曰駰譏揚雄/以為范蔡鄒衍之徒)
(乘釁相傾誑曜諸侯者也而云彼我異時又曰竊貲卓/氏割炙細君斯蓋士之贅行而云不能與此數公者同)
(以為失類/而改之也)其辭曰
或説己曰易稱備物致用可觀而有所合故能扶陽以
出順隂而入(備物致用易繫辭之文也可觀而有所合/序卦之文也鄭𤣥注易乾鑿度曰陽起於)
(子隂起於午天數大分以陽出離以隂入坎坎為中男/離為中女太乙之行出從中男入從中女因隂陽男女)
(之偶為/終始也)春發其華秋收其實有始有極爰登其質今子
韞櫝六經服膺道術(韞匣也櫝匱也論語曰/有美玉韞櫝而藏諸)歴世而游
髙談有日俯鉤深於重淵仰探逺乎九乾(易曰探賾索/隱鉤深致逺)
(九乾謂天有九重也離騷天/問曰圓則九重孰營度之)窮至賾於幽微測潛隱之
無源然下不歩卿相之廷上不登王公之門進不黨以
讚已退不黷於庸人(讃猶/稱也)獨師友道德合符曩真抱景
特立與士不羣葢高樹靡隂獨木不林隨時之宜道貴
從凡(華嶠書作高樹不庇易曰隨時之義大矣哉/老子曰和其光而同其塵故言道貴從凡)於時
太上運天德以君世憲王僚而布官(太上明帝也傳曰/太上立德天徳含)
(𢎞光大也易曰乃位乎天德尚書曰唐虞稽古建官惟/百夏啇官倍亦克用乂憲法也僚官也言法三王而建)
(官/也)臨雍泮以恢儒疏軒冕以崇賢(天子辟雍諸侯頖宫/璧雍者環之以水圎)
(而加璧也頖半也諸侯半天/子之宫皆所以立學垂教也)率惇德以厲忠孝揚茂化
以砥仁義(砥礪/也)選利器於良材求鏌鋣於明智(吳越春/秋曰干)
(將吳人也造二劒一曰干將二曰莫邪莫邪者干將之/妻名也干將作劒采五山之精合六金之英百神臨觀)
(遂以成劒説苑曰所以尚干將莫邪者貴其立斷所以/尚騏驥者貴其立至必且歴日曠久絲氂猶能栔石駑)
(馬亦能致逺是以聰/明敏㨗人之美材也)不以此時攀台階闚紫闥(三台謂/之三階)
(三公之/象也)據高軒望朱闕夫欲千里而咫尺未發(八寸/曰咫)蒙
竊惑焉故英人乘斯時也(文子曰智過萬人謂/之英千人謂之俊)猶逸禽
之赴深林蝱蚋之趣大沛(蚋小蟲蚊之類蚋音芮説文/曰秦謂之蚋楚謂之蚊孟子)
(曰汚池沛澤劉熙/曰沛水草相半)胡為嘿嘿而乆沉滯也荅曰有是言
乎子茍欲勉我以世路不知其跌而失吾之度也古者
隂陽始分天地初制(制協韻音/之設反)皇綱云緒帝紀乃設傳
序歴數三代興滅昔大庭尚矣赫胥罔識(大庭赫胥並/古帝王號也)
(尚逺也罔無/也識記也)淳樸散離人物錯乖高辛攸降厥趣各違
(高辛氏/帝嚳也)道無常稽與時張弛(隨時弛張不考/之於常道也)失仁為非
得義為是(老子曰失道後德失德後/仁失仁後義失義後禮)君子通變各審所
履故士或掩目而淵潛(荘子曰北人無澤與舜為友舜/以天下讓之無澤乃自投清泠)
(之淵終身/不反也)或盥耳而山棲(盥洗也許由字武仲隱於沛/澤之中堯聞之乃致天下而)
(讓焉由以為汚乃臨池洗耳其友巢父飲犢聞由為堯/所讓曰何以汚吾犢口牽於上流而飲之見荘子及高)
(士/傳)或草耕而僅飽(伯成子髙唐虞時為諸侯至禹去而/耕禹往見之則耕在野見吕氏春秋)
或木茹而長飢(説苑曰鮑焦衣木皮食木實韓詩外/傳曰焦弃其蔬而立槁死於洛濵也)或
重聘而不來(狂接輿者楚人也耕而食楚王聞其賢使/使者持金百鎰車二駟聘之曰願煩先生)
(理江南接輿笑而不應使者/去而逺徙莫知所之見荘子)或屢黜而不去(論語曰栁/下惠為士)
(師三黜人曰可以去矣曰直/道而事人何往而不三黜也)或冒訽以干進或望色而
斯舉(訽辱也音火豆反新序曰伊尹蒙耻辱負鼎爼以/干湯論語曰色斯舉矣翔而後集舉協韻音據)
或以役夫發夢於王公(高宗夢得説乃使百工營求諸/野得諸傅巖孔安國曰傅氏之)
(巖在虞虢之界通道所經有澗水環道常使胥靡刑人/築護此道説賢而隱代胥靡築之以供食事見尚書王)
(公總而言也爾雅皇/王后辟公侯君也)或以漁父見兆於元龜(戰國䇿曰/吕尚之遇)
(文王也身為漁父史記曰太公以釣干周西伯西伯將/出獵卜之曰所獲非龍非螭非熊非羆所獲霸王之輔)
(於是西伯獵果遇太公渭/水之陽與語大説元大也)若夫紛繷塞路凶虐播流(方/言)
(云繷盛多也/音奴董反)人有昏墊之戹主有疇咨之憂(尚書曰下/民昏墊孔)
(安國曰昬瞀墊溺皆困水災也又曰帝曰/咨洪水滔天浩浩懷山襄陵有能俾乂)條垂藟蔓上
下相求(藟藤也音壘詩曰南/有樛木葛藟纍之)於是乎賢人授手援世之
災(孟子曰天下溺則援之以/道嫂溺則援之以手也)跋渉赴俗急斯時也(草行/為跋)
昔堯含慼而臯陶謨高祖歎而子房慮(謨謀也堯遭洪/水咨嗟憂愁訪)
(下人有能理者臯陶大禹陳其謨見尚書及史記高祖/為項羽所敗下馬踞鞍而問子房曰吾欲捐關以東誰)
(可與共功者子房曰九江王布彭越韓信即欲捐之/此三人楚可破之○劉攽曰注末之字案文當作也)禍
不散而曹絳奮(曹參及絳侯周勃皆從/髙祖征伐以定天下也)結不解而陳平
權(高祖擊匈奴至白登被/圍七日用陳平計得出)及其䇿合道從克亂弭衝乃
將鏤𤣥珪冊顯功(珪玉也詩含神霧曰/刻之玉版藏之金匱)銘昆吾之冶(墨/子)
(曰昔夏后開冶使飛亷析金於山以鑄鼎於昆吾蔡/邕銘論曰吕尚作周太師其功銘於昆吾之鼎也)勒
景襄之鍾(國語曰晉魏顆以其身退秦師於/輔氏其勲銘於景鍾此兼言襄也)與其有事
則褰裳濡足冠挂不顧(褰裳渉水也新序曰今為濡足/之故不救人溺可乎淮南子曰)
(禹之趨時冠挂而不顧履遺而不取也○劉攽曰與其/有事案文與合作當上又合有故字揚雄蔡邕同用此)
(律/也)人溺不拯則非仁也當其無事則躐纓整襟規矩其
歩(躐音吕渉反躐踐也此字宜從手廣雅云躐持也言/持纓整襟修其容止史記曰攝纓整襟華嶠書躐作)
(攝/也)德讓不脩則非忠也是以險則救俗平則守禮舉以
公心不私其體今聖上之育斯人也樸以皇質雕以唐
文(孔子曰大哉堯之為君也/煥乎其有文章故言唐文)六合怡怡比屋為仁壹天
下之衆異齊品類之萬殊參差同量坏冶一陶(坏土器/之未燒)
(者郭璞注爾雅曰坏胎/物之始也坏音普才反)羣生得理庶績其凝(凝成/也)家家
有以樂和人人有以自優威械蔵而爼豆布六典陳而
九刑厝(械謂器械甲兵之屬厝謂置之不用周禮太宰/之職掌建邦之六典以佐王理邦國一曰理典)
(二曰教典三曰禮典四曰政典五曰刑典六曰事典左/傳曰周有亂政而作九刑杜預注云周之衰為刑書謂)
(之九/刑)濟茲兆庶出於平易之路雖有力牧之略尚父之
厲(力牧黄帝臣也史記尚父吕望/相武王以伐紂厲謂威容嚴厲)伊臯不論奚事范蔡
(伊尹臯繇/范雎蔡澤)夫廣厦成而茂木暢逺求存而良馬縶(廣厦/既成)
(不求材故林木條暢也逺求謂逺方珍異之物也/存猶止息也言所求之物既止不資良馬之力也)隂事
終而水宿藏(立冬之後盛德在水隂氣用事故曰隂事/水宿謂北方七宿斗牛女虚危室壁也月)
(令曰孟冬之月昏危中仲冬昬東壁中季/冬昏婁中孟春昏參中水星伏蔵不見也)場功畢而大
火入(爾雅曰心為大火詩豳風曰七/月流火又曰九月築場圃也)方斯之際處士山
積學者川流衣裳被宇冠蓋雲浮譬猶衡陽之林岱隂
之麓(山南曰陽山北曰隂榖/梁傳曰林屬於山曰麓)伐尋抱不為之稀蓺拱把
不為之數(八尺曰尋蓺植也兩手曰/拱數猶概也數音疏角反)悠悠罔極亦各有
得(悠悠衆多也罔極猶無窮也/亦各有得言皆自以為得也)彼採其華我收其實舎
之則藏已所學也(彼彼衆人也論語曰/用之則行舍之則藏)故進動以道則
不辭執珪而秉柱國(吕氏春秋曰得伍員者位執珪前/書音義曰古爵名也又曰柱國楚)
(官猶秦之/相國也)復靜以理則甘糟糠而安藜藿夫君子非不
欲仕也恥夸毗以求舉(夸毗謂佞人足/恭善為進退)非不欲室也惡
登牆而摟處(孟子曰踰東家牆摟其處子則得妻不摟/則不得將摟之乎趙岐注云摟牽也其字)
(從手處子/處女也)呌呼衒鬻縣旌自表非隨和之寳也暴智燿
世因以干祿非仲尼之道也(華嶠書曰因字/作回回邪也)游不倫黨
茍以徇已(倫謂等倫黨謂朋黨徇營也/言交非其類茍以營已而已)汗血競時利合
而友(汙血謂勞力也競時謂趨/時也利合而友不以道義)子笑我之沈滯吾亦病
子㞕㞕而不已也(㞕㞕猶/區區也)先人有則而我弗虧行有枉
徑而我非隨(枉曲也/徑道也)臧否在予唯世所議固將因天質
之自然誦上哲之高訓詠太平之清風行天下之至順
懼吾躬之穢德勤百畆之不耘(尚書曰穢德彰聞禮記/曰夫人情者聖王之田)
(也修禮以耕之陳義以種之講學/以耨之古者夫田百畝耘除草也)縶余馬以安行俟性
命之所存(安行不奔馳也天命之/謂性言隱居以體命)昔孔子起威於夾谷
(解見陳/禪傳)晏嬰發勇於崔杼(解見馮/衍傳)曹劌舉節於柯盟(曹/劌)
(曹沬也史記曰曹沬以勇事魯荘公為魯將與齊戰三/敗荘公懼乃獻遂邑地以和猶以為将齊桓公與荘公)
(㑹於柯盟桓公與荘公既盟於壇上曹沬以/七首劫齊桓公左右莫敢動乃還魯之侵地)卞嚴克㨗
於彊禦(新序曰卞荘子養母戰而三北交游非之國君/辱之及母死三年齊與魯戰荘子請從遂赴敵)
(而鬭三獲甲首曰夫三北以養母也今志節小具而責/塞矣吾聞之節士不以辱生遂反敵殺十人而死君子)
(曰三北已塞滅世/斷宗於孝未終也)范蠡錯埶於㑹稽(錯置也音七故反/埶謂謀略也史記)
(曰吳王敗越於夫椒越王乃以餘兵五千人保於㑹稽/吳師追而圍之越王謂范蠡曰奈何范蠡對曰卑辭厚)
(禮以遺之勾踐乃命大夫種行成於吳膝行頓首曰勾/踐請為臣妻為妾吳王乃赦越王越王反國拊循其士)
(范蠡曰可矣乃伐吳吳師敗/越復棲吳王姑蘇之山也)伍員樹功於柏舉(伍子胥/名員楚)
(人也子胥父誅於楚子胥挾弓矢而干吳王闔閭闔閭/甚勇之為興師伐楚戰於柏舉楚師敗績事見榖梁傳)
魯連辯言以退燕(史記曰魯仲連齊人也燕將攻下齊/聊城固保守之田單攻之不下魯仲)
(連乃為書遺燕將燕將見書/泣三日乃自殺遂平聊城)包胥單辭而存楚(左傳曰/楚昭王)
(為吳所敗奔隋申包胥如秦乞師曰吳為封豕長蛇以/荐食上國寡君越在草莽使下臣告急立依於庭牆而)
(哭日夜不絶聲勺飲不入口七/日秦師乃出軍敗吳而復楚國)唐且華顛以悟秦(唐且/即唐)
(雎也戰國䇿曰齊楚伐魏魏使人請救於秦不至魏人/有唐雎者年九十餘矣西見秦王秦王曰丈人忙然乃)
(逺至此魏來者數矣寡人知魏之急矣唐且曰夫魏萬乘/之國也稱東藩者以秦之彊也今齊楚之兵已在魏郊)
(矣大王之救不至魏急且割地而約從是王亡一萬乘/之魏而强二敵之齊楚秦王悟遽發兵救魏爾雅曰顛)
(頂也華顛/謂白首也)甘羅童牙而報趙(甘羅下蔡人甘茂孫也年/十二事秦相吕不韋秦使)
(張唐往相燕羅曰借臣車五乘請為張唐先報趙不韋/乃言之於始皇召見使甘羅於趙趙襄王郊迎事見史)
(記童牙謂/幼小也)原衰見亷於壺飱(昔趙衰為原大夫故曰原/衰左傳曰晉侯問原守於)
(寺人勃鞮對曰昔趙衰以壺飱從徑/餒而不食故使䖏原見音胡殿反)宣孟收德於束脯
(吕覽曰昔趙宣孟將之絳見桑下有餓人宣孟止車下/食而餔之再咽而能視宣孟問之曰汝何為而餓若是)
(對曰臣官於絳歸而糧絶羞行乞故至於此宣子與脯/三朐拜受而弗敢食問其故曰臣有老母將以遺之宣)
(孟曰食之吾更與/汝乃復與脯二束)吳札結信於丘木(史記曰吳公子季/札使過徐徐君好)
(季札劒口不敢言季札知之為使上國未獻洎還至/徐徐君已死於是乃解其寳劒繫之徐君冢樹而去)展
季効貞於門女(展季栁下惠也韓詩外傳曰魯有男子/獨處夜暴風雨至婦人趨而託之男子)
(閉戸不納曰吾聞男女不六十不間居婦人曰子何/不學栁下惠然嫗不逮門之女國人不稱其亂焉)顔
囘眀仁於度轂程嬰顯義於趙武(程嬰解見馮衍/傳度轂未詳)僕誠
不能編德於數者竊慕古人之所序元和中肅宗始修
古禮廵狩方岳駰上四廵頌以稱漢德辭甚典美文多
故不載(案駰集有東西南北四廵/頌流俗本四多作西者誤)帝雅好文章自見駰
頌後常嗟歎之謂侍中竇憲曰卿寧知崔駰乎對曰班
固數為臣説之然未見也帝曰公愛班固而忽崔駰此
葉公之好龍也試請見之(劉向新序曰子張見魯哀公/七日哀公不禮焉而去曰君)
(之好士有似葉公子髙好龍天龍聞而降之窺頭於牖/拖尾於堂葉公見之失其魂魄五色無主是葉公非好)
(龍也好夫似/龍而非龍者)駰由此候憲憲屣履迎門(屣履謂納履曵/之而行言怱遽)
(也屣音/山爾反)笑謂駰曰亭伯吾受詔交公公何得薄哉遂揖
入為上客居無幾何帝幸憲第時駰適在憲所帝聞而
欲召見之憲諌以為不宜與白衣㑹帝悟曰吾能令駰
朝夕在傍何必於此適欲官之㑹帝崩竇太后臨朝憲
以重戚出内詔命駰獻書誡之曰駰聞交淺而言深者
愚也在賤而望貴者惑也未信而納忠者謗也三者皆
所不宜而或蹈之者思効其區區憤盈而不能已也竊
見足下體淳淑之姿躬高眀之量意羙志厲有上賢之
風駰幸得充下館序後陳(陳列/也)是以竭其拳拳敢進一
言傳曰生而富者驕生而貴者慠生富貴而能不驕慠
者未之有也今寵祿初隆百僚觀行當堯舜之盛世處
光華之顯時(尚書大傳曰舜時百工相和為卿雲之歌/曰卿雲爛兮糺漫漫兮日月光華旦復旦)
(兮/)豈可不庶幾夙夜以永衆譽𢎞申伯之羙致周邵之
事乎(申伯周宣王之元舅周/公邵公皆輔佐周室也)語曰不患無位患所以立
(論語曰孔子之言也言但/患立身不處於仁義也)昔馮野王以外戚居位稱為
賢臣(前書曰馮野王字君卿妹為元帝昭儀野王為左/馮翊御史大夫缺上使尚書選第中二千石而野)
(王行能/第一)近陰衛尉克已復禮終受多福(陰衛尉光烈皇/后同母弟興也)
(以謹勑/親幸焉)郯氏之宗非不尊也(史丹封郯故云郯氏前書/史丹字君仲魯國人也祖)
(父恭有女弟武帝時為衛太子良娣成帝即位擢丹為/長樂尉遷右將軍封為武陽侯封東海郯之武彊聚以)
(舊恩見褒賞/賜累千金)陽侯之族非不盛也(○劉攽曰案文侯當/作平王鳯封陽平侯)
(前書亦謂為/陽平之王也)重侯累将建天樞執斗柄(王氏九侯五大/司馬春秋運斗)
(樞曰北斗七星第一名天樞第二至第四為魁第/五至第七為杓杓即柄前書斗運中央制臨四海)其所
以獲譏於時垂愆於後者何也蓋在滿而不挹位有餘
而仁不足也漢興以後迄於哀平外家二十保族全身
四人而已(外家當為后家也二十者謂高帝吕后産禄/謀反誅惠帝張皇后廢文帝母薄太后弟昭)
(被殺孝文帝竇皇后從昆弟子嬰誅景帝薄皇后武帝/陳皇后並廢衛皇后自殺昭帝上官皇后家族誅宣帝)
(祖母史良娣為巫蠱死宣帝母王夫人弟子商下獄死/霍皇后家破元帝王皇后弟王莽簒位成帝許皇后賜)
(死趙皇后廢自殺哀帝祖母傅太后家屬徙合浦平帝/母衛姬家屬誅昭帝趙太后憂死是也四人者哀帝母)
(丁姬景帝王皇后宣帝許/皇后王皇后其家族並全)書曰鑒於有殷可不慎哉竇
氏之興肇自孝文二君以淳淑守道成名先曰(竇太后/之弟長)
(君少君退讓君子不敢以富/貴驕人故云淳淑守道也)安豐以佐命著徳顯自中
興(竇融封為/安豐侯)内以忠誠自固外以法度自守卒享祚國
垂祉於今夫謙德之光周易所羙滿溢之位道家所戒
(易曰謙尊而光卑而不可踰老子曰富貴而/驕自遺其咎功成名遂而身退天之道也)故君子福
大而愈懼爵隆而益恭逺察近覽俯仰有則銘諸几杖
刻諸盤杅(太公金匱曰武王曰吾欲造起居之誡隨之/以身几之書曰安無忘危存無忘亡孰惟二)
(者必後無凶杖之書曰輔人無茍扶人無咎墨子/曰堯舜禹湯書其事於竹帛琢之盤盂杅亦盂也)矜矜
業業無怠無荒如此則百福是荷慶流無窮矣及憲為
車騎將軍辟駰為掾憲府貴重掾屬三十人皆故刺史
二千石唯駰以處士年少擢在其間憲擅權驕恣駰數
諌之及出擊匈奴道路愈多不法駰為主簿前後奏記
數十指切長短憲不能容稍疏之因察駰高第出為長
岑長(長岑縣屬樂浪/郡其地在遼東)駰自以逺去不得意遂不之官而
歸永元四年卒於家所著詩賦銘頌書記表七依婚禮
結言達㫖酒警合二十一篇中子瑗
瑗字子玉早孤鋭志好學盡能傳其父業年十八至亰
師從侍中賈逵質正大義逵善待之瑗因留游學遂明
天官歴數亰房易傳六日七分(解見郎/顗傳)諸儒宗之與扶
風馬融南陽張衡特相友好初瑗兄章為州人所殺瑗
手刃報仇因亡命㑹赦歸家家貧兄弟同居數十年鄉
邑化之年四十餘始為郡吏以事繫東郡發干獄(發干/縣之)
(獄/也)獄掾善為禮瑗間考訊時輙問以禮説其專心好學
雖顛沛必於是後事釋歸家為度遼將軍鄧遵所辟居
無何遵被誅瑗免歸後復辟車騎將軍閻顯府時太后
稱制顯入參政事先是安帝廢太子為濟隂王而以北
鄉侯為嗣瑗以侯立不以正知顯將敗欲說令廢立而
顯日沉醉不能得見乃謂長史陳禪曰中常侍江亰陳逹
等得以嬖寵惑蠱先帝遂使廢黜正統扶立疏孽少帝
即位發病廟中周勃之徴於斯復見(吕后立恵帝後宫/子為少帝周勃廢)
(之/也)今欲與長史君共求見說將軍白太后收亰等廢少
帝引立濟陰王必上當天心下合人望伊霍之功不下
席而立則將軍兄弟傳祚於蕪窮若拒違天意乆曠神
器則將以無罪并辜元惡(元大也書曰/元惡大憝)此所謂禍福之
㑹分功之時(史記蔡澤説范雎曰君獨不觀夫博者乎/或欲大投或欲分功今君相秦坐制諸侯)
(使天下皆畏秦此/亦秦分功之時也)禪猶豫未敢從㑹北鄉侯薨孫程立
濟隂王是為順帝閻顯兄弟悉伏誅瑗坐被斥門生蘓
祗具知瑗謀欲上書言狀瑗聞而遽止之時陳禪為司
隸校尉召瑗謂曰第聽祗上書禪請為之證(第但也司/馬相如曰)
(第如/臨邛)瑗曰此譬猶兒妾屏語耳願使君勿復出口遂辭
歸不復應州郡命乆之大將軍梁商初開莫府復首辟
瑗自以再為貴戚吏不遇被斥遂以疾固辭嵗中舉茂
才遷汲令(汲縣名/屬河内)在事數言便宜為人開稻田數百頃
視事七年百姓歌之漢安初大司農胡廣少府竇章共
薦瑗宿德大儒從政有迹不宜久在下位由此遷濟北
相時李固為太山太守美瑗文雅奉書禮致殷勤嵗餘
光祿大夫杜喬為八使徇行郡國(八使見/周舉傳)以臧罪奏瑗
徴詣廷尉瑗上書自訟得理出㑹病卒年六十六臨終
顧命子寔曰夫人稟天地之氣以生及其終也歸精於
天還骨於地何地不可藏形骸勿歸鄉里其賵贈之物
羊豕之奠一不得受寔奉遺令遂留葬洛陽瑗高於文
辭尤善為書記箴銘所著賦碑銘箴頌七蘓(瑗集載其/文即枚乘)
(七發/之流)南陽文學官志歎辭移社文悔祈草書埶七言凡
五十七篇其南陽文學官志稱於後世諸能為文者皆
自以弗及瑗愛士好賓客盛修肴膳單極滋味不問餘
産居常蔬食菜羮而已家無擔石儲當世清之(華嶠書/曰瑗愛)
(士好賓客盛修肴膳或言其太奢瑗聞之怒敕妻子曰/吾并日而食以供賓客而反以獲譏士大夫不足養如)
(此後勿過菜具無為諸子所蚩/終不能改奉祿盡於賓饗也)
寔字子真一名台字元始少沈靜好典籍父卒隱居墓
側服竟三公並辟皆不就桓帝初詔公卿郡國舉至孝
獨行之士寔以郡舉徴詣公車病不對䇿除為郎眀於
政體吏才有餘論當世便事數十條名曰政論指切時
要言辯而确(确堅正也/音口角反)當世稱之仲長統曰凡為人主
宜寫一通置之坐側其辭曰
自堯舜之帝湯武之王皆賴眀哲之佐博物之臣故臯
陶陳謨而唐虞以興伊箕作訓而殷周用隆(伊尹作伊/訓箕子作)
(洪/範)及繼體之君欲立中興之功者曷嘗不賴賢哲之謀
乎凡天下所不理者常由人主承平日乆俗漸敝而不
悟政寖衰而不改習亂安危怢不自覩(怢音他没反/怢忽忘也)或
荒耽嗜欲不恤萬機或耳蔽箴誨厭偽忽真(厭飫姦偽/輕忽至真)
或猶豫岐路莫適所從或見信之佐括囊守祿(易曰括/嚢無咎)
(無譽括結也結嚢/不言持祿而已)或疎逺之臣言以賤廢是以王綱縱
弛於上智士鬱伊於下(鬱伊不申之貌楚詞/曰獨伊蔚而誰語也)悲夫自漢
興以來三百五十餘嵗矣政令垢翫上下怠懈(垢惡/也)風
俗彫敝人庶巧偽百姓囂然咸復思中興之救矣且濟
時拯世之術豈必體堯蹈舜然後乃理哉期於補䘺決
壞枝柱邪傾(䘺音直莧反禮記曰衣裳䘺/裂紉箴請補綴柱音陟主反)隨形裁割要
措斯世於安寧之域而已故聖人執權遭時定制(權謂/變也)
(遭遇其時而定法/制不循於舊也)歩驟之差各有云設不彊人以不能
背急切而慕所聞也(背當時之急切而慕所/聞之事則非濟時之要)蓋孔子對
葉公以來逺哀公以臨人景公以節禮非其不同所急
異務也(韓子曰葉公問政於仲尼仲尼曰政在恱近而/來逺魯哀公問政於仲尼仲尼曰政在選賢齊)
(景公問政於仲尼仲尼曰政在/節財此云臨人節禮文不同也)是以受命之君每輙創
制中興之主亦匡時失昔盤庚愍殷遷都易民(盤庚殷/王也自)
(耿遷於亳邑作/書三篇以告之)周穆有闕甫侯正刑(甫侯即吕侯也為/周穆王訓暢夏禹)
(用刑之法/並見尚書)俗人拘文牽古不達權制奇偉所聞簡忽所
見烏可與論國家之大事哉故言事者雖合聖德輒見
掎奪(掎音居蟻反賈逵注/國語曰從後牽曰掎)何者其頑士闇於時權安習
所見不知樂成況可慮始(前書劉歆曰夫可與樂成難/與慮始此乃衆庶所為耳)
苟云率由舊章而已其達者或矜名妬能耻䇿非己舞
筆奮辭以破其義寡不勝衆遂見擯棄雖稷契復存猶
將困焉斯賈生之所以排於絳灌屈子之所以攄其幽
憤者也(孝文帝時賈誼請更定律令列侯就國周勃灌/嬰等毁之屈原為楚三閭大夫上官靳尚妬害)
(其能憂愁憤懣/遂作離騷經)夫以文帝之眀賈生之賢絳灌之忠而
有此患況其餘哉故宜量力度德春秋之義(左氏傳曰/息侯伐鄭)
(不度德不量力○劉攽曰故宜量力度德/案文多故宜二字下文自有用故宜字處)今既不能純
法八世故宜參以霸政(八世謂三皇五帝也霸政謂齊/桓晉文也○劉攽曰純法八世)
(案文世當作/代説己見前)則宜重賞深罰以御之眀著法術以檢之
自非上德嚴之則理寛之則亂何以眀其然也近孝宣
皇帝眀於君人之道審於為政之理故嚴刑峻法破姦
軌之膽海内清肅天下密如(密靜/也)薦勲祖廟享號中宗
算計見效優於孝文元帝即位多行寛政卒以墮損(墮/讀)
(曰/隳)威權始奪遂為漢室基禍之主政道得失於斯可監
昔孔子作春秋襃齊桓懿晉文歎管仲之功夫豈不美
文武之道哉誠達權救敝之理也(左傳齊桓公伐楚責/以包茅不貢王祭不)
(供晉文公召王盟諸侯於踐土管仲相/公子紏而射桓公此並權變之道也)故聖人能與世
推移而俗士苦不知變(楚詞漁父曰聖人不凝/滯於物而與時推移也)以為結
繩之約可復理亂秦之緒干戚之舞足以解平城之圍
(易曰上古結繩而化後世聖人易之以書契干盾也戚/鉞也尚書曰苖人逆命禹乃舞干羽於兩階七旬有苖)
(格前書高祖被匈奴圍於平城用陳平/計得解言干戚之舞非平城之所用也)夫熊經鳥伸雖
延歴之術非傷寒之理呼吸吐納雖度紀之道非續骨
之膏(莊子曰吹呴呼吸吐故納新熊經鳥伸此導引之/士養形之人也黄帝素問曰人傷於寒而轉為熱)
(何也夫寒盛則生於熱也度紀猶延年也/言鳥伸不可療傷寒吸氣不能續斷骨也)蓋為國之法
有似理身平則養疾則攻焉夫刑罰者治亂之藥石也
德教者興平之粱肉也夫以德教除殘是以粱肉理疾
也以刑罰理平是以藥石供養也方今承百王之敝値
戹運之㑹自數世以來政多恩貸馭委其轡馬駘其銜
四牡横奔皇路險傾(家語曰古者天子以德法為衘勒/以百官為轡䇿善御馬者正衘勒)
(齊轡䇿鈞馬力和馬心故口無聲而極千里善御人者/一其德法正其百官均齊人物和安人心故刑不用而)
(天下化説文曰駘馬銜脱/也音逹來反皇路大路也)方將拑勒鞬輈以救之豈暇
鳴和鑾清節奏哉(何休注公羊傳曰拑以木銜其口也/拑音巨炎反勒馬轡輈車轅鞬猶束)
(也説苑曰鑾設於鏕和設於軾/馬動則鑾鳴鑾鳴則和應節也)昔高祖令蕭何作九章
之律有夷三族之令黥劓斬趾斷舌梟首故謂之具五
刑文帝雖除肉刑當劓者笞三百當斬左趾者笞五百
當斬右趾者棄市右趾者既殞其命笞撻者往往至死
雖有輕刑之名其實殺也當此之時民皆思復肉刑至
景帝元年乃下詔曰加笞與重罪無異幸而不死不可
為民乃定律減笞輕捶自是之後笞者得全(此以上並/見前書刑)
(法/志)以此言之文帝乃重刑非輕之也以嚴致平非以寛
致平也必欲行若言當大定其本使人主師五帝而式
三王(式法/也)盪亡秦之俗遵先聖之風棄苟全之政蹈稽
古之蹤復五等之爵立井田之制(畝百為夫/九夫為井)然後選稷
契為佐伊吕為輔樂作而鳳皇儀擊石而百獸舞(尚書/曰簫)
(韶九成鳯皇來儀又䕫曰/於余擊石拊石百獸率舞)若不然則多為累而已其後
辟太尉袁湯大將軍梁冀府並不應大司農羊傅少府
何豹上書薦寔才美能高宜在朝廷召拜議郎遷大將
軍冀司馬與邉韶延篤等著作東觀出為五原太守五
原土宜麻枲而俗不知織績民冬月無衣積細草而臥
其中見吏則衣草而出寔至官斥賣儲峙為作紡績織
絍綀縕之具以教之民得以免寒苦(杜預注左傳曰織/絍織布者孔安國)
(論語注曰/緼枲也)是時胡虜連入雲中朔方殺略吏民一嵗至
九奔命寔整厲士馬嚴烽候虜不敢犯常為邊最(最為/第一)
以病徴拜議郎復與諸儒博士共雜定五經㑹梁冀誅
寔以故吏免官禁錮數年時鮮卑數犯邊詔三公舉威
武謀略之士司空黄瓊薦寔拜遼東太守行道母劉氏
病卒上疏求歸葬行喪母有母儀淑德博覽書傳初寔
在五原常訓以臨民之政寔之善績母有其助焉服竟
召拜尚書寔以世方阻亂稱疾不視事數月免歸初寔
父卒剽賣田宅起冢塋立碑頌(廣雅曰剽削也音/匹妙反一作標)葬訖
資産竭盡因窮困以酤釀販鬻為業時人多以此譏之
寔終不改亦取足而已不致盈餘及仕宦(○劉攽曰案/文宦當作官)
歴位邊郡而愈貧薄建寧中病卒家徒四壁立無以殯
斂光祿勲楊賜太僕袁逄少府叚熲為備棺槨葬具大
鴻臚袁隗樹碑頌德所著碑論箴銘答七言詞文表記
書凡十五篇寔從兄烈有重名於北州歴位郡守九卿
靈帝時開鴻都門榜賣官爵公卿州郡下至黄綬各有
差其富者則先入錢貧者到官而後倍輸或因常侍阿
保别自通達(阿保謂/傅母也)是時叚熲樊陵張温等雖有功勤
名譽然皆先輸貨財而後登公位烈時因傅母入錢五
百萬得為司徒及拜日天子臨軒百僚畢㑹帝顧謂親
倖者曰悔不小靳可至千萬(靳固惜之也靳或作傿説/文曰傿引為價也音一建)
(反/)程夫人於傍應曰崔公冀州名士豈肯買官賴我得
是反不知姝邪(姝美也言反不知斯事之/美也或作秼秼根本也)烈於是聲譽
衰減久之不自安從容問其子鈞曰吾居三公於議者
何如鈞曰大人少有英稱歴位卿守論者不謂不當為
三公而今登其位天下失望烈曰何為然也鈞曰論者
嫌其銅臭烈怒舉杖擊之鈞時為虎賁中郎將服武弁
戴鶡尾狼狽而走烈罵曰死卒父撾而走孝乎(以其武/官故罵)
(為卒或作孔/卒者誤也)鈞曰舜之事父小杖則受大杖則走非不
孝也(家語曰曾子耘𤓰誤傷其根曾晳怒建大杖以擊/其首曾子仆地不知人有頃乃蘇孔子聞之怒謂)
(門弟子曰參來勿内也昔瞽叟有子曰舜瞽叟欲使之/未嘗不往則欲殺之未嘗可得小箠則待大杖則逃不)
(陷父於/不義也)烈慙而止烈後拜太尉鈞少交結英豪有名稱
為西河大守獻帝初鈞與袁紹俱起兵山東董卓以是
收烈付郿獄錮之鋃鐺鐵鎻(説文曰鋃鐺鎻也前書曰/人犯鑄錢以鐵鎻鋃鐺其)
(頸鋃音郎/鐺音當)卓既誅拜烈城門校尉及李傕入長安為亂
兵所殺烈有文才所著詩書教頌等凡四篇
論曰崔氏世有羙才兼以沈淪典籍遂為儒家文林駰
瑗雖先盡心於貴戚而能終之以居正則其歸㫖異夫
進趣者乎李固高潔之士也與瑗隣郡奉贄以結好(儀/禮)
(曰士相見之禮贄冬用雉夏用腒奉/之曰某也欲見無由達腒乾雉音渠)由此知名杜喬之劾
殆其過矣寔之政論言當世理亂雖鼂錯之徒不能過
也
贊曰崔為文宗世禪雕龍(史記曰談天衍彫龍奭劉向/别錄曰言鄒奭脩飾之文若)
(彫龍文也禪/謂相傳授也)建新耻潔摧志求容永矣長岑于遼之陰
不有直道曷取泥沈瑗不言祿亦離寃辱子真持論感
起昏俗
　
　
　
　
　
　
　後漢書卷八十二
　後漢書卷八十二考證
崔駰傳或重聘而不來注持金百溢○溢監本作鎰今
　從宋本(臣松齡/)按荀子千溢之寳從水旁古今字本
　通用也
崔駰孫實逹權救敝之理也注管仲相公子糾而射桓
　公此並權變之道也○(臣㑹汾/)按文當云管仲背公
　子糾而相桓公於義乃合
及仕宦劉攽曰案文宦當作官○(臣㑹汾/)按此條乃傳
　寫之誤也仕官二字不成文理古書中言仕宦者甚
　多有何舛訛而劉攽乃作此説耶傳及注宦字當改
　官注中官字當改宦
　
　
　
　
　後漢書卷八十二考證
