書卷十二
　　梁　　　　沈　　　　　約　　　　撰
　志第二
　　歴上
夫天地之所貴者生也萬物之所尊者人也役智窮神
無幽不察是以動作云為皆應天地之象古先聖哲擬
辰極制渾儀夫陰陽二氣陶育羣品精象所寄是為日
月羣生之性章為五才五才之靈五星是也歴所以擬
天行而序七耀紀萬國而授人時黄帝使大撓造六甲
容成制歴象羲和占日常儀占月少昊氏有鳳鳥之瑞
以鳥名官而鳳鳥氏司歴顓頊之代南正重司天北正
黎司地堯復育重黎之後使治舊職分命羲和欽若昊
天故虞書曰朞三百有六旬六日以閏月定四時成嵗
其後授舜曰天之歴數在爾躬舜亦以命禹爰及殷周
二代皆剏業革制而服色從之順其時氣以應天道萬
物羣生䝉其利澤三王既謝史職廢官故孔子正春秋
以明司歴之過秦兼天下自以為水德以十月為正服
色上黒漢興襲秦正朔北平侯張蒼首言律歴之事以
顓頊歴比於六歴所失差近施用至武帝元封七年太
中大夫公孫卿壼遂太史令司馬遷等言歴紀廢壊宜
改正朔易服色所以明受之於天也乃詔遂等造漢歴
選鄧平長樂司馬可及人間治歴者二十餘人方士唐
都分天部洛下閎運算轉歴其法積八十一寸則一日
之分也閎與鄧平所治同於是皆觀星度日月行更以
算推如閎平法一月之日二十九日八十一分日之四
十三詔遷用鄧平所造八十一分律歴以平為太史丞
至元鳳三年太史令張夀王上書以為元年用黄帝調
歴令陰陽不調更歴之過詔下主歴使者鮮于妄人與
治歴大司農中丞麻光等二十餘人雜候晦朔弦望二
十四氣又詔丞相御史大将軍右将軍史各一人雜候
上林清臺課諸疏宻凡十一家起三年盡五年夀王課
疏逺又漢元年不用黄帝調歴效劾夀王逆天地大不
敬詔勿劾復候盡六年太初歴第一夀王歴乃太史官
殷歴也夀王再劾不服竟下吏至孝成時劉向總六歴
列是非作五紀論向子歆作三統歴以説春秋屬辭比
事雖盡精巧非其實也班固謂之宻要故漢歴志述之
校之何承天等六家之歴雖六元不同分章或異至今
所差或三日或二日數時考其逺近率皆六國及秦時
人所造其術斗分多上不可檢於春秋下不驗於漢魏
雖復假稱帝王祗足以惑時人耳
光武建武八年太僕朱浮上言歴紀不正宜當改治時
所差尚微未遑考正明帝永平中侍詔楊岑張盛景防
等典治歴但改易加時弦望未能綜校歴元也至元和
二年太初失天益逺宿度相覺浸多候者皆知日宿差
五度冬至之日在斗二十一度晦朔弦望先天一日章
帝召治歴編訢李梵等綜核意状遂下詔書稱春秋保
乾圗曰三百年斗歴改憲史官用太初鄧平術有餘分
一在三百年之域行度轉差浸以繆錯璇璣不正文象
不稽冬至之日日在斗二十二度先立春一日則四分
之立春日也而以折獄㫁大刑於氣已逆用望平和盖
亦逺矣今改行四分以遵堯順孔奉天之文同心敬授
儻獲咸熙於是四分法施行黄帝以來諸歴以為冬至
在牽牛初者皆黜焉和帝永元十四年待詔太史霍融
上言官漏刻率九日增减一刻不與天相應或時差至
二刻半不如夏歴宻其年十一月甲寅詔曰漏所以節
時分定昬明昬明長短起於日去極逺近日道周圜不
可以計率分官漏九日增减一刻違失其實以晷景為
刻宻近有驗今下晷景漏刻四十八箭其二十四氣日
所在并黄道去極晷景漏刻昬明中星並列載於續漢
律歴志安帝延光二年中謁者亶誦上書言當用甲寅
元河南梁豐云當復用太初尚書郎張衡周興皆審歴
數難誦豐或不能對或云失誤衡等參案儀注考往校
今以為九道法最宻詔下公卿詳議太尉愷等參議太
初過天一度月以晦見西方元和改從四分四分雖宻
於太初復不正皆不可用甲寅元與天相應合圗讖可
施行議者不同尚書令忠上奏天之歴數不可任疑從
虚以非易是亶等遂寢靈帝熹平四年五官郎中馮光
沛相上計掾陳晃等言歴元不正故盜賊為害歴當以
甲寅為元不用庚申乞本庚申元經緯明文詔下三府
與儒林明道術者詳議羣臣㑹司徒府集議議郎蔡邕
曰歴數精微術無常是漢興承秦歴用顓頊元用乙卯
百有二嵗孝武皇帝始改太初元用丁丑行之百八十
九嵗孝章帝改從四分元用庚申今光等以庚申為非
甲寅為是按歴法黄帝顓頊夏殷周魯各自有元光晃
所援則殷歴元也昔始用太初丁丑之後六家紛錯争
訟是非張夀王挾甲寅元以非漢歴雜候清臺課在下
第太初效驗無所漏失是則雖非圗讖之元而有效於
前者也及用四分以來考之行度宻於太初是又新元
有效於今者也故延光中亶誦亦非四分言當用甲寅
元公卿參議竟不施行且三光之行遲速進退不必若
一故有古今之術今術之不能上通於古亦猶古術不
能下通於今也又光晃以考靈耀為本二十八宿度數
至日所在錯異不可參校元和二年用至今九十二嵗
而光晃言陰陽不和姦臣盜賊皆元之咎元和詔書文
備義著非羣臣議者所能變易三公從邕議以光晃不
敬正鬼薪法詔書勿治辠
何承天曰夫歴數之術若心所不達雖復通人前識無
救其為敝也是以多歴年嵗未能有定四分於天出三
百年而盈一日積代不悟徒云建歴之本必先立元假
言讖緯遂闗治亂此之為蔽亦已甚矣劉歆三統法尤
復疏闊方於四分六千餘年又益一日揚雄心惑其説
采為太𤣥班固謂之最宻著於漢志司馬彪因曰自太
初元年始用三統歴施行百有餘年曾不憶劉歆之生
不逮太初二三君子言歴幾乎不知而妄言歟
光和中榖城門候劉洪始悟四分於天疏闊更以五百
八十九為紀法百四十五為斗分造乾象法又制遲疾
歴以歩月行方於太初四分轉精微矣魏文帝黄初中
太史丞韓翊以為乾象减斗分太過後當先天造黄初
歴以四千八百八十三為紀法一千二百五為斗分其
後尚書令陳羣奏以為歴數難明前代通儒多共紛争
黄初之元以四分歴久逺疏闊大魏受命宜正歴明時
韓翊首建黄初猶恐不審故以乾象互相參校歴三年
更相是非舍本即末争長短而疑尺丈竟無時而决按
三公議皆綜盡曲理殊塗同歸欲使效之璿璣各盡其
法一年之間得失足定合於事宜奏可明帝時尚書郎
楊偉制景初歴施用至於晉宋古之為歴者鄧平能修
舊制新劉洪始減四分又定月行遲疾楊偉斟酌兩端
以立多少之衷因朔積分設差以推合朔月蝕此三人
漢魏之善歴者然而洪之遲疾不可以檢春秋偉之五
星大乖於後代斯則洪用心尚疏偉拘於同出上元壬
辰故也
魏明帝景初元年改定歴數以建丑之月為正改其年
三月為孟夏四月其孟仲季月雖與正嵗不同至於郊
祀迎氣祭祠烝嘗巡狩蒐田分至啓閉班宣時令皆以
建寅為正三年正月帝崩復用夏正楊偉表曰臣攬載
籍㫁考歴數時以紀農月以紀事其所由來遐而尚矣
乃自少昊則𤣥鳥司分顓頊帝嚳則重黎司天唐帝虞
舜則羲和掌日三代因之則世有日官日官司歴則頒
之諸侯諸侯受之則頒於境内夏后之代羲和湎淫廢
時亂日則書載𦙍征由此觀之審農時而重人事者歴
代然也逮至周室既衰戰國横騖告朔之羊廢而不紹
登臺之禮滅而不遵閏分乖次而不識孟陬失紀而莫
悟大火猶西流而怪蟄蟲之不藏也是時也天子不協
時司歴不書日諸侯不受職日御不分朔人事不恤廢
棄農時仲尼之撥亂於春秋託襃貶糺正司歴失閏則
譏而書之登臺頒朔則謂之有禮自此以降暨於秦漢
乃復以孟冬為嵗首閏為後九月中節乖錯時月紕繆
加時後天蝕不在朔累載相襲久而不革也至武帝元封
七年始乃寤其繆焉於是改正朔更歴數使大才通人
造太初歴校中朔所差以正閏分課中星得度以考疏
宻以建寅之月為正朔以黄鐘之月為歴初其歴斗分
太多後遂疏闊至元和二年復用四分歴施而行之至
於今日考察日蝕率常在晦是則斗分太多故先宻後
疏而不可用也是以臣前以制典餘日推考天路稽之
前典驗之食朔詳而精之更建宻歴則不先不後古今
中天以昔在唐帝協日正時允釐百工咸熙庶績也欲
使當今國之典禮凡百制度皆韜合往古郁然備足乃
改正朔更歴數以大呂之月為嵗首以建子之月為歴
初臣以為昔在帝代則法曰顓頊曩自軒轅則歴曰黄
帝暨至漢之孝武革正朔更歴數改元曰太初因名太
初歴今改元為景初宜曰景初歴臣之所建景初歴法
數則約要施用則近宻治之則省功學之則易知雖復
使研桑心筭𨽻首運籌重黎司晷羲和察景以考天路
歩驗日月究極精微盡術數之極者皆未如臣如此之
妙也是以累代歴數皆疏而不宻自黄帝以來改革不
己
壬辰元以來至景初元年丁巳嵗積四千四十六筭上
此元以天正建子黄鍾之月為歴初元首之嵗夜半甲
子朔旦冬至
元法萬一千五十八
紀法千八百四十三
紀月二萬二千七百九十五
章嵗十九
章月二百三十五
章閏七
通數十三萬四千六百三十
日法四千五百五十九
餘數九千六百七十
周天六十七萬三千一百五十
紀日嵗中十二
氣法十二
沒分六萬七千二百一十五
沒法九百六十七
月周二萬四千六百三十八
通法四十七
㑹通七十九萬一百二十
朔望合數六萬七千三百一十五
入交限數七十二萬二千七百九十五
通周十二萬五千六百二十一
周日日餘二千五百二十八
周虛二千三十一
斗分四百五十五
甲子紀第一
　　紀首合朔月在日道裏
　　交㑹差率四十一萬二千九百一十九
　　遲疾差率十萬三千九百四十七
甲戌紀第二
　　紀首合朔月在日道裏
　　交㑹差率五十一萬六千五百二十九
　　遲疾差率七萬三千七百六十七
甲申紀第三
　　紀首合朔月在日道裏
　　交㑹差率六十二萬一百三十九
　　遲疾差率四萬三千五百八十七
甲午紀第四
　　紀首合朔月在日道裏
　　交㑹差率七十二萬三千七百四十九
　　遲疾差率一萬三千四百七
甲辰紀第五
　　紀首合朔月在日道裏
　　交㑹差率三萬七千二百四十九
　　遲疾差率一十萬八千八百四十八
甲寅紀第六
　　紀首合朔月在日道裏
　　交㑹差率十四萬八百五十九
　　遲疾差率七萬八千六百六十八
交㑹紀差十萬三千六百一十求其數之所生者置一
紀積月以通數乗之㑹通去之所去之餘紀差之數也
以之轉加前紀則得後紀加之未滿㑹通者則紀首之
嵗天正合朔月在日道裏滿去之則月在日道表加表
滿在裏加裏滿在表
遲疾紀差三萬一百八十求其數之所生者置一紀積
月以通數乗之通周去之餘以减通周所减之餘紀差
之數也以之轉减前紀則得後紀不足减者加通周
求次元紀差率轉减前元甲寅紀差率餘則次元甲子
紀差率也求次紀如上法也
推朔積月術曰置壬辰元以來盡所求年外所求以紀
法除之所得算外所入紀第也餘則入紀年數年以章
月乗之如章嵗而一為積月不盡為閏餘閏餘十二以
上其年有閏閏月以無中氣為正
推朔術曰以通數乗積月為朔積分如日法而一為積
日不盡為小餘以六十去積日餘為大餘大餘命以紀
算外所求年天正十一月朔日也
求次月加大餘二十九小餘二千四百一十九小餘滿
日法從大餘命如前次月朔日也小餘二千一百四十
以上其月大也
推弦望加朔大餘七小餘千七百四十四小分一小分
滿二從小餘小餘滿日法從大餘大餘滿六十去之餘
命以紀筭外上弦日也又加得望下弦後月朔其月蝕
望者定小餘如所近中節間限限數以下者筭上為日
望在中節前後各四日以還者視限數望在中節前後
各五日以上者視間限
推二十四氣術曰置所入紀年外所求以餘數乗之滿
紀法為大餘不盡為小餘大餘滿六十去之餘命以紀
筭外天正十一月冬至日也
求次氣加大餘十五小餘四百二小分十一小分滿氣
法從小餘滿紀法從大餘命如前次氣日也
推閏月術曰以閏餘减章嵗餘以嵗中乗之滿章閏得
一月餘滿半法以上亦得一月數從天正十一月起筭
外閏月也閏有進退以無中氣御之
　　大雪十一月節(限數千二百四十二/間限千二百四十八)
　　冬至十一月中(限數千二百五十四/間限千二百四十五)
　　小寒十二月節(限數千二百三十五/間限千二百二十四)
　　大寒十二月中(限數千二百一十三/間限千一百九十二)
　　立春正月節　(限數千一百七十二/間限千一百三十七)
　　雨水正月中　(限數千一百一十二/間限千九十三)
　　驚蟄二月節　(限數千六十五/間限千二十五)
　　春分二月中　(限數千八七十九/間限九百)
　　清眀三月節　(限數九百五十一/間限九百二十五)
　　榖雨三月中　(限數九百七十九/間限八百)
　　立夏四月節　(限數八百五十七/間限八百四十)
　　小滿四月中　(限數八百二十二/間限八百一十三)
　　芒種五月節　(限數八百九十九/間限七百)
　　夏至五月中　(限數七百九十八/間限八百)
　　小暑六月節　(限數八百五十五/間限八百一)
　　大暑六月中　(限數八百二十五/間限八百四十二)
　　立秋七月節　(限數八百五十九/間限八百八十三)
　　處暑七月中　(限數九百七十五/間限九百三)
　　白露八月節(限數九百六十二/間限九百九十二)
　　秋分八月中　(限數千二十一/間限千五十一)
　　寒露九月節　(限數千八十七/間限千一百)
　　霜䧏九月中　(限數千一百三十三/間限一百五十七)
　　立冬十月節　(限數千一百八十八/間限千一百九十)
　　小雪十月中　(限數千二百一十五/間限千二百二十九)
推沒㓕術曰因冬至積日有小餘者加積一以沒分乗
之以沒法除之所得為大餘不盡為小餘大餘滿六十
去之餘命以紀筭外即去年冬至後沒日也
求次沒加大餘六十九小餘五百九十二小餘滿沒法
得一從大餘命如前小餘盡為㓕也
推五行用事日立春立夏立秋立冬者即木火金水始
用事日也各减其大餘十八小餘四百八十三小分六
餘命以紀筭外各四立之前土用事日也大餘不足减
者加六十小餘不足减者减大餘一加紀法小分不足
减者减小餘一加氣法　推卦用事日因冬至大餘六
其小餘坎卦用事日也加小餘萬九十一滿元法從大
餘即中孚用事日也
求次卦各加大餘六小餘九百六十七其四正各因其
中日六其小餘
推日度術曰以紀法乗朔積日滿周天去之餘以紀法
除之所得為度不盡為分命度從牛前五起宿次除之
不滿宿則天正十一月朔夜半日所在度及分也
求次日日加一度分不加經斗除斗分分少退一度
推月度術曰以月周乗朔積日滿周天去之餘以紀法
除之所得為度不盡為分命如上法則天正十一月朔
夜半月所在度及分也
求次月小月加度二十二分八百六大月又加一日度
十三分六百七十九分滿紀法得一度則次月朔夜半
月所在度及分也其冬下旬夕在張心暑也
推合朔度術曰以章嵗乗朔小餘滿通法為大分不盡
為小分以大分從朔夜半日度分滿紀法從度命如前
則天正十一月合朔日月所共合度也
求次月加度二十九大分九百七十七小分四十二小
分滿通法從大分大分滿紀法從度經斗除其分則次
月合朔日月所共合度也
推弦望日所在度加合朔度七大分七百五小分十微
分一微分滿二從小分小分滿通法從大分大分滿紀
法從度命如前則上弦日所在度也又加得望下弦後
月合也
推弦望月所在度加合朔度九十八大分千二百七十
九小分三十四數滿命如前即上弦月所在度也又加
得望下弦後月合也
推日月昏眀度術曰日以紀法月以月周乗所近節氣
夜漏二百而一為眀分日以减紀法月以减月周餘為
昏分各以加夜半如法為度
推合朔交㑹月蝕術曰置所入紀朔積分以所入紀交
㑹差率之數加之以㑹通去之餘則所求年天正十一
月合朔去交度分也以通數加之滿㑹通去之餘則次
月合朔去交度分也以朔望合數各加其月合朔去交
度分滿㑹通去之餘則各其月望去交度分也朔望去
交分加朔望合數以下入交限數以上者朔則交㑹望
則月蝕
推合朔交㑹月蝕月在日道表裏術曰置所入紀朔積
分以所入紀下交㑹差率之數加之倍㑹通去之餘不
滿㑹通者紀首表天正合朔月在表紀首裏天正合朔
月在裏滿㑹通去之表在裏裏在表
求次月以通數加之滿㑹通去之加裏滿在表加表滿
在裏先交㑹後月蝕者朔在表則望在表朔在裏則望
在裏先月蝕後交㑹者看食月朔在裏則望在表朔在
表則望在裏交㑹月蝕如朔望㑹數以下則前交後㑹
如入交限數以上則前㑹後交其前交後㑹近扵限數
者則豫伺之前月前㑹後交近扵限數者則後伺之後
月(闕/)求去交度術曰其前交後㑹者今去交度分如日
法而一所得則却去交度也其前㑹後交者以去交度
分减㑹通餘如日法而一所得則前去交度餘皆度分
也去交度十五以上雖交不蝕也十以下是蝕十以上
虧蝕微少光晷相及而已虧之多少以十五為法
求日蝕虧起角術曰其月在外道先交後㑹者虧蝕西
南角起先㑹後交者虧蝕東南角起其月在内道先交
後㑹者虧食西北角起先㑹後交者虧食東北角起虧
食分多少如上以十五為法㑹交中者蝕盡月蝕在日
之衝虧角與上反也
月行遲疾度　損益率　盈縮積分　月行分
一日　　十四度(十四/分)　益二十六　盈一初
　　二百八十
二日　　十四度(十一/分)　益二十三　盈積分一十一
萬八千五百三十四
　　二百七十七
三日　　十四度(八/分)　　益二十　　盈積分二十二
萬三千三百九十一
　　二百七十四
四日　　十四度(五/分)　　益十七　　盈積分三十一
萬四千五百七十一
　　二百七十
五日　　十四度(一/分)　　益十三　　盈積分三十九
萬二千七十四
　　二百六十七
六日　　十三度(十四/分)　益七　　　盈積分四十五
萬一千三百四十一
　　二百六十一
七日　　十三度(七/分)　　損　　　　盈積分四十八
萬三千二百五十四
　　二百五十四
八日　　十三度(一/分)　　損六　　　盈積分四十八
萬三千二百五十四
　　二百四十八
九日　　十二度(十六/分)　損十　　　盈積分四十五
萬五千九百
　　二百四十四
十日　　十二度(十三/分)　損十三　　盈積分四十一
萬三百一十
　　二百四十一
十一日　十二度(十一/分)　損十五　　盈積分三十五
萬一千四十三
　　二百三十九
十二日　十二度(八/分)　　損十八　　盈積分二十八
萬二千六百五十八
　　二百三十六
十三日　　十二度(五/分)　損二十一　盈積分二十萬
五百九十六
　　二百三十三
十四日　十二度(三/分)　　損二十三　盈積分十萬四
千八百五十七
　　二百三十一
十五日　十二度(五/分)　　益二十一　縮初
　　二百三十三
十六日　十二度(七/分)　　益十九　　縮積分九萬五
千七百三十九
　　二百三十五
十七日　十二度(九/分)　　益十七　　縮積分十八萬
二千三百六十
　　二百三十七
十八日　十二度(十二/分)　益十四　　縮積分二十五
萬九千八百六十三
　　二百四十
十九日　十二度(十五/分)　益十一　　縮積分三十二
萬三千六百八十九
　　二百四十三
二十日　十二度(十八/分)　益八　　　縮積分三十七
萬三千八百三十八
　　二百四十六
二十一日　十三度(三/分)　益四　　　縮積分四十一
萬三百一十
　　二百五十
二十二日　十三度(七/分)　損　　　　縮積分四十二
萬八千五百四十六
　　二百五十四
二十三日　十三度(十二/分)損五　　　縮積分四十二
萬八千五百四十六
　　二百五十九
二十四日　十三度(十八/分)損十一　　縮積分四十萬
五千七百五十一
　　二百六十五
二十五日　十四度(五/分)　損十七　　縮積分三十五
萬五千六百二
　　二百七十一
二十六日　十四度(十一/分)損二十三　縮積分二十七
萬八千六十九
　　二百七十七
二十七日　十四度(十一/分)損二十四　縮積分十七萬
三千二百四十二
　　二百七十八
周日　十四度(十三分有小分/六百二十六)損五十五(有小分六/百二十六)
縮積分六萬三千八百二十六
　　二百七十九(有小分六/百二十六)
推合朔交㑹月蝕入遲疾歴術曰置所入紀朔積分以
所入紀下遲疾差率之數加之以通周去之餘滿日法
得一日不盡為日餘命日算外則所求年天正十一月
合朔入歴日也
求次月加一日餘四千四百五十求望加十四日日餘
三千四百八十九日餘滿日法成日日滿二十七去之
又除餘如周日餘日餘不足除者减一日加周虛
推合朔交㑹月蝕定大小餘以入歴日乗所入歴損益
率以損益盈縮積分為定積分以章嵗减所入歴月行
分餘以除之所得以盈减縮加本小餘加之滿日法者
交㑹加時在後日减之不足者交㑹加時在前日月蝕
者隨定大小餘為日加時入歴在周日者以周日日餘
乗縮積分為定積分以率損乗入歴日餘又以周日日
餘乗之以周日日度小分并之以損定積分餘為後定
積分以章嵗减周日月行分餘以周日日餘乗之以周
日度小分并之以除後定積分所得以加本小餘如上
法
推加時以十二乗定小餘滿日法得一辰數從子起算
外則朔望加時所在辰也有餘不盡者四之如日法而
一為少二為半三為太又有餘者三之如日法而一為
強半法以上排成之不滿半法廢弃之以強并少為少
強并半為半強并太為太強得二強者為少弱以之并
少為半弱以之并半為太弱以之并太為一辰弱以所
在辰命之則各得其少太半及強弱也其月蝕望在中
節前後四日以還者視限數五日以上者視間限定小
餘如間限限數以下者以算上為日
　　斗二十六(分四百/五十五)
　　牛八
　　女十二
　　虛十
　　危十七
　　室十六
　　壁九
　　　北方九十八度(分四百/五十五)
　　奎十六
　　婁十二
　　胃十四
　　昴十一
　　畢十六
　　觜二
　　參九
　　　西方八十度
　　井三十三
　　鬼四
　　柳十五
　　星七
　　張十八
　　翼十八
　　軫十七
　　　南方百一十二度
　　角十二
　　亢九
　　氐十五
　　房五
　　心五
　　尾十八
　　箕十一
　　　東方七十五度
　　中節日所在度
　　日行黄道去極度
　　日中晷景
　　晝漏刻
　　夜漏刻
　　昏中星
　　眀中星
　　　冬至(十一月中斗/二十一少)
　　百一十五度
　　丈三尺
　　四十五
　　五十五
　　奎六(弱/)
　　亢二(少/強)
　　　小寒(十二月節/女二少)
　　百一十三(強/)
　　丈二尺三寸
　　四十五(八/分)
　　五十四(二/分)
　　婁五(半/強)
　　氐七(強/)
　　　大寒(十二月中/虛女半強)
　　百一十(太/弱)
　　丈一尺
　　四十六(八/分)
　　五十三(二/分)
　　胃十一(太/強)
　　心半
　　　立春(正月節危/十太弱)
　　百六(少/弱)
　　九尺六寸
　　四十八(六/分)
　　五十一(四/分)
　　畢五(少/弱)
　　尾七(半/弱)
　　　雨水(正月中室/八太強)
　　百一(強/)
　　七尺九寸(五/分)
　　五十(八/分)
　　四十九(二/分)
　　參六(半/弱)
　　箕(半/弱)
　　　驚蟄(二月節/壁八強)
　　九十五(強/)
　　六尺五寸
　　五十三(三/分)
　　四十六(七/分)
　　井十七(少/弱)
　　斗初(少/)
　　　春分(二月中奎/十四少強)
　　八十九(少/強)
　　五尺二寸(五/分)
　　五十五(八/分)
　　四十四(二/分)
　　鬼四
　　斗十一(弱/)
　　　清眀(三月節/胃一半)
　　八十三(少/弱)
　　四尺一寸(五/分)
　　五十八(三/分)
　　四十一(七/分)
　　星四(太/)
　　斗二十一(半/)
　　　榖雨(三月中/昴二太)
　　七十七(太/強)
　　三尺二寸
　　六十(五/分)
　　三十九(五/分)
　　張十七
　　牛六(半/)
　　　立夏(四月節/畢六太)
　　七十三(少/弱)
　　二尺五寸(二/分)
　　六十二(四/分)
　　三十七(六/分)
　　翼十七(太/)
　　女十(少/弱)
　　　小滿(四月中參/四少弱)
　　六十九(太/)
　　尺九寸(八/分)
　　六十三(九/分)
　　三十六(一/分)
　　角(太/弱)
　　危(太/弱)
　　　芒種(五月節井/十半弱)
　　六十七(少/弱)
　　尺六寸(八/分)
　　六十四(九/分)
　　三十五(一/分)
　　亢五(太/)
　　危十四(強/)
　　　夏至(五月中井二/十五半強)
　　六十七(強/)
　　尺五寸
　　六十五
　　三十五
　　氐十二(少/弱)
　　室十二(強/)
　　　小暑(六月節柳/二太強)
　　六十七(太/強)
　　尺七寸
　　六十四(七/分)
　　三十五(三/分)
　　尾一(太/強)
　　奎二(太/強)
　　　大暑(六月中/星四強)
　　七十
　　二尺
　　六十三(八/分)
　　三十六(二/分)
　　尾十五(半/強)
　　婁三(太/)
　　　立秋(七月節張/十二少)
　　七十三(半/強)
　　二尺五寸(五/分)
　　六十二(三/分)
　　三十七(七/分)
　　箕九(太/強)
　　胃九(太/弱)
　　　處暑(七月中/翼九半)
　　七十八(半/強)
　　三尺三寸(三/分)
　　六十(二/分)
　　三十九(八/分)
　　斗十(少/)
　　畢三(太/)
　　　白露(八月節/軫六太)
　　八十四(少/強)
　　四尺三寸(五/分)
　　五十七(八/分)
　　四十二(二/分)
　　斗二十一(強/)
　　參五(少/強)
　　　秋分(八月中/角五弱)
　　九十(半/強)
　　五尺五寸(二/分)
　　五十五(二/分)
　　四十四(八/分)
　　牛五(少/)
　　井十六(少/強)
　　　寒露(九月節亢/八半弱)
　　九十六(太/強)
　　六尺八寸(五/分)
　　五十二(六/分)
　　四十七(四/分)
　　女七(太/)
　　鬼三(少/強)
　　　霜䧏(九月中氐/十四少強)
　　百二(少/強)
　　八尺四寸
　　五十(三/分)
　　四十九(七/分)
　　虛六(太/)
　　星三(太/)
　　　立冬(十月節尾/四半強)
　　百七(少/強)
　　丈八寸(三/分)
　　四十八(二/分)
　　五十一(八/分)
　　危八(強/)
　　張十五(太/強)
　　　小雪(十月中箕/一太強)
　　百一十一(弱/)
　　丈一尺四寸
　　四十六(七/分)
　　五十三(三/分)
　　室三(半/強)
　　翼十五(太/)
　　　大雪(十一月/節斗六)
　　百一十三(太/強)
　　丈二尺五寸(六/分)
　　四十五(三/分)
　　五十四(五/分)
　　壁(半/強)
　　軫十五(少/強)
右中節二十四氣如術求之得冬至十一月中也加之
得次月節加節得其月中中星以日所在為正置所求
年二十四氣小餘四之如法得一為少不盡少三之如
法為強所以减其節氣昏眀中星各定
推五星術
五星者木曰嵗星火曰熒惑土曰填星金曰太白水曰
辰星凡五星之行有遲有疾有留有逆曩自開闢清濁
始分則日月五星聚扵星紀發自星紀竝而行天遲疾
留逆互相逮及星與日㑹同宿共度則謂之合從合至
合之日則謂之終各以一終之日與一嵗之日通分相
約終而率之嵗數嵗則謂之合終嵗數嵗終則謂之合
終合數二率既定則法數生焉以章嵗乗合數為合月
法以紀法乗合數為日度法以章月乗嵗數為合月分
如合月法為合月數合月之餘為月餘以通數乗合月
數如日法而一為大餘以六十去大餘餘為星合朔大
餘之餘為朔小餘以通數乗月餘以合月法乗朔小餘
并之以日法乗合月法除之所得星合入月日數也餘
以朔通法約之為入月日以朔小餘减日法餘為朔虛
分以歴斗分乗合數為星度斗分木火土各以合數减
嵗數餘以周天乗之如日度法而一所得則行星度數
也餘則度餘金水以周天乗嵗數如日度法而一所得
則行星度數也餘則度餘
木合終嵗數千二百五十五
合終合數千一百四十九
合月法二萬一千八百三十一
日度法二百一十一萬七千六百七
合月數十三
月餘萬一千一百二十二
朔大餘二十三
朔小餘四千九十三
入月日十五
日餘百九十九萬五千六百六十四
朔虛分四百六十六
斗分五十二萬二千七百九十五
行星度三十三
度餘百四十七萬二千八百
火合終嵗數五千一百五
合終合數二千三百八十八
合月法四萬五千三百七十二
日度法四百四十萬一千八十四
合月數二十六
月餘二萬三
朔大餘四十七
朔小餘三千六百二十七
入月日十三
日餘三百五十八萬五千二百三十
朔虛分九百三十二
斗分百八萬六千五百四十
行星度五十
度餘百四十一萬二千一百五十
土合終嵗數三千九百四十三
合終合數三千八百九
合月法七萬二千三百七十一
日度法七百一萬九千九百八十七
合月數十二
月餘五萬八千一百五十三
朔大餘五十四
朔小餘千六百七十四
入月日二十四
日餘六十七萬五千三百六十四
朔虛分二千八百八十五
斗分百七十三萬三千九十五
行星度十二
度餘五百九十六萬二千二百五十六
金合終嵗數千九百七
合終合數二千三百八十五
合月法四萬五千三百一十五
日度法四百三十九萬五千五百五十五
合月數九
月餘四萬三百一十
朔大餘二十五
朔小餘三千五百三十五
入月日二十七
日餘十九萬四千九百九十
朔虛分千二十四
斗分百八萬五千一百七十五
行星度二百九十二
度餘十九萬四千九百九十
水合終嵗數一千八百七十
合終合數萬一千七百八十九
合月法二十二萬三千九百九十一
日度法二千一百七十二萬七千一百二十七
合月數一
月餘二十一萬五千四百五十九
朔大餘二十九
朔小餘二千四百一十九
入月日二十八
日餘二千三十四萬千二百六十一
朔虛分二千一百四十
斗分五百三十六萬三千九百九十五
行星度五十七
度餘二千三十四萬四千二百六十一
推五星術曰置壬辰元以來盡所求年以合終合數乗
之滿合終嵗數得一名積合不盡名合餘以合終合數
减合餘得一者星合往年得二者合前往年無所得合
其年餘以减合終合數為度分金水積合偶為晨竒為
夕
推五星合月以月數月餘各乗積合餘滿合月法從月
為積月不盡為月餘以紀月除積月所得筭外所入紀
也餘為入紀月副以章閏乗之滿章月得一為閏以减
入紀月餘以嵗中去之餘為入嵗月命以天正起筭外
星合月也其在閏交際以朔御之
推合月朔以通數乗入紀月滿日法得一為積日不盡
為小餘以六十去積日餘為大餘命以所入紀筭外星
合朔日也
推八月日以通數乗月餘合月法乗朔小餘并之通法
約之所得滿日度法得一則星合入月日也不滿為日
餘命日以朔算外入月日也
推星合度以周天乗度分滿日度法得一為度不盡為
餘命以牛前五度起算外星所合度也
求後合月以月數加入嵗月以餘加月餘餘滿合月法
得一月月不滿嵗中即在其年滿去之有閏計焉餘為
後年再滿在後二年金水加晨得夕加夕得晨也
求後合朔以朔大小餘數加合朔月大小餘其月餘上
成月者又加大餘二十九小餘一千四百一十九小餘
滿日法從大餘命如前法
求後入月日入以月日日餘加入月日及餘餘滿日度
法得一其前合朔小餘滿其虛分者去一日後小餘滿
二千四百二十九以上去二十九日不滿去三十日其
餘則後合入月日命以朔求後合度以度數及分如前
合宿次命之
木晨與日合伏順十六日九十九萬七千八百三十二
分行星二度百七十九萬五千二百三十八分而晨見
東方在日後順疾日行五十七分之十一五十七日行
十一度順遲日行九分五十七日行九度而留不行二
十七日而旋逆日行七分之一八十四日退十二度而
復留二十七日復遲日行九分五十七日行九度而復
順疾日行十一分五十七日行十一度在日前夕伏西
方順十六日九十九萬七千八百三十二分行星二度
百七十九萬五千二百三十八分而與日合凡一終三
百九十八日百九十九萬五千六百六十四分行星三
十三度百四十七萬二千八百六十九分
火晨與日合伏七十二日百七十九萬二千六百一十
五分行星五十六度百二十四萬九千三百四十五分
而晨見東方在日後順日行二十三分之十四百八十
四日行百一十二度更順遲日行十二分九十二日行
四十八度而留不行十一日而旋逆日行六十二分之
十七六十二日退十七度而復留十一日復順遲日行
十二分九十二日行四十八度而復疾日行十四分百
八十四日行百一十二度在日前夕伏西方順七十二
日百七十九萬二千六百一十五分行星五十六度百
二十四萬九千三百四十五分而與日合凡一終七百
八十日三百三十八萬五千二百三十分行星四百一
十五度二百四十九萬八千六百九十分
土晨與日合伏十九日三百八十四萬七千六百七十
五分半行星二度六百四十九萬一千一百二十一分
半而晨見東方在日後順行百七十二分之十三八十
六日行六度半而留不行三十二日半而旋逆日行十
七分之一百二日退六度而復留不行三十二日半復
順日行十三分八十六日行六度半在日前夕伏西方
順十九日三百八十四萬七千六百七十五分半行星
二度六百四十九萬一千一百二十一分半而與日合
凡一終三百七十八日六十七萬五千三百六十四分
行星十二度五百九十六萬二千二百五十六分
金晨與日合伏六日退四度而晨見東方在日後而逆
遲日行五分之三十日退六度留不行七日而旋順遲
日行四十五分之三十三四十五日行三十三度而順
疾日行一度九十一分之十四九十一日行百五度而
順益疾日行一度九十一分之二十一九十一日行百
一十二度在日後而晨伏東方順四十二日十九萬四
千九百九十分行星五十二度十九萬四千九百九十
分而與日合一合二百九十二日十九萬四千九百九
十分行星如之
金夕與日合伏順四十二日十九萬四千九百九十分
行星五十二度十九萬四千九百九十分而夕見西方
在日前順疾日行一度九十一分之二十一九十一日
行百一十二度而更順遲日行一度十四分九十一日
行百五度而順益遲日行四十五分之三十三四十五
日行三十三度而留不行七日而旋逆日行五分之三
十日退六度在日前夕伏西方逆六日退四度而與日
合凡再合一終五百八十四日三十八萬九千九百八
十分行星如之
水晨與日合伏十一日退七度而晨見東方在日後逆
疾一日退一度而留不行一日而旋順遲日行八分之
七八日行七度而順疾日行一度十八分之四十八日
行二十二度在日後晨伏東方順十八日二千三十四
萬四千二百六十一分行星三十六度二千三十四萬
四千二百六十一分而與日合凡一合五十七日二千
三十四萬四千二百六十一分行星如之
水夕與日合伏十八日二千三十四萬四千二百六十
一分行星三十六度二千三十四萬四千二百六十一
分而夕見西方在日前順疾日行一度十八分之四十
八日行二十二度而更順遲日行八分之七八日行七
度而留不行一日而旋逆一日退一度在日前夕伏西
方逆十一日退七度而與日合凡再合一終百一十五
日千八百九十六萬一千三百九十五分行星如之
五星歴歩術以法伏日度餘加星合日度餘滿日度法
得一從全命如之前得星見日及度餘也以星行分母
乗見度分如日度法得一分不盡半法以上亦得一而
日加所行分分滿其母得一度逆順母不同以當行之
母乗故分如故母而一當行分也留者承前逆則减之
伏不盡度除斗分以行母為率分有損益前後相御
凡五星行天遲疾留逆雖大率有常至犯守逆順難以
術推月之行天猶有遲疾况五星乎唯日之行天有常
進退有率不遲不疾不外不内人君德也
求木合終嵗數法以木日度法乗一木終之日内分周
天除之即得也
求木合終合數法以木日度法乗周天滿紀法所得復
以周天除之即得五星皆放此也
魏黄初元年十一月小己卯蔀首己亥嵗十一月己卯
朔旦冬至臣偉上
劉氏在蜀不見改歴當是仍用漢四分法吴中書令闞
澤受劉洪乾象法於東萊徐岳字公河故孫氏用乾象
歴至於吴亡
晉武帝泰始元年有司奏王者祖氣而奉其(闕/)終晉於
五行之次應尚金金生於己事於酉終於丑宜祖以酉
日臘以丑日改景初歴為泰始歴奏可
史臣按鄒衍五德周為火行衍生在周時不容不知周
氏行運且周之為歴年八百秦氏即有周之建國也周
之火木其事易詳且五德更王唯有二家之説鄒衍以
相勝立體劉向以相生為義據以為言不得出此二家
者假使即劉向之説周為木行秦氏代周改其行運若
不相勝則克木者金相生則本實生火秦氏乃稱水德
理非謬然斯則劉氏所證為不値矣臣以為張蒼雖是
漢臣生與周接司秦柱下備覩圗書且秦雖㓕學不廢
術數則有周遺文雖不畢在據漢水行事非虛作賈誼
取秦云漢土德葢以是漢代秦詳論二説各有其義張
蒼則以漢水勝周火廢秦不班五德賈誼則以漢土勝
秦水以秦為一代論秦漢雖殊而周為火一也然則相
勝之義於事為長若同蒼黜秦則漢水魏土晉木宋金
若同賈誼取秦則漢土魏木晉金宋火也難者云漢髙
斷虵而神母夜哭云赤帝子殺白帝子然則漢非火而
何斯又不然矣漢若為火則當云赤帝不宜云赤帝子
也白帝子又何義况乎葢由漢是土德土生乎火秦是
水德水生乎金斯則漢以土為赤帝子秦以水德為白
帝子也難者又曰向云五德相勝今復云土為赤帝子
何也答曰五行自有相勝之義自有相生之義不得以
相勝廢相生相生廢相勝也相勝者以土勝水耳相生
者土自火子義豈相闗崔寔四人月令曰祖者道神黄
帝之子曰累祖好逺逰死道路故祀以為道神合祖賦
序曰漢用丙午魏用丁未晉用孟月之酉曰莫識祖之
所由説者云祈請道神謂之祖有事於道者君子行役
則列之於中路喪者将遷則稱名於階庭或云百代逺
祖名諡彫㓕墳塋不復存於銘表㳺魂不得託於廟祧
故以初嵗良辰建華葢揚綵旌将以招靈爽庶衆祖之
來慿云爾
晉江左時侍中平原劉智推三百年斗歴改憲以為四
分法三百年而减一日以百五十為度法三十七為斗
分飾以浮説以扶其理江左中領軍琅邪王朔之以其
上元嵗在甲子善其術欲以九萬七千嵗之甲子為開
闢之始何承天云悼於立意者也景初日中晷景即用
漢四分法是以漸就乖差其推五星則甚踈闊晉江左
以來更用乾象五星法以代之猶有前却
宋太祖頗好歴數太子率更令何承天私撰新法元嘉
二十年上表曰臣授性頑惰少所闗觧自昔幼年頗好
歴數躭情注意迄於白首臣亡舅故祕書監徐廣素善
其事有既往七曜歴每記其得失自太和至泰元之末
四十許年臣因比嵗考校至今又四十載故其疎宻差
㑹皆可知也夫圓極常動七曜運行離合去來雖有定
勢以新故相渉自然有毫末之差連日累嵗積微成著
是以虞書著欽若之典周易明治歴之訓言當順天以
求合非為合以驗天也漢代雜候清臺以昏明中星課
日所在雖不可見月盈則蝕必當其衝以月推日則躔
次可知焉捨易而不為役心於難事此臣所不觧也堯
典云日永星火以正仲夏今季夏則火中又宵中星虛
以殷仲秋今季秋則虛中爾來二千七百餘年以中星
檢之所差二十七八度則堯冬令至日在須女十度左
右也漢之太初歴冬至在牽牛初後漢四分及魏景初
法同在斗二十一臣以月蝕檢之則景初今之冬至應
在斗十七又史官受詔以土圭測景考校二至差三日
有餘從來積嵗及交州所上檢其増减亦相符驗然則
今之二至非天之二至也天之南日在斗十三四矣此
則十九年七閏數微多差復改法易章則用算滋繁宜
當隨時遷革以取其合案後漢志春分日長秋分日短
差過半刻尋二分在二至之間而有長短因識春分近
夏至故長秋分近冬至故短也楊偉不悟即用之上歴
表云自古及今凡諸歴數皆未能並己之妙何此不曉
亦何以云是故臣更建元嘉歴以六百八為一紀半之
為度法七十五為室分以建寅之月為嵗首雨水為氣
初以諸法閏餘一之嵗為章首冬至從上三日五時日
之所在移舊四度又月有遲疾合朔月蝕不在朔望亦
非歴意也故元嘉皆以盈縮定其小餘以正朔望之日
伏惟陛下允廸聖哲先天不違劬勞庻政寅亮鴻業究
淵思於往籍探妙㫖於未聞窮神知化罔不該覽是以
愚臣欣遇盛明効其管穴伏願以臣所上元嘉法下史
官考其疎宻若謬有可採庶或補正闕謬以備萬分詔
曰何承天所陳殊有理據可付外詳之太史令錢樂之
兼丞嚴粲奏曰太子率更令領國子博士何承天表更
改元嘉歴法以月蝕檢今冬至日在斗十七以土圭測
影知冬至己差三日詔使付外檢署以元嘉十一年被
勅使考月蝕土圭測影檢署由來用偉景初法冬至之
日日在斗二十一度少檢十一年七月十六日望日蝕
加時在卯到十五日四更二唱丑初始蝕到四唱蝕既
在營室十五度末景初其日日在軫三度以月蝕所衝
考之其日日應在翼十五度半又到十三年十二月十
六日望月蝕加時在酉到亥初始食到一更三唱蝕既
在鬼四度景初其日日在女三以衝考之其日日應在
牛六度半又到十四年十二月十六日望月蝕加時在
戌之半到二更四唱亥末始蝕到三更一唱食既在井
三十八度景初其日日在斗二十五以衝考之其日日
應在斗二十二度半到十五年五月十五日望月蝕加
時在戌其日月始生而已蝕光己生四分之一格在斗
十六度許景初其日日在井二十四考取其衝其日日
應在井二十又到十七年九月十六日望月蝕加時在
子之少到十五日未二更一唱始蝕到三唱蝕十五分
之十二格在昴一度半景初其日在房二以衝考之則
其日日在氐十三度半凡此五蝕以月衝一百八十二
度半考之冬至之日日並不在斗二十一度少並在斗
十七度半間悉如承天所上又去十一年起以土圭測
景其年景初法十一月七日冬至前後陰不見影到十
二年十一月十八日冬至其十五日影極長到十三年
十一月二十九日冬至其二十六日影極長到十四年
十一月十一日冬至其前後並陰不見到十五年十一
月二十一日冬至十八日影極長到十六年十一月二
日冬至其十月二十九日影極長到十七年十一月十
三日冬至其十日影極長到十八年十一月二十五日
冬至二十一日影極長到十九年十一月六日冬至其
三日影極長到二十年十一月十六日冬至其前後陰
不見影尋校前後以影極長為冬至並差三日以月蝕
檢日所在已差四度土圭測影冬至又差三日今之冬
至乃在斗十四間又如承天所上又承天法每月朔望
及弦皆定大小餘於推交㑹時刻雖審皆用盈縮則月
有頻三大頻二小比舊法殊為異舊日蝕不唯在朔亦
有在晦及二日公羊傳所謂或失之前或失之後愚謂
此一條自宜仍舊員外散騎郎皮延宗又難承天若晦
朔定大小餘紀首値盈則退一日便應以故嵗之晦為
新紀之首承天乃改新法依舊術不復毎月定大小餘
如延宗所難太史所上有司奏治歴改憲經國盛典爰
及漢魏屢有變革良由術無常是取協當時方今皇猷
載暉舊域光被誠應綜覈晷度以播維新承天歴術合
可施用宋二十二年普用元嘉歴詔可
　宋書卷十二
　宋書卷十二考證
歴志上甲寅紀第六交㑹差率十四萬八百五十九○
　監本率下誤注闕字今從南本删
滿氣法從小餘滿紀法從大餘○滿紀下監本脱法字
　今從南本增入
推卦用事日○此條當提起另作一行
其冬下旬夕在張心暑也○(臣永祚/)按句内必有誤字
　今莫可考
推合朔交㑹月蝕入遲疾歴術以通周去之○周諸本
　俱訛界今改正
清明注胃一半○監本脱半字今增入
小滿危(太/弱)○危監本誤作亢今改正
以日所在為正○正監本訛作求今改正
伏不盡度○盡監本訛作書今改正
秦氏乃稱水德理非謬然斯則劉氏所證為不値矣○
　(臣永祚/)按値當作直
賈誼取秦云漢土德葢以是漢代秦○葢諸本皆訛益
　今改正以字當在是字下
七十五為室分○(臣永祚/)按室分即元嘉歴法所云度
　起室二也
　
　
　
　
　
　
　
　
　
　
　
　宋書卷十二考證
