
　通鑑地理通釋卷十二　　宋　王應麟　撰
　　三國形勢攷下
呉之亡雖後於蜀而其亡國之兆已在於蜀亡之時蓋
呉居東蜀居西東西之勢相為脣齒孫權之與昭烈氣
雖不相下而實相資故權以荆州借蜀而蜀亦結好於
權終老瞞之生不敢窺呉蜀惜乎昭烈纔得荆州而孫
權即擒關羽其後魏師之入蜀不能求救於呉而呉亦
坐視蜀之亡徘徊於夀春沔中而莫能勇於救蜀是以
蜀亡而呉亦從之
　　　呉重鎮　(十鎮/)
通典呉以建平西陵樂鄉南郡巴丘夏口武昌皖城牛
渚圻濡須塢並為重鎮(郡縣志十鎮/並為重鎮)其後得沔口邾城
廣陵胡文定公設險論曰地有常險則守亦有常勢當
孫氏時上流爭襄陽而不得故以良將守南郡與夷陵
下流爭淮南而不得故以大衆築東興與皖口中流爭
安陸而不得故以三萬勁卒戍邾城
建平
　通典歸州漢屬南郡呉置建平郡(在秭/歸縣)以為重鎮其
　地險固晉王濬自蜀㳂流伐呉呉守將吾彥請建平
　增兵若建平不下晉師終不敢過即秭歸縣界太清
　鎮在縣東南八十五里呉置以備蜀號呉城居三峽
　要衝塞山蠻之路隋於此置鎮(楚熊繹初都丹陽今/縣東南七里故城是)
　(也古䕫子國城/在郡東二十里)陸抗曰西陵建平國之蕃表既處下
　流受敵二境晉志蜀分南郡立宜都郡後屬呉孫休
　分宜都立建平郡(水經注宜都郡治在夷道縣東四/百步故城陸遜所築為二江之㑹)
西陵　峽口
　通典峽州楚夷陵漢屬南郡魏武置臨江郡蜀改為
　宜都呉黄武元年破蜀改夷陵為西陵常為重鎮陸
　遜曰夷陵要害國之關限若失之則荆州可憂陸抗
　曰西陵國之西門唐為峽州扼三峽之口西通蜀江
　(夷陵縣有夷山故城在縣西北呉之西陵晉復改為/夷陵巴山縣古扞關楚王南拒蜀處宜都縣有荆門)
　(虎牙二山/狼尾灘)輿地廣記郡城陸抗所築郡縣志陸遜為
　宜都守鎮此蜀來伐大破之後陸抗鎮焉西陵峽山
　在夷陵西北二十五里陸遜破蜀還屯夷陵守峽口
　以備蜀即此荆州記曰自縣泝江二十里入峽口名
　為西陵峽長二十里層巖萬仞所謂三峽即其一也
　或曰巴東自有三峽此即峽口也州城陸抗之壘也
　水經注夷水逕宜都北東入大江江水東逕黄牛山
　又東逕西陵峽又東逕陸抗故城北注云宜都記曰
　自黄牛灘東入西陵界至峽口百許里山水紆曲(三/峽)
　(廣溪峽巫峽西陵峽也廣溪為三峽之首昔禹鑿以/通江所謂巴東之峽東至西陵七百里巫峽因山為)
　(名瞿塘峽在䕫州奉節縣東三里不在三峽之數自/三峽七百里中兩岸連山畧無闕處重巖疊障隠天)
　(蔽/日)呉紀涉曰自西陵以至江都五千七百里疆界雖
　逺其險要必爭之地不過數四胡文定公曰湖北要
　㑹在荆峽故劉表時軍資寓江陵先主時重兵屯油
　江口關羽孫權則併力爭南郡陸抗父子則協規守
　宜都晉大司馬温及其弟沖則保據渚宫與上明此
　皆荆峽封境也(辨亡論陸公以偏師三萬北拒東坑/注東坑在西陵步闡城東北長十餘)
　(里陸抗所築之城在東坑上當闡城之北其迹並存/荆州圖記夷陵縣南對岸有陸抗故城周迴十里三)
　(百四十步即山/為墉四面天險)
樂鄉
　通典樂鄉城在江陵府松滋縣東七十里呉建衡三
　年陸抗所築後朱然修之戍焉然子績為樂鄉督陸
　抗傳永安二年都督西陵建衡二年都督信陵西陵
　夷道樂鄉公安諸軍事治樂鄉晉庾翼請據樂鄉廣
　農稸穀以伺二寇之釁王述曰彼去武昌千有餘里
　江渚有虞不相接救(水經江水又逕孱陵縣之/樂鄉城北注云陸抗所築)通典
　馬頭故戍城在公安縣西北六十里陸抗所屯以北
　對江津與羊祜相拒水經注江津或南對馬頭岸
南郡
　通典今江陵府呉將張咸伍延守之郡縣志呉克荆
　州吕䝉及朱然陸遜相繼守之晉平呉改為南平郡
　治江安(今公/安縣)尋復為南郡羊祜杜預繼治荆州或鎮
　襄陽或鎮江陵東晉王忱始於江陵營城府此後常
　以江陵為州治唐上元元年改荆州為江陵府自東
　晉以後居建業以揚州為京師根本荆州為上流重
　鎮比周之分陜焉渚宫楚别宫今州所治即其地何
　承天曰呉城江陵移入南岸周瑜領南郡太守屯據
　江陵南齊州郡志漢中平末荆州刺史王睿始治江
　陵呉時西陵督鎮之晉平呉以為刺史治陶侃為刺
　史治沌口王敦治武昌其後或還江陵或在夏口桓
　温平蜀治江陵桓沖避居上明頓陸遜樂鄉城上四
　十餘里以接近三峽無西疆之虞故重戍江南輕戍
　江北後復得襄陽太元十四年王忱還江陵(江陵去/襄陽步)
　(道五百勢/同脣齒)江左大鎮莫過荆揚(稱荆州/為陜西)胡氏曰孫皓
　之季慮不及逺徹南郡之備專意下流於是杜預王
　濬一舉取之(何充謂荆楚國之西門得之則中原可/定失之則社稷可憂宋武帝以荆州居)
　(上流之重資實兵甲居朝廷之半故以諸子居之不/以屬人水經注秦以漢南地置南郡周書曰南國名)
　(也南氏有二臣爭權君弗能制南氏用分為二南國/按韓嬰敘詩云其地在南郡南陽之間吕氏春秋所)
　(謂禹自塗山南省/南土是郡取名焉)
巴丘
　通典今岳州呉為重鎮魯肅萬彧屯於此東晉使陶
　侃鎮守郡縣志岳州巴陵縣本漢下雋縣之巴丘地
　(下雋屬長沙故城/在今蒲圻縣界)呉初巴丘置大屯戍使魯肅守之
　蜀志曰西增白帝之兵東益巴丘之戍巴陵城對三
　江口(岷江為西江澧江為/中江湘江為南江)巴丘湖又名青草湖在縣
　南七十九里(周迴二百六十五里/俗云即古雲夢澤)水經注巴丘山在
　湘水右岸山有巴陵故城本呉之巴丘邸閣城也晉
　立巴陵縣於此宋立巴陵郡陶侃以江陵偏逺移鎮
　巴陵
夏口
　南齊志夏口呉置督將為魯口屯對魯山岸因為名
　晉永嘉中荆州刺史山簡自襄陽奔夏口庾翼為荆
　州治夏口並依地嶮也太元中桓沖移鎮上明上表
　言江州刺史桓嗣宜進屯夏口據上下之中於事為
　便義熙元年劉毅以為夏口二州之中地居形要控
　接湘川邊帶溳沔請荆州刺史劉道規鎮夏口六年
　自臨鄣徙治夏口城據黄鵠磯邊江峻險樓櫓高危
　瞰臨沔漢郡縣志鄂州春秋時謂之夏汭漢為沙羡
　之東境(呉錄黄祖為江夏太/守始於沙羡置屯)自後漢末謂之夏口亦
　名魯口為呉之要害常以重兵鎮之(周瑜請精兵/進住夏口)魏
　司馬懿曰夏口東關敵之心喉東晉孝武時桓石仁
　屯守宋孝武分荆湘江三州之八郡為郢州以分上
　流之勢(鎮江/口)隋平陳改為鄂州州城本夏口城呉黄
　武二年城江夏以安屯戍地也城西臨大江西角因
　磯為樓名黄鶴樓呉魯肅為夏口督晉地理志沙羡
　有夏口對沔口有津呉志赤烏二年城沙羡(江夏縣/本漢沙)
　(羡縣/地)括地志漢水始欲出大江為夏口又為沔口輿
　地廣記按水經注夏水本江之别出自江陵縣東南
　流又東過華容縣南(今石/首縣)又東至雲杜縣(今復州/沔陽縣)入
　沔謂之賭口冬竭夏流故曰夏水自賭口下沔水通
　兼夏口而南至魯山下㑹于江在今江夏縣西通典
　建安十三年孫權克黄祖後置兵鎮即今鄂州水經
　沔水南至江夏沙羡縣北南入于江注庾仲雍曰夏
　口一曰沔口江水東至華容縣西夏水出焉注船官
　浦東即黄鵠山東北對夏口城孫權所築也依山傍
　江對岸則入沔津故城以夏口為名亦沙羡縣治(按/水)
　(北曰汭則夏汭者江北之夏/口左傳注漢水曲入江處)何尚之云夏口在荆江
　之中正對沔口後漢劉表傳注夏口即今鄂州宋元
　徽元年夏口闕鎮以其地居潯陽上流欲使腹心居
　之齊劉懐珍曰夏口兵衝要地宜得其人薛氏曰夏
　口南臨大山三方阻水漢陽以北限隔陂湖虜出上
　蔡則武昌夏口當其衝
陸口
　魯肅吕䝉屯陸口(陸遜代䝉至陸/口吕岱還陸口)在鄂州蒲圻縣南
　寰宇記云即陸溪口也(魯肅為漢昌太守漢昌/岳州平江縣呉曰呉昌)水經
　注練浦東合練口江浦也南直練洲江之右岸得蒲
　磯口即陸口也水出下雋縣西三山溪其水東逕陸
　城北又逕下雋縣北北對金城呉將陸渙所屯也陸
　水又入蒲圻縣北逕吕䝉城西昔孫權征長沙零桂
　所鎮也陸水右逕蒲磯山北入大江北對蒲圻洲即
　蒲圻縣治也白沙口一名沙屯南直蒲圻洲水北入
　百餘里呉所屯也(建安十九年孫權遣吕䝉取長沙/零陵桂陽三郡使魯肅屯巴丘以)
　(禦關羽權住陸/口為諸軍節度)郡縣志吕䝉城在鄂州蒲圻縣西南
　八十里定荆州於此鎮守(本沙羡地呉分立蒲圻縣/本屬長沙郡隋屬鄂州)
武昌
　通典建安二十五年呉城武昌陸遜諸葛恪滕牧鎮
　守今鄂州武昌縣東晉謝尚庾翼屯守於此郡縣志
　武昌縣舊名鄂(本楚熊渠封中子紅於此/稱王楚辭乗鄂渚而反顧)漢以為縣
　屬江夏郡呉以下雉潯陽陽新柴桑沙羡武昌六縣
　為武昌郡黄武初自建業徙都(還都/建業)故都城在縣東
　一里餘本漢將灌嬰所築晉陶侃温嶠桓温為刺史
　並治其地(嘉定十五年以武/昌縣置夀昌軍)晉志武昌郡領縣七有
　沙羡鄂武昌三縣(沙羡今鄂州也武昌故東鄂今州/東北八十里武昌山在縣南百九)
　(十里鄂縣有新興鐵官蓋東近興國軍界非今之鄂/州也宋志江夏郡治夏口而鄂縣隷武昌郡呉改鄂)
　(為武昌晉太康元年復立鄂縣/而武昌如故隋廢鄂縣入武昌)水經注孫權改鄂曰
　武昌鄂縣徙治於袁山東又立為江夏郡分建業之
　民千家以益之黄龍元年權遷都建業以陸遜輔太
　子鎮武昌孫皓亦都之皓還東令滕牧守之晉永平
　中始置江州傅綜為刺史治此城後庾亮之所鎮也
　今武昌郡治城南有袁山即樊山也晉王述曰武昌
　實是江東鎮戍之中非但扞禦上流而已急緩赴告
　駿奔不難(晉伐呉使王/戎襲武昌)薛氏曰武昌乃呉建都而王
　陶温庾之所為督府者其地襟帶江沔依阻湖山左
　控廬淝右連襄漢南北二塗有如繩直胡人南牧嘗
　出此以襲豫章張魏公曰鄂州城東通武昌樊口昔
　孫權移都武昌以拒魏師渡江而西接連川陜中原
　聲援絡繹可通
下雉　陽新
　下雉漢屬江夏伍被謂淮南王安曰守下雉之城絶
　豫章之口郡縣志下雉故縣在永興縣東南一百四
　十里(永興本/鄂縣)陽新呉分鄂縣立(隋開皇九年改富川/十八年改永興今興)
　(國/軍)水經注江之右岸富水注之水出陽新縣之青湓
　山(淮南李神福曰永/興大縣饋運所仰)
潯陽　柴桑
　潯陽漢屬廬江通典漢舊縣在江北蘄州界晉温嶠
　移於江州柴桑漢屬豫章晉志有湓口關隋廢改名
　湓城唐復改潯陽通典潯陽縣南楚城驛即舊柴桑
　縣也郡縣志柴桑故城在江州潯陽縣(今德/化縣)西南二
　十里
皖城　皖口
　郡縣志舒州(今安/慶府)春秋時皖國(咎繇/之後)漢為皖縣屬廬
　江三國初屬魏孫權征皖克之(按呉志孫策與周/瑜襲皖城克之)後
　為重鎮令諸葛恪屯戍之(曹公恐江濱郡縣為權所/略令内移民轉相驚自廬)
　(江九江蘄春廣陵戸十餘萬皆東渡江江西遂虚合/肥以南惟有皖城建安十九年權征皖城克之正始)
　(二年權遣恪屯皖城以伺邊隟/四年司馬懿攻皖恪退屯柴桑)懷寧縣本漢皖縣皖
　山在縣西十里皖水西北自夀州霍山縣流經縣北
　二里又東南流二百四十里入大江謂之皖口(九域/志懐)
　(寧縣有/皖口鎮)呉塘陂在縣西二十里皖水所注曹公遣朱
　光為廬江太守屯皖大開稻田吕䝉言皖地肥美若
　一收熟彼衆必增於是征皖破之(此塘即朱光所開/也薛氏曰呉陂堰)
　(皖水朱光吕䝉所爭皖屯也晉咸寧四年呉人大佃/皖城王渾遣應綽破之同安志城居皖水之北遂號)
　(皖城諸葛恪傳乞率衆佃/廬江皖口因輕兵襲舒)
牛渚圻
　郡國志秣陵南有牛渚孫策攻劉繇牛渚營周瑜出
　備牛渚通典當塗縣(今太/平州)有牛渚圻亦謂之采石(輿/地)
　(志牛渚山北/謂之采石)呉為重鎮孫皓時以何植為牛渚督(晉/師)
　(來伐遣王/渾向牛渚)郡縣志當塗縣本漢丹陽縣地(當塗本屬/九江故城)
　(在濠州鍾離縣西十七里塗山在夀春縣東北以塗/山為邑名晉分丹陽置于湖縣成帝時以江北當塗)
　(縣流人過江在于/湖者僑立當塗縣)牛渚山在縣北三十五里(山突出/江中謂)
　(之牛渚圻津渡處也秦始皇東巡㑹/稽道由丹陽至錢塘即從此渡也)晉謝尚鎮於此
　采石戍在縣西北三十五里西接烏江北連建業城
　在牛渚山上與和州横江渡相對隋師伐陳賀若弼
　從此渡(隋平陳置貞觀/初改鎮為戍)博望山在縣西三十五里與
　和州對岸江西岸曰梁山在歴陽縣南七十里(兩山/相望)
　(如門俗謂/天門山)山上皆有却月城宋王𤣥謨所築六代於
　此屯兵扞禦(王濬伐呉宿于牛渚/部分明日前至三山)水經注牛渚在姑
　孰烏江兩縣界中(西采石在和州歴/陽縣東二十里)胡氏曰昔人謂
　大江天所以限南北而陸抗乃曰此守國末務非智
　者所先何也杜預嘗襲樂鄉矣胡奮嘗入夏口矣賀
　若弼嘗濟廣陵矣曹彬嘗渡采石矣則其險信未足
　恃也雖未足恃然魏武困於居巢曹丕困于濡須拓
　跋困于瓜洲苻堅困於淝水皆不得渡則其險亦未
　可弃也設險以得人為本保險以智計為先人勝險
　為上險勝人為下人與險均纔得中策張氏曰前世
　南北戰爭之際魏軍嘗至瓜步矣石季龍掠騎嘗至
　歴陽矣石勒寇豫州至江而還此皆限於江而不得
　騁者也周瑜謂捨鞍馬事舟楫非彼所長赤壁之役
　果有成功至於羊祜之言則以南人所長惟在水戰
　一入其境長江非復所用有如瑜者為用則祜之言
　謂之不然可也無如瑜者為用則祐之言不可不察
　也州縣一也有最為要害者津渡一也有最宜備豫
　者苻堅自項城來夀陽孫恩自廣陵趨石頭王敦渡
　竹格蘇峻濟横江侯景渡采石考前世盜賊與夫南
　北用兵由夀陽歴陽來者十之七由横江采石渡者
　三之二至於據上流之勢以窺江左者尚未論也呉
　氏曰大江之南上自荆岳下至常潤不過十郡十郡
　之間其要不過七渡上流最𦂳者三荆南之公安石
　首岳之北津中流最𦂳者二鄂之武昌太平之采石
　下流最𦂳者二建康之宣化鎮江之瓜州(葉氏曰㳂/江控扼要)
　(地有三太平州之采石渡建康府之馬家渡宣化渡/采石江濶而險馬家渡江狹而平兩處相去六十里)
　(皆與和/州對岸)
濡須塢　濡須口
　通典和州歴陽縣西南一百八十里有濡須水建安
　十七年孫權築塢於此以拒曹公周泰朱桓皆為守
　將(二十一年曹公自來攻圍呉/黄武二年魏軍又攻不拔)郡縣志濡須塢在和
　州含山縣西南二百十里濡須水源出巢縣西(今無/為軍)
　(縣/)巢湖亦謂之馬尾溝東流經亞父山又東南流注
　于江建安十八年曹公至濡須與孫權相拒月餘權
　乗輕舟從濡須口入偃月塢在巢縣東南二百八里
　濡須水口初吕䝉守濡須聞曹公將來夾水築塢形
　如偃月故以為名按濡水與和州含山縣分中流為
　界(建安中曹公軍居巢孫權在濡須口築城拒守魏/又遣曹仁張遼等屯居巢後屬呉朱桓代周泰為)
　(濡須督朱然備/大塢及三關屯)濡須山在含山縣西南七十五里與
　無為軍七寶山對峙中為石梁鑿石通水山川險阻
　呉魏必爭之地呉據其北築塢(濡須水即濡須/山東關之水也)水經
　注江水自濡須口又東左㑹柵口柵水又東南流注
　于大江謂之柵口水輿地志柵江口古濡須口也呉
　魏相持於此呉築兩城於北岸魏置柵於南岸(今柵/江裕)
　(溪當利三處皆為南北衝要柵江在歴/陽縣西南一百五十里與無為軍分界)真氏曰按宋
　書塢小障也(孫氏之保江左邾城雖小猶屯三萬/人自古立國東南以兩淮為根本)周
　氏曰魏之重鎮在合肥孫氏既夾濡須而立塢矣又
　隄東興以遏東湖又堰涂塘以塞北道然總之不過
　於合肥巢縣之左右力遏魏人之東而已魏不能過
　濡須一步則建鄴可以奠枕故孫氏之為守易葉氏
　曰自古保江必先固淮曹操不能越濡須苻堅不能
　出渦口魏太武不能窺瓜步周世宗不能有夀春皆
　以我先得淮也王氏曰三國鼎立南北瓜分之際兩
　淮間常為天下戰場孫仲謀立塢濡須曹操先計後
　戰不能爭也謝幼度師于淝上苻堅擁衆山立不能
　抗也沈璞守一盱眙佛狸傾國南向往復再攻其城
　不能下也呉氏曰呉據荆揚盡長江所極而有之而
　夀陽合肥蘄春皆為魏境呉不敢涉淮以取魏而魏
　不敢絶江以取呉蓋其輕重强弱足以相攻拒也故
　魏人攻濡須呉必傾國以爭之呉人攻合肥魏必力
　戰以拒之終呉之世曾不得淮南寸地故卒無以抗
　魏及魏已下蜀經略上流屯夀春出廣陵則呉以亡
　矣(宋何承天曰曹孫之霸才均智侔江淮之間不居/者數百里濡須之戍家停羨溪濡須在歴陽郡南)
　(百八十里羨溪/在其東三十里)
東興　東關　巢湖
　郡縣志巢湖在巢縣(今無/為軍)西五十里周迴五百里南
　出於東關口東關口縣東南四十里接巢湖在西北
　至合肥界東南有石渠鑿山通水是名關口相傳云
　夏禹所鑿一號東興(唐志巢縣東南四/十里有故東關)今其地高峻
　險狹實守扼之所故天下有事是必爭之地呉魏相
　持於此呉築城魏亦對岸置柵嘉平四年諸葛恪於
　東關作大隄遏巢湖左右依山俠築兩城使全端留
　略守之魏遣諸葛誕胡遵圍東關將壞其堤恪大破
　之(東關又在和州含/山縣西九十里)巢湖亦名焦湖在廬州合肥縣
　東南六十四里本居巢縣地後陷為湖今與巢縣廬
　江分湖為界(後漢紀作漅元魏任城王澄表稱蕭衍/頻斷東關欲令漅湖泛溢以灌淮南諸)
　(戍/)諸葛武侯曰曹操四越巢湖不成張魏公曰巢河
　之水上通焦湖濡須正扼其衝東西兩關又從而輔
　翼之餽舟難通故雖有十萬之師未能寇大江薛氏
　曰西自皖東至揚多斷流為阻故自前世征役舟師
　皆出東道如呉邗溝魏廣陵周鸛河等率資􁆘水之
　利南北所通行也惟廬夀一路陸有東關濡須硤石
　之阨重以陂水之限最為險要(東關恃東興塘濡須/恃濡須水硤石蔽皖)
　(紹興十一年劉錡至東關見其地/負山面水乃引兵據之以遏邊衝)
邾城
　通典今黄州東西界臨江與武昌相對郡縣志故邾
　城在黄州黄岡縣東南一百二十里古邾國也(後為/楚所)
　(滅漢以為縣/屬江夏郡)呉克邾城使陸遜以三萬人城而守之
　(赤烏四年八/月陸遜城邾)晉陶侃傳議者以武昌北岸有邾城宜
　分兵鎮之侃曰我所以設險禦寇正以長江耳邾城
　隔在江北内無所倚外接羣夷必引寇虜自呉時此
　城乃三萬兵守今縱有兵守之亦何益於江南後庾
　亮以毛寶戍之果敗真氏曰今蘄舒黄三州之北有
　大山緜亘八百里俗呼為西山邾城在山之南東晉
　時宻迫羣夷所以不可置戍與今不同葉氏曰孫氏
　以江北守江而不以江南守江楊氏曰固國者以江
　而不以淮固江者以淮而不以江薛氏曰淮東之地
　沮澤多而丘陵少淮西山澤相半無水隔者獨邾城
　白沙戍入武昌及六安舒城走南硤二路耳胡氏曰
　自古未有欲守長江而不保淮甸者淮甸者國之脣
　江南者國之齒(唐氏曰曹公以數十萬再至居巢逡/巡而不能進諸葛誕以步騎七萬失)
　(利而退以濡須東/興之扼其吭也)
安陸
　水經注安陸城故鄖城也因岡為墉漢屬江夏(今德/安府)
　郡縣志安陸縣城三重西枕溳水故清發水也西北
　自隨州流入注于沔謂之溳口春秋呉敗楚柏舉及
　清發是也雲夢澤在縣南五十里晉庾翼欲北伐上
　疏移鎮安陸胡文定公曰欲固中流必以重兵鎮安
　陸薛氏曰北接隨唐東横南鄂西接荆郢亦江漢間
　一都㑹也(陪尾山在安陸/縣今曰横尾山)
沔口
　漢入江處謂之沔口魏呉皆以為重鎮(見前/)薛氏曰
　上游糧餉由沔而達襄郢由溳而入安隨
廣陵
　見前
涂中　涂塘
　郡縣志滁州漢全椒縣地(通典齊志南譙/郡隋改滁州)晉琅邪王
　伷出滁中即此地呉赤烏十三年作堂邑涂塘以淹
　北道(涂水名/音除)漢堂邑縣屬臨淮後漢屬廣陵九域志
　真州六和縣楚之棠邑也堂邑涂塘即此今名瓦梁
　河晉咸和元年議欲作涂塘以遏胡寇祖約曰是棄
　我也太元四年謝石帥舟師屯涂中(滁水在全椒縣/南六十里源出)
　(廬州梁縣東流經滁及六合縣至瓜步入/于大江滁河在和州歴陽縣北六十里)薛氏曰滁
　和州六合間有涂塘呉赤烏中遣兵十萬斷涂作塘
　南唐於滁水上立清流關瓦梁堰有東西瓦梁城晉
　置秦郡治六合周顯德三年南唐何延錫建言六合
　西二十五里有堰曰瓦梁水曰滁河由河而上數百
　里鉅細駢比合五十四流輻湊呉堰中闕横斷羣山
　囘環不止魚三州氓海四百里其實據天經而絶地
　緯之要者功未就而罷景德元年毁之(瓦梁堰即涂/塘也是塞滁)
　(水以為塘堰隋志六/合縣後齊置瓦梁郡)何氏曰晉之取呉二十萬耳而
　所出之道六隋之取陳五十萬耳而所出之道八所
　出之道多則彼之受敵者衆(呉西不得蜀北不得淮/  北齊於秦郡置秦州)
　(州前江浦通涂水齊人以大木/為柵於水中秦州即六合縣)朱氏(黼/)曰呉大帝築
　堂邑涂塘以淹北道王凌表請攻討而司馬懿不許
　諸葛恪一城東興以遏巢湖而魏之二將數十萬之
　衆皆覆没於隄下則堰水以固圉未為非策也唐氏
　曰自古天下裂為南北其得失皆在淮南晉元帝渡
　江迄于陳抗對北虜者五代得淮南也楊行宻割據
　迄于李氏不賓中國者三姓得淮南也呉不得淮南
　而鄧艾理之故呉并於晉陳不得淮南而賀若弼理
　之故陳并於隋南得淮則足以拒北北得淮則南不
　能自保矣劉氏(季裴/)曰自古守淮莫難於謝𤣥又莫
　難於楊行宻淝水之役謝𤣥以八千人當苻堅九十
　萬之衆清口之役楊行宻以三萬人當朱全忠八州
　之師衆寡殊絶而卒以勝者扼淮以拒敵而不延敵
　以入淮也孫仲謀以江守江行宻以淮守淮晉人以
　淮守江薛氏曰孫氏割據作涂中東興塘以淹北道
　南朝瓦梁城塞後湖為淵障蔽長江號稱北海大抵
　淮東之地沮澤多而丘陵少淮西山澤相半無水隔
　者獨邾城白沙戍入武昌及六安舒城走南硤二路
　耳古人多於川澤之地立塘􁆘以遏水溉田在孫氏
　時盡罷縣邑治以屯田都尉自劉馥鄧艾之後大田
　淮南迨南北朝增飭彌廣今舒州有呉陂堰(朱光吕/䝉所爭)
　(皖屯也陂/堰皖水)廬江有七門堰(劉馥斷龍/舒水作)巢縣有東興塘
　(諸葛恪作/遏巢湖水)滁和州六合間有涂塘(呉赤烏中遣兵十/萬斷滁作塘於其)
　(上源今梁縣界置滁陽城晉以為/南梁郡南唐於滁水上立清流關)瓦梁堰(有東西瓦/梁城晉置)
　(秦郡而治六合周顯德三年南唐何延錫建言堰五/十四流不止魚三州氓海四百里其實据天經絶地)
　(緯功未就而罷/景德元年毁之)天長有石梁堰(源出滁州入高郵為/樊梁溪梁置涇州)
　高郵有白馬塘(唐阻三阿溪謝𤣥破都顏/俱難李孝逸破李敬業處)揚州有召
　伯埭(謝安堰艾陵湖/作新城在其上)裘塘屯(齊高帝建武五/年遏艾陵湖立)楚州有
　石鼈塘(鄧艾作荀/羨復屯)射陂(漢舊/陂)洪澤陂(唐大厯二年與/射陽湖並置官)
　(屯射陽湖/即射陂也)淮陰有白水屯盱眙有破釜塘(鄧艾立白/水塘與破)
　(釜相連開八水門大業末破/釜塘壞水入淮白水亦涸)安豐有芍陂(即孫叔敖/所作期思)
　(陂漢王景魏劉馥鄧艾齊桓崇祖皆修復之首受渒/水西自六安北界騶虞石東自濠州之南横石水皆)
　(入焉灌/田萬頃)固始有茹陂(劉馥/作)是皆古人屯田遏水之迹
　其餘不可詳記大要六安以東有芍陂之險鍾離以
　東無非湖濁之地西自皖東至揚則多斷流為阻故
　自前世征役舟師皆出東道如呉邗溝魏廣陵周鸛
　河等率資􁆘水之利南北所通行也惟廬夀一路陸
　有東關濡須硤石之阨重以陂水之艱(東關恃東興/塘濡須恃濡)
　(須水硤石蔽皖淮南有兩硤石此/桐城南硤也夀春硤石在淮水上)最為險要然聞芍
　陂可以灌夀淝水可以灌廬南唐何敬洙嘗復諸塘
　不克
　
　
　
　
　
　
　
　
　
　
　
　
　
　通鑑地理通釋卷十二
