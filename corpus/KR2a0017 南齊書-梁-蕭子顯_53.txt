卷五十三
　　梁　　　蕭　　　子　　　顯　　　撰
　列傳第三十四
　　良政
　　　傅　琰　虞　愿　劉懐慰　裴昭明
　　　沈　憲　李珪之　孔琇之
太祖承宋氏奢縱風移百城輔立幼主思振民瘼為政
未朞擢山隂令傅琰為益州刺史乃捐華反樸恭已南
面導民以躬意存勿擾以山隂大邑獄訟繁滋建元三
年别置獄丞與建康為比永明繼運垂心治術杖威善
斷猶多漏網長吏犯法封刃行誅郡縣居職以三周為
小滿水旱之災輒加賑䘏眀帝自在布衣曉達吏事君
臨億兆專務刀筆未嘗枉法申恩守宰以之肅震永明
之世十許年中百姓無雞鳴犬吠之警都邑之盛士女
富逸歌聲舞節袨服華粧桃花緑水之間秋月春風之
下葢以百數及建武之興虜難猋急征役連嵗不遑啓
居軍國糜耗從此衰矣齊世善政著名表績無幾焉位
次遷并非直止乎城邑今取其清察有迹者餘則隨以
附焉
傅琰字季珪北地靈州人也祖邵員外郎父僧祐安東
録事参軍琰羙姿儀觧褐寧蠻參軍本州主簿寧蠻功
曹宋永光元年補諸暨武康令廣威将軍除尚書左民
郎又為武康令将軍如故除吳興郡丞泰始六年遷山
陰令山隂東土大縣難為長官僧祐在縣有稱琰尤明
察又著能名其年爵新亭侯元徽初遷尚書右丞遭母
䘮居南岸隣家失火延燒琰屋琰抱柩不動隣人競來
赴救乃得俱全琰股髀之間已被煙焰服闋除邵陵王
左軍諮議江夏王録事參軍太祖輔政以山陰獄訟煩
積復以琰為山隂令賣針賣糖老姥爭團絲來詣琰琰
不辯覈縛團絲於柱鞭之密視有鐵屑乃罰賣糖者二
野父爭雞琰各問何以食雞一人云粟一人云豆乃破
雞得粟罪言豆者縣内稱神眀無敢復為偷盜琰父子
並著竒績江左鮮有匹云諸傅有治縣譜子孫相傳不
以示人昇明二年太祖擢為假節督益寧二州軍事建
威将軍益州刺史宋寧太守建元元年進號寧朔将軍
四年徵驍騎将軍黄門郎永朙二年遷建威将軍安陸
王北中郎長史改寧朔將軍明年徙廬陵王安西長史
南郡内史行荆州事五年卒琰喪西還有詔出臨臨淮
劉𤣥朙亦有吏能為山隂令大著名績琰子翽問之𤣥
明曰我臨去當告卿将别謂之曰作縣惟日食一升飰
而莫飲酒
虞愿字士恭㑹稽餘姚人也祖賚給事中監利侯父望
之早卒賚中庭橘樹冬熟子孫競來取之愿年數嵗獨
不取賚及家人皆異之元嘉末為國子生再遷湘東王
國常侍轉潯陽王府墨曹参軍明帝立以愿儒吏學渉
兼蕃國舊恩意遇甚厚除太常丞尚書祠部郎通直散
騎侍郎領五郡中正祠部郎如故帝性猜忌體肥憎風
夏月常著皮小衣拜左右二人為司風令史風起方面
輒先啓聞星文災變不信太史不聼外奏勑靈臺知星
二人給愿常直内省有異先啓以相檢察帝以故宅起
湘宫寺費極奢侈以孝武莊嚴刹七層帝欲起十層不
可立分為兩刹各五層新安太守巢尚之罷郡還見帝
曰卿至湘宫寺未我起此寺是大功德愿在側曰陛下
起此寺皆是百姓賣兒貼婦錢佛若有知當悲哭哀愍
罪髙佛圖有何功德尚書令袁粲在坐為之失色帝乃
怒使人驅下殿愿徐去無異容以舊恩少日中已復召
入帝好圍棋甚拙去格七八道物議共欺為第三品與
第一品王抗圍碁依品賭戲抗毎饒借之曰皇帝飛碁
臣抗不能斷帝終不覺以為信然好之愈篤愿又曰堯
以此教丹朱非人主所宜好也雖數忤㫖而䝉賞賜猶
異餘人遷兼中書郎帝寝疾愿常侍醫藥帝素能食尤
好逐夷以銀鉢盛蜜漬之一食數鉢謂揚州刺史王景
文曰此是奇味卿頗足不景文曰臣夙好此物貧素致
之甚難帝甚悅食逐夷積多胷腹痞脹氣将絶左右啓
飲數升酢酒乃消疾大困一食汁滓猶至三升水患積
久藥不復効大漸日正坐呼道人合掌便絶愿以侍疾
乆轉正員郎出為晋平太守在郡不治生產前政與民
交關質録其兒婦愿遣人於道奪取将還在郡立學堂
教授郡舊出髯虵膽可為藥有餉愿虵者愿不忍殺放
二十里外山中一夜虵還床下復送四十里外山經宿
復還故處愿更令逺乃不復歸論者以為仁心所致也
海邊有越王石常隠雲霧相傳云清亷太守乃得見愿
徃觀視清徹無隱蔽後琅邪王秀之為郡與朝士書曰
此郡承虞公之後善政猶存遺風易遵差得無事以母
老觧職除後軍将軍褚淵常詣愿不在見其眠床上積
塵埃有書數袠淵嘆曰虞君之清一至於此令人掃地
拂床而去遷中書郎領東觀祭酒兄季為上虞令卒愿
從省歩還家不待詔便歸東除驍騎将軍遷廷尉祭酒
如故愿嘗事宋明帝齊初宋神主遷汝陰廟愿拜辭流
涕建元元年卒年五十四愿著五經論問撰㑹稽記文
翰數十篇
劉懷慰字彥泰平原平原人也祖奉伯元嘉中為冠軍
長史父乘民冀州刺史懐慰初為桂陽王征北板行參
軍乘民死於義嘉事難懷慰持喪不食醯醤冬月不絮
衣養孤弟妹事寡叔母皆有恩義復除邵陵王南中郎
參軍廣德令尚書駕部郎懷慰宗從善明等為太祖心
腹懐慰亦豫焉沈攸之有舊令為書戒喻攸之太祖省
之稱善除歩兵校尉齊國建上欲置齊郡於京邑議者
以江右土沃流民所歸乃治𤓰歩以懐慰為輔國将軍
齊郡太守上謂懐慰曰齊邦是王業所基吾方以為顯
任經理之事一以委卿又手勑曰有文事者必有武備
今賜卿玉環刀一口懐慰至郡修治城郭安集居民墾
廢田二百頃決沈湖灌溉不受禮謁民有餉其新米一
斛者懐慰出所食麥飯示之曰旦食有餘幸不煩此因
著廉吏論以達其意太祖聞之手勑襃賞進督秦沛二
郡妻子在都賜米三百斛兗州刺史栁世隆與懐慰書
曰膠東流化潁川致羙以今方古曽何足云在郡二年
遷正員郎領青冀二州中正懐慰本名聞慰世祖即位
以與舅氏名同勑改之出監東陽郡爲吏民所安還兼
安陸王北中郎司馬永明九年卒年四十五明帝即位
謂僕射徐孝嗣曰劉懐慰若在朝廷不憂無清吏也懐
慰與濟陽江淹陳郡袁彖善亦著文翰永明初獻皇德
論云
裴昭明河東聞喜人宋太中大夫松之孫也父駰南中
郎參軍昭明少傳儒史之業泰始中為太學博士有司
奏太子婚納徵用玉璧虎皮未詳何所准據昭明議禮
納徵儷皮為庭實鹿皮也晉太子納妃注以虎皮二太
元中公主納徵虎豹皮各一豈其謂婚禮不詳王公之
差故取虎豹文蔚以尊其事虎豹雖文而徵禮所不言
熊羆雖古而婚禮所不及珪璋雖羙或為用各異今宜
准的經誥凡諸僻謬一皆詳正於是有司參議加珪璋
豹熊羆皮各二元徽中出為長沙郡丞罷任刺史王蘊
謂之曰卿清貧必無還資湘中人士有湏一禮之命者
我不愛也昭明曰下官忝為邦佐不能光益上府豈以
鴻都之事仰累清風歴祠部通直郎永明三年使虜世
祖謂之曰以卿有將命之才使還當以一郡相賞還為
始安内史郡民龔𤣥宣云神人與其玉印玉板書不湏
筆吹紙便成字自稱龔聖人以此惑衆前後郡守敬事
之昭明付獄治罪及還甚貧罄世祖曰裴昭明罷郡還
遂無宅我不諳書不知古人中誰比遷射聲校尉九年
復遣北使建武初為王𤣥邈安北長史廣陵太守明帝
以其在事無所啟奏代還責之昭明曰臣不欲競執關
鍵故耳昭明歴郡皆有勤績常謂人曰人生何事湏聚
蓄一身之外亦復何湏子孫若不才我聚彼散若能自
立則不如一經故終身不治産業中興二年卒從祖弟
顗字彦齊少有異操泰始中於總明觀聽講不讓劉秉
席秉用為參軍昇明末為奉朝請齊臺建世子裴妃湏
外戚譜顗不與遂分籍太祖受禪上表誹謗掛冠去伏
誅
沈憲字彦璋吳興武康人也祖說道巴西梓潼二郡太
守父璞之北中郎行參軍憲初應州辟為主簿少有幹
局歴臨首餘杭令巴陵王府佐帶襄令除駕部郎宋明
帝與憲棊謂憲曰卿廣州刺史才也補烏程令甚著政
績太守褚淵歎之曰此人方員可施除通直郎都水使
者長於吏事居官有績除正員郎補吳令尚書左丞昇
明二年西中郎將晃為豫州太祖擢憲為晃長史南梁
太守行州事遷豫章王諮議未拜坐事免官復除安成
王冠軍武陵王征虜參軍遷少府卿少府管掌市易與
民交關有吏能者皆更此職遷王儉鎭軍長史武陵王
曄為會稽以憲為左軍司馬太祖以山陰户衆難治欲
分為兩縣世祖啟曰縣豈不可治但用不得其人耳乃
以憲帶山陰令政聲大著孔稚珪請假東歸謂人曰沈
令料事特有天才加寜朔將軍王敬則為會稽憲仍留
為鎮軍長史令如故遷為冠軍長史行南豫州事晉安
王後軍長史廣陵太守西陽王子明代為南兗州憲仍
留為冠軍長史太守如故頻行州府事永明八年子明
典籖劉道濟取府州五十人役自給又役子明左右及
船仗贓私百萬為有司所奏世祖怒賜道濟死憲坐不
紏免官尋復為長史輔國將軍以疾去官除㪚騎常侍
未拜卒當世稱為良吏憲同郡邱仲起先是為晉平郡
清亷自立褚淵歎曰見可欲心能不亂此楊公所以遺
子孫也仲起字子震少為憲從伯領軍寅之所知宋元
徽中為太子領軍長史官至廷尉卒
李珪之字孔璋江夏鍾武人也父祖皆為縣令遷鎭西
中郎諮議右軍將軍兼都水使者珪之歴職稱為清能
除游擊將軍兼使者如故轉兼少府卒先是四年滎陽
毛惠素為少府卿吏才强而治事清刻勑市銅官碧青
一千二百斤供御畫用錢六十萬有讒惠素納利者世
祖怒勑尚書評賈貴二十八萬餘有司奏之伏誅死後
家徒四壁上甚悔恨
孔琇之會積山陰人也祖季恭光禄大夫父靈運著作
郎琇之初為國子生舉孝亷除衞軍行參軍員外郎尚
書三公郎出為烏程令有吏能還遷通直郎補吳令有
小兒年十嵗偷刈隣家稻一束琇之付獄治罪或諫之
琇之曰十嵗便能為盗長大何所不為縣中皆震肅遷
尚書左丞又以職事知名轉前軍將軍兼少府遷驍騎
將軍少府如故出為寧朔將軍髙宗冠軍征虜長史江
夏内史還為正員常侍兼左民尚書廷尉卿出為臨海
太守在任清約罷郡還獻乾薑二十斤世祖嫌少及知
琇之清乃歎息除武陵王前軍長史未拜仍出為輔國
將軍監吳興郡尋拜太守治稱清嚴高宗輔政防制諸
蕃致密㫖於上佐隆昌元年遷琇之為寧朔將軍晉熈
王冠軍長史行郢州事江夏内史琇之辭不許未拜卒
史臣曰琴瑟不調必觧而更張也魏晉為吏稍與漢乖
苛猛之風雖衰而仁愛之情亦減局以峻法限以常條
以必世之仁未及宣理而朞月之望已求治術先公後
私在己未易割民奉國於物非難期之救過所利茍免
且目見可欲嗜好方流貪以敗官取與違義吏之不臧
罔非由此擿奸辯偽誠俟異識垂名著績唯有亷平今
世之治民未有出於此也
贊曰蒸蒸小民吏職長親棼亂湏理卹隱歸仁枉直交
瞀寛猛代陳伊何導物貴在清身
　
　
　
　
　
　
　
　
　南齊書卷五十三
　南齊書卷五十三考證
裴昭明傳我不諳書○諳南史作讀
沈憲傳少為憲從伯領軍寅之所知○(臣承蒼/)按寅之
　卽演之梁時以演與武帝諱同音故去水旁為寅如
　張縯止稱張寅亦其例也沈演之以元嘉二十一年
　為中領軍事見宋書本傳
　
　
　
　
　
　
　
　
　
　南齊書卷五十三考證
