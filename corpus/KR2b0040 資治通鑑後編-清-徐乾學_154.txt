
　資治通鑑後編卷一百五十三
　　　　　　　　　　　刑部尚書徐乾學撰
　元紀一(起上章執徐正月盡𤣥黓/敦牂六月凡二年有竒)
　　世祖聖德神功文武皇帝(諱呼必賚睿宗第四子/母荘聖太后色哷氏以)
　　　(乙亥嵗八月乙卯生實宋寜宗之嘉定八年也/及長仁明英武事太后至孝尤善撫下納鴻吉)
　　　(哩氏為妃嵗辛亥六月憲宗卽位同母弟惟帝/最長且賢故憲宗盡屬以漠南漢地軍國庻事)
　　　(遂南駐托呼岱之地嵗壬子帝駐桓撫間奉命/帥師征雲南平之嵗丙辰命僧子聰卜地于桓)
　　　(州東灤水北城開平府經營宫室戊午奉命分/道攻宋師次江北聞憲宗凶問乃北還駐燕京)
　　　(近郊中統元年春三月戊辰朔車駕/至開平諸王大臣勸進遂卽皇帝位)
至元十七年春正月癸卯朔髙麗遣使來賀兼奉嵗貢
　丙辰立遷轉官員法凡無過者授見闕物故及過犯
者選人補之滿代者令還家以俟又定諸路差稅課程
增益者卽上報隠漏者罪之不須履畆增稅以揺百姓
　詔括江淮銅及銅錢銅器　辛酉以海賊賀文達所
掠良婦百三十餘人還其家　廣西亷州海賊霍公明
鄭仲龍等伏誅　甲子録收宋二王功以總管張瑄爲
沿海招討使千戸羅璧為管軍總管　先是阿里哈雅
呼圗特穆爾等下荆南江西廣西海南之地凡得州五
十八峒夷山獠不可勝計所俘三萬二千餘人悉役為
奴自置吏治之責其租賦行臺御史以為言戊辰敕御
史大夫相威檢覈之並放為民既而御史中丞言其總
制民兵子弟親黨分列要路威權太盛宜罷其職并轉
徙其黨勿令乆據荆湖不聴　置行中書省于福州
䝉古漢軍都元帥張𢎞範卒𢎞範自崖山入朝賜宴内
殿慰勞甚厚未幾瘴癘疾作帝命尚醫診視遣近臣臨
議用藥敇衛士監門止雜人無擾其病病甚沐浴易衣
冠扶掖至中庭面闕再拜退坐命酒作樂與親故言别
出所賜劍甲付嗣子珪曰汝父以是立功汝佩服勿忘
也語竟端坐而卒年四十三延祐中追封淮陽王諡獻
武　二月乙亥張易言髙華善有祕術能役鬼為兵遥
制敵人命和爾郭斯将兵與髙華善同赴北邊　丁丑
達里巴哈以雲南行省軍攻定昌路擒總管塔訥殺之
詔令達里巴哈還以阿達代之　雲南行省右丞尼雅斯
迪音等上言緬國輿地形勢皆在臣目中矣先奉㫖若
重慶諸郡平然後有事緬國今四川已底寜請益兵征
之帝以問丞相托里都哈托里都哈曰陛下初命發士
卒六萬人征𬗟今尼雅斯迪音止欲得萬人帝曰足矣遂
詔尼雅斯迪音将精兵萬人征之尼雅斯迪音又建言三事
其一謂雲南省規措所造金薄貿易病民宜罷一謂雲
南有省有宣慰司又有都元帥府近宣慰司已奏罷而
元帥府尚存臣謂行省旣兼領軍民則元帥府亦在所
當罷一謂雲南官員子弟入質臣謂逹官子弟當遣餘
宜罷奏可尼雅斯迪音薩達齊之長子也　己丑命梅國
賔襲其父應春瀘州安撫使職初瀘州嘗叛應春為前
重慶制置使張珏所殺國賔詣闕訴寃詔以珏畀國賔
使復其父讐時珏在京兆聞之自經死國賔請贖還瀘
州軍民之為俘者從之　日本殺國使杜世忠等征東
元帥實都洪茶丘請自率兵徃討廷議姑少緩之　庚
子發侍衛軍三千浚通州運糧河　辛丑以廣中民不
聊生召右丞達實左丞吕師䕫廷詰壊民之由命伊徳
黙色賈居貞行宣慰司徃撫之師䕫至廷辯無騐復命
還省治事　三月癸卯命福建王積翁入領省事中書
省臣以為不可改戸部尚書　甲辰帝幸上都　乙卯
立都功德使司掌奏帝師所統僧人并吐番軍民等事
　初安西王旣薨召其相趙炳入見因言陕西運使郭
琮郎中郭叔雲不法事帝怒遣使偕炳徃按其罪至則
琮等矯世子阿南達㫖收炳及妻子囚之崆峒山炳子
仁榮上訴詔遣使馳徃脫炳且械琮黨偕来琮等留使
者醉以酒先遣人毒炳於獄中帝聞之大怒琮至親鞫
之伏辜命仁榮手刃琮及叔雲于市籍其家畀之仁榮
曰不共戴天之人所有何忍受之帝稱善别賜鈔二萬
緡為治喪具尋贈炳中書左丞諡忠愍　先是索多軍
士擾民故南劍等路民復叛及䝉固岱徃招徕之民始
獲安夏四月壬申朔詔以䝉固岱仍行省福州　癸酉
南康杜可用叛命史弼討擒之　丁亥立杭州路金玉
總管府　五月甲辰作行宫于察罕諾爾　丙午詔雲
南行省發四川軍萬人命藥爾哈領之與前所遣将同
征緬國　高麗國王王睶以民飢乞貸糧萬石從之
六月丁丑安塔哈等請罷江南所立稅課提舉司阿哈瑪
特力爭奏昨有㫖籍江南糧數屢移文取索不以實上
遂與樞宻院御史臺及廷臣諸老集議謂設立運司官
多俸重宜於諸路立提舉司都省行省各委一人任其
事今行省未嘗委人即請罷之乃歸咎臣等然臣所委
人有至者僅兩月計其侵用凡千一百錠以彼所管四
年較之又當幾何今立提舉司未及三月而罷豈非恐
彼姦弊呈露故先自言以絶迹耶宜詔令御史臺選官
檢覈具實以聞遂遣巴嚕哈塔等檢覈江淮行省錢榖
　壬辰召范文虎議征日夲　命江淮等處頒行鈔法
廢宋銅錢　秋七月戊午以參知政事郝禎耿仁並為
中書左丞阿哈瑪特在位日乆益肆貪横援引二人驟升
同列隂謀交通專事䝉蔽逋賦不蠲衆庻流移京兆等
路嵗辦課至五萬四千錠猶以為未實民有附郭羙田
輒取為己有内通貨賄外示威刑廷中相視無敢論列
有宿衛士洛陽秦長卿者上書發其姦事下中書中貴
人力為救解議遂寢阿哈瑪特大恨長卿以鐵冶事誣逮
下吏籍其家使獄吏殺之其後阿哈瑪特雖誅而長卿之
寃終不白　用姚演言開膠東河及收集逃民屯田漣
海　初中書以領大農事張立道熟於雲南奏授大理
等處巡行勸農使其地有昆明池介碧鷄金馬之間環
五百餘里夏潦暴至必冐城郭立道求泉源所自出役
丁夫二千人治之洩其水得壤地萬餘頃皆為良田㸑
𤏡之人雖知蠶桑而未得其法立道始教之飼養收利
十倍於舊雲南由是益富庻羅羅諸山蠻慕之相率來
降收其地悉為郡縣除立道忠慶路總管時雲南未知
尊孔子祀王逸少為先師立道首建孔子廟置學舍勸
士人子弟以學擇蜀士之賢者迎以為師嵗時率諸生
行釋菜禮人習禮讓風俗稍變矣至是入朝力請於帝
以雲南王子額森特穆爾襲王爵帝從之遂命立道為
臨安廣西道宣撫使兼管軍招討使立道大名人也
乙丑罷江南財賦總管府　割建康民二萬戸種秫嵗
輸釀米三萬石官為運至京師　己巳遣中使約尼歴
江南名山訪求高士且命持香幣詣信州龍虎山臨江
閣皁山建康三茅山皆設醮　八月庚午朔蕭簡等十
人歴河南五路擅招闌遺戸事覺謫其為首者從軍自
効餘皆杖之　乙亥改䝉古侍衛總管為䝉古侍衛親
軍都指揮使司　戊寅占城馬八兒國皆遣使奉表稱
臣貢寳物犀象占城近瓊州順風舟行一日可抵海外
諸蕃國唯馬八兒與俱藍為之綱領上年冬遣兵部侍
郎嘉琿達等與索多使占城諭其王入朝及是乃遣使
内附　丁亥集賢大學士兼國子祭酒許衡致仕皇太
子請以其子師可為懐孟路總管以便侍養且遣使諭
之曰公毋以道不行為憂也公安則道行有時矣　翰
林學士承㫖姚樞卒諡文獻樞天質含𢎞而仁恕恭敏
而勤儉未甞疑人欺己有負其德亦不留怨憂患之臨
不見言色有来卽謀者必反復告之　戊戌高麗王王
睶来朝且言将益兵三萬征日本於是以范文虎實都
洪茶邱為中書右丞李庭張拔突為參知政事並行中
書省事水軍萬戸都元帥張禧請行即日拜行省平章
政事與文虎庭等率舟師泛海東征至日本禧即捨舟
築壘平湖島約束戰艦各相去五十步止泊以避風濤
觸撃已而颶風大作文虎庭戰艦悉壊禧所部獨完
漳州陳弔眼聚黨數萬刼掠汀漳是月加旺扎勒圗鎮國
上將軍福建等處征蠻都元帥率兵五千徃討賜翎根
甲面慰遣之且曰賊苟就擒聽汝施行時黄華聚黨三
萬人擾建寜號頭陀軍旺扎勒圗先引兵鼓行壓其境軍
聲大震賊驚懼納欵旺扎勒圗許以為副元帥凡征蠻之
事一以問之且慮其姦詐莫測因大獵以耀武適有一
鵰翔空旺扎勒圗仰射之應弦而落遂大獵所獲山積華
大悦服旺扎勒圗乃聞於朝請與之俱討賊朝廷從之制
授華征蠻副元帥與旺扎勒圗同署華遂為前驅破其五
寨　九月壬子帝至自上都自是夏徃避暑秋還京師
嵗以為常　冬十月壬午詔立陜西四川等處行中書
省以巴哈為右丞李徳輝汪惟正並左丞初羅施鬼國
旣降復叛詔雲南湖廣四川合兵三萬人討之兵且壓
境安西王相李徳輝適被命在播州乃遣安珪馳馹止
三道兵勿進復遣張孝思諭鬼國趣降其酋阿察熟徳
輝名曰是活合州李公耶其言明信可恃即身至播納
欵徳輝以其事上聞乃改鬼國為順元路以阿察為宣
撫使時有以受鬼國馬千數譛徳輝於朝者帝曰是人
朕所素知雖一羊不妄受寜有是耶及左丞之命下而
徳輝已卒蠻夷聞訃哭之哀如私親為位而祭者動輒
千百人合州安撫使王立衰絰率吏民拜哭聲震山谷
為發百人䕶喪興元播州安撫使何彦清率其民立廟
祀之　甲申詔龍虎山天師張宗演赴闕　己丑命實
都為招討使佩金虎符徃求河源實都受命而行四閱
月始抵其地還圗其形勢來上言河出吐蕃朶甘思西
鄙有泉百餘泓沮洳散渙弗可逼視方可七八十里履
高山下瞰燦若列星以故名鄂端諾爾鄂端譯言星宿
也羣流奔湊近五七里匯為二巨澤名阿喇克諾爾自
西而東連屬吞噬行一日迤邐東騖成川號齊賓河又
二三日水西南来名伊里實與齊賔河合又三四日水
南来名呼蘭又水東南来名伊里珠合流入齊賔其流
浸大始名黄河然水猶清人可涉又一二日岐為八九
股名伊遜斡倫譯言九渡通廣五七里可度馬又四五
日水渾濁土人抱革囊騎過之自是兩山峽束廣可一
里二里或半里其深叵測朶甘斯東北有大雪山名伊
瑪拉博囉其山最髙譯言騰格里哈達卽崑崙也自八
九股水至崑崙行二十日崑崙以西山皆不穹峻其東
山益高地亦漸下岸狹隘有狐可一躍而越之處行五
六日有水西南来名納鄰哈喇譯言細黄河也又兩日
水南来名奇爾穆蘇二水合流入河河水北行轉西流
過崑崙北一向東北流約行半月至貴德州地名必齊
勒始有州治官府又四五日至積石即禹貢之積石也
自發源至漢地南北澗溪細流傍貫莫知紀極山皆草
石至積石方林木暢茂世言河九折蓋彼地有二折焉
　王鏊曰西域之跡發自張騫騫所歴諸國甚久且逺
　東漢之世大秦條支安息至於海濵四萬里外重譯
　貢獻班超遣掾甘英窮臨西海而還皆未覩所謂崑
　崙也何元使得之易乎禹本紀言河出崑崙去嵩高
　五萬里外國圗云從大晋西七萬里得崑崙之墟今
　元使行不及五千里云已踰之何崑崙之近乎自昔
　言崑崙者皆在西北元使所圗廼在西南何也然則
　元使所謂崑崙者果崑崙乎所謂星宿海者果河源
　乎未可知也佛圖調謂鍾山西六百里外有大崑崙
　又有小崑崙然則崑崙果非一乎崑崙之逺近不一
　河源惡乎定曰水經云崑崙在西北河水出其東北
　陬東南流入渤海其一源出于闐之南山北流與蔥
　嶺水合東注蒲昌海郭璞云河出崑崙潛行地下至
　于闐國復分流岐出合而東注鹽澤復行積石為中
　國河此定論也予見近世之論河源者每以一夫之
　目輒廢千古之論故為之辨
丙申始製象轎吏部尚書劉好禮言象力甚巨上徃還
兩都乗輿駕象萬有一變從者雖多力何能及未幾象
驚幾傷從者好禮祥符人也　十一月乙巳置泉府司
掌領御位下及皇太子皇太后諸王出納金銀事　戊
申中書省臣議流通鈔法凡賞賜宜多給幣帛課程宜
多收鈔制曰可　丁巳北京行省平章政事亷希憲卒
初希憲有疾詔徴揚州名醫王仲明視之既至希憲服
其藥能杖而起帝喜謂希憲曰卿得良醫疾向愈矣對
曰醫持善藥以療臣疾苟能戒慎則誠如聖諭設或肆
情良醫何益盖以醫諷諫也㑹議立門下省帝曰侍中
非希憲不可竟為阿哈瑪特所沮及是卒年才五十大德
中贈忠清粹德功臣太傅開府儀同三司追封魏國公
諡文正後又進封恒陽王　甲子詔頒授時厯初帝命
王恂許衡楊恭懿及同知太史院事郭守敬徧考厯書
晝夜測驗創立新法參以古制推算極為精宻至是厯
成守敬與恂等同奏言自漢以後厯經七十改創法者
十有三家今所考正凡七事一曰冬至二曰嵗餘三曰
日躔四曰月離五曰入交六曰二十八宿距度七曰日
出入晝夜刻所創法凡五事一曰太陽盈縮二曰月行
遲疾三曰黄赤道差四曰黄赤道内外度五曰白道交
周其餘正訛補闕盖非一事奏上賜名授時厯頒之天
下自是八十年間司天之官遵而用之靡有差忒凡日
月薄食五緯陵犯彗孛飛流暈珥虹蜺精祲雲氣諸係
占候者具在簡册　丁夘遣宣慰使嘉輝孟慶元等持
詔諭占城國主令其子弟或大臣入朝　昭文館大學
士竇黙卒黙每論國家大計面折廷諍人謂可方汲黯
帝甞曰朕求賢三十年得一竇漢卿及李俊民又曰如
竇漢卿之心姚公茂之才合而為一可謂全人矣公茂
樞字漢卿黙字也後累贈太師追封魏國公諡文正俊
民澤州人得河南程氏之學時有隱士荆先生者授以
邵雍皇極數時知數者無如劉秉忠亦自以為弗及帝
在潛邸甞問以禎祥及即位其言皆驗而俊民已卒賜
諡莊靜先生　十二月庚午殺江淮行省平章政事阿
巴勒右丞雅克特穆爾左丞崔斌斌既發阿哈瑪特姦蠧海
内稱快未幾斌遷江淮行省左丞阿哈瑪特慮其害己乃
奏遣布嚕哈塔爾劉思愈檢覈江南行省錢穀誣構斌
與阿巴勒等盗官糧四十七萬石因奏罷宣課提舉司
及擅易命官八百餘員自分左右司官鑄銀銅印命都
事劉正等徃按獄弗具復遣參政張㴻等雜治之竟寘
三人於死斌有文學逹政術副阿里哈雅取荆湖廣海
屢建大功多所全活太子聞殺斌方食投箸惻然遣使
止之不及天下聞而寃之　辛未高麗國王王暙領兵
萬人水手萬五千人戰船九百艘糧十萬石出征日本
給右丞洪茶丘等戰具髙麗國鎧甲戰襖諭諸道征日
本兵取道髙麗毋擾其民　癸酉以髙麗國王王暙為
中書右丞相　乙酉淮西宣慰使昻吉爾請以軍士屯
田安塔哈等以發民兵非便宜募民願耕者耕之且免
其租三年從之旺扎勒圗既破陳弔眼復與副帥髙興
討陳桂龍等直抵其壁賊乗髙瞰下人莫敢進興命人
挾東薪蔽身進至山半棄薪而退如是六日誘其矢石
殆盡乃爇薪焚栅斬首二萬級桂龍遁走入畬洞　甲
午大都重建太廟成自舊廟奉遷神主于祏室遂行大
享之禮　敇鏤板印造帝師哈斯巴新譯戒本五百部
頒降諸路僧人　左丞相阿珠巡歴西邊至哈喇霍州
以疾卒追封河南王　敇擅據江南逃亡民田者有罪
　是嵗改建寕雷州封州亷州化州高州為路以肇慶
路𨽻廣南西道　賑鞏昌常德路飢民仍免其徭役
宋季有錢塘汪大有者為人感慨有氣節嘗以善琴受
知於度宗因出入宫掖臨安不守從三宫北去留燕者
乆之時故宫人王清恵張瓊英皆善詩相見輒涕泣倡
和語極悲壯文天祥被縶大有間詣獄上謁作拘幽十
操天祥倚歌和之臨别謂天祥曰丞相必以忠孝白天
下予將歸死江南矣帝聞其名召入鼓琴一再行乞為
道士歸錢塘許之與故宫十八人釃酒城隅援琴而鼓
之哀音哽亂淚下如雨長溪謝翺為續琴操四章曰哀
江南以悲之大有既歸往来匡廬彭蠡間莫能測其去
留之跡自號水雲子其所為詩自奉使出疆三吴去國
所歴故都遺迹可喜可驚可痛哭者皆收拾於篇章劉
辰翁馬廷鸞目之曰詩史(據謝翺續琴操序陶宗儀輟/耕録程敏政宋遺民録雜採)
(増/入)
十八年春正月辛丑召阿喇哈范文虎囊嘉特同赴闕
受訓諭以巴圖張珪李庭留後命實都洪茶丘軍陸行
抵日本兵甲則舟運之所過州縣給其糧食用范文虎
言益以漢軍萬人文虎又請馬二千給圗實呼斯軍及
囘囘砲匠帝曰戰船安用此皆不從　癸夘發鈔及金
銀付博囉以給貧民　丁未敇江南州郡兼用蒙古囘
囘人凡諸王位下合設逹嚕噶齊並令赴闕　丙辰帝
幸漷州　癸亥邵武民髙日新據龍樓寨為亂擒之
二月辛未帝幸栁林　乙亥立上都留守司　陞叙州
為路𨽻安西省　移潭州省治鄂州徙湖南宣慰司于
潭州從湖廣平章政事阿里哈雅請也阿里哈雅所定
荆南淮西江西海南廣西之地凡得州五十八峒夷山
獠不可勝計大率以口舌降之未甞專事殺戮又其取
民悉定從輕賦民所在立祠祀之　丙戌征日本軍啓
行先是翰林學士王磐聞師行有期入諫曰日本小夷
海道險逺勝之則不武不勝則損威臣以為勿伐便帝
震怒謂非所宜言且曰此在吾國法言者不赦汝豈有
他心而然耶磐對曰臣赤心為國故敢以言苟有他心
何為從叛亂之地冒萬死而来歸乎今臣年已八十且
無子嗣他心欲何為耶明日帝遣侍臣以溫言慰撫使
無憂懼後閲内府珍玩有碧玉寳枕因出賜之　己丑
福建省左丞蒲壽庚言詔造海船二百艘今成者五十
民實艱苦詔止之　乙未皇后鴻吉哩氏崩后性明敏
逹於事機國家初政左右匡正與有力焉四集賽奏割
京城外近地牧馬帝許之后将諫先陽責劉秉忠曰汝
何不諌若初定都時以地牧馬則可今軍民分業已定
奪之可乎事遂止后嘗於太府監支繒帛表裏各一帝
謂后曰此軍國所需非私家物后何可得支后自是率
宫人親執女工拘諸舊弓弦練之緝為紬以製衣其靱
宻比綾綺宣徽院羊臑皮置不用后取之合縫為地毯
其勤儉有節而無棄物類如此宋亡㓜主入朝后不樂
帝曰江南平自此不用兵甲人皆喜之爾何獨不樂后
曰自古無千嵗之國毋使吾子孫及此則幸矣帝以宋
府庫物置殿庭召后視之后一視而反帝遣宦者追問
后何欲后曰宋人貯蓄以貽子孫子孫不能守而歸於
我我又何忍取之宋太后全氏至京不習風土后奏乞
令回江南帝不允至三奏帝乃答曰爾婦人無逺慮若
使之南還或浮言一動即廢其家非所以愛之也若愛
之但時加存恤可耳后退益厚待之　丙申帝還宫以
中書右丞行江東道宣慰使阿喇哈為中書左丞相行
中書省事江西道宣慰使兼招討使伊徳黙色參知政
事行中書省事以遼陽懿盖北京大定諸州旱免今年
租税之半　遣皇太子行邊復以巴延佐之帝諭太子
曰巴延才兼將相忠於所事故俾從汝汝毋以常人遇
之也　三月戊戌國子祭酒致仕許衡病革㑹家人祀
先衡曰吾一日未死寕可不有事於祖考起奠獻如儀
既徹而卒年七十三衡甞語其子曰我平生為虚名所
累竟不能辭官死後慎勿請諡勿立碑但書許某之墓
四字使子孫識其處足矣衡善教其言煦煦雖與童子
言如恐傷之故所至無貴賤賢不肖皆樂從之服其教
者如金科玉條終身不敢忘或未嘗及門傳其緒餘而
折節力行為名世者往往有之丞相安圗一見衡語同
列曰若此輩自謂不相上下葢十百與千萬也翰林承㫖
王磐氣槩一世少所與可獨心折於衡曰先生神明也後
贈司徒追封魏國公諡文正　辛酉立登聞鼓院許有
寃者撾鼓以聞　夏四月癸酉復頒中外官吏俸　辛
巳通泰二州飢發粟二萬一千六百石賑之　五月庚
申嚴鬻人之禁乏食者量加賑貸　六月丙寅敇謙州
織工百四十二戸貧甚以粟給之其所鬻妻子官與贖
還　庚寅以阿喇哈有疾詔安塔哈統率軍馬征日本
　壬辰以中書左丞呼圗特穆爾為中書右丞行中書
省事御史中丞行御史臺事呼勒色為中書左丞行尚
書省事　秋七月己亥阿喇哈卒于軍　庚戌以松州
知州布薩圗格前後射虎萬計賜號萬虎将軍　辛酉
索多征占城賜駞蓬以辟瘴毒　入月甲子朔招討使
方文言擇守令崇祀典戢姦吏禁盜賊治軍旅奨忠義
六事詔廷臣及諸老議舉行之　丙寅熒惑犯諸侯西
第三星　庚午䝉固岱為中書右丞行中書省事　壬
辰詔征日本軍回所在官為給糧先是命安塔哈代阿
喇哈分戍三海口就招海中餘㓂未至而實都洪茶丘
范文虎李庭金方慶等已航海至平壺島遇颶風敗舟
諸将各擇堅艦乗之遁去棄士卒十餘萬于島衆推張
百戸者為帥方伐木作舟為歸計日本覘知之率衆来
襲盡殺䝉古高麗漢人謂新附軍為唐人不殺而奴之
十萬之衆得逃還者于閶莫青呉萬五三人而已文虎
部將楚鼎率千餘人渡海大風忽至舟壞鼎挟破舟板
漂流三晝夜至一山㑹文虎船因得逹高麗之金州合
浦海屯駐散兵亦漂泛来集遂領之以歸　閏月癸巳
朔安塔哈乞以戍三海口軍擊福建賊陳弔眼詔以重
勞不從　丁巳括江南戸口税課　壬戌兩淮轉運使
阿喇斯迪音坐盜官鈔二萬一千五百錠盜取和買馬三
百四十四疋朝廷宣命格而弗頒又以官員所佩符擅
與家奴往来貿易伏誅　九月癸未京兆等路嵗辦課
額自一萬九千錠增至五萬四千錠阿哈瑪特尚以為未
實欲覈之帝曰阿哈瑪特何知事遂止　少府為諸王昌
童建宅于太廟南太常丞田忠良往仆其柱少府奏之
帝問忠良對曰太廟前豈諸王建宅所耶帝曰卿言是
也又奏曰太廟前無馳道非禮也即敇中書闢道國制
十月上吉有事于太廟或請牲不用牛忠良奏曰梁武
帝用麫為犧牲後何如耶從之忠良中山人也　冬十
月乙未享于太廟貞懿順聖昭天睿文光皇后祔　己
亥降詔諭安南國立日烜之叔遺愛為安南國王仍發
新附軍千人衛送入安南　帝方信桑門之教詔樞宻
副使張易等參校道書易等言惟道德經為老子所著
餘皆後人偽撰己酉詔悉焚之　立行中書省于占城
以索多為右丞劉深為左丞　兵部侍郎伊黙色參知
政事　庚戌敇以海船百艘新舊軍及水手合萬人期
以明年正月征海外諸番仍諭占城郡王給軍食　壬
子用和爾郭斯言於揚州隆興鄂州泉州四省置蒙古
提舉學校官各二員　癸丑皇太子至自北邊　漳州
盗陳弔眼聚衆十萬連五十餘寨扼險自固高興攻破
十五寨弔眼走保千壁嶺興上至山半誘與語接其手
掣下擒斬之漳境悉平甲子敇誅弔眼餘黨並收其兵
仗繫送京師　高麗國金州等處置鎮邊萬戸府以控
制日本　高麗國王請完濱海城防日本不允　十二
月甲午以翁吉喇特為中書右丞相　己亥罷日本行
中書省　丁未議選侍衛軍萬人練習以備扈從　癸
丑敇免益都淄莱寕海開河夫今年租賦仍給其傭直
　是嵗改漳州為路　保定路清苑縣水平陽路松山
縣旱高唐夏津武城等縣蟊害稼並免今年租計三萬
六千餘石　蜀初定帝閔其地乆受兵百姓傷殘擇近
臣撫安之以東宫典文書伊勒濟爾海為嘉定路逹嚕噶
齊時方以闢田均賦弭盗息訟諸事課守令伊勒濟爾海
奉詔甚謹民安之使者交薦其能㑹盗起雲南號數十
萬聲言欲㓂成都伊勒濟爾海馳入告急言辭懇切繼以
泣涕大臣疑其不然帝曰雲南朕所經理未可忽也乃
推食以勞之又語伊勒濟爾海曰南人生長亂離豈不厭
兵畏禍耶御之乖方保之不以其道故為亂耳其歸以
朕意告諸将叛則討之服則舍之毋多殺以傷主意則
人必定矣伊勒濟爾海至蜀宣布上㫖雲南乃安　益都
等路宣慰使都元帥来阿巴齊發兵萬人開運河往来
督視寒暑不輟有兩卒自傷其手以示不可用阿巴齊
檄樞宻府并行省奏聞斬之以懲不律運河既開遷膠
莱海道漕運使阿巴齊寜夏人也　嘉議大夫太史令
王珣居父喪哀毁日飲勺水帝遣内侍慰諭之未幾卒
年四十七後追封定國公諡文肅　河東按察使伊勒
蘓哈遷南臺中丞帝出内中寳刀賜之曰以鎮外臺時
丞相阿哈瑪特之子庫克新為江浙行省平章政事恃勢貪
穢伊勒蘓哈發其姦得贓鈔八十一萬錠奏請誅之并
劾江南釋教總統嘉木揚喇勒智諸不法事諸道竦動
十九年春正月丙寅罷征東行中書省　丁夘諸王札
喇呼至自軍中時皇子北平王以軍鎮阿里瑪圖之地
以禦海都諸王錫里濟與托克托特穆爾等謀刧北平王以
叛欲與札喇呼結援於海都海都不從色埒黙悔過執
錫里濟等北平王遣札喇呼以聞　妖民張圓光伏誅
　二月辛夘朔帝幸栁林　修宫城太廟司天臺　癸
巳遣使往乾山造江南戰船千艘　壬寅命軍官陣亡
者其子襲職以疾卒者授官降一等具為令　乙巳立
廣東按察司　戊申帝還宫　己酉減省部冗員　徙
浙東宣慰司于溫州　分軍戍守江南自歸州以及江
隂至三海口凡二十八所　壬子遣諸王相輝和爾擊
緬初尼雅斯迪音自緬還言熟其國形勢可擊遂以塔卜
為右丞伊克徳濟為參政命相輝和爾督諸軍復往擊
之　甲寅帝幸上都　申嚴漢人軍器之禁　三月戊
寅益都千戸王著以中書左丞相阿哈瑪特蠧國害民與
髙華善合謀殺之著素志疾惡因人心憤怨宻鑄大銅
鎚自誓願擊阿哈瑪特首㑹髙華善以祕術行軍中無驗
而歸詐稱死殺其徒以尸欺衆逃去人亦莫知著乃與
合謀結八十餘人夜入京城時皇太子從帝如上都而
阿哈瑪特留守京師著以太子素惡其奸乃遣二西僧至
中書詐稱皇太子與國師還都建佛事省中疑之時髙
觿張九思皆宿衛宫中詰之倉皇失對遂以二僧屬吏
訊之不伏觿九思乃集衛士及官兵各執弓矢以備壬
午著復矯太子令俾樞宻副使張易發兵夜㑹東宫易
不察遽以兵往觿問果何為易附耳語曰太子來誅左
相也既而省中遣使出迎悉為偽太子所殺奪其馬入
健德門夜二鼓觿等忽聞人馬聲遥見燭籠儀仗将至
宫門其一人前呼啓關觿謂九思他時殿下還宫必以
旺扎勒賽音二人先請得見二人然後啟關觿呼二人不
應即語之曰皇太子平日未嘗行此門今何来此也賊
計窮趨南門觿留張子政等守西門亟走南門伺之偽
太子立馬指揮呼省官至前責阿哈瑪特數語著即牽去
以所袖銅鎚碎其腦立斃繼呼左丞郝禎至殺之囚右
丞張恵觿乃與九思大呼曰此賊也叱衛士亟捕之留
守司逹嚕噶齊博敦遂持梃前擊立馬者墜地弓矢亂
發衆奔潰多就擒高華善等逃去著挺身請囚中丞額
森特穆爾馳奏帝時方駐蹕察罕諾爾聞之震怒即日
至上都命樞宻副使博囉司徒和爾郭斯參政阿里等
馳驛至上都討為亂者庚辰獲高華善于髙梁河辛巳
博囉等至壬午誅王著高華善于市皆醢之并殺張易
著臨刑大呼曰王著為天下除害今死矣異日必有為
我書其事者復以張易從著為亂將傳首四方張九思
曰易應變不審則有之坐以與謀則過矣乞免傳首從
之初著作佐郎湘潭張康旁通術數嘗上奏嵗壬午太
一理艮宫主大将客參将囚直符治事正屬燕分明年
春京城當有盗兵事干將相至是其言果驗
　王惲曰著激於義捐一身為天下除害事既露不去
　自縛詣司敗以至臨命氣不少挫而視死如歸誠殺
　身成名死而不悔者也律以春秋誅亂臣賊子之法
　不以義與之可乎
戊子以領北庭都䕶阿必實哈為御史大夫行御史臺
事　集賢直學士兼祕書少監建昌程文海奏陳五事
一曰取㑹江南仕籍二曰通南北之選三曰立考功厯
四曰置貪贓籍五曰給江南官吏俸朝廷多采行之賜
地京師安貞門以築居室文海字鉅夫後避武宗廟諱
以字行　夏四月丁酉以和爾郭斯為中書右丞相降
右丞和爾郭斯為留守仍同僉樞宻院事皇太子謂翁
吉喇特曰阿哈瑪特已死汝任中書事有便國利民者毋
憚更張或有阻撓吾當力持之故是時庻務更新省部
用人多所推薦　戊戌陳桂龍率其黨来降詔流桂龍
于邊地　中書左丞耿仁等言諸王公主分地所設逹
嚕噶齊例不遷調百姓苦之依常調任滿從本位下選
代為宜從之　乙巳以阿哈瑪特家奴呼圗克岱爾等久縂
兵權命博敦等代之仍𨽻大都留守司　弛西山薪炭
禁　以阿哈瑪特子江淮行省平章政事庫克新罪重於父
議究勘之　戊申寜國路太平縣饑民採竹實為糧
庚戌行御史臺言阿里哈雅占降民為奴而以為征討
所得詔降民還之有司征討所得籍其數量賜臣下有
功者　丙辰敇以妻女姊妺獻阿哈瑪特得仕者黜之覈
阿哈瑪特占據民田給還其主庇富强戶輸賦其家者仍
輸之官　定内外官以三年為考滿任者遷叙未滿者
不許超遷　五月己未朔沙汰省部官阿哈瑪特黨人七
百十四人已革者百三十三人餘五百八十一人並黜
之　初阿哈瑪特死帝猶不深知其奸及詢樞宻副使博
囉乃盡得其罪惡始大怒曰王著殺之誠是也命發阿
哈瑪特冢剖其棺戮尸于通𤣥門外縱犬啗其肉百官士
庻聚觀稱快子姪皆伏誅籍其家得櫝藏二皮兩耳具
存問之其妾云毎咒詛時置神坐於上應驗甚速又以
帛二幅畫甲騎圍守一幄殿兵皆張弦挺刄内向狀涉
不軌畫者陳其姓又有曹震圭者嘗推算阿哈瑪特所生
年月王臺判者妄引圗䜟皆言涉不軌事聞敇剥四人
者皮以徇尋以郝禎耿仁黨惡尤甚命剖禎棺戮其尸
下耿仁於獄誅之初巴延滅宋還詔百官郊迎以勞之
阿哈瑪特先百官半舍道謁巴延巴延解所服玉鉤縧遺
之且曰宋寳玉固多吾實無所取勿以此為薄也阿哈
瑪特謂輕已乃誣以平宋時取其玉桃盞帝命按之無
驗遂釋之復其任阿哈瑪特既死有獻此盞者帝愕然曰
幾陷我忠良　癸未以甘肅行省左丞珠勒丹為中書
右丞行臺御史中丞張雄飛參知政事初阿哈瑪特欲誣
殺秦長卿劉仲澤伊瑪都勒丹三人兵部尚書張雄飛力
持不可阿哈瑪特使人啗之曰誠能殺此三人當處以參
政雄飛曰殺人以求大官吾不為也阿哈瑪特怒出為灃
州安撫使累遷御史中丞行御史臺事阿哈瑪特恐其子
庫克新為江淮右丞不為所容改陕西按察使未行阿哈
瑪特死召拜參政庫克新被逮敕廷臣雜問庫克新歴指宰執
曰汝曾受我家錢何得問我雄飛曰我曾受否曰公獨
無雄飛曰如是則我當問汝矣遂伏辜　六月己丑朔
日有食之　甲午阿哈瑪特濫設官府二百四所詔存者
三十三餘皆罷又江南宣慰司十五道内四道已立行
中書省罷之　丙申發射士百人衛丞相他人不得援
例　戊戌以占城既服復叛發兵討之初朝廷遣索多
就占城國立省撫治王子補的負固弗率凡使臣經其
國者皆執之帝怒决意進討發淮浙福建湖廣軍五千
海船百艘戰船二百五十命索多将之以行　己酉以
阿哈瑪特居第賜和爾郭斯　丁已征亦奚不薛盡平其
地立三路逹嚕噶齊留軍鎮守命藥爾哈總之
　
　
　
　
　
　
　
　資治通鑑後編巻一百五十三
