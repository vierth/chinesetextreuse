史記集解卷九十四
　　　　　　　　　　　　　宋　裴駰　撰
史記九十四
田儋列傳第三十四
田儋者狄人也(徐廣曰今樂/安臨濟縣也)故齊王田氏族也儋從弟
田榮榮弟田横皆豪宗彊能得人陳涉之初起王楚也
使周市略定魏地北至狄狄城守田儋詳為縛其奴從
少年之廷欲謁殺奴(服䖍曰古殺奴婢皆當告官儋/欲殺令故詐縛奴而以謁也)見
狄令因擊殺令而召豪吏子弟曰諸侯皆反秦自立齊
古之建國儋田氏當王遂自立為齊王(徐廣曰二世/元年九月也)發
兵以擊周市周市軍還去田儋因率兵東略定齊地秦
將章邯圍魏王咎於臨濟急魏王請救於齊齊王田儋
將兵救魏(徐廣曰二/年六月)章邯夜銜枚擊大破齊楚軍殺田
儋於臨濟下儋弟田榮收儋餘兵東走東阿齊人聞王
田儋死迺立故齊王建之弟田假為齊王田角為相田
間為將以距諸侯田榮之走東阿章邯追圍之項梁聞
田榮之急迺引兵擊破章邯軍東阿下章邯走而西項
梁因追之而田榮怒齊之立假迺引兵歸擊逐齊王假
假亡走楚齊相角亡走趙角弟田間前求救趙因留不
敢歸田榮迺立田儋子市為齊王(徐廣曰二/年八月)榮相之田
横為將平齊地項梁旣追章邯章邯兵益盛項梁使使
告趙齊發兵共擊章邯田榮曰使楚殺田假趙殺田角
田間迺肯出兵楚懷王曰田假與國之王窮而歸我殺
之不義趙亦不殺田角田間以市於齊齊曰蝮螫手則
斬手螫足則斬足何者為害於身也(應劭曰蝮一名虺/螫人手足則割去)
(其肉不然/則致死)今田假田角田間於楚趙非直手足戚也(文/潁)
(曰言將亡身非手足憂也/瓉曰於楚趙非手足之親)何故不殺且秦復得志於天
下則齮齕用事者墳墓矣(如淳曰齮/齕猶齚齧)楚趙不聽齊亦怒
終不肯出兵章邯果敗殺項梁破楚兵楚兵東走而章
邯渡河圍趙於鉅鹿項羽徃救趙由此怨田榮項羽旣
存趙降章邯等西屠咸陽滅秦而立侯王也迺徙齊王
田市更王膠東治即墨齊將田都從共救趙因入闗故
立都為齊王治臨淄故齊王建孫田安項羽方渡河救
趙田安下濟北數城引兵降項羽項羽立田安為濟北
王治博陽田榮以負項梁不肯出兵助楚趙攻秦故不
得王趙將陳餘亦失職不得王二人俱怨項王項王旣
歸諸侯各就國田榮使人將兵助陳餘令反趙地而榮
亦發兵以距擊田都田都亡走楚田榮留齊王市無令
之膠東市之左右曰項王彊㬥而王當之膠東不就國
必危市懼迺亡就國田榮怒追擊殺齊王市於卽墨還
攻殺濟北王安於是田榮迺自立為齊王盡并三齊之
地項王聞之大怒迺北伐齊齊王田榮兵敗走平原(徐/廣)
(曰三年/正月)平原人殺榮項王遂燒夷齊城郭所過者盡屠
之(徐廣曰立故/王田假也)齊人相聚畔之榮弟横收齊散兵得數
萬人反擊項羽於城陽(徐廣曰假走/楚楚殺之)而漢王率諸侯敗
楚入彭城項羽聞之迺釋齊而歸擊漢於彭城因連與
漢戰相距滎陽以故田横復得收齊城邑(徐廣曰/四月)立田
榮子廣為齊王而横相之專國政政無巨細皆斷於相
横定齊三年漢王使酈生往說下齊王廣及其相國横
横以為然解其歴下軍漢將韓信引兵且東擊齊齊初
使華無傷田解軍於歴下以距漢漢使至迺罷守戰備
縱酒且遣使與漢平漢將韓信已平趙燕用蒯通計度
平原襲破齊歴下軍因入臨淄齊王廣相横怒以酈生
賣已而烹酈生齊王廣東走高密(徐廣曰高/一作假)相横走博
陽守相田光走城陽將軍田旣軍於膠東楚使龍且救
齊齊王與合軍高密漢將韓信與曹參破殺龍且(徐廣/曰四)
(年十/一月)虜齊王廣漢將灌嬰追得齊守相田光至博陽而
横聞齊王死自立為齊王還擊嬰嬰敗横之軍於嬴下
(晉灼曰泰/山嬴縣也)田横亡走梁歸彭越彭越是時居梁地中立
且為漢且為楚韓信已殺龍且因令曹參進兵破殺田
旣於膠東使灌嬰破殺齊將田吸於千乗韓信遂平齊
乞自立為齊假王(徐廣曰/二月也)漢因而立之後嵗餘漢滅項
籍漢王立為皇帝以彭越為梁王田横懼誅而與其徒
屬五百餘人入海居島中(韋昭曰海/中山曰島)高帝聞之以為田
横兄弟本定齊齊人賢者多附焉今在海中不收後恐
為亂迺使使赦田横罪而召之田横因謝曰臣亨陛下
之使酈生今聞其弟酈商為漢將而賢臣恐懼不敢奉
詔請為庻人守海島中使還報高皇帝迺詔衛尉酈商
曰齊王田横即至人馬從者敢動搖者致族夷迺復使
使持節具告以詔商状曰田横來大者王小者迺侯耳
不來且舉兵加誅焉田横迺與其客二人乘傳詣雒陽
(如淳曰四馬/下足為乘傳)未至三十里至尸鄉廏置(應劭曰尸鄉在/偃師瓉曰廏置)
(置馬以/傳驛也)横謝使者曰人臣見天子當洗沐止畱謂其客
曰横始與漢王俱南面稱孤今漢王為天子而横迺為
亡虜而北面事之其恥固已甚矣且吾亨人之兄與其
弟併肩而事其主縱彼畏天子之詔不敢動我我獨不
媿於心乎且陛下所以欲見我者不過欲一見我面貌
耳今陛下在洛陽今斬吾頭馳三十里間形容尚未能
敗猶可觀也遂自剄令客奉其頭從使者馳奏之高帝
高帝曰嗟乎有以也夫起自布衣兄弟三人更王豈不
賢乎哉為之流涕而拜其二客為都尉發卒二千人以
王者禮塟田横旣塟二客穿其冢旁孔皆自剄下從之
高帝聞之迺大驚以田横之客皆賢吾聞其餘尚五百
人在海中使使召之至則聞田横死亦皆自殺於是乃
知田横兄弟能得士也
太史公曰甚矣蒯通之謀亂齊驕淮隂其卒亡此兩人
(韓信/田横)蒯通者善為長短説論戰國之權變為八十一首
(漢書曰號為雋/永永一作求)通善齊人安期生安期生嘗干項羽項
羽不能用其筴已而項羽欲封此兩人兩人終不肯受
亡去田横之高節賓客慕義而從横死豈非至賢余因
而列焉無不善畫者莫能圖何哉
　
　
　
　史記集解卷九十四
