
　資治通鑑卷一百八十　　宋　司馬光　撰
　　　　　　　　　　　　　　胡三省音註
　隋紀四(起閼逢困敦盡彊/圉單閼凡四年)
　　高祖文皇帝下
仁壽四年春正月丙午赦天下　帝將避暑於仁壽宫
術士章仇太翼固諫不聽太翼曰是行恐鑾輿不返帝
大怒繫之長安獄期還而斬之甲子幸仁壽宫乙丑詔
賞賜支度事無巨細並付皇太子夏四月乙卯帝不豫
六月庚申赦天下秋七月甲辰上疾甚卧與百僚辭訣
並握手歔欷(歔音虛欷音/希又許既翻)命太子赦章仇太翼丁未崩
於大寶殿(年六/十四)高祖性嚴重令行禁止每旦聽朝日昃
忘倦(朝直遥翻昃阻/力翻日中則昃)雖嗇於財至於賞賜有功即無所
愛將士戰没必加優賞仍遣使者勞問其家(將即亮翻/使疏吏翻)
(勞力/到翻)愛養百姓勸課農桑輕徭薄賦其自奉養務為儉
素乘輿御物故弊者隨宜補用(乘繩/證翻)自非享宴所食不
過一肉後宫皆服澣濯之衣天下化之開皇仁壽之間
丈夫率衣絹布(衣於/既翻)不服綾綺装帶不過銅鐵骨角無
金玉之飾故衣食滋殖倉庫盈溢受禪之初民户不滿
四百萬末年踰八百九十萬(此以開皇初元户口之數/比較仁夀末年大業初之)
(數而言之也按周之平齊得户三百三萬而隋受周禪/户不滿四百萬則周氏初有關中西并巴蜀南兼江漢)
(見户不滿百萬也陳氏之亡户六十萬大約隋氏混壹/天下見户未及五百萬及其盛也蓋幾倍之滋音兹殖)
(音植禪/音墠)獨冀州已一百萬户(隋以信都郡為冀州此以/古冀州之域言之也然禹)
(之冀州兼有幽并營三州地其界比它州為最大其後/以天文畫埜分州自胃七度至畢十一度為大梁冀州)
(分隋志以信都清河魏汲河内長平上黨河東絳文城/臨汾龍泉西河離石鴈門馬邑定襄樓煩太原襄國武)
(安趙恒山博陵河間涿上谷漁陽北平安樂遼西等郡/為冀州則其地亦兼有幽并營三州地故其户最多)
然猜忌苛察信受讒言功臣故舊無始終保全者乃至
子弟皆如仇敵此其所短也(此上總論/文帝平生)初文獻皇后既
崩(獨孤后崩謚文/獻見上卷二年)宣華夫人陳氏容華夫人蔡氏皆有
寵陳氏陳高宗之女(陳宣帝廟/號高宗)蔡氏丹陽人也(丹陽郡/時置蔣)
(州/)上寢疾於仁壽宫尚書左僕射楊素兵部尚書柳述
黃門侍郎元巖(隋制門下省納言二人給事黃門侍郎/四人其位任重矣此又一元巖前蜀王)
(秀長史之元巖封平昌郡公此元巖封/龍涸縣公見隋書列女華陽王楷妃傳)皆入閤侍疾召
皇太子入居大寶殿太子慮上有不諱須預防擬(防禦/也隄)
(備也擬凖也凖擬/揣度以待之也)手自為書封出問素素條錄事狀以
報太子宫人誤送上所上覽而大恚(恚於/避翻)陳夫人平旦
出更衣(更工/衡翻)為太子所逼拒之得免歸於上所上怪其
神色有異問其故夫人泫然曰太子無禮上恚抵床曰
畜生何足付大事(抵觸也今人詈人猶曰畜生言其無/識無禮若馬牛犬豕然待畜養而生)
(者也泫/户畎翻)獨孤誤我(事見上卷開/皇二十年)乃呼柳述元巖曰召我
兒述等將呼太子上曰勇也述巖出閤為勑書(儲嗣之/重廢置)
(之間輕易如此烏/得不君臣皆敗乎)楊素聞之以白太子矯詔執述巖繫
大理獄追東宫兵士帖上臺宿衛(帖裨也帝之猜防太/子勇也屏去東宫宿)
(衛之勇健者知出蘇孝慈而不/知備張衡之入寢殿也悕矣)門禁出入並取宇文述
郭衍節度令右庶子張衡入寢殿侍疾盡遣後宫出就
别室俄而上崩故中外頗有異論(此上叙帝所以見弑/  考異曰趙毅大業)
(略記曰高祖在仁夀宫病甚追帝侍疾而高祖美人尤/嬖幸者唯陳蔡二人而已帝乃召蔡於别室既還面傷)
(而髪亂高祖問之蔡泣曰皇太子為非禮高祖大怒齧/指出血召兵部尚書柳述黃門侍郎元巖等令發詔追)
(庶人勇即令廢立帝事迫召左僕射楊素左庶子張衡/進毒藥帝簡驍健官奴三十人皆服婦人之服衣下置)
(仗立於門巷之間以為之衛素等既入而高祖暴崩馬/總通厯曰上有疾於仁壽殿與百僚辭訣並握手歔欷)
(是時唯太子及陳宣華夫人侍疾太子無禮宣華訴之/帝怒曰死狗那可付後事遽令召勇楊素秘不宣乃屏)
(左右令張衡入拉帝血濺御屏/寃痛之聲聞于外今從隋書)陳夫人與後宫聞變相
顧戰栗失色晡後太子遣使者齎小金合帖紙於際親
署封字以賜夫人夫人見之惶懼以為鴆毒不敢發使
者促之乃發(使疏吏/翻下同)合中有同心結數枚宫人咸悦相
謂曰得免死矣陳氏恚而却坐不肯致謝諸宫人共逼
之乃拜使者其夜太子烝焉(杜預曰上/淫曰烝)乙卯發喪(異考/  曰)
(大業略記曰十八日發喪杜寶大業雜記曰甲戌文帝/崩辛巳發喪壬午煬帝即位案長厯是月乙未朔乙卯)
(二十一日也無甲戌辛/巳壬午日今從隋書)太子即皇帝位㑹伊州刺史楊
約來朝(楊約出刺伊州見上/卷二年朝直遥翻)太子遣約入長安易留守
者矯稱高祖之詔賜故太子勇死縊殺之(縊於/賜翻)然後陳
兵集衆發高祖㓙問煬帝聞之(書煬帝以/别大行)曰令兄之弟
果堪大任追封勇為房陵王不為置嗣(房陵郡王隋志/房陵郡光遷縣)
(舊曰房陵置新城郡梁末置岐州後周郡縣並改為光/遷大業初置房陵郡  考異曰大業略記云庶人勇八)
(男亦隂加酖害恐其為厲皆倒埋之按隋書北史皆云/煬帝踐極儼常從行卒于道實酖之也諸弟分徙嶺表)
(仍勑在所皆殺焉今從之按通/鑑下文大業三年殺儼及七弟)八月丁卯梓宫至自仁
壽宫丙子殯于大興前殿(大興前殿大/興宫正殿也)柳述元巖並除
名述徙龍川巖徙南海(隋志龍川郡平陳置循/州南海郡舊置廣州)帝令蘭
陵公主與述離絶欲改嫁之公主以死自誓不復朝謁
(復扶又翻/朝直遥翻)上表請與述同徙帝大怒公主憂憤而卒臨
終上表請葬於柳氏帝愈怒竟不哭葬送甚薄(上時掌/翻卒子)
(恤/翻)　太史令袁充奏言皇帝即位與堯受命年合諷百
官表賀禮部侍郎許善心議以為國哀甫爾不宜稱賀
左衛大將軍宇文述素惡善心(宇文述自左衛率遷左/衛大將軍豈特以舊恩)
(哉既以醻功且親之/以自衛也惡烏路翻)諷御史劾之(劾户槩翻/又户得翻)左遷給事
郎降品二等　漢王諒有寵於高祖為并州總管(開皇/十七)
(年漢王諒代秦王/俊為并州總管)自山以東至于滄海南距黃河五十
二州皆𨽻焉特許以便宜從事不拘律令諒自以所居
天下精兵處見太子勇以讒廢(事見上卷開/皇二十年)居常怏怏
(怏於/兩翻)及蜀王秀得罪(見上卷/二年)尤不自安隂蓄異圖言於
高祖以突厥方彊(厥九/勿翻)宜修武備於是大發工役繕治
器械(治直/之翻)招集亡命左右私人殆將數萬突厥嘗冦邊
高祖使諒禦之為突厥所敗(敗補/邁翻)其所領將帥坐除解
者八十餘人(將即亮翻帥所類翻/除除名也解解官也)皆配防嶺表諒以其
宿舊奏請留之高祖怒曰爾為藩王惟當敬依朝命(朝/直)
(遥/翻)何得私論宿舊廢國家憲法邪嗟乎小子爾一旦無
我或欲妄動彼取爾如籠内雞雛耳何用腹心為王頍
者僧辯之子(王僧辯事梁有平侯景之功/為陳覇先所殺頍丘弭翻)倜儻好奇略
(倜它狄翻/好呼到翻)為諒諮議參軍(隋制諸王府諮議參軍在長/史司馬之下掾屬之上也)
蕭摩訶陳氏舊將(將即/亮翻)二人俱不得志每鬱鬱思亂皆
為諒所親善贊成其隂謀㑹熒惑守東井(熒惑罰星/東井秦分)儀
曹鄴人傅奕曉星厯(按隋制王府諸曹無儀曹蓋不/在諸參軍之數鄴縣屬魏郡)諒
問之曰是何祥也對曰天上東井黃道所經(晉志東井/八星天之)
(南門黃/道所經)熒惑過之乃其常理若入地上井則可怪耳(奕/知)
(諒有異圖詭對/以自免於禍)諒不悦及高祖崩煬帝遣車騎將軍屈
突通以高祖璽書徵之(騎奇寄翻屈區/勿翻璽斯氏翻)先是高祖與諒
宻約若璽書召汝勑字傍别加一㸃(高歡與侯景亦有/此約而皆以階亂)
(先悉/薦翻)又與玉麟符合者(開皇七年頒青龍符於東方總/管刺史西方以騶虞南方以朱)
(雀北方以𤣥武是後三子分居方面并楊益三總管統/屬甚廣故為玉麟符漢王諒既敗惟留守東西兩都用)
(玉麟符至/唐猶然)當就徵及發書無驗諒知有變詰通(詰去/吉翻)通
占對不屈乃遣歸長安諒遂發兵反總管司馬安定皇
甫誕切諫(安定郡/涇州)諒不納誕流涕曰竊料大王兵資非
京師之敵加以君臣位定逆順勢殊士馬雖精難以取
勝一旦陷身叛逆絓於刑書(絓户/掛翻)雖欲為布衣不可得
也諒怒囚之嵐州刺史喬鍾葵將赴諒(嵐州樓煩之地/也按隋志大業)
(四年方置樓煩郡管下秀容縣舊置肆州開皇十八年/置忻州大業初廢又按唐志樓煩郡平劉武周置東㑹)
(州武徳六年改嵐州而義寧元年復分秀容置忻州喬/鍾葵者既為嵐州刺史而隋志不載嵐州建置當考嵐)
(盧含翻宋白曰後魏置/嵐州因岢嵐山為名)其司馬京兆陶模拒之曰漢王
所圖不軌公荷國厚恩(荷下/可翻)當竭誠効命豈得身為厲
階乎鍾葵失色曰司馬反邪臨之以兵辭氣不橈(邪音/耶撓)
(奴敎翻/屈也)鍾葵義而釋之軍吏曰若不斬模無以壓衆心
乃囚之於是從諒反者凡十九州王頍説諒曰王所部
將吏家屬盡在關西(説輪芮翻將即亮翻此/關西謂蒲津關以西)若用此等
則宜長驅深入直據京都所謂疾雷不及掩耳(淮南子/之言)
若但欲割據舊齊之地(南距大河北盡燕/代皆高齊之地也)宜任東人諒
不能决乃兼用二䇿唱言楊素反將誅之(諒若如宋武/陵王聲元㐫)
(之罪而舉兵天/下其誰能敵之)總管府兵曹聞喜裴文安(兵曹兵曹參/軍也聞喜縣)
(屬絳/州)説諒曰井陘以西在王掌握之内山東士馬亦為
我有宜悉發之分遣羸兵屯守要害仍命隨方略地帥
其精鋭直入蒲津(同州朝邑縣有蒲津關度河東即蒲/州城陘音刑羸倫為翻帥讀曰率)
文安請為前鋒王以大軍繼後風行雷擊頓於霸上(自/武)
(關入則頓於霸上自蒲津入豈須/頓於霸上蓋欲乘高以臨長安耳)咸陽以東可指麾而
定京師震擾兵不暇集上下相疑羣情離駭我陳兵號
令誰敢不從旬日之問事可定矣(云考異曰大業略記/  司兵參軍裴文安)
(説諒曰今梓宫尚在仁壽宫比其徵兵動移旬月今若/簡驍勇萬騎令文安督領不淹十五日徑據長安其在)
(京被黜停私之徒並擢授高位付以心膂共守京城則/咸陽以東府縣非彼之有然後大王總兵鼓行而西聲)
(勢一接天下可指麾而定也諒不從大業雜記云文安/又説曰先人有奪人之心殿下選精騎一萬徑往京師)
(奔喪曉夜兼行誰敢止約至京徑掩仁壽宫彼縱徵召/未暇禦我大軍絡繹隨王而至此則次計王直資河北)
(彼率天下之兵百道攻我則難/為主人此下計也今從隋書)諒大悦於是遣所署大
將軍余公理出大谷趣河陽(姓苑余姓由余之後隋志/大谷縣屬太原郡舊曰陽)
(邑開皇十八年改焉水經注大谷谷名在祁縣東/南河陽縣屬懐州欲由此渡孟津趣七喻翻下同)大將
軍綦良出滏口趣黎陽(綦姓也此二軍皆欲使/渡河略河南滏音釜)大將軍
劉建出井陘略燕趙(陘音/刑)柱國喬鍾葵出鴈門(鴈門郡/代州也)
(時李景以代州拒諒/使鍾葵自嵐州攻之)署文安為柱國與柱國紇單貴王
聃等直指京師(紇單虜複姓紇下没翻單可/寒翻又達演翻聃他酣翻)帝以右武
衛將軍洛陽丘和(隋制左右武衛將軍領外軍宿衛風/俗通丘姓左丘明之後又云太公封)
(於營丘支孫以地為氏又魏書官氏志後魏獻帝次弟/丘敦氏後改為丘氏按拓㧞南都洛陽凡北人從之南)
(遷者三字姓複姓皆改從單字姓為河南/洛陽人丘和既洛陽人葢即丘敦氏之後)為蒲州刺史
鎮蒲津諒選精鋭數百騎戴羃䍦(羃莫狄翻䍦音離新/唐志曰婦人施羃䍦)
(以蔽身永徽中始用帷冒施羣及頸武后時帷冒益盛/中宗後無復羃䍦矣按帷冒起於隋騎奇寄翻下同)
詐稱諒宫人還長安門司弗覺徑入蒲州(門司蒲州之/掌城門者)
城中豪傑亦有應之者丘和覺其變踰城逃歸長安蒲
州長史勃海高義明司馬北平榮毗(勃海郡開皇六年/置棣州大業二年)
(改滄州北平郡舊置平/州榮姓周榮公之後)皆為反者所執裴文安等未至
蒲津百餘里諒忽改圖令紇單貴斷河橋守蒲州(此蒲/津之)
(橋也諒欲斷河謂可坐有/舊齊之地耳斷丁管翻)而召文安還文安至謂諒曰
兵機詭速本欲出其不意王既不行文安又返使彼計
成大事去矣諒不對以王聃為蒲州刺史裴文安為晉
州刺史薛粹為綘州刺史梁菩薩為潞州刺史韋道正
為韓州刺史張伯英為澤州刺史(隋志臨汾郡晉州絳/郡後魏置東雍州後)
(周改絳州上黨郡後周置潞州上黨郡襄垣縣後周置/韓州大業初州廢長平郡舊曰建州開皇初改澤州菩)
(薄乎翻薩桑葛/翻聃他甘翻)代州總管天水李景發兵拒諒諒遣其
將劉暠襲景(將即亮翻/暠古老翻)景擊斬之諒復遣喬鍾葵帥勁
勇三萬攻之(復扶又翻帥/讀曰率下同)景戰士不過數千加以城池
不固為鍾葵所攻崩毁相繼景且戰且築士卒皆殊死
鬬鍾葵屢敗司馬馮孝慈司法吕玉(司法即法/曹行參軍)並驍勇
善戰(驍堅/堯翻)儀同三司侯莫陳乂多謀畫工拒守之術景
知三人可用推誠任之已無所關預唯在閤持重時撫
循而已楊素將輕騎五千襲王聃紇單貴於蒲州夜至
河際收商賈船得數百艘(賈音古艘/蘇遭翻)船内多置草踐之
無聲遂衘枚而濟遲明擊之(遲直/二翻)紇單貴敗走聃懼以
城降(降户/江翻)有詔徵素還初素將行計日破賊皆如所量
(量音/良)於是以素為并州道行軍總管河北道安撫大使
帥衆數萬以討諒(使疏/吏翻)諒之初起兵也妃兄豆盧毓為
府主簿苦諫不從私謂其弟懿曰吾匹馬歸朝自得免
禍此乃身計非為國也不若且偽從之徐伺其便(朝直/遥翻)
(為于/偽翻)毓勣之子也(豆盧勣見一百七十四卷陳/宣帝太建十二年勣則歴翻)毓兄顯
州刺史賢(隋志淮安郡後魏置東荆州西/魏改淮州開皇五年又改顯州)言於帝曰臣
弟毓素懐志節必不從亂但逼兇威不能自遂臣請從
軍與毓為表裏諒不足圖也帝許之賢宻遣家人齎勑
書至毓所與之計議諒出城將往介州(隋志西河郡後/魏置汾州後齊)
(置南朔州後/周改曰介州)令毓與總管屬朱濤留守(屬在掾下/守手又翻)毓謂
濤曰漢王構逆敗不旋踵吾屬豈可坐受夷滅孤負國
家邪(邪音/耶)當與卿出兵拒之濤驚曰王以大事相付何
得有是語因拂衣而去毓追斬之出皇甫誕於獄與之
恊計及開府儀同三司宿勤武等(宿勤虜複姓後魏末/有宿勤明達叛亂)
閉城拒諒部分未定(分扶/問翻)有人告諒諒襲擊之(曰考異/  皇甫)
(誕傳云楊素將至諒屯清源以拒之按諒屯/清源時素軍已迫何暇自還襲毓今從毓傳)毓見諒至
紿其衆曰此賊軍也(紿徒/亥翻)諒攻城南門稽胡守南城(稽/胡)
(步落稽也散/居介石二州)不識諒射之(射而/亦翻)矢下如雨諒移攻西門
守兵識諒即開門納之毓誕皆死綦良攻慈州刺史上
官政不克(隋志魏郡滏陽縣後周置開/皇十年置慈州大業初州廢)引兵攻行相州
事薛胄又不克(魏郡置相州治安/陽相息亮翻下同)遂自滏口攻黎州(隋/志)
(汲郡黎陽縣/舊置黎州)塞白馬津(白馬津在東郡白馬縣北對黎/陽岸塞之使不得渡塞悉則翻)
余公理自太行下河内(行户/剛翻)帝以右衛將軍史祥為行
軍總管軍於河隂(河隂縣東魏置屬洛/陽郡北對河陽岸)祥謂軍吏曰余
公理輕而無謀(輕墟/政翻)恃衆而驕不足破也公理屯河陽
祥具舟南岸公理聚兵當之祥簡精鋭於下流濳濟公
理聞之引兵拒之戰於須水(按九域志鄭州滎陽縣有/須水鎮然其地在河南史)
(祥既濟河擊余公理當遇戰於河陽界水經志湨水出/原城西北原山勲掌公東南流過河陽無辟城又南入)
(于河疑須水當作湨水湨古閴翻杜/佑通典作湨水音同則須字誤明矣)公理未成列祥擊
之公理大敗祥東趣黎陽綦良軍不戰而潰祥寧之子
也(史寧從宇文氏於/兵間屢有戰功)帝將發幽州兵疑幽州總管竇抗
有貳心問可使取抗者於素素薦前江州刺史勃海李
子雄(隋志九江郡/舊置江州)授上大將軍拜廣州刺史(拜廣州而/使之往幽)
(州未得/之廣州)又以左領軍將軍長孫晟為相州刺史(隋志左/右領軍)
(府各掌十二軍籍/帳差科辭訟之事)發山東兵與李子雄共經略之晟辭
以男行布在諒所部帝曰公體國之深終不以兒害義
朕今相委公其勿辭李子雄馳至幽州止傳舍(傳直/戀翻)召
募得千餘人抗來詣子雄子雄伏甲擒之抗榮定之子
也(竇榮定見一百七十五/卷陳長城公至徳二年)子雄遂發幽州兵步騎三萬
自井陘西擊諒時劉建圍戍將京兆張祥於井陘子雄
破建於抱犢山下(隋志恒州石邑/縣有抱犢山)建遁去李景被圍月
餘(被皮/義翻)詔朔州刺史代人楊義臣救之(馬邑郡朔州與/代州接境楊義)
(臣本姓尉遲尉遲迥之亂義臣父崇以宗族之故自囚/於獄高祖慰釋之後崇與突厥戰死義臣尚㓜養於宫)
(中以其父誠/節賜姓楊氏)義臣帥馬步二萬夜出西陘(新唐志代州/鴈門縣有東)
(陘關西陘關/帥讀曰率)喬鍾葵悉衆拒之義臣自以兵少(少詩/沼翻)悉
取軍中牛驢得數千頭復令兵數百人人持一鼓濳驅
之匿於澗谷間晡後義臣復與鍾葵戰(復扶/又翻)兵初合命
驅牛驢者疾進一時鳴鼓塵埃漲天鍾葵軍不知以為
伏兵發因而奔潰義臣縱擊大破之晉絳吕三州皆為
諒城守(隋志臨汾郡霍邑縣後魏置東安郡開皇/十六年置汾州十八年改吕州為于偽翻)楊素
各以二千人縻之而去諒遣其將趙子開擁衆十餘萬
栅絶徑路屯據高壁(高壁嶺名將/即亮翻下同)布陳五十里(陳讀/曰陣)素
令諸將以兵臨之自引奇兵濳入霍山(霍山在霍邑東/北亦曰太岳山)
(禹貢所謂岳陽指是山之/陽也史記謂之霍太山)縁崖谷而進素營於谷口自
坐營外使軍司入營簡留三百人守營(漢晉謂軍司馬/為軍司今軍吏)
(亦謂之/軍司)軍士憚北兵之彊不欲出戰多願守營因爾致
遲素責所由軍司具對素即召所留三百人出營悉斬
之更令簡留人皆無願留者素乃引軍馳進出北軍之
北直指其營鳴鼓縱火北軍不知所為自相蹂踐殺傷
數萬(蹂人/九翻)諒所署介州刺史梁脩羅屯介休(隋介州治/隰城縣而)
(介休縣/屬焉)聞素至棄城走諒聞趙子開敗大懼自將衆且
十萬拒素於蒿澤㑹大雨諒欲引軍還王頍諫曰楊素
懸軍深入士馬疲弊王以鋭卒自將擊之其勢必克今
望敵而退示人以怯沮戰士之心益西軍之氣(楊素軍/自長安)
(來故謂/之西軍)願王勿還諒不從退守清源(開皇十六年分晋/陽置清源縣在晉)
(陽西南宋白曰地理志榆次縣梗陽鄉魏戌邑今梗陽/故城在清源縣南一百二十步此縣自漢至晉皆為榆)
(次縣地隋置清源縣/因縣西清源水為名)王頍謂其子曰氣候殊不佳兵必
敗汝可隨我楊素進擊諒大破之擒蕭摩訶諒退保晉
陽素進兵圍之諒窮蹙請降(降户/江翻)餘黨悉平帝遣楊約
齎手詔勞素(勞力/到翻)王頍將奔突厥至山中徑路斷絶知
必不免謂其子曰吾之計數不減楊素但坐言不見從
遂至於此不能坐受擒獲以成竪子名吾死之後汝慎
勿過親故於是自殺瘞之石窟中其子數日不得食遂
過其故人(過古禾翻/瘞於計翻)竟為所擒并獲頍尸梟於晉陽(梟/其)
(首也梟/工堯翻)羣臣奏漢王諒當死帝不許除名為民絶其屬
籍竟以幽死諒所部吏民坐諒死徙者二十餘萬家初
高祖與獨孤后甚相愛重誓無異生之子嘗謂羣臣曰
前世天子溺於嬖幸(溺奴狄翻嬖卑義/翻又博計翻下同)嫡庶分爭遂有
廢立或至亡國朕旁無姬侍五子同母可謂真兄弟也
豈有此憂邪(邪音/耶)帝又懲周室諸王㣲弱故使諸子分
據大鎮專制方面權侔帝室及其晩節父子兄弟迭相
猜忌五子皆不以壽終
　臣光曰昔辛伯諗周桓公曰内寵並后外寵貳政嬖
　子配嫡大都偶國亂之本也(左傳辛伯有是言而狐/突引之諗式甚翻告也)
　(深諫/也)人主誠能慎此四者亂何自生哉隋髙祖徒知
　嫡庶之多爭孤弱之易摇(易以/䜴翻)曾不知勢鈞位逼雖
　同産至親不能無相傾奪考諸辛伯之言得其一而
　失其三乎
冬十月己卯葬文皇帝於太陵廟號髙祖與文獻皇后
同墳異穴　詔除婦人及奴婢部曲之課男子二十二
成丁(隋因周齊之制婦人及奴婢部曲課役各隨給田/為差軍人以二十一成丁至是以户口益多府庫)
(盈溢故有是詔是後兵役䌓興/盗賊羣起而是詔為具文矣)　章仇太翼言於帝曰
陛下酉命雍州為破木之衝(木旺在卯雍州在西酉位/也故為破木之衝雍於用)
(翻/)不可久居又䜟云脩治洛陽還晉家(治直/之翻)帝深以為
然十一月乙未幸洛陽留晉王昭守長安楊素以功拜
其子萬石仁行姪𤣥挺為儀同三司賚物五萬段綺羅
千匹諒妓妾二十人(妓渠/綺翻)　丙申發丁男數十萬掘塹
自龍門東接長平汲郡(龍門縣屬蒲州長平郡澤/州汲郡衛州塹七艶翻)抵臨
清關(唐志衛州新鄉縣/東北有臨清關)度河至浚儀襄城(浚儀汴州/襄城汝州)達
於上洛(上洛/商州)以置關防　壬子陳叔寶卒贈大將軍長
城縣公(長城縣屬呉郡今長/興縣是也卒子恤翻)諡曰煬(諡法好内怠政曰/煬帝諡陳叔寶曰)
(煬豈知已不令/終亦諡曰煬乎)　蜀王秀之得罪也(見上卷/二年)右衛大將
軍元胄坐與交通除名久不得調(調徒/釣翻)時慈州刺史上
官政坐事徙嶺南將軍丘和以蒲州失守除名(守式/又翻)胄
與和有舊酒酣謂和曰上官政壯士也今徙嶺表得無
大事乎因自拊腹曰若是公者不徒然矣和奏之胄竟
坐死(元胄乘危而擠元旻於/死豈知丘和在其後乎)於是徵政為驍衛將軍(唐/六)
(典曰漢武帝以李廣為驍騎將軍後省光武改屯騎為/驍騎晉文王立晉臺以為宿衛之官歴宋齊梁陳後魏)
(北齊並有驍騎將軍之職後周有左右驍騎率上士二/人至隋煬帝改左右備身為左右驍衛尋以其所領名)
(豹騎而又别置/備身驍堅堯翻)以和為代州刺史
　　煬皇帝上之上(諱廣一名英小字阿𡡉髙祖第二/子也謚法好内怠政曰煬去禮逺)
　　　(衆曰煬逆天/虐民曰煬)
大業元年春正月壬辰朔赦天下改元　立妃蕭氏為
皇后　廢諸州總管府(後周置諸州總管隋因/之又有増置今廢之)　丙辰
立晉王昭為皇太子　髙祖之末羣臣有言林邑多奇
寶者時天下無事劉方新平交州(劉方平交州見/上卷仁壽三年)乃授
方驩州道行軍總管(隋志日南郡梁置徳州/開皇十八年改曰驩州)經略林邑
方遣欽州刺史甯長真等以步騎萬餘出越裳(隋志寧/越郡置)
(欽州越裳縣/屬日南郡)方親帥大將軍張愻等以舟師出比景(比/景)
(漢縣屬日南郡隋置比景/郡帥讀曰率愻蘇困翻)是月軍至海口(林邑出/海之口)　二
月戊辰勑有司大陳金寶器物錦綵車馬引楊素及諸
將討漢王諒有功者立於前(將即/亮翻)使奇章公牛𢎞宣詔
稱揚功伐(隋志巴州其章縣梁置又符陽縣舊置其章/郡其一作竒牛𢎞傳封竒章郡公積功曰伐)
(左傳大夫稱伐/漢紀非有功伐)賜賚各有差(賚來/代翻)素等再拜舞蹈而出
己卯以素為尚書令(唐六典秦變周法天下之事皆决/丞相府置尚書於禁中有令丞掌)
(通章奏而已漢初因之武宣之後稍以委任及光武親/總吏職天下事皆上尚書與人主參决乃下三府尚書)
(令為端揆之官魏/晉已來其任尤重)　詔天下公除惟帝服淺色黃衫鐵
裝帶　三月丁未詔楊素與納言楊達將作大匠宇文
愷營建東京(後周并齊以/洛陽為東京)每月役丁二百萬人徙洛州
郭内居民及諸州富商大賈數萬户以實之廢二崤道
開葼册道(左傳晉禦秦師於殽殽有二陵焉南陵夏后/臯之墓也北陵文王所以避風雨也酈道元)
(曰言山徑委湥峯阜交隂故可以避風雨水經有盤崤/石崤千崤之山盤崤之山崤水所出也石崤之山石崤)
(水所出也所謂崤有二陵則石崤之山也千崤之山千/崤之水出焉其水北流瀍洛二道漢建安中曹公西討)
(惡南路之嶮更開北道自後行旅率多從之山側附路/有石銘云晉太康三年𢎞農太守梁柳修復故道太崤)
(以東西崤以西明非一崤也魏書地形志恒農郡有治/崤縣太和十一年置縣有三崤山志又有西恒農郡)
(恒農縣有桃林隋志河南郡桃林縣開皇十六年置有/上陽宫陜縣後魏置陜州恒農郡後周又置崤郡開皇)
(初郡廢大業初州廢置恒農宫又熊耳縣後周置有後/魏崤縣大業初廢有二崤及峽石山新唐志陜州峽石)
(縣本崤移治峽石塢有繡嶺宫靈寶縣本桃林古函谷/關在縣西有桃源宫洛州永寧縣本熊耳西五里有崎)
(岫宫南三十三里有蘭峯宫此皆東西二京往來縁道/離宫雜出於隋唐所置不載所謂葼冊道不知此道起)
(於何所入於何所山海經曰夸父之山在湖縣西九里/其山多椶柟其北曰桃林或者椶柟字後訛為葼冊遂)
(為葼冊道歟無徵不信又當博考杜佑曰隋大業七年/移潼關道於南北鎮城間坍獸檻谷置去舊關四里餘)
(賈音古坍音/闕葼子紅翻)　戊申詔曰聽採輿頌謀及庶民故能審
刑政之得失今將巡歴淮海觀省風俗(省悉/景翻)　勑宇文
愷與内史舍人封徳彞等營顯仁宫南接皁澗北跨洛
濵(隋志河南郡壽安縣有顯仁宫水經注洛水徑宜陽/縣故城南又東與黑澗水合水出陸渾西山歴黑澗)
(西北入洛/皁才早翻)發大江之南五嶺以北奇材異石輸之洛陽
又求海内嘉木異草珍禽竒獸以實園苑辛亥命尚書
右丞皇甫議發河南淮北諸郡民前後百餘萬開通濟
渠(杜佑曰陳留郡城西有通濟渠煬帝開以通江淮漕/運兼引汴水即莨蕩渠也  考異曰雜記作皇甫公)
(儀又云發兵夫五/十餘萬今從略記)自西苑引穀洛水達于河(是嵗營建/東京東去)
(故都十八里南直伊闕之口北倚邙山之塞東出瀍水/之東西出澗水之西其城西面連苑距上陽宫七里苑)
(牆周迴一百二十六里北拒北邙西至孝水南帶洛水/支渠榖洛二水㑹于其間故自苑引之為渠以達于河)
復自板渚引河歴滎澤入汴(板渚在虎牢之東水經河/水東合汜水又東過板城)
(北有津謂之板城渚口又東過滎陽縣蒗蕩渠出焉是/渠南出為汴水漢之滎陽石門即其地也隋志滎陽郡)
(滎澤縣開皇四年置曰/廣武仁壽元年改焉)又自大梁之東引汴水入泗達
子淮(大梁即浚儀也引河入/汴汴入泗葢皆故道)又發淮南民十餘萬開䢴
溝自山陽至揚子入江(春秋呉城䢴溝通江淮此亦因/故道也䢴溝貫今揚州城中山)
(陽今淮安州揚子/今真州䢴音寒)渠廣四十步(廣古/曠翻)渠旁皆築御道樹
以柳自長安至江都(江都郡/揚州)置離宫四十餘所庚申遣
黃門侍郎王𢎞等往江南造龍舟及雜船數萬艘(艘蘇/遭翻)
東京官吏督役嚴急役丁死者什四五所司以車載死
丁東至城臯(隋志鄭州滎陽/縣舊置城臯郡)北至河陽相望於道又作
天經宫於東京四時祭髙祖(經曰夫孝天之/經也故以名宫)　林邑王
梵志(梵扶/泛翻)遣兵守險劉方擊走之師度闍黎江(闍視/遮翻)林
邑兵乘巨象四面而至方戰不利乃多掘小坑草覆其
上(覆敷/又翻)以兵挑之(挑徒/了翻)既戰偽北林邑逐之象多陷地
顛躓(躓音/致)轉相驚駭軍遂亂方以弩射象象却走蹂其
陳(射而亦翻蹂人/九翻陳讀曰陣)因以鋭師繼之林邑大敗俘馘萬計
方引兵追之屢戰皆㨗過馬援銅柱南(新唐書林邑奔/浪陀州其南大)
(浦有五銅柱山形若倚蓋西重巖東涯海漢馬援所植/也杜佑曰林邑南水步二千餘里有西屠夷馬援所樹)
(兩銅柱表界處也銅柱山周十里形如倚蓋西跨重巖/東臨大海宋白曰馬援討交趾自日南南行四百餘里)
(至林邑又南行二千餘里有西屠夷國援至其國鑄二/銅柱於象林南界與西屠夷分境計交州至銅柱五千)
(里宋杜之説銅柱在林邑南/今此所記則林邑在銅柱南)八日至其國都夏四月梵
志棄城走入海方入城獲其廟主十八皆鑄金為之刻
石紀功而還士卒腫足死者什四五方亦得疾卒於道
(卒子/恤翻)初尚書右丞李綱數以異議忤楊素及蘇威(數色/角翻)
(忤五/故翻)素薦綱於高祖以為方行軍司馬方承素意屈辱
之幾死(幾居/希翻)軍還久不得調(調徒/釣翻)威復遣綱詣南海應
接林邑久而不召綱自歸奏事威劾奏綱擅離所職下
吏按問(劾户槩翻又戸得翻/離力智翻下遐嫁翻)㑹赦免官屏居於鄠(鄠縣/屬京)
(兆郡為李綱為何潘仁所逼/致張本屛必郢翻鄠音戸)　五月築西苑周二百里
(與六典所/紀小異)其内為海周十餘里為蓬萊方丈瀛洲諸山
(象海中/三神山)髙出水百餘尺臺觀殿閣羅絡山上向背如神
(觀古玩翻/背蒲妹翻)北有龍鱗渠縈紆注海内縁渠作十六院門
皆臨渠每院以四品夫人主之(内命婦之/品胝百官)堂殿樓觀窮
極華麗宫樹秋冬彫落則剪綵為華葉綴於枝條色渝
則易以新者常如陽春沼内亦剪綵為荷芰菱芡乘輿
遊幸則去冰而布之(芰竒寄翻芡巨險翻/乘繩證翻去羌吕翻)十六院競以
殽羞精麗相髙求市恩寵上好以月夜從宫女數千騎
遊西苑作清夜遊曲於馬上奏之(用曹植清夜遊西園/之詩以名曲好呼到)
(翻騎竒/計翻)　帝待諸王恩薄多所猜忌滕王綸衛王集内
自憂懼呼術者問吉㓙及章醮求福或告其怨望呪詛
(呪職救翻/詛莊助翻)有司奏請誅之秋七月丙午詔除名為民徙
邊郡綸瓚之子集爽之子也(瓚髙祖之母弟爽/異母弟瓚藏旱翻)　八月
壬寅上行幸江都(今考異曰雜記作九月/  從隋帝紀及略記)發顯仁宫王
𢎞遣龍舟奉迎乙巳上御小朱航自漕渠出洛口(洛水/入河)
(之/口)御龍舟(按考異曰略記云甲子進龍舟/  長厯是月戊子朔無甲子)龍舟四重髙
四十五尺(重直龍翻髙工號翻度考異曰略記云/髙五丈雜記言其制  尤詳今從之)長二
百丈(長尺/亮翻)上重有正殿内殿東西朝堂中二重有百二
十房皆飾以金玉下重内侍處之(朝直遥翻/處直吕翻)皇后乘翔
螭舟制度差小而裝飾無異别有浮景九艘三重皆水
殿也(螭丑知翻艘/蘇遭翻下同)又有漾彩朱鳥蒼螭白虎𤣥武飛羽
青鳬陵波五樓道場𤣥壇板􁀙黃篾等數千艘(􁀙託盍/翻大船)
(曰􁀙篾/音蔑)後宫諸王公主百官僧尼道士蕃客乘之(尼女/夷翻)
及載内外百司供奉之物共用挽船士八萬餘人其挽
漾彩以上者九千餘人謂之殿脚皆以錦綵為袍又有
平乘青龍艨艟艚􁀙八櫂艇舸等數千艘(艨莫公翻艟/尺庸翻艚昨)
(遭翻􁀙字書闕擢讀曰/棹艇徒頂翻舸賈我翻)並十二衛兵乘之并載兵器帳
幕兵士自引不給夫舳艫相接二百餘里照耀川陸騎
兵翊兩㟁而行(舳艫音逐盧騎/竒寄翻下同)旌旗蔽野所過州縣五
百里内皆令獻食多者一州至百轝(轝音/余)極水陸珍奇
後宫厭飫將發之際多棄埋之(飫於/據翻)　契丹冦營州(遼/西)
(郡置營州契欺/訖翻又音喫)詔通事謁者韋雲起(隋志帝即位増置/謁者臺改内史省)
(通事舍人為謁者臺職通/事謁者員二十人從六品)䕶突厥兵討之啟民可汗發
騎二萬受其處分(厥九勿翻可從刋入聲汗/音寒處昌吕翻分扶問翻)雲起分為
二十營四道俱引營相去一里不得交雜聞鼓聲而行
聞角聲而止自非公使勿得走馬(公使謂公/事使之)三令五申
擊鼓而發有紇干犯約斬之(紇干突厥小/官紇下没翻)持首以徇於
是突厥將帥入謁皆膝行股栗莫敢仰視(將即亮翻/帥所類翻)契
丹本事突厥情無猜忌雲起既入其境使突厥詐云向
柳城(此古柳城也隋志遼西郡營州並治柳城縣乃龍/城縣龍城本和龍城自後魏以來營州治焉開皇)
(元年改為龍山縣/十八年改為柳城)與髙麗交易敢漏泄事實者斬契丹
不為備去其營五十里馳進襲之盡獲其男女四萬口
殺其男子以女子及畜産之半賜突厥餘皆收之以歸
帝大喜集百官曰雲起用突厥平契丹才兼文武朕今
自舉之擢為治書侍御史(治直/之翻)　初西突厥阿波可汗
為葉䕶可汗所虜(見一百七十六卷陳/長城公禎明元年)國人立鞅素特
勒之子是為泥利可汗泥利卒子達漫立號處羅可汗
其母向氏(向式/亮翻)本中國人更嫁泥利之弟婆實特勒(更/工)
(衡/翻)開皇末婆實與向氏入朝(朝直/遥翻)遇達頭之亂遂留長
安舍於鴻臚寺(鴻臚寺主蕃/客臚音閭)處羅多居烏孫故地撫御
失道國人多叛復為鐵勒所困(復扶/又翻)鐵勒者匈奴之遺
種(種章/勇翻)族類最多有僕骨同羅契苾薛延陁等部其酋
長皆號俟斤(酋才由翻長知/兩翻俟渠之翻)族姓雖殊通謂之鐵勒大
抵與突厥同俗以冦抄為生無大君長分屬東西兩突
厥是嵗處羅引兵擊鐵勒諸部厚税其物又猜忌薛延
陁恐其為變集其酋長數百人盡殺之於是鐵勒皆叛
立俟利發俟斤契苾歌楞為莫何可汗(苾毗必翻/楞盧登翻)又立
薛延陁俟斤字也咥為小可汗(咥昌栗翻/又徒結翻)與處羅戰屢
破之莫何勇毅絶倫甚得衆心為鄰國所憚伊吾髙昌
焉耆皆附之
二年春正月辛酉東京成進將作大匠宇文愷位開府
儀同三司　丁卯遣十使併省州縣(使疏/吏翻)　二月丙戌
詔吏部尚書牛𢎞等議定輿服儀衛制度(紀考異曰帝/  云尚書令)
(牛𢎞禮部侍郎許善心按𢎞未嘗為尚書/令善心於帝即位之初已左遷蓋紀誤也)以開府儀同
三司何稠為太府少卿使之營造送江都稠智思精巧
(思相/吏翻)博覽圖籍參㑹古今多所損益衮冕畫日月星辰
皮弁用漆紗為之(書日月星辰山龍華蟲作㑹周升日/月於旌旗而闕三辰今復古制五經)
(通義弁髙五寸前後玉飾詩云會弁如星董巴曰以鹿/皮為之何稠用漆紗施象牙簪導弁加簪導自稠始也)
又作黃麾三萬六千人仗(黃麾仗汔唐遵而/用之大朝㑹大駕)及輅輦車
輿皇后鹵簿百官儀服務為華盛以稱上意(稱尺/證翻)課州
縣送羽毛民求捕之網羅被水陸(被皮/義翻)禽獸有堪氅毦
之用者殆無遺類(氅昌兩翻毦乃/吏翻羽毛飾也)烏程有髙樹(烏程屬/湖州郡)
(國志曰古烏氏程氏居/此能醖酒故以名縣)踰百尺旁無附枝上有鶴巢民
欲取之不可上(上時/掌翻)乃伐其根鶴恐殺其子自㧞氅毛
投於地時人或稱以為瑞曰天子造羽儀鳥獸自獻羽
毛所役工十萬餘人用金銀錢帛鉅億計帝每出遊幸
羽儀填街溢路亘二十餘里三月庚午上發江都夏四
月庚戌自伊闕陳法駕備千乘萬騎入東京(隋志伊闕/縣舊曰新)
(城開皇十八年更名屬河南郡北至/東京二百餘里乘繩證翻騎奇寄翻)辛亥御端門(唐六/典東)
(京皇城南面三/門中曰端門)大赦免天下今年租賦制五品已上文
官乘車在朝弁服佩玉(隋志五品已上服紫自公/已下佩水蒼玉朝直遥翻)武官
馬加珂戴幘服袴褶(珂螺屬生海中潔白如雪通俗文/曰馬勒飾曰珂温公類篇曰鵰入)
(海為珂爾雅翼曰珂黃黒色其骨白可以飾馬此等飾/非特取其容兼取其聲故説文􁈮蘇切貝聲也董巴曰)
(幘起於秦人施於武將初為絳/袹以表貴賤珂丘何翻褶音習)文物之盛近世莫及也
　六月壬子以楊素為司徒進封豫章王􁀙為齊王(􁀙/古)
(限/翻)　秋七月庚申制百官不得計考增級必有徳行功
能灼然顯著者進擢之(行下/孟翻)帝頗惜名位羣臣當進職
者多令兼假而已雖有闕員留而不補時牛𢎞為吏部
尚書不得專行其職别勑納言蘇威左翊衛大將軍宇
文述(帝改左右衛/為左右翊衛)左驍衛大將軍張瑾(驍堅/堯翻)内史侍郎
虞世基御史大夫裴藴黃門侍郎裴矩參掌選事時人
謂之選曹七貴(選宣/戀翻)雖七人同在坐(坐徂/卧翻)然與奪之筆
虞世基獨專之受納賄賂多者超越等倫無者注色而
已(注其入仕所歴之色也宋末參/選者具脚色狀今謂之根脚)藴邃之從曾孫也(裴/邃)
(為梁將著功/名從才用翻)　元徳太子昭自長安來朝(帝令昭留守/長安朝直遥)
(翻/)數月將還欲乞少留(少詩/沼翻)帝不許拜請無數體素肥
因致勞疾甲戌薨(時考異曰雜記云初太子之遘疾也/  與楊素同在侍宴帝既深忌於素)
(並起二巵同至傳酒者不悟是藥酒錯進太子既飲二/日而毒發下血二斗餘宫人聞素平常始知毒酒誤飲)
(太子祕不敢言太子知之歎曰豈意代楊素死乎數日/而薨後素亦竟以毒斃按它書皆無此説蓋時人見太)
(子與素相繼死/妄有此論耳)帝哭之數聲而止尋奏聲伎無異平日
(伎渠/綺翻)　楚景武公楊素雖有大功特為帝所猜忌外示
殊禮内情甚薄太史言隋分野有大喪乃徙素為楚公
意言楚與隋同分欲以厭之(分扶問翻/厭於葉翻)素寢疾帝每令
名醫診候賜以上藥然宻問醫者恒恐不死(診章忍翻/恒戸登翻)
素亦自知名位已極不肯餌藥亦不將慎謂其弟約曰
我豈須更活邪乙亥素薨贈太尉公𢎞農等十郡太守
葬送甚盛(邪音耶守/式又翻)　八月辛卯封皇孫倓為燕王侗
為越王(倓徒甘翻燕因/肩翻侗他紅翻)侑為代王皆昭之子也　九月
乙丑立秦孝王子浩為秦王(帝弟秦王俊/諡秦孝王)　帝以髙祖
末年法令峻刻冬十月詔改修律令　置洛口倉於鞏
東南原上(鞏縣屬河南郡洛水至/鞏縣入河謂之洛口)築倉城周回二十餘
里穿三千窖(窖工/孝翻)窖容八千石以還置監官并鎮兵千
人(監古/衘翻)十二月置回洛倉於洛陽北七里倉城周回十
里穿三百窖　初齊温公之世(齊主緯周/封為温公)有魚龍山車
等戲謂之散樂(散悉/亶翻)周宣帝時鄭譯奏徵之(見一百七/十四卷陳)
(高宗太建十一/年散悉亶翻)高祖受禪命牛𢎞定樂非正聲清商及
九部四舞之色悉放遣之(正聲謂鄭譯等所定之樂也/開皇九年平陳置清商署管)
(宋齊舊樂即清樂也杜佑曰清樂者其始即清商三調/是也並漢氏以來舊典樂器形制并歌章古調與魏三)
(祖所作者皆備於史籍屬晉朝遷播夷羯竊據其音分/散苻堅平張氏於凉州得之宋武平關中因而入南及)
(隋平陳後文帝聽而善其節奏曰此華夏正聲也因置/清商署總謂之清樂帝定清樂西凉龜兹天竺康國疎)
(勒安國髙麗禮畢為九部又開皇定令牛𢎞請/存鞞鐸巾拂四舞與諸伎並陳因謂之四舞)帝以啟
民可汗將入朝欲以富樂誇之太常少卿裴藴希㫖奏
括天下周齊梁陳樂家子弟皆為樂户(可從刋入聲汗/音寒朝直遥翻)
(富樂音洛/少始照翻)其六品以下至庶人有善音樂者皆直太常
帝從之於是四方散樂大集東京閲之於芳華苑積翠
池側(芳華苑蓋/即西苑)有舍利獸先來跳躍激水滿衢黿鼉龜
鼈水人蟲魚偏覆于地(覆敷/又翻)又有鯨魚噴霧翳日倐忽
化成黃龍長七八丈(長直/亮翻)又二人戴竿上有舞者歘然
騰過左右易處(歘許/勿翻)又有神鼇負山幻人吐火千變萬
化伎人皆衣錦繡繒綵(伎渠綺翻/衣於既翻)舞者鳴環佩綴花毦
(毦乃/吏翻)課京兆河南製其衣兩京錦綵為之空竭(為于/偽翻)帝
多製艶篇令樂正白明達造新聲播之音極哀怨(隋置/太樂)
(署清商署各有樂師員帝/改樂師為樂正置員十人)帝甚悦謂明達曰齊氏偏隅
樂工曹妙達猶封王(隋志齊後主賞胡戎樂耽愛無已/於是繁手淫聲爭新哀怨故曹妙)
(達安馬駒之徒至有封王開府煬帝/溺於淫聲以亡國自况淫昏甚矣)我今天下大同方
且貴汝宜自脩謹
三年春正月朔旦大陳文物時突厥啓民可汗入朝見
而慕之請襲冠帶帝不許明日又率其屬上表固請(厥/九)
(勿翻可從刋入聲汗音/寒帥讀曰率上時掌翻)帝大悦謂牛𢎞等曰今衣冠大
備致單于解辮卿等功也(單音/蟬)各賜帛甚厚　三月辛
亥帝還長安　癸丑帝使羽騎尉朱寛入海(開皇六年/置武騎屯)
(騎驍騎游騎飛騎旅騎雲騎羽/騎八尉羽騎從九品騎竒寄翻)求訪異俗至流求國而
還(隋書流求國居海島之中當建安郡東水行五日而/至是後陳稜自義安擊流求至高華嶼又東行二日)
(至􁖬鼊嶼又一日便至/流求還從宣翻音如字)　初雲定興閻毗坐媚事太子
勇與妻子皆没官為奴婢(事見上卷開/皇二十年)上即位多所營
造聞其有巧思(思相/吏翻)召之使典其事以毗為朝請郎(開/皇)
(置八郎朝請第/三朝直遥翻)時宇文述用事定興以明珠絡帳賂述
并以竒服新聲求媚於述述大喜兄事之上將有事四
夷大作兵器述薦定興可使監造上從之(監古/衘翻)述謂定
興曰兄所作器仗並合上心而不得官者為長寧兄弟
猶未死耳定興曰此無用物何不勸上殺之述因奏房
陵諸子(廢太子勇追/封房陵王)年並成立今欲興兵誅討若使之
從駕則守掌為難若留於一處又恐不可進退無用請
早處分(處昌吕翻/分扶問翻)帝然之乃鴆殺長寧王儼分徙其七
弟於嶺表仍遣間使於路盡殺之(間古莧翻/使疏吏翻)襄城王恪
之妃柳氏自殺以從恪　夏四月庚辰下詔欲安輯河
北巡省趙魏(省悉/景翻)　牛𢎞等造新律成凡十八篇謂之
大業律甲申始頒行之民久厭嚴刻喜於寛政其後征
役繁興民不堪命有司臨時迫脅以求濟事不復用律
令矣(復扶又翻/又音如字)旅騎尉劉炫預修律令𢎞嘗從容問炫
曰(騎竒寄翻炫熒/絹翻從千容翻)周禮士多而府史少(少詩/沼翻)今令史百
倍於前減則不濟其故何也炫曰古人委任責成嵗終
考其殿最(殿丁/甸翻)案不重校(重直/龍翻)文不繁悉府史之任掌
要目而已今之文簿恒慮覆治(治直/之翻)若鍜鍊不密則萬
里追證百年舊案故諺云老吏抱案死事繁政弊職此
之由也𢎞曰魏齊之時令史從容而已今則不遑寧處
何故(處昌/吕翻)炫曰往者州唯置綱紀(此綱紀謂/長史司馬)郡置守丞
縣置令而已其餘具僚則長官自辟(長知/兩翻)受詔赴任每
州不過數十今則不然大小之官悉由吏部纎介之迹
皆屬考功(考功侍郎掌内外文武官吏之功課/皆具錄當年功過行能而考校之)省官不
如省事官事不省而望從容其可得乎𢎞善其言而不
能用　壬辰改州為郡改度量權衡並依古式改上柱
國以下官為大夫(舊上柱國下至都督凡十一等今改/為光祿左右光祿金紫銀青光祿正)
(議通議朝請/朝散九大夫)置殿内省(殿内省掌/諸供奉)與尚書門下内史祕
書為五省增謁者司𨽻臺(謁者臺掌受詔勞問出使慰/撫持節察按及受寃枉而申)
(奏之司𨽻臺/掌諸巡察)與御史為三臺分太府寺置少府監(太府/寺止)
(掌左右藏黃藏其尚方司織司染鎧/甲弓弩掌冶皆屬少府監少始照翻)與長秋國子將作
都水為五監(改内侍省/為長秋監)又增改左右翊衛等為十六府
(改左右衛為左右翊衛左右備身為左右驍衛左右武/衛依舊名改領軍為左右屯衛加置左右禦衛改左右)
(武候為左右候衞是為十二衛改領左右府/為左右備身府左右監門依舊名凡十六府)廢伯子男
爵唯留王公侯三等　丙寅車駕北巡己亥頓赤岸澤
五月丁巳突厥啟民可汗遣其子拓特勒來朝(厥九勿/翻可從)
(刋入聲汗音/寒朝直遥翻)戊午發河北十餘郡丁男鑿太行山達于
并州以通馳道(行户/剛翻)丙寅啟民遣其兄子毗黎伽特勒
來朝(伽求/加翻)辛未啟民遣使請自入塞奉迎輿駕(使疏/吏翻)上
不許　初高祖受禪唯立四親廟同殿異室而已(四親/廟一)
(曰皇高祖太原府君廟二曰皇曽祖康王廟三/曰皇祖獻王廟四曰皇考太祖武元皇帝廟)帝即位
命有司議七廟之制禮部侍郎攝太常少卿許善心等
(時定制尚書省六部各侍郎一人以/貳尚書之職諸曹侍郎並改為郎)奏請為太祖高祖
各立一殿(為于/偽翻)凖周文武二祧與始祖而三(祧土/彫翻)餘並
分室而祭從迭毁之法至是有司請如前議於東京建
宗廟帝謂祕書監柳䛒曰(䛒與/辯同)今始祖及二祧已具後
世子孫處朕何所(處昌/吕翻)六月丁亥詔為高祖建别廟仍
修月祭禮既而方事巡幸竟不果立　帝過鴈門(帝改/代州)
(為鴈/門郡)鴈門太守丘和(守手/又翻)獻食甚精至馬邑(帝改朔州/為馬邑郡)
馬邑太守楊廓獨無所獻帝不悦以和為博陵太守(改/定)
(州為博陵郡丘和自邊/郡遷内郡以示賞也)仍使廓至博陵觀和為式由是
所至獻食競為豐侈戊子車駕頓榆林郡(時改勝州/為榆林郡)帝
欲出塞耀兵徑突厥中指于涿郡(厥九勿翻時改/幽州為涿郡)恐啟
民驚懼先遣武衛將軍長孫晟諭㫖(長知兩翻/晟承正翻)啟民奉
詔因召所部諸國奚霫室韋等酋長數十人咸集(霫居/鮮卑)
(故地保冷陘山南奥支水室韋契丹之類也其南者為/契丹其北者為室韋新唐書室韋蓋丁零苖裔也地據)
(黃龍北傍□越河霫而立/翻酋才由翻長知兩翻)晟見牙帳中草穢欲令啟民
親除之示諸部落以明威重乃指前草曰此根大香啟
民遽嗅之(嗅許/救翻)曰殊不香也晟曰天子行幸所在諸侯
躬自灑掃耕除御路以表至敬之心今牙内蕪穢謂是
留香草耳啟民乃悟曰奴之罪也奴之骨肉皆天子所
賜得効筋力豈敢有辭特以邊人不知法耳頼將軍教
之將軍之惠奴之幸也遂㧞所佩刀自芟庭草(芟所/衘翻)其
貴人及諸部爭效之於是發榆林北境至其牙東達於
薊(涿郡/治薊)長三千里(長直/亮翻)廣百步(廣古/曠翻)舉國就役開為御
道帝聞晟策益嘉之丁酉啟民及義成公主來朝行宫
(朝直/遥翻)己亥吐谷渾高昌並遣使入貢(吐從暾入聲谷/音浴使疏吏翻)甲
辰上御北樓觀漁於河以宴百僚定襄太守周法尚朝
于行宫(改雲州為定襄/郡守式又翻)太守卿元壽言於帝曰漢武出
關旌旗千里(事見二十卷漢/武帝元封元年)今御營之外請分為二十
四軍日别遣一軍發相去三十里旗幟相望鉦鼓相聞
首尾相屬(幟昌志翻鉦音/征屬之欲翻)千里不絶此亦出師之盛者
也法尚曰不然兵亘千里動間山川(間古/莧翻)猝有不虞四
分五裂腹心有事首尾未知道路阻長難以相救雖有
故事乃取敗之道也帝不懌曰卿意如何法尚曰結為
方陳(陳讀/曰陣)四面外拒六宫及百官家屬並在其内若有
變起所當之面即令抗拒内引竒兵出外奮擊車為壁
壘重設鈎陳(鉤陳曲陳如鉤象天之鉤/陳星重直龍翻陳如字)此與據城理亦
何異若戰而㨗抽騎追奔(騎竒/寄翻)萬一不㨗屯營自守臣
謂此萬全之策也帝曰善因拜法尚左武衛將軍啟民
可汗復上表以為先帝可汗憐臣賜臣安義公主種種
無乏(可從刋入聲汗音寒復扶/又翻上時掌翻種章勇翻)臣兄弟嫉妬共欲殺臣
臣當是時走無所適仰視唯天俯視唯地奉身委命依
歸先帝先帝憐臣且死養而生之以臣為大可汗還撫
突厥之民(事見一百七十八卷開/皇十九年厥九勿翻)至尊今御天下還如
先帝養生臣及突厥之民種種無乏臣荷戴聖恩(荷下/可翻)
言不能盡臣今非昔日突厥可汗乃是至尊臣民願率
部落變改衣服一如華夏(帥讀曰率/夏戸雅翻)帝以為不可秋七
月辛亥賜啟民璽書諭以磧北未靜猶須征戰(璽斯氏/翻磧七)
(亦/翻)但存心恭順何必變服帝欲誇示突厥令宇文愷為
大帳其下可坐數千人甲寅帝於城東御大帳備儀衛
宴啟民及其部落作散樂(散昔/亶翻)諸胡駭悦爭獻牛羊駝
馬數千萬頭帝賜啟民帛二千萬段其下各有差又賜
啟民路車乘馬鼓吹幡旗(乘繩證翻/吹昌瑞翻)贊拜不名位在諸
侯王上又詔發丁男百餘萬築長城西拒榆林東至紫
河(隋志定襄郡大利縣有隂山有紫河通典/紫河發源朔州善陽縣金河上承紫河)尚書左僕
射蘇威諫上不聽築之二旬而畢帝之徵散樂也太常
卿高熲諫不聽熲退謂太常丞李懿曰周天元以好樂
而亡殷鑒不逺安可復爾(好呼到翻復/扶又翻下同)熲又以帝遇啟
民過厚謂太府卿何稠曰此虜頗知中國虚實山川險
易(易以/䜴翻)恐為後患又謂觀王雄曰(雄自安徳郡王改/封觀王觀古玩翻)近
來朝廷殊無綱紀禮部尚書宇文㢸私謂熲曰天元之
侈以今方之不亦甚乎又言長城之役幸非急務光祿
大夫賀若弼亦私議宴可汗太侈並為人所奏帝以為
誹謗朝政丙子高熲宇文㢸賀若弼皆坐誅(㢸古弼字/若人者翻)
(朝直遥/翻下同)熲諸子徙邊弼妻子没官為奴婢事連蘇威亦
坐免官熲有文武大略明達世務自䝉寄任竭誠盡節
進引貞良以天下為己任蘇威楊素賀若弼韓擒虎皆
熲所推薦自餘立功立事者不可勝數(勝音/升)當朝執政
將二十年朝野推服物無異議海内富庶熲之力也及
死天下莫不傷之先是蕭琮以皇后故甚見親重(先悉/薦翻)
為内史令改封梁公宗族緦麻以上皆隨才擢用諸蕭
昆弟布列朝廷琮性澹雅不以職務為意身雖覊旅見
北間豪貴無所降下(澹徒覽翻/下遐嫁翻)與賀若弼善弼既誅又
有童謡曰蕭蕭亦復起帝由是忌之遂廢於家未幾而
卒(幾居豈翻/卒子恤翻)　八月壬午車駕發榆林歴雲中泝金河
(隋志榆林郡有金河縣杜佑曰單于都䕶府秦漢雲中/郡地也治金河縣縣有金河上承紫河宋白曰金河縣)
(即漢盛/樂縣地)時天下承平百物豐實甲士五十餘萬馬十萬
匹旌旗輜重千里不絶(重直/用翻)令宇文愷等造觀風行殿
上容侍衛者數百人離合為之下施輪軸倐忽推移又
作行城周二千步以板為榦衣之以布(衣於/既翻)飾以丹青
樓櫓悉備胡人驚以為神每望御營十里之外屈膝稽
顙無敢乘馬(稽音/啟)啟民奉廬帳以俟車駕乙酉帝幸其
帳啟民奉觴上壽跪伏恭甚(上時掌/翻下同)王侯以下袒割於
帳前(袒而/割肉)莫敢仰視帝大悦賦詩曰呼韓頓顙至屠耆
接踵來何如漢天子空上單于臺(上時掌翻/單音蟬)皇后亦幸
義成公主帳帝賜啟民及公主金甕各一并衣服被褥
錦綵特勒以下受賜各有差帝還啟民從入塞己丑遣
歸國癸巳入樓煩關(樓煩郡治靜樂/縣縣有關官)壬寅至太原詔營
晉陽宫帝謂御史大夫張衡曰朕欲過公宅可為朕作
主人(過工禾翻/為于偽翻)衡乃先馳至河内具牛酒(張衡河内人/帝改懐州為)
(河内/郡)帝上太行開直道九十里(開直道抵張衡/所居行戸剛翻)九月己
未至濟源(開皇十六年置濟源縣/屬河内郡濟子禮翻)幸衡宅帝悦其山泉
留宴三日賜賚甚厚衡復獻食(賚來代翻/復扶又翻)帝令頒賜公
卿下至衛士無不霑洽己巳至東都　壬申以齊王􁀙
為河南尹癸酉以民部尚書楊文思為納言　冬十月
勑河南諸郡送一藝户陪東都三千餘家置十二坊於
洛水南以處之(藝戸謂其家以技藝多/者陪助也處昌吕翻)西域諸胡多至
張掖交市(帝改甘州為張掖/郡交市為互市也)帝使吏部侍郎裴矩掌之
矩知帝好逺略商胡至者矩誘訪諸國山川風俗王及
庶人儀形服飾撰西域圖記三卷合四十四國入朝奏
之(好呼報翻誘音酉撰士/免翻朝直遥翻下同)仍别造地圖窮其要害從西
傾以去(西傾山在隴西臨洮縣/西南洮水之所出也)縱橫所亘將二萬里發
自敦煌(帝改𤓰州為敦/煌郡敦徒門翻)至于西海(此西海在/條支西)凡為三道
北道從伊吾中道從高昌南道從鄯善(伊吾唐為伊州/高昌唐為西州)
(鄯善唐為納縳/波地鄯時戰翻)總湊敦煌且云以國家威徳將士驍雄
(將即亮翻/驍堅堯翻)汎濛汜而越崑崙易如反掌(䝉汜䝉谷之水/也日所入處史)
(記曰禹本紀言河出崑崙汜/洋里翻崙盧昆翻易以䜴翻)但突厥吐渾分領羌胡之
國為其壅遏故朝貢不通(吐從􁧝入聲/朝直遥翻)今並因商人宻
送誠欵引領翹首願為臣妾若服而撫之務存安輯皇
華遣使弗動兵車諸蕃既從渾厥可滅混壹戎夏其在
兹乎(渾厥謂吐谷渾突厥也使疏/吏翻厥九勿翻夏户雅翻)帝大悦賜帛五百段
日引矩至御坐親問西域事矩盛言胡中多諸珍寶吐
谷渾易可并吞(谷音浴易/弋豉翻)帝於是慨然慕秦皇漢武之
功甘心將通西域四夷經略咸以委之以矩為黃門侍
郎復使至張掖引致諸胡啗之以利勸令入朝(復扶又/翻啗徒)
(濫翻又/徒覽翻)自是西域胡往來相繼所經郡縣疲於送迎糜
費以萬萬計卒令中國疲弊以至於亡(卒子/恤翻)皆矩之唱
導也　鐵勒冦邊帝遣將軍馮孝慈出敦煌擊之不利
鐵勒尋遣使謝罪請降(降户/剛翻)帝使裴矩慰撫之
　
　
　
　
　
　
　資治通鑑卷一百八十
