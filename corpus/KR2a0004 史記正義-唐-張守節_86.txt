史記正義卷八十四
　　　　　　　　　　　　唐　張守節　撰
屈原賈生列傳第二十四　　史記八十四
屈原者名平楚之同姓也(屈景昭皆楚之族王逸云楚/王始都是生子瑕受屈為卿)
(因以/為氏)為楚懐王左徒(蓋今在左右/拾遺之類)博聞彊志明於治亂
􁋯於辭令入則與王圖議國事以出號令出則接遇賔
客應對諸侯王甚任之上官大夫與之同列争寵而心
害其能懐王使屈原造為憲令屈平屬草藁而未定上
官大夫見而欲奪之(王逸云上/官靳尚)屈平不與因讒之曰王
使屈平為令衆莫不知每一令出平伐其功曰以為非
我莫能為也王怒而䟽屈平屈平疾王聴之不聰也讒
謟之蔽明也邪曲之害公也方正之不容也故憂愁幽
思而作離騷離騷者猶離憂也夫天者人之始也父母
者人之本也人窮則反本故勞苦倦極未嘗不呼天也疾
痛慘怛(上七感反下丁逹/反慘毒也怛痛也)朱嘗不呼父母也屈平正道
直行(寒孟/反)竭忠盡智以事其君讒人間之可謂窮矣信
而見疑忠而被謗能無怨乎屈平之作離騷蓋自怨生
也國風好色而不淫小雅怨誹而不亂(非方/畏反)若離騷者
可謂兼之矣上稱帝嚳下道齊桓中述湯武以刺世事
明道徳之廣崇治亂之條貫靡不畢見其文約其辭㣲
其志潔其行亷其稱文小而其指極大舉類邇而見義
逺其志潔故其稱物芳其行亷故死而不容自踈濯淖
汙泥之中蟬蜕於濁穢(蜕音税去皮/也又他卧反)以浮游塵埃之外
不獲世之滋垢皭然泥而不滓者也推此志也雖與日
月爭光可也(言屈平之仕濁世去其汚垢在塵埃之外/推此志意雖與日月争其光明斯亦可矣)
屈平既絀其後秦欲伐齊齊與楚從親(上足/松反)惠王患之
乃令張儀詳去秦厚幣委質事楚曰秦甚憎齊齊與楚
從親楚誠能絶齊秦願獻商於之地六百里楚懐王貪
而信張儀遂絶齊使使如秦受地張儀詐之曰儀與王
約六里不聞六百里楚使怒去歸告懐王懐王怒大興
師伐秦秦發兵擊之大破楚師於丹陽斬首八萬(丹晹/今歧)
(江故/城)虜楚將屈匄遂取楚之漢中地(梁/州)懐王乃悉發國
中兵以深入擊秦戰於藍田魏聞之襲楚至鄧楚兵懼
自秦歸而齊竟怒不救楚楚大困明年秦割漢中地與
楚以和楚王曰不願得地願得張儀而甘心焉張儀聞
乃曰以一儀而當漢中地臣請往如楚如楚又因厚幣
用事者臣靳尚而設詭辯於懐王之寵姬鄭袖懐王竟
聴鄭袖復釋去張儀是時屈平既疏不復在位使於齊
顧反諫懐王曰何不殺張儀懐王悔追張儀不及其後
諸侯共擊楚大破之殺其將唐昧(昧莫/暮反)時秦昭王與楚
㛰欲與懐王會懐王欲行屈平曰秦虎狼之國不可信
不如無行懐王稚子子蘭勸王行奈何絶秦歡懐王卒
行入武關秦伏兵絶其後因留懐王以求割地懐王怒
不聴亡走趙趙不内復之秦竟死於秦而歸葬長子頃
襄王立以其弟子蘭為令尹楚人既咎子蘭以勸懐王
入秦而不反也屈平既嫉之雖放流睠顧楚國繋心懐王
不忘欲反冀幸君之一悟俗之一改也其存君興國而
欲反覆之一篇之中三致志焉然終無可奈何故不可
以反卒以此見懐王之終不悟也人君無愚智賢不肖
莫不欲求忠以自為舉賢以自佐然亡國破家相隨屬
而聖君治國累世而不見者其所謂忠者不忠而所謂
賢者不賢也懐王以不知忠臣之分故内惑於鄭袖外
欺於張儀疏屈平而信上官大夫令尹子蘭兵挫地削
亡其六郡身客死於秦為天下笑此不知人之禍也易
曰井泄不食為我心惻可以汲王明並受其福王之不
明豈足福哉(言楚王不明忠臣豈是/受福故屈原懐沙自沉)令尹子蘭聞之大
怒卒使上官大夫短屈原於頃襄王頃襄王怒而遷
之屈原至於江濵被髪行吟澤畔顔色憔悴形容枯槁
漁父見而問之曰子非三閭大夫歟何故而至此屈原
曰舉世混濁而我獨清衆人皆醉而我獨醒是以見放
漁父曰夫聖人者不凝滯於物而能與世推移舉世混
濁何不随其流而掦其波衆人皆醉何不餔其糟而啜
其醨何故懐瑾握瑜而自令見放為屈原曰吾聞之新
沐者必彈冠新浴者必振衣人又誰能以身之察察受
物之汶汶者乎寜赴常流而葬乎江魚腹中耳又安能
以皓皓之白而䝉世之温蠖乎乃作懐沙之賦其辭曰
陶陶孟夏兮草木莾莾(莫古/反)傷懐永哀兮汨徂南土眴
兮窈窕孔静幽墨(孔甚墨無聲言江南山髙澤深/視之眴野甚清浄歎無人聲)寃結
紆軫兮離愍之長鞠撫情効志兮俛詘以自抑刓方以
為圜兮常度未替易初本由兮君子所鄙(本常也鄙耻/也言人遭世)
(不道變易初行違/離常道君子所鄙)章畫職墨兮前度未改内直質重兮
大人所盛巧匠不斵兮敦察其揆正𤣥文幽處兮矇謂
之不章離婁㣲睇兮瞽以為無明(睇田帝/反盻也)變白而為黒
兮倒上以為下鳯皇在笯兮雞雉翔舞(應瑞圗云黄帝/問天老曰鳯鳥)
(何如天老曰鳥鴻而鱗後蛇頸而魚尾龍文而龜身燕/頷而雞啄首戴徳頸掲義背負仁心入信翼侯順履正)
(尾繫武小音金大音/鼔延頸奮翼五備舉)同糅玉石兮一槩而相量夫黨人
之鄙妬兮羌不知吾所臧(羌音/彊)任重載盛兮䧟滯而不
濟懐瑾握瑜兮窮不得余所示邑犬羣吠兮吠所怪也
誹駿疑桀兮固庸態也文質䟽内兮衆不知吾之異采
材樸委積兮莫知余之所有重仁襲義兮謹厚以為豐
重華不可牾兮孰知余之從容古固有不並兮豈知其
故也湯禹乆逺兮邈不可慕也懲違改忿兮抑心而自
彊離湣而不遷兮願志之有象進路北次兮(北次/將就)日昧
昧其將暮含憂虞哀兮限之以大故亂曰浩浩沅湘兮
(説文云沅水出牂牁東北流入江湘水出零陵縣/海山北至入江按二水皆經岳州而入大江也)分流
汨兮脩路幽拂兮道逺忽兮曽唫恒悲兮永歎慨兮世
既莫吾知兮人心不可謂兮懐情抱質兮獨無匹兮伯
樂既殁兮驥將焉程兮人生有命兮各有所錯兮定心
廣志余何畏懼兮曾傷爰哀永歎喟兮世溷不吾知心
不可謂兮知死不可讓兮願勿愛兮明以告君子兮吾
將以為類兮(按類例也以為忠/臣不事亂君之例)於是懐石遂自投汨羅
以死(故羅縣城在岳州相隂縣東北六十里春秋時羅/子國秦置長沙郡而為縣也按縣北有汨水及屈)
(原廟續齊諧記云屈原以五月五日投汨羅而死楚人/哀之每於此日以筒貯米投水祭之漢建武中長沙區)
(回白日忽見一人自稱三閭大夫謂囘曰聞君常見祭/甚善但常年所遺並蛟龍所竊今若有惠可以練樹葉)
(塞上以五色絲轉縳之此物蛟龍所憚回依其言世人/五月五日竹㯶并帶五色絲及練葉皆汨羅之遺風)
屈原既死之後楚有宋玉唐勒景差之徒者皆好辭而
以賦見稱然皆祖屈原之從容辭令終莫敢直諫其後
楚日以削數十年竟為秦所滅自屈原沈汨羅後百有
餘年漢有賈生為長沙王太𫝊過湘水投書以弔屈原
賈生名誼雒陽人也年十八以能誦詩屬書聞於郡中
吳廷尉為河南守聞其秀才(顔云秀羙也應劭云/避光武諱改蔑才也)召置
門下甚幸愛孝文皇帝初立聞河南守呉公治平為天
下第一故與李斯同邑而常學事焉乃徴為廷尉廷尉
乃言賈生年少頗通諸子百家之書文帝召以為博士
是時賈生年二十餘最為少每詔令議下諸老先生不
能言賈生盡為之對人人各如其意所欲出諸生於是
乃以為能不及也孝文帝説之超遷一嵗中至大中夫
夫賈生以為漢興至孝文二十餘年天下和洽而固當
改正朔易服色法制度定官名興禮樂乃悉草具其事
儀法色尚黄數用五(漢文帝時黄龍見/成紀故改為土也)為官名悉更秦
之法孝文帝初即位謙讓未遑也諸律令所更定及列
侯悉就國其説皆自賈生發之於是天子議以為賈生
任公卿之位絳灌東陽侯馮敬之屬盡害之(絳灌周勃/灌嬰也東)
(陽侯張相加馮敬/時為御史大夫)乃短賈生曰雒陽之人年少初學専
欲擅權紛亂諸事於是天子後亦疏之不用其議乃以
賈生為長沙王太𫝊賈生既辭往行聞長沙卑濕自以
夀不得長又以適去意不自得及渡湘水為賦以弔屈
原其辭曰共承嘉惠兮俟罪長沙側聞屈原兮自沈汨羅造
託湘流兮敬弔先生遭世㒺極兮乃隕厥身嗚呼哀哉逢
時不祥鸞鳯伏竄兮鴟梟翺翔闒茸尊顯兮讒䛕得志
賢聖逆曵兮方正倒植世謂伯夷貪兮謂盗跖亷莫邪
為頓兮鈆刀為銛于嗟嚜嚜兮生之無故斡棄周鼎兮
而寶康瓠騰駕罷牛兮驂蹇驢(罷音/皮)驥垂兩耳兮服鹽
車章甫薦屨兮漸不可乆嗟苦先生兮獨離此咎訊曰
己矣國其莫我知獨堙鬱兮其誰語鳯漂漂其髙遰兮
夫固自縮而逺去襲九淵之神龍兮沕深潛㠯自珍彌
融爚(顧野王云彌逺也融明也爚光也/没深藏以自彌逺明光以𨼆處也)以𨼆處兮夫豈
從螘與蛭螾(言寜投水合神龍豈/陸葬從蟻與蛭蚓)所貴聖人之神徳兮
逺濁世而自藏使騏驥可得係羈兮豈云異夫犬羊(使/騏)
(驥可得係縳羈絆則與犬羊無異責屈原不/去濁世以藏隱其文如纂也驥千里馬)般紛紛其離
此尤兮亦夫子之辜也瞝九州而相君兮何必懐此都
也鳯皇翔于千仞之上兮覽徳輝焉下之見細徳之險
㣲兮揺増翮逝而去之(揺動也増加也言見細徳之人/又有險難㣲起則合加動羽翮)
(逺道而/去之)彼尋常之汙瀆兮豈能容吞舟之魚横江湖之
鱣鱏兮固將制於螻蟻賈生為長沙王太𫝊(漢文帝年/表云吳芮)
(之元孫差襲長沙王也𫝊為長沙靖王差之二年也括/地志云吳芮故城在潭州長沙縣東南三百里賈誼宅)
(在縣南三十歩湘水記云誼宅中有一井誼所穿極小/而深上歛下大其状如壺傍冇一扃脚石床容一人坐)
(形流古制相/承云誼所坐)三年有鴞飛入賈生舎止於坐隅楚人命
鴞曰服賈生既以適居長沙長沙卑溼自以為夀不得
長傷悼之乃為賦以自廣其辭曰單閼之嵗兮(閼烏/曷反)四
月孟夏庚子日施兮服集予舎止于坐隅貎甚間暇異
物來集兮私怪其故發書占之兮䇿言其度(發䇿數之/書占其度)
(驗/)曰野鳥入處兮主人将去請問于服兮予去何之吉
乎告我凶言其菑(音/災)淹數之度兮語予其期服乃歎息
舉首奮翼口不能言請對以臆(協韻/音憶)萬物變化兮固無
休息斡流而遷兮或推而還形氣轉續兮化變而嬗沕
穆無窮兮胡可勝言(沕音/勿)禍兮福所倚(於犧反/依也)福兮禍
所伏憂喜聚門兮吉凶同域(言禍福相因/吉凶不定)彼吳彊大兮
夫差㠯敗越棲會稽兮句踐霸世斯游遂成兮卒被五
刑𫝊説胥靡兮乃相武丁夫禍之與福兮何異紏纆命
不可説兮孰知其極水激則旱兮矢激則逺萬物回薄
兮振蕩相轉雲蒸雨降兮錯繆相紛大専槃物兮坱軋
無垠(坱烏朗反/軋於黠反)天不可與慮兮道不可與謀遲數有命
兮惡識其時且夫天地為爐兮造化為工隂陽為炭兮
萬物為銅合㪚消息兮安有常則千變萬化兮未始有
極忽然為人兮何足控摶化為異物兮又何足患小知
自私兮賤彼貴我通人大觀兮物無不可貪夫徇財兮
列士殉名夸者死權兮品庶馮生(馮音/慿)怵迫之徒兮或
趨西東大人不曲兮億變齊同拘士繋俗兮攌如囚拘
至人遺物兮獨與道俱衆人或或兮好惡積意(意合韻/音憶)
真人淡漠兮獨與道息釋知遺形兮超然自喪寥廓忽
荒兮與道翺翔乘流則逝兮得坻則止縱軀委命兮不
私與已其生若浮兮其死若休澹乎若深淵之静汜乎
若不繋之舟不以生故自寶兮養空而游徳人無累兮
知命不憂細故慸葪兮何足以疑(慸刃邁反/葪如邁反)後嵗餘賈
生徴見孝文帝方受釐坐宣室上因感鬼神事而問鬼
神之本賈生因具道所以然之状至夜半文帝前席既
罷曰吾乆不見賈生自以為過之今不及也居頃之拜
賈生為梁懐王太𫝊梁懐王文帝之少子愛而好書故
令賈生𫝊之文帝復封淮南厲王子四人皆為列侯賈
生諫以為患之興自此起矣賈生數上疏言諸矦或連
數郡非古之制可稍削之文帝不聴居數年懐王騎墮
馬而死無後賈生自傷為𫝊無状哭泣嵗餘亦死賈生
之死時年三十三矣及孝文崩孝武皇帝立舉賈生之
孫二人至郡守而賈嘉最好學世世其家與余通書至
孝昭時列為九卿
太史公曰余讀離騷天問招魂哀郢悲其志適長沙觀
屈原所自沈淵未甞不垂涕想見其為人及見賈生弔
之又怪屈原以彼其材游諸侯何國不容而自令若是
讀服鳥賦同死生輕去就又爽然自失矣
　
　
　
　
　
　
　
　
　
　
　史記正義巻八十四
