
　資治通鑑卷一百四十八　宋　司馬光　撰
　　　　　　　　　　　　　　胡三省　音註
　梁紀四(起旃䝉協洽盡著/雍閹茂凡四年)
　　髙祖武皇帝四
天監十四年春正月乙巳朔上冠太子於太極殿(古者/冠於)
(廟冠古/玩翻)大赦　辛亥上祀南郊　甲寅魏主有疾丁巳
殂于式乾殿(年三十三諡宣武/皇帝廟號世宗)侍中中書監太子少傅
崔光侍中領軍将軍于忠詹事王顯中庶子代人侯剛
迎太子詡於東宫至顯陽殿王顯欲須明行即位禮(須/待)
(也/)崔光曰天位不可暫曠何待至明顯曰須奏中宫光
曰帝崩太子立國之常典何須中宫令也於是光等請
太子止哭立於東序于忠與黄門郎元昭扶太子西面
哭十餘聲止光攝太尉奉䇿進璽綬(璽斯氏翻/綬音受)太子跪
受服衮冕之服御太極殿即皇帝位(帝諱詡宣武皇/帝之第二子)光
等與夜置羣官立庭中北面稽首稱萬嵗(倉猝不暇集/百官備髙氏)
(也稽/音啟)昭遵之曽孫也(魏畧陽公遵見一百八/卷晉孝武太元二十年)髙后欲殺
胡貴嬪中給事譙郡劉騰以告侯剛(中給事宧官也北/齊之制中侍中省)
(有中侍中中常侍中/給事中蓋因魏制)剛以告于忠忠問計於崔光光使
置貴嬪於别所嚴加守衛由是貴嬪深徳四人(為劉騰/等亂政)
(崔光尊寵而不/能矯正張本)戊午魏大赦己未悉召西伐東防兵(西/伐)
(謂伐蜀之兵東/防謂防淮之兵)驃騎大将軍廣平王懐扶疾入臨(驃匹/妙翻)
(騎奇寄翻/臨力鴆翻)徑至太極西廡哀慟呼侍中領軍黄門二衛
(二衛始於晉初左右衛将軍統之/此二衛即謂左右衛将軍廡音武)云身欲上殿哭大行
又須入見主上衆皆愕然相視無敢對者崔光攘衰振
杖(見賢遍翻衰吐/雷翻振舉也)引漢光武崩趙熹扶諸王下殿故事
(事見四十四卷/光武中元二年)聲色甚厲聞者莫不稱善懐聲淚俱止
曰侍中以古義裁我我敢不服遂還仍頻遣左右致謝
先是髙肇擅權尤忌宗室有時望者太子太傅任城王
澄數為肇所譖懼不自全(懲彭城王勰之禍也先悉/薦翻任音壬數所角翻)乃
終日酣飲(酣户/甘翻)所為如狂朝廷機要無所闗豫及世宗
殂肇擁兵於外(謂髙肇方擁/伐蜀之兵也)朝野不安于忠與門下議
(門下省侍中等官/居之朝直遥翻)以肅宗幼未能親政宜使太保髙陽
王雍入居西柏堂省决庶政(省悉/景翻)以任城王澄為尚書
令總攝百揆奏皇后請即敕授(請即以手敕授二王倉/猝不及下詔慮有沮閣)
(者/也)王顯素有寵於世宗恃勢使威為衆所疾恐不為澄
等所容與中常侍孫伏連等密謀寢門下之奏矯皇后
令以髙肇録尚書事以顯與勃海公髙猛同為侍中于
忠等聞之託以侍療無效執顯於禁中(觀此則侍御師/王顯詹事王顯)
(又似/一人)下詔削爵任顯臨執呼寃直閤以刀鐶撞其掖下
(撞直江翻/掖與腋同)送右衛府一宿而死庚申下詔如門下所奏
百官總已聴於二王中外悦服二月庚辰尊皇后為皇
太后魏主稱名為書告哀於髙肇且召之還肇承變憂
懼(承告哀/之變也)朝夕哭泣至於羸悴(羸倫為翻/悴秦醉翻)歸至瀍澗(書/我)
(乃卜澗水東瀍水西水經瀍水出河南穀城縣北山東/與千金渠合又東過洛陽縣南又東過偃師縣又東入)
(于洛澗水出新安縣南白石山東南入于洛此瀍澗直/謂瀍水非如書及水經之瀍澗為二水也瀍直連翻)
家人迎之不與相見辛巳至闕下衰服號哭(衰土回翻/號戸刀翻)
升太極殿盡哀髙陽王雍與于忠密謀伏直寢邢豹等
十餘人於舍人省下(舍人省即中書省通/事舍人宿直之所)肇哭畢引入
西廡(廡音/武)清河諸王皆竊言目之肇入省豹等搤殺之
(搤於/革翻)下詔暴其罪惡稱肇自盡自餘親黨悉無所問削
除職爵𦵏以士禮逮昏於厠門出尸歸其家　魏之伐
蜀也軍至晉夀蜀人震恐傅豎眼将步兵三萬擊巴北
上遣寧州刺史任太洪自隂平間道入其州(傅豎眼以/益州刺史)
(鎮晉夀此隂平非鄧艾所由之隂平今利州之隂/平縣是也間古莧翻豎而庾翻将即亮翻任音壬)招誘
氐蜀絶魏運路(氐蜀氐人及蜀/人也誘音酉)會魏大軍北還太洪襲
破魏東洛除口二戍(唐利州景谷縣舊白水縣也置東/洛郡後周省郡入平興郡隋又廢)
(平興為景谷縣水經漢水過大小黄金南東合蘧蒢口/注云蘧蒢水出就谷南歴蘧蒢溪又南流注于漢謂之)
(蒢/口)聲言梁兵繼至氐蜀翕然從之太洪進圍闗城豎眼
遣統軍姜喜等擊太洪大破之太洪棄闗城走還(闗城/即白)
(水闗/城)　癸未魏以髙陽王雍為太傅領太尉清河王懌
為司徒廣平王懐為司空　甲午魏𦵏宣武皇帝于景
陵廟號世宗己亥尊胡貴嬪為皇太妃三月甲辰朔以
髙太后為尼徙居金墉瑶光寺(子無廢母之義魏之亂/亡宜矣按魏廢后率居)
(瑶光寺馮后/髙后是也)非大節慶不得入宫　魏左僕射郭祚表
稱蕭衍狂悖謀斷川瀆(謂築浮山堰也悖/蒲妹翻斷丁管翻)役苦民勞危
亡已兆宜命将出師長驅撲討(将即亮翻/撲普木翻)魏詔平南将
軍楊大眼督諸軍鎮荆山(水經淮水過塗山北而後至/荆山今塗山在鍾離縣西九)
(十五里荆山在鍾/離縣西八十三里)　魏于忠既居門下又總宿衛(門下/謂為)
(侍中宿衛/謂為領軍)遂専朝政權傾一時(朝直/遥翻)初太和中軍國多
事髙祖以用度不足百官之禄四分減一忠悉命歸所
減之禄舊制民税絹一匹别輸綿八兩布一匹别輸麻
十五斤忠悉罷之乙丑詔文武羣官各進位一級(史言/于忠)
(擅魏欲/收衆心)　夏四月浮山堰成而復潰或言蛟龍能乗風
雨破堰其性惡鐵(復扶又翻/惡烏路翻)乃運東西冶鐵器數千萬
斤沈之(建康有東西二冶各置/冶令以掌之沈持林翻)亦不能合乃伐樹為井
幹(井幹井欄也言疊木為井幹之形幹揚/子注及西都賦注音寒莊子音如字)填以巨石加
土其上縁淮百里内木石無巨細皆盡負檐者肩上皆
穿夏日疾疫死者相枕(檐都濫翻/枕職任翻)蠅蟲晝夜聲合　魏
梁州刺史薛懐吉破叛氐於沮水(水經沔水出武都沮/縣東狼谷中又東南)
(流逕沮水戍注云沔水一名沮水闞駰曰以/其初出沮洳然故曰沮水師古曰沮千余翻)懐吉真度
之子也(薛真度見一百四十/卷齊明帝建武二年)五月甲寅南秦州刺史崔
暹又破叛氐解武興之圍(魏南秦州治駱谷城領天水/漢陽武都武階修武仇池郡)
(此時蓋叛氐/圍武興也)　六月魏冀州沙門法慶以妖幻惑衆(妖/於)
(驕翻幻/戸辦翻)與勃海人李歸伯作亂推法慶為主法慶以尼
惠暉為妻以歸伯為十住菩薩平魔軍司定漢王(魏書/法慶)
(以殺一人者為一住菩薩殺十人者/為十住菩薩菩薄乎翻薩桑葛翻)自號大乗又合狂
藥(合音/閤)令人服之父子兄弟不復相識(復扶/又翻)唯以殺害
為事刺史蕭寶寅遣兼長史崔伯驎擊之伯驎敗死(驎/力)
(珍/翻)賊衆益盛所在毁寺舍斬僧尼燒經像云新佛出世
除去衆魔(去羌/吕翻)秋七月丁未詔假右光禄大夫元遥征
北大将軍以討之(假者未正以征/北大将軍授之)　魏尚書裴植自謂
人門不後王肅(植裴叔業之兄/子也後戸遘翻)以朝廷處之不髙(處昌/吕翻)
意常怏怏(怏於/兩翻)表請解官隠嵩山世宗不許深怪之及
為尚書志氣驕滿每謂人曰非我須尚書尚書亦須我
每入參議論好面譏毁羣官(好呼/到翻)又表征南将軍田益
宗言華夷異類不應在百世衣冠之上于忠元昭見之切
齒(忠昭皆北人/故深諱此言)尚書左僕射郭祚冒進不已自以東宫師
傅望封侯儀同(天監十年魏以/祚領太子少師)詔以祚為都督雍岐華三
州諸軍事征西将軍雍州刺史(魏太和十一年置岐州治/雍城鎮領平秦武都武功)
(三郡雍於用/翻華戸化翻)祚與植皆惡于忠専横密勸髙陽王雍使出
之忠聞之大怒令有司誣奏其罪尚書奏羊祉告植姑子皇
甫仲達云受植㫖詐稱被詔(惡烏路翻横户/孟翻被皮義翻)帥合部曲欲圖
于忠(帥讀曰/率下同)臣等窮治辭不伏引(伏引猶引伏/也治直之翻)然衆證明
昞(昞音/丙)準律當死衆證雖不見植皆言仲達為植所使植
召仲達責問而不告列推論情狀不同之理不可分明不
得同之常獄有所降減計同仲達處植死刑(處昌吕翻/下裁處同)植
親帥城衆附從王化(謂齊東昏侯永元二/年植以夀陽降魏)依律上議(謂依/八議)
(之律也上/時掌翻)乞賜裁處(處昌/吕翻)忠矯詔曰凶謀既爾罪不當恕
雖有歸化之誠無容上議亦不須待秋分(魏書制秋分/然後决死刑)八
月己亥植與郭祚及都水使者社陵韋儁皆賜死儁祚之昏
家也忠又欲殺髙陽王雍崔光固執不從乃免雍官以王還
第朝野寃憤莫不切齒(使疏吏翻/朝直遥翻)　丙子魏尊胡太妃
為皇太后居崇訓宫于忠領崇訓衛尉劉騰為崇訓太
僕加侍中侯剛為侍中撫軍将軍(三人者胡后/所深徳者也)又以太
后父國珍為光禄大夫　庚辰定州刺史田超秀帥衆
三千降魏(超秀叛魏見上卷上年/帥讀曰率降户江翻)　戊子魏大赦　己
丑魏清河王懌進位太傅領太尉廣平王懐為太保領
司徒任城王澄為司空庚寅魏以車騎大将軍于忠為
尚書令特進崔光為車騎大将軍並加開府儀同三司
(任音壬騎奇/寄翻下同)　魏江陽王繼熙之曽孫也(熈道武/之子)先為
青州刺史坐以良人為婢奪爵繼子乂娶胡太后妹壬
辰詔復繼本封以乂為通直散騎侍郎乂妻為新平郡
君仍拜女侍中(為元乂囚靈太后/張本散悉亶翻)羣臣奏請太后臨朝
稱制九月乙未靈太后始臨朝聴政(胡太后/諡曰靈)猶稱令以
行事羣臣上書稱殿下太后聰悟頗好讀書屬文射能
中針孔(好呼到翻屬之/欲翻中竹仲翻)政事皆手筆自决加胡國珍侍
中封安定公自郭祚等死詔令生殺皆出于忠王公畏
之重足脅息(重直龍翻脅息者屏氣鼻不敢/息唯兩脅潛動以舒氣息耳)太后既親
政乃解忠侍中領軍崇訓衛尉止為儀同三司尚書令
後旬餘太后引門下侍官於崇訓宫(門下侍官自侍中/至散騎常侍侍郎)
(崇訓宫蓋太/后所居宮也)問曰忠在端右聲望何如咸曰不稱厥任
(稱尺/證翻)乃出忠為都督冀定瀛三州諸軍事征北大将軍
冀州刺史以司空澄領尚書令澄奏安定公宜出入禁
中參諮大務詔從之(人之老也戒之在得/任城王澄血氣衰矣)　甲寅魏元
遥破大乗賊擒法慶并渠帥百餘人(帥所/類翻)𫝊首洛陽
左遊擊将軍趙祖悦襲魏西硤石(水經淮水東過夀春/縣北又北逕山峽中)
(謂之峽石對岸山上結二城以防津要在淮水西岸者/謂之西硤石杜佑曰潁州下蔡縣有硤石山梁築城以)
(拒魏今/縣城也)據之以逼夀陽更築外城徙縁淮之民以實城
内将軍田道龍等散攻諸戍魏揚州刺史李崇分遣諸
将拒之(将即/亮翻)癸亥魏遣假鎮南将軍崔亮攻西硤石又
遣鎮東将軍蕭寶寅决淮堰　冬十月乙酉魏以胡國
珍為中書監儀同三司侍中如故　甲午𢎞化太守杜
桂舉郡降魏(𢎞化地闕蓋亦縁邊/蠻郡也降戸江翻)　初魏于忠用事自
言世宗許其優轉太傅雍等皆不敢違加忠車騎大将
軍忠又自謂新故之際有定社稷之功諷百僚令加已
賞雍等議封忠常山郡公忠又難於獨受乃諷朝廷同
在門下者皆加封邑雍等不得已復封崔光為博平縣
公而尚書元昭等上訴不已(魏主之立也元昭亦同在/門下故上訴不已復扶又)
(翻上時/掌翻)太后敕公卿再議太傅懌等上言先帝升遐(記/曲)
(禮曰告喪曰天王登假注云登上也遐已也/上已者若仙去云耳登即升也假讀與遐同)奉迎乗輿
侍衛省闥乃臣子常職(乗繩/證翻)不容以此為功臣等前議
授忠茅土正以畏其威權茍免暴戾故也若以功過相
除悉不應賞請皆追奪崔光亦奉送章綬茅土表十餘
上太后從之髙陽王雍上表自劾稱臣初入柏堂見詔
㫖之行一由門下臣出君行深知其不可而不能禁(謂/殺)
(生予奪皆出於于忠之意而以詔㫖/行之上時掌翻劾戸槩翻又戸得翻)于忠専權生殺自
恣而臣不能違忠規欲殺臣賴在事執拒(在事謂在位/任事之臣此)
(指言崔光執拒謂/執不可而拒忠)臣欲出忠於外在心未行反為忠廢
忝官尸禄孤負恩私請返私門伏聴司敗(司敗即/司冦也)太后
以忠有保䕶之功不問其罪十二月辛丑以忠為太師
領司州牧尋復録尚書事與太傅懌太保懐侍中胡國
珍入居門下同釐庶政(復扶又翻釐/力之翻治也)　己酉魏崔亮至
硤石趙祖悦逆戰而敗閉城自守亮進圍之　丁夘魏
主及太后謁景陵　是冬寒甚淮泗盡凍浮山堰士卒
死者什七八　魏益州刺史傅豎眼性清素民獠懐之
龍驤将軍元法僧代豎眼為益州刺史(此魏之東益州/也豎而庾翻獠)
(魯皓翻驤/思将翻)素無治幹加以貪殘(治直/吏翻)王賈諸姓本州士
族法僧皆召為兵葭萌民任令宗因衆心之患魏也殺
魏晉夀太守以城來降民獠多應之(葭音家任音壬守/式又翻降戸江翻)
(獠魯/皓翻)益州刺史鄱陽王恢遣巴西梓潼二郡太守張齊
将兵三萬迎之(将即/亮翻)法僧熙之曽孫也　魏岐州刺史
趙王謐幹之子也(趙郡王幹見一百四十卷齊明帝/建武二年此於王謐之上逸郡字)為
政暴虐一旦閉城門大索執人而掠之(索山客翻/掠音亮)楚毒
備至又無故斬六人闔城兇懼衆遂大呼屯門(兇許拱/翻呼火)
(故/翻)謐登樓毁梯以自固胡太后遣遊擊将軍王靖馳驛
諭城人城人開門謝罪奉送管籥乃罷謐刺史謐妃太
后從女也至洛除大司農卿(史言魏母后擅朝城狐社/䑕有所依憑驛音日從才)
(用/翻)太后以魏主尚幼未能親祭欲代行祭事禮官博議
以為不可太后以問侍中崔光光引漢和熹鄧太后祭
宗廟故事太后大悦遂攝行祭事(史言崔光逢/女主之惡)　魏南
荆州刺史桓叔興表請不𨽻東荆州許之(南荆𨽻東荆/見上卷十一)
(年/)
十五年春正月戊辰朔魏大赦改元熙平　魏崔亮攻
硤石未下與李崇約水陸俱進崇屢違期不至(李崇時/鎮夀陽)
胡太后以諸将不壹乃以吏部尚書李平為使持節鎮
軍大将軍兼尚書右僕射将步騎二千赴夀陽别為行
臺節度諸軍(将即亮翻使疏/吏翻騎奇寄翻)如有乖異以軍法從事蕭
寶寅遣輕車将軍劉智文等渡淮攻破三壘二月乙巳
又敗将軍垣孟孫等於淮北(敗補/邁翻)李平至硤石督李崇
崔亮等水陸進攻無敢乖互(乖異也/互差也)戰屢有功上使左
衛将軍昌義之将兵救浮山未至康絢已擊魏兵却之
(絢許縣翻帝考異曰絢𫝊十二月魏遣李曇定督衆軍/來戰按魏  紀此年正月乃遣李平節度諸軍絢𫝊誤)
(也曇定即/平字也)上使義之與直閤王神念泝淮救硤石(泝蘇/故翻)
(神考異曰李崇𫝊衍遣趙祖悦襲據西硤石又遣義之/  念帥水軍泝淮而上規取夀春按義之𫝊絢破魏軍)
(義之乃救硤/石今從之)崔亮遣将軍博陵崔延伯守下蔡(下蔡縣/漢屬沛)
(郡梁置下蔡郡屬豫州水經注淮水自硤石北逕下蔡/故城東本州來之城也吳季札始邑延陵後邑州來故)
(曰延州來季子春秋襄二年蔡成公自新蔡遷于州來/謂之下蔡淮之東岸又有一城下蔡新城也二城對據)
(翼帶淮濆按蔡有三蔡州上蔡縣蔡仲始封之邑也又/有新蔡蔡平侯自上蔡遷都于此又有下蔡縣蔡成公)
(所遷/也)延伯與别将伊甕生夾淮為營延伯取車輪去輞
削鋭其輻兩兩接對揉竹為絙(将即亮翻去羌吕翻輞/扶紡翻車之牙車輮也)
(輻方目翻輪轑也揉人/九翻絙古恒翻大索也)貫連相屬並十餘道横水為橋
兩頭施大鹿盧(鹿盧圓轉之/木屬之欲翻)出沒随意不可燒斫既斷
趙祖悦走路又令戰艦不通義之神念屯梁城不得進
(嗚呼吾國之失襄陽亦以水陸援斷/而諸将不進也㫁丁管翻艦戸黯翻)李平部分水陸攻
硤石(分扶/問翻)克其外城乙丑祖悦出降斬之盡俘其衆(降/戸)
(江/翻)胡太后賜崔亮書使乗勝深入平部分諸将水陸並
進攻浮山堰亮違平節度以疾請還随表輒發平奏處
亮死刑(處昌/吕翻)太后令曰亮去留自擅違我經畧雖有小
捷豈免大咎但吾攝御萬機庶幾惡殺(幾居依翻惡烏/故翻亮崔光之)
(族弟也故/平奏不行)可聴特以功補過魏師遂還(還從宣翻/又如字)　魏
中尉元匡奏彈于忠幸國大災専擅朝命裴郭受寃(謂/裴)
(植郭祚彈徒丹/翻朝直遥翻)宰輔黜辱(謂髙陽王雍被黜後又以/授忠茅土乞自貶退也)又
自矯㫖為儀同三司尚書令領崇訓衛尉原其此意欲
以無上自處(處昌吕翻/下尉處同)既事在恩後(恩後謂赦/思之後也)宜加顯
戮請遣御史一人就州行决(于忠時為冀州刺/史欲就州戮之)自去嵗
世宗晏駕以後皇太后未親覽以前諸不由階級或𤼵
門下詔書或由中書宣敕擅相拜授者已經恩宥止可
免罪並宜追奪太后令曰忠已䝉特原無宜追罪餘如
奏匡又彈侍中侯剛掠殺羽林(掠音亮/下同)剛本以善烹調
為尚食典御(嘗食典御魏官也掌調和御食温凉寒熱/以時供進則嘗之或曰甞當作尚平去二)
(字通/用)凡三十年以有徳於太后(事見/上年)頗専恣用事王公
皆畏附之廷尉處剛大辟(辟毗/亦翻)太后曰剛因公事掠人
邂逅致死於律不坐少卿陳郡袁飜曰邂逅謂情狀已
露隠避不引(不引謂不引伏也邂/戸介翻逅戸遘翻)考訊以理者也今此
羽林問則具首(首式/又翻)剛口唱打殺撾築非理安得謂之
邂逅(撾則/𤓰翻)太后乃削剛戸三百解尚食典御　三月戊
戌朔日有食之　魏論西硤石之功辛未以李崇為驃
騎将軍加儀同三司(驃匹妙翻/騎奇寄翻)李平為尚書右僕射崔
亮進號鎮北将軍亮與平争功於禁中太后以亮為殿
中尚書　魏蕭寶寅在淮堰上為手書誘之使襲彭城
許送其國廟及室家諸從還北(諸從猶羣從/也從才用翻)寶寅表上
其書於魏朝(上時掌翻/朝直遥翻)　夏四月淮堰成長九里下廣
一百四十丈上廣四十五丈髙二十丈樹以杞栁(長直/亮翻)
(廣古曠翻髙居號/翻杞栁柜栁也)軍壘列居其上或謂康絢曰四凟天
所以節宣其氣不可久塞(國語周太子晉曰古之長民/者不墮山不崇藪不防川不)
(竇澤夫山土之聚也藪物之歸也川氣之導也澤水之/鍾也天地成而聚於髙歸物於下疏為川谷以導其氣)
(陂塘汚庳以鍾/其美塞悉則翻)若鑿湬東注則游波寛緩堰得不壊絢
乃開湬東注又縱反間於魏曰梁人所懼開湬不畏野
戰蕭寶寅信之鑿山深五丈開湬北注水日夜分流猶
不減(丁度集韻湬與湫同将由/翻間古莧翻深式浸翻)魏軍竟罷歸水之所及
夾淮方數百里李崇作浮橋於硤石戍間又築魏昌城
於八公山東南以備夀陽城壊居民散就岡隴(山脊為/岡髙丘)
(為/隴)其水清徹俯視廬舍冢墓了然在下初堰起於徐州
境内(浮山在鍾離郡界/梁置徐州於鍾離)刺史張豹子宣言謂已必掌其
事既而康絢以他官來監作(監古/銜翻)豹子甚慙俄而敕豹
子受絢節度豹子遂譖絢與魏交通上雖不納猶以事
畢徵絢還(絢還則/堰壊矣)　魏胡太后追思于忠之功曰豈宜
以一謬棄其餘勲(胡后以于忠擁䕶為功若/忠之専横其謬固非一也)復封忠為
靈夀縣公(復扶/又翻)亦封崔光為平恩縣侯　魏元法僧遣
其子景隆将兵拒張齊(将即亮/翻下同)齊與戰於葭萌大破之
屠十餘城遂圍武興法僧嬰城自守境内皆叛法僧遣
使間道告急於魏(使疏吏翻/間古莧翻)魏驛召鎮南軍司傅豎眼
於淮南以為益州刺史西征都督将兵騎三千以赴之
(豎而庾翻/騎奇寄翻)豎眼入境轉戰三日行二百餘里九遇皆捷
五月豎眼擊殺梁州刺史任太洪民獠聞豎眼至皆喜
迎拜於路者相繼(民獠惡法僧而懐豎眼故迎/之者屬路任音壬獠魯皓翻)張齊退
保白水豎眼入州(入武/興也)白水以東民皆安業魏梓潼太
守茍金龍領闗城戍主梁兵至金龍疾病不堪部分(分/扶)
(問/翻)其妻劉氏帥厲城民乗城拒戰(帥讀/曰率)百有餘日士卒
死傷過半戍副髙景謀叛劉氏斬景及其黨與數千人
(數千當/作數十)自餘将士分衣減食勞逸必同莫不畏而懐之
井在城外為梁兵所據會天大雨劉氏命出公私布絹
及衣服懸之絞而取水城中所有雜物悉儲之(雜物謂/瓶罌甕)
(盎之/屬)豎眼至梁兵乃退魏人封其子為平昌縣子　六
月庚子以尚書令王瑩為左光禄大夫開府儀同三司
尚書右僕射袁昂為左僕射吏部尚書王暕為右僕射
暕儉之子也(暕古限翻王/儉齊初佐命)　張齊數出白水侵魏葭萌
𫝊豎眼遣虎威将軍强蚪攻信義将軍楊興起殺之復
取白水(數所角翻强其兩翻又如字/復扶又翻下州復不復同)寧朔将軍王光昭
又敗於隂平張齊親帥驍勇二萬餘人與𫝊豎眼戰(驍/堅)
(堯/翻)秋七月齊軍大敗走還小劍大劍諸戍皆棄城走(今/劍)
(州劍門縣有大劍山又有小劍山在其西北三十里又/有小劍故城在益昌縣西南五十里大劍雖號天險有)
(阨塞可守崇墉之間徑路頗夷小劍則鑿石架閣/有不容越李白所謂一夫當闗萬夫莫開者是也)東益
州復入于魏　八月乙巳魏以胡國珍為驃騎大将軍
開府儀同三司雍州刺史(驃匹妙翻騎奇/寄翻雍於用翻)國珍年老太
后實不欲令出止欲示以方面之榮竟不行　康絢既
還張豹子不復修淮堰九月丁丑淮水暴漲堰壊其聲
如雷聞三百里(聞音/問)縁淮城戍村落十餘萬口皆漂入
海初魏人患淮堰以任城王澄為大将軍大都督南討
諸軍事勒衆十萬将出徐州來攻堰尚書右僕射李平
以為不假兵力終當自壊及聞破太后大喜賞平甚厚
澄遂不行　壬辰大赦　魏胡太后數幸宗戚勲貴之
家(數所/角翻)侍中崔光表諫曰禮諸侯非問疾弔喪而入諸
臣之家謂之君臣為謔(記禮運之辭也注云無故而相/之是戲謔也陳靈公與孔寧儀)
(行父數如夏/氏以取弑焉)不言王后夫人明無適臣家之義夫人父
母在有歸寧沒則使卿寧(左傳莊二十七年冬杞伯姬/來歸寧也杜預注曰寧問父)
(母安否襄十二年楚司馬子庚聘于秦為夫人寧/禮也注曰諸侯大夫父母既沒歸寧使卿故曰禮)漢上
官皇后将廢昌邑霍光外祖也親為宰輔后猶御武帳
以接羣臣(事見二十四卷漢/昭帝元平元年)示男女之别也(别彼/列翻)今帝
族方衍勲貴增遷祇請遂多将成彞式(方衍謂生子也/増遷謂増秩遷)
(官也祇敬也謂宗戚勲貴之/家凡有吉慶皆請太后臨幸)願陛下簡息遊幸則率土
屬賴含生仰悦矣(屬之欲翻/下請屬同)任城王澄以北邊鎮将選
舉彌輕(将即/亮翻)恐賊虜闚邉山陵危迫(魏自顯祖以上/山陵皆在雲中)奏
求重鎮将之選修警備之嚴詔公卿議之廷尉少卿袁
翻議(秦漢以來九卿各一卿魏太和十五年九卿各置/少卿蓋倣周官六卿有小宰小司徒小宗伯小司)
(馬小司冦小司/空之遺制也)以為比縁邊州郡官不擇人唯論資級
或值貪汚之人廣開戍邏多置帥領或用其左右姻親
或受人貨財請屬皆無防冦之心唯有聚斂之意(比毗/至翻)
(邏郎佐翻帥所類翻/屬之欲翻斂力贍翻)其勇力之兵驅令抄掠若遇彊敵
即為奴虜如有執獲奪為己富其羸弱老小之輩微解
金鐵之工少閑草木之作(抄楚交翻羸倫為翻解/户買翻曉也閑習也)無不
搜營窮壘苦役百端自餘或伐木深山或芸草平陸販
貿往還相望道路此等禄既不多貲亦有限皆收其實
絹給其虚粟窮其力薄其衣用其功節其食綿冬歴夏
加之疾苦死於溝瀆者什常七八(自古至今守邊之兵/皆病於此貿音茂)
是以鄰敵伺間擾我疆埸皆由邊任不得其人故也愚
謂自今已後南北邊諸藩及所統郡縣府佐統軍至于
戍主皆令朝臣王公己下各舉所知必選其才不拘階
級若稱職及敗官并所舉之人随事賞罰太后不能用
(間古莧翻埸音亦朝直遥/翻稱尺證翻敗補邁翻)及正光之末北邊盜賊羣起
遂逼舊都犯山陵如澄所慮(正光四年破六韓拔陵衛/可孤等反孝昌初年雲中)
(沒/矣)　冬十一月交州刺史李畟斬交州反者阮宗孝𫝊
首建康(畟察/色翻)　初魏世宗作瑶光寺未就是嵗胡太后
又作永寧寺(水經注穀渠南流出太尉司/徒兩坊間水西有永寧寺)皆在宫側又
作石窟寺於伊闕口皆極土木之美而永寧尤盛有金
像髙丈八者一如中人者十玉像二為九層浮圖掘地
築基下及黄泉(杜預曰地中之/泉故曰黄泉)浮圖髙九十丈上刹復
髙十丈(髙居報翻刹所轄翻刹柱也浮/圖上柱今謂之相輪復扶又翻)每夜静鈴鐸聲
聞十里(聞音/問)佛殿如太極殿南門如端門僧房千間珠
玉錦繡駭人心目自佛法入中國塔廟之盛未之有也
(漢永明中佛法入中國佛弟子收奉舍利建/宫宇號為塔亦胡言猶宗廟也故世稱塔廟)揚州刺史
李崇上表以為髙祖遷都垂三十年(遷都見一百三十/八卷齊世宗永明)
(十一/年)明堂未修太學荒廢城闕府寺頗亦頽壊非所以
追隆堂構(書大誥曰若考作室既底/法厥子乃弗肯堂矧肯構)儀刑萬國者也今
國子雖有學官之名而無教授之實何異兔絲燕麥南
箕北斗(爾雅曰唐䝉女蘿兔絲釋名曰唐也䝉也女蘿/也兔絲也一物四名毛氏詩𫝊曰女蘿兔絲兔)
(絲松蘿也陸機草木疏曰兔絲蔓連草上生黄赤如金/合藥兔絲子是也松蘿自蔓松上生枝正青與兔絲殊)
(異本草曰免絲生川澤田野蔓延草木之上瞿麥一名/燕麥又名雀麥其苗與麥同但穗細長而疎言兔絲有)
(絲之名而不可以織燕麥有麥之名而不可以食古歌/曰田中兔絲如何可絡道邊燕麥何嘗可穫詩云維南)
(有箕不可以簸揚維北有斗不/可以挹酒漿皆謂有名無實也)事不兩興須有進退宜
罷尚方雕靡之作省永寧土木之功減瑶光材瓦之力
分石窟䥴琢之勞及諸事役非急者於三事農隙修此
數條使國容嚴顯禮化興行不亦休哉太后優令答之
而不用其言(闕/)　　　　　　　　　　太后好事佛
民多絶户為沙門(家有一子出為沙門/其户絶矣好呼到翻)髙陽王友李瑒
上言三千之罪莫大於不孝不孝之大無過於絶祀(孔/子)
(曰五行之屬三千其罪莫大於不孝孟子/曰不孝有三無後為大瑒杖梗翻又音暢)豈得輕縱背
禮之情肆其向法之意一身親老棄家絶養缺當世之
禮而求将來之益(佛法以今世修種為來生/因果背蒲妹翻養余亮翻)孔子云未
知生焉知死(論語載孔子答子/路之言焉於䖍翻)安有棄堂堂之政而從
鬼教乎又今南服未静衆役仍煩百姓之情實多避役
若復聴之恐捐棄孝慈比屋皆為沙門矣(復扶又翻比/毗必翻又毗)
(至/翻)都統僧暹等忿瑒謂之鬼教以為謗佛(魏有沙門統/謂之都統猶)
(今都/僧録)泣訴於太后太后責之瑒曰天曰神地曰祗人曰
鬼𫝊曰明則有禮樂幽則有鬼神然則明者為堂堂幽
者為鬼教佛本出於人名之為鬼愚謂非謗太后雖知
瑒言為允難違暹等之意罰瑒金一兩　魏征南大将
軍田益宗求為東豫州刺史以招二子太后不許竟卒
於洛陽(田益宗二子叛見上/卷十三年卒子恤翻)　柔然伏跋可汗壯健善
用兵(可從刋入/聲汗音寒)是嵗西擊髙車大破之執其王彌俄突
繫其足於駑馬頓曳殺之漆其頭為飲器(彌俄突殺柔/然佗汗見上)
(卷七/年)鄰國先羈屬柔然後叛去者伏跋皆擊滅之其國
復彊(復扶又翻/下賊復同)
十六年春正月辛未上祀南郊　魏大乗餘賊復相聚
(沙門法慶/之餘黨也)突入瀛州刺史宇文福之子員外散騎侍郎
延帥奴客拒之(散悉亶翻騎奇/寄翻帥讀曰率)賊燒齋閤延突火抱福
出外肌髮皆焦勒衆苦戰賊遂散走追討平之　甲戌
魏大赦　魏初民間皆不用錢髙祖太和十九年始鑄
太和五銖錢遣錢工在所鼓鑄民有欲鑄錢者聴就官
鑪銅必精練無得殽雜世宗永平三年又鑄五銖錢禁
天下用錢不依準式者既而洛陽及諸州鎮所用錢各
不同商賈不通尚書令任城王澄上言以為不行之錢
律有明式指謂雞眼鐶鑿(雞眼者謂錢薄小其眼如雞/眼也鐶鑿云者謂鑿好以取)
(銅僅存其肉/也鐶户闗翻)更無餘禁計河南諸州今所行悉非制限
昔來繩禁愚竊惑焉又河北既無新錢復禁舊者専以
單絲之縑疎縷之布狹幅促度不中常式(復扶又翻/中竹仲翻)裂
匹為尺以濟有無徒成杼軸之勞(杼直吕翻説文/機之持緯者)不免
饑寒之苦殆非所以救恤凍餒子育黎元之意也錢之
為用貫繦相屬(繦居兩翻亦錢/貫也屬之欲翻)不假度量平均簡易濟
世之宜謂為深允乞並下諸方州鎮(易以豉翻/下遐稼翻)其太和
與新鑄五銖及古諸錢方俗所便用者但内外全好雖
有大小之異並得通行貴賤之差自依鄉價庶貨環海
内公私無壅其雞眼鐶鑿及盗鑄毁大為小生新巧偽
不如法者據律罪之詔從之然河北少錢(少詩/沼翻)民猶用
物交易錢不入市　魏人多竊冐軍功尚書左丞盧同
閲吏部勲書因加檢覈(覈户/革翻)得竊階者三百餘人乃奏
乞集吏部中兵二局勲簿對句奏案(句古侯翻/考也稽也)更造兩
通(更工/衡翻)一闗吏部一留兵局又在軍斬首成一階以上
者即令行臺軍司給券當中豎裂一支付勲人一支送
門下(此韓愈寄崔立之詩所謂當如合分支者也/今人亦謂析産文契為分支帳豎而庾翻)以防
偽巧太后從之同𤣥之族孫也(盧𤣥見一百二十二/卷宋文帝元嘉八年)中
尉元匡奏取景明元年已來内外考簿吏部除書中兵
勲案并諸殿最(殿丁/練翻)欲以案校竊階盜官之人太后許
之尚書令任城王澄表以為法忌煩苛治貴清約(治直/吏翻)
御史之體風聞是司若聞有冒勲妄階止應攝其一簿
研檢虚實繩以典刑豈有移一省之案(取尚書省之案/赴御史臺所謂)
(移/也)尋兩紀之事(自景明元年至是年凡十八年今言兩/紀之事蓋景明初所叙階勲皆太和末)
(准漢用兵所上/勲人名籍也)如此求過誰堪其罪斯實聖朝所宜重
慎也太后乃止又以匡所言數不從慮其辭解(朝直遥/翻數所)
(角翻辭解者/辭職解官也)欲奨安之乃加鎮東将軍二月丁未立匡
為東平王(為匡治棺/攻澄張本)　三月丙子􁀐織官文錦不得為
仙人鳥獸之形(織官猶漢之/織室令丞也)為其裁翦有乖仁恕(為于/偽翻)
　丁亥魏廣平文穆王懐卒　夏四月戊申魏以中書
監胡國珍為司徒　詔以宗廟用牲有累冥道(冥幽也/幽則有)
(鬼神冥道鬼神之/道也累力瑞翻)宜皆以麪為之(詔考異曰梁帝紀此/  在四月甲子南史)
(云在二月云祈告天地宗廟以去殺之理欲被之含識/郊廟牲牷皆代以麪其山川諸祀則否按長厯是月辛)
(夘朔無甲子隋志但云四月/亦不云郊祀去牲今從之)於是朝野諠譁以為宗廟
去牲乃是不復血食(去羌吕翻/復扶又翻)帝竟不從八坐乃議以
大脯代一元大武(記曲禮牛曰一元大武鄭𤣥/曰元頭也武迹也坐徂卧翻)　秋八
月丁未詔魏太師髙陽王雍入居門下參决尚書奏事
(魏字當在/詔字之上)　冬十月詔以宗廟猶用脯脩(鄭𤣥曰脯乾/肉也脩鍜脩)
(也薄析曰脯棰之/而施薑桂曰鍜脩)更議代之於是以大餅代大脯其餘
盡用蔬果又起至敬殿景陽臺置七廟座每月中再設
浄饌(饌雛戀翻/又雛朊翻)　乙夘魏詔北京士民未遷者悉聴留
居為永業(魏以代都/為北京)　十一月甲子巴州刺史牟漢寵
叛降魏(五代志巴西郡梁置南/梁州北巴州降户江翻)　十二月柔然伏跋可
汗遣俟斤尉比建等請和於魏(俟斤柔然大臣之號/俟渠希翻尉紆勿翻)用
敵國之禮　是嵗以右衛将軍馮道根為豫州刺史道
根謹厚木訥行軍能檢敕士卒諸将争功道根獨黙然
為政清簡吏民懐之上嘗歎曰道根所在令朝廷不復
憶有一州(復扶/又翻)　魏尚書崔亮奏請於王屋等山採銅
鑄錢從之(五代志河内郡王/屋縣有王屋山)是後民多私鑄錢稍薄小
用之益輕(是時錢輕南北/皆然豈天時邪)
十七年春正月甲子魏以氐酋楊定為隂平王(酋慈/由翻)
魏秦州羌反　二月癸巳安成康王秀卒(卒子/恤翻)秀雖與
上布衣昆弟及為君臣小心畏敬過於疎賤上益以此
賢之秀與弟始興王憺尤相友愛憺久為荆州常中分
其禄以給秀(秀憺皆吳太妃之子齊和帝中興元年憺/督雍州天監元年進督荆州五年徵至郡)
(荆州總西夏之寄俸入優/厚憺徒敢翻又徒覽翻)秀稱心受之(稱尺/證翻)亦不辭多
也　甲辰大赦　己酉魏大赦改元神龜　魏東益州
氐反　魏主引見柔然使者(見賢遍翻/使疏吏翻)讓之以藩禮不
備議依漢待匈奴故事遣使報之(漢宣帝待呼韓邪位/在諸侯王上蓋稱臣)
(也按張倫表諫與為昆/弟蓋用漢文景故事)司農少卿張倫上表以為太祖
經啟帝圖日有不暇遂令豎子遊魂一方(謂道武南略/社崘得以雄)
(跨漠/北)亦由中國多虞急諸華而緩夷狄也髙祖亦事南
轅未遑北伐(謂孝文南都洛陽用兵/淮漢未暇伐柔然也)世宗遵述遺志虜
使之來受而弗答(見百四十/六卷六年)以為大明臨御國富兵彊
抗敵之禮何憚而為之何求而行之今虜雖慕徳而來
亦欲觀我彊弱若使王人銜命虜庭與為昆弟恐非祖
宗之意也茍事不獲已應為制詔示以上下之儀命宰
臣致書論以歸順之道觀其從違徐以恩威進退之則
王者之體正矣豈可以戎狄兼并(謂伏跋新破髙車及/滅鄰國之叛者也)
而遽虧典禮乎不從倫白澤之子也(張白澤見一百三/十四卷宋順帝昇)
(明元/年)　三月辛未魏靈夀武敬公于忠卒　魏南秦州
氐反遣龍驤将軍崔襲持節諭之(驤思/将翻)　夏四月丁酉
魏秦文宣公胡國珍卒贈假黄鉞相國都督中外諸軍
事太師號曰太上秦公𦵏以殊禮贈禭儀衛事極優厚
又迎太后母皇甫氏之柩與國珍合𦵏謂之太上秦孝
穆君(柩音/舊)諫議大夫常山張普惠以為前世后父無稱
太上者太上之名不可施於人臣詣闕上疏陳之左右
莫敢為通(為于/偽翻)會胡氏穿壙下有磐石乃密表以為天
無二日土無二王太上者因上而生名也皇太后稱令
以繫敕下蓋取三從之道逺同文母列於十亂(武王曰/予有亂)
(臣十人孔子曰才難有婦人焉九人而已先儒以為十/亂太公望周公旦召公奭畢公髙榮公太顛閎天散宜)
(生南宫适/及文母)今司徒為太上恐乖繫敕之意孔子稱必也
正名乎(論語載孔子/答子路之言)比克吉定兆(比毗/至翻)而以淺改卜亦
或天地神靈所以垂至戒啟聖情也伏願停逼上之號
以邀謙光之福太后乃親至國珍宅召集五品以上博
議王公皆希太后意爭詰難普惠(詰去吉翻/難乃旦翻)普惠應機
辯析無能屈者太后使元乂宣令於普惠曰朕之所行
孝子之志卿之所陳忠臣之道羣公已有成議卿不得
苦奪朕懐後有所見勿難言也太后為太上君造寺壯
麗埒於永寧尚書奏復徵民綿麻之税(為于偽翻埒力/輟翻復扶又翻)
(下浸復復欲無/復欲復復見同)張普惠上疏以為髙祖廢大斗去長尺
改重稱(去羌吕翻下去天下同稱尺證翻下稱尺/同事見一百四十卷齊明帝建武二年)以愛
民薄賦知軍國須綿麻之用故於絹増税綿八兩於布
増税麻十五斤民以稱尺所減不啻綿麻故鼓舞供調
(調徒/釣翻)自兹以降所税絹布浸復長濶百姓嗟怨聞於朝
野(聞音問朝/直遥翻)宰輔不尋其本在於幅廣度長遽罷綿麻
(于忠罷綿麻/見上十四年)既而尚書以國用不足復欲徵斂去天下
之大信棄已行之成詔(斂力贍翻/去羌吕翻)追前之非遂後之失
不思庫中大有綿麻而羣臣共竊之也何則所輸之物
或斤羨百銖(羨延面/翻餘也)未聞有司依律以罪州郡或小有
濫惡則坐户主連及三長(户主者一家之長則為一户/之主三長見一百三十六卷)
(齊世祖永/明四年)是以在庫絹布踰制者多羣臣受俸人求長
濶厚重無復準極未聞以端幅有餘還求輸官者也(布/帛)
(六丈為端爾雅倍丈謂之端倍端謂之兩倍兩謂之匹/杜預曰二丈為端二端為兩所謂匹也説文幅布帛廣)
(也俸扶/用翻)今欲復調綿麻當先正稱尺明立嚴禁無得放
溢使天下知二聖之心愛民惜法如此則太和之政復
見於神龜矣普惠又以魏主好遊騁苑囿(好呼/到翻)不親視
朝(朝直/遥翻)過崇佛法郊廟之事多委有司上疏切諫以為
殖不思之冥業損巨費於生民減禄削力近供無事之
僧崇飾雲殿逺邀未然之報昧爽之臣稽首於外(謂羣/臣入)
(朝者也孔安國曰昧/冥爽明早旦稽音啟)𤣥寂之衆遨遊於内愆禮忤時(忤/五)
(故/翻)人靈未穆愚謂修朝夕之因求祗劫之果(祗巨支翻/釋氏之言)
(祗劫猶云/無數劫也)未若收萬國之懽心以事其親使天下和平
災害不生也(用孝經/文意)伏願淑慎威儀(淑善/也)為萬邦作式
躬致郊廟之䖍親紆朔朢之禮(紆縈也/屈也)釋奠成均(五帝/之學)
(曰成均鄭𤣥曰釋菜奠幣禮先師也又曰釋奠者設薦/饌酌奠而已孔穎達曰釋奠有牲牢有幣帛釋菜則惟)
(釋蘋藻/而已)竭心千畝(千畝謂/藉田也)量撤僧寺不急之華還復百
官久折之秩(量音良折/而設翻)已造者務令簡約速成未造者
一切不復更為則孝弟可以通神明(弟謂/曰悌)徳教可以光
四海節用愛人法俗俱賴矣尋敕外議釋奠之禮又自
是每月一陛見羣臣皆用普惠之言也普惠復表論時
政得失太后與帝引普惠於宣光殿随事詰難(復扶又/翻見賢)
(遍翻難/乃旦翻)　臨川王宏妾弟吳法夀殺人而匿於宏府中
上敕宏出之即日伏辜有司奏免宏官(御史臺曰南/臺亦曰南司)上
注曰愛宏者兄弟私親免宏者王者正法所奏可五月
戊寅司徒驃騎大将軍揚州刺史臨川王宏免(驃匹妙/翻騎奇)
(寄/翻)宏自洛口之敗(事見一百四/十六卷五年)常懐愧憤都下每有竊
𤼵輒以宏為名屢為有司所奏上每赦之上幸光宅寺
(帝以三橋舊宅為光宅寺/三橋在秣陵縣同夏里)有盜伏於驃騎航(宏府面秦/淮於府前)
(為浮橋謂之驃騎/航以宏官名航也)待上夜出上将行心動乃於朱雀航
過事𤼵稱為宏所使上泣謂宏曰我人才勝汝百倍當
此猶恐不堪汝何為者我非不能為漢文帝(謂誅淮南/厲王長也)
念汝愚耳宏頓首稱無之故因匿法夀免宏官宏奢僭
過度殖貨無厭(厭於/鹽翻)庫屋垂百間(垂幾/及也)在内堂之後闗
籥甚嚴(籥與鑰同/闗牡也)有疑是鎧仗者密以聞(鎧可/亥翻)上於友
愛甚厚殊不悦它日送盛饌與宏愛妾江氏曰當來就
汝懽宴(饌雛戀翻/又雛晥翻)獨攜故人射聲校尉丘佗卿往與宏
及江大飲半醉後謂曰我今欲履行汝後房(行下/孟翻)即呼
輿徑往堂後宏恐上見其貨賄顔色怖懼(賄呼罪翻/怖普布翻)上
意益疑之於是屋屋檢視每錢百萬為一聚黄榜標之
千萬為一庫懸一紫標如此三十餘間上與佗卿屈指
計見錢三億餘萬(見賢/遍翻)餘屋貯布絹絲綿漆蜜紵蠟等
雜貨但見滿庫不知多少(貯丁呂翻紵直呂翻紵麻/屬而細於麻少詩沼翻)上
始知非仗大悦謂曰阿六汝生計大可(宏於諸弟次第/六阿從安入聲)
乃更劇飲至夜舉燭而還(還從宣翻/又如字)兄弟方更敦睦宏
都下有數十邸出懸錢立券每以田宅邸店懸上文契
(上時/掌翻)期訖便驅券主奪其宅都下東土百姓失業非一
上後知之制懸券不得復驅奪自此始(復扶/又翻)侍中領軍
将軍吳平侯昺雅有風力為上所重軍國大事皆與議
决以為安右将軍監揚州(安右将軍帝所置百號将軍/之一也昺音丙監王銜翻)
昺自以越親居揚州(昺帝從父弟揚州京邑昺自以/為越同氣之親而居之故懇讓)涕
泣懇讓上不許在州尤稱明斷(斷丁/亂翻)符教嚴整辛巳以
宏為中軍将軍中書監六月乙酉又以本號行司徒(本/號)
(中軍将/軍號也)
　臣光曰宏為将則覆三軍(将即/亮翻)為臣則涉大逆髙祖
　貸其死罪可矣數旬之間還為三公於兄弟之恩誠
　厚矣王者之法果安在哉
初洛陽有漢所立三字石經(石經事見四十七卷漢靈/帝熹平四年酈道元曰蔡)
(邕正定五經文字刻石立於太學門/外魏正始中又立古篆𨽻三字石經)雖屢經喪亂而初
無損失(喪息/浪翻)及魏馮熙常伯夫相繼為洛州刺史(魏都/平城)
(以洛陽為洛州既/遷洛始改為司州)毁取以建浮圖精舍遂大致頹落所
存者委於榛莽道俗随意取之侍中領國子祭酒崔光
請遣官守視命國子博士李郁等補其殘缺胡太后許
之會元乂劉騰作亂事遂寢(乂騰作亂事見/下卷普通二年)　秋七月
魏河州羌卻鐵忽反自稱水池王(河州治枹罕領金城/武始洪和臨洮郡水)
(池縣魏真君四年置郡後改為縣屬洪和郡隋/併洪和郡為當夷縣其地在唐洮州臨潭縣界)詔以主
客郎源子恭為行臺以討之(曹魏置尚/書主客郎)子恭至河州嚴
勒州郡及諸軍毋得犯民一物亦不得輕與賊戰然後
示以威恩使知悔懼八月鐵忽等相帥詣子恭降首尾
不及二旬(言自子恭至河州及于賊降首尾/不及二旬也帥讀曰率降戸江翻)子恭懐之
子也(源懐源賀之子歴事/文成獻文孝文宣武)　魏宦者劉騰手不解書(解/戸)
(買/翻)而多姦謀善揣人意(揣初/委翻)胡太后以其保䕶之功(事/見)
(上十/四年)累遷至侍中右光禄大夫遂干預政事納賂為人
求官無不效者(為于/偽翻)河間王琛簡之子也(齊郡王簡見/一百三十七)
(卷齊武帝永明/九年琛丑林翻)為定州刺史以貪縱著名及罷州還太
后詔曰琛在定州唯不将中山宫來(後燕都中山建宫/室魏克中山因以)
(為中/山宫)自餘無所不致何可更復敘用(復扶/又翻)遂廢于家琛
乃求為騰養息(養息即/養子也)賂騰金寶鉅萬計騰為之言於
太后(為于/偽翻)得兼都官尚書出為秦州刺史會騰疾篤太
后欲及其生而貴之九月癸未朔以騰為衛将軍加儀
同三司　魏胡太后以天文有變欲以崇憲髙太后當
之戊申夜髙太后暴卒冬十月丁夘以尼禮𦵏於北邙
(尼女夷/翻下同)諡曰順皇后百官單衣邪巾(古者二十成人士/冠庶人巾邪巾者)
(邪厭於首捨衰絰喪冠而/單衣邪巾示不成喪也)送至墓所事訖而除　乙亥
以臨川王宏為司徒　魏胡太后遣使者宋雲與比丘
惠生如西域求佛經(比丘僧也比毗/至翻下連比同)司空任城王澄奏
昔髙祖遷都制城内唯聴置僧尼寺各一餘皆置於城
外蓋以道俗殊歸欲其浄居塵外故也正始三年沙門
統惠深始違前禁自是卷詔不行(卷讀/曰捲)私謁彌衆都城
之中寺踰五百占奪民居三分且一屠沽塵穢連比雜
居(占之贍翻/比毗至翻)往者代北有法秀之謀(事見一百三十五/卷齊太祖建元三)
(年/)冀州有大乗之變太和景明之制非徒使緇素殊途
蓋亦以防微杜漸昔如來闡教多依山林(如來/佛也)今此僧
徒戀著城邑(著直/略翻)正以誘於利欲不能自已(誘音/酉)此乃
釋氏之糟糠法王之社鼠(法王/謂佛)内戒所不容(釋氏有/五戒)國
典所共棄也臣謂都城内寺未成可從者宜悉徙於郭
外僧不滿五十者併小從大外州亦準此然卒不能行
(卒子/恤翻)　是嵗魏太師雍等奏鹽池天藏(藏徂/浪翻)資育羣生
先朝為之禁限(朝直/遥翻)亦非茍與細民爭利但利起天池
取用無法或豪貴封䕶或近民吝守貧弱逺來邈然絶
望因置主司令其裁察彊弱相兼務令得所什一之税
自古有之所務者逺近齊平公私兩宜耳及甄琛啟求
禁集(事見一百四十六卷五/年甄之人翻琛丑林翻)乃為繞池之民尉保光等
擅自固䕶語其障禁倍於官司取與自由貴賤任口(言/鹽)
(價賤貴任其/口之所出也)請依先朝禁之為便詔從之
　
　
　
　
　
　
　資治通鑑卷一百四十八
