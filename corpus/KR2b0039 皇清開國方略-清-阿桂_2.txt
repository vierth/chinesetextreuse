
皇清開國方略巻一
太祖髙皇帝(癸未年至/丙戍年)
　　癸未年夏五月征尼堪外蘭克圖倫城
　　　初蘇克素䕶河部圖倫城有尼堪外蘭者隂搆明
　　　寧逺伯李成梁引兵攻古哷城主阿太章京及沙
　　　濟城主阿亥章京成梁授尼堪外蘭兵符率遼陽
　　　廣寧兵二路進成梁圍古哷城遼陽副將圍沙濟
　　　城城中見兵至逃者半被圍者半遼陽副將遂克
　　　沙濟城殺阿亥章京復與成梁合兵攻古哷城阿
　　　太章京之妻乃
景祖長子禮敦之女
景祖聞古哷城兵警恐女孫被陷偕
顯祖往救既至古哷城見成梁兵方接戰令
顯祖俟于城外獨入城欲攜女孫歸阿太章京不從
顯祖俟良乆亦入城探之成梁攻古哷城其城據山依險
　　　阿太章京守禦甚堅數親出遶城衝殺成梁兵死
　　　者甚衆不能克因責尼堪外蘭起釁敗軍之罪欲
　　　縛之尼堪外蘭懼請身往招撫即至城大呼紿之
　　　曰大兵既來豈遂舍汝而去爾等危在旦夕主將
　　　有命凡士卒能殺阿太章京來降者即令為此城
　　　之主城中人信其言遂殺阿太章京以降成梁誘
　　　城中人出而屠之尼堪外蘭復搆明兵併害
景祖
顯祖我
太祖聞之大慟旋勃然震怒
詰明邊吏曰我
祖
父何故被害汝等乃我不共戴天之讐矣明遣使謝曰非
　　　有意也誤耳乃歸
二祖喪與敕三十道馬三十匹復給都督敕書
太祖謂使臣曰害我
祖
父者尼堪外蘭所搆也必執以與我乃已明使臣曰前因
　　　誤害故與敕書馬匹又給都督敕書事已畢今復
　　　過求我當助尼堪外蘭築城于嘉班令為爾滿洲
　　　國主矣于是國人信之皆懼尼堪外蘭寧古塔諸
　　　貝勒子孫至
堂子立誓亦欲害
太祖以媚尼堪外蘭尼堪外蘭又迫
太祖往附
太祖曰爾吾
父部下人也搆明兵害我
祖
父恨不能手刃汝豈反從汝偷生人能百嵗不死乎自是
　　　恨益深適蘇克素䕶河部薩爾滸城主諾密納之
　　　兄卦喇為尼堪外蘭所譖明撫順所守吏責治之
　　　諾密納與同部嘉穆瑚寨主噶哈善哈斯瑚沾河
　　　寨主常書及弟揚書俱忿恚相議曰與其倚賴此
　　　等人何如投附
聰睿貝勒也議定遂來通𣢾
太祖椎牛祭
天與之盟遣還
太祖日夜思復
祖
父之讐以
顯祖遺甲十三副謀伐尼堪外蘭嵗癸末明萬歴十一年
　　　也
太祖年二十有五夏五月起兵征尼堪外蘭期諾密納以
　　　兵自薩爾滸城來㑹和洛噶善城索長阿之第四
　　　子龍敦私語諾密納之弟鼐喀達曰明助尼堪外
　　　蘭築城嘉班令為滿洲國主哈達國萬汗又助之
　　　爾何附
聰睿貝勒耶鼐喀達以告諾密納諾密納遂背盟不以兵
　　　來㑹
太祖待諾密納不至仍自率兵往攻尼堪外蘭于圖倫城
　　　尼堪外蘭豫知之棄軍民攜妻子遁于嘉班
太祖攻克圖倫城而歸
　　秋八月誅薩爾滸城諾密納鼐喀達
　　　尼堪外蘭既遁居嘉班越兩月
太祖復率兵征之諾密納鼐喀達先遣人往告尼堪外蘭
　　　遂棄嘉班奔撫順所迤東河口臺我軍躡其後明
　　　邊吏不容尼堪外蘭入邊以兵擊逐
太祖望見疑明兵助尼堪外蘭來戰遂收兵駐營是夜尼
　　　堪外蘭乗間遁其部下有一人來投曰不戰何也
　　　明兵乃擊逐尼堪外蘭不容入邊耳
太祖既旋師聞薩爾滸城曾通使嘉班
諭侍臣曰若非諾密納鼐喀達往告之尼堪外蘭早成擒
　矣㑹諾密納鼐喀達遣人来告曰渾河部之杭嘉及
　　　扎庫穆二路勿往侵棟嘉及巴爾達二城我讐也
　　　可取其地畀我否則不容爾兵由我邊界行也
太祖聞其言怒噶哈善哈斯瑚與常書揚書亦忿甚曰不
　　　先破薩爾滸城吾等皆附諾密納矣
太祖遂定計佯與諾密納約合兵往攻巴爾達城
諭令率兵先戰諾密納不從
太祖曰爾以兵仗與我我即先戰諾密納因以兵仗授我
　　　軍
太祖既得兵仗遂執諾密納鼐喀達斬之其兵衆多逃散
　　　有來歸者
太祖命悉還其妻孥仍居薩爾滸城其人尋復修築其城
　　　以叛
　　甲申年春正月克兆嘉城獲理岱
　　　時諸國紛亂滿洲國之蘇克素䕶河部渾河部完
　　　顔部棟鄂部哲陳部長白山之訥殷部鴨緑江部
　　　東海之窩集部瓦爾喀部庫爾喀部呼倫國之烏
　　　拉部哈達部葉赫部輝發部爭為雄長各主其地
　　　互相攻戰甚者兄弟自殘强陵弱衆暴寡爭奪無
　　　已癸未年六月覺爾察城阿哈和洛城和洛噶善
　　　城章嘉城諸族人忌
太祖英武誓于
堂子同謀加害夜將半潛至城欲登
太祖心動起被棉甲持刀攜弓矢登城望之已樹梯攀援
　　　而上見
太祖至皆急下遁去逾月章嘉城寶實之長子康嘉借兵
　　　哈達萬汗以渾河部兆嘉城長理岱為嚮導刦我
　　　瑚濟寨而去分所獲于中途
太祖部將安費揚古(後/)
(賜號碩翁科囉巴圖魯/      為一等大臣)率十二人追及之奮勇衝入殺四
　　　十餘人盡獲所掠而還未㡬賊乘夜隂晦至
上所居欲㧞栅潛入有犬名瑭烏哈四顧驚吠
太祖持刀叱曰外至者誰也既至何不入爾不入我即出
　矣爾能攖我鋒耶因以刀柄擊牕􁂻復奮足撼牕
　　　為由牕而出之狀既而仍由户出賊乃遁有近侍
　　　帕海宿牕下被賊刺死至是
太祖率兵征兆嘉城途遇大雪至噶哈嶺路險峻難登諸
　　　叔暨諸兄弟勸勿進兵
太祖曰理岱我同姓兄弟乃自相戕害反為哈達嚮導豈
　可恕耶遂鑿山為磴軍士鱗次立以繩束馬曳之踰
　　　嶺至兆嘉城下龍敦(即前征圖倫城時私/阻薩爾滸城㑹兵者)豫使人
　　　潛告理岱理岱聞之鳴角集兵登城以待衆復請
　　　曰彼有備未易攻姑旋師
太祖曰吾固知其有備而來何遽還耶遂督衆圍城攻克
　　　之獲理岱宥其死而贍養之
　　夏六月攻克瑪爾墩寨
　　　初
太祖以同母妹妻噶哈善哈斯瑚及攻克兆嘉城龍敦搆
　　　族衆邀噶哈善哈斯瑚于路殺之
太祖欲集衆收其骸骨諸族昆弟皆與龍敦同謀無一人往
太祖率近侍數人行尼瑪蘭城寶朗阿之次子楞敦止之
　　　曰諸族皆讐汝否則汝妹夫何以見殺宜勿往恐
　　　有害汝者
太祖不聽披甲躍馬登城南横岡引弓疾馳復囘向城下
大呼曰有害我者速出聞者皆惴懼無敢出遂收其骸骨
　　　以
上自御冠履衣服歛而𦵏之
太祖警悟軼倫臨機應變倉猝合度嘗夜寢聞户外有聲
　　　披衣起令匿諸子女佩刀持弓矢潛出户伏烟突
　　　旁伺之時隂晦無所見少頃賊將逼烟突旁忽有
　　　電光照見遂以刀背擊之仆
呼近侍洛翰縛之洛翰曰何必縛也宜殺之
太祖曰若殺此賊其主必顯與我為難倘加兵于我我衆
　　　寡不敵乃佯
詢曰爾非盗牛來耶賊以盗牛應洛翰又曰誑言也實欲
　　　害吾
主殺之便
太祖曰果盗牛也遂縱之去又一夕將就寢忽心動遂起
　　　衷短甲外襲常服佯如厠值昏黒中莫能辨熟視
　　　院門旁籬落缺處隱然有人如探伺者乃控弦以
　　　待俄而賊逼
太祖射之賊郤身避中其衣驚遁追及之又射貫兩足踣
　　　地擊其首昏眩縳而撻之
詢其名為伊素諸弟及近侍曰殺之固宜何撻焉
太祖曰此非汝所知殺之適以啟釁若其主以兵攻我
　刦我儲蓄我糧匱則部下叛部下叛則我等孤立何
　以禦敵且我又何肯以殺人為他人藉口耶遂釋之
　　　蓋
御物深沉有大度類如此至是
親率兵四百征納木占薩木占納申完濟翰以復噶哈善
　　　哈斯瑚之讐攻瑪爾墩寨其寨居山之巔勢險峻乃
　　　設大牌三蔽矢石並列而進至隘路分其一前行
　　　其二繼之近寨丈許路愈隘分三牌相次而攻敵
　　　寨飛石檑木齊下前牌被摧軍退次牌下次牌又
　　　摧復退于三牌下戰士並集牌不能蔽難仰攻
太祖立寨下相去十餘步有斷木長二尺許隱其足發一
　　　矢中寨主納申面貫耳復射四人踣之敵兵遂卻
太祖引兵遥圍其寨絶彼汲道攻至四日其夜令軍士跣
　　　足縁厓而上遂取瑪爾墩寨納申完濟翰奔界藩
　　秋九月攻克棟鄂部翁鄂洛城
　　　初章嘉城寶實之次子阿哈納往聘薩克逹路長
　　　巴斯翰之妹為妻巴斯翰謂阿哈納家貧不許旋
　　　以妻棟鄂部長克徹巴延之子額勒吉後額勒吉
　　　往巴斯翰所還至阿布達哩岡為額圖阿嚕部下
　　　九賊所殺賊有與阿哈納同名者羣賊相呼聞者
　　　傳語克徹巴延克徹巴延曰往者寧古塔阿哈納
　　　欲聘之女吾子娶之故被殺也哈達萬汗遣人告
　　　克徹巴延曰爾子乃額圖阿嚕部下九賊殺之我
　　　擒以與爾復爾讐爾歸附我克徹巴延曰此必寧
　　　古塔人誑言耳何不以金帛饋哈達執九賊與我
　　　我必倍償其金帛和洛噶善城索長阿聞其語潛
　　　遣人紿之曰爾子乃我部下額勒綳額與額克青
　　　額所殺爾以金帛與我我當殺此兩人克徹巴延
　　　曰哈達萬汗言額圖阿嚕部下九賊殺吾子今云
　　　爾部下人殺吾子皆爾寧古塔人誑我也遂成讐
　　　怨引兵侵掠寧古塔貝勒所屬東南二路諸貝勒
　　　㡬不能支與
景祖議曰我等同
祖所生分居十二處勢渙散當聚族而居共相保守既定
　　　議索長阿次子武泰不從曰一處何可居也將不
　　　為孳息畜産計乎今不必聚居借兵于哈逹萬汗
　　　便哈逹萬汗武泰婦翁也于是借兵攻棟鄂部者
　　　再獲其數寨我
　　國本與哈達萬汗互為婚媾聲勢相埒自借兵後乃示
　　　弱焉及癸未年哈達兵刦我瑚濟寨我兵擊敗之
　　　棟鄂部長曰昔寧古塔貝勒借哈逹兵攻我取我
　　　數寨今彼與哈逹國相讐吾等宜乘機攻之用蟒
　　　毒淬箭為攻具適其部内亂
太祖聞之與衆計曰棟鄂部内亂宜往攻衆諌曰兵未可
　　　輕入其境幸而勝誠善倘有失奈何
太祖曰俟彼加兵于我何如乘機先發衆乃曰善遂
親率兵五百征之其部長阿海巴延聚兵四百于所居齊
　　　吉達城閉城以待我兵圍之城垂陷㑹大雪罷攻
命衆先還留十二人以從伏濃烟中城内謂兵已退引衆
　　　出
太祖邀擊之斬四人獲甲二副會完顔部之遜扎沁廣衮
　　　來請曰翁鄂洛吾讐也曽為所縛乞以一旅助我
　　　破之
太祖念既興兵至此宜乘此戡定一方遂率兵夜馳赴之
　　　遜扎沁廣衮有兄子岱度墨爾根密使人通于翁
　　　鄂洛城故豫知我軍至収其兵衆入城我軍縱火
　　　焚城樓及村中廬舍
太祖乘屋巔射城中城中鄂爾果尼潛射
太祖傷首貫胄
太祖拔箭見敵趨過即以所拔箭從烟突隙處迎射之貫
　　　其股應弦而踣
太祖被創流血至足猶鏖戰不已敵復有洛科者乘烟焰
　　　中潛逼突發一矢射
太祖砉然有聲穿鎖子甲䕶項
太祖拔之鏃巻如鉤血肉迸落衆競趨而前欲登屋扶掖
太祖恐為敵窺
諭止之時項下血湧如注以一手捫創一手拄弓而下二
　　　人掖而行忽迷仆諸臣皆大驚相怨咎少甦裹創
　　　迷而復甦者數四甦輒飲水凡一晝夜血猶不止
　　　裹創厚寸餘乃棄垂下之城而還
太祖創愈復率兵攻克翁鄂洛城獲鄂爾果尼及洛科諸
　　　臣請誅之
太祖曰兩敵交鋒志在取勝彼為其主乃射我今為我用
　不又將為我射敵耶如此勇敢之人若臨陣死于鋒鏑
　猶將惜之奈何以射我故而殺之乎遂授鄂爾果尼洛
　　　科各一牛录𨽻三百人諸臣皆頌
上大度云
　　乙酉年春二月征界藩誅納申巴穆尼
　　　初納申自瑪爾墩寨戰敗奔依界藩寨長巴穆尼
　　　至是
太祖率甲士二十五步兵五十略界藩寨寨内人豫為備
　　　無所獲而還薩爾滸棟嘉巴爾逹三城與界藩合
　　　兵四百追襲至界藩南太蘭岡之野納申巴穆尼
　　　衝突入我歩兵中疾馳而前
太祖見之單騎還擊納申納申刃已先及斷
太祖所執鞭
太祖揮刀斷其臂墜馬死復射巴穆尼斃之敵衆逡巡卻
　　　立我甲壬曰馬疲甚奈何
太祖曰爾等下馬步行佯以弓弰拂雪為拾矢狀徐引馬
　過嶺飲以鹽水飼以炒麵休息之予留此為緩敵計也
　　　于是我軍先行
太祖駐馬納申屍旁其衆呼曰殺其人豈尚欲食其肉耶
　　　何不去聽我等収其骸骨
太祖乃行顧其衆曰納申與我為難今得殺之即食其肉
　亦宜
太祖念我軍行未逺率七人為伏悉露其胄而立納申部
　　　衆見之呼曰汝有伏我已知之矣且呼且卻
太祖引兵徐還不遺一騎
　　夏四月敗哲陳部諸路兵于界藩南山
太祖率歩騎五百征哲陳部值大水
命衆還留被棉甲者五十被鐵甲者三十共八十人略地
　　　而前有嘉哈地之蘇庫賚呼潛往告知托摩和章
　　　嘉巴爾逹薩爾滸界藩五城遂合兵以禦我巡哨
　　　官能古徳偵諸路兵集疾馳以告由他道突過弗
　　　遇
太祖率兵遄行遥見敵兵八百餘陣界藩之渾河抵南山
　　　尼瑪蘭城寶朗阿之孫扎親桑古哩兩人見敵衆
　　　大懼解其甲與人
太祖怒曰汝等平日自雄于兄弟鄉黨間今臨陣何懼敵
　衆反解甲與人耶乃
親執纛先進近敵陣下馬驅馬囘率弟穆爾哈齊及近侍
　　　延布禄烏凌阿直前衝擊奮勇射卻敵衆斬二十
　　　餘人敵敗潰爭渡渾河而遁
太祖熱甚卸胄不及解甲以手斷其扣坐而休焉後隊兵
　　　將乃至皆曰宜乘勝追擊之
太祖怒其遲至不應憩未移時復胄率兵渡河登岸與穆
　　　爾哈齊等躡敵後斬四十五級復追至吉林崖見
　　　敵兵十五人由旁徑來
太祖去胄上纓隱身以待射先至者一人貫其脊而殪穆
　　　爾哈齊又射殪一人餘悉墜崖死
太祖諭延布禄等曰今日之戰以四人而敗八百人之衆
　此
天助我也
　　丙戌年秋七月攻克鄂勒琿城尼堪外蘭伏誅
　　　初尼堪外蘭自嘉班奔明撫順所為明兵擊逐不
　　　容入邊其族屬及我國素與黨附之人相謂曰尼
　　　堪外蘭前為
聰睿貝勒追兵所迫㡬至喪身往奔明明尚不容且擊逐
　　　之豈肯築城嘉班令為滿洲國主乎遂皆背之尼
　　　堪外蘭懼攜其子及近屬兄弟數人逃于鄂勒琿
　　　地築城居之
太祖欲往征以所過諸部皆讐敵慮為梗阻先征蘇克素
　　　䕶河部之安圖瓜爾佳寨破之斬其寨主諾謨琿
　　　嗣攻克渾河部之貝琿寨又攻哲陳部之托摩和
　　　城遇雷雨震死二卒旋師越數日
太祖復率兵往招撫之其衆乞降遂越相隣讐敵諸部徑
　　　攻鄂勒琿城時尼堪外蘭已他往城外有四十餘
　　　人欲避兵挾弓矢走前行一人戴氊笠被青棉甲
太祖望見疑即尼堪外蘭奮身往追為四十人所環逼衆
　　　矢交發
太祖身中三十餘創貫胷及肩猶鏖戰不退射殪八人斬
　　　一人餘皆竄遁遂攻克鄂勒琿城索尼堪外蘭弗
　　　獲斬城中漢人十九擒矢傷者六人深入其矢使
　　　傳
諭明之邊吏執送尼堪外蘭否則興兵征明乃旋師明邊
　　　吏遣人復曰尼堪外蘭既歸我未便執送爾自來
　　　殺之可也
太祖曰爾等叵測將誑我耶使者又言無事親往秖遣少
　　　兵來即執以去于是
命齋薩率四十人往尼堪外蘭聞我兵至欲登臺避匿明
　　　人不容登臺去其梯齋薩遂斬尼堪外蘭取其首
　　　來獻明自此嵗輸銀八百兩蟒緞十五疋通和好
　　　焉
　　　　(臣/)等謹案崇徳元年十一月
太祖髙皇帝實録告成以滿洲䝉古漢字三體編繕藏
　　盛京翔鳯樓上今
　　内廷尊藏
開國實録是也(臣/)等幸嘗伏誦竊見我
列祖
天誕神靈造邦啟宇積
仁累
功發祥之所自我
太祖
天錫智勇戡亂攻昧柔逺能邇締構之艱難不待鋪張潤
　　　　色而
規模宏逺固已超越千古至其文直事核務尚體要于軼
　　　　事或有未詳而
鴻聲
茂實昭布逺近者異邦之人間亦編録雖參以忮心讐脗
　　　　終莫能誣如明臣黄道周博物典彚記明神宗
　　　　時事甚詳其建州攷一篇有云建州即金别部
　　　　元代置軍民萬户府國朝分為三曰建州曰海
　　　　西曰野人而建州居中雄長地最要害永樂元
　　　　年野人部長來朝已而建州海西悉境歸附設
　　　　建州等衛所二百餘置都司一以統之官其長
　　　　自都督至鎮撫有差惟野人以絶逺貢無常期
　　　　其建州海西定以每嵗十月驗放入貢是時建
　　　　州衛指揮及子皆以有功賜姓名其弟亦以内
　　　　附領摩琳衛累都督同知此建州之始大也正
　　　　統初建州衛都督為七姓野人所害其弟及長
　　　　子避之朝鮮失其印次子嗣為建州衛指揮後
　　　　長子歸建州朝廷剖建州左衛置右衛與二印
　　　　令分領值額森入冦(案額森舊作也先今/依通鑑輯覽改正)煽誘
　　　諸衛殺掠遼東吏民無算景泰中巡撫王翺遣
　　　使招諭稍歸所掠復欵關然七姓之亂子孫失
　　　其賜敕不得襲官以舍人入貢賚賜大減益失
　　　望遂與海西諸部並掠邊境無虚月成化二年
　　　遣都督武忠害建州左衛指揮于廣寜以武靖
　　　伯趙輔都御史李秉等督師入建州境襲殺過
　　　當築撫順清河靉陽諸堡乃請通欵貢朝廷亦
　　　欲休息俾建州都督後皆得襲諸從者視先世
　　　逓貶一官雖復入貢然時時以報讐為詞往來
　　　患苦塞上㑹大璫汪直用事方倖功巡撫陳鉞
　　　揣其意疏言建州結連海西名雖屏蔽實懐他
　　　志宜大發兵創之乃以撫寜侯朱永為帥汪直
　　　監其軍襲破之建州大忿怨深入甚于往時開
　　　原廣寜之間騷然繁動矣居久之其長貢馬請
　　　入謝許之復奉貢請襲如故迄正嘉間塞上得
　　　息嘉靖二十一年建州糾衆入邊巡撫孫繪禦
　　　　之失亡頗多無何巡撫於敖減賞致譁復詐殺
　　　　譁者由此挾忿數入邊遼之東西幾困已復稍
　　　　輯葢道周記建州之原起如此其稱官稱長不
　　　　著主名難可追攷又按明臣鄭曉今言載沿邊
　　　　諸鎮惟遼東最易治優以官賞交市且地饒魚
　　　　米鹽馬近年撫臣於敖減賜物又設計搆釁因
　　　　失望嘉靖丁未撫臣胡宗明又殺百八十人遂
　　　　大恨戊申春結衆深入遼西殺略人畜萬計宗
　　　　明及總兵戴亷皆罷任其言於敖減賜事與道
　　　　周所記略同而道周不載宗明諸人所記先後
　　　　入邊亦互異然其稱易治稱地饒明言當日畫
　　　　疆分守邊境原未興戎至其稱大恨稱深入尤
　　　　深斥當日撫臣之慿陵肆虐自啟釁端為罪不
　　　　容誅也至道周謂我
顯祖宣皇帝有膽略值建州都指揮王杲誘殺明清河守
　　　　將裴承祖等屢為邊患總兵李成梁不能制乃
　　　　乞
宣皇帝率兵討杲往返八日擒之李成梁相
宣皇帝狀貎不類常人詭請臨視火攻隂設反機致
宣皇帝遇害時
太祖髙皇帝方四嵗李成梁不能掩
宣皇帝之功哭之盡哀迎
太祖髙皇帝及
髙皇帝弟厚致餼養
髙皇帝稍長讀書有謀略十六嵗始出之建地故兵端動
　　　　以復
祖
父讐為辭日與弟厲兵秣馬設險擺塘自萬厯三十四年
　　　　貢後以邊關勒索無厭遂不復貢屢擁衆慿陵
　　　　開原邊臣噤悸莫可誰何此道周記明政之不
　　　　綱邊臣之召禍與
實録可互證也又謂我
太祖與一弟皆以驍勇雄部中
兄弟始登壠而議既則建臺䇿定而下無一人聞者葢未
　　　　嘗一日忘
父讐也此又道周記我
太祖髙皇帝仗義復讐厥初
定䇿之大略也綜前後觀之雖其間或傳聞異辭時地不
　　　　無訛舛然其敘述明臣陳鉞朱永於敖輩之倖
　　　　冒詐欺李成梁之懐姧肆毒情事厯厯雖庸夫
　　　　婦豎能辨其非至其云有功云忿怨云不能掩
　　　　其功云兵端以復讐為辭云未嘗一日忘讐則
　　　　是我
聖朝大有造于明而彼顧狡謀思逞以怨報徳固其臣民
　　　　之衆見衆聞莫能自諱者矣然自尼堪外蘭伏
　　　　誅以後我
太祖猶以罪人既得許明通好冀其悔悟遲之三十又二
　　　　年而明政無改然後我
太祖赫然一怒昭告
穹蒼
天戈一麾
丕基用建于以仰見
聖人初無利天下之心而時至
義起沛然莫禦夫豈前代創業之主所可規擬者哉
　
　
　
　
　
　
　
　
　
皇清開國方略巻一
　