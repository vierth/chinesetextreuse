史記集解卷四
　　　　　　　　　　　　　宋　裴駰　撰
史記四
周本紀第四
周后稷名棄其母有邰氏女曰姜原(韓詩章句曰姜姓/原字或曰姜原諡)
(號/也)姜原為帝嚳元妃姜原出野見巨人跡心忻然説欲
踐之踐之而身動如孕者居期而生子以為不祥棄之
隘巷馬牛過者皆辟不踐徙置之林中適㑹山林多人
遷之而棄渠中氷上飛鳥以其翼覆薦之姜原以為神
遂收養長之初欲棄之因名曰棄棄為兒時忔如巨人
之志其㳺戲好種樹麻菽麻菽美及為成人遂好耕農
相地之宜宜穀者稼穯焉民皆法則之帝堯聞之舉棄
為農師天下得其利有功帝舜曰棄黎民始飢(徐廣曰/今文尚)
(書云祖飢故此/作始飢祖始也)爾后稷播時百穀封棄於邰(徐廣曰今/斄鄉在扶)
(風/)號曰后稷别姓姬氏(禮緯曰祖以/履大跡而生)后稷之興在陶唐
虞夏之際皆有令徳后稷卒(山海經大荒經曰黑水青/水之間有廣都之野后稷)
(葬焉皇甫謐曰冢/去中國三萬里也)子不窋立不窋末年夏后氏政衰去
稷不務(韋昭曰夏大康失國/廢稷之官不復務農)不窋以失其官而犇戎狄
之間不窋卒子鞠立鞠卒子公劉立公劉雖在戎狄之
間復修后稷之業務耕種行地宜自漆沮渡渭取材用
行者有資居者有畜積民賴其慶百姓懷之多徙而保
歸焉周道之興自此始故詩人歌樂思其德公劉卒子
慶節立國於豳(徐廣曰新平漆縣/之東北有豳亭)慶節卒子皇僕立皇
僕卒子差弗立差弗卒子毁隃立(音踰世/本作榆)毁隃卒子公
非立公非卒子髙圉立(宋忠曰高圉能率/稷者也周人報之)髙圉卒子亞
圉立(世本云亞圉雲都皇/甫謐云雲都亞圉字)亞圉卒子公叔祖類立分叔
祖類卒子古公亶父立古公亶父復修后稷公劉之業
積徳行義國人皆戴之薰育戎狄攻之欲得財物予之
已復攻欲得地與民民皆怒欲戰古公曰有民立君將
以利之今戎狄所為攻戰以吾地與民民之在我與其
在彼何異民欲以我故戰殺人父子而君之予不忍為乃
與私屬遂去豳渡漆沮(徐廣曰水在杜陽岐/山杜陽縣在扶風)踰梁山止
於岐下(徐廣曰山在扶風美陽西北其南有周原/駰案皇甫謐曰邑於周地故始改國曰周)豳人
舉國扶老攜弱盡復歸古公於岐下及他旁國聞古公
仁亦多歸之於是古公乃貶戎狄之俗而營築城郭室
屋而邑别居之(徐廣曰分别/而為邑落也)作五官有司(禮記曰天子/之五官曰司)
(徒司馬司空司士司寇典/司五衆鄭𤣥曰此殷時制)民皆歌樂之頌其徳古公有
長子曰太伯次曰虞仲太姜生少子季厯季厯娶太任
(列女傳曰太姜有台氏之/女太任摯任氏之中女)皆賢婦人生昌有聖瑞古公
曰我世當有興者其在昌乎長子太伯虞仲知古公欲
立季厯以傳昌乃二人亡如荆蠻文身斷髮(應劭曰常/在水中故)
(斷其髮文其身以象/龍子故不見傷害)以讓季厯古公卒季厯立是為公
季公季修古公遺道篤於行義諸侯順之公季卒(皇甫/謐曰)
(葬鄠縣/之南山)子昌立是為西伯西伯曰文王遵后稷公劉之
業則古公公季之法篤仁敬老慈少禮下賢者日中不
暇食以待士士以此多歸之伯夷叔齊在孤竹(應劭曰/在遼西)
(令/支)聞西伯善養老盍徃歸之太顛閎夭散宜生鬻子辛
甲大夫之徒皆徃歸之(劉向别録曰鬻子名熊封於楚/辛甲故殷之臣事紂葢七十五)
(諫而不聽去至周召公與語賢之告文王文王親也/自迎之以為公卿封長子長子今上黨所治縣是)崇侯
虎譖西伯於殷紂曰西伯積善累徳諸侯皆嚮之將不
利於帝帝紂乃囚西伯於羑里閎夭之徒患之乃求有
莘氏美女驪戎之文馬有熊九駟他竒怪物因殷嬖臣
費仲而獻之紂紂大説曰此一物足以釋西伯况其多
乎乃赦西伯賜之弓矢斧鉞使西伯得征伐曰譖西伯
者崇侯虎也西伯乃獻洛西之地以請紂去炮烙之刑
紂許之西伯隂行善諸侯皆來決平於是虞芮之人(地/理)
(志虞在河東太陽縣/芮在馮翊臨晋縣)有獄不能決乃如周入界耕者皆
讓畔民俗皆讓長虞芮之人未見西伯皆慙相謂曰吾
所爭周人所恥何徃為祗取辱耳遂還俱讓而去諸侯
聞之曰西伯葢受命之君明年伐犬戎(山海經曰有人/人面獸身名曰)
(犬/戎)明年伐宻須(應劭曰宻須氏姞姓之/國瓉曰安定隂宻縣是)明年敗耆國(徐/廣)
(曰一/作􁀙)殷之祖伊聞之懼以告帝紂紂曰不有天命乎是
何能為明年伐邗(徐廣邘城在野/王縣西北音于)明年伐崇侯虎而作
豐邑(徐廣曰豐在京兆鄠縣東有靈臺鎬在上林昆明/北甫鎬池去豐二十五里皆在長安南數十里)
自岐下而徙都豐明年西伯崩(徐廣曰文王/九十七乃崩)太子發立
是為武王西伯葢即位五十年其囚羑里葢益易之八
卦為六十四卦詩人道西伯葢受命之年稱王而斷虞
芮之訟後十年而崩諡為文王改法度制正朔矣追尊
古公為太王公季為王季葢王瑞自太王興武王即位
太公望為師周公旦為輔召公畢公之徒左右王師修
文王緒業九年武王上祭於畢(馬融曰畢文/王墓地名也)東觀兵至
于盟津(徐廣曰譙周云史記武王十/一年東觀兵十三年克紂)為文王木主載以
車中軍武王自稱太子發言奉文王以伐不敢自專乃
告司馬司徒司空諸節(馬融曰諸受/符節冇司也)齊栗信哉予無知
以先祖有徳臣小子受先功(徐廣曰一云子/小子受先公功)畢力賞罰
以定其功遂興師師尚父號曰(鄭𤣥曰號今/之軍法重者)總爾衆庶
與爾舟楫後至者斬武王渡河中流白魚躍入王舟中(馬/融)
(曰魚者介鱗之物兵象也白者殷家/之正色言殷之兵衆與周之象也)武王俯取以祭既
渡有火自上復于下至于王屋流為烏其色赤其聲魄
云(馬融曰王屋王所居屋流行也魄然安定意也鄭𤣥/曰書説云烏有孝名武王卒父大業故烏瑞臻赤者)
(周之正/色也)是時諸侯不期而會盟津者八百諸侯諸侯皆
曰紂可伐矣武王曰女未知天命未可也乃還師歸居
二年聞紂昬亂暴虐滋甚殺王子比干囚箕子太師疵
少師強抱其樂器而犇周於是武王徧告諸侯曰殷有
重罪不可以不畢伐(徐廣曰/一作滅)乃遵文王遂率戎車三百
乘虎賁三千人(孔安國曰虎賁勇士稱/也若虎賁言其猛也)甲士四萬五千
人以東伐紂十一年十二月戊午師畢渡盟津諸侯咸
會曰孳孳無怠武王乃作太誓告于衆庶今殷王紂乃
用其婦人之言自絶于天毁壞其三正(馬融曰動逆/天地人也)離
逷其王父母弟(鄭𤣥曰王父母弟祖父母之/族必言母弟舉親者言之也)乃斷棄其
先祖之樂乃為淫聲用變亂正聲怡説婦人(徐廣曰怡/一作辭)
故今予發維共行天罰勉哉夫子(鄭𤣥曰夫子/丈夫之前)不可再
不可三二月(徐廣曰一作正此建丑之/月殷之正月周之二月也)甲子昧爽(孔安/國曰)
(昧㝠也爽/明早旦也)武王朝至于商郊牧野乃誓(孔安國曰癸亥/夜陳甲子朝誓)
(之/)武王左杖黃鉞右秉白旄(孔安國曰鉞以黃金飾斧/左手杖鉞示无事於誅右)
(手把旄示有/事於教令)以麾曰遠矣西土之人(孔安國曰/勞苦之)武王曰
嗟我有國冢君(馬融曰/冢大也)司徒司馬司空亞旅師氏(孔安/國曰)
(亞次旅衆大夫也其位次/卿師氏大夫官以兵守門)千夫長百夫長(孔安國曰/師率卒率)及
庸蜀羌髳微纑彭濮人(孔安國曰八國皆蠻夷戎狄𦍑/在西蜀叟髳微在巴蜀纑彭在)
(西北庸濮在江漢之南馬融/曰武王所率將來伐紂也)稱爾戈比爾干立爾矛予
其誓王曰古人有言牝雞無晨牝雞之晨惟家之索(孔/安)
(國曰索盡也喻婦人知外/事雌代雄鳴則家盡也)今殷王紂維婦人言是用自
棄其先祖肆祀不答(鄭𤣥曰肆祭/名答問也)昬棄其家國遺其王
父母弟不用乃維四方之多罪逋逃是崇是長是信是
使(孔安國曰言紂棄其賢臣而/尊長逃亡罪人信用之也)俾暴虐於百姓以姦軌
于商國今予發維共行天之罰今日之事不過六步七
步乃止齊焉(孔安國曰今日戰事不過六步七/步乃止相齊言當旅進一心也)夫子勉
哉不過於四伐五伐六伐七伐乃止齊焉(孔安國曰伐/謂擊刺也少)
(則四五多則六/七以為例也)勉哉夫子尚桓桓(鄭𤣥曰/威武貎)如虎如羆如
犲如離(徐廣曰此/訓與螭同)于商郊不禦克犇以役西土(鄭𤣥曰/禦彊禦)
(謂彊暴也克殺也不得暴殺紂/師之犇走者當以為周之役也)勉哉夫子爾所不勉其
于爾身有戮(鄭𤣥曰所/言且也)誓已諸侯兵會者車四千乘陳
師牧野帝紂聞武王來亦發兵七十萬人距武王武王
使師尚父與百夫致師(周禮環人掌致師鄭𤣥曰致師/者致其必戰之志也古者將戰)
(先使勇力之士犯敵焉春秋傳曰楚許伯御樂伯攝叔/為右以致晉師許伯曰吾聞致師者御靡旌摩壘而還)
(樂伯曰吾聞致師者左射以菆代御執轡御下掚馬掉/鞅而還攝叔曰吾聞致師者右入壘折馘執俘而還皆)
(行其所/聞而復)以大卒馳帝紂師(徐廣曰帝/一作商)紂師雖衆皆無戰
之心心欲武王亟入紂師皆倒兵以戰以開武王武王
馳之紂兵皆崩畔紂紂走反入登于鹿臺之上䝉衣其
珠玉自燔于火而死武王持大白旗以麾諸侯諸侯畢
拜武王武王乃揖諸侯諸侯畢從武王至商國商國百
姓咸待於郊於是武王使羣臣告語商百姓曰上天降
休商人皆再拜稽首武王亦荅拜遂入至紂死所武王
自射之三發而后下車以輕劍擊之以黄鉞斬紂頭縣
大白之旗已而至紂之嬖妾二女二女皆經自殺武王
又射三發擊以劍斬以𤣥鉞(司馬法曰夏執𤣥鉞宋/均曰𤣥鉞用鐵不磨礪)縣
其頭小白之旗武王已乃出復軍其明日除道修社及
商紂宫及期百夫荷罕旗以先驅(蔡邕獨斷曰前驅有/九旒雲罕東京賦曰)
(雲罕九旒薛/綜曰旍旗名)武王弟叔振鐸奉陳常車周公旦把大鉞
畢公把小鉞以夾武王散宜生太顛閎夭皆執劍以衛
武王既入立于社南大卒之左右畢從毛叔叔鄭奉明
水(周禮曰司烜氏以鑑取明水於月鄭𤣥曰鑑鏡屬也/取月之水欲得陰陽之絜氣陳眀水以為𤣥酒也)
衞康叔封布兹(徐廣曰兹者籍席之/名諸侯病曰負兹)召公奭贊采師尚
父牽牲尹佚筴祝曰殷之末孫季紂殄廢先王明徳侮
蔑神祗不祀昬暴商邑百姓其章顯聞于天皇上帝於
是武王再拜稽首曰膺更大命革殷受天明命武王又
再拜稽首乃出封商紂子禄父殷之餘民武王為殷初
定未集乃使其弟管叔鮮蔡叔度相禄父治殷已而命
召公釋箕子之囚(徐廣曰釋/一作原)命畢公釋百姓之囚表商
容之閭命南宫括散鹿臺之財發鉅橋之粟以振貧弱
萌隸命南宫括史佚展九鼎保玉(徐廣曰保/一作寳)命閎夭封
比干之墓命宗祝享祠于軍乃罷兵西歸行狩記政事
作武成(孔安國曰/武功成也)封諸侯班賜宗彝作分殷之器物(鄭/𤣥)
(曰宗彞宗廟樽也作分/器著王之命及受物)武王追思先聖王乃褒封神農
之後於焦(地理志𢎞農陜縣/有焦城故焦國也)黃帝之後於祝帝堯之後
於薊(地理志燕/國有薊縣)帝舜之後於陳大禹之後於杞於是封
功臣謀士而師尚父為首封封尚父於營丘曰齊(爾雅/曰水)
(出其前而左曰營丘郭璞曰今/齊之營丘淄水過其南乃東)封弟周公旦於曲阜曰
魯(應劭曰曲阜在魯城/中委曲長七八里)封召公奭於燕封弟叔鮮於管
弟叔度於蔡餘各以次受封武王徵九牧之君登豳之
阜以望商邑武王至于周自夜不寐周公旦即王所曰
曷為不寐王曰告女維天不享殷自發未生於今六十
年麋鹿在牧(徐廣曰此事出周書及隨巢子云/夷羊在牧牧郊也夷羊怪物也)蜚鴻滿
野天不享殷今乃冇成維天建殷其登名民三百六十
夫不顯亦不賔滅(徐廣曰一云不顧亦不賓/滅一又云不顧亦不恤也)以至今
我未定天保何暇寐王曰定天保依天室悉求天惡貶
從殷王受日夜勞來(徐廣曰一/云肯來)定我西土我維顯服及
徳方明自洛汭延于伊汭居易毋固其有夏之居(徐廣/曰夏)
(居河南初在陽/城後居陽翟)我南望三塗北望嶽鄙顧詹有河(徐廣/曰周)
(書度邑曰武王問太公曰吾將因冇夏/之居也南望過于三塗北詹望于冇河)粤詹雒伊毋遠
天室營周居于雒邑而後去縱馬於華山之陽放牛於
桃林之虚(孔安國曰桃/林在華山東)偃干戈振兵釋旅(公羊傳曰/入曰振旅)示
天下不復用也武王已克殷後二年問箕子殷所以亡
箕子不忍言殷惡以存(徐廣曰/一作前)亡國宜告武王王亦醜
故問以天道武王病天下未集羣公懼穆卜(孔安國曰/穆敬也)
周公乃祓齋自為質欲代武王武王有瘳後而崩(徐廣/曰封)
(禪書曰武王克殷二年天下未寧而崩皇甫謐曰武王/定位元年歲在乙酉六年庚寅崩駰案皇覽曰文王武)
(王周公冢皆在京兆/長安鎬聚東社中也)太子誦代立是為成王成王少周
初定天下周公恐諸侯畔周公乃攝行政當國管叔蔡
叔羣弟疑周公與武庚作亂畔周周公奉成王命伐誅
武庚管叔放蔡叔以微子開代殷後國於宋頗收殷餘
民以封武王少弟封為衛康叔晉唐叔得嘉穀(鄭𤣥曰/二苗同)
(為一/穗)獻之成王成王以歸周公于兵所(徐廣曰歸/一作餽)周公
受禾東土魯天子之命(徐廣曰尚書序/云旅天子之命)初管蔡畔周周
公討之三年而畢定故初作大誥次作微子之命(孔安/國曰)
(封命/之書)次歸禾次嘉禾次康誥酒誥梓材(孔安國曰告康/叔以為政之道)
(亦如梓人/之治材也)其事在周公之篇周公行政七年成王長周
公反政成王北面就羣臣之位成王在豐使召公復營
洛邑如武王之意周公復卜申視卒營築居九鼎焉曰
此天下之中四方入貢道里均作召誥洛誥成王既遷
殷遺民周公以王命告作多士無佚召公為保周公為
師東伐淮夷殘奄(鄭𤣥曰奄國/在淮夷之北)遷其君薄姑(馬融曰/齊地)成
王自奄歸在宗周作多方(孔安國曰告衆/方天下諸侯)既絀殷命襲
淮夷歸在豐作周官(孔安國曰言周家設官分職用人/之法古文尚書敘周官書篇名)
興正禮樂度制於是改而民和睦頌聲興(何休曰頌聲/者太平歌頌)
(之聲帝王/之髙致也)成王既伐東夷息慎來賀王賜榮伯作賄息
慎之命(孔安國曰賄賜也馬融曰榮伯/周同姓畿内諸侯為卿大夫也)成王將崩懼太
子釗之不任乃命召公畢公率諸侯以相太子而立之
成王既崩二公率諸侯以太子釗見於先王廟申告以
文王武王之所以為王業之不易務在節儉毋多欲以
篤信臨之作顧命(鄭𤣥曰臨終出命故謂/之顧顧將去之意也)太子釗遂立
是為康王康王即位徧告諸侯宣告以文武之業以申
之作康誥故成康之際天下安寧刑錯四十餘年不用
(應劭曰錯置也民/不犯法無所置刑)康王命作策畢公分居里成周郊(孔/安)
(國曰分别民之居里異其善惡/也成定東周郊境使有保䕶也)作畢命康王卒子昭王
瑕立昭王之時王道微缺昭王南廵狩不返卒於江上
其卒不赴告諱之也立昭王子滿是為穆王穆王即位
春秋已五十矣王道衰微穆王閔文武之道缺乃命伯
臩(孔安國曰/伯冏名也)申誡(徐廣曰/一作部)太僕(應劭曰太僕周穆王所/置葢太御衆僕之長中)
(大夫/也)國之政作臩命復寧穆王將征犬戎(徐廣曰犬/一作畎)祭
公謀父諫(韋昭曰祭畿内之國周公/之後為王卿士謀父字也)曰不可先王耀徳
不觀兵夫兵戢而時動動則威觀則玩玩則無震(韋昭/曰震)
(懼/也)是故周文公之頌(韋昭曰文公/周公旦之諡)曰載戢干戈載櫜弓
矢(唐固曰/櫜韜也)我求懿徳肆于時夏允王保之(韋昭曰言武/王常求美徳)
(故陳其功於是夏而歌之信哉武王/能保此時夏之美樂章大者曰夏)先王之於民也茂
正其徳而厚其性阜其財求而利其器用明利害之鄉
(韋昭曰/鄉方也)以文修之使之務利而辟害懷徳而畏威故能
保世以滋大昔我先王世后稷(韋昭曰謂棄與不窋也/唐固曰父子相繼曰世)
以服事虞夏及夏之衰也棄稷不務我先王不窋用失
其官而自竄於戎狄之間不敢怠業時序其徳遵修其
緒(徐廣曰遵/一作選)修其訓典朝夕恪勤守以敦篤奉以忠信
奕世載徳不忝前人至于文王武王昭前之光明而加
之以慈和事神保民無不欣喜商王帝辛大惡于民庶
民不忍訢載武王以致戎于商牧是故先王非務武也
勤恤民隱而除其害也夫先王之制邦内甸服邦外侯
服侯衛賔服(韋昭曰此總言之也/侯侯圻衛衛圻也)夷蠻要服戎翟荒服
甸服者祭(韋昭曰/供日祭)侯服者祀(韋昭曰/供月祀)賔服者享(韋眧曰/供時享)
要服者貢(韋昭曰/供歲貢)荒服者王(韋昭曰王王事天子/也詩云莫敢不來王)日祭
月祀時享歲貢終王先王之順祀也(徐廣曰外傳/云先王之訓)有不
祭則修意(韋昭曰先修志意以自/責也畿内近知王意也)有不祀則修言(韋昭/曰言)
(號令/也)有不享則修文(韋昭曰文/典法也)有不貢則修名(韋昭曰/名謂尊)
(卑職貢之/名號也)有不王則修徳(韋昭曰遠人不服/則修文徳以來之)序成而有
不至則修刑(韋昭曰序成謂上五者次序/已成有不至則有刑罰也)於是有刑不
祭伐不祀征不享讓不貢告不王於是有刑罰之辟有
攻伐之兵有征討之備有威讓之命有文告之辭布令
陳辭而有不至則增修於徳無勤民於遠是以近無不
聽遠無不服今自大畢伯士之終也(徐廣曰犬/戎之君)犬戎氏
㠯其職來王天子曰予必㠯不享征之且觀之兵無乃
廢先王之訓而王幾頓乎吾聞犬戎樹敦(徐廣曰樹一/作椒駰案韋)
(昭曰樹立也言犬/戎立性敦篤也)率舊徳而守終純固其有㠯禦我矣
王遂征之得四白狼四白鹿㠯歸自是荒服者不至諸
侯有不睦者甫侯言於王作修刑辟(鄭𤣥曰書説云/周穆王以甫侯)
(為/相)王曰吁來有國有士告汝祥刑(孔安國曰告汝/善用刑之道也)在今
爾安百姓何擇非其人(王肅曰訓以安百姓之道當何/所選擇乎非當選擇賢人乎)
何敬非其刑何居非共宜與(孔安國曰當何所敬非唯/五刑乎當何所居非唯及)
(世輕重/所宜也)兩造具備(徐廣曰造/一作遭)師聽五辭(孔安國曰兩謂/囚證造至也兩)
(至具備則衆獄官/聽其入五刑辭)五辭簡信正於五刑(孔安國曰五辭/簡核信有罪驗)
(則正之於/五刑矣)五刑不簡正於五罰(孔安國曰不簡核謂不贖/應五刑當正五罰出金)
(罪/也)五罰不服正於五過(孔安國曰不服不應罰/也正於五過從赦免之)五過之
疵官獄内獄閲實其罪(孔安國曰使/與罰名相當)惟鈞其過(馬融曰/以此五)
(過出入人罪/與犯法者等)五刑之疑有赦五罰之疑有赦其審克之
(孔安國曰刑疑赦從罰罰疑赦/從免其當清察能得其理也)簡信有衆惟訊有稽(孔/安)
(國曰簡核誠信有合衆心惟/察其貌有所考合重之至也)無簡不疑共嚴天威(孔安/國曰)
(無簡核誠信不聽治其獄/當嚴敬天威無輕用刑)黥辟疑赦其罰百率(徐廣曰/率即鍰)
(也音刷孔安國曰六/兩曰鍰鍰黄鐵也)閲實其罪劓辟疑赦其罰倍灑(徐/廣)
(曰一作五倍曰蓰孔安/國曰倍百為二百鍰也)閲實其罪臏辟疑赦其罰倍差
(馬融曰倍二百為四百鍰也差者又加四/百之三分一凡五百三十三三分一也)閲實其罪宫
辟疑赦其罰五百(徐廣曰/一作六)率閲實其罪大辟疑赦其罰
千率閲實其罪□罰之屬千劓罰之屬千臏罰之屬五
百宫罰之屬三百大辟之罰其屬二百五刑之屬三千
命曰甫刑穆王立五十五年崩子共王繄扈立共王㳺
於涇上密康公從(韋昭曰康公密/國之君姬姓也)有三女犇之其母曰
必致之王(列女傳曰康/公母姓隗氏)夫獸三為羣人三為衆女三為
粲王田不取羣公行不下衆王御不參一族(韋昭曰御/妻宫也參)
(三也一族一父子也故取姪/娣以備三不參一族之女也)夫粲美之物也衆以美物
歸女而何徳以堪之王猶不堪況爾之小醜乎小醜備
物終必亡康公不獻一年共王滅密共王崩子懿王囏
立懿王之時王室遂衰詩人作刺懿王崩共王弟辟方
立是為孝王孝王崩諸侯復立懿王太子燮是為夷王
夷王崩子厲王胡立厲王即位三十年好利近榮夷公
大夫芮良夫諫厲王曰王室其將卑乎夫榮公好專利
而不知大難夫利百物之所生也天地之所載也而有
專之其害多矣天地百物皆將取焉何可專也所怒甚
多而不備大難以是教王王其能乆乎夫王人者將導
利而布之上下者也使神人百物無不得極(韋昭曰/極中也)猶
日怵惕懼怨之來也故頌曰思文后稷克配彼天立我
蒸民莫匪爾極大雅曰陳錫載周(唐固曰言文王布錫/施利以載成周道也)
是不布利而懼難乎故能載周以至於今今王學專利
其可乎匹夫專利猶謂之盜王而行之其歸鮮矣榮公
若用周必敗也厲王不聽卒以榮公為卿士用事王行
暴虐侈傲國人謗王召公諫曰(韋昭曰召康公之後/穆公虎為王卿士也)民
不堪命矣王怒得衛巫(韋昭曰衛/國之巫也)使監謗者以告則殺
之其謗鮮矣諸侯不朝三十四年王益嚴國人莫敢言
道路以目(韋昭曰以目/相眄而已)厲王喜告召公曰吾能弭謗矣
乃不敢言召公曰是鄣之也防民之口甚於防水水壅
而潰傷人必多民亦如之是故為水者決之使導為民
者宣之使言故天子聽政使公卿至於列士獻詩瞽獻
典(韋昭曰/典樂典)史獻書師箴瞍賦(韋昭曰无眸子曰瞍賦/公卿列士所獻詩也)矇
誦(韋昭曰有眸子而無見曰矇周/禮矇主絃歌諷誦箴諫之語也)百工諫庶人傳語(韋/昭)
(曰庶人卑賤見時得/失不得言傳以語士)近臣盡規(近臣驂/僕之屬)親戚補察瞽史
教誨(瞽樂太師/史太史也)耆艾修之(韋昭曰耆艾師傅也修/理瞽史之教以聞於王)而后
王斟酌焉是以行事而不悖民之有口也猶土之有山
川也財用於是乎出猶其有原隰衍沃也(唐固曰下平/曰衍冇溉曰)
(沃/)衣食於是乎生口之宣言也善敗於是乎興行善而備
敗所以産財用衣食者也夫民慮之於心而宣之於口
成而行之若壅其口其與能㡬何王不聽於是國莫敢
出言三年乃相與畔襲厲王厲王出犇於彘(韋昭曰彘/晉地漢為)
(縣屬河東/今曰永安)厲王太子靜匿召公之家國人聞之乃圍之
召公曰昔吾驟諫王王不從以及此難也今殺王太子
王其以我為讐而懟怒乎夫事君者險而不讐懟(韋昭/曰在)
(危險/之中)怨而不怒況事王乎乃以其子代王太子太子竟
得脱召公周公二相行政號曰共和共和十四年厲王
死于彘太子靜長於召公家二相乃共立之為王是為
宣王宣王即位二相輔之修政法文武成康之遺風諸
侯復宗周十二年魯武公來朝宣王不修籍於千畆虢
文公諫曰(賈逵曰文公文王母弟虢仲之後為王卿士/也韋昭曰文公虢叔之後西虢也宣王都鎬)
(在畿/内也)不可王弗聽三十九年戰于千畆王師敗績于羌
氏之戎(韋昭曰西夷别/種四嶽之後也)宣王既亡南國之師乃料民於
太原(韋昭曰敗於姜戎時所亡也南國漢/江之間料數也唐固曰南國南陽也)仲山甫諫曰
民不可料也宣王不聽卒料民四十六年宣王崩子幽
王宫涅立(徐廣曰/一作生)幽王二年西周三川皆震(徐廣曰涇/渭洛也駰)
(案韋昭曰西周鎬京/地震動故三川亦動)伯陽甫曰周將亡矣(韋昭曰伯陽/甫周大夫也)
(唐固曰伯陽甫周/柱下史老子也)夫天地之氣不失其序若過其序民
亂之也(韋昭曰過失也言/民不敢斥王者也)陽伏而不能出隂迫而不能
蒸(韋昭曰蒸升也陽氣在下/隂氣迫之使不能升也)於是有地震今三川實震
是陽失其所而塡隂也(韋昭曰為隂/所鎮笮也)陽失而在隂(韋昭/曰在)
(陰下/也)原必塞原塞國必亡夫水土演而民用也(韋昭曰/水土氣)
(通為演演猶潤也演/則生物民得用之)土無所演民乏財用不亡何待昔
伊洛竭而夏亡(韋昭曰禹都陽/城伊洛所近也)河竭而商亡(韋昭曰商/人都衛河)
(水所/經也)今周徳若二代之季矣其川原又塞塞必竭夫國
必依山川山崩川竭亡國之徵也川竭必山崩(韋昭曰/水泉不)
(潤枯朽/而崩也)若國亡不過十年數之紀也(韋昭曰數起於一/終於十十則更故)
(曰紀/也)天之所棄不過其紀是歳也三川竭岐山崩三年
幽王嬖愛褎姒襃姒生子伯服幽王欲廢太子太子母
申侯女而為后後幽王得襃姒愛之欲廢申后并去太
子宜臼以襃姒為后以伯服為太子周太史伯陽讀史
記曰周亡矣昔夏后氏之衰也有二神龍止於夏帝庭
而言曰余襃之二君(虞翻曰龍自號/襃之二先君也)夏帝卜殺之與去
之與止之莫吉卜請其漦而藏之乃吉(韋昭曰漦龍所/吐沬沬龍之精)
(氣/也)於是布幣而策告之(韋昭曰以簡策之書/告龍而請其漦也)龍亡而漦
在櫝而去之(韋昭曰/櫝匱也)夏亡傳此器殷殷亡又傳此器周
比三代莫敢發之至厲王之末(虞翻曰末年/王流彘之歲)發而顴之
漦流于庭不可除厲王使婦人裸而譟之(章昭曰譟讙/呼也唐固曰)
(羣呼/曰譟)漦化為𤣥黿以入王後宫後宫之童妾既齓而遭
之(韋昭曰毁齒曰齓/女七歲而毁也)既笄而孕無夫而生子懼而棄之
宣王之時童女謡曰檿弧箕服實亡周國(韋昭曰山桑/曰檿弧弓也)
(箕木名服/矢房也)於是宣王間之有夫婦賣是器者宣王使執
而戮之逃於道而見鄉者後宫童妾所棄妖子(徐廣曰/妖一作)
(夭夭幼/少也)出於路者聞其夜啼哀而收之夫婦遂亡犇於
襃襃人有罪請入童妾所棄女子者於王以贖罪棄女
子出於襃是為襃姒當幽王三年王之後宫見而愛之
生子伯服竟廢申后及太子以襃姒為后伯服為太子
太史伯陽曰禍成矣無可奈何襃姒不好笑幽王欲其
笑萬方故不笑幽王為㷭㸂大鼓有寇至則舉烽火諸
侯悉至至而無寇襃姒乃大笑幽王説之為數舉烽火
其後不信諸侯益亦不至幽王以虢石父為卿用事國
人皆怨石父為人佞巧(徐廣曰佞/一作諂)善䛕好利王用之又
廢申后去太子也申侯怒與繒西夷犬戎攻幽王幽王
舉烽火徴兵兵莫至遂殺幽王驪山下虜襃姒盡取周賂
而去(汲冢紀年曰自武王滅殷以/至幽王凡二百五十七年也)於是諸侯乃即申侯
而共立故幽王太子宜臼是為平王以奉周祀平王立
東遷於雒邑辟戎寇平王之時周室衰微諸侯強并弱
齊楚秦晉始大政由方伯(周禮曰九命作伯鄭/衆云諸侯為方伯)四十九
年魯隱公即位五十一年平王崩太子洩父蚤死立其
子林是為桓王桓王平王孫也桓王三年鄭莊公朝桓
王不禮五年鄭怨與魯易許田許田天子之用事太山
田也八年魯殺隱公立桓公十三年伐鄭鄭射傷桓王
桓王去歸二十三年桓王崩子莊王佗立莊王四年周
公黑肩欲殺莊王而立王子克(賈逵曰莊王/弟子儀也)辛伯告王
(賈逵曰辛伯/周大夫也)王殺周公王子克犇燕十五年莊王崩子
釐王胡齊立釐王三年齊桓公始霸五年釐王崩子惠
王閬立惠王二年初莊王嬖姬姚生子穨穨有寵及惠
王即位奪其大臣園以為囿(左傳曰大/臣蒍國也)故大夫邊伯等
五人作亂(左傳曰五人者蒍國邊/伯詹父子禽祝跪也)謀召燕衛師伐惠王
惠王犇温已居鄭之櫟(服䖍曰櫟/鄭大都)立釐王弟穨為王樂
及徧舞(賈逵曰徧舞皆/舞六代之樂也)鄭虢君怒四年鄭與虢君伐殺
王穨復入惠王惠王十年賜齊桓公為伯二十五年惠
王崩子襄王鄭立襄王母早死後母曰惠后(左傳曰陳/媯歸于京)
(師實惠/后也)惠后生叔帶有寵於惠王襄王畏之三年叔帶
與戎翟謀伐襄王襄王欲誅叔帶叔帶犇齊齊桓公使
管仲平戎于周使隰朋平戎于晉(服䖍曰戎伐周晉/伐戎救周故和也)王
以上卿禮管仲管仲辭曰臣賤有司也有天子之二守
國髙在(杜預曰國子髙子天子所/命為齊守臣皆上卿也)若節春秋來承王命
何以禮焉(賈逵曰節時也王肅/曰春秋聘享之節也)陪臣敢辭(服䖍曰陪重/也諸侯之臣)
(於天子故/曰陪臣)王曰舅氏余嘉乃勲(賈逵曰舅氏言/伯舅之使也)毋逆朕
命管仲卒受下卿之禮而還九年齊桓公卒十二年叔
帶復歸于周(左傳曰/王召之)十三年鄭伐滑(賈逵曰滑姬姓之/國駰案左傳曰滑)
(人叛鄭而/服於衛也)王使游孫伯服請滑(賈逵曰二/子周大夫)鄭人囚之鄭
文公怨惠王之入不與厲公爵(服䖍曰惠王以后之鞶/鍳與之厲公而獨與虢)
(公王/爵)又怨襄王之與衛滑(服䖍曰滑小國近鄭世世服/從而更違叛鄭師伐之聼命)
(後自愬於王/王以與衛)故囚伯服王怒將以翟伐鄭富辰諫(服䖍/曰富)
(辰周/大夫)曰凡我周之東徙晉鄭焉依子穨之亂又鄭之由
定今以小怨棄之王不聽十五年王降翟師以伐鄭王
德翟人將以其女為后富辰諫曰平桓莊惠皆受鄭勞
王棄親親翟不可從王不聽十六年王絀翟后翟人來
誅殺譚伯(唐固曰譚伯周大/夫原伯毛伯也)富辰曰吾數諫不從如是
不出王以我為懟乎乃以其屬死之初惠后欲立王子
帶故以黨開翟人翟人遂入周襄王出犇鄭鄭居王於
汜(杜預曰鄭南汜/在襄城縣南)子帶立為王取襄王所絀翟后與居
温十七年襄王告急于晉晉文公納王而誅叔帶襄王
乃賜晉文公珪鬯弓矢為伯以河内地與晉二十年晉
文公召襄王襄王會之河陽踐土(賈逵曰河陽晉之温/也踐土鄭地名在河)
(内/)諸侯畢朝書諱曰天王狩于河陽(左傳曰仲尼曰以/臣召君不可以訓)
(故書/曰狩)二十四年晉文公卒三十一年秦穆公卒三十二
年襄王崩子項王壬臣立頃王六年崩子匡王班立匡
王六年崩弟瑜立是為定王定王元年楚莊王伐陸渾
之戎(地理志陸渾/縣屬宏農郡)次洛使人問九鼎王使王孫滿應設
以辭(賈逵曰王孫/滿周大夫也)楚兵乃去十年楚莊王圍鄭鄭伯降
已而復之十六年楚莊王卒二十一年定王崩子簡王
夷立簡王十三年晉殺其君厲公迎子周於周立為悼
公十四年簡王崩子靈王泄心立靈王二十四年齊崔
杼弑其君莊公二十七年靈王崩(皇覽曰靈王冢在河/南城西南栢亭西周)
(山上葢以靈王生而有髭而神/故諡靈王共冡民祀之不絶)子景王貴立景王十八
年后太子聖而早卒二十年景王愛子朝(賈逵曰景王/之長庶子)
欲立之㑹崩(皇覽曰景王冢在洛陽太倉中秦封吕不/韋洛陽十萬户故大其城并圍景王冢也)
子丏之黨與爭立國人立長子猛為王子朝攻殺猛猛
為悼王晉人攻子朝而立丏是為敬王(賈逵曰敬/王猛母弟)敬王
元年晉人入敬王子朝自立敬王不得入居澤(賈逵曰/澤邑周)
(地/也)四年晉率諸侯入敬王于周子朝為臣(春秋曰子朝/犇楚皇覽曰)
(子朝冡在南陽西鄂縣今/西鄂晁氏自謂子晁後也)諸侯城周十六年子朝之徒
復作亂敬王犇于晉十七年晉定公遂入敬王于周三
十九年齊田常殺其君簡公四十一年楚滅陳孔子卒
四十二年敬王崩(徐廣曰皇甫謐曰敬王四/十四年元己卯崩壬戌也)子元王仁
立(徐廣曰世本/云貞王介也)元王八年崩子定王介立(徐廣曰世本/云元王赤也)
(皇甫謐曰元王十一年癸未三晉滅智/伯二十八年崩王子爭立立應為貞王)定王十六年三
晉滅智伯分有其地二十八年定王崩(徐廣曰皇甫謐/曰貞定王十年)
(元癸亥/崩壬申)長子去疾立是為哀王哀王立三月弟叔襲殺
哀王而自立是為思王思王立五月少弟嵬攻殺思王
而自立是為考王此三王皆定王之子考王十五年崩
(徐廣曰皇甫謐曰考/悊王元辛丑崩乙卯)子威烈王午立考王封其弟于河
南是為桓公以續周公之官職桓公卒子威公代立威
公卒子惠公代立乃封其少子于鞏(徐廣曰惠/公之子也)以奉王
號東周惠公威烈王二十三年九鼎震命韓魏趙為諸
侯二十四年崩(徐廣曰皇甫謐曰元丙辰崩己卯駰案/宋忠曰威烈王葬洛陽城中東北隅也)
子安王驕立是歲盜殺楚聲王安王立二十六年崩(皇/甫)
(謐曰安王元/庚辰崩乙巳)子烈王喜立烈王二年周太史儋見秦獻
公曰始周與秦國合而别别五百載復合(應劭曰周孝/王封伯翳之)
(後為侯伯與周别五百載至昭王時西周君臣自歸受/罪獻其邑三十六城合也韋昭曰周封秦為始别謂秦)
(仲也五百歲謂從秦仲至孝公/強大顯王致伯與之親合也)合十七歲而霸王者出
焉(徐廣曰從此後十七年而秦昭王立駰案/韋昭曰武王昭王皆伯至始皇而王天下)十年烈王
崩弟扁立是為顯王顯王五年賀秦獻公獻公稱伯九
年致文武胙於秦孝公(胙膰肉也左傳曰王使宰孔賜/齊侯胙曰天子冇事于文武)
二十五年秦會諸侯於周二十六年周致伯於秦孝公
三十三年賀秦惠王三十五年致文武胙於秦惠王四
十四年秦惠王稱王其後諸侯皆為王四十八年顯王崩
子慎靚王定立愼靚王立六年崩子赧王延立王赧時
東西周分治王赧徙都西周西周武公(徐廣曰惠/公之長子)之共
太子死有五庶子母適立司馬翦謂楚王曰不如以地
資公子咎為請太子左成曰不可周不聽是公之知困
而交疏於周也不如請周君孰欲立以微告翦翦請令
楚賀之以地果立公子咎為太子八年秦攻宜陽楚救
之而楚以周為秦故將伐之蘇代為周説楚王曰何以
周為秦之禍也言周之為秦甚於楚者欲令周入秦也
故謂周秦也周知其不可解必入於秦此為秦取周之
精者也為王計者周於秦因善之不於秦亦言善之以
疏之於秦周絶於秦必入於郢矣秦借道兩周之間將
以伐韓周恐借之畏於韓不借畏於秦史厭謂周君曰
何不令人謂韓(徐廣曰一作可應劭曰氏/姓注云以何姓為韓後)公叔曰秦之
敢絶周而伐韓者信東周也公何不與周地發質使之
楚秦必疑楚不信周是韓不伐也又謂秦曰韓強與周
地將以疑周於秦也周不敢不受秦必無辭而令周不
受是受地於韓而聽於秦秦召西周君西周君惡往故
令人謂韓王曰秦召西周君將以使攻王之南陽也王
何不出兵於南陽周君將以為辭於秦周君不入秦秦
必不敢踰河而攻南陽矣東周與西周戰韓救西周或
為東周説韓王曰西周故天子之國多名器重寶王案
兵毋出可以德東周而西周之寶必可以盡矣王赧謂
成君楚圍雍氏(徐廣曰陽翟雍氏城也戰國䇿曰韓兵/入西周西周令成辯説秦求救當是説)
(此亊而/脱誤也)韓徵甲與粟於東周東周君恐召蘇代而告之
代曰君何患於是臣能使韓毋徴甲與粟於周又能為
君得髙都(徐廣曰今河南新/城縣髙都城也)周君曰子茍能請以國聽
子代見韓相國曰(漢書百官表曰相國秦官駰謂韓/亦冇相國然則諸國共攻秦也)楚
圍雍氏期三月也今五月不能拔是楚病也今相國乃
徵甲與粟於周是告楚病也韓相國曰善使者己行矣
代曰何不與周髙都韓相國大怒曰吾毋徵甲與粟於
周亦已多矣何故與周髙都也代曰與周髙都是周折
而入於韓也秦聞之必大怒忿周即不通周使是以弊
髙都得完周也曷為不與相國曰善果與周髙都三十
四年蘇厲謂周君曰秦破韓魏扑師武(徐廣曰扑一作/仆戰國䇿曰秦)
(敗魏將犀/武於伊闕)北取趙藺離石者(地理志曰西河有/趙藺離石二縣)皆白起
也是善用兵又有天命今又將兵出塞攻梁梁破則周
危矣君何不令人説白起乎曰楚有養由基者善射者
也去柳葉百步而射之百發而百中之左右觀者數千
人皆曰善射有一夫立其旁曰善可教射矣養由基怒
釋弓搤劍曰客安能教我射乎客曰非吾能教子支左
絀右也夫去栁葉百步而射之百發而百中之不以善
息少焉氣衰力倦弓撥矢鉤一發不中者百發盡息今
破韓魏扑師武北取趙藺離石者公之功多矣今又將
兵出塞過兩周倍韓攻梁一舉不得前功盡棄公不如
稱病而無出四十二年秦破華陽約(徐廣曰/一作厄)馬犯謂周
君曰請令梁城周乃謂梁王曰周王病若死則犯必死
矣犯請以九鼎自入于王王受九鼎而圖犯梁王曰善
遂與之卒言戍周因謂秦王曰梁非戍周也將伐周也
王試出兵境以觀之秦果出兵又謂梁王曰周王病甚
矣犯請後可而復之今王使卒之周諸侯皆生心後舉
事且不信不若令卒為周城以匿事端梁王曰善遂使
城周四十五年周君之秦客謂周最曰公不若譽秦王
之孝因以應為太后養地(徐廣曰地理志云應今/潁川父城縣應鄉是也)秦王
必喜是公有秦交交善周君必以為公功交惡勸周君
入秦者必有罪矣秦攻周而周最謂秦王曰為王計者
不攻周攻周實不足以利聲畏天下天下以聲畏秦必
東合於齊兵弊於周合天下於齊則秦不王矣天下欲
弊秦勸王攻周秦與天下弊則令不行矣五十八年三
晉距秦周令其相國之秦以秦之輕也還其行客謂相
國曰秦之輕重未可知也秦欲知三國之情公不如急
見秦王曰請為王聽東方之變秦王必重公重公是秦
重周周以取秦也齊重則固有周聚(徐廣曰一作最/最亦古之聚字)以
收齊是周常不失重國之交也秦信周發兵攻三晉五
十九年秦取韓陽城負黍(徐廣曰陽城/有負黍聚)西周恐倍秦與
諸侯約(文穎曰關東為從關西為横孟康曰南北為從/東西為横瓚曰以利合曰從以威勢相脅曰横)
將天下鋭師出伊闕攻秦令秦無得通陽城秦昭王怒
使將軍摎(漢書百官表曰前後左/右將軍皆周末官也)攻西周西周君犇秦
頓首受罪盡獻其邑三十六口三萬秦受其獻歸其君
於周周君王赧卒(宋忠曰諡曰/西周武公)周民遂東亡秦取九鼎
寶器而遷西周公於􁃔狐(徐廣曰􁃔音憚􁃔狐聚與陽人/聚相近在洛陽南百五十里)
(梁新城/之間)後七歳秦莊襄王滅東西周(徐廣曰周比亡之/時凡七縣河南洛)
(陽穀城平隂/偃師蛩緱氏)東西周皆入于秦周既不祀(皇甫謐曰周/凡三十七王)
(八百六/十七年)
太史公曰學者皆稱周伐紂居洛邑綜其實不然武王
營之成王使召公卜居居九鼎焉而周復都豐鎬至犬
戎敗幽王周乃東徙于洛邑所謂周公葬我畢畢在鎬
東南杜中(徐廣曰/一作社)秦滅周漢興九十有餘載天子將封
泰山東巡狩至河南求周苗裔封其後嘉三十里地號
曰周子南君(瓚曰汲冢古文謂衛將軍文子為子南彌/牟其後冇子南勁朝于魏後惠成王如衛)
(命子南為侯秦并六國衛最為後/疑嘉是衛後故氏子南而稱君也)比列侯以奉其先祭
祀(徐廣曰自周亡乙巳至元鼎四年戊辰一百四十/四年漢之九十四年也漢武元鼎四年封周後也)
　
　
　
　
　史記集解卷四
