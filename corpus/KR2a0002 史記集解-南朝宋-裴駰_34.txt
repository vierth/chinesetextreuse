史記集解巻三十六
　　　　　　　　　　　　　　宋　裴駰　撰
史記三十六
陳杞世家第六
陳胡公滿者虞帝舜之後也昔舜為庶人時堯妻之二女
居于媯汭其後因為氏姓姓媯氏舜已崩傳禹天下而舜
子商均為封國夏后之時或失或續至于周武王克殷紂
乃復求舜後得媯滿封之於陳以奉帝舜祀是為胡公胡
公卒子申公犀侯立申公卒弟相公舉羊立相公卒立申
公子突是為孝公孝公卒子慎公圉戎立慎公立當周厲
王時慎公卒子幽公寜立幽公十二年周厲王奔于彘二
十三年幽公卒子釐公孝立釐公六年周宣王即位三十
六年釐公卒子武公靈立武公十五年卒子夷公説立是
嵗周幽王即位夷公三年卒弟平公燮立平公七年周幽
王為犬戎所殺周東徙秦始列為諸侯二十三年平公卒
子文公圉立文公元年取蔡女生子佗十年文公卒長子
桓公鮑立桓公二十三年魯隠公初立二十六年衞殺其
君州吁三十三年魯弑其君隠公三十八年正月甲戌
己丑陳桓公鮑卒桓公弟佗其母蔡女故蔡人為佗殺
五父及桓公太子免而立佗(譙周曰春秋傳謂佗/即五父世家與傳違)是為
厲公桓公病而亂作國人分散故再赴(徐廣曰班氏云/厲公躍者桓公)
(之弟/也)厲公二年生子敬仲完周太史過陳陳厲公使以
周易筮之卦得觀之否是為觀國之光利用賔于王此
其代陳有國乎不在此其在異國非此其身在其子孫
若在異國必姜姓姜姓太嶽之後(杜預曰姜姓之/先為堯四嶽)物莫
能兩大陳衰此其昌乎厲公取蔡女蔡女與蔡人亂厲
公數如蔡滛七年厲公所殺桓公太子免之三弟長曰
躍中曰林少曰杵臼共令蔡人誘厲公以好女與蔡人
共殺厲公(公羊傳曰滛于/蔡蔡人殺人)而立躍是為利公利公者桓
公子也利公立五月卒立中弟林是為莊公莊公七年
卒少弟杵臼立是為宣公宣公三年楚武王卒楚始彊
十七年周惠王娶陳女為后二十一年宣公後有嬖姬
生子款欲立之乃殺其太子禦冦禦冦素愛厲公子完
完懼禍及己乃奔齊齊桓公欲使陳完為卿完曰羈旅
之臣(賈逵曰羈/寄旅客也)幸得免負擔君之惠也不敢當髙位桓
公使為工正齊懿仲欲妻陳敬仲卜之占曰是謂鳯皇
于飛和鳴鏘鏘(杜預曰雄曰鳯雌曰皇雄雌俱飛相和/而鳴鏘鏘然也猶敬仲夫妻有聲譽)
有媯之後將育于姜(杜預曰媯陳/姓姜齊姓)五世其昌並于正卿
(服䖍曰言完後/五世與卿並列)八世之後莫之與京(賈逵曰/京大也)三十七年
齊桓公伐蔡蔡敗南侵楚至召陵還過陳陳大夫轅濤
塗惡其過陳詐齊令出東道東道惡桓公怒執陳轅濤
塗是歲晉獻公殺其太子申生四十五年宣公卒子款
立是為穆公穆公五年齊桓公卒十六年晉文公敗楚
師于城濮是歲穆公卒子共公朔立共公六年楚太子
商臣弑其父成王代立是為穆王十一年秦穆公卒十
八年共公卒子靈公平國立靈公元年楚莊王即位六
年楚伐陳十年陳及楚平十四年靈公與其大夫孔寧
儀行父皆通於夏姬衷其衣以戲於朝(左傳曰衷其衵/服穀梁傳曰或)
(衣其衣或/中其襦)泄冶諫曰君臣淫亂民何效焉靈公以告二
子二子請殺泄冶公弗禁遂殺泄冶(春秋曰陳殺/其大夫泄冶)十五
年靈公與二子飲於夏氏公戲二子曰徵舒似汝二子
曰亦似公(杜預曰靈公即位十五年徵舒已為卿年大/無嫌是公子也葢以夏姬滛放故謂其子多)
(似以為/戲也)徵舒怒靈公罷酒出徵舒伏弩廏門射殺靈公
(左傳曰公/出自其廏)孔寧儀行父皆奔楚靈公太子午奔晉徵舒
自立為陳侯徵舒故陳大夫也夏姬御叔之妻舒之母
也成公元年冬楚莊王為夏徵舒殺靈公率諸侯伐陳
謂陳曰無驚吾誅徵舒而已已誅徵舒因縣陳而有之
羣臣畢賀申叔時使於齊來還獨不賀(賈逵曰叔/時楚大夫)莊王
問其故對曰鄙語有之牽牛徑人田田主奪之牛徑則
有罪矣奪之牛不亦甚乎今王以徵舒為賊弑君故徵
兵諸侯以義伐之已而取之以利其地則後何以令於
天下是以不賀莊王曰善乃迎陳靈公太子午於晉而
立之復君陳如故是為成公孔子讀史記至楚復陳曰
賢哉楚莊王輕千乗之國而重一言二十八年楚莊王
卒二十九年陳倍楚盟三十年楚共王伐陳是歲陳公
卒子哀公弱立楚以陳喪罷兵去哀公三年楚圍陳復
釋之二十八年楚公子圍弑其君郟敖自立為靈王三
十四年初哀公娶鄭長姬生悼太子師少姬生偃二嬖
妾長妾生留少妾生勝留有寵哀公哀公屬之其弟司
徒招哀公病三月招殺悼太子立留為太子哀公怒欲
誅招招發兵圍守哀公哀公自經殺(徐廣曰三/十三年時)招卒立
留為陳君四月陳使使赴楚楚靈王聞陳亂乃殺陳使
者使公子棄疾發兵伐陳陳君留奔鄭九月楚圍陳十
一月滅陳使棄疾為陳公招之殺悼太子也太子之子
名吳出奔晉晉平公問太史趙曰陳遂亡乎對曰陳顓
頊之族(服䖍曰陳祖虞舜舜出/顓頊故為顓頊之族)陳氏得政於齊乃卒亡
(賈逵曰物/莫能雨盛)自幕至于瞽叟無違命(賈逵曰幕舜後虞思/也至于瞽叟無聞違)
(天命以廢絶者鄭衆曰幕舜/之先也駰案國語賈義為長)舜重之以明徳至於遂(杜/預)
(曰遂舜後葢殷之興存舜之後/而封遂言舜徳乃至於遂也)世世守之及胡公周賜
之姓(杜預曰胡公滿遂之後也事/周武王賜姓曰媯封之陳)使祀虞帝且盛徳之
後必百世祀虞之世未也其在齊乎楚靈王滅陳五歲
楚公子棄疾弑靈王代立是為平王平王初立欲得和
諸侯乃求故陳悼太子師之子吳立為陳侯是為惠公
惠公立探續哀公卒時年而為元空籍五歲矣七年陳
火十五年吳王僚使公子光伐陳取胡沈而去二十八
年吳王闔閭與子胥敗楚入郢是年惠公卒子懷公栁
立懷公元年吳破楚在郢召陳侯陳侯欲往大夫曰吳
新得意楚王雖亡與陳有故不可倍懐公乃以疾謝吳
四年吳復召懷公懷公恐如吳吳怒其前不往留之因
卒吳陳乃立懷公之子越是為湣公湣公六年孔子適
陳吳王夫差伐陳取三邑而去十三年吳復來伐陳陳
告急楚楚昭王來救軍於城父吳師去是年楚昭王卒
於城父時孔子在陳十五年宋滅曹十六年吳王夫差
伐齊敗之艾陵使人召陳侯陳侯恐如吳楚伐陳二十
一年齊田常弑其君簡公二十三年楚之白公勝殺令
尹子西子綦襲惠王葉公攻敗白公白公自殺二十四
年楚惠王復國以兵北伐殺陳湣公遂滅陳而有之是
歲孔子卒
杞東樓公者夏后禹之後苗裔也殷時或封或絶周武
王克殷紂求禹之後得東樓公封之於杞(宋公曰杞今/陳留雍丘縣)
(也/)以奉夏后氏祀東樓公生西樓公西樓公生題公題
公生謀娶公(徐廣曰謀/一作謨)謀娶公當周厲王時謀娶公生
武公武公立四十七年卒子靖公立靖公二十三年卒
子共公立共公八年卒子徳公立(徐廣曰世/本曰惠公)徳公十八
年卒弟桓公姑容立(徐廣曰世本曰惠公立十八年生/成公及桓公成公立十八年桓公)
(立十/七年)桓公十七年卒子孝公匄立孝公十七年弟文公
益姑立文公十四年卒弟平公鬱立平公十八年卒子
悼公成立悼公十二年卒子隱公乞立七月隱公弟遂
弑隱公自立是為釐公釐公十九年卒子湣公維立湣
公十五年楚惠王滅陳十六年湣公弟閼路弑湣公代
立是為哀公哀公立十年卒湣公子欶立(徐廣曰欶/一作遫)是
為出公出公十二年卒子簡公春立立一年楚惠王之
四十四年滅杞杞後陳亡三十四年杞小微其事不足
稱述舜之後周武王封之陳至楚惠王滅之有世家言
禹之後周武王封之杞楚惠王滅之有世家言契之後
為殷殷有本紀言殷破周封其後於宋齊湣公滅之有
世家言后稷之後為周秦昭王滅之有本紀言皋陶之
後或封英六楚穆王滅之無譜伯夷之後至周武王復
封於齊曰太公望陳氏滅之有世家言伯翳之後至周
平王時封為秦項羽滅之有本紀言垂益䕫龍其後不
知所封不見也右十一人者皆唐虞之際名有功徳臣
也其五人之後皆至帝王餘乃為顯諸侯滕薛騶夏殷
周之間封也小不足齒列弗論也周武王時侯伯尚千
餘人及幽厲之後諸侯力攻相并江黄胡沈之屬不可
勝數故弗采著于傳上
太史公曰舜之徳可謂至矣禪位於夏而後世血食者
厯三代及楚滅陳而田常得政於齊卒為建國百世不
絶苗裔兹兹有土者不乏焉至禹於周則杞微甚不足
數也楚惠王滅杞其後越王句踐興
　
　
　
　
　
　
　
　
　
　
　
　
　
　史記集解卷三十六
