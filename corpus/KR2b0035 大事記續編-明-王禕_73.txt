
　大事記續編卷七十二　　　明　王禕　撰
(唐莊宗皇帝同光元年帝岐王李茂貞天祐二十年祖/呉睿帝順義三年  蜀  王衍乾徳五年  南漢髙)
(皇帝乾亨七年王楚王馬殷丹南平王髙季興安呉越/王錢鏐  閩王  審知  契  太祖皇帝耶律  巴堅)
(天賛/二年)春二月梁冊吳越王鏐為國王(以通/鑑脩)三月晉潞州
留後李繼韜降于梁其將裴約據澤州自守(以通鑑/目録脩)
　解題曰徐無黨曰唐末澤潞皆屬晉梁初已得澤州
　至此又屬晉中間不見晉得澤州年月盖舊史闕不
　書五代之亂彼此得失常多類如此
夏四月晉王存朂即皇帝位國號唐改元尊母曹氏為
皇太后嫡母劉氏為皇太妃行臺左丞相豆盧革為門
下侍郎右丞相盧程為中書侍郎同平章事郭崇韜為
樞密使天雄掌書記張憲為租庸使孔謙副之(以新紀/列傳通)
(鑑/脩)
　解題曰按新史列傳革雖唐名族而素不學凡除拜
　官吏多失其序常為尚書郎蕭希甫駁正革頗憾之
　莊宗已滅梁革乃薦韋説為相革以説能知前朝事
　故引以佐已而説亦無學術徒以流品自髙是時莊
　宗内畏劉皇后外惑宦官伶人郭崇韜雖盡忠於國
　而亦無學術革説俯仰黙黙無所為唯諾崇韜而已
　歐陽修曰予讀梁宣底見敬翔李振為崇政院使凡
　承上之㫖宣之宰相奉行之宰相有非其見時而事
　當上决者與其被㫖而復請者則具記事而入因崇
　政使以聞得㫖則復宣而出之是崇政使乃唐樞密
　之職盖出納之任也唐常以宦者為之而戒其禍始
　叅用士人其備顧問參謀議於中則有之未始有行
　事於外也至崇韜重誨為之始復樞密之名然權侔
　於宰相矣後世因之遂分為二文事任宰相武事任
　樞密樞密之任既重而宰相自此失其職也又按新
　史列傳梁興始置租庸使領天下錢榖廢鹽鐵戸部
　度支之官莊宗滅梁因而不改事見通鑑
唐以魏州為東京太原為西京鎮州為北都(新紀/)閏四
月唐追尊曾祖以來考妣為帝后合髙祖太宗懿宗昭
宗為七廟(以新紀/通鑑脩)癸卯唐横海節度使李嗣源襲取梁
鄆州以為天平節度使(以新紀/通鑑脩)五月梁以宣義節度使
王彦章為北面招討使滑州兵馬留後段凝副之取徳
勝南城己巳進攻楊劉唐主存朂救之六月築城於馬
家口彦章攻之弗克(以通/鑑脩)
　解題曰馬家口在博州
唐盧程罷(以新/紀脩)秋八月壬申梁克澤州殺裴約(以通/鑑脩)梁
决滑州河注曹濮鄆以限唐兵(以舊史紀唐/紀及通鑑脩)梁王彦章
罷以段凝為招討使使王彦章屯兖鄆(以吕祖謙/標目脩)九月
唐李嗣源敗王彦章於遞坊(以新紀/通鑑脩)
　解題曰遞坊屬東平府舊史作遞公鎮
冬十月辛未朔日有食之(通鑑/)壬申唐主存朂如鄆州
甲戌敗王彦章於中都彦章死之
　解題曰中都東平府縣去府六十里
戊寅梁主瑱自殺己卯唐主入汴敬翔自殺壬午段凝
降丙戌族誅敬翔李振等追廢朱温朱友貞為庶人(以/新)
(紀通/鑑脩)
　解題曰按新舊史紀傳實録故時魏牙兵驕數為亂
　羅紹威盡誅之揚師厚據魏州復置牙兵二千天祐
　十二年三月師厚死租庸使趙巖與判官邵瓉議曰
　魏為唐患百有餘年先帝常切齒紹威前恭後倨今
　師厚復為陛下憂所以然者地大而兵多也陛下不
　以此時制之寜知後人不為師厚也不若分相衛為
　兩鎮則無北顧之憂矣帝以為然乃分相澶衛(相州/東南)
　(至澶州一百四十五里南至衛州一百/四十五里澶州西至衛州二百四十里)為昭徳軍以
　張筠為節度使魏博貝(大名府北至博州二百十里/東北至貝州二百里博州西)
　(北至貝州一/百八十里)為天雄軍以賀徳倫為節度使(舊史詔/曰但縁)
　(鎮定賊境最為魏博親隣其次相衛兩州皆控澤潞/山口兩道並連於并晉分頭常冦於魏封既須目有)
　(枝梧未若/俱分節制)遣劉鄩以兵六萬渡河聲言攻鎮定王彦
　章以騎兵五百入魏州屯金波亭以虞變分魏牙兵
　之半入昭徳租庸使遣孔目吏閱魏兵籍檢校府庫
　徳倫促牙兵上道牙兵親戚相訣别哭聲盈路有效
　節軍將張彦者最為粗暴膽氣服人謀於其衆曰朝
　廷以我軍府强盛設法殘破之况我六州舊為藩府
　未嘗逺出河門一旦離親戚去鄉里生不如死二十
　九夜攻金波亭彦章走出遲明魏兵攻牙城殺五百
　餘人執徳倫置之樓上縱兵大掠彦止其剽掠四月
　帝遣供奉官扈異馳諭彦許以刺史彦曰但以六州
　還魏而詔劉鄩反兵皇帝可以髙枕異還言彦狂獗
　不足畏宜促鄩擊之帝使人諭彦以制置已定使者
　三返彦怒曰傭保兒敢如是耶乃召羅紹威故吏司
　空頲曰為我作奏若復依違則渡河虜之耳帝優詔
　荅之言王鎔死鎮人請降遣鄩以兵定鎮州非有他
　也若魏不便之即召鄩還戒彦勿為朝廷生事彦以
　楊師厚鎮魏州嘗帶招討使逼徳倫論之帝不許諭
　以詔書(詔曰别建節旄各令捍禦并鎮則/委魏博控制澤潞則遣相衛枝梧)彦裂詔書
　抵于地曰愚主聽人穿鼻難與共事矣今城中擾攘
　未有所依我兵甲雖多須資勢援晉王可以託附遂
　迫徳倫奉書求援於太原五月晉王率兵赴魏州藩
　漢馬歩都指揮使符存審自趙州帥師屯臨清(貝州/縣)
　晉王東下徳倫遣司空頲宻啟張彦狂悖之狀不除
　亂階恐貽後悔王(本文作上/後倣此)黙然進軍永濟(大名府/臨清縣)
　(永濟/鎮)張彦謁見以銀槍效節五百人從皆被甲持兵
　王登樓諭之曰汝等濫殺平人奪人妻女數日來迎
　訴寃者百餘輩當斬汝以謝鄴人遽斬彦及同惡者
　七人軍士股栗翌日王輕裘緩䇿而進張彦部下環
　馬而從因命為帳前銀槍衆心大服劉鄩以精兵萬
　人自洹水(大名府成安/縣洹水鎮)趨魏縣(大名府元城縣大/名鎮去府四十里)王
　命符存審禦之王率親軍於魏縣西北夾河為柵六
　月王入魏州兼魏州節度使以賀徳倫為大同軍節
　度使張源徳為鄩守貝州諸將欲先擊貝州晉王曰
　貝城小而堅攻之難卒下且源徳雖恃劉鄩之兵然
　與滄州相首尾今徳州居其中(西南至貝州二百三/十里北至滄州二百)
　(四十/里)而無備不如先取之則滄貝之勢分而易圖乃
　襲破徳州七月澶州刺史王彦章棄城遁劉鄩軍于
　洹水王率百騎覘其營是日隂晦鄩伏五千兵於河
　曲叢木間王至伏兵俱起大譟而來圍王數十重王
　馳突奮擊賊衆辟易决圍而出有頃援軍至乃解王
　顧謂軍士曰幾為賊所笑鄩謂晉兵悉赴魏而太原
　可襲潜軍出黄澤闗(按後魏書地形志樂平郡遼陽/縣有黄澤闗今遼州遼山縣有)
　(黄澤寨他日王檀襲晉陽/城幾下則鄩未為無筭也)初鄩數日不出寂無聲迹
　遣遊騎覘之無斥候者城中無煙火有鳥止於壘上
　但有旗幟巡堞徃來王曰我聞劉鄩用兵一歩百變
　必以詭計誤我使視城中乃縛旗於芻偶之上使驢
　負之而行得城中羸老者詰之軍去已三日矣發騎
　追之時霖雨積旬鄩軍倍道兼行皆腹疾足腫加以
　山路險阻崖谷泥滑死者十二三至樂平(平定軍縣/去太原府)
　(三百/里)糗糧將竭晉(本文/作帝)軍躡於後太原之衆在前鄩
　收合其衆還自邢州陳家口渡漳水(枯漳河在大名/府宗城縣東)
　而東駐於宗城(時屬/貝州)時魏之軍儲已乏臨清積粟所
　在鄩引軍據之初鄩軍之西周徳威自幽州率千騎
　至土門及鄩東下急趨南宫知鄩在宗城遣十餘騎
　迫其營擒斥候者斷其腕而還徳威軍至臨清鄩起
　軍駐貝州王率親騎次博州鄩軍堂邑(博州縣在/西四十里)徳
　威率五百騎躡之是日鄩軍莘縣(大名府縣西/至府一百里)築甬
　道及河以饋軍王營於莘西一舍日夕交鬭八月梁
　賀瓌襲取澶州王遣符存審率兵五千攻貝州塹而
　圍之數挑戰鄩閉壁不出末帝以書責鄩曰閫外之
　事全付將軍河朔諸州一旦淪没今倉儲已竭飛輓
　不充將軍與國同心宜思良畫如聞冦敵兵數不多
　宜設機權以時剪撲鄩報曰臣深溝髙壘日夜戒嚴
　偵視營壘兵數極多最為勍敵未可輕謀帝復問鄩
　必勝之䇿鄩曰臣無竒術請人給米十斛米盡則敵
　破矣帝大怒誚鄩曰將軍蓄米將療飢乎將破賊乎
　乃遣使者督其軍鄩召諸將謀曰主上深居禁中與
　白面兒謀必敗人事今敵盛未可輕動諸君以為如
　何諸將皆欲戰鄩乃悉召諸將坐之軍門人以河水
　一盃飲之諸將莫測或飲或辭鄩曰一盃之難猶若
　此滔滔河流可盡乎諸將皆失色帝又數促鄩使出
　戰鄩不肻出王與諸將謀曰劉鄩學六韜本欲示弱
　以襲我今其見迫必求速戰十三年二月王命符存
　審守魏陽為西歸潜兵貝州鄩報帝曰晉王西歸魏
　無備可擊三月鄩遣其將楊延直自澶州率兵萬人
　會于城下(澶州北至大名/府一百一十里)夜半至南門外城中潜出
　壯夫五百人突入延直軍譟聲動地遲明鄩自莘引
　軍至城東與延直會鄩之來也存審率兵踵其後李
　嗣源自魏出戰俄而王自貝州至鄩忽見晉軍驚曰
　晉王耶兵稍却至故元城西存審大軍已成列矣前
　後為方陣鄩為圓陣禦晉兵再合鄩引騎軍突西南
　而走王以騎軍追擊之梁歩兵合戰晉(本文作帝/後倣此)軍
　鼔譟圍之數重埃塵漲天嗣源以千騎突入其間其
　衆披靡相􁞻如積晉軍四面斬擊棄甲之聲聞數十
　里騎軍追及于河上十百為羣赴水而死歩兵七萬
　殲亡殆盡鄩奔滑州是月梁主遣匡國節度使王檀
　以竒兵出隂地襲太原晉兵皆從王于河上太原無
　備監軍張承業大恐率諸司工匠登城捍禦而外攻
　甚急代北安金全以疾居于太原强起謂承業曰太
　原晉之根本不守則大事去矣老夫誠憊矣然尚能
　為公破賊承業喜授以甲兵金全率子弟及故將吏
　得百餘人夜出北門擊檀于羊馬城中檀軍驚潰昭
　義李嗣昭遣騎三百赴援檀懼乃燒營而遁梁主聞
　之曰吾事去矣三月攻梁衞州降其刺史克磁州(至/洛)
　(州百一/十里)殺其刺史四月克洺州(東南至大名府/一百四十里)五月
　王還晉陽六月圍邢州(至洺州百/二十里)七月王自晉陽至
　八月進攻邢州(東北至相州/二百九十里)張筠棄相州走(東至大/名府二)
　(百一/十里)邢州以城降九月王還晉陽戴思逺棄滄州而
　逃是月貝州平河朔悉為晉矣王至魏州十四年二
　月王聞劉鄩保黎陽(在澶州/西南)率師攻之十月王還晉
　陽十一月如魏州十二月帝幸洛陽為來年郊禮時
　梁據揚劉城列柵相望王率軍履河冰而渡進攻揚
　劉城城中守兵三千人王率騎軍環城馳射又令歩
　兵斧其鹿角負葭葦以堙塹王自負一圍而進諸軍
　譟鼔而登遂拔其壘帝聞之懼遂停郊禮十五年正
　月至自西都敬翔上疏曰故時河朔半在以先帝之
　武御貔虎之臣猶不得志於晉今晉日强梁日削陛
　下處深宫之中所與計事者非近習則親戚之私而
　望成事乎臣聞晉攻揚劉李亞子負薪渡水為士卒
　先陛下委蛇守文儒雅自喜而遣賀瓌為將豈足當
　彼之鋒乎臣雖憊矣受國恩深若其乏材願得自效
　趙岩等以為怨言遂不用二月梁將謝彦章帥衆數
　萬迫楊劉築壘自固又决河水以隔晉軍六月王至
　揚劉率諸軍渉水而進梁人臨水拒戰晉軍小却俄
　而鼔譟復進梁軍退因擊之交鬬於中流梁軍大敗
　彦章僅免八月大閱於魏郊河東魏博幽(周徳/威)滄(符/存)
　(審/)鎮(王鎔/)定(王處/直)邢洺(李嗣/源)鄜(髙萬/興)勝(李嗣/恩)雲朔(李/存)
　(璋/)十鎮之師及奚契丹室韋吐渾之衆十餘萬歩陣
　嚴整王自魏州次揚劉畧地至鄆(西至大名府/二百二十里)濮(至/大)
　(名府一百/九十里)而還遂營於麻家渡(距行臺村/十餘里)諸鎮列營
　十數賀瓌謝彦章屯行臺村結壘相持百餘日王以
　數百騎摩壘求戰彦章帥精甲五千伏於堤下王以
　十餘騎登堤伏兵發圍王十數重俄而王之騎軍繼
　至攻於圍外王於圍中躍馬奮擊决圍而出存審兵
　至梁軍方退十二月王進軍迫行臺寨十里而止瓌
　善用歩卒而彦章與孟審澄侯温裕皆善將騎兵審
　澄温裕所將不過三千彦章多而益辦瓌心忌之彦
　章與瓌行視郊外瓌指一地語彦章曰此營柵之地
　已而晉兵柵之瓌疑彦章隂以告晉益惡之彦章故
　與馬歩都虞候朱珪有隙瓌欲速戰彦章請持重以
　老敵珪乃誣彦章以為反瓌享士使珪伏甲殺之審
　澄温裕皆見害王喜曰將帥不和梁亡無日矣戊午
　王(本文無/王字)下令軍中歸老疾於鄴悉兵趨汴辛亥次
　臨濮梁軍捨營踵於後癸亥次胡栁陂黎明候騎報
　曰梁軍至矣王戒軍曰歩軍輜重俱行吾自殿後破
　賊徳威奏曰賊倍道而來未成營壘我營柵已固守
　備已餘須决萬全之䇿此去汴州信宿而近(至汴三/百五十)
　(里/)梁軍父母妻子皆在其中梁人家國繫此一舉吾
　以深入之兵當其必死之戰可以計勝難與力爭也
　王宜按軍無動臣請以騎軍擾之使不得下營樵爨
　不暇給因其勞乏而乘之可以勝也王曰吾軍河上
　終日挑戰恨不遇賊今見敵不擊復何為乎顧存審
　曰公以輜重先吾為公殿遽督軍而出徳威謂其子
　曰吾不知死所矣前遇梁軍而陳王與存審總河東
　魏博之衆居中鎮定之軍居左德威之軍居右而輜
　重次右之西兵已接王率銀槍軍馳入梁陳賀瓌王
　彦章單騎走濮陽王輜重見梁朱旗皆驚潰徳威軍
　亂梁軍乘之徳威父子皆戰死盡取其輜重軍已勝
　陳無石山(即土/山)王至山下望梁陣堅而整呼其軍曰
　今日之戰得山者勝因馳騎犯之王建及將銀搶效
　節繼進梁軍遽下陣於山西晉兵遂得土山梁軍復
　於土山西結陣數里時日已晡諸將皆潰兵未集閻
　寳曰夫决勝料勢决戰料情情勢既得斷在不疑今
　梁兵窘蹙其勢可破勝而驕怠其情可知彼陣山上
　吾在其下尚能擊之况以髙而擊下不可失也白王
　曰請登髙臣即破敵王謝曰微公幾敗吾事於是李
　嗣昭領軍自土山北以逼梁軍建及呼衆曰今日所
　失輜重皆在山西盍徃取之即馳犯梁軍諸軍繼之
　梁軍大敗時元城令吳瓊貴鄉令胡裝各部役徒於
　山下曳柴揚塵助其勢梁軍不之測自相騰藉奔歸
　汴者不滿千人晉拔濮陽遂軍徳勝為南北城於河
　上十六年正月三日王還魏州三月兼領盧龍軍節
　度使四月賀瓌攻南城百道攻擊以竹笮維戰艦于
　河晉兵不得渡王馳而徃陣於北岸南城告急王積
　金帛於軍門募能破梁戰艦者至於吐火禁呪莫不
　皆有建及重鎧執矟呼曰梁晉一水間耳何必巧為
　吾今破之矣乃以巨索連十艘選效節勇士三百人
　持斧被鎧鼓枻而進至中流梁樓船三層蒙以牛革
　懸板為楯建及率持斧者入艨艟間斬竹笮破懸楯
　又於上流取甕數百用竹笮圍之積薪於上灌以脂
　膏火發烜空又以巨艦載甲士隨之斧其竹笮梁兵
　皆去晉軍乃得渡救南城瓌解圍去七月王歸晉陽
　八月瓌卒開封尹王瓉代為行營招討使瓉自黎陽
　渡河攻澶州不克退屯楊村扼河上流與晉相持時
　晉軍徳勝南北舟兵來徃頗以為勞而河北無竹石
　振武節度使李存進以葦笮維大艦為浮梁王大喜
　十月至如魏州廣徳勝北城日與梁軍接戰十二月
　戊戌王軍河南夜伏歩兵潘張村(在今東京/封邱縣)梁軍寨
　下以騎軍掠其餉運擒其斥候王瓉結陣以待王以
　鐵騎突之梁軍大奔赴水甚衆瓉保北城十七年四
　月朱友謙襲同州梁遣泰寜軍節度使劉鄩擊友謙
　友謙求救七月遣存審嗣昭救之九月擊鄩大破之
　鄩遁追擊於渭河又敗之十八年正月魏州人傳真
　獻唐受命寳一王已諾諸將即皇帝位張承業方卧
　病聞之自太原肩輿至魏諫曰大王父子與梁血戰
　三十年本欲雪家國之讐而復唐之社稷今元兇未
　滅而遽以尊名自居非王父子之初心且失天下望
　不可王謝曰此諸將之所欲也承業曰不然梁唐晉
　之仇賊而天下所共惡也今王誠能為天下去大惡
　復列聖之深讐然後求唐後而立之使唐之子孫在
　孰敢當之使唐無子孫天下之士孰可與王爭者王
　不聽承業知不可諫乃仰天大哭曰王自取之悞老
　奴矣肩輿歸太原自是病日加卒二月趙張文禮弑
　其君鎔時王方與諸將宴酒酣樂作聞鎔遇弑投觶
　而泣曰趙王同盟分如金石何負於人覆宗絶嗣文
　禮遣使請旄節王曰文禮之罪期於無赦敢邀旄節
　左右曰方今事繁不欲與人生事王乃承制授文禮
　鎮州兵馬留後河中朱友謙昭義李嗣昭横海符存
　審義武王處直安國李嗣源成徳張文禮天平閻寳
　大同李存璋振武李存進匡國朱令徳(唐復舊藩鎮/名故同州稱)
　(匡/國)請王即位王三辭友謙等三請王曰予當思之左
　右亦勸王早副人望王撝挹久之初王鎔令偏將符
　習從王屯於徳勝文禮既行弑逆忌鎔故將遣使欲
　代習歸鎮習懼請留帝令傳㫖於習且言爾等從征
　葢縁君父之故銜寃思報誰無人心吾當給爾糧助
　爾兵於是習等率諸將三千餘人哭於牙門請討文
　禮八月王授習成徳軍兵馬留後以部下致討又遣
　閻寳助之以史建瑭為前鋒甲子攻趙州刺史王鋋
　迎寳遂引兵至鎮州城下(趙州至中山/府一百里)文禮懼卒子
　處瑾祕喪拒守九月建瑭戰于城下為流矢所中而
　卒十月己未戴思逺攻徳勝北城王命李嗣源設伏
　於戚城(今屬開徳/府清豐縣)令騎軍挑戰梁軍大至王御中軍
　以禦之歩兵漸至李嗣源以鐵騎三千乘之梁軍大
　敗俘斬二萬計王處直叛附于契丹其子都幽處直
　十一月王至鎮州城下築土山以攻其壘十二月契
　丹冦幽州遂攻涿州冦定州王都告急王率五千騎
　赴之十九年正月王至新城(今涿州縣/古督亢地)契丹前鋒三
　千騎至新樂(中山/府縣)戴思逺乘虚襲魏州軍至魏店李
　嗣源自頓邱(按輿地廣記唐大厯置澶州晉天福移/濮陽於澶州南郡為治所而以頓邱為)
　(徳清軍今屬開/徳府清豐縣)馳入魏州梁人乃西渡洹水陷成安
　(大名/府縣)而去時契丹渡沙河諸將相顧失色又聞梁人
　内侵皆欲旋師王以為不可敗契丹於新城望都追
　奔至于幽州是日戴思逺冦徳勝北城晝夜攻擊存
　審極力拒守城中危急王自幽州倍道兼行梁人聞
　晉王至燒營而遁三月閻寳敗于鎮州以李嗣昭代
　之四月鎮兵出掠九門嗣昭擊之鎮軍且盡嗣昭為
　賊射中腦而卒以李存進代之八月梁段凝陷衞州
　刺史李存儒被擒戴思逺又陷共城新鄉等邑自是
　澶淵之西相州之南皆為梁所據九月張處球率兵
　奄至東垣渡(在真定府/真定縣)李存進戰没乃以符存審為
　招討使丙午夜趙將投縋以接王師諸軍畢入鎮州
　平王兼領成徳節度同光元年三月李繼韜以潞州
　叛附于梁王(本文無/王字)築即位壇於魏州四月即帝位
　大赦改元國號唐以魏州為東京太原為西京鎮州
　為北都所管節度十三州五十縣繼韜叛帝有憂色
　有自鄆來者言戴思逺領兵在河上州城無守可襲
　而取帝(本文無/帝字)召李嗣源帳中謂曰昭義阻令而梁
　急攻澤州吾出其不意攻其鄆州以斷梁右臂可乎
　嗣源對曰夾河之兵久矣茍非出竒則大計不决臣
　請獨當之乃以歩騎五千襲鄆州髙行周將前軍夜
　遇雨軍中欲止行周曰此天賛我也鄆人恃雨不備
　吾來宜出其不意即夜渉濟入其城鄆人方覺遂取
　之即拜嗣源天平節度使梁人大恐敬翔顧事急以
　繩納靴中入見末帝泣曰先帝取天下不以臣為不
　肖所謀無不用今强敵未滅陛下棄忽臣言臣身不
　用不如死乃引繩將自縊末帝使人止之問所欲言
　翔曰事急矣非王彦章不可五月乃遣王彦章代思
　逺問破賊之期對曰三日左右皆失笑彦章出馳兩
　日至滑州(去汴一百/一十里)置酒大會隂遣人具舟於楊村
　命甲士六百人皆持巨斧載冶者具鞴炭乘流而下
　彦章會飲酒半佯起更衣引精兵數千沿河以趨徳
　勝舟兵舉鎻燒斷之因以巨斧斬浮橋而彦章引兵
　急擊南城浮橋斷南城遂破葢三日矣是時帝在魏
　以朱守殷守徳勝聞彦章為招討使驚曰彦章驍勇
　吾嘗避其鋒非守殷敵也然彦章兵少利於速戰必
　急攻我南城即馳騎救之行二十里而得夾寨報者
　曰彦章兵已至比至而南城破矣罵曰駑才果悞予
　事撒北城屋木攻具浮河而下增固楊劉與彦章俱浮
　于河各行一岸每舟栰相及輒戰一日數十接比及
　楊劉殆亡其半匡霸指揮使李周守楊劉梁人以巨
　艦絶河斷晉餉道周遣人趨求救請日行百里以赴
　急帝笑曰周為我守何憂日行六十里且行且獵比
　至周已絶糧三日梁兵解去結營於楊劉之南延袤
　十數柵六月帝登壘望見彦章為重塹以絶唐軍笑
　曰欲持久弊我也即排短兵出戰為彦章伏兵所射
　敗而歸問郭崇韜計安出對曰彦章圍我于此其志
　在取鄆州也臣願得兵數千據河下流築壘於必争
　之地以應鄆州為名彦章必來争既分其兵可以圖
　也然板築難卒就陛下日以精兵挑戰使彦章兵不
　得東十日壘成矣梁先鋒將康延孝隂送欵於李嗣
　源求可以通於帝(本文作莊/宗後倣此)麾下范延光請行乃懷
　延孝蠟九書見帝且曰今延孝雖有降意而梁兵扼
　楊劉者甚盛未可圖也不如築壘馬家口以通汶陽
　(屬兖/州)帝以為然乃遣崇韜與毛璋將數千人夜行所
　過驅掠居人毁屋伐木渡河築壘於博州東(鄆博相/去一百)
　(七十/里)晝夜六日壘成彦章引兵急攻之時方大暑彦
　章列騎環城使歩軍堙壕登堞又於上流下巨艦十
　餘扼斷濟路攻擊百端城中危急帝引軍陣于西岸
　城中望之大呼帝將渡梁軍解圍退保鄒家口(在楊/劉下)
　(流/)七月帝沿河而南彦章棄鄒家口復至楊劉己未
　自楊劉退保楊村寨帝幸楊劉段凝與趙岩張漢傑
　交通彦章素剛憤梁日削而嫉岩等所為嘗謂人曰
　俟吾破賊還誅姦臣以謝天下岩等聞之懼叶力傾
　之其破南城也彦章與凝各用捷書以聞凝遣人告
　岩等匿彦章書而上已書末帝初疑其事已而使者
　至軍獨賜勞凝而不及彦章軍士皆失色及楊劉之
　敗凝乃上書言彦章使酒輕敵而至於敗岩等日夜
　從中毁之八月梁克澤州守將裴約死之帝自楊劉
　歸鄴梁罷彦章以凝為招討使彦章馳至京師入見
　以笏畫地自陳勝敗之迹岩等諷有司劾彦章不恭
　勒還第凝帥衆五萬營于王村(在開徳府/觀城縣)自酸棗决
　河東注鄆以隔絶唐軍庚寅唐軍朝城戊戌康延孝
　以百騎奔于唐帝解御衣金帶以賜之拜博州刺史
　南面招討指揮使帝屏人問延孝梁事延孝言末帝
　懦弱趙張用事段凝姦邪以入金多為大將故將皆
　出其下梁主每一𤼵軍即令近臣監䕶進止可否悉
　取監軍處分小人進任而忠勇皆見疎斥必亡之勢
　也又聞梁計如何曰竊聞其議期以仲冬大舉遣董
　璋以陜虢澤潞之衆出石會以攻太原霍彦威以闗
　西汝洛之兵掠邢洺以趨鎮定王彦章以京師禁衛
　擊鄆州段凝以河上之軍當陛下帝懼曰將何以禦
　之延孝曰梁兵雖衆分則無餘臣請待其既分以鐵
　騎五百自鄆趨汴出其不意𢷬其空虛不旬日必下
　矣帝壯其言梁聞晉將自兖州路出師急召彦章領
　保鑾騎士數千於東路守捉令張漢傑監其軍(新史/云時)
　(京師祇有保鑾五百騎乃以屬彦章按舊紀李嗣源/初敗彦章擒梁將三百人俘斬二百級莊宗再敗彦)
　(章擒梁將吏二百餘人斬馘二萬奪馬千匹雖不/止保鑾一軍亦不應止有五百人今從舊史傳)唐
　自李繼韜以澤潞叛契丹數犯幽涿又聞梁欲大舉
　帝患之以問諸將皆曰唐得鄆州隔河難守不若棄
　鄆與梁而西取衛州黎陽以河為界與梁約罷兵毋
　相攻庶幾以為後圖帝不恱退卧帳中召郭崇韜問
　計崇韜曰陛下興兵仗義將士疲戰争生民苦轉餉
　者十餘年矣今大號已建自河以北人皆引首以望
　成功而思休息今得一鄆州不能守而棄之縱欲指
　河為界誰與陛下守之且唐未失徳勝時四方商賈
　征輸必集薪芻糧餉其積如山自保楊劉道路轉徙
　耗亡大半而魏博五州秋稼不稔不支數月此豈按
　兵持久之時乎自康延孝來盡得梁之虛實此正天
　亡之時願陛下分兵守魏固楊劉而自鄆長驅𢷬其
　巢穴不出半月天下定矣帝大喜曰此大丈夫之事
　也九月戊辰王彦章渡汶李嗣源遣軍偵視至遞坊
　鎮梁軍挑戰嗣源擊敗之帝大恱下令軍中歸其家
　屬於魏十月壬申帝發楊劉癸酉至鄆州嗣源為前
　鋒時彦章守中都甲戌帝攻之衆潰擒彦章等將吏
　二百餘人斬馘二萬奪馬千匹翌日彦章見殺彦章
　雖敗而段凝悉將梁兵屯河上帝未知所嚮諸將多
　言乘勝以取青齊嗣源曰彦章之敗凝猶未知使其
　聞之定計三日縱使料吾所向亟發救兵必渡黎陽
　數萬之衆舟檝非一日具也此去汴州不數百里前
　無險阻方陣而行信宿可至汴州已破凝豈足顧哉
　而郭崇韜亦勸帝入汴帝嘉之是夜嗣源率前軍死
　進丁丑取曹州(至汴二百/四十里)梁帝聞晉軍長駈將至遣
　張漢倫馳馹召段凝于河上漢倫中道墜馬傷不能
　進帝呼敬翔曰朕居常忽卿言今急矣勿以為懟我
　當安歸翔曰臣從先帝三十餘年今雖為相實朱氏
　老奴爾事陛下如郎君以臣之心敢有所愛陛下初
　用段凝臣已争之今凝不來敵勢已迫欲為陛下謀
　則小人間之必不見聽請先死不忍見宗廟之亡君
　臣相向慟哭時禁軍尚有四千人朱珪請以拒唐帝
　不從召開封尹王瓉謂之曰段凝未至社稷繫卿方
　畧瓉駈軍民登城為備帝登建國樓(五代㑹要開平/元年改皇城南)
　(門為建/國門)以問羣臣或曰晉孤軍逺來勢難持久雖使
　入汴不能守也宜幸洛陽保嶮以召天下兵徐圖之
　勝負未可知也趙岩曰勢已如此一下此樓何人可
　保帝置傳國寳於卧房内俄失所在已為左右所竊
　迎唐軍矣召控鶴都將皇甫麟謂之曰吾與唐世讐
　不可俟彼刀鋸卿可盡我命勿落讐人之手麟不忍
　帝曰將賣我耶麟將自刎帝持之戊寅夕麟弑帝即
　自裁遲明嗣源攻封丘門(北面之/東南)王瓉開門迎降帝
　軍繼進瓉迎帝自梁門(西面/次門)入見嗣源手攬其衣以
　頭觸之曰天下與爾共之辛巳凝率兵五萬降此莊
　宗取魏博以後滅梁本末也後梁自太祖開平元年
　至均王龍徳二年凡二世十六年
己丑唐詔梁節度觀察使下至將校並不改更(以舊紀/及通鑑)
(脩/)甲午唐以郭崇韜守侍中無成徳節度使戊戌加李
嗣源中書令(以舊紀及/通鑑脩)楚王殷遣子希範上將吏籍于
唐(以通/鑑脩)渤海王季興朝于唐(以通/鑑脩)十一月唐以滑州留
後段凝為泰寜節度使(以通/鑑脩)乙巳唐復北都為鎮州太
原為北都(以新/紀脩)戊申唐省文武官(以通/鑑脩)丙辰唐復東京
為宣武軍汴州(以新紀/通鑑脩)丁巳唐禮部侍郎韋說同平章
事(以新/紀脩)辛酉唐復永平軍為西都京兆府(以新/紀脩)甲子唐
遷都于洛陽(以通/鑑脩)十二月唐復藩鎮舊名(以舊/紀脩)辛巳唐
李繼韜伏誅(以新/紀脩)壬辰唐主畋于伊闕(以新/紀脩)
甲申(唐莊宗皇帝同光二年年岐王李茂貞天祐二十/一年  呉睿帝順義四    蜀帝王衍乾徳六年)
　(南漢髙祖皇帝乾亨八年興吳越王錢鏐寳大元年/楚王馬殷  南平王髙季    閩王王審知  契丹)
(天賛/三年)春正月唐河南尹張全義及諸鎮進暖殿物分財
賦為内外府(以新/紀脩)岐王茂貞稱臣遣子貢于唐(以通/鑑脩)唐
召宦官詣闕復置内諸司使諸道監軍(以吕祖謙/標目脩)二月
唐以宣徽使馬紹宏為内勾使(以唐實/錄脩)辛巳唐進岐王
茂貞爵秦王(以吕祖謙/標目脩)癸未唐立夫人劉氏為皇后時
皇太后誥皇后教與制敕交行於藩鎮(以吕祖謙/標目脩)
　觧題曰陸游曰莊宗欲立劉氏為后而韓夫人正室
　也伊夫人位次在劉氏上莊宗雖出夷狄承天下大
　亂之際然顧典禮人情未知所出羣臣無敢當其議
　者將相豆盧革郭崇韜上章言劉氏當立莊宗從之
　劉氏既立黷貨蠧政天下大亂莊宗弑死李氏子孫
　殱焉革不足言矣崇韜佐命大臣其請立劉氏不過
　謂天子所寵昵而自結焉將以頼其功而已然唐之
　亡實由劉氏是亡唐者崇韜也同光之初海内幾可
　指揮而定崇韜以覆其社稷宗廟之靈其肻赦之乎
　崇韜以盡忠赤族而革亦誅死豈非天哉昔唐髙宗
　立武昭儀為后褚遂良等力爭以為不可皆得禍獨
　李勣勸成之窮極富貴而死及武氏得志太宗之子
　孫誅戮幾盡勣亦以子敬業故發墓夷族遂良得禍
　不至此也天理之不可逃也如此事見通鑑
三月丙午唐進渤海王季興爵南平王(以通/鑑脩)庚申唐遣
使按視諸陵(以通/鑑脩)
　解題曰温韜逋誅則雖按視諸陵無益也
夏四月己巳朔唐上尊號(以通/鑑脩)唐遣客省使李嚴使于
蜀(以通/鑑脩)秦王茂貞卒其子從曮權知鳳翔軍府事(以吕/祖謙)
(標目/脩)唐潞州將楊立反(以新/紀脩)五月壬寅唐以梁教坊使
陳俊内園使儲徳源為刺史(以舊/紀脩)壬戌唐以李從曮為
節度使(以通/鑑脩)六月丙子唐楊立伏誅(以新/紀脩)壬辰唐以李
嗣源為宣武節度使蕃漢馬歩總管(以吕祖謙/標目脩)
　解題曰此他日嗣源入汴之張本也(征蜀之役明宗/為總管當行而)
　(姚坤之對阿保機亦謂新天子位至/大總管之職盖統兵之至重者也)
秋八月癸酉唐以孔謙為租庸使時使帖直下支郡天
平節度使李存霸等以為言不從(以吕祖謙/標目脩)
　解題曰程大昌曰按舊史梁太祖之開國也屬黃巢
　大亂之餘以夷門一鎮外嚴烽候内辟汙萊厲以耕
　桑薄其租賦士雖苦戰民則樂輸二紀之間俄成霸
　業乃末帝與莊宗對壘于河上河南之民雖困于輦
　運亦未至流亡無他賦歛輕而邱園可戀故也及莊
　宗平梁任孔謙為租庸使峻法以剥下厚歛以奉上
　民産雖竭軍食尚虧加之以兵革因之以飢饉不四
　三年以至顛殞無他賦役重而寰區失望故也此事
　新史既不書通鑑亦不載殆惡朱梁之過也
冬十月吳越王鏐遣使貢于唐(以通/鑑脩)十一月癸卯唐主
畋于伊闕(以新/紀脩)蜀聘唐盡罷北邉屯兵(以通/鑑脩)丁巳唐加
朱守謙太師尚書令賜鐵劵(以列傳/通鑑脩)十二月庚午蜀以
宦者宣徽使王承休為天雄節度使(以通/鑑脩)
　解題曰蜀以秦州為天雄軍
辛卯蜀改明年元(以通/鑑脩)是歲契丹冦唐(以通/鑑脩)
　解題曰按隂山雜録梁滅阿保機(本文作/阿保謹)率兵直抵
　涿州時幽州安次潞三河漁陽懷柔宻雲等縣皆為
　所陷俘其民而歸置州縣以居之不改中國州縣之
　名餘見通鑑
吳越王鏐改元
　解題曰按九里松觀音尊勝幢寳大二年嵗次乙酉
　建乙酉乃唐同光三年其元年當在甲申又平江横
　山寳積寺吳越碑亦稱寳大二年葢自壬申以後用
　梁紀元至唐革命復自立正朔也
(唐莊宗皇帝同光三年祖吳睿帝順義五年吳蜀帝王/衍咸康元年  南漢髙  皇帝白龍元年    越王錢)
(鏐寳大二年王楚王馬殷丹南平王髙/季興  閩王  審知  契  天賛四年)春正月庚子唐
主如魏州(以新/紀脩)二月唐郭崇韜解節度使庚辰以李嗣
源為成徳節度使(以通/鑑脩)漢遣使貢于唐(以通/鑑脩)三月唐令
宦者伶人擇妃嬪(以通/鑑脩)庚申唐主至自魏州(以新/紀脩)辛酉
唐改東京為鄴都洛京為東都(以新/紀脩)夏四月癸亥朔日
有食之(通鑑/)五月唐大早(以通/鑑脩)秋八月癸未唐殺河南
令羅貫(以新/紀脩)九月蜀主衍與太后游青城山(以通/鑑脩)庚子
唐以魏王繼岌為行營都統郭崇韜為招討等使以伐
蜀(以通鑑新/唐紀脩)大水(以新舊/紀脩)冬十月癸亥蜀主衍東游至
利州而還(以通/鑑脩)戊寅唐取蜀鳯州辛巳取興州大敗蜀
兵于三泉蜀諸鎮皆送欵十一月丙辰蜀主衍至成都
中書令判六軍十二衛王宗弼刼之尋出䧏(以通/鑑脩)
　解題曰蜀自王建以唐大順二年入成都天祐七年
　建號傳子衍至同光三年而滅凡三十五年蘇轍曰
　國無釁而後可以伐人冒釁以伐人敵無釁則己受
　其災敵有釁則我與敵皆斃唐莊宗與梁人夾河相
　攻十戰九勝渉河取鄆不十日而克梁五代用兵未
　有神速若此者也然克敵之後幸一日之安沉湎聲
　色之娯宦官伶人交亂其政府庫之積罄於耳目之
　奉民怨兵怒國有土崩之勢而不知也一時功臣皆
　武夫倔起未有識安危之機者惟郭崇韜知其不可
　力言而不見聽求去而不見許中外佞倖視之仄目
　崇韜深病之矣時方欲伐蜀崇韜欲立功為自安計
　議以魏王為元帥而己為之副將兵六萬以去不逾
　時而克成都然崇韜知蜀之易與不知唐之已亂挈
　其良將勁兵西行數千里雖立大功而不免讒死征
　蜀之兵未還而趙在禮為亂河朔明宗北征遂與在
　禮皆反帥兵南向無一人能禦之向使西師不出蜀
　雖未下而京師有重兵崇韜不死叛臣心有所畏不
　敢妄動莊宗不亡崇韜不死禍福未可知也其冒釁
　以伐人盖有智而未始學也事見通鑑
十二月唐以右廂馬歩都虞候董璋為東州節度使(以/吕)
(祖謙標/目脩)
　解題曰按新史左右廂起于唐用李靖兵法諸軍各
　分左右廂統之自府兵壞京師變為彍騎謂之禁兵
　諸道變為長征謂之鎮兵昭宗之亡禁旅盡矣朱全
　忠以方鎮建國遂以鎮兵之制用之京師是後京師
　軍有四廂而諸軍兩廂其廂使各掌城郭烟火之事
　而軍旅漸有廂軍之名自周世宗於方鎮寄招禁軍
　别立部曲由是州郡始有禁軍宋太祖作階級法專
　治禁軍而天下鎮兵通謂之廂軍教閱踈畧浸為役
　卒矣
唐魏王繼岌族誅王宗弼等(以新紀/通鑑脩)辛未閩王審知卒
子延翰自稱威武留後(以吕祖謙/標目脩)丙子唐以北都留守
孟知祥為西川節度使(以吕祖謙/標目脩)唐以伶人武徳使史
彦瓊為魏博監軍(以通/鑑脩)己卯唐主獵于白沙(以新/紀脩)漢改
元(以通/鑑脩)唐李嗣源入朝(以通/鑑脩)
　解題曰按新史明宗自鎮州入覲奉朝請于京師莊
　宗頗疑其有異志隂遣李紹宏伺其動靜紹宏以情
　告明宗明宗自魏而反天下皆知禍起于魏孰知其
　啟明宗之二心者自紹宏始也事見通鑑
閏月唐吏部尚書李琪請除折納紐配之法不行(以通/鑑脩)
　
　
　
　
　
　
　
　大事記續編卷七十二
