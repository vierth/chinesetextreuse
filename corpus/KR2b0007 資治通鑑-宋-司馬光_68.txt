
　資治通鑑卷六十七　　　宋　司馬光　撰
　　　　　　　　　　　　　　胡三省　音註
　漢紀五十九(起閼逢敦牂盡柔/兆涒灘凡三年)
　　孝獻皇帝壬
建安十九年春馬超從張魯求兵北取凉州魯遣超還
圍祁山姜敘告急於夏侯淵諸將議欲須魏公操節度
淵曰公在鄴反覆四千里比報敘等必敗非救急也(比/必)
(寐/翻)遂行使張郃督步騎五千為前軍(郃古合翻/又曷閤翻)超敗走
韓遂在顯親(顯親縣屬漢陽郡班志無之盖光武所置/以封竇友賢曰顯親故城在今秦州成紀)
(縣/東)淵欲襲取之遂走淵追至畧陽城去遂三十餘里諸
將欲攻之或言當攻興國氐(魏畧曰建安中興國氐王/阿貴百頃氐王千萬各有)
(部落萬餘從馬超為亂超破之後阿/貴為夏侯淵所攻滅千萬南入蜀)淵以為遂兵精興
國城固攻不可卒抜不如擊長離諸羌(水經註瓦亭水/南逕隴西成紀)
(縣東厯長離川謂之長離水/燒當等羌居之卒讀曰猝)長離諸羌多在遂軍必歸
救其家若捨羌獨守則孤(謂遂若捨羌而不救獨/擁兵自守則其勢孤)救長
離則官兵得與野戰必可虜也淵乃留督將守輜重(重/直)
(用/翻)自將輕兵到長離攻燒羌屯遂果救長離諸將見遂
兵衆欲結營作塹乃與戰(塹七/艷翻)淵曰我轉鬭千里今復
作營塹則士衆罷敝不可復用(復扶又翻/罷讀曰疲)賊雖衆易與
耳(易以/䜴翻)乃鼔之大破遂軍進圍興國氐王千萬犇馬超
餘衆悉降轉擊髙平屠各皆破之(屠直/如翻)　三月詔魏公
操位在諸侯王上改授金璽赤紱逺游冠(漢制諸侯王/金印赤紱逺)
(遊冠董巴曰逺游冠制如通天高九寸正豎頂少/邪乃直下為鐵卷梁有展筩横之於前無山述)　夏
四月旱五月雨水　初魏公操遣廬江太守朱光屯皖
(皖户/板翻)大開稻田吕䝉言於孫權曰皖田肥美若一收孰
彼衆必増(收孰謂稻成熟而收之也有/糧則可以増衆孰古熟字通)宜早除之閏月
權親攻皖城諸將欲作土山添攻具吕䝉曰治攻具及
土山必厯日乃成(治直/之翻)城備既修外救必至不可圖也
且吾乗雨水以入若留經日水必向盡還道艱難䝉竊
危之今觀此城不能甚固以三軍鋭氣四面並攻不移
時可拔及水以歸全勝之道也權從之䝉薦甘寧為升
城督寧手持練身縁城為士卒先䝉以精鋭繼之手執
枹鼓(枹音/膚)士卒皆騰踊侵晨進攻食時破之獲朱光及
男女數萬口既而張遼至夾石(夾石在今安慶府桐城/縣北四十七里今名西)
(峽/山)聞城已拔乃退權拜吕䝉為廬江太守(守式/又翻)還屯尋
陽　諸葛亮留關羽守荆州與張飛趙雲將兵泝流克
巴東(譙周巴記曰初平六年趙韙分巴郡安漢以下為/永寧郡建安六年劉璋以永寧為巴東郡唐䕫州)
(開州之/地也)至江州破巴郡太守嚴顔生獲之飛呵顔曰(呵虎/何翻)
大軍既至何以不降而敢拒戰顔曰卿等無狀侵奪我
州我州但有斷頭將軍無降將軍也(降户江翻下同/我州謂益州也)
飛怒令左右牽去砍頭顔容止不變曰砍頭便砍頭何
為怒邪飛壯而釋之引為賔客分遣趙雲從外水定江
陽犍為(江陽縣本屬犍為郡劉璋分立江陽郡唐為瀘/州犍為郡唐為資簡嘉眉之地今渝州亦漢巴)
(郡地也對二水口右則涪内水左則蜀外水自渝上合/州至綿州者謂之内水自渝上戎瀘至蜀者謂之外水)
(犍居/言翻)飛定巴西徳陽(譙周巴記建安六年劉璋分巴郡/墊江以上為巴西徳陽縣屬廣漢)
(郡唐遂/州地)劉備圍雒城且一年龎統為流矢所中卒灋正
牋與劉璋為陳形勢彊弱(中竹仲翻卒子/恤翻為于偽翻)且曰左將軍
從舉兵以來舊心依依實無薄意(盖時人以璋倚備為/用備反襲璋議備之)
(薄/也)愚以為可圖變化以保尊門(尊門謂/璋家門)璋不答雒城潰
備進圍成都諸葛亮張飛趙雲引兵來㑹馬超知張魯
不足與計事又魯將楊昂等數害其能超内懐於邑(數/所)
(角翻師古曰於邑短氣貌讀並/如字又於音烏邑音烏合翻)備使建寧督郵李恢往
説之(蜀志後主建興三年改益州郡為建寧郡恢此時/盖為益州郡督郵史因後改郡名而書之耳説輸)
(芮翻/下同)超遂從武都逃入氐中宻書請降於備備使人止超
而潛以兵資之超到令引軍屯城北城中震怖(怖普/布翻)備
圍城數十日使從事中郎涿郡簡雍入説劉璋(簡姓/也魯)
(有大夫簡叔蜀志曰簡/雍姓耿後音訛為簡)時城中尚有精兵三萬人糓帛
支一年吏民咸欲死戰璋言父子在州二十餘年(靈帝/中平)
(五年劉焉牧益州/至是二十七年)無恩徳以加百姓百姓攻戰三年肌
膏草野者以璋故也(膏古/報翻)何心能安遂開城與簡雍同
輿出降(降户/江翻)羣下莫不流涕備遷璋於公安盡歸其財
物佩振威將軍印綬(曹公先加璋振威將/軍故仍佩其印綬)備入成都置
酒大饗士卒取蜀城中金銀分賜將士還其糓帛(凡城/中公)
(私所有金銀悉取以分賜將/士至於穀帛則各還所主也)備領益州牧以軍師中郎
將諸葛亮為軍師將軍益州太守(此益州太守非漢武/帝所開置之益州郡)
(也武帝所置之益州郡劉蜀為南中地宅盖劉/璋置益州太守與蜀郡太守並治成都郭下)南郡董
和為掌軍中郎將並署左將軍府事(署府事者總/録軍府事也)偏將
軍馬超為平西將軍(晉百官志四平立于喪亂謂平/柬平西平南平北四將軍也)軍
議校尉灋正為蜀郡太守揚武將軍禆將軍南陽黄忠
為討虜將軍從事中郎糜竺為安漢將軍(漢大將軍府/有從事中郎)
(職參/謀議)簡雍為昭徳將軍北海孫乾為秉忠將軍(安漢昭/徳秉忠)
(皆備所置/將軍號也)廣漢長黄權為偏將軍(長知/兩翻)汝南許靖為左
將軍長史龎羲為司馬(龎皮/江翻)李嚴為犍為太守(犍居/言翻)費
觀為巴郡太守(費父/沸翻)山陽伊籍為從事中郎零陵劉巴
為西曹掾(掾俞/絹翻)廣漢彭羕為益州治中從事(羕餘/亮翻)初董
和在郡清儉公直為民夷所愛信蜀中推為循吏故備
舉而用之備之自新野犇江南也(事見六十五/卷十三年)荆楚羣
士從之如雲而劉巴獨北詣魏公操操辟為掾遣招納
長沙零陵桂陽㑹備畧有三郡巴事不成欲由交州道
還京師時諸葛亮在臨蒸(沈約曰吳立衡陽郡臨蒸縣/屬焉盖吳所置也水經註蒸)
(水出衡陽重安縣西邵陵縣界耶薑山東/北流過臨蒸縣北東注于湘謂之蒸口)以書招之巴
不從備深以為恨巴遂自交阯入蜀依劉璋及璋迎備
巴諫曰備雄人也入必為害既入巴復諫曰(復扶/又翻)若使
備討張魯是放虎於山林也璋不聽巴閉門稱疾備攻
成都令軍中曰有害巴者誅及三族及得巴甚喜是時
益州郡縣皆望風景附獨黄權閉城堅守須璋稽服乃
降(稽音啟言稽顙服從/也降户江翻下同)於是董和黄權李嚴等本璋之
所授用也(璋以和為益州太守權/為府主簿嚴為護軍)吴懿費觀等璋之婚
親也(璋兄瑁娶吳懿/妹璋母費氏)彭羕璋之所擯棄也(羕仕益州不/過書佐人毁)
(之於璋髠/鉗為徒𨽻)劉巴宿昔之所忌恨也備皆處之顯任(處昌/吕翻)
盡其器能有志之士無不競勸益州之民是以大和初
劉璋以許靖為蜀郡太守成都將潰靖謀踰城降備備
以此薄靖不用也灋正曰天下有獲虚譽而無其實者
許靖是也(許靖與弟劭並有高名汝/南月旦評二人者為之也)然今主公始創大
業(主公之稱始於東都改明/公稱主公尊事之為主也)天下之人不可户説(不可/户户)
(而説之也/説如字)宜加敬重以慰逺近之望備乃禮而用之成
都之圍也備與士衆約若事定府庫百物孤無預焉及
拔成都士衆皆捨干戈赴諸藏(藏徂/浪翻)競取寳物軍用不
足備甚憂之劉巴曰此易耳(易以/䜴翻)但當鑄直百錢(直百/錢一)
(錢直百也杜佑曰蜀鑄直百錢文曰直百亦冇勒/為五銖者大小稱兩如一焉並徑七分重四銖)平諸
物價令吏為官市備從之數月之間府庫充實時議者
欲以成都名田宅分賜諸將趙雲曰霍去病以匈奴未
滅無用家為(事見十九卷武/帝元狩四年)今國賊非但匈奴未可求
安也須天下都定各反桑梓(都定猶言皆定也桑梓謂/其故郷祖父之所樹者詩)
(云維桑與梓/必恭敬止)歸耕本土乃其宜耳益州人民初罹兵革
田宅皆可歸還令安居復業然後可役調(調徒/弔翻)得其歡
心不宜奪之以私所愛也備從之備之襲劉璋也留中
郎將南郡霍峻守葭萌城張魯遣楊昂誘峻求共守城
峻曰小人頭可得城不可得昂乃退後璋將扶禁向存
等帥萬餘人由閬水上(扶姓禁名帥讀曰率閬水即西/漢水禹貢所謂嶓冡導漾東流)
(為漢者也水經註漾水出隴西氐道縣嶓冡山謂之西/漢水東南至廣漢白水縣西又東南至葭萌縣又東南)
(過巴郡閬中縣與閬水㑹水出閬陽縣而東逕其縣南/又東注漢水昔劉璋攻霍峻於葭萌也自此水上又東)
(南入漢州江津縣東南入于/江余據此水今謂之嘉陵江)攻圍峻且一年峻城中兵
纔數百人伺其怠隙選精鋭出擊大破之斬存(伺相/吏翻)備
既定蜀乃分廣漢為梓潼郡(唐梓州之地宋白曰綿州/巴西縣本漢涪縣屬廣漢)
(郡華陽國志漢元初二年廣漢自繩鄉移治涪後治雒/劉備立梓潼郡以縣屬焉隋改為巴西縣唐梓州治郪)
(天寳方改/為梓潼郡)以峻為梓潼太守灋正外統都畿(備都成都/以蜀郡為)
(都/畿)内為謀主一飱之徳睚眦之怨無不報復(飱千安翻/睚五懈翻)
(眦士/懈翻)擅殺毁傷己者數人或謂諸葛亮曰灋正太縱横
(横户/孟翻)將軍宜啟主公抑其威福亮曰主公之在公安也
北畏曹操之彊東憚孫權之逼近則懼孫夫人生變於
肘腋(事見上卷/十四年)灋孝直為之輔翼令翻然翱翔不可復
制(謂迎備入益州/也復扶又翻)如何禁止孝直使不得少行其意邪
(法正字孝直/少詩沼翻)諸葛亮佐備治蜀頗尚嚴峻人多怨歎者
(治直/之翻)灋正謂亮曰昔高祖入闗約灋三章秦民知徳(事/見)
(九卷高/帝元年)今君假借威力跨據一州初有其國未垂惠撫
且客主之義宜相降下(下遐/稼翻)願緩刑弛禁以慰其望(以/亮)
(等初至為客益/州人士則主也)亮曰君知其一未知其二秦以無道政
苛民怨匹夫大呼(呼火/故翻)天下土崩高祖因之可以𢎞濟
(𢎞大/也)劉璋暗弱自焉以來(焉璋/父也)有累世之恩文灋覊縻
互相承奉徳政不舉威刑不肅蜀土人士專權自恣君
臣之道漸以陵替寵之以位位極則賤順之以恩恩極
則慢所以致敝實由於此吾今威之以灋灋行則知恩
限之以爵爵加則知榮榮恩並濟上下有節為治之要於
斯而著矣(孔子曰政寬則濟之以猛/孔明其知之治直吏翻)劉備以零陵蔣琬
為廣都長(長知/兩翻)備嘗因游觀奄至廣都見琬衆事不
治時又沈醉(沈持林翻沈醉言/為酒所沉滯也)備大怒將加罪戮諸葛
亮請曰蔣琬社稷之器非百里之才也其為政以安民
為本不以修飾為先願主公重加察之(重直用翻言/再三加察也)備
雅敬亮乃不加罪倉卒但免官而已　秋七月魏公操
擊孫權留少子臨菑侯植守鄴(少詩照翻戒考異曰植/傳云太祖  之曰吾昔)
(為頓丘令年二十三思此時所行無悔于今今汝年亦/二十三矣又云植太和六年薨年三十一按植今年年)
(二十三則死時當年/四十一矣本傳誤也)操為諸子高選官屬(為于/偽翻)以邢顒
為植家丞顒防閑以禮無所屈橈(顒魚容翻防隄也閑/闌也防以制水閑以)
(制獸皆禁止之/義也橈奴教翻)由是不合庶子劉楨美文辭植親愛之
(漢制列侯置家丞庶子各一/人主侍侯使理家事楨音貞)楨以書諫植曰君侯採庶
子之春華忘家丞之秋實為上招謗其罪不小愚實懼
焉　魏尚書令荀攸卒攸深宻有智防(智以料事/防以保身)自從
魏公操攻討常謀謨帷幄時人及子弟莫知其所言操
嘗稱荀文若之進善不進不休荀公達之去惡不去不
止(去惡之去羌吕翻荀彧/字文若荀攸字公達)又稱二荀令之論人乆而益
信吾沒世不忘(彧為漢尚書令/攸為魏尚書令)　初枹罕宋建因涼州
亂自號河首平漢王(枹罕縣前漢屬全城郡後漢屬隴/西郡枹音膚賜支河首在金城河)
(闗之西建自以居/河上流故以為號)改元置百官三十餘年冬十月魏公
操使夏侯淵自興國討建圍枹罕拔之斬建淵别遣張
郃等渡河入小湟中(湟水源出西海鹽池之西北東至/金城允吾縣入河夾湟兩岸之地)
(通謂之湟中又有湟中城在西平張掖/之間小月氐之地也故謂之小湟中)河西諸羌皆降
(降户/江翻)隴右平　帝自都許以來守位而已左右侍衛莫
非曹氏之人者議郎趙彦常為帝陳言時策魏公操惡
而殺之(為于偽翻/惡烏路翻)操後以事入見殿中帝不任其懼(見/賢)
(遍翻下同任音壬勝/也不任猶言不勝也)因曰君若能相輔則厚不爾幸垂
恩相捨操失色俛仰求出舊儀三公領兵朝見令虎賁
執刃挾之(以其領兵懼其為變故防之/也朝直遙翻下同見賢遍翻)操出顧左右汗
流浹背(浹即/協翻)自後不復朝請(復扶/又翻)董承女為責人操誅
承求貴人殺之帝以貴人有􁦎(􁦎如林/翻孕也)累為請不能得
(為于/偽翻)伏皇后由是懐懼乃與父完書言曹操殘逼之狀
(賊人者謂之殘/逼言其逼上也)令宻圖之完不敢發至是事乃泄(董承/誅事)
(見六十三/卷五年)操大怒十一月使御史大夫郗慮持節䇿收
皇后璽綬(郗丑之翻璽斯/氏翻綬音受)以尚書令華歆為副勒兵入
宫收后后閉户藏壁中歆壊户發壁就牽后出(華子魚/有名稱)
(于時與邴原管寧號三人為三龍歆為龍頭原為龍腹/寧為龍尾歆所為乃爾邴原亦為操爵所縻高尚其事)
(獨管寧耳當時頭尾之論盖/以名位言也嗚呼壊音怪)時帝在外殿引慮於坐(坐/徂)
(卧/翻)后被髪徒跣行泣過訣曰不能復相活邪(被皮義翻/復扶又翻)
帝曰我亦不知命在何時顧謂慮曰郗公(漢御史大夫/三公也故以)
(呼/之)天下寧有是邪遂將后下暴室以幽死(下遐/稼翻)所生二
皇子皆酖殺之兄弟及宗族死者百餘人　十二月魏
公操至孟津　操以尚書郎高柔為理曹掾(理曹漢公/府無之盖)
(操所置掾/俞絹翻)舊灋軍征士亡考竟其妻子(考覈而窮/竟之也)而亡
者猶不息操欲更重其刑并及父母兄弟柔啟曰士卒
亡軍誠在可疾(疾惡也書曰爾/母忿疾于頑)然竊聞其中時有悔者
愚謂乃宜貸其妻子一可使誘其還心(誘音/酉)正如前科
固已絶其意望而猥復重之(復扶又/翻下同)柔恐自今在軍之
士見一人亡逃誅將及已亦且相隨而走不可復得殺
也此重刑非所以止亡乃所以益走耳操曰善即止不
殺
二十年春正月甲子立貴人曹氏為皇后魏公操之女
也　三月魏公操自將擊張魯將自武都入氐(武都本白/馬氐所居)
(之地武帝/開以為郡)氐人塞道(塞悉/則翻)遣張郃朱靈等攻破之(郃古/合翻)
(又曷/閤翻)夏四月操自陳倉出散闗至河池(陳倉縣屬右扶/風唐岐州寳雞)
(縣是大散闗在其西南河池縣屬武/都郡余據大散闗在今鳯州梁泉縣)氐王竇茂衆萬餘
人恃險不服五月攻屠之西平金城諸將麯演蔣石
等共斬送韓遂首(漢末分金城/為西平郡)　初劉備在荆州周瑜
甘寧等數勸孫權取蜀(數所/角翻)權遣使謂備曰(使疏/吏翻)劉璋
不武不能自守若使曹操得蜀則荆州危矣今欲先攻
取璋次取張魯一統南方雖有十操無所憂也備報曰
益州民富地險劉璋雖弱足以自守今暴師於蜀漢轉
運於萬里欲使戰克攻取舉不失利此孫吳所難也(孫/吳)
(謂孫武/吳起也)議者見曹操失利於赤壁謂其力屈無復逺念
(復扶/又翻)今操三分天下已有其二將欲飲馬於滄海觀兵
於吳㑹(吳㑹謂吳地為一都㑹㑹讀如字一説/吳㑹謂吳㑹稽二郡之地㑹音工外翻)何肯守
此坐須老乎而同盟無故自相攻伐借樞於操(樞者門/户所由)
(以運動也言操欲揺動吳蜀而未得其/樞若自相攻伐是借之以可動之樞也)使敵乗其隙非
長計也且備與璋託為宗室冀憑威靈以匡漢朝(朝直/遙翻)
今璋得罪於左右備獨悚懼非所敢聞願加寛貸權不
聽遣孫瑜率水軍住夏口備不聽軍過謂瑜曰汝欲取
蜀吾當被髪入山不失信於天下也(言宗室被攻而不/能救無面目以立)
(於天下也/被皮義翻)使闗羽屯江陵張飛屯秭歸(秭歸縣屬南/郡唐之歸州)諸
葛亮據南郡(南郡本治江陵吳得荆州置南郡於江南/晉平吳以江陵為南郡以江南之南郡為)
(南平郡亮所據盖/江南之南郡也)備自住孱陵(孱應劭音踐/師古士連翻)權不得巳
召瑜還及備西攻劉璋權曰猾虜乃敢挾詐如此備留
關羽守江陵魯肅與羽鄰界羽數生疑貳肅常以歡好
撫之(數所角翻/好呼到翻)及備巳得益州權令中司馬諸葛瑾從
備求荆州諸郡(時權署置諸將有别部司馬則中司馬/者葢中軍司馬也瑾自長史轉中司馬)
(位任葢不輕/矣瑾渠吝翻)備不許曰吾方圖凉州凉州定乃盡以荆
州相與耳權曰此假而不反乃欲以虚辭引歳也(謂延/引歳)
(時也孟子曰乆假而/不歸焉知其非有也)遂置長沙零陵桂陽三郡長吏(長/知)
(兩/翻)闗羽盡逐之權大怒遣吕䝉督兵二萬以取三郡䝉
移書長沙桂陽皆望風歸服惟零陵太守郝普城守不
降(降户江/翻下同)劉備聞之自蜀親至公安遣關羽爭三郡孫
權進住陸口為諸軍節度使魯肅將萬人屯益陽以拒
羽(益陽縣屬長沙郡應劭曰在益水之陽輿地志今潭/州安化縣本漢益陽縣杜佑曰潭州益陽縣漢故城)
(在今縣東宋白曰益陽故城在今/益陽縣東八十里其城魯肅所築)飛書召吕䝉使捨零
陵急還助肅䝉得書祕之夜召諸將授以方畧晨當攻
零陵顧謂郝普故人南陽鄧𤣥之曰郝子太聞世間有
忠義事亦欲為之而不知時也(郝普字子太/郝呼各翻)今左將軍
在漢中為夏侯淵所圍關羽在南郡至尊身自臨之彼
方首尾倒縣(縣讀/曰懸)救死不給豈有餘力復營此哉今吾
計力度慮而以攻此(復扶又翻度/徒洛翻下同)曽不移日而城必破
城破之後身死何益於事而令百歲老母戴白受誅豈
不痛哉度此家不得外問(此家謂/郝普也)謂援可恃故至於此
耳君可見之為陳禍福(為于/偽翻)𤣥之見普具宣䝉意普懼
而出降䝉迎執其手與俱下船語畢出書示之因拊手
大笑普見書知備在公安而羽在益陽慚恨入地䝉留
孫河委以後事(死考異曰按孫河巳/  或他人同姓名耳)即日引軍赴益陽
魯肅欲與關羽會語諸將疑恐有變議不可往肅曰今
日之事宜相開譬劉備負國是非未决羽亦何敢重欲
干命乃邀羽相見各駐兵馬百步上但諸將軍單刀俱
㑹肅因責數羽以不返三郡(數所/具翻)羽曰烏林之役左將
軍身在行間戮力破敵(即謂赤壁之戰/也行户剛翻)豈得徒勞無一
塊土而足下來欲收地邪(塊苦/潰翻)肅曰不然始與豫州覲
於長阪(事並見六十/五卷十三年)豫州之衆不當一校(校户/教翻)計窮慮
極志埶摧弱圖欲逺竄(謂欲投/吳巨也)望不及此主上矜愍豫
州之身無有處所不愛土地士民之力使有所庇䕃以
濟其患而豫州私獨飾情愆徳墮好(私獨謂私其一已/之所獨也墮讀曰)
(隳好呼到/翻下同)今已藉手於西州矣(謂得益州有/以藉手也)又欲翦并
荆州之土斯葢凡夫所不忍行而况整領人物之主乎
羽無以答㑹聞魏公操將攻漢中(公考異曰備傳云曹/  定漢中孫權傳云)
(入漢中按操以七月入漢中備未應即聞之而八月/權已攻合肥盖聞曹公兵始欲向漢中即引兵還耳)劉
備懼失益州使使求和於權權令諸葛瑾報命更尋盟
好遂分荆州以湘水為界長沙江夏桂陽以東屬權南
郡零陵武陵以西屬備(班志湘水出零陵陽海山至酃/入江過郡二行二千五百三十)
(里吳蜀分荆州長沙桂陽零陵武陵以湘水/為界耳南郡江夏各自依其郡界夏户雅翻)諸葛瑾每
奉使至蜀(使疏/吏翻)與其弟亮但公㑹相見退無私面　秋
七月魏公操至陽平(水經註濜水發武都氐中南逕張/魯城東城因崤嶺周迴五里東臨)
(峻谷杳然百尋西北二面連峯接崖莫究其極從南為/盤道登陟二里有餘庾仲雍謂山為白馬塞東對白馬)
(城一名陽平闗濜水南流入沔謂之濜口或曰陽平闗/即今興元百牢闗是也杜佑曰陽平闗在漢中褒城縣)
(西/北)張魯欲舉漢中降(降户江/翻下同)其弟衛不肯率衆數萬人
拒闗堅守横山築城十餘里初操承凉州從事及武都
降人之辭説張魯易攻(易以/䜴翻)陽平城下南北山相逺(逺/于)
(願/翻)不可守也信以為然及往臨履不如所聞乃歎曰他
人商度(度徒/洛翻)少如人意(少詩/沼翻)攻陽平山上諸屯山峻難
登既不時拔士卒傷夷者多軍食且盡操意沮便欲拔
軍截山而還(沮在吕翻截山者防其追尾/也還從宣翻又如字下同)遣大將軍夏
侯惇將軍許褚呼山上兵還㑹前軍夜迷惑誤入張衛
别營營中大驚退散侍中辛毗主簿劉曄等在兵後語
惇褚(語牛/倨翻)言官兵已據得賊要屯賊已散走猶不信之
惇前自見乃還白操進兵攻衛衛等夜遁(帝考異曰武/  紀曰公至)
(陽平張魯使弟衛等據闗攻之不拔乃引還賊守備解/散公乃宻遣解檦等乗險夜襲大破之劉曄傳曰太祖)
(欲還令曄督後諸軍曄策魯可克馳白太祖不如致攻/遂進兵魯乃奔走郭頒世語魯遣五官掾降弟衛拒王)
(師不得進魯走巴中軍糧盡太祖將還西曹掾郭諶曰/魯已降留使既未反衛雖不同偏攜可攻縣軍深入以)
(進必克退必不免太祖疑之夜有野麋數千突壊衛營/軍大驚高祚等誤與衛衆遇衛以為大軍見掩遂降魏)
(名臣奏載楊暨表曰武皇帝征張魯以十萬之衆身親/臨履張衛之守葢不足言地險守易雖有精兵虎將勢)
(不能施對兵三日欲抽軍還天祚大魏魯守自壊因以/定之又載董昭表其承凉州以下皆昭表所述必得實)
(今從/之)張魯聞陽平已陷欲降閻圃曰今以迫往功必輕
不如依杜濩赴朴胡(杜濩賨邑侯也朴胡巴七姓夷王/也余據板楯蠻渠帥有羅朴督鄂)
(度夕龔七姓不輸租賦此所謂七姓夷王也其餘户/歳入賨錢口四十故有賨侯孫盛曰朴音浮濩音户)與
相拒然後委質(質如/字)功必多乃犇南山入巴中(今興元/府古漢)
(中之地也興元之南有大行路通於巴州其路險峻三/日而達于山頂其絶髙處謂之孤雲兩角去天一握孤)
(雲兩角二山名也今巴州漢巴郡宕渠縣之北界也三/巴之地此居其中謂之中巴巴之北境冇米倉山下視)
(興元實/孔道也)左右欲悉燒寳貨倉庫魯曰本欲歸命國家而
意未得達今之走避銳鋒非有惡意寳貨倉庫國家之
有遂封藏而去操入南鄭(南鄭縣漢/中郡治所)甚嘉之又以魯本
有善意遣人慰喻之丞相主簿司馬懿言於操曰劉備
以詐力虜劉璋蜀人未附而逺爭江陵此機不可失也
今克漢中益州震動進兵臨之勢必瓦解聖人不能違
時亦不可失時也操曰人苦無足既得隴復望蜀邪(光/武)
(詔岑彭等曰人苦不/知足既得隴復望蜀)劉曄曰劉備人傑也有度而遲得
蜀日淺蜀人未恃也今破漢中蜀人震恐其勢自傾以
公之神明因其傾而壓之無不克也若少緩之諸葛亮
明於治國而為相闗羽張飛勇冠三軍而為將(少詩沼/翻治直)
(之翻相息亮翻冠古/玩翻將即亮翻下同)蜀民既定據險守要則不可犯矣
今不取必為後憂操不從居七日蜀降者説蜀中一日
數十驚守將雖斬之而不能安也(備考異曰劉曄傳云/  雖斬之按備傳云)
(備下公安聞曹公定漢中乃/還如此則備時猶在公安也)操問曄曰今尚可擊不(不/讀)
(曰/否)　曰今已小定未可擊也(七日之間何以遽謂之小/定曄葢窺覘備之守蜀有)
(不可犯者故為此/言以對操焉耳)乃還以夏侯淵為都䕶將軍(都䕶將/軍以盡)
(䕶諸將而立號光/武始以命賈復)督張郃徐晃等守漢中以丞相長史
杜襲為駙馬都尉留督漢中事襲綏懐開導百姓自樂
出徙洛鄴者八萬餘口(樂音/洛)　八月孫權率衆十萬圍
合肥時張遼李典樂進將七千餘人屯合肥魏公操之
征張魯也為教與合肥䕶軍薛悌署函邊曰賊至乃發
及權至發教教曰若孫權至者張李將軍出戰樂將軍
守䕶軍勿得與戰(操以遼典勇銳使之戰樂進持重/使之守薛悌文吏也使勿得與戰)諸
將以衆寡不敵疑之張遼曰公逺征在外比救至彼破
我必矣(比必/寐翻)是以教指及其未合逆擊之折其盛勢以
安衆心然後可守也進等莫對遼怒曰成敗之機在此
一戰諸君若疑遼將獨决之(欲獨出/戰也)李典素與遼不睦
慨然曰此國家大事顧君計何如耳吾可以私憾而忘
公義乎請從君而出於是遼夜募敢從之士得八百人
椎牛犒饗(犒苦/到翻)明旦遼被甲持㦸先登陷陳殺數十人
斬二大將大呼自名(陳讀曰陣/呼火故翻)衝壘入至權麾下權大
驚不知所為走登髙冢以長㦸自守遼叱權下㦸權不
敢動望見遼所將衆少乃聚圍遼數重(少詩沼翻/重直龍翻)遼急
擊圍開將麾下數十人得出餘衆號呼曰將軍棄我乎
(號户/高翻)遼復前突圍拔出餘衆(復扶又/翻下同)權人馬皆披靡無
敢當者(披普/靡翻)自旦戰至日中吳人奪氣乃還修守備衆
心遂安權守合肥十餘日城不可拔徹軍還兵皆就路
權與諸將在逍遙津北(水經注合肥東有逍/遙津水上舊有梁)張遼覘望
知之(覘丑亷翻/又丑艷翻)即將步騎奄至甘寧與吕䝉等力戰扞
敵凌統率親近扶權出圍復還與遼戰左右盡死身亦
被創度權已免乃還(被皮義翻創初/良翻度徒洛翻)權乗駿馬上津橋
(上時/掌翻)橋南已徹丈餘無版親近監谷利在馬後(親近監/官也谷)
(姓也利名也江表傳曰谷利者本/左右給使也以謹直為親近監)使權持鞍緩控(控即/馬鞚)
利於後著鞭以助馬勢(著陟/畧翻)遂得超度賀齊率三千人
在津南迎權權由是得免權入大船宴飲賀齊下席涕
泣曰至尊人主常當持重今日之事幾致禍敗羣下震
怖(幾居希翻/怖普布翻)若無天地願以此為終身之誡權自前收
其淚曰大慙(權慙謝/賀齊也)謹已刻心非但書紳也(論語子張/問於孔子)
(以孔子之言書諸/紳故以答賀齊)　九月巴賨夷帥朴胡杜濩任約各
舉其衆來附(賨臧宗翻/帥所類翻)於是分巴郡以胡為巴東太守
濩為巴西太守約為巴郡太守皆封列侯(後三人皆為/劉備所破)
　冬十月始置名號侯以賞軍功(魏書曰置名號爵十/八級闗中侯爵十七)
(級皆金印紫綬又置闗内外侯十六級銅印龜鈕/墨綬皆不食租裴松之曰今之虛封葢自此始)　十
一月張魯將家屬出降(降户江/翻下同)魏公操逆拜魯鎮南將
軍待以客禮封閬中侯(賢曰閬中縣屬巴郡今隆州余/據隆州後避唐𤣥宗諱改為閬)
(州杜佑曰閬中今/閬州城閬音浪)邑萬户封魯五子及閻圃等皆為列
侯
　習鑿齒論曰閻圃諌魯勿王(事見六十四/卷建安六年)而曹公追
　封之將來之人孰不思順塞其本源而末流自止(塞/悉)
　(則/翻)其此之謂歟若乃不明於此而重焦爛之功(此引/前書)
　(徐福焦頭爛額事見二十/五卷漢宣帝地節四年)豐爵厚賞止於死戰之士
　則民利於有亂俗競於殺伐阻兵杖力(杖除/兩翻)干戈不
　戢矣曹公之此封可謂知賞罰之本矣
程銀侯選龎悳皆隨魯降(程銀侯選闗中部帥也龎惪/馬超將也渭南冀城之敗皆)
(奔張魯惪/古徳字)魏公操復銀選官爵拜惪立義將軍　張魯
之走巴中也黄權言於劉備曰若失漢中則三巴不振
此為割蜀之股臂也(三巴巴東巴/西巴郡也)備乃以權為䕶軍率
諸將迎魯魯已降權遂擊朴胡杜濩任約破之魏公操
使張郃督諸軍狥三巴欲徙其民於漢中進軍宕渠(宕/渠)
(縣本屬巴郡時屬巴西郡賢曰宕渠故城在今渠州流/江縣東北杜佑曰俗號車騎城是也宋白曰宕渠城漢)
(車騎將軍馮緄増修俗名車/騎城師古曰宕音徒浪翻)劉備使巴西太守張飛與
郃相拒五十餘日飛襲擊郃大破之郃走還南鄭備亦
還成都操徙出故韓遂馬超等兵五千餘人使平難將
軍殷署等督領(平難將軍曹氏/所置難乃旦翻)以扶風太守趙儼為闗
中䕶軍操使儼發千二百兵助漢中守禦殷署督送之
行者不樂(樂音/洛)儼護送至斜谷口(斜余遮翻谷音/浴又古祿翻)還未
至營署軍叛亂儼自隨步騎百五十人皆叛者親黨也
聞之各驚被甲持兵(被皮/義翻)不復自安(復扶/又翻)儼徐喻以成
敗慰勵懇切皆慷慨曰死生當隨䕶軍不敢有二前到
諸營各召料簡諸姦結叛者(料音聊量/度也理也)八百餘人散在
原野儼下令惟取其造謀魁率治之(率讀曰帥所類/類治直之翻)餘
一不問郡縣所收送皆放遣乃即相率還降儼宻白宜
遣將詣大營(大營謂操營也/將讀如字送也)請舊兵鎮守闗中魏公操
遣將軍劉柱將二千人往當須到乃發遣俄而事露諸
營大駭不可安諭(不可以言語諭/之使安帖也)儼遂宣言當差留新
兵之溫厚者千人鎮守闗中(差初皆/翻擇也)其餘悉遣東(遣之/東赴)
(操/營)便見主者内諸營兵名籍立差别之(主者主兵籍者/也差初皆翻擇)
(也又初加翻言以等差别異/之也别彼列翻分也異也)留者意定與儼同心其當
去者亦不敢動儼一日盡遣上道(上時/掌翻)因使所留千人
分布羅落之(分布于行者之間/羅列而遮落之也)東兵尋至(東兵劉柱所/將之兵也)
乃復脅諭(復扶/又翻)并徙千人令相及共東凡所全致二萬
餘口
二十一年春二月魏公操還鄴　夏五月進魏公操爵
為王初中尉崔琰薦鉅鹿楊訓於操(中尉秦官漢因之/至武帝改為執金)
(吾今操復置中尉實/則漢執金吾之職也)操禮辟之及操進爵訓發表稱頌
功徳或笑訓希世浮偽謂琰為失所舉琰從訓取表草
視之與訓書曰省表事佳耳(省悉/景翻)時乎時乎㑹當有變
時琰本意譏論者好譴呵而不尋情理也(好呼/到翻)時有與
琰宿不平者白琰傲世怨謗意㫖不遜(以㑹當有變/為意㫖不遜)操
怒收琰付獄髠為徒𨽻前白琰者復白之云琰為徒對
賔客虬須直視(虬須卷鬚也直視者目不/他矚也復扶又翻下同)若有所瞋(瞋/昌)
(真翻怒/目也)遂賜琰死尚書僕射毛玠傷琰無辜心不悦人
復白玠怨謗操收玠付獄侍中桓階和洽皆為之陳理
(為于/偽翻)操不聽階求案實其事王曰言事者白玠不但謗
吾也乃復為崔琰觖望(觖有二音音窺瑞翻者望也言/有所覬望也音古穴翻者怨望)
(也此當/從入聲)此捐君臣恩義妄為死友怨歎(死友言其背公/而相為死也為)
(于偽/翻)殆不可忍也洽曰如言事者言玠罪過深重非天
地所覆載(覆敷/又翻)臣非敢曲理玠以枉大倫也(孟子曰内/則父子外)
(則君臣人/之大倫也)以玠厯年荷寵(荷下/可翻)剛直忠公為衆所憚不
宜有此然人情難保要宜考覈兩驗其實今聖恩不忍
致之于理更使曲直之分不明(分扶/問翻)操曰所以不考欲
兩全玠及言事者耳洽對曰玠信有謗主之言當肆之
市朝(論語子服景伯曰吾力猶能肆諸市朝應劭曰/大夫以上尸諸朝士以下尸諸市朝直遙翻)若
玠無此言言事者加誣大臣以誤主聴不加檢覈臣竊
不安操卒不窮治(卒子恤翻治/直之翻下同)玠遂免黜終於家是時
西曹掾沛國丁儀用事玠之獲罪儀有力焉羣下畏之
側目尚書僕射何䕫及東曹屬東莞徐奕(東莞縣屬琅/琊國春秋之)
(鄆邑也晉置東莞郡唐宻州/莒縣即其地也莞姑丸翻)獨不事儀儀譖奕出為魏
郡太守(操既居鄴建安十七年割河内之蕩隂朝歌林/慮東郡之衛國頓丘東武陽發于鉅鹿之癭陶)
(曲陽南和廣平之廣平任趙國之襄國邯鄲易陽以益/魏郡十八年分置東西都尉此以自相府掾屬補郡為)
(出/)賴桓階左右之得免(左右讀/曰佐佑)尚書傅選謂何䕫曰儀
已害毛玠子宜少下之䕫曰為不義適足害其身焉能
害人(少詩沼翻下遐/稼翻焉于䖍翻)且懐姦佞之心立於明朝其得久
乎(為丁儀被誅張/本朝直遙翻)崔琰從弟林(從才/用翻)嘗與陳羣共論冀
州人士稱琰為首羣以智不存身貶之林曰大丈夫為
有邂逅耳(邂下懈翻/逅户茂翻)即如卿諸人良足貴乎　五月己
亥朔日有食之　代郡烏桓三大人皆稱單于(代郡烏/桓單于)
(其一曰普盧其二曰無/臣氏其三則未之聞也)恃力驕恣太守不能治魏王操
以丞相倉曹屬裴潛為太守(漢公府有倉曹有/掾有屬主倉穀事)欲授以
精兵潛曰單于自知放横日乆(横戸/孟翻)今多將兵往必懼
而拒境少將則不見憚宜以計謀圖之遂單車之郡單
于驚喜潛撫以恩威單于讋服(讋質/涉翻)　初南匈奴乆居
塞内(南匈奴自光武建武二/十六年即入居塞内)與編户大同而不輸貢賦
議者恐其户口滋蔓浸難禁制宜豫為之防秋七月南
單于呼㕑泉入朝于魏(朝直/遙翻)魏王操因留之於鄴使右
賢王去卑監其國(監古銜/翻下同)單于歲給綿絹錢榖如列侯
子孫傳襲其號分其衆為五部各立其貴人為帥(分為/左右)
(前後中五部分居并州諸郡/而監國者居平陽帥所類翻)選漢人為司馬以監督之
　八月魏以大理鍾繇為相國　冬十月魏王操治兵
擊孫權十一月至譙
　
　
　
　
　
　
　
　
　
　
　資治通鑑卷六十七
