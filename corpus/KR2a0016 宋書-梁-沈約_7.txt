書卷七
　　梁　　　　沈　　　　　約　　　　撰
　本紀第七
　　前廢帝
前廢帝諱子業小字法師孝武帝長子也元嘉二十六
年正月甲申生世祖鎮尋陽子業留京邑三十年世祖
入伐元㐫被囚侍中下省將見害者數矣卒得無恙世
祖踐祚立為皇太子始未之東宫中庻子二率並入直
永福省大眀二年出東宫四年講孝經於崇正殿七年
加元服八年閏五月庚申世祖崩其日太子即皇帝位
大赦天下太宰江夏王義恭觧尚書令加中書監驃騎
大將軍栁元景加尚書令甲子置錄尚書太宰江夏王
義恭錄尚書事驃騎大將軍栁元景加開府儀同三司
丹陽尹永嘉王子仁為南豫州刺史六月辛未詔曰朕
以眇身夙紹洪業敬御天威欽對靈命仰尊凝緒日鑒
前圖寔可以拱黙守成詒風長世而寳位告始萬㝢改
屬惟徳弗眀昧于大道思宣睿範引兹簡恤可具詢執
事詳訪民隠凡曲令宻文繁而作治闗市僦稅事施一
時而姦吏舞文妄興威福加以氣緯舛𤣥偏頗滋甚宜
其寛傜輕憲以救民切御府諸署事不湏廣雕文篆刻
無施於今悉冝并省以酬氓願藩王貿貨壹皆禁斷外
便具條以聞戊寅以豫州之淮南郡復為南梁郡復分
宣城還置淮南郡庚辰以南海太守袁曇逺為廣州刺
史秋七月己亥鎮軍將軍雍州刺史晉安王子勛改為
江州刺史中䕶軍宗慤為安西將軍雍州刺史鎮北將
軍徐州刺史湘東王諱為䕶軍將軍中軍將軍義陽王
昶為征北將軍徐州刺史庚戌婆皇國遣使獻方物崇
皇太后曰太皇太后皇后曰皇太后乙卯罷南北二馳
道孝建以來所改制度還依元嘉丙辰追崇獻妃為獻
皇后乙丑撫軍將軍南徐州刺史新安王子鸞觧領司
徒八月丁卯領軍將軍王𤣥謨為鎮北將軍南徐州刺
史新安王子鸞為青冀二州刺史己巳以青冀二州刺
史蕭恵開為益州刺史己未皇太后崩京師雨水庚子
遣御史與官長隨宜賑䘏九月辛丑䕶軍將軍湘東王
諱為領軍將軍癸卯以尚書左僕射劉遵考為特進右
光祿大夫乙卯文穆皇后祔葬景寧陵冬十月甲戌太
常建安王休仁為䕶軍將軍戊寅輔國將軍宋越為司
州刺史庚辰原除揚南徐州大明七年逋租十二月乙
酉以尚書右僕射顔師伯為尚書左僕射壬辰以王畿
諸郡為揚州以揚州為東揚州癸巳以車騎將軍揚州
刺史豫章王子尚為司徒揚州刺史去嵗及是嵗東諸
郡大旱甚者米一升數百京邑亦至百餘餓死者十有
六七孝建以來又立錢署鑄錢百姓因此盗鑄錢轉偽
小商貨不行
永光元年春正月乙未朔改元大赦天下乙巳省諸州
臺傳戊午以領軍將軍湘東王諱為衛將軍南豫州刺
史䕶軍將軍建安王休仁為領軍將軍秘書監山陽王
休祐為豫州刺史左衛將軍桂陽王休範為中䕶軍南
豫州刺史尋陽王子房為東揚州刺史二月丁丑減州
郡縣田租之半庚寅鑄二銖錢三月甲辰罷臨江郡五
月己亥割郢州隨郡屬雍州丙午以後軍司馬張牧為
交州刺史八月己巳左軍長史劉道隆為梁南秦二州
刺史乙亥安西將軍雍州刺史宗慤卒壬午衛將軍豫
州刺史湘東王諱改為雍州刺史尚書令驃騎大將軍
柳元景加南豫州刺史秋八月辛酉越騎校尉戴法興
有罪賜死庚午以尚書左僕射顔師伯為尚書僕射吏
部尚書王景文為尚書右僕射癸酉帝自率宿衛兵誅
太宰江夏王義恭尚書令驃騎大將軍栁元景尚書僕
射顔師伯廷尉劉徳願改元為景和元年文武賜位二
等以領軍將軍建安王休仁為安西將軍雍州刺史衛
將軍湘東王諱還為南豫州刺史甲戌司徒揚州刺史
豫章王子尚領尚書令射聲校尉沈文秀為青州刺史
左軍司馬崔道固為冀州刺史乙亥詔曰昔凝神佇逸
磻溪讃道湛慮思才傅巖毗化朕位御三極風澄萬㝢
資鈇電斷正卯斯戮思所以仰宣遺烈俯𢎞景祚毎結
夢庖鼎瞻言板築有劬日昃無忘昧旦可甄訪郡國招
聘閭部其有孝性忠節幽居遯棲信誠義行亷正表俗
文敏博識幹事治民務加旌舉隨才引擢庶官克順彛
倫咸叙主者精加詳括稱朕意焉以始興公沈慶之為
大尉鎮北將軍青冀二州刺史王𤣥謨為領軍將軍庚
辰以石頭城為長樂宫東府城為未央宫罷東揚州并
揚州甲申以北邸為建章宫南第為長楊宫以冠軍將
軍邵陵王子元為湘州刺史丙戌原除吳吳興義興晉
陵琅邪五郡大明八年以前逋租己丑復立南北二馳
道九月癸巳車駕幸湖熟奏鼔吹戊戌車駕還宫庚子
以南兖州刺史永嘉王子仁為南徐州刺史丹陽尹始
安王子真為南兖州刺史辛丑撫軍將軍南徐州刺史
新安王子鸞免為庻人賜死丙午以兖州刺史薛安都
為平北將軍徐州刺史丁未衛將軍湘東王諱加開府
儀同三司特進右光祿大夫劉遵考為安西將軍南豫
州刺史寧朔將軍殷孝祖為兖州刺史戊申以前梁南
秦二州刺史柳元怙復為梁南秦二州刺史己酉車駕
討征北將軍徐州刺史義陽王昶内外戒嚴昶奔于索
虜辛亥右將軍豫州刺史山陽王休祐進號鎮西大將
軍甲寅以安西長史袁顗為雍州刺史戊午以左民尚
書劉思考為益州刺史是日觧嚴車駕幸瓜歩開百姓
鑄錢冬十月癸亥曲赦徐州丙寅車駕還宫以建安王
休仁為䕶軍將軍己卯東陽太守王藻下獄死以宫人
謝貴嬪為夫人加虎賁靸㦸鸞輅龍旂出警入蹕實新
蔡公主也乙酉以鎮北大將軍豫州刺史山陽王休祐
為鎮軍大將軍開府儀同三司十一月壬辰寧朔將軍
何邁下獄死新除太尉沈慶之薨壬寅立皇后路氏四
廂奏樂赦揚南徐二州䕶軍將軍建安王休仁加特進
左光祿大夫中䕶軍桂陽王休範遷職丁未皇子生少
府劉勝之子也大赦天下贓汙淫盗悉皆原除賜為父
後者爵一級壬子以特進左光祿大夫䕶軍將軍建安
王休仁為驃騎大將軍開府儀同三司戊午南平王敬
猷廬陵王敬先安南侯敬淵並賜死時帝㐫悖日甚誅
殺相繼内外百司不保首領先是訛言云湘中出天子
帝將南廵荆湘二州以厭之先欲誅諸叔然後發引太
宗與左右阮佃夫王道隆李道兒宻結帝左右夀寂之
姜産之等十一人謀共廢帝戊午夜帝於華林園竹林
堂射鬼時巫覡云此堂有鬼故帝自射之夀寂之懐刀
直入姜産之為副帝欲走寂之追而殞之時年十七太
皇太后令曰司徒領䕶軍八座子業雖曰嫡長少禀㐫
毒不仁不孝著自髫齓孝武棄世屬當辰歴自梓宫在
殯喜容靦然天罰重離歡恣滋甚逼以内外維持忍虐
未露而㐫慘難抑一旦肆禍遂縱戮上宰殄害輔臣子
鸞兄弟先帝鍾愛含怨既往枉加屠酷昶茂親作扞横
相徴討新蔡公主逼離夫族幽置深宫詭云薨殞襄事
甫爾喪事頓釋昬酣長夜庶事傾遺朝賢舊勲棄若遺
土管絃不輟珍羞備膳詈辱祖考以為戯謔行㳺莫止
淫縱無度肆宴園陵規圖發掘誅剪無辜籍略婦女建
樹偽豎莫知誰息拜嬪立后慶過恒典宗室宻戚遇若
婢僕鞭捶陵曵無復尊卑南平一門特鍾其酷反天滅
理顯暴萬端苛罰酷令終無紀極夏桀殷辛未足以譬
闔朝業業人不自保百姓遑遑手足靡厝行穢禽獸罪
盈三千髙祖之業將冺七廟之享㡬絶吾老疾沈篤每
規禍鴆憂煎漏刻氣命無㡬開闢以降所未嘗聞逺近
思奮十室而九衛將軍湘東王體自太祖天縱英聖文
皇鍾愛寵冠列藩吾早識神睿特兼常禮潜運宏規義
士投𬒮獨夫既殞懸首白旗社稷再興宗祏永固人鬼
屬心大命允集且勲徳髙邈大業攸歸宜遵漢晉纂承
皇極主者詳舊典以時奉行未亡人餘年不幸嬰此百
艱永尋情事雖存若殞當復奈何當復奈何葬廢帝丹
陽秣陵縣南郊壇西帝幼而狷急在東宫毎為世祖所
責世祖西廵子業啓參承起居書迹不謹上詰讓之子
業啓事陳謝上又答曰書不長進此是一條耳聞汝素
都懈怠狷戾日甚何以頑固乃爾邪初踐阼受璽紱悖
然無哀容始猶難諸大臣及戴法興等既殺法興諸大
臣莫不震懾於是又誅羣公元凱以下皆被敺捶牽曵
内外危懼殿省騷然初太后疾䔍遣呼帝帝曰病人間
多鬼可畏那可往太后怒語侍者將刀來破我腹那得
生如此寧馨兒及太后崩後數日帝夢太后謂之曰汝
不孝不仁本無人君之相子尚愚悖如此亦非運祚所
及孝武險虐滅道怨結人神兒子雖多並無天命大運
所歸應還文帝之子其後湘東王紹位果文帝子也故
帝聚諸叔京邑慮在外為患山隂公主淫恣過度謂帝
曰妾與陛下雖男女有殊俱託體先帝陛下六宫萬數
而妾唯駙馬一人事不均平一何至此帝乃為主置面
首左右三十人進爵㑹稽郡長公主秩同郡王侯湯沐
邑二千戸給鼔吹一部加班劒二十人帝毎出與朝臣
常共陪輦主以吏部郎褚淵皃羙就帝請以自侍帝許
之淵侍主十日備見逼廹誓死不回遂得免帝所幸閹
人華願兒官至𣪚騎常侍加將軍帶郡帝少好講書頗
識古事自造世祖誄及雜篇章往往有辭采以魏武帝
有發邱中郎將摸金校尉乃置此二官以建安王休祐
領之其餘事迹分見諸列傳
史臣曰廢帝之事行著于篇若夫武王數殷紂之舋不
能絓其萬一霍光書昌邑之過未足舉其毫釐假以中
才之君有一于此足以霣社殘宗汚宫瀦廟况總斯惡
以萃一人之體乎其得亡亦為幸矣
　
　
　
　
　
　
　宋書卷七
　宋書卷七考證
前廢帝紀二月丁丑减州郡縣田租之半○租監本訛
　祿今改正
以尚書左僕射顔師伯為尚書僕射○一本上尚書下
　無左字下尚書下有左字(臣承蒼/)按二本俱誤據師
　伯傳當云以尚書右僕射顔師伯為尚書左僕射下
　文云王景文為尚書右僕射替師伯之任也
丁未皇子生少府劉勝之子也○劉勝南史作劉矇符
　瑞志大明七年有尋陽太守劉矇或即其人
其後湘東王紹位果文帝子也故帝聚諸叔京邑慮在
　外為患○(臣承蒼/)按上二句當在故帝聚諸叔二句
　下
　
　
　
　宋書卷七考證
