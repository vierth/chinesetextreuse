
　大事記續編卷十六　　　明　王禕　撰
漢孝桓皇帝建和元年春正月辛亥朔日有食之(本/紀)夏
四月庚寅京師地震(本/紀)六月郡國地裂水涌(以本/紀修)胡廣
免大司農杜喬為太尉(以袁宏漢/紀列傳修)秋七月以定策功益
封梁冀萬三千户封冀孫及弟姪四人為侯胡廣趙戒
皆封侯又封中常侍劉廣等為列侯(以袁宏/漢紀修)
　解題曰按袁宏漢紀太尉喬曰陛下越從藩王龍飛
　即位萬夫側望不急忠良之賞而先左右之封傷善
　害徳讒䛕暴興大將軍梁冀兄弟奸邪傾動天下皆
　有正夘之惡未被兩觀之誅而横見式敘各受封爵
　天下惆悵神人皆憤非所為賞必當功罰必有罪也
　故陳斧鉞而民不畏刑班爵位而人不樂善苟遂斯
　道非徒傷治殄民為亂而已至于䘮身滅國豈不慎
　哉是時梁氏貴盛羣臣莫不傾意唯喬直道而行
　在位者皆以為不及也餘見通鑑
八月乙未立皇后梁氏(以本紀/通鑑修)九月丁夘京師地震杜
喬免冬十月趙戒為太尉胡廣為司空(以本/紀修)十一月
清河劉文等反欲立清河王蒜為天子事覺伏誅貶
蒜為尉氏侯徙桂陽自殺李固杜喬被誣下獄死(以本/紀修)
　解題曰按袁宏漢紀大將軍長史吴祐傷固之枉與
　冀爭之冀怒不從從事中郎馬融主為冀作章表祐
　時左坐謂融曰李公之罪成於卿手李公若誅何面
　目見天下人冀怒而起喬固遂死獄中又按列傳冀
　弟河南尹不疑好經書善待士冀疾之轉為光祿勲
　南郡太守馬融初除過謁不疑冀諷州郡以他事陷
　之髠鉗徙朔方融自刺不殊餘見通鑑融之自結於
　梁氏以為甚可依也而終不免于禍然則死于朔方
　孰若正色秉義不草固奏而死哉况祐申固之寃冀
　初不敢加害耶故為君子未必遽得禍為小人未必
　遽得福可以鑒矣餘見通鑑
是嵗南單于兜樓儲死伊陵尸逐就單于車兒立(以列/傳修)
漢孝桓皇帝建和二年春正月甲子帝加元服(以本/紀修)三
月戊辰帝從皇太后幸梁冀府(以本/紀修)白馬羌寇廣漢屬
國益州刺史率板楯蠻破之(以本/紀修)
　解題曰白馬羌在廣漢板楯蠻者髙祖發夷人伐三
　秦既定遣還巴中復其渠帥七姓不輸租賦餘户乃
　嵗入竇錢口四十世號為板楯蠻
夏四月丙子尊孝崇皇夫人馬氏為孝崇園貴人(以本/紀修)
五月癸丑北宫徳陽殿及左掖門火帝幸南宫(以本紀/及袁宏)
(漢紀/修)秋七月京師大水(本/紀)
漢孝桓皇帝建和三年夏四月丁夘晦日有食之(以本/紀修)
六月乙夘地震憲陵寢屋(本/紀)秋八月乙丑有星孛于天
市(本/紀)京師大水九月地震(以本/紀修)郡國五山崩(以本/紀修)冬十
月趙戒免(以本/紀修)是嵗前朗陵侯相荀淑卒(以朱熹/綱目修)
漢孝桓皇帝和平元年春正月甲子改元(以本/紀修)己丑皇
太后歸政(以本紀/通鑑修)二月甲寅皇太后梁氏崩(本/紀)三月帝
還居北宫(以本/紀修)加封梁冀萬户(以通/鑑修)
　解題曰𢎞農宰宣性佞邪上言大將軍有周公之功
　今既封諸子則其妻宜為邑君封冀妻孫夀為襄城
　君人以梁冀為周公亦猶頌王莽之功徳也袁宏漢
　紀冀既貪放而納賂遺承事左右宦者與之通為姦
　利(梁商以曹節等用事遣冀兄弟與為/交友商號小心而猶若此况于冀乎)任其子弟賔
　客以為刺史二千石朱穆奏記曰大將軍内有貴親
　之固外有功業之重誠不可復枉道散財以事左右
　宦者選舉刑賞有干典制輙率公卿詣朝堂按其罪
　咎則改節從訓猶影響也今反越津逾序以大事小
　從其過言随其失行天下之事受其枉戾傷損財物
　壊亂綱紀左右近官並以私情干擾天下雖大而民
　無所容足也毒害流布日夜廣逺願大將軍省廢他
　事考按古今如不早悟舟中之人皆敵國也餘見通
　鑑
夏五月庚辰尊博園貴人曰孝崇皇后(以本/紀修)秋七月梓
潼山崩(以本/紀修)
　解題曰李賢曰縣屬廣漢郡今始州縣有梓潼水
漢孝桓皇帝元嘉元年春正月朔梁冀帶劒入省尚書
張陵劾之詔以俸贖(以列/傳修)癸酉改元(以本/紀修)以潁陽侯梁
不疑為光祿勲襄邑侯梁允為河南尹(以列/傳修)夏四月己
丑帝微行幸河南尹府舍是日大風拔木晝昏(以通/鑑修)北
匈奴寇伊吾(以列/傳修)秋七月武陵蠻叛(本/紀)冬十月胡廣致
仕(以紀/傳修)十一月辛巳京師地震(本/紀)閏月太常黄瓊為司
空(以本/紀修)詔加梁冀殊禮増封十日一入平尚書事(以列/傳通)
(鑑/修)
　解題曰帝欲褒崇冀使中朝二千石以上㑹議其禮
　特進胡廣太常羊溥司𨽻校尉祝恬太中邉韶等咸
　稱冀之勲徳其制度賚賞宜比周公錫之山川土田
　附庸黄瓊建議曰冀前以親迎之勞增邑三千又其
　子允亦加封賞昔周公輔相成王制禮化致太平是
　以大開土宇開地七百今諸侯以户邑為制不以里
　數為限冀可比鄧禹食四縣賞賜之差同於霍光朝
　廷從之餘見通鑑葉適曰當時謂廣雖無謇諤之風
　屢有補缺之益夫正議而不能力爭故謂之無謇諤
　若自初回邪無復齊限則無可言矣
漢孝桓皇帝元嘉二年春正月西域長史王敬殺于窴
王建國人攻敬殺之(以本紀/及注修)秋七月庚辰日有食之(本/紀)
冬十月乙亥京師地震(本/紀)十一月黄瓊免十二月特進
趙戒為司空(以本/紀修)
漢孝桓皇帝永興元年夏五月丙申改元(以本/紀修)秋七月
蝗河水溢百姓流亡數十萬户冀州尤甚以侍御史朱
穆為刺史宦者趙忠訴之坐徴輸作左校太學生劉
陶等數千人上書訟穆乃赦之(以列/傳修)冬十月太常胡廣
為太尉太僕黄瓊為司徒趙戒免(以本/紀修)是嵗武陵蠻降
(以通/鑑修)
漢孝桓皇帝永興二年春二月辛丑復聴刺史二千石
行三年䘮(以本紀/通鑑修)
　解題曰趙岐辟司空掾議二千石得去官為親行服
　朝廷從之
癸夘京師地震(以本/紀修)夏六月東海朐山崩(本/紀)
　解題曰李賢曰朐山在今海州朐山縣南
乙夘封乳母子馬初為列侯(以袁宏漢/紀通鑑修)秋九月丁夘朔
日有食之(本/紀)胡廣免黄瓊為太尉(以本/紀修)冬十一月泰山
琅邪賊公孫舉等反(以本/紀修)
漢孝桓皇帝永夀元年春正月戊申改元(本/紀)夏六月洛
水溢(本/紀)太常韓縯為司空(本/紀)巴郡益州郡山崩(本/紀)
　解題曰巴郡宋巴蓬果閬涪開達渠合忠萬䕫(漢屬/巴郡)
　(南/郡)州重慶府廣安南平二軍大寧監(漢屬巴/郡南郡)之地巴
　郡治涪州今重慶府巴東治魚腹今䕫州巴西治閬
　中今閬州
秋南匈奴左薁鞬臺耆且渠伯徳等叛安定屬國都尉
張奐討降之(以列傳/通鑑修)
漢孝桓皇帝永夀二年秋七月鮮卑寇雲中時檀石槐
據匈奴故地東西萬四千餘里以故烏桓校尉李膺
為度遼將軍(以紀/傳修)公孫舉等寇青兖徐三州遣中郎將
段頴討斬之(以本/紀修)冬十二月京師地震(本/紀)
漢孝桓皇帝永夀三年夏四月九真蠻叛都尉魏朗撃
破之(以本/紀修)閏五月庚辰晦日有食之(以志及/本紀修)冬十一月
韓縯為司徒(以本/紀修)
漢孝桓皇帝延熹元年
　解題曰宋庠紀年通譜字説熹火熾也疑漢火徳義
　若延其熹盛以冠元又諡法有功安人曰熹故和熹
　后為諡又有熹平光熹之元或兼取此義
夏五月甲戌晦日有食之太史令陳授陳其咎在梁冀
冀殺之(以列傳/通鑑修)六月戊寅改元(以本/紀修)秋七月黄瓊免太
常胡廣為太尉(以本/紀修)十二月南匈奴諸部叛與烏桓鮮
卑寇邉以京兆尹陳龜為度遼將軍龜請易守尉除
并凉租賦一年使匈奴中郎將張奐討匈奴破之梁冀
譛龜徴還以尚書种暠代之龜自殺(以紀/傳修)
　大事記續編卷十六
