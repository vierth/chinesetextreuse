
　續資治通鑑長編巻二百二十二
　　　　　　　　　　　　　宋　李燾　撰
　　神宗
熈寧四年夏四月丙辰朔降詔䘏刑
丁巳太常丞許將為集賢校理將上所業召試學士院
中等也　罷章惇相度䕫州路差役以惇言經制渝州
夷賊疆土難遍歴諸州欲止以渝州役事立定條約推
行於一路上批諸州役事不同難止用一法故罷之上
恠惇避事王安石為惇解釋且言惇材極髙但為流俗
人所毁耳上曰必不如吕恵卿安石曰誠如此然如惇
亦自為少及但輕肆爾(三月二日丁亥遣/惇經制渝州夷賊)　司農寺言
開封府界諸縣民嵗納役錢其鄉村第四等已下並免
如非單丁即與上第五等輪差壯丁從之他日上與王
安石言第四等助役錢可惜直放了不若使種桑而役
錢得免安石曰桑者將使人人種之若須第四等免役
錢而後種則種者有限矣但當令保長及保正督課使
種不種則保長及保正糾舉罰錢入糾者而為官司所
糾則并保正出罰如此則人人皆種桑如課不須免役
錢也役錢一事可以奬保甲習武藝(五月十六日十月/一日七年正月十)
(三/日)　詔聞棄婁城堡將官燕達等軍回遇賊多覆沒令
陜西都轉運司體量實數以聞尋又以走馬承受所奏
數與前不同詔鄜延經畧司并燕達各具上所亡實數
(十二日事燕達回/軍遇賊本傳無之)　内侍省入内殿頭王化基不合直
批聖㫖於内酒坊取吏人樞宻院劄子奉㫖令本省依
理施行上以諸司取吏非待執政禀㫖乃詔自今須是
送朝廷出文字不得直批聖㫖及依奏餘依例上諭樞
宻院曰内臣宫中幹事須稱聖㫖若一一關申中書樞
宻院則傷繁碎或稽緩不及事可令本省具乆例開㭊
以聞其後具到例三十七件皆一時須索非出令者盡
得如例施行
戊午京西提舉常平等事陳知儉請先罷許州衙前管
勾公使庫以軍員主之月給食錢三千從之初諸州差
衙前管勾公使多所賠費有至破壊家産者及是遂更
用軍員代之其後遍及諸路悉用此法人以為便
庚申上批昨宣撫司令諸路簡刺蕃捉生乃取於係籍
熟户不惟分却蕃部門族勢力又徒費廪給而無益舊
數乃詔於近招降到蕃部中選少壯武勇者為之毋過
三千人其熟户更不揀選　韓絳言臣昨至渭州與本
路經略使蔡挺議及邉計大抵言秦慶二路兵寡弱宜
各與増三五千人別調東兵二萬於同耀州河中鳳翔
府就糧草分屯挺願自將於邠寜州為四路行營駐軍
之所更不領逐路公事止兼提舉城守之備并出戰兵
馬專為應援候知賊界㸃集及来犯一路即領所將二
萬或更於鄰路追兵往彼與本路出戰漢蕃兵㑹合分
守要害令諸城寨為清野堅壁之計乗賊疲惰即往龍
撃如此則比慶厯以前陜西増兵其數至少所費易辦
臣察挺實有才謀處置一路邊事訓練撫遏恩威並行
觀其䇿畫顯盡忠力望召挺赴闕王安石以為專委挺
則挺必為本路計太多恐不便於諸路奏寢不報(朱本/削去)
(今從/新本)
辛酉遼主遣利州觀察使蕭廣太常少卿張遵度其母
遣懐化節度使耶律翬起居郎知制誥張少微來賀同
天節
壬戌太子中允崇文院校書范育檢正中書户房公事
育言中書法度政令矯枉過直從權失正立本不一故
三年于兹而事益紛錯力辭新命許之(許免檢正在十/八日今并書)
　環慶路都鈐轄亓贇秦鳳路鈐轄劉舜卿永興軍路
鈐轄劉斌專管勾訓練陜西權駐泊軍馬贇駐邠州供
備庫副使郭需副之舜卿駐涇州西京左藏庫副使白
玉副之斌駐河中内殿承制郝旻副之時環慶新經兵
變且西戎未庭故遣贇等訓兵萬五千人分屯要郡(此/段)
(更參考五月/一日所書)上令特與贇等公使犒設并支散銀楪子
教閲王安石以為犒設令本州一體可也支散銀楪子
仍須令諸州軍士一體今特支散萬五千人未足得此
萬五千人心而諸軍不得者皆將􁦠望不必致變但使
其臨戰莫肯盡死則害事大矣凡兩日與樞宻院反覆
論之上卒從安石言他日(此段日録在/五月九日)安石又以為諸
軍宜各與錢作銀楪子之類勸奬習藝然宜為立條例
使諸路一體不然則諸路各務為厚以相傾而無藝極
文彦博曰付與州郡公使當聽其自使向時曽令公使
置例冊端午知州送粽子若干个亦上例冊人以其削
弱為笑安石曰周公制禮籩豆貴賤皆有數籩豆之實
葅醢果蔬皆有常物周公當太平之時財物最多豈可
制禮務為削弱可笑盖用財多少人心難一故須王者
事為之制則財用得以均節而厚薄當於人心也　吏
部侍郎新知鄧州韓絳請於通進司下奏狀從之
癸亥著作佐郎館閣校勘蒲宗孟檢正中書孔目房公
事編修中書條例鄧潤甫檢正中書户房公事並遷太
子中允　廣南西路鈐轄陳箴言欽亷等瀕海州蜑户
如自造船入海採珠即從其便貧者聽士人収養更不
科罪所貴海户無饑窮流徙之人從之　詔罷陜西見
行交子法先是陜西軍興轉運司患錢不足沈起請限
以半嵗令民盡納銅鐡錢於官而易以交子候三五嵗
邉事既息復還民錢宣撫司奏行之知邠州張靖數言
其不便㑹李評張景憲出使延州因令訪利害評等奏
如靖言景憲謂交子之法可行於蜀不可行於陜西將
使細民流離失業無以為生故罷之(正月庚戌三/月戊子可考)　上
批昨簡諸路配軍為陜西强猛指揮訪聞陜西州軍不
依元降指揮選補不給衣糧而使依廂軍例推車作役
致無以自給尤非便廼詔强猛為禁軍糧賜視壯勇在
其上令歩軍司統轄逐路都總管司差撥　上批王文
諒雖已令陜西轉運司劾奏縁文諒事多欺罔沮辱邊
威啓侮戎醜恐須朝廷推治及許令前後隨行出軍之
人告首所見罪狀庶令縁邉將校不敢誕妄以希功賞
廼詔陜西選官鞫于邠州仍令王廣淵勘㑹除吴達案
所通事外更有眀白罪狀悉關送制勘院施行　詔付
趙卨聞鄜延路諸軍數出至鬻衣裝以自給可宻體量
如合濟接止作帥指揮借與一季衣以漸尅約納仍常切
照管務令勞佚均齊無致失所先是王安石言于上曰
今士卒極窘或云有衣紙而擐甲者此最為方今大憂
自来將帥不敢言賑䘏士卒賑恤士卒即衆以為姑息
致兵驕臣愚以為親士卒如愛子故可與之俱死愛而
不能令譬如驕子不可用也兵驕在於愛之之過前見
陛下言郭進事臣案進傳言進知人疾苦所至人為立
碑紀徳政惟士卒小有違令輙殺又太祖盡以所収租
税付之具牛酒犒士卒進所殺必皆違令者至於犒賞
士卒知其疾苦必已備盡人情惟其能如此然後能殺
違令者而令無怨不然則進何以能用其士卒每戰必
克今將帥於撫士卒未嘗敢妄用一錢視士卒窮困如
此然無一言聞上盖習見近俗臣恐士卒疾困則難用
且或復有慶州之變謂宜稍寛牽拘將帥之法使得用
封樁錢物隨宜賑恤士卒然後可以責將帥得士卒死
力也又言諸帥己是選擇雖未足倚辦然亦皆粗識事
機若朝廷逺處指揮不若責令就近制置上使安石作
文字指揮諸路既而樞宻院遅留不決於是安石間白
上上曰己有手詔與趙卨矣然諸路未有也
丙寅環慶路經畧使王廣淵言昨慶州兵變臣以權宜
牓諭應縁坐家屬皆特免罪今准朝㫖具人數軍分姓
名竊慮別有處置欲望少假臣閫外之權詔柔逺寨作
過軍士縁坐骨肉依廣淵所奏其慶州叛軍已就戮同
居骨肉配充奴婢及年二十已上刺配京西者令勘㑹
内有服紀於法不當縁坐即釋之充軍者給公據已𨽻
軍而配湖北者更不改配
丁夘侍御史知雜事鄧綰言知亳州富弼責䝉城官吏
散常平錢穀妄追縣吏重笞之又遣人持小札下諸縣
令未得依提舉司牒施行本州簽判管勾官徐公衮以
書諭諸縣使勿奉行詔令乞盡理根治詔送亳州推勘
院其富弼止令案後収坐以聞綰又言乞下諸路提舉
官凡行移青苗文字止以貸助糧種錢穀為名不行(朱/史)
(以不施行刪去新本謂綰乞改青苗文/字是自知此法為非復存之今從新本)富弼言臣己三
奏乞獨坐臣重責特賜矜貸其餘官吏兼第三奏乞於
青苗事上但違犯不以輕重臣亦合一面招認近又聞
勘院推究職官見行移文牒往来數次臣竊觀朝廷力
行支散青苗錢斛必謂有利於天下然以臣所聞四方
羣議此事害多利少故臣愚意不願支散又縁沗為長
吏不欲眀眀廢格新法將来合散夏料之時即指揮州
司依例舉行又恐諸縣便行支散遂勘㑹得管勾錢斛
官徐公衮權觀察支使石夷庚各曽往諸縣季㸃徧識
知縣縣令臣因令宻與書題不得支散兼令丁寜説向
若妄亂廣行支俵將来人户逃移帶却官本錢斛縣司
上下公人必著攤賠兼徐公衮石夷庚並曽執覆若如
此恐致不便臣即時叱去二人既不敢違臣指揮各曽
因書傳臣之意諭與諸縣遂亦不敢支俵昨來不散青
苗錢斛其罪決不在他人而臣專主其事情狀甚眀所
以臣累奏乞獨坐重責正為此也以臣今此招伏罪犯
并累奏事理並乞降下推院令照㑹取勘竊念臣本意
却欲粗存事體若眀行指揮州縣不得支散即顯格朝
廷新法若便依法盡令支散即恐向去催督不前必致
迯移却貧下人户又使縣司上下公人枉遭攤賠破壊
家業兩皆不便所以臣及期舉行條法者冀免廢格之
名復宻諭縣官不令俵散者是不欲使貧民逃竄及不
致縣司公人填賠家業似兩得便今朝廷盡理根究臣
亦須至盡理申陳盖事不獲己也臣今且説青苗一事
天下之人不以賢不肖皆知為害愈乆愈深只是朝廷
不知此亦無可奈何况自初行法内外大小臣僚及被
逐者臺諌官論列不一曲盡弊病又聞後来弊病轉多
臣以老病昏塞不能一一條上但乞聖慈檢聚前後臣
僚理㑹青苗文字集百官定議便見利害臣如此畧具
辨眀者只為因朝廷根勘故難隠黙即非强自文餙茍
求免過所有今來本州不敢散青苗錢斛並是臣獨見
情願當嚴譴雖死無悔其餘徐公衮以下州縣官吏只
有不合隨順臣指揮愆過即望聖慈察其情理別無深
切特與矜恕(此章當刪取汪應辰云此/章恐當存之今悉具載)
辛未端明殿學士兼翰林侍讀學士尚書右丞錢眀逸
卒
癸酉翰林學士勾當三班院楊繪權御史中丞翰林學
士韓維兼翰林侍講學士自馮京罷御史臺闕中丞陳
薦孫固皆權領臺事於是上欲用維王安石言維必同
俗非上所建立更令異論益熾不如用繪上從之　河
東都轉運使天章閣待制劉庠權知開封府代韓維也
　詔兩浙路提舉常平等事職方員外郎林英太常博
士張峋管勾常平等事著作佐郎王醇並衝替先是中
書以兩浙路水利差役事皆不舉已差殿中丞張靚代
醇又下提㸃刑獄王庭老體量廷老言英等自置提舉
司以來未嘗出廵惟峋嘗至明越二州而已故三人俱
責(㑹要言英等在任不推行新法時張峋丁憂候服闋/依衝替人例知壁州林英二年十一月差府界閏月)
(改兩浙太博知鄞縣張峋二年十一月差兩浙前宣州/司理王醇二年十一月差兩浙三年十二月審官就移)
(合入差遣張/靚往代之)　詔天下軍器除三路縁邉己差官閲視
其他路令轉運司於逐州軍各選差官相驗分為三等
轉運使副判官分詣逐州軍督趣事畢以聞(元年十二/月二十二)
(日二年三/月九日)　檢校水部員外郎汝州團練使潭州安置
种諤為賀州別駕初王安石論諤當深責以慰謝關輔
人心請置之廣南上曰須諤離陜西於是再責
甲戌試將作監主簿常秩為右正言直集賢院管勾國
子監初秩不肯仕宦世以為必退者也及王安石更定
法令士大夫沸騰以為不便秩在閭閻見所下詔書獨
以為是被召遂起及對垂拱殿上問秩先朝累有除命
何以不起秩言先帝容臣辭免故臣得乆安里巷今陛
下廹臣不許稽違詔㫖是以不敢不來非敢有所辭擇
去就也上嘉之徐問當今何以免民凍餒秩言法制不
立庶民食侯食服侯服此今之大患也且言臣才不適
時用願得復歸上曰卿來安得不少留乎俟異日不能
用卿然後有去就可爾初議除秩官王珪曰可太子中
允上曰待此等人當適理分之宜乃有是命(林希野史/云常秩潁)
(州人皇祐中歐陽修為州劉敞王回在郡日與之逰聞/常秩居里巷有節行間與之宴集由此知名秩不能為)
(文故罷進士無他才能回與䂓磨之學問稍進修崇奨/回太過力薦於朝屢召不至由是天下仰望以為異人)
(就除試將作簿英宗即位召之以疾辭今上即位公著/宻薦於上及除御史中丞又薦秩自代庚戌嵗公著絀)
(守潁修亦赴青州道過潁秩時己有仕意二公與秩談/及時政皆主以為是修隨折之安石乃敕本郡以人船)
(送秩赴闕辛亥五月至京師館於太學召對上問秩所/以乆不起之意秩對先帝召臣以官故臣不敢至陛下)
(不以官召臣臣所以起上大悦又問安石修公著優劣/及時事是非秩對青苗等事皆合古義安石知經知道)
(公著不知經不知道修於浮文為長耳明日除官右正/言直集賢院判國子監面賜緋魚後除直舍人院天章)
(侍講又除起居注供諌職無月不除官用悦其心安石/方盡逐學官用其親知傳授己學凡更制學事李定張)
(琥一禀於安石隨順之秩一無異論秩素喜三傳之學/安石絀春秋不立學官秩亦無一言銓事不曉吏文供)
(諌職黙然無一語中外皆笑之鄧綰除雜端及中丞皆/舉秩自代修自去潁每為詩思潁無不及秩共為几杖)
(之逰公著薦之尤有力一旦秩為安石所誘特起仕宦/議論時事時㑹二人大失望公著方絀居潁修又致仕)
(來歸秩方起聞其譽安石而短己遂不復與見又恵卿/惇括三人事修甚謹及修老失勢安石專政三人者不)
(復顧修及歸潁又失秩終身自咎以為知人之繆秩之/學本出於回平時修待回不及秩厚至是回死修以文)
(祭之曰利害不動其心進退不更其守處於衆而不隨/臨於得而不茍惟吾知子於初人徒信予於後者其意)
(在秩也希又云秩/病心竟自刎死)　太常博士簽書河東節度判官李
實太子中允館閣校勘檢正中書禮房公事劉摯並為
監察御史裏行故事御史不帶館職以館職充御史自
摯始實洛陽人也(王陶傳司馬光嘗薦實/及孟恂趙彦若章留中)摯未及陛對
上言亳州官吏昨以住滯俵散青苗本錢下本路轉運
使差官取勘及今累月尚未結絶訪聞命官及干繫人
等在禁者甚衆遂成大獄驚駭物聽臣愚以謂本州官
吏所犯止於不依限支散青苗錢其罪可以一言定非
有晦隠難窮之狀而起獄不止有司未測朝廷風㫖張
皇事勢連逮證佐當此暑月殊可矜恤欲望速降指揮
嚴責勘司須令日近圎結其照證人逐旋先次䟽放所
貴盛暑不致淹延(案摯奏議具此本傳乃云獄起不止/小臣意在傾故相富弼以市進今弼)
(已責願寛州縣之罪此飾説也兼此時弼亦未責傳盖/因劉安世所作摯文集序司馬光日記劉摯為檢正官)
(介甫將黜富公摯數諫止之由是出為御史富公竟坐/奪使相摯上言亳州簿尉典級皆坐不散青苗錢申劾)
(以前宰相所為豈此曹所能制由是簿尉以下特宥之/當是時摯在臺諫中最為敢言周伯藥云六月二十一)
(日甲戌/可考)　權慶州北路都廵檢崔昭用柔逺寨主孫宗
信都監木信之各降兩官坐所部蕃落盜器甲開城門
欲應慶州叛軍而昭用等不能禁詔徳音特責之　詔
自今天下上雨雪狀司農寺每月繳進(新紀書此/舊紀不書)　是
日王安石白上保甲習武藝新法如何上曰候秋冬間
差役事了當頒行又謂安石曰人不能無過失卿見朕
有過失但極口相救正勿存形迹安石謝曰當盡死力
不敢存形迹上慮難濟安石曰此在陛下不可以他求
觀今年人情聽上所為不敢侮慢孰與去年又曰陛下
聖徳日躋風俗㑹丕變何憂難濟(此據日録新法之行/否端在此祭而實録)
(朱墨本及新本皆/闕不書今特書之)
丙子權發遣提㸃河北刑獄都官員外郎王廣㢘權發
遣本路轉運副使兼都大提舉糴便糧草催遣黄御河
綱運王安石言其可用也通判大名府職方郎中錢昌
武與堂除知州廣㢘言昌武散青苗錢有勞也　遣太
常博士陳充體量宿亳等州災傷仍令本路修飭武備
先是上批聞宿州之民乏食盜賊充斥人不安處見禁
死罪近五百人未獲軍賊亦不少乃所至全無武備若
不速賑濟必聚為盜賊本路皆不奏故遣充　太常丞
集賢校理同知禮院許將檢正中書禮房公事太子中
允崇政殿説書李定辭説書除集賢校理檢正中書吏
房公事(定辭説書已附去/年十二月戊寅)　西作坊副使知寧州田諲
遷皇城副使諲嘗與西賊戰有功又招安慶州叛兵為
多故也　置太醫丞請給佩魚視殿中省尚藥奉御班
叙其下以處醫官之産科小方脉者　中書奏檢正中
書吏房公事李清臣兼編修中書條例詔罷之(此據/御集)尋
自太子中允復為校書郎通判海州(此據曾布制集/及晁補之行狀)韓
絳既責清臣願還舊秩且求外任故也
戊寅集賢校理趙彦若兼崇文院檢討編修㑹要　賜
右贊善大夫呉安度進士出身先是宰臣富弼言安度
召試舍人院聞考試入三等論四等止以菉竹青青詩
不依注解作王芻篇竹遂定入五等因此改一官報罷
竊詳安度命意必謂王芻篇竹柔脆常草不足興詠衛
武公有徳之人以注説迃曲非詩人本意也又按史記
河渠書下淇園之竹則知淇澳之竹祗是竹箭之竹也
又據陸徳明釋文青止音箐茂盛之貎故安度直以菉
竹茂盛立為題意於理甚通未為不識題義乞賜再取
安度所試三題詳定如俱入等隨其文藝特與一科名
下學士院看詳所試並為合格惟詩不合自出已見亦
非紕繆故有是命復追先授一官
庚辰命王安石提舉修編敕罷虞部郎中閻綬知濟州
以都官員外郎權發遣鹽鐵副使馬黙代之仍令京東
轉運提㸃刑獄具㭊所見新知濟州羅希古庸懦不可
臨郡事狀以聞御史知雜事鄧綰言希古初未到官監
司素不識靣而違制擅舉綬以代希古乞推劾故也(日/録)
(云綬與提㸃刑獄孔宗翰嘗為交代故宗翰/自提㸃改知蘄州改知蘄州疑坐此當考)　上憂西
人深入王安石論其必不然曰以韓絳之果种諤之狂
然兵行百十里已自行極危彼獨安能深入而不虞後
患就其敢爾非我所憂也　詔周嵩慶懿三陵栢子户
止留七户餘放歸農
辛巳河陽三城節度使司空兼侍中集禧觀使曽公亮
判永興軍宣徽南院使雄武軍留後判永興郭逵判秦
州先是吕大防罷延州上曰欲使郭逵往問王安石曰
永興宜得一重人卿以為孰可安石曰曾公亮精審善
鎮撫宜使之往上疑公亮憚行安石曰就除其子孝寛
為陜西轉運副使以慰其意彼必樂行且公亮已老得
孝寛在彼助之最便既而復用趙卨遂中輟於是韓縝
殘虐事聞僉欲徙之故以逵代縝而公亮治永興如初
議　涇州就糧蕃落兵士安吉為右班殿直賜絹百疋
錢百千與陜西監當差遣吉告本營党仙等謀叛伏誅
故賞之　趙卨言昔郭進在西山筦榷之利悉以與之
任其貿易由是遂富於財得以養募死力間得戎敵情
狀今延州嵗計用錢萬緡官以二千為額今雖倍得亦
復不足願貸萬緡回易取息以養漢畨士卒責其死力
詔經畧司借以封樁錢二萬緡為本州回易公使錢之
本
壬午詔聞陜西多刼盜未獲令五路經畧安撫司重立
購賞嚴責官吏早令静盡及令知太原府吕公弼體量
本路提㸃刑獄以慶州軍變嘗發諸州義勇守城事以
聞後公弼言已下逐州不得擅發如己調發悉令放罷
　中書言選人磨勘并醻奬致仕改官前後條制不一
請自今節度觀察判官六考進士太常丞餘太子中舎
不及六考進士太子中允餘著作佐郎支使掌書記防
禦團練判官六考進士太子中允餘著作佐郎不及六
考進士著作佐郎餘大理寺丞兩使推官令録事參軍
軍事判官六考進士著作佐郎餘大理寺丞不及六考
進士大理寺丞餘衛尉寺丞不及三考進士光禄寺丞
餘大理評事初等職官知縣録事參軍防禦團練軍事
推官軍監判官六考進士大理寺丞餘衛尉寺丞不及
六考進士光禄寺丞餘大理評事不及三考進士大理
評事餘奉禮郎判司主簿尉七考進士大理寺丞餘衛
尉寺丞不及七考進士光禄寺丞餘大理評事不及五
考進士大理評事餘奉禮郎不及三考進士奉禮郎餘
將作監主簿從之(選舉志第二巻選人磨勘節度觀察/判官六考進士太常丞餘太子中舍)
(支使掌書記防禦團練判官六考進士太子中允餘著/作佐郎兩使推官縣令録事參軍軍事判官六考進士)
(著作佐郎餘大理寺丞初等職官知縣知録事參軍防/禦團練軍事推官軍監判官六考進士大理寺丞餘衛)
(尉寺丞判司主簿縣尉七考進士大理寺丞餘衛尉寺/丞自節察判官至簿尉考不及格者逓降等流外人三)
(任七考有舉者六員移令通有班行舉者三員與磨勘/進納人六考有職官或縣令舉者四員移注四任十考)
(有改官舉者五員與磨勘本志/所書與實録稍不同今附此注)　降河東轉運副使屯
田郎中韓鐸一官徙江南東路初河外修建堡塞以撫
寜不守婁城堡無援詔剏修及已修未畢堡塞未得興
修其軍馬並歸本路鐸奏新修寨己廢止於定　對岸
築堡又縁向西生界別無聲援接應止有隔河孤壘難
以固守今准朝㫖並未得興修實為先見已而又奏河
外呉堡寨最為險固通綏徳城將來開拓疆圉基此足
以進廣聲援朝廷迹其前後反覆異同故有是責　是
日王安石留身論助役事先是兩浙路提㸃刑獄王庭
老提舉常平張靚率民助役錢多至七十萬薛向為上
言之上亦疑焉故以手詔問安石安石既對他日又問
安石曰提舉官據合出錢數科定朝廷以恩恵科減於
體為順(七十萬數據范祖禹誌楊繪/墓云繪亦因論此連忤執政)　詔權發遣發運
使皮公弼如薛向在任例舉官
是月廢虢州玉城縣為鎮(舊紀在初/一日丙辰)
