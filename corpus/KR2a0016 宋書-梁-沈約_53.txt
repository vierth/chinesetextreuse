書卷五十三
　　梁　　　　　沈　　　　約　　　　撰
　列傳第十三
　　張茂度　　庾登之　　謝方明　　江夷
張茂度呉郡呉人張良後也名與髙帝諱同故稱字良
七世孫為長沙太守始遷於呉髙祖嘉曾祖澄晉光祿
大夫祖彭祖廣州刺史父敞侍中尚書呉國内史茂度
郡上計吏主簿功曹州命從事史並不就除琅邪王衛
軍參軍員外散騎侍郎尚書度支郎父憂不拜服闋為
何無忌鎭南參軍頃之出補晉安太守盧循為宼覆没
江州茂度及建安太守孫虯之並受其符書供其調役
循走俱坐免官復以為始興相郡經賊宼廨宇焚燒民
物凋散百不存一茂度剏立城寺弔死撫傷收集離散
民戸漸復在郡一周徵為太尉參軍尋轉主簿揚州治
中從事史髙祖西伐劉毅茂度居守留州事悉委之軍
還遷中書侍郎出為司馬休之平西司馬河南太守高
祖將討休之茂度聞知乘輕船逃下逢高祖於中路以
為錄事參軍太守如故江陵平驃騎將軍道憐為荆州
茂度仍為咨議參軍太守如故還為揚州别駕從事史
高祖北伐關洛復任留州事出為使持節督廣交二州
諸軍事建武將軍平越中郎將廣州刺史綏靜百越嶺
外安之以疾求還復為道憐司馬丁繼母憂服闋除廷
尉轉尚書吏部郎太祖元嘉元年出為使持節督益寕
二州梁州之巴西梓潼宕渠南漢中秦州之懷寧安固
六郡諸軍事冠軍將軍益州刺史三年太祖討荆州刺
史謝晦詔益州遣軍襲江陵晦已平而軍始至白帝茂
度與晦素善議者疑其出軍遲留時茂度弟劭為湘州
刺史起兵應大駕上以劭誠節故不加罪被代還京師
七年起為廷尉加奉車都尉領本州中正入為五兵尚
書徙太常以脚疾出為義興太守加秩中二千石上從
容謂茂度曰勿復以西蜀介懷對曰臣若不遭陛下之
明墓木拱矣頃之解職還家徵為都官尚書加散騎常
侍固辭以疾就拜光祿大夫加金章紫綬茂度内足於
財自絶人事經始本縣之華山以為居止優游野澤如
此者七年十八年除會稽太守素有吏能在郡縣職事
甚理明年卒官時年六十七諡曰恭子茂度同郡陸仲
元者晉太尉玩曾孫也以事用見知歴清資吏部郎右
衛將軍侍中呉郡太守自玩洎仲元四世為侍中時人
方之金張二族弟子眞元嘉十年為海陵太守中書舍
人狄當為太祖所信委家在海陵死還葬橋路毁壞不
通喪車縣求發民脩治子眞不許司徒彭城王義康聞
而善之召為國子博士司徒左西掾州治中臨海東陽
太守茂度子演太子中舍人演弟鏡新安太守皆有盛
名並早卒鏡弟永
永字景雲初為郡主簿州從事轉司徒士曹參軍出補
餘姚令入為尚書中兵郎先是尚書中條制繁雜元嘉
十八年欲加治撰徙永為刪定郎掌其任二十二年除
建康令所居皆有稱績又除廣陵王誕北中郎録事參
軍永渉獵書史能為文章善隸書曉音律騎射雜藝觸
類兼善又有巧思益為太祖所知紙及墨皆自營造上
每得永表啟輒執玩咨嗟自嘆供御者了不及也二十
三年造華林園𤣥武湖並使永監綂凡諸制署皆受則
於永徙為江夏王義恭太尉中兵參軍越騎校尉振武
將軍廣陵南沛二郡太守二十八年又除江夏王義恭
驃騎中兵參軍沛郡如故永既有才能所在每盡心力
太祖謂堪為將二十九年以永督冀州青州之濟南樂
安太原三郡諸軍事揚威將軍冀州刺史督王𤣥謨申
坦等諸將經略河南攻碻磝城累旬不能拔其年八月
七日夜虜開門燒樓及攻車士卒燒死及為虜所殺甚
衆永即夜徹圍退軍不報告諸將衆軍驚擾為虜所乗
死敗塗地永及申坦並為統府撫軍將軍蕭思話所收
繫於歴城獄太祖以屢征無功諸將不可任責永等與
思話詔曰虜既乗利方向盛冬若脱敢送死兄弟父子
自共當之耳言及增憤可以示張永申坦又與江夏王
義恭書曰早知諸將輩如此恨不以白刄驅之今者悔
何所及三十年元凶弑立起永督青州之樂安東萊二
郡諸軍事輔國將軍青州刺史司空南譙王義宣起義
又板永為督冀州青州之濟南樂安太原三郡諸軍事
輔國將軍冀州刺史永遣司馬崔勲之中兵參軍劉則
二軍馳赴國難時蕭思話在彭城義宣慮二人不相諧
緝與思話書勸與永坦懷又使永從兄長史張暢與永
書曰近有都信具汝刑網之原可謂雖在縲紲而復心
無愧矣蕭公平厚先無嫌隙見汝翰迹言不相傷何其
滔滔稱人意邪當今世故艱廹義氣雲起方藉羣賢共
康時難當逺慕亷藺在公之徳近效平勃忘私之羙忽
此蔕芥尅申舊情公亦命蕭示以疎達兼令相執共遵
此㫖事平召為江夏王義恭大司馬從事中郎領中兵
時使百僚獻讜言永以為宜立諫官開不諱之路講師
旅示安不忘危世祖孝建元年臧質反遣永輔武昌王
渾鎮京口其年出為揚州别駕從事史明年召入為尚
書左丞時將士休假年開三番紛紜道路永建議曰臣
聞開兵從稼前王以之兼隙耕戰遞勞先代以之經遠
當今化寧萬里文同九服捐金走驥於焉自始伏見將
士休假多䝉三番程會旣促裝赴在早故一嵗之間四
馳遙路或失遽春耜或違要秋登致使公替常儲家闕
舊粟考定利害宜加詳改愚謂交代之限以一年為制
使征士之念勞未及積遊農之望收功歲成斯則王度
無騫民業斯植矣從之大明元年遷黃門侍郎尋領虎
賁中郎將本郡中正三年遷廷尉上謂之曰卿旣與釋
之同姓欲使天下須無寃民加寧朔將軍尚書吏部郎
司徒右長史尋陽王子房冠軍長史四年立明堂永以
本官兼將作大匠事畢遷太子右衞率七年為宣貴妃
殷氏立廟復兼將作大匠轉右衞將軍其年世祖南廵
自宣城候道東入使永循行水路是歲旱塗逕不通上
大怒免時上寵子新安王子鸞為南徐州刺史割呉郡
度屬徐州八年起永為别駕從事史其年召為御史中
丞前廢帝永光元年出為呉興太守遷度支尚書太宗
即位除吏部尚書未拜㑹四方反叛復以為呉興太守
加冠軍將軍假節未拜以將軍假節徙為呉郡太守率
軍東討又為散騎常侍太子詹事未拜遷使持節監青
冀幽并四州諸軍事前將軍青冀二州刺史統諸將討
徐州刺史薛安都累戰剋㨗破薛索兒等事在安都傳
又遷散騎常侍鎭軍將軍太子詹事權領徐州刺史又
都督徐兗青冀四州諸軍事又為使持節都督南兗徐
二州諸軍事南兗州刺史常侍將軍如故時薛安都據
彭城請降而誠心不欵太宗遣永與沈攸之以重兵迎
之加督前鋒軍事進軍彭城安都招引索虜之兵既至
士卒離散永狼狽引軍還為虜所追大敗復値寒雪士
卒離散永脚指斷落僅以身免失其第四子三年徙都
督會稽東陽臨海永嘉新安五郡諸軍事會稽太守將
軍如故以北討失律固求自貶降號左將軍永痛悼所
失之子有兼常哀服制雖除猶立靈座飲食衣服待之
如生每出行常别具名車好馬號曰侍從有事輒語左
右報郎君以破薛索兒功封孝昌縣侯食邑千户在㑹
稽賔客有謝方童等坐贓下獄死永又降號冠軍將軍
四年遷使持節督雍梁南北秦四州郢之竟陵隨二郡
諸軍事右將軍雍州刺史未拜停為太子詹事加散騎
常侍本州大中正六年又加䕶軍將軍領石頭戍事給
鼔吹一部七年遷金紫光祿大夫尋復領䕶軍後廢帝
即位進右光禄大夫加侍中領安成王師加親信二十
人又領本州中正出為呉郡太守秩中二千石侍中右
光禄如故元徽二年遷使持節都督南兗徐青冀益五
州諸軍事征北將軍南兗州刺史侍中如故永少便驅
馳志在宣力年雖已老志氣未衰優㳺閑任意甚不樂
及有此授喜悅非常即日命駕還都未之鎮值桂陽王
休範作亂永率所領出屯白下休範至新亭大桁不守
前鋒遂攻南掖門永遣人覘賊既返唱云臺城陷矣永
衆於此潰散永亦棄軍奔走還先所住南苑以永舊臣
不加罪止免官削爵永亦愧歎發病三年卒時年六十
六順帝昇明二年追贈侍中右光禄大夫子瓌昇明末
達官永弟辯太宗亦見任遇歴尙書吏部郎廣州刺史
大司農辯弟岱昇明末吏部尚書
庾登之字元龍潁川鄢陵人也曾祖冰晉司空祖藴廣
州刺史父廓東陽太守登之少以彊濟自立初為晉㑹
稽王道子太傅參軍義旗初又為高祖鎮軍參軍以預
討桓𤣥功封曲江縣五等男參大司馬瑯邪王軍事豫
州别駕從事史大司馬主簿司徒左西曹屬登之雖不
渉學善於世事王𢎞謝晦江夷之徒皆相知友轉太尉
主簿義熙十二年高祖北伐登之擊節驅馳退告劉穆
之以母老求郡于時士庶咸憚遠役而登之二三其心
高祖大怒除吏名大軍發後乃以補鎮蠻䕶軍西陽太
守入為太子庶子尚書左丞出為新安太守謝晦為撫
軍將軍荆州刺史請為長史南郡太守仍為衞軍長史
太守如故登之與晦俱曹氏婿名位本同一旦為之佐
意甚不愜到㕔牋唯云即日恭到初無感謝之言每入
覲見備持箱嚢几席之屬一物不具不坐晦常優容之
晦拒王師欲使登之留守登之不許語在晦傳晦敗登
之以無任免罪禁錮還家元嘉五年起為衡陽王義季
征虜長史義季年少未親政衆事一以委之尋加南東
海太守入為司徒右長史尚書吏部郎司徒左長史南
東海太守府公彭城王義康專覽政事不欲自下厝懷
而登之性剛每陳己意義康甚不恱出為呉郡太守州
郡相臨執意無改因其莅任贓貨以事免官弟炳之時
為臨川内史登之隨弟之郡優㳺自適俄而除豫章太
守便道之官登之初至臨川吏民咸相輕侮豫章與臨
川接境郡又華大儀迓光赫士人並驚歎焉十八年遷
江州刺史疾篤徵為中䕶軍未拜二十年卒時年六十
二即以為贈子冲逺太宗鎮姑熟為衞軍長史卒於豫
章太守追贈侍中
炳之字仲文初為秘書太子舍人劉粹征北長史廣平
太守兄登之為謝晦長史炳之往省之晦時位高權重
朝士莫不加敬炳之獨與抗禮時論偉之為尚書度支
郎不拜出補錢塘令治民有績轉彭城王義康驃騎主
簿未就徙為丹陽丞炳之既未到府疑於府公禮敬下
禮官博議中書侍郎裴松之議曰案春秋桓八年祭公
逆王后于紀公羊傳曰女在國稱女此其稱王后何王
者無外其辭成矣推此而言則炳之為吏之道定於受
命之日矣其辭已成在官無外名噐既正則禮亦從之
且今宰牧之官拜不之職未接之民必有其敬者以既
受王命則成君民之義故也吏之被敇猶除者受拜民
不以未見闕其被禮吏安可以未到廢其節乎愚懷所
見宜執吏禮從之遷司徒左西屬左將軍竟陵王義宣
未親府板炳之為諮議參軍衆務悉委焉後將軍長沙
王義欣鎮壽陽炳之為長史南梁郡太守轉鎮軍長史
太守如故出為臨川内史後將軍始興王濬鎮湘州以
炳之為司馬領長沙内史濬不之任除南太山太守司
馬如故于時領軍將軍劉湛協附大將軍彭城王義康
而與僕射殷景仁有隙凡朝士遊殷氏者不得入劉氏
之門獨炳之遊二人之間密盡忠於朝廷景仁稱疾不
朝見者歴年太祖常令炳之銜命去來湛不疑也義康
出藩湛伏誅以炳之為尚書吏部郎與右衞將軍沈演
之俱參機密頃之轉侍中本州大中正遷吏部尚書領
義陽王師内外歸附勢傾朝野炳之為人彊急而不耐
煩賔客干訴非理者忿詈形於辭色素無術學不為衆
望所推性好潔士大夫造之者去未出户輒令人拭席
洗牀時陳郡殷冲亦好淨小史非淨浴新衣不得近左
右士大夫小不整潔每容接之炳之反是冲每以此譏
焉領選既不緝衆論又頗通貨賄炳之請急還家吏部
令史錢泰主客令史周伯齊出炳之宅諮事泰能彈琶
琶伯齊善歌炳之因留停宿尚書舊制令史諮事不得
宿停外雖有八座命亦不許為有司所奏上於炳之素
厚將恕之召問尚書右僕射何尚之尚之具陳炳之得
失又密奏曰夫為國為家何甞不謹用前典今茍欲通
一人慮非哲王御世之長術炳之所行非曖昧而已臣
所聞既非一旦又往往眼見事如丘山彰彰若此遂縱
而不糾不知復何以為治晉武不曰明主㫁鬲令事遂
能奮發華廙見待不輕廢錮累年後起止作城門校尉
耳若言炳之有誠於國未知的是何事政當云與殷景
仁不失其舊與劉湛亦復不疎且景仁當時事意豈復
可蔑朝士兩邊相推亦復何限縱有㣲誠復何足掩其
惡今賈充勲烈晉之重臣雖事業不勝不聞有大罪諸
臣進說便逺出之陛下聖叡反更遲遲於此炳之身上
之舋既自藉藉交結朋黨搆扇是非實足亂俗傷風諸
惡紛紜過於范曄所少賊一事耳伏願深加三思試以
諸聲傳普訪諸可顧問者羣下見陛下顧遇既重恐不
敢苦相侵傷顧問之日宜布嫌責之㫖若不如此亦當
不辯有所得失臣憃既有所啓要欲盡其心如無可納
伏願宥其觸忤之罪時炳之自理不諳臺制令史並言
停外非嫌太祖以炳之信受失所小事不足傷大臣尚
之又陳曰炳之呼二令史出㝛令史諮都令史駱宰宰
云不通吏部曹亦咸知不可令史具向炳之說不得停
之意炳之了不聼納之非為不解直是茍相留耳由外
悉知此而誣於信受羣情豈了陛下不假為之辭雖是
令史出乃逺虧朝典又不得謂之小事謝晦望實非今
者之疇一事錯誤免侍中官王珣時賢小失桓𦙍春蒐
之謬皆白衣領職况公犯憲制者邪不審可有同王桓
白衣例不於任使無損兼可得以為肅戒孔萬祀居左
丞之局不念相當語駱宰云炳之貴要異他尚書身政
可得無言耳又云不癡不聾不成姑公敢作此言亦為
異也太祖猶優游之使尚之更陳其意尚之乃備言炳
之過愆曰尚書舊有增置幹二十人以元凱丞郎幹之
假疾病炳之常取十人私使詢處幹闕不得時補近得
王師猶不遣還臣令人語之先取人使意常未安今既
有手力不宜復留得臣此信方復遣耳大都為人好率
懷行事有諸紜紜不悉可曉臣思張遼之言關羽雖兄
弟曹公父子豈得不言觀今人憂國實寡臣復結舌日
月之明或有所蔽然不知臣者豈不謂臣有爭競之迹
追以悵悵臣與炳之周旋俱𬒳恩接不宜復生厚薄大
尉昨與臣言說炳之有諸不可非唯一條逺近相崇畏
震動四海凡短人辦得致此更復可嘉虞秀之門生事
之累味珍肴未甞有乏其外别貢豈可具詳炳之門中
不問大小誅求張幼緒幼緒轉無以堪命炳之先與劉
德願殊惡徳願自持琶琶甚精麗遺之便復欵然市令
盛馥進數百口材助營宅恐人知作虗買劵劉道錫驟
有所輸傾南俸之半劉雍自謂得其力助事之如父夏
中送甘蔗若新發於州國吏運載樵荻無輟於道諸見
人有物鮮或不求聞劉遵考有材便乞材見好燭盤便
復乞之選用不平不可一二太尉又云炳之都無共事
之體凡所選舉悉是其意政令太尉知耳論虞秀之作
黃門太尉不正答和故得停太尉近與炳之疏欲用徳
願兒作州西曹炳之乃啓用為主簿即語徳願徳願謝
太尉前後漏泄賣恩亦復何極縱不加罪故宜出之士
庶忿疾之非直項羽楚歌而已也自從裴劉刑罰以來
諸將陳力百倍今日事實好惡可問若赫然發憤顯明
法憲陛下便可閑臥紫闥無復一事也太祖欲出炳之
為丹陽又以問尚之尚之答曰臣旣乏賈生應對之才
又謝汲公犯顔之直至於侍坐仰酬每不能盡昨出伏
復深思祗有愚滯今之事跡異口同音便是彰著政未
測得物之數耳可為蹈罪負恩無所復少且居官失和
未有此比陛下遲遲舊恩未忍窮法為𢎞之大莫復過
此方復有尹京赫赫之授恐悉心奉國之人於此而息
貪狼恣意者歲月滋甚非但虧㸃王化乃治亂所由如
臣所聞天下論議炳之常塵累日月未見一豪增輝今
曲阿在水南恩寵無異而協首郡之榮乃更成其形勢
便是老王雅也古人云無賞罰雖堯舜不能為治也陛
下豈可坐損皇家之重迷一凡人事若復在可否之間
亦不敢茍陳宂管人之枉直明白灼然而叡王令主反
更不悟令賈誼劉向重生豈不慷慨流涕於聖世邪臣
昔啓范曄當時亦懼犯觸之尤茍是愚懷所挹政自不
能舒達所謂雖九死而不悔者也謂炳之且外出若能
脩改在職著稱還亦不難而可得少明國典粗酬四海
之誚今愆舋如山榮任不損炳之若復有彰大之罪誰
復敢以聞述且自非殊勲異績亦何足塞今日之尤歴
觀古今未有衆過藉藉受貨數百萬更得高官厚禄如
今者也臣每念聖化中有此事未嘗不痛心疾首設令
臣等數人縱橫狼藉復如此不審當復云何處之近啓
賈充逺鎮今亦何足分外出恐是策之良者臣知陛下
不能採臣言故是臣不能盡已之愚至耳今蒙恩榮者
不少臣何為獨懇懇於斯實是尊主樂治之意伏願試
更垂察又曰臣見劉伯寵大慷慨炳之所行云有人送
張幼緒幼緒語人吾雖得一縣負三十萬錢庾冲逺乃
當送至新林見縛束猶未得解手荀萬秋甞詣炳之値
一客姓夏侯主人問有好牛不云無問有好馬不又云
無政有佳驢耳炳之便答甚是所欲客出門遂與相聞
索之劉道錫云是炳之所舉就道錫索嫁女具及祠噐
乃當百萬數猶謂不然選令史章龍向臣說亦歎其受
納之過言實得嫁女具銅鑪四人舉乃勝細葛斗帳等
物不可稱數在尚書中令奴酤􁦘酒利其百十亦是立
臺閣所無不審少簡聖聽不恐仰傷日月之明臣竊為
之歎息太祖乃可有司之奏免炳之官是歲元嘉二十
五年也二十七年卒於家時年六十三太祖録其㝛誠
追復本官二子李逺𢎞逺
謝方明陳郡陽夏人尚書僕射景仁從祖弟也祖鐵永
嘉太守父沖中書侍郎家在會稽謝病歸除黃門侍郎
不就為孫恩所殺追贈散騎常侍方明隨伯父呉興太
守邈在郡孫恩寇會稽東土諸郡皆響應呉興民胡桀
郜驃破東遷縣方明勸邈避之不從賊至被害方明逃
竄遂免初邈舅子長樂馮嗣之及北方學士馮翊仇𤣥
達俱往呉興投邈並舍之郡學禮待甚簡二人並忿愠
遂與恩通謀恩嘗為嗣之等從者夜入郡見邈衆遁不
悟本欲於呉興起兵事趣不果乃遷於會稽及郜等攻
郡嗣之𤣥達並豫其謀劉牢之謝琰等討恩恩走入海
嗣之等不得同去方更聚合方明結邈門生義故得百
餘人掩討嗣之等悉禽而手刃之于時荒亂之後吉凶
禮廢方明合門遇禍資産無遺而營舉凶事盡其力用
數月之間葬送並畢平世備禮無以加也頃之孫恩重
没會稽謝琰見害恩購求方明甚急方明於上虞載母
妹奔東陽由黄蘖嶠出鄱陽附載還都寄居國子學流
離險阨屯苦備經而貞立之操在約無改元興元年桓
𤣥尅京邑丹陽尹卞範之勢傾朝野欲以女嫁方明使
尚書吏部郎王騰譬說備至方明終不回桓𤣥聞而賞
之即除著作佐郎補司徒王謐主簿從兄景仁舉為高
祖中兵主簿方明事思忠益知無不為高祖謂之曰愧
未有瓜衍之賞且當與卿共豫章國禄屢加賞賜方明
嚴恪善自居遇雖居闇室未甞有惰容無他伎能自然
有雅韻從兄混有重名唯歲節朝宗而已丹陽尹劉穆
之權重當時朝野輻輳不與穆之相識者唯有混方明
郗僧施蔡廓四人而已穆之甚以為恨方明廓後往造
之大悅白高祖曰謝方明可謂名家駒直置便自是台
鼎人無論復有才用頃之轉從事中郎仍為左將軍道
憐長史高祖命府内衆事皆諮決之隨府轉中軍長史
尋更加晉陵太守復為驃騎長史南郡相委任如初嘗
年終江陵縣獄囚事無輕重悉散聼歸家使過正三日
還到罪應入重者有二十餘人綱紀以下莫不疑懼時
晉陵郡送故主簿𢎞季盛徐壽之並隨在西固諫以為
昔人雖有其事或是記籍過言且當今民情偽薄不可
以古義相許方明不納一時遣之囚及父兄皆驚喜涕
泣以為就死無恨至期有重罪二人不還方明不聼討
捕其一人醉不能歸逮二日乃反餘一囚十日不至五
官朱千期請見欲白討之方明知為囚事使左右謝五
官不須入囚自當反囚逡廵墟里不能自歸鄉村責讓
之率領將送遂竟無逃亡者逺近咸歎服焉遭母憂去
職服闋為宋䑓尚書吏部郎高祖受命遷侍中永初三
年出為丹陽尹有能名轉會稽太守江東民户殷盛風
俗峻刻強弱相陵姦吏蜂起符書一下文攝相續又罪
及比伍動相連坐一人犯吏則一村廢業邑里驚擾狗
吠達旦方明深達治體不拘文法闊略苛細務存綱領
州臺符攝即時宣下緩民期㑹展其辦舉郡縣監司不
得妄出貴族豪士莫敢犯禁除比伍之坐判久繫之獄
前後征伐毎兵運不充悉發倩士庶事既寧息皆使還
本而屬所刻害或即以補吏守宰不明與奪乖舛人事
不至必被抑塞方明簡汰精當各慎所宜雖服役十載
亦一朝從理東土至今稱詠之性尤愛惜未嘗有所是
非承代前人不易其政有必宜改者則以漸移變使無
迹可尋元嘉三年卒官年四十七
子惠連幼而聰敏年十歲能屬文族兄靈運深相知賞
事在靈運傳本州辟主簿不就惠連先愛㑹稽郡吏杜
德靈及居父憂贈以五言詩十餘首文行於世坐被徙
廢塞不豫榮伍尚書僕射殷景仁愛其才因言次白太
祖臣小兒時便見世中有此文而論者云是謝惠連其
實非也太祖曰若如此便應通之元嘉七年方為司徒
彭城王義康法曹參軍是時義康治東府城城壍中得
古冡為之改𦵏使惠連為祭文留信待成其文甚羙又
為雪賦亦以高麗見竒文章並傳於世十年卒時年三
十七既早亡且輕薄多尤累故官位不顯無子弟惠宣
竟陵王誕司徒從事中郎臨川内史
江夷字茂遠濟陽考城人也祖晉䕶軍將軍父敳驃騎
諮議參軍夷少自藻厲為後進之羙州辟主簿不就桓
𤣥簒位以為豫章王文學義旗建高祖板為鎮軍行參
軍尋行大司馬瑯邪王軍事轉以公事免頃之復補主
簿豫討桓𤣥功封南郡州陵縣五等侯孟昶建威府司
馬中書侍郎中軍太尉從事中郎征西大將軍道規長
史南郡太守尋轉太尉諮議參軍領録事遷長史入為
侍中大司馬從府公北辟拜洛陽園陵進至潼關還領
寧遠將軍琅邪内史本州大中正高祖受命大司馬府
琅邪國事一以委焉宋臺初建為五兵尚書高祖受命
轉掌度支出為義興太守加秩中二千石以疾去職尋
拜吏部尚書為呉郡太守營陽王於呉縣見害夷臨哭
盡禮又以兄疾去官復為丹陽尹吏部尚書加散騎常
侍遷右僕射夷羙風儀善舉止歴任以和簡著稱出為
湘州刺史加散騎常侍未之職病卒時年四十八遺命
薄歛蔬奠務存儉約追贈前將軍本官如故子湛别有
傳
史臣曰為國之道食不如信立人之要先質後文士君
子當以體正為基蹈義為本然後飾以藝能文以禮樂
茍或難備不若文不足而質有餘也是以小心翼翼可
祗事於上帝嗇夫喋喋終不離於虎圏江夷謝方明謝
𢎞㣲王惠王球學義之羙未足以成名而貞心雅體廷
臣所罕及詩云温温恭人惟徳之基信矣
　
　
　
　
　
　
　
　
　
　
　
　
　
　宋書卷五十三
　宋書卷五十三考證
張永傳徙為江夏王義恭太尉中兵參軍○太監本訛
　校今改正
庾登之傳子冲遠○冲遠南史作仲遠
庾炳之傳推此而言則炳之為吏之道定於受命之日
　矣○命南史作勅據此知當時諸府佐吏皆有勅書
炳之了不聽納之非為不解直是茍相留耳○下一之
　字南本作此屬下句
臣見劉伯寵太慷慨炳之所行○寵南史作龍(臣照/)按
　劉伯寵見王僧䖍帖劉伯龍嘗有鬼笑營利事未知
　此處應是何人而伯寵伯龍莫定是一是二也
謝方明傳頃之孫恩重没會稽○没監本誤役一本作
　没(臣承蒼/)按南史作䧟没字之義與䧟相近今改正
　
　
　宋書卷五十三考證
