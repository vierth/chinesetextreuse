
　大事記續編卷六十八　　　明　王禕　撰
唐懿宗皇帝咸通九年春正月彗星出于婁胃(以新/紀修)夏
六月鳳翔少尹李師望請分蜀爲定邉軍從之(以吕祖/謙標目)
(修/)
　解題曰定邉軍見開元二年劔南節度使解題
秋七月武寜粮料判官龎勛反于桂州冬十月庚午䧟
宿州丁丑䧟徐州執觀察使崔彦曾十一月䧟濠州詔
以金吾衛大將軍康承訓爲徐泗都招討使帥沙陀朱
邪赤心等討之十二月勛䧟滁和二州(以新紀/通鑑修)
　解題曰宋祁曰懿宗任相不明藩鎮屢畔南詔内侮
　屯戍思亂龎勛乗之倡戈横行雖凶渠殱夷兵連不
　解唐遂以亡易曰喪牛于易有國者知戒西北之虜
　而不知患生於無備漢亡於董卓而兵兆於冀州唐
　亡於黄巢而祸基於桂林易之意深矣事見通鑑
唐懿宗皇帝咸通十年春二月殺驩州流人楊收(新/紀)康
承訓大敗賊軍夏四月壬辰龐勛殺崔彦曾等承訓復
敗之于桞子(以新舊紀/通鑑修)
　解題曰按舊紀王晏權智興之猶子也故授以武寜
　節制以招之以冀招懐徐人怨王式之誅相扇搆亂
　數月招携㗖之以利民吏卒無革心者餘見通鑑桞
　子去宿州九十里
六月陜州民亂逐其觀察使崔蕘(以吕祖謙/標目修)徐商罷户
部侍郎劉瞻同平章事(以新/紀修)秋八月彗星出于大陵(以/新)
(紀/脩)九月徐州降龎勛伏誅(以通/鑑修)冬十月康承訓爲河東
節度使同平章事賜朱邪赤心姓名李國昌以爲大同
軍節度使(以通/鑑修)
　解題曰大同軍節度使見開元九年天兵軍解題(方/鎮)
　(表會昌三年以雲蔚朔三州置大同都團練使治雲/州明年改都防禦使乾符五年升節度使攷之新史)
　(列傳及通鑑李國昌咸通十年已爲大同節度使表/以因乾符五年國昌再爲大同節度使始書之誤也)
十二月南詔破定邉軍(吕祖謙/標目)
唐懿宗皇帝咸通十一年春正月甲寅朔上尊號(以新/紀通)
(鑑/修)康承訓坐貶(以吕祖謙/標目修)癸酉廢定邉軍(吕祖謙/標目)南詔
圍成都㝷退(以吕祖謙/標目修)
　解題曰按張雲解圍錄自天寳庚寅閣羅鳳殺姚州
　都督張䖍陀明年敗鮮于仲通又敗李謐至大和三
　年雖造成都不甚殘夷井邑至是暴掠尤劇自天寳
　至咸通甲子再周矣事見通鑑
三月曹確罷夏四月丙午兵部侍郎韋保衡同平章事
(以新/紀修)五月光州民亂逐其刺史李弱翁(以吕祖謙/標目修)秋八
月魏博軍亂殺何全皥其将韓允中自稱留後九月庚
戌從之(以新紀/通鑑修)
　解題曰按新史列傳自進滔至全皥三世四十二年
丙辰劉瞻罷㝷貶驩州司户京兆尹温璋貶振州司馬
自殺(以新舊/紀修)冬十一月辛亥兵部尚書王鐸爲禮部尚
書同平章事(以新舊/紀修)十二月以金吾上将李國昌爲振
武節度使(以通/鑑修)
唐懿宗皇帝咸通十二年春正月以韓允中爲節度使
(以通/鑑修)夏四月癸邜路巖罷(以新/紀修)冬十月兵部侍郎劉鄴
爲禮部尚書同平章事(以新/紀修)
唐懿宗皇帝咸通十三年春正月丙申張允伸卒其子
節度副大使簡㑹自稱盧龍留後(以通/鑑修)
　解題曰舊史允伸鎮幽州二十三年
二月丁巳于琮罷刑部侍郎趙隠爲户部侍郎同平章
事(以新/紀修)三月平州刺史張公素逐張簡㑹自稱盧龍留
後(以新紀/通鑑修)夏四月封子三人爲王(以新/紀修)五月乙亥殺國
子司業韋殷裕(新/紀)
　解題曰晁補之曰論妃戚家私而當大逆不道之戮
　桀紂之暴不過於此唐之亡自此兆矣事見通鑑
六月以張公素爲節度使(以通/鑑修)秋八月張義潮卒以沙
州長史曹義金爲歸義節度使是後中原多故河湟多
爲羌胡所據(以吕祖謙/標目修)
　解題曰按五代史四夷附録甘涼𤓰沙等州五代時
　吐蕃已㣲弱囘鶻党項諸羌夷分侵其地而不有其
　人民值中國衰亂不能撫有惟甘涼𤓰沙四州常自
　通於中國甘州爲囘鶻牙而涼𤓰沙三州将吏猶稱
　唐官數來請命自梁太祖時嘗以靈武節度使兼領
　河西節度使而觀察甘肅威等州然雖有其名而涼
　州自立守将唐長興四年涼州留後孫超遣大将求
　旌節明宗拜超節度使清泰元年留後李文謙來請
　命後數年涼州人逐文謙靈武馮暉遣吳繼勲代文
　謙晉高祖遣押衙陳延暉安撫凉州凉州刼以爲刺
　史漢隠帝時凉州留後折逋嘉施來請命即以爲節
　度使周廣順二年嘉施請命帥拜申師厚河西節度
　使世宗時師厚留其子而逃歸凉州遂絶於中國沙
　州梁開平中有節度使張奉自號金山白衣天子唐
　荘宗時留後曹義金遣使附囘鶻以來荘宗拜爲歸
　義節度使晉天福五年義金卒子元徳立七年沙州
　曹元忠𤓰州曺元深皆遣使來周世宗以元忠爲歸
　義節度使元恭爲𤓰州團練使
十一月王鐸爲司徒韋保衡爲司空(新/紀)十二月徙李國
昌爲大同防禦使不赴其子克用執雲中防禦使段文
楚(以舊/紀修)
　解題曰詳見廣明元年解題
唐懿宗皇帝咸通十四年春正月李克用殺段文楚自
稱留後詔太原幽州兵討之(以舊紀荘宗/功臣列傳修)三月癸巳迎
佛骨(以新舊/紀修)
　解題曰宋祁曰人之惑怪神也甚㢤若佛者特西域
　一槁人耳裸顛露足以乞食自資癯辱其身屏營山
　樊行一槩之苦本無求于人徒屬稍稍從之然其言
　荒茫漫靡夷幻變現善推不驗無實之事以鬼神死
　生貫爲一條據之不疑掊嗜欲棄親屬大抵與黄老
　相出入至漢十四葉書入中國蹟夫生人之情以耳
　目不際爲竒以不可知爲神以物理之外爲畏以變
　化無方爲聖以生而死死復生囘復償報歆豔其間
　爲或然以賤近貴逺爲憙鞮譯差殊不可研詰華人
　之譎誕者又攘荘周列禦冦之説佐其高層累駕騰
　直出其表以無上下可加爲勝妄相夸脅而倡其風
　於是自天子逮庻人皆震動而祠奉之初王縉以業
　縁事佐代宗於是始作内道場晝夜梵唄冀禳冦戎
　盂蘭肖祖宗像分供塔廟爲賊臣嘻笑至憲宗世迎
　佛骨於鳳翔内之宫中韓愈指言其弊帝怒竄愈瀕
　死憲亦弗獲天年幸福而禍無亦左乎懿宗不君精
　爽奪迷復蹈前車而覆之興哀無知之場丐庇百解
　之􁏱以死自誓無有顧藉流淚拜伏雖事宗廟上帝
　無以進焉屈萬乗之貴自等於古胡數千載而逺以
　身爲殉嗚呼運痑祚殚天告之矣懿不三月而爼唐
　徳之不競厥有來哉悲夫(朱熹曰歐陽脩排佛就禮/法上論程顥程頥止説義)
　(理惟宋祁捉得他正贜佛家先偷列子説耳目口鼻/心體處有六佛氏即指爲六根又三之爲十八戒皆)
　(是中國人以荘列之説文於其間今按魏太武下詔/云今胡神皆是前世漢人無頼子弟乞胡之誕言用)
　(老荘之虚假附而益之又傅欒對太宗謂佛是胡中/桀黠欺誑夷狄漸流中國皆是邪僻小人模冩荘老)
　(之言文飾妖幻之/教祁盖本乎此)
夏五月南詔䧟黔中(以通/鑑修)六月王鐸罷(新/紀)秋七月戊寅
帝疾大漸庚辰左右軍中尉劉行深韓文約立少子普
王儼爲皇太子改名儇辛巳帝崩於咸寧殿太子即皇
帝位(以新紀/通鑑修)
　解題曰改名通鑑不書闕也范質五代通鑑梁李振
　謂陜州監軍韓彛範曰懿皇初升遐韓中尉殺長立
　㓜以利其權遂亂天下今将軍復欲爾耶彛範即文
　約孫也懿宗八子僖宗第五餘子新舊書不言其所
　終不知所殺者何也事見通鑑
八月丁未追尊母爲皇太后(新/紀)韋保衡爲司徒九月貶
爲賀州刺史㝷賜死(以稽古/錄修)冬十月乙未左僕射蕭倣
爲門下侍郎同平章事(以通/鑑修)十二月貶荆南節度使路
巖爲新州刺史㝷賜死(以通/鑑修)
唐僖宗皇帝乾符元年春二月甲午葬簡陵廟號懿宗
(以通/鑑修)趙隠罷華州刺史裴坦爲中書侍郎同平章事夏
五月乙未坦薨刑部尚書劉瞻爲中書侍郎同平章事
秋八月辛未瞻薨兵部侍郎崔彦昭爲中書侍郎同平
章事冬十月劉鄴罷吏部侍郎鄭畋爲兵部侍郎户部
侍郎盧攜並同平章事(以新紀/通鑑修)十一月上尊號改元(以通/鑑修)
蕭倣爲司空(新/紀)韓允中卒其子節度副使簡自稱魏博
留後㝷從之(新紀通/鑑修)十二月党項囘鶻冦天徳軍(新/紀)南
詔冦黎雅二州(以新/紀修)商州民毆其刺史王樞(以吕祖謙/標目修)
是嵗濮州人王仙芝尚君長起於長垣(以吕祖謙/標目修)
唐僖宗皇帝乾符二年春正月丙戌以天平節度使髙
駢爲西川節度使南詔請和(以通鑑/新紀修)左軍中尉田令孜
專政請籍商旅(以吕祖謙/標目修)三月以韓簡爲節度使狼山
鎮遏使王郢䧟蘇常二州夏五月蕭倣薨(以通/鑑修)六月吏
部尚書李蔚爲中書侍郎同平章事(以新/紀修)王仙芝等䧟
曹濮二州寃句人黄巢聚衆應之(以吕祖謙/標目修)
　解題曰范祖禹曰自古賊盗之起國家之敗未有不
　由暴賦重歛而民之失職者衆也唐之季世政出閹
　尹不惟賦歛割剥復販鬻百物盡奪民利故有私鹽
　之盗使民無衣食之資欲不亡其可得乎事見通鑑
盧龍将李茂勲逐張公素自稱留後秋八月以爲節度
使(以新紀/通鑑修)冬十月昭義軍將劉廣逐其節度使髙湜自
爲留後詔以金吾大将軍曹翔爲節度使(以通/鑑修)十二月
以平盧節度使宋威爲招討草賊使(以通/鑑修)
唐僖宗皇帝乾符三年春三月李茂勲致仕立其子左
司馬可舉爲盧龍留後(以新紀/通鑑修)崔彦昭罷左僕射王鐸
兼門下侍郎同平章事(以通/鑑修)夏五月以李可舉爲節度
使(以通/鑑修)秋七月宋威大破王仙芝於沂州(以通/鑑修)九月乙
亥朔日有食之(新/紀)王仙芝䧟汝州冬十一月䧟郢復二
州十二月䧟申光廬夀舒通六州(以新/紀修)忠武節度使崔
安潜爲行營都統宫苑使李琢爲招討草賊使(以新/紀修)青
滄戍卒逐桂州觀察使李瓉(以通/鑑修)
　解題曰按方鎮表開耀置桂州管内經畧使領桂梧
　賀連桞富昭䝉嚴環融古思唐龔治桂州廣徳二年
　置桂邕都防禦觀察等增領邕管諸州大厯五年罷
　邕管諸州八年罷觀察使以諸州𨽻邕管貞元元年
　復置經畧使元和元年增領巖州光化三年升靜江
　軍節度使
唐僖宗皇帝乾符四年春正月崔彦昭爲司空(新/紀)二月
王仙芝䧟鄂州(通/鑑)南詔酋龍死子法立(以朱熹/綱目修)閏月崔
彦昭罷(以宰相/表修)王郢伏誅(以通/鑑修)宣武軍節度使王鐸爲
檢校司徒兼門下侍郎同平章事(以新/紀修)三月黄巢䧟鄆
沂二州(新/紀)夏四月壬申朔日有食之(以通/鑑修)陜州軍亂逐
其觀察使崔碣(以新/紀修)六月王鐸爲司徒(新/紀)賊帥桞彦璋
䧟江州(以通/鑑修)秋九月王仙芝䧟隨州(通/鑑)冬十月河中軍
亂逐其節度使劉侔(以新/紀修)十一月王仙芝使尚君長請
降宋威殺之(以新/紀修)十二月桞彦璋伏誅(以新/紀修)
唐僖宗皇帝乾符五年春正月丁酉朔王仙芝䧟江陵
外郛(新/紀)招討草賊副使曾元裕大破王仙芝於申州以
爲招討使宋威罷(以新/紀修)
　解題曰胡寅曰僖宗諸相幸有鄭畋若專守其䇿賊
　必可平矣雖然秦有趙髙而後闗東兵起漢有十常
　侍而後黄巾賊作正使畋計得行芝巢破滅而田令
　孜在内畋獨且奈何哉亦必亡而已矣事見通鑑
二月李克用䧟遮虜軍(以新/紀修)
　解題曰按舊史列傳昭義李鈞充招討使太原幽州
　赫連鐸攻蔚州國昌(本文作/獻祖)禦之克用(本文作/武皇)以一
　軍南抵遮虜城拒李鈞實錄太祖紀年錄大順元年
　閏月幽州李匡威下蔚州赫連鐸引吐蕃黠戛斯之
　衆冦北鄙攻遮虜軍克用營渾河川戰於樂安鎮破
　之則遮虜軍當在雲中之南岢嵐之北竇苹音訓謂
　即漢遮虜障彼在甘州非此也
王仙芝伏誅其黨䧟洪州(以新紀/通鑑修)黄巢䧟沂濮二州(以/通)
(鑑/修)三月湖南軍亂逐其觀察使崔瑾(以新/紀修)黄巢䧟䖍吉
等州(以通/鑑修)崔安潜罷都統(新/紀)夏四月以李國昌爲大
同節度使(以通/鑑修)詔河南貸商旅富人錢榖除官有差(朱/熹)
(綱/目)五月丁酉鄭畋盧攜罷户部侍郎豆盧瑑爲兵部侍
郎吏部侍郎崔沆爲户部侍郎同平章事(以新/紀修)六月以
荆南節度使髙駢爲鎮海節度使(以通/鑑修)秋八月黄巢䧟
杭州(新/紀)九月李蔚罷吏部尚書鄭從謙爲中書侍郎同
平章事(以新/紀修)黄巢䧟越州(新/紀)冬十月詔昭義節度使李
鈞及李可舉討李國昌十一月丁未以河東宣慰使崔
季康爲河東節度代北招討使(以新/紀修)十二月甲戌黄巢
䧟福州(新/紀)庚辰崔季康李鈞及李克用戰于洪谷大敗
鈞死之(以新紀/通鑑修)
　解題曰洪谷在今岢嵐軍東十餘里接契丹界
是嵗天平節度使張裼卒衙將崔君裕自知州事
唐僖宗皇帝乾符六年春正月髙駢遣將擊黄巢屢破
之巢趣廣南以駢爲江淮鹽鐵轉運使(以新舊紀/列傳修)
　解題曰按新史列傳巢南䧟廣州駢建遣張隣以兵
　五千屯郴扼賊西路留後王重任以兵八千並海進
　援循潮自将萬人繇大庾擊賊廣州且請起荆南王
　鐸兵三萬壁桂永以邕管兵五千壁端州則賊無遺
　類餘見通鑑胡寅曰高駢所建良䇿也而朝廷不從
　由崔沆豆盧瑑昧於制勝之道耳爲宰相而不知兵
　輕用人國以致傾危安得專歸罪於北司哉凡人才
　氣當及其鋒而用之高駢既不得所請又移鎮淮南
　知朝廷不足禀畏其精鋭亦自銷耎不復能振矣
二月甲戌河東軍亂殺崔季康(以新/紀修)三月淄州刺史曹
全晸平崔君裕(以通/鑑修)夏四月庚申朔日有食之(通/鑑)以王
鐸爲荆南節度使南靣招討都統(以新/紀修)秋九月黄巢䧟
廣州冬十月以高駢爲淮南節度使鹽鐵轉運使(以通/鑑修)
閏十月黄巢䧟潭澧二州王鐸奔㐮陽其守将劉漢宏
大掠北歸(以朱熹/綱目修)十一月丙辰兩日並出而鬭(新/紀)黄巢
陷江陵山南東道節度使劉巨容大破之於荆門
縱賊不追巢䧟鄂池等州(以新/紀修)十二月王鐸罷兵部尚
書盧攜爲門下侍郎同平章事(以新/紀修)
　
　大事記續編卷六十八
