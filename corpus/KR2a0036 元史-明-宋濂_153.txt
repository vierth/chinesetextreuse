
　元史卷一百五十四
　　明翰林學士亞中大夫知制誥兼修國史宋濓等修
　列傳第四十一
　　洪福源(俊奇/)　(君祥/)　(萬/)
洪福源其先中國人唐遣才子八人往教髙麗洪其一
也子孫世貴于三韓名所居曰唐城父大宣以都領鎮
麟州福源為神騎都領因家焉嵗丙子金源契丹九萬
餘衆竄入髙麗丁丑九月奪江東城池據之戊寅冬十
二月太祖命哈齊濟扎拉將兵遣討大宣迎降與哈齊
濟等共擊之降其元帥趙忠壬午冬十月又遣扎古雅
等十二人窺□納欵虚實還遇害辛夘秋九月太宗命
將薩喇達討之福源率先附州縣之民與薩喇達併力
攻未附者又與阿爾圖等進至王京髙麗王㬚乃遣其
弟懷安公請降遂置王京及州縣達嚕噶齊七十二人
以鎮之師還壬辰夏六月髙麗復叛殺所置達嚕噶齊
悉驅國人入據江華島福源招集北界四十餘城遺民
以待秋八月太宗復遣薩喇達將兵來討福源率所部
合攻之至王京處仁城薩喇達中流矢卒其副特爾格
引兵還唯福源留屯癸巳冬十月髙麗悉衆來攻西京
屠其民劫大宣以東福源遂盡以所招集北界之衆來
歸處於遼陽瀋陽之間帝嘉其忠甲午夏五月特賜金
符為管領歸附髙麗之民長官仍令招討本國未附人
民又降㫖諭髙麗之民有執王㬚及元搆難之人來朝
者與洪福源同于東京居之優加恩禮櫂用若大兵既
加拒者死降者生其降民令福源統之乙未帝命唐古
巴圖爾與福源進討攻拔龍崗咸從二縣鳳海洞三州
山城及慈州又拔金山歸信昌朔州己亥春二月入朝
賜以鎧甲弓矢及金織文叚金銀器金鞍勒等乙巳定
宗命阿瑪噶將兵與福源共拔威州平虜城辛亥憲宗
即位改授虎符仍為前後歸附髙麗軍民長官癸丑從
諸王雅勒呼攻禾山東州春州三角山楊根天龍等城
拔之甲寅與扎拉台合兵攻光州安城忠州𤣥鳳珍原
甲向玉果等城拔之戊午福源遣其子茶丘從扎拉台
軍㑹髙麗族子王綧入質隂欲併統本國歸順人民譖
福源于帝遂見殺年五十三後贈嘉議大夫瀋陽侯諡
忠憲子七人俊奇君祥最知名
俊奇小字茶丘福源第二子也幼從軍以驍勇受知世
祖嘗以小字呼之中統二年秋茶丘雪父寃世祖閔之
詔諭之曰汝父方加寵用誤絓刑章故于已廢之中庸
沛維新之澤可就帶元降虎符襲父職管領歸附髙麗
軍民總管至元六年髙麗權臣林衍叛冬十一月詔以
其軍三千從國王特訥克討平之遷江華島所有臣民
復歸王京十二月帝命茶丘率兵往鳳州等處立屯田
總管府八年二月入朝賜鈔百緡林衍餘黨裴仲孫等
立髙麗王禃親屬承化侯為王引三别抄軍據珍島以
叛五月茶丘奉㫖偕經略使實都進兵討之破其軍殺
承化侯其黨金通精率餘衆走躭羅帝遣侍衛親軍千
戸王岑與茶丘議征取之䇿茶丘表陳通精之黨多在
王京可使招之招而不從擊之未晩從之俄奉㫖往羅
州道監造戰船且招降躭羅茶丘得通精之姪金永等
七人俾招之通精不從留金永餘盡殺之十年詔茶丘
與實都率兵渡海擊破躭羅獲通精殺之悉免其脅從
者髙麗始平十一年又命監造戰船經營日本國事三
月授昭勇大將軍安撫使髙麗軍民總管如故己夘命
茶丘提㸃髙麗農事八月授東征右副都元帥與都元
帥呼敦等領舟師二萬渡海征日本拔對馬一岐宜蠻
等島十四年正月授鎮國上將軍東征都元帥鎮髙麗
二月率蒙古髙麗女直漢軍從丞相巴延北征叛臣珠
爾噶岱等四月至圖埒河猝與賊遇茶丘突陣無前巴
延以其勇聞賜白金五十兩金鞍勒弓矢十七年授龍
虎衛上將軍征東行省右丞十八年與右丞實都將舟
師四萬由髙麗金州合浦以進時右丞范文虎等將兵
十萬由慶元定海等處渡海期至日本一岐平戸等島
合兵登岸兵未交秋八月風壞舟而還十九年十月命
茶丘於平灤黑堝兒監造戰船七百艘以圖後舉二十
一年十一月復授征東行省右丞二十三年命往江浙
等處遣漢人復業二十四年納延叛車駕親征賜以翎
根甲寶刀命率髙麗女直漢軍扈從猝遇納顔騎兵萬
餘時茶丘兵不滿三千衆有懼色茶丘夜令軍中多裂
裳帛為旗幟㫁馬尾為旌掩暎林木張設疑兵納顔兵
大驚以為官兵大至遂降帝聞之厚加旌賞凱還授遼
陽等處行尚書省右丞二十七年以疾辭叛王哈丹等
竄入髙麗侵撓其國西京距遼陽二千里皆騷動中書
省特起茶丘鎮遼左帝遣實喇台博羅爾賜以金字圓
符命茶丘以便宜行事二十八年以疾卒年四十八子
四人長曰萬
君祥小字雙叔福源第五子也年十四隨兄茶丘見世
祖于上京帝悦命劉秉忠相之秉忠曰是兒目視不凡
後必以功名顯但當致力于學耳令選師儒誨之至元
三年籍髙麗民三百人為兵令君祥統之從托噶圖烈
巴延等軍築萬夀山復從開通州運河帝親諭之曰爾
守志忠勤朕所知也帝嘗坐便殿閱江南海東輿地圖
欲召知者詢其險易左丞相巴延樞宻副使哈達以君
祥應㫖奏對詳明帝悦酌以巨觥顧謂巴延曰是兒逺
大器也六年林衍叛從特訥克征之八年戍河南九年
掠淮西破其大凹城十年從元帥博囉罕襲淮東之陽
湖俘其男女牛馬十一年入朝帝命巴延伐宋朝議以
宋之兵力多聚兩淮聞我欲渡江彼必移師拒守遂命
右衛指揮使圖們岱率輕鋭二萬攻淮安以牽制之君
祥以蒙古漢軍都鎮撫從行後巴延既渡江帝命圖們
岱還軍蕭縣時君祥奉使巴延軍中宋黄州制置使陳
奕降其子知漣水軍巴延遣三十騎往招之因令君祥
入奏帝曰卿可急還陳知府降即偕來也及與俱入朝
宴勞甚厚從元帥博囉罕攻清河拔之海州安撫丁順
約降博囉罕令君祥以聞時巴延方朝上京見君祥甚
喜遂從南伐巴延克淮安至揚州分兵攻淮西宋制置
夏貴遣牛都統以書抵巴延曰諺云殺人一萬自損三
千願勿廢國力攻奪邊城若行在歸附邊城焉往巴延
遣君祥以牛都統入見留三日還軍中仍傳㫖諭巴延
曰事難遙度宜臨機審圖之巴延師次鎮江諜報有宋
洪都統者為都督府將巴延謂君祥曰汝同姓可往招
致也洪都統即欣然來見君祥因厚遇之師進次臨平
山距臨安五十里洪都統來報曰宋丞相陳宜中殿帥
張世傑皆已逃去惟三宮未行宜早定計以活生民巴
延遂令洪都統䕶宋三宮令君祥隨之宋降陞武略將
軍中衛親軍千戸十五年命僉江南民兵還陞明威將
軍中衛親軍副都指揮使十七年進昭勇大將軍十九
年授樞宻院判官二十三年轉昭武大將軍同僉樞宻
院事二十四年納顔叛從世祖親征每駐蹕君祥輙以
兵車外環為營衛布置嚴宻帝嘉之凱還加輔國上將
軍類次車駕起居為東征録二十八年授遼陽行省右
丞行樞宻院留復居舊職俄加集賢大學士依舊同僉
樞宻院事議者欲自東南海口辛橋開河合灤河運糧
至上都奉㫖與中書右丞阿里相其利害還極言不便
罷之復奉使髙麗還改僉書樞宻院事成宗即位詔裁
減久任官知樞宻院安巴等奏君祥在樞宻十六年最
為久者帝曰君祥始終一心可勿遷也大徳二年詔使
髙麗臺臣劾君祥以他事中道追囘已而事罷三年奉
使江浙間問民疾苦使還退居昌平之皇華山絶口不
論時事者五年大徳九年擢司農俄拜中書右丞十年
春改浙江行省右丞秋改遼陽右丞請于朝宜新省治
増巡兵設儒學提舉官都鎮撫等員以興文化修武備
事未成㑹武宗即位徴為同知樞宻院事進榮禄大夫
平章政事商議遼陽等處行中書省事改遼陽行省平
章政事俄改商議行省事至大二年卒子邁奉訓大夫
同知開元總管府事
萬小字重喜至元十三年入宿衛十八年襲職為懷逺
大將軍安撫使髙麗軍民總管仍佩父茶丘所佩虎符
二十四年納顔叛率兵征之六月至薩里圖嚕之地同
都萬戸實喇特穆爾與納顔將鴻哈戰大敗之又從世
祖與塔布台戰又敗之是月至納顔之地奉㫖留蒙古
女直漢軍鎮哈喇河復選精騎扈駕至實喇鄂爾多從
御史大夫伊蘇特穆爾討納顔七月至扎穆爾圖與金
嘉努戰敗之追至孟克山納古爾江等處平金嘉努塔
布台等九月師還哈坦巴喇噶齊再叛十月重喜從諸
王阿雅噶齊平章達春萬戸實喇特穆爾征之十二月
次瑪古布拉克時諸王托歡監司托台以兵四千餘人
與其黨戰稍却重喜率奇兵援之冐鋒陷陣大破其衆
又從諸王奈曼阿雅噶齊平章色徹肯與叛王兵戰于
烏珠站又戰于黑龍江又戰于塔瑪噶處皆敗之二十
五年重喜又從伊蘇特穆爾出師五月至特爾格與哈
坦多羅干戰獲功至蒙古勒徹爾又戰八月至果勒河
重喜率兵先渉與戰勝之十月又從伊蘇特穆爾往征
茂巴爾十二月與輝圖多羅干戰克之二十七年六月
賜白金五十兩甲一襲九月至察楚克與哈坦多羅干
戰二十八年二月從平章色徹肯至髙麗青州五月與
哈丹戰八日又戰敗之六月班師授昭勇大將軍佩三
珠虎符職如故十月色徹肯以重喜入朝且以其功聞
帝嘉之賜玉帶一白金五十兩授龍虎衛上將軍遼陽
等處行中書省右丞二十九年仍佩元降虎符總管髙
麗女直漢軍萬户兼安撫使髙麗軍民總管六月改資
徳大夫遼陽等處行中書省右丞大徳十年以其叔父
君祥代之十一年武宗即位重喜朝于上都七月復授
遼陽行省右丞至大二年謫漳州行至杭遇赦而止明
年卒子滋襲爵
　　鄭鼎
鄭鼎澤州陽城人幼孤能自立讀書曉大義不妄言笑
既長勇力過人尤善騎射初為澤潞遼沁千戸嵗甲午
從塔海甘布征蜀攻二里散闗屢立戰功還屯秦中未
㡬宋將余侍郎燒絶棧道以兵圍興元鼎率衆修復之
破宋兵解興元之圍乙巳遷陽城縣軍民長官庚戌從
憲宗征大理國自六盤山經臨洮下西蕃諸城抵雪山
山徑盤屈舍騎徒步嘗背負憲宗以行敵據扼險要鼎
奮身力戰敵敗北帝壯之賜馬三匹至金沙江波濤洶
湧帝臨水傍危石立馬觀之鼎諫曰此非聖躬所宜親
扶下馬帝嘉之俄圍大理晝夜急攻城陷禽其主大理
平師還命鼎居後道經吐蕃全軍而歸辛亥入朝帝問
以時務鼎敷對詳明帝嘉納之賜名曰伊克巴圖己未
賜白金千兩從世祖南伐攻大勝闗破之繼破臺山寨
禽其守者胡知縣乗勝獨進前陷泥淖遇伏兵突出葭
葦間鼎奮擊連殺三人餘衆遁去帝急召鼎還使者以
聞帝曰為將當慎重不可恃勇輕進遂分畀衛士三百
人以備不虞且戒之曰自今非奉朕命毋得輕與敵接
秋九月帝駐蹕江滸命諸將南渡先達彼岸者舉烽火
為應鼎首奪南岸衆軍畢渡進圍鄂州戰益力别攻興
國軍遇宋兵五千力戰破之擒其將桑太尉責以懦怯
不忠所事斬之中統元年以功遷平陽太原兩路萬户
阿勒達爾琿塔哈之亂鼎分率本道兵討之二年詔鼎
統征西等軍戍雁門闗隘遷河東南北兩路宣撫使三
年改授平陽太原宣慰使至元三年遷平陽路總管是
嵗大旱鼎下車而雨平陽地狹人衆常乏食鼎乃導汾
水溉民田千餘頃開潞河鵬黄嶺道以來上黨之粟修
學校厲風俗建横澗故橋以便行旅民徳之七年改僉
書西蜀四川行尚書省事將兵巡東川過嘉定遇蜀兵
與戰江中擒其將李越悉獲戰船八年五月改軍前行
尚書省事十一年從伐宋十二年鎮黄州夏四月改授
淮西宣慰使十三年加昭毅大將軍賜白金五百兩十
四年改湖北道宣慰使移鎮鄂州夏五月蘄黄二州叛
鼎將兵討之戰于樊口舟覆溺死年六十有三十七年
董文忠等奏鄭伊克巴圖遇害其叛人家屬物産宜悉
與其子諾海帝從之贈中書右丞諡忠毅後加贈宣忠
保節功臣平章政事柱國追封潞國公諡忠肅子制宜
制宜小字諾海性聰敏莊重有器局通習國語至元十
四年襲父職太原平陽萬户仍戍鄂州時鄂闕守俾攝
府事十九年朝廷將征日本造樓船何家洲洲地狹衆
欲徙旁居民制宜不從改授寛地居民徳之城中屢災
或言于制宜曰恐姦人乗間為變宜捕其疑似者痛治
之制宜曰吾但嚴守備而己柰何濫及無辜不笞一人
災亦遂息有盗伏近郊晨暮剽劫流言將入城俄有數
男子自城外至顧盼異常制宜命吏縛入獄問之無驗
行省疑其非將釋之不從明日再出城東遇一人乗白
馬貌服殊異制宜叱下訊之乃與前數男子同為盜者
遂正其罪一郡帖然二十四年扈駕東征納顔請赴敵
自効帝顧左右曰而父歿王事惟有一子毋使在行陣
制宜請愈力乃命從伊嚕勒諾延别為一軍以戰功授
懷逺大將軍樞宻院判官明年車駕幸上都舊制樞府
官從行嵗留一員司本院書漢人不得與至是以屬制
宜制宜遜辭帝曰汝豈漢人比耶竟留之二十八年遷
湖廣行省叅知政事陛辭帝曰汝父死王事賞未汝及
近者約蘇穆爾伏誅籍沒其財産人畜汝可擇其佳者
取之制宜對曰彼以贓敗臣復取之寧無汚乎帝賢其
所守賜白金五千兩未㡬徴拜内臺侍御史安西舊有
牧地圉人恃勢冒奪民田十萬餘頃訟于有司積年不
能理制宜奉詔而往按圖籍以正之訟由是息三十年
除湖廣行樞宻副使湖南地濶逺羣寇依險出沒昭賀
二州及廬陵境民常被害制宜率偏師㣘二州道經廬
陵永新獲首賊及其黨皆殺之茶鄉譚計龍者聚惡少
年匿兵器為姦既捕獲其家納賂以緩獄事制宜悉以
勞軍斬計龍于市自是湖以南無復盜賊元貞元年有
制行樞宻院添置副使一員與制宜連署制宜以員非
常設先任者當罷俄入朝特授大都留守領少府監兼
武衛親軍都指揮使知屯田事大徳七年晉地大震平
陽尤甚壓死者衆制宜承命存恤懼緩不及事晝夜倍
道兼行至則親入里巷撫瘡殘給粟帛存者賴之成宗
素知其名眷遇殊厚每侍宴輙不敢飲終日無惰容帝
察其忠勤屢賜内醖輙持以奉母帝聞之特封其母蘇
氏為潞國太夫人十年制宜以疾終年四十有七贈推
忠贊治功臣銀青榮禄大夫平章政事追封澤國公諡
忠宣子阿爾斯蘭嗣
　　李進
李進保定曲陽人幼隸軍籍初從萬戸張柔屯杞之三
乂口時西山之西九十里曰龍岡者宋境也嵗庚戌春
張柔引兵築堡岡上㑹淮水汎漲宋以舟師卒至主帥
察罕率軍逆戰進以兵十五人載一舟轉鬬十餘里奪
一巨艦遂以功陞百戸戊午憲宗西征丞相史天澤時
為河南經略大使選諸道兵之驍勇者從遂命進為總
把是年秋九月道由陳倉入興元度米倉闗其地荒塞
不通進伐木開道七百餘里冬十一月至定逺七星闗
其闗上下皆築連堡宋以五百人守之巴渠江水環堡
東流天澤命進往闗下說降之不從進潛視間道歸白
天澤曰彼可取也是夜二鼓天澤遣進率勇士七十人
掩其不備攻之脫門樞而入者二十人守門者覺拔刀
拒之進被傷不以為病懸門俄閉諸軍不得入進與二
十人力戰殺傷三十人宋兵走上堡進乃毁懸門納諸
軍追至上堡殺傷益衆宋兵不能敵棄走夜將旦進遂
得其堡守之闗路始通諸軍盡度進以功受上賞己未
春二月天澤兵至行在所圍合州釣魚山寨夏五月宋
由嘉陵江以舟師來援始大戰三槽山西六月戰山之
東有功秋七月宋兵戰船三百餘泊黑石峽東以輕舟
五十為前鋒北軍之船七十餘泊峽西相距一里許帝
立馬東山擁兵二萬夾江而陣天澤乃號令于衆曰聴
吾鼓視吾旗無少怠也頃之聞鼓聲視其旗東指諸軍
遂鼓譟而入兵一交宋前鋒潰走戰艦繼亂順流從擊
死者不可勝計帝指顧為諸將曰白旗下服紅半臂突
而前者誰也天澤以進對賞錦衣名馬八月又戰浮圖
闗前後凡五戰皆以功受上賞世祖即位入為侍衛親
軍中統二年宣授總把賜銀符三年從征李璮有功至
元八年領兵赴襄陽十二年從略地湖北湖南宋平以
兵馬使分兵屯鄂州十三年領軍三千屯田河西中興
府十四年加武略將軍陞千戸十五年移屯六盤山加
武毅將軍賜金符十七年陞明威將軍管軍總管十九
年賜虎符復進懷逺大將軍命屯田西域巴實伯里二
十三年秋海都及都勒斡等領軍至洪水山進與力戰
衆寡不敵軍潰進被擒至綽巴爾遁還至和州收潰兵
三百餘人且戰且行還至京師賞金織紋衣二襲鈔一
千五百貫二十五年授蒙古侍衛親軍都指揮使司僉
事明年改授左翼屯田萬戸元貞元年春卒子雯襲授
武徳將軍左翼屯田萬戸佩虎符皇慶二年加宣武將
軍延祐六年仁宗念其父進嘗北征被掠特賜雯中統
鈔五百錠以恤之泰定元年春以疾辭子多爾濟襲
　　舒穆嚕安扎(布拉附/)
舒穆嚕安扎契丹人世居太原父大嘉努率漢軍五百
歸太祖嵗戊午安扎代領其軍從都元帥耨埒攻成都
時宋兵聚於虚泉安扎以所部兵與戰大敗之殺其將
韓都統又從都元帥阿敦攻瀘州安扎以戰艦七十艘
至馬湖江宋軍先以五百艘控扼江渡安扎擊敗之時
宋兵于沿江撤橋據守安扎相地形造浮橋師至無留
行宋欲撓其役兵出輙敗自馬湖以達合江涪江清江
凡立浮橋二十餘所及四川平浮橋之功居多己未宋
以巨艦載甲士數萬屯清河浮橋相距七十日水暴漲
浮橋壞西岸軍多漂溺安扎軍東岸急撤浮橋聚舟岸
下士卒得不死又援出别部軍五百餘人先鋒博恰和
爾齊以聞憲宗遣使慰諭賞賜甚厚叙州守將横截江
津軍不得渡安扎聚軍中牛皮作渾脫及皮船乗之與
戰破其軍奪其渡口為浮橋以濟師中統三年授河中
府船橋水手軍總管佩金符以立浮橋功也至元四年
從行省伊蘇岱爾攻瀘州安扎以水軍與宋將陳都統
張總制戰于馬湖江安扎身被二創戰愈力敗之六年
正月伊蘇岱爾領兵趨瀘州遣安扎以舟運其器械糧
食由水道進宋兵復扼馬湖江安扎擊敗之生獲四十
人奪其船五艘復以水軍一千運糧於眉簡二州軍中
賴之九年從征建都蠻嵗餘不下安扎先登其城力戰
遂降之軍還道病卒行省承制以其子布拉代領其軍
布拉從攻嘉定以巨艦七十艘載勇士數千人據其上
流于府江紅崖灘造浮橋以渡十二年嘉定降宋將鮮
于都統率衆遁布拉追至大佛灘盡斃之行院汪田哥
攻取紫雲瀘叙等城布拉功最多及諸軍圍重慶布拉
先以戰艦三百艘列陣于觀灘絶其走路十三年領隨
翼軍五百人㑹招討伊勒哈豎柵于白水江岸以為備
布拉乗夜襲宋軍直抵重慶城下攻千斯門宋軍驚潰
溺死者衆生擒三十餘人獲其旗幟甲仗以獻宋涪州
守將率舟師來援布拉擊敗之于廣陽垻生獲六十餘
人奪其船十艘十四年從攻瀘州布拉勒所部兵攻神
臂門蟻附以登斬首五十級明日復戰破之十五年復
攻重慶太平門布拉先登殺其守陴卒數十人宋都統
趙安以城降總管黄亮乗舟遁布拉追擒之及其兵士
五十人奪戰艦五十艘十六年命襲父職為懷逺大將
軍船橋軍馬總管更賜金虎符兼䕫路守鎮副萬户十
八年大小盤諸峒蠻叛命領諸翼蒙古漢軍三千餘人
戍施州既而蠻酋向貴誓用等降其餘峒蠻之未服者
悉平遂以為保寧等處萬戸
　　伊奇哩
伊奇哩女直人也大父實巴衮額布根登金進士第金
亡歸太宗伊奇哩幼穎悟能記誦長以孝友聞事世祖
潛邸得備宿衛中統初命叅議陜西行樞宻院事以商
挺佐之比行入奏曰闗陜要地軍務非輕阿爾圖敖拉
國之元臣陛下方委任之伏慮臨時議論不協必誤大
計儻有異同臣請得以上聞帝可其奏賜宴而遣之未
㡬改行省㫁事官復入宿衛李璮平朝議選宿衛之士
監漢軍伊奇哩佩虎符監軍于毗陽至元七年命為監
戰以所領諸軍圍襄陽築一字堡以張軍勢一時名將
索多劉國傑李庭等皆𨽻麾下攻樊城率其軍先登破
之所受賞賜悉分將士十一年從丞相巴延次郢州將
數騎而出與宋兵遇有部卒墮馬為其所得伊奇哩單
騎横戈直入其軍取之以還因殺獲四人時糧儲不繼
諸將以為憂伊奇哩乃西攻江陵龍灣堡取其粟萬石
衆賴以濟元兵東下宋將夏貴迎戰于陽羅洑巴延未
至衆欲少俟之伊奇哩曰兵貴神速機不可失宜及其
未定而擊之遂直前衝貴軍獲戰船百餘貴敗走巴延
上其功加定逺大將軍十二年攻常州伊奇哩造雲梯
繩橋以登遂克之奉省檄徇安吉諸州皆下十三年宋
降巴延命伊奇哩監守其宫號令嚴肅秋毫無犯入朝
録功遷昭勇大將軍禾㡬拜鎮國上將軍浙東宣慰使
鎮守紹興十九年卒年四十二子齊拉衮襲為萬户累
遷江東亷訪使托克托淮東宣慰使
　　鄭温
鄭温真定靈夀人初從中書鈕祜禄納罕南征有功為
哈必齊千户從丞相史天澤為新軍萬户鎮撫憲宗征
西川温四月不解甲天澤以温見言其功帝曰朕所親
見也賜名伊克巴圖賞以鞍勒還至閬州奉㫖分軍守
邏青居釣魚等山天澤命温統四千人警邏釣魚山中
統元年佩金虎符為總管三年李璮叛詔温以軍還討
至濟南大軍圍其城賊將楊巴圖等乗夜破營温力戰
至黎明賊退諸王哈必齊丞相史天澤厚賞之七月城
破命温率兵三千往定益都以功復受上賞命為侍衞
親軍總管至元六年進懷逺大將軍右衞副都指揮使
九年詔温統蒙古漢人女直髙麗諸部軍萬人渡海征
躭羅平之十二年陞右衛親軍都指揮使率三衛軍萬
人從攻岳州江州沙市潭州皆有功平章阿爾哈雅賞
銀十錠十四年入朝遷昭勇大將軍樞宻院判官十八
年改輔國上將軍江淮行省叅知政事杭民飢出米二
十萬石糶之俄賜以常州官田三十頃二十二年召還
二十三年陞江浙左丞命以新附漢軍萬五千於淮安
雲山泉塘立屯田二十八年卒年八十一子欽利用監
丞釭𣙜茶都運使銓右衛親軍千户鏞袁州路判官
　
　
　
　
　
　
　
　
　
　
　
　元史卷一百五十四
元史卷一百五十四考證
洪福源傳降其元帥趙忠　案髙麗傳趙忠作趙冲
李進傳己未春二月天澤兵至行在所圍合州釣魚山
　寨　案史天澤傳載兵圍合州釣魚山寨係己未夏
　事此作己未春互異
