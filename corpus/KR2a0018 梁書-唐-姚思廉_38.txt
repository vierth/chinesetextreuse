書卷三十八
　　唐　散　騎　常　侍　姚　思　廉　撰
　列𫝊第三十二
　　朱异　　賀琛
朱异字彦和吴郡錢唐人也父巽以義烈知名官至齊
江夏王叅軍吴平令异年數嵗外祖顧歡撫之謂异祖
昭之曰此兒非常器當成卿門户年十餘嵗好羣聚蒲
博頗為鄊黨所患既長乃折節従師遍治五經尤眀禮
易渉獵文史兼通雜藝博奕書算皆其所長年二十詣
都尚書令沈約面試之因戯异曰卿年少何乃不廉异
逡廵未達其旨約乃曰天下唯有文義棊書卿一時将
去可謂不廉也其年上書言建康宜置獄司比廷尉敕
付尚書議詳従之舊制年二十五方得釋褐時异適二
十一特敕擢為揚州議曹従事史尋有詔求異能之士
五經博士眀山賓表薦异曰竊見錢唐朱异年時尚少
徳備老成在獨無散逸之想處闇有對賓之色器宇𢎞
深神表峯峻金山萬丈縁陟未登玉海千尋窺映不測
加以珪璋新琢錦組初構觸響鏗鏘值采便𤼵觀其信
行非惟十室所稀若使負重遥途必有千里之用髙祖
召見使說孝經周易義甚悦之謂左右曰朱异實異後
見眀山賓謂曰卿所舉殊得其人仍召异直西省俄兼
太學博士其年髙祖自講孝經使异執讀遷尚書儀曹
郎入兼中書通事舎人累遷鴻臚卿太子右衛率尋加
員外常侍普通五年大舉北伐魏徐州刺史元法僧遣
使請舉地内屬詔有司議其虚實异曰自王師北討剋
獲相繼徐州地轉削弱咸願歸罪法僧法僧懼禍之至
其降必非偽也髙祖仍遣异報法僧并敕衆軍應接受
异節度既至法僧遵承朝旨如异䇿焉中大通元年遷
散騎常侍自周捨卒後异代掌機謀方鎮改換朝儀國
典詔誥敕書竝兼掌之每四方表疏當局簿領諮詢詳
斷填委於前异屬辭落紙覽事下議従横敏贍不暫停
筆頃刻之間諸事便了大同四年遷右衛将軍六年异
唘於儀賢堂奉述髙祖老子義敕許之及就講朝士及
道俗聴者千餘人為一時之盛時城西又開士林館以
延學士异與左丞賀琛遞日述髙祖禮記中庸義皇太
子又召异扵𤣥圃講易八年改加侍中太清元年遷左
衛将軍領歩兵二年遷中領軍舍人如故髙祖夢中原
平舉朝稱慶旦以語异异對曰此宇内方一之徴及侯
景歸降敕召羣臣議尚書僕射謝舉等以為不可髙祖
欲納之未决嘗夙興至武徳閤自言我國家承平若此
今便受地詎是事宜脱致終紜悔無所及异探髙祖㣲
旨應聲答曰聖眀御宇上應蒼𤣥北土遺黎誰不慕仰
為無機㑹未達其心今侯景分魏國大半輸誠送欵逺
歸聖朝豈非天誘其𠂻人奨其計原心審事殊有可嘉
今若不容恐絶後来之望此誠易見願陛下無疑髙祖
深納异言又感前夢遂納之及貞陽敗沒自魏遣使還
述魏相髙澄欲更申和睦敕有司定議异又以和為允
髙祖果従之其年六月遣建康令謝挺通直郎徐陵使
北通好是時侯景鎮夀春累唘絶和及請追使又致書
與异辭意甚切异但述敕旨以報之八月景遂舉兵反
以討异為名募兵得三千人及景至仍以其衆守大司
馬門初景謀反合州刺史鄱陽王範司州刺史羊鴉仁
竝累有唘聞异以景孤立寄命必不應爾乃謂使者鄱
陽王遂不許國家有一客竝抑而不奏故朝廷不為之
備及寇至城内文武咸尤之皇太子又製圍城賦其末
章云彼髙冠及厚履竝鼎食而乗肥升紫霄之丹地排
玉殿之金扉陳謀謨之唘沃宣政刑之福威四郊以之
多壘萬邦以之未綏問豺狼其何者訪虺蜴之為誰盖
以指异异因慙憤發病卒時年六十七詔曰故中領軍
异器宇𢎞通才力優贍諮謀帷幄多厯年所方賛朝經
永申寄任奄先物化惻悼兼懐可贈侍中尚書右僕射
給秘器一具凶事所湏随由資辦舊尚書官不以為贈
及异卒髙祖惜之方議贈事左右有善异者乃唘曰异
忝厯雖多然平生所懐願得執法髙祖因其宿志特有
此贈焉异居權要三十餘年善窺人主意曲能阿諛以
承上旨故特被寵任厯官自員外常侍至侍中四官皆
珥貂自右衛率至領軍四職竝驅鹵簿近代未之有也
异及諸子自潮溝列宅至青溪其中有臺池翫好每暇
日與賓客遊焉四方所饋財貨充積性恡嗇未嘗有散
施㕑下珍羞腐爛每月常棄十數車雖諸子别房亦不
分贍所撰禮易講疏及儀注文集百餘篇亂中多亡逸
長子肅官至國子博士次子閏司徒掾竝遇亂卒
賀琛字國寳㑹稽山隂人也伯父㻛歩兵校尉為世碩
儒琛幼㻛授其經業一聞便通義理㻛異之常曰此兒
當以眀經致貴㻛卒後琛家貧常往還諸暨販粟以自
給閑則習業尤精三禮初瑒於郷里聚徒教授至是又
依琛焉普通中刺史臨川王辟為祭酒従事史琛始出
都髙祖聞其學術召見文徳殿與語悅之謂僕射徐勉
曰琛殊有世業仍補王國侍郎俄兼太學博士稍遷中
衛叅軍事尚書通事舍人叅禮儀事累遷通直正員郎
舎人如故又征西鄱陽王中録事兼尚書左丞滿嵗為
真詔琛撰新諡法至今施用時皇太子議大功之末可
以冠子嫁女琛駮之曰令旨以大功之末可得冠子嫁
女不得自冠自嫁推以記文竊猶致惑案嫁冠之禮本
是父之所成無父之人乃可自冠故稱大功小功竝以
冠子嫁子為文非闗惟得為子己身不得也小功之末
既得自嫁娶而亦云冠子娶婦其義益眀故先列二服
毎眀冠子嫁子結扵後句方顯自娶之義既眀小功自
娶即知大功自冠矣盖是約言而見旨若謂縁父服大
功子服小功小功服輕故得為子冠嫁大功服重故不
得自嫁自冠者則小功之末非眀父子服殊不應復云
冠子嫁子也若謂小功之文言已可娶大功之文不言
已冠故知身有大功不得自行嘉禮但得為子冠嫁竊
謂有服不行嘉禮本為吉凶不可相干子雖小功之末
可得行冠嫁猶應湏父得為其嫁冠若父扵大功之末
可以冠子嫁子是於吉凶禮無礙吉凶禮無礙豈不得
自冠自嫁若自冠自嫁於事有礙則冠子嫁子寜獨可
通今許其冠子而塞其自冠是琛之所惑也又令旨推
下殤小功不可娶婦則降服大功亦不得為子冠嫁伏
尋此旨若謂降服大功不可冠子嫁子則降服小功亦
不可自冠自娶是為凡厥降服大功小功皆不得冠娶
矣記文應云降服則不可寜得惟稱下殤今不言降服
的舉下殤實有其義夫出嫁出後或有再降出後之身
於本姊妹降為大功若是大夫服士又以尊降則成小
功其於冠嫁義無以異所以然者出嫁則有受我出後
則有𫝊重竝欲薄於此而厚扵彼此服雖降彼服則隆
昔實朞親雖再降猶依小功之禮可冠可嫁若夫朞降
大功大功降為小功止是一等降殺有倫服末嫁冠若
無有異惟下殤之服特眀不娶之義者盖縁以幼稚之
故夭䘮情深既無受厚佗姓又異𫝊重彼宗嫌其年稚
服輕頓成殺略故特眀不娶以示本重之恩是以凡厥
降服冠嫁不殊惟在下殤乃眀不娶其義若此則不得
言大功之降服皆不可冠嫁也且記云下殤小功言下
殤則不得通扵中上語小功則不得兼於大功若實大
小功降服皆不冠嫁上中二殤亦不嫁冠者記不得直
云下殤小功則不可恐非文意此又琛之所疑也遂從
琛議遷員外散騎常侍舊尚書南坐無貂貂自琛始也
頃之遷御史中丞叅禮儀事如先琛家産既豐買主第
為宅為有司所奏坐免官俄復為尚書左丞遷給事黄
門侍郎兼國子博士未拜改為通直散騎常侍領尚書
左丞竝叅禮儀事琛前後居職凡郊廟諸儀多所創定
每見髙祖與語常移晷刻故省中為之語曰上殿不下
有賀雅琛容止都雅故時人呼之遷散騎常侍叅禮儀
如故是時髙祖任職者皆縁飾姦諂深害時政琛遂唘
陳事條封奏曰臣荷拔擢之恩曾不能効一職居獻納
之任又不能薦一言竊聞慈父不愛無益之子眀君不
畜無益之臣臣所以當食廢飱中宵而歎息也輒言時
事列之於後非謂謀猷寜云唘沃獨緘胷臆不語妻子
辭無粉飾削槀則焚脫得聴覽試加省鑒如不允合亮
其戇愚其一事曰今北邉稽服戈甲解息政是生聚教
訓之時而天下户口減落誠當今之急務雖是處彫流
而闗外彌甚郡不堪州之控總縣不堪郡之裒削更相
呼擾莫得治其政術惟以應赴徴歛為事百姓不能堪
命各事流移或依扵大姓或聚扵屯封盖不獲已而竄
亡非樂之也國家於闗外賦税盖㣲乃至年常租課動
致逋積而民失安居寜非牧守之過東境戶口空虚皆
由使命繁數夫犬不夜吠故民得安居今大邦大縣舟
舸銜命者非惟十數復窮幽之鄊極逺之邑亦皆必至
每有一使屬所搔擾况復煩擾積理深為民害駑困邑
宰則拱手聴其漁獵桀黠長吏又因之而為貪殘縦有
廉平郡猶掣肘故邑宰懐印類無考績細民棄業流冗
者多雖年降復業之詔屢下蠲賦之恩而終不得反其
居也其二事曰聖主恤隐之心納隍之念聞之遐邇至
扵翾飛蠕動猶且度脱况在兆庶而州郡無恤民之志
故天下顒顒惟注仰於一人誠所謂愛之如父母仰之
如日月敬之如鬼神畏之如雷霆茍湏應痛逗藥豈可
不治之㦲今天下宰守所以皆尚貪殘罕有廉白者良
由風俗侈靡使之然也滛奢之弊其事多端粗舉二條
言其尤者夫食方丈於前所甘一味今之燕喜相競誇
豪積果如山岳列肴同綺繡露臺之産不周一燕之資
而賓主之間裁取滿腹未及下堂已同臭腐又歌姬儛
女本有品制二八之錫良待和戎今言妓之夫無有等
秩雖復庶賤微人皆盛姬姜務在貪汚爭飾羅綺故為
吏牧民者競為剝削雖致貲巨億罷歸之日不支數年
便已消散盖由宴醑所費既破數家之産歌謡之具必
俟千金之資所費事等丘山為歡止在俄頃乃更追恨
向所取之少今所費之多如復傅翼增其搏噬一何悖
㢤其餘滛侈著之凡百習以成俗日見滋甚欲使人守
廉隅吏尚清白安可得邪今誠宜嚴為禁制道之以節
儉貶黜雕飾糾奏浮華使衆皆知變其耳目改其好惡
夫失節之嗟亦民所自患正恥不及羣故勉彊而為之
茍力所不至還受其弊矣今若釐其風而正其失易扵
反掌夫論至治者必以淳素為先正雕流之弊莫有過
儉樸者也其三事曰聖躬荷負蒼生以為任𢎞濟四海
以為心不憚胼胝之勞不辭癯瘦之苦豈止日仄忘飢
夜分廢寝至於百司莫不奏事上息責下之嫌下無逼
上之咎斯實道邁百王事超千載但斗筲之人藻棁之
子既得伏奏帷扆便欲詭競求進不說國之大體不知
當一官處一職貴使理其紊亂匡其不及心在眀恕事
乃平章但務吹毛求疵擘肌分理運挈缾之智徼分外
之求以深刻為能以繩逐為務迹雖似於奉公事更成
其威福犯罪者多巧避滋甚曠官廢職長弊增姦寔由
扵此今誠願責其公平之效黜其䜛愚之心則下安上
謐無徼倖之患矣四事曰自征伐北境帑藏空虚今天
下無事而猶日不暇給者良有以也夫國弊則省其事
而息其費事省則養民費息則財聚止五年之中尚於
無事必能使國豐民阜若積以嵗月斯乃范蠡㓕吴之
行管仲覇齊之由今應内省職掌各檢其所部凡京師
治署邸肆應所為或十條宜省其五或三條宜除其一
及國容戎備在昔應多在今宜少雖於後應多即事未
湏皆悉减省應四方屯𫝊邸治或舊有或無益或妨民
有所宜除除之有所宜减减之凡厥興造凡厥費財有
非急者有役民者又凡厥討召凡厥徴求雖闗國計權
其事宜皆息費休民不息費則無以聚財不休民則無
以聚力故蓄其財者所以大用之也息其民者所以大
役之也若言小事不足害財則終年不息矣以小役不
足妨民則終年不止矣擾其民而欲求生聚殷阜不可
得矣耗其財而務賦歛繁興則姦詐盗竊彌生是弊不
息而其民不可使也則難可以語富彊而圗逺大矣自
普通以来二十餘年刑役荐起民力彫流今魏氏和親
疆塲無警若不及於此時大息四民使之生聚减省國
費令府庫蓄積一旦異境有虞闗河可掃則國弊民疲
安能振其逺略事至方圖知不及矣言奏髙祖大怒召
主書於前口授敕責琛曰謇謇有聞殊稱所期但朕有
天下四十餘年公車讜言見聞聴覽所陳之事與卿不
異常欲承用無替懐抱每苦倥􁦖更増惽惑卿珥貂紆
組博問洽聞不宜同於闟茸止取名字宣之行路言我
能上事眀言得失恨朝廷之不能用或誦離騷蕩蕩其
無人遂不御乎千里或誦老子知我者希則我貴矣如
是獻替莫不能言正旦獸鐏皆其人也卿可分别言事
唘乃心沃朕心卿云今北邉稽服政是生聚教訓之時
而民失安居牧守之過朕無則哲之知觸向多弊四聰
不開四眀不達内省責躬無處逃咎堯為聖主四凶在
朝况乎朕也能無惡人但大澤之中有龍有蛇縦不盡
善不容皆惡卿可分眀顯出某刺史横暴某太守貪殘
某官長凶虐尚書蘭臺主書舍人某人姦猾某人取與
眀言其事得以黜陟向令舜但聴公車上書四凶終自
不知堯亦永為闇主卿又云東境户口空虚良由使命
繁多但未知此是何使卿云駕困邑宰則拱手聴其漁
獵桀黠長吏又因之而為貪殘竝何姓名廉平掣肘復
是何人朝廷思賢有如饑渴廉平掣肘實為異事宜速
條聞當更擢用凡所遣使多由民訟或復軍糧諸所飈
急盖不獲已而遣之若不遣使天下枉直云何綜理事
實云何濟辦惡人日滋善人日蔽欲求安卧其可得乎
不遣使而得事理此乃佳事無足而行無翼而飛能到
在所不威而伏豈不幸甚卿既言之應有深見宜陳秘
術不可懐寳迷邦卿又云守宰貪殘皆由滋味過度貪
殘糜費已如前答漢文雖愛露臺之産鄧通之錢布扵
天下以此而治朕無愧焉若以下民飲食過差亦復不
然天監之初思之已甚其勤力營産則無不富饒惰遊
緩事則家業貧窶勤修産業以營盤案自己營之自己
食之何損扵天下無賴子弟惰營産業致於貧窶無可
施設此何益於天下且又意雖曰同富富有不同慳而
富者終不能設奢而富者於事何損若使朝廷緩其刑
此事終不可斷若急其制則曲屋密房之中云何可知
若家家搜檢其細已甚欲使吏不呼門其可得乎更相
恐脅以求財帛足長禍萌無益治道若以此指朝廷我
無此事昔之牲牢久不宰殺朝中㑹同菜蔬而已意粗
得奢約之節若復減此必有蟋蟀之譏若以為功徳事
者皆是園中之所産育功徳之事亦無多費變一𤓰為
數十種食一菜為數十味不變𤓰菜亦無多種以變故
多何損於事亦豪芥不闗國家如得財如法而用此不
愧乎人我自除公宴不食國家之食多厯年稔乃至宫
人亦不食國家之食積累嵗月凡所營造不闗材官及
以國匠皆資雇借以成其事近之得財頗有方便民得
其利國得其利我得其利營諸功徳或以卿之心度我
之心故不能得知所得財用暴扵天下不得曲辭辯論
卿又云女妓越濫此有司之責雖然亦有不同貴者多
畜妓樂至於勲附若兩掖亦復不聞家有二八多畜女
妓者此並宜具言其人當令有司振其霜豪卿又云乃
追恨所取為少如復傅翼增其搏噬一何悖㦲勇怯不
同貪廉各用勇者可使進取怯者可使守城貪者可使
捍禦廉者可使牧民向使叔齊守於西河豈能濟事吴
起育民必無成功若使吴起而不重用則西河之功廢
今之文武亦復如此取其搏噬之用不能得不重更任
彼亦非為朝廷為之傅翼卿以朝廷為悖乃自甘之當
思致悖所以卿云宜導之以節儉又云至治者必以淳
素為先此言大善夫子言其身正不令而行其身不正
雖令不從朕絶房室三十餘年無有滛佚朕頗自計不
與女人同屋而寝亦三十餘年至於居處不過一牀之
地雕飾之物不入於宫此亦人所共知受生不飲酒受
生不好音聲所以朝中曲宴未嘗奏樂此羣賢之所觀
見朕三更出理事随事多少事少或中前得竟或事多
至日昃方得就食日常一食若晝若夜無有定時疾苦
之日或亦再食昔要腹過於十圍今之瘦削裁二尺餘
舊帶猶存非為妄説為誰為之救物故也書曰股肱惟
人良臣惟聖向使朕有股肱可得中主今乃不免居九
品之下不令而行徒虚言耳卿今慊言便罔知所答卿
又云百司莫不奏事詭競求進此又是誰何者復是詭
事今不使外人呈事於義可否無人廢職職可廢乎職
廢則人亂人亂則國安乎以咽廢飱此之謂也若斷呈
事誰尸其任専委之人云何可得是故古人云専聴生
姦獨任成亂猶二世之委趙髙元后之付王莾呼鹿為
馬卒有閻樂望夷之禍王莾亦終移漢鼎卿云吹毛求
疵復是何人所吹之疵擘肌分理復是何人乎事及深
刻繩逐竝復是誰又云治署邸肆何者宜除何者宜省
國容戎備何者宜省何者未湏四方屯𫝊何者無益何
者妨民何處興造而是役民何處費財而是非急若為
討召若為徴賦朝廷從来無有此事静息之方復何者
宜各出其事具以奏聞卿云若不及於時大息其民事
至方圖知無及也如卿此言即時便是大役其民是何
處所卿云國弊民疲誠如卿言終湏出其事不得空作
漫語夫能言之必能行之富國彊兵之術急民省役之
宜號令逺近之法竝宜具列若不具列則是欺罔朝廷
空示頬舌凡人有為先湏内省惟無瑕者可以戮人卿
不得厯詆内外而不極言其事佇聞重奏當後省覽付
之尚書班下海内庶亂羊永除害馬長息惟新之美復
見今日琛奉勑但謝過而已不敢復有指斥久之遷太
府卿太清二年遷雲騎将軍中軍宣城王長史侯景舉
兵襲京師王移入臺内留琛與司馬楊曒守東府賊尋
攻陷城放兵殺害深被槍未至死賊求得之轝至闕下
求見僕射王克領軍朱异勸開城納賊克等讓之涕泣
而止賊復轝送荘嚴寺療治之眀年臺城不守琛逃歸
鄊里其年冬賊進寇㑹稽復執琛送出都以為金紫光
禄大夫後遇疾卒年六十九琛所撰三禮講疏五經滯
義及諸儀法凡百餘萹子詡太清初自儀同西昌侯掾
出為巴山太守在郡遇亂卒
陳吏部尚書姚察云夏侯勝有言曰士患不眀經術經
術眀取青紫如拾地芥耳朱异賀琛竝起微賤以經術
逢時致於貴顯符其言矣而异遂徼寵幸任事居權不
能以道佐君茍取容媚及延冦敗國實异之由禍難既
彰不眀其罪至於身死寵贈猶殊罰既弗加賞亦斯濫
失扵勸沮何以為國君子是以知太清之亂能無及是
乎
　
　
　
　
　
　
　
　
　梁書卷三十八
　梁書卷三十八考證
朱异𫝊父巽以義烈知名○巽南史作巽之
　
　
　
　
　
　
　
　
　
　
　
　
　
　梁書卷三十八考證
