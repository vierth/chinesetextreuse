
　西漢年紀卷十七　　　　宋　王益之　撰
　　武帝
太始元年春正月徙郡國吏民豪桀于茂陵(本紀本考/異曰  紀)
(又有雲陵字顔注曰此當云雲陽冩者誤為陵耳趙偼/伃死𦵏雲陽至昭帝即位始尊為皇太后而起雲陵武)
(帝時未有雲陵此言是也又謂茂陵帝所自起而雲陽/甘泉所居故總使徙豪傑也此言恐未然荀紀云徙豪)
(傑于茂陵陵在雲陽如荀氏説是徙豪傑扵茂陵/之雲陽耳非兩處也通鑑削去雲陽二字今從之)乙巳
晦日有食之(五行/志)大司農桑宏羊貶為捜粟都尉(百官/表)
二年春三月更黃金為麟趾褭蹏(本/紀)初天子始建漢家
之封而太史令司馬談留滯周南不得與從事故發憤
且卒而子遷為郎中奉使西征巴蜀以南略邛笮昆明
還報命見父於河洛之間太史談執遷手而泣曰余先
周室之太史也自上世嘗顯功名於虞夏典天官事後
世中衰絶於余乎汝復為太史則續吾祖矣今天子接
千歳之統封泰山而余不得從行是命也夫是命也夫
余死汝必為太史為太史無忘吾所欲論著矣且夫孝
始於事親中於事君終於立身揚名於後世以顯父母
此孝之大也夫天下稱周公言其能論歌文武之徳宣
周召之風逹太王王季思慮爰及公劉以尊后稷也幽
厲之後王道缺禮樂衰孔子脩舊起廢論詩書作春秋
學者至今則之自獲麟以來四百有餘歳而諸侯相兼
史記放絶今漢興海内一統明主賢君忠臣義士余為
太史而弗論載廢天下之文余甚懼焉汝其念哉遷俯
首流涕曰小子不敏請悉論先人所次舊聞弗敢闕卒
三歳而遷為太史令紬史記石室金匱之書五年而當
太初元年於是論次其文七年而遷遭李陵之禍幽於
縲紲乃喟然而嘆曰是余之罪也夫是余之罪也夫身
毁不用矣退而深維曰夫詩書隱約者欲遂其志之思
也昔西伯拘羑里演周易孔子戹陳蔡作春秋屈原放
逐著離騷左邱失明厥有國語孫子臏脚而論兵法不
韋遷蜀世傳吕覽韓非囚秦説難孤憤詩三百篇大抵
賢聖發憤之所為作也此人皆意有所欎結不得通其
道也故述往事思來者於是卒述陶唐以來至於麟止
自黃帝始維昔黃帝法天則地四聖遵序各成法度唐
堯遜位虞舜不台厥羙帝功萬世載之作五帝本紀第
一維禹之功九州攸同光唐虞際徳流苗裔夏桀淫驕
乃放鳴條作夏本紀第二維契作商爰及成湯太甲居
桐徳盛阿衡武丁得説乃稱髙宗帝辛湛湎諸侯不享
作殷本紀第三維棄作稷徳盛西伯武王牧野實撫天
下幽厲昏亂既䘮酆鎬陵遲至赧洛邑不祀作周本紀
第四維秦之先伯翳佐禹穆公思義悼豪之旅以人為
殉詩歌黃鳥昭襄業帝作秦本紀第五始皇既立并兼
六國銷鋒鑄鐻維偃干革尊號稱帝矜武任力二世受
運子嬰降虜作始皇本紀第六秦失其道豪傑並擾項
梁業之子羽接之殺慶救趙諸侯立之誅嬰背懐天下
非之作項羽本紀第七子羽暴虐漢行功徳憤發蜀漢
還定三秦誅籍業帝天下惟寜改制易俗作髙祖本紀
第八惠之早霣諸吕不台崇彊禄産諸侯謀之殺隱幽
友大臣洞疑遂及宗禍作吕太后本紀第九漢既初興
繼嗣不明迎王踐阼天下歸心蠲除肉刑開通闗梁廣
恩博施厥稱太宗作孝文本紀第十諸侯驕恣吳首為
亂京師行誅七國伏辜天下翕然大安殷富作孝景本
紀第十一漢興五世隆在建元外攘夷狄内修法度建
封禪改正朔易服色作今上本紀第十二維三代尚矣
年紀不可考盖取之譜牒舊聞本于兹於是畧推作三
代世表第一幽厲之後周室衰微諸侯専政春秋有所
不紀而譜牒經畧五覇更盛衰欲睹周世相先後之意
作十二諸侯年表第二春秋之後陪臣秉政彊國相王
以至於秦卒并諸夏滅封地擅其號作六國年表第三
秦既暴虐楚人發難項氏遂亂漢乃扶義征伐八年之
間天下三嬗事繁變衆故詳著秦楚之際月表第四漢
興㠯來至於太初百年諸侯廢立分削譜紀不明有司
靡踵彊弱之原云以世作漢興㠯來諸侯年表第五維
髙祖元功輔臣股肱剖符而爵澤流苗裔忘其昭穆或
殺身隕國作髙祖功臣侯者年表第六惠景之間維申
功臣宗屬爵邑作惠景間侯者年表第七北討强胡南
誅勁越征伐夷蠻武功爰列作建元以來侯者年表第
八諸侯既强七國為從子弟衆多無爵封邑推恩行義
其勢銷弱徳歸京師作王子侯者年表第九國有賢相
良將民之師表也維見漢興以來将相名臣年表賢者
記其治不賢者彰其事作漢興以來将相名臣年表第
十維三代之禮所損益各殊物然要以近情性通王道
故禮因人質為之節文畧協古今之變作禮書第一樂
者所以移風易俗也自雅頌聲興則已好鄭衛之音鄭
衛之音所從來乆矣人情之所感逺俗則懐比樂書以
述來古作樂書第二非兵不强非徳不昌黃帝湯武以
興桀紂二世以崩可不慎歟司馬法所從來尚矣太公
孫吳王子能紹而明之切近世極人變作律書第三律
居隂而治陽歴居陽而治隂律歴更相治間不容翲忽
五家之文怫異維太初之元論作歴書第四星氣之書
多雜禨祥不經推其文考其應不殊比集論其行事騐
于軌度以次作天官書第五受命而王封禪之符䍐用
用則萬靈罔不禋祀追本諸神名山大川禮作封禪書
第六維禹浚川九州攸寕爰及宣防决瀆通溝作河渠
書第七維幣之行以通農商其極則玩巧并兼兹殖爭
於機利去本趨末作平凖書以觀事變第八太伯避歴
江蠻是適文武攸興古公王迹闔廬弑僚賔服荆楚夫
差克齊子胥鴟夷信嚭親越吳國既滅嘉伯之讓作吳
世家第一申吕肖矣尚父側微卒歸西伯文武是師功
冠群公繆權于幽番番黃髪爰饗營邱不背柯盟桓公
以昌九合諸侯覇功顯彰田闞爭寵姜姓解亡嘉父之
謀作齊太公世家第二依之違之周公綏之憤發文徳
天下和之輔翼成王諸侯宗周隱桓之際是獨何哉三
桓爭彊魯乃不昌嘉旦金縢作周公世家第三武王克
紂天下未協而崩成王既㓜管蔡疑之淮夷叛之於是
召公率徳安集王室以寜東土燕易之禪乃成禍亂嘉
甘棠之詩作燕世家第四管蔡相武庚将寜舊商及旦
攝政二叔不饗殺鮮放度周公為盟大任十子周以宗
强嘉仲悔過作管蔡世家第五王後不絶舜禹是説維
徳休明苗裔蒙烈百世享祀爰周陳杞楚實滅之齊田
既起舜何人哉作陳杞世家第六收殷餘民叔封始邑
申以商亂酒材是告及朔之生衛傾不寜南子惡蒯聵
子父易名周徳卑微戰國既强衛以小弱角獨後亡嘉
彼康誥作衛世家第七嗟箕子乎嗟箕子乎正言不用
乃反為奴武庚既死周封微子襄公傷於泓君子孰稱
景公謙徳熒惑退行剔成暴虐宋乃滅亡嘉微子問太
師作宋世家第八武王既崩叔虞邑唐君子譏名卒滅
武公驪姬之愛亂者五世重耳不得意乃能成覇六卿
專權晉國以耗嘉文公錫圭鬯作晉世家第九重黎業
之吳囘接之殷之季世粥子牒之周用熊繹熊渠是續
荘王之賢乃復國陳既赦鄭伯班師華元懐王客死蘭
咎屈原好䛕信䜛楚并於秦嘉荘王之義作楚世家第
十少康之子實賔南海文身斷髪黿鱓與處既守封禺
奉禹之祀句踐困彼乃用種蠡嘉句踐夷蠻能修其徳
滅强吳以尊周室作越王句踐世家第十一桓公之東
太史是庸及侵周禾王人是議祭仲要盟鄭乆不昌子
産之仁紹世稱賢三晉侵伐鄭納於韓嘉厲公納恵王
作鄭世家第十二維驥騄耳乃章造父趙夙事獻衰續
厥緒佐文尊王卒為晉輔襄子困辱乃禽智伯主父生
縛餓死探爵王遷辟淫良将是斥嘉鞅討周亂作趙世
家第十三畢萬爵魏卜人知之及絳戮干戎翟和之文
侯慕義子夏師之恵王自矜齊秦攻之既疑信陵諸侯
罷之卒亡大梁王假厮之嘉武佐晉文申覇道作魏世
家第十四韓厥隂徳趙武攸興紹絶立廢晉人宗之昭
侯顯列申子庸之疑非不信秦人襲之嘉厥輔晉匡周
天子之賦作韓世家第十五完子避難適齊為援隂施
五世齊人歌之成子得政田和為侯王建動心乃遷于
共嘉威宣能撥濁世而獨宗周作田敬仲完世家第十
六周室既衰諸侯恣行仲尼悼禮廢樂崩追修經術以
達王道匡亂世反之於正見其文辭為天下制儀法垂
六藝之統紀於後世作孔子世家第十七桀紂失其道
而湯武作周失其道而春秋作秦失其政而陳渉發迹
諸侯作難風起雲蒸卒亡秦族天下之端自渉發難作
陳渉世家第十八成臯之臺薄氏始基詘意適代厥崇
諸竇栗姬偩貴王氏乃遂陳后太驕卒尊子夫嘉夫徳
若斯作外戚世家第十九漢既譎謀禽信於陳越荆剽
輕乃封弟交為楚王爰都彭城以彊淮泗為漢宗藩戊
溺於邪禮復紹之嘉㳺輔祖作楚元王世家第二十維
祖師旅劉賈是與為布所襲䘮其荆吳營陵激吕乃王
琅邪怵午信齊往而不歸遂西入闗遭立孝文獲復王
燕天下未集賈澤以族為漢藩輔作荆燕世家第二十
一天下已平親屬既寡悼恵先壮實鎮東土哀王擅興
發怒諸吕駟鈞暴戾京師弗許厲之内淫禍成主父嘉
肥股肱作齊悼恵王世家第二十二楚人圍我滎陽相
守三年蕭何填撫山西推計踵兵給糧食不絶使百姓
愛漢不樂為楚作蕭相國世家第二十三與信定魏破
趙㧞齊遂弱楚人續何相國不變不革黎庶攸寜嘉參
不伐功矜能作曹相國世家第二十四運籌帷幄之中
制勝於無形子房計謀其事無知名無勇功圖難於易
為大於細作留侯世家第二十五六竒既用諸侯賔從
於漢吕氏之事平為本謀終安宗廟定社稷作陳丞相
世家第二十六諸吕為從謀弱京師而勃反經合於權
吳楚之兵亞夫駐於昌邑以戹齊趙而出委以梁作絳
侯世家第二十七七國叛逆蕃屏京師唯梁為扞偩愛
矜功幾獲於禍嘉其能距吳楚作梁孝王世家第二十
八五宗既王親屬洽和諸侯大小為藩爰得其宜僣擬
之事稍衰貶矣作五宗世家第二十九三子之王文辭
可觀作三王世家第三十末世爭利維彼奔義讓國餓
死天下稱之作伯夷列傳第一晏子儉矣夷吾則奢齊
桓以覇景公以治作管晏列傳第二李耳無為自化清
淨自正韓非揣事情循勢理作老子韓非列傳第三自
古王者而有司馬法穰苴能申明之作司馬穰苴列傳
第四非信亷仁勇不能傳兵論劍與道同符内可以治
身外可以應變君子比徳焉作孫子吳起列傳第五維
建遇䜛爰及子奢尚既匡父伍貟奔吳作伍子胥列傳
第六孔氏述文弟子興業咸為師傅崇仁厲義作仲尼
弟子列傳第七鞅去衛適秦能明其術彊覇孝公後世
遵其法作商君列傳第八天下患衡秦無饜而蘇子能
存諸侯約從以抑貪彊作蘓秦列傳第九六國既從親
而張儀能明其説復散觧諸侯作張儀列傳第十秦所
以東攘雄諸侯樗里甘茂之策作樗里甘茂列傳第十
一苞河山圍大梁使諸侯歛手而事秦者魏冉之功作
穰侯列傳第十二南㧞鄢郢北摧長平遂圍邯郸武安
為率破荆滅趙王翦之計作白起王翦列傳第十三獵
儒墨之遺文明禮義之統紀絶恵王利端列往世興衰
作孟子荀卿列傳第十四好客喜士士歸於薛為齊扞
楚魏作孟嘗君列傳第十五爭馮亭以權如楚以救邯
郸之圍使其君復稱於諸侯作平原君虞卿列傳第十
六能以富貴下貧賤賢能詘於不肖唯信陵君為能行
之作魏公子列傳第十七以身狥君遂脱彊秦使馳説
之士南鄉走楚者黄歇之義作春申君列傳第十八能
忍訽(音/逅)於魏齊而信威於彊秦推賢譲位二子有之作
范睢蔡澤列傳第十九率行其謀連五國兵為弱燕報
彊齊之讎雪其先君之耻作樂毅列傳第二十能信意
彊秦而屈體亷子用狥其君俱重於諸侯作亷頗藺相
如列傳第二十一湣王既失臨淄而奔莒唯田單用即
墨破走騎刼遂存齊社稷作田單列傳第二十二能設
詭說觧患於圍城輕爵禄樂肆志作魯仲連鄒陽列傳
第二十三作辭以諷諌連類以争義離騷有之作屈原
賈生列傳第二十四結子楚親使諸侯之士斐然爭入
事秦作吕不韋列傳第二十五曹子匕首魯獲其田齊
明其信豫讓義不為二心作刺客列傳第二十六能明
其畫因時推秦遂得意於海内斯為謀首作李斯列傳
第二十七為秦開地益衆北靡匈奴據河為塞因山為
固建榆中作蒙恬列傳第二十八填趙塞常山以廣河
内弱楚權明漢王之信於天下作張耳陳餘列傳第二
十九收西河上黨之兵從至彭城越之侵掠梁地以苦
項羽作魏豹彭越列傳第三十以淮南畔楚歸漢漢用
大司馬殷卒破子羽于陔下作黥布列傳第三十一楚
人廹我京索而信㧞魏趙定燕齊使漢三分天下有其
二以滅項籍作淮隂侯列傳第三十二楚漢相距鞏洛
而韓信為填潁川盧綰絶籍糧餉作韓信盧綰列傳第
三十三諸侯畔項王唯齊連子羽城陽漢得以間遂入
彭城作田儋列傳第三十四攻城野戰獲功歸報噲商
有力焉非獨鞭策又與之脱難作樊酈列傳第三十五
漢既初定文理未明蒼為主計整齊度量序律歴作張
丞相列傳第三十六結言通使約懐諸侯諸侯咸親歸
漢為藩輔作酈生陸賈列傅第三十七欲詳知秦楚之
事惟周緤常從髙祖平定諸侯作傅靳蒯成列傳第三
十八徙彊族都闗中和約匈奴明朝廷禮次宗廟儀法
作劉敬叔孫通列傳第三十九能摧剛作柔卒為列臣
欒公不刼於勢而倍死作季布欒布列傅第四十敢犯
顔色以逹主義不顧其身為國家樹長畫作袁盎鼂錯
列傳第四十一守法不失大理言古賢人増主之明作
張釋之馮唐列傳第四十二敦厚慈孝訥於言敏於行
務在鞠躬君子長者作萬石張叔列傳第四十三守節
切直義足以言亷行足以厲賢任重權不可以非理撓
作田叔列傳第四十四扁鵲言醫為方者宗守數精明
後世修序弗能易也而倉公可謂近之矣作扁鵲倉公
列傳第四十五維仲之省厥濞王吳遭漢初定以填撫
江淮之間作吳王濞列傳第四十六吳楚為亂宗屬唯
嬰賢而喜士士鄉之率師抗山東滎陽作魏其武安列
傳第四十七智足以應近世之變寛足用得人作韓長
孺列傳第四十八勇於當敵仁愛士卒號令不煩師徒
鄉之作李将軍列傳第四十九自三代已來匃奴常為
中國患害欲知彊弱之時設備征討作匃奴列傳第五
十直曲塞廣河南破祁連通西國靡北胡作衛将軍驃
騎列傳第五十一大臣宗室以侈靡相髙唯宏用節衣
食為百吏先作平津侯列傳第五十二漢既平中國而
佗能集揚越以保南藩納貢職作南越列傳第五十三
吳之叛逆甌人斬濞葆守封禺為臣作東越列傳第五
十四燕丹散亂遼間滿收其亡民厥聚海東以集真藩
葆塞為外臣作朝鮮列傳第五十五唐蒙使略通夜郎
而邛笮之君請為内臣受吏作西南夷列傳第五十六
子虛之事大人賦説靡麗多誇然其指風諌歸於無為
作司馬相如列傳第五十七黥布叛逆子長國之以填
江淮之南安剽楚庻民作淮南衡山列傳第五十八奉
法循理之吏不伐功矜能百姓無稱亦無過行作循吏
列傳第五十九正衣冠立於朝廷而羣臣莫敢言浮説
長孺矜焉好薦人稱長者壮有溉作汲鄭列傳第六十
自孔子卒京師莫崇庠序唯建元元狩之間文辭粲如
也作儒林列傳第六十一民倍本多巧奸軌弄法善人
不能化唯一切嚴削為能齊之作酷吏列傳第六十二
漢既通使大夏而西極逺蠻引領内鄉欲親中國作大
宛列傳第六十三救人於戹振人不贍仁者有乎不既
信不倍言義者有取焉作㳺俠列傳第六十四夫事人
君能説主耳目和主顔色而獲親近非獨色愛能亦各
有所長作佞幸列傳第六十五不流世俗不争勢利上
下無所凝滯人莫之害以道之用作滑稽列傳第六十
六齊楚秦趙為日者各有俗所用欲循觀其大㫖作日
者列傳第六十七三王不同龜四夷各異卜然各以決
吉凶略闚其要作龜策列傳第六十八布衣匹夫之人
不害於政不妨百姓取與以時而息財冨智者有采焉
作貨殖列傳第六十九維我漢繼五帝末流接三代統
業周道廢秦撥去古文焚滅詩書故明堂石室金匱玉
版圖籍散亂於是漢興蕭何次律令韓信申軍法張蒼
為章程叔孫通定禮儀則文學彬彬稍進詩書往往間
出矣自曹參薦盖公言黃老而賈生鼂錯明申商公孫
宏以儒顯百年之間天下遺文古事靡不畢集太史公
太史公仍父子相續纂其職曰於戲余維先人嘗掌斯
事顯於唐虞至于周復典之故司馬氏世主天官至於
余乎欽念哉欽念哉罔羅天下放失舊聞王迹所興原
始察終見盛觀衰論考之行事略推三代録秦漢上記
軒轅下至於兹著十二本紀既科條之矣並時異世年
差不明作十表禮樂損益律歴改易兵權山川鬼神天
人之際承敝通變作八書二十八宿環北辰三十輻共
一轂運行無窮輔拂股肱之臣配焉忠信行道以奉主
上作三十世家扶義俶儻不令已失時立功名於天下
作七十列傳凢百三十篇五十二萬六千五百字為太
史公書序略以拾遺補藝成一家之言厥協六經異傳
整齊百家雜語藏之名山副在京師俟後世聖人君子
第七十(史記太史公叙傳陵考異曰吕氏大事記載於/天漢二年遷坐李  事後按遷序傳云述往事)
(思來者於是卒述陶唐以來至於麟止武紀更黄/金為麟趾盖太始之二年也今附於為麟趾之後)九月
御史大夫杜周卒(本/紀)周為吏深刻嘗冬獄未竟㑹立春
有寛大令周蹋地嘆曰復假吾數十日足吾事矣其酷
暴如此(荀/紀)是嵗趙中大夫白公奏穿渠引涇水首起池
陽谷口尾入櫟陽注渭中廣袤三百里溉田四千五百
餘頃因名白渠民得其饒歌之曰田於何所池陽谷口
鄭國在前白渠在後舉臿成雲决渠為雨水流竈下魚
跳入釜涇水一石其泥數斗且溉且糞長我禾黍衣食
京師百萬餘口言此兩渠之饒也(溝洫志/荀紀)
三年是嵗皇子弗陵生弗陵母曰河間趙偼伃初帝廵
狩過河間望氣者言此有竒女天子亟使使召之既至
女兩手皆拳上自披之手即時伸由是得幸號曰拳夫
人進為偼伃(外戚/傳)直指使者江充為水衡都尉(百官/表)充
本姓齊有女弟善鼓琴歌舞嫁之趙太子丹齊得幸於
趙王為上客乆之太子疑齊以已隂私告王與齊忤使
吏逐捕齊不得收繫其父兄按騐皆棄市齊遂絶迹亡
西入闗更名充詣闕告太子丹與同産姊及王後宫姦
亂交通郡國豪猾攻剽(頻妙/反)為姦吏不能禁書奏天子
怒遣使者詔郡發吏卒圍趙王宫收捕太子丹移繫魏
郡詔獄與廷尉雜治法至死趙王彭祖帝異母兄也上
書訟太子辠言充逋逃小臣茍為姦譌(古訛/字)激怒聖朝
欲取必於萬乗以復私怨後雖烹醢計猶不悔臣願選
從趙國勇敢士從軍擊匃奴極盡死力以贖丹罪上不
許乆之竟赦出丹後彭祖入朝因帝姊平陽隆慮公主
求復立丹為太子上不許(數語見/趙王傳)初充召見犬䑓宫自
請願以所常被服冠見上上許之充為人魁岸容貌甚
壮帝望見而異之謂左右曰燕趙固多竒士既至前問
以當世政事上説之充因自請願使匃奴詔問其状充
對曰因變制宜以敵為師事不可豫圖上以充為謁者
使匃奴還拜直指繡衣使者督三輔盗賊禁察踰侈貴
戚近臣多奢僣充皆舉劾奏請没入車馬令身待北軍
擊匃奴奏可充即移書光禄勲中黄門逮名近臣侍中
諸當詣北軍者移劾門衛禁止無令得出入宫殿於是
貴戚子弟惶恐皆見上叩頭求哀願得入錢贖罪上許
之令各以秩次輸錢北軍凡數千萬上以充忠直奉法
不阿所言中意充出逢館陶長公主行馳道中充呵問
之公主曰有太后詔充曰獨公主得行車騎皆不得盡
劾没入官後遷為水衡都尉(江充/傳)
四年夏四月幸不其(音/基)祠神人於交門宫若有鄉坐拜
者作交門之歌秋七月趙有蛇従郭外入邑與邑中蛇
羣鬭孝文廟下邑中蛇死(本/紀)
征和元年光禄大夫公孫遺守少府(百官/表)樓蘭王死國
人來請質子在漢者欲立之質子常坐漢法下蠶室宫
刑故不遣報曰侍子天子愛之不能遣其更立其次當
立者樓蘭更立王漢復責其質子亦遣一子質匃奴(西/域)
(傳/)
二年春正月有司案騐公孫賀竆治所犯遂父子死獄
中(賀/傳)涿郡鐡官鑄錢鐡銷皆飛上去(五行/志)三月丁巳制
詔御史故丞相賀倚舊故乗髙埶而為邪興羙田以利
子弟賔客不顧元元無益邉穀貨賂上流朕忍之乆矣
終不自革廼以邉為援使内郡自省作車又令耕者自
轉以困農煩擾畜者重馬傷耗武備衰减下吏妄賦百
姓流亡又詐為詔書以姦傳朱安世獄已正於理以涿
郡太守劉屈氂為左丞相(考異曰漢書百官表云四月/壬申丞相賀下獄五月丁巳)
(屈氂為左丞相荀紀載春正月賀死三月丁巳屈氂相/二書不同按漢書本紀載賀死於正月五行志載屈氂)
(相於三月史記将相名臣表亦云三月丁巳又屈氂傳/載拜相詔曰征和二年春制詔御史皆與荀紀合疑百)
(官表誤今/從荀紀)分丞相長史為兩府以待天下逺方之選夫
親親任賢周唐之道也以澎户二千二百封左丞相為
澎侯(屈氂/傳)初公孫敖擊匃奴至余吾亡士多下吏當斬
詐死亡居民間至是覺復繋坐妻為巫蠱族(敖傳漢考/異曰  書)
(本紀書太始元年春正月因杅将軍敖有罪要斬荀紀/通鑑據此皆載於太始元年按衛霍傳云敖擊匃奴至)
(余吾亡士多下吏當斬詐死亡居民間五六嵗後覺復/繋坐妻為巫蠱族敖既衛氏黨所坐巫蠱必與曹宗衛)
(伉事相連同誅是時去余吾之戰已五六年矣當以/傳為正故吕氏大事記據傳載於征和二年今從之)初
上晩得戾太子甚愛之及長上嫌其材能少不類已㑹
女巫往來宫中教羙人度厄埋木人祭祀之上乃使江
充入宫掘地求蠱充云於太子宫得木人尤多太子懼
斬江充發兵與丞相劉屈氂戰(考異曰吕氏解題曰通/鑑引漢武故事諸書載)
(其始末甚詳如言是時方士及諸神巫多聚京師率皆/左道惑衆女巫往來宫中教羙人度厄毎屋輙埋木人)
(祭祀之因妬忌恚詈更相告訐以為祝詛上心既以為/疑因是體不平此理之必然盖可信也如載太子曰吾)
(人子安敢擅誅不如歸謝幸得無罪太子将往之甘泉/而江充持太子甚急太子計不知所出遂從石徳計蘓)
(文亡歸甘泉説太子反状上曰太子必懼又忿充等故/有此變乃使使召太子使者不敢進歸報云太子反已)
(成欲斬臣臣逃歸上大怒以漢書攷之戾太子傳載石/徳畫捕充之策止云太子急然徳言而己未嘗有自歸)
(謝罪之説也江充特陽聲言太子宫得木人帛書當奏/聞耳非敢如獄吏治庻僚禁止其朝謁也藉使充果持)
(太子急太子尚不得往甘泉亦何由能發兵乎劉屈氂/傳載太子發兵入丞相府丞相長史乗疾置以聞上怒)
(曰丞相無周公之風矣周公不誅管蔡乎長史既乗疾/置必先蘓文至甘泉武帝聞變之始其怒如此必不能)
(諒太子之無他而遣使召/之也此皆非事實今不取)太子兵敗南奔覆盎城門(漢/武)
(故/事)亞谷侯盧賀坐受太子節掠死東城侯居股與太子
舉兵謀反開陵侯建禄舍太子所私幸女子皆要斬(侯/表)
吏士刼略者皆徙敦煌郡以太子在外始置屯兵長安
諸城門(屈氂傳馬按百官表城門校尉掌京師城門屯/兵有司  十二城門候水經注云東出北頭第)
(一門名宣平門亦曰東城門其郭門曰東都門即逄萌/掛冠處也第二門名清明門亦曰凱門又曰籍田門第)
(三門名覇城門又曰青城門南出東頭第一門名覆盎/門亦曰下杜門又曰端門第二門名安門亦曰鼎路門)
(第三門名平門北對未央宫西出南頭第一門名章門/亦曰光畢門又曰便門第二門名直門又曰龍楼門第)
(三門名西城門亦曰雍門又曰函里門北出西頭第一/門名横門其外郭有都門有棘門第二門名洛門亦曰)
(朝門第三門名杜門亦曰利城門凡此諸門皆通逹九/逵三途洞開隱以金椎周以林木左出右入為塗之經)
(行者升降有/上下之别)上怒甚羣下憂懼不知所出壺関三老茂
上書曰臣聞父者猶天母者猶地子猶萬物也故天平
地安隂陽和調物乃茂成父慈母愛室家之中子廼孝
順隂陽不和則萬物夭傷父子不和則室家䘮亡故父
不父則子不子君不君則臣不臣雖有粟吾豈得而食
諸昔者虞舜孝之至也而不中(竹仲/反)於瞽瞍孝已被謗
伯竒放流骨肉至親父子相疑何者積毁之所生也由
是觀之子無不孝而父有不察(按戾太子傳此下有今/皇太子為漢適嗣一叚)
(叙戾太子及江充等事/此本不載文義未明)臣聞子胥盡忠而忘其號比干
盡仁而遺其身忠臣竭誠不顧鈇鉞之誅以陳其愚志
在匡君安社稷也詩云取彼譛人投畀豺虎唯陛下寛
心尉意少察所親臣不勝惓惓出一旦之命待罪建章
闕下書奏天子感寤然尚未顯言赦之也(考異曰荀紀/以為令狐茂)
(漢武故事以為鄭茂二者不同漢書不載姓今從之故/事又云茂上書上感寤赦反者拜鄭茂為宣慈校尉持)
(節徇三輔赦太子太子欲出疑弗實吏捕太子急太子/自殺温公云是時上若赦太子當詔吏勿捕此説恐妄)
(故通鑑削去止云書奏天子感寤/然尚未顯言赦之也今從通鑑)八月辛亥吏圍捕太
子太子自度不得脫即入室距户自經(戾太子/傳本紀)巫蠱之
禍起自朱世安成於江充遂及公主皇后太子皆敗(公/孫)
(賀/傳)
　　班固贊曰巫蠱之禍豈不哀哉此不惟一江充之
　　辜亦有天時非人力所致焉建元六年蚩尤之旗
　　見其長竟天後遂命將出征而戾太子生(考異曰/班氏本)
　　(文云建元六年蚩尤之旗見其長竟天後遂命將/出征略取河南建置朔方其春戾太子生按建元)
　　(六年長星見元朔元年戾太子生盖相去七年矣/又元朔二年始置朔方乃在太子既生之後一歳)
　　(此贊殊為乖誤/今㣲為删潤云)自是師行三十年兵所誅屠夷滅
　　死者不可勝數及巫蠱事起京師流血僵尸數萬
　　太子父子皆敗故太子生長於兵與之終始何獨
　　一嬖臣哉故曰兵猶火也弗戢必自焚信矣是以
　　倉頡作書止戈為武聖人以武禁暴整亂止息兵
　　戈非以為殘而興縱之也
衛太子敗燕王旦自以次第當立使使上書求入宿衛
帝見其書擊地怒曰生子當置之齊魯禮義之鄉乃置
之燕趙果有爭心不譲之端見矣於是即斬其使者於
闕下後坐藏匿亡命削良鄉安次文安三縣帝由是惡
旦(燕王傳禇先/生補史記)
三年春正月時右輔都尉王訢守右扶風上數過扶風
宫館馳道修治供(居用/反)張(竹亮/反)辦上嘉之駐車拜訢為
真(王訢傳/百官表)三月遣貳師将軍廣利将七萬人出五原御
史大夫商邱成二萬人出西河重合矦馬通四萬騎出
酒泉成至浚稽山與虜戰多斬首通至天山虜引去因
降車師皆引兵還貳師與虜戰乗勝追至范夫人城聞
其家以巫蠱族滅因并衆降匈奴(按原本脱三月以下/至此下文廣利降匈)
(奴事首尾不具今從/本紀匈奴傳補入)是歳漢兵之出擊匈奴者不得言
功多少功不得御有詔捕太醫令隨但言貳師家室族
滅使廣利得降匈奴(史記匈/奴傳)初李夫人蚤卒上憐憫焉
以后禮𦵏後復以兄廣利為貳師将軍及廣利降匈奴
家族滅矣(李夫/人傳)自貳師没後漢新失大将軍士卒數萬
人不復出兵(匈奴/傳)九月故城父令公孫勇與客胡倩等
謀反倩詐稱光禄大夫從車騎數十言使督盗賊鄭人
田廣明為淮陽大守覺知發兵皆捕斬焉而公孫勇衣
繡衣乗駟馬車至圉圉使小史侍之亦知其非是守尉
魏不害與廐嗇夫江徳尉史蘇昌共收捕之上封不害
為當塗侯徳轑(音/遼)陽侯昌蒲侯初四人俱拜於前小史
竊言上問言何對曰為侯者得東歸不上曰女欲不貴
矣女鄉名為何對曰名遺鄉上曰用遺女矣於是賜小
史爵闗内侯食遺鄉六百户(田廣明/傳本紀)髙寢郎長陵田千
秋上急變訟太子寃上憐太子無辜乃作思子宫為歸
來望思之臺於湖天下聞而悲之(田千秋戾/太子傳)
　　班固曰易曰天之所助者順也人之所助者信也
　　君子履信思順自天祐之吉無不利也故田千秋
　　指明蠱情彰太子之寃千秋材知未必能過人也
　　以其銷惡運遏亂原因衰激極道迎善氣傳得天
　　人之祐助云
四年二月丁酉雍縣無雲如靁者三或如虹氣蒼黄若
飛鳥集棫陽宫南聲聞四百里隕石二黒如黳有司以
為羙祥以薦宗廟(郊祀志/本紀)夏六月丁巳以大鴻臚田千秋為
丞相(百官/表)後漢使者至匈奴單于問曰聞漢新拜丞相
何用得之使者曰以上書言事故單于曰茍如是漢置
丞相非用賢也妄一男子上書即得之矣使者還道單
于語帝以為辱命欲下之吏良乆廼貰之然千秋為人
敦厚有智居位自稱踰於前後數公初千秋始視事見
上連年治太子獄誅罰尤多羣下恐懼思欲寛廣上意
尉安衆庶廼與御史中二千石共上夀頌徳羙勸上施
恩恵緩刑罰玩聽音樂飬志和神為天下自虞樂上報
曰朕之不徳自左丞相與貳師隂謀逆亂巫蠱之禍流
及士大夫朕日一食者累月廼何樂之聽痛士大夫常
在心既事不咎雖然巫蠱始發詔丞相御史督二千石
求捕廷尉治未聞九卿廷尉有所鞫也曩者江充先治
甘泉宫人轉至未央椒房以及敬聲之疇李禹之屬謀
入匈奴有司無所發今丞相親掘蘭臺蠱騐所明知也
至今餘巫頗脱不止隂賊侵身逺近為蠱朕媿之甚何
夀之有敬不舉君之觴謹謝丞相二千石各就館書曰
毋偏毋黨王道蕩蕩毋有復言(千秋/傳)帝初通西域置校
尉屯田渠犂是時軍旅連出師行三十二年海内虛耗
及貳師以軍降匈奴上既悔逺征伐而搜粟都尉桑宏
羊與丞相御史奏言故輪䑓以東㨗枝渠犂皆故國地
廣饒水草有溉田五千頃以上處温和田羙可益通溝
渠種五榖與中國同時熟其旁國少錐刀貴黄金采繒
可以易榖食宜給足不可乏臣愚以為可遣屯田卒詣
故輪䑓以東置校尉三人分䕶各舉地圗形通利溝渠
務使以時益種五榖張掖酒泉遣騎假司馬為斥候屬
校尉事有便宜因騎置以聞田一歳有積榖募民壮徤
有累重敢徙者詣田所就畜積為本業益墾溉田稍築
列亭連城而西以威西國輔烏孫為便臣謹遣徴事臣
昌分部行邉嚴敇太史都尉明熢火選士馬謹斥候蓄
茭草願陛下遣使使西國以安其意臣昧死請上廼下
詔深陳既往之悔曰前有司奏欲益民賦三十助邉用
是重困老弱孤獨也而今又請遣卒田輪䑓輪䑓西於
車師千餘里前開陵侯擊車師時危湏尉犂樓蘭六國
子弟在京師者皆先歸發畜食迎漢軍又自發兵凡數
萬人王各自将共圍車師降其王諸國兵便罷力不能
復至道上食漢軍漢軍破城食至多然士自載不足以
竟師强者盡食畜産羸者道死數千人朕發酒泉騾橐
駝負食出玉門迎軍吏卒起張掖不甚逺然尚厮留甚
衆今請逺田輪䑓欲起亭隧是擾天下非所以優民也
今朕不忍聞大鴻臚等又議欲募囚徒送匈奴使者明
封侯之賞以報忿五伯所弗能為也且匈奴得漢降者
常提掖捜索問以所聞今邉塞未正闌出不禁障候長
吏使卒獵獸以皮肉為利卒苦而熢火乏失亦上集不
得後降者來若捕生口虜廼知之當今務在禁苛暴止
擅賦力本農修馬復令以補缺毋乏武備而已由是不
復出軍而封丞相田千秋為富民侯以明休息思富飬
民也(西域/傳)
　　班固曰孝武之世圖制匈奴患其兼從(子容/反)西國
　　結黨南羌廼表河曲列西郡開玉門通西域以斷
　　匈奴右臂隔絶南羌月氏單于失援由是逺遁而
　　幕南無王庭遭值文景元黙飬民五世天下殷富
　　財力有餘士馬强盛故能睹犀布瑇(音/代)瑁(音/妹)則建
　　珠崖七郡感枸(音/矩)醤竹杖則開牂柯越嶲聞天馬
　　蒲萄則通大宛安息自是之後眀珠文甲通犀翠
　　羽之珍盈於後宫蒲梢(所交/反)龍文魚目汗血之馬
　　充於黄門鉅象師子猛犬大雀之羣食於外囿殊
　　方異物四面而至於是廣開上林穿昆明池營千
　　門萬户之宫立神明通天之䑓興造甲乙之帳落
　　以隨珠和璧天子負黼依襲翠被馮玉几而處其
　　中設酒池肉林以饗四夷之客作巴俞都盧海中
　　碭(徒浪/反)極漫衍魚龍角抵之戲以觀視(讀曰/示)之及
　　賂遺贈送萬里相奉師旅之費不可勝計至於用
　　度不足廼𣙜酒酤筦鹽鐵鑄白金造皮幣筭至車
　　船租及六畜民力屈(其勿/反)財用竭因之以凶年㓂
　　盗並起道路不通直指之使始出衣繡杖斧斷斬
　　於郡國然後勝之是以末年遂棄輪䑓之地而下
　　哀痛之詔豈非仁聖之所悔哉
以趙過為捜粟都尉過能為代田一畮三甽(工犬/反)嵗代
處故曰代田古法也后稷始甽田以二耜為耦廣尺深
尺曰甽長終畮一畮三甽一夫三百甽而播種於甽中
苗生葉以上稍耨隴草因隤(音/頽)其土以附苗根故其詩
曰或芸或耔黍稷儗儗(音/擬)芸除草也耔附根也言苗稍
壮毎耨輙附根比(必寐/反)盛暑隴盡而根深能(讀曰/耐)風與
旱故儗儗而盛也其耕耘下種田器皆有便巧率十二
夫為田一井一屋故畮五頃用耦犂二牛三人一嵗之
收常過縵(莫幹/反)田畮一斛以上善者倍之過使教田太
常三輔大農置工巧奴與從事為作田器二千石遣令
長三老力田及里父老善田者受田器學耕種飬苗狀
民或苦少牛無以趨澤故平都令光教過以人輓(音/晩)犂
過奏光以為丞教民相與庸輓犂率多人者田日三十
畮少者十三畮以故田多墾闢過試以離宫卒田其宫
壖(而縁/反)地課得榖皆多其旁田畮一斛以上令命家田
三輔公田又教邉郡及居延城是後邉城河東宏農三
輔太常民皆便代田用力少而得榖多(食貨/志)秋八月辛
酉晦日有食之不盡如鉤(本紀荀紀作考異曰荀紀作/七月漢書  八月按長歴是)
(年九月壬戌朔/言八月是也)是嵗初置司𨽻校尉持節從中都官徒
千二百人捕巫蠱督大姦猾後罷其兵察三輔三河宏
農(百官/表)大鴻臚戴仁坐祝詛誅上以淮陽太守田廣明
連禽大姦徴入為大鴻臚(百官表/廣明傳)匈奴單于遣使遺漢
書云南有大漢北有彊胡胡者天之驕子也不為小禮
以自煩今欲與漢闓大闗娶漢女為妻嵗給遺我蘖酒
萬石稷米五千斛雜繒萬匹它如故約則邉不相盗矣
漢遣使者報送其使單于使左右難漢使者曰漢禮義
國也貳師道前太子發兵反何也使者曰然廼丞相私
與太子爭鬭太子發兵欲誅丞相丞相誣之故誅丞相
此子弄父兵當笞小過耳孰與冒頓單于身殺其父代
立常妻後母禽獸行也單于留使者(匈奴/傳)
後元元年夏六月御史大夫商邱成坐祝詛自殺(本紀/百官)
(表堂考異曰功臣表云邱成坐為詹事侍祠孝文廟醉/歌  下曰出居安能欎欎大不敬自殺百官表云坐祝)
(詛成不為詹事功臣表誤也今不取本按百官表商邱/成以征和二年九月為御史大夫此  於此處書邱成)
(自殺而征和二年不書為/御史大夫日月疑有脱誤)是嵗京兆尹建坐祝詛要斬
(百官/表)漢興功臣子孫訖于後元之年靡有孑遺耗矣(漢/書)
(功臣/表序)
二年春二月丁夘以奉車都尉光禄大夫霍光為大司馬
大将軍駙馬都尉光禄大夫金日磾為車騎将軍太僕
上官桀為左將軍以太僕并左將軍(百官/表)搜粟都尉桑
宏羊為御史大夫皆拜牀下與田千秋俱受遺詔輔少
主(荀/紀)上官桀始為羽林期門郎従帝上甘泉天大風車
不得行解蓋授桀桀奉蓋雖風常屬車雨下蓋輙御上
竒其才力遷未央廐令(外戚/傳)丁夘帝崩上尊號曰考武
皇帝(荀/紀)大將軍霍光縁上雅意以李夫人配食追上尊
號曰孝武皇后(李夫/人傳)
　　班固賛曰漢承百王之弊髙祖撥亂反正文景務
　　在飬民至于稽古禮文之事猶多闕焉考武初立
　　卓然罷黜百家表章六經遂疇咨海内舉其俊茂
　　與之立功興太學修郊祀改正朔定歴數紹周後
　　號令文章煥焉可述後嗣得遵洪業而有三代之
　　風如武帝之雄材大略不改文景之恭儉㠯濟斯
　　民雖詩書所稱何有加焉(考異曰如罷黜百家表/章六經舉俊茂興太學)
　　(修郊祀改正朔定歴數紹周後此皆其可述者也/至於恊音律作詩樂建封襢禮百神徒為紛紛耳)
　　(今删去/此四語)
