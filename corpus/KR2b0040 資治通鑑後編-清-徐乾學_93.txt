
　資治通鑑後編卷九十二
　　　　　　　　　　　　刑部尚書徐乾學撰
　宋紀九十二(起彊圉赤奮若正月盡著/雍攝提格十二月凡二年)
　　哲宗憲元繼道顯德定功欽文睿武齊聖昭孝皇
　　帝
紹聖四年春正月丙戌朔班内外學制　庚寅以阿里
庫子瑪爾珍襲河西軍節度使邈川首領瑪爾珍即希邦巴
且也　甲午涇原路鈐轄王文振敗夏人于没煙峽
丙午詔應紹聖二年十二月十五日類定姓名責降人
子孫弟姪各不得住本州其鄰州内子孫仍並與次路
逺分合入差遣己授未赴并見任人並罷　庚戌李清
臣罷帝幸楚王似第有狂婦人遮道呌呼告清臣謀反
乃清臣姑子田氏外婦也清臣不能引去御史劾免之
　二月丁巳資政殿學士提舉崇禧觀王存表乞致仕
詔許之薄其䕃補恩例言者指存元祐之初論事附㑹
故也　己未三省言司馬光呂公著倡為奸謀詆毁先
帝變更法度罪惡至深及當時兇黨同惡相濟首尾附
㑹之人偶緣今已身死不及明正典刑而亡殁之後尚
且優以恩數及其子孫親屬與見存者罪罰未稱輕重
不倫若謂其已死一切不問則使後世亂臣賊子何以
創艾至於告老之人雖已謝事亦宜少示懲沮於是下
制追貶呂公著為建武軍節度副使司馬光為清海軍
節度副使王巖叟為雷州别駕奪趙膽傅堯俞贈官追
韓維子孫親屬所得䕃補恩例孫固范百禄胡宗愈各
與恩例兩人餘悉追奪非姦兇悖惡無人臣之義如光
公著者不用此例初議再貶光公著等曽布謂章惇蔡
卞曰追奪恩澤此例不可啓異時姦人施於仇怨則吾
輩子孫皆為人所害矣惡惡止其身不若就其身上追
奪惇曰彼已死雖鞭尸何益追削何補不若奪其恩例
乃實事布又曰不若止治其渠魁為便惇曰范百禄胡
宗愈之徒亦無顯惡姑置之布曰韓維在政府不久又
與衆不合而去恐亦無他惇曰與光倡和者正此人也
布反復甚久卞曰亦有可議惟許將黙無一言布疑將
以元祐為嫌故爾　壬戌罷䕫州路提舉常平張競辰
以御史蔡卞言其諂事呂大防蘇轍故也競辰蜀人王
安國女壻與曽布有連其得提舉官布實薦之章惇而
蔡卞以競辰嘗忤其妻最惡競辰亟罷之　丙辰夏人
㓂綏德城　己邜復元豐𣙜茶法　庚辰追奪趙瞻傅
堯俞謚告　詔罷春秋科　閏月戊申以權知洪州張
商英為江淮荆浙等路發運副使　三省言近降指揮
以司馬光等各加追貶其首尾附㑹之人亦稍奪其所
得恩數謹按呂大防劉摰蘇轍梁燾等為臣不忠罪與
光等無異頃者朝廷雖常懲責而罰不稱愆内范純仁
又自因别過落職於本罪未嘗略正典刑輕重失當生
死異罰無以垂示臣子萬世之戒其餘同惡相濟幸免
失刑者尚多亦當量罪示懲癸未制呂大防責授舒州
團練副使循州安置劉摯責授鼎州團練副使新州安
置蘇轍責授化州别駕雷州安置梁燾責授雷州别駕
化州安置范純仁責授武安軍節度副使永州安置劉
奉世韓維王覿韓川孫升呂陶范純禮趙君錫馬黙顧
臨范純粹孔武仲王汾王欽臣張耒呂希哲呂希純呂
希績姚勔呉安詩晁補之賈易程頥錢勰楊畏朱光庭
孫覺趙卨李之純杜純李周等三十一人或貶官奪恩
或居住安置輕重有差其郴州編管秦觀移送横州大
防等責詞皆葉濤所草也(考異李燾曰曽布日録云庚/辰晚乃聞再貶大防摯轍燾)
(等於嶺表以次黜責者三十餘人三省素未嘗以此語/布及已得㫖亦不復道上亦不語及是日葉濤來頗惶)
(惑於命詞然何可遏也實録貶大防等在癸未二十/八日今按宋史本紀亦係癸未與實録同當從之)
甲申太師致仕文彦博特降授太子少保致仕　閏月
丙戌朔詔文彦博諸子並令觧官侍養司馬康追奪贈
官　帝以張天説所進書立意狂妄詆訕之言徃徃上
及先帝下及朝廷送開封府取勘開封府言天說私有
景祐福應太一集要及上書詆訕先帝情不可恕詔特
處死　觀文殿學士知定州韓忠彦降充資政殿學士
以中書舎人蹇序辰論其忘恩附姦毁訿先帝故也
詔上清儲祥宮御篆碑文蘇軾所撰已令毁棄宜使蔡
京撰文并書　壬辰詔通州居住王覿改送袁州孔文
仲鮮于侁呉處厚亦各追貶　鄭雍落資政殿學士安
燾落觀文殿學士依前官差遣如故用蹇序辰之言也
　壬寅以曽布知樞宻院事許將為中書侍郎蔡卞為
尚書左丞吏部尚書黄履為尚書右丞翰林學士林希
同知樞宻院事章惇之初拜相也曽布在翰林草惇制
詞極其稱美望惇用為同省執政惇忌之止拜同知樞
宻院故事樞宻日得獨對惇疑布更引林希同知樞宻
院使察之希尋為布所誘亦背惇布與惇益不合卒傾
惇居其位　癸卯大雨雹自辰至申　甲辰詔寧逺軍
節度副使惠州安置蘇軾責授瓊州别駕移送昌化軍
安置賀州安置范祖禹移送賔州英州安置劉安世移
送髙州昌化故儋耳地軾初至僦官屋以居有司猶謂
不可軾遂買地築室儋人運甓畚土以助之獨與㓜子
過處著書為樂時時從其父老游若將終身焉　三月
壬戌夏人犯麟州神堂堡出兵討之進築胡山砦　癸
亥賜禮部奏名進士諸科及第出身共六百九人是日
未啓封讀程文至第四人纔讀數百字曽布蔡卞俱云
文字顯不如第三恐不須讀啓封乃章惇之子持也至
第五人上宣諭曰對䇿言先朝法度當損益恐無可降
之理使先帝在位至今亦當隨宜損益承㫖蔡京進曰
先帝則當損益陛下方紹述先志不當損益布曰恐無
此理帝顧卞曰如何卞曰不知欲何如損益京曰但言
事當損益者不可不損益布曰如此乃是卞亦黙然帝
曰更不須降然卒降為第七及啓封則李元膺乃察之
子也後五日布同林希言前侍集英放進士因言及損
益先朝法度事未敢極陳時變有所不同人情有所不
便豈得不損益如此則是膠柱而鼓瑟也况即今行保
甲如先朝團教事皆未敢行三省行八路差官法累經
修改終未如舊法凢此之類豈非損益乃所以守先帝
之法帝曰但不失大意可矣布曰德音如此臣復何言
然今日在朝之人設此網罟以為中傷羅織之術凢有
人言及政事所未安便以為非毁先朝因此斥逐者不
一願陛下更加審察希亦言法度無不損益之理所陳
略如布指帝頗欣納布又言第二人方天若程文中言
元祐大臣當一切誅殺子弟當禁錮資産當籍没此姦
人附㑹之言不足取帝曰只是敢言布曰此有所凴恃
非敢言也天若乃蔡京門客故為此言人臣欺罔莫大
於此帝頷之天若興化人也　丁卯詔瀘南安撫司南
平軍毋擅誘楊光榮獻納播州疆土　庚午夏人大至
葭蘆城下知石州張構等擊走之　甲戌幸金明池
丙子尅胡山新砦成賜名平羌砦　辛巳西上閤門使
折克行破夏人于長波川斬首二千餘級獲牛馬倍之
　壬午中書舍人同修國史蹇序辰言前日追正司馬
光等罪惡實狀具明而包藏邪心蹤跡詭秘相去八年
之間已有不可備究者至其章䟽文字行遣案牘又散
在有司莫能㑹見若不乘時取索編類必恐歳久淪失
或邪黨交構有藏匿棄毁之弊乞選官將奸臣所言所
行事状並取㑹編類人為一本分置三省樞宻院以示
天下後世之大戒從之章惇蔡卞請命序辰及直學士
院徐鐸主其事由是搢紳之禍無一得脱者矣　夏四
月甲午以校書即陳瓘通判滄州曽布林希同白上瓘
登高科不宜補外帝曰章惇亦云瓘當作館閣但議論
乖僻故止布曰瓘不見其乖僻但議論詆訾蔡卞爾他
無所聞希曰瓘嘗為越州簽判與卞論事不合遂拂衣
去然人材實不可得布曰主張士類正在陛下願少留
聖意帝欣然納之初瓘為太常博士時薛昻林自乞毁
資治通鑑瓘因䇿士題引神宗所製序文以問二人議
沮遂得不毁　熈河築金城關　丁酉進編臣僚章䟽
一百四十三帙　己亥舒州團練副使循州安置呂大
防卒大防赴循至䖍州信豐而病語其子景山曰吾不
復南矣吾死汝歸呂氏尚有遺種遂卒年七十一其兄
大忠請婦塟許之大防身長七尺聲音如鐘自少持重
無嗜好過市不左右游目燕居如對賔客毎朝㑹威儀
翼如神宗常目送之與大忠及弟大臨同居論道考禮
冠昏喪祭一本於古關中言禮學者推呂氏　庚子知
保安軍李沂伐夏國破洪州　辛丑制以呂公著司馬
光雖嘗小懲未符衆議特追貶公著昌化軍司户參軍
光朱崖軍司户參軍先是邢恕章惇言元豐八年神宗
晏駕三月二十七日范祖禹自西京赴召司馬光送别
於下浮橋船中光謂祖禹曰方今主少國疑宣訓事不
可不慮宣訓者北齊武明婁太后宮名也婁太后廢其
孫少主殷立其子常山王演恕誣宣仁有廢立意又偽
造光此言以信已䜛然祖禹實以七年冬末赴召雖惇
亦知其誕妄故不復窮究但借此以罪光責詞云引宣
訓衰亂不道之謀喻寳慈聖烈非意之事謂此也惇嘗
稱司馬光村夫子無能為呂公著素有家風凢變改法
度皆公著教之故亦累加追貶　壬寅詔范純仁元祐
四年罷相恩例不追奪並給還王巖叟依例追奪又詔
趙卨歴任職名及贈官亦行追奪更有似此者依此施
行因吏部刑部有請也　環慶軡轄張存入鹽州俘戮
甚衆及還夏人追襲之復多亡失　知渭州章楶以夏
人猖獗上言城葫蘆河川據形勝以逼夏朝廷許之遂
合熈河秦鳯環慶鄜延四部之師陽繕理他砦數十所
以示怯而隂具版築守戰之備出葫蘆河川築二砦于
石門峽江口好水川之隂夏人聞之帥衆來襲楶迎撃
敗之二旬有二日城成甲辰賜名曰平夏城靈平砦章
惇因請絶夏人嵗賜而命沿邊諸路相繼築城進拓境
土凢五十餘夏人大懼　詔成都府路産茶州軍復行
禁㩁　丁未三省言元豐八年二月二十九日御史中
丞黄履言訪聞兩府大臣嘗議奏請皇子就傅建儲事
王珪輒語李清臣云彼家事外庭不當與知蔡確章惇
聞之對衆窮其所立珪不得已方云上自有子確惇乃
宣言於衆其議遂定臣又聞珪隂交高遵裕嘗招其子
士充𫝊逹語言臣伏思陛下以槐位處珪以鼎餗養珪
凢十有六年今聖躬偶感微疹而珪己懐二心何以懲
勸天下至三月初履又言臣論王珪議儲之事果合於
義珪不可以無罪不然則臣亦當有責伏望早賜指揮
又紹聖二年十一月右正言劉拯言王珪持二心為姦
其卒也恩禮甚厚蔡確定䇿受顧命輔翼陛下而擠死
投竄之地功罪不明孰大於此伏望聖慈究珪之罪録
確之功又今年二月西京副將高士京進狀稱先臣遵
裕當先帝服藥危疑之際有故宰相王珪召臣親弟承
議郎士充宻議取决于先臣欲知皇太后意所欲立先
臣大怒曰姦臣敢如此况國家自有正統何决於我因
叱罵士充曰敢再徃即杖汝死有此忠義不獲伸訴於
陛下乞詳酌優賜褒贈又給事中葉祖洽言當先帝違
豫臣道在朝廷親聞士大夫之論籍籍罪珪珪死天下
莫不快之而朝廷周恤過厚仍賜甲第一區珪何以得
此異數伏乞特下有司正珪之罪以戒天下不忠不孝
之臣於是詔珪遺表恩例並行追奪所賜宅拘收入官
制追貶珪萬安軍司户參軍帝之嗣位邢恕與蔡確隂
有異意確死貶所恕亦斥不用心恨之日夜圖報復黄
履舊與恕相得恕誣謗宣仁履與其謀元豐八年二月
三日章䟽乃追為之非當日所奏也高士京者遵裕假
子嘗與恕同官士京庸暗恕一日置酒從容問士京曰
公知元祐間獨不與先公推恩否士京曰不知又問有
兄弟否士京曰有兄士充已死恕曰此乃傳王珪語言
者也當是時王珪為相欲立徐王遣公兄士充傳道語
言於禁中知否士京曰不知因誘士京以官爵曰公不
可言不知當為公作此事第勿語人因令所親信王棫
為士京作奏上之珪由是得罪遵裕最愛少子士育病
且死士育未嘗離左右士育每為人言初不見士充來
告遵裕以珪所問事也其後恨所得官爵不稱意屢欲
自陳虚妄高氏諸族皆惡之絶不與通　己酉復文德
殿侍從轉對　五月丁巳太子少保致仕潞國公文彦
博卒年九十二彦博逮事四朝任將相五十年名聞四
夷元祐間契丹使耶律永昌劉霄來聘蘇軾館客與使
入覲望見彦博於殿門外却立改容曰此潞公也耶問
其年曰何壯也軾曰使者見其容未聞其語其綜理庶
務雖精練少年有不如其貫穿古今雖専門名家有不
逮使者拱手曰天下異人也既歸洛西羌首領温溪心
有名馬請於邊吏願以餽彦博詔許之其為外國所敬
如此洛人邵雍程顥程頥皆以道自重彦博賔接之如
布衣交與富弼司馬光等十二人用白居易九老㑹故
事置酒賦詩相樂序齒不序官圖形妙覺僧舍謂之洛
陽耆英㑹好事者莫不慕之　辛酉以皇太妃服藥及
亢旱決四京囚　壬戌詔陜西添置蕃落馬軍十指揮
　辛未詔榜示朝堂曰朕以眇躬獲承先構永惟休烈
盛美欲以昭示萬世而頃遭羣姦同逞宿憾興訛造訕
力肆詆排政事人材廢毁殆盡夙夜悼懼靡敢遑寧思
與卿士大夫共承厥志庻㡬德業傳信無窮念今在廷
之臣鮮知事君之義崇鄉原以為善士造虛譽以進無
能以交私合黨為先以奉法守公為諱才智勝任則闒
茸共嫉趨向至正則頗側深仇端亮勁挺有特立之操
者不見容於衆人媕阿回遹持兩可之說者必得名於
流俗沉溺忘返險薄可嗟乃隂懐私恩顯廢公議以姦
臣所斥逐為當罪所變更為得宜以先帝所建立為不
然所裒擢為非當借譽餘黨幸復甄收務令舊章末能
淳一扇為是非不定之論欲開善否更用之端浸長小
人之道於難知之中以疑天下之聴於未孚之際幸時
事之中變庻人情之翕從每懐及茲良用嘅歎朕察言
觀事灼見邪心欲正典刑當申儆戒繼自今日爾其自
新式懲厥愆畢趨於正示以好惡非曰茍然其或怙終
必罰無赦咨爾在位尚克欽承元祐初章惇爭論役法
劄子有云役法可以緩改非如京東鐡馬福建茶鹽不
改一日則有一日之害也及蔡卞與蹇序辰謀共作詔
榜慮惇不從乃持惇元祐劄子以脅之曰若謂呉居厚
京東所行非是則先帝褒詔亦非是矣惇噤不能語於
是從序辰所請降詔榜云　太子少保致仕韓縝卒年
七十九贈司空謚莊敏縝所至以嚴稱雖出入將相而
寂無功烈厚自奉養世以比晉何曽　丁丑三省言韓
維以先帝東宮舊臣在元豐末朋附司馬光最為盡力
又奏謝止稱太皇太后更不及皇帝顯有無君之心詔
維責授崇信軍節度副使均州居住時年八十一諸子
乞盡納已官聴父里居且告章惇云父執政與光議論
多不合故得㫖免行　六月癸未朔日有食之　丁亥
太白犯太微垣　戍子嗣濮王宗楚卒以其弟宗祐嗣
　丙申詔翰林學士吏部尚書各舉監察御史二人
丁酉環慶路安疆砦成　甲辰熈河進築青石峽工畢
賜名西平　乙酉封世開為安定郡王世開燕懿王德
昭曽孫也　太原地震　八月丙戌鄜延將王愍復宥
州　丁酉詔以蔡確無辜貶死弟除名勒停人前朝奉
即碩特與叙換内殿崇班確子少府監主簿渭奏臣叔
父碩曩於邢恕處見文及甫元祐中所寄恕書具述姦
臣大逆不道之謀及甫乃彦博愛子必知當時姦狀詔
翰林學士承㫖蔡京權吏部侍郎安惇即同文館究問
初及甫與恕同為館職相善其與恕書自謂畢禫當求
外入朝之計未可必聞己逆為機穽以榛梗其塗又謂
可馬昭之心路人所知濟之以粉昆朋類錯立欲以眇
躬為甘心快意之地及甫嘗語蔡碩云司馬昭指劉摯
粉昆指韓忠彦眇躬及甫自謂蓋俗謂駙馬都尉曰粉
侯而韓嘉彦尚主故指其兄忠彦為粉昆朋類錯立謂
王巖叟梁燾也及甫除都司為摯論列又摯嘗論彦博
不可除三省長官故止為平章重事彦博致仕及甫以
修撰守郡母喪除及甫與恕書請補外肆為詆毁之辭
恕以此書與渭使訴其事及置對及甫為京惇所脅即
妄自觧釋唯以昭比摯如舊而眇躬乃以為指上粉昆
指王巖叟梁燾巖叟面如傅粉故曰粉燾字况之以况
為兄故曰昆也又言父彦博臨終屏左右獨告以摯等
將謀廢立故亟欲彦博罷平章重事問其證驗則俱無
有確母明氏嘗有狀訴邢恕云梁燾嘗對懐州致仕人
李詢言若不誅確則於徐邸安得穩便朝廷封其状不
為施行至是渭以告章惇惇遂檢明氏狀進呈并付京
惇追問詢依違以答亦無證驗　戊戌築威戎城　己
酉彗出西方　九月壬子以星變避殿減膳罷秋宴詔
公卿悉心修政以輔不逮求中外直言　乙卯赦天下
出元豐庫緡錢四百萬付陜西廣糴　丙寅詔蹇序辰
及入内内侍省使臣一員同審問文及甫事從蔡京請
也　戊辰彗滅　癸酉謁中太一宮為民祈福　丙子
御殿復膳　己卯封婉儀劉氏為賢妃　冬十月乙酉
詔鄭雍及呂大防等永不引用期數及赦恩叙復從三
省言也　壬寅以權吏部尚書兼侍讀邢恕為御史中
丞　十一月丁卯詔諫議大夫以上各舉監察御史一人
　癸酉詔中大夫郴州安置劉奉世責授隰州團練副
使弟知常州當時差監南嶽廟以邢恕言其隂合劉摰
傾害䇿立顧命大臣故也　丁丑詔程頥涪州編管坐
與司馬光同惡相濟也李清臣尹洛即日迫遣之先是
帝與輔臣語及元祐事曰程頥妄自尊大至欲於延英
講說令太母同聴在經筵多不遜雖已放歸田里可與
編管遂有涪州之命頥編管蓋林希力希意邢恕必救
頥則因以傾恕恕語希曰便斬頥萬叚恕亦不救聞者
笑之　是日雷州别駕化州安置梁燾卒燾自立朝一
以援引人物為意在鄂作薦士録具載姓名客或見其
書曰公所植桃李乘時而發但不向人開耳燾笑曰燾
出入侍從位至執政八年之間所薦用之不盡負媿多
矣　十二月癸未鼎州團練副使新州安置劉摯卒先
是蔡京安惇共治文及甫事(八月十/六日)將大有所誅戮㑹
星變帝諭曰朕遵祖宗遺志未嘗誅殺大臣劉摯等可
釋勿治(此據東都事/略章惇傳)然京惇極力鍜錬不少置而燾先
卒後七日摯亦卒衆皆疑兩人不得其死摯嗜書家藏
書多自讐校得善本或手抄録究三禮春秋辨諸儒同
異其教子弟先行實而後文藝每曰士當以器識為先
一號為文無足觀矣(考異長編載曽布日録是年九月/辛酉布獨奏事因言呂大防劉摯)
(初貶淮南湖北至昨來明堂赦方逾年故有不得遷叙/指揮今皆在嶺表惡地與前日不同今以天變肆赦謂)
(宜稍徙善地足以感召和氣上笑曰劉摯等安可徙布/曰臣所見如此更在陛下裁擇編刺配𨽻罪人亦分廣)
(南與逺惡處為兩等若稍徙之於端康英連之類似亦/未為過上極難之按此事不見他書唯見於布所自録)
(又係獨奏無同時左證布/姦邪恐屬虚妄今不取)　乙酉侍御史董敦逸坐奏
對不實貶秩知興國軍　乙未詔鄭佑李伸各遷一官
賞回河功也又詔首建言及主議囘河者郭知章李偉
王孝先各遷一官王令圖贈左中散大夫　丁酉詔秘
閣校理劉唐老落職監桂陽監稅務以唐老元祐姦黨
故有是命　甲辰涪州安置黄庭堅移戎州避部使者
親嫌也　是歳兩浙旱飢詔行荒政移粟賑貸　宣城
民妻一産四男子　播州夷楊光榮等内附
元符元年春正月戊午以右諌議大夫安惇權國子祭
酒　丙寅咸陽縣民段義於河南鄕劉銀村修舎得古
玉印有光照室其文曰受命于天既夀永昌上之　癸
酉以宣德即周餘為監察御史　甲戌幸瑞聖園觀北
郊齋宮　二月丙戌白虹貫日　壬辰復罷翰林侍讀
侍講學士　癸巳詔河北路轉運副使呂升卿提舉荆
湖南路常平等事董必並為廣南東西路察訪蔡京等
究治同文館獄卒不得其要領乃更遣二人嶺外謀盡
殺元祐流人時朝廷猶未知劉摯梁燾之死已而知之
二人並罷　丁酉嗣濮王宗祐卒以其弟宗漢嗣　戊
申知蘭州王舜臣討夏人于塞外築興平城　三月壬
子命三省樞宻吏三歳一試刑法　丙辰米脂砦成
丁巳五王外第成賜名懿親宅　戊午三省言前皇城使
張士良以御藥院官給事宣仁聖烈皇后與陳衍更直
宮中掌文書輙自予奪頒降間有臣僚奏請東朝還政
者衍輙詆之為不忠不孝之人匿其奏置櫃中不以聞
東朝亦不以聞於上於是蔡京安惇言司馬光劉摯呂
大防等交通中人張茂則梁惟簡陳衍之徒獵取高位
快其忿心盡變先帝成法公肆詆誣無所忌憚深懼陛
下一日親政則必有欺君罔上之刑乃回顧却慮宻為
傾搖之計於是䟽隔兩宮及隨龍内侍十人悉行放罷
以去陛下之腹心廢受遺顧命元臣置以必死之地先
帝任事之人無一存者以翦陛下之羽翼先帝之所治
而得罪者縱而釋之以立陛下之仇敵先帝之所忌惡
而棄逐者收而用之以植陛下之怨讎以王府為要途
以朝廷歸私室上下協心同惡相濟大逆不道死有餘
責陳衍罪在不赦亦乞更賜審問正以國法詔誅衍於
崖州徙士良羈管白州初章惇恐元祐舊臣一旦復起
日夜與邢恕謀所以排陷之者既再追貶呂公著司馬
光又責呂大防劉摯梁燾范祖禹劉安世等過嶺意猶
未慊仍用黄履䟽髙士英狀追貶王珪皆誣以圖危上
躬其言浸及宣仁皇后帝頗惑之最後起同文獄將悉
誅元祐大臣内結宦者郝隨為助専媒糵垂簾時事建
言欲追廢宣仁自皇太后太妃皆力爭之帝感悟焚其
奏隨覘知之宻語惇卞明日惇卞再有言帝怒曰卿等
不欲朕入英宗廟乎惇卞乃已(自皇太后至此據東都/事畧及宋史章惇𫝊餘)
(皆從/長編)張士良者前竄雷州惇卞逮赴詔獄欲使證宣仁
廢立及士良至以舊御藥告并列鼎鑊刀鋸置前謂之
曰言有即還舊官言無則死士良仰天哭曰太皇太后
不可誣天地神祗何可欺也乞就戮京惇無如之何但
以陳衍罪狀塞詔宣仁廢立之議由是得息　乙丑詔
蔡京等辨驗段義所獻玉印京以為秦璽遂名曰天授
傳國受命寳　中丞邢恕言新除直龍圖知青州張舜
民在元祐間蹤跡駮雜今不次擢用實駭觀聴望寝罷
詔舜民差除指揮更不施行　戊辰吏部即中方澤等
坐私謁后族宴聚罰金補外　庚午幸申王府辛未幸
端王府甲戌進封咸寧郡王俁為莘王普寧郡王似為
簡王祁國公偲為永寧郡王　太常寺定韓縝謚曰莊
敏申吏部覆議尚書葉祖洽言垂簾之初縝交結張茂
則梁惟簡以取宰相又附司馬光變法逐蔡確為自安
之計莊敏美謚非其所宜詔更不定謚　丙子築熈河
通㑹關　夏四月庚辰安定郡王世開卒　甲申幸睿
成宮及莘王簡王府　丙戌章惇等進神宗帝紀　詔
梁燾不許歸𦵏家屬令昭州居住　壬辰同知樞宻院
事林希罷知亳州御史中丞邢恕罷知汝州希既叛章
惇至是恕論希罪惇因并去之　丙申建顯謨閣藏神
宗御集　丁酉詔權禮部尚書蹇序辰兼侍讀　庚子
幸睿成宮　壬寅學士院上寳璽靈光翔鶴樂章　癸
卯詔學官増習兩經　五月戊申朔御大慶殿受天授
傳國受命寳行朝㑹禮　己酉班德音於天下減囚罪
一等徒以下釋之　蔡京治同文獄畢言劉摯等有司
馬昭之心為同時之人所發乞正典刑以及其子孫辛
亥詔劉摯梁燾諸子並勒停永不收叙仍各令於元指
定處居住　辛亥以給事中徐鐸為吏部侍郎　癸丑
以受寳㳟謝景靈宫　庚申詔獻寳人段義為右班殿
直賜絹二百匹　六月戊寅朔詔改紹聖五年為元符
元年　丙戌遣官分詣鄜延涇原河東熈河按驗所築
城砦　甲午翰林學士承㫖蔡京等上常平免役敇令
格式　壬寅詔蹇序辰安惇看詳元祐訴理所陳述語
言於先朝不順者職位姓名别具以聞序辰初有是請
帝亦難之蔡卞勸章惇力使必行故有是詔自後縁訴
理被禍者凡七八百人序辰及惇實啓之　秋七月庚
午詔范祖禹移化州安置劉安世梅州安置王巖叟朱
光庭諸子並勒停永不收叙以三省言其包藏姦言誣
罔聖德故也　壬申京師地震　時有請以王安石三
經義發題試舉人者右正言晉陵鄒浩言三經義者所
以訓經而其書非經也以經造士而以非經之題試之
甚非先帝専任經術之義乃止(此據文/獻通考)　八月丙子朔
熈河蘭岷路復為熈河蘭㑹路　戊寅賢妃劉氏生皇
子　丁亥詔侍從中書舎人以上各舉所知二人權侍
即以上舉一人仍指言所堪職任　九月丁未以霖雨
罷秋宴　己酉吏部尚書葉祖洽言王珪罪惡比劉摯
等最為暴著今罪罰輕重不侔何以慰天下公議詔珪
諸子並勒停永不收叙　庚戌横州編管秦觀特除名
永不收叙移送雷州　丙辰朝奉大夫充秘閣校理孔
平仲特落職送吏部與合入差遣坐黨附元祐用事者
非毁先朝所建立也　是日蹇序辰安惇以訴理事入
對曽布言此事株連者衆恐失人心昨朝廷指揮令言
有不順者具名奏聞中外皆以為平允然恐議論者更
有所加願聖意裁察臣嘗以謂訴理之人本無可罪今
刑部左右兩曹一主斷獄一主叙雪蓋自祖宗以來凢
得罪經斷訴雪者比比而有但元祐用事之人特置一司
以張大其事信為可罪其訴雪者似不足深責昔真宗
踐祚有建議欲放天下欠負者真宗云先帝何以不放
大臣言先帝留此以遺陛下以固結天下人心真宗欣
然從之蓋人心不可失也帝深納其言而序辰及惇所
陳已紛紛矣右正言鄒浩言初㫖但分兩等謂語及先
帝并語言過差而已而今所施行混然莫辨以其近似
難分之迹而典刑輕重隨以上下是乃陛下之威福操
柄下移於近臣願加省察以為來事之監　壬戌看詳
訴理所言鄭俠上書謗訕朝政并王安國非毁安石等
罪名元祐初除雪不當又王斻王斿進狀内言父安國
寃抑未除詔鄭俠除名勒停依舊送英州編管永不量
移王斻罷京東轉運判官差監衡州鹽酒稅王斿監江
寧府糧料院　癸亥詔贈太傅王安石就京師賜第百
間以上　冬十月甲午昭州别駕化州安置范祖禹卒
祖禹平居恂恂口不言人過至遇事則别白是非不少
借隱在邇英獻納尤多嘗進唐鑑十二卷深明唐三百
年治亂學者尊之目為唐鑑公云　乙未詔武官試換
文資　丁酉以河北京東河溢遣官賑恤　己亥詔朝
散郎汪衍瀛州防禦推官余爽並除名勒停永不收叙
衍送昭州爽送封州編管先是蔡京薦爽章惇惡之具
言元豐末爽及衍各上書詆誣先朝爽又元祐中曽上
書乞宣仁歸政險詐反覆故有是命　夏人㓂平夏城
知渭州章楶禦之獲其勇將威明阿密西夀監軍美楞
都逋斬俘甚衆夏主震駭㨗至帝為御紫宸殿受賀楶
在涇原久時夏人肆暴邊吏畏愞楶上言夏人嗜利畏
威不有懲艾邊不得休息宜稍取其土疆如古削地之
制以固吾圉然後諸路出兵據其要害不一再舉勢將
自蹙章惇與楶同宗言多見採由是創州一城砦九屢
敗夏人而諸路亦多建城砦以逼夏及平夏之敗夏人
遂不復振　庚子中書省言元祐初起居舍人邢恕上
書言王安石呂惠卿用事臣時得召對先帝詢及二人
臣具道安石之短惠卿之姦卒見排嫉又言太皇太后
躬親聴斷並用忠良全去弊蠧臣於此時首䝉擢右司
員外郎職為宰相屬官與聞政事臣以謂千載之一時
又言韓維端諒名德乃與司馬光呂公著一等詔邢恕
特降授承議即知南安軍恕始罷中丞以本官知汝州
居五月改知應天府章惇恐恕復用乃檢出恕所上書
白帝曰邢恕除蔡確一事外無事不同元祐故特責之
　癸卯駙馬都尉張敦禮坐元祐初上䟽譽司馬光奪
留後授環衛官　詔秘閣校理權知潞州歐陽棐落職
送吏部與合入差遣坐朋附元祐權臣每希進用也
十一月癸丑三省言王鞏張保源累上書議論朝政表
裏姦臣欲盡變先朝法度詔鞏除名勒停全州編管保
源特勒停峽州居住　甲子祀昊天上帝于圜丘大赦
除元祐餘黨及特㫖行遣者並與量移　十二月丙子
知淮陽軍葉濤改管勾崇禧觀以給事中范鏜言其訴
理之狀辭情不遜侵黷先朝故也　丁丑以江淮荆浙
等路發運副使張商英為集賢殿修撰江淮荆浙等路
發運使
　
　
　
　
　
　資治通鑑後編卷九十二
