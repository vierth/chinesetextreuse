第五
　　　　　　　宋　京兆萬年劉　恕　編集
　周紀三(攝提格凡三十三年/起上章敦䍧盡玄黓)
　　襄王
元年春宋桓公薨太子襄公兹父立　夏王使宰周
公致胙於齊桓公曰以爾自卑勞無下拜桓公召管
子而謀管子曰爲君不君爲臣不臣亂之本也桓公
懼遂下拜升受命賞服大輅龍旗九旒渠門赤旂秋
桓公盟諸矦于葵丘諸侯束牲載書而不歃血初命
日誅不孝無易樹子無以妾爲妻再命曰尊賢育才
以彰有徳三命曰敬老慈㓜無忘賔旅四命曰士無
世官官事無攝取士必得無專殺大夫五命曰無曲
防無遏糴無有封而不告桓公兵出而大功十二東
夷西戎南蠻北狄中國諸侯莫不賔服兵車之屬六
乗車之㑹三諸侯甲不解纍兵不解翳弢無弓服無
矢寢武事行文道　晉獻公將如㑹病行後未至遇
宰周公曰齊侯輕致諸侯而重遣之使至者勸而叛
者慕吾聞之惠難偏也施難報也不徧不報卒於怨
讎後之㑹將在東矣君弟毋㑹母如晉何公乃還宰
孔謂其御曰晉侯將死矣不量齊徳之豐否不度諸
侯之勢釋其閉修而輕于行道失其心矣晉獻公病
甚謂荀息曰奚齊年少諸大臣不服恐亂起子能立
之乎荀息曰能乃以荀息主國政九月公薨里克將
殺奚齊先告荀息曰三公子之徒將殺孺子息曰有
死而已克曰子死孺子立可也子死孺子廢焉用死
息曰昔君問臣事君於我我對以忠貞曰力有所能
無不為忠也塟死者養生者死人復生不悔生人不
媿貞也吾言既徃矣雖死焉避之㔻鄭曰我使狄以
動之援秦以揺之立其薄者可以得重賂厚者可使
無入國誰之國也里克曰義者利之足也貪者怨之
本也夫孺子豈獲罪於民以驪姬之惑蠱君而誣國
人讒羣公子而奪之利殺無罪以為諸侯笑百姓藏
惡于心中如壅大川潰而不可救禦也是故將殺奚
齊而立子之在外者以定民弭憂於諸侯且為援國
可以固今殺君而頼其富貪且反義不可常也冬十
月里克殺奚齊于次荀息將死之人曰不如立其弟
荀息立卓子而塟獻公十一月里克殺卓子鞭殺驪
姬於市荀息死之君子曰不食其言矣里克及㔻鄭
使屠岸夷告公子重耳於狄曰子盍入乎舅犯勸重
耳不行重耳出見使者曰負父之命出奔父死不得
修人子之禮重耳何敢入吕甥郤稱使蒲城午告公
子夷吾于梁曰子厚賂秦人以求入吾主子夷吾告
冀芮曰非亂何入非危何安盍盡國以輅外内夷吾
出見使者再拜稽首許諾吕甥告大夫請君于秦乃
使梁由靡告于秦穆公穆公使公子摯弔重耳於狄
許之為後不從又使縶弔夷吾於梁夷吾告冀芮曰
秦人勤我矣出見縶曰里克與我吾命之以汾陽之
田百萬㔻鄭與我吾命之以負蔡之田七十萬君茍
輔我亾人茍入且入河外列城五請納黄金四十鎰
白玉之珩六䨇於左右公子縶反穆公曰重耳不役
為後吾與之也縶曰不如置不仁以猾其中可以進
退穆公發兵納夷吾於晉齊桓公討晉亂至髙梁使
隰朋㑹秦俱入夷吾為晉君是為惠公穆公問惠公
於冀芮對曰夷吾戲不過所復怒不及色出亾無怨
於國而衆安之君子曰善以微勸也　是時周室㣲
唯齊楚秦晉為彊秦穆公僻逺不與諸夏㑹盟楚成
王初收荆蠻夷狄自置晉國内亂獨齊伯中國桓公
能宣其徳諸侯賔服而欲封禪管仲曰古者封㤗山
禪梁父者七十二家皆受命然後得封禪桓公曰寡
人北伐山戎過孤竹西征攘白狄至於西河方舟濟
河至石枕懸車東馬踰太行與辟耳之谿拘夏西服
流沙西吳南伐至召陵登熊耳山以望江漢三代受
命何以異乎管仲暏桓公不可窮以辭因設之以事
曰古之封禪遠方珍怪之物不召而自至者十有五
焉今鳯凰麒麟不來嘉穀不生蓬蒿藜莠荗䲭梟數
至而欲封禪無乃不可乎桓公乃止　桓公將飲管
仲掘新井而柴焉十日齋戒管仲至公執爵夫人執
尊觴三行管仲出鮑叔隰朋趨及於途曰公怒管仲
反入公不與言進傳堂曰仲父不告寡人而出何也
對曰沈於樂者反於寡厚於味者薄於徳公曰仲父
年長寡人亦衰願一朝安仲父也對曰壯而怠則失
時老而解則無名順天之道必以善終君奈何偷乎
公再拜送之明日管仲朝公曰願聞國君之信對曰
民愛之鄰國親之天下信之公曰信安始而可對曰
始於為身中於為國成於為天下管仲曰黄帝立明
䑓之議堯有衢室之問舜有告善之旌禹立建鼓于
朝湯有緫街之庭武王有靈臺之復所以聽於人而
主不蔽也公曰吾欲効而為之對曰名曰嘖室之議
人有非上之過謂之正士
二年春狄滅温蘇子奔衞蘇子已姓周司㓂蘇忿生
之後畿内諸侯國於温故曰温子　夏四月王使周
公忌父㑹齊秦大夫立晉惠公　晉惠公使㔻鄭謝
秦曰始夷吾以河西地許君今大臣曰先君之地君
亾在外何以得擅許秦寡人爭之弗能得故謝秦亦
不與里克汾陽邑而奪之權輿人誦之曰佞之見佞
果䘮其田詐之見詐果䘮其賂得之而狃終逢其咎
䘮田不懲禍亂其興公以重耳在外畏里克為變賜
死㔻鄭未還故不及難　惠公出共世子而改塟之
臭達於外國人誦之曰貞之無報也孰是人斯而有
是臭也貞為不聽信為不誠國斯無刑偷居倖生不
更厥貞大命其傾威兮懐兮各聚爾有以待所歸兮
猗兮違兮心之哀兮嵗之二七其靡有徴兮若狄公
子吾是之依兮鎮撫國家爲王妃兮郭偃曰君改塟
共君以爲榮也而惡滋章十四年君之冡嗣其替乎
其數告於民矣公子重耳其入乎其魄兆於民矣若
入必伯諸候以見天子其光耿于民矣　惠公既殺
里克而悔之曰芮也使寡人過殺我社稷之鎮郭偃
曰冀芮不謀而諫不忠君不圖而殺不祥不忠受君
之罰不祥罹天之禍受君之罰死戮罹天之禍無後
將及矣　㔻鄭在秦聞里克誅謂穆公曰君厚問召
吕甥郤稱冀芮而止之以師奉重耳臣之屬内作晉
君必出公使泠至報問召三大夫㔻鄭見共華曰可
以入乎曰二三子皆在外而不及子使於秦可哉㔻
鄭入冀芮曰秦使誘我弗殺必作難遂殺㔻鄭共賜
謂共華曰子行乎其及也華曰夫子之入吾謀也知
而背之不信謀而困人不智困而不死無勇子其行
矣我姑待死惠公殺七輿大夫共華賈華叔堅騅歂
纍虎特宫山祁皆里㔻之黨也㔻之子豹奔秦謂穆
公曰晉君大失其衆其黨半國矣伐之必出公曰禍
唯無斃勝敗若化以禍為違孰能出君爾俟我
三年春王使召武公及内史過賜晉惠公命吕甥郤
芮相不敬晉侯執玉卑拜不稽首内史過歸告王曰
晉君不亾必無後吕郤將不免晉侯非嗣也而得位
若廣其心而逺其鄰陵其民而卑其上將何以固守
大臣弗諫而阿亦必及焉　夏太叔帶召楊拒泉臯
伊洛之戎同伐京師入王城焚東門秦晉伐戎以救
周秋晉惠公卒戎于王　冬楚伐黄　是嵗雨金于
晉
四年夏楚滅黄　王討太叔帶秋帶奔齊　是嵗陳
宣公薨太子穆公欵立　星晝墜于秦有聲
五年夏淮夷病𣏌　秋為狄難齊桓公帥諸侯戍周
　冬晉饑乞糴於秦㔻豹曰晉已失人又失天君其
伐之勿予糴穆公曰補乏薦饑道也不可廢道於天
下公孫枝曰不若予之以説其衆衆説必咎其君其
君不聽然後誅焉故汜舟於河歸糴於晉
六年春諸侯城縁陵而遷𣏌齊桓公與車百乘甲一
千秋八月辛夘晉沙鹿崩　冬秦饑晉惠公令河上
輸之粟虢射曰弗與賂地不若勿予慶鄭曰已頼其
地又受其實忘善背徳秦必擊我公曰非鄭所知也
不予　是嵗蔡穆侯薨子莊公甲午立
七年春楚伐徐三月諸侯救徐　夏五月日有食之
　秋齊伐厲　秦侵晉至於韓惠公謂慶鄭曰秦㓂
深矣慶鄭曰君深其怨能淺其㓂乎卜右慶鄭吉公
曰鄭也不遜弗使公孫枝諫穆公曰君不置徳而置
服擊而不勝其若諸侯笑何君盍待之穆公曰殺其
内主背其外賂彼塞我施若有天吾必勝之揖大夫
就車君鼔而進之晉師潰戎馬濘而止公號慶鄭曰
載我慶鄭曰忘善而背徳又廢吉卜何我之載遂止
于秦穆公歸至王城合大夫而謀曰殺晉君與逐出
之與以歸之與復之孰利公子縶曰殺之利逐之恐
搆諸侯以歸則國家多慝復之則君臣合作恐為君
憂公孫枝曰耻大國之士於中原又殺其君以重之
臣子思報君父之仇讐天下孰弗患公子縶曰吾豈
將徒殺之將以重耳代之戰勝大國武也殺無道立
有道仁也勝無後害智也公孫枝曰殺其弟而立其
兄兄徳我而忘其親不可謂仁若弗忘是再施不遂
也不可謂智不若歸之要晉國之成質其適子使子
父代處秦國可以無害穆公從之郭偃曰衆口祸福
之門君子省衆而動監戒而謀謀度而行故無不濟
　魯震夷伯之廟　冬宋伐曹　楚敗徐于婁林晉
吕甥逆君於秦穆公訊之對曰小人忌而不思願從
其君而報秦君子則否曰能納之能執之則能釋之
惠莫大焉穆公曰然乃改館晉君十一月惠公歸蛾
柝謂慶鄭曰君將來子何俟慶鄭曰將待刑以快君
志君若曰來將獨伐秦不得君必死之公至于絳郊
使家㒒徒召之曰鄭猶在乎慶鄭曰待刑以成君政
君曰刑之慶鄭曰君雖弗刑必自殺也蛾析曰奔刑
之臣不若舎之以報秦讐梁由靡曰我能行之秦豈
不能成而反之不信失刑亂政不威不若刑之公曰
斬鄭無使自殺司馬説進士三軍之士而數慶鄭曰韓
之誓曰失次犯令死將止不面夷死偽言誤衆死慶
鄭曰有人能坐待刑而不能面夷趣行事乎丁丑斬
慶鄭公乃入絳秦伯始知河東之政　是嵗晉饑秦
又餼之粟　齊管仲寢疾桓公往問之曰仲父之疾
甚矣寡人將属國於鮑叔牙何如管仲夷吾吾善叔
牙君子也千乗之國不以其道予之不受也清亷潔
直視不已若者不比於人一聞人之過終身不忘不
可以為政桓公曰然則孰可管仲曰隰朋可朋之為
人也醜不若黄帝而哀不已若者堅中而亷外少欲
而多信居其家不忘公居公不忘其家事君不二其
心亦不忘其身動必量力舉必量技公又問曰不幸
而失仲父二三大夫者能以國寧乎管仲曰鮑叔好
直賔胥無好善而皆不能以國絀寗戚能事而不能
以足息孫在善言而不能以信黙臣聞消息盈虛與
百姓詘信然後能以國寧勿己者朋其可乎言終喟
然而歎曰天之生朋為夷吾舌也其身死舌焉得生
哉管仲曰江近於楚君必歸之不歸則不可不救救
之亂自此始矣桓曰諾管仲又言曰易牙以調和事
公公曰惟烝嬰兒之未嘗於是烝其首子而獻之子
之不愛將何有於公公喜宫而妬䜿刁自刑而為公
治内身之不愛將何有於公公子唘方去其千乗之
太子而臣事君是其得於君者過其千乗齊衞之間
不過數日之行而十五年不歸視其親願君之逺易
牙竪刁啓方及常巫也桓公曰善初管仲遇盗取二
人焉上以為公臣曰其所與游辟也可人也管仲卒
桓公使為之服後十月隰朋亦卒齊遵管仲之政常
彊於諸侯桓公憎四子而廢之逐易牙而五味不至
逐豎刁而宫中亂逐公子啓方利言卑辭不在側而
朝不治逐常巫而苛病起桓公曰聖人固有悖乎乃
復反四子
劉恕曰管氏之書大抵審輕重法術持度量權衡
　以鹽鐵錢幣粟帛馬牛金珠玉通商賈明劵契以
　籠天下之權致鄰國之弱盡地利以成富彊完兵
　械以臨不服賞罰防禁以全威勢號令表儀以定
　毁譽仗王室之義為諸侯之長操督責絶利孔其
　術類商鞅其言如韓非其寛厚曠大則過之固非
　王者之佐矣管仲始困時與鮑叔分財多自予曰
　鮑叔不以我為貪知吾貧也夫富盛而亷渝則民
　斯下矣貧窶而貪常人不學而能也君子固窮絜
　身逺利守死善道則異於是鮑叔仰伯國之才而
忘其貪汚之行故天下不多管仲之賢而多鮑叔
　能知人管仲之徳葢不及其才也
八年春隕石于宋五六鷁退飛過宋都　夏齊伐厲
　秋狄侵晉取狐厨受鐸昆都　王以戎難告於齊
齊桓公徴諸侯戍周　魯近世政衰國事多廢僖公
能遵伯禽之法養四種之馬牧於坰野是嵗冬㑹諸
侯于淮上謀東略未幾遂伐淮夷脩姜嫄之廟復魯
舊制　是嵗晉惠公畏其足重耳使宦者履鞮與壯
士如狄殺之重耳聞之謀於趙衰狐偃等偃曰吾來
此非以狄可成事以奔而易達困而有資可以戾也
戾乆將底盍速行乎不適齊楚避其逺也蓄力一紀
可以逺矣齊侯長矣而欲親晉管仲殁矣求善以終
兹可以親皆以爲然乃行過五鹿饑而從野人乞食
野人盛土器中進之重耳怒子犯曰民以土服又何
求焉十有二年嵗在鶉尾其有此土復於夀星必獲
諸侯天之道也再拜稽首受而載之遂適齊齊桓公
妻之甚善焉重耳曰民生安樂誰知其佗將死于齊
九年春齊伐英氏　夏晉太子圉質於秦秦歸河東
而妻之　魯滅項或云齊滅之　齊桓公之夫人三
皆無子公多内寵如夫人者六人長衞共姬生公子
無虧是為武孟少衞姬生惠公元鄭姬生孝公昭葛
嬴生昭公潘密姬生懿公商人宋華子生公子雍公
與管仲屬太子昭于宋襄公雍巫易牙有寵于衞姬
因豎刀厚獻于公亦有寵公許之立無虧管仲卒五
公子皆求立易牙豎刀常巫衞公子啓方作難圍公
一室不得出冬十月有婦人從竇入至公所公曰吾
飢渇欲食飲而不可得婦人曰易牙豎刀常巫啓方
四人分齊國塗十日不通啓方以書社七百下衞矣
公曰嗟乎聖人之言若死者有知何面目見仲父於
地下乃援素幭裹首而絶易牙豎刀因内寵以殺羣
吏立公子無虧太子昭奔宋公子各樹黨爭立相攻
宫中空莫敢棺桓公尸在牀上六十七日蠱出于户
十二月乙亥赴辛巳夜殯
十年春宋襄公帥諸候伐齊納太子昭三月齊人殺
無虧將立昭四公子之徒攻昭而與宋人戰夏五月
宋敗四公子師而立昭是為孝公秋八月塟桓公
晉子犯知齊之不可動患重耳之安齊與從者謀姜
氏謂重耳曰自子之行晉無寧歲民無成君天未䘮
晉子其勉之重耳曰吾不動矣必死於此姜曰齊國
之政敗矣晉之無道乆矣從者之謀忠矣時日及矣
公子幾矣子必速行重耳弗聽姜與子犯謀醉而載
之以行醒以戈逐子犯曰若無所濟吾食舅氏之肉
舅犯走且對曰若克有成公子其甘食晉之柔嘉偃
之肉腥臊將焉用之遂行過衛　冬邢及狄伐衛衛
文公師于訾婁狄師還　衛文公有邢狄之虞不能
禮晉重耳寗莊子曰康叔文之昭也唐叔武之穆也
周之大功在武天祚將在武族武族唯晉實昌晉􁀮
公子實徳晉之守祀必公子也若復而獲諸侯以討
無禮小人是懼敢不盡心弗聽重耳自衛過曹曹共
公亦不禮焉僖負羈諫曰晉公子生十七年而亾卿
材三人從之不可不禮也公不從重耳過宋與司馬
公孫固相善固言於襄公曰晉公子亾長㓜矣好善
不厭狐偃惠以有謀趙衰文以忠貞賈佗多識以恭
敬此三人者實左右之公子居則下之動則諮焉殆
有禮也襄公贈以馬二十匹重耳過鄭鄭文公不禮
焉叔詹諫曰親有天用前訓禮兄弟資困窮天所福
也棄此以徼天禍無乃不可乎弗聽叔詹曰若不禮
請殺之亦不從重耳遂如楚楚成王以周禮亨之九
獻庭實旅百重耳欲辭子犯曰天命也君其饗之令
尹子玉請止狐偃王曰曹詩曰彼已之子不遂其媾
郵之也效郵非禮也
十一年春宋襄公執滕宣公嬰齊自滕叔繡至宣公
十七世矣　夏宋使邾文公用鄫子于次睢之社鄫
夏後姒姓　秋衛大旱伐邢師興而雨　宋圍曹
冬梁伯溝公宫曰秦將襲我民懼而潰秦遂取梁
十二年夏鄭入滑滑伯爵姬姓　冬楚伐隨　是嵗
秦滅芮
十三年夏魯大旱　秋宋襄公㑹諸侯于盂楚成王
執宋公以伐宋冬㑹于薄以釋之　邾滅須句須句
子奔魯　是嵗鄭伐滑王使游孫伯請滑鄭人執之
王怒將以狄伐鄭富辰曰鄭在天子兄弟也武莊有
大勲力于平桓不可以小怨置大徳棄親即狄王不
聽
十四年春魯伐邾取須句　夏宋伐鄭　初平王東
遷辛有適伊川見被髪祭于野者曰不及百年此其
戎乎禮先亡矣秋秦晉遷陸渾之戎于伊川　晉太
子圉在秦聞惠公病曰吾母家在梁秦滅之我外輕
于秦而内無援於國君即不起大夫更立佗公子乃
謀與其妻俱亾歸秦女不從亦不言圉遂逃歸　秦
穆公召重耳於楚楚成王厚幣以送于秦穆公歸女
五人懐嬴與焉公子使奉匜沃盥既而揮之羸怒曰
秦晉匹也何以卑我重耳懼降服囚命穆公見重耳
曰寡人之適此為才子圉之辱備嬪嬙焉公子有辱
寡人之罪也重耳欲辭司空季子曰子於子圉道路
之人也取其所棄以濟大事不亦可乎子犯曰將奪
其國何有於妻為秦所命從也子餘曰將婚媾以從
秦受好以愛之聽從以徳之懼其未可也又何疑焉
乃歸女而納幣且逆之他日穆公享重耳如享國君
之禮子餘相如賔明日宴穆公賦采菽子餘曰君以
天子之命服命重耳敢不降拜子餘使重耳賦黍苖
子餘曰重耳之仰君也若黍苖之仰隂雨也使成嘉
榖薦在宗廟君之力也穆公曰豈專在寡人乎穆公
賦鳩飛公子賦河水穆公賦六月子餘使公子降拜
曰君稱所以佐天子匡王國者以命重耳重耳敢有
惰心　重耳親筮之曰尚有晉國得貞屯悔豫皆入
筮史占之曰不吉閉而不通爻無為也司空季子曰
在周易皆利建侯不有晉國以輔王室安能建侯得
國之卦也吉孰大焉　襄王自齊召大叔帶復歸京
師　八月丁未邾敗魯于升陘　冬十一月己巳朔
楚成王敗宋于泓襄公傷股
十五年春齊伐宋　夏五月宋襄公病傷竟薨子成
公王臣立　秋楚伐陳取焦夷　九月晉惠公薨大
子懐公圉立　冬十一月𣏌成公薨弟桓公姑容立
　十二月晉大夫欒郤等聞重耳在秦隂勸令反國
為内應者甚衆　是嵗王使穨叔桃子出狄帥伐鄭
王徳狄人將以狄女為后富辰曰婚姻禍福之階利
内則福外則取禍王不忍小忿而棄鄭又登叔隗以
階狄封豕豺狼不可厭也王不聽
十六年春正月秦繆公發革車五百乗疇騎二千步
卒五萬納重耳于晉晉人多附惟惠公貴臣發兵拒
之及河重耳令籩豆茵席捐之面目黧黑手足胼胝
者在後舅犯聞之中夜而哭重耳曰不欲吾反國乎
對曰籩豆茵席所以養者而棄之面目黧黑手足胼
胝勞有功者而後之臣聞國君弊士無所取忠臣大
夫弊游無所取忠友臣在所弊之中故不勝哀也乃
以璧授重耳曰臣過多矣請從此辭重耳曰禍福利
害不與舅氏同者河伯視之投璧於河介子推笑曰
天開公子而子犯要市於君固足羞也吾不忍與同
位乃去而隠　董因迎重耳于河重耳問曰吾其濟
乎對曰實沈之墟晉人是居今君當之必有晉國臣
筮之得泰之八曰是謂天地配享小往大來且以辰
出而以參入皆晉祥也必伯諸侯重耳涉自河曲懐
公奔髙梁二月壬寅重耳入于晉師丙午入於曲沃
丁未入絳即位于武宫是為文公戊申殺懐公於髙
梁吕甥冀芮畏偪悔納文公謀作亂將焚公宫欲公
出救火而弑之寺人勃鞮求見公辭焉曰驪姬之讒
爾射余於屏内困余於蒲城斬余衣祛又為惠公從
余於濵濵若干二命以求殺余對曰君之徳宇何不
寛裕也余罪戾之人又何患焉君不見我其無悔乎
公遽出見之告以吕郤之謀公懼三月乗驛自下脱
㑹秦穆公于王城告之亂己丑公宫火二子求公不
獲遂如河上穆公誘而殺之文公逆夫人羸氏以歸
公屬百官賦職任功棄責薄歛施舍分寡救乏振滯
匡困資無輕闗易道通商寛農懋穡勸分省用足財
利器明徳以厚民性舉善援能官方定物正名育類
昭舊族愛親戚明賢良尊貴寵賞功勞事耉老禮賔
旅友古舊胥籍狐箕欒郤栢先羊舌董韓寔掌近官
諸姬之良掌其中官異姓之能掌其逺官政平民阜
財用不匱　初晉文公亡過曹從者里鳬須盗其資
而亾公餒不能行介子推割股以食之至是里鳬須
請見曰臣能安晉國公使人應之曰子何面目見寡
人鳬須曰君沐邪曰否鳬須曰沐者其心倒倒者其
言悖今君不沐何言之悖邪公聞而見之鳬須曰君
去國乆民臣多過君反國民臣自危鳬須之爲君賊
大矣君誠赦其罪使之驂乗游於國中百姓見之知
君不念舊惡人自安矣文公説而從之民臣皆曰里
鳬須不誅吾何懼也　文公之亾於狄狄人代廧咎
如獲二女納諸公子公子取季隗以叔隗妻趙衰生
盾至是衰之妻文公女趙姬請逆盾與其母來以盾
爲才固請于公以爲嫡子使其三子同括嬰下之以
叔隗為内子而已下之
　劉恕曰讓天下之至徳也勢位之際君子其猶病
　諸趙姬不以文公為寵而以賢才為尚屈身庶孽
　以成趙宗其後嬰以淫亂得罪同括罹譖刑戮文
　子長為名卿趙氏益大于晉仲尼曰泰伯三以天
　下讓民無得而稱焉趙姬知人而讓可謂賢矣
文公賞從亾者介子推從者懸書宫門曰有寵矯矯
頃失其所五蛇從之周流天下龍飢無食一蛇割股
龍反其淵安其壞土四蛇入穴皆有處所一蛇無穴
號於中野公曰嘻寡人之過也使人求之不得環緜
上山而封之號曰介山　晉從亡賤臣陶叔狄狐曰
君三行賞不及臣敢請罪文公報曰導我以仁義者
受上賞援我不得為非引我於賢人之門者受次賞
矢石之難汗馬之勞復受次賞若以力事我無補吾
缺者三賞之後且及子晉人聞之皆説　文公之理
李離過聴殺人自拘當死文公曰官有貴賤罰有輕
重下吏有過非子之罪也離曰臣居官為長不與吏
讓位受禄為多不與下分利有罪傳其下而畏死非
義也公曰寡人亦有罪邪離曰臣受印綬之日君命
曰必以仁義輔政寜過于生無失于殺臣受命不稱
壅惠蔽恩君何過之有君以所私害公法殺無罪而
生當死二者非所以教于國也遂伏劒而死　襄王
使太宰文公及内史興賜晉文公命上卿逆于境晉
侯郊勞館諸宗廟饋九牢設庭燎及期命于武宫設
桑主布几筵太宰莅之晉侯端委以入太宰以王命
命冕服内史贊之三命而後即冕服既畢賔饗贈餞
如公命侯伯之禮而加之以晏好内史興歸以告王
曰晉君必伯逆王命敬奉禮義成王其善之使于晉
者道相逮也　周大叔帶通於狄后王黜之夏穨叔
桃子奉帶以狄師攻王王出及坎欿國人納之秋穨
叔等復以狄伐周大敗王師殺譚伯富辰曰昔吾驟
諫王王弗從以及此難若我不出王其以我為懟乎
乃以其屬死之狄入周王出適鄭處于汜帶以狄后
隗氏居于温冬王遣使告難于晉秦魯
十七年春正月丙午衛滅邢　秦繆公師于河上將
納王子犯謂晉文公曰民親而未知義也君盍納王
以教之義秦納之則失周矣何以求諸侯趙衰曰周
晉同姓尊王晉之資也公説乃行賂艸中之戎與麗
土之狄以啟東道以二軍辭秦師而下三月甲辰次
陽樊逆王夏四月丁巳王入于王城取叔帶于温殺
之于隰城戊午晉文公朝王王勞之以地辭請隧王
曰天降禍災於周室以勤叔父而班先王之大物以
賞私徳叔父實應且憎以非余一人余一人豈敢有
愛變前之大章以忝天下其若先王與百姓何文公
遂不敢請受南陽陽樊温原州陘絺組攢茅之田陽
人不服文公圍之將殘其民倉葛呼曰陽樊懐我王
徳未從於晉謂君布徳以懐柔之今將大泯其宗祊
蔑殺其人民宜吾不敢服也陽人有夏商之嗣典周
室之師旅樊仲之官守非官守則皆王之父兄甥舅
也若之何虐之公曰是君子之言也乃出陽民　秋
秦晉伐鄀鄀允姓　楚圍陳納頓子于頓冬晉文公
伐原令以三日之糧三日而原不降公䟽軍而去之
諜出曰不過一二日矣公曰信不可失乃去之及孟
門而原請降以趙衰為原大夫於是晉國苦奢文公
以儉矯之衣不重帛食不兼肉無幾人皆大布之衣
脱粟之飯　是嵗衛文公薨子成公鄭立
十八年春正月魯僖公㑹莒兹㔻公兹㔻公兹輿期
之十一世孫也莒夷無謚以號為稱　齊孝公侵魯
西鄙夏伐北鄙臧文仲欲以辭告病焉問於展禽對
曰亂在前矣辭其何益文仲曰國急矣百物唯其可
者無不趨也願以子之辭行賂焉展禽使乞喜以膏
沐犒師齊侯曰魯國何恃而不恐對曰昔者成王命
我周公及齊太公曰賜女土地質之以犧牲世世子
孫無相害也君豈貪壤地而棄先王之命孝公許平
而還　衛伐齊　秋楚滅䕫以䕫子歸　冬楚伐宋
圍緡　魯以楚師伐齊取榖
十九年夏齊孝公薨弟潘因衛公子啟方殺孝公子
而自立是為昭公　秋魯入杞　冬楚及諸侯圍宋
宋告急於晉狐偃曰若伐曹衞楚必救之則齊宋免
矣於是蒐于被廬先定其民緫帥諸侯接齊桓公為
盟主然其禮已頗僣差又隨時茍合以求欲速之功
不能充王制矣　文公問元帥於趙衰對曰郤縠行
年五十矣守學彌惇不忘百姓公從之使縠將中軍
以為大政命趙衰為卿辭曰欒枝貞慎先軫有謀胥
臣多聞皆可以為輔佐臣弗若也使原季為卿辭曰
三徳偃之出也以徳紀民其章大矣使狐偃為卿辭
曰毛之智賢於臣其齒又長毛不在位不敢聞命以
魏犨為右
二十年春正月晉文公率齊秦伐曹衛以救宋戊申
取五鹿二月衞成公請盟晉弗許衛侯欲與楚國人
不欲出成公居于襄牛以説晉楚救衛不克　晉圍
曹文公令人告僖負覊曰軍旅薄城吾知子不違也
表其閭令軍勿犯曹人帥親戚而保其閭者七百餘
家三月丙午晉入曹令無入僖負覊之宫魏犫顛頡
爇僖負羈氏魏犫傷於胷公欲殺之而愛其材乃舍
之使斷顛頡之脊以狥以舟之僑伐魏犫為戎右人
皆懼曰顛頡有寵况於我乎乃無犯禁者晉國大治
晉執曹共公分曹衛之田以畀宋人　夏四月己巳
晉宋齊秦次于城濮陳于莘北與楚子玉戰楚師敗
績文公始伯退而有憂色曰吾聞能以戰勝安者惟
聖人若夫詐勝之徒未嘗不危晉作王宫于踐土
五月丙午晉獻楚俘于王己酉王䇿命晉文公為侯
伯　衞成公聞楚敗奔楚遂適陳使元喧奉叔武以
受盟六月晉人復成公成公入前驅殺叔武元喧奔
晉成公與元喧訟不勝晉執成公歸之于京師元喧
歸于衞立公子瑕　晉文公召王狩于河陽諸侯朝
于王所　諸侯圍許　晉釋曺共公　是嵗陳穆公
薨子共公朔立
二十一年秋魯大雨雹
二十二年春晉侵鄭　夏狄侵齊　晉文公請殺衛
成公王曰君臣無獄元喧雖直不可聽也為臣殺其
君其安庸刑余何私於衞侯晉人使醫酖成公不死
醫亦不誅臧文仲言於魯僖公曰衞君殆無罪刑五
而已無有隠者隠乃諱也有諸侯之請必免之君盍
請衛君以示親於諸侯且以動晉公説行玉二十瑴
秋釋成公自是晉聘魯加於諸侯一等爵同厚其好
貨成公聞臧文仲之為也使納賂焉辭曰外臣之言
不越竟不敢及君　衞成公歸國殺元喧及公子瑕
　九月甲午晉侯秦伯圍鄭鄭人以名寳行成文公
弗許曰予我詹而師還叔詹固請往曰一臣可以救
百姓而定社稷君何愛也鄭人以詹予晉晉人將烹
之詹曰天降鄭禍棄禮違親臣殺身贖國忠也乃就
烹據鼎耳而疾號曰自今以往知忠以事君者與詹
同乃命弗殺厚爲之禮而歸之鄭文公使燭之武見
秦穆公穆公與鄭人盟乃還晉亦去之初鄭文公有
三夫人寵子五人皆以罪蚤死公怒逐羣公子子蘭
奔晉事文公甚謹從公伐鄭求入鄭爲太子公以告
鄭鄭大夫石癸曰夫人子盡死餘庻子無如蘭賢晉
以爲請利孰大焉遂立蘭爲太子
二十三年春晉文公解曹地以分諸侯魯僖公使臧
文仲往重館人告曰諸侯莫不望分而欲親晉晉不
以故班必親先者魯之班長而又先諸侯其誰望之
從之獲地於諸侯為多反命請曰重舘人之力也一
言辟境其章大矣出而爵之　晉上軍狐毛卒使趙
衰代之辭曰城濮之役先且居之佐軍也善臣之倫
箕鄭胥嬰先都在乃使先且居將上軍文公曰趙衰
三讓皆社稷之衞也秋蒐于清原作五軍以趙衰為
卿將新上軍及子犯卒蒲城伯請佐公曰趙衰三讓
不失義乃使衰佐上軍　初晉飢公問救飢於箕鄭
對曰信於君心則美惡不踰信於名則上下不干信
於令則時無廢功信於事則民從事有業民知君心
貧而不懼藏出如入何匱之有公使為箕至是佐新
上軍　文公伐鄴趙衰言所以勝鄴公從之而克將
賞趙衰衰曰君賞其末則騎乗者存賞其本則臣聞
之郄虎公召虎而賞之虎曰言之易行之難臣言之
者也公曰子無辭　文公學讀書於臼季三日曰吾
不能行也咫聞則多矣對曰多聞以待能者不猶愈
也　文公謂郭偃曰始也吾以治國爲易今也難對
曰君以為易其難將至矣君以為難其易將至焉
文公出田逐獸入大澤迷不知其所公問漁者曰道
安從出漁者曰鴻鵠保河海厭而徙於小澤必有九
矰之憂黿鼉保深淵厭而出之淺渚必有羅網釣射
之憂君之至此何太逺也公曰善哉出澤謂從者曰
記漁者名漁者曰君尊天事地敬社稷固四國慈愛
萬民薄賦歛輕租税則臣亦與焉何以名爲君若不
敬社稷不固四國外失禮于諸侯内逆民心一國流
亡漁者雖得厚賜不能保也遂辭不受曰君亟歸國
臣亦反漁所矣　文公田于虢遇一老父而問之曰
子虚此故矣虢亡其有説乎對曰虢君斷則不能諌
則無與所以亡也公輟田而歸以告趙衰衰問其人
安在公曰吾不與之來衰曰古之君子聽其言而用
其人今之君子聽其言而棄其身哀哉晉國之憂也
公召而賞之　文公問於胥臣曰吾欲使陽處父傳
歡而教誨之能善之乎對曰是在驩也質將善而賢
良贊之則濟可俟若有違質教將不入何善之為公
曰教無益乎對曰人生而學非學不入教者因體能
質而利之者也　臼季使舍於冀野冀缺薅其妻饁
之敬相待如賔問之冀芮之子也與之歸復命而進
之文公曰其父有罪子何以知其賢對曰臣見其不
忘敬也恪於徳以臨事其何不濟公使為下軍大夫
　冬狄圍衞衞遷于帝丘
二十四年夏衛侵狄　冬晉文公薨子襄公驩立
秦襲鄭　是嵗衞侵鄭　鄭文公薨太子穆公蘭立
二十五年春秦師過周左右免冑而下拜王孫滿言
於王曰秦必有讁入險而脱能無敗乎鄭已覺秦烕
滑而還晉襄公怒曰秦侮我孤因䘮破滑夏四月辛
巳墨衰發兵遮擊秦兵大破之於殽虜孟明視等三
將　狄侵齊　魯伐邾取訾婁秋復伐邾　狄伐晉
八月戊子晉敗狄于箕獲白狄子　冬魯僖公薨子
文公興立　晉陳鄭伐許　楚侵陳蔡遂伐鄭　晉
侵蔡楚救之
二十六年夏四月晉伐衞六月戊戍取戚　衞伐晉
　楚成王欲黜太子啇臣而立王子職冬十月丁未
啇臣弑王而自立是為穆王
二十七年春正月秦孟明視伐晉二月晉襄公禦之
趙衰佐中軍甲子敗秦于彭衙　魯夏父弗忌為宗
烝時躋僖公宗有司曰非昭穆也曰我為宗伯明者
為昭其次為穆有司曰宗廟之有昭穆也以次世之
長㓜而等冑之親踈也自玄王及主癸莫若湯自稷
及王季莫若文武啇周之烝未嘗躋湯與文武為不
踰也弗聽秋八月丁卯大事于太廟躋僖公展禽曰
夏父弗忌必有殃犯順以逆易神之班僖又未有明
焉而躋之皆不祥也　海鳥曰爰居止於魯東門之
外三日臧文仲使國人祭之展禽曰禘郊祖宗報五
者國之典祀也社稷山川之神及前哲令徳之人天
之三辰地之五行九州名山川澤非是不在祀典今
海鳥至而祀之難以爲仁且智矣夫廣川之鳥獸恒
知避其災今兹海有災乎是嵗海多大風文仲曰信
吾過也季子之言不可不法書以爲三筴　魯文公
欲弛孟文子之宅使謂之曰吾欲利子於外之寛者
對曰署所以朝夕䖍君命也臣立先臣之署服其車
服為利故而易其次是辱君命也不敢聞命公弗取
臧文仲曰孟孫善守矣公欲㢮郈敬子之宅亦如之
對曰先臣惠伯以命於司里嘗禘烝享之所致君胙
者出入受事之幣以致君命者亦有數矣今命臣更
次于外無者違乎請從司徒以班徒次公亦不取
冬晉宋陳鄭伐秦取汪及彭衙戎王聞秦穆公賢使
由余來觀由余其先晉人亡入戎能晉言穆公示以
宫室積聚由余曰使鬼為之則勞神人為之亦苦民
古之有國者未嘗不以㳟儉失國者未嘗不以驕奢
也穆公怪之問曰中國以詩書禮樂法度為政然尚
時亂戎夷無此何以為治由余笑曰此乃中國所以
亂也自上聖黄帝僅以小治及其後世阻法度之威
以責督於下下以仁義怨望於上上下交爭簒弑滅
宗皆以此也夫戎夷上含淳徳以遇下下懐忠信以
事上一國之政猶一身眞聖人之治也穆公退而謂
内史廖曰鄰有聖人敵國之憂也廖曰戎王處辟陋
之地未嘗見中國聲色君試遺之女樂以奪其志戎
王好樂必怠於政為由余請緩期留而莫遣使其君
臣有間乃可圖也穆公曰善與由余曲席而坐傳器
而食問其地形兵勢盡詧而后令内史廖以女樂二
八遺戎王戎王受而説之終嵗淫縱牛馬半死秦乃
歸由余由余數諌不聽穆公使人間要之由余遂去
降秦穆公以客禮禮之拜為上卿問伐戎之形
二十八年春晉以諸侯伐沈沈姒姓子爵　夏秦繆
公伐晉取王官及郊封殽尸而還遂伯西戎用孟明
也　秋雨螽于宋　楚圍江冬王師及晉伐楚救江
二十九年秋晉伐秦　楚滅江　是嵗秦用由余謀
伐戎益國十二開地千里天子使召公過賀穆公以
金鼓
三十年夏秦入鄀　秋楚滅六　冬楚滅蓼　晉陽
處父如衞舍于逆旅寗嬴氏嬴謂其妻曰吾求君子
乆矣今乃得之舉而從之陽子道與之語及山而還
曰吾見其貌而欲之聞其言而惡之且剛而主能不
本而犯怨之聚也是故去之期年乃有賈季之難陽
子死之　晉新上軍帥中軍佐趙衰成子卒　是嵗
許僖公薨子昭公錫我立
三十一年春晉舍二軍趙盾將中軍始爲國政　夏
秦穆公薨有子四十人太子康公罃立塟穆公雍從
死者百七十七人　秋八月乙亥晉襄公薨太子夷
臯少晉人以難欲立長君趙遁遣使如秦逆公子雍
三十二年春魯伐邾三月甲戍取須句　夏四月宋
成公薨弟禦殺太子自立宋人殺禦立成公少子杵
臼是為昭公　秦康公送公子雍于晉太子夷臯母
穆嬴日夜抱太子號泣于朝趙盾患之乃背秦而立
夷臯是為靈公戊子敗秦于令狐　狄侵魯　冬徐
伐莒
三十三年春晉歸匡戚之田于衞　夏秦伐晉取武
城秋王崩子頃王壬臣立
