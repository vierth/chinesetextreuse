#+TITLE: 魏書-北齊-魏收
#+DATE: 2016-06-11 12:20:49
#+SOURCE: github.com/kanripo/KR2a0020 master 17b6525e                
欽定四庫全書　　　　　史部一
　魏書目錄　　　　　　　正史類
　　齊　　　　魏　　　　收　　　　撰
　　帝紀一十二(十四/卷)
　　列傳九十二(九十/六卷)
　　志十(二十/卷)　　　　共一百三十卷
帝紀
魏書卷一
　帝紀第一
　　成帝(毛/)
　　節帝(貸/)
　　莊帝(觀/)
　　明帝(樓/)
　　安帝(越/)
　　宣帝(推寅/)
　　景帝(利/)
　　元帝(俟/)
　　和帝(肆/)
　　定帝(機/)
　　僖帝(蓋/)
　　威帝(僧/)
　　獻帝(隣/)
　　聖武帝(詰汾/)
　　始祖神元帝(力微/)
　　文帝(沙漢汗/)
　　章帝(悉鹿/)
　　平帝(綽/)
　　思帝(弗/)
　　昭帝(祿官/)
　　桓帝(猗㐌/)
　　穆帝(猗盧/)
　　太祖平文帝(鬱律/)
　　惠帝(賀傉/)
　　煬帝(紇那/)
　　烈帝(翳槐/)
　　昭成帝(什翼犍/)
魏書卷二
　帝紀第二
　　太祖道武帝(珪/)
魏書卷三(闕/)
　帝紀第三
　　太宗明元帝(嗣/)
魏書卷四上
　帝紀第四上
　　世祖太武帝(燾/)
魏書卷四下
　帝紀第四下
　　世祖太武帝
　　恭宗景穆皇帝(晃附/)
魏書卷五
　帝紀第五
　　高宗文成帝(濬/)
魏書卷六
　帝紀第六
　　顯祖獻文帝(𢎞/)
魏書卷七上
　帝紀第七上
　　髙祖孝文帝(宏/)
魏書卷七下
　帝紀第七下
　　高祖孝文帝
魏書卷八
　帝紀第八
　　世宗宣武帝(恪/)
魏書卷九
　帝紀第九
　　肅宗孝明帝(詡/)
魏書卷十
　帝紀第十
　　敬宗孝莊帝(子攸/)
魏書卷十一
　帝紀第十一
　　前廢帝廣陵王(恭/)
　　後廢帝安定王(朗/)
　　出帝平陽王(修/)
魏書卷十二(闕/)
　帝紀第十二
　　孝静帝(善見/)
列傳
魏書卷十三(闕/)
　后妃第一
　　神元皇后竇氏　　　文帝皇后封氏(次妃/蘭氏)
　　桓帝皇后祁氏　　　平文皇后王氏
　　昭成皇后慕容氏　　獻明皇后賀氏
　　道武皇后慕容氏　　道武宣穆皇后劉氏
　　明元昭哀皇后姚氏
　　明元密皇后杜氏(太武惠太/后竇氏)
　　太武皇后赫連氏　　太武敬哀皇后賀氏
　　景穆恭皇后郁久閭氏(文成昭太/后常氏)
　　文成文明皇后馮氏　文成元皇后李氏
　　獻文思皇后李氏　　孝文貞皇后林氏
　　孝文廢皇后馮氏　　孝文幽皇后馮氏
　　孝文昭皇后高氏　　宣武順皇后于氏
　　宣武皇后高氏　　　宣武靈皇后胡氏
　　孝明皇后胡氏　　　孝靜皇后高氏
魏書卷十四(闕/)
　列傳第二神元平文諸帝子孫
　　上谷公紇羅(子襄城/王題)　建徳公嬰文
　　真定侯陸(曾孫/軌)　　　武陵侯因
　　長樂王壽樂　　　　望都公頽
　　曲陽侯素延　　　　順陽公郁
　　宜都王目辰　　　　穆帝長子六修
　　吉陽男比干　　　　江夏公吕
　　高涼王孤(六世孫華山王鷙六萇孫萇子子華穆/子華弟子思  孤  世  上黨王天)
　　西河公敦　　　　　司徒石
　　武衞將軍謂(子烏真東烏真子興都/興都子  陽王丕)
　　淮陵侯大頭　　　　河間公齊(孫志/)
　　扶風公處真　　　　文安公泥(子屈磨渾/屈子)
魏書卷十五(闕/)
　列傳第三昭成子孫
　　寔君　　　　　　　秦王翰(子衞王儀王纂/儀子中山)
　　(幹弟幹子禎烈禎子端觚/儀  隂平王    秦王)
　　常山王遵(子素元素子可悉陵悉可悉陵弟子昭/昭子    弟紹  可  陵弟忠)
　　(忠子夀興/忠子暉)　(忠弟孫嶷/)
　　陳留王䖍(子朱提王悦子崇/䖍兄顗  顗  崘)
　　毗陵王順　　　　　遼西公意烈(子拔干洪㧞/干曾孫  超)
　　(意烈弟子栗/渾子庫汗)　(渾/)　　窟咄
魏書卷十六
　列傳第四道武七王
　　清河王紹　　　　　陽平王熙(子臨淮王他/他曾孫世遵)
　　(世遵弟子忻之僧世遵弟禹/他孫法壽  法)
　　河南王曜(子潁川王提和提子平原/平原子鑒)
　　河間王修(略陽王羯兒/)長樂王處文
　　廣平王連(南平王渾冏渾子霄/霄曾孫仲)
　　京兆王黎(江陽王繼繼繼子义/羅  爽    弟羅侯)
魏書卷十七(闕/)
　列傳第五明元六王
　　樂平王丕　　　　　安定王彌
　　樂安王範(子良/)　　　永昌王健(子仁/)
　　建寧王崇　　　　　新興王俊
魏書卷十八(闕/)
　列傳第六太武五王
　　晉王伏羅　　　　　東平王翰
　　臨淮王譚(子提/孝友)　(提子昌/昌弟孚)　(昌子彧/)
　　廣陽王建閭(子嘉湛嘉子深/深子)
　　南安王余
魏書卷十九上(闕/)
　列傳第七上景穆十二王上
　　陽平王新成(子頤欽衍欽衍子融/衍弟      子子孝)
　　京兆王子推(子太興太太興孫悰恒太興子仲景/  暹    興弟遥)
　　濟隂王小新成(孫弼子弼子暉業麗昭業子顯和/鬰弟  誕  鬱弟    麗)
　　汝隂王天賜(孫慶和/修義)　(天賜子況/)
　　樂浪王萬壽(曾孫/忠)　　廣平王洛侯(濟南王匡/)
魏書卷十九中
　列傳第七中景穆十二王中
　　任城王雲(子澄嵩澄子彜世順/澄弟    嵩子  雋)　(順子朗/嵩弟瞻)
魏書卷十九下
　列傳第七下景穆十二王下
　　南安王楨(子中山王英/略  略弟纂)　(英子熙興熙弟東平王/熙弟義    英弟怡)
　　(怡子魯郡王肅/東海王曄)　　　城陽王長壽(子鸞徽/鸞子)
　　章武王太洛(嗣王彬凝彬子融/東安王)
　　樂陵王胡兒(嗣王思譽/)安定王休(子夑/貴平)　(願平/)
魏書卷二十(闕/)
　列傳第八文成五王
　　安樂王長樂(子詮/斌之)　(詮子鑒/)
　　廣川王略(子諧/)　　　齊郡王簡(子祐/)
　　河間王若(嗣王琛/)　　安豐王猛(子延明/)
魏書卷二十一上
　列傳第九上獻文六王上
　　咸陽王禧(子翼/曄)　(樹/)　趙郡王幹(子謐/譚)　(諶/)
　　廣陵王羽(子欣/)　　　高陽王雍(子端王叡/昌樂  誕)
　　北海王詳(子顥/)　(瑱/)
魏書卷二十一下
　列傳第九下獻文六王下
　　彭城王勰(子劭/子正)　(子直/)
魏書卷二十二(闕/)
　列傳第十孝文五王
　　廢太子恂　　　　　京兆王愉(子寶炬/)
　　清河王懌　　　　　廣平王懷
　　汝南王悦
魏書卷二十三
　列傳第十一
　　衞操(衞雄/姬澹)　　　　　莫含(孫題/)　(雲/)
　　劉庫仁(弟眷奴庫仁子顯兄犍/族人  真  奴真)
魏書卷二十四
　列傳第十二
　　燕鳳　　　　　　　許謙(子洛陽/)
　　張袞(孫誕孫袞子度白澤子倫/度曽  白澤)
　　崔𤣥伯(弟徽鍾崔寛/敞      朏)　(寛父剖高寛子衡道衡子/崔模    陵  崔  固)
　　(道固兄子僧祐弟僧淵和僧淵子伯鳯/祖虬  僧淵從  和    子軌  重謐)　(祖螭京/謐父)
　　鄧淵(子穎孫穎孫述子頴子宗慶/穎弟  羨  羡  躋)
魏書卷二十五(闕/)
　列傳第十三
　　長孫嵩(子頽敦/頽子)　　　長孫道生(孫觀子觀子稚/稚子  彦)
魏書卷二十六
　列傳第十四
　　長孫肥(子翰孫陳蘭/肥弟  真)　尉古真(弟諾多諾子眷/眷子  侯)
　　(多侯弟子慶賓/古真族𤣥孫瑾)　(眷弟地干/)
魏書卷二十七
　列傳第十五
　　穆崇(孫真羆真子泰羆崇子觀亮觀子夀夀夀孫/羆    子建    弟亮    子紹    弟多)
　　(侯善觀弟曾孫弼子觀弟顗/醜  孫鑖  鑖孫  琳  良)　(崇宗人醜善/)
魏書卷二十八
　列傳第十六
　　和跋(子歸/)　　　　　奚牧
　　莫題　　　　　　　庾業延
　　賀狄干　　　　　　李栗
　　劉潔　　　　　　　古弼
　　張黎
魏書卷二十九
　列傳第十七
　　奚斤(子他觀兠孫買奴/斤弟孫)叔孫建(子俊/)　(隣/)
魏書卷三十
　列傳第十八
　　王建(子斤孫孫度/建曾  樹)　　安同(子原子頡/同弟  難)
　　樓伏連(兄曽孫毅/)　　丘堆
　　娥清　　　　　　　劉尼
　　奚眷　　　　　　　車伊洛
　　宿石　　　　　　　來大千
　　周㡬　　　　　　　豆代田
　　周觀　　　　　　　閭大肥
　　尉撥　　　　　　　陸真(子延/)
　　呂洛拔(子文祖/)
魏書卷三十一
　列傳第十九
　　于栗磾(子洛拔弟洛抜子烈弟烈子祚/景  烈  子昕  烈  果)　(忠/)
魏書卷三十二
　列傳第二十
　　高湖(子謐子謐子樹生弟謐兄真子拔弟䐗兒弟/䐗兒  昋  䐗兒  徽  徽  歸義  湖)
　　(曾孫幹/)　　　　　　崔逞(子賾𤣥孫隆宗/逞兄)
　　封懿(子元之回元之弟子磨奴子族子回從回子/顯之    兄瓊  懿從兄  愷  愷  孫靈)
　　(祐子回族叔軌/軌  偉伯)
魏書卷三十三
　列傳第二十一
　　宋隱(弟輔宣叔父洽瓊/洽子    宣孫)王憲(子嶷雲/嶷子)
　　屈遵(孫恒子道賜/道賜  拔)　　張蒲(子昭靈符/昭子)
　　谷渾(孫洪纂洪子穎/穎子    士恢)　公孫表(子軌良軌子叡質/叡子    軌弟)
　　(質子邃慶/邃子同)　　　　　張濟
　　李先(孫子預/)　　　　賈彛(子秀曾秀子儁禎兄/彜從  孫禎)
　　(子景儁/景興)　　　　　　薛提
魏書卷三十四(闕/)
　列傳第二十二
　　王洛兒　　　　　　車路頭
　　盧魯元(子統内/)　　　陳建
　　萬安國(奚拔/)
魏書卷三十五
　列傳第二十三
　　崔浩
魏書卷三十六
　列傳二十四
　　李順(子敷/弟奕)　(式/冏)　(式子憲/冏子祐)　(憲子希宗/族人秀林)　(騫林式/秀  子)
　　(裔仲秀林從弟煥/弟  琁  族人曄)　(族子肅孝肅從弟皦熙皦從/曄族弟  怡  族人    熙)
　　(孫遺元/)　(族孫同軌/)
魏書卷三十七
　列傳第二十五
　　司馬休之(子文思/)　　司馬楚之(孫悦子躍/楚之)
　　司馬景之(兄凖/)　　　司馬叔璠(子靈夀明靈夀/弟子仲)
　　司馬天助
魏書卷三十八
　列傳第二十六
　　刁雍(子肅孫肅子整/雍族  雙)　王慧龍(子寳興子寶興子/瓊  瓊  遵業)
　　韓延之　　　　　　袁式
魏書卷三十九
　列傳第二十七
　　李寶(子承茂承子韶遐韶子瑾輔韶弟彦伯䖍/承弟    茂孫    茂弟    輔子  尚)
　　(仲尚/神儁)　(季凱弟輔弟佐韶佐子柬穆/韶從  仲遵    從叔思)
魏書卷四十
　列傳第二十八
　　陸俟(子馛麗馛子琇定凱/馛弟    麗子  國)　(凱子暐昕恭之昕之/定國子  之)
　　(從兄子子彰龍定國弟叡子叡子希道子儁/希質  麗弟  成  龍成  昶  俟族)
魏書卷四十一
　列傳第二十九
　　源賀(子懐弟懐子子雍/子雍  子恭)　(子雍子延伯/)
魏書卷四十二
　列傳第三十
　　薛辯(子謹孫謹子拔拔拔子𦙍/拔弟  慶之    弟子和)
　　宼讚(子臻治/臻子)　　　　酈範(子道慎惲道約/範弟子)
　　韓秀(子務/)　　　　　堯暄
魏書卷四十三
　列傳第三十一
　　嚴稜　　　　　　　毛修之(朱修之/)
　　唐和(兄子𤣥逹/)　　　劉休賔(子文曄/)
　　房法夀(房堅從法夀從弟伯玉族從祖弟崇吉先/崇吉  弟士逹  法夀  子景伯  景)
　　(景逺/)
魏書卷四十四
　列傳第三十二
　　羅結(子斤/)　(斤孫伊利/)伊馛(孫盆生/)
　　乙瓌(子乾歸瑗/乾歸孫)　　　和其奴
　　茍頽　　　　　　　薛野䐗(子虎子曇尚/虎子子)
　　宇文福(子延/)　　　　費于(孫穆/)
　　孟威
魏書卷四十五
　列傳第三十三
　　韋閬(孫儁/子崇)　(從叔道福珍道福從孫元恢/族弟珍    子纘  彧  朏)　(閬從/梁穎)
　　(蘇穎族曾孫嵩遵/  湛  姜儉)　　杜銓(族孫顒/)
　　裴駿(子修弟修子詢/駿從  安祖)　(修弟宣/)
　　辛紹先(孫祥子少雍/穆子  馥)　(紹先子穆/)
　　栁崇
魏書卷四十六
　列傳第三十四
　　竇瑾(子遵/)　　　　　許彦(子宗之許宗之兄曽/孫絢    赤虎)
　　李訢
魏書卷四十七
　列傳第三十五
　　盧明(子度世淵度世子淵/道約    弟子義僖)　(淵子道將昶道䖍明/淵弟昶    子元)
　　(元從祖兄溥/)
魏書卷四十八
　列傳第三十六
　　高允(孫綽/劉模)　(允弟推/)
魏書卷四十九
　列傳第三十七
　　李靈(子恢系恢孫悦宣恢弟子道/道子    系子  茂)
　　崔鑒(子秉/)　(秉子仲哲/)
魏書卷五十
　列傳第三十八
　　尉元(子羽/)　　　　　慕容白曜(子真安/弟子契)
魏書卷五十一
　列傳第三十九
　　韓茂(子均/)　　　　　皮豹子(子喜/)
　　封勑文　　　　　　吕羅漢(祖顯/)　(父温/)
　　孔伯恭
魏書卷五十二
　列傳第四十
　　趙逸(兄溫/令勝)　(從𤣥孫超宗/遐  叔隆)
　　胡方回　　　　　　胡叟
　　宋繇(曽孫稚/)　　　　張湛(兄懷義/)
　　宗欽　　　　　　　叚承根(父暉/)
　　闞駰　　　　　　　劉昞
　　趙柔　　　　　　　索敞(隂世隆/)
　　隂仲達(弟子遵和道方/遵和兄子)
魏書卷五十三
　列傳第四十一
　　李孝伯(父曾子兄祥郁祥子安世/安世  瑒)
　　李沖
魏書卷五十四
　列傳第四十二
　　游雅　　　　　　　高閭
魏書卷五十五
　列傳第四十三
　　游明根(子肇/)　　　　劉芳(子廞子廞子隲芳從/芳從  思祖)
　　(子懋/鄭演)　(芳族兄僧利/子長猷)　(僧利子世明/)
魏書卷五十六
　列傳第四十四
　　鄭羲(子懿/伯猷)　(道昭/輯之)　(道昭子嚴祖連義兄孫㓜儒/義弟連山    山孫先䕶)
　　(義從兄孫季亮/)　　　崔辨(子逸模逸子巨倫/逸弟    楷)
魏書卷五十七
　列傳第四十五
　　高祐(孫顥/)　(諒/)　　　崔挺(子孝芬孝孝芬子勉/孝芬弟  暐  孝演)
　　(孝直/元珍)　(孝政弟挺弟振敬振子子朗/從祖  敬邕    邕從弟接)　(挺從父弟/挺族子纂)
　　(纂從祖弟遊/)
魏書卷五十八
　列傳第四十六
　　楊播(子侃津播弟椿遁椿子昱/椿弟    津子    逸)　(昱子孝邕/)
魏書卷五十九
　列傳第四十七
　　劉昶(子輝/)　(劉武英/)　蕭寶夤(兄子贊/)
　　蕭正表
魏書卷六十
　列傳第四十八
　　韓麒麟(孫子熙顯宗/麒麟子)　程駿(從祖弟子靈虬/)
魏書卷六十一
　列傳第四十九
　　薛安都(孫巒子安都從弟真度/真度  懷吉  懷儁)
　　畢衆敬(子元賔子元賔子祖栝/衆敬弟  聞慰  申纂)　(祖暉竒/常珍)
　　沈文秀(房天樂子陵/文秀族)　張讜
　　田益宗(董巒之/陳伯)　　　孟表
魏書卷六十二
　列傳第五十
　　李彪(子志/)　　　　　高道悦
魏書卷六十三
　列傳第五十一
　　王肅(兄子誦/翊)　(衍/)　　宋弁(子維/)　(紀/)
魏書卷六十四
　列傳第五十二
　　郭祚　　　　　　　張彝(子始均/)
魏書卷六十五
　列傳第五十三
　　邢巒(子遜叔巒弟晏/巒從  虬)　李平(子奨/)　(諧/)
魏書卷六十六
　列傳第五十四
　　李崇(子世哲/神軌)　　　　崔亮(從弟光韶/光伯)
魏書卷六十七
　列傳第五十五
　　崔光(子勵弟光弟敬友文敬友子鴻/光從  長文  長  從弟庠)　(鴻子子元/)
魏書卷六十八
　列傳第五十六
　　甄琛(子侃/張纂)　(楷從琛從弟密/纂  弟宣軌)
　　高聰
魏書卷六十九
　列傳第五十七
　　崔休　　　　　　　裴延儁(從叔子夙兄從弟/良  良從  子慶)
　　(孫顔延儁從弟仲規/景    延儁族兄聿)　(仲規弟子景融/族人瑗)
　　袁飜
魏書卷七十
　列傳第五十八
　　劉藻(子紹珍/)　　　　傅永
　　傅豎眼(祖父融/子敬和)　(伯父靈慶/從子文驥)　(父靈越/)
　　李神
魏書卷七十一
　列傳第五十九
　　裴叔業(孫譚子約芬之先藹之/彦先      彦  弟絢)　(兄子彦先植/叔業兄子)
　　(颺子粲/弟  諧)　(衍令尹挺韋栁𤣥達魏𤣥達子逺甫瑒/楊  寶    伯昕    承祖  皇)
　　(梁祐習閻慶𦙍/栁僧)　　　夏侯道遷(子夬/)
　　李元䕶(子會/)　　　　席法友
　　王世弼(子由/)　　　　江悦之(子文遥樹文遥子/果  龎    李忻)
　　(榮諶張元亮/辛    姜永)　(士孫天與庾羅道珍甫王安世/永弟漾    導  皇  徽)
　　淳于誕　　　　　　李苗
魏書卷七十二
　列傳第六十
　　陽尼(從孫藻固藻子弼/藻從弟)賈思伯(弟思同/)
　　李叔虎(從子長仁象/長仁從子)　路恃慶(弟思令法從叔雄/雄從弟  常)
　　房亮　　　　　　　曹世表
　　潘永基　　　　　　朱元旭
魏書卷七十三
　列傳第六十一
　　奚康生(子難/)　　　　楊大眼
　　崔延伯
魏書卷七十四
　列傳第六十二
　　尒朱榮
魏書卷七十五
　列傳第六十三
　　尒朱兆　　　　　　尒朱彦伯(弟仲逺/  世承)　(世隆/弼)
　　尒朱度律　　　　　尒朱天光
魏書卷七十六
　列傳第六十四
　　盧同　　　　　　張烈(弟僧皓/)
魏書卷七十七
　列傳第六十五
　　宋飜(弟道璵/)　　　　辛雄(從兄纂/琛子悠)　(族祖琛/)
　　(琛族子珍之/)　　　　羊深
　　楊機　　　　　　　髙崇(子謙之/儒  緒)　(謙之子子/崇子道穆)
魏書卷七十八
　列傳第六十六
　　孫紹　　　　　　　張普惠
魏書卷七十九
　列傳第六十七
　　成淹(子霄/)　　　　　范紹
　　劉桃符　　　　　　劉道斌
　　董紹　　　　　　　馮元興(曹道/曹昻)　(曹昇/)
　　鹿悆　　　　　　　張熠
魏書卷八十
　列傳第六十八
　　朱瑞　　　　　　　叱列延慶
　　斛斯椿　　　　　　賈顯度(弟智/)
　　樊子鵠　　　　　　賀拔勝(弟岳/)
　　侯莫陳悦　　　　　侯淵
魏書卷八十一(闕/)
　列傳第六十九
　　綦儁　　　　　　　山偉
　　劉仁之　　　　　　宇文忠之
魏書卷八十二(闕/)
　列傳第七十
　　李琰之　　　　　　祖瑩
　　常景
魏書卷八十三上(闕/)
　列傳第七十一上外戚上
　　賀訥(弟盧泥從弟悦/悦子)　劉羅辰
　　姚黄眉　　　　　　杜超(弟子元寶/)
　　賀迷　　　　　　　閭毗(常英/)
　　馮熙(子誕穆修/誕子)　　　李峻
　　李惠(從孫侃晞/)
魏書卷八十三下(闕/)
　列傳第七十一下外戚下
　　高肇(子植/)　　　　　于勁
　　胡國珍(兄曾孫䖍/)　　李延寔
魏書卷八十四(不全/)
　列傳第七十二儒林
　　梁越　　　　　　　盧醜
　　張偉　　　　　　　梁祚
　　平恒　　　　　　　陳竒
　　常爽　　　　　　　劉獻之
　　張吾貴　　　　　　劉蘭
　　孫惠蔚　　　　　　徐遵明
　　董徴　　　　　　　刁沖
　　盧景裕　　　　　　李同軌
　　李業興
魏書卷八十五(闕/)
　列傳第七十三文苑
　　袁躍(子聿修/)　　　　裴敬憲
　　盧觀　　　　　　　封肅
　　邢臧　　　　　　　裴伯茂
　　邢昕　　　　　　　溫子昇
魏書卷八十六(闕/)
　列傳第七十四孝感
　　趙琰　　　　　　　長孫慮
　　乞伏保　　　　　　孫益徳
　　董洛生　　　　　　楊引
　　閻元明(令狐仕/董吐渾)　(皇甫奴/兄養)
　　呉悉達(崔承宗/)　　　王續生
　　李顯逹　　　　　　張昇
　　倉跋　　　　　　　王崇
　　郭文恭
魏書卷八十七(闕/)
　列傳第七十五節義
　　于什門　　　　　　段進
　　石文徳(趙今安/盂蘭强)　　　汲固
　　王𤣥威　　　　　　婁提(蛭拔寅/)
　　劉渴侯　　　　　　朱長生
　　于提　　　　　　　馬八龍
　　門文愛　　　　　　晁清
　　劉侯仁　　　　　　石祖興
　　邵洪哲　　　　　　王榮世
　　胡小虎　　　　　　孫道登
　　李几　　　　　　　張安祖
　　王閭(劉業興/蓋儁)
魏書卷八十八
　列傳第七十六良吏
　　張恂　　　　　　　鹿生
　　張應　　　　　　　宋世景(子季儒/)
　　路邕　　　　　　　閻慶允
　　明亮　　　　　　　杜纂
　　裴佗　　　　　　　竇瑗
　　羊敦　　　　　　　蘇淑
魏書卷八十九(闕/)
　列傳第七十七酷吏
　　于洛侯　　　　　　胡泥
　　李洪之　　　　　　髙遵
　　張赦提(趙霸/)　　　　羊祉
　　崔暹　　　　　　　酈道元
　　谷楷
魏書卷九十
　列傳第七十八逸士
　　眭夸　　　　　　　馮亮
　　李謐　　　　　　　鄭修
魏書卷九十一(不全/)
　列傳第七十九術藝
　　晁崇　　　　　　　張淵(徐路化高崇祖芳/孫儈    信都)
　　殷紹　　　　　　　王早
　　耿元　　　　　　　劉靈助
　　江式　　　　　　　周澹
　　李修　　　　　　　徐謇
　　王顯　　　　　　　崔彧
　　蔣少游(侯文和/)　(范寗兒/)
魏書卷九十二(不全/)
　列傳第八十列女
　　崔覽妻封氏　　　　封卓妻劉氏
　　魏溥妻房氏　　　　胡長命妻張氏
　　平原女子孫氏　　　房愛親妻崔氏
　　涇州貞女兕先氏　　姚氏婦楊氏
　　張洪初妻劉氏　　　董景起妻張氏
　　陽尼妻高氏　　　　史映周妻耿氏
　　任城國太妃孟氏　　茍金龍妻劉氏
　　盧元禮妻李氏　　　河東孝女姚氏
　　刁思遵妻魯氏
魏書卷九十三
　列傳第八十一恩倖
　　王叡(子襲子椿/叡弟  翔)　(椿妻魏氏/靜)
　　王仲興　　　　　　㓂猛
　　趙修　　　　　　　茹皓(劉胄靜常季賢恭/陳掃    徐義)
　　趙邕　　　　　　　侯剛
　　鄭儼　　　　　　　徐紇
魏書卷九十四
　列傳第八十二閹官
　　宗愛　　　　　　　仇洛齊(子儼/)
　　段霸　　　　　　　王琚
　　趙黒(子熾/)　　　　　孫小
　　張宗之(妻兄子蕭彦/)　劇鵬(兄買奴/)　(李豐/)
　　張祐(子慶/)　　　　　抱嶷(從弟老夀/石榮)
　　王遇　　　　　　　苻承祖
　　王質　　　　　　　李堅
　　秦松　　　　　　　白整
　　劉騰　　　　　　　賈粲
　　楊範　　　　　　　成軌
　　王溫　　　　　　　孟鸞
　　平季　　　　　　　封津(兄憑/)
　　劉思逸(張景嵩/)　(毛暢/)
魏書卷九十五
　列傳第八十三
　　匈奴劉聰(父淵子子粲/淵族  曜)羯胡石勒(子大雅子從子/虎  虎  世)
　　(遵/)　(鑒/)　(冉閔/)　　　鐵弗劉虎(子務桓桓閼陋/頭  蓩  子悉)
　　(勿祈/屈孑)　(衛辰子衛辰子/屈孑  昌  定)徒河慕容廆(子元真/真子儁)　(元/儁)
　　(子暐蘭泓/寶    汗)　(沖子廆弟孫永熙元真子垂元垂子/寳  盛  垂子    髙雲    真子)
　　(徳/)　(徳兄子超/)　　　臨渭氐苻健(父洪弟子生/  健  子堅)
　　(堅子丕/登子崇)　(丕族子登/)　羌姚萇(父弋仲興兄襄/子興    子泓)
　　略陽氐吕光(子紹/)　(纂/)　(纂從弟隆/)
魏書卷九十六
　列傳第八十四
　　僭晉司馬叡(子紹子紹子衍子岳明岳子𣆀子奕/  叡  昱  昱  昌    昌明  徳)
　　(宗/)　(徳文/)　　　　　賨李雄(父特/兄班)　(叔父流/雄子期)
　　(特弟子夀/)　(夀子勢/)
魏書卷九十七
　列傳第八十五
　　島夷桓𤣥　　　　　海夷馮跋(弟文通/)
　　島夷劉裕(子義符/子子業)　(義隆子義隆子劭昱駿凖駿/義隆  彧  彧子)
魏書卷九十八
　列傳第八十六
　　島夷蕭道成(子賾寶賾孫昭業/鸞子  卷  寳融)　(道成兄子鸞/)
　　島夷蕭衍
魏書卷九十九
　列傳第八十七
　　私署涼州牧張寔(父軌華寔弟茂子寔子駿駿駿/子重    重華  曜靈    子)
　　(祚子重華子𤣥靖/駿  天錫)　　鮮卑乞伏國仁(子熾磐暮/熾磐子)
　　(末/)　　　　　　　　鮮卑秃髪烏孤(弟利鹿孤/  傉檀)
　　私署涼王李暠(子歆/恂)　盧水胡沮渠蒙遜(子牧犍/  秉)
　　(牧犍兄子萬年無祖/䝉遜子安周    諱)
魏書卷一百
　列傳第八十八
　　高句麗　　　　　百濟
　　勿吉　　　　　　失韋
　　豆莫婁　　　　　地豆干
　　厙莫奚　　　　　契丹
　　烏洛侯
魏書卷一百一(闕/)
　列傳第八十九
　　氐楊難敵　　　　　　吐谷渾(乙弗勿敵國王/阿蘭國  女)
　　宕昌羌　　　　　　　髙昌
　　鄧至　　　　　　　　蠻
　　獠
魏書卷一百二(闕/)
　列傳第九十
　　西域(鄯善/渠莎)　(且末/車師)　(于闐/且彌)　(蒲山/焉耆)　(悉居半姑權於摩/龜兹    黙  温)
　　(宿萬尉頭忸烏孫洛疏勒粟悦般波者至拔盧迷宻色/悉  斤    密    那    特    斯  伏  尼)
　　(知顯色伽色尼早薄知伽牟知/  諾  波羅    伽至  不單)　(阿弗大汗倍呼似密/者舌  伽    折薛)
　　(莫孫/大秦)　(鉗敦羌弗敵沙/阿鈎    波路)　(閻浮謁/小月氐)　(大月氐吐安息/罽賔    呼羅)
　　(副貨/槃陁)　(南天竺波疊伏羅彌㧞豆萇嚈噠陁朱居國渴/鉢和    知  賖    烏    乾    康)
魏書卷一百三(闕/)
　列傳第九十一
　　蠕蠕　　　　　　　匈奴宇文莫槐
　　徒河叚就六眷　　　高車(吐突隣部呂紇突隣/紇奚  侯  隣部)
　　(薛于部泥破多蘭部/越勒倍  部)　(黜弗素古延部/)
魏書卷一百四(闕/)
　列傳第九十二
　　序傳
志
魏書卷一百五
　志第一
　　天象一之一
魏書卷一百五
　志第二
　　天象一之二
魏書卷一百五(闕/)
　志第三
　　天象一之三
魏書卷一百五(閼/)
　志第四
　　天象一之四
魏書卷一百六
　志第五
　　地形二上
魏書卷一百六
　志第六
　　地形二中
魏書卷一百六
　志第七
　　地形二下
魏書卷一百七
　志第八
　　律厯三上
魏書卷一百七
　志第九
　　律厯三下
魏書卷一百八
　志第十
　　禮四之一
魏書卷一百八
　志第十一
　　禮四之二
魏書卷一百八
　志第十二
　　禮四之三
魏書卷一百八
　志第十三
　　禮四之四
魏書卷一百九
　志第十四
　　樂
魏書卷一百十
　志第十五
　　食貨
魏書卷一百一十一
　志第十六
　　刑罰
魏書卷一百一十二
　志第十七
　　靈徴上
魏書卷一百一十二
　志第十八
　　靈徴下
魏書卷一百一十三
　志第十九
　　官氏
魏書卷一百一十四
　志第二十
　　釋老
　　　　(臣/)等謹案魏書一百十四卷齊天保中魏收
　　　　所撰其書是非失實時人疾之號為穢史見
　　　　於本傳及晁公武陳振孫所論者詳矣隋開
　　　　皇中命魏澹等别修唐貞觀中陳叔逹作五
　　　　代史皆不𫝊而收書獨行後又與李延夀北
　　　　史相亂卷第多舛中興書目謂闕太宗紀以
　　　　澹書補之闕天文志以張太素書補之二書
　　　　既亡而此紀志獨存未知何據今刻本以南
　　　　北史通鑑諸書校其可知者各附於卷後而
　　　　不可考者仍闕之云乾隆四十年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
魏書十二紀九十二列傳十志凡一百一十四篇舊分
為一百三十卷北齊尚書右僕射魏收撰初魏史官鄧
淵崔浩高允皆作編年書遺落時事三不存一太和中
李彪崔光始分紀傳表志之目宣武時邢巒撰高祖起
居注崔鴻王遵業補續下逮明帝其後溫子昇作莊帝
紀三卷濟隂王暉業撰辨宗室録三十卷魏末山偉以
代人諂附元天穆尒朱世隆與綦儁更主國書二十餘
年事迹蕩然萬不記一北齊文宣天保二年詔魏收修
魏史博訪百家譜狀搜采遺軼包舉一代始終頗為詳
悉收所取史官本欲才不逮已故房延祐辛元植睦仲
刁柔裴昻之高孝幹皆不工篹述其三十五例二十五
序九十四論前後二表一啟咸出於收五年表上之悉
焚崔李舊書收黨齊毁魏褒貶肆情時論以為不平文
宣命收於尚書省與諸家子孫訴訟者百餘人評論收
始亦辨荅後不能抗范陽盧斐頓丘李庶太原王松年
並坐謗史受鞭配甲坊有致死者衆口沸騰號為穢史
時僕射楊愔髙正徳用事收皆為其家作傳二人深黨
助之抑塞訴辭不復重論亦未頒行孝昭皇建中命收
更加審覈收請寫二本一送幷省一付鄴下欲傳錄者
聽之羣臣競攻其失武成復敕收更易刋正收既以魏
史招衆怨咎齊亡之嵗盜發其冡棄骨于外隋文帝以
收書不實平繪中興書敘事不倫命魏澹顔之推辛徳
源更撰魏書九十二卷以西魏為正東魏為偽義例簡
要大矯收繪之失文帝善之煬帝以澹書猶未盡善更
敕楊素及潘徽褚亮歐陽詢别修魏書未成而素卒唐
髙祖武徳五年詔侍中陳叔達等十七人分撰後魏北
齊周隋梁陳六代史厯年不成太宗初從祕書奏罷修
魏書止撰五代史高宗時魏澹孫同州刺史克已續十
志十五卷魏之本系附焉唐書藝文志又有張大素後
魏書一百卷裴安時元魏書三十卷今皆不傳稱魏史
者惟以魏收書為主焉孔子稱質勝文則野文勝質則
史三代文章莫盛於周東周秦漢雖戰爭喪亂前古遺
風餘烈流而未絶賢君忠臣蹈道之徒功業行誼彰灼
顯布髙才秀士詞章論議諫諍辯説嘉謀竒策皆可以
驚聽動俗為後世軌範而左丘明司馬遷班固以良史
之才博學善敘事不虚美隱惡故傳之簡牘千餘年而
不磨滅東漢魏晉去聖人稍逺史官才益淺薄永興失
政戎狄亂華先王之澤掃地盡矣拓跋氏乘後燕之衰
蠶食幷冀暴師喋血三十餘年而中國略定其始也公
卿方鎮皆故部落酋大雖參用趙魏舊族往往以猜忌
夷滅爵而無禄故吏多貪墨刑法峻急故人相殘賊不
貴禮義故士無風節貨賂大行故俗尚傾奪遷洛之後
稍用夏禮宣武柔弱孝明沖幼政刑弛緩風俗媮惡上
下相蒙紀綱大壞母后亂於内羣盜撓其外禍始於六
鎮釁成於尒朱國分為二而亡矣雖享國百餘年典章
制度内外風俗大抵與劉石慕容苻姚略同道武太武
暴戾甚於聰虎孝文之彊不及苻堅其文章儒學之流
既無足紀述謀臣辯士將帥功名又不可希望前世而
修史者言詞質俚取捨失𠂻其文不直其事不核終篇
累卷皆官爵州郡名號雜以冗委瑣曲之事覽之厭而
　　　　　而不習故數百年間其書亡逸不完者無
慮三十卷令各疏于逐篇之末然上繼魏晉下傳周齊
隋唐六十年廢興大略不可闕也臣攽臣恕臣燾臣祖
禹謹叙目錄昧死上
　
　
　
　
　
　
　
　
　
　魏書目録
　魏書目錄考證
魏書卷三卷十二卷十三卷十四卷十五卷十六卷十
　七卷十八卷十九上卷二十卷二十二卷二十五卷
　三十四卷八十一卷八十二卷八十三上下卷八十
　四卷八十五卷八十六卷八十七卷八十九卷九十
　一卷九十二卷一百一卷一百二卷一百三卷一百
　四卷一百五之三四共二十九卷或闕或不全○馮
　夢禎云元魏書顛末范祖禹序之詳矣時魏收原書
　已闕三十餘卷乃雜採李延壽北史修文御覽髙氏
　小史等書補綴成之非完璧也
列傳第二武衞將軍謂注興都子東陽王丕○(臣人龍/)
　按東陽王名丕樂平王亦名丕他若諸王子孫名相
　同者如臨淮王譚趙郡王幹子亦名譚東平王略廣
　川王亦名略中山王纂東平王略弟亦名纂陽平王
　新成孫融章武王太洛孫亦名融昌樂王誕濟隂王
　小新成子欝欝弟子亦名誕其他錯見於列傳者更
　不可勝數豈傳聞異辭沿襲易舛故致然歟
列傳第七濟隂王小新城注鬱弟子誕○本書濟隂王
　傳鬱小新成子據此應首書子鬱今突書欝弟子誕
　不知欝為何人此句上脱子欝二字
列傳第二十五司馬景之注兄凖○凖諸本皆作凖之
　本書景之傳凖字巨之今改正
列傳第四十三劉芳注芳從子思祖芳從子懋○下芳
　從子三字衍
　
　
　
　
　
　
　
　魏書目錄考證
欽定四庫全書
　魏書卷一
　　齊　　　　魏　　　　收　　　　撰
　帝紀第一
　　序紀
昔黄帝有子二十五人或内列諸華或外分荒服昌意
少子受封北土國有大鮮卑山因以為號其後世為君
長統幽都之北廣漠之野畜牧遷徙射獵為業淳樸為
俗簡易為化不為文字刻木紀契而已世事逺近人相
傳授如史官之紀録焉黄帝以土徳王北俗謂土為托
謂后為跋故以為氏其裔始均入仕堯世逐女魃於弱
水之北民賴其勤帝舜嘉之命為田祖爰厯三代以及
秦漢獯鬻獫狁山戎匈奴之屬累代殘暴作害中州而
始均之裔不交南夏是以載籍無聞焉積六十七世至
成皇帝諱毛立聰明武略逺近所推統國三十六大姓
九十九威振北方莫不率服崩
節皇帝諱貸立崩
莊皇帝諱觀立崩
明皇帝諱樓立崩
安皇帝諱越立崩
宣皇帝諱推寅立南遷大澤方千餘里厥土昬冥沮洳
謀更南徙未行而崩
景皇帝諱利立崩
元皇帝諱俟立崩
和皇帝諱肆立崩
定皇帝諱機立崩
僖皇帝諱蓋立崩
威皇帝諱儈立崩
獻皇帝諱隣立時有神人言於國曰此土荒遐未足以
建都邑宜復徙居帝時年衰老乃以位授子
聖武皇帝諱詰汾獻帝命南移山谷高深九難八阻於
是欲止有神獸其形似馬其聲類牛先行導引厯年乃
出始居匈奴之故地其遷徙策略多出宣獻二帝故人
竝號曰推寅蓋俗云鑽研之義初聖武帝嘗率數萬騎
田於山澤歘見輜軿自天而下既至見美婦人侍衞甚
盛帝異而問之對曰我天女也受命相偶遂同寢宿旦
請還曰明年周時復會此處言終而别去如風雨及期
帝至先所田處果復相見天女以所生男授帝曰此君
之子也善養視之子孫相承當世為帝王語訖而去子
即始祖也故時人諺曰詰汾皇帝無婦家力微皇帝無
舅家帝崩
始祖神元皇帝諱力微立生而英叡
元年嵗在庚子先是西部内侵國民離散依於没鹿回
部大人竇賓始祖有雄傑之度時人莫測後與賓攻西
部軍敗失馬歩走始祖使人以所乗駿馬給之賓歸令
其部内求與馬之人當加重賞始祖隱而不言久之賓
乃知大驚將分國之半以奉始祖始祖不受乃進其愛
女賓猶思報恩固問所欲始祖請率所部北居長川賓
乃敬從積十數嵗徳化大洽諸舊部民咸來歸附
二十九年賓臨终戒其二子使謹奉始祖其子不從乃
隂謀為逆始祖召殺之盡并其衆諸部大人悉皆欵服
控弦上馬二十餘萬
三十九年遷於定襄之盛樂夏四月祭天諸部君長皆
來助祭唯白部大人觀望不至於是徴而戮之逺近肅
然莫不震懾始祖乃告諸大人曰我厯觀前世匈奴蹋
頓之徒茍貪財利抄掠邊民雖有所得而其死傷不足
相補更招宼讎百姓塗炭非長計也於是與魏和親
四十二年遣子文帝如魏且觀風土魏景元二年也文
皇帝諱沙漠汗以國太子留洛陽為魏賓之冠聘問交
市往來不絶魏人奉遺金帛繒絮嵗以萬計始祖與隣
國交接篤信推誠不為倚伏以要一時之利寛恕任真
而遐邇歸仰魏晉禪代和好仍密始祖春秋已邁帝以
父老求歸晉武帝具禮䕶送
四十八年帝至自晉
五十六年帝復如晉其年冬還國晉遺帝錦罽繒綵綿
絹諸物咸出豐厚車牛百乘行逹并州晉征北將軍衞
瓘以帝為人雄異恐為後患乃密啓晉帝請留不遣晉
帝難於失信不許瓘復請以金錦賂國之大人令致間
隙使相危害晉帝從之遂留帝於是國之執事及外部
大人皆受瓘貨
五十八年方遣帝始祖聞帝歸大悅使諸部大人詣隂
館迎之酒酣帝仰視飛鳥請諸大人曰我為汝曹取之
援彈飛丸應弦而落時國俗無彈衆咸大驚乃相謂曰
太子風采被服同於南夏兼竒術絶世若繼國統變易
舊俗吾等必不得志不若在國諸子習本淳樸咸以為
然且離間素行乃謀危害竝先馳還始祖問曰我子既
厯他國進徳何如皆對曰太子才藝非常引空弓而落
飛鳥是似得晉人異法怪術亂國害民之兆惟願察之
自帝在晉之後諸子愛寵日進始祖年踰期頤頗有所
惑聞諸大人之語意乃有疑因曰不可容者便當除之
於是諸大人乃馳詣塞南矯害帝既而始祖甚悔之帝
身長八尺英姿瓌偉在晉之日朝士英俊多與親善雅
為人物歸仰後乃追諡焉其年始祖不豫烏丸王庫賢
親近任勢先受衞瓘之貨故欲沮動諸部因在庭中礪
鉞斧諸大人問欲何為答曰上恨汝曹讒殺太子今欲
盡收諸大人長子殺之大人皆信各各散走始祖尋崩
凡饗國五十八年年一百四嵗太祖即位尊為始祖
章皇帝諱悉鹿立始祖之子也諸部離叛國内紛擾饗
國九年而崩
平皇帝諱綽立章帝之少弟也雄武有智略威徳復舉
七年匈奴宇文部大人莫槐為其下所殺更立莫槐弟
普撥為大人帝以女妻撥子丘不懃帝饗國七年而崩
思皇帝諱弗立文帝之少子也聰哲有大度為諸父兄
所重政崇寛簡百姓懷服饗國一年而崩
昭皇帝諱禄官立始祖之子也分國為三部帝自以一
部居東在上谷北濡源之西東接宇文部以文帝之長
子桓皇帝諱猗㐌統一部居代郡之參合陂北以桓帝
之弟穆皇帝諱猗盧統一部居定襄之盛樂故城自始
祖以來與晉和好百姓乂安財畜富實控弦騎士四十
餘萬是嵗穆帝始出并州遷雜胡北徙雲中五原朔方
又西渡河擊匈奴烏桓諸部自杏城以北八十里迄長
城原夾道立碣與晉分界
二年葬文帝及皇后封氏初思帝欲改葬未果而崩至
是述成前意焉晉成都王司馬穎遣從事中郎田思河
間王司馬顒遣司馬靳利并州刺史司馬騰遣主簿梁
天竝來會葬逺近赴者二十萬人
三年桓帝度漠北巡因西略諸國
四年東部未耐婁大人倍斤入居遼東
五年宇文莫廆之子遜昵延朝貢帝嘉其誠欵以長女
妻焉
七年桓帝至自西略諸降附者二十餘國凡積五嵗今
始東還
十年晉惠帝為成都王穎逼留在鄴匈奴别種劉淵反
於離石自號漢王并州刺史司馬騰來乞師桓帝率十
餘萬騎帝亦同時大舉以助之大破淵衆於西河上黨
會惠帝還洛騰乃辭師桓帝與騰盟於汾東而還乃使
輔相衞雄段繁於參合陂西累石為亭樹碑以記行焉
十一年劉淵攻司馬騰騰復乞師桓帝以輕騎數千救
之斬淵將綦毋腞淵南走蒲子晉假桓帝大單于金印
紫綬是嵗桓帝崩帝英傑魁岸馬不能勝常乘安車駕
大牛牛角容一石帝曾中蠱嘔吐之地仍生榆木參合
陂土無榆樹故世人異之至今傳記帝統部凡十一年
後定襄侯衛操樹碑於大䢴城以頌功徳子普根代立
十二年賨人李雄僭帝號於蜀自稱大成
十三年昭帝崩徒何大單于慕容廆遣使朝貢是嵗羯
胡石勒與晉馬牧帥汲桑反
穆皇帝天姿英特勇略過人昭帝崩後遂總攝三部以
為一統
元年劉淵僭帝號自稱大漢
三年晉并州刺史劉琨遣使以子遵為質帝嘉其意厚
報饋之白部大人叛入西河鐵弗劉虎舉衆於鴈門以
應之攻琨新興鴈門二郡琨來乞師帝使弟子平文皇
帝將騎二萬助琨擊之大破白部次攻劉虎屠其營落
虎收其餘燼西走度河竄居朔方晉懷帝進帝大單于
封代公帝以封邑去國懸逺民不相接乃從琨求句注
陘北之地琨自以託附聞之大喜乃徙馬邑隂館樓煩
繁畤崞五縣之民於陘南更立城邑盡獻其地東接代
郡西連西河朔方方數百里帝乃徙十萬家以充之劉
琨又遣使乞師救洛陽帝遣歩騎二萬助之晉太傅東
海王司馬越辭以洛中饑饉師乃還是年劉淵死子聰
僭立
四年劉琨牙門將邪延據新興叛招引劉聰帝遣軍討
之聰退走
五年劉琨遣使乞師以討劉聰石勒帝以琨忠義矜而
許之會聰遣其子粲襲晉陽害琨父母而據其城琨來
告難帝大怒遣長子六脩桓帝子普根及衞雄范班姬
澹等為前鋒帝躬統大衆二十萬為後繼粲懼焚輜重
突圍遁走縱騎追之斬其將劉儒劉豐簡令張平邢延
伏尸數百里琨來拜謝帝以禮待之琨固請進軍帝曰
吾不早來致卿父母見害誠以相愧今卿已復州境然
吾逺來士馬疲弊且待終舉賊矣可盡乎饋琨馬牛羊
各千餘車令百乘又面動鋭戍之而還是年晉雍州刺
史賈疋京兆太守閻鼎以晉懷帝為劉聰所執共立懷
帝兄子秦王業為太子於長安稱行臺帝復戒嚴與琨
更剋大舉命琨自列晉行臺部分諸軍帝將遣十萬騎
從西河鑒谷南出晉軍從蒲坂東度會於平陽就食聰
粟迎復晉帝事不果待
六年城盛樂以為北都脩故平城以為南都帝登平城
西山觀望地勢乃更南百里於灅水之陽黄𤓰堆築新
平城晉人謂之小平城使長子六脩鎮之統領南部
七年帝復與劉琨約期會於平陽會石勒擒王浚國有
匈奴雜胡萬餘家多勒種類聞勒破幽州乃謀為亂欲
以應勒發覺伏誅討聰之計於是中止
八年晉愍帝進帝為代王置官屬食代常山二郡帝忿
聰勒之亂志欲平之先是國俗寛簡民未知禁至是明
刑峻法諸部民多以違命得罪凡後期者皆舉部戮之
或有室家相擕而赴死所人問何之答曰當往就誅其
威嚴伏物皆此類也
九年帝召六脩六脩不至帝怒討之失利乃微服民間
遂崩普根先守外境聞難來赴攻六脩滅之衞雄姬澹
率晉人及烏丸三百餘家隨劉遵南奔并州普根立月
餘而薨普根子始生桓帝后立之其冬普根子又薨是
年李雄遣使朝貢
平文皇帝諱鬱律立思帝之子也姿質雄壯甚有威略
元年嵗在丁丑
二年劉虎據朔方來侵西部帝逆擊大破之虎單騎迸
走其從弟路孤率部落内附帝以女妻之西兼烏孫故
地東吞勿吉以西控弦上馬將有百萬劉聰死子粲僭
立為其將靳準所殺淵族子曜僭立帝聞晉愍帝為曜
所害顧謂大臣曰今中原無主天其資我乎劉曜遣使
請和帝不納是年司馬叡僭稱大位於江南
三年石勒自稱趙王遣使乞和請為兄弟帝斬其使以
絶之
四年私署涼州刺史張茂遣使朝貢
五年僭晉司馬叡遣使韓暢加崇爵服帝絶之治兵講
武有平南夏之意桓帝后以帝得衆心恐不利於己子
害帝遂崩大人死者數十人天興初尊曰太祖
惠皇帝諱賀傉立桓帝之中子也以五年為元年未親
政事太后臨朝遣使與石勒通和時人謂之女國使
二年司馬叡死子紹僭立
四年帝始臨朝以諸部人情未悉欵順乃築城於東木
根山徙都之是年張茂死兄寔子駿立遣使朝貢
五年帝崩是年司馬紹死子衍僭立
煬皇帝諱紇那立惠帝之弟也以五年為元年
三年石勒遣石虎率騎五千來宼邉部帝禦之於句注
陘北不利遷於大寗時烈帝居於舅賀蘭部帝遣使求
之賀蘭部帥藹頭擁䕶不遣帝怒召宇文部并勢擊藹
頭宇文衆敗帝還大甯
四年石勒擒劉曜
五年帝出居於宇文部賀蘭及諸部大人共立烈帝
烈皇帝諱翳槐立平文之長子也以五年為元年石勒
遣使求和帝遣弟昭成皇帝如襄國從者五千餘家
二年石勒僭立自稱大趙王
五年勒死子大雅僭立慕容廆死子元真代立
六年石虎廢大雅僭立李雄死兄子班立雄子期殺班
自立
七年藹頭不脩臣職召而戮之國人復貳煬帝自宇文
部還入諸部大人復奉之
煬皇帝復立以七年為後元年烈帝出居於鄴石虎奉
第宅伎妾奴婢什物
三年石虎遣將李穆率騎五千納烈帝於大寗國人六
千餘落叛煬帝煬帝出居於慕容部
烈皇帝復立以三年為後元年城新盛樂城在故城東
南十里一年而崩
昭成皇帝諱什翼犍立平文之次子也生而竒偉寛仁
大度喜怒不形于色身長八尺隆準龍顔立髮委地臥
則乳垂至席烈帝臨崩顧命曰必迎立什翼犍社稷可
安烈帝崩帝弟孤乃自詣鄴奉迎與帝俱還事在孤傳
十一月帝即位於繁畤之北時年十九稱建國元年是
嵗李雄從弟壽殺期僭立自號曰漢
二年春始置百官分掌衆職東自濊貊西及破洛那莫
不欵附夏五月朝諸大人於參合陂議欲定都灅源川
連日不決乃從太后計而止語在皇后傳娉慕容元真
妹為皇后
三年春移都於雲中之盛樂宮
四年秋九月築盛樂城於故城南八里皇后慕容氏崩
冬十月劉虎寇西境帝遣軍逆討大破之虎僅以身免
虎死子務桓立始來歸順帝以女妻之十二月慕容元
真遣使朝貢并薦其宗女
五年夏五月幸參合陂秋七月七日諸部畢集設壇埒
講武馳射因以為常八月還雲中是年秋司馬衍死弟
岳僭立
六年秋八月慕容元真遣使請薦女是年李壽死子勢
僭立遣使朝貢
七年春二月遣大人長孫秩迎后慕容氏元真之女於
境夏六月皇后至自和龍秋七月慕容元真遣使奉聘
求交㛰帝許之九月以烈帝女妻之其年司馬岳死子
聃僭立
八年慕容元真遣使朝貢是年張駿私署假涼王
九年石虎遣使朝貢是年張駿死子重華代立
十年遣使詣鄴觀釁是年司馬聃擒李勢張重華遣使
朝貢
十一年慕容元真死子儁代立
十二年西廵至河而還是年石虎死子世立世兄遵殺
世自立遵兄鑒殺遵自立
十三年魏郡人冉閔殺石鑒僭立
十四年帝曰石胡衰滅冉閔肆禍中州紛梗莫有匡救
吾將親率六軍廓定四海乃勑諸部各率所統以俟大
期諸大人諫曰今中州大亂誠宜進取如聞豪彊竝起
不可一舉而定若或留連經厯嵗稔恐無永逸之利或
有虧損之憂帝乃止是嵗氐苻健僭稱大位自號大秦
十五年慕容儁滅冉閔僭尊號
十六年慕容儁遣使朝貢是年張重華死子曜靈立重
華庶兄祚殺曜靈而自立稱涼公
十七年遣使於慕容儁張祚復稱涼王置百官遣使朝
貢
十八年太后王氏崩是年苻健死子生僭立羌姚襄自
稱大將軍大單于張瓘宋混殺張祚立重華少子𤣥靖
稱涼王
十九年春正月劉務桓死其弟閼頭立潛謀反叛二月
帝西廵因而臨河使人招喻閼頭從命冬慕容儁來請
㛰許之
二十年夏五月慕容儁奉納禮幣是年苻堅殺苻生而
僭立姚襄為苻眉所殺
二十一年閼頭部民多叛懼而東走渡河半濟而氷陷
後衆盡歸閼頭兄子悉勿祈初閼頭之叛悉勿祈兄弟
十二人在帝左右盡遣歸欲其自相猜離至是悉勿祈
奪其衆閼頭窮而歸命帝待之如初
二十二年春帝東廵至於桑乾川三月慕容儁遣使朝
貢夏四月帝還雲中悉勿祈死弟衞辰立秋八月衛辰
遣子朝貢
二十三年夏六月皇后慕容氏崩秋七月衞辰來會𦵏
因而求婚許之是嵗慕容儁死子暐立遣使致賻
二十四年春衛辰遣使朝聘是年司馬聃死衍子千齡
僭立
二十五年帝南廵至君子津冬十月行幸代十一月慕
容暐薦女備後宮
二十六年冬十月帝討高車大破之獲萬口馬牛羊百
餘萬頭是年張重華弟天錫殺元靖而自立
二十七年春車駕還雲中冬十一月討没歌部破之獲
牛馬羊數百萬頭
二十八年春正月衛辰謀反東渡河帝討之衞辰懼而
遁走冬十二月苻堅遣使朝貢是嵗司馬千齡死弟奕
僭立
二十九年夏五月遣燕鳳使苻堅
三十年冬十月帝征衞辰時河冰未成帝乃以葦絙約
澌俄然冰合猶未能堅乃散葦於上冰草相結如浮橋
焉衆軍利渉出其不意衛辰與宗族西走收其部落而
還俘獲生口及馬牛羊數十萬頭
三十一年春帝至自西伐班賞各有差
三十二年正月帝南幸君子津冬十月幸代
三十三年冬十一月征髙車大破之是年苻堅擒慕容
暐
三十四年春長孫斤謀反伏誅斤之反也拔刃向御座
太子獻明皇帝諱寔格之傷脇夏五月薨後追諡焉秋
七月皇孫珪生大赦是年司馬奕臣桓溫廢奕為海西
公立叡子昱
三十五年司馬昱死子昌明僭立
三十六年夏五月遣燕鳳使苻堅
三十七年帝征衞辰衞辰南走
三十八年衞辰求援於苻堅
三十九年苻堅遣其大司馬苻洛率衆二十萬及朱彤
張蚝鄧羌等諸道來冦侵逼南境冬十一月白部獨孤
部禦之敗績南部大人劉庫仁走雲中帝復遣庫仁率
騎十萬逆戰於石子嶺王師不利帝時不豫羣臣莫可
任者乃率國人避於隂山之北髙車雜種盡叛四面寇
鈔不得芻牧復度漠南堅軍稍退乃還十二月至雲中
旬有二日帝崩時年五十七太祖即位尊曰髙祖帝雅
性寛厚智勇仁恕時國中少繒帛代人許謙盜絹二匹
守者以告帝匿之謂燕鳳曰吾不忍視謙之面卿勿泄
言謙或慙而自殺為財辱士非也帝嘗擊西部叛賊流
矢中目賊破之後諸大臣執射者各持錐刀欲屠割之
帝曰彼各為其主何罪也乃釋之是嵗苻堅滅張天錫
史臣曰帝王之興也必有積徳累功博利道協幽顯方
契神祇之心有魏奄迹幽方世居君長淳化育民與時
無競神元生自天女桓穆勤於晉室靈心人事夫豈徒
然昭成以雄傑之姿包君子之量征伐四克威被荒遐
乃立號改都恢隆大業终於百六十載光宅區中其原
固有由矣
　魏書卷一
　魏書卷一考證
序紀始均之裔不交南夏是以載籍無聞焉積六十七
　世至成皇帝諱毛立○(臣照/)按北史作六七十代蓋
　李延夀意謂始均自堯時以迄兩漢豈能確數為六
　十七世故約略其文耳顧外域傳習舊聞龎固專壹
　魏收必非無據而定為六十七者不可以彼議此也
昭帝紀帝英傑魁㟁○北史帝字上有桓字蓋上文稱
　桓帝率十餘萬騎帝亦同時大舉以助之帝謂昭帝
　也則此帝字及下帝統部凡十一年句皆指桓帝北
　史文較明顯
徒何大單于慕容廆○綱目集覽何作河徒河漢縣名
　屬平州故城在遼東廣寧中屯衞境北史慕容氏與
　叚氏俱稱徒河本書或作河或作何前後互異
穆帝紀乃從琨求句注陘北之地○注監本訛作主句
　注山名在今代州地本卷帝禦之于句注陘北亦作
　注今改正
然吾逺來士馬疲弊且待终舉賊矣可盡乎○(臣照/)按
　文義疑應作且待终舉矣賊可盡乎終舉猶言後舉
　也賊可盡乎即左傳盡敵而返敵可盡乎之義盡音
　儘
晉雍州刺史賈疋○疋監本訛匹疋即雅字古文也从
　一从□與疋字或作匹者不同今改正
昭成帝紀娉慕容元真妹為皇后○元真北史作晃又
　一本娉作聘晉書載記晃字元真今不稱晃蓋避景
　穆諱也說文娉同聘與娉婷字作平聲者别
　
　
　
　
　
　
　魏書卷一考證
欽定四庫全書
　魏書卷二
　　齊　　　　　魏　　　　收　　　　撰
　帝紀第二
　　太祖紀
太祖道武皇帝諱珪昭成皇帝之嫡孫獻明皇帝之子
也母曰獻明賀皇后初因遷徙遊于雲澤既而寢息夢
日出室内寤而見光自牖屬天歘然有感以建國三十
四年七月七日生太祖於參合陂北其夜復有光明昭
成大悦羣臣稱慶大赦告於祖宗保者以帝體重倍於
常兒竊獨竒恠明年有榆生於埋胞之坎後遂成林弱
而能言目有光曜廣顙大耳衆咸異之年六嵗昭成崩
苻堅遣將内侮將遷帝於長安既而獲免語在燕鳳傳
堅軍既還國衆離散堅使劉庫仁劉衞辰分攝國事南
部大人長孫嵩及元他等盡將故民南依庫仁帝於是
轉幸獨孤部
元年𦵏昭成皇帝於金陵營梓宮木柹盡生成林帝雖
沖㓜而嶷然不羣庫仁常謂其子曰帝有髙天下之志
興復洪業光揚祖宗者必此主也
二年冬十月苻堅敗于淮南是月慕容文等殺庫仁庫
仁弟眷攝國部
八年慕容暐弟沖僭立姚萇自稱大單于萬年秦王幕
容垂僭稱燕王
九年庫仁子顯殺眷而代之乃將謀逆商人王霸知之
履帝足於衆中帝乃馳還是時故大人梁蓋盆子六眷
為顯謀主盡知其計密使部人穆崇馳告帝乃隂結舊
臣長孫犍元他等秋八月乃幸賀蘭部其日顯果使人
求帝不及語在獻明太后傳是嵗鮮卑乞伏國仁私署
大單于苻堅為姚萇所殺子丕僭立
登國元年春正月戊申帝即代王位郊天建元大會於
牛川復以長孫嵩為南部大人以叔孫普洛為北部大
人班爵敘勲各有差二月幸定襄之盛樂息衆課農三
月劉顯自善無南走馬邑其族奴真率所部來降夏四
月改稱魏王五月車駕東幸陵石䕶佛侯部帥侯辰乙
弗部帥代題叛走諸將追之帝曰侯辰等世脩職役雖
有小愆宜且忍之當今草剙人情未一愚近者固應趦
趄不足追也秋七月己酉車駕還盛樂代題復以部落
來降旬有數日亡奔劉顯帝使其孫倍斤代領部落是
月劉顯弟亢埿率騎掠奴真部落既而率以來降初帝
叔父窟咄為苻堅徙于長安因隨慕容永永以為新興
太守八月劉顯遣弟亢泥迎窟咄以兵隨之來逼南境
於是諸部騷動人心顧望帝左右于植等與諸部人謀
為逆以應之事泄誅造謀者五人餘悉不問帝慮内難
乃北踰隂山幸賀蘭部阻山為固遣行人安同長孫賀
使于慕容垂以徴師垂遣使朝貢并令其子賀驎帥歩
騎以隨同等冬十月賀驎軍未至而寇已前逼於是北
部大人叔孫普洛等十三人及諸烏丸亡奔衞辰帝自
弩山遷幸牛川屯于延水南出代谷會賀驎於髙栁大
破窟咄窟咄奔衞辰衞辰殺之帝悉收其衆十二月慕
容垂遣使朝貢奉帝西單于印綬封上谷王帝不納是
嵗慕容垂僭稱皇帝於中山自號大燕苻丕死苻登自
立於隴東姚萇稱皇帝於長安自號大秦慕容沖為部
下所殺慕容永僭立
二年春正月班賜功臣長孫嵩等七十三人各有差二
月帝幸寗川夏五月遣行人安同徵兵於慕容垂垂使
子賀驎率衆來會六月帝親征劉顯於馬邑南追至彌
澤大破之顯南奔慕容永盡收其部落秋八月帝至自
伐顯冬十月癸卯幸濡源遣外朝大人王建使於慕容
垂十一月遂幸赤城十有二月廵松漠還幸牛川
三年春二月帝東廵夏四月幸東赤城五月癸亥北征
厙莫奚六月大破之獲其四部雜畜十餘萬渡弱落水
班賞將士各有差秋七月庚申厙莫部帥鳩集遺散夜
犯行宮縱騎撲討盡殺之其月帝還赤城八月使九原
公元儀使於慕容垂冬十月慕容垂遣使朝貢十有二
月辛夘車駕西征至女水討解如部大破之獲男女雜
畜十數萬是嵗乞伏國仁死弟乾歸立私署河南王
四年春正月甲寅襲髙車諸部落大破之二月癸巳至
女水討叱突鄰部大破之戊戍賀染干兄弟率諸部來
救與大軍相遇逆擊走之夏四月行還赤城五月陳留
公元䖍使於慕容垂冬十月垂遣使朝貢是嵗氐吕光
自稱三河王遣使朝貢
五年春三月甲申帝西征次鹿渾海襲髙車袁紇部大
破之虜獲生口馬牛羊二十餘萬慕容垂遣子賀驎率
衆來會夏四月丙寅行幸意辛山與賀驎討賀蘭紇突
鄰訖奚諸部落大破之六月還幸牛川衞辰遣子直力
鞮寇賀蘭部圍之賀納等請降告困秋七月丙子帝引
兵救之至羊山直力鞮退走八月還幸牛川遣秦王觚
使於慕容垂九月壬申討叱奴部於囊曲河大破之冬
十月遷雲中討髙車豆陳部於狼山破之十有二月紇
奚部大人庫寒舉部内屬十有二月紇突鄰大人屈地
鞬舉部内屬帝還次白漠
六年春二月幸紐垤川三月遣九原公元儀陳留公元
䖍等西討黜弗部大破之夏四月祠天六月慕容賀驎
破賀訥於赤城帝引兵救之驎退走秋七月壬申講武
於牛川行還紐垤川慕容垂止元觚而求名馬帝絶之
乃遣使於慕容永永使其大鴻臚慕容鈞奉表勸進尊
號其月衞辰遣子直力鞮出棝陽塞侵及黑城九月帝
襲五原屠之收其積榖還紐垤川於棝陽塞北樹碑記
功冬十月戊戌北征蠕蠕追之及於大磧南牀山下大
破之班賜從臣各有差其東西二部主匹候跋及縕紇
提斬别帥屋擊于事具蠕蠕傳十有一月戊辰還幸紐
垤川戊寅衞辰遣子直力鞮宼南部己夘車駕出討壬
午大破直力鞮軍於鐵岐山南獲其器械輜重牛羊二
十餘萬戊子自五原金津南渡河辛夘次其所居悦跋
城衞辰父子奔遁壬辰詔諸將追之擒直力鞮十有二
月獲衞辰尸斬以狥遂滅之語在衞辰傳衞辰少子屈
丐亡奔薛于部車駕次于鹽池自河以南諸部悉平簿
其珍寶畜産名馬三十餘萬匹牛羊四百餘萬頭班賜
大臣各有差收衞辰子弟宗黨無少長五千餘人盡殺
之山胡酋大幡頽業易于等率三千餘家降附出居于
馬邑是嵗起河南宮
七年春正月幸木根山遂次黑鹽池饗宴羣臣覲諸國
貢使北之美水三月甲子宴羣臣於水濵還幸河南宮
西部泣黎大人茂鮮叛走遣南部大人長孫嵩追討大
破之夏五月班賜諸官馬牛羊各有差秋八月行幸漠
南仍築廵臺冬十有二月慕容永遣使朝貢是嵗皇子
嗣生
八年春正月帝南廵二月幸羖羊原赴白樓三月車駕
西征侯呂鄰部夏四月至苦水大破之五月還幸白樓
慕容垂討慕容永於長子六月車駕北廵永來告急遣
陳留公元䖍將軍庾岳率騎五萬東度河救之破類拔
部帥劉曜等徙其部落元䖍等因屯秀容慕容垂遂圍
長子秋七月車駕臨幸新壇庚寅宴羣臣仍講武先是
衞辰子屈丐奔薛于部徵之不送八月帝南征薛于部
帥太悉佛於三城會其先出擊曹覆帝乗虚屠其城獲
太悉佛子珍寶徙其民而還太悉佛聞之來赴不及遂
奔姚興九月還幸河南宮是嵗姚萇死
九年春三月帝北廵使東平公元儀屯田於河北五原
至於棝陽塞外夏五月田於河東秋七月還幸河南宮
冬十月蠕蠕社崘等率部落西走事具蠕蠕傳是嵗姚
萇子興僭立殺苻登慕容垂滅永
十年春正月太悉佛自長安還嶺北上郡以西皆應之
夏五月幸鹽池六月還幸河南宮秋七月慕容垂遣其
子寶來寇五原造舟收榖帝遣右司馬許謙徵兵於姚
興東平公元儀徙據朔方八月帝親治兵於河南九月
進師臨河築臺告津連旌沿河東西千里有餘是時陳
留公元䖍五萬騎在東以絶其左元儀五萬騎在河北
以承其後畧陽公元遵七萬騎塞其中山之路冬十月
辛未寶燒船夜遁十一月己夘帝進軍濟河乙酉夕至
參合陂丙戍大破之語在寶𫝊生擒其陳留王紹魯陽
王倭奴桂林王道成濟隂公尹國北地王世子鍾葵安
定王世子羊兒以下文武將吏數千人器甲輜重軍資
雜財十餘萬計於俘虜之中擢其才識者賈彝賈閏晁
崇等與參謀議憲章故實班賞大臣將校各有差十有
二月還幸雲中之盛樂
皇始元年春正月大蒐于定襄之虎山因東幸善無北
陂三月慕容垂來寇桑乾川陳留公元䖍先鎮平城時
徴兵未集䖍率麾下邀擊失利死之垂遂至平城西北
踰山結營聞帝將至乃築城自守疾甚遂遁走死於上
谷子寶匿喪而還至中山乃僭立夏六月癸酉遣將軍
王建等三軍討寶廣寗太守劉亢泥斬之徙其部落寶
上谷太守慕容普鄰捐郡奔走丁亥皇太后賀氏崩是
月𦵏獻明太后秋七月右司馬許謙上書勸進尊號帝
始建天子旌旗出入警蹕於是改元八月庚寅治兵于
東郊己亥大舉討慕容寶帝親勒六軍四十餘萬南出
馬邑踰于句注旌旗駱驛二千餘里鼓行而前民屋皆
震别詔將軍封真等三軍從東道出襲幽州圍薊九月
戊午次陽曲乗西山臨觀晉陽命諸將引騎圍脇已而
罷還寶并州牧遼西王農大懼將妻子棄城夜出東遁
并州平初建臺省置百官封公侯將軍刺史太守尚書
郎已下悉用文人帝初拓中原留心慰納諸士大夫詣
軍門者無少長皆引入賜見存問周悉人得自盡茍有
微能咸蒙敘用己未詔輔國將軍奚牧畧地晉川獲慕
容寶丹陽王買得等於平陶城冬十月乙酉車駕出井
陘使冠軍將軍王建左軍將軍李栗五萬騎先驅啓行
十有一月庚子朔帝至真定自常山以東守宰或捐城
奔竄或稽顙軍門唯中山鄴信都三城不下别詔征東
大將軍東平公儀五萬騎南攻鄴冠軍將軍王建左軍
將軍李栗等攻信都軍之所行不得傷民桑棗戊午進
軍中山己未引騎圍之帝謂諸將曰朕量寶不能出戰
必當憑城自守偷延日月急攻則傷士乆守則費糧不
如先平鄴信都然後還取中山於計為便若移軍逺去
寶必散衆求食民間如此則人心離阻攻之易克諸將
稱善丁夘車駕幸魯口城是嵗司馬昌明死子徳宗僭
立遣使朝貢呂光僭稱天王號大涼遣使朝貢
二年春正月己亥朔大饗羣臣於魯口慕容寶遣其左
衞將軍慕容騰宼博陵殺中山太守及髙陽諸縣令長
抄掠租運是時信都未下庚申乃進軍壬戍引騎圍之
其夜寶冀州刺史宜都王慕容鳳踰城奔走歸于中山
癸亥寶輔國將軍張驤䕶軍將軍徐超率將吏已下舉
城降寶聞帝幸信都乃趣博陵之深澤屯滹沲水遣弟
賀驎寇楊城殺常山守兵三百餘人寶悉出珍寶及宮
人招募郡縣羣盜無賴者多應之二月己巳帝進幸楊
城丁丑軍于鉅鹿之柏肆塢臨滹沲水其夜寶悉衆犯
營燎及行宮兵人駭散帝驚起不及衣冠跣出擊鼓俄
而左右及中軍將士稍稍來集帝設竒陳列烽營外縱
騎衝之寶衆大敗斬首萬餘級擒其將軍髙長等四千
餘人戊寅寶走中山獲其器仗輜重數十萬計寶尚書
閔亮祕書監崔逞太常孫沂殿中侍御史孟輔等並降
降者相屬賜拜職爵各有差平原徐超聚衆反於畔城
詔將軍奚辱捕斬之并州守將封真率其種族與徒何
為逆將攻刺史元延延討平之是時柏肆之役逺近流
言賀蘭部帥附力眷紇突鄰部帥匿物尼紇奚部帥叱
奴根聚黨反於隂館南安公元順率軍討之不克死者
數千詔安逺將軍庾岳總萬騎還討叱奴根等滅之三
月己酉車駕次于盧奴寶遣使求和請送元觚割常山
以西奉國乞守中山以東帝許之已而寶背約辛亥車
駕次中山命諸將圍之是夜寶弟賀驎將妻子出走西
山寶見賀驎走恐先據和龍壬子夜遂將其妻子及兄
弟宗族數千騎北遁寶將李沈王次多張超賈歸等來
降遣將軍長孫肥追之至范陽不及受還城内共立慕
容普鄰為主夏四月帝以軍糧未繼乃詔征東大將軍
東平公元儀罷鄴圍徙屯鉅鹿積租楊城普鄰出歩卒
六千餘人伺間犯諸屯兵詔將軍長孫肥等輕騎挑之
帝以虎隊五千横截其後斬首五千生虜七百人宥而
遣之夏五月庚子大賞功臣帝以中山城内為普鄰所
脇而大軍廹之欲降無路乃密招喻之甲辰曜兵揚威
以示城内命諸軍罷圍南徙以待其變甲寅以東平公
元儀為驃騎大將軍都督中外諸軍事兖豫雍荆徐揚
六州牧左丞相封衞王襄城公元題進封為王秋七月
普鄰遣烏丸張驤率五千餘人出城求食宼常山之靈
夀殺害吏民賀驎自丁零中入于驤軍因其衆復入中
山殺普鄰而自立帝還幸魯口遣將軍長孫肥一千騎
襲中山入其郛而還八月丙寅朔帝自魯口進軍常山
之九門時大疫人馬牛多死帝問疫於諸將對曰在者
纔十四五是時中山猶拒守而饑疫並臻羣下咸思還
北帝知其意因謂之曰斯固天命將若之何四海之人
皆可與為國在吾所以撫之耳何恤乎無民羣臣乃不
敢復言遣撫軍大將軍畧陽公元遵襲中山芟其禾菜
入郛而還九月賀驎饑窮率三萬餘人出寇新市甲子
晦帝進軍討之太史令晁崇奏曰不吉帝曰其義云何
對曰昔紂以甲子亡兵家忌之帝曰紂以甲子亡周武
不以甲子勝乎崇無以對冬十月丙寅帝進軍新市賀
驎退阻泒水依漸洳澤以自固甲戍帝臨其營戰於義
臺塢大破之斬首九千餘級賀驎單馬走西山遂奔鄴
慕容徳殺之甲申其所署公卿尚書將吏士卒降者二
萬餘人其將張驤李沈慕容文等先來降尋皆亡還是
日復獲之皆赦而不問獲其所傳皇帝璽綬圖書府庫
珍寶簿列數萬班賜功臣及將士各有差中山平乙酉
襄城王題薨丁亥遣三萬騎赴衞王儀將以攻鄴是嵗
鮮卑秃髮烏孤私署大單于西平王
天興元年春正月慕容徳走保滑臺儀克鄴收其倉庫
詔賞將士各有差儀追徳至於河不及而還庚子車駕
自中山行幸常山之真定次趙郡之髙邑遂幸于鄴民
有老不能自存者詔郡縣賑恤之帝至鄴廵登臺榭遍
覽宮城將有定都之意乃置行臺以龍驤將軍日南公
和跋為尚書與左丞賈彝率郎吏及兵五千人鎮鄴車
駕自鄴還中山所過存問百姓詔大軍所經州郡復貲
租一年除山東民租賦之半車駕將北還發卒萬人治
直道自望都鐵關鑿恒嶺至代五百餘里帝慮還後山
東有變乃置行臺於中山詔左丞相守尚書令衞王儀
鎮中山撫軍大將軍畧陽公元遵鎮渤海之合口右軍
將軍尹國先督租于冀州聞帝將還謀反欲襲信都安
南將軍長孫嵩執送斬之辛酉車駕發自中山至于望
都堯山徙山東六州民吏及徒何髙麗雜夷三十六萬
百工伎巧十萬餘口以充京師車駕次于恒山之陽博
陵渤海章武羣盜並起畧陽公元遵等討平之廣川太
守賀盧殺冀州刺史王輔驅勒守兵抄掠陽平頓丘諸
郡遂南渡河奔慕容徳二月車駕自中山幸繁畤宮更
選屯衞詔給内徙新民耕牛計口受田三月離石胡帥
呼延䥫西河胡帥張崇等聚黨數千人叛詔安逺將軍
庾岳討平之漁陽羣盜庫傉官韜聚衆反詔中堅將軍
伊謂討之徴左丞相衞王儀還京師詔畧陽公遵代鎮
中山夏四月壬戌進遵封常山王南安公元順進封毗
陵王征虜將軍厯陽公穆崇為太尉安南將軍鉅鹿公
長孫嵩為司徒帝祠天於西郊旗幟有加焉廣平太守
遼西公元意烈謀反於郡賜死原其妻子鄜城屠各董
羌杏城盧水郝奴河東蜀薛榆氐帥符興各率其種内
附六月丙子詔有司議定國號羣臣曰昔周秦以前世
居所生之土有國有家及王天下即承為號自漢以來
罷侯置守時無世繼其應運而起者皆不由尺土之資
今國家萬世相承啓基雲代臣等以為若取長逺應以
代為號詔曰昔朕逺祖總御幽都控制遐國雖踐王位
未定九州逮于朕躬處百代之季天下分裂諸華乏主
民俗雖殊撫之在徳故躬率六軍掃平中土凶逆蕩除
遐邇率服宜仍先號以為魏焉布告天下咸知朕意秋
七月遷都平城始營宮室建宗廟立社稷漁陽羣盜庫
傉官韜復聚黨為宼詔冠軍將軍王建討平之八月詔
有司正封畿制郊甸端徑術標道里平五權較五量定
五度遣使循行郡國舉奏守宰不法者親覽察黜陟之
九月烏丸張驤子超收合亡命聚黨二千餘家據勃海
之南皮自號征東大將軍烏丸王抄掠諸郡詔將軍庾
岳討之冬十月起天文殿十有一月辛亥詔尚書吏部
郎中鄧淵典官制立爵品定律呂協音樂儀曹郎中董
謐撰郊廟社稷朝覲饗宴之儀三公郎中王徳定律令
申科禁太史令晁崇造渾儀考天象吏部尚書崔元伯
總而裁之閏月左丞相驃騎大將軍衞王儀及諸王公
卿士詣闕上書曰臣等聞宸極居中則列宿齊其晷帝
王順天則羣后仰其度伏惟陛下徳協二儀道隆三五
仁風被於四海盛化塞于大區澤及昆蟲恩霑行葦謳
歌所屬八表歸心軍威所及如風靡草萬姓顒顒咸思
係命而躬履謙虚退身後已宸儀未彰衮服未御非所
以上允皇天之意下副樂推之心宜光崇聖烈示軌憲
於萬世臣等謹昧死以聞帝三讓乃許之十有二月己
丑帝臨天文殿太尉司徒進璽綬百官咸稱萬嵗大赦
改年追尊成帝已下及后號諡樂用皇始之舞詔百司
議定行次尚書崔元伯等奏從土徳服色尚黄數用五
未祖辰臘犧牲用白五郊立氣宣贊時令敬授民時行
夏之正徙六州二十二郡守宰豪傑吏民二千家于代
都是嵗蘭汗殺慕容寶而自立寶子盛殺汗僭立慕容
徳自稱燕王
二年春正月甲子初祠上帝于南郊以始祖神元皇帝
配降壇視燎成禮而反乙丑曲赦京師始制三駕之法
庚午車駕北廵分命諸將大襲髙車大將軍常山王遵
等三軍從東道出長川鎮北將軍髙涼王樂真等七軍
從西道出牛川車駕親勒六軍從中道自駮髯水西北
二月丁亥朔諸軍同㑹破髙車雜種三十餘部獲七萬
餘口馬三十餘萬匹牛羊百四十餘萬驃騎大將軍衞
王儀督三萬騎别從西北絶漠千餘里破其遺迸七部
獲二萬餘口馬五萬餘匹牛羊二十餘萬頭髙車二十
餘萬乗并服玩諸物還次牛山及薄山並刻石記功班
賜從臣各有差庚戍征虜將軍庾岳破張超於勃海超
走平原為其黨所殺以所獲髙車衆起鹿苑於南臺隂
北距長城東包白登屬之西山廣輪數十里鑿渠引武
川水注之苑中疏為三溝分流宮城内外又穿鴻鴈池
三月己未車駕至自北伐甲子初令五經羣書各置博
士增國子太學生員三千人是月氐人李辯叛慕容徳
求援於鄴行臺尚書和跋跋輕騎往應之克滑臺收徳
宮人府藏又破徳桂林王鎮及郎吏將士千餘人丙子
遣建義將軍庾真越騎校尉奚斤討庫狄部帥葉亦干
宥連部帥竇羽泥於太渾川破之庫狄􁦯支子沓亦干
率其部落内附真等進破侯莫陳部獲馬牛羊十餘萬
頭追殄遺迸入大峨谷中山太守仇儒亡匿趙郡推羣
盜趙准為主號使持節征西大將軍冀青二州牧鉅鹿
公仇儒為准長史聚黨扇惑詔中領軍長孫肥討平之
夏四月前清河太守傅世聚黨千餘家自號撫軍將軍
五月癸亥征虜將軍庾岳討破之秋七月起天華殿辛
酉大閲于鹿苑饗賜各有差陳郡河南流民萬餘口内
徙遣使者存勞之姚興遣衆圍洛陽司馬徳宗將辛恭
靖請救八月遣太尉穆崇率騎六千往赴之增啓京師
十二門作西武庫除州郡民租賦之半辛亥詔禮官備
撰衆儀著于新令范陽人盧溥聚衆海濵稱使持節征
北大將軍幽州刺史攻掠郡縣殺幽州刺史封沓干慕
容盛遼西太守李朗舉郡内屬西河胡帥䕶諾于丁零
帥翟同蜀帥韓礱並相率内附冬十月太廟成遷神元
平文昭成獻明皇帝神主于太廟十有二月甲午慕容
盛征虜將軍燕郡太守髙湖率户三千内屬辛亥詔材
官將軍和突討盧溥天華殿成是嵗呂光立其子紹為
天王自稱太上皇光死庶子纂殺紹僭立秃髪烏孤死
弟鹿孤代立遣使朝貢
三年春正月戊午和突破盧溥於遼西生獲溥及其子
煥傳送京師轘之癸亥有事於北郊分命諸官循行州
郡觀民風俗察舉不法賜羣臣布帛各有差二月丁亥
詔有司祀日于東郊始耕籍田壬寅皇子聰薨三月戊
午立皇后慕容氏是月穿城南渠通於城内作東西魚
池夏四月姚興遣使朝貢五月戊辰詔謁者僕射張濟
使於姚興己巳車駕東廵遂幸涿鹿遣使者以太牢祠
帝堯帝舜廟西幸馬邑觀灅源秋七月壬子車駕還宮
起中天殿及雲母堂金華室十有一月髙車别帥勑力
犍率九百餘落内屬十有二月乙未詔曰世俗謂漢髙
起於布衣而有天下此未達其故也夫劉承堯統曠世
繼徳有蛇龍之徵致雲彩之應五緯上聚天人俱協明
革命之主大運所鍾不可以非望求也然狂狡之徒所
以顛蹶而不已者誠惑於逐鹿之説而迷於天命也故
有踵覆車之軌蹈釁逆之蹤毒甚者傾州郡害微者敗
邑里至乃身死名頽殃及九族從亂隨流死而不悔豈
不痛㦲春秋之義大一統之美吳楚僭號乆加誅絶君
子賤其偽名比之塵垢自非繼聖載徳天人合會帝王
之業夫豈虚應厯觀古今不義而求非望者徒喪其保
家之道而伏刀鋸之誅有國有家者誠能推廢興之有
期審天命之不易察徴應之潛授杜競逐之雅言絶姦
雄之僭肆思多福於止足則㡬於神智矣如此則可以
保榮禄於天年流餘慶於後世夫然故禍悖無縁而生
兵甲何因而起凡厥來世勗㦲戒之可不慎歟時太史
屢奏天文錯亂帝親覽經占多云改王易政故數革官
號一欲防塞凶狡二欲消災應變已而慮羣下疑惑心
謗腹非丙申復詔曰上古之治尚徳下名有任而無爵
易治而事序故邪謀息而不起姦慝絶而不作周姬之
末下凌上替以號自定以位制禄卿世其官大夫遂事
陽徳不暢議發家倍故釁由此起兵由此作秦漢之弊
捨徳崇侈能否混雜賢愚相亂庶官失序任非其人於
是忠義之道寢亷恥之節廢退讓之風絶毁譽之議興
莫不由乎貴尚名位而禍敗及之矣古置三公職大憂
重故曰待罪宰相將委任責成非虚寵禄也而今世俗
僉以台輔為榮貴企慕而求之夫此職司在人主之所
任耳用之則重捨之則輕然則官無常名而任有定分
是則所貴者至矣何取於鼎司之虚稱也夫桀紂之南
面雖髙而可薄姬旦之為下雖卑而可尊一官可以效
智蓽門可以垂範茍以道徳為實賢於覆餗蔀家矣故
量己者令終而義全昧利者身陷而名滅利之與名毁
譽之疵競道之與徳神識之家寶是故道義治之本名
爵治之末名不本於道不可以為宜爵無補於時不可
以為用用而不禁為病深矣能通其變不失其正者其
惟聖人乎來者誠思成敗之理察治亂之由鑒殷周之
失革秦漢之弊則㡬於治矣是嵗乞伏乾歸為姚興所
破李暠私署涼州牧涼公
四年春正月髙車别帥率其部三十餘落内附二月丁
亥命樂師入學習舞釋菜于先聖先師丁酉分命使者
循行州郡聽察辭訟糾劾不法三月帝親漁薦于寢廟
夏四月辛夘罷鄴行臺詔有司明揚隱逸五月起紫極
殿元武樓涼風觀石池鹿苑臺秋七月詔鎮逺將軍兖
州刺史長孫肥步騎二萬南狥許昌彭城詔賜天下鎮
戍將士布帛各有差冬十二月辛亥詔征西大將軍常
山王遵等率衆五萬討破多蘭部帥木易干材官將軍
和突率騎六千襲黜弗素古延等諸部集博士儒生比
衆經文字義類相從凡四萬餘字號曰衆文經是嵗慕
容盛死寶弟熙僭立吕光弟子隆殺纂自立盧水胡沮
渠蒙遜私署涼州牧張掖公蒙遜及李暠並遣使朝貢
五年春正月丁丑慕容熙遣將寇遼西虎威將軍宿沓
干等拒戰不利棄令支而還帝聞姚興將寇邊庚寅大
簡輿徒詔并州諸軍積榖于平陽之乾壁戊子材官將
軍和突破黜弗素古延等諸部獲馬三千餘匹牛羊七
萬餘頭辛夘蠕蠕社崘遣騎救素古延等和突逆擊破
之于山南河曲獲鎧馬二千餘匹班師賞賜將士各有
差二月癸丑征西大將軍常山王遵等至安定之髙平
木易干率數千騎與衞辰屈丐棄國遁走追至隴西瓦
亭不及而還獲其輜重庫藏馬四萬餘匹駱駞氂牛三
千餘頭牛羊九萬餘口班賜將士各有差徙其民於京
師沙門張翹自號無上王與丁零鮮于次保聚黨常山
之行唐夏四月太守樓伏連討斬之五月姚興遣其弟
安北將軍義陽公平率衆四萬来侵平陽乾壁為平所
陷六月治兵于東郊部分衆軍詔鎮西大將軍毗陵王
順長孫肥等三將六萬騎為前鋒秋七月戊辰朔車駕
西討八月乙巳至於柴壁平固守進軍圍之姚興悉舉
其衆来救甲子帝渡蒙坑逆擊興軍大破之冬十月平
赴水而死俘其餘衆三萬餘人語在興傳獲興征虜將
軍尚書右僕射狄伯支越騎校尉唐小方積弩將軍姚
梁國建忠將軍雷星康官北中郎將康猥平從弟伯禽
已下四品將軍已上四十餘人獲先亡臣王次多靳懃
並斬以狥興頻使請和帝不許羣臣勸進平蒲坂帝慮
蠕蠕為難戊申班師十有一月車駕次晉陽徵相州刺
史庾岳為司空遣左將軍莫題討上黨羣盜秦頗丁零
翟都於壺關丁丑上黨太守捕頗斬之都走林慮十有
二月辛亥至自西征蠕蠕社崘犯塞詔常山王遵追之
不及而還越勤莫弗率其部萬餘家内屬居五原之北
是嵗秃髮鹿孤病死弟傉檀統任遣使朝貢
六年春正月辛未朔方尉遲部别帥率萬餘家内屬入
居雲中夏五月大簡輿徒將畧江淮平荆揚之亂秋七
月鎮西大將軍司隸校尉毗陵王順有罪以王還第戊
子車駕北廵築離宮于犲山縱士校獵東北踰罽嶺出
參合代谷九月行幸南平城規度灅南面夏屋山背黄
𤓰堆將建新邑辛未車駕還宮冬十月起西昭陽殿乙
夘立皇子嗣為齊王加車騎大將軍位相國紹為清河
王加征南大將軍熙為陽平王曜為河南王封故秦愍
王子夔為豫章王陳留王子右將軍悦為朱提王丁巳
詔將軍伊謂率騎二萬北襲髙車司馬徳宗遣使朝貢
十有一月庚午伊謂大破髙車是年島夷桓元廢其主
司馬徳宗而自立僭稱大楚
天賜元年春正月遣離石䕶軍劉託率騎三千襲蒲子
三月丙寅擒姚興寧北將軍泰平太守衡譚獲三千餘
口初限縣户不滿百罷之夏四月詔尚書郎中公孫表
使於江南以觀桓𤣥之釁也值𤣥敗而還蠕蠕社崘從
弟悦伐大那等謀殺社崘而立大那發覺來奔五月置
山東諸冶發州郡徒讁造兵甲秋九月帝臨昭陽殿分
置衆職引朝臣文武親自簡擇量能敘用制爵四等曰
王公侯子除伯男之號追錄舊臣加以封爵各有差是
秋江南大亂流民繦負而奔淮北行道相尋冬十月辛
巳大赦改元築西宮十有一月上幸西宮大選朝臣令
各辨宗黨保舉才行諸部子孫失業賜爵者二千餘人
十有二月戊辰車駕幸犲山宮是嵗島夷劉裕起兵誅
桓元
二年春二月癸亥車駕還宮夏四月車駕有事于西郊
車旗盡黑是嵗司馬徳宗復僭立慕容徳死兄子超僭
立
三年春正月甲申車駕北巡幸材山宮校獵至屋孤山
二月乙亥幸代園山建五石亭三月庚子車駕還宮夏
四月庚申復幸犲山宮占授著作郎王宜弟造兵法孤
虚立成圖三百六十時遂登定襄角史山又幸馬城甲
戌車駕還宮是月蠕蠕寇邊夜召兵將旦賊走乃罷六
月發八部五百里内男丁築灅南宮門闕髙十餘丈引
溝穿池廣苑囿規立外城方二十里分置市里經塗洞
達三十日罷秋七月太尉穆崇薨八月甲辰行幸材山
宮遂至青牛山丙辰西登武要北原觀九十九泉造石
亭遂之石漠九月甲戍朔幸漠南鹽池壬午至漠中觀
天鹽池度漠北之吐鹽池癸巳南還長川丙申臨觀長
陂冬十月庚申車駕還宮
四年春二月封皇子脩為河間玊處文為長樂王連為
廣平王黎為京兆王夏五月北巡自參合陂東過蟠羊
山大雨暴水流輜重數百乗殺百餘人遂東北踰石漠
至長川幸濡源常山王遵有罪賜死秋七月車駕自濡
源西幸參合陂築北宮垣三旬而罷乃還宮八月幸材
山宮是月誅司空庾岳冬十有一月車駕還宮是嵗慕
容寶養子髙雲殺熙自立赫連屈丐自稱大單于大夏
天王
五年春正月行幸犲山宮遂如參合陂觀漁於延水至
寗川三月姚興遣使朝貢是嵗皇孫燾生
六年夏帝不豫初帝服寒食散自太醫令隂羌死後藥
數動發至此逾甚而災變屢見憂懣不安或數日不食
或不寢達旦歸咎羣下喜怒乖常謂百寮左右人不可
信慮如天文之占或有肘腋之虞追思既往成敗得失
終日竟夜獨語不止若傍有鬼物對揚者朝臣至前追
其舊惡皆見殺害其餘或以顔色變動或以喘息不調
或以行歩乖節或以言辭失措帝皆以為懷惡在心變
見於外乃手自毆擊死者皆陳天安殿前於是朝野人
情各懷危懼有司懈怠莫相督攝百工偷劫盜賊公行
巷里之間人為希少帝亦聞之曰朕縱之使然待過災
年當更清治之爾秋七月慕容支屬百餘家謀欲外奔
發覺伏誅死者三百餘人八月衞王儀謀叛賜死冬十
月戊辰帝崩於天安殿時年三十九永興二年九月甲
寅上諡宣武皇帝𦵏於盛樂金陵廟號太祖泰常五年
改諡曰道武
史臣曰晉氏崩離戎羯乗釁僭偽紛糺材狼競馳太祖
顯晦安危之中屈申潛躍之際驅率遺黎奮其靈武克
剪方難遂啓中原朝拱人神顯登皇極雖冠履不暇栖
遑外土而制作經謨咸存長世所謂大人利見百姓與
能抑不世之神武也而屯厄有期禍生非慮將人事不
足豈天實為之嗚呼
　
　
　魏書卷二
　魏書卷二考證
太祖紀帝左右于植等與諸部人謀為逆以應之事泄
　○植北史作桓太書列傳同穆崇傳亦作于植
遣秦王觚使于慕容垂○綱目書于晉太元十六年是
　為魏登國六年此書作五年
　
　
　
　
　
　
　
　
　
　
　魏書卷二考證
欽定四庫全書
　魏書卷三
　　齊　　　　魏　　　　收　　　　撰
　帝紀第三
　　太宗紀
太宗明元皇帝諱嗣太祖長子也母曰劉貴人登國七
年生於雲中宮太祖晚有子聞而大悦乃大赦天下帝
明叡寛毅非禮不動太祖甚竒之天興六年封齊王拜
相國加車騎大將軍初帝母劉貴人賜死太祖告帝曰
昔漢武帝將立其子而殺其母不令婦人後與國政使
外家為亂汝當繼統故吾逺同漢武為長乆之計帝素
純孝哀泣不能自勝太祖怒之帝還宮哀不自止日夜
號泣太祖知而又召之帝欲入左右曰孝子事父小杖
則受大杖避之今陛下怒盛入或不測陷帝於不義不
如且出待怒解而進不晚也帝懼從之乃遊行逃於外
天賜六年冬十月清河王紹作逆太祖崩帝入誅紹壬
申即皇帝位大赦改年為永興元年追尊皇妣為宣穆
皇后公卿大臣先罷歸第不與朝政者悉復登用之詔
南平公長孫嵩北新侯安同對理民訟簡賢任能彛倫
攸敘閏十月丁亥朱提王悦謀反賜死詔都兵將軍山
陽侯奚斤廵行諸州問民疾苦撫恤窮乏十有二月戊
戍封衞王儀子良為南陽王隂平公元烈進爵為王高
涼王樂真改封平陽王己亥帝始居西宮御天文殿蠕
蠕犯塞是嵗乞伏乾歸據金城自稱泰王高雲為海夷
馮跋所滅跋僭號自稱大燕天王
二年春正月甲寅朔詔南平公長孫嵩等北伐蠕蠕平
陽民黄苗等依汾自固受姚興官號并州刺史元六頭
討平之二月癸未朔詔將軍于栗磾領歩騎一萬鎮平
陽夏五月長孫嵩等自大漠還蠕蠕追圍之於牛川壬
申帝北伐蠕蠕聞而遁走車駕還幸參合陂秋七月丁
巳立馬射臺於陂西仍講武教戰乙丑車駕至自北伐
八月章武民劉牙聚衆反山陽侯奚斤討平之九月甲
寅𦵏太祖宣武皇帝於盛樂金陵冬十有二月辛巳詔
將軍周觀率衆詣西河離石鎮撫山胡是歳司馬徳宗
將劉裕滅慕容超於廣固
三年春二月戊戌詔曰衣食足知榮辱夫人饑寒切已
唯恐朝夕不濟所急者溫飽而已何暇及於仁義之事
乎王教之多違蓋由於此也非夫耕婦織内外相成何
以家給人足矣其簡宮人非所當御及執作伎巧自餘
悉出以配鰥民己亥詔北新侯安同等持節循行并定
二州及諸山居雜胡丁零問其疾苦察舉守宰不法其
寃窮失職彊弱相陵孤寒不能自存者各以事聞昌黎
遼東民二千餘家内屬三月己未詔侍臣常帶劒夏四
月戊寅河東蜀民黄思郭綜等率營部七百餘家内屬
五月丁夘車駕謁金陵於盛樂己巳昌黎王慕容伯兒
謀反伏誅六月姚興遣使來聘西河胡張賢等率營部
内附秋七月戊申賜衞士酺三日布帛各有差辛酉賜
附國大人錦罽衣服各有差八月戊寅詔將軍束州侯
尉古真統兵五千鎮西境太洛城冬十二月甲戍蠕蠕
斛律宗黨吐觝于等百餘人内屬甲午詔南平公長孫
嵩任城公嵇拔白馬侯崔元伯等坐朝堂錄決囚徒務
在平當
四年春二月癸未登虎圈射虎賜南平公長孫嵩等布
帛各有差夏四月乙未宴羣臣於西宮使各獻直言秋
七月己巳朔東廵置四廂大將又放十二時置十二小
將以山陽侯奚斤元城侯元屈行左右丞相己夘大獮
于石會山戊子臨去畿陂觀漁庚寅至于濡源西廵幸
北部諸落賜以繒帛八月庚戍車駕還宮壬子幸西宮
臨板殿大饗羣臣將吏以田獵所獲賜之命民大酺三
日乙夘賜王公以下至宿衛將士布帛各有差冬十有
一月乙丑賜宗室近屬南陽王良已下至於緦麻之親
布帛各有差十有二月丁巳車駕北廵至長城而還是
年乞伏乾歸為兄子公府所殺子熾磐立沮渠蒙遜自
稱河西王
五年春正月己巳大閲畿内男子十二以上悉集己夘
幸西宮頞拔大渠帥四十餘人詣闕奉貢賜以繒帛錦
罽各有差乙酉詔諸州六十户出戎馬一匹庚寅大閲
於東郊部署將帥以山陽侯奚斤為前軍衆三萬陽平
王熙等十二將各一萬騎帝臨白登躬自校覽焉二月
戊申賜陽平王熙及諸王公侯將士布帛各有差庚戍
幸高栁川甲寅車駕還宮癸丑穿魚池於北苑庚午姚
興遣使來聘詔分遣使者廵求儁逸其豪門彊族為州
閭所推者及有文武才幹臨疑能決或有先賢世胄徳
行清美學優義博可為人師者各令詣京師當隨才敘
用以贊庶政夏四月河東民薛相率部内屬乙巳上黨
民勞聰士臻羣聚為盜殺太守令長相率外奔乙夘車
駕西巡詔前軍奚斤等先行討越勒部於跋那山夏五
月乙亥行幸雲中舊宮之大室丙子大赦天下西河張
外建興王紹自以所犯罪重不敢解散庚戍遣元城侯
元屈等率衆三千鎮并州乙夘詔㑹稽公劉潔永安侯
魏勤等率衆三千鎮西河六月西幸五原校獵于骨羅
山獲獸十萬濩澤劉逸自號征東將軍三巴王王紹為
署置官屬攻逼建興郡元屈等討平之秋七月己巳還
幸薄山帝登觀太祖遊幸刻石頌徳之䖏乃於其旁起
石壇而薦饗焉賜從者大酺於山下奚斤等破越勒倍
泥部落於跋那山西獲馬五萬匹牛二十萬頭徙二萬
餘家於大寗計口受田河西胡曹龍張大頭等各領部
擁衆二萬人來入蒲子逼脇張外於研子壘外懼給以
牛酒殺馬盟誓推龍為大單于奉美女良馬於龍丙戍
車駕自大室西南廵諸部落賜其渠帥繒帛各有差遂
南次定襄大落城東踰七嶺山田於善無川八月癸夘
車駕還宮癸丑奚斤等班師甲寅帝臨白登觀降民數
軍實曹龍降執送張外斬之辛未賜征還將士牛馬奴
婢各有差置新民於大寗川給農器計口受田丁丑幸
犲山宮癸未車駕還宮冬十月丁巳將軍元屈㑹稽公
劉潔永安侯魏勤等擊吐京叛胡失利潔被傷勤死之
十一月癸酉大饗于西宮姚興遣使朝貢來諸進女帝
許之
神瑞元年春正月辛酉以禎瑞頻集大赦改元辛巳幸
繁畤賜王公已下至於士卒百工布帛各有差二月戊
戌車駕還宮是月赫連屈孑入寇河東蒲子殺掠吏民
三城䕶軍張昌等要擊走之庚戍幸犲山宮西河胡曹
成吐京民劉初原攻殺屈孑所置吐京䕶軍及其守三
百餘人乙夘起豐宮於平城東北夏五月辛酉車駕還
宫六月司馬徳宗冠軍將軍太山太守劉研弟輔國將
軍領東平太守陽平趙鸞廣威將軍平昌太守羅卓斗
城屠各帥張文興等率流民七千餘家内屬河西胡酋
劉遮劉退孤率部落等萬餘家渡河内屬戊申幸犲山
宮丁亥車駕還宮秋八月戊子詔馬邑侯元陋孫使於
姚興辛丑遣謁者悦力延撫慰蠕蠕于什門招諭馮跋
詔平南將軍相州刺史尉古真與司馬徳宗太尉劉裕
相聞使博士王諒假平南參軍將命焉姚興遣使來聘
冬十一月壬午詔使者巡行諸州校閲守宰資財非自
家所齎悉簿為贓詔守宰不如法聽民詣闕告言之十
二月丙戌朔蠕蠕犯塞丙申帝北伐蠕蠕河内人司馬
順宰自號晉王太守討捕不獲是嵗秃髮傉檀為乞伏
熾磐所滅
二年春正月丙辰車駕至自北伐賜從征將士布帛各
有差二月丁亥大饗于西宮賜附國大渠帥朝嵗首者
繒帛金罽各有差司馬徳宗琅邪太守劉朗率二千餘
家内屬庚子河西胡劉雲等率數萬户内附甲辰立太
祖廟於白登之西三月詔曰刺史守宰率多逋慢前後
怠惰數加督罰猶不悛改今年貲調懸違者讁出家財
充之不聽徴發於民河西饑胡屯聚上黨推白亞栗斯
為盟主號大將軍反於上黨自號單于稱建平元年以
司馬順宰為之謀主夏四月詔將軍公孫表等五將討
之河南流民二千餘家内屬衆廢栗斯而立劉虎號率
善王司馬徳宗遣使朝貢己夘車駕北廵五月丁亥次
於參合東幸大寗丁未田于四岬山六月戊午幸去畿
陂觀漁辛酉次于濡源築立蜯臺射白熊於頺牛山獲
之丁夘幸赤城親見長老問民疾苦復租一年南次石
亭幸上谷問百年訪賢俊復田租之半壬申幸涿鹿登
橋山觀溫泉使使者以太牢祠黄帝廟至廣寗登厯山
祭舜廟秋七月還宮復所過田租之半九月(闕/)有差河
南流民前後三千餘家内屬京師民饑聽出山東就食
冬十月壬子姚興使散騎常侍東武侯姚敞尚書姚泰
送其西平公主來帝以后禮納之辛酉行幸沮洳城癸
亥車駕還宮丙寅詔曰古人有言百姓足則君有餘未
有民富而國貧者也頃者以來頻遇霜旱年榖不登百
姓饑寒不能自存者甚衆其出布帛倉榖以賑貧窮十
有一月丁亥幸材山宮庚子車駕還宮
泰常元年春正月甲申行幸犲山宮戊子車駕還宮三
月己丑長樂王處文薨常山民霍季自言名載圖讖持
一黑石以為天賜玉印誑惑聚黨入山為盜州郡捕斬
之夏四月壬子大赦改元庚申河間王脩薨六月丁巳
車駕北廵秋七月甲申帝自白鹿陂西行大獮于牛川
登釡山臨殷繁水而南觀于九十九泉戊戍車駕還宮
九月戊午前并州刺史叔孫建等大破山胡劉虎渡河
東走至陳留為從人所殺司馬順宰等皆死司馬徳宗
相劉裕泝河伐姚泓遣其部將王仲徳為前鋒從陸道
至梁城兖州刺史尉建畏懦棄州北渡王仲徳遂入滑
臺詔將軍叔孫建等渡河曜威滑臺斬尉建於城下冬
十月壬戌幸犲山宮徒何部落庫傉官斌先降後復叛
歸馮跋驍騎將軍延普渡濡水討擊大破之斬斌及馮
跋幽州刺史漁陽公庫傉官昌征北將軍關内侯庫傉
官提等首生擒庫傉官女生縛送京師幽州平十一月
甲戌車駕還宮築蓬臺於北苑十二月南陽王良薨是
嵗姚興卒子泓立
二年春二月丙午詔曰九州之民隔逺京邑時有壅滯
守宰至不以聞今東作方興或有貧窮失農務者其遣
使者廵行天下省諸州觀民風俗問民疾苦察守宰治
行諸有不能自申皆因以聞辛酉司馬徳宗滎陽守將
傅洪遣使詣叔孫建請以虎牢降求軍赴接徳宗譙王
司馬文思遣使王良詣闕上書請軍討劉裕詔司徒長
孫嵩率諸軍邀擊劉裕戰於畔城更有負㨗帝詔止諸
軍不克夏四月丁未榆山丁零翟蜀率營部遣使通劉
裕馮跋使人王特兒等通於司馬徳宗章武太守捕特
兒等囚送京師丁巳幸髙栁壬戍車駕還宮五月汝南
民胡譁等萬餘家相率内屬乙未司馬徳宗齊郡太守
王懿來降車駕西巡至于雲中遂濟河田于大漠秋七
月作白臺於城南髙二十丈司馬順之入常山流言惑
衆稱受天帝命年二十五應為人君遂聚黨於封龍山
趙郡大盜趙徳執送京師斬之八月劉裕滅姚泓九月
癸酉司馬徳宗平西將軍荆州刺史司馬休之息譙王
文思章武王子司馬國璠司馬道賜輔國將軍溫楷竟
陵内史魯軌荆州治中韓延之殷約平西參軍桓謐桓
璲及桓溫孫道子渤海刁雍陳郡袁式等數百人來降
姚泓匈奴鎮將姚成都與弟和都舉鎮來降冬十月己
酉詔司徒長孫嵩等還京師遣叔孫建鎮鄴癸丑豫章
王夔薨十有一月司徒長孫嵩等諸軍至樂平詔嵩遣
娥清周㡬等與叔孫建討西山丁零翟蜀洛支等悉滅
餘黨而還復諸州租税十有二月己酉詔河東河内有
姚泓子弟播越民間能有送致京師者賞之庚申田于
西山癸亥車駕還宮氐豪徐騃奴齊元子等擁部落三
萬於雍遣使内附詔將軍王洛生及河内太守楊聲等
西行以應之壬申幸大寗長川姚泓尚書東武侯姚敞
敞弟鎮逺將軍僧光右將軍姚定世自洛來奔是年李
暠卒子歆立遣使朝貢
三年春正月丁酉朔帝自長川詔䕶髙車中郎將薛繁
率髙車丁零十二部大人衆北略至弱水降者二千餘
人獲牛馬二萬餘頭河東胡蜀五千餘家相率内屬三
月司馬徳宗遣使來貢庚戍幸西宮以范陽去年水復
其租税夏四月己巳徙冀定幽三州徒何於京師五月
丙午詔叔孫建鎮廣阿壬子車駕東廵至于濡源及丼
松遣征東將軍長孫道生給事黄門侍郎奚觀率精騎
二萬襲馮跋又命驍騎將軍延普自幽州北趨遼西為
聲勢帝自突門嶺待之道生至龍城徙其民萬餘家而
還六月乙酉車駕西返秋七月戊午至於京師八月鴈
門河内大雨水復其租税九月甲寅詔諸州調民租户
五十石積於定相冀三州冬十月戊辰築宮於西苑是
嵗司馬徳宗卒弟徳文僭立赫連屈丐僭稱皇帝
四年正月壬辰朔車駕臨河大蒐于犢渚癸夘車駕還
宮三月癸丑築宫於蓬臺北司馬徳文寧朔將軍平陽
太守匈奴䕶軍薛辯及司馬楚之司馬順明司馬道恭
竝遣使請降夏四月庚辰車駕有事於東廟逺藩助祭
者數百國辛巳南廵幸鴈門賜所過無出今年租賦五
月庚寅朔觀漁于灅水己亥車駕還宫復所過一年租
賦六月司馬徳文建威將軍河西太守馮翊羌酋党道
子遣使内屬秋八月辛未東廵遣使祭恒岳甲申車駕
還宮所過復一年田租九月築宮於白登山冬十有二
月癸亥西廵至雲中踰白道北獵野馬於辱孤山至于
黄河從君子津西渡大狩於薛林山
五年春正月丙戍朔自薛林東還至于屋竇城饗勞將
士大酺二日班禽獸以賜之己亥車駕還宮三月丙戍
南陽王意文薨夏四月河西屠各帥黄大虎羌酋不蒙
娥等遣使内附丙寅起灅南宮五月乙酉詔曰宣武皇
帝體道得一天縱自然大行大名未盡美非所以光揚
洪烈垂之無窮也今因啓緯圖始覩尊號天人之意煥
然著明其改宣曰道更上尊諡曰道武皇帝以彰靈命
之先啓聖徳之元同告祀郊廟宣于八表庚戍淮南侯
司馬國璠池陽侯司馬道賜等謀反伏誅六月丙寅行
幸翳犢山秋七月丁酉西至于五原丁未幸雲中大室
賜從者大酺八月癸亥車駕還宮閏月甲午隂平王烈
薨冬十有一月詔驍騎將軍延普城乾城十有二月丁
亥杏城羌酋狄溫子率三千餘家内附是嵗劉裕廢殺
其主司馬徳文僭自稱皇帝號宋李歆為沮渠蒙遜所
滅歆弟恂自立於敦煌
六年春正月辛未行幸公陽二月調民二十户輸戎馬
一匹大牛一頭三月甲子陽平王熙薨乙亥制六部民
羊滿百口輸戎馬一匹發京師六千人築苑起自舊苑
東包白登周回四十餘里夏六月乙酉北廵至蟠羊山
秋七月西廵獵于祚山親射虎獲之遂至于河八月庚
子大獮于犢渚九月庚戍車駕還宮壬申劉裕遣使朝
貢冬十月己亥行幸代十有二月丙申西廵狩至于雲
中是歳沮渠蒙遜滅李恂
七年春正月甲辰朔自雲中西行幸屋竇城賜從者大
酺三日蕃渠帥繒帛各有差二月丙戍車駕還宫賜從
者布帛各有差大饗于西宮三月乙五河南王曜薨夏
四月甲戌封皇子燾為泰平王燾字佛釐拜相國加大
將軍丕為樂平王加車騎大將軍彌為安定王加衞大
將軍範為樂安王加中軍大將軍健為永昌王加撫軍
大將軍崇為建寧王加輔國大將軍俊為新興王加鎮
軍大將軍獻懷長公主子嵇敬封長樂王拜大司馬大
將軍初帝素服寒食散頻年動發不堪萬機五月詔皇
太子臨朝聽政是月泰平王攝政劉裕卒子義符僭立
秋九月詔假司空奚斤節都督前鋒諸軍事為晉兵大
將軍行揚州刺史交阯侯周㡬為宋兵將軍交州刺史
安固子公孫表為呉兵將軍廣州刺史前鋒伐劉義符
乙巳幸灅南宮遂如廣寗己酉詔泰平王率百官以法
駕田于東苑車乗服物皆以乗輿之副辛亥築平城外
郭周回三十二里辛酉幸橋山遣使者祠黄帝唐堯廟
因東幸幽州見耆年問其所苦賜爵號分遣使者循行
州郡觀察風俗冬十月甲戍車駕還宮復所過田租之
半奚斤伐滑臺不克帝怒議親南討為其聲援壬辰車
駕南廵出自天門關踰恒嶺四方蕃附大人各率所部
從者五萬餘人十有一月泰平王親統六軍出鎮塞上
安定王彌與北新公安同居守丙午曲赦司州殊死已
下劉義符東郡太守王景度棄滑臺走詔成臯侯元茍
兒為兖州刺史鎮滑臺十有二月遣夀光侯叔孫建等
率衆自平原東渡徇下青兖諸郡劉義符兖州刺史徐
琰聞渡河棄守走叔孫建遂東入青州司馬愛之秀之
先聚黨濟東皆率衆來降
八年正月丙辰行幸鄴存恤民俗司空奚斤既平兖豫
還圍虎牢劉義符守將毛徳祖距守不下河東蜀薛定
薛輔率五千餘家内屬蠕蠕犯塞二月戊辰築長城於
長川之南起自赤城西至五原延袤二千餘里備置戍
衞三月乙巳帝田於鄴南韓陵山幸汲郡至于枋頭乙
夘濟自靈昌津幸陳留東郡乙丑濟河而北西之河内
造浮橋於冶坂津夏四月丁夘幸成臯城觀虎牢而城
内乏水懸綆汲河帝令連艦上施轒轀絶其汲路又穿
地道以奪其井遂至洛陽觀石經蠻王梅安率渠帥數
千人來貢方物閏月己未還幸河内北登太行幸髙都
虎牢潰獲劉義符冠軍將軍司州刺史觀陽伯毛徳祖
冠軍司馬滎陽太守翟廣建威將軍竇霸振武將軍姚
勇錯振威將軍吳寶之司州别駕姜元興治中竇溫士
衆大疫死者十二三辛酉帝還至晉陽班賜從官王公
已下逮於厮賤無不霑給五月丙寅還次鴈門皇太子
率留臺王公迎于句注之北庚寅車駕至自北巡六月
己亥太尉宜都公穆觀薨丙辰北廵至於參合陂遊于
蟠羊山秋七月幸三會屋侯泉詔皇太子率百官以從
八月幸馬邑觀于灅源九月乙亥車駕還宮詔司空奚
斤還京師昌平侯娥清交阯侯周㡬等鎮枋頭劉義符
潁川太守李元徳竊入許昌詔周㡬擊之元徳遁(闕三/)
(字/)許昌還軍枋頭冬十月癸夘廣西宮起外垣牆周回
二十里十有一月己巳帝崩於西宮時年三十二遺詔
以司空奚斤所獲軍實賜大臣自司徒長孫嵩已下至
士卒各有差十有二月庚子上諡曰明元皇帝𦵏于雲
中金陵廟稱太宗帝禮愛儒生好覽史傳以劉向所撰
新序説苑於經典正義多有所闕乃撰新集三十篇採
諸經史該洽古義兼資文武焉
史臣曰太祖英雄北驅朔漢末年内多釁隙明元抱純
孝之心逢梟鏡之禍權以濟事危而獲安隆基固本内
和外輯以徳見宗良無愧也
　
　
　
　
　
　
　
　
　
　
　魏書卷三
　魏書卷三考證
帝紀第三○魏收書此紀闕後人補以北史又取髙氏
　小史脩文殿御覽附益之
太宗紀司馬休之息譙王文思章武王子司馬國璠司
　馬道賜輔國將軍溫楷竟陵内史魯軌荆州治中韓
　延之殷約平西參軍桓謐桓璲及桓溫孫道子渤海
　刁雍陳郡袁式等數百人來降○(臣人龍/)按晉書宗
　室傳安帝反正追贈尚之衞將軍以休之長子文思
　為嗣襲封譙郡王後文思怨望稱兵為裕所敗而死
　不言降魏與此異
　
　
　
　
　
　魏書卷三考證
欽定四庫全書
　魏書卷四上
　　齊　　　　魏　　　　　收　　　　撰
　帝紀第四
　　世祖紀上
世祖太武皇帝諱燾太宗明元皇帝之長子也母曰杜
貴嬪天賜五年生於東宮體貎瓌異太祖竒而悦之曰
成吾業者必此子也泰常七年四月封泰平王五月為
監國太宗有疾命帝總攝百揆聰明大度意豁如也八
年十月壬申即皇帝位大赦天下十有二月追尊皇妣
為密皇太后進司徒長孫嵩爵為北平王司空奚斤為
宜城王藍田公長孫翰為平陽王其餘普增爵位各有
差於是除禁錮釋嫌怨開倉庫賑窮乏河南流民相率
内屬者甚衆
始光元年春正月丙寅安定王彌薨夏四月甲辰東廵
幸大寗秋七月車駕還宮八月蠕蠕率六萬騎入雲中
殺掠吏民攻陷盛樂宮赭陽子尉普文率輕騎討之虜
乃退走詔平陽王長孫翰等繫蠕蠕别帥破之殺數千
人獲馬萬餘匹語在蠕蠕傳九月大簡輿徒治兵於東
郊部分諸軍五萬騎將北討冬十有二月遣平陽王長
孫翰等討蠕蠕車駕次祚山蠕蠕北遁諸軍追之大獲
而還是年劉義符為其臣徐羡之等所廢殺立義符弟
義隆
二年春正月己夘車駕至自北伐以其雜畜班賜將士
各有差二月慕容渇悉隣反於北平攻破郡治太守與
守將擊敗之三月丙辰尊保母竇氏曰保太后丁巳以
北平王長孫嵩為太尉平陽王長孫翰為司徒宜城王
奚斤為司空庚申營故東宮為萬夀宮起永安安樂二
殿臨望觀九華堂初造新字千餘詔曰昔在帝軒剏制
造物乃命倉頡因鳥獸之跡以立文字自兹以降隨時
改作故篆𨽻草楷並行於世然經厯乆逺傳習多失其
真故令文體錯謬㑹義不惬非所以示軌則於來世也
孔子曰名不正則事不成此之謂矣今制定文字世所
用者頒下逺近永為楷式夏四月詔龍驤將軍歩堆謁
者僕射胡覲使於劉義隆五月詔天下十家發大牛一
頭運粟塞上秋九月永安安樂二殿成丁夘大饗以落
之冬十月治兵於西郊癸夘車駕北伐平陽王長孫翰
等絶漠追之蠕蠕北走事具蠕蠕傳是年赫連屈丐死
子昌僭立
三年春正月壬申車駕至自北伐班軍實以賜將士行
留各有差乞伏熾磐遣使朝貢請討赫連昌二月起大
學於城東祀孔子以顔淵配夏五月辛夘中山公元纂
進爵為王南安公元素復先爵常山王六月幸雲中舊
宮謁陵廟西至五原田於隂山東至和兠山秋七月築
馬射臺于長川帝親登臺觀走馬王公諸國君長馳射
中者賜金錦繒絮各有差八月車駕還宮劉義隆遣使
朝貢帝以屈丐既死諸子相攻九月遣司空奚斤率義
兵將軍封禮雍州刺史延普襲蒲坂宋兵將軍周㡬率
洛州刺史于栗磾襲陕城冬十月丁巳車駕西伐幸雲
中臨君子津㑹天暴寒數日氷結十有一月戊寅帝率
輕騎二萬襲赫連昌壬午至其城下徙萬餘家而還語
在昌傳至祚山班所虜獲以賜將士各有差奚斤未至
蒲坂昌守將赫連乙升棄城西走昌弟助興守長安乙
升復與助興自長安西走安定奚斤遂入蒲坂十有二
月詔斤西據長安秦雍氐羌皆叛昌詣斤降武都氐王
楊元及沮渠蒙遜等皆遣使内附
四年春正月乙酉車駕至自西伐賜留臺文武生口繒
帛馬牛各有差從人在道多死其能到都者纔十六七
己亥行幸幽州赫連昌遣其弟平原公定率衆二萬向
長安帝聞之乃遣就隂山伐木大造攻具二月車駕還
宫三月丙子遣髙涼王禮鎮長安詔執金吾桓貸造橋
於君子津丁丑廣平王連薨夏四月丁未詔員外散騎
常侍歩堆謁者僕射胡覲等使於劉義隆是月治兵講
武分諸軍司徒長孫翰廷尉長孫道生宗正娥清三萬
騎為前驅常山王素太僕邱堆將軍元太毗歩兵三萬
為後繼南陽王伏真執金吾桓貸將軍姚黄眉歩兵三
萬部攻城器械將軍賀多羅精騎三千為前候五月車
駕西討赫連昌辛巳濟君子津三城胡酋鵲子相率内
附帝次拔隣山築城舍輜重以輕騎三萬先行戊戍至
于黑水帝親祈天告祖宗之靈而誓衆焉六月甲辰昌
引衆出城大破之事在昌傳昌將麾下數百騎西南走
奔上邽諸軍乗勝追至城北死者萬餘人臨陣殺昌弟
河南公滿及其兄子蒙遜會日暮昌尚書僕射問至拔
城夜將昌母出走乙巳車駕入城虜昌羣弟及其諸母
姊妹妻妾宮人萬數府庫珍寶車旗器物不可勝計擒
昌尚書王買薛超等及司馬徳宗將毛脩之秦雍人士
數千人獲馬三十餘萬匹牛羊數千萬以昌宮人及生
口金銀珍翫布帛班賚將士各有差昌弟平原公定拒
司空奚斤於長安城娥清率騎五千討之西走上邽辛
酉班師留常山王素執金吾桓貸鎮統萬秋七月己邜
築壇於祚嶺戲馬馳射賜射中者金錦繒絮各有差蠕
蠕寇雲中聞破赫連昌懼而還走八月壬子車駕至自
西伐飲至策勲告於宗廟班軍實以賜留臺百寮各有
差九月丁酉安定民舉城歸降冬十有一月以氐王楊
元為都督荆梁益寧四州諸軍事假征南大將軍梁州
刺史南秦王十有二月行幸中山守宰貪汚免者十數
人癸夘車駕還宮復所過田租之半
神䴥元年春正月以天下守令多行非法精選忠良悉
代之辛未京兆王黎薨二月改元赫連昌退屯平涼司
空奚斤進軍安定將軍邱堆為昌所敗監軍侍御史安
頡出戰擒昌昌餘衆立昌弟定為王走還平凉三月癸
酉詔侍中古弼迎赫連昌辛巳弼等以昌至于京師司
空奚斤追定於平涼馬髦嶺為定所擒邱堆先守輜重
在安定聞斤敗棄甲東走蒲坂帝聞大怒詔安頡斬堆
夏四月赫連定遣使朝貢帝詔諭之壬子西廵戊午田
于河西大赦天下南秦王楊元遣使朝貢六月丁酉并
州胡酋卜田謀反伏誅餘衆不安詔淮南公王倍斤鎮
慮虒撫慰之甲寅行幸長川秋七月車駕還宮八月東
幸廣寗臨觀溫泉以太牢祭黃帝堯舜廟蠕蠕大檀遣
子將萬餘騎入塞事具蠕蠕傳上郡休屠胡酋金崖率
部内屬九月車駕還宮上洛巴渠泉午觸等萬餘家内
附冬十月甲辰北廵王子田于牛川劉義隆淮北鎮將
王仲徳遣歩騎二千餘入寇濟陽陳留是月車駕還宮
閏月辛巳義隆又遣將王元謨兖州刺史竺靈秀歩騎
二千人寇滎陽將襲虎牢豫州遣軍逆擊走之上郡屠
各隗詰歸率萬餘家内屬定州丁零鮮于臺陽翟喬等
二千餘家叛入西山刼掠郡縣州軍討之失利詔鎮南
將軍壽光侯叔孫建擊之十有一月行幸河西大校獵
十有二月甲申車駕還宫是嵗皇子晃生乞伏熾磐死
子暮末僭立沮渠蒙遜遣使朝貢
二年春正月赫連定弟酒泉公儁自平涼來奔丁零鮮
于臺陽等歸罪詔赦之二月上黨李禹聚衆殺太守自
稱無上王署置將帥河内守將擊破之禹亡走入山為
人執送斬之夏四月治兵于南郊劉義隆遣使朝貢庚
寅車駕北伐以太尉北平王長孫嵩衞尉廣陵公樓伏
連留守京師從東道與長孫翰等期會於賊庭五月丁
未次于沙漠舍輜重輕騎兼馬至栗水蠕蠕震怖焚燒
廬舍絶跡西走事具蠕蠕傳是月赫連定來侵統萬東
至侯尼城而還秋七月車駕東轅至黑山校數軍實班
賜王公將士各有差八月帝以東部髙車屯已尼陂詔
左僕射安原率騎萬餘討之事具蠕蠕傳冬十月振旅
凱旋于京師告於宗廟列置新民於漠南東至濡源西
暨五原隂山竟三千里詔司徒平陽王長孫翰尚書令
劉潔左僕射安原侍中古弼鎮撫之十有一月西廵狩
田于河西至祚山而還
三年春正月庚子車駕還宮壬寅大赦天下癸夘行幸
廣寗臨溫泉作溫泉之歌二月丁夘司徒平陽王長孫
翰薨戊辰車駕還宮三月壬寅進會稽公赫連昌為秦
王癸夘雲中河西勑勒千餘家叛尚書令劉潔追滅之
帝聞劉義隆將寇邊乃詔冀定相三州造船三千艘簡
幽州以南戍兵集于河上以備之夏四月甲子行幸雲
中勑勒萬餘落叛夫詔尚書封鐡追討滅之五月戊戍
詔曰夫士之為行在家必孝處朝必忠然後身榮於時
名揚後世矣近遣尚書封鐵翦除亡命其所部將士有
盡忠竭節以殞軀命者今皆追贈爵號或有蹈鋒履難
以自效者以功次進位或有故違軍法私離幢校者以
軍法行戮夫有功蒙賞有罪受誅國之常典不可暫廢
自今以後不善者可以自改其宣勑内外咸使聞知六
月詔平南大將軍假丹陽王太毗屯于河上以司馬楚
之為安南大將軍琅邪王屯潁川秋七月己亥詔曰昔
太祖撥亂制度草剙太宗因循未遑改作軍國官屬至
乃闕然今諸征鎮將軍王公仗節邊逺者聽開府辟召
其次增置吏員庚子詔大鴻臚卿杜超假節都督冀定
相三州諸軍事行征南大將軍太宰進爵為王鎮鄴為
諸軍節度八月清河羣盜殺太守劉義隆將到彦之自
清水入河泝流西行帝以河南兵少詔攝四鎮乃治兵
將西討丙寅到彦之遣將渡河攻冶坂冠軍將軍安頡
督諸軍擊破之斬首五千餘級投水死者甚衆甲戍行
幸南宮獵于南山戊寅詔征西大將軍長孫道生屯于
河上九月己丑赫連定遣弟謂以代寇鄜城平西將軍
始平公隗歸等率諸軍討之擒賊將王卑殺萬餘人謂
以代遁走癸夘立密皇太后廟于鄴甲辰行幸統萬遂
征平涼冬十月庚申到彦之王仲徳沿河置守還保東
平乙亥冠軍將軍安頡濟河攻洛陽丙子拔之擒義隆
將二十人斬首五千級時河北諸軍會于七女津彦之
恐軍南度遣將王蟠龍泝流欲盜官船征南大將軍杜
超等擊破斬之辛巳安頡平虎牢義隆司州刺史尹沖
墜城死十有一月乙酉車駕至平涼先是赫連定將數
萬人東禦於鄜城留其弟上谷公社于廣陽公度洛孤
城守帝至平涼登北原使赫連昌招諭之社于不降詔
安西將軍古弼等擊安定攻平涼定聞之棄鄜城入于
安定自率步騎三萬從鶉觚原將救平涼與弼相遇弼
擊之殺數千人乃還走詔諸軍四面圍之甲午夀光侯
叔孫建汝隂公長孫道生濟河到彦之王仲徳從清入
濟東走青州義隆兖州刺史竺靈秀棄須昌南奔湖陸
丁酉定之水引衆下原詔武衞將軍丘眷擊之定衆大
潰死者萬餘人定中重創單騎遁走獲定弟丹陽公烏
視拔武陵公秃骨及公侯百餘人是日諸將乗勝進軍
遂取安定定從兄東平公乙升棄城奔長安刼掠數千
家西奔上邽戊戍叔孫建大破竺靈秀於湖陸殺獲五
千餘人己亥帝幸安定獲乞伏熾磐質子及定車旗簿
其生口財畜班賜將士各有差庚子帝自安定還臨平
涼遂掘塹圍守之行幸紐城安慰初附赦秦雍之民賜
復七年定隴西守及將士數千人來降辛丑冠軍將軍
安頡率諸軍攻滑臺琅邪王司馬楚之破劉義隆將於
長社沮渠蒙遜遣使朝貢壬寅封夀光侯叔孫建為丹
陽王十有二月丁夘定弟社于度洛孤面縛出降平涼
平收其珍寶定長安臨晉武功守將皆奔走關中平壬
申車駕東還留巴東公延普等鎮安定是嵗馮跋死弟
文通僭立
四年春正月壬午車駕次于木根山大饗羣臣賜布帛
各有差丙申劉義隆將檀道濟王仲徳從清水救滑臺
丹陽王叔孫建汝隂公長孫道生拒之道濟等不敢進
是月乞伏暮末為赫連定所滅二月辛酉安頡司馬楚
之平滑臺擒義隆將朱脩之李元徳及東郡太守申謨
癸酉車駕還宮飲至策勲告於宗廟賜留臺百官各有
差戰士賜復十年丁丑行幸南宮定州民饑詔啟倉以
賑之義隆將檀道濟王仲徳東走諸將追之至厯城而
還三月庚戍冠軍將軍安頡獻義隆俘萬餘人甲兵三
萬夏五月庚寅行幸雲中六月赫連定北襲沮渠蒙遜
為吐谷渾慕璝所執閏月乙未蠕蠕國遣使朝獻詔散
騎侍郎周紹使于劉義隆秋七月己酉行幸河西起承
華宮八月乙酉沮渠蒙遜遣子安周入侍吐谷渾慕璝
遣使奉表請送赫連定己丑以慕璝為大將軍西秦王
九月癸丑車駕還宮庚申加太尉長孫嵩柱國大將軍
特進左光禄大夫崔浩為司徒征西大將軍長孫道生
為司空癸亥詔兼太常李順持節拜河西王沮渠蒙遜
為假節加侍中都督涼州及西域羌戎諸軍事行征西
大將軍太傅涼州牧涼王壬申詔曰頃逆命縱逸方夏
未寧戎車屢駕不遑休息今二寇摧殄士馬無為方將
偃武脩文遵太平之化理廢職舉逸民拔起幽窮延登
儁乂昧旦思求想遇師輔雖殷宗之夢板築罔以加也
訪諸有司咸稱范陽盧元博陵崔綽趙郡李靈河間邢
潁勃海高允廣平游雅太原張偉等皆賢儁之胄冠冕
州邦有羽儀之用詩不云乎鶴鳴九臯聲聞于天庶得
其人任之政事共臻邕熙之美易曰我有好爵吾與爾
縻之如元之比隐跡衡門不耀名譽者盡勑州郡以禮
發遣遂徵元等及州郡所遣至者數百人皆差次叙用
冬十月戊寅詔司徒崔浩改定律令行幸漠南十一月
丙辰北部勑勒莫弗庫若于率其部數萬騎驅鹿數百
萬詣行在所帝因而大狩以賜從者勒石漠南以記功
徳宜城王奚斤坐事降爵為公十二月丁丑車駕還宮
延和元年春正月丙午尊保太后為皇太后立皇后赫
連氏立皇子晃為皇太子謁于太廟大赦改年己巳詔
曰朕以𦕈身獲奉宗廟思闡洪基廓清九服遭値季運
天下分崩是用屢征罔或寜息自始光至今九年之間
戎車十舉羣帥文武荷戈被甲櫛風沐雨蹈履鋒刄與
朕均勞賴神祗之助將士宣力用能摧折彊豎克翦大
憝兵不極武而二寇俱滅師不違律而遐方以寧加以
時氣和洽嘉瑞並降遍於郡國不可勝紀豈朕一人獨
應此祜斯亦羣后協同之所致也公卿因兹稽諸天人
之會請建副貳夫慶賞之行所以褒崇勲舊旌顯賢能
以永無疆之休其王公將軍以下普增爵秩啟國承家
脩廢官舉儁逸蠲除煩苛更定科制務從輕約除故革
新以正一統羣司當深思效績直道正身立功立事無
或懈怠稱朕意焉二月丙子行幸南宮三月丁未追贈
夫人賀氏為皇后壬申西秦王吐谷渾慕璝送赫連定
於京師夏五月大簡輿徒于南郊將討馮文通劉義隆
遣使朝貢六月庚寅車駕伐和龍詔尚書左僕射安原
等屯于漠南以備蠕蠕辛夘兼散騎常侍鄧穎使於劉
義隆秋七月己未車駕至濡水庚申遣安東將軍宜城
公奚斤發幽州民及密雲丁零萬餘人運攻具出南道
俱會和龍帝至遼西文通遣其侍御史崔聘奉獻牛酒
己巳車駕至和龍臨其城文通石城太守李崇建徳太
守王融十餘郡來降發其民三萬人穿圍壍以守之是
月築東宮八月甲戌文通使數萬人出城挑戰昌黎公
元邱與河間公元齊擊破之死者萬餘人文通尚書髙
紹率萬餘家保羌胡固己夘車駕討紹辛巳斬之詔平
東將軍賀多羅攻文通帶方太守慕容元於猴固撫軍
大將軍永昌王健攻建徳驃騎大將軍樂平王丕攻冀
陽皆拔之虜獲生口班賜將士各有差九月乙夘車駕
西還徙營邱成周遼東樂浪帶方元菟六郡民三萬家
于幽州開倉以賑之冬十月癸酉車駕至濡水吐谷渾
慕璝遣使朝貢十有一月乙巳車駕至自伐和龍十有
二月己丑馮文通長樂公崇及其母弟朗朗弟邈以遼
西内屬文通遣將封羽圍遼西先是辟召賢良而州郡
多逼遣之詔曰朕除偽平暴征討累年思得英賢緝熙
治道故詔州郡搜揚隱逸進舉賢俊古之君子飬志衡
門徳成業就才為世使或雍容雅歩三命而後至或棲
棲遑遑負鼎而自逹雖徇尚不同濟時一也諸召人皆
當以禮申諭任其進退何逼遣之有也此刺史守宰宣
揚失旨豈復光益乃所以彰朕不徳自今以後各令鄉
閭推舉守宰但宣朕虚心求賢之意既至當待以不次
之舉隨才文武任之政事其明宣勑咸使聞知是年秃
髪傉檀子保周棄沮渠蒙遜來奔以保周為張掖公
二年春正月乙夘撫軍大將軍永昌王健督諸軍救遼
西丙寅以樂安王範為假節加侍中都督秦雍涇梁益
五州諸軍事衞大將軍儀同三司鎮長安二月庚午詔
兼鴻臚卿李繼持節假馮崇車騎大將軍遼西王承制
聽置尚書已下賜崇功臣爵秩各有差征西將軍金崖
與安定鎮將延普及涇州刺史狄子玉爭權構隙舉兵
攻普不克退保胡空谷驅掠平民據險自固詔散騎常
侍平西將軍安定鎮將陸俟討獲之壬午行幸河西詔
兼散騎常侍宋宣使於劉義隆丙申馮崇母弟朗來朝
三月司馬徳宗驃騎將軍司馬元顯子天助來降壬子
車駕還宮夏五月己亥行幸山北六月遣撫軍大將軍
永昌王健尚書左僕射安原督諸軍討和龍將軍樓勃
别將五千騎圍瓦城文通守將封羽以城降收其民三
千餘家辛巳詔樂安王範發秦雍兵萬人築小城於長
安城内秋八月遼西王馮崇上表求説降其父帝不聽
九月劉義隆遣使朝貢奉馴象一戊午詔兼大鴻臚卿
崔賾持節拜征虜將軍楊難當為征南大將軍儀同三
司封南秦王冬十月南秦王楊難當率衆圍漢中十有
一月甲寅車駕自山北還宮十有二月己巳大赦天下
辛未幸隂山之北隴西休屠王宏祖率衆内屬金崖既
死部人立崖從弟當川領其衆詔兼散騎常侍盧元使
於劉義隆是嵗沮渠蒙遜死以其子牧犍為車騎將軍
改封河西王
三年春正月乙未車駕次于女水大饗羣臣班賜各有
差戊戌馮文通遣其給事黄門侍郎伊臣乞和帝不許
丙辰金當川反楊難當克漢中送雍州流民七千家于
長安二月丁夘蠕蠕呉提奉其妹并遣其異母兄秃鹿
傀及左右數百人朝貢獻馬二千匹戊寅詔曰朕承統
之始羣凶縱逸四方未賓所在逆僭蠕蠕陸梁於漠北
鐵弗肆虐於三秦是以旰食忘寢抵掌扼腕期在掃清
逋殘寧濟萬㝢故頻年屢征有事西北運輸之役百姓
勤勞廢失農業遭離水旱致使生民貧富不均未得家
給人足或有寒窮不能自贍者朕甚愍焉今四方順軌
兵革漸寧宜寛徭賦與民休息其令州郡縣隱括貧富
以為三級其富者租賦如常中者復二年下窮者復三
年刺史守宰當務盡平當不得阿容以罔政治明相宣
約咸使聞知辛夘車駕還宮三月甲寅行幸河西閏月
甲戍秦王赫連昌叛走丙子河西候將格殺之驗其謀
反羣弟皆伏誅己夘車駕還宮彭城公元栗進爵為王
辛巳馮文通遣尚書髙顒上表稱藩詔徴其侍子戊子
金當川率其衆圍西川侯彭文暉於隂密夏四月乙未
詔征西大將軍常山王素討當川丁未行幸河西壬戍
獲當川斬之于長安以徇六月甲辰車駕還宮辛亥撫
軍大將軍永昌王健司空汝隂公長孫道生侍中古弼
督諸軍討和龍芟其禾稼徙民而還秋七月辛巳東宮
成備置屯衞三分西宮之一壬午行幸美稷遂至隰城
命諸軍討山胡白龍于西河九月戊子克之斬白龍及
其將帥屠其城冬十月癸巳蠕蠕國遣使朝貢甲午破
白龍餘黨于五原詔山胡為白龍所逼及歸降者聽為
平民諸與白龍同惡斬數千人虜其妻子班賜將士各
有差十有一月車駕還宮十有二月甲辰行幸雲中
太延元年春正月壬午降死刑已下各一等癸未出太
祖太宗宮人令得嫁甲申大赦改年二月庚子蠕蠕焉
耆車師諸國各遣使朝獻詔長安及平涼民徙在京師
其孤老不能自存者聽還鄉里丁未車駕還宮三月癸
亥馮文通遣大將渴燭通朝獻辭以子疾夏五月庚申
進宜都公穆夀為宜都王汝隂公長孫道生為上黨王
宜城公奚斤為恒農王廣陵公樓伏連為廣陵王本官
各如故遣使者二十軰使西域甲戍行幸雲中六月甲
午詔曰頃者宼逆消除方表漸晏思崇政化敷洪治道
是以屢詔有司班宣恩惠綏理百揆羣公卿士師尹牧
守或未盡導揚之美致令隂陽失序和氣不平去春小
旱東作不茂憂勤克已祈請靈祇上下咸秩豈朕精誠
有感何報應之速雲雨震灑流澤霑渥有鄙婦人持方
寸玉印詣潞縣侯孫家既而亡去莫知所在玉色鮮白
光照内映印有三字為龍鳥之形要妙竒巧不類人迹
文曰旱疫平推尋其理蓋神靈之報應也朕用嘉焉比
者已來禎瑞仍臻所在甘露流液降於殿内嘉𤓰合蔕
生于中山野木連理殖於魏郡在先后載誕之鄉白鷰
集于盛樂舊都元鳥隨之蓋有千數嘉禾頻嵗合秀於
恒農白雉白兔並見於渤海白雉三隻又集於平陽太
祖之廟天降嘉貺將何徳以酬之所以内省驚震欣懼
交懐其令天下大酺五日禮報百神守宰祭界内名山
大川上答天意以求福禄丙午髙麗鄯善國並遣使朝
獻戊申詔驃騎大將軍樂平王丕等五將率騎四萬東
伐文通秋七月田於棝陽己夘丕等至於和龍徙男女
六千口而還八月丙戍遂幸河西粟特國遣使朝獻九
月甲戌車駕還宮冬十月癸夘尚書左僕射安原謀反
伏誅甲辰行幸定州次于新城宮十有一月乙丑行幸
冀州己巳校獵于廣川丙子行幸鄴祀密太后廟諸所
過對問髙年褒禮賢俊十有二月甲申詔曰操持六柄
王者所以統攝平政理訟公卿之所司存勸農平賦宰
民之所專急盡力三時黔首之所克濟各修其分謂之
有序今更不然何以為治越職侵局有紊綱紀上無定
令民知何從自今以後亡匿避難羈旅他鄉皆當歸還
舊居不問前罪民相殺害牧守依法平決不聽私輙報
者誅及宗族隣伍相助與同罪州郡縣不得妄遣吏卒
煩擾民庶若有發調縣宰集鄉邑三老計貲定課裒多
益寡九品混通不得縱富督貧避彊侵弱太守覆檢能
否覈其殿最列言屬州刺史明考優劣抑退姦吏升進
貞良歳盡舉課上臺牧守荷治民之任當宣揚恩化奉
順憲典與國同憂直道正身肅居官次不亦善乎癸夘
遣使者以太牢祀北岳
二年春正月甲寅車駕還宮二月戊子馮文通遣使朝
貢求送侍子帝不許壬辰遣使者十餘軰詣髙麗東夷
諸國詔諭之三月丙辰劉義隆遣使朝貢辛未平東將
軍娥清安西將軍古弼率精騎一萬討馮文通平州刺
史元嬰又率遼西將軍會之文通廹急求救於髙麗髙
麗使其大將葛蔓盧以步騎二萬人迎文通甲戌以(闕/)
鎮虎牢夏四月甲申皇子小兒苗兒並薨五月乙夘馮
文通奔髙麗戊午詔散騎常侍封撥使髙麗徴送文通
丁夘行幸河西赫連定之西也楊難當竊據上邽秋七
月庚戌詔驃騎大將軍樂平王丕等督河西髙平諸軍
討之詔散騎侍郎廣平子游雅等使於劉義隆八月丁
亥遣使六輩使西域帝校獵于河西詔廣平公張黎發
定州七郡一萬二千人通沙泉道甲辰髙車國遣使朝
獻九月庚戍驃騎大將軍樂平王丕等至略陽難當奉
詔攝上邽守髙麗不送文通遣使奉表稱當與文通俱
奉王化帝以髙麗違詔議將擊之納樂平王丕計而止
冬十有一月己酉行幸棝陽驅野馬於雲中置野馬苑
閏月壬子車駕還宮乙丑穎川王提改封武昌王河西
王沮渠牧犍遣使朝貢是嵗吐谷渾慕璝死
三年春正月癸未征東大將軍中山王纂薨戊子太尉
北平王長孫嵩薨乙巳鎮南大將軍丹陽王叔孫建薨
二月乙夘行幸幽州存恤孤老問民疾苦還幸上谷遂
至代所過復田租之半髙麗契丹國並遣使朝獻三月
丁丑以南平王渾為鎮東大將軍儀同三司鎮和龍己
夘車駕還宮癸已龜兹悦般焉耆車師粟特疏勒烏孫
渴槃陁鄯善諸國各遣使朝獻丁酉劉義隆遣使朝貢
夏五月己丑詔曰方今寇逆消殄天下漸晏比年以來
屢詔有司班宣惠政與民寧息而内外羣官及牧守令
長不能憂勤所司糾察非法廢公帶私更相隱置濁貨
為官政存茍且夫法之不用自上犯之其令天下吏民
得舉告守令不如法者丙申行幸雲中秋七月戊子使
橅軍大將軍永昌王健司空上黨王長孫道生討山胡
白龍餘黨於西河滅之八月甲辰行幸河西九月甲申
車駕還宮丁酉遣使者拜西秦王慕璝弟慕利延為鎮
西大將軍儀同三司改封西平王冬十月癸夘行幸雲
中十有一月壬申車駕還宮甲申破洛那者舌國各遣
使朝獻奉汗血馬是嵗河西王沮渠牧犍世子封壇來
朝
四年春三月庚辰鄯善王弟素延耆來朝癸未罷沙門
年五十已下江陽王根薨是月髙麗殺馮文通夏五月
戊寅大赦天下丙申行幸五原秋七月壬午車駕北伐
事具蠕蠕傳冬十月乙丑大饗六軍十二月丁巳車駕
至自北伐上洛巴泉蕇等相率内附詔兼散騎常侍髙
雅使劉義隆
五年春正月庚寅行幸定州三月丁夘詔衛大將軍樂
安王範遣雍州刺史葛那取上洛劉義隆上洛太守鐔
長生棄郡走辛未車駕還宮庚寅以故南秦王世子楊
保宗為征南大將軍秦州牧武都王鎮上邽夏四月丁
酉鄯善龜兹疏勒焉耆諸國遣使朝獻五月丁丑治兵
於西郊癸未遮逸國獻汗血馬六月甲辰車駕西討沮
渠牧犍侍中宜都王穆夀輔皇太子決留臺事大將軍
長樂王嵇敬輔國大將軍建寧王崇二萬人屯漠南以
備蠕蠕秋七月己巳車駕至上都屬國城大饗羣臣講
武馬射壬午留輜重分部諸軍撫軍大將軍永昌王健
尚書令鉅鹿公劉潔諸軍與常山王素二道並進為前
鋒驃騎大將軍樂平王丕太宰陽平王杜超督平涼鄜
城諸軍為後繼八月甲午永昌王健獲牧犍牛馬畜産
二十餘萬牧犍遣弟董來率萬餘人拒戰於城南望塵
退走丙申車駕至姑臧牧犍兄子祖踰城來降乃分軍
圍之九月丙戌牧犍兄子萬年率麾下來降是日牧犍
與左右文武五千人面縛軍門帝解其縳待以藩臣之
禮收其城内户口二十餘萬倉庫珍寳不可稱計進張
掖公秃髮保周爵為王與龍驤將軍穆羆安逺將軍源
賀分略諸郡雜人降者亦數十萬牧犍弟張掖太守宜
得燒倉庫西奔酒泉樂都太守安周南奔吐谷渾遣鎮
南將軍奚眷討張掖遂至酒泉牧犍弟酒泉太守無諱
及宜得復奔晉昌使弋陽公元潔守酒泉鎮北將軍封
沓討樂都掠數千家而還班賜將士各有差戊子蠕蠕
犯塞遂至七介山京師大駭皇太子命上黨王長孫道
生等拒之事具蠕蠕傳冬十月辛酉車駕東還徙涼州
民三萬餘家于京師留驃騎大將軍樂平王丕征西將
軍賀多羅鎮涼州癸亥遣張掖王秃髮保周諭諸部鮮
卑保周因率諸部叛於張掖十有一月乙巳劉義隆遣
使朝獻并獻馴象一是月髙麗及粟特渴盤陁破洛那
悉居半諸國各遣使朝獻十有二月壬午車駕至自西
伐飲至策勲告於宗廟楊難當宼上邽鎮將元勿頭擊
走之是嵗鄯善龜兹疏勒焉耆髙麗粟特渴盤陁破洛
那悉居半等國並遣使朝貢
　
　
　
　
　
　魏書卷四上
　魏書卷四上考證
世祖紀初造新字千餘○(臣人龍/)按本書太祖紀天興
　四年比衆經文字凡四萬餘字此則初造新字頒之
　逺近蓋天興所集者經傳所有也始光所造者時俗
　所行而衆經文所不及收者也金石文字記謂説文
　所無而後人續添之字大都出此然三國志云有山
　隂朱育依體像類造作異字千名以上則知别撰之
　字自漢有之矣
馮文通長樂公崇及其母弟朗朗弟邈○北史作馮文
　通子長樂公崇考列傳崇朗邈皆文通子也加一子
　字義較明
　
　
　
　
　魏書卷四上考證
欽定四庫全書
　魏書卷四下
　　齊　　　　魏　　　　收　　　　撰
　帝紀第四下
　　世祖紀下　恭宗紀
太平真君元年春正月己酉沮渠無諱圍酒泉辛亥分
遣侍臣廵行州郡觀察風俗問民疾苦壬子無諱誘執
弋陽公元潔二月己巳詔假通直常侍邢穎使於劉義
隆發長安五千人浚昆明池三月酒泉陷夏四月庚辰
無諱寇張掖秃髪保周屯于刪丹丙戍詔撫軍大將軍
永昌王健等督諸軍討保周五月辛夘行幸北部乙巳
無諱復圍張掖不克退還丙辰車駕還宮六月丁丑皇
孫濬生大赦改年秋七月行幸隂山己丑永昌王健至
番禾破保周保周遁走丙申皇太后竇氏崩于行宮癸
丑保周自殺傳首京師八月甲申無諱降送弋陽公元
潔及諸將士九月壬寅車駕還宮冬十有一月丁亥行
幸山北十二月車駕還宮是嵗州鎮十五民饑開倉賑
恤以河南王曜子羯兒為河間王後改封畧陽王
二年春正月癸夘拜沮渠無諱為征西大將軍涼州牧
酒泉王甲辰行幸溫泉二月壬戍車駕還宮三月辛夘
葬惠太后於崞山庚戌新興王俊畧陽王羯兒有罪並
黜為公辛亥封蠕蠕郁乆閭乞列歸為朔方王沮渠萬
年為張掖王夏四月丁巳劉義隆遣使朝貢庚辰詔鎮
南將軍南陽公奚眷征酒泉五月辛夘行幸山北秋八
月辛亥詔散騎侍郎張偉等使劉義隆行幸河西九月
戊戍撫軍大將軍永昌王健薨冬十有一月庚子鎮南
將軍奚眷平酒泉獲沮渠天周臧嗟屈徳男女四千口
十有二月甲戍車駕還宮丙子劉義隆遣使朝貢
三年春正月甲申帝至道壇親受符籙備法駕旗幟盡
青語在釋老志三月壬寅北平王長孫頽有罪削爵為
侯夏四月無諱走渡流沙據鄯善李暠孫寶據敦煌遣
使内附三月行幸隂山之北閏月劉義隆龍驤將軍裴
方明梁州刺史劉康祖寇南秦南秦王楊難當敗奔於
上邽六月丙戍難當朝於行宮先是起殿於隂山之北
殿始成而難當至因名曰廣徳焉秋七月丙寅詔安西
將軍建興公古弼督隴右諸軍及殿中虎賁與武都王
楊保宗等從祁山南入征西將軍淮陽公皮豹子與琅
邪王司馬楚之等督關中諸軍從散關西入俱會仇池
鬱林公司馬文思為征南大將軍進爵譙王督洛豫諸
軍事南趣襄陽征南將軍東安公刁雍東趣廣陵邀方
明歸路冬十月己夘封皇子伏羅為晉王翰為秦王譚
為燕王建為楚王余為吳王十有二月辛巳侍中太保
襄城公盧魯元薨丁酉車駕還宮李寶遣使朝貢以寶
為鎮西大將軍開府儀同三司沙州牧封敦煌公
四年春正月己巳征西將軍皮豹子等大破劉義隆將
於樂鄉擒其將王奐之王長卿等强元明辛伯奮棄下
辨遁走追斬之盡虜其衆庚午行幸中山二月丙子車
駕至于恒山之陽詔有司刋石勒銘是月克仇池三月
庚申車駕還宮壬戌烏洛侯國遣使朝貢夏四月武都
王楊保宗謀反諸將擒送京師諸氐羌復推保宗弟文
徳為主圍仇池丁酉大赦天下己亥行幸隂山五月將
軍古弼大破諸氐解仇池圍六月庚寅詔曰朕承天子
民憂理萬國欲令百姓家給人足興於禮義而牧守令
宰不能助朕宣揚恩徳勤恤民隱至乃侵奪其産加以
殘虐非所以為治也今復民貲賦三年其田租嵗輸如
常牧守之徒各厲精為治勸課農桑不得妄有徴發有
司彈糾勿有所縱癸巳大閲于西郊秋九月辛丑行幸
漠南甲辰捨輜重以輕騎襲蠕蠕分軍為四道事具蠕
蠕𫝊鎮北將軍封沓亡入蠕蠕冬十一月將軍皮豹子
等追破劉義隆將於濁水甲子車駕至於朔方詔曰朕
承祖宗重光之緒思闡洪基恢隆萬世自經營天下平
暴除亂埽清不順二十年矣夫隂陽有往復四時有代
謝授子任賢所以休息優隆功臣式圖長乆蓋古今不
易之令典也其令皇太子副理萬幾總統百揆諸朕功
臣勤勞日乆皆當以爵歸第隨時朝請饗宴朕前論道
陳謨而已不宜復煩以劇職更舉賢俊以備百官主者
明為科制以稱朕心十二月辛夘車駕至自北伐
五年春正月壬寅皇太子始總百揆侍中中書監宜都
王穆夀司徒東郡公崔浩侍中廣平公張黎侍中建興
公古弼輔太子以決庶政諸上書者皆稱臣上疏儀與
表同戊申詔曰愚民無識信惑妖邪私飬師巫挾藏䜟
記隂陽圖緯方伎之書又沙門之徒假西戎虚誕生致
妖孽非所以壹齊政化布淳徳於天下也自王公已下
至於庶人有私飬沙門師巫及金銀工巧之人在其家
者皆遣詣官曹不得容匿限今年二月十五日過期不
出師巫沙門身死主人門誅明相宣告咸使聞知庚戍
詔曰自頃以來軍國多事未宣文教非所以整齊風俗
示軌則於天下也今制自王公已下至於卿士其子息
皆詣太學其百工伎巧騶卒子息當習其父兄所業不
聽私立學校違者師身死主人門誅二月辛未中山王
辰等八將以北伐後期斬于都南癸酉驃騎大將軍樂
平王丕薨庚辰行幸廬(闕/)三月戊戌大會于那南池遣
使者四輩使西域甲辰車駕還宮癸丑詔征西大將軍
司空上黨王長孫道生鎮統萬夏四月乙亥侍中太宰
陽平王杜超為帳下所殺五月丁酉行幸隂山之北六
月北部民殺立義將軍衡陽公莫孤率五千餘落北走
追擊于漠南殺其渠帥餘徙居冀相定三州為營户西
平王吐谷渾慕利延殺其兄子緯代是月緯代弟叱力
延等來奔乞師以叱力延為歸義王秋七月癸夘東雍
州刺史沮渠秉謀叛伏誅八月乙丑田于河西壬午詔
員外散騎常侍髙濟使於劉義隆晉王伏羅督髙平涼
州諸軍討吐谷渾慕利延九月帝自河西至馬邑觀于
崞川己亥車駕還宮丁未行幸漠南冬十月癸未晉王
伏羅大破慕利延慕利延走奔白蘭慕利延從弟伏念
長史鵴鳩黎部大崇娥等率其部一萬三千落内附十
一月劉義隆遣使朝貢十二月粟特國遣使朝貢丙戍
車駕還宮
六年春正月辛亥車駕行幸定州引見長老存問之詔
兼員外散騎常侍宋愔使劉義隆二月遂西幸上黨觀
連理樹於泫氏西至吐京討徙叛胡出配郡縣三月庚
申車駕還宮詔諸有疑獄皆付中書以經義量決是月
酒泉公郝溫反於杏城殺守將王幡縣吏蓋鮮率宗族
討溫溫棄城走自殺家屬伏誅夏四月庚戌征西大將
軍高涼王那等討吐谷渾慕利延於隂平白蘭詔秦州
刺史天水公封勑文擊慕利延兄子什歸於枹罕散騎
常侍成周公萬度歸乗傳發涼州以西兵襲鄯善六月
壬辰車駕北廵什歸聞軍將至棄城夜遁秋八月丁亥
封勅文入枹罕分徙千家還上邽壬辰度歸以輕騎至
鄯善執其王真逹以詣京師帝大悦厚待之車駕幸隂
山之北次于廣徳宮詔發天下兵三分取一各當戒嚴
以須後命徙諸種雜人五千餘家於北邊令民北徙畜
牧至廣漠以餌蠕蠕壬寅髙涼王那軍到曼頭城慕利
延驅其部落西渡流沙那急追故西秦王慕璝世子被
囊逆軍拒戰那擊破之被囊輕騎遁走中山公杜豐精
騎追之度三危至雪山生擒被囊什歸及熾磐子成龍
送于京師慕利延遂西入于闐國九月盧水胡蓋吳聚
衆反於杏城冬十月戊子長安鎮副將元紇率衆討之
為吳所殺吳黨遂盛民皆渡渭奔南山於是詔發髙平
勑勒騎赴長安詔將軍叔孫㧞乗傳領攝并秦雍兵屯
渭北十有一月髙涼王那振旅還京師己未遣那及殿
中尚書安定公韓茂率騎屯相州之陽平郡發冀州民
造浮橋於碻磝津蓋吳遣其部落帥白廣平西掠新平
安定諸夷酋皆聚衆應之殺汧城守將呉遂進軍李閠
堡分兵掠臨晉已東將軍章直與戰大敗之兵溺死於
河者三萬餘人吳又遣兵西掠至長安將軍叔孫技與
戰於渭北大破之斬首三萬餘級庚申遼東王竇漏頭
薨河東蜀薛永宗聚黨盜官馬數千匹驅三千餘人入
汾曲西通蓋吳受其位號秦州刺史金城公周鹿觀率
衆討之不克而還庚午詔殿中尚書扶風公元處真尚
書平陽公慕容嵩二萬騎討薛永宗詔殿中尚書乙㧞
率五將三萬騎討蓋吳西平公寇提三將一萬騎討吳
黨白廣平蓋吳自號天台王署置百官辛未車駕還宮
選六州兵勇猛者二萬人使永昌王仁髙涼王那分領
為二道各一萬騎南畧淮泗以北徙青徐之民以實河
北癸未車駕西征
七年春正月戊辰車駕次東雍州庚午圍薛永宗營壘
永宗出戰大敗六軍乗之永宗衆潰永宗男女無少長
赴汾水死辛未車駕南幸汾隂庚辰帝臨戲水蓋吳退
走北地二月丙戍幸長安存問父老丁亥幸昆明池丙
申幸盩厔誅叛民耿青孫溫二壘與蓋吳通謀者軍次
陳倉誅散關氐害守將者還幸雍城田於岐山之陽北
道諸軍乙㧞等大破蓋吳於杏城吳棄馬遁走永昌王
仁至髙平擒劉義隆將王章略金鄉方與遷其民五千
家於河北髙涼王那至濟南東平陵遷其民六千餘家
於河北三月詔諸州坑沙門毁諸佛像徙長安城工巧
二千家於京師車駕旋軫幸洛水分軍誅李閏叛羌是
月金城邊冏天水梁會反據上邽東城秦州刺史封勑
文擊之斬冏衆復推㑹為帥夏四月甲申車駕至自長
安戊子鄴城毁五層佛圖於泥像中得玉璽二其文皆
曰受命於天既壽永昌其一刻其旁曰魏所受漢傳國
璽五月癸亥安豐公閭根率騎詣上邽與勑文討梁會
會走漢中蓋吳復聚杏城自號秦地王假署山民衆旅
復振於是遣永昌王仁髙涼王那督北道諸軍同討之
六月甲申發定冀相三州兵二萬人屯長安南山諸谷
以防越逸丙戍發司幽定冀四州十萬人築畿上塞圍
起上谷西至于河廣袤皆千里秋八月蓋吳為其下人
所殺傳首京師永昌王仁平其遺燼髙涼王那破蓋吳
黨白廣平生擒屠各路那羅於安定斬于京師復略陽
公羯兒王爵
八年春正月吐京胡阻險為盜詔征東將軍武昌王提
征南將軍淮南王他討之不下山胡曹僕渾等渡河西
保山以自固招引朔方諸胡提等引軍討僕渾二月己
夘髙涼王那等自安定討平朔方胡因與提等合軍共
攻僕渾斬之其衆赴險死者以萬數癸未行幸中山頒
賜從官文武各有差髙陽易縣民不從官命討平之徙
其餘燼於北地三月河西王沮渠牧犍謀反伏誅徙安
州丁零三千家於京師夏五月車駕還宮六月西征諸
將扶風公元處真等八將坐盜没軍資所在虜掠贓各
千萬計並斬之八月衞大將軍樂安王範薨冬十月侍
中中書監宜都王穆夀薨十二月鄯善遮逸國並遣子
朝獻晉王伏羅薨
九年春正月劉義隆遣使朝貢氐楊文徳受義隆官號
守葭蘆城招誘武都隂平五部氐民詔仇池鎮將皮豹
子討之文徳棄城南走擒其妻子寮屬義隆白水太守
郎啓元率衆救文徳豹子逆擊大破之啓元文徳走還
漢中宕昌羌酋梁瑾慈遣使内附并貢方物二月癸夘
行幸定州山東民饑啓倉賑之罷塞圍作遂西幸上黨
誅潞叛民二千餘家徙西河離石民五千餘家于京師
詔於壺關東北大王山累石為三封又斬其北鳯皇山
南足以斷之三月車駕還宮夏五月甲戌以交趾公韓
㧞為假節征西將軍領䕶西戎校尉鄯善王鎮鄯善賦
役其民比之郡縣六月辛酉行幸廣徳宮丁夘悦般國
遣使求與王師俱討蠕蠕帝許之秋八月詔中外諸軍
戒嚴九月乙酉治兵于西郊丙戍上幸隂山是月成周
公萬度歸千里驛上大破焉耆國其王鳩尸卑那奔龜
兹冬十月辛丑恒農王奚斤薨癸夘以婚姻奢靡喪𦵏
過度詔有司更為科限癸亥大赦天下十有二月詔成
周公萬度歸自焉耆西討龜兹皇太子朝于行宮遂從
北討至于受降城不見蠕蠕因積糧城内留守而還北
平王長孫敦坐事降爵為公
十年春正月戊辰朔帝在漠南大饗百寮班賜有差甲
戍北伐二月蠕蠕渠帥爾綿他㧞等率其部落千餘家
來降蠕蠕吐賀真恐懼逺遁事具蠕蠕傳三月遂蒐于
河西庚寅車駕還宫夏五月庚寅行幸隂山秋七月浮
圖沙國遣使貢獻九月閲武磧上遂北伐事具蠕蠕傳
冬十月庚子皇太子及羣官奉迎於行宮壬午大饗班
賜所獲及布帛各有差十有一月龜兹疏勒破落那員
闊諸國各遣使朝獻十有二月戊申車駕至自北伐己
酉以平昌公元託真為中山王
十一年春正月乙酉行幸洛陽所過郡國皆親對髙年
存恤孤寡以髙涼王那為儀同三司二月甲午大蒐於
梁川皇子真薨是月大治宮室皇太子居于北宮車駕
遂征懸瓠益遣使者安慰境外之民其不服者誅之永
昌王仁大破劉義隆將劉坦之程天祚於汝東斬坦之
擒天祚夏四月癸夘輿駕還宮賜從者及留臺郎吏已
上生口各有差六月己亥誅司徒崔浩辛丑北廵隂山
秋七月義隆遣其輔國將軍蕭斌之率衆六萬寇濟州
刺史王買得棄州走斌之遂入城仍使寧朔將軍王元
謨西攻滑臺詔枋頭鎮將平南將軍南康公杜道􁏒助
守兗州八月癸亥田於河西癸未治兵於西郊九月辛
夘輿駕南伐癸巳皇太子北伐屯於漠南吳王余留守
京都庚子曲赦定冀相三州死罪已下發州郡兵五萬
分給諸軍冬十月癸亥車駕止枋頭詔殿中尚書長孫
真率騎五千自石濟渡備元謨遁走乙丑車駕濟河元
謨大懼棄軍而走衆各潰散追躡斬首萬餘級器械山
積帝遂至東平蕭斌之棄濟州退保厯城乃命諸將分
道並進使征西大將軍永昌王仁自洛陽出壽春尚書
長孫真趨馬頭楚王建趨鍾離髙涼王那自青州趨下
邳車駕自卭道十有一月辛夘至于鄒山劉義隆魯郡
太守崔邪利率屬城降使使者以太牢祀孔子壬子次
于彭城遂趨盱眙頞盾國獻師子一十有二月丁夘車
駕至淮詔刈萑葦作筏數萬而濟義隆盱眙守將臧質
閉門拒守將軍胡崇之等率衆二萬援盱眙燕王譚大
破之梟崇之等斬首萬餘級淮南皆降是月永昌王仁
攻懸瓠㧞之獲義隆守將趙淮送京師斬之過定項城
及淮西大破義隆將劉康祖斬之并虜將軍胡盛之王
羅漢等傳致行宮癸未車駕臨江起行宮於𤓰歩山永
昌王仁自厯陽至於江西髙涼王那自山陽至於廣陵
諸軍皆同日臨江所過城邑莫不望塵奔潰其降者不
可勝數甲申義隆使獻百牢貢其方物又請進女於皇
孫以求和好帝以師婚非禮許和而不許婚使散騎侍
郎夏侯野報之詔皇孫為書致馬通問焉
正平元年春正月丙戍朔大會羣臣於江上班賞各有
差文武受爵者二百餘人丁亥輿駕北旋是月破洛那
罽賔迷密諸國各遣使朝獻二月戊寅車駕濟河癸未
次于魯口皇太子朝於行宮三月己亥車駕至自南伐
飲至策勲告於宗廟以降民五萬餘家分置近畿賜留
臺文武所獲軍資生口各有差夏五月壬寅大赦六月
壬戌改年車師國王遣子入侍詔曰夫刑網太密犯者
更衆朕甚愍之有司其案律令務求厥中自餘有不便
於民者依比增損詔太子少傅游雅中書侍郎胡方囘
等改定律制略陽王羯兒儀同三司髙涼王那有罪賜
死戊辰皇太子薨壬申𦵏景穆太子於金陵秋七月丁
亥行幸隂山省諸曹吏員三分之一九月癸巳車駕還
宮冬十月庚申行幸隂山劉義隆遣使朝貢詔殿中將
軍郎法祐使於義隆己巳司空上黨王長孫道生薨十
有二月丁丑車駕還宮封皇孫濬為髙陽王尋以皇孫
世嫡不宜在藩乃止封秦王翰為東平王燕王譚為臨
淮王楚王建為廣陽王呉王余為南安王
二年春正月庚辰朔南來降民五千餘家於中山謀叛
州軍討平之冀州刺史張掖王沮渠萬年與降民通謀
賜死三月甲寅帝崩於永安宮時年四十五祕不發喪
中常侍宗愛矯皇后令殺東平王翰迎南安王余入而
立之大赦改元為承平尊皇后赫連氏為皇太后三月
辛夘上尊諡曰太武皇帝𦵏於雲中金陵廟號世祖夏
六月劉義隆將檀和之寇濟州梁坦及魯安生軍于京
索龎萌薛安都寇宏農秋七月征南將軍安定公韓元
興討之和之退梁坦安生亦走八月冠軍將軍封禮率
騎二千從浢津南渡赴宏農九月司空髙平公兒烏干
屯潼關平南將軍昌黎公元遼屯河内冬十月丙午朔
余為宗愛所賊殿中尚書長孫渇侯與尚書陸麗迎立
皇孫是為髙宗焉帝生不逮密太后及有所識言則悲
慟哀感傍人太宗聞而嘉歎暨太宗不豫衣不釋帶性
清儉率素服御飲膳取給而已不好珍麗食不二味所
幸昭儀貴人衣無兼綵羣臣白帝更峻京邑坁隍以從
周易設險之義又陳蕭何壯麗之説帝曰古人有言在
徳不在險屈丐蒸土築城而朕滅之豈在城也今天下
未平方須民力土功之事朕所朱為蕭何之對非雅言
也毎以財者軍國之本無所輕費至賞賜皆是死事勲
績之家親戚愛寵未曾横有所及臨敵常與士卒同在
矢石之間左右死傷者相繼而帝神色自若是以人思
効命所向無前命將出師指授節度從命者無不制勝
違爽者率多敗失性又知人㧞士於卒伍之中惟其才
效所長不論本末兼甚嚴斷明於刑賞功者賞不遺賤
罪者刑不避親雖寵愛之終不虧法常曰法者朕與天
下共之何敢輕也故大臣犯法無所寛假雅長聽察瞬
息之間下人無以措其姦隱然果於誅戮後多悔之司
徒崔浩既死之後帝北伐時宣城公李孝伯疾篤𫝊者
以為卒也帝聞而悼之謂左右曰李宣城可惜又曰朕
向失言崔司徒可惜李宣城可哀褒貶雅意皆此類也
恭宗景穆皇帝諱晃太武皇帝之長子也母賀夫人延
和元年春正月丙午立為皇太子時年五歳明慧彊識
聞則不忘及長好讀經史皆通大義世祖甚竒之世祖
東征和龍詔恭宗錄尚書事西征涼州詔恭宗監國初
世祖之伐河西也李順等咸言姑臧無水草不可行師
恭宗有疑色及車駕至姑臧乃詔恭宗曰姑臧城東西
門外流泉合於城北其大如河自餘溝渠流入澤中其
間乃無燥地澤草茂盛可供大軍數年人之多言亦可
惡也故有此勑以釋汝疑恭宗謂宮臣曰為人臣不實
若此豈是忠乎吾初聞有疑但帝決行耳㡬誤人大事
言者復何面見帝也真君四年恭宗從世祖討蠕蠕至
鹿渾谷與賊相遇虜惶怖部落擾亂恭宗言於世祖曰
今大軍卒至宜速進擊掩其不備破之必矣尚書令劉
潔固諫以為塵盛賊多出至平地恐為所圍須軍大集
然後擊之可也恭宗謂潔曰此塵之盛由賊恇擾軍人
亂故何有營上而有此塵世祖疑之遂不急擊蠕蠕逺
遁既而獲虜候騎世祖問之對曰蠕蠕不覺官軍卒至
上下惶懼引衆北走經六七日知無追者始乃徐行世
祖深恨之自是恭宗所言軍國大事多見納用遂知萬
機初恭宗監國曾令曰周書言任農以耕事貢九榖任
圃以樹事貢草木任工以餘材貢器物任商以市事貢
貨賄任牧以畜事貢鳥獸任嬪以女事貢布帛任衡以
山事貢其材任虞以澤事貢其物其制有司課畿内之
民使無牛家以人牛力相貿墾殖鋤耨其有牛家與無
牛家一人種田二十二畆償以私鋤功七畆如是為差
至與小老無牛家種田七畆小老者償以鋤功二畝皆
以五口下貧家為率各列家别口數所勸種頃畝明立
簿目所種者於地首標題姓名以辨種殖之功又禁飲
酒雜戲棄本沽販者墾田大為增闢正平元年六月戊
辰薨於東宮時年二十四庚午冊曰嗚呼惟爾誕資明
叡岐嶷夙成正位少陽克荷基構賔于四門百揆時叙
允釐庶績風雨不迷宜享無疆隆我皇祚如何不幸奄
焉殂殞朕用悲慟于厥心今使使持節兼太尉張黎兼
司徒竇瑾奉策即柩賜諡曰景穆以顯昭令徳魂而有
靈其尚嘉之髙宗即位追尊為景穆皇帝廟號恭宗
史臣曰世祖聰明雄斷威靈傑立藉二世之資奮征伐
之氣遂戎軒四出周旋險夷掃統萬平秦隴翦遼海盪
河源南夷荷擔北蠕削跡廓定四表混一戎華其為功
也大矣遂使有魏之業光邁百王豈非神叡經綸事當
命世至於初則東儲不终末乃釁成所忽固本貽防殆
弗思乎恭宗明徳令聞夙世殂夭其戾園之悼歟
　
　
　
　
　
　
　
　
　
　
　
　
　
　
　魏書卷四下
　魏書卷四下考證
世祖紀明於刑賞功者賞不遺賤罪者刑不避親○賤
　監本誤賊今改正
　
　
　
　
　
　
　
　
　
　
　
　
　魏書卷四下考證
欽定四庫全書
　魏書卷五
　　齊　　　　魏　　　　　収　　　　撰
　帝紀第五
　　高宗紀
高宗文成皇帝諱濬恭宗景穆皇帝之長子也母曰閭
氏眞君元年六月生於東宮帝少聰逹世祖愛之常置
左右號世嫡皇孫年五歳世祖北廵帝從在後逢虜帥
桎一奴欲加其罰帝謂之曰奴今遭我汝宜釋之帥奉
命解縛世祖聞之曰此兒雖小欲以天子自處意竒之
既長風格異常每有大政常參決可否正平二年十月
戊申卽皇帝位於永安前殿大赦改年
興安元年冬十月以驃騎大將軍元夀樂爲太宰都督
中外諸軍事錄尚書事尚書長孫渴侯爲尚書令加儀
同三司十有一月丙子二人爭權並賜死癸未廣陽王
建薨臨淮王譚薨甲申皇妣薨太尉張黎司徒古弼以
議不合旨黜爲外都大官平南將軍宋子侯周忸進爵
樂陵王南部尚書章安子陸麗爲平原王文武各加位
一等壬寅追尊景穆太子爲景穆皇帝皇妣爲恭皇后
尊保母常氏爲保太后隴西屠各王景文叛詔統萬鎭
將南陽王惠夀討平之十有二月戊申祔葬恭皇后於
金陵乙卯初復佛法丁巳以樂陵王周忸爲太尉平原
王陸麗爲司徒鎭西將軍杜元寳爲司空保達沙獵國
各遣使朝獻戊寅建業公陸俟進爵東平王廣平公杜
遺進爵爲王癸亥詔以營州蝗開倉賑恤甲子太尉樂
陵王周忸有罪賜死濮陽公閭若文進爵爲王
二年春正月辛巳司空杜元寳進爵京兆王廣平王杜
遺薨尚書僕射東安公劉尼進爵爲王封建寧王崇子
麗爲濟南王癸未詔與民雜調十五丙戌尚書西平公
源賀進爵爲王二月己未司空京兆王杜元寳謀反伏
誅建寧王崇崇子濟南王麗爲元寳所引各賜死乙丑
發京師五千人穿天淵池是月劉義隆子劭殺其父而
自立三月壬午尊保太后爲皇太后安豐公閭虎皮進
爵爲河間王乙未疏勒國遣使朝獻夏五月乙酉行幸
崞山辛卯還宫是月劉劭弟駿殺劭而自立閏月乙亥
太皇太后赫連氏崩秋七月辛亥行幸隂山濮陽王閭
若文征西大將軍永昌王仁謀反乙丑賜仁死於長安
若文伏誅己巳車駕還宫是月築馬射臺於南郊八月
辛未渴槃陁國遣使朝貢戊戌詔曰朕以眇身纂承大
業懼不能宣慈恵和寧濟方㝢夙夜兢兢若臨淵谷然
卽位以來百姓晏安風雨順序邉方無事衆瑞兼呈不
可稱數又於苑内獲方寸玉印其文曰子孫長夀羣公
卿士咸曰休哉豈朕一人克臻斯應實由天地祖宗降
祐之所致也思與兆庶共兹嘉慶其令民大酺三日諸
殊死已下各降罪一等九月壬子閲武於南郊冬十有
一月辛酉行幸信都中山觀察風俗十有二月誅河間
鄚民爲賊盜者男年十五以下爲生口班賜從臣各有
差甲午車駕還宫厙莫奚契丹罽賔等十餘國各遣使
朝貢復北平公長孫敷王爵
興光元年春正月乙丑以侍中河南公伊馛爲司空二
月甲午帝至道壇登受圖籙禮畢曲赦京師班賞各有
差夏六月丙寅行幸隂山秋七月庚子皇子𢎞生辛丑
大赦改年八月甲戌趙王深薨乙亥車駕還宫己丑皇
叔虎頭龍頭薨九月庚申庫莫奚國獻名馬有一角狀
如麟是月閉都城門大索三日獲姦人亡命數百人冬
十有一月北鎭將房杖擊蠕蠕虜其將豆渾與句等獲
馬千餘匹戊戌行幸中山遂幸信都十有二月丙子還
幸靈丘至溫泉宫庚辰車駕還宫出于叱萬單國各遣
使朝獻
太安元年春正月辛酉奉世祖恭宗神主于太廟車騎
大將軍樂平王拔有罪賜死二月癸未武昌王提薨三
月己亥詔曰今始奉世祖恭宗神主于太廟又於西苑
遍秩羣神朕以大慶饗賜百寮而犯罪之人獨卽刑戮
非所以子育羣生矜及衆庶夫聖人之教自近及逺是
以周文刑於寡妻至于兄弟以御家邦化茍從近恩亦
宜然其曲赦京師死囚已下夏六月壬戌詔名皇子曰
宏曲赦京城改年癸酉詔曰夫爲治者因宜以設官舉
賢以任職故上下和平民無怨謗若官非其人姦邪在
位則政教陵遲至於凋薄思明黜陟以隆治道今遣尚
書穆真等三十人廵行州郡觀察風俗入其境農不
墾殖田畝多荒則徭役不時廢於力也耆老飯蔬食少
壯無衣褐則聚斂煩數匱於財也閭里空虗民多流散
則綏導無方疎於恩也盜賊公行劫奪不息則威禁不
設失於刑也衆謗並興大小嗟怨善人隱伏佞邪當途
則爲法混淆昏於政也諸如此比黜而戮之善於政者
褒而賞之其有阿枉不能自申聽詣使告狀使者檢治
若信清能衆所稱美誣告以求直反其罪使者受財斷
察不平聽詣公車上訴其不孝父母不順尊長爲吏姦
暴及爲盜賊各具以名上其容隱者以所匿之罪罪之
是月遮逸國遣使朝貢戊寅帝畋於犢倪山甲申還宫
秋七月丙辰行幸河西八月丁亥車駕還宫冬十月波
斯疏勒國並遣使朝貢庚午以遼西公常英爲太宰進
爵爲王
二年春正月乙卯立皇后馮氏二月丁巳立皇子𢎞爲
皇太子大赦天下丁零數千家亡匿井陘山聚爲寇盜
詔定州刺史許宗之并州刺史乞佛成龍討平之夏六
月羽林郎于判元提等謀逆伏誅秋八月甲申畋於河
西是月平西將軍漁陽公尉眷北擊伊吾克其城大獲
而還九月辛巳河東公閭毗零陵公閭紇並進爵爲王
冬十月甲申車駕還宫甲午曲赦京師十有一月尚書
西平王源賀改封隴西王嚈噠普嵐國並遣使朝獻劉
駿濮陽太守姜龍駒新平太守楊伯倫各棄郡率吏民
來降
三年春正月壬戌畋於崞山戊辰還宮粟特于闐國各
遣使朝貢徵漁陽公尉眷拜太尉進爵爲王錄尚書事
夏五月庚申畋於松山己巳還宫封皇弟新成爲陽平
王六月癸卯行幸隂山秋八月畋於隂山之北己亥還
宫冬十月將東廵詔太宰常英起行宮於遼西黄山十
有一月蠻王文虎龍率千餘家内附十有二月以州鎭
五蝗民饑使使者開倉以賑之是月于闐扶餘等五十
餘國各遣使朝獻
四年春正月丙午朔初設酒禁乙卯行幸廣寗溫泉宮
遂東廵平州庚午至於遼西黄山宫遊宴數日親對高
年勞問疾苦二月丙子登碣石山觀滄海大饗羣臣於
山下班賞進爵各有差改碣石山爲樂遊山築壇記行
於海濵戊寅南幸信都畋遊於廣川三月丁未觀馬射
於中山所過郡國賜復一年丙辰車駕還宫起太華殿
乙丑東平王陸俟薨夏五月壬戌詔曰朕卽阼至今屢
下寛大之㫖蠲除煩苛去諸不急欲令物獲其所人安
其業而牧守百里不能宣揚恩意求欲無厭斷截官物
以入於已使課調懸少而深文極墨委罪於民茍求免
咎曾不改懼國家之制賦役乃輕比年已來雜調減省
而所在州郡咸有逋懸非在職之官綏導失所貪穢過
度誰使之然自今常調不充民不安業宰民之徒加以
死罪申告天下稱朕意焉六月丙申畋於松山秋七月
庚午行幸河西九月乙巳還宫辛亥太華殿成丙寅饗
羣臣大赦天下冬十月甲戌北廵至隂山有故塚毁廢
詔曰昔姬文葬枯骨天下歸仁自今有穿毁墳壠者斬
之劉駿將殷孝祖脩兩城於清水東詔鎮西將軍天水
公封勑文等擊之辛卯車駕次于車輪山累石記行征
西將軍皮豹子等三將三萬騎助擊孝祖車駕度漠蠕
蠕絶跡逺遁其别部烏朱賀頽庫世頽率衆來降十有
二月征東將軍中山王託眞薨
五年春正月己巳朔征西將軍皮豹子略地至髙平大
破孝祖斬獲五千餘級二月己酉侍中司空河南公伊
馛薨三月庚寅曲赦京師死罪已下夏四月乙巳封皇
弟子推爲京兆王五月居常國遣使朝獻六月戊申行
幸隂山秋八月庚戌遂幸雲中壬戌還宫九月戊辰詔
曰夫褒賞必於有功刑罰審於有罪此古今之所同由
來之常式牧守莅民侵食百姓以營家業王賦不充雖
歲滿去職應計前逋正其刑罪而主者失於督察不加
弹正使有罪者優游獲免無罪者妄受其辜是啓姦邪
之路長貪暴之心豈所謂原情處罪以正天下自今諸
遷代者仰列在職殿最案制治罪克舉者加之爵寵有
愆者肆之刑戮使能否殊貫刑賞不差主者明爲條制
以爲常楷儀同三司敦煌公李寳薨冬十有二月戊申
詔曰朕承洪業統御羣有思恢政化以濟兆民故薄賦
斂以實其財輕徭役以紓其力欲令百姓脩業人不匱
乏而六鎮雲中髙平二雍秦州徧遇災旱年穀不収其
遣開倉廪以賑之有流徙者諭還桑梓欲市糴他界爲
關傍郡通其交易之路若典司之官分職不均使上恩
不逹於下下民不贍於時加以重罪無有攸縱
和平元年春正月甲子朔大赦改元庚午詔散騎常侍
馮闡使於劉駿二月衛將軍樂安王良督東雍吐京六
壁諸軍西趣河西征西將軍皮豹子等督河西諸軍南
趨石樓以討河西叛胡夏四月戊戌皇太后常氏崩於
壽安宫五月癸酉葬昭太后於廣寗鳴鷄山六月甲午
詔征西大將軍陽平王新成等督統萬髙平諸軍出南
道南郡公李惠等督涼州諸軍出北道討吐谷渾什寅
崔浩之誅也史官遂廢至是復置河西叛胡詣長安首
罪遣使者安慰之秋七月乙丑劉駿遣使朝貢壬午行
幸河西八月西征諸軍至西平什寅走保南山九月諸
軍濟河追之遇瘴氣多有疫疾乃引軍還獲畜二十餘
萬庚午輿駕還宫冬十月居常王獻馴象三十有一月
詔散騎侍郎盧度世員外郎朱安興使於劉駿
二年春正月乙酉詔曰刺史牧民爲萬里之表自頃每
因發調逼民假貸大商富賈要射時利旬日之間增贏
十倍上下通同分以潤屋故編戸之家困於凍餒豪富
之門日有兼積爲政之弊莫過於此其一切禁絶犯者
十疋以上皆死布告天下咸令知禁二月辛卯行幸中
山丙午至於鄴遂幸信都三月劉駿遣使朝貢輿駕所
過皆親對髙年問民疾苦詔民年八十以上一子不從
役靈丘南有山髙四百餘丈乃詔羣官仰射山峰無能
踰者帝彎弧發矢出山三十餘丈過山南二百二十步
遂刋石勒銘是月發幷肆州五千人治河西獵道辛巳
輿駕還宮夏四月乙未侍中征東大將軍河東王閭毗
薨五月癸未詔南部尚書黄盧頭李敷等考課諸州秋
七月戊寅封皇弟小新成爲濟隂王加征東大將軍鎭
平原天賜爲汝隂王加征南大將軍鎭虎牢萬夀爲樂
浪王加征北大將軍鎭和龍洛侯爲廣平王壬午行廵
山北八月戊辰波斯國遣使朝獻丁丑輿駕還宫冬十
月詔假員外散騎常侍游明根員外郎昌邑侯和天徳
使于劉駿博陵之深澤章武之束州盜殺縣令州軍討
平之廣平王洛侯薨
三年春正月壬午以車騎大將軍東郡公乙渾爲太原
王癸未樂浪王萬夀薨二月癸酉畋于崞山遂觀漁于
旋鴻池三月甲申劉駿遣使朝貢髙麗蓰王契嚙思厭
於師疏勒石那悉居半渴槃陁諸國各遣使朝獻夏六
月庚申行幸隂山詔將軍陸真討雍州叛氐仇傉檀等
平之秋七月壬寅幸河西九月壬辰征西大將軍常山
王素薨冬十月丙辰詔曰朕承洪緒統御萬國垂拱南
靣委政羣司欲緝熈治道以致寧一夫三代之隆莫不
崇尚年齒今選舉之官多不以次令班白處後晚進居
先豈所謂彛倫攸叙者也諸曹選補宜各先盡勞舊才
能是月詔員外散騎常侍游明根員外郎昌邑侯和天
徳使于劉駿十有一月壬寅輿駕還宮十有二月乙卯
制戰陳之法十有餘條因大儺耀兵有飛龍騰虵魚麗
之變以示威武戊午零陵王閭㧞薨
四年春三月乙未賜京師民年七十以上太官厨食以
終其年皇子胡仁薨追封樂陵王乙巳詔曰朕憲章舊
典分職設官欲令敷揚治化緝熙庶績然在職之人皆
蒙顯擢委以事任當厲已竭誠務省徭役使兵民優逸
家給人贍今内外諸司州鎭守宰侵使兵民勞役非一
自今擅有召役逼雇不程皆論同枉法夏四月癸亥上
幸西苑親射虎三頭五月壬辰侍中漁陽王尉眷薨壬
寅行幸隂山秋七月壬午詔曰朕每歲以秋日閑月命
羣官講武平壤所幸之處必立宫壇糜費之功勞損非
一宜仍舊貫何必改作也八月丙寅遂畋于河西詔曰
朕順時畋獵而從官殺獲過度旣殫禽獸乖不合圍之
義其勑從官及典圍將校自今已後不聽濫殺其畋獲
皮肉别自頒賚壬申詔曰前以民遭饑寒不自存濟有
賣鬻男女者盡仰還其家或因縁勢力或私行請託共
相通容不時檢校令良家子息仍爲奴婢今仰精究不
聽取贖有犯加罪若仍不檢還聽其父兄上訴以掠人
論九月辛巳車駕還宮冬十月以定相二州霣霜殺稼
免民田租是月詔員外散騎常侍游明根驍騎將軍昌
邑子婁内近寧朔將軍襄平子李五鱗使于劉駿十有
二月辛丑詔曰名位不同禮亦異數所以殊等級示軌
儀今喪葬嫁娶大禮未備貴勢豪富越度奢靡非所謂
式昭典憲者也有司可爲之條格使貴賤有章上下咸
序著之于令壬寅詔曰夫㛰姻者人道之始是以夫婦
之義三綱之首禮之重者莫過於斯尊卑髙下宜令區
别然中代以來貴族之門多不率法或貪利財賄或因
緣私好在於茍合無所選擇令貴賤不分巨細同貫塵
穢清化虧損人倫將何以宣示典謨垂之來裔今制皇
族師傅王公侯伯及士民之家不得與百工伎巧卑姓
爲㛰犯者加罪
五年春正月丁亥封皇弟雲爲任城王二月詔以州鎮
十四去歲蟲水開倉賑恤夏四月癸卯頓丘公李峻進
爵爲王閏月戊子帝以旱故減膳責躬是夜㴻雨大降
五月庚申劉駿死子子業僭立六月丁亥行幸隂山秋
七月辛丑北鎭游軍大破蠕蠕壬寅行幸河西九月辛
丑車駕還宫冬十月琅邪王司馬楚之薨十有二月南
秦王楊難當薨吐呼羅國遣使朝獻
六年春正月丙申大赦天下三月丁丑行幸樓煩宫髙
麗蓰王對曼諸國各遣使朝獻三月戊戌相州刺史西
平郡王吐谷渾權薨乙巳車駕還宫夏四月破洛那國
獻汗血馬普嵐國獻寳劒五月癸卯帝崩于太華殿時
年二十六六月丙寅上尊諡曰文成皇帝廟號髙宗八
月葬雲中之金陵
史臣曰世祖經略四方内頗虗耗旣而國釁時艱朝野
楚楚髙宗與時消息靜以鎮之養威布德懷緝中外自
非機悟深裕矜濟爲心亦何能若此可謂有君人之度
矣
　
　
　
　
　
　魏書卷五
　魏書卷五考證
高宗紀李敷等考課諸州○等北史作業
　
　
　
　
　
　
　
　
　
　
　
　
　
　魏書卷五考證
欽定四庫全書
　魏書卷六
　　齊　　　　魏　　　　収　　　　撰
　帝紀第六
　　顯祖紀
顯祖獻文皇帝諱𢎞髙宗文成皇帝之長子也母曰李
貴人興光元年秋七月生於隂山之北太安二年二月
立爲皇太子聰叡機悟幼而有濟民神武之規仁孝純
至禮敬師友和平六年夏五月甲辰即皇帝位大赦天
下尊皇后曰皇太后車騎大將軍乙渾矯詔殺尚書楊
保年平陽公賈愛仁南陽公張天度于禁中戊申侍中
司徒平原王陸麗自湯泉入朝渾又殺之己酉以侍中
車騎大將軍乙渾爲太尉錄尚書事東安王劉尼爲司
徒尚書左僕射和其奴爲司空壬子以淮南王他爲鎭
西大將軍儀同三司鎭涼州六月封繁陽侯李嶷爲丹
陽王征東大將軍馮熙爲昌黎王乙丑詔曰夫賦斂煩
則民財匱課調輕則用不足是以十一而税頌聲作矣
先朝𣙜其輕重以恵百姓朕承洪業上惟祖宗之休命
夙興待旦惟民之恤欲令天下同於逸豫而徭賦不息
將何以塞煩去苛拯濟黎元者哉今兵革不起畜積有
餘諸有雜調一以與民秋七月癸巳太尉乙渾爲丞相
位居諸王上事無大小皆決於渾九月庚子曲赦京師
丙午詔曰先朝以州牧親民宜置良佐故勑有司班九
條之制使前政選吏以待俊乂必謂銓衡允衷朝綱應
敘然牧司寛惰不祗憲㫖舉非其人愆于典度今制刺
史守宰到官之日仰自舉民望忠信以爲選官不聼前
政共相干冐若簡任失所以罔上論是月劉子業征北
大將軍義陽王劉昶自彭城來降冬十月徵陽平王新
成京兆王子推濟隂王小新成汝隂王天賜任城王雲
入朝是歲劉子業叔父彧殺子業僭立
天安元年春正月己丑朔大赦改年二月庚申丞相太
原王乙渾謀反伏誅乙亥以侍中元孔雀爲濮陽王侍
中陸定國爲東郡王三月庚子以隴西王源賀爲太尉
辛丑髙宗文成皇帝神主祔于太廟辛亥帝幸道壇親
受符籙曲赦京師髙麗波斯于闐阿襲諸國遣使朝獻
秋七月(闕二/字)詔諸有詐取爵位罪特原之削其爵職其
有祖父假爵號貨賕以正名者不聼繼襲諸非勞進超
遷者亦各還初不以實聞者以大不敬論九月劉彧司
州刺史常珍竒以懸瓠内屬己酉初立鄉學郡置博士
二人助教二人學生六十人劉彧徐州刺史薛安都以
彭城内屬彧將張永沈攸之擊安都詔北部尚書尉元
爲鎮南大將軍都督諸軍事鎮東將軍城陽公孔伯恭
爲副出東道救彭城殿中尚書鎮西大將軍西河公元
石都督荆豫南雍州諸軍事給事中京兆侯張窮竒爲
副出西道救懸瓠冬十月曹利彤曷國各遣使朝獻十
有一月壬子劉彧兗州刺史畢衆敬遣使内屬十有二
月己未尉元軍次于秺彧將周凱張永沈攸之相繼退
走皇弟安平薨是歲州鎮十一旱民饑開倉賑恤
皇興元年春正月癸巳尉元大破張永沈攸之於吕梁
東斬首數萬級凍死者甚衆獲劉彧秦州刺史垣恭祖
羽林監沈承伯永攸之單騎走免獲軍資器械不可勝
數劉彧遣使朝貢庚子東平王道符謀反於長安殺副
將駙馬都尉萬古真鉅鹿公李恢雍州刺史魚𤣥明丙
午詔司空平昌公和其奴東陽公元丕等討道符丁未
道符司馬叚太陽攻道符斬之傳首京師道符兄弟皆
伏誅閏月以頓丘王李峻爲太宰劉彧青州刺史沈文
秀冀州刺史崔道固並遣使請舉州内屬詔平東將軍
長孫陵平南將軍廣陵公侯窮竒赴援之二月詔使持
節都督諸軍事征南大將軍慕容白曜督騎五萬次於
碻磝爲東道後援濟隂王小新成薨髙麗庫莫奚具伏
弗郁羽陵日連匹黎爾于闐諸國各遣使朝貢劉彧東
平太守申纂戍無鹽遏絶王使詔征南大將軍慕容白
曜督諸軍以討之三月甲寅尅之沈文秀崔道固復叛
歸劉彧白曜回師討之拔彧肥城垣苗糜溝三戍夏四
月白曜攻升城戍主房崇吉遁走秋八月白曜攻歴城
丁酉行幸武州山石窟寺戊申皇子宏生大赦改年九
月壬子髙麗于闐普嵐粟特國各遣使朝獻丁巳進馮
翊公李白爵梁郡王是月詔賜六鎮貧人布人三匹冬
十月癸卯田於那男池濮陽王孔雀坐怠慢降爵爲公
二年春二月癸未田于西山親射虎豹崔道固及劉彧
梁鄒戍主平原太守劉休賔舉城降是月徐州羣盜司
馬休符自稱晉王將軍尉元討平之三月白曜進圍東
陽戊午劉彧遣使朝貢夏四月辛丑以南郡公李恵爲
征南大將軍儀同三司都督闗右諸軍事雍州刺史進
爵爲王髙麗庫莫奚契丹具伏弗郁羽陵日連匹黎爾
叱六手悉萬丹阿大何羽眞侯于闐波斯國各遣使朝
獻五月乙卯田于崞山遂幸繁畤辛酉還宫六月庚辰
以河南闢地曲赦京師殊死以下以昌黎王馮熙爲太
傅秋九月辛亥封皇叔楨爲南安王長夀爲城陽王太
洛爲章武王休爲安定王冬十月辛丑上田於冷泉十
有一月以州鎭二十七水旱開倉賑恤十有二月甲午
詔曰頃張永迷擾敢拒王威暴骨原隰殘廢不少死生
寃痛朕甚愍焉天下民一也可勑郡縣永軍殘廢之士
聼還江南露骸草莾者収瘞之是月悉萬丹等十餘國
各遣使朝貢
三年春正月乙丑東陽潰虜沈文秀戊辰司空平昌公
和其奴薨二月蠕蠕髙麗庫莫奚契丹國各遣使朝獻
己卯以上黨公慕容白曜爲都督青齊東徐三州諸軍
事征南大將軍開府儀同三司青州刺史進爵濟南王
夏四月壬辰劉彧遣使朝貢丙申名皇子曰宏大赦天
下丁酉田于崞山五月徙青州民於京師六月辛未立
皇子宏爲皇太子秋七月蠕蠕國遣使朝貢冬十月侍
中太宰頓丘王李峻薨十有一月吐谷渾别帥白楊提
度汗率戸内附襄城公韓頽進爵爲王
四年春正月詔州鎮十一民饑開倉賑恤二月以東郡
王陸定國爲司空髙麗庫莫奚契丹各遣使朝獻吐谷
渾拾寅不供職貢詔使持節征西大將軍上黨王長孫
觀討之廣陽王石侯薨三月丙戌詔曰朕思百姓病苦
民多非命明發不寐疚心疾首是以廣集良醫逺採名
藥欲以救䕶兆民可宣告天下民有病者所在官司遣
醫就家診視所須藥物任醫量給之夏四月辛丑大赦
天下戊申長孫觀軍至曼頭山大破拾寅拾寅與麾下
數百騎宵遁拾寅從弟豆勿來及其渠帥匹婁拔累等
率所領降附五月封皇弟長樂爲建昌王六月劉彧遣
使朝貢秋八月羣盜入彭城殺鎭將元解愁長史勒兵
滅之蠕蠕犯塞九月丙寅輿駕北伐諸將俱會于女水
大破虜衆事具蠕蠕傳司徒東安王劉尼坐事免壬申
車駕至自北伐飲至䇿勲告于宗廟冬十月誅濟南王
慕容白曜髙平公李敷十有一月詔弛山澤之禁十有
二月甲辰幸鹿野苑石窟寺陽平王新成薨
五年春三月乙亥詔曰天安以來軍國多務南定徐方
北掃遺虜征戍之人亡竄非一雖罪合刑書毎加哀宥
然寛政猶水逋逃遂多宜申明典刑以肅姦僞自今諸
有逃亡之兵及下代守宰浮游不赴者限六月三十日
悉聽歸首不首者論如律詔假員外散騎常侍邢祐使
於劉彧夏四月西部勑勒叛詔汝隂王天賜給事中羅
雲討之雲爲勑勒所襲殺死者十五六北平王長孫敦
薨六月丁未行幸河西秋七月丙寅遂至隂山八月丁
亥車駕還宫帝雅薄時務常有遺世之心欲禪位於叔
父京兆王子推語在任城王雲傳羣臣固請帝乃止丙
午冊命太子曰昔堯舜之禪天下也皆由其子不肖若
丹朱商均能負荷者豈搜揚側陋而授之哉爾雖沖弱
有君人之表必能恢隆王道以濟兆民今使太保建安
王陸馛太尉源賀持節奉皇帝璽綬致位於爾躬其踐
昇帝位克廣洪業以光祖宗之烈使朕優游履道頤神
養性可不善歟丁未詔曰朕承洪業運屬太平淮岱率
從四海清晏是以希心𤣥古志存澹泊躬覽萬務則損
頤神之和一日或曠政有淹滯之失但子有天下歸尊
於父父有天下傳之於子今稽協靈運考會羣心爰命
儲官踐昇大位朕方優遊恭已栖心浩然社稷乂安克
廣其業不亦善乎百官有司其祗奉𦙍子以答天休宣
布㝢内咸使聞悉於是羣公奏曰昔三皇之世澹泊無
爲故稱皇是以漢髙祖旣稱皇帝尊其父爲太上皇明
不統天下今皇帝幼沖萬幾大政猶宜陛下總之謹上
尊號太上皇帝乃從之己酉太上皇帝徙御崇光宫採
椽不斲土階而已國之大事咸以聞承明元年年二十
三崩於永安殿上尊諡曰獻文皇帝廟號顯祖葬雲中
金陵
史臣曰聰叡夙成兼資能斷其顯祖之謂乎故能更清
漠野太啓南服而早懷厭世之心終致宫闈之變將天
意哉
　
　
　魏書卷六
　魏書卷六考證
顯祖紀廣陵公侯窮竒○前云給事中京兆侯張窮竒
　此云廣陵公侯窮竒疑或有誤
　
　
　
　
　
　
　
　
　
　
　
　
　魏書卷六考證
欽定四庫全書
　魏書卷七上
　　齊　　　　魏　　　　収　　　　　撰
　帝紀第七
　　髙祖紀上
髙祖孝文皇帝諱宏顯祖獻文皇帝之長子母曰李夫
人皇興元年八月戊申生於平城紫宫神光照於室内
天地氛氲和氣充塞帝生而潔白有異姿襁褓岐嶷長
而淵裕仁孝綽然有君人之表顯祖尤愛異之三年夏
六月辛未立爲皇太子五年秋八月丙午卽皇帝位於
太華前殿大赦改元延興元年丁未劉彧遣使朝貢九
月壬戌詔在位及民庶直言極諫有利民益治損政傷
化悉心以聞壬午青州髙陽民封辯自號齊王聚黨千
餘人州軍討滅之髙麗民奴久等相率來降各賜田宅
冬十月丁亥沃野統萬二鎮勅勒叛詔太尉隴西王源
賀追擊至枹罕滅之斬首三萬餘級徙其遺迸於冀定
相三州爲營戸庚寅以征東大將軍南安王楨爲假節
都督涼州及西戎諸軍事領護西域校尉儀同三司鎮
涼州朔方民曹平原招集不逞破石樓堡殺軍將劉彧
將垣崇祖率衆二萬自郁洲宼東兗州屯于南城固十
有一月刺史于洛侯討破之崇祖還郁洲妖賊司馬小
君聚衆反於平陵齊州刺史武昌王平原討擒之十有
二月乙酉以駙馬都尉穆亮爲趙郡王壬辰詔訪舜後
獲東萊郡民嬀茍之復其家畢世以彰盛德之不朽復
前濮陽王孔雀本封辛丑趙郡王穆亮徙封長樂王
二年春正月乙卯統萬鎮胡民相率北叛詔寧南將軍
交阯公韓㧞等追滅之大陽蠻酋桓誕率戸内屬拜征
南將軍封襄陽王曲赦京師及河西南至秦涇西至枹
罕北至涼州諸鎮詔假員外散騎常侍邢祐使於劉彧
二月乙巳詔曰尼父禀達聖之姿體生知之量窮理盡
性道光四海頃者淮徐未賔廟隔非所致令祠典寢頓
禮章殄滅遂使女巫妖覡淫進非禮殺生鼓舞倡優媟
狎豈所以尊明神敬聖道者也自今已後有祭孔子廟
制用酒脯而已不聼婦女合雜以祈非望之福犯者以
違制論其公家有事自如常禮犧牲粢盛務盡豐潔臨
事致敬令肅如也牧司之官明糾不法使禁令必行蠕
蠕犯塞太上皇帝次於北郊詔諸將討之虜遁走其别
帥阿大千率千餘落來降東部勅勒叛奔蠕蠕太上皇
帝追之至石磧不及而還壬子髙麗國遣使朝貢三月
太上皇帝至自北討戊辰以散騎常侍駙馬都尉萬安
國爲大司馬大將軍封安城王庚午車駕耕於籍田石
城郡獲曹平原送京師斬之連川敕勒謀叛徙配青徐
齊兗四州爲營戸夏四月庚子詔工商雜伎盡聼赴農
諸州郡課民益種菜果辛亥劉彧遣使朝貢癸酉詔沙
門不得去寺浮遊民間行者仰以公文是月劉彧死子
昱僭立五月丁巳詔軍警給璽印傳符次給馬印六月
安州民遇水雹丐租賑恤丙申詔曰頃者州郡選貢多
不以實碩人所以窮處幽仄鄙夫所以超分妄進豈所
謂旌賢樹德者也今年貢舉尤爲猥濫自今所遣皆門
盡州郡之髙才極鄉閭之選閏月壬子蠕蠕宼敦煌鎮
將尉多侯擊走之又宼晉昌守將薛奴擊走之戊午行
幸隂山秋七月光州民孫晏等聚黨千餘人叛通劉昱
刺史叔孫璝討平之辛丑髙麗國遣使朝貢壬寅詔州
郡縣各遣二人才堪專對者赴九月講武當親問風俗
八月丙辰百濟國遣使奉表請師伐髙麗辛酉地豆干
厙莫奚國遣使朝貢昌亭國遣使獻蜀馬河西費也頭
反薄骨律鎮將擊走之九月辛巳車駕還宫戊申統萬
鎮將河間王閭虎皮坐貪殘賜死己酉詔以州鎮十一
水丐民田租開倉賑恤又詔流迸之民皆令還本違者
配徙邉鎮冬十月蠕蠕犯塞及於五原十有一月太上
皇帝親討之將度漠襲擊蠕蠕聞軍至大懼北走數千
里以窮宼逺遁不可追乃止丁亥封皇叔略爲廣川王
壬辰分遣使者廵省風俗問民疾苦帝每月一朝崇光
宫十有二月庚戌詔曰書云三載一考三考黜陟幽明
頃者已來官以勞升未久而代牧守無恤民之心競爲
聚斂送故迎新相屬於路非所以固民志隆治道也自
今牧守溫仁清儉克己奉公者可久於其任歳積有成
遷位一級其有貪殘非道侵削黎庶者雖在官甫爾必
加黜罰著之於令永爲彛凖詔以代郡事同豐沛代民
先配邉戍者皆免之
三年春正月庚辰詔員外散騎常侍崔演使於劉昱丁
亥改崇光宫爲寧光宫戊戌太上皇帝還至雲中是月
相州執送妖人榮永安於京師斬之詔赦其支黨二月
戊申髙麗契丹國並遣使朝貢癸丑詔牧守令長勤率
百姓無令失時同部之内貧富相通家有兼牛通借無
者若不從詔一門之内終身不仕守宰不督察免所居
官戊午太上皇帝至自北討飲至䇿勲告於宗廟死王
事者復其家詔畿内民從役死事者郡縣爲迎喪給以
葬費甲戌詔縣令能靜一縣劫盜者兼治二縣卽食其
祿能靜二縣者兼治三縣三年遷爲郡守二千石能靜
二郡上至三郡亦如之三年遷爲刺史三月壬午詔諸
倉囤穀麥充積者出賜貧民夏四月戊申詔假司空上
黨王長孫觀等討吐谷渾拾寅壬子契丹國遣使朝貢
詔以孔子二十八世孫魯郡孔乗爲崇聖大夫給十戸
以供洒埽六月甲子詔曰往年縣召民秀二人問以守
宰治狀善惡具聞將加賞罰而賞者未幾罪者衆多肆
法傷生情所未忍今特垂寛恕之恩申以解網之惠諸
爲民所列者特原其罪盡可代之秋七月詔河南六州
之民戸収絹一匹綿一斤租三十石乙亥行幸隂山蠕
蠕宼敦煌鎭將樂洛生擊破之事具蠕蠕傳劉昱遣將
宼緣淮諸鎮徐州刺史淮陽公尉元擊走之八月己酉
髙麗厙莫奚國並遣使朝獻庚申帝從太上皇帝幸河
西拾寅謝罪請降許之九月辛巳車駕並還宫乙亥劉
昱遣使朝貢己亥詔曰自今京師及天下之囚罪未分
判在獄致死無近親者公給衣衾棺櫝葬埋之不得曝
露辛丑詔遣使者十人循行州郡檢括戸口其有仍隱
不出者州郡縣戸主並論如律庫莫奚國遣使朝獻冬
十月太上皇帝親將南討詔州郡之民十丁取一以充
行戸収租五十石以備軍糧悉萬斤國遣使朝獻武都
王反攻仇池詔長孫觀仍回師討之十有一月戊寅詔
以河南七州牧守多不奉法致新邦之民莫能上逹遣
使者觀風察獄黜陟幽明其有鰥寡孤獨貧不自存者
復其雜徭年八十已上一子不從役力田孝悌才器有
益於時信義著於鄉閭者具以名聞癸巳太上皇帝南
廵至於懐州所過問民疾苦賜髙年孝悌力田布帛十
有二月庚戌詔關外苑囿聼民樵採壬子蠕蠕犯邉柔
𤣥鎭二部勅勒叛應之癸丑沙門慧隱謀反伏誅是歲
州鎮十一水旱丐民田租開倉賑恤相州民餓死者二
千八百四十五人吐谷渾部内羌民鍾豈渴干等二千
三百戸内附是年妖人劉舉自稱天子齊州刺史武昌
王平原捕斬之
四年春正月丁丑侍中太尉隴西王源賀以病辭位辛
巳粟特國遣使朝獻二月甲辰太上皇帝至自南廵辛
亥吐谷渾拾寅遣子費斗斤入侍并獻方物辛未禁斷
寒食三月丁亥詔員外散騎常侍許赤虎使於劉昱髙
麗吐谷渾曹利諸國各遣使朝貢夏五月甲戌蠕蠕國
遣使朝貢六月乙卯詔曰朕應歴數開一之期屬千載
光熙之運雖仰嚴誨猶懼德化不寛至有門房之誅然
下民兇戾不顧親戚一人爲惡殃及合門朕爲民父母
深所愍悼自今以後非謀反大逆干紀外奔罪止其身
而已今徳被殊方文軌將一宥刑寛禁不亦善乎闊悉
國遣使朝貢秋七月庚午髙麗國遣使朝獻己卯曲赦
仇池癸巳蠕蠕宼敦煌鎮將尉多侯大破之八月庚子
吐谷渾國遣使朝獻戊申大閲於北郊九月以劉昱内
相攻戰詔將軍元蘭等五將三萬騎及假東陽王丕爲
後繼伐蜀漢丙子契丹厙莫奚地豆干諸國各遣使朝
獻冬十月庚子劉昱遣使朝貢十有一月分遣侍臣循
河南七州觀察風俗撫慰初附戊寅吐谷渾國遣使朝
獻是歲州鎮十三大饑丐民田租開倉賑之十有二月
詔西征吐谷渾兵在句律城初叛軍者斬次分配柔𤣥
武川二鎮斬者千餘人
五年春二月庚子髙麗國遣使朝獻癸丑詔定考課明
黜陟閏月戊午吐谷渾國遣使朝獻夏四月丁丑龜兹
國遣使朝獻癸未詔天下賦調縣專督集牧守對檢送
京師違者免所居官詔禁畜鷹鷂開相告之制五月丁
酉契丹厙莫奚國各遣使獻名馬丙午詔員外散騎常
侍許赤虎使於劉昱丁未幸武州山辛酉幸車輪山六
月庚午禁殺牛馬壬申曲赦京師死罪遣備蠕蠕秋八
月丁卯髙麗吐谷渾地豆干諸國遣使朝獻九月癸卯
洛州人賈伯奴豫州人田智度聚黨千餘人伯奴稱恒
農王智度稱上洛王夜攻洛州州郡擊之斬伯奴於緱
氏執智度送京師冬十月蠕蠕國遣使朝獻太上皇帝
大閲於北郊十有二月丙寅建昌王長樂改封安樂王
己丑城陽王長夀薨庚寅劉昱遣使朝貢
承明元年春二月蠕蠕髙麗厙莫奚波斯諸國並遣使
朝貢是月司空東郡王陸定國坐事免官爵爲兵夏五
月冀州武邑民宋伏龍聚衆自稱南平王郡縣捕斬之
蠕蠕國遣使朝貢六月甲子詔中外戒嚴分京師見兵
爲三等第一軍出遣第一兵二等兵亦如之辛未太上
皇帝崩壬申大赦改年大司馬大將軍安城王萬安國
坐矯詔殺神部長奚買奴於苑中賜死戊寅征西大將
軍安樂王長樂爲太尉尚書左僕射南平公目辰爲司
徒進封宜都王南部尚書李訢爲司空尊皇太后爲太
皇太后臨朝稱制秋七月甲辰追尊皇妣李貴人爲思
皇后以汝隂王天賜爲征西大將軍儀同三司髙麗厙
莫奚國並遣使朝貢濮陽王孔雀有罪賜死八月甲子
詔曰朕猥承前緖纂戎洪烈思隆先志緝熙政道羣公
卿士其各勉厥心匡朕不逮諸有便民利國者具狀以
聞壬午蠕蠕國遣使朝貢甲申以長安二蠶多死丐民
歲賦之半九月丁亥曲赦京師髙麗庫莫奚契丹諸國
並遣使朝獻癸丑宕昌悉萬斤國並遣使朝貢冬十月
丁巳起七寳永安行殿乙丑進征西大將軍假東陽王
元丕爵爲正王己未詔曰朕纂承皇極照臨萬方思闡
遐風光被兆庶使朝有不諱之音野無自蔽之響疇咨
帝載詢及芻蕘自今已後羣官卿士下及吏民各聼上
書直言極諫勿有所隱諸有便宜益治利民可以正風
俗者有司以聞朕將親覽與三事大夫論其可否裁而
用之辛未輿駕幸建明佛寺大宥罪人濟南公羅㧞進
爵爲王十有一月蠕蠕國遣使朝貢戊子以太尉安樂
王長樂爲定州刺史京兆王子推爲青州刺史司空李
訢爲徐州刺史並開府儀同三司
太和元年春正月乙酉朔詔曰朕夙承寳業懼不堪荷
而天貺具臻地瑞並應風和氣晼天人交協豈朕沖昧
所能致哉實頼神祗七廟降福之助今三正告初祇感
交切宜因陽始協典革元其改今號爲太和元年辛亥
詔曰今牧民者與朕共治天下也宜簡以徭役先之勸
獎相其水陸務盡地利使農夫外布桑婦内勤若輕有
徵發致奪民時以侵擅論民有不從長教惰於農桑者
加以罪刑起太和安昌二殿己酉秦州略陽民王元夀
聚衆五千餘家自號爲衝天王雲中饑開倉賑恤二月
丙寅漢川民泉㑹譚酉等相率内屬處之并州辛未秦
益二州刺史武都公尉洛侯討破元壽獲其妻子送京
師癸未髙麗契丹厙莫奚國各遣使朝獻三月庚子徵
征西大將軍雍州刺史東陽王丕爲司徒丙午詔曰朕
政治多闕災𤯝屢興去年牛疫死傷大半耕墾之利當
有虧損今東作既興人須肄業其勅在所督課田農有
牛者加勤於常歲無牛者倍庸於餘年一夫制治田四
十畝中男二十畝無令人有餘力地有遺利厙莫奚契
丹國各遣使朝獻夏四月丙寅蠕蠕國遣使朝貢丁卯
幸白登山壬申幸崞山樂安王良薨詔復前東郡王陸
定國官爵五月乙酉車駕祈雨於武州山俄而澍雨大
洽蠕蠕國遣使朝貢秋七月壬辰侍中開府儀同三司
青州刺史京兆王子推薨庚子定三等死刑己酉太和
安昌二殿成起朱明思賢門是月劉昱死弟準僭立八
月壬子大赦天下丙子詔曰工商皂隸各有厥分而有
司縱濫或染清流自今戸内有工役者唯止本部丞已
下準次而授若階藉元勲以勞定國者不從此制戊寅
劉準遣使朝貢九月癸未蠕蠕國遣使朝貢乙酉詔羣
臣定律令於太華殿辛卯髙麗國遣使朝貢庚子起永
樂遊觀殿於北苑穿神淵池車多羅西天竺舍衛疊伏
羅諸國各遣使朝貢冬十月癸酉宴京邑耆老年七十
已上於太華殿賜以衣服是月厙莫奚契丹國各遣使
朝獻又詔七十已上一子不從役龜兹國遣使朝獻劉
準葭蘆戍主楊文度遣弟鼠襲陷仇池丙子誅徐州刺
史李訢厙莫奚契丹國各遣使朝貢十有二月癸未詔
征西將軍廣川公皮懽喜鎮西將軍梁醜奴平西將軍
楊靈珍等率衆四萬討楊鼠乙酉吐谷渾國遣使朝獻
丁亥懷州民伊祈茍初自稱堯後應王聚衆於重山洛
州刺史馮熙討滅之閏月懽喜等軍到建安楊鼠棄城
南走癸亥粟提婆國遣使朝獻庚子詔員外散騎常侍
李長仁使於劉準十有二月壬寅懽喜攻陷葭蘆斬文
度傳首京師甲辰員闊吐谷渾國並遣使朝貢丁未詔
以州郡八水旱蝗民饑開倉賑恤以安定王休爲儀同
三司
二年春正月丁巳封昌黎王馮熙第二子始興爲北平
王戊午吐谷渾遣使朝獻二月丁亥行幸代之湯泉所
過問民疾苦以宮人賜貧民無妻者戊戌蠕蠕國遣使
朝獻癸卯車駕還宫三月丙子以河南公梁彌機爲宕
昌王夏四月甲申幸崞山丁亥還宫己丑劉準遣使朝
貢京師蝗甲辰祈天災於北苑親自禮焉減膳避正殿
丙午㴻雨大洽曲赦京師五月詔曰㛰娉過禮則嫁娶
有失時之弊厚葬送終則生者有糜費之苦聖王知其
如此故申之以禮數約之以法禁廼者民漸奢尚㛰葬
越軌致貧富相高貴賤無别又皇族貴戚及士民之家
不惟氏族髙下與非類婚偶先帝親發明詔爲之科禁
而百姓習常仍不肅改朕今憲章舊典祗案先制著之
律令永爲定準犯者以違制論六月己丑幸鹿野苑庚
子皇叔若薨秋七月戊辰龜兹國遣使獻名駞七十頭
劉準遣將宼仇池隂平太守楊廣香擊走之八月分遣
使者考察守宰問民疾苦丙戌詔罷諸州禽獸之貢丁
亥勿吉國遣使朝獻九月丙辰曲赦京師龜兹國遣使
獻大馬名駞珍寳甚衆冬十月壬辰詔員外散騎常侍
鄭羲使於劉準十有一月庚戌詔曰懸爵於朝而有功
者必縻其賞懸刑於市而有罪者必罹其辜斯乃古今
之成典治道之實要諸州刺史牧民之官自頃以來遂
各怠慢縱姦納賂背公緣私致令賊盜並興侵劫滋甚
姦宄之聲屢聞朕聼朕承太平之運屬千載之期思光
洪緒惟新庶績亦望蕃翰羣司敷德宣惠以助沖人共
成斯美幸克己復禮思愆改過使寡昧無愧於祖宗百
姓見德於當世有司明爲條禁稱朕意焉十有二月癸
巳誅南郡王李恵是嵗州鎮二十餘水旱民飢開倉賑恤
三年春正月癸丑坤徳六合殿成庚申詔罷行察官
二月辛巳帝太皇太后幸代郡溫泉問民疾苦鰥貧者
以宫女妻之己亥還宫壬寅乾象六合殿成三月甲辰
曲赦京師戊午吐谷渾髙麗國各遣使朝獻夏四月壬
申劉準遣使朝獻癸未樂浪王樂平薨辛卯蠕蠕國遣
使朝獻丙申幸崞山己亥還宫庚子淮陽公尉元進爵
爲王吐谷渾國遣使獻氂牛五十頭雍州刺史宜都王
目辰有罪賜死五月丁巳帝祈雨於北苑閉陽門是日
㴻雨大洽辛酉詔曰昔四代養老問道乞言朕雖冲昧
每尚其美今賜國老各衣一襲綿五斤絹布各五疋六
月辛未以雍州民饑開倉賑恤起文石室靈泉殿於方
山秋七月壬寅詔宫人年老及疾病者免之八月壬申
詔羣臣直言盡規靡有所隱乙亥幸方山起思逺佛寺
丁丑還宫九月壬子以侍中司徒東陽王丕爲太尉侍
中尚書右僕射趙郡公陳建爲司徒進爵魏郡王侍中
尚書河南公茍頽爲司空進爵河東王侍中尚書太原
公王叡進爵中山王侍中尚書隴東公張祐進爵新平
王己未定州刺史安樂王長樂有罪徵詣京師賜死庚
申隴西王源賀薨髙麗吐谷渾地豆干契丹厙莫奚龜
兹諸國各遣使朝獻冬十月己巳朔大赦天下十有一
月癸卯賜京師貧窮髙年疾患不能自存者衣服布帛
各有差癸丑進假梁郡公元嘉爵爲假王督二將出淮
隂隴西公元琛三將出廣陵河東公薛虎子三將出壽
春蠕蠕率騎十餘萬南宼至塞而還十有二月粟特州
逸河龔疊伏羅員濶悉萬斤諸國各遣使朝貢是年島
夷蕭道成廢其主劉準而僭立自號曰齊
四年春正月癸卯乾象六合殿成洮陽羌叛枹罕鎮將
討平之隴西公元琛等攻剋蕭道成馬頭戍乙卯廣川
王略薨雍州氐齊男王反殺美陽令州郡捕斬之丁巳
罷畜鷹鷂之所以其地爲報德佛寺戊午襄城王韓頽
有罪削爵徙邉蕭道成徐州刺史崔文仲宼淮北陷茬
眉戍二月遣尚書游明根率騎二千南討癸巳詔曰朕
承乾緒君臨海内夙興昧旦如履薄氷今東作方興庶
類萌動品物資生膏雨不降歲一不登百姓饑之朕甚
懼焉其敕天下祀山川羣神及能興雲雨者修飾祠堂
薦以牲璧民有疾苦所在存問三月丙午詔車騎大將
軍馮熙督衆迎還假梁郡王嘉等諸軍乙卯蠕蠕國遣
使朝貢四月乙卯幸廷尉籍坊二獄引見諸囚詔曰廷
尉者天下之平民命之所懸也朕得惟刑之恤者仗獄
官之稱其任也一夫不耕將或受其餒一婦不織將或
受其寒今農時要月百姓肆力之秋而愚民陷罪者甚
衆宜隨輕重決遣以赴耕耘之業辛巳幸白登山甲申
賜天下貧人一戸之内無雜財穀帛者廩一年五月丙
申朔幸火山壬寅還宫六月丁卯以澍雨大洽曲赦京
師以紬綾絹布百萬疋及南伐所俘賜王公已下秋七
月辛亥行幸火山壬子改作東明觀詔會京師耆老賜
錦綵衣服几杖稻米蜜麵復家人不徭役悉萬斤國遣
使朝貢閏月丁亥幸虎圈親錄囚徒輕者皆免之壬辰
頓丘王李鍾葵有罪賜死蕭道成角城戍主請舉城内
屬八月丁酉詔徐州刺史假梁郡王嘉赴接之又遣平
南將軍郎大檀三將出朐城將軍白吐頭二將出海西
將軍元泰二將出連口將軍封匹三將出角城鎮南將
軍賀羅出下蔡甲辰幸方山戊申幸武州山石窟寺庚
戌還宫乙卯詔諸州置氷室蕭道成梁州刺史崔慧景
遣長史裴叔保率衆宼武興關城氐帥楊鼠擊破之叔
保還南鄭九月蕭道成汝南太守常元真龍驤將軍胡
青茍率戸内屬乙亥思義殿成壬午東明觀成戊子詔
曰隆寒雪降諸在徽纆及轉輸在都或有凍餒朕用愍
焉可遣侍臣詣廷尉獄及有囚之所周廵省察饑寒者
給以衣食桎梏者代以輕鏁假梁郡王嘉破蕭道成將
盧紹之𤣥元度於朐山其下蔡戍主棄城遁走冬十月
丁未詔昌黎王馮熙爲西道都督與征南將軍桓誕出
義陽鎮南將軍賀羅自下蔡東出鍾離蘭陵民桓富殺
其縣令與昌慮桓和北連太山羣盜張和顔等聚黨保
五固推司馬朗之爲主詔淮陽王尉元等討之是歲詔
以州鎮十八水旱民饑開倉賑恤
五年春正月己卯車駕南廵丁亥至中山親見髙年問
民疾苦二月辛卯朔大赦天下賜孝悌力田孤貧不能
自存者穀帛有差免宫人年老者還其所親丁酉車駕
幸信都存問如中山癸卯還中山己酉講武于唐水之
陽庚戌車駕還都沙門法秀謀反伏誅南征諸將擊破
蕭道成游擊將軍桓康於淮陽道成豫州刺史垣崇祖
宼下蔡昌黎王馮熙撃破之假梁郡王嘉大破道成將
俘獲三萬餘口送京師三月辛酉朔車駕幸肆州癸亥
講武于雲水之陽所經考察守宰加以黜陟己巳車駕
還宫詔曰法秀妖詐亂常妄說符瑞蘭臺御史張求等
一百餘人招結奴𨽻謀爲大逆有司科以族誅誠合刑
憲且矜愚重命猶所弗忍其五族者降止同祖三族止
一門門誅止身夏四月己亥行幸方山建永固石室於
山上立碑於石室之庭又銘太皇太后終制于金冊又
起鑒𤣥殿壬子以南俘萬餘口班賜羣臣甲寅詔曰時
雨不霑春苗萎悴諸有骸骨之處皆敕埋藏勿令露見
有神祇之所悉可禱祈任城王雲薨五月庚申朔詔曰
廼者邉兵屢動勞役未息百姓因之輕陷刑綱獄訟煩
興四民失業朕毎念之用傷懐抱農時要月民須肆力
其敕天下勿使有留獄久囚壬戌鄧至國遣使朝貢庚
午青州主簿崔次恩聚衆謀叛州軍擊之次恩走郁洲
六月甲辰中山王叡薨戊午封皇叔簡爲齊郡王猛爲
安豐王秋七月甲子蕭道成遣使朝貢辛酉蠕蠕别帥
他稽率衆内附甲戌班乞養雜戸及戸籍之制五條九
月庚午閲武於南郊大饗羣臣蕭道成使車僧朗以班
在劉準使殷靈誕之後辭不就席劉準降人解奉君刃
僧朗於會中詔誅奉君等乙亥封昌黎王馮熙世子誕
爲南平王兗州斬司馬朗之傳首京師冬十月癸卯蠕
蠕國遣使朝貢十有二月癸巳詔以州鎮十二民饑開
倉賑恤
六年春正月甲戌大赦天下二月辛卯詔曰靈丘郡土
旣褊塉又諸州路衝官私所經供費非一往年廵行見
其勞瘁可復民租調十五年癸巳白蘭王吐谷渾翼世
以誣罔伏誅乙未詔曰蕭道成逆亂江淮戎旗頻舉七
州之民既有征運之勞深乖輕徭之義朕甚愍之其復
常調三年戊申地豆于國遣使朝貢癸丑賜王公巳下
清勤著稱者穀帛有差三月庚辰行幸虎圈詔曰虎狼
猛暴食肉殘生取捕之日毎多傷害既無所益損費良
多從今勿復捕貢辛巳幸武州山石窟寺賜貧老者衣
服壬午幸方山是月蕭道成死子賾僭立夏四月甲辰
賜畿内鰥寡孤獨不能自存者粟帛有差六月蠕蠕國
遣使朝貢秋七月發州郡五萬人治靈丘道八月癸未
朔分遣大使廵行天下遭水之處丐民租賦貧儉不自
存者賜以粟帛庚子罷山澤之禁九月辛酉以氐楊後
起爲武都王冬十有一月乙卯吐谷渾國遣使朝貢十
有二月丁亥詔曰朕以寡薄政缺平和不能仰緝緯象
蠲兹六沴去秋淫雨洪水爲災百姓嗷然朕用嗟愍故
遣使者循方賑恤而牧守不思利民之道期於取辦愛
毛反裘甚無謂也今課督未入及將來租筭一以丐之
有司勉加勸課以要來穰稱朕意焉
七年春正月庚申詔曰朕每思知百姓之所疾苦以增
修寛政而明不燭逺寔有缺焉故具問守宰苛虐之狀
於州郡使者秀孝計掾而對多不實甚乖朕虗求之意
宜案以大辟明罔上必誅然情猶未忍可恕罪聼歸申
下天下使知後犯無恕丁卯詔青齊光東徐四州之民
戸運倉粟二十萬石送瑕丘琅邪復租筭一年三月甲
戌以冀定二州民饑詔郡縣爲粥於路以食之又㢮闗
津之禁任其去來夏四月庚子幸崞山賜所過鰥寡不
能自存者衣服粟帛壬寅車駕還宫閏月癸丑皇子生
大赦天下五月戊寅朔幸武州山石窟佛寺六月定州
上言爲粥給饑人所活九十四萬七千餘口秋七月丁
丑帝太皇太后幸神淵池甲申幸方山詔假員外散騎
常侍李彪員外郎蘭英使於蕭賾濟南王羅㧞改封趙
郡王九月壬寅詔曰朕承祖宗夙夜惟懼然聼政之際
猶慮未周至於案文審獄思聞已過自今羣官奏事當
獻可替否無或面從俾朕之過彰於逺近冀州上言爲
粥給饑民所活七十五萬一千七百餘口冬十月戊午
皇信堂成十有一月辛丑蕭賾遣使朝貢十有二月癸
丑詔曰淳風行於上古禮化用乎近葉是以夏殷不嫌
一族之婚周世始絶同姓之娶斯皆教隨時設治因事
改者也皇運初基中原未混撥亂經綸日不暇給古風
遺樸未遑釐改後遂因循迄茲莫變朕屬百年之期當
後仁之政思易質舊式昭惟新自今悉禁絶之有犯以
不道論庚午開林慮山禁與民共之詔以州鎮十三民
饑開倉賑恤
八年春正月詔隴西公元琛尚書陸叡爲東西二道大
使襃善罰惡二月蠕蠕國遣使朝獻夏四月甲寅幸方
山戊午車駕還宫庚申行幸旋鴻池遂幸崞山丁卯還
宫五月己卯詔賑賜河南七州戍兵甲申詔員外散騎
常侍李彪員外郎蘭英使於蕭賾六月丁卯詔曰置官
班祿行之尚矣周禮有食祿之典二漢著受俸之秩逮
于魏晉莫不聿稽往憲以經綸治道自中原喪亂兹制
中絶先朝因循未遑釐改朕永鑒四方求民之瘼夙興
昧旦至於憂勤故憲章舊典始班俸祿罷諸商人以簡
民事戸增調三匹穀二斛九斗以爲官司之祿均預調
爲二匹之賦即兼商用雖有一時之煩終克永逸之益
祿行之後贓滿一匹者死變法改度宜爲更始其大赦
天下與之惟新戊辰武州水泛濫壊民居舎秋七月乙
未行幸方山石窟寺八月甲辰詔曰帝業至重非廣詢
無以致治王務至繁非博採無以興功先王知其如此
故虚己以求過明恕以思咎是以諫鼓置於堯世謗木
立於舜庭用能耳目四逹庶類咸熙朕承累聖之洪基
屬千載之昌運每布遐風景行前式承明之初班下内
外聽人各盡規以補其闕中㫖雖宣允稱者少故變時
法逺遵古典班制俸祿改更刑書寛猛未允人或異議
思言者莫由申情求諫者無因自逹故令上明不周下
情壅塞今制百辟卿士工商吏民各上便宜利民益治
損化傷政直言極諫勿有所隱務令辭無煩華理從簡
實朕將親覽以知世事之要使言之者無罪聞之者足
以爲戒九月甲午蕭賾遣使朝貢戊戌詔曰俸制已立
宜時班行其以十月爲首每季一請於是内外百官受
祿有差冬十月髙麗國遣使朝貢蕭賾雙城戍主王繼
宗内屬十有一月乙未詔員外散騎常侍李彪員外郎
蘭英使於蕭賾十有二月詔以州鎮十五水旱民饑遣
使者循行問所疾苦開倉賑恤
九年春正月戊寅詔曰圖讖之興起於三季既非經國
之典徒爲妖邪所憑自今圖讖祕緯及名爲孔子閉房
記者一皆焚之留者以大辟論又諸巫覡假稱神鬼妄
說吉凶及委巷諸卜非墳典所載者嚴加禁斷癸未大
饗羣臣于太華殿班賜皇誥二月己亥制皇子封王者
皇孫及曾孫紹封者皇女封者歳祿各有差以廣陽王
建第二子嘉紹建後爲廣陽王乙巳詔曰昔之哲王莫
不博採下情勤求箴諫建設旌鼓詢納芻蕘朕班祿刪
刑慮不周允虗懐讜直思顯洪猷百司卿士及工商吏
民其各上書極諫靡有所隱三月丙申宕昌國遣使朝
貢封皇弟禧爲咸陽王幹爲河南王羽爲廣陵王雍爲
潁川王勰爲始平王詳爲北海王夏四月癸丑幸方山
甲寅還宫五月髙麗國及蕭賾並遣使朝貢六月辛亥
幸方山遂幸靈泉池丁巳還宫秋七月丙寅朔新作諸
門癸未遣使拜宕昌王梁彌機兄子彌承爲其國王戊
子幸魚池登青原岡甲午還宫八月己亥行幸彌澤甲
寅登牛頭山庚申詔曰數州災水饑饉荐臻致有賣鬻
男女者天之所譴在予一人而百姓無辜横罹艱毒朕
用殷憂夕惕忘食與寢今自太和六年巳來買定冀幽
相四州饑民良口者盡還所親雖娉爲妻妾遇之非理
情不樂者亦離之甲子還宫冬十月丁未詔曰朕承乾
在位十有五年毎覽先王之典經綸百氏儲畜既積黎
元永安爰暨季葉斯道陵替富强者并兼山澤貧弱者
望絶一廛致令地有遺利民無餘財或爭畝畔以亡身
或因饑饉以棄業而欲天下太平百姓豐足安可得哉
今遣使者循行州郡與牧守均給天下之田還受以生
死爲斷勸課農桑興富民之本戊申髙麗吐谷渾國並
遣使朝貢辛酉侍中司徒魏郡王陳建薨詔員外散騎
常侍李彪尚書郎公孫阿六頭使蕭賾十有二月乙卯
侍中淮南王他爲司徒蠕蠕犯塞詔任城王澄率衆討
之是年京師及州鎮十三水旱傷稼宕昌髙麗吐谷渾
等國並遣使朝貢
　
　
　
　魏書卷七上
　魏書卷七上考證
髙祖紀武都王反攻仇池○綱目癸丑冬十月武都王
　楊僧嗣卒弟文度立降魏卽延興三年事也本卷後
　云劉準葭蘆戍主楊文度遣弟鼠襲陷仇池不稱武
　都王此云武都王反攻仇池又不稱姓名莫可詳也
唯止本部丞已下準次而授○唯止二字監本作推上
　今依北史改
乾象六合殿成○(臣人龍/)按本卷前云太和三年二月
　壬寅訖象六合殿成此處又云四年正月癸卯乾象
　六合殿成何句爲正何句爲重不可考矣
　
　
　
　
　
　魏書卷七上考證
欽定四庫全書
　魏書卷七下
　　齊　　　　魏　　　　収　　　　撰
　帝紀第七
　　髙祖紀下
十年春正月癸亥朔帝始服衮冕朝饗萬國壬午蠕蠕
犯塞二月甲戌初立黨里隣三長定民戸籍三月丙申
蠕蠕國遣使朝貢庚申蕭賾遣使朝貢夏四月辛酉朔
始制五等公服甲子帝初以法服御輦祀於西郊癸酉
幸靈泉池戊寅車駕還宫是月髙麗吐谷渾國並遣使
朝貢六月辛酉幸方山己卯名皇子曰恂大赦天下秋
七月戊戌幸方山八月乙亥給尚書五等品爵已上朱
衣玉珮大小組綬九月辛卯詔起明堂辟雍冬十月癸
酉有司議依故事配始祖於南郊十有一月議定州郡
縣官依戸給俸十有二月壬申蠕蠕犯塞癸未勿吉國
遣使朝貢乙酉詔以汝南潁川大饑丐民田租開倉賑
恤
十有一年春正月丁亥朔詔定樂章非雅者除之二月
甲子詔以肆州之鴈門及代郡民饑開倉賑恤夏四月
己未吐谷渾國遣使朝貢五月壬辰幸靈泉池遂幸方
山癸巳南平王渾薨甲午車駕還宫詔復七廟子孫及
外戚緦服已上賦役無所與詔南部尚書公孫文慶上
谷張伏干率衆南討舞隂山(闕/)髙麗吐谷渾國遣使朝
貢六月辛巳秦州民饑開倉賑恤癸未詔曰春旱至今
野無青草上天致譴寔由匪德百姓無辜將罹饑饉寤
寐思求罔知所益公卿内外股肱之臣謀猷所寄其極
言無隱以救民瘼秋七月己丑詔曰今年穀不登聼民
出關就食遣使者造籍分遣去留所在開倉賑恤八月
壬申蠕蠕犯塞遣平原王陸叡討之事具蠕蠕傳庚辰
大議北伐進策者百有餘人辛巳罷山北苑以其地賜
貧民悉萬斤國遣使朝獻九月庚戌詔曰去夏以歲旱
民饑須遣就食舊籍雜亂難可分簡故依局割民閲戸
造籍欲令去留得實賑貸平均然廼者以來猶有餓死
衢路無人収識良由本部不明籍貫未實廩恤不周以
至於此朕猥居民上聞用慨然可重遣精檢勿令遺漏
冬十月辛未詔罷起部無益之作出宫人不執機杼者
甲戌詔曰鄉飲禮廢則長幼之叙亂孟冬十月民閑歲
隙宜於此時導以徳義可下諸州黨里之内推賢而長
者教其里人父慈子孝兄友弟順夫和妻柔不率長教
者具以名聞十有一月丁未詔罷尚方錦繡綾羅之工
四民欲造任之無禁其御府衣服金銀珠玉綾羅錦繡
太官雜器太僕乗具内庫弓矢出其大半班賚百官及
京師士庶下至工商皂隸逮於六鎮戍士各有差戊申
詔曰朕惟上政不明令民䧟身罪戾今寒氣勁切杖捶
難任自今月至來年孟夏不聽拷問罪人又歲旣不登
民多饑窘輕繫之囚宜速決了無令薄罪久留獄犴十
有二月詔祕書丞李彪著作郎崔光改析國記依紀傳
之體是歲大饑詔所在開倉賑恤
十有二年春正月辛巳朔初建五牛旌旗乙未詔曰鎭
戍流徙之人年滿七十孤單窮獨雖有妻妾而無子孫
諸如此等聽解名還本諸犯死刑者父母祖父母年老
更無成人子孫旁無朞親者具狀以聞二月壬戌髙麗
國遣使朝貢三月丁亥宕昌國遣使朝獻中散梁衆保
等謀反伏誅夏四月髙麗吐谷渾國並遣使朝貢蕭賾
將陳顯達等宼邉甲寅詔豫州刺史元斤率衆禦之甲
子大赦天下乙丑幸靈泉池下卯遂幸方山己巳還宫
陳顯達攻陷醴陽左僕射長樂王穆亮率騎一萬討之
五月丁酉詔六鎮雲中河西及闗内六郡各修水田通
渠漑灌壬寅增置彜器於太廟六月甲寅宕昌國遣使
朝貢秋七月己丑幸靈泉池遂幸方山己亥還宫八月
甲子勿吉國貢楛矢石砮九月吐谷渾宕昌國遣使朝
貢甲午詔曰日月薄蝕隂陽之恒度耳聖人懼人君之
放怠因之以設誡故稱日蝕修德月蝕修刑廼癸巳夜
月蝕盡公卿已下宜愼刑罰以答天意丁酉起宣文堂
經武殿癸卯侍中司徒淮南王他薨吐谷渾宕昌武興
諸國各遣使朝貢閏月甲子帝觀築圜丘於南郊乙丑
髙麗國遣使朝貢辛未幸靈泉池癸酉還宫十有一月
詔以二雍豫三州民饑開倉賑恤梁州刺史臨淮王提
坐貪縱徙配北鎮十有二月蠕蠕伊吾戍主髙羔子率
衆三千以城内附以侍中安豐王猛爲開府儀同三司
十有三年春正月辛亥車駕有事於圜丘於是初備大
駕乙丑兗州民王伯恭聚衆勞山自稱齊王東萊鎭將
孔伯孫討斬之戊辰蕭賾遣衆宼邊淮陽太守王僧儁
擊走之二月壬午髙麗國遣使朝獻庚子引羣臣訪政
道得失損益之宜三月甲子吐谷渾國遣使朝獻夏州
刺史章武王彬以貪賕削封夏四月丁丑詔曰昇樓散
物以賚百姓至使人馬騰踐多有毁傷今可斷之以本
所費之物賜窮老貧獨者丁亥幸靈泉池遂幸方山己
丑還宫吐谷渾國遣使朝貢州鎭十五大饑詔所在開
倉賑恤五月庚戌車駕有事於方澤六月汝隂王天賜
南安王楨並坐贓賄免爲庶人髙麗國遣使朝貢秋七
月甲辰隂平國遣使朝貢丙寅幸靈泉池與羣臣御龍
舟賦詩而罷立孔子廟於京師八月乙亥詔兼員外散
騎常侍邢產兼員外散騎侍郎侯靈紹使於蕭賾戊子
詔諸州鎭有水田之處各通漑灌遣匠者所在指授中
尺國遣使朝貢九月丁未吐谷渾武興宕昌諸國各遣
使朝獻出宫人以賜北鎮人貧鰥無妻者冬十月甲申
髙麗國遣使朝貢十有一月己未安豐王猛薨十有二
月丙子侍中司空河東王茍頽薨甲午蕭賾遣使朝貢
己亥以尚書令尉元爲司徒左僕射穆亮爲司空是歲
蠕蠕别帥叱吕勤率衆内附
十有四年春正月乙丑行幸方山二月辛未行幸靈泉
池壬申還宫戊寅初詔定起居注制己卯詔遣侍臣循
行州郡問民疾苦三月壬申吐谷渾宕昌武興隂平諸
國並遣使朝貢夏四月地豆千頻犯塞甲戌征西大將
軍陽平王熙擊走之甲午詔兼員外散騎常侍邢產兼
員外散騎侍郎蘇季連使於蕭賾五月己酉厙莫奚犯
塞安州都將樓龍兒擊走之沙門司馬惠御自言聖王
謀破平原郡擒獲伏誅秋七月甲辰詔罷都牧雜制丙
午行幸方山丙辰遂幸靈泉池髙麗國遣使朝貢八月
丙寅朔車駕還宫辛卯宕昌國遣使朝貢詔議國之行
次九月癸丑太皇太后馮氏崩壬戌髙麗國遣使朝貢
詔聽蕃鎭曾經内侍者前後奔赴冬十月戊辰詔曰自
丁荼苦奄踰晦朔仰遵遺㫖祖奠有期朕將親侍龍輿
奉訣陵隧諸常從之具悉可停之其武衞之官防侍如
法癸酉葬文明太皇太后於永固陵甲戌車駕謁永固
陵羣臣固請公除帝不許己卯車駕謁永固陵庚辰帝
居廬引見羣寮於太和殿太尉東陽王丕等據權制固
請帝引古禮往復羣臣乃止詔在禮志京兆王太興有
罪免官削爵詔曰公卿屢依金冊遺㫖中代權式請過
葬卽吉朕思遵逺古終三年之制依禮旣虞卒哭此月
二十一日授服以葛易麻旣衰服在上公卿不得獨釋
於下故於朕之授服變從練禮已下復爲節降斟酌今
古以制厥𠂻且取遺㫖速除之一端粗申臣子罔極之
巨痛癸未詔曰朕逺遵古式欲終三年之禮百辟羣官
據金冊顧命將奪朕心從先朝之制朕仰惟金冊俯自
推省取諸二𠂻不許衆議以衰服過朞終四節之慕又
奉聖訓聿修誥㫖不敢闇嘿自居以曠機政庶不愆遺
令之意差展哀慕之情普下州鎭長至三元絶告慶之
禮甲申車駕謁永固陵辛卯詔曰羣官以萬幾事重請
求聽政朕仰祗遺命亦思無怠但哀慕纒綿心神迷塞
未堪自力以親政事近侍先掌機衡者皆謀猷所寄且
可任之如有疑事當時與論決十有一月甲寅詔曰垂
及至節感慕崩摧凡在臣列誰不哽切内外職人先朝
班次及諸方雜客冬至之日盡聽入臨三品以上衰服
者至夕復臨其餘唯旦臨而已其拜哭之節一依别儀
丁巳蕭賾遣使朝貢十有二月壬午詔依凖邱井之式
遣使與州郡宣行條制隱口漏丁卽聽附實若朋附豪
勢陵抑孤弱罪有常刑
十五年春正月丁卯帝始聽政於皇信東室初分置左
右史官吐谷渾國遣使朝貢二月乙亥枹罕鎭將長孫
百年請討吐谷渾所置洮陽泥和二戍許之己丑蕭賾
遣使朝貢三月甲辰車駕謁永固陵己酉悉萬斤等五
國遣使朝貢夏四月癸亥帝始進蔬食乙丑謁永固陵
自正月不雨至于癸酉有司奏祈百神詔曰昔成湯遇
旱齊景逄災並不由祈山川而致雨皆至誠發中㴻潤
千里萬方有罪在予一人今普天喪恃幽顯同哀神若
有靈猶應未忍安饗何宜四氣未周便欲祀事唯當考
躬責己以待天譴甲戌詔員外散騎常侍李彪尚書郎
公孫阿六頭使於蕭賾己卯經始明堂改太廟五月己
亥議改律令於東明觀折疑獄乙卯百年攻洮陽泥和
二戍克之俘獲三千餘人詔悉免歸髙麗國遣使朝獻
丙辰詔造五輅六月丁未濟隂王鬱以貪殘賜死秋七
月乙丑謁永固陵規建夀陵戊寅吐谷渾國遣使朝貢
己卯詔議祖宗以道武爲太祖乙酉車駕廵省京邑聽
訟而還八月壬辰議養老又議肆類上帝禋于六宗之
禮帝親臨決詔郡國有時物可以薦宗廟者貢之戊戌
移道壇於桑乾之隂改曰崇虚寺己亥詔諸州舉秀才
先盡才學乙巳親定禘祫之禮丁巳議律令事仍省雜
祀九月辛巳蕭賾遣使朝貢壬午吐谷渾髙麗宕昌鄧
至諸國並遣使朝獻冬十月庚寅車駕謁永固陵是月
明堂太廟成十有一月丁卯遷七廟神主於新廟乙亥
大定官品戊寅考諸牧守詔假通直散騎常侍李彪假
散騎侍郎蔣少遊使蕭賾丙戌初罷小歲賀丁亥詔二
千石考在上上者假四品將軍賜乗黄馬一匹上中者
五品將軍上下者賜衣一襲十有二月壬辰遷社於内
城之西癸巳班賜刺史已下衣冠以安定王休爲太傅
齊郡王簡爲太保帝爲髙麗王璉舉哀於城東行宫己
酉車駕迎春於東郊辛亥詔簡選樂官
十有六年春正月戊午朔饗羣臣於太華殿帝始爲王
公興懸而不樂己未宗祀顯祖獻文皇帝於明堂以配
上帝遂升靈臺以觀雲物降居青陽左个布政事毎朔
依以爲常辛酉始以太祖配南郊壬戌詔定行次以水
承金甲子詔罷祖祼(疑/)乙丑制諸逺屬非太祖子孫及
異姓爲王皆降爲公公爲侯侯爲伯子男仍舊皆除將
軍之號戊辰帝臨思義殿策問秀孝丙子始以孟月祭
廟二月戊子帝移御永樂宫庚寅壊太華殿經始太極
殿辛卯罷寒食饗壬辰幸北部曹歴觀諸省廵省京邑
聽理寃訟甲午初朝日于東郊遂以爲常丁酉詔祀唐
堯於平陽虞舜於廣寗夏禹於安邑周文於洛陽丁未
改諡宣尼曰文聖尼父告諡孔廟三月丁卯廵省京邑
癸酉省西郊郊天雜事乙亥車駕初迎氣南郊自此爲
常辛巳以髙麗王璉孫雲爲其國王蕭賾遣使朝貢是
月髙麗鄧至國並遣使朝貢四月丁亥朔班新律令大
赦天下癸巳契齧國遣使朝貢甲寅幸皇宗學親問博
士經義五月癸未詔羣臣於皇信堂更定律條流徒限
制帝親臨決之六月己丑髙麗國遣使朝貢甲辰詔曰
務農重穀王政所先勸率田疇君人常事今四氣休序
時澤滂潤宜用天分地悉力東畝然京師之民遊食者
衆不加督勸或芸耨失時可遣明使撿察勤惰以聞秋
七月庚申吐谷渾世子賀虜頭來朝壬戌詔曰王者設
官分職垂拱責成振網舉綱衆目斯理朕德謝知人豈
能一見鑒識徒乖爲君委授之義自今選舉每以季月
本曹與吏部銓簡甲戌詔兼員外散騎常侍宋弁兼員
外散騎侍郎房亮使於蕭賾八月庚寅車駕初夕月於
西郊遂以爲常辛卯髙麗國遣使朝貢乙未詔陽平王
賾左僕射陸叡督十二將七萬騎北討蠕蠕丙午宕昌
王梁彌承來朝司徒尉元以老遜位己酉以尉元爲三
老游明根爲五更又養國老庶老將行大射之禮雨不
克成癸丑詔曰文武之道自古並行威福之施必也相
藉故三五至仁尚有征伐之事夏殷明叡未捨兵甲之
行然則天下雖平忘戰者殆不教民戰可謂棄之是以
周立司馬之官漢置將軍之職皆所以輔文强武威肅
四方者矣國家雖崇文以懐九服修武以寧八荒然於
習武之方猶爲未盡今則訓文有典敎武闕然將於馬
射之前先行講武之式可勑有司豫修塲埓其列陣之
儀五戎之數别俟後勑九月甲寅朔大序昭穆於明堂
祀文明太皇太后於𤣥室辛未帝以文明太皇太后再
周忌日哭於陵左絶膳三日哭不輟聲辛巳武興王楊
集始來朝冬十月乙酉鄧至國遣使朝獻己亥以太傅
安定王休爲大司馬特進馮誕爲司徒甲辰詔以功臣
配饗太廟丙午髙麗國遣使朝獻庚戌太極殿成大饗
羣臣十有一月乙卯依古六寢權制三室以安昌殿爲
内寢皇信堂爲中寢四下(疑/)爲外寢十有二月賜京邑
老人鳩杖是月蕭賾遣使朝貢
十有七年春正月壬子朔帝饗百寮於太極殿乙丑詔
曰夫駿奔入覲臣下之常式錫馬賜車君人之恒惠今
諸邊君蕃𦙍皆䖍集象魏趨鏘紫庭貢饗旣畢言旋無
逺各可依秩賜車旗衣馬務令優厚其武興宕昌各賜
錦繒纊一千吐谷渾世子八百鄧至世子雖因緣至都
亦宜賚及可賜三百命數之差皆依别牒詔兼員外散
騎侍郎劉承叔使於蕭賾乙亥勿吉國遣使朝獻丙子
以吐谷渾伏連籌爲其國王庚辰蠲大司馬安定王休
太保齊郡王簡朔望之朝二月乙酉詔賜議律令之官
各有差己酉車駕始籍田於都南三月戊辰改作後宫
帝幸永興園徙御宣文堂吐谷渾國遣使朝獻夏四月
戊戌立皇后馮氏是月蕭賾征虜將軍直閤將軍蠻酋
田益宗率部落四千餘戸内屬五月乙卯宕昌隂平契
丹厙莫奚諸國並遣使朝獻壬戌宴四廟子孫於宣文
堂帝親與之齒行家人之禮甲子帝臨朝堂引見公卿
已下決疑政錄囚徒丁丑以旱撤膳襄陽蠻酋雷婆思
等率一千三百餘戸内徙居於太和川六月丙戌帝將
南伐詔造河橋己丑詔免徐南豫陜岐東徐洛豫七州
軍糧乙未講武乙巳詔曰六職備于周經九列炳於漢
晉務必有恒人守其職比百秩雖陳事典未叙自八元
樹位躬加省覽逺依往籍近採時宜作職員令二十一
卷事廹戎期未善周悉雖不足綱範萬度永垂不朽且
可釋滯目前釐整時務須待軍回更論所闕權可付外
施行其有當局所疑而令文不載者隨事以聞當更附
之立皇子恂爲皇太子戊申髙麗國遣使朝獻秋七月
癸丑以皇太子立詔賜民爲人後者爵一級爲公士曾
爲吏屬者爵二級爲上造鰥寡孤獨不能自存者人粟
五斛戊午中外戒嚴是月蕭賾死孫昭業僭立八月乙
酉三老山陽郡公尉元薨丙戌車駕類於上帝遂臨尉
元喪丁亥帝辭永固陵己丑車駕發京師南伐步騎百
餘萬太尉丕奏請以宫人從詔曰臨戎不語内事宜停
來請壬寅車駕至肆州民年七十已上賜爵一級路見
眇跛者停駕親問賜衣食終身戊申幸并州親見髙年
問所疾苦九月壬子詔兼員外散騎常侍髙聰兼員外
散騎侍郎賈禎使於蕭昭業丁巳詔以車駕所經傷民
秋稼者畝給榖五斛戊辰濟河詔洛懐并肆所過四州
之民百年以上假縣令九十以上賜爵三級八十以上
賜爵二級七十以上賜爵一級鰥寡孤獨不能自存者
粟人五斛帛二匹孝悌廉義文武應求者皆以名聞又
詔厮養之戸不得與士民㛰有文武之才積勞應進者
同庶族例聽之庚午幸洛陽周廵故宫基址帝顧謂侍
臣曰晉德不修早傾宗祀荒毁至此用傷朕懐遂詠黍
離之詩爲之流涕壬申觀河橋幸太學觀石經乙亥鄧
至王像舒彭遣子舊詣闕朝貢并奉表求以位授舊詔
許之丙子詔六軍發軫丁丑戎服執鞭御馬而出羣臣
稽顙於馬前請停南伐帝乃止仍定遷都之計冬十月
戊寅朔幸金墉城詔徵司空穆亮與尚書李沖將作大
匠董爵經始洛京己卯幸河南城乙酉幸豫州癸巳次
於石濟乙未解嚴設壇於滑臺城東告行廟以遷都之
意大赦天下起滑臺宫又詔京師及諸州從戎者賜爵
一級應募者加二級主將加三級癸卯幸鄴城乙巳詔
安定王休率從官迎家於代京車駕送於漳水上初帝
之南伐也起宫殿於鄴西十有一月癸亥宫成徙御焉
十有二月戊寅廵省六軍庚寅隂平國遣使朝貢乙未
詔隱恤軍士死亡疾病務令優給
十有八年春正月丁未朔朝羣臣於鄴宫澄鸞殿丁巳
髙麗國遣使朝獻癸亥車駕南廵詔相兗豫三州百年
以上假縣令九十以上賜爵二級七十以上賜爵一級
孤老鰥寡不能自存者賜粟五石帛二疋孝悌廉義文
武應求者皆以名聞戊辰經殷比干之墓祭以太牢乙
亥幸洛陽西宫二月己丑行幸河隂規建方澤之所丙
申河南王幹徙封趙郡潁川王雍徙封髙陽壬寅車駕
北廵癸卯濟河蕭昭業遣使朝貢甲辰詔天下喻以遷
都之意閏月癸亥次句注陘南皇太子朝于蒲池壬申
至平城宫癸酉臨朝堂部分遷留甲戌謁永固陵三月
庚辰罷西郊祭天壬辰帝臨太極殿諭在代羣臣以遷
移之略夏五月乙亥詔罷五月五日七月七日饗六月
己巳詔兼員外散騎常侍盧昶兼員外散騎侍郎王清
石使於蕭昭業秋七月乙亥以宋王劉昶爲大將軍壬
午侍中大司馬安定王休薨辛卯髙麗國遣使朝貢壬
辰車駕北廵戊戌謁金陵辛丑幸朔州是月島夷蕭鸞
殺其主蕭昭業立昭業弟昭文八月癸卯皇太子朝於
行宫甲辰行幸隂山觀雲川丁未幸閲武臺臨觀講武
癸丑幸懐朔鎭己未幸武川鎭辛酉幸撫冥鎮甲子幸
柔𤣥鎭乙丑南還所過皆親見髙年問民疾苦貧窘孤
老賜以粟帛丙寅詔六鎮及禦夷城人年八十以上而
無子孫兄弟終身給其廩粟七十以上家貧者各賜粟
十斛又詔諸北城人年滿七十以上及廢疾之徒校其
元犯以凖新律事當從坐者聽一身還鄉又令一子扶
養終命之後乃遣歸邊自餘之處如此之犯年八十以
上皆聽還戊辰車駕次旋鴻池庚午謁永固陵辛未還
平城宫九月壬申朔詔曰三載考績自古通經三考黜
陟以彰能否今若待三考然後黜陟可黜者不足爲遲
可進者大成賖緩是以朕今三載一考考卽黜陟欲令
愚滯無妨於賢者才能不壅於下位各令當曹考其優
劣爲三等六品以下尚書重問五品以上朕將親與公
卿論其善惡上上者遷之下下者黜之中中者守其本
任壬午帝臨朝堂親加黜陟壬辰隂平王楊炅來朝冬
十月甲辰以太尉東陽王丕爲太傅戊申親告太廟奉
遷神主辛亥車駕發平城宫壬戌次於中山之唐湖乙
丑分遣侍臣廵問民所疾苦己巳幸信都庚午詔曰比
聞緣邊之蠻多有竊掠致有父子乖離室家分絶旣虧
和氣有傷仁厚方一區宇子育萬姓若茍如此南人豈
知朝徳哉可詔荆郢東荆三州勒勑蠻民勿有侵暴是
月蕭鸞廢殺其主蕭昭文而僭立十有一月辛未朔詔
冀定二州民百年以上假以縣令九十以上賜爵三級
八十以上賜爵二級七十以上賜爵一級鰥寡孤獨不
能自存者賜以穀帛孝義廉貞文武應求者具以名聞
丁丑車駕幸鄴甲申經比干之墓傷其忠而獲戾親爲
弔文樹碑而刋之己丑車駕至洛陽蕭鸞雍州刺史曹
虎據襄陽請降十有二月辛丑朔遣行征南將軍薛真
度督四將出襄陽大將軍劉昶出義陽徐州刺史元衍
出鍾離平南將軍劉藻出南鄭壬寅革衣服之制癸卯
詔中外戒嚴戊申優復代遷之戸租賦三歲己酉詔王
公侯伯子男開國食邑者王食半公三分食一侯伯四
分食一子男五分食一辛亥車駕南伐丁卯詔郢豫二
州之民百齡以上假縣令九十以上賜爵三級八十以
上賜爵二級七十以上賜爵一級孤寡鰥老不能自存
者賜以穀帛緣路之民復田租一歲孝悌廉義文武應
求具以名聞戊辰車駕至懸瓠己巳詔夀陽鍾離馬頭
之師所獲男女之口皆放還南
十有九年春正月辛未朔朝饗羣臣於懸瓠癸酉詔禁
淮北之民不得侵掠犯者以大辟論甲戌檄喻蕭鸞丙
子鸞龍陽縣開國侯王朗自渦陽來降壬午講武於汝
水之西大賚六軍丙申平南將軍王肅頻破蕭鸞將擒
其寧州刺史董巒己亥車駕濟淮二月甲辰幸八公山
路中雨甚詔去蓋見軍士病者親隱恤之戊申車駕廵
淮而東民皆安堵租運屬路壬子髙麗國遣使朝獻丙
辰車駕至鍾離戊午軍士擒蕭鸞三千卒帝曰在君爲
君其民何罪於是免歸辛酉車駕發鍾離將臨江水司
徒馮誕薨壬戌乃詔班師丁卯遣使臨江數蕭鸞殺主
自立之罪惡三月戊寅幸邵陽戊子太師馮熙薨乙未
幸下邳鄧至國遣使朝貢夏四月庚子車駕幸彭城辛
丑帝爲太師馮熙舉哀於行在所丁未曲赦徐豫二州
其運漕之士復租賦三年辛亥詔賜百歲以上假縣令
九十以上賜爵三級八十以上賜爵二級七十以上賜
爵一級孤寡老疾不能自存者賜以榖帛德著邱園者
具以名聞蕭鸞民降者給復十五年癸丑幸小沛遣使
以太牢祭漢髙祖廟己未行幸瑕邱遣使以太牢祠岱
岳詔宿衞武官增位一級庚申行幸魯城親祠孔子廟
辛酉詔拜孔氏四人顔氏二人爲官詔兗州刺史舉部
内士人才堪軍國及守宰治行具以名聞又詔賜兗州
民爵及粟帛如徐州又詔選諸孔宗子一人封崇聖侯
邑一百戸以奉孔子之祀又詔兗州爲孔子起園柏修
飾墳壠更建碑銘襃揚聖德戊辰行幸碻磝太和廟成
五月己巳城陽王鸞赭陽失利降爲定襄縣王廣川王
諧薨庚午遷文成皇后馮氏神主于太和廟甲戌行幸
滑臺丙子次于石濟庚辰皇太子朝於平桃城髙麗吐
谷渾國並遣使朝貢癸未車駕至自南伐告于太廟甲
申減閑官祿以禆軍國之用乙酉行飲至之禮班賜有
差甲午皇太子冠於廟六月己亥詔不得以北俗之語
言於朝廷若有違者免所居官辛丑詔復軍士從駕渡
淮者租賦三年癸卯詔皇太子赴平城宫壬子詔濟州
東郡滎陽及河南諸縣車駕所經者百年以上賜假縣
令九十以上賜爵三級八十以上賜爵二級七十以上
賜爵一級孤老鰥寡不能自存賜以穀帛孝悌廉義文
武應求者具以名聞癸丑詔求天下遺書祕閣所無有
禆益時用者加以優賞乙卯曲赦梁州復民田租三歲
丙辰詔遷洛之民死葬河南不得還北於是代人南遷
者悉爲河南洛陽人戊午詔改長尺大斗依周禮制度
班之天下八月甲辰幸西宫路見壞冢露棺駐輦殣之
乙巳詔選天下武勇之士十五萬人爲羽林虎賁以充
宿衞丁巳詔諸從兵從征被傷者皆聽還本金墉宫成
甲子引羣臣歴宴殿堂九月庚午六宮及文武盡遷洛
陽丙戌行幸鄴丁亥詔曰諸有舊墓銘記見存昭然爲
時人所知者三公及位從公者去墓三十步尚書令僕
九列十五步黄門五校十步各不聽墾殖壬辰遣黄門
郎以太牢祭比干之墓乙未車駕還宮冬十月甲辰曲
赦相州民百年以上假郡守九十以上假縣令八十以
上賜爵三級七十以上賜爵二級孤老痼疾不能自存
者賜以穀帛丙辰車駕至自鄴辛酉詔州郡諸有士庶
經行脩敏文思遒逸才長吏治堪幹政事者以時發遣
壬戌詔諸州牧精品屬官考其得失爲三等之科以聞
將親覽而升降焉詔徐兗光南青荆洛六州纂嚴戎備
應須赴集十有二月行幸委粟山議定圜丘甲申有事
於圜丘丙戌大赦天下十有二月乙未朔引見羣臣於
光極堂宣示品令爲大選之始辛酉驃騎大將軍司州
牧咸陽王禧爲長兼太尉前南安王楨復本封以特進
廣陵王羽爲征東大將軍開府儀同三司青州刺史甲
子引見羣臣於光極堂班賜冠服
二十年春正月丁卯詔改姓爲元氏壬辰改封始平王
勰爲彭城王以定襄縣王鸞復封城陽王二月辛丑帝
幸華林聽訟於都亭壬寅詔自非金革聽終三年喪丙
午詔畿内七十以上暮春赴京師將行養老之禮庚戌
幸華林聽訟於都亭癸丑詔介山之邑聽爲寒食自餘
禁斷三月丙寅宴羣臣及國老庶老於華林園詔國老
黄耉以上假中散大夫郡守耆年以上假給事中縣令
庶老直假郡縣各賜鳩杖衣裳丁丑詔諸州中正各舉
其鄉之民望年五十以上守素衡門者授以令長夏四
月甲辰廣州刺史薛法護南叛五月丙子詔曰農惟政
首稷實民先澍雨豐洽所宜敦勵其令畿内嚴加課督
墮業者申以楚撻力田者具以名聞丙戌初營方澤於
河隂遣使者以太牢祭漢光武及明章三帝陵又詔漢
魏晉諸帝陵各禁方百步不得樵蘇踐蹋丁亥車駕有
事於方澤七月廢皇后馮氏戊寅帝以久旱咸秩羣神
自癸未不食至於乙酉是夜澍雨大洽丁亥詔曰炎陽
爽節秋零卷澍在予之責實深悚慄故輟膳三晨以命
上訴靈鑒誠欵曲流雲液雖休勿休寧敢愆怠將有賢
人湛德髙士凝棲雖加銓採未能招致其精訪幽谷舉
兹賢彥直言極諫匡予不及又邪佞毁朝固唯治蠧貪
夫竊位大政以虧主者彈劾不肖明黜盜祿又法爲治
要民命尤重在京之囚悉命條奏朕將親案以時議決
又疾苦六極人神所矜宜時訪恤以拯窮廢鰥寡困乏
不能自存者明加矜恤令得存濟又輕徭薄賦君人常
理歲中恒役具以狀聞又夫婦之道生民所先仲春奔
會禮有逹式男女失時者以禮會之又京民始業農桑
爲本田稼多少課督不具以狀言八月壬辰朔幸華林
園親錄囚徒咸降本罪二等決遣之戊戌車駕幸嵩髙
甲寅還宮丁巳南安王楨薨幸華林園聽訟九月戊辰
車駕閲武於小平津癸酉還宫丁亥將通洛水入穀帝
親臨觀冬十月戊戌以代遷之士皆爲羽林虎賁司州
之民十二夫調一吏爲四年更卒歲開番假以供公私
力役己酉曲赦京師十有一月乙酉復封前汝隂王天
賜孫景和爲汝隂王前京兆王太興爲西河王閏月丙
辰右將軍元隆大破汾州叛胡十有二月甲子以西北
州郡旱儉遣侍臣循察開倉賑恤乙丑開鹽池之禁與
民共之丙寅廢皇太子恂爲庶人丁卯告太廟戊辰置
常平倉恒州刺史穆泰等在州謀反遣行吏部尚書任
城王澄案治之樂陵王思譽坐知泰隂謀不告削爵爲
庶人
二十有一年春正月丙申立皇子恪爲皇太子賜天下
爲父後者爵一級己亥遣兼侍中張彜崔光兼散騎常
侍劉藻廵方省察問民疾苦黜陟守宰宣揚風化乙巳
車駕北廵二月壬戌次於太原親見髙年問所不便乙
丑詔并州士人年六十已上假以郡守先是定州民王
金鈎訛言惑衆自稱應王丙寅州郡捕斬之癸酉車駕
至平城甲戌謁永固陵癸未行幸雲中三月庚寅車駕
至自雲中辛卯謁金陵乙未車駕南廵己酉次離石叛
胡歸罪宥之甲寅詔汾州民百年以上假縣令九十以
上賜爵三級八十以上賜爵二級七十以上賜爵一級
丙辰車駕次平陽遣使者以太牢祭唐堯夏四月庚申
幸龍門遣使者以太牢祭夏禹癸亥行幸蒲坂遣使者
以太牢祭虞舜戊辰詔脩堯舜夏禹廟辛未行幸長安
壬申武興王楊集始來朝乙亥親見髙年問所疾苦丙
子遣侍臣分省縣邑賑賜穀帛戊寅幸未央殿阿房宫
遂幸昆明池癸未大將軍宋王劉昶薨丙戌遣使者以
太牢祀漢帝諸陵五月丁亥朔衞大國遣使朝貢己丑
車駕東旋汎渭入河庚寅詔雍州士人百年以上假華
郡太守九十以上假荒郡八十以上假華縣令七十以
上假荒縣庶老以年各減一等七十以上賜爵三級其
營船之夫賜爵一級孤寡鰥貧窮痾廢疾各賜帛二匹
穀五斛其孝友德義文學才幹悉仰貢舉壬辰遣使者
以太牢祭周文王於酆祭武王於鎬癸卯遣使祭華嶽
六月庚申車駕至自長安壬戌詔冀定瀛相濟五州發
卒二十萬將以南討癸亥司空穆亮遜位丁卯部分六
師以定行留秋七月甲午立昭儀馮氏爲皇后戊辰以
前司空穆亮爲征北大將軍開府儀同三司冀州刺史
甲寅帝親爲羣臣講喪服於清徽堂八月丙辰詔中外
戒嚴壬戌立皇子愉爲京兆王懌爲清和王懐爲廣平
王壬中行幸河南城甲戌講武於華林園庚辰車駕南
討九月丙申詔曰哀貧恤老王者所先鰥寡六疾尤宜
矜愍可勑司州洛陽之民年七十已上無子孫六十以
上無朞親貧不自存者給以衣食及不滿六十而有廢
痼之疾無大功之親窮困無以自療者皆於别坊遣醫
救護給醫師四人豫請藥物以療之丁酉詔河南尹李
崇討梁州叛𦍑受征西源懐節度辛丑帝留諸將攻赭
陽引師而南癸卯至宛城夜襲其郛克之丁未車駕發
南陽留太尉咸陽王禧前將軍元英攻之己酉車駕至
新野冬十月丁巳四面進攻不克詔左右軍築長圍以
守之乙亥追廢貞皇后林氏爲庶人十有一月甲午蕭
鸞前軍將軍韓秀方弋陽太守王副之後軍將軍趙祖
悅等十五將來降丁酉大破賊軍於沔北獲其將軍王
伏保等於是民皆復業九十以上假以郡守六十五以
上假以縣令新野民張暏柵萬餘家拒守不下十有二
月庚申破之俘斬萬餘丁卯詔流徒之囚皆勿決遣有
登城之際令其先鋒自效庚午車駕臨沔遂廵沔東還
戊寅車駕還新野己卯親行營壘隱恤六軍蕭鸞將王
曇紛等萬餘人宼南青州黄郭戍戍主崔僧淵擊破之
悉虜其衆以齊郡王子琛紹河間王若後髙昌國遣使
朝貢
二十有二年春正月癸未朔朝饗羣臣於新野行宫丁
亥拔新野獲蕭鸞輔國將軍新野太守劉忌斬之於宛
戊子鸞湖陽戍主蔡道福棄城遁走辛卯鸞赭陽戍主
成公期軍主胡松棄城遁走壬辰鸞輔國將軍舞隂戍
主黄瑤起及直閤將軍臺軍主鮑舉南鄉太守席謙相
尋遁走瑤起鮑舉爲軍人所獲送庚戌行幸南陽二月
乙卯進攻宛北城甲子㧞之鸞冠軍將軍南陽太守房
伯玉面縛出降庚午車駕幸新野辛未詔以穰民首歸
大順終始若一者給復三十年標其所居曰歸義鄉次
降者給復十五年三月壬午朔大破鸞平北將軍崔惠
景黄門郎蕭衍軍於鄧城斬獲首虜二萬有餘庚寅行
幸樊城觀兵襄沔耀武而還曲赦二荆魯陽郡鎮南將
軍王肅攻鸞義陽鸞遣將裴叔業宼渦陽乙未詔將軍
鄭思明嚴虗敬宇文福等三軍繼援辛丑行幸湖陽乙
未次比陽戊申詔荆州諸郡之民初降次附復同穰縣
辛亥行幸懸瓠夏四月甲寅從征武直之官進位三階
文官二級外官一階庚午發州郡兵二十萬人限八月
中旬集懸瓠趙郡王幹薨五月丙午詔在征身喪者四
品已下及卑兼之職給帛有差六月庚申詔諸王將士
戰没皆加優贈秋七月壬午詔曰朕以寡德屬兹靖亂
實頼羣英凱清南夏宜約躬賞效以勸茂績后之私府
便可損半六宮嬪御五服男女常恤恒供亦令減半在
戎之親三分省一是月蕭鸞死子寳卷僭立八月辛亥
皇太子自京師來朝壬子蕭寳卷奉朝請鄧學擁其齊
興郡内屬勑勒樹者相率反叛詔平北將軍江陽王繼
都督北討諸軍事以討之壬戌髙麗國遣使朝獻九月
己亥帝以蕭鸞死禮不伐喪乃詔反斾庚子仍將北伐
叛虜丙午車駕發懸瓠冬十月己酉朔曲赦二豫殊死
已下復民田租一歲十有一月辛巳幸鄴十有二月甲
寅以江陽王繼定勑勒乃詔班師
二十有三年春正月戊寅朔朝羣臣以帝疾瘳上夀大
饗於澄鸞殿壬午幸西門豹祠遂歴漳水而還蕭寳卷
遣太尉陳顯逹宼荆州癸未詔前將軍元英討之乙酉
車駕發鄴戊戌至自鄴庚子告於廟社癸卯行飲至策
勲之禮甲辰大赦天下太保齊郡王簡薨二月辛亥以
長兼太尉咸陽王禧爲正太尉癸亥以中軍大將軍彭
城王勰爲司徒復樂陵王思譽本封癸酉顯達攻陷馬
圈戍三月庚辰車駕南伐癸未次梁城甲申以順陽被
圍危急詔振武將軍慕容平城率騎五千赴之丙戌帝
不豫司徒彭城王勰侍疾禁中且攝百揆丁酉車駕至
馬圈詔鎮南大將軍廣陽王嘉斷均口邀顯逹歸路戊
戌頻戰破之其夜顯達及崔惠景曹虎等宵遁己亥収
其戎資億計班賜六軍諸將追奔及於漢水斬獲及赴
水而死者十八九斬寳卷左軍將軍張于逹等賊將蔡
道福成公期率數萬人棄順陽遁走庚子帝疾甚車駕
北次穀塘原甲辰詔賜皇后馮氏死詔司徒勰徴太子
於魯陽踐阼詔以侍中護軍將軍北海王詳爲司空公
鎮南將軍王肅爲尚書令鎮南大將軍廣陽王嘉爲尚
書左僕射尚書宋弁爲吏部尚書與侍中太尉公禧尚
書右僕射任城王澄等六人輔政顧命宰輔曰粤爾太
尉司空尚書令左右僕射吏部尚書惟我太祖丕丕之
業與四象齊茂累聖重明屬鴻厯於寡昧兢兢業業思
纂乃聖之遺蹤遷都嵩極定鼎河瀍庶南蕩甌吳復禮
萬國以仰光七廟俯濟蒼生困窮早滅不永乃志公卿
其善毗繼子隆我魏室不亦善歟可不勉之夏四月丙
午朔帝崩於穀塘原之行宫時年三十三祕諱至魯陽
發哀還京師上諡曰孝文皇帝廟曰髙祖五月丙申葬
長陵帝幼有至性年四歲顯祖曾患癰帝親自吮膿五
歲受禪悲泣不能自勝顯祖問帝帝曰代親之感内切
於心顯祖甚歎異之文明太后以帝聰聖後或不利於
馮氏將謀廢帝乃於寒月單衣閉室絶食三朝召咸陽
王禧將立之元丕穆泰李沖固諫乃止帝初不有憾唯
深德丕等撫念諸弟始終曾無纖介惇睦九族禮敬俱
深雖於大臣持法不縱然性寛慈每垂矜捨進食者曾
以熱羮傷帝手又曾於食中得蟲穢之物並笑而恕之
宦者先有譖帝於太后太后大怒杖帝數十帝默然而
受不自申明太后崩後亦不以介意聽覽政事莫不從
善如流哀矜百姓恒思所以濟益天地五郊宗廟二分
之禮常必躬親不以寒暑爲倦尚書奏案多自尋省百
官大小無不留心務於周洽每言凡爲人君患於不均
不能推誠御物茍能均誠胡越之人亦可親如兄弟常
從容謂史官曰直書時事無諱國惡人君威福自己史
復不書將何所懼南北征廵有司奏請治道帝曰粗脩
橋梁通輿馬便止不須去草剗令平也凡所脩造不得
已而爲之不爲不急之事損民力也廵幸淮南如在内
地軍事須伐民樹者必留絹以酬其直民稻粟無所傷
踐諸有禁忌禳厭之方非典籍所載者一皆除罷雅好
讀書手不釋卷五經之義覽之便講學不師受探其精
奥史傳百家無不該涉善談莊老尤精釋義才藻富贍
好爲文章詩賦銘頌任興而作有大文筆馬上口授及
其成也不改一字自太和十年已後詔冊皆帝之文也
自餘文章百有餘篇愛竒好士情如饑渴待納朝賢隨
才輕重常寄以布素之意悠然𤣥邁不以世務嬰心又
少而善射有膂力年十餘歲能以指彈碎羊髆骨及射
禽獸莫不隨所志斃之至年十五便不復殺生射獵之
事悉止性儉素常服澣濯之衣鞌勒鐡木而已帝之雅
志皆此類也
史臣曰有魏始基代朔廓平南夏闢壤經世咸以威武
爲業文教之事所未遑也髙祖幼承洪緒早著叡聖之
風時以文明攝事優游恭己𤣥覽獨得著自不言神契
所標固以符於冥化及躬總大政一日萬幾十許年間
曾不暇給殊途同歸百慮一致至夫生民所難行人倫
之髙迹雖尊居黄屋盡蹈之矣若乃欽明稽古協御天
人帝王制作朝野軌度斟酌用舎煥乎其有文章海内
生民咸受耳目之賜加以雄才大略愛竒好士視下如
傷役己利物亦無得而稱之其經緯天地豈虗諡也
　
　
　
　
　
　
　
　
　
　
　
　
　
　
　魏書卷七下
　魏書卷七下考證
髙祖紀征西大將軍陽平王熙擊走之○(臣人龍/)按熙
　本傳泰常六年薨距太和十四年薨已五六十年矣
　考天象志地豆干頻犯塞詔征西大將軍陽平王頣
　擊走之蓋熙與頤俱稱陽平王音復相近是以訛也
詔罷祖祼(疑/)○(臣照/)按詔罷祖祼句無上下文舊本旁
　注一疑字北史則作詔罷袒祼但果禁民袒裸則當
　云禁不當云罷袒裸字亦復可疑或是拓跋國語有
　音無字當時則其文自明而今不可考耶
　
　
　
　
　
　
　魏書卷七下考證
欽定四庫全書
　魏書卷八
　　齊　　　　魏　　　　収　　　　撰
　帝紀第八
　　世宗紀
世宗宣武皇帝諱恪髙祖孝文皇帝第二子母曰髙夫
人初夢爲日所逐避於牀下日化爲龍繞巳數匝寤而
驚悸旣而有娠太和七年閏四月生帝於平城宫二十
一年正月丙申立爲皇太子二十三年夏四月丁巳卽
皇帝位于魯陽大赦天下帝居諒闇委政宰輔五月丙
子朔髙麗國遣使朝貢六月乙卯分遣侍臣廵行郡國
問民疾苦考察守令黜陟幽明文武應求道著邱園者
皆加襃禮戊辰追尊皇妣曰文昭皇后秋八月戊申遵
遺詔髙祖三夫人已下悉歸家癸丑宫臣增位一級癸
亥南徐州刺史沈陵南叛冬十月辛未鄧至國王像舒
彭來朝丙戌車駕謁長陵丁酉有事於太廟十有一月
幽州民王惠定聚衆反自稱明法皇帝刺史李肅捕斬
之是歲州鎭十八水民饑分遣使者開倉賑恤髙麗國
遣使朝獻
景明元年春正月壬寅車駕謁長陵乙巳大赦改年丁
未蕭寳卷豫州刺史裴叔業以夀春内屬驃騎大將軍
彭城王勰帥車騎十萬赴之二月戊戌復以彭城王勰
爲司徒寳卷將胡松李居士率衆萬餘屯宛陳伯之水
軍泝淮而上以逼夀春夏四月丙申彭城王勰車騎將
軍王肅大破之斬首萬數己亥皇弟恌薨五月甲寅以
北鎭大饑遣兼侍中楊播廵撫賑恤六月丙子司徒彭
城王勰進位大司馬車騎將軍王肅加開府儀同三司
癸未大陽蠻酋田育丘等率戸内附秋七月寳卷又遣
陳伯之宼淮南庚子吐谷渾國遣使朝獻八月乙酉彭
城王勰破伯之於肥口乙未髙麗國遣使朝貢九月乙
丑東豫州刺史田益宗破寳卷將吳子陽鄧元起於長
風齊州民栁世明聚衆反冬十月丁卯朔車駕謁長陵
庚寅齊兗二州討世明平之丁亥改授彭城王勰爲司
徒錄尚書事甲午詔夀春置兵四萬人十有一月己亥
荆州刺史桓道進攻寳卷下笮戍㧞之降者二千餘戸
丁巳陽平王頤薨是歲十七州大饑分遣使者開倉賑
恤是冬島夷蕭衍起兵東下伐其主蕭寳卷
二年春正月丙申朔車駕謁長陵庚戌帝始親政遵遺
詔聽司徒彭城王勰以王歸第太尉咸陽王禧進位太
保司空北海王詳爲大將軍錄尚書事丁巳引見羣臣
於太極前殿告以覽政之意辛酉髙麗國遣使朝獻壬
戌以太保咸陽王禧領太尉大將軍廣陵王羽爲司徒
詔曰朕幼承寳厯艱憂在疚庶事不親風化未洽今始
覽政務義協惟新思使四方風從率善可分遣大使黜
陟幽明二月庚午宿衞之官進位一級甲戌大赦天下
三月乙未朔詔曰比年以來連有軍旅役務既多百姓
彫敝宜時矜量以拯民瘼正調之外諸妨害損民一時
蠲罷辛亥詔曰諸州刺史不親民事緩於督察郡縣稽
逋旬月之間纔一覽決淹獄久訟動延時序百姓怨嗟
方成困敝尚書可明條制申下四方令日親庶事嚴勒
守宰不得因循寛怠虧政壬戌詔曰治尚簡静任貴應
事州府佐史除板稍多方成損敝無益政道又京師百
司寮局殷雜官有閑長者亦同此例茍非稱要悉從蠲
省青齊徐兗四州大饑民死者萬餘口是月蕭衍立寳
卷弟南康王寳融爲主年號中興東赴建業夏五月壬
子廣陵王羽薨壬戌太保咸陽王禧謀反賜死六月丁
亥考諸州刺史加以黜陟秋七月乙巳蠕蠕犯塞乙未
東豫州刺史田益宗破蕭寳卷將黄天賜於赤亭辛酉
大赦天下壬戌車騎將軍儀同三司王肅薨九月丁酉
發畿内夫五萬五千人築京師三百二十三坊四旬而
罷己亥立皇后于氏乙卯免夀春營戸爲揚州民冬十
月丁卯吐谷渾國遣使朝獻辛未蕭寳卷零陵戍主華
侯率戸内屬十有一月丙申以驃騎大將軍穆亮爲司
空丁酉大將軍北海王詳爲太傅領司徒壬寅改築圜
丘於伊水之陽乙卯仍有事焉十二月髙麗國遣使朝
貢是月寳卷直後張齊殺其主寳卷降蕭衍衍克建業
三年春二月戊寅詔曰自比陽旱積時農民廢殖寤言
增愧在予良多申下州郡有骸骨暴露者悉可埋瘞三
月魯陽蠻反蕭寳卷弟建安王寶夤來降夏四月詔撫
軍將軍李崇討魯陽反蠻是月蕭衍又廢其主寳融而
僭立自稱曰梁閏月丁巳司空穆亮薨五月揚州小峴
戍主党法宗襲蕭衍大峴戍破之擒其龍驤將軍邾菩
薩送之京師秋七月癸酉于闐國遣使朝獻詔加文官
從征顯達宿衛者二階閑散者一階八月癸卯蕭寳融
鎮南大將軍江州刺史陳伯之遣使請降乙卯以前太
傅平陽公丕爲三老九月丁巳車駕行幸鄴丁卯詔使
者弔殷比干墓戊寅閲武於鄴南庚辰武興國世子楊
紹先遣使朝獻冬十月度子帝親射逺及一里五十步
羣臣勒銘於射所甲辰車駕還宮十有一月己卯詔京
洛兵蕪歳踰十紀先皇定鼎舊都惟新魏厯翦掃榛荒
剏兹雲構鴻功茂績規模長逺今廟社乃建宫極斯崇
便當以來月中旬蠲吉徙御仰尋遺意感慶交衷旣禮
盛周宣斯干之制事髙漢祖壯麗之儀可依典故備兹
考告以稱遐邇人臣之望十有二月戊子詔曰民本農
桑國重蠶籍粢盛所憑冕織攸寄比京邑初基耕桑暫
缺遺規往㫖宜必祗修今寢殿顯成移御維始春郊無
逺拂羽有辰便可表營千畝開設宫壇秉耒援筐躬勸
億兆壬寅饗羣臣于太極前殿賜布帛有差以初成也
甲辰揚州破蕭衍將張囂之斬級二千是歲疏勒罽賓
婆羅捺烏萇阿喻陁羅婆不崘陁抜羅弗波女提斯羅
噠舎伏耆奚那太羅槃烏稽悉萬斤朱居槃訶盤陁撥
斤厭味朱沴洛南天竺持沙那斯頭諸國並遣使朝貢
河州大饑死者二千餘口
四年春正月乙亥車駕籍田於千畝梁州氐楊會反詔
行梁州事楊椿左將軍羊祉討之三月己巳皇后先蠶
於北郊庚辰揚州破蕭衍將於隂山斬其龍驤將軍吳
道爽等數千級夏四月癸未朔以蕭寳夤爲鎮東將軍
東揚州刺史封丹陽郡開國公齊王庚寅南天竺國獻
辟支佛牙戊戌詔曰酷吏爲禍綿古同患孝婦淫刑東
海燋壤今不雨十旬意者其有寃獄乎尚書鞫京師見
囚務盡聽察之理己亥帝以旱減膳徹懸辛丑澍雨大
洽五月甲戌楊椿羊祉大破反氐斬首數千級六月壬
午朔封皇弟悦爲汝南王丙戌發冀定瀛相并濟六州
二萬人馬千疋增配夀春秋七月乙卯三老平陽公元
丕薨庚午詔還収鹽池利以入公辛未以彭城王勰爲
太師八月庚子以史部尚書元英假鎭南將軍攻蕭衍
義陽勿吉國貢楛矢辛丑行幸河南城離宫冬十有一
月壬子揚州大破蕭衍軍斬其徐州刺史潘佃憐擒司
馬明素己未以武興國世子楊紹先爲其國王癸亥詔
尚書左僕射源懷撫勞代都北鎭隨方拯恤乙亥鎮南
將軍元英大破蕭衍將吳子陽於白沙擒斬千數十有
二月庚寅詔鎮南將軍李崇討東荆反蠻丙申詔曰先
朝制立軌式庶事惟允但歲積人移物情乖惰比或擅
有增損廢墜不行或守舊遺宜時有舛妨或職分錯亂
互相推委其下百司列其疑闕速以奏聞癸卯蕭衍梁
州刺史平陽縣開國侯翟逺徐州刺史永昌縣開國侯
陳虎牙降
正始元年春正月庚戌江州刺史曲江公陳伯之破蕭
衍將趙祖悦於東闕丙辰東荆州刺史楊大眼大破羣
蠻樊季安等丙寅大赦改年二月戊子蕭衍將姜慶真
襲陷夀春外郭州軍擊走之丁酉揚州統軍劉思祖大
破衍衆於邵陽擒其冠軍將軍邵陽縣開國侯張惠紹
驍騎將軍祁陽縣開國男趙景悦等十將斬獲數千級
三月壬申元英破衍將王僧炳於樊城夏四月辛卯髙
麗國遣使朝獻五月丁未朔太傅北海王詳以罪廢爲
庶人六月以旱徹樂減膳癸巳詔曰朕以匪德政刑多
舛陽旱歴旬京甸枯瘁在予之責夙宵疚懐有司可循
案舊典祗行六事囹圄寃滯平處決之庶尹廢職重加
脩舉鰥寡困窮在所存恤役賦殷煩咸加蠲省賢良讜
直以禮進之貪殘佞諛時加屏黜男女怨曠務令媾會
稱朕意焉甲午帝以旱親薦享於太廟戊戌詔立周旦
夷齊廟於首陽山庚子以旱見公卿已下引咎責躬又
錄京師見囚殊死已下皆減一等鞭杖之坐悉皆原之
秋七月癸丑蕭衍角城戍主柴慶宗以城來降李崇大
破諸蠻帥樊素安八月丙子元英破蕭衍將馬仙琕於
義陽詔洛陽令有大事聽面敷奏乙酉元英攻義陽拔
之擒送蕭衍冠軍將軍蔡靈恩等十餘將辛卯英又大
破衍將仍清三闗丁酉封元英爲中山王戊戌西𦍑宋
萬率戸四千内附九月丙午詔緣淮南北所在鎮戍皆
令及秋播麥春種粟稻隨其土宜水陸兼用必使地無
遺利兵無餘力比及來稔令公私俱濟也又詔諸州蠲
停徭役不得横有徴發甲子詔中山王英所執蕭衍冠
軍將軍監司州事蔡靈恩等隨才擢叙乙丑蕭衍霍州
刺史田道龍義州刺史張宗之遣使内附蠕蠕犯塞詔
左僕射源懷討之冬十月乙未詔斷羣官白衣募吏十
有一月戊午詔曰古之哲王剏業垂統安民立化莫不
崇建膠序開訓國胄昭宣三禮崇明四術使道暢羣邦
風流萬宇自皇基徙構光宅中區軍國務殷未遑經建
靖言思之有慙古烈可勅有司依漢魏舊章營繕國學
十有二月丙子以苑牧公田分賜代遷之戸己卯詔羣
臣議定律令己亥行幸伊闕閏月癸卯朔蕭衍行梁州
事夏侯道遷據漢中來降假尚書邢巒鎮西將軍率衆
以赴之乙丑驃騎大將軍髙陽王雍爲司空尚書令廣
陽王嘉加儀同三司
二年春正月丙子以宕昌國世子梁彌博爲其國王鄧
至國遣使朝貢二月梁州氐反絶漢中運路刺史邢巒
頻大破之夏四月己未城陽王鸞薨乙丑詔曰任賢明
治自昔通規宣風賛務實惟多士而中正所銓但存門
第吏部彜倫仍不才舉遂使英德罕昇司務多滯不精
厥選將何考陟八座可審議往代貢士之方擢賢之體
必令才學並申資望兼致丙寅以仇池氐叛詔光祿大
夫楊椿假平西將軍率衆以討之邢巒遣統軍王足西
伐頻破蕭衍諸軍遂入劒閣執衍輔國將軍范始男送
京師五月辛巳氐賊(闕字/一)虎率衆降六月己丑詔曰先朝
勲臣或身罹譴黜子孫沉滯或宦途失次有替舊流因
而弗採何以獎勸言念前績情有親疎宗及庶族祖曾
功績可紀而無朝官有官而才堪優引者隨才銓授甲
寅蕭衍冠軍將軍李畋等置營始平郡東涪水之北王
足逆擊敗之斬衍冠軍將軍張湯輔國將軍馬市寧朔
將軍李當姜見祖輔國將軍馮文豪龍驤將軍何營之
等甲子詔尚書李崇太府卿于忠散騎常侍游肇諫議
大夫鄧羡崇忠使持節並兼侍中羡兼黄門俱爲大使
糾斷外州畿内其守令之徒咎失彰露者卽便施決州
鎮重職聽爲表聞乙丑蕭衍冠軍將軍王景允輔國將
軍魯方逹等攻竹亭王足大破之斬其輔國將軍王明
達龍驤將軍張方熾丁卯揚州刺史薛真度大破蕭衍
將王超宗俘斬三千級戊辰蕭衍將魯方逹屯戍新城
足又遣統軍盧祖遷等擊敗之斬衍冠軍將軍楊伯仁
寧朔將軍任安定秋七月甲戌詔曰朕纂馭寳厯於今
七載德澤未敷鑒不燭逺人之寃瘼所在猶滋而糾察
之獄未暢于下賢愚靡分皂白均貫非所以革民耳目
使善惡勵心今分遣大使省方廵檢隨其愆負與風響
相符者卽加糾黜以明雷霆之威以申旄軒之舉因以
觀風辨俗採訪功過襃賞賢者糾罰淫慝理窮恤弊以
稱朕心戊子王足擊破蕭衍軍斬其龍驤將軍喻增暉
寧朔將軍庫保夀輔國將軍魯天惠建武將軍王文摽
王足逼涪城壬辰蕭衍巴西太守庾域冠軍將軍統軍
主李畋等逆戰足擊破之俘斬千數八月壬寅詔中山
王英南討襄沔庚戌王足遣統軍紀洪雅盧祖遷等攻
破衍軍斬其秦梁二州刺史魯方逹等十五人壬子王
足又遣統軍盧祖遷等擊破衍軍斬其都督冠軍將軍
梓潼縣開國子王景𦙍劉逹等二十四將軍甲寅揚州
擊衍將姜慶真於羊石破之是月衍沔東太守田青喜
率郡七縣三十一户萬九十内附九月己巳揚州刺史
元嵩擊破衍湘州刺史楊公則等斬獲數千冬十有一
月戊辰朔武興國王楊紹先叔父集起謀反詔光祿大
夫楊椿討之王足圍涪城益州諸郡戍降者十二三民
送編籍者五萬餘戸旣而足引軍而退十有二月庚申
又詔驃騎大將軍源懐慎令討武興反氐
三年春正月丁卯朔皇子生大赦天下壬申梁秦二州
刺史邢巒連破氐賊克武興蕭衍冀州刺史桓和入宼
南青州州軍擊走之秦州民王智等聚衆二千自號王
公尋推秦州主簿吕茍兒爲主年號建明己卯楊集起
兄弟相率降二月丙辰詔曰昔虞戒面從昌言屢進周
任諫輔王闕必箴朕仰纉鴻基伏膺寳厯思康庶績一
日萬幾是以側望忠言虗求讜直而良策弗進規畫無
聞豈所謂弼諧元首匡救不逮者乎可詔王公已下其
有嘉謀深圖直言忠諫利國便民矯時厲俗者咸令指
事陳奏無或依違戊午詔右衞將軍元麗等討吕茍兒
乙丑平南將軍陳伯之破蕭衍徐州刺史昌義之於梁
城是月衍將蕭昞率衆五萬宼淮陽三月己巳以戎旅
大興詔罷諸作己卯詔荆州刺史趙怡平南將軍奚康
生赴淮陽樂浪王長命坐殺人賜死國除戊子名皇子
曰昌庚寅平南將軍曲江縣開國公陳伯之自梁城南
奔夏四月乙未詔罷鹽池禁甲辰詔遣使者廵慰北邉
酋庶庚戌以中山王英爲征南將軍都督揚徐二道諸
軍事指授邉將蕭衍江州刺史王茂先宼荆州屯於河
南城詔平南將軍楊大眼討之辛酉大破之斬其輔國
將軍王花首虜二千餘進攻河南城茂先逃潰追奔至
於漢水㧞其五城將軍宇文福略衍司州俘獲千餘口
而還五月乙丑朔詔尚書拯義陽初附之戸丙寅詔曰
掩骼埋胔古之令典順辰修令朝之恒式今時澤未降
春稼已旱或有孤老餒疾無人贍救因以致死暴露溝
塹者洛陽部尉依法棺埋壬申蕭衍將張惠紹入宼陷
宿豫乙亥衍將蕭容陷梁城辛巳衍將韋叡陷合肥城
壬午詔尚書元遙率衆南討癸未以秦隴未平詔征西
將軍于勁節度諸軍己丑衍將又陷羊石霍丘二城六
月辛丑又陷小峴戍乙巳安西將軍元麗大破秦賊斬
賊帥王智五人梟首六千丁未假平南將軍奚康生破
蕭衍將張惠紹斬其徐州刺史宋黑丁巳詔尚書邢巒
出討徐兗秋七月丙寅衍將桓和宼孤山陷固城庚辰
元麗大破秦賊降吕茍兒及其王公三十餘人秦涇二
州平戊子中山王英大破衍徐州刺史王伯敖於隂陵
斬其將二十五人首虜五千有餘己丑詔發定冀瀛相
幷肆六州十萬人以濟南軍八月壬寅安東將軍邢巒
破蕭衍將桓和於孤山斬首萬餘級將軍元恒别克固
城斬衍冠軍將軍桓方慶統軍畢祖杇别克蒙山斬衍
龍驤將軍矯道儀等斬賊及赴沂死者四千餘人兗州
平己酉詔平南將軍安樂王詮督後發諸軍以赴淮南
壬戌曲赦涇秦岐涼河五州九月癸酉邢巒大破衍軍
於宿豫斬其大將藍懷恭等四十餘人張惠紹棄宿豫
蕭昞棄淮陽南走追斬數萬級徐州平己丑中山王英
大破衍軍於淮南衍中軍大將軍臨川王蕭宏尚書右
僕射栁惔徐州刺史昌義之等棄梁城沿淮東走追奔
次於馬頭衍冠軍將軍戍主朱思逺棄城宵遁擒送衍
將四十餘人斬獲士卒五萬有餘英遂攻鍾離髙麗國
遣使朝貢蕭衍遣將士卒三萬宼義陽丁酉夜遁走郢
州刺史婁悅追擊破之戊申蠕蠕國遣使朝貢己未征
虜將軍趙遐大破衍衆於灙城桑坪十有一月甲子帝
爲京兆王愉清河王懌廣平王懷汝南王悦講孝經於
式乾殿庚寅詔曰往歳隴右扇逆合境不民其中猶有
卒能自守無豫釁亂疾風知勁良在可嘉尚書可甄量
報賞以表誠義是月梁州再破反獠
四年春二月丙午吐谷渾宕昌國並遣使朝獻己未勿
吉國貢楛矢三月丙子疊伏羅國遣使朝貢夏四月戊
戌鍾離大水中山王英敗績而還壬寅吐谷渾鳩磨羅
阿拔磨抜切磨勒悉萬斤諸國並遣使朝獻夏六月己
丑朔詔曰髙祖徳格兩儀明並日月播文教以懷逺人
調禮學以旌儁造徙縣中區光宅天邑總霜露之所均
一姬卜於洛涘戎繕兼興未遑儒教朕纂承鴻緒君臨
寳厯思模聖規述遵先志今天平地寧方隅無事可勅
有司準訪前式置國子立太學樹小學於四門丙午蕭
衍龍驤將軍馮翊太守宇文子生等七郡相率内附丁
未社蘭逹那羅舎彌比羅直諸國並遣使朝獻秋八月
辛卯契丹國遣使朝獻己亥中山王英齊王蕭寳夤坐
鍾離敗退並除名爲民庚子厙莫奚宕昌吐谷渾諸國
遣使朝獻辛丑敦煌民饑開倉賑恤九月己未詔曰朕
秉厯承天履年將紀徙正宫極歲浹歸餘台懿茂親祗
勤已久列司英彦庸績未酬非所謂有功見知賞以時
及其以司空髙陽王雍爲太尉尚書令廣陽王嘉爲司
空百官悉進位一級庚申夏州長史曹明謀反伏誅甲
子開斜谷舊道疏勒車勒阿駒南天竺婆羅等諸國遣
使朝獻丙戌司州民饑開倉賑恤閏月甲午禁大司馬
門不得車馬出入冬十月丁巳髙麗半社悉萬斤可流
伽比沙疏勒于闐等諸國並遣使朝獻丁卯皇后于氏
崩戊辰疏勒國遣使朝貢庚午淮陽太守安樂以城南
叛辛未嚈噠波斯渴槃陁渴文提不那杖忸杖提等諸
國並遣使朝獻乙酉葬順皇后於永泰陵十有一月丁
未禁河南畜牝馬自碣石至於劒閣東西七千里置二
十二都尉己酉阿與陁呵羅槃陁跋吐羅諸國並遣使
朝獻十有二月戊午詔兵士鍾離没落者復一房田租
三年辛酉特那杖提莎鉢離阿失勒摩致鉢諸國遣使
朝貢甲子蠕蠕髙車民他莫孤率部來降丁五鉢崘波
利伏佛胄善乾逹諸國遣使朝貢
永平元年春正月戊戌潁川太守王神念奔於蕭衍二
月辛未勿吉南天竺國並遣使朝獻三月戊子皇子昌
薨己亥斯羅阿陁比羅阿夷义多婆那伽伽師達于闐
諸國並遣使朝獻丙午以去年旱儉遣使者所在賙恤
夏四月阿伏至羅國遣使朝貢五月癸未髙麗國遣使
朝獻辛卯帝以旱故減膳徹懸六月壬申詔曰慎獄重
刑著於徃誥朕御兹寳厯明鑒未逺斷決煩疑實有攸
愧可依洛陽舊圖修聽訟觀農隙起功及冬令就當與
王公卿士親臨錄問癸酉髙車國遣使朝貢秋七月辛
卯髙車契丹汗畔罽賓諸國並遣使朝獻甲午以夫人
髙氏爲皇后乙未詔曰察獄以情審之五聽枷杖小大
各宜定準然比廷尉司州河南洛陽河隂及諸獄官鞠
訊之理未盡矜恕掠拷之苦毎多切酷非所以祗憲量
衷慎刑重命者也推濫究枉良軫於懷可付尚書精檢
枷杖違制之由斷罪聞奏八月癸亥冀州刺史京兆王
愉據州反乙丑假尚書李平鎮北將軍行冀州事以討
之丁卯大赦改年庚午吐谷渾厙莫奚國並遣使朝貢
九月辛巳朔李平大破元愉於草橋丙戌復前中山王
英本封壬辰蠕蠕國遣使朝貢定州刺史安樂王詮大
破元愉於信都北戊戌殺侍中太師彭城王勰辛丑詔
赦冀州民雜工役爲元愉所詿誤者其能斬獲逆黨别
加優賞癸卯李平克信都元愉北走斬其所署冀州牧
韋超右衛將軍睦雅尚書僕射劉子直吏部尚書崔朏
等統軍叔孫頭執愉送信都羣臣請誅愉帝弗許詔送
京師冀州平庚子郢州司馬彭珍治中督榮祖等謀叛
潛引蕭衍衆入義陽郢州刺史婁悦擊走之詔將軍胡
季智屈祖等南赴義陽三闗戍主侯登陽鳳省等以城
南叛婁悦嬰城固守遣中山王英督步騎三萬以赴之
冬十月丁巳詔復故北海王詳本封葬以王禮豫州彭
城人白早生殺刺史司馬悦據城南叛蕭衍遣將齊茍
仁等四將以助之詔尚書邢巒行豫州事督將軍崔暹
率騎討之丙子邢巒大破早生及茍仁軍於鮑口丁丑
前宿豫戍主成安樂子景儁殺宿豫戍主嚴仲賢以城
南叛十有一月庚寅詔安東將軍楊椿率衆四萬攻宿
豫十有二月己未邢巒克懸瓠斬白早生擒齊茍仁等
俘蕭衍卒三千餘人分賜王公已下癸亥中山王英破
衍將於楚城擒衍寧朔將軍張疑等郢州刺史婁悦破
衍將馬仙琕於金山壬申漢東巒民一萬七千戸相率
内附丙子髙麗國遣使朝獻是歲髙昌國王麴嘉遣其
兄子私署左衛將軍孝亮奉表來朝因求内徙乞師迎接
二年春正月蕭衍遣王神念宼南兗詔輔國將軍長
孫稚假平南將軍爲都督率統軍邴虬等五軍以討之
丁亥胡密步就磨忸密槃是悉萬斤辛豆那越抜忸諸
國並遣使朝獻壬辰嚈噠薄知國遣使來朝貢白象一
乙未髙昌國遣使朝貢丙申中山王英進逼蕭衍長薄
戍戊戌宵潰殺傷千數丁酉抜武陽闗擒衍雲騎將軍
松滋縣開國侯馬廣冠軍將軍遷陵縣開國子彭瓫生
驍騎將軍當陽縣開國伯徐元季等二十六將俘獲七
千餘人進攻黄峴西闗衍將馬仙琕棄西闗李元履棄
黄峴遁走是月涇州沙門劉惠汪聚衆反詔華州刺史
奚康生討之二月乙卯詔曰比軍役頻興仗多毁敗在
庫戎器見有無幾安不忘危古人所戒五兵之器事須
充積經造既殷非衆莫舉今可量造四萬人雜仗三月
癸未磨豆羅阿曜社蘇突闍地伏羅諸國並遣使朝獻
夏四月己酉詔以武川鎮饑開倉賑恤甲子詔曰聖人
濟世隨物汙隆或正或權理無恒在先朝以雲駕甫遷
嵩基始構河洛民庶徙舊未安代來新宅尚不能就伊
闕西南羣蠻填聚沔陽賊城連邑作戍蠢爾愚巴心未
純欵故暫抑造育之仁權緩肅姦之法今京師天固與
昔不同揚郢荆益皆悉我有保險諸蠻罔不歸附商洛
民情誠倍往日唯樊襄已南仁乖道政被拘隔化非民
之咎而無頼之徒輕相劫掠屠害良善離人父兄衍之
爲酷實亦深矣便可放彼掠民示其大惠捨此殘賊未
令之愆并勅緣邉州鎮自今已後不聽境外宼盜犯者
罪同境内若州鎮主將知容不糾坐之如律五月髙麗
國遣使朝獻辛丑帝以旱故減膳徹懸禁斷屠殺甲辰
幸華林都亭親錄囚徒犯死罪已下降一等六月髙昌
國遣使朝獻辛亥詔曰江海方同車書宜一諸州軌轍
南北不等今可申勅四方使逺近無二秋七月癸未契
丹國遣使朝獻八月丁未鄧至國遣使朝獻戊申以鄧
至國世子像覽蹄爲其國王高昌勿吉厙莫奚諸國並
遣使朝獻九月辛巳封故北海王子顥爲北海王壬午
詔定諸門闥名冬十月癸丑以司空廣陽王嘉爲司徒
庚午郢州獻七寳牀詔不納十有一月甲申詔禁屠殺
含孕以爲永制己丑帝於式乾殿爲諸僧朝臣講維摩
詰經十有二月詔曰五等諸侯比無選式其同姓者出
身公正六下侯從六上伯從六下子正七上男正七下
異族出身公從七上侯從七下伯正八上子正八下男
從八上清脩出身公從八下侯正九上伯正九下子從
九上男從九下可依此叙之疊伏羅弗菩提朝陁咤波
羅諸國並遣使朝獻
三年春二月丙午髙昌鄧至國並遣使朝獻壬子秦州
沙門劉光秀謀反州郡捕斬之癸亥秦州隴西羌殺鎮
將趙儁阻兵反叛州軍討平之三月丙戌皇子生大赦
天下髙麗吐谷渾宕昌諸國並遣使朝獻夏四月平陽
郡之禽昌襄陵二縣大疫自正月至此月死者二千七
百三十人五月丁亥詔以冀定二州旱儉開倉賑恤六
月壬寅詔重求遺書於天下丁卯名皇子曰詡閏月己
亥吐谷渾髙麗契丹諸國各遣使朝貢秋七月己未吐
谷渾國遣使朝貢八月己卯勿吉國遣使朝貢九月壬
寅烏萇伽秀沙尼諸國並遣使朝獻丙辰髙車别帥可
略汗等率衆一千七百内屬冬十月辛卯中山王英薨
丙申詔曰朕乘乾御厯年周一紀而道謝擊壤教慙刑
厝至於下民之煢鰥疾苦心常愍之此而不恤豈爲民
父母之意也可勅太常於閑敞之處别立一館使京畿
内外疾病之徒咸令居處嚴勅醫署分師療治考其能
否而行賞罰雖齡數有期脩短分定然三疾不同或頼
針石庶秦扁之言理驗今日又經方浩博流傳處廣應
病投藥卒難窮究更令有司集諸醫工㝷篇推簡務存
精要取三十餘卷以班九服郡縣備寫布下鄉邑使知
救患之術耳戊戌髙車龜兹難地那竭厙莫奚等諸國
並遣使朝獻十有二月己卯髙麗比沙杖國遣使朝獻
辛巳江陽王繼坐事除名甲申詔於青州立髙祖廟殿
中侍御史王敞謀反伏誅
四年春正月丁巳汾州劉龍駒聚衆反詔諫議大夫薛
和率衆討之甲子阿悦陁不數羅國並遣使朝獻二月
壬午青齊徐兗四州民饑甚遣使賑恤三月癸卯婆比
幡彌烏萇比地乾達諸國並遣使朝獻壬戌司徒廣陽
王嘉薨夏四月琅邪民王萬夀斬蕭衍輔國將軍琅邪
東莞二郡太守劉晰首以朐山來降徐州刺史盧昶遣
琅邪戍主傅文驥率衆據之甲戌薛和大破山胡蕭衍
遣其鎮北將軍張稷及馬仙琕宼朐山詔盧昶率衆赴
之五月己亥遷代京銅龍置天淵池丙辰詔禁天文之
學六月乙亥乾達阿婆羅達舎越伽使密不流沙諸國
並遣使朝獻秋七月辛酉吐谷渾契丹國並遣使朝獻
八月辛未阿婆羅逹舍越伽使密不流沙等諸國並遣
使朝獻癸巳勿吉國獻楛矢九月甲寅蕭衍九山戍主
茍仁以戍來降嚈噠朱居槃波羅莫伽陁移婆僕羅俱
薩羅舍彌羅樂陁等諸國並遣使朝獻冬十月丁丑婆
比幡彌烏萇比地乾達等諸國並遣使朝獻十有一月
甲午宕昌國遣使朝獻己亥詔李崇奚康生等治兵夀
春以分朐山之宼戊申難地伏羅國並遣使朝獻朐城
陷盧昶大敗而還十有二月壬申詔曰進善退惡治之
通規三載考察政之明典正始二年以來于今未考功
過難齊寧無昇降從景明二年至永平四年通考以聞
戊子大羅汗婆來伽國遣使朝獻
延昌元年春正月乙巳以頻水旱百姓饑敝分遣使者
開倉賑恤戊申疏勒國遣使朝獻丙辰以車騎大將軍
尚書令高肇爲司徒公光祿大夫清河王懌爲司空司
州牧廣平王懐進號驃騎大將軍儀同三司二月辛卯
朔渴槃陁國遣使朝獻甲午州郡十一大水詔開倉賑
恤以京師穀貴出倉粟八十萬石以賑貧者己未安樂
王詮薨夏四月詔以旱故食粟之畜皆斷之丁卯詔曰
遷京嵩縣年將二紀虎闈闕唱演之音四門絶講誦之
業博士端然虗祿歲祀貴遊之胄歎同子衿靖言念之
有兼愧慨可嚴勅有司國子學孟冬使成太學四門明
年暮春令就戊辰以旱詔尚書與羣司鞫理獄訟詔河
北民就穀燕恒二州辛未詔饑民就穀六鎮丁丑帝以
旱故減膳徹懸癸未詔曰肆州地震陷裂死傷甚多言
念毁没有酸懷抱亡者不可復追生病之徒宜加療救
可遣太醫折傷醫幷給所須之藥就治之乙酉大赦改
年詔立理訴殿申訟車以盡寃窮之理五月辛卯疏勒
及髙麗國並遣使朝獻丙午詔天下有粟之家供年之
外悉貸饑民自二月不雨至於是晦六月壬申澍雨大
洽戊寅通河南牝馬之禁己卯詔曰去歲水災今春炎
旱百姓饑餒救命靡寄雖經蠶月不能養績今秋輸將
及郡縣期於責辦尚書可嚴勒諸州量民資産明加檢
校以救艱敝庚辰詔出太倉粟五十萬石以賑京師及
州郡饑民秋七月吐谷渾契丹國並遣使朝獻八月壬
戌吐谷渾國遣使朝貢丁亥勿吉國貢楛矢冬十月乙
亥立皇子詡爲皇太子是月嚈噠于闐髙昌及厙莫奚
諸國並遣使朝獻十有一月丙申詔曰朕運承天休統
御宸宇太子體藉靈明肇建宫華明兩既孚三善方洽
宜澤均率壤榮汎庶𦙍其賜天下爲父後者爵一級孝
子順孫廉夫節婦旌表門閭量給粟帛十有二月己巳
詔守宰爲御史所彈遇赦免者及考在中第皆代之
二年春正月戊戌帝御申訟車親理寃訟髙麗國遣使
朝獻二月丙辰朔賑恤京師貧民甲戌以六鎮大饑開
倉賑贍己卯太尉髙陽王雍進位太保庚辰蕭衍郁州
民徐𤣥明等斬送衍鎮北將軍青冀二州刺史張稷首
以州内附詔前南兗州刺史樊魯率衆赴之閏二月辛
丑以苑牧之地賜代遷民無田者癸卯定奴良之制以
景明爲斷三月丙寅髙昌國遣使朝獻是春民饑餓死
者數萬口夏四月庚子以絹十五萬匹賑恤河南郡饑
民五月夀春大水遣平東將軍奚康生等步騎數千赴
之髙麗國遣使朝獻六月乙酉青州民饑詔使者開倉
賑恤甲午曲赦揚州辛亥帝御申訟車親理寃訟是夏
州郡十三大水秋八月辛卯詔曰頃水旱㸦侵頻年饑
儉百姓窘弊多陷罪辜煩刑之愧朕用懼矣其殺人掠
賣人羣彊盜首及雖非首而殺傷財主曾經再犯公斷
道路劫奪行人者依法行決自餘恕死徒流已下各準
減降庚戌嚈噠于闐槃陁及契丹厙莫奚諸國並遣使
朝獻九月丙辰以貴族豪門崇習奢侈詔尚書嚴立限
級節其流宕是月勿吉吐谷渾鄧至國並遣使朝貢冬
十月詔以恒肆地震民多死傷蠲兩河一年租賦十有
二月丙戌丐洛陽河隂二縣租賦乙巳詔以恒肆地震
民多離災其有課丁没盡老幼單辛家無受復者各賜
廩以接來稔髙麗國遣使朝獻
三年春二月乙未詔曰肆州秀容郡敷城縣鴈門郡原
平縣並自去年四月以來山鳴地震于今不已告譴彰
咎朕甚懼焉祗畏兢兢若臨淵谷可恤瘼寛刑以答災
讁三月三闗别將李世哲大破羣蠻斬蕭衍龍驤將軍
文思之文天生夏四月青州民饑辛巳開倉賑恤乙巳
上御申訟車親理寃訟六月南荆州刺史桓叔興大破
蕭衍軍於九山斬其虎旅將軍新豐縣開國子蔡令孫
冠軍將軍席世興貞義將軍藍次孫秋七月丙子勿吉
國遣使朝貢八月甲申帝臨朝堂考百司而加黜陟九
月吐谷渾契丹勿吉諸國並遣使朝貢冬十月庚辰詔
驍騎將軍馬義舒慰諭蠕蠕厙莫奚國遣使朝貢十有
一月庚戌南天竺佐越費實諸國並遣使朝獻辛亥詔
司徒髙肇爲大將軍平蜀大都督步騎十五萬西伐益
州刺史傅竪眼出巴北平南將軍羊祉出涪城安西將
軍奚康生出綿竹撫軍將軍甄琛出劒閣乙卯以中護
軍元遙爲征南將軍東道都督鎭遏梁楚丁巳幽州沙
門劉僧紹聚衆反自號淨居國明法王州郡捕斬之甲
戌髙麗國遣使朝獻十有二月庚寅詔立明堂
四年春正月甲寅帝不豫丁巳崩于式乾殿時年三十
三二月甲戌朔上尊諡曰宣武皇帝廟號世宗甲午葬
景陵帝幼有大度喜怒不形於色雅性儉素初髙祖欲
觀諸子志尚乃大陳寳物任其所取京兆王愉等皆競
取珍玩帝唯取骨如意而已髙祖大竒之庶人恂失德
髙祖謂彭城王勰曰吾固疑此兒有非常志相今果然
矣乃立爲儲貳雅愛經史尤長釋氏之義每至講論連
夜忘疲善風儀美容貌臨朝淵嘿端嚴若神有人君之
量矣
史臣曰世宗承聖考德業天下想望風化垂拱無爲邉
徼稽服而寛以攝下從容不斷太和之風替矣比夫漢
世元成安順之儔歟
　
　
　
　魏書卷八
　魏書卷八考證
世宗紀太和七年閏四月生帝於平城宫○(臣人龍/)按
　歴代甲子圖魏太和七年歲在癸亥閏月魏子恂生
　本書髙祖紀閏月癸丑皇子生亦謂恂也此云閏四
　月生則宣武帝實與廢太子恂生爲同月
　
　
　
　
　
　
　
　
　
　
　魏書卷八考證
欽定四庫全書
　魏書卷九
　　齊　　　　　魏　　　　収　　　　　撰
　帝紀九
　　肅宗紀
肅宗孝明皇帝諱詡世宗宣武皇帝之第二子母曰胡
充華永平三年三月丙戌帝生于宣光殿之東北有光
照于庭中延昌元年十月乙亥立爲皇太子四年春正
月丁巳夜卽皇帝位戊午大赦天下己未徵下西討東
防諸軍庚申詔太保髙陽王雍入居西柏堂決庶政又
詔任城王澄爲尚書令百官總已以聽於二王己巳勿
吉達槃地豆干和尼步伽拔但佐越費實等諸國遣使朝
獻二月庚辰尊皇后髙氏爲皇太后辛巳司徒髙肇至
京師以罪賜死蕭衍寧州刺史任太洪率衆宼闗城益
州長史成興孫擊破之癸未太保髙陽王雍進位太傅
領太尉司空清河王懌爲司徒驃騎大將軍廣平王懐
爲司空己亥尊胡充華爲皇太妃宕昌國遣使朝獻三
月甲辰朔皇太后出俗爲尼徙御金墉丙辰詔進宮臣
位一級先是蕭衍於浮山堰淮規爲揚徐之害詔平南
將軍楊大眼討之乙丑進文武羣臣位一級夏四月梁
州刺史薛懐古破反氐於沮水五月甲寅南秦州刺史
崔暹擊破氐賊解武興圍六月沙門法慶聚衆反於冀
州殺阜城令自稱大乗秋七月癸卯蠕蠕國遣使朝獻
丁未詔假右光祿大夫元遙征北大將軍攻討法慶宕
昌國遣使朝獻八月乙亥領軍于忠矯詔殺左僕射郭
祚尚書裴植免太傅領太尉髙陽王雍官以王還第丙
子尊皇太妃爲皇太后己卯吐谷渾國遣使朝獻庚辰
蕭衍定州刺史田超秀率衆三千請降戊子帝朝皇太
后於宣光殿大赦天下己丑司徒清河王懌進位太傅
領太尉司空廣平王懷爲太保領司徒驃騎大將軍任
城王澄爲司空庚寅車騎大將軍于忠爲尚書令特進
崔光爲車騎大將軍並儀同三司壬辰復前江陽王繼
本國以濟南王彧復先封爲臨淮王羣臣奏請皇太后
臨朝稱制九月乙巳皇太后親覽萬幾詔曰高祖革禮
成治遺澤在民世宗纂承丕業聖德昭逺朕以冲孺屬
當寳圖洪基至重若履冰薄王公百辟羣牧庶官皆受
遇先朝寵榮自昔宜各勉崇共康世道戮力竭誠以匡
輔不逮其有懷道邱園昧跡板築山栖谷飲舒卷從時
者宜廣戔帛緝和鼎餁有能讜言直諫濟世益時者在
所以聞當待以不次之位孝子順孫義夫節婦表其門
閭以彰厥美高年孤獨不能自存者贍以粟帛若因饑
失業天屬流離或賣鬻男女以爲僕隸者各聽歸還比
冀方未肅徐城宼擾將統久勞士卒疲敝並遣撫慰賜
以衣馬緣邊州鎮固捍之勞朔方酋庶北靣所委亦令
勞賚以副其心其有先朝舊事寢而不舉頃來便習不
依軌式者並可疏聞當加覽裁若益時利治不拘常制
者自依别例其明相申約稱朕意焉甲寅征北元遙破
斬法慶及渠帥百餘人傳首京師安定王燮薨庚申髙
昌厙莫奚契丹諸國並遣使朝獻蕭衍將趙祖悦襲據
硤石癸亥詔定州刺史崔亮假鎭南將軍率諸將討之
冀州刺史蕭寳夤爲鎭東將軍次淮堰戊辰鄧至國遣
使朝貢冬十月庚午朔勿吉國貢楛矢壬午髙麗吐谷
渾國並遣使朝獻乙酉以安定公胡國珍爲中書監儀
同三司甲午蕭衍宏化太守杜桂舉郡内屬十有二月
辛丑以髙陽王雍爲太師己酉鎮南崔亮破祖悦遂圍
硤石丁卯帝皇太后謁景陵髙車國遣使朝獻
熙平元年春正月戊辰朔大赦改年荆沔都督元志大
破蕭衍軍斬其恒農太守王世定等以吏部尚書李平
爲鎭軍大將軍兼尚書右僕射爲行臺節度討硤石諸
軍二月乙巳鎭東蕭寳夤大破衍將於淮北癸亥初聽
秀才對策第居中上已上叙之乙丑鎮南崔亮鎭軍李
平等克硤石斬衍豫州刺史趙祖悦傳首京師盡俘其
衆是月吐谷渾宕昌鄧至諸國並遣使朝貢三月辛未
以揚州刺史李崇爲驃騎將軍儀同三司壬辰以硤石
俘虜分賜百寮夏四月戊戌以瀛州民饑開倉賑恤髙
昌隂平國並遣使朝獻五月丁卯朔詔曰炎旱積辰苖
稼萎悴比雖㣲澍猶未霑洽晚種不納企望憂勞在予
之責思自兢厲尚書可釐恤獄犴察其淹枉簡量輕重
隨事以聞無使一人怨嗟增傷和氣土木作役權皆休
罷勸農省務肆力田疇庶嘉澤近降豐年可必蕭衍衡
州刺史張齊宼益州復以傅竪眼爲刺史以討之頻破
賊軍斬其將任太洪首庚午詔放華林野獸於山澤丙
戌吐谷渾遣使朝獻秋七月庚午重申殺牛之禁丙子
詔兵士征硤石者復租賦一年傅竪眼大破張齊齊遁
走乙酉髙昌國遣使朝獻八月乙巳以侍中中書監儀
同三司安定郡開國公胡國珍爲都督雍涇岐華東秦
豳六州諸軍事驃騎大將軍開府儀同三司雍州刺史
丙午詔曰先賢列聖道冠生民仁風盛德煥乎圖史曁
厯數永終迹隨物變陵𡑞沓藹鞠爲茂草古帝諸陵多
見踐藉可明勑所在諸有帝王墳陵四靣各五十步勿
聽耕稼宕昌國遣使朝貢九月丁丑淮堰破蕭衍緣淮
城戍村落十餘萬口皆漂入于海十有二月癸巳詔洛
陽河隂及諸曹雜人年七十已上鰥寡貧困不能自存
及年雖少而痼疾長廢窮苦不濟者研實具列以聞
二年春正月大乘餘賊復相聚結攻瀛州刺史宇文福
討平之甲戌大赦天下戊子勿吉國遣使朝貢庚寅詔
遣大使廵行四方問疾苦恤孤寡黜陟幽明又詔選曹
用人務在得才廣求栖遁共康治道州鎮城隍各令嚴
固齋會聚集糾執妖諠囹圄皆令造屋桎梏務存輕小
工巧浮迸不得隱藏絹布繒綵長短合式偷竊軍階亦
悉沙汰籍貫不實普使糾案聽自歸首逋違加罪詔中
尉元匡考定權衡癸丑地伏羅罽賔國並遣使朝獻二
月庚子契丹鄧至宕昌諸國並遣使朝獻丁未封御史
中尉元匡爲東平王三月甲戌吐谷渾國遣使朝獻丁
亥太保領司徒廣平王懷薨夏四月甲午髙麗波斯疏
勅嚈噠諸國並遣使朝獻丁酉詔京尹所統百年以上
賜大郡板九十以上賜小郡板戊申以中書監開府儀
同三司胡國珍爲司徒公特進汝南王悦爲中書監儀
同三司乙卯皇太后幸伊闕石窟寺即日還宫安定王
超改封北平王五月辛酉詔曰揚州硤石荆山新淮鄼
城兵士戰没者追給斂財復一房五年若無妻子復其
家一人二年身被三瘡賞一階雖一瘡而四體廢落者
亦同此賞庚辰重申天文之禁犯者以大辟論乙酉鄧
至國遣使朝貢秋七月乙丑地伏羅罽賔國並遣使朝
獻乙亥中書監儀同三司汝南王悦坐殺人免官以王
還第己巳車駕有事於太廟八月戊戌宴太祖以來宗
室年十五以上於顯陽殿申家人之禮己亥詔庶族子
弟年未十五不聽入仕詔曰皇魏開基道邁周漢蟬連
二都德盛百祀雖帝𦙍蕃衍親賢並茂而猶沉屈素履
巾褐衡門非所謂廣命戚族翼屏王室者也今可依世
近逺叙之列位庚子詔咸陽京兆二王子女還附屬籍
壬寅吐谷渾國遣使朝獻丁未詔侍中太師髙陽王雍
入居門下參決尚書奏事己酉契丹國遣使朝貢九月
辛酉吐谷渾國遣使朝貢丙寅詔曰察訟理寃實維政
首躬親聽覽民信所由比日諒闇之中治綱未振獄犴
繁廣嗟訴驟聞雖曰司存每多誣壅曾是寡德實深矜
慨自今月望當蹔出城闉親納滯枉主者可宣諸近逺
咸使聞知是月城青齊兖涇平營肆七州所治東陽歴
城瑕丘平涼肥如和龍九原七城冬十月庚寅以幽冀
滄瀛四州大饑遣尚書長孫稚兼尚書鄧羡元纂等廵
撫百姓開倉賑恤丁酉年吕國貢楛矢戊戌以光州饑
敝遣使賑恤乙卯詔曰北京根舊帝業所基南遷二紀
猶有留住懷本樂故未能自遣若未遷者悉可聽其仍
停安堵永業門才術藝應於時求者自别徵引不在斯
例周之子孫漢之劉族遍於海内咸致蕃衍豈拘南北
千里而已哉十有一月甲子蕭衍平西將軍巴州刺史
牟漢寵遣使請降十有二月丁未蠕蠕國遣使朝貢
神龜元年春正月甲子詔以氐酋楊定爲隂平王丙寅
以特進江陽王繼爲驃騎大將軍儀同三司壬申詔曰
朕沖昧撫運政道未康民之疾苦弗遑紀恤夙宵矜慨
鑒寐深懐眷彼百齡悼兹六極京畿百年以上給大郡
板九十以上給小郡板八十以上給大縣板七十以上
給小縣板諸州百姓百歲以上給小郡板九十以上給
上縣板八十以上給中縣板鰥寡孤獨不能自存者賜
粟五斛帛二疋庚辰詔以雜役之戸或冒入清流所在
職人皆五人相保無人任保者奪官還役乙酉加特進
汝南王悦儀同三司秦州羌反幽州大饑民死者三千
七百九十九人詔刺史趙邕開倉賑恤二月戊申嚈噠
髙麗勿吉吐谷渾宕昌疏勒久末陁末久半諸國並遣
使朝獻己酉詔以神龜表瑞大赦改年東益州氐反蠕
蠕國遣使朝貢三月辛酉以尚書右僕射于忠爲儀同
三司辛巳儀同三司尚書右僕射于忠薨南秦州氐反
遣龍驤將軍崔襲持節喻之吐谷渾國遣使朝貢夏四
月丁酉司徒胡國珍薨甲辰江陽王繼改封京兆王辛
亥舎摩國遣使朝獻五月髙麗髙車髙昌諸國並遣使
朝貢自正月不雨至于六月辛卯澍雨乃降秋七月河
州民却鐵怱聚衆反自稱水池王詔行臺源子恭討之
閏月戊戌吐谷渾國遣使朝貢甲辰開恒州銀山之禁
與民共之丁未波斯疏勒烏萇龜兹諸國並遣使朝獻
八月癸丑朔詔曰朕沖昩纂厯未閑政道皇太后殷憂
在疚始覽萬幾故獄犴淹枉百姓寃敝言念繁刑思存
降省京師見囚殊死以下可悉減一等丁巳詔曰頃年
以來戎車頻動服制未終奪哀從役罔極之痛弗申鞠
育之恩靡報非所謂敦崇至道者也自今雖金革之事
皆不得請起居喪甲子勿吉國遣使朝貢鐵怱相率降
於行臺源子恭九月癸未朔以右光祿大夫劉騰爲衞
將軍儀同三司戊申皇太后髙氏崩于瑤光寺冬十月
丁卯以尼禮葬於北邙十有二月辛未詔曰民生有終
下歸兆域京邑隱賑口盈億萬貴賤攸憑未有定所爲
民父母尤宜存恤今制乾脯山以西擬爲九原
二年春正月丁亥詔曰朕以沖眇纂承寶位夙夜惟寅
若涉淵海頼皇太后慈仁被以夙訓自臨朝踐極歲將
半紀天平地成四海寧乂天道髙逺巍巍難名猶以撝
挹自居稱號弗備非所以崇奉坤元允協億兆者也宜
遵舊典稱詔宇内以副黎蒸元元之望是月改葬文昭
皇太后髙氏二月乙丑齊郡王祐薨庚午羽林千餘人
焚征西將軍張彞第毆傷彞燒殺其子始均吐谷渾宕
昌國並遣使朝貢乙亥大赦天下丁丑詔求直言諸有
上書者聽密封通奏壬寅詔曰農要之月時澤弗應嘉
穀未納二麥枯悴德之無感歎懼兼懐可勑内外依舊
雩祈率從祀典察獄理寃掩胔埋骼冀瀛之境往經宼
暴死者旣多白骨横道可遣專令収葬賑窮恤寡救疾
存老準訪前式務令周備三月甲辰澍雨大洽夏四月
乙丑嚈噠國遣使朝貢五月戊戌以司空任城王澄爲
司徒驃騎大將軍儀同三司京兆王繼爲司空秋八月
己未御史中尉東平王匡坐事削除官爵辛未以左光
祿大夫皇甫集爲征西將軍儀同三司九月庚寅皇太
后幸崧髙山癸巳還宫瀛州民劉宣明謀反事覺伏誅
冬十有一月乙酉蠕蠕莫緣梁賀侯豆率男女七百人
來降十有二月癸丑司徒任城王澄薨庚申大赦天下
詔除淫祀焚諸雜神是歳高麗王雲死以世子安爲其
國王
正光元年春正月乙酉詔曰建國緯民立敎爲本尊師
崇道兹典自昔來歲仲陽節和氣潤釋奠孔顔乃其時
也有司可豫繕國學圖飾聖賢置官簡牲擇吉備禮夏
四月丙辰詔尚書長孫稚廵撫北藩觀察風俗五月辛
巳詔曰朕以寡薄運膺寶圖雖未明求衣惕懼終日而
闇昧多闕炎旱爲災在予之愧無忘寢食今刑獄繁多
囹圄尚積宜敷仁惠以濟斯民八座可推鞫見四務申
枉濫癸未詔曰攘災招應修政爲本民乃神主實宜率
先刺史守令與朕共治天下宜哀矜勿喜視民如傷況
今炎旱歴時萬姓彫敝而不撫恤窮寃理決庶獄可嚴
勑州郡善加綏隱務盡聰明加之祗肅必使事允人神
時致靈感其賦役不便於民者具以狀聞便當蠲罷秋
七月丙子侍中元义侍中劉騰奉帝幸前殿矯皇太后
詔曰魏有天下奕葉重光髙祖孝文皇帝以英聖馭天
徙京定鼎世宗宣武皇帝以睿明承業廓寧區夏而鴻
勲未半早已登遐乃令車書弗同鯨宼尚熾幼主稚弱
夙纂寶厯曾是宗祏莫克祗奉朕所以敬順羣請臨朝
總政帝年以長久思退身所以往歲殷勤具陳情㫖百
官内外已照此懷而僉爾衆意苦見勤奪僶俛從事以
迄于兹自此春來先疾屢發藥石攝療莫能善瘳夏首
及今數加動劇便不堪日釐萬務巨細兼省帝齒周星
紀識學逾躋日就月將人君道茂足以撫輯萬邦諧決
百揆朕當率前志敬遜别宮逺惟復子明辟之義以自
綏養實望羣公逮于黎庶深鑒斯理如此則上下休嘉
天地清宴魏道熙隆人神慶悦不其善歟乃幽皇太后
於北宮殺太傅領太尉清河王懌總勒禁旅決事殿中
辛卯帝加元服大赦改年内外百官進位一等八月甲
寅相州刺史中山王熙舉兵欲誅义騰不果見殺九月
壬寅蠕蠕主阿那瓌來奔戊戌以太師髙陽王雍爲丞
相加後部羽葆鼓吹班劒四十人冬十月乙卯以驃騎
大將軍儀同三司汝南王悦爲太尉公十有一月己亥
詔曰蠕蠕世雄朔方擅制漠裔隣通上國百有餘載自
神鼎南底累紀于兹虔貢雖違邊燧静息憑心象魏潛
欵彌純今其主阿那瓌屬離時難邦分親析萬里逺馳
庇命有道悲同申伍忠孝足矜方存興滅之師以隆繼
絶之舉宜且優以賔禮期之立功疏爵胙土大啓河岳
可封朔方郡開國公蠕蠕王食邑一千戸賜以衣冕加
以軺車祿恤儀衞同乎戚蕃十有二月壬子詔曰蠕蠕
王阿那瓌遭離宼禍逺來投庇邦分衆析猶無定主而
永懷北風思還綏集啓訴情切良用愍然夫存亡恤敗
自古通典可差國使及彼前後三介與阿那瓌相隨并
勑懷朔都督簡鋭騎二千躬自率護送達境首令觀機
招納若彼侯迎宜錫筐篚車馬之屬務使優隆禮餞而
返如不容受任聽還闕其行裝資遣付尚書量給辛酉
以司空京兆王繼爲司徒公
二年春正月南秦州氐反二月庚戌假光祿大夫邴虬
撫軍將軍以討之癸亥車駕幸國子學講孝經三月庚
午帝幸國子學祠孔子以顔淵配甲午右衞將軍奚康
生於禁内將殺元义不果爲义矯害以儀同三司劉騰
爲司空公夏四月庚子司徒京兆王繼進位太保壬寅
車騎大將軍儀同三司崔光爲司徒公蕭衍義州刺史
文僧明率衆内屬五月辛巳南荆州刺史桓叔興自安
昌南叛乙酉烏萇國遣使朝貢閏月丁巳居密波斯國
並遣使朝貢六月己巳髙昌國遣使朝貢癸巳勿吉國
遣使朝貢秋七月癸丑詔曰時澤弗降禾稼形損在予
之責夙宵震懼雖克躬撤降仍無招感有司可修案舊
典祗行六事圄犴淹枉隨速鞫決庶尹廢職量加修厲
鰥獨困窮在所存恤役賦煩民咸加蠲省賢良讜直以
時升進貪殘邪佞即就屏黜男女怨曠務令會偶庶革
止懲違有弭災沴八月己巳伏羅國遣使朝貢蠕蠕後
主郁久閭侯匿代來奔懷朔鎮十有一月乙未朔髙昌
國遣使朝貢戊申衞大將軍儀同三司皇甫集薨癸丑
侍中車騎大將軍侯剛加儀同三司十有二月甲戌詔
司徒崔光安豐王延明等議定服章庚辰以東益南秦
氐反詔中軍將軍河間王琛討之失利
三年春正月辛亥帝耕籍田夏四月庚辰以髙車國主
覆羅伊匐爲鎭西將軍西海郡開國公髙車王六月己
巳詔曰朕以沖昧夙纂寶厯不能祗奉上靈感延和氣
致令炎旱頻歲嘉雨弗洽百稼燋萎晚種未下將成災
年秋稔莫覬在予之責憂懼震懷今可依舊分遣有司
馳祈嶽瀆及諸山川百神能興雲雨者盡其虔肅必令
感降玉帛牲牢隨應薦享上下羣官側躬自厲理寃獄
止土功減膳撤懸禁止屠殺秋七月壬子波斯不漢龜
兹諸國遣使朝貢冬十月己巳吐谷渾國遣使朝貢十
有一月乙巳車駕有事於圜丘丙午詔曰治歴明時前
王茂軌考辰正律弈代通規是以北平革定於漢年楊
偉草算於魏世自皇運肇基典章猶缺推步晷曜未盡
厥理先朝仍世毎所慨然至神龜中始命儒官改剏疎
蹐囘度易憲始會璇衡今天正斯始陽煦將開品物初
萌宜變耳目所謂魏雖舊邦其厯維新者也便可班宣
内外號曰正光厯又首節嘉辰獲展丘禘神人交和理
契幽顯思與億兆共此維新可大赦天下十有二月癸
酉以左光祿大夫皇甫度爲儀同三司乙酉以車騎大
將軍尚書右僕射元欽爲儀同三司太保京兆王繼爲
太傅司徒崔光爲太保丁亥以牧守妄立碑頌輒興寺
塔第宅豐侈店肆商販詔中尉端衡肅厲威風以見事
糾劾七品六品祿足代耕亦不聽錮貼店肆爭利城市
四年春二月壬申追封故咸陽王禧爲敷城王京兆王
愉爲臨洮王清河王懌爲范陽王以禮加葬丁丑河間
王琛章武王融並以貪汙削爵除名己卯以蠕蠕主阿
那瓌率衆犯塞遣尚書左丞元孚兼尚書爲北道行臺
持節喻之蠕蠕後主侯匿代來朝京師宕昌國遣使朝
貢司空劉騰薨夏四月阿那瓌執元孚驅掠畜牧北遁
甲申詔驃騎大將軍尚書令李崇中軍將軍兼尚書右
僕射元纂率騎十萬討蠕蠕出塞三千餘里不及而還
秋七月辛亥詔曰達尊斯在齒預一焉崇敬黄耉先代
通訓故方叔以元老處位充國緣自彊見留雖七十致
仕明乎典故然以德尚壯許其縶維今庶寮之中或年
廹懸車循禮宜退但少収其力老弃其身言念勤舊睠
然未忍或戴白在朝未當外任或停私歴紀甫受考級
如此之徒雖滿七十聽其莅民以終常限或新解郡縣
或外佐始停已滿七十方求更叙者吏部可依令不奏
其有髙名俊德老成髦士灼然顯達爲時所知者不拘
斯例若才非秀異見在朝官依令合解者可給本官半
祿以終其身使辭朝之叟不恨歸於閭巷矣八月己巳
詔曰狂蠢肆暴陵竊北垂雖軍威時接賊徒懾遁然獯
虐所過多離其禍言念斯敝有軫深懷可勑北道行臺
遣使廵檢遭宼之處饑餒不粒者厚加賑恤務令存濟
戊寅詔曰朕以眇闇沗承鴻緒因祖宗之基託王公之
上每鑒寐屬慮思康億兆比雨旱愆時星運舛錯政理
闕和靈祇表異永尋夕惕載恧于懷宜詔百司各勤厥
職諸有鰥寡窮疾寃滯不申者並加釐恤若孝子順孫
廉貞節義才學超異獨行髙時者具以言上朕將親覽
加以旌命癸未追復故范陽王懌爲清河王九月丁酉
庫莫奚國遣使朝獻詔侍中太尉汝南王悦入居門下
與丞相髙陽王雍參決尚書奏事冬十有一月丙申趙
郡王謐薨丁酉太保崔光薨十有二月蕭衍遣將宼邊
詔假征南將軍崔延伯討之以太尉汝南王悦爲太保
徐州刺史北海王顥坐貪汙削除官爵
五年春正月辛丑車駕有事於南郊閏二月癸巳嚈噠
國遣使朝貢三月沃野鎮人破落汗㧞陵聚衆反殺鎭
將號真王元年詔臨淮王彧爲鎮軍將軍假征北將軍
都督北征諸軍事以討之夏四月髙平酋長胡琛反自
稱髙平王攻鎮以應㧞陵别將盧祖遷擊破之琛北遁
五月臨淮王彧敗於五原削除官爵壬申詔尚書令李
崇爲大都督率廣陽王淵等北討六月秦州城人莫折
太提據城反自稱秦王殺刺史李彦詔雍州刺史元志
討之南秦州城人孫掩張長命韓祖香據城反殺刺史
崔遊以應太提太提遣城人卜朝襲克髙平殺鎭將赫
連略行臺髙元榮太提尋死子念生代立僭稱天子號
年天建置立百官丁酉大赦秋七月甲寅詔吏部尚書
元脩義兼尚書僕射爲西道行臺率諸將西討戊午復
河間王琛臨淮王彧本封都督崔暹失利于白道大都
督李崇率衆還平城坐長史祖瑩截没軍資免除官爵
丁丑念生遣其都督楊伯年樊元張朗等攻仇鳩河池
二戍東益州刺史魏子建遣將尹祥黎叔和擊破之斬
樊元首殺賊千餘人是月凉州幢帥于菩提呼延雄執
刺史宋穎據州反念生遣其兄髙陽王天生下隴東宼
八月甲午元志大敗於隴東退守岐州丙申詔曰賞貴
宿勞明主恒德恩沾舊績哲后常範太祖道武皇帝應
期撥亂大造區夏世祖太武皇帝纂戎丕緒光闡王業
躬率六師埽清逋穢諸州鎮城人本充牙爪服勤征旅
契闊行間備嘗勞劇逮顯祖獻文皇帝自北被南淮海
思乂便差割彊族分衞方鎮髙祖孝文皇帝逺遵盤庚
將遷嵩洛規遏北疆蕩闢南境選良家酋帥增戍朔垂
戎捍所寄實惟斯等先帝以其誠効旣亮方加酬錫會
宛郢馳𤇺朐泗告警軍旗頻動兵連積歲兹恩仍寢用
迄于今怨叛之興頗由於此朕叨承乾厯撫馭宇宙調
風布政思廣惠液宜追述前恩敷兹後施諸州鎮軍貫
元非犯配者悉免爲民鎮改爲州依舊立稱此等世習
干戈率多勁勇今既甄㧞應思報効可三五簡發討彼
沙隴當使人齊其力奮擊先驅妖黨狂醜必可蕩滌衝
鋒斬級自依恒賞丁酉南秀容牧子于乞真反殺太僕
卿陸延别將尒朱榮討平之戊戌莫折念生遣都督竇
雙攻盤頭郡東益州刺史魏子建遣將竇念祖討之斬
雙擒斬千餘人九月壬申詔尚書左僕射齊王蕭寶夤
爲西道行臺大都督率征西將軍都督崔延伯又詔復
撫軍將軍北海王顥官爵爲都督並率諸將西討乙亥
帝幸明堂餞寶夤等是月蕭衍遣將裴邃虞鴻襲據夀
春外城刺史長孫稚擊走之邃退屯黎漿詔河間王琛
總衆援之衍又遣將宼淮陽詔祕書監安樂王鑒率衆
討之吐谷渾主伏連籌兵討涼州于菩提棄城走追斬
之城民趙天安復推宋穎爲刺史冬十月營州城人劉
安定就德興據城反執刺史李仲遵城人王惡兒斬安
定以降德興東走自號燕王胡琛遣其將宿勤明達宼
豳夏北華三州壬午詔都督北海王顥率諸將討之十
有一月戊申莫折天生攻陷岐州執都督元志及刺史
裴芬之髙平人攻殺卜朝共迎胡琛十有二月壬辰詔
太傅京兆王繼爲太師大將軍率諸將討之嚈噠契丹
地豆干厙莫奚諸國並遣使朝貢汾州正平平陽山胡
叛逆詔復征東將軍章武王融封爵爲大都督率衆討
之山南行臺東益州刺史魏子建招降南秦氐民復六
郡十二戍又斬賊王韓祖香南秦賊王張長命畏逼乃
告降於蕭寳夤是月莫折念生遣兵攻涼州城人趙天
安復執刺史以應之
孝昌元年春正月庚申徐州刺史元法僧據城反害行
臺髙諒自稱宋王號年天啓遣其子景仲歸於蕭衍衍
遣其將胡龍牙成景雋元略等率衆赴彭城詔祕書監
安樂王鑒囘師以討之鑒於彭城南擊元略大破之盡
俘其衆既而不備爲法僧所敗衍遣其豫章王綜入守
彭城法僧擁其寮屬守令兵戍及郭邑士女萬餘口南
入詔鎮軍將軍臨淮王彧尚書李憲爲都督衞將軍國
子祭酒安豐王延明爲東道行臺復儀同三司李崇官
爵爲東道大都督俱討徐州崇以疾不行癸亥蕭寳夤
崔延伯大破秦賊於黑水斬獲數萬天生退走入隴西
涇岐及隴東悉平以太師大將軍京兆王繼爲太尉餘
官如故二月以領軍將軍元义爲驃騎大將軍儀同三
司詔追復樂浪王長命本爵以其子忠紹之侍中特進
衞大將軍穆紹爲儀同三司戊戌大赦壬辰莫折念生
遣都督楊鮓梁下辯姜齊等攻仇池郡城行臺東益州
刺史魏子建遣將盛遷擊破之斬下辯齊等首壬寅詔
曰勸善黜惡經國茂典其令毎歲一終郡守列令長刺
史列守相以定考課辯其能否若有濫謬以考功失𠂻
論是月齊州魏郡民房伯和聚衆反會赦乃散三月己
巳詔太尉西道都督京兆王繼班師壬申詔曰丞相髙
陽王道德淵廣明允篤誠儀型太階垂風下國實所以
予違汝弼致治責成宜班新制宣之遐邇其州郡先上
司徒公文悉可改上相府施行符告皆亦如之甲戌詔
曰選衆而舉其來自昔朕纉承大業綜理萬幾求賢致
治心焉若渴知人則哲振古所難宜博訪公卿採兹聲
實可令第一品以下五品以上人各薦其所知不限素
身居職必使精辯器藝具注所能然後依牒簡擢隨才
収叙庶濟濟之美無替往時謇謇之直有申兹歲蕭衍
遣其北梁州長史錫休儒司馬魚和上庸太守姜平洛
等入宼直城梁州刺史傅竪眼遣息敬紹率衆拒擊大
破之擒斬三千餘人休儒等走還魏興是月齊州清河
民崔畜殺太守董遵廣川民傅堆執太守劉莾反青州
刺史安樂王鑒討平之是月破落汗㧞陵别帥王也不
盧等攻陷懷朔鎮夏四月蕭衍益州刺史蕭淵猷遣將
樊文熾蕭世澄等率衆圍小劒戍益州刺史邴虬遣子
子達行臺魏子建遣别將淳于誕拒擊之辛卯皇太后
復臨朝攝政引羣臣面陳得失詔曰朕以寡昧夙承天
厯茫若涉海罔知所濟實憑宗社降祐之靈庶勉幼志
以康世道而神龜之末權臣擅命元义劉騰隂相影響
遂使皇太后幽隔後宮太傅清河王無辜致害相州刺
史中山王熙横被夷滅右衛將軍奚康生仍見誅翦從
此已後無所畏忌恣諸侵求任所與奪無君之心積習
稍久不臣之迹緣事彌彰蔽耳目之明專生殺之柄天
下爲之不康四郊由兹多壘此而可忍孰不可懷雖屢
經赦宥未容致之于法猶宜辨正以謝朝野騰身既往
可追削爵位义之罪狀誠合徽纒但以宗枝舅戚特加
全貸可除名爲民壬辰征西將軍都督崔延伯大敗於
涇川戰殁五月戊辰淳于誕等大破蕭衍軍俘斬萬計
擒蕭世澄等十一將文熾僅以身免走成都戊子驃騎
大將軍儀同三司李崇薨六月癸未大赦改年詔文武
之官從軍二百日文官優一級武官優二級蠕蠕主阿
那瓌率衆大破㧞陵斬其將孔雀等諸將逼彭城蕭綜
夜潛出降蕭衍諸將奔退衆軍追躡免者十一二秋八
月癸酉詔斷逺近貢獻珍麗違者免官柔𤣥鎮人杜洛
周率衆反於上谷號年真王攻没郡縣南圍燕州戊子
莫折念生遣都督杜黑兒杜光等攻仇池郡行臺魏子
建遣將成遷擊破之斬杜光首九月乙卯詔減天下諸
調之半丙辰詔左將軍幽州刺史常景爲行臺征虜將
軍元譚爲都督以討洛周辛酉詔曰追功表德爲善者
勸祖宗功臣勒銘王府而子孫廢替淪於凡民爵位無
聞遷流有失潁川名守重泉令宰惠風美政結於民心
而猶同常品未蒙襃陟非所謂愛及甘棠彞倫攸叙者
也其功臣名將爲先朝所知子孫屈塞不見齒敘牧守
令長聲稱卓然者皆仰有司具以名聞朕將振彼幽滯
用闡治風壬戌詔百官五品已上各舉所知辛未曲赦
南北兩秦州冬十月蠕蠕國主阿那瓌遣使朝貢是月
吐谷渾國復討趙天安降之河州長史元永平治中孟
賔等推嚈噠使主髙徽行州事而前刺史梁釗子景進
攻殺之景進又自行州事冬十有一月辛亥詔曰大孝
榮親著之昔典故安平耄耋諸子滿朝自今諸有父母
年八十以上者皆聽居官祿養溫清朝夕時四方多事
諸蠻復反十有二月壬午詔曰髙祖以大明定功世宗
以下武寧亂聲溢朔南化清中宇業盛隆周祚延七百
朕幼齡纂厯夙馭鴻基戰戰兢兢若臨淵谷闇於治道
政刑未孚權臣擅命亂我朝式致使西秦跋扈朔漠搆
妖蠢爾荆蠻氛埃不息孔熾甚於涇陽出軍切於細栁
而師旅盤桓留滯不進北淯懸危南陽告急將虧荆沔
之地以致蹙國之憂今茅轂扼腕爪牙歎憤並欲摧挫
封豕勦截長蛇使人神兩泰幽明獻吉朕將躬馭六師
埽蕩逋穢其配衣六軍分隸熊虎前驅後隊左翼右師
必令將帥雄果軍吏朋濟糧仗車馬速度時須其有失
律亡軍兵戍逃叛盜賊劫掠伏竄山澤者免其往咎錄
其後効别立募格聽其自新廣下州郡令赴軍所今先
討荆蠻疆理南服戈旗東指埽平淮外然後奮七萃於
西戎騰五牛於北狄躬撫亂離之苦面恤饑寒之患爾
乃還蹕嵩宇飲至廟庭沉璧河洛告成泰岱豈不盛歟
百官内外牧守軍宰宜各肅勤用明爾職山胡劉蠡升
反自稱天子置官寮是月以臨淮王彧爲征南大將軍
率衆討魯陽蠻
二年春正月庚戌封廣平王懷庶長子太常少卿誨爲
范陽王壬子以太保汝南王悦領太尉是月都督元譚
次於軍都爲洛周所敗五原降戸鮮于修禮反於定州
號魯興元年詔左光祿大夫長孫稚為使持節假驃騎
將軍大都督北討諸軍事與都督河間王琛率將討之
二月甲申帝皇太后臨大夏門親覽寃訟是月疊伏羅
國遣使朝貢三月庚子以驃騎大將軍徐州刺史安豐
王延明爲儀同三司追復中山王熙本爵子叔仁紹之
甲寅西部勑勒斛律洛陽反於桑乾西與河西牧子通
連别將尒朱榮擊破之夏四月大赦天下癸巳以侍中
車騎大將軍城陽王徽爲儀同三司朔州城人鮮于阿
胡庫狄豐樂據城反丁未都督李琚次於薊城之北又
爲洛周所敗琚戰殁戊申以驃騎大將軍開府齊王寳
夤爲儀同三司北討都督河間王琛長孫稚失利奔還
詔免琛稚官爵庫莫奚國遣使朝貢五月丁未車駕將
北討内外戒嚴前給事黄門侍郎元略自蕭衍還朝封
義陽王以丞相髙陽王雍爲大司馬吏部尚書廣陽王
淵爲驃騎大將軍儀同三司尋爲大都督率都督章武
王融北討修禮戊申燕州刺史崔秉率衆棄城南走中
山乙丑以安西將軍光祿大夫宗正珍孫爲都督討汾
州反胡六月己巳曲赦齊州絳蜀陳雙熾聚衆反自號
始建王曲赦平陽建興正平三郡詔假鎮西將軍都督
長孫稚討雙熾平之丙子義陽王略改封東平王衞大
將軍西道都督元恒芝爲車騎大將軍儀同三司戊寅
詔復京兆王繼本封江陽王戊子詔曰自運屬艱棘歴
載於兹𤇺驛交馳旌鼓不息祖宗盛業危若綴旒社稷
鴻基殆將淪墜朕威德不能遐被經略無以及逺俾令
蒼生罹此塗炭何以茍安黄屋無愧黔黎今便避居正
殿蔬餐素服當親自招募収集忠勇其有直言正諫之
士敢決徇義之夫二十五日悉集華林東門人别引見
共論得失班告内外咸使聞知乙未以衞將軍東平王
略爲左光祿大夫儀同三司秋七月丙午杜洛周遣其
别帥曹紇真宼掠幽州行臺常景遣都督于榮邀于粟
園大破之斬紇真獲三千餘級牛驢二萬餘頭戊申恒
州陷行臺元纂奔冀州甲子蕭衍將元樹湛僧珍等宼
夀春八月丙子進封廣川縣開國公元邵爲常山王以
驃騎大將軍東道行臺臨淮王彧爲儀同三司戊寅帝
幸南石窟寺即日還宮戊子進散騎常侍御史中尉武
城縣開國公子攸爲長樂王都督伊瓫生討巴失利戰
殁癸巳賊帥元洪業斬鮮于修禮請降爲賊黨葛榮所
殺都督尒朱榮於肆州執刺史尉慶賔令其從叔羽生
統州事九月辛亥葛榮敗都督廣陽王淵章武王融於
博野白牛邏融殁於陣榮自稱天子號曰齊國年稱廣
安甲申常景又破洛周斬其武川王賀㧞文興别帥侯
莫陳升生擒男女四百口牛驢五千餘頭就德興攻陷
平州殺刺史王買奴是月莫折天生請降蕭寳夤使行
臺左丞崔士和入據秦州天生復叛送士和於胡琛殺
之冬十有一月戊戌杜洛周攻陷幽州執刺史王延年
及行臺常景丙午税京師田租畝五升借賃公田者畝
一升閏月税市人出入者各一錢店舍爲五等齊州平
原民劉樹劉蒼生聚衆反州軍破走之劉樹奔蕭衍衍
將原樹逼夀春揚州刺史李憲力屈以城降之初留州
郡縣及長史司馬戍主副質子於京師衍又遣將攻逼
新野詔都督魏承祖討之詔曰頃舊京淪覆中原喪亂
宗室子女屬籍在七廟之内爲雜戸濫門所拘辱者悉
聽離絶
三年春正月甲戌以司空公皇甫度爲司徒儀同三司
蕭寳夤爲司空車騎將軍北海王顥爲車騎大將軍儀
同三司徐州民任道棱聚衆反襲據蕭城以叛州軍討
平之辛巳葛榮陷殷州刺史崔楷固節死之遂東圍冀
州甲申詔峻鑄錢之制蕭寳夤元恒芝大敗于涇州大
隴都督南平王仲冏小隴都督髙聿並相尋退散東秦
州刺史潘義淵以汧城降賊髙平虜賊逼岐州城人執
刺史魏蘭根以城應之豳州刺史畢祖暉行臺羊深並
奔退祖暉於陣殁北海王顥尋亦敗走賊帥胡引祖據
北華州以應之賊帥比于騏麟入據豳州曲赦闗西及
正平平陽建興戊子以司徒皇甫度爲太尉己丑以四
方未平詔内外戒嚴將親出討辛卯蕭衍將湛僧珍圍
東豫州詔散騎常侍元暐爲都督以討之是月衍又遣
將彭羣王辯等率衆數萬逼琅邪詔青州南青二州討
之二月丁酉詔曰闗隴遭罹宼難燕趙賊逆憑陵蒼生
波流耕農靡業加諸轉運勞役已甚州倉儲實無宜懸
匱自非開輸賞之格何以息漕運之煩凡有能輸粟入
瀛定岐雍四州者官斗二百斛賞一階入二華州者五
百石賞一階不限多少粟畢授官虜賊據潼闗丁未追
復故東平王匡爵改封濟南王庚申東郡民趙顯德反
殺太守裴烟自號都督立其兄子爲太守詔都督李叔
仁討之是月蕭衍將成景儁宼彭城詔員外常侍崔孝
芬爲行臺率將擊走之三月甲子詔將西討中外戒嚴
虜賊走復潼闗戊辰詔將囘駕北討詔金紫光祿大夫
源子邕爲大都督討葛榮辛未齊州廣川民劉鈞執清
河太守邵懷聚衆反自署大行臺清河民房須自署大
都督屯據昌國城夏四月别將元斌之討東郡斬顯德
己酉蠕蠕國遣使朝貢六月蠕蠕國遣使朝貢是月詔
都督李叔仁討劉鈞平之秋七月陳郡民劉獲鄭辯反
於西華號年天授州軍討平之相州刺史安樂王鑒據
州反己丑大赦天下是月青州刺史彭城王劭南青州
刺史胡平遣將斬蕭衍將彭羣首俘獲二千餘人八月
都督源子邕李軌裴衍攻鄴丁未斬鑒相州平仍令子
邕等討葛榮九月辛卯東豫州刺史元慶和以城南叛
戊子蠕蠕國遣使朝貢秦州城民杜粲殺莫折念生自
行州事南秦州城民辛琛自行州事遣使歸罪冬十月
戊申曲赦恒農巴西河北正平平陽邵郡及闗西諸州
辛亥以衞將軍討虜大都督尒朱榮爲車騎將軍儀同
三司甲寅雍州刺史蕭寳夤據州反自號曰齊年稱隆
緒詔尚書右僕射長孫稚討之十有一月己丑葛榮攻
陷冀州執刺史元孚逐出居民凍死者十六七十有二
月戊申都督源子邕裴衍與葛榮戰敗於陽平東北漳
水曲並戰殁是月杜粲爲駱超所殺遣使歸罪
武泰元年春正月癸亥以北海王顥爲驃騎大將軍開
府儀同三司相州刺史乙丑定州爲杜洛周所陷執刺
史楊津瀛州刺史元寧以城降於洛周皇女生祕言皇
子丙寅大赦改元丙子長孫稚平潼闗丁丑雍州城人
侯終德相率攻寳夤寳夤㩦南陽公主及子與百餘騎
渡渭而走雍州平二月以長孫稚爲車騎大將軍開府
儀同三司雍州刺史兼尚書僕射西道行臺羣盜燒劫
鞏縣以西闗口以東公路澗以南詔武衞將軍李神軌
爲都督討平之癸丑帝崩於顯陽殿時年十九甲寅皇
子即位大赦天下皇太后詔曰皇家握歴受圖年將二
百祖宗累聖社稷載安髙祖以文思先天世宗以下武
經世股肱惟良元首穆穆及大行在御重以寛仁奉養
率由溫明恭順朕以寡昩親臨萬國識謝塗山德慙文
母屬妖逆遞興四郊多故實望穹靈降祐麟趾衆繁自
潘充華有孕椒宮冀誕儲兩而熊羆無兆維虺遂彰于
時直以國步未康假稱統𦙍欲以底定物情係仰宸極
何圖一旦弓劒莫追國道中微大行絶祀皇曾孫故臨
洮王寳暉世子釗體自髙祖天表卓異大行平日養愛
特深義齊若子事符當璧及翊日弗愈大漸彌留乃延
入青蒲受命玉几暨陳衣在庭登策靡及允膺大寳即
日踐阼朕是用惶懼忸怩心焉靡洎今喪君有君宗祏
惟固宜崇賞卿士爰及百辟凡厥在位並加陟敘内外
百官文武督將征人遭艱解府普加軍功二階其禁衞
武官直閤以下直從以上及主帥可軍功三階其亡官
失爵聽復封位謀反大逆削除者不在斯限清議禁錮
亦悉蠲除若二品以上不能自受者任授兒弟可班宣
逺邇咸使知之乙卯幼主即位儀同三司大都督尒朱
榮抗表請入奔赴勒兵而南是月杜洛周爲葛榮所并
三月癸未葛榮攻陷滄州執刺史薛慶之居民死者十
八九甲申上尊諡曰孝明皇帝乙酉葬於定陵廟號肅
宗夏四月戊戌尒朱榮濟河庚子皇太后幼主崩
史臣曰魏自宣武已後政綱不張肅宗沖齡統業靈后
婦人專制委用非人賞罰乖舛於是釁起四方禍延畿
甸卒於享國不長抑亦淪胥之始也嗚呼
　
　
　
　
　
　
　
　
　
　
　
　
　魏書卷九
　魏書卷九考證
肅宗紀無人任保者○任監本訛在今依北史改正
元邵爲常山王○邵一本誤劭
　
　
　
　
　
　
　
　
　
　
　
　
　魏書卷九考證
欽定四庫全書
　魏書卷十
　　齊　　　　魏　　　　　收　　　　撰
　帝紀第十
　　孝莊紀
孝荘皇帝諱子攸彭城王勰之第三子母曰李妃肅宗
初以勰有魯陽翼衛之勲封武城縣開國公㓜侍肅宗
書於禁内及長風神秀慧姿貌甚美拜中書侍郎城門
校尉兼給事黄門侍郎雅為肅宗所親待長直禁中遷
散騎常侍御史中尉孝昌二年八月進封長樂王轉侍
中中軍將軍三年十月以兄彭城王劭事轉為衛将軍
左光禄大夫中書監實見出也及武泰元年春二月肅
宗崩大都督尒朱榮將向京師謀欲廢立以帝家有忠
勲且兼民望隂與帝通榮乃率衆來赴夏四月丙申帝
與兄弟夜北渡河丁酉會榮於河陽戊戍南濟河即帝
位以兄彭城王劭為無上王弟覇城公子正為始平王
以榮為使持節侍中都督中外諸軍事大將軍尚書令
領軍將軍領左右封太原王己亥百寮相率有司奉璽
紱備法駕奉迎於河梁庚子車駕廵河西至陶渚榮以
兵權在己遂有異志乃害靈太后及㓜主次害無上王
劭始平王子正又害丞相髙陽王雍司空公元欽儀同
三司元恒芝儀同三司東平王略廣平王悌常山王邵
北平王超任城王彛趙郡王敏中山王叔仁齊郡王温
公卿已下二千餘人列騎衛帝遷於便幕既而榮悔稽
顙謝罪語在榮傳辛丑車駕入宫御太極殿詔曰太祖
誕命應期龍飛燕代累世重光載隆帝緒冀欲闡兹洪
業永在無窮豈圗多難遘兹百六致使妖悖四起内外
競侵朝無恤政之臣野多怨酷之士實由女主專朝致
兹顛覆孝明皇帝大情沖順深存隐忍奄棄萬國衆用
疑焉茍求胡出入守神器凡厥有心莫不觧體太原王
榮世抱忠孝功格古今赴義晉陽大㑹河洛乃推翼朕
躬應兹大命徳謝少康道愧前緒猥以𦕈身君臨萬國
如渉淵海罔知所濟可大赦天下改武泰為建義元年
從太原王督将軍士普加五階在京文官兩階武官三
級復天下租役三年壬寅太原王尒朱榮上表請追諡
無上王為皇帝餘死於河隂者諸王刺史贈三司三品
者令僕五品者刺史七品以下及民郡鎮諸死者子孫
聼立後授封爵詔從之癸夘以前太尉公江陽王繼為
太師司州牧驃騎大將軍開府儀同三司相州刺史北
海王顥為太傅開府仍刺史平東將軍光禄大夫清淵
縣開國侯李延寔為太保進封陽平王㝷轉太傅安南
将軍并州刺史元天穆為太尉公封上黨王侍中車騎
大将軍儀同三司楊椿為司徒公車騎大將軍儀同三
司頓丘郡開國公穆紹為司空公領尚書令進爵為王
使持節車騎大将軍雍州刺史上黨公長孫稚為驃騎
大将軍開府儀同三司進爵為王㝷改封馮翊王中軍
将軍殿中尚書元諶為儀同三司尚書左僕射封魏郡
王中軍将軍給事黄門侍郎元瑱為東海王金紫光禄
大夫廣陵王恭為儀同三司甲辰追復故廣陽王淵故
樂安王鑒爵通直散騎常侍敷城王坦為咸陽王諫議
大夫元貴平為東萊王直閣将軍元肅為魯郡王秘書
郎中元曄為長廣王馮翊郡開國公源紹景復先爵隴
西王扶風郡開國公馮冏東郡公陸子彰北平公長孫
悦並復其先王爵以北平王超還復為安定王丁未詔
内外觧嚴庚戍封大将軍尒朱榮次子义羅為梁郡王
詔蠕蠕主阿那瓌賛拜不名上書不稱臣是月汝南王
悦北海王顥臨淮王彧前後奔蕭衍郢州刺史元願逹
據城南叛五月丁巳朔加大将軍尒朱榮北道大行臺
以尚書右僕射元羅為東道大使征東将軍光禄勲元
欣副之廵方黜陟先行後聞辛酉大将軍尒朱榮還晋
陽帝餞於邙隂丙寅詔曰自孝昌之季法令昏冺懐忠
守素擁隔莫申深怨宿憾控告靡所其有事在通途横
被疑異名例無爽枉見排抑或選舉不平或賦役煩苛
諸如此者不可具説其有訴人經公車注不合者悉集
華林東門朕當親理寃獄以申積滯己巳齊州郡民賈
結聚衆反夜襲州城㑹明退走乙亥晉州刺史樊子鵠
克唐州斬刺史崔元珍行臺酈惲傳首京師壬午詔求
徳行文藝政事強直者縣令太守刺史皆敘其志業具
以表聞得三人以上縣令太守刺史賞一階舉非其人
亦黜一階又以舊敘軍勲不過征虜自今以後宜依前
式以上餘階積而為品其從輿駕北來之徒不在此例
悉不聼破品受階破階請帛先是蕭衍遣其将曹義宗
宼荆州癸未以中軍将軍吏部尚書費穆為使持節都
督南征諸軍事節度荆州刺史王羆以討之六月丁亥
朔追封兄真定縣開國公子直為陳留王庚寅以鎮軍
将軍金紫光禄大夫李虔為車騎大將軍儀同三司特
進辛夘南荆州刺史李志據城南叛通直散騎常侍髙
乾邕及弟等率合流民起兵於齊州之平原頻破州軍
詔東道大使元欣喻旨乃降是月葛榮飢使其僕射任
褒率車三萬餘乗南宼至沁水癸夘以髙昌王世子光
為平西将軍𤓰州刺史襲爵泰臨縣開國伯髙昌王太
尉公上黨王天穆為大都督東北道諸軍事率都督宗
正珍孫奚毅賀㧞勝尒朱陽都等討任褒帝以宼難未
夷避正殿責躬徹膳又班募格收集忠勇其有直言正
諌之士敢決徇義之夫陳國家利害之謀赴君親危難
之節者集華林園面諭事幽州平北府主簿河間邢杲
率河北流民十餘萬戸反於青州之北海自署漢王號
年天統戊申以征東将軍金紫光禄大夫李叔仁為車
騎大将軍儀同三司率衆討之詔直寝紀業持節募新
免牧戸有投名効力者授九品官己酉詔諸有私馬仗
從戎者職人優兩大階亦授實官白民出身外優兩階
亦授實官若武藝超倫者雖無私馬亦依前條雖不超
倫但射槊翹關一藝而膽略有施者依第出身外特優
一大階授實官若無姓第者從八品出身階依前加特
授實官辛亥詔曰朕當親御六戎埽静燕代大将軍太
原王尒朱榮率精甲十萬為左軍上黨王天穆總衆八
萬為前軍司徒公楊椿勒兵十萬為右軍司空公穆紹
統卒八萬為後軍是夜葛榮衆退屯相州之北秋七月
丁巳詔從四品以上從征者不得優階正四品者優一
階軍級從三品以上從征四品者優一大階正五品以
下還依前格若有征階十餘計入四品三品限授五階
己未詔前試守東郡太守唐景宣為持節都督於東郡
召募僑居流民二千人渡河随便為栅凖望臺軍是月
齊獻武王於鄴西北慰喻葛榮别帥稱王者七人衆萬
餘降之乙丑加大将軍爾朱榮柱國大将軍録尚書事
辛巳尚書奏㫁百官公給衣冠劔佩綬舄壬子光州人
劉舉聚衆數千反於濮陽自稱皇武大将軍是月髙平
鎮人万俟醜奴僣稱大位署置百官是月臨淮王彧自
江南還朝八月太山太守羊偘據郡引蕭衍將軍王僧
辯攻兗州甲辰詔大都督宗正珍孫率南廣州刺史都
督鄭先護討劉舉於濮陽破平之以侍中驃騎大将軍
臨淮王彧為儀同三司是月葛榮率衆圍相州九月己
丑詔太尉公上黨王天穆討葛榮次於朝歌之南己巳
以征東将軍齊州刺史元欣為沛郡王壬申柱國大将
軍尒朱榮率騎七千討葛榮於滏口破擒之餘衆悉降
冀定滄瀛殷五州平乙亥以平葛榮大赦天下改為永
安元年辛巳以柱國大將軍太原王尒朱榮為大丞相
都督河北畿外諸軍事以榮子平昌郡開國公文殊昌
樂郡公文暢並進爵為王以司徒公楊椿為太保城陽
王徽為司徒冬十月丁亥尒朱榮檻送葛榮於京師帝
臨閶闔門榮稽顙謝罪斬於都市丙申以撫軍将軍太
常卿太原王世子菩提為使持節驃騎大将軍開府儀
同三司丁酉以冀州之長樂相州之南趙定州之博陵
滄州之浮陽平州之遼西燕州之上谷幽州之漁陽七
郡各萬戸増封太原王尒朱榮為太原國戊戍又加榮
太師庚戍以侍中鎮南將軍太原郡開國公于暉兼尚
書左僕射為行臺與齊獻武王討羊偘壬子太師江陽
王繼薨癸丑以膠東縣開國侯李偘希復其祖爵南郡
王是月車騎大將軍儀同三司李叔仁討邢杲於濰水
失利而還大都督費穆大破蕭衍軍擒其将曹義宗檻
送京師蕭衍以北海王顥為魏王號年孝基入據南兗
之銍城十有一月戊午以無上王世子韶為彭城王陳
留王子寛為陳留王寛弟剛為浮陽王剛弟質為林慮
王癸亥齊獻武王行臺于暉與徐兗行臺崔孝芬大都
督刁宣大破羊偘於瑕丘偘奔蕭衍兗州平戊寅以上
黨王天穆為大将軍開府世襲并州刺史封前將軍太
中大夫元凝為東安王十有二月庚子詔行臺于暉回
師討邢杲次於歴下是嵗葛榮餘黨韓樓復據幽州反
二年春正月甲寅于暉所部都督彭樂率二千餘騎北
走於韓樓乃班師二月癸未朔詔諸禁衛之官從戎有
功及傷夷者赴選先敘甲午尊皇考為文穆皇帝廟號
肅祖皇妣為文穆皇后燕州民王慶祖聚衆於上黨自
稱為王柱國大将軍尒朱榮討擒之壬寅詔散騎常侍
濟隂王暉業兼行臺尚書督都督李徳龍丘大千鎮梁
國三月壬戍詔大將軍上黨王天穆與齊獻武王討邢
杲夏四月癸未遷肅祖文穆皇帝及文穆皇后神主于
太廟内外百寮普汎加一級曲赦畿内死罪至流人減
一等徒刑以下悉免庚子詔太原王尒朱榮下将士並
汎加二級辛丑上黨王天穆齊獻武王大破邢杲於齊
州之濟南杲降送京師斬於都市元顥攻䧟考城執行
臺元暉業都督丘大千五月壬子朔元顥克梁國丁巳
以撫軍将軍前徐州刺史楊昱為使持節鎮東将軍東
南道大都督率衆鎮榮陽尚書僕射尒朱世隆鎮虎牢
侍中尒朱世承鎮崿岅辛酉詔私馬仗從戎優階授官
壬戍又詔募士一依征葛榮甲子又詔職人及民出馬
優階各有差乙丑内外戒嚴癸酉元顥䧟滎陽執楊昱
爾朱世隆棄虎牢遁還甲戍車駕北廵乙亥幸河内丙
子元顥入洛丁丑進封城陽縣開國公元祉為平原王
安昌縣開國侯元鷙為華山王並加儀同三司戊寅行
臺崔孝芬大都督刁宣破元顥後軍都督侯暄於梁國
斬之擒其卒三千人以侍中車騎将軍尚書右僕射尒
朱世隆為使持節行臺僕射本将軍相州刺史鎮鄴城
以便宜從事又詔上黨百年以下九十以上板三品郡
八十以上四品郡七十以上五品郡太原王尒朱榮會
車駕於長子即日反斾上黨王天穆北渡會車駕於河
内六月己丑儀同三司費穆為顥所害壬寅克河内斬
太守元襲都督宗正珍孫秋七月戊辰都督尒朱兆賀
㧞勝從硤石夜濟破顥子冠受及安豐王延明軍元顥
敗走庚午車駕入居華林園昇大夏門大赦天下以使
持節車騎将軍都督頴川郡開國公尒朱兆為車騎大
将軍儀同三司詔以前朝勲書多竊冒宜一切焚棄之
若立效灼然為時所知者别加科賞蕃客及邉首翻城
降有勲未敘者不在焚斷之限北來軍士及隨駕文武
諸立義加汎五級河北執事之官二級河南立義及迎
駕之官并中途扈從亦二級壬申以柱國大将軍太原
王尒朱榮為天柱大将軍加前後部羽葆鼓吹癸酉臨
潁縣卒江豐斬元顥傳首京師甲戍以大将軍上黨王
天穆為太宰司徒公城陽王徽為大司馬太尉公乙亥
宴勞天柱大将軍尒朱榮上黨王天穆及北來督将於
都亭出宫人三百繒錦雜綵數萬匹班賜有差又諸州
郡遣使奉表行宫者並加一大階丁丑獲元顥弟瑱斬
於都市詔受元顥爵賞階級悉追奪之己夘以鎮東将
軍南青州刺史元旭為襄城王平南将軍南兗州刺史
元暹為汝陽王閏月辛巳帝始居宫内辛夘以車騎将
軍兼吏部尚書楊津為司空巴州刺史嚴始欣據州南
叛蕭衍遣其将蕭玩張鴻江茂逹等率衆赴援八月庚
戍朔詔諸有公私債負一錢以上巨萬以還悉皆禁斷
不得徴責己未以侍中太𫝊李延寔為司徒公丁夘封
𤓰州刺史元太榮為東陽王甲戍侍中太保楊椿致仕
乙亥詔車騎将軍右光禄大夫奚毅板授天柱大将軍
尒朱榮太宰天穆下勲及祖父叔伯耆年者牧守有差
九月大都督侯淵討韓樓於薊破斬之幽州平万俟醜
奴攻東秦城䧟之殺刺史髙子朗冬十月丁丑以前司
空公丹陽王蕭賛為司徒公十有一月己夘就徳興自
營州遣使請降丁亥詔羣官休停在外者皆令赴闕程
㑹有差丙午以大司馬太尉公城陽王徽為太保司徒
公丹陽王蕭替為太尉公開府儀同三司雍州刺史長
孫稚為司徒公十有二月辛亥蕭衍兗州刺史張景邕
荆州刺史李靈起雄信将軍蕭進明來降
三年春正月己丑益州刺史長孫壽梁州刺史元雋等
遣将與征巴州都督元景夏討嚴始欣斬之蕭衍都督
蕭玩何難尉陳愁敗走斬玩首俘獲萬餘人辛丑東徐
州城民呂文欣王赦等殺刺史元太賔據城反以撫軍
将軍都官尚書樊子鵠兼右僕射為行臺督征南將軍
都督賈顯智征東将軍徐州刺史嚴思達以討之二月
甲寅克之東徐平三月醜奴大行臺尉遲菩薩宼岐州
大都督賀㧞岳可朱渾道元大破之夏四月丁巳以侍
中太尉公丹陽王蕭贊為使持節都督齊濟兗三州諸
軍事驃騎大将軍開府儀同三司齊州刺史丁夘雍州
刺史尒朱天光討醜奴蕭寳夤於安定破擒之囚送京
師甲戍以關中平大赦天下醜奴斬於都市寳夤賜死
於駞牛署六月戊午詔胡民親屬受爵於朝者黜附編
民嚈噠國獻師子一是月白馬龍涸胡王慶雲僭稱大
位於永洛城署置百官秋七月丙子天光平永洛城擒
慶雲坑其城民一萬七千癸巳蕭衍民革虬卜湯世率
堡聚内附庚子車騎大将軍儀同三司李叔仁坐事除
名為民九月辛夘天柱大将軍尒朱榮上黨王天穆自
晉陽來朝戊戌帝殺榮天穆於明光殿及榮子儀同三
司菩提乃昇閶闔門詔曰蓋天道忌盈人倫嫉惡疎而
不漏刑之無捨是以呂霍之門禍譴所伏梁董之家咎
徴斯在頃孝昌之末天歩孔艱女主亂政監國無主爾
朱榮爰自晉陽同憂王室義旗之建大會盟津與世樂
推共成鴻業論其始圖非無勞效但致逺恐泥終之實
難曾未崇朝豺聲已露河隂之役安忍無親王公卿士
一朝塗地宗戚靡遺内外俱盡假弄天威殆危神器時
事倉卒未遑問罪尋以葛賊横行馬首南向捨過責成
用平醜虜及元顥問鼎大駕北廵復致勤王展力行所
以此論功且可補過既位極宰衡地踰齊魯容飬之至
豈復是過但心如猛火山林無以供其暴意等漏巵江
河無以充其溢既見金革稍寜方隅漸泰不推天功專
為己力與奪任情臧否肆意無君之跡日月以甚㧞髪
數罪盖不足稱斬竹書愆豈云能盡方復托名朝宗隂
圖釁逆睥睨天居窺覦聖厯乃有裂冠毁冕之心将為
㧞本塞源之事天既厭亂人亦悔禍同惡之臣宻來投
告将而必誅罪無容捨又元天穆宗室末屬名望素㣲
遭逢際㑹頗參義舉不能竭其忠誠以奉家國乃復棄
本逐末背同即異為之謀主成彼禍心是而可忍孰不
可恕並以伏辜自貽伊慼元惡既除人神慶泰便可大
赦天下遣武衛将軍奚毅前燕州刺史崔淵率兵鎮北
中是夜僕射爾朱世隆榮妻郷郡長公主率榮部曲焚
西陽門出屯河隂己亥攻河橋擒毅等於途害之據北
中城南逼京邑詔以驃騎大將軍雍州刺史廣宗郡開
國公尒朱天光為侍中儀同三司以侍中司空公楊津
為使持節督并肆燕恒雲朔顯汾蔚九州諸軍事驃騎
大将軍并州刺史兼尚書令北道大行臺經略并肆庚
子詔諸舊代人赴華林園帝将親簡敘以撫軍将軍金
紫光禄大夫髙乾邕為侍中河北大使招集驍勇冬十
月癸夘朔封安南将軍大鴻臚卿元寳炬為南陽王大
宗正卿汝陽縣開國公元修為平陽王通直散騎常侍
龍驤将軍新陽縣開國伯元誕為昌樂王復通直散騎
常侍琅邪縣開國公李叔仁官爵仍為使持節大都督
以討世隆甲辰以魏郡王諶徙封趙郡王諶弟子趙郡
王寘改封平昌王儀同三司李虔薨丁未班募攻河橋
格賞帛授官各有差戊申皇子生大赦天下文武百寮
汎二級以平南将軍中書令魏蘭根兼尚書左僕射為
河北行臺定相殷三州禀蘭根節度乙夘通直散騎常
侍假平西将軍都督李苖以火舩焚河橋尒朱世隆退
走丙辰詔大都督兼尚書僕射行臺源子恭率步騎一
萬出自西道行臺楊昱領都督李偘希等部募勇士八
千往從東路防守之子恭仍鎮太行丹谷世隆至建州
刺史陸希質拒守城䧟盡屠之唯希質獲免以中軍将
軍前東荆州刺史元顯恭為使持節都督晉建南汾三
州諸軍事鎮西将軍晉州刺史兼尚書左僕射為征西
道行臺節度都督薛善樂薛修義裴元雋薛崇禮薛憘
族等丁夘詔以世隆北叛河内固守其在城督将文武
普加二級兵士給復三年壬申尒朱世隆停建興之髙
都尒朱兆自晉陽來㑹之共推太原太守行并州刺史
長廣王曄為主大赦所部號年建明普汎四級徐州刺
史爾朱仲逺反率衆向京師十有一月癸酉朔詔車騎
将軍左衛将軍鄭先護為使持節大将軍大都督與都
督李偘希赴行臺楊昱以討之乙亥以使持節兼尚書
令西道大行臺司徒公長孫稚為太尉公侍中尚書令
驃騎大将軍開府儀同三司臨淮王彧為司徒公丙子
以驃騎大将軍儀同三司雍州刺史廣宗郡開國公尒
朱天光開府進爵為王丁丑尒朱仲逺䧟西兗州執刺
史王衍癸未以右衛将軍賀拔勝為東征都督壬辰又
以左衛将軍大都督鄭先護兼尚書左僕射為行臺與
勝並討仲逺戊戍詔罷魏蘭根行臺以後将軍定州刺
史薛曇尚為使持節兼尚書為北道行臺隨機召發行
豫州刺史元崇禮殺後行州事隂導和擅攝豫州庚子
賀拔勝與仲逺戰於滑臺東失利仍奔之十有二月壬
寅朔尒朱兆宼丹谷都督崔伯鳯戰殁都督羊文義史
五龍降兆大都督源子恭奔退甲辰尒朱兆尒朱度律
自富平津上率騎渉渡以襲京城事出倉卒禁衛不守
帝出雲龍門兆逼帝幸永寜佛寺殺皇子并殺司徒公
臨淮王彧左僕射范陽王誨戊申元曄大赦天下爾朱
度律自鎮京師甲寅尒朱兆遷帝於晉陽甲子崩於城
内三級佛寺時年二十四并害陳留王寛是月河西人
紇豆陵歩蕃破落韓常大敗尒朱兆於秀容齊州城人
趙洛周據西城反應尒朱兆刺史丹陽王蕭贊棄城走
南陽太守趙脩延執荆州刺史李琰之自行州事中興
二年諡為武懐皇帝太昌元年又諡孝莊皇帝廟號敬
宗十一月葬於静陵
史臣曰魏自孝昌之末天下淆然外侮内亂神器固将
無主莊帝潜思變化招納勤王雖時事孔棘而卒有四
海猾逆既翦權強擅命抑是兆謀運智之秋勞謙夕惕
之日也未聞長轡之筴遽深負刺之恐謀謨罕術授任
乖方猜嫌行戮禍不旋踵嗚呼胡醜之為釁也豈周衰
晉末而已哉至於髙祖不祀武宣享廟三后降鑒福禄
固不永矣
　
　
　
　魏書卷十
　魏書卷十考證
孝莊帝紀以髙昌王世子光為平西将軍𤓰州刺史襲
　爵泰臨縣開國伯○泰監本訛作秦今从本傳改正
　
　
　
　
　
　
　
　
　
　
　
　
　魏書卷十考證
欽定四庫全書
　魏書卷十一
　　齊　　　　　魏　　　　收　　　　撰
　帝紀第十一
　　前廢帝廣陵王紀
　　後廢帝安定王紀
　　出帝平陽王紀
前廢帝諱恭字修業廣陵恵王羽之子也母曰王氏少
端謹有志度長而好學事祖母嫡母以孝聞正始中襲
爵延昌中拜通直散騎常侍神龜中進兼散騎常侍正
光二年正常侍領給事黄門侍郎帝以元义擅權遂稱
疾不起久之因託瘖病五年執除金紫光祿大夫加散
騎常侍建義元年除儀同三司王既絶言垂將一紀居
於龍花寺無所交通永安末有白莊帝者言王不語將
有異圖民間遊聲又云有天子之氣王懼禍逃匿上洛
㝷見追躡執送京師拘禁多日以無狀獲免及莊帝崩
尒朱世隆等以元曄疎逺又非人望所推以王潜嘿晦
身有過人之量將謀廢立恐實不語乃令王所親申其
意且兼廹脅王遂答曰天何言哉世隆等大悅春三月
己巳曄進至邙南世隆等奉王東郭之外行禪讓之禮
羣臣上表曰否泰㳂時殷憂啓聖故六飛在御三石興
符伏惟陛下運屬千齡智用萬物獨昭繫象妙極天人
寳歴有歸光宅攸屬而將安獨善不務兼濟靈命徘徊
幽明載佇伏願時順謳謡念兹宗祏用捨勞疾允答人
神王答曰自量𦕈身是以讓執然王公勤至不可拒違
今敬承所陳惟愧弗堪負荷耳太尉公尒朱度律奉進
璽綬衮冕之服乃就輅車百官侍衛入自建春雲龍門
昇太極前殿羣臣拜賀禮畢登閶闔門詔曰朕以寡薄
撫臨萬邦思與億兆同兹慶泰可大赦天下以魏為大
魏改建明二年為普泰元年其稅市及稅鹽之官可悉
廢之百雜之户貸賜民名官任仍舊天下調絹四百一
疋内外文武普汎四階合叙未定第者亦沾級除名免
官者特復本資品封依舊頴川王尒朱兆彭城王尒朱
仲逺隴西王尒朱天光樂平王尒朱世隆常山王尒朱
度律車騎大將軍儀同三司齊獻武王都督斛斯椿下
軍士普汎六級庚午詔曰朕以眇身臨王公之上夕惕
祗懐若履氷谷賴七廟之靈百辟忠誠之舉庶免墜殁
夫三皇稱皇五帝云帝三代稱王迭沖挹也自秦之末
競為皇帝忘負乗之深殃垂貪鄙於萬葉予今稱帝已
為褒矣可普告令知是月鎮逺將軍清河崔祖螭聚青
州七郡之衆十餘萬人圍東陽幽州刺史劉靈助起兵
於薊撫軍將軍金紫光禄大夫兼侍中河北大使髙乾
邕及弟平北將軍通直散騎常侍敖曹率衆夜襲冀州
執刺史元嶷殺監軍孫白鷂共推前河内太守封隆之
行州事三月癸酉封長廣王瞱為東海王詔太師驃騎
大將軍青州刺史魯郡王肅還為太師特進車騎大將
軍沛郡王欣為太傅司州牧改封淮陽王驃騎大將軍
開府儀同三司徐州刺史彭城王尒朱仲逺驃騎大將
軍儀同三司雍州刺史隴西王尒朱天光並為大將軍
柱國大將軍并州刺史頴州王尒朱兆為天柱大將軍
驃騎大將軍儀同三司左衛將軍大都督晋州刺史平
陽郡開國公齊獻武王封渤海王増邑五百戸特進車
騎大將軍清河王亶為儀同三司侍中太傅驃騎大將
軍開府儀同三司尚書令樂平王尒朱世隆為太保開
府前司徒公長孫稚為太尉公録尚書事侍中驃騎大
將軍開府儀同三司趙郡王諶為司空公稚固辭㝷除
驃騎大將軍開府儀同三司丙子帝引見尚書右僕射
元羅及皇宗於顯陽殿勞勉之丁丑加驃騎大將軍北
華州刺史公孫畧儀同三司己卯詔右衛將軍賀拔勝
并尚書一人募伎作及雜戸從征者正入出身皆授實
官私馬者優一大階庚辰以侍中衛將軍咸陽王坦衛
將軍尚書左僕射南陽王寳炬侍中征東將軍平陽王
修並儀同三司乙酉詔簡北來及在京二官員外剩置
者己丑以持節驃騎將軍涇州刺史賀拔岳為儀同三
司岐州刺史使持節車騎大將軍渭州刺史侯莫陳悅
為儀同三司秦州刺史庚寅詔天下有徳孝仁賢忠義
志信者可以禮召赴闕不應召者以不敬論丙申劉靈
助率衆次於安國城定州刺史侯淵破斬之傳首京師
戊戌以使持節侍中車騎大將軍斛斯椿侍中衛將軍
元受並特進儀同三司詔曰頃官方失序仍令沙汰定
員簡剩已有判決退下之徒微亦可愍諸在簡下可特
優一級皆授將軍預參選限隨能補用是春冠軍將軍
南青州刺史茹懐朗使其部將何寳率歩騎三千擊蕭
衍守將於琅邪擒其尚書左僕射儀同三司雲麾將軍
徐兖二州刺史劉相如夏四月癸卯幸華林都亭燕射
班錫有差太樂奏伎有倡優為愚癡者帝以非雅戲詔
罷之壬子有事於太廟癸丑詔以齊獻武王為使持節
侍中都督冀州諸軍事驃騎大將軍開府儀同三司大
都督東道大行臺冀州刺史驃騎大將軍安定王尒朱
智虎為開府儀同三司肆州刺史乙卯以右衛將軍賀
㧞勝武衛將軍大野拔並為儀同三司己未帝於顯陽
殿簡試通直散騎常侍散騎侍郎通直郎剰員非才他
轉之癸亥隴西王尒朱天光大破宿勤明達擒送京師
斬之丙寅以侍中驃騎大將軍尒朱彦伯為司徒公詔
有司不得復稱偽梁罷細作之條無禁鄰國往還詔員
外諫議大夫歩兵校尉奉車都尉羽林監給事中積射
將軍奉朝請殿中將軍宫門僕射殿中司馬督治禮郎
十一官得俸而不給力老合外選者依常格其未老欲
外選者聼解其七品以上朔望入朝若正員有闕随才
進補前員外簡退優階者追之稱事簡下者仍優一級
先是南陽太守趙修延執刺史李琰之五月丙子荆州
城民斬修延送首還推琰之為刺史尒朱仲逺使其都
督魏僧朂等討崔祖螭於東陽擒斬之六月庚申齊獻
武王以尒朱逆亂始興義兵於信都西定殷州斬其刺
史尒朱羽生命南趙郡太守李元忠為刺史鎮廣阿癸
亥帝臨顯陽殿親理寃訟戊辰以使持節驃騎大將軍
開府爾朱弼為儀同三司秋七月壬申爾朱世隆等害
前太保楊椿前司空公楊津及其家丙戌司徒公尒朱
彦伯以旱遜位戊子除彦伯侍中開府儀同三司庚寅
以侍中太保開府尚書令樂平王尒朱世隆為儀同三
司位次上公八月庚子詔隴西王尒朱天光下文武討
宿勤明達者汎三級頴川王尒朱兆率歩騎二萬出井
陘趨殷州李元忠棄城還信都丙午常山王尒朱度律
彭城王尒朱仲逺等率衆出抗義旗九月丁丑以侍中
驃騎將軍盧同驃騎大將軍杜徳車騎大將軍橋寜並
為儀同三司己卯以使持節都督東道諸軍事兼尚書
令東道大行臺彭城王尒朱仲逺為太宰庚辰加使持
節大將軍都督闗中諸軍事兼尚書令西道大行臺隴
西王尒朱天光為大司馬驃騎大將軍青州刺史開府
儀同三司穆紹薨癸巳追尊皇考為先帝皇妣王氏為
先太妃封皇弟永業為髙宻王皇子子恕為渤海王冬
十月壬寅齊獻武王推渤海太守元朗即皇帝位於信
都
二年春三月齊獻武王敗尒朱天光等於韓陵夏四月
辛巳齊獻武王與廢帝至邙山使魏蘭根慰諭洛邑且
觀帝之為人蘭根忌帝雅徳還致毁謗竟從崔㥄議廢
帝於崇訓佛寺而立平陽王修為帝帝既失位乃賦詩
曰朱門久可患紫極非情翫顛覆立可待一年三易換
時運正如此唯有脩真觀太昌初帝殂於門下外省時
年三十五出帝詔百司赴㑹大鴻臚監護䘮事塟用王
禮加以九旒鑾輅黄屋左纛班劍百二十人二衛羽林
備儀衛
後廢帝諱朗字仲哲章武王融第三子也母曰程氏少
稱明悟永安二年為肆州魯郡王後軍府録事參軍儀
同開府司馬元曄之建明二年正月戊子為冀州渤海
太守及齊獻武王起義兵將誅暴逆乃推戴之冬十月
壬寅即皇帝位於信都城西昇壇焚燎大赦稱中興元
年文武百官普汎四級以齊獻武王為侍中丞相都督
中外諸軍事大將軍録尚書事大行臺増邑三萬戸以
兼侍中撫軍將軍河北大使髙乾邕為侍中司空公前
平北將軍通直散騎常侍髙敖曹為驃騎大將軍儀同
三司冀州刺史以终其身以前刺史元嶷為儀同三司
己酉尒朱度律尒朱仲逺斛斯椿賀拔勝賈顯智次於
陽平將抗義師齊獻武王縱反間構之遂與尒朱兆相
疑敗散而還辛亥齊獻武王大破尒朱兆於廣阿虜其
卒五千餘人詔將士汎五級留守者二級詔征東将軍
吏部尚書封隆之為使持節北道大使随方處分十有
一月己巳詔曰王度剏開彞倫方始所班官秩不改舊
章而無識之徒因兹僥倖謬増軍級虚名顯位皆言前
朝所授理難推抑自非嚴為條制無以防其偽竊諸有
虚増官號為人發糺罪從軍法若入格檢覆無名者退
為平民終身禁錮庚辰齊獻武王率師攻鄴城是年南
兖城民王乞徳逼前刺史劉世明以州降蕭衍衍使其
將元樹入據譙城
二年春正月壬午拔鄴擒刺史劉誕詔諸將士汎四級
封侯増邑九十七人各有差等癸未詔曰自中興草昧
典制權輿郡縣之官率多行督假有正者風化未均眷
彼周餘専為漁獵朕所以夙興夜寐有惕於懐有司明
加紏罰稱朕意焉二月辛亥上孝莊皇帝諡曰武懐皇
帝甲子以齊獻武王為大丞相柱國大將軍太師増封
三萬户并前為六萬戸三月丙寅以齊文襄王起家為
驃騎大將軍儀同三司丙子以侍中車騎大將軍尚書
左僕射孫騰為驃騎大將軍儀同三司丁丑車駕幸鄴
乙酉詔文武家屬自信都赴鄴城閏月乙未以安北將
軍光祿大夫博野縣開國伯尉景為驃騎大將軍儀同
三司丙申以衛將軍金紫光祿大夫厙狄干為車騎大
將軍儀同三司壬寅尒朱天光兆度律仲逺等屯於洹
水之南癸丑齊獻武王出頓紫陌庚申尒朱兆率輕騎
三千夜襲鄴城叩西門不剋退走壬戌齊獻武王大破
尒朱天光等四胡於韓陵前廢帝鎮軍將軍賀拔勝徐
州刺史杜徳於陳降尒朱兆走趣并州仲逺奔東郡天
光度律將赴洛陽大都督斛斯椿賈顯智倍道先還夏
四月甲子朔椿等據河橋懼罪自劾㝷擒天光度律於
河橋西北大行臺長孫稚都督賈顯智等率騎入京師
執爾朱世隆彦伯斬於都街囚送天光度律於齊獻武
王辛未前廢帝驃騎大將軍行濟州事侯景據城降仍
除儀同三司兼尚書僕射南道大行臺濟州刺史甲戌
以車騎將軍尚書右僕射魏蘭根為驃騎大將軍儀同
三司乙亥以車騎大將軍儀同三司中軍大都督髙盛
兼尚書僕射北道行臺随機處分尒朱仲逺奔蕭衍青
州刺史尒朱弼為其部下馮紹隆所殺傳首京師丙子
前廢帝安東將軍辛永右將軍建州大都督張悅舉城
降辛巳車駕至河陽遜位於别邸太昌元年五月封安
定郡王邑一萬户後以罪殂於門下外省時年二十永
熙二年塟於鄴西南野馬岡
出帝諱修字孝則廣平武穆王懐之第三子也母李氏
性沉厚少言好武事始封汝陽縣開國公拜通直散騎
侍郎轉中書侍郎建義初除散騎常侍尋遷平東將軍
兼太常卿又為鎮東將軍宗正卿永安三年封平陽王
普泰初轉侍中鎮東將軍儀同三司兼尚書右僕射又
加侍中尚書左僕射中興二年夏四月安定王自以疎
逺未允四海之心請遜大位齊獻武王與百寮㑹議僉
謂髙祖不可無後乃共奉王戊子即帝位於東郭之外
入自東陽雲龍門御太極前殿羣臣朝賀禮畢昇閶闔
門詔曰否泰相沿廢興互有𤣥天無所隠精靈弗能諭
大魏統乾徳漸區㝢牢籠九服旁礴三光而上天降禍
運踵多難禮樂崩淪憲章漂没赫赫宗周翦為戎宼肅
肅清廟將成茂草胡羯乗機肆其昬虐殺君害王刳剔
海内競其吞噬之意不識醉飽之心自書契以來未有
若斯者已大丞相渤海王忠存本朝精貫白日爰舉義
旗志雪國恥故廣阿之軍貔虎奪氣鄴下之師金湯失
險近者四胡相率實繁有徒驅天下之兵盡華戎之銳
桴鼔暫交一朝盪滅元兇授首大憝斯擒揚斾濟河掃
清伊洛士民安堵不失舊章社稷危而復安洪基毁而
還構朕以託體宸極猥當樂推祗握寳圖承兹大業得
以眇身託於王公之上若渉淵水罔識攸津思與兆民
同兹嘉慶可大赦天下改中興二年為太昌元年詔前
御史中尉樊子鵠起復本官兼尚書左僕射東南道大
行臺都督儀同三司徐州史史杜徳討元樹齊獻武王
上言建義之家枉為尒朱氏籍殁者悉皆蠲免帝以世
易復除齊獻武王為大丞相天柱大將軍太師世襲定
州刺史増封九萬并前十五萬戸庚寅加齊文襄王侍
中開府儀同餘如故壬辰齊獻武王還鄴車駕餞别於
乾脯山五月丙申前廢帝廣陵王殂以太傅淮陽王欣
為太師封沛郡王司徒公趙郡王諶為太保侍中驃騎
大將軍開府儀同三司清河王亶儀同三司使持節侍
中驃騎大將軍開府儀同三司司州牧南陽王寳炬為
太尉公侍中太保錄尚書事長孫稚為太傅侍中驃騎
大将軍尚書左僕射元羅儀同三司尚書令驃騎大将
軍吏部尚書元世儁儀同三司戊戌以齊獻武王固讓
聼觧天柱大将軍减封五萬戸餘悉如故辛丑以前司
空髙乾邕復為司空公乙巳帝幸華林都亭宴羣臣班
賚有差羽林隊主唐猛突入稱慶帝以猛犯禁衛杖之
猛辭色有忤斬之階下丁未詔曰無侮惸獨事炳前經
恵此鰥寡聲留往册朕以薄徳作民父母乃眷元元寤
言増歎今理運惟新哀矜伊始如有孤老疾病無所依
歸者有司明加隠括依格賑贍又詔曰理有一凖則民
無覬覦法啓二門則吏多威福前主為律後主為令歴
世永乆實用滋章非所以凖的庶品隄防萬物可令執
事之官四品以上集於都省取諸條格議定一途其不
可施用者當局停記新定之格勿與舊制相連務在約
通無致冗滯己酉以侍中驃騎大将軍儀同三司清河
王亶為司徒公庚戌詔曰頃西土年饑百姓流徙或身
倚溝渠或命懸道路皆見棄草土取厭烏鳶言念於此
有警夜寐掩骼之禮誠所庶㡬行墐之義冀亦可勉其
諸有露屍令所在埋覆可宣告天下乙夘詔外内觧嚴
六月癸亥朔帝於華林園納訟丙寅蠕蠕嚈噠髙麗契
丹厙莫奚國並遣使朝貢丁夘太尉公司州牧南陽王
寳炬坐事降為驃騎大将軍開府王如故歸第令羽林
衛守改謚武懐皇帝曰孝荘癸百蠕蠕嚈噠國遣使朝
貢戊寅詔内外百司普汎六級在京百竂加中興四級
義師将士並加軍汎六級在鄴百官三級河北同義之
州兩級河橋建義者加五級闗西二級諸受建明普泰
封爵汎級優特之階悉追己夘帝臨顯陽殿納訟乙酉
髙麗契丹厙莫奚國遣使朝貢丙戌以前驃騎大将軍
開府儀同三司斛斯椿還為前官詔曰間者凶權誕恣
法令變常遂立夷貊輕賦冀收天下之意随以箕斂之
重終納十倍之征掩目捕雀何能過此朕屬念蒸黎無
忘寝食加田桑始事生業未滋若頓依常格或不周展
今嵗租調且兩收一丐來年復舊辛夘以使持節衛大
将軍儀同三司尚書左僕射賈顯度為驃騎大将軍開
府儀同三司秋七月乙未詔曰頃永安馭運載育皇儲
遂錫汎階以申國慶近經普泰便爾中追今罪人既殄
舊章斯復宜述往㫖用卒前恩皇子汎二級悉可還授
文穆廟汎故宜停寝若已受者依例追之庚子以驃騎
大将軍開府南陽玊寳炬為太尉公壬寅齊獻武王率
衆入自滏口大都督厙狄干入自井陘討尒朱兆乙巳
齊獻武王以尒朱天光尒朱度律送之京師斬於都市
己酉以兼尚書左僕射東南道大行臺樊子鵠為儀同
三司庚戌詔侍中驃騎将軍左光禄大夫髙隆之為使
持節驃騎大将軍儀同三司兼尚書左僕射北道行臺
率歩騎十萬趨大行㑹齊獻武王隆之觧行臺仍為大
丞相軍司齊獻武王次於武鄉尒朱兆大掠晉陽北走
秀容并州平乙夘帝臨顯陽殿親理寃獄丙辰以宗師
東萊王貴平為車騎大将軍儀同三司是月夏州徙民
郭遷據宥州反刺史元嶷棄城走詔行臺侯景率齊州
刺史尉景濟州刺史蔡儁等攻討之城䧟遷奔蕭衍東
南道大行臺樊子鵠大破蕭衍軍於譙城擒其鄴王元
樹及譙州刺史朱文開八月壬戌朔齊文襄王來朝燕
射班賚部下各有差丁夘以西中郎将元寜為髙平王
甲戌以車騎大将軍左光禄大夫李琰之為儀同三司
庚寅以車騎将軍左光禄大夫崔秉為驃騎大将軍儀
同三司辛夘以車騎将軍右光禄大夫髙岳為驃騎大
将軍儀同三司九月癸未以侍中驃騎大将軍左光禄
大夫封津為儀同三司庚子帝幸華林都亭引見元樹
及公卿百寮蕃使督将等宴射班賚各有差癸夘燕郡
開國公賀拔允進爵為王乙巳帝幸都水南過洛汭遂
至瀍澗己酉復田於北原癸丑以太師沛王欣為廣陵
王前廢帝子渤海王子恕改封沛郡王甲寅以侍中驃
騎大将軍封隂之任祥並為儀同三司以車騎大将軍
河南尹元仲景為驃騎大将軍儀同三司乙夘車駕謁
山陵丙辰蠕蠕髙昌國遣使朝貢庚申以衛将軍前吏
部尚書李神儁撫軍将軍右衛将軍婁昭並為驃騎大
将軍儀同三司冬十月甲子以使持節衛將軍光州刺
史髙仲宻為車騎大将軍儀同三司丁夘以車騎大将
軍左光禄大夫潘蠻為儀同三司己夘以車騎大将軍
左光禄大夫髙琛為特進驃騎開府儀同三司庚寅以
使持節驃騎将軍肆州刺史劉貴為驃騎大将軍儀同
三司十有一月甲午以車騎将軍揚州刺史斛斯敦為
驃騎大将軍儀同三司丁酉日南至車駕有事於圜丘
戊戌朝㑹百官於太極前殿甲辰安定王朗及東海王
曄坐事死乙巳蠕蠕國遣使朝貢己酉以前太尉公汝
南王悦為侍中大司馬開府葬靈太后胡氏十有二月
丙寅以驃騎大将軍領御史中尉綦雋為儀同三司乙
亥以侍中廣平王贊為驃騎大将軍開府儀同三司丁
亥殺大司馬汝南王悦大赦天下改太昌為永興以太
宗號㝷改為永熙元年
二年春正月庚寅朔朝饗羣臣於太極前殿甲午齊獻
武王自晉陽出討尒朱兆丁酉大破之於赤洪嶺兆遁
走自殺己亥車駕幸崧髙石窟靈巖寺庚子又幸散施
各有差庚戌儀同三司李琰之薨丁巳追尊皇考為武
穆帝皇太妃馮氏為武穆后皇妣李氏為皇太妃以驃
騎将軍前滄州刺史髙聿為驃騎大将軍儀同三司蕭
衍勞州刺史曹鳯東荆州刺史雷能勝等舉城内屬二
月庚申以使持節鎮東将軍行汾州事張瓊為驃騎大
将軍儀同三司辛酉以司空公髙乾邕為使持節驃騎
大将軍開府儀同三司咸陽王坦為司空公三月己丑
朔加驃騎大将軍滄州刺史賈顯智開府儀同三司辛
夘詔以前普觧諸行臺今阿至羅相率降欵復以齊獻
武王為大行臺随機裁處甲午以車騎将軍蔚州刺史
竇泰為使持節車騎大将軍開府儀同三司相州刺史
使持節驃騎大将軍開府儀同三司徐州刺史髙乾邕
坐事賜死太師魯郡王肅薨戊申以使持節都督河渭
部三州諸軍事驃騎大将軍世襲河州刺史梁景叡為
儀同三司丁巳以侍中太保司州牧趙郡王諶為太尉
公加羽葆鼔吹侍中太尉公南陽王寳炬為太尉開府
尚書令夏四月戊辰詔諸參佐自三府以下爰及外州
皆不得復加常侍及兼兩員雖已搜者亦悉追之是月
青州人耿翔襲據膠州殺刺史裴粲通於蕭衍五月庚
寅詔諸幽枉未申事經一周已上悉集華林将親覽察
脱事已經年有司不列者聼其人各自陳訴若事連州
郡由縁淹嵗者亦仰尚書總集以聞壬寅以使持節驃
騎大将軍儀同三司齊州刺史侯淵復為開府儀同三
司乙巳詔曰大夫之職位秩貴顯員外之官亦為匪賤
而下及胥吏帶領非一髙卑渾雜有損彛章自今已後
京官樂為稱事小職者直加散號将軍願罷卑官者聼
為大夫及員外之職不宜仍前散實叅領其中㫖特加
者不在此例東徐州城民王早簡實等殺刺史崔庠據
州入蕭衍六月壬申以驃騎大将軍開府儀同三司尚
書右僕射樊子鵠為青膠刺使督濟州刺史大都督蔡
儁討耿翔丁丑以驃騎大将軍前行南兖州事念賢為
儀同三司秋七月辛夘以使持節鎮北将軍大都督泰
州刺史万俟普撥為驃騎大将軍儀同三司壬辰以太
師司州牧廣陵王欣為大司馬侍中以太尉公趙郡王
諶為太師並開府庚戌以前司徒公燕郡王賀拔允為
太尉公八月乙丑齊文襄王來朝帝燕於華林都亭班
賚部下各有差以驃騎大将軍前南岐州刺史司馬子
如為儀同三司戊辰軍駕餞文襄王於河梁仍濟河而
返癸酉齊獻武王上表固讓王爵不許請分邑十萬戸
節降為品回授勲義從之九月壬子以散騎常侍車騎
大将軍左光禄大夫崔孝芬為儀同三司冬十月癸未
以衛将軍𤓰州刺史泰臨縣開國伯髙昌王麴子堅為
儀同三司進爵郡王十有一月癸巳持節征北将軍殷
州刺史邸珍為徐州大都督東道行臺僕射率将討東
徐州十有二月丁巳車駕狩於嵩陽己巳遂幸温湯丁
丑車駕還宫
三年春正月壬辰齊獻武王討費也頭於河西苦洩河
大破之獲其帥紇豆陵伊利遷其部落於内地二月東
梁州為夷民侵逼詔使持節車騎大将軍行東雍州事
泉企為東梁州行臺都督以討之己未蕭衍假節豫州
刺史南昌王毛香舉城内附授以持節安南将軍信州
刺史義昌王壬戌大赦天下丙子帝親釋奠禮先師辛
巳幸洪池陂遂遊田壬午以衛将軍前徐州刺史元祐
為衛大将軍儀同三司以驃騎将軍左衛将軍元斌之
為頴昌王三月壬寅以前侍中車騎大将軍李彧為驃
騎大将軍儀同三司夏四月戊午契丹國遣使朝貢辛
未髙平王寜坐事降爵為公丙子髙麗國遣使朝貢五
月丙戌増置勲府庶子廂别六百人又増騎官廂别二
百人依第出身騎官秩比直齋辛夘詔曰大魏得一居
宸乗六馭㝢考風雲之所㑹宅日月之所中自北而南
東征西怨后來其蘇無思不偃而勾吳負險久遺度外
世祖太武皇帝握金鏡以照耀撃玉鼓以鏗鏘神武之
所牢籠威風之所轥轢莫不雲徹霧卷瓦觧氷消長江
已北盡為魏土頃天歩中圯國綱時屯凶豎因機牙窺
上國疆場侵噬州郡淪胥乃眷東顧無忘寝食自非五
牛警斾七萃按部何以復文武之舊業拯塗炭於遺黎
朕将親總六軍經臨彭汴一勞永逸庶保無疆内外百
竂便可嚴備出頓之期更聼後勑時帝為斛斯椿元毗
王思政魏光等謟佞間阻貳於齊獻武王託討蕭衍盛
暑徴發河南諸州之兵天下怪惡之語在斛斯椿傳丙
申以使持節侍中大司馬開府司州牧廣陵王欣為左
軍大都督太傅録尚書事長孫稚為中軍四面大都督
丁酉帝幸華林都亭集京畿都督及軍士三千餘人慰
勉之庚子又幸華林都亭納訟壬寅又以長孫稚為後
軍大都督六月丁夘大都督源子恭鎮胡陽汝陽王暹
守石濟儀同三司賈顯智率豫州刺史斛斯夀東趨濟
州庚午吐谷渾國遣使朝貢丙子詔曰頃年以來天歩
時阻干戈不戢荆棘斯生或徇節感恩奮不顧命或臨
戎對敵赴難如歸身首横分骸骨不斂勲誠靡録榮贈
莫加寤寐矜之良有嗟悼可普告内外所在言列若無
親近聼故友陳之尚書檢實随状科贈庶粗慰寃魂少
申惻隠庚辰以使持節車騎大将軍中軍大都督斛律
沙門為開府儀同三司秋七月辛巳朔以鎮東将軍前
大鴻臚卿太原王昶特為車騎大将軍儀同三司己丑
帝親總六軍十餘萬衆次於河橋以斛斯椿為前軍大
都督㝷詔椿鎮虎牢又詔荆州刺史賀㧞勝赴於行所
勝率所部次於汝水庚子以使持節征西将軍岐州刺
史越肱特為儀同三司丁未帝為椿等廹脅遂出於長
安己酉齊獻武王入洛賀拔勝走還荆州八月甲寅推
司徒公清河王亶為大司馬承制總萬㡬居尚書省辛
酉齊獻武王西迎車駕戊辰制曰晦為明始亂實治基
爰著天道又符人事故姬祚中㣲踐土有勤王之役劉
氏将傾北軍致左祖之舉用能隆此逺年克兹卜世永
熙之季權佞擅朝羣小是崇勲賢見害官縁價以貴賤
獄因貨而死生宗祏飄若綴旒民命棄如草莽大丞相
位居晉鄭任屬桓文興甲汾川問罪伊洛羣姦畏威擁
廹人主以自蔽衛逺出秦方雖車駕流移未即返御然
權佞将除天下延頸魏邦雖舊其化惟新思與兆民同
兹更始可大赦天下行臺侯景討荆州賀㧞勝戰敗走
奔蕭衍九月癸巳以衛大将軍河南尹元子思為使持
節行臺僕射使持節驃騎大将軍開府儀同三司領軍
将軍婁昭為西道大都督幷率左右侍官西迎車駕己
酉椿黨毛鴻賔守潼闗齊獻武王破擒之是日齊獻武
王東遷於洛是月東清河人傅皛殺太守韓子捷據郡
反㑹赦乃降冬十月戊辰使持節驃騎大将軍開府儀
同三司行青州事侯淵克東揚州斬刺史東萊王貴平
𫝊首京師閏十二月癸巳帝為宇文黒獺所害時年二
十五
史臣曰廣陵廢於前中興廢於後平陽猜惑自絶宗廟
普泰雅道居多永熙悖徳為甚是俱亡㓕天下所棄歟
　
　
　
　
　
　
　
　
　
　
　
　
　
　
　
　魏書卷十一
　魏書卷十一考證
前廢帝紀詔隴西王尒朱天光下文武討宿勤明逹○
　勤一本作勒北史亦作勒本書尒朱天光𫝊初賊帥
　夏州人宿勤明逹降天光于平凉亦作勤(臣照/)按人
　名之字互異無憑可定但既係夏州人宿勒明逹與
　番語近恐當是勒字
紫極非情翫○情一本作倩北史亦作倩
後廢帝紀旁礴三光○旁一本作磅
出帝紀齊獻武王次於武郷○鄉監本誤卿今改正
　
　
　
　
　
　
　魏書卷十一考證
欽定四庫全書
　魏書卷十二
　　齊　　　　魏　　　　　收　　　　撰
　帝紀第十二
　　孝静紀
孝静皇帝諱善見清河文宣王亶之世子也母曰胡妃
永熙三年拜通直散騎侍郎八月為驃騎大將軍開府
儀同三司出帝既入闗齊獻武王奉迎不克乃與百寮
㑹議推帝以奉肅宗之後時年十一冬十月丙寅即位
於城東北大赦天下改永熙三年為天平元年庚午以
太師趙郡王諶為大司馬以司空咸陽王坦為太尉以
開府儀同三司髙盛為司徒以開府儀同三司髙昻為
司空壬申有事於太廟詔曰安安能遷自古之明典所
居靡定往昔之成規是以殷遷八城周卜三地吉凶有
數隆替無恒事由於變通理出於不得已故也髙祖孝
文皇帝式觀乾象俯協人謀發自武州來幸嵩縣魏雖
舊國其命惟新及正光之季國歩孔棘喪亂不已宼賊
交侵俾我生民無所措手今逺遵古式深驗時事考龜
襲吉遷宅漳滏庶克隆洪基再昌寳厯主者明為條格
及時發邁丙子車駕北遷於鄴詔齊獻武王留後部分
改司州為洛州以衛大將軍尚書令元弼為驃騎大將
軍儀同三司洛州刺史鎮洛陽詔從遷之戸百官給復
三年安居人五年十有一月兗州刺史樊子鵠南青州
刺史大野㧞據瑕丘反庚寅車駕至鄴居北城相州之
廨改相州刺史為司州牧魏郡太守為魏尹徙鄴舊人
西徑百里以居新遷之人分鄴置臨漳縣以魏郡林慮
廣平陽丘汲郡黎陽東濮陽清河廣宗等郡為皇畿十
有二月丁夘燕郡王賀㧞允薨庚午詔内外觧嚴百司
悉依舊章從容雅服不得以矛釤從事丙子遣侍中封
隆之等五人為大使巡諭天下丁丑赦畿内閏月蕭衍
以元慶和為鎮北將軍魏王入據平瀨鄉宇文黒獺既
害出帝乃以南陽王寳炬僣尊號初置四中郎將於礓
石橋置東中蒲泉置西中濟北置南中洺水置北中
二年春正月寳炬渭州刺史可朱渾道元擁部來降齊
獻武王迎納之賑其廪食己巳詔以齊獻武王為相國
假黄鉞劔履上殿入朝不趨餘悉如故王固讓不受乙
亥兼尚書右僕射東南道行臺元晏討元慶和破走之
二月壬午以太尉咸陽王坦為太𫝊以司州牧西河王
悰為太尉己丑前南青州刺史大野拔斬樊子鵠以降
兗州平戊戌蕭衍司州刺史陳慶之宼豫州刺史堯雄
撃走之三月辛酉以司徒髙盛為太尉以司空髙昻為
司徒濟隂王暉業為司空齊獻武王討平山胡劉蠡升
斬之其子南海王復僣帝號獻武王進撃破擒之及其
弟西海王皇后夫人已下四百人并逋逃之人二萬餘
戸辛未以旱故詔京邑及諸州郡縣收瘞骸骨是春髙
麗契丹並遣使朝貢夏四月前青州刺史侯梁反攻掠
青齊癸未濟州刺史蔡儁討平之壬辰降京師見囚五
月大旱勒城門殿門及省府寺署坊門澆人不簡王公
無限日得雨乃止六月元慶和宼南頓豫州刺史堯雄
大破之秋七月甲戍封汝南王悦孫綽為琅邪王八月
辛夘司空濟隂王暉業坐事免甲午發衆七萬六千人
營新宫九月齊獻武王以治民之官多不奉法請選朝
士清正者州别遣一人問疾苦丁巳以開府儀同三司
襄城王旭為司空冬十有一月丁未蕭衍將栁仲禮宼
荆州刺史王元撃破之癸丑祀圜丘甲寅閶闔門災龍
見并州人家井中丙寅詔齊文襄王起家為散騎常侍
驃騎大將軍左光禄大夫儀同三司太原郡開國公食
邑三千戸十有二月壬午車駕狩於鄴東甲午文武百
官量事各給禄
三年春正月癸夘朔饗羣臣於前殿戊申詔百官舉士
舉不稱才者兩免之齊獻武王襲寳炬西夏州克之詔
加齊獻武王九錫之禮侍中元子思敦諭固讓乃止二
月丁未蕭衍光州刺史郝樹以州内附丁酉詔加齊文
襄王使持節尚書令大行臺大都督以鮮卑髙車酋庶
皆𨽻之三月甲寅以開府儀同三司華山王鷙為大司
馬丁夘陽夏太守盧公纂據郡南叛大都督元整破之
夏四月丁酉昌樂王誕薨五月癸夘賜鰥寡孤獨貧窮
者衣物各有差丙辰以録尚書事西河王悰為司州牧
戊辰太尉髙盛薨六月辛巳趙郡王諶薨秋七月庚子
大赦天下蕭衍夏州刺史田獨鞞頴川防城都督劉鸞
慶並以州内附八月并肆涿建四州隕霜大饑九月壬
寅以定州刺史侯景兼尚書右僕射南道行臺節度諸
軍南討丙辰陽平人路季禮聚衆反辛酉御史中尉竇
泰討平之冬十有一月戊申詔尚書可遣使廵檢河北
流移飢人邢陘滏口所經之處若有死屍即為藏掩勿
使靈臺枯骨有感於通夢廣漢露骸時聞於夜哭侯景
攻克蕭衍楚州獲刺史桓和十有二月以并州刺史尉
景為太保辛未遣使者板假老人官百嵗已下各有差
壬申大司馬清河王亶薨丁丑齊獻武王自晋陽西討
次於蒲津司徒公大都督髙敖曹趨上洛車騎大將軍
竇泰入自潼闗癸未以太傅咸陽王坦為太師乙酉勿
吉國遣使朝貢是嵗髙麗國遣使朝貢
四年春正月禁十五日相偷戲竇泰失利自殺丁巳髙
敖曹攻上洛克之擒寳炬驃騎大將軍洛州刺史梁企
以汝陽王暹為録尚書事夏四月辛未遷七帝神主入
新廟大赦天下内外百官普進一階先是滎陽人張儉
等聚衆反於大醜山通寳炬壬辰武衛將軍髙元盛討
破之六月己巳幸華林園理訟辛未詔尚書掩骼埋胾
推録囚徒壬午閶闔門災先是蕭衍因益州刺史傅和
請通好秋七月甲辰遣兼散騎常侍李楷兼吏部郎中
盧元明兼通直散騎常侍李鄴使於蕭衍八月寳炬宇
文黒獺宼陜州城䧟刺史李徽伯為黒獺所殺九月侍
中元子思與其弟子華謀西入並賜死閏月乙丑衛將
軍右光禄大夫蒋天樂謀反伏誅禁京酤酒冬十月以
咸陽王坦為録尚書事壬辰齊獻武王西討至沙苑不
克而還己酉寳炬行臺宫景壽都督楊白駒宼洛州大
都督韓延大破之寳炬又遣其子大行臺元季海大都
督獨孤如願逼洛州刺史廣陽王湛棄城退還季海如
願遂據金墉潁州長史賀若㣲執刺史田迅西叛引寳
炬都督梁回據城寳炬又遣其都督趙繼宗右丞韋孝
寛等攻䧟豫州十有一月丙子以驃騎大將軍儀同三
司万俟普為太尉十有二月甲寅蕭衍遣使朝貢河間
人邢摩納范陽人盧仲禮等各聚衆反是嵗髙麗蠕蠕
國並遣使朝貢
元象元年春正月有巨象自至碭郡陂中南兗州獲送
於鄴丁夘大赦改元大都督賀㧞仁攻寳炬南汾州己
夘拔之擒其刺史韋子粲行臺任祥率豫州刺史堯雄
等與大行臺侯景司徒髙敖曹大都督万俟受洛于等
於北豫相㑹俱討潁州梁回等棄城遁走潁州平二月
豫州刺史堯雄攻揚州㧞之擒寳炬義州刺史韓顯揚
州長史丘岳送京師丙辰遣兼散騎常侍鄭伯猷使於
蕭衍三月齊獻武王固請觧大丞相詔從之夏四月庚
寅曲赦畿内壬辰齊獻武王還晋陽請開酒禁六月壬
辰帝幸華林都堂聼訟是夏山東大水蝦蟇鳴於樹上
秋七月己亥髙麗國遣使朝貢行臺侯景司徒公髙敖
曹圍寳炬將獨孤如願於金墉寳炬宇文黒獺並來赴
救大都督厙狄干率諸將前驅齊獻武王總衆繼進八
月辛夘戰於河隂大破之斬其大都督儀同三司宼洛
生等二十餘人俘獲數萬司徒公髙敖曹大都督李猛
宋顯並戰沒寳炬留其將長孫子彦守金墉壬辰齊獻
武王濟河子彦棄城走九月大都督賀㧞仁撃邢摩納
盧仲禮等破平之冬十月蕭衍遣使朝貢十有一月庚
寅遣陸操使於蕭衍齊獻武王來朝十有二月甲辰還
晋陽
興和元年春正月辛酉以尚書令孫騰為司徒三月甲
寅朔封常山郡王劭第二子曜為陳郡王夏五月齊文
襄王來朝甲戌立皇后髙氏乙亥大赦天下是月髙麗
國遣使朝貢六月乙酉以尚書左僕射司馬子如為山
東黜陟大使尋為東北道大行臺差選勇士庚寅前潁
州刺史奚思業為河南大使簡發勇士丁酉蕭衍遣使
朝貢戊申開府儀同三司汝陽王暹薨秋七月丁丑詔
以齊獻武王為相國録尚書事大行臺固辭相國八月
壬辰兼散騎常侍王元景兼通直散騎常侍魏收使於
蕭衍九月甲子發畿内民夫十萬人城鄴城四十日罷
辛未曲赦畿内死罪以下各有差冬十有一月癸亥以
新宫成大赦天下改元八十以上賜綾帽及杖七十以
上賜帛及有疾廢者賜粟帛築城之夫給復一年
二年春正月壬申以太保尉景為太傅以驃騎大將軍
開府儀同三司厙狄干為太保丁丑徙御新宫大赦内
外百官普進一階營構主將别優一階三月己夘蕭衍
遣使朝貢夏五月己酉西魏行臺宫延和陜州刺史宫
元慶率戸内屬置之河北新附賑廪各有差壬子遣兼
散騎常侍李象使於蕭衍閏月己丑封皇子景植為宜
陽王皇弟威為清河王謙為潁川王六月壬子大司馬
華山王鷙薨冬十月丁未蕭衍遣使朝貢十有二月乙
夘遣兼散騎常侍崔長謙使於蕭衍是嵗蠕蠕髙麗勿
吉國並遣使朝貢
三年春二月甲辰阿至羅出吐㧞那渾大率部來降三
月己酉梁州人公孫貴賔聚衆反自號天王陽夏鎮將
討擒之夏四月戊申阿至羅國主副伏羅越居子去賔
來降封為髙車王六月乙丑蕭衍遣使朝貢秋七月齊
文襄王如晋陽己夘宜陽王景植薨八月甲子遣兼散
騎常侍李騫使於蕭衍冬十月癸夘齊文襄王自晋陽
來朝先是詔文襄王與羣臣於麟趾閣議定新制甲寅
班於天下己巳發夫五萬人築漳濵堰三十五日罷癸
亥車駕狩於西山十有一月戊寅還宫丙戌以開府儀
同三司彭城王韶為太尉以度支尚書胡僧敬為司空
是嵗蠕蠕髙麗勿吉國並遣使朝貢
四年春正月丙辰蕭衍遣使朝貢夏四月丙寅遣兼散
騎常侍李繪使於蕭衍乙酉以侍中廣陽王湛為太尉
以尚書右僕射髙隆之為司徒以太尉彭城王韶為録
尚書事丁亥太傅尉景坐事降為驃騎大將軍開府儀
同三司辛夘以太保厙狄干為太傅以領軍將軍婁昭
為大司馬封祖裔為尚書右僕射五月辛巳齊獻武王
來朝請令百官月一面敷政事明揚仄陋納諫屏邪親
理獄訟褒黜勤怠牧守有愆節級相坐椒掖之内進御
以序後園鷹犬悉皆放棄六月還晋陽丙申復前侍中
樂浪王忠爵丁酉復陳留王景皓常山王紹宗髙宻王
永業爵秋八月庚戍以開府儀同三司吏部尚書侯景
為兼尚書僕射河南行臺随機討防冬十月甲寅蕭衍
遣使朝貢齊獻武王圍寳炬玉壁十有一月壬午班師
驃騎大將軍開府儀同三司青州刺史西河王悰薨十
有二月辛亥遣兼散騎常侍楊斐使於蕭衍是嵗蠕蠕
髙麗吐谷渾國並遣使朝貢
武定元年春正月壬戌朔大赦天下改元己巳車駕蒐
於邯鄲之西山癸酉還宫二月壬申北豫州刺史髙仲
宻據虎牢西叛三月寳炬遣其子突與宇文黒獺率衆
來援仲宻庚子圍河橋南城丙午帝親納訟戊申齊獻
武王討黒獺戰於邙山大破之擒寳炬兄子臨洮王森
蜀郡王榮宗江夏王昇鉅鹿王闡譙郡王亮驃騎大將
軍儀同三司太子詹事趙善督將參寮等四百餘人俘
斬六萬餘甲仗牛馬不可勝數豫洛二州平齊獻武王
追奔至恒農而還夏四月封彭城王韶弟襲為武安王
五月壬辰以克復虎牢降天下死罪以下囚乙未以吏
部尚書侯景為司空六月乙亥蕭衍遣使朝貢戊寅封
前員外散騎侍郎元長春為南郡王秋八月乙丑以汾
州刺史斛律金為大司馬壬午遣兼散騎常侍李渾使
於蕭衍是月齊獻武王召夫五萬於肆州北山築城西
自馬陵戍東至土隥四十日罷冬十有一月甲午車駕
狩於西山乙巳還宫是嵗吐谷渾髙麗蠕蠕國並遣使
朝貢
二年春正月地豆干國遣使朝貢二月丁夘徐州人劉
烏黒聚衆反遣行臺慕容紹宗討平之三月蕭衍遣使
朝貢以旱故宥死罪以下囚丙午以開府儀同三司孫
騰為太保壬子以齊文襄王為大將軍領侍中其文武
職事賞罰衆典詢禀之中書監元弼為録尚書左僕射
司馬子如為尚書令以今上為左僕射夏四月室韋國
遣使朝貢五月甲午遣散騎常侍魏季景使於蕭衍丁
酉太尉廣陽王湛薨秋八月癸酉尚書令司馬子如坐
事免九月甲申以開府儀同三司濟隂王暉業為太尉
太師咸陽王坦坐事免以王還第冬十月丁巳太保孫
騰大司馬髙隆之各為括戸大使凡獲逃戸六十餘萬
十有一月西河地陷有火出甲申以司徒髙隆之為尚
書令以前大司馬婁昭為司徒齊文襄王如晋陽庚子
車駕有事於圜丘辛五蕭衍遣使朝貢壬寅齊文襄王
從獻武王討山胡破之俘獲一萬餘戸分配諸州是嵗
吐谷渾髙麗蠕蠕勿吉國並遣使朝貢
三年春正月丙申遣兼散騎常侍李奨使於蕭衍丁未
齊獻武王請於并州置晋陽宫以處配沒之口二月庚
申吐谷渾國奉其從妹以備後庭納為容華嬪夏五月
甲辰大赦天下秋七月庚子蕭衍遣使朝貢冬十月遣
中書舎人尉瑾使於蕭衍乙未齊獻武王請邙山之俘
釋其桎梏配以人間寡婦十有二月以司空侯景為司
徒以中書令韓軌為司空戊子以太保孫騰為録尚書
事是嵗髙麗吐谷渾蠕蠕國並遣使朝貢
四年夏五月壬寅蕭衍遣使朝貢六月庚子以司徒侯
景為河南大行臺應機討防秋七月壬寅遣兼散騎常
侍元廓使於蕭衍八月移洛陽漢魏石經於鄴齊獻武
王自鄴帥衆西伐文襄王㑹於晋州九月圍玉壁以挑
之寳炬黒獺不敢應冬十有一月齊獻武王有疾班師
文襄王如晋陽是嵗室韋勿吉地豆干髙麗蠕蠕國並
遣使朝貢
五年春正月丙午齊獻武王薨於晋陽秘不發䘮辛亥
司徒侯景反潁州刺史司馬世雲以城應之景入據潁
城誘執豫州刺史髙元成襄州刺史李宻廣州刺史暴
顯等遣司空韓軌驃騎大將軍儀同三司賀拔勝可朱
渾道元左衛將軍劉豐等帥衆討之景乃遣使降於寳
炬請師救援寳炬遣其將李景和王思政帥騎赴之思
政等入據潁州景乃出走豫州乙五蕭衍遣使朝貢二
月侯景復背寳炬歸於蕭衍衍署景河南大將軍承制
夏四月壬申大將軍齊文襄王來朝甲午遣兼散騎常
侍李緯使於蕭衍五月丁酉朔大赦天下戊戌以尚書
右僕射襄城王旭為太尉甲辰以太原公今上為尚書
令領中書監餘如故詢以政事以青州刺史尉景為大
司馬以開府儀同三司厙狄干為太師以録尚書事孫
騰為太傅以汾州刺史賀仁為太保以司空韓軌為司
徒以領軍將軍可朱渾道元為司空以司徒髙隆之録
尚書事以徐州刺史慕容紹宗為尚書左僕射髙陽王
斌為右僕射戊午大司馬尉景薨六月司徒韓軌司空
可朱渾道元等自潁州班師乙酉帝為齊獻武王舉哀
於東堂服緦縗詔尚書右僕射髙陽王斌兼大鴻臚卿
赴晋陽監護喪事太尉襄城王旭兼尚書令奉詔宣慰
秋七月戊戌詔贈王假黄鉞使持節相國都督中外諸
軍事齊王璽綬輼輬車黄屋左纛前後羽葆鼓吹輕車
介士兼備九錫之禮謚曰獻武王以齊文襄王為使持
節大丞相都督中外諸軍事録尚書事大行臺渤海王
壬寅詔王攝理軍國遣中使敦諭八月齊文襄王入朝
固辭丞相詔復授大将軍餘如故甲申塟齊獻武王於
鄴城西北車駕祖於漳濵九月齊文襄王還晋陽辛酉
蕭衍遣其兄子貞陽侯淵明帥衆寇徐州堰泗水於寒
山灌彭城以應侯景冬十月乙酉以尚書左僕射慕容
紹宗為東南道行臺與驃騎大将軍儀同三司大都督
髙岳潘相樂討淵明十有一月大破之擒淵明及其二
子瑀道将帥二百餘人俘斬五萬級凍乏赴水死者不
可勝數十有二月乙亥蕭淵明至關帝御閶闔門讓而
宥之岳等回師討侯景是嵗髙麗勿吉國並遣使朝貢
六年春正月己亥大都督髙岳等於渦陽大破侯景俘
斬五萬餘人其餘溺死於渦水水為之不流景走淮南
己未齊文襄王來朝請以寒山獲士賜百官及督将等
各有差二月己夘蕭衍遣使款闕乞和并修書弔齊文
襄王文襄王還晋陽三月癸巳以大尉襄城王旭為大
司馬以開府儀同三司髙岳為太尉辛亥以冬春亢旱
赦罪人各有差夏四月甲子吏部令史張永和青州人
崔闊等偽假人官事覺糺檢首者六萬餘人秋八月甲
戍以尚書左僕射慕容紹宗為大行臺與太尉髙岳司
徒韓軌大都督劉豐等討王思政於潁川引洧水灌其
城九月乙酉蕭衍遣使朝貢冬十月戊申侯景濟江推
蕭衍弟子臨賀王正徳為主以攻建業是嵗髙麗室韋
蠕蠕吐谷渾國並遣使朝貢
七年春正月戊辰蕭衍弟子北徐州刺史中山侯蕭正
表以鍾離内屬封蘭陵郡開國公呉郡王三月丁夘侯
景尅建業還以蕭衍為主衍弟子北兗州刺史定襄侯
蕭祗相譚侯蕭退來降衍江北郡國皆内屬夏四月大
行臺慕容紹宗大都督劉豐遇暴風溺水死甲辰詔以
齊文襄王為相國齊王緑綟綬讃拜不名入朝不趨劒
履上殿食冀州之渤海長樂安徳武邑瀛州之河間五
郡邑十五萬戸餘如故王固辭是月侯景殺蕭衍立子
綱為主五月齊文襄王帥衆自鄴赴潁川六月丙申克
潁州擒寳炬大将軍尚書左僕射東道大行臺太原郡
開國公王思政潁州刺史皇甫僧顯等及戰士一萬餘
人男女數萬口齊文襄王遂如洛州秋七月齊文襄王
至自南討請宥思政之罪八月辛夘詔立皇子長仁為
皇太子齊文襄王薨於第祕不發喪癸巳大赦天下内
外百官並加二級甲午齊王如晋陽冬十月癸未以開
府儀同三司咸陽王坦為太傅甲午以開府儀同三司
潘相樂為司空十有二月甲辰呉郡王蕭正表薨己酉
以并州刺史彭樂為司徒是嵗蠕蠕地豆干室韋髙麗
吐谷渾國並遣使朝貢
八年春正月辛酉帝為齊文襄王舉哀於東堂丁夘詔
贈齊文襄王假黄鉞使持節相國都督中外諸軍事齊
王璽綬輼輬車黄屋左纛前後部羽葆鼓吹輕車介士
備九錫之禮諡曰文襄王戊辰詔齊王為使持節丞相
都督中外諸軍事録尚書事大行臺齊郡王食邑一萬
戸甲戌地豆干契丹國並遣使朝貢二月甲申葬齊文
襄王車駕祖於漳濵庚寅以尚書令髙隆之為太保三
月庚申進齊郡王爵為齊王夏四月乙巳蠕蠕遣使朝
貢五月甲寅詔齊王為相國總百揆封冀州之渤海長
樂安徳武邑瀛州之河間髙陽章武定州之中山常山
博陵十郡二十萬戸備九錫之禮以齊國太妃為王太
后王妃為王后丙辰詔歸帝位於齊國即日遜於别宫
齊天保元年五月己未封帝為中山王邑一萬戸上書
不稱臣答不稱詔載天子旌旗行魏正朔乗五時副車
封王諸子為縣公邑各一千戸奉絹三萬匹錢一千萬
粟二萬石奴婢三百人水碾一具田百頃園一所於中
山國立魏宗廟二年十二月己酉中山王殂時年二十
八三年二月奉諡曰孝静皇帝葬於漳西山崗其後發
之陵崩死者六十人帝好文學美容儀力能挾石師子
以踰牆射無不中嘉辰宴㑹多命羣臣賦詩從容沉雅
有孝文風齊文襄王嗣事甚忌焉以大将軍中兵參軍
崔季舒為中書黄門侍郎令監察動静小大皆令季舒
知文襄與季舒書曰癡人復何似癡勢小差未帝甞與
獵於鄴東馳逐如飛監衛都督烏那羅受工伐從後呼
帝曰天子莫走馬大将軍怒文襄嘗侍飲大舉觴曰臣
澄勸陛下酒帝不悦曰自古無不亡之國朕亦何用此
活文襄怒曰朕朕狗脚朕文襄使季舒毆帝三拳奮衣
而出明日文襄使季舒勞帝帝亦謝焉賜絹季舒未敢
受以啓文襄文襄使取一段帝束百匹以與之曰亦一
段耳帝不堪憂辱詠謝靈運詩曰韓亡子房奮秦帝魯
連恥本自江海人忠義動君子常侍侍講荀濟知帝意
乃與華山王大器元瑾宻謀於宫内為山而作地道向
北城至千秋門門者覺地下響動以告文襄文襄勒兵
入宫曰陛下何意反邪臣父子功存社稷何負陛下邪
將殺諸妃嬪帝正色曰王自欲反何關於我我尚不惜
身何况妃嬪文襄下牀叩頭大啼謝罪於是酣飲夜久
乃出居三日幽帝於含草堂大器瑾等皆見烹於市及
將禪位於文宣襄城王旭及司徒潘相樂侍中張亮黄
門郎趙彦琛等求入奏事帝在昭陽殿見之旭曰五行
遞運有始有終齊王聖徳欽明萬姓歸仰臣等昧死聞
奏願陛下則堯禪舜帝便斂容答曰此事推挹已久謹
當遜避又云若爾湏作詔書侍郎崔劭裴讓之奏云詔
已作訖即付楊愔進於帝凡十條書訖帝曰將安朕何
所復若為而去楊愔對曰在北城别有館宇還備法駕
依常仗衛而去帝乃下御座歩就東廊口詠范蔚宗後
漢書賛云獻生不辰身播國屯終我四百永作虞賔所
司奏請發帝曰古人念遺簮敝履欲與六宫别可乎髙
隆之曰今天下猶陛下之天下况在後宫乃與夫人妃
嬪以下訣莫不欷歔掩涕嬪趙國李氏誦陳思王詩云
王其愛玉體俱享黄髪期皇后已下皆哭直長趙徳以
故犢車一乗候於東上閤帝上車徳超上車持帝帝肘
之曰朕畏天順人授位相國何物奴敢逼人趙徳尚不
下及岀雲龍門王公百寮衣冠拜辭帝曰今日不減常
道鄉公漢獻帝衆皆悲愴髙隆之泣灑遂入北城下司
馬子如南宅及文宣行幸常以帝自隨帝后封太原公
主常為帝嘗食以䕶視焉竟遇酖而崩
　
　
　
　
　
　
　
　魏書卷十二
　魏書卷十二考證
帝紀第十二○魏收書孝静紀亡後人所補
孝静帝紀車駕北遷於鄴○北史曰髙歡推清河王亶
　子善見為主徙都鄴是為東魏魏於此始分為二矣
寳炬渭州刺史○本書以齊得統於東魏故直稱西魏
　文帝為寳炬
春正月壬戍朔大赦天下改元○(臣人龍/)按朔日為壬
　戌則下文己巳車駕蒐於邯鄲之西山乃初八日癸
　酉還宫乃十二日直湏至三月初十日乃有壬申不
　知二月内何以又有壬申也北史亦同
以今上為左僕射○北史以太原公髙洋為左僕射齊
　天保二年詔魏收修魏史故稱今上也
移洛陽漢魏石經于鄴○綱目漢靈帝熹平四年立石
　經四部本碑凡四十六枚
齊王如晋陽○齊王亦謂髙洋也前稱今上未有封號
　莫可稱也稱太原公今上嫌公爵亦人臣也此稱齊
　王則雖臣而近於君矣收之書法云爾
　
　
　
　
　
　
　
　
　
　
　
　
　
　
　魏書卷十二考證
欽定四庫全書
　魏書卷十三
　　齊　　　　　魏　　　　收　　　　撰
　烈傳第一
　　皇后列傳
漢因秦制帝之祖母曰太皇太后母曰皇太后妃曰皇
后餘則多稱夫人隨世增損非如周禮有夫人嬪婦御
妻之定數焉魏晉相因時有昇降前史言之具矣魏氏
王業之兆雖始於神元至於昭成之前世崇儉質妃牆
嬪御率多闕焉惟以次第為稱而章平思昭穆恵煬烈
八帝妃后無聞太祖追尊祖妣皆從帝諡為皇后始立
中宫餘妾或稱夫人多少無限然皆有品次世祖稍增
左右昭儀及貴人椒房中式數等後庭漸已多矣又魏
故事将立皇后必令手鑄金人以成者為吉不成則不
得立也又世祖髙宗縁保母劬勞之恩並極尊崇之義
雖事乖典禮而觀過知仁髙祖改定内官左右昭儀位
視大司馬三夫人視三公三嬪視三卿六嬪視六卿世
婦視中大夫御女視元士後置女職以典内事内司視
尚書令僕作司大監女侍中三官視二品監女尚書美
人女史女賢人書史書女小書女五官視三品中才人
供人中使女生才人恭使宫人視四品春衣女酒女饗
女食奚官女奴視五官
神元皇后竇氏沒鹿回部大人賔之女也賔臨終誡其
二子速侯回題令善事帝及賔卒速侯等欲因帝㑹䘮
為變語頗漏泄帝聞之知其終不奉順乃先圖之於是
伏勇士於宫中晨起以佩刀殺后馳使告速侯等言后
暴崩速侯等驚走來赴因執而殺之
文帝皇后封氏生桓穆二帝早崩昭帝立乃葬焉髙宗
初穿天淵池獲一石銘稱桓帝葬母封氏逺近赴會二
十餘萬人有司以聞命藏之太廟
次妃蘭氏生二子長子曰藍早卒次子思帝也
桓帝皇后祁氏生三子長曰普根次恵帝次煬帝平文
崩后攝國事時人謂之女國后性猛忌平文之崩后所
為也
平文皇后王氏廣寗人也年十三因事入宫得幸於平
文生昭成帝平文崩昭成在襁褓時國有内難将害諸
皇子后匿帝於袴中懼人知呪曰若天祚未終者汝便
無聲遂良久不啼得免於難昭成初欲定都於灅源川
築城郭起宫室議不決后聞之曰國自上世遷徙為業
今事難之後基業未固若城郭而居一旦寇來難卒遷
動乃止烈帝之崩國祚殆危興復大業后之力也十八
年崩𦵏雲中金陵太祖即位配饗太廟
昭成皇后慕容氏元真之女也初帝納元真妹為妃未
幾而崩元真復請繼好遣大人長孫秩逆后元真送于
境上后至有寵生獻明帝及秦明王后性聰敏多知沉
厚善決斷専理内事每事多從初昭成遣衛辰兄悉勿
祈還部落也后戒之曰汝還必深防衛辰辰姦猾終當
滅汝悉勿祈死其子果為衛辰所殺卒如后言建國二
十三年崩太祖即位配饗太廟
獻明皇后賀氏父野干東部大人后少以容儀選入東
宫生太祖苻洛之内侮也后與太祖及故臣吏避難北
徙俄而髙車奄來抄掠后乗車與太祖避賊而南中路
失轄后懼仰天而告曰國家𦙍胄豈止爾絶滅也惟神
靈扶助遂馳輪正不傾行百餘里至七介山南而得免
難後劉顯使人将害太祖帝姑為顯弟亢埿妻知之密
以告后梁眷亦來告難后乃令太祖去之后夜飲顯使
醉向晨故驚廐中羣馬顯使起視馬后泣而謂曰吾諸
子始皆在此今盡亡失汝等誰殺之故顯不使急追太
祖得至賀蘭部羣情未甚歸附后從弟外朝大人悅舉
部隨從供奉盡禮顯怒将害后后夜奔亢埿家匿神車
中三日亢埿舉室請救乃得免會劉顯部亂始得亡歸
後后弟染干忌太祖之得人心舉兵圍逼行宫后出謂
染干曰汝等今安所置我而欲殺吾子也染干慙而去
後后少子秦王觚使于燕慕容垂止之后以觚不返憂
念寢疾皇始元年崩時年四十六祔𦵏于盛樂金陵後
追加尊諡配饗焉
道武皇后慕容氏寶之季女也中山平入充掖庭得幸
左丞相衛王儀等奏請立皇后帝從羣臣議令后鑄金
人成乃立之告於郊廟封后母孟為溧陽君後崩
道武宣穆皇后劉氏劉眷女也登國初納為夫人生華
隂公主後生太宗后専理内事寵待有加以鑄金人不
成故不得登后位魏故事後宫産子将為儲貳其母皆
賜死太祖未年后以舊法薨太宗即位追尊諡號配饗
太廟自此後宫人為帝母皆正位配饗焉
明元昭哀皇后姚氏姚興女也興封西平長公主太宗
以后禮納之後為夫人后以鑄金人不成未昇尊位然
帝寵幸之出入居處禮秩如后焉是後猶欲正位而后
謙讓不當泰常五年薨帝追恨之贈皇后璽綬而後加
諡焉葬雲中金陵
明元密皇后杜氏魏郡鄴人陽平王超之妹也初以良
家子選入太子宫有寵生世祖及太宗即位拜貴嬪泰
常五年薨諡曰密貴嬪𦵏雲中金陵世祖即位追尊號
諡配饗太廟又立后廟于鄴刺史四時薦祀以魏郡太
后所生之邑復其調役後甘露降于廟庭髙宗時相州
刺史髙閭表修后廟詔曰婦人外成理無獨祀隂必配
陽以成天地未聞有萃之國立太姒之饗此乃先皇所
立一時之至感非經世之逺制便可罷祀先是世祖保
母竇氏初以夫家坐事誅與二女俱入宫操行純備進
退以禮太宗命為世祖保母性仁慈勤撫導世祖感其
恩訓奉養不異所生及即位尊為保太后後尊為皇太
后封其弟漏頭為遼東王太后訓釐内外甚有聲稱性
恬素寡欲喜怒不形於色好揚人之善隐人之過世祖
征凉州蠕蠕呉提入宼太后命諸将擊走之真君元年
崩時年六十三詔天下大臨三日太保盧魯元監護䘮
事諡曰恵𦵏崞山從后意也初后嘗登崞山顧謂左右
曰吾母養帝躬敬神而愛人若死而不滅必不為賤鬼
然於先朝本無位次不可違禮以從園陵此山之上可
以終託故葬焉别立后寢廟於崞山建碑頌徳
太武皇后赫連氏赫連屈丐女也世祖平統萬納后及
二妹俱為貴人後立為皇后髙宗初崩袝𦵏金陵
太武敬哀皇后賀氏代人也初為夫人生恭宗神䴥元
年薨追贈貴嬪葬雲中金陵後追加號諡配饗太廟
景穆恭皇后郁久閭氏河東王毗妹也少以選入東宫
有寵真君元年生髙宗世祖末年薨髙宗即位追尊號
諡𦵏雲中金陵配饗太廟
髙宗乳母常氏本遼西人太延中以事入宫世祖選乳
髙宗慈和履順有劬勞保護之功髙宗即位尊為保太
后尋為皇太后謁於郊廟和平元年崩詔天下大臨三
日諡曰昭𦵏於廣甯磨笄山俗謂之鳴鷄山太后遺志
也依恵太后故事别立寢廟置守陵二百家樹碑頌徳
文成文明皇后馮氏長樂信都人也父朗秦雍二州刺
史西城郡公母樂浪王氏后生於長安有神光之異朗
坐事誅后遂入宫世祖左昭儀后之姑也雅有母徳撫
養教訓年十四髙宗踐極以選為貴人後立為皇后髙
宗崩故事國有大䘮三日之後御服器物一以燒焚百
官及中宫皆號泣而臨之后悲呌自投火中左右救之
良久乃蘇顯祖即位尊為皇太后丞相乙渾謀逆顯祖
年十三居于諒闇太后密定大策誅渾遂臨朝聴政及
髙祖生太后躬親撫養是後罷令不聴政事太后行不
正内寵李奕顯祖因事誅之太后不得意顯祖暴崩時
言太后為之也承明元年尊曰太皇太后復臨朝聴政
太后性聰達自入宫掖粗學書計及登尊極省決萬幾
髙祖詔曰朕以虚寡㓜纂寶歴仰恃慈明緝寧四海欲
報之徳正覺是憑諸鷙鳥傷生之類宜放之山林其以
此地為太皇太后經始靈塔於是罷鷹師曹以其地為
報徳佛寺太后與髙祖遊于方山顧瞻川阜有終焉之
志因謂羣臣曰舜𦵏蒼梧二妃不從豈必逺祔山陵然
後為貴哉吾百年之後神其安此髙祖乃詔有司營建
夀陵於方山又起永固石室将終為清廟焉太和五年
起作八年而成刋石立碑頌太后功徳太后以髙祖富
於春秋乃作勸戒歌三百餘章又作皇誥十八篇文多
不載太后立文宣王廟於長安又立思燕佛圖於龍城
皆刋石立碑太后又制内屬五廟之孫外戚六親緦麻
皆受復除性儉素不好華飾躬御縵繒而已宰人上膳
案裁徑尺羞膳滋味減於故事十分之八太后嘗以體
不安服菴䕡子宰人昏而進粥有蝘蜒在焉后舉匕得
之髙祖侍側大怒将加極罰太后笑而釋之自太后臨
朝専政髙祖雅性孝謹不欲參決事無巨細一禀於太
后太后多智略猜忍能行大事生殺賞罰決之俄頃多
有不關髙祖者是以威福兼作震動内外故把道徳王
遇張祐苻承祖等拔自微閹嵗中而至王公王叡出入
卧内數年便為宰輔賞賚財帛以千萬億計金書鐵券
許以不死之詔李冲雖以器能受任亦由見寵帷幄密
加錫賚不可勝數后性嚴明假有寵待亦無所縱左右
纎介之愆動加捶楚多至百餘少亦數十然性不宿憾
尋亦待之如初或因此更加富貴是以人人懐於利欲
至死而不思退太后曾與髙祖幸靈泉池燕羣臣及藩
國使人諸方渠帥各令為其方舞髙祖帥羣臣上夀太
后忻然作歌帝亦和歌遂命羣臣各言其志於是和歌
者九十人太后外禮民望元丕游明根等頒賜金帛輿
馬每至襃美叡等皆引丕等參之以示無私又自以過
失懼人議已小有疑忌便見誅戮迄后之崩髙祖不知
所生至如李訢李恵之徒猜嫌覆滅者十餘家死者數
百人率多枉濫天下寃之十四年崩於太和殿時年四
十九其日有雄雉集于太華殿髙祖酌飲不入口五日
毁慕過禮諡曰文明太皇太后葬於永固陵日中而反
虞於鑒𤣥殿詔曰尊旨從儉不申罔極之痛稱情允禮
仰損儉訓之徳進退思惟倍用崩感又山陵之節亦有
成命内則方丈外裁揜坎脱於孝子之心有所不盡者
室中可二丈墳不得過三十餘步今以山陵萬世所仰
復廣為六十歩辜負遺㫖益以痛絶其幽房大小棺槨
質約不設明器至於素帳縵茵瓷瓦之物亦皆不置此
則遵先志從册令俱奉遺事而有從有違未達者或以
致怪梓宫之裏𤣥堂之内聖靈所憑是以一一奉遵仰
昭儉徳其餘外事有所不從以盡痛慕之情其宣示逺
近著告羣司上明儉誨之善下彰違命之失及卒哭孝
文服衰近臣從服三司已下外臣衰服者變服就練七
品已下盡除即吉設祔祭於太和殿公卿已下始親公
事髙祖毁瘠絶酒肉不内御者三年初髙祖孝於太后
乃於永固陵東北里餘豫營夀宫有終焉瞻望之志及
遷洛陽乃自表瀍西以為山園之所而方山虚宫至今
猶存號曰萬年堂云
文成元皇后李氏梁國蒙縣人母頓丘王峻之妹也后
之生也有異於常父方叔恒言此女當大貴及長姿質
美麗世祖南征永昌王仁出夀春軍至后宅因得后及
仁鎮長安遇事誅后與其家人送平城宫髙宗登白樓
望見美之謂左右曰此婦人佳乎左右咸曰然乃下臺
后得幸於齋庫中遂有娠常太后後問后后云為帝所
幸仍有娠時守庫者亦私書壁記之别加驗問皆相符
同及生顯祖拜貴人太安二年太后令依故事令后具
條記在南兄弟及引所結宗兄洪之悉以付託臨訣每
一稱兄弟輙拊胷慟泣遂薨後諡曰元皇后𦵏金陵配
饗太廟
獻文思皇后李氏中山安喜人南郡王恵之女也姿徳
婉淑年十八以選入東宫顯祖即位為夫人生髙祖皇
興三年薨上下莫不悼惜𦵏金陵承明元年追崇號諡
配饗太廟
孝文貞皇后林氏平原人也叔父金閭起自閹官有寵
於常太后官至尚書平涼公金閭兄勝為平涼太守金
閭顯祖初為定州刺史未幾為乙渾所誅兄弟皆死勝
無子有二女入掖庭后容色美麗得幸於髙祖生皇子
恂以恂将為儲貳太和七年后依舊制薨髙祖仁恕不
欲襲前事而禀文明太后意故不果行諡曰貞皇后𦵏
金陵及恂以罪賜死有司奏追廢后為庻人
孝文廢皇后馮氏太師熙之女也太和十七年髙祖既
終䘮太尉元丕等表以長秋未建六宫無主請正内位
髙祖從之立后為皇后髙祖每遵典禮后及夫嬪以下
妾御皆以次進車駕南伐后留京師髙祖又南征后率
六宫遷洛陽及后父熙兄誕薨髙祖為書慰以敘哀情
及車駕還洛恩遇甚厚髙祖後重引后姊昭儀至洛稍
有寵后禮愛漸衰昭儀自以年長且前入宫掖素見待
念輕后而不率妾禮后雖性不妬忌時有愧恨之色昭
儀規為内主譖構百端尋廢后為庻人后貞謹有徳操
遂為練行尼後終於瑶光佛寺
孝文幽皇后亦馮熙女母曰常氏本微賤得幸於熙熙
元妃公主薨後遂主家事生后與北平公夙文明太皇
太后欲家世貴寵乃簡熙二女俱入掖庭時年十四其
一早卒后有姿媚偏見愛幸未幾疾病文明太后乃遣
還家為尼髙祖猶留念焉嵗餘而太后崩髙祖服終頗
存訪之又聞后素疹痊除遣閹官雙三念璽書勞問遂
迎赴洛陽及至寵愛過初専寢當夕宫人稀復進見拜
為左昭儀後立為皇后始以疾歸頗有失徳之聞髙祖
頻嵗南征后遂與中官髙菩薩私亂及髙祖在汝南不
豫后便公然醜恣中常侍雙蒙等為其心腹中常侍劇
鵬諫而不從憤懼致死是時彭城公主宋王劉昶子婦
也年少婺居北平公馮夙后之同母弟也后求婚於髙
祖髙祖許之公主志不願后欲强之婚有日矣公主密
與侍婢及家僮十餘人乗輕車冒霖雨赴懸瓠奉謁髙
祖自陳本意因言后與菩薩亂狀髙祖聞而駭愕未之
全信而祕匿之惟彭城王侍疾左右具知其事此後后
漸憂懼與母常氏求託女巫禱厭無所不至願髙祖疾
不起一旦得如文明太后輔少主稱命者賞報不貲又
取三牲宫中妖祠假言祈福専為左道母常或自詣宫
中或遣侍婢與相報答髙祖自豫州北幸鄴后慮還見
治檢彌懐危怖驟令閹人託參起居皆賜之衣裳殷勤
託寄勿使漏洩亦令雙蒙充行省其信不然惟小黄門
蘇興夀密陳委曲髙祖問其本末勅以勿洩至洛執問
菩薩雙蒙等六人迭相證舉具得情狀髙祖以疾卧含
温室夜引后并列菩薩等於戸外后臨入令閹人搜衣
中稍有寸刃便斬后頓首泣謝乃賜坐東楹去御筵二
丈餘髙祖令菩薩等陳狀又讓后曰汝母有妖術可具
言之后乞屏左右有所密啓髙祖勅中侍悉出唯令長
秋卿白整在側取衛直刀拄之后猶不言髙祖乃以綿
堅塞整耳自小語呼整再三無所應乃令后言事隐人
莫知之髙祖乃喚彭城北海二王令入坐言昔是汝嫂
今乃他人但入勿避二王固辭不獲命及入髙祖云此
老嫗乃欲白刃揷我肋上可窮問本末勿有所難髙祖
深自引過致愧二王又云馮家女不能復相廢逐且使
在宫中空坐有心乃能自死汝等勿謂吾猶有情也髙
祖素至孝猶以文明太后故未便行廢良久二王出乃
賜后辭死訣再拜稽首涕泣歔欷令入東房及入宫後
帝命閹人有所問於后后罵曰天子婦親面對豈令汝
𫝊也髙祖怒勅后母常入示與后狀常撻之百餘乃止
髙祖尋南伐后留京師雖以罪失寵而夫人嬪妾奉之
如法惟令世宗在東宫無朝謁之事髙祖疾甚謂彭城
王勰曰後宫久乖隂徳自絶於天若不早為之所恐成
漢末故事吾死之後可賜自盡别宫𦵏以后禮庶掩馮
門之大過髙祖崩梓宫達魯陽乃行遺詔北海王詳奉
宣遺㫖長秋卿白整等入授后藥后走呼不肯引決曰
官豈有此也是諸王輩殺我耳整等執持强之乃含椒
而盡殯以后禮梓宫次洛南咸陽王禧等知審死相視
曰若無遺詔我兄弟亦當作計去之豈可令失行婦人
宰制天下殺我輩也諡曰幽皇后𦵏長陵塋内
孝文昭皇后髙氏司徒公肇之妹也父颺母蓋氏凡四
男三女皆生於東裔髙祖初乃舉室西歸近龍城鎮鎮
表后徳色婉豔任充宫掖及至文明太后親幸北部曹
見后姿貌竒之遂入掖庭時年十三初后幼曾夢在堂
内立而日光自窓中照之灼灼而熱后東西避之光猶
斜照不已如是數夕后自怪之以白其父颺颺以問遼
東人閔宗宗曰此竒徵也貴不可言颺曰何以知之宗
曰夫日者君人之徳帝王之象也光照女身必有恩命
及之女避猶照者主上來求女不獲已也昔有夢月入
懐猶生天子况日照之徵此女必将被帝命誕育人君
之象也遂生世宗後生廣平王懐次長樂公主及馮昭
儀寵盛密有母養世宗之意后自代如洛陽暴薨於汲
郡之共縣或云昭儀遣人賊后也世宗之為皇太子三
日一朝幽后后拊念慈愛有加髙祖出征世宗入朝必
久留后宫親視櫛沐母道隆備其後有司奏請加昭儀
號諡曰文昭貴人髙祖從之世宗踐阼追尊配饗后先
葬城西長陵東南陵制卑局因就起山陵號終寧陵置
邑户五百家肅宗詔曰文昭皇太后徳協坤儀美符文
姒作合髙祖實誕英聖而夙世淪暉孤塋弗祔先帝孝
感自𠂻遷奉未遂永言哀恨義結幽明廢吕尊薄禮伸
漢代又詔曰文昭皇太后尊配髙祖祔廟定號促令遷
奉自終及始太后當主可更上尊號稱太皇太后以同
漢晉之典正姑婦之禮廟號如舊文昭遷靈櫬於長陵
兆西北六十步初開終寧陵數丈於梓宫上獲大虵長
丈餘黑色頭有王字蟄而不動靈櫬既遷置虵舊處
宣武順皇后于氏太尉烈弟勁之女也世宗始親政事
烈時為領軍總心膂之任以嬪御未備因左右諷諭稱
后有容徳世宗乃迎入為貴人時年十四甚見寵愛立
為皇后謁于太廟后静黙寛容性不妬忌生皇子昌三
嵗夭殁其後暴崩宫禁事祕莫能知悉而世議歸咎于
髙夫人𦵏永泰陵諡曰順皇后
宣武皇后髙氏文昭皇后弟偃之女也世宗納為貴人
生皇子早夭又生建徳公主後拜為皇后甚見禮重性
妬忌宫人希得進御及肅宗即位上尊號曰皇太后尋
為尼居瑶光寺非大節慶不入宫中建徳公主始五六
嵗靈太后恒置左右撫愛之神龜元年太后出覲母武
邑君時天文有變靈太后欲以后當禍是夜暴崩天下
寃之䘮還瑶光佛寺殯𦵏皆以尼禮初髙祖幽后之寵
也欲専其愛後宫接御多見阻遏髙祖時言于近臣稱
婦人妬防雖王者亦不能免况士庶乎世宗暮年髙后
悍忌夫人嬪御有至帝崩不蒙侍接者由是在洛二十
餘年皇子全育者惟肅宗而已
宣武靈皇后胡氏安定臨涇人司徒國珍女也母皇甫
氏産后之日赤光四照京兆山北縣有趙胡者善於卜
相國珍問之胡云賢女有大貴之表方為天地母生天
地主勿過三人知也后姑為尼頗能講道世宗初入講
禁中積數嵗諷左右稱后姿行世宗聞之乃召入掖庭
為承華世婦而椒掖之中以國舊制相與祈祝皆願生
諸王公主不願生太子唯后每謂夫人等言天子豈可
獨無兒子何縁畏一身之死而令皇家不育冢嫡乎及
肅宗在孕同列猶以故事相恐勸為諸計后固意確然
幽夜獨誓云但使所懐是男次第當長子子生身死所
不辭也既誕肅宗進為充華嬪先是世宗頻䘮皇子自
以春秋長矣深加慎護為擇乳保皆取良家宜子者養
於别宫皇后及充華嬪皆莫得而撫視焉及肅宗踐阼
尊后為皇太妃後尊為皇太后臨朝聴政猶稱殿下下
令行事後改令稱詔羣臣上書曰陛下自稱曰朕太后
以肅宗冲幼未堪親祭欲傍周禮夫人與君交獻之義
代行祭禮訪尋故式門下召禮官博士議以為不可而
太后欲以幃幔自鄣觀三公行事重問侍中崔光光便
據漢和熹鄧后薦祭故事太后大悅遂攝行初祀太后
性聰悟多才藝姑既為尼幼相依託畧得佛經大義親
覽萬幾手筆斷決幸西林園法流堂命侍臣射不能者
罰之又自射針孔中之大悅賜左右布帛有差先是太
后勅造申訟車時御焉出自雲龍大司馬門從宫西北
入自千秋門以納寃訟又親策孝秀州郡計吏於朝堂
太后與肅宗幸華林園宴羣臣于都亭曲水令王公已
下各賦七言詩太后詩曰化光造物含氣貞帝詩曰恭
已無為賴慈英王公已下賜帛有差太后父薨百寮表
請公除太后不許尋幸永寧寺親建刹於九級之基僧
尼士女赴者數萬人及改𦵏文昭髙后太后不欲令肅
宗主事乃自為䘮主出至終寧陵親奠遣事還哭於太
極殿至於訖事皆自主焉後幸嵩髙山夫人九嬪公主
已下從者數百人昇于頂中廢諸淫祀而胡天神不在
其列後幸左蔵王公嬪主已下從者百餘人皆令任力
負布絹即以賜之多者過二百匹少者百餘匹唯長樂
公主手持絹二十匹而出示不異衆而無勞也世稱其
廉儀同陳留公李崇章武王融並以所負過多顛仆於
地崇乃傷腰融至損脚時人為之語曰陳留章武傷腰
折股貪人敗類穢我明主尋幸闕口温水登鷄頭山自
射象牙簮一發中之敕示文武時太后得志逼幸清河
王懌淫亂肆情為天下所惡領軍元义長秋卿劉騰等
奉肅宗於顯陽殿幽太后於北宫於禁中殺懌其後太
后從子都統僧敬與備身左右張車渠等數十人謀殺
义復奉太后臨朝事不克僧敬坐徙邊車渠等死胡氏
多免黜後肅宗朝太后於西林園讌文武侍臣飲至日
夕义乃起至太后前自陳外云太后欲害已及騰太后
答云無此語遂至于極昏太后乃起執肅宗手下堂言
母子不聚久今暮共一宿諸大臣送我入太后與肅宗
向東北小閤左衛将軍奚康生謀欲殺义不果自劉騰
死义又寛怠太后與肅宗及髙陽王雍為計解义領軍
太后復臨朝大赦改元自是朝政疎緩威恩不立天下
牧守所在貪惏鄭儼汙亂宫掖勢傾海内李神軌徐紇
並見親侍一二年中位總禁要手握王爵輕重在心宣
淫於朝為四方之所厭穢文武解體所在亂逆土崩魚
爛由於此矣僧敬又因聚集親族遂涕泣諫曰陛下母
儀海内豈宜輕脫如此后大怒自是不召僧敬太后自
以行不修懼宗室所嫌於是内為朋黨防蔽耳目肅宗
所親幸者太后多以事害焉有蜜多道人能胡語肅宗
置於左右太后慮其𫝊致消息三月三日於城南大巷
中殺之方懸賞募賊又於禁中殺領左右鴻臚少卿谷
㑹紹達並帝所親也母子之間嫌隙屢起鄭儼慮禍乃
與太后計因潘充華生女太后詐以為男便大赦改年
肅宗之崩事出倉卒時論咸言鄭儼徐紇之計於是朝
野憤歎太后乃奉潘嬪女言太子即位經數日見人心
已安始言潘嬪本實生女今宜更擇嗣君遂立臨洮王
子釗為主年始三嵗天下愕然及武泰元年尒朱榮稱
兵渡河太后盡召肅宗六宫皆令入道太后亦自落髪
榮遣騎拘送太后及幼主於河隂太后對榮多所陳說
榮拂衣而起太后及幼主並沉於河太后妹馮翊君收
瘞於雙靈佛寺出帝時始葬以后禮而追加諡
孝明皇后胡氏靈太后從兄冀州刺史盛之女靈太后
欲榮重門族故立為皇后肅宗頗有酒徳専嬖充華潘
氏后及嬪御並無過寵太后為肅宗選納抑屈人流時
博陵崔孝芬范陽盧道約隴西李瓚等女但為世婦諸
人訴訟咸見忿責武泰初后既入道遂居於瑶光寺
孝静皇后髙氏齊獻武王之第二女也天平四年詔聘
以為皇后王前後固辭帝不許興和初詔侍中司徒公
孫騰司空公襄城王旭兼尚書令司州牧西河王悰兼
太常卿及宗正卿元孝友等奉詔致禮并備宫官侍衛
以后駕迎於晉陽之丞相第五月立為皇后大赦天下
齊受禪降為中山王妃後降于尚書左僕射楊遵彦
史臣曰始祖生自天女克昌後葉靈后婬恣卒亡天下
傾城之戒其在兹乎鈎弋年稚子幼漢武所以行權魏
世遂為常制子貴母死矯枉之義不亦過哉髙祖終革
其失良有以也
　
　
　
　
　魏書卷十三
　魏書卷十三考證
皇后列𫝊○魏收書亡後人所補
桓帝皇后𫝊祁氏○祁北史作惟綱目亦作惟
孝文昭皇后𫝊近龍城鎮○近監本誤逵今從北史改
　
　
　
　
　
　
　
　
　
　
　
　魏書卷十三考證
欽定四庫全書
　魏書卷十四
　　齊　　　　　魏　　　　收　　　　撰
　列傳第二
　　神元平文諸帝子孫
上谷公紇羅神元皇帝之曾孫也初從太祖自獨孤如
賀蘭部招集舊户得三百家與弟建議勸賀訥推太祖
為主及太祖登王位紇羅常翼衞左右又從征伐有大
功紇羅有援立謀特見優賞及即帝位與弟建同日賜
爵為公卒
子題少以雄武知名賜爵襄城公從征中山受詔徇下
諸郡撫慰新城皆安化樂業進爵為王擊慕容驎於義
臺中流矢薨帝以太醫令陰光為視療不盡術伏法
子悉襲降爵為襄陽公卒贈襄城王
建徳公嬰文神元皇帝之後也少明辯有決斷太宗器
之典出納詔命常執機要世祖踐祚拜護東夷校尉進
爵建徳公鎭遼西卒
眞定侯陸神元皇帝之後也世祖時以武功頗蒙恩遇
拜散騎常侍賜爵眞定侯卒
陸曾孫軌字法寄稍遷洛陽令時天下多事軌惟以深
刻遇下死多酷濫識者非之孝靜時鄴宮創制以軌為
營搆使除徐州刺史軌風望既陋又無學術雖歴名位
時人輕之卒於州
武陵侯因章帝之後也從太祖平中原以功封曲逆侯
世祖時改爵武陵
長樂王壽樂章帝之後也位選部尚書南安王改封長
樂王髙宗即位壽樂有援立功拜太宰大都督中外諸
軍録尚書事矜功與尚書令長孫渴侯爭權並伏法
望都公頽昭帝之後也隨太祖平中原賜爵望都侯世
祖以頽美儀容進止可觀使迎左昭儀於蠕蠕進爵為
公卒
曲陽侯素延桓帝之後也以小綂從太祖征討諸部初
定并州為刺史太祖之驚於柏肆也并州守將封竇眞
為逆素延斬之時太祖意欲撫悅新附悔參合之誅而
素延殺戮過多坐免官中山平拜幽州刺史豪奢放逸
左遷上谷太守後賜爵曲陽侯時太祖留心黃老欲以
純風化俗雖乗輿服御皆去彫飾咸尚質儉而素延奢
侈過度太祖深銜之積其過因徵坐賜死
順陽公郁桓帝之後也少忠正亢直初以羽林中郎内
侍勤幹有稱髙宗時位殿中尚書從髙宗東廵臨海以
勞賜爵順陽公髙宗崩乙渾專權隔絶内外百官震恐
計無所出郁率殿中衞士數百人從順徳門入欲誅渾
渾懼逆出問郁曰君入何意郁曰不見天子羣臣憂懼
求見主上渾窘怖謂郁曰今大行在殯天子諒闇故未
接百官諸君何疑遂奉顯祖臨朝後渾心規為亂朝臣
側目郁復謀殺渾為渾所誅顯祖録郁忠正追贈順陽
王諡曰簡
宜都王目辰桓帝之後也初以羽林郎從太祖南伐至
江髙宗即位以勞累遷侍中尚書左僕射封南平公乙
渾之謀亂也目辰與兄郁議欲殺渾事泄被誅目辰逃
隠得免顯祖傳位有定策勲髙祖即位遷司徒封宜都
王除雍州刺史鎭長安目辰性亢直耿介不為朋黨朝
臣咸憚之然好財利在州政以賄成有罪伏法爵除
穆帝長子六脩少而兇悖穆帝五年遣六脩為前鋒與
輔相衞雄范班及姬澹等救劉琨帝躬綂大兵為後繼
劉粲懼焚燒輜重突圍遁走縱騎追之殺傷甚衆帝因
大獵於壽陽山陳閲皮肉山為變赤及晉懐帝為劉聰
所執穆帝遣六脩與桓帝子普根率精騎助劉琨初穆
帝少子比延有寵欲以為後六脩出居新平城而黜其
母六脩有驊騮駿馬日行五百里穆帝欲取以給比延
後六脩來朝穆帝又命拜比延六脩不從穆帝乃坐比
延於已所乗步輦使人導從出遊六脩望見以為穆帝
謁伏路左及至乃是比延慙怒而去召之不逮穆帝怒
率衆伐之帝軍不利六脩殺比延帝改服微行民間有
賤婦人識帝遂暴崩普根先守于外聞難率衆來赴攻
六脩滅之
吉陽男比干太祖族弟也以司衛監討白澗丁零有功
賜爵吉陽男後為南道都將戰没
江夏公呂太祖族弟也從世祖平涼州有功封江夏公
位外都大官委以朝政大見尊重卒贈江夏王陪葬金
陵
髙涼王孤平文皇帝之第四子也多才藝有志畧烈帝
之前元年國有内難昭成如襄國後烈帝臨崩顧命迎
昭成立之社稷可安及崩羣臣咸以新有大故内外未
安昭成在南來未可果比至之間恐生變詐宜立長君
以鎭衆望次弟屈剛猛多變不如孤之寛和柔順於是
大人梁盖等殺屈共推孤孤曰吾兄居長自應繼位我
安可越次而處大業乃自詣鄴奉迎請身留為質石虎
義而從之昭成即位乃分國半部以與之薨
子斤失職懐怒構寔君為逆死於長安太祖時以孤勲
髙追封髙涼王諡曰神武
斤子眞樂頻有戰功後襲祖封太宗初改封平陽王薨
子禮襲本爵髙涼王薨諡懿王
子那襲爵拜中都大官驍猛善攻戰正平初坐事伏法
顯祖即位追那功命子紇紹封薨
子大曹性愿直髙祖時諸王非太祖子孫者例降爵為
公以大曹先世讓國功重髙祖真樂勲著前朝改封太
原郡公卒無子國除世宗又以大曹從兄子洪威紹恭
謙好學為潁川太守有政績孝靜初在潁川聚衆應闗
西齊獻武王遣將討平之
禮弟陵世祖賜爵襄邑男進爵為子卒
子瓌位柔𤣥鎭司馬
瓌子鷙字孔雀容貌魁壯腰帶十圍為羽林隊仗副髙
祖末以征討有功賜爵晉陽男累遷領軍畿部都督武
泰元年尒朱榮至河陰殺戮朝士鷙與榮共登髙塜俯
而觀之自此後與榮合元顥之逼也鷙從駕北迎既到
河内欲入城鷙奏曰河内晝則閉門夜引駕入此之意
趣難以測量本圖有在願便發邁帝從之前至長子以
尒朱榮赴援除鷙車騎將軍封華山王莊帝既殺尒朱
榮榮從子兆為亂帝欲率諸軍親討鷙與兆陰通乃勸
帝曰黄河萬仭寧可卒渡帝遂自安及兆入殿鷙又約
止衞兵帝見逼京邑破皆由鷙之謀孝靜初入為大司
馬加侍中鷙有武藝木訥少言性方厚每息直省闥雖
暑月不解衣冠曾於侍中髙岳之席咸陽王坦恃力使
酒陵侮一坐衆皆下之不敢應答坦謂鷙曰孔雀老武
官何因得王鷙即答曰斬反人元禧首是以得之衆皆
失色鷙怡然如故興和三年薨贈假黃鉞尚書令司徒
公
子大器襲爵後與元瑾謀害齊文襄王見害
孤孫度太祖初賜爵松滋侯位比部尚書卒
子乙斤襲爵襄陽侯顯祖崇舊齒拜外都大官甚見優
重卒
子平字楚國襲世爵松滋侯以軍功賜艾陵男卒
子萇髙祖時襲爵松滋侯例降侯賜艾陵伯萇性剛毅
雖有吉慶事未嘗開口而笑髙祖遷都萇以代尹留鎭
除懐朔鎭都大將因别賜萇酒雖拜飲而顔色不泰髙
祖曰聞公一生不笑今方隔山當為朕笑竟不能得髙
祖曰五行之氣偏有所不入六合之間亦何事不有左
右見者無不扼腕大笑世宗時為北中郎將帶河内太
守萇以河橋舩絙路狹不便行旅又秋水汎漲年常破
壊乃為舩路遂廣(闕/)空車從京出者率令輸石一雙累
以為岸橋闊來往便利近橋諸郡無復勞擾公私頼之
歴位度支尚書侍中雍州刺史卒諡曰成萇中年以後
官位微逹乃自尊倨閨門無禮昆季不穆性又貪虐論
者鄙之
萇子子華字伏榮襲爵孝莊初除齊州刺史先是州境
數經反逆邢杲之亂人不自保而子華撫集豪右委之
管籥衆皆感悅境内帖然而性甚褊急當其急也口不
擇言手自捶擊長史鄭子湛子華親友也見侮罵遂即
去之子華雖自悔厲終不能改在官不為矯潔之行凡
有餽贈者辭多受少故人不厭其取鞫獄訊囚務加仁
恕齊人樹碑頌徳後除濟州刺史尒朱兆之入洛也齊
州城人趙洛周逐刺史丹陽王蕭贊表濟南太守房士
逹攝行州事洛周子元顯先隨子華在濟州邀路改表
請子華復為齊州刺史子華母房氏曾就親人飲食夜
還大吐人以為中毒甚憂懼子華遂掬吐盡噉之其母
乃安尋以母憂還都孝靜初除南兗州刺史弟子思通
使闗西朝廷使右衞将軍郭瓊收之子思謂瓊僕曰速
可見殺何為久執國士子華謂子思曰由汝麤疏令我
如此以頭叩床涕泣不自勝子思以手捋鬚顧謂子華
曰君惡體氣尋與子思俱死於門下外省
子思字衆念性剛暴恒以忠烈自許元天穆當朝權以
親從薦為御史中尉先是兼尚書僕射元順奏以尚書
百揆之本至於公事不應送御史至子思奏曰案御史
令云中尉督司百寮治書侍御史糾察禁内又云中尉
出行車輻前驅除道一里王公百辟避路時經四帝前
後中尉二十許人奉以周旋未曾暫廢府寺臺省並從
此令唯肅宗之世為臨洮舉哀故兼尚書左僕射臣順
不肯與名又不送簿故中尉臣酈道元舉而奏之而順
復啓云尚書百揆之本令僕納言之貴不宜下隷中尉
送名御史尋亦蒙勅聽如其奏從此迄今使無準一臣
初上臺具見其事意欲申請決議但以權兼未宜便爾
日復一日遂歴炎涼去月朔旦臺移尚書索應朝名帳
而省稽留不送尋復移催并主吏忽為尚書郎中裴獻
伯後注云案舊事御史中尉逄臺郎於複道中尉下車
執板郎中車上舉手禮之以此而言明非敵體臣既見
此深為怪愕旋省二三未解所以正謂都省别被新式
改易髙祖舊命即遣移問事何所依又獲尚書郎中王
元旭報出蔡氏漢官似非穿鑿始知裴王亦規壊典謨
兩人心欲自矯臣案漢書宣秉傳云詔徴秉為御史中
丞與司隷校尉尚書令俱會殿庭並專席而坐京師號
之為三獨坐又尋魏書崔琰傳晉文陽(闕/)傅嘏傳皆云
既為中丞百寮震悚以此而言則中丞不揖省郎盖已
久矣憲臺不屬都堂亦非今日又尋職令云朝會失時
即加彈糾則百官簿帳應送上臺灼然明矣又皇太子
以下違犯憲制皆得糾察則令僕朝名宜付御史又亦
彰矣不付名至否臧何驗臣順專執未為平通先朝曲
遂豈是正法謹案尚書郎中臣裴獻伯王元旭等望班
士流早參清宦輕弄短札斐然若斯茍執異端忽焉至
此此而不綱将隳朝令請以見事免獻伯等所居官付
法科處尚書納言之本令僕百揆之要同彼浮虚助兹
乖失宜明首從節級其罪詔曰國異政不可據之古事
付司檢髙祖舊格推處得失以聞尋從子思奏仍為元
天穆所忿遂停元顥之敗封安定縣子孝靜時位侍中
而死
萇弟珍字金省襲爵艾陵男世宗時曲事髙肇遂為帝
寵昵彭城王勰之死珍率壯士害之後卒於尚書左僕
射
平弟長生位游騎擊將軍卒孝莊時以子天穆貴盛贈
司空
天穆性和厚美形貌善射有能名年二十起家員外郎
六鎭之亂尚書令李崇廣陽王深北討天穆奉使慰勞
諸軍路出秀容尒朱榮見其法令齊整有將領氣深相
結託約為兄弟未幾榮請天穆為行臺朝廷不許改授
别將令赴秀容是時北鎭紛亂所在蜂起六鎭蕩然無
復蕃捍惟榮當職路衝招聚散亡天穆為榮腹心除并
州刺史及榮赴洛天穆參其始謀乃令天穆留後為之
繼援莊帝踐阼天穆以榮之眷昵特除太尉封上黨王
徴赴京師榮之討葛榮詔天穆為前軍都督率京師之
衆以赴之榮擒葛榮天穆增封通前三萬戸尋監修國史
録尚書事開府世襲并州刺史初杜洛周鮮于修禮為
宼瀛冀諸州人多避亂南向幽州前北平府主簿河間
邢杲擁率部曲屯據鄭城以拒洛周葛榮垂将三載及
廣陽王深等敗後杲南度居青州北海界靈太后詔流
人所在皆置命屬郡縣選豪右為守令以撫鎭之時青
州刺史元世儁表置新安郡以杲為太守未報會臺申
休(疑/)簡授郡縣以杲從子子瑶資蔭居前乃授河間太
守杲深恥恨於是遂反所在流人先為土人凌忽聞杲
起逆率來從之旬朔之間衆踰十萬劫掠村塢毒害民
人齊人號之為􁣝榆賊先是河南人常笑河北人好食
榆葉故因以號之杲東掠光州盡海而還又破都督李
叔仁軍詔天穆與齊獻武王討大破之杲乃請降傳送
京師斬之增天穆邑萬户時元顥乗虚䧟滎陽天穆聞
莊帝北廵自畢公壘北渡會車駕於河内尒朱榮以天
時炎熱欲還師天穆苦執不可榮乃從之莊帝還宮加
太宰羽葆鼓吹增邑通前七萬户天穆以疎屬本無徳
望憑藉尒朱爵位隆極當時熏灼朝野傾悚王公已下
每旦盈門受納財貨珍寶充積而寛柔容物不甚見疾
於時莊帝以其榮黨外示寵敬詔天穆乗車馬出入大
司馬門天穆與榮相倚情寄特甚榮常以兄禮事之而
尒朱世隆等雖榮子姪位遇已重畏憚天穆俯仰承迎
天穆曾言世隆之失榮即加杖其相親任如此莊帝内
畏惡之與榮同時見殺前廢帝初贈丞相柱國大將軍
雍州刺史假黃鉞諡曰武昭
子儼襲美才貌位都官尚書及齊受禪聞勅召假病遂
怖而卒
西河公敦平文帝之曾孫也太祖初從征被堅執銳名
冠諸將後從征中山所向無前太宗時拜中都大官世
祖時進爵西河公寵遇彌篤卒
子撥襲
司徒石平文帝之𤣥孫也忠勇有膽略尤善騎射從世
祖南討至𤓰步位尚書令雍州刺史歴比部侍郎華州
刺史累遷征南大將軍卒贈司徒公
武衞將軍謂烈帝之第四子也寛雅有將略常從太祖
征討有功除武衞將軍後謝老歸家顯祖善禮遇之賜
几杖服物致膳於第卒賜祕器
子烏眞膂力絶人隨太祖征伐屢有戰功官至鉅鹿太
守
子興都聰敏剛毅髙宗時為河間太守賜爵樂城子為
政嚴猛百姓憚之顯祖初以子丕貴重進爵樂城侯謝
老歸家顯祖益禮之賜几杖服物致膳於第其妻婁氏
為東陽王太妃卒追贈定州刺史河間公諡曰宣
子提襲父侯爵
提弟丕世祖擢拜羽林中郎從駕臨江賜爵興平子顯
祖即位累遷侍中丞相乙渾謀反丕以奏聞詔丕帥元
賀牛益得收渾誅之遷尚書令改封東陽公髙祖時封
東陽王拜侍中司徒公時有諸疑事三百餘條勅丕制
決率皆平允丕子超生車駕親幸其第特加賞賜以執
心不二詔賜丕入八議傳示子孫犯至百聽責數恕之
放其同籍丁口雜使役調求受復除若有姦邪人方便
讒毁者即加斬戮尋遷太尉録尚書事時淮南王他淮
陽王尉元河東王茍頽並以舊老見禮每有大事引入
禁中乗步挽杖于朝進退相隨丕他元三人皆容貌壯
偉腰帶十圍大耳秀眉鬚鬢斑白百寮觀瞻莫不祗聳
唯茍頽小為短劣姿望亦不逮之髙祖文明太后重年
敬舊存問周渥賜以珍寶丕聲氣髙朗愽記國事饗讌
之際恒居坐端必抗音大言叙列既往成敗帝后敬納
焉然諂事要人驕侮輕賤每見王叡苻承祖常傾身下
之時文明太后為王叡造宅故亦為丕造甲第第成帝
后親幸之率百官文武饗落焉使尚書令王叡宣詔賜
丕金印一紐太后親造勸戒歌辭以賜羣官丕上疏贊
謝太后令曰臣哉隣哉隣哉臣哉君則亡逸於上臣則
履冰於下若能如此太平豈難致乎及丕妻段氏卒諡
曰恭妃又特賜丕金券髙祖文明太后引見公卿於皇
信堂太后曰今京師旱儉欲聽飢貧之人出闗逐食如
欲給過所恐稽延時日不救災窘若任其外出復慮姦
良難辨卿等可議其所宜丕議諸曹下大夫以上人各
将二吏别掌給過所州郡亦然不過三日給之便訖有
何難也髙祖從之四日而訖丕請立東宮詔曰年尚幼
小有何急之丕曰臣年在西夕思觀盛禮於臣實急不
許後例降王爵封平陽郡公求致仕詔不許及車駕南
伐丕與廣陵王羽留守京師並加使持節詔丕羽曰留
守非賢莫可太尉年尊徳重位總阿衡羽朕之懿弟温
柔明斷故使二人留守京邑授以二節賞罰在手其祗
允成憲以稱朕心丕對曰謹以死奉詔羽對曰太尉宜
專節度臣但可副貳而已髙祖曰老者之智少者之決
何得辭也及髙祖還代丕請作歌詔許之歌訖髙祖曰
公傾朕還車故親歌述志今經構既有次第故暫還舊
京願後時亦同兹適及髙祖欲遷都臨太極殿引見留
守之官大議乃詔丕等如有所懐各陳其志燕州刺史
穆羆進曰移都事大如臣愚見謂為未可髙祖曰卿便
言不可之理羆曰北有獫狁之寇南有荆揚未賔西有
吐谷渾之阻東有髙句麗之難四方未平九區未定以
此推之謂為不可征伐之舉要須戎馬如其無馬事不
可克髙祖曰卿言無馬此理粗可馬常出北方廐在此
置卿何慮無馬今代在恒山之北為九州之外以是之
故遷于中原羆曰臣聞黃帝都涿鹿以此言之古昔聖
王不必悉居中原髙祖曰黃帝以天下未定居于涿鹿
既定之後亦遷于河南尚書于果曰臣誠不識古事如
聞百姓之言先皇建都於此無何欲移以為不可中原
其如是所由擬數有簒奪自建邑平城以來與天地並
固日月齊明臣雖管見膚淺性不昭逹終不以恒代之
地而擬伊洛之美但以安土重遷物之常性一旦南移
懼不樂也丕曰陛下去歲親御六軍討蕭氏至洛遣任
城王澄宣旨勅臣等議都洛初奉恩㫖心情惶越凡欲
遷移當訊之卜筮審定吉否然後可髙祖謂丕曰往在
鄴中司徒公誕咸陽王禧尚書李冲等皆欲請龜占移
洛吉凶之事朕時謂誕等曰昔周召卜宅伊洛乃識至
兆今無若斯之人卜亦無益然卜者所以決疑此既不
疑何須卜也昔軒轅卜兆龜焦卜者請訪諸賢哲軒轅
乃問天老天老謂為善遂從其言終致昌吉然則至人
之量未然審於龜矣朕既以四海為家或南或北遲速
無常南移之民朕自多積倉儲不令窘乏丕曰臣仰奉
慈詔不勝喜舞髙祖詔羣官曰卿等或以朕無為移徙
也昔平文皇帝棄背率土昭成營居盛樂太祖道武皇
帝神武應天遷居平城朕雖虚寡幸屬勝殘之運故移
宅中原肇成皇宇卿等當奉先君令徳光迹洪規前懐
州刺史青龍前秦州刺史呂受恩等仍守愚固帝皆撫
而答之辭屈而退帝又将北廵丕遷太傅録尚書事頻
表固讓詔斷表啓就家拜授及車駕發代丕留守詔曰
中原始構須朕營視在代之事一委太傅賜上所乗車
馬往來府省丕雅愛本風不逹新式至於變俗遷洛改
官制服禁絶舊言皆所不願髙祖知其如此亦不逼之
但誘示大理令其不生同異至於衣冕已行朱服列位
而丕猶常服列在坐隅晚乃稍加弁帶而不能修飾容
儀髙祖以丕年衰體重亦不强責及罷降非太祖子孫
及異姓王者雖駮於公爵而利享封邑亦不快(疑/)髙祖
南征丕表乞少留思更圖後舉會司徒馮誕薨詔六軍
反斾丕又以熙薨于代都表求鑾駕親臨詔曰今洛邑
肇構跂望成勞開闢暨今豈有以天子之重遠赴舅國
之喪朕縱欲為孝其如大孝何縱欲為義其如大義何
天下至重君臣道懸豈宜茍相誘引陷君不義令僕已
下可付法官貶之又詔以丕為都督領并州刺史後詔
以平陽畿甸改封新興公初李冲又徳望所屬既當時
貴要有杖情(疑/)遂與子超娶冲兄女即伯尚妹也丕前
妻子隆同産數人皆與别居後得宮人所生同宅共産
父子情因此偏丕父子大意不樂遷洛髙祖之發平城
太子恂留於舊京及将還洛隆與超等密謀留恂因舉
兵斷闗規據陘北時丕以老居并州雖不預其始計而
隆超咸以告丕丕外慮不成口雖致難心頗然之及髙
祖幸平城推穆泰等首謀隆兄弟並是黨丕亦隨駕至
平城每於測問令丕坐觀隆超與元業等兄弟並以謀
逆伏誅有司奏處孥戮詔以丕應連坐但以先許不死
之詔躬非染逆之身聽免死仍為太原百姓其後妻二
子聽隨隆超母弟及餘庶兄弟皆徙敦煌丕時年垂八
十猶自平城力載隨駕至洛陽髙祖每遣左右慰勉之
乃還晉陽髙祖崩丕自并州來赴世宗引見之以丕舊
老禮有加焉尋勅留洛陽後宴于華林都亭特令二子
扶侍坐起丕仕歴六世垂七十年位極公輔而還為民
庶然猶心戀京邑不能自絶人事尋詔以丕為三老景
明四年薨年八十二詔贈左光禄大夫冀州刺史諡曰
平
長子隆先以反誅
隆弟乙升超亦同誅
超弟儁邕並有軍功儁封新安縣男邕封涇縣男
淮陵侯大頭烈帝之曾孫也善騎射擢為内三郎從世
祖有戰功賜爵髙宗初封淮陵性謹密帝甚重之位寧
北將軍遷右將軍卒贈髙平公諡曰烈
河間公齊烈帝之𤣥孫也少雄傑魁岸世祖愛其勇壯
引侍左右從征赫連昌世祖馬蹶賊衆逼帝齊以身蔽
捍決死擊賊賊乃退世祖得上馬是日微齊世祖幾至
危殆世祖以微服入其城齊固諫不許乃與數人從世
祖入城内既覺諸門悉閉世祖及齊等因入其宮中得
婦人裙繫之槊上世祖乗而上因此得拔齊有力焉賜
爵浮陽侯從征和龍以功拜尚書進爵為公後與新興
王俊討秃髪保周坐事免官爵劉義隆將裴方明陷仇
池世祖復授齊前將軍與建興公古弼討之遂尅仇池
威振羌氐復賜爵河間公與武都王楊保宗對鎭駱谷
時保宗弟文徳說保宗閉險自固有期矣秦州主簿邊
因知之密告齊齊晨詣保宗呼曰古弼至欲宣詔保宗
出齊叱左右扶保宗上馬馳驛送臺諸氐遂推文徳為
主求援於劉義隆義隆遣將房亮之苻昭啖龍等率衆
助文徳齊擊斬殺龍擒亮之氐遂平以功拜内都大官
卒諡曰敬
長子陵襲爵陵性抗直天安初為乙渾所害
陵弟蘭以忠謹見寵髙祖初賜爵建陽子卒於武川鎭
將
子志字猛略少清辯强幹歴覽書傳頗有文才為洛陽
令不避强禦與御史中尉李彪爭路俱入見面陳得失
彪言御史中尉避承華車盖駐論道劒鼓安有洛陽縣
令與臣抗衡志言神鄉縣主普天之下誰不編户豈有
俯同衆官避中尉髙祖曰洛陽我之豐沛自應分路揚
鑣自今以後可分路而行及出與彪折尺量道各取其
半髙祖謂邢巒曰此兒竟可所謂王孫公子不鏤自彫
巒曰露竹霜條故多勁節非鸞則鳯其在本枝也員外
郎馮俊昭儀之弟恃勢恣撾所部里正志令主吏收繫
處刑除官由此忤㫖左遷太尉主簿俄為從事中郎車
駕南征髙祖微服觀戰所有箭欲犯帝志以身障之髙
祖便得免矢中志目因此一目喪明以志行恒州事世
宗時除荆州刺史還朝御史中尉王顯奏志在州日抑
買良人為婢兼乗請供朝會赦免肅宗初兼廷尉卿後
除揚州刺史賜爵建忠伯志在州威名雖減李崇亦為
荆楚所憚尋為雍州刺史晚年躭好聲伎在揚州日侍
側将百人器服珍麗冠於一時及在雍州逾尚華侈聚
斂無極聲名遂損及莫折念生反詔志為西征都督討
之念生遣其弟天生屯龍口與志相持為賊所乗遂棄
大衆奔還岐州賊遂攻城刺史裴芬之疑城人與賊潛
通将盡出之志不聽城人果開門引賊鏁志及芬之送
念生見害前廢帝初贈尚書僕射太保
扶風公處眞烈帝之後也少以壯烈聞位殿中尚書賜
爵扶風公委以大政甚見尊禮吐京胡曹僕渾等叛招
引朔方胡為援處眞與髙涼王那等討滅之性貪婪在
軍烈暴坐事伏法
文安公泥國之疎族也性忠直壯烈有智畫太祖厚遇
之賜爵文安公拜安東將軍卒
子屈襲爵太宗時居門下出納詔命性明敏善奏事每
合上㫖賜爵元城侯加功勞將軍與南平公長孫嵩白
馬侯崔𤣥伯等並決獄訟太宗東廵命屈行右丞相山
陽侯奚斤行左丞相命掌軍國甚有聲譽後吐京胡與
離石胡出以兵等叛置立將校外引赫連屈丐屈督會
稽公劉潔永安侯魏勤捍之勤没於陳潔墜馬胡執送
屈丐唯屈衆猶存太宗以屈沒失二將欲斬之時并州
刺史元六頭荒淫怠事乃赦屈令攝州事屈縱酒頗廢
政事太宗積其前後失檻車徵還斬於市
子磨渾少為太宗所知元紹之逆也太宗濳隠於外磨
渾與叔孫俊詐云太宗所在紹使帳下二人隨磨渾往
規為逆磨渾既得出便縛帳下詣太宗斬之太宗得磨
渾大喜因為羽翼以勲賜爵長沙公拜尚書出為定州
刺史卒
　魏書卷十四
　魏書卷十四考證
神元平文諸帝子孫列傳○魏收書亡後人所補
曲陽侯素延傳并州守將封竇眞○道武本紀并州守
　將封眞率其種族與徒何為逆將攻刺史元延延討
　平之今稱封竇眞前後互異
　
　
　
　
　
　
　
　
　
　
　魏書卷十四考證
欽定四庫全書
　魏書卷十五
　　齊　　　　魏　　　　收　　　　撰
　列傳第三
　　昭成子孫
寔君者昭成皇帝之庶長子也性愚戇安忍不仁昭成
季年苻堅遣其行唐公苻洛等來寇南境昭成遣劉庫
仁逆戰於石子嶺昭成時不豫不能親勒衆軍乃率諸
部避難陰山度漠北髙車四面寇抄復度漠南苻洛軍
退乃還雲中初昭成以弟孤讓國乃以半部授孤孤卒
子斤失職懐怨欲伺隙為亂是時獻明皇帝及秦明王
翰皆先終太祖年六歲昭成不豫慕容后子閼婆等雖
長而國統未定斤因是說寔君曰帝將立慕容所生而
懼汝為變欲先殺汝是以頃日以來諸子戎服夜持兵
仗遶汝廬舎伺便將發吾愍而相告時苻洛等軍猶在
君子津夜常警偹諸皇子挾仗徬徨廬舎之間寔君視
察以斤言為信乃率其屬盡害諸皇子昭成亦暴崩其
夜諸皇子婦及宮人奔告苻洛軍堅將李柔張蚝勒兵
内逼部衆離散苻堅聞之召燕鳯問其故以狀對堅曰
天下之惡一也乃執寔君及斤轘之於長安西市
寔君孫勿期位定州刺史賜爵林慮侯卒
子六狀眞定侯
秦明王翰昭成皇帝第三子少有髙氣年十五便請率
騎征討帝壯之使領二千騎及長統兵號令嚴信周旋
征討多有剋捷建國十年卒太祖即位追贈秦王諡曰
明
子儀長七尺五寸容貌甚偉美鬚髯有筭略少能舞劒
騎射絶人太祖幸賀蘭部侍從出入登國初賜爵九原
公從破諸部有謀戰功及太祖將圖慕容垂遣儀觀釁
垂問儀太祖不自來之意儀曰先人以來世據北土子
孫相承不失其舊乃祖受晉正朔爵稱代王東與燕世
為兄弟儀之奉命理謂非失垂壯其對因戲曰吾威加
四海卿主不自見吾云何非失儀曰燕若不修文徳欲
以兵威自强此乃本朝將帥之事非儀所知也及還報
曰垂死乃可圖今則未可太祖作色問之儀曰垂年已
暮其子寶弱而無威謀不能決慕容徳自負才氣非弱
主之臣釁將内起是可計之太祖以為然後改封平原
公太祖征衞辰儀出别道獲衞辰尸傳首行宮太祖大
喜徙封東平公命督屯田於河北自五原至稒陽塞外
分農稼大得人心慕容寶之寇五原儀躡據朔方要其
還路及并州平儀功多遷尚書令從圍中山慕容徳之
敗也太祖以普驎妻周氏賜儀并其僮僕財物尋遷都
督中外諸軍事左丞相進封衛王中山平復遣儀討鄴
平之太祖將還代都置中山行臺詔儀守尚書令以鎭
之遠近懐附尋徴儀以丞相入輔又從征髙車儀别從
西北破其别部又從討姚平有功賜以絹布綿牛馬羊
等儀膂力過人弓力將十石陳留公虔矟大稱異時人
云衞王弓桓王矟世祖之初育也太祖喜夜召儀入太
祖曰卿聞夜喚乃不怪懼乎儀曰臣推誠以事陛下陛
下明察臣輒自安忽奉夜詔怪有之懼實無也太祖告
以世祖生儀起拜而歌舞遂對飲申旦召羣臣入賜儀
御馬御帶縑錦等先是上谷侯岌張衮代郡許謙等有
名于時學愽今古初來入國聞儀待士先就儀儀並禮
之共談當世之務指畫山河分别城邑成敗要害造次
備舉謙等歎服相謂曰平原公有大才不世之畧吾等
當附其尾太祖以儀器望待之尤重數幸其第如家人
禮儀矜功恃寵遂與宜都公穆崇謀為亂伏武士伺太
祖欲為逆崇子遂留在伏士中太祖召之將有所使遂
留聞召恐發踰牆告狀太祖祕而恕之天賜六年天文
多變占者云當有逆臣伏尸流血太祖惡之頗殺公卿
欲以厭當天災儀内不自安單騎遁走太祖使人追執
之遂賜死葬以庶人禮儀十五子
子纂五歲太祖命養於宮中少明敏動止有禮太祖愛
之恩與諸皇子同世祖踐阼除定州刺史封中山公進
爵為王賜步挽几以優異之纂好酒愛佞政以賄成世
祖殺其親嬖人後悔過修謹拜内大將軍居官清約簡
慎更稱亷平纂於宗屬最長宗室有事咸就諮焉薨諡
曰簡
纂弟良性忠篤太宗追録儀功封南陽王以紹儀後
良弟幹機悟沉勇善弓馬少有父風太宗即位拜内將
軍都將入備禁中太宗出遊於白登之東北幹以騎從
有雙鴟飛鳴於上太宗命左右射之莫能中鴟旋飛稍
髙幹自請射之以二箭下雙鴟太宗嘉之賜御馬弓矢
金帶一以旌其能軍中於是號曰射鴟都將從世祖南
廵進爵新蔡公髙宗即位拜都官尚書卒諡曰昭
子禎通解諸方之語便騎射世祖時為司衛監從征蠕
蠕忽遇賊别部多少不敵禎乃就山解鞍放馬以示有
伏賊果疑而避之髙祖初賜爵沛郡公後拜南豫州刺
史太胡山蠻時時鈔掠前後守牧多羈縻而已禎乃設
畫召新蔡襄城蠻魁三十餘人禎盛武裝於州西為置
酒使之觀射先選左右能射者二十餘人禎自發數箭
皆中然後命左右以次而射並中先出一囚犯死罪者
使服軍衣亦參射限命射不中禎即責而斬之蠻魁等
伏伎畏威相視股慄又豫教左右取死囚十人皆著蠻
衣云是鈔賊禎乃臨坐偽舉目瞻天微有風動禎謂蠻
曰風氣少暴似有鈔賊入境不過十人當在西南五十
里許即命騎追掩果縛送十人禎告諸蠻曰爾鄉里作
賊如此合死以不蠻等皆叩頭曰合萬死禎即斬之乃
遣蠻還并加慰諭諸蠻大服自是境無暴掠淮南之人
相率投附者三千餘家置之城東汝水之側名曰歸義
坊初豫州城豪胡丘生數與外交通及禎為刺史丘生
嘗有犯懷恨圖為不軌詐以婚進城人告云刺史欲遷
城中大家送之向代共謀翻城城人石道起以事密告
禎速掩丘生并諸預謀者禎曰吾不負人人何以叛但
丘生誑誤若即收掩衆必大懼吾靜以待之不久自當
悔服語未訖而城中三百人自縛詣州門陳丘生譎誑
之罪丘生單騎逃走禎恕而不問後徵為都牧尚書薨
贈侍中儀同三司諡簡公有八子
第五子瑞初瑞母尹氏有娠致傷後晝寝夢一老翁具
衣冠告之曰吾賜汝一子汝勿憂也寤而私喜又問筮
者筮者曰大吉未幾而生瑞禎以為恊夢故名瑞字天
賜位太中大夫卒贈太常卿
儀弟烈剛武有智畧元紹之逆百寮莫敢有聲惟烈行
出外詐附紹募執太宗紹信之自延秋門出遂迎立太
宗以功進爵陰平王薨諡曰熹
子裘襲
烈弟觚勇畧有膽氣少與兄儀從太祖侍衛左右使於
慕容垂垂末年政在羣下遂止觚以求賂太祖絶之觚
率左右數十騎殺其衛將走歸為慕容寶所執歸中山
垂待之逾厚觚因留心學業誦讀經書數十萬言垂之
國人咸稱重之太祖之討中山慕容普驎既自立遂害
觚以固衆心太祖聞之哀慟及平中山發普驎柩斬其
尸收議害觚者傅髙霸程同等皆夷五族以大刃剉殺
之乃改葬觚追諡秦愍王封子虁為豫章王以紹觚
常山王遵昭成子壽鳩之子也少而壯勇不拘小節太
祖初有佐命勲賜爵畧陽公慕容寶之敗也别率騎七
百邀其歸路由是有參合之捷及平中山拜尚書左僕
射加侍中領渤海之合口及愽陵渤海羣盗起遵討平
之遷州牧封常山王遵好酒天賜四年坐醉亂失禮於
太原公主賜死葬以庶人禮
子素太宗從母所生特見親寵少引内侍頻歴顯官賜
爵尚安公拜外都大官世祖初復襲爵休屠郁原等叛
素討之斬渠率徙千餘家於涿鹿之陽立平原郡以處
之及平統萬以素有威懐之畧拜假節征西大將軍以
鎭之後拜内都大官髙宗即位務崇寛征罷諸雜調有
司奏國用不足固請復之惟素曰臣聞百姓不足君孰
與足帝善而從之詔羣臣議定皇子名素及司徒陸麗
議曰古帝王之制名其體有五有信有義有象有假有
類伏惟陛下當盛明之運應昌發之期誕生皇子宜以
徳命髙宗從之素宗屬之懿又年老帝每引入訪以治
國政事固辭疾歸第雅性方正居官五十載終始如一
時論賢之薨諡曰康陪葬金陵配饗廟庭
長子可悉陵年十七從世祖獵遇一猛虎陵遂空手搏
之以獻世祖曰汝才力絶人當為國立事勿如此也即
拜内行阿千又從平涼州沮渠茂虔令一驍將與陵相
擊兩槊都折陵抽箭射之墜馬陵恐其救至未及拔劒
以刀子戾其頸便身首異處世祖壯之即日拜都幢將
封暨陽子卒于中軍都將
弟陪斤襲爵坐事國除
陪斤子昭小字阿倪尚書張彞引兼殿中郎髙祖將為
齊郡王蘭舉哀而昭乃作宮縣髙祖大怒詔曰阿倪愚
騃誰引為郎於是黜彞白衣守尚書昭遂停廢世宗時
昭從弟暉親寵用事稍遷左丞世宗崩于忠執政昭為
黄門郎又曲事之忠專權擅威枉陷忠賢多昭所指導
也靈太后臨朝為尚書河南尹聾而佷戾理務峭急所
在患之尋出為雍州刺史在州貪虐大為人害後入為
尚書諂事劉騰進號征西將軍卒贈尚書左僕射納貨
元义所以贈禮優越
昭子元字彦道以節儉知名莊帝時為洛陽令及前廢
帝即位𤣥上表乞葬莊帝時議善之後除尚書左丞出
帝即位以孫騰為左僕射騰即齊獻武王心膂仗入省
元依法舉劾當時咸為元懼出帝重其强正封臨淄縣
子後從帝入闗
昭弟紹字醜倫少聰慧遷尚書右丞紹斷決不避强禦
世宗詔令檢趙脩獄以脩佞幸因此遂加杖罰令其致
死帝責紹不重聞紹曰脩姦佞甚於董賢臣若不因釁
除之恐陛下復被哀帝之名以其言正遂不罪焉及出
廣平王懐拜紹賀曰阿翁乃皇家之正直雖朱雲汲黯
何以仰過紹曰但恨戮之稍晚以為愧耳卒於涼州刺
史
陪斤弟忠字仙徳少沉厚以忠謹聞髙祖時累遷右僕
射賜爵城陽公加侍中鎮西將軍有翼贊之勤百寮咸
敬之太和四年病篤辭退養疾於髙柳輿駕親送都門
之外賜雜綵二百匹羣寮侍臣執别者莫不涕泣及卒
皆悼惜之諡曰宣命有司為立碑銘有十七子
子盛字始興襲爵位謁者僕射卒
盛弟壽興少聰慧好學世宗初為徐州刺史在官貪虐
失於人心其從兄侍中暉深害其能因譖之於帝詔尚
書崔亮馳驛檢覈亮發日受暉旨遂鞭撻三寡婦令其
自誣稱夀興壓已為婢壽興終恐不免乃令其外弟中
兵參軍薛脩義將車十乗運小麥經其禁之旁壽興因
踰牆出脩義以大木函盛壽興其上加麥載之而出遂
至河東匿脩義家逄赦乃出見世宗自陳為暉所譖世
宗亦更無所責初夀興為中庶子時王顯在東宮賤因
公事夀興杖之三十及顯有寵為御史中尉奏夀興在
家每有怨言誹謗朝廷因帝極飲無所覺悟遂奏其事
命帝注可直付壽興賜死帝書半不成字當時見者亦
知非本心但懼暉等威不敢申拔及行刑日顯自往看
之壽興命筆自作墓誌銘曰洛陽男子姓元名景有道
無時其年不永餘文多不載顧謂其子曰我棺中可著
百張紙筆兩枚吾欲訟顯於地下若髙祖之靈有知百
日内必取顯如遂無知亦何足戀及世宗崩顯尋被殺
壽興之死時論亦以為前任中尉彈髙(闕/)讒諷所致靈
太后臨朝三公郎中崔鴻上疏理壽興詔追雪贈豫州
刺史諡曰莊
壽興弟益生少亡
忠弟徳封河間公卒於鎭南將軍贈曹州刺史
徳子悝潁川太守卒於光州刺史諡曰恭
子嶷字子仲出帝初授兗州刺史于時城人王奉伯等
相扇謀逆棄城出走懸門發斷嶷要(闕/)而出詔齊州刺
史尉景本州刺史蔡儁各部在州士往討之嶷返復任
封濮陽縣伯孝靜時轉尚書令攝選部嶷雖居重任隨
時而已薨於瀛州刺史贈司徒公諡曰靖懿
忠子暉字景襲少沉敏頗涉文史世宗即位拜尚書主
客郎廵省風俗還奏事稱㫖為給事黃門侍郎初髙祖
遷洛而在位舊貴皆難於移徙時欲和合衆情遂許冬
則居南夏便居北世宗頗惑左右之言外人遂有還北
之問至乃牓賣田宅不安其居暉乃請間言事世宗曰
先皇遷都之日本期冬南夏北朕欲聿遵成詔故有外
人之論暉曰先皇移都為百姓戀土故發冬夏二居之
詔權寧物意耳乃是當時之言實非先皇深意且北來
遷人安居歲久公私計立無復還情陛下終髙祖定鼎
之業勿信邪臣不然之說世宗從之再遷侍中領右衞
將軍雖無補益深被親寵凡在禁中要密之事暉别奉
㫖藏之於櫃唯暉入乃開其餘侍中黃門莫有知者侍
中盧昶亦蒙恩眄故時人號曰餓虎將軍飢鷹侍中遷
吏部尚書納貨用官皆有定價大郡二千匹次郡一千
匹下郡五百匹其餘受職各有差天下號曰市曹出為
冀州刺史下州之日連車載物發信都至湯陰間首尾
相繼道路不斷其車少脂角即於道上所逄之牛生截
取角以充其用暉撿括丁户聽其歸首出調絹五萬匹
然聚斂無極百姓患之肅宗初徴拜尚書左僕射詔攝
吏部選事上疏曰臣聞治人之本寔委牧守之官得其
才則政平物理失其人則訟興怨結自非察訪善惡明
加貶賞將何以黜彼貪怠陟此清勤也竊以大使廵省
必廣迎送之費御史馳糾頗囘威濫之刑且蹔爾往還
理不委悉縱有簡舉良未平當愚謂宜令三司八座侍
中黃門各布耳目外訪州鎭牧將治人守令能不若徳
敎有方清白獨著宜以名聞即加襃陟若治績無効貪
暴遠聞亦便示牒登加貶退如此則不出庭户坐知四
方端委垂拱明賞審罰矣又表以御史之職鷹鸇是任
必逞爪牙有所噬搏若選後生年少血氣方剛者恐其
輕肆勁直傷物處廣愚謂宜簡宿官經事忠良平愼者
為之詔付外依此施行後詔暉與任城王澄京兆王愉
東平王匡共決門下大事暉又上書論政要其一曰御
史之職務使得賢必得其人不拘階秩久於其事責其
成功其二曰安人寧邊觀時而動頃來邊將亡遠大之
略貪萬一之功楚梁之好未聞而蠶婦之怨屢結斯乃
庸人所為鋭於姦利之所致也平吳之計自有良圖不
在於一城一戍也又河北數州國之基本飢荒多年户
口流散方今境上兵復徵發即如此日何易舉動愚謂
數年以來唯宜靜邊以息召役安人勸農惠此中夏請
嚴勑邊將自今有賊戍求内附者不聽輒遣援接皆須
表聞違者雖有功請以違詔書論三曰國之資儲唯藉
河北饑饉積年户口逃散生長姦詐因生隠藏出縮老
小妄注死失收人租調割入於已人困於下官損於上
自非更立權制善加撿括損耗之來方在未巳請求其
議明宣條格帝納之暉頗愛文學招集儒士崔鴻等撰
録百家要事以類相從名為科録凡二百七十卷上起
伏羲迄於晉宋凡十四代暉疾篤表上之神龜元年卒
賜東園祕器贈使持節都督中外諸軍事司空公諡曰
文憲將葬給羽葆班劒鼓吹二十人羽林百二十人
陳留王虔昭成子紇根之子也少以壯勇知名登國初
賜爵陳留公與衛王儀破黜弗部從攻衞辰慕容寶來
寇虔絶其左翼寶敗垂恚憤來桑乾虔勇而輕敵於陳
戰没虔姿貌魁傑武力絶偷每以常矟細短大作之猶
患其輕復綴鈴於刃下其弓力倍加常人以其殊異於
世代京武庫常存而志之虔常臨陣以矟刺人遂貫而
髙舉又嘗以一手頓矟於地馳馬偽退敵人爭取引不
能出虔引弓射之一箭殺二三人摇矟之徒亡魂而散
徐乃令人取矟而去每從征討常先登陷陳勇冠當時
敵無衆寡莫敢抗其前者及薨舉國悲歎為之流涕太
祖追惜傷慟者數焉追諡陳留桓王配饗廟庭封其子
悅為朱提王
悅外和内佷太祖常以桓王死王事特加親寵為左將
軍襲封後為宗師悅恃寵驕矜每謂所親王洛生之徒
言曰一旦宮車晏駕吾止避衛公除此誰在吾前衞王
儀美髯為内外所重悅故云初姚興之贖狄伯支悅送
之路由鴈門悅因背誘姦豪以取其意後遇事譴逃亡
投鴈門規收豪傑欲為不軌為土人執送太祖恕而不
罪太宗即位引悅入侍仍懐姦計說帝云京師雜人不
可保信宜誅其非類者又鴈門人多詐并可誅之欲以
雪其私忿太宗不從悅内自疑懼懐刀入侍謀為大逆
叔孫俊疑之竊視其懐有刀執而賜死
弟崇世祖詔令襲桓王爵崇性沉厚初衞王死後太祖
欲敦宗親之義詔引諸王子弟入宴常山王素等三十
餘人咸謂與衞王相坐疑懼皆出逃遁將奔蠕蠕唯崇
獨至太祖見之甚悅厚加禮賜遂寵敬之素等於是亦
安久之拜并州刺史有政績從征蠕蠕别督諸軍出大
澤越涿邪山威懾漠北薨諡曰景王
子建襲降爵為公位鎮北將軍懐荒鎭大將卒
建子琛位恒朔二州刺史
琛子翌尚書左僕射
虔兄顗性嚴重少言太祖常敬之雅有謀策從平中山
以功賜爵蒲城侯平盧太守特見寵厚給鼓吹羽儀禮
同岳牧莅政以威信著稱居官七年乃以元易干代顗
為郡時易干子萬言得寵於太祖易干恃其子輕忽於
顗不告其狀輕騎卒至排顗墜牀而據顗坐顗不知代
已謂以罪見捕既而知之耻其侮慢謂易干曰我更滿
被代常也汝無禮見辱豈可容哉遂搏而殺之以狀具
聞太祖壯之萬言累以訴請乃詔顗輸贖顗乃自請罪
太祖赦之復免其贖病卒
子崘世祖時襲父爵以功除統萬鎮將後從永昌王仁
南征别出汝陰濟淮劉義隆將劉康祖屯於慰武亭以
邀軍路師人患之崘曰今大風既勁若令推草車方軌
並進乗風縱煙火以精兵自後乗之破之必矣從之斬
康祖傳首行宮髙宗即位除秦州刺史進爵隴西公卒
諡定公
子琛襲爵
毗陵王順昭成子地干之子也性疎佷登國初賜爵南
安公及太祖討中山留順守京師柏肆之敗軍人有亡
歸者言大軍奔散不知太祖所在順聞之欲自立納莫
題諫乃止時賀力眷等聚衆作亂於陰館順討之不剋
乃從留宮自白登南入繁畤故城阻灅水為固以寧人
心太祖善之進封為王位司隸校尉太祖好黃老數召
諸王及朝臣親為說之在坐莫不祇肅順獨坐寐欠伸
不顧而唾太祖怒廢之以王薨於家
遼西公意烈昭成子力眞之子也先没於慕容垂太祖
征中山棄妻子迎於井陘及平中原有戰獲勲賜爵遼
西公除廣平太守時和跋為鄴行臺意烈性雄耿自以
帝屬耻居跋下遂陰結徒黨將襲鄴發覺賜死
子抜干愽知古今父雖有罪太祖以拔干宗親委之心
腹有計畧屢效忠勤太宗踐阼除渤海太守吏人樂之
賜爵武遂子轉平原鎮將得將士心卒諡曰靈公
子受洛襲進爵武邑公卒
子叱奴武川鎭將
叱奴子洪超頗有學涉大乗賊亂之後詔洪超持節兼
黃門侍郎綏慰冀部還上言冀土寛廣界去州六七百
里負海險遠宜分置一州鎭遏海曲朝議從之後遂立
滄州卒於北軍將光禄大夫
意烈弟勃善射御以勲賜爵彭城公卒陪葬金陵
長子粟襲世祖時督諸軍屯漠南蠕蠕(闕/)表聞粟亮直
善馭衆撫恤將士必與之同勞逸征和龍以功進封為
王薨陪葬金陵
粟弟渾少善弓馬世祖嘉之會有諸方使命渾射獸三
頭發皆中之舉坐咸以為善及為宰官尚書頗以驕縱
為失坐事免徙長社為人所害
子庫汗為羽林中郎將從北廵有兔起乗輿前命庫汗
射之應絃而斃世祖悅賜一金兔以旌其能髙宗起恭
宗廟賜爵陽豐侯顯祖即位復造髙宗廟拜殿中給事
進爵為公庫汗明於斷決每奉使察行州鎭折獄以情
所歴皆稱之秦州父老詣闕乞庫汗為刺史者前後千
餘人朝廷許之未及遣遇病卒
子古辰襲
昭成子窟咄昭成崩後苻洛以其年長逼徙長安苻堅
禮之敎以書學因亂隨慕容永東遷永以為新興太守
劉顯之敗遣弟亢埿等迎窟咄遂逼南界於是諸部騷
動太祖左右于桓等謀應之同謀人單烏干以告太祖
慮駭人心沉吟未發後三日桓以謀白其舅穆崇崇又
告之太祖乃誅桓等五人餘莫題等七姓悉原不問太
祖慮内難乃北踰陰山幸賀蘭部遣安同及長孫賀徴
兵於慕容垂賀亡奔窟咄安同間行遂逹中山慕容垂
遣子賀驎步騎六千以隨之安同與垂使人蘭紇俱還
逹牛川窟咄兄子意烈捍之安同乃隠藏於商賈囊中
至暮乃入空井得免仍奔賀驎軍既不至而稍前逼賀
染干染干陰懐異端乃為窟咄來侵北部人皆驚駭莫
有固志於是北部大人叔孫普洛節及諸烏丸亡奔衞
辰賀驎聞之遽遣安同朱譚等來既知賀驎軍近衆乃
少定太祖自弩山幸牛川窟咄進屯髙柳太祖復使安
同詣賀驎因剋會期安同還太祖踰參合出代北與賀
驎會於髙柳窟咄困廹望旗奔走遂為衞辰殺之帝悉
收其衆賀驎别帝歸於中山
　
　
　
　
　
　
　
　
　
　魏書卷十五
　魏書卷十五考證
昭成子孫列傳○魏收書亡後人所補
秦王翰傳子裘襲○北史裘作求又此下尚有裘弟道
　子道子子洛洛子乞乞子宴四人今俱不載蓋後人
　補亡固不盡從北史也
常山王遵傳即拜内行阿干○(臣照/)按晉書吐谷渾傳
　鮮卑謂兄為阿干慕容廆追思其兄有阿干之歌此
　云拜内行阿干則阿干非必兄矣蓋長者貴者之稱
　内行猶今云内廷行走也
登加貶退○(臣人龍/)按登字之義起于公羊傳隠五年
　登來之也注云蓋齊語也今律有登時之文猶言即
　刻
陳留王虔傳子琛襲爵○本傳虔子悅悅弟崇崇子建
　建子琛是琛為虔之曾孫也此則虔弟覬覬子崘崘
　子琛又為虔之從孫矣互異如此
　魏書卷十五考證
欽定四庫全書
　魏書卷十六
　　齋　　　　魏　　　　收　　　　　撰
　列傳第四
　　道武七王列傳
　　清河王　陽平王　河南王　河間王　長樂王
　　廣平王　京兆王
道武皇帝十男宣穆劉皇后生明元皇帝賀夫人生清
河王紹大王夫人生陽平王熙王夫人生河南王曜河
間王修長樂王處文二王母氏闕段夫人生廣平王連
京兆王黎皇子渾及聰母氏並闕皆早薨無後
清河王紹天興六年封兇狠險悖不遵教訓好輕遊里
巷刼剝行人斫射犬豕以為戲樂太祖嘗怒之倒懸井
中垂死乃出太宗常以義方責之遂與不協恒懼其為
變而紹母夫人賀氏有譴太祖幽之於宮將殺之會日
暮未決賀氏宻告紹曰汝将何以救吾紹乃夜與帳下
及宦者數人踰宫犯禁左右侍御呼曰賊至太祖驚起
求弓刀不獲遂暴崩明日宮門至日中不開紹稱詔召
百寮於西宮端門前北面而立紹從門扇間謂羣臣曰
我有父亦有兄公卿欲從誰也王公已下皆驚愕失色
莫有對者良久南平公長孫嵩曰從王羣臣乃知宮車
晏駕而不審登遐之狀唯隂平公元烈哭泣而去於是
朝野兇兇人懐異志肥如侯賀護舉烽於安陽城北故
賀蘭部人皆往赴之其餘舊部亦率子弟招集族人往
往相聚紹聞人情不安乃出布帛班賜王公以下上者
數百匹下者十匹先是太宗在外聞變乃還潛于山中
使人夜告北新侯安同衆皆響應太宗至城西衞士執
送紹於是賜紹母子死誅帳下閹官宮人為内應者十
數人其先犯乘輿者羣臣於城南都街生臠割而食之
紹時年十六紹母即獻明皇后妹也羙而麗初太祖如
賀蘭部見而恱之告獻明后請納焉后曰不可此過美
不善且已有夫太祖宻令人殺其夫而納之生紹終致
大逆焉
陽平王熙天興六年封聰達有雅操為宗屬所欽重太
宗治兵於東部詔熙督十二軍校閲甚得軍儀太宗嘉
之賞賜隆厚後討西部越勤有功泰常六年薨時年二
十三太宗哀慟不已賜溫明祕器禮物備焉熙有七子
長子他襲爵身長八尺美姿貌性謹厚武藝過人從世
祖討山胡白龍於西河屠其城别破餘黨斬首數千級
改封臨淮王拜鎮東將軍尋改封淮南王除使持節都
督豫洛河南諸軍事鎮南大將軍開府儀同三司鎮虎
牢威名甚著後與武昌王提率并州諸軍討吐京叛胡
曹僕渾於河西平之拜使持節前鋒大將軍都督諸軍
事北討蠕蠕破之運軍儲於比干城劉義隆遣將寇邊
他從征於懸瓠破之拜使持節都督雍秦二州諸軍事
鎮西大將軍開府儀同三司雍州刺史鎮長安綏撫秦
土得民夷之心時義隆寇南鄙以他威信素著復為虎
牢鎮都大將髙宗時轉使持節都督涼州諸軍事鎮西
大將軍儀同如故髙祖初入為中都大官拜侍中轉征
西大將軍遷司徒賜安車几杖入朝不趨太和十二年
薨年七十三時髙祖有事宗廟始薦聞薨為之廢祭輿
駕親臨哀慟詔有司監護喪事禮賵有加追贈平東大
將軍定州牧司徒如故諡曰靖王他三子
世子吐萬早卒贈冠軍并州刺史晉陽順侯
子顯襲祖爵薨諡曰僖王
子世遵襲世宗時拜前軍將軍行幽州事兼西中郎將
又行青州事尋遷驍騎將軍出為征虜將軍幽州刺史
世遵性清和推誠化導百姓樂之肅宗時以本將軍為
荆州刺史尋加前將軍初在漢陽復有聲迹後頗行貨
賄散費邊儲由是聲望有損沔南蠻首及襄陽民望入
宻信引世遵請以襄陽内附世遵表求赴應朝議從之
詔加世遵持節都督荆州及沔南諸軍事平南將軍加
散騎常侍餘如故遣洛州刺史伊瓮生冠軍將軍魯陽
太守崔模為别將率步騎二萬受世遵節度軍至漢水
模等皆疑不渡世遵怒臨之以兵模乃濟而内應者謀
泄為蕭衍雍州刺史所殺築門以自固模焚襄陽邑郭
燒殺數萬口會是夜大風雨雪模等班師士卒凍死十
二三世遵及瓮生模並坐免官後除散騎常侍平北將
軍定州刺史百姓安之孝昌元年薨於州贈散騎常侍
征西將軍雍州刺史諡曰康王
子敬先襲歴諫議大夫散騎常侍領主衣都統元顥入
洛莊帝北廵敬先與叔父均等於河梁起義為顥所害
追贈侍中車騎大將軍太尉公定州刺史
子宣洪襲歴諫議大夫光禄少卿武定中與元瑾謀反
誅國除
世遵弟均字世平累遷通直常侍征虜將軍以河梁立
義之功封安康縣開國伯食邑五百户除散騎常侍平
東將軍卒贈使持節征東將軍青州刺史出帝時復贈
驃騎大將軍儀同三司冀州刺史均六子
長子忻之性麤武幼有氣力釋褐定州平北府中兵參
軍稍遷尚書右中兵郎以河渚起義之勲賜爵東阿侯
初孝莊之圖尒朱榮元天穆也忻之宻啟臨事之日乞
得侍立手斬二人及榮之死百寮入賀忻之獨蒙勞問
荘帝崩於晉陽忻之内懼及齊獻武王起義河北忻之
奔赴後廢帝時除散騎常侍大丞相右長史出帝初襲
先封安康縣開國伯除撫軍將軍北徐州刺史便道之
州屬樊子鵠據瑕邱反遂於中途遇害以死王事追贈
使持節都督定殷二州諸軍事驃騎大將軍司空公定
州刺史諡曰文貞
忻之弟慶鸞武定末司徒諮議參軍
慶鸞弟慶哲終於司農少卿贈中軍將軍濟州刺史
均弟禹容貌魁偉起家司空參軍轉符璽郎太常丞鎮
逺將軍東海太守帶峒峿戍主禹頗好内學每云晉地
有福孝昌末遂詣尒朱榮建義元年與榮同入洛除中
軍將軍金紫光祿大夫封鄄城縣開國伯邑五百户為
并州東靣大都督鎮樂平榮死之後為土民王惡氈起
義殺之後贈征西將軍雍州刺史
子長淵襲武定中南青州長史齊受禪爵例降
禹弟菩薩給事中卒贈濟南太守
吐萬弟鍾葵早卒
長子法夀侍御中散累遷中散大夫出除龍驤將軍安
州刺史法夀先令所親微服入境觀察風俗下車便大
行賞罰於是境内肅然更滿還朝吏人詣闕訴乞肅宗
嘉之詔復州任後徴為太中大夫加左將軍遷平東將
軍光祿大夫建義初於河隂遇害贈車騎將軍相州刺
史
子慶始大司農丞與父同時見害贈前將軍廣州刺史
慶始弟慶遵武定末瀛州騎府司馬
慶遵弟慶智美容貌有几案才著作佐郎司徒中兵參
軍卒於太尉主簿
法夀弟法僧自太尉行參軍稍轉通直郎寧遠將軍司
徒司馬掾龍驤將軍益州刺史素無治幹加以貪虐殺
戮自任威怒無恒王賈諸姓州内人士法僧皆召為卒
伍無所假縱於是合境皆反招引外寇蕭衍遣將張齊
率衆攻逼城門晝閉行旅不通法僧上表曰臣忝守遐
方變生慮表賊衆侜張所在彊盛統内城戍悉已䧟沒
近州之民亦皆擾叛唯獨州治僅存而已亡滅之期非
旦則夕臣自思忖必是死人但恐不得謝罪闕庭既忝
宗枝累辱不淺若死為鬼永曠天顔九泉之下實深重
恨今募使間行偷路奔告若臺軍速至猶希全保哭送
使者不知所言肅宗詔曰比勅傅豎眼倍道兼行而猶
未逹可更遣尚書郎堪幹者一人馳驛催遣庻令拔彼
倒懸救兹危急豎眼頻破張齊於是獲全徴拜光祿大
夫出為平東將軍兖州刺史轉安東將軍徐州刺史孝
昌元年法僧殺行臺髙諒反於彭城自稱尊號號年天
啟大軍致討法僧携諸子擁掠城内及文武南奔蕭衍
鍾葵弟篤字阿成太子右率北中郎將撫冥鎮將光祿
卿出除平北將軍幽州刺史卒諡曰貞
長子浩字洪逹太尉長史
他弟渾繼叔父廣平王連
渾弟比陵太延五年為司空賜爵䍧牱公除安逺將軍
懷荒鎮大將卒
子天琚襲髙祖時征虜將軍青州刺史從駕南征拜後
將軍尋降公為侯除西中郎將世祖時征虜將軍夏州
刺史卒贈本將軍濟州刺史
子延伯襲卒
河南王曜天興六年封五歲嘗射雀於太祖前中之太
祖驚歎焉及長武藝絶人與陽平王熙等並督諸軍講
武衆咸服其勇泰常七年薨時年二十二有七子
長子提驍烈有父風世祖時襲爵改封潁川王迎昭儀
于塞北時年十六有夙成之量殊域敬焉後改封武昌
拜使持節鎮東大將軍平原鎮都大將在任十年大著
威名後與淮南王他討平吐京叛胡遷使持節車騎大
將軍統萬鎮都大將賜馬百匹羊千口甚見寵待太安
元年薨年四十七諡曰成王
長子平原襲爵忠果有智略顯祖時蠕蠕犯塞從駕擊
之平原戰功居多拜假節都督齊兖二州諸軍事鎮南
將軍齊州刺史善於懷撫邊民歸附者千有餘家髙祖
時妖賊司馬小君自稱晉後聚黨三千餘人屯聚平陵
號年聖君攻破郡縣殺害長吏平原身自討擊殺七人
擒小君送京師斬之又有妖人劉舉自稱天子扇惑百
姓復討斬之時歲穀不登齊民飢饉平原以私米三千
餘斛為粥以全民命北州戍卒一千餘人還者皆給路
糧百姓咸稱詠之州民韓凝之等千餘人詣闕頌之髙
祖覽而嘉歎及還京師每歲率諸軍屯於漠南以備蠕
蠕遷都督雍秦梁益四州諸軍事征南大將軍開府雍
州刺史鎮長安太和十一年薨贈以本官加羽葆鼓吹
諡曰簡王有五子長子和為沙門捨其子顯以爵讓其
次弟鑒鑒固辭詔許鑒身終之後令顯襲爵鑒乃受之
鑒字紹達少有父風頗覽書傳沉重少言寛和好士拜
通直散騎常侍尋加冠軍將軍守河南尹車駕南伐以
鑒為平南將軍還除左衛將軍出為征虜將軍齊州刺
史時革變之始百度惟新鑒上書上遵髙祖之旨下采
齊之舊風軌制粲然皆合䂓矩髙祖覽其所上嗟羙者
久之顧謂侍臣曰諸州刺史皆能如此變風易俗更有
何難下詔褒羙班之天下一如鑒所上齊人愛詠咸曰
耳目更新髙祖崩後和罷沙門歸俗棄其妻子納一寡
婦曹氏為妻曹氏年齒已長攜男女五人隨鑒至歴城
干亂政事和與曹及五子七處受納鑒皆順其意言無
不從於是獄以賄成取受狼籍齊人苦之鑒治名大損
世宗初以本將軍轉徐州刺史屬徐兗大水民多飢饉
鑒表加賑恤民賴以濟先是京兆王愉為徐州王既年
少長史盧淵寛以馭下郡縣多不奉法鑒表曰梁郡太
守程靈虬唯酒是躭貪財為事虐政殘民寇盗並起黷
音悖響盈於道路部境呼嗟僉焉怨酷梁郡宻邇偽畿
醜聲易布非直有點清風臣恐取嗤荒逺請免所居官
以明刑憲詔免靈虬郡徴還京師於是徐境肅然蕭衍
角城戍主柴慶宗以城内附鑒遣淮陽太守呉秦生率
兵千餘赴之衍淮隂援軍已來斷路秦生屢戰破之乘
勝而進遂剋角城世宗詔鑒曰知摧角城威謀展稱良
以欣然此城襟帶淮滸川路衝要自昔經算未能剋之
蟻固積紀每成邊害將軍淵䂓潛運妙略克宣闢境剋
城功著不日據要扼喉津徑勢阻可謂勲髙三捷朕甚
嘉焉守御諸宜善以量度矜慰之使尋當别遣年四十
二薨贈衞大將軍齊州刺史王如故諡曰悼王
長子伯宗員外郎
次仲淵蘭陵太守並早卒
仲淵弟季偉武定中太尉中兵參軍
和字善意鑒薨之後與鑒子伯宗競求承襲尚書令肇
奏和太和中出為沙門讓爵於鑒鑒後以和子顯年在
弱冠宜承基緒求遜王爵以歸正𦙍先朝詔終鑒身聽
如其請鑒既薨逝和求襲封謹尋詔㫖聽傳子顯不許
其身和先讓後求有乖道素請令伯宗承襲世宗詔曰
和初以讓鑒而鑒還讓其子交讓之道於是乎著其子
早終可聽和襲尋拜諫議大夫兼太子率更令轉通直
散騎常侍兼東中郎將肅宗時出為輔國將軍涼州刺
史坐事免久之除東郡太守正光四年薨贈安東將軍
相州刺史
子謙字思義襲爵後拜前軍將軍征蠻都督莊帝初於
河隂遇害贈散騎常侍征東大將軍儀同三司相州刺
史
子棽襲齊受禪爵例降
鑒弟榮字瓫生髙祖時直寢從駕征新野終於羽林監
榮弟亮字辟邪威遠將軍羽林監卒贈河間太守
亮弟馗字道明太尉府行參軍司徒掾鎮遠將軍太僕
少卿出除安西將軍東秦州刺史建義初卒於州贈征
東將軍青州刺史
河間王修天賜四年封泰常元年薨無子世祖繼絶世
詔河南王曜之子羯兒襲修爵改封略陽後與永昌王
健督諸軍討秃髪保周於番和徙張掖民數百家於武
威遂與諸將私自沒入坐貪暴降爵為公後統河西諸
軍襲蠕蠕至於漠南仍復王爵加征西大將軍正平初
有罪賜死爵除
長樂王處文天賜四年封聰辯夙成年十四泰常元年
薨太宗悼傷之自小斂至葬常親臨哀慟陪葬金陵無
子爵除
廣平王連天賜四年封始光四年薨無子世祖繼絶世
以陽平王熙之第二子渾為南平王以繼連後加平西
將軍渾好弓馬射鳥輒歴飛而殺之時皆歎異焉世祖
嘗命左右分射勝者中的籌滿詔渾解之三發皆中世
祖大悅器其藝能常引侍左右賜馬百匹僮僕數十人
後拜假節都督平州諸軍事領護東夷校尉鎮東大將
軍儀同三司平州刺史鎮和龍在州綏導有方民夷悅
之徙涼州鎮將都督西戎諸軍事領護西域校尉賜御
馬二匹臨鎮清慎恩著涼土更滿還京父老皆涕泣追
送若違所親太和十一年從駕廵方山道薨
子飛龍襲後賜名霄身長九尺腰帶十圍容貌魁偉雅
有風則貞白卓然好直言正諫朝臣憚之髙祖特垂欽
重除宗正卿右光祿大夫詔曰自今奏事諸臣相稱可
云姓名惟南平王一人可直言其封遷左光祿大夫太
和十七年薨賜朝服一具衣一襲東園第一祕器絹千
匹髙祖緦衰臨霄喪哀動左右醼不舉樂贈衛將軍定
州刺史賜帛五百匹諡曰安王子纂襲
纂亦有譽於時除恢武將軍進平西將軍領西中郎將
出為安北將軍平州刺史景明元年薨於平城
子伯和襲永平三年薨贈散騎侍郎諡曰哀王(闕一/版)統
卒贈涼州刺史
子思略武定末瀛州治中
思略弟叔略武定中太尉主簿
京兆王黎天賜四年封神䴥元年薨
子根襲改封江陽王加平北將軍薨無子顯祖以南平
王霄第二子繼為根後
繼字世仁襲封江陽王加平北將軍髙祖時除使持節
安北將軍撫冥鎮都大將轉都督柔𤣥撫冥懷荒三鎮
諸軍事鎮北將軍柔𤣥鎮大將入為左衞將軍兼侍中
又兼中領軍留守洛京尋除持節平北將軍鎮攝舊都
髙車酋帥樹者擁部民反叛詔繼都督北討諸軍事自
懷朔已東悉禀繼節度繼表髙車頑黨不識威憲輕相
合集背役逃歸計其兇戾事合窮極若悉追戮恐遂擾
亂請遣使鎮别推檢斬諐首一人自餘加以慰喻若悔
悟從役者即令赴軍詔從之於是叛徒往往歸順髙祖
善之顧謂侍臣曰江陽良足大任也車駕北廵至鄴而
髙車悉降恒朔清定繼以髙車擾叛頻表請罪髙祖優
詔喻之世宗時除征虜將軍青州刺史轉平北將軍恒
州刺史入為度支尚書繼在青州之日民飢餒為家僮
取民女為婦妾又以良人為婢為御史所彈坐免官爵
後大將軍髙肇伐蜀世宗以繼為平東將軍鎮遏徐揚
世宗崩班師及靈太后臨朝繼子义先納太后妹復繼
尚書本封尋除侍中領軍將軍又除特進驃騎將軍侍
中領軍如故繼頻表固讓許之又詔還依前授太師髙
陽王雍太傅清河王懌太保廣平王懷及門下八座奏
追論繼太和中慰喻髙車安輯四鎮之勲増邑一千五
百户繼又上表陳讓詔聼减户五百靈太后以子义姻
戚數與肅宗幸繼宅置酒髙㑹班賜有加尋加侍中驃
騎大將軍儀同三司特進領軍如故徙封京兆王繼疾
患積年枕養于家每至靈太后與肅宗遊幸於外時令
扶入居守禁内及節慶宴饗皆力疾參焉遷司空公侍
中如故寛和容裕號為長者神龜末子义得志轉司徒
公仍加侍中繼以蕃王宿宦舊貴髙祖時歴内外顯任
意遇已隆靈太后臨朝入居心膂兼處門下歴轉台司
义又居權重榮赫一世繼頻表遜位乞以司徒授崔光
詔遣侍中安豐王延明給事黄門侍郎盧同敦勸繼又
啟固讓轉太保侍中如故加後部鼓吹頻表陳辭不許
詔曰至節嘉辰禮有朝慶親尊戚老理宜優異王位髙
年宿可依齊郡王簡故事朝訖引坐免其拜伏轉太傅
侍中如故頻讓不許又遣使敦勸乃受之時义執殺生
之柄威福自己門生故吏遍於省闥拜受之日送者傾
朝當世以為榮有識者為之致懼太官給酒膳供賔客
又詔令乘歩挽至殿庭兩人扶侍禮秩與丞相髙陽王
相埒後除使持節侍中太師大將軍錄尚書事大都督
節度西道諸軍及出師之日車駕臨餞傾朝祖送賞賜
萬計轉太尉公侍中太師錄尚書都督並如故尋詔班
師繼啟求還復江陽詔從之繼晚更貪婪聚斂無已牧
守令長新除赴官無不受納貨賄以相託付妻子各别
請屬至乃郡縣微吏亦不得平心選舉憑义威勢法官
不敢紏擿天下患之义黜繼廢於家初尒朱榮之為直
寢也數以名馬奉义义接以恩意榮甚徳之建義初復
以繼為太師司州牧永安二年薨贈假黄鉞都督雍華
涇邠秦岐河梁益九州諸軍事大將軍錄尚書大丞相
雍州刺史王如故諡曰武烈
义繼長子字伯儁小字夜义世宗時拜員外郎靈太后
臨朝以义妹夫除通直散騎侍郎义妻封新平郡君後
遷馮翊郡君拜女侍中义以此意勢日盛尋遷散騎常
侍光祿少卿領嘗食典御轉光祿卿义女夭靈太后詔
曰义長女年垂弱笄奄致夭喪悼念兼懷可贈鄉主尋
遷侍中餘官如故加領軍將軍既在門下兼總禁兵深
為靈太后所信委太傅清河王懌以親賢輔政參决機
事以义恃寵驕盈志欲無限懌裁之以法义輕其為人
每欲斥黜之义遂令通直郎宋維告司染都尉韓文殊
欲謀逆立懌懌坐禁止後窮治無實懌雖得免猶以兵
衛守於宮西别館久之义恐懌終為已害乃與侍中劉
騰宻謀靈太后時在嘉福未御前殿騰詐取主食中黄
門胡𤣥度胡定列誣懌云許度等金帛令以毒藥置御
食中以害帝自望為帝許度兄弟以富貴騰以具奏肅
宗聞而信之乃御顯陽殿騰閉永巷門靈太后不得出
懌入遇义於含章殿後欲入徽章東閤义厲聲不聼懌
曰汝欲反邪义曰元义不反正欲縛反人义命宗士及
直齋等三十人執懌衣袂將入含章東省使數十人防
守之騰稱詔召集公卿議以大逆論咸畏憚义無敢異
者唯僕射游肈執意不同語在其傳义騰持公卿議入
奏俄而事可夜中殺懌於是假為靈太后辭遜之詔义
遂與太師高陽王雍等輔政常直禁中肅宗呼為姨父
自後専綜機要巨細決之威振於内外百寮重跡相州
刺史中山王熙抗表起義以討义為名不果見誅义尋
遷衛將軍餘如故後靈太后與肅宗醼於西林園日暮
還宮右衞將軍奚康生復欲圖义不克而誅語在其傳
是後肅宗徙御徽音殿义亦入居殿右既在宻近曲盡
佞媚以承上㫖遂蒙寵信出入禁中恒令勇士持刀劒
以自先後公私行止彌加威防义於千秋門外厰下施
木闌檻有時出入止息其中腹心防守以備竊發人物
求見者遙對之而已乃封其子亮平原郡開國公食邑
一千戸及拜肅宗御南門臨觀并賜御馬帛千匹初义
之專政矯情自飾勞謙待士時事得失頗以闗懷而才
術空淺終無逺致得志之後便驕愎躭酒好色與奪任
情乃於禁中自作别庫掌握之寳充牣其中又曽臥婦
人於食輿以帊覆之令人轝入禁内出亦如之直衛雖
知莫敢言者輕薄趣勢之徒以酒色事之姑姊婦女朋
滛無别政事怠惰綱紀不舉州鎮守宰多非其人於是
天下遂亂矣從劉騰死後防衛微緩义頗亦自寛時宿
於外每日出遊留連他邑靈太后微察知之义積習生
常無復虞慮其所親諫义义又不納正光五年秋靈太
后對肅宗謂羣臣曰隔絶我母子不聽我往來兒間復
何用我為放我出家我當永絶人間脩道於嵩髙閑居
寺先帝聖鑒鑒於未然本營此寺者正為我今日欲自
下髪肅宗與羣臣大懼叩頭泣涕殷勤苦請靈太后聲
色甚厲意殊不回肅宗乃宿於嘉福殿積數日遂與太
后宻謀圖义肅宗内雖圖之外形彌宻靈太后瞋忿之
言欲得往來顯陽之意皆以告义又對义流涕叙太后
欲出家憂怖之心如此宻言日有數四义殊不為疑乃
勸肅宗從太后意於是太后數御顯陽二宮無復禁礙
义舉其親元法僧為徐州刺史法僧據州反叛靈太后
數以為言义深愧悔丞相髙陽王雍雖位重於义而甚
畏憚欲進言於肅宗而事無因會太后與肅宗南遊洛
水雍邀請車駕遂幸雍第日宴肅宗及太后至雍内室
從者莫得而入遂定圖义之計後雍從肅宗朝太后乃
進言曰臣不慮天下諸賊唯慮元义何者义總握禁旅
兵皆屬之父率百萬之衆虎視京西弟為都督總三齊
之衆元义無心則已若其有心聖朝將何以抗义雖曰
不反誰見其心而不可不懼太后曰然元郎若忠於朝
廷而無反心何故不去此領軍以餘官輔政义聞之甚
懼免冠求解乃以义為驃騎大將軍儀同三司尚書令
侍中領左右义雖去兵權然總任内外殊不慮有黜廢
之理也後义出宿遂解其侍中旦欲入宮門者不納尋
除名為民初咸陽王禧以逆見誅其子樹奔蕭衍衍封
為鄴王及法僧反叛後樹遺公卿百寮書曰魏室不造
姦豎擅朝社稷阽危綴旒非譬元义險慝狼戾人倫不
齒屬籍疎逺素無問望特以太后姻婭早蒙寵擢曽不
懷音公行反噬肆兹悖逆人神同憤自頃境土所傳皆
云义狼心蠆毒藉權位而日滋含忍諂詐與日月而彌
甚無君之心非復一日簒逼之事旦暮必行抑又聞之
夫名以出信信以制義山川隠疾且猶不以名成師兆
亂巨君不臣求之史籍有自来矣元义本名夜义弟羅
實名羅刹夜义羅刹此鬼食人非遇黑風事同飄堕嗚
呼魏境離此二災惡木盜泉不息不飲勝名梟稱不入
不為况昆季此名表能噬物日露久矣始信斯言況乃
母后幽辱繼主蒙塵釋位揮戈言謀王室不在今日何
謂人臣諸賢或奕世載徳或將相繼踵或受任累朝或
職居機要或姻戚匪他或忠義是秉俛眉逆手見制凶
威臣節未申徒有勤悴又聞自义專政億兆離徳重以
歲時災厲年年水旱牛馬殪踣桑柘焦枯飢饉相仍菜
色滿道妖災告譴人皆歎息瀍澗西北羌戎陸梁泗汴
左右戍漕流離加以剖斮忠賢殲殄宗室哀彼本邦一
朝横潰今既率師將除君側區區之懷庶令冠屨得所
大憝同必誅之戮魏祀無忽諸之非义為遠近所惡如
此其後靈太后顧謂侍臣曰劉騰元义昔邀朕索鐵劵
望得不死朕賴不與中書舍人韓子熙曰事關殺活豈
計與否陛下昔雖不與何解今日不殺靈太后憮然未
幾有人告义及其弟爪謀反欲令其黨攻近京諸縣破
市燒邑郭以驚動内外先遣其從弟洪業率六鎮降户
反於定州又令人勾魯陽諸蠻侵擾伊闕义兄弟為内
應起事有日得其手書靈太后以妹壻之故未忍便決
黄門侍郎李琰之曰元义之罪具騰遐邇豈容復停以
惑視聽黄門徐紇趨前欲諫逡廵未敢羣臣固執不已
肅宗又以為言太后乃從之於是义及弟爪並賜死於
家太后猶以妹故復追贈义侍中驃騎大將軍儀同三
司尚書令冀州刺史
义子亮襲祖爵齊受禪例降
义庶長子稚祕書郎中义死之後遂亡奔蕭衍
义弟羅字仲綱以儉素著稱起家司空參軍事轉司徒
主簿領嘗食典御散騎侍郎散騎常侍雖父兄貴盛而
虚已謙退恂恂接物遷平東將軍青州刺史义當朝專
政羅望傾四海于時才名之士王元景邢子才李奨等
咸為其賔客從遊青土時蕭衍遣將寇邉以羅行撫軍
將軍都督青光南青三州諸軍事罷州入為宗正卿孝
荘初除尚書右僕射東道大使出帝時遷尚書令尋除
使持節驃騎大將軍開府儀同三司梁州刺史羅既懦
怯孝静初蕭衍遣將圍逼羅以州降义死之後羅通义
妻時人穢之或云其救命之計也
羅弟爽字景喆少而機警尤為父所寵愛解褐祕書郎
稍遷給事黄門侍郎金紫光祿大夫永熙二年卒贈使
持節都督涇岐秦三州諸軍事衛將軍尚書左僕射秦
州刺史諡曰懿
爽子徳隆武定末太子中庶子
爽弟蠻武定末光祿卿
爪字景邕給事中與兄义同以罪誅
繼弟羅侯遷洛之際以墳陵在北遂家於燕州之昌平
郡内豐資産唯以意得為適不入京師有賔客往来者
必厚相禮遣豪據北方甚有聲稱义權重以羅侯不樂
入仕就拜昌平太守正光末逆賊大俄佛保陷郡見害
子景遵直寢太常丞
史臣曰梟獍為物天實生之知母忘父蓋亦禽獸元紹
其人此之不若乎陽平以下降年夭促英才武略未顯
於時静簡二王為時稱首鑒既有聲渾亦見器霄荷遇
髙祖繼受任太和茍無其才名位豈徒及也义階緣寵
私智小謀大任重才弱遂亂天下殺身全祀不亦幸哉
　魏書卷十六
　魏書卷十六考證
陽平王熙傳鎮遠將軍東海太守帶峒峿戍主○前漢
　地理志東海郡司吾注地名或從山今齊東有㟃峿
　驛此云峒峿殆㟃峿之訛也
禹頗好内學每云晉地有福○顧炎武云後漢書方術
　傳自是習為内學注蓋謂圖讖之書其事祕宻故稱
　内也褚少孫補滑嵇傳以傳記雜說為外家是以六
　經為内也東漢儒者則以七緯為内學六經為外學
行臺高諒○諒監本作謨本書肅宗紀云孝昌元年正
　月徐州刺史元法僧據城反害行臺高諒又高祐傳
　祐孫顥顥弟雅雅弟諒為徐州行臺屬元法僧反叛
　逼諒同之諒不許為法僧所害謨自是諒字之訛今
　改正
廣平王連傳子伯和襲下闕一版○伯和霄之孫也本
　書目錄廣平王連下注云南平王渾渾子霄霄曽孫
　仲冏而無下文統統子思略思略弟叔略等名疑所
　闕者為仲冏事蹟而統者其子也目錄世系不可詳
　故并删去耳
京兆王黎傳太傅清河王懌以親賢輔政參决機事以
　义持寵驕盈志欲無限懌裁之法义輕其為人每欲
　斥黜之○义輕其為人句义疑當作又推尋文義蓋
　言懌輕义非义輕懌也
　
　
　
　
　
　
　
　
　
　魏書卷十六考證
欽定四庫全書
　魏書卷十七
　　齊　　　　魏　　　　收　　　　撰
　列傳第五
　　眀元六王
　　樂平王　　安定王　　樂安王　　永昌王
　　建寧王　　新興王
眀元皇帝七男杜密皇后生世祖太武皇帝大慕容夫
人生樂平戾王丕安定殤王彌闕母氏慕容夫人生樂
安宣王範尹夫人生永昌荘王健建寧王崇新興王俊
二王並闕母氏
樂平王丕少有才幹為世所稱太宗以丕長愛其噐度
特優異之泰常七年封拜車騎大将軍後督河西高平
諸軍討南秦王楊難當軍至略陽禁令齊肅所過無私
百姓争致牛酒難當懼還仇池而諸将議曰若不誅豪
帥軍還之後必聚而為寇又以大衆逺出不有所掠則
無以充軍實賞将士将從之時中書侍郎高允參丕軍
事諌曰今若誅之是傷其向化之心恐大軍一還為亂
必速丕以為然於是綏懐初附秋毫無犯初馮𢎞之奔
高麗世祖詔遣送之高麗不遣世祖怒將討之丕上疏
以為和龍新定宜優復之使廣修農殖以饒軍實然後
進圖可一舉而滅帝納之乃止後坐劉潔事以憂薨事
在潔𫝊諡曰戾王子拔襲爵後坐事賜死國除丕之薨
及日者董道秀之死也高允遂著筮論曰昔眀元末起
白臺其高二十餘丈樂平王嘗夢登其上四望無所見
王以問日者董道秀筮之曰大吉王黙而有喜色後事
發王遂憂死而道秀棄市道秀若推六爻以對王曰易
稱亢龍有悔窮高曰亢高而無民不為善也夫如是則
上寧於王下保於已福祿方至豈有禍哉今舍於本而
從其末咎釁之至不亦宜乎
安定王彌泰常七年封太宗討滑臺留守京師薨諡殤
王無子國除
樂安王範泰常七年封雅性沉厚寛和仁恕世祖以長
安形勝之地非範莫可任者乃拜範都督五州諸軍事
衞大將軍開府儀同三司長安鎮都大将高選才能以
為僚佐範謙恭惠下推心撫納百姓稱之時秦土新罹
寇賊流亡者相繼範請崇易簡之治帝納之於是遂寛
傜與人休息後劉潔之謀範聞而不告事發因疾暴薨
長子良世祖未有子嘗曰兄弟之子猶子也親撫養之
長而壮勇多知常參軍國大計高宗時襲王拜長安鎮
都大將雍州刺史為内都大官薨諡曰簡王
永昌王健泰常七年封健姿貌魁壮善弓馬達兵法所
在征戰常有大功才藝比陳留桓王而智略過之從世
祖破赫連昌遂西略至木根山討和龍健别攻拔建徳
後平叛胡白龍餘黨于西河世祖襲蠕蠕越涿邪山車
駕還詔健殿後蠕蠕萬騎追之健與數十騎擊之矢不
虚發所中皆應弦而斃遂退威震漠北尋從平涼州健
功居多又討破秃髪保周自殺傳首京師復降沮渠無
諱無疾薨諡曰荘王
子仁襲仁亦驍勇有父風世祖奇之後與濮陽王閭若
文謀為不軌發覺賜死國除
建寧王崇泰常七年封拜輔國将軍從討北虜有功高
宗時封崇子麗濟南王後與京兆王杜元寳謀逆父子
並賜死
新興王俊泰常七年封拜鎮東大將軍少善騎射多才
藝坐法削爵為公俊好酒色多越法度又以母先遇罪
死而已被貶削恒懐怨望頗有悖心後事發賜死國除
　
　
　
　
　
　
　魏書卷十七
　魏書卷十七考證
眀元六王列傳○魏收書亡後人所補
永昌王列傳後與濮陽王閭若文○北史若作著
　
　
　
　
　
　
　
　
　
　
　
　
　魏書卷十七考證
欽定四庫全書
　魏書卷十八
　　齊　　　　魏　　　　收　　　　撰
　列𫝊第六
　　太武五王
　　晉王　　東平王　臨淮王　廣陽王　南安王
太武皇帝十一男賀皇后生景穆皇帝越椒房生晉王
伏羅舒椒房生東平王翰弗椒房生臨淮王譚伏椒房
生楚王建閭石昭儀生南安王余其小兒猫兒虎頭龍
頭並闕母氏皆早薨無傳
晉王伏羅真君三年封加車騎大將軍後督高平涼州
諸軍討吐谷渾慕利延軍至樂都謂諸将曰若從正道
恐軍聲先振必當逺遁若潜軍出其非意此鄧艾擒蜀
之計也諸将咸難之伏羅曰夫将軍制勝萬里擇利專
之可也遂間道行至大母橋慕利延衆驚奔白蘭慕利
延子拾寅走阿曲斬首五千餘級降其一萬餘落八年
薨無子國除
東平王翰真君三年封秦王拜侍中中軍大將軍參典
都曹事忠貞雅正百僚憚之太傅高允以翰年少作諸
侯箴以遺之翰覽之大悅後鎮枹䍐以信惠撫衆羌戎
敬服改封東平王世祖崩諸大臣等議欲立翰而中常
侍宗愛與翰不協矯太后令立南安王余遂殺翰
子道符襲爵中軍大将軍顯祖踐阼拜長安鎮都大将
皇興元年謀反司馬叚太陽討斬之𫝊首京師
臨淮王譚真君三年封燕王拜侍中參都曹事後改封
臨淮王世祖南討授中軍大将軍先是劉義隆以鄒山
險固有榮胡家乃積糧為守禦之備譚率衆攻之獲米
三十萬以供軍儲義隆恃淮之阻素不設備譚造筏數
十潜軍而濟賊衆驚潰遂斬其将胡崇賊首萬餘級薨
諡宣王
子提襲為梁州刺史以貪縱削除加罰徙配北鎮久之
提子員外郎頴免冠請解所居官代父邊戍高祖不許
後詔提從駕南伐至洛陽參定遷都之議尋卒以豫參
遷都功追封長鄉縣侯世宗時贈雍州刺史諡曰懿
提子昌字法顯好文學居父母喪哀號孺慕悲感行人
世宗時復封臨淮王未拜而薨贈齊州刺史諡曰康王
追封濟南
子彧字文若紹封彧少有才學時譽甚羙侍中崔光見
彧退而謂人曰黑頭三公當此人也少與從兄安豐王
延眀中山王熙並以宗室博古文學齊名時人莫能定
其優劣尚書郎范陽盧道将謂吏部清河崔休曰三人
才學雖無優劣然安豐少於造次中山皂白太多未若
濟南風流沉雅時人為之語曰三王楚琳琅未若濟南
備圓方彧姿制閑裕吐發流靡琅邪王誦有名人也見
之未嘗不心醉忘疲拜前軍将軍中書侍郎奏郊廟歌
辭時稱其羙除給事黄門侍郎彧本名亮字仕眀時侍
中穆紹與彧同署避紹父諱啟求改名詔曰仕眀風神
運吐常自以比荀文若可名彧以取定體相倫之羙彧
求復本封詔許復封臨淮寄食相州魏郡又長兼御史
中尉彧以為倫叙得之不謝領軍于忠忿言之朝廷曰
臨淮雖復風流可觀而無骨鯁之操中尉之任恐非所
堪遂去威儀單車而還朝流為之歎息累遷侍中衞将
軍左光祿大夫兼尚書左僕射攝選是時蕭衍遣将圍
逼温湯進彧以本官為東道行臺㑹尒朱榮入洛殺害
元氏彧撫膺慟哭遂奔蕭衍衍遣其舍人陳建孫迎接
并觀彧為人建孫還報稱彧風神閑儁衍亦先聞名深
相器待見彧於樂逰園因設宴樂彧聞樂聲歔欷涕淚
交下悲感傍人衍為之不樂自前後奔叛皆希㫖稱魏
為偽唯彧上表啟常云魏臨淮王衍體彧雅性不以為
責及知荘帝踐阼彧以母老請還辭㫖懇切衍惜其人
才又難違其意遣其僕射徐勉私勸彧曰昔王陵在漢
姜維相蜀在所成名何必本土彧曰死猶願北況於生
也衍乃以禮遣彧性至孝事父母盡禮自經違離不進
酒肉容貌憔悴見者傷之累除位尚書令大司馬兼錄
尚書荘帝追崇武宣王為文穆皇帝廟號肅祖母李妃
為文穆皇后將遷神主於太廟以高祖為伯考彧表諌
曰漢祖創業香街有太上之廟光武中興南頓立舂陵
之寝元帝之於光武疏為絶服猶尚身奉子道入繼大
宗高祖之於聖躬親實猶子陛下既纂洪緒豈宜加伯
考之名且漢宣之繼孝昭斯乃上後叔祖豈忘宗承考
妣蓋以大義斯奪及金徳将興宣王受寄自兹而降世
秉威權景王意存毁冕文王心規裂冠雖祭則魏王而
權歸晉室昆之與季實傾曹氏且子元宣王冢𦙍文王
成其大業故晉武繼文祖宣景王有伯考之稱以今類
古恐或非儔又臣子一例義彰舊典禘祫失序著譏前
經高祖徳溢寰中道超無外肅祖雖勲格宇宙猶曽奉
贄稱臣穆皇后禀徳坤元復将配享乾位此乃君臣竝
筵嫂叔同室歴觀墳籍未有其事時荘帝意銳朝臣無
敢言者唯彧與吏部尚書李神儁並有表聞詔報曰文
穆皇帝勲格四表道邁百王是用考循舊軌恭上尊號
王表云漢太上於香街南頓於舂陵漢高不因𤓰瓞之
緒光武又無世及之徳皆身受符命不由父祖别廟異
寝於理何差文穆皇帝天睠人宅歴數有歸朕忝承下
武遂主神噐既帝業有統漢氏非倫若以昔況今不當
移寝則魏太祖晉景帝雖王跡已顯皆以人臣而終豈
得與餘帝别廟有闕餘序(疑/)漢郡國立廟者欲尊高祖
之徳使饗遍天下非關太廟神主獨在外祠薦漢宣之
父亦非勲徳所出雖不追尊不亦可乎伯考之名自是
尊卑之稱何必凖古而言非類也復云君臣同列嫂叔
共室當以文穆皇帝昔遂臣道以此為疑禮天子元子
猶士禘祫豈不得同室乎且晉文景共為一代議者云
世限七主無定數昭穆既同眀有共室之理禮既有祔
嫂叔何嫌禮士祖禰一廟豈無婦舅共室也若專以共
室為疑容可更議遷毁荘帝既逼諸妹之請此辭意黄
門侍郎常景中書侍郎邢子才所替成也又追尊兄彭
城王為孝宣皇帝彧又面諌曰陛下中興意欲憲章前
古作而不法後世何觀歴尋書籍未有其事願割友于
之情使名噐無爽帝不從及神主入廟復勑百官悉陪
從一依乗輿之式彧上表以為爰自中古迄於下葉崇
尚君親褒眀功懿乃有皇號終無帝名今若去帝直留
皇名求之古義少有依凖又不納尒朱榮死除彧司徒
公尒朱世隆率部北叛詔彧防河隂及尒朱兆率衆奄
至彧出東掖門為賊所獲見兆辭色不屈為羣胡所毆
薨出帝贈太師太尉公雍州刺史彧羙風韻善進止衣
冠之下雅有容則博覽羣書不為章句所著文藻雖多
亡失猶有傳於世者然居官不能清白所進舉止於親
婭為識者所譏無子
弟孝友少有時譽襲爵臨淮王累遷滄州刺史為政温
和好行小惠不能清白而無所侵犯百姓亦以此便之
孝静帝宴齊文襄王於華林園孝友因醉自譽又云陛
下許賜臣能帝笑曰朕恒聞王自道清文襄曰臨淮王
雅㫖舍罪於是君臣俱笑而不罪孝友眀於政理嘗奏
表曰令制百家為黨族二十家為閭五家為比隣百家
之内有帥二十五徴發皆免苦樂不均羊少狼多復有
蠶食此之為弊久矣京邑諸坊或七八百家唯一里正
二史庶事無闕而況外州乎請依舊置三正之名不改
而百家為四閭閭二比計族省十二丁得十二疋貲絹
畧計見管之戸應二萬餘族一歲出貲絹二十四萬疋
十五丁出一番兵計得一萬六千兵此富國安人之道
也古諸侯娶九女士有一妻二妾晉令諸王置妾八人
郡公侯妾六人官品令第一第二品有四妾第三第四
有三妾第五第六有二妾第七第八有一妾所以隂教
聿脩繼嗣有廣廣繼嗣孝也脩隂教禮也而聖朝忽棄
此數由來漸久将相多尚公主王侯亦娶后族故無妾
媵習以為常婦人多幸生逢今世舉朝略是無妾天下
殆皆一妻設令人彊志廣娶則家道離索身事迍邅内
外親知共相嗤怪凡今之人通無凖節父母嫁女則教
之以妒姑姊逢迎必相勸以忌持制夫為婦徳以能妬
為女工自云受人欺畏他笑我王公猶自一心已下何
敢二意夫妬忌之心生則妻妾之禮廢妻妾之禮廢則
姦淫之兆興斯臣之所以毒恨者也請以王公第一品
娶八通妻以備九女稱事二品備七三品四品備五五
品六品則一妻二妾限以一周悉令充數若不充數及
待妾非禮使妻妒加捶撻免所居官其妻無子而不娶
妾斯則自絶無以血食祖父請科不孝之罪離遣其妻
臣之赤心義唯家國欲使吉凶無不合禮貴賤各有其
宜省人帥以出兵丁立倉儲以豐穀食設賞格以擒姦
盜行典令以示朝章庶使足食足兵人信之矣又冒申
妻妾之數正欲使王侯將相功臣子弟苗𦙍滿朝傳祚
無窮此臣之志也詔付有司議奏不同孝友又言今人
生為皂隸葬擬王侯存沒異途無復節制崇壮丘壠盛
飾祭儀隣里相榮稱為至孝又夫婦之始王化所先共
食合瓢足以成禮而今之富者彌奢同牢之設甚於祭
槃累魚成山山有林木林木之上鸞鳳斯存徒有煩勞
終成委棄仰惟天意其或不然請自兹以後若婚葬過
者以違㫖論官司不加糾劾即與同罪孝友在郡積年
以法自守甚著聲稱然性無骨鯁善事權勢為正直者
所譏齊受禪爵例降
昌弟孚字秀和少有令譽侍中游肈并州刺史高聰司
徒崔光等見孚咸曰此子當凖的人物恨吾徒衰暮不
及見耳累遷兼尚書右丞靈太后臨朝宦者干政孚乃
總括古今名妃賢后凡為四卷奏之遷左丞蠕蠕王阿
那瓌既得返國其人大飢相率入塞阿那瓌上表請臺
賑給詔孚為北道行臺詣彼賑恤孚陳便宜表曰皮服
之人未嘗粒食宜從俗因利拯其所無昔漢建武中單
于款塞時轉河東米糒二萬五千斛牛羊三萬六千頭
以給之斯即前代和戎撫新柔逺之長策也乞以牸牛
産羊餬其口命且畜牧繁息是其所便毛血之利惠兼
衣食又尚書奏云如其仍住七州隨寛置之臣謂人情
戀本寧肯徙内若依臣請給賑雜畜愛本重鄉必還舊
土如其不然禁留益損假令逼徙事非久計何者人面
獸心去留難測既易水草痾恙将多憂愁致困死亡必
甚兼其餘類尚在沙磧脱出狂悖翻歸舊巢必殘掠邑
里遺毒百姓亂而方塞未若杜其未萌又貿遷起於上
古交易行於中世漢與胡通亦立關市今北人阻飢命
懸溝壑公給之外必求市易彼若願求宜見聼許又云
營大者不計小名圖逺者弗拘近利雖戎狄衰盛歴代
不同叛服之情略可論討周之北伐僅獲中規漢氏外
攘裁收下策昔在代京恒為重備将帥勞止甲士疲力
前世苦之計未能致今天祚大魏亂亡在彼朝廷垂天
覆之恩廓大造之徳鳩其散亡禮送令返宜因此時善
思逺策竊以理雖萬變可以一觀來事雖懸易以往卜
昔漢宣之世呼韓欵塞漢遣董忠韓昌領邊郡士馬送
出朔方因留衞助又光武時亦令中郎将叚彬置安集
掾史隨單于所在參察動静斯皆守吉之元龜安邊之
勝策計今朝廷成功不減曩時蠕蠕國敝亦同疇日宜
凖昔成謨畧依舊事借其所閑地聼使田牧粗置官屬
示相慰撫嚴戒邊兵以見保衞馭以寛仁縻以久策使
親不至矯詐疎不容叛反今北鎮諸將舊常云一人代
外邏因令防察所謂天子有道守在四夷者也又云先
人有奪人之心待降如受彊敵武非專外亦以防内若
從䖏分割配諸州鎮遼逺非轉輸可到悔叛之情變起
難測又居人畜業布在原野戎夷性貪見則思盜防彼
肅此少兵不堪渾流之際易相干犯驅之還本未必樂
去配州内徙復不肯從既其如此為費必大朝廷不許
孚持白虎幡勞阿那瓌於柔𤣥懐荒二鎮間阿那瓌衆
號三十萬隂有異意遂拘留孚載以輼車日給酪一升
肉一叚每集其衆坐孚東廂稱為行臺甚加禮敬阿那
瓌遂南過至舊京後遣孚等還因上表謝罪有司以孚
事下廷尉丞高謙之云孚辱命處孚流罪後拜冀州刺
史孚勸課農桑境内稱為慈父隣州號曰神君先是州
人張孟都張洪建馬潘崔獨憐張叔緒崔醜張天宜崔
思哲等八家皆屯保林野不臣王命州郡號曰八王孚
至皆請入城願致死効力後為葛榮所陷為榮所執兄
祐為防城都督兄子子禮為錄事參軍榮欲先害子禮
孚請先死以贖子禮叩頭流血榮乃捨之又大集将士
議其死事孚兄弟各誣已引過争相為死又孟都潘紹
等數百人皆叩頭就法請活使君榮曰此魏之誠臣義
士也凡同禁五百人皆得免榮平還除冀州刺史元顥
入洛授孚東道行臺彭城郡王孚封顥逆書送朝廷天
子嘉之顥平封孚萬年鄉男永安末樂噐殘缺荘帝命
孚監儀注孚上表日昔太和中中書監高閭太樂令公
孫崇修造金石數十年間乃奏成功時大集儒生考其
得失太常卿劉芳請别營造久而方就復召公卿量校
合否論者沸騰莫有適從登被㫖勑並見施用往歲大
軍入洛戎馬交馳所有樂噐亡失垂盡臣至太樂署問
太樂令張乾龜等云承前以來置宫懸四箱簨簴六架
東北架編黄鍾之磬十四雖噐名黄鍾而聲實夷則考
之音制不甚諧韻姑洗懸於東北太蔟編於西北蕤賓
列於西南並皆噐象差位調律不和又有儀鍾十四虚
懸架首初不叩擊今便删廢以從正則臣今據周禮鳬
氏修廣之規磬氏倨句之法吹律求聲叩鍾求音損除
繁雜討論實錄依十二月為十二宫各凖辰次當位懸
設月聲既備隨用撃奏則會還相為宫之義又得律吕
相生之體今量鍾磬之數各以十二架為定奏可于時
搢紳之士咸往觀聼靡不咨嗟歎服而返太傅錄尚書
長孫承業妙解聲律特復稱善後從出帝入關
廣陽王建閭真君三年封楚王後改封廣陽王薨諡曰
簡王
子石侯襲薨諡曰哀王
子遺興襲薨諡曰定王無子
石侯弟嘉少沉敏喜愠不形於色兼有武略高祖初拜
徐州刺史甚有威惠後封廣陽王以紹建閭後高祖南
伐詔嘉斷均口嘉違失指授令賊得免帝怒責之曰叔
祖定非世孫何太不上類也及将大漸遺詔以嘉為尚
書左僕射與咸陽王禧等輔政遷司州牧嘉表請於京
四面築坊三百二十各周一千二百步乞發三正復丁
以充兹役雖有暫勞姦盜永止詔從之拜衞大将軍尚
書令除儀同三司嘉好飲酒或沉醉在世宗前言笑自
得無所顧忌帝以其屬尊年老常優容之與彭城北海
高陽諸王每入宴集極懽彌夜數加賞賜帝亦時幸其
第性好儀飾車服鮮華既居儀同又任端首出入容衞
道路榮之後遷司空轉司徒嘉好立功名有益公私多
所敷奏帝雅委付之愛敬人物後來才俊未為時知者
侍坐之次轉加談引時人以此稱之薨遺命薄葬世宗
悼惜之贈侍中太保諡曰懿烈嘉後妃宜都王穆夀孫
女司空從妹也聰眀婦人及為嘉妃多有匡贊光益家
道
子深字智逺襲爵肅宗初拜肆州刺史豫行恩信胡人
便之刼盜止息後為恒州刺史在州多所受納政以賄
成私家有馬千匹者必取百匹以此為恒累遷殿中尚
書未拜坐淫城陽王徽妃于氏為徽表訟詔付丞相高
陽王雍等宗室議決其罪以王還第及沃野鎮人破六
韓拔陵反叛臨淮王彧討之失利詔深為北道大都督
受尚書令李崇節度時東道都督崔暹敗於白道深上
書曰邊豎構逆以成紛梗其所由來非一朝也昔皇始
以移防為重盛簡親賢擁麾作鎮配以高門子弟以死
防遏不但不廢仕宦至乃偏得復除當時人物忻慕為
之及太和在歴僕射李沖當官任事涼州土人悉免厮
役豐沛舊門仍防邊戍自非得罪當世莫肯與之為伍
征鎮驅使但為虞候白直一生推遷不過軍主然其往
世房分留居京者得上品通官在鎮者便為清途所隔
或投彼有北以御魑魅多復逃胡鄉乃峻邊兵之格鎮
人浮逰在外皆聼流兵捉之於是少年不得從師長者
不得逰宦獨為匪人言者流涕自定鼎伊洛邊任益輕
唯底滯凡才出為鎮将轉相模習專事聚斂或有諸方
姦吏犯罪配邊為之指蹤過弄官府政以賄立莫能自
改咸言姦吏為此無不切齒憎怒及阿那瓌背恩縱掠
竊奔命師追之十五萬衆度沙漠不日而還邊人見此
援師便自意輕中國尚書令臣崇時即申聞求改鎮為
州将允其願抑亦先覺朝廷未許而高闕戍主率下失
和拔陵殺之為逆命攻城掠地所見必誅王師屢北賊
黨日盛此叚之舉指望銷平其崔暹隻輪不反臣崇與
臣逡廵復路今者相與還次雲中馬首是瞻未便西邁
將士之情莫不解體今日所慮非止西北将恐諸鎮尋
亦如此天下之事何易可量時不納其策東西部勑勒
之叛朝議更思深言遣兼黄門侍郎酈道元為大使欲
復鎮為州以順人望㑹六鎮盡叛不得施行深後上言
今六鎮俱叛二部高車亦同惡黨以疲兵討之不必制
敵請簡選兵或留守恒州要處更為後圖及李崇徴還
深專總戎政拔陵避蠕蠕南移渡河先是别将李叔仁
以拔陵來逼請求迎援深赴之前後降附二十萬人深
與行臺元纂表求恒州北别立郡縣安置降戸隨宜賑
賚息其亂心不從詔遣黄門侍郎楊置分散之於冀定
瀛三州就食深謂纂曰此軰復為乞活矣禍亂當由此
作既而鮮于脩禮叛於定州杜洛周反於幽州其餘降
戸猶在恒州遂欲推深為主深乃上書乞還京師令左
衞將軍楊津代深為都督以深為侍中右衞将軍定州
刺史時中山太守趙叔隆别駕崔融討賊失利臺使劉
審考覈未訖㑹賊逼中山深乃令叔隆防境審馳驛還
京云深擅相放縱城陽王徽與深有隙因此構之乃徵
深為吏部尚書兼中領軍及深至都肅宗不欲使徽深
相憾勑因宴㑹令相和解徽銜不已後河間王琛等為
鮮于脩禮所敗乃除深儀同三司大都督章武王融為
左都督裴衍為右都督並受深節度徽因奏靈太后構
深曰廣陽以愛子握兵在外不可測也乃勑章武王等
潜相防備融遂以勑示深深懼事無大小不敢自決靈
太后聞之乃使問深意状乃具言曰往者元义執權移
天徙日而徽託附無翼而飛今大眀反政任寄唯重以
徽𥚹心銜臣切骨臣以疎滯逺離京輦被其構阻無所
不為然臣昔不在其後自此以來飜成陵谷徽遂一歲
八遷位居宰相臣乃積年淹滯有功不錄自徽執政以
來非但抑臣而已北征之勲皆被擁塞将士告捷終無
片賞雖為表請多不蒙遂前留元摽據于盛樂後被重
圍析骸易子倒懸一隅嬰城二載賊散之後依階乞官
徽乃盤退不允所請而徐州下邳戍主賈勲法僧叛後
蹔被圍逼固守之勲比之未重乃立得州即授開國天
下之事其流一也功同賞異不平謂何又驃騎李崇北
征之日啟募八州之人聼用關西之格及臣在後依此
科賞復言北道征者不得同於關西定襄陵廟之至重
平城守國之要鎮若計此而論功亦何負於秦楚但以
嫉臣之故便欲望風排抑然其當途以來何直退勲而
已但是隨臣征者即便為所嫉統軍袁叔和曽經省訴
徽初言有理又聞北征隸臣為統應時變色復令臣兄
子仲顯異端訟臣緝緝翩翩謀相誹謗言臣惡者接以
恩顔稱臣善者即被嫌責甄琛曽理臣屈乃視之若仇
讐徐紇頗言臣短即待之如親戚又驃騎長史祖瑩昔
在軍中妄増首級矯亂戎行蠧害軍府獲罪有司避命
山澤直以謗臣之故徽乃還雪其罪臣府司馬劉敬比
送降人既到定州飜然背叛賊如決河豈其能擁且以
臣府參寮不免身首異處徽既怒遷捨其元惡(闕/)及胥
徒從臣行者莫不悚懼頃恒州之人乞臣為刺史徽乃
斐然言不可測及降戸結謀臣頻表啟徽乃因執言此
事及向定州逺彼姦惡又復論臣将有異志飜覆如此
欲相陷沒致令國朝遽賜遷代賊起之由誰使然也徽
既優幸任隆一世慕勢之徒於臣何有是故餘人攝選
車駕填門及臣居邊賓逰罕至臣近比為慮其為梗是
以孜孜乞赴京闕屬流人舉斧元戎垂翅復從後命自
安無所僶俛先驅不敢辭事及臣出都行塵未滅已聞
在後復生異議言臣將兒自隨證為可疑之兆忽稱此
以構亂悠悠之人復傳音響言左軍臣融右軍臣衍皆
受密勑伺察臣事徽既用心如此臣将何以自安竊以
天步未夷國難猶梗方伯之任於斯為急徽昔臨藩乃
有人譽及居端右蔑爾無聞今求出之為州使得申其
利用徽若外從所長臣無内慮之切脫蒙(闕/)公私幸甚
深以兵士頻經退散人無鬬情連營轉柵日行十里行
達交津隔水而陳賊脩禮常與葛榮謀後稍信朔州人
毛普賢榮常銜之普賢昔為深統軍及在交津深使人
諭之普賢乃有降意又使錄事參軍元晏説賊程殺鬼
果相猜貳葛榮遂殺普賢脩禮而自立榮以新得大衆
上下未安遂北度瀛州深便率衆北轉榮東攻章武王
融戰敗於白牛還深遂退走趨定州聞刺史楊津疑其
有異志乃止於州南佛寺停三日夜乃召都督毛謚等
六七人臂肩為約危難之際期相拯恤謚疑深意異乃
密告津云深謀不軌津遣謚討深深走出謚呌噪追躡
深與左右行至博陵郡界逢賊逰騎乃引詣葛榮賊徒
見深頗有喜者榮新自立内惡之乃害深荘帝追復王
爵贈司徒公諡曰忠武
子湛字士淵少有風尚荘帝初襲封孝静初累遷冀州
刺史所在聚斂風政不立入為侍中後行司州牧時齊
獻武王作相以湛頗有噐望啟超拜太尉公薨贈假黄
鉞大司馬尚書令諡曰文獻初湛名位漸重留連聲色
始以婢紫光遺尚書郎中宋逰道後乃私躭出為冀州
竊而攜去逰道大致紛紛乃云紫光湛父所寵湛母遺
已将致公文久乃停息論者兩非之
湛弟瑾尚書祠部郎後謀殺齊文襄事泄合門伏法
湛子法輪紫光所生也齊王矜湛覆滅乃啟原之復其
爵土
南安王余真君三年封吴王後改封南安王世祖暴崩
中常侍宗愛矯皇太后令迎余而立之然後發喪大赦
改年為永平余自以非次而立厚賞羣下取悦於衆為
長夜之飲聲樂不絶旬月之間帑藏空罄尤好弋獵出
入無度邊方告難余不恤之百姓憤惋而余晏如也宗
愛權恣日甚内外憚之余疑愛将謀變奪其權愛怒因
余祭廟夜殺余高宗葬以王禮諡曰隐
　
　
　
　
　
　
　
　
　
　
　
　
　魏書卷十八
　魏書卷十八考證
太武五王列傳○魏收書闕後人所補
太武皇帝十一男○(臣照/)按本書所載景穆帝晉王東
　平王臨淮王楚王南安王小兒猫兒虎頭龍頭凡十
　人而云十一男者蓋其一不特闕母氏而并未有名
　故不可得紀也
臨淮王譚傳所替成也○替北史作贊(臣人龍/)按文義
　當以贊字為順然唐書文藝傳杜審言曰我在久壓
　公等但恨不見替人今諺猶以替字作代字解或魏
　宗間語以代作為替成亦未可定
　
　
　
　
　
　魏書卷十八考證
欽定四庫全書
　魏書卷十九上
　　齊　　　　魏　　　　收　　　　撰
　列傳第七上
　　景穆十二王
　　陽平王　京兆王　濟隂王　汝隂王　樂浪王
　　廣平王
景穆皇帝十四男恭皇后生文成皇帝袁椒房生陽平
幽王新成尉椒房生京兆康王子推濟隂王小新成陽
椒房生汝隂靈王天賜樂浪厲王萬壽廣平殤王洛侯
母並闕孟椒房生任城康王雲劉椒房生南安惠王楨
城陽康王長壽慕容椒房生章武敬王太洛尉椒房生
樂陵康王胡兒孟椒房生安定靖王休趙王深早薨無
傳母闕魏舊太子後庭未有位號髙宗即位恭宗宮人
有子者並號為椒房
陽平王新成太安三年封拜征西大将軍後為内都大
官薨諡曰幽
長子安壽襲爵髙祖賜名頤累遷懐朔鎮大将都督三
道諸軍事北討詔徵赴京朂以戰伐之事對曰當仰仗
廟算使呼韓同渭橋之禮帝歎曰壯哉王言朕所望也
未發遭母憂詔遣侍臣以金革敦喻既殯而發與陸叡
集三道諸将議軍途所詣於是中道出黒山東道趨士
盧河西道向侯延河軍過大磧大破蠕蠕頤入朝詔曰
王之前言果不虚也後除朔州刺史及恒州刺史穆泰
謀反遣使推頤為主頤密以狀聞泰等伏誅帝甚嘉之
世宗景明元年薨於青州刺史諡曰莊王傳國至孫宗
𦙍肅宗時坐殺叔父賜死爵除
頤弟衍字安樂賜爵廣陵侯位梁州刺史表請假王以
崇威重詔曰可謂無厭求也所請不合轉徐州刺史至
州病重帝勅徐成伯乗傳療疾差成伯還帝曰卿定名
醫賚絹三千匹成伯辭請受一千帝曰詩云人之云亾
邦國殄瘁以是而言豈惟三千匹乎其為帝所重如此
後所生母雷氏卒表請解州詔曰先君餘尊之所厭禮
之明文季末陵遲斯典或廢侯既親王之子宜從餘尊
之義便可大功後卒於雍州刺史諡曰康侯衍性清慎
所在亷潔又不營産業歴牧四州皆有稱績亾日無歛
屍具子暢
暢弟融字叔融貌甚短陋驍武過人莊帝謀殺尒朱榮
以融為直閤将軍及尒朱兆入洛融逃人間
衍弟欽字思若位中書監尚書右僕射儀同三司欽色
尤黑故時人號為黒面僕射欽滛從兄麗妻崔氏為御
史中尉封回劾奏遇赦免尋除司州牧欽少好學早有
令譽時人語曰皇宗畧畧壽安思若及晚年貴重不能
有所匡益識者輕之欽曾託青州人髙僧壽為子求師
師至未幾逃去欽以讓僧壽僧壽性滑稽反謂欽曰凡
人絶粒七日乃死始經五朝便爾逃遁去食就信實有
所闕欽乃大慙於是待客稍厚後除司空公封鉅平縣
公於河隂遇害贈假黄鉞太師太尉公
子子孝字季業早有令譽年八嵗司徒崔光見而異之
曰後生領袖必此人也
京兆王子推太安五年封位侍中征南大将軍長安鎮
都大将子推性沉雅善於綏接秦雍之人服其威惠入
為中都大官察獄有稱顯祖将禪位於子推以大臣固
諫乃傳髙祖髙祖即位拜侍中本将軍開府儀同三司
青州刺史未至道薨
子太興襲拜長安鎮都大将以黷貨削除官爵後除祕
書監還復前爵拜統萬鎮将改封西河後改鎮為夏州
仍以太興為刺史除守衛尉卿初太興遇患請諸沙門
行道所有資財一時布施乞求病愈名曰散生齋及齋
後僧皆四散有一沙門方云乞齋餘食太興戲之曰齋
食既盡唯有酒肉沙門曰亦能食之因出酒一斗羊脚
一隻食盡猶言不飽及辭出後酒肉俱在出門追之無
所見太興遂佛前乞願向者之師當非俗人若此病得
差即捨王爵入道未幾便愈遂請為沙門表十餘上乃
見許時髙祖南討在軍詔皇太子於四月八日為之下
髪施帛二千匹既為沙門更名僧懿居嵩山太和二十
二年終
子昴字伯暉襲薨
子悰字魏慶襲孝静時累遷太尉錄尚書事司州牧青
州刺史薨於州贈假黄鉞太傅司徒公諡曰文悰寛和
有度量美容貌風望儼然得喪之間不見於色性清儉
不營産業身死之日家無餘財
昴弟仲景性嚴峭莊帝時兼御史中尉京師肅然每向
臺恒駕赤牛時人號赤牛中尉太昌初為河南尹奉法
無私時吏部尚書樊子鵠部下縱横又為盜竊仲景密
加收捕悉獲之咸即行決於是豪貴寒心出帝將西行
授仲景中軍大都督留京師齊獻武王欲至洛陽仲景
遂棄妻子而遁
仲景弟暹字叔照莊帝初除南兖州刺史在州猛暴多
所殺害元顥入洛暹據州不屈莊帝還宮封汝陽王遷
秦州刺史先時秦州城人屢為反覆暹盡誅之存者十
一二普泰元年除涼州刺史貪暴無極欲規府人及商
胡富人財物詐一臺符誑諸豪等云欲加賞一時屠戮
所有資財生口悉沒自入孝静時位侍中錄尚書事薨
贈太師錄尚書
子沖襲無子國絶
太興弟遥字太原有器望以左衛將軍從髙祖南征賜
爵饒陽男世宗初遭所生母憂表請解任詔以餘尊所
厭不許肅宗初累遷左光祿大夫仍領䕶軍遷冀州刺
史遥以諸胡先無籍貫姦良莫辨悉令造籍又以諸胡
設籍當欲税之以充軍用胡人不願乃共構遥云取納
金馬御史按驗事與胡同遥坐除名遥陳枉不已勅有
司重究乃披雪遷右光祿大夫時冀州沙門法慶既為
妖幻遂說渤海人李歸伯歸伯合家從之招率鄉人推
法慶為主法慶以歸伯為十住菩薩平魔軍司定漢王
自號大乗殺一人者為一住菩薩殺十人為十住菩薩
又合狂藥令人服之父子兄弟不相知識唯以殺害為
事於是聚衆殺阜城令破渤海郡殺害吏人刺史蕭寳
夤遣兼長史崔伯驎討之敗於煑棗城伯驎戰沒凶衆
遂盛所在屠滅寺舍斬戮僧尼焚燒經像云新佛出世
除去舊魔詔以遥為使持節都督北征諸軍事帥歩騎
十萬以討之法慶相率攻遥遥並擊破之遥遣輔國将
軍張虯等率騎追掩討破擒法慶并其妻尼惠暉等斬
之傳首京師後擒歸伯戮於都市初遥大功昆弟皆是
恭宗之孫至肅宗而本服絶故除遥等屬籍遥表曰竊
聞聖人所以南面而聼天下其不可得變革者則親也
尊也四世而緦服窮五世而袒免六世而親屬竭矣去
兹以往猶繫之以姓而弗别綴之以食而弗殊又律云
議親者非唯當世之屬親歴謂先帝之五世謹尋斯㫖
将以廣帝宗重磐石先皇所以變兹事條為此别制者
太和之季方有意於吳蜀經始之費慮深在初割減之
起蹔出當時也且臨淮王提分屬籍之始髙祖賜帛三
千匹所以重分離樂浪王長命亦賜縑二千匹所以存
慈睠此皆先朝殷勤克念不得已而然者也古人有言
百足之蟲至死不僵者以其輔已者衆臣誠不欲妄親
太階茍求潤屋但傷大宗一分則天子屬籍不過十數
人而已在漢諸王之子不限多少皆列土而封謂之曰
侯至于魏晉莫不廣胙河山稱之曰公者蓋惡其大宗
之不固骨肉之恩疎矣臣去皇上雖是五世之遠於先
帝便是天子之孫髙祖所以國秩祿賦復給衣食后族
唯給其賦不與衣食者欲以别外内限異同也今諸廟
之感在心未忘行道之悲儵然已及其諸封者身亾之
日三年服終然後改奪今朝廷猶在遏密之中便議此
事實用未安詔付尚書博議以聞尚書令任城王澄尚
書左僕射元暉奏同遥表靈太后不從卒諡曰宣公
遥弟恒字景安粗渉書史恒以春秋之義為名不以山
川表求改名芝歴位太常卿中書監侍中後於河隂遇
害赠太傅司徒公諡曰宣穆公
濟隂王小新成和平二年封頗有武畧庫莫奚侵擾詔
新成率衆討之新成乃多為毒酒賊既漸逼便棄營而
去賊至喜而競飲聊無所備遂簡輕騎因醉縱擊俘馘
甚多後位外都大官薨贈大将軍諡曰惠公
子鬰字伏生襲位開府為徐州刺史以黷貨賜死國除
長子弼字邕明剛正有文學位中散大夫以世嫡應襲
先爵為季父尚書僕射麗因于氏親寵遂奪弼王爵横
授同母兄子誕於是弼絶棄人事託疾還私第世宗徵
為侍中弼上表固讓入嵩山以穴為室布衣蔬食卒建
義元年子暉業訴復王爵永安三年追贈尚書令司徒
公諡曰文獻初弼嘗夢人謂之曰君身不得傳世封其
紹先爵者君長子紹遠也弼覺即語暉業終如其言
暉業少險薄多與寇盜交通長乃變節渉子史亦頗屬
文而慷慨有志節歴位司空太尉加特進領中書監錄
尚書事齊文襄嘗問之曰比何所披覽對曰數尋伊霍
之傳不讀曹馬之書暉業以時運漸謝不復圖全唯事
飲啗一日三羊三日一犢又嘗賦詩云昔居王道泰濟
濟富羣英今逢世路阻狐兎鬱縱横齊初降封美陽縣
公開府儀同三司特進暉業之在晉陽也無所交通居
常閑暇乃撰魏藩王家世號為辨宗室録四十卷行
於世
暉業弟昭業頗有學尚位諫議大夫莊帝将幸洛南昭
業立於閶闔門外扣馬諫帝避之而過後勞勉之位給
事黄門侍郎衛将軍石光祿大夫卒諡曰文侯
鬱弟偃字仲琁位太中大夫卒
子誕字曇首初誕伯父鬱以貪汙賜死爵除景明三年
誕訴云伯鬱前朝之封正以年長襲封以罪除爵爵由
謬襲襲應歸正詔以偃正元妃息曇首濟隂王嫡孫可
聼紹封以纂先緒誕既襲爵除齊州刺史在州貪暴大
為人患牛馬騾驢無不逼奪家之奴隸悉迫取良人為
婦有沙門為誕採藥還而見之誕曰師從外來有何消
息對曰唯聞王貪願王早代誕曰齊州七萬戸吾至來
一家未得三十錢何得言貪後為御史中尉元纂所糾
會赦免薨諡曰静王
子撫字伯懿襲莊帝初為從兄暉業訴奪王爵
偃弟麗字寳掌位兼宗正卿右衛将軍遷光祿勲宗正
右衛如故時秦州屠各王法智推州主簿呂茍兒為主
號建明元年置立百官攻逼州郡涇州人陳瞻亦聚衆
自稱王號聖明元年詔以麗為使持節都督秦州刺史
與别駕楊椿討之茍兒率衆十餘萬屯孤山列據諸險
圍逼州城麗出擊大破之便進軍永洛賊徒逆戰麗夜
擊走之行秦州事李韶破茍兒于孤山乗勝追奔三十
里獲其父母妻子斬賊王五人其餘相繼歸降諸城之
圍亦悉奔散茍兒率其王公三十餘人詣麗請罪椿又
斬瞻麗因平賊之勢枉掠良善七百餘人世宗嘉其功
詔有司不聼追檢拜雍州刺史為政嚴酷吏人患之其
妻崔氏誕一男麗遂出州獄囚死及徒流案未申臺者
一時放免遷冀州刺史入為尚書左僕射帝問曰聞公
在州殺戮無理枉濫非一又大殺道人對曰臣在冀州
可殺道人二百許人亦復何多帝曰一物不得其所若
納諸隍況殺道人二百而言不多麗脫冠謝賜坐卒諡
曰威
子顯和少有節操歴司徒記室參軍司徒崔光每見之
曰元參軍風流清秀容止閑雅乃宰相之器除徐州安
東府長史刺史元法僧叛顯和與戰被擒執手命與連
坐顯和曰顯和與阿翁同源别泒皆是磐石之宗一朝
以地外叛若遇董狐能無慙徳遂不肻坐法僧猶欲慰
喻顯和曰乃可死作惡鬼不能生為叛臣及将殺之神
色自若建義初贈秦州刺史
汝隂王天賜和平三年封拜鎮南大将軍虎牢鎮都大
将後為内都大官髙祖初殿中尚書胡莫寒簡西部勅
勒豪富兼丁者為殿中武士而大納財貨簡選不平衆
怒殺莫寒及髙平假鎮将奚陵於是諸部勅勒悉叛詔
天賜與給事中羅雲督諸軍討之前鋒勅勒詐降雲信
之副将元伏曰勅勒色動恐将有變今不設備将為所
圖雲不從勅勒輕騎數千襲殺雲天賜僅得自全後除
征北大将軍䕶匈奴中郎将累遷懐朔鎮大将坐貪殘
恕死削除官爵卒髙祖哭於思政觀贈本爵葬從王禮
諡曰靈王
子逞字萬安卒於齊州刺史諡曰威
逞子慶和東豫州刺史為蕭衍将所攻舉城降之衍以
為北道總督魏王至項城朝廷出師討之望風退走衍
責之曰言同百舌膽若鼷鼠遂徙合浦
逞弟汎字普安自元士稍遷營州刺史性貪殘人不堪
命相率逐之汎走平州後除光祿大夫宗正卿封東燕
縣男於河隂遇害
天賜第五子脩義字壽安渉獵書傳頗有文才為高祖
所知自元士稍遷左将軍齊州刺史脩義以齊州頻喪
刺史累表固辭詔曰脩短有命吉凶由人何得過致憂
憚以乖維城之寄違凶就吉時亦有之可聼更立館宇
於是移理東城脩義為政寛和愛人在州四嵗不殺一
人百姓以是追思之遷秦州刺史肅宗初表陳庶人禧
庶人愉等請宥前愆賜葬陵域靈太后詔曰收葬之恩
事由上㫖藩岳何得越職干陳在州多受納累遷吏部
尚書及在銓衡唯事貨賄授官大小皆有定價時中散
大夫高居者有㫖先敘時上黨郡缺居遂求之脩義私
已許人抑居不與居大言不遜脩義命左右牽曵之居
對大衆呼天唱賊人問居曰白日公庭安得有賊居指
脩義曰此座上者違天子明詔物多者得官京師白劫
此非大賊乎脩義失色居行罵而出後欲邀車駕論脩
義罪狀左僕射蕭寳夤諭之乃止二秦反假脩義兼向
書右僕射西道行臺行秦州事為諸軍節度脩義性好
酒每飲連日遂遇風病神明昏喪雖至長安竟無部分
之益元志敗沒賊東至黒水更遣蕭寳夤討之以脩義
為雍州刺史卒於州贈司空諡曰文
子均位給事黄門侍郎
樂浪王萬壽和平三年封拜征東大将軍鎮和龍性貪
暴徵還道憂薨諡曰厲王
子康王樂平襲薨
子長命襲坐殺人賜死國除
子忠肅宗時復前爵位太常少卿出帝汎舟天淵池命
宗室諸王陪宴忠愚而無智性好衣服遂著紅羅襦繡
作領碧紬袴錦為緣帝謂曰朝廷衣冠應有常式何為
著百戲衣忠曰臣少來所愛情存綺羅歌衣舞服是臣
所願帝曰人之無良乃至此乎
廣平王洛侯和平二年封薨諡曰殤無子後以陽平幽
王第五子匡後之
匡字建扶性耿介有氣節高宗器之謂曰叔父必能儀
刑社稷匡輔朕躬今可改名為匡以成克終之美世宗
即位累遷給事黄門侍郎茹皓始有寵百寮微憚之世
宗曾於山陵還詔匡陪乗又命皓登車皓褰裳将上匡
諫止世宗推之令下皓恨匡失色當時壯其忠謇世宗
親政除肆州刺史匡既忤皓懼為所害亷慎自修甚有
聲績遷恒州刺史徵為大宗正卿河南邑中正匡奏親
王及始藩二藩王妻悉有妃號而三藩已下皆謂之妻
上不得同為妃名而下不及五品已上有命婦之號竊
為疑詔曰夫貴於朝妻榮於室婦女無定升從其夫三
藩既啓王封妃名亦宜同等妻者齊也理與已齊可從
妃例自是三藩王妻名號始定後除度支尚書匡表引
樂陵章武之例求紹洛侯封詔付尚書議尚書奏聼襲
封以明興絶之義匡與尚書令高肇不平常無降下之
色時世宗委政於肇朝廷傾憚唯匡與肇抗衡先自造
棺置於廳事意欲輿棺詣闕論肇罪惡自殺切諫肇聞
而惡之後因與太常劉芳議争權量遂與肇聲色御史
中尉王顯奏匡曰自金行失御羣偽競興禮壞樂崩彞
倫攸斁大魏應期奄有四海高祖孝文皇帝以睿聖統
天克復舊典乃命故中書監高閭廣旌儒林推尋樂府
依据六經參諸國志以黍裁寸将均周漢舊章屬雲構
中遷尚未云就高祖睿思𤣥深參考經記以一黍之大
用成分體凖之為尺宣布施行暨正始中故太樂令公
孫崇輒自立意以黍十二為寸别造尺度定律刋鍾皆
向成訖表求觀試時敕太常卿臣芳以崇造既成請集
朝英議其得否芳疑崇尺度與先朝不同察其作者於
經史復異推造鮮據非所宜行時尚書令臣肇清河王
懌等以崇造乖謬與周禮不同遂奏臣芳依周禮更造
成訖量校從其善者而芳以先朝尺度事合古典乃依
前詔書以黍刋寸並呈朝廷用裁金石于時議者多云
芳是唯黄門侍郎臣孫惠蔚與崇扶同二途參差頻經
考議而尚書令臣肇以芳造崇物故之後而惠蔚亦造
一尺仍云扶以比崇尺自相乖背量省二三謂芳為得
而尚書臣匡表云劉孫二尺長短相傾稽考兩律所容
殊異言取中黍校彼二家云並參差抑中無所自立一
途請求議判當時議者或是於匡兩途舛駮未即時定
肇又云權斛斗尺班行已久今者所論豈喻先㫖宜仰
依先朝故尺為定自爾以後而匡與肇厲言都座聲色
相加高下失其常倫噂競無復彞序匡更表列據已十
是云芳十非又云肇前被敕㫖共芳營督規立鍾石之
名希播製作之譽乃憑樞衡之尊藉舅氏之勢與奪任
心臧否自已阿黨劉芳遏絶臣事望勢雷同者接以恩
言依經按古者即被怒責雖未指鹿化馬移天徙日實
使藴藉之士聳氣坐端懐道之夫結舌筵次又言芳昔
與崇競恒言自作今共臣論忽稱先朝豈不前謂可行
輒欲自取後知錯謬便推先朝殊非大臣之體深失為
下之義復考校勢臣之前量度偏頗之手臣必刖足内
朝抱璞人外囂言肆意彰於朝野然匡職當出納獻替
所在斗尺權度正是所司若已有所見能練臧否宜應
首唱義端早辨諸惑何故嘿心隨從不闗一言見芳成
事方有此語計芳才學與匡殊懸所見淺深不應相匹
今乃始發恐此由心借智於人規成虚譽況匡表云所
據銅權形如古誌明是漢作非莽别造及案權銘云黄
帝始祖徳布於虞虞帝始祖徳布於新若莽佐漢時事
寧有銘偽新之號哉又尋莽傳云莽居攝即變漢制度
考校二證非漢權明矣復云芳之所造又短先朝之尺
臣既比之權然相合更云芳尺與千金堰不同臣復量
比因見其異二三浮濫難可據凖又云共構虚端妄為
疑似託以先朝云非已製臣按此欺詐乃在於匡不在
於芳何以言之芳先被勅專造鍾律管籥優劣是其所
裁權斛尺度本非其事比前門下索芳尺度而芳牒報
云依先朝所班新尺復應下黍更不増損為造鍾律調
正分寸而已檢匡造時在牒後一嵗芳於爾日匡未共
争已有此牒豈為詐也計崇造寸積黍十二羣情共知
而芳造寸唯止十黍亦俱先朝詔書以黍成寸首尾歴
然寧有輒欲自取之理肇任居端右百寮是望言行動
静必副具瞻若恃權阿黨詐託先詔将指鹿化馬徙日
移天即是魏之趙高何以宰物肇若無此匡既誣毁宰
相訕謗明時豈應談議之間便有指鹿之事可否之際
輕生刖足之言趙高矯惑事屬衰秦卞和抱璞時遇暴
楚何宜以濟濟之朝而有斯謗者哉阻惑朝聼不敬至
甚請以肇匡並禁尚書推窮其原付廷尉定罪詔曰可
有司奏匡誣肇處匡死刑世宗恕死降為光禄大夫又
兼宗正卿出為兗州刺史匡臨發帝引見於東堂勞勉
之匡猶以尺度金石之事國之大經前雖為南臺所彈
然猶許更議若議之日願聼臣暫赴世宗曰劉芳學高
一時深明典故其所據者與先朝尺乃寸過一黍何得
復云先朝之意也兗州既所執不經後議之日何待赴
都也肅宗初入為御史中尉匡嚴於彈紏始奏于忠次
彈高聰等免官靈太后並不許以違其糾惡之心又慮
匡辭解欲奨安之進號安南将軍後加鎮東将軍匡屢
請更權衡不已於是詔曰謹權審度自昔令典定章革
歴往代良規匡宗室賢亮留心既久可令更集儒貴以
時驗決必務權衡得衷令寸籥不舛又詔曰故廣平殤
王洛侯體自恭宗茂年薨殞國除祀廢不祀忽諸匡親
同若子私繼嵗久宜樹維城永兹磐石可特襲王爵封
東平郡王匡所制尺度訖請集朝士議定是非詔付門
下尚書三府九列議定以聞太師高陽王雍等議曰伏
惟高祖創改權量已定匡今新造微有參差且匡云所
造尺度與漢志王莽權斛不殊又晉中書監荀朂云後
漢至魏尺長於古四分有餘於是依周禮積黍以起度
量惟古玉律及鍾遂改正之尋朂所造之尺與高祖所
定毫釐畧同又侍中崔光得古象尺于時亦凖議令施
用仰惟孝文皇帝徳邁前王睿明下燭不刋之式事難
變改臣等參論請停匡議永遵先皇之制詔從之匡每
有奏請尚書令任城王澄時致執奪匡剛隘内遂不平
先所造棺猶在僧寺乃復修事将與澄相攻澄頗知之
後将赴省與匡逢遇騶卒相撾朝野駭愕澄因是奏匡
罪狀三十餘條廷尉處以死刑詔付八座議特加原宥
削爵除官三公郎中辛雄奏理之後特除平州刺史徙
青州刺史尋為闗右都督兼尚書行臺遇疾還京孝昌
初卒諡曰文貞後追復本爵改封濟南王
第四子獻襲齊受禪爵例降
　
　
　
　
　
　
　
　
　
　
　
　
　
　魏書卷十九上
　魏書卷十九上考證
景穆十二王列傳上○魏收書闕後人所補
樂浪王萬壽傳○浪目錄作良
　
　
　
　
　
　
　
　
　
　
　
　
　魏書卷十九上考證
欽定四庫全書
　魏書卷十九中
　　齊　　　　魏　　　　　收　　　　撰
　列傳第七中
　　景穆十二王
　　任城王
任城王雲年五歲恭宗崩號哭不絶聲世祖聞之而呼
抱之泣曰汝何知而有成人之意也和平五年封拜使
持節侍中征東大將軍和龍鎮都大將顯祖時拜都督
中外諸軍事中都坐大官聽理民訟甚收時譽延興中
顯祖集羣寮欲禪位於京兆王子推王公卿士莫敢先
言雲進曰陛下方隆太平臨覆四海豈得上違宗廟下
棄兆民父子相傳其来久矣皇魏之興未之有革皇儲
正統聖徳夙章陛下必欲割捐塵務頤神清曠者冡副
之寄宜紹寶厯若欲捨儲輕移宸極恐非先聖之意駭
動人情又天下是祖宗之天下而陛下輒改神器上乖
七廟之靈下長姦亂之道此是禍福所由願深思慎之
太尉源賀又進曰陛下今欲外選諸王而禪位于皇叔
者臣恐春秋蒸嘗昭穆有亂脫萬世之後必有逆饗之
譏深願思任城之言東陽公元丕等進曰皇太子雖聖
徳夙彰然實沖幼陛下富於春秋始覽機政普天景仰
率土傒心欲隆獨善不以萬物為意其若宗廟何其若
億兆何顯祖曰儲宮正統受終文祖羣公相之有何不
可於是傳位於髙祖後蠕蠕犯塞雲為中軍大都督從
顯祖討之遇於大磧事具蠕蠕傳後仇池氐反以雲為
征西大將軍討平之除都督徐兖二州緣淮諸軍事征
東大將軍開府徐州刺史雲以太妃蓋氏薨表求解任
顯祖不許雲悲號動疾乃許之性善撫綏得徐方之心
為百姓所追戀送遺錢貨一無所受顯祖聞而嘉之復
拜侍中中都大官賜帛千匹羊千口出為冀州刺史仍
本將軍雲留心政事甚得下情於是合州請户輸絹五
尺粟五升以報雲恩髙祖嘉之遷使持節都督陜西諸
軍事征南大將軍長安鎮都大將雍州刺史雲廉謹自
修留心庶獄挫抑豪彊羣盗息止州民頌之者千有餘
人文明太后嘉之賜帛千匹太和五年薨於州遺令薄
葬勿受賵襚諸子奉遵其㫖喪至京師車駕親臨哭之
哀慟贈以本官諡曰康陪葬雲中之金陵
雲長子澄字道鎮少而好學及康王薨澄居喪以孝聞
襲封加征北大將軍髙祖時蠕蠕犯塞加澄使持節都
督北討諸軍事以討之蠕蠕遁走又以氐羌反叛除都
督梁益荆三州諸軍事征南大將軍梁州刺史文明太
后引見澄誡厲之顧謂中書令李沖曰此兒風神吐發
徳音閑婉當為宗室領袖是行使之必稱我意卿但記
之我不妄談人物也梁州氐帥楊仲顯婆羅楊卜兄弟
及符叱盤等自以居邊地險世為凶狡澄至州量彼風
俗誘導懷附表送婆羅授仲顯循城鎮副將楊卜廣業
太守叱槃固道鎮副將自餘首帥各随才而用之款附
者賞違命加誅於是仇池帖然西南款順加侍中賜衣
一襲乘馬一匹以旌其能後轉征東大将軍開府徐州
刺史甚有聲績朝於京師引見於皇信堂髙祖詔澄曰
昔鄭子産鑄刑書而晉叔向非之此二人皆是賢士得
失竟誰對曰鄭國寡弱攝於彊鄰民情去就非刑莫制
故鑄刑書以示威雖乖古式合今權道隨時濟世子産
為得而叔向譏議示不忘古可與論道未可語權髙祖
曰任城當欲為魏之子産也澄曰子産道合當時聲流
竹素臣既庸近何敢庶幾今陛下以四海為家宣文徳
以懐天下但江外尚阻車書未一季世之民易以威伏
難以禮治愚謂子産之法猶應暫用大同之後便以道
化之髙祖心方革變深善其對笑曰非任城無以識變
化之體朕方剏改朝制當與任城共萬世之功耳後徴
為中書令改授尚書令蕭賾使庾蓽来朝蓽見澄音韻
遒雅風儀秀逸謂主客郎張彝曰往魏任城以武著稱
今魏任城乃以文見羙也時詔延四廟之子下逮𤣥孫
之胄申宗宴於皇信堂不以爵秩為列悉序昭穆為次
用家人之禮髙祖曰行禮已畢欲令宗室各言其志可
率賦詩特令澄為七言連韻與髙祖往復賭賽遂至極
懽際夜乃罷後髙祖外示南討意在謀遷齋於明堂左
个詔太常卿王諶親令龜卜易筮南伐之事其兆遇革
髙祖曰此是湯武革命順天應人之卦也羣臣莫敢言
澄進曰易言革者更也將欲應天順人革君臣之命湯
武得之為吉陛下帝有天下重光累葉今日卜征乃可
伐叛不得云革命此非君人之卦未可全為吉也髙祖
厲聲曰象云大人虎變何言不吉也澄曰陛下龍興既
久豈可方同虎變髙祖勃然作色曰社稷我社稷任城
而欲沮衆也澄曰社稷誠知陛下之社稷然臣是社稷
之臣子豫參顧問敢盡愚衷髙祖既銳意必行惡澄此
對久之乃解曰各言其志亦復何傷車駕還宮便召澄
未及昇階遙謂曰向者之革卦今更欲論之明堂之忿
懼衆人競言阻我大計故厲色怖文武耳想解朕意也
乃獨謂澄曰今日之行誠知不易但國家興自北土徙
居平城雖富有四海文軌未一此間用武之地非可文
治移風易俗信為甚難崤函帝宅河洛王里因兹大舉
光宅中原任城意以為何如澄曰伊洛中區均天下所
據陛下制御華夏輯平九服蒼生聞此應當大慶髙祖
曰北人戀本忽聞將移不能不驚擾也澄曰此既非常
之事當非常人所知唯須決之聖懷此輩亦何能為也
髙祖曰任城便是我之子房加撫軍大将軍太子少保
又兼尚書左僕射及駕幸洛陽定遷都之䇿髙祖詔曰
遷移之㫖必湏訪衆當遣任城馳驛向代問彼百司論
擇可否近日論革今真所謂革也王其勉之既至代都
衆聞遷詔莫不驚駭澄援引今古徐以曉之衆乃開伏
澄遂南馳還報會車駕於滑臺髙祖大悅曰若非任城
朕事業不得就也從幸鄴宮除吏部尚書及幸代車駕
北巡留澄銓簡舊臣初魏自公侯以下迄于選臣動有
萬數冗散無事澄品為三等量其優劣盡其能否之用
咸無怨者駕還洛京復兼右僕射髙祖至北邙遂幸洪
池命澄侍昇龍舟因賦詩以序懷高祖曰朕昨夜夢一
老公頭鬢皓白正理冠服拜立路左朕怪而問之自云
晉侍中嵇紹故此奉迎神爽卑懼似有求焉澄對曰晉
世之亂嵇紹以身衞主殞命御側亦是晉之忠臣比干
遭紂兇虐忠諫剖心可謂殷之良士二人俱死於王事
墳塋竝在於道周然陛下徙御殷洛經瀍墟而弔比干
至洛陽而遺嵇紹當是希恩而感夢髙祖曰朕何徳能
幽感逹士也然實思追禮先賢標揚忠懿比干嵇紹皆
是古之誠烈而朕務濃於比干禮略於嵇紹情有愧然
既有此夢或如任城所言於是求其兆城遣使弔祭焉
蕭鸞既殺蕭昭業而自立昭業雍州刺史曹虎請以襄
陽内附分遣諸將車駕將自赴之豫州又表虎奉誠之
使不復重來髙祖引澄及咸陽王禧彭城王勰司徒馮
誕司空穆亮鎮南李沖等議之高祖曰比得邉州表云
襄陽慕化朕將鳴鑾江沔為彼聲勢今復表稱更無後
信於行留之計竟欲如何禧等或云宜行或言宜止髙
祖曰衆人紛紜意見不等朕莫知所從必欲盡行留之
勢使言理俱暢者宜有客主共相起發任城與鎮南為
應留之議朕當為宜行之論諸公俱坐聼得失長者從
之於是髙祖曰二賢試言留計也沖對曰臣等正以徒
御草剏人斯樂安内而應者未審不宜輕爾動發髙祖
曰襄陽款問似當是虚亦知初遷之民無宜勞役脫歸
誠有實即當乘其悅附遠則有會稽之會近則略平江
北如其送款是虚且可遊巡淮楚問民之瘼使彼土蒼
生知君徳之所在復何所損而惜此一舉脫降問是實
而停不撫接不亦稽阻款誠毁朕大略也澄曰降問若
審應有表質而使人一返静無音問其詐也可見今代
遷之衆人懷戀本細累相攜始就洛邑居無一椽之室
家闕儋石之糧而使怨苦即戎泣當白刄恐非歌舞之
師也今兹區字初構又東作方興正是子來百堵之日
農夫肆力之秋宜寛彼逋誅惠此民庶且三軍已援無
稽赴接茍其款實力足納撫待剋平襄沔然後動駕今
無故勞涉空為往返恐挫損天威更成賊膽願上覽盤
庚始遷之艱難下矜詩人由庚之至詠輯寧新邑惠康
億兆而司空亮以為宜行公卿皆同之澄謂亮曰公在
外見旌鉞既張而有憂色每聞談論不願此行何得對
聖顔更如斯之語也面背不同事渉欺佞非所謂論道
之徳更失國士之體或有傾側當由公輩佞臣李沖曰
任城王可謂忠於社稷願陛下深察其言臣等在外皆
憚征行唯貴與賤不謀同辭仰願聖心裁其可否髙祖
曰任城適以公等從朕有如此論不從朕者何必皆忠
而通識安危也小忠是大忠之賊無乃似諸澄曰臣既
愚闇不識大理所可言者雖渉小忠要是竭盡微款不
知大忠者竟何據髙祖曰任城脫居台鼎之任欲令大
忠在已也澄曰臣誠才非台弼智闕和鼎脫得濫居公
鉉庶當官而行不負愚志髙祖大笑澄又謂亮曰昔汲
黯於漢武前面折公孫食脫粟飯臥布被云其詐也于
時公孫謙讓下之武帝歎汲黯至忠公孫長者二人稱
賢公既道均昔士願思長者之言髙祖笑曰任城欲自
比汲黯也且所言是公未知得失所在何便謝司空也
駕遂南伐五等開建食邑一千户後從征至懸瓠以篤
疾還京駕餞之汝濆賦詩而别車駕還洛引見王公侍
臣於清徽堂髙祖曰此堂成來未與王公行宴樂之禮
後東閤廡堂粗復始就故今與諸賢欲無髙而不升無
小而不入因之流化渠髙祖曰此曲水者亦有其義取
乾道曲成萬物無滯次之洗煩池髙祖曰此池中亦有
嘉魚澄曰此所謂魚在在藻有頒其首髙祖曰且取王
在靈沼於牣魚躍次之觀徳殿髙祖曰射以觀徳故遂
命之次之凝閑堂髙祖曰名目要有其義此葢取夫子
閑居之義不可縱奢以忘儉自安以忘危故此堂後作
茅茨堂謂李沖曰此東曰歩元廡西曰遊凱廡此堂雖
無唐堯之君卿等當無愧於元凱沖對曰臣既遭唐堯
之君不敢辭元凱之譽髙祖曰光景垂落朕同宗則有
載考之義卿等將出無遠何得黙爾不示徳音即命黄
門侍郎崔光郭祚通直郎邢巒崔休等賦詩言志燭至
公卿辭退李沖再拜上千萬歲壽髙祖曰卿向以燭至
致辭復獻千萬之壽朕報卿以南山之詩髙祖曰燭至
辭退庶姓之禮在夜載考宗族之義卿等且還朕與諸
王宗室欲成此夜飲又從幸鄴還洛以出納之勞增邑
五百户坐公事免官尋兼吏部尚書恒州刺史穆泰在
州謀反推朔州刺史陽平王頤為主頤表其狀髙祖召
澄入見凝閑堂曰適得陽平表曰穆泰謀為不軌招誘
宗室脫或必然遷京甫爾北人戀舊南北紛擾朕洛陽
不立也此事非任城不辦可謂我力疾向北如其弱也
直往擒翦若其勢彊可承制發并肆兵以殄之雖知王
患既是國家大事不容辭也澄曰泰等愚惑正戀本為
此非有遠圖臣誠怯弱不憚是輩雖復患惙豈敢有辭
謹當罄盡心力繼之以死願陛下勿憂髙祖笑曰得任
城此行朕復何憂也遂授節銅虎竹使符御仗左右仍
行恒州事行逹鴈門太守夜告泰已握衆西就陽平城
下聚結唯見弓仗澄聞便速進時右丞孟斌曰事不可
量湏依勅召并肆兵然後徐動澄曰泰既構逆應據堅
城而更迎陽平度其所為似當勢弱泰既不相拒無故
發兵非宜也但速往鎮之民心自定遂倍道兼行出其
不意又遣治書侍御史李煥先赴至即擒泰民情怡然
窮其黨與罪人皆得鉅鹿公陸叡安樂侯元隆等百餘
人皆獄禁具狀表聞髙祖覽表大悅召集公卿以下以
表示之曰我任城可謂社稷臣也尋其罪案正復臯陶
斷獄豈能過之顧謂咸陽王等曰汝等脫當其處不能
辦此車駕尋幸平城勞澄曰任城此行深副逺寄對曰
陛下威靈逺被罪人無所逃刑臣何勞之有引見逆徒
無一人稱枉時人莫不歎之髙祖顧謂左右曰昔仲尼
云聽訟吾猶人也必也使無訟乎然聖人之聽訟殆非
常人所匹必也無訟今日見之矣以澄正尚書車駕南
伐留澄居守復兼右僕射澄表請以國秩一歳租布帛
助供軍資詔受其半髙祖幸鄴值髙車樹者反叛車駕
將親討之澄表諫不宜親行會江陽王繼平之乃止髙
祖還洛引見公卿髙祖曰營國之本禮教為先朕離京
邑以來禮教為日新以不澄對曰臣謂日新髙祖曰朕
昨入城見車上婦人冠帽而著小襦襖者若為如此尚
書何為不察澄曰著猶少於不著者髙祖曰深可怪也
任城意欲令全著乎一言可以喪邦者斯之謂歟可命
史官書之又曰王者不降佐於蒼昊皆拔才而用之朕
失於舉人任許一羣婦人輩竒事當更銓簡耳任城在
省為舉天下綱維為當署事而已澄曰臣實署事而已
髙祖曰如此便一令史足矣何待任城又曰我遣舍人
宣詔何為使小人聞之澄曰時雖有幹吏去榜亦遠髙
祖曰遠則不聞聞則不遠既得聞詔理故可知於是留
守羣臣遂免冠謝罪尋除尚書右僕射蕭寶卷遣其太
尉陳顯逹入寇漢陽是時髙祖不豫引澄入見清徽堂
詔曰顯逹侵亂沔陽不安朕不親行莫攘此賊朕疾患
淹年氣力惙敝如有非常委任城大事是役任城必湏
從朕澄涕泣對曰臣謹當竭股肱之力以命上報遂從
駕南伐髙祖崩澄受顧命世宗初有降人嚴叔懋告尚
書令王肅遣孔思逹潛通寳卷圖為叛逆寳卷遣俞公
喜送勅於肅公喜還南肅與裴叔業馬為信澄信之乃
表肅將叛輒下禁止咸陽北海二王奏澄擅禁宰輔免
官歸第尋出為平西將軍梁州刺史辭以母老除安東
將軍相州刺史復固辭改授安西將軍雍州刺史尋徴
赴季秋講武除都督淮南諸軍事鎮南大將軍開府揚
州刺史下車封孫叔敖之墓毁蔣子文之廟頻表南伐
世宗不許又辭母老乞解州任寢而不報加散騎常侍
澄表曰臣參訓先朝藉規有日前言舊軌頗亦聞之又
昔在恒代親習皇宗熟祕序(疑/)庭無闕日臣每於侍坐
先帝未嘗不以書典在懷禮經為事周旋之則不輟於
時自鳯舉中京方隆禮教宗室之範每蒙委及四門之
選負荷銓量自先皇升遐未遑修述學宮虚荷四門之
名宗人有闕四時之業青衿之緒於兹将廢臣每惟其
事竊所傷懷伏惟聖略宏遠四方罕務宴安之辰於是
乎在何為太平之世而令子衿之歎興焉聖明之日而
使宗人之訓闕焉愚謂可勅有司修復皇宗之學開闢
四門之教使將落之族日就月將詔曰胄子崇業自古
盛典國均之訓無應久廢尚書更可量宜修立澄又表
母疾解州任不聽蕭衍將張囂之寇陷夷陵戍澄遣輔
國將軍成興歩騎赴討大破之復夷陵囂之遁走又遣
長風戍主竒道顯攻蕭衍隂山戍破之斬其戍主龍驤
將軍都亭侯梅興祖仍引攻白稾戍又破之斬其寧朔
將軍關内侯呉道爽澄表曰蕭衍頻斷東闗欲令巢湖
汎溢湖周回四百餘里東闗合江之際廣不過數十歩
若賊計得成大湖傾注者則淮南諸戍必同晉陽之事
矣又吴楚便水且灌且掠淮南之地將非國有壽陽去
江五百餘里衆庶惶惶竝懼水害脫乘民之願攻敵之
虚豫勒諸州纂集士馬首秋大集則南瀆可為飲馬之
津霍嶺必成徙倚之觀事貴應機經略湏早縱混一不
可必果江西自是無虞若猶豫緩圖不加除討闗塞旣
成襄陵方及平原民戍定為魚矣詔發冀定瀛相并濟
六州二萬人馬一千五百匹令仲秋之中畢會淮南并
壽陽先兵三萬委澄經略先是朝議有南伐之意以蕭
寳夤為東揚州刺史據東城陳伯之為江州刺史戍陽
石以澄總督二鎮授之節度至是勒兵進討以東闗水
衝大峴險要東闗縱水陽石合肥有急懸之切不圖大
峴則歴陽有乘險之援淮陵陸道九山水路竝宜經略
於是遣統軍傅豎眼王神念等進次大峴東闗九山淮
陵皆分部諸將倍道據之總勒大衆絡繹相接而神念
剋其闗要潁川二城斬衍軍主費尼而寧朔將軍韋惠
龍驤將軍李伯由仍固大峴澄遣統軍党法宗傅豎眼
等進軍剋之遂圍白塔牽城數日之間便即逃潰衍青
溪戍望風散走衍徐州刺史司馬明素率衆三千欲援
九山徐州長史潘伯隣規固淮陵寧朔將軍王夑負險
焦城法宗進克焦城破淮陵擒明素斬伯隣其濟隂太
守王厚彊廬江太守裴邃即亦奔退詔澄曰將軍文徳
内昭武功外暢奮揚大略將蕩江呉長旌始舒賊徒懾
氣鋭旅方馳東闗席卷想江湖弭波在旦夕耳所送首
虜竝已聞之初澄出討之後衍將姜慶真襲據壽春外
郭齊王蕭寳夤擊走之長史韋績坐免官澄以在外無
坐遂攻鍾離又詔鍾離若食盡三月已前固有可剋如
至四月淮水泛長舟行無礙宜善量之前事捷也此實
將軍經略勲有常焉如或以水盛難圖亦可為萬全之
計不宜昧利無成以貽後悔也蕭衍冠軍將軍張惠紹
遊擊將軍殷暹驍騎將軍趙景悅龍驤將軍張景仁等
率衆五千送糧鍾離澄遣統軍王足劉思祖等邀撃惠
紹等大破之獲惠紹殷暹景仁及其屯騎校尉史文淵
等軍主以上二十七人既而遇雨淮水暴長引歸壽春
還既狼狽失兵四千餘人頻表解州世宗不許有司奏
軍還失路奪其開府又降三階時蕭衍有移求換張惠
紹澄表請不許詔付八座會議尚書令廣陽王嘉等奏
宜還之詔乃聽還後果復寇邊轉澄鎮北大将軍定州
刺史初民中每有横調百姓煩苦前後牧守未能蠲除
澄多所省減民以忻賴又明黜陟賞罰之法表減公園
之地以給無業貧口禁造布絹不任衣者母孟太妃薨
居喪毁瘠當世稱之服闋除太子太保於是髙肈當朝
猜忌賢戚澄為肈間構常恐不全乃終日昏飲以示荒
敗所作詭越時謂為狂世宗夜崩時事倉卒髙肈擁兵
於外肅宗沖幼朝野不安澄疎斥不預機要而朝望所
屬領軍于忠侍中崔光等奏澄為尚書令於是衆心忻
服又加散騎常侍驃騎大將軍尋遷司空加侍中俄詔
領尚書令初正始之末詔百司普昇一級而執事者不
逹㫖意刺史守令限而不及澄奏曰竊惟雲構鬱起澤
及百司企春望榮内外同慶至於賞渉不及守宰爾來
十年寃訟不絶封回自鎮遠安州入為太尉長史元匡
自征虜恒州入作宗卿二人遷授竝在先詔應蒙之理
備在於斯兼州佐停私之徒陪臣郡丞之例尚蒙天澤
下降榮及當時然參佐之來皆因府主今府主不霑佐
官獨預棄本賞末愚謂未允今計刺史守宰之官請凖
封回悉同汎限上允初㫖百司之章下覆訟者元元之
心詔曰自今已後内外之事嘗經先朝者不得重聞澄
奏曰臣聞堯懸諫諍之鼓舜置誹謗之木皆所以廣耳
目於芻蕘逹四聰於天下伏惟太祖開基化隆自遠累
聖相承於今九帝重光疊照汚隆必同與奪随時道無
恒體思過如渇言重千金故稱無諱之朝邁蹤三五髙
祖沖年纂厯文明協統變官易律未為違典及慈聖臨
朝毋儀㝢縣爰發慈令垂心滯獄深枉者仰日月於九
泉微屈者希曲照於盆下今乃格以先朝限以一例斯
誠奉遵之本心實乖元元之至望在于謙挹有乖舊典
謹尋抱枉求直或經累朝毫釐之差正之宜速謬若千
里駟馬弗追故禮有損益事有可否父有諍子君有諫
臣琴瑟不調理宜改作是以防川之論小決則通鄉校
之言擁則敗國矧伊陳屈而可抑以先朝且先朝屈者
非故屈之或有司愛憎或執事濁僻空文致法以誤視
聽如此寃塞彌在可哀僭之與濫寧失不經乞收今㫖
還依前詔詔曰省奏深體毗贊之情三皇異軌五代殊
風一時之制何必詮改必謂虚文設㫖理在可申者何
容不同來執可依往制澄表上皇誥宗制并訓詁各一
卷意欲皇太后覽之思勸戒之益又奏利國濟民所宜
振舉者十條一曰律度量衡公私不同所宜一之二曰
宜興學校以明黜陟之法三曰宜興滅繼絶各舉所知
四曰五調之外一不煩民任民之力不過三日五曰臨
民之官皆湏黜陟以旌賞罰六曰逃亡代輸去來年久
者若非伎作任聽即住七曰邊兵逃走或實陷没皆湏
精檢三長及近親若實隱之徴其代輸不隱勿論八曰
工商世業之户復徴租調無以堪濟今請免之使專其
業九曰三長禁姦不得隔越相領户不滿者随近并合
十曰羽林虎賁邊方有事暫可赴戰常戍宜遣蕃兵代
之靈太后下其奏百寮議之事有同否時四中郎將兵
數寡弱不足以襟帶京師澄奏宜以東中帶滎陽郡南
中帶魯陽郡西中帶恒農郡北中帶河内郡選二品三
品親賢兼稱者居之省非急之作配以彊兵如此則深
根固本彊幹弱枝之義也靈太后初将從之後議者不
同乃止澄又重奏曰固本宜彊防微在豫故雖有文事
不忘武功况今南蠻仍獷北妖頻結來事難圖勢同往
變脫暴勃忽起振動關畿四府羸卒何以防擬平康之
世可以寄安遺之久長恐非善策如臣愚見郎将領兵
兼總民職省官實祿於是乎在求還依前増兵益號將
位既重則念報亦深軍郡相依則表裏俱濟朝廷無四
顧之憂姦宄絶窺覦之望矣卒不納又以流人初至遠
鎮衣食無資多有死者奏并其妻子給糧一歲從之尋
以疾患求解任不許蕭衍於浮山斷淮為堰以灌壽春
乃除使持節大将軍大都督南討諸軍事勒衆十萬将
出彭宋尋淮堰自壞不行澄以北邊鎮將選舉彌輕恐
賊虜闚邊山陵危廹奏求重鎮将之選修警備之嚴詔
不從賊虜入寇至於舊都鎮將多非其人所在叛亂犯
逼山陵如澄所慮澄奏都城府寺猶未周悉今軍旅初
寧無宜發衆請取諸職人及司州郡縣犯十杖已上百
鞭已下收贖之物絹一匹輸塼二百以漸修造詔從之
太傅清河王懌表奏其事遂寢不行澄又奏曰臣聞賞
必以道用防淫人之姦罰不濫及以戒良士之困刑者
侀也毎垂三宥秉律執請不得已而用之是故小大之
獄察之以情一人呼嗟或虧王道刑罰得失乃興廢之
所由也竊聞司州牧髙陽王臣雍拷殺奉朝請韓元昭
前門下錄事姚敬賢雖因公事理實未盡何者太平之
世草不横伐行葦之感事驗隆周若昭等狀彰死罪以
定應刑於都市與衆棄之如其疑似不分情理未究不
宜以三清九流之官杖下便死輕絶民命傷理敗法往
年州於大市鞭殺五人及檢贓狀全無寸尺今復酷害
一至於此朝野云云咸懷驚愕若殺生在下虐專於臣
人君之權安所復用自開古以來明明之世未聞斯比
也武王曰吾不以一人之命而易天下蓋重民命也請
以見事付廷尉推究驗其為劫之狀察其拷殺之理使
是非分明幽魂獲雪詔從之澄當官而行無所回避又
奏墾田授受之制八條甚有綱貫大便於時前來尚書
文簿諸曹須則出借時公車署以理寃事重奏請真案
澄執奏以尚書政本特宜遠慎故凡所奏事閣道通之
蓋以祕要之切防其宣露寧有古制所重今反輕之内
猶設禁外更寛也宜繕寫事意以付公車詔從之西域
嚈噠波斯諸國各因公使並遺澄駿馬一匹澄請付太
僕以充國閑詔曰王廉貞之徳有過楚相可勑付廐以
成君子大哉之美御史中尉東平王匡奏請取景明元
年以來内外考簿吏部除書中兵勲案并諸殿最欲以
案校竊階盜官之人靈太后許之澄表曰臣聞三季之
弊由於煩刑火徳之興在於三約是以老聃云法令滋
彰盜賊多有又曰其政察察其民缺缺又曰天網恢恢
疎而不漏是故欲求治本莫若省事清心昔漢文斷獄
四百幾致刑措省事所致也蕭曹為相載其清静畫一
之歌清心之本也今欲求之於本宜以省事為先使在
位羣官纂蕭曹之心以毗聖化如此則上下相安遠近
相信百司不怠事無愆失豈宜擾世敎以深文烹小鮮
以煩手哉臣竊惟景明之初暨永平之末内外羣官三
經考課逮延昌之始方加黜陟五品以上引之朝堂親
決聖目六品以下例由勑判自世宗晏駕大宥三行所
以蕩除故意與物更始革世之事方相窮覈以臣愚見
謂為不可又尚書職分樞機出納昔魏明帝卒至尚書
門陳矯亢辭帝慙而返夫以萬乘之重非所宜行猶屈
一言慙而回駕羣官百司而可相亂乎故陳平不知錢
榖之數丙吉不問僵道之死當時以為逹治歴代用為
美談但宜各守其職思不出位潔已以勵時靖恭以致
節又尋御史之體風聞是司至於冒勲妄考皆有處别
若一處有風謡即應攝其一簿研檢虚實若差舛不同
偽情自露然後繩以典刑人孰不服豈有移一省之案
取天下之簿尋兩紀之事窮革世之尤如此求過誰堪
其罪斯實聖朝所宜重慎也靈太后納之乃止後遷司
徒公侍中尚書令如故澄又表曰伏惟世宗宣武皇帝
命将授旗随陸啟顙運籌制勝淮漢自賔節用勞心志
清六合是故纘武修文仍世彌盛陛下當周康靖治之
時豈得宴安於𤣥默然取外之理要由内彊圖人之本
先在自備蕭衍雖虐使其民而窺覦不已若遇我虚疲
士民凋窘賊衍年老志張思播虺毒此之弗圖恐受其
病伏惟陛下妙齡在位聖徳方昇皇太后總御天機乾
乾夕惕若留意於負荷忿車書之未一進賢拔能重官
人之舉標賞忠清旌養人之器修干戈之用畜熊虎之
士愛時鄙財輕寳重榖七八年間陛下聖略方剛親王
徳幹壮茂将相膂力未衰愚臣猶堪戎伍荷戈帶甲之
衆蓄銳於今燕弧冀馬之盛充牣在昔又賊衍惡積禍
盈勢不能久子弟闇悖釁逆已彰亂亡之兆灼然可見
兼弱有徴天與不遠大同之機宜湏蓄備昔漢帝力疾
討滅英布髙皇臥病親除顯逹夫以萬乘之主豈忘宴
安實以侵名亂正計不得已今宜慕二帝之遠圖以肅
寧為大任然頃年以來東西難寇艱虞之興首尾連接
雖尋得翦除亦大損財力且饑饉之氓散亡莫保收入
之賦不増出用之費彌衆不愛力以悅民無豊資以待
敵此臣所以夙夜懷憂悚息不寧者也易曰何以守位
曰仁何以聚人曰財故曰財者非天不生非地不長非
時不成非人不聚生聚之由如此其難集人守位若此
之重興替之道焉可不慮又古者使民歲不過三日食
壮者之糧任老者之智此雖太平之法難卒而因然妨
民害財不亦宜戒今墉雉素修廐庫崇列雖府寺膠塾
少有未周大抵省府粗得庇憇理務諸寺靈塔俱足致
虔講道唯明堂辟雍國禮之大來冬司徒兵至請籌量
減徹專力經營務令早就其廣濟數施之財酬商互市
之弊凡所營造自非供御切湏戎仗急要亦宜微減以
務阜積庶府無横損民有全力夫食上簋而嬀徳昭寢
畢室而禹功盛章臺麗而楚力衰阿宮壮而秦財竭存
亡之由灼然可覩願思前王一同之功畜力聚財以待
時會靈太后銳於繕興在京師則起永寧太上公等佛
寺功費不少外州各造五級佛圖又數為一切齋會施
物動至萬計百姓疲於土木之功金銀之價為之踊上
削奪百官事力費損庫藏兼曲賚左右日有數千澄故
有此表雖卒不從常優答禮之政無大小皆引參决澄
亦盡心匡輔事有不便於民者必於諫諍雖不見用殷
勤不已内外咸敬憚之神龜二年薨年五十三賻布一
千二百匹錢六十萬蠟四百斤給東園溫明祕器朝服
一具衣一襲大鴻臚監護喪事詔百寮興喪贈假黄鉞
使持節都督中外諸軍事太傅領太尉公加以殊禮備
九錫依晉大司馬齊王攸故事諡曰文宣王澄之葬也
凶飾甚盛靈太后親送郊外停輿悲哭哀動左右百官
㑹赴千餘人莫不歔欷當時以為哀榮之極第四子彞
襲
彝字子倫繼室馮氏所生頗有父風拜通直散騎常侍
及元义專權而彜恥於託附故不得顯職荘帝初河隂
遇害贈車騎将軍儀同三司青州刺史諡曰文
子度世襲武定中金紫光祿大夫齊受禪爵例降
彜兄順字子和九歲師事樂安陳豐初書王羲之小學
篇數千言晝夜誦之旬有五日一皆通徹豐竒之白澄
曰豐十五從師迄于白首耳目所經未見此比江夏黃
童不得無雙也澄笑曰藍田生玉何容不爾十六通杜
氏春秋恒集門生討論異同于時四方無事國富民康
豪貴子弟率以朋遊為樂而順下帷讀書篤志愛古性
謇諤淡於榮利好飲酒解鼓琴每長吟永歎吒詠虚室
世宗時上魏頌文多不載起家為給事中時尚書令髙
肇帝舅權重天下人士望塵拜伏順曽懷刺詣肇門門
者以其年少答云在坐大有貴客不肯為通順叱之曰
任城王兒可是賤也及見直往登牀捧手抗禮王公先
逹莫不怪慴而順辭吐傲然若無所覩肇謂衆賔曰此
兒豪氣尚爾况其父乎及出肇加敬送之澄聞之大怒
杖之數十後超轉中書侍郎俄遷太常少卿以父憂去
職哭泣嘔血身自負土時年二十五便有白髮免喪抽
去不復更生世人以為孝思所致尋除給事黄門侍郎
時領軍元义威勢尤盛凡有遷授莫不造門謝謁順拜
表而已曽不詣义义謂順曰卿何謂聊不見我順正色
曰天子富於春秋委政宗輔叔父宜以至公為心舉士
報國如何賣恩責人私謝豈所望也至於朝論得失順
常鯁言正議曽不阿旨由此見憚出除平北將軍恒州
刺史順謂义曰北鎮紛紜方為國梗桑乾舊都根本所
繫請假都督為國捍屏义心疑難不欲授以兵官謂順
曰此朝廷之事非我所裁順曰叔父既握國柄殺生由
己自言天之歴數應在我躬何得復有朝廷也义彌忿
憚之轉為安東將軍齊州刺史順自負有才不得居内
每懷鬱怏形於言色遂縱酒歡娱不親政事义解領軍
徴為給事黄門侍郎親友郊迎賀其得入順曰不患不
入正恐入而復出耳俄兼殿中尚書轉侍中初中山王
熙起兵討元义不果而誅及靈太后反政方得改葬順
侍坐西遊園因奏太后曰臣昨往看中山家葬非唯宗
親京其寃酷行路士女見其一家七䘮皆為澘然莫不
酸泣义妻時在太后側順指之曰陛下柰何以一妹之
故不服元义之罪使天下懷寃太后嘿然不語就徳興
反於營州使尚書盧同往討之大敗而返屬侍中穆紹
與順侍坐因論同之罪同先有近宅借紹紹頗欲為言
順勃然曰盧同終將無罪太后曰何得如侍中之言順
曰同有好宅與要勢侍中豈慮罪也紹慙不敢復言靈
太后頗事糚飾數出遊幸順面諍曰禮婦人夫䘮自稱
未亡人首去珠玉衣不被綵陛下母臨天下年垂不惑
過甚修飾何以示後世靈太后慙而不出還入宮責順
曰千里相徴豈欲衆中見辱也順曰陛下盛服炫容不
畏天下所笑何恥臣之一言乎初城陽王徽慕順才名
偏相結納而廣陽王淵姦徽妻于氏大為嫌隙及淵自
定州被徴入為吏部尚書兼中領軍順為詔書辭頗優
美徽疑順為淵左右由是與徐紇間順於靈太后出順
為護軍將軍太常卿順奉辭於西遊園徽紇侍側順指
之謂靈太后曰此人魏之宰嚭魏國不滅終不死亡紇
脅肩而出順遂抗聲叱之曰爾刀筆小人正堪為機案
之吏寧應忝兹執㦸虧我彜倫遂振衣而起靈太后嘿
而不言時追論順父顧託之功増任城王彜邑二千户
又析彜邑五百户以封順為東阿縣開國公順疾徽等
間之遂為蠅賦曰余以仲秋休沐端坐衡門寄想琴書
託情紙翰而蒼蠅小蟲往來牀几疾其變白聊為賦云
遐哉大道廓矣洪氛肈立秋夏爰啟冬春既含育於萬
性又芻狗而不仁随因緣以授體齊美惡而無分生兹
穢類靡益於人名備羣品聲損衆倫欹脛纖翼紫首蒼
身飛不能逈聲若遠聞點緇成素變白為黒寡愛蘭芳
偏貪穢食集桓公之屍居平叔之側亂鷄鳴之響毁皇
宮之飾習習户庭營營榛棘反覆往還譬彼讒賊膚受
既通譖潤罔極緝緝幡幡交亂四國於是妖姬進邪士
來聖賢擁忠孝摧周昌拘於牖里天乙囚於夏臺伯竒
為之痛結申生為之蒙災鴟鴞悲其室採葛懼其懷小
弁隕其涕靈均表其哀自古明哲猶如此何况中庸與
凡才若夫天生地養各有所親獸必依地鳥亦憑雲或
來儀以呈祉或自擾而見文或負圖而歸徳或銜書以
告真或夭胎而奉味或殘軀以獻珍或主皮而興禮或
牢豢以供神雖死生之異質俱有益於國人非如蒼蠅
之無用唯構亂於蒸民遂屬疾在家杜絕慶弔後除吏
部尚書兼右僕射及上省登階向榻見榻甚故問都令
史徐仵起仵起曰此榻曽經先王坐順即哽塞涕泗交
流久而不能言遂令換之時三公曹令史朱暉素事錄
尚書髙陽王雍雍欲以為廷尉評頻請託順順不為用
雍遂下命用之順投之於地雍聞之大怒昧爽坐都廳
召尚書及丞郎畢集欲待順至於衆挫之順日髙方至
雍攘𬒮撫几而言曰身天子之子天子之弟天子之叔
天子之相四海之内親尊莫二元順何人以身成命投
棄於地順鬚鬢俱張仰面看屋憤氣奔涌長歔而不言
久之搖一白羽扇徐而謂雍曰髙祖遷宅中土剏定九
流官方清濁軌儀萬古而朱暉小人身為省吏何合為
廷尉清官殿下既先皇同氣宜遵成㫖自有恒規而復
踰之也雍曰身為丞相錄尚書如何不得用一人為官
順曰庖人雖不治庖尸祝不得越樽俎而代之未聞有
别旨令殿下參選事順又厲聲曰殿下必如是順當依
事奏聞雍遂笑而言曰豈可以朱暉小人便相忿恨遂
起呼順入室與之極飲順之亢毅不撓皆此類也後除
征南將軍右光祿大夫轉兼左僕射爾朱榮之奉荘帝
召百官悉至河隂素聞順數諫諍惜其亮直謂朱瑞曰
可語元僕射但在省不湏來順不逹其旨聞害衣冠遂
便出走為陵戸鮮于康奴所害家徒四壁無物斂屍止
有書數千卷而已門下通事令史王才逹裂裳覆之荘
帝還宮遣黄門侍郎山偉廵喻京邑偉臨順喪悲慟無
已既還荘帝怪而問曰黄門何為聲散偉以狀對莊帝
勑侍中元祉曰宗室䘮亡非一不可周贍元僕射清苦
之節死乃益彰特贈絹百匹餘不得例贈驃騎大將軍
尚書令司徒公定州刺史諡曰文烈順撰帝錄二十卷
詩賦表頌數十篇今多亡失
長子朗時年十七枕戈潛伏積年乃手刃康奴以首祭
於順墓然後詣闕請罪朝廷嘉而不問朗渉歴書記為
司徒屬天平中為奴所害贈都督瀛冀二州諸軍事(闕/二)
(字/)將軍尚書右僕射冀州刺史
順弟淑淑弟悲並早卒
悲弟紀字子綱永熙中給事黄門侍郎隨出帝沒於闗
中
澄弟嵩字道岳髙祖時自中大夫遷員外常侍轉歩兵
校尉大司馬安定王休薨未及卒哭嵩便遊田髙祖聞
而大怒詔曰嵩不能克己復禮企心典憲大司馬薨殂
甫爾便以鷹鷂自娱有如父之痛無猶子之情捐心棄
禮何其太速便可免官後從平沔北累有戰功除左中
郎將兼武衞將軍髙祖南伐蕭寶卷將陳顯逹率衆拒
戰嵩身備三仗免胄直前將士從之顯逹奔潰斬獲萬
計嵩於爾日勇冠三軍髙祖大悦而言曰任城康王大
有福徳文武頓出其門以功賜爵髙平縣侯賚帛二千
五百疋初髙祖之發洛也馮皇后以罪幽於宮内既平
顯逹回次榖唐原高祖疾甚將賜后死曰使人不易可
得顧謂任城王澄曰任城必不負我嵩亦當不負任城
可使嵩也於是引嵩入内親詔遣之世宗即位以武衛
將軍兼侍中出為平南將軍荆州刺史嵩表曰蕭寳卷
骨肉相殘忠良先戮臣下囂然莫不離背君臣擕貳干
戈日尋流聞寳卷雍州刺史蕭衍兄懿於建業阻兵與
寳卷相持荆郢二州刺史並是寳卷之弟必有圖衍之
志臣若遣書相聞迎其本謀冀獲同心并力除衍一衍
之後彼必旋師赴救丹陽當不能復經營疆陲全固襄
沔臣之軍威已得臨據則沔南之地可一舉而收緣漢
曜兵示以威徳思歸有道者則引而納之受疑告危者
則援而接之總兵竚鋭觀釁伺隙若其零落之形已彰
怠懈之勢已著便可順流摧鋒長驅席卷詔曰所陳嘉
謀深是良計如當機形可進任將軍裁之既而蕭衍尋
克建業乃止除平北將軍恒州刺史轉平東將軍徐州
刺史又轉安南將軍揚州刺史蕭衍湘州刺史楊公則
率衆二萬屯軍洛口姜慶真領卒五千據於首陂又遣
其左軍將軍騫小眼軍主何天祚張俊興等率衆七千
攻圍陸城嵩乃遣統軍封邁王會等步騎八千討之邁
逹陸城賊皆夜遁追擊破之斬獲數千公則慶真退還
馬頭衍徐州刺史昌義之屯據髙皇遣三軍潛寇隂陵
以淮水淺竭不通舩艦屯於馬頭衍將田道龍何景先
等領卒三千已至衡山規寇陸城寇並充逼嵩遣兼統
軍李叔仁等援合肥小峴楊石頻戰破之衍征虜將軍
趙革屯於黄口嵩遣軍司趙熾等往討之先遣統軍安
伯醜潛師夜渡伏兵下蔡革率卒四千逆來拒戰伯醜
與下蔡戍主王虎等前後夾擊大敗之俘斬溺死四千
徐人統軍李叔仁等夜襲硤石之賊又破之衍將姜慶
真專據肥汭冠軍將軍曹天寳屯於鷄口軍主尹明世
屯東硤石嵩遣别將羊引次于淮西去賊營十里司馬
趙熾率兵一萬為表裏聲勢衆軍既會分擊賊之四壘
四壘之賊戰敗奔走斬獲數千溺死萬數統軍牛敬賔
攻硤石明世宵遁慶真合餘燼浮淮下下蔡戍主王略
截流擊之俘斬大半於是威名大振後為蒼頭李太伯
等同謀害嵩並妻穆氏及子世賢世宗為嵩舉哀於東
堂賻絹一千疋贈車騎將軍領軍諡曰剛侯
第二子世儁頗有幹用而無行業襲爵除給事中東宮
舎人伯父澄表求轉階授之於是除員外散騎常侍肅
宗時追論嵩勲封世儁衛縣開國男食邑二百户遷冠
軍將軍宗正少卿又為散騎常侍安南將軍武衛將軍
河南尹尋除鎮東將軍青州刺史轉征東將軍加散騎
常侍邢杲之亂圍逼州城世儁憑城拒守遂得保全孝
荘時除衛將軍吏部尚書尒朱兆寇京師詔世儁以本
官為都督防守河橋及兆至河世儁初無拒守意便隔
岸遙拜時論疾之前廢帝世為驃騎將軍仍加尚書尤
為尒朱世隆所昵出帝初加儀同三司改封武陽縣開
國子食邑五百戸世儁居選曹不能厲心多所受納為
中尉彈紏坐免官尋復本職孝静初加侍中尚書右僕
射遷尚書令世儁輕薄好去就詔送晉陽興和中薨贈
侍中都督冀定瀛殷四州諸軍事驃騎大將軍太傅定
州刺史尚書令開國公如故諡曰躁戾
子景遠襲散騎侍郎
世賢弟世哲武定中吏部郎
嵩弟贍字道周髙祖時自(闕/)大夫稍遷宗正少卿龍驤
將軍光州刺史散騎常侍左將軍遷平東將軍兖州刺
史頗愛書史而貪暴好殺澄深恥忿之絕其往來有四
子
長子遠尚書郎
史臣曰顯祖之將禪讓可謂國之大節康王毅然庭諍
徳音孔昭一言興邦其斯之謂歟文宣貞固俊遠鬱為
宗傑身因累朝寧濟夷險既社稷是任其梁棟之望也
順謇諤俶儻有汲黯之風不用於時横招非命惜矣嵩
有行陳之氣儁則裂冠之徒歟
　
　
　
　
　
　
　
　
　
　
　魏書卷十九中
　魏書卷十九中考證
任城王雲傳拜都督中外諸軍事中都坐大官○北史
　作中都大官無坐字
諸寺靈塔○石林燕語漢以來九卿官府皆名曰寺鴻
　臚共一也本以待四裔賔客明帝時攝摩騰竺法蘭
　自西域以白馬負經至舍於鴻臚寺既死尸不壊因
　留寺中後遂以為浮圖之居即雒中白馬寺也僧居
　稱寺本此
　
　
　
　
　
　
　
　魏書卷十九中考證
欽定四庫全書
　魏書卷十九下
　　齊　　　　魏　　　　　收　　　　撰
　列傳第七下
　　景穆十二王
　　南安王　城陽王　章武王　樂陵王　安定王
南安王楨皇興二年封加征南大將軍中都大官尋遷
内都大官髙祖即位除涼州鎭都大將尋以綏撫有能
加都督西戎諸軍事征西大將軍領護西域校尉儀同
三司涼州刺史徴為内都大官出為使持節侍中本將
軍開府長安鎭都大將雍州刺史楨性忠謹事母以孝
聞賜帛千匹以襃之徴赴講武髙祖引見於皇信堂戒
之曰翁孝行著於私庭令問彰於邦國每欽忠懿思一
言展故因講武逺徴赴闕仰戀仁慈情在未已但長安
鎮年饑民儉理須綏撫不容久留翁今還州其勤隠恤
無令境内有飢餒之民翁既國之懿親終無貧賤之慮
所宜慎者畧有三事一者恃親驕矜違禮僭度二者傲
慢貪奢不恤政事三者飲酒遊逸不擇交友三者不去
患禍將生但能慎此足以全身逺害光國榮家終始之
德成矣而楨不能遵奉後乃聚斂肆情文明太后髙祖
並臨皇信堂引見王公太后令曰汝隂王天賜南安王
楨不順法度黷貨聚斂依犯論坐將至不測卿等為當
存親以毁令為欲滅親以明法羣臣咸以二王託體先
皇宜蒙矜恕太后不答髙祖乃詔曰南安王楨以懿戚
之貴作鎮闗右不能潔已奉公助宣皇度方肆貪欲殖
貨私庭放縱姦囚壅絶訴訟貨遺諸使邀求虚稱二三
之狀皆犯刑書昔魏武翦髪以齊衆叔向戮弟以明法
克己忍親以率天下夫豈不懷有為而然耳今者所犯
事重疇日循古推刑實在難恕皇太后天慈寛篤恩矜
國屬每一尋惟髙宗孔懷之近發言哽塞悲慟于懷且
以南安王孝養之名聞於内外特一原恕削除封爵以
庶人歸第禁錮終身後髙祖南伐楨從至洛及議遷都
首從大計髙祖甚悦楨母劉太妃薨髙祖親幸臨慰及
葬贈布帛綵五百段又以楨議定遷都復封南安王食
邑一千户出為鎮北大將軍相州刺史髙祖餞楨於華
林都亭詔曰從祖南安既之蕃任將曠違千里豫懷惘
戀然今者之集雖曰分岐實為曲宴並可賦詩申意射
者可以觀德不能賦詩者可聽射也當使武士彎弓文
人下筆髙祖送楨於階下流涕而别太和二十年五月
至鄴入治日暴風大雨凍死者十數人楨又以旱祈雨
于羣神鄴城有石虎廟人奉祀之楨告虎神像云三日
不雨當加鞭罰請雨不驗遂鞭像一百是月疽發背薨
諡曰惠贈帛一千疋及葬又賜帛千疋遣黄門郎監護
喪事及恒州刺史穆泰謀反楨知而不告雖薨猶追奪
爵封國除有五子
子英字虎兒性識聰敏博聞彊記便弓馬解吹笛微曉
醫術髙祖時為平北將軍武川鎮都大將假魏公未幾
遷都督梁益寧三州諸軍事安南將軍領護西戎校尉
仇池鎮都大將梁州刺史髙祖南伐為梁漢别道都將
後大駕臨鍾離詔英率衆備宼境上英以大駕親動勢
傾東南漢中有可乘之㑹表求進討髙祖許之師次沮
水蕭鸞將蕭懿遣將尹紹祖梁季羣等領衆二萬徼山
立柵分為數處居髙視下隔水為營英乃謀曰彼帥賤
民慢莫能相服衆而無上罔知適從若選精卒幷攻一
營彼不相救我克必矣若克一軍四營自拔於是簡兵
三面騰上果不相救既破一處四營俱潰生擒梁季羣
斬三千餘級俘七百人鸞白馬戍將其夜逃潰乘勝長
驅將逼南鄭漢川之民以為神也相率歸附梁州民李
天幹等詣英降待以國士之禮天幹等家在南鄭之西
請師迎接英遣迎之蕭懿聞而遣將姜脩率衆追襲逮
夜交戰頗有殺傷脩後屢敗復更請軍懿遣衆赴之迎
者告急英率騎一千倍道赴救未至賊已退還英恐其
入城别遣統軍元拔以隨其後英徼其前合擊之盡俘
其衆懿續遣軍英不虞賊至且衆力已疲軍少人懼咸
欲奔走英乃緩騎徐行神色自若登髙望賊東西指麾
狀似處分然後整列而前賊謂有伏兵俄然賊退乘勢
追殄遂圍南鄭禁止三軍一無所犯逺近皆供租運先
是英未至也蕭懿遣軍主范潔領三千餘人伐獠潔聞
大軍圍城欲還救援英遣統軍李平敵李鐵騎等收合
巴西晉壽土人以斷其路潔以死決戰遂敗平敵之軍
英候其稍近以奇兵掩之盡皆擒獲攻圍九十餘日戰
無不克被勑班師英於是先遣老弱身勒精卒留後遣
使與懿告别懿以為詐也英還一日猶閉門不開二日
之後懿乃遣將追英英親自殿後與士卒下馬交戰賊
衆莫敢逼之四日四夜然後賊退全軍而還㑹山氐並
反斷英歸路英勒衆奮擊且戰且行為流矢所中軍人
莫有知者以功遷安南大將軍賜爵廣武伯在仇池六
載甚有威惠之稱父憂解任髙祖討漢陽起英為左衛
將軍加前將軍尋遷大宗正又轉尚書仍本將軍鎮荆
州蕭寶卷將陳顯達等宼荆州英連戰失利車駕至南
陽免英官爵世宗即位行徐州還復尚書廣武伯蕭寶
卷遣將軍陳伯之宼淮南司徒彭城王勰鎮壽春以英
為鎮南將軍率衆討之英未至賊已引退勰還詔英行
揚州後英還京師上表曰臣聞取亂侮亡有國之常道
陳師鞠旅因機而致發竊以區區寶卷罔顧天常慿恃
山河敢抗中國今妖逆數亡驕縱日甚威侮五行怠棄
三正滛刑以逞虐害無辜其雍州刺史蕭衍東伐秣陵
埽土興兵順流而下唯有孤城更無重衛此則皇天授
我之日曠載一逢之秋事易走丸理同拾芥此而不乘
將欲何待臣乞躬率步騎三萬直指沔隂據襄陽之城
斷黒水之路昏虐君臣自相魚肉我居上流威震遐邇
長驅南出進拔江陵其路既近不盈五百則三楚之地
一朝可收岷蜀之道自成斷絶又命揚徐二州聲言俱
舉縁江焚毁靡使所遺建業窮蹙魚遊釡内士治之師
再興孫皓之縛重至齊文軌而大同混天地而為一伏
惟陛下暫闢旒纊少垂聽覧獨決聖心無取疑議此期
脱爽幷吞未日事寢不報英又奏曰臣聞乘虚討弱事
在速舉因危攻昧徼㨗可期今寶卷亂常骨肉相賊蕃
戍鼎立莫知所歸義陽孤絶密邇天境外靡糧援之期
内無兵儲之固此乃臨焚之鳥不可去薪授首之寇何
容緩斧若此行有果則江右之地斯為經畧之基如脱
否也非直後舉難圖亦或居要生疾今豫州刺史司馬
悦已戒嚴垂邁而東豫州刺史田益宗方擬守三闗請
遣軍司為之節度世宗遣直寢羊靈引為軍司以軍功
拜吏部尚書以前後軍功進爵常山侯英奏謹案學令
諸州郡學生三年一校所通經數因正使列之然後遣
使就郡練考臣伏惟聖明崇道顯成均之風藴義光膠
序之美是以太學之館久置於下國四門之敎方構於
京廛計習訓淹年聽受累紀然儁造之流應問於魏闕
不革之輩宜返於齊民使就郡練考覈其最殿頃以皇
都遷構江揚未一故鄉校之訓弗遑正試致使薰蕕之
質均誨學庭蘭蕭之體等敎文肆今外宰京官銓考向
訖求遣四門博士明通五經者道别校練依令黜陟詔
曰學業墮廢為日已久非一使能勸比當别勑尋詔英
使持節假鎮南將軍都督征義陽諸軍事率衆南討蕭
衍司州刺史蔡道恭聞英將至遣其驍騎將軍楊由率
城外居民三千餘家於城西南十里賢首山即嶺為二
柵作表裏之勢英勒諸軍圍賢首壘焚其柵門楊由乃
驅水牛從營而出繼之以兵軍人避牛師遂退下尋分
兵圍守其夜柵民任馬駒斬由以降三軍館穀降民安
堵蕭衍遣其平西將軍曹景宗後將軍王僧炳等率步
騎三萬來救義陽僧炳統衆二萬據鑿峴景宗率一萬
繼後英遣冠軍將軍元逞揚烈將軍曹文敬進據樊城
以抗之英部勒將士掎角討之大破僧炳軍俘斬四千
餘人英又於士雅山結壘與景宗相抗分遣諸統伏於
四山示之以弱衍將馬仙琕率衆萬餘來掩英營英命
諸軍偽北誘之既至平地統軍𫝊永等三軍擊之賊便
奔退進擊潰之斬首二千三百級斬賊羽林監軍鄧終
年仙琕又率一萬餘人重來決戰英勒諸將隨便分擊
又破之復斬賊將陳秀之統軍王買奴别破東嶺之陣
斬首五百道恭憂死驍騎將軍行州事蔡靈恩復憑窮
城短兵日接景宗仙琕知城將拔盡鋭決戰一日三交
皆大敗而返靈恩勢窘遂降三闗戍聞之亦棄城而走
詔曰知賊城已下復克三闗展威闢境聲畧宣振公私
稱泰良以欣然將軍淵䂓内斷忠謨外舉受律揚旌克
申廟算雖方叔之制蠻荆召虎之掃淮浦匹兹蔑如也
新州初附宜廣經畧想善加檢督必令周固有所委付
然後凱旋耳初髙祖之平漢陽英有戰功許復其封反
為顯達所敗遂寢是役也世宗大悦乃復之改封中山
王食邑一千戸遣大使鴻臚少卿睦延吉持節就拜英
送蔡靈恩及衍尚書郎蔡僧勰前軍將軍義陽太守馮
道要遊擊將軍鮑懐慎天門太守王承伯平北府司馬
宗象平北府諮議參軍伏粲給事中寧朔將軍蔡道基
中兵參軍龎脩等數十人詔曰㑹平江南此等便可放
歸也英既還世宗引見深嘉勞之後増封一千户蕭衍
遣將軍寇肥梁詔英使持節加散騎常侍征南將軍都
督揚徐二道諸軍事率衆十萬討之所在皆以便宜從
事詔英曰賊勢滋甚圍逼肥梁邊將後䂓以至於此故
有斯舉必期勝㨗而出軍淹滯肥梁已䧟聞之惋懣實
乖本圖今衆軍雲集十有五萬進取之方其算安在克
殄之期復當逺近竟以幾日可至賊所必勝之䂓何者
為先故遣步兵校尉領中書舎人王雲指取機要英表
陳事機乃擊破隂陵斬衍將二十五人及虜首五千餘
級又頻破賊軍於梁城斬其支將四十二人殺獲及溺
死者將五萬衍中軍大將軍臨川王蕭宏尚書左僕射
桞惔等大將五人㳂淮南走凡收米三十萬石詔勞英
曰知大摧鯨寇威振南海江浦無塵三楚卷壒聲被荒
隅同軌斯始公私慶慰良副朕懐便當乘威藉響長驅
吳㑹翦拉遺燼截彼東南也英追至于馬頭衍馬頭戍
主委城遁走遂圍鍾離詔曰師行已久士馬疲瘠賊城
險固卒難攻屠冬春之交稍非勝便十萬之衆日費無
貲方圖後舉不待全事且可密装徐嚴為振旅之意整
疆完土開示威畧左右蠻楚素應逃亡或竄山湖或難
制掠若凶渠黠黨有須翦除者便可撲掃以清疆界如
其彊狡憑阻未易致力者亦不煩肆兵凱旋遲近不復
委曲英表曰臣奉辭伐罪志殄逋寇想敵量攻期至二
月將末三月之初理在必克但自此月一日以來霖雨
連併可謂天違人願然王者行師舉動不易不可以少
致睽淹便生異議臣亦諦思若入三月已後天晴地燥
憑陵是常如其連雨仍接不得進攻者臣已更髙邵陽
之橋防其汎突意外洪長慮其破橋臣亦部分造船復
於鍾離城隨水狹處營造浮橋至三月中旬橋必克成
晴則攻騰雨則圍守水陸二圖以得為限實願朝廷特
開逺畧少復賜寛假以日月無使為山之功中途而廢
詔曰大軍野次已成勞久攻守之方理可豫見比頻得
啓制勝不過暮春及省後表復期孟夏之末彼土蒸濘
無宜久淹勢雖必取乃將軍之深計兵久力殆亦朝廷
之所憂故遣主書曹道徃觀軍勢使還三具聞及道還
英猶表云可克四月水盛破橋英及諸將狼狽奔走士
衆沒者十有五六英至揚州遣使送節及衣冠貂蟬章
綬詔以付典有司奏英經算失圖案劾處死詔恕死為
民後京兆王愉反英復王封邑一千户除使持節假征
東將軍都督冀州諸軍事英未發而冀州已平時郢州
治中督榮祖潛引蕭衍軍以義陽應之三闗之戍並據
城降衍郢州刺史婁悦嬰城自守懸瓠城民白早生等
殺豫州刺史司馬悦據城南叛衍將齊茍仁率衆守懸
瓠悦子尚華陽公主幷為所刼詔英使持節都督南征
諸軍事假征南將軍出自汝南世宗引英謂之曰婁悦
綏御失和銓衡闇於簡授故使郢民引寇闗戍外奔義
陽孤窘有倒懸之切王國之召虎威名宿震故屈王親
總元戎掃清氛穢昔衛霍以匈奴之故居無寧歲今南
疆不靖王不得以屢勞為辭也英對曰臣才非韓白識
闇孫吳徒以宗室之長頻荷推轂之寄規略淺短失律
喪師宜章子反之戮以謝天下陛下慈深念屨愛等鍾
牛使臣得同荀伯再生明世誓追孟氏以報復為期闗
郢微寇何足平殄滅賊方畧已在臣目中願陛下勿勞
聖慮也世宗曰截彼東南再清隨楚所望於將軍鍾離
一眚豈足以損大徳今王董彼三軍朕無憂矣世宗以
邢巒頻破早生詔英南赴義陽英以衆少累表請軍世
宗弗許而英輒與邢巒分兵共攻懸瓠克之乃引軍而
進初茍仁之據懸瓠衍寧朔將軍張道凝等率衆據楚
城聞英將至棄城南走英追擊斬道凝及衍虎賁中郎
曹苦生盡俘其衆既次義陽將取三闗英䇿之曰三闗
相須如左右手若克一闗兩闗不待攻而定攻難不如
攻易東闗易攻宜須先取即黄石公所謂戰如風發攻
如河決英恐其并力於東乃使長史李華率五統向西
闗分其兵勢身督諸軍向東闗先是馬仙埤使雲騎將
軍馬廣率衆拒屯於長薄軍主胡文超别屯松峴英至
長薄馬廣夜遁入於武陽英進師攻之聞衍遣其冠軍
將軍彭瓮生驃騎將軍徐超秀援武陽英乃緩軍曰縱
之使入此城吾先曾觀其形勢易攻耳吾取之如拾遺
也諸將未之信瓫生等既入武陽英促圍攻之六日而
廣等降於是進擊黄峴衍太子左衛率李元履棄城奔
竄又討西闗衍司州刺史馬仙琕亦即退走果如英䇿
凡擒其大將六人支將二十人卒七千米四十萬石軍
資稱是還朝除尚書僕射永平三年英薨給東園祕器
朝服一具帛七百匹贈司徒公諡曰獻武王英五子
攸字𤣥興東宫洗馬早卒贈散騎侍郎
攸弟熙字真興好學俊爽有文才聲著於世然輕躁浮
動英深慮非保家之主常欲廢之立第四子畧為世子
宗議不聽畧又固請乃止起家祕書郎延昌二年襲封
累遷兼將作大匠拜太常少卿給事黄門侍郎尋轉光
祿勲時領軍于忠執政熙忠之壻也故歲中驟遷尋除
平西將軍東秦州刺史進號安百將軍祕書監尋以本
將軍授相州刺史熙以七月入治其日大風寒雨凍死
者二十餘人驢馬數十匹熙聞其祖父前事心惡之又
有蛆生其庭初熙兄弟並為清河王懌所昵及劉騰元
义隔絶二宫矯詔殺懌熙乃起兵上表曰臣聞安危無
常時有休否臣早屬休明晚逢多難自皇基綿茂九葉
承光高祖世宗徽明相襲皇太后聖敬自天徳同馬鄧
至尊神叡纂御神鑒燭逺四海晏如八表歸化而領軍
將軍元义寵藉外親叨榮左右豺狼為心飽便反嚙遂
使二宫阻隔温凊闕禮又太傅清河王横被屠害致使
忠臣烈士喪氣闕庭親賢宗戚憤恨内外妄指鹿馬孰
能踰之王董權逼方此非譬臣仰瞻雲闕泣血而生以
細草不除將為爛漫況义悖逆如此孰可忍之臣忝藉
枝蕚思盡力命碎首屠肝甘之若薺今輒起義兵實甲
八萬大徒既進文武爭先與幷州刺史城陽王徽恒州
刺史廣陽王淵徐州刺史齊王蕭寶夤等同以今月十
四日俱發庶仰憑祖宗之靈俯罄義夫之命掃翦兇醜
更清京邑臣親總三軍星邁赴難置兵温城伏聽天㫖
王公宰輔或世著忠烈或宿佩恩顧如能同力翦除元
义使太后至尊忻然奉對者臣即解甲散兵赴謝朝闕
臣雖才乖昔人位居蕃屏寧容坐觀姦醜虚受榮禄哉
熙兵起甫十日為其長史栁元章别駕游荆魏郡太守
李孝怡率諸城人鼓譟而入殺熙左右四十餘人執熙
置之髙樓并其子弟义遣尚書左丞盧同斬之於鄴街
傳首京師始熙妃于氏知熙必敗不從其謀自初哭泣
不絶至於熙死熙臨刑為五言詩示其竂吏曰義實動
君子主辱死忠臣何以明是節將解七尺身與知友别
曰平生方寸心殷勤屬知已從今一銷化悲傷無極已
熙既蕃王之貴加有文學好奇愛異交結偉俊風氣甚
髙名美當世先達後進多造其門始熙之鎮鄴也知友
才學之士袁飜李琰李神儁王誦兄弟裴敬憲等咸餞
於河梁賦詩告别及熙將死復與知故書曰吾與弟並
蒙皇太后知遇兄據大州弟則入侍殷勤言色恩同慈
母今皇太后見廢北宫太傅清河王横受屠酷主上幼
年獨在前殿君親如此無以自安故率兵民建大義於
天下但智力淺短旋見囚執上慙朝廷下愧相知本以
名義干心不得不爾流腸碎首復何言哉昔李斯憶上
蔡黄犬陸機想華亭鶴唳豈不以恍惚無際一去不還
者乎今欲對秋月臨春風藉芳草䕃花樹廣召名勝賦
詩洛濱其可得乎凡百君子各敬爾宜為國為身善朂
名節立功立事為身而已吾何言哉時人憐之又熙於
任城王澄薨前夢有人告之曰任城當死死後二百日
外君亦不免若其不信試看任城家熙夢中顧瞻任城
第舎四面牆崩無遺堵焉熙惡之覺而以告所親及熙
之死也果如所夢兄弟三人毎從英征伐在軍貪暴或
因迎降逐北至有斬殺無辜多増首級以為功狀又于
忠之誣郭祚裴植也忠意未決害之由熙勸奬遂至極
法世以為寃及熙之禍議者以為有報應焉靈太后反
政贈使持節都督冀定瀛相幽五州諸軍事大將軍太
尉公冀州刺史増本封一千户諡曰文莊王
長子景獻次仲獻次叔獻並與熙同被害後贈景獻中
軍將軍青州刺史葬以王禮仲獻左將軍兗州刺史叔
獻右將軍齊州刺史
叔獻弟叔仁以年幼獲全與母于氏徙朔州孝昌初靈
太后詔叔仁歸京師還其財宅襲先爵除征虜將軍通
直散騎常侍孝莊初遇害於河隂贈衛大將軍儀同三
司并州刺史
子琳襲齊受禪爵例降
熙弟誘字惠興自員外郎稍遷通直郎太子中庶子征
虜將軍衛尉少卿出為右將軍南秦州刺史义斬之於
岐州妻子得不坐追贈車騎大將軍雍州刺史後贈儀
同三司追封都昌縣開國伯食邑八百户諡曰恭
子始伯襲給事中齊受禪爵例降
誘弟略字儁興才氣劣於熙而有和邃之譽自員外郎
稍遷羽林監通直散騎常侍冠軍將軍給事黄門侍郎
清河王懌死後义黜略為懐朔鎮副將未及赴任㑹熙
起兵與畧書來去尋值熙敗畧遂濳行自託舊識河内
司馬始賓始賓便為荻茷夜與畧俱渡盟津詣上黨屯
留縣栗法光法光素敦信義忻而納之畧舊識刁雙時
為西河太守略復歸之停止經年雙乃令從子昌送畧
濳遁江左蕭衍甚禮敬之封畧為中山王邑一千户宣
城太守俄而徐州刺史元法僧據城南叛州内士庶皆
為法僧擁逼衍乃以畧為大都督令詣彭城接誘初附
畧至屯於河南為安樂王鑒所破畧唯數十騎入城衍
尋遣其豫章王綜鎮徐州徴畧與法僧同還畧雖在江
南自以家禍晨夜哭泣身若居喪又惡法僧為人與法
僧言未嘗一笑衍復除畧衡州刺史未行㑹綜以城歸
國綜長史江革司馬祖暅將士五千人悉見擒虜肅宗
勑有司悉遣革等還南因以徴畧衍乃備禮遣之畧之
將還也衍為置酒餞别賜金銀百斤衍之百官悉送别
江上遣其右衛徐確率百餘人送至京師肅宗詔光禄
大夫刁雙境首勞問又勑徐州賜絹布各一千匹除畧
侍中義陽王食邑一千户還達石人驛亭詔宗室親黨
内外百官先相識者聽迎之近郊賜帛三千匹宅一區
粟五千石奴婢三十人其司馬始賓除給事中領直後
栗法光本縣令刁昌東平太守刁雙西兗州刺史其畧
所至一餐一宿之處無不霑賞尋改封東平王又拜車
騎大將軍左光禄大夫儀同三司領左衛將軍侍中如
故又本官領國子祭酒遷大將軍尚書令靈太后甚寵
任之其見委信殆與元徽相埓於時天下多事軍國萬
端畧守常自保無他禆益唯唯具臣而已尒朱榮畧之
姑夫畧素所輕忽畧又黨於鄭儼徐紇榮兼銜之榮入
洛也見害於河隂贈以本官加太保司空徐州刺史諡
曰文貞
子景式襲武定中北廣平太守齊受禪爵例降
畧弟纂字紹興頗有將畧為司徒祭酒聞熙舉兵因逃
奔於鄴至即見擒與熙俱死追封北平縣公贈安北將
軍恒州刺史改封髙唐縣開國侯食邑八百户
子子獻襲卒於涇州司馬
熙異母弟義興出後叔父並洛肅宗初除員外散騎侍
郎及熙之遇害也義興以别後故得不坐稍遷輔國將
軍通直散騎常侍孝莊初於河隂遇害贈中軍將軍瀛
州刺史後贈散騎常侍征東將軍餘如故義興妻趙郡
李氏李頗有婦工為尒朱榮妻所親昵永安中追封義
興燕郡王邑五百户尋改封鉅鹿王又改封武邑王
子述襲天平中通直郎齊受禪爵例降
英弟怡起家步兵校尉轉城門校尉遷鄯善鎮將所在
貪暴為有司所紏逃竄得免延昌中卒莊帝初以尒朱
榮婦兄超贈驃騎大將軍太尉公雍州刺史扶風王
長子肅起家員外散騎侍郎轉直寢莊帝初封肅魯郡
王邑千户除散騎常侍出為後將軍廣州刺史後除衛
將軍肆州刺史其弟曄僭立拜肅侍中太師録尚書事
尋改除使持節都督青膠光齊南青五州諸軍事驃騎
大將軍東南道大行臺青州刺史不行永熙二年薨贈
使持節侍中都督并恒二州諸軍事本將軍司徒公并
州刺史
子道與襲除前將軍齊受禪爵例降
曄字華興小字益子性輕躁有膂力起家祕書郎稍遷
通直散騎常侍莊帝初封長廣王邑一千户出為太原
太守行并州事尒朱榮之死也世隆等奔還并州與尒
朱兆㑹於建興乃推曄為主大赦所部號年建明尋為
世隆等所廢前廢帝立封曄為東海王邑萬戸出帝初
坐事賜死於第無子爵除
城陽王長壽皇興二年封拜征西大將軍外都大官出
為沃野鎮都大將性聰惠善撫接在鎮甚有威名延興
五年薨諡康王
長子多侯早卒
次子鸞字宣明始繼叔章武敬王及兄卒還襲父爵身
長八尺腰帶十圍以武藝著稱頻為北都大將髙祖時
拜外都大官又出為持節都督河西諸軍事征西大將
軍領護西戎校尉涼州鎮都大將改鎮立州以鸞為涼
州刺史姑臧鎮都大將餘如故後朝于京師㑹車駕南
討領鎮軍將軍定都洛陽髙祖幸鄴詔鸞留守及開建
五等食邑一千户除使持節征南大將軍都督豫荆郢
三州河内山陽東郡諸軍事與安南將軍盧淵李佐攻
赭陽不克敗退而還時髙祖幸瑕丘鸞請罪行宮髙祖
引見鸞等責之曰卿等總率戎徒義應奮節而進不能
夷㧞賊城退不能殄兹小寇虧損王威罪應大辟朕革
變之始事從寛貸今捨卿等死罪城陽降為定襄縣王
削户五百古者軍行必載廟社之主所以示其威惠各
有攸歸今徴卿等敗軍之罪於社主之前以彰厥咎後
以留守之功還復本封増邑二百户除冠軍將軍河内
太守轉并州刺史世宗初除平東將軍青州刺史後轉
安北將軍定州刺史鸞愛樂佛道脩持五戒不飲酒食
肉積歲長齋繕起佛寺勸率百姓共為土木之勞公私
費擾頗為民患世宗聞而詔曰鸞親唯宗懿作牧大州
民物殷繁綏寧所屬宜克己厲誠崇清樹惠而乃驟相
徴發專為煩擾編户嗷嗷家懐嗟怨北州土廣姦亂是
由凖法尋愆應加肅黜以鸞戚屬情有未忍可遣使者
以義督責奪禄一周微示威罰也正始二年薨時年三
十八贈帛六百匹詔中書舍人王雲宣㫖臨弔贈鎮北
將軍冀州刺史諡懐王
子徽字顯順粗涉書史頗有吏才世宗時襲封除遊擊
將軍出為河内太守在郡清整有民譽徴拜長兼散騎
常侍肅宗時除右將軍涼州刺史徽以徑途阻逺固請
不行除散騎常侍其年除後將軍幷州刺史先是州界
夏霜禾稼不熟民庶逃散安業者少徽輒開倉賑之文
武咸共諫止徽曰昔汲長孺郡守耳尚輒開倉救民災
敝況我皇家親近受委大藩豈可拘法而不救民困也
先給後表肅宗嘉之加安北將軍後拜安西將軍秦州
刺史詔書旦至夕發徽以將之秦部請詣闕恭授仍表
啓固陳請不之職改授輔國將軍加度支尚書進號鎮
軍將軍于時戎馬在郊王師屢敗徽以軍旅之費上國
封絹二千匹粟一萬石以助軍用肅宗不納又以本官
兼吏部尚書加侍中征東將軍遷衛將軍右光禄大夫
拜尚書左僕射轉車騎將軍儀同三司固辭不拜聽解
侍中然後受詔尋除尚書令加開府西道行臺不行時
靈太后專制朝綱頺禠徽既居寵任無所匡弼與鄭儼
之徒更相阿黨外似柔謹内多猜忌睚眦之忿必思報
復識者嫉之又不能防閑其妻于氏遂與廣陽王淵姦
通及淵受任軍府每有表啓論徽罪過雖涉誣毁頗亦
實焉莊帝踐阼拜司州牧尋除司徒仍領牧元顥入洛
徽從莊帝北巡及車駕還宫以與謀之功除侍中大司
馬太尉公加羽葆鼓吹増邑通前二萬户餘官如故徽
表辭官封前後屢上又啓云河上之功將士之力求回
所封加諸勲義徽為莊帝親待内懼榮寵故有此辭以
防外議莊帝識其意聽其辭封不許讓官徽後妻莊帝
舅女侍中李彧帝之姊婿徽性侫媚善自取容挾内外
之意宗室親戚莫與比焉遂與彧等勸帝圖榮莊帝亦
先有意榮死世隆等屯據不解除徽太保仍大司馬宗
師録尚書事總統内外徽本意謂榮死後枝葉自應散
亡及尒朱宗族聚結謀難徽筭畧無出憂怖而已性多
嫉妬不欲人居其前毎入參謀議獨與帝決朝臣有上
軍國籌䇿者並勸帝不納乃云小賊何慮不除又恡惜
財用自家及國於是有所賞賜咸出薄少或多而中減
與而復追徒有糜費恩不感物莊帝雅自約狹尤亦徽
所贊成太府少卿李苗徽司徒時司馬也徽待之頗厚
苗每致忠言徽自得志多不採納苗謂人曰城陽本自
蜂目而豺聲復將露也及尒朱兆之入禁衛奔散莊帝
歩出雲龍門徽乘馬奔度帝頻呼之徽不顧而去遂走
山南至故吏寇彌宅彌外雖容納内不自安乃怖徽云
官捕將至令其避他所使人於路邀害送屍於尒朱兆
出帝初贈使持節侍中太師大司馬録尚書事司州牧
諡曰文獻
子延襲爵武定末官至太子中庶子齊受禪爵例降
徽兄顯魏給事中司徒掾卒贈輔國將軍東豫州刺史
徽次兄顯恭字懐忠揚州别駕以軍功封平陽縣開國
子邑三百户孝莊初除北中郎將遷左將軍東徐州刺
史入為安東將軍大司農卿尋除中軍將軍荆州刺史
莊帝既殺尒朱榮乃除顯恭使持節都督晉建南汾三
州諸軍事鎮西將軍兼尚書左僕射西北道行臺晉州
刺史尒朱兆入洛後死於晉陽出帝初贈衛大將軍并
州刺史重贈車騎大將軍儀同三司
子彦昭襲武定中漁陽太守齊受禪爵例降
顯恭弟旭字顯和莊帝時封襄城郡王邑一千户武定
末位至大司馬齊受禪爵例降
章武王太洛皇興二年薨追贈征北大將軍章武郡王
諡曰敬無子髙祖初以南安惠王第二子彬為後
彬字豹兒襲爵勇健有武用出為使持節都督東秦豳
夏三州諸軍事鎮西大將軍西戎校尉統萬鎮都大將
朔州刺史以貪惏削封是時吐京胡反詔彬持節假平
北將軍行汾州事率幷肆之衆往討之胡平仍除征虜
將軍汾州刺史胡民去居等六百餘人保險謀反扇動
徒類彬請兵二萬有司奏許之髙祖大怒曰何有動兵
馬理也可隨宜肅治若不能權方静帖必須大衆者則
先斬刺史然後發兵彬奉詔大懼而率州兵身先將士
討胡平之太和二十三年卒賜錢十萬絹二百匹贈以
本官加散騎常侍彬有五子
長子融字永興儀貌壯麗衣冠甚偉性通率有豪氣高
祖時拜祕書郎世宗初復先爵除驍騎將軍蕭衍遣將
寇逼淮陽梁城陷没詔融假節征虜將軍别將南討大
摧賊衆還復梁城于時揚州刺史元嵩為奴所害勑融
行揚州事尋除假節征虜將軍幷州刺史及世宗崩兼
司空營陪景陵拜宗正卿以本官行瀛州事遇疾不行
未幾除散騎常侍平東將軍青州刺史還為祕書監遷
中護軍進號撫軍將軍領河南尹加征東將軍性尤貪
殘恣情聚斂為中尉紏弹削除官爵汾夏山胡叛逆連
結正平平陽詔復融前封征東將軍持節都督以討之
融寡於經畧為胡所敗久之加散騎常侍衛將軍左光
禄大夫後賊帥鮮于脩禮寇暴瀛定二州長孫稚等討
之失利除融車騎將軍為前驅左軍都督與廣陽王淵
等共討脩禮師渡交津葛榮殺脩禮而自立轉營至白
牛邏輕騎擊融融苦戰終日更無外援遂大奔敗於陳
見殺肅宗為舉哀於東堂賜東園祕器朝服一具綵二
千八百叚贈侍中都督雍華岐三州諸軍事本將軍司
空雍州刺史尋以融死王事進贈司徒加前後部鼓吹
諡曰莊武
子景哲襲武定中開府儀同三司齊受禪爵例降
景哲弟朗即後廢帝語在帝紀
子黄頭襲封安定王改封安平王齊受禪爵例降
融弟凝字定興起家恒州征虜錄事參軍累遷護軍長
史凝姑尒朱榮妻莊帝初封東安王食邑五百户除持
節安東將軍兗州刺史轉濟州刺史仍本將軍永熙二
年薨贈持節都督滄瀛冀三州諸軍事驃騎大將軍冀
州刺史
子彦友襲武定中光禄大夫齊受禪爵例降
凝弟湛字鎮興起家祕書郎轉尚書左司郎中遷廷尉
少卿莊帝初遇害河隂贈征東將軍青州刺史追封漁
陽王食邑五百户
子俊襲齊受禪爵例降
湛弟晏字俊興卒於祕書丞贈平東將軍祕書監豫州
刺史
樂陵王胡兒和平四年薨追封樂陵王贈征北大將軍
諡曰康無子顯祖詔胡兒兄汝隂王天賜之第二子永
全後之襲封後改名思譽髙祖初蠕蠕犯塞以思譽為
鎮北大將軍北征大都將後除使持節本將軍領護匈
奴校尉都督中軍都將出為使持節鎮東大將軍和龍
鎮都大將營州刺史加領護東夷校尉轉為鎮北將軍
行鎮北大將軍高祖引見百官於光極堂謂思譽曰恒
代路懸舊都意重故屈叔父逺臨此任不可不敬慎所
臨以副朕望及穆泰隂謀不軌思譽知而不告恕死削
封為庶人太和末還復其王封正始四年薨贈光州刺
史諡曰密王
子景畧字世彦世宗時襲封拜驍騎將軍除持節冠軍
將軍幽州刺史熙平元年薨贈本將軍豫州刺史賜帛
四百疋諡曰惠王
子霸字休邦襲武定中鉅鹿太守齊受禪爵例降
景畧弟慶畧散騎侍郎
子子政通直散騎常侍
慶畧弟洪畧恒農太守中軍將軍行東雍州刺史
洪畧弟子業平原太守
定安王休皇興二年封拜征南大將軍外都大官休少
而聰慧治斷有稱高祖初庫莫奚寇邊以休為使持節
侍中都督諸軍事征東大將軍領護東夷校尉儀同三
司和龍鎮將休撫防有方賊乃款附入為中都大官蠕
蠕犯塞出為使持節征北大將軍撫㝠鎮大將休身先
將士擊虜退之入為内都大官遷太傅及開建五等食
邑二千户車駕南伐領大司馬髙祖親行諸軍遇休以
三盗人狥於六軍將斬之有詔赦之休執曰陛下將逺
清衡霍故親御六師跋涉野次軍行始爾已有姦竊如
其不斬何以息盗請必行刑以肅姦慝詔曰大司馬執
憲誠應如是但因緣㑹朕聞王者之體亦時有非常之
澤雖違軍法可特原之休乃奉詔髙祖謂司徒馮誕曰
大司馬嚴而秉法諸軍不可不慎於是六軍肅然定都
洛邑休從駕幸鄴命休率從駕文武迎家于平城髙祖
親餞休於漳水之北十八年休寢疾高祖幸其第流涕
問疾中使醫藥相望於路薨賵帛三千匹自薨至殯車
駕三臨髙祖至其門改服裼衰素弁加絰皇太子百官
皆從行弔禮及將葬又贈布帛二千匹諡曰靖王詔假
黄鉞加羽葆鼓吹虎賁班劒六十三人悉凖三老尉元
之儀髙祖親送出郊慟哭而返諸王恩禮莫比焉世宗
世配饗廟庭
長子安幼年早卒
次子燮除下大夫世宗初襲拜太中大夫除征虜將軍
華州刺史燮表曰謹惟州治李潤堡雖是少梁舊地晉
芮錫壤然胡夷内附遂為戎落城非舊邑先代之名爰
自國初護羌小戍及改鎮立郡依岳立州因籍倉府未
刋名實竊見馮翊古城羌魏兩民之交許洛水陸之際
先漢之左輔皇魏之右翼形勝名都實惟西蕃奥府今
州之所左豈唯非舊至乃居岡飲澗井谷穢雜升降劬
勞往還數里譐誻明昬有虧禮教未若馮翊面華渭包
原澤井淺池平樵牧饒廣採材華隂陸運七十伐木龍
門順流而下陪削舊雉功省力易人各為已不以為勞
昔宋民無井穿井而忻得人況合城無水得水而不家
慶竊聞前政刺史非是無意或値兵舉或遇年災緣此
契闊稽延至此去歲已熟秋方大登四境晏安京師無
事丁不十錢之費人無八旬之勤損輕益重乞垂昭鑒
遂詔曰一勞永逸便可聽移後除征虜將軍豳州刺史
延昌四年薨贈本將軍朔州刺史
子超字化生肅宗初襲時以胡國珍封安定公改封北
平王拜城門校尉通直散騎常侍東中郎將尋除光禄
大夫領將作大匠後復本封尒朱榮之入洛超避難洛
南遇寇見害荘帝初贈車騎大將軍儀同三司岐州刺
史
子孝景襲武定中通直郎齊受禪爵例降
燮弟願平清狂無行髙祖末拜員外郎世宗初遷給事
中悖惡日甚殺人刼盗公私咸患世宗以其戚近未忍
致之於法乃免官禁之别館館名愁思堂冀其克念世
宗崩願平乃得出靈太后臨朝以其暴亂不悛詔曰願
平志行輕疎每乖憲典可還於别館依前禁錮久之解
禁還家付師嚴加誨奬後拜通直散騎常侍前將軍坐
祼其妻王氏於其男女之前又彊姦妻妹於妻母之側
御史中丞侯剛案以不道處死絞刑㑹赦免黜為員外
常侍孝昌中卒
子緒幽州安西府功曹叅軍莊帝初直閤將軍尋為持
節兼武衛將軍闗右慰勞十二州大使遂沒吐谷渾
子長春員外散騎侍郎武定初封南郡王邑五百戸齊
受禪爵例降
願平弟永平征虜將軍南州刺史為城民華延明所害
太昌初追贈使持節侍中都督定瀛幽三州諸軍事衛
將軍定州刺史
永平弟珍平司州治中
子叔遵員外散騎常侍
珍平弟貴平羽林監轉射聲校尉莊帝初除散騎常侍
宗正少卿封東萊王邑百户除平北將軍南相州刺史
莊帝既殺尒朱榮加武衛將軍兼侍中為河北山東慰
勞大使至定州東北為幽州大都督侯淵所執送於晉
陽後還洛前廢帝時以本官行青州事屬土民崔祖螭
作逆賊徒甚盛圍逼東陽一百餘日貴平率城民固守
又令將士開門交戰大軍救至遂擒祖螭等斬之還除
車騎將軍加散騎常侍遷左衛將軍宗師又遷車騎大
將軍左光禄大夫儀同三司貴平人才險薄為出帝所
信出為青州刺史又加驃騎大將軍開府儀同三司為
幽州大都督侯淵所害
史臣曰南安原始要終善不掩惡英將帥之用有聲於
時熙畧兄弟早播民譽或才疎志大或器狹任廣咸不
能就其功名俱至非命惜也康王不永鸞起家聲徽飾
智矯情外詔内忌永安之禍誰任其責宛其死也固其
宜哉章武樂陵蓋不足數静王聰斷威重見稱太和美
矣
　
　
　魏書卷十九下
　魏書卷十九下考證
南安王楨傳景宗率一萬繼後○萬監本誤驍今改正
　
　
　
　
　
　
　
　
　
　
　
　
　
　魏書卷十九下考證
欽定四庫全書
　魏書卷二十
　　齊　　　　　魏　　　　收　　　　撰
　列傳第八
　　文成五王
　　安樂王　　廣川王　　齊郡王　　河間王
　　安豐王
文成皇帝七男孝元皇后生獻文皇帝李夫人生安樂
厲王長樂曹夫人生廣川莊王畧沮渠夫人生齊郡順
王簡乙夫人生河間孝王若悦夫人生安豐匡王猛𤣥
夫人生韓哀王安平王早薨無傳
安樂王長樂皇興四年封建昌王後改封安樂王長樂
性凝重顯祖器愛之承明元年拜太尉出為定州刺史
鞭撻豪右頓辱衣冠多不奉法為人所患百姓詣闕訟
其過高祖罰杖三十貪暴彌甚以罪徴詣京師後與内
行長乙肆虎謀為不軌事發賜死於家葬以王禮諡曰
厲
子詮字搜賢襲世宗初為涼州刺史在州貪穢政以賄
成後除定州刺史及京兆王愉之反詐言國變在北州
鎮咸疑朝廷有釁遣使觀詮動静詮具以狀告州鎮帖
然愉奔信都詮與李平髙殖等四面攻燒愉突門而出
尋除侍中兼以首告之功除尚書左僕射薨諡曰武康
子鑒字長文襲後除相州刺史北討大都督討葛榮仍
兼尚書右僕射北道行臺尚書令與都督裴衍共救信
都鑒既庸才諸弟麤暴見天下多事遂謀反降附葛榮
都督源子邕與裴衍合圍鑒斬首傳洛詔改其元氏莊
帝初許復本族又特復鑒王爵贈司空
鑒弟斌之字子爽性險無行及與鑒反敗遂奔葛榮榮
滅得還出帝時封潁川郡王委以腹心之任帝入關斌
之奔蕭衍後還長安
廣川王畧延興二年封位中都大官性明敏鞫獄稱平
太和四年薨諡曰莊
子諧字仲和襲十九年薨詔曰朕宗室多故從弟諧䘮
逝悲痛摧割不能已巳古者大臣之䘮有三臨之禮此
蓋三公已上至於卿司已下故應(闕/)自漢已降多無此
禮朕欲遵古典哀感從情雖以尊降伏私痛寧爽欲令
諸王有朞親者為之三臨大功之親者為之再臨小功
緦麻為之一臨廣川王於朕大功必欲再臨再臨者欲
於大殮之日親臨盡哀成服之後緦麻而弔既殯之緦
麻理在無疑大殮之臨當否如何為須撫柩於始䘮為
應盡哀於闔棺早晚之宜擇其厥中黄門侍郎崔光宋
弁通直常侍劉芳典命下大夫李元凱中書侍郎高敏
等議曰三臨之事乃自古禮爰及漢魏行之者稀陛下
至聖慈仁方遵前軌志必哀䘮慮同寧戚臣等以為若
朞親三臨大功宜再始䘮之初哀之至極既以情降宜
從始䘮大殮之臨伏如聖㫖詔曰魏晉已來親臨多闕
至於戚臣必於東堂哭之頃大司馬安定王薨朕既臨
之後復更受慰於東堂今日之事應更哭否光等議曰
東堂之哭蓋以不臨之故今陛下躬親撫視羣臣從駕
臣等參議以為不宜復哭詔曰若大司馬戚尊位重必
哭於東堂而廣川既是諸王之子又年位尚幼卿等議
之朕無異焉諧將大殮髙祖素服深衣哭之入室哀慟
撫尸而出有司奏廣川王妃薨於代京未審以新尊從
於卑舊為宜卑舊來就新尊詔曰遷洛之人自兹厥後
悉可歸骸邙嶺皆不得就塋恒代其有夫先葬在北婦
今䘮在南婦人從夫宜還代葬若欲移父就母亦得任
之其有妻墳於恒代夫死於洛不得以尊就卑欲移母
就父宜亦從之若異葬亦從之若不在葬限身在代䘮
葬之彼此皆得任之其户屬恒燕身官京洛去留之宜
亦從所擇其屬諸州者各得任意詔贈諧武衛將軍諡
曰剛及葬高祖親臨送之
子靈道襲卒諡悼王
齊郡王簡字叔亮太和五年封位中都大官簡母沮渠
牧犍女也簡性貎特類外祖後為内都大官高祖嘗與
簡俱朝文明太后於皇信堂簡居帝之右行家人禮遷
太保高祖仁孝以諸父零落存者唯簡每見立以待之
俟坐致敬問起居停簡拜伏簡性好酒不能理公私之
事妻常氏燕郡公常喜女也文明太后以賜簡性幹綜
家事頗節斷簡酒乃至盗竊求乞婢侍卒不能禁二十
三年薨時高祖不豫詔曰叔父薨背痛慕摧絶不自勝
任但虚頓床枕未堪奉赴當力疾發哀諡曰靈王世宗
時改諡曰順
子祐字伯授襲母常氏髙祖以納不以禮不許其為妃
世宗以母從子貴詔特拜為齊國太妃祐位涇州刺史
薨諡曰敬
河間王若字叔儒年十六未封而薨追封河間諡曰孝
詔京兆康王子太安為後太安於若為從弟非相後之
義廢之以齊郡王子琛繼
琛字曇寳幼而敏慧髙祖愛之世宗時拜定州刺史琛
妃世宗舅女髙皇后妹琛憑恃内外多所受納貪惏之
極及還朝靈太后詔曰琛在定州惟不將中山宫來自
餘無所不致何可更復叙用由是遂廢于家琛以肅宗
始學獻金字孝經又無方自達乃與劉騰為養息賂騰
金寳巨萬計騰屢為之言乃得兼都官尚書出為秦州
刺史在州聚斂百姓吁嗟屬東益南秦二州氐反詔琛
為行臺仍充都督還攝州事琛性貪暴既總軍省求欲
無厭百姓患害有甚狼虎進討氐羌大被摧破士卒死
者千數卒衆走還内恃劉騰無所畏憚為中尉紏彈㑹
赦除名為民尋復王爵後討鮮于脩禮敗免官爵後討
汾晉胡蜀卒於軍追復王爵
安豐王猛字季烈太和五年封加侍中出為和龍鎮都
大將營州刺史猛寛仁雄毅甚有威畧戎夷畏愛之薨
于州贈太尉諡曰匡
子延明襲世宗時授太中大夫延昌初歲大饑延明乃
減家財以拯賔客數千人幷贍其家至肅宗初為豫州
刺史甚有政績累遷給事黄門侍郎延眀既博極羣書
兼有文藻鳩集圖籍萬有餘卷性清儉不營産業與中
山王熙及弟臨淮王彧等竝以才學令望有名於世雖
風流造次不及熙彧而稽古淳篤過之尋遷侍中詔與
侍中崔光撰定服制後兼尚書右僕射以延明博識多
聞勑監金石事及元法僧反詔為東道行臺徐州大都
督節度諸軍事與都督臨淮王彧尚書李憲等討法僧
蕭衍遣其豫章王綜鎮徐州延明先牧徐方甚得民譽
招懐舊土逺近歸之綜既降延明因以軍乘之復東南
之境至宿豫而還遷都督徐州刺史頻經師旅人物凋
弊延明招攜新故人悉安業百姓咸附莊帝時兼尚書
令大司馬及元顥入洛延明受顥委寄率衆守河橋顥
敗遂將妻子奔蕭衍死於江南莊帝末䘮還出帝初贈
太保王如故諡曰文宣所著詩賦讚頌銘誄三百餘篇
又撰五經宗畧詩禮别義注帝王世紀及列仙傳又以
河間人信都芳工筭術引之在館其撰古今樂事九章
十二圖又集器準九篇芳别為之注皆行於世
　
　
　
　
　
　
　
　
　
　
　
　
　
　
　
　魏書卷二十
　魏書卷二十考證
文成五王列傳○魏收書闕後人所補
文成皇帝七男○文載八人而總書七男蓋八訛作七
　也
　
　
　
　
　
　
　
　
　
　
　
　魏書卷二十考證
欽定四庫全書
　魏書卷二十一上
　　齊　　　　　魏　　　　收　　　　撰
　列𫝊第九上
　　獻文六王
　　咸陽王　趙郡王　髙陽王　廣陵王　北海王
獻文皇帝七男李思皇后生孝文皇帝封昭儀生咸陽
王禧韓貴人生趙郡靈王幹髙陽文穆王雍孟椒房生
廣陵惠王羽潘貴人生彭城武宣王勰髙椒房生北海
平王詳勰别有𫝊
咸陽王禧字永壽太和九年封加侍中驃騎大將軍中
都大官文明太后令曰自非生知皆由學誨皇子皇孫
訓教不立温故求新蓋有闕矣可於閒靜之所别置學
館選忠信博聞之士為之師傅以匠成之髙祖以諸弟
典三都誠禧等曰汝等國之至親皆㓜年任重三都折
獄特宜用心夫未能操刀而使割錦非傷錦之尤寔授
刀之責皆可修身慎行勿有乖爽文明太后亦誠禧等
曰汝兄繼承先業統御萬機戰戰兢兢恒恐不稱汝所
治雖小亦宜克念髙祖又曰周文王小心翼翼聿懐多
福如有周公之才使驕且吝其餘不足觀汝等宜小心
畏慎勿自驕怠出為使持節開府冀州刺史髙祖餞於
南郊又以濟隂王鬱枉法賜死之事遣使告禧因而誠
之後禧朝京師髙祖謂王公曰皇太后平日以朝儀闕
然遂命百官更欲撰緝今將畢修遺志卿等謂可行不
當各盡對無以面從禧對曰儀制之事用捨各隨其時
而人可使由之不可使知之臣謂宜述元志備行朝式
髙祖然之詔曰仲尼在鄉黨猶尚恂恂周文王為世子
卑躬求道禧等雖連蕚宸暉得不尊尚師傅也故為置
之以加令徳廷尉卿李沖可咸陽王師禧將還州髙祖
親餞之賦詩敘意加禧都督冀相兖東兗南豫東荆六
州諸軍事於時王國舍人應取八族及清修之門禧取
任城王隸戸為之深為髙祖所責詔曰夫婚姻之義曩
葉攸崇求賢擇偶綿代斯慎故剛柔著於易經鵲巢載
于詩典所以重夫婦之道美尸鳩之徳作配君子流芳
後昆者也然則婚者合二姓之好結他族之親上以事
宗廟下以繼後世必敬慎重正而後親之夫婦既親然
後父子君臣禮義忠孝於斯備矣太祖龍飛九五始稽
逺則而撥亂創業日昃不暇至於諸王聘合之儀宗室
婚姻之戒或得賢淑或乖好逑自兹以後其風漸缺皆
人乏窈窕族非百兩擬匹卑濫舅氏輕微違典滯俗深
用為歎以皇子茂年宜簡令正前者所納可為妾媵將
以此年為六弟聘室長弟咸陽王禧可娉故潁川太守
隴西李輔女次弟河南王幹可聘故中散代郡穆明樂
女次弟廣陵王羽可聘驃騎諮議叅軍滎陽鄭平城女
次弟潁川王雍可聘故中書博士范陽盧神寶女次弟
始平王勰可聘廷尉卿隴西李沖女季弟北海王詳可
聘吏部郎中滎陽鄭懿女有司奏冀州人蘇僧瓘等三
千人稱禧清明有惠政請世胙冀州詔曰利建雖古未
必今宜經野由君理非下請邑采之封自有别式入除
司州牧都督司豫荆郢洛東荆六州諸軍事開府如故
賜帛二千匹粟五千斛詔以禧元弟之重食邑三千戸
自餘五王皆食邑二千戸髙祖引見朝臣詔之曰卿等
欲令魏朝齊美於殷周為令漢晉獨擅於上代禧曰陛
下聖明御運實願邁迹前王髙祖曰若然將以何事致
之為欲修身改俗為欲仍染前事禧對曰宜應改舊以
成日新之美髙祖曰為欲止在一身為欲𫝊之子孫禧
對曰既卜世靈長願欲𫝊之來業髙祖曰若然必須改
作卿等當各從之不得違也禧對曰上命下從如風靡
草髙祖曰自上古以來及諸經籍焉有不先正名而得
行禮乎今欲斷諸北語一從正音年三十以上習性已
久容或不可卒革三十以下見在朝廷之人語音不聽
仍舊若有故為當降爵黜官各宜深戒如此漸習風化
可新若仍舊俗恐數世之後伊洛之下復成被髮之人
王公卿士咸以然不禧對曰實如聖㫖宜應改易髙祖
曰朕嘗與李沖論此沖言四方之語竟知誰是帝者言
之即為正矣何必改舊從新沖之此言應合死罪乃謂
沖曰卿實負社稷合令御史牽下沖免冠陳謝又引見
王公卿士責留京之官曰昨望見婦女之服仍為夾領
小袖我徂東山雖不三年既離寒暑卿等何為而違前
詔禧對曰陛下聖過堯舜光化中原臣雖仰禀明規每
事乖互將何以宣布皇經敷贊帝則舛違之罪實合刑
憲髙祖曰若朕言非卿等當須庭論如何入則順㫖退
有不從昔舜語禹汝無面從退有後言其卿等之謂乎
尋以禧長兼太尉公後髙祖幸禧第謂司空穆亮僕射
李沖曰既有天地又有君臣太尉位居台鉉在冢宰之
上三槐九棘不可久空元弟禧雖在事不長而戚連皇
極且長兼太尉以和餁鼎朕常恐君有空授之名臣貽
彼己之刺今幸其宅徒屈二賔良以為愧髙祖有事於
方澤質明羣臣問起居髙祖曰昨日方澤殊自大暑遇
天雲䕃密行人差得無敝禧對曰陛下徳感天地故雲
物凝彩雖復雨師灑掃風伯清塵豈過於此髙祖曰伊
洛南北之中此乃天地氤氲隂陽風雨之所交會自然
之應非寡徳所能致此髙祖篤於兄弟以禧次長禮遇
優隆然亦知其性貪每加切誡雖當時遵奉而終不改
操禧表曰國朝偃武崇文偏捨來久州鎮兵人或有雄
勇不閑武藝今取嵗暮之暇番上之日訓其兵法弓矢
干矟三分竝教使人閑其能臨事無闕詔曰雖云教武
未練其方既逼北行(疑/)聞教武脱生羣惑且可停之後
從平漢陽以尅南陽之勲加侍中正太尉及髙祖崩禧
受遺輔政雖為宰輔之首而從容推委無所是非而濳
受賄賂隂為威惠者禧特甚焉是年八座奏增邑千戸
世宗從之固辭不受禧性憍奢貪淫財色姬妾數十意
尚不已衣被繡綺車乗鮮麗猶逺有簡娉以恣其情由
是昧求貨賄奴婢千數田業鹽鐵徧於逺近臣吏僮隸
相繼經營世宗頗惡之景明二年春禧等為將礿祭入
齋世宗詔領軍于烈率左右召禧等入於光極殿詔曰
恪雖寡昧忝承寶厯比纒尫疹實憑諸父茍延視息奄
涉三齡父等歸遜殷勤今便親攝百揆且還府司當别
處分尋詔曰朕以寡昧夙罹閔凶憂煢在疚罔知攸濟
寔賴先帝聖徳遺澤所覃宰輔忠賢劬勞王室用能撫
和上下肅清内外乃式遵復子歸政告遜辭理懇至邈
然難奪便當勵兹空乏親覽機務王尊惟元叔道性淵
凝可進位太保領太尉司空北海王季父英明聲略茂
舉可大將軍録尚書事世宗既覽政禧意不安而其國
齋帥劉小茍每稱左右言欲誅禧禧聞而歎曰我不負
心天家豈應如此由是常懐憂懼加以趙修専寵王公
罕得進見禧遂與其妃兄兼給事黃門侍郎李伯尚謀
反時世宗幸小平津禧在城西小宅初欲勒兵直入金
墉衆懐沮異禧心因緩自旦達晡計不能決遂約不洩
而散武興王楊集始出便馳告而禧意不疑乃與臣妾
向洪池别墅遣小茍奉啓云檢行田牧小茍至邙嶺已
逢軍人怪小茍赤衣將欲殺害小茍困廹言欲告反乃
緩之禧是夜宿於洪池大風暴雨拔樹折木禧不知事
露其夜或說禧曰殿下集衆圖事見意而停恐必漏洩
今夕何宜自寛恐危禍將至禧曰有此軀命應知自惜
豈待人言又說曰殿下兒婦已渡河兩頭不相知今俛
眉自安不其危乎禧曰初遣去日令如行人渡河聽我
動靜我久已遣人追之計今應還而尹仵期與禧長子
通已入河内郡列兵仗放囚徒而將士所在追禧禧自
洪池東南走僮僕不過數人左右從禧者唯兼防閤尹
龍虎禧憂廹不知所為謂龍虎曰吾憒憒不能堪試作
一謎當思解之以釋毒悶龍虎欻憶舊謎云眠則俱眠
起則俱起貪如豺狼贓不入已都不有心於規刺也禧
亦不以為諷已因解之曰此是眼也而龍虎謂之是箸
渡洛水至栢谷塢從者唯禧二舅及龍虎而已顧謂龍
虎曰凡夫尚有節義相為取死汝可勉心作與太尉公
同死計龍虎曰龍虎東野常人遭殿下寛明接處左右
今屬危難恨無逺計匡濟聖躬若與殿下同命雖死猶
生俄而禧被擒獲送華林都亭世宗親問事源著千斤
鏁格龍虎羽林掌衛之初髙祖閑宴從容言於禧等我
後子孫邂逅不逮汝等觀望輔取之理無令他人有也
禧臨盡雖言不次第猶尚泣涕追述先㫖然畏廹䘮志
不能慷慨有所感激也及與諸妹公主等訣言及一二
愛妾公主哭且罵之云坐多取此婢輩貪逐財物畏罪
作反致今日之事何復囑問此等禧愧而無言遂賜死
私第其宫人歌曰可憐咸陽王奈何作事悞金牀玉几
不能眠夜蹋霜與露洛水湛湛彌岸長行人那得度其
歌遂流至江表北人在南者雖富貴絃歌奏之莫不灑
泣同謀誅斬者數十人濳瘞禧於北邙絶其諸子屬籍
禧之諸女微給資産奴婢自餘家財悉以分賚髙肇趙
脩二家其餘賜内外百官逮于流外多者百餘匹下至
十匹於後禧諸子每之衣食獨彭城王勰嵗中再三賑
給之禧有子八人
長子通字曇和竊入河内太守陸琇初與通情既聞禧
敗乃殺之
通弟翼字仲和後會赦詣闕上書求葬其父頻年泣請
世宗不許翼乃與弟昌曄奔於蕭衍翼與昌申屠氏出
曄李妃所生也翼容貌魁壯風制可觀衍甚重之封為
咸陽王翼讓其嫡弟曄衍不許後以為信武將軍青冀
二州刺史鎮郁州翼謀舉州入國為衍所移昌為衍直
閤將軍翼弟顯和昌弟樹後亦奔於衍顯和卒於江南
樹字秀和美姿貌善吐納兼有將略衍尤器之封為魏
郡王後改封鄴王數為將領窺覦邊服時揚州降衍兵
武既衆衍將湛僧珍慮其飜異盡欲殺之樹以家國遂
皆聽還衍以樹為鎮西將軍郢州刺史爾朱榮之害百
官也樹聞之乃請衍討榮衍乃資其士馬侵擾境上前
廢帝時竊據譙城出帝初詔御史中尉樊子鵠為行臺
率徐州刺史大都督杜徳以討之樹城守不下子鵠使
金紫光禄大夫張安期往說之樹乃請委城還南子鵠
許之樹恃誓約不為戰備杜徳襲擊之擒樹送京師禁
於永寧佛寺未幾賜死孝靜時其子貞自建業赴鄴啓
求葬樹許之詔贈樹侍中都督青徐兗揚豫五州諸軍
事太師司徒公尚書令揚州刺史貞既葬還於江南
曄字世茂衍封為桑乾王拜散騎常侍卒於秣陵初正
光中詔曰周徳崇厚蔡仲享國漢道仁恕淮南畢王皆
所以申恩懿戚蠲蕩舊釁義彰曩葉詠流前史頃者咸
陽京兆王自貽禍敗事由間惑猶有可矜兩門諸子竝
可聽附屬籍後復禧王爵葬以王禮詔曄弟坦襲改封
敷城王邑八百戸坦傲佷兇麤從叔安豐王延明責之
曰汝兇悖性與身而長昔有宋東海王禕志性凡劣時
人號曰驢王我熟觀汝所作亦恐不免驢號莊帝初還
復本封武定中為太師齊受禪爵例降
坦弟昶起家通直散騎常侍琅邪縣開國公邑五百戸
莊帝初特封太原王累遷鴻臚卿超拜車騎大將軍儀
同三司天平二年薨贈太尉公
子善慧襲齊受禪爵例降
趙郡王幹字思直太和九年封河南王加衛大將軍除
侍中中都大官尋授車騎將軍左光禄大夫領吏部尚
書所生母薨髙祖詔曰太妃韓氏薨逝情以傷慟太妃
先朝之世位擬九嬪豫班上族誕我同氣念此孤稚但
用感惻明當暫往臨哭可勑外備辦遣侍御史假節監
護䘮事贈綵八百匹詔曰季世多務情縁理奪幹既居
要任銓衡是荷豈容遂其私志致曠所司可遣黃門郎
敦諭令勉從王事朕尋當與之相見拜使持節都督南
豫郢東荆三州諸軍事征南大將軍開府豫州刺史及
車駕南伐以幹為使持節車騎大將軍都督關右諸軍
事給銅虎符十别賜詩書髙祖篤愛諸弟以幹總戎别
道誠之曰司空穆亮年器可師散騎常侍盧淵才堪詢
訪汝其師之尋以蕭賾死班師遷洛改封趙郡王除都
督冀定瀛三州諸軍事征東大將軍冀州刺史開府如
故賜雜物五百叚又密賜黃金十斤髙祖親餞於近郊
詔幹曰夫刑獄之理先哲所難然既有邦國得不自勵
也汝我之懿弟當聿修厥徳光崇有魏深思逺圖如臨
深履薄若恃親重不務世政國有常憲方増悲感髙祖
詔以李憑為長史唐茂為司馬盧尚之為諮議叅軍以
匡弼之而憑等諫諍幹殊不納州表斬盗馬人於律過
重而尚書以幹初臨縱而不劾詔曰夫刑以節人罪必
無濫故刑罰不中民無措足若必以威殺為良則應汎
通衆牧茍須有禁何得不稽之正典又律令條憲無聽
新君加戮之文典禮舊章不著始臨専威之美尚書曲
阿朕意實傷皇度幹闇於治理律外重刑竝可推聞後
轉特進司州牧車駕南討詔幹都督中外諸軍事給鼓
吹一部甲士三百人出入殿門幹貪淫不遵典法御史
中尉李彪將糾劾之會遇幹於尚書下舍因屏左右而
謂幹曰殿下比有風聞即欲起彈恐損聖明委託之㫖
若改往修來彪當不言脱不悛改夕聞旦發而幹悠然
不以為意彪乃表彈之髙祖省之忿惋詔幹與北海王
詳俱隨太子詣行在所既至詳獨得朝見幹不蒙引接
密令左右察其意色知無憂悔乃親數其過杖之一百
免所居官以王還第二十三年薨年三十一給東園祕
器斂服十五稱賵帛三千匹諡曰靈王陪葬長陵
子謐世宗初襲封幹妃穆氏表謐母趙等悖禮愆常不
遜日甚尊卑義阻母子道絶詔曰妾之於女君猶婦人
事舅姑君臣之禮義無乖二妾子之於君母禮加如子
之恭何得黷我風政可付宗正依禮治罪謐在母䘮聽
音聲飲戲為御史中尉李平所彈遇赦復封除通直散
騎常侍加龍驤將軍遷太子中庶子出為冠軍將軍岐
州刺史謐性嚴暴虐下人肅宗初臺使元延到其州界
以驛邏無兵攝帥檢覈隊主髙保願列言所有之兵王
皆私役謐聞而大怒鞭保願等五人各二百數日之間
謐召近州夫閉城四門内外嚴固搜掩城中楚掠備至
又無事而斬六人合城兇懼衆遂大呼屯門謐怖登樓
毁梯以自固土人散走城人分守四門靈太后遣遊擊
將軍王靖馳馹諭之城人既見靖至開門謝罪奉送管
籥乃罷謐州還除大司農卿又除散騎常侍平北將軍
幽州刺史謐妃胡氏靈太后從女也未發坐毆其妃免
官後除都官尚書加安南將軍正光四年薨給東園祕
器朝服一具衣一襲賵帛五百匹髙陽王雍幹之母弟
啓論謐故超贈假侍中征南將軍司州牧諡曰貞景
子毓字子春襲莊帝初河隂遇害贈衛大將軍儀同三
司青州刺史諡曰宣恭無子詔以謐弟讞子寘字景融
為後襲爵及寘伯諶復封趙郡改封平昌王齊受禪爵
例降
謐兄諶字興伯性平和自通直正員郎遷太子庶子司
空司馬鴻臚少卿遷後將軍肆州刺史固辭不拜改授
平南將軍光禄少卿轉黃門侍郎進號安南將軍光禄
大夫出為散騎常侍中軍將軍相州刺史罷州除宗正
卿都官尚書以親例封上蔡縣開國公食邑四百戸讓
而不受莊帝初拜車騎將軍儀同三司尚書左僕射封
魏郡王食邑一千戸又加侍中諶本年長應襲王封其
父靈王寵愛其弟謐以為世子莊帝詔復諶封趙郡王
進號驃騎大將軍加開府遷司空公出帝時轉太保司
州牧太尉公又遷太師録尚書事孝靜初為大司馬三
年薨贈假黃鉞侍中都督冀州刺史諡曰孝懿諶無他
才識歴位雖重時人忽之
子煒襲齊受禪爵例降
謐弟譚頗强力少為宗室所推敬自羽林監出為髙陽
太守為政嚴斷豪右畏之肅宗初入為直閤將軍歴太
僕宗正少卿加冠軍將軍元法僧外叛詔譚為持節假
左將軍别將以討之徐州平遷光禄少卿行南兗州事
征虜將軍涇州刺史入為武衛將軍尋詔譚為都督以
討杜洛周次於軍都為洛周所敗還除安西將軍秦州
刺史卒贈撫軍將軍儀同三司青州刺史
諶弟讞為人貪暴無禮自羽林監遷司徒主簿肅宗時
除正員郎稍遷左將軍太中大夫封平鄉縣開國男邑
二百戸莊帝初河隂遇害贈車騎大將軍儀同三司定
州刺史
子景暄直閤將軍從出帝没於關西
讞弟譿羽林監直閤將軍早卒賵帛五百匹贈鎮逺將
軍恒州刺史
廣陵王羽字叔飜太和九年封加侍中征東大將軍為
外都大官羽少而聰慧有斷獄之稱後罷三都羽為大
理加衛將軍典決京師獄訟微有聲譽遷特進尚書左
僕射又為太子太保録尚書事髙祖將南討遣羽持節
安撫六鎮發其突騎夷人寧悅還領廷尉卿車駕既發
羽與太尉丕留守加使持節語在丕𫝊髙祖友愛諸弟
及將别不忍早分詔羽從至鴈門乃令羽歸望其稱効
故賜如意以表心遷都議定詔羽兼太尉告于廟社遷
京之後北蕃人夷多有未悟羽鎮撫代京内外肅然髙
祖嘉之十八年春羽表辭廷尉不許羽奏外考令文每
嵗終州鎮列牧守治狀及至再考隨其品第以彰黜陟
去十五年中在京百寮盡已經考為三等此年便是三
載雖外有成令而内令未班内外考察理應同等臣輙
推凖外考以定京官治行詔曰雖内考未宣績已久著
故明堂月令載公卿大夫論考屬官之治職區分著三
公(疑/)尚書三載殿最之義此之考内已為明矣但論考
之事理在不輕問績之方應關朕聽輙爾輕發殊為躁
也每考之義應在年終既云此年何得春初也今始維
夏旦待至秋後髙祖臨朝堂議政事謂羽曰遷都洛陽
事格天地但汝之迷徒未開沉鄣耳朕家有四海往來
何難朕初發洛陽教示永壽皆謂分别比自來後諸處
分之事已差前勑今舉大功寧為虚費且朕無周召之
弟豈容宴安日逸今便北廵遷留之事當稱朕懐後髙
祖臨朝堂謂羣臣曰兩儀既闢人生其間故上天不言
樹君以代是以書稱三考之績禮云考成之章自皇王
以降斯道靡易朕以寡徳猥荷洪基思與百辟允釐庶
務然朕識乏知人不能使朝絶素餐之譏野無考槃之
刺夙宵寤寐載懐怵惕卿等皆是朝賢國彦匡弼是寄
各率乃心以旌考績之義如乖忠正國有常刑賢者雖
疎必進不肖者雖親必黜顧謂羽曰上下二等可為三
品中等但為一品所以然者上下是黜陟之科故旌絲
髪之美中等守本事可大通羽先呈廷尉五局司直髙
祖曰夫刑獄之難實惟自古必也斷訟夫子所稱然五
局所司専主刑獄比聞諸風聽多論五局不精知人之
難朕豈獨決當與羣臣同之卿等各陳所聞髙祖謂羽
及少卿鄧述曰五局司直卿等以何為品羽對曰諸司
直竝簡聖心往者百官初置擢為獄官聽訟察辭無大
差越所以為二等者或以視事甫爾或以見機遲速朝
廷既有九品之制故計其絲髮之差以為品第統論所
得大都相似髙祖曰朕頃年以其人識見可取故簡司
獄官小優劣不足為差然廷尉所司人命之本事須心
平性正抑彊哀弱不避貴勢直情折獄者可為上等今
正欲聽採風謡虚實難悉正欲不採事無所據然人言
惡者未必是惡言善者不必是善所以然者或斷訟不
避豪貴故人以為惡或將勢抑賤貴人以為好然關朕
之聽皆貴者言是以遲廻三復良由於此局事須冰清
玉潔明揚褒貶卿等既是親典邪正得失悉所具之可
精辨以聞鄧述對曰陛下行賞得人餘者甘心若實不
盡能無以勸勵如臣愚見願不行賞髙祖曰朕昔置此
官許三年考績必行賞罰既經今考若無黜陟恐正直
者莫肯用心邪曲者無以改肅自非釋之于公何能盡
其至理雖不可精其微致且望粗有殿最諸尚書更與
羣官善量所以髙祖謂尚書等曰朕仰纂乾構君臨萬
宇往者稽古典章樹兹百職然尚書之任樞機是司豈
惟總括百揆緝和人務而已朕之得失寔在於斯自卿
等在任年垂二周未嘗言朕之一失獻可否之片規又
未嘗進一賢而退一不肖此二事罪之大者髙祖又謂
羽曰汝之淺薄固不足以況晉之巨源考之今世民斯
下矣汝始為廷尉及初作尚書内外瞻望以吾有弟自
往秋南斾之後近小人逺君子在公阿黨虧我皇憲出
入無章動乖體則計汝所行應在下下之第髙祖又謂
羽曰汝既是宸極之弟而居樞端之任汝自在職以來
功勤之績不聞於朝阿黨之音頻干朕聽汝之過失已
備積於前不復能别叔今黜汝録尚書廷尉但居特進
太保又謂尚書令陸叡曰叔飜在省之初甚有善稱自
近以來偏頗懈怠豈不由卿等隨其邪偽之心不能相
導以義雖不成大責已致小罰今奪卿尚書令禄一周
謂左僕射元贊曰卿夙徳老成久居機要不能光贊物
務奬勵同寮賊人之謂豈不在卿計叔飜之黜卿應大
辟但以咎歸一人不復相罪又為少師未允所授今解
卿少師之任削禄一周詔吏部尚書澄曰叔父既非端
右又非座元豈宜濫歸衆過也然觀叔父神志驕傲少
保之任似不能存意可解少保謂長兼尚書于果曰卿
履歴卑淺超升名任不能勤謹夙夜數辭以疾長兼之
職位亞正員今解卿長兼可光禄大夫守尚書削禄一
周又謂守尚書尉羽曰卿在集書殊無憂存左史之事
今降為長兼常侍亦削禄一周又謂守尚書盧淵曰卿
始為守尚書未合考績然卿在集書雖非髙功為一省
文學之士嘗不以左史在意如此之咎罪無所歸今降
卿長兼王師守常侍尚書如故奪常侍禄一周謂左丞
公孫良右丞乞伏義受曰二丞之任所以協贊尚書光
宣出納而卿等不能正心直言規佐尚書論卿之罪應
合大辟但以尚書之失事鍾叔飜故不能别致貶責二
丞可以白衣守本官冠服禄恤盡皆削奪若三年有成
還復本任如其無成則永歸南畝又謂散騎常侍元景
曰卿等自任集書合省逋墮致使王言遺滯起居不修
如此之咎責在於卿今降為中大夫守常侍奪禄一周
謂諫議大夫李彦曰卿雖處諫議之官實人不稱職可
去諫議退為元士又謂中庶子游肇等曰自建承華已
經一稔然東宫之官無直言之士雖未經三載事須考
黜肇及中舍人李平識學可觀可為中安樂王詮可為
下中解東華之任退為員外散騎常侍馮夙可為下下
免中庶子免爵兩任員外常侍如故中舍人閭賢保可
為下下退為武騎常侍又謂公孫良曰頃年用人多乖
觀才之授實是武人而授以文官黜同大例於理未均
諸如此比黜官如初髙祖引陸叡元贊等於前曰北人
每言北人何用知書朕聞此深用憮然今知書者甚衆
豈皆聖人朕自行禮九年置官三載正欲開導兆人致
之禮教朕為天子何假中原欲令卿等子孫博見多知
若永居恒北值不好文主卿等子孫不免面牆也陸叡
對曰實如明詔金氏若不入仕漢朝七世知名亦不可
得也髙祖大悦及五等開建羽食渤海之東光二千戸
車駕南伐羽進號衛將軍除使持節都督青齊光南青
四州諸軍事征東大將軍開府青州刺史以留守代京
之功増邑五百户髙祖幸羽第與諸弟言曰朕昨親受
人訟始知廣陵之明了咸陽王禧對曰臣年為廣陵兄
明為廣陵弟髙祖曰我為汝兄汝為羽昆汝復何恨又
曰叔飜沉疴緜惙遂有辰嵗我每為深憂恐其不振今
得痊愈晚成㛰媾且喜其吉慶故命駕耳髙祖親餞之
華林園後詔羽曰吾因天歴運乗時樹功開荆拓沔威
振楚越時暨三炎息駕汝潁勢臨荆徐聲遏江外未容
解甲凱入三川纂兵修律俟秋方舉海服之寄故惟宗
良善開經䇿寧我東夏敬慎汝儀勿墜嘉問唯酒唯田
可不戒歟加散騎常侍進號車騎大將軍餘如故世宗
即位遷司州牧常侍如故羽頻表辭牧至于三四詔不
許世宗覽政引羽入内面授司徒羽辭曰彦和本自不
願而陛下彊與今新去此官而以臣代之必招物議季
豫既轉取之無嫌請為司空世宗猶彊焉固辭乃許之
羽先淫員外郎馮俊興妻夜因私遊為俊興所擊積日
祕匿薨於府年三十二世宗親臨哀慟詔給東園温明
祕器朝服一具衣一襲錢六十萬布一千匹蠟三百斤
大鴻臚護䘮事大殮帝親臨之舉哀都亭贈使持節侍
中驃騎大將軍司徒公冀州刺史給羽葆鼓吹班劒四
十人諡曰惠及葬帝親臨送子恭襲語在紀
恭兄欣字慶樂性麤率好鷹犬肅宗初除通直散騎常
侍北中郎將出為冠軍將軍荆州刺史轉征虜將軍齊
州刺史欣在二州頗得人和又為征東將軍太僕卿孝
莊初封沛郡王邑一千户後改封淮陽王出帝時加太
師開府復封廣陵王除太傅司州牧尋除大司馬隨出
帝沒於關中
欣弟永業普泰元年特封髙宻郡王食邑二千戸武定
末金紫光禄大夫齊受禪爵例降
髙陽王雍字思穆少而倜儻不恒髙祖曰吾亦未能測
此兒之深淺然觀其任真率素或年器晚成也太和九
年封潁川王加侍中征南大將軍或說雍曰諸王皆待
士以營聲譽王何以獨否雍曰吾天子之子位為諸王
用聲名何為久之拜中護軍領鎮北大將軍改封髙陽
奉遷七廟神主於洛陽五等開建食邑二千户車駕南
伐雍行鎮軍大將軍總攝留事遷衛尉加散騎常侍除
使持節鎮北將軍相州刺史常侍如故髙祖誡雍曰相
州乃是舊都自非朝賢徳望無由居此是以使汝作牧
為牧之道非難非易其身正不令而行故便是易其身
不正雖令不從故便是難又當愛賢士存信約無用人
言而輕與奪也進號征北將軍世宗初遷使持節都督
冀相瀛三州諸軍事征北大將軍開府冀州刺史常侍
如故雍在二州微有聲稱入拜驃騎大將軍司州牧世
宗時幸雍第皆盡家人之禮遷司空公議定律令雍常
入叅大議轉太尉公加侍中時雍以旱故再表遜位優
詔不許除太保領太尉侍中如故世宗行考陟之法雍
表曰竊惟三載考績百王通典今任事上中者三年升
一階散官上第者四載登一級閑冗之官本非虚置或
以賢能而進或因累勤而舉如其無能不應忝兹髙選
既其以能進之朝伍或任官外戍逺使絶域催督逋懸
察檢州鎮皆是散官以充劇使及於考陟排同閑伍檢
散官之人非才皆劣稱事之輩未必悉賢而考閑以多
年課煩以少嵗上乖天澤之均下生不等之苦又尋景
明之格無折考之文正始之奏有與奪之級明參差之
考非聖慈之心改典易常乃有司之意又尋考級之奏
委於任事之手涉議科勤絶於散官之筆遂使在事者
得展自勤之能散輩者獨絶披衿之所抑以上下之閑
限以㫖格之判致使近侍禁職抱槃屈之辭禁衛武夫
懐不申之恨欲尅平四海何以獲諸又散官在直一玷
成尤銜使愆失差毫即坐徽纆所逮未以事閑優之節
慶之賚不以禄微加賞罪殿之犯未殊任事考陟之機
推年不等臣聞君舉必書書而不法後代何觀詩云王
事靡盬不遑啓處又曰豈不懐歸畏此簡書依依楊栁
以叙治兵之役霏霏雨雪又申振旅之勤若折往來日
月便是採薇之詩廢枤杜之歌罷又任事之官吉凶請
假定省掃拜動歴十旬或因患重請動輙經嵗征役在
途勤泰百倍苦樂之勢非任事之倫在家私閑非理務
之日論優語劇先宜折之武人本挽上格者為羽林次
格者為虎賁下格者為直從或累紀征戍靡所不涉或
帶甲連年負重千里或經戰損傷或年老衰竭今試以
本格責其如初有爽於先退階奪級此便責以不衰理
未通也又蕃使之人必抽朝彦或歴嶮千餘或履危萬
里登有死亡之憂咸懐不返之慼魂骨奉忠以尸將命
先朝賞格酬以爵品今朝改式止及階勞折以代考有
乖使望非所以奬勵皇華而敦崇四牡者也復尋正始
之格汎後任事上中者三年升一階汎前任事上中者
六年進一級三年一考自古通經今以汎前六年升一
階檢無愆犯倍年成級以此推之明以汎代考新除一
日同霑階榮下第之人因汎上陟上第之士由汎而退
臣又見部尉資品本居流外刋諸明令行之已久然近
為里巷多盗以其威輕不肅欲進品清流以壓姦宄甄
深啓云為法者施而觀之不便則改竊謂斯言有可採
用聖慈昭覽更髙宰尉之秩今考格始宣懐怨者衆臣
竊觀之亦謂不可有光國典改之何難世宗乃引雍共
論時務肅宗初詔雍入居太極西栢堂諮决大政給親
信二十人又詔雍為宗師進太傅侍中領太尉公王如
故别勑將作營國子學寺給雍居之領軍于忠擅權専
恣僕射郭祚勸雍出之忠怒矯詔殺祚及尚書裴植廢
雍以王歸第朝有大事使黃門郎就諮訪之忠尋復矯
詔將欲殺雍以問侍中崔光光拒之乃止未幾靈太后
臨朝出忠為冀州刺史雍表曰臣初入栢堂見詔㫖之
行一由門下而臣出君行不以悛意每覽傷矜視之慘
目深知不可不能禁制臣之罪一也臣近忝内樞兼尸
師傅宜保護聖躬温凊晨夕而于忠身居武司禁勒自
在限以内外朝謁簡絶皇居寢食所在不知社稷安危
又亦不預出入栢堂尸位而已臣之罪二也忠規欲殺
臣賴在事執拒又令僕卿相任情進黜遷官授職多不
經旬斥退賢良専納心腹威振百寮勢傾朝野臣見其
如此欲出忠為雍州刺史鎮撫關右在心未行反為忠
廢忝官尸禄孤負恩私臣之罪三也先帝升遐儲宫纂
統斯乃君父之恒謨臣子之永則加賞之義自古無之
忠既人臣受恩先帝䘮禍之際竭節是常迎陛下於東
宫臣下之恒事如其不爾更欲何為而忠意氣凌雲坐
要封爵爾日抑之交恐為禍臣以權臣所欲不敢輙違
即集王公卿士議其多少清河王臣懌先帝懿弟識度
寛明臨衆唱議非以勤而賞之憚違權臣之㫖望顔而
授臣知不可因而從之臣之罪四也忠秉權門下且居
宰執又總禁旅為崇訓衛尉身兼内外横于宫掖臣之
罪五也古者重罪必令三公會期至旬日所以重死刑
也先帝登極十有七年細人犯刑猶寛憲墨朝廷貴仕
不戮一人今陛下踐阼年未半周殺僕射尚書如夭一
草是忠秉權矯㫖擅行誅戮臣知不能救臣之罪六也
臣位荷師相年未及終難恕之罪顯露非一何情以處
何顔以生雖經恩宥猶有餘責謹反私門伏聽司敗靈
太后感忠保護之勲不問其罪增雍封一千戸除侍中
太師又加使持節以本官領司州牧雍表請王公以下
賤妾悉不聽用織成錦繡金玉珠璣違者以違㫖論奴
婢悉不得衣綾綺纈止於縵繒而已奴則布服竝不得
以金銀為釵帶犯者鞭一百太后從之而不能久行也
詔雍乗步挽出入掖門又以本官録尚書事雍頻表辭
遜優荅不許詔侍中敦諭詔雍朝夕侍講肅宗覽政除
使持節司州牧侍中太師録尚書如故肅宗加元服雍
兼太保與兼太尉崔光攝行冠禮詔雍乗車出入大司
馬門進位丞相給羽葆鼓吹倍加班劒餘悉如故又賜
帛八百匹與一千人供具催令速拜詔雍依齊郡順王
簡太和故事朝訖引坐特優拜伏之禮總攝内外與元
义同决庶政嵗禄萬餘粟至四萬伎侍盈房諸子璫冕
榮貴之盛昆弟莫及焉元妃盧氏薨後更納博陵崔顯
妹甚有色寵欲以為妃世宗初以崔氏世號東崔地寒
望劣難之久乃聽許延昌已後多幸伎侍近百許人而
疎弃崔氏别房幽禁不得關豫内政僅給衣食而已至
乃左右無復婢使子女欲省其母必啓聞許乃得見未
幾崔暴薨多云雍毆殺之也靈太后許賜其女伎未及
送之雍遣其閹豎丁鵞自至宫内料簡四口冒以還第
太后責其専擅追停之孝昌初詔曰比相府弗開隂陽
未變王秉哲居宗勲望隆重道庇蒼生威被華裔體國
猶家匪躬在節可開府置佐史尋罷司徒以為丞相府
孝莊初尒朱榮欲害朝士遂云雍將謀逆於河隂遇害
贈假黃鉞相國諡文穆王雍識懐短淺又無學業雖位
居朝首不為時情所推既以親尊地當宰輔自熙平以
後朝政褫落不能守正匡弼唯唯而已及清河王懌之
死元义専政天下大責歸焉
嫡子泰字昌頗有時譽為中書侍郎尋遷通直散騎常
侍鎮東將軍太常卿與雍同時遇害追贈侍中特進驃
騎大將軍太尉公武州刺史髙陽王諡曰文孝
子斌襲武定中官至尚書右僕射齊受禪爵例降
泰兄端字宣雅美容貌頗涉書史起家散騎侍郎累遷
通直常侍鴻臚太常少卿散騎常侍出為安東將軍青
州刺史是時蕭衍遣將寇逼徐揚除端撫軍將軍金紫
光禄大夫使持節東南道大使處分軍機賊平拜鎮軍
將軍兖州刺史俄而衍將復冦徐兖圍逼州城端率在
州文武拒守得全以功封安得縣開國公食邑五百戸
還除都官尚書與雍俱遇害贈車騎大將軍儀同三司
相州刺史子峻襲爵齊受禪例降
泰弟叡字子哲輕忽榮利愛翫琴書起家拜通直散騎
侍郎遷衛尉少卿轉光禄少卿封濟北郡王與雍俱遇
害贈車騎大將軍司空公雍州刺史
子徽普泰中襲爵起家通直郎武定五年坐與元瑾等
謀反伏法
叡弟誕字文發少聰慧有風儀起家通直郎遷中書侍
郎通直散騎常侍封新陽縣開國伯食邑三百戸加龍
驤將軍進封昌樂王食邑七百尸遷平南將軍散騎常
侍黃門侍郎孝靜初拜侍中車騎大將軍儀同三司司
州牧天平三年薨贈使持節侍中太保司徒公尚書令
將軍牧如故諡曰文獻無子以斌第二子子亮為後
誕弟勒义勅义弟亘亘弟伏陁伏陁弟彌陁彌陁弟僧
育僧育弟居羅出帝初勒义封陽平縣亘封濮陽縣伏
陁封武陽縣彌陁封新陽縣僧育封頓丘縣居羅封衛
縣竝開國伯食邑四百戸天平中竝除鎮逺將軍散騎
侍郎僧育走關西國除其餘齊受禪爵例降
北海王詳字季豫美姿容善舉止太和九年封加侍中
征北大將軍後拜光禄大夫解侍中將軍又兼侍中從
髙祖南伐為散騎常侍髙祖自洛北廵詳常與侍中彭
城王勰竝在輿輦陪侍左右至髙宗射銘之所髙祖停
駕詔諸弟及侍臣皆試射逺近唯詳箭不及髙宗箭所
十餘步髙祖嘉之拊掌欣笑遂詔勒銘親自為制五等
開建食邑二千户遷侍中轉祕書監車駕南伐詳行中
領軍留守給鼓吹一部甲仗三百人兼督營構之務髙
祖賜詳璽書曰比遊神何業也邱墳六籍何事非娛善
正風猷肅是禁旅詳後朝於行宫髙祖引見之詳慶平
沔北髙祖曰朕以畿南未清神麾暫動沔北數城竝皆
柔服此乃將士之效非朕之功詳對曰陛下徳邁唐虞
功微周漢自南之風於是乎始詳還洛髙祖餞之詔詳
曰昔者淮夷叛命故有三年之舉鬼方不令乃致淹載
之師况江吳竊命于今十紀朕必欲蕩滌南海然後言
歸今夏停此故與汝相見善守京邑副我所懐趙郡王
幹薨以詳行司州牧除護軍將軍兼尚書左僕射髙祖
臨崩顧命詳為司空輔政世宗即位以詳有營構之勤
增邑一千戸詳以帝居諒闇不受世宗覽政遷侍中大
將軍録尚書事咸陽王禧之謀反也詳表求解任詔曰
一人之身愆不累徳形乖性别忠逆固殊是以父殛子
興義髙唐世弟戮兄登迹顯周魯禧之與國異體同氣
既肆無君之逆安顧弟友之親叔父忠顯二朝誠貫廟
社寔朂贊沖昧保乂鴻猷豈容以微介之慮忘阿衡之
重貂章即已勑還願不再述祚屬眇躬言及斯事臨紙
慙恨惋慨兼深詳重表陳解詔復不許除太傅領司徒
侍中録尚書事如故詳固辭詔遣敦勸乃受詳與八座
奏曰竊惟姦刧難除為蠧日久郡盗作患有國攸病故
五刑為用猶陷觸網之誅道幾勝殘寧息狗竊之響是
以班制垂式名為治本整綱提目政之大要謹尋奪禄
事條班已周嵗然京邑尹令善惡易聞邊州逺守或難
聽審皆上下同情迭相掩没設有賊發隱而不言或以
劫為偷或遏掠成盗更令賊發難知攘竊惟甚臣等參
議若依制削奪則縣無朞月之宰附條貶黜郡靡嵗稔
之守此制必行所謂法令滋章盗賊多有昔黃龔變風
不由削禄張趙稱美豈憚貶退然綏導之體得失在人
乃可重選慎官依律劾禁不宜輕改法令削黜羣司今
請改制條還附律處其勵已公清賞有常典風謡黷賄
案為考第世宗從之詳之拜命其夜暴風震電拔其庭
中桐樹大十圍倒立本處初世宗之覽政也詳聞彭城
王勰有震主之慮而欲奪其司徒大懼物議故為大將
軍至是乃居之天威如此識者知其不終世宗講武於
鄴詳與右僕射髙肇領軍于勁留守京師初太和末詳
以少弟延愛景明初復以季父崇寵位望兼極百寮憚
之而貪冒無厭多所取納公私營販侵剥逺近嬖狎羣
小所在請託珍麗充盈聲色侈縱建飾第宇開起山池
所費巨萬矣又於東掖門外大路之南驅逼細人規占
第宅至有䘮柩在堂請延至葬而不見許乃令輿櫬巷
次行路哀嗟詳母髙太妃頗亦助為威虐親命毆擊怨
響嗷嗷妃宋王劉昶女不見答禮寵妾范氏愛等伉儷
及其死也痛不自勝乃至葬訖猶毁𡑞視之表請贈平
昌縣君詳又蒸於安定王燮妃髙氏髙氏即茹皓妻姊
嚴禁左右閉密始末詳既素附於皓又縁淫好往來綢
密皓之取妻也詳親至其家忻飲極醉詳雖貪侈聚斂
朝野所聞而世宗禮敬尚隆憑寄無替軍國大事總而
裁决每所敷奏事皆協允詳常别住華林園之西隅與
都亭宫館密邇相接亦通後門世宗毎濳幸其所肆飲
終日其寵如此又詳拜受因其私慶啓請世宗世宗頻
幸南第御其後堂與髙太妃相見呼為阿母伏而上酒
禮若家人臨出髙每拜送舉觴祝言願官家千萬嵗壽
嵗嵗一至妾母子舍也初世宗之親政也詳與咸陽王
禧彭城王勰竝被召入共乗犢車防衛嚴固髙時遑廹
以為詳必死亦乗車傍路哭而送至金墉及詳得免髙
云自今而後不願富貴但令母子相保共汝埽市作活
也至此貴寵崇盛不復言有禍敗之理後為髙肇所譖
云詳與皓等謀為逆亂于時詳在南第世宗召中尉崔
亮入禁勑糾詳貪淫及茹皓劉胄常季賢陳掃靜等専
恣之狀亮乃奏詳貪害公私婬亂典禮朝廷比以軍國
費廣禁斷諸蕃雜獻而詳擅作威令命寺署酬直驅奪
人業崇侈私第蒸穢無道失尊卑之節塵敗軍章虧風
教之紀請以見事免所居官爵付鴻臚削奪輙下禁止
付廷尉治罪并劾皓等夜即收禁南臺又虎賁百人圍
守詳第慮其驚懼奔越遣左右郭翼開金墉門馳出諭
之示以中尉彈狀詳母髙見翼頓首號泣不自勝詳言
審如中尉所糾何憂也正恐更有大罪橫至耳人奉我
珍異貨物我實愛之果為取受吾何憂乎私以自寛至
明皓等皆賜死引髙陽王雍等五王入議詳罪單車防
守還華林之館母妻相與哭入所居小奴弱婢數人隨
從官防甚嚴終夜擊􁁰列坐圍守外内不通世宗為此
不幸園十餘日徙詳就太府寺圍禁彌切詔曰王位兼
台輔親懿莫二朝野屬賴具瞻所歸不能勵徳存道宣
融軌訓方乃肆兹貪靦穢暴顯聞逺負先朝友愛之寄
近乖家國推敬所期理官執憲寔合刑典天下為公豈
容私抑但朕諸父傾落存者無幾便極逮坐情有未安
可免為庶人别營坊館如法禁衛限以終身邦家不造
言尋感慨遂别營館於洛陽縣東北隅二旬而成將徙
詳居之會其家奴數人隂結黨輩欲以刧出詳密抄名
字濳託侍婢通於詳詳始得執省而門防主司遥見突
入就詳手中攬得呈奏至夜守者以聞詳哭數聲而暴
死詳自至太府令其母妻還居南宅五日一來與其相
見此夜母妻不在死於婢手中至明告其凶問詔曰北
海叔奄至傾背痛慕抽慟情不自任明便舉哀可勑備
辦䘮還南宅諸王皇宗悉令奔赴給東園祕器賵物之
數一依廣陵故事詳之初禁也乃以蒸髙事告母母大
怒詈之苦切曰汝自有妻妾侍婢少盛如花何忽共許
髙麗婢姦通令致此罪我得髙麗當噉其肉乃杖詳背
及兩脚百餘下自行杖力疲乃令奴代髙氏素嚴詳每
有微罪常加責罰以絮裹杖至是去絮皆至瘡膿詳苦
杖十餘日乃能立又杖其妃劉氏數十云新婦大家女
門户匹敵何所畏也而不檢校夫婿婦人皆妬獨不妬
也劉笑而受罰卒無所言詳貪淫之失雖聞逺近而死
之日罪無定名逺近歎怪之停殯五載永平元年十月
詔曰故太傅北海王體自先皇特鍾友愛受遺訓輔冲
昧攸託不圖暮節晦徳終缺哀榮便可追復王封尅日
營厝少慰幽魂以旌隂(疑/)戚諡曰平王
子顥字子明襲少慷慨有壯氣除龍驤將軍通直散騎
常侍轉宗正卿光禄大夫長兼宗正卿散騎常侍平東
將軍轉都官尚書加安南將軍出除散騎常侍撫軍將
軍徐州刺史尋為御史彈劾除名其後賊帥宿勤明達
叱千騏驎等寇亂豳華諸州乃復顥王爵以本將軍加
使持節假征西將軍都督華豳東秦諸軍事兼左僕射
西道行臺以討明達顥轉戰而前頻破賊衆解豳華之
圍以功增封八百户進號征西將軍又除尚書右僕射
持節行臺都督如故尋遷車騎大將軍儀同三司餘如
故值蕭寶夤等大敗於平凉顥亦奔還京師於時葛榮
南進稍逼鄴城武泰初以顥為侍中驃騎大將軍開府
儀同三司相州刺史以禦榮顥至汲郡屬尒朱榮入洛
推奉莊帝詔授顥太傅開府侍中刺史王竝如故顥以
葛榮南侵尒朱縦害遂盤桓顧望圖自安之䇿先是顥
啓其舅范遵為殷州刺史遵以葛榮充逼未得行顥令
遵權停於鄴顥既懐異謀乃遣遵行相州事代前刺史
李神為已表裏之援相州行臺甄先受朝㫖委其守鄴
知顥異圖恐遵為變遂相率廢遵還推李神攝理州事
然後遣軍候顥逆順之勢顥以事意不諧遂與子冠受
率左右奔於蕭衍顥見衍泣涕自陳言辭壯烈衍竒之
遂以顥為魏王假之兵將令其北入永安二年四月於
梁國城南登壇燔燎號孝基元年莊帝詔濟隂王暉業
為都督於考城拒之為顥所擒又尅行臺楊昱於滎陽
尒朱世隆自虎牢走退莊帝北幸顥遂入洛改稱建武
元年顥以數千之衆轉戰輙尅據有都邑號令自己天
下人情想其風政而自謂天之所授頗懐驕怠宿昔賔
客近習之徒咸見寵待干擾政事又日夜縱酒不恤軍
國所統南兵凌竊市里朝野莫不失望時又酷斂公私
不安莊帝與尒朱榮還師討顥自於河梁拒戰王師渡
於馬渚冠受戰敗被擒因相繼而敗顥率帳下數百騎
及南兵勇健者自轘轅而出至臨潁顥部騎分散為臨
潁縣卒所斬出帝初贈使持節侍中都督冀定相殷四
州諸軍事驃騎大將軍大司馬冀州刺史武定中子娑
羅襲齊受禪爵例降
顥弟瑱字寶意起家為通直郎轉中書郎歴武衛將軍
光禄少卿黄門郎出除平北將軍相州刺史為大宗正
卿封平樂縣開國公食邑八百戸莊帝初拜侍中車騎
將軍封東海王食邑千户俄遷中書監左光禄大夫兼
尚書右僕射又拜車騎大將軍加侍中瑱無他才幹以
親屬早居重任兄顥入洛成敗未分便以意氣自得為
時人所笑顥敗潛竄為人執送斬於都市出帝初贈侍
中都督雍華岐三州諸軍事驃騎大將軍太尉公尚書
令雍州刺史
子衍襲爵武定中通直散騎侍郎齊受禪爵例降
史臣曰顯祖諸子俱聞道於太和之日咸陽望重位隆
自猜謀亂趙郡愆於王度終諡曰靈廣陵夙稱明察不
幸中夭惜矣髙陽器術缺然終荷棟幹孝昌之叛蓋不
足以責之北海義昧鶺鴒奢淫自䘮雖禍由閒言亦自
貽伊戚顥取若拾遺亡不旋踵豈守之無術其天將覆
之
　
　
　
　
　
　
　
　
　
　
　
　
　
　
　
　魏書卷二十一上
　魏書卷二十一上考證
趙郡王幹𫝊銓衡是荷○荷一本作何
北海王詳𫝊閉密始末○閉一本作秘
　
　
　
　
　
　
　
　
　
　
　
　
　魏書卷二十一上考證
欽定四庫全書
　魏書卷二十一下
　　齊　　　　魏　　　　　收　　　　撰
　列傳第九下
　　獻文六王
　　彭城王
彭城王勰字彦和少而岐嶷姿性不羣太和九年封始
平王加侍中征西大將軍勰生而母潘氏卒其年顯祖
崩及有所知啓求追服文明太后不許乃毁瘠三年弗
參吉慶髙祖大竒之敏而耽學不舍晝夜博綜經史雅
好屬文髙祖革創解侍中將軍拜光禄大夫復除侍中
長直禁内參決軍國大政萬幾之事無不預焉及車駕
南伐以勰行撫軍將軍領宗子軍宿衛左右開建五等
食邑二千戸轉中書令侍中如故改封彭城王髙祖與
侍臣升金墉城顧見堂後梧桐竹曰鳳凰非梧桐不栖
非竹實不食今梧桐竹並茂詎能降鳳乎勰對曰鳳凰
應德而來豈竹梧桐能降髙祖曰何以言之勰曰昔在
虞舜鳳凰來儀周之興也鸑鷟鳴於岐山未聞降桐食
竹髙祖笑曰朕亦未望降之也後宴侍臣於清徽堂日
宴移於流化池芳林之下髙祖曰向宴之始君臣肅然
及將末也􁏪情始暢而流景將頽竟不盡適戀戀餘光
故重引卿等因仰觀桐葉之茂曰其桐其椅其實離離
愷悌君子莫不令儀今林下諸賢足敷歌詠遂令黃門
侍郎崔光讀暮春羣臣應詔詩至勰詩髙祖乃為之改
一字曰昔祁奚舉子天下謂之至公今見勰詩始知中
令之舉非私也勰對曰臣露此拙方見聖朝之私賴蒙
神筆賜刋得有令譽髙祖曰雖琢一字猶是玉之本體
勰曰臣聞詩三百一言可蔽今陛下賜刋一字足以價
等連城勰表解侍中詔曰蟬貂之美待汝而光人乏之
秋何容方退也克念作聖庶必有資耳後幸代都次于
上黨之銅鞮山路旁有大松樹十數根時髙祖進繖遂
行而賦詩令人示勰曰吾始作此詩雖不七步亦不言
逺汝可作之比至吾所令就之也時勰去帝十餘步遂
且行且作未至帝所而就詩曰問松林松林經幾冬山
川何如昔風雲與古同髙祖大笑曰汝此詩亦調責吾
耳詔曰弟勰所生母潘早齡謝世顯號未加勰禍與身
具痛隨形起今因其展思有足悲矜可贈彭城國太妃
以慰存亡又除中書監侍中如故髙祖南討漢陽假勰
中軍大將軍加鼓吹一部勰以寵受頻煩乃面陳曰臣
聞兼親疏而兩並異同而建此既成文於昔臣願誦之
於後陳思求而不允愚臣不請而得豈但今古云殊遇
否人異非獨曹植逺羡於臣是亦陛下踐魏文而不顧
髙祖大笑執勰手曰二曹才名相忌吾與汝以道德相
親縁此而言無慙前烈汝但克己復禮更何多及髙祖
親講喪服於清徽堂從容謂羣臣曰彦和季豫等年在
蒙稚早登纓紱失過庭之訓並未習禮每欲令我一解
喪服自審義解浮疎抑而不許頃因酒醉坐脱爾言從
故屈朝彦遂親傳説將臨講坐慙戰交情御史中尉李
彪對曰自古及今未有天子講禮陛下聖叡淵明事超
百代臣得親承音㫖千載一時從征沔北賜帛三千匹
除使持節都督南征諸軍事中軍大將軍開府又詔曰
明便交敵可勑將士肅爾軍儀勰於是親勒大衆須臾
有二大鳥從南而來一向行宫一向府幕各為人所獲
勰言於髙祖曰始有一鳥望旗顛仆臣謂大吉髙祖戲
之曰鳥之畏威豈獨中軍之畧也吾亦分其一爾此乃
大善兵法咸說至明便大破崔慧景蕭衍其夜大雨髙
祖曰昔聞國軍獲勝每逢雲雨今破新野南陽及摧此
賊果降時潤誠哉斯言勰對曰水德之應逺稱天心髙
祖令勰為露布勰辭曰臣聞露布者布於四海露之耳
目必須宣揚威畧以示天下臣小才豈足大用髙祖曰
汝豈獨親詔亦為才達但可為之及就尤類帝文有人
見者咸謂御筆髙祖曰汝所為者人謂吾製非兄則弟
誰能辨之勰對曰子夏被嗤於先聖臣又荷責於來今
及至豫州髙祖為家人書於勰曰教風密微禮政嚴嚴
若不深心日勸何以敬諸每欲立一宗師肅我元族汝
親則宸極位乃中監風標才器實足師範屢有口勑仍
執沖遜難違清挹荏苒至今宗制之重捨汝誰寄便委
以宗儀責成汝躬有不遵教典隨事以聞吾别肅治之
若宗室有愆隱而不舉鍾罰汝躬綱維相厲庶有勸改
吾朝聞夕逝不為恨也勰翌日面陳曰奉詔令專主宗
制糾舉非違臣聞其身正不令而行其身不正雖令不
從臣處宗乏長㓜之順按物無國士之禮每因啓請已
蒙哀借不謂今詔終不矜免猶願聖慈賜垂蠲遂髙祖
曰汝諧往欽哉勰表以一嵗國秩職俸親恤以禆軍國
詔曰割身存國理為逺矣但汝亦我乃減已助國職俸
便停親國二事聽三分受一髙祖不豫勰内侍醫藥外
總軍國之務遐邇肅然人無異議徐謇當世之上醫也
先是假還洛陽及召至勰引之别所泣涕執手而謂之
曰君今世元化至尊氣力危惙願君竭心專思方治若
聖體日康令四海有賴當獲意外之賞不然便有不測
之誅非但榮辱乃存亡由此君其勉之左右見者莫不
嗚咽及引入謇便欲進治勰以髙祖神力虚弱唯令以
食味消息勰乃密為壇於汝水之濵依周公故事告天
地顯祖請命乞以身代髙祖翌日有瘳損自懸瓠幸鄴
勰常侍坐輿輦晝夜不離於側飲食必先嘗之而後手
自進御車駕還京會百寮於宣極堂行飲至策勲之禮
命舍人宣㫖勰翼弼六師纂戎荆楚沔北之勲每毗廟
算從討新野有克城之謀受命鄧城至大捷之効功為
羣將之最也别當授賞不替厥庸髙祖謂勰曰吾與汝
等早罹艱苦中逢契濶每謂情義隨事而疎比纒患經
嵗危如寒葉非汝孔懐情敦忠孝孰能動止躬親必先
藥膳每尋此事感思殊逺勰悲泣對曰臣等宿遭不天
酷恨長世賴陛下撫育得參人伍豈謂上靈無鑒復使
聖躬違和萬國所懸蒼生繫氣寢興之勞豈申荼蓼以
破慧景等勲增邑五百戸又詔曰朕形疲稚年心勞長
嵗積思成痾頓發汝潁第六弟勰孝均周弟感侔姬旦
遺食捨寐動止必親敦醫勸膳誠力俱竭致兹保康實
賴同氣又秉務緝政百司是憑綱維折衷萬揆獲濟撫
師於霖浩之辰處戎於荐逼之日安外靜内功臣大道
侍省之績可以孔懐無褒翼亮之勤實乃勲存社稷宜
有酬賞以旌國功可増邑一千户勰辭曰臣受遇縁親
榮枯事等以此獲賞殊乖情願乞追成㫖用息謗言詔
曰汝在私能孝處公必忠比來勤憂足布朝野但可祇
膺尋以勰為司徒太子太傅侍中如故俄而蕭寳卷將
陳顯達内寇髙祖復親討之詔勰使持節都督中外諸
軍事總攝六師是時髙祖不豫勰辭曰臣侍疾無暇六
軍須有所託事不兩興情力又竭更請一王總當軍要
髙祖曰戎務侍疾皆憑於汝牽痾如此吾深慮不濟安
六軍保社稷者捨汝而誰何容方便請人以違心寄宗
袥所賴唯在於汝諸葛孔明霍子孟異姓受託而况汝
乎行次淯陽髙祖謂勰曰吾患轉惡汝其努力車駕至
馬圈去賊營數里顯達等出戰諸將大破之勰部分諸
軍將攻賊壘其夜奔退髙祖疾甚謂勰曰修短命也死
生大分今吾氣力危惙當成不濟矣雖敗顯達國家安
危在此一舉社稷所仗唯在汝身霍子孟以異姓受付
况汝親賢可不勉也勰泣曰士於布衣猶為知已盡命
况臣託靈先皇聨暉陛下誠應竭股肱之力加之以忠
貞但臣出入喉膂每跨時要及於寵靈輝赫聞之遐邇
復參宰匠機政畢歸震主之聲見忌必矣此乃周旦遁
逃成王疑惑陛下愛臣便為未盡始終之美臣非所以
惡華捐勢非所以辭勤請逸正希仰成陛下日鏡之明
下念愚臣忘退之禍髙祖久之曰吾尋思汝言理實難
奪乃手詔世宗曰汝第六叔父勰清規懋賞與白雲俱
潔厭榮捨紱以松竹為心吾少與綢繆提擕道趣每請
解朝纓恬真邱壑吾以長兄之重未忍離逺何容仍屈
素業長嬰世網吾百年之後其聽勰辭蟬捨冕遂其冲
挹之性無使成王之朝飜疑姬旦之聖不亦善乎汝為
孝子勿違吾勑及髙祖崩于行宫遏祕喪事獨與右僕
射任城王澄及左右數人為計奉遷髙祖於安車中勰
等出入如平常視疾進膳可決外奏累日達宛城乃夜
進安車於郡廳事得加斂櫬還載臥輿六軍内外莫有
知者遣中書舍人張儒奉詔徵世宗會駕梓宫至魯陽
乃發喪行服世宗即位勰跪授髙祖遺勑數紙咸陽王
禧疑勰為變停在魯陽郡外久之乃入謂勰曰汝非但
辛勤亦危險至極勰恨之對曰兄識髙年長故知有夷
險彦和握蛇騎虎不覺艱難禧曰汝恨吾後至耳自髙
祖不豫勰常居中親侍醫藥夙夜不離左右至於衣帶
罕解亂首垢面帝患久多忿因之以遷怒勰每被誚詈
言至厲切威責近侍動將誅斬勰承顔悉心多所匡濟
及髙祖昇遐陳顯達奔遁始爾慮凶問洩漏致有逼迫
勰内雖悲慟外示吉容出入俯仰神貌無異及至魯陽
也東宫官屬多疑勰有異志竊懐防懼而勰推誠盡禮
卒無纎介勰上髙祖諡議謹案諡法協時肇享曰孝五
宗安之曰孝道德博聞曰文經緯天地曰文仰惟大行
皇帝義實該之宜上尊號為孝文皇帝廟曰髙祖陵曰
長陵世宗從之既葬世宗固以勰為宰輔勰頻口陳遺
㫖請遂素懐世宗對勰悲慟每不許之勰頻煩表聞辭
義懇切世宗難違遺勑遂其雅情猶逼以外任乃以勰
為使持節侍中都督冀定幽瀛營安平七州諸軍事驃
騎大將軍開府定州刺史勰仍陳讓又面申前意世宗
固執不許乃述職尚書令王肅等奏臣等聞旌功表德
道貴前王庸勲親親義髙盛典是故姬旦翼周光宅曲
阜東平宰漢寵絶列蕃彭城王勰景思内昭英風外發
協廓乾規埽氛漢沔屬先帝在天鳳旌旋斾靜一六師
肅寧南服登聖皇於天衢開有魏之靈祐論道中鉉王
猷以穆七德丕宣九功在詠臣等參詳宜增邑一千五
百户詔曰覽奏倍増崩絶未足以上酬勲德且可如奏
勰頻表固讓世宗許之世宗與勰書曰恪奉辭暨今悲
戀哽咽嵗月易逺便迫暮冬每思聞道奉承風教父既
辭榮閑外無容頓違至德出蕃累朔荒馳寔深今遣主
書劉道斌奉宣悲戀願父來望必當屆京展洩哀窮指
不云逺勰乃朝於京師景明初蕭寳卷豫州刺史裴叔
業以壽春内屬詔勰都督南征諸軍事餘官如故與尚
書令王肅迎接壽春詔曰五教治樞古難其選自非親
賢兼切莫應斯舉王以明德懋親任屬保傅出居蕃陜
入御衮章内外克諧民神攸屬今董率戎麾威號宜重
可復授司徒以光望實又詔勰以本官領揚州刺史勰
簡刑導禮與民休息州境無虞遐邇安靜揚州所統建
安戍主胡景畧猶為寳卷拒守不下勰水陸討之景畧
面縛出降自勰之至壽春東定城戍至於陽石西降建
安山蠻順命斬首獲生以數萬計進位大司馬領司徒
餘如故增邑八百戸又寳卷遣將陳伯之屯於肥口胡
松又據梁城水軍相繼二百餘里勰部分將士分攻諸
營伯之胡松率衆出戰諸將擊之斬首九千俘獲一萬
伯之等僅以身免屯於烽火勰又分命諸將頻戰伯之
計窮宵遁淮南平詔曰王戚尊上輔德勲莫二孤心昧
識訓保攸憑比以壽春初開鎮壓任重故令王親董元
戎逺撫淮外冐兹炎蒸衡蓋飄颻經畧踰時必有虧損
淹違詣覿夙夜係情兼制勝宣規威効兼著公私允稱
義所欽嘉雖凱旋有期無申延屬可遣給事黃門侍郎
鄭道昭就彼祗勞徴勰還朝勰政崇寛裕絲毫不犯淮
南士庶追其餘惠至今思之初勰之定壽春也獲蕭寳
卷汝隂太守王果豫州治中庾稷等數人勰傾衿禮之
常參坐席果承閒進曰果等契濶生平皓首播越顧瞻
西夕餘光幾何今遭聖化正應力兹愚老申展尺寸但
在南百口生死分張乞還江外以申德澤勰矜而許之
果又謝曰殿下賜處有過國士果等今還仰負慈澤請
聽仁駕振旅反跡江外至此乃還其為逺人所懐如此
勰至京師世宗臨東堂引見詔勰曰比鳳凰未一(疑/)蒼
黎二化故仰屈尊謨綏懐邊附而寇豎昏迷敢鬬淮楚
叔父英畧髙明應機殄定凱旋今辰伏慰悲佇勰謝曰
臣忝充戎帥撫安新故而不能宣武導恩威懐遐邇致
小豎伯之驅率蟻徒侵擾邊堡非唯仰慙天顔實亦俯
愧朝列春秋責帥臣實當之賴陛下慈深捨過故使愚
臣獲免罪責勰頻表辭大司馬領司徒及所増邑乞還
中山有詔不許乃除録尚書侍中司徒如故固辭不免
勰雅好恬素不以勢利嬰心髙祖重其事幹縶維不許
雖臨崩遺詔復世宗留連每乖情願常悽然歎息以詔
㫖殷勤僶俛應命時咸陽王禧漸以憍矜頗有不法北
海王詳隂言於世宗世宗深忌之又言勰大得人情不
宜久在宰輔勸世宗遵髙祖遺勅禧等又出領軍于烈
為恒州非烈情願固彊之烈深以為忿烈子忠嘗在左
右密令忠言於世宗云諸王等意不可測宜廢之早自
覽政時將礿祭王公並齋於廟東坊世宗遣于烈將宿
衛壯士六十餘人召禧勰詳等引入見之於光極殿世
宗謂勰曰頃來南北務殷不容仰遂冲操恪是何人而
敢久違先勑今遂叔父髙蹈之意勰謝曰先帝不以臣
虚薄曲垂罔已之澤出入綢繆公私無捨自陛下龍飛
九五屢求解落既為宰輔所抑亦不為陛下所許先歲
夏中重塵天聽時蒙優借出為定州往年還洛陽勑總
戎淮肥雖無功効幸免罪戾云歸未幾復委臣以非㨿
之任臣頻煩干請具簡聖聽陛下孝深無改仰遵先詔
上成睿明之美下遂微臣之志感惟今往悲喜交深乃
詔曰王宿尚閑静志捐世務先帝愛亮之至弗奪此情
遺勑炳然許遂沖退雅操不移朕亦未敢違奪今乃釋
位歸第丘園是營髙尚之節確爾貞固賁履之操邈焉
難追而王宅初構財力多闕成立之期歲月莫就可量
遣工役分給材瓦禀王所好速令制辦務從簡素以稱
王心勰因是作蠅賦以諭懐惡讒構也又以勰為太師
勰遂固辭詔曰蓋二儀分象君臣之位形焉上下既位
唱和之義生焉自古統天位主曷嘗不賴明師仗賢輔
而後燮和隂陽彝倫民物者哉往而不返者先民誠有
之斯所謂獨善其身而亂大倫山林之士耳賢人君子
則不然也屈已以安民艱身以濟物所謂以先知覺後
知同塵而與天下俱潔者也朕猥以冲年纂臨寳歴實
賴叔父匡濟之功誠宜永兼將相以綱維内外但逼奪
先㫖憚違冲挹俛志割心以遂髙素自比水旱乖和隂
陽失序是以屈王論道庶燮兹玉燭且師宰從容無廢
清尚故周旦復辟而居之尚父期頤以終位王義兼家
國理絶獨髙可遣侍中敦諭世宗又修家人書於勰曰
恪言奉還告承猶執冲遜恪實闇寡政術多粃匡弼之
寄仰屬親尊父德望兼重師訓所歸豈得近遺家國逺
崇清尚也便願紆降時副傾注之心勰不得已而應命
世宗後頻幸勰第及京兆廣平暴虐不法詔宿衛隊主
率羽林虎賁幽守諸王於其第勰上表切諫世宗不納
勰既無山水之適又絶知己之遊唯對妻子鬱鬱不樂
議定律令勰與髙陽王雍八座朝士有才學者五日一
集參論軌制應否之宜而勰夙侍髙祖兼聰達博聞凡
所裁決時彦歸仰加以美容貌善風儀端嚴若神折旋
合度出入言笑觀者忘疲又加侍中勰敦尚文史物務
之暇披覧不輟撰自古帝王賢達至於魏世子孫三十
卷名曰要畧小心謹慎初無過失雖閑居宴處亦無慢
色惰容愛敬儒彦傾心禮待清正儉素門無私謁性仁
孝言於朝廷以其舅潘僧固為冀州樂陵太守京兆王
愉構逆僧固見逼從之尚書令髙肇性既兇愎賊害賢
俊又肇之兄女入為夫人順皇后崩世宗欲以為后勰
固執以為不可肇於是屢譛勰於世宗世宗不納因僧
固之同愉逆肇誣勰北與愉通南招蠻賊勰國郎中令
魏偃前防閤髙祖珍希肇提攜構成其事肇初令侍中
元暉以奏世宗暉不從令左衛元珍言之世宗訪之於
暉暉明勰無此世宗更以問肇肇以魏偃祖珍為證世
宗乃信之永平元年九月召勰及髙陽王雍廣陽王嘉
清河王懌廣平王懐及髙肇等入時勰妃方産勰乃固
辭不赴中使相繼不得已乃令命駕意甚憂懼與妃訣
而登車入東掖門度一小橋牛不肯進遂擊之良久更
有使者責勰來遲乃令去牛人挽而進宴於禁中至夜
皆醉各就别所消息俄而元珍將武士齎毒酒而至勰
曰吾忠於朝廷何罪見殺一見至尊死無恨也珍曰至
尊何可復見王但飲酒勰曰至尊聖明不應無事殺我
求與告我罪者一對曲直武士以刀鐶築勰二下勰大
言曰皇天忠而見殺武士又以刀鐶築勰勰乃飲毒酒
武士就殺之向晨以褥裹屍輿從屏門而出載屍歸第
云王因飲而薨勰妃李氏司空沖之女也號哭大言曰
髙肇枉理殺人天道有靈汝還當惡死及肇以罪見殺
論者知有報應焉世宗為舉哀於東堂給東園第一祕
器朝服一襲賻錢八十萬布二千匹蠟五百斤大鴻臚
護喪事勰既有大功於國無罪見害百姓寃之行路士
女流涕而言曰髙令公枉殺如此賢王在朝貴賤莫不
喪氣追崇假黄鉞使持節都督中外諸軍事司徒公侍
中太師王如故給鑾輅九旒虎賁班劒百人前後部羽
葆鼓吹輼輬車有司奏太常卿劉芳議勰諡曰王挺德
弱齡誕資至孝睿性過人學不師授卓爾之操發自天
然不羣之美㓜而獨出及入參政務綸綍有光爰登中
鉉敷明五教漢北告危皇赫問罪王内親藥膳外總六
師及宫車晏駕上下哀慘奮猛銜戚英畧潜通翼衛靈
輿整戎振斾歴次宛謝迄于魯陽送往奉居無慙周霍
禀遺作輔逺至邇安分陜恒方流詠燕趙廓靖江西威
懾南越入釐百揆庶績咸熙履勤不憚在功愈挹温恭
愷悌忠雅寛仁興居有度善終篤始髙尚厥心功成身
退義亮聖衷美光世典依諡法保大定功曰武善問周
達曰宣諡曰武宣王及莊帝即位追號文穆皇帝妃李
氏為文穆皇后遷神主於太廟廟稱肅祖語在臨淮王
彧傳前廢帝時去其神主
嫡子劭字子訥襲封善武藝少有氣節肅宗初蕭衍遣
將犯邊劭上表曰偽豎遊魂闚覦邊境勞兵兼時日有
千金之費臣仰藉先資紹饗厚秩思以埃塵用禆山海
臣國封徐州去軍差近謹奉粟九千斛絹六百匹國吏
二百人以充軍用靈太后嘉其至意而不許之起家宗
正少卿又除使持節假散騎常侍平東將軍青州刺史
于時齊州民劉均房頃等扇動三齊蕭衍遣將彭城郡
王辯等騷擾邊陲劭頻有防拒之効孝昌末靈太后失
德四方紛擾劭遂有異志為安豐王延明所啓乃徵入
為御史中尉莊帝即位尊為無上王尋遇害河隂追諡
曰孝宣皇帝妻李氏為文恭皇后有二子
韶字世胄襲武定末司州牧齊受禪爵例降
韶弟襲字世紹武定初封武安王邑一千户武定末中
書侍郎齊受禪爵例降
劭兄子直字方言少知名為清河文獻王所賞愛起家
除散騎侍郎轉中書侍郎後除通直散騎常侍遷給事
黃門侍郎靈太后詔曰故太師彭城武宣王道隆德盛
功髙微管協契先朝導揚末命扶痾濟難効漢北之誠
送往奉居盡魯南之節宗社賴之以安皇基由之永固
而謙光守約屢撝增邑之賞辭多受少終保初錫之封
非所謂追舊報恩念勲酬德者也可以前後所封戸别
封三子為縣公食邑各一千戸庶以少慰仁魂微申朝
典子直封真定縣開國公出為冠軍將軍梁州刺史未
幾遇患優游南鄭無他政績徵還京師病卒贈散騎常
侍安南將軍都官尚書冀州刺史孝莊踐阼追封陳留
王邑二千戸贈假黄鉞太師大司馬太尉加前後部羽
葆鼓吹
子寛字思猛襲王爵除散騎常侍平南將軍尋除侍中
撫軍將軍永安三年尒朱兆害之於晉陽無後國除出
帝初追贈使持節散騎常侍都督青齊濟三州諸軍事
衛大將軍青州刺史重贈司徒公
弟剛字金明荘帝初封浮陽王邑千户武定末宗正少
卿齊受襌爵例降
剛弟質荘帝初林慮王邑千户永安三年薨出帝時贈
車騎大將軍左光禄大夫儀同三司
劭弟子正羙貌性寛和肅宗初封霸城縣公邑一千戸
歴散騎侍郎太常少卿莊帝即位除尚書令封始平王
與兄劭俱遇害贈假黃鉞侍中都督中外諸軍事大將
軍録尚書事相王如故鸞輅九旒黄屋左纛前後部羽
葆鼓吹虎賁班劒一百人諡曰貞
子欽字世道襲武定中散騎侍郎齊受禪爵例降
史臣曰武宣王孝以為質忠而樹行文謀武畧自得懐
抱綢繆太和之世豈徒然哉至夫在安處危之操送往
事居之節周旦匪他之義霍光異姓之誠事兼之矣功
髙震主徳隆動俗間言一入卒不全志嗚呼周成漢昭
亦未易遇也
　
　
　
　
　
　
　魏書卷二十一下
　魏書卷二十一下考證
彭城王勰傳􁏪情始暢○􁏪一本作觴
從討新野○新一本誤薪今改正
行次淯陽○淯一本作育
劭兄子直○本書目録彭城王勰下注子劭子直子正
　今上文云嫡子劭字子訥下文云劭弟子正則劭屬
　子直嫡弟也
　
　
　
　
　
　
　
　
　魏書卷二十一下考證
欽定四庫全書
　魏書卷二十二
　　齊　　　　　魏　　　　收　　　　撰
　列傳第十
　　孝文五王
　　廢太子　京兆王　清河王　廣平王　汝南王
孝文皇帝七男林皇后生廢太子恂文昭皇后生宣武
皇帝廣平文穆王懐袁貴人生京兆王愉羅夫人生清
河文獻王懌汝南文宣王悅鄭充華生皇子恌未封早
夭
廢太子庶人恂字元道生而母死文明太后撫視之常
置左右年四嵗太皇太后親為立名恂字元道於是大
赦太和十七年七月癸丑立恂為皇太子及冠恂於廟
髙祖臨光極東堂引恂入見誡以冠義曰夫冠禮表之
百代所以正容體齊顔色順辭令容體正顔色齊辭令
順故能正君臣親父子和長㓜然母見必拜兄弟必敬
責以成人之禮字汝元道所寄不輕汝當尋名求義以
順吾㫖二十年改字宣道遷洛詔恂詣代都其進止儀
禮髙祖皆為定及恂入辭髙祖曰今汝不應向代但太
師薨於恒壤朕既居皇極之重不容輕赴舅氏之䘮欲
使汝展哀舅氏拜汝母墓一寫為子之情汝至彼太師
事畢後日宜一拜山陵拜訖汝族祖南安可一就問訊
在途當温讀經籍今日親見吾也後髙祖每嵗征幸恂
常留守主執廟祀恂不好書學體貌肥大深忌河洛暑
熱意每追樂北方中庶子髙道悅數苦言致諫恂甚銜
之髙祖幸崧岳恂留守金墉於西掖門内與左右謀欲
召牧馬輕騎奔代手刅道悅於禁中領軍元儼勒門防
遏夜得寧靜厥明尚書陸琇馳啓髙祖於南髙祖聞之
駭惋外寢其事仍至汴口而還引恂數罪與咸陽王禧
等親杖恂又令禧等更代百餘下扶曵出外不起者月
餘拘於城西别館引見羣臣於清徽堂議廢之司空太
子太傅穆亮尚書僕射少保李冲並免冠稽首而謝髙
祖曰卿所謝者私也我所議者國也古人有言大義滅
親今恂欲違父背尊跨據恒朔天下未有無父國何其
包藏心與身俱此小兒今日不滅乃是國家之大禍脫
待我亡後恐有永嘉之亂乃廢為庶人置之河陽以兵
守之服食所供粗免飢寒而已恂在困躓頗知咎悔恒
讀佛經禮拜歸心於善髙祖幸代遂如長安中尉李彪
承間密表告恂復與左右謀逆髙祖在長安使中書侍
郎邢巒與咸陽王禧奉詔齎椒酒詣河陽賜恂死時年
十五殮以麤棺常服瘞於河陽城二十二年冬御史臺
令史龍文觀坐法當死告廷尉稱恂前被攝左右之日
有手書自理不知狀而中尉李彪侍御史賈尚寢不為
聞賈坐繫廷尉時彪免歸髙祖在鄴尚書表收彪赴洛
會赦遂不窮其本末賈尚出繫暴病數日死初髙祖將
為恂娶司徒馮誕長女以女㓜待年長先為娉彭城劉
長文滎陽鄭懿女為左右孺子時恂年十三四髙祖泛
舟天淵池謂郭祚崔光宋弁曰人生須自放不可終朝
讀書我欲使恂旦出省經𫝊食後還内晡時復出日夕
而罷卿等以為何如光曰孔子稱血氣未定戒之在色
𫝊曰晝以訪事夜以安身太子以㓜年涉學之日不宜
於正晝之時捨書御内又非所以安柔弱之體固永年
之命髙祖以光言為然乃不令恂晝入内無子
京兆王愉字宣徳太和二十一年封拜都督徐州刺史
以彭城王中軍府長史盧陽烏兼長史州事巨細委之
陽烏世祖初為護軍將軍世宗留愛諸弟愉等常出入
宫掖晨昬寢處若家人焉世宗每日華林戲射衣衫騎
從往來無間遷中書監世宗為納順皇后妹為妃而不
見禮荅愉在徐州納妾李氏本姓楊東郡人夜聞其歌
悅之遂被寵嬖罷州還京欲進貴之託右中郎將趙郡
李恃顯為之養父就之禮逆産子寶月順皇后召李入
宫毁擊之彊令為尼於内以子付妃養之嵗餘后父于
勁以后久無所誕乃上表勸廣嬪侍因令后歸李於愉
舊愛更甚愉好文章頗著詩賦時引才人宋世景李神
儁祖瑩邢晏王遵業張始均等共申宴喜招四方儒學
賔客嚴懐真等數十人館而禮之所得榖帛率多散施
又崇信佛道用度常至不接與弟廣平王懐頗相夸尚
競慕奢麗貪縱不法於是世宗攝愉禁中推案杖愉五
十出為冀州刺史始愉自以職求侍要既勢劣二弟潛
懐愧恨頗見言色又以幸妾屢被頓辱内外離抑及在
州謀逆愉遂殺長史羊靈引及司馬李遵稱得清河王
密疏云髙肇謀殺害主上於是遂為壇於信都之南柴
燎告天即皇帝位赦天下號建平元年立李氏為皇后
世宗詔尚書李平討愉愉出拒王師頻敗遂嬰城自守
愉知事窮攜李及四子數十騎出門諸軍追之見執以
送詔徵赴京師申以家人之訓愉每止宿亭𫝊必攜李
手盡其私情雖鏁縶之中飲食自若畧無愧懼之色至
野王愉語人曰雖主上慈深不忍殺我吾亦何面目見
於至尊於是歔欷流涕絶氣而死年二十一或云髙肇
令人殺之斂以小棺瘞之諸子至洛皆赦之後靈太后
令愉之四子皆附屬籍追封愉臨洮王子寳月襲乃改
葬父母追服三年
寳月弟寳炬輕躁薄行躭淫酒色孝莊時特封南陽王
從出帝沒於關西宇文黑獺害出帝寳炬乃僭大號
清河王懌字宣仁㓜而敏惠美姿貌髙祖愛之彭城王
勰甚器異之並曰此兒風神外偉黄中内潤若天假之
年比二南矣博涉經史兼綜羣言有文才善談理寛仁
容裕喜怒不形於色太和二十一年封世宗初拜侍中
轉尚書僕射懌才長從政明於斷決剖判衆務甚有聲
名司空髙肇以帝舅寵任既擅威權謀去良宗屢譖懌
及愉等愉不勝其忿怒遂舉逆冀州因愉之逆又構殺
勰懌恐不免肇又録囚徒以立私惠懌因侍宴酒酣乃
謂肇曰天子兄弟詎有幾人而炎炎不息昔王莽頭秃
亦藉渭陽之資遂簒漢室今君曲形見矣恐復終成亂
階又言於世宗曰臣聞唯器與名不可以假人是故季
氏旅泰宣尼以為深譏仲叔軒懸丘眀以為至誡諒以
天尊地卑君臣道别宜杜漸防萌無相僭越至於減膳
録囚人君之事今乃司徒行之詎是人臣之義且陛下
修政教解獄訟則時雨可降玉燭知和何使明君失之
於上姦臣竊之於下長亂之基於此在矣世宗笑而不
應肅宗初遷太尉侍中如故詔懌裁門下之事又典經
義注時有沙門惠憐者自云呪水飲人能差諸病病人
就之者日有千數靈太后詔給衣食事力優重使於城
西之南治療百姓病懌表諫曰臣聞律深惑衆之科禮
絶妖淫之禁皆所以大明居正防遏姦邪昔在漢末有
張角者亦以此術熒惑當時論其所行與今不異遂能
詃誘生人致黄巾之禍天下塗炭數十年間角之由也
昔新垣姦不登於明堂五利僥終嬰於顯戮靈太后以
懌肅宗懿叔徳先具瞻委以朝政事擬周霍懌竭力匡
輔以天下為己任領軍元义太后之妹夫也恃寵驕盈
懌裁之以法每抑黜之為义所疾义黨人通直郎宗凖
愛希义㫖告懌謀反禁懌門下訊問左右及朝貴貴人
分明乃得雪釋焉懌以忠而獲謗乃鳩集昔忠烈之士
為顯忠録二十卷以見意焉正光元年七月义與劉騰
逼肅宗於顯陽殿閉靈太后於後宫囚懌於門下省誣
懌罪狀遂害之時年三十四朝野貴賤知與不知含悲
䘮氣驚振逺近夷人在京及歸聞懌之䘮為之劈面者
數百人
廣平王懐(闕/)有魏諸王召入華林别館禁其出入令四
門博士董徵授以經𫝊世宗崩乃得歸
汝南王悅好讀佛經覽書史為性不倫俶儻難測悅妃
閭氏即東海公之女也生一子不見禮荅有崔延夏者
以左道與悅遊合服仙藥松术之屬時輕與出採之宿
於城外小人之所遂斷酒肉粟稻唯食麥飯又絶房中
而更好男色輕忿妃妾至加捶撻同之婢使悅之出也
妃住於别第靈太后勑檢問之引入窮悅事故妃病杖
伏床蓐瘡尚未愈太后因悅之杖妃乃下令禁斷令諸
親王及三蕃其有正妃疾患百日已上皆遣奏聞若有
猶行捶撻就削封位及清河王懌為元义所害悅了無
讐恨之意乃以桑落酒候伺之盡其私佞义大喜以悅
為侍中太尉臨拜日就懌子亶求懌服翫之物不時稱
㫖乃召亶杖之百下亶居廬未葬形氣羸弱暴加威撻
殆至不濟(闕/)仍呼阿兒親自循撫(闕/)悅為大剉碓置於
州門盗者便欲斬其手時人懼其無常能行異事姦偷
畏之而蹔息及爾朱榮舉兵向洛既憶入間(疑/)俄而聞
榮肆毒於河隂遂南奔蕭衍衍立為魏主號年更興衍
遣其將軍王僧辯送置於境上以覬侵逼及齊獻武王
既誅榮以悅髙祖子宜承大業乃令人示意悅既至清
狂如故動為罪失不可扶持乃止出帝初除大司馬卒
　
　
　
　
　魏書卷二十二
　魏書卷二十二考證
孝文五王列𫝊○魏收書闕後人所補
清河王懌𫝊昔新垣姦不登於明堂五利僥終嬰於顯
　戮○載懌表諫終于此句文尚未了定係殘缺此𫝊
　本取北史補北史於此亦同殘缺遂莫可考
聞懌之䘮為之劈面者數百人○劈面係𠢐面之訛
　
　
　
　
　
　
　
　
　
　魏書卷二十二考證
欽定四庫全書
　魏書卷二十三
　　齊　　　　魏　　　　收　　　　　撰
　列傳第十一
　　衛操　莫含　劉庫仁
衛操字徳元代人也少通俠有才略晉征北將軍衛瓘
以操為牙門將數使於國頗自結附始祖崩後與從子
雄及其宗室鄉親姬澹等十數人同來歸國說桓穆二
帝招納晉人於是晉人附者稍衆桓帝嘉之以為輔相
任以國事及劉淵石勒之亂勸桓帝匡助晉氏東嬴公
司馬騰聞而善之表加將號稍遷至右將軍封定襄侯
桓帝崩後操立碑於大䢴城南以頌功徳云魏軒轅之
苗裔言桓穆二帝馳名域外九譯宗焉治國御衆威禁
大行聲著華裔齊光純靈智深謀逺窮幽極明治則清
斷沉浮得情仁如春陽威若秋零彊不凌弱隐恤孤煢
道教仁行化而不刑國無姦盗路有頌聲自西訖東變
化無形威武所向下無交兵南壹王室北服丁零招諭
六狄咸來歸誠超前絶後致此有成奉承晉皇扞禦邊
疆王室多難天網㢮綱豪心逺濟靡離其殃嵗剪逆命
姦盗豺狼永安元年嵗次甲子姦黨猶逆東西狼跱敢
逼天王兵甲屢起怙衆肆暴虐用將士鄴洛搆隙棄親
求疏乃招異類屠各匈奴劉淵姦賊結黨同呼敢擊并
土殺害無辜殘破狼藉城邑丘墟交刃千里長虵塞塗
晉道應天言展良謨使持節平北將軍并州刺史護匈
奴中郎將東嬴公司馬騰才神絶世規略超逺時逢多
難懼損皇祀欲引兵駕獫狁孔熾造設權䇿濟難竒思
欲招外救朝臣莫應髙算獨斷決謀盟意爰命外國引
軍内備簡賢選士命兹良使遣參軍壺倫牙門中行嘉
義陽亭侯衛謨協義亭侯衛鞬等馳奉檄書至晉陽城
又稱桓穆二帝心在宸極輔相二衛對揚毗翼操展文
謀雄奮武烈承命會議諮論奮發昔桓文匡佐功著周
室顯名載籍列賞備物大衆廻動熙同靈集興軍百萬
期不經日兄弟齊契决勝廟算鼓譟南征平夷險難又
云二帝到鎮言若合符引接款密信義不渝會盟汾東
銘篆丹書永世奉承慎終如初契誓命將精銳先驅南
救涅縣東解夀陽窘廹之邑幽而復光太原西河樂平
上黨遽遭寇暴白骨交横羯賊肆虐六郡凋傷羣惡相
應圖及華堂旌旗輕指羯黨破䘮遣騎十萬前臨淇漳
鄴遂振潰凶逆奔亡軍據州南曜鋒太行翼衛内外鎮
静四方志在竭力奉戴天王忠恕用暉外動亦攘於是
曜武振旅而旋長路匪夷出入經年毫毛不犯百姓稱
𫝊周覽載籍自古及今未聞外域奔救内患棄家憂國
以危易安惟公逺略臨難能權應天順人恩徳素宣和
戎静朔危邦復存又云非桓天挺忠孝自然孰能超常
不為異端回動大衆感公之言功濟方州勲烈光延升
平之日納貢充蕃憑瞻鑾蓋步趾三川有徳無禄大命
不延年三十有九以永興三年六月二十四日寢疾薨
殂背棄華殿雲中名都國失惠主哀感欷歔悲痛煩寃
載號載呼舉國崩絶攀援靡訴逺近齊軌奔赴梓廬人
百其身盈塞門塗髙山其頽茂林凋枯仰詐造化痛延
悲夫又云桓帝忠於晉室駿奔長衢隆冬凄凄四出行
誅蒙犯霜雪疹入脉膚用致薨殞不永桑榆以死勤事
經勲同模垂名金石載美晉書平北哀悼祭以豐厨考
行論勲諡曰義烈功施於人祀典所說又云桓帝經濟
存亡繼絶荒服是賴祚存不輟金龜簫鼓軺蓋殊制反
及二代莫與同列并域嘉歎北國感榮各竭其心思揚
休名刋石紀功圖像存形靡輟享祀饗以犧牲永垂于
後沒有餘靈長存不朽延於億齡其頌又稱桓帝金堅
玉剛應期順會王有北方行能濟國武平四荒無思不
服區域大康世路紛糾運遭播揚羯胡因釁敢害并土
哀痛下民死亡失所率衆百萬平夷險阻存亡繼絶一
州蒙祜功烈桓桓龍文虎武朱邑小善遺愛桐鄉勲攘
大患六郡無(闕/)　悉之來由功而存刋石勒銘垂示後
昆時晉光熙元年秋也皇興初雍州别駕鴈門叚榮於
大䢴掘得此碑文雖非麗事宜載焉故録於𫝊桓穆二
帝並禮重操穆帝三年卒始操所與宗室鄉親入國者
衛懃安樂亭侯衛崇衛清並都亭侯衛沉叚繁並信義
將軍都亭侯王發建武將軍都亭侯范班折衝將軍廣
武亭侯賈慶建武將軍上洛亭侯賈循都亭侯李壹關
中侯郭乳關内侯皆為桓帝所表授也六修之難存者
多隨劉琨任子遵南奔衛雄姬澹莫含等名皆見碑
雄字世逺澹字世雅並勇健多計畫晉世州從事既與
衛操俱入國桓帝壯其膂力並以為將常隨征伐大著
威名桓帝之赴難也表晉列其勲效皆拜將軍雄連有
戰功稍遷至左將軍雲中侯澹亦以勇績著名桓帝末
至信義將軍樓煩侯穆帝初並見委任衛操卒後俱為
左右輔相六修之逆國内大亂新舊猜嫌迭相誅戮雄
澹並為羣情所附謀欲南歸言於衆曰聞諸舊人忌新
人悍戰欲盡殺之吾等不早為計恐無種矣晉人及烏
丸驚懼皆曰死生隨二將軍於是雄澹與劉琨任子遵
率烏丸晉人數萬衆而叛琨聞之大悅率數百騎馳如
平城撫納之會石勒攻琨樂平太守韓據請救於琨琨
以得雄澹之衆欲因其鋭以滅石勒雄澹諫曰亂民飢
疲未可便用宜休息觀釁而動琨不從使雄澹率衆討
勒琨屯廣牧為之聲援勒率輕騎與雄澹戰澹大敗率
騎千餘奔于代郡勒遣孔萇追滅之
莫含鴈門繁畤人也家世貨殖貲累巨萬劉琨為并州
辟含從事含居近塞下常往來國中穆帝愛其才器善
待之及為代王備置官屬求含於琨琨遣入國含心不
願琨諭之曰當今胡宼滔天泯滅諸夏百姓流離死亡
塗地主上幽執沉溺醜虜唯此一州介在羣胡之間以
吾薄徳能自存立者賴代王之力是以傾身竭寳長子
逺質覬滅殘賊報雪大耻卿為忠節亦是奮義之時何
得茍惜共事之小誠以忘出身之大益入為代王腹心
非但吾願亦一州所賴含乃入代參國官後琨徙五縣
之民於陘南含家獨留含甚為穆帝所重常參軍國大
謀卒於左將軍關中侯其故宅在桑乾川南世稱莫含
壁或音訛謂之莫回城云
子顯知名於時昭成世為左常侍
顯子題亦有䇿謀太祖使題與將軍王建等三軍討慕
容寳廣甯太守劉亢埿斬之徙亢埿部落于平城寳上
谷太守驎捐郡逃走太祖追討題為大將别出東道以
功賜爵東宛侯及還京師常與李栗侍宴栗坐不敬獲
罪題亦被黜為濟陽太守後太祖欲廣宫室規度平城
四方數十里將模鄴洛長安之制運材數百萬根以題
機巧徵令監之召入與論興造之宜題久侍頗怠賜死
題弟雲好學善射太祖時常典選曹轉給事中以功賜
爵安徳侯遷執金吾常參軍國謀議世祖之尅赫連昌
詔雲與常山王素留鎮統萬進爵安定公加平西將軍
後遷鎮西大將軍時初并河西人心未一雲撫慰新舊
皆得其所神䴥中卒諡曰敬公
劉庫仁本字沒根劉虎之宗也一名洛垂少豪爽有智
略母平文皇帝之女昭成皇帝復以宗女妻之為南部
大人建國三十九年昭成暴崩太祖未立苻堅以庫仁
為陵江將軍關内侯令與衛辰分國部衆而統之自河
以西屬衛辰自河以東屬庫仁於是獻明皇后擕太祖
及衛秦二王自賀蘭部來居焉庫仁盡忠奉事不以興
廢易節撫納離散恩信甚彰苻堅進庫仁廣武將軍給
幢麾鼓蓋儀比諸侯處衛辰在庫仁之下衛辰怒殺堅
五原太守而叛攻庫仁西部庫仁又伐衛辰破之追至
隂山西北千餘里獲其妻子盡收其衆庫仁西征庫狄
部大獲畜産徙其部落置之桑乾川苻堅賜庫仁妻公
孫氏厚其資送庫仁又詣堅加庫仁振威將軍後慕容
垂圍苻丕于鄴又遣將平規攻堅幽州刺史王永于薊
庫仁自以受堅爵命遣妻兄公孫希率騎三千助永擊
規大破之阬規降卒五千餘人乘勝長驅進據唐城與
垂子麟相持庫仁聞希破規復將大舉以救丕發鴈門
上谷代郡兵次于繁畤先是慕容文等當徙長安遁依
庫仁部常思東歸其計無由至是役也知人不樂文等
乃夜率三郡人攻庫仁庫仁匿於馬廐文執殺之乘其
駿馬奔慕容垂公孫希聞亂自唐城走於丁零
庫仁弟眷繼攝國事白部大人絜佛叛眷力不能討乃
引苻堅并州刺史張蚝擊佛破之眷又破賀蘭部于善
無又擊蠕蠕别帥胏渥于意親山破之獲牛羊數十萬
頭眷第二子羅辰性機警有智謀謂眷曰比來行兵所
向無敵心腹之疾願早圖之眷曰誰也曰從兄顯忍人
也為亂非旦則夕耳眷不以為意其後徙牧于牛川庫
仁子顯果殺眷而代立羅辰奔太祖事在外戚𫝊
顯本名醜伐既殺眷代立又欲謀逆語在太祖紀太祖
即位顯自善無南走馬邑族人奴真領部來附奴真兄
犍先居賀蘭部至是奴真請召犍而讓部焉太祖義而
許之犍既領部自以久託賀訥徳之乃使弟去斤遺之
金馬訥弟染干因謂之曰我待汝兄弟厚汝今領部宜
來從我去斤請之奴真奴真曰父為國家附臣世効忠
貞我志全名節是故推讓今汝等無狀乃欲叛主懐貳
於是殺犍及去斤染干聞其殺兄率騎討之奴真懼徙
部來奔太祖太祖自迎之遣使責止染干奴真感恩請
奉妹充後宫太祖納之後太祖討顯于馬邑追至彌澤
大破之衛辰與慕容垂通好送馬三千匹於垂垂遣慕
容良迎之顯擊敗良軍掠馬而去垂怒遣子麟兄子楷
討之顯奔馬邑西山麟輕騎追之遂奔慕容永於長子
部衆悉降於麟麟徙之中山顯弟亢埿事在皇后𫝊
史臣曰始祖及桓穆之世也王迹初基風徳未展操含
託身馳驟之秋自立功之地可謂志識之士矣劉庫仁
兄弟忠以為心盛哀不二純節所存其意蓋逺而並貽
非命惜乎
　
　
　
　魏書卷二十三
　魏書卷二十三考證
衛操等列傳論自立功之地○功字下北史有名字應
　以彼為是
　
　
　
　
　
　
　
　
　
　
　
　
　魏書卷二十三考證
欽定四庫全書
　魏書卷二十四
　　齊　　　　魏　　　　收　　　　撰
　列傳第十二
　　燕鳳　許謙　張衮　崔𤣥伯　鄧淵
燕鳳字子章代人也好學博綜經史明習隂陽纎緯昭
成素聞其名使人以禮迎致之鳳不應聘乃命諸軍圍
代城謂城人曰燕鳳不來吾將屠汝代人懼送鳳昭成
與語大恱待以賔禮後拜代王左長史參决國事又以
經授獻明帝苻堅遣使牛恬朝貢令鳳報之堅問鳳代
主何如人鳳對曰寛和仁愛經略髙逺一時之雄主常
有并吞天下之志堅曰卿輩北人無剛甲利器敵弱則
進彊即退走安能并兼鳳曰北人壮悍上馬持三仗驅
馳若飛主上雄雋率服北土控弦百萬號令若一軍無
輜重樵爨之苦輕行速㨗因敵取資此南方所以疲敝
而北方之所常勝也堅曰彼國人馬實為多少鳳曰控
弦之士數十萬馬百萬匹堅曰卿言人衆可爾説馬太
多是虚辭耳鳳曰雲中川自東山至西河二百里北山
至南山百有餘里每嵗孟秋馬常大集略為滿川以此
推之使人之言猶當未盡鳳還堅厚加贈遺及昭成崩
太祖將遷長安鳳以太祖㓜弱固請於苻堅曰代主初
崩臣子亡叛遺孫冲㓜莫相輔立其别部大人劉庫仁
勇而有智鐡弗衛辰狡猾多變皆不可獨任宜分諸部
為二令此兩人統之兩人素有深讐其勢莫敢先發此
禦邊之良䇿待其孫長乃存而立之是陛下施大惠於
亡國也堅從之鳳尋東還太祖即位歴吏部郎給事黄
門侍郎行臺尚書甚見禮重太宗世與崔𤣥伯封懿梁
越等入講經𫝊出議朝政世祖初以舊勲賜爵平舒侯
加鎮逺將軍神䴥元年卒
子才襲散騎常侍平逺將軍卒
子元孫襲官至博陵太守卒
子世宗襲
許謙字元遜代人也少有文才善天文圖讖之學建國
時將家歸附昭成嘉之擢為代王郎中令兼掌文記與
燕鳳俱授獻明帝經從征衛辰以功賜僮𨽻三十戸昭
成崩後謙徙長安苻堅從弟行唐公洛鎮和龍請謙之
鎮未幾以繼母老辭還登國初遂歸太祖太祖悅以為
右司馬與張衮等參贊初基慕容寳來宼也太祖使謙
告難於姚興興遣將楊佛嵩率衆來援而佛嵩稽緩太
祖命謙為書以遺佛嵩曰夫杖順以翦逆乗義而攻昧
未有非其運而顯功無其時而著業慕容無道侵我疆
場師老兵疲天亡期至是以遣使命軍必望克赴將軍
據方邵之任總熊虎之師事與機㑹今其時也因此而
舉役不再駕千載之勲一朝可立然後髙㑹雲中進師
三魏舉觴稱夀不亦綽乎佛嵩乃倍道兼行太祖大悦
賜謙爵關内侯重遣謙與佛嵩盟曰昔殷湯有鳴條之
誓周武有河陽之盟所以藉神靈昭忠信夫親仁善鄰
古之令軌歃血割牲以敦永穆今既盟之後言歸其好
分災恤患休戚是同有違此盟神祇斯殛寳敗佛嵩乃
還明年慕容垂復來寇太祖謂謙曰今事急矣非卿豈
能復致姚師卿其行也謙未發而垂退乃止及聞垂死
謙上書勸進太祖善之并州平以謙為陽曲護軍賜爵
平舒侯安逺將軍皇始元年卒官時年六十三贈平東
將軍左光禄大夫幽州刺史髙陽公諡曰文
子洛陽襲從征慕容寳為冠軍司馬後為祁令太宗追
録謙功以洛陽為鴈門太守洛陽家田三生嘉禾皆異
壟合穎世祖善之進爵北地公加鎮南將軍出為明壘
鎮將居八年卒諡曰恭
子寄生襲爵降為侯皇興元年卒
洛陽弟安國中山太守
安國弟安都廣甯滄水二郡太守加揚威將軍賜爵東
光子天安初卒贈平逺將軍冀州刺史東光侯諡曰烈
子白虎襲爵為侍御中散後以罪免官奪爵
張衮字洪龍上谷沮陽人也祖翼遼東太守父卓昌黎
太守衮初為郡五官掾純厚篤實好學有文才太祖為
代王選為左長史從太祖征蠕蠕蠕蠕遁走追之五六
百里諸部帥因衮言於太祖曰今賊逺糧盡不宜深入
請速還軍太祖令衮問諸部帥若殺副馬足三日食否
皆言足也太祖乃倍道追之及於廣漠赤地南床山下
大破之既而太祖問衮卿曹外人知我前問三日糧意
乎對曰皆莫知也太祖曰此易知耳蠕蠕奔走數日畜
産之餘至水必留計其道程三日足及輕騎卒至出其
不意彼必驚散其勢然矣衮以太祖言出告部帥咸曰
聖䇿長逺非愚近所及也衮常參大謀决䇿幃幄太祖
器之禮遇優厚衮每告人曰昔樂毅杖䇿於燕昭公逺
委身於魏武蓋命世難可期千載不易遇主上天姿傑
邁逸志凌霄必能囊括六合混一四海夫遭風雲之會
不建騰躍之功者非人豪也遂䇿名委質竭誠伏事時
劉顯地廣兵彊跨有朔裔㑹其兄弟乖離共相疑阻衮
言於太祖曰顯志大意髙希冀非望乃有參天貳地籠
罩宇宙之規吳不并越將為後患今因其内釁宜速乗
之若輕師獨進或恐越逸可遣使告慕容垂共相聲援
東西俱舉勢必擒之然後總括英雄撫懐遐邇此千載
一時不可失也太祖從之遂破走顯又從破賀訥遂命
羣官登勿居山遊宴終日從官及諸部大人請聚石為
峯以記功徳命衮為文慕容寳之來寇也衮言於太祖
曰寳乗滑臺之功因長子之㨗傾資竭力難與争鋒愚
以為宜羸師卷甲以侈其心太祖從之果破之參合皇
始初遷給事黄門侍郎太祖南伐師次中山衮言於太
祖曰寳憑三世之資城池之固雖皇威震赫勢必擒殄
然窮兵極武非王者所宜昔酈生一說田横委質魯連
飛書聊將授首臣誠徳非古人略無竒䇿仰憑靈威庶
必有感太祖從之衮遺寳書喻以成敗寳見書大懼遂
奔和龍既剋中山聴入八議拜衮奮武将軍幽州刺史
賜爵臨渭侯衮清儉寡欲勸課農桑百姓安之天興初
徵還京師後與崔逞荅司馬徳宗將郗恢書失㫖黜衮
為尚書令史衮遇創業之始以有才謨見任率心奉上
不顧嫌疑太祖曾問南州人於衮衮與盧溥州里數談
薦之又衮未嘗與崔逞相見聞風稱美及中山平盧溥
聚黨為逆崔逞荅書不允竝乖本言故忿之衮年過七
十闔門守静手執經書刋定乖失愛好人物善誘無倦
士類以此髙之永興二年疾篤上疏曰臣既庸人志無
殊操值太祖誕膺期運天地始開參戎氛霧之初馳驅
革命之㑹託翼鄧林寄鱗溟海遂荷恩寵榮兼出内陛
下龍飛九五仍參顧問曾無微誠塵山露海今舊疾彌
留氣力虚頓天罰有罪將填溝壑然犬馬戀主敢不盡
言方今中夏雖平九域未一西有不賔之羌南有逆命
之虜岷蜀殊風遼海異教雖天挺明聖撥亂乗時而因
幾撫㑹實須經略介焉易失功在人謀伏願恢崇叡道
克廣徳心使揖讓與干戈竝陳文徳與武功俱運則太
平之化康哉之美復隆於今不獨前世昔子囊將終寄
言城郢荀偃辭唅遺恨在齊臣雖闇劣敢忘前志魂而
有靈結草泉壤後數日卒年七十二後世祖追録舊勲
遣大鴻臚即墓䇿贈太保諡曰文康公
子温外都大官廣甯太守卒
子貳興昌黎太守
温弟楷州主簿
子誕有學尚性尤雅直初與髙允同時被徵後除中書
侍郎通直散騎常侍建威將軍賜爵容城子
衮次子度少有志尚襲爵臨渭侯上谷太守入為武昌
王師加散騎常侍除使持節都督幽州廣陽安樂二郡
諸軍事平東將軍崎城鎮都大將又轉和龍鎮都大將
所在著稱還朝為中都大官卒贈征東大將軍冀州刺
史諡康侯
子陵襲爵後為赤城典作都將卒
子狀襲為中散卒
子法襲太和中例降為伯世宗時除懐荒鎮金城戍將
陵弟延散騎常侍左將軍庫部尚書賜爵永寧侯
延弟孫白澤年十一遭母憂居䘮以孝聞世祖聞而嘉
之長而好學博通敏於當世髙宗初除中散遷殿中曹
給事中甚見寵任參預幾密後蠕蠕犯塞顯祖引見羣
臣議之尚書僕射元目辰進曰若車駕親行恐京師危
懼不如持重固守自安虜懸軍深入糧無繼運以臣量
之自退不久遣將追擊破之必矣白澤曰陛下欽明則
天比蹤前聖而蠢爾荒愚輕犯王略寇乃顛沛於逺圖
我將宴安於近毒仰惟神略則不然矣今若鑾輿親動
賊必望麾崩散寧容仰挫神兵坐而縱敵萬乗之尊嬰
城自守進失可乗之機退非無前之義惟陛下留神顯
祖從之遂大破虜衆白澤本字鍾葵顯祖賜名白澤納
其女為嬪出行雍州刺史清心少欲吏民安之顯祖詔
諸監臨之官所監治受羊一口酒一斛者罪至大辟與
者以從坐論糾告得尚書已下罪狀者各隨所糾官輕
重而授之白澤上表諫曰伏見詔書禁尚書以下受禮
者刑身糾之者代職伏惟三載考績黜陟幽明斯乃不
易之令軌百王之通式今之都曹古之公卿也皆翊扶
萬幾讚徽百揆風化藉此而平治道由兹而穆且周之
下士尚有代耕况皇朝貴仕而服勤無報豈所謂祖襲
堯舜憲章文武者乎羊酒之罰若行不已臣恐姦人闚
望忠臣懈節而欲使事静民安治清務簡至於委任責
成下民難辯如臣愚量請依律令舊法稽同前典班禄
酬廉首去亂羣常刑無赦茍能如此則升平之軌朞月
可望刑措之風三年必致矣顯祖納之太和初懐州民
伊祁茍初三十餘人謀反將殺刺史文明太后欲盡誅
一城之民白澤諫曰臣聞上天愛物之生明王重民之
命故殺一人而取天下仁者不為且周書父子兄弟罪
不相及今羣凶肆虐轘裂誅盡合城無辜奈何極辟不
誣十室而况一州或有忠焉或有仁者若淫刑濫及殺
忠與仁斯乃西伯所以歎息於九侯孔子所以回輪於
河上伏惟聖徳昭明殷鑒水鏡前禮止迅烈之怒抑雷
霆之威則溥天知幸矣昔厲防民口卒滅宗姬文聴輿
頌終摧彊楚願不以人廢言留神省察太后從之轉散
騎常侍遷殿中尚書太和五年卒詔賜帛一千疋粟三
千石遣侍御史營護䘮事册贈鎮南將軍相州刺史廣
平公諡曰簡
長子倫字天念年十餘嵗入侍左右稍遷護軍長史員
外常侍轉大司農少卿燕州大中正熙平中蠕蠕主醜
奴遣使來朝抗敵國之書不修臣敬朝議將依漢荅匈
奴故事遣使報之倫表曰臣聞古之聖王疆理物土辨
章要甸荒遐之俗政所不及故禮有壹見之文書著羈
縻之事太祖以神武之姿聖明之略經略帝圖日有不
暇遂令豎子遊魂一方亦由中國多虞急諸華而緩夷
狄也髙祖光宅土中業隆卜世赫雷霆之威振熊羆之
旅方役南轅未遑北伐昔舊京烽起虜使在郊主上按
劒璽書不出世宗運籌帷幄開境揚旌衣裳所及舟車
萬里于時醜類欵關上亦述尊遺志今大明臨朝澤及
行葦國富兵彊能言率職何憚而為之何求而行此往
日蕭衍通敬求和以誠肅未純抑而不許先帝棄戎於
前陛下交夷於後無乃上乖髙祖之心下違世宗之意
且虜雖慕徳亦來觀我懼之以彊倘即歸附示之以弱
窺覦或起春秋所謂以我卜也又小人難近夷狄無親
疎之則怨狎之則侮其所由來久矣是以髙祖世宗知
其若此來既莫逆去又不追不一之義於是乎在必其
委贄玉帛之辰屈膝蕃方之禮則可豐其勞賄籍以珍
物至於王人逺役銜命虜庭優以匹敵之尊加之相望
之寵恐徒生虜慢無益聖朝假令選衆而舉使乎稱職
資酈生之辯騁終軍之辭憑軾下齊長纓繫越茍異曩
時猶為不願而况極之以隆崇申之以宴好臣雖下愚
輙敢固執若事不獲已應頒制詔示其上下之儀宰臣
致書諷以歸順之道若聴受忠誨明我話言則萬乘之
盛不失位於域中天子之聲必籠罩於無外脱或未從
焉能損益徐舞干戚以招之敷文徳而懐逺如迷心不
已或肆犬羊則當命辛李之將勒衛霍之師蕩定雲沙
埽清逋孽飲馬瀚海之濵鏤石燕然之上開都護置戊
巳斯亦陛下之髙功不世之盛事如思按甲養民務農
安邊之術經國之防豈可以戎夷兼并而遽虧典制將
取笑於當時貽醜於來葉昔文公請隧襄后有言荆莊
問鼎王孫是抑以古方今竊為陛下不取又陛下方欲
禮神岷瀆致禮衡山登稽嶺窺蒼梧而反與夷虜之君
酋渠之長結昆弟之忻抗分庭之義將何以瞰文命之
遐景迹重華之髙風者哉臣以為報使甚失如彼不報
甚得如此願留須臾之聴察愚臣之言不從出為後將
軍肆州刺史還朝除燕州大中正孝莊初退太常少卿
不拜轉大司農卿卒官
倫弟恩奉朝請員外郎
白澤弟庫瀛州刺史宜陽侯
庫長子蘭累遷龍驤將軍行光州事
蘭弟修虎都牧駕部二曹給事中上谷公司農少卿奉
使柔𤣥察民疾苦遷平北將軍燕州刺史
度弟太平西將軍荆州刺史俎陽侯
大弟那寧逺將軍雍城鎮將
崔𤣥伯清河東武城人也名犯髙祖廟諱魏司空林六
世孫也祖悦仕石虎官至司徒左長史關内侯父潛仕
慕容暐為黄門侍郎竝有才學之稱𤣥伯少有雋才號
曰冀州神童苻融牧冀州虚心禮敬拜陽平公侍郎領
冀州從事管征東記室出總庶事入為賔友衆務修理
處斷無滯苻堅聞而竒之徵為太子舍人辭以母疾不
就左遷著作佐郎苻丕牧冀州為征東功曹太原郝軒
世名知人稱𤣥伯有王佐之才近代所未有也堅亡避
難於齊魯之間為丁零翟釗及司馬昌明叛將張願所
留縶郝軒歎曰斯人而遇斯時不因扶摇之勢而與鷃
雀飛沉豈不惜哉慕容垂以為吏部郎尚書左丞髙陽
内史所歴著稱立身雅正與世不羣雖在兵亂猶勵志
篤學不以資産為意妻子不免飢寒太祖征慕容寳次
於常山𤣥伯棄郡東走海濵太祖素聞其名遣騎追求
執送於軍門引見與語恱之以為黄門侍郎與張衮對
總機要草創制度時司馬徳宗遣使來朝太祖將報之
詔有司博議國號𤣥伯議曰三皇五帝之立號也或因
所生之土或即封國之名故虞夏商周始皆諸侯及聖
徳既隆萬國宗戴稱號隨本不復更立唯商人屢徙改
號曰殷然猶兼行不廢始基之稱故詩云殷商之旅又
云天命𤣥鳥降而生商宅殷土茫茫此其義也昔漢髙
祖以漢王定三秦滅彊楚故遂以漢為號國家雖統北
方廣漠之土逮于陛下應運龍飛雖曰舊邦受命惟新
是以登極之初改代曰魏又慕容永亦奉進魏土夫魏
者大名神州之上國斯乃革命之徵驗利見之𤣥符也
臣愚以為宜號為魏太祖從之於是四方賔王之貢咸
稱大魏矣太祖幸鄴歴問故事於𤣥伯應對若流太祖
善之及車駕還京師次於恒嶺太祖親登山頂撫慰新
民適遇𤣥伯扶老母登嶺太祖嘉之賜以牛米因詔諸
徙人不能自進者給以車牛遷吏部尚書命有司制官
爵撰朝儀協音樂定律令申科禁𤣥伯總而裁之以為
永式及置八部大夫以擬八坐𤣥伯通署三十六曹如
令僕統事深為太祖所任勢傾朝廷而儉約自居不營
産業家徒四壁出無車乗朝晡步上母年七十供養無
重膳太祖嘗使人密察聞而益重之厚加饋賜時人亦
或譏其過約而𤣥伯為之踰甚太祖常引問古今舊事
王者制度治世之則𤣥伯陳古人制作之體及明君賢
臣往代廢興之由甚合上意未嘗謇諤忤㫖亦不諂諛
茍容及太祖季年大臣多犯威怒𤣥伯獨無譴者由於
此也太祖曾引𤣥伯講漢書至婁敬說漢祖欲以魯元
公主妻匈奴善之嗟歎者良久是以諸公主皆釐降于
賔附之國朝臣子弟雖名族美彦不得尚焉尚書職罷
賜𤣥伯爵白馬侯加周兵將軍與舊功臣庾岳奚斤等
同班而信寵過之太祖崩太宗未即位清河王紹聞人
心不安大出財帛班賜朝士𤣥伯獨不受太宗即位命
𤣥伯居門下虚已訪問以不受紹財帛特賜帛二百匹
長孫嵩已下咸愧焉詔遣使者廵行郡國糾察守宰不
如法者令𤣥伯與宜都公穆觀等按之太宗稱其平當
又詔𤣥伯與長孫嵩等坐朝堂决刑獄太宗以郡國豪
右大為民蠧乃優詔徵之民多戀本而長吏逼遣於是
輕薄少年因相扇動所在聚結西河建興盗賊竝起守
宰討之不能禁太宗乃引𤣥伯及北新侯安同夀光侯
叔孫建元城侯元屈等問曰前以兇俠亂民故徵之京
師而守宰失於綏撫令有逃竄今犯者已多不可悉誅
朕欲大赦以紓之卿等以為何如屈對曰民逃不罪而
反赦之似若有求於下不如先誅首惡赦其黨類𤣥伯
曰王者治天下以安民為本何能顧小曲直也譬琴瑟
不調必改而更張法度不平亦須蕩而更制夫赦雖非
正道而可以權行自秦漢以來莫不相踵屈言先誅後
赦會於不能兩去孰與一行便定若其赦而不改者誅
之不晚太宗從之神瑞初詔元伯與南平公嵩等坐止
車門右聴理萬幾事并州胡數萬家南掠河内遣將軍
公孫表等率師討之敗績太宗問羣臣曰胡冦縱暴人
衆不少表等已不能制若不早誅則良民大受其禍今
既盛秋不可為此小盗而復興衆以廢民業將若之何
𤣥伯對曰表等諸軍不為不足但失於處分故使小盗
假息耳胡衆雖盛而無猛健主將所謂千奴共一膽也
宜得大將軍為胡所服信者將數百騎就攝表軍以討
之賊聞之必望風震怖夀光侯建前在并州號為威猛
胡醜畏服諸將莫及太宗從之遂平胡冦尋拜天部大
人進爵為公泰常三年夏𤣥伯病篤太宗遣侍中宜都
公穆觀就受遺言更遣侍臣問疾一夜數返及卒下詔
痛惜贈司空諡文貞公䘮禮一依安城王叔孫俊故事
詔羣臣及附國渠帥皆㑹葬自親王以外盡令拜送太
和中髙祖追録先朝功臣以𤣥伯配饗廟庭𤣥伯自非
朝廷文誥四方書檄初不染翰故世無遺文尤善草𨽻
行押之書為世摹楷𤣥伯祖恱與范陽盧諶竝以博藝
著名諶法鍾繇恱法衛瓘而俱習索靖之草皆盡其妙
諶𫝊子偃偃𫝊子邈悦𫝊子潛潛𫝊𤣥伯世不替業故
魏初重崔盧之書又𤣥伯之行押特盡精巧而不見遺
迹子浩襲爵别有𫝊
次子簡字沖亮一名覽好學少以善書知名太祖初歴
位中書侍郎征虜將軍爵五等侯參著作事卒
簡弟恬字叔元小名白歴給事中賜爵繹幕子出為上
黨太守平南將軍豫州刺史進爵陽武侯坐浩伏誅始
𤣥伯因苻堅亂欲避地江南於泰山為張願所獲本圖
不遂乃作詩以自傷而不行於時蓋懼罪也及浩誅中
書侍郎髙允受𠡠收浩家始見此詩允知其意允孫綽
録於允集始元伯父潛為兄渾誅手筆草本延昌初著
作佐郎王遵業買書於市而遇得之計誅至今將二百
載寶其書迹深藏祕之武定中遵業子松年以遺黄門
郎崔季舒人多摹搨之左光禄大夫姚元標以工書知
名於時見潛書謂為過於已也
元伯弟徽字元猷少有文才與渤海髙演俱知名初徵
相州别駕中書侍郎稍遷祕書監賜爵貝邱侯加龍驤
將軍樂安王範鎮長安世祖以範年少而三秦民夷恃
險多變乃選忠清舊徳之士與範俱鎮以徽為散騎常
侍督雍涇梁秦四州諸軍事平西將軍副將行樂安王
傅進爵濟南公徽為政務存大體不親小事性好人倫
引接賔客或談及平生或講論道義誨誘後進終日不
止以疾徵還京師真君四年卒諡曰元公士類無不歎
惜時清河崔寛字景仁祖彤隨晉南陽王保避地隴右
遂仕於沮渠李暠父剖字伯宗每慷慨有懐東土常歎
曰風雨如晦鷄鳴不已吾所庶幾及世祖西廵剖乃總
率同義使寛送欵世祖嘉之拜寛威逺將軍岐陽令賜
爵沂水男遣使與寛俱西撫慰初附徵剖詣京師未至
病卒髙宗以剖誠著先朝贈散騎常侍鎮西將軍凉州
刺史武陵公諡曰元寛還京拜散騎侍郎寧朔將軍安
國子未幾出為𢎞農太守初寛之通欵也見司徒浩浩
與相齒次厚存撫之及浩誅以逺來疎族獨得不坐遂
家于武城居司空林舊墟以一子繼浩弟覽妻封氏相
奉如親寛後襲爵武陵公鎮西將軍拜陜城鎮西將崤
地嶮民多寇刧寛性滑稽誘接豪右宿盗魁帥與相交
結傾衿待遇不逆微細是以能得民庶忻心莫不感其
意氣時官無禄力唯取給於民寛善撫納招致禮遺大
有受取而與之者無恨又𢎞農出漆蠟竹木之饒路與
南通販貿來往家産豐富而百姓樂之諸鎮之中號為
能政及解鎮還京民多追戀詣闕上章者三百餘人書
奏髙祖嘉之延興二年卒年六十三遺命薄𦵏斂以時服
長子衡字伯玉少以孝行著稱學崔浩書頗亦類焉
天安元年擢為内祕書中散班下詔命及御所覽書多
其迹也衡舉李冲李元愷程駿等終為名器世以是稱
之承明元年遷内都坐令善折獄髙祖嘉之太和二年
襲爵武陵公鎮西將軍遷給事中車駕廵狩以衡為大
都督長史衡涉獵書史陳備禦之方便國利民之䇿凡
五十餘條以本將軍除秦州刺史徙爵齊郡公先是河
東年饑刧盗大起衡至脩龔遂之法勸課農桑周年之
間冦盗止息十二年卒年五十四贈散騎常侍左光禄
大夫本將軍冀州刺史帛一千匹糓一千斛諡曰惠公
衡有五子
長子敞字公世襲爵例降為侯自謁者僕射出為平原
相敞性狷急與刺史楊椿迭相表列敞坐免官世宗初
為鉅鹿太守弟朏之逆敞為黄木軍主韓文殊所藏其
家悉見籍沒唯敞妻李氏以公主之甥自隨奴婢田宅
二百餘口得免正光中普釋禁錮敞復爵齊郡侯拜龍
驤將軍中散大夫孝昌中趙郡太守卒
敞弟鍾字公禄奉朝請弟朏之逆以出後被原歴尚書
郎國子博士司徒右長史征北將軍金紫光禄大夫冀
州大中正敞亡後鍾貪其財物誣敞息子積等三人非
兄之㣧辭訴累嵗人士嫉之尒朱世隆為尚書令奏除
其官終身不齒
朏好學有文才歴治書侍御史京兆王愉録事參軍與
愉同逆伏法
衡弟恕尚書郎又有崔模字思範魏中尉崔琰兄霸後
也父遵慕容垂少府卿叔父整廣川太守模慕容熙末
南渡河外為劉裕滎陽太守戍虎牢神䴥中平滑臺模
歸降後賜爵武陵男加寧逺將軍始模在南妻張氏有
二子冲智季柔模至京師賜妻金氏生子㓜度冲智等
以父隔逺乃聚貨物閒託開境規贖模歸其母張氏每
謂之曰汝父性懐本自無決必不能來也行人遂以財
賄至都當竊模還模果顧念㓜度等指㓜度謂行人曰
吾何忍捨此輩令坐致刑辱當為爾取一人使名位不
減於我乃授以申謨謨劉義隆東郡太守與朱脩之守
滑臺神䴥中被執入國俱得賜妻生子靈度申謨聞此
乃棄妻子走還江外靈度刑為閹人模長者篤厚不營
榮利頗為崔浩輕侮而守志確然不為浩屈與崔頤相
親往來如家和平中卒皇興初㓜度隨慕容白曜為將
時季柔為崔道固長史帶濟南太守城將降先馳馬赴
白曜軍㓜度亦豫令左右覘迎之而差互不相值為亂
兵所害初真君末車駕南克鄒山模兄協子邪利為劉
義隆魯郡太守以郡降賜爵臨淄子拜廣甯太守卒於
郡邪利二子懐順以父入國故不出仕及國家克青州
懐順迎邪利䘮還𦵏青州次恩累政州主簿至刺史陸
龍成時謀叛聚城北髙栁村將攻州城龍成討斬之懐
順與冲智子徽伯等俱奔江外始邪利與二女俱入國
一女為張氏婦一女為劉休賔妻生子文華邪利後生
庶子法始邪利亡後二女侮法始庶孽常欲令文華襲
外祖爵臨淄子法始恨忿無所不為後懐順歸化迎䘮
始與法始相見未幾法始得襲爵𫝊至孫延族正光中
為冠軍將軍中散大夫季柔孫睦正光三年自郁州歸
降
模孫景茂冀州别駕青州長史隨郡太守武城男
景茂子彦逺襲武定中北徐州司馬始睦來降也與髙
陵張炅郭緼俱至陵蕭寳夤西討開府西閣祭酒寳夤
反陵其黄門侍郎關中平還洛歴尚書郎定州别駕齊
文襄王作相以陵頗有文學引參賔客終於征南將軍
司空長史贈驃騎大將軍大司農卿顯祖時有崔道固
字季堅琰八世孫也祖瓊慕容垂車騎屬父輯南徙青
州為泰山太守道固賤出適母兄攸之目連等輕侮之
輯謂攸之曰此兒姿識如此或能興人門戸汝等何以
輕之攸之等遇之彌薄略無兄弟之禮時劉義隆子駿
為徐兖二州刺史得辟他州民為從事輯乃資給道固
令其南仕既至彭城駿以為從事道固美形容善舉止
便弓馬好武事駿稍嘉之㑹青州刺史新除過彭城駿
謂之曰崔道固人身如此豈可為寒士至老乎而世人
以其偏庶便相陵侮可為歎息青州刺史至州辟為主
簿轉治中後為義隆諸子參軍事被遣向青州募人長
史已下皆詣道固道固諸兄等遍道固所生母自致酒
炙於客前道固驚起接取謂客曰家無人力老親自執
劬勞諸客皆知其兄弟所作咸起拜謝其母母謂道固
曰我賤不足以報貴賔汝宜答拜諸客皆歎美道固母
子賤其諸兄後為寧朔將軍冀州刺史移鎮歴城劉彧
既殺子業自立徐州刺史薛安都與道固等舉兵推立
子業弟子勛子勛敗乃遣表歸誠顯祖以為安南將軍
南冀州刺史清河公劉彧遣說道固以為前將軍徐州
刺史復叛受彧命皇興初顯祖詔征南大將軍慕容白
曜固築長圍以守之及白曜攻其城東郭道固面縛請
罪表曰臣資生南境限隔大化本朝不以卑末委授藩
任而劉氏蕭牆内侮懼貽大戮前遣崔啟之奉表歸誠
幸蒙陛下過垂矜納并賜爵寵慶佩罔極應奔闕庭但
劉彧尋續遣使恕臣百死愚以世奉劉氏深愆蒙宥若
猶違背則是不忠於本朝而欲求忠於大魏雖曰希生
懼大魏之所不許是用迷回孤負天日冐萬死之艱固
執拒守僕臣白曜振曜威靈漸經二載大將臨城以今
月十四日臣東郭失守於臣欵彧之誠庶可以彰於大
魏矣臣勢窮力屈以十七日面縛請罪白曜奉宣皇恩
恕臣生命斯實陛下起臣死尸肉臣枯骨天地造物所
不能行而陛下育之雖虞舜之格有苗姬文之宥崇壘
方之聖澤未足以喻既未奉朝㫖無由親馳道路謹遣
大息景徽束骸歸闕伏聴刑斧既而白曜送道固赴都
有司案劾奏聞詔恕其死乃徙青齊士望共道固守城
者數百家於桑乾立平齊郡於平城西北北新城以道
固為太守賜爵臨淄子加寧朔將軍尋徙治京城西南
二百餘里舊隂館之西是時頻嵗不登郡内飢敝道固
雖在任積年撫慰未能周盡是以多有怨叛延興中卒
年五十初道固之在客邸與薛安都畢衆敬鄰館時以
朝集相見本既同由武達頗結寮舊時安都志已衰朽
於道固情乃疎略而衆敬每盡殷勤道固謂劉休賔房
法夀曰古人云非我族類其心必異信不虚也安都視
人殊自蕭索畢捺固依依也
子景徽字文叡襲父爵臨淄子加寧朔將軍出為青州
廣陵王羽征東府司馬大鴻臚少卿出除龍驤將軍平
州刺史卒贈本將軍南青州刺史諡曰定
子休纂襲爵
景徽弟景業字文季别有功太和中賜爵昌國子加建
威將軍卒
子休緒襲爵員外郎
景業弟景淵亦有别功贈爵武城男鷹揚將軍平齊太
守卒於郡
道固兄目連子僧祐白曜之圍歴城也僧祐母明氏弟
僧淵竝在城内劉彧授僧祐輔國將軍領衆數千與青
齊人家口在歴城梁鄒者明同慶明菩薩等為將佐從
淮海揚聲救援將至不其聞道固已敗母弟入國徘徊
不進白曜圍東陽時表請景徽往喻僧祐乃歸降白曜
送之在客數載賜爵層城侯與房法夀畢薩諸人皆不
穆法夀等訟其歸國無誠拘之嵗餘因赦乃釋後坐與
沙門法秀謀反伏法
子道寧給事中
僧淵入國坐兄弟徙於薄骨律鎮太和初得還髙祖聞
其有文學又問佛經善談論勅以白衣賜褠幘入聴于
永樂經武殿後以僧淵為尚書儀曹郎遷洛之後為青
州中正尋出為征東大將軍廣陵王羽諮議參軍加顯
武將軍討海戒於黄郭大破之蕭鸞乃遣其族兄惠景
遺僧淵書説以入國之屈規令改圖僧淵復書曰主上
之為人也無幽不照無細不存仁則無逺不及博則無
典不究殫三墳之微盡九邱之極至於文章錯綜煥然
蔚炳猶夫子之牆矣遂乃開獨悟之明尋先王之迹安
遷靈荒兆變帝基惟新中壤宅臨伊域三光起重輝之
照庶物蒙再化之始分氏定族料甲乙之科班官命爵
清九流之貫禮俗之敘粲然復興河洛之間重隆周道
巷歌邑頌朝熙門穆濟濟之盛非可備陳矣加以累葉
重光地兼四岳士馬彊富人神欣仰道徳仁義民不能
名且大人出本無所在况從上聖至天子天孫者乎聖
上諸弟風度相類咸陽王已下莫不英越枝葉扶疎遍
在天下所稱稍蝎殊為未然文士競謀於廟堂武夫效
通於疆場若論事勢此為實矣計彼主簒殺之迹人鬼
同知疑親猜貴早暴遐邇兄投心逆節千載何名物患
無施器非時用生不振世沒無令聲先師以為鄙君子
以為恥此則事困伎殫自勉無益故其宜矣以兄之才
夙超鄉士如弟之徒誰不瞻仰每尋昔念未敢忘懐雖
復途遥二千心想若對敬遵軌範以資一生今名可揚
矣而不能顯親事可變矣而不能離辱故世之所未解
也且君子在家也不過孝於其親入朝也不過忠於其
君主上之於兄恩則不可酬義則不可背身可殺也故
非其酬功不逮也故非其報今可以效矣而又弗為非
孝也即實而言兄之不變得為忠乎至於講武争彊不
敵者久矣論安與危不同者驗矣羣情背去獨留者謬
矣願深察之王晏道絶外交器非雄朗専華保望便就
屠割方之於兄其全百倍且淮蕃海捍本出北豪夀春
之任兄何由免以是而言猜嫌已决又宗門未幾南北
莫寄先構之重非兄何託受社之榮鄙心之相望矣今
執志不寤忠孝兩忘王晏之辜安能自保見機而作其
在兹乎國家西至長安東盡即墨營造器甲必盡堅精
晝夜不息者於兹數載今秋中月雲羅必舉賈不及時
雖貴不用若不早圖况枉連城矣枚乗有言欲出不出
間不容髪精哉斯談弟中於北京身罹事譴大造之及
有獲為幸比蒙清舉起崖(疑/)非一犬馬之心誠有在矣
雖復彼此為異猶昔情不移也况於今日哉如兄之誨
如弟之規改張易調易於反掌萬一乖情此將運也出
除龍驤將軍南青州刺史久之坐擅出師無據檢覈幽
禁後乃獲免僧淵元妻房氏生二子伯驎伯驥後薄房
氏更納平原杜氏僧淵之徙也與杜俱去生四子伯鳳
祖龍祖螭祖虬得還之後棄絶房氏遂與杜氏及四子
家於青州伯驥與母房氏居于冀州雖往來父閒而心
存母氏孝慈之道頓阻一門僧淵卒年七十餘伯驎雖
往奔赴不敢入家哭沙門寺
伯驎自奉朝請稍遷步兵校尉樂陵太守加中堅將軍
後兼冀州長史大乗賊起伯驎率州軍討之於煮棗城
為賊所殺贈龍驤将軍洛州刺史
伯驥為京兆王愉法曹參軍愉反伯驥不從見害詔贈
東海太守
伯鳳少便弓馬壯勇有膂力自奉朝請員外郎稍遷鎮
逺將軍前將軍數為將帥永安末與都督源子恭守單
父戰殁
祖龍司空行參軍性剛躁父亡後與兄伯驎訟競嫡庶
竝以刀劒自衛若怨讎焉
祖螭小字社客麤武有氣力刺史元羅板為兼統軍率
衆討海賊普泰初與張僧皓俱反圍青州爾朱仲逺遣
將討平之𫝊首京師
祖虬少而好學下帷誦書不驅競當世舉秀才不就
僧淵從弟和平昌太守家巨富而性吝嗇埋錢數百斛
其母李春思堇惜錢不買
子軌字啟則盗錢百萬背和亡走後為儀同開府鎧曹
參軍坐貪汙死於晉陽
元伯同郡董謐謐父京與同郡崔康時廣陽霍原等俱
以碩學播名遼海謐好學𫝊父業中山平入朝拜儀曹
郎撰朝覲饗宴郊廟社稷之儀
鄧淵字彦海安定人也祖羌苻堅車騎將軍父翼河間
相慕容垂之圍鄴以翼為後將軍冀州刺史真定侯翼
泣對使者曰先君忠于秦室翼豈可先叛乎忠臣不事
二主自古通義未敢聞命垂遣使喻之曰吾與車騎結
異姓兄弟卿亦猶吾之子弟安得辭乎翼曰冀州宜任
親賢翼請他役效命垂乃用為建武將軍河間太守尚
書左丞皆有聲稱卒於趙郡内史淵性貞素言行可復
博覽經書長於易筮太祖定中原擢為著作郎出為蒲
丘令誅剪姦猾盗賊肅清入為尚書吏部郎淵明解制
度多識舊事與尚書崔元伯參定朝儀律令音樂及軍
國文記詔䇿多淵所為從征平陽以功賜爵漢昌子改
下博子加中壘將軍太祖詔淵撰國記淵造十餘卷惟
次年月起居行事而已未有體例淵謹於朝事未嘗忤
㫖其從父弟暉為尚書郎兇俠好竒與定陵侯和跋厚
善跋有罪誅其子弟奔長安或告暉將送出之由是太
祖疑淵知情遂賜淵死既而恨之時人咸愍惜焉
子頴襲爵為太學生稍遷中書侍郎世祖詔太常崔浩
集諸文學撰述國書頴與浩弟覽等俱參著作事駕幸
漠南髙車莫弗庫若干率騎數萬餘驅鹿百餘萬詣行
在所詔潁為文銘于漠南以紀功徳兼散騎常侍使於
劉義隆進爵為侯加龍驤將軍延和三年從征胡賊白
龍還卒於路諡曰文恭
子怡襲爵官至荆州刺史假寧南將軍賜爵南陽公和
平中卒
長子良奴襲爵良奴弟侍髙祖賜名述歴吏職以貞謹
見稱遷中大夫守廷尉少卿出為建忠將軍齊州刺史
初改置百官始重公府元佐時太傅元丕出為并州刺
史以述為太傅長史帶太原太守尋徵為司空長史卒
官詔賜錢十萬布五十匹諡曰貞
長子纂奉朝請累遷中散大夫
纂弟獻奉朝請司空西閤祭酒員外常侍河隂令尋遷
鎮逺將軍諫議大夫肅宗末除冠軍將軍潁州刺史建
義初聞尒朱榮入洛朝士見害遂奔蕭衍
怡弟宗慶以中書學士入為中散稍遷尚書加散騎常
侍賜爵定安侯轉典南部宗慶在南部積年多所敷奏
州鎮憚之號為稱職進爵南陽公除安南將軍涇州刺
史徙趙郡公宗慶在州為民所訟雖訊鞫獲情上下大
不相得轉徐州刺史仍本將軍未幾坐妻韓巫蠱伏誅
宗慶子伯忻與父俱死
伯忻子儼逃越得免後歴尚書郎除常山太守轉安南
將軍光禄大夫持節兼尚書左丞郢州行臺又加撫軍
將軍卒贈鎮南將軍荆州刺史
頴弟權從世祖征伐官至龍驤將軍豫州刺史賜爵新
野侯從征蠕蠕坐法死
弟顥卒於中書侍郎
顥長子靈珍中學生祕書中散卒贈員外散騎常侍
子羡歴中書學生侍御史以明謹見知出為青州武昌
王征虜長史後李元護之為齊州仍為長史帶東魏郡
太守在治十年經三刺史以清勤著稱齊人懐其恩徳
號曰艮二千石及代還大受民故送遺頗以此為損中
山王英攻義陽羡為軍司罷除諫議大夫兼給事黄門
侍郎副侍中游肇為畿内大使後行貨於録尚書北海
王詳轉大司農少卿出行荆州事轉征虜將軍郢州刺
史鎮義陽在州銳於聚斂又納賄於于忠徵為給事黄
門侍郎尋加後將軍河南尹黄門如故未拜而靈太后
臨朝以元昭為河南尹羡仍黄門加平南將軍羡以義
陽軍司之勲封安陽縣開國子邑三百戸羡曲附左右
故獲封焉時幽瀛滄冀大水頻經宼難民飢詔羡兼尚
書假散騎常侍持節詣州隨方賑恤多有所濟神龜初
發疽卒年五十四詔賻帛三百匹朝服一襲贈鎮東將
軍青州刺史諡曰恭
長子躋字伯昇頗有意尚祕書郎朝議以羡本不合山
河之賞故不許躋襲躋訴訟久之始聴紹封稍遷前将
軍太中大夫梁州開府長史與刺史元羅同陷蕭衍卒
於江南
子孝緒元象中以躋柩還國興和中襲爵齊受禪例降
靈珍弟靈竒立忠將軍齊州刺史進號冠軍將軍賜爵
昌國侯為政清簡有威惠
子恭伯右光禄大夫
史臣曰為國馭民莫不文武兼運燕鳳以博識多聞昭
成致禮和鄰存國賢之効歟許謙才術俱羙馳騁艱難
之日觀幾獨勸事契㝠符張衮以才䇿見知早蒙恩遇
時無寛政斯言貽咎元伯世家雋偉仍屬權輿總繼任
重守正成務禮從清廟不亦宜乎寛模俱能見幾而動
道固窮而委質鄧淵貞白幹事才業秉筆禍非其罪悲
哉
　
　
　
　
　
　
　
　
　
　
　
　
　
　
　魏書卷二十四
　魏書卷二十四考證
崔元伯𫝊行押之書○押北史誤狎(臣人龍/)按集古録
　有五代時帝王將相等署字一卷所謂署字者皆草
　書其名今俗謂之畫押岳珂古冡盆杆記言得晉永
　寧元年甓有匠者姓名下有文如押字則晉已有之
　黄伯思謂魏晉以來法書梁御府所藏皆是朱异唐
　懐克沈熾文姚懐珍等題名於首尾紙縫間或謂之
　押縫或謂之押尾後人花押蓋沿於此不知南北諸
　史言押字者甚多也
崔模字思範○北史崔模附崔逞𫝊後又本書崔辯𫝊
　長子景儁髙祖賜名為逸逸弟模字叔軌是别一崔
　模也
討海戒於黄郭○海戒二字不可考當海賊字之訛
　
　
　魏書卷二十四考證
欽定四庫全書
　魏書卷二十五
　　齊　　　　魏　　　　　收　　　　撰
　列傳第十三
　　長孫嵩　　長孫道生
長孫嵩代人也太祖賜名焉父仁昭成時為南部大人
嵩寛雅有器度年十四代父統軍昭成末年諸部乖亂
苻堅使劉庫仁攝國事嵩與元他等率部衆歸之劉顯
之謀難也嵩率舊人及鄉邑七百餘家叛顯走將至五
原時寔君之子亦聚衆自立嵩欲歸之見于烏渥稱逆
父之子勸嵩歸太祖嵩未决烏渥回其牛首嵩僶俛從
之見太祖于三漢亭太祖承大統復以為南部大人累
著軍功後從征中山除冀州刺史賜爵鉅鹿公歴侍中
司徒相州刺史封南平公所在著稱太宗即位與山陽
侯奚斤北新侯安同白馬侯崔宏等八人坐止車門右
聴理萬幾故世號八公晉將劉裕之伐姚泓太宗假嵩
節督山東諸軍事𫝊詣平原縁河北岸列軍次於畔城
軍頗失利詔假裕道裕於舟中望嵩麾蓋遺以酃酒及
江南食物嵩皆送京師詔嵩厚答之又𠡠簡精兵為戰
備若裕西過者便率精銳南出彭沛如不時過但引軍
隨之彼至崤陜間必與姚泓相持一死一傷衆力疲敝
比及秋月徐乃乗之則裕首可不戰而懸於是叔孫建
等尋河趣洛遂入關嵩與建等自成臯南濟晉諸屯戍
皆望塵奔潰裕剋長安嵩乃班師太宗寢疾問後事於
嵩嵩曰立長則順以徳則人服今長皇子賢而世嫡天
所命也請立乃定䇿禁中於是詔世祖臨朝監國嵩為
左輔世祖即位進爵北平王司州中正詔問公卿赫連
蠕蠕征討何先嵩與平陽王長孫翰司空奚斤等曰赫
連居上未能為患蠕蠕世為邊害宜先討大檀及則收
其畜産足以富國不及則校獵隂山多殺禽獸皮肉筋
角以充軍實亦愈於破一小國太常崔浩曰大檀遷徙
鳥逝疾追則不足經久大衆則不能及之赫連屈丐土
宇不過千里其刑政殘虐人神所弃宜先討之尚書劉
潔武京侯安原請先平馮䟦帝黙然遂西廵狩後聞屈
丐死關中大亂議欲征之嵩等曰彼若城守以逸代勞
大檀聞之乗虚而寇危道也帝乃問幽微於天師寇謙
之謙之勸行杜超之贊成之崔浩又言西伐利嵩等固
諫不可帝大怒責嵩在官貪汚使武士頓辱尋遷太尉
久之加柱國大將軍自是輿駕征伐嵩以元老多留鎮
京師坐朝堂平斷刑獄薨年八十諡曰宣王後髙祖追
録先朝功臣以嵩配饗朝庭
子頽善騎射彎弓三百斤襲爵加侍中征南大將軍有
罪黜為戍兵後復爵薨諡曰安王
子敦字孝友位北鎮都將坐黷貨降為公髙祖時自頌
先世勲重復其王爵薨諡簡王
子道字念僧襲爵久之隨例降為公位右衛將軍卒諡
慎
子悦襲爵建義初復本王爵尋降為公位光禄少卿卒
贈司空
長孫道生嵩從子也忠厚廉謹太祖愛其慎重使掌幾
密與賀毗等四人内侍左右出入詔命太宗即位除南
統將軍冀州刺史後取人美女以獻太宗切責之以舊
臣不加罪黜世祖即位進爵汝隂公遷廷尉卿從征蠕
蠕與尉眷等率衆出白黑兩漠間大㨗而還世祖征赫
連昌道生與司徒長孫翰宗正娥清為前驅遂平其國
昌弟定走保平凉劉義隆遣將到彦之王仲徳寇河南
以救定詔道生與丹陽王太之屯河上以禦之遂誘義
隆將檀道濟邀其前後追至歴城而還除司空加侍中
進封上黨王薨年八十二贈太尉諡曰靖道生廉約身
為三司而衣不華飾食不兼味一熊皮鄣泥數十年不
易時人比之晏嬰第宅卑陋出鎮後其子弟頗更修繕
起堂廡道生還歎曰昔霍去病以匈奴未滅無用家為
今彊寇尚遊魂漠北吾豈可安坐華美也乃切責子弟
令毁宅其恭慎如此世祖世所在著績毎建大議多合
時機為將有權略善待士衆帝命歌工歴頌羣臣曰智
如崔浩廉如道生及年老頗惑其妻孟氏以此見譏與
從父嵩俱為三公當世以為榮
子抗位少卿早卒
抗子觀少以壯勇知名後襲祖爵上黨王時異姓諸王
襲爵多降為公帝以其祖道生佐命先朝故特不降以
征西大將軍假司空督河西七鎮諸軍討吐谷渾部帥
拾寅遁蔵焚其所居城邑而還髙祖初拜殿中尚書侍
中吐谷渾又侵逼復假觀司空討降之後為征南大將
軍薨諡曰定𦵏禮依其祖靖王故事陪𦵏雲中金陵
子冀歸六嵗襲爵降為公髙祖以其㓜承家業賜名稚
字承業稚聰敏有才藝虚心愛士為前將軍從髙祖南
討授七兵尚書太常卿右將軍世宗時侯剛子淵稚之
女壻剛為元义所厚故稚驟得轉進出為撫軍大將軍
領揚州刺史假鎮南大將軍都督淮南諸軍事蕭衍將
裴邃虞鴻襲據夀春稚諸子驍果邃頗難之號曰鐵小
兒詔河間王琛總衆援之琛欲決戰稚以雨久更須持
重琛弗從遂戰為賊所乗稚後殿初稚既總彊兵久不
決戰議者疑有異圖朝廷重遣河間王琛及臨淮王彧
尚書李憲等三都督外聲助稚内實防之會鮮于脩禮
反於中山以稚為大都督北討尋以本使達鄴城詔稚
解行臺罷大使遣河間王琛為大都督酈道元為行臺
稚遣子子裕奉表稱與琛同在淮南俱當國難琛敗臣
全遂生私隙且臨機奪帥非算所長書奏不納琛與稚
前到呼沱稚未欲戰而琛不從行達五鹿為脩禮邀繫
琛不赴之賊總至遂大敗稚與琛竝除名尋而正平郡
蜀反復假稚鎮西將軍討蜀都督頻戰有功除平東將
軍復本爵後除尚書右僕射未幾雍州刺史蕭寳夤據
州反復以稚為行臺討之稚時背疽未愈靈太后勞之
曰卿疹源如此朕欲相停更無可寄如何稚答曰死而
後已敢不自力時子彦亦患脚痺扶杖入辭尚書僕射
元順顧相謂曰吾等備位大臣各居寵位危難之日病
者先行無乃不可乎莫有對者時薛鳳賢反於正平薛
脩義屯聚河東分據鹽池攻圍蒲坂東西連結以應寳
夤稚乃據河東時有詔廢鹽池税稚上表曰鹽池天資
賄貨密邇京畿唯須寳而護之均贍以理今四境多虞
府蔵罄竭然冀定二州且亡且亂常調之絹不復可收
仰惟府庫有出無入必須經綸出入相補略論鹽稅一
年之中凖絹而言猶不應減三十萬匹也便是移冀定
二州置於畿甸今若廢之事同再失臣前仰違嚴㫖不
先討關賊而解河東者非是閑長安而急蒲坂蒲坂一
陷沒失鹽池三軍口命濟贍理絶天助大魏兹計不爽
昔髙祖昇平之年無所乏少猶創置鹽官而加典護非
為物而競利恐由利而亂俗也况今王公素餐百官尸
禄租徵六年之粟調折來嵗之資此皆出人私財奪人
膂力豈是願言事不獲已臣輙符司堅將尉還率所部
依常收稅更聴後𠡠稚克寳夤將侯終徳寳夤出走雍
州平除雍州刺史莊帝初封上黨王尋改馮翊王後降
為郡公遷司徒公加侍中兼尚書令大行臺仍鎮長安
前廢帝立遷大尉公録尚書事及韓陵之敗斛斯椿先
據河橋謀誅尒朱使稚八洛啟帝誅世隆兄弟之意出
帝初轉太傅録尚書事以定䇿功更封開國子稚表請
回授其姨兄廷尉卿元洪超次子惲初稚生而母亡為
洪超母所撫養是以求讓許之出帝入關稚時鎮虎牢
亦隨赴長安稚妻張氏生二子子彦子裕後與羅氏私
通遂殺其夫棄張納羅羅年大稚十餘嵗妬忌防限稚
雅相愛敬旁無姻妾僮侍之中嫌疑致死者乃有數四
羅生三子紹逺士亮季亮兄弟皆廉武稚少輕俠闘鷄
走馬力争殺人因亡抵龍門將陳興徳家㑹赦乃免因
以後妻羅前夫女吕氏妻興徳兄興恩以報之
子彦本名儁有膂力以累從父征討功封槐里縣子出
帝與齊獻武王構隙加子彦中軍大都督行臺僕射鎮
𢎞農以為心膂後從帝入關子彦少常墜馬折臂肘上
骨起寸餘乃命開肉鋸骨流血數升言戲自若時以為
踰於關羽
子裕位衛尉少卿
　
　
　
　
　
　
　
　
　
　
　
　
　
　魏書卷二十五
　魏書卷二十五考證
列𫝊第十三○魏收書闕後人所補
長孫嵩𫝊見太祖於三漢亭○三北史作二
長孫道生𫝊子抗○抗北史作瓬
　
　
　
　
　
　
　
　
　
　
　
　魏書卷二十五考證
欽定四庫全書
　魏書卷二十六
　　齊　　　　魏　　　　收　　　　　撰
　列傳第十四
　　長孫肥　　尉古真
長孫肥代人也昭成時年十三以選内侍少有雅度果
毅少言太祖之在獨孤及賀蘭部肥常侍從禦侮左右
太祖深信仗之登國初與莫題等俱為大将從征劉顯
自濡源擊厙莫奚討賀蘭部竝有戰功太祖征蠕蠕大
破之肥降其主匹候䟦事具蠕蠕𫝊又從征衛辰及薛
于部破滅之蠕蠕别主緼紇提子曷多汗等率部落棄
父西走肥以輕騎追至上郡斬之後從征中山拜中領
軍将軍車駕次晉陽慕容寳并州刺史遼西王農棄城
宵遁肥追之至蒲泉獲其妻子太祖将圍中山慕容寳
棄城奔和龍肥與左将軍李栗三千騎追之至范陽不
及而還遂破其研城戍俘千餘人中山城内人立慕容
普鄰為主太祖圍之普鄰乃出步卒千餘人欲伺間犯
圍太祖命肥挑戰偽退普鄰衆追肥太祖截其後盡擒
斬之時以士馬少糧遂罷中山之圍就穀河間慕容賀
驎殺普鄰而自立車駕次魯口遣肥帥七千騎襲中山
入其郛而還賀驎以步騎四千追肥至泒水肥自魏昌
擊之獲鎧騎二百肥中流矢瘡重乃還中山平以功賜
爵琅邪公遷衛尉卿改爵盧鄉時中山太守仇儒不樂
内徙亡匿趙郡推羣盗趙凖為主妄造妖言云燕東傾
趙當續欲知其名准水不足凖喜而從之自號使持節
征西大将軍青冀二州牧鉅鹿公儒為長史聚黨二千
餘人據關城連引丁零殺害長吏扇動常山鉅鹿廣平
諸郡遣肥率三千騎討之破凖於九門斬仇儒生擒凖
詔以儒肉食凖𫝊送京師轘之於市夷其族除肥鎮逺
将軍兖州刺史給步騎二萬南徇許昌略地至彭城司
馬徳宗将劉該遣使詣肥請降貢其方物姚平之寇平
陽太祖将討之選諸将無加肥者乃徵還京師遣肥與
毗陵王順等六萬騎為前鋒車駕次永安平募遣勇将
率精騎二百闚軍肥逆擊擒之匹馬不返平退保柴壁
太祖進攻屠之遣肥還鎮兖州肥撫慰河南得吏民心
威信著於淮泗善䇿謀勇冠諸将每戰常為士卒先前
後征討未嘗失敗故毎有大難令肥當之南平中原西
摧羌寇肥功居多賞賜奴婢數百口畜物以千計後降
爵為藍田侯天賜五年卒諡曰武陪𦵏金陵子翰襲爵
翰少有父風太祖時以善騎射為獵郎太宗之在外翰
與元磨渾等潛謀奉迎太宗即位遷散騎常侍與磨渾
等拾遺左右以功遷平南将軍率衆鎮北境威名甚著
蠕蠕憚之後為都督北部諸軍事平北将軍真定侯給
殿中細拾隊加旌旗鼓吹蠕蠕每犯塞翰拒擊有功進
爵為公世祖即位徵還京師進封平陽王加安集将軍
蠕蠕大檀之入宼雲中世祖親征之遣翰率北部諸将
尉眷自參合以北擊大檀别帥阿伏干於柞山斬首數
千級獲馬萬餘匹又與東平公娥清出長川以討大檀
大檀衆北遁追擊克獲而還尋遷司徒襲赫連昌破之
世祖復征昌翰與廷尉道生宗正娥清率騎三萬為前
驅昌戰敗奔上邽翰以八千騎追之至髙平不及而還
從襲蠕蠕車駕度漠大檀奔走其弟匹黎率衆赴之遇
翰交戰匹黎衆潰走斬其渠帥數百人翰清正嚴明善
撫将士太祖甚重之神䴥三年薨深見悼惜為之流涕
親臨其䘮禮依安城王叔孫俊故事賻賜有加諡曰威
陪𦵏金陵
子平成襲爵降為公平成少以父任為中散累遷南部
尚書卒陪𦵏金陵
子渾襲爵渾初為中散久之為彭城鎮将太和中卒
子盛襲爵
翰弟受興世祖時從征平凉以功賜爵長進子除河間
太守卒
子安都襲爵顯祖時為典馬令
受興弟陳世祖時為羽林郎征和龍賊自西門出将犯
外圍陳擊退之追斬至長城下以功賜爵五等男以從
征凉州為都将領入官遷殿中給事中進爵為子遷駕
部尚書復出為北鎮都将陳性寛厚好學愛士所歴輙
為人追思之髙祖即位進爵吳郡公加安東将軍興光
二年卒贈散騎常侍呉郡王諡曰恭陪𦵏金陵
子頭襲爵髙宗時為中散遷内行長典龍收曹天安初
卒
子㧞襲爵
陳弟蘭世祖初為中散常從征伐典御兵器賞賜甚厚
後以破平涼功賜爵雎陽子加奮武将軍遷散騎常侍
北部尚書後除豫州刺史卒
子烏孤襲爵髙祖初出為武都鎮将入為散令
子樂孝静時金紫光祿大夫
肥弟亦于太祖初為羽林郎從平中原除廣平太守卒
子石洛世祖初為羽林郎稍遷散騎常侍從征赫連昌
為都将以功拜樂部尚書賜爵臨淮公加寧西将軍神
䴥中卒諡曰簡
子真少以父任為中散從征平涼以功賜爵臨城子拜
員外散騎侍郎廣武将軍襲父爵降為建義将軍臨淮
侯遷司衛監征蓋吳遷殿中尚書加散騎常侍從駕征
劉義隆至江進爵南康公加冠軍将軍卒於軍
子吳兒襲爵髙祖初為中散武川鎮将太和初卒贈恒
州刺史
子長樂襲坐事爵除後歴陵江将軍羽林監
子榮族武定中征西将軍繁昌男
吳兒弟突朔州長史
子元慶平州倉曹參軍
尉古真代人也太祖之在賀蘭部賀染干遣侯引乙突
等詣行宫将肆逆古真知之密以馳告侯引等不敢發
染干疑古真泄其謀乃執栲之以兩車軸押其頭傷一
目不伏乃免之登國初從征庫莫奚及叱突鄰竝有功
又從救賀蘭破衛辰子直力鞮復擊慕容寳於參合陂
又從平中原以功賜爵束州侯加建節将軍太宗初為
鴻飛将軍率衆五千鎮大洛城太宗西廵古真與奚斤
等率前軍討越勒部大破之獲馬五萬匹牛羊二十萬
頭掠二萬餘家西還泰常三年除定州刺史卒
子億萬襲卒
子盛襲
古真弟太真太宗初為平南将軍相州刺史
太真弟諾少侍太祖以忠謹著稱從圍中山諾先登傷
一目太祖歎曰諾兄弟竝毁其目以建功效誠可嘉也
寵侍遂隆除平東将軍賜爵安樂子從討姚平還拜國
部大人太宗初為幽州刺史加東統将軍進爵為侯長
孫道生之討馮䟦也諾與驍騎将軍延普率師次遼西
轉寧東将軍進爵武陵公諾之在州有恵政民吏追思
之世祖時薊人張廣達等二百餘人詣闕請之復除安
東将軍幽州刺史改邑遼西公兄弟竝為方伯當世榮
之燕土亂久民戸凋敝散諾在州前後十數年還業者
萬餘家延和中卒
第八子觀襲爵卒
子崘襲
諾長子眷忠謹有父風太宗時執事左右為大官令時
侍臣受斤亡入蠕蠕詔眷追之遂至虜庭大檀問其故
眷曰受斤負罪天子逃刑在此不時執送是以來取眷
遂擒受斤於大檀前左右救之乃免由是以驍烈聞遷
司衛監太宗幸幽州詔眷輔世祖居守後征河南督髙
車騎臨陣衝突所向無前賊憚之世祖即位命眷與散
騎常侍劉庫仁等八人分典四部綰奏機要賜爵山桑
侯加陳兵将軍又為安北将軍出鎮北境與平陽王長
孫翰擊蠕蠕别帥阿伏干於祚山率師至歌刪山擊蠕
蠕别帥便度弟庫仁直引師而北蠕蠕部帥莫孤率髙
車騎五千乗來逆眷擊破之斬首千餘級又從征蠕蠕
眷出白黑兩漠之間擊其東部大獲而還又從征赫連
昌眷出南道擊昌於上邽士衆之糧臨淮公丘堆等督
租於郡縣為昌所敗昌乗勝抄掠諸将患之眷與侍御
史安頡隂謀設伏邀擊擒昌以功拜寧北将軍加散騎
常侍進爵源陽公後從征和龍眷督萬騎前驅慰喻降
二千餘戸尋為假節加侍中都督豫洛二州及河内諸
軍事安南将軍開府鎮虎牢張掖王秃髮保周之反也
徵眷與永昌王健等率師討之破保周於畨禾保周遁
走眷率騎追之保周窮廹自殺詔眷留鎮涼州加都督
涼沙河三州諸軍事安西将軍領䕶羌戎校尉轉敦煌
鎮将又擊破吐谷渾俘三千餘口眷歴鎮四蕃威名竝
著髙宗時率師北擊伊吾剋其城大獲而還尋拜侍中
太尉進爵為王與太宰常英等評尚書事髙宗北廵狩
以寒雪方降議還眷諫曰今動大衆以威北敵去都不
逺而便旋駕虜必疑我有内難雖方寒雪兵人勞苦以
經略大體宜便前進髙宗從之遂渡漠而還以眷元老
賜杖履上殿和平四年薨髙宗悼惜之贈大将軍諡曰
莊子多侯襲爵多侯少有武幹顯祖時為假節征西将
軍領䕶羌戎校尉敦煌鎮将至鎮上表求率輕騎五千
西入于闐兼平諸國因敵取資平定為效弗許髙祖初
蠕蠕部帥旡盧真率三萬騎入塞圍鎮多侯擊走之以
功進號征西大将軍後多侯獵于南山蠕蠕遣部帥度
㧞入圍敦煌斷其還路多侯且前且戰遂衝圍而入率
衆出戰大破之追北數十里斬首千餘級因上疏求北
取伊吾斷蠕蠕通西域之路髙祖善其計以東作方興
難之太和元年為妻元氏所害
子建襲爵歴位給事中卒無子
建弟那襲爵卒
子範襲
範弟顯業散騎常侍與太原公主姦通生子彦武定中
衛将軍南營州刺史
多侯弟子慶賔善騎射有将略髙祖時釋褐員外散騎
侍郎稍遷左将軍太中大夫肅宗時議欲送蠕蠕主阿
那瓌還國慶賔上表固爭不從後蠕蠕遂執行臺元孚
大掠北境詔尚書令李崇討之慶賔别将隸崇出塞而
返元法僧之外叛蕭衍遣其豫章王蕭綜鎮徐州又詔
慶賔為别将隸安豐王延明討之尋除後将軍肆州刺
史時尒朱榮兵威漸盛曾經肆州慶賔畏惡之據城不
出榮恨慶賔舉兵襲之慶賔别駕姚和内應榮遂害慶
賔僚屬拘慶賔還秀容呼為假父後以母憂還都尋起
為平東将軍光禄大夫都督鎮汝隂還朝永安二年卒
贈車騎将軍雍州刺史又追加侍中司空公
慶賔子豹起家員外郎肅宗時行潁州事與蕭衍将裴
之禮戰殁
豹弟瑾武定中東平太守
眷弟地干機悟有才藝馳馬立射五的時人莫能及太
宗時為左機令世祖少而善之即位擢為庫部尚書加
散騎常侍左光禄大夫領侍輦郎地干奉上忠謹尤善
嘲笑世祖見其效人舉措忻悦不能自勝甚見親愛參
軍國大謀世祖将征平凉試衝車以攻冡地干為索所
罥折脅而卒世祖親往臨撫哭之甚慟贈中領軍将軍
燕郡公諡曰惠贈賜豐厚
子長夀㓜拜散騎常侍遷殿中右曹尚書仍加散騎常
侍從征劉義隆至江賜爵㑹稽公加冠軍将軍髙宗時
除涇州刺史和平五年卒
子彌真襲爵彌真卒無子
弟狀徳襲爵
地干弟侯頭襲地干職為庫部尚書
侯頭弟力斤亦以忠謹聞歴位御史中尉并州刺史有
政績加冠軍将軍賜爵晉陽侯卒贈平南将軍
力斤弟焉陳尚書安樂侯
古真族𤣥孫聿字成興性耿介肅宗時為武衛将軍是
時領軍元义秉權百寮莫不致敬而聿獨長揖不拜尋
出為平西将軍東涼州刺史涼州緋色天下之最义送
白綾二千匹令聿染拒而不許义諷御史劾之驛徵至
京覆驗無状還復任尋卒於州時年五十贈安北将軍
朔州刺史
子儉武定中開府祭酒
史臣曰長孫肥結髮内侍雄烈知名軍鋒所指罔不奔
散關張萬人之敵未足多也翰有父風不隕先構臨䘮
加禮抑有由哉尉真兄弟忠勇奮發義以忘生眷威略
著時增隆家業青紫麾旄亦其宜矣
　
　
　
　
　
　
　
　
　
　魏書卷二十六
　魏書卷二十六考證
尉古真𫝊擊蠕蠕别帥阿伏干於祚山○本卷上文世
　祖遣長孫翰率北部諸将尉眷自參合以北擊大檀
　别帥阿干于柞山此作祚亦小異
　
　
　
　
　
　
　
　
　
　
　
　魏書卷二十六考證
欽定四庫全書
　魏書卷二十七
　　齊　　　　魏　　　　收　　　　　撰
　列傳第十五
　　穆崇
穆崇代人也其先世效節於神元桓穆之時崇機捷便
辟少以盗竊為事太祖之居獨孤部崇常往來奉給時
人無及者後劉顯之謀逆也平文皇帝外孫梁眷知之
宻遣崇告太祖眷謂崇曰顯若知之問汝者丈夫當死
節雖刀劔刳割勿泄也因以寵妻及所乗良馬付崇曰
事覺吾當以此自明崇來告難太祖馳如賀蘭部顯果
疑眷泄其謀將囚之崇乃唱言曰梁眷不顧恩義奬顯
為逆今我掠得其妻馬足以雪忿顯聞而信之窟咄之
難崇外甥于植等謀執太祖以應之告崇曰今窟咄己
立衆咸歸附富貴不可失願舅圗之崇乃夜告太祖太
祖誅植等北踰隂山復幸賀蘭部崇甚見寵待太祖為
魏王拜崇征虜將軍從平中原賜爵歴陽公散騎常侍
後遷太尉加侍中徙為安邑公又從征髙車大勝而還
姚興圍洛陽司馬徳宗將辛恭靖請救太祖遣崇六千
騎赴之未至恭靖敗詔崇即鎭野王除豫州刺史仍本
將軍徵為太尉又徙冝都公天賜三年薨先是衛王儀
謀逆崇豫焉太祖惜其功而祕之及有司奏諡太祖親
覽諡法至述義不克曰丁太祖曰此當矣乃諡曰丁公
初太祖避窟咄之難遣崇還察人心崇夜至民中留馬
與從者乃㣲服入其營㑹有火光為舂妾所識賊皆驚
起崇求從者不得因匿於坑中徐乃竊馬奔走宿於大
澤有白狼向崇而號崇乃覺悟馳馬随狼而走適去賊
黨追者已至遂得免難太祖異之命崇立祀子孫世奉
焉太和中追録功臣以崇配饗
崇長子遂留歴顯官討蠕蠕有功賜爵零陵侯後以罪
廢
子乙九内行長者以功賜爵富城公加建忠將軍遷散
騎常侍内乗黄令侍中卒諡曰静
子真起家中散轉侍東宫尚長城公主拜駙馬都尉後
勑離㛰納文明太后姊尋除南部尚書侍中卒諡曰宣
髙祖追思崇勲令著作郎韓顯宗與真撰定碑文建於
白登山
真子泰本名石洛髙祖賜名焉以功臣子孫尚章武長
公主拜駙馬都尉典羽獵四曹事賜爵馮翊侯遷殿中
尚書加散騎常侍安西將軍進爵為公出為鎭南將軍
洛州刺史例降為侯尋徵為右光禄大夫尚書右僕射
又出為使持節鎮北將軍定州刺史改封馮翊縣開國
侯食邑五百戸進征北將軍初文明太后幽髙祖於别
室將謀黜廢泰切諫乃止髙祖徳之錫以山河寵待隆
至泰自陳病乆乞為恒州遂轉陸叡為定州以泰代焉
泰不願遷都叡未及發而泰己至遂潛相扇誘圖為叛
乃與叡及安樂侯元隆撫冥鎭將魯郡侯元業驍騎將
軍元超陽平侯賀頭射聲校尉元樂平前彭城鎭將元
拔代郡太守元珍鎭北將軍樂陵王思譽等謀推朔州
刺史陽平王頤為主頤不從偽許以安之宻表其事髙
祖乃遣任城王澄率并肆兵以討之澄先遣治書侍御
史李煥單車入代出其不意泰等驚駭計無所出煥曉
諭逆徒示以禍福於是凶黨離心莫為之用泰自度必
敗乃率麾下數百人攻煥郭門兾以一捷不克單馬走
出城西為人擒送澄亦尋到窮治黨與髙祖幸代親見
罪人問其反狀泰等伏誅
子伯智八歲侍學東宫十歲拜太子洗馬散騎侍郎尚
饒陽公主拜駙馬都尉早卒子階
伯智弟士儒字叔賢徙涼州後乃得還為太尉參軍事
子容武定中汲郡太守
乙九弟忸頭侍中北部尚書卒贈司空公諡曰敬
子蒲坂虞曹尚書征虜將軍涇州刺史贈征西將軍雍
州刺史諡曰昭
子韶字伏興員外散騎侍郎代郡太守征東將軍金紫
光禄大夫卒贈使持節都督冀相殷三州諸軍事驃騎
大將軍冀州刺史諡曰文
子遵伯幽州司馬
遂留弟觀字闥拔襲崇爵少以文藝知名選充内侍太
祖器之太宗即位為左衞將軍綰門下中書出納詔命
及訪舊事未嘗有所遺漏太宗竒之尚冝陽公主拜駙
馬都尉稍遷太尉世祖之監國觀為右弼出則統攝朝
政入則應對左右事無巨細皆關決焉終日怡怡無愠
喜之色勞謙善誘不以富貴驕人泰常八年暴疾薨於
苑内時年三十五太宗親臨其䘮悲動左右賜以通身
隠起金飾棺䘮禮一依安城王叔孫俊故事贈宜都王
諡曰文成世祖即位每與羣臣談宴未嘗不歎惜慇懃
以為自泰常以來佐命勲臣文武兼濟無及之者見稱
如此
子夀襲爵少以父任選侍東宫尚樂陵公主拜駙馬都
尉明敏有父風世祖愛重之擢為下大夫敷奏機辨有
聲内外遷侍中中書監領南部尚書進爵宜都王加征
東大將軍夀辭曰臣祖崇先皇之世屬值艱危幸天贊
梁眷誠心宻告故得效功前朝流福於後昔陳平受賞
歸功無知今眷元勲未録而臣獨奕世受榮豈惟仰愧
古賢抑亦有虧國典世祖嘉之乃求眷後得其孫賜爵
郡公輿駕征涼州命夀輔恭宗總録要機内外聽焉行
次雲中將濟河宴諸將於宫世祖别御静室召夀及司
徒崔浩尚書李順世祖謂夀曰蠕蠕吳提與牧犍連和
今聞朕征涼州必來犯塞若伏兵漠南殄之為易朕故
留壯兵肥馬使卿輔佐太子收田既訖便可分伏要害
以待虜至引使深入然後擊之擒之必矣涼州路遠朕
不得救卿若違朕指授為虜侵害朕還斬卿崔浩李順
為證非虛言也夀頓首受詔壽信卜筮之言謂賊不來
竟不設備而吳提果至侵及善無京師大駭壽不知所
為欲築西郭門請恭宗避保南山惠太后不聽乃止遣
司空長孫道生等擊走之世祖還以無大損傷故不追
咎恭宗監國夀與崔浩等輔政人皆敬浩夀獨凌之又
自恃位任以為人莫已及謂其子師曰但令吾兒及我
亦足勝人不須苦教之遇諸父兄弟有如僕𨽻夫妻並
坐共食而令諸父餕餘其自矜無禮如此為時人所鄙
笑真君八年薨贈太尉諡曰文宣
子平國襲爵尚城陽長公主拜駙馬都尉侍中中書監
為太子四輔正平元年卒
子伏干襲爵尚濟北公主拜駙馬都尉和平二年卒諡
曰康無子
伏干弟羆襲爵尚新平長公主拜駙馬都尉又除虎牢
鎮將頻以不法致罪髙祖以其勲徳之胄讓而赦之轉
征東將軍吐京鎭將羆賞善罰惡深自克厲時西河胡
叛羆欲討之而離石都將郭洛頭拒違不從羆遂上表
自劾以威不攝下請就刑戮髙祖乃免洛頭官山胡劉
什婆寇掠郡縣羆討滅之自是部内肅然莫不敬憚後
改吐京鎭為汾州仍以羆為刺史前吐京太守劉升在
郡甚有威惠限滿還都胡民八百餘人詣羆請之前定
陽令吳平仁亦有恩信戸増數倍羆以吏民懐之並為
表請髙祖皆從焉羆既頻薦升等所部守令咸自砥礪
威化大行百姓安之州民李軌郭及祖等七百餘人詣
闕頌羆恩徳髙祖以羆政和民悦増秩延限後徵為光
禄勲随例降王為魏郡開國公邑五百戸又除鎮北將
軍燕州刺史鎭廣寗尋遷都督夏州髙平鎮諸軍事本
將軍夏州刺史鎭統萬又除侍中中書監穆泰之反羆
與濳通赦後事發削封為民卒于家世宗時追贈鎮北
將軍恒州刺史
子建字晚興性通率頗好文史起家祕書郎稍遷直閤
將軍兼武衞建妻尒朱榮之妹建常依附榮榮入洛之
後除鎮東將軍金紫光禄大夫征北將軍封濟北郡開
國公後遷散騎常侍車騎大將軍左光禄大夫兼尚書
北道行䑓并州事元曄之立建兼尚書右僕射俄轉侍
中驃騎大將軍出帝末本將軍儀同三司洛州刺史天
平中坐事自殺於五原城北
子千牙武定中開府祭酒
建弟衍字進興解褐員外郎封新興縣開國子稍遷通
直常侍行雲州事
羆弟亮字幼輔初字老生早有風度顯祖時起家為侍
御中散尚中山長公主拜駙馬都尉封趙郡王加侍中
征南大將軍徙封長樂王髙祖初除使持節秦州刺史
在州未期大著聲稱徵為殿中尚書又遷使持節征西
大將軍西戎校尉敦煌鎮都大將政尚寛簡賑恤窮乏
被徵還朝百姓追思之除都督秦梁益三州諸軍事征
南大將軍領䕶西戎校尉仇池鎮將時宕昌王梁彌機
死子彌博立為吐谷渾所逼來奔仇池亮以彌機蕃教
素著矜其亡滅彌博凶悖氐羌所棄彌機兄子彌承戎
民歸樂表請納之髙祖從焉於是率騎三萬次於龍鵠
擊走吐谷渾立彌承而還是時階陵比谷羌董耕奴斯
卑等率衆數千人寇仇池屯於陽遐嶺亮副將楊靈珍
率騎擊走之氐豪楊卜自延興以來從軍征伐二十一
戰前來鎮將抑而不聞亮表卜為廣業太守豪右咸悦
境内大安徵為侍中尚書右僕射于時復置司州髙祖
曰司州始立未有寮吏須立中正以定選舉然中正之
任必須徳望兼資者世祖時崔浩為冀州中正長孫嵩
為司州中正可謂得人公卿等宜自相推舉必令稱允
尚書陸叡舉亮為司州大中正時蕭頤遣將陳顯逹攻
䧟醴陽加亮使持節征南大將軍都督懐洛南北豫徐
兗六州諸軍事以討之顯逹遁走乃還尋遷司空參議
律令例降爵為公時文明太后崩己過期月髙祖毁瘠
猶甚亮表曰王者居極至尊至重父天母地懐柔百靈
是以古先喆王制禮成務施政立治必順天而後動宣
憲垂範必依典而後行用能四時不忒隂陽和暢若有
過舉咎徵必集故大舜至慕事在納麓之前孔子至聖
䘮無過瘠之紀堯書稽古之羙不録在服之痛禮備諸
侯之䘮而無天子之式雖有上逹之言未見居䘮之典
然則位重者為世以屈己居聖者逹命以忘情伏惟陛
下至徳參二儀惠澤覃河海宣禮明刑動遵古式以至
孝之痛服期年之䘮練事既闋號慕如始綂重極之尊
同衆庶之制廢越紼之大敬闕宗祀之舊軌誠由文明
太皇太后聖略超古惠訓深至欲報之徳昊天罔極比
之前代慼為過甚豈所謂順帝之則約躬随衆者也陛
下既為天地所子又為萬民父母子過哀父則為之慘
悴父過慼子則為之憂傷近蒙接見咫尺旒冕聖容哀
毁駭感無止況神祗至靈而不乆虧和氣㣲致風旱者
哉書稱一人有慶兆民頼之今一人過哀黎元焉繫羣
官所以顛殞震懼率土所以危惶悚慄百姓何仰而不
憂嘉禾何由而播殖願陛下上承金冊遺訓下稱億兆
之心時襲輕服數御常膳修崇郊祠垂惠咸秩輿駕時
動以釋憂煩博採廣諮以導性氣息無益之戀行利見
之徳則休徵可致嘉應必臻禮教並宣孝慈兼備普天
蒙頼含生幸甚詔曰茍孝悌之至無所不通今飄風亢
旱時雨不降實由誠慕未濃幽顯無感也所言過哀之
咎諒為未𠂻省啓以増悲愧尋領太子太傅時將建太
極殿引見羣臣於太華殿髙祖曰朕仰遵先意將營殿
宇役夫既至興功有日今欲徙居永樂以避囂埃土木
雖復無心毁之能不悽愴今故臨對卿等與之取别此
殿乃髙宗所制爰歴顯祖逮朕沖年受位於此但事來
奪情將有改制仰惟疇昔惟深悲感亮稽首對曰臣聞
稽之卜筮載自典經占以決疑古今攸尚興建之功事
在不易願陛下訊之蓍龜以定可否又去歳役作為功
甚多太廟明堂一年便就若仍歳頻興恐民力凋弊且
材幹新伐為功不固願得逾年小康百姓髙祖曰若終
不為可如卿言後必為之逾年何益朕遠覽前王無不
興造故有周創業經建靈䑓洪漢受終未央是作草創
之初猶尚若此況朕承累聖之運屬太平之基且今八
表清晏年榖又登爰及此時以就大功人生定分修短
命也蓍蔡雖智其如之何當委之大分豈假卜筮遂移
御永樂宫後髙祖臨朝堂謂亮曰三代之禮日出視朝
自漢魏以降禮儀漸殺晉令有朔望集公卿於朝堂而
論政事亦無天子親臨之文今因卿等日中之集中前
則卿等自論政事中後與卿等共議可否遂命讀奏案
髙祖親自次之又謂亮曰徐州表給歸化人稟王者民
之父母誠冝許之但今荆揚不賓書軌未一方欲親御
六師問罪江介計萬戸投化歳食百萬若聽其給也則
蕃儲虛竭雖得戸千萬猶未成一同且欲随貧賑恤卿
意何如亮對曰所存逺大實如聖㫖及車駕南遷遷武
衞大將軍以本官董攝中軍事髙祖南伐以亮録尚書
事留鎮洛陽後髙祖將自小平汎舟幸石濟亮諫曰臣
聞垂堂之誨振古成規於安思危著於周易是以憑險
弗防沒而不弔匹夫之賤猶不自輕况萬乗之尊含生
所仰而可忽乎是故處則深宫廣厦行則萬騎千乗昔
漢帝欲乗舟渡渭廣徳將以首血汗車輪帝乃感而就
橋夫一渡小水猶尚若斯况洪河浩汗有不測之慮且
車乗由人猶有奔逸致敗之害况水之緩急非人所制
脱難出慮表其如宗廟何髙祖曰司空言是也及亮兄
羆預穆泰反事亮以府事付司馬慕容契上表自劾髙
祖優詔不許還令攝事亮頻煩固請乆乃許之尋除使
持節征北大將軍開府儀同三司冀州刺史徙封頓邱
郡開國公食邑五百戸以紹崇爵世宗即位遷定州刺
史尋除驃騎大將軍尚書令俄轉司空公景明三年薨
時年五十二給東園温明祕器朝服一具衣一襲錢四
十萬布七百匹蠟二百斤世宗親臨小斂贈太尉公領
司州牧諡曰匡
子紹字永業髙祖以其貴臣世胄顧念之九歳除員外
郎侍學東宫轉太子舎人十一尚琅邪長公主拜駙馬
都尉散騎侍郎領京兆王愉文學世宗初通直散騎常
侍高陽王雍友遭父憂詔起襲爵散騎常侍領主衣都
統遷祕書監侍中金紫光禄大夫光禄卿又遷衞將軍
太常卿尋除使持節都督冀瀛二州諸軍事本將軍冀
州刺史以母老固辭忤㫖免官除中書令轉七兵尚書
徙殿中尚書遭所生憂免居䘮以孝聞又除衞大將軍
左光禄大夫中書監復為侍中領本邑中正紹無他才
能而資性方重罕接賔客希造人門領軍元义當權熏
灼曽往候紹紹迎送下階而己時人歎尚之及皇太后
欲黜义猶豫未決紹贊成之以功加特進又拜其次子
巖為給事中尋加儀同三司領左右時侍中元順與紹
同直順嘗因醉入其寢所紹擁被而起正色讓順曰老
身二十年侍中與卿先君亟連職事縱卿後進何宜相
排突也遂謝事還家詔喻乆乃起除車騎大將軍開府
定州刺史固辭不拜又除侍中託疾未起河隂之役故
得免害莊帝立尒朱榮遣人徵之紹以為必死哭辭家
廟及往見榮於邙山捧手不拜榮亦矯意禮之顧謂人
曰穆紹不虛大家兒車駕入宫尋授尚書令司空公進
爵為王給班劔四十人仍如侍中時河南尹李奬往詣
紹奬以紹郡民謂必加敬紹又恃封邑是奬國主待之
不為動膝奬憚其位望致拜而還議者兩譏焉尒朱榮
之討葛榮也詔上黨王天穆為前鋒次於懐縣司徒公
楊椿為右軍紹為後繼未發㑹擒葛榮乃止未幾降王
復本爵元顥入洛以紹為兗州刺史行逹東郡顥敗而
反普泰元年除都督青齊兗光四州諸軍事驃騎大將
軍開府青州刺史未行其年九月薨時年五十二贈侍
中都督冀相殷三州諸軍事大將軍尚書令太保冀州
刺史諡曰文獻
子長嵩字子岳起家通直郎再遷散騎常侍襲爵轉鎭
東將軍光禄少卿興和中卒贈都督冀滄二州諸軍事
征東將軍冀州刺史
子巖武定中司徒諮議參軍
平國弟相國官至安東將軍濟州刺史上洛公
相國弟正國尚長樂公主拜駙馬都尉
子平城早卒髙祖時始平公主薨於宫追贈平城駙馬
都尉與公主合葬
平城弟長城司徒左長史
子世恭武定中朱衣直閤
長城弟彧符璽郎中卒
子永延尚書騎兵郎青州征東司馬
正國弟應國征西將軍張掖公
子度孤襲爵平南將軍梁城鎭將
子清休頗有將畧司農少卿武衞將軍左光禄大夫出
為驃騎大將軍夏州刺史
子鐵槌祕書郎
應國弟安國歴金部長殿中尚書加右衞將軍賜爵新
平子為乙渾所殺追贈征虜將軍
子吐萬襲爵襄城鎭將
子金寶祕書郎
壽弟伏真高宗世稍遷尚書賜爵任城侯出為兗州刺
史假寧東將軍濮陽公
子常貴南陽太守
伏真弟多侯歴位殿中給事左將軍賜爵長寧子遷可
衞監髙宗崩乙渾專權時司徒陸麗在代郡溫湯療病
渾忌之遣多侯追麗多侯謂麗曰渾有無君之心大王
衆所望也去必危宜徐歸而圖之麗不從遂為渾所害
多侯亦見殺諡曰烈
子胡兒襲爵
觀弟翰平原鎭將西海王薨
子龍仁襲爵降為公卒
子豐國襲爵
豐國弟子弼有風格善自位置渉獵經史與長孫稚陸
希道等齊名於世矜己陵物頗以損焉高祖初定氏族
欲以弼為國子助教弼辭曰先臣以來蒙恩累世比校
徒流實用慙屈髙祖曰朕欲敦厲胄子故屈卿先之白
玉投泥豈能相汚弼曰既遇明時耻沉泥滓㑹司州牧
咸陽王禧入髙祖謂禧曰朕與卿作州都舉一主簿即
命弼謁之因為髙祖所知輿駕南征特勑随從世宗初
除尚書郎以選為高平王懐國郎中令數有匡諫之益
世宗善之除中書舎人轉司州治中别駕歴任有稱肅
宗時河州羌却鐵忽反勑兼黃門慰喻忽以功加前將
軍賜以錢帛尋以本將軍行揚州事追拜平西將軍華
州刺史卒於州時年五十一贈使持節征北將軍定州
刺史諡曰懿
子季齊釋褐司徒參軍事開府騎兵參軍
翰弟顗忠謹有材力太宗時為中散轉侍御郎從世祖
征赫連昌勇冠一時世祖嘉之遷侍輦郎殿中將軍賜
爵泥陽子從征和龍功超諸將拜司衞監加龍驤將軍
進爵長樂侯曽從世祖田於崞山有虎突出顗摶而獲
之世祖歎曰詩所謂有力如虎顗乃過之後從駕西征
白龍北討蠕蠕以功加散騎常侍鎭北將軍進爵建安
公出為北鎭都將徵拜殿中尚書出鎭涼州所在著稱
還加散騎常侍領太倉尚書髙宗時為征西大將軍督
諸軍事西征吐谷渾出南道坐擊賊不進免官爵徙邊
高祖又以顗著勲前朝徵為内都大官天安元年卒贈
征西大將軍建安王諡曰康
子寄生襲
寄生弟栗涼州鎭將安南公
子祁字願徳通直常侍上谷河内二郡太守司州治中
太子右衞率卒贈齊州刺史
子景相字覇都中書舎人上黨太守
栗弟泥乾為羽林中郎賜爵臨安男後稍歴顯職除冀
州刺史假安南將軍鉅鹿公卒
子渾襲爵祕書中散
子令宣通直常侍
崇宗人醜善太祖初率部歸附與崇同心勠力禦侮左
右從征窟咄劉顯破平之又從擊賀蘭部平厙莫奚拜
天部大人居於東蕃卒
子莫提從平中原為中山太守除寧南將軍相州刺史
假陽陵侯卒
子吐太宗世散騎常侍卒於侍中鎭東將軍
子敦輔國將軍西部都將賜爵富平子卒
子純襲爵歴散騎常侍光禄勲高祖時右衞將軍尋除
右將軍河州刺史卒贈鎭北將軍并州刺史
子盛襲爵直閤將軍
盛弟裕輔國將軍中散大夫
裕子禮東牟太守
禮弟畧武定末魏尹丞
純弟鑖歴東宫庶子汲郡太守世宗時為懐朔鎭將東
北中郎將豳幽涼三州刺史肅宗世除平北將軍并州
刺史金紫光禄大夫在公以威猛見稱卒時年七十四
贈散騎常侍征東將軍相州刺史諡曰安
子顯壽長水校尉
顯壽弟顯業卒於散騎侍郎
子子琳舉秀才為安戎令頗有吏幹随長孫稚征蜀有
功除尚書屯田郎中出帝即位以攝儀曹事封高唐縣
開國男邑二百戸孝静初鎭東將軍司州别駕以占奪
民田免官爵乆之何至羅國主副羅越居為蠕蠕所破
其子去賔來奔齊獻武王奏去賔為安北將軍肆州刺
史封高車王招慰夷虜表子琳為去賔長史復其前封
尋遷儀同開府長史齊獻武王丞相司馬卒時年五十
三贈驃騎大將軍都官尚書瀛州刺史
子伯昱
弟朏武定中開府中兵參軍
子琳弟良字先徳司空行參軍將作丞司徒祭酒安東
將軍南鉅鹿太守頗有民譽入為司徒司馬大將軍從
事中郎中書舎人武定六年卒贈征東將軍徐州刺史
史臣曰穆崇夙奉龍顔早著誠節遂膺寵眷位極台鼎
至乃身豫逆謀卒蒙全䕶明主之於勞臣不亦厚矣從
享廟庭抑亦尚功之義觀少當公輔之任業器其優乎
顗壯烈顯逹亮寛厚致位紹立虛簡之操弼有風格之
名世載不隕青紫兼列盛矣至於壽以貴終羆止削廢
人之無禮為幸葢多醜之子孫不乏名位亦有人哉
　
　
　
　
　
　
　
　
　
　
　
　
　
　
　魏書卷二十七
　魏書卷二十七考證
穆崇傳領軍元义當權熏灼○監本义誤文當誤官今
　改正
　
　
　
　
　
　
　
　
　
　
　
　
　魏書卷二十七考證
欽定四庫全書
　魏書卷二十八
　　齊　　　　魏　　　　收　　　　　撰
　列傳第十六
　　和䟦　　奚牧　　莫題　　庾業延　賀狄干
　　李栗　　劉潔　　古弼　　張黎
和䟦代人也世領部落為國附臣䟦以才辨知名太祖
擢為外朝大人參軍國大謀雅有智筭頻使稱㫖拜龍
驤將軍未幾賜爵日南公從平中原以功進為尚書鎮
鄴慕容徳使兄子和守滑䑓和長史李辨殺和求援於
䟦䟦率輕騎赴之既至辨悔閉門拒守䟦使尚書郎鄧
暉説之辨乃開門䟦入收其府藏徳聞之遣將率三千
騎擊䟦䟦逆擊大破之擒其將士千餘人而還於是陳
潁之民多来向化改封定陵公與常山王遵率衆五萬
討賀蘭部别帥木易干破之出為平原太守太祖寵遇
䟦冠於諸将時羣臣皆敦尚恭儉而䟦好修虛譽炫曜
於時性尤奢淫太祖戒之弗革後車駕北狩犲山收䟦
刑之路側妻劉氏自殺以從初将刑䟦太祖命其諸弟
毗等視訣䟦謂毗曰灅北地瘠可居水南就耕良田廣
為産業各相勉勵務自纂修令之背己曰汝曹何忍視
吾之死也毗等觧其㣲意詐稱使者云奔長安追之不
及太祖怒遂誅其家後世祖西廵五原囘幸犲山校獵
忽遇暴風雲霧四塞世祖怪而問之羣下僉言䟦世居
此土祠冢猶存其或者能致斯變帝遣建興公古弼祭
以三牲霧即除散後世祖蒐狩之日每先祭之
少子歸從征赫連昌有功拜統萬將軍賜爵成臯男與
西平公安頡攻虎牢㧞之進爵髙陽侯後以罪徙配涼
州為民蓋吳作亂於關中復拜歸龍驤將軍往討之還
拜使持節冠軍將軍雍城鎮都大將髙陽侯卒
子度襲爵尚書都官郎昌平大守卒
度子延穆司州部郡從事早卒
子安武定末給事黃門侍郎
奚牧代人也重厚有智謀太祖寵遇之稱之曰仲兄初
劉顯謀害太祖梁眷知其謀濳使牧與穆崇至七介山
以告語在崇傳太祖録先帝舊臣又以牧告顯之功拜
為治民長敷奏政事參與計謀太祖征慕容寶加輔國
將軍畧地晉川獲寳丹陽王買得及離石䕶軍髙秀和
於平陶以軍功拜并州刺史賜爵任城公州與姚興接
界興頗冦邊牧乃與興書稱頓首鈞禮抗之責興侵邊
不直之意興以與國通和恨之有言於太祖太祖戮之
莫題代人也多智有才用初為幢將領禁兵太祖之征
慕容寶也寶夜来犯營軍人驚駭遂有亡還京師者言
官軍敗於栢肆京師不安南安公元順因之欲攝國事
題謂順曰此大事不可輕爾冝審待後要不然禍將及
矣順乃止以功拜平逺將軍賜爵扶柳公進號左將軍
改為髙邑公出除中山太守督司州之山東七郡事車
駕征姚興次於晉陽而上黨羣盗秦頗丁零翟都等聚
衆於壺關詔題率衆三千以討之上黨太守捕頗斬之
都走林慮詔題搜山窮討盡平之初昭成末太祖季父
窟咄徙於長安苻堅敗從慕容永東遷及永自立以窟
咄為新興太守登國初劉顯遣弟亢埿等迎窟咄寇南
鄙題時貳於太祖遺箭於窟咄謂之曰三嵗犢豈勝重
載言窟咄長而太祖少也太祖既銜之天賜五年有告
題居處倨傲擬則人主太祖乃使人示之箭告之曰三
嵗犢能勝重載不題奉詔父子對泣詰朝乃刑之
庾業延代人也後賜名岳其父及兄和辰世典畜牧稍
轉中部大人昭成崩氐寇内侮事難之間收歛畜産富
擬國君劉顯謀逆太祖外幸和辰奉獻明太后歸太祖
又得其資用以和辰為内侍長和辰分别公私舊畜頗
不㑹㫖太祖由是恨之岳獨恭慎修謹善處危難之間
太祖喜之與王建等俱為外朝大人參預軍國太祖既
絶慕容垂以岳為大人使詣慕容永永服其辭義垂圍
永於長子永告急求援岳與陳留王虔以五萬騎東渡
河救之次於秀容破山胡部髙車門等徙其部落㑹永
滅乃班師從平中原拜安逺將軍官軍之驚於栢肆也
賀蘭部帥附力眷紇突隣部帥匿物尼紇奚部帥叱奴
根等聞之聚黨反於隂舘南安公元順討之不克死者
數千人太祖聞之詔岳率萬騎還討叱奴根等殄之百
姓乃安離石胡帥呼延鐵西河胡帥張崇等不樂内徙
聚黨反叛岳率騎三千討破之斬鐵擒崇搜山窮討散
其餘黨以功賜爵西昌公進號征虜將軍又討反人張
超清河太守傅世並破平以岳為鄴行䑓岳為將有謀
畧治軍清整常以少擊多士衆服其智勇名冠諸將及
罷鄴行䑓以所統六郡置相州即拜岳為刺史公亷平
當百姓稱之舊有園池時果初熟丞吏送之岳不受曰
果未進御吾何得先食其謹如此後遷司空岳兄子路
有罪諸父兄弟悉誅特赦岳父子天賜四年詔賜岳舎
地於南宫岳將家僮治之候官告岳衣服鮮麗行止風
采擬儀人君太祖時既不豫多所猜惡遂誅之時人咸
寃惜焉岳葬在代西善無之界後世祖討赫連氏經其
基宅愴然動容遂下詔為立廟令一州之民四時致祭
求其子孫任為將帥者得其子陵從征有功聽襲爵
路皇始初從征慕容寶為城門校尉遷司𨽻校尉爵髙
平公而誅
賀狄干代人也家本小族世忠厚為將以平當稱稍遷
北部大人登國初與長孫嵩為對明於聽察為人愛敬
太祖遣狄干致馬千匹結婚於姚萇㑹萇死興立因止
狄干而絶婚興弟平率衆冦平陽太祖討平之擒其將
狄伯支唐小方等三十餘人天賜中詔北新侯安同送
唐小方於長安後蠕蠕社崘與興和親送馬八千匹始
濟河赫連屈孑忿興與國交好乃叛興邀留社崘馬興
乃遣使請以駿馬千匹贖伯支而遣狄干還太祖意在
離間二寇於是許之狄干在長安幽閉因習讀書史通
論語尚書諸經舉止風流有似儒者初太祖普封功臣
狄干雖為姚興所留遥賜爵襄武侯加秦兵將軍及狄
干至太祖見其言語衣服有類羌俗以為慕而習之故
忿焉既而殺之
弟歸亦剛直方雅與狄干俱死
李栗鴈門人也昭成時父祖入國少辯㨗有才能兼有
將畧初随太祖幸賀蘭部在元從二十一人中太祖愛
其藝能時王業草創爪牙心腹多任親近唯栗一介逺
寄兼非戚舊當世榮之數有戰功拜左軍將軍太祖征
慕容寶栗督五萬騎為前驅軍之所至莫不降下遷左
將軍慕容寶棄中山東走也栗以輕騎追之不及而還
栗性簡慢矜寵不率禮度每在太祖前舒放倨傲不自
祗肅咳唾任情太祖積其宿過天興三年遂誅之於是
威嚴始厲制勒羣下盡卑謙之禮自栗始也
劉潔長樂信都人也祖父生頗觧卜筮昭成時慕容氏
來獻女為公主家臣仍随入朝賜以妻生子父提太祖
時官至樂陵太守賜爵信都男卒潔性彊力多智數從
征討有功進爵㑹稽公河西胡張外建興王紹等聚黨
為逆潔與永安侯魏勤率衆三千人屯於西河以鎮撫
之又與勤及功勞將軍元屈等擊吐京叛胡時離石胡
出以眷引屈丐騎斷截山嶺邀潔潔失馬登山力戰矢
刃俱盡為胡所執送詣屈丐潔聲氣不撓呼其字而與
之言神色自若屈丐壯而釋之後得還國典東部事太
宗寢疾世祖監國潔與古弼等選侍東宮對綜機要敷
奏百揆世祖即位以告反者又獻直言所在合㫖竒其
有柱石之用委以大任及議軍國朝臣咸推其能於是
超遷尚書令改為鉅鹿公世祖破蠕蠕大檀于雲中潔
言於世祖曰大檀恃衆雖破膽奔北恐不懼往敗將復
送死請收田訖復一大舉東西並進為二道討之世祖
然其言後大議征討潔言冝先平馮䟦世祖不從勑勒
新民以將吏侵奪咸出怨言期牛馬飽草當赴漠北潔
與左僕射安原奏欲及河氷未觧徙之河西氷觧之後
不得北遁世祖曰不然此等習俗放散日乆有似園中
之鹿急則衝突緩之則定吾自處之有道不煩徙也潔
等固執乃聽分徙三萬餘落於河西西至白鹽池新民
驚駭皆曰圈我於河西之中是將殺我也欲西走涼州
潔與侍中古弼屯五原河北左僕射安原屯悦㧞城北
備之既而新民數千騎北走潔追討之走者糧絶相枕
而死時南州大水百姓阻飢潔奏曰臣聞天地至公故
萬物咸育帝王無私而黎民戴頼伏惟陛下以神武之
姿紹重光之緒恢隆大業育濟羣生威之所振無思不
服澤之所洽無逺不懐太平之治於是而在自頃邊寇
内侵戎車屢駕天資聖明所在克殄方難既平皆蒙訓
錫勲髙者受爵功平者獲賞寵賜優崇有過古義而郡
國之民雖不征討服勤農桑以供軍國實經世之大本
府庫之所資自山以東偏遇水害頻年不收就食他所
臣聞率土之濵莫非王臣應加哀矜以鴻覆育今南摧
彊寇西敗醜虜四海晏如人神恊暢若與兆民共饗其
福則惠感和氣蒼生悦樂矣世祖從之於是復天下二
嵗租賦潔與樂平王丕督諸軍取上邽軍至啟陽百姓
爭致牛酒潔至上邽諸將咸欲斬其豪帥以示王威潔
不聽撫慰秦隴秋豪無犯人皆安業世祖將發隴右騎
卒東伐髙麗潔進曰隴土新民始染大化冝賜優復以
饒實之兵馬足食然後可用世祖深納之車駕西伐潔
為前鋒沮渠牧犍弟董來率萬餘人拒戰於城南潔信
卜者之言日辰不協擊皷却陳故後軍不進董來得入
城世祖㣲嫌之後潔與建寜王崇督諸軍於三城胡部
中簡兵六千將以戍姑臧胡不從命千餘人叛走潔與
崇擊誅之虜男女數千人潔朝夕在樞密深見委任性
既剛直恃寵自專世祖心稍不平時議伐蠕蠕潔意不
欲言於世祖曰虜非有邑居遷徙無常前來出軍無所
擒獲不如廣農積榖以待其來羣臣皆從其議世祖決
行乃問於崔浩浩固言可伐世祖從浩議既出與諸將
期㑹鹿渾谷而潔恨其計不用欲沮諸將乃矯詔更期
故諸將不至時虜衆大亂恭宗欲擊之潔執不可語在
帝紀停鹿渾谷六日諸將猶不進賊已逺遁追至石水
不及而還師次漠中糧盡士卒多死潔隂使人驚軍勸
世祖棄車輕還世祖不從潔以軍行無功奏歸罪於崔
浩世祖曰諸將後期及賊不擊罪在諸將豈在於浩浩
又言潔矯詔事遂發輿駕至五原收潔幽之世祖之征
也潔私謂親人曰若軍出無功車駕不返者吾當立樂
平王潔又使右丞張嵩求圖讖問劉氏應王繼國家後
我審有名姓否嵩對曰有姓而無名窮治款引搜嵩家
果得讖書潔與南康公狄隣及嵩等皆夷三族死者百
餘人潔既居勢要擅作威福諸阿附者登長忤恨者黜
免内外憚之側目而視㧞城破國者聚歛財貨與潔分
之籍其家産財盈巨萬世祖追忿言則切齒
古弼代人也少忠謹好讀書又善騎射初為獵郎使長
安稱㫖轉門下奏事以敏正著稱太宗嘉之賜名曰筆
取其直而有用後改名弼言其輔佐材也令弼典西部
與劉潔等分綰機要敷奏百揆世祖即位以功拜立節
將軍賜爵靈夀侯征并州叛胡還進為侍中吏部尚書
典南部奏事與安原降東部髙車於已尼陂又與劉潔
屯五原河北以備叛民拜安西將軍從征赫連定駕至
平涼次于涇南遣弼與侍中張黎擊平涼赫連定自安
定率歩騎二萬來救與弼等相遇弼偽退以誘之世祖
使髙車勑勒馳擊定斬首數千級弼乗勝取安定又與
永昌王健等討馮文通文通嬰城固守弼芟其禾而還
後又征文通文通求救於髙麗髙麗救至文通將東奔
民多難之其大臣古埿因民心之不欲遂率衆攻文通
開城門以引官軍弼疑古埿譎詐不入城髙麗軍至文
通乃随之文通之奔也令婦人被甲居中其精卒及髙
麗陳兵於外弼部將髙苟子率騎衝擊賊軍弼酒醉㧞
刀止之故文通得東奔將士皆怨弼不擊世祖大怒徵
還黜為廣夏門卒尋復為侍中與尚書李順使於涼州
拜安西將軍賜爵建興公鎮長安甚著威名及議征涼
州弼與順咸言涼州乏水草不冝行師世祖不從既克
姑臧㣲嫌之以其有將畧故弗之責也劉義隆遣將裴
方明等擊南秦王楊難當難當遣使請救兵未至難當
奔上邽方明克仇池立楊𤣥庶子保熾於是假弼節督
隴右諸軍義隆遣其秦州刺史胡崇之屯仇池弼與平
西將軍元齊邀崇之於濁水臨陣擒之其衆走還漢中
弼等從祥郊山南入與東道將皮豹子等討仇池遣永
安侯賀純攻義隆塞狹道守將姜道祖退守狹亭諸將
以山道嶮峻時又雪深用馬不便皆遲留不進弼獨進
軍使元齊賀純等擊狹亭道祖南走仇池平未幾諸氐
復推楊文徳為主圍仇池弼發上邽髙平沂城諸軍討
之仇池圍觧文徳走漢川時豹子督關中諸軍次於下
辨聞仇池圍觧議欲還軍弼使謂豹子曰比連破賊軍
恐彼君臣未體大分耻其負敗或來報復若其班師寇
衆復至後舉為難不如繕兵練甲蓄力待之不出秋冬
南寇必來以逸待勞百勝之䇿豹子乃止世祖聞之曰
弼之言長䇿也制南秦弼謀多矣恭宗總攝萬幾徵為
東宫四輔與宜都王穆夀等並參政事詔以弼保傅東
宫有老成之勤賜帛千匹綿千斤遷尚書令弼雖事務
殷湊而讀書不輟端謹慎宻口不言禁中之事功名等
於張黎而亷不及也上谷民上書言苑囿過度民無田
業乞減大半以賜貧人弼覽見之入欲陳奏遇世祖與
給事中劉樹碁志不聽事弼侍坐良乆不獲中聞乃起
於世祖前捽樹頭掣下床以手搏其耳以拳歐其背曰
朝廷不治實爾之罪世祖失容放碁曰不聽奏事實在
朕躬樹何罪置之弼具狀以聞世祖竒弼公直皆可其
所奏以丐百姓弼曰為臣而逞其志於君前者非無罪
也乃詣公車免冠徒跣自劾請罪世祖遣使者召之及
至世祖曰卿其冠履吾聞築社之役蹇蹷而築之端冕
而事之神與之福然則卿有何罪自今以後茍利社稷
益國便民者雖復顛沛造次卿則為之無所頋也世祖
大閲將校獵於河西弼留守詔以肥馬給騎人弼命給
弱者世祖大怒曰尖頭奴敢裁量朕也朕還䑓先斬此
奴弼頭尖世祖常名之曰筆頭是以時人呼為筆公弼
屬官惶怖懼誅弼告之曰吾以為事君使畋獵不適盤
遊其罪小也不備不虞使戎寇恣逸其罪大也今北狄
孔熾南虜未滅狡焉之志闚伺邊境是吾憂也故選肥
馬備軍實為不虞之逺慮茍使國家有利吾何避死乎
明主可以理干此自吾罪非卿等之咎世祖聞而歎曰
有臣如此國之寶也賜衣一襲馬二匹鹿十頭後車駕
畋於山北大獲麋鹿數千頭詔尚書發車牛五百乗以
運之世祖尋謂從者曰筆公必不與我汝軰不如馬運
之速遂還行百餘里而弼表至曰今秋榖懸黄麻菽布
野猪鹿竊食鳥鴈侵費風波所耗朝夕參倍乞賜矜緩
使得收載世祖謂左右曰筆公果如朕所卜可謂社稷
之臣初楊難當之來也詔弼悉送其子弟於京師楊𤣥
少子文徳以黃金四十斤賂弼弼受金留文徳而遇之
無禮文徳亡入劉義隆世祖以其正直有戰功弗加罪
責也世祖崩吳王立以弼為司徒髙宗即位與張黎並
坐議不合㫖俱免有怨謗之言其家人告巫蠱俱伏法
時人寃之
張黎鴈門平原人也善書計太祖知待之太宗器其忠
亮賜爵廣平公管綜機要世祖以其功舊任以輔弼除
大司農卿軍國大議黎常與焉加鎮北將軍以征赫連
定功進號征北大將軍與樂安王範濟南公崔徵鎮長
安清約公平甚著聲稱代下之日家無餘財世祖詔黎
領兵一萬二千人通莎泉道車駕征涼州蠕蠕吴提乗
虚入寇黎與司空道生拒擊之恭宗初總百揆黎與東
郡公崔浩等輔政忠於奉上非公事不言詔曰侍中廣
平公黎東郡公浩等保傅東宫有老成之勤朕甚嘉焉
其賜布帛各千匹以褒舊勲恭宗薨於東宫黎兼太尉
持節奉䇿諡焉吳王余立以黎為太尉後以議不合㫖
免仍與古弼並誅
史臣曰和䟦奚牧莫題賀狄干李栗劉潔等並有忠勤
征伐之効任遇仍優俱至誅滅岳身犯危難之中受事
草創之際智勇既申功名尤舉乃良將之材弼謀軍輔
國逺畧正情有柱石之量張黎誠謹兼方功舊見重纖
介之間一朝殞覆宥及十世乃徒言爾惜乎
　
　
　
　
　
　
　
　
　
　
　
　
　
　
　魏書卷二十八
　魏書卷二十八考證
劉潔傳日辰不協擊皷却陳○(臣人龍/)按漢書明帝時
　公卿以反支日不受章奏帝以民廢農桑逺來詣闕
　而拘以禁忌豈為政之意詔捐其制此言日辰不協
　蓋其類也
潔與南康公狄隣○狄北史作秋
　
　
　
　
　
　
　
　
　
　魏書卷二十八考證
欽定四庫全書
　魏書卷二十九
　　齊　　　　魏　　　　收　　　　　撰
　列傳第十七
　　奚斤　　叔孫建
奚斤代人也世典馬牧父簞有寵於昭成皇帝時國有
良馬曰騧騮一夜忽失求之不得後知南部大人劉庫
仁所盗養於窟室簞聞而馳往取馬庫仁以國甥恃寵
慙而逆擊簞簞捽其髪落傷其一乳及苻堅使庫仁與
衞辰分領國部簞懼將家竄於民間庫仁求之急簞遂
西奔衛辰及太祖滅衞辰簞晚乃得歸故名位後於舊
臣斤機敏有識度登國初與長孫肥等俱統禁兵後以
斤為侍郎親近左右從破慕容寶於參合皇始初從征
中原以斤為征東長史拜越騎校尉典宿衛禁旅車駕
還京師博陵勃海章武諸郡羣盗並起所在屯聚拒害
長史斤與畧陽公元遵等率山東諸軍討平之從征髙
車諸部大破之又破庫狄宥連部徙其别部諸落於塞
南又進擊侯莫陳部俘虜獲雜畜十餘萬至大峨谷置
戍而還遷都水使者出為晉兵將軍幽州刺史賜爵山
陽侯太宗即位為鄭兵將軍循行州郡問民疾苦章武
民劉牙聚黨為亂斤討平之詔以斤世忠孝贈其父簞
為長寜子太宗幸雲中斤留守京師昌黎王慕容伯兒
收合輕俠失志之徒李沈等三百餘人謀反斤聞而召
伯兒入天文殿東廡下窮問款引悉收其黨誅之詔與
南平公長孫嵩等俱坐朝堂録决囚徒太宗大閲於東
郊治兵講武以斤行左丞相大蒐於石㑹山車駕西廵
詔斤為先驅討越勒部於鹿那山大破之獲馬五萬匹
牛羊二十萬頭徙二萬餘家而還又詔斤與長孫嵩等
八人坐止車門右聽理萬幾蠕蠕犯塞令斤等追之事
具蠕蠕傳拜天部大人進爵為公命斤出入乗軺軒備
威儀導從世祖之為皇太子臨朝聽政以斤為左輔劉
義符立其大臣不附國内離阻乃遣斤收劉裕前侵河
南地假斤節都督前鋒諸軍事司空公晉兵大將軍行
揚州刺史率吳兵將軍公孫表等南征用表計攻滑䑓
不㧞求濟師太宗怒其不先畧地切責之乃親南廵次
中山義符東郡太守王景度捐城遁走司馬楚之等並
遣使詣斤降斤自滑䑓趣洛陽義符虎牢守將毛徳祖
遣其司馬翟廣將軍姚勇錯竇覇等率五千人據土樓
以拒斤斤進擊破之廣等單馬走免盡殪其衆斤長驅
至虎牢軍於汜東留表守輜重自率輕兵狥下河南潁
川陳郡以南百姓無不歸附義符陳留太守嚴稜以郡
降斤遂平兖豫諸郡還圍虎牢徳祖拒守不下及虎牢
潰斤置守宰以撫之自魏初大將行師惟長孫嵩距劉
裕斤征河南獨給漏刻及十二牙旗太宗崩斤乃班師
世祖即位進爵宜城王仍為司空世祖征赫連昌遣斤
率義兵將軍封禮等督四萬五千人襲蒲坂昌守將赫
連乙升聞斤將至遣使告昌使至統萬見大軍已圍其
城還告乙升曰昌已敗矣乙升懼棄蒲坂西走斤追敗
之乙升遂奔長安斤入蒲坂收其資器百姓安業昌弟
助興先守長安乙升至復與助興棄長安西走安定斤
又西據長安於是秦雍氐羌皆来歸附與赫連定相持
累戰破定定聞昌敗遂走上邽斤追之至雍不及而還
詔斤班師斤上疏曰赫連昌亡保上邽鳩合餘燼未有
盤據之資今因其危滅之為易請益鎧馬平昌而還世
祖曰昌亡國叛夫擊之勞傷將士且可息兵取之不晚
斤抗表固執乃許之給斤萬人遣將軍劉㧞送馬三千
匹與斤斤進討安定昌退保平涼斤屯軍安定以糧竭
馬死遂深壘自固監軍侍御史安頡擊昌擒之語在頡
傳昌衆復立昌弟定為主守平涼斤自以元帥而擒昌
之功更不在已深耻之乃舎輜重輕齎三日糧追定於
平涼娥清欲尋水而往斤不從自北道邀其走路定衆
將出㑹一小將有罪亡入賊具告其實定知斤軍無糧
乏水乃邀斤前後斤衆大潰斤及娥清劉拔為定所擒
士卒死者六七千人後世祖克平涼斤等得歸免為宰
人使負酒食從駕還京師以辱之尋拜安東將軍降爵
為公車駕將討馮文通詔斤發幽州民及宻雲丁零萬
餘人運攻具出南道太延初為衛尉改為𢎞農王加征
南大將軍後為萬騎大將軍世祖大集羣臣於西堂議
伐涼州斤等三十餘人議曰河西王牧犍西垂下國雖
内不純臣而外修職貢宜加寛宥恕其㣲愆去嵗新征
士馬疲敝未可大舉冝且覊縻其地鹵薄畧無水草大
軍既到不得乆停彼聞軍來必嬰城固守攻則難㧞野
無所掠終無克獲世祖不從征之涼州平以戰功賜僮
𨽻七十戸以斤元老賜安車平決刑獄諮訪朝政斤聰
辨彊識善於談論逺説先朝故事雖未皆是時有所得
聽者歎羙之每議大政多見從用朝廷稱焉真君九年
薨時年八十世祖親臨哀慟諡曰昭王斤有數十婦子
男二十餘人
長子他觀襲爵世祖曰斤關西之敗國有常刑以其佐
命先朝故復其爵秩將收孟明之効今斤終其天年君
臣之分全矣於是降他觀爵為公除廣平太守後為都
將征懸瓠卒於軍
子延襲爵出為瓦城鎮將卒
子緒襲爵初為散令後為太中大夫加左將軍開建五
等封𢎞農郡開國侯食邑三百戸後例降為縣改封澄
城縣開國侯増邑九百戸卒
子遵襲封卒贈鎮逺將軍洛州刺史諡曰哀侯無子國
除太和中髙祖追録先朝功臣以斤配食廟庭世宗繼
絶世詔以緒弟子鑒特紹其後以承封邑鑒卒於中堅
將軍司徒從事中郎贈龍驤將軍肆州刺史
子紹宗武定中開府田曹參軍
他觀弟和觀太祖時内侍左石太宗以其世典戎御遂
拜典御都尉賜爵廣興子建威將軍尋進為宣陽侯加
龍驤將軍領牧官中郎將出為冀青二州刺史卒
子冀州襲爵
冀州弟受真為中散髙宗即位拜龍驤將軍賜爵成都
侯遷給事中出為離石鎮將
和觀弟㧞太宗時内侍左右世祖即位稍遷侍中選部
尚書鎮南將軍賜爵樂陵公後以罪徙邊徵為散騎常
侍從征蠕蠕戰沒
子買奴有寵於顯祖官至神部長與安成王萬安國不
平安國矯詔殺買奴於苑内髙祖賜安國死追贈買奴
為并州刺史新興公
斤弟普回陽曲䕶軍
普回子烏侯世祖時拜治書御史建義將軍賜爵夷餘
侯從征蠕蠕及赫連昌以功進爵城陽公加員外散騎
常侍出為虎牢鎮將興光中卒喪禮依其伯父𢎞農王
故事陪葬金陵
烏侯子兠世祖時親侍左右随從征討常持御劒後以
罪徙龍城尋徵為知臣監出為薄骨律鎮將假鎮逺將
軍賜爵富城侯時髙車叛圍鎮城兠擊破之斬首千餘
級延興中卒
叔孫建代人也父骨為昭成母王太后所養與皇子同
列建少以智勇著稱太祖之幸賀蘭部建常從左右登
國初以建為外朝大人與安同等十三人迭典庶事參
軍國之謀随秦王觚使慕容垂歴六載乃還拜後將軍
頃之為都水使者中領軍賜爵安平公加龍驤將軍出
為并州刺史後以公事免守鄴城園太宗即位念建前
功乃以建為正直將軍相州刺史飢胡劉虎等聚黨反
叛公孫表等為虎所敗太宗假建前號安平公督表等
以討虎斬首萬餘級餘衆奔走投沁而死水為不流虜
其衆十萬餘口司馬徳宗將劉裕伐姚泓令其部將王
仲徳為前鋒將逼滑䑓兖州刺史尉建率所部棄城濟
河仲徳遂入滑䑓乃宣言曰晉本意欲以布帛七萬匹
假道於魏不謂魏之守將便爾棄城太宗聞之詔建自
河内向枋頭以観其勢仲徳入滑䑓月餘又詔建渡河
曜威斬尉建投其屍於河呼仲徳軍人與語詰其侵境
之意仲徳遣司馬竺和之建命公孫表與言和之曰王
征虜為劉太尉所遣入河西行將取洛城掃山陵之寇
非敢侵犯魏境太尉自遣使請魏帝陳將假道而魏兖
州刺史不相體觧望風捐去因空城而入非戰攻相逼
也魏晉和好之義不廢於前表曰尉建失守之罪自有
常刑將更遣良牧彼軍冝西不然將以小致大乖和好
之體和之曰王征虜權住於此以待衆軍之集比當西
過滑䑓還為魏有何必建旗皷以耀威武乎仲徳卑辭
常自言不敢與大魏抗衡建不能制之太宗令建與劉
裕相聞以觀其意裕答言洛是晉之舊京而羗姚據之
晉欲修復山陵之計乆矣而内難屢興不暇經營司馬
休之魯宗之父子司馬國璠兄弟諸桓宗屬皆晉之蠹
也而姚氏收集此等欲以圗晉是以伐之道由於魏軍
之初舉將以重幣假途㑹彼邊鎮棄守而去故晉前軍
得以西進非敢憑陵魏境裕以官軍在河南恐斷其前
路乃命引軍北寇及班師乃止語在帝紀建與南平公
長孫嵩各簡精兵二千觀劉裕事勢語在嵩傳遷廣阿
鎮將羣盗斂跡威名甚震乆之除使持節都督前鋒諸
軍事楚兵將軍徐州刺史率衆自平原濟河徇下青兖
諸郡建濟河劉裕兖州刺史徐琰奔彭城建遂東入青
州司馬受之秀之先聚黨於濟東皆率衆降建入臨淄
劉義符前東牟太守清河張幸先匿孤山聞建至率二
千人迎建於女水遂圍義符青州刺史竺夔於東陽城
義符遣將檀道濟王仲徳救夔建不克而還建以功賜
爵夀光侯加鎮南將軍建表曰臣前遣沙門僧䕶詣彭
城僧䕶還稱賊發軍向北前鋒將徐卓之己至彭城大
將軍到彦之軍在泗口發馬戒嚴必有舉斧之志臣聞
為國之道存不忘亡冝繕甲兵増益屯戍先為之備以
待其來若不豫設卒難擒殄且吳越之衆便於舟檝今
至北土舎其所長逆順既殊勞逸不等平寇定功在於
此日臣雖衰敝謀畧寡淺過蒙殊寵忝荷重任討除寇
暴臣之志也是以秣馬枕戈思效㣲節願陛下不以南
境為憂世祖優詔答之賜以衣馬建與汝隂公長孫道
生濟河而南彦之仲徳等自清入濟東走青州劉義隆
兖州刺史竺靈秀棄須昌南奔湖陸建追擊大破之斬
首五千餘級遂至鄒魯還屯范城世祖以建威名南震
為義隆所憚除平原鎮大將封丹陽王加征南大將軍
都督冀青徐濟四州諸軍事先是簡幽州以南戍兵集
於河上一道討洛陽一道攻滑䑓義隆將檀道濟王仲
徳救滑䑓建與汝隂公道生拒擊之建分軍挾戰縱輕
騎邀其前後焚燒榖草以絶其糧道道濟兵飢叛者相
繼由是安頡等得㧞滑䑓建沉敏多智東西征伐常為
謀主治軍清整號令嚴明又雅尚人倫禮賢愛士在平
原十餘年綏懐内外甚得邊稱魏初名將尠有及之南
方憚其威畧青兖輟不為寇太延三年薨時年七十三
世祖悼惜之諡曰襄王賜葬金陵
長子俊字醜歸少聰敏年十五内侍左右性謹宻初無
過行以便弓馬轉為獵郎太祖崩清河王紹閉宫門太
宗在外紹逼俊以為己援俊外雖從紹内實忠款仍與
元磨渾等説紹得歸太宗事在磨渾傳是時太宗左右
唯車路頭王洛兒等及得俊等大悦以為爪牙太宗即
位命俊與磨渾等拾遺左右遷衞將軍賜爵安城公朱
提王悦懐刃入禁中將為大逆俊覺悦舉動有異便引
手掣之乃於悦懐中得兩刃匕首遂殺之太宗以俊前
後功重軍國大計一以委之羣官上事先由俊銓校然
後奏聞性平正柔和未嘗有喜怒之色忠篤愛厚不謟
上抑下每奉詔宣外必告示殷勤受事者皆飽之而退
事宻者倍至蒸仍是以上下嘉歎泰常元年卒時年二
十八太宗甚痛悼之親臨哀慟朝野無不追惜贈侍中
司空安城王諡孝元賜温明祕器載以輼輬車衞士𨗳
從陪葬金陵子蒲襲爵後有大功及寵幸貴臣薨賻送
終禮皆依俊故事無得踰之者初俊既卒太宗命其妻
桓氏曰夫生既共榮沒冝同穴能殉葬者可任意桓氏
乃縊而死遂合葬焉俊既為安城王俊弟隣襲父爵降
為丹陽公少聰慧知名稍遷北部尚書有當官之稱轉
尚書令出為凉州鎮大將加鎮西將軍隣與鎮副將奚
牧並以貴戚子弟競貪財貨專作威福遂相糾發坐伏
誅
史臣曰奚斤世稱忠孝征伐有克平凉之役師殲身虜
雖敗崤之責己赦封尸之効靡立而恩禮隆渥沒祀廟
庭叔孫建少展誠勤終著庸伐治邊有術威震夷楚俊
委節太宗義彰顛沛察朱提之變有日磾之風加以柔
而能正見美朝野可謂世不乏賢矣
　
　
　
　
　
　
　
　魏書卷二十九
　魏書卷二十九考證
叔孫建傳青兗輟不為寇○輟北史作輒
　
　
　
　
　
　
　
　
　
　
　
　
　
　魏書卷二十九考證
欽定四庫全書
　魏書卷三十
　　齊　　　　魏　　　　　收　　　　撰
　列傳第十八
　　王建　　安同　　樓伏連　邱堆　　娥清
　　劉尼　　奚眷　　車伊洛　宿石　　來大千
　　周幾　　豆代田　周觀　　閭大肥　尉撥
　　陸真　　呂洛拔
王建廣寗人也祖姑為平文后生昭成皇帝伯祖豐以
帝舅貴重豐子支尚昭成女甚見親待建少尚公主登
國初為外朝大人與和跋等十三人迭典庶事參與計
謀太祖幸濡源遣建使慕容垂辭色高亢垂壯之還為
左右大夫建兄回諸子多不順法建具以狀聞回父子
伏誅其謹直如此從征伐諸國破二十餘部以功賜奴
婢數十口雜畜數千從征衞辰破之賜僮隸五千戸為
中部大人從破慕容寶於參合陂太祖乘勝將席卷南
夏於是簡擇俘衆有才能者留之其餘欲悉給衣糧遣
歸令中州之民咸知恩徳乃召羣臣議之建曰慕容寶
覆敗於此國内虚空圖之為易今獲而歸之無乃不可
乎且縱敵生患不如殺之太祖謂諸將曰若從建言吾
恐後南人創乂絶其向化之心非伐罪弔民之義諸將
咸以建言為然建又固執乃坑之太祖既而悔焉後從
征慕容寶拜冠軍將軍并州既平車駕東出井陘命建
率五萬騎先驅啓路車駕次常山諸郡皆降惟中山鄴
信都三城不下乃遣衞王儀南攻鄴建攻信都衆各五
萬建等攻城六十餘日不能剋士卒多傷太祖乃自中
山幸信都慕容寶冀州刺史慕容鳯夜踰城走信都降
車駕幸鉅鹿破慕容寶於栢肆塢遂進圍中山寶棄城
走和龍城内無主百姓惶惑東門不閉太祖將夜入乘
城據守其門建貪而無謀意在虜獲恐士卒肆掠盗亂
府庫請俟天明太祖乃止是夜徒河人共立慕容普驎
為主遂閉門固守太祖乃悉衆攻之連日不拔使人登
巢車臨城招其衆曰慕容寶捐城奔走汝曹百姓將為
誰守何不識天命取死亡也皆曰羣小無知但復恐如
參合之衆故求全月日之命耳太祖聞之顧視建而唾
其面中山平賜建爵濮陽公烏丸庫侲宫鳴聚黨為寇
詔建討平之遷太僕徙為真定公加散騎常侍冀青二
州刺史卒陪葬金陵初建兄豆居以建功賜爵即邱侯
無子建以子斤襲兄爵太宗初給事中任職用事轉大
長秋世祖征赫連昌遣斤部造攻具進爵淮南公加平
北將軍時并州胡酋田卜謀反誅餘衆不安遣斤鎮慮
虒以撫慰之斤綏静胡魏甚收聲稱劉義隆遣將到彦
之寇河南世祖西征赫連定以斤為衞兵將軍鎮蒲坂
關隴平斤徙鎮長安假節鎮西將軍斤遂驕矜不順法
度信用左右調役百姓民不堪之南奔漢川者數千家
而委罪於雍州刺史陽文祖秦州刺史任延明世祖召
問二人各以狀對世祖知為斤所誣遣宜陽公伏樹覆
按虚實得數十事遂斬斤以徇
建孫度太宗時為虎牢鎮監軍世祖即位徵拜殿中給
事遷尚書從征赫連昌討蠕蠕並有功賜爵濟陽公加
散騎常侍平南將軍詔度率五千騎與叔孫建合擊劉
義隆兖州刺史竺靈秀於湖陸大破之後出鎮長安假
節都督秦涇梁益雍五州諸軍事開府卒諡曰莊
子安都襲降爵為侯世祖拜為太子庶子出為鄯善鎮
將高宗時為内都大官卒
子買得襲
建曾孫樹以善射有寵於顯祖為内侍長稍遷尚書賜
爵歴陽侯加龍驤將軍員外常侍出為平西將軍涇州
刺史卒
安同遼東胡人也其先祖曰世高漢時以安息王侍子
入洛歴魏至晉避亂遼東遂家焉父屈仕慕容暐為殿
中郎將苻堅滅暐屈友人公孫眷之妹没入苻氏宫出
賜劉庫仁為妻庫仁貴寵之同因随眷商販見太祖有
濟世之才遂留奉侍性端嚴明惠好長者之言登國初
太祖徵兵於慕容垂事在窟咄傳同頻使稱㫖遂見寵
異以為外朝大人與和䟦等出入禁中迭典庶事太祖
班賜功臣同以使功居多賜以妻妾及隸戸三十馬二
匹羊五十口加廣武將軍從征姚平於柴壁姚興悉衆
救平太祖乃増築重圍以拒興同進計曰臣受遣詣絳
督租見汾東有蒙坑東西三百餘里徑路不通姚興來
必從汾西乘高臨下直至柴壁如此則寇内外勢接重
圍難固不可制也宜截汾曲為南北浮橋乘西岸築圍
西圍既固賊至無所施其智力矣從之興果視平屠滅
而不能救以謀功賜爵北新侯加安逺將軍詔同送姚
興將越騎校尉唐小方等於長安清河王紹之亂太宗
在外使夜告同令收合百工伎巧衆皆饗應奉迎太宗
即位命同與南平公長孫嵩並理民訟又詔與肥如侯
賀䕶持節循察并定二州及諸山居雜胡丁零宣詔撫
慰問其疾苦糾舉守宰不法同至并州表曰竊見并州
所部守宰多不奉法又刺史擅用御府鍼工古彤為晉
陽令交通財賄共為姦利請案律治罪太宗從之於是
郡國肅然同東出井陘至鉅鹿發衆四戸一人欲治大
嶺山通天門關又築塢於宋子以鎮静郡縣䕶疾同得
衆心因此使人告同築城聚衆欲圖大事太宗以同擅
徴發於外檻車徴還召羣官議其罪皆曰同擅興事役
勞擾百姓宜應窮治以肅來犯太宗以同雖專命而本
在為公意無不善釋之世祖監國臨朝聽政以同為左
輔太宗征河南拜同右光祿大夫世祖出鎮北境同與
安定王彌留鎮京師世祖即位進爵高陽公拜光祿勲
尋除征東大將軍冀青二州刺史同長子屈太宗時典
太倉事盜官粳米數石欲以飬親同大怒奏求戮屈自
劾不能訓子請罪太宗嘉而恕之遂詔長給同粳米其
公清奉法皆此類也同在官明察長於校練家法修整
為世所稱及在冀州年老頗殖財貨大興寺塔為百姓
所苦神䴥二年卒追贈髙陽王諡曰恭惠
屈子陽烈散騎侍郎賜爵北新子
屈弟原雅性矜嚴沉勇多智略太宗時為獵郎出監雲
中軍事時赫連屈丐犯河西原以數十騎擊之殺十餘
人太宗以原輕敵違節度加其罪責然知原驍勇遂任
以為將鎮守雲中寛和愛下甚得衆心蠕蠕屢犯塞原
輙摧破之以功賜爵武原侯加魯兵將軍世祖即位徵
拜駕部尚書車駕征蠕蠕大檀分軍五道並進大檀驚
駭北遁遷尚書左僕射河間公加侍中征南大將軍從
征赫連昌入其城而還車駕北伐蠕蠕遁走世祖聞東
部髙車在己尼陂人畜甚衆將遣襲之諸將皆以為難
世祖不從遣原與侍中古弼率萬騎討之大獲而還車
駕征昌黎原與建寜王崇屯於漠南以備蠕蠕原在朝
無所比周然恃寵驕恣多所排抑為子求襄城公盧魯
元女魯元不許原告其罪狀事相連逮歴時不决原懼
不勝遂謀為逆事洩伏誅臨刑上疏曰臣聞聖不獨明
而治鼎不單足而立是以螢火之光猶増日月之曜先
臣同往因聖運歸身太祖竭誠戮力立效於險難之中
臣以頑闇忝備股肱陛下恩育委以朝政思展㣲誠仰
報恩澤而魯元姦佞構成貝錦天威遂加合門俱戮此
乃命也非臣之枉但魯元外類忠貞内懐姦詐而陛下
任以腹心恐釁發肘腋臣與魯元生為怨人死為讐鬼
非以私故謗毁魯元不復眷眷披露誠款原弟頡頡弟
聰為内侍聰弟蕯為龍驤將軍給事黄門侍郎賜爵廣
宗侯原兄弟外節儉而内實積衆及誅後籍其財至數
萬
頡辨慧多䇿畧最有父風太宗初為内侍長令察舉百
寮糾刺姦慝無所回避嘗告其父隂事太宗以為忠特
親寵之宜城王奚斤自長安追擊赫連昌至於安定頡
為監軍侍御史斤以馬多疫死士衆之糧乃深壘自固
遣太僕邱堆等督租於民間為昌所敗昌遂驕矜日來
侵掠芻牧者不得出士卒患之頡進計曰本奉詔誅賊
今乃退守窮城若不為賊殺當以法誅進退安有生路
而王公諸將晏然無謀將何以報恩塞責斤曰今若出
戰則馬力不足以歩擊騎終無㨗理當須京師救騎至
然後歩陳擊於内騎兵襲其外所謂萬全之計也頡曰
今猛冦遊逸於外而吾等兵疲力屈士有飢色不一决
戰則死在旦夕何救兵之可待也等死當戰死寧可坐
受困乎斤猶以馬為辭頡曰今兵雖無馬但將帥所乘
足得二百騎頡請募壯勇出擊之就不能破可以折其
鋭且昌狷而無謀每好挑戰衆皆識之若伏兵掩擊昌
可擒也斤猶難之頡乃隂與尉眷等謀選騎待焉昌來
攻壘頡出應之昌於陳前自接戰軍士識昌争往赴之
會天大風揚塵晝昏衆亂昌退頡等追擊昌馬蹶而墜
頡擒昌送於京師世祖大悦拜頡建節將軍賜爵西平
公代堆統攝諸軍斤恥功不在已輕追昌弟定於平涼
敗績定將復入長安詔頡鎮蒲坂以拒之劉義隆遣將
到彦之率衆寇河南以援赫連定世祖以兵少乃攝河
南三鎮北渡彥之遂列守南岸至於衡關世祖西征赫
連定以頡為冠軍將軍督諸軍擊彦之彦之遣將姚縱
夫渡河攻冶坂頡督諸軍擊之斬首三千餘級投水者
甚衆遂濟河攻洛陽㧞之擒義隆將二十餘人斬首五
千級進攻虎牢虎牢潰義隆司州刺史尹沖墜城死又
與琅邪王司馬楚之平滑臺擒義隆將朱脩之李元徳
及東郡太守申謨俘獲萬餘人乃振旅還京師神䴥四
年卒贈征南大將軍儀同三司進爵為王諡曰襄頡為
將善綏士衆及卒義隆士卒降者無不歎惜
同弟䐗太宗時為樂陵太守卒
長子國位至冠軍將軍賜爵北平侯杏城鎮將
國弟難有巧思陽平王杜超督諸將擊劉義隆難參征
南軍事以功表為清河太守世祖時諸將頻征和龍皆
以難為長史鑿山堙谷省力兼功遷給事中從駕南征
造浮橋於河以功賜爵清河子卒
子平城襲爵官至虞曹令為乙渾所殺
樓伏連代人也世為酋帥伏連忠厚有器量年十三襲
父位領部落太祖初從破賀蘭部又從平中山為太守
斬逆賊張翹從征姚平於柴壁以功賜爵安邑侯太祖
時為晉兵將軍并州刺史伏連招誘西河胡曹成等七
十餘人襲殺赫連屈孑吐京䕶軍及其守士三百餘人
并擒叛胡阿度支等二百餘家太宗嘉之拜成等將軍
賜爵列侯徵伏連為内都大官世祖即位進爵廣陵公
轉衞尉徙光祿勲世祖征蠕蠕伏連留鎮京師進爵為
王加平南大將軍又除假節督河西諸軍鎮西大將軍
出鎮統萬真君十年薨諡曰恭王
子真襲降爵為公從世祖征伐有功官至散騎常侍尚
書安北將軍徙為湘東公從征涼州還卒於路諡曰莊
公
子干襲降爵為侯
真次弟大㧞歴位尚書散騎常侍征西將軍賜爵永平
侯高祖初為中都大官卒贈平東將軍定州刺史諡曰
康
子禀字法生襲拜太子宫門大夫稍遷趙郡大守更滿
還京除冠軍將軍城門校尉出為征虜將軍平城鎮將
遷朔州刺史仍本將軍入為衞尉少卿卒年五十八贈
撫軍將軍恒州刺史
子貴宗武定中伏波將軍開府水曹參軍
伏連兄孫安文從征平涼有功賜爵霸城男加虎威將
軍後遷三郎幢將卒高祖初以其子毅貴追贈安東將
軍冀州刺史陽平公諡曰定
毅歴位内外稍遷殿中尚書散騎常侍賜爵常山公加
安南將軍遷尚書右僕射以擒反人梁衆保加侍中本
官如故後例降為侯出除使持節鎮東將軍定州刺史
時太極殿成將行考室之禮引集羣臣而雪不克饗高
祖曰朕經始正殿功構初成將集百寮考行大禮然同
雲仍結霏雪驟零將由寡昧未能仰答天心此之不德
咎竟焉在卿等宜各陳所懐以匡不逮毅稽首對曰雪
霜風雨天地之常夏霖冬霰四時恒節今隆冬雪降固
是其時又禮云雨沾服失容則廢禮自古而然不足為
異高祖曰昔劉秀將濟滹沱為之氷合但朕徳謝古人
不能仰感天意故也後轉都督涼河二州鄯善鎮諸軍
事涼州刺史車駕南伐毅表諫曰伏承六軍雲動問罪
荆揚弔民淮表一同甌越但臣愚見私竊未安何者京
邑新遷百姓易業公私草創生途索然兼往歳弗稔民
多饑饉二三之際嗟惋易興天道悠長宜遵飬時晦願
抑赫斯以待後日詔曰時不自來因人則合今年人事
殊非昔歳守株之唱便可停也陽九利涉豈卿所知也
太和二十一年卒賜錢二十萬布二百匹
邱堆代人也美容儀以忠謹親侍太宗即位拾遺左右
稍遷散騎常侍與叔孫建等討滅山胡劉裕泝河西伐
詔堆與建自河内次枋頭以備寇盜姚泓既滅堆留鎮
并州赫連屈孑遣三千騎寇河西堆自并州與游擊將
軍王洛生擊走之以功賜爵為侯世祖監國臨朝堆與
太尉穆觀等為右弼世祖即位進爵臨淮公加鎮西將
軍徙為太僕世祖征赫連昌堆與常山王素督歩兵三
萬人為後繼昌戰敗南奔世祖遣堆與宗正娥清率五
千騎畧地關右昌貳城守將堅守不下堆與清攻拔之
詔堆班師宜城王奚斤表留堆等進平昌許之堆斤合
軍與昌相拒擊士馬之糧堆與義兵將軍封禮督租於
民間士卒暴掠為昌所襲敗績堆將數百騎還城斤追
擊赫連定留堆守輜重斤為定所擒堆聞而棄甲走長
安復將髙涼王禮棄守東走蒲坂世祖大怒遣西平公
安頡斬堆延和初詔曰堆國之肺腑勲著先朝西征喪
師遂從軍法國除祀絶朕甚愍之可賜其子䟦爵淮陵
侯加安逺將軍後征蓋吳戰沒
子麟襲爵歴位駕部令出為瑕邱鎮將假平南將軍東
海公遷東兖州刺史卒官
娥清代人也少有將畧累著戰功稍遷振威將軍劉裕
遣將朱超石寇平原至畔城遁還清與長孫道生追之
至河獲其將楊豐還拜給事黄門侍郎先是徒河民散
居三州頗為民害詔清徙之平城清善綏撫徙者如歸
太宗南廵幸鄴以清為中領軍將軍與宋兵將軍周幾
等渡河畧地至湖陸髙平民屯衆林藪拒射官軍清等
因誅數千家虜獲萬餘口賜爵須昌侯清與幾等遂鎮
枋頭世祖初清自枋頭還京師假征南將軍進為東平
公蠕蠕大檀徙居漠南清與平陽王長孫翰從東道出
長川討之大獲而還轉宗正卿尋從征蠕蠕又從平統
萬遂與奚斤追赫連昌至安定與昌相持及安頡擒昌
昌弟定西走斤追之清欲尋水而往斤不從遂與斤俱
為定所擒世祖克平涼乃得還後詔清鎮并州討山胡
白龍於西河斬白龍父及其將帥遂屠其城遷平東將
軍與古弼等東討馮文通以不急戰文通奔髙麗檻車
徵黜為門卒遂卒於家
子延官至員外散騎常侍賜爵南平公
劉尼代人也本姓獨孤氏曾祖敦有功於太祖為方面
大人父婁冠軍將軍卒贈并州刺史尼少壯健有膂力
勇果善射世祖見而善之拜羽林中郎賜爵昌國子加
振威將軍宗愛既殺南安王余於東廟秘之惟尼知狀
尼勸愛立髙宗愛自以貞罪於景穆聞而驚曰君大癡
人皇孫若立豈忘正平時事乎尼曰若爾今欲立誰愛
曰待還宫擢諸王子賢者而立之尼懼其有變宻以狀
告殿中尚書源賀賀時與尼俱典兵宿衞仍共南部尚
書陸麗謀曰宗愛既立南安還復殺之今不能奉戴皇
孫以順民望社稷危矣將欲如何麗曰唯有宻奉皇孫
耳於是賀與尚書長孫渇侯嚴兵守衛尼與麗迎髙宗
於苑中麗抱髙宗於馬上入京城尼馳還東廟大呼曰
宗愛殺南安王大逆不道皇孫已登大位有詔宿衛之
士皆可還宫衆咸唱萬歳賀及渇侯登執宗愛賈周等
勒兵而入奉高宗於宫門外入登永安殿以尼為内行
長進爵建昌侯遷散騎常侍安南將軍又進爵東安公
尋遷尚書右僕射加侍中進封為王出為征南將軍定
州刺史在州清慎然率多酒醉治日甚少徵為殿中尚
書加侍中特進高宗末遷司徒顯祖即位以尼有大功
於先朝彌加尊重賜别戸三十皇興四年車駕北征帝
親誓衆而尼昏醉兵陳不整顯祖以其功重特恕之免
官而已延興四年薨
子杜生襲爵世宗時寧朔將軍歩兵校尉熙平初卒贈
龍驤將軍朔州刺史諡曰克
奚眷代人也少有將畧太祖時有戰功太宗時為尚書
假安南將軍虎牢鎮將為寇所憚世祖初為中軍都曹
尚書復鎮虎牢賜爵南陽公加使持節侍中都督豫洛
二州河内諸軍事鎮南將軍開府尋徙鎮長安世祖幸
美稷眷受詔督諸軍共討山胡白龍於西河破之屠其
城斬首數千級虜其妻子而還世祖平姑臧遣眷討沮
渠牧犍弟私署張掖太守宜得宜得奔酒泉酒泉太守
無諱與宜得奔髙昌獲其二城後沮渠天周復據酒泉
眷討平之虜男女四千餘人世祖征蠕蠕以眷為尚書
督偏將出别道詔㑹陸渾海眷與中山王辰等諸大將
俱後期斬於都南爵除
車伊洛焉耆胡也世為東境部落帥恒修職貢世祖錄
其誠款延和中授伊洛平西將軍封前部王賜絹一百
匹綿一百斤繡衣一具金帶鞾帽伊洛大悦規欲歸闕
沮渠無諱斷路伊洛與無諱連戰破之時無諱卒其弟
天周奪無諱子乾夀兵規領部曲伊洛前後遣使招喻
乾夀等率戸五百餘家來奔伊洛送之京師又招喻李
寶弟欽等五十餘人送詣敦煌伊洛又率部衆二千餘
人伐髙昌討破焉耆東關七城虜獲男女二百人駞千
頭馬千匹以金一百斤奉獻先是伊洛征焉耆留其子
歇守城而安周乘虚引蠕蠕三道圍歇并遣使謂歇曰
爾父已投大魏爾速歸首當賜爾爵號歇固守連戰乆
之外無救援為安周所䧟走奔伊洛伊洛收集遺散一
千餘家歸焉耆鎮世祖嘉之正平元年詔伊洛曰歇年
尚㓜能固守城邑忠節顯著朕甚嘉之可遣歇詣闕伊
洛令歇將弟波利等十餘人赴都正平二年伊洛朝京
師賜以妻妾奴婢田宅牛羊拜上將軍王如故興安二
年卒贈鎮西大將軍秦州刺史諡曰康王賜綿絹雜綵
五百匹衣二十七襲葬禮依盧魯元故事
歇襲爵皇興末拜使持節平西將軍豫州刺史延興三
年卒
子伯主襲爵
波利天安二年拜立節將軍樂官侯皇興三年卒
兄子洛都襲爵
宿石朔方人也赫連屈孑弟文陳之曾孫也天興四年
文陳父子歸闕太祖嘉之以宗女妻焉賜奴婢數十口
拜為上將軍祖若豆根太宗時賜姓宿氏襲上將軍父
㳫干世祖時虎賁幢將從征平涼有功拜虎威將軍侍
御郎賜爵漢安男轉中散遷給事兼領工曹從駕討和
龍以功賜奴婢十七戸真君四年從駕討蠕蠕戰沒世
祖悼惜之詔求㳫干子時石年甫十一引見以㓜聽歸
年十三襲爵擢為中散從駕至江拜宣威將軍興光中
遷侍御史拜中壘將軍進爵蔡陽子典宜官曹遷内行
令從幸苑中遊獵石於髙宗前走馬道峻馬倒殞絶乆
之乃蘇由是御馬得制髙宗嘉之賜綿一百斤帛五十
匹駿馬一匹改爵義陽子嘗從獵髙宗親欲射虎石叩
馬而諌引髙宗至髙原上後虎騰躍殺人詔曰石為忠
臣鞚馬切諫免虎之害後有犯罪宥而勿坐賜駿馬一
匹尚上谷公主拜駙馬都尉天安初遷散騎常侍吏部
尚書進爵太山公為北中道都大將延興元年卒追贈
太原王諡曰康葬禮依盧魯元故事太和初子倪襲爵
比部侍御
來大千代人也父初真從太祖避難叱候山參創業之
功官至後將軍武原侯與在八議大千驍果善騎射為
騎都尉永興初襲爵遷中散至於朝賀之日大千常著
御鎧盤馬殿前朝臣莫不嗟歎遷内幢將典宿衞禁旅
大千用法嚴明上下齊肅嘗從太宗校獵見虎在髙巖
上大千持矟直前刺之應手而死太宗嘉其勇壯又為
殿中給事世祖踐祚與襄城公盧魯元等七人俱為常
侍持仗侍衞晝夜不離左右從討赫連昌共長孫道生
與賊交戰道生馬倒為賊所擊大千馳救賊衆散走大
千扶道生上馬遂得免從討蠕蠕戰功居多遷征北大
將軍賜爵廬陵公鎮雲中兼統白道軍事(闕/)賊北叛大
千前後追擊莫不乎殄延和初車駕北伐大千為前鋒
大破虜軍世祖以其壯勇數有戰功兼悉北境險要詔
大千廵撫六鎮以防寇虜經畧布置甚得事宜後吐京
胡反以大千為都將討平之在吐京卒喪還停於平城
南世祖出還見而問之左右以對世祖悼歎者良乆詔
曰大千忠勇盡節功在可嘉今聽喪入殯城内贈司空
諡曰莊公
子邱頽襲爵降為晉興侯拜安逺將軍從駕到江進右
將軍和平中遷中散轉相曹都典奉事皇興四年卒贈
寧南將軍陳留公諡曰簡
子蕇襲爵
邱頺弟提官至監御曹給事冠軍將軍兗州刺史濮陽
侯太和十年卒
周幾代人也父千有功太祖之世賜爵順陽侯坐事死
幾少以善騎射為獵郎太祖即位為殿中侍御史掌宿
衛禁兵斷決稱職遷左民尚書神瑞中并州飢民遊食
山東詔幾領衆鎮博陵之魯口以安集之泰常初白澗
行唐民數千家負嶮不供輸税幾與安康子長孫道生
宣示禍福逃民遂還於時郡縣斬叛胡翟猛雀於林慮
山猛雀遺種竄於行唐及襄國幾追討盡誅之後為寧
朔將軍拒司馬徳宗將劉裕於南破毛徳祖於土樓以
功賜爵交趾侯世祖以幾有智勇遣鎮河南威信著於
外境幾常嫌奚斤等綏撫關中失和百姓不附每至言
論形於聲色斤等憚焉進號宗兵將軍率洛州刺史于
栗磾以萬人襲陜城卒於軍軍人無不歎惜之歸葬京
師追贈交阯公諡曰桓
子歩襲爵卒
子安國襲爵太和中討蠕蠕失利伏法爵除
豆代田代人也太宗時以善騎射為内細射從攻虎牢
詔代田登樓射賊矢不虚發與奚斤前鋒先入擒劉義
隆將毛徳祖并長史司馬三人以功遷内三郎從討赫
連昌乘勝追賊入其宫門門閉代田踰宫而出世祖壯
之拜勇武將軍後從駕平昌以戰功賜奴婢十五口黄
金百斤銀百斤神䴥中討蠕蠕賜爵關中侯從討平涼
擊破赫連定得奚斤等世祖以定妻賜之詔斤膝行授
酒於代田敕斤曰全爾身命者代田功也改爵井陘侯
加散騎常侍右衞將軍領内都幢將從討和龍戰功居
多遷殿中尚書賜奴婢六十口以前後軍功進爵長廣
公加平東將軍從駕南討轉太子太保出為統萬鎮大
將興安中卒贈侍中安東大將軍長廣王諡曰恭
子求周為内三郎從駕到江賜爵五等子又進爵為侯
後襲父爵為吏部尚書皇興二年卒贈征北大將軍長
廣王諡曰簡
子多侯襲爵
周觀代人也驍勇有膂力每在軍陳必應募先登以功
進為軍將長史尋轉軍將擊赫連屈丐有功賜爵安川
子遷北鎮軍將世祖即位從討蠕蠕以軍功進為都副
將鎮雲中神䴥中又討蠕蠕大獲増爵為侯從征平涼
進爵金城公遷為都將從破離石胡加散騎常侍轉高
平鎮將觀善撫士卒號有威名真君初詔觀統五軍西
討秃髪保周於張掖徙其民數百家將置於京師至武
威輙與諸將私分之世祖大怒黜觀為金城侯改授内
都大官出除平南將軍秦州刺史復爵金城公撫馭失
和民薛永宗聚衆於汾曲以叛觀討永宗為流矢所中
世祖幸蒲坂觀聞帝至驚怖而起瘡重遂卒世祖怒絶
其爵
子豆初為三郎遷軍將卒於長樂太守
閭大肥蠕蠕人也太祖時與其弟大埿倍頤率宗族歸
國太祖善之尚華隂公主賜爵其思子與其弟並為上
賔入八議太宗即位進大肥為内都大官増爵為侯神
瑞中為都將討越勒部於䟦那山大破之泰常初復為
都將領禁兵討蠕蠕獲其大將莫孤渾宜城王奚斤之
攻虎牢也大肥與娥清領十二軍出中道畧地髙平金
鄉東至泰山假大肥使持節安陽公鎮撫陳汝世祖初
復與奚斤出雲中白道討大檀破之還為内都大官出
除使持節冀青二州刺史假滎陽公尋徵還位特進復
出為冀青二州刺史尋入為内都大官從討赫連昌以
功授滎陽公公主薨復尚濩澤公主又為都將擊大檀
大破之還至渇侯山遂討東部高車於己尼陂又征平
涼並有功世祖將拜大肥為王遇疾卒追贈中山王
子賀早卒
大肥弟驎襲爵出為仇池鎮將卒無子
弟鳯襲爵髙宗時為内都大官出為鎮南將軍肆州刺
史卒無子爵除
尉撥代人也父那濮陽太守撥為太學生募從兗州刺
史羅忸擊賊於陳汝有功賜爵介休男從討和龍遷虎
賁帥轉千人軍將又從樂平王丕討和龍除涼州軍將
擊吐谷渾獲其人一千餘落後吐谷渾小將率三百餘
落來降尋復亡叛撥率騎追之盡獲而還以功進為子
遷晉昌鎮將綏懐邉民甚著稱績入為知臣監出為杏
城鎮將在任九年大收民和山民一千餘家上郡徒各
盧水胡八百餘落盡附為民高宗以撥清平有惠績賜
以衣服顯祖即位為北征都將復為都將南攻懸瓠破
劉彧將朱湛之水軍三千人拜懸瓠鎮將加員外散騎
常侍進爵安城侯顯祖嘉其聲效復賜衣服轉平南將
軍北豫州刺史後洛州民田智度聚黨謀逆詔撥乘傳
發豫州兵與洛州刺史邱頓擊之獲智度送京師撥卒
贈冠軍將軍諡敬侯
陸真代人也父洛侯秦州刺史真少善騎射世祖初以
真膂力過人拜内三郎數從征伐所在摧鋒䧟陳前後
以功屢受賞賜真君中從討蠕蠕以功賜爵關内侯後
攻懸瓠登樓臨射城中弦不虛發劉義隆將王𤣥謨衆
數萬人寇滑臺真從世祖討之夜與數人乘小舩突𤣥
謨軍入城撫慰登城廵行賊營中乃還渡河至明𤣥謨
敗走從駕至江真再破賊軍拜建武將軍石城子還攻
盱眙真功居多遷給事中典太倉事髙宗即位拜冠軍
將軍進爵都昌侯遷散騎常侍選部尚書時丁零數千
家寇竊并定真與并州刺史乞伏成龍自樂平東入與
定州刺史許崇之併力討滅從駕廵東海以真為寧西
將軍尋遷安西將軍長安鎮將假建平公胡賊帥賀畧
孫聚衆千餘人叛於石樓真擊破之殺五百餘人是時
初置長虵鎮真率衆築城未訖而氐豪仇傉檀等反叛
氐民咸應其衆甚盛真擊平之殺四千餘人卒城長虵
而還東平王道符反於長安殺雍州刺史魚𤣥明關中
草草以真為長安鎮將賜爵河南公長安兵民素伏威
信真到撫慰之皆怡然安静咸陽民趙昌受劉彧署龍
驤將軍扇動鄠盩厔二縣聚黨數百人據赤谷以叛真
與雍州刺史劉邈討平之昌單騎走免後鄠縣民王稚
兄弟聚一千餘人招引趙昌始平石安池陽靈武四縣
人皆應之衆至五千據治谷堡時詔南郡王李惠等領
歩騎六千討昌真以大軍未至慮昌滋蔓與雍州刺史
劉邈討昌昌出營拒戰真擊破之斬昌及賊首三千餘
級傳首京師并誅其黨與七百餘人獲男女一千餘口
雍州民夷莫不震伏在鎮數年甚著威稱延興二年卒
歸葬京師諡曰烈
子延字契胡提頗有氣幹襲爵河南公累遷歴長安鎮
將拜安南將軍濟州刺史例降改封汝陽侯京兆王愉
為徐州刺史以延為愉府司馬帶彭城内史正始初除
武川鎮將入除太僕卿都督沃野武川懐朔三鎮諸軍
事安北將軍懐朔鎮大將加散騎常侍正光初拜金紫
光禄大夫復除太僕卿受使綏慰秀容為牧子所害
弟什夤太府卿平東將軍光祿大夫建義初拜都官尚
書卒於平南將軍光祿大夫
呂洛㧞代人也曽祖渴侯昭成時率戸五千歸國祖肥
濮陽太守父匹知世祖時為西部長滎陽公洛㧞以壯
勇知名髙宗末為平原鎮都將劉彧徐州刺史薛安都
歸誠請援詔遣尉元率衆救之洛㧞随元入彭城彧將
張永遣將王茂之領兵五千向武原援其運車元遣洛
㧞率騎詣武原擊之格戰二日手殺九人奪賊運車二
百餘乘牛二百五十頭仍共擊張永大敗之賜爵成武
侯加建義將軍年五十六卒
長子文祖顯祖以其勲臣子補龍牧曹奏事中散以牧
産不滋坐徙於武川鎮後文祖以舊語譯注皇誥辭義
通辨超授陽平太守未拜轉為外都曹奏事中散後坐
事伏法
史臣曰仁人之言必有博利參合之役威罸實行蓋王
建之罪歟安同異類之人智識入用任等時俊當有由
哉頡擒赫連昌摧義隆衆遂為名將未易輕也樓伏連
邱堆娥清俱以壯勇征伐四克劉尼忠國翼主豈徒驍
猛之用乎奚眷將畧致位不能以功名自終車伊洛自
逺宅心異凡戎矣宿石等並忠勤勇畧有將帥之才自
致青雲豈徒然也
　
　
　
　
　
　
　
　
　
　
　
　
　
　魏書卷三十
　魏書卷三十考證
安同傳同長子屈○本卷安同父屈仕慕容暐為殿中
　郎將此云同長子屈是祖孫同一名也當有誤
邱堆傳可賜其子䟦爵淮陵侯○(臣人龍/)按前云堆進
　爵臨淮公此云淮陵恐即臨淮之訛也
　
　
　
　
　
　
　
　
　
　
　魏書卷三十考證
欽定四庫全書
　魏書卷三十一
　　齊　　　　魏　　　　　收　　　　撰
　列傳第十九
　　于栗磾
于栗磾代人也能左右馳射武藝過人登國中拜冠軍
將軍假新安子後與寜朔將軍公孫蘭領歩騎二萬濳
自太原從韓信故道開井陘路襲慕容寶於中山既而
車駕後至見道路修理大悦即賜其名馬及趙魏平定
太祖置酒髙㑹謂栗磾曰卿即吾之黥彭大賜金帛進
假新安公太祖田於白登山見熊將數子顧謂栗磾曰
卿勇幹如此寜能搏之乎對曰天地之性人為貴若摶
之不勝豈不虛斃一壯士自可驅致御前坐而制之尋
皆擒獲太祖顧而謝之永興中關東羣盗大起西河反
叛栗磾受命征伐所向皆平即以本號留鎮平陽轉鎮
逺將軍河内鎮將賜爵新城男栗磾撫導新邦甚有威
惠劉裕之伐姚泓也栗磾慮其北擾遂築壘於河上親
自守焉禁防嚴宻斥候不通裕甚憚之不敢前進裕遺
栗磾書逺引孫權求討關羽之事假道西上題書曰黒
矟公麾下栗磾以狀表聞太宗許之因授黑矟將軍栗
磾好持黑矟以自標裕望而異之故有是語奚斤之征
虎牢也栗磾别率所部攻徳宗河南太守王涓之於金
墉涓之棄城遁走遷豫州刺史將軍如故進爵新安侯
洛陽雖歴代所都乆為邊裔城闕蕭條野無烟火栗磾
刋闢榛荒勞來安集徳刑既設甚得百姓之心太宗南
幸盟津謂栗磾曰河可橋乎栗磾曰杜預造橋遺事可
想乃編次大船構橋於冶坂六軍既濟太宗深歎美之
世祖之征赫連昌敕栗磾與宗兵將軍交趾侯周幾襲
陜城昌𢎞農太守曹逹不戰而走乗勝長驅仍至三輔
進爵為公加安南將軍平統萬遷蒲坂鎮將時𢎞農河
内上黨三郡賊起栗磾討之轉虎牢鎮大將加督河内
軍尋遷使持節都督兗桓二州諸軍事鎮南將軍枋頭
都將又為外都大官平刑折獄甚有聲稱卒年七十五
賜東園祕器朝服一具衣一襲贈太尉公栗磾自少治
戎迄於白首臨事善斷所向無前加以謙虛下士刑罰
不濫世祖甚悼惜之
子洛㧞襲爵少以功臣子拜侍御中散有姿容善應對
恭慎小心世祖甚加愛寵因賜名焉車駕征討恒在侍
衞擢領監御曹事從征涼州既平賜奴婢四十口轉監
御曹令恭宗之在東宫厚加禮遇洛㧞以恭宗雖則儲
君不冝逆自結納恒畏避屛退左轉領候宫曹事頃之
襲爵出為使持節散騎常侍寜東將軍和龍鎮都大將
營州刺史以治有能名進號安東將軍又為外都大官
㑹隴西屠各王景文等恃險竊命私署王侯髙宗詔洛
㧞與南陽王惠夀督四州之衆討平之徙其惡黨三千
餘家於趙魏轉拜侍中殿中尚書遷尚書令侍中如故
在朝祗肅百寮惮之太安四年卒時年四十四洛㧞有
六子
長子烈善射少言有不可犯之色少拜羽林中郎遷羽
林中郎將延興初敕領寜光宫宿衞事遷屯田給納太
和初秦州刺史尉洛侯雍州刺史宜都王目辰長安鎮
將陳提等貪殘不法烈受詔案驗咸獲贓罪洛侯目辰
等皆致大辟提坐徙邊仍以本官行秦雍二州事遷司
衞監總督禁旅從幸中山車駕還次肆州司空茍頺表
沙門法秀詃惑百姓濳謀不軌詔烈與吏部尚書(闕/)丞
祖馳驛討之㑹秀己平轉左衞將軍賜爵昌國子遷殿
中尚書賜帛三千疋于時髙祖㓜沖文明太后稱制烈
與元丕陸叡李沖等各賜金策許以有罪不死加散騎
常侍遷前將軍進爵洛陽侯尋轉衞尉卿從駕南征加
鎮南將軍及遷洛陽人情戀本多有異議髙祖問烈曰
卿意云何烈曰陛下聖畧淵逺非愚管所測若隐心而
言樂遷之與戀舊唯中半耳髙祖曰卿既不唱異即是
同深感不言之益宜且還舊都以鎮代邑敕留臺庶政
一相參委車駕幸代執烈手曰宗廟至重翼衞不輕卿
當祗奉靈駕時遷洛邑朕以此事相託顧非不重也烈
與髙陽王雍奉遷神主於洛陽髙祖嘉其勳誠遷光禄
卿十九年大選百僚烈子登引例求進烈表曰臣上或
近臣下不決引一人(疑/)而恩出分外冀荷榮禄當今聖
明之朝理應謙讓而臣子登引人求進是臣素無教訓
請乞黜落髙祖曰此乃有識之言不謂烈能辨此乃引
見登詔曰朕今創理新邑明揚天下卿父乃行謙讓之
表而有直士之風故進卿為太子翊軍校尉又加烈散
騎常侍封聊城縣開國子食邑二百戸及穆㤗陸叡謀
反舊京髙祖幸代㤗等伏法賜烈及李沖璽書述金策
之意語在陸叡傳是逆也代鄉舊族同惡者多惟烈一
宗無所染預髙祖嘉其忠操益器重之歎曰元儼决斷
威恩深自不惡然而為臣盡忠猛決不如烈也爾日烈
在代都必即斬其五三元首耳烈之節概不謝金日磾
也詔除領軍將軍以本官從征荆沔加鼓吹一部髙祖
謂彭城王勰曰烈先朝舊徳智勇兼有軍之大計宜共
參決宛鄧既平車駕還洛論功加散騎常侍金紫光禄
大夫二十三年蕭寶卷遣其太尉陳顯逹入寇馬圈髙
祖輿疾赴之執烈手曰都邑空虛維捍宜重可鎮衞二
宫以輯逺近之望顯逹破走髙祖崩於行宫彭城王勰
總一六軍祕諱而返稱詔召世宗㑹駕魯陽以烈留守
之重宻報凶問烈處分行留神色無變世宗即位寵任
如前咸陽王禧為宰輔權重當時曾遣家僮傳言於烈
曰須舊羽林虎賁執仗出入領軍可為差遣烈曰天子
諒闇事歸宰輔領軍但知典掌宿衞有詔不敢違理無
私給奴惘然而返傳烈言報禧禧復遣謂烈曰我是天
子兒天子叔元輔之命與詔何異烈厲色而答曰向者
亦不道王非是天子兒叔若是詔應遣官人所由遣私
奴索官家羽林烈頭可得羽林不可得禧惡烈剛直遂
議出之乃授使持節散騎常侍征北將軍恒州刺史烈
不願藩授頻表乞停輒優答弗許烈乃謂彭城王勰曰
殿下忘先帝南陽之詔乎而逼老夫乃至於此遂以疾
固辭世宗以禧等專擅濳謀廢之㑹二年正月初祭三
公並致齋於廟世宗夜召烈子忠謂曰卿父忠允貞固
社稷之臣明可早入當有處分忠奉詔而出質明烈至
世宗詔曰諸父慢怠漸不可任今欲使卿以兵召之卿
其行乎烈對曰老臣歴奉累朝頗以幹勇賜識今日之
事所不敢辭乃將直閤己下六十餘人宣㫖召咸陽王
禧彭城王勰北海王詳衞送至於帝前諸公各稽首歸
政以烈為散騎常侍車騎大將軍領軍進爵為侯增邑
三百戸并前五百戸自是長直禁中機宻大事皆所參
焉太尉咸陽王禧謀反也武興王楊集始馳於北邙以
告時世宗從禽於野左右分散直衛無幾倉卒之際莫
知計之所出乃敕烈子忠馳覘虛實烈時留守己處分
有備因忠奏曰臣雖朽邁心力猶可此等猖狂不足為
慮願緩蹕徐還以安物望世宗聞之甚以慰悦及駕還
宫禧已遁逃詔烈遣直閣叔孫侯將虎賁三百人追執
之順后既立以世父之重彌見優禮八月暴疾卒時年
六十五世宗舉哀於朝堂給東園第一秘器朝服一具
衣一襲賜錢二百萬布五百匹贈使持節侍中大將軍
太尉公雍州刺史追封鉅鹿郡開國公增邑五百戸并
前千戸烈有五子
長子祚字萬年太和中為中散稍遷恒州别駕襲父爵
除假節振威將軍沃野鎮將貪殘多所受納坐免官以
公還第卒贈平州刺史
祚子若襲爵多酒過為叔父景所撾殺
子順襲卒
子馥襲
祚弟忠字思賢本字千年弱冠拜侍御中散文明太后
臨朝刑政頗峻侍臣左右多以㣲譴得罪忠朴直少言
終無過誤太和中授武騎侍郎因賜名登轉太子翊軍
校尉世宗即位遷長水校尉尋除左右郎將領直寢元
禧之謀亂也車駕在外變起倉卒未知所之忠奏曰臣
世蒙殊寵乃心王室臣父領軍付留守之重計防遏有
在必無所慮世宗即遣忠馳騎觀之而烈分兵嚴備果
如所量世宗還宫撫背曰卿差彊人意賜帛五百匹又
曰先帝賜卿名登誠為羙稱朕嘉卿忠款今改卿名忠
既表貞固之誠亦所以名實相副也父憂去職未幾起
復本官遷司空長史于時太傅録尚書北海王詳親尊
權重將作大匠王遇多随詳所欲而給之後因公事忠
於詳前謂遇曰殿下國之周公阿衡王室所須材用自
應關㫖何至阿諛附勢損公恵私也遇既不寧詳亦慙
謝遷征虜將軍餘如故以平元禧功封魏郡開國公食
邑九百戸尋遷散騎常侍兼武衞將軍每以鯁氣正辭
為北海王詳所忿面責忠曰我憂在前見爾死不憂爾
見我死時也忠曰人生於世自有定分若應死於王手
避亦不免若其不爾王不能殺詳因忠表讓之際宻勸
世宗以忠為列卿令解左右聽其讓爵於是詔停其封
優進太府卿正始二年秋詔忠以本官使持節兼侍中
為西道大使刺史鎮將贓罪顯暴者以狀申聞守令己
下便即行决與撫軍將軍尚書李崇分使二道忠劾并
州刺史高聰贓罪二百餘條論以大辟還除平西將軍
華州刺史遭繼母憂不行服闋授安北將軍相州刺史
又為衞尉卿河南邑中正詔忠與吏部尚書元暉度支
尚書元匡河南尹元萇等推定代方姓族高肇忌其為
人欲宻出之乃言於世宗稱中山要鎮作捍須才以忠
器能宜居其位於是出授安北將軍定州刺史世宗既
而悔之復授衞尉卿領左衞將軍恒州大中正宻遣中
使詔曰自比股肱褫落心膂無寄方任雖重比此為輕
故輟兹外任委以内務當勤夙無怠稱朕所寄也延昌
初除都官尚書加平南將軍領左衞中正如故又加散
騎常侍嘗因侍宴賜之劒杖舉酒屬忠曰卿世秉貞節
故恒以禁衞相委昔以卿行忠賜名曰忠今以卿才堪
禦侮以所御劔杖相賜循名取義意在不輕其出入周
旋恒以自防也忠頓首陳謝遷侍中領軍將軍忠面陳
讓云臣無學識不堪兼文武之任世宗曰當今學識有
文者不少但心直不如卿欲使卿劬勞於下我當無憂
於上及世宗崩夜中與侍中崔光遣右衞將軍侯剛迎
肅宗於東宫而即位忠與門下議以肅宗幼年未親機
政太尉高陽王雍屬尊望重宜入居西栢堂省决庶政
任城王澄明徳茂親可為尚書令總攝百揆奏中宫請
即敕授御史中尉王顯欲逞姦計與中常侍給事中孫
伏連等厲色不聽寢門下之奏宫(闕/)侍中黃門但牒六
輔姓字齎來孫伏連等宻欲矯太后令以髙肇録尚書
事顯與高猛為侍中忠即於殿中收顯殺之忠既居門
下又總禁衞遂秉朝政權傾一時初太和中軍國多事
高祖以用度不足百官之禄四分減一忠既擅權欲以
惠澤自固乃悉歸所減之禄職人進位一級舊制天下
之民絹布一匹之外各輸綿麻八兩忠悉以與之忠白
高陽王雍自云世宗本許優轉雍憚忠威權便順其意
加忠車騎大將軍忠自謂新故之際有安社稷之功諷
動百寮令加已賞於是太尉雍清河王懌廣平王懐難
違其意議封忠常山郡開國公食邑二千戸百寮咸以
為然忠又難於獨受乃諷朝廷同在門下者皆加封邑
尚書左僕射郭祚尚書裴植以忠權勢日盛勸雍出忠
忠聞之逼有司誣奏其罪郭祚有師傅舊恩裴植擁地
入國忠並矯詔殺之朝野憤怨莫不切齒王公以下畏
之累跡又欲殺高陽王雍侍中崔光固執乃止遂免雍
太尉以王還第自此之後詔命生殺皆出於忠既尊靈
太后為皇太后居崇訓宫忠為儀同三司尚書令領崇
訓衞尉侍中領軍如故靈太后臨朝解忠侍中領軍崇
訓衞尉止為儀同尚書令加侍中忠為令旬餘靈太后
引門下侍官于崇訓宫問曰忠在端右聲聽何如咸曰
不稱厥位乃出忠使持節都督冀定瀛三州諸軍事征
北大將軍冀州刺史太傅清河王等奏曰竊惟先帝升
遐之初皇上登極之始四海謐然宇内晏清至於奉迎
乗輿侍衞省闥斯乃臣子之常節職司之恒理不容以
此為功妄開井邑臣等前議所以廣建茅土者正以畏
迫威權茍免暴戾故也是以中議之際以十三日夜入
為無勳唯以拒違矯令抑黜姦回㣲可褒叙以前侍中
臣忠總攝文武侍中臣光乆在樞宻讃同其意故唯賞
二人今尚書臣昭等無涯上訴奉敕重議案王顯隂結
姦徒志為不逞高肇逺同凶逆遥搆禍端無將之罪事
合洿戮而忠等徵罪唯以厥身不至孥戮又出罪人窮
治不盡案律凖憲事在不輕暨皇上纂厯聖后别宫母
子隔異温凊道絶皆忠等之咎過方厥勳功㣲罪重又
忠專權之後擅殺樞納輙廢宰輔令朝野駭心逺近怪
愕功過相除悉不合賞請悉追奪靈太后從之熙平元
年春御史中尉元匡奏曰臣聞事主不以幽貞革心奉
上不以趣捨虧節是以倚秦宫而慟哭復楚之功己多
陟盧龍而樹勤廣魏之勳不淺而申包避賞君子於是
義之田疇拒命良史所以稱美竊唯宫車晏駕天人位
易正是忠臣孝子致節之秋前領軍將軍臣忠不能砥
礪名行自求多福方因矯制擅相除假清官顯職歳月
隆崇臣等在蕃之時乃心家國書誚往來憤氣成疚傷
禮敗徳臣忠即主謹案臣忠世以鴻勳盛徳受遇累朝
出入承明左右機近幸國大災肆其愚戇專擅朝命無
人臣之心裴郭受寃於既往宰輔黜辱於明世又自矯
為儀同三司尚書令領崇訓衞尉原其此意便欲無上
自處既事在恩後宜加顯戮請御史一人令史一人就
州行决崔光與忠雖同受召而謂光既儒望朝之禮宗
攝心虛逺不關世務但忠以光意望崇重逼光光若不
同又有危禍伏度二聖欽明深垂昭恕而自去歳正月
十三日世宗晏駕以後八月一日皇太后未親覽以前
諸有不由階級而權臣用命或發門下詔書或由中書
宣敕擅相拜授者己經恩宥正可免其叨竊之罪既非
時望朝野所知冐階而進者並求追奪靈太后令曰直
繩所糺實允朝憲但忠事經肆宥又蒙特原無冝追罪
餘如奏又詔曰忠以往年大諱之際開崇邑土然酬庸
理乖有司執奪豈冝一謬棄其餘勳也但忠歴任禁要
誠節皎然宜褒錫山河以安厥望可靈夀縣開國公邑
五百戸初世宗崩後高太后將害靈太后劉騰以告侯
剛剛以告忠忠請計於崔光光曰宜置胡嬪於别所嚴
加守衞理必萬全計之上者忠等從之具以此意啟靈
太后太后意乃安故太后深徳騰等四人並有寵授忠
以毁之者多懼不免禍願還京師欲自營救靈太后不
許二年四月除尚書右僕射加侍中將軍如故神龜元
年三月復儀同三司疾病未拜見裴郭為祟忠自知必
死表曰先帝録臣父子一介之誠昭臣家世奉公之節
故申之以婚姻重之以爵禄至乃位亞三槐秩班九命
自大明利見之始百官總己之初臣復得猥攝禁戎緝
寧内外斯誠社稷之靈兆民之福臣何力之有焉但陛
下以叡明御㝢皇太后以聖善臨朝衽席不遺簪履弗
棄復乃寵窮出内榮遍宫閨外牧兩河入參百揆顧服
知妖省躬識戾而臣將慎靡方致兹痾疚自去秋苦痢
纒綿迄今藥石備嘗日增無損又今年己來力候轉惡
㣲喘緒息振復良難鴻慈未酬伏枕涕咽臣薄福無男
遺體莫嗣貪及餘生謹陳宿抱臣先飬亡第四弟第二
子司徒掾永超為子猶子之念實切於心乞立為嫡傳
此山河靈太后令曰于忠表如此既誠勳宜録又無子
可矜臨危所祈不容致奪可特聽如請以彰殊效忠薨
年五十七給東園祕器朝服一具衣一襲錢二十萬布
七百疋蠟三百斤贈侍中司空公有司奏太常少卿元
端議忠剛直猛暴專戇好殺案諡法剛彊理直曰武怙
威肆行曰醜宜諡武醜公太常卿元脩義議忠盡心奉
上剪除凶逆依諡法除偽寧真曰武夙夜恭事曰敬諡
武敬公二卿不同事奏靈太后令曰可依正卿議于氏
自曾祖四世貴盛一皇后四贈公三領軍二尚書令三開
國公忠性多猜忌不交勝己唯與直閤將軍章初瓌千
牛備身楊保元為斷金之交李世哲求寵於忠私以金
帛寶貨事初瓌保元初瓌保元談之遂被賞愛引為腹
心忠擅權昧進為崇訓之由皆世哲計也忠後妻中山
王尼須女微解詩書靈太后臨朝引為女侍中賜號范
陽郡君
永超名飜襲爵尋卒
子世衡襲齊受禪例降
忠弟景字百年自司州從事稍遷歩兵校尉寧朔將軍
高平鎮將坐貪殘受納為御史中尉王顯所彈㑹赦免
忠薨後景為武衞將軍謀廢元义义黜為征虜將軍懐
荒鎭將及蠕蠕主阿那瓌叛亂鎭民固請糧廪而景不
給鎭民不勝其忿遂反叛執縛景及其妻拘守别室皆
去其衣服令景著皮裘妻著故絳襖其被毁辱如此月
餘乃殺之
烈弟敦自中散遷驍騎將軍景明中假節行并州事除
征虜將軍恒州刺史卒官贈使持節平北將軍恒州刺
史
子昕員外郎直後主衣都統揚烈將軍懐朔武川鎭將
中散大夫孝昌中使蠕蠕與阿那瓌擒逆賊破洛汗聽
明出六斤等轉輔國將軍北中郎將恒州大中正又遷
撫軍將軍衞尉卿出為鎭東將軍殷恒州刺史還拜征
東將軍領左右天平中卒贈都督冀定州諸軍事衞將
軍尚書僕射儀同三司諡曰文恭
長子揚仁武定中渤海太守
揚仁弟义羅字仲綱中軍將軍光州刺史
义羅弟子榮魯郡太守
敦弟果嚴毅直亮有父兄之風自中散稍遷光禄大夫
守尚書賜爵武城子太和中歴朔華并恒四州刺史
子礫襲太子舎人通直散騎常侍卒贈右將軍洛州刺
史諡曰哀
子暉征東將軍金紫光禄大夫
暉弟道揚儀同開府諮議參軍
礫弟祗卒於司徒掾贈鎭逺將軍朔州刺史諡曰悼
祗子元伯中散大夫
果弟勁事在外戚傳
勁弟須中散遷長水校尉稍遷武衞將軍太府卿鎭南
將軍肆州刺史卒贈侍中車騎大將軍尚書右僕射儀
同三司冀州長史重贈征南將軍燕州刺史諡曰武
子翊太尉從事中郎燕州刺史
子長文字士端武定中尚書考功郎
須弟文仁太中大夫
史臣曰魏定中原于栗磾有武功于三世兼以虛已下
物罰不濫加斯亦諸將所希矣㧞任參内外以著能名
烈氣概沉逺受任艱危之際有柱石之質殆禦侮之臣
忠以骾朴見親乗非其據遂擅威權生殺自己茍非女
主之世何以全其門族其不誅滅抑天幸也
　
　
　
　
　魏書卷三十一
　魏書卷三十一考證
于栗磾傳詔忠與吏部尚書元暉度支尚書元匡河南
　尹元萇等推定代方姓族○本書官氏志云時代人
　猶以姓族辭訟又使尚書于忠尚書于匡侍中穆詔
殷恒州刺史○殷字不可曉殆假字之訛也
　
　
　
　
　
　
　
　
　
　
　魏書卷三十一考證
欽定四庫全書
　魏書卷三十二
　　齊　　　　魏　　　　收　　　　　撰
　列傳第二十
　　髙湖　　崔逞　　封懿
髙湖字大淵渤海蓨人也漢太傅裒之後祖慶慕容垂
司空父泰吏部尚書湖少機敏有器度與兄韜俱知名
於時雅為鄉人崔逞所敬異少歴顯職為散騎常侍登
國十年垂遣其太子寳来伐也湖言於垂曰魏燕之與
國彼有内難此遣赴之此有所求彼無違者和好多年
行人相繼往求馬不得遂留其弟曲在於此非彼之失
政當敦修舊好乂寧國家而復令太子率衆逺伐且魏
主雄略兵馬精彊險阻艱難備嘗之矣太子富於春秋
意果心鋭輕敵好勝難可獨行兵凶戰危願以深慮言
頗切厲垂怒免湖官既而寳果敗於參合寳立乃起湖
為征虜將軍燕郡太守寳走和龍兄弟交争湖見其衰
亂遂率戸三千歸國太祖賜爵東阿侯加右將軍總代
東諸部世祖時除寧西將軍涼州鎮都大將鎮姑臧甚
有恵政年七十卒贈鎮西將軍秦州刺史諡曰敬有四
子
第三子謐字安平有文武才度天安中以功臣子召入
禁中除中散専典秘閣肅勤不倦髙宗深重之拜祕書
郎謐以墳典殘缺奏請廣訪羣書大加繕寫由是代京
圖籍莫不審正顯祖之御寧光宫也謐恒侍講讀拜蘭
臺御史尋轉治書掌攝内外彈糾非法當官而行無所
畏避甚見稱賞延興二年九月卒時年四十五太昌初
追贈使持節侍中都督夀徐齊濟兗五州諸軍事驃騎
大將軍太尉公青州刺史諡武貞公妻叔孫氏陳留郡
君
長子樹生性通逹重節義交結英雄不事生産有識者
竝宗竒之蠕蠕侵掠髙祖詔懐朔鎮將陽平王頤率衆
討之頤假樹生鎮逺將軍都將先驅有功樹生尚氣侠
意在浮沉自適不願職位辭不受賞論者髙之居宅數
有赤光紫氣之異鄰伍驚恐僉謂怪變宅不可居樹生
曰何往非善安之自若雅好音律常以絲竹自娛孝昌
初北州大亂詔發衆軍廣開募賞以樹生有威略授以
大都督令率勁勇鎮捍舊蕃二年卒時年五十五太昌
初追贈使持節都督冀相滄瀛殷定六州諸軍事大將
軍太師錄尚書事冀州刺史追封渤海王諡曰文穆妻
韓氏為渤海王國太妃永熙中後贈假黄鉞侍中都督
中外諸軍事加後部羽葆鼓吹餘如故長子即齊獻武
王也
王弟琛字永寳天平中驃騎大將軍開府儀同三司御
史中尉南趙郡開國公
子叡襲武定末太子庻子
樹生弟飜字飛雀亦以器度知名卒於侍御中散元象
中贈假黄鉞使持節侍中都督冀定洛瀛并肆燕恒雲
朔十州諸軍事大將軍太傅太尉公錄尚書事冀州刺
史諡曰孝宣
子嶽武定末侍中太傅公清河郡開國公
謐長兄真有志行兄弟俱至孝父亡治喪墓次甘露白
雉降集焉有司以聞詔􁦰閭里自涇州别駕稍遷安定
太守甚著聲績卒贈龍驤將軍涇州刺史帶金城太守
神龜初卒太昌元年贈使持節侍中都督定相殷三州
諸軍事驃騎大將軍儀同三司定州刺史諡曰武康
子仁正光中卒於河州别駕太昌初贈使持節侍中都
督青齊濟三州諸軍事儀同三司青州刺史諡曰明穆
子貫字小胡永興末通直散騎常侍金紫光祿大夫尚
食典御
拔弟䐗兒羙容貌膂力過人尤善弓馬顯祖時羽林幢
將皇興中主仗令髙祖初給事中累遷散騎常侍内侍
長坐事死
子昋字明珍有器尚初除侍御史拜奉朝請員外散騎
侍郎與叔徽俱使西域還至河州遇賊攻圍城䧟見害
太昌初贈使持節都督冀滄二州諸軍事征東將軍冀
州刺史永熙中重贈侍中都督青徐光三州諸軍事驃
騎大將軍儀同三司青州刺史諡曰文景
子永樂興和中驃騎大將軍儀同三司濟州刺史陽川
縣開國公
永樂弟弼武定中安西將軍營州刺史安陵縣開國男
䐗兒弟徽字榮顯小字茍兒聰敏有氣幹為任城王澄
所知賞景明中起家奉朝請延昌中假員外散騎常侍
使於嚈噠西域諸國莫不敬憚之破洛侯烏孫竝因之
以獻名馬還拜冗從僕射神龜中遷射聲校尉左中郎
將游擊將軍又假平西將軍員外散騎常侍使嚈噠還
至枹䍐屬莫折念生反於秦隴時河州刺史元祚為前
刺史梁釗息景進等招引念生攻河州祚以憂死長史
元永平治中孟賔臺使元湛共推徽行河州事綏接有
方兵士用命别駕乞伏世則潛通景進徽殺之徵兵於
吐谷渾吐谷渾率衆救之景進敗退走奔秦州景進尋
率羌夷復来攻逼徽遣統軍六景相馳表請師詔徽仍
行河州事久無援救力屈城䧟為賊所害永熙中喪還
洛陽贈使持節侍中都督冀定相瀛滄五州諸軍事司
徒公冀州刺史諡曰文宣
子歸義有志烈初除奉朝請加威烈將軍與父徽俱使
西域還都稍遷龍驤將軍中散大夫西征都督每有戰
功後沒於陣太昌初贈侍中驃騎大將軍儀同三司雍
州刺史諡曰孝貞
子普武定末安南將軍太子左衞率
歸義弟歸彦武定末驃騎大將軍開府儀同三司徐州
刺史安喜縣開國男
真弟各拔廣昌鎮將卒贈燕州刺史
子猛虎鄯善鎮錄事及居喪以至性稱遂絶宦情
子元國早卒
次顯國武定末撫軍將軍汶陽男
顯國弟逹武定中驃騎將軍行滄州事
逹弟永國征虜將軍中散大夫
永國弟子國武衞將軍
各㧞少子盛天平中侍中太尉公廣平郡開國公
子子瑗武定末兼武衞將軍
謐弟稚字幼寧薄骨律鎮將營州刺史
子陁字難拖沃野鎮長卒贈琅邪太守
子雍字景雲司徒從事後與少子思義俱奔蕭衍卒於
江南元象初喪還特贈使持節散騎常侍都督冀定瀛
滄幽五州諸軍事驃騎大將軍尚書令司徒公冀州刺
史
子思宗武定末中軍將軍儀同三司兗州刺史上洛郡
開國男思義特贈使持節散騎常侍都督青兗齊三州
諸軍事車騎大將軍尚書僕射儀同三司青州刺史
陁弟興早卒
興子貴孫晉州刺史
湖弟恒字叔宗慕容垂鉅鹿太守太祖時率郡降賜爵
涇縣侯加龍驤將軍仍守鉅鹿卒贈安東將軍幽州刺
史諡曰恵
子道字始愔襲爵拜都牧令遷鎮南將軍相州刺史未
及之職卒仍以為贈諡曰莊
子幹字干奴好學寛厚有雅度襲爵涇縣侯後例降為
伯歴南青州征虜府司馬威逺將軍鄯善鎮逺府長史
仍轉汾州後軍府長史白水太守所在以亷平著稱太
昌初卒贈使持節都督秦雍二州諸軍事車騎大將軍
司空公雍州刺史諡曰孝穆
子偘字伯欣襲除南秦州長史卒贈輔國將軍涼州刺
史諡曰宣
子紹字廣祖襲爵興和初征虜將軍滄州刺史
偘弟騰字伏興卒於安東將軍光州刺史襄城縣開國
公
子陟字祖遷司空中郎太尉主簿
陟弟憬通直郎
憬弟翽襲父爵
騰弟隆之武定末太保尚書令平原郡開國公
崔逞字叔祖清河東武城人也魏中尉琰之六世孫曾
祖諒晉中書令祖遇仕石虎為特進父瑜黄門郎逞少
好學有文才遭亂孤貧躬耕于野而講誦不廢慕容暐
時郡舉上計掾補著作郎撰燕記遷黄門侍郎及苻堅
并慕容暐以為齊郡太守堅敗司馬昌明以逞為清河
平原二郡太守為翟遼所虜授以中書令慕容垂滅翟
釗以為祕書監慕容寳東走和龍為留臺吏部尚書及
慕容驎立逞攜妻子亡歸太祖張袞先稱羙逞及見禮
遇甚重拜為尚書任以政事錄三十六曹别給吏屬居
門下省尋除御史中丞太祖攻中山未克六軍乏糧民
多匿榖問羣臣以取粟方略逞曰取椹可以助糧故飛
鴞食椹而改音詩稱其事太祖雖銜其侮慢然兵既湏
食乃聼以椹當租逞又曰可使軍人及時自取過時則
落盡太祖怒曰内賊未平兵人安可解甲仗入林野而
收椹乎是何言歟以中山未㧞故不加罪天興初姚興
侵司馬徳宗襄陽戍戌將郗恢馳使乞師於常山王遵
遵以聞太祖詔逞與張袞為遵書以荅初恢與遵書云
賢兄虎歩中原太祖以言悖君臣之體勅逞袞亦貶其
主號以報之逞袞乃云貴主太祖怒曰使汝貶其主以
荅乃稱貴主何若賢兄也遂賜死後司馬徳宗荆州刺
史司馬休之等數十人為桓元所逐皆將来奔至陳留
南分為二軰一奔長安一歸廣固太祖初聞休之等降
大悦後怪其不至詔兗州尋訪獲其從者問故皆曰國
家威聲逺被是以休之等咸欲歸闕及聞崔逞被殺故
奔二處太祖深悔之自是士人有過者多見優容逞七
子二子早亡第三子義義弟諲諲弟禕禕弟嚴嚴弟頤
逞之内徙也終慮不免乃使其妻張氏與四子留冀州
令歸慕容徳遂奔廣固逞獨與小子頤在平城及逞之
死亦以此為譴
頤字泰冲初為太子洗馬後稍遷散騎尚書賜爵清河
侯後世祖聞劉義隆以諲為冀州刺史乃曰義隆知用
其兄我豈無冀州也乃以頤為平東將軍冀州刺史又
為大鴻臚持節䇿拜楊難當為南秦王奉使數返光揚
朝命世祖善之及驃騎大將軍樂平王丕等督諸軍取
上邽使頤齎詔於不前喻難當奉詔後與方士韋文秀
詣王屋山造金丹不就真君初卒頤五子
長子秉字公禮早終無子
秉弟廣字公淵襲爵拜平東將軍
子法度早終
廣弟軌字公則太子中舍人鎮南司馬
軌弟穆字公和早終
穆弟叡字哲小字男季髙祖初以交通境外伏誅從兄
景真以子思叔繼叡
思叔少為中書學生遷中書博士世宗時歴上黨鉅鹿
太守自逞之死至叡之誅三世積五十餘年而在北一
門盡矣初三齊平禕孫相如入國以才學知名舉冀州
秀才早卒
相如弟彧在術藝𫝊
逞兄適字寧祖亦有名於時慕容垂尚書左丞范陽昌
黎二郡太守
適曾孫延夀冀州主簿輕財好施甚收鄉曲之譽
延夀子隆宗簡率愛友居喪以孝聞歴位冀州别駕蘭
陵燕郡二郡太守司空諮議參軍冀州中正中軍大將
軍府長史仁信待物出於至誠故見重於世卒贈前將
軍齊州刺史諡曰孝
子敬保員外散騎侍郎冀州儀同府從事中郎卒贈冀
州刺史
子子恒官至征虜將軍魯郡太守早卒
子恒弟子安冠軍將軍西兗州司馬
子安弟子昇開府參軍武定中坐連元瑾事兄弟竝伏
法
封懿字處徳渤海蓨人也曾祖釋晉東夷校尉父放慕
容暐吏部尚書兄孚慕容超太尉懿雋偉有才氣能屬
文與孚雖器行有長短然名位略齊仕慕容寳位至中
書令民部尚書寳敗歸闕除給事黄門侍郎都坐大官
寧朔將軍章安子太祖數引見問以慕容舊事懿應對
疎慢廢還家太宗初復徵拜都坐大官進爵為侯泰常
二年卒懿撰燕書頗行於世
子元之坐與司馬國璠温楷等謀亂伏誅臨刑太宗謂
之曰終不令絶汝種也將宥爾一子元之請曰弟虔之
子磨奴字君明早孤乞全其命乃殺元之四子而赦磨
奴
磨奴被刑為宦人崔浩之誅也世祖謂磨奴曰汝本應
全所以致刑者事由浩之故後為中曹監西使張掖賜
爵富城子加建威將軍給事中久之出為冠軍將軍懐
州刺史太和七年卒贈平東將軍冀州刺史渤海公諡
曰定以族子叔念為後髙祖賜名回
回父鑒即慕容暐太尉弈之後也回皇興初為中書學
生襲爵富城子累遷太子家令世宗即位以回行華州
事回在州鞭中散大夫党智孫為尚書左丞韋績糾奏
免尋除鎮逺將軍安州刺史山民愿朴父子賔旅同寢
一室回下車勒令别處其俗遂改徴為太尉長史頻行
定州徐州事尋除後將軍汾州刺史肅宗初轉涼州刺
史加右將軍固辭不拜仍授平北將軍瀛州刺史時大
乘寇亂之後加以水潦百姓困乏回表求賑恤免其兵
調州内甚頼之又為度支尚書尋轉都官尚書冀州大
中正滎陽鄭雲謟事長秋卿劉騰貨騰紫纈四百匹得
為安州刺史除書旦出暮往詣回坐未定謂回曰我為
安州卿知之否彼土治生何事為便回荅之曰卿荷國
寵靈位至方伯雖不能拔園葵去織婦宜思方略以濟
百姓如何見造而問治生乎封回不為商賈何以相示
雲慙媿失色靈太后臨朝召百官問得失羣臣莫敢言
回對曰昔孔丘為司寇十日而誅少正卯魯國肅然欺
巧自息姬旦行戮不避兄弟周道用隆徐偃専行仁義
其國乃滅自古及今未有不厲威刑而能治者頃来頗
由長吏寛怠侵剝百姓盗賊羣起請肅刑書以懲未犯
太后意納之而不能用轉為七兵尚書領御史中尉尚
書右僕射元欽與從父兄麗妻崔氏姦通回乃劾奏時
人稱之除鎮東將軍冀州刺史肅宗末徵為殿中尚書
頻表遜職以為右光祿大夫莊帝初遇害於河隂時年
七十七贈侍中車騎大將軍司空公定州刺史諡曰孝
宣
長子隆之武定中開府儀同三司齊州刺史安徳郡開
國公
子子繪武定中渤海太守
隆之弟興之字祖胄經明行修恬素清静起家太學博
士員外郎出為瀛冀二州平北府長史所歴有當官之
譽孝昌中卒天平中追贈散騎常侍撫軍將軍雍州刺
史尋重贈殿中尚書諡曰文
子孝琬字士蒨武定末開府中郎
子琬弟孝琰秘書郎
興之弟延之字祖業天平中驃騎大將軍青州刺史剡
縣開國子磨奴既以回為後請於顯祖贈鑒寧逺將軍
滄水太守
鑒長子琳字彦寳顯祖末本州表貢拜中書博士髙祖
初大軍南討琳參鎮南軍事後為河南七州大使還拜
中書侍郎與侍中南平王馮誕等議定律令賜布帛六
百疋粟六百石馬牛各一遷太尉長史轉司宗下大夫
有長者之稱行東兗州事及改定百官除司空長史出
為立忠將軍南青州刺史兼散騎常侍持節西道大使
還為長兼太中大夫轉廣平内史又為光祿大夫世宗
末除後將軍夏州刺史徵為安東將軍光祿大夫神龜
二年卒贈使持節撫軍將軍相州刺史
子元稱
元稱弟子盛竝早卒
子盛弟子施武定末沛郡太守
琳子肅在文苑𫝊
懿從兄子愷字思悌弈之孫也父勸慕容垂侍中太常
卿愷給事黄門侍郎散騎常侍後入代都名出懿子元
之右俱坐司馬氏事死愷妻盧元姊也愷子伯逹棄母
及妻李氏南奔河表改婚房氏顯祖末伯逹子休傑内
入祖母盧猶存垂百嵗矣而李已死休傑髙祖時以歸
國勲為河間太守兼冀州咸陽王府諮議參軍
休傑從弟靈祐仕劉義隆為青州治中渤海太守慕容
白曜平三齊靈祐率二百人詣白曜降賜爵下密子後
除建威將軍渤海太守卒
子進夀襲爵肅宗時為揚州治中以失義州為刺史元
志所殺事具志𫝊
子子游武定中開府中兵參軍
進夀弟蚌卒於冀州别駕
蚌弟粲起家荆州長流參軍司空水曹參軍殿中侍御
史累遷征東將軍廣州長史還除光祿大夫卒贈衞將
軍冀州刺史
回族叔軌字廣度沉謹好學博通經𫝊與光祿大夫武
邑孫恵蔚同志友善恵蔚每推軌曰封生之於經義非
但章句可竒其標明綱格統括大歸吾所弗如者多矣
善自修潔儀容甚偉或曰學士不事修飾此賢何獨如
此軌聞笑曰君子整其衣冠尊其瞻視何必蓬頭垢面
然後為賢言者慙退太和中拜著作佐郎稍遷尚書儀
曹郎中兼員外散騎常侍銜命髙麗髙麗王雲恃其偏
逺稱疾不親受詔軌正色詰之喻以大義雲乃北面受
詔先是契丹虜掠邊民六十餘口又為髙麗擁掠東歸
軌具聞其狀移書徵之雲悉資給遣還有司奏軌逺使
絶域不辱朝命權宜曉慰邊民来蘇宜加爵賞世宗詔
曰權宜徵口使人常體但光揚有稱宜賞一階轉考功
郎中除本郡中正渤海太守崔休入為吏部郎以兄考
事干軌軌曰法者天下之平不可以舊君故虧之也休
歎其守正軌在臺中稱為儒雅奏請遣四門博士明經
學者檢試諸州學生詔從之尋除國子博士加揚武將
軍假通直散騎常侍慰勞汾州山胡司空清河王懌表
修明堂辟雍詔百寮集議軌議曰明堂者布政之宫在
國之陽所以嚴父配天聼朔設教其經構之式葢已尚
矣故周官匠人職云夏后氏世室殷人重屋周人明堂
五室九階四户八窻鄭𤣥曰或舉宗廟或舉王寢或舉
明堂互之以見同制然則三代明堂其制一也案周與
夏殷損益不同至於明堂因而弗革明五室之義得天
數矣是以鄭元又曰五室者象五行也然則九階者法
九土四户者逹四時八窻者通八風誠不易之大範有
國之恒式若其上圓下方以則天地通水環宫以節觀
省茅葢白盛為之質飾赤綴白綴為之户牖皆典籍所
具載制度之明義也在秦之世焚滅五典毁黜三代變
更先聖不依舊憲故呂氏月令見九室之義大戴之禮
著十二堂之論漢承秦法亦未能改東西二京俱為九
室是以黄圖白虎通蔡邕應劭等咸稱九室以象九州
十二堂以象十二辰夫室以祭天堂以布政依天而祭
故室不過五依時布政故堂不踰四州之與辰非所可
法九與十二其用安在今聖朝欲尊道訓民備禮化物
宜則五室以為永制至如廟學之嫌臺沼之雜袁凖之
徒已論正矣遺論具在不復須載尋以本官行東郡太
守遷前軍將軍行夏州事好立條教所在有績轉太子
僕射遷廷尉少卿加征虜將軍卒贈右將軍濟州刺史
初軌深為郭祚所知祚常謂子景尚曰封軌髙綽二人
並幹國之才必應逺至吾平生不妄進舉而每薦此二
公非直為國進賢亦為汝等將来之津梁也其見重如
此軌既以方直自業髙綽亦以風概立名尚書令髙肇
拜司徒綽送迎往来軌竟不詣綽顧不見軌乃遽歸曰
吾一生自謂無愆規矩今日舉措不如封生逺矣軌以
務徳慎言修身之本姦回讒佞世之巨害乃為務徳慎
言逺佞防姦四戒文多不載
軌長子偉伯字君良博學有才思弱冠除太學博士毎
朝廷大議偉伯皆預焉雅為太保崔光僕射游肇所知
賞太尉清河王懌辟參軍事懌親為孝經解詁命偉伯
為難例九條皆發起隐漏偉伯又討論禮𫝊詩易疑事
數十條儒者咸稱之尋將經始明堂廣集儒學議其制
度九五之論久而不定偉伯乃搜撿經緯上明堂圖説
六卷正光末尚書僕射蕭寳夤以為闗西行臺郎及寳
夤為逆偉伯乃與南平王冏潛結闗中豪右韋子粲等
謀舉義兵事發見殺年三十六時人惜之永安中追贈
散騎常侍征虜將軍瀛州刺史聼一子出身偉伯無子
轉授第三弟翼偉伯撰封氏本錄六卷并詩賦碑誄雜
文數十篇
偉伯弟業字君修奉朝請領殿中侍御史早卒
業弟翼字君贊羙容貌腰帶十圍以兄偉伯立節之勲
除給事中後加揚烈將軍武定初卒
翼弟述字君義武定末廷尉少卿
述弟詢字景文尚書起部郎
史臣曰髙敬侯才鑒明逺見機而作身名俱劭世載人
英天所贊也崔逞文學器識當年之俊慮逺忽㣲俱以
為禍頤有兹休烈厥世不延封懿獲全為幸回乃克光
家世不之人矣
　
　
　
　
　
　
　
　
　
　
　
　魏書卷三十二
　魏書卷三十二考證
髙湖傳拔弟䐗兒○(臣人龍/)按傳無拔事而載拔弟䐗
　兒不知拔何人也或疑北齊書趙郡王琛傳琛子叡
　小名須拔當係叡弟但叡生三旬而孤未必有弟又
　叡於武定末為太子庶子而䐗兒於皇興中早為主
　仗令相隔數十年今以下文陽川縣開國公永樂推
　而上之似䐗兒乃永樂祖而拔其伯祖也永樂為神
　武從祖兄子是拔與䐗兒皆神武從父行
䐗兒弟徽○北齊書徽附見於其子平秦王歸彦傳中
　傳稱歸彦字仁英神武族弟也
詔徽仍行河州事久無救援力屈城䧟為賊所害○北
　齊書髙徽魏末坐事以解胡言為西域大使以功得
　河東守尋即死焉此傳云力屈城䧟為賊所害則北
　齊書所為死焉者死王事也
眞弟各拔○北齊書中各拔之孫為齊襄樂王顯國則
　各拔乃神武從祖而顯國其從祖弟也
各拔少子盛○北齊書盛封廣平郡公與本書合但以
　世系考之則盛當為神武從叔而北齊書與北史俱
　稱為從叔祖
子子瑗○北齊書盛無子以兄子瑗嗣乃神武兄弟行
　也若以盛為從叔祖則舛矣
封懿傳子孝琬○一本無孝字北史亦作孝琬
子琬弟孝琰○一本無子字北史作孝琬弟孝琰子字
　乃孝字之訛
　
　
　
　
　
　
　
　魏書卷三十二考證
欽定四庫全書
　魏書卷三十三
　　齊　　　　魏　　　　收　　　　　撰
　列傳第二十一
　　宋隐　王憲　屈遵　張蒲　谷渾　公孫表
　　張濟　李先　賈彝　薛提
宋隐字處黙西河介休人也曽祖奭晉昌黎太守後為
慕容廆長史祖活中書監父恭尚書徐州刺史慕容儁
徙鄴恭始家於廣平列人焉隐性至孝年十三便有成
人之志專精好學不以兵難易操仕慕容垂歴尚書郎
太子中舎人本州别駕太祖平中山拜隐尚書吏部郎
車駕還北詔隐以本官輔衞王儀鎭中山尋轉行䑓右
丞領選如故屢以老病乞骸骨太祖不許尋以母䘮歸
列人既葬被徵固辭以病而州郡切以期㑹隐乃棄妻
子間行避焉後匿於長樂之經縣數年而卒臨終謂其
子姪等曰茍能入順父兄出悌鄉黨仕郡幸而至功曹
史以忠清奉之則足矣不勞逺詣䑓閣恐汝不能富貴
而徒延門戸之累耳若忘吾言是為無若父也使鬼而
有知吾不歸食矣有五子
第三子温世祖時徵拜中書博士卒追贈建威將軍豫
州刺史列人定侯
温弟演顯祖初從征彭城有功拜明威將軍濟北太守
演子鲋字伯魚州别駕
隐弟輔字處仁少慷慨有大操博覽羣書州辟别駕早
卒
隐叔父洽為慕容垂尚書太祖之圍中山也洽率所領
專守北圍當洽所統官軍多被傷殺太祖特深忿恨及
城平遂殺之子順訓並下腐刑洽第四子宣字道茂時
年數歲親人竊逃以免後與范陽盧元渤海髙允及從
子愔俱被徵拜中書博士尋兼散騎常侍使劉義隆加
冠軍將軍賜爵中都侯領中書侍郎行司隸校尉真君
七年卒贈司隸諡簡侯
子謨字乾仁襲爵卒於遼西太守
子鸞字珍和襲爵東莞太守
鸞弟瓊字普賢少以孝行稱母曽病季秋之月思𤓰不
己瓊夢想見之求而遂獲時人稱異母終州郡屢辟皆
不就卒於家
子仲美武定末尚書水部郎
王憲字顯則北海劇人也祖猛苻堅丞相父休河東太
守憲㓜孤随伯父永在鄴苻丕稱尊號復以永為丞相
永為慕容永所殺憲奔清河匿於民家皇始中輿駕次
趙郡之髙邑憲乃歸誠太祖見之曰此王猛孫也厚禮
待之以為本州中正領選曹事兼掌門下世祖即位行
廷尉卿出為上谷太守加中壘將軍賜爵髙唐子清身
率下風化大行尋拜外都大官後為中都歴任二曹斷
獄稱㫖進爵劇縣侯加龍驤將軍出為并州刺史加安
南將軍進爵北海公境内清肅及還京師以憲元老特
賜錦繡布帛綿綵珍羞禮膳天安初卒年八十九贈鎭
南將軍青州刺史諡曰康
子崇襲早卒
子仲智襲歴中書侍郎安西將軍幽州刺史有清平之
稱
崇弟嶷字道長少以父任為中書學生稍遷南部大夫
高祖初出使廵察青徐兖豫撫慰新附觀省風俗還遷
南部尚書在任十四年時南州多事文奏盈几訟者填
門嶷性懦緩委随不斷終日在坐昏睡而己李訢鄧宗
慶等號為明察勤理時務而二人終見誅戮餘十數人
或黜或免唯嶷卒得自保時人為之語曰實癡實昏終
得保存加散騎常侍右將軍賜爵東平侯未幾拜安東
將軍進爵樂安公出為持節鎭西將軍秦州刺史改為
華山公散騎常侍如故後入為内都大官卒
子祖念襲爵官至東平太守例降爵為侯卒贈寧朔將
軍光州刺史
子慶鍾襲爵給事中貪穢無行坐事爵除祖念弟雲字
羅漢頗有風尚自尚書郎入為中書舎人轉司州别駕
光禄少卿改授衛尉少卿出為冠軍將軍尚書兖州刺
史尋進號征虜將軍在州坐受所部荆山戍主杜虞財
貨又取官絹因染割易御史糾劾付廷尉遇赦免熙平
二年卒官贈平南將軍豫州刺史諡曰文昭有九子
長子昕字元景武定末太子詹事
昕弟暉字元旭早稱機悟歴尚書儀曹郎中書舎人贈
散騎常侍鎭軍將軍兖州刺史
暉弟旴字仲明秘書郎司徒主簿天平中為盗所害
屈遵字子皮昌黎徒河人也博學多藝名著當時為慕
容永尚書僕射武垣公永滅垂以為博陵令太祖南伐
車駕幸魯口博陵太守申永南奔河外高陽太守崔𤣥
伯東走海濱屬城長吏率多逃竄遵獨告其吏民曰往
年寶師大敗今兹垂征不還天之棄燕人弗支也魏帝
神武命世寛仁善納御衆百萬號令若一此湯武之師
吾欲歸命爾等勉之勿遇嘉運而為禍先遂歸太祖太
祖素聞其名厚加禮焉拜中書令出納王言兼總文誥
中原既平賜爵下蔡子從駕還京師卒時年七十
子須襲除長樂太守加鎭逺將軍進爵信都侯卒贈寜
北將軍昌黎公諡曰恭
少子處珍襲爵處珍卒
子車渠襲爵高祖初出為東陽鎭將卒贈青州刺史諡
曰莊
須長子恒字長生沉深有局量少纂家業尤善書計太
祖初給事諸曹太宗世遷將作監統京師諸署世祖即
位稍遷尚書右僕射加侍中以破平涼功賜爵濟北公
加平南將軍後轉中領軍恭宗在東宫恒領太子少傅
後督諸軍東伐進號征東大將軍師次和龍馮文通致
牛酒以犒軍獻甲三千恒責其不送侍子數之以王命
遂掠男女六千口而還恒在宫公正内外稱其平當世
祖信任之委以大政車駕出征常居中留鎮與襄城公
盧魯元俱賜甲第世祖數臨幸賞賜隆厚真君四年墜
馬卒時年五十五時世祖幸隂山恭宗遣使乗傳奏狀
世祖甚悼惜之謂使人曰汝等殺朕良臣何用乗馬遂
令歩歸贈征西大將軍諡曰成公
長子觀早卒世祖愍之賜其子男爵觀弟道賜襲祖爵
道賜少以父任内侍左右稍遷主客進為尚書加散騎
常侍善騎射機辯有辭氣世祖甚器之從征蓋吳遷尚
書右僕射加侍中還至鴈門暴疾卒諡曰哀公子拔襲
爵
拔少好隂陽學世祖追思其父祖年十四以為南部大
人時世祖南伐擒劉義隆將胡盛之以付㧞㧞酒醉不
覺盛之逃去世祖大怒命斬之將伏鑕世祖愴然曰若
鬼而有知長生問其子孫朕何以應之乃赦拔免為散
大夫後顯祖以其功臣子拜營州刺史卒
子永興襲爵
張蒲字元則河南修武人本名謨後改為蒲漢太尉延
之後父攀慕容垂御史中丞兵部尚書以清方稱蒲少
有父風頗渉文史以端謹見知為慕容寶陽平河間二
郡太守尚書左丞太祖定中山寶之官司叙用者多降
品秩既素聞蒲名仍拜為尚書左丞天興中以蒲清謹
方正遷東部大人後拜太中大夫太宗即位為内都大
官賜爵㤗昌子參决庶獄私謁不行號為公正㤗常初
丁零翟猛雀驅逼吏民入白𡼏山謀為大逆詔蒲與冀
州刺史長孫道生等往討道生等欲徑以大兵擊之蒲
曰良民所以從猛雀者非樂亂而為皆逼凶威彊服之
耳今若直以大軍臨之吏民雖欲返善其道無由又懼
誅夷必并勢而距官軍然後入山恃阻誑惑愚民其變
未易圖也不如先遣使喻之使民不與猛雀同謀者無
坐則民必喜而俱降矣道生甚以為然具以奏聞太宗
詔蒲軍前慰喻乃下數千家還其本屬蒲皆安集之猛
雀與親黨百餘人奔逃蒲與道生等追斬猛雀首送京
師後劉裕寇竊河表以蒲為南中郎將南蠻校尉隸平
南大將軍長孫嵩往禦之裕入長安乃還後改為夀張
子與安平公叔建將兵自平原東渡徇下劉義符青兖
諸郡詔加陳兵將軍濟州刺史又與建攻青州不剋而
還世祖即位以蒲清貧妻子衣食不給乃出為相州刺
史扶弱抑彊進善黜惡教化大行始光三年卒於州年
七十二吏民痛惜之蒲在謀臣之列屢出為將朝廷清
論常為稱首贈平東將軍廣平公諡曰文恭
子昭有志操天興中以功臣子為太學生太宗即位為
内主書後襲父爵神䴥中從征蠕蠕以功進爵修武侯
加平逺將軍延和二年出為幽州刺史開府加寧東將
軍時幽州年榖不登州廩虛罄民多菜色昭謂民吏曰
何我之不徳而遇其時乎乃使富人通濟貧乏車馬之
家糴運外境貧弱者勸以農桑歲乃大熟士女稱頌之
在任三年卒
子昶襲爵早卒
昶弟靈符真君八年補中書博士和平中咸陽郡民趙
昌聚黨作逆百姓騷動詔靈符宣㫖慰喻民乃復業天
安初遷中書侍郎賜爵昌國子延興中使南豫州觀察
風俗太和四年除建威將軍廣平太守還為尚書左丞
司州大中正後除鎮逺將軍齊州刺史十六年轉光州
刺史加立忠將軍卒
谷渾字元冲昌黎人也父衮膂力兼人彎弓三百斤勇
冠一時仕慕容垂至廣武將軍渾少有父風任俠好氣
以父母在常自退抑晚乃折節受經業遂覽羣籍被服
類儒者太祖時以善隸書為内侍左右太宗世遷前鋒
將軍從幸河南還以選給事東宫世祖即位為中書侍
郎加振威將軍從征赫連昌為驍騎將軍遷侍中安南
將軍領儀曹尚書賜爵濮陽公渾正直有操行性不茍
合趣舎不與己同者視之蔑如也然反重舊故不以富
貴驕人時人以此稱之在官㢘直為世祖所器重詔以
渾子孫十五以上悉補中書學生延和二年春卒世祖
悼惜之親臨其喪贈賜豐厚諡曰文宣
子闡字崇基小字長命襲爵少侍東宫稍遷平南將軍
相州刺史入為外都大官延興四年卒諡曰簡公
闡弟季孫襲爵中書學生入為秘書中散遷中部大夫
出為吐京鎮將
闡子洪字元孫少受學中書世祖以洪機敏有祖風令
入授高宗經髙宗即位以舊恩為散騎常侍南部長遷
尚書賜爵滎陽公洪性貪奢僕妾衣服錦綺貲累千金
而求欲滋劇時顯祖舅李峻等初至京師官給衣服洪
輒截沒為有司所糾幷窮其前後贓罪坐以伏法
子頴青州征東大將軍廣陵王羽田曹參軍員外散騎
侍郎給事中尚書郎加威逺將軍除員外散騎常侍尋
轉中散大夫大軍伐蜀時益州刺史傅豎眼出為别將
以頴權行州事後除假節鎮逺將軍涼州刺史不行改
授太府少卿又加前將軍神龜二年卒贈平東將軍營
州刺史諡曰貞
長子纂字靈紹頗有學渉解褐太學博士領侍御史稍
遷著作郎司州治中黃門郎散騎常侍又為侍中兼殿
中尚書遷驃騎大將軍左光禄大夫營州大中正纂前
為著作又監國史不能有所緝綴
纂弟士恢字紹逹少好琴書初為世宗挽郎除奉朝請
正光中入侍甚為肅宗寵待元义之出靈太后反政紹
逹預有力焉遷諌議大夫俄轉通直散騎常侍直閤將
軍鴻臚少卿封元城縣開國侯邑七百戸太后嬖幸鄭
儼懼紹逹閒構於帝每因言次導紹達為州紹達躭寵
不願出外太后誣其罪而殺之
公孫表字元元燕郡廣陽人也遊學為諸生慕容沖以
為尚書郎慕容垂破長子從入中山慕容寶走乃歸闕
以使江南稱㫖拜尚書郎後為博士初太祖以慕容垂
諸子分據勢要權柄推移遂至亡滅且國俗敦樸嗜欲
寡少不可啓其機心而導其巧利深非之表承指上韓
非書二十卷太祖稱善太宗初表參功勞將軍元屈軍
事討吐京叛胡為胡所敗表以先諫止屈太宗善之賜
爵固安子河西饑胡劉虎聚結流民反於上黨南寇河
内詔表討虎又令表與姚興洛陽戍將結期使備河南
岸然後進軍討之時胡内自疑阻更相殺害表以其有
解散之勢遂不與戍將相聞率衆討之法令不整為胡
所敗軍人大被傷殺太宗深銜之及劉裕征姚興兖州
刺史尉建聞寇至棄滑䑓北走詔表随夀光侯叔孫建
屯枋頭泰常七年劉裕死議取河南侵地太宗以為掠
地至淮滑䑓等三城自然面縳表固執宜先攻城太宗
從之於是以奚斤為都督以表為吳兵將軍廣州刺史
斤等濟河表攻滑䑓歴時不㧞太宗乃南廵為之聲援
表等既剋滑䑓引師西伐大破劉義隆將翟廣等於王
樓遂圍虎牢車駕次汲郡始昌子蘓坦太史令王亮奏
表置軍虎牢東不得利便之地故令賊不時滅太宗雅
好術數又積前忿及攻虎牢士卒多傷乃使人夜就帳
中縊而殺之時年六十四太宗以賊未退秘而不宣初
表與渤海封愷友善後為子求愷從女愷不許表甚銜
之及封氏為司馬國璠所逮太宗以舊族欲原之表固
證其罪乃誅封氏表為人外和内忌時人以此薄之表
本與王亮同營署及其出也輕侮亮故至於死
第二子軌字元慶少以文學知名太宗時為中書郎出
從征討補諸軍司馬世祖平赫連昌引諸將帥入其府
藏各令任意取金玉諸將取之盈懐軌獨不探把世祖
乃親探金賜之謂軌曰卿可謂臨財不茍得朕所以增
賜者欲顯㢘於衆人後兼大鴻臚持節拜氐王楊元為
南秦王及境元不郊迎軌數元曰昔尉他跨據及陸賈
至匍匐奉順故能垂名竹帛今君王無肅恭之禮非蕃
臣也元使其屬趙客子對曰天子以六合為家孰非王
庭是以敢請入國然後受謁軌答曰大夫入境尚有郊
勞而況王命者乎請奉䇿以還𤣥懼詣郊受命軌使還
稱旨拜尚書賜爵燕郡公加平南將軍及劉義隆將到
彦之遣其部將姚縱夫濟河攻冶坂世祖慮更北入遣
軌屯壺關㑹上黨丁零叛軌討平之出為虎牢鎮將初
世祖將北征發民驢以運糧使軌部詣雍州軌令驢主
皆加絹一疋乃與受之百姓為之語曰驢無彊弱輔脊
自壯衆共嗤之坐徵還真君二年卒時年五十一軌既
死世祖謂崔浩曰吾行過上黨父老皆曰公孫軌為受
貨縱賊使至今餘姦不除軌之咎也其初來單馬執鞭
返去從車百兩載物而南丁零渠帥乗山罵軌軌怒取
罵者之母以矛刺其隂而殺之曰何以生此逆子從下
到擘分磔四支於山樹上以肆其忿是忍行不忍之事
軌幸而早死至今在者吾必族而誅之軌終得娶於封
氏生二子斌叡
斌襲爵拜内都大官正光二年卒贈幽州刺史
叡字文叔初為東宫吏稍遷儀曹長賜爵陽平公時顯
祖於苑内立殿勑中秘羣官制名叡曰臣聞至尊至貴
莫崇於帝王天人挹損莫大於謙光伏惟陛下躬唐虞
之徳存道頤神逍遥物外宫居之名當協叡㫖臣愚以
為宜曰崇光奏可後卒於南部尚書贈安東將軍幽州
刺史諡曰宣叡妻崔浩弟女也生子良字遵伯聰明好
學為尚書左丞雅有幹用為高祖所知遇
良弟衡字道津良推爵譲之仕至司直良以别功賜爵
昌平子
子崇基襲
軌弟質字元直有經義頗屬文初為中書學生稍遷博
士世祖征涼州留宜都王穆夀輔恭宗時蠕蠕乗虚犯
塞候騎至於京師京師大震夀雅信任質以為謀主質
性好卜筮卜筮者咸云寇必不來故不設備由質幾致
敗國後深自督厲屢進讜言超遷尚書真君九年卒追
贈中護軍將軍光禄勲幽州刺史廣陽侯諡曰恭
第二子邃字文慶初為選部吏以積勤稍遷南部長敷
奏有稱遷南部尚書賜爵范陽侯加左將軍高祖詔邃
與内都幢將上谷公張儵率衆討蕭賾舞隂戍後高祖
與文明太后引見王公以下高祖曰比年方割畿内及
京城三部於百姓頗有益否邃對曰先者人民離散主
司猥多至於督察實難齊整自方割以來衆賦易辦實
有大益太后曰諸人多言無益卿言可謂識治機矣詔
醴陽被掠之兵有得還者賜絹二十匹邃奏為貴賤等
級高祖稱善依例降侯改為襄平伯出為使持節安東
將軍青州刺史以邃在公遺迹可紀下詔襃述加鎮東
將軍領東夷校尉刺史如故太和十九年卒於官高祖
在鄴宫為之舉哀時百度唯新青州佐吏疑為所服詔
曰今古時殊禮或隆殺專古也理與今違專今也大乖
曩義當斟酌兩途商量得失吏民之情亦不可茍順也
主簿近代相承服斬過葬便除可如故事自餘無服大
成寥落可凖諸境内之民為齊衰三月
子同始襲爵卒於給事中
同始弟同慶篤厚㢘慎為司徒田曹參軍李崇驃騎府
外兵參軍随崇北征有方直之稱邃叡為從父兄弟而
叡才器小優又封氏之甥崔氏之壻邃母鴈門李氏地
望縣隔鉅鹿太守祖季真多識北方人物每云士大夫
當湏好婚親二公孫同堂兄弟耳吉凶㑹集便有士庶
之異
張濟字士度西河人也父千秋慕容永驍騎將軍永滅
來奔太祖善之拜建節將軍賜爵成紀侯隨從征代累
著功績登國末卒濟渉獵書傳清辯美儀容太祖愛之
引侍左右與公孫表等俱為行人拜散騎侍郎襲爵先
是姚興遣將攻洛陽司馬徳宗雍州刺史楊佺期遣使
乞師於常山王遵遵以狀聞太祖遣濟為遵從事中郎
報之濟自襄陽還太祖問濟江南之事濟對曰司馬昌
明死子徳宗代立所部州鎮迭相攻擊今雖小定君弱
臣彊全無綱紀臣等既至襄陽佺期問臣魏初伐中山
幾十萬衆臣答三十餘萬佺期曰魏國被甲戎馬可有
幾匹臣答中軍精騎十有餘萬外軍無數佺期曰以此
討羌豈足滅也又曰魏定中山徙幾戸於北臣答七萬
餘家佺期曰治在何城臣答定都平城佺期曰有如許
大衆亦何用城為又曰魏帝為欲乆都平城將復遷乎
臣答非所知也佺期聞朝廷不都山東貎有喜色曰晉
魏通和乃在往昔非唯今日羌寇狡猾頻侵河洛夙夜
憂危今此寡弱倉庫空竭與君便為一家義所無諱洛
城救援仰恃於魏若獲保全當必厚報如其為羌所乗
寧使魏取臣等欲分向揚州佺期曰蠻賊互起水行甚
難魏之車馬已據滑䑓於此而還從北道東下乃更便
直晉之法制有異於魏今都督襄陽委以外事有欲征
討輒便興發然後表聞令朝廷知之而已如其事勢不
舉亦不承䑓命太祖嘉其辭順乃厚賞其使許救洛陽
後遷謁者僕射報使姚興以累使稱㫖拜勝兵將軍頻
從車駕北伐濟謀功居多賞賜奴婢百口馬牛數百羊
二十餘口天賜五年卒
子多羅襲爵坐事除
李先字容仁中山盧奴人也本字犯高祖廟諱少好學
善占相之術師事清河張御御竒之仕苻堅尚書郎後
慕容永聞其名迎為謀主先勸永據長子城永遂稱制
以先為黄門郎秘書監垂滅永徙於中山皇始初先於
井陘歸順太祖問先曰卿何國人先曰臣本趙郡平棘
人太祖曰朕聞中山土廣民殷信爾以不先曰臣少官
長安仍事長子後乃還鄉觀望民士實自殷廣又問先
曰朕聞長子中有李先者卿其是乎先曰小臣是也太
祖曰卿識朕不先曰陛下聖徳膺符澤被八表龍顔挺
特臣安敢不識太祖又問曰卿祖父及身官悉歴何官
先對曰臣大父重晉平陽太守大將軍右司馬父樊石
虎樂安太守左中郎將臣符丕尚書右主客郎慕容永
秘書監髙宻侯太祖曰卿既宿士屢歴名官經學所通
何典為長先對曰臣才識愚闇少習經史年荒廢忘十
猶通六又問兵法風角卿悉通不先曰亦曾習讀不能
明解太祖曰慕容永時卿用兵不先曰臣時蒙顯任實
參兵事太祖後以先為丞相衞王府左長史從儀平鄴
到義䑓破慕容驎軍回定中山先每一進䇿所向剋平
車駕還代以先為尚書右中兵郎太祖謂先曰今蠕蠕
屢來犯塞朕欲討之卿以為何如先曰蠕蠕不識天命
竄伏荒朔屢來偷竊驚動邉民陛下神武威徳遐振舉
兵征之必將摧殄車駕於是北伐大破蠕蠕賞先奴婢
三口馬牛羊五十頭轉七兵郎遷博士定州大中正太
祖問先曰天下何書最善可以益人神智先對曰唯有
經書三皇五帝治化之典可以補王者神智又問曰天
下書籍凡有幾何朕欲集之如何可備對曰伏羲創制
帝王相承以至於今世傳國記天文秘緯不可計數陛
下誠欲集之嚴制天下諸州郡縣搜索備送主之所好
集亦不難太祖於是班制天下經籍稍集太祖之討姚
興於柴壁也問先曰興屯天渡平據柴壁相為表裏今
欲殄之計將安出先對曰臣問兵以正合戰以竒勝如
聞姚興欲屯兵天渡利其糧道及其未到之前遣竒兵
先邀天渡柴壁左右嚴設伏兵備其表裏以陛下神䇿
觀時而動興欲進不得退又乏糧夫高者為敵所棲深
者為敵所囚兵法所忌而興居之可不戰而取太祖從
其計興果敗歸太宗即位問左右舊臣之中為先帝所
親信者有誰時新息公王洛兒對曰有李先者最為先
帝所知太宗召先引見問曰卿有何功行而蒙先帝所
識先對曰臣愚細才行無聞適以忠直奉上更無異能
太宗曰卿試言舊事先對曰臣聞堯舜之教化民如子
三王任賢天下懐服今陛下躬秉勞謙六合歸徳士女
能言莫不慶抃俄而召先讀韓子連珠二十二篇太公
兵法十一事詔有司曰先所知者皆軍國大事自今常
宿於内賜先絹五十匹絲五十斤雜綵五十匹御馬一
匹拜安東將軍夀春侯賜隸戸二十二詔先與上黨王
長孫道生率師襲馮䟦乙連城克之悉虜其衆乃進討
和龍先言於道生曰宜宻使兵人人備青草一束各五
尺圍用填城壍攻其西南絶其外援勒兵急攻賊必可
擒道生不從遂掠民而還後出為武邑太守有治名世
祖即位徵為内都大官神䴥二年卒年九十五詔賜金
縷命服一襲贈定州刺史中山公諡曰文懿
子冏襲爵為京兆濟隂二郡太守卒
子鍾葵襲爵降為子
鍾葵弟鳯子鳯子弟虬子並中書博士
鳯子子預字元愷少為中書學生聰敏彊識渉獵經史
太和初歴秘書令齊郡王友出為征西大將軍長史帶
馮翊太守積數年府解罷郡遂居長安每羡古人餐玉
之法乃採訪藍田躬往攻掘得若環璧雜器形者大小
百餘稍得麤黑者亦篋盛以還而至家觀之皆光潤可
玩預乃椎七十枚為屑日服食之餘多惠人後預及聞
者更求於故處皆無所見馮翊公源懐等得其玉琢為
器佩皆鮮明可寶預服經年云有效驗而世事寢食不
禁節又加之好酒損志及疾篤謂妻子曰服玉屏居山
林排棄嗜欲或當大有神力而吾酒色不絶自致於死
非藥過也然吾尸體必當有異勿便速殯令後人知餐
服之妙時七月中旬長安毒熱預停尸四宿而體色不
變其妻常氏以玉珠二枚唅之口閉常謂之曰君自云
餐玉有神驗何故不受唅也言訖齒啟納珠因嘘屬其
口都無穢氣舉斂於棺堅直不傾委死時猶有遺玉屑
數斗槖盛納諸棺中初天興中先子宻問於先曰子孫
永為魏臣將復事他主也先告曰未也國家政化長逺
不可卒窮自皇始至齊受禪實百五十餘歲矣
賈彝字彦倫本武威姑臧人也六世祖敷魏幽州刺史
廣川都亭侯子孫因家焉父為苻堅鉅鹿太守坐訕謗
繫獄彝年十歲詣長安訟父獲申逺近歎之僉曰此子
英俊賈誼之後莫之與京弱冠為慕容垂驃騎大將軍
遼西王農記室參軍太祖先聞其名甞遣使者求彝於
垂垂彌増器敬更加寵秩遷驃騎長史帶昌黎太守垂
遣其太子寶來寇大敗於參合陂執彞及其從兄代郡
太守潤等太祖即位拜尚書左丞參預國政加給事中
於鄴置行䑓與尚書和跋鎮鄴招擕初附乆乃召還天
賜末彝請詣温湯療病為叛胡所拘執送於姚興積數
年遁歸又為屈丏所執與語悦之拜秘書監年六十一
卒世祖平赫連昌子秀迎其尸柩葬於代南
秀歴中書博士遷中書侍郎太子中庶子揚烈將軍賜
爵陽都男本州大中正恭宗崩以爵還第既而掌吏曹
事髙宗以秀東宫舊臣進爵陽都子加振威將軍時丞
相乙渾擅作威福多所殺害渾妻庶姓而求公主之號
屢言於秀秀黙然渾曰公事無所不從我請公主不應
何意秀慷慨大言對曰公主之稱王姬之號尊寵之極
非庶族所宜若假竊此號當必自咎秀寧死於今朝不
取笑於後日渾左右莫不失色為之震懼而秀神色自
若渾夫妻黙然含忿他日乃書太醫給事楊惠富臂作
老奴官慳字令以示秀渾每欲伺隙䧟之㑹渾伏誅遂
得免難秀執正守志皆此類也時秀與中書令渤海高
允俱以儒舊見重於時皆選擬方岳以詢訪見留各聽
長子出為郡守秀辭曰爰自愚㣲承乏累紀少而受恩
老無成效恐先草露無報殊私豈直無功之子超齊先
逹雖仰感聖慈而俯深驚懼乞收成命以安㣲臣遂固
讓不受自始及終歴奉五帝雖不至大官常掌機要而
亷清儉約不營資産年七十三遇疾給醫藥賜几杖時
朝廷舉動及大事不決每遣尚書髙平公李敷就第詔
決皇興三年卒贈本將軍冀州刺史武邑公諡曰簡
子儁字異隣襲爵拜秘書中散軍曹令出為顯武將軍
荆州刺史依例降爵為伯先是上洛置荆州後改為洛
州在重山中民不知學儁乃表置學官選聰悟者以教
之在州五載清靖寡事吏民亦安遷洛後儁朝京師賞
以素帛景明初卒贈本將軍光州刺史
子叔休襲爵除給事中卒
子興襲爵
興弟賓歴尚書郎以清素稱出為黎陽太守卒官
潤曾孫禎字叔願學渉經史居喪以孝聞太和中為中
書博士副中書侍郎高聰使於江左還以母老患輙過
家定省坐免官乆之徵為京兆王愉郎中令行洛陽令
轉治書侍御史國子博士加威逺將軍行魯陽太守清
素善撫接得百姓情稍遷司徒諮議參軍通直散騎常
侍加冠軍將軍正光中卒贈平北將軍齊州刺史
子子儒司空田曹參軍
禎兄子景儁亦以學識知名奉朝請遷京兆王愉府外
兵參軍愉起逆於冀州將授其官景儁不受愉殺之永
平中贈東清河太守諡曰貞
景儁弟景興清峻鯁正少為州主簿遂栖遲不仕後葛
榮䧟冀州為榮所虜稱疾不拜景興每捫膝而言曰吾
不負汝以不拜葛榮故也
薛提太原人也皇始中補太學生拜侍御史累遷散騎
常侍太子太保賜爵歴陽侯加晉兵將軍出為鎮東大
將軍冀州刺史進爵太原公所在有聲績徵為侍中治
都曹事世祖崩秘不發喪尚書左僕射蘭延侍中和匹
等議以為皇孫㓜冲宜立長君徵秦王翰置之秘室提
曰皇孫有世嫡之重民望所係春秋雖少令問聞於天
下成王孝昭所以隆周漢廢所宜立而更求君必不可
延等猶豫未决中常侍宗愛知其謀矯皇后令徵提等
入遂殺之
提弟浮子髙宗即位以提有謀立之誠詔襲兄爵太原
公有司奏降為侯皇興元年卒
提孫令保太和中襲爵歴陽侯
史臣曰宗隐操行貞白遺畧榮利王憲名祖之孫老見
優禮屈遵學藝知機垣乃局量受遇張蒲谷渾文武為
用人世仍顯公孫表初則一介見知終以輕薄致戾軌
始受授金之賞末䧟財利之徵鮮克有終固不虛也張
濟使於四方有延譽之美李先學術嘉謀荷遇三世賈
彝早播時學秀則不畏彊禦薛提正議忠謀見害姦閹
悲夫
　
　
　
　
　魏書卷三十三
　魏書卷三十三考證
列傳第二十一○(臣人龍/)按本書目録卷三十三不注
　闕字而舊本于本卷卷末有跋云此傳全寫髙氏小
　史疑收書亡而後人補之史臣論亦悉出北史諸論
　合而成文然頗詳備與本史它卷略同據此則本書
　所闕甚多更不止如目録所注二十九卷矣
公孫表傳鉅鹿太守祖季眞○季監本作李北史亦作
　季眞又本書祖瑩傳父季眞多識前言往行位中書
　侍郎卒於安逺將軍鉅鹿太守自應從季
李先傳勒兵急攻○勒監本訛作勤今改正
　
　
　
　
　
　魏書卷三十三考證
欽定四庫全書
　魏書卷三十四
　　齊　　　　魏　　　　收　　　　撰
　列傳第二十二
　　王洛兒　車路頭　盧魯元　陳建　萬安國
王洛兒京兆人也少善騎射太宗在東宫給事帳下侍
從遊獵夙夜無怠性謹愿未嘗有過太宗嘗獵于灅南
乘冰而濟冰䧟没馬洛兒投水奉太宗出岸水沒洛兒
殆將凍死太宗解衣以賜之自是恩寵日隆天賜末太
宗出居于外洛兒晨夜侍衛無湏臾違離恭勤發於至
誠元紹之逆太宗左右唯洛兒與車路頭而已晝居山
嶺夜還洛皃家洛兒隣人李道潛相奉給晨昬往復衆
庶頗知喜而相告紹聞收道斬之洛兒猶冐難往返京
都通問於大臣大臣遂出奉迎百姓奔赴太宗還宫社
稷穫全洛兒有功焉太宗即位拜散騎常侍詔曰士處
家必以孝敬為本在朝則以忠節為先不然何以立身
於當世揚名於後代也散騎常侍王洛兒車路頭等服
勤左右十有餘年忠謹恭肅久而彌至未嘗湏臾之頃
有廢替之心及在艱難人皆易志而洛兒等授命不移
貞操踰懇雖漢之樊灌魏之許典無以加焉勤而不賞
何以奨勸將來為臣之節其賜洛兒爵新息公加直意
將軍又追贈其父為列侯賜僮隷五十户永興五年卒
贈太尉建平王賜温眀祕器載以輼輬車使殿中衛士
為之導從太宗親臨哀慟者數四焉乃鴆其妻周氏與
洛兒合葬
子長成襲爵卒無子
弟徳成襲爵徙為建城公加鎮逺將軍官至散騎常侍
典作長安真君十一年卒
子定州襲爵降為建陽侯安逺將軍後定州弟升為侍
御中散有寵於顯祖以祖父洛兒著勲先朝詔復定州
爵為公髙祖初為長安鎮將卒子陵襲升爵承明初遷
監御長賜爵始新子加寧朔將軍員外散騎常侍卒
車路頭代人也少以忠厚選給東宫為太宗帳下帥善
自修立謹慎無過天賜末太宗出於外路頭隨侍竭力
及太宗即位拜為散騎常侍賜爵金鄉公加忠意將軍
後改為宣城公太宗性明察羣臣多以職事遇遣至有
杖罰故路頭優游不任事侍宿左右從容談笑而已路
頭性無害毎至評獄處理常獻寛恕之議以此見重於
朝太宗亦敬納之寵待隆厚賞賜無數當時功臣親幸
莫及泰常六年卒太宗親臨哀慟贈侍中左衛大將軍
太師宣城王諡曰忠貞喪禮一依安成王叔孫俊故事
陪葬金陵
子眷襲爵
盧魯元昌黎徒河人也曾祖副鳩仕慕容垂為尚書令
臨澤公祖父並至大官魯元敏而好學寛和有雅度太
宗時選為通直郎以忠謹給侍東宫恭勤盡節世祖親
愛之及即位以為中書侍郎拾遺左右寵待彌深而魯
元益加謹肅世祖逾親信之内外大臣莫不敬憚焉性
多容納善與人交好掩人之過揚人之美由是公卿咸
親附之魯元以工書有文才累遷中書監領秘書事賜
爵襄城公加散騎常侍右將軍贈其父為信都侯從征
赫連昌世祖親追擊之入其城門魯元隨世祖出入是
日微魯元㡬至危殆從征平凉以功拜征北大將軍加
侍中後遷太保錄尚書事世祖貴異之常從征伐出入
臥内每有平殄輒以功賞賜僮𨽻前後數百人布帛以
萬計世祖臨幸其第不出旬日欲其居近易於往來乃
賜甲第於宫門南衣食車馬皆乘輿之副真君三年冬
車駕幸隂山魯元以疾不從侍臣問疾送醫藥傳驛相
屬於路及薨世祖甚悼惜之還臨其喪哭之哀慟東西
二宫命太官日送奠晨昏哭臨訖則備奏鐘鼓伎樂輿
駕比𦵏三臨之喪禮依安成王故事而賵送有加贈襄
城王諡曰孝𦵏於崞山為建碑闕自魏興貴臣恩寵無
與為比子統襲爵
少子内給侍東宫恭宗深昵之常與臥起同衣食父子
有寵兩宫勢傾天下内性寛厚有父風而恭順不及正
平初宫臣伏誅世祖以魯元故唯殺内而厚撫其兄弟
統以父任侍東宫世祖以元舅陽平王杜超女南安長
公主所生妻之車駕親自臨送太官設供具賜賚以千
計髙宗即位典選部主客二曹興安二年卒贈襄城王
諡曰景無子
弟彌娥襲爵拜北鎮都將卒贈襄城王諡曰恭子興仁
襲爵
陳建代人也祖渾太祖末為右衛將軍父陽尚書建以
善騎射擢為三郎稍遷下大夫内行長世祖討山胡白
龍意甚輕之單將數十騎登山臨嶮每日如此白龍乃
伏壮士十餘處出於不意世祖墮馬㡬至不測建以身
捍賊大呼奮擊殺賊數人身被十餘創世祖壮之賜户
二十髙宗初賜爵阜城侯加冠軍將軍出為幽州刺史
假秦郡公髙宗以建貪暴懦弱遣使就州罰杖五十髙
祖初徴為尚書右僕射加侍中進爵趙郡公建與侍中
尚書晉陽侯元仙徳殿中尚書長樂王穆亮比部尚書
平原王陸叡密表曰皇天輔徳命集大魏臣等祖父翼
贊初興勤過蜀漢誓固山河享兹景福寵辱休戚與國
均焉臣以凡近識無逺逹階藉先寵遂荷今任彼已之
譏播於羣口仰感生成俯自䇿厲顧省駑鈍終於無益
然飲冰驚寐實懐慙負至於願天髙地厚何日忘之自
永嘉之末封豕橫噬馬叡南據奄有荆楚及桓劉跋扈
禍難相繼岱宗隔望秩之敬青徐限見徳之風獻文皇
帝髫齔龍飛道光率土干戚暫舞淮海從風車書既同
華裔將一昊天不弔奄背萬邦竊聞劉昱天亡權臣殺
害思正之民翹想罔極愚謂時不再來機宜易失毫分
之差致悔千里天與不取反受其咎所謂見而不作過
在介石者也宜簡雄將號令八方義陽王臣昶深悟存
亡逺同孫氏茍歴運響從則呉㑹可定脫事有難成則
振旅而返進可以揚義聲於四海退可以通徳信於遐
裔宜乘之㑹運鍾今日如合聖聼乞速施行脱忤天心
願存臣表徐觀後驗賞罰隨焉髙祖嘉之遷司徒征西
大將軍進爵魏郡王髙祖與文明太后頻幸建第賜建
妻宴於後庭太和九年薨
子念襲爵為中山守坐掠良人為御史中尉王顯所彈
遇赦免爵除
萬安國代人也祖真世為酋帥恒率部民從世祖征伐
以功除平西將軍敦煌公轉驃騎大將軍儀同三司父
振尚髙陽長公主拜駙馬都尉遷散騎常侍寧西將軍
長安鎮將賜爵馮翊公安國少明敏有姿貌以國甥復
尚河南公主拜駙馬都尉遷散騎常侍顯祖特親寵之
與同臥起為立第宅賞賜至巨萬超拜大司馬大將軍
封安城王安國先與神部長奚買奴不平承眀初矯詔
殺買奴於苑中髙祖聞之大怒遂賜安國死年二十三
子翼襲王爵太和十五年薨髙祖以其父受寵先朝特
贈并州刺史
子纂字輔興襲依例降為公世宗時起家司徒倉曹參
軍遷南秦平西府司馬䕶軍長史加右軍將軍正光二
年卒贈假節征虜將軍荆州刺史
子金剛襲武定末開府祭酒齊受禪爵例降有奚拔者
世為紇奚部帥其父根皇始初率衆歸魏太祖嘉之尚
昭成女生子㧞卒於尚書令拔尚華隂公主生子敬元
紹之逆也主有功超授敬大司馬大將軍封長樂王薨
子䕶襲爵拜外都大官太和中詔以䕶年邁既未致仕
令依舊養老之例卒子彦嗣根事迹遺落故略附云
史臣曰王洛兒車路頭盧魯元陳建咸以誠至發衷竭
節危難茍非志烈過人亦何能以若此宜其生受恩遇
殁盡哀榮至如安國貴寵異於數子哉
　
　
　
　
　魏書卷三十四
　魏書卷三十四考證
列傳第二十二○魏收書闕後人所補
陳建傳晉陽侯元仙徳○仙北史作􁛍
　
　
　
　
　
　
　
　
　
　
　
　
　魏書卷三十四考證
欽定四庫全書
　魏書巻三十五
　　齊　　　　魏　　　　　收　　　　撰
　列傳第二十三
　　崔浩
崔浩字伯淵清河人也白馬公𤣥伯之長子少好文學
博覽經史𤣥象隂陽百家之言無不闗綜研精義理時
人莫及弱冠為通直郎天興中給事祕書轉著作郎太
祖以其工書常置左右太祖季年威嚴頗峻宮省左右
多以㣲過得罪莫不逃隐避目下之變浩獨恭勤不怠
或終日不歸太祖知之輒命賜以御粥其砥直任時不
為窮通改節皆此類也太宗初拜博士祭酒賜爵武城
子常授太宗經書每至郊祠父子竝乘軒軺時人榮之
太宗好隂陽術數聞浩説易及洪範五行善之因命浩
筮吉凶參觀天文考定疑惑浩綜覈天人之際舉其綱
紀諸所處决多有應驗恒與軍國大謀甚為寵密是時
有兔在後宫驗問門官無從得入太宗怪之命浩推其
咎徴浩以為當有隣國貢嬪嬙者善應也明年姚興果
獻女神瑞二年秋榖不登太史令王亮蘇坦因華隂公
主等言讖書國家當治鄴應大樂五十年勸太宗遷都
浩興特進周澹言於太宗曰今國家遷都於鄴可救今
年之飢非長久之䇿也東州之人常謂國家居廣漠之
地民畜無算號稱牛毛之衆今留守舊都分家南徙恐
不滿諸州之地参居郡縣處榛林之間不便水土疾疫
死傷情見事露則百姓意沮四方聞之有輕侮之意屈
丐蠕蠕必提挈而來雲中平城則有危殆之慮阻隔恒
代千里之險雖欲救援赴之甚難如此則聲實俱損矣
今居北方假令山東有變輕騎南出燿威桑梓之中誰
知多少百姓見之望塵震服此是國家威制諸夏之長
䇿也至春草生乳酪將出兼有菜果足接來秋若得中
熟事則濟矣太宗深然之曰唯此二人與朕意同復使
中貴人問浩澹曰今既糊口無以至來秋來秋或復不
熟將如之何浩等對曰可簡窮下之戸諸州就榖若來
秋無年願更圖也但不可遷都太宗從之於是分民詣
山東三州食出倉榖以禀之來年遂大熟賜浩澹妾各
一人御衣一襲絹五十疋綿五十斤初姚興死之前嵗
也太史奏熒惑在匏𤓰星中一夜忽然亡失不知所在
或謂下入危亡之國將為童謠妖言而後行其災禍太
宗聞之大驚乃召諸碩儒十數人令與史官求其所詣
浩對曰案春秋左氏傳説神降于莘其至之日各以其
物祭也請以日辰推之庚午之夕辛未之朝天有隂雲
熒惑之亡當在此二日之内庚之與未皆主於秦辛為
西夷今姚興據咸陽是熒惑入秦矣諸人皆作色曰天
上失星人安能知其所詣而妄説無徴之言浩笑而不
應後八十餘日熒惑果出於東井留守盤旋秦中大旱
赤地昆明池水竭童謠訛言國内諠擾明年姚興死二
子交兵三年國滅於是諸人皆服曰非所及也泰常元
年司馬德宗將劉裕伐姚泓舟師自淮泗入清欲泝河
西上假道於國詔羣臣議之外朝公卿咸曰函谷闗號
曰天險一人荷戈萬夫不得進裕舟舩歩兵何能西入
脫我乘其後還路甚難若北上河岸其行為易揚言伐
姚意或難測假其水道宼不可縱宜先發軍斷河上流
勿令西過又議之内朝咸同外計太宗將從之浩曰此
非上䇿司馬休之之徒擾其荆州劉裕切齒來久今興
死子劣乘其危亡而伐之臣觀其意必欲入闗勁躁之
人不顧後患今若塞其西路裕必上岸北侵如此則姚
無事而我受敵今蠕蠕内宼民食又乏不可發軍發軍
赴南則北宼進擊若其救北則東州復危未若假之水
道縱裕西入然後興兵塞其東歸之路所謂卞莊刺虎
兩得之勢也使裕勝也必徳我假道之恵令姚氏勝也
亦不失救隣之名縱使裕得闗中縣逺難守彼不能守
終為我物今不勞兵馬坐觀成敗鬭兩虎而收長久之
利上䇿也夫為國之計擇利而為之豈顧婚姻酬一女
子之恵哉假令國家棄恒山以南裕必不能發吳越之
兵與官軍爭守河北也居然可知議者猶曰裕西入函
谷則進退路窮腹背受敵北上岸則姚軍必不出闗助
我揚聲西行意在北進其勢然也太宗遂從羣議遣長
孫嵩發兵拒之戰於畔城為裕將朱超石所敗師人多
傷太宗聞之恨不用浩計二年司馬徳宗齊郡太守王
懿來降上書陳計稱劉裕在洛勸國家以軍絶其後路
則裕軍可不戰而克書奏太宗善之㑹浩在前進講書
傳太宗問浩曰劉裕西伐前軍已至潼闗其事如何以
卿觀之事得濟不浩對曰昔姚興好養虚名而無實用
子泓又病衆叛親離裕乘其危兵精將勇以臣觀之克
之必矣太宗曰劉裕武能何如慕容垂浩曰裕勝太宗
曰試言其狀浩曰慕容垂承父祖世君之資生便尊貴
同類歸之若夜蛾之赴火少加倚仗便足立功劉裕挺
出寒㣲不階尺土之資不因一卒之用奮臂大呼而夷
滅桓元北擒慕容超南摧盧循等僭晉陵遲遂執國命
裕若平姚而還必簒其主其勢然也秦地戎夷混并虎
狼之國裕亦不能守之風俗不同人情難變欲行荆揚
之化於三秦之地譬無翼而欲飛無足而欲走不可得
也若留衆守之必資於宼孔子曰善人為邦百年可以
勝殘去殺今以秦之難制一二年間豈裕所能哉且可
治戎束甲息民備境以待其歸秦地亦當終為國有可
坐而守也太宗曰裕已入闗不能進退我遣精騎南襲
彭城夀春裕亦何能自立浩曰今西北二宼未殄陛下
不可親御六師兵衆雖盛而將無韓白長孫嵩有治國
之用無進取之能非劉裕敵也臣謂待之不晚太宗笑
曰卿量之已審矣浩曰臣嘗私論近世人物不敢不上
聞若王猛之治國苻堅之管仲也慕容元恭之輔少主
慕容暐之霍光也劉裕之平逆亂司馬徳宗之曹操也
太宗曰卿謂先帝如何浩曰小人管窺懸象何能見𤣥
穹之廣大雖然太祖用漠北醇樸之人南入中地變風
易俗化洽四海自與羲農齊烈臣豈能仰名太宗曰屈
丐何如浩曰屈丐家國夷滅一身孤寄為姚氏封殖不
思樹黨彊隣報讎雪耻乃結忿於蠕蠕背徳於姚興撅
豎小人無大經略正可殘暴終為人所滅耳太宗大悦
語至中夜賜浩御縹醪酒十觚水精戎鹽一兩曰朕味
卿言若此鹽酒故與卿同其㫖也三年彗星出天津入
太微經北斗絡紫㣲犯天棓八十餘日至漢而滅太宗
復召諸儒術士問之曰今天下未一四方岳峙災咎之
應將在何國朕甚畏之盡情以言勿有所隐咸共推浩
令對浩曰古人有言夫災異之生由人而起人無釁焉
妖不自作故人失於下則變見於上天事恒象百代不
易漢書載王莽簒位之前彗星出入正與今同國家主
尊臣卑上下有序民無異望唯僭晉卑削主弱臣彊累
世陵遲故桓元逼奪劉裕秉權彗孛者惡氣之所生是
為僭晉將滅劉裕簒之之應也諸人莫能易浩言太宗
深然之五年裕果廢其主司馬徳文而自立南鎮上裕
改元赦書時太宗幸東南潟滷池射鳥聞之驛召浩謂
之曰往年卿言彗星之占驗矣朕於今日始信天道初
浩父疾篤浩乃剪爪截髪夜在庭中仰禱斗極為父請
命求以身代叩頭流血嵗餘不息家人罕有知者及父
終居喪盡禮時人稱之襲爵白馬公朝廷禮儀優文策
詔軍國書記盡闗於浩浩能為雜説不長屬文而留心
於制度科律及經術之言作家祭法次序五宗蒸嘗之
禮豐儉之節義理可觀性不好老荘之書每讀不過數
十行輒棄之曰此矯誣之説不近人情必非老子所作
老聃習禮仲尼所師豈設敗法之書以亂先王之敎袁
生所謂家人筐篋中物不可揚於王庭也太宗恒有微
疾怪異屢見乃使中貴人密問於浩曰春秋星孛北斗
七國之君皆將有咎今兹日蝕於胃昴盡光趙代之分
野朕疾彌年療治無損恐一旦奄忽諸子竝少將如之
何其為我設圖後之計浩曰陛下春秋富盛聖業方融
徳以除災幸就平愈且天道懸逺或消或應昔宋景見
災修徳熒惑退舍願陛下遣諸憂虞恬神保和納御嘉
福無以闇昧之説致損聖思必不得已請陳瞽言自聖
化龍興不崇儲貳是以永興之始社稷㡬危今宜早建
東宫選公卿忠賢陛下素所委仗者使為師傅左右信
臣簡在聖心者以充賔友入總萬幾出統戎政監國撫
軍六柄在手若此則陛下可以優游無為頤神養夀進
御醫藥萬嵗之後國有成主民有所歸則奸宄息望旁
無覬覦此乃萬世之令典塞禍之大備也今長皇子燾
年漸一周明叡溫和衆情所繫時登儲副則天下幸甚
立子以長禮之大經若須竝待成人而擇倒錯天倫則
生履霜堅冰之禍自古以來載籍所記興衰存亡尠不
由此太宗納之於是使浩奉策告宗廟命世祖為國副
主居正殿臨朝司徒長孫嵩山陽公奚斤北新公安同
為左輔坐東廂西面浩與太尉穆觀散騎常侍丘堆為
右弼坐西廂東面百寮總已以聼焉太宗避居西宫時
隐而窺之聼其決斷大悦謂左右侍臣曰長孫嵩宿徳
舊臣歴事四世功存社稷奚斤辯㨗智謀名聞遐邇安
同曉解俗情明練於事穆觀達於政要識吾㫖趣崔浩
博聞彊識精於天人之㑹丘堆雖無大用然在公專謹
以此六人輔相吾與汝曹遊行四境伐叛柔服可得志
於天下矣羣臣時奏所疑太宗曰此非我所知當決之
汝曹國主也㑹聞劉裕死太宗欲取洛陽虎牢滑臺浩
曰陛下不以劉裕欻起納其使貢裕亦敬事陛下不幸
今死乘喪伐之雖得之不令春秋晉士匄帥師侵齊聞
齊侯卒乃還君子犬其不伐喪以為恩足以感孝子義
足以動諸侯今國家亦未能一舉而定江南宜遣人弔
祭存其孤弱恤其凶災布義風於天下令徳之事也若
此則化被荆揚南金象齒羽毛之珍可不求而自至裕
新死黨與未離兵臨其境必相率拒戰功不可必不如
緩之待其惡稔如其彊臣爭權變難必起然後命將揚
威可不勞士卒而收淮北之地太宗鋭意南伐詰浩曰
劉裕因姚興死而滅其國裕死我伐之何為不可浩固
執曰興死二子交爭裕乃伐之太宗大怒不從浩言遂
遣奚斤南伐議於監國之前曰先攻城也先略地也斤
曰請先攻城浩曰南人長於守城苻氏攻襄陽經年不
拔今以大國之力攻其小城若不時剋挫損軍勢敵得
徐嚴而來我怠彼鋭危道也不如分軍略地至淮為限
列置守宰收歛租榖滑臺虎牢反在軍北絶望南救必
沿河東走若或不然即是囿中之物公孫表請先圖其
城斤等濟河先攻滑臺經時不拔表請濟師太宗怒乃
親南廵拜浩相州刺史加左光禄大夫隨軍為謀主及
車駕之還也浩從太宗幸西河太原登憇髙陵之上下
臨河流傍覽川域慨然有感遂與同寮論五等郡縣之
是非考秦始皇漢武帝之違失好古識治時伏其言天
師宼謙之每與浩言聞其論古治亂之迹常自夜達旦
竦意歛容無有懈倦既而歎羙之曰斯言也惠皆可底
行亦當今之臯繇也但世人貴逺賤近不能深察之耳
因謂浩曰吾行道隐居不營世務忽受神中之訣當兼
修儒敎輔助太平真君繼千載之絶統而學不稽古臨
事闇昧卿為吾撰列王者治典并論其大要浩乃著書
二十餘篇上推太初下盡秦漢變弊之迹大㫖先以復
五等為本世祖即位左右忌浩正直共排毁之世祖雖
知其能不免羣議故出浩以公歸第及有疑議召而問
焉浩纖妍白晳如美婦人而性敏逹長於謀計常自比
張良謂已稽古過之既得歸第因欲修服食養性之術
而宼謙之有神中錄圖新經浩因師之始光中進爵東
郡公拜太常卿時議討赫連昌羣臣皆以為難唯浩曰
往年以來熒惑再守羽林皆成鈎已其占秦亡又今年
五星併出東方利以西伐天應人和時㑹竝集不可失
也世祖乃使奚斤等擊蒲坂而親率輕騎襲其都城大
獲而還及世祖復討昌次其城下收衆偽退昌鼓譟而
前舒陣為兩翼㑹有風雨從東南來揚沙昬㝠宦者趙
倪進曰今風雨從賊後來我向彼背天不助人又將士
飢渴願陛下攝騎避之更待後日浩叱之曰是何言歟
千里制勝一日之中豈得變易賊前行不止後已離絶
宜分軍隐出掩擊不意風道在人豈有常也世祖曰善
分騎奮擊昌軍大潰初太祖詔尚書郎鄧淵著國記十
餘卷編年次事體例未成逮于太宗廢而不述神䴥二
年詔集諸文人撰錄國書浩及弟覽髙讜鄧頴晁繼范
亨黄輔等共參著作叙成國書三十卷是年議擊蠕蠕
朝臣内外盡不欲行保太后固止世祖世祖皆不聼唯
浩贊成策略尚書令劉潔左僕射安原等乃使黄門侍
郎仇齊推赫連昌太史張淵徐辯説世祖曰今年己巳
三隂之嵗嵗星襲月大白在西方不可舉兵北伐必敗
雖尅不利於上又羣臣共贊和淵等云淵少時嘗諫苻
堅不可南征堅不從而敗今天時人事都不和協何可
舉動世祖意不決乃召浩令與淵等辯之浩難淵曰陽
者徳也隂者刑也故日蝕修徳月蝕修刑夫王者之用
刑大則陳諸原野小則肆之市朝戰伐者用刑之大者
也以此言之三隂用兵盖得其類修刑之義也嵗星襲
月年饑民流應在他國逺期十二年太白行蒼龍宿於
天文為東不妨北伐淵等俗生志意淺近牽於小數不
達大體難與逺圖臣觀天文比年以來月行掩昴至今
猶然其占三年天子大破旄頭之國蠕蠕髙車旄頭之
衆也夫聖明御時能行非常之事古人語曰非常之原
黎民懼焉及其成功天下晏然願陛下勿疑也淵等慙
而言曰蠕蠕荒外無用之物得其地不可耕而食得其
民不可臣而使輕疾無常難得而制有何汲汲而苦勞
士馬也浩曰淵言天時是其所職若論形勢非彼所知
斯乃漢世舊説常談施之於今不合事宜也何以言之
夫蠕蠕者舊是國家北邊叛隷今誅其元惡收其善民
令復舊役非無用也漠北髙凉不生蚊蚋水草美善夏
則北遷田牧其地非不可耕而食也蠕蠕子弟來降貴
者尚公主賤者將軍大夫居滿朝列又髙車號為名騎
非不可臣而畜也夫以南人追之則患其輕疾於國兵
則不然何者彼能逺走我亦能逺逐與之進退非難制
也且蠕蠕往數入國民吏震驚今夏不乘虚掩進破滅
其國至秋復來不得安臥自太宗之世迄於今日無嵗
不警豈不汲汲乎哉世人皆謂淵辯通解數術明决成
敗臣請試之問其西國未滅之前有何亡徴知而不言
是其不忠若實不知是其無術時赫連昌在座淵等自
以無先言慙赧而不能對世祖大悦謂公卿曰吾意决
矣亡國之臣不可與謀信矣哉而保太后猶難之復令
羣臣於保太后前評議世祖謂浩曰此等意猶不伏卿
善曉之令悟既罷朝或有尤浩者曰今呉賊南宼而舍
之北伐行師千里其誰不知若蠕蠕逺遁前無所獲後
有南賊之患危之道也浩曰不然今年不摧蠕蠕則無
以禦南賊自國家并西國以來南人恐懼揚聲動衆以
衛淮北彼北我南彼勞我息其勢然矣比破蠕蠕往還
之間故不見其至也何以言之劉裕得闗中留其愛子
精兵數萬良將勁卒猶不能固守舉軍盡没號哭之聲
至今未已如何正當國家休明之世士馬彊盛之時而
欲以駒犢齒虎口也設令國家與之河南彼必不能守
之自量不能守是以必不來若或有衆備邊之軍耳夫
見瓶水之凍知天下之寒嘗肉一臠識鑊中之味物有
其類可推而得也且蠕蠕恃其絶逺謂國家力不能至
自寛來久故夏則散衆放畜秋肥乃聚背寒向溫南來
宼抄今出其慮表攻其不備大軍卒至必驚駭星分望
塵奔走牡馬䕶羣牝馬戀駒驅馳難制不得水草未過
數日則聚而困敝可一舉而滅蹔勞永逸長久之利時
不可失也唯患上無此意今聖慮已決發曠世之謀如
何止之陋矣哉公卿也諸軍遂行天師謂浩曰是行也
如之何果可克乎浩對曰天時形勢必克無疑但恐諸
將瑣瑣前後顧慮不能乘勝深入使不全舉耳及軍入
其境蠕蠕先不設備民畜布野驚怖四奔莫相收攝於
是分軍搜討東西五千里南北三千里凡所俘虜及獲
畜産車廬彌漫山澤盖數百萬髙車殺蠕蠕種類歸降
者三十餘萬落虜遂散亂矣世祖沿弱水西行至涿邪
山諸大將果疑深入有伏兵勸世祖停止不追天師以
浩曩日之言固勸世祖窮討不聼後有降人言蠕蠕大
檀先被疾不知所為乃焚燒穹廬科車自載將數百人
入山南走民畜窘聚方六十里中無人領統相去百八
十里追軍不至乃徐徐四遁唯此得免後聞凉州賈胡
言若復前行二日則盡滅之矣世祖深恨之大軍既還
南賊竟不能動如浩所量浩明識天文好觀星變常置
金銀銅鋌於酢器中令青夜有所見即以鋌畫紙作字
以記其異世祖毎幸浩第多問以異事或倉卒不及束
帶奉進蔬食不暇精美世祖為舉匕箸或立嘗而旋其
見寵愛如此於是引浩出入臥内加侍中特進撫軍大
將軍左光禄大夫賞謀謨之功世祖從容謂浩曰卿才
智淵博事朕祖考忠著三世朕故延卿自近其思盡規
諫匡予弼予勿有隐懷朕雖當時遷怒若或不用久久
可不深思卿言也因令歌工歴頌羣臣事在長孫道生
傳又召新降髙車渠帥數百人賜酒食於前世祖指浩
以示之曰汝曹視此人尫纖懦弱手不能彎弓持矛其
胷中所懐乃踰於甲兵朕始時雖有征討之意而慮不
自決前後克㨗皆此人導吾令至此也乃勅諸尚書曰
凡軍國大計卿等所不能决皆先諮浩然後施行俄而
南藩諸將表劉義隆大嚴欲犯河南請兵三萬先其未
發逆擊之因誅河北流民在界上者絶其鄉導足以挫
其鋭氣使不敢深入詔公卿議之咸言宜許浩曰此不
可從也往年國家大破蠕蠕馬力有餘南賊震懼常恐
輕兵奄至臥不安席故先聲動衆以備不虞非敢先發
又南土下濕夏月蒸暑水潦方多草木深邃疾疫必起
非行師之時且彼先嚴有備必堅城固守屯軍攻之則
糧食不給分兵肆討則無以應敵未見其利就使能來
待其勞倦秋凉馬肥因敵取食徐往擊之萬全之計勝
必可克在朝羣臣及西北守將從陛下征討西滅赫連
北破蠕蠕多獲羙女珍寳馬畜成羣南鎮諸將聞而生
羡亦欲南抄以取資財是以披毛求瑕妄張賊勢冀得
肆心既不獲聼故數稱賊動以恐朝廷背公存私為國
生事非忠臣也世祖從浩議南鎮諸將復表賊至而自
陳兵少簡幽州以南戍兵佐守就漳水造舩嚴以為備
公卿議者僉然欲遣騎五千并假署司馬楚之魯軌韓
延之等令誘引邊民浩曰非上策也彼聞幽州已南精
兵悉發大造舟舩輕騎在後欲存立司馬誅除劉族必
舉國駭擾懼於滅亡當悉發精鋭來備北境後審知官
軍有聲無實恃其先聚必喜而前行徑來至河肆其侵
暴則我守將無以禦之若彼有見機之人善設權譎乘
間深入虞我國虚生變不難非制敵之良計今公卿欲
以威力攘賊乃所以招令速至也夫張虚聲而召實害
此之謂矣不可不思後悔無及我使在彼期四月前還
可待使至審而後發猶未晚也且楚之之徒是彼所忌
將奪其國彼安得端坐視之故楚之徃則彼來止則彼
息其勢然也且楚之等瑣才能招合輕薄無賴而不能
成就大功為國生事使兵連禍結必此之羣矣臣嘗聞
魯軌説姚興求入荆州至則散敗乃不免蠻賊掠賣為
奴使禍及姚泓已然之效浩復陳天時不利於彼曰今
兹害氣在揚州不宜先舉兵一也午嵗自刑先發者傷
二也日蝕滅光晝昬星見飛鳥墮落宿值斗牛憂在危
亡三也熒惑伏匿於翼軫戒亂及喪四也太白未出進
兵者敗五也夫興國之君先修人事次盡地利後觀天
時故萬舉而萬全國安而身盛今義隆新國是人事未
周也災變屢見是天時不協也舟行水涸是地利不盡
也三事無一成自守猶或不安何得先發而攻人哉彼
必聼我虚聲而嚴我亦承彼嚴而動兩推其咎皆自以
為應敵兵法當分災迎受害氣未可舉動也世祖不能
違衆乃從公卿議浩復固爭不從遂遣陽平王杜超鎮
鄴琅邪王司馬楚之等屯潁川於是賊來遂疾到彦之
自清水入河泝流西行分兵列守南岸西至潼闗世祖
聞赫連定與劉義隆懸分河北乃治兵欲先討赫連羣
臣曰義隆猶在河中舍之西行前宼未可必剋而義隆
乘虚則失東州矣世祖疑焉問計於浩浩曰義隆與赫
連定同惡相招連結馮跋牽引蠕蠕規肆逆心虚相唱
和義隆望定進定待義隆前皆莫敢先入以臣觀之有
似連雞不得俱飛無能為害也臣始謂義隆軍來當屯
住河中兩道北上東道向冀州西道衝鄴如此則陛下
當自致討不得徐行今則不然東西列兵徑二千里一
處不過數千形分勢弱以此觀之儜兒情見止望固河
自守免死為幸無北度意也赫連定殘根易摧擬之必
仆尅定之後東出潼闗席卷而前則威震南極江淮以
北無立草矣聖策獨發非愚近所及願陛下西行勿疑
平凉既平其日宴㑹世祖執浩手以示䝉遜使曰所云
崔公此是也才略之美當今無比朕行止必問成敗決
焉若合符契初無失矣後冠軍將軍安頡軍還獻南俘
因説南賊之言云義隆勅其諸將若北國兵動先其未
至徑前入河若其不動住彭城勿進如浩所量世祖謂
公卿曰卿輩前謂我用浩計為謬驚怖固諫常勝之家
始皆自謂踰人逺矣至於歸終乃不能及遷浩司徒時
方士祁纖奏立四王以日東西南北為名欲以致禎吉
除災異詔浩與學士議之浩對曰先王建國以作蕃屏
不應假名以為其福夫日月運轉周歴四方京都所居
在於其内四王之稱實奄邦畿名之則逆不可承用先
是纖奏改代為萬年浩曰昔太祖道武皇帝應天受命
開拓洪業諸所制置無不循古以始封代土後稱為魏
故代魏兼用猶彼殷商國家積徳著在圖史當享萬億
不宜假名以為益也纖之所聞皆非正義世祖從之是
時河西王沮渠牧犍内有貳意世祖將討焉先問於浩
浩對曰牧犍惡心已露不可不誅官軍往年北伐雖不
尅獲實無所損于時行者内外軍馬三十萬匹計在道
死傷不滿八千嵗常羸死恒不減萬乃不少於此而逺
方承虚便謂大損不能復振今出其不意不圖大軍卒
至必驚駭騷擾不知所出擒之必矣且牧犍劣弱諸弟
驕恣爭權從横民心離解加比年以來天災地變都在
秦涼成滅之國也世祖曰善吾意亦以為然命公卿議
之𢎞農王奚斤等三十餘人皆曰牧犍西垂下國雖心
不純臣然繼父職貢朝廷接以蕃禮又王姬釐降罪未
甚彰謂且羈縻而已今士馬勞止宜可小息又其地鹵
斥略無水草大軍既到不得久停彼聞軍來必完聚城
守攻則難拔野無所掠於是尚書古弼李順之徒皆曰
自溫圉河以西至於姑臧城南天梯山上冬有積雪深
一丈餘至春夏消液下流成川引以溉灌彼聞軍至決
此渠口水不通流則致渴乏去城百里之内赤地無草
又不任久停軍馬斤等議是也世祖乃命浩以其前言
與斤共相難抑諸人不復餘言唯曰彼無水草浩曰漢
書地理志稱凉州之畜為天下饒若無水草何以畜牧
又漢人為居終不於無水草之地築城郭立郡縣也又
雪之消液纔不歛塵何得通渠引漕溉灌數百萬頃乎
此言大詆誣於人矣李順等復曰耳聞不如目見吾曹
目見何可共辨浩曰汝曹受人金錢欲為之辭謂我目
不見便可欺也世祖隐聼聞之乃出親見斤等辭㫖嚴
厲形於神色羣臣乃不敢復言唯唯而已於是遂討凉
州而平之多饒水草如浩所言乃詔浩曰昔皇祚之興
世隆北土積德累仁多歴年載澤流蒼生義聞四海我
太祖道武皇帝協順天人以征不服應期撥亂奄有區
夏太宗承統光隆前緒釐正刑典大業維新然荒域之
外猶未賔服此祖宗之遺志而貽功於後也朕以𦕈身
獲奉宗廟戰戰兢兢如臨淵海懼不能負荷至重繼名
丕烈故即位之初不遑寧處揚威朔裔掃定赫連逮於
神䴥始命史職注集前功以成一代之典自爾已來戎
旗仍舉秦隴克定徐兖無塵平逋宼於龍川討孽豎於
凉域豈朕一人獲濟於此賴宗廟之靈羣公卿士宣力
之效也而史闕其職篇籍不著每懼斯事之墜焉公徳
冠朝列言為世範小大之任望君存之命公留臺綜理
史務述成此書務從實錄浩於是監秘書事以中書侍
郎髙允散騎侍郎張偉參著作續成前紀至於損益襃
貶折衷潤色浩所總焉及恭宗始總百揆浩復與宜都
王穆夀輔政事時又將討蠕蠕劉潔復致異議世祖逾
欲討之乃召問浩浩對曰往擊蠕蠕師不多日潔等各
欲回還後獲其生口云軍還之時去賊三十里是潔等
之計過矣夫北土多積雪至冬時常避寒南徙若因其
時濳軍而出必與之遇則可擒獲世祖以為然乃分軍
為四道詔諸將俱㑹鹿渾海期日有定而潔恨計不用
沮誤諸將無功而還事在潔傳世祖西廵詔浩與尚書
順陽公蘭延都督行臺中外諸軍事世祖至東雍親臨
汾曲觀叛賊薛永宗壘進軍圍之永宗出兵欲戰世祖
問浩曰今日可擊不浩曰永宗未知陛下自來人心安
閑北風迅疾宜急擊之湏臾必碎若待明日恐其見官
軍盛大必夜遁走世祖從之永宗潰滅車駕濟河前驅
告賊在渭北世祖至洛水橋賊已夜遁詔問浩曰盖呉
在長安北九十里渭北地空榖草不備欲渡渭南西行
何如浩對曰盖吳營去此六十里賊魁所在擊虵之法
當湏破頭頭破則尾豈能復動宜乘勢先擊吳今軍往
一日便到平吳之後回向長安亦一日而至一日之内
未便損傷愚謂宜從北道若從南道則盖吳徐入北山
卒未可平世祖不從乃渡渭南吳聞世祖至盡散入北
山果如浩言軍無所克世祖悔之後以浩輔東宫之勤
賜繒絮布帛各千叚著作令史太原閔湛趙郡郄標素
諂事浩乃請立石銘刋載國書并勒所注五經浩贊成
之㳟宗善焉遂營於天郊東三里方百三十歩用功三
百萬乃訖世祖蒐于河西詔浩詣行在所議軍事浩表
曰昔漢武帝患匈奴彊盛故開凉州五郡通西域勸農
積榖為滅賊之資東西迭擊故漢未疲而匈奴已敝後
遂入朝昔平凉州臣愚以為北賊未平征役不息可不
徙其民案前世故事計之長者若遷民人則土地空虚
雖有鎮戍適可禦邊而已至於大舉軍資必乏陛下以
此事闊逺竟不施用如臣愚意猶如前議募徙豪彊大
家充實凉土軍舉之日東西齊勢此計之得者浩又上
五寅元厯表曰太宗即位元年勅臣解急就章孝經論
語詩尚書春秋禮記周易三年成訖復詔臣學天文星
厯易式九宫無不盡看至今三十九年晝夜無廢臣禀
性弱劣力不及健婦人更無餘能是以專心思書忘寢
與食至乃夢共鬼爭義遂得周公孔子之要術始知古
人有虚有實妄語者多真正者少自秦始皇燒書之後
經典絶滅漢髙祖以來世人妄造厯術者有十餘家皆
不得天道之正大誤四千小誤甚多不可言盡臣愍其
如此今遭陛下太平之世除偽從真宜改誤厯以從天
道是以臣前奏造厯今始成訖謹以奏呈唯恩省察以
臣厯術宣示中書博士然後施用非但時人天地鬼神
知臣得正可以益國家萬世之名過於三皇五帝矣事
在律厯志真君十一年六月誅浩清河崔氏無逺近范
陽盧氏太原郭氏河東栁氏皆浩之姻親盡夷其族初
郄標等立石銘刋國記浩盡述國事備而不典而石銘
顯在衢路往來行者咸以為言事遂聞發有司按驗浩
取祕書郎吏及長厯生數百人意狀浩伏受賕其祕書
郎吏已下盡死浩始弱冠大原郭逸以女妻之浩晚成
不曜華采故時人未知逸妻王氏劉義隆鎮北將軍王
仲徳姉也每竒浩才能自以為得壻俄而女亡王深以
傷恨復以少女繼婚逸及親屬以為不可王固執與之
逸不能違遂重結好浩非毁佛法而妻郭氏敬好釋典
時時讀誦浩怒取而焚之捐灰於厠中及浩幽執置之
檻内送於城南使衛士數十人溲其上呼聲嗷嗷聞于
行路自宰司之被戮辱未有如浩者世皆以為報應之
驗也初浩構害李順基萌已成夜夢秉火爇順寢室火
作而順死浩與室家羣立而觀之俄而順弟息號哭而
出曰此輩吾賊也以戈擊之悉投於河寤而惡之以告
館客馮景仁景仁曰此真不善也非復虚事夫以火爇
人暴之極也階亂兆禍復已招也商書曰惡之易也如
火之燎於原不可向邇其猶可撲滅乎且兆始惡者有
終殃積不善者無餘慶厲階成矣公其圖之浩曰吾方
思之而不能悛至是而族浩既工書人多託寫急就章
從少至老初無憚勞所書盖以百數必稱馮代彊以示
不敢犯國其謹也如此浩書禮勢及其先人而妙巧不
如也世寳其迹多裁割綴連以為模楷浩母盧氏諶孫
女也浩著食經敘曰余自少及長耳目聞見諸母諸姑
所修婦功無不藴習酒食朝夕養舅姑四時祭祀雖有
功力不任僮使常手自親焉昔遭喪亂饑饉仍臻饘蔬
餬口不能具其物用十餘年間不復備設先妣慮久廢
忘後生無知見而少不習業書乃占授為九篇文辭約
舉婉而成章聰辨彊記皆此類也親没之後值國龍興
之㑹平暴除亂拓定四方余備位台鉉與參大謀賞獲
豐厚牛羊盖澤貲累巨萬衣則重錦食則梁肉逺惟平
生思季路負米之時不可復得故序遺文垂示來世始
浩與冀州刺史頤滎陽太守模等年皆相次浩為長次
模次頤三人别祖而模頤為親浩恃其家世魏晉公卿
常侮模頤模謂人曰桃簡正可欺我何合輕我家周兒
也浩小名桃簡頤小名周兒世祖頗聞之故誅浩時二
家獲免浩既不信佛道模深所歸向每雖糞土之中禮
拜形像浩大笑之云持此頭顱不淨處跪是胡神也
史臣曰崔浩才蓺通搏究覽天人政事籌䇿時莫之二
此其所以自比於子房也屬太宗為政之秋值世祖經
營之日言聼計從寧廓區夏遇既隆也勤亦茂哉謀雖
盖世威未震主末途邂逅遂不自全豈鳥盡弓蔵民惡
其上將器盈必槩隂害貽禍何斯人而遭斯酷悲夫
　
　
　
　
　
　
　
　
　
　魏書卷三十五
　魏書卷三十五考證
崔浩傳必稱馮代彊○(臣人龍/)按急就篇有馮漢彊魏
　起漠北以漢彊為諱故改云代强魏初國號曰代故
　也顔師古曰急就篇序曰避諱改易漸就蕪舛正指
　此酈道元水經注廣漢並作廣魏即其例也
　
　
　
　
　
　
　
　
　
　
　魏書卷三十五考證
欽定四庫全書
　魏書卷三十六
　　齊　　　　魏　　　　收　　　　　撰
　列傳第二十四
　　李順
李順字德正趙郡平棘人也父系慕容垂散騎侍郎東
武城令治有能名太祖定中原以系為平棘令年老卒
於家贈寧朔將軍趙郡太守平棘男順博渉經史有才
䇿知名於世神瑞中中書博士轉中書侍郎始光初從
征蠕蠕以籌略之功拜後軍將軍仍賜爵平棘子加奮
威將軍世祖將討赫連昌謂崔浩曰朕前北征李順獻
䇿數事實合經略大謀今欲使揔攝前驅之事卿以為
何如浩對曰順智足周務實如聖㫖但臣與之婚姻深
知其行然性果於去就不可專委世祖乃止初浩弟娶
順妹又以弟子娶順女雖二門婚媾而浩頗輕順順又
弗之伏也由是濳相猜忌故浩毁之至統萬大破昌軍
順謀功居右轉拜左軍將軍後征統萬遷前將軍授之
以兵昌出逆戰順督勒士衆破其左軍及克統萬世祖
賜諸將珍寳雜物順固辭唯取書數千卷世祖善之至
京論功以順為給事黄門侍郎賜奴婢十五戸帛千匹
又從擊赫連定於平涼三秦平遷散騎常侍進爵為侯
加征虜將軍遷四部尚書甚見寵待沮渠䝉遜以河西
内附世祖欲精簡行人崔浩曰䝉遜稱蕃欵著河右若
俾遐域流通殊荒畢至宜令清徳重臣奉詔襃慰尚書
李順即其人也世祖曰順納言大臣固不宜先為此使
若䝉遜身執玉帛而朝於朕復何以加之浩曰邢貞使
呉亦魏之太常茍事是宜無嫌於重爾日之行豈呉王
入覲也世祖從之以順為太常䇿拜䝉遜為太傅凉王
使還拜使持節都督秦雍梁益四州諸軍事寧西將軍
開府長安鎮都大將進爵髙平公未㡬復徴為四部尚
書加散騎常侍延和初復使凉州䝉遜遣中兵校郎楊
定歸白順曰年衰多疹舊患發動腰脚不隨不堪拜伏
比三五日消息小差當相見順曰王之年老朝廷所知
以王祗執臣禮别有詔㫖豈得自安不見上使也䝉遜
翌日延順入至庭中而䝉遜箕坐隐几無動起之状順
正色大言曰不謂此叟無禮乃至於是今則覆亡之不
恤而敢陵侮天地魂神逝矣何用見之將握節而出䝉
遜使定歸追順於庭曰太常既雅恕衰疾傳云朝廷有
不拜之詔是以敢自安耳若太常曰爾拜爾跽而不祗
命斯乃小臣之罪矣順益怒曰齊桓公九合諸侯一匡
天下周王賜胙命曰伯舅無下拜而桓公奉遵臣節降
而拜受今君雖功髙勲厚未若小白之勤朝廷雖相崇
重未有不拜之詔如便偃蹇自大此乃速禍之道非圖
久安之計若朝廷震怒遂相吞滅悔何及哉䝉遜曰太
常規之以古烈懼之以天威敢不翹悚敬聼休命遂拜
伏盡禮禮畢䝉遜曰夫恃徳者昌恃力者亡朝廷頃來
征伐屢克境宇已博但當循理此民亦足興治然專務
討擊恐不可常勝順曰昔太祖廓定洪基造有區夏太
宗承統王業惟新自聖上臨御志寧四海是以戎車屢
駕親冒風霜滅赫連於三秦走蠕蠕於漠北闢土開邊
𨽻首不紀僵屍截馘所在成觀除蕩暴虐存恤黎庶威
震八荒聲被九域自古以來用兵之美未有今日之盛
是以遐方荒俗之氓莫不翹足抗手歛衽屈膝天兵四
臨昭徳罰罪何云恃力夫聖王之用兵也征南蠻則北
狄怨討西戎則東夷恨天子安得已哉䝉遜曰誠如來
言則凉土之民亦願魏帝逺至何為復遽驛告警不舍
晝夜意君之所言殆為虚事順曰苗民叛帝舜而親暴
君有扈違后啓而從逆主咸懾逼於近地牽制於凶威
自古而然豈獨凉民也順既使還世祖問與䝉遜復往
之辭及䝉遜政教得失順曰䝉遜專威河右三十許年
經渉艱難粗識機變又綏集荒􁐌逺人頗亦畏服雖不
能貽厥孫謀猶足以終其一世前嵗表許十月送曇無
懺及臣往迎便乖本意不忠不信於是而甚禮者身之
輿敬者行之本未有無禮不敬而能久享福祿以臣觀
之不復周矣世祖曰若如卿言則効在無逺其子必復
襲世襲世之後早晚當滅順對曰臣略見其子竝非才
俊能保一隅如聞敦煌太守牧犍器性粗立若繼䝉遜
者必此人也然比之於父僉云不逮殆天所用資聖明
也世祖曰朕今方事于東未暇營西如卿所言三五年
間不足為晚且停前計以為後圖既而䝉遜死問至世
祖謂順曰卿言䝉遜死今則驗矣又言牧犍立何其妙
哉朕尅凉州亦當不逺於是賜絹千匹廐馬一乘進號
安西將軍寵待彌厚政之巨細無所不參崔浩惡之順
凡使涼州十有二返世祖稱其能而䝉遜數與順遊宴
頗有悖慢之言恐順東還泄之朝廷尋以金寳納順懐
中故䝉遜罪釁得不聞徹浩知之密言於世祖世祖未
之信太延三年順復使涼州及還世祖曰昔與卿密圖
期之無逺但以頃年東伐未遑西顧荏苒之間遂及于
此今和龍既平三方無事比繕甲治兵指營河右掃蕩
萬里今其時也卿往復積嵗洞鑒廢興若朕此年行師
當尅以不順對曰臣疇日所啟私謂如然但民勞既久
未獲寧息不可頻動以増勞悴願待他年世祖從之五
年議征涼州順議以涼州之水草不宜逺征與崔浩庭
諍浩固執以為宜征世祖從浩議及至姑臧甚豐水草
世祖與恭宗書以言其事頗銜順後謂浩曰卿昔所言
今果驗矣浩曰臣之所言虚實皆如此類初䝉遜有西
域沙門曇無懺㣲有方術世祖詔順令䝉遜送之京邑
順受䝉遜金聼其殺之世祖克涼州復聞而嫌順涼土
既平詔順差次羣臣賜以爵位順頗受納品第不平涼
州人徐桀發其事浩又毁之云順昔受牧犍父子重賂
毎言涼州無水草不可行師及陛下至姑臧水草豐足
其詐如此㡬誤國事不忠若是反言臣讒之於陛下世
祖大怒真君三年遂刑順於城西順死後數年其從父
弟孝伯為世祖知重居中用事及浩之誅世祖怒甚謂
孝伯曰卿從兄往雖誤國朕意亦未便至此由浩譖毁
朕忿遂盛殺卿從兄者浩也皇興初順子敷等貴寵顯
祖追贈順侍中鎮西大將軍太尉公髙平王諡曰宣王
妻邢氏曰孝妃順四子
長子敷字景文真君二年選入中書教學以忠謹給侍
東宫又為中散與李訢盧遐度世等竝以聰敏内參機
密出入詔命敷性謙恭加有文學髙宗寵遇之遷秘書
下大夫典掌要切加前軍將軍賜爵平棘子後兼錄南
部遷散騎常侍南部尚書中書監領内外祕書襲爵髙
平公朝政大議事無不闗及劉彧徐州刺史薛安都司
州刺史常珍奇以彭城懸瓠降附于時朝議謂彼誠偽
未可信保敷乃固執必然曰劉氏喪亂釁起蕭墻骨肉
内離藩屏外叛今以皇朝之靈兵馬之力兼并之㑹宜
在於今况安都珍奇識機歸命奉誠萬里小民元元企
仰皇化今之事機安可復失於是衆議乃同遣師接援
淮海寧輯敷有力焉敷既見待二世兄弟親戚在朝者
十有餘人弟奕又有寵於文明太后李訢列其惡罪二
十餘條顯祖大怒皇興四年冬誅敷兄弟削順位號為
庶人敷從弟顯德妹夫廣平宋叔珍等皆坐闗亂公私
同時伏法敷兄弟敦崇孝義家門有禮至於居喪法度
吉凶書記皆合典則為北州所稱美既至斯禍時人歎
惜之
敷長子伯和次仲良與父俱死伯和走竄嵗餘為人執
送殺之伯和有庶子孝祖年小蔵免後敷妻崔氏得出
宫養之至平涼太守
敷弟式字景則學業知名歴散騎常侍平東將軍西兖
州刺史濮陽侯式自以家據權要心慮危禍常敕津吏
臺有使者必先啟告然後渡之既而使人平曉卒至津
吏欲先告式使者給云我湏南還不停此州不煩令刺
史知也津人信之與使俱渡使者既濟突入執式赴都
與兄俱死
式子憲字仲軌清粹善風儀好學有器度太和初襲爵
又降為伯拜祕書中散雅為髙祖所賞稍遷散騎侍郎
接對蕭衍使蕭琛范雲以母老乞歸養拜趙郡太守趙
脩與其州里脩歸葬父母也牧守以下畏之累跡推憲
不為之屈時人髙之轉授驍騎將軍尚書左丞長兼吏
部郎中遷長兼司徒左長史定州大中正尋遷河南尹
參議新令於尚書上省永平三年出為左將軍兖州刺
史四年坐事除名後以黨附髙肇為御史所劾事具髙
聰傳正光二年二月肅宗講於國子堂召憲預聼又以
子騫為國子生四年拜光祿大夫復本爵濮陽伯五年
除持節安西將軍行雍州刺史尋除七兵尚書加撫軍
將軍孝昌初元法僧據徐州反叛詔憲為使持節假鎮
東將軍徐州都督與安豐王延眀臨淮王彧等討之㑹
蕭衍遣其豫章王綜據彭城俄而綜降徐州既平詔遣
兼黄門侍郎常景詣軍慰勞賜憲驊騮馬一匹仍除征
東將軍揚州刺史淮南大都督二年蕭衍遣其北平將
軍元樹右衛將軍胡龍牙䕶軍將軍夏侯亶等來宼夀
陽樹等從下蔡軍於城之東北亶從黎漿而屯於城南
憲謂不先破元樹等則夏侯亶無由可尅乃遣子長鈞
率衆逆戰軍敗長鈞見執樹等乘之憲力屈以城降因
求還國衍聼歸既至敕付廷尉三年秋憲女壻安樂王
鑒據相州反靈太后謂鑒心懐劫脅遂詔賜憲死時年
五十八永熙中贈使持節侍中都督定冀相殷四州諸
軍事驃騎大將軍儀同三司尚書令定州刺史諡曰文
静
子希逺字景沖早卒
子祖悛襲祖爵齊受禪例降
希逺兄長鈞興和中梁州驃騎府長史
希逺第二弟希宗字景𤣥出後憲兄性寛和儀貌雅麗
渉獵書傳有文才起家太尉參軍事轉直後領侍御史
遷通直散騎常侍尋為東南道行臺邸珍右丞與諸軍
討賊於彭沛克之轉齊獻武王大行臺郎中遷散騎常
侍中軍大將軍金紫光祿大夫獻武王擢為中外府長
史為齊王納其第二女希宗以人望兼美深見禮遇出
行上黨太守尋而遘疾興和二年四月卒於郡年四十
贈使持節都督定冀滄瀛殷五州諸軍事驃騎大將軍
司空公殷州刺史諡曰文簡
長子祖昇武定末太子洗馬
希宗弟希仁字景山武定末國子祭酒兼給事黄門侍
郎
希仁弟騫字希義博渉經史文藻富盛年十四國子學
生以聰達見知歴大將軍府法曹參軍太宰府主簿轉
中散大夫遷中書舍人加通直散騎常侍曾為釋情賦
曰單閼之年無射之月余承之攝官直於本省對九重
之清切望八襲之崢嶸感代序以長懐觀爽氣而軫慮
籠樊之念既多寥廓之想彌切含毫有思斐然成賦猶
潘生之秋興王子之登閣也厠鄭璞於周寳編魚目於
隋珠未敢自同作者盖亦各言爾忘云荷峻極之層構
導積石之洪流有馬形而謨舜亦龍徳而史周爰相趙
之鴻烈逮藩魏之優遊為衢樽於上葉號木鐸於前修
若豢龍之不隕似窮葉之世濟故抱玉而懐珠且滋蘭
而樹蕙或舟楫以匡時或棲遲以卒嵗尚無忝於先人
諒貽厥於來裔書金冊以葳蕤布銀繩而昭晰清風忽
其緬邈啓皇祖於庚寅(李伯仁上東門銘曰上東少陽/厥位在寅條風動物月值孟春)
(王武子詩曰於顯我王緝乘/斯民俊明有徳嚴恭惟寅)逄軒教之方洽遇周命之
惟新譬龍虎其有合信山川而降神若勝庭之五傑似
不速之三人協嗜欲於將至豈物色而方臻荷天寵以
來儀歩康衢而騁力如乾元之利貞若坤四之方直内
弼諧於本朝外闢土於殊域乘紫氛以厲羽負青天而
鼓翼既公侯之必復亦慶緒之所融績竝樹於八凱道
俱升於二宫遂遵流以至海且因岳而為嵩同羽儀於
班氏均載德於楊公何日月之逾邁引寒暑而相終委
晉㑹於弱齒遺堂構於㣲躬嗟䝉昧之無取故告舍而
不及已濩落而少成又擁腫而無立愧精堅於百鍊慚
忠信於十邑非珪璋之特達詎芳菲之易襲未砥礪以
自進寧琢磨而成章乖宋子之萬字異應生之五行不
請觀於石室豈借書於晉皇求班莊而不遂况蔡文之
可望參四科其未獲入三選而誰許本無聲於梁魏故
未聞於陳汝居玉石以多迷宅顯晦而乘所既無懐於
四至安有情於再舉雖衣冠之末胄而世禄之緒餘等
渤澥之乘鴈類九罭之逃魚處江淮而不變對朝市而
閑居空闔門以靖軌非論道而修書少賔客於季彦謝
朋交於太初在正光之御厯實明皇之拱已曾問政於
上學著為君而我齒呌閽人以望予遂陟降於庭止同
崔駰之謁帝若謝兼之來仕逮孝荘之入統乃道喪而
時昏水羣飛於溟海火載燎於中原延膠船而越水若
朽索而乘奔玉羊失而無御金雞亡而不存天歩忽其
多難横流且其云始既雲擾而海沸亦岳立而棊峙睇
三綱之日紊見四維之不理顧茂草以傷懐視匪車而
思起雖風雨之如晦亮膠喈而不已自牽役於宰朝實
有懐於胥恥在下僚而栖屑願奮迅於泥滓睠故鄉以
臨睨悵有動於思歸越來流以鼓枻遡北風而結騑入
成都之舊宅反觀津之故扉乃曲肱而不悶信抱甕而
無機且耕而食且蠶而衣恒一日以自省亦三月而無
違遊仁義之肴覈採墳素之精㣲誠因閑而養拙亦有
樂於嘉肥及勾芒御節姑洗之首散遲遲於麗日發依
依於弱栁鳥閒闗以呼庭花芬披而落牖聼乃越於笙
簧望有踰於新婦襲成服以逍遙願良辰而聊厚乃席
壠而踞石遂嘯儔而命偶同浴沂之五六似禊洛之八
九或促膝以持肩或援笙而鼔缶賔奉萬年之觴主報
千金之夀各笑語而卒獲傳禮儀於不朽斯盖先民之
所樂而余心之所守也至於少昊為帝庚辛處躔視墟
里之蕭蕭過寒夜之綿綿積霜靄於近援起泬寥於逺
天思多端以類長若臨水而登山幸出遊之或寫冀觀
濤之可蠲遂杖䇿緩歩或漁或田弋鳬鴈於清溪釣魴
鯉於深泉張廣幕布長筵酌濁酒割芳鮮起白雪於促
柱奉綠水於危弦賦湛露而不已歌驪駒而未旋跌蕩
世俗之外疎散造化之間人生行樂聊用永年悟柱下
之稱工聞首陽之為拙既有惜於苽懸且自悲於井渫
訪鄭詹之格言求季主之髙說去衡門以策駟望象魏
而投轍服毳衣以從務乘大車而就列比汗海而無紀
喻江河而有缺睠重地而懼深念索米而慙結運有折
於玉斗時忽亡於金鏡始䝉塵以播蕩卒流彘而居鄭
彼上天之降鑒實下民之請命因艱難以隆基據殷憂
而啟聖調南風以負扆居北辰而為政創彝倫於九疇
班平章於百姓喻繩契以論蹤援成昭而比盛酌徙鎬
之故典究遷亳之遺令奄四海以為家開七百而増慶
覩禮樂之方隆信光華之始映百揆鬱以時序四門穆
其惟清如得人於漢世比多士於周庭有一匡以作相
或十亂而為楨各秉文而經武故天平而地成伊余身
之忝穢得再入於承明執綸言之猶紼戴㑹弁之如星
非廵潰以窺井信夕惕而懐驚承周任之有言攬老子
之知足奉烱誡以周旋抱徽猷而與屬每有偃於唯塵
恒興言於寵辱思散髪以抽簪願全真而守朴睠疎傅
以俳徊望申公而躑躅冀鄙志之獲展庶㣲願之逢時
歌致令而可卜詠歸田而有期揖帝城以髙逝與人事
而長辭擊壤而頌結草而嬉援巢父以戲潁追許子而
升箕供暮餐於沆瀣給朝餌於瓊芝同糟醨而無别混
名實而不治放言肆慾無慮無思何鷦鷯之可賦鴻鵠
之為詩哉尋加散騎常侍殷州大中正鎮南將軍尚書
左丞仍以本官兼散騎常侍使蕭衍後坐事免論者以
為非罪騫嘗贈親友盧元明魏收詩曰幽棲多暇日揔
駕萃荒坰南瞻帶宫雉北睇拒畦瀛流火時將末懸炭
漸云輕寒風率已厲秋水寂無聲層隂蔽長野凍雨暗
窮汀侣浴浮還没孤飛息且驚三禠俄終嵗一丸曾未
營閑居同洛涘歸身款武城稍旅原思藋坐夢尹懃荆
監河愛斗水蘇子惜餘明益州達友趣廷尉辯交情豈
若忻蓬蓽收志偶沉宴後詔兼太府少卿尋除征南將
軍給事黄門侍郎死於晉陽所著詩賦碑誄别有集錄
贈本將軍太常殷州刺史齊受禪重贈使持節侍中都
督殷滄二州諸軍事車騎大將軍儀同三司仍殷州刺
史諡曰文惠
騫弟希禮字景節武定末通直散騎常侍
希逺庶長兄劒興和中梁州驃騎府長史
式弟奕字景世美容貌有才藝早歴顯職散騎常侍宿
衛監都官尚書安平侯與兄敷同死太和初文明太后
追念奕兄弟乃誅李訢存問憲等一二家嵗時賜以布
帛
奕别生弟冏字道度少為中散逃避得免太和中拜下
大夫南部給事出為龍驤將軍南豫州刺史還拜冠軍
將軍尋除光祿大夫守度支尚書二十一年髙祖幸長
安冏以咸陽山河險固秦漢舊都古稱陸海勸髙祖去
洛陽而都之後髙祖引見笑而謂之曰卿一昨有啟欲
朕都此昔婁敬一説漢祖即日西駕尚書今以西京説
朕仍使朕不廢東轅當是獻可理殊所以今古相反耳
冏對曰昔漢祖起於布衣欲藉嶮以自固婁敬之言合
於本㫖今陛下百世重光德洽四海事同隆周均其職
貢是以愚臣獻説不能上動髙祖大悦其年冏卒賜錢
二十萬布百匹朝服一具衣一襲冏性鯁烈敢直言常
面折髙祖彈駮公卿無所回避百寮皆憚之髙祖常加
優禮故車駕廵幸恒兼尚書右僕射雖才學不及諸兄
然公彊當世堪濟過之
子祐字長禧篤穆友于見稱於世歴位給事中尚書祠
部郎相州撫軍府長史司空從事中郎博陵太守所在
亦以清幹著稱
祐弟太字季寧渉歴書傳太尉行軍員外郎
順弟修基陳留太守卒
子探幽
探幽兄子洪鸞河間太守
洪鸞孫悕傑樂陵太守武定中以貪汙賜死
修基季弟惲字善祖小字藥囊少有髙名為中書侍郎
從世祖征涼州戰没時人咸惜焉初順與從兄靈從弟
孝伯竝以學識器業見重於時故能砥礪宗族競名修
尚靈與族叔詵族弟熙等俱被徴事在髙允髙士頌
詵字令孫京兆太守詵後繼(闕/)
秀林小名榼性彊直太和中自中書博士為頓丘相豪
右畏之景明初試守博陵郡抑彊扶弱政以威嚴為名
以母憂去職後為太尉諮議參軍假節行荆州事拜司
徒司馬加冠軍將軍定州大中正太中大夫正光中卒
年六十三贈左將軍齊州刺史
子裔字徽伯出後秀林兄鳯林裔初除汝南王悦常侍
稍遷定州别駕孝昌中為定州鎮軍長史加輔國將軍
帶博陵太守于時逆賊杜洛周侵亂州界尋假平北將
軍防城都督賊既圍城裔潛引洛周州遂陷没洛周僭
竊特無綱紀至於市令驛帥咸以為王呼曰市王驛王
為封裔為定州王洛周尋為葛榮所滅裔仍事榮永安
初尒朱榮既擒葛榮遂縶裔及髙敖曹薛修義李無為
等於晉陽從榮至洛榮死乃免普泰初以裔為持節散
騎常侍安北將軍兼給事黄門侍郎慰勞山東大使永
熙中除鎮東將軍金紫光禄大夫齊獻武王大丞相諮
議叅軍天平初以預定䇿之功封固安縣開國伯食邑
四百戸加征東將軍車駕遷鄴為大行䑓右丞留在洛
陽監修宫殿尋除使持節大將軍陜州刺史四年八月
宇文黒獺攻陷州城被執見害年五十詔贈使持節都
督定冀瀛殷四州諸軍事驃騎大將軍尚書令司徒公
定州刺史
子直襲武定末司徒屬齊受禪例降
裔弟景義大司馬諮議參軍殷州大中正
景義弟伯穆武定末合州刺史
秀林從弟煥字仲文小字醜瓌有幹用少與酈道元俱
為李彪所知自給事中轉治書侍御史恒州刺史穆泰
據代都謀反髙祖詔煥與任城王澄推治之煥先驅至
州宣㫖曉喻仍誅泰等景明初遷司空從事中郎蕭寳
卷豫州刺史裴叔業以夀春歸附詔煥以本官為軍司
與楊大眼奚康生等率衆迎接煥至淮西叔業兄子植
遣使送質煥等濟師入城撫慰民咸忻悦仍行揚州事
賜爵容城伯軍還行河内郡事拜司徒右長史以荆蠻
擾動敕煥兼散騎常侍慰勞之降者萬餘家除輔國將
軍梁州刺史時武興氐楊集起舉兵作逆令弟集義邀
斷白馬戌敕假煥平西將軍督别將石長樂統軍王祐
等與軍司茍金養俱討之大破集起軍㑹秦州民吕茍
兒反煥仍令長樂等由麥積崖赴援屬都督元麗至遂
共平之時氐王楊定進猶據方山與茍兒影響煥密募
氐趙芒路斬定進還朝遇患卒時年四十四贈征虜將
軍幽州刺史諡曰昭
子密武定中襄州刺史
秀林族子肅字彦邕歴奉朝請清河王懌郎中令稍遷
洛陽令歩兵校尉員外常侍初諂附侍中元暉後以左
道事侍中穆紹常祼身被髪畫腹銜刀於隐屏之處為
紹求福故紹愛之延昌四年薦肅為黄門郎加光祿大
夫肅為性酒狂熙平初從靈太后幸江陽王繼第肅時
侍飲頗醉言辭不遜抗辱太傅清河王懌為有司彈劾
靈太后怒之出為章武内史嵗餘遷右將軍夏州刺史
卒贈左將軍齊州刺史
肅從弟曒字景林有學識初除奉朝請太學博士司空
主簿以母憂去職服闋拜左軍將軍正光中元义以其
弟羅為青州刺史曒為羅平東府長史遷廷尉少卿殷
州大中正孝昌二年冬卒年五十七贈東平將軍齊州
刺史諡曰宣
子慎武定中東平太守
曒從弟仲琁奉朝請定雍二州長史太尉諮議中散太
中大夫東郡汲郡二郡太守司徒左長史𢎞農太守先
是宫牛二姓阻嶮為害仲琁示以威恵竝即歸伏還除
衛將軍金紫光祿大夫仍除北雍州刺史將軍如故轉
車騎將軍左光禄大夫天平初遷都於鄴以仲琁為營
構將作進號衛大將軍出除車騎大將軍兖州刺史仲
琁以孔子廟牆宇頗有頺毁遂改修焉還除將作大匠
所歴竝清勤有聲年六十六卒贈驃騎大將軍儀同三
司青州刺史
子希良侍御史
詵從子善犯孝静諱趙郡太守
子顯進州主簿
顯進子映字輝道南安王國常侍光州征虜府主簿相
州治中寧朔將軍歩兵校尉孝昌三年冬卒年四十二
天平中贈通直散騎常侍輔國將軍殷州刺史
子普濟武定中北海太守
映弟育字仲逺奉朝請稍遷揚烈將軍奉車都尉都督
相州防城别將以拒葛榮之勲賜爵趙郡公後除征東
將軍金紫光祿大夫天平四年夏卒年五十七贈驃騎
大將軍都官尚書定州刺史諡曰貞
子惜襲武定末齊文襄王大將軍府記室參軍齊受禪
爵例降
顯進弟恃顯位至左中郎將卒贈中壘將軍安州刺史
恃顯養京兆王愉妾楊氏為女愉改楊姓為李而親念
恃顯恃顯子道舒與愉同逆愉敗走免
第三子道璩武定末范陽太守
道璩弟道瓘少以父譴被刑位至中常侍
恃顯弟曄字季顯渉歴書史司徒行參軍稍遷濟州輔
國府長史坐兄事免後除尚書中兵郎遷冠軍中散大
夫正光二年南荆州刺史桓叔興驅掠城民叛入蕭衍
衍資以兵糧令築谷陂城以立洛州逼土山戍詔曄持
節兼尚書左丞為行臺督諸軍討叔興大破之乘勝拔
谷陂叔興退走軍還仍除尚書左丞出除洛州刺史將
軍如故未拜卒贈左將軍齊州刺史
子暉賔美容貌寛和沉雅太學博士
暉賔弟山儒少而清立學渉羣書山儒少弟大盖竝早
卒
曄族弟孝怡字悦宗中書學生相州髙陽王雍主簿廣
陵王羽掾新蔡太守别將肅寳夤長史從中山王英破
蕭衍臨川王蕭宏於梁城除朔州安北府長史又為中
堅將軍相州鎮北府長史遷冠軍將軍魏郡太守相州
刺史中山王熙據鄴起兵也孝怡隂結募城民與熙長
史栁元章别駕游荆之等率衆擒熙賞爵昌樂伯靈太
后反政以孝怡义黨除名為民後安樂王鑒鎮鄴起孝
怡為别將永安初除左將軍太中大夫仍為防城都督
以拒葛榮之勲賜爵趙郡公拜撫軍將軍光祿大夫永
安三年行殷州事遷驃騎大將軍左光祿大夫武定六
年卒八十
子思道儀同開府中兵參軍武城縣公
熙字仲熙神䴥中與髙允等俱被徴拜中書博士轉侍
郎以使沮渠有功賜爵元氏子加中壘將軍卒贈鎮東
將軍豫州刺史諡曰莊
子季王襲卒贈青州刺史諡曰貞
子遺元襲初除冀州趙郡王幹東閤祭酒累轉尚書左
民郎中冀州京兆王愉功曹參軍帶扶柳令為愉所親
逼與同反愉敗遺元逃竄㑹赦乃雪復除兖州平東府
長史後拜中堅將軍殷州征北將軍長史卒年六十三
贈征北將軍定州刺史
子恃寧以父事被刑武定末官至中尹
恃寧弟子寧襲爵開府黙曹參軍齊禪爵例降
熙族孫蘭和自右軍將軍歴平陽勃海二郡太守
蘭和弟蘭集平昌太守
熙族孫同軌體貌魁岸腰帶十圍學綜諸經多所治誦
兼讀釋氏又好醫術年二十二舉秀才射䇿除奉朝請
領國子助教轉著作郎典儀注修國史遷國子博士加
征虜將軍永熙二年出帝幸平等寺僧徒講説敕同軌
論難音韻閒朗往復可觀出帝善之三年春釋菜詔延
公卿學官於顯陽殿敕祭酒劉廞講孝經黄門李郁講
禮記中書舍人盧景宣解大戴禮夏小正篇時廣招儒
學引令預聼同軌經義素優辯析兼美而不得執經深
為慨恨太平中轉中書侍郎興和中兼通直散騎常侍
使蕭衍衍深躭釋學遂集名僧於其愛敬同泰二寺講
湼槃大品經引同軌預席衍兼遣其臣竝共觀聼同論
難久之道俗咸以為善盧景裕卒齊獻武王引同軌在
館敎諸公子甚嘉禮之每旦入授日暮始歸緇素請業
者同軌夜為解説四時恒爾不以為倦武定四年夏卒
年四十七時人傷惜之齊獻武王亦殊嗟悼賻禭甚厚
贈驃騎大將軍瀛州刺史諡曰康
同軌兄義深武定中齊州刺史
同軌弟㓜舉安德太守武定中以在郡貪汙輒召部曲
還京師棄市
㓜舉弟之良有幹用前將軍尚書金部郎卒
之良弟稚廉武定末并州儀同開府長史
史臣曰李順器宇才識一時推重謀宣中國氣折外蕃
所以世祖垂心而崔浩側目敷式兄弟位望竝髙憲風
度恢雅夙重朝列而遭隋有命報施俱爽嗚呼以兹盛
徳克廣其猷宗緒扶疎人位盛顯可謂李雖舊族其世
唯新矣
　
　
　
　
　
　
　
　
　
　
　
　
　
　
　魏書卷三十六
　魏書卷三十六考證
李順傳推憲不為之屈○北史作憲不為屈此推字殆
　惟字之訛也
啓皇祖於庚寅○本書本無注此獨引李伯仁上東門
　銘厥位在寅王武子詩嚴恭唯寅作注又與本句庚
　寅全不相渉未詳其故
　
　
　
　
　
　
　
　
　
　魏書卷三十六考證
欽定四庫全書
　魏書卷三十七
　　齊　　　　魏　　　　　收　　　　撰
　列傳第二十五
　　司馬休之　　司馬楚之　　司馬景之
　　司馬叔璠　　司馬天助
司馬休之字季豫本河内溫人晉宣帝季弟譙王進之
後也司馬叡僣立江南又以進子孫襲封至休之父恬
為司馬昌明鎮北將軍青兖二州刺史天興五年休之
為司馬德宗平西將軍荆州刺史為桓元逼逐遂奔慕
容德劉裕誅元後還建鄴裕復以休之為荆州刺史休
之頗得江漢人心劉裕疑其有異志而休之子文思繼
休之兄尚之為譙王謀圖裕裕執送休之令自為其所
休之表廢文思并與裕書陳謝神瑞中裕收休之子文
寳兄子文祖並殺之乃率衆討休之休之上表自陳於
德宗與德宗鎮北將軍魯宗之宗之子竟陵太守軌等
起兵討裕裕軍至江陵休之不能敵遂與軌奔襄陽裕
復進軍討之太宗遣長孫嵩屯河東將為之援時姚興
征虜將軍姚成王冠軍將軍司馬國璠亦將兵救之不
及而還休之遂與子文思及宗之等奔於姚興裕滅姚
泓休之與文思及德宗河間王子道賜輔國將軍溫楷
竟陵内史魯軌荆州治中韓延之殷約平西參軍桓謐
桓璲及桓溫孫道度道子渤海刁雍陳郡袁式等數百
人皆將妻子詣嵩降月餘休之卒于嵩軍詔曰司馬休
之率其同義萬里歸誠雅操不遂中年殞䘮朕甚愍焉
其追贈征西大將軍右光祿大夫諡始平聲公
文思與淮南公國璠池陽子道賜不平而偽親之引與
飲宴國璠性疏直因酒醉遂語文思言已將與溫楷及
三城胡酋王珍曹栗等外叛因説京師豪彊可與為謀
數十人文思告之皆坐誅以文思為廷尉卿賜爵鬱林
公善於其職聼訟斷獄百姓不復匿其情劉義隆遣将
裴方明擊楊難當於仇池世祖以文思為假節征南大
將軍進爵譙王督洛豫諸軍南趣襄陽邀其歸路還京
為懐朔鎮將興安初薨
子彌陁襲爵以選尚臨涇公主而辭以先取毗陵公竇
瑾女與瑾竝坐祝詛伏誅
司馬楚之字徳秀晉宣帝弟太常馗之八世孫父榮期
司馬徳宗梁益二州刺史為其參軍楊承祖所殺楚之
時年十七送父䘮還丹陽值劉裕誅夷司馬戚屬叔父
宣期兄貞之竝為所殺楚之乃亡匿諸沙門中濟江自
歴陽西入義陽竟陵蠻中及從祖荆州刺史休之為裕
所敗乃亡於汝頴之間楚之少有英氣能折節待士與
司馬順眀道㳟等所在聚黨及劉裕自立楚之規欲報
復收衆據長社歸之者常萬餘人劉裕深憚之遣刺客
沐謙害楚之楚之待謙甚厚謙夜詐疾知楚之必自來
因欲殺之楚之聞謙病果自齎湯藥往省之謙感其意
乃出匕首於席下以状告之曰將軍為裕所忌憚願不
輕率以保全為先楚之歎曰若如來言雖有所防恐有
所失謙遂委身以事之其推誠信物得士之心皆此類
也太宗末山陽公奚斤略地河南楚之遣使請降因表
曰江淮以北聞王師南首無不抃舞思奉徳化而逼於
宼逆無由自致臣因民之欲請率慕義為國前驅今皆
白衣無以制服人望若䝉偏裨之號假王威以唱義則
莫不率從於是假楚之使持節征南將軍荆州刺史奚
斤既平河南以楚之所率戸民分置汝南南陽南頓新
蔡四郡以益豫州世祖初楚之遣妻子内居於鄴尋徴
入朝時南藩諸將表劉義隆欲入為宼以楚之為使持
節安南大將軍封琅邪王屯潁川以距之其長史臨邑
子歩還表曰楚之渡河百姓思舊義衆雲集汝潁以南
望風翕然回首革面斯誠陛下應天順民聖徳廣被之
所致也世祖大悦璽書勞勉賜前後部鼓吹義隆將到
彦之泝河而西列守南岸至於潼闗及彦之等退走楚
之破其别軍於長社又與冠軍將軍安頡攻滑臺拔之
擒義隆將朱脩之李元徳及東郡太守申謨俘萬餘人
上疏曰臣奉命南伐受任一方而智力淺短誠節未効
所以夙夜憂惶忘寝與食臣屢遣人至荆揚所在陳説
具論天朝盛化之美莫不忻承聖德傾首北望而義隆
兄弟知人情搖動遣臣私讐順為司州刺史統淮北七
郡代垣苗守懸瓠自鞏洛滑臺敗散以來義隆恥其敗
北多加罪罰到彦之削位退同卒伍殺姚縱夫於夀春
斬竺靈秀於彭城王休元託疾檀道濟斥放凡在腹心
悉懐疑阻民怨臣猜可謂今日臣聞平殄宼逆必乘戰
勝之威建立功勲亦因離貳之勢伏惟陛下聖徳膺符
道光四海神旌所指莫不摧服其未賔者義隆而已今
天網遐舉殊方仰徳固宜掃清東南齊一區宇使濟濟
之風被於江漢世祖以兵久勞不從以散騎常侍徴還
從征涼州以功賜𨽻戸一百義隆遣將裴方明胡崇之
宼仇池以楚之為假節與淮陽公皮豹子等督關中諸
軍從散闗西入擊走方明擒崇之仇池平而還車駕伐
蠕蠕詔楚之與濟隂公廬中山等督運以繼大軍時鎮
北將軍封沓亡入蠕蠕說令擊楚之等以絶糧運蠕蠕
乃遣奸覘入楚之軍截驢耳而去有告失驢耳者諸將
莫能察楚之曰必是覘賊截之以為驗耳賊將至矣即
使軍人伐柳為城水灌之令凍城立而賊至冰峻城固
不可攻逼賊乃走散世祖聞而嘉之尋拜假節侍中鎮
西大將軍開府儀同三司雲中鎮大將朔州刺史王如
故在邊二十餘年以清儉著聞和平五年薨時年七十
五髙宗悼惜之贈都督梁益秦寧四州諸軍事征南大
將軍領䕶西戎校尉揚州刺史諡貞王陪𦵏金陵
長子寳𦙍與楚之同入國拜中書博士鴈門太守卒
楚之後尚諸王女河内公主生子金龍字榮則少有父
風初為中書學生入為中散顯祖在東宫擢為太子侍
講後襲爵拜侍中鎮西大將軍開府雲中鎮大將朔州
刺史徴為吏部尚書太和八年薨贈大將軍司空公冀
州刺史諡康王贈絹一千疋金龍初納太尉隴西王源
賀女生子延宗次纂次悦後娶沮渠氏生徽亮即河南
王沮渠牧犍女世祖妹武威公主所生也有寵於文明
太后故以徽亮襲例降為公坐連穆泰罪失爵延宗父
亡後數年卒
子裔字承業世宗時悦等為裔理嫡還襲祖爵位至後
軍將軍卒贈征虜將軍洛州刺史
子蔵襲齊受禪例降
纂字茂宗中書博士厯司州治中别駕河内邑中正永
平元年卒贈鎮逺將軍南青州刺史諡曰肅
子澄字元鏡司州秀才司空功曹參軍給事中卒贈龍
驤將軍夏州刺史
澄弟仲粲武定中尚書左丞
悦字慶宗自司空司馬出為立節將軍建興太守轉寜
朔將軍司州别駕遷太子左衛率河北太守世宗初除
鎮逺將軍豫州刺史時有汝南上蔡董毛奴者齎錢五
千死在道路郡縣疑民張堤為刦又於堤家得錢五千
堤懼拷掠自誣言殺獄既至州悦觀色察言疑其不實
引見毛奴兄靈之謂曰殺人取錢當時狼狽應有所遺
此賊竟遺何物靈之云唯得一刀鞘而已悦取鞘視之
曰此非里卷所為也乃召州城刀匠示之有郭門者前
曰此刀鞘門手所作去嵗賣與郭民董及祖悦收及祖
詰之曰汝何故殺人取錢而遺刀鞘及祖欵引靈之又
於及祖身上得毛奴所著皂襦及祖伏法悦之察獄多
此類也豫州于今稱之悦與鎮南將軍元英攻義陽克
之詔改蕭衍司州為郢州以悦為征虜將軍郢州刺史
蕭衍遣其豫州刺史馬仙琕左軍將軍永陽戍主陳可
等率衆一萬於三闗南六十里因山起城名為竹墩遣
其輔國將軍濟隂太守薊沛精卒二千以戌之後於闗
南四十里麻陽舊柵起城仙琕輕騎東南為之節度闗
南之民多懐兩望悦令西闗統軍諸靈鳯掩擊敗之盡
燔其城樓儲積擒薊沛及其輔國將軍軍主劉靈秀詔
曰司馬悦首謀義陽征略有㨗且違京既久屢請入朝
可遂此志聼其赴闕尋詔以本將軍為豫州刺史論義
陽之勲封漁陽縣開國子食邑三百户永元元年城人
白早生謀為叛逆遂斬悦首送蕭衍既而邢巒復懸瓠
詔曰司馬悦暴罹横酷身首異所國戚舊勲特可悼念
主書董紹銜命公行囚漂殊域事可矜愍尚書可量賊
將齊茍兒等四人之中分遣二人勑揚州為移以易悦
首及紹迎接還本用慰亡存贈平東將軍青州刺史賜
帛三百疋諡曰荘子朏襲爵
朏尚世宗妹華陽公主拜駙馬都尉特除員外散騎常
侍加鎮逺將軍正光五年公主薨月餘朏卒贈左將軍
滄州刺史
子鴻字慶雲性麤武襲爵位至都水使者坐與西賊交
通賜死
子孝政襲齊受禪爵例降
金龍弟躍字寳龍尚趙郡公主拜駙馬都尉代兄為雲
中鎮將朔州刺史假安北將軍河内公躍表罷河西苑
封與民墾殖有司執奏此麋鹿所聚太官取給今若與
民至於奉獻時禽懼有所闕詔曰此地若任稼穡雖有
獸利事湏廢封若是山澗虞禁何損尋先朝置此豈茍
藉斯禽亮亦以俟軍行薪蒸之用其更論之躍固請宜
以與民髙祖從之還為祠部尚書大鴻臚卿頴川王師
以疾表求解任太和十九年卒贈金紫光禄大夫賜朝
服一具衣一襲絹一千匹楚之父子相繼鎮雲中朔土
服其威徳
司馬景之字洪略晉汝南王亮之後太宗時歸闕爵蒼
梧公加征南大將軍清直有節操太宗甚重之卒贈汝
南王
子師子襲爵
景之兄準字巨之以泰常末率三千餘家歸國時太宗
在虎牢授寧逺將軍新蔡公假相州刺史隨駕至京出
除廣寗太守悦近來逺清儉有稱世祖嘉之賜布六百
疋後降號為平逺將軍改為密陵侯興光初卒
子安國襲爵
司馬叔璠晉安平獻王孚之後也父曇之司馬徳宗河
間王桓元劉裕之際叔璠與兄國璠北奔慕容超後西
投姚興劉裕滅姚泓北奔屈丐世祖平統萬兄弟俱入
國國璠賜爵淮南公卒無子爵除叔璠安逺將軍丹楊
侯卒
長子靈夀神䴥中與弟道夀俱來歸國靈夀冠軍將軍
温縣侯道夀寜朔將軍宜陽子靈夀出除陳郡太守劉
義隆侵境詔靈夀招引義士得二千餘人從西平公安
頡破虎牢滑臺洛陽三城徙五百餘家入河内又從討
蠕蠕西征涼州所在著功出為遼西太守治有清儉之
稱太和九年卒贈懐州刺史諡曰靖靈夀娶太宰頓丘
王李峻女與婦父雅不相善每見抑退故位不大至
子恵安髙祖時襲爵厯恒州别駕桑乾太守太尉諮議
參軍事卒
子祖珍年十五舉司州秀才解褐員外散騎侍郎年十
八先父卒
祖珍弟宗龎世宗時父恵安以久病啓以爵轉授解褐
安定王府騎兵參軍洛州龍驤府司馬善射未曽自伐
性閑淡少所交遊識者云其淳至永安中卒
子嵩亮襲
恵安弟直安歴位尚書郎濟北濟南二郡太守員外散
騎常侍蕭寳夤征鍾離引為長史坐軍退免官加刑以
疾得免尋除東平原太守還京為中散大夫加征虜將
軍太中大夫遷左將軍正光四年卒贈大將軍濟州刺
史
子龍泉滄州開府長史
道夀長子元興襲父爵
子景和給事中稍遷揚州驃騎府長史清河内史正光
元年卒贈左將軍平州刺史
元興弟仲明侍御史中書舍人以謹敏著稱稍遷衛尉
少卿仍領舍人出為征虜將軍涼州刺史坐貪殘為御
史所彈遇赦免積年不敘後娶靈太后從姊為繼室除
武衛將軍征虜將軍轉光祿大夫武衛如故遷大司農
卿加安東將軍散騎常侍出為安北將軍恒州刺史常
侍如故正光五年卒
子彦邕有風望正員郎稍遷相州刺史驃騎大將軍左
光禄大夫天平四年卒贈散騎常侍都督懐洛二州諸
軍事驃騎大将軍儀同三司懐州刺史
司馬天助自云司馬徳宗驃騎將軍元顯之子劉裕自
立乃來歸闕除平東將軍青徐二州刺史東海公天助
招率義士欲襲裕東平濟北二郡及城戌又破裕將閭
萬齡軍前後多所虜獲拜侍中都督青徐兖三州諸軍
事征東將軍青兖二州刺史公如故真君三年與司馬
文思等南討還又從駕北征在陣殁
子元伯字歸都襲爵後降温縣子太和中為建威將軍
泰山太守
史臣曰諸司馬以亂亡歸命楚之風槩器略最可稱乎
其餘未足論也而以往代遺緒竝當位遇可謂幸矣
　
　
　
　
　
　
　
　
　
　
　
　
　
　
　
　魏書卷三十七
　魏書卷三十七考證
司馬叔璠傳丹楊侯○楊一本作陽晉書地理志丹陽
　郡有丹楊縣注丹陽山多赤柳在西也今人槩改楊
　為陽誤矣
　
　
　
　
　
　
　
　
　
　
　
　魏書巻三十七考證
欽定四庫全書
　魏書卷三十八
　　齊　　　　魏　　　　收　　　　　撰
　列傳第二十六
　　刁雍　王慧龍　韓延之　袁式
刁雍字淑和渤海饒安人也髙祖攸晉御史中丞曽祖
協從司馬叡渡江居于京口位至尚書令父暢司馬徳
宗右衛將軍初暢兄逵以劉裕輕校薄行負社錢三萬
違時不還執而徴焉及裕誅桓𤣥以嫌故先誅刁氏雍
為暢故吏所匿奔姚興豫州牧姚紹於洛陽後至長安
雍博覽書傳姚興以雍為太子中庶子泰常二年姚泓
滅與司馬休之等歸國上表陳誠於南境自効太宗許
之假雍建義將軍雍遂於河濟之間招集流散得五千
餘人南阻大(闕/)擾動徐兖建牙誓衆𫝊檄邊境劉裕遣
將李嵩等討雍雍斬之於䝉山於是衆至二萬進屯固
山七年三月雍從弟彌亦率衆入京口規共討裕裕遣
兵破之六月雍又侵裕青州雍敗乃收散卒保於馬耳
山又為裕青州軍所逼遂入大鄉山八年太宗南幸鄴
朝於行觀問先聞卿家縛劉裕於卿親疎雍曰是臣伯
父太宗笑曰劉裕父子當應憚卿又謂之曰朕先遣叔
孫建等攻青州民盡蔵避城猶未下彼既素憚卿威士
民又相信服今欲遣卿助建等卿宜勉之於是假雍鎮
東將軍青州刺史東光侯給五萬騎使别立義軍建先
攻東陽雍至招集義衆得五千人遣撫慰郡縣土人盡
下送租供軍是時攻東陽平其北城三十許歩劉義符
青州刺史竺夔於城内鑿地道南下入澠水澗以為退
路雍謂建曰此城已平宜時入取不者走盡建懼傷兵
士難之雍曰若懼傷官兵者雍今請將義兵先入建不
聼夔欲東走㑹義符遣其將檀道濟等救青州雍謂建
曰賊畏官軍突騎以鎻連車為函陣大峴已南處處狹
隘不得方軌雍求將義兵五千要嶮破之建不聼曰兵
人不宜水土疫病過半若相持不休兵自死盡何湏復
戰今不損大軍安全而返計之上也建乃引還雍遂鎮
尹卯固又詔令南入以亂賊境雍攻克項城㑹有勑追
令隨機立効雍於是招集譙梁彭沛民五千餘家置二
十七營遷鎮濟隂延和二年立徐州於外黄城置譙梁
彭沛四郡九縣以雍為平南將軍徐州刺史賜爵東安
侯在鎮七年太延四年徴還京師頻嵗為邊民所請世
祖嘉之真君二年復授使持節侍中都督揚豫兖徐四
州諸軍事征南將軍徐豫二州刺史三年劉義隆將裴
方明宼䧟仇池詔雍與建興公古弼等十餘將討平之
五年以本將軍為薄骨律鎮將至鎮表曰臣䝉寵出鎮
奉辭西藩總統諸軍户口殷廣又揔勒戎馬以防不虞
督課諸屯以為儲積夙夜惟憂不遑寜處以今年四月
末到鎮時以夏中不及東作念彼農夫雖復布野官渠
乏水不得廣殖乘前以來功不充課兵人口累率皆飢
儉略加檢行知此土稼穡艱難夫欲育民豐國事湏大
田此土乏雨正以引河為用觀舊渠堰乃是上古所制
非近代也富平西南三十里有艾山南北二十六里東
西四十五里鑿以通河似禹舊迹其兩岸作溉田大渠
廣十餘歩山南引水入此渠中計昔為之髙於水不過
一丈河水激急沙土漂流今日此渠髙於河水二丈三
尺又河水激射往往崩頽渠溉髙懸水不得上雖復諸
處按舊引水水亦難求今艾山北河中有洲渚水分為
二西河小狹水廣百四十歩臣今求入來年正月於河
西髙渠之北八里分河之下五里平地鑿渠廣十五歩
深五尺築其兩岸令髙一丈北行四十里還入古髙渠
即循髙渠而北復八十里合百二十里大有良田計用
四千人四十日功渠得成訖所欲鑿新渠口河下五尺
水不得入今求從小河東南岸斜斷到西北岸計長二
百七十歩廣十歩髙二丈絶斷小河二十日功計得成
畢合計用功六十日小河之水盡入新渠水則充足溉
官私田四萬餘頃一旬之間則水一遍水凡四溉榖得
成實官課常充民亦豐贍詔曰卿憂國愛民知欲更引
河水勸課大田宜便興立以克就為功何必限其日數
也有可以便國利民者動静以聞七年雍表曰奉詔髙
平安定統萬及臣所守四鎮出車五千乘運屯榖五十
萬斛付沃野鎮以供軍糧臣鎮去沃野八百里道多深
沙輕車來往猶以為難設令載榖不過二十石每渉深
沙必致滯䧟又榖在河西轉至沃野越渡大河計車五
千乘運十萬斛百餘日乃得一返大廢生民耕墾之業
車牛艱阻難可全至一嵗不過二運五十萬斛乃經三
年臣前被詔有可以便國利民者動静以聞臣聞鄭白
之渠逺引淮海之粟泝流數千周年乃得一至猶稱國
有儲糧民用安樂今求於牽屯山河水之次造船二百
艘二船為一舫一船勝榖二千斛一舫十人計湏千人
臣鎮内之兵率皆習水一運二十萬斛方舟順流五日
而至自沃野牽上十日還到合六十日得一返從三月
至九月三返運送六十萬斛計用人功輕於車運十倍
有餘不費牛力又不廢田詔曰知欲造船運榖一冬即
成大省民力既不費牛又不廢田甚善非但一運自可
永以為式令别下統萬鎮出兵以供運榖卿鎮可出百
兵為船工豈可專廢千人湏遣船匠猶湏卿指授未可
專主也諸有益國利民如此者續復以聞九年雍表曰
臣聞安不忘亂先聖之政也况綏服之外帶接邊城防
守不備無以禦敵者也臣鎮所綰河西爰在邊表常懼
不虞平地積榖實難守䕶兵人散居無所依恃脱有妖
姧必致狼狽雖欲自固無以得全今求造城儲榖置兵
備守鎮自建立更不煩官又於三時之隙不令廢農一
嵗二嵗不訖三嵗必成立城之所必在水陸之次大小
髙下量力取辦詔許之至十年三月城訖詔曰卿深思
逺慮憂勤盡思知城已周訖邊境無不虞之憂千載有
永安之固朕甚嘉焉即名此城為刁公城以旌爾功也
興光二年詔雍還都拜特進將軍如故和平六年表曰
臣聞有國有家者莫不禮樂為先故樂記云禮所以制
外樂所以修内和氣中釋恭敬温文是以安上治民莫
善於禮易俗移風莫善於樂且於一民一俗尚湏崇而
用之况統御八方陶鈞六合者哉故帝堯修五禮以明
典章作咸池以諧萬類顯皇軌於云岱揚鴻化於介丘
令木石革心鳥獸率舞包天地之情達神明之徳夫感
天動神莫近於禮樂故大樂與天地同和大禮與天地
同節和故百物阜生節故報天祭地禮行於郊則上下
和肅肅者禮之情和者樂之致樂至則無怨禮至則不
違揖讓而治天下者禮樂之謂歟唯聖人知禮樂之不
可以已故作樂以應天制禮以配地所以承天之道治
人之情故王者治定制禮功成作樂虞夏殷周易代而
起及周之末王政陵遲仲尼傷禮樂之崩亡痛文武之
將墜自衛返魯各得其中逮乎秦皇剪棄道術灰滅典
籍坑燼儒士肓天下之目絶象魏之章簫韶來儀不可
復矣賴大漢之興改正朔易服色恊音樂制禮儀正聲
古禮粗欲周備至於孝章每以三代損益優劣殊軌歎
其薄徳無以易民視聼愽士曹襃覩斯詔也知上有制
作之意乃上疏求定諸儀以為漢禮終於休廢寝而不
行及魏晉之日修而不備伏惟陛下無為以恭已使賢
以御世方鳴和鸞以陟岱宗陪羣后以昇中岳而三禮
闕於唐辰象舞替於周日夫君舉必書古之典也柴望
之禮帝王盛事臣今以為有其時而無其禮有其徳而
無其樂史闕封石之文工絶清頌之饗良由禮樂不興
王政有缺致也臣聞樂由禮所以象徳禮由樂所以防
滛五帝殊時不相沿三王異世不相襲事與時竝名與
功偕故也臣識昧儒先管窺不逺謂宜修禮正樂以光
大聖之治詔令公卿集議㑹髙宗崩遂寝皇興中雍與
隴西王源賀及中書監髙允等竝以耆年特見優禮錫
雍几杖劒履上殿月致珍羞焉雍性寛柔好尚文典手
不釋書明敏多智凡所為詩賊頌論并雜文百有餘篇
又汎施愛士恬静寡欲篤信佛道著敎誡二十餘篇以
訓𨗳子孫太和八年冬卒年九十五賜命服一襲賵帛
五百疋贈儀同三司冀州刺史將軍如故諡曰簡
雍長子纂字奉宗中書侍郎早卒
纂弟遵字奉國襲爵
遵弟紹字奉世武騎侍郎汝隂王天賜涼州征西府司
馬
紹弟獻字奉章秘書郎
獻弟融字奉業汝隂太守
融弟肅字奉誠中書愽士遵少不拘小節長更修改太
和中例降為侯景明中除相州魏郡太守還為太尉諮
議參軍年七十志力不衰嘗經篤疾㡬死見神明救免
言是福門之子當享長年延昌三年遷司農少卿尋拜
龍驤將軍洛州刺史遵招誘有方蕭衍新化太守杜性
新化令杜龍振平陽令杜臺定等率戸三千據地内附
熈平元年七月卒年七十六贈平東將軍兖州刺史諡
曰恵侯有子十三人
長子楷字景伯州舉秀才早卒
子沖字文朗在儒林傳
楷弟尚字景勝本州治中早卒
尚弟整字景智少有大度頗渉書史郡功曹太和十五
年奉朝請髙祖都洛親自臨選除司空法曹參軍髙祖
南討以廣陽王嘉鎮荆州整為嘉外兵參軍事尋轉太
尉咸陽王禧外兵參軍景眀中除給事中領本州中正
尋除尚書左中兵郎中正始中蕭衍江州刺史王茂先
來宼南境平南將軍楊大眼討之詔整持節為大眼軍
司大破茂先斬衍輔國將軍王花等永平初以軍功除
員外散騎常侍仍除郎中延昌三年秋世宗親選百官
於朝堂拜右軍將軍仍除郎中尋轉驍騎將軍未㡬丁
父憂相州刺史山陽王熈在鄴起兵將誅元义等事敗
傳首京師熈之親故莫敢視整弟婦即熈姊遂收其屍
蔵之後乃還熈所親义聞而致憾因以熈弟略南走蕭
衍誣整將叛送整與弟宜及子恭等幽繫之賴御史王
基前軍將檢事使魏子建理雪獲免後自征虜將軍出
除范陽太守時已兵亂整郡獲全去郡之後尋被䧟没
靈太后反政除安南將軍光祿大夫元略曽於整坐泣
謂黄門王誦尚書袁翻曰刁公收歛我家卿等宜知整
以母老河北䘮亂時整族弟雙為西兖州刺史整遂攜
家依焉永安初拜金紫光祿大夫二年兼黄門元顥入
洛用為滄州刺史荘帝還朝坐免官後歸鄉里及荘帝
殺尒朱榮就除鎮東將軍行滄州事普泰初假征東大
將軍滄冀瀛三州刺史大都督將軍如前尋加車騎將
軍石光祿大夫逢本鄉賊亂奉母客於齊州加衛大將
軍天平四年卒於鄴贈司空公諡曰文獻整解音律輕
財好施交結名勝聲酒自娛然貪而好色為議者所貶
初雍與從弟寳恵俱入國
寳恵字道明太祖以為上客卒有六子
子連城為冀州開府掾刁氏世有榮祿而門風不甚修
潔為時所鄙
雍族孫雙字子山髙祖藪晉齊郡太守藪因晉亂居青
州之樂安父道覆皇興初除平原太守至雙始還本鄉
雙少好學兼渉文史雅為中山王英所知賞拜西河太
守正光初中山王熈之誅也熈弟略投命於雙雙䕶之
周年時購略甚切略乃謂雙曰我兄弟屠滅已盡唯我
一身漏刃相託卿雖厚恩久見容蔽但事留變生終恐
難保脱萬一發覺我死分也無事相累卿若送吾出境
便是再生之恵如其不爾輒欲自裁雙曰人生㑹有一
死死所難遇耳今遭知己視死如歸願不以為慮略後
苦求南轉雙乃遣從子昌送達江左靈太后返政知略
因雙獲免徴拜光祿大夫時略姉饒安公主刁宣妻也
頻訴靈太后乞徴略還朝廷乃以徐州所獲俘江革祖
暅二人易之以雙與略有舊乃令至境迎接略肅宗末
除西兖州刺史時賊盜蜂起州人張桃弓等招聚亡命
公行刼掠雙至境先遣使諭桃弓陳示禍福桃弓即隨
使歸罪雙捨而不問後有盗發之處令桃弓追捕咸悉
擒獲於是州境清肅荘帝初行濟州刺史以功封曲城
鄉男出帝初遷驃騎大將軍左光祿大夫興和三年卒
贈車騎大將軍儀同三司齊州刺史諡曰清穆
王慧龍自云太原晉陽人司馬徳宗尚書僕射愉之孫
散騎侍郎緝之子也㓜聰慧愉以為諸孫之龍故名焉
初劉裕㣲時愉不為禮及得志愉合家見誅慧龍年十
四為沙門僧彬所匿百餘日將慧龍過江為津人所疑
曰行意怱怱徬徨得非王氏諸子乎僧彬曰貧道從師
有年止西岸今暫欲定省還期無逺此隨吾受業者何
至如君言既濟遂西上江陵依叔祖忱故吏荆州前治
中習辟疆時刺史魏詠之卒辟疆與江陵令羅脩前别
駕劉期公土人王騰等謀舉兵推慧龍為盟主尅日襲
州城而劉裕聞詠之卒亦懼江陵有變遣其弟道規為
荆州衆遂不果羅脩將慧龍又與僧彬北詣襄陽司馬
徳宗雍州刺史魯宗之資給慧龍送渡江遂自虎牢奔
于姚興其自言也如此泰常二年姚泓滅慧龍歸國太
宗引見與言慧龍請効力南討言終俯而流涕天子為
之動容謂曰朕方混一車書席卷吳㑹卿情計如此豈
不能相資以衆乎然亦未之用後拜洛城鎮將配兵三
千人鎮金墉既拜十餘日太宗崩世祖初即位咸謂南
人不宜委以師旅之任遂停前授初崔浩弟恬聞慧龍
王氏子以女妻之浩既㛰姻及見慧龍曰信王家兒也
王氏世齇鼻江東謂之齇王慧龍鼻大浩曰真貴種矣
數向諸公稱其美司徒長孫嵩聞之不悦言於世祖以
其嘆服南人則有訕鄙國化之意世祖怒召浩責之浩
免冠陳謝得釋及魯宗之子軌奔姚興後歸國云慧龍
是王愉家豎僧彬所通生也浩雖聞之以女之故成贊
其族慧龍由是不調久之除樂安王範傅領并荆揚三
州大中正慧龍抗表願得南垂自効崔浩固言之乃授
南蠻校尉安南大將軍左長史及劉義隆荆州刺史謝
晦起兵江陵引慧龍為援慧龍督司馬盧夀等一萬人
㧞其思陵戍進圍項城晦敗乃班師後劉義隆將王𤣥
謨寇滑臺詔假慧龍楚兵將軍與安頡等同討之相持
五十餘日諸將以賊盛莫敢先慧龍設奇兵大破之世
祖賜以劒馬錢帛授龍驤將軍賜爵長社侯拜滎陽太
守仍領長史在任十年農戰竝修大著聲績招攜邊逺
歸附者萬餘家號為善政其後劉義隆將到彦之檀道
濟等頻頓淮潁大相侵掠慧龍力戰屢摧其鋒彦之與
友人蕭斌書曰魯軌頽鈍馬楚麤狂亡人之中唯王慧
龍及韓延之可為深憚不意儒生懦夫乃令老子訝之
劉義隆縱反間云慧龍自以功髙而位不至欲引寇入
邊因執安南大將軍司馬楚之以叛世祖聞曰此必不
然是齊人忌樂毅耳乃賜慧龍璽書曰義隆畏將軍如
虎欲相中害朕自知之風塵之言想不足介意也劉義
隆計既不行復遣刺客呂𤣥伯購慧龍首二百户男絹
一千匹𤣥伯偽為反間來求屏人有所論慧龍疑之使
人探其懐有尺刀𤣥伯叩頭請死慧龍曰各為其主也
吾不忍害此人左右皆言義隆賊心未已不殺𤣥伯無
以制將來慧龍曰死生有命彼亦安能害我且吾方以
仁義為干鹵又何憂乎刺客遂捨之時人服其寛恕慧
龍自以遭難流離常懐憂悴乃作祭伍子胥文以寄意
焉生一男一女遂絶房室布衣蔬食不參吉事舉動必
以禮太子少傅游雅言於朝曰慧龍古之遺孝也撰帝
王制度十八篇號曰國典真君元年拜使持節寧南將
軍虎牢鎮都副將未至鎮而卒臨没謂功曹鄭曄曰吾
覊旅南人恩非舊結䝉聖朝殊特之慈得在疆場効命
誓願鞭屍吳市戮墳江隂不謂嬰此重疾有心莫遂非
唯仰愧國靈實亦俯慙后土修短命也夫復何言身殁
後乞𦵏河内州縣之東鄉依古墓而不墳足藏髪齒而
已庶魂而有知猶希結草之報時制南人入國者皆葬
桑乾曄等申遺意詔許之贈安南將軍荆州刺史諡穆
侯吏人及將士共於墓所起佛寺圖慧龍及僧彬象讚
之吕元伯感全宥之恩留守墓側終身不去
子寳興襲爵
寳興少孤事母至孝尚書盧遐妻崔浩女也初寳興母
及遐妻俱孕浩謂曰汝等將來所生皆我之自出可指
腹為親及㛰浩為撰儀躬自監視謂諸客曰此家禮事
宜盡其美及浩被誅盧遐後妻寳興從母也緣坐没官
寳興亦逃避未㡬得出盧遐妻時官賜度河鎮髙車滑
骨寳興盡賣貨産自出塞贖之以歸州辟治中從事别
駕舉秀才皆不就閉門不交人事襲爵長社侯龍驤將
軍卒子瓊襲爵
瓊字世珍髙祖賜名焉太和九年為典寺令十六年降
侯為伯髙祖納其長女為嬪拜前軍將軍并州太中正
正始中為光州刺史有受納之響為中尉王顯所劾终
得雪免神龜中除左將軍兖州刺史去州歸京多年沉
滯所居在司空劉騰宅西騰雖勢傾朝野初不候之騰
既權重吞并隣宅増廣舊居唯瓊終不肯與以此久見
抑屈瓊女適范陽盧道亮不聼歸其夫家及女卒哀慟
無已瓊仍𦵏之别所冡不即塞常於壙内哭泣久之乃
掩當時深恠疑其穢行加以聾疾每見道俗乞丐無已
造次見之令人笑愕道逢太保廣平王懐據鞍抗禮自
言馬瘦懐即以誕馬并乘具與之嘗詣尚書令李崇騎
馬至其黄閤見崇子世哲直問繼伯在否崇趨出瓊乃
下崇儉而好以紙帖衣領瓊哂而掣去之崇小子青肫
嘗盛服(闕/)寵勢亦不足恨領軍元又使奴遺瓊馬并留
奴王誦聞之笑曰東海之風於兹墜矣孝昌三年除鎮
東將軍金紫光祿大夫中書令時瓊子遵業為黄門郎
故有此授卒年七十四贈征北將軍中書監并州刺史
自慧龍入國三世一身至瓊始有四子
長子遵業風儀清秀渉歴經史位著作佐郎與司徒左
長史崔鴻同撰起居注遷右軍將軍兼散騎常侍慰勞
蠕蠕乃詣代京採拾遺文以補起居所闕與崔光安豐
王延眀等參定服章及光為肅宗講孝經遵業預講延
眀錄義並應詔作釋奠侍宴詩時人語曰英英濟濟王
家兄弟轉司徒左長史黄門郎監典儀注遵業有譽當
時與中書令陳郡袁翻尚書瑯邪王誦並領黄門郎號
曰三哲時政歸門下世謂侍中黄門為小宰相而遵業
從容恬素若處邱園嘗著穿角履好事者多毁新履以
學之以胡太后臨朝天下方亂謀避地自求徐州太后
曰王誦罷幽州始作黄門卿何乃欲徐州更待一二年
當有好處分遵業兄弟並交遊時俊乃為當時所美及
尒朱榮入洛兄弟在父䘮中以於荘帝有從姨兄弟之
親相率奉迎俱見害河隂議者惜其人才而譏其躁競
贈并州刺史著三晉記十卷
遵業子松年尚書庫部郎
韓延之字顯宗南陽赭陽人魏司徒暨之後也司馬徳
宗平西府錄事叅軍劉裕率伐司馬休之未至江陵密
使與延之書招之延之報曰聞親率戎馬逺履西畿闔
境士庶莫不怪駭何者莫知師出之名故也司馬平西
體國忠貞欵愛待物當於古人中求耳劉裕足下海内
之人誰不見足下此心而復欲欺誑國士天地所不容
在彼不在此矣今伐人之君㗖人以利真可謂處懐期
物自有由來者矣以平西之至徳寧無授命之臣乎假
令天長䘮亂九流渾濁當與臧洪遊於地下不復多言
裕得書歎息以示諸佐曰事人當應如此劉裕父名翹
字顯宗於是延之字顯宗名子為翹盖示不臣劉氏也
後奔姚興泰常二年與司馬文思來入國以延之為虎
牢鎮將爵魯陽侯初延之曾來徃柏谷塢省魯宗之墓
有終焉之志因謂子孫云河洛三代所都必有治於此
者我死不勞向北代𦵏也即可就此及卒子從其言遂
葬於宗之墓次延之死後五十餘年而髙祖徙都其孫
即居於墓北柏谷塢延之前妻羅氏生子措措隨父入
國又以淮南王女妻延之生道仁措推道仁為嫡襲父
爵位至殿中尚書進爵西平公
袁式字季祖陳郡陽夏人漢司徒滂之後父淵司馬昌
明侍中式在南歴武陵王遵諮議參軍與司馬文思等
歸姚興泰常二年歸國為上客賜爵陽夏子與司徒崔
浩一面便盡國士之交是時朝儀典章悉出於浩浩以
式愽於古事每所草創恒顧訪之性長者雖羈旅飃泊
而清貧守度不失士節時人甚敬重之皆呼曰袁諮議
延和三年衛大將軍樂安王範為雍州刺史詔式與中
書侍郎髙允俱為從事郎中辭而獲免式沉靖樂道周
覽書傳至於詁訓倉雅偏所留懐作字釋未就以天安
二年卒贈豫州刺史諡肅侯
子濟襲位魏郡太守政有清稱加寧逺將軍子姪遂居
潁川之陽夏
史臣曰刁雍才識恢逺著聲立事禮遇優隆世有人爵
堂構之義也王慧龍援難自歸頗歴夷險撫人督衆見
憚嚴敵世珍實有令子克播家聲韓延之報書劉裕國
體在焉袁式贊禮儀崔浩時稱長者一時有稱信為美
哉
　
　
　
　魏書卷三十八
　魏書卷三十八考證
刁雍傳山陽王熈在鄴起兵○本書南安王楨子英世
　宗時改封中山王英子熈延昌二年襲爵尋授相州
　刺史即起兵上表此處作山陽王亦互異
　
　
　
　
　
　
　
　
　
　
　
　魏書卷三十八考證
欽定四庫全書
　魏書卷三十九
　　齊　　　　魏　　　　收　　　　　撰
　列傳第二十七
　　李寳
李寳字懐素小字衍孫隴西狄道人私署涼王暠之孫
也父飜字士舉小字武彊私署驍騎將軍祁連酒泉晉
昌三郡太守寳沉雅有度量驍勇善撫接伯父歆為沮
渠䝉遜所滅寳徙於姑臧嵗餘隨舅唐契北奔伊吾臣
於蠕蠕其遺民歸附者稍至二千寳傾身禮接甚得其
心衆皆樂為用每希報雪屬世祖遣將討沮渠無諱於
敦煌無諱捐城遁走寳自伊吾南歸敦煌遂修繕城府
規復先業遣弟懐達奉表歸誠世祖嘉其忠款拜懐達
散騎常侍敦煌太守别遣使授寳使持節侍中都督西
垂諸軍事鎮西大將軍開府儀同三司領䕶西戎校尉
沙州牧敦煌公仍鎮敦煌四品以下聼承制假授真君
五年因入朝遂留京師拜外都大官轉鎮南將軍并州
刺史還除内都大官髙宗初代司馬文思鎮懐荒改授
鎮北將軍太安五年薨年五十三詔賜命服一襲贈以
本官諡曰宣有六子承茂輔佐公業沖公業早卒沖别
有傳
承字伯業少有䇿畧初寳欲謀歸款民僚多有異議承
時年十三勸寳速定大計於是遂決仍令承隨表入質
世祖深相器異禮遇甚優賜爵姑臧侯後遭父憂居䘮
以孝聞承應傳先封以自有爵乃讓弟茂時論多之承
方裕有鑒裁為時所重髙宗末以姑臧侯出為龍驤將
軍滎陽太守為政嚴明甚著聲稱延興五年卒時年四
十五贈使持節本將軍雍州刺史諡曰穆
長子韶字元伯學渉有器量與弟彦䖍㽔並為髙祖賜
名焉韶又為季父沖所知重延興中補中書學生襲爵
姑臧侯除儀曹令時修改車服及羽儀制度皆令韶典
焉遷給事黄門侍郎後例降侯為伯兼大鴻臚卿黄門
如故髙祖將創遷都之計詔引侍臣訪以古事韶對洛
陽九鼎舊所七百攸基地則土中實均朝貢惟玉建國
莫尚於此髙祖稱善遷太子右詹事尋罷左右仍為詹
事秦州大中正出為安東將軍兖州刺史髙祖自鄴還
洛韶朝於路言及庶人恂事髙祖曰卿若不出東宫或
未至此世宗初徴拜侍中領七兵尚書尋除撫軍將軍
并州刺史以從弟伯尚同元禧之逆在州禁止徴還京
師雖不知謀猶坐功親免除官爵久之起兼將作大匠
勅叅定朝儀律令呂茍兒反於秦州除撫軍將軍西道
都督行秦州事與右衛將軍元麗率衆討之事平即真
璽書勞勉復其先爵時隴右新經師旅之後百姓多不
安業韶善撫納甚得夷夏之心徴還行定州事尋轉相
州刺史將軍如故肅宗初入為殿中尚書行雍州事後
除中軍大將軍吏部尚書加散騎常侍韶在選曹不能
平心守正通容而已議者貶之出為冀州刺史清簡愛
民甚收名譽政績之美聲冠當時肅宗嘉之就加散騎
常侍遷車騎大將軍賜劍佩貂蟬各一具驊騮馬一匹
并衣服寝具韶以年及懸車抗表遜位優㫖不許轉定
州刺史常侍如故及赴中山冀州父老皆送出西境相
聚而泣二州境既連接百姓素聞風徳州内大治正光
五年四月卒於官年七十二詔贈帛七百疋贈侍中持
節散騎常侍車騎大將軍司空公雍州刺史諡曰文恭
既𦵏之後有冀州兵千餘人戍於荆州還經韶墓相率
培冢數日方歸其遺愛如此初韶克定秦隴永安中追
封安城縣開國伯邑四百戸
長子璵字道璠襲武定中驃騎大將軍東徐州刺史
璵弟瑾字道瑜美容貌頗有才學特為韶所鍾愛清河
王懌知賞之懌為司徒辟叅軍轉著作佐郎加龍驤將
軍稍遷通直散騎侍郎與給事黄門侍郎王遵業尚書
郎盧觀典領儀注臨淮王彧謂瑾等曰卿等三儁共掌
帝儀可謂舅甥之國士盧即瑾之外兄也肅宗崩上諡
筞文瑾所制也荘帝初於河隂遇害年四十九贈冠軍
將軍齊州刺史
長子産之字孫僑容貌短陋而撫訓諸弟愛友篤至年
四十九亡
産之弟蒨之武定末司空主簿
瑾弟瓚字道璋少有風尚辟司徒叅軍事神龜中卒贈
漢陽太守
子修年大將軍開府士曹叅軍早亡
韶弟彦字次仲頗有學業髙祖初舉司州秀才除中書
博士轉諫議大夫後因考課降為元士尋行主客曹事
徙郊廟下大夫時朝儀典章咸未周備彦留心考定號
為稱職髙祖南伐彦以蕞爾江閩不足親勞鑾駕頻有
表諫雖不從納然亦嘉其至誠及六軍次於淮南徴為
廣陵王羽長史加恢武將軍西翼副將軍還除冀州趙
郡王幹長史轉青州廣陵王羽長史帶齊郡太守徴為
龍驤將軍司徒右長史轉左長史秦州大中正出行揚
州事尋徴拜河南尹還至汝隂復勅行徐州事轉平北
將軍平州刺史還平東將軍徐州刺史延昌二年夏大
霖雨川瀆皆溢彦相水陸形勢隨便疏通得無淹漬之
害朝廷嘉之頻詔勞勉入為河南尹遷金紫光祿大夫
光禄勲卿轉度支尚書出為撫軍將軍秦州刺史是時
破落汗拔陵等反於北鎮二夏豳涼所在蜂起而彦刑
政過猛為下所怨城民薛珍劉慶杜超等因四方離叛
遂潛結逆謀正光五年六月突入州門擒彦於内齋囚
於西府推其黨莫折大提為帥遂害彦永安中追贈侍
中驃騎大將軍司徒公雍州刺史諡曰孝貞
子燮字徳諧少有風望解褐司徒叅軍著作佐郎司徒
祭酒轉主簿卒贈輔國將軍太常少卿
燮弟徳廣終於中散大夫
徳廣弟徳顯太尉行叅軍稍遷散騎侍郎卒贈征虜將
軍東秦州刺史
徳顯弟徳眀祕書郎
彦弟䖍字叔恭太和初為中書學生遷祕書中散轉冀
州驃騎府長史太子中舍人世宗初遷太尉從事中郎
出為清河太守屬京兆王愉反䖍棄郡奔闕世宗聞䖍
至謂左右曰李䖍在冀州日久恩信著物今拔難而來
衆情自解矣乃授䖍别領軍前慰勞事事平轉長樂太
守延昌初冀州大乘賊起令䖍以本官為别將與都督
元遙討平之遷後將軍燕州刺史還為光禄大夫加平
西將軍兼大司農卿出為散騎常侍安東將軍兖州刺
史追論平冀州之功賜爵髙平男還京除河南邑中正
遷鎮軍將軍金紫光禄大夫孝莊初授特進車騎大將
軍儀同三司加散騎常侍又進號驃騎大將軍開府儀
同三司永安三年冬薨年七十四贈侍中都督冀定瀛
三州諸軍事驃騎大將軍太尉公冀州刺史男如故諡
曰宣景
長子曖字仁眀解褐司空行叅軍稍遷尚書左外兵郎
孝荘初於河隂遇害年四十贈安東將軍度支尚書青
州刺史
子襃武定中太師法曹叅軍
曖弟昞字仁曜起家髙陽王雍常侍員外散騎侍郎太
尉錄事叅軍孝莊初與兄曖同時遇害年四十八贈散
騎常侍左將軍兖州刺史
子為武定中司空長流叅軍
昞弟昭字仁照卒於散騎侍郎贈征虜將軍凉州刺史
子士元操武定中竝儀同開府叅軍事
昭弟曉字仁畧武定末太尉諮議叅軍
䖍弟㽔字延賔歴歩兵校尉東郡太守司農少卿卒贈
龍驤將軍豫州刺史
長子詠字義興有幹局起家太學博士領殿中侍御史
稍遷東郡太守荘帝初遷安東將軍濟州刺史轉廣州
刺史加散騎常侍前廢帝時與弟三弟通直散騎常侍
義真弟七弟中書侍郎太常少卿義邕同時為尒朱仲
逺所害義邕荘帝居蕃之日以外親甚見親昵及有天
下特䝉信任尒朱榮之誅義邕與其事由是竝及於禍
出帝初贈詠侍中驍騎將軍吏部尚書冀州刺史義真
贈前將軍齊州刺史義邕贈安東將軍青州刺史
詠次弟義慎司空屬第四弟義逺國子博士荘帝初竝
於河隂遇害義慎贈散騎常侍征東將軍雍州刺史
承弟茂字仲宗髙宗末襲父爵鎮西將軍敦煌公髙祖
初除長安鎮都將轉西兖州刺史將軍如故入為光禄
大夫例降為侯茂性謙慎以弟冲寵盛懼於盈遂託以
老疾固請遜位髙祖不奪其志聼食大夫禄還私第因
居定州之中山自是優遊早舍不入京師景明三年卒
時年七十一諡曰恭侯
子静字紹安襲解褐太尉叅軍事定州别駕東平原太
守神龜三年卒年五十五
子遐字智逺有几案才起家司空行叅軍襲爵稍遷右
將軍尚書駕部郎中出為河内太守尒朱榮稱兵向洛
次其郡境莊帝潛濟河北相㑹遐既聞榮推奉荘帝遂
開門謁候仍從駕南渡及河隂為亂兵所害時年四十
二事寧追贈散騎常侍車騎大將軍尚書右僕射秦州
刺史以候駕之功封盧鄉縣開國伯邑三百戸
子孝儒襲齊受禪爵例降
静弟孚字仲安恭順篤厚起家鎮北府公曹叅軍定州
别駕汝陽汝南中山三郡太守孝莊初以外親超授撫
軍將軍金紫光祿大夫出除鎮東將軍滄州刺史加散
騎常侍普泰元年卒年六十有二有五子
長子恵昭太傅開府城局叅軍
恵昭弟恵諶武定中齊州别駕
孚弟敬安奉朝請早亡
敬安弟季安粗渉書史解褐彭城王行叅軍稍遷寧朔
將軍歩兵校尉出為徐州北海王顥撫軍府長史正光
末顥為闗西都督復引為長史委以戎政尋加驍騎將
軍孝昌三年卒於軍時年五十三贈征虜將軍凉州刺
史
子處黙少清恵起家青州彭城王府主簿稍遷通直散
騎常侍安東將軍光禄大夫撫軍將軍廣州開府長史
天平初卒年三十九
茂弟輔字督真亦有人望解褐中書博士遷司徒議曹
掾太和初髙祖為咸陽王禧納其女為妃除鎮逺將軍
潁川太守帶長社戍輔綏懐招集甚得邊和六年卒於
郡年四十七贈征虜將軍秦州刺史襄武侯諡曰恵
長子伯尚少有重名弱冠除祕書郎髙祖毎云此李氏
之千里駒稍遷通直散騎侍郎勅撰太和起居注尋遷
祕書丞世宗初兼給事黄門侍郎景明二年坐與咸陽
王禧謀反誅時年二十九
伯尚弟仲尚儀貌甚美少以文學知名二十著前漢功
臣序讚及季父司空沖誄時兼侍中髙聰尚書邢巒見
而歎曰後生可畏非虚言也起家京兆王愉行叅軍景
明中坐兄事賜死年二十五
仲尚弟季凱沉敏有識量坐兄事與母弟俱徙邊久之
㑹赦免遂寓居於晉陽沉廢積年孝昌中解褐太尉叅
軍事加威逺將軍尋除并州安北府長史肅宗崩尒朱
榮隂圖義舉季凱豫謀荘帝踐阼徴拜給事黄門侍郎
封博平縣開國侯邑七百戸尋加散騎常侍東平將軍
轉祕書監進號中軍將軍普泰元年七月尒朱世隆以
榮之死謂季凱通知於是見害年五十五出帝初追贈
侍中驃騎將軍吏部尚書定州刺史
子統字基伯襲武定末太尉刑獄叅軍齊受禪爵例降
季凱弟延慶孝昌中解褐定州鎮北城局叅軍稍遷奉
車都尉陳留太守遷鎮東將軍金紫光祿大夫永熈二
年卒年五十二贈本將軍雍州刺史
子恵矩武定中儀同開府叅軍事
延慶弟延度武定中衛將軍安徳太守
輔弟佐字季翼有文武才幹髙祖初兼散騎常侍銜命
使髙麗以奉使稱㫖還拜常山太守賜爵真定子遷冠
軍將軍懐州刺史賜爵山陽侯尋加安南將軍河内公
轉安東將軍相州刺史所在有稱績車駕南討拜安南
將軍副大司馬咸陽王禧為殿中將軍尋被勅與征南
將軍城陽王鸞安南將軍盧淵等軍攻赭陽各不相節
度諸軍皆坐甲城下欲以不戰降賊佐獨勒所部晨夜
攻擊屬蕭鸞遣其太子右衛率垣歴生率衆來援咸以
勢弱不敵規欲班師佐乃簡騎二千逆賊為賊所敗坐
徙瀛州為民車駕征宛鄧復起佐假平逺將軍統軍蕭
鸞新野太守劉忌憑城固守佐率所領攻拔之以功封
涇陽縣開國子邑三百戸沔北既平廣陽王嘉為荆州
刺史仍以佐為嘉鎮南府長史加輔國將軍别鎮新野
及大軍凱旋髙祖執佐手曰沔北洛陽南門卿既為朕
平之亦當為朕善守髙祖崩遺勅以佐行荆州事仍本
將軍佐在州威信大行邊民悦附前後歸之者二萬許
家尋正刺史世宗初徴兼都官尚書景明二年卒年七
十一贈征虜將軍秦州刺史諡曰莊子遵襲
遵爽儁有父風歴相州治中轉别駕冀州征北府長史
司空司馬卒贈龍驤將軍洛州刺史孝荘初以外戚超
贈車騎大將軍儀同三司定州刺史
子果襲司空諮議叅軍武定中坐通西賊伏誅
遵弟柬字休賢郡辟功曹以父憂去職遂終身不食酒
肉因屏居鄉里肅宗初司空任城王澄嘉其操尚以為
叅軍事尋轉司徒外兵叅軍歴任城濟北二郡太守孝
莊初遷鎮逺將軍濟州刺史卒贈安北將軍殿中尚書
相州刺史
子經司徒諮議叅軍行豫州事興和初坐妖言賜死
柬弟神儁小名提少以才學知名為太常劉芳所賞釋
褐奉朝請轉司徒祭酒從事中郎頃之拜驍騎將軍中
書侍郎太常少卿出為前將軍荆州刺史時四方多事
所在連兵蕭衍遣將曹敬宗來宼攻圍積時又引水灌
城城不没者數版神儁循撫兵民戮力固守詔遣都督
崔暹别將王羆裴衍等赴援敬宗退走時宼賊之後城
外多有露骸神儁敎令收𦵏之徴拜大司農卿肅宗末
除鎮軍將軍行相州事於時葛榮南逼神儁憂懼乃故
墜馬傷脚仍停汲郡有詔追還荘帝纂統以神儁外戚
之望拜散騎常侍殿中尚書追論固守荆州之功封千
乘縣開國侯邑一千戸轉中書監吏部尚書神儁意尚
風流情在推引人物而不能守正奉公無多聲譽有鉅
鹿人李炎上書言神儁之失天柱將軍尒朱榮曽補人
為曲陽縣令神儁以階縣不用榮聞大怒謂神儁自樹
親黨排抑勲人神儁懼啓求解官乃除衛將軍左光祿
大夫尋屬尒朱兆入京乘輿幽執神儁遂逃竄民間出
帝初始來歸闕拜散騎常侍驃騎大將軍左光祿大夫
儀同三司孝静初行并州事尋除驃騎大將軍肆州刺
史入為侍中興和二年薨年六十四贈都督雍秦涇三
州諸軍事驃騎大將軍尚書左僕射司徒公雍州刺史
侍中開國公如故神儁風韻秀舉博學多聞朝廷舊章
及人倫氏族多所諳記篤好文雅老而不輟凡所交遊
皆一時名士汲引後生為其光價四方才子咸宗附之
而性通率不持檢度至於少年之徒皆與褻狎不能清
正方重識者以此為譏神儁䘮二妻又欲娶鄭嚴祖妹
神儁之從甥也盧元明亦將為婚遂至紛競二家鬩於
嚴祖之門鄭卒歸元明神儁惆悵不己時人謂神儁鳯
徳之衰神儁無子從弟延度以第三子容兒後之
韶從弟元珍小名大墨起家奉朝請太尉録事叅軍卒
於歩兵校尉
元珍弟仲遵有業尚彭城王勰為定州請為開府叅軍
累轉員外散騎常侍遊擊將軍太中大夫出為京兆内
史大將軍京兆王繼西伐請而諮議叅軍尋除左將軍
營州刺史時四方州鎮謀逆叛亂相續營州城内咸有
異心仲遵單車赴州既至與大使盧同以恩信懐誘率
皆怡悦後肅宗又詔盧同為行臺北出慰勞同疑彼人
情難信聚兵將往城民劉安定等先有異志謂欲圖已
還相恐動遂執仲遵二子清石阿䍐尋亦見殺唯兄子
徽仁得免
韶從叔思穆字叔仁父抗自凉州渡江左仕劉駿歴晉
夀安東東萊三郡太守思穆有度量善談論工草𨽻為
當時所稱太和十七年擕家累自漢中歸國除歩兵校
尉遭母憂解任起為都水使者及車駕南伐以本官兼
直閤將軍從平南陽以功賜爵為伯尋除司徒司馬彭
城王勰為定州請為司馬帶鉅鹿太守勰徙鎮揚州仍
請為司馬府解除征虜將軍太中大夫出為京兆内史
在郡八年頗有政績徴拜光禄大夫肅宗初除平北將
軍中山太守未拜遷安北將軍營州刺史卒於位時年
六十一贈安西將軍華州刺史永安中子奨為莊帝所
親待復超贈思穆衛將軍中書監左光禄大夫諡曰宣
恵有子十四人
嫡子斌襲官至散騎侍郎早卒
斌兄奨武定末司徒左長史李氏自初入魏人位兼舉
因沖寵遇遂為當世盛門而仁義吉凶情禮淺薄朞功
之服殆無慘容相視窘乏不加拯濟識者以此貶之
史臣曰李寳家難流離晚獲歸正大享名器世業不殞
諸子承基俱有位望韶清身履度聲績洽美矣神儁才
尚風流殆民望也貞粹之地君子或未許焉
　
　
　
　
　
　
　
　
　
　
　
　
　
　魏書卷三十九
　魏書卷三十九考證
李寳傳隨舅唐契北奔伊吾○唐監本誤廣各本同考
　本書唐和傳和與兄契携外甥李寳避難伊吾北史
　亦云携其甥武昭王孫寳臣於蠕蠕乃諸本俱作廣
　契傳寫之謬也今改正
年四十○(臣人龍/)按曖弟昞傳云孝莊初與兄曖同時
　遇害年四十八曖既昞兄矣反年四十耶二者必有
　一誤
請而諮議參軍○而當作為
　
　
　
　
　
　
　魏書卷三十九考證
欽定四庫全書
　魏書卷四十
　　齊　　　　魏　　　　　收　　　　撰
　列傳第二十八
　　陸俟
陸俟代人也曽祖幹祖引世領部落父突太祖時率部
民隨從征伐數有戰功拜厲威將軍離石鎮將天興中
為上黨太守闗内侯俟少聰慧有䇿略太宗踐阼拜侍
郎遷内侍襲爵闗内侯轉龍驤將軍給事中典選部蘭
臺事當官而行無所屈撓世祖親征赫連昌詔俟督諸
軍鎮大磧以備蠕蠕車駕還復典選部蘭臺事與西平
公安頡督諸軍攻虎牢尅之賜爵建業公拜冀州刺史
仍本將軍時考州郡治功唯俟與河内太守丘陳為天
下第一轉都督洛豫二州諸軍事本將軍虎牢鎮大將
平凉休屠金崖羌狄子玉等叛復轉為使持節散騎常
侍平西將軍安定鎮大將既至懐柔𦍑戎莫不歸附追
討崖等皆獲之徴還拜散騎常侍出為平東將軍懐荒
鎮大將未朞諸髙車莫弗訖訟俟嚴急待下無恩還請
前鎮將郎孤世祖詔許之徴俟還京既至朝見言於世
祖曰陛下今以郎孤復鎮以臣愚量不過周年孤身必
敗髙車必叛世祖疑謂不實切責之以公歸第明年諸
莫弗果殺郎孤而叛世祖聞之大驚即召俟問其知敗
之意俟曰夫髙車上下無禮無禮之人難為其上臣所
以莅之以威嚴節之以憲網欲漸加訓導使知分限而
惡直醜正實繁有徒故訟臣無恩稱孤之美孤獲還鎮
欣其名譽必加恩於百姓譏臣為失専欲以寛恵治之
仁恕待之無禮之人易生陵慠不過朞年無復上下然
後收之以威則人懐怨懟怨懟既多敗亂彰矣世祖笑
曰卿身乃短慮何長也即日復除散騎常侍世祖征蠕
蠕破凉州常隨駕别督輜重又與髙凉王那渡河南略
地至濟南東平陵徙其民六千家於河北又以俟都督
秦雍二州諸軍事平西將軍長安鎮大將與髙凉王那
擊盖吳於杏城大破之獲吳二叔諸將欲送京師俟獨
不許曰夫長安一都險絶之土民多剛彊類乃非一清
平之時仍多叛動今雖良民猶以為懼况其黨與乎若
不斬吳恐長安之變未已吳一身蔵竄非其親信誰能
獲之若停十萬之衆以追一人非上䇿也不如私許吳
叔免其妻子使自追吳擒之必也諸將咸曰今來討賊
既破之獲其二叔唯吳一人何所復至俟曰吳之悖逆
本自天性今若獲免必誑惑愚民稱王者不死妄相扇
動為患必大諸君不見毒蛇乎斷其頭猶能為害况除
腹心疾而曰必遺其類其可乎諸將曰公言是也但得
賊不殺更有所求遂去不返其如罪何俟曰此罪我與
諸君當之髙涼王那亦從俟計遂遣吳二叔與之期及期
吳叔不至諸將各咎於俟俟曰此未得其便耳必不背
也後數日果斬吳以至皆如其言俟之明略獨决皆此
類也遷内都大官安定盧永劉超等聚黨萬餘以叛世
祖以俟威恩被於闗中詔以本官加都督秦雍諸軍事
鎮長安世祖曰秦川險絶奉化日近吏民未被恩徳故
頃年己來頻有叛動今超等恃險不順王命朕若以重
兵與卿則超等必合而為一據險拒戰未易攻也若以
輕兵與卿則不制矣今使卿以方略定之於是俟單馬
之鎮超等聞之大欣以為無能為也既至申揚威信示
以成敗誘納超女外若姻親超猶自警初無降意俟乃
率其帳下往見超觀其舉措設掩襲之計超使人逆曰
三百人以外當以弓馬相待三百人以内當以酒食相
供俟乃將二百騎詣超超設備甚嚴俟遂縱酒盡醉而
還後謂將士曰超可取也乃密選精兵五百人陳國恩
徳激厲將士言至懇切士卒奮勇各曰以死從公必無
二也遂偽獵而詣超與士卒約曰今㑹發機當以醉為
限俟於是詐醉上馬大呼手斬超首士卒應聲縱擊殺
傷千數遂平之世祖大悦徴俟還京師轉外都大官散
騎常侍如故髙宗踐阼以子麗有筞立之勲拜俟征西
大將軍進爵東平王太安四年薨年六十七諡曰成王
有子十二人
長子馛多智有父風髙宗見馛而悅之謂朝臣曰吾常
歎其父智過其軀是復踰於父矣少為内都下大夫奉
上接下行止取與每能逆曉人意與其從事者無不愛
之興安初賜爵聊城侯出為散騎常侍安南將軍相州
刺史假長廣公為政清平抑彊扶弱州中有徳宿老名
望重者以友禮待之詢之政事責以方略如此者十人
號曰十善又簡取諸縣彊門百餘人以為假子誘接殷
勤賜以衣服令各歸家為耳目於外於是發奸擿伏事
無不驗百姓以為神明無敢刦盗者在州七年家至貧
約徴為散騎常侍民乞留馛者千餘人顯祖不許謂羣
臣曰馛之善政雖復古人何以加之賜絹五百疋奴婢
十口馛之還也吏民大歛布帛以遺之馥一皆不受民
亦不取於是以物造佛寺焉名長廣公寺後襲父爵改
封建安王時劉彧司州刺史常珍奇以懸瓠内附而新
民猶懐去就馛銜旨撫慰諸有陷軍為奴婢者馛皆免
之百姓忻悦民情乃定車駕討蠕蠕詔馛為選部尚書
錄留臺事督兵運糧一委處分顯祖將禪位於京兆王
子推任城王雲隴西王源賀等竝皆固諫馛抗言曰皇
太子聖徳承基四海屬望不可横議干國之紀臣請刎
頸殿庭有死無貳久之帝意乃解詔曰馛直臣也其能
保吾子乎遂以馛為太保與太尉源賀持節奉皇帝璽
紱傳位于髙祖延興四年薨贈以本官諡曰貞王馛有
六子琇凱知名
琇字伯琳馛第五子母赫連氏身長七尺九寸甚有婦
徳馛有以爵𫝊琇之意琇年九嵗馛謂之曰汝祖東平
王有十二子我為嫡長承襲家業今已年老屬汝㓜冲
詎堪為陸氏宗首乎琇對曰茍非鬬力何患童稚馛奇
之遂立琇為世子馛薨襲爵琇沉毅少言雅好讀書以
功臣子孫為侍御長給事中遷黄門侍郎轉太常少卿
散騎常侍太子左詹事領北海王師光禄大夫轉祠部
尚書司州大中正㑹從兄叡事免官景明初試守河内
郡咸陽王禧謀反令子曇和與尹仵期薛繼祖等先據
河内琇聞禧敗斬曇和首時以琇不先送曇和禧敗始
斬首責其通情徴詣廷尉廷尉少卿崔振窮治罪状按
琇大逆陸宗大小咸見收捕㑹將叔先薨於獄琇弟凱
仍上書訴寃世宗詔復琇爵
子景祚襲
凱字智君謹重好學年十七為中書學生拜侍御中散
轉通直散騎侍郎遷太子庶子給事黄門侍郎凱在樞
要十餘年以忠厚見稱希言屢中髙祖嘉之後遇患頻
上書乞骸骨詔不許勑大醫給湯藥除正平太守在郡
七年號為良吏初髙祖將議革變舊風大臣竝有難色
又每引劉芳郭祚等密與規謨共論時政而國戚謂遂
疎已怏怏有不平之色乃令凱私踰之曰至尊但欲廣
知前事直當問其古式耳終無親彼而相疏也國戚舊
人意乃稍解咸陽王禧謀逆凱兄琇䧟罪凱亦被收遇
赦乃免凱痛兄之死哭無時節目㡬失明訴寃不己備
盡人事至正始初世宗復琇官爵凱大喜置酒集諸親
曰吾所以數年之中抱病忍死者顧門户計耳逝者不
追今願畢矣遂以其年卒贈龍驤將軍南青州刺史諡
曰恵
長子暐字道暉與弟恭之竝有時譽洛陽令賈禎見其
兄弟歎曰僕以老年更覩雙璧又嘗兄弟共候黄門郎
孫恵蔚恵蔚謂諸賔曰不意二陸復在座隅吾徳謝張
公無以延譽暐起家司徒行參軍太尉西閣祭酒兼尚
書右民三公郎坐事免後除伏波將軍正光中卒贈司
州治中孝昌中重贈冠軍將軍恒州刺史暐擬急就篇
為悟䝉章及七誘十醉章表數十篇暐與恭之晚不睦
為時所鄙
子元規武定中尚書郎
恭之字季順有操尚釋褐侍御史著作佐郎建義初除
中書侍郎領著作郎尋除河北太守轉征虜將軍殷州
刺史前廢帝初拜廷尉卿加鎮西將軍所歴竝有聲績
後坐事免孝静初還復本位出除征南將軍東荆州刺
史天平四年卒贈散騎常侍衛將軍吏部尚書定州刺
史諡曰懿恭之所著文章詩賦凡千餘篇
子曄開府中兵參軍
馛弟石跋涇州刺史
石跋弟歸東宫舍人駕部校尉
歸弟尼内侍校尉東陽鎮都將
尼弟麗少以忠謹入侍左右太武特親昵之舉動審慎
而無愆失賜爵章安子稍遷南部尚書太武崩南安王
余立既而為中常侍宗愛等所殺百寮憂惶莫知所立
麗以髙宗世嫡之重民望所係乃首建大義與殿中尚
書長孫渴侯尚書源賀羽林郎劉尼奉迎髙宗於苑中
立之社稷獲安麗之謀矣由是受心膂之任在朝者無
出其右興安初封平原王加撫軍將軍麗辭曰陛下以
一統之重承基繼業至於奉迎守順臣(闕二/字)常豈敢昧
冒以干大典頻讓再三詔不聼麗乃啟曰臣父歴奉先
朝忠勤著稱今年至西夕未登王爵臣叨荷寵榮於分
已過愚款之情未申犬馬之効未展願裁過恩聼遂所
請髙宗曰朕為天下主豈不能得二王封卿父子也乃
以其父俟為東平王麗尋遷侍中撫軍大將軍司徒公
復其子孫賜妻妃號麗以優寵既頻固辭不受髙宗益
重之領太子太傅麗好學愛士常以講習為業其所待
者皆篤行之流士多稱之性又至孝遭父憂毁瘠過禮
和平六年髙宗崩先是麗療疾於代郡温泉聞諱欲赴
左右止之曰宫車晏駕王徳望素重姧臣若疾民譽慮
有不測之禍願少遲回朝廷寧静然後奔赴猶為未晚
麗曰安有聞君父之䘮方慮禍難不即奔波者遂便馳
赴乙渾尋擅朝政忌而害之初渾悖傲每為不法麗數
諍之由是見忌顯祖甚追惜麗諡曰簡王陪葬金陵髙
祖追錄先朝功臣以麗配饗廟庭麗二妻長曰杜氏次
張氏長子定國杜氏所生次叡張氏所生
定國在襁抱髙宗幸其第詔養宫内至於遊止常與顯
祖同處年六嵗為中庶子及顯祖踐阼拜散騎常侍特
賜封東郡王加鎮南將軍定國以承父爵頻辭不許又
求以父爵讓弟叡乃聼之俄遷侍中儀曹尚書轉殿中
尚書前後大駕征廵每擢為行臺錄都曹事超遷司空
定國恃恩不循法度延興五年坐事免官爵為兵太和
初復除侍中鎮南將軍秦益二州刺史復王爵八年薨
於州贈以本官諡曰荘王賜命服一襲
子昕之字慶始風望端雅襲爵例䧏為公尚顯祖女常
山公主拜駙馬都尉歴通直郎景明中以從叔琇罪免
官尋以主壻除通直散時常侍未㡬遷司徒司馬加輔
國將軍出為兖州刺史尋進號安東將軍治有名績仍
除青州刺史在州著寛平之稱轉安北將軍相州刺史
永平四年夏卒贈鎮東將軍冀州刺史諡曰恵初定國
娶河東栁氏生子安保後納范陽盧度世女生昕之二
室俱為舊族而嫡妾不分定國亡後兩子争襲父爵僕
射李冲有寵於時與度世子泉婚親相好沖遂左右申
助昕之由是承爵尚主職位赫奕安保沉廢貧賤不免
飢寒昕之容貌柔謹髙祖以其主壻特垂昵眷世宗時
年未四十頻撫三蕃當世以此榮之昕之卒後母盧悼
念過哀未㡬而亡公主奉姑有孝稱神龜初與穆氏頓
邱長公主竝為女侍中又性不妬忌以昕之無子為納
妾媵而皆育女公主有三女無男以昕之從兄希道第
四子子彰為後
子彰字明逺本名士沉年十六出後事公主盡禮丞相
髙陽王雍嘗言曰常山妹雖無男以子彰為兒乃過自
生矣正光中襲爵東郡公尋除散騎侍郎拜山陽太守
莊帝即位徴拜給事黄門侍郎子彰妻即咸陽王禧女
禧誅養於彭城王第荘帝親之略同諸姊建義初尒朱
榮欲修舊事庶姓封王由是封子彰濮陽王食邑七百
户尋而詔罷仍復先爵除安西將軍洛州刺史還拜征
東將軍金紫光禄大夫領廣平王贊開府諮議參軍事
天平中拜衛將軍頴州刺史以母憂去職元象中以本
將軍除齊州刺史又加驃騎將軍行懐州事轉北豫州
刺史仍除徐州刺史將軍竝如故一年歴三州當世榮
之還朝除衛大將軍右光禄大夫又行瀛州事尋拜侍
中復行滄州事進號驃騎大將軍行冀州事除侍讀兼
七兵尚書行青州事子彰之為州以聚歛為事晚節修
改自行青冀滄瀛甚有時譽加以虚已納物人敬愛之
武定八年二月除中書監三月卒年五十四賻帛一百
疋追贈都督青光齊三州諸軍事驃騎大將軍開府儀
同三司青州刺史公如故諡曰文宣子彰崇好道術曽
嬰重疾藥中湏桑螵蛸子彰不忍害物遂不服焉其仁
恕如此敎訓六子雅有法度
子昴武定中中書舍人
昴弟駿太子洗馬
駿弟杳尚書倉部郎
叡字思弼其母張氏字黄龍本恭宗宫人以賜麗生叡
麗之亡也叡始十餘嵗襲爵撫軍大將軍平原王沉雅
好學折節下士年未二十時人便以宰輔許之娶徐州
刺史博陵崔鑒女鑒謂所親云平原王才度不惡但恨
其姓名殊為重複時髙祖未改其姓叡婚自東徐還經
於鄴見李彪甚敬悦之仍與俱趨京師以為館客資給
衣馬僮使待之甚厚為北征都督拜北部長轉尚書加
散騎常侍太和八年正月叡與隴西公元琛竝持節為
東西二道大使襃善罰惡聲稱聞於京師五月詔賜叡
夏服一具後以叡為北征都督擊蠕蠕大破之遷侍中
都曺尚書時蠕蠕又犯塞詔叡率騎五千以討之蠕蠕
遁走追至石磧擒其帥赤阿突等數百人而還如散騎
常侍遷尚書左僕射領北部尚書十六年降五等之爵
以麗勲著前朝封叡鉅鹿郡開國公食邑三百户尋為
使持節鎮北大將軍與陽平王頤竝為都督督領軍將
軍斛律桓等北征三道諸軍事歩騎十萬以討蠕蠕叡
以下各賜衣物有差(闕二/字)親幸城北訓誓羣帥除尚書
令衛將軍(闕/)大破蠕蠕而還尋以母憂解令髙祖將有
南伐之事以本官起之改授征南將軍叡固辭請終情
禮詔曰叡猶執私痛致違往旨金革方馳何宜曲遂也
加領衛尉可重勑有司速令敦喻後除使持節都督恒
肆朔三州諸軍事本將軍恒州刺史行尚書令髙祖大
考百官奪叡尚書令祿一周十九年叡表曰臣聞先天
有弗違之略後天有順時之見今蕭鸞盗有名目竊據
江左惡盈罪稔天人棄之取亂攻昧誠在兹日愚以長
江浩蕩彼之巨防可以徳招難以力屈又南土昬霧暑
氣鬱蒸師人經夏必多疾病而鼎遷草創庶事甫爾臺
省無論政之館府寺靡聼治之所百寮居止事等行路
沉雨炎陽自成癘疫且兵徭竝舉聖王所難今介胄之
士外攻讐宼羸弱之夫内動土木運給之費日損千金
驅罷敝之兵討堅城之虜將何以取勝乎陛下往冬之
舉政欲曜武江漢示威衡湘自春㡬夏理宜釋甲願櫜
旌卷斾為持久之方崇成帝居深重本之固聖懐無内
念之虞兆庶休斤板之役修禮華區諷風洛浦然簡英
略之將任猛毅之雄南取荆湘據其要府則梁秦以西
覩機白服撫附振威回麾東指則義陽以左馳聲可制
然後布仁化以綏近播恩施以懐逺凡在有情孰不思
奮還遣慕徳之人効其餘力乘流而下勢勝萬倍蕞爾
閩甌敢不稽顙豈必兹年競斯寸尺惟願顧存近勑納
降而旋不紆鑾輿久臨炎暑髙祖從之叡表請車駕還
代親臨太師馮熈之𦵏坐削奪都督三州諸軍事尋除
都督恒朔二州諸軍事進號征北大將軍以有順遷之
表加邑四百戸時穆泰為定州刺史辭以疾病上温則
甚請恒州自効髙祖許之乃以叡為散騎常侍定州刺
史將軍如故叡未發遂與泰等同謀搆逆賜死獄中聼
免孥戮徙其妻子為遼西郡民詔僕射李冲領軍于烈
曰陸叡元不早(闕五/字)大臣自與卿等同受非常之詔朕
許以不死之㫖思得上下齊信以保大義朕於卿等常
忘短棄瑕務相含養豈謂陸叡無心之甚一年於斯乃
與穆泰結禍數圖反噬以朕遷洛内外不可擬舉諸王
議引子恂若斯之論前後非一始欲推故南安王次推
陽平王若不肯從欲逼樂陵王訕謗朝廷書信炳然事
既垂就叡以洛都休明勸令小緩於是之後兩人復競
然猶隐而弗聞賴陽平王忠貞奮發獲泰之言便爾馳
表得使正人紏慝恒岳無塵是以叡之愆失處入門誅
朕諦尋前旨許不盡法反逆之志自負幽㝠違誓在彼
不闗朕也反心逆意既異餘犯雖欲矜恕末如之何然
猶憶先言兼以末頗異議聼自死别府免厥孥戮其門
子孫永世不齒元丕二子一弟首為賊端其父無人明
證理在可覩但以言無炳灼隐而弗窮以連坐應死特
恕為民朕本期有終而彼自棄卿等之閒忽及今日違
心乖念一何可悲故此别示想無致怪也謀反之外皎
如白日耳冲烈表曰臣等邀逢幸㑹生遇昌辰才非利
用坐班位列功無汗馬猥受山河叨忝之寵終古無比
莫大之施萬殞靡酬而叡丕識乖犬馬心同梟獍潛引
童稚搆兹妖逆違悖天常罪踰萬殞叡結釁在心隂搆
不息閒説戚蕃擬窺乾象雖覩休平未懐疑惑何嘗片
辭披露宿志原心語跡實為賊首丕之二子從惡累年
交扇東西規擾并夏測觀此状無客不知雖聖慈含育
恕其生命其若天地何其若神祇何夫効誠盡節為下
之常分刑兹無捨在上之常法况曲䝉莫大之恩奨以
忠貞之義而更違天背道包藏姧逆求情推理罪乃常
誅而慈造寛渥更流恩貸續叡三斷之骸還丕已絶之
魄二三縱宥實虧憲典猶復上延天眷言念疇日不以
臣等背負餘黨别垂明詔再申齊信之恩重喻皎日之
㫖伏讀悲慙惟深隗惕
叡長子希道字洪度有風貌羙鬚髯歴覽經史頗有文
致初拜中散遷通直郎坐父事徙於遼西於後得還從
征自効以軍功拜給事中遷司徒記室司空主簿征南
將軍元英攻蕭衍司州以希道為副及克義陽以功賜
爵淮陽男拜諫議大夫以學闗今古參議新令轉廷尉
少卿加龍驤將軍南青州刺史以本將軍轉梁州刺史
希道頻表辭免又除東夏州刺史不拜轉北中郎將遷
前將軍郢州刺史希道善於馭邊甚有威略轉平西將
軍涇州刺史正光四年卒官贈撫軍將軍定州刺史希
道有六子
士懋字元偉天平中以其曽祖麗有翼戴之勲詔特復
鉅鹿郡開國公邑三百户令士懋襲武定中平東將軍
營州刺史
士懋弟士宗字仲彦尚書左外兵郎中
士宗弟士述字幼文符璽郎中士宗士述建義初竝於
河隂遇害
士述弟士沉出繼從叔昕之
士沉弟士㢘字季脩建州平北府長史永安末為尒朱
世隆攻䧟州城見害
士㢘弟士佩字季偉武定中安東將軍司州治中
希道弟希悦尚書外兵郎中驃騎諮議叅軍通直散騎
常侍平南將軍光禄大夫遇害於河隂贈散騎常侍衛
將軍相州刺史
希悦弟希謐太尉叅軍早卒
希謐弟希静字季黙司徒黙曹稍遷邵郡太守
希静弟希質字幼成起家員外郎領侍御史稍遷散騎
侍郎陽城太守孝莊初除龍驤將軍膠州刺史蕭衍遣
將率衆數萬從郁洲浮海據島來侵州界希質討破之
轉建州刺史將軍如故爾朱榮之死也世隆率衆北還
晉陽希質固守拒之城陷兄子被害希質妻元氏榮妻
之兄孫由是獲免天平初給事黄門侍郎遷魏尹轉太
常卿衛大將軍都官尚書武定七年夏卒年五十八贈
驃騎大將軍中書監青州刺史諡曰文希質名家子位
宦又通不能平心於物唯與山偉宇文忠之等共為朋
黨排毁朝俊有識者薄之
子珣字子琰開府叅軍
次瑾字子瑜性竝麤險乃為刦盜珣瑾俱死
瑾弟瓘字子璧次悉達武定中竝儀同開府叅軍
麗弟頽早卒子(闕/)字清都性機巧歴位長水校尉賜爵
廣牧子遷龍驤將軍游擊將軍北中郎將轉南中郎將
帶魯陽太守進號前將軍卒贈本將軍夏州刺史諡曰
順
頽弟陵成中校尉河間太守祕書中散新城子
陵成弟龍成有父兄之風少以功臣子為中散稍遷散
騎常侍賜爵永安子加平逺將軍出為安南將軍青州
刺史假樂安公愛民恤下百姓稱之卒
子昶字細文襲爵正始中為太尉屬加寧逺將軍以本
官行滎陽郡事被劾㑹赦免久之進號廣武將軍遷司
空司馬尋拜光禄大夫昶無他才能唯飲酒為事出為
平西將軍京兆内史固辭不拜轉平北將軍肆州刺史
入為衛將軍大鴻臚卿仍除車騎將軍左光祿大夫天
平中進號驃騎大將軍加散騎常侍領左右兼給事黄
門侍郎仍兼太僕卿復以本將軍為東徐州刺史尋卒
贈本將軍衛尉卿青州刺史
龍成季弟騏驎侍郎中散轉侍御長太和初新平太守
銀青光禄大夫以彭城勲除夏州刺史
子髙貴孝昌中兖州鎮東府法曹叅軍
子操武定末度支尚書
操弟楚
髙貴弟順宗員外郎秘書中散
子槩之武定末東莞太守
俟族弟宜雲中鎮將
子雋髙宗世歴侍中給事顯祖初侍御長以謀誅乙渾
拜侍中樂部尚書遷散騎常侍吏部尚書賜爵安樂公
甚見委任尋拜尚書令後除安東將軍定州刺史轉征
東大將軍相州刺史政尚寛恵民吏安定卒諡貞公
子登澄城太守
子匡司空倉曹叅軍
登弟子景元元象初衛將軍儀同三司南青州刺史
史臣曰陸俟威略智器有過人者馛識幹明厲不替家
風麗忠國奉主為時梁棟蹈忠履義制於一豎惜哉叡
琇以沉雅顯逹而釁逆陷禍深山大澤實有龍蛇希道
風度有聲子彰令終之美也
　
　
　
　
　
　
　
　
　
　
　
　
　魏書卷四十
　魏書卷四十考證
陸俟傳與度世子泉婚親相好○泉北史作伯源(臣照/)
　按本書盧度世傳度世子淵字伯源北史避唐髙祖
　諱書字知此則改淵為泉唐時例以泉代淵也
然簡英略之將任猛毅之雄南取荆湘據其要府○然
　字下疑脫後字
上温則甚○(臣照/)按此四字北史無之汲古閣本則闕
　之盖以義不可曉也推尋文意上字乃土字之訛時
　己除叡都督恒朔二州諸軍事矣因定州刺史穆泰
　在定疾病辭稱居定土温則疾愈甚請恒州自効盖
　恒北而定南恒必凉于定故以叡與泰對調也
　
　
　
　
　魏書卷四十考證
欽定四庫全書
　魏書卷四十一
　　齊　　　　魏　　　　收　　　　撰
　列傳第二十九
　　源賀
源賀自署河西王秃髪傉檀之子也傉檀為乞伏熾磐
所滅賀自樂都來奔賀偉容貎善風儀世祖素聞其名
及見噐其機辯赐爵西平侯加龍驤將軍謂賀曰卿與
朕源同因事分姓今可為源氏從擊叛胡白龍又討吐
京胡皆先登䧟陳進號平西將軍世祖征涼州以賀為
鄉導詔問攻戰之計賀對曰姑臧城外有四部鮮卑各
為之援然皆是臣祖父舊民臣願軍前宣國威信示其
福禍必相率歸降外援旣服然後攻其孤城拔之如反
掌耳世祖曰善於是遣賀率精騎歴諸部招慰下三萬
餘落獲雜畜十餘萬頭及圍姑臧由是無外慮故得專
力攻之涼州平遷征西將軍進號西平公又從征蠕蠕
擊五城吐京胡討蓋吳諸賊皆有功拜散騎常侍從駕
臨江為前鋒大將賀為人雄果每遇彊㓂輒自奮擊世
祖戒之曰兵凶戰危不宜輕犯卿可運籌處分勿恃身
力也賀本名破羌是役也世祖曰人之立名宜其得實
何可濫也賜名賀焉拜殿中尚書南安王余為宗愛所
殺也賀部勒禁兵静遏外内與南部尚書陸麗決議定
䇿翼戴髙宗令麗與劉尼馳詣苑中奉迎高宗賀守禁
中為之内應俄而麗抱高宗單騎而至賀乃開門髙宗
卽位社稷大安賀有力焉轉征北將軍加給事中以定
策之勲進爵西平王髙宗卽位班賜百僚謂賀曰朕大
賚善人卿其任意取之勿謙退也賀辭固使取之賀唯
取戎馬一疋而已是時斷獄多濫賀上書曰案律謀反
之家其子孫雖養他族追還就戮所以絶罪人之類彰
大逆之辜其為劫賊應誅者兄弟子姪在逺道隔關津
皆不坐竊惟先朝制律之意以不同謀非絶類之罪故
特垂不死之詔若年十三已下家人首惡計謀所不及
愚以為可原其命沒入縣官髙宗納之出為征南將軍
冀州刺史改封隴西王賀上書曰臣聞人之所寳莫寳
於生全徳之厚者莫厚於宥死然犯死之罪難以盡恕
權其輕重有可矜恤今勍寇遊魂於北狡賊負險於南
其在疆場猶須防戍臣愚以為自非大逆赤手殺人之
非其坐贓及盜與過誤之愆應入死者皆可原命謫守
邊境是則已斷之體更受全生之恩徭役之家漸蒙休
息之惠刑措之化庶幾在兹虞書曰流宥五刑此其義
也臣受恩深重無以仰荅將違闕庭豫增係戀敢上瞽
言唯加裁察高宗納之已後入死者皆恕死徙邊久之
高宗謂羣臣曰源賀勸朕宥諸死刑徙充北番諸戍自
爾至今一歲所活殊為不少生濟之理既多籩戍之兵
有益卿等事朕致何善意也茍人人如賀朕治天下復
何憂哉顧憶誠言利實廣矣羣臣咸曰非忠臣不能進
此計非聖明不能納此言賀之臨州鞫獄以情徭役簡
省武邑郡姦人石華告沙門道可與賀謀反有司以聞
髙宗謂羣臣曰賀誠心事國朕為卿等保之無此明矣
乃精加訊檢華果引誣於是遣使者詔賀曰卿以忠誠
欵至著自先朝以丹青之潔而受蒼蠅之汗朕登時研
檢已加極法故遣宣意其善綏所莅勿以囂謗之言致
損慮也賀上書謝書奏髙宗顧謂左右曰以賀之忠誠
尚致其誣不若是者可無愼乎時考殿最賀治為第一
賜衣馬器物班宣天下賀上表請代朝議以賀得民情
不許在州七年乃徵拜太尉蠕蠕寇邊賀從駕追討破
之顯祖將傳位于京兆王子推時賀都督諸軍屯漠南
乃馳傳徴賀賀既至乃命公卿議之賀正色固執不可
卽詔賀持節奉皇帝璽綬以授髙祖是歲河西勑勒叛
遣賀率衆討之䧏二千餘落倍道兼行追賊黨都朱于
等至枹䍐大破之斬首五千餘級虜男女萬餘口雜畜
三萬餘頭復追綂萬高平上邽三鎮叛勑勒至于金城
斬首三千級賀依古今兵法及先儒耆舊之説略採至
要為十二陳圖以上之顯祖覽而嘉焉賀以年老辭位
詔不許又詔都督三道諸軍屯于漠南是時每歲秋冬
遣軍三道竝出以備北冦至春中乃班師賀以勞役京
都又非禦邊長計乃上言請募諸州鎮有武健者三萬
人復其徭賦厚加賑恤分為三部二鎮之間築城城置
萬人給彊弩十二床武衛三百乘弩一床給牛六頭武
衛一乘給牛二頭多造馬槍及諸器械使武略大將二
人以鎮撫之冬則講武春則種殖竝戍竝耕則兵未勞
而有盈畜矣又於白道南三處立倉運近州鎮租粟以
充之足食足兵以備不虞於宜為便不可歲常舉衆連
動京師令朝廷恒有北顧之慮也事寢不報又上書稱
病篤乞骸骨至于再三乃許之朝有大議皆就詢訪又
給衣藥珍羞太和元年二月療疾於温湯高祖文明太
后遣使者屢問消息太醫視疾患篤還京師賀乃遺令
勑諸子曰吾頃以老患辭事不悟天慈降恩爵逮於汝
汝其毋傲吝毋荒怠毋奢越毋嫉姤疑思問言思審行
思恭服思度遏惡揚善親賢逺佞目觀必眞耳屬必正
誠勤以事君清約以行已吾終之後所葬時服單櫝足
申孝心芻靈明器一無用也三年秋薨年七十三贈侍
中太尉隴西王印綬諡曰宣賻雜綵五百疋賜輼輬車
及命服溫明袐器陪葬于金陵
長子延性謹厚好學初以功臣子拜侍御中散賜爵武
城子西治都將卒贈涼州刺史廣武侯諡曰簡
子鱗襲
延弟思禮後賜名懷謙恭寛雅有大度高宗末為侍御
中散父賀辭老詔懐受父爵拜征南將軍尋為持節督
諸軍屯於漠南還除殿中尚書出為長安鎮將雍州刺
史清儉有惠政善於撫恤劫盜息止流民皆相率來還
嵗餘復拜殿中尚書加侍中參都曹事又督諸軍征蠕
蠕六道大將咸受節度遷尚書令參議律令後例降為
公除司州刺史從駕南征加衛大將軍領中軍事以母
憂去職賜帛三百疋穀千石十九年除征北大將軍夏
州刺史轉都督雍岐東秦諸軍事征西大將軍雍州刺
史景明二年徵為尚書左僕射加特進時有詔以姧吏
犯罪每多逃遁因眚乃出竝皆釋然自今已後犯罪不
問輕重而藏竄者悉逺流若永避不出兄弟代徙懷乃
奏曰謹按條制逃吏不在赦限竊惟聖朝之恩事異前
宥諸流徙在路尚蒙旋反況有未發而仍遣邊戍按守
宰犯罪逃走者衆禄潤旣優尚有兹失及蒙恩宥卒然
得還今獨苦此等恐非均一之法如臣管執謂宜免之
書奏門下以成式旣班駮奏不許懐重奏曰臣以為法
貴經通治尚簡要刑憲之設所以網羅罪人茍理之所
備不在繁典行之可通豈容峻制此乃古今之達政救
世之恒規伏尋條制勲品已下罪發逃亡遇恩不宥仍
流妻子雖欲抑絶姧途匪為通式謹按事條侵官敗法
專據流外豈九品已上人皆貞白也其諸州守宰職任
清流至有貪濁事發逃竄而遇恩免罪勲品已下獨乖
斯例如此則寛縱上流法切下吏育物有差惠罰不等
又謀逆滔天輕恩尚免吏犯微罪獨不蒙赦使大宥之
經不通開生之路致壅進違古典退乖今律輒率愚見
以為宜停書奏世宗納之其年除車騎大將軍涼州大
中正懷奏曰南賊遊魂江揚職為亂逆肆厥滛昬月滋
日甚貴臣重將靡有孑遺崇信姦回昵比閹豎内外離
心骨肉猜叛蕭寶融僭號於荆郢其雍州刺史蕭衍勒
兵而東襲上流之衆已逼其郊廣陵京口各持兵而懷
兩望鍾離淮隂竝鼎峙而觀得失秣陵孤危制不出門
君子小人竝罹灾禍延首北望朝不及夕斯實天啓之
期吞并之會乘厥蕭墻之釁籍其分崩之隙東據歴陽
兼指𤓰歩縁江鎮戍達於荆郢然後奮雷電之威布山
河之信則江西之地不刃自來吳會之鄉指期可舉昔
士治有言皓若暴死更立賢主文武之官各得其任則
勍敵也若蕭衍克就上下同心非直後圖之難實亦揚
境危逼何則壽春之去建鄴七百而已山川水陸彼所
諳利脱江湘無波君臣效職藉水憑舟倐忽而至壽春
容不自保江南將若之何今寶卷邑居有土崩之形邊
城無繼援之兆清蕩江區寔在今日臣受恩既重不敢
不言詔曰不君不臣江南常弊有粟不食其在斯矣上
天將欲亡之諸蕃又願取之人事天道孰云匪會但以
養害仁者不為且十月五日衍軍已達大航其大傷小
亡之勢久應有決假令天罰寳卷衍兵獲進則衍之主
佐又是亂亡遺孽皇靈其能久祐之乎今之所矜者正
以南黔企德邊書繼至殄悴之氓理須救接若爾者揚
州兵力配積不少但可速遣任城委以處分别加慰勉
令妙盡邊算也以衍事克遂停懷又表曰昔世祖昇遐
南安在位出拜東廟為賊臣宗愛所弑時高宗避難龍
濳苑中宗愛異圖神位未定臣亡父先臣賀與長孫渴
侯陸麗等表迎高宗纂徽寶命麗以扶負聖躬親所見
識蒙授撫軍大將軍司徒公平原王興安二年追論定
筞之勲進先臣爵西平王皇興季年顯祖將傳大位於
京兆王先臣時都督諸將屯於武川被徵詣京特見顧
問先臣固執不可顯祖久乃許之遂命先臣持節授皇
帝璽綬於高祖至太和十六年麗息叡狀私書稱其亡
父與先臣援立高宗朝廷追錄封叡鉅鹿郡開國公臣
時丁艱草土不容及例至二十年除臣雍州刺史臨發
奉辭靣奏先帝申先臣舊勲時勑㫖但赴所臨尋當别
判至二十一年車駕幸雍臣復陳聞時蒙勑㫖征還當
授自宫車晏駕遂爾不白竊惟先臣逺則援立高宗寶
歴不墜近則陳力顯祖神器有歸如斯之勲超世之事
麗以父功而獲河山之賞臣有家勲不霑茅社之賜得
否相懸請垂裁處詔曰宿老元臣云如所訴訪之史官
頗亦言此可依比授馮翊郡開國公邑九百户又詔為
使持節加侍中行臺巡行北邊六鎮恒燕朔三州賑給
貧乏兼採風俗考論殿最事之得失皆先決後聞自京
師遷洛邊朔遙逺加連年旱儉百姓困敝懷銜命巡撫
存恤有方便宜運轉有無通濟時后父于勁勢傾朝野
勁兄于祚與懷宿昔通㛰時為沃野鎮將頗有受納懷
將入鎮祚郊迎道左懷不與語卽劾祚免官懷朔鎮將
元尼須與懷少舊亦貪穢狼籍置酒請懷謂懷曰命之
長短由卿之口豈可不相寛貸懷曰今日之集乃是源
懷與故人飲酒之坐非鞫獄之所也明日公庭始為使
人檢鎮將罪狀之處尼須揮淚而已無以對之懷旣而
表劾尼須其奉公不撓皆此類也懷又表曰景明以來
北蕃連年災旱高原陸野不任營殖唯有水田少可菑
畝然主將參僚專擅腴美瘠土荒疇給百姓因此困敝
日月滋甚諸鎮水田請依地令分給細民先貧後富若
分付不平令一人怨訟者鎮將已下連署之官各奪一
時之禄四人已上奪禄一周北鎮邊蕃事異諸夏徃日
置官全不差别沃野一鎮自將已下八百餘人黎庶怨
嗟僉曰煩猥邊隅事尠實少畿服請主帥吏佐五分減
二詔曰省表具恤民之懷已勑有司一依所上下為永
準如斯之比不便於民損化害政者其備列以聞時細
民為豪彊陵壓積年枉滯一朝見申者日有百數所上
事宜便於北邊者凡四十餘條皆見嘉納正始元年九
月有告蠕蠕率十二萬騎六道竝進欲直趨沃野懷朔
南寇恒代詔懷以本官加使持節侍中出據北蕃指授
規略隨須徵發諸所處分皆以便宜從事又詔懷子直
寢徽隨懷北行詔賜馬一匹細鎧一具御矟一枚懷拜
受訖乃於其庭跨鞍執矟躍馬大呼顧謂賔客曰氣力
雖衰尚得如此蠕蠕雖畏壯輕老我亦未便可欺今奉
廟勝之規總驍捍之衆足以擒其酋帥獻俘闕下耳時
年六十一懷至雲中蠕蠕亡遁懷旋至恒代案視諸鎮
左右要害之地可以築城置戍之處皆量其高下揣其
厚薄及儲糧積仗之宜犬牙相救之勢凡表五十八條
表曰蠕蠕不羈自古而爾遊魂鳥集水草為家中國患
者皆斯類耳歴代驅逐莫之能制雖北拓榆中逺臨瀚
海而智臣勇將力算俱竭胡人頗遁中國以疲于時賢
哲思造化之至理推生民之習業量夫中夏粒食邑居
之民蠶衣儒歩之士荒表茹毛飲血之類鳥宿禽居之
徒親校短長因宜防制知城郭之固暫勞永逸自皇魏
綂極都於平城威震天下德籠宇宙今定鼎成周去北
遙遠代表諸蕃北固高車外叛尋遭旱儉戎馬甲兵十
分闕八去嵗復鎮隂山庶事蕩盡遣尚書郎中韓貞宋
世量等檢行要險防遏形便謂準舊鎮東西相望令形
勢相接築城置戍分兵要害觀農積粟警急之日隨便
翦討如此則威形增廣兵勢亦盛且北方沙漠夏乏水
草時有小泉不濟大衆脱有非意要待秋冬因雲而動
若至冬日冰沙凝厲遊騎之宼終不敢攻城亦不敢越
城南出如此北方無憂矣世宗從之今北鎮諸戍東西
九城是也遷驃騎大將軍時武興氐王楊紹先叔集起
反叛詔懷使持節侍中都督平氐諸軍事以討之須有
興廢任從權計其邢巒李煥竝禀節度三年六月卒年
六十三詔給東園祕器朝服一具衣一襲錢二十萬布
七百疋蠟三百斤贈司徒冀州刺史兼吏部尚書盧昶
奏太常寺議諡曰懷體尚寛柔器操平正依諡法柔直
考終曰靖宜謚靖公司徒府議懷作牧陜西民餘惠化
入總端貳朝列歸仁依諡法布德執義曰穆宜諡穆公
二諡不同詔曰府寺所執竝不克允愛民好與曰惠可
諡惠公懷性寛容簡約不好煩碎恒語人曰為貴人理
世務當舉綱維何必須太子細也譬如為屋但外望髙
顯楹棟平正基壁完牢風雨不入足矣斧斤不平斵削
不密非屋之病也又性不飲酒而喜以飲人好接賔友
雅善音律雖在白首至宴居之暇常自操絲竹懷有七
子
長子規字靈度中書學生羽林監襲爵年三十三卒
子肅襲卒
子紹襲景明初詔復王爵尋除隴西郡開國公卒於光
禄大夫贈度支尚書冀州刺史諡曰文
子文逺襲齊受禪例降
規弟榮字靈竝年三十二卒於司徒掾贈光州刺史
榮弟徽字靈祚年二十八卒於直閤將軍特贈洛州刺
史諡曰質
徽弟元諒出後懷弟奐卒贈代郡太守
元諒弟子雍字靈和少好文雅篤志於學推誠待士士
多歸之自祕書郎除太子舍人涼州中正肅宗踐阼以
宮臣例轉奉車都尉遷司徒屬轉太中大夫司徒司馬
除恒農太守遷夏州刺史時沃野鎮人破落汗㧞陵首
為反亂所在蜂起綂萬逆胡與相應接子雍嬰城自守
城中糧盡煮馬皮而食之子雍善綏撫得士心人人戮
力無有離貳以饑饉轉切欲自出求糧留子延伯據守
寮屬僉云今天下分析冦賊萬重四方音信莫不斷絶
俄頃之間變在不意何宜父子如此分張未若棄城俱
去更展規略子雍泣而謂衆曰吾世荷國恩早受藩寄
此是吾死地更欲何求然守禦以來嵗月不淺所患乏
糧不得制勝吾今向東州得數月之食還與諸人保全
必矣遂自率羸弱向東夏運糧延伯與將士送出城外
哭而拜辭三軍莫不嗚咽子雍行數日為朔方胡帥曹
阿各㧞所邀力屈見執子雍乃密遣人齎書間行與城
中文武云大軍在近努力圍守必令諸人福流苗裔又
勑延伯令共固守子雍雖被囚執雅為胡人所敬常以
民禮事之子雍為陳安危禍福之理勸阿各㧞令降阿
各㧞將從之未果而死㧞弟桑生代總部衆竟隨子雍
降時北海王顥為大行臺子雍具陳賊可滅之狀顥給
子雍兵馬令其先行時東夏合境反叛所在屯結子雍
轉鬭而前九旬之中凡數十戰仍平東夏徴税租粟運
於綂萬於是二夏漸寧及蕭寶夤等為賊所敗賊帥宿
勤明達遣息阿非率衆邀路華州白水被圍逼關右騷
擾咫尺不通時子雍新平黒城遂率士馬并夏州募義
之民擕家席卷鼓行南出賊帥康維摩擁率羌胡守鋸
谷斷􁀙裳橋子雍與交戰大破之生禽維摩又攻賊帥
契官斤於楊氏堡破之子雍出自西夏漸至於東轉戰
千里至是朝廷始得其委問除散騎常侍使持節假撫
軍將軍都督兼行臺尚書復破賊帥紇單歩胡提於曲
沃堡肅宗璽書勞勉之子雍在白水郡復破阿非軍多
所斬獲詔遣侍中尚書令城陽王徽於潼關宣㫖慰勞
除中軍將軍金紫光禄大夫給事黄門侍郎封樂平縣
開國公邑一千户還洛以葛榮久逼信都詔假子雍征
北將軍為北討都督時相州刺史安樂王鑒據鄴反勑
子雍與都督李神軌先討之子雍行達湯隂鑒遣弟斌
之夜襲子雍軍不克奔敗而返子雍乘機繼進徑圍鄴
城與裴衍神軌等攻鑒平之改封陽平縣開國公增邑
千五百户進號鎮東將軍遂與裴衍發鄴以封葛榮而
信都城陷除子雍冀州刺史餘官如故子雍以冀州不
守上書曰賊中甚飢專仰野掠今朝廷足食兵卒飽暖
高璧深壘勿與爭鋒彼求戰則不得野掠無所獲不盈
數旬可坐制凶醜時裴衍復表求行詔子雍與衍速進
子雍重表固請如謂不可乞令裴衍獨行若不賜解求
停裴衍茍逼固行取敗旦夕詔不聽遂與衍俱進至陽
平郡東北漳曲榮率賊十萬來逼官軍子雍戰敗被害
年四十朝野痛惜之贈車騎大将軍儀同三司雍州刺
史公如故永安中重贈司空諡曰莊穆
長子延伯出後從伯
次子士則早亡
士則弟士正士規竝坐事死
次楷字士質小字那延襲武定中齊文襄王府參軍齊
受禪例降
延伯初為司空參軍事時南秦民吳富反叛詔以河間
王琛為都督延伯叔父子恭為軍司延伯為綂軍隨子
恭西討戰必先鋒子恭見其年幼常訶制之而不能禁
子雍在夏州表乞兵援詔延伯率羽林一千人赴之城
鬬野戰勇冠三軍子雍之向東夏留延伯城守付以後
事延伯與兵士共分湯菜防固城隍及子雍為胡所執
合城憂懼延伯乃人人曉喻曰吾父吉凶不測方寸焦
爛實難裁割但奉命守城所為處重若以私害公誠孝
竝闕諸君幸得此心無虧所寄於是衆感其義莫不勵
憤朝廷聞而嘉之除龍驤將軍行夏州事封五城縣開
國子食邑三百户卒能固守及後刺史至延伯率領義
衆還赴子雍共平黑城在􁀙棠橋戰先鋒陷陳身擒維
摩及至白水首摧阿非隨子雍至都進爵浮陽伯增封
百户為諫議大夫假冠軍將軍别將隨子雍北討與葛
榮戰殁時年二十四贈持節平北將軍涼州刺史開國
如故
子孝孫襲齊受禪爵例降
子雍弟子恭字靈順聰慧好學初辟司空參軍事司徒
祭酒尚書北主客郎中攝南主客事蕭衍亡人許周自
稱為衍給事黃門侍郎朝士翕然咸共信待子恭奏曰
徐州表投化人許團并其弟周等究其牒狀周列云已
蕭衍黃門侍郎又稱心存山水不好榮宦屢曾辭讓貽
彼赫怒遂被出為齊康郡因爾歸國願畢志嵩嶺比加
採訪略無證明尋其表狀又復莫落案牒推理實有所
疑何者昔夷齊獨徃周王不屈其志伯況辭禄漢帝因
成其美斯實古先喆王必有不臣之人者也蕭衍雖復
崎嶇江左竊號一隅至於處物未甚悖禮豈有士辭榮
祿而茍不聽之哉推察情理此則孟浪假蕭衍皆狂不
存雅道逼士出郡未為死急何宜輕去生飬之土長辭
父母之邦乎若言不好榮官志願嵩嶺者初届之日卽
應杖筞尋山負帙㳂水而乃廣尋知已遍造執事希榮
之心已見逃宦之志安在昔梁鴻去鄉終傭吳會逢萌
浮海逺客遼東竝全志飬性逍遙而已考之事實何其
懸哉又其履歴清華名位高達計其家累應在不輕今
者歸化何其孤廻設使當時怱遽不得擕將及其來後
家貲産業應見簿歛尊卑口累亦當從法而周兄弟怡
然嘗無憂慼若無種族理或可通如有不坐便應是衍
故遣非周投化推究二三真偽難辨請下徐揚二州密
訪必令獲實不盈數旬玉石可覩於是詔推訪周果以
罪歸闕假稱職位如子恭所疑河州羌却鐡忽反殺害
長吏詔子恭持節為行臺率諸將討之子恭嚴勒州郡
及諸軍不得犯民一物輕與賊戰然後示以威恩兩旬
間悉皆降欵朝廷嘉之正光元年為行臺左丞廵行北
邊轉為起部郎明堂辟雍竝未建就子恭上書曰臣聞
辟臺望氣軌物之德既高方堂布政範世之道斯逺是
以書契之重理冠於造化推尊之美事絶於生民至如
郊天饗帝蓋以對越上靈宗祀配天是用酬膺下土大
孝莫之能加嚴父以兹為大乃皇王之休業有國之盛
典竊惟皇魏居震綂極總宙馭宇革制土中垂式無外
自北徂南同卜維於洛食定鼎遷民均氣候於寒暑高
祖所以始基世宗於是恢構按功成作樂治定制禮乃
訪遺文修廢典建明堂立學校興一代之茂矩標千載
之英規永平之中始創雉構基趾草昧迄無成功故尚
書令任城王臣澄按故司空臣沖所造明堂様并連表
詔荅兩京模式奏求營起緣期發㫖卽加葺繕侍中領
軍臣义物動作官宣贊授令自兹厥後方配兵人或給
一千或與數百進退節縮曾無定準欲望速了理在難
克若使專役此功長得營造委成責辦容有就期但所
給之夫本自寡少諸處競借動即千計雖有繕作之名
終無就功之實爽塏荒茫淹積年載結架崇構指就無
兆仍令肄胄之禮掩仰而不進養老之儀寂寥而不返
構厦止於尺土為山頓於一簣良可惜歟愚謂召民經
始必有子來之歌興造勿亟將致不日之美況本兵不
多兼之牽役廢此與彼循環無極便是輟創禮之重資
不急之費廢經國之功供寺館之役求之逺圖不亦闕
矣今諸寺大作稍以粗舉竝可徹減專事經綜嚴勒工
匠務令克成使祖宗有薦配之期蒼生覩禮樂之富書
奏從之除冠軍將軍中散大夫又領治書侍御史秦益
氐反詔子恭持節為都督河間王琛軍司以討之事平
仍行南秦州事及六鎮反以子恭兼給事黄門郎持節
慰勞還拜河内太守加後將軍平絳蜀反丹谷清廉二
路險澁不通以子恭為當(闕/字)郡别將俄而建興蜀復反
相與連勢進子恭為持節散騎常侍假平北將軍征建
興都督仍兼尚書行臺與正平都督長孫稚合勢進討
大破之正平賊帥范明逺與賊帥劉牙奴竝面縛請降
事平除平南將軍豫州刺史尋加散騎常侍撫軍將軍
武泰初郢州刺史元願達以城降蕭衍詔徵都督尉慶
賓還京師回衆𨽻子恭以討之衍將夏侯夔率衆數萬
來宼逺近不安夔乘勢分兵遂逼新蔡自攻毛城子恭
隨方應援賊竝破走蕭衍豫州刺史夏侯亶復遣四將
率衆三萬入圍南頓北攻陳項子恭遣軍禦之賊復奔
退加鎮南將軍又兼尚書行䑓子恭勒衆渡淮徙民於
淮北立郡縣置戍而還蕭衍直閣將軍軍主胡智達等
八將與其監軍閻次洪入宼屯於州城東北四十餘里
子恭擊破之斬智達生擒次洪元顥之入洛也加子恭
車騎將軍子恭不敢拒之而頻遣間使參莊帝動靜未
幾顥敗車駕還洛進征南將軍兼右僕射假車騎將軍
後加散騎常侍板橋蠻文石活石忌麤受蕭衍印節扇
誘黨類據險寇竊子恭躬率將士徑襲其柵數日之中
殱殪略盡諸蠻欵服咸求輸税徵拜右光禄大夫給事
黃門侍郎仍本將軍錄其前後征討功封臨潁縣開國
侯食邑六百户加散騎常侍俄遷侍中尒朱榮之死也
世隆度律據斷河橋詔子恭為都督以討之出頓於大
夏門北尋而太府卿李苗夜燒河橋世隆退走仍以子
恭兼尚書僕射為大行臺大都督尋遷衛將軍假車騎
將軍率諸將於太行築壘以防之旣而尒朱兆率衆南
出子恭所部都督史仵龍羊文義開柵降兆子恭退走
為兆所破衆旣退散兆因入洛子恭竄于緱氏仍被執
送俄而見釋前廢帝初除驃騎將軍左光祿大夫侍中
如故尋授散騎侍郎都督三州諸軍事本將軍假車騎
大將軍行臺僕射荆州刺史以與定䇿之勲封臨汝縣
開國子食邑三百户時叛蠻雷亂清受蕭衍兖州刺史
章綬入為宼掠諸蠻從之置立郡縣子恭討平之永熙
中入為吏部尚書加驃騎大將軍以子恭前在豫州戰
功追賞襄城縣開國男食邑二百户又論子恭餘効封
新城縣開國子食邑四百户子恭尋表請轉授第五子
文盛許之天平初除中書監三年拜魏尹又為齊獻武
王軍司元象元年興和二年贈都督徐兖二州諸軍事
驃騎大將軍尚書左僕射司空公兖州刺史諡曰文獻
子彪字文宗子恭存日轉授臨潁縣開國侯武定末太
子洗馬
彪弟文瑤武定中襲襄城縣開國男齊受禪爵竝降
子恭弟纂字靈秀員外散騎侍郎累遷征虜將軍通直
散騎常侍涼州大中正轉大府少卿建義初遇害河陰
年三十七贈散騎常侍征北將軍定州刺史
懷弟奐字思周少而謹密初為中書學生隨父討勑勒
有斬獲之功遷中散前後使檢察州鎮十餘所皆有功
績除長樂太守以母老解官歸養卒無子
史臣曰源賀堂堂非徒武節而已其翼戴高宗庭抑禪
讓殆社稷之臣也懷幹略兼舉出内有聲繼迹賢考不
墜先業子雍効立夏方身亡冀野惜乎
　魏書卷四十一
　魏書卷四十一考證
源賀傳時年二十四○二監本誤三(臣人龍/)按本傳云
　子雍戰敗被害年四十今延伯隨父北討與葛榮戰
　同時戰殁安有父年四十而子已三十四耶今依别
　本改
掩仰而不進○仰字疑抑字之訛
元象元年興和二年贈都督徐兖二州諸軍事○(臣人/)
　(龍/)按孝靜帝紀卽位之五年改元元象其明年又改
　元興和元象元年句下當脱一卒字蓋子恭卒於元
　象元年至興和二年乃卹贈也
　
　
　
　
　
　魏書卷四十一考證
欽定四庫全書
　魏書卷四十二
　　齊　　　　魏　　　　收　　　　撰
　列傳第三十
　　薛辯　㓂讚　酈範　韓秀　堯暄
薛辯字允白其先自蜀徙於河東之汾隂因家焉祖陶
與薛祖薛落等分統部衆故世號三薛父彊復代領部
落而祖落子孫微劣彊遂總攝三營善綏撫為民所歸
歴石虎苻堅常憑河自固仕姚興為鎮東將軍入為尚
書彊卒辯復襲統其營為興尚書郎建威將軍河北太
守辯稍憍傲頗失民心劉裕平姚泓辯舉營降裕司馬
德宗拜為寧朔將軍平陽太守及裕失長安辯來歸國
仍立功於河際太宗授平西將軍雍州刺史賜爵汾隂
侯泰常七年卒於位年四十四
子謹字法順容貌魁偉頗覽史傳劉裕擒泓辟相府行
參軍隨裕渡江尋轉記室參軍辯將歸國密使報謹遂
自彭城來奔朝廷嘉之授河東太守後襲爵平西將軍
汾隂侯謹所治與屈丐連接結士抗敵甚有威惠始光
中世宗詔奚斤討赫連昌勑謹領偏師前鋒鄉導旣剋
蒲坂世祖以新舊之民并為一郡謹仍為太守遷秦州
刺史將軍如故山胡白龍憑險作逆世祖詔鎮南將軍
奚眷與謹自太平北入討平之除安西將軍涪陵公刺
史如故太延初征吐沒骨平之謹自郡遷州威恵兼備
風化大行時兵荒之後儒雅道息謹命立庠教以詩書
三農之暇悉令受業躬巡邑里親加考試於是河汾之
地儒道興焉真君元年徴還京師除内都坐大官五年
為都將從駕北討以後期與中山王辰等斬於都南時
年四十四尋贈鎮西將軍秦雍二州刺史諡曰元公
長子初古拔一曰車輅拔本名洪祚世祖賜名沉毅有
器識年始弱冠司徒崔浩見而竒之真君中蓋吳擾動
關右薛永宗屯據河側世祖親討之乃詔拔糾合宗鄉
壁於河際斷二寇徃來之路事平除中散賜爵永康侯
世祖南討以拔為都將從駕臨江而還又共陸真討反
氐仇傉檀彊免生平之皇興三年除散騎常侍尚西河
長公主拜駙馬都尉其年拔族叔劉彧徐州刺史安都
據城歸順勑拔詣彭城勞迎除冠軍將軍南豫州刺史
延興二年除鎮西大將軍開府進爵平陽公三年拔與
南兖州刺史游明根南平太守許含等以治民著稱徵
詣京師顯祖親自勞勉復令還州太和六年改爵為河
東公八年三月詔拔入朝暴病卒年五十八贈左光祿
大夫諡曰康
長子允字寧宗少有父風弱冠拜中散襲爵鎮西大將
軍河東公除懸瓠鎮將蕭賾遣將寇邊詔𦙍為都將與
穆亮等拒於淮上尋授持節義陽道都將十四年文明
太后公除高祖詔諸刺史鎮將曾經近侍者皆聽赴闕
允隨例入朝屬開革五等降公為侯十七年高祖南討
詔趙郡王幹司空穆亮為西道都將時幹年少未渉軍
旅高祖乃除允假節假平南將軍為幹副軍行達裒父
以蕭賾死班師又為都將共討秦州反賊支酉(疑/)生擒
斬之除立忠將軍河北太守郡帶山河路多盜賊有韓
馬兩姓各二千餘家恃彊憑險最為狡害劫掠道路侵
暴鄉閭允至郡之日卽收其奸魁二十餘人一時戮之
於是羣盜懾氣郡中清肅二十三年秋遇疾卒於郡時
年四十四諡曰敬
子裔字豫孫襲爵性豪爽盛營園宅賔客聲伎以恣嬉
遊歴尚書左外兵郎左軍將軍遷征虜將軍中散大夫
出為洛州刺史卒贈平西將軍歧州刺史
子孝紳襲爵稍遷前將軍太中大夫孝紳立行險薄坐
事為河南尹元世儁所劾死後贈征西將軍華州刺史
允弟字崇業廣平王懷(闕一/字)中令汝隂太守
子修仁司空行參軍
修仁弟元景陳留太守
拔弟洪隆字菩提解褐陽平王國常侍稍遷河東太守
長子驎駒好讀書舉秀才除中書愽士太和九年蕭賾
使至乃詔驎駒兼主客郎以接之十年秋遇疾卒時年
三十五贈寜朔將軍河東太守諡曰宣
長子慶之字慶集頗以學業聞解褐奉朝請領侍御史
遷廷尉丞廷尉寺隣接北城曾夏日於寺傍執得一狐
慶之與廷尉正博陵崔纂或以城狐狡害宜速殺之或
以長育之月宜待秋分二卿裴延儁袁翻互有同異雖
曰戲謔詞義可觀事傳於世轉尚書郎兼尚書左丞為
并肆行臺賜爵龍丘子行并州事遷征虜將軍滄州刺
史為葛榮攻圍城䧟尋患卒後贈右將軍華州刺史
慶之弟英集性通率隨舅李崇在揚州積年以軍功歴
司徒鎧曹參軍稍遷治書侍御史通直散騎常侍卒
驎駒弟鳯子自徙都洛邑鳯子兄弟移屬華州河西郡
焉太和二年為太子詹事丞夲州中正世宗登阼轉太
尉府鎧曹參軍稍遷治書侍御史正始初為持節征義
陽軍司還京其年秋卒時年四十九贈陵江將軍光城
太守
鳯子弟驥奴州主簿
洪隆弟破胡州治中别駕稍遷河東太守征仇池都將
有六子
長子聰字延智有世譽累遷治書侍御史直閤將軍為
高祖所知世宗踐阼除輔國將軍齊州刺史卒於州贈
征虜將軍華州刺史
長子景茂司州記室從事猗氏令早卒
景茂弟孝通頗有文學永安中中尉高道穆引為御史
歴中書舎人中書侍郎常山太守遇惡疾而卒
聰弟道智尚書郎卒
子長瑜天平中為征東将軍洛州刺史擊賊潼關沒於
陳贈都督冀定太三州諸軍事車騎将軍冀州刺史
道智弟仙智郡功曹
仙智弟曇賢卒於國子博士
小子景淵尚書左民郎
曇賢弟和字導穆解褐大将軍劉昶府行參軍轉司空
長流參軍除太尉府主簿遷諫議大夫永平四年正月
山賊劉龍駒擾亂夏州詔和發汾華東秦夏四州之衆
討龍駒平之和因表立東夏州世宗從之又行正平潁
川二郡事除通直散騎常侍蕭衍遣将張齊寇晉夀詔
和兼尚書左丞為西道行臺節度都督傅豎眼諸軍大
破齊軍正光初除左将軍南青州刺史卒於州年五十
五贈安北将軍瀛州刺史
長子元信武定末中軍将軍儀同開府長史
和弟季令奉朝請
破胡弟破氐為本州别駕早卒四子
長子敬賢為鉅鹿太守
破氐弟積善為中書愽士臨淮王提友
子隆宗太原太守
冦讚字奉國上谷人因難徙馮翊萬年父脩之字延期
苻堅東萊太守讚弟謙之有道術世祖敬重之故追贈
脩之安西将軍秦州刺史馮翊公賜命服諡曰哀公詔
秦雍二州為立碑於墓又贈脩之母為馮翊夫人及宗
從追贈太守縣令侯子男者十六人其臨民者七郡五
縣讚少以清素知名身長八尺姿容嚴嶷非禮不動苻
堅僕射韋華州里高達雖年時有異恒以風味相待華
為馮翊太守召為功曹後除襄邑令姚泓滅秦雍人千
有餘家推讚為主歸順拜綏遠将軍魏郡太守其後秦
雍之民來奔河南滎陽河内者户至萬數拜讚安逺將
軍南雍州刺史軹縣侯治于洛陽立雍州之郡縣以撫
之由是流民繈負自逺而至三倍於前賜讚爵河南公
加安南將軍領䕶南蠻校尉仍刺史分洛豫二州之僑
郡以益之雖位高爵重而接待不倦初讚之未貴也嘗
從相者唐文相文曰君額上黑子入幘位當至方伯封
公及貴也文以民禮拜謁仍曰明公憶民疇昔之言乎
爾日但知公當貴然不能自知得為州民也讚曰徃時
卿言杜瓊不得官長人咸謂不然及瓊被選為盩厔令
卿猶言相中不見而瓊果以暴疾未拜而終昔魏舒見
主人兒死自知己必至公吾常以卿言瓊之驗亦復不
息此望也乃賜文衣服良馬讚在州十七年甚獲公私
之譽年老表求致仕真君九年卒年八十六遺令薄葬
斂以時服世祖悼惜之諡曰宣穆
長子元寶襲爵為豫州别駕興安元年卒贈安南將軍
豫州刺史
子祖襲爵高祖時為安南將軍東徐州刺史卒
子靈孫襲赭陽太守
元寶弟虎皮有才器本縣令
虎皮弟臻字仙勝年十二遭父憂居喪以孝稱輕財好
士顯祖末為中川太守時馮熙為洛州刺史政號貪虐
仙勝㣲能附之甚得其意轉𢎞農太守後以母老屢求
解任久乃從之高祖初母憂未闋以恒農大盜張煩等
賊害良善徵為都將與荆州刺史公孫初頭等追揃之
拜振武將軍北陽鎮將有威惠之稱遷建威將軍郢州
刺史及高祖南遷郢州地為王畿除𢎞農太守坐受納
為御史所彈遂廢卒於家
長子祖訓順陽太守
祖訓弟治字祖禮自洛陽令稍遷鎮逺將軍東荆州刺
史代下之後蠻民以刺史酈道元峻刻請治為刺史朝
議以邉民宜悦乃以治代道元進號征虜將軍坐遣戍
兵送道元免官治兄弟竝孝友敦穆白首同居父亡雖
久而猶於平生所處堂宇備設幃帳几杖以時節開堂
列拜垂淚陳薦若宗廟然吉凶之事必先啓告逺出行
反亦如之治世宗末遷前將軍河州刺史在任數年遇
郤鐡忽反又為城民詣都列其貪狀十六條會赦免久
之兼廷尉卿又兼尚書畏避勢家承顔候色不能有所
執據尋遷金紫光祿大夫是時蠻反於三鵶治為都督
追討戰沒贈持節都督雍華岐三州諸軍事衛大將軍
七兵尚書雍州刺史昌平男
治弟彌兼尚書郎為城陽王徽所親待永安末徽避尒
朱兆脱身南走歸命於彌彌不納遣人加害時論深責
之後沒關西
治長子朏之字長明自直後奉朝請再遷鎮逺將軍諫
議大夫仍直後建義中出除冠軍將軍東荆州刺史兼
尚書為荆郢行臺代遷除征虜將軍普泰中襲爵又為
東荆州刺史永熙中鎮東將軍金紫光祿大夫武定四
年卒年五十八
酈範字世則小名記祖范陽涿鹿人祖紹慕容寶濮陽
太守太祖定中山以郡迎降授兖州監軍父嵩天水太
守範世祖時給事東宮高宗踐阼追錄先朝舊勲賜爵
永寧男加寧逺將軍以治禮郎奉遷世祖㳟宗神主於
太廟進爵為子征南大將軍慕客白曜南征範為左司
馬師次無鹽劉彧戍主申纂憑城拒守識者僉以攻具
未周不宜便進範曰今輕軍逺襲深入敵境無宜淹留
久稽機候且纂必以我軍來速不去攻守謂方城可憑
弱卒可恃此天亡之時也今若外濳威形内整戎旅密
厲將士出其非意可一攻而剋之白曜曰一日縱敵數
世之患今若舒遲民心固矣司馬之䇿是也遂濳軍偽
退示以不攻纂果不設備於是即夜部分旦便騰城崇
朝而剋白曜將盡以其人為軍實範曰齊四履之地世
號東秦不逺為經略恐未可定也今皇威始被民未霑
澤連城有懷貳之將此邑有拒守之夫宜先信義示之
軌物然後民心可懷二州可定白曜曰此良䇿也乃免
之進次肥城白曜將攻之範曰肥城雖小攻則淹日得
之無益軍聲失之有損威勢且見無鹽之卒死者塗炭
成敗之機足為鑒矣若飛書告喻可不攻自伏縱其不
降亦當逃散白曜乃以書曉之肥城果潰白曜目範於
衆曰此行也得卿三齊不足定矣軍達升城劉彧太原
太守房崇吉棄母妻東走彧青州刺史沈文秀遣其寧
朔將軍張元孫奉牋歸欵請軍接援白曜將遣偏師赴
之範曰桑梓之戀有懷同徳文秀家在江南青土無墳
栢之累擁衆數萬勁甲堅城彊則拒戰勢屈則走師未
逼之朝夕無患竟何所畏己求援軍且觀其使詞煩而
顔愧視下而志怯幣厚言甘誘我也若不逺圖懼虧軍
勢既進無所取退逼彊敵羝羊觸藩羸角之謂未若先
守歴城平盤陽下梁鄒剋樂陵然後方軌連鑣揚旌直
進何患不壺漿路左以迎明公者哉白曜曰卿前後納
䇿皆不失衷今日之算吾所不取何者道固孤城裁能
自守盤陽諸戍勢不野戰文秀必剋殄意在先誠天與
不取後悔何及範曰短見猶謂不虚歴城足食足兵非
一朝可㧞文秀既據東陽為諸城根本多遣軍則歴城
之固不立少遣衆則無以懼敵心脱文秀還叛閉門拒
守偏師在前為其所挫梁鄒諸城追擊其後文秀身率
大軍必相乘迫腹背受敵進退無途雖有韓白恐無全
理願更思審勿入賊計中白曜乃止遂表範為青州刺
史以撫新民後進爵為侯加冠軍將軍遷尚書右丞後
除平東將軍青州刺史假范陽公範前解州還京也夜
夢隂毛拂踝他日説之時齊人有占夢者曰史武進云
豪盛於齊下矣使君臨撫東泰道光海岱必當重牧全
齊再祿營邱矣範笑而荅曰吾將為卿必驗此夢果如
其言是時鎮將元伊利表範與外賊交通高祖詔範曰
卿身非功舊位無重班所以超遷顯爵任居方夏者正
以勤能致逺雖外無殊效亦未有負時之愆而將鎮伊
利妄生姦撓表卿造船市玉與外賊交通規䧟卿罪窺
覦州任有司推驗虚實自顯有罪者今伏其辜矣卿其
明為算略勿復懷疑待卿别犯處刑及鞭今怒刑罷鞭
止罰五十卿宜克循綏輯邊服稱朕意也還朝年六十
二卒於京師諡曰穆範五子道元在酷吏傳
道元第四弟道慎字善季渉歴史傳有幹略自奉朝請
遷尚書二千石郎中加威逺將軍為漢川行臺迎接降
欵以功除員外常侍領郎中轉輔國將軍驍騎將軍出
為正平太守治有能名遷長樂相正光五年卒年三十
八贈後將軍平州刺史
子中字伯偉武定初司徒刑獄參軍
道慎弟道約字善禮起家奉朝請再遷冠軍將軍司徒
諮議參軍樸質遲鈍頗愛琴書性多造請好以榮利干
謁乞丐不已多為人所笑弄坎壈於世不免飢寒晚歴
東萊魯郡二郡太守為政清静吏民安之年六十三武
定七年卒
範弟神虎尚書左民郎中
神虎弟夔子惲字幼和好學有文才尤長吏幹正光中
刺史裴延儁用為主薄令其修起學校又舉秀才射策
高第為奉朝請後延儁為討胡行臺尚書引為行臺郎
以招撫有稱除尚書外兵郎仍行臺郎及延儁解還行
臺長孫雅又引為行臺郎加征虜将軍惲頗兼武用常
以功名自許每進計於雅多見納用以功賞魏昌縣開
國子邑三百户惲在軍啓求減身官爵為父請贈詔贈
夔征虜将軍安州刺史惲後與唐州刺史崔元珍固守
平陽武泰中尒朱榮稱兵赴洛惲與元珍不從其命為
榮行臺郎中樊子鵠所攻城䧟被害時年三十六世咸
痛惜之所作文章頗行於世撰慕容氏書不成
子懷則武定末司空長流參軍
夔弟神期中書博士
神期弟顯度司州秀才尚書庫部郎
韓秀字白虎昌黎人也祖宰慕容儁謁者僕射父昞皇
始初歸國拜宣威将軍騎都尉秀歴吏任稍遷尚書郎
賜爵遂昌子拜廣武將軍高宗稱秀聰敏清辯才任喉
舌遂命出納王言并掌機密行幸逰獵隨侍左右顯祖
踐阼轉給事中參征南慕容白曜軍事延興中尚書奏
以敦煌一鎮介逺西北冦賊路衝慮或不固欲移就涼
州羣官會議僉以為然秀獨謂非便曰此蹙國之事非
闢土之宜愚謂敦煌之立其來已久雖土隣彊冦而兵
人素習縱有姦竊不能為害循常置戍足以自全進斷
北狄之覘途退塞西夷之闚路若徙就姑臧慮人懷異
意或貪留重遷情不願徙脱引冦内侵深為國患且敦
煌去涼州及千餘里捨逺就近遥防有闕一旦廢罷是
啓戎心則夷狄交構互相來徃恐醜徒恊契侵竊涼土
及近諸戍則關右荒擾烽警不息邊役煩興艱難方甚
乃從秀議太和初遷内侍長後為平東将軍青州刺史
假漁陽公在州數年卒子務襲爵
務字道世性端謹有治幹初為中散稍遷太子翊軍校
尉時高祖南征行梁州刺史楊靈珍謀叛以務為統軍
受都督李崇節度以討靈珍有戰功授後軍長史徵赴
行在所還遷長水校尉景明初假節行肆州事轉左中
郎将寧朔将軍試守常山郡又為征蠻都督李崇司馬
崇􁦱蕩羣蠻除近畿之患務有力焉後除鎮北府司馬
初試守常山府解復為平北長史務頗有受納為御史
中尉李平所劾付廷尉會赦免後除龍驤将軍郢州刺
史務獻七寳牀象牙席詔曰晉武帝焚雉頭裘朕常嘉
之今務所獻亦此之流也竒麗之物有乖風素可付其
家人邊人李旻馬道進等詐殺蕭衍黃坂戍主率户來
降務信之遣兵千餘人迎接户既不至而詐表破賊坐
以免官久之拜冠軍将軍太中大夫進號左将軍神龜
初卒
堯暄字辟邪上黨長子人也本名鍾葵後賜為暄祖僧
頼太祖平中山與趙郡呂舍首來歸國暄聰了羙容貎
為千人軍将東宫吏高宗以其恭謹擢為中散奉使齊
州檢平原鎮将及長史貪暴事推情診理皆得其實除
太尉中給事兼北部曹事後轉南部太和中遷南部尚
書于時始立三長暄為東道十三州使更比户籍賜獨
車一乘廐馬四匹時蕭賾遣其将陳顯達寇邊以暄為
使持節假中䕶軍都督南征諸軍事平陽公軍次許昌
㑹陳顯逹遁走暄乃班師暄前後從征及出使檢察三
十餘許度皆有克己奉公之稱賞賜衣服二十具綵絹
十匹紬絹千餘叚奴婢十口賜爵平陽伯及改置百官
授太僕卿車駕南征加安南将軍轉大司農卿太和十
九年卒於平城高祖為之舉哀贈安北将軍相州刺史
賻帛七百匹初暄使徐州見州城樓觀嫌其華盛乃令
徃徃毁撤由是後更損落及高祖幸彭城聞之曰暄猶
可追斬
暄長子洪襲鎮北府錄事參軍
子桀字永壽元象中開府儀同三司樂城縣開國公
洪弟遵伏波将軍河州冠軍府長史臨洮太守卒贈龍
驤将軍諡曰思
遵弟榮員外散騎侍郎
子雄字休武元象中儀同三司豫州刺史城平縣開國
公
雄弟奮字彦舉興和中驃騎将軍潁州刺史
奮弟難宗武定中征西将軍南岐州刺史征羌縣開國
伯
吕舎既歸國從至京師給賜田宅
子方生機識明辯卒於主書郎贈建武将軍定州刺史
高邑子諡曰敬
子受恩為侍御中散典宜官曹累遷外都曹令轉北部
給事秦州刺史卒於官
史臣曰薛辯㓂讚歸身有道竝以欵効見嘉議敦煌得
馭逺之算務武夫鄙詐貢牀飾寳棄而不御斯乃人主
之盛徳堯暄聰察奉公以致名位禮加存殁有餘榮矣
　
　
　
　
　
　
　
　
　
　
　
　
　魏書卷四十二
　魏書卷四十二考證
酈範傳長孫雅又引為行臺郎○北史行臺長孫承業
　引為行臺郎(臣人龍/)按本書長孫道生傳子抗抗子
　觀觀子冀歸高祖以其幼承家業賜名稚字承業北
　史書其字而此又改作雅疑唐臣避高宗嫌名而易
　其文
　
　
　
　
　
　
　
　
　
　魏書卷四十二考證
欽定四庫全書
　魏書卷四十三
　　齊　　　　魏　　　　收　　　　撰
　列傳第三十一
　　嚴稜　毛脩之　唐和　劉休賓　房法壽
嚴稜馮翊臨晉人遇亂避地河南劉裕以為廣威将軍
陳留太守戍倉垣泰常中山陽公奚斤南討軍至潁川
稜率文武五百人詣斤降驛送稜朝太宗於冀州嘉其
誠款拜平逺将軍賜爵郃陽侯假荆州刺史隨駕南討
還為上客及世祖踐祚以稜歸化之功除中山太守有
清廉之稱年九十卒於家
子稚玉襲爵真君中詔稚玉副長安鎮将元蘭率衆一
萬迎漢川附化之民入自斜谷至甘亭劉義隆梁州刺
史王元載遣将拒嶮路不得通班師太和二年太倉令
五年出為平南将軍東兗州刺史假馮翊公卒
子曇襲爵
毛脩之字敬文滎陽陽武人也父瑾司馬徳宗梁秦二
州刺史劉裕之擒姚泓留子義真鎮長安以脩之為司
馬及赫連屈丐破義真於青泥脩之被俘遂沒綂萬世
祖平赫連昌獲脩之神䴥中以脩之領吳兵討蠕蠕大
檀以功拜吳兵将軍領歩兵校尉後從世祖征平涼有
功遷散騎常侍前将軍光祿大夫脩之能為南人飲食
手自煎調多所適意世祖親待之進太官尚書賜爵南
郡公加冠軍将軍常在太官主進御膳從討和龍别破
三堡賜奴婢牛羊是時諸軍攻城宿衛之士多在戰陳
行宮人少雲中鎮将朱脩之劉義隆故将也時從在軍
欲率吳兵謀為大逆因入和龍冀浮海南歸以告脩之
脩之不聽乃止是日無脩之大變幾作朱脩之遂亡奔
馮文通又以脩之收三堡功多遷特進撫軍大将軍金
紫光祿大夫位次崔浩之下浩以其中國舊門雖學不
博洽而猶渉獵書傳每推重之與共論説言次遂及陳
壽三國志有古良史之風其所著述文義典正皆揚于
王廷之言微而顯婉而成章班史以来無及壽者脩之
曰昔在蜀中聞長老言壽曾為諸葛亮門下書佐被撻
百下故其論武侯云應變将畧非其所長浩乃與論曰
承祚之評亮乃有故義過美之譽案其迹也不為負之
非挾恨之矣何以云然夫亮之相劉備當九州鼎沸之
會英雄奮發之時君臣相得魚水為喻而不能與曹氏
爭天下委棄荆州退入巴蜀誘奪劉璋偽連孫氏守窮
踦􁘓之地僭號邊夷之間此策之下者可與趙他為偶
而以為管蕭之亞匹不亦過乎謂壽貶亮非為失實且
亮既據蜀恃山嶮之固不達時宜弗量勢力嚴威切決
控勒蜀人矜才負能高自矯舉欲以邊夷之衆抗衡上
國出兵隴右再攻祁山一攻陳倉疎遲失會摧衂而反
後入秦川不復攻城更求野戰魏人知其意閉壘堅守
以不戰屈之知窮勢盡憤結攻中發病而死由是言之
豈合古之善将見可而進知難而退者乎脩之謂浩言
為然太延二年為外都大官卒諡曰恭公脩之在南有
四子唯子法仁入國高宗初為金部尚書襲爵後轉殿
中尚書加散騎常侍法仁言聲壮大至於軍旅田狩唱
呼處分振於山谷和平六年卒贈征東大将軍南郡王
諡曰威
長子猛虎太安中為東宫主書轉中舍人又遷中散大
夫初襲爵為散騎常侍皇興中蠕蠕犯塞從顯祖討之
有勇決之稱太和初卒贈豫州刺史諡曰康公
子泰寳襲爵征虜長史例降為侯卒
子乾祐襲
朱脩之者劉義隆司徒從事中郎守滑臺安頡圍之其
母在家乳汁忽出母號慟告家人曰我年老非復有乳
汁之時今忽如此兒必殁矣果以其日為頡所擒世祖
善其固守授以内職以宗室女妻之而佞巧輕薄為人
士所賤為雲中鎮将及入馮文通文通送之江南
唐和字稚起晉昌宜安人也父繇以涼土喪亂民無所
歸推隴西李暠於敦煌以寧一州李氏為沮渠蒙遜所
滅和與兄契攜外甥李寳避難伊吾招集民衆二千餘
家臣於蠕蠕蠕蠕以契為伊吾王經二十年和與契遣
使來降為蠕蠕所逼遂擁部落至于高昌蠕蠕遣部帥
阿若率騎討和至白力城和率騎五百先攻高昌契與
阿若戰殁和收餘衆奔前部王國時沮渠安周屯橫截
城和攻㧞之斬安周兄子樹又剋高寧白力二城斬其
戍主遣使表状世祖嘉其誠款屢賜和和後與前部王
車伊洛擊破安周斬首三百世祖遣成周公萬度歸討
焉耆詔和與伊洛率所領赴度歸和奉詔㑹度歸喻下
栁驢以東六城因共擊波居羅城㧞之後同征龜兹度
歸令和鎮焉耆時柳驢戍主乙真伽率諸胡將據城而
叛和領輕騎一百匹入其城擒乙真伽斬之由是諸胡
款附西域剋平和有力也正平元年和詣闕世祖優寵
之待以上客高宗以和歸誠先朝拜鎮南将軍酒泉公
太安中出為濟州刺史甚有稱績徵為内都大官評決
獄訟不加捶楚察疑獲實者甚多世以是稱之皇興中
卒年六十七贈征西大将軍太常卿酒泉王諡曰宣
子欽字孟直中書學生襲爵太和中拜鎮南将軍長安
鎮副将轉陜州刺史将軍如故後降爵為侯二十年卒
子景宣襲爵歴并州城陽王徽後軍府長史加中堅将
軍遷東郡太守普泰中卒贈撫軍将軍秦州刺史
景宣弟季弼武定中滄州别駕
契子𤣥逹性果毅有父風與叔父和歸闕俱為上客拜
安西将軍晉昌公顯祖時出為華州刺史将軍如故杏
城民蓋平定聚衆為逆顯祖遣給事楊鍾葵擊平定不
剋而還詔𤣥達討平之杏城民成赤李又聚黨自號為
王逼掠郡縣殘害百姓𤣥達率騎二百邀其狹路擊破
之叛民曾平原復聚為亂𤣥達追擊悉平之延興二年
有罪免官太和十六年降爵為侯卒
子崇字繼祖襲爵盛樂太守
崇弟興業定陽闡熙二郡太守
劉休賓字處幹本平原人祖昶從慕容德度河家于北
海之都昌縣父奉伯劉裕時北海太守休賓少好學有
文才兄弟六人乘民延和等皆有時譽休賓為劉彧虎
賁中郎将稍遷幽州刺史鎮梁鄒及慕容白曜軍至升
城遣人説之令降休賓不從劉彧龍驤将軍崔靈延行
渤海郡房靈建等數十家皆入梁鄒同舉休賓為征虜
兗州會劉彧遣使授休賓輔國将軍兗州刺史休賓妻
崔邪利女也坐一男字文曄崔氏先歸寧在魯郡邪利
之降也文曄母子遂與俱入國至是白曜表請崔與文
曄既至白曜以報休賓又於北海執延和妻子送至梁
鄒巡視城下休賓答白曜許歴城降當即歸順密遣兼
主簿尹文達向歴城觀國軍形勢文達詣白曜詐言聞
王臨境故來祗候私謂白曜曰劉休賓父子兄弟累郡
連州今若識運知機束手歸化不審明王加何賞敘白
曜曰休賓仕南爵寵如此今若不勞兵甲望風自降者
非直處卿富貴兼還其婦兒休賓縱令不畏攻圍豈不
憐其妻子也今升城卿自徃見文達乃至升城見休賓
妻子文曄攀援文逹哭泣號咷以爪髮為信文逹回還
復經白曜誓約而去白曜曰卿是休賓耳目腹心親見
其妻子又知我衆旅少多善共量議自求多福文逹還
見休賓出其妻兒爪髪兼宣白曜所言及國軍形勢謂
休賓曰升城已敗歴城非朝則夕公可早圖之休賓撫
爪髮泣涕曰妻子幽隔誰不愍乎吾荷南朝厚恩受寄
邊任今顧妻子而降於臣節足乎然而密與其兄子聞
慰議為降計聞慰曰此故當文逹誑詐耳年常抄掠豈
有多軍也但可撫彊兵勤肅衛方城狹嶮何為便生憂
怯示人以弱也休賓又謂文逹曰卿勿憚危苦更為吾
作一返善觀形勢於是遣文逹偷道而出令與白曜為
期剋日許送降欵文逹既至白曜喜曰非直休賓父子
荷榮城内賢豪亦隨人補授卿便即為梁鄒城主以酒
灌地啟告山河曰若負休賓使我三軍覆没初白曜之
表取休賓妻子也顯祖以道固既叛詔授休賓持節平
南将軍冀州刺史平原公至是付文逹詔䇿文達還謂
休賓曰白曜信誓如此公可早為決計恐攻逼之後降
悔無由休賓於是告兄子聞慰曰事勢可知汝早作降
書聞慰沉疑因執不作遂差本契白曜尋遣著作佐郎
許赤虎夜至梁鄒南門下告城上人曰汝語劉休賓何
由遣文逹頻造僕射許送降文歸誠大化何得無信違
期不來於是門人唱告城内悉知遂相維持欲降不得
皆云劉休賓父子欲以我城内人易榮位也尋被攻逼
經冬至春歴城降白曜遣道固子景業與文曄至城下
休賓知道固降乃出請命白曜送休賓及宿有名望者
十餘人俱入代都為客及立平齊郡乃以梁鄒民為懷
寧縣休賓為縣令延興二年卒
文曄有志尚綜覽羣書輕財重義太和中坐從兄聞慰
南叛與二弟文顥季友被徙北邊高祖特聽還代高祖
曾幸方山文曄大言於路側曰求見聖明申宣久屈高
祖遣尚書李沖宣詔問曰卿欲何言聽卿面自申盡於
是引見文曄對曰臣之陋族出自平原徃因燕亂流離
河表居齊以来八九十載真君十一年世祖太武皇帝
廵江之日時年二歲隨外祖魯郡太守崔邪利於鄒山
歸國邪利蒙賜四品除廣寗太守以臣年小不及齒錄
至天安之初皇威逺被臣亡父休賓劉氏持節兗州刺
史戍梁鄒時慕容白曜以臣父居全齊之要水陸道衝
青冀二城往來要路三城岳跱竝拒王師白曜知臣母
子先在代京表請臣母子慰勞臣即被先帝詔遣乘傳
詣軍又賜亡父官爵白曜遣右司馬盧河内等送臣母
子至鄒臣既見亡父備申皇澤云吾蒙本朝寵遇捍禦
藩屏尊卑百口竝在二城吾若先降百口必被誅滅既
不固誠於本朝又令尊卑塗炭豈堪為人臣以奉大魏
乎汝且申吾意白僕射降意已判平歴城即率士衆送
欵軍前既剋歴城白曜遣赤虎送臣并崔道固子景業
等向梁鄒亡父既見赤虎之信仰感聖朝逺遣妻子又
知天命有歸擁衆一萬以城降欵乘驛赴臺蒙為客例
臣私釁深重亡父以延興二年孤背明世血誠微心未
獲申展如臣等比竝蒙榮爵為在事孤抑以人廢勲高
祖曰卿訴父賞而卿父無勲歴城齊之西關歸命請順
梁鄒小戍豈能獲全何足以為功也文曄對曰誠如聖
㫖愚臣所見猶有未申何者昔樂毅破齊七十餘城唯
有即墨獨在此豈非根亡而條立且夫降順之人驗之
古今未有不由危逼者故黄權無路歸欵列地封侯且
薛安都畢衆敬危急投命竝受茅土之爵論古則如彼
語今則如此明明之世不及比流竊惟梁鄒嚴固地據
中齊粟攴十載控弦數千萬方之升城不可同日而語
升城猶能抗兵累旬傷殺甚衆若臣亡父固守孤城則
非一朝可剋高祖曰歴城既陷梁鄒便是掌中何煩兵
力對曰若如聖㫖白曜便應窮兵極意取勝俯仰何為
上假赤虎之信下衒知變之民高祖曰卿父此勲本自
至少以卿才地豈假殷勤對曰臣尫愚六蔽文武無施
響絶九臯聞天無日遭逢聖運萬死猶生但臣竊見徐
兗是賊藩要徐兗既降諸戍皆應國有而東徐州刺史
張讜所戍團城領二郡而已徐兗降後猶閉門拒命授
以方嶽始乃歸降父子二人竝蒙侯爵論功比勤不先
臣父高祖曰卿引張讜讜事小異對曰臣未識異状高
祖曰張讜始来送欵終不差信卿父進非先覺退又拒
守何得不異對曰張讜父子始有歸順之名後有閉門
之罪以功補過免罪為幸臣又見崔僧祐母弟隨其叔
父道固在歴城僧祐遙聞王威逺及恐母弟淪亡督率
鄉閭來欲救援既至郁洲歴城已沒束手歸誠救母弟
之命聖朝嘉其附化賞以三品亡父之誠豈後僧祐高
祖曰僧祐身居東海去留任意來則有位去則他人是
故賞之卿父被圍孤城已是已物所以不賞對曰亡父
據城歸國至公也僧祐意計而來為私也為私蒙賞至
公不酬臣未見其可高祖笑而不言比部尚書陸叡叱
文曄曰假令先朝謬賞僧祐豈可謬相賞也文曄曰先
帝中代聖主與日月等曜比隆堯舜宰相則十亂五臣
今言謬賞豈不仰誣先朝乎尚書高閭曰卿謂母弟與
妻子何者為重文曄曰母弟為重閭曰卿知母弟為重
朝廷賞僧祐是也卿父為妻子而來事何相反對曰僧
祐若無母弟來歸以不閭曰不來文曄曰若僧祐赴母
弟之難此是其私而亡父本為大丈夫立身處世豈可
顧妻子而虧高節也昔樂羊食子有顧以不亡父本心
實不垂顧所以歸化者自知商周不敵天命有所歸高
祖謂文曄曰卿之所許頗亦有途賞從重罰從輕尋勅
酬叙文曄泣曰臣愚頓理極再見無期陛下既垂慈澤
願勅有司特賜矜理高祖曰王者無戲何得懃懃既而
賜文曄爵都昌子深見待遇拜協律郎中改授羽林監
世宗世除高陽太守延昌中卒贈平逺将軍光州刺史
諡曰貞
子元襲拜員外郎襄威將軍青州别駕卒
文顥性仁孝篤厚徐州安豊王府騎兵參軍季友南青
州左軍府錄事參軍
聞慰博識有才思至延興中南叛
休賓叔父旋之其妻許氏二子法鳯法武而旋之早亡
東陽平許氏攜二子入國孤貧不自立竝疎薄不淪為
時人所棄母子皆出家為尼既而反俗太和中高祖選
盡物望河南人士才學之徒咸見申擢法鳯兄弟無可
收用不蒙選授後俱奔南法武後改名孝標云
房法壽小名烏頭清河繹幕人也幼孤少好射獵輕率
勇果結羣小而為劫盜從叔元慶範鎮等坐法壽被州
郡切責時月相繼宗族甚患之弱冠州迎主簿後以母
老不復應州郡之命常盜殺䐗牛以供其母招集壮士
常有百數母亡歲餘遇沈文秀崔道固起兵應劉子勛
明僧暠劉乘民起兵應劉彧攻討文秀法壽亦與清河
太守王元邈起兵西屯合討道固元邈以法壽為司馬
累破道固軍甚為歴城所憚加法壽綏邊将軍魏郡太
守子勛死道固文秀悉復歸彧乃罷兵道固慮其扇亂
百姓遂切遣之而法壽外託裝辦而内不欲行㑹從弟
崇吉在升城為慕容白曜所破母妻沒於白曜軍崇吉
奔還舊宅法壽與崇吉年志粗相諧協而親則從祖兄
弟也崇吉以母妻見獲託法壽為計法夀既不欲南行
恨道固逼切又矜崇吉情理時道固以兼治中房靈賓
督清河廣川郡事戍盤陽法壽遂與崇吉潛謀襲靈賓
克之仍歸款於白曜以贖母妻白曜遣将軍長孫觀等
自大山南入馬耳關以赴盤陽還崇吉母妻初道固遣
軍圍盤陽法壽等拒守二十餘日觀軍至賊乃散走觀
軍入城詔以法壽為平逺将軍與韓騏驎對為冀州刺
史督上租糧以法壽從父弟靈民為清河太守思順為
濟南太守靈悦為平原太守伯憐為廣川太守叔玉為
高陽太守叔玉兄伯玉為河間太守伯玉從父弟思安
為樂陵太守思安弟幼安為高密太守以安初附及歴
城梁鄒降法壽崇吉等與崔道固劉休賓俱至京師以
法夀為上客崇吉為次客崔劉為下客法壽供給亞於
安都等以功賜爵壮武侯加平逺将軍給以田宅奴婢
性好酒愛施親舊賓客率同飢飽坎壈常不豐足畢衆
敬等皆尚其通愛太和中卒贈平東将軍青州刺史諡
敬侯
子伯祖襲例降為伯歴齊郡内史伯祖闇弱委事於功
曹張僧皓僧皓大有受納伯祖衣食不充後廣陵王羽
為青州伯祖為從事郎中平原相轉幽州轉國長史坐
公事免官卒
子翼襲宣威将軍大城戍主永安中青州太傅開府從
事中郎
伯祖弟叔祖别以功賜爵魏昌子歴廣陵王國郎中令
長廣東萊二郡太守龍驤将軍中散大夫永安中安東
将軍郢州刺史
叔祖弟幼愍安豐新蔡二郡太守坐事奪官居家忽聞
有客聲出無所見還至庭中為家羣犬所噬遂卒初長
孫觀之将至盤陽也城中稍以震懼時劉彧給事中崔
平仲欲歸江南自歴下至圍城軍中與十餘騎遙共法
壽語靈賓密遣人捕執之始法壽克盤陽之後常禁靈
賓於别齋既得平仲引與同室致酒食叙國軍明将入
意夜中北城上縋出平仲靈賓等十餘人厥明官軍至
城靈賓遂歸梁鄒
靈賓文藻不如兄靈建而辯悟過之靈建在南官至州
治中渤海太守以才名見稱兄弟俱入國為平齊民雖
流漂屯圯操尚卓然竝卒於平齊
靈建子宣明亦文學著稱雅有父風高祖擢為中書博
士遷洛轉議郎試守東清河郡正始中京兆王愉出除
征東冀州以宣明為記室參軍愉反逼宣明為太守
靈賓從父弟堅字千秋少有才名亦内徙為平齊民太
和初高祖擢為袐書郎遷司空諮議齊州大中正高祖
臨朝令諸州中正各舉所知千秋與幽州中正陽尼各
舉其子高祖曰昔有一祁名垂往史今有二奚當聞來
牒出為濮陽太守世宗時復為司空諮議加立忠将軍
卒贈南青州刺史諡曰懿
長子祖淵羽林監從章武王融討葛榮沒於陳贈安東
将軍濟州刺史
祖淵弟祖皓長水校尉後討蕭衍将於九山戰殁贈撫
軍将軍兗州刺史
崔平仲自東陽南奔妻子於歴城入國太和中髙祖聽
其還南
思安有勇力伯玉果敢有将畧思安賜爵西安子建威
将軍北平太守遷大司馬司馬齊州武昌王府司馬高
祖南伐徵為歩兵校尉直閤将軍中綂軍善撫士衆高
祖嘉之漢陽既平復為武昌王司馬帶東魏郡太守加
寧朔将軍改爵清河子卒官子敬寳襲爵
敬寳亦壮健奉朝請征北中兵參軍北征綂軍寧逺府
軍每有戰功早卒
子去病襲
伯玉坐弟叔玉南奔徙於北邊後亦南叛為蕭鸞南陽
太守高祖南伐剋宛外城命舍人公孫延景宣詔於伯
玉曰天無二日土無兩王是以躬總六師蕩一四海宛
城小戍豈足以禦抗王威深可三思封侯胙土事在俯
仰伯玉對曰外臣荷國厚恩奉任彊境為臣之道未敢
聽命伏惟遊鑾逺渉願不損神高祖又遣謂曰朕親率
麾斾逺清江沔此之小戍豈足徘徊王師但戎輅所經
纖介須殄宜量力三思自求多福且卿早蒙蕭賾殊常
之眷曾不懐恩報以塵露蕭鸞妄言入繼道成賾子無
孑遺卿不能建忠於前君方立節於逆豎卿之罪一又
頃年傷我偏師卿之罪二今鑾斾親戎清一南服不先
面縛待罪麾下卿之罪三卿之此戍多則一年中則百
日少則三旬剋殄豈逺宜善思之後悔無及伯玉對曰
昔蒙武帝愷悌之恩忝侍左右此之厚遇無忘夙夜但
繼主失德民望有歸主上龍飛踐極光紹太宗非直副
億兆之深望實兼武皇之遺勅是以懃懃懇懇不敢失
墜往者北師深入宼擾邊民輒厲将士以救蒼生此乃
邊戍常事陛下不得垂責及剋宛伯玉面縛而降高祖
引見伯玉并其參佐二百人詔伯玉曰朕承天馭宇方
欲清一寰域卿蕞爾小戍敢拒六師卿之愆罪理在不
赦伯玉對曰臣既小人備荷驅使緣百口在南致拒皇
畧罪合萬死高祖曰凡立忠抱節皆應有所至若奉逆
君守迷節古人所不為卿何得事逆賊蕭鸞自貽伊譴
伯玉對曰臣愚癡晚悟罪合萬斬今遭陛下願乞生命
高祖曰凡人惟有兩途知機獲福背機受禍勞我王師
彌歴嵗月如此為降何人有罪且朕前遣舎人公孫廷
景城西共卿語云天無二日土無二王卿答云在此不
在彼天道攸逺變化無方卿寧知今日在此不在彼乎
伯玉乞命而已更無所言高祖以思安頻為伯玉泣請
故特宥之伯玉在南之日放妾楊氏為尼入國遂令還
俗復愛幸焉為有司所奏高宗聽之世宗即位拜長史
兼游擊将軍出為馮翊相卒官
崇吉少驍勇為沈文秀中兵參軍及太原戍守傅靈越
率衆棄郡南赴子勛文秀以崇吉督郡事既而背文秀
同於劉彧母叔在歴城為崔道固所拘繫又将致刑於
市以恐之而崇吉卒無所顧㑹道固歸彧乃出其母彧
以崇吉為龍驤将軍并州刺史領太原太守戍升城崇
吉以其從兄靈獻為長史姨兄賈延年為司馬未幾而
白曜軍至白曜遣人招之崇吉不降遂閉門固守升城
至小人力不多勝仗者不過七百人而白曜侮之乃遣
衆陵城崇吉設土蕇方梁下相舂擊不時剋殄白曜遂
築長城圍三重更造攻具日夜攻擊自二月至四月糧
矢俱盡崇吉突圍出走遁藏民舎母妻見獲道固遣治
中房靈賓慰引之崇吉不肯見道固遂東歸舊村隂募
壮士欲以偷母還奔河南白曜慮其如此守備嚴固後
與法壽取盤陽俱降及立平齊郡以歴城民為歸安縣
崇吉為縣令頗懐昔憾與道固接事意甚不平後委縣
出臺訟道固罪状數條會赦不問崇吉乞解縣許之停
京師半歲乃南奔崇吉夫婦異路剃髪為沙門改名僧
逹投其族叔法延住歲餘清河張畧之亦豪俠士也崇
吉遺其金帛得以自遣妻從幽州南出亦得相會崇吉
至江東尋病死
崇吉從父弟三益字敬安於南陽内附高祖與語善之
曰三益了了殊不惡拜員外散騎侍郎尋出為太山太
守遷兗州左軍府司馬所在以清和著稱還除左将軍
正光中卒年六十三九子
長子士隆興和中東清河太守帶盤陽鎮将
士隆弟士逹少有才氣其族兄景先有鑒識每曰此兒
俶儻終當大其門户起家濟州左将軍府倉曹參軍時
京兆王繼為大將軍出鎮關右聞其名徵補騎兵參軍
領帳内綂軍孝昌中其鄉人劉蒼生劉鈞房須等作亂
攻陷郡縣頻敗州軍時士達父憂在家刺史元欣欲逼
其為将士達以禮固辭欣乃命其友人馮元興謂之曰
今合境從逆賊徒轉熾若萬一陷州君家豈得獨全既
急病如此安得顧名教也士逹不得已而起率州郭之
人二千餘人東西討擊悉破平之武泰初就家拜平原
太守抑挫豪彊境内肅然時邢杲寇亂憚其威名越郡
城西度不敢攻逼永安末轉濟南太守士逹不入京師
而頻為夲州郡時人榮之永安末尒朱兆入洛刺史蕭
贊為城民趙洛周所逐城内無主洛周等以士逹鄉情
所歸乃就郡請之命攝州事永熙二年卒年三十八時
人傷惜之贈平東将軍齊州刺史諡曰武
士逹弟士素武定末太尉諮議參軍
士素弟士章尚書郎
法夀族子景伯字長暉高祖諶避地渡河居於齊州之
東清河繹幕焉祖元慶仕劉駿歴七郡太守後為沈文
秀青州建威府司馬劉彧之殺子業自立也子業弟子
勛起兵攻之文秀遣其将劉珍之率兵助彧後背彧歸
于子勛元慶不同為文秀所害父愛親率勒鄉部攻文
秀劉彧嘉之起家授龍驤将軍尋會文秀降彧乃止顯
祖時三齊平隨例内徙為平齊民以父非命疏服終身
景伯生於桑乾少喪父以孝聞家貧傭書自給養母甚
謹尚書盧淵稱之於李沖沖時典選拔為奉朝請司空
祭酒給事中尚書儀曹郎除齊州輔國長史值刺史死
勅行州事政存寛簡百姓安之後値清河太守杜昶外
叛郡居山嶮盜賊羣起除清河太守郡民劉簡虎曾失
禮於景伯聞其臨郡闔家逃亡景伯督切屬縣捕擒之
即署其子為西曹掾命喻山賊賊以景伯不念舊惡一
時俱下論者稱之舊守令六年為限限滿将代郡民韓
靈和等三百餘人表訴乞留復加二載後遷太尉中郎
司徒諮議參軍輔國将軍司空長史以母疾去官景伯
性淳和渉獵經史諸弟宗之如事嚴親及弟妓亡蔬食
終喪朞不内御憂毁之容有如居重其次弟景先亡其
幼弟景逺朞年哭臨亦不内寢鄉里為之語曰有義有
禮房家兄弟廷尉卿崔光韶好標牓人物無所推尚每
云景伯有士大夫之行業及母亡景伯居喪不食鹽菜
因此遂為水病積年不愈孝昌三年卒于家時年五十
贈左将軍齊州刺史
子文烈武定中尚書三公郎中
景先字光胄幼孤貧無資從師其母自授毛詩曲禮年
十二請其母曰豈可使兄傭賃以供景先也請自求衣
然後就學母哀其小不許苦請從之遂得一羊裘忻然
自足晝則樵蘇夜誦經史自是精勤遂大通贍太和中
例得還鄉郡辟功曹州舉秀才値州将卒不得對策解
褐太學博士時太常劉芳侍中崔光當世儒宗歎其精
博光遂奏兼著作佐郎修國史尋除司徒祭酒員外郎
侍中穆紹又啟景先撰世宗起居注累遷歩兵校尉領
尚書郎齊州中正所歴皆有當官之稱景先沉敏方正
事兄恭謹出告反面晨昬參省側立移時兄亦危坐相
敬如對賓客兄會寢疾景先侍湯藥衣冠不解形容毁
瘁親友見者莫不哀之神龜元年蕭衍龍驤将軍田甲
能據東義陽城内屬勅景先為行臺發二荆兵以援之
在軍遇疾而還其年卒於家時年四十三贈持節冠軍
将軍洛州刺史諡曰文景先作五經疑問百餘篇其言
該典今行於時文多略舉其切於世教者
問王者受命木火相生曰五精代感稟靈者興金德方
隆禎發華渚水運告昌瑤光啟祚人道承天天理應實
受謝既彰𤣥命若契相生之義有允不違至如湯武革
命殺伐是用水火為次遵而不改既事乖代終而數同
納麓逆順且殊禎運宜異而兆徵不差有疑符應
問禹以鮌配天舜不尊父曰明明在上下土是冒道高
者負扆四方神積者郊原斯主是以則天不能私其子
紹堯不敢尊其父鮌既罪彰於山川受殛於羽裔化質
與鱗甲為羣銘精不能上乘箕尾而厚尊配於國陽當
升煙之大禮茍存及躬以亂祀典降上帝為罪鬼之賓
奏夾鍾為介蟲之樂奉天之道不乃有淪乎
問湯尊稷廢柱曰神積道存異世同尊列山見享綿紀
前代成湯革命承天當愆陽之運不思理數之有時黜
元功於百世且畢箕感應風雨異徵尊播殖之靈而邀
滂澍之潤升廢之道無乃謬與若柱不合薦虞夏應失
之於前如以歲久宜遷百神可計日而代求之二三未
究往㫖
問湯尅桀欲遷夏社為不可武王滅紂以亳社為亡國
之誡曰神無定方唯人為主道協無為天地是依棄德
弗崇百靈更祀周武承天禮存咸秩升后稷當四圭之
尊貶土祇隔牲幣之享就如言之稷稟靈威誠允聿追
之宜社非商祖孝孚乃考之咎殷鑒致誡何獨在斯
問易著革命之爻而無揖讓之象曰𤣥黃剖別人道為
尊含靈佇化故義始元首是以飛龍啟徵大人載就及
理運相推帝圖異序虞賓以為善終順守有慙未盡不
顯揖讓之象而著已日之美豈可兆巨釁為貽厥之謀
訓萬世而開安忍之(闕一/字)求之反衷未識理恕
問周禮秋官司烜氏邦若屋誅為明竁焉曰王道貴産
法理尚恩舊徳見食八象載其美五宥三刺禮經寳其
仁是以祿父巨釁殷禮不輟三監亂徳蔡𦙍猶存罪莫
極於無上逆莫甚於違天行大辟禍不及族理正刑愆
止於身何惡當參夷之禍何戾受淪殄之辜
問儀禮繼母出嫁從為之服傳云貴終其恩曰繼母配
父本非天屬與尊合德名義以興兼鞠育有加禮服是
重既體違義盡棄節毁慈作嬪異門為鬼他族神道不
全何終恩之有方齊服是追哭於野次茍存降重無乃
過猶不及乎
問禮記生不及祖父母父母税喪已則否曰服以恩制
禮由義立慈母三年孫無緦葛者以戚非天屬報養止
身祖雖異域恩不及已但正體於下可無服乎且縞冠
𤣥武子姓之服縓練之後纕絰已除猶懷惨素未忍從
吉況斬焉初之創巨方始復弔之賓尚改緇襲奉哀苦
次而無追變孝子孝孫豈天理是與
問左氏傳齊人殺哀姜君子以為不可曰受醮從天人
倫所重保育異宗承奉郊奠而乃肆極昬淫禍傾合巹
之尊怙亂無終殄滅誕鞠之愛齊桓匡翼四方正存刑
矩割不忍之恩行至公之法方生貶違以殺為甚而神
道幽黙禍降未期雖窮勃履朝臣不宜糾既事反人靈
咎将有所施之取衷孰為優允
問公羊傳王者之後郊天曰神不謬享帝無妄尊介丘
偏祀猶不歆季氏之旅昊天至重豈可納廢饗之䖍唐
虞已往事無斯典三后已降始見其文揖讓之胄禮不
上通昬瘉後燼四圭是主此便至道相承乾無二綂純
風既詖𤣥牡肆尊禮不虛革庶昭異聞
問穀梁傳魯僖三十一年夏四月卜郊不從乃免牲傳
曰乃者亡乎人之辭也曰樂以觀風禮為教本其細已
甚民不堪命齊不加兵屈於周典僖公魯之盛君告誡
䖍祀穆卜迎吉而休徵不至若推咎於天則神不棄鑒
歸愆於人則頌聲宜替既命龜失辰靈威弗眷郊享不
從配天斯缺即傳所言殆非虛美何承而制
問尚書𦙍征羲和詰其罪乃季秋月朔辰弗合於房曰
衡紀不移日月有度炎涼啟辰次舍無代履端屢臻歸
餘成閏是以爰命羲和升準徂節使晷數應時火流協
運致望舒後律耀靈爽次即官(闕/)永容可為愆𤣥象一
差未成巨戾且杪秋豈回星之辰授衣非合璧之月叙
食弗當積失加誅律度暫差便遘殄絶仁者之兵義不
妄興王赫斯舉将有異説
問毛詩十月之交朔日辛卯日有食之亦孔之醜曰日
月次周行舍有常分至之候不為愆咎今同之辰而為
深戾者專以金木相殘指日成釁推歩不一容可如之
若讁見正陽日維戊午生育相因猶子歸母但以陰陽
得無深忌乎若為忌也朔亦應為災如不忌也卒卯豈
獨成醜且舉凡之始以屬月時繋之在日有爽明例義
不妄構理用何依
問論語河不出圗泣麟自傷曰聖人稟靈天地資識未
形齊生死於一同等榮辱於彼我孔子自生不辰從心
告齒樂正既修素王斯著方興吾已之歎結反袂之悲
進渉無上之心退深負杖之懼聖逹之理無乃缺如符
璽郎王神貴答之名為辯疑合成十卷亦有可觀前廢
帝時奏上之帝親自執卷與神貴往復嘉其用心特除
神貴子鴻彥為奉朝請
景先子延祐武定末太子家令
景遠字叔遐重然諾好施與頻歲凶儉分贍宗親又於
通衢以食餓者存濟甚衆平原劉郁行經齊兗之境忽
遇劫賊已殺十餘人次至郁郁呼曰與君鄉近何忍見
殺賊曰若言鄉里親親是誰郁曰齊州主簿房陽是我
姨兄陽是景逺小字賊曰我食其粥得活何得殺其親
遂還衣服蒙活者二十餘人景逺好史傳不為章句天
性小急不類家風然事二兄至謹撫養兄孤恩訓甚篤
益州刺史傅豎眼慕其名義啟為昭武府功曹參軍以
母老不應豎眼頗恨之卒於家
子敬道永熙中開府參軍事
史臣曰嚴稜夙款可嘉脩之晚有誠効唐和萬里慕義
歸身著績休賓窮而委質法壽伯玉末能投命景伯兄
弟儒風雅業良可稱焉
　魏書卷四十三
　魏書卷四十三考證
劉休賓傳母子皆出家為尼○北史母子皆出家為尼
　僧此少僧字
房法壽傳法壽族子景伯字長暉○長北史作良
　
　
　
　
　
　
　
　
　
　
　
　魏書卷四十三考證
欽定四庫全書
　魏書卷四十四
　　齊　　　　魏　　　　　收　　　　撰
　列傳第三十二
　　羅結　伊馛　乙瓌　和其奴　茍頽
　　薛野䐗　宇文福　費于　孟威
羅結代人也其先世領部落為國附臣劉顯之謀逆也
太祖去之結翼衞鑾輿從幸賀蘭部後以功賜爵屈虵
侯太宗時除持節散騎常侍寧南將軍河内鎭將世祖
初遷侍中外都大官摠三十六曹事年一百七歳精爽
不衰世祖以其忠慤甚見信待監典後宮出入卧内因
除長信卿年一百一十詔聽歸老賜大寗東川以為居
業并為築城即號曰羅侯城至今猶在朝廷每有大事
驛馬詢訪焉年一百二十嵗卒贈寧東將軍幽州刺史
諡曰貞
子斤太宗時為侍御中散後從世祖討赫連昌世祖追
奔入城昌邀擊左右多死斤力戰有功世祖嘉之後錄
勲除散騎常侍侍中四部尚書又加平西將軍後平涼
州攻城野戰多有克㨗以功賜爵帶方公除長安鎭都
大將會蠕蠕侵境馳驛徵還除柔𤣥鎭都大將後以斤
機辯勅與王俊使蠕蠕迎女備後宮又以本將軍開府
為長安鎭都大將卒贈本將軍雍州刺史諡曰靜陪葬
金陵
子敦襲爵有姿貌善舉止自太子洗馬稍遷散騎常侍
庫部尚書卒贈安東將軍幽州刺史諡曰恭
子伊利高宗時襲爵除内行長以沉密小心恭勤不怠
領御食羽獵諸曹事伊利曾病顯祖幸其宅自視醫藥
其見待如此稍遷散騎常侍儀曹尚書出為安東將軍
兗州刺史善撫導在州數年邊民歸之五千餘户高祖
時蠕蠕來寇詔伊利追擊之不及而反後依例降為侯
除司農卿光祿大夫卒世宗初贈征北將軍燕州刺史
諡曰靜
子阿奴亦忠實寡言有智度以勲臣之子除侍御中散
襲爵稍遷中散大夫卒
子殺鬼襲爵武泰中驃騎將軍南青州刺史
敦弟拔歴殿中尚書賜爵濟南公高祖時進爵為王除
征西將軍吏部尚書改封趙郡王後例降為公卒贈寧
東將軍定州刺史諡曰康陪葬金陵
子道生肆州安北府外兵參軍卒
子延天興中驃騎將軍左光祿大夫
結從子渥渥子提竝歴通顯提從世祖討赫連昌有功
賜昌女為妻
子雲早有名位顯祖時給事中西征勅勒為賊所襲殺
子蓋世宗時左將軍直閤將軍轉龍驤將軍濟州刺史
卒贈本將軍兗州刺史
長子鑒累遷冠軍將軍岐州刺史入除散騎常侍金紫
光祿大夫主衣都統卒贈侍中都督冀定瀛三州諸軍
事尚書右僕射司空公衞將軍冀州刺史以孝靜外戚
故也
鑒弟衡累遷天水樂陵二郡太守輔國將軍光州刺史
結宗人彌善射有膂力世祖時為軍將數從征伐有功
官至范陽太守卒贈幽州刺史
彌孫念字子懷武定中驃騎將軍膠州刺史
伊馛代人也少而勇健走及奔馬善射多力曵牛却行
神䴥初擢為侍郎轉三郎賜爵汾陽子加振威將軍世
祖之將討涼州也議者咸諫唯司徒崔浩勸世祖決行
羣臣出後馛言於世祖曰若涼州無水草何得為國議
者不可用也宜從浩言世祖善之既剋涼州世祖大會
於姑臧謂羣臣曰崔公智謀有餘吾亦不復竒之吾正
竒馛弓馬之士而所見能與崔同此深自可竒顧謂浩
曰馛智力如此終至公相浩曰何必讀書然後為學衞
青霍去病亦不讀書而能大建勲名致位公輔世祖笑
曰誠如公言馛性忠謹世祖愛之親待日殊賞賜優厚
眞君初世祖欲拜馛為尚書封郡公馛辭曰尚書務殷
公爵至重非臣年少愚近所宜荷任請收過恩世祖問
其欲馛曰中祕二省多諸文士若恩矜不已請參其次
世祖賢之遂拜為中護將軍祕書監以功賜爵魏安侯
加冠軍將軍後出為東雍州刺史恩化大行百姓思之
轉殿中尚書常典宿衞世祖親任之從幸𤓰歩頻有戰
功進號鎮軍將軍興安二年遷征北大將軍都曹尚書
加侍中進爵河南公興光元年拜司空及為三公清約
自守為政舉大綱而已不為苛碎太安二年領太子太
保三年與司徒陸麗等竝平尚書事五年薨
子蘭襲散騎常侍庫部尚書卒
子盆生驍勇有膽氣初為統軍累有戰功遂為名將以
勲賜爵平城子神龜二年自驍騎將軍直閣將軍為持
節右將軍洛州刺史與荆州刺史淮南王世遵魯陽太
守崔模俱討襄陽不剋而還坐免官後除安西將軍光
祿大夫又為撫軍將軍太僕卿假鎭西將軍西道别將
每戰頻㨗自崔延伯之後盆生為次焉進號征西將軍
行岐州刺史復為西道都督戰殁贈車騎將軍雍州刺
史永熙中重贈驃騎大將軍儀同三司定州刺史
子武平司徒祭酒
武平弟武榮直閤將軍
馛族孫豹子武衛將軍
豹子從子琳亦武衞將軍
乙瓌代人也其先世統部落世祖時瓌父匹知慕國威
化遣瓌入貢世祖因留之瓌便弓馬善射手格猛獸膂
力過人數從征伐甚見信待尚上谷公主世祖之女也
除鎮南將軍駙馬都尉賜爵西平公從駕南征除使持
節都督前鋒諸軍事每戰身先士卒勇冠三軍後除侍
中征東將軍儀同三司定州刺史進爵為西道都將和
平中薨時年二十九贈太尉公諡曰恭
子乾歸襲爵年十二為侍御中散及長身長八尺有氣
幹頗習書疏尤好兵法復尚恭宗女安樂公主除駙馬
都尉侍中顯祖初除征西將軍秦州刺史有惠政高祖
初即位為征西道都將又為中道都將延興五年卒時
年三十一贈左光祿大夫開府儀同諡曰康
子海字懷仁少歴侍御中散散騎侍郎卒時年四十一
贈散騎常侍衞將軍濟州刺史諡曰孝
子瑗字雅珍尚淮陽公主高祖之女也除駙馬都尉汝
南王友固辭不拜歴濟南太守時為逆賊劉桃攻郡瑗
踰城獲免後都督李叔仁討桃平之瑗乃還郡後除司
農少卿銀青金紫左右光祿大夫中軍將軍西兗州刺
史天平元年舉兵應樊子鵠與行臺左丞宗顯戰敗死
時年四十六
瑗弟諧字遵和武定中司馬
諧弟琛字仲珍解褐司空參軍事稍遷東平濟隂二郡
太守散騎常侍卒時年四十九
和其奴代人也少有操行善射御初為三郎轉羽林中
郎以恭勤致稱賜爵東陽子除奮武將軍高祖初遷尚
書加散騎常侍進爵平昌公拜安南將軍遷尚書左僕
射太安元年詔羣臣議立皇太子名其奴與司徒麗等
以為宜以德命名帝從之又與河東王閭毗太宰常英
等竝平尚書事在官愼法不受私請時以西征吐谷渾
諸將淹停不進久囚未決其奴與尚書毛法仁等窮問
其狀連日具伏和平六年遷司空加侍中高宗崩乙渾
與林金閭擅殺尚書楊保年等殿中尚書元郁率殿中
宿衛士欲加兵於渾渾懼歸咎於金閭執金閭以付郁
時其奴以金閭罪惡未分乃出之為定州刺史皇興元
年長安鎭將東平王道符反詔其奴領征西大將軍率
殿中精甲萬騎以討之未至而道符敗軍還三年薨内
外咸歎惜之贈平昌王諡曰宣
子天受襲爵初為内行令太和六年遷弩庫曹下大夫
卒
苟頽代人也曾祖烏提登國初有勲於太祖賜呉寧子
父洛跋内行長頽性厚重少言嚴毅清直武力過人擢
為中散小心謹敬世祖南討以頽為前鋒都將每臨敵
對戰常先登䧟陳世祖至江賜爵建德男加寧遠將軍
還遷奏事中散典涼州作曹遷内行令轉給事中遷司
衞監以本將軍拜洛州刺史為政剛嚴抑彊扶弱山蠻
畏威不敢為寇承明元年文明太后令百官舉才堪幹
事人足委此者於是公卿咸以頽應選徵拜散騎常侍
殿中尚書進爵成德侯加後將軍太和元年加散騎常
侍尋遷侍中安東將軍都曹尚書進爵河南公頽方正
好直言雖文明太后生殺不允頽亦言至懇切未曾阿
諛李訢李敷之誅也頽竝致諫太后不從三年遷征北
大將軍司空公進爵河東王以舊老聽乘歩挽杖於朝
大駕行幸三川頽留守京師沙門法秀謀反頽率禁衞
收掩畢獲内外晏然駕還飲至文明太后曰當爾之日
卿若持疑不即收捕處分失所則事成不測矣今京畿
不擾宗社獲安者實卿之功也七年詔曰頽為台鼎論
道是寄歴奉四朝庸績彌遠宜加崇異以彰厥功自兹
已後可永受復除十三年冬薨高祖痛悼者久之贈賵
有加諡僖王
長子愷累遷冠軍將軍柔𤣥懷荒武川鎮大將襲爵河
東王例降為公正光二年卒贈平北將軍恒州刺史
子寶武定中北梁太守
愷弟養歩兵校尉早卒
養弟資武騎侍郎河間太守太僕少卿汲郡太守遷龍
驤將軍肆州刺史還除武衞將軍加後將軍延昌末卒
贈平北將軍并州刺史并給帛二百匹布一百匹諡曰
愍
子景蠻莊帝時撫軍將軍金紫光祿大夫
頽弟若周散騎常侍尚書太和中安南將軍豫州刺史
潁川侯卒贈光祿大夫
若周弟壽樂太和中北部尚書安南將軍懷州刺史假
山陽公未拜尋除散騎常侍殿中尚書晉安侯卒贈安
東將軍冀州刺史
頽從叔孤少以忠直稱太宗即位以定䇿功拜車騎將
軍後除鎭軍大將軍并州刺史愽陵公不治產業死之
日家無餘財百姓追思之
薛野䐗代人也父達頭自姚萇時率部落歸國太祖嘉
其忠款賜爵聊城侯散員大夫待以上客之禮賜妻鄭
氏達頭閑雅恭愼太祖深器之卒贈平南將軍冀州刺
史諡曰悼野䐗少失父母養於宗人利家及長好學善
射高宗初召補羽林遷給事中典民籍事校計户口號
為稱職賜爵順陽子野䐗少孤父侯不襲至是錫爵和
平中除平南將軍并州刺史進爵河東公轉太州刺史
在治有聲卒年六十一贈散騎常侍大將軍并州刺史
諡曰簡
子虎子姿貌壯偉明斷有父風年十三入侍高宗太安
中遷内行長典奏諸曹事當官正直内外憚之及文明
太后臨朝出虎子為枋頭鎭將虎子素剛簡為近臣所
疾因小過黜為鎭門士及顯祖南廵次於山陽虎子拜
訴於路曰臣昔事先帝過霑重恩陛下在諒闇之日臣
橫罹非罪自擯黜此蕃已經多載不悟今日得奉聖顏
遂流涕嗚咽顯祖曰卿先帝舊臣久屈非所良用憮然
詔虎子侍行訪以政事數十里中占對不絶時山東饑
饉盜賊競起相州民孫誨等五百餘人稱虎子在鎭之
日土境清晏訴乞虎子仍復除枋頭鎭將即日之任至
鎭數州之地姦徒屏跡顯祖璽書慰喻後除平南將軍
相州刺史顯祖崩不行太和二年襲爵三年詔虎子督
三將出壽春與劉昶南討四年徐州民桓和等叛逆屯
於五固詔虎子為南征都副將與尉元等討平之以本
將軍為彭城鎭將至鎭雅得民和除開府徐州刺史時
州鎭戍兵資絹自隨不入公庫任其私用常苦飢寒虎
子上表曰臣聞金湯之固非粟不守韓白之勇非糧不
戰故自用兵以來莫不先積聚然後圖兼并者也今江
左未賓鯨鯢待戮自不委粟彭城以彊豐沛將何以拓
定江關掃一衡霍竊惟在鎭之兵不減數萬資糧之絹
人十二匹即自隨身用度無準未及代下不免饑寒論
之於公無毫釐之潤語其利私則横費不足非所謂納
民軌度公私相益也徐州左右水陸壤沃清汴通流足
盈激灌其中良田十萬餘頃若以兵絹市牛分減戍卒
計其牛數足得萬頭興力公田必當大獲粟稻一嵗之
中且給官食半兵􁊷植餘兵尚衆且耕且守不妨捍邊
一年之收過於十倍之絹暫時之耕足充數載之食於
後兵資唯須内庫五稔之後穀帛俱溢匪直戍士有豐
飽之資於國有吞敵之勢昔杜預田宛葉以平吳充國
耕西零以彊漢臣雖識謝古人任當邊守庶竭塵露有
增山海高祖納之又上疏曰臣聞先王建不易之軌萬
代承之聖主埀不刋之制千載共仰伏惟陛下道洽羣
生恩齊造化仁德所覃迹超前哲遠崇古典留意治方
革前王之弊法申當今之宜用定貢賦之輕重均品秩
之厚薄庶令百辟足以代耕編户享其餘畜巍乎煥焉
不可量也臣竊尋居邊之民蒙化日淺戎馬之所資計
素微小户者一丁而已計其徵調之費終嵗乃有七縑
去年徵責不備或有貨易田宅質妻賣子呻吟道路不
可忍聞今淮南之人思慕聖化延頸企足十室而九恐
聞賦重更懐進退非惟損皇風之盛慮傷慕義之心且
臣所居與南連接民情去就實所諳知特宜寛省以招
未至其小郡太守數户而已一請止六尺絹嵗不滿匹
既委邊捍取其必死邀之士重何吝君輕今班制已行
布之天下不宜忤冒以亂朝章但猥藉恩私備位蕃岳
憂責之地敢不盡言書奏文明太皇太后令曰俸制已
行不可以小有不平便虧通式在州戍兵每嵗交代虎
子必親自勞送喪者給其歛帛州内遭水二麥不收上
表請貸民粟民有車牛者求詣東兗給之竝如所奏民
得安堵高祖曾從容問祕書丞李彪曰卿頻使江南徐
州刺史政績何如彪曰綏邊布化甚得其和高祖曰朕
亦知之沛郡太守邵安下邳太守張攀咸以贓汚虎子
案之於法安等遣子弟上書誣虎子南通賊虜高祖曰
此其妄矣朕度虎子必不然也推案果虛乃下詔曰夫
君臣體合則功業可興上下猜懼則治道替矣沛郡太
守邵安下邳太守張攀咸以貪惏獲罪各遣子弟詣闕
告刺史虎子縱民通賊妄稱無端安宜賜死攀及子僧
保鞭一百配敦煌安息他生鞭一百可集州官兵民等
宣告行決塞彼輕狡之源開此陳力之效在州十一載
太和十五年卒年五十一贈散騎常侍鎭南將軍相州
刺史諡曰文有六子
長子世遵襲爵例降為侯景明中為秦州刺史稍遷左
將軍年四十二
長子忱字安民正光中襲爵稍遷鎭南將軍鉅鹿太守
定州儀同開府諮議參軍齊獻武王大行臺左丞中外
府司馬出為殷州驃騎府長史武定五年除鎭北將軍
北廣平太守為治暴虐曾因公事一家之内併殺數人
為民所訟將致之罪遇患卒於郡贈征西將軍西兗州
刺史
忱弟安顥武定末東豫州征西府長史
世遵弟曇慶少有度量永平中員外散騎常侍遷尚書
郎年五十一卒
子衍字元孫輕財慕義熙平中為侍御史奉朝請永安
中尚書駕部郎中行河隂縣事卒於正平太守贈征東
將軍徐州刺史
曇慶弟曇寶初補散騎高祖詔曇寶採遺書於天下歴
侍御中散直閤將軍太子歩兵校尉世宗時遣使廵行
四方以曇寶持節兼散騎常侍龍驤將軍南道大使曇
寶達豫州卒年二十九
曇寶弟曇尚有容貌性寛和初辟御史加奉朝請熙平
二年除徐州穀陽戍主行南陽平郡事母憂去職正光
中詔以陽平隣接蕭衍綏捍須人仰尚書舉才而遣左
僕射蕭寶夤舉曇尚應選馳驛之郡孝昌初徐州刺史
元法僧叛入蕭衍曇尚斬其使人送首於都督安樂王
鑒鑒不能援遂為蕭衍將王希􁡌所䧟拘曇尚送蕭衍
衍以禮遇之曇尚乞歸衍乃聽還肅宗復其本秩武泰
初尒朱榮擅彊并肆朝廷欲揣其情除曇尚員外常侍
使於榮託以慰喻密以觀之建義初除司徒左長史兼
吏部尚書授太原王尒朱榮官還賜爵永安侯尋除後
將軍定州刺史尒朱榮之死授持節兼尚書北道行臺
代魏蘭根後為鎭東將軍金紫光祿大夫太昌初加征
東將軍行兗州事天平中除驃騎大將軍齊州刺史曇
尚凡歴三州俱稱貪虐還除將作大匠卒於官年六十
一贈都督瀛滄二州諸軍事本將軍儀同三司瀛州刺
史
子仲芬武定中齊文襄王中外府中兵參軍
曇尚弟琡字曇珍武定末儀同三司尚書右僕射
宇文福河南洛陽人其先南單于之遠屬世為擁部大
人祖活撥仕慕容垂為唐郡内史遼東公太祖之平慕
容寶活撥入國為第一客福少驍果有膂力太和初拜
羽林郎將遷建節將軍賜爵新昌侯南征都將擊蕭賾
有功授顯武將軍尋除恢武將軍北征都將特賜戎服
破蠕蠕别部獲萬餘還除都牧給事十七年車駕南討
假冠軍將軍後軍將軍時仍遷洛勅福檢行牧馬之所
福規石濟以西河内以東拒黃河南北千里為牧地事
尋施行今之馬塲是也及從代移雜畜於牧所福善於
將養竝無損耗高祖嘉之尋補司衞監從駕豫州加冠
軍將軍西道都將假節征虜將軍領精騎一千專殿駕
後未幾轉驍騎將軍仍領太僕典牧令從駕征南陽兼
武衞將軍二十二年車駕南討遣福與右衞將軍楊播
為前軍至鄧城福選兵簡將為攻圍之勢高祖望福軍
法齊整將士閑習大被褒歎蕭鸞遣其尚書崔慧景黃
門郎蕭衍率衆十萬來救高祖指麾將士勅福領高車
羽林五百騎出賊南面奪其橋道遏絶歸路賊衆大恐
六道來戰福據鞍誓衆身先士卒賊不得前遂大奔潰
賜爵昌黎伯正武衞加征虜將軍尋以高車叛命加征
北將軍北征都將追討之軍敗被黜景眀初乃起拜平
遠將軍南征統軍進計於都督彭城王勰曰建安是淮
南重鎭彼此要衝得之則義陽易圖不獲則壽春難保
勰然之及勰為州遂令福攻建安建安降以勲封襄樂
縣開國男邑二百户除太僕少卿尋以衍將寇邊假節
征虜將軍領兵出三關討之又詔福行豫州事與東豫
州刺史田益宗共相影援綏遏蠻楚還為光祿大夫轉
太僕卿延昌中以本官領左衞將軍除散騎常侍都官
尚書加安東將軍營州大中正熙平初除鎭北將軍瀛
州刺史福性忠清在公嚴毅以信御民甚得聲譽解任
復除太僕卿又為金紫光祿大夫出除散騎常侍都督
懷朔沃野武川三鎭諸軍事征北將軍懷朔鎭將至鎭
遇病卒詔遣主書樂安嘉赴弔贈車騎大將軍定州刺
史開國如故諡曰貞惠
長子善字慶孫襲爵自司空掾稍遷平南將軍光祿大
夫孝昌末北征戰殁贈車騎將軍冀州刺史
善弟延字慶壽體貌魁岸眉目疎朗永平中釋褐奉朝
請直後員外散騎常侍以父老詔聽隨侍在瀛州屬大
乘妖黨突入州城延率奴客戰死者數人身被重瘡賊
乃小退而縱火燒齋閣福時在内延突火而入抱福出
外支體灼爛髮盡為燼於是勒衆與賊苦戰賊乃散走
以此見稱孝昌中授假節建威將軍西道别將赴援關
隴有戰功除員外散騎常侍轉直寢與万俟醜奴戰没
贈冠軍將軍豫州刺史
子仲鸞武定末齊王丞相府長流參軍
慶壽弟慶安歴給事中尚書殿中郎中後加平北將軍
武衞將軍河隂遇害贈征東將軍兗州刺史
長子仲融
融弟仲衍
費于代人也祖峻仕赫連昌為寧東將軍泰常末率衆
來降拜龍驤將軍賜爵犍為公後遷征南將軍廣阿鎭
大將徙爵下邳公父郁以隨父歸誠勲賜五等男除燕
郡太守卒贈幽州刺史于少有節操起家内三郎世祖
南伐從駕至江以宿衞之勤除寧遠將軍賜爵松陽男
遷商賈部二曹令除平南將軍懷州刺史卒
子萬襲太和初除平南將軍梁國鎭將後高祖南伐萬
從駕渡淮戰殁贈鎭東將軍冀州刺史
子穆字朗興性剛烈有壯氣頗渉書史好尚功名世宗
初襲男爵後除夏州别駕尋加寧逺將軍轉涇州平西
府長史時刺史皇甫集靈太后之元舅恃外戚之親多
為非法穆正色匡諫集亦憚之轉安定太守仍為長史
還朝拜左軍將軍轉河隂令有嚴明之稱時蠕蠕主婆
羅門自涼州歸降其部衆因饑侵掠邊邑詔穆銜命宣
慰便皆欵附明年復叛入寇涼州除穆輔國將軍假征
虜將軍兼尚書左丞西北道行臺仍為别將往討之穆
至涼州蠕蠕遁走穆謂其所部曰彼衆輕狡唯利是視
見敵便走乘虛復出今王師來討雖畏威逃跡然軍還
之後必來侵暴今欲羸師誘致冀獲一戰若不令其破
膽終恐疲於奔命衆咸然之穆乃簡練精騎伏於山谷
使羸劣之衆為外營以誘之賊騎覘見謂為信弱俄而
競至穆伏兵奔擊大破之斬其帥郁厥烏爾俟斤十代
等獲生口雜畜甚衆及六鎭反叛詔穆為别將𨽻都督
李崇北伐都督崔暹失利崇將班師會諸將議曰朔州
是白道之衝賊之咽喉若此處不全則并肆危矣今欲
選諸將一人留以鎭捍不知誰堪此任僉曰無過穆者
崇乃請為朔州刺史仍本將軍尋改除雲州刺史穆招
離聚散頗得人心時北境州鎭悉皆淪没唯穆獨據一
城四面抗拒久之援軍不至兼行路阻塞糧仗俱盡穆
知勢窮乃棄城南走投尒朱榮於秀容既而詣闕請罪
詔原之孝昌中二絳蜀反以穆為都督討平之拜前將
軍散騎常侍遷平南將軍光祿大夫妖賊李洪於陽城
起逆連結蠻左詔穆兼武衞將軍率衆討擊破於關口
之南遷金紫光祿大夫正武衞將軍尒朱榮向洛靈太
后徵穆令屯小平及榮推奉莊帝河梁不守穆遂棄衆
先降穆素為榮所知見之甚悅穆潛說榮曰公士馬不
出萬人今長驅向洛前無橫陳者正以推奉主上順民
心故耳既無戰勝之威群情素不厭伏今以京師之衆
百官之盛一知公之虛實必有輕侮之心若不大行誅
罰更樹親黨公還北之日恐不得度太行而内難作矣
榮心然之於是遂有河隂之事天下聞之莫不切齒榮
入洛穆遷中軍將軍吏部尚書魯縣開國侯食邑八百
户又領夏州大中正蕭衍遣將軍曹義宗逼荆州詔穆
為使持節南征將軍都督南征諸軍事大都督以援之
穆濳軍徑進出其不意至即大破之生擒義宗送闕以
功遷衞將軍進封趙平郡開國公增邑一千户遷使持
節加侍中車騎將軍假儀同三司前鋒大都督與大將
軍元天穆東討邢杲破平之時元顥内逼莊帝北幸顥
入京師穆與天穆既平齊地回帥將擊顥穆先驅圍虎
牢盡銳攻之將㧞屬天穆北渡既無後繼人情離沮穆
遂降顥以河隂酷濫事起於穆引人詰讓出而殺之時
年五十三莊帝還宮追贈侍中司徒公諡曰武宣
長子慶逺永安中龍驤將軍青州開府司馬
第二子孝遠襲天平中叛入關西
孟威字能重河南洛陽人頗有氣尚尤曉北土風俗歴
東宫齊帥羽林監時四鎭高車叛投蠕蠕高祖詔威曉
喻禍福追還逃散分配為民後以明解北人之語勅在
著作以備推訪永平中自鎭遠將軍前軍將軍左右直
長加龍驤將軍出使高昌還遷城門校尉直閤將軍沃
野鎭將正光初蠕蠕主阿那瓌歸國詔遣前郢州刺史
陸希道兼侍中為使主以威兼散騎常侍為副遠畿迎
接阿那瓌之還國也復以威為平北將軍光祿大夫假
員外常侍為使主護送之前後頻使逺蕃粗皆稱㫖復
加撫軍將軍普泰中除大鴻臚卿尋加驃騎大將軍左
光祿大夫天平三年卒贈使持節侍中本將軍都督冀
瀛滄三州諸軍事司空公冀州刺史子恂嗣
威弟季稍遷鎭遠將軍左中郎將廷尉監以本將軍除
廣州刺史預尒朱榮義舉封鉅鹿縣開國公食邑一千
户除撫軍將軍廷尉卿轉司農卿出為平西將軍華州
刺史卒贈車騎大將軍雍州刺史
史臣曰羅結枝附葉從當舊之眷子孫顯祿俱至公王
伊馛以勇力見擢而能賛伐姑臧之䇿請參中祕之官
世祖嘉之於前良有以也乙瓌之驍猛和奴之貞正苟
頽之剛直虎子之威彊宇文之氣幹咸亦有用之士費
穆出身致力遂有功名而末路一言禍被簪帶校之文
和異世同咎其死也幸哉孟威致力荒裔其勤可錄矣
　羅結孫㧞高祖時進爵濟南王㧞孫延天興中驃騎
　將軍案太祖初卽位年號天興㧞仕高祖其孫必非
　太祖時蓋年號誤也
　
　
　
　
　
　魏書卷四十四
　魏書卷四十四考證
羅結傳子延天興中驃騎將軍左光祿大夫○(臣人龍/)
　按道武紀天興為太祖年號今延之祖拔於高祖時
　進爵為王已距天興七八十年矣安有其孫先於爾
　時為驃騎將軍光祿大夫者耶年號當有訛
費于傳引人詰讓○人北史作入
　
　
　
　
　
　
　
　
　
　魏書卷四十四考證
欽定四庫全書
　魏書卷四十五
　　齊　　　　魏　　　　收　　　　撰
　列傳第三十三
　　韋閬　杜銓　裴駿　辛紹先　柳崇
韋閬字友觀京兆杜陵人世為三輔冠族祖楷晉建威
将軍長樂清河二郡太守父逹慕容埀吏部郎大長秋
卿閬少有器望値慕容氏政亂避地於薊城世祖徵拜
咸陽太守轉武都太守屬杏城鎮将郝温及蓋吳反關
中擾亂閬盡心撫納所部獨全在郡十六年卒
子範厯鎮西大將軍府司馬試守華山郡高宗時賜爵
興平男卒
子儁字穎超早有學識少孤事祖母以孝聞性温和廉
讓為州里所稱太和中襲爵除荆州治中轉梁州寧朔
府長史還為太尉外兵參軍本州中正遷都水使者所
在有聲世宗崩領軍于忠矯擅威刑與左僕射郭祚尚
書裴植同時遇害語在植傳時年五十七儁與祚婚家
為忠所惡故及於難臨終儁訴枉於尚書元欽欽知而
不敢申理儁歎曰吾一生為善未蒙善報常不為惡今
為惡終悠悠蒼天抱直無訴時人咸怨傷焉熙平元年
追贈中壘将軍洛州刺史諡曰貞有子十三人
長子榮緒字子光頗渉文史襲爵除員外散騎侍郎齊
王蕭寳夤儀同開府屬因戰敗殁
榮緒弟榮茂字子曄以幹局知名歴侍御史尚書考功
郎中出為征虜将軍東秦州刺史永熙末兄弟竝殁關
西
榮茂弟子粲為寳炬南汾州刺史
子粲少弟道諧為南汾州鎮城都督齊獻武王命将出
討陷城克之武定末子桀官至南兗州刺史
閬兄子真喜起家中書博士遷中書侍郎馮翊太守
子祉卒於太府少卿
祉子義遠出帝時為岐州刺史殁關西
祉弟禎有識幹起家奉朝請尚書郎中司徒主簿太子
中舍人廷尉少卿給事黃門侍郎光祿大夫卒贈安西
将軍秦州刺史
子文殊員外散騎侍郎早卒
閬從叔道福父羆為苻堅丞相王猛所器重以女妻焉
為堅東海太守堅滅奔江左仕劉裕為輔國将軍秦州
刺史道福有志略歴劉駿盱眙南沛二郡太守領鎮北
府錄事參軍時徐州刺史薛安都謀欲擁州内附道福
參贊其事以功除安逺将軍賜爵高密侯因此仍家於
彭城卒贈征虜将軍兗州刺史諡曰簡
子欣宗以歸國勲别賜爵杜縣侯高祖初拜彭城内史
遷大将軍宋王劉昶諮議參軍廣陵侯元衍為徐州刺
史又請為長史帶彭城内史撫綏内外甚得民和世宗
初除通直散騎常侍出為河北太守不行尋轉太中大
夫行幽州事卒贈龍驤将軍南兗州刺史諡曰簡
子元叡武定中潁州驃騎府長史
欣宗從父弟合宗卒於東海太守
子元恢有氣幹孝昌初值刺史元法僧據州外叛元恢
招聚同志潛規克復事泄為法僧所害時人傷惜之
閬從子崇字洪基父肅字道壽劉義真鎮關中辟為主
簿仍隨義真度江歴魏郡弋陽二郡太守豫州刺史崇
年十嵗父卒母鄭氏以入國因寓居河洛少為舅兗州
刺史鄭義所器賞解褐中書博士轉司徒從事中郎高
祖納其女為充華嬪除南潁川太守不好發擿細事常
云何用小察以傷大道吏民感之郡中大治高祖聞而
嘉賞賜帛二百匹遷洛以崇為司州中正尋除右将軍
咸陽王禧開府從事中郎復為河南邑中正崇頻居衡
品以平直見稱出為鄉郡太守更滿應代吏民詣闕乞
留復延三年在郡九年轉司徒諮議久之除華山太守
卒
子猷之釋褐奉朝請轉給事中歩兵校尉稍遷前将軍
太中大夫卒
猷之弟休之起家安州左将軍府城局參軍轉給事中
河南邑中正稍遷安西将軍光祿大夫休之貞和自守
未嘗以言行忤物卒
子道建武定末定州儀同開府長史帶中山太守
道建弟道儒齊文襄王大将軍府東閤祭酒
閬族弟珍字靈智高祖賜名焉父尚字文叔樂安王良
安西府從事中郎卒贈安逺将軍雍州刺史珍少有志
操解褐京兆王子推常侍轉尚書南部郎高祖初蠻首
桓誕歸欵朝廷思安邊之略以誕為東荆州刺史令珍
為使與誕招慰蠻左珍自懸瓠西入三百餘里至桐栢
山窮淮源宣揚恩澤莫不降附淮源舊有祠堂蠻俗恒
用人祭之珍乃曉告曰天地明靈即是民之父母豈有
父母甘子肉味自今已後悉宜以酒脯代用羣蠻從約
至今行之凡所招降七萬餘户置郡縣而還以奉使稱
㫖除左将軍樂陵鎮将賜爵霸城子蕭道成司州民謝
天蓋自署司州刺史規欲以州内附事泄為道成将崔
慧景攻圍詔珍率在鎮士馬渡淮援接時道成聞珍將
至遣将茍元賓據淮逆拒珍乃分遣鐵馬於上流潛渡
親率歩士與賊對接旗鼓始交甲騎奄至腹背奮擊破
之天蓋尋為左右所殺降於慧景珍乘勝馳進又破慧
景擁降民七千餘户内徙表置城陽剛陵義陽三郡以
處之高祖詔珍移鎮北陽蕭賾遣其雍州刺史陳顯達
率衆來寇城中将士咸欲出戰珍曰彼初至氣鋭未可
便挫且共堅守待其攻我疲敝擊之未晚於是憑城拒
戰殺傷甚衆相持旬有二日夜開城門掩擊之賊遂奔
潰以功進爵為侯車駕南討珍上便宜并自陳在邊嵗
久悉其要害願為前驅詔珍為隴西公源懷衛大将軍
府長史轉太保齊郡王長史遷顯武将軍郢州刺史在
州有聲績朝廷嘉之遷龍驤将軍賜驊騮二匹帛五十
匹穀三百斛珍乃召集州内孤貧者謂曰天子以我能
綏撫卿等故賜以穀帛吾何敢獨當遂以所賜悉分與
之尋加平南将軍荆州刺史與尚書盧淵征赭陽為蕭
鸞将垣厯生蔡道貴所敗免歸鄉里臨別謂淵曰主上
聖明志吞吳會用兵機要在於上流若有事荆楚恐老
夫復不得停耳後車駕征樊郢復起珍為中軍大将軍
彭城王勰長史沔北既平以珍為建威将軍試守魯陽
郡高祖復南伐路經珍郡加中壘将軍正太守珍從至
濟水高祖曰朕頃戎車再駕卿常翼務中軍今日之舉
亦欲與卿同行但三鵶險要非卿無以守也因勑珍辭
還及高祖崩於行宫祕匿而還至珍郡始發大諱還除
中散大夫尋加鎮逺将軍太尉諮議參軍永平元年卒
時年七十四贈本将軍南青州刺史諡曰懿
長子纘字遵彦年十三補中書學生聰敏明辯為博士
李彪所稱除祕書中散遷侍御中散高祖每與名徳沙
門談論往復纘掌綴錄無所遺漏頗見知賞轉散騎侍
郎徙太子中舍人仍兼黃門又兼司徒右長史尋轉長
兼尚書左丞壽春内附尚書令王肅出鎮揚州請纘為
長史加平逺将軍帶梁郡太守肅薨勑纘行州事任城
王澄代肅為州復啓纘為長史澄出征之後蕭衍将姜
慶真乘虛攻襲遂據外郭雖尋克復纘坐免官永平三
年卒年四十五
纘弟彧字遵慶亦有學識解褐奉朝請遷太尉騎兵參
軍出為雍州治中轉別駕入為司徒掾尋轉散騎侍郎
稍遷平逺将軍東豫州刺史彧綏懷蠻左頗得其心蠻
首田益宗子魯生魯賢先叛父南入數為寇掠自彧至
州魯生等咸牋啟修敬不復為害彧以蠻俗荒梗不識
禮儀乃表立太學選諸郡生徒於州總敎又於城北置
崇武館以習武焉境内清肅還遇大将軍京兆王繼西
征請為長史拜通直散騎常侍尋以本官兼尚書為豳
夏行臺以功封陰盤縣開國男邑二百户孝昌元年秋
卒於長安贈撫軍将軍雍州刺史諡曰文
子彪襲厯本州治中轉别駕孝莊末藍田太守没於闗西
彪弟融解褐員外散騎侍郎以軍功賜爵長安伯稍
遷大司馬開府司馬融娶司農卿趙郡李瑾女天平中
疑其妻與章武王景哲姦通乃刺殺之懼不免仍亦自
害
彧弟朏字遵顯少有志業年十八辟州主簿時屬嵗儉
朏以家粟造粥以飼飢人所活甚衆解褐太學博士遷
祕書郎中稍遷左軍将軍為荆郢和糴大使南郢州刺
史田夷啟稱朏父珍往任荆州恩洽夷夏乞朏充南道
别将領荆州驍勇共為腹背詔從之未幾行南荆州事
肅宗末除征虜将軍東徐州刺史尋遷東安将軍加散
騎常侍蕭衍遣其郢州刺史田麤憘率衆來寇朏於石
羊崗破斬之以功封杜縣開國子邑二百户永安三年
卒於州贈侍中車騎将軍雍州刺史諡曰宣
長子鴻字道衍頗有幹用解褐奉朝請遷尚書令吏部
郎中中書舍人天平三年坐漏泄賜死於家時年三十
二
鴻弟道植武定末儀同開府中兵參軍
太祖時有安定梁穎先仕慕容寶歴黃門郎入國拜建
徳太守賜爵朝那男
孫景儁起家趙郡王幹行參軍稍遷治書侍御史司徒
中兵參軍卒
子師禮早卒
師禮族弟嵩遵少有氣俠起家奉朝請歴司空外兵參
軍後蕭寳夤為雍州刺史引為中兵參軍深見信任寳
夤反令嵩遵率衆出征嵩遵偽受其署既行之後遂與
侯終徳等還來襲城以功封烏氏縣開國伯邑五百户
後除光州平東府長史轉荆州驃騎府司馬卒官年四
十四
嵩遵弟嵩景武定中燕郡太守又有武功
蘇湛字景儁魏侍中則之後也晉亂避地河右世祖平
涼州還鄉里父擁字天祐秦州撫軍府司馬湛少有器
行頗渉羣書年二十餘舉秀才除奉朝請領侍御史轉
員外散騎侍郎蕭寳夤之討關西以堪為行䑓郎中深
見委任孝昌中寳夤大敗東還朝廷以為雍州刺史後
自猜懼害中尉酈道元乃稱兵反時湛臥疾於家寶夤
令姜儉報湛云元略受蕭衍意㫖乃欲見除酈道元之
來事不可測吾不能坐受死亡今便為身計不復作魏
臣也與卿契闊故以相報死生榮辱與君共之湛聞之
舉聲大哭儉遽止之曰何得便爾湛曰百口居家即時
屠戮云何不哭哭數十聲徐謂儉曰為我白濟王王本
以窮鳥投人賴朝廷假王羽翼榮寵至此屬國歩多虞
不能竭忠報德乃欲乘人間隙有不臧之心信惑行路
無識之語欲以羸敗之兵守關問鼎今魏徳雖衰天命
未改且王之恩義未洽於民但見其敗未見有成蘇湛
不能以百口居家為王族滅寶夤復報曰此自救命之
計不得不爾所以不先相白者恐沮吾計故爾湛復曰
凡為大事常得天下竒士今但共長安博徒小兒輩計
校辦有成理不湛恐荆棘必生庭閤願乞骸骨還鄉里
脱得因此病死可以下見先人寶夤素重之以湛病且
知不為己用聽還武功寶夤敗荘帝即位徵補尚書郎
既至莊帝曰前聞卿荅蕭寶夤甚有美辭為我説也湛
頓首謝曰臣雖言辭不如伍被始終不易自謂過之然
臣與寶夤周遊契濶言得盡心而不能令其不反臣之
罪也莊帝悦拜散騎都尉仍領郎尋遷中書侍郎出帝
初病還鄉里終於家贈散騎常侍鎮西将軍雍州刺史
湛從母弟天水姜儉字文簡父昭自平憲司直出為兗
州安東長史帶高平太守卒於營構都将儉少有幹用
勤濟過人起家徐州車騎府田曹參軍轉太尉外兵參
軍蕭寳夤出討關西引為開府屬軍機謀略多所參預
儉亦自謂遭逢知已遂竭誠委託寶夤為雍州仍請為
開府從事中郎帶長安令及寶夤反以為左丞尤見信
任為羣下所讎疾寳夤敗城人殺之時年三十九蘇湛
每謂人曰以姜儉才志堪致富貴惜其不遇命也如何
儉弟素武定末中散大夫
杜銓字士衡京兆人晉征南将軍預五世孫也祖胄苻
堅太尉長史父嶷慕容垂祕書監仍僑居趙郡銓學渉
有長者風與盧元高允等同被徵為中書博士初密太
后父豹喪在濮陽世祖欲命迎葬於鄴謂司徒崔浩曰
天下諸杜何處望高浩對京兆為美世祖曰朕今方改
葬外祖意欲取京兆中長老一人以為宗正命營䕶凶
事浩曰中書博士杜銓其家今在趙郡是杜預之後於
今為諸杜之最即可取之詔召見銓器貌瓌雅世祖感
悦謂浩曰此真吾所欲也以為宗正令與杜超子道生
迎豹喪柩致葬鄴南銓遂與超如親超謂銓曰既是宗
近何緣復僑居趙郡乃延引同屬魏郡焉遷散騎侍郎
轉中書侍郎賜爵新豐侯卒贈平南将軍相州刺史魏
縣侯諡曰宣
子振字季元太和初舉秀才卒於中書博士
子遇字慶期起家奉朝請轉員外散騎侍郎尚書起部
郎中竊官材瓦起立私宅清論鄙之遷龍驤将軍中散
大夫出為河東太守卒贈中軍将軍都官尚書豫州刺
史諡曰惠
子鴻永熙中司徒倉曹參軍
銓族子洪太字道廓延興中為中書博士後使高麗除
安遠将軍下邳太守轉梁郡太守太和中除鷹揚将軍
絳城鎮将帶新昌陽平二郡太守卒年五十二
子祖悦字士豁頗有識尚大将軍劉昶參軍事稍遷天
水仇池二郡太守行南秦州事正光中入為太尉汝南
王悦諮議參軍出除高陽太守卒於郡
子長文字子儒肅宗挽郎員外散騎侍郎稍遷尚書郎
以隨叔顒守岐州勲賜爵始平伯加平東将軍天平末
卒於安西将軍光祿大夫贈中軍将軍度支尚書雍州
刺史
長文第四弟子達武定中齊文襄王大都督府户曹參
軍
祖悦弟顒字思顔頗有幹用解褐北中府録事參軍正
光中稍遷厲威將軍盱眙太守帶大徐戍主元法僧之
叛也顒逃竄獲免後為諫議大夫孝昌二年為西征軍
司行岐州事蕭寶夤起逆顒據州不從還除征虜将軍
東荆州刺史以守岐州勲封平陽縣開國伯邑五百户
武泰中轉授岐州刺史永安中除涇州刺史時万俟醜
奴充斥關右不行乃為都督防守岐州醜奴攻之不剋
事寧除鎮西将軍光祿大夫以勲又賞安平縣開國伯
食邑五百户以平陽伯轉授弟二子景仲後為征西将
軍金紫光祿大夫没於關西
裴駿字神駒小名皮河東聞喜人父雙碩本縣令假建
威将軍恒農太守安邑子卒贈平南将軍東雍州刺史
聞喜侯駿幼而聰慧親表異之稱為神駒因以為字弱
冠通渉經史好屬文性方檢有禮度鄉里宗敬焉蓋吳
作亂於關中汾陰人薛永宗聚衆應之屢殘破諸縣來
襲聞縣中先無兵仗人情駭動縣令憂惶計無所出駿
在家聞之便率厲鄉豪曰在禮君父有危臣子致命府
縣今為賊所逼是吾等徇節之秋諸君可不勉乎諸豪
皆奮激請行駿乃簡騎驍勇數百人奔赴賊聞救至引
兵退走刺史嘉之以状表聞會世祖親討蓋吳引見駿
駿陳敘事宜甚會機理世祖大悦顧謂崔浩曰裴駿有
當世才具且忠義可嘉補中書博士浩亦深器駿目為
三河領袖轉中書侍郎劉駿遣使明僧暠朝貢以駿有
才學乃假給事中散騎常侍於境上勞接皇興二年卒
贈平南将軍秦州刺史聞喜侯諡曰康
子修字元寄清辯好學年十三補中書學生遷祕書中
散轉主客令以婦父李訢事出為張掖子都大将張掖
境接胡夷前後數致寇掠修明設烽候以方略禦之在
邊六年關塞清静高祖嘉之徵為中部令轉中大夫兼
祠部曹事職主禮樂每有疑議修斟酌故實咸有條貫
太和十六年卒時年五十一高祖悼惜之賻帛一百匹
諡曰恭伯世宗時追贈輔國将軍東秦州刺史修早孤
居喪以孝聞二弟三妹竝在幼弱撫養訓誨甚有義方
次弟務早喪修哀傷之感於行路愛育孤姪同於己子
及将異居奴婢田宅悉推與之時人以此稱焉
子詢字敬叔美儀貌多藝能音律博奕咸所開解起家
奉朝請太尉集曹參軍轉長流尚書起部郎中平昌太
守時太原長公主寡居與詢私姦肅宗仍詔詢尚焉尋
以主壻特除散騎常侍時本邑中正闕司徒召詢為之
詢族叔昞自陳情願此官詢遂讓焉時論善之尋監起
居事遷祕書監出為平南将軍郢州刺史詢以凡司戍
土蠻酋田朴特地居要險衆踰數萬足為邊捍遂表朴
特為西郢州刺史朝議許之蕭衍遣将李國興寇邊時
四方多事朝廷未遑外略緣境城戍多為國興所陷賊
既乘勝遂向州城詢率厲固守垂将百日援軍既至賊
乃退走加散騎常侍安南将軍朴特自國興來寇便與
詢掎角為表裏聲援郢州獲全朴特頗有力焉徵為七
兵尚書至都未幾除豫州刺史尋進號撫軍将軍加散
騎常侍未之州還為七兵尚書常侍如故武泰初詔詢
以本官兼侍中為關右大使賞擢慕義之徒未及發會
尒朱榮入洛於河陰遇害年五十一贈侍中車騎大将
軍司空公雍州刺史諡曰貞烈無子
修弟務字陽仁少而聰慧舉秀才州辟主簿早卒
子美字師伯少有美名舉秀才州主簿太尉咸陽王雅
相賞愛欲以女妻之美拒而不納除奉朝請亦早卒無
子
務弟宣字叔令通辯博物早有聲譽少孤事母兄以孝
友稱舉秀才至都見司空李訢與言自旦及夕訢嗟善
不已司空李沖有人倫鑒識見而重之高祖初徵為尚
書主客郎與蕭賾使顔幼明劉思效蕭琛范雲等對接
轉都官郎邊員外散騎侍郎舊令與吏部郎同班(闕/)高
祖會集沙門講佛經因命宣論難甚有理詣高祖稱善
遷都洛陽以宣為採材副将奉使稱㫖遙除司空諮議
參軍府解轉司州治中兼司徒右長史又轉别駕仍長
史宣明敏有器幹總攝州府事無凝滯遠近稱之世宗
初除太中大夫領夲郡中正仍别駕又為司州都督遷
太尉長史宣上言曰自遷都已來凡戰陳之處及軍罷
兵還之道所有骸骼無人覆藏者請悉令州郡戍邏檢
行埋掩并符出兵之鄉其家有死於戎役者使皆招魂
復魄祔祭先靈復其年租調身被傷痍者免其兵役朝
廷從之出為征虜将軍益州刺史宣善於綏撫甚得羌
戎之心後晉壽更置益州改宣所莅為南秦州先是有
陰平氐酋楊孟孫擁户數萬自立為王通引蕭衍數為
邊患宣乃遣使招喻曉以逆順孟孫感恩即遣子詣闕
武興氐姜謨等千餘人上書乞延更限世宗嘉焉宣家
世以儒學為業常慕廉退每歎曰以賈誼之才仕漢文
之世不歴公卿将非運也乃謂親賓曰吾本閭閻之士
素無當世之志直隨牒推移遂至於此祿後養親道不
光國瞻言往哲可以言歸矣因表求解世宗不許乃作
懷田賦以叙心焉永平四年患篤世宗遣太醫令馳驛
就視并賜御藥宣素明陰陽之書自始患便知不起因
自剋亡日果如其言時年五十八世宗悼惜之贈左将
軍豫州刺史諡曰定尋改為穆子敬憲莊伯竝在文苑
傳
第四子獻伯武定末廷尉卿
駿從弟安祖少而聰慧年八九歳就師講詩至􁂬鳴篇
語諸兄云鹿雖禽獸得食相呼而況人也自此之後未
曾獨食弱冠州辟主簿民有兄弟爭財詣州相訟安祖
召其兄弟以禮義責讓之此人兄弟明日相率謝罪内
外欽服之復有人勸其入仕安祖曰高尚之事非敢庶
幾且京師遼逺實憚於栖屑耳於是閑居養志不出城
邑安祖曾行値天熱舎於樹下鷙鳥逐雉雉急投之遂
觸樹而死安祖愍之乃取置陰地徐徐䕶視良久得蘇
安祖喜而放之後夜忽夢一丈夫衣冠甚偉著繡衣曲
領向安祖再拜安祖怪而問之此人云感君前日見放
故來謝徳聞者異焉後高祖幸長安至河東存訪故老
安祖朝於蒲坂高祖與語甚悦仍拜安邑令安祖以老
病固辭詔給一時俸以供湯藥焉年八十三卒於家
子思濟亦有志操早卒
子宗賢
思濟弟幼儁卒於猗氏令
辛紹先隴西狄道人五世祖怡晉幽州刺史父淵私署
涼王李暠驍騎将軍暠子歆亦厚遇之歆與沮渠蒙遜
戰於蓼泉軍敗失馬淵以所乘馬授歆而身死於難以
義烈見稱西土世祖之平涼州紹先内徙家於晉陽明
敏有識量與廣平游明根范陽盧度世同郡李承等甚
相友善有至性丁父憂三年口不甘味頭不櫛沐髮遂
落盡故常著垂裙皁㡌自中書博士轉神部令皇興中
薛安都以彭城歸國時朝廷欲綏安初附以紹先為下
邳太守加寧朔将軍為政不茍激察舉其大綱而已唯
敎民治産禦賊之備及劉彧将陳顯達蕭道成蕭順之
來寇道成謂順之曰辛紹先未易侵也宜共慎之於是
不歴郡境遂徑屯呂梁太和十三年卒贈冠軍将軍并
州刺史晉陽公諡曰惠
子鳳達躭道樂古有長者之名卒於京兆王子推國常
侍
鳳達子祥字萬福舉司州秀才司空行參軍遷主簿太
傅元丕為并州刺史祥為丕府屬勑行建興郡咸陽王
禧妃即祥妻妹及禧搆逆親知多罹塵謗祥獨蕭然不
預轉并州平北府司馬會刺史喪朝廷以其公清遂越
長史勑行州事祥初在司馬有白璧還兵藥道顯被誣
為賊官屬推處咸以為然祥曰道顯而有悲色察獄以
色其此之謂乎苦執申之月餘別獲真賊後除郢州龍
驤府長史帶義陽太守白早生之反也蕭衍遣衆來援
因此緣淮鎮戍相繼降没唯祥堅城獨守蕭衍遣将胡
武城陶平虜於州南金山之上連營侵逼衆情大懼祥
從容曉喻人心遂安時出挑戰偽退以驕賊賊果日來
攻逼不復自備乃夜出襲其營将曉矢刃交下賊大崩
散潰擒平虜斬武城以送京師州境獲全論功方有賞
授而刺史婁悦恥勲出其下間之執政事竟不行胡賊
劉龍駒作逆華州勑除祥華州安定王燮征虜府長史
仍為別将與討胡使薛和討滅之神龜元年卒時年五
十五永安二年贈冠軍将軍南青州刺史
長子琨字懷玉少聰敏解褐相州倉曹參軍稍遷陳郡
太守輕車将軍濟州征虜府長史卒年四十六
琨弟懷仁武定末長樂太守
懷仁弟賁字叔文少有文學識度沉雅起家北中府中
兵參軍員外散騎侍郎建義初修起居注除濟州撫軍
府長史出帝時轉膠州車騎府長史遷平東将軍太師
咸陽王坦開府長史武定中中尉崔暹表薦賁除(闕/)太
守吏民懷其恩惠還卒於鄴時年五十八
賁弟烈字季武歴太傅東閤祭酒卒於梁州鎮南府長
史
烈弟匡字季政頗有文學永安初釋褐封丘令加威烈
將軍時經河陰之役朝士多求出外故匡為之後除平
逺將軍符璽郎中卒於龍驤將軍通直散騎侍郎時年
三十五贈散騎常侍前将軍雍州刺史
祥弟少雍字季和少聰穎有孝行尤為祖父紹先所愛
紹先性嗜羊肝常呼少雍共食及紹先卒少雍終身不
食肝性仁厚有禮義門内之法為時所重釋褐奉朝請
太學博士員外散騎侍郎司空高陽王雍引為田曹參
軍少雍性清正不憚彊禦積年久訟造次決之請託路
絕時稱賢明正始中詔百官各舉所知高陽王雍及吏
部郎中李憲俱以少雍為舉首遷給事中侍中游肇後
亦薦之會卒年四十二少雍妻王氏有徳義與其從子
懷仁兄弟同居懷仁等事之甚謹閨門禮讓人無比焉
士大夫以此稱美
子元植武定中儀同府司馬
元植弟士遜太師開府功曹參軍
鳳達弟穆字叔宗舉茂才東雍州别駕初隨父在下邳
與彭城陳敬文友善敬文弟敬武少為沙門從師遠學
經久不反敬文病臨卒以雜綾二十匹託穆與敬武穆
久訪不得經二十餘年始於洛陽見敬武以物還之封
題如故世稱其廉信歴東荆州司馬轉長史帶義陽太
守領戍雅有恤民之稱轉汝陽太守值水澇民飢上表
請輕租賦帝從之遂勑汝陽一郡聽以小絹為調遷中
散大夫加龍驤将軍正光四年以老啟求致仕詔引見
謂穆志力尚可除平原相穆善撫導民吏懷之孝昌二
年徴為征虜将軍太中大夫未發卒於郡年七十七贈
後將軍幽州刺史諡曰貞
長子子馥字元穎早有學行孝昌初釋褐南司州龍驤
府錄事參軍丁父艱居喪有禮後除給事中南冀州防
城都督素為莊帝所知識及即位除宣威将軍尚書右
主客郎中持節為南濟冀濟青四州慰勞使尋除寧朔
將軍員外散騎常侍仍領郎中太宰元天穆征邢杲引
為行臺郎中尋除平原相子馥父子竝為此郡吏民懷
安之元顥入洛子馥不受其赦刺史元仲景附顥拘子
馥并禁家口莊帝反政詔封三門縣開國男食邑二百
户天平中為東南道行臺左丞徐州開府長史入除太
尉府司馬長白山連接三齊瑕邱數州之界多有盜賊
子馥受使檢覆因辨山谷要害宜立鎮戍之所又諸州
豪右在山鼓鑄姦黨多依之又得密造兵仗亦請破罷
諸冶朝廷善而從之還除尚書右丞出為清河太守武
定八年卒於郡子馥以三傳經同説異遂總為一部傳
注竝出校比短長㑹亡未就
子德維武定末司徒行參軍
子馥弟子華字仲夷天平中右光祿大夫
柳崇字僧生河東解人也七世祖軌晉廷尉卿崇方雅
有器量身長八尺美鬚明目兼有學行舉秀才射䇿高
第解褐太尉主簿尚書右外兵郎中于時河東河北二
郡爭境其間有鹽池之饒虞坂之便守宰及民皆恐外
割公私朋競紛囂臺府高祖乃遣崇檢斷民官息訟屬
荆郢新附南寇窺擾又詔崇持節與州郡經略兼加慰
喻還遷太子洗馬本郡邑中正轉中壘将軍散騎侍郎
遷司空司馬兼衛尉少卿又領邑中正出為河北太守
崇初届郡郡民張明失馬疑十餘人崇見之不問賊事
人人别借以温顔更問其親老存不農桑多少而微察
其辭色即獲真賊吕穆等二人餘皆放遣郡中畏服境
内帖然卒於官年五十六贈輔國将軍岐州刺史諡曰
穆崇所製文章寇亂遺失
長子慶和性沉靜不競於時起家奉朝請稍遷輕車将
軍給事中本郡邑中正卒
子德逸武定末齊王丞相府主簿
慶和弟楷字孝則身長八尺善草書頗涉文史解褐員
外散騎侍郎蕭(闕/)西征引為車騎主簿仍為行臺郎中
征還以員外郎領殿中侍御史轉太尉記室參軍遷寜
逺将軍通直散騎侍郎本郡邑中正普泰初簡定集書
省官出除征虜將軍司徒從事中書郎轉儀同開府長
史天平中為肆州驃騎府長史頗有聲譽又加中軍将
軍興和中撫軍司馬遇病卒
崇從父弟元章姿貌魁偉歴太尉中兵參軍司空錄事
司徒從事中郎遷相州平東府長史屬刺史元熙起兵
欲除元义元章與魏郡太守李孝怡等執熙賜爵猗氏
伯除正平太守後靈太后反政削除官爵卒於家
崇族弟敬起字華之起家中書博士轉城陽王文學除
寧逺将軍尚書儀曹郎中龍驤将軍平陽太守卒有五
子
長子永字神護性麤率解褐奉朝請轉員外散騎侍郎
除太尉記室參軍諫議大夫又轉征虜將軍太中大夫
本郡邑中正以母老解官歸養卒於家贈征西將軍秦
州刺史
永弟暢字叔智自奉朝請三遷伏波将軍岐州征虜府
長史遷征虜将軍魯陽太守還除左将軍太中大夫轉
安東将軍光祿大夫卒贈衛大将軍雍州刺史諡曰穆
暢弟範字洪禮卒於前將軍給事中本州大中正
範弟粹字季義出後叔仲起武定末平東後軍遷遼西
太守
敬起弟仲起字紹隆舉秀才咸陽王禧為牧辟西曹書
佐無子兄子粹繼之
崇族子儁起少有志尚解褐奉朝請轉太尉黙曹參軍
伏波将軍司徒倉曹參軍卒
長子達摩武定末陽城太守
儁起從父弟援字乾護身長八尺儀望甚偉解褐太尉
鎧曹參軍轉護軍司馬稍遷冠軍将軍司空長史轉廷
尉少卿出除安西將軍南秦州刺史尋為散騎常侍鎮
軍将軍轉征西将軍金紫光祿大夫遷車騎将軍右光
祿大夫卒贈本將軍秦州刺史
長子粲武定末青州驃騎府中兵參軍
援從父弟仲景汝南王悦常侍
史臣曰韋杜舊族門風名亦不殞裴辛柳氏素業有資
器行仍世所以布於列位不替其美
　
　魏書卷四十五
　魏書卷四十五考證
韋閬傳崇年十嵗○年監本誤弟今改從北史
少為舅兖州刺史鄭義所器賞○義北史作羲本書鄭
　羲傳羲嘗出為安東将軍西兖州刺史
　
　
　
　
　
　
　
　
　
　
　
　魏書卷四十五考證
欽定四庫全書
　魏書卷四十六
　　齊　　　　魏　　　　收　　　　撰
　列傳第三十四
　　竇瑾　　許彦　　李訢
竇瑾字道瑜頓邱衛國人也自云漢司空融之後高祖
成為頓邱太守因家焉瑾少以文學知名自中書博士
為中書侍郎賜爵繁陽子加寧逺将軍參與軍國之謀
屢有軍功遷祕書監進爵衛國侯加冠軍将軍轉西部
尚書初定三秦人猶去就拜使持節散騎常侍都督秦
雍二州諸軍事寧西将軍長安鎮將毗陵公在鎮八年
甚著威惠徵為殿中都官尚書仍散騎常侍世祖親待
之賞賜甚厚從征蓋吳先驅慰諭因平巴西氐羌酋領
降下數千家不下者誅之又降蠻酋仇天尒等三千家
於五将山蓋吳平瑾留鎮長安還京復為殿中都官典
左右執法世祖歎曰古者右賢左戚國之良輔毗陵公
之謂矣恭宗薨於東宫瑾兼司徒奉詔冊諡出為鎮南
将軍冀州刺史清約沖素憂勤王事著稱當時還為内
都大官興光初瑾女婿鬱林公司馬彌陁以選尚臨涇
公主瑾敎彌陁辭託有誹謗呪詛之言與彌陁同誅瑾
有四子秉持依竝為中書學生與父同時伏法唯少子
遵逃匿得免
遵善楷篆北京諸碑及臺殿樓觀宫門題署多遵書也
官至尚書郎濮陽太守多所受納其子僧演姦通民婦
為民賈邈所告免官後以善書拜庫部令卒官
許彦字道謨小字嘉屯高陽新城人也祖茂慕容氏高
陽太守彦少孤貧好讀書後從沙門法叡受易世祖初
被徵以卜筮頻驗遂在左右參與謀議拜散騎常侍賜
爵博陵侯彦質厚慎密與人言不及内事世祖以此益
親待之進爵武昌公拜安東将軍相州刺史在州受納
多違法度詔書切讓之然以彦腹心近臣弗之罪也真
君二年卒諡曰宣公
子宗之初入為中散領内祕書世祖臨江賜爵高鄉侯
高宗踐阼遷殿中尚書出為鎮東将軍定州刺史潁川
公受勑討丁零丁零既平宗之因循郡縣求取不節深
澤人馬超毁謗宗之宗之怒遂毆殺超懼超家人告状
上超謗訕朝政高宗聞之曰此必妄也朕為天下主何
惡於超而超有此言必是宗之懼罪誣超按驗果然事
下有司司空伊馛等以宗之腹心近臣出居方伯不能
宣揚本朝盡心綏導而侵損齊民枉殺良善妄列無辜
上塵朝廷誣詐不道理合極刑太安二年冬遂斬於都
南
宗之孫亮字元規正光中盪寇将軍稍遷冀州驃騎長
史司徒諮議參軍年五十二卒
宗之長兄熙字德融襲爵武昌公中書郎早卒
子安仁襲除中書郎卒贈安東将軍冀州刺史諡曰簡
子元康襲爵後降為侯拜冠軍将軍長安鎮副将遷監
河州諸軍事河州刺史将軍如故入為廷尉少卿除魏
郡太守固辭不拜尋卒贈征虜将軍營州刺史諡曰肅
子廓字崇遠襲爵除奉朝請累遷頓邱東太原二郡太
守卒年二十八子子躬襲
子躬武定末中外府水曹參軍齊受禪爵例降
子躬弟子憲太尉中兵參軍
元康弟䕶州主簿
子瑞字徵之亦州主簿卒
瑞弟絢字伯禮頗有業尚閨門雍睦三世同居吏部尚
書李神儁常稱其家風自侍御史累遷尚書左民部司
徒諮議參軍修起居注後拜太中大夫興和初卒年四
十七贈使持節都督冀瀛二州諸軍事征東将軍吏部
尚書冀州刺史
絢弟遜武定末東陽平太守
遜弟曄字叔明性開率州治中别駕西高陽太守太中
大夫興和三年卒年四十一贈鎮東将軍瀛州刺史
曄弟惇字季良武定末兼大司農卿
熙弟龍官至趙郡太守
孫琰字長琳有幹用初除太學博士累遷尚書南主客
郎瀛州中正孝昌中卒年四十七贈平東将軍滄州刺
史永熙中重贈散騎常侍衛将軍尚書右僕射瀛州刺
史
琰弟璣字仲衡有識尚廣平王常侍員外散騎侍郎諫
議大夫遷通直散騎常侍瀛州大中正散騎常侍滎陽
太守行南青州事卒年五十五琰兄弟竝通率多與勝
流交遊又有博陵許赤虎涉獵經史善嘲謔延興中著
作佐郎與慕容白曜南討後使江南應對敏捷雖言不
典故而南人頗稱機辯滑稽焉使還為東郡太守卒官
子陁定州長史
李訢字元盛小名真奴范陽人也曾祖産産子績二世
知名於慕容氏父崇馮䟦吏部尚書石城太守延和初
車駕至和龍崇率十餘郡歸降世祖甚禮之呼曰李公
以崇為平西将軍北幽州刺史固安侯卒年八十一諡
曰襄侯訢母賤為諸兄所輕崇曰此子之生相者言貴
吾每觀察或未可知遂使入都為中書學生世祖幸中
書學見而異之指謂從者曰此小兒終效用於朕之子
孫矣因識眄之世祖舅陽平王杜超有女将許貴戚世
祖聞之謂超曰李訢後必宦達益人門户可以女妻之
勿許他貴也遂勸成婚南人李哲嘗言訢必當貴達杜
超之死也世祖親哭三日訢以超壻得在喪位出入帝
目而指之謂左右曰觀此人舉動豈不有異於衆必為
朕家幹事之臣訢聰敏機辯彊記明察初李靈為高宗
博士諮議詔崔浩選中書學生器業優者為助敎浩舉
其弟子箱子與盧度世李敷三人應之給事高讜子祐
尚書叚霸兒姪等以為浩阿其親戚言於恭宗恭宗以
浩為不平聞之於世祖世祖意在於訢曰云何不取幽
州刺史李崇老翁兒也浩對曰前亦言訢合選但以其
先行在外故不取之世祖曰可待訢還箱子等罷之訢
為世祖所識如此遂除中書助敎博士稍見任用入授
高宗經高宗即位訢以舊恩親寵遷儀曹尚書領中祕
書賜爵扶風公加安東将軍贈其母孫氏為容城君高
宗顧謂羣臣曰朕始學之嵗情未能專既總萬機溫習
靡暇是故儒道實有闕焉豈惟予咎抑亦師傅之不勤
所以爵賞仍隆者蓋不遺舊也訢免冠拜謝出為使持
節安南將軍相州刺史為政清簡明於折獄姦盗止息
百姓稱之訢上疏求立學校曰臣聞至治之隆非文德
無以經綸王道太平之美非良才無以光贊皇化是以
昔之明主建庠序於京畿立學官於郡邑敎國子弟習
其道藝然後選其俊異以為造士今聖治欽明道隆三
五九服之民咸仰徳化而所在州土學校未立臣雖不
敏誠願備之使後生聞雅頌之音童幼覩經敎之本臣
昔蒙恩寵長管中祕時課修學有成立之人髦俊之士
已蒙進用臣今重荷榮遇顯任方岳思闡帝猷光宣於
外自到以來訪諸文學舊德已老後生未進嵗首所貢
雖依制遣對問之日懼不克堪臣愚欲仰依先典於州
郡治所各立學官使士望之流冠冕之胄就而受業庶
必有成其經藝通明者貢之王府則郁郁之文於是不
墜書奏顯祖從之以訢治為諸州之最加賜衣服自是
遂有驕矜自得之志乃受納民財及商胡珍寳兵民告
言尚書李敷與訢少長相好每左右之或有勸以奏聞
敷不許顯祖聞訢罪状檻車徵訢拷劾抵罪時敷兄弟
將見疎斥有司諷訢以中㫖嫌敷兄弟之意令訢告列
敷等隠罪可得自全訢深所不欲且弗之知也乃謂其
女壻裴攸曰吾宗與李敷族世雖逺情如一家在事既
有此勸竟如何也昨來每欲為此取死引簪自刺以帶
自絞而不能致絶且亦不知其事攸曰何為為他死也
敷兄弟事釁可知有馮闡者先為敷所敗其家切恨之
但呼闡弟問之足知委曲訢從其言又趙郡范􁤅具條
列敷兄弟事状有司以聞敷坐得罪詔列訢貪冒罪應
死以糾李敷兄弟故得降免百鞭髠刑配為厮役訢之
廢也平壽侯張讜見訢與語竒之謂人曰此佳士也終
不久屈未幾而復為太倉尚書攝南部事用范􁤅陳端
等計令千里之外户别轉運詣倉輸之所在委滯停延
嵗月百姓競以貨賂各求在前於是逺近大為困敝道
路羣議曰畜聚歛之臣未若盗臣訢弟左将軍璞謂訢
曰范􁤅善能降人以色假人以辭未聞德義之言但有
勢利之説聽其言也甘察其行也賊所謂諂諛讒慝貪
冒姦佞不早絶之後悔無及訢不從彌信之腹心之事
皆以告􁤅訢既寵於顯祖參決軍國大議兼典選舉權
傾内外百寮莫不曲節以事之􁤅以無功起家拜盧奴
令延興末詔曰尚書李訢著勲先朝弼諧皇極讜言嘉
謀旬日屢進實國家之楨幹當今之老成也是以擢授
南部綜理煩務自在厥位夙夜惟寅乃心匪懈克己復
禮退食自公利上之事知無不為賞罰所加不避疎戚
雖孝子之思慈母鷹鸇之逐鳥雀何以方之若鄭之子
産魯之季文亦未加也然惡直醜正盗憎主人自徃年
以来羣姦不息劫訢宗人李英等四家焚燒舎宅傷害
良善此而可忍孰不可恕有司可明加購募必令擒殄
六月顯祖崩訢遷司空進爵范陽公七月以訢為侍中
鎮南大将軍開府儀同三司徐州刺史范􁤅知文明太
后忿訢也又知内外疾之太和元年二月希㫖告訢外
叛文明太后徵訢至京師言其叛状訢曰無之引􁤅證
訢訢言爾妄云知我吾又何言雖然爾不顧余之厚德
而忍為此不仁甚矣􁤅曰公德於􁤅何若李敷之德於
公公昔忍於敷􁤅今敢不忍於公乎訢慨然曰吾不用
璞言自貽伊戚方悔於心何嗟及矣遂見誅訢有三子
長子邃起家拜侍御中散東宮門大夫遷散騎常侍加
平東將軍先訢卒
子晴字誨明逃竄遇赦免
晴子衡字伯琳武定中中堅将軍齊獻武王丞相府水
曹參軍
邃弟令和令度與訢同時死
訢長兄恭字元順成周太守卒贈幽州刺史容成侯諡
曰簡侯
恭弟瓘字元衡營丘太守襲父爵固安侯平西将軍卒
贈兖州刺史諡曰康侯
子長生襲長生卒
子元宗襲廣平郡丞陳郡太守
璞字季真性惇厚多識人物歴中書博士侍郎漁陽王
尉眷傅左将軍長安副将賜爵宜陽侯太常卿承明元
年年五十一先訢卒贈安西将軍雍州刺史諡曰穆
子暉中書議郎
暉弟固太學博士高密太守
固弟欽州主簿
欽子奭字元熾武定末鎮西将軍南營州别駕
奭弟盛字仲炎安東将軍開府諮議參軍
盛弟叔樊平西将軍太中大夫
欽弟蘊字宗令有器幹中書學生祕書中散侍御中散
出為燕郡范陽二郡太守入為員外散騎常侍尚書右
丞中堅将軍遷左丞延昌三年卒贈平逺将軍南青州
刺史諡曰敬初崇之歸魏也與州里北平田彪俱降而
彪子孫遂微劣焉
史臣曰魏氏之有天下百餘年中任刑為治蹉跌之間
便至夷滅竇瑾李訢器識既美時曰良幹瑾以片言疑
似訢以夙故猜嫌而嬰合門之戮悲夫宗之不全自貽
伊戚矣
　
　
　
　
　
　
　
　
　魏書卷四十六
　魏書卷四十六考證
李訢傳父崇○本書李崇傳崇頓邱人文成元皇后第
　二兄誕之子此名崇别一李崇也
　
　
　
　
　
　
　
　
　
　
　
　
　魏書卷四十六考證
欽定四庫全書
　魏書卷四十七
　　齊　　　　魏　　　　收　　　　　撰
　列傳第三十五
　　盧𤣥
盧𤣥字子真范陽涿人也魯祖諶晉司空劉琨從事中
郎祖偃父邈竝仕慕容氏為郡太守皆以儒雅稱神䴥
四年辟召儒儁以𤣥為首授中書博士司徒崔浩𤣥之
外兄每與𤣥言輒歎曰對子真使我懷古之情更深浩
大欲齊整人倫分明姓族𤣥勸之曰夫剏制立事各有
其時樂為此者詎幾人也宜其三思浩當時雖無異言
竟不納浩敗頗亦由此後轉寧朔將軍兼散騎常侍使
劉義隆義隆見之與語良久歎曰中郎卿曾祖也既還
病卒
子度世字子遷幼而聰達有計數為中書學生應選東
宫弱冠與從兄遐俱以學行為時流所重度世後以崔
浩事棄官逃於髙陽鄭羆家羆匿之使者囚羆長子將
加捶楚羆戒之曰君子殺身以成仁汝雖死勿言子奉
父命遂被拷掠至乃火爇其體因以物故卒無所言度
世後令弟娶羆妹以報其恩世祖臨江劉義隆使其殿
中將軍黄延年朝貢世祖問延年曰范陽盧度世坐與
崔浩親通逃命江表應已至彼延年對曰都下無聞當
必不至世祖詔東宫赦度世宗族逃亡及籍没者度世
乃出赴京拜中書侍郎襲爵興安中兼太常卿立保太
后父遼西獻王廟加鎮逺將軍進爵為侯後除散騎侍
郎使劉駿遣其侍中柳元景與度世對接度世應對失
衷還被禁劾經年乃釋除假節鎮逺將軍齊州刺史州
接邉境將士數相侵掠度世乃禁勒所綂還其俘虜二
境以寧後坐事囚繫久之還鄉里尋徵赴京除平東將
軍青州刺史未拜遇患延興元年卒年五十三諡曰惠
侯四子淵敏昶尚初元有五子嫡惟度世餘皆別生崔
浩之難其庶兄弟常欲危害之度世常深忿恨及度世
有子每誡約令絶妾孽不得使長以防後患至淵兄弟
婢賤生子雖形貌相類皆不舉接為識者所非
淵字伯源小名陽烏性温雅寡欲有祖父之風敦尚學
業閨門和睦襲侯爵拜主客令典屬國遷祕書令始平
王師以例降爵為伯給事黄門侍郎遷兼散騎常侍祕
書監本州大中正是時髙祖將立馮后方集朝臣議之
髙祖先謂淵曰卿意以為何如對曰此自古所慎如臣
愚意宜更簡卜髙祖曰以先后之姪朕意已定淵曰雖
奉勑如此然於臣心實有未盡及朝臣集議執意如前
馮誕有盛寵深以為恨淵不以介懷及髙祖議伐蕭賾
淵表曰臣誠識不周覽頗尋篇籍自魏晉以前承平之
世未有皇輿親御六軍決勝行陣之間者勝不足為武
弗勝有虧威徳明千鈞之弩不為鼷鼠發機故也昔魏
武以敝卒一萬而袁紹土崩謝元以歩兵三千而苻堅
瓦解勝負不由衆寡成敗在於須臾若用田豐之謀則
坐制孟徳矣魏既并蜀迄于晉世吳介有江水居其上
流大小勢殊徳政理絶然猶君臣協謀垂數十載逮孫
皓暴戾上下攜爽水陸俱進一舉始克今蕭氏以簒殺
之燼政虐役繁又支屬相屠人神同棄吳㑹之民延踵
皇澤正是齊軌之期一同之會若大駕南巡必左袵革
面閩越倒戈其猶運山壓卵有征無戰然愚謂萬乗親
戎轉漕難繼千里饋糧士有饑色大軍之後必有凶年
不若命將簡銳盪滌江右然後鳴鸞巡省告成東岳則
天下幸甚率土戴頼臣又聞流言關右之民自比年以
來競設齋會假稱豪貴以相扇惑顯然於衆坐之中以
謗朝廷無上之心莫此之甚愚謂宜速懲絶戮其魁帥
不爾懼成黄巾赤眉之禍育其微萌不芟之毫末斧斤
一加恐蹈害者衆臣世奉皇家義均休戚誠知干忤之
愆實深然不忠之罪莫大詔曰至徳雖一樹功多途三
聖殊文五帝異律或張或弛豈必相因逺惟承平之主
所以不親斾五戎者蓋有由矣英明之主或以同軌無
征守庸之君或緣志劣寢伐今若喻之英皇時非昔類
比之庸后意有恧焉脫元極之尊本不宜駕二公之徒
革輅之戎寧非謬歟尋夫昔人若必須已而濟世豈不
克廣先業也定火之雄未聞不武世祖之行匪皆疑懾
且曹操勝袁蓋由徳義内舉苻堅瓦解當縁立政未至
定非敝卒之力彊十萬之衆寡也今則驅馳先天之術
駕用仁義之師審觀成敗庶免斯咎長江之阻未足可
憚踰紀之略何必可師洞庭彭蠡竟非殷固奮臂一呼
或成漢業經略之義當付之臨機足食之籌望寄之蕭
相將希混一豈好輕動利見之事何得委人也又水旱
之運未必由兵堯湯之難詎因興旅頗豐之後雖靜有
之關左小紛已勑禁勒流言之細曷足以紆天功深録
誠心勿恨不相遂耳及車駕南伐趙郡王幹督關右諸
軍事詔加淵使持節安南將軍為副勒衆七萬將出子
午尋以蕭賾死停師是時涇州羌叛殘破城邑淵以歩
騎六千衆號三萬徐行而進未經三旬賊衆逃散降者
數萬口唯梟首惡餘悉不問詔兼侍中初淵年四十嘗
詣長安將還諸相餞送者五十餘人別於渭北有相者
扶風人王伯達曰諸君皆不如此盧郎雖位不副實然
徳聲甚盛望踰公輔後二十餘年當制命關右願不相
忘此行也相者年過八十詣軍門請見言叙平生未幾
拜儀曹尚書髙祖考課在位降淵以王師守常侍尚書
奪常侍禄一周尋除豫州刺史以母老固辭會蕭昭業
雍州刺史曹虎遺使請降乃以淵為使持節安南將軍
督前鋒諸軍徑赴樊鄧淵面辭曰臣本儒生頗聞爼豆
軍旅之事未之學也惟陛下栽之軍期已逼髙祖不許
淵曰但恐曹虎為周魴耳陛下宜審之虎果偽降淵至
葉具曹虎譎詐之問兼陳其利害詔淵進取南陽淵以
兵少糧乏表求先攻赭陽以近葉倉故也髙祖許焉乃
進攻赭陽蕭鸞遣將垣歴生來救淵素無將略為賊所
敗坐免官爵為民尋遭母憂髙祖遣謁者詣宅宣慰服
闋兼太尉長史髙祖南討又兼彭城王中軍府長史尋
為徐州京兆王愉兼長史賜絹百疋愉既年少事無巨
細多決於淵淵以誠信御物甚得東南民和南徐州刺
史沈陵密謀外叛淵覺其萌漸濳勑諸戍微為之備屢
有表聞朝廷不納陵果殺將佐勒宿豫之衆逃叛濱淮
諸戍由備得全陵在邊歴年陰結既廣二州人情咸相
扇惑陵之餘黨頗見執送淵皆撫而赦之惟歸罪於陵
由是衆心乃安景明初除祕書監二年卒官年四十八
贈安北將軍幽州刺史復本爵固安伯諡曰懿初湛父
志法鍾繇書傳業累世有能名至邈以上兼善草迹淵
習家法代京宫殿多淵所題白馬公崔元伯亦善書世
傳衞瓘體魏初工書者崔盧二門淵與僕射李沖特相
友善沖重淵門風而淵私沖才官故結為㛰姻往來親
密至於淵荷髙祖意遇頗亦由沖淵有八子
長子道將字祖業應襲父爵而讓其第八弟道舒有司
奏聞詔曰長嫡承重禮之大經何得輒授也而道將引
清河國王常侍韓子熙讓弟仲穆魯陽男之例尚書李
平重申奏詔乃聽許道將涉獵經史風氣謇諤頗有文
才為一家後來之冠諸父竝敬憚之彭城王勰任城王
澄皆虛襟相待勰為中軍大將軍辟行參軍遷司徒東
閤祭酒尚書左外兵郎中轉祕書丞出為燕郡太守道
將下車表樂毅霍原之墓而為之立祠優禮儒生勵勤
學業敦課農桑墾田歲倍入為司徒司馬卒贈龍驤將
軍太常少卿諡曰獻所為文章數十篇
子懷祖太學博士員外散騎侍郎卒
懷祖弟懷仁武定中太尉鎧曹參軍
道將弟亮字仁業不仕而終
子思道
亮弟道裕字寧祖少以學尚知名風儀兼美尚顯祖女
樂浪長公主拜駙馬都尉太子舍人尋轉洗馬遷散騎
侍郎轉安逺將軍中書侍郎兼祕書丞尋以母憂去官
服終復拜中書侍郎遷龍驤將軍太子中庶子幽州大
中正轉長兼散騎侍郎加左將軍神龜二年除左將軍
涇州刺史其年七月卒官年四十四贈撫軍將軍青州
刺史賜帛三百匹諡曰文侯
子景緒武定中儀同開府錄事參軍
道裕弟道䖍字慶祖粗閑經史兼通算術尚髙祖女濟
南長公主公主驕淫聲穢遐邇先無疹患倉卒暴薨時
云道䖍所害世宗祕其醜惡不苦窮治尚書嘗奏道䖍
為國子博士靈太后追主薨事乃黜道䖍為民終身不
仕孝昌末臨淮王彧因將出征啓除道䖍奉車都尉道
䖍外生李彧尚莊帝姊豐亭公主因相藉託永安中除
輔國將軍通直常侍尋加征虜將軍以議歴勲賜爵臨
淄伯遷散騎常侍天平初征南將軍轉都官尚書本州
大中正出除驃騎將軍幽州刺史尋加衞大將軍卒於
官贈都督幽瀛二州諸軍事驃騎大將軍尚書右僕射
司空公瀛州刺史諡曰恭文公主二子昌㝢昌仁昌㝢
不慧昌仁早卒道䖍又娶司馬氏有子昌裕及司馬見
出之後更娶元氏生二子昌期昌衡兄弟競父爵至今
未襲
道䖍弟道偘字希祖州主簿沉雅有學尚孝昌末卒二
子早夭以弟道約子正達為後武定中征虜將軍太尉
記室參軍
道偘弟道和字叔維兄弟之中人望最下冀州中軍府
中兵參軍卒
子景豫
景豫弟景熙武定中儀同開府諮議
道和弟道約字季恭起家員外郎累遷司空錄事參軍
司徒屬幽州大中正輔國將軍光禄大夫轉司徒右長
史太傅李延實出除青州延實先被病道約延實之妻
弟詔以道約為延實長史加散騎常侍寄以匡維也永
熙中車騎將軍左光禄大夫領廣平王贊儀同開府長
史天平中開府儀同髙岳請為長史岳轉除青冀二州
道約仍為長史隨岳兩藩有毗佐之稱興和末除衞大
將軍兗州刺史在州頗得民和武定元年卒年五十八
贈使持節驃騎大將軍儀同三司幽州刺史
子正通開府諮議少有令譽徵赴晉陽遇患卒妻鄭氏
與正通弟正思淫亂武定中為御史所劾人士疾之
道約弟道舒字幼安襲父爵自尚書左主客郎中為冠
軍將軍中書侍郎卒
淵弟敏字仲通小字紅崖少有大量太和初拜議郎早
卒贈威逺將軍范陽太守諡曰靖髙祖納其女為嬪敏
五子
義僖字逺慶早有學尚識度沉雅年九歲喪父便有至
性少為僕射李沖所歎美起家祕書郎歴太子舍人司
徒中郎神龜初任城王澄奏舉義僖除散騎侍郎轉冠
軍將軍中散大夫以母憂去職幽州刺史王誦與義僖
交款每與舊故李神儁等書曰盧冠軍在此時復惠好
輒留連數日得諮詢政道其見重若此齊王蕭寳夤啓
為開府諮議參軍辭疾不赴尋兼司空長史拜征虜將
軍太中大夫散秩多年澹然自得李神儁勸其干謁當
途義僖曰學先王之道貴行先王之志何能茍求富貴
也孝昌中除散騎常侍時靈太后臨朝黄門侍郎李神
軌勢傾朝野求結㛰姻義僖慮其必敗拒而不許王誦
謂義僖曰昔人不以一女易五男卿豈易之也義僖曰
所以不從正為此耳從之恐禍大而速誦乃堅握義僖
之手曰我聞有命不敢以告人遂適他族臨㛰之夕靈
太后遣中常侍服景就家勑停内外惶怖義僖夷然自
若建義初兼都官尚書尋除安東將軍衛尉卿普泰中
除都官尚書加驃騎大將軍左光祿大夫義僖少時幽
州頻遭水旱先有穀數萬石貸民義僖以年穀不熟乃
燔其契州閭悅其恩徳性寛和畏慎不妄交款與魏子
建情好尤篤言無所隱義僖性清儉不營財利雖居顯
位每至困乏麥飯蔬食忻然甘之永熙中風疾頓發興
和中卒年六十四贈大將軍儀同三司瀛州刺史諡孝
簡
子遜之武定中太尉記室參軍
遜之弟世猷齊王開府集曹參軍
義僖弟義悰字叔預司空行參軍本州治中散騎侍郎
司徒諮議參軍
子孝章儀同開府行參軍早亡
義悰弟義敦字季和征北府黙曹參軍
子景開字子達武定中儀同開府屬
義敦弟義安字幼仁不仕義僖諸弟竝逺不逮兄也
敏弟昶字叔達小字師顔學涉經史早有時譽太和初
為太子中舍人兼員外散騎常侍使於蕭昭業髙祖詔
昶曰卿便至彼勿存彼我宻邇江揚不早當晚會是朕
物卿等欲言便無相疑難又勑副使王清石曰卿莫以
本是南人言語致慮若彼先有所知所識欲見便見須
論即論盧昶正是寛柔君子無多文才或主客命卿作
詩可率卿所知莫以昶不作便復罷也凡使人之體以
和為貴勿遞相矜誇見於色貌失將命之體卿等各率
所知以相規誨及昶至彼値蕭鸞僭立於是髙祖南討
之昶兄淵為別道將而蕭鸞以朝廷加兵遂酷遇昶等
昶本非骨鯁聞南人云兄既作將弟為使者乃大恐怖
淚汗交横鸞以腐米臭魚莝豆供之而謁者張思寧辭
氣謇諤曾不屈撓遂以壯烈死於舘中昶還髙祖責之
曰銜命之禮有死無辱雖流放海隅猶宜抱節致殞卿
不能長纓羇首已是可恨何乃俛眉飲啄自同犬馬有
生必死修短幾何卿若殺身成名貽之竹素如何甘彼
芻菽以辱君父乎縱不逺慙蘇武寧不近愧思寧昶對
曰臣器乏陸隨忝使閩越屬蕭鸞昬狂誅戮無道恐不
得仰奉明時歸養老母茍存尺蠖屈以求伸負辱朝命
罪宜萬死乞歸司㓂伏聴斧鉞遂見罷黜久之復除彭
城王友轉祕書丞景明初除中書侍郎遷給事黄門侍
郎本州大中正昶請外禄世宗不許遷散騎常侍兼尚
書時洛陽縣獲白䑕昶奏曰謹案瑞典外鎮刺史二千
石令長不祗上命刻暴百姓人民怨嗟則白䑕至臣聞
禎不虛見徳合必符妖不妄出咎彰則至是以古之人
君或怠瑞以失徳或祗變而立功斯乃萬古之殷鑒千
齡之炯誡比者災氣作沴恒陽虧度陛下流如傷之慈
降納隍之㫖哀百姓之無辜引在予之深責舉賢黜佞
之詔道映於堯先進思納諫之言事光於舜右伏讀明
㫖俯觀徵譴敢布庸瞽以陳萬一竊惟一夫之耕食裁
充口一婦之織衣止蔽形年租歲調則惟常理此外徵
求於何取足然自比年以來兵革屢動荆揚二州屯戍
不息鍾離義陽師旅相繼兼荆蠻凶狡王師薄伐暴露
原野經秋淹夏汝潁之地率户從戎河冀之境連丁轉
運又戰不必勝加之退負死喪離曠十室而九細役煩
徭日月滋甚苛兵酷吏因逞威福至使通原遥畛田蕪
罕耘連村接閈蠶飢莫食而監司因公以貪求豪彊恃
私而逼掠遂令鬻短褐以益千金之資制口腹而充一
朝之急此皆由牧守令長多失其人郡闕黄霸之君縣
無魯恭之宰不思所以安民正思所以潤屋故士女呼
嗟相望於道路守宰暴貪風聞於魏闕往歲法官案騐
多挂刑網謂必顯戮以明勸誡然後遣使覆訊公違憲
典或承風俠請輕樹私恩或容情受賄輒施已惠御史
所劾皆言誣枉申雪罪人更云清白長侮上之源滋陵
下之路忠清之人見之而自怠犯暴之夫聞之以益快
白䑕之至信而有徵矣伏願陛下垂叡喆之鑒察妖災
之起延對公卿廣詢庶政引見樞納博求民隱存問孤
寡去其苛碎輕徭省賦與民休息貞良忠讜置之於朝
姦回貪佞棄之於市則九官勿戒而恒敬百縣不嚴而
自肅士女欣欣人有望矣詔曰朕纂承鴻緒伏膺寳厯
思靖八方惠康四海當必世之期麟鳳不降屬勝殘之
會白䑕告咎萬邦有罪實唯朕躬尚書敷納機猷獻替
是寄讜言有聞朕實嘉美轉侍中又兼吏部尚書尋即
正仍侍中昶守職而已無所激揚也與侍中元暉等更
相朋附為世宗所寵時論鄙之出除鎮東將軍徐州刺
史永平四年夏昶表曰蕭衍琅邪郡民王萬壽等款誠
内結濳來詣臣云胊山戍今將交換有可圖之機臣即
許以旌賞遣其還入至三月二十四夜萬壽等奬率同
盟攻掩胊城斬衍輔國將軍琅邪東莞二郡太守帶朐
山戍主劉晰并將士四十餘人傳首至州臣即遣兼郯
城戍副張天惠率驍勇二百徑往赴之琅邪諸戍絡繹
繼援而衍郁洲已遣二軍以拒天惠天惠與萬夀等内
外齊擊俘斬數百便即據城詔昶曰彭宋地接邊疆勢
連淮海威禦之術功在不易朐山險塞宼之要防水陸
交湊揚郁路衝畜聚凶徒䖍劉邊鄙青光齊兗每罹其
患卿妙算既敷克城殄衆展疆闢土何善如之庸勲之
懋朕用嘉止故遣左右直長閻遵業具宣往懷此戍郁
洲之本存亡所繫今既失守有不存之心彼見扼喉將
圖救援之計今水雨盛行宜須防守卿可深思擬捍之
規攘敵之略使還具聞昶又表蕭衍將張稷馬仙琕陰
䖍和等各領精兵分屯諸堰昌義之張惠紹王神念王
茂光承彼傳信續發建鄴自存之計并歸於此量力準
宼事恐不輕何者此兵九千賊衆四萬名將健士逺近
畢集邀憑兩熱決死來戰藉衆乗凶希固巢穴所以傾
國而舉非為朐山將恐王師固六里據湖衝南截淮浦
勢崩難測海利鹽物交闕常貢所慮在大有必爭之心
若皇家經略方有所討必須簡將增兵加益糧仗與之
亢擬相持至秋天麾一動開拓為易圖南之計事本在
今請增兵六千米十萬石如其不也伏聽朝議昶又表
賊徒大集衆旅彊盛置柵朐山屯守門井幷圍固城晝
夜連戰恐狡勢既彊後難除揃輙欲令征虜將軍趙遐
率勒見兵與之決勝遐慮衆少不敵若一舉失利則衆
心挫怯求待大衆俱至奮銳擊之竊謂此謀非為孟浪
具臣本奉朝規令相拒守以待涼月今歲已云秋髙風
漸舉經算大圖時事既至且鮑口以東陸連無閡朐固
之間本無停潦宜時掩擊邊陲而賊自夏以來貫甲不
歇從六里以北城柵相連役使兵人便已疲殆若大衆
臨之必可禽㨗一城退潰衆壘土崩乘勝圖之易於振
朽脫兵不速至長彼熾心軍士憂惶自生異議請速簡
配以及事機詔曰克獲朐山計本於昶乘勝之規終宜
有寄是以起兵之始即委處分前機經略一以任之今
既請兵理宜速遂可遣冀定瀛相四州中品羽林虎賁
四千人赴之又詔昶曰朐山之克寔由於卿開疆拓土
實為長策然經討未服非卿而誰而蟻徒送死規侵王
略天亡小賊數在無逺故前者命卿親臨指授尋以卿
疾未瘳且待消息今既痊復宜遵前㫖秉戈揮銳殄宼
為懷已發虎旅五萬應機電赴指辰而至遂卿本請截
彼東南亮委髙算又詔昶曰取朐置戍並是卿計始終
成敗悉歸於卿卿以兵少請益今已遂卿本意如聞東
唐陸道甚狹一軌之外皆是大水彼必據之以斷軍路
若已如此更設何策其軍竒兵變遽以表聞又聞衍軍
將帥每有流言云魏博淮陽宿豫乃是兩宜若實有此
卿可量朐山薪水得支幾時脫事容往返馳驛速聞如
薪水少急即可量計若理不可爾亦將軍裁决昶既儒
生本少將略又羊祉子燮為昶司馬專征戎事掩昶耳
目將士怨之朐山戍主傅文驥糧樵俱罄以城降衍昶
見城降於是先走退諸軍相尋奔遁遇大寒雪軍人凍
死及落手足者三分而二自國家經略江左唯有中山
王英敗於鍾離昶於朐山失利最為甚焉世宗遣黄門
甄琛馳驛鏁昶窮其敗狀詔曰朐山之敗傷損實深推
始究末罪鍾元帥雖經大宥輕重宜別昶一人可以免
官論坐自餘將統以下悉聽依赦復任未幾拜太常卿
仍除安西將軍雍州刺史又進號鎮西將軍加散騎常
侍熙平元年卒於官贈征北將軍冀州刺史諡曰穆昶
寛和矜恕善於綏撫其在徐州戍兵疾親自檢恤至番
兵年滿不歸容充後役終昶一政然後始還人庶稱之
子元聿字仲訓無他才能尚髙祖女義陽長公主拜駙
馬都尉位太尉司馬光禄大夫卒贈中書監
子士晟儀同開府掾
元聿第五弟元明字幼章渉歴羣書兼有文義風彩閒
潤進退可觀永安初長兼尚書令臨淮王彧欽愛之及
彧開府引為兼屬仍領部曲出帝登阼以郎任行禮封
城陽縣子遷中書侍郎永熙末居洛東緱山乃作幽居
賦焉於時元明友人王由居潁川忽夢由攜酒就之言
別賦詩為贈及明憶其詩十字云自兹一去後市朝不
復遊元明歎曰由性不狎俗旅寄人間乃今有夢又復
如此必有他故經三日果聞由為亂兵所害尋其亡日
乃是得夢之夜天平中兼吏部郎中副李諧使蕭衍南
人稱之還拜尚書右丞轉散騎常侍監起居積年在史
館了不厝意又兼黄門郎本州大中正元明善自標置
不妄交遊飲酒賦詩遇興忘返性好𤣥理作史子新論
數十篇文筆別有集錄少時常從鄉還洛途遇相州刺
史中山王熙熙博識之士見而歎曰盧郎有如此風神
唯須誦離騷飲美酒自為佳器遂留之數日贈帛及馬
而別元明凡三娶次妻鄭氏與元明兄子士啓淫汙元
明不能離絶又好以世地自矜時論以此貶之
元明弟元緝字幼緒凶率好酒曾於婦氏飲宴小有不
平手刃其客起家祕書郎轉司徒祭酒稍遷輔國將軍
司徒司馬卒於官贈散騎常侍都督幽瀛二州諸軍事
驃騎大將軍吏部尚書幽州刺史諡曰宣
子士深開府行參軍
昶弟尚之字季儒小字羡夏亦以儒素見重太和中拜
議郎轉趙郡王征東諮議參軍母憂去官後為太尉主
簿司徒屬范陽太守章武内史兼司徒右長史加冠軍
將軍轉左長史出為前將軍濟州刺史入除光禄大夫
正光五年卒年六十二贈散騎常侍安東將軍青州刺
史
長子文甫字元祐少有器尚渉歴文史有譽於時位司
空參軍年四十九卒
子敬舒有文學早卒
文甫弟文翼字仲祐少甚輕躁晚頗改節為員外郎因
歸鄉里永安中為都督守范陽三城拒賊帥韓婁有功
賜爵范陽子永熙中除右將軍太中大夫栖遲桑井而
卒年六十
子士偉興和中中散大夫
文翼弟文符字叔僖性通率位員外郎羽林監尚書主
客郎中遷通直散騎侍郎永安中卒年四十
子子濳武定中齊文襄王中外府中兵參軍度世李氏
之甥其為濟州也國家初平升城無鹽房宗吉母傅氏
度世繼外祖母兄之子婦也兗州刺史申纂妻賈氏崇
吉之姑女也皆亡破軍途老病憔悴而度世推計中表
致其恭恤每覲見傅氏跪問起居隨時奉送衣被食物
亦存賑賈氏供其服膳青州既䧟諸崔墜落多所收贖
及淵昶等竝循父風逺親疎屬叙為尊行長者莫不畢
拜致敬閨門之禮為世所推謙退簡約不與世競父母
亡然同居共財自祖至孫家内百口在洛時有饑年無
以自贍然尊卑怡穆豐儉同之親從昆弟常旦省謁諸
父出坐別室至暮乃入朝府之外不妄交遊其相朂以
禮如此又一門三主當時以為榮淵兄弟亡及道將卒
後家風衰損子孫多非法帷薄混穢為論者所鄙
度世從祖弟神寳中書博士太和中髙祖為髙陽王雍
納其女為妃初元從祖兄溥慕容寳之末摠攝鄉部屯
於海濱遂殺其鄉姻諸祖十餘人稱征北大將軍幽州
刺史攻掠郡縣天興中討禽之事在帝紀
溥𤣥孫洪字曾孫太和中歴中書博士稍遷髙陽王雍
鎮北府諮議參軍幽州中正樂陵陽平二郡太守洪三
子
長子崇字元禮少立美名有識者許之以逺大景明中
驃騎府法曹參軍早卒
子子剛司空行參軍荆州驃騎府主簿没於關中
崇弟仲義小名黑知名於世髙陽王雍司空行參軍員
外散騎侍郎幽州別駕
弟三子叔矩字子規武定中尚書郎
子規弟子正司徒法曹參軍崇兄弟官雖不達至於㛰
姻常與元家齊等
仲義弟幹字幼禎州主簿
子讓儀同開府參軍
洪弟光宗子觀觀弟仲宣事在文苑傳
仲宣弟叔䖍武定初司徒諮議參軍
洪從弟附伯附伯弟侍伯竝有學識附伯位至滄州平
東府長史侍伯永熙中衛大將軍南岐州刺史
侍伯從弟文偉興和中驃騎大將軍青州刺史大夏縣
開國男
史臣曰盧元緒業著聞首應旌命子孫繼迹為世盛門
其文武功烈殆無足紀而見重於時聲髙冠帶蓋徳業
儒素有過人者淵之兄弟亦有二方之風流雅道家聲
諸子不逮餘烈所被弗及盈乎
　
　
　
　
　魏書卷四十七
　魏書卷四十七考證
盧元傳定火之雄未聞不武○定火二字未詳
弟三子叔矩○弟應作第
　
　
　
　
　
　
　
　
　
　
　
　
　魏書卷四十七考證
欽定四庫全書
　魏書卷四十八
　　齊　　　　魏　　　　收　　　　　撰
　列傳第三十六
　　髙允
髙允字伯恭渤海人也祖泰在叔父湖傳父韜少以英
朗知名同郡封懿雅相敬慕為慕容垂太尉從事中郎
太祖平中山以韜為丞相參軍早卒允少孤夙成有竒
度清河崔𤣥伯見而異之歎曰髙子黄中内潤文明外
照必為一代偉器但恐吾不見耳年十餘奉祖父喪還
本郡推財與二弟而為沙門名法淨未久而罷性好文
學擔笈負書千里就業博通經史天文術數尤好春秋
公羊郡召功曹神䴥三年世祖舅陽平王杜超行征南
大將軍鎮鄴以允為從事中郎年四十餘矣超以方春
而諸州囚多不決乃表允為中郎呂熙等分詣諸州共
評獄事熙等皆以貪穢得罪唯允以清平獲賞府解還
家教授受業者千餘人四年與盧𤣥等俱被徵拜中書
博士遷侍郎與太原張偉並以本官領衞大將軍樂安
王範從事中郎範世祖之寵弟西鎮長安允甚有匡益
秦人稱之尋被徵還允曾作塞上翁詩有混欣戚遺得
喪之致驃騎大將軍樂平王丕西討上邽復以本官參
丕軍事語在丕傳涼州平以參謀之勳賜爵汶陽子加
建武將軍後詔允與司徒崔浩述成國記以本官領著
作郎時浩集諸術士考校漢元以來日月薄蝕五星行
度并譏前史之失別為魏厯以示允允曰天文厯數不
可空論夫善言逺者必先驗於近且漢元年冬十月五
星聚於東井此乃厯術之淺今譏漢史而不覺此謬恐
後人譏今猶今之譏古浩曰所謬云何允曰案星傳金
水二星常附日而行冬十月日在尾箕昏没於申南而
東井方出於寅北二星何因背日而行是史官欲神其
事不復推之於理浩曰欲為變者何所不可君獨不疑
三星之聚而怪二星之來允曰此不可以空言爭宜更
審之時坐者咸怪唯東宫少傅游雅曰髙君長于厯數
當不虛也後歲餘浩謂允曰先所論者本不注心及更
考究果如君語以前三月聚于東井非十月也又謂雅
曰髙允之術陽元之射也衆乃歎服允雖明於厯數初
不推歩有所論說唯游雅數以災異問允允曰昔人有
言知之甚難既知復恐漏泄不如不知也天下妙理至
多何遽問此雅乃止尋以本官為秦王翰傅後勑以經
授恭宗甚見禮待又詔允與侍郎公孫質李虚胡方回
共定律令世祖引允與論刑政言甚稱㫖因問允曰萬
機之務何者為先是時多禁封良田又京師遊食者衆
允因言曰臣少也賤所知唯田請言農事古人云方一
里則為田三頃七十畝百里則田三萬七千頃若勤之
則畝益三升不勤則畝損三升方百里損益之率為粟
二百二十二萬斛況以天下之廣乎若公私有儲雖遇
饑年復何憂哉世祖善之遂除田禁悉以授民初崔浩
薦冀定相幽并五州之士數十人各起家郡守恭宗謂
浩曰先召之人亦州郡選也在職已久勞勤未答今可
先補前召外任郡縣以新召者代為郎吏又守令宰民
宜使便事者浩固爭而遣之允聞之謂東宫博士管恬
曰崔公其不免乎茍逞其非而校勝於上何以能濟遼
東公翟黑子有寵於世祖奉使并州受布千疋事尋發
覺黑子請計於允曰主上問我為首為諱乎允曰公帷
幄寵臣答詔宜實又自告忠誠罪必無慮中書侍郎崔
覽公孫質等咸言首實罪不可測宜諱之黑子以覽等
為親已而反怒允曰如君言誘我死何其不直遂與允
絶黑子以不實對竟為世祖所疎終獲罪戮是時著作
令史閔湛郄檦性巧佞為浩信待見浩所注詩論語尚
書易遂上疏言馬鄭王賈雖注述六經並多疎謬不如
浩之精微乞收境内諸書藏之祕府班浩所注命天下
習業并求勑浩注禮傳令後生得觀正義浩亦表薦湛
有著述之才既而勸浩刋所撰國史于石用垂不朽欲
以彰浩直筆之跡允聞之謂著作郎宗欽曰閔湛所營
分寸之間恐為崔門萬世之禍吾徒無類矣未幾而難
作初浩之被收也允直中書省恭宗使東宫侍郎吳延
召允仍留宿宫内翌日恭宗入奏世祖命允驂乘至宫
門謂曰入當見至尊吾自導卿脫至尊有問但依吾語
允請曰為何等事也恭宗曰入自知之既入見帝恭宗
曰中書侍郎髙允自在臣宫同處累年小心宻慎臣所
委悉雖與浩同事然允微賤制由於浩請赦其命世祖
召允謂曰國書皆崔浩作不允對曰太祖記前著作郎
鄧淵所撰先帝記及今記臣與浩同作然浩綜務處多
總裁而已至於注疏臣多於浩世祖大怒曰此甚於浩
安有生路恭宗曰天威嚴重允是小臣迷辭失次耳臣
向備問皆云浩作世祖問如東宫言不允曰臣以下才
謬參著作犯逆天威罪應滅族今已分死不敢虚妄殿
下以臣侍講日久哀臣乞命耳實不問臣臣無此言臣
以實對不敢迷亂世祖謂恭宗曰直哉此亦人情所難
而能臨死不移不亦難乎且對君以實貞臣也如此言
寧失一有罪宜宥之允竟得免於是召浩前使人詰浩
浩惶惑不能對允事事申明皆有條理時世祖怒甚勑
允為詔自浩已下僮吏已上百二十八人皆夷五族允
持疑不為頻詔催切允乞更一見然後為詔詔引前允
曰浩之所坐若更有餘釁非臣敢知直以犯觸罪不至
死世祖怒命介士執允恭宗拜請世祖曰無此人忿朕
當有數千口死矣浩竟族滅餘皆身死宗欽臨刑歎曰
髙允其殆聖乎恭宗後讓允曰人當知機不知機學復
何益當爾之時吾導卿端緒何故不從人言怒帝如此
每一念之使人心悸允曰臣東野凡生本無宦意屬休
延之會應旌弓之舉釋褐鳳池仍參麟閣尸素官榮妨
賢已久夫史籍者帝王之實錄將來之炯戒今之所以
觀往後之所以知今是以言行舉動莫不備載故人君
慎焉然浩世受殊遇榮曜當時孤負聖恩自貽灰滅即
浩之跡時有可論浩以蓬蒿之才荷棟梁之重在朝無
謇諤之節退私無委蛇之稱私欲沒其公廉愛憎蔽其
直理此浩之責也至於書朝廷起居之跡言國家得失
之事此亦為史之大體未為多違然臣與浩實同其事
死生榮辱義無獨殊誠荷殿下大造之慈違心茍免非
臣之意恭宗動容稱歎允後與人言我不奉東宫導㫖
者恐負翟黑子恭宗季年頗親近左右營立田園以取
其利允諫曰天地無私故能覆載王者無私故能包養
昔之明王以至公宰物故藏金於山藏珠於淵示天下
以無私訓天下以至儉故美聲盈溢千載不衰今殿下
國之儲貳四海屬心言行舉動萬方所則而營立私田
畜養雞犬乃至販酤市鄽與民爭利議聲流布不可追
掩夫天下者殿下之天下富有四海何求而不獲何欲
而弗從而與販夫販婦競此尺寸昔虢之將亡神乃下
降賜之土田卒喪其國漢之靈帝不修人君之重好與
宫人列肆販賣私立府藏以營小利卒有顛覆傾亂之
禍前鑒若此甚可畏懼夫為人君者必審於擇人故稱
知人則哲惟帝難之商書云無爾小人孔父有云小人
近之則不遜逺之則怨矣武王愛周召齊畢所以王天
下殷紂愛飛廉惡來所以喪其國歴觀古今存亡之際
莫不由之今東宫誠曰乏人儁乂不少頃來侍御左右
者恐非在朝之選故願殿下少察愚言斥出佞邪親近
忠良所在田園分給貧下畜產販賣以時收散如此則
休聲日至謗議可除恭宗不納恭宗之崩也允久不進
見後世祖召允升階歔欷悲不能止世祖流淚命允使
出左右莫知其故相謂曰髙允無何悲泣令至尊哀傷
何也世祖聞之召而謂曰汝不知髙允悲乎左右曰臣
等見允無言而泣陛下為之悲傷是以竊言耳世祖曰
崔浩誅時允亦應死東宫苦諫是以得免今無東宫允
見朕因悲耳允表曰往年被勑令臣集天文災異使事
類相從約而可觀臣聞箕子陳謨而洪範作宣尼述史
而春秋著皆所以章明列辟景測皇天者也故先其善
惡而驗以災異隨其失得而效以禍福天人誠逺而報
速如響甚可懼也自古帝王莫不尊崇其道而稽其法
數以自修飭厥後史官並載其事以為鑒誡漢成時光
祿大夫劉向見漢祚將危權歸外戚屢陳妖眚而不見
納遂因洪範春秋災異報應者而為其傳覬以感悟人
主而終不聽察卒以危亡豈不哀哉伏惟陛下神武則
天叡鑒自逺欽若稽古率由舊章前言往行靡不究鑒
前皇所不逮也臣學不洽聞識見寡薄懼無以裨廣聖
德仰酬明㫖今謹依洪範傳天文志撮其事要略其文
辭凡為八篇世祖覽而善之曰髙允之明災異亦豈減
崔浩乎及髙宗即位允頗有謀焉司徒陸麗等皆受重
賞允既不蒙襃異又終身不言其忠而不伐皆此類也
給事中郭善明性多機巧欲逞其能勸髙宗大起宫室
允諫曰臣聞太祖道武皇帝既定天下始建都邑其所
營立非因農隙不有所興今建國已久宫室已備永安
前殿足以朝會萬國西堂溫室足以安御聖躬紫樓臨
望可以觀望逺近若廣修壯麗為異觀者宜漸致之不
可倉卒計斫材運土及諸雜役須二萬人丁夫充作老
小供餉合四萬人半年可訖古人有言一夫不耕或受
其飢一婦不織或受其寒況數萬之衆其所損廢亦已
多矣推之於古驗之於今必然之效也誠聖主所宜思
量髙宗納之允以髙宗纂承平之業而風俗仍舊婚娶
喪葬不依古式允乃諫曰前朝之世屢發明詔禁諸婚
娶不得作樂及葬送之日歌謠鼓舞殺牲燒葬一切禁
斷雖條㫖久頒而俗不革變將由居上者未能悛改為
下者習以成俗教化陵遲一至於斯昔周文以百里之
地修徳布政先於寡妻及於兄弟以至家邦三分天下
而有其二明為政者先自近始詩云爾之教矣民胥效
矣人君舉動不可不慎禮云嫁女之家三日不息燭娶
婦之家三日不舉樂今諸王納室皆樂部給伎以為嬉
戲而獨禁細民不得作樂此一異也古之婚者皆揀擇
徳義之門妙選貞閑之女先之以媒聘繼之以禮物集
寮友以重其別親御輪以崇其敬婚姻之際如此之難
今諸王十五便賜妻別居然所配者或長少差舛或罪
人掖庭而作合宗王妃嬪藩懿失禮之甚無復此過往
年及今頻有檢効誠是諸王過酒致責跡其元起亦由
色衰相棄致此紛紜今皇子娶妻多出宫掖令天下小
民必依禮限此二異也萬物之生靡不有死古先哲王
作為禮制所以養生送死折諸人情若毁生以奉死則
聖人所禁也然葬者藏也死者不可再見故深藏之昔
堯葬穀林農不易畝舜葬蒼梧市不改肆秦始皇作為
地市下錮三泉金玉寶貨不可計數死不旋踵尸焚墓
掘由此推之堯舜之儉始皇之奢是非可見今國家營
葬費損巨億一旦焚之以為灰燼茍靡費有益於亡者
古之臣奚獨不然今上為之不輟而禁下民之必止此
三異也古者祭必立尸序其昭穆使亡者有憑致食饗
之禮今已葬之魂人直求貌類者事之如父母燕好如
夫妻損敗風化瀆亂情理莫此之甚上未禁之下不改
絶此四異也夫饗者所以定禮儀訓萬國故聖王重之
至乃爵盈而不飲肴乾而不食樂非雅聲則不奏物非
正色則不列今之大會内外相混酒醉喧譊罔有儀式
又俳優鄙藝汚辱視聽朝廷積習以為美而責風俗之
清純此五異也今陛下當百王之末踵晉亂之弊而不
矯然釐改以厲頽俗臣恐天下蒼生永不聞見禮教矣
允言如此非一髙宗從容聽之或有觸迕帝所不忍聞
者命左右扶出事有不便允輒求見髙宗知允意逆屏
左右以待之禮敬甚重晨入暮出或積日居中朝臣莫
知所論或有上事陳得失者髙宗省而謂羣臣曰君父
一也父有是非子何為不作書於人中諫之使人知惡
而於家内隱處也豈不以父親恐惡彰於外也今國家
善惡不能面陳而上表顯諌此豈不彰君之短明已之
美至如髙允者真忠臣矣朕有是非常正言面論至朕
所不樂聞者皆侃侃言說無所避就朕聞其過而天下
不知其諫豈不忠乎汝等在左右曾不聞一正言但伺
朕喜時求官乞職汝等把弓刀侍朕左右徒立勞耳皆
至公王此人把筆匡我國家不過著作郎汝等不自愧
乎於是拜允中書令著作如故司徒陸麗曰髙允雖蒙
寵待而家貧布衣妻子不立髙宗怒曰何不先言今見
朕用之方言其貧是日幸允第惟草屋數間布被縕袍
㕑中鹽菜而已髙宗歎息曰古人之清貧豈有此乎即
賜帛五百匹粟千斛拜長子忱為綏逺將軍長樂太守
允頻表固讓髙宗不許初與允同徵游雅等多至通官
封侯及允部下吏百數十人亦至刺史二千石而允為
郎二十七年不徙官時百官無祿允常使諸子樵采自
給初尚書竇瑾坐事誅瑾子遵亡在山澤遵母焦沒入
縣官後焦以老得免瑾之親故莫有恤者允愍焦年老
保護在家積六年遵始蒙赦其篤行如此轉太常卿本
官如故允上代都賦因以規諷亦二京之流也文多不
載時中書博士索敞與侍郎傅黙梁祚論名字貴賤著
議紛紜允遂著名字論以釋其惑甚有典證復以本官
領祕書監解太常卿進爵梁城侯加左將軍初允與游
雅及太原張偉同業相友雅嘗論允曰夫喜怒者有生
所不能無也而前史載卓公寛中文饒洪量褊心者或
之弗信余與髙子遊處四十年矣未嘗見其是非慍喜
之色不亦信哉髙子内文明而外柔弱其言呐呐不能
出口余常呼為文子崔公謂余云髙生豐才博學一代
佳士所乏者矯矯風節耳余亦然之司徒之譴起於纖
微及於詔責崔公聲嘶股戰不能言宗欽已下伏地流
汗都無人色髙子敷陳事理申釋是非辭義清辯音韻
髙亮明主為之動容聽者無不稱善仁及寮友保兹元
吉向之所為矯矯者更在斯乎宗愛之任勢也威振四
海嘗召百司於都坐王公以下望庭畢拜髙子獨升階
長揖由此觀之汲長孺可臥見衞青何抗禮之有向之
所謂風節者得不謂此乎知人固不易人亦不易知吾
既失之於心内崔亦漏之於形外鍾期止聽於伯牙夷
吾見明於鮑叔良有以也其為人物所推如此髙宗重
允常不名之恒呼為令公令公之號播於四逺矣髙宗
崩顯祖居諒闇乙渾專擅朝命謀危社稷文明太后誅
之引允禁中參決大政又詔允曰自頃以來庠序不建
為日久矣道肆陵遲學業遂廢子衿之歎復見于今朕
既纂統大業八表宴寧稽之舊典欲置學宫於郡國使
進修之業有所津寄卿儒宗元老朝望舊徳宜與中祕
二省參議以聞允表曰臣聞經綸大業必以教養為先
咸秩九疇亦由文徳成務故辟雍光於周詩泮宫顯於
魯頌自永嘉以來舊章殄滅鄉閭蕪没雅頌之聲京邑
杜絶釋奠之禮道業陵夷百五十載仰惟先朝每欲憲
章昔典經闡素風方事尚殷弗遑克復陛下欽明文思
纂成洪烈萬國咸寧百揆時叙申祖宗之遺志興周禮
之絶業爰發徳音惟新文教搢紳黎獻莫不幸甚臣承
㫖勑並集二省披覽史籍備究典紀靡不敦儒以勸其
業貴學以篤其道伏思明詔𤣥同古義宜如聖㫖崇建
學校以厲風俗使先王之道光演於明時郁郁之音流
聞於四海請制大郡立博士二人助教四人學生一百
人次郡立博士二人助教二人學生八十人中郡立博
士一人助教二人學生六十人下郡立博士一人助教
一人學生四十人其博士取博關經典世履忠清堪為
人師者年限四十以上助教亦與博士同年限三十以
上若道業夙成才任教授不拘年齒學生取郡中清望
人行修謹堪循名教者先盡髙門次及中第顯祖從之
郡國立學自此始也後允以老疾頻上表乞骸骨詔不
許於是乃著告老詩又以昔歲同徵零落將盡感逝懷
人作徵士頌蓋止於應命者其有命而不至則闕焉羣
賢之行舉其梗槩矣今著之於左
中書侍郎固安侯范陽盧元子真
郡功曹史博陵崔綽茂祖
河南太守下樂侯廣寗燕崇元略
上黨太守髙邑侯廣寗常陟公山
征南大將軍從事中郎渤海髙毗子翼
征南大將軍從事中郎渤海李欽道賜
河西太守饒陽子博陵許堪祖根
中書郎新豐侯京兆杜銓士衡
征西大將軍從事中郎京兆韋閬友規
京兆太守趙郡李銑令孫
太常博士鉅鹿公趙郡李靈虎符
中書郎中即丘子趙郡李遐仲熙
營州刺史建安公太厚張偉仲業
輔國大將軍從事中郎范陽祖邁
征東大將軍從事中郎范陽祖侃士倫
東郡太守蒲陰子中山劉策
濮陽太守真定子常山許琛
行司𨽻校尉中都侯西河宋宣道茂
中書郎燕郡劉遐彥鑒
中書郎武恒子河間邢潁宗敬
滄水太守浮陽侯渤海髙濟叔民
太平太守平原子鴈門李熙士元
祕書監梁郡公廣平游雅伯度
廷尉正安平子博陵崔建興祖
廣平太守列人侯西河宋愔
州主簿長樂潘天符
郡功曹長樂杜熙
征東大將軍從事中郎中山張綱
中書郎上谷張誕叔術
祕書郎鴈門王道雅
祕書郎鴈門閔弼
衞大將軍從事中郎中山郎苗
大司馬從事中郎上谷侯辯
陳留郡太守髙邑子趙郡呂季才
夫百王之御世也莫不資仗羣才以隆治道故周文以
多士克寧漢武以得賢為盛此載籍之所記由來之常
義魏自神䴥已後宇内平定誅赫連積世之僭掃窮髮
不羇之寇南摧江楚西盪涼域殊方之外慕義而至於
是偃兵息甲修立文學登延儁造酬諮政事夢想賢哲
思遇其人訪諸有司以求名士咸稱范陽盧元等四十
二人皆冠冕之胄著問州邦有羽儀之用親發明詔以
徵元等乃曠官以待之懸爵以縻之其就命三十五人
其餘依例州郡所遣者不可稱記爾乃髦士盈朝而濟
濟之美興焉昔與之俱蒙斯舉或從容廊廟或游集私
門上談公務下盡忻娛以為千載一時始於此矣日月
推移吉凶代謝同徵之人凋殲殆盡在者數子然復分
張往昔之忻變為悲慼張仲業東臨營州遲其還返一
敘于懷齊衿于垂殁之年寫情于桑榆之末其人不幸
復至殞歿在朝者皆後進之士居里者非疇昔之人進
渉無寄心之所出入無解顔之地顧省形骸所以永歎
而不已夫頌者美盛徳之形容亦可以長言寄意不為
文二十年矣然事切於心豈可黙乎遂為之頌詞曰紫
氣干霄羣雄亂夏王龔徂征戎車屢駕掃盪遊氛克剪
妖霸四海從風八垠漸化政教無外既寧且一偃武櫜
兵唯文是恤帝乃旁求搜賢舉逸巖隠投竿異人並出
亹亹盧生量逺思純鑽道據徳遊藝依仁旌弓既招釋
褐投巾攝齊升堂嘉謀日陳自東徂南躍馬馳輪僭憑
影附劉以和親茂祖焭單夙罹不造克己勉躬聿隆家
道敦心六經遊思文藻終辭寵命以之自保燕常篤信
百行靡遺位不茍進任理栖遲居沖守約好讓善推思
賢樂古如渴如飢子翼致遠道賜悟深相期以義相和
若琴並參幕府俱發徳音優游卒歲聊以寄心祖根運
會克光厥猷仰緣朝恩俯因徳友功雖後建祿實先受
班同舊臣位並羣后士衡孤立内省靡疚言不崇華交
不遺舊以産則貧論道則富所謂伊人實邦之秀卓矣
友規禀兹淑量存彼大方擯此細讓神與理宜形隨流
浪雖屈王侯莫廢其尚趙實名區世多竒士山岳所鍾
挺生三李矯矯清風抑抑容止初九而潛望雲而起詵
尹西都靈惟作傅垂訓皇宫載理雲霧熙雖中夭迹階
郎署餘塵可挹終亦顯著仲業淵長雅性清到憲章古
式綢繆典誥時值險艱常一其操納衆以仁訓下以孝
化被龍川民歸其教邁則英賢侃亦稱選聞達邦家名
行素顯志在兼濟豈伊獨善繩匠弗顧功不獲展劉許
履忠竭力致躬出能騁說入獻其功輶軒一舉撓燕下
崇名彰魏世享業亦隆道茂夙成弱冠播名與朋以信
行物以誠怡怡昆弟穆穆家庭發響九臯翰飛紫㝠頻
在省闥亦司于京刑以之中政以之平猗歟彦鑒思參
文雅率性任真器成非假靡矜于髙莫恥于下乃謝朱
門歸迹林野宗敬延譽號為四儁華藻雲飛金聲夙振
中遇沉疴賦詩以訊忠顯于辭理出于韻髙滄朗達默
識淵通領新悟異發自心胷質侔和璧文炳雕龍燿姿
天邑衣錦舊邦士元先覺介焉不惑振袂來庭始賓王
國蹈方履正好是繩墨淑人君子其儀不忒孔稱游夏
漢美淵雲越哉伯度出類踰羣司言祕閣作牧河汾移
風易俗理亂解紛融彼滯義渙此潛文儒道以析九流
以分崔宋二賢誕性英偉擢類閭閻聞名象魏蹇蹇儀
形邈邈風氣達而不矜素而能賁潘符標尚杜熙好和
清不潔流渾不同波絶希龍津止分常科幽而逾顯損
而逾多張綱柔謙叔術正直道雅洽聞弼為兼識㧞萃
衡門俱漸鴻翼發憤忘餐豈要斗食率禮從仁罔愆于
式失不繫心得不形色郎苗始舉用均已試智足周身
言足為治性協於時情敏於事與今而同與古曷異物
以利移人以酒昏侯生潔已唯義是敦日縱醇醪逾敬
逾溫其在私室如渉公門季才之性柔而執競届彼南
秦申威致命誘之以權矯之以正帝道用光邊土納慶
羣賢遭世顯名有代志竭其忠才盡其槩體襲朱裳腰
紉䨇佩榮曜當時風髙千載君臣相遇理實難階昔因
朝命與之克諧披衿散想解帶舒懷此昕如昨存亡奄
乖靜言思之中心九摧揮毫頌徳澘爾增哀皇興中詔
允兼太常至兖州祭孔子廟謂允曰此簡徳而行勿有
辭也後允從顯祖北伐大㨗而還至武川鎮上北伐頌
其詞曰皇矣上天降鑒惟徳眷命有魏照臨萬國禮化
丕融王猷允塞靜亂以威穆民以則北虜舊𨽻禀政在
蕃往因時(闕/)逃命北轅世襲凶軌背忠食言招亡聚盗
醜類實繁敢率犬羊圖縱猖獗乃詔訓師興戈北伐躍
馬裹糧星馳電發撲討䖍劉肆陳斧鉞斧鉞暫陳馘翦
厥旅積骸填谷流血成浦元凶狐奔假息窮墅爪牙既
摧腹心亦阻周之忠厚存及行葦翼翼聖明有兼斯美
澤被京觀垂此仁㫖封尸野獲惠加生死生死蒙惠人
欣覆育理貫幽㝠澤漸殊域物歸其誠神獻其福遐邇
斯懷無思不服古稱善兵歴時始㨗今也用師辰不及
浹六軍克合萬邦以協義著春秋功銘玉牒載興頌聲
播之來葉顯祖覽而善之又顯祖時有不豫以髙祖沖
幼欲立京兆王子推集諸大臣以次召問允進跪上前
涕泣曰臣不敢多言以勞神聽願陛下上思宗廟託付
之重追念周公抱成王之事顯祖於是傳位於髙祖賜
帛千匹以標忠亮又遷中書監加散騎常侍雖久典史
事然而不能專勤屬述時與校書郎劉模有所緝綴大
較續崔浩故事凖春秋之體而時有刋正自髙宗迄于
顯祖軍國書檄多允文也末年乃薦髙閭以自代以定
議之勲進爵咸陽公加鎮東將軍尋授使持節散騎常
侍征西將軍懷州刺史允秋月巡境問民疾苦至邵縣
見邵公廟廢毁不立乃曰邵公之徳闕而不禮為善者
何望乃表聞修葺之允於時年將九十矣勸民學業風
化頗行然儒者優遊不以斷決為事後正光中中散大
夫中書舍人河南常景追思允帥郡中故老為允立祠
於野王之南樹碑紀徳焉太和二年又以老乞還鄉里
十餘章上卒不聽許遂以疾告歸其年詔以安車徵允
𠡠州郡發遣至都拜鎮將軍領中書監固辭不許又扶
引就内改定皇誥允上酒訓曰臣被𠡠論集往世酒之
敗徳以為酒訓臣以朽邁遭人倫所棄而殊恩故隆錄
臣於將殁之年朂臣於已墜之地奉命驚惶喜懼兼甚
不知何事可以上答伏惟陛下以叡哲之姿撫臨萬國
太皇太后以聖徳之廣濟育羣生普天之下罔不稱頼
然日昃憂勤虚求不已思監往事以為警戒此之至誠
悟通百靈而況於百官士民不勝踴躍謹竭其所見作
酒訓一篇但臣愚短加以荒廢辭義鄙拙不足觀採伏
願聖慈體臣悾悾之情恕臣狂瞽之意其詞曰自古聖
王其為饗也𤣥酒在堂而􁌊酒在下所以崇本重原降
於滋味雖汎爵旅行不及於亂故能禮章而敬不虧事
畢而儀不忒非由斯致是失其道將何以範時軌物垂
之於世歴觀往代成敗之效吉凶由人不在數也商辛
眈酒殷道以之亡公旦陳誥周徳以之昌子反昏酣而
致斃穆生不飲而身光或長世而為戒或百代而流芳
酒之為状變惑情性雖曰哲人孰能自競在官者殆於
政也為下者慢於令也聰達之士荒於聼也柔順之倫
興於諍也久而不悛致於病也豈止於病乃損其命諺
亦有云其益如毫其損如刀言所益者止於一味之益
不亦寡乎言所損者夭年亂志夭亂之損不亦夥乎無
以酒荒而䧟其身無以酒狂而喪其倫迷邦失道流浪
漂津不師不遵反將何因詩不言乎如切如磋如琢如
磨朋友之義也作官以箴之申謨以禁之君臣之道也
其言也善則三覆而被之言之不善則哀矜而貸之此
實先王納規之意往者有晉士多失度肆散誕以為不
羇縱長酣以為髙達調酒之頌以相眩曜稱堯舜有千
鍾百觚之飲著非法之言引大聖為譬以則天之明豈
其然乎且子思有云夫子之飲不能一升以此推之千
鍾百觚皆為妄也今大魏應圖重明御世化之所暨無
思不服仁風敦洽於四海太皇太后以至徳之隆誨而
不倦憂勤備於皇情誥訓行於無外故能道協兩儀功
同覆載仁恩下逮罔有不遵普天率土靡不蒙頼在朝
之士有志之人宜克已從善履正存貞節酒以為度順
徳以為經悟昏飲之美疾審敬慎之彌榮遵孝道以致
養顯父母而揚名蹈閔曾之前軌遺仁風於後生仰以
答所授俯以保其成可不勉歟可不勉歟髙祖悅之常
置左右詔允乘車入殿朝賀不拜明年詔允議定律令
雖年漸期頤而志識無損猶心存舊職披考史書又詔
曰允年渉危境而家貧養薄可令樂部絲竹十人五日
一詣允以娛其志特賜允蜀牛一頭四望蜀車一乘素
几杖各一蜀刀一口又賜珍味每春秋常致之尋詔朝
晡給膳朔望致牛酒衣服綿絹每月送給允皆分之親
故是時貴臣之門皆羅列顯官而允子弟皆無官爵其
廉退若此遷尚書散騎常侍時延入備几杖問以政治
十年加光祿大夫金章紫綬朝之大議皆咨訪焉魏初
法嚴朝士多見杖罰允歴事五帝出入三省五十餘年
初無譴咎初真君中以獄訟留滯始令中書以經義斷
諸疑事允據律評刑三十餘載内外稱平允以獄者民
之命也常歎曰臯陶至徳也其後英蓼先亡劉項之際
英布黥而王經世雖久猶有刑之餘釁況凡人能無咎
乎其年四月有事西郊詔以御馬車迎允就郊所板殿
觀矚馬忽驚奔車覆傷眉三處髙祖文明太后遣醫藥
䕶治存問相望司駕將處重坐允啓陳無恙乞免其罪
先是命中黄門蘇興壽扶侍允曾雪中遇犬驚倒扶者
大懼允慰免之不令聞徹興壽稱共允接事三年未嘗
見其忿色恂恂善誘誨人不倦晝夜手常執書吟詠尋
覧篤親念故虛已存納雖處貴重志同貧素性好音樂
每至伶人弦歌皷舞常擊節稱善又雅信佛道時設齋
講好生惡殺性又簡至不妄交遊顯祖平青齊徙其族
望於代時諸士人流移逺至率皆飢寒徙人之中多允
姻媾皆徒歩造門允散財竭產以相贍賑慰問周至無
不感其仁厚收其才能表奏申用時議者皆以新附致
異允謂取材任能無宜抑屈先是允被召在方山作頌
志氣猶不多損談說舊事了無所遺十一年正月卒年
九十八初允每謂人曰吾在中書時有陰徳濟救民命
若陽報不差吾壽應享百年矣先卒旬外微有不適猶
不寢臥呼醫請藥出入行止吟詠如常髙祖文明太后
聞而遣醫李脩往脉視之告以無恙脩入宻陳允榮衞
有異懼其不久於是遣使備賜御膳珍羞自酒米至於
鹽醢百有餘品皆盡時味及牀帳衣服茵被几杖羅列
於庭王官往還慰問相屬允喜形於色語人曰天恩以
我篤老大有所賚得以贍客矣表謝而已不有他慮如
是數日夜中卒家人莫覺詔給絹一千匹布二千匹綿
五百斤錦五十匹雜綵百匹穀千斛以周喪用魏初以
來存亡蒙賚者莫及焉朝廷榮之將葬贈侍中司空公
冀州刺史將軍公如故諡曰文賜命服一襲允所製詩
賦誄頌箴論表讚左氏公羊釋毛詩拾遺論雜解議何
鄭膏盲事凡百餘篇別有集行於世允明算法為算術
三卷子忱襲
忱字士和以父任除綏逺將軍長樂太守為政寛惠民
庶安之後例降爵為侯尋卒
孫貴賓襲除州治中卒官
忱弟懷字士仁任城王雲郎中令大將軍從事中郎授
中散怡淡退靜不競世利在散軰十八年不易官太和
中除太尉東陽王諮議參軍而卒
子綽字僧裕少孤恭敏自立身長八尺腰帶十圍沉雅
有度量博渉經史太和十五年拜奉朝請太尉法曹行
參軍尋兼尚書祠部郎以母憂去職久之除治書侍御
史轉洛陽令綽為政強直不避豪貴邑人憚之又詔參
議律令遷長兼國子博士行潁川郡事詔假節行涇州
刺史延昌初遷尚書右丞參議壬子歴肅宗初司徒清
河王懌司馬冠軍又隨懌遷太尉司馬其年秋大乘賊
起於冀州都督元遙率衆討之詔綽兼散騎常侍持節
以白虎幡軍前招慰綽信著州里降者相尋軍還除汲
郡太守固辭不拜御史中尉元匡奏髙聰及綽等朋附
髙肇詔並原罪俄行滎陽郡事以本將軍出除豫州刺
史為政清平抑強扶弱百姓愛之流民歸附者二千餘
户遷後將軍并州刺史正光三年冬暴疾卒年四十八
四年九月詔贈安東將軍冀州刺史諡曰簡
子炳字仲彰太尉行參軍稍遷征虜將軍開府掾早卒
允弟推字仲讓小名檀越早有名譽太延中以前後南
使不稱妙簡行人游雅薦推應選詔兼散騎常侍使劉
義隆南人稱其才辨遇疾卒於建業朝廷悼惜之喪還
贈輔國將軍臨邑子諡曰恭賜命服衣冠允為之作誄
推弟燮字季和小字淳于亦有文才世祖每詔徵辭疾
不應恒譏笑允屈折久宦栖泊京邑常從容於家州辟
主簿卒
孫市賓奉朝請冀州京兆王愉城局參軍愉構逆市賓
逃歸京後除青州安南府司馬永熙中冠軍將軍開府
從事中郎始神䴥中允與仲叔濟族兄毗及同郡李金
俱被徵
濟字叔民初補中書博士又為楚王傅真君中假員外
常侍賜爵浮陽子使於劉義隆世祖臨江於行所除盱
眙太守後超授游擊將軍尋出除滄水太守卒年六十
七贈鎮逺將軍冀州刺史諡曰宣
子矯襲卒子師襲
師字孝則有學識歴詹事丞太子舍人尚書主客郎轉
通直散騎侍郎從事正員郎累遷光祿少卿行涇州事
卒贈龍驤將軍河州刺史
子和仁字徳舒襲釋褐員外散騎侍郎領殿中御史少
清簡有文才曾為五言詩贈太尉屬盧仲宣仲宣甚歎
重之常有髙尚之志後為洛州錄事參軍不赴服餌於
汲郡白鹿山未幾卒時人悼惜之
和仁弟徳偉武定末東宫齋帥
矯弟遵自有傳
毗字子翼鄉邑稱為長者官至從事中郎
孫當尚書郎卒贈樂陵太守諡曰恭初允所引劉模者
長樂信都人也少時竊遊河表(闕/)遂至河南尋復潛歸
頗渉經籍微有注疏之用允領祕書典著作選為校書
郎允修撰國記與俱緝著常令模持管籥每日同入史
閣接膝對筵屬述時事允年已九十目手稍衰多遣模
執筆而指授裁斷之如此者五六歲允所成篇卷著論
上下模預有功焉太和初模遷中書博士與李彪為寮
友並相愛好至於訓導國胄甄明風範逺不及彪也出
除潁州刺史王肅之歸闕路經懸瓠羇旅窮悴時人莫
識模獨給所須弔待以禮肅深感其意及肅臨豫州模
猶在郡微報復之由是為新蔡太守在二郡積十年寛
猛相濟頗有治稱正始元年復出為陳留太守時年七
十餘矣而飾老隠年昧禁自效遂家於南潁川不復歸
其舊鄉矣
子懷恕聰率多(闕/)甚收潁川情和至襄武將軍本州冠
軍府功曹參軍
懷恕弟懷遜頗解醫術歴位給事中卒於左軍將軍鎮
逺將軍
史臣曰依仁遊藝執義守詰其司空髙允乎蹈危禍之
機抗雷電之氣處死夷然忘身濟物卒悟明主保已全
身自非體隣知命鑒照窮達亦何能以若此宜其光寵
四世終享百齡有魏以來斯人而已僧裕學治有聞聿
脩之義也
　魏書卷四十八
　魏書卷四十八考證
髙允傳賦詩以訊○訊監本作迅今改正
執義守詰○玉篇詰同哲守詰即明哲保身之義也
　
　
　
　
　
　
　
　
　
　
　
　
　魏書卷四十八考證
欽定四庫全書
　魏書卷四十九
　　齊　　　　魏　　　　收　　　　　撰
　列傳第三十七
　　李靈　　崔鑒
李靈字虎符趙郡人髙平公順從父兄也父勰字小同
恬靜好學有聲趙魏太祖平中原聞勰已亡哀惜之贈
宣威將軍蘭陵太守神䴥中世祖徵天下才儁靈至拜
中書博士轉侍郎從駕臨江除淮陽太守靈以學優溫
謹選授髙宗經後加建威將軍中散内博士賜爵髙邑
子髙宗踐祚除平南將軍洛州刺史而卒時年六十三
帝追悼之贈散騎常侍平東將軍定州刺史鉅鹿公諡
曰簡
子恢襲子爵髙宗以恢師傅之子拜員外散騎常侍安
西將軍長安鎮副將進爵為侯假鉅鹿公皇興元年鎮
軍大將軍東平王道符謀反殺恢及雍州刺史魚𤣥明
雍州別駕李允等恢時年四十八顯祖愍之追贈恢散
騎常侍鎮西將軍定州刺史鉅鹿公諡曰貞
恢長子悅祖襲爵髙邑侯例降為伯卒
子瑾字伯瓊太和中拜奉朝請後襲爵轉司徒廣陽王
嘉集曹參軍太尉髙陽王雍長流參軍太尉清河王懌
記室參軍後除中堅將軍歩兵校尉葛榮反於河北所
在殘害詔瑾持節兼吏部郎中東北道弔慰大使至冀
州值葛榮圍逼𠡠授瑾防城都督時瑾以三子自隨次
子戰死瑾恐動人情忍哀輟哭城陷没賊既而走免永
安初拜左將軍太中大夫殷州大中正累遷衞將軍右
光祿大夫太尉諮議參軍天平初除車騎將軍大司農
卿中正如故瑾淳謹好學老而不倦元象元年秋卒年
六十五贈使持節都督定瀛殷三州諸軍事驃騎大將
軍司徒公定州刺史
子景威襲武定末西汝陰太守齊受禪爵例降
悅祖弟顯甫本州別駕遷歩兵校尉從駕南討以功賜
爵平棘子行并州事尋除河北太守卒贈顯武將軍安
州刺史諡曰威
子元忠武定中驃騎大將軍儀同三司晉陽縣開國伯
子搔武定末河内太守
顯甫次弟華字寧夏初為羽林中郎武騎侍郎歩兵校
尉轉直閤將軍武衞將軍華膂力過人頗有將略每從
征伐頻著軍功賜爵欒城子定州驃騎長史輔國將軍
中山太守卒贈前將軍幽州刺史有八子
長子構襲爵至通直散騎常侍卒贈殷州刺史
次敬義司徒長流參軍兼光祿少卿平北將軍光祿大
夫卒贈本將軍殷州刺史
次叔向為徐州鎧曹參軍帶郭浦戍主值刺史元法僧
叛逼入蕭衍
次幼緒早亡
次季脩博陵常山二郡太守
次世幹次稚明兄弟並不修名行險暴無禮為時所賤
華弟憑字青龍祕書主文中散累遷冀州征東長史太
子中舍人阿附趙脩超遷司空長史給事黄門侍郎武
衞將軍定州大中正坐脩黨免官後除趙郡太守卒
子道嘉字同吉豫州外兵參軍汝陽太守
同吉弟文衡開府行參軍
恢弟綜行河間郡早卒
綜子道字良軌有業尚初拜奉朝請尚書度支郎遷洛
為營構將髙祖南伐為行臺郎車駕還拜太子歩兵校
尉世宗初轉歩兵校尉兼散騎侍郎副盧昶東北道使
拜司空諮議加中壘將軍京兆王愉以征東將軍為冀
州刺史道為愉府司馬愉反召集州府以告之道不從
為愉所害時年四十四事平詔賜帛二百匹贈征虜將
軍幽州刺史諡曰簡拜子渾給事中
渾字季初武定末大司農卿
渾弟繪字敬文齊王丞相府司馬
繪弟系字乾經少聰惠有才學與舅子河間邢昕少相
倫軰晚不逮之初為征東法曹參軍後除奉車都尉加
寧逺將軍尋拜大司馬廣陵王錄事參軍府解還鄉里
徵拜冠軍將軍中散大夫齊獻武王從子永樂為濟州
刺史聞而請與相見待以賓交之禮及永樂薨系送葬
還都蕭衍遣使朝貢侍中李神儁舉系為尚書南主客
郎系前後接對凡十八人頗為稱職齊文襄王攝選以
系為司徒諮議參軍因謂之曰自郎署至此所謂不次
以卿人才故有此舉耳尋加征虜將軍武定五年兼散
騎常侍使蕭衍與其二兄前後將命時人稱之太尉髙
岳出討以系為大都督司馬師還拜太子家令七年八
月卒時年四十六時人傷惜之齊初贈平東將軍北徐
州刺史諡曰文
靈弟均趙郡太守
均子璨字世顯身長八尺五寸衣冠魁偉受學於梁祚
興安中為祕書中散本州別駕轉趙郡常山二郡太守
遷中書郎雅為髙允所知天安初劉彧徐州刺史薛安
都舉彭城降詔鎮南大將軍博陵公尉元鎮東將軍陽
城公孔伯恭等率衆迎之顯祖復以璨參二府軍事軍
達九里山安都率文武出迎元不加禮接安都還城使
遂不至時劉彧將張永沈攸之等率衆先屯下礚元令
璨與中書郎髙閭入彭城說安都安都即與俱載赴軍
元等入城收管籥其夜永攻南門不剋退還時永輜重
在武原璨勸元乘永之失據攻永米舩大破之斬首數
千級時大雪寒永軍凍死者萬計於是遂定淮北加璨
寧朔將軍與張讜對為兖州刺史綏安初附以參定徐
州之功賜爵始豐侯加建武將軍延興元年年四十卒
諡曰懿
子元茂太和八年襲爵加建武將軍以寛雅著稱(闕/)又
例降拜司徒司馬尋除振威將軍南征別將彭城鎮副
將民吏安之賞帛百匹穀二百斛太和二十年年四十
四卒贈顯武將軍徐州刺史諡曰順
子秀之字鳳起初除京兆王參軍轉員外散騎侍郎襲
爵拜尚書都官郎
秀之弟子雲字鳳昇司空參軍轉外兵參軍本州治中
子雲弟子羽字鳳降征南法曹參軍
子羽弟子岳字鳳跱員外郎大司馬祭酒秀之等早孤
事母孝謹兄弟並容貌魁偉風度審正而皆早卒
鳳昇子道宗武定末直閤將軍
道宗弟道林司徒中兵參軍
元茂弟宣茂太和初拜中書博士稍遷司空諮議轉司
馬監營構事出除寧朔將軍試守正平郡不拜兼定州
大中正坐受鄉人財貨為御史所劾除名為民從駕征
新野又從討樊鄧持節兼散騎常侍東南二道使景明
中除平陽太守以罪左遷歩兵校尉正始初除太中大
夫遷光祿大夫宣茂議明堂之制以五室為長與游肇
往復肇善之遷平東將軍幽州刺史延昌二年卒年五
十九遺言薄葬贈本將軍齊州刺史諡曰惠
子藉之字脩逺性謹正粗渉書史歴員外郎給事中司
徒諮議參軍前將軍太中大夫著忠誥一篇文多不載
永熙初卒年五十四贈中軍將軍定州刺史
子徹字伯倫武定末司空主簿
藉之弟志字敬逺有氣尚州主簿子長瑜郡功曹
敬逺弟幼逺性麤暴每為劫盗刺史錄殺之
宣茂弟叔允舉秀才著作佐郎歴廣陵王諮議南趙郡
太守在位九載有政績景明三年卒年三十六諡曰惠
子弼字延軌位至相州錄事參軍
弼弟翼字景業初為盪寇將軍齋帥又除員外郎遷尚
書郎仍齋帥建義初遇害河陰贈平北將軍定州刺史
叔允弟仲允自中書學生歴公府主簿從事中郎諫議
大夫尚書左丞卒賜帛一百匹布五十匹綿五十斤贈
鎮逺將軍光州刺史諡曰恭
少子子仁尚書主客郎
崔鑒字神具博陵安平人父綽少孤學行修明有名於
世與盧元髙允李靈等俱被徵語在允傳尋以母老固
辭後為郡功曹而卒鑒頗有文學自中書博士轉侍郎
延興中受詔使齊州觀省風俗行兖州事以功賜爵桐
廬縣子出為奮威將軍東徐州刺史鑒欲安悅新附民
有年老者表求假以守令詔從之又於州内冶銅以為
農具兵民獲利卒贈冠軍將軍青州刺史安平侯諡曰
康
子合字貴和少有時譽襲爵桐廬子為中書學生主文
中散太尉諮議參軍本州大中正出為常山太守卒於
郡時年二十七
長子脩義有風望襲爵自司徒默曹參軍再遷寧逺將
軍新野太守還除太尉掾出為冀州征東府長史卒年
四十五
長子放寛襲爵齊受禪例降
合弟秉少有志氣太和中為中書學生拜奉朝請轉徐
州安東府錄事參軍陽平王顯之為定州秉復為衞軍
府錄事參軍帶毋極令時甄琛為長史因公事言競之
間秉以拳擊琛墜于牀下琛以本縣長笑而不論其豪
率若此彭城王勰征壽春秉從行招致壯俠以為部卒
勰目之謂左右曰吾當寄膽氣於此人後為司空主簿
轉掾城門校尉長兼司空司馬遷長史加輔國將軍出
除左將軍廣平内史大納財貨為清論所鄙入為司徒
左長史未幾除平東將軍光祿大夫尋加安西將軍出
除燕州刺史時天下多事遂為杜洛周攻圍秉堅守歴
年朝廷遣都督元譚與秉第二子仲哲赴救譚敗仲哲
死之秉遂率城民奔定州坐免官尋除撫軍將軍行相
州事轉征東將軍金紫光祿大夫孝昌末冀州流民聚
於河外因立東冀州除秉為刺史加征東將軍不之任
永安二年遷衞將軍右光祿大夫秉年老被疾上表辭
事詔不許元顥入洛秉避居陽武二年除散騎常侍車
騎將軍左光祿大夫太昌中除驍騎大將軍儀同三司
常侍左光祿如故頻以老病乞解永熙三年去職天平
四年薨年七十八贈使持節侍中都督定瀛滄三州諸
軍事本將軍尚書令司徒公定州刺史諡曰靖穆
長子忻字伯悅有世幹為荆州平南府外兵參軍北道
行臺常景引為行臺郎又啓除員外郎復為安逺將軍
尚書左中兵郎中以鄭儼之甥兼尚書左丞莊帝初遇
害於河陰年四十二贈鎮軍將軍殿中尚書冀州刺史
忻弟仲哲生為祖母宋氏所養早有知識六歲宋亡啼
慕不止見者悲之性恢達常以將略自許辟司徒行參
軍假寧朔將軍統軍從廣陽王淵北討擊柔元賊破之
賜爵安平縣男及父秉於燕州被圍泣訴朝廷遂除別
將與都督元譚赴援到下口遇賊仲哲戰殁時年三十
五
長子長瑜武定中儀同開府中兵參軍
長瑜弟叔瓚司徒田曹參軍
仲哲弟叔彥撫軍將軍
叔彥弟季通武定中兼司農少卿
季通小弟季良風望閑雅自太學博士從都督李神軌
征討有功賜爵蒲陰縣男尋除著作佐郎通直散騎侍
郎轉征虜將軍員外散騎常侍太尉長史及秉還鄉季
良亦去職歸養後除中軍將軍光祿大夫先秉卒於家
時年三十六贈車騎將軍尚書右僕射定州刺史諡曰
簡
秉弟習字貴禮有世譽歴司徒主簿彭城王勰開府屬
遷幽州長史博陵太守吏民愛敬之在郡九年轉河東
太守卒於郡年五十一贈中山太守孝昌三年重贈後
將軍并州刺史
長子世儒字希業卒於大司馬從事中郎
世儒第三弟叔業武定中南兖州別駕
秉從父弟廣字仲慶有議幹初為中書學生髙祖時殿
中郎中歴通直散騎侍郎太子歩兵校尉詔守尚書左
丞父憂去職後任城王澄為揚州引廣為鎮南府長史
以母老辭景明末卒於家贈安逺將軍光州刺史
子元獻字世儁頗有學識舉秀才不行後卒於鄉里
廣弟文業為中書博士轉司徒主簿城陽王鸞為定州
刺史引為治中年四十九卒子伯謙武定末司空諮議
參軍
史臣曰李以儒俊之風當旌帛之舉崔以文雅之烈應
利用之科世家有業餘慶不已人位繼軌亦為盛哉
　
　
　
　
　
　
　
　
　
　
　魏書卷四十九
　魏書卷四十九考證
李靈𫝊繪弟系○系北史作緯按李氏宗族見於北史
　者趙郡太守頤字彥祖生三子思系曾其名系者即
　順之父也順與靈為從父兄繪系俱靈之曾孫不應
　犯其五世從祖之諱當以緯為是
　
　
　
　
　
　
　
　
　
　
　魏書卷四十九考證
欽定四庫全書
　魏書卷五十
　　齊　　　　魏　　　　收　　　　　撰
　列傳第三十八
　　尉元　　慕容白曜
尉元字茍仁代人也世為豪宗父目斤勇略聞於當時
泰常中為前將軍從平虎牢頗有軍功拜中山太守元
年十九以善射稱神䴥中為虎賁中郎將轉羽林中郎
小心恭肅以匪懈見知世祖嘉其寛雅有風貌稍遷駕
部給事中從幸海隅賜爵富城男加寧逺將軍和平中
遷北部尚書加散騎常侍進爵太昌侯拜冠軍將軍天
安元年薛安都以徐州内附請師救援顯祖以元為使
持節都督東道諸軍事鎮南大將軍博陵公與城陽公
孔伯恭赴之劉彧東平太守無鹽戍主申纂詐降元知
非誠款外示容納而密備焉劉彧兗州刺史畢衆敬遣
東平太守章仇􁤅詣軍歸款元竝納之遂長驅而進賊
將周凱望聲遁走彧遣將張永沈攸之等率衆討安都
屯于下磕永乃分遣羽林監王穆之領卒五千守輜重
於武原龍驤將軍謝善居領卒二千據吕梁散騎侍郎
張引領卒二千守茱萸督上租糧供其軍實安都出城
見元元依朝㫖授其徐州刺史遣中書侍郎髙閭李璨
等與安都俱還入城別令孔伯恭精甲二千撫安内外
然後元入彭城元以張永仍據險要攻守勢倍懼傷士
卒乃命安都與璨等固守身率精銳揚兵于外分擊吕
梁絶其糧運善居遁奔茱萸仍與張引東走武原馳騎
追擊斬首八百餘級武原窮寇八千餘人拒戰不下元
親擐甲胄四面攻之破穆之外營殺傷大半獲其輜重
五百餘乘以給彭城諸軍然後收師緩戰開其走路穆
之率餘燼奔于永軍永勢挫力屈元乘勝圍之攻其南
門永遂捐城夜遁伯恭安都乘勢追擊時大雨雪泗水
冰合永棄船而走元豫測永必將奔亡身率衆軍邀其
走路南北奮擊大破於吕梁之東斬首數萬級追北六
十餘里死者相枕手足凍斷者十八九生擒劉彧使持
節都督梁南北秦三州諸軍事梁秦二州刺史寧朔將
軍益陽縣開國侯垣恭祖龍驤將軍羽林監沈承伯等
永攸之輕騎走免收其船車軍資器械不可勝數劉彧
東徐州刺史張讜據團城徐州刺史王𤣥載守下邳輔
國將軍兖州刺史樊昌侯王整龍驤將軍蘭陵太守桓
忻驅掠近民保險自固元遣慰喻張讜及青州刺史沈
文秀等皆遣使通誠王整桓忻相與歸命元表曰彭城
倉廩虛罄人有飢色求運冀相濟兖四州粟取張永所
棄船九百艘㳂清運致可以濟救新民顯祖從之又表
分兵置戍進定青冀復表曰彭城賊之要蕃不有積粟
彊守不可以固若儲糧廣戍雖劉彧師徒悉動不敢窺
𨵦淮北之地此自然之勢也詔曰待後軍到量宜守防
其青冀已遣軍援須待尅定更運軍糧元又表曰臣受
命出疆再罹寒暑進無鄧艾一舉之功退無羊祜保境
之略雖淮岱獲振而民情未安臣以愚智屬當偏任茍
事宜宣徹敢不以聞臣前表以下邳水陸所湊先規殄
滅遣兵屢討猶未擒定然彭城下邳信命未斷而此城
之人元居賊界心尚戀土輒相誑惑希幸非望南來息
耗壅塞不逹雖至窮廹仍不肯降彭城民任𤣥朗從淮
南到鎮稱劉彧將任農夫陳顯達領兵三千來循宿豫
臣即以其日密遣覘使驗其虛實如朗所言臣欲自出
擊之以運糧未接又恐新民生變遣子都將于沓千劉
龍駒等歩騎五千將往赴擊但征人淹久逃亡者多迭
相扇動莫有固志器仗敗毁無一可用臣聞伐國事重
古人所難功雖可立必須經略而舉若賊向彭城必由
清泗過宿豫歴下邳趨青州路亦由下邳入沂水經東
安即為賊用師之要今若先定下邳平宿豫鎮淮陽戍
東安則青冀諸鎮可不攻而剋若四處不服青冀雖㧞
百姓狼顧猶懷僥倖之心臣愚以為宜釋青冀之師先
定東南之地斷劉彧北顧之意絶愚民南望之心夏水
雖盛無津途可因冬路雖通無髙城可固如此則淮自
舉暫勞永逸今雖向熱猶可行師兵尚神速久則生變
若天雨既降或因水通運糧益衆規為進取恐近淮民
庶飜然改圖青冀二州卒未可拔臣輒與寮佐共議咸
謂可然若隠而不陳懼有損敗之責陳而無驗恐成誣
罔之罪惟天鑒懸量照臣愚款彧復遣沈攸之吳憘公
領卒數萬從沂清而進欲援下邳元遣孔伯恭率歩騎
一萬以拒之幷以攸之前敗軍人傷殘手足瘃瓦膝行
者盡送令還以沮其衆又表求濟師詔遣征南大將軍
慕容白曜赴之白曜到瑕丘遇患會泗水暴竭賊軍不
得前進白曜遂不行伯恭大破賊軍攸之憘公等輕騎
遁走元書與劉彧徐州刺史王元載示其禍福元載狼
狽夜走宿豫淮陽皆棄城而遁於是遣南中郎將中書
侍郎髙閭領騎一千與張讜對為東徐州刺史中書侍
郎李璨與畢衆敬對為東兖州刺史以安初附拜元都
督徐南北兖州諸軍事鎮東大將軍開府徐州刺史淮
陽公持節散騎常侍尚書如故詔元曰賊將沈攸之吳
憘公等驅率蟻衆進寇下邳卿戎昭果毅智勇奮發水
陸邀絶應時摧殄自淮以北蕩然清定皆是元帥經略
將士效力之所致也朕用嘉焉所獲諸城要害之處分
兵置戍以帖民情今方欲清蕩吳會懸旌秣陵至於用
兵所宜形勢進止善加量度動靜以聞是時徐州妖人
假姓司馬字休符自稱晉王扇惑百姓元遣將追斬之
四年詔徵元還京赴西郊尋還所鎮延興元年五月假
元淮陽王三年劉昱將蕭順之王勑懃等領衆三萬入
寇淮北諸城元分遣諸將逆擊走之元表淮陽郡上黨
令韓念祖始臨之初舊民南叛全無一人令撫綏招集
愛民如子南來民費係先等前後歸附户至二百有餘
南濟陰郡睢陵縣人趙憐等辭稱念祖善於綏撫清身
潔已請乞念祖為睢陵令若得其人必能招集離叛成
立一縣顯祖詔曰樹君為民民情如此可聽如請元好
申下人之善皆此類也太和初徵為内都大官既而出
為使持節鎮西大將軍開府統萬鎮都將甚得夷民之
心三年進爵淮陽王以舊老見禮聽乘歩挽杖於朝蕭
道成既自立多遣間諜扇動新民不逞之徒所在蜂起
以元威名夙振徵為使持節侍中都督南征諸軍事征
西大將軍大都將餘官如故總率諸軍以討之元討五
固賊桓和等皆平之東南清晏逺近怗然入為侍中都
曹尚書遷尚書令十三年進位司徒十六年例降庶姓
王爵封山陽郡開國公食邑六百户元表曰臣以天安
之初奉律總戎廓寧淮右海内既平仍忝徐岳素餐尸
禄積有年歲彼土安危竊所具悉每惟彭城水陸之要
江南用兵莫不因之威陵諸夏夫國之大計豫備為先
且臣初剋徐方青齊未定從河以南猶懷彼此時劉彧
遣張永沈攸之陳顯達蕭順之等前後數度規取彭城
勢連青兖唯以彭城既固而永等摧屈今計彼戍兵多
是胡人臣前鎮徐州之日胡人子都將呼延籠達因於
負罪便爾叛亂鳩引胡類一時扇動頼威靈遐被罪人
斯戮又團城子都將胡人王勑懃負釁南叛每懼姧圖
狡誘同黨(闕/)誠所見宜以彭城胡軍換取南豫州徙民
之兵轉戍彭城又以中州鮮卑增實兵數於事為宜詔
曰公之所陳甚合事機其年頻表以老乞身八月詔曰
元年尊識逺屢表告退朕以公秉徳清挹體懷平隠仁
雅淵廣謀猷是仗方委之以政用康億兆故頻文累札
仍違沖志而謙光逾固三請彌切若不屈從髙謨復何
以成其美徳也已許其致仕主者可出表付外如禮申
遂元詣闕謝老引見於庭命升殿勞宴賜𤣥冠素服又
詔曰夫大道凝虚至徳沖挹故尹王法𤣥猷以御世聖
人崇謙光而降美是以天子父事三老兄事五更所以
明孝悌於萬國垂教本於天下自非道髙識博孰能處
之是故五帝憲徳三王乞言若求備一人同之古哲叔
世之老孰能克堪師上聖則難為其舉傅中庸則易為
其選朕既虚寡徳謝曩喆更老之選差可有之前司徒
山陽郡開國公尉元前大鴻臚卿新泰伯游明根並元
亨利貞明允誠素少著英風老敷雅迹位顯台宿歸終
私第可謂知始知卒希世之賢也公以八十之年宜處
三老之重卿以七十之齡可充五更之選於是養三老
五更於明堂國老庶老於階下髙祖再拜三老親袒割
牲執爵而饋於五更行肅拜之禮賜國老庶老衣服有
差既而元言曰自天地分判五行施則人之所崇莫重
於孝順然五孝六順天下之所先願陛下重之以化四
方臣既衰老不究逺趣心耳所及敢不盡誠髙祖曰孝
順之道天地之經今承三老明言銘之于懷明根言曰
夫至孝通靈至順感幽故詩云孝悌之至通於神明光
於四海如此則孝順之道無所不格願陛下念之以濟
黎庶臣年志朽敝識見昧然在於心慮不敢不盡髙祖
曰五更助三老以言至範敷展徳音當克己復禮以行
來授禮畢乃賜歩挽一乘詔曰夫尊老尚更列聖同致
欽年敬徳綿哲齊軌朕雖道謝𤣥風識昧叡則仰禀先
誨企遵猷㫖故推老以徳立更以元父焉斯彰兄焉斯
顯矣前司徒公元前鴻臚卿明根並以沖徳懸車懿量
歸老故尊公以三事更以五雖更老非官耄耋罔禄然
況事既髙宜加殊養三老可給上公之禄五更可食元
卿之俸供食之味亦同其例十七年七月元疾篤髙祖
親幸省疾八月元薨時年八十一詔曰元至行寛純仁
風美富内秉越羣之武外挺温懿之容自少暨長勲勤
備至歴奉五朝美隆四葉南曜河淮之功北光燕然之
効魯宋懷仁中鉉載徳所謂立身備於本末行道著於
終始勲書玉牒惠結民志者也爰及五福攸集懸車歸
老謙損既彰逺近流詠陡兹父事儀我萬方謂極眉壽
彌贊王業天不遺老奄爾薨逝念功惟善抽怛于懷但
戎事致奪恨不盡禮耳可賜布帛綵物二千匹温明祕
器朝衣一襲并為營造墳域諡曰景桓公葬以殊禮給
羽葆鼓吹假黄鉞班劒四十人賜帛一千匹
子羽名犯肅宗廟諱頗有器望起家祕書中散駕部令
轉主客給事加通直散騎常侍守殿中尚書兼侍中以
父憂去職又起復本官詔襲爵加平南將軍髙祖親考
百司以羽怠惰降常侍為長兼仍守尚書奪祿一周遷
洛以山陽在畿内改為博陵郡開國公後為征虜將軍
恒州刺史卒仍以為贈諡曰順
子景興襲正始元年卒贈兖州刺史無子
景興弟景儁襲爵員外散騎常侍延昌中坐杖國吏死
降封深澤縣開國公
子伯永襲無子爵除
羽弟靜寛雅有才識世宗時為尚書左民郎中卒贈博
陵太守重贈鎮軍將軍洛州刺史諡曰敬
子祐之通直散騎常侍護軍長史卒
慕容白曜慕容元真之𤣥孫父琚歴官以亷清著稱賜
爵髙都侯卒於冠軍將軍尚書左丞贈安南將軍并州
刺史髙都公諡曰簡白曜少為中書吏以敦直給事東
宫髙宗即位拜北部下大夫襲爵遷北部尚書在職執
法無所阿縱髙宗厚待之髙宗崩與乙渾共秉朝政遷
尚書右僕射進爵南鄉公加安南將軍劉彧徐州刺史
薛安都兖州刺史畢衆敬並以城内附詔鎮南大將軍
尉元鎮東將軍孔伯恭率師赴之而彧東平太守申纂
屯無鹽并州刺史房崇吉屯升城遏絶王使皇興初加
白曜使持節都督諸軍事征南大將軍上黨公屯於碻
磝以為諸軍後繼白曜攻纂於無鹽城拔其東郭其夜
纂遁遣兵追執之獲其男女數千口先是劉彧青州刺
史沈文秀冀州刺史崔道固並遣使内附既而彧遣招
慰復歸於彧白曜既拔無鹽回攻升城肥城戍主聞軍
至棄城遁走獲粟三十萬斛既至升城垣苗麋溝二戍
拒守不下白曜以千餘騎襲麋溝麋溝潰自投濟水死
者千餘人擊垣苗又破之得粟十餘萬斛由是軍糧充
足先是淮陽公皮豹子等再征垣苗不剋白曜以一旬
之内頻拔四城威震齊土顯祖嘉焉詔曰卿總率戎旅
討除不賔霜戈所向無不摧靡旬日之内剋拔四城韓
白之功何以加此雖升城戍將房崇吉守逺不順危亡
已形潰在旦夕宜勉崇威略務存長轡不必窮兵極武
以為勞頓且伐罪弔民國之令典當招懷以徳使來蘇
之澤加於百姓升城不降白曜忿之縱兵陵城殺數百
人崇吉夜遁白曜撫慰其民無所殺戮百姓懷之獲崇
吉母妻待之以禮劉彧遣其將吳憘公率衆數萬欲寇
彭城鎮南大將軍尉元表請濟師顯祖詔白曜赴之白
曜到瑕丘遇患時泗水暴竭船不得進憘公退白曜因
停瑕丘會崇吉與從弟法壽盜彧盤陽城以贖母妻白
曜自瑕丘遣將軍長孫觀等率騎入自馬耳關赴之觀
至盤陽諸郡悉降平東將軍長孫陵寧東將軍尉眷東
討青州白曜自瑕丘進攻歴城白曜乃為書以喻之曰
天棄劉彧禍難滋興骨肉兄弟自相誅戮君臣上下靡
復紀綱徐州刺史薛安都豫州刺史常珍竒兖州刺史
畢衆敬等深覩存亡飜然歸義故朝廷納其誠款委以
南蕃皆目前之見事東西所備聞也彼無鹽戍主申纂
敢縱奸慝劫奪行人官軍始臨一時授首房崇吉固守
升城尋即潰散自襄陽以東至于淮海莫不風靡服從
正化謂東陽歴城有識之士上思安都之榮顯下念申
纂之死亡追悔前惑改圖後悟然執守愚迷不能自革
猥總戎旅掃定北方濟黄河知十二之虚說臨齊境想
一變之清風踟蹰周覽依然何極故先馳書以喻成敗
夫見機而動周易所稱去危就安人事常理若以一介
為髙不悛為美則微子負嫌於時紀季受譏於世我皇
魏重光累葉徳懐無外軍威所拂無不披靡固非三吳
弱卒所能擬抗況於今者勢已土崩劉彧威不制秣陵
政不出閫外豈能復浮江越海赴危救急恃此為援何
異於蹄涔之魚冀拯江海夫蝮虵螫手則斷手螫足則
斷足誠忍肌體以救性命若推義而行之無割身之痛
也而可以保家寧宗長守安樂此智士所宜深思重慮
自求多福道固固守不降白曜築長圍以攻之長孫陵
等既至青州沈文秀遣使請降軍人入其西郭頗有採
掠文秀悔之遂嬰城拒守二年崔道固及兖州刺史梁
鄒守將劉休賔並面縳而降白曜皆釋而禮之送道固
休賔及其寮屬于京師後乃徙二城民望於下館朝廷
置平齊郡懷寧歸安二縣以居之自餘悉為奴婢分賜
百官白曜雖在軍旅而接待人物寛和有禮獲崇吉母
妻申纂婦女皆別營安置不令士卒諠雜乃進討東陽
冬入其西郭三年春剋東陽擒沈文秀凡獲倉粟八十
五萬斛米三千斛弓九千張箭十八萬八千刀二萬二
千四百甲胄各三千三百銅五千斤錢十五萬城内户
八千六百口四萬一千吳蠻户三百餘始末三年築圍
攻擊日日交兵雖士卒死傷無多怨叛督上土人租絹
以為軍資不至侵苦三齊欣然安堵樂業剋城之日以
沈文秀抗据不為之拜忿而箠撻唯以此見譏以功拜
使持節都督青齊東徐州諸軍事開府儀同三司青州
刺史濟南王將軍如故四年冬見誅初乙渾專權白曜
頗所俠附緣此追以為責及將誅也云謀反叛時論寃
之
白曜少子真安年十一聞父被執將自殺家人止之曰
輕重未可知真安曰王位髙功重若有小罪終不至此
我何忍見父之死遂自縊焉
白曜弟如意亦從白曜平歴下與白曜同誅太和中著
作佐郎成淹上表理白曜曰臣聞經疆啓宇實良將之
功襃徳酬庸乃聖王之務昔姜公杖鉞開隆周之基韓
生秉旄興鴻漢之業故能賞超當時名埀前史若閫外
功成而流言内作人主猜疑良將懷懼樂毅所以背燕
章邯所以奔楚至如鄧艾懷忠矯命寧國赤心皎然幽
顯同見而横受屠戮良可悲哀及士冶伐吳奮不顧命
萬里浮江應機直指使孫皓君臣輿櫬入洛大功亦舉
讒書驟至内外唱和貝錦將成微晉武之鑒亦幾於顛
沛矣每鑒其事常為痛心聖主明王固宜深察臣伏見
故征南大將軍開府儀同三司青州刺史濟南王慕容
白曜祖父相資世酋東裔值皇運廓被委節臣妾白曜
生長王國飲服道教爵列上階位登帝伯去天安初江
陰夷楚敢拒王命三方阻兵連城岳峙海岱蒼生翹首
拯援聖朝乃眷南顧思救荒黎大議廟堂顯舉元將百
寮同音僉曰惟允遂推轂委誠授以專征之任握兵十
萬杖鉞一方威陵河濟則淮徐震懼師出無鹽而申纂
授首濟北太原同時消潰麋溝垣苗相尋奔走及回麾
東掃道固銜璧盤陽梁鄒肉袒請命于時東陽未平人
懷去就沈文靜髙崇仁擁衆不朝扇擾邊服崔僧祐蓋
次陽陳顯達連兵淮海水陸鋒起揚旌而至規援青齊
士民忷忷莫不南顧時兵役既久咸有歸心而白曜外
宣皇風内盡方略身擐甲胄與士卒同安撫初附示以
恩厚三軍懷挾纊之温新民欣來蘇之澤遂使僧祐擁
徒弭斾効順軍門文靜崇仁棄城竄海次陽顯達望塵
南奔聲震江吳風偃荆漢及青州剋平文秀面縳海波
清靜三齊克定逖彼東南永為國有使天府納六州之
貢濟泗息烽警之虞開岱宗封禪之略闢山川望秩之
序斯誠宗廟之靈神算所授然抑亦白曜與有力矣及
氛翳既靜爵命亦隆榮燭當時聲譽日逺而民惡其上
妄生尤隙因其功髙流言惑聽巧偽亂真朱紫難辨傷
夷未瘳合門屠戮鴻勲盛徳蔑爾無聞有識之徒能不
悽愴臣謂白曜策名王庭累荷榮授歴司出内世載忠
美秉鉞啓蕃折衝敵國開疆千里拔城十二辛勤於戎
旅之際契濶於矢石之間登鋒履危志存靜亂及方難
既夷身膺髙賞受胙河山與國升降六十之年寵靈已
極觀其立功足明機運豈容僥倖更邀非望者乎且於
時國家士馬屯積京南跨州連鎮勢侔雲岳主將驍雄
按鉀在所莫不殉忠死難效節奉時此之不可生心白
曜足知之矣況濳逆阻兵營岱厭亂加以王師仍舉州
郡屠裂齊民勞止神膽俱喪亡燼之衆不可以圖存離
敗之民不可以語勇哉白曜果毅習戎體閑兵勢寧不
知士民之不可藉將士之不同已據彊兵之勢因塗炭
之民而欲立非常之事此愚夫之所弗為也料此推之
事可知矣伏惟陛下聖鑒自天仁孝宰世風冠宇宙道
超百王開國以來諸有罪犯極刑不得骸骨者悉聽收
葬大造之恩振古未有而白曜人舊功髙嬰禍淪覆名
滅國除爵命無紹天下衆庶咸共哀憐方之餘流應有
差異願陛下揚日月之光明勲臣之績垂天地之施慰
僵屍之魂使合棺定諡殁有餘稱選其宗近才堪驅策
錫以微爵繼其絶世進可以奬勸將來退可以顯國恩
澤使存者荷莫大之恩死者受骨肉之惠豈不美哉仰
惟聖明霈然昭覽狂瞽之言伏待刑憲髙祖覽表嘉愍
之
白曜弟子契輕薄無檢太和初以名家子擢為中散遷
宰官南安王楨有貪暴之響遣中散閭文祖詣長安察
之文祖受楨金寳之賂為楨隠而不言事發坐之文明
太后引見羣臣謂之曰前論貪清皆云克修文祖時亦
在中後竟犯法以此言之人心信不可知髙祖曰古有
待放之臣亦有離俗之士卿等自審不勝貪心者聽辭
位歸第契進曰臣卑微小人聞識不逺過蒙曲照虚忝
今職小人之心無定帝王之法有常以無恒之心奉有
常之法非所克堪乞垂退免髙祖曰昔鄭相嗜魚人有
獻魚者相曰若取此魚恐削名禄遂不肯受契若知心
不可常即知貪之惡矣何為求退遷宰官令微好碎事
頗曉工作主司厨宰稍以見知及營洛陽基構征新野
南陽起諸攻具契皆參典太和末以功遷太中大夫光
禄少卿營州大中正賜爵定陶男正始初除征虜將軍
營州刺史徙都督沃野薄骨律二鎮諸軍事沃野鎮將
轉都督禦夷懷荒二鎮諸軍事平城鎮將將軍並如故
轉都督朔州沃野懷朔武川三鎮三道諸軍事後將軍
朔州刺史熙平元年卒贈鎮北將軍并州刺史諡曰克
初慕容破後種族仍繁天賜末頗忌而誅之時有遺免
不敢復姓皆以輿為氏延昌末詔復舊姓而其子女先
入掖庭者猶號慕容特多於他族
契長子昇字僧度建興太守遷鎮逺將軍沃野鎮將進
號征虜將軍甚得邊民情
契第二子僧濟自奉朝請稍轉至五校躭淫酒色不事
名行
契弟暉歴涇州長史新平太守有惠政景明中大使于
忠賞粟二百石卒贈幽州刺史
孫善儀同開府主簿
史臣曰魏之諸將罕立方面之功尉元以寛雅之風受
將帥之任取瑕丘如覆掌剋彭城猶拾遺擒將馘醜威
名逺被位極公老聖主乞言無乃近世之一人歟白曜
有敦正之風出當薄伐席卷三齊如風靡草接物有禮
海垂欣慰其勞固不細矣功名難處追猜嬰戮宥賢議
勤未聞於斯日也
　
　
　
　
　
　魏書卷五十
　魏書卷五十考證
慕容白曜傳皆以輿為氏○史炤釋文慕容氏音訛又
　為慕輿胡三省辨之謂慕容慕輿同出於鮮卑其得
　姓之初各自為氏猶拓跋之與拔拔非音訛也(臣人/)
　(龍/)按本書官氏志莫輿氏後改為輿氏乃神元皇帝
　時餘部諸姓内入者若此以輿為氏則慕容種族縁
　懼禍而托之耳
　
　
　
　
　
　
　
　
　魏書卷五十考證
欽定四庫全書
　魏書卷五十一
　　齊　　　　魏　　　　收　　　　　撰
　列傳第三十九
　　韓茂　　皮豹子　　封勑文　　呂羅漢
　　孔伯恭
韓茂字元興安定武安人也父耆字黄老永興中自赫
連屈丐來降拜綏逺將軍遷龍驤將軍常山太守假安
武侯仍居常山之九門卒贈涇州刺史諡曰成侯茂年
十七膂力過人尤善騎射太宗曾親征丁零翟猛茂為
中軍執幢時有風諸軍旌旗皆偃仆茂於馬上持幢初
不傾倒太宗異而問之徵茂所屬具以狀對太宗謂左
右曰記之尋徵詣行在所試以騎射太宗深竒之以茂
為虎賁中郎將後從世祖討赫連昌大破之世祖謂諸
將曰今若窮兵極武非弔民之道明年當共卿等取之
徙其民而還以軍功賜茂爵蒲陰子加彊將軍軍遷侍
輦郎又從征統萬大破之從平平涼當茂所衝莫不應
弦而殪由是世祖壯之拜内侍長進爵九門侯加冠軍
將軍後從征蠕蠕頻戰大捷與樂平王丕等伐和龍徙
其居民從平涼州茂為前鋒都將戰功居多遷司衞監
錄前後功拜散騎常侍殿中尚書進爵安定公加平南
將軍從破薛永宗伐蓋吳轉都官尚書從征懸瓠頻破
賊軍車駕南征分為六道茂與高涼王那出青州諸軍
渡淮降者相繼拜茂徐州刺史以撫之車駕還以茂為
侍中尚書左僕射加征南將軍世祖崩劉義隆遣將檀
和之寇濟州南安王余令茂討之至濟州和之遁走髙
宗踐祚拜尚書令加侍中征南大將軍茂沉毅篤實雖
無文學每議論合理為將善於撫衆勇冠當世為朝廷
所稱太安二年夏領太子少師冬卒贈涇州刺史安定
王諡曰桓王
長子備字延徳初為中散賜爵江陽男加揚烈將軍又
進爵行唐侯拜冠軍將軍太子庶子遷寧西將軍典遊
獵曹加散騎常侍襲爵安定公征南大將軍卒贈雍州
刺史諡曰簡公
備弟均字天德少而善射有將略初為中散賜爵范陽
子加寧朔將軍遷金部尚書加散騎常侍兄備卒無子
均襲爵安定公征南大將軍出為使持節散騎常侍本
將軍定州刺史轉青冀二州刺史餘如故恤民亷謹甚
有治稱廣阿澤在定冀伯三州之界土廣民稀多有寇
盜乃置鎮以靜之以均在冀州劫盜止息除本將軍廣
阿鎮大將加都督三州諸軍事均清身率下明為耳目
廣設方略禁斷奸邪於是趙郡屠各西山丁零聚黨山
澤以劫害為業者均皆誘慰追捕逺近震跼先是河外
未賔民多去就故權立東青州為招懷之本新附之民
咸受優復然舊人奸逃者多往投焉均表陳非便朝議
罷之後均所統劫盜頗起顯祖詔書誚讓之又以五州
民户殷多編籍不實以均忠直不阿詔均檢括出十餘
萬户復授定州刺史輕徭寛賦百姓安之延興五年卒
諡曰康公
子寳石襲爵
均弟天生為内廐令後典龍牧曹出為持節平北將軍
沃野鎮將
皮豹子漁陽人少有武略泰常中為中散稍遷内侍左
右世祖時為散騎常侍賜爵新安侯加冠軍將軍又拜
選部尚書餘如故出除使持節侍中都督秦雍荆梁四
州諸軍事安西將軍開府儀同三司進爵淮陽公鎮長
安尋加征西將軍後坐盜官財徙於統萬真君三年劉
義隆遣將裴方明等侵南秦王楊難當遂陷仇池世祖
徵豹子復其爵位尋拜使持節仇池鎮將督關中諸軍
與建興公古弼等分命諸將十道並進四年正月豹子
進擊樂鄉大破之擒義隆將王奐之王長卿等六人斬
首二千餘級俘獲一千人豹子進軍下辨義隆將强元
明辛伯奮棄城遁走追斬之悉獲其衆義隆使其秦州
刺史胡崇之鎮仇池至漢中聞官軍已西懼不敢進方
明益其兵而遣之豹子與司馬楚之至於濁水擊擒崇
之盡虜其衆進至髙平義隆將姜道祖降仇池平未幾
諸氐復反推楊文徳為主以圍仇池古弼率諸軍討平
之時豹子次於下辨聞圍解欲還弼遣使謂豹子曰賊
耻其負敗必求報復後舉為難不如陳兵以待之豹子
以為然尋除都督秦雍荆梁益五州諸軍事進號征西
大將軍開府仇池鎮將持節公如故十一月義隆復遣
楊文徳姜道盛率衆二萬人寇濁水別遣將青陽顯伯
守斧山以拒豹子濁水城兵射殺道盛豹子至斧山斬
顯伯悉俘其衆豹子又與河間公元齊俱會於濁水賊
衆震恐棄其兵甲夜遁初南秦王楊難當歸命詔送楊
氏子弟詣京師文徳以行賂得留亡奔漢中義隆以文
徳為武都王給兵二千人守葭蘆城招誘氐羌於是武
都陰平五部氐民叛應文徳詔豹子率諸軍討之文徳
阻兵固險拒豹子文徳將楊髙來䧏引諸軍向其城文
徳棄城南走收其妻子寮屬軍資及故武都王保宗妻
公主送京師義隆白水太守郭啓元率衆救文徳豹子
分軍逆擊大破之啓元文徳走還漢中興安二年正月
義隆遣其將蕭道成王虬馬光等入漢中別令楊文徳
楊頭等率諸氐羌圍武都城中拒之殺賊二百餘人豹
子分兵將救之至女磊聞賊停軍豹子遣人於祁山取
馬欲往赴援文徳謂豹子欲斷其糧運回軍還入覆津
據險自固義隆恐其輙回又增兵益將令晉壽白水送
糧覆津漢川武興運粟甘泉皆置倉儲豹子表曰義隆
增兵運糧剋必送死臣所領之衆本自不多唯仰民兵
專恃防固其統萬安定二鎮之衆從戎以來經三四歲
長安之兵役過期月未有代期衣糧俱盡形顔枯悴窘
切戀家逃亡不已既臨寇難不任攻戰士民奸通知臣
兵弱南引文徳共為脣齒計文徳去年八月與義隆梁
州刺史劉秀之同征長安聞臺遣大軍勢援雲集長安
地平用馬為便畏國騎軍不敢北出但承仇池局(本或/作句)
(或作勾/皆疑)人稱臺軍不多戍兵尠少諸州雜人各有還思
軍勢若及必自奔逃進軍取城有易反掌承信其語回
趣長安之兵遣文徳蕭道成王虬等將領來攻武都仇
池望連秦隴進圍武都已經積日畏臣截後斷其糧路
關鎮少兵未有大損今外寇兵彊臣力寡弱拒賊備敵
非兵不擬乞選壯兵增戍武都牢城自守可以無患今
事已切急若不馳聞損失城鎮恐招深責願遣髙平突
騎二千賫糧一月速赴仇池且可抑折逆民支對賊虜
須長(闕/)上邽安定戍兵至可得自全糧者民之命也雖
有金城湯池無糧不守仇池本無儲積今歲不收苦髙
平騎至不知云何以得供援請遣秦州之民送軍祁山
臣隨迎致詔髙平鎮將茍莫于率突騎二千以赴之道
成等乃退徵豹子為尚書出為内都大官劉駿遣其將
殷孝祖脩兩當城於清東以逼南境天水公封勑文擊
之不剋詔豹子與給事中周邱等助擊之豹子以南寇
城守攻圍費日遂略地至髙平劉駿瑕邱鎮遣歩卒五
千助戍兩當去城八里與豹子前鋒候騎相遇即便交
戰豹子軍繼至大破之縱騎追擊殺之至於城下其免
者十餘人而已城内恐懼不敢出救既而班師先是河
西諸胡亡匿避命豹子及前涇州刺史封阿君督河西
諸軍南趣石樓與衞大將軍樂安王良以討羣胡豹子
等與賊相對不覺胡走無捷而還又坐免官尋以前後
戰功復擢為内都大官和平五年六月卒髙宗追惜之
贈淮陽王諡曰襄賜命服一襲
子道明襲爵
道明第八弟喜髙宗以其名臣子擢為侍御中散遷侍
御長髙祖初吐谷渾拾寅部落飢窘侵涼澆(一為/洮)河大
為民患詔假喜平西將軍廣川公領涼州枹罕髙平諸
軍與上黨王長孫觀討拾寅又拜為使持節侍中都督
秦雍荆梁益五州諸軍事本將軍開府仇池鎮將假公
如故以其父豹子昔鎮仇池有威信故也喜至申恩布
惠夷民大悅酋帥强奴子等各率户歸附於是置廣業
固道二郡以居之徵為南部尚書賜爵南康侯加左將
軍太和元年劉準葭蘆戍主楊文度遣弟鼠竊據仇池
喜率衆四萬討鼠軍到建安鼠棄城南走進次濁水遣
平西將軍楊靈珍擊文度所置仇池太守楊真真衆潰
僅而得免喜遂軍於覆津文度將强大黑固守津道懸
崖險絶偏閣單行喜部分將士攀崖渉水衝擊大黑大
黑潰走追奔西入攻葭蘆城㧞之斬文度傳首京師殺
一千餘人詔曰夫忠臣生於徳義之門智勇出於將相
之族往年氐羌放命侵竊邊戍都將皮喜梁醜奴等或
資父舊勲或身建殊效威名著於庸漢公義列於天府
故授以節鉞委閫外之任並罄力盡銳克荷所司霜戈
始動蟻賊奔散仇池旋復民夷晏安及討葭蘆又梟凶
醜元惡俱殲闚𨵦永息朕甚嘉之其所陳計略商校利
害料其應否寧邊益國專之可也今軍威既振羣愚懾
服革弊崇新有易因之勢寛猛之宜任其量處應立郡
縣者亦聽銓置其楊文度楊鼠親屬家累部送赴臺仇
池南秦之根本守禦資儲特須豐積險阻之要尤宜守
防令奸覘之徒絶其僥倖勉勤戎務綏靜新俗懷民安
士稱朕意焉又詔喜等曰卿受命專征薄伐邊宼軍威
所及即皆平蕩復仇池之舊鎮破葭蘆之新邦梟擒首
逆剋剪凶黨勲庸之美朕無間然仇池國之要蕃防守
事宜尤須完實從前以來駱谷置鎮是以奸賊息闚𨵦
之心邊城無危敗之禍近由徙就建安致有往年之役
前勑卿等部率兵將駱谷築城雖有一時之勤終致永
延之固而卿等不祗詔命至于今日徒使兵人稽頓無
事閑停方復曲辭表求罷下豈是良將忘身憂國盡忠
之謂也諸州之兵已復一歲宜暫戮力成此要功卿等
表求來年築城豈不更勞兵將孰若因今之勢即令就
之一勞永逸事不再舉也今更給軍糧一月速於駱谷
築城使四月盡必令成就訖若不時營築乃築而不成
成而不固以軍法從事南天水郡民柳旃據險不順喜
率衆討滅之轉散騎常侍安南將軍豫州刺史詔讓其
在州寛怠以飲酒廢事威不禁下遣使者就州決以杖
罰七年卒贈以本官諡曰恭公
子承宗襲爵
喜弟雙仁冠軍將軍仇池鎮將
封勑文代人也祖豆皇始初領衆三萬東征幽州平定
三郡拜幽州刺史後為使持節都督冀青二州諸軍事
前將軍開府冀青二州刺史關内侯父湼太宗時為侍
御長卒贈龍驤將軍定州刺史章武侯諡曰隱勑文始
光初為中散稍遷西部尚書出為使持節散騎常侍鎮
西將軍開府領䕶西夷校尉秦益二州刺史賜爵天水
公鎮上邽詔勑文率歩騎七千征吐谷渾慕利延兄子
拾歸於枹罕衆少不能制詔遣安逺將軍廣川公乙烏
頭等二軍與勑文會隴右軍次武始拾歸夜遁勑文引
軍入枹罕虜拾歸妻子及其民户分徙千家於上邽留
烏頭守枹罕金城邊冏天水梁會謀反扇動秦益二州
雜人萬餘户據上邽東城攻逼西城勑文先已設備殺
賊百餘人被傷者衆賊乃引退冏會復率衆四千攻城
氐羌一萬屯於南嶺休官屠各及諸雜户二萬餘人屯
於北嶺為冏等形援勑文遣二將領騎二百設備門内
別令騎出擊之既而偽退冏率衆騰逐勑文輕騎横衝
大破之斬冏而北嶺之賊從髙射勑文軍人飛矢如雨
梁會得奔北嶺騎乃引還復推會為主勑文分兵二百
人突入南城燒其門樓賊見火起衆皆驚亂又遣歩卒
攻門剋之便率騎士馳入賊餘衆開門出走奔入東城
乘背追擊殺千餘人安豐公閭根率軍助勑文勑文表
曰安定逆賊帥路那羅遣使齎書與逆帥梁會會以那
羅書射於城中那羅稱纂集衆旅剋期助會又仇池城
民李洪自稱應王天授玉璽擅作符書誑惑百姓梁會
遣使招引楊文徳而文徳遣權壽胡將兵二十人來到
會間扇動州土云李洪自稱應王兩雄不並若欲須我
先殺李洪我當自往梁會欲引致文徳誘說李洪來入
東城即斬洪首送與文徳仇池鎮將淮陽公臣豹子遣
使濳行以今月二十四日來達臣鎮稱楊文徳受劉義
隆職爵領兵聚衆在仇池境中沮動民人規竊城鎮且
梁會反逆以來南勾文徳援勢相連武都氐羌盡相脣
齒為文徳起軍所在屯結兵衆已集剋來不逺臣備邊
鎮與賊相持賊在東城隔墻而已但以腹背有敵攻城
有疑討度文徳剋來助會若文徳既至百姓響應賊黨
遂甚用功益難今文徳未到會復未熟事宜速擊於時
為便伏願天鑒特遣大軍助臣誅翦表未及報梁會謀
欲逃遁先是勑文掘重壍於東城之外斷賊走路夜中
會乃車陳飛梯騰壍而走勑文先嚴兵於壍外拒鬭從
夜至旦勑文謀於衆曰困獸猶鬬而況於人賊衆知無
生路人自致死必傷士衆未易可平若開其生路賊必
上下離心剋之易矣衆咸以為然初勑文以白虎幡宣
告賊衆曰若能歸降原其生命應時降者六百餘人會
知人心沮壞於是分遁勑文縱騎躡之死者大半俘獲
四千五百餘口略陽王元達因梁會之亂聚衆攻城招
引休官屠各之衆推天水休官王宦興為秦地王勑文
與臨淮公莫真討之軍次略陽勑文遣使慰諭而元達
等三千餘人屯於松多川乃部分諸軍三道並攻賊出
營拒戰大破之俘三千人髙宗時與新平公周盆擊劉
駿將殷孝祖于清東不剋天安元年五月卒
長子萬䕶讓爵於弟翰於時讓者惟萬䕶及元氏侯趙
辟惡子元伯讓其弟次興朝廷議而許之
翰族孫靜世宗時歴位征虜將軍武衞將軍太子左衞
率以幹用稱延昌中遷平北將軍恒州刺史臨朐都䕶
坐事免卒
子熙奉朝請遷員外散騎侍郎給事中與薛曇尚迎蠕
蠕主婆羅門於涼州又除鎮逺將軍河陰令卒贈輔國
將軍朔州刺史
子纘武定末潁川太守
呂羅漢本東平壽張人其先石勒時徙居幽州祖顯字
子明少好學性廉直鄉人有分爭者皆就而質焉慕容
垂以為河間太守皇始初以郡來降太祖嘉之賜爵魏
昌男拜鉅鹿太守清身奉公務存贍恤妻子不免飢寒
民頌之曰時惟府君克己清明緝我荒土民胥樂生願
壽無疆以享長齡卒官父溫字晞陽善書好施有文武
才略世祖伐赫連昌以溫為幢將先登䧟陳每戰必捷
以功拜宣威將軍奉車都尉出為秦州司馬遷上黨太
守善勸課有治名卒贈平逺將軍豫州刺史野王侯諡
曰敬羅漢仁篤慎密弱冠以武幹知名父溫之佐秦州
羅漢隨侍隴右氐楊難當率衆數萬寇上邽秦民多應
之鎮將元意頭知羅漢善射共登西城樓令羅漢射難
當隊將及兵二十三人應弦而殪賊衆轉盛羅漢進計
曰今若不出戰示敵以弱衆情攜貳大事去矣意頭善
之即簡千餘騎令羅漢出戰羅漢與諸騎策馬大呼直
衝難當軍衆皆披靡殺難當左右隊騎八人難當大驚
會世祖賜難當璽書責其䟦扈難當乃引還仇池意頭
具以狀聞世祖嘉之徵為羽林中郎上邽休官呂豐屠
各王飛亷等八千餘家據險為逆詔羅漢率騎一千討
擒之從征懸瓠羅漢與瑯邪王司馬楚之駕前招慰降
者九千餘户比至盱眙頻破賊軍擒其將顧儼李觀之
等以功遷羽林中郎幢將賜爵烏程子加建威將軍及
南安王余立羅漢猶典宿衞髙宗之立羅漢有功焉遷
少卿仍幢將進爵野王侯加龍驤將軍拜司衞監遷散
騎常侍殿中尚書進爵山陽公加鎮西將軍及蠕蠕犯
塞顯祖討之羅漢與右僕射南平公元目振都督中外
軍事出為鎮西將軍秦益二州刺史時仇池氐羌反攻
逼駱谷鎮將吳保元走登百頃請援於羅漢羅漢帥歩
騎隨長孫觀掩擊氐羌大破之斬其渠帥賊衆退散詔
羅漢曰卿以勞勤獲叙才能致用内總禁旅外臨方岳
襃寵之隆可謂備矣自非盡節竭誠將何以垂名竹帛
仇池接近邊境兵革屢興既勞士卒亦動民庶皆由鎮
將不明綏禁不理之所致也卿應機赴擊殄此兇醜隴
右土險民亦剛悍若不導之以徳齊之以刑宼賊莫由
可息百姓無以得靜朕垂心治道欲使逺近清穆卿可
召集豪右擇其事宜以利民為先益國為本隨其風俗
以施威惠其有安土樂業奉公勤私者善加勸督無奪
時利明相宣告稱朕意焉涇州民張羌郎扇惑隴東聚
衆千餘人州軍討之不能制羅漢率歩騎一千擊羌郎
擒之仇池氐羌叛逆遂甚所在鋒起道路斷絶其賊帥
蛩廉符祈等皆受劉昱官爵鐵券略陽公伏阿奴為都
將與羅漢赴討所在破之生擒廉祈等秦益阻逺南連
仇池西接赤水諸羌恃險數為叛逆自羅漢蒞州撫以
威惠西戎懐徳土境怗然髙祖詔羅漢曰朕總攝萬幾統
臨四海思隆古道光顯風教故内委羣司外任方牧正是
志士建節之秋忠臣立功之會然赤水諸羌居邊土非
卿善誘何以招輯卿所得口馬表求貢奉朕嘉乃誠便
勑領納其馬印付都牧口以賜卿徴拜内都大官聴訟
察獄多得其情太和六年卒於官髙祖深悼惜之賜命
服一襲贈以本官諡曰莊公
長子興祖襲爵山陽公後例降為侯景明元年卒
興祖弟伯慶為中散咸陽王禧郎中令
伯慶弟世興校書郎
羅漢弟大檀為中散恒農太守
大檀弟豹子東萊鎮將後改鎮為州行光州事
豹子弟七寳侍御中散遷少卿出為假節龍驤將軍東
雍州刺史
孔伯恭魏郡鄴人也父昭始光初以宻皇后親賜爵汝
陰侯加安東將軍徙爵魏縣侯遷安南將軍昭性柔曠
有才用出為趙郡太守治有能名徵拜光祿大夫轉中
都大官善察獄訟明於政刑遷侍中鎮東將軍幽州刺
史進爵魯郡公和平二年卒諡曰康公長子羅漢東宫
洗馬次伯恭以父任拜給事中後賜爵濟陽男加鷹揚
將軍出為安南將軍濟州刺史進爵成陽公入為散騎
常侍顯祖初劉彧徐州刺史薛安都以彭城内附彧遣
將張永沈攸之等擊安都安都上表請援顯祖進伯恭
號鎮東將軍副尚書尉元救之軍次于秺賊將周凱聞
伯恭等軍至棄衆遁走張永仍屯下磕永輜重在武原
伯恭等攻而剋之永計無所出引師而退時皇興元年
正月天大寒雪泗水冰合永與攸之棄船而走伯恭等
進擊首虜及凍死甚衆八月伯恭以書喻下邳宿豫城
内曰劉彧肆逆滔天弗鑒靈命猶謂絶而復興長江可
恃敢遣張永周凱等率此蟻衆送死彭城大軍未臨逆
首奔潰今乘機電舉當屠此城遂平吳會弔民代罪幸
時歸欵自求多福時攸之吳憘公等率衆數萬來援下
邳屯軍焦墟曲去下邳五十餘里伯恭遣子都將侯汾
等率騎五百在水南奚升等五百餘騎在水北南北邀
之伯恭宻造火車攻具欲水陸俱進攸之等既聞將戰
引軍退保樊階城伯恭又令子都將孫天慶等歩騎六
千向零中峽斫木斷清水路劉彧寧朔將軍陳顯達領
衆二千溯清而上以迎攸之屯於睢清合口伯恭率衆
渡水大破顯達軍俘斬十九攸之聞顯達軍敗順流退
下伯恭部分諸將俠清南北尋攸之軍後伯恭從睢陵
城東向零中峽分軍為二道遣司馬范師子等在清南
伯恭從清西與攸之合戰遂大破之斬其將姜産之髙
遵世及邱幼弼邱隆先沈榮宗陸道景等首攸之憘公
等輕騎遁走乘勝追奔八十餘里軍資器械虜獲萬計
進攻宿豫劉彧戍將魯僧遵棄城夜遁又遣將孔太恒
等領募騎一千南討淮陽彧太守崔武仲焚城南走遂
據淮陽二年以伯恭為散騎常侍都督徐南兗州諸軍
事鎮東將軍彭城鎮將東海公三年十月卒贈鎮東大
將軍東海王諡曰桓
伯恭弟伯遜為中書博士襲父爵魯郡公拜鎮東將軍
東萊鎮將轉本將軍東徐州刺史先事免官卒于家
史臣曰韓茂皮豹子封勑文吕羅漢孔伯恭之為將也
皆以沉勇篤實仁厚撫衆功成事立不徒然矣與夫茍
要一戰之利僥倖蹔勝之名豈同年而語也
　
　魏書卷五十一
　魏書卷五十一考證
韓茂傳韓茂字元興安定武安人也○武安北史作安
　武下文云假安武侯似以北史為正
封勑文傳討度文徳剋來助會若文徳既至百姓響應
　賊黨遂甚用功益難○討度討字應是計字之訛
　
　
　
　
　
　
　
　
　
　
　魏書卷五十一考證
欽定四庫全書
　魏書卷五十二
　　齊　　　　魏　　　　收　　　　撰
　列傳第四十
　　趙逸　　胡方囬　胡叟　宋繇　張湛
　　宗欽　　叚承根　闞駰　劉昞　趙柔
　　索敞　　隂仲達
趙逸字思羣天水人也十世祖融漢光祿大夫父昌石
勒黄門郎逸好學夙成仕姚興歴中書侍郎為興將齊
難軍司征赫連屈丐難敗為屈丐所虜拜著作郎世祖
平統萬見逸所著曰此豎無道安得為此言乎作者誰
也其速推之司徒崔浩進曰彼之謬述亦猶子雲之羙
新皇王之道固宜容之世祖乃止拜中書侍郎神䴥二
年三月上已帝幸白虎殿命百寮賦詩逸製詩序時稱
為善久之拜寧朔將軍赤城鎮將綏和荒服十有餘年
百姓安之頻表乞免久乃見許性好墳典白首彌勤年
踰七十手不釋卷凡所著述詩賦銘頌五十餘篇
逸兄温字思恭博學有髙名姚泓天水太守劉裕滅泓
遂没於氐氐王楊盛盛子難當既有漢中以溫為輔國
將軍秦梁二州刺史及難當稱蕃世祖以溫為難當府
司馬卒于仇池
長子廣夏中書博士
第三子琰語在孝感傳初姚萇以逸伯父遷為尚書左
僕射卒于長安劉裕滅姚泓徙遷子孫於建業遷𤣥孫
翼翼從子超宗令勝遐叔隆穆等太和景明中相尋歸
降
翼粗涉書傳通率有器藝初為平昌太守甚有治稱入
歴軍校加鎮逺將軍長史深為領軍元义所知待遷光
祿大夫卒贈左將軍齊州刺史
超宗身長八尺頗有將略太和末為豫州平南府長史
帶汝南太守加建威將軍賜爵尋陽伯入為驍騎將軍
超宗在汝南多所受納貨賂太傅北海王詳詳言之於
世宗除持節征虜將軍岐州刺史徙河東太守卒官超
宗在河東更自修厲清靖愛民百姓追思之贈本將軍
華州刺史諡曰成伯
子懿襲爵歴員外常侍尚書郎
超宗弟令勝亦長八尺疎狂有膂力歴河北恒農二郡
太守並坐貪暴為御史所弹遇赦免神龜末自後將軍
太中大夫出為恒農太守卒官令勝寵惑妾潘離棄其
妻羊氏夫妻相訟迭發隂私醜穢之事彰於朝野
遐初為軍主從髙祖征南陽景眀初為梁城戍主被蕭
衍將攻圍以固守及戰功封牟平縣開國子食邑二百
户後以左軍將軍假征虜將軍督巴東諸軍事鎮南鄭
時蕭衍冠軍將軍軍主姜脩衆二萬屯羊口輔國將軍
姜白龍據南城龍驤將軍泉建率土民北入桑坯姜脩
又分軍據興勢龍驤將軍譚思文據夾石司州刺史王
僧炳頓南安並扇動夷獠規翻南鄭遐率甲士九千所
在衝擊數百里中莫不摧靡前後斬首五千餘級還以
輔國將軍出為滎陽太守時蕭衍將馬仙琕率衆攻圍
朐城戌主傅文驥嬰城固守以遐持節假平東將軍為
别將與劉思祖等救之次於鮑口去朐城五十里夏雨
頻降厲渉長驅將至朐城仙琕見遐營壘未就逕來逆
戰思祖率彭沛之衆望陳奔退遐孤軍奮擊獨破仙琕
斬其直閤將軍軍主李魯生直後軍主葛景羽等仙琕
先分軍於朐城之西阻水列柵以圍固城遐身自潛行
觀水深淺結草為筏銜枚夜進破其六柵遂解固城之
圍進救朐城都督盧昶率大軍繼之未㡬而文驥力竭
以城降賊衆軍大崩昶棄其節𫝊輕騎而走惟遐獨握
節而還時仲冬寒盛兵士凍死者朐山至於郯城二百
里間僵尸相屬昶儀衛失盡於郯城借假節以為軍威
遐坐失利免官延昌中起為光禄大夫使持節假前將
軍為别將防捍西荆又為别將𨽻蕭寶夤東征淮堰熙
平初出為平西將軍汾州刺史在州貪濁聞於逺近卒
贈安南將軍豫州刺史諡曰襄
子子獻襲爵
子獻第四弟子素司空長流叅軍
叔隆步兵校尉永平初同懸瓠城民白早生之逆鎮南
邢蠻平豫州獲而宥之後以貨自通得為秦州(闕/)西府
長史加鎮逺將軍秦州殷富去京懸逺叔隆與敕使元
脩義同心聚歛納貨巨萬拜冠軍將軍中散大夫尋遷
左軍將軍太中大夫賂司空劉騰出為中山内史在郡
無徳政專以貨賄為事叔隆姦詐無行忘背恩義懸瓠
之免是其族人前軍將軍趙文相之力後無報徳之意
更與文相斷絶文相長者不以為恨及文相為汝南内
史猶經紀其家後文相卒叔隆了不恤其子弟時論賤
薄之
穆善書記有刀筆之用為汾州平西府司馬翼臨亡以
穆託領軍元义以穆為汝南刺史
胡方回安定臨涇人父義周姚泓黄門侍郎方回赫連
屈丐中書侍郎渉獵史籍辭彩可觀為屈丐統萬城銘
虵祠碑諸文頗行於世世祖破赫連昌方回入國雅有
才尚未為時所知也後為北鎮司馬為鎮修表有所稱
慶世祖覽之嗟羙問誰所作既知方回召為中書博士
賜爵臨涇子遷侍郎與太子少傅游雅等改定律制司
徒崔浩及當時朝賢並愛重之清貧守道以夀終
子始昌亦長者有父風歴位南部主書
子醜孫中書學生祕書郎中散世不治産業家甚貧約
兄弟並早亡
胡叟字倫許安定臨涇人也世有冠冕為西夏著姓叟
少聰敏年十三辨疑釋理知名鄉國其意之所悟與成
人交論尠有屈焉學不師受友人勸之叟曰先聖之言
精義入神者其唯易乎猶謂可思而過半末世腐儒粗
别剛柔之位寧有探頥未兆者哉就道之義非在今矣
及披讀羣籍再閲於目皆誦於口好屬文既善為典雅
之詞又工為鄙俗之句以姚政將衰遂入長安觀風化
隐匿名行懼人見知時京兆韋祖思少閲典墳多蔑時
輩知叟至召而見之祖思習常待叟不足叟聊與叙溫
涼拂衣而出祖思固留之曰當與君論天人之際何遽
而反乎叟對曰論天人者其亡久矣與君相知何夸言
若是也遂不坐而去至主人家賦韋杜二族一宿而成
時年十有八矣其述前載無違舊羙敘中世有協時事
而末及鄙黷人皆奇其才畏其筆世猶傳誦之以為笑
狎叟孤飄坎壈未有仕路遂入漢中劉義隆梁秦二州
刺史馮翊吉翰以叟才士頗相禮接授叟末佐不稱其
懐未㡬翰遷益州叟隨入蜀多為豪㒞所尚時蜀沙門
法成鳩率僧旅㡬于千人鑄丈六金像劉義隆惡其聚
衆將加大辟叟聞之即赴丹陽啟申其羙遂得免焉復
還於蜀法成感之遺其珍物價直千餘匹叟謂法成曰
緯蕭何人能棄明珠吾為徳請財何為也一無所受在
益土五六載北至楊難當乃西入沮渠牧犍遇之不重
叟亦本無附之之誠乃為詩示所知廣平程伯達其略
曰羣犬吠新客佞闇排疎賔直途既以塞曲路非所遵
望衛惋祝鮀眄楚悼靈均何用宣憂懐託翰寄輔仁伯
達見詩謂叟曰凉州雖地居戎域然自張氏以來號有
華風今則憲章無虧曷祝鮀之有也叟曰古人有言君
子聞鞞鼓之聲則思戰争之士貴主奉正朔而弗淳慕
仁義而未允地陋僻而僭徽號居小事大寧若兹乎徐
偃之轍故不旋踵矣吾之擇木夙在大魏與子暫違非
久濶也嵗餘牧犍破降叟既先歸國朝廷以其識機拜
虎威將軍賜爵始復男家於密雲蓬室草筵惟以酒自
適謂友人金城宗舒曰我此生活似勝焦先志意所栖
謝其髙矣後叟被徴至謝恩并獻詩一篇髙宗時召叟
及舒並使作檄劉駿蠕蠕文舒文劣於叟舒尋歸家叟
不治産業常苦飢貧然不以為恥養子字螟蛉以自給
養每至貴勝之門恒乗一牸牛敝韋袴褶而已作布囊
容三四斗飲噉醉飽便盛餘肉餅以付螟蛉見車馬榮
華者視之蔑如也尚書李敷嘗遺之以財都無所取初
叟一見髙允曰吳鄭之交以紵縞為羙談吾之於子以
弦韋為幽贄以此言之彼可無愧也於允館見中書侍
郎趙郡李璨璨被服華靡叟貧老衣褐璨頗忽之叟謂
之曰老子今若相許脱體上袴褶衣帽君欲作何計也
譏其惟假盛服璨惕然失色叟少孤每言及父母則淚
下若孺子之號春秋當祭之前則先求旨酒美膳將具
所知廣寗常順陽馮翊田文宗上谷侯法儶擕壺執榼
至郭外空静處設坐奠拜盡孝思之敬時敦煌汜潛家
善釀酒每節送一壺與叟著作佐郎博陵許赤虎河東
裴定宗等謂潛曰再三之恵以為過厚子恵於叟何其
恒也潛曰我恒給祭者以其恒於孝思也論者以潜為
君子矣順陽等數子禀叟奬示頗渉文流髙閭曽造其
家值叟短褐曵柴從田歸舍為閭設濁酒䔫食皆手自
辦集其館宇卑陋園疇褊局而飯菜精潔醯醬調羙見
其二妾並年衰跛𦕈衣布穿敝閭見其貧約以物直十
餘匹贈之亦無辭愧閭作宣命賦叟為之序密雲左右
皆祗仰其徳嵗時奉以麻布榖麥叟隨分散之家無餘
財年八十而卒叟元妻敦煌宋氏先亡無子後庶養者
亦皆早夭竟以絶後叟死無有家人營主凶事胡始昌
迎而殯之于家𦵏於墓次即令一弟繼之襲其爵始復
男虎威將軍叟與始昌雖為宗室而性氣殊詭不相好
附於其存也往來乃簡及亡而收恤至厚議者以為非
必敦哀疎宗或緣求利品秩也
宋繇字體業敦煌人也曽祖配祖悌世仕張軌子孫父
僚張𤣥靚龍驤將軍武興太守繇生而僚為張邕所誅
五嵗䘮母事伯母張氏以孝聞八嵗而張氏卒居䘮過
禮繇少而有志尚喟然謂妹夫張彦曰門戸傾覆負荷
在繇不銜膽自厲何以繼承先業遂隨彦至酒泉追師
就學閉室誦書晝夜不倦博通經史諸子羣言靡不覽
綜吕光時舉秀才除郎中後奔叚業業拜繇中散常侍
繇以業無經濟逺略西奔李暠歴位通顯家無餘財雅
好儒學雖在兵難之間講誦不廢每聞儒士在門常倒
屣出迎停寝政事引談經籍尤眀斷决時事亦無滯也
沮渠蒙遜平酒泉於繇室得書數千卷鹽米數十斛而
已蒙遜歎曰孤不喜剋李歆欣得宋繇耳拜尚書吏部
郎中委以銓衡之任蒙遜之將死也以子牧犍委託之
牧犍以繇為左丞送其妹興平公主於京師世祖拜繇
為河西王右丞相賜爵清水公加安逺將軍世祖并凉
州從牧犍至京師卒諡曰恭
長子巖襲爵改為西平侯
巖子蔭中書議郎樂安王範從事中郎卒贈輔國將軍
咸陽太守
子超尚書度支郎
超弟稚字季預師事安邑李紹伯受諸經傳性清嚴治
家如官府太和中拜司徒屬又以例降除西中府户曹
參軍轉并州城陽王鸞城局參軍景明二年拜白水縣
令在縣十一年頗得民和遷青州渤海太守正光三年
卒
子遊道武定末太尉長史
張湛字子然一字仲元敦煌人魏執金吾恭九世孫也
湛弱冠知名凉土好學能屬文冲素有大志仕沮渠蒙
遜黄門侍郎兵部尚書凉州平入國年五十餘矣賜爵
南浦男加寧逺將軍司徒崔浩識而禮之浩注易敘曰
國家西平河右敦煌張湛金城宗欽武威叚承根三人
皆儒者並有儁才見稱於西州每與余論易余以左氏
傳卦解之遂相勸為注故因退朝之餘暇而為之解焉
其見稱如此湛至京師家貧不粒操尚無虧浩常給其
衣食每嵗贈浩詩頌浩常報答及浩被誅湛懼悉燒之
兄懐義閑粹有才幹遭母憂哀毁過人服制雖除而䔫
糲弗改卒于征西參軍
長子廣平髙平令
宗欽字景若金城人也父夑字文友吕光太常卿欽少
而好學有儒者之風博綜羣言聲著河右仕沮渠蒙遜
為中書郎世子洗馬欽上東宫侍臣箴曰恢恢𤣥古悠
悠生民五才迭用經叙彛倫匡父維子弼君伊臣顛而
能扶屈而能申昔在上聖妙鑒厥趣不曰我明而乖其
度不曰我新而忽其故如彼在泉臨深是懼如彼覆車
望途改歩是以令問宣流英風逺布及於三季道喪純
遷桀起瓊臺紂醊糟山周滅妖姒羿䘮以田險詖蔽其
耳目鄭衛陳於其前怙才肆虐異端是纒豈伊害身厥
𦙍殱焉茫茫禹跡畫為九區昆蟲鳥獸各有巢居雲歌
唐后垂横羙虞疎綱改祝殷道攸敷龍盤應徳隋地銜
珠勿謂無心識命不殊勿謂理絶千載同符爰在子桓
靈數攸臻儀形徐阮左右劉陳披文採友叩典問津用
能重離襲曜魏鼎維新於昭儲后運應𤣥籙夕惕乾乾
虚衿逺屬外撫幽荒内懐焭獨猶懼思不逮逺明不遐
燭君有諍臣庭立謗木本枝克昌永符天禄微臣作箴
敢告在僕世祖平凉州入國賜爵臥樹男加鷹揚將軍
拜著作郎欽與髙允書曰昔皇綱未振華裔殊風九服
分隔金蘭莫遂希懐寄契延想積久天遂其願爰遘京
師才非季札而眷深孫喬徳乖程子而義均傾盖曠齡
罕遇㑹之一朝比公私理異訓諮路塞端拱蓬宇歎慨
如何不量鄙拙貢詩數韻若夫泉江相忘之談遺言存
意之羙雖莊生之所尚非淺識所宜循愛敬既深情期
往返思遲徳意以祛鄙吝若能紆鳯彩以燿榛薈廻連
城以映瓦礫者是所望也詩曰嵬峩恒嶺滉瀁滄溟山
挺其和水燿其精啟兹令族應期誕生華冠衆彦偉邁
羣英(其/一)於穆吾子含貞藉茂如彼松竹陵霜擢秀味老
思冲翫易體復戢翼九臯聲溢宇宙(其/二)我皇龍興重離
疊映剛徳外彰柔明内鏡乾象奄氣坤厚山競風無殊
音俗無異徑(其/三)經緯曰文著述曰史斟酌九流錯綜幽
㫖帝用詶諮明發虚擬廣闢四門披延髦士(其/四)爾應其
求翰飛東觀口吐瓊音手揮霄翰弹毫珠零落紙錦粲
墳無疑割典無滯泮(其/五)山降則謙含柔為信林崇日漸
明升斯進有邈夫子兼兹四慎弱而難勝通而不峻(其/六)
南董邈矣史功不申固傾佞竇雄穢羙新遷以陵腐邕
由卓泯時無逸勒路盈摧輪(其/七)尹佚謨周孔明述魯抑
揚羣致憲章三五昻昻髙生纂我遐武勿謂古今建規
易矩(其/八)自昔索居沉淪西藩風馬既殊標榜莫緣開通
有運闇遇當年披衿暫面定交一言(其/九)諮疑祕省訪滯
京都水鏡叔度洗吝田蘇望儀神婉即象心虚悟言禮
樂採研詩書(其/十)履霜悼遷撫節感變嗟我年邁迅踰激
電進乏由賜退非回憲素髪掩𤣥枯顔落蒨(其十/一)文以
㑹友友由知已詩以明言言以通理盻坎迷流覿良闇
止伊爾虬光四鱗曲水(其十/二)允答書曰頃因行李承足
下髙問延佇之勞為日久矣王途一啟得叙其懐欣於
相遇情無有已足下兼愛為心每能存顧養之以風味
恵之以徳音執翫反覆銘於心抱吾少之尋常之操長
無老成之致憑頼賢勝以自克勉而來喻襃飾有過其
分既承雅贈即應有答但唱髙則難和理深則難詶所
以留連日月以至於今今往詩一扃誠不足標明來㫖
且表以心幸恕其鄙滯領其至意詩曰湯湯流漢藹藹
南都載稱多士載耀靈珠邈矣髙族世記丹圖啟基郢
城振彩凉區(其/一)吾生朗到誕發英風紹熈前緒奕世克
隆方圓備體淑徳斯融望傾羣儁響駭華戎(其/二)響駭伊
何金聲允著匡贊西藩拯厥時務肅志琴書恬心初素
潛思淵渟秀藻雲布(其/三)上天降命祚鍾有代協燿紫宸
與乾作配仁邁春陽功隆覆載招延隐叟永貽大賚(其/四)
伊余櫟散才至庸㣲遭緣幸㑹忝與樞機竊名華省厠
足丹墀愧無螢燭少益天暉(其/五)明升非諭信漸難兼體
卑處下豈曰能謙進不𢎞道退失淵潛既慙朱闕亦愧
閭閻(其/六)史班稱逹楊蔡致深負荷典䇿載蹈於心四轍
同軌覆車相尋敬承嘉誨永佩明箴(其/七)逺思古賢内尋
諸已仰謝丘明長揖南史遐武雖存髙蹤難擬夙興夕
惕豈獲恬止(其/八)世之圯矣靈運未通風馬殊隔區域異
封有懐西望路險莫從王澤逺灑九服來同(其/九)在昔平
吴二陸稱寳今也尅凉吾生獨矯道映儒林義為羣表
我思與之均於紵縞(其/十)仁乏田蘇量非叔度韓生屬降
林宗仍顧千載曠遊遘兹一遇藻詠風流鄙心已悟(其/十)
(一/)年時迅邁物我俱逝任之斯通擁之則滯結駟貽塵
屢空亦敝兩間可守安有回賜(其十/二)詩以言志志以表
丹慨哉刎頸義已中殘雖曰不敏請事金蘭爾其勵之
無忘嵗寒崔浩之誅也欽亦賜死欽在河西撰蒙遜記
十卷無足可稱
弟舒字景太䝉遜庫部郎中與兄同歸國賜爵句町男
加威逺將軍名亞於兄子孫皆衰替
叚承根武威姑臧人自云漢太尉熲九世孫也父暉字
長祚身長八尺餘師事歐陽湯湯甚器愛之有一童子
與暉同志後二年童子辭歸從暉請馬暉戲作木馬與
之童子甚悦謝暉曰吾太山府君子奉勑遊學今將欲
歸煩子厚贈無以報徳子後位至常伯封侯非報也且
以為好言終乘木馬騰空而去暉乃自知必將貴也乞
伏熾磐以暉為輔國大將軍凉州刺史御史大夫西海
侯磐子暮末襲位國政衰亂暉父子奔吐谷渾暮璝暮
璝内附暉與承根歸國世祖素聞其名頗重之以為上
客後暉従世祖至長安有人告暉欲南奔世祖問曰何
以知之告者曰暉置金於馬韉中不欲逃走何由爾也
世祖密遣視之果如告者之言斬之於市曝尸數日時
有儒生京兆林白奴欽暉徳音夜竊其尸置之枯井女
為敦煌張氏婦久而聞之乃向長安收𦵏承根好學機
辯有文思而性行疎薄有始無終司徒崔浩見而竒之
以為才堪注述言之世祖請為著作郎引與同事世咸
重其文而薄其行甚為敦煌公李寳所敬待承根贈寳
詩曰世道衰陵淳風殆緬衢交問鼎路盈訪瓕狥競爭
馳天機莫踐不有真宰榛棘誰揃(其/一)於皇我后重明襲
煥文以息煩武以静亂剖蜯求珍搜巖采幹野無投綸
朝盈逸翰(其/二)自昔凉季林焚淵涸矯矯公子鱗羽靡託
靈慧雖奮袄氛未廓鳯戢崐丘龍潛𤣥漠(其/三)數不常擾
艱極則夷奮翼幽裔翰飛京師珥蝉紫闥杖節方畿弼
我王度庶績緝熈(其/四)自余幽淪眷參舊契庶庇餘光優
游卒嵗忻路未淹離轡已際顧難分岐載張載繼(其/五)聞
諸交舊累聖疊曜淳源雖漓民懐餘劭思樂哲人静以
鎮躁藹彼繁音和此清調(其/六)詢下曰文辨訐曰明化由
禮治政以寛成勉崇仁敎播徳簡刑傾首景風遲聞休
聲(其/七)浩誅承根與宗欽等俱死承根外孫長水校尉南
陽張令言羙鬚髯言談舉止有異武人李琰之李神儁
一時名士並稱羙之
闞駰字元隂敦煌人也祖倞有名於西土父玖為一時
秀士官至㑹稽令駰博通經傳聰敏過人三史羣言經
目則誦時人謂之宿讀注王朗易傳學者藉以通經撰
十三州志行於世䝉遜甚重之常侍左右訪以政治損
益拜秘書考課郎中給文吏三十人典校經籍刋定諸
子三千餘卷加奉車都尉牧犍待之彌重拜大行遷尚
書姑臧平樂平王丕鎮凉州引為從事中郎王薨之後
還京師家甚貧敝不免飢寒性能多食一飯至三升乃
飽卒無後
劉昞字延明敦煌人也父寶字子玉以儒學稱昞年十
四就博士郭瑀學時瑀弟子五百餘人通經業者八十
餘人瑀有女始笄妙選良偶有心於昞遂别設一席於
坐前謂諸弟子曰吾有一女年向成長欲覔一快女壻
誰坐此席者吾當婚焉昞遂奮衣來坐神志肅然曰向
聞先生欲求快女壻昞其人也瑀遂以女妻之昞後隐
居酒泉不應州郡之命弟子受業者五百餘人李暠私
署徴為儒林祭酒從事中郎暠好尚文典書史穿落者
親自補治昞時侍側前請代暠暠曰躬自執者欲人重
此典籍吾與卿相值何異孔明之㑹元徳遷撫夷護軍
雖有政務手不釋卷暠曰卿注記篇籍以燭繼晝白日
且然夜可休息昞曰朝聞道夕死可矣不知老之將至
孔聖稱焉昞何人斯敢不如此昞以三史文繁著略記
百三十篇八十四卷凉書十卷敦煌實録二十卷方言
三卷靖恭堂銘一卷注周易韓子人物志黄石公三略
並行於世䝉遜平酒泉拜祕書郎専管注記築陸沉觀
於西苑躬往禮焉號元處先生學徒數百月致羊酒牧
犍尊為國師親自致拜命官屬以下皆北面受業焉時
同郡索敞隂興為助敎並以文學見舉每巾衣而入世
祖平凉州士民東遷夙聞其名拜樂平王從事中郎世
祖詔諸年七十以上聽留本鄉一子扶養昞時老矣在
姑臧嵗餘思鄉而返至凉州西四百里韭(本或作悲/亦作匪)谷
窟遇疾而卒昞六子
長子僧衍早亡
次仲禮留鄉里
次字仲次貳歸少歸仁並遷代京後分屬諸州為城民
歸仁有二子
長買奴
次顯宗太和十四年尚書李冲奏昞河右碩儒今子孫
沉屈未有禄潤賢者子孫宜䝉顯異於是除其一子為
郢州雲陽令正光三年太保崔光奏曰臣聞太上立徳
其次立功立言死而不朽前哲所尚思人愛樹自古稱
羙故樂平王從事中郎敦煌劉昞著業凉城遺文兹在
篇籍之羙頗足可觀如或愆釁當䝉數世之宥况乃維
祖逮孫相去未逺而令久淪皂𨽻不獲收異儒學之士
所為竊歎臣忝職史敢冐以聞奏乞敕尚書推檢所屬
甄免碎役用廣聖朝旌善繼絶敦化厲俗於是乎在四
年六月詔曰昞徳冠前世蔚為儒宗太保啟陳深合勸
善其孫等三家特可聼免河西人以為榮
趙柔字元順金城人也少以徳行才學知名河右沮渠
牧犍時為金部郎世祖平凉州内徙京師髙宗踐祚拜
為著作郎後以歴効有績出為河内太守甚著仁恵柔
嘗在路得人所遺金珠一貫價直數百縑柔呼主還之
後有人與柔鏵數百枚者柔與子善明鬻之於市有從
柔買索絹二十匹有商人知其賤與柔三十匹善明欲
取之柔曰與人交易一言便定豈可以利動心也遂與
之搢紳之流聞而敬服焉其推誠秉信皆此類也隴西
王源賀採佛經幽㫖作祗洹精舍圖偈六卷柔為之注
解咸得理衷為當時儁僧所欽味焉又憑立銘讚頗行
于世
子黙字冲明武威太守
索敞字巨振敦煌人為劉昞助敎専心經籍盡能傳昞
之業凉州平入國以儒學見拔為中書博士篤勤訓授
肅而有禮京師大族貴遊之子皆敬憚威嚴多所成益
前後顯逹位至尚書牧守者數十人皆授業於敞敞遂
講授十餘年敞以喪服散在衆篇遂撰比為䘮服要記
其名字論文多不載後出補扶風太守在位清貧未㡬
卒官時舊同學生等為請詔贈平南將軍凉州刺史諡
曰獻
敞子僧養中書議郎京兆太守
僧養子演貴征東府參軍
演貴子懐真字公道武定末侍御史初敞在州之日與
鄉人陰世隆文才相友世隆至京師被罪徙和龍屆上
谷困不前逹土人徐能抑掠為奴五年敞因行至上谷
遇見世隆語其由状對泣而别敞為訴理得免世隆子
孟貴性至孝每向田耘耨早朝拜父來亦如之鄉人欽
其篤於事親
隂仲逹武威姑臧人祖訓字處道仕李暠為武威太守
父華字季文姑臧令仲逹少以文學知名世祖平凉州
内徙代都司徒崔浩啟仲逹與叚承根云二人俱凉土
才華同修國史除祕書著作即卒
華次子周逹徐州平南司馬太山太守
周逹子遵和小名虎頭好音律尚武事初為髙祖挽郎
拜奉朝請後廣平王懐取為國常侍遵和便辟善事人
深為懐所親愛轉司空法曹太尉中兵參軍又為汝南
王悦郎中令復被愛信稍遷龍驤將軍驍騎將軍豫州
都督鎮懸瓠孝莊末除左將軍行豫州刺史時前行州
事元崇禮被徴將還既聞爾朱兆入洛遂矯殺遵和擅
攝州任後追贈平南將軍凉州刺史
遵和兄子道方性和雅頗渉書傳深為李神儁所知賞
神儁為前將軍荆州刺史請道方為其府長流參軍神
儁曽使道方詣蕭衍雍州刺史蕭綱論邊事道方風神
沉正為綱所稱正光末蕭綱遣其軍主曹義宗等擾動
邊蠻神儁令道方馳傳向新野處分軍事於路為土因
村蠻所掠送於義宗義宗又傳致襄陽仍送於蕭衍囚
之尚方孝昌中始得還國既至拜奉朝請轉員外散騎
侍郎孝莊初遷尚書左民郎中修起居注永安二年詔
道方與儀曹郎中王元旭使於蕭衍至南兖州有詔追
還轉安東將軍光禄大夫領右民郎中太昌初卒年四
十二人士咸嗟惜之贈撫軍將軍荆州刺史
史臣曰趙逸等皆通渉經史才志不羣價重西州有聞
東國故於流播之中拔泥滓之上人之不可以無能信
也胡叟顯晦之間優遊無悶亦一世之異人乎
　
　
　
　魏書卷五十二
　魏書卷五十二考證
宗欽傳宗欽○宗監本訛作宋今改正
無忘嵗寒○詩凡十三章此句下應如前注其十三三
　字
　
　
　
　
　
　
　
　
　
　
　
　魏書卷五十二考證
欽定四庫全書
　魏書卷五十三
　　齊　　　　魏　　　　收　　　　　撰
　列傳第四十一
　　李孝伯　　李沖
李孝伯趙郡人也高平公順從父弟父曽少治鄭氏禮
左氏春秋以教授為業郡三辟功曹不就門人勸之曾
曰功曹之職雖曰鄉選高第猶是郡吏耳北而事人亦
何容易州辟主簿到官月餘乃歎曰梁叔敬有云州郡
之職徒勞人耳道之不行身之憂也遂還家講授太祖
時徴拜博士出為趙郡太守令行禁止劫盜奔竄太宗
嘉之并州丁零數為山東之害知曽能得百姓死力憚
不入境賊於常山界得一死鹿謂趙郡地也賊長責之
還令送鹿故處隣郡為之謡曰詐作趙郡鹿猶勝常山
粟其見憚如此卒贈平南將軍荆州刺史栢仁子諡曰
懿孝伯少傳父業博綜羣言美風儀動有法度從兄順
言之於世祖徴為中散世祖見而異之謂順曰真卿家
千里駒也遷祕書奏事中散轉侍郎光禄大夫賜爵南
昌子加建威將軍委以軍國機密甚見親寵謀謨切袐
時人莫能知也遷北部尚書以頻從征伐規略之功進
爵壽光侯加建義將軍真君末車駕南伐將出彭城劉
義隆子安北將軍徐州刺史武陵王駿遣將馬文恭率
步騎萬餘至蕭城前軍擊破之文恭走免執其隊主蒯
應義隆聞大駕南廵又遣其弟太尉江夏王義恭率衆
赴彭城世祖至彭城登亞父冡以望城内遣送蒯應至
小市門宣世祖詔勞問義恭率并遣自陳蕭城之敗義
恭等問應魏帝自來以不應曰自來又問今在何處應
曰在城西南又問士馬多少應曰中軍四十餘萬駿遣
人獻酒二器甘蔗百梃并請駱駞世祖明旦復登亞父
冡遣孝伯至小市駿亦遣其長史張暢對孝伯孝伯遥
問暢姓暢曰姓張孝伯曰是張長史也暢曰君何得見
識孝伯曰既渉此境何容不悉暢問孝伯曰君復何姓
居何官也孝伯曰我戎行一夫何足致問然足與君相
敵孝伯曰主上有詔太尉安北可暫出門欲與相見朕
亦不攻彭城何為勞苦將士城上嚴傋今遣賜駱駞及
貂裘雜物暢曰有詔之言政可施於彼國何得稱之於
此孝伯曰卿家太尉安北是人臣不暢曰是也孝伯曰
我朝廷奄有萬國率土之濵莫敢不臣縱為隣國之君
何為不稱詔於隣國之臣孝伯又問暢曰何至忽遽杜
門絶橋暢曰二王以魏帝壁壘未立將士疲勞此精甲
十萬人思致命恐輕相凌踐故且閉城耳待休息士馬
然後共治戰塲尅日交戲孝伯曰令行禁止主將常事
宜當以法裁物何用廢橋杜門窮城之中復何以十萬
誇大我亦有良馬百萬復可以此相矜暢曰王侯設險
何但法令而已也我若誇君當言百萬所以言十萬者
正是二王左右素所畜飬者耳此城内有數州士庶工
徒營伍猶所未論我本鬬人不鬬馬足且冀之北土馬
之所生君復何以逸足見誇也孝伯曰王侯設險誠如
來言開閉有常何為杜塞絶橋之意義在何也此城守
君之所習野戰我之所長我之恃馬猶如君之恃城耳
城内有具思者嘗至京師義恭遣視之思識是孝伯思
前問孝伯曰李尚書行途有勞孝伯曰此事應相與共
知思答曰縁共知所以仰勞孝伯曰感君至意既開門
暢屏人却伏出受賜物孝伯曰詔以貂裘賜太尉駱駞
騾馬賜安北蒲萄酒及諸食味當相與同進暢曰二王
敬白魏帝知欲垂見常願面接但受命本朝忝居藩任
人臣無境外之交故無容私覿義恭獻皮袴褶一具駿
奉酒二器甘蔗百梃孝伯曰又有詔太尉安北久絶南
信殊當憂悒若欲遣信者當為獲送脱湏騎者亦當以
馬送之暢曰此方閒路甚多使命日夕往復不復以此
勞魏帝也孝伯曰亦知有水路似為白賊所斷暢曰君
著白衣稱白賊也孝伯大笑曰今之白賊似異黄巾赤
眉暢曰黄巾赤眉不在江南孝伯曰雖不在江南亦不
離徐方也孝伯曰向與安北相聞何以久而不報暢曰
二王貴遠啓聞為難孝伯曰周公握髪吐餔二王何獨
貴遠暢曰握髪吐餐不謂隣國之人也孝伯曰本邦尚
爾隣國彌應盡恭且賔至有禮主人宜以禮接暢曰昨
見衆賔至門未為有禮孝伯曰非是賔至無禮直是主
人怱怱無待賔調度耳孝伯又言有詔程天祚一介常
人誠知非江南之選近於汝陽身被九槍落在溵水我
使牽而出之凡人骨肉分張並思集聚聞其弟在此如
何不遣暫出尋自令反豈復茍留一人暢曰知欲程天
祚兄弟集聚已勒遣之但其固辭不往孝伯曰豈有子
弟聞其父兄而反不肯相見此便禽獸之不若貴土風
俗何至如此世祖又遣賜義恭駿等氈各一領鹽各九
種并胡豉孝伯曰有後詔凡此諸鹽各有所宜白鹽食
鹽主上自食黒鹽治腹脹氣滿末之六銖以酒而服胡
鹽治目痛戎鹽治諸瘡赤鹽駿鹽臭鹽馬齒鹽四種竝
非食鹽太尉安北何不遣人來至朕間彼此之情雖不
可盡要復見朕小大知朕老少觀朕為人暢曰魏帝久
為往來所具李尚書親自銜命不患彼此不盡故不復
遣信義恭獻蠟燭十梃駿獻錦一匹孝伯曰君南土士
人何為著屩君而著此將士云何暢曰士人之言誠為
多愧但以不武受命統軍戎陳之閒不容緩服孝伯曰
永昌王自頃恒鎮長安今領精騎八萬直造淮南壽春
亦閉門自固不敢相禦向送劉康祖首彼之所見王𤣥
謨甚是所悉亦是常才耳何意作如此任使以致奔敗
自入境七百餘里主人竟不能一相拒抗鄒山之險彼
之所憑前鋒始得接手崔邪利便爾入穴將士倒曳出
之主上丐其生命今從在此復何以輕脱遣馬文恭至
蕭縣使望風退撓也彼之民人甚相忿怨言清平之時
賦我租帛至有急難不能相拯暢曰知永昌已過淮南
康祖為其所破比有信使無此消息王元謨南土偏將
不謂為才但以其北人故為前驅引導耳大軍未至而
河冰向合元謨量宜反斾未為失算但因夜回歸致戎
馬驚亂耳我家懸瓠小城陳憲小將魏帝傾國攻圍累
旬不剋胡盛之偏裨小帥衆無二旅始濟翮水魏國君
臣奔散僅得免脱滑臺之師無所多愧鄒山小戍雖有
微險河畔之民多是新附始慕政化姦盜未息示使崔
邪利撫之而已今雖陷没何損於國魏帝自以十萬之
師而制一崔邪利乃復足言也近聞蕭縣百姓竝依山
險聊遣馬文恭以十隊迎之耳文恭前以三隊出還走
彼大營嵇𤣥敬以百舸至留城魏軍奔敗輕敵致此亦
非所卹王境人民列居河畔二國交兵當互加撫飬而
魏師入境事生意外官不負民民亦何怨知入境七百
里無相捍拒此自上由太尉神算次在武陵聖略軍國
之要雖不預聞然用兵有機閒亦不容相語孝伯曰君
藉此虚談支離相對可謂遁辭知其所窮且主上當不
圍此城自率衆軍直造瓜步南事若辦城故不待攻圍
南行不捷彭城亦非所欲也我今當南欲飲馬江湖耳
暢曰去留之事自適彼懐若魏帝遂得飲馬長江便為
無復天道孝伯曰自北而南實惟人化飲馬長江豈獨
天道暢將還城謂孝伯曰冀蕩定有期相見無遠君若
得還宋朝今為相識之始孝伯曰今當先至建業以待
君耳恐爾日君與二王面縳請罪不暇為容孝伯風容
閑雅應答如流暢及左右甚相嗟歎世祖大喜進爵宣
城公興安二年出為使持節散騎常侍平西將軍秦州
刺史太安三年卒高祖甚悼惜之贈鎮南大將軍定州
刺史諡曰文昭公孝伯體度恢雅明達政事朝野貴賤
咸推重之恭宗曽啓世祖廣徴俊秀世祖曰朕有一孝
伯足治天下何用多為假復求訪此人輩亦何可得其
見賞如此性方慎忠厚毎朝廷大事有不足必手自書
表切言陳諫或不從者至於再三削滅藁草家人不見
公庭論議常引綱紀或有言事者孝伯恣其所陳假有
是非終不抑折及見世祖言其所長初不隠人姓名以
為已善故衣冠之士服其雅正自崔浩誅後軍國之謀
咸出孝伯世祖寵眷有亞於浩亦以宰輔遇之獻替補
闕其迹不見時人莫得而知也卒之日遠近哀傷焉孝
伯美名聞於遐邇李彪使於江南蕭賾謂之曰孝伯於
卿遠近其為遠人所知若此孝伯妻崔賾女高明婦人
生一子元顯崔氏卒後納翟氏不以為妻也憎忌元顯
後遇劫元顯見害世云翟氏所為也元顯志氣甚高為
時人所傷惜翟氏二子安民安上竝有風度
安民襲爵壽光侯司徒司馬卒贈郢州刺史無子爵除
安上鉅鹿太守亦早卒
安民弟豹子正光三年上書曰竊惟庸勲賞勞有國恒
典興滅繼絶哲后所先是以積徳累忠春秋許宥十世
立功著節河山誓其永久伏惟世祖太武皇帝英叡自
天籠罩日域東清遼海西定玉門凌滅漠北飲馬江水
臣亡父故尚書宣城公先臣孝伯㝠基感㑹邀幸昌辰
綢繆幃幄繾綣侍從廟算嘉謀每蒙顧採于時儲后監
國奏請徴賢詔報曰朕有一孝伯足以治天下何用多
為其見委遇乃至於此是用寵以元凱爵以公侯詔册
曰江陽之廵竒謀屢進六師大㨗亦有勲焉出内勤王
寵遇隆厚方開大賞而世祖登遐梓宫始遷外任名岳
高宗沖年纂運未及追叙臣行舛百靈先臣棄世微績
未甄誠志長奪搢紳僉傷早世朝野咸哀不永臣亡兄
襲無子封除永惟宗構五情崩圯先臣榮寵前朝勲書
王府同之常倫爵封堙墜準古量今實深茶苦竊惟朝
例廣川王遵太原公元大曹等竝以勲重先朝世絶繼
祀或以傍親或聽弟襲皆傳河山之功垂不世之賞況
先臣在䝉委任運籌幃帟勲著於中聲傳於外事等功
均今古無易是以漢賞信布裁重良平魏酬張徐不棄
荀郭今數族追賞於先朝之世先臣絶封於聖明之時
瞻流顧侣存亡永恨竊見正始中爰發存亡之詔襃賢
報功之㫖熙平元年故任城王澄所請十事復新前澤
成一時之盛事垂曠代之茂典凡在纓紱誰不感慶蓋
以奬勸來今垂範萬古且劉氏偽書飜流上國尋其訕
謗百無一實前後使人不書姓字亦無名爵至於張暢
傳中略叙先臣對問雖改脱略盡自欲矜高然逸韻難
虧猶見稱載非直存益於時沒亦有彰國美乞覽此書
昭然可見則微微衰構重起一朝先臣潛魂結草於千
載矣卒不得襲
孝伯兄祥字元善學傳家業鄉黨宗之世祖詔州郡舉
賢良祥應貢對䇿合旨除中書博士時南土未賔世祖
親駕遣尚書韓元興率衆出青州以祥為軍司略地至
于陳汝淮北之民詣軍降者七千餘尸遷之於兖豫之
南置淮陽郡以撫之拜祥為太守加綏遠將軍流民歸
之者萬餘家勸課農桑百姓安業世祖嘉之賜以衣馬
遷河間太守有威恩之稱太安中徴拜中書侍郎民有
千餘上書乞留數年高宗不許卒官追贈定州刺史平
棘子諡曰憲
子安世幼而聰悟興安二年高宗引見侍郎博士之子
簡其秀儁者欲為中書學生安世年十一高宗見其尚
小引問之安世陳説祖父甚有次第即以為學生高宗
每幸國學恒獨被引問詔曰汝但守此至大不慮不富
貴居父憂以孝聞天安初拜中散以温敏敬慎高宗親
愛之累遷主客令蕭賾使劉纘朝貢安世美容貌善舉
止纘等自相謂曰不有君子其能國乎纘等呼安世為
典客安世曰三代不共禮五帝各異樂安足以亡秦之
官稱於上國纘曰世異之號凡有幾也安世曰周謂掌
客秦改典客漢名鴻臚今曰主客君等不欲影響文武
而殷勤亡秦纘又指方山曰此山去燕然逺近安世曰
亦由石頭之於番禺耳國家有江南使至多出藏内珍
物令都下富室好容服者貨之令使任情交易使至金
玉肆問價纘曰北方金玉大賤當是山川所出安世曰
聖朝不貴金玉所以賤同瓦礫又皇上徳通神明山不
愛寳故無川無金無山無玉纘初將大市得安世言慙
而罷遷主客給事中時民困飢流散豪方多有占奪安
世乃上疏曰臣聞量地畫野經國大式邑地相參致治
之本井税之興其來日久田萊之數制之以限蓋欲使
土不曠功民罔游力雄擅之家不獨膏腴之美單陋之
夫亦有頃畝之分所以恤彼貧微抑兹貪欲同富約之
不均一齊民於編户竊見州郡之民或因年儉流移棄
賣田宅漂居異鄉事渉數世三長既立始返舊墟廬井
荒毁桑榆改植事已歴遠易生假冐彊宗豪族肆其侵
凌遠認魏晉之家近引親舊之驗又年載稍久鄉老所
惑羣證雖多莫可取據各附親知互有長短兩證徒具
聽者猶疑爭訟遷延連紀不判良疇委而不開柔桑枯
而不採僥倖之徒興繁多之獄作欲令家豐嵗儲人給
資用其可得乎愚謂今雖桑井難復宜更均量審其徑
術令分藝有準力業相稱細民獲資生之利豪方靡餘
地之盈則無私之澤乃播均於兆庶如阜如山可有積
於比戸矣又所爭之田宜限年斷事久難明悉屬今主
然後虛妄之民絶望於覬覦守分之士永免於凌奪矣
高祖深納之後均田之制起於此矣出為安平將軍相
州刺史假節趙郡公敦勸農桑禁斷淫祀西門豹史起
有功於民者為之修飾廟堂表薦廣平宋飜陽平路恃
慶皆為朝廷善士初廣平人李波宗族彊盛殘掠生民
前刺史薛道􁤅親往討之波率其宗族拒戰大破􁤅軍
遂為逋逃之藪公私成患百姓為之語曰李波小妹字
雍容褰裙逐馬如卷蓬左射右射必疊雙婦女尚如此
男子那可逢安世設方略誘波及諸子姪三十餘人斬
于鄴市境内肅然以病免太和十七年卒于家安世妻
博陵崔氏生一子瑒崔氏以妬悍見出又尚滄水公主
生二子謐郁
瑒字琚羅渉獵史傳頗有文才氣尚豪爽公彊當世延
昌末司徒行參軍遷司徒長兼主簿太師高陽王雍表
薦瑒為其友正主簿于時民多絶户而為沙門瑒上言
禮以教世法導將來跡用既殊區流亦别故三千之罪
莫大不孝不孝之大無過於絶祀然則絶祀之罪重莫
甚焉安得輕縱背禮之情而肆其向法之意也正使佛
道亦不應然假令聽然猶湏裁之以禮一身親老棄家
絶養既非人理尤乖禮情堙滅大倫且(闕/)王貫交缺當
世之禮而求將來之益孔子云未知生焉知死斯言之
至亦為備矣安有棄堂堂之政而從鬼敎乎又今南服
未静衆役仍煩百姓之情方多避役若復聽之恐捐棄
孝慈比屋而是沙門都統僧暹等忿瑒鬼教之言以瑒
為謗毁佛法泣訴靈太后太后責之瑒自理曰竊欲清
明佛法使道俗兼通非敢排棄真學妄為訾毁且鬼神
之名皆通靈達稱自百代正典叙三皇五帝皆號為鬼
天地曰神祇人死曰鬼易曰知鬼神之情狀周公自美
亦曰能事鬼神禮曰明則有禮樂幽則有鬼神是以明
者為堂堂幽者為鬼教佛非天非地本出於人應世導
俗其道幽隠名之為鬼愚謂非謗且心無不善以佛道
為教者正可未達衆妙之門耳靈太后雖知瑒言為允
然不免暹等之意獨罰瑒金一兩轉尚書郎加伏波將
軍隨蕭寳夤西征以瑒為統軍假寜遠將軍瑒徳洽鄉
閭招募雄勇其樂從者數百騎瑒傾家賑恤率之西討
寳夤見瑒至乃拊瑒肩曰子遠來吾事辦矣故其下每
有戰功軍中號曰李公騎寳夤又啓瑒為左丞仍為别
將軍機戎政皆與參決寳夤又啓為中書侍郎還朝除
鎮遠將軍岐州刺史坐辭不赴任免官建義初於河隂
遇害時年四十五初贈鎮東將軍尚書右僕射殷州刺
史太昌中重贈散騎常侍驃騎大將軍儀同三司冀州
刺史瑒俶儻有大志好飲酒篤於親知每謂弟郁曰士
大夫學問稽博古今而罷何用專經為老博士也與弟
謐特相友愛謐在鄉物故瑒慟哭絶氣久而方蘇不食
數日暮年之中形骸毁悴人倫哀歎之瑒三子
長子義盛武定中司徒倉曹參軍
瑒弟謐字永和在逸士傳
謐弟郁字永穆好學沉静博通經史自著作佐郎為廣
平王懐友懐深相禮遇時學士徐遵明敎授山東生徒
甚盛懐徴遵明在館令郁問其五經義例十餘條遵明
所答數條而已稍遷國子博士自國學之建諸博士率
不講説朝夕教授惟郁而已謙虛雅寛甚有儒者之風
遷廷尉少卿加冠軍將軍轉通直散騎常侍建義中以
兄瑒卒遂撫育孤姪歸於鄉里永熙初除散騎常侍大
將軍左光禄大夫兼都官尚書尋領給事黄門侍郎三
年春於顯陽殿講禮詔郁執經解説不窮羣難鋒起無
廢談笑出帝及諸王公凡預聽者莫不嗟善尋病卒贈
散騎常侍都督定冀相滄殷五州軍事驃騎大將軍尚
書左僕射儀同三司定州刺史
子士謙儀同開府參軍事
李沖字思順隴西人敦煌公寳少子也少孤為長兄滎
陽太守承所擕訓承常言此兒器量非恒方為門户所
寄沖沉雅有大量隨兄至官是時牧守子弟多侵亂民
庶輕有乞奪沖與承長子韶獨清簡皎然無所求取時
人美焉顯祖末為中書學生沖善交遊不妄戲雜流輩
重之高祖初以例遷祕書中散典禁中文事以修整敏
惠漸見寵待遷内祕書令南部給事中舊無三長惟立
宗主督䕶所以民多隠冒五十三十家方為一户沖以
三正治民所由來逺於是創三長之制而上之文明太
后覽而稱善引見公卿議之中書令鄭羲祕書令高祐
等曰沖求立二長者乃欲混天下一法言似可用事實
難行羲又曰不信臣言但試行之事敗之後當知愚言
之不謬太尉元丕曰臣謂此法若行於公私有益咸稱
方今有事之月校比民户新舊未分民必勞怨請過今
秋至冬閑月徐乃遣使於事為宜沖曰民者㝠也可使
由之不可使知之若不因調時百姓徒知立長校户之
勤未見均徭省賦之益心必生怨宜及課調之月令知
賦税之均既識其事又得其利因民之欲為之易行著
作郎傅思益進曰民俗既異險易不同九品差調為日
已久一旦改法恐成擾亂太后曰立三長則課有常準
賦有恒分苞蔭之戸可出僥倖之人可止何為而不可
羣議雖有乖異然惟以變法為難更無異義遂立三長
公私便之遷中書令加散騎常侍給事中如故尋轉南
部尚書賜爵順陽侯沖為文明太后所幸恩寵日盛賞
賜月至數十萬進爵隴西公密致珍寳御物以充其第
外人莫得而知焉沖家素清貧於是始為富室而謙以
自牧積而能散近自姻族逮于鄉閭莫不分及虚已接
物垂念覉寒衰舊淪屈由之躋叙者亦以多矣時以此
稱之初沖兄佐與河南太守來崇同自涼州入國素有
微嫌佐因縁成崇罪餓死獄中後崇子護又糾佐贓罪
佐及沖等悉坐幽繫㑹赦乃免佐甚銜之至沖寵貴綜
攝内外護為南部郎深慮為沖所陷常求退避而沖每
慰撫之護後坐贓罪懼必不濟沖乃具奏與護本末嫌
隙乞原恕之遂得不坐沖從甥隂始孫孤貧徃來沖家
至如子姪有人求官因其納馬於沖始孫輒受而不為
言後假方便借沖此馬馬主見沖乘馬而不得官後乃
自陳始末沖聞之大驚執始孫以狀款奏始孫坐死其
處要自厲不念愛惡皆此類也是時循舊王公重臣皆
呼其名高祖常謂沖為中書而不名之文明太后崩後
高祖居喪引見待接有加及議禮儀律令潤飾辭㫖刋
定輕重高祖雖自下筆無不訪決焉沖竭忠奉上知無
不盡出入憂勤形於顔色雖舊臣戚輔莫能逮之無不
服其明斷慎密而歸心焉於是天下翕然及殊方聽望
咸宗竒之高祖亦深相仗信親敬彌甚君臣之間情義
莫二及改置百司開建五等以沖參定典式封滎陽郡
開國侯食邑八百户拜廷尉卿尋遷侍中吏部尚書咸
陽王師東宫既建拜太子少傅高祖初依周禮置夫嬪
之列以沖女為夫人詔曰昔軒皇誕御垂棟宇之構爰
歴三代興宫觀之式然茅茨土階昭徳於上代層臺廣
厦崇威於中業良由文質異宜華朴殊禮故也是以周
成繼業營明堂於東都漢祖聿興建未央於咸鎬蓋所
以尊嚴皇威崇重帝徳豈好奢惡儉茍敝民力者哉我
皇運統天協纂乾厯鋭意四方未遑建制宫室之度頗
為未允太祖初基雖粗有經式自兹厥後復多營改至
於三元慶饗萬國充庭觀光之使具瞻有闕朕以寡徳
猥承洪緖運屬休期事鍾昌運宜遵遠度式兹宫宇指
訓規模事昭於平日明堂太廟已成於昔年又因往嵗
之豐資藉民情之安逸將以今春營改正殿違犯時令
行之惕然但朔土多寒事殊南夏自非裁度當春興役
徂暑則廣制崇基莫由克就成功立事非委賢莫可改
制規模非任能莫濟尚書沖器懐淵博經度明遠可領
將作大匠司空長樂公亮可與大匠共監興繕其去故
崇新之宜脩復太極之制朕當别加指授車駕南伐加
沖輔國大將軍統衆翼從自發都至於洛陽霖雨不霽
仍詔六軍發軫高祖戎服執鞭御馬而出羣臣啓顙於
馬首之前高祖曰長驅之謀廟算已定今大將軍進公
等更欲何云沖進曰臣等不能折衝帷幄坐制四海而
令南有竊號之渠實臣等之咎陛下以文軌未一親勞
聖駕臣等誠思亡軀盡命効死戎行然自離都淫雨士
馬困弊前路尚遥水潦方甚且伊洛境内小水猶尚致
難況長江浩汗越在南境若營舟檝必湏停滯師老糧
乏進退為難矜喪反斾於義為允高祖曰一同之意前
已具論卿等正以水雨為難然天時頗亦可知何者夏
既炎旱秋故雨多𤣥冬之初必當開爽比後月十閒若
雨猶不已此乃天也脱於此而晴行則無害古不伐喪
謂諸侯同軌之國非王者統一之文已至於此何容停
駕沖又進曰今者之舉天下所不願惟陛下欲之漢文
言吾獨乘千里馬竟何至也臣有意而無其辭敢以死
請高祖大怒曰方欲經營宇宙一同區域而卿等儒生
屢疑大計斧鉞有常卿勿復言策馬將出於是大司馬
安定王休兼左僕射任城王澄等竝殷勤泣諌高祖乃
諭羣臣曰今者興動不小動而無成何以示後茍欲班
師無以垂之千載朕仰惟遠祖世居幽漠違衆南遷以
享無窮之美豈其無心輕遺陵壤今之君子寜獨有懐
當由天工人代王業湏成故也若不南鑾即當移都於
此光宅土中機亦時矣王公等以為何如議之所決不
得旋踵欲遷者左不欲者右安定王休等相率如右南
安王楨進曰夫愚者闇於成事智者見於未萌行至徳
者不議於俗成大功者不謀於衆非常之人乃能非常
之事廓神都以延王業度土中以制帝京周公啓之於
前陛下行之於後固其宜也且天下至重莫若皇居人
之所貴寜如遺體請上安聖躬下慰民望光宅中原輟
彼南伐此臣等願言蒼生幸甚羣臣咸唱萬嵗高祖初
謀南遷恐衆心戀舊乃示為大舉因以協定羣情外名
南伐其實遷也舊人懐土多所不願内憚南征無敢言
者於是定都洛陽沖言於高祖曰陛下方脩周公之制
定鼎成周然營建六寢不可遊駕待就興築城郛難以
馬上營訖願暫還北都令臣下經造功成事訖然後備
文物之章和玉鑾之響巡時南徙軌儀土中高祖曰朕
將巡省方岳至鄴小停春始便還未宜遂不歸北尋以
沖為鎮南將軍侍中少傅如故委以營構之任改封陽
平郡開國侯邑户如先車駕南伐以沖兼左僕射留守
洛陽車駕渡淮别詔安南大將軍元英平南將軍劉藻
討漢中召雍涇岐二州兵六千人擬戍南鄭剋城則遣
沖表諫曰秦州險阨地接羗夷自西師出後餉援連續
加氐胡叛逆所在奔命運糧擐甲迄今未已今復豫差
戍卒懸擬山外雖加優復恐猶驚駭脱終攻不剋徒動
民情連胡結夷事或難測輒依㫖密下刺史待軍剋鄭
城然後差遣如臣愚見猶謂未足何者西道險阨單徑
千里今欲深戍絶界之外孤據羣賊之口敵攻不可卒
援食盡不可運糧古人有言雖鞭之長不及馬腹南鄭
於國實為馬腹也且昔人攻伐或城降而不取仁君用
師或撫民而遺地且王者之舉情在拯民夷冦所守意
在惜地校之二義徳有淺深惠聲已逺何遽於一城哉
且魏境所掩九州過八民人所臣十分而九所未民者
惟漢北之與江外耳羈之在近豈急急於今日也宜待
大開疆宇廣拔城聚多積資糧食足支敵然後置邦樹
將為吞幷之舉今鍾離壽陽密邇未拔諸城新野跬步
弗降所尅者舎之而不取所降者撫之而旋戮東道既
未可以近力守西蕃寜可以逺兵固若果欲置者臣恐
終以資敵也又今建都土中地接冦壤方湏大收死士
平蕩江㑹輕遣單寡棄令陷沒恐後舉之日衆以留守
致懼求其死効未易可獲推此而論不戍為上高祖從
之車駕還都引見沖等謂之曰本所以多置官者慮有
令僕闇弱百事稽壅若明獨聰專則權勢大倂今朕雖
不得為聰明又不為劣闇卿等不為大賢亦不為大惡
且可一兩年許少置官司高祖自鄴還京汎舟洪池乃
從容謂沖曰朕欲從此通渠於洛南伐之日何容不從
此入洛從洛入河從河入汴從汴入清以至於淮下船
而戰猶開户而鬬此乃軍國之大計今溝渠若湏二萬
人以下六十日有成者宜以漸脩之沖對曰若爾便是
士無遠渉之勞戰有兼人之力遷尚書僕射仍領少傅
改封清淵縣開國侯邑户如前及太子恂廢沖罷少傅
高祖引見公卿於清徽堂高祖曰聖人之大寳惟位與
功是以功成作樂治定制禮今徙極中天創居嵩洛雖
大構未成要自條紀略舉但南有未賔之豎兼兇蠻密
邇朕夙夜悵惋良在於兹取南之計決矣朕行之謀必
矣若依近代也則天子下帷深宫之内準上古也則有
親行祚延七百魏晉不征旋踵而殞祚之脩短在徳不
在征今但以行期未知早晚知幾其神乎朕既非神焉
能知也而頃來隂陽卜術之士咸勸朕今征必剋此既
家國大事宜共君臣各盡所見不得以朕先言便致依
違退有同異沖對曰夫征戰之法先之人事然後卜筮
今卜筮雖吉猶恐人事未備今年秋稔有損常實又京
師始遷衆業未定加之征戰以為未可宜至來秋髙祖
曰僕射之言非為不合朕意之所慮乃有社稷之憂然
咫尺冦戎無宜自安理湏如此僕射言人事未從亦不
必如此朕去十七年擁二十萬衆行不出畿甸此人事
之盛而非天時往年乘機天時乃可而闕人事又致不
㨗若待人事備復非天時若之何如僕射之言便終無
征理朕若秋行無尅㨗三君子並付司宼不可不人盡
其心罷議而出後世宗為太子高祖醼於清徽堂高祖
曰皇儲所以纂厯三才光昭七祖斯乃億兆咸悦天人
同泰故延卿就此一醼以暢忻情高祖又曰天地之道
一盈一虛豈有常泰天道猶爾況人事乎故有升有黜
自古而然悼徃欣今良用深歎沖對曰東暉承儲蒼生
咸幸但臣前忝師傅弗能弼諧仰慙天日慈造寛含得
預此醼慶愧交深高祖曰朕尚不能革其昬師傅何勞
愧謝也後尚書疑元拔穆泰罪事沖奏曰前彭城鎮將
元拔與穆泰同逆養子降壽宜從拔罪而太尉咸陽王
禧等以為律文養子而為罪父及兄弟不知情者不坐
謹審律意以養子於父非天性於兄弟非同氣敦薄既
差故刑典有降是以養子雖為罪而兄弟不預然父兄
為罪養子不知謀易地均情豈獨從戮乎理固不然臣
以為依據律文追戮於所生則從坐於所養明矣又律
惟言父不從子稱子不從父當是優尊厲卑之義臣禧
等以為律雖不正見互文起制於乞也舉父之罪於養
也見子坐是為互起互起兩明無罪必矣若以嫡繼養
與生同則父子宜均祗明不坐且繼養之注云若有别
制不同此律又令文云諸有封爵若無親子及其身卒
雖有養繼國除不襲是為有福不及已有罪便預坐均
事等情律令之意便相矛盾伏度律㫖必不然也臣沖
以為指例條尋罪在無疑準令語情頗亦同式詔曰僕
射之議據律明矣太尉等論於曲矯也飬所以從戮者
縁其已免所生故不得復甄於所飬此獨何福長處吞
舟于國所以不襲者重列爵特立制因天之所絶推而
除之耳豈復報對刑賞于斯則應死可特原之沖機敏
有巧思北京明堂圜丘太廟及洛都初基安處郊兆新
起堂寢皆資於沖勤志彊力孜孜無怠旦理文簿兼營
匠制几案盈積剞劂在手終不勞厭也然顯貴門族務
益六姻兄弟子姪皆有爵官一家歳禄萬匹有餘是其
親者雖復癡聾無不超越官次時論亦以此少之年纔
四十而鬢鬚班白姿貌豐美未有衰狀李彪之入京也
孤微寡援而自立不羣以沖好士傾心宗附沖亦重其
器學禮而納焉每言之於高祖公私共相援益及彪為
中尉兼尚書為高祖知待便謂非復藉沖而更相輕背
惟公坐歛袂而已無復宗敬之意也沖頗銜之後高祖
南征沖與吏部尚書任城王澄並以彪倨傲無禮遂禁
止之奏其罪狀沖手自作家人不知辭甚激切因以自
劾高祖覽其表歎悵者久之既而曰道固可謂溢也僕
射亦為滿矣沖時震恐數數責彪前後愆悖瞋目大呼
投折几案盡收御史皆泥首面縛詈辱肆口沖素性温
柔而一旦暴恚遂發病荒悸言語亂錯猶扼腕呌詈稱
李彪小人醫藥所不能療或謂肝藏傷裂旬有餘日而
卒時年四十九高祖為舉哀於懸瓠發聲悲泣不能自
勝詔曰沖貞和資性徳義樹身訓業自家道素形國太
和之始朕在弱齡早委機密實康時務鴻漸瀍洛朝選
開清升冠端右惟允出納忠肅柔明足敷睿範仁恭信
惠有結民心可謂國之賢也朝之望也方昇寵秩以旌
功舊奄致喪逝悲痛于懐既留勤應陟兼良宿宜襃可
贈司空公給東園祕器朝服一具衣一襲贈錢三十萬
布五百匹蠟三百斤有司奏諡曰文穆葬於覆舟山近
杜預冡高祖之意也後車駕自鄴還洛路經沖墓左右
以聞高祖卧疾望墳掩泣久之詔曰司空文穆公徳為
時宗勲簡朕心不幸徂逝託墳邙嶺旋鑾覆舟躬睇塋
域悲仁惻舊有慟朕衷可遣太牢之祭以申吾懐及與
留京百官相見皆叙沖亡沒之故言及流涕高祖得留
臺啓知沖患狀謂右衛宋弁曰僕射執我樞衡總釐朝
務清儉居躬知寵已乆朕以仁明忠雅委以台司之寄
使我出境無後顧之憂一朝忽有此患朕甚懐愴慨其
相痛惜如此沖兄弟六人四母所出頗相忿䦧及沖之
貴封禄恩賜皆以共之内外輯睦父亡後同居二十餘
年至洛乃别第宅更相友愛久無間然皆沖之徳也始
沖之見私寵也兄子韶恒有憂色慮致傾敗後榮名日
顯稍乃自安而沖明目當官圖為已任自始迄終無所
避屈其體時推運皆此類也
子延實等語在外戚傳
史臣曰燕趙信多竒士李孝伯風範鑒略蓋亦過人逺
甚世祖雄猜嚴斷崔浩已見誅夷而入參心膂出幹政
事獻可替否無際可尋故能從容任遇以功名始卒其
智器固以優乎安世識具通雅時幹之良瑒以豪俊達
郁則儒博顯李沖早延寵眷入幹腹心風流識業固乃
一時之秀終協契聖主佐命太和位當端揆身任梁棟
徳洽家門功著王室蓋有魏之亂臣也
　
　
　
　
　
　
　
　魏書卷五十三
　魏書卷五十三考證
列傳第四十一○高氏小史魏書列傳第四十五高祐
　崔挺李安世三人其傳云李安世趙郡人也宣城公
　孝伯之兄子父詳中書博士今魏書諸本詳及安世
　事皆附此卷孝伯傳後李肇經史釋題楊九齡目録
　第四十五卷高祐崔挺李安世三人宗諫史目殷藏
　用十三代史目惟高祐崔挺而無李安世此卷史臣
　論安世及瑒郁與北史同疑李延壽用魏收舊語或
　後人移安世傳附孝伯因取北史論安世父子事於
　此篇亦不可考證故載諸目録同異以傳疑
　
　
　
　
　
　魏書卷五十三考證
欽定四庫全書
　魏書卷五十四
　　齊　　　　魏　　　　收　　　　　撰
　列傳第四十二
　　游雅　　高閭
游雅字伯度小名黃頭廣平任人也少好學有高才世
祖時與渤海高允等俱知名徵拜中書博士東宫内侍
長遷著作郎使劉義隆授散騎侍郎賜爵廣平子加建
威將軍稍遷太子少傅領禁兵進爵為侯加建義將軍
受詔與中書侍郎胡方回等改定律制出為散騎常侍
平南將軍東雍州刺史假梁郡公在任廉白甚有惠政
徴為祕書監委以國史之任不勤著述竟無所成詔雅
為太華殿賦文多不載雅性剛戇好自矜誕陵獵人物
高允重雅文學而雅輕薄允才允性柔寛不以為恨允
將婚于邢氏雅勸允娶于其族允不從雅曰人貴河間
邢不勝廣平游人自棄伯度我自敬黃頭貴已賤人皆
此類也允著徵士頌殊為重雅事在允傳雅因論議長
短忿儒者陳竒遂陷奇至族議者深責之和平二年卒
贈相州刺史諡曰宣侯
子僧奴襲爵卒
子雙鳳襲
雅弟恒子曇䕶太和中為中散遷典寺令後慰勞仇池
為賊所害贈肆州刺史
高閭字閻士漁陽雍奴人五世祖原晉安北軍司上谷
太守關中侯有碑在薊中祖雅少有令名州别駕父洪
字季願陳留王從事中郎閭貴乃贈寧朔將軍幽州刺
史固安貞子閭早孤少好學博綜經史文才儁偉下筆
成章本名驢司徒崔浩見而竒之乃改為閭而字焉真
君九年徵拜中書博士和平末遷中書侍郎高宗崩乙
渾擅權内外危懼文明太后臨朝誅渾引閭與中書令
高允入於禁内參決大政賜爵安樂子加南中郎將與
鎮南大將軍尉元南赴徐州閭先入彭城收管籥元表
閭以本官領東徐州刺史與張讜對鎮團城後還京城
以功進爵為侯加昭武將軍顯祖傳位徙御崇光宫閭
上表頌曰臣聞刑制改物者應天之聖君齷齪順常者
守文之庸主故五帝異規而化興三王殊禮而致治用
能憲章萬祀垂範百王歴葉所以挹其遺風後君所以
酌其軌度伏惟太上皇帝道光二儀明齊日月至徳潛
通武功四暢霜威南被則淮徐來同齊斧北斷則獫狁
覆斃西摧三危之酋東引肅慎之貢荒遐欵塞九有宅
心於是從容閑覽希心𤣥奥尚鼎湖之竒風崇巢由之
高潔疇咨熙載亮采羣后爰挹大位傳祚聖人開古之
高範爰萃於一朝曠葉之希事載見於今日昔唐堯禪
舜前典大其成功太伯讓季孔子稱其至徳苟位以聖
傳臣子一也謹上至徳頌一篇其詞曰茫茫太極悠悠
遐古三皇刑制五帝垂祜仰察璿璣俯鑒后土雍容端
拱惟徳是與夏殷世傳周漢纂烈道風雖邈仍誕明哲
爰暨三季下凌上替九服三分禮樂四缺上靈降鑒思
皇反正乃眷有魏配天承命功冠前王徳侔往聖移風
革俗天保載定於穆太皇克廣聖度𤣥化外暢惠鑒内
悟遺此崇高挹彼沖素道映當今慶流後祚明明我皇
承乾紹焕比誦熙周方文隆漢重光麗天晨暉疊旦六
府孔修三辰貞觀功均乾造雲覆雨潤養之以仁敦之
以信綏之斯和動之斯震自東徂西無思不順禎候並
應福祿來格嘉穀秀町素文表石𤣥鳥呈皓醴泉流液
黃龍蜿蜿逰鱗弈弈沖訓既布率土咸寧穆穆四門灼
灼典刑勝殘豈逺期月有成翹翹東岳庶見翠旌先民
有言千載一泰昔難其運今易其㑹沐浴淳澤被服冠
帶飲和陶潤載欣載頼文以寫意功由頌宣吉甫作歌
式昭永年唐政緝熙康哉垂篇仰述徽烈被之管絃高
允以閭文章富逸舉以自代遂為顯祖所知數見引接
參論政治命造鹿苑頌北伐碑顯祖善之永明初為中
書令加給事中委以機密文明太后甚重閭詔令書檄
碑銘贊頌皆其文也太和三年出師討淮北閭表曰伏
見廟算有事淮海雖成事不說猶可思量臣以愚劣本
非武用至於軍旅尤所不學直以無諱之朝敢肆狂瞽
區區短見竊有所疑臣聞兵者凶器不得已而用之今
天下開泰四方無虞豈宜盛世干戈妄動疑一也淮北
之城凡有五處難易相兼皆須攻擊然攻守難圖力懸
百倍反覆思量未見其利疑二也縱使如心於國無用
發兵逺入費損轉多若不置城是謂空争疑三也脱不
如意當延日月屯衆聚費于何不有疑四也伏願思此
四疑時速返斾文明太后令曰六軍電發有若摧朽何
慮四難也遷尚書中書監淮南王他奏求依舊斷祿文
明太后令召羣臣議之閭表曰天生烝民樹之以君明
君不能獨理必須臣以作輔君使臣以禮臣事君以忠
故車服有等差爵命有分秩徳高者則位尊任廣者則
祿重下者祿足以代耕上者俸足以行義庶民均其賦
以展奉上之心君王聚其材以供事業之用君班其俸
垂惠則厚臣受其祿感思則深於是貪殘之心止竭効
之誠篤兆庶無侵削之煩百辟備禮容之羙斯則經世
之明典為治之至術自堯舜以來逮于三季雖優劣不
同而斯道弗改自中原崩否天下幅裂海内未一民戸
耗減國用不充俸祿遂廢此則事出臨時之宜良非久
長之道大魏應期紹祚照臨萬方九服既和八表咸謐
二聖欽明文思道冠百代動遵禮式稽考舊章准百王
不易之勝法述前聖利世之高軌置立鄰黨班宣俸祿
事設令行於今已久苛慝不生上下無怨姦巧革慮闚
覦絶心利潤之厚同於天地以斯觀之如何可改又洪
波奔激則隄防宜厚姦悖充斥則禁網須嚴且飢寒切
身慈母不保其子家給人足禮讓可得而生但亷清之
人不必皆富豐財之士未必悉賢今給其俸則清者足
以息其濫竊貪者足以感而勸善若不班祿則貪者肆
其姦情清者不能自保難易之驗灼然可知如何一朝
便欲去俸淮南之議不亦謬乎詔從閭議高祖又引見
王公已下於皇信堂高祖曰政雖多途治歸一體朕每
蒙慈訓猶自昧然誠知忠佞有損益而未識其異同恒
懼忠貞見毁佞人便進寤寐思此如有隐憂國彦朝賢
休戚所共宜辨斯真偽以釋朕懐尚書游明根對曰忠
佞之士實亦難知依古爵人先試之以官官定然後祿
之三載考績然後忠佞可明閭曰竊謂袁盎徹慎夫人
席是其忠譖殺晁錯是其佞若以異人言之望之為忠
石顯是佞高祖曰自非聖人忠佞之行時或互有但忠
功顯即謂之忠佞迹成斯謂之佞史官據成事而書於
今觀之有别明矣朕所問者未然之前卿之所對已然
之後閭曰佞者飾智以行事忠者發心以附道譬如玉
石皦然可知高祖曰玉石同體而異名忠佞異名而同
理求之於同則得其所以異尋之於異則失其所以同
出處同異之間交換忠佞之境豈是皦然易明哉或有
託佞以成忠或有假忠以飾佞如楚子綦後事顯忠初
非佞也閭曰子綦諌楚初雖隨述終致忠言此適欲㡬
諌非為佞也子綦若不設初權後忠無由得顯高祖善
閭對閭後上表曰臣聞為國之道其要有五一曰文徳
二曰武功三曰法度四曰防固五曰刑賞故逺人不服
則修文徳以來之荒狡放命則播武功以威之民未知
戰則制法度以齊之暴敵輕侵則設防固以禦之臨事
制勝則明刑賞以勸之用能闢國寜方征伐四剋北狄
悍愚同於禽獸所長者野戰所短者攻城若以狄之所
短奪其所長則雖衆不能成患雖來不能内逼又狄散
居野澤隨逐水草戰則與家産並至奔則與畜牧俱逃
不齎資糧而飲食足是以古人伐北方攘其侵掠而已
歴代為邊患者良以倐忽無常故也六鎮勢分倍衆不
鬬互相圍逼難以制之昔周命南仲城彼朔方趙靈秦
始長城是築漢之孝武踵其前事此四代之君皆帝王
之雄傑所以同此役者非智術之不長兵衆之不足乃
防狄之要事其理宜然故也易稱天險不可升地險山
川丘陵王公設險以守其國長城之謂歟今宜依故於
六鎮之北築長城以禦北虜雖有暫勞之勤乃有永逸
之益如其一成惠及百世即於要害往往開門造小城
於其側因地却敵多置弓弩狄來有城可守有兵可捍
既不攻城野掠無獲草盡則走終必懲艾宜發近州武
勇四萬人及京師二萬人合六萬人為武士於苑内立
征北大將軍府選忠勇有志幹者以充其選下置官屬
分為三軍二萬人專習弓射二萬人專習戈楯二萬人
專習騎矟修立戰塲十日一習採諸葛亮八陣之法為
平地禦宼之方使其解兵革之宜識旌旗之節器械精
堅必堪禦宼使將有定兵兵有常主上下相信晝夜如
一七月發六部兵六萬人各備戎作之具敕臺北諸屯
倉庫隨近作米俱送北鎮至八月征北部率所領與六
鎮之兵直至磧南揚威漠北狄若來拒與之決戰若其
不來然後散分其地以築長城計六鎮東西不過千里
若一夫一月之功當三歩之地三百人三里三千人三
十里三萬人三百里則千里之地强弱相兼計十萬人
一月必就運糧一月不足為多人懐永逸勞而無怨計
築長城其利有五罷逰防之苦其利一也北部放牧無
抄掠之患其利二也登城觀敵以逸待勞其利三也省
境防之虞息無時之備其利四也歲常逰運永得不匱
其利五也又任將之道特須委信遣之以禮恕之以情
閫外之事有利輙決赦其小過要其大功足以兵力資
其給用君臣相體若身之使臂然後忠勇可立則勝可
果是以忠臣盡其心征將竭其力雖三敗而踰榮雖三
背而彌寵詔曰覧表具卿安邊之策比當與卿面論一
二髙祖又引見羣臣議伐蠕蠕帝曰蠕蠕前後再擾朔
邊近有投化人云敕勒渠帥興兵叛之蠕蠕王身率徒
衆追至西漠今為應乗弊致討為應休兵息民左僕射
穆亮對曰自古以來有國有家莫不以戎為首蠕蠕子
孫襲其凶業頻為宼擾為惡不悛自相違叛如臣愚見
宜興軍討之雖不頓除巢穴且以挫其醜勢閭曰昔漢
時天下一統故得窮追北狄今南有胡宼不宜懸軍深
入高祖曰先朝屢興征伐者以有未賔之虜朕承太平
之基何為摇動兵革夫兵者凶器聖王不得已而用之
便可停也高祖又曰今欲遣蠕蠕使還應有書問以不
羣臣以為宜有乃詔閭為書於時蠕蠕國有喪而書不
敘凶事髙祖曰卿為中書監職典文詞所造㫖書不論
彼之凶事若知而不作罪在灼然若情思不至應謝所
任閭對曰昔蠕蠕主敦崇和親其子不遵父志屢犯邊
境如臣愚見謂不宜弔髙祖曰敬其父則子悅敬其君
則臣悅卿云不合弔慰是何言歟閭遂引愆免冠謝罪
高祖謂閭曰蠕蠕使牟提小心恭慎甚有使人之禮同
行疾其敦厚每至陵辱恐其還北必被謗誣昔劉準使
殷靈誕每禁下人不為非禮之事及其還國果被譖愬
以致極刑今為㫖書可明牟提忠於其國使蠕蠕主知
之是年冬至高祖文明太后大饗羣官高祖親舞於太
后前羣臣皆舞高祖乃歌仍率羣臣再拜上夀閭進曰
臣聞大夫行孝行合一家諸侯行孝聲著一國天子行
孝徳被四海今陛下聖性自天敦行孝道稱觴上夀靈
應無差臣等不勝慶踊謹上千萬歲夀高祖大悅賜羣
臣帛人三十匹又議政於皇信堂高祖曰百揆多途萬
幾事猥未周之闕卿等宜有所陳閭對曰臣伏思太皇
太后十八條之令及仰尋聖朝所行事周於百揆理兼
於庶務孔子至聖三年有成子産治鄭歴載乃就今聖
化方宣風政驟改行之積久自然致治理之必明不患
事闕又為政之道終始若一民可使由之不可使知之
政令既宣若有不合於民者因民之心而改之願終成
其事使至教必行臣反覆三思理畢於此不知其他但
使今之法度必理必明必行必久勝殘去殺可不逺而
致高祖曰刑法者王道之所用何者為法何者為刑施
行之日何先何後閭對曰臣聞刑制立會軌物齊衆謂
之法犯違制約致之於憲謂之刑然則法必先施刑必
後著自鞭杖己上至於死罪皆謂之刑刑者成也成而
不可改髙祖曰論語稱冉子退朝孔子問曰何晏也對
曰有政子曰其事也如有政雖不吾以吾其與聞之何
者是政何者為事閭對曰臣聞政者君上之所施行合
於法度經國治民之屬皆謂之政臣下奉教承㫖作而
行之謂之事然則天下大同風軌齊一則政出於天子
王道衰則政出於諸侯君道缺則政出於大夫故詩敘
曰王道衰政教失則國異政家殊俗政者上之所行事
者下之所奉高祖曰若君命為政子夏為莒父宰問政
此應奉命而已何得稱政尚書游明根曰子夏宰民故
得稱政帝善之十四年秋閭上表曰奉癸未詔書以春
夏少雨憂饑饉之方臻愍黎元之傷瘁同禹湯罪已之
誠齊堯舜引咎之徳虞災致懼詢及卿士令各上書極
陳損益深恩被於蒼生厚惠流于后土伏惟陛下天啟
聖姿利見纂極欽若昊天光格宇宙太皇太后以叡哲
賛世稽合三才高明柔克道被無外七政昭宣於上九
功咸序於下君人之量逾高謙光之㫖彌篤修復祭儀
宗廟所以致敬飾正器服禮樂所以宣和増儒官以重
文徳簡勇士以昭武功慮獄訟之未息定刑書以理之
懼蒸民之姦宄置鄰黨以穆之究庶官之勤劇班俸祿
以優之知勞逸之難均分民土以齊之甄忠明孝矜貧
恤獨開納讜言抑絶讒佞明訓以體率土移風雖未勝
殘去殺成無為之化足以仰答三靈者矣臣聞皇天無
私降鑒在下休咎之徴咸由人召故帝道昌則九疇敘
君徳衰而彜倫斁休瑞並應享以五福則康于其邦咎
徴屢臻罰以六極則害于其國斯乃洪範之實徴神祇
之明驗及其厄運所纒世鍾陽九數乖於天理事違於
人謀時則有之矣故堯湯逢歴年之災周漢遭水旱之
患然立功修行終能弭息今考治則有如此之風計運
未有如彼之害而陛下殷勤引過事邁前王從星澍雨
之徴指辰可必消災滅禍之符灼然自見雖王畿之内
頗為少雨關外諸方禾稼仍茂茍勤之以禮綏之以和
一歲不收未為大損但豫備不虞古之善政安不忘危
有國常典竊以北鎮新徙家業未就思親戀本人有愁
心一朝有事難以禦敵可寛其往來頗使欣慰開雲中
馬城之食以賑恤之足以感徳致力邊境矣明察畿甸
之民飢甚者出靈邱下館之粟以救其乏可以安慰孤
貧樂業保土使幽定安并四州之租隨運以溢其處開
關㢮禁薄賦賤糴以消其費清道路恣其東西隨豐逐
食貧富相贍可以免度凶年不為患苦又聞常士困則
濫竊生匹婦餒則慈心薄凶儉之年民輕違犯可緩其
使役急其禁令宜於未然之前申敕外牧又一夫幽枉
王道為虧京師之獄或恐未盡可集見囚於都曹使明
折庶獄者重加究察輕者即可決遣重者定状以聞罷
非急之作放無用之獸此乃救凶之常法且以見憂於
百姓論語曰不患貧而患不安茍安而樂生雖遭凶年
何傷於民庶也愚臣所見如此而已詔曰省表聞之當
敕有司依此施行後詔聞與太常採雅樂以營金石又
領廣陵王師出除鎮南將軍相州刺史以參定律令之
勤賜布帛千匹粟一千斛牛馬各三閭上疏陳伐吴之
策高祖納之遷都洛陽閭表諌言遷有十損必不獲已
請遷於鄴高祖頗嫌之蕭鸞雍州刺史曹虎據襄陽請
降詔劉昶薛真度等四道南伐車駕親幸懸瓠閭表諫
曰洛陽草創虎既不遣質任必非誠心無宜輕舉高祖
不納虎果虗詐諸將皆無功而還高祖攻鍾離未剋將
於淮南修故城而置鎮戍以撫新附之民賜閭璽書具
論其状閭表曰南土亂亡僣主屢易陛下命將親征威
陵江左望風慕化剋拔數城施恩布徳携民襁負可謂
澤流邊方威惠普著矣然元非大舉軍興後時本為迎
降戎卒實少兵法十則圍之倍則攻之所率既寡東西
懸濶難以並稱伏承欲留戍淮南招撫新附昔世祖以
回山倒海之威歩騎數十萬南臨𤓰歩諸郡盡降而盱
眙小城攻而弗剋班師之日兵不戍一郡土不闢一廛
夫豈無人以大鎮未平不可守小故也堰水先塞其源
伐木必拔其本源不塞本不拔雖翦枝竭流終不可絶
矣夀陽盱眙淮隂淮南之源本也三鎮不剋其一而留
兵守郡不可自全明矣既逼敵之大鎮隔深淮之險少
置兵不足以自固多留衆糧運難可充又欲附渠通漕
路必由于泗口泝淮而上須經角城淮隂大鎮舟船素
畜敵因先積之資以拒始行之路若元戎旋斾兵士挫
怯夏雨水長救援實難忠勇雖奮事不可濟淮隂東接
山陽南通江表兼近江都海西之資西有盱眙夀陽之
鎮且安土樂本人之常情若必留戍軍還之後恐為敵
擒何者鎮戍新立懸在異境以勞禦逸以新擊舊而能
自固者未之有也昔彭城之役既剋其城戍鎮已定而
思叛外向者猶過數方角城蕞爾處在淮北去淮陽十
八里五固之役攻圍歴時卒不能剋以今比昔事兼數
倍今以向熱水雨方降兵刄既交難以恩恤降附之民
及諸守令亦可徙置淮北如其不然進兵臨淮速度士
卒班師還京踵太武之成規營皇居於伊洛畜力以待
敵釁布徳以懐逺人使中國清穆化被遐裔淮南之鎮
自効可期天安之捷指辰不逺車駕還幸石濟閭朝於
行宫高祖謂閭曰朕往年之意不欲決征但兵士已集
恐為幽王之失不容中止發洛之日正欲至於懸瓠以
觀形勢然機不可失遂至淮南而彼諸將並列州鎮至
無所獲定由晚一月日故也閭對曰人皆是其所事而
非其所不事猶犬之吠非其主且古者攻戰之法倍則
攻之十則圍之聖駕親戎誠應大㨗所以無大獲者良
由兵少故也且徙都者天下之大事今京邑甫爾庶事
草創臣聞詩云惠此中國以綏四方臣願陛下從容伊
瀍優逰京洛使徳被四海中國緝寧然後向化之徒自
然樂附高祖曰願從容伊瀍實亦不少但未獲耳閭曰
司馬相如臨終恨不見封禪今雖江介不賔小賊未殄
然中州之地略亦盡平豈可於聖明之辰而闕盛禮齊
桓公霸諸侯猶欲封禪而況萬乗高祖曰由此桓公屈
於管仲荆揚未一豈得如卿言也閭曰漢之名臣皆不
以江南為中國且三代之境亦不能逺高祖曰淮海惟
揚州荆及衡陽惟荆州此非近中國乎及車駕至鄴高
祖頻幸其州館詔曰閭昔在中禁有定禮正樂之勲作
藩於州有亷清公幹之羙自大軍停軫庶事咸豐可謂
國之老成善始令終者也每惟厥徳朕甚嘉焉可賜帛
五百匹粟一千斛馬一匹衣一襲以褒厥勤閭每請本
州以自効詔曰閭以懸車之年方求衣錦知進忘退有
塵謙徳可降號平北將軍朝之老成宜遂情願徙授幽
州刺史令存勸兩修恩法並舉閭以諸州罷從事依府
置參軍於治體不便表宜復舊高祖不悅歲餘表求致
仕優答不許徵為太常卿頻表陳遜不聼又車駕南討
漢陽閭上表諌求回師高祖不納漢陽平賜閭璽書閭
上表陳謝世宗踐祚閭累表遜位詔曰閭貞幹早聞儒
雅素著出内清華朝之㑺老以年及致仕固求辭任宜
聼解宗伯遂安車之禮特加優授崇老成之秩可光祿
大夫金印紫綬使散騎常侍兼吏部尚書邢巒就家拜
授及辭引見於東堂賜以餚羞訪之大政以其先朝儒
舊告老永歸世宗為之流涕詔曰閭歴官六朝著勲五
紀年禮致辭義光進退歸軒首路感悵兼懐安駟籝金
漢世榮貺可賜安車几杖輿馬繒綵衣服布帛事從豐
厚百寮餞之猶昔羣公之祖二疏也閭進陟北邙上望
闕表以示戀慕之誠景明三年十月卒于家世宗遣使
弔慰賵帛四百匹四年三月贈鎮北將軍幽州刺史諡
曰文侯閭好為文章軍國書檄詔令碑頌銘贊百有餘
篇集為三十卷其文亦高允之流後稱二髙為當時所
服閭彊果敢直諌其在私室言裁聞耳及於朝廷廣衆
之中則談論鋒起人莫能敵高祖以其文雅之羙每優
禮之然貪褊矜慢初在中書好詈辱諸博士博士學生
百有餘人有所干求者無不受其財貨及老為二州乃
更亷儉自謹有良牧之譽有三子
長子元昌襲爵位至遼西博陵二郡太守
子欽字希叔頗有文學莫折念生之反也欽隨元志西
討志敗為賊所擒念生以為黃門郎死於秦州
子穆宗襲祖爵興和中定州開府祭酒
欽弟石頭小石皆早卒
元昌弟定殷中壘將軍漁陽太守卒贈征虜將軍安州
刺史
子洪景少有名譽早卒
次子宣景武定中開府司馬
定殷弟幼成員外郎頗有文才性清狂為奴所害
閭弟悅篤志好學有羙於閭早卒
史臣曰游雅才業亦高允之亞歟至於陷族陳竒斯所
以絶世而莫祀也高閭發言有章句下筆富文彩亦一
代之偉人故能受逮累朝見重高祖挂冠謝事禮備懸
輿美矣
　
　
　
　
　
　魏書卷五十四
　魏書卷五十四考證
游雅傳趙靈秦始長城是築○史記匈奴傳趙武靈王
　北破林胡樓煩築長城自代並隂山下至高闕為塞
　而置雲中鴈門代郡此所稱趙靈之築長城也又秦
　滅六國而始皇帝使蒙恬將十萬之衆北擊胡悉收
　河南地因河為塞築四十四縣城臨河徙適戍充之
　而通直道自九原至雲陽因邉山險壍谿谷可繕者
　治之起臨洮至遼東萬餘里又度河據陽山北假中
　此所稱秦始之築長城也
　
　
　
　
　
　
　魏書卷五十四考證
欽定四庫全書
　魏書卷五十五
　　齊　　　　魏　　　　收　　　　　撰
　列傳第四十三
　　㳺明根　劉芳
㳺明根字志遠廣平任人也祖鱓慕容熙樂浪太守父
幼馮䟦假廣平太守和龍平明根乃得歸鄉里游雅稱
薦之世祖擢為中書學生性貞慎寡欲綜習經典及恭
宗監國與公孫叡俱為主書高祖踐祚遷都曹主書賜
爵安樂男寧逺將軍高祖以其小心敬慎每嗟美之假
員外散騎常侍冠軍將軍安樂侯使於劉駿直使明僧
暠相對前後三返駿稱其長者迎送之禮有加常使顯
祖初以本將軍出為東青州刺史加員外常侍遷散騎
常侍平東將軍都督兗州諸軍事瑕丘鎮將尋就拜東
兗州刺史改爵新泰侯為政清平新民樂附高祖初入
為給事中遷儀曹長加散騎常侍清約恭謹號為稱職
後王師南討詔假安南將軍儀曹尚書廣平公與梁郡
王嘉參謀軍計後兗州民叛詔明根慰喻敕南征沔西
仇城連口三道諸軍禀明根節度還都正尚書仍加散
騎常侍詔以與蕭賾絶使多年今宜通否羣臣㑹議尚
書陸叡曰先以三吴不靖荆梁有難故權停之將觀釁
而動今彼方既靖宜還通使明根曰中絶行人是朝廷
之事深築醴陽侵彼境土二三之理直在蕭賾我今遣
使於理為長高祖從之文明太后崩羣臣固請公除高
祖與明根徃復事在禮志遷大鴻臚卿河南王幹師尚
書如故隨例降侯為伯又參定律令屢進讜言明根以
年踰七十表求致仕詔不許頻表固請乃詔曰明根風
度清幹志尚貞敏温恭静密乞言是寄故抑其高蹈之
操至于再三表請殷勤不容違奪便已許其告辨可出
前後表付外依禮施行引明根入見高祖曰卿年耆徳
茂服勤累朝歴職内外並著顯績逮于耆年履道不渝
是以釐革之始委以禮任遲能迂徳匡贊於朕然高尚
悠邈便爾言歸君臣之禮於斯而畢眷徳思仁情何可
已夫七十致仕典禮所稱位隆固辭賢者達節但季俗
陵遲斯道弗繼卿獨秉冲操居今行古有魏以來首振
頽俗進可以光我朝化退可以榮慰私門明根對曰臣
桑榆之年鍾鳴漏盡蒙陛下之澤首領獲全待盡私庭
下奉先帝陛下大恩臣之願也但犬馬之戀不勝悲塞
因泣不自勝高祖命之令進言别殷勤仍為流涕賜青
紗單衣委貎冠被褥錦袍等物其年以司徒尉元為三
老明根為五更行禮辟雍語在元傳賜步挽一乘給上
卿之祿供食之味太官就第月送之以定律令之勤賜
布帛一千匹穀一千斛後明根歸廣平賜絹五百匹安
車一乘馬二匹幄帳被褥車駕幸鄴明根朝于行宫詔
曰游五更光素蓬簷歸終衡里可謂朝之舊徳國之老
成可賜帛五百匹穀五百斛敕太官備送珍羞後車駕
幸鄴又朝行宫賜榖帛如前為造甲第國有大事恒璽
書訪之舊疹發動手詔問疾太醫送藥太和二十三年
卒於家年八十一世宗遣使弔祭賻錢一十萬絹三百
匹布二百匹贈光祿大夫加金章紫綬諡靖侯明根歴
官内外五十餘年處身以仁和接物以禮讓時論貴之
高祖初明根與高閭以儒老學業特被禮遇公私出入
每相追隨而閭以才筆時侮明根世號高游焉子肇襲
爵
肇字伯始高祖賜名焉幼為中書學生博通經史及蒼
雅林說高祖初為内祕書侍御中散司州初建為都官
從事轉通直郎祕閣令遷散騎侍郎典命中大夫車駕
南伐肇上表諫止高祖不納尋遷太子中庶子肇謙素
敦重文雅見任以父老求解官扶侍高祖欲令遂祿養
乃出為本州南安王禎鎮北府長史帶魏郡太守王薨
復為高陽王雍鎮北府長史太守如故為政清簡加以
匡贊歴佐二王甚有聲迹數年以父憂解任景明末徴
為廷尉少卿固辭乃授黄門侍郎遷散騎常侍黄門如
故兼侍中為畿内大使黜陟善惡賞罰分明轉太府卿
徙廷尉卿兼御史中尉黃門如故肇儒者動存名敎直
繩所舉莫非傷風敗俗持法仁平斷獄務於矜恕尚書
令高肇世宗之舅為百竂懾憚以肇名與已同欲令改
易肇以高祖所賜秉志不許高肇甚䘖之世宗嘉其剛
梗盧昶之在朐山也肇諌曰朐山蕞爾僻在海濱山湖
下墊民無居者於我非急於賊為利為利故必致死而
争之非急故不得已而戰以不得已之衆擊必死之師
恐稽延歲月所費遂甚假令必得朐山徒致交争終難
全守所謂無益之田也知賊將屢以宿豫求易朐山臣
愚謂此言可許朐山久捍危敝宜速審之若必如此宿
豫不征而自伏持此無用之地復彼舊有之疆兵役時
解其利為大世宗將從之尋而昶敗遷侍中蕭衍軍主
徐元明斬其青冀二州刺史張稷首以郁洲内附朝議
遣兵赴援肇表曰元明之欵雖奔救是當然事有損益
或憚舉而功多或因小而生患不可必也今六里朐山
地實接海陂湖下濕人不可居郁洲又在海中所謂雖
獲石田終無所用若不待連兵六里雖剋尚不可守況
方事連兵而争非要也且六里於賊逾要去此閑逺若
以閑逺之兵攻逼近之衆其勢既殊不可敵也災儉之
年百姓飢敝餓死者亦復不少何以得宜静之辰興干
戈之役軍糧資運取濟無所唯見其損未覩其益且新
附之民服化猶近特須安帖不宜勞之勞則怨生怨生
則思叛思叛則不自安不安則擾動脫爾則連兵難解
事不可輕宜損兹小利不使大損世宗並不納大將軍
高肇伐蜀肇諫曰臣聞逺人不服則修文徳以來之兵
者凶器不得已而後用當今治雖太平論征未可何者
山東關右殘傷未復頻年水旱百姓空虚宜在安静不
宜勞役然往昔開拓皆因城主歸欵故有征無戰今之
據者雖假官號真偽難分或有怨於彼不可全信且蜀
地險隘稱之自古鎮戍晏然更無異趣豈得虚承浮說
而動大軍舉不慎始悔將何及討蜀之略願俟後圖世
宗又不納肅宗即位遷中書令光祿大夫加金章紫綬
相州大中正出為使持節加散騎常侍鎮東將軍相州
刺史有惠政徴為太常卿遷尚書右僕射固辭詔不許
肇於吏事斷決不速主者諮呈反覆論叙有時不曉至
於再三必窮其理然後下筆雖寵勢干請終無回撓方
正之操時人服之及領軍元义之廢靈太后將害太傅
清河王懌乃集公卿會議其事於時羣官莫不失色順
㫖肇獨抗言以為不可終不下署正光元年八月卒年
六十九詔給東園祕器朝服一襲賜帛七百匹肅宗舉
哀於朝堂贈使持節散騎常侍驃騎大將軍儀同三司
冀州刺史諡文貞公肇外寛柔内剛直躭好經傳手不
釋書治周易毛詩尤精三禮為易集解撰冠婚儀白珪
論詩賦表啟凡七十五篇皆傳於世謙亷不競曾撰儒
碁以表其志焉清貧寡欲資仰俸祿而已肇之為廷尉
也世宗甞私敕肇有所降恕肇執而不從曰陛下自能
恕之豈足令臣曲筆也其執意如此及肅宗初近侍羣
官豫在奉迎者自侍中崔光已下並加封邑時封肇文
安縣開國侯邑八百户肇獨曰子襲父位今古之常因
此獲封何以自處固辭不應論者高之
子祥字宗良頗有學歴祕書郎襲爵新泰伯遷通直郎
國子博士領尚書郎中肅宗以肇昔辭文安之封復欲
封祥祥守其父意卒亦不受又追論肇前議清河守正
不屈乃封祥高邑縣開國侯邑七百户孝昌元年卒年
三十六贈征虜將軍給事黃門侍郎幽州刺史諡曰文
子皓字賔多襲侍御史早卒
皓弟安居襲爵新泰伯武定中司空墨曹參軍齊受禪
爵例降
明根叔父矯中書博士濮陽鉅鹿二郡太守卒贈冠軍
將軍相洲刺史
矯孫馥國子博士
馥弟思進尚書郎中
劉芳字伯文彭城人也漢楚元王之後也六世祖訥晉
司𨽻校尉祖該劉義隆征虜將軍青徐二州刺史父邕
劉駿兗州長史芳出後伯父遜之遜之劉駿東平太守
也邕同劉義宣之事身死彭城芳隨伯母房逃竄青州
㑹赦免舅元慶為劉子業青州刺史沈文秀建威府司
馬為文秀所殺芳母子入梁鄒城慕容白曜南討青齊
梁鄒降芳北徙為平齊民時年十六南部尚書李敷妻
司徒崔浩之弟女芳祖母浩之姑也芳至京師詣敷門
崔恥芳流播拒不見之芳雖處窮窘之中而業尚貞固
聰敏過人篤志墳典晝則傭書以自資給夜則讀誦終
夕不寢至有易衣併日之敝而澹然自守不汲汲於榮
利不慼慼於賤貧乃著窮通論以自慰焉芳常為諸僧
傭寫經論筆迹稱善卷直以一縑歲中能入百餘匹如
此數十年頼以頗振由是與徳學大僧多有還往時有
南方沙門恵度以事被責未㡬暴亡芳因緣聞知文明
太后召入禁中鞭之一百時中官李豐主其始末知芳
篤學有志行言之於太后太后微愧於心㑹蕭賾使劉
纘至芳之族兄也擢芳兼主客郎與纘相接尋拜中書
博士後與崔光宋弁邢産等俱為中書侍郎俄而詔芳
與産入授皇太子經遷太子庶子兼員外散騎常侍從
駕洛陽自在路及旋京師恒侍坐講讀芳才思深敏特
精經義博聞强記兼覽蒼雅尤長音訓辨析無疑於是
禮遇日隆賞賚豐渥正除員外散騎常侍俄兼通直常
侍從駕南廵撰述行事尋而除正王肅之來奔也高祖
雅相器重朝野屬目芳未及相見高祖宴羣臣於華林
肅語次云古者唯婦人有笄男子則無芳曰推經禮正
文古者男子婦人俱有笄肅曰喪服稱男子免而婦人
髽男子冠而婦人笄如此則男子不應有笄芳曰此專
謂凶事也禮初遭䘮男子免時則婦人髽男子冠時則
婦人笄言俱時變而男子婦人免髽冠笄之不同也又
冠尊故奪其笄稱且互言也非謂男子無笄又禮内則
稱子事父母雞初鳴櫛纚笄總以兹而言男子有笄明
矣高祖稱善者久之肅亦以芳言為然曰此非劉石經
邪昔漢世造三字石經於太學學者文字不正多往質
焉芳音義明辨疑者皆往詢訪故時人號為劉石經酒
闌芳與肅俱出肅執芳手曰吾少來留意三禮在南諸
儒亟共討論皆謂此義如吾向言今聞往釋頓祛平生
之惑芳理義精通類皆如是高祖遷洛路由朝歌見殷
比干墓愴然悼懐為文以弔之芳為注解表上之詔曰
覧卿注殊為富博但文非屈宋理慙張賈既有雅致便
可付之集書詔以芳經學精洽超遷國子祭酒以母憂
去官高祖南征宛鄧起為輔國將軍太尉長史從太尉
咸陽王禧攻南陽蕭鸞將裴叔業入冦徐州疆場之民
頗懐去就高祖憂之以芳為散騎常侍國子祭酒徐州
大中正行徐州事後兼侍中從征馬圈高祖崩於行宫
及世宗即位芳手加衮冕高祖自襲歛暨于啟祖山陵
練除始末喪事皆芳撰定咸陽王禧等奉申遺㫖令芳
入授世宗經及南徐州刺史沈陵外叛徐州大水遣芳
撫慰賑恤之尋正侍中祭酒中正並如故芳表曰夫為
國家者罔不崇儒尊道學斆為先誠復政有質文兹範
不易諒由萬端資始衆務禀法故也唐虞已往典籍無
據隆周以降任居虎門周禮大司樂云師氏掌以媺詔
王居虎門之左司王朝掌國中之事以教國子弟蔡氏
勸學篇云周之師氏居虎門左敷陳六藝以教國子今
之祭酒即周師氏洛陽記國子學宫與天子宫對太學
在開陽門外案學記云古之王者建國親民教學為先
鄭氏注云内則設師保以教使國子學焉外則有太學
庠序之官由斯而言國學在内太學在外明矣案如洛
陽記猶有仿像臣愚謂今既徙縣崧瀍皇居伊洛宫闕
府寺僉復故趾至於國學豈可舛替校量舊事應在宫
門之左至如太學基所炳在仍舊營構又云太和二十
年發敕立四門博士於四門置學臣案自周已上學惟
以二或尚西或尚東或貴在國或貴在郊爰暨周室學
蓋有六師氏居内太學在國四小在郊禮記云周人養
庶老於虞庠虞庠在國之西郊禮又云天子設四學當
入學而太子齒注云四學周四郊之虞庠也案大戴保
傅篇云帝入東學尚親而貴仁帝入南學尚齒而貴信
帝入西學尚賢而貴徳帝入北學尚貴而尊爵帝入太
學承師而問道周之五學於此彌彰案鄭注學記周則
六學所以然者注云内則設師保以教使國子學焉外
則有太學庠序之官此其證也漢魏已降無復四郊謹
尋先㫖宜在四門案王肅注云天子四郊有學去王都
五十里考之鄭氏不云逺近今太學故坊基趾寛曠四
郊别置相去遼濶檢督難周計太學坊并作四門猶為
太廣以臣愚量同處無嫌且今時制置多循中代未審
四學應從古不求集名儒禮官議其定所從之遷中書
令祭酒如故出除安東將軍青州刺史為政儒緩不能
禁止姦盜廉清寡欲無犯公私還朝議定律令芳斟酌
古今為大議之主其中損益多芳意也世宗以朝儀多
闕其一切諸議悉委芳修正於是朝廷吉凶大事皆就
諮訪焉轉太常卿芳以所置五郊及日月之位去城里
數於禮有違又靈星周公之祀不應𨽻太常乃上疏曰
臣聞國之大事莫先郊祀郊祀之本寔在審位是以列
聖格言彪炳綿籍先儒正論昭著經史臣學謝全經業
乖通古豈可輕薦瞽言妄陳管說竊見所置壇祠逺近
之宜考之典制或未允𠂻既曰職司請陳膚淺孟春令
云其數八又云迎春於東郊盧植云東郊八里之郊也
賈逵云東郊木帝太昊八里許慎云東郊八里郊也鄭
元孟春令注云王居明堂禮曰王出十五里迎歲蓋殷
禮也周禮近郊五十里鄭元别注云東郊去都城八里
高誘云迎春氣於東方八里郊也王肅云東郊八里因
木數也此皆同謂春郊八里之明據也孟夏令云其數
七又云迎夏於南郊盧植云南郊七里郊也賈逵云南
郊火帝炎帝七里許慎云南郊七里郊也鄭元云南郊
去都城七里高誘云南郊七里之郊也王肅云南郊七
里因火數也此又南郊七里之審據也中央令云其數
五盧植云中郊五里之郊也賈逵云中央黃帝之位并
南郊之季故云兆五帝於四郊也鄭元云中郊西南未
地去都城五里此又中郊五里之審據也孟秋令云其
數九又曰迎秋於西郊盧植云西郊九里郊賈逵云西
郊金帝少皥九里許慎云西郊九里郊也鄭元云西郊
去都城九里高誘云西郊九里之郊也王肅云西郊九
里因金數也此又西郊九里之審據也孟冬令云其數
六又云迎冬於北郊盧植云北郊六里郊也賈逵云北
郊水帝顓頊六里許慎云北郊六里郊也鄭𤣥云北郊
去都城六里高誘云北郊六里之郊也王肅云北郊六
里因水數也此又北郊六里之審據也宋氏含文嘉注
云周禮王畿千里二十分其一以為近郊近郊五十里
倍之為逺郊迎王氣蓋於近郊漢不設王畿則以其方
數為郊處故東郊八里南郊七里西郊九里北郊六里
中郊在西南未地五里祭祀志云建武二年正月初制
郊兆於雒陽城南七里依採元始中故事北郊在雒陽
城北四里此又漢世南北郊之明據也今地祇準此至
如三十里之郊進乖鄭元所引殷周二代之據退違漢
魏所行故事凡邑外曰郊今計四郊各以郭門為限里
數依上禮朝拜日月皆於東西門外今日月之位去城
東西路各三十竊又未審禮又云祭日於壇祭月於坎
今計造如上禮儀志云立高禖祠于城南不云里數故
今仍舊靈星本非禮事兆自漢初專為祈田恒隷郡縣
郊祀志云高祖五年制詔御史其令天下立靈星祠牲
用太牢縣邑令長得祠晉祠令云郡縣國祠稷社先農
縣又祠靈星此靈星在天下諸縣之明據也周公廟所
以别在洛陽者蓋姬旦創成洛邑故傳世洛陽崇祠不
絶以彰厥庸夷齊廟者亦世為洛陽界内神祠今並移
太常恐乖其本天下此類甚衆皆當部郡縣修理公私
施之禱請竊惟太常所司郊廟神祗自有常限無宜臨
時斟酌以意若遂爾妄營則不免淫祀二祠在太常在
洛陽於國一也然貴在審本臣以庸蔽謬忝今職考括
墳籍博採羣議既無異端謂粗可依據今元冬務隙野
罄人閑遷易郊壇二三為便詔曰所上乃有明據但先
朝置立已久且可從舊先是高祖於代都詔中書監高
閭太常少卿陸琇并公孫崇等十餘人修理金石及八
音之器後崇為太樂令乃上請尚書僕射高肇更共營
理世宗詔芳共主之芳表以禮樂事大不容輒決自非
博延公卿廣集儒彦討論得失研窮是非則無以垂之
萬葉為不朽之式被報聼許數旬之間頻煩三議于時
朝士頗以崇專綜既久不應乖謬各嘿然無發論者芳
乃探引經誥搜括舊文共相難質皆有明據以為盈縮
有差不合典式崇雖示相酬答而不㑹問意卒無以自
通尚書述奏仍詔委芳别更考制於是學者彌歸宗焉
芳以社稷無樹又上疏曰依合朔儀注日有變以朱絲
為繩以繞係社樹三匝而今無樹又周禮司徒職云設
其社稷之壝而樹之田主各以其社之所宜木鄭𤣥注
云所宜木謂若松栢栗也此其一證也又小司徒封人
職云掌設王之社壝為畿封而樹之鄭𤣥注云不言稷
者王主於社稷社之細也此其二證也又論語曰哀公
問社於宰我宰我對曰夏后氏以松殷人以栢周人以
栗是乃土地之所宜也此其三證也又白虎通云社稷
所以有樹何也尊而識之也使民望見即敬之又所以
表功也案此正解所以有樹之義了不論有之與無也
此其四證也此云社稷所以有樹何然則稷亦有樹明
矣又五經通義云天子太社王社諸侯國社侯社制度
柰何曰社皆有垣無屋樹其中以木有木者土主生萬
物萬物莫善於木故樹木也此其五證也此最其丁寧
備解有樹之意也又五經要義云社必樹之以木周禮
司徒職曰班社而樹之各以土地所生尚書逸篇曰太
社惟松東社惟栢南社惟梓西社惟栗北社惟槐此其
六證也此又太社及四方皆有樹别之明據也又見諸
家禮圖社稷圖皆畫為樹唯誡社誡稷無樹此其七證
也雖辨有樹之據猶未正所植之木按論語稱夏后氏
以松殷人以栢周人以栗便是世代不同而尚書逸篇
則云太社惟松東社惟栢南社惟梓西社惟栗北社惟
槐如此便以一代之中而五社各異也愚以為宜植以
松何以言之逸書云太社惟松今者植松不慮失禮惟
稷無成證乃社之細蓋亦不離松也世祖從之芳沉雅
方正槩尚甚高經傳多通高祖尤器敬之動相顧訪太
子恂之在東宫高祖欲為納芳女芳辭以年貌非宜高
祖歎其謙慎更敕芳舉其宗女芳乃稱其族子長文之
女高祖乃為恂聘之與鄭懿女對為左右孺子焉崔光
於芳有中表之敬每事詢仰芳撰鄭元所注周官儀禮
音干寶所注周官音王肅所注尚書音何休所注公羊
音范寗所注穀梁音韋昭所注國語音范瞱後漢書音
各一卷辨類三卷徐州人地錄二十卷急就篇續注音
義證三卷毛詩箋音義證十卷禮記義證十卷周官儀
禮儀證各五卷崔光表求以中書監讓芳世宗不許延
昌二年卒年六十一詔賜帛四百匹贈鎮東將軍徐州
刺史諡文貞
長子懌字祖欣雅有父風頗好文翰歴徐州别駕兖州
左軍府長史司空諮議參軍屢為行臺出使所歴皆有
當官之稱轉通直散騎常侍徐州大中正行郢州事尋
遷安南将軍大司農卿卒贈鎮東将軍徐州刺史諡曰
簡無子弟廞以第三子㻐為後
㻐天平中走江南武定末歸國賜爵臨潁縣子
懌弟廞字景興好學彊立善事當世高肇之盛及清河
王懌為宰輔廞皆與其子姪交逰往來靈太后臨朝又
與太后兄弟往還相好太后令廞以詩賦授弟元吉歴
尚書郎太尉屬中書侍郎冠軍將軍行南青州事尋徵
安南将軍光祿大夫孝莊初除國子祭酒復以本官行
徐州事前廢帝時除驃騎将軍左光祿大夫出帝初除
散騎常侍遷驃騎大将軍復領國子祭酒出帝於顯陽
殿講孝經廞為執經雖訓答論難未能精盡而風采音
制足有可觀尋兼都官尚書又兼殿中尚書及出帝入
關齊獻武王至洛責廞而誅之時年五十二
子騭字子昇少有風氣頗涉文史弱冠州辟主簿奉使
詣闕見莊帝於顯陽殿問以邊事騭應對閑敏帝善之
遂敕除員外散騎侍郎出補徐州開府從事中郎父廞
之死騭率勒鄉部赴兗州與刺史樊子鵠抗禦王師每
戰流涕突陳城陷擒送晉陽齊獻武王矜而赦之文襄
王之為儀同開府以騭為屬本州大中正武定初轉中
書舍人加安東将軍於時與蕭衍和通騭前後受敕接
對其使十六人出為司徒右長史未幾遷左長史六年
受使兗州行逹東郡暴疾卒時人嗟惜之追贈本將軍
南青州刺史
廞弟悅永安中開府記室
悅弟戫武定中鎮南将軍金紫光祿大夫
戫弟粹徐州别駕朱衣直閤粹少尚氣俠兄廞死粹招
合部曲就兗州刺史樊子鵠謀應關西大將軍攻討城
陷殺之
芳叔撫之孫思祖勇健有將略高祖末入朝歴羽林監
梁沛二郡太守員外常侍屢為統軍南征累著功㨗任
城王之圍鍾離也蕭衍遣其冠軍将軍張惠紹及彭瓮
張豹子等率衆一萬送糧鍾離時思祖為平逺将軍領
兵數千邀衍餉軍於邵陽遣其長史元少騎一千於鍾
離之北遏其前鋒錄事參軍繆琰掩其後思祖身率精
銳橫衝其陳三軍合擊大破之擒惠紹及衍驍騎將軍
祁陽縣開國男趙景悅悅弟寧逺将軍景脩寧逺将軍
梅世和屯騎校尉任景攸長水校尉邊欣越騎校尉賈
慶真龍驤将軍徐敞等俘斬數千人尚書論功擬封千
户侯思祖有二婢羙􁌚容善歌舞侍中元暉求之不得
事遂停寢後除揚烈将軍遼西太守思祖於路叛奔蕭
衍衍以思祖為輔國将軍北徐州刺史領冦淮北數年
而死
纘子晰歴蕭衍琅邪東莞二郡太守戍朐山朐山人王
萬夀斬晰送首以朐山内附并晰子翐於京師數年後
以翐為給事中汝陽太守正光初自郡南叛
芳從子懋字仲華祖泰之父承伯仕於劉彧並有名位
懋聰敏好學博綜經史善草𨽻書多識奇字世宗初入
朝拜員外郎遷尚書外兵郎中加輕車將軍芳甚重之
凡所撰制朝廷軌儀皆與參量尚書博議懋與殿中郎
袁翻常為議主達於從政臺中疑事咸所訪決受詔參
議新令性沉雅厚重善與人交器宇淵曠風流甚羙時
論高之尚書李平與之結莫逆之友遷步兵校尉領郎
中兼東宫中舍人轉員外常侍鎮逺将軍領考功郎中
立考課之科明黜陟之法甚有條貫肅宗初大軍攻硤
石懋為李平行臺郎中城拔懋頗有大功太傅清河王
懌愛其風雅常目而送之曰劉生堂堂搢紳領袖若天
假之年必為魏朝宰輔詔懋與諸才學之士撰成儀令
懌為宰相積年禮懋尤重令諸子師之遷太尉司馬熙
平二年冬暴病卒家甚清貧亡之日徒四壁而已太傅
懌及當時才儁莫不痛惜之贈持節前將軍南秦州刺
史諡曰宣簡懋詩誄賦頌及諸文筆見稱於時又撰諸
品物造作之始十五卷名曰物祖
子筠字士貞司員外散騎侍郎歴河南郡丞中散大夫
徐州大中正祕書丞天平初卒贈前將軍徐州刺史
子規早卒
筠弟筟字士文少而聰惠年十二詣尚書王衍衍與語
大竒之遂與太傅李延寔祕書李凱上疏薦之拜祕書
郎筟亦善士興和元年卒年二十八無子兄子矩繼
懋從叔元孫養志丘園不求聞逹高祖幸彭城起家拜
蘭陵太守治以清白為名卒官
子長文高祖擢為南兗州冠軍府長史帶譙郡太守被
圍糧竭固節全城以功賜爵下邑子遷魯郡太守高祖
為太子恂納其女為孺子卒
子敬先襲爵
敬先弟徽奉朝請徐州治中
長文弟永字履南頗有将略累著征戰之勤歴位中散
大夫龍驤將軍神龜中兼大鴻臚卿持䇿拜高麗王安
還除范陽太守
芳族兄僧利輕財通俠甚得鄉情高祖幸徐州引見善
之拜徐州别駕遷沛郡太守後遂從容鄉里不樂臺官
積十餘年朝議慮其有二志徵拜輕車将軍羽林監卒
官
長子世雄至太山太守
世雄弟世明字伯楚頗涉書傳自奉朝請稍遷蘭陵太
守彭城内史屬刺史元法僧以城外叛遂送蕭衍衍欲
加封爵世明固辭不受頻請衍乞還衍聼之肅宗時徵
為諫議大夫孝莊末除征虜將軍南兗州刺史時尒朱
世龍等威權自已四方怨叛城民王乞得逼劫世明據
州歸蕭衍衍封世明開國縣侯食邑千戸征西大将軍
郢州刺史又加儀同三司世明復辭不受固請北歸衍
不奪其意乃躬餞之於樂逰苑世明既還奉送所持節
身歸鄉里自是不復入朝常以射獵為適興和三年卒
於家贈驃騎大將軍儀同三司徐州刺史
子褘字彦英武定末冠軍將軍中散大夫
初蘭陵繆儼靈竒與彭城劉氏才望略等及彭城内附
靈奇弟子承先隨薛安都至京師賜爵襄賁子尋還徐
州數十年間了無從宦者世宗末承先子彦植襲爵見
叙稍遷伏波将軍羽林監彦植恭慎長厚為時所稱
時滎陽鄭演仕劉彧為琅邪太守屬徐州刺史薛安都
将謀内附演贊成其事顯祖初入朝以功除冠軍将軍
彭城太守洛陽侯後拜太中大夫改爵雲陽伯卒贈幽
州刺史諡曰懿其子孫因此遂家彭泗
子長猷以父勲起家拜寧逺将軍東平太守尋轉沛郡
入為南主客郎中太尉屬襲爵雲陽伯車駕南伐既剋
宛城拜長猷南陽太守及鑾輿将反詔長猷曰昔曹公
剋荆州留滿寵於後朕今委卿此郡兼統戎馬非直綏
初附以扞城相託特賜縑二百疋高祖崩於南陽歛於
其郡尋徵䕶軍長史世宗初夀春歸欵兼給事黃門侍
郎持節宣慰及任城王為揚州刺史詔長猷為諮議參
軍帶安豐太守轉徐州武昌王府長史帶彭城内史徵
拜諌議大夫轉司徒諮議遷通直散騎常侍永平五年
卒諡曰貞侯
子廓襲卒
子元休襲興和中雎州刺史齊受禪爵例降
元休弟憑字元祐武定中司徒從事中郎
史臣曰游明根雅道儒風終受非常之遇以太和之盛
當乞言之重抑亦曠世一時肇既聿修克隆堂構正情
梗氣顛沛不渝辭爵主幼之年亢節臣權之日顧視羣
公其風固以逺矣劉芳矯然特立沉深好古博通洽識
為世儒宗亦當年之師表也懋才流識學有名士之風
見重於世不虚然矣
　
　
　
　
　魏書卷五十五
　魏書卷五十五考證
游明根傳游明根字志逺廣平任人也○(臣人龍/)按本
　書游雅傳雅字伯度小名黄頭廣平任人也北史游
　明根即附雅傳後謂為雅從祖弟竊疑本書五十四
　五兩卷亦必有一非魏收之舊者否則此處應如北
　史稱雅從祖弟不應複云廣平任人矣
劉芳傳遣其長史元少騎一千於鍾離之北○元字下
　汲古閣本有一龜字
　
　
　
　
　
　
　
　魏書卷五十五考證
欽定四庫全書
　魏書卷五十六
　　齊　　　　魏　　　　收　　　　　撰
　列傳第四十四
　　鄭羲　崔辯
鄭羲字幼驎滎陽開封人魏将作大匠渾之八世孫也
曾祖豁慕容垂太常卿父曄不仕娶于長樂潘氏生六
子粗有志氣而羲第六文學為優弱冠舉秀才尚書李
孝伯以女妻之高宗末拜中書博士天安初劉彧司州
刺史常珍竒據汝南來降顯祖詔殿中尚書元石為都
将赴之并招慰淮汝遣羲參石軍事到上蔡珍奇率文
武三百人來迎既相見議欲頓軍於汝北未即入城羲
謂石曰機事尚速今珍奇雖來意未可量不如直入其
城奪其管籥據有府庫雖出其非意要以全制為勝石
從羲言遂策馬徑入其城城中尚有珍竒親兵數百人
在珍奇宅内石既剋城意益驕怠置酒嬉戲無警防之
虞羲謂石曰觀珍竒甚有不平之色可嚴兵設備以待
非常其夜珍奇果使人燒府廂屋欲因救火作難以石
有備乃止眀旦羲齎白虎幡慰郭邑衆心乃定眀年春
又引軍東討汝隂劉彧汝隂太守張超城守不下石率
精銳攻之不克遂退至陳項議欲還軍長社待秋擊之
諸將心樂早還咸稱善計羲曰今張超驅市負檐石蟻
聚窮城命不延月宜安心守之超食已盡不降當走可
翹足而待成擒物也而欲棄還長社道塗懸逺超必修
城深壍多積薪穀將來恐難圖矣石不納遂旋師長社
至冬復往攻超超果設備無功而還歴年超死楊文長
代戍食盡城潰乃剋之竟如羲策淮北平遷中書侍郎
延興初陽武人田智度年十五妖惑動衆擾亂京索以
羲河南民望為州郡所信遣羲乗傳慰諭羲到宣示禍
福重加募賞旬日之間衆皆歸散智度奔潁川尋見擒
斬以功賜爵平昌男加鷹揚将軍高祖初兼員外散騎
常侍假寧朔将軍陽武子使於劉準中山王叡寵幸當
世並置王官羲為其傅是後歴年不轉資産亦乏因請
假歸遂盤桓不返及李沖貴寵與羲姻好乃就家徵為
中書令文眀太后為父燕宣王立廟於長安初成以羲
兼太常卿假滎陽侯具官屬詣長安拜廟刋石建碑於
廟門還以使功仍賜侯爵加給事中出為安東将軍西
兗州刺史假南陽公羲多所受納政以賄成性又嗇吝
民有禮餉者皆不與杯酒臠肉西門受羊酒東門酤賣
之以李沖之親法官不之紏也酸棗令鄭伯孫鄄城令
董騰别駕賈徳治中申靈度並在任亷貞勤恤百姓羲
皆申表稱薦時論多之文眀太后為高祖納其女為嬪
徵為祕書監太和十六年卒贈帛五百疋尚書奏諡曰
宣詔曰蓋棺定諡先典成式激揚清濁治道明範故何
曾幼孝良史不改繆醜之名賈充寵晉直士猶立荒公
之稱羲雖宿有文業而治闕亷清稽古之効未光於朝
策昧貨之談己形於民聼諡以善問殊乖其衷又前歲
之選匪由備行充舉自荷後任勲積未昭尚書何乃情
遺至公愆違明典依諡法博聞多見曰文不勤成名曰
靈可贈以本官加諡文靈
長子懿字景伯涉歴經史善當世事解褐中散尚書郎
稍遷驃騎長史尚書吏部郎太子中庶子襲爵滎陽伯
懿閑雅有治才為高祖所器遇拜長兼給事黃門侍郎
司徒左長史世宗初以從弟思和同咸陽王禧之逆與
弟通直常侍道昭俱坐緦親出禁拜太常少卿加冠軍
將軍出為征虜将軍齊州刺史尋進號平東將軍懿好
勸課善斷決雖不潔清義然後取百姓猶思之永平三
年卒贈本将軍兗州刺史諡曰穆
子恭業襲爵武定三年坐與房子逺謀逆伏誅
懿弟道昭字僖伯少而好學綜覽羣言初為中書學生
遷祕書郎拜主文中散徙員外散騎侍郎祕書丞兼中
書侍郎從征沔漢高祖饗侍臣於懸瓠方丈竹堂道昭
與兄懿俱侍坐焉樂作酒酣高祖乃歌曰白日光天兮
無不曜江左一隅獨未照彭城王勰續歌曰願從聖明
兮登衡㑹萬國馳誠混内外鄭懿歌曰雲雷大振兮天
門闢率土來賓一正歴邢巒歌曰舜舞干戚兮天下歸
文徳逺被莫不思道昭歌曰皇風一鼓兮九地匝戴日
依天清六合高祖又歌曰遵彼汝墳兮昔化貞未若今
日道風明宋弁歌曰文王政教兮暉江沼寧如大化光
四表高祖謂道昭曰自比遷務雖猥與諸才儁不廢詠
綴遂命邢巒總集叙記當爾之年卿頻丁艱禍每眷文
席常用慨然尋正除中書郎轉通直散騎常侍北海王
詳為司徒以道昭與琅邪王秉為諮議參軍遷國子祭
酒道昭表曰臣竊以為崇治之道必也須才養才之要
莫先於學今國子學堂房粗置弦誦闕爾城南太學漢
魏石經丘墟殘毁藜藿蕪穢逰兒牧豎為之歎息有情
之輩實亦悼心況臣親司而不言露伏願天慈回神紆
眄賜垂鑒察若臣微意萬一合允求重勅尚書門下考
論營制之模則五雍可翹立而興毁銘可不日而就樹
舊經於帝京播茂範於不朽斯有天下者之羙業也不
從廣平王懷為司州牧以道昭與宗正卿元匡為州都
道昭又表曰臣聞唐虞啟運以文徳為本殷周致治以
道藝為先然則禮樂者為國之基不可斯須廢也是故
周敷文教四海宅心魯秉周禮彊齊歸義及至戰國紛
紜干戈遞用五籍灰焚羣儒坑殄賊仁義之經貴戰争
之術遂使天下分崩黔黎荼炭數十年間民無聊生者
斯之由矣爰暨漢祖於行陳之中尚優引叔孫通等光
武中興於撥亂之際乃使鄭衆范升校書東觀降逮魏
晉何嘗不殷勤於篇籍篤學於戎伍伏惟大魏之興也
雖羣凶未殄戎馬在郊然猶招集英儒廣開學校用能
闡道義於八荒布盛徳於萬國教靡不懐風無不偃今
者乗休平之基開無疆之祚定鼎伊瀍惟新寶厯九服
感至徳之和四垠懐擊壤之慶而蠢爾閩吴阻化江湫
先帝爰震武怒戎車不息而停鑾佇蹕留心典墳命故
御史中尉臣李彪與吏部尚書任城王澄等妙選英儒
以宗文教澄等依㫖置四門博士四十人其國子博士
太學博士及國子助敎宿已簡置伏尋先㫖意在速就
但軍國多事未遑營立自爾迄今垂将一紀學官凋落
四術寢廢遂使碩儒耆徳卷經而不談俗學後生遺本
而逐末進競之風實由於此矣伏惟陛下欽明文思元
鑒洞逺越㑹未款務修道以來之遐方後服敷文教而
懐之垂心經素優柔墳籍將使化越軒唐徳隆虞夏是
故屢發中㫖敦營學館房宇既修生徒未立臣學陋全
經識蔽篆素然往年删定律令謬預議筵謹依準前修
尋訪舊事參定學令事訖封呈自爾迄今未蒙報判但
廢學歴年經術淹滯請學令并制早勅施行使選授有
依生徒可準詔曰具卿崇儒敦學之意良不可言新令
尋班施行無逺可謂職思其憂無曠官矣道昭又表曰
竊惟鼎遷中縣年将一紀縉紳褫業爼豆闕聞遂使濟
濟明朝無觀風之羙非所以光國宣風納民軌義臣自
往年以來頻請學令並置生員前後累上未蒙一報故
當以臣識淺濫官無能有所感悟者也館宇既修生房
粗構博士見員足可講習雖新令未班請依舊權置國
子學生漸開訓業使播教有章儒風不墜後生覩徙義
之機學徒崇知新之益至若孔廟既成釋奠告始揖讓
之容請俟令出不報遷祕書監滎陽邑中正出為平東
将軍光州刺史轉青州刺史将軍如故復入為祕書監
加平南将軍熙平元年卒贈鎮北将軍相州刺史諡曰
文恭道昭好為詩賦凡數十篇其在二州政務寛厚不
任威刑為吏民所愛
子嚴祖頗有風儀粗觀文史歴通直郎通直常侍輕躁
薄行不修士業傾側勢家乾沒榮利閨門穢亂聲滿天
下出帝時御史中尉綦雋劾嚴祖與宗氏從姉姦通人
士咸恥言之而嚴祖聊無愧色孝静初除驃騎将軍左
光祿大夫鴻臚卿出為北豫州刺史仍本将軍罷州還
除鴻臚卿卒贈都督豫兗潁三州諸軍事(闕二/字)將軍司
空公豫州刺史
嚴祖弟敬祖性亦麤疎起家著作佐郎鄭儼之敗也為
鄉人所害
敬祖弟述祖武定中尚書
述祖弟遵祖祕書郎卒贈輔國将軍光州刺史
遵祖弟順卒於太常丞自靈太后預政婬風稍行及元
义擅權公為姦穢自此素族名家遂多亂雜法官不加
糺治婚宦無貶於世有識咸以歎息矣羲五兄長白驎
次小白次洞林次叔夜次連山並恃豪門多行無禮鄉
黨之内疾之若讐
白驎孫道慓隨郡太守
小白中書博士
子允伯有當世器幹自中書博士遷侍郎轉司空長史
高祖納其女為嬪出為建威将軍東徐州刺史轉廣陵
王征東府長史帶齊郡内史卒於鴻臚少卿諡曰簡
子希儁未官而亡
子道育武定中開封太守
希儁弟幼儒好學修謹時望甚優丞相高陽王雍以女
妻之歴尚書郎通直郎司州别駕有當官之稱卒贈散
騎常侍安東将軍兗州刺史諡景幼儒亡後妻淫蕩兇
悖肆行無禮子敬道敬徳並亦不才俱走於關右幼儒
從兄伯猷每謂所親曰從弟人才足為令徳不幸得如
此婦今死復重死可為悲嘆
允伯弟平城太尉諮議廣陵王羽納其女為妃出為東
平原太守性清狂使酒為政貪殘卒贈征虜将軍南青
州刺史
長子伯猷博學有文才早知名舉司州秀才以射策高
第除幽州平北府外兵參軍轉太學博士領殿中御史
與當時名勝咸申逰款肅宗釋奠詔伯猷錄義安豐王
延明之征徐州也引為行臺郎中事寧還都遷尚書外
兵郎中典起居注以軍功賜爵陽武子稍遷散騎常侍
平東将軍前廢帝初以舅氏超授征東将軍金紫光祿
大夫領國子祭酒久之為車騎将軍右光祿大夫轉䕶
軍将軍元象初以本官兼散騎常侍使於蕭衍前後使
人蕭衍令其侯王於馬射之日宴對申禮伯猷之行衍
令其領軍将軍臧盾與之相接議者以此貶之使還除
驃騎将軍南青州刺史在州貪惏妻定豐王元延明女
專為聚歛貨賄公行潤及親戚戸口逃散邑落空虚乃
誣良民云欲反叛籍其資財盡以入已誅其丈夫婦女
配沒百姓怨苦聲聞四方為御史糾劾死罪數十條遇
赦免因以頓廢齊文襄王作相每誡厲朝士常以伯猷
及崔叔仁為諭武定七年除太常卿其年卒年六十四
贈驃騎大将軍中書監兗州刺史
伯猷弟仲衡武定中儀同開府中郎
仲衡弟輯之解褐奉朝請領侍御史以軍功賜爵城臯
男稍遷黎陽太守屬元顥入洛令其舅范遵鎮守滑臺
與輯之隔岸相對遵潜軍夜渡規欲掩襲輯之率厲城
民拒河擊之遵遂遁走朝廷嘉之除司州别駕尋轉司
空長史遷鎮南将軍金紫光祿大夫孝静初除征南将
軍東濟北太守帶肥城戍主男如故天平四年卒時年
四十九贈都督北豫梁二州諸軍事驃騎将軍度支尚
書北豫州刺史
輯之弟懐孝武定中司徒諮議
洞林字敬叔司州都官從事滎陽邑中正濮陽太守坐
貪穢除名
子籍字承宗徐州平東府長史
籍弟瓊字祖珍有彊幹之稱自太尉諮議為范陽太守
治頗有聲卒贈太常少卿孝昌中弟儼寵要重贈安東
将軍青州刺史瓊兄弟雍睦其諸娣姒亦咸相親愛閨
門之内有無相通為時人所稱羙
子道邕殁關西儼事在恩倖傳
敬叔弟士恭燕郡太守孝昌中因儼之勢除衞尉少卿
尋遷左将軍瀛州刺史時葛榮宼竊河北州城淪陷不
獲之鎮尋除征北将軍金紫光祿大夫又遷衞将軍右
光祿大夫永熙中卒贈驃騎将軍冀州刺史重贈尚書
左僕射諡曰貞
長子子貞司空椽遷從事中郎南兗州開府司馬
子貞弟子湛齊濟二州長史光祿大夫
子湛弟昭伯武定中東平太守
昭伯弟子嘉早卒
子大護武定中司空戸曹參軍
叔夜子伯夏司徒諮議東萊太守卒贈冠軍将軍太常
少卿青州刺史
子忠字周子右軍将軍鎮逺将軍卒贈平東將軍徐州
刺史
弟豪長水校尉東平原太守
伯夏弟謹字仲恭琅邪太守
子嵩賓歴尚書郎員外常侍稍遷至左光祿大夫卒
連山性嚴暴撾撻僮僕酷過人理父子一時為奴所害
斷首投馬槽下乗馬北逝其第二子思明驍勇善騎射
披髪率村義馳騎追之及於河奴乗馬投水思明止将
從不聼放矢乃自射之一發而中落馬隨流衆人擒執
至家臠而殺之思眀及弟思和並以武功自効思眀至
驍騎将軍直閤將軍坐弟思和同元禧逆徙邊㑹赦卒
於家後贈冠軍将軍濟州刺史
子先䕶少有武幹解褐員外郎轉通直郎荘帝之居藩
也先䕶深自結託及尒朱榮稱兵向洛靈太后令先䕶
與鄭季眀等固守河梁先䕶聞荘帝即位於河北遂開
門納榮以功封平昌縣開國侯邑七百户轉通常侍加
鎮北将軍尋除前将軍廣州刺史假平南将軍當州都
督時妖賊劉舉於濮陽起逆詔先䕶以本官為東道都
督討舉平之還鎮後元顥入洛荘帝北廵先䕶據州起
義兵不受顥命顥遣上書令臨淮王彧率衆討之先䕶
出城拒戰荘帝還京嘉其誠節除使持節散騎常侍都
督襄廣二州諸軍事鎮南將軍刺史如故進爵郡公増
邑一千三百戸尋轉征西将軍東雍州刺史假車騎将
軍當州都督常侍如故未之任又轉都督二豫東雍三
州諸軍事征東将軍豫州刺史餘官如故又兼尚書右
僕射二豫郢潁四州行臺尋除車騎将軍左衞将軍及
尒朱榮死徐州刺史尒朱仲逺擁兵向洛前至東郡諸
軍出討不能制之乃詔先護以本官假驃騎将軍大都
督領所部與行臺楊昱同討之荘帝又遣都督賀拔勝
討仲逺勝於陳降賊戰士離心尋聞京師不守先護部
衆逃散遂竄伏於南境前廢帝初仲逺遣人招誘之既
出而害焉出帝時贈持節都督青齊濟兗四州諸軍事
驃騎大将軍儀同三司青州刺史開國如故
思和歴太尉中兵參軍同元禧之逆伏法
子康業通直郎出帝時坐事賜死
子彬武定末齊王相國中兵參軍
思和弟季長太學博士卒
子喬歴司州治中驃騎将軍左光祿大夫
羲叔父簡簡孫尚壮健有将略屢為統軍東西征討以
軍功賜爵汝陽男歴位尚書郎步兵校尉驍騎將軍遷
輔國将軍太尉司馬出為濟州刺史将軍如故為政寛
簡百姓安之卒贈本将軍豫州刺史諡曰惠
子貴賓襲解褐北海王國常侍員外散騎侍郎稍遷尚
書金部郎以公坐免官久之兼太尉屬卒贈征虜将軍
荆州刺史
子景裕襲武定末儀同開府行參軍
貴賓弟次珍卒於員外常侍贈安東將軍光州刺史
貴賓異母弟大倪小倪皆麤險薄行好為劫盜侵暴鄉
里百姓毒患之普泰中並為尒朱仲逺所殺
尚從父兄雲字道漢歴鴈門濮陽二郡貪穢狼籍肅宗
時納賄劉騰得為龍驤将軍安州刺史坐遷舉受財為
御史所糾因暴病卒
雲從父兄子敬賓自祕書郎稍遷輔國将軍中散大夫
魏郡太守金紫光祿大夫
子士淵司空行參軍
羲從父兄徳𤣥顯祖初自淮南内附拜滎陽太守
子潁考太和中復為滎陽太守卒贈冠軍将軍豫州刺
史開封侯諡曰惠
子洪建太尉祭酒同元禧之逆與弟祖育同伏法永安
中特追贈平東將軍齊州刺史
子士機性識不周多有短失歴散騎侍郎司空從事中
郎中書郎卒
子道蔭武定末開府行參軍
祖育太尉祭酒亦特贈平東将軍豫州刺史
祖育弟仲眀奉朝請稍遷太尉屬以公彊當世為從弟
儼所昵除滎陽太守儼慮世難欲以東道託之建義初
仲明弟季明遇害河隂儼後歸之欲與起兵尋為城民
所殺
仲明兄洪健李沖女壻建義初荘帝以仲明舅氏之親
其弟與謀扶戴仲明之死也且有奉國之意乃追封安
平縣開國侯邑七百戸贈侍中車騎大将軍儀同三司
尚書左僕射雍州刺史
長子道門仲明初謀起義令道門說大都督李叔仁於
大梁叔仁始欲同舉後聞莊帝已立叔仁子抜江乃斬
道門建義中特贈立節将軍𤓰州刺史
道門弟孝邕襲天保初爵隨例降
仲眀弟季亮司徒城局參軍員外常侍卒贈散騎常侍
撫軍将軍青州刺史
季亮弟季明釋褐太學博士正光中譙郡太守帶渦陽
戍主頻為蕭衍遣将攻圍兵糧寡少外援不接季明孤
城自守卒得保全朝廷嘉之封安徳縣開國伯邑七百
戸累遷平東将軍光祿少卿武泰中潜通尒朱榮謀奉
荘帝及在河隂遂為亂兵所害事寜追封南潁川郡開
國公食邑千五百戸贈驃騎大将軍尚書左僕射司空
公定州刺史
子昌襲武定末司徒城局參軍天保初爵隨例降
崔辯字神通博陵安平人學涉經史威儀整峻顯祖徵
拜中書博士散騎侍郎平逺将軍武邑太守政事之餘
專以勸學為務年六十二卒贈安南将軍定州刺史諡
曰恭
長子景儁梗正有高風好古博涉以經明行修徵拜中
書博士歴侍御史主文中散受勅接蕭賾使蕭琛范雲
高祖賜名為逸後為員外散騎侍郎與著作郎韓興宗
參定朝儀雅為高祖所知重遷國子博士每有公事逸
常被詔獨進博士特命自逸始轉通直散騎常侍廷尉
少卿卒朝廷悼惜之贈以本官
子巨倫字孝宗幼孤及長歴涉經史有文學武藝以世
宗挽郎除冀州鎮北府墨曹參軍太尉記室參軍叔楷
為殷州巨倫仍為長史北道别将在州陷賊歛恤亡存
為賊所義葛榮聞其才名欲用為黃門侍郎巨倫心惡
之至五月五日㑹集官寮令巨倫賦詩巨倫乃曰五月
五日時天氣已大熱狗便呀欲死牛復吐出舌以此自
晦獲免未㡬潜結死士數人夜中南走逢賊逰騎數百
俱恐不濟巨倫曰寜南死一寸豈北生一尺也便欺賊
曰吾受敕而行賊不信共爇火觀敕火未然巨倫手刃
賊帥餘人因與奮擊殺傷數十人賊乃四潰得馬數匹
而去夜隂失道惟看佛塔戸而行到洛朝廷嘉之授持
節别将北討初楷喪之始巨倫收殯倉卒事不周固至
是遂偷路改殯并竊家口以歸尋授國子博士荘帝即
位假節中堅將軍東濮陽太守假征虜将軍别将時河
北紛梗人避賊多住郡界歲儉飢乏巨倫傾資贍恤務
相全濟時類高之元顥入洛據郡不從荘帝還宫行西
兗州事封漁陽縣開國男邑二百戸尋除光祿大夫三
年卒時年四十四
子武襲武定中懐州衞軍府錄事參軍齊受禪爵例降
初巨倫有姉明惠有才行因患眇一目内外親類莫有
求者其家議欲下嫁之巨倫姑趙國李叔允之妻高明
慈篤聞而悲感曰吾兄盛徳不幸早世豈令此女屈事
卑族乃為子翼納之時人歎其義崔氏與翼書詩數十
首辭理可觀
逸弟模字叔軌身長八尺圍亦如之出後其叔雅有志
度起家奉朝請歴太尉祭酒尚書金部郎中太尉主薄
轉中郎遷太子家令以公事免神龜中詔復本資除冠
軍將軍中散大夫出除魯陽太守正光二年襄陽民密
求款附詔模為别将隸淮南王世遵率衆赴之事覺模
焚襄陽邑郭而還坐不剋免官及蕭寶夤討關隴引模
為西征别将屢有戰功除持節光祿大夫都督别道諸
軍事加安東将軍万俟醜奴遣将郝虎南侵模攻破其
營擒虎以功封槐里縣開國伯邑五百戸於時将督敗
殁者多模挫敵持重號為名将後假征東将軍行岐州
事未㡬擊賊入深沒於陳贈撫軍将軍相州刺史永熙
中追錄前勲又贈都督定相冀三州諸軍事驃騎大將
軍儀同三司相州刺史子士䕶
模弟楷字季則羙風望性剛梗有當世幹具釋褐奉朝
請員外散騎侍郎廣平王懐文學正始中以王國官非
其人多被刑戮惟楷與楊昱以數諌獲免後為尚書左
主客郎中伏波将軍太子中舍人左中郎将以黨附高
肇為中尉所劾事在高聦傳楷性嚴烈能摧挫豪彊故
時人語曰莫􁦲(都買/反)獬(孤楷/反)付崔楷於時冀定數州頻
遭水害楷上疏曰臣聞有國有家者莫不以萬姓為心
故矜傷軫於造次求瘼結於寢興黎民阻飢唐堯致歎
衆庶斯饉帝乙罰已良以為政與農實繫民命水旱緣
兹以得濟夷險用此而獲安頃東北數州頻年淫雨長
河激浪洪波汨流川陸連濤原隰通望彌漫不已汎濫
為災戸無擔石之儲家有藜藿之色華壤膏腴變為舄
鹵菽麥禾黍化作雚蒲斯用痛心徘徊澘然佇立也昔
洪水為害四載流於夏書九土既平攸同紀自虞誥亮
由君之勤恤臣用劬勞日昃忘餐宵分廢寝伏惟皇魏
握圖臨宇惣契裁極道敷九有徳被八荒槐階棘路實
維英哲虎門麟閣實曰賢明天地函和日月光曜自比
定冀水潦無歲不飢幽瀛川河頻年汎溢豈是陽九厄
㑹百六鍾期故以人事而然非為運極昔魏國鹹舄史
起哂之兹地荒蕪臣實為取不揆愚瞽輒敢陳之計水
之湊下浸潤無間九河通塞屢有變改不可一準古法
皆循舊隄何者河決瓠子梁楚幾危宣防既建水還舊
迹十數年間戸口豐衍又決屯氏兩川分流東北數郡
之地僅得支存及下通靈鳴水田一路往昔膏腴十分
病九邑居凋離墳井毁滅良田水大渠狹更不開瀉衆
流壅塞曲直乗之所致也至若量其逶迤穿鑿涓澮分
立隄堨所在疏通預決其路令無停蹙隨其高下必得
地形土木參功務從便省使地有金隄之堅水有非常
之備鈎連相注多置水口從河入海逺邇逕過瀉其墝
潟泄此陂澤九月農罷量役計功十月昬正立匠表度
縣遣能工麾畫形勢郡發明使籌察可否審地推岸辨
其脉流樹板分崖練厥從往别使案檢分部是非瞰睇
川原明審通塞當境修治不勞役逺終春自罷未須久
功即以高下營田因於水陸水種秔稻陸藝桑麻必使
室有久儲門豐餘積其實上葉禦災之方亦為中古井
田之利即之近事有可比倫江淮之南地勢洿下雲雨
隂霖動彌旬月遥途逺運惟用舟艫南畝畬菑微事耒
耜而衆庶未為饉色黔首罕有飢顔豈天徳不均致地
偏罰故是地勢異圖有兹豐餒臣既鄉居水際目覩荒
殘每思鄭白屢想王李夙宵不寐言念皇家愚誠丹款
實希效力有心螢爝乞蹔施行使數州士女無廢耕桑
之業聖世洪恩有賑飢荒之士鄴宰深笑息自一朝臣
之至誠申於今日詔曰頻年水旱為患黎民阻飢静言
念之昃不違食鑒此事條深協在慮但計畫功廣非朝
夕可合宜付外量聞事遂施行楷用功未就詔還追罷
久之京兆王繼為大将軍西討引楷為司馬還轉後将
軍廣平太守後葛榮轉盛諸将拒擊並皆失利孝昌初
加楷持節散騎常侍光禄大夫兼尚書北道行臺尋轉
軍司未幾分定相二州四郡置殷州以楷為刺史加後
将軍楷至州表曰竊惟殷州地實四衝居當五裂西通
長山東漸巨野頃國路康寜四方有截仍聚姦宄桴鼓
時鳴況今天長喪亂妖災間起定州逆虜趑趣北界鄴
下兇燼蠶噬腹心兩處犬羊勢足并合城下之戰匪暮
斯朝臣以不武屬此屏捍實思効力以弱敵彊析骸煮
弩固此忠節但基趾造創庶事茫然升儲尺刃聊自未
有雖欲竭誠莫知攸濟謹列所須兵仗請垂矜許必當
虎視一方遏其侵軼肅清境内保全所委詔付外量竟
無所給葛榮自破章武廣陽二王之後鋒不可當初楷
将之州人咸勸留家口單身述職楷曰貪人之祿憂人
之事如一身獨往朝廷謂吾有進退之計将士又誰肯
為人固志也遂合家赴州三年春賊勢已逼或勸減小
弱以避之乃遣第四女第三兒夜出既而召寮屬共論
之咸曰女郎出嫁之女郎君小未勝兵留之無益去復
何損且使君在城家口尚多足固将士之意竊不足為
疑楷曰國家豈不知城小力弱也置吾死地令吾死耳
一朝送免兒女将謂吾心不固虧忠全愛臧獲恥之況
吾荷國重寄也遂命追還州既新立了無禦備之具及
賊來攻楷率力抗拒强弱勢懸每勒兵士撫厲之莫不
争奮咸稱崔公尚不惜百口吾等何愛身速戰半旬死
者相枕力竭城陷楷執節不屈賊遂害之時年五十一
長子士元舉茂才平州錄事參軍假征虜將軍防城都
督隨楷之州州陷亦戰殁楷兄弟父子並死王事朝野
傷歎焉贈使持節散騎常侍鎮軍将軍定州刺史永熙
中又特贈侍中都督冀定相三州諸軍事驃騎大将軍
儀同三司冀州刺史
士元弟士謙士約並殁關西
士約弟士順儀同開府行參軍
士元息勵徳武定中司徒城局參軍
史臣曰鄭義機識明悟為時所許懿兄弟風尚俱有可
觀故能並當榮遇其濟羙矣嚴祖穢薄忝其家世幼儒
令問促年伯猷賄以敗業惜乎崔辯器業著聞位不逺
到逸經明行高籍甚太和之日徳優官薄仍世恨之模
雄壮之烈楷忠貞之操殺身成義臨難如歸非大丈夫
亦何能以若此
　
　
　
　
　
　
　
　
　
　
　
　
　
　
　
　魏書卷五十六
　魏書卷五十六考證
鄭羲傳洞林子敬叔○子監本作字據本傳云鄭羲五
　兄長白驎次小白次洞林次叔夜次連山遂各序其
　子某孫某今觀下文有云敬叔弟士恭則可知敬叔
　士恭皆洞林子而非其字矣今改正
崔辨傳逸弟模○(臣人龍/)按本書崔元伯傳附崔模乃
　别為一人
穿鑿涓澮○涓疑應作溝
　
　
　
　
　
　
　
　魏書卷五十六考證
欽定四庫全書
　魏書卷五十七
　　齊　　　　魏　　　　收　　　　　撰
　列傳第四十五
　　高祐　　崔挺
高祐字子集小名次奴勃海人也本名禧以與咸陽王
同名高祖賜名祐司空允從祖弟也祖展慕容寳黄門
郎太祖平中山内徙京師卒於三都大官父讜從世祖
滅赫連昌以功拜游擊将軍賜爵南皮子與崔浩共參
著作遷中書侍郎轉給事中冀青二州中正假散騎常
侍平東将軍蓨縣侯使高麗卒贈安南將軍冀州刺史
假滄水公諡曰康祐兄祚襲爵東青州刺史祐博渉書
史好文字雜說材性通放不拘小節初拜中書學生轉
博士侍郎以祐招下邵郡羣賊之功賜爵建康子高宗
末兗州東郡吏獲一異獸獻之京師時人咸無識者詔
以問祐祐曰此是三吴所出厥名鯪鯉餘域率無今我
獲之吴楚之地其有歸國者乎又有人於零丘得玉印
一以獻詔以示祐祐曰印上有籀書二字文曰宋夀夀
者命也我獲其命亦是歸我之徵顯祖初劉義隆子義
陽王昶來奔薛安都等以五州降附時謂祐言有驗高
祖拜祕書令後與丞李彪等奏曰臣等聞典謨興話言
所以光著載籍作成事所以昭揚然則尚書者記言之
體春秋者錄事之辭尋覽前志斯皆言動之實錄也夏
殷以前其文弗具自周以降典章備舉史官之體文質
不同立書之旨隨時有異至若左氏屬詞比事兩致竝
書可謂存史意而非全史體逮司馬遷班固皆博識大
才論敘今古曲有條章雖周逹未兼斯實前史之可言
者也至於後漢魏晉咸以放焉惟聖朝創制上古開基
長發自始均以後至於成帝其間世數久逺是以史弗
能傳臣等疎陋忝當史職披覽國記竊有志焉愚謂自
王業始基庶事草創皇始以降光宅中土宜依遷固大
體令事類相從紀傳區别表志殊貫如此修綴事可備
盡伏惟陛下先天開物洪宣帝命太皇太后淳曜二儀
惠和王度聲教之所漸洽風譯之所覃加固己義振前
王矣加太和以降年未一紀然嘉符禎瑞備臻於往時
洪功茂徳事萃於曩世㑹稽佇玉牒之章岱宗想石記
之列而祕府策勲述羙未盡将令皇風大猷或闕而不
載功臣懿績或遺而弗傳著作郎已下請取有才用者
參造國書如得其人三年有成矣然後大明之徳功光
于帝篇聖后之勲業顯于皇策佐命忠貞之倫納言司
直之士咸以備著載籍矣高祖從之高祖從容問祐曰
比水旱不調五穀不熟何以止災而致豐稔祐對曰昔
堯湯之運不能去陽九之㑹陛下道同前聖其如小旱
何但當旌賢佐政敬授民時則災消穰至矣又問止盜
之方祐曰昔宋均樹徳害獸不過其鄉卓茂善敎蝗蟲
不入其境彼盜賊者人也苟訓之有方寜不易息當須
宰守貞良則盜止矣祐又上疏云今之選舉不採職治
之優劣專簡年勞之多少斯非盡才之謂宜停此薄藝
棄彼朽勞唯才是舉則官方斯穆又勲舊之臣雖年勤
可錄而才非撫人者則可加之以爵賞不宜委之以方
任所謂王者可私人以財不私人以官者也高祖皆善
之加給事中冀州大中正餘如故時李彪專統著作祐
為令時相關預而已出為持節輔國将軍西兗州刺史
假東光侯鎮滑臺祐以郡國雖有太學縣黨宜有黌序
乃縣立講學黨立敎學村立小學又令一家之中自立
一碓五家之外共造一井以供行客不聼婦人寄舂取
水又設禁賊之方令五五相保若盜發則連其坐初雖
似煩碎後風化大行宼盜止息轉宋王劉昶傅以昔參
定律令之勤賜帛五百匹粟五百石馬一匹昶以其官
舊年耆雅相祗重妓妾之屬多以遺之拜光祿大夫傅
如故昶薨後徵為宗正卿而祐留連彭城久而不赴於
是尚書僕射李沖奏祐散逸淮徐無事稽命處刑三歲
以贖論詔免卿任還復光祿太和二十三年卒太常議
諡曰煬侯詔曰不遵上命曰靈可諡為靈
子和璧字僧夀有學問中書博士早卒
和璧子顥字門賢學渉有時譽自司空參軍轉員外郎
襲爵建康子遷符璽郎中出為冀州别駕未之任屬刺
史元愉據州反世宗遣尚書李平為都督率衆討之平
以顥彼州領袖乃引為錄事參軍仍領統軍軍機取捨
多與參決擒愉之後别黨千餘人皆将伏法顥以為擁
逼之徒前許原免宜為表陳請平從之於是咸蒙全濟
事定顥仍述職時軍旅之後因之饑饉顥為綱紀務存
寛静甚收時譽尋加陵江将軍坐事免久之除鎮逺将
軍遷輔國將軍中散大夫轉征虜将軍仍中散卒時年
四十九贈平東将軍滄州刺史諡曰惠
子徳正襲武定中黄門侍郎
顥弟雅字興賢有風度自給事中稍遷司徒府錄事參
軍定州撫軍府長史卒年三十四天平中追贈散騎常
侍平北将軍冀州刺史
子徳乾早有令問任城太守卒
雅弟諒字修賢少好學多識強記居喪以孝聞太和末
京兆王愉開府辟召高祖妙簡行佐諒與隴西李仲尚
趙郡李鳯起等同時應選稍遷太尉主簿國子博士正
光中加驍騎将軍為徐州行臺至彭城屬元法僧反叛
逼諒同之諒不許為法僧所害時年四十一朝廷痛惜
之贈左将軍滄州刺史又下詔以諒臨危授命誠節可
重復贈使持節平北将軍幽州刺史贈帛二百匹優一
子出身諡曰忠侯三子長惠勝武定中司徒外兵參軍
諒造親表譜錄四十許卷自五世已下内外曲盡覽者
服其博記
祐弟欽幼隨從叔濟使於劉義隆還為中書學生遷祕
書中散年四十餘卒
子法永諸王從事中郎亦早亡
祐從父弟次同永安末撫軍将軍定州刺史
子乾邕永熙中司空公長樂郡開國公
乾邕弟敖曹天平中司徒公京兆郡開國公
崔挺字雙根博陵安平人也六世祖贊魏尚書僕射五
世祖洪晉吏部尚書父鬰濮陽太守挺幼居喪盡禮少
敦學業多所覽究推人愛士州閭親附焉每四時與鄉
人父老書相存慰辭㫖款備得者榮之三世同居門有
禮讓扵後頻值饑年家始分析挺與弟振推讓田宅舊
資惟守墓田而已家徒壁立兄弟怡然手不釋卷時穀
糴踊貴鄉人或有贍者遺挺辭讓而受仍亦散之貧困
不為畜積故鄉邑更欽歎焉舉秀才射策高第拜中書
博士轉中書侍郎以工書受勑於長安書文眀太后父
燕宣王碑賜爵泰昌子轉登聞令遷典屬國下大夫以
參議律令賜布帛八百匹穀八百石馬牛各二尚書李
沖甚重之高祖以挺女為嬪太和十八年大将軍宋王
劉昶南鎮彭城詔假立義將軍為昶府長史以疾辭免
乃以王肅為長史其被寄遇如此後除昭武将軍光州
刺史威恩竝著風化大行十九年車駕幸兗州召挺赴
行在所及見引諭優厚又問挺治邉之略因及文章高
祖甚悅謂挺曰别卿已來倐焉二載吾所綴文已成一
集今當給卿副本時可觀之又顧謂侍臣曰擁旄者悉
皆如此吾何憂哉復還州及散騎常侍張彜兼侍中廵
行風俗見挺政化之羙謂挺曰彜受使省方採察謠訟
入境觀政實愧清使之名州治舊掖城西北數里有斧
山峰嶺高峻北臨滄海南望岱嶽一邦逰觀之地也挺
於頂上欲營觀宇故老曰此嶺秋夏之際常有暴雨迅
風巖石盡落相𫝊云是龍道恐此觀不可久立挺曰人
神相去何逺之有虬龍倐忽豈唯一路乎遂營之數年
間果無風雨之異挺既代即為風雹所毁於後作復尋
壊遂莫能立衆以為善化所感時以犯罪配邉者多有
逃越遂立重制一人犯罪逋亡合門充役挺上書以為
周書父子罪不相及天下善人少惡人多以一人犯罪
延及合門司馬牛受桓魋之罰栁下惠嬰盜跖之誅豈
不哀哉辭甚雅切高祖納之先是州内少鐵噐用皆求
之他境挺表復鐵官公私有頼諸州中正本在論人髙
祖将辨天下氏族仍亦訪定乃遥授挺本州大中正掖
縣有人年踰九十板輿造州自稱少曽充使林邑得一
羙玉方尺四寸甚有光彩藏之海島垂六十歲忻逢眀
治今願奉之挺曰吾雖徳謝古人未能以玉為寳遣舩
隨取光潤果然竟不肯受仍表送京都世宗即位累表
乞還景眀初見代老幼泣涕追隨縑帛贈送挺悉不納
散騎常侍趙脩得幸世宗挺雖同州壤未嘗詣門北海
王詳為司徒錄尚書事以挺為司馬挺固辭不免世人
皆歎其屈而挺處之夷然於後詳攝選衆人競稱考第
以求遷敘挺終獨無言詳曰崔光州考級並未加授宜
投一牒當為申請蘧伯玉恥獨為君子亦何故嘿然挺
對曰階級是聖朝大例考課亦國之恒典下官雖慙古
賢不伐之羙至於自衒求進竊以羞之詳大相稱歎自
為司馬詳未曽呼名常稱州號以示優禮四年卒時年
五十九其年冬贈輔國将軍幽州刺史諡曰景光州故
吏聞凶問莫不悲感共鑄八尺銅像於城東廣因寺起
八關齋追奉㝠福其遺愛若此初崔光之在貧賤也挺
贍遺衣食常親敬焉又識邢巒宋弁於童稚之中竝謂
終當逺致世稱其知人歴官二十餘年家資不益食不
重味室無綺羅閨門之内雍雍如也舊故多有贈賵諸
子推挺素心一無所受有子六人
長子孝芬字恭梓早有才識博學好文章髙祖召見甚
嗟賞之李彪謂挺曰比見賢子謁帝㫖諭殊優今當為
羣拜紀挺曰卿自欲善處人父子之間然斯言吾所不
敢聞也司徒彭城王勰板為行參軍後除著作郎襲父
爵尚書令髙肇親寵權盛子植除青州刺史啟孝芬為
司馬後除司徒記室參軍司空屬定州大中正長扵剖
判甚有能名府主任城王澄雅重之熙平中澄奏地制
八條孝芬所參定也在府久之除龍驤将軍廷尉少卿
孝昌初蕭衍遣将裴邃等宼淮南詔行臺酈道元都督
河間王琛討之停師城父累月不進勑孝芬持節齎齊
庫刀催令赴接賊退而還荆州刺史李神儁為蕭衍遣
将攻圍詔加孝芬通直散騎常侍以将軍為荆州刺史
兼尚書南道行臺領軍司率諸将以援神儁因代焉扵
時州郡内戍悉已陷沒且路由三鵶賊已先據孝芬所
統既少不得徑進遂從𢎞農堰渠山道南入遣弟孝直
輕兵在前出賊不意賊便奔散人還安堵肅宗嘉勞之
并賚馬及綿絹等物後以元义之黨與盧同李奨等竝
除名徵還又孝芬為廷尉之日章武王融以贓貨被劾
孝芬按以重法及融為都督北討鮮于脩禮於時孝芬
弟孝演率勒宗從避賊於博陵郡城為賊攻陷尋為賊
所害融乃密啟云孝演入賊為王遂見收捕合家逃竄
遇赦乃出孝昌三年蕭衍将成景儁率衆逼彭城除孝
芬寜朔将軍員外常侍兼尚書右丞為徐州行臺孝芬
将發入辭靈太后謂孝芬曰卿女今事我兒與卿便是
親舊曽何相負而内頭元义車中稱此老嫗㑹須却之
孝芬曰臣蒙國厚恩義無斯語假實有此誰能得聞若
有聞知此於元义親密過臣逺矣乞對言者足辨虚實
靈太后悵然意解乃有愧色景儁築柵造堰謀斷泗水
以灌彭城孝芬率大都督李叔仁柴集等起戰景儁等
力屈退走除孝芬安南将軍光祿大夫兼尚書為徐兗
行臺建義初太山太守羊侃據郡反逺引南賊圍逼兗
州除孝芬散騎常侍鎮東將軍金紫光祿大夫仍兼尚
書東道行臺大都督刁宣馳往救援與行臺于暉接至
便圍之侃突圍奔蕭衍餘悉平定永安二年荘帝聞元
顥有内侵之計勅孝芬南赴徐州顥遂潜師向考城擒
大都督濟隂王暉業乗勝徑進遣其後軍都督侯暄守
梁國城以為後援孝芬勒諸将馳往圍暄恐顥遣援乃
急攻之晝夜不息五日暄遂突出擒斬之俘其卒三千
餘人荘帝還宫授西兖州刺史将軍如故孝芬久倦外
役固辭不行乃除太常卿普泰元年南陽太守趙脩賢
襲據荆州城囚刺史李琰之招引南宼除孝芬衛将軍
荆州刺史兼尚書南道行䑓又除都督三荆諸軍事車
騎将軍假驃騎将軍孝芬己出次改授散騎常侍驃騎
将軍西兖州刺史太昌初兼殿中尚書尋除車騎大將
軍左光祿大夫仍尚書後加儀同三司兼吏部尚書出
帝入關齊獻武王至洛與尚書辛雄劉廞等並誅時年
五十沒其家口天平中乃免之孝芬博文口辨善談論
愛好後進終日忻然商確古今間以嘲謔聼者忘疲所
著文章數十篇有子八人
長子勉字宣祖頗渉史𫝊有几案才正光初除太學博
士荘帝之為御史中尉啟除侍御史永安初除建節將
軍尚書右中兵郎中後太尉豫章王蕭贊啟為諮議參
軍郎中如故以舉人失衷為中尉高道穆奏免其官普
泰中兼尚書左丞勉善附㑹世論以浮競譏之為尚書
令尒朱世隆所親待而尚書郎魏季景尤為世隆知任
勉與季景内頗不穆季景隂求右丞奪勉所兼世隆啟
用季景勉遂悵怏自失尋除安南將軍光祿大夫兼國
子祭酒典儀注太昌初除散騎常侍征東將軍金紫光
祿大夫定州大中正敇左右廂出入其家被收之際在
外逃免於後乃出見齊獻武王於晉陽王勞撫之天平
末王遣勉送勲貴妻子赴定州因得還家屬母李氏喪
亡勉哀號過性遇病卒時年四十七無子弟宣度以子
龍後之
勉弟宣猷司徒中郎走於關西
宣猷弟宣度齊王儀同開府司馬
宣度弟宣軌頗有才學尚書考功郎中與弟宣質宣静
宣略竝死於晉陽
孝芬弟孝暐字敬業少寛雅早著長者之風彭城王勰
之臨定州辟為主簿釋褐冀州安東府外兵參軍厯員
外散騎侍郎寜朔將軍員外散騎常侍武泰初蠻首李
洪扇動諸蠻詔孝暐持節為别将隷都督李神軌討平
之尒朱榮之害朝士孝暐與弟孝直攜家避難定陶孝
荘初徵拜通直散騎常侍加征虜將軍尋除趙郡太守
郡經葛榮離亂之後民戸喪亡六畜無遺斗粟乃至數
縑民皆賣鬻兒女夏椹大熟孝暐勸民多收之郡内無
牛教其人種招撫遺散先恩後威一周之後流民大至
興立學校親加勸篤百姓頼之卒扵郡時年四十九贈
通直散騎常侍平東将軍瀛州刺史諡曰簡朝議謂為
未申復贈安北将軍定州刺史
子昻武定中尚書左丞兼度支尚書
孝暐弟孝演字則伯出繼伯父性通率羙鬚髯姿貎魁
傑少無宦情沉浮鄉里河間王琛為定州刺史以為治
中晚除瀛州安西府外兵參軍因罷歸及鮮于脩禮起
逆孝演率宗屬保郡城為賊攻陷賊以孝演民望恐移
衆心乃害之時年四十無子弟孝直以子士逰為後
士逰儀同開府倉曹參軍
孝演弟孝直字叔廉身八尺眉目疎朗早有志尚起家
司空行參軍尋為員外散騎侍郎宣威将仍以本官入
領直後轉寜逺将軍汝南王開府掾領直寝兄孝芬除
荆州詔孝直假征虜将軍别將總羽林二千騎與孝芬
俱行孝直潜師徑進賊遂破走孝芬入城後蕭衍将曹
義宗仍在馬圈鼓動順陽蠻夷緣邊宼竊孝直率衆禦
之賊皆退散還轉直閤将軍通直散騎常侍尒朱兆入
洛孝直以天下未寜去職歸鄉里勸督宗人務行禮義
後除安東将軍光祿大夫太昌中又除衛将軍右光祿
大夫竝辭不赴宗親勸孝直曰榮華人之所願何故陸
沉孝直不答年五十八卒於鄉里顧命諸子曰吾才疎
效薄於國無功若朝廷復加贈諡宜循吾意不得祗受
若致干求則非吾子斂以時服祭勿殺生其子皆遵行
之有四子
長子士順儀同開府行參軍
孝直弟孝政字季讓十歲挺亡號哭不絶見者為之悲
傷操尚貞立博洽經史雅好辭賦喪紀之禮特所留情
衣服制度手能執造太尉汝南王悅辟行參軍年四十
九卒
子巖武定中員外常侍孝芬兄弟孝義慈厚弟孝演孝
政先亡孝芬等哭泣哀慟絶内蔬食容貌損瘠見者傷
之孝暐等奉孝芬盡恭順之禮坐食進退孝芬不命則
不敢也雞鳴而起旦參顔色一錢尺帛不入私房吉凶
有須聚對分給諸婦亦相親愛有無共之始挺兄弟同
居孝芬叔振既亡之後孝芬等奉承叔母李氏若事所
生旦夕温凊出入啟覲家事巨細一以諮決每兄弟出
行有獲財物尺寸已上皆内李氏之庫四時分賚李自
裁之如此者二十餘歳撫從弟宣伯子朗如同氣焉
挺弟振字延根少有學行居家孝友為宗族所稱自中
書學生為祕書中散在内謹勑為髙祖所知出為冀州
咸陽王禧驃騎府司馬在任乆之太和二十年遷建威
将軍平陽太守不拜轉髙陽内史髙祖南討徵兼尚書
左丞留京振既才幹被擢當世以為榮後改定職令振
本資惟擬五品詔曰振在郡著績宜有褒升除太子庶
子景眀初除長兼廷尉少卿振有公斷以眀察稱河内
太守陸琇與咸陽王禧同謀為逆禧敗事發振窮治之
時琇内外親黨及當朝貴要咸為之言振研覈切至終
無縱緩遂斃之扵獄其奉法如此正始初除龍驤將軍
肆州刺史在任有政績還朝除河東太守永平中卒扵
郡時年五十九贈本將軍南兗州刺史諡曰定振歴官
四十餘載考課恒為稱職議者善之
長子宣伯早喪
子勁字仲括驃騎參軍
宣伯弟子朗羙容貌渉獵經史少温厚有風尚以軍功
起家襄威将軍員外散騎侍郎普泰中從兄孝芬為荆
州請為車騎府司馬孝芬轉西兗州為驃騎府司馬太
昌初冠軍将軍北徐州撫軍府長史固辭不獲免興和
二年中尉髙仲密引為侍御史尋加平西将軍武定中
卒子道綱
挺從父弟元珍釋褐司徒行參軍稍遷司徒主簿趙郡
王幹開府屬景眀中荆州長史久之為司徒從事中郎
有公平稱後遷中散大夫加征虜将軍正光末山胡作
逆除平陽太守假右将軍為别将以討之頻破胡賊郡
内以安武泰初改郡為唐州仍除元珍為刺史加右将
軍以破胡勲賜爵涼城侯爾朱榮之趣洛也遣其都督
樊子鵠取唐州元珍與行臺酈惲拒守不從為子鵠所
陷被害世咸痛之
子叔恭
挺從父弟瑜之字仲璉少孤有學業太和中釋褐奉朝
請廣陵王羽常侍累厯蕃佐入為司空功曹參軍事太
尉主簿遷冀州撫軍府長史後為揚州平東府長史帶
南梁太守蕭衍義州刺史文僧眀來降瑜之迎接有勲
賜爵髙邑男孝昌初除鴻臚少卿三年卒年五十六贈
平北将軍瀛州刺史有三子
長子孟舒字長才襲父爵累遷平東将軍太中大夫興
和中除廣平太守卒贈中軍将軍殷州刺史贈平東将
軍諡曰康
孟舒弟仲舒武定末鄴縣令
仲舒弟季舒給事黄門侍郎
挺從祖弟修和州主簿
子儉字元恭雅有噐度厯太學博士終扵符璽郎中
儉弟緒字仲穆定州撫軍府法曹參軍
緒小弟孝忠侍御史祕書郎並有容貌無他才識
緒子子謙尚書郎
子謙弟子讓與侯景同反子謙坐以囚執遇病死於晉
陽
子讓弟子廉等竝伏法
脩和弟敬邕性長者有幹用高祖時自司徒主簿轉尚
書都官郎中所在稱職遷太子歩兵校尉景眀初母憂
去職後中山王英南討引為都督府長史加左中郎将
以功賜爵臨淄男遷龍驤将軍太府少卿以本将軍出
除管州刺史厙莫奚國有馬百匹因風入境敬邕悉令
送還於是夷人感附熙平二年拜征虜将軍太中大夫
神龜中卒年五十七贈左将軍濟州刺史諡曰恭
子子盛襲爵除奉朝請
修和從弟接字顯賓容貌魁偉放邁自高不拘常檢為
中書博士樂陵内史雅為任城王澄所禮待及澄為定
州刺史接了無民敬王忻然容下之後為冀州安東府
司馬轉樂陵太守還鄉而卒
挺族子纂字叔則博學有文才景眀中太學博士轉員
外散騎侍郎襄威将軍既不為時知乃著無談子論後
為給事中延昌中除梁州征虜府長史熙平初為寜逺
将軍廷尉正每於大獄多所據眀有當官之譽時太原
王静自廷尉監遷少卿纂恥居其下乃與静書辭氣抑
揚無上下之體又啟求解任乃除左中郎将領尚書三
公郎中未㡬以公事免後為洛陽令正光中卒年四十
五贈司徒左長史凡所製文多行於世
長子史武定末儀同府長流參軍
纂兄穆寛雅有度量州辟主簿卒
子暹武定末度支尚書兼右僕射
纂弟融字脩業奉朝請尚書令高肇出討巴蜀引為統
軍還除員外散騎侍郎正光中定州别駕年四十二卒
子鴻飜郡功曹
纂從祖弟逰字延叔少有風槩釋褐奉朝請稍遷太尉
主簿江州刺史陳伯之啟為司馬還除奉車都尉大都
督中山王英征義陽引為錄事參軍尋轉司馬及英敗
於鍾離逰坐徙秦州久而得還大将軍高肇西征引為
統軍除歩兵校尉遷豫州征虜府長史未幾除征虜将
軍北趙郡太守竝有政績熙平末轉河東太守郡有鹽
戸常供州郡為兵子孫見丁從役逰矜其勞苦乃表聞
請聼更代郡内感之太學舊在城内逰乃移置城南閑
敞之處親自說經當時學者莫不勸慕號為良守以本
将軍遷涼州刺史以母憂解任正光中起除右将軍南
秦州刺史固辭不免先是州人楊松柏楊洛徳兄弟數
為反叛逰至州深加招慰松柏歸款引為主簿稍以辭
色誘之兄弟俱至松柏既州之豪帥感逰恩遇奨諭羣
氐咸來歸款且以過在前政不復自疑逰乃因宴會一
時俱斬於是外人以其不信合境皆反正光五年夏秦
州城人殺刺史李彦據州為逆數日之後逰知必不定
謀欲出外尋為城人韓祖香孫􁀙攻於州館逰事窘登
樓慷慨悲歎乃推下小女而殺之義不為羣小所辱也
尋為祖香等所執害時年五十二永安中贈散騎侍郎
鎮北将軍定州刺史
子伏䕶開府參軍
史臣曰髙祐學業優通知名前世儒俊之風門舊不隕
諸子經傳之器加有捨生之節崔挺兄弟風操髙亮懐
文抱質歴事著稱見重於朝野繼世承家門族並著蓋
所謂彼有人焉
　
　
　
　
　魏書卷五十七
　魏書卷五十七考證
崔挺傳其被寄遇如此○北史無寄字
孝芬率大都督李叔仁柴集等起戰○起當作赴
　
　
　
　
　
　
　
　
　
　
　
　
　魏書卷五十七考證
欽定四庫全書
　魏書卷五十八
　　齊　　　　魏　　　　收　　　　　撰
　列傳第四十六
　　楊播
楊播字延慶自云恒農華隂人也高祖結仕慕容氏卒
於中山相曾祖珍太祖時歸國卒於上谷太守祖真河
内清河二郡太守父懿延興末為廣平太守有稱績高
祖南廵吏人頌之加寧逺将軍賜帛三百匹徵為選部
給事中有公平之譽除安南将軍洛州刺史未之任而
卒贈以本官加𢎞農公諡曰簡播本字元休太和中高
祖賜改焉母王氏文明太后之外姑播少修整奉養盡
禮擢為中散累遷給事領中起部曹以外親優賜亟加
前後萬計進北部給事中詔播廵行北邊高祖親送及
戸戒以軍略未幾除龍驤将軍員外常侍轉衞尉少卿
常侍如故與陽平王頤等出漠北擊蠕蠕大獲而還高
祖嘉其勲賜奴婢十口遷武衞将軍復擊蠕蠕至居然
山而還除左将軍尋假前将軍隨車駕南討至鍾離師
回詔播領步卒三千騎五百為衆軍殿時春水初長賊
衆大至舟艦塞川播以諸軍渡淮未訖嚴陳南岸身自
居後諸軍渡盡賊衆遂集於是圍播乃為圓陳以禦之
身自搏擊斬殺甚多相拒再宿軍人食盡賊圍更急高
祖在北而望之既無舟船不得救援水勢稍減播領精
騎三百歴其舟船大呼曰今我欲渡能戰者來賊莫敢
動遂擁衆而濟高祖甚壮之賜爵華隂子尋除右衞将
軍後從駕討崔慧景蕭衍於鄧城破之進號平東将軍
時車駕耀威沔水上已設宴高祖與中軍彭城王勰賭
射左衞元遥在勰朋内而播居帝曹遥射侯正中籌限
已滿高祖曰左衞籌足右衞不得不解播對曰仰恃聖
恩庶㡬必争於是彎弓而發其箭正中高祖笑曰養由
基之妙何復過是遂舉巵酒以賜播曰古人酒以養病
朕今賞卿之能可謂今古之殊也從到懸瓠除太府卿
進爵為伯景明初兼侍中使恒州贍恤寒乏轉左衞将
軍出除安北将軍并州刺史固辭乃授安西將軍華州
刺史至州借民田為御史王基所劾削除官爵延昌二
年卒于家子侃等停柩不葬披訴積年至熙平中乃贈
鎮西将軍雍州刺史并復其爵諡曰壮
侃字士業頗愛琴書尤好計畫時播一門貴滿朝廷兒
姪早通而侃獨不交逰公卿罕有識者親朋勸其出仕
侃曰茍有良田何憂晚歲但恨無才具耳年三十一襲
爵華隂伯釋褐太尉汝南王悅騎兵叅軍揚州刺史長
孫稚請為錄事參軍蕭衍豫州刺史裴邃治合肥城規
相掩襲密購夀春郭人李𤓰花袁建等令為内應邃已
纂勒兵士有期日矣而慮夀春疑覺遂謬移云魏始於
馬頭置戍如聞復欲修白捺舊城若爾便稍相侵逼此
亦須營歐陽設交境之備令板卒已集唯聼信還佐寮
咸欲以實答之云無修白捺意而侃曰白捺小城本非
形勝邃好小黠令集兵遣移虚搆是言得無有别圖也
稚深悟之乃云錄事可造移報侃移曰彼之纂兵想别
有意何為妄構白捺也他人有心予忖度之勿謂秦無
人也邃得移謂已知覺便爾散兵𤓰花等以期契不㑹
便相告發伏辜者十數家邃後竟襲夀春入羅城而退
遂列營於㴝漿梁城日夕鈔掠稚乃奏侃為統軍侃叔
椿為雍州刺史又請為其府錄事參軍帶長安令府州
之務多所委決及蕭寶夤等軍敗北地功曹毛洪賓據
郡引宼抄掠渭北侃啟椿自出討之遂購募戰士信宿
之間得三千餘人銜枚夜進至馮翊郡西賊見大軍卒
至衆情離解洪賓遂通書送質乞求自效於是擒送宿
勤明逹兄子賊署南平王烏過仁後雍州刺史蕭寶夤
據州反尚書僕射長孫稚討之除侃鎮逺将軍諫議大
夫為稚行臺左丞尋轉通直散騎常侍軍次𢎞農侃白
稚曰昔魏武與韓遂馬超挾關為壘勝負之理久而無
決豈才雄相類算略抗行當以河山險阻難用智力今
賊守潼關全據形勝縱曹操更出亦無所騁奇必須北
取蒲坂飛棹西岸置兵死地人有鬬心華州之圍可不
戰而解潼關之賊必望風潰散諸處既平長安自剋愚
計可錄請為明公前驅稚曰薛修義已圍河東薛鳯賢
又保安邑都督宗正珍孫停師虞坂久不能進雖有此
計猶用為疑侃曰珍孫本行陳一夫因緣進逹可為人
使未可使人一旦受元帥之任處分三軍精神亂矣寧
堪圍賊河東治在蒲坂西帶河湄所部之民多在東境
脩義驅率壮勇西圍郡邑父老妻弱尚保舊村若率衆
一臨方寸各亂人人思歸則郡圍自解不戰而勝昭然
在目稚從之令其子彦等領騎與侃於𢎞農北渡所領
悉是騎士習於野戰未可攻城先據石錐壁侃乃班告
曰今且停軍於此以待步卒兼觀民情向背然後可行
若送降名者各自還村候臺軍舉烽火各亦應之以明
降欵其無應烽者即是不降之村理須殄戮賞賚軍士
民遂轉相告報未實降者亦詐舉烽一宿之間火光遍
數百里内圍城之宼不測所以各自散歸脩義亦即逃
遁長安平侃頗有力建義初除冠軍将軍東雍州刺史
其年州罷除中散大夫為都督鎮潼關還朝除右将軍
岐州刺史屬元顥内逼詔以本官假撫軍将軍為都督
率衆鎮大梁未發詔行北中郎将孝荘徙御河北執侃
手曰朕停卿蕃寄移住此者正為今日但卿尊卑百口
若隨朕行所累處大卿可還洛寄之後圖侃曰此誠陛
下曲恩寧可以臣微族頓廢君臣之義固求陪從至建
州敘行從功臣自城陽王徽已下凡十人並増三階以
侃河梁之誠特加四階侃固辭乞同諸人久乃見許於
是除鎮軍将軍度支尚書兼給事黃門侍郎敷西縣開
國公食邑一千戸及車駕南還顥令蕭衍将陳慶之守
北中城自據南岸有夏州義士為顥守河中渚乃密信
通欵求破橋立效尒朱榮率軍赴之及橋破應接不果
皆為顥所屠滅榮因悵然将為還計欲更圖後舉侃曰
未審明大王發并州之日已知有夏州義士指來相應
為欲廣申經略寧復帝基乎夫兵散而更合瘡愈而更
戰持此收功自古不少豈可以一圖不全而衆慮頓廢
今事不果乃是兩賊相殺則大王之利矣若今即還民
情失望去就之心何由可保未若召發民村惟多縛筏
間以舟檝沿河廣布令數百里中皆為渡勢首尾既逺
顥復知防何處一旦得渡必立大功榮大笑曰黄門即
奏行此計於是爾朱兆與侃等遂於馬渚楊南渡破顥
子領軍將軍冠受擒之顥便南走車駕入都侃解尚書
正黄門加征東将軍金紫光祿大夫以濟河之功進爵
濟北郡開國公増邑五百戸復除其長子師沖為袐書
郎時所用錢人多私鑄稍就薄小乃至風飄水浮米斗
㡬直一千侃奏曰昔馬援至隴西嘗上書求復五銖錢
事下三府不許及援徵入為虎賁中郎親對光武申釋
其趣事始施行臣頃在雍州亦表陳其事聼人與官並
鑄五銖錢使人樂為而俗弊得改㫖下尚書八座不許
以今況昔即理不殊求取臣前表經御披析侃乃隨事
剖辨孝荘從之乃鑄五銖錢如侃所奏万俟醜奴陷東
秦遂圍岐州扇誘巴蜀大都督尒朱天光率衆西伐詔
侃以本官使持節兼尚書僕射為關右慰勞大使還朝
除侍中加衞将軍右光祿大夫荘帝将圖尒朱榮也侃
與其内弟李晞城陽王徽侍中李彧等咸預密謀尒朱
兆之入洛也侃時休沐遂得潜竄歸於華隂普泰初天
光在關西遣侃子婦父韋義逺招慰之立盟許恕其罪
侃從兄昱恐為家禍令侃出應假其食言不過一人身
殁冀全百口侃往赴之秋七月為天光所害太昌初贈
車騎将軍儀同三司幽州刺史
子純陁襲
播弟椿字延夀本字仲考太和中與播俱蒙高祖賜改
性寛謹初拜中散典御廐曹以端慎小心專司醫藥遷
内給事與兄播並侍禁闈又領蘭臺行職改授中部曹
析訟公正高祖嘉之及文明太后崩高祖五日不食椿
進諌曰陛下至性孝過有虞居哀五朝水漿不御羣下
惶灼莫知所言陛下荷祖宗之業臨萬國之重豈可同
匹夫之節以取僵仆且聖人之禮毁不滅性縱陛下欲
自賢於萬代其若宗廟何高祖感其言乃一進粥轉授
宫輿曹少卿加給事中出為安逺将軍豫州刺史高祖
自洛向豫幸其州館信宿賜馬十匹縑千匹遷冠軍将
軍濟州刺史高祖自鍾離趣鄴至磝碻幸其州館又賜
馬二匹縑千五百匹坐為平原太守崔敞所訟廷尉論
輙收市利費用官炭免官後降為寜朔将軍梁州刺史
初武興王楊集始為楊靈珍所破降於蕭鸞至是率賊
萬餘自漢中而北規復舊土椿領歩騎五千出頓下辨
貽書集始開以利害集始執書對使者曰楊使君此書
除我心腹之疾遂領其部曲千餘人來降尋以母老解
還後武都氐楊㑹反假椿節冠軍将軍都督西征諸軍
事行梁州刺史與軍司羊祉討破之於後梁州運糧為
羣氐劫奪詔椿兼征虜将軍持節招慰尋以氐叛拜光
祿大夫假平西将軍督征討諸軍事以討之還兼太僕
卿秦州羌吕茍兒涇州屠各陳聸等聚衆反詔椿為别
将𨽻安西将軍元麗討之賊入隴守蹊自固或謀伏兵
山陘斷其出入待糧盡而攻之或云斬除山木縱火焚
之然後進討椿曰並非計也此本規盗非有經略自王
師一至無戰不摧所以深竄者正避死耳今宜勒三軍
勿更侵掠賊必謂我見險不前心輕我軍然後掩其不
備可一舉而平矣乃緩師不進賊果出掠乃以軍中驢
馬餌之不加討逐如是多日隂簡精卒銜枚夜襲斬瞻
𫝊首入正太僕卿加安東将軍初顯祖世有蠕蠕萬餘
戸降附居於高平薄骨律二鎮太和之末叛走略盡惟
有一千餘家太中大夫王通高平鎮将郎育等求徙置
淮北防其叛走詔許之慮不從命乃使椿持節往徙焉
椿以為徙之無益上書曰臣以古人有言裔不謀夏夷
不亂華荒忽之人羈縻而已是以先朝居之於荒服之
間者正以恱近來逺招附殊俗亦以别華戎異内外也
今新附者衆若舊者見徙新者必不安不安必思土思
土則走叛狐死首丘其害方甚又此族類衣毛食肉樂
冬便寒南土濕熱往必将盡進失歸伏之心退非藩衞
之益徙在中夏而生後患愚心所見謂為不可時八座
議不從遂徙於濟州緣河居之冀州元愉之難果悉浮
河赴賊所在抄掠如椿所策永平初徐州城人成景儁
以宿豫叛詔椿率衆四萬討之不剋而返久之除都督
朔州撫㝠武川懐朔三鎮三道諸軍事平北将軍朔州
刺史在州為廷尉奏椿前為太僕卿日招引細人盜種
牧田三百四十頃依律處刑五歲尚書邢巒據正始别
格奏椿罪應除名為庶人注籍盜門同籍合門不仕世
宗以新律既班不宜雜用舊制詔依寺斷聼以贖論尋
加撫軍将軍入除都官尚書監修白溝堤堰復以本将
軍除定州刺史自太祖平中山多置軍府以相威攝凡
有八軍軍各配兵五千食祿主帥軍各四十六人自中
原稍定八軍之兵漸割南戍一軍兵纔千餘然主帥如
故費祿不少椿表罷四軍減其帥百八十四人州有宗
子稻田屯兵八百戸年常發夫三千草三百車修補畦
堰椿以屯兵惟輸此田課更無傜役及至閑月即應修
治不容復勞百姓椿亦表罷朝廷從之椿在州因治黒
山道餘功伐木私造佛寺役使兵力為御史所劾除名
為庶人正光五年除輔國将軍南秦州刺史時南秦州
反叛路又阻塞仍停長安轉授岐州復除撫軍将軍衞
尉卿轉左衞将軍又兼尚書右僕射馳驛詣并肆齎絹
三萬匹募召恒朔流民揀充軍士不行尋加衞将軍出
除都督雍南豳二州諸軍事本将軍雍州刺史又進號
車騎大将軍儀同三司蕭寳夤元恒芝諸軍為賊所敗
恒芝從渭北東渡椿使追之不止寳夤後至留於逍遙
園内收集将士猶得萬餘由是三輔人心頗得安帖于
時涇岐及豳悉已陷賊扶風以西非復國有椿乃鳩募
内外得七千餘人遣兄子錄事參軍侃率以防禦詔椿
以本官加侍中兼尚書右僕射為行臺節度關西諸将
其統内五品已下郡縣須有補用者任即擬授椿遇暴
疾頻啟乞解詔許之以蕭寳夤代椿為刺史行臺椿還
鄉里遇子昱将還京師因謂曰當今雍州刺史亦不賢
於蕭寳夤但其上佐朝廷應遣心膂重人何得任其牒
用此乃聖朝百慮之一失且寳夤不藉刺史為榮吾觀
其得州喜悅不少至於賞罰云為不依常憲恐有異心
關中可惜汝今赴京稱吾此意以啟二聖并白宰輔更
遣長史司馬防城都督欲安關中正須三人耳如其不
遣必成深憂昱還面啟肅宗及靈太后並不信納及寳
夤邀害御史中尉酈道元猶上表自理稱為椿父子所
謗詔復除椿都督雍岐南豳三州諸軍事本将軍開府
儀同三司雍州刺史討蜀大都督椿辭以老病不行建
義元年遷司徒公尒朱榮東討葛榮詔椿統衆為後軍
榮擒葛榮乃止永安初進位太保侍中給後部鼓吹元
顥入洛椿子征東将軍昱出鎮滎陽為顥所擒又椿弟
順為冀州刺史順子仲宣正平太守兄子侃弟子遁並
從駕河北為顥嫌疑以椿家世顯重恐失人望未及加
罪時人助其憂怖或有勸椿携家避禍椿曰吾内外百
口何䖏逃竄正當坐任運耳荘帝還宫椿每辭遜不許
上書頻乞歸老詔曰椿國之老成方所尊尚遽以高年
願言致仕顧懐舊徳是以未從但告謁頻煩辭理彌固
以兹難奪又所重違今便允其雅志可服侍中朝服賜
服一具衣一襲八尺牀帳几杖不朝乗安車駕駟馬給
扶傳詔二人仰所在郡縣時以禮存問安否方乖詢訪
良用憮然椿奉詔於華林園帝下御座執椿手流淚曰
公先帝舊臣實為元老今四方未寜理須諮訪但高尚
其志決意不留既難相違深用悽愴椿亦歔欷欲拜荘
帝親執不聼於是賜以絹布給羽林衞送羣公百寮餞
於城西張方橋行路觀者莫不稱歎椿臨行誡子孫曰
我家入魏之始即為上客給田宅賜奴婢馬牛羊遂成
富室自爾至今二十年二千石方伯不絶祿恤甚多至
於親姻知故吉凶之際必厚加贈襚來往賓寮必以酒
肉飲食是故親姻朋友無憾焉國家初丈夫好服綵色
吾雖不記上谷翁時事然記清河翁時服飾恒見翁著
布衣韋帶常約敕諸父曰汝等後世脫若富貴於今日
者慎勿積金一斤綵帛百匹已上用為富也又不聼治
生求利又不聼與勢家作婚姻至吾兄弟不能遵奉今
汝等服乗以漸華好吾是以知恭儉之徳漸不如上世
也又吾兄弟若在家必同盤而食若有近行不至必待
其還亦有過中不食忍飢相待吾兄弟八人今存者有
三是故不忍别食也又願畢吾兄弟世不異居異財汝
等眼見非為虚假如聞汝等兄弟時有别齋獨食者此
又不如吾等一世也吾今日不為貧賤然居住舍宅不
作壮麗華飾者正慮汝等後世不賢不能保守之方為
勢家所奪北都時朝法嚴急太和初吾兄弟三人並居
内職兄在高祖左右吾與津在文明太后左右于時口
敕責諸内官十日仰宻得一事不列便大瞋嫌諸人多
有依敕宻列者亦有太后高祖中間傳言構閒者吾兄
弟自相誡曰今忝二聖近臣母子閒甚難宜深慎之又
列人事亦何容易縱被瞋責慎勿輕言十餘年中不嘗
言一人罪過當時大被嫌責答曰臣等非不聞人言正
恐不審仰誤聖聼是以不敢言於後終以不言蒙賞及
二聖閒言語終不敢輙爾傳通太和二十一年吾從濟
州來朝在清徽堂豫讌髙祖謂諸王諸貴曰北京之日
太后嚴明吾每得杖左右因此有是非言語和朕母子
者唯楊椿兄弟遂舉賜四兄及吾酒汝等脱若萬一蒙
時主知遇宜深慎言論不可輕論人惡也吾自惟文武
才藝門望姻援不勝他人一旦位登侍中尚書四厯九
卿十為刺史光祿大夫儀同開府司徒太保津今復為
司空者正由忠貞小心謹慎口不嘗論人過無貴無賤
待之以禮以是故至此耳聞汝等學時俗人乃有坐而
待客者有驅馳勢門者有輕論人惡者及見貴勝則敬
重之見貧賤則慢易之此人行之大失立身之大病也
汝家仕皇魏以來髙祖以下乃有七郡太守三十二州
刺史内外顯職時流少比汝等若能存禮節不為奢淫
憍慢假不勝人足免尤誚足成名家吾今年始七十五
自惟氣力尚堪朝覲天子所以孜孜求退者正欲使汝
等知天下滿足之義為一門法耳非是茍求千載之名
也汝等能記吾言百年之後終無恨矣椿還華隂踰年
普泰元年七月為尒朱天光所害年七十七時人莫不
寃痛之太昌初贈都督冀定殷相四州諸軍事太師丞
相冀州刺史
子昱字元晷起家廣平王懐左常侍懐好武事數出逰
獵昱每規諫正始中以京兆廣平二王國臣多有縱恣
公行屬請於是詔御史中尉崔亮窮治之伏法於都市
者三十餘人其不死者悉除名為民惟昱與博陵崔楷
以忠諌得免後除太學博士員外散騎侍郎初尚書令
王肅除揚州刺史出頓於洛陽東亭朝貴畢集詔令諸
王送别昱伯父播同在餞席酒酣之後廣陽王嘉北海
王詳等與播論議競理播不為之屈北海顧謂昱曰尊
伯性剛不伏理大不如尊使君也昱前對曰昱父道隆
則從其隆道洿則從其洿伯父剛則不吐柔亦不茹一
坐歎其能言肅曰非此郎何得申二父之羙也延昌三
年以本官帶詹事丞于時肅宗在懐抱之中至於出入
左右乳母而已不令宫寮聞知昱諫曰陛下不以臣等
凡淺備位宫臣太子動止宜令翼從然自此以來輕爾
出入進無二傅輔導之羙退闕羣寮陪侍之式非所謂
示民軌儀著君臣之義陛下若召太子必降手勅令臣
下咸知為後世法於是詔曰自今已後若非朕手勅勿
令兒輙出宫臣在直者從至萬歲門久之轉太尉掾兼
中書舍人靈太后嘗從容謂昱曰今帝年幼朕親萬機
然自薄徳化不能感親姻在外不稱人心卿有所聞慎
勿諱隐昱於是奏揚州刺史李崇五車載貨恒州刺史
楊鈞造銀食噐十具並餉領軍元义靈太后召义夫妻
泣而責之义深恨之昱第六叔舒妻武昌王和之妹和
即义之從祖父舒早喪有一男六女及終喪而元氏頻
請别居昱父椿乃集親姻泣而謂曰我弟不幸早終今
男不婚女未嫁何怱怱便求離居不聼遂懐憾焉神龜
二年瀛州民劉宣明謀反事覺逃竄义乃使和及元氏
誣告昱藏隐宣明云父定州刺史椿叔華州刺史津並
送甲仗三百具謀圖不逞义又構成其事乃遣左右御
仗五百人夜圍昱宅而收之並無所獲靈太后問其状
昱具對元氏遘釁之端言至哀切太后乃解昱縛和及
元氏並處死刑而义相左右和直免官元氏卒亦不坐
及元义之廢太后乃出昱為濟隂内史中山玉熙起兵
於鄴义遣黄門盧同詣鄴刑熙并窮黨與同希义旨就
郡鏁昱赴鄴訊百日後乃還任孝昌初除征虜将軍中
書侍郎遷給事黄門侍郎時北鎮饑民二十餘萬詔昱
為使分散於冀定瀛三州就食後賊圍豳州詔昱兼侍
中持節催西北道大都督北海王顥仍隨軍監察豳州
圍解雍州蜀賊張映龍姜神逹知州内空虚謀欲攻掩
刺史元脩義懼而請援一日一夜書移九通都督李叔
仁遲疑不赴昱曰長安關中基本今大軍䪺在涇豳與
賊相對若使長安不守大軍自然瓦散此軍雖往有何
益也遂與叔仁等俱進於陳斬神逹及諸賊四百許人
餘悉奔散詔以昱受㫖催督而顥軍稽緩遂免昱官乃
兼侍中催軍尋除征虜将軍涇州刺史未㡬昱父椿出
為雍州刺史徵昱還除吏部郎中武衞将軍轉北中郎
将加安東将軍及蕭寳夤等敗於關中以昱兼七兵尚
書持節假撫軍将軍都督防守雍州昱遇賊失利而返
除度支尚書轉撫軍徐州刺史尋除鎮東将軍假車騎
将軍東南道都督又加散騎常侍後太山太守羊侃據
郡南叛蕭衍遣将軍王辯率衆侵宼徐州番郡人續靈
珍受衍平北将軍番郡刺史擁衆一萬攻逼番城昱遣
别将劉馘擊破之臨陳斬靈珍首王辯退走侃兄深時
為徐州行臺府州咸欲禁深昱曰昔叔向不以鮒也見
廢春秋貴之奈何以侃罪深也宜聼朝㫖不許羣議還
朝未㡬屬元顥侵逼大梁除昱征東将軍右光祿大夫
加散騎常侍使持節假車騎将軍為南道大都督鎮滎
陽顥既擒濟隂王暉業乗虚徑進大兵集於城下遣其
左衞劉業王道安等招昱令降昱不從顥遂攻之城陷
都督元恭太守西河王悰並踰城而走俱被擒縶昱與
弟息五人在門樓上須臾顥至執昱下城面責昱曰楊
昱卿今死甘心否卿自負我非我負卿也昱荅曰分不
望生向所以不下樓者正慮亂兵耳但恨八十老父無
人供養負病黄泉求乞小弟一命便死不朽也顥乃拘
之明旦顥将陳慶之胡光等三百餘人伏顥帳前請曰
陛下渡江三千里無遺鏃之費昨日一朝殺傷五百餘
人求乞楊昱以快意顥曰我在江東嘗聞梁主言初下
都日袁昻為吴郡不降稱其忠節奈何殺楊昱自此之
外任卿等所請於是斬昱下統帥三十七人皆令蜀兵
刳腹取心食之顥既入洛除昱名為民孝荘還宫還復
前官及父椿辭老請解官從養詔不許尒朱榮之死也
昱為東道行臺率衆拒尒朱仲逺會尒朱兆入洛昱還
京師後歸鄉里亦為天光所害太昌初贈都督瀛定二
州諸軍事驃騎大将軍司空公定州刺史
子孝邕員外郎走免匿於蠻中潜結渠帥謀應齊獻武
王以誅尒朱氏微服入洛參伺機㑹為人所告世隆收
付廷尉掠殺之
椿弟頴字惠哲本州别駕
子叔良武定中新安太守
頴弟順字延和寛裕謹厚太和中起家奉朝請累遷直
閤将軍北中郎将兼武衞将軍太僕卿預立荘帝之功
封三門縣開國公食邑七百户出為平北将軍冀州刺
史尋進號撫軍将軍罷州還遇害年六十五太昌初贈
都督相殷二州諸軍事太尉公錄尚書事相州刺史
子辯字僧逹厯通直常侍平東将軍東雍州刺史
辯弟仲宣有風度才學自奉朝請稍遷太尉掾中書舍
人通直散騎侍郎加鎮逺将軍賜爵𢎞農男建義初遷
通直常侍出為平西将軍正平太守進爵為伯在郡有
能名就加安西将軍還京之日兄弟與父同遇害辯太
昌初贈使持節都督燕恒二州諸軍事車騎大将軍儀
同三司恒州刺史仲宣贈都督青光二州諸軍事車騎
大将軍尚書右僕射青州刺史
仲宣子元就幼而俊拔收捕時年九歲牽挽兵人謂曰
欲害諸尊乞先就死兵人以刀斫斷其臂猶請死不止
遂先殺之永熙初贈汝隂太守仲宣弟測朱衣直閤亦
同時見害太昌中贈都督平營二州諸軍事鎮北将軍
吏部尚書平州刺史
測弟稚卿太昌中為尚書右丞坐事死
順弟津字羅漢本名延祚高祖賜名焉少端謹以噐度
見稱年十一除侍御中散于時高祖沖幼文明太后臨
朝津曽久侍左右忽咳逆失聲遂吐血數升藏衣袖太
后聞聲閱而不見問其故具以實言遂以敬慎見知賜
縑百匹遷符璽郎中津以身在禁密不外交逰至於宗
族姻表罕相祗候司徒馮誕與津少結交逰而津見其
貴寵每恒退避及相招命多辭疾不往誕以為恨而津
逾逺焉人或謂之曰司徒君之少舊宜蒙進逹何遽自
外也津曰為勢家所厚復何容易但全吾今日亦以足
矣轉振威将軍領監曹奏事令又為直寝遷太子歩兵
校尉高祖南征以津為都督征南府長史至懸瓠徵加
直閤将軍後從駕濟淮司徒誕薨高祖以津送柩還都
遷長水校尉仍直閤景明中世宗逰扵北邙津時陪從
太尉咸陽王禧謀反世宗馳入華林時直閤中有同禧
謀皆在從限及禧平帝顧謂朝臣曰直閤半為逆黨非
至忠者安能不預此謀因拜津左中郎将遷驍騎将軍
仍直閤出除征虜将軍岐州刺史津巨細躬親孜孜不
倦有武功民齎絹三匹去城十里為賊所劫時有使者
馳驛而至被劫人因以告之使者到州以状白津津乃
下教云有人著某色衣乗某色馬在城東十里被劫不
知姓名若有家人可速收視有一老母行出而哭云是
已子於是遣騎追收并絹俱獲自是闔境畏服至於守
令寮佐有瀆貨者未曽公言其罪常以私書切責之於
是官屬感厲莫有犯法以母憂去職延昌末起為右将
軍華州刺史與兄播前後皆牧本州當世榮之先是受
調絹匹度尺特長在事因緣共相進退百姓苦之津乃
令依公尺度其輸物尤好者賜以杯酒而出所輸少劣
亦為受之但無酒以示其恥於是人競相勸官調更勝
舊日還除北中郎将帶河内太守太后疑津貳已不欲
使其處河山之要轉平北将軍肆州刺史仍轉并州刺
史将軍如故徵拜右衞将軍孝昌初加散騎常侍尋以
本官行定州事既而近鎮擾亂侵逼舊京乃加津安北
将軍假撫軍将軍北道大都督右衞尋轉左衞加撫軍
将軍始津受命出據靈邱而賊帥鮮于修禮起於博陵
定州危急遂回師南赴始至城下營壘未立而州軍新
敗津以賊既乗勝士衆勞疲柵壘未安不可擬敵賊必
夜至則萬無一全欲移軍入城更圗後舉刺史元固稱
賊既逼城不可示弱閉門不内津揮刀欲斬門者軍乃
得入城賊果夜至見柵空而去其後賊攻州城東面已
入羅城刺史閉小城東門城中搔擾不敢出戰津欲禦
賊長史許被守門不聼津手劍擊被不中被乃走津開
門出戰斬賊帥一人殺賊數百賊退人心少安詔除衞
尉卿征官如故以津兄衞尉卿椿代為左衞尋加鎮軍
将軍討虜都督兼吏部尚書北道行臺初津兄椿得罪
此州由鉅鹿人趙略投書所致及津之至略舉家逃走
津乃下教慰喻令其還業於是闔州愧服逺近稱之時
賊帥薛脩禮杜洛周殘掠州境孤城獨立在兩宼之間
津貯積柴粟修理戰具更營雉堞賊每來攻機械競起
又扵城中去城十歩掘地至泉廣作地道潜兵涌出置
爐鑄鐡持以灌賊賊遂相語曰不畏利槊堅城唯畏楊
公鐵星津與賊帥元洪業及與賊中督将尉靈根程殺
鬼潘法顯等書曉喻之并授鐡劵許以爵位令圖賊帥
毛普賢洪業等感悟復書云今與諸人密議欲殺普賢
願公聼之又賊欲圍城正為取北人耳城中所有北人
必須盡殺公若置之恐縱敵為患矣願公察之津以城
内北人雖是惡黨然掌握中物未忍便殺但收内子城
防禁而已将吏無不感其仁恕朝廷初以鐡劵二十枚
委津分給津隨賊中首領閒行送之脩禮普賢頗亦由
此而死既而杜洛周圍州城津盡力捍守詔加衛将軍
封開國縣侯邑一千户将士有功者任津科賞兵民給
復八年葛榮以司徒說津津大怒斬其使以絶之自受
攻圍經渉三稔朝廷不能拯赴乃遣長子遁突圍而出
詣蠕蠕主阿那瓌令其討賊遁日夜泣諭阿那瓌遣其
從祖吐豆發率精騎一萬南出前鋒已達廣昌賊防塞
隘口蠕蠕持疑遂還津長史李裔引賊踰城賊入轉衆
津苦戰不敵遂見拘執洛周脱津衣服置地牢下數日
欲将烹之諸賊還相諫止遂得免害津曾與裔相見對
諸賊帥以大義責之辭淚俱發裔大慙典守者以相告
洛周弗之責也及葛榮吞洛周復為榮所拘守榮破始
得還洛永安初詔除津本将軍荆州刺史加散騎常侍
當州都督津以前在中山陷宼詣闕固辭竟不之任二
年兼吏部尚書又除車騎将軍左光祿大夫仍除吏部
元顥内逼荘帝將親出討以津為中軍大都督兼領軍
将軍未行顥入及顥敗津乃入宿殿中掃洒宫掖遣第
二子逸封閉府庫各令防守及帝入也津迎於北邙流
涕謝罪帝深嘉慰之尋以津為司空加侍中尒朱榮死
也以津為都督并肆燕恒雲朔顯汾蔚九州諸軍事驃
騎大将軍兼尚書令北道大行臺并州刺史侍中司空
如故委津以討胡經略津馳至鄴手下唯羽林五百人
士馬寡弱始加招募将從滏口而入值尒朱兆等便已
剋洛相州刺史李神等議欲與津舉城通欵津不從以
子逸既為光州刺史兄子昱時為東道行臺鳩率部曲
在於梁沛津規欲東轉更為方略乃率輕騎望於濟州
渡河而尒朱仲逺已陷東郡所圖不遂乃還京師普泰
元年亦遇害於洛時年六十三太昌初贈都督秦華雍
三州諸軍事大将軍太傅雍州刺史諡曰孝穆将葬本
鄉詔大鴻臚持節監䕶喪事津有六子
長子遁字山才其家貴顯諸子弱冠咸縻王爵而遁性
澹退年近三十方為鎮西府主簿累遷尚書郎荘帝北
廵奉詔慰勞山東車駕入洛除尚書左丞又為光祿大
夫仍左丞永安末父津受委河北兼黄門郎詣鄴參行
省事尋遷征東将軍金紫光祿大夫亦被害於洛時年
四十二太昌初贈車騎大将軍儀同三司幽州刺史諡
曰恭定
遁弟逸字遵道有當世才度起家員外散騎侍郎以功
賜爵華隂男轉給事中父津在中山為賊攻逼逸請使
於爾朱榮徵師赴救詔許之建義初荘帝猶在河陽逸
獨往謁帝特除給事黄門侍郎領中書舍人及朝士濫
禍帝益憂怖詔逸晝夜陪侍數日之内常寝宿於御牀
前帝曽夜中謂逸曰昨來舉目唯見異人頼得卿差以
自慰尋除吏部郎中出為平西将軍南秦州刺史加散
騎常侍時年二十九於時方伯之少未有先之者仍以
路阻不行改除平東将軍光州刺史逸折節綏撫乃心
民務或日昃不食夜分不寝至於兵人從役必親自送
之或風日之中雨雪之下人不堪其勞逸曽無倦色又
法令嚴眀寛猛相濟於是合境肅然莫敢干犯時災儉
連歲人多餓死逸欲以倉粟賑給而所司懼罪不敢逸
曰國以人為本人以食為命百姓不足君孰與足假令
以此獲戾吾所甘心遂出粟然後申表右僕射元羅以
下謂公儲難闕並執不許尚書令臨淮王彧以為宜貸
二萬詔聼二萬逸既出粟之後其老小殘疾不能自存
活者又於州門煮粥飯之将死而得濟者以萬數帝聞
而善之逸為政愛人尤憎豪猾廣設耳目其兵吏出使
下邑皆自持糧人或為設食者雖在闇室終不進咸言
楊使君有千里眼那可欺之在州政績尤羙及其家禍
尒朱仲逺遣使扵州害之時年三十二吏人如喪親戚
城邑村洛為營齋供一月之中所在不絶太昌初贈都
督豫郢二州諸軍事衞將軍尚書僕射豫州刺史諡曰
貞
逸弟謐字遵智辟太尉行參軍厯員外散騎常侍以功
賜爵𢎞農伯鎮軍将軍金紫光祿大夫衞将軍在晉陽
為尒朱兆所害太昌初贈驃騎将軍兗州刺史
謐弟遵彦武定中吏部尚書華隂縣開國侯
津弟暐字延季性雅厚頗有文學起家奉朝請稍遷散
騎侍郎直閤将軍本州大中正兼武衛将軍尚食典御
孝昌初正武衞将軍加散騎常侍安南將軍荘帝初遇
害扵河隂贈衞將軍儀同三司雍州刺史
子元讓武定末尚書祠部郎中播家世純厚並敦義讓
昆季相事有如父子播剛毅椿津恭謙與人言自稱名
字兄弟旦則聚於廰堂終日相對未曾入内有一羙味
不集不食廰堂間往往幃幔隔障為寝息之所時就休
偃還共談笑椿年老曾他處醉歸津扶侍還室仍假寐
閤前承候安否椿津年過六十並登台鼎而津嘗旦暮
參問子姪羅列階下椿不命坐津不敢坐椿每近出或
日斜不至津不先飯椿還然後共食食則津親授匙箸
味皆先嘗椿命食然後食津為司空於時府主皆引寮
佐人就津求官津曰此事須家兄裁之何為見問初津
為肆州椿在京宅每有四時嘉味輙因使次附之若或
未寄不先入口椿每得所寄輙對之下泣兄弟皆有孫
唯椿有曽孫年十五六矣椿常欲為之早娶望見𤣥孫
自昱已下率多學尚時人莫不欽羡焉一家之内男女
百口緦服同㸑庭無間言魏世以來唯有盧淵兄弟及
播昆季當世莫逮焉世隆等将害椿家誣其為逆奏請
收治前廢帝不許世隆復苦執不得已下詔付有司檢
聞世隆遂遣歩騎夜圍其宅天光亦同日收椿於華隂
東西兩家無少長皆遇禍籍其家世隆後乃奏云楊家
實反夜拒軍人遂盡格殺廢帝惋恨久之不言而已知
世隆縱擅無如之何永熙中椿合家歸葬華隂衆咸觀
而悲傷焉
播族弟鈞祖暉庫部給事稍遷洛州刺史卒贈𢎞農公
諡曰簡父恩河間太守鈞頗有幹用自廷尉正為長水
校尉中壘将軍洛陽令出除中山太守入為司徒左長
史又除徐州東荆州刺史還為廷尉卿拜恒州刺史轉
懐朔鎮将所居以彊濟稱後為撫軍将軍七兵尚書北
道行䑓卒贈使持節散騎常侍車騎大将軍左光祿大
夫華州刺史
長子暄卒於尚書郎
暄弟穆華州别駕
穆弟儉寜逺将軍頓邱太守建義初除太府少卿尋為
華州中正加左将軍儉與元顥有舊及顥入洛受其位
任荘帝還宫坐免後以本将軍頴州刺史尋加散騎常
侍平南将軍州罷不行普泰初除征南將軍金紫光祿
大夫永熙中以大将軍除北雍州刺史仍陷關西
儉弟寛自宗正丞建義初為通直散騎侍郎領河南尹
丞稍遷散騎常侍安東将軍永安二年除中軍将軍太
府卿後為散騎常侍驃騎将軍右光祿大夫澄城縣開
國伯太昌初除給事黄門侍郎尋加驃騎大将軍除華
州大中正監内典書事坐事去官永熙三年兼武衞将
軍又除黄門郎隨出帝入關西儉寛皆輕薄無行為人
流所鄙
史臣曰楊播兄弟俱以忠毅謙謹荷内外之任公卿牧
守榮赫累朝所謂門生故吏遍於天下而言色恂恂出
於誠至恭徳慎行為世師範漢之萬石家風陳紀門法
所不過也諸子秀立青紫盈庭其積善之慶歟及胡逆
擅朝淫刑肆毒以斯族而遇斯禍報施之理何相反哉
　
　
　
　
　
　
　
　
　魏書卷五十八
　魏書卷五十八考證
楊播傳尒朱榮東討葛榮○討監本作封各本同本書
　孝荘帝紀建義元年九月壬申柱國大将軍尒朱榮
　率騎七千討葛榮於淦口破擒之餘衆悉降冀定滄
　瀛殷五州平則封字乃討字之訛也
　
　
　
　
　
　
　
　
　
　
　魏書卷五十八考證
欽定四庫全書
　魏書卷五十九
　　齊　　　　魏　　　　　收　　　　撰
　列傳第四十七
　　劉昶　　蕭寶夤　　蕭正表
劉昶字休道義隆第九子也義隆時封義陽王兄駿以
為征北將軍徐州刺史開府及駿子子業立昏狂肆暴
害其親屬疑昶有異志昶聞甚懼遣典籖虞法生表求
入朝以觀其意子業曰義陽與太宰謀反我欲討之今
知求還甚善又屢詰法生義陽謀事汝何故不啓法生
懼禍走歸彭城昶欲襲建康諸郡竝不受命和平六年
遂委母妻攜妾吳氏作丈夫服結義從六十餘人間行
來降在路多叛隨昶至者二十許人昶雖學不淵洽略
覽子史前後表啓皆其自製朝廷嘉重之尚武邑公主
拜侍中征南將軍駙馬都尉封丹陽王嵗餘而公主薨
更尚建興長公主皇興中劉彧遣其員外郎李豐來朝
顯祖詔昶與彧書為兄弟之戒彧不答責昶以母為其
國妾宜如春秋荀罃對楚稱外臣之禮尋敕昶更與彧
書昶表曰臣植根南偽託體不殊秉旄作牧職班台位
天厭子業夷戮同體背本歸朝事捨簪笏臣弟彧廢姪
自立彰于遐邇孔懐之義難奪為臣之典靡經棠棣之
詠可修越敬之事未允臣若改書事為二敬猶修往文
彼所不納伏願聖慈停臣今答朝廷從之拜外都坐大
官公主復薨更尚平陽長公主昶好犬馬愛武事入國
歴紀猶布衣皂冠同凶素之服然訶詈童僕音雜夷夏
雖在公坐諸王每侮弄之或戾手齧臂至於痛傷笑呼
之聲聞于御聽高祖每優假之不以怪問至於陳奏本
國事故語及征役則能歛容涕泗悲動左右而天性褊
躁喜怒不恒每至威忿楚朴特苦引待南士禮多不足
縁此人懐畏避太和初轉内都坐大官及蕭道成殺劉
準時遣諸將南伐詔昶曰卿識機體運先覺而來卿宗
廟不復血食朕聞斯問矜忿兼懐今遣大將軍率南州
甲卒以伐逆豎剋蕩兇醜翦除民害氛穢既清即胙卿
江南之土以興蕃業乃以本將軍與諸將同行路經徐
州哭拜其母舊堂哀感從者乃遍循故居處處隕涕左
右亦莫不辛酸及至軍所將欲臨陳四面拜諸將士自
陳家國滅亡蒙朝廷慈覆辭理切至聲氣激揚涕泗横
流三軍咸為感歎後昶恐雨水方降表請還師從之又
加儀同三司領儀曹尚書於時改革朝儀詔昶與蔣少
遊專主其事昶條上舊式略不遺忘高祖引見於宣文
堂昶啓曰臣本國不造私有虐政不能廢昏立徳扶定
傾危萬里奔波投䕃皇闕仰賴天慈以存首領然大恥
未雪痛愧纒心屬逢陛下釐校之始願垂曲恩處臣邊
戍招集遺人以雪私恥雖死之日猶若生年悲泣良久
髙祖曰卿投誠累紀本邦湮滅王者未能恤難矜災良
以為愧出蕃之日請别當處分後以昶女為鄉君高祖
臨宣文堂見武興王楊集始既而引集始入宴詔昶曰
集始邊方之酋不足以當諸侯之禮但王者不遺小國
之臣況此蕃垂之主故勞公卿於此昶對曰陛下道化
光被自北而南故巴漢之雄遠覲天闕臣猥瞻盛禮實
忻嘉遇高祖曰武興宕昌於禮容竝不閑備向見集始
觀其舉動有賢於彌承昶對曰陛下惠洽普天澤流無
外武興蕞爾豈不食椹懷音又為中書監開建五等封
昶齊郡開國公加宋王之號十七年春髙祖臨經武殿
大議南伐語及劉蕭簒奪之事昶每悲泣不已因奏曰
臣本朝淪喪艱毒備罹冀恃國靈釋臣私恥頓首拜謝
高祖亦為之流涕禮之彌崇蕭賾雍州刺史曹虎之詐
降也詔昶以兵出義陽無功而還十八年除使持節都
督吳越楚彭城諸軍事大將軍固辭詔不許又賜布千
匹及發高祖親錢之命百寮賦詩贈昶又以其文集一
部賜昶高祖因以所製文筆示之謂昶曰時契勝殘事
鍾文業雖則不學欲罷不能脱思一見故以相示雖無
足味聊復為笑耳其重昶如是自昶之背彭城至是久
矣其昔齋宇山池竝尚存立昶更修繕還處其中不能
綏邊懷物撫接義故而閨門喧猥内外姦雜前民舊吏
莫不慨歎焉豫營墓於彭城西南與三公主同塋而異
穴發石累之墳崩壓殺十餘人後復移改為公私費害
高祖南討昶候駕於行宫高祖遣侍中迎勞之昶討蕭
昭業司州雖屢破賊軍而義陽拒守不剋昶乃班師十
九年高祖在彭城昶至入見昶曰臣奉敕專征尅殄兇
醜徒勞士馬久淹嵗時有損威靈伏聽斧鉞高祖曰朕
之此行本無攻守之意正欲伐罪弔民宣威布徳二事
既暢不失本圖朕亦無剋而還豈但卿也十月昶朝于
京師高祖臨光極堂大選髙祖曰朝因月旦欲評魏典
夫典者為國大綱治民之柄君能好典則國治不能則
國亂我國家昔在恒代随時制作非通世之長典故自
夏及秋親議條制或言唯能是寄不必拘門朕以為不
爾何者當今之世仰祖質朴清濁同流混齊一等君子
小人名品無别此殊為不可我今八族以上士人品第
有九九品之外小人之官復有七等若茍有其人可起
家為三公正恐賢才難得不可止為一人渾我典制故
令班鏡九流清一朝軌使千載之後我得髣像唐虞卿
等依俙元凱昶對曰陛下光宅中區惟新朝典刋正九
流為不朽之法豈唯髣像唐虞固以有高三代高祖曰
國家本來有一事可慨可慨者何恒無公言得失今卿
等各盡其心人君患不能納羣下之諫為臣患不能盡
忠於主朕今舉一人如有不可卿等盡言其失若有才
能而朕所不識者宜各舉所知朕當虛已延納若能如
此能舉則受賞不言則有罪及論大將軍高祖曰劉昶
即其人也後給班劒二十人二十一年四月薨於彭城
年六十二高祖為之舉哀給溫明祕器錢百萬布五百
匹蠟三百斤朝服一具衣一襲贈假黄鉞太傅領揚州
刺史加以殊禮備九錫給前後部羽葆鼔吹依晉琅邪
武王伷故事諡曰明
昶適子承緒主所生也少而尫疾尚高祖妹彭城長公
主為駙馬都尉先昶卒贈員外常侍
長子文遠次輝字重昌竝皆疎狂昶深慮不能守其爵
封然輝猶小未多罪過乃以為世子襲封正始初尚蘭
陵長公主世宗第二姊也拜員外常侍公主頗嚴妬輝
嘗私幸主侍婢有身主笞殺之剖其孕子節解以草裝
實婢腹祼以示輝輝遂忿憾疎薄公主公主姊因入聽
講言其故於靈太后太后敕清河王懌窮其事懌與高
陽王雍廣平王懷奏其不和之狀無可為夫婦之理請
離婚削除封位太后從之公主在宫周嵗高陽王及劉
騰等皆為言於太后太后慮其不改未許之雍等屢請
不已聽復舊義太后流涕送公主誡令謹護正光初輝
又私婬張陳二氏女公主更不檢惡主姑陳留公主共
相扇奨遂與輝復致忿爭輝推主墮床手脚毆蹈主遂
傷胎輝懼罪逃逸靈太后召清河王懌決其事二家女
髠笞付宫兄弟皆坐鞭刑徙配敦煌為兵公主因傷致
薨太后親臨慟哭舉哀太極東堂出葬城西太后親送
數里盡哀而還謂侍中崔光曰向哭所以過哀者追念
公主為輝頓辱非一乃不關言能為隠忍古今寧有此
此所以痛之後執輝於河内之溫縣幽于司州將加死
刑會赦得免三年復其官爵遷征虜將軍中散大夫四
年輝卒家遂衰頓無復可紀
文遠歴歩兵校尉前將軍景明初為統軍在壽春坐謀
殺刺史王肅以壽春叛事發伏法有通直郎劉武英者
太和十九年從淮南内附自云劉裕弟長沙景王道憐
之曽孫賜爵建寧子司徒外兵參軍稍轉歩兵校尉游
擊將軍卒于河内太守而昶不以為族親也
蕭寶夤字智亮蕭鸞第六子寶卷母弟也鸞之竊位封
寶夤建安王寶卷立以為車騎將軍開府領石頭戍軍
事寶卷惛狂其直後劉靈運等謀奉寶夤密遣報寶夤
寶夤許之遂迎寶夤率石頭文武向其臺城稱警蹕百
姓隨從者數百人㑹日暮城門閉乃燒三尚及建業城
城上射殺數人衆乃奔散寶夤棄車歩走部尉執送之
自列為人所逼寶卷亦不罪責也寶卷弟寶融僭立以
寶夤為衛將軍南徐州刺史改封鄱陽王蕭衍既克建
業殺其兄弟將害寶夤以兵守之未至嚴急其家閹人
顔文智與左右麻拱黄神密計穿墻夜出寶夤具小船
於江岸脱本衣服著烏布𥜗腰繫千許錢潛赴江畔躡
屩徒歩脚無全皮防守者至明追之寶夤假為釣者隨
流上下十餘里追者不疑待散乃度西岸遂委命投華
文榮文榮與其從子天龍惠連等三人棄家將寶夤遁
匿山澗賃驢乘之晝伏宵行景明二年至壽春之東城
戍戍主杜元倫推檢知實蕭氏子也以禮延待馳告揚
州刺史任城王澄澄以車馬侍衛迎之時年十六徒歩
憔悴見者以為掠賣生口也澄待以客禮乃請喪居斬
衰之服澄遣人曉示情禮以喪兄之制給其齊衰寶夤
從命澄率官寮赴弔寶夤居處有禮不飲酒食肉輟笑
簡言一同極哀之節壽春多其故義皆受慰唁唯不見
夏侯一族以夏侯同蕭衍故也改日造澄澄深器重之
景明三年閏四月詔曰蕭寶夤深識機運歸誠有道冒
嶮履屯投命絳闕微子陳韓亦曷以過也可遣羽林監
領主書劉桃符詣彼迎接其資生所湏之物及衣冠車
馬在京邸館付尚書悉令預備及至京師世宗禮之甚
重伏訴闕下請兵南伐雖遇暴風大雨終不暫移是年
冬蕭衍江州刺史陳伯之與其長史褚胄等自壽春歸
降請軍立効世宗以寶夤誠懇及伯之所陳時不可失
四年二月乃引八座門下入議部分之方四月除使持
節都督東揚南徐兖三州諸軍事鎮東將軍揚州刺史
丹陽郡開國公齊王配兵一萬令且據東城待秋冬大
舉寶夤明當拜命其夜慟哭至晨備禮䇿授賜車馬什
物給虎賁五百人事從豐厚猶不及劉昶之優隆也又
任其募天下壯勇得數千人以文智三人等為積弩將
軍文榮等三人為彊弩將軍竝為軍主寶夤雖少羈流
而志性雅重過朞猶絶酒肉慘形悴色蔬食麤衣未嘗
嬉笑及被命當南伐貴要多相慿託門庭賔客若市書
記相尋寶夤接對報復不失其理正始元年三月寶夤
行達汝隂東城已䧟遂停壽春之栖賢寺值賊將姜慶
真内侵士民響附圍逼壽春遂據外郭寶夤躬貫甲胄
率下擊之自四更交戰至明日申時賊旅彌盛寶夤以
衆寡無援退入金城又出相國東門率衆力戰始破走
之當寶夤壽春之戰勇冠諸軍聞見者莫不壯之七月
還京師改封梁郡開國公食邑八百戸及中山王英南
伐寶夤又表求征乃為使持節鎭東將軍别將以繼英
配羽林虎賁五百人與英頻破衍軍乘勝遂攻鍾離淮
水汛溢寶夤與英狼狽引退士卒死没者十四五有司
奏寶夤守東橋不固軍敗由之處以極法詔曰寶夤因
難投誠宜加矜貸可恕死免官削爵還第尋尚南陽長
公主賜帛一千匹并給禮具公主有婦徳事寶夤盡肅
雍之禮雖好合積年而敬事不替寶夤每入室公主必
立以待之相遇如賔自非太妃疾篤未曽歸休寶夤器
性溫順自處以禮奉敬公主内外諧穆清河王懌親而
重之永平四年盧昶克蕭衍朐山戍以琅琊戍主傅文
驥守之衍遣師攻文驥盧昶督衆軍救之詔寶夤為使
持節假安南將軍别將長驅徃赴受盧昶節度賜帛三
百匹世宗於東堂餞之詔曰蕭衍送死連兵再離寒暑
卿忠規内挺孝誠外亮必欲鞭尸吳墓戮衍江隂故授
卿以總統之任仗卿以克㨗之規宜其勉歟寶夤對曰
讎恥未復枕戈俟旦雖無申包之志敢忘伍胥之心今
仰仗神謀俯厲將帥誓必拉彼姦勍以清王略聖澤下
臨不勝悲荷因泣涕横流哽咽良久於後盧昶軍敗唯
寶夤師全而歸延昌初除安東將軍瀛州刺史復其齊
王四年遷撫軍將軍冀州刺史及大乘賊起寶夤遣軍
討之頻為賊破臺軍至乃滅之靈太后臨朝還京師蕭
衍遣其將康絢於浮山堰淮以灌揚徐除寶夤使持節
都督東討諸軍事鎮東將軍以討之尋復封梁郡開國
公寄食濟州之濮陽熙平初賊堰既成淮水濫溢將為
揚徐之患寶夤於堰上流更鑿新渠引注淮澤水乃小
減乃遣輕車將軍劉智文虎威將軍劉延宗率壯士千
餘夜渡淮燒其竹木營聚破賊三壘殺獲數千人斬其
直閤將軍王升明而還火數日不滅衍將垣孟孫張僧
副等水軍三千渡淮北攻統軍吕叵寶夤遣府司馬元
達統軍魏續年等赴擊破之孟孫等奔退乃授左光禄
大夫殿中尚書寶夤又遣軍王周恭叔率壯士數百夜
渡淮南焚賊徐州刺史張豹子等十一營賊衆驚擾自
殺害者甚衆寶夤還京師又除使持節散騎常侍都督
荆(闕/)東洛三州諸軍事衛將軍荆州刺史不行復為殿
中尚書寳夤之在淮堰蕭衍手書與寳夤曰謝齊建安
王寳夤亡兄長沙宣武王昔投漢中値北宼華陽地絶
一隅内無素畜外絶繼援守危疏勒計踰田單卒能全
土破敵以弱為彊使至之日君臣動色左右相賀齊明
帝每念此功未嘗不輟箸咨嗟及至張永崔慧景事大
將覆軍於外小將懐貳於内事危累卵勢過綴旒亡兄
忠勇奮發旋師大峴重圍累日一鼓魚潰克定慧景功
踰桓文亡弟衛尉兄弟戮力盡心内外大勲不報翻罹
荼酷百口幽執禍害相尋朕於齊明帝外有龕敵之力
内盡帷幄之誠日自三省曽無寸咎遠身邊外亦復不
免遂遣劉山陽輕舟西上來見掩襲時危事廹勢不得
已所以誓衆樊鄧㑹踰孟津本欲翦除梅蟲兒茹法珍
等以雪冤酷拔濟親屬反身素里屬張稷王珍國已建
大事寶晊子晉屢動危機廹樂推之心應上天之命事
不獲已豈其始願所以自有天下絶棄房室斷除滋味
正欲使四海見其夲心耳勿謂今日之位是為可重朕
之視此曽不如一芥雖復崆峒之蹤難追汾陽之志何
遠而今立此堰卿當未達本意朕於昆蟲猶不欲殺亦
何急爭無用之地戰蒼生之命也正為李繼伯在壽陽
侵犯邊境嵗月滋甚或攻小城小戍或掠一村一里若
小相酬答終無寧日邊邑爭桑吳楚連禍所以每抑鎮
戍不與校計繼伯既得如此濫竊彌多今修此堰止欲
以報繼伯侵盜之役既非大舉所以不復文移北土卿
幼有倜儻之心早懐縱横之氣往日卿於石頭舉事雖
不克㨗亦丈夫也今止河洛眞其時矣雖然為卿計者
莫若行率此衆襲據彭城别當遣軍以相影援得㨗之
後便遣卿兄子屏侍送卿國廟并卿室家及諸姪從若
方欲還北更設竒計恐機事一差難重復集勿為韓信
受困野鷄寶夤表送其書陳其忿毒之意朝廷為之報
答寶夤志存雪復屢請居邊神龜中出為都督徐南兖
二州諸軍事車騎將軍徐州刺史乃起學館於清東朔
望引見土姓子弟接以恩顔與論經義勤於政治吏民
愛之凡在三州皆著名稱正光二年徴為車騎大將軍
尚書左僕射善於吏職甚有聲名四年上表曰臣聞堯
典有黜陟之文周書有考績之法雖其源難得而尋然
條流抑亦可知矣大較在于官人用才審於所蒞練迹
校名驗於虛實豈不以臧否得之餘論優劣著於歴試
者乎既聲窮於月旦品定於黄紙用效於名軰事彰於
臺閤則賞罰之途差有商凖用捨之宜非無依據雖復
勇進忘退之儔奔競於市里過分亡涯之請馳騖於多
門猶且顧其聲第慎其與奪器分定於下爵位懸於上
不可妄叨故也今竊見考功之典所懐未喻敢竭無隠
試陳萬一何者竊惟文武之名在人之極地徳行之稱
為生之最首忠貞之美立朝之譽仁義之號處身之端
自非職惟九官任當四岳授曰爾諧讓稱俞往將何以
克厭大名允兹令問自比已來官罔高卑人無貴賤皆
餙辭假説用相褒舉涇渭同波薰蕕共器求者不能量
其多少與者不復覈其是非遂使冠履相貿名與實爽
謂之考功事同汎渉紛紛漫漫焉可勝言又在京之官
積年一考其中或所事之主遷移數四或所奉之君身
亡廢絶或具寮離索或同事凋零雖當時文簿記其殿
最日久月深駮落都盡人有去留誰復掌其勤墮或停
休積稔或分隔數千累年之後方求追訪聲迹立其考
第無不茍相悦附共為脣齒餙垢掩疵妄加丹素趣令
得階而已無所顧惜賢達君子未免斯患中庸已降夫
復何論官以求成身以請立上下相蒙莫斯為甚又勤
恤人隱咸歸守令厥任非輕所責實重然及其考課悉
以六載為程既而限滿代還復經六年而叙是則嵗周
十二始得一階於東西兩省文武閒職公府散佐無事
冗官或數旬方應一直或朔望止於蹔朝及其考日更
得四年為限是則一紀之中便登三級彼以實勞劇任
而遷貴之路至難此以散位虚名而升陟之方甚易何
内外之相懸令厚薄之如是又聞之聖人大寳曰位何
以守位曰仁孟子亦曰仁義忠信天爵也公卿大夫人
爵也古之人修其天爵而人爵從之故雖文質異時汚
隆殊世莫不寳兹名器不以假人是以賞罰之柄恒自
持也至乃周之藹藹五叔無官漢之察察館陶徒請豈
不重骨肉私親親誠以賞罰一差則無以懲勸至公暫
替則覬覦相欺故至慎至惜殷勤若此况乎親非肺腑
才乖秀逸或充單介之使始無汗馬之勞或説興利之
規終慙十一之潤皆虚張無功妄指贏益坐獲數階之
官藉成通顯之貴於是巧詐萌生偽辯鋒出役萬慮以
求榮開百方而逐利握樞秉鈞者亦知其苦斯但抑之
則其流已注引之則有何紀極夫琴瑟在於必和更張
求其適調去者既不可追來者猶或宜改按周官太宰
之職嵗終則令官府各正所司受其㑹計聽其致事而
詔於王三嵗則大計羣吏之治而誅賞之愚謂今可粗
依其凖見居官者每嵗終本曹皆明辨在官日月具覈
才行能否審其實用而注其上下游辭宕説一無取焉
列上尚書覆其合否如有紕謬即正而罰之不得方復
推詰委否容其進退既定其優劣善惡交分庸短下第
黜凡以明法幹務忠清甄能以記賞總而奏之經奏之
後考功曹别書於黄紙油帛一通則本曹尚書與令僕
印署留於門下一通則以侍中黄門印署掌在尚書嚴
加緘密不得開視考績之日然後對共裁量如此則少
存實録薄止姦回其内外考格裁非庸管乞求博議以
為畫一若殊謀異䇿事關廢興遐邇所談物無異義者
自可臨時斟酌匪拘恒例至如援流引比之訴貪榮求
級之請如不限以關鍵肆其傍通則蔓草難除涓流遂
積穢我彛章撓兹大典謂宜明加禁斷以全至治開返
本之路杜澆敝之門如斯則吉士盈朝薪槱載煥矣詔
付外博議以為永式竟無所定時蕭衍弟子西豐侯正
徳來降寳夤表曰伏見揚州表蕭正徳自云避禍遠投
宸掖背父叛君駭議衆口深心指趣厥情難測臣聞立
身行道始於事親終於事君故君親盡之以恒敬嚴父
兼之以博愛斯人倫之所先王教之盛典三千之條莫
大於不孝毁則藏姦常刑靡赦所以晉恭獲謗無所逃
死衞伋受誣二子繼沒親命匪棄國孰無父况今封豕
尚存長虵未滅偷生江表自安毒酖而正徳居猶子之
親竊通侯之貴父榮於國子爵於家履霜弗聞去就先
結隔絶山淮溫凊永盡定省長違報復何日以此為心
心可知矣皇朝綿基累葉恩均四海自北徂南要荒仰
澤能言革化無思不韙賁玉帛於邱園標忠孝以納賞
築藁街于伊洛集華裔其歸心被髮鐻身之酋屈膝而
請吏交趾文身之渠款關而効質至如正徳宜甄義以
致貶昔越栖㑹稽賴宰嚭以獲立漢困彭宋實丁公而
獲免吳項已平二臣即法豈不録其情哉欲明責以示
後况遺君忽父狼子是心既不親親安能親人中間變
詐或有萬等伏惟陛下聖敬自天欽光纂厯昭徳塞違
以臨羣后脱包此凶醜寘之列位百官是象其何誅焉
臣釁結禍深痛纒肝髓日暮途遥復報無日豈區區於
一豎哉但才雖庸近職居獻替愚𠂻寸抱敢不申陳伏
願聖慈少垂察覽訪議槐棘論其是非使秋霜春露施
之有在相鼠攸刺遄死有歸無令申伋受笑於茍存曽
閔淪名於盛世正徳既至京師朝廷待之尤薄嵗餘還
叛五年蕭衍遣其將裴邃虞鴻等率衆冦揚州詔寳夤
為使持節散騎常侍車騎大將軍都督徐州東道諸軍
事率諸將討之既而揚州刺史長孫稚大破邃軍斬鴻
賊遂奔退初秦州城人薛珍劉慶杜遷等反執刺史李
彦推莫折大提為首自稱秦王大提尋死其第四子念
生竊號天子改年曰天建置立官寮以息阿胡為太子
其兄阿倪為西河王弟天生為髙陽王伯珍為東郡王
安保為平陽王遣天生率衆出隴東攻没汧城仍陷岐
州執元志裴芬之等遂㓂雍州屯於黒水朝廷甚憂之
乃除寳夤開府西道行臺率所部東行將統為大都督
西征肅宗幸明堂因以餞之寳夤與大都督崔延伯擊
天生大破之斬獲十餘萬追奔至于小隴軍人採掠遂
致稽留不速追討隴路復塞仍進討高平賊帥万俟醜
奴於安定更有負㨗時有天水人吕伯度兄弟始共念
生同逆後與兄衆保於顯親聚衆討念生戰敗降於胡
琛琛以伯度為大都督秦王資其士馬還征秦州大敗
念生將杜粲於成紀又破其金城王莫折普賢於永洛
城遂至顯親念生率衆身自拒戰又大奔敗伯度乃背
胡琛襲琛將劉㧞破走之遣其兄子忻和率騎東引國
軍念生事廹乃詐降於寳夤朝廷喜伯度立義之功授
撫軍將軍涇州刺史平秦郡開國公食邑三千户而大
都督元修義高聿停軍隴口久不西進念生復反伯度
終為醜奴所殺故賊勢更甚寳夤不能制孝昌二年四
月除寳夤侍中驃騎大將軍儀同三司假大將軍尚書
令給後部鼓吹増封千户寳夤初自黒水終至平涼與
賊相對數年攻擊賊亦憚之關中保全寳夤之力矣三
年正月除司空公出師既久兵將疲敝是月大敗還雍
州仍停長安收聚離散有司處寳夤死罪詔恕為民四
月除使持節都督雍涇岐南豳四州諸軍事征西將軍
雍州刺史假車騎大將軍開府西討大都督自關以西
皆受節度九月念生為其常山王杜粲所殺合門皆盡
粲據州請降於寳夤十月除散騎常侍車騎將軍尚書
令復其舊封是時山東關西宼賊充斥王師履北人情
沮喪寳夤自以出軍累年糜費尤廣一旦覆敗慮見猜
責内不自安朝廷頗亦疑阻乃遣御史中尉酈道元為
關中大使寳夤謂密欲取已彌以憂懼而長安輕薄之
徒因相説動道元行達隂盤驛寳夤密遣其將郭子恢
等攻而殺之詐収道元尸表言白賊所害又殺都督南
平王仲冏是月遂反僭舉大號赦其部内稱隆緒元年
立百官乃遣郭子恢東㓂潼關行臺張始榮圍華州刺
史崔襲詔尚書僕射行臺長孫稚討之時北地人毛鴻
賔與其兄遐糾率鄉義將討寳夤寳夤遣其大將軍盧
祖遷等擊遐為遐所殺又遣其將侯終徳徃攻遐㑹子
恢為官軍所敗長孫稚又遣子子彦破始榮於華州終
徳因此勢挫還圖寳夤軍至白門寳夤始覺與終徳交
戰戰敗攜公主及其少子與部下百餘騎從後門出走
渡渭橋投於寜夷巴張宕昌劉興周舍尋奔醜奴醜奴
以寳夤為太傅永安三年都督尒朱天光遣賀拔岳等
破醜奴於安定追擒醜奴寳夤並送京師詔置閶闔門
外都街之中京師士女聚共觀視凡經三日吏部尚書
李神儶黄門侍郎高道穆並與寳夤素舊二人相與左
右言於莊帝云其逆迹事在前朝冀得赦免㑹應詔王
道習時自外至莊帝問道習在外所聞道習曰唯聞陛
下欲不殺蕭寳夤帝問其故道習曰人云李尚書高黄
門與寳夤周款並居得言之地必能全之道習因曰若
謂寳夤逆在前朝便將恕之寳夤敗於長安走為醜奴
太傅豈非陛下御厯之日賊臣不翦法欲安施帝然其
言乃於太僕駞牛署賜死寳夤之將死神儁攜酒就之
以叙舊故因對之下泣而寳夤夷然自持了不憂懼唯
稱推天委命恨不終臣節而已公主攜男女就寳夤訣
别慟哭極哀寳夤死色貌不改寳夤有三子皆公主所
生而並凡劣
長子烈復尚肅宗妹建徳公主拜駙馬都尉寳夤反伏
法
次子權與少子凱射戲凱矢激中之而死凱仕至司徒
左長史凱妻長孫稚女也輕薄無禮公主數加罪責凱
竊銜恨妻復惑説之天平中凱遂遣奴害公主乃轘凱
於東市妻梟首家遂殄滅
寳夤兄寳卷子贊字徳文本名綜入國寳夤改焉初蕭
衍滅寳卷寳卷宫人吳氏始孕匿而不言衍乃納之生
贊以為已子封豫章王及長學渉有才思其母告之以
實贊晝則談謔如常夜則銜悲泣涕結客待士恒有來
奔之志為衍諸子深所猜疾而衍甚愛寵之有濟隂芮
文寵安定梁話贊曲加禮接乃割血自誓布以腹心寵
話等既感其情義敬相然諾値元法僧以彭城叛入蕭
衍衍命贊為南兖徐二州刺史都督江北諸軍事鎮彭
城於時肅宗遣安豐王延明臨淮王彧討之贊便遣使
密告誠款與寵話夜出歩投彧軍孝昌元年秋届于洛
陽陛見之後就館舉哀追服三載寳夤于時在關西遣
使觀察聞其形貌歛眉悲感朝廷賞賜豐渥禮遇隆厚
授司空封高平郡開國公丹陽王食邑七千户及寳夤
反贊惶怖欲奔白鹿山至河橋為北中所執朝議明其
不相干預仍蒙慰勉建義初隨尒朱榮赴晉陽莊帝徴
贊還洛轉司徒遷太尉尚帝姊壽陽長公主出為都督
齊濟西兖三州諸軍事驃騎大將軍開府儀同三司齊
州刺史寳夤見擒贊拜表請寳夤命尒朱兆入洛為城
民趙洛周所逐公主被録還京尒朱世隆欲相陵逼公
主守操被害贊既棄州為沙門潛詣長白山未幾趣白
鹿山至陽平遇病而卒時年三十一贊機辯文義頗有
可觀而輕薄俶儻猶有父之風尚普泰末敕迎其喪至
洛遣黄門郎鹿悆護喪事以王禮與公主合葬嵩山至
元象初吳人盜其喪還江東蕭衍猶以為子祔葬蕭氏
墓焉贊江南有子在國無後
蕭正表字公儀蕭衍弟臨川王宣達子也正表長七尺
九寸眉目踈朗雖質貌豐美而性理短闇衍以為封山
縣開國侯拜給事中歴東宫洗馬淮南晉安二郡太守
轉輕車將軍北徐州刺史鎮鍾離初衍未有子以正表
兄正徳為子既而封為西豐侯正徳私懐忿憾正光三
年背衍奔洛朝廷以其人才庸劣不加禮待尋逃歸衍
不之罪後封正徳臨賀王衍末復為散騎常侍光禄大
夫知丹陽尹事侯景之將濟江也知正徳有恨於衍密
與交通許推為主正徳以船數十舫迎之景渡江衍召
正表入援正表率衆次廣陵聞正徳為侯景所推仍託
舫糧未集盤桓不進景尋以正表為南兖州刺史封南
郡王正表既受景署遂於歐陽立柵斷衍援軍又欲遣
其妾兄龔子明進攻廣陵衍南兖州刺史南康王蕭㑹
理遣前廣陵令劉瑗襲擊破之正表狼狽失據乃率輕
騎走還鍾離武定七年正月仍送子為質據州内屬徐
州刺史高歸彦遣長史劉士榮馳赴之事定正表入朝
以勲封蘭陵郡開國公吳郡王令邑五千户尋除侍中
車騎將軍特進太子太保開府儀同三司賞賚豐厚其
年冬薨年四十二贈侍中都督徐揚兖豫濟五州諸軍
事驃騎大將軍司空公徐州刺史開國公王並如故諡
曰昭烈子廣壽
史臣曰劉昶猜疑懼禍蕭夤亡破之餘並潛骸竄影委
命上國俱稱曉了咸當任遇雖有枕戈之志終無鞭墓
之誠昶諸子尫踈䘮其家業寳夤背恩忘義梟獍其心
此亦戎夷彯狡輕薄之常事也天重其罪鬼覆其門至
於母子兄弟還相殲滅抑是積惡之義云蕭贊臨邊脱
身晚去讐賊寵禄頓臻顚沛旋至信吉凶之相倚也正
表歸命大享名族亦以優哉
　
　
　
　
　
　
　
　
　
　
　
　魏書卷五十九
　魏書卷五十九考證
蕭寳夤傳誰復掌其勤墮○墮與惰通禮月令曰民氣
　解隋韓非子五蠧篇侈而墮者貧史記司馬相如傳
　不敢怠墮注墮同惰
　
　
　
　
　
　
　
　
　
　
　
　魏書卷五十九考證
欽定四庫全書
　魏書卷六十
　　齊　　　　　魏　　　　收　　　　撰
　列傳第四十八
　　韓麒麟　　程駿
韓麒麟昌黎棘城人也自云漢大司馬増之後父瑚秀
容平原二郡太守麒麟幼而好學美姿容善騎射恭宗
監國為東曹主書高宗即位賜爵魯陽男加伏波將軍
父亡在喪有禮邦族稱之後參征南慕容白曜軍事進
攻升城師人多傷及城潰白曜將坑之麒麟諌曰今始
踐偽境方圖進取宜寛威厚惠以示賊人此韓信降范
陽之計勍敵在前而便坑其衆恐自此以東將人各為
守攻之難剋日乆師老外民乘之以生變故則三齊未
易圖也白曜從之皆令復業齊人大悦後白曜表麒麟
為冠軍將軍與房法壽對為冀州刺史白曜攻東陽麒
麟上義租六十萬斛并攻戰器械於是軍資無乏及白
曜被誅麒麟亦徴還停滯多年高祖時拜給事黄門侍
郎乘傳招慰徐兖叛民歸順者四千餘家尋除冠軍將
軍齊州刺史假魏昌侯麒麟在官寡於刑罰從事劉普
慶説麒麟曰明公仗節方夏而無所斬戮何以示威麒
麟曰刑罰所以止惡蓋不得已而用之今民不犯法何
所戮乎若必湏斬斷以立威名當以卿應之普慶慙懼
而退麒麟以新附之人未階臺宦士人沉抑乃表曰齊
土自屬偽方歴載久遠舊州府寮動有數百自皇威開
被幷職從省守宰闕任不聽土人監督竊惟新人未階
朝宦州郡扄任甚少沉塞者多願言冠冕輕為去就愚
謂守宰有闕宜推用豪望増置吏員廣延賢喆則華族
蒙榮良才獲叙懐徳安土庶或在兹朝議從之太和十
一年京都大饑麒麟表陳時務曰古先哲王經國立治
積儲九稔謂之太平故躬籍千畝以勵百姓用能衣食
滋茂禮敎興行逮於中代亦崇斯業入粟者與斬敵同
爵力田者與孝悌均賞實百王之常軌為治之所先今
京師民庶不田者多逰食之口三分居二蓋一夫不耕
或受其飢況於今者動以萬計故頃年山東遭水而民
有餒終今秋京都遇旱穀價踊貴實由農人不勸素無
儲積故也伏惟陛下天縱欽明道高三五昧旦憂勤思
恤民敝雖帝虞一日萬幾周文昃不暇食蔑以為喻上
垂覆載之澤下有凍餒之人皆由有司不為明制長吏
不恤其本自承平日乆豐穰積年競相矜夸遂成侈俗
車服第宅奢僭無限喪葬婚娶為費實多貴富之家童
妾袨服工商之族玉食錦衣農夫餔糟糠蠶婦乏短褐
故令耕者日少田有荒蕪穀帛罄於府庫寶貨盈於市
里衣食匱於室麗服溢於路飢寒之本實在於斯愚謂
凡珍玩之物皆宜禁斷吉凶之禮備為格式令貴賤有
别民歸朴素制天下男女計口受田宰司四時巡行臺
使嵗一按檢勤相勸課嚴加賞罰數年之中必有盈贍
雖遇災凶免於流亡矣往年校比戸貫租賦輕少臣所
統齊州租粟纔可給俸略無入倉雖於民為利而不可
長乆脱有戎役或遭天災恐供給之方無所取濟可减
絹布増益穀租年豐多積嵗儉出賑所謂私民之穀寄
積於官官有宿積則民無荒年矣十二年春卒於官年
五十六遺敕其子殯以素棺事從儉約麒麟立性恭愼
恒置律令於坐傍臨終之日唯有俸絹數十匹其清貧
如此贈散騎常侍安東將軍燕郡公諡曰康
長子興宗字茂先好學有文才年十五受道太學後司
空高允奏為祕書郎參著作事中山王叡貴寵當世(闕/)
為文遷祕書中散太和十四年冬卒贈寧遠將軍漁陽
太守
子子熈字元雍少自修整頗有學識弱冠未能自通侍
中崔光舉子熙為清河王懌常侍遷郎中令初子熙父
以爵讓弟顯宗不受子熙縁父素懐卒亦不襲及顯宗
卒子熙别蒙賜爵乃以其先爵讓弟仲穆兄弟友愛如
此父亡居喪有禮子熙為懌所眷遇遂闕位待其畢喪
後復用及元义害懌乆不得葬子熙為之憂悴屏處田
野每言王若不得復封以禮遷葬誓以終身不仕後靈
太后返政以元义為尚書令解其領軍子熙與懌中大
夫劉定興學官令傅靈􁤅賔客張子慎伏闕上書曰竊
惟故主太傅清河王職綜樞衡位居論道盡忠貞以奉
公竭心膂以事國自先皇崩殂陛下冲幼負扆當朝義
同分陜宋維反常小子性若青蠅汙白點黒䜛侫是務
以元义皇姨之壻權勢攸歸遂相附託規求榮利共結
圖謀坐生眉眼誣告國王枉以大逆頼明明在上赫赫
臨下泥漬自消玉質還潔謹案律文諸告事不實以其
罪罪之維遂無罪出為大郡刑賞僭差朝野怪愕若非
宋維與义為計豈得全其身命方撫千里王以權在寵
家塵謗紛雜恭慎之心逾深逾厲去其本宅移住殿西
闔門静守親賔阻絶于時吏部諮禀劉騰奏其弟官郡
戍兼補及經内呈為王駮退騰由此生嫌私深怨怒遂
乃擅廢太后離隔二宫栲(闕/)胡定誣王行毒含齒戴髪
莫不悲惋及㑹公卿議王之罪莫不俛眉飲氣唯諮是
從僕射游肇亢言厲氣發憤成疾為王致死王之忠誠
欵篤節義純貞非但蘊藏胷襟實乃形於文翰搜括史
傳撰顯忠録區目十篇分卷二十既欲彰忠心於萬代
豈可為逆亂於一朝迄追遺志足明丹欵义籍寵姻戚
恃握兵馬無君之心實懷皁白擅廢太后枉害國王生
殺之柄不由陛下賞罰之詔一出於义名藩重地皆其
親黨京官要任必其心腹中山王熈本興義兵不圖神
器戮其大逆合門滅盡遂令元略南奔為國臣患奚康
生國之猛將盡忠弃市其餘枉被屠戮者不可稱數縁
此普天喪氣匝地憤傷致使朔隴猖狂歴嵗為亂荆徐
蠢動職是之由昔趙高秉秦令關東鼎沸今元义執權
使四方雲擾自古及今竹帛所載賊子亂臣莫此為甚
開逆之始起自宋維成禍之末良由騰矣而令凶徒姦
黨迭相樹置高官厚禄任情自取非但臣等痛恨終身
抑為聖朝懷慙負愧以臣赤心慺慺之見宜梟諸兩觀
洿其舎盧騰合斵棺斬骸沉其五族上謝天人幽隔之
憤下報忠臣寃酷之痛方乃崇亞三事委以樞端所謂
虎也更傅其翼朝野切齒遐邇扼腕蔓草難除去之宜
盡臣歴觀曠代緬追振古當斷不斷其禍更生況义猜
忍更居衡要臣中宵九歎竊以寒心實願宸鑒早為之
所臣等潛伏閭閻於兹六載旦號白日夕泣星辰叩地
寂寥呼天無響衞野納肝秦庭夜哭千古之痛何足相
比今幸遇陛下叡聖親覽萬幾太后仁明更撫四海臣
等敢詣闕披陳乞報寃毒書奏靈太后義之乃引子熙
為中書舎人後遂剖騰棺賜义死尋修國史加寜朔將
軍未幾除著作郎又兼司州别駕轉輔國將軍鴻臚少
卿建義初兼黄門尋正子熙清白自守不交人事又少
孤為叔顯宗所撫養及顯宗卒顯宗子伯華又幼子熈
友愛等於同生長猶共居車馬資財隨其費用未嘗見
於言色又上書求析階與伯華於是除伯華東太原太
守及伯華在郡為刺史元弼所辱子熙乃泣訴朝廷肅
宗詔遣按檢弼遂大見詰讓尒朱榮之擒葛榮也送至
京師莊帝欲面見數之子熙以為榮既元兇自知必死
恐或不遜無宜見之尒朱榮聞而大怒請罪子熙莊帝
恕而不責尋加征虜將軍及邢杲之起逆詔子熙慰勞
杲詐降而子熙信之還至樂陵杲復反子熙遂還坐付
廷尉論以大辟恕死免官未幾兼尚書吏部郎普泰初
除通直散騎常侍撫軍將軍光禄大夫尋正吏部郎出
帝初還領著作郎以奉冊之故封厯城縣開國子食邑
五百户又加衞將軍右光禄大夫天平初為侍讀又除
國子祭酒子熙儉素安貧常好退静遷鄴之始百司並
給兵力時以祭酒閑務止給二人或有令其陳請者子
熙曰朝廷自不給祭酒兵何關韓子熙事也論者高之
尋除驃騎將軍元象中加衛大將軍先是子熙與弟聘
王氏為妻姑之女也生二子子熙尚未婚後遂與寡嫗
李氏姦合而生三子王李不穆迭相告言厯年不罷子
熙因此慙恨遂以發疾興和中孝静欲行釋奠敕子熙
為侍講尋卒遺戒不求贈諡其子不能遵奉遂至干謁
武定初贈驃騎將軍儀同三司幽州刺史
興宗弟顯宗字茂親性剛直能面折庭諍亦有才學沙
門法撫三齊稱其聰悟常與顯宗校試抄百餘人名各
讀一遍隨即覆呼法撫猶有一二舛謬顯宗了無誤錯
法撫歎曰貧道生平以來唯服郎耳太和初舉秀才對
策甲科除著作佐郎車駕南討兼中書侍郎既定遷都
顯宗上書其一日竊聞輿駕今夏若不巡三齊當幸中
山竊以為非計也何者當今徭役宜早息洛京宜速成
省費則徭役可簡并功則洛京易就往冬輿駕停鄴是
閑隙之時猶編户供奉勞費為劇聖鑒矜愍優㫖殷勤
爵浹高年賚周鰥寡雖賑普霑今猶恐來夏菜色況三
農要時六軍雲㑹其所損業實為不少雖調斂輕省未
足稱勞然大駕親臨誰敢寜息往來承奉紛紛道路田
蠶暫廢則將來無資此國之深憂也且向炎暑而六軍
暴露恐生癘疫此可憂之次也臣願輿駕早還北京以
省諸州供帳之費并功専力以營洛邑則南州免雜徭
之煩北都息分析之歎洛京可以時就遷者僉爾如歸
其二曰自古聖帝必以儉約為美亂主必以奢侈貽患
仰惟先朝皆卑宫室而致力於經略故能基宇開廣業
祚隆泰今洛陽基址魏明帝所營取譏前代伏願陛下
損之又損頃來北都富室競以第宅相尚今因遷徙宜
申禁約令貴賤有檢無得踰制端廣衢路通利溝渠使
寺署有别四民異居永垂百世不刋之範則天下幸甚
矣三曰竊聞輿駕還洛陽輕將數千騎臣甚為陛下不
取也夫千金之子猶坐不垂堂況萬乘之尊富有四海
乎警蹕於闑闥之内者豈以為儀容而已蓋以戒不虞
也清道而後行尚恐銜蹶之或失況履渉山河而不加
三思哉此愚臣之所以悚息伏願少垂省察其四曰伏
惟陛下耳聽法音目翫墳典口對百辟心虞萬幾晷昃
而食夜分而寢加以孝思之至隨時而深文章之業口
成篇卷雖叡明所用未足為煩然非所以嗇神養性頤
無疆之祚莊周有言形有待而智無涯以有待之形役
無涯之智殆矣此愚臣所不安伏願陛下垂拱司契委
下責成唯冕旒垂纊而天下治矣高祖頗納之顯宗又
上言曰進賢求才百王之所先也前代取士必先正名
故有賢良方正之稱今之州郡貢察徒有秀孝之名而
無秀孝之實而朝廷但檢其門望不復彈坐如此則可
令别貢門望以叙士人何假冒秀孝之名也夫門望者
是其父祖之遺烈亦何益於皇家益於時者賢才而已
茍有其才雖屠釣奴虜之賤聖皇不恥以為臣茍非其
才雖三后之𦙍自墜於皁𨽻矣是以大才受大官小才
受小官各得其所以致雍熈議者或云今世等無竒才
不若取士於門此亦失矣豈可以世無周邵便廢宰相
而不置哉但當校其有寸長銖重者即先叙之則賢才
無遺矣又曰夫帝皇所以居尊以御下者威也兆庶所
以徙惡以從善者法也是以有國有家必以刑法為治
生民之命於是而在有罪必罰罰必當辜則雖箠撻之
刑而人莫敢犯也有制不行人得僥倖則雖參夷之誅
不足以肅自太和以來多坐盗弃市而遠近肅清由此
言之止姦在於防檢不在嚴刑也今州郡牧守邀當時
之名行一切之法臺閣百官亦咸以深酷為無私以仁
恕為容盗迭相敦厲遂成風俗陛下居九重之内視人
如赤子百司分萬務之要遇下如仇讐是則堯舜止一
人而桀紂以千百和氣不至蓋由於此書曰與其殺不
辜寜失不經實宜勑示百寮以惠元元之命又曰昔周
王為犬戎所逐東遷河洛鎬京猶稱宗周以存本也光
武雖曰中興實自創革西京尚置京尹亦不廢舊今陛
下光隆先業遷宅中土稽古復禮於斯為盛豈若周漢
出於不得已哉按春秋之義有宗廟曰都無則謂之邑
此不刋之典也況北代宗廟在焉山陵託焉王業所基
聖躬所載其為神鄉福地實亦遠矣今便同之郡國臣
竊不安愚謂代京宜建畿置尹一如故事崇本重舊以
光萬葉又曰伏見洛京之制居民以官位相從不依族
類然官位非常有朝榮而夕悴則衣冠淪於厮豎之邑
臧獲騰於膏腴之里物之顚倒或至於斯古之聖王必
令四民異居者欲其業定而志專業定則不偽志專則
不淫故耳目所習不督而就父兄之教不肅而成仰惟
太祖道武皇帝創基撥亂日不暇給然猶分别士庶不
令雜居伎作屠沽各有攸處但不設科禁賣買任情販
貴易賤錯居混雜假令一處彈箏吹笛緩舞長歌一處
嚴師苦訓誦詩講禮宣令童齔任意所從其走赴舞堂
者萬數往就學館者無一此則伎作不可雜居士人不
宜異處之明驗也故孔父云里仁之美孟母𢎞三徒之
訓賢聖明誨若此之重今令伎作家習士人風禮則百
年難成令士人兒童効伎作容態則一朝可得是以士
人同處則禮教易興伎作雜居則風俗難改朝廷每選
舉人士則校其一㛰一宦以為升降何其密也至與開
伎作宦途得與膏粱華望接閈連甍何其略也此愚臣
之所惑今稽古建極光宅中區凡所徙居皆是公地分
别伎作在於一言有何為疑而闕盛美又曰自南偽相
承竊有淮北欲擅中華之稱且以招誘邊民故僑置中
州郡縣自皇風南被仍而不改凡有重名其數甚衆疑
惑書記錯亂區宇非所以疆域物土必也正名之謂也
愚以為可依地理舊名一皆釐革小者幷合大者分置
及中州郡縣昔以户少併省今人口既多亦不可復舊
君人者以天下為家不得有所私也故倉庫儲貯以俟
水旱之災供軍國之用至於有功徳者然後加賜爰及
末代乃寵之所隆賜賚無限自比以來亦為太過在朝
諸貴受禄不輕土木被錦綺僮妾厭粱肉而復厚賚屢
加動以千計若分賜鰥寡贍濟實多如不悛革豈周給
不繼富之謂也愚謂事有可賞則明㫖襃揚稱事加賜
以勸為善不可以親近之昵猥損天府之儲又曰諸宿
衞内直者宜令武官習弓矢文官諷書傳而今給其蒲
博之具以成褻狎之容長矜争之心恣諠囂之慢徒損
朝儀無益事實如此之類一宜禁止高祖善之後乃啓
乞宋王劉昶府諮議参軍事欲立効南境高祖不許高
祖曽謂顯宗及程靈虬曰著作之任國書是司卿等之
文朕自委悉中省之品卿等所聞若欲取況古人班馬
之徒固自遼闊若求之當世文學之能卿等應推崔孝
伯又謂顯宗曰見卿所撰燕志及在齊詩詠大勝比來
之文然著述之功我所不見當更訪之監令校卿才能
可居中第又謂程靈虬曰卿比顯宗復有差降可居下
上顯宗對曰臣才第短淺猥聞上天至乃比於崔光實
為隆渥然臣竊謂陛下貴古而賤今臣學微才短誠不
敢仰希古人然遭聖明之世覩惟新之禮染翰勒素實
録時事亦未慙於後人昔揚雄著太𤣥經當時不免覆
盎之談二百年外則越諸子今臣之所撰雖未足光述
帝載禆暉日月然萬祀之後仰觀祖宗巍巍之功上覩
陛下明明之徳亦何謝欽明於唐典慎徽於虞書高祖
曰假使朕無愧於虞舜卿復何如於堯臣顯宗曰臣聞
君不可以獨治故設百官以贊務陛下齊蹤堯舜公卿
寜非二八之儔高祖曰卿為著作僅名奉職未是良史
也顯宗曰臣仰遭明時直筆而無懼又不受金安眠美
食此臣優於遷固也高祖哂之後與員外郎崔逸等參
定朝儀高祖曽詔諸官曰自近代已來高卑出身恒有
常分朕意一以為可復以為不可宜相與量之李沖對
曰未審上古已來置官列位為欲為膏粱兒地為欲益
治贊時高祖曰俱欲為治沖曰若欲為治陛下今日何
為專崇門品不有拔才之詔髙祖曰茍有殊人之伎不
患不知然君子之門假使無當世之用者要自徳行純
篤朕是以用之沖曰傅巖吕望豈可以門見舉高祖曰
如此濟世者希曠代有一兩人耳沖謂諸卿士曰適欲
請諸賢救之祕書令李彪曰師旅寡少未足為援意有
所懐不敢盡言於聖日陛下若専以門地不審魯之三
卿孰若四科高祖曰猶如向解顯宗進曰陛下光宅洛
邑百禮唯新國之興否指此一選臣既學識浮淺不能
援引古今以證此議且以國事論之不審中祕書監令
之子必為祕書郎頃來為監令者子皆可為不高祖曰
卿何不論當世膏腴為監令者顯宗曰陛下以物不可
類不應以貴承貴以賤襲賤高祖曰若有高明卓爾才
具雋出者朕亦不拘此例後為本州中正一十一年車
駕南伐顯宗為右軍府長史征虜將軍統軍軍次赭陽
蕭鸞戍主成公期遣其軍主胡松高法援等并引蠻賊
來擊軍營顯宗親率拒戰遂斬法援首顯宗至新野高
祖詔曰卿破賊斬帥殊益軍勢朕方攻堅城何為不作
露布也顯宗曰臣頃聞鎮南將軍王肅獲賊二三驢馬
數匹皆為露布臣在東觀私每哂之近雖仰憑威靈得
摧醜虜兵寡力弱擒斬不多脱復高曵長縑虚張功㨗
尤而效之其罪彌甚臣所以歛毫卷帛解上而已高祖
笑曰如卿此勲誠合茅社湏赭陽平定檢審相酬新野
平以顯宗為鎮南廣陽王嘉諮議參軍顯宗後上表頗
自矜伐訴前征勲詔曰顯宗斐然成章甚可怪責進退
無檢虧我清風此而不糺成長敝俗可付尚書推列以
聞兼尚書張彞奏免顯宗官詔曰顯宗雖浮矯致愆才
猶可用豈得永棄之也可以白衣守諮議展其後效但
鄙狠之性不足參華可奪見(闕/)并禁問訊諸王顯宗既
失意遇信向洛乃為五言詩贈御史中尉李彪曰賈生
謫長沙董儒詣臨江愧無若人跡忽尋兩賢踪追昔渠
閣游䇿駑厠羣龍如何情願奪飃然獨遠從痛哭去舊
國銜淚届新邦哀哉無援民嗷然失侣鴻彼蒼不我聞
千里告志同二十三年卒顯宗撰馮氏燕志孝友傳各
十卷所作文章頗傳於世景明初追赭陽勲賜爵章武
男
子武華襲除討㓂將軍奉朝請太原太守
程駿字驎駒本廣平曲安人也六世祖良晉都水使者
坐事流于涼州祖父肇吕光民部尚書駿少孤貧居喪
以孝稱師事劉昞性機敏好學晝夜無倦昞謂門人曰
舉一隅而以三隅反者此子亞之也駿謂昞曰今世名
教之儒咸謂老莊其言虛誕不切實要弗可以經世駿
意以為不然夫老子著抱一之言莊生申性本之㫖若
斯者可謂至順矣人若乖一則煩偽生爽性則沖真喪
昞曰卿年尚稚言若老成美哉由是聲譽益播沮渠牧
犍擢為東宫侍講太延五年世祖平涼遷于京師為司
徒崔浩所知文成踐阼拜著作佐郎未幾遷著作郎為
任城王雲郎中令進箴於王王納而嘉之皇興中除高
密太守尚書李敷奏曰夫君之使臣必湏終效駿實史
才方申直筆千里之任十室可有請留之數載以成前
籍後授方伯愚以為允書奏從之顯祖屢引駿與論易
老之義顧謂羣臣曰朕與此人言意甚開暢又問駿曰
卿年幾何對曰臣六十有一顯祖曰昔太公既老而遭
文王卿今遇朕豈非早也駿曰臣雖才謝吕望而陛下
尊過西伯覬天假餘年竭六韜之効延興末高麗王璉
求納女於掖庭顯祖許之假駿散騎常侍賜爵安豐男
加伏波將軍持節如高麗迎女賜布帛百疋駿至平壤
城或勸璉曰魏昔與燕婚既而伐之由行人具其夷險
故也今若送女恐不異於馮氏璉遂謬言女喪駿與璉
往復經年責璉以義方璉不勝其忿遂斷駿從者酒食
璉欲逼辱之憚而不敢害㑹顯祖崩乃還拜祕書令初
遷神主于太廟有司奏舊事廟中執事之官例皆賜爵
今宜依舊詔百寮評議羣臣咸以為宜依舊事駿獨以
為不可表曰臣聞名器為帝王所貴山河為區夏之重
是以漢祖有約非功不侯必當屬有命於大君之辰展
心力於戰謀之日然後可以應茅土之錫未見預事於
宗廟而獲賞於疆土徒見晉鄭之后以夾輔為至勲吳
鄧之儔以征伐為重績周漢既無文於遠代魏晉亦靡
記於往年自皇道開符乾業創統務高三五之規思隆
百王之軌罰頗減古賞實増昔時因神主改祔清廟致
肅而授羣司以九品之命顯執事以五等之名雖復帝
王制作弗相沿襲然當時恩澤豈足為長世之軌乎乖
衆之愆伏待罪譴書奏從之文明太后謂羣臣曰言事
固當正直而凖古典安可依附暫時舊事乎賜駿衣一
襲帛二百匹駿又表曰春秋有云見有禮於其君者若
孝子之養父母見無禮於其君者若鷹鸇之逐鳥雀所
以勸誡將來垂範萬代昔陳恒殺君宣尼請討雖欲晏
逸其得已乎今廟算天回七州雲動將水蕩鯨鯢陸掃
凶逆然戰貴不陳兵家所美宜先遣劉昶招喻淮南若
應聲響悦同心齊舉則長江之險可朝服而濟道成之
首可崇朝而懸茍江南之輕薄背劉氏之恩義則曲在
彼矣何負神明哉直義檄江南振旅囘斾亦足以示救
患之大仁揚義風於四海且攻難守易則力懸百倍不
可不深思不可不熟慮今天下雖謐方外猶虞拾夤僥
倖於西南狂虜伺釁於漠北脱攻不稱心恐兵不卒解
兵不卒解則憂慮逾深夫為社稷之計者莫不先於守
本臣愚以為觀兵江滸振曜皇威宜特加撫慰秋毫無
犯則民知徳信民知徳信則襁負而來襁負而來則淮
北可定淮北可定則吳宼異圖宼圖異則禍釁出然後
觀釁而動則不晚矣請停諸州之兵且待後舉所謂守
本者也伏惟陛下太皇太后英算神規彌綸百勝之外
應機體變獨悟方寸之中臣影頽虞淵昬耄將及雖思
憂國終無云補不從沙門法秀謀反伏誅駿表曰臣聞
詩之作也蓋以言志邇之事父遠之事君關諸風俗靡
不備焉上可以頌美聖徳下可以申厚風化言之者無
罪聞之者足以誡此古人用詩之本意臣以垂没之年
得逢盛明之運雖復昬耄將及猶慕廉頗强飯之風伏
惟陛下太皇太后道合天地明侔日月則天與唐風斯
穆順帝與周道通靈是以狂妖懷逆無隱謀之地㝠靈
潛翦伏發覺之誅用能七廟幽贊人神扶助者已臣不
勝喜躍謹竭老鈍之思上慶國頌十六章幷序巡狩甘
雨之徳焉其頌曰乾徳不言四時迭序於皇大魏則天
承祜疊聖三宗重明四祖豈伊殷周遐契三五明明在
上聖敬日新汪汪叡后體治垂仁徳從風穆教與化津
千載昌運道隆兹辰嵗惟巡狩應運遊田省方問苦訪
政高年咸秩百靈柴望山川誰云禮滯遇聖則宣王業
初定中山是由臨幸之盛情特綢繆仰歌祖業俯欣春
柔大哉肆眚蕩民百憂百憂既蕩與之更初邕邕億兆
户詠來蘇忽有狂豎謀逆聖都明靈幽告發覺伏誅羿
浞為亂祖龍干紀狂華冬茂有自來矣美哉皇度道固
千祀百靈潛翦姦不遑起姦不遑起罪人得情憲章刑
律五秩猶輕於穆二聖仁等春生除棄周漢遐軌犧庭
周漢奚棄忿彼苛刻犧庭曷軌希仁尚徳徽音一振聲
敎四塞豈惟京甸化播萬國誠信幽贊隂陽以調谷風
扇夕甘雨降朝嘉生含穎深盛熙苗鰥貧巷詠寡婦室
謡聞諸詩者雲漢賦宣章句逈秀英昭雅篇矧乃盛明
徳隆道𤣥豈唯雨施神徴豐年豐年盛矣化無不濃有
禮有樂政莫不通咨臣延躍欣詠時邕誰云易遇曠齡
一逢上天無親唯徳是在思樂盛明雖疲勿怠差之毫
釐千里之倍願言勞謙求仁不悔人亦有言聖主慎微
五國連兵踰年厯時鹿車而運廟算失思有司不惠蠶
食役煩民不堪命將家逃山宜督厥守威徳是宣威徳
如何聚衆盈川民之從令實賴衣食農桑失本誰耕誰
織飢寒切身易子而食静言念之實懷歎息昔聞典論
非位不謀漆室憂國遺芳載臭咨臣昏老偏蒙恩祐忽
忘狂瞽敢獻愚陋文明太后令曰省詩表聞之歌頌宗
祖之功徳可爾當世之言何其過也所箴下章戢之不
忘駿又奏得一頌始於固業終於無為十篇文多不載
文明太后令曰省表幷頌十篇聞之鑒戒既備良用欽
翫養老乞言其斯之謂又詔曰程駿歴官清慎言事每
愜又門無俠貨之賔室有懷道之士可賜帛六百匹旌
其儉徳駿悉散之親舊性介直不競時榮太和九年正
月病篤乃遺令曰吾存尚儉薄豈可没為奢厚哉昔王
孫躶葬有感而然士安籧篨頗亦矯厲今世既休明百
度循禮彼非吾志也可歛以時服器皿從古遂卒年七
十二初駿病甚高祖文明太后遣使者更問其疾敕御
史徐謇診視賜以湯藥臨終詔以小子公稱為中散從
子靈虬為著作佐郎及卒高祖文明太后傷惜之賜東
園祕器朝服一稱帛三百匹贈冠軍將軍兖州刺史曲
安侯諡曰憲所制文筆自有集録駿六子元繼公達公
亮公禮並無官
公義侍御史謁者僕射都水使者武昌王司馬沛郡太
守
公稱主文中散給事中尚書郎並早卒
公禮子畿字世伯好學頗有文才荆州府主簿始駿從
祖弟伯達伯達名犯顯祖廟諱與駿同年亦以文辯(闕/)
沮渠牧犍時俱選與牧犍世子參乘出入時論美之伯
達早亡
弟子靈虬幼孤頗有文才而久淪末役在吏職十餘年
坐事免會駿臨終啓請得擢為著作佐郎後坐稱在京
無緦親而高祖知其與駿子公義為始族故致譴免至
洛無官貧病久之崔光啓申為羽林監選補徐州梁郡
太守以酗酒為刺史武昌王鑒所劾失官既下梁郡志
力少衰猶時為酒困久去官禄不免飢寒屢詣尚書乞
効舊任僕射高肇領選還申為著作郎以崔光領任勑
令外叙
史臣曰韓麒麟以才器識用遂見記於齊王顯宗文學
立已屢陳時務至於實録之功所未聞也子熙清尚自
守榮過其器程駿才業未多見知於世者蓋當時之長
策乎
　
　
　
　
　
　
　
　
　
　
　魏書卷六十
　魏書卷六十考證
韓麒麟傳節義純貞○義監本誤乂今改正
豈周給不繼富之謂也○給應作急
　
　
　
　
　
　
　
　
　
　
　
　
　魏書卷六十考證
欽定四庫全書
　魏書卷六十一
　　齊　　　　魏　　　　　收　　　　撰
　列傳第四十九
　　薜安都　畢衆敬　沈文秀　張讜　田益宗
　　孟表
　安都字休達河東汾隂人也父廣司馬徳宗上黨太
守安都少驍勇善騎射頗結輕使諸兄患之安都乃求
以一身分出不取片資兄許之居於别廐遠近交逰者
争有送遺馬牛衣服什物充物其庭真君五年與東雍
州刺史沮渠康謀逆事發奔於劉義隆後自盧氏入冦
𢎞農執太守李㧞等遂逼陜城時秦州刺史杜道生討
安都仍執㧞等南遁及世祖臨江㧞乃得還安都在南
以武力見叙値劉駿起江州遂以為將位至左衛率劉
昶歸降子業以安都為平北將軍徐州刺史鎮彭城和
平六年劉彧殺其主子業而自立羣情不協共立子業
弟晉安王子勛安都與沈文秀崔道固常珍竒等舉兵
應之彧遣將張永討安都安都遣使來降請兵救援顯
祖召羣臣議之羣官咸曰昔世祖常有并義隆之心故
親御六軍遠臨江浦今江南阻亂内外離心安都今者
求降千載一㑹機事難遇時不可逢取亂侮亡於是乎
在顯祖納之安都又遣第四子道次為質并與李敷等
書絡繹相繼乃遣鎮東大將軍博陵公尉元城陽公孔
伯恭等率騎一萬赴之拜安都使持節散騎常侍都督
徐南北兖青冀五州豫州之梁郡諸軍事鎮南大將軍
徐州刺史賜爵河東公安都以事窘歸國元等既入彭
城安都乃中悔謀圖元等欲還以城叛㑹元知之遂不
果發安都因重貨元等委罪於女壻裴祖隆元乃殺祖
隆而隱安都謀皇興二年與畢衆敬朝于京師大見禮
重子姪羣從並處上客皆封侯至于門生無不收叙焉
又為起第宅館宇崇麗資給甚厚三年卒贈本將軍秦
州刺史河東王諡曰康
子道標襲爵太和初出為鎮南將軍平州刺史治有聲
稱轉相州刺史將軍如故復以本將軍為秦州刺史十
三年卒
子達字宗允襲例降為侯及開建五等以安都著勲先
朝封達河東郡開國侯食邑八百户後以河東畿甸改
封華隂縣侯熙平初拜奉車騎都尉出為漢陽太守達
不樂為郡詔聼解卒
子承華襲爵稍遷司徒從事中郎河東邑中正卒於安
南將軍光禄大夫
子羅漢襲齊受禪爵例降
道標弟道異亦以勲為第一客早卒贈寧西將軍秦州
刺史安邑侯
道異弟道次既質京師拜南中郎將給事中賜爵安邑
侯加安遠將軍出為安西將軍秦州刺史假河南公太
和十五年為光禄大夫卒
子巒襲爵降為平温子尚書郎秦州刺史鎮遠將軍隴
西鎮將帶隴西太守後為滎陽太守遷平北將軍肆州
刺史所在貪穢在州彌甚納賄於司空劉騰以求美官
未得而騰死正光五年莫折念生反於秦州遣其别帥
卜胡王慶雲等衆冦涇州肅宗以巒為持節光禄大夫
假安南將軍西道别將與伊瓮生等討之進及平涼郡
東與賊交戰不利巒等退還後為撫軍將軍汧城大都
督鎮北隴孝昌二年春卒於軍贈征西大將軍雍州刺
史子如故
安都兄子碩明隨安都入國賜爵蒲坂侯清河太守太
中大夫
安都從祖弟真度初與安都南奔及安都為徐州真度
為長史頗有勇幹為其爪牙從安都來降為上客太和
初賜爵河北侯加安遠將軍為鎮遠將軍平州刺史假
陽平公後降侯為伯除冠軍將軍隨駕南討假平南將
軍久之除䕶南蠻校尉平南將軍荆州刺史蕭賾雍州
刺史曹虎之詐降也詔真度督四將出襄陽無功而還
後征赭陽為房伯玉所敗有司奏免官爵高祖詔曰真
度之罪誠如所奏但頃與安都送欵彭方開闢徐宋外
捍沈攸道成之師内寧邊境烏合之衆淮海來服功頗
在兹言念厥績每用嘉美赭陽百敗何足計也宜異羣
將更申後效可還其元勲之爵復除荆州刺史自餘徽
號削奪進足彰忠退可明失尋除假節假冠軍將軍東
荆州刺史初遷洛後真度每獻計於高祖勸先取樊鄧
後攻南陽故為高祖所賞賜帛一百疋又加持節正號
冠軍改封臨晉縣開國公食邑三百户詔曰獻忠盡心
人臣令節標善賞功有國徽範故一言可以興邦片辭
可以喪國得無遠録前謀以襃厥善真度爰自遷京每
在戎役沔北之計恒所與聞知無不言頗見採納及六
師南邁朕欲超據新野羣情皆異真度獨與朕同撫蠻
寧夷實有勤績可増邑二百户轉征虜將軍豫州刺史
景明初豫州大饑真度表曰去嵗不收饑饉十五今又
災雪三尺民人萎餧無以濟之臣輒日别出州倉米五
十斛為粥救其甚者詔曰真度所表甚有憂濟百姓之
意宜在拯䘏陳郡儲粟雖復不多亦可分贍尚書量賑
以聞及裴叔業以壽春内附詔真度率衆赴之尋遷華
州刺史將軍如故未幾轉荆州刺史仍本將軍入為大
司農卿正始初除平南將軍揚州刺史又以年老聽子
懐吉以本官隨行蕭衍豫州刺史王超宗率衆圍逼小
峴真度遣兼統軍李叔仁等率歩騎擊之超宗逆來拒
戰叔仁擊破之俘斬三千還朝除金紫光禄大夫加散
騎常侍又改封敷西縣永平中卒年七十四賻帛四百
疋朝服一襲贈左光禄大夫常侍如故諡曰莊有子十
二人
嫡子懐徹襲封自太常丞稍遷征虜將軍中散大夫又
除左將軍太中大夫卒於車騎將軍左光禄大夫初真
度有女妓數十人每集賔客輒命奏之絲竹歌舞不輟
於前盡聲色之適庶長子懐吉居喪過周以父妓十餘
人并樂器獻之世宗納焉
懐吉好勇有膂力雖不善書學亦解達世事自奉朝請
歴直後寢領大官令正始初為驃騎將軍後試守恒農
郡蕭衍遣衆入㓂徐兖安東邢巒討之詔懐吉以本任
為巒軍司永平初分梁州晉壽為益州除征虜將軍益
州刺史以元愉未平中山王英為征東將軍討之詔懐
吉為英軍司未發而愉平蕭衍遣將㓂䧟郢州之三關
詔英南討懐吉仍為軍司以義陽危急令懐吉馳驛先
赴時豫州城民白早生殺刺史以懸瓠入蕭衍衍將齊
茍仁率衆守城於是自懸瓠以南至於安陸惟義陽一
城而已懐吉與郢州刺史婁悦督厲將士且守且戰卒
全義陽與英討復三關諸戍後鎮東將軍盧昶救朐山
與賊相持詔懐吉為昶軍司及昶敗懐吉得不坐延昌
中以本將軍除梁州刺史南秦氐反攻逼武興懐吉遣
長史崔纂司馬韋弼别駕范珦擊平之進號右將軍正
光初除後將軍汾州刺史四年卒贈平北將軍并州刺
史懐吉本不厲清節及為汾州偏有聚納之響自以支
庶餌誘勝已共為婚姻多擕親戚悉令同行兼為之彌
縫恣其取受而將勞賔客曲盡物情送去迎來不避寒
熱性少言毎有接對但嘿然而退既指授先期人馬之
數左右密已記録俄而酒饌相尋芻粟繼至逮于將别
贈以錢縑下及厮傭咸過本望其延納貴賤若此
懐吉弟懐直京兆内史衛大將軍左光禄大夫
懐直弟懐朴恒農太守襄陵男
懐朴弟懐景征南將軍河東太守安定男卒贈持節都
督北徐兖東徐三州諸軍事驃騎大將軍儀同三司徐
州刺史
懐景弟懐儁撫軍將軍光禄大夫汾隂男出為征南將
軍益州刺史天平初代還至梁州與刺史元羅俱為蕭
衍將蘭欽所擒送江南衍見懐儁謂之曰卿父先為魏
荆州我于時猶在襄陽且州壊連接極相知練卿今至
此當能住乎若欲還者亦以禮相遣顧謂左右曰此家
在北富貴極不可言懐儁便乞歸衍聼還國興和中卒
子湛儒襲武定中司空水曹參軍齊受禪爵例降真度
諸子既多其母非一同産相朋因有憎愛興和中遂致
訴列云以毒藥相害顯在公府發揚疵釁時人恥焉
畢衆敬小名捺東平湏昌人少好弓馬射獵交結輕果
常於疆境盜掠為業劉駿為徐兖刺史辟為部從事駿
既竊號歴其泰山太守冗從僕射及劉彧殺子業而自
立遣衆敬出詣兖州募人到彭城刺史薛安都召與密
謀云晉安有上流之名且孝武第三子當共卿為計西
從乃矯彧命以衆敬行兖州事衆敬從之時兖州刺史
殷孝祖留其妻子率文武二千人赴彧使司馬劉文石
守城衆敬率衆取瑕邱殺文石安都與孝祖先不相協
命衆敬誅孝祖諸子衆敬不得已遂殺之州内悉附唯
東平太守申纂據無鹽城不與之同及彧平子勛授纂
兖州刺史㑹安都引國授軍經其城下纂閉門城守深
恨衆敬㑹有人發衆敬父墓遂令其母骸首散落衆敬
發哀行服栲掠近墓細民死者十餘人又疑纂所為弟
衆愛為安都長史亦遣人密至齊隂掘纂父墓以相報
答及安都以城入國衆敬不同其謀子元賔以母并百
口悉在彭城恐交致禍日夜啼泣遣請衆敬衆敬猶未
從之衆敬先已遣表謝彧彧授衆敬兖州刺史而以元
賔有他罪猶不捨之衆敬㧞刀斫柱曰皓首之年唯有
此子今不原貸何用獨全及尉元至遂以城降元遣將
入城事定衆敬悔恚數日不食皇興初就拜散騎常侍
寜南將軍兖州刺史賜爵東平公與中書侍郎李璨對
為刺史慕容白曜攻剋無鹽申纂為亂兵所傷走出被
擒送於白曜白曜無殺纂之意而城中火起纂創重不
能避為火所燒死衆敬聞剋無鹽懼不殺纂乃與白曜
書并表朝廷云家之禍酷皆由於纂聞纂死乃悦二年
與薛安都朝于京師因留之賜甲第一區後復為兖州
刺史將軍如故徴還京師衆敬善自奉養食膳豐華必
致他方遠味年已七十鬢髪皓白而氣力未衰跨鞍馳
騁有若少壯篤於姻類深有國士之風張讜之亡躬徃
營視有若至親太和中高祖賔禮舊老衆敬與咸陽公
高允引至方山雖文武奢儉好尚不同然亦與允甚相
愛敬接膝談款有若平生後以篤老乞還桑梓朝廷許
之衆敬臨還獻真珠璫四具銀装劒一口刺虎矛一枚
仙人文綾一百疋文明太后髙祖引見於皇信堂賜以
酒饌車一乘馬三匹絹三百匹勞遣之十五年十月卒
詔於兖州賜絹一千匹以供葬事
子元賔少而豪俠有武幹渉獵書史為劉駿正員將軍
與父同建勲誠及至京師俱為上客賜爵湏昌侯加平
遠將軍後以元賔勲重拜使持節平南將軍兖州刺史
假彭城公父子相代為本州當世榮之時衆敬以老還
鄉常呼元賔為使君每於元賔聽政之時乘輿出至元
賔所先遣左右勑不聽起觀其斷決忻忻然喜見顔色
衆敬善持家業尤能督課田産大致儲積元賔為政清
平善撫民物百姓愛樂之以父憂解任喪中遥授長兼
殿中尚書其年冬末卒贈撫軍將軍衛尉卿諡曰平賜
帛八百匹元賔入國初娶東平劉氏有四子祖朽祖髦
祖歸祖旋賜妻元氏生二子祖榮祖暉祖朽最長祖暉
次祖髦故事前妻雖先有子後賜之妻子皆承嫡所以
劉氏先亡祖暉不服重元氏後卒祖朽等三年終禮祖
榮早卒
子義允襲祖爵東平公例降為侯陵江將軍給事中卒
子僧安襲
祖朽身長八尺腰帶十圍歴渉經史好為文詠性寛厚
善與人交襲父爵湏昌侯例降為伯起家員外郎尚書
郎治書侍御史加寧遠將軍本州中正正始三年蕭衍
將蕭及先率歩騎二萬入㓂兖州及先令别帥角念屯
于蒙山以祖朽為統軍假寧朔將軍隸邢巒討之祖朽
開誘有方降者相繼賊出逆戰祖朽大破之賊走還柵
祖朽夜又焚擊賊徒潰散追討百餘里斬獲及赴沂水
死者四千餘人斬龍驤將軍矯道儀寧朔將軍王季秀
以功封南城縣開國男食邑二百户歴散騎侍郎中書
侍郎加龍驤將軍延昌末安南王志出討荆沔以祖朽
為志軍司兼給事黄門侍郎尋遷司空長史神龜末除
持節東豫州刺史將軍如故祖朽善撫邉人清平有信
務在安静百姓稱之還除前將軍太尉長史兼尚書北
道行臺孝昌初除持節本將軍南兖州刺史尋授度支
尚書行定州未之職改授安東將軍瀛州刺史為賊帥
鮮于脩禮攻圍積旬拒守自固病卒於州贈衛將軍吏
部尚書兖州刺史祖朽無子以弟祖歸子義暢為後襲
爵義暢傾巧無士業善通時要歴尚書郎中侍郎兖州
刺史大中正中軍將軍通直散騎常侍太昌初車騎將
軍尋除散騎常侍天平中坐與北豫州山賊張儉通伏
法
祖髦起家奉朝請兄祖朽别封南城以須昌侯回授之
神龜初累遷揚烈將軍東平太守後為本州别駕卒於
官
子義和襲卒於右將軍太中大夫贈散騎常侍安東將
軍兖州刺史
子仁超
義和第六弟義亮性豪疎歴尚書郎中書舍人太平中
與舎人韋鴻坐泄密賜盡於宅
祖暉早有器幹自奉朝請稍遷鎮遠將軍前軍將軍直
後正始中除龍驤將軍東郡太守入為驍騎將軍加征
虜將軍後試守渤海郡熙平中拜潁川太守神龜初除
右將軍豳州刺史入為平東將軍光禄大夫正光五年
豳州民反招引隴賊攻逼州城以祖暉前在州日得民
情和復授平西將軍豳州刺史假安西將軍為别將以
討之祖暉且戰且前突圍入治孝昌初北海王顥救至
城圍始解以全城之勲封新昌縣開國子食邑四百户
後値蕭寳夤退敗祖暉乃㧞城東趣華州坐免官爵尋
假征虜將軍行豳州事建義中詔復州爵加撫軍將軍
永安中祖暉從大嶺柵規入州城于時賊帥叱干騏驎
保太子壁祖暉擊破之而賊宿勤明達復攻祖暉祖暉
兵少糧竭軍援不至為賊所乘遂殁時年五十長子義
勰襲爵武定中開府中郎齊受禪爵例降
義勰弟義雲尚書騎兵郎中
祖歸官至建寜太守
子義遠武定中平原太守
義遠弟義顯義儁性並豪率天平已後蕭衍使人還徃
經歴兖城前後州將以義儁兄弟善營鮭膳器物鮮華
常兼長史接宴賔客義顯左將軍太中大夫義儁歴司
空主簿兖州别駕而卒
祖旋太尉行參軍鎮遠將軍卒贈都官尚書齊兖二州
刺史子義真太尉行參軍
衆敬弟衆愛隨兄歸國以勲為第一客賜爵鉅平侯卒
贈冠軍將軍徐州刺史諡曰康
子聞慰字子安有器幹襲爵例降為伯拜泰山太守入
為尚書郎本州中正加威遠將軍出為徐州平東府長
史帶彭城内史永平中遷中散大夫加龍驤將軍延昌
初除清河内史因以疾辭復為龍驤中散又試守廣平
内史正光初相州刺史中山王熙起兵謀誅元义聞慰
斬其使發兵拒之在任寛謹百姓愛附後义以聞慰忠
於已遷持節平東將軍滄州刺史甚有政績後以本軍
除散騎常侍東道行臺尋為都督安樂王鑒軍司孝昌
元年春徐州刺史元法僧反聞慰與鑒攻之為法僧所
敗奔還京師被劾遇赦免其年卒年五十七贈散騎常
侍安東將軍兖州刺史伯如故諡曰恭
子祖彦字脩賢渉獵書傳風度閑雅為時所知以侍御
史為元法僧監軍法僧反逼祖彦南入永安中得還厯
中書侍郎襲爵鉅平伯中軍將軍光禄大夫天平四年
卒年五十贈都督兗濟二州諸軍事征東將軍尚書左
僕射兗州刺史祖彦弟哲永安末祕書郎諸畢當朝不
之榮貴但幃薄不修為時所鄙
申纂者本魏郡人申鍾會孫也皇始初太祖平中山纂
宗室南奔家于濟隂及在無鹽劉彧用為兗州刺史顯
祖曰申纂既不識機又不量力進不能歸正朔退不能
還江南守孤城於危亡之地欲建功立節豈可得乎纂
既敗子景義入國太和中為散員士宋王劉昶國侍郎
景明初試守濟隂郡揚州車騎府録事參軍右司馬
常珍竒者汝南人也為劉駿司州刺史亦與薛安都等
推立劉子勛子勛敗遣使馳告長社鎮請降顯祖遣殿
中尚書元石為都將率衆赴之中書博士鄭羲參右軍
事進至上蔡珍竒率文武來迎羲說石令徑入城語在
羲傳事定以珍竒為持節平南將軍豫州刺史河内公
珍竒表曰臣昔蒙劉氏生成之恩感義亡身志陳報答
遂與雍州刺史袁顗豫州刺史殷琰等共唱大義奉戴
子勛纂承彼厯大運未集遂至分崩而劉彧滔天殺主
簒立蒼生殄悴危於綴旒伏惟陛下龍姿鳯儀光格四
表凡在黔黎延屬象魏所願天地垂仁亟圖南服宜遣
文檄喻以吉凶使江東之地離心草靡荆雍九州北面
請吏乞高臣官名更遣雄將秣馬五千助臣經討并賜
威儀震動江外長江已北必可定矣臣雖不武乞備前
驅進據之宜更在處分敢冐愚款推誠上聞機運可乘
實在兹日珍竒雖有虛表而誠款未純嵗餘徴其子超
超母胡氏不欲超赴京師密懐南叛時汝徐未平元石
自出攻之珍竒乘虚於懸瓠反叛燒城東門斬三百餘
人虜掠上蔡安城平輿三縣居民屯于灌水石馳往討
擊大破之㑹日闇放火燒其營珍竒乃匹馬逃免其子
超走到苦城為人所殺小子沙彌囚送京師刑為閹人
沈文秀字仲逺吳興武康人伯父慶之劉駿司空公文
秀初為郡主簿稍遷建威將軍青州刺史和平六年劉
子業為其叔彧所殺文秀遂與諸州推立劉子勛及子
勛敗皇興初文秀與崔道固俱以州降請師應接顯祖
遣平東將軍長孫陵等率騎赴之㑹劉彧遣文秀弟文
炳來喻之文秀復歸於彧彧以文秀為輔國將軍刺史
如故後慕容白曜既剋升城引軍向歴下白曜復遣陵
等率萬餘人長驅至東陽文秀始欲降以軍人虜掠遂
有悔心乃嬰城固守陵乃引師軍於清西白曜既下歴
城乃率大衆并力攻討長圍數匝自夏至春始剋文秀
取所持節衣冠儼然坐於齋内亂兵入曰文秀何在文
秀厲聲曰身是執而躶送于白曜左右令拜文秀曰各
二國大臣無相拜之禮白曜忿之乃至撾撻後還其衣
為之設饌遂與長史房天樂司馬沈嵩等鎻送京師面
縛數罪宥死待為下客給以麤衣蔬食顯祖重其節義
稍亦加禮之拜為外都下大夫太和三年遷外都大官
髙祖嘉文秀忠於其國賜絹綵二百匹後為南征都將
臨發賜以戎服尋除持節平南將軍懐州刺史假吳郡
公是時河南富饒人好奉遺文秀一無所納卒守清貧
然為政寛緩不能禁止盜賊而大興水田於公私頗有
利益在州數年年六十一卒
子保沖太和中奉朝請大將軍宋王外兵參軍後為南
徐州冠軍長史二十一年坐援漣口退敗有司處之死
刑高祖詔曰保沖文秀之子可特原命配洛陽作部終
身既而獲免世宗時卒於下邳太守
房天樂者清河人滑稽多智先為青州别駕文秀㧞為
長史督齊郡州府之事一以委之卒于京師
弟子嘉慶漁陽太守
嘉慶從弟瑚璉長廣太守
文秀族子嵩聰敏有筆札文秀以為司馬甚器任之随
文秀至懐州文秀卒後依宋王劉昶昶遇之無禮憂愧
飢寒未幾而卒
文秀族子陵字道通太和十八年高祖南伐陵攜族孫
智度歸降引見於行宫陵姿質姸偉辭氣辯暢髙祖竒
之禮遇亞於王肅授前軍將軍後監南徐州諸軍事中
壘將軍南徐州刺史尋假節龍驤將軍二十二年秋進
持節冠軍將軍及高祖崩陵隂有叛心長史趙儼密言
于朝廷尚書令王肅深保明之切責儼既而果叛殺數
十人驅掠城中男女百餘口夜走南入智度於彭城知
之從清中單舸奔陵為下邳戍人所射殺
張讜字處言清河東武城人也六世祖名犯顯祖諱晉
長秋卿父華為慕容超左僕射讜仕劉駿歴給事中泰
山太守青冀二州輔國府長史帶魏郡太守劉彧之立
遥授冠軍將軍東徐州刺史及革徐兗讜乃歸順於尉
元元亦表授冠軍東徐州刺史遣中書侍郎高閭與讜
對為刺史後至京師禮遇亞於薛畢以勲賜爵平陸侯
加平遠將軍讜性開通篤於撫恤青齊之士雖疏族末
姻咸相敬視李敷李訢等寵要勢家亦推懐陳款無所
顧避畢衆敬等皆敬重之高允之徒亦相器待延興四
年卒贈平南將軍青州刺史諡康侯子敬伯求致父喪
出葬冀州清河舊墓久不被許停柩在家積五六年第
四子敬叔先在徐州初聞父喪不欲奔赴而規南叛為
徐州所勒送至乃自理後得襲父爵
敬伯自以随父歸國之功賜爵昌安侯出為樂陵太守
敬叔武邑太守父喪得葬舊墓還屬清河初讜兄弟十
人
兄忠字處順在南為合鄉令世祖南征忠歸降賜爵新
昌男拜新興太守卒官贈冀州刺史初讜妻皇甫氏被
掠賜中官為婢皇甫遂乃詐癡不能梳沐後讜為劉駿
冀州長史因貨千餘匹購求皇甫高宗怪其納財之多
也引見之時皇甫年垂六十矣高宗曰南人竒好能重
室家之義此老母復何所任乃能如此致費也皇甫氏
歸讜令諸妾境上奉迎數年卒卒後十年而讜入國
讜兄子安世正始中自梁漢同夏侯道遷歸款為客積
年出為東河問太守卒官
元茂為信都令遷冀州治中
元茂弟子讓洛州安西府長史都水使者
田益宗光城蠻也身長八尺雄果有將略貌狀舉止有
異常蠻世為四山蠻帥受制於蕭頤太和十七年遣使
張超奉表歸款十九年拜員外散騎常侍都督光城弋
陽汝南新蔡宋安五郡諸軍事冠軍將軍南司州刺史
光城縣開國伯食蠻邑一千户所統守宰任其銓置後
以益宗既渡淮北不可仍為司州乃於新蔡立東豫州
以益宗為刺史尋改封安昌縣伯食實邑五百户二十
二年進號征虜將軍景明初蕭衍遣軍主吳子陽率衆
冦三關益宗遣光城太守梅興之歩騎四千進至隂山
關南八十餘里據長風城逆擊子陽大破之斬獲千餘
級蕭衍建寜太守黄天賜築城赤亭復遣其將黄公賞
屯於漴城與長風相持益宗命安蠻太守梅景秀為之
犄角擊討破天賜等斬首數百獲其二城上表曰臣聞
機之所在聖賢弗之疑兼弱攻昧前王莫之捨皆拯羣
生於湯炭盛武功於方來然霜葉將淪非勁飈無以速
其籜天之所棄非假手無以殲其人竊惟蕭衍(闕/)常君
臣交争江外州鎮中分為兩東西抗峙已淹嵗時民庶
窮於轉輸甲兵疲於戰鬭事救於目前力盡於麾下(闕/)
無外維州鎮綱紀庶方藩城棊立孤存而已不乘機電
掃廓彼蠻疆恐後之經略未易於此且壽春雖平三面
仍梗鎮守之宜實湏豫設義陽差近淮源利渉津要朝
廷行師必由此道若江南一平有事淮外須乘夏水汎
長列舟長淮師赴壽春湏從義陽之北便是居我喉要
在慮彌深義陽之滅今實時矣度彼衆不過湏精卒一
萬二千然行師之法貴張形勢請使兩荆之衆西擬隨
雍揚州之卒頓于建安得捍三關之援然後二豫之軍
直據南關對抗延頭遣一都督總諸軍節度季冬進師
迄于春末弗過十旬剋之必矣世宗納之遣鎮南元英
攻義陽益宗遣其息魯生領歩騎八千斷賊糧運并焚
其鈞城積聚衍戌主趙文舉率衆拒戰魯生破之獲文
舉及小將胡建興古皓莊元仲等斬五千餘級溺死千
五百人倉米運舟焚燒蕩盡後賊寧朔將軍楊僧遠率
衆二千冦逼䝉籠益宗命魯生與戍主竒道顯逆擊破
之追奔十里俘斬千餘進號平南將軍又詔益宗率其
部曲并州鎮文武與假節征虜將軍太僕少卿宇文福
綏防蠻楚加安南將軍増封一百户賜帛二千匹白早
生反於豫州詔益宗曰懸瓠要藩密邇崧潁南疆之重
所寄不輕而羣小猖狂忽構釁逆殺害鎮主規成反叛
此而可忍孰不可容即遣尚書邢巒摠精騎五萬星馳
電驅征南將軍中山王英統馬歩七萬絡繹繼發量此
蟻宼唯當逃奔知將軍志翦犲狼以清邊境節義慷慨
良在可嘉非蹇蹇之至何以能爾深戢誠款方相委託
故遣中書舎人趙文相具宣朕懷往還之規口别指授
便可善盡筭略隨宜追掩勿令此豎得有竄逸遲近清
盪更有别㫖時自樂口已南郢豫二州諸城皆沒於賊
唯有義陽而已蕭衍招益宗以車騎大將軍開府儀同
三司五千户郡公當時安危在益宗去就而益宗守節
不移郢豫剋平益宗之力也益宗年稍衰老聚歛無厭
兵民患其侵擾諸子及孫競規賄貨部内苦之咸言欲
叛世宗深亦慮焉乃遣中書舎人劉桃符宣㫖慰喻庶
以安之桃符還啓益宗侵掠之狀世宗詔之曰風聞卿
息魯生淮南貪暴擾亂細民又横殺梅伏生為爾不已
損卿誠效可令魯生與使赴闕當加任使如欲外禄便
授中畿一郡魯生久未至延昌中詔曰益宗先朝耆艾
服勤邊境不可以地湏其人遂令乆屈可使持節鎮東
將軍濟州刺史常侍如故世宗慮其不受代遣後將軍
李世哲與桃符率衆襲之出其不意奄入廣陵益宗子
魯生魯賢等奔於關南招引賊兵襲逐諸戍光城已南
皆為賊所保世哲討擊破之復置郡戌而以益宗還授
征南將軍金紫光禄大夫加散騎常侍改封曲陽縣開
國伯益宗生長邊地不願内榮雖位秩崇重猶以為恨
上表曰臣昔在南仰餐皇化擁率部曲三千餘家棄彼
邊榮歸投樂土兄弟荼炭釁結賊朝高祖孝文皇帝録
臣乃誠授以藩任方欲仰憑國威冀雪冤恥豈容背寵
向讐就險危命昔郢豫紛擾臣躬率義兵擁絶賊路竊
謂誠心仰簡朝野但任重據邊易招塵謗致使桃符横
加䜛毁説臣恒欲投南暴亂非一乞檢事原以何為驗
復云虐害番兵殺賣過半如其所言未審死失之家所
訟有幾又云耗官粟帛倉庫傾盡御史覆檢曽無損折
初代之日二子魯生魯賢從子超秀等並在城中安然
無二而桃符密遣積射將軍鹿永固私將甲士打息魯
生僅得存命唱云我被面勑若能得魯生魯賢首者各
賞本郡士馬圍遶騰城唱殺二息戰怖實由於此殘敗
居業為生蕩然乃復毁發墳墓露泄枯骸存者罹生離
之苦亡魂遭粉骨之痛昔嵗朝廷頻遣桃符數加慰勞
而桃符凶姦擅生禍福云唯我相申致降恩㫖及返京
師復欺朝廷説臣父子全無忠誠誣陷貞良惑亂朝聽
乞攝桃符與臣並對若臣罪有狀分從憲網如桃符是
謬坐宜有歸詔曰既經大宥不容方更為獄熙平初益
宗又表乞東豫以招二子靈太后令曰卿誠著二朝勲
光南服作藩萬里列土承家前朝往恩酬叙不淺兼子
弟荷榮中表被澤相(闕/)輕重卿所知悉先帝以卿勞舊
州小禄薄故遷牧華壤爰登顯級于時番兵交換不生
猜疑而卿息魯賢等無事外叛忠孝俱乖飜為戎首以
卿誠重不復相討今卧䕶征南榮以金紫朝廷處遇又
甚於先且卿年老方就閑養焉得以本州為念魯賢來
否豈待自往也但遣慰納足相昭亮若審遣信當更啓
聞别勑東豫聽卿喻曉魯賢二年卒年七十三贈征東
大將軍郢州刺史諡曰莊
少子纂襲封位至征虜將軍中散大夫卒贈左將軍東
豫州刺史
益宗長子隨興冠軍將軍平原太守隨興情貪邊官不
願内地改授弋陽汝南二郡太守
益宗兄興祖太和末亦來歸附景明中假郢州刺史及
義陽置郢州改授征虜將軍江州刺史詔賜朝服劒舄
一具治麻城興祖卒益宗請隨興代之世宗不許罷并
東豫初益州内附之後蕭鸞遣寧州刺史董巒追討之
官軍進擊執巒并其子景曜送於行宫
巒字仲舒營陽人真君末隨父南叛雖長自江外言語
風氣猶同華夏性疎武不多識文字高祖引巒於庭問
其南事巒怖不能對數顧景曜景曜進代父答申叙蕭
鸞簒襲始終辭理横出言非而辯高祖異焉以巒為越
騎校尉景曜為員外郎謀欲南叛坐徙朔州及車駕南
討漢陽召巒從軍景曜至洛陽密啓其父必當奔叛軍
次魯陽巒單騎南走過南陽新野厯告二城以魏軍當
至戒之備防房伯玉劉忌並云無足可慮巒曰不然軍
勢甚盛至境首北向哭呼景曜云吾百口在彼事理湏
還不得顧汝一子也景曜鎻詣行在所數而斬之又有
陳伯之者下邳人也以勇力自効仕於江南為鎮南大
將軍江州刺史豐城縣開國公景明三年伯之遣使密
表請降并遣其子冠軍將軍徐州刺史永昌縣開國侯
虎牙為質四年以伯之為持節都督江郢二州諸軍事
平南將軍江州刺史曲江縣開國公邑一千户虎牙為
冠軍將軍員外散騎常侍豫寧縣開國伯邑五百户正
始初蕭衍征虜將軍趙祖悦築城於水東與頴川接對
置兵數千欲為攻討之本伯之進軍討祖悦大破之乘
勝長驅入城刺祖悦三創賊衆大敗進討南城破賊諸
部斬獲數千二年夏除伯之光禄大夫虎牙遷前軍將
軍
孟表字武逹濟北蛇丘人也自云本屬北地號索里諸
孟青徐内屬後表因事南渡仕蕭鸞為馬頭太守太和
十八年表據郡歸誠除輔國將軍南兖州刺史領馬頭
太守賜爵譙縣侯鎮渦陽後蕭鸞遣其豫州刺史裴叔
業攻圍六十餘日城中食盡唯以朽革及草木皮葉為
糧表撫循將士戮力固守㑹鎮南將軍王肅解義陽之
圍還以救之叔業乃退初有一南人自云姓邊字叔珍
攜妻息從壽春投表云慕化歸國未及送闕便值叔業
圍城表後察叔珍言色頗疑有異即加推覈乃云是叔
業姑兒為叔業所遣規為内應所攜妻子並亦假妄表
出叔珍於北門外斬之於是人情乃安高祖嘉其誠績
封汶陽縣開國伯邑五百户遷征虜將軍濟州刺史為
散騎常侍光禄大夫進號平西將軍世宗末降平東將
軍齊州刺史延昌四年卒年八十一贈安東將軍兖州
刺史諡曰恭
子崇襲官至昌黎濟北二郡太守
史臣曰薛安都一武夫耳雖輕於去就實啓東南事窘
圖變而竟保寵秩優矣真度一謀見賞明主衆敬舉地
納誠榮曜朝國人位並列無之於時文秀不回有死節
之氣非但身蒙嘉禮乃至子免刑戮在我欲其罵人忠
義可不勉也張讜觀機委質篤恤流離亦仁智矣田益
宗蠻夷荒帥飜然效欵終懐金曵紫不其美歟孟表之
致名位非徒然也
　
　
　
　
　
　
　魏書卷六十一
　魏書卷六十一考證
畢衆敬傳安都引國授軍經其城下○(臣人龍/)按本卷
　安都傳安都遣使來降請兵救援顯祖召羣臣議而
　納之今云引國授軍語意不明殆援字譌為授字也
　
　
　
　
　
　
　
　
　
　
　
　魏書卷六十一考證
欽定四庫全書
　魏書卷六十二
　　齊　　　　魏　　　　收　　　　撰
　列傳第五十
　　李彪　　高道悦
李彪字道固頓丘衛國人高祖賜名焉家世寒微少孤
貧有大志篤學不倦初受業於長樂監伯陽伯陽稱美
之晚與漁陽高悦北平陽尼等將隱名於山不果而罷
悦兄閭博學高才家富典籍彪遂於悦家手抄口誦不
暇寢食既而還鄉里平原王叡年將弱冠雅有志業娶
東徐州刺史博陵崔鑒女路由冀相聞彪名而詣之修
師友之禮稱之於郡遂舉孝亷至京師館而受業焉高
閭稱之于朝貴李沖禮之甚厚彪深宗附高祖初為中
書教學博士後假員外散騎常侍建威將軍衛國子使
於蕭賾遷祕書丞參著作事自成帝以來至于太和崔
浩高允著述國書編年序録為春秋之體遺落時事三
無一存彪與祕書令高祐始奏從遷固之體創為紀傳
表志之目焉彪又表曰臣聞昔之哲王莫不亹亹孜孜
思納讜言以康黎庶是以訪童問師不避淵澤詢謀諮
善不棄芻蕘用能光茂實於竹素播徽聲於金石臣屬
生有道遇無諱之朝敢脩往式竊揆時宜謹冒死上封
事七條狂瞽之言伏待刑戮其一曰自太和建號踰于
一紀典刑徳政可得而言也立圜丘以昭孝則百神不
乏饗矣舉賢才以酬諮則多士盈朝矣開至誠以軌物
則朝無侫人矣敦六順以教人則四門無凶人矣制冠
服以明秩則典式復彰矣作雅樂以協人倫則人神交
慶矣深慎罰以明刑則庶獄得𠂻矣薄服味以示約則
儉徳光昭矣單宫女以配鰥則人無怨曠矣傾府藏以
賑錫則大賚周渥矣省賦役以育人則編户巷歌矣宣
徳澤以懐遠邇則華荒忭舞矣垂至徳以暢幽顯則禎
瑞效質矣生生得所事事惟新巍巍乎猶造物之曲成
也然臣愚以為行儉之道猶自(闕/)何者今士人豪富之
家(習/)華既深敦樸情淺夫識儉素之易長而行奢靡之
難久壯制第宅美飾車馬僕妾衣綾綺土木被文繡僭
度違衷者衆矣古先哲王之為制也自天子以至公卿
下及抱關擊柝其宫室車服各有差品小不得踰大賤
不得踰貴夫然故上下序而人志定今時浮華相競情
無常守大為消功之物巨制費力之事豈不謬哉消功
者錦繡彫文是也費力者廣宅高宇壯制麗飾是也其
妨男業害女工者焉可勝言哉漢文時賈誼上疏云今
之王政可為長太息者六此即是其一也夫上之所好
下必從之故越王好勇而士多輕死楚靈好瘠而國有
飢人今二聖躬行儉素詔令殷勤而百姓之奢猶未革
者豈楚越之人易變如彼大魏之士難化如此蓋朝制
弗宣人未見徳使之然耳臣愚以為第宅車服自百官
以至于庶人宜為其等制使貴不逼賤卑不僭高不可
以稱其侈意用違經典今或者以為習俗日久不可卒
革臣謹言古人革之之漸昔子産為政一年百姓歌之
曰我有田疇子産伍之我有衣冠子産禇之孰殺子産
吾其與之及三年乃改歌曰我有田疇子産殖之我有
子弟子産誨之子産若死其誰繼之然則鄭人之智豈
前昬而後明哉且從政者湏漸受化者難頓故也今若
為制以差品之始末之情魏士與鄭人同矣既同鄭人
是為卒有善歌豈可憚其初怨而不為終善哉夫尚儉
者開福之源好奢者起貧之兆然則儉約易以教行華
靡難以財滿是以聖人留意焉賢人希凖焉故夏禹卑
宫室而惡衣服殷湯寢黄屋而乘輅輿此示儉於後王
後王所宜觀其意而取折衷也孔子為魯司冦乘柴車
而駕駑馬晏嬰為齊正卿冠濯冠而衣故裘此示儉於
後臣後臣所宜識其情而消息之也前志云作法於涼
其弊猶貪此言雖略有達治道臣之瞽言儻或可採比
及三年可以有成有成則人務本人務本則奢費除奢
費除則榖帛豐穀帛豐則人逸樂人逸樂則皇基固矣
其二曰易稱主器者莫若長子傳曰太子奉冢嫡之粢
盛然則祭亡主則宗廟無所饗冡嫡廢則神器無所傳
聖賢知其如此故垂誥以為長世之法昔姬王得斯道
也故恢崇儒術以訓世嫡世嫡於是乎習成懿徳用大
協於黎蒸是以世統生人載祀八百逮嬴氏之君於秦
也殆棄徳政坑焚儒典弗以義方教厥冡子於是習成
凶徳肆虐以臨黔首是以饗年不永二世而亡亡之與
興其道在於師傅師傅之損益可得而言益者周公傅
成王教以孝仁禮義逐去邪人不使見惡人選天下之
端士孝悌博聞有道術者以為衛翼衛翼良成王正周
道之所以長久也損者趙高傅胡亥教以刑戮斬劓及
夷人族逐去正人不得見善士諂侫䜛賊者為其左右
左右邪胡亥僻秦祚之所以短促也夫皇天輔徳者也
豈私周而踈秦哉由所行之道殊故禍福之途異耳昔
光武議為太子置傅以問其羣臣羣臣望意皆言太子
舅執金吾新陽侯隂就可博士張佚正色曰今立太子
為隂氏乎為天下乎即為隂氏則隂侯可為天下則固
宜用天下之賢才光武稱善曰置傅以正太子也今博
士不難正朕况太子乎即拜佚為太子太傅漢明卒為
賢主然則佚之傅漢明非廼生之漸也尚或有稱而況
廼生訓之以正道其為益也固以大矣故禮曰太子生
因舉以禮使士負之有司齊肅端冕見于南郊明冢嫡
之重見乎天也過闕則下過廟則趨明孝敬之道也然
古之太子自為赤子而教固以行矣此則遠世之鏡也
高祖文成皇帝慨少時師不勤教嘗謂羣臣曰朕始學
之日年尚幼沖情未能專既臨萬幾不遑温習今而思
之豈唯予咎抑亦師傅之不勤尚書李訢免冠而謝此
則近日之可鑒也伏惟太皇太后翼贊高宗訓成顯祖
使巍巍之功邈乎前王陛下幼蒙鞠誨聖敬之躋及儲
宫誕育復親撫誥日省月課實勞神慮今誠宜準古立
師傅以訓導太子訓導正則太子正太子正則皇家慶
皇家慶則人幸甚矣其三曰臣聞國本黎元人資粒食
是以昔之哲王莫不勤勸稼穡盈畜倉廩故堯湯水旱
人無菜色者蓋由備之有漸積之有素暨于漢家以人
食少乃設常平以給之魏氏以兵糧乏制屯田以供之
用能不匱當時軍國取濟又記云國無三年之儲謂國
非其國光武以一畝不實罪及牧守聖人之憂世重穀
殷勤如彼明君之恤人勸農相切若此頃年山東饑去
嵗京師儉内外人庶出入就豐既廢營産疲而乃達又
於國體實有虚損若先多積榖安而給之豈有驅督老
弱餬口千里之外以今況古誠可懼也臣以為宜析州
郡常調九分之二京都度支嵗用之餘各立官司年豐
糴積於倉時儉則加私之二糶之於人如此民必力田
以買官絹又務貯財以取官粟年登則常積嵗凶則直
給又别立農官取州郡户十分之一以為屯人相水陸
之宜料頃畝之數以贓贖雜物餘財市牛科給令其肆
力一夫之田嵗責六十斛蠲其正課并征戍雜役行此
二事數年之中則榖積而人足雖災不為害臣又聞前
代明主皆務懐遠人禮賢引滯故漢髙過趙求樂毅之
胄晉武廓定旌吳蜀之彦臣謂宜於河表七州人中擢
其門才引令赴闕依中州官比隨能序之一可以廣聖
朝均新舊之義二可以懐江漢歸有道之情其四曰昔
帝舜命咎繇惟刑之恤周公誥成王勿誤于庶獄斯皆
君臣相誡重刑之至也今二聖哀矜罪辜小大二情讞
決之日多從降恕時不得已必垂惻隱雖前王之勤聽
肆赦亦如斯而已至若行刑犯時愚臣竊所未安漢制
舊斷獄報重常盡季冬至孝章時改盡十月以育三微
後嵗旱論者以十月斷獄隂氣微陽氣泄以故致旱事
下公卿尚書陳寵議冬至陽氣始萌故十一月有射干
芸荔之應周以為春十二月陽氣上通雉雊雞乳殷以
為春十三月陽氣已至蟄蟲皆震夏以為春三微成著
以通三統三統之月斷獄流血是不稽天意也月令仲
冬之月身欲寜事欲静以起隆怒不可謂寧以行大刑
不可謂静章帝善其言卒以十月斷今京都及四方斷
獄報重常竟季冬不推三正以育三微寛宥之情每過
於昔遵時之憲猶或闕然豈所謂助陽發生垂奉微之
仁也誠宜遠稽周典近採漢制天下斷獄起自初秋盡
於孟冬不於三統之春行斬絞之刑如此則道協幽顯
仁垂後昆矣其五曰古者大臣有坐不亷而廢者不謂
之不亷乃曰簠簋不飾此君之所以禮貴臣不明言其
過也臣有大譴則白冠㲠纓盤水加劔造室而請死此
臣之所以知罪而不敢逃刑也聖朝賔遇大臣禮同古
典自太和以降有負罪當陷大辟者多得歸第自盡遣
之日深垂隱愍言發悽淚百官莫不見四海莫不聞誠
足以感將死之心慰戚屬之情然恩發至𠂻未著永制
此愚臣所以敢陳末見昔漢文時人有告丞相周勃謀
反者逮繫長安獄頓辱之與皁𨽻同賈誼乃上書極陳
君臣之義不宜如是夫貴臣者天子為其改容而體貌
之吏人為其俯伏而敬貴之其有罪過廢之可也賜之
死可也若束縛之輸之司冦榜笞之小吏詈罵之殆非
所以令衆庶見也及將刑也臣則北面再拜跪而自裁
天子曰子大夫自有過耳吾遇子有禮矣上不使人抑
而刑之也孝文深納其言是後大臣有罪皆自殺不受
刑至孝武時稍復入獄良由孝文行之當時不為永制
故耳伏惟聖徳慈惠豈與漢文比隆哉今天下有道庶
人不議之時臣安可陳瞽言於朝但恐萬世之後繼體
之主有若漢武之事焉夫道貴長久所以樹之風聲也
法尚不虧所以貽厥孫謀也焉得行恩當時而不著長
世之制乎其六曰孝經稱父子之道天性書云孝乎惟
孝友于兄弟二經之㫖蓋明一體而同氣可共而不可
離者也及其有罪罪不相及者乃君上之厚恩也至若
有懼懼應相連者固自然之恒理也無情之人父兄繫
獄子弟無慘惕之容子弟逃刑父兄無愧恧之色宴安
榮位遊從自若車馬仍華衣冠猶飾寧是同體共氣分
憂均戚之理也昔秦伯以楚人圍江素服而示懼宋仲
子以失舉桓譚免冠而謝罪然則子弟之於父兄父兄
之於子弟惟其情至豈與結盟相知者同年語其深淺
哉二聖清簡風俗孝慈是先臣愚以為父兄有犯宜令
子弟素服肉袒詣闕請罪子弟有坐宜令父兄露板引
咎乞解所司若職任必要不宜許者慰勉留之如此足
以敦厲凡薄使人知有所恥矣其七曰禮云臣有大喪
君三年不呼其門此聖人縁情制禮以終孝子之情者
也周季陵夷喪禮稍亡是以要絰即戎素冠作刺逮于
虐秦殆皆泯矣漢初軍旅屢興未能遵古至宣帝時民
當從軍屯者遭大父母父母死未满三月皆弗徭役其
朝臣喪制未有定聞至後漢元初中大臣有重憂始得
去官終服暨魏武孫劉之世日尋干戈前世禮制復廢
而不行晉時鴻臚鄭黙喪親固請終服武帝感其孝誠
遂著令以為常聖魏之初撥亂返正未遑建終喪之制
今四方無虞百姓安逸誠是孝慈道洽禮教興行之日
也然愚臣所懷竊有未盡伏見朝臣丁父憂者假滿赴
職衣錦乘軒從郊廟之祀鳴玉垂緌同節慶之醼傷人
子之道虧天地之經愚謂如有遭大父母父母喪者皆
聽終服若無其人有曠庶官者則優㫖慰喻起令視事
但綜司出納敷奏而已國之吉慶一令無預其軍戎之
警墨縗從役雖愆於禮事所宜行也如臣之言少有可
採願付有司别為條制高祖覽而善之尋皆施行彪稍
見禮遇加中壘將軍及文明太后崩羣臣請高祖公除
高祖不許與彪往復語在禮志高祖詔曰歴觀古事求
能非一或承藉微䕃著徳當時或見拔幽陋流名後葉
故毛遂起賤奮抗楚之辯茍有才能何必拘族也彪雖
宿非清第本闕華資然識性嚴聰學博墳籍剛辯之才
頗堪時用兼憂吏若家載宣朝美若不賞庸叙績將何
以勸奬勤能可特遷秘書令以酬厥款以參議律令之
勤賜帛五百匹馬一匹牛二頭其年加員外散騎常侍
使於蕭賾賾遣其主客郎劉繪接對并設讌樂彪辭樂
及坐彪曰齊主既賜讌樂以勞行人向辭樂者卿或未
相體自喪禮廢替於兹以久我皇孝性自天追慕罔極
故有今者喪除之議去三月晦朝臣始除衰裳猶以素
服從事裴謝在此固應具此我今辭樂想卿無怪繪答
言辭樂之事向以不異請問魏朝喪禮竟何所依彪曰
高宗三年孝文踰月今聖上追鞠育之深恩感慈訓之
厚徳執於殷漢之間可謂得禮之變繪復問若欲遵古
何為不終三年彪曰萬幾不可久曠故割至慕俯從羣
議服變不異三年而限同一期可謂亡禮之禮繪言汰
哉叔氏專以禮許人彪曰聖朝自為曠代之制何關許
人繪言百官總已聽於冡宰萬幾何慮於曠彪曰我聞
載籍五帝之臣臣不若君故君親攬其事三王君臣智
等故共理機務五覇臣過於君故事决於下我朝官司
皆五帝之臣主上親攬蓋逺軌軒唐彪將還賾親謂曰
卿前使還日賦阮詩云但願長閑暇後嵗復來遊果如
今日卿此還也復有來理否彪答曰使臣請重賦阮詩
曰宴衍清都中一去永矣哉賾惘然曰清都可爾一去
何事觀卿此言似成長濶朕當以殊禮相送賾遂親至
琅邪城登山臨水命羣臣賦詩以送别其見重如此彪
前後六度銜命南人竒其謇諤後車駕南征假彪冠軍
將軍東道副將尋假征虜將軍車駕還京遷御史中尉
領著作郎彪既為高祖所寵性又剛直遂多所劾糺逺
近畏之豪右屏氣高祖常呼彪為李生於是從容謂羣
臣曰吾之有李生猶漢之有汲黯汾州胡叛詔彪持節
綏慰事寜還京除散騎常侍仍領御史中尉解著作事
高祖宴羣臣於流化池謂僕射李沖曰崔光之博李彪
之直是我國家得賢之基車駕南伐彪兼度支尚書與
僕射李沖任城王等參理留臺事彪素性剛豪與沖等
意議乖異遂形於聲色殊無降下之心自謂身為法官
莫能糾劾己者遂多專恣沖積其前後罪過乃於尚書
省禁止彪上表曰臣聞範國匡人光化昇治輿服典章
理無暫失故晉文功建九合猶見抑於請隧季氏藉政
三世尚受譏於璵璠固知名器之重不可以妄假先王
既憲章於古陛下又經綸於今用能車服有叙禮物無
墜案臣彪昔於凡品特以才㧞等望清華司文東觀綢
繆恩眷繩直憲臺左加金璫右珥蟬冕(闕/)東省宜感恩
厲節忠以報徳而竊名忝職身為違傲矜勢高亢公行
僭逸坐與禁省冒取官材輙駕乘黄無所憚懾肆志傲
然愚聾視聽此而可忍誰不可懐臣輙集尚書以下令
史以上并治書侍御史臣酈道元等於尚書都座以彪
所犯罪狀告彪訊其虚實若或不知湏訊部下彪答臣
言事見在目實如所劾皆彪所知何湏復召部下臣今
請以見事免彪所居職付廷尉治獄沖又表曰臣與彪
相識以來垂二十載彪始南使之時見其色厲辭辯才
優學博臣之愚識謂是拔萃之一人及彪位宦升達參
與言燕聞彪評章古今商略人物興言於侍筵之次啓
論於衆英之中賞忠識正發言懇惻惟直是語辭無隱
避雖復諸王之尊近侍之要至有是非多面抗折酷疾
矯詐毒諐非違厲色正辭如鷹鸇之逐鳥雀懔懔然實
似公清之操臣雖下才輙亦尚其梗槩欽其正直微識
其褊急之性而不以為瑕及其初登憲臺始居司直首
復騶唱之儀肇正直繩之體當時識者僉以為難而彪
秉志信行不避豪勢其所彈劾應弦而倒赫赫之威振
於下國肅肅之稱著自京師天下改目貪暴歛手臣時
見其所行信謂言行相符忠清内發然時有私於臣云
其威暴者臣以直䋲之官人所忌疾風謗之際易生音
謡心不承信往年以河陽事曽與彪在領軍府共太尉
司空及領軍諸卿等集閲廷尉所問囚徒時有人訴枉
者二公及臣少欲聽採語理未盡彪便振怒東坐攘袂
揮赫口稱賊奴叱吒左右髙聲大呼云南臺中取我木
手去搭奴肋折雖有此言終竟不取即言南臺所問唯
恐枉活終無枉死但可依此時諸人以所枉至重有首
實者多又心難彪遂各嘿爾因縁此事臣遂心疑有濫
審加情察知其威虐猶未體其採訪之由訊檢之狀商
略而言酷急小罪肅禁為大㑹而言之猶謂益多損少
故懷寢所疑不以申徹實失為臣知無不聞之義及去
年大駕南行以來彪兼尚書日夕共事始乃知其言與
行舛是己非人專恣無忌尊身忽物安以身作之過深
劾他人己方事人好人佞已聽其言同振古忠恕之賢
校其行是天下佞暴之賊臣與任城卑躬曲己若順弟
之奉暴兄其所欲者事雖非理無不屈從依事求實悉
有成驗如臣列得實宜殛彪於有北以除姦矯之亂政
如臣無證宜投臣於四裔以息青蠅之白黒高祖在懸
瓠覽表歎愕曰何意留京如此也有司處彪大辟高祖
恕之除名而已彪尋歸本鄉高祖(自/)懸瓠北幸鄴彪拜
迎於鄴南高祖曰朕之期卿每以貞松為志嵗寒為心
卿應報國盡身為用而近見彈文殊乖所以卿罹此䜛
為朕與卿為宰事與卿為卿自取彪對曰臣愆由已至
罪自身招實非陛下横與臣罪又非宰事無辜濫臣臣
罪既如此宜伏東臯之下不應遠點屬車之塵但伏承
聖躬不豫臣肝膽塗地是以敢至非謝罪而來高祖納
宋弁言將復採用㑹留臺表言彪與御史賈尚往窮庶
人恂事理有誣抑奏請收彪彪自言事枉高祖明彪無
此遣左右慰勉之聽以牛車散載送之洛陽㑹赦得免
高祖崩世宗踐祚彪自託於王肅又與邢巒詩書往來
迭相稱重因論求復舊職修史官之事肅等許為左右
彪乃表曰臣聞龍圖出而皇道明龜書見而帝徳昶斯
實㝠中之書契也自瑞官文而卑高陳民師建而賤貴
序此乃人間之繩式也是以唐典篆欽明之册虞書銘
眘徽之篇傳著夏氏之箴詩錄商家之頌斯皆國史明
乎得失之迹也逮于周姬鑒乎二代文王開之以兩經
公旦申之以六聯郁乎其文典章大略也故觀雅頌識
文武之丕烈察歌音辨周公之至孝是以季札聽風而
知始基聽頌而識盛徳至若尼父之别魯籍丘明之辨
孔志可謂婉而成章盡而不汚者矣自餘乘志之比其
亦有趣焉暨史班之錄乃文窮於秦漢事盡於哀平懲
勸兩書華實兼載文質彬彬富哉言也令大漢之風美
類三代炎(闕/)崇道冠來事降及華馬陳于咸有放焉四
敷贊弗遠不可力致豈虚也哉其餘率見而書覩事而
作者多矣尋其本末可往來焉唯我皇魏之奄有中華
也嵗越百齡年幾十紀太祖以弗違開基武皇以奉時
拓業虎嘯域中龍飛宇外小往大來品物咸亨自兹以
降世濟其光史官叙録未充其盛加以東觀中圯册勲
有闕美隨日落善因月稀故諺曰一日不書百事荒蕪
至于太和之十一年先帝先后遠惟景業綿綿休烈若
不恢史闡錄懼上業茂功始有缺矣於是召名儒之士
充麟閣之選于時忘臣衆短采臣片志令臣出納授臣
丞職猥屬斯事無所與讓高祖時詔臣曰平爾雅志正
爾筆端書而不法後世何觀臣奉以周旋不敢失墜與
著作等鳩集遺文并取前記撰為國書假有新進時賢
制作於此者恐閨門既異出入生疑弦柱既易善者或
謬自十五年以來臣使國遷頻有南轅之事故載筆遂
寢簡牘弗張其於書功録美不其闕歟伏惟孝文皇帝
承天地之寳崇祖宗之業景功未就奄焉崩殞凡百黎
萌若無天地賴遇陛下體明叡之眞應保合之量恢大
明以燭物履靜恭以安邦天清其氣地樂其静不愆不
忘率由舊章可謂重明疊聖元首康哉惟先皇之開創
造物經綸浩曠加以魏典流製藻繢垂篇窮理於有象
盡性於衆變可謂日月出矣無幽不燭也記曰善流者
欲人繼其行善歌者欲人繼其聲故傳曰文王基之周
公成之又曰無周公之才不得行周公之事今之親王
可謂當之矣然先皇之茂猷聖達今王之懿美洞鑒準
之前代其徳靡悔也時哉時哉可不光昭哉合徳二儀
者先皇之陶鈞也齊明日月者先皇之洞照也慮周四
時者先皇之茂功也合契神鬼者先皇之𤣥燭也遷都
改邑者先皇之達也變是協和者先皇之鑒也思同書
軌者先皇之遠也守在四夷者先皇之略也海外有截
者先皇之威也禮田岐陽者先皇之義也張樂岱郊者
先皇之仁也鑾幸幽漠者先皇之智也燮伐南荆者先
皇之禮也升中告成者先皇之肅也親䖍宗社者先皇
之敬也袞實無闕者先皇之徳也開物成務者先皇之
貞也觀乎人文者先皇之藴也革弊創新者先皇之志
也孝慈道洽者先皇之衷也先皇有大功二十加以謙
尊而光為而弗有可謂四三皇而六五帝矣誠宜功書
於竹素聲播於金石臣竊謂史官之達者大則與日月
齊明小則與四時並茂其大者孔子左丘是也小者史
遷班固是也故能聲流於無窮義昭於來裔是以金石
可滅而流風不泯者其唯載籍乎諺曰相門有相將門
有將斯不唯其性蓋言習之所得也竊謂天文之官太
史之職如有其人宜其世矣故尚書稱羲和世掌天地
之官張衡賦曰學乎舊史氏斯蓋世傳之義也若夫良
冶之子善知為裘良弓之子善知為箕物豈有定習貫
則知耳所以言及此者史職不修事多淪曠天人之際
不可湏臾闕載也是以談遷世事而功立彪固世事而
名成道爭乃前鑒之軌轍後鏡之蓍龜也然前代史官
之不終業者有之皆陵遲之世不能容善是以平子去
史而成賦伯喈違閣而就志近僭晉之世有佐郎王隱
為著作虞預所毁亡官在家晝則樵薪供爨夜則觀文
屬綴集成晉書存一代之事司馬紹勅尚書唯給筆札
而已國之大籍成於私家末世之弊乃至如此史官之
不遇時也今大魏之史職則身貴禄則親榮優哉游哉
式榖爾休矣而典謨弗恢者其有以也而故著作漁陽
傅毗北平陽尼河間邢産廣平宋弁昌黎韓顯宗等並
以文才見舉注述是同皆登年不永弗終茂績前著作
程靈虬同時應舉共掌此務今從他職官非所司唯崔
光一人雖不移任然侍官兩兼故載述致闕臣聞載籍
之興由於大業雅頌垂薦起於徳美雖時有文質史有
備略然歴世相仍不改此度也昔史談誡其子遷曰當
世有美而不書汝之罪也是以久而見美孔明在蜀不
以史官留意是以久而受譏取之深衷史談之志賢亮
遠矣書稱無曠庶官詩有職思其憂臣雖今非所司然
昔忝斯任故不以草茅自疏敢言及於此語曰患為之
者不必知知之者不得為臣誠不知彊欲為之耳竊尋
先朝賜臣名彪者遠則擬漢史之叔皮近則凖晉史之
紹統推名求義欲罷不能荷恩佩澤死而後已今求都
下乞一靜處綜理國籍以終前志官給事力以充所湏
雖不能光啓大録庶不為飽食終日耳近則期月可就
遠則三年有成正本藴之麟閣副貳藏之名山時司空
北海王詳尚書令王肅以其無禄頗相賑餉遂在祕書
省同王隱故事白衣修史世宗親政崔光表曰伏見前
御史中尉臣李彪夙懐美意創刋魏典臣昔為彪所致
與之同業積年其志力貞彊考述無倦督勸羣竂注綴
略舉雖頃來契濶多所廢離近蒙収起還綜厥事老而
彌厲史才日新若克復舊職專功不殆必能昭明春秋
闡成皇籍既先帝厚委宿厯高班纖負微愆應從滌洗
愚謂宜申以常伯正綰者作停其外役展其内思研積
歳月紀册必就鴻聲巨迹蔚乎有章盛軌懋詠鑠焉無
泯矣世宗不許詔彪兼通直散騎常侍行汾州事非彪
好也固請不行有司切遣之㑹遘疾累旬景明二年秋
卒於洛陽年五十八始彪為中尉號為嚴酷以姦款難
得乃為木手擊其脇腋氣絶而復屬者時有焉又慰喻
汾州叛胡得其兇渠皆鞭面殺之及彪之病也體上往
往瘡潰痛毒備極詔賜帛一百五十匹贈鎮逺將軍汾
州刺史諡曰剛憲彪在祕書嵗餘史業竟未及就然區
分書體皆彪之功述春秋三傳合成十卷其所著詩頌
賦誄章奏雜筆百餘篇别有集彪雖與宋弁結管鮑之
交弁為大中正與高祖私議猶以寒地處之殊不欲微
相優假彪亦知之不以為恨及弁卒彪痛之無已為之
哀誄備盡辛酸郭祚為吏部彪為子志求官祚仍以舊
第處之彪以位經常伯又兼尚書謂祚應以貴遊拔之
深用忿怨形於言色時論以此譏祚祚每曰爾與義和
至交豈能饒爾而怨我乎任城王澄與彪先亦不穆及
為雍州彪詣澄為志求其府寮澄釋然為啓得列曹行
参軍時稱美之
志字鴻道博學有才幹年十餘嵗便能屬文彪甚竒之
謂崔鴻曰子宜與鴻道為二鴻於洛陽鴻遂與志交款
往來彪有女幼而聰令彪每竒之教之書學讀誦經傳
嘗竊謂所親曰此當興我家卿曹容得其力彪亡後世
宗聞其名召為媫妤以禮迎引媫妤在宫常教帝妹書
誦授經史志後稍遷符璽郎中徐州平東府司馬以軍
功累轉後軍將軍中散大夫輔國將軍永寜寺典作副
將始彪竒志及媫妤特加器愛公私坐集必自稱詠由
是為高祖所責及彪亡後媫妤果入掖庭後宫咸師宗
之世宗崩為比丘尼通習經義法座講説諸僧歎重之
志所在著績桓叔興外叛南荆荒毁領軍元义舉其才
任撫導擢為南荆州刺史加征虜將軍建義初叛入蕭
衍
高道悦字文欣遼東新昌人也曽祖䇿馮跋散騎常侍
新昌侯祖育馮文通建徳令値世祖東討率其所部五
百餘家歸命軍門世祖授以建忠將軍齊郡建徳二郡
太守賜爵肥如子父元起武邑太守遂居渤海蓚縣道
悦少為中書學士侍御主文中散久之轉治書侍御史
加諫議大夫正色當官不憚彊禦車駕南征徴兵秦雍
大期秋季閲集洛陽道悦以使者治書御史薛聰侍御
主文中散元志等稽違期㑹奏舉其罪又奏兼左僕射
吏部尚書任城王澄位總朝右任屬戎機兵使㑹否曽
不檢奏尚書左丞公孫良職維樞轄蒙冐莫舉請以見
事免良等所居官時道悦兄觀為外兵郎中而澄奏道
悦有黨兄之負高祖詔責然以事經恩宥遂寢而不論
詔曰道悦資性忠篤稟操貞亮居法樹平肅之規處諫
著必犯之節三公憚其風鯁朕實嘉其一至謇諤之誠
何愧黯鮑也其以為主爵下大夫諌議如故車駕將幸
鄴又兼御史中尉留守洛京時宫極初基廟庫未構車
駕將水路幸鄴已詔都水回營構之材以造舟檝道悅
表諌曰臣聞博納輿言君上之崇務規箴匡正臣下之
誠節是以置鼓設謗爰自曩日虚襟博聽義屬今辰臣
既踈魯濫蒙榮貴司兼獻弼職當然否佩遇恩華願陳
聞見竊以都作營構之材部别科擬素有定所工治已
訖回付都水用造舟艫闕永固居宇之功作暫時遊嬉
之用損耗殊倍終為棄物且子來之誠本期營起今乃
倄繕舟檝更為非務公私回惶僉深怪愕又欲御泛龍
舟經由石濟其㳂河挽道久以荒蕪舟檝之人素不便
習若欲委棹正流深薄之危古今共慎若欲挽牽取進
授衣之月躶形水陸恐乖視人若子之義且鄴洛相望
陸路平直時乘沃若往來匪難更乃捨周道之安即渉
川之殆此乃愚智等慮朝野俱惑進退伏思不見其可
又從駕羣寮聽將妻累舟檝之間更無限隔士女雜亂
内外不分當今景御休明惟新式度裁禮調風軌物寰
宇竊惟斯舉或損洪猷深失溥天順則之望又氐胡犯
順未恭西道偏戎旗胄仍襲南宼對接迎畿蠻民踈戾
每造不軌闚覦間隙或生慮外愚謂應妙選懿親撫寜
後事令姦回息覬覦之望邊宼絶闚疆之心臣稟性愚
直知而無隱區區丹志冒昧以聞詔曰省所上事深具
乃心但卿之立言半非矣當湏陳非以示謬稱是以彰
得然後明所以而不用有由而為之不爾則未相體耳
回材都水暫營嬉遊終為棄物修繕非務舟檝無彰士
女雜亂此則卿之失辭矣深薄之危撫後之重斯則卿
之得言也於是髙祖遂從陸路轉道悦太子中庶子正
色立朝儼然難犯宫官上下咸畏憚之太和二十年秋
車駕幸中岳詔太子恂入居金墉而恂潛謀還代忿道
悦前後規諌遂於禁中殺之高祖甚加悲惜贈散騎常
侍帶管州刺史賜帛五百匹并遣王人慰其妻子又詔
使者監䕶喪事葬于舊塋諡曰貞侯世宗又追録忠槩
拜長子顯族給事中
顯族亦以忠厚見稱卒於右軍將軍
顯族弟敬猷有風度員外散騎侍郎殿中侍御史進給
事中輕車將軍奉車都尉蕭寳夤西征引為驃騎司馬
及寶寅謀逆敬猷與行臺郎中封偉伯等潛圖義舉謀
泄見殺贈冠軍將軍滄州刺史聽一子出身
道悦長兄嵩字崐崘魏郡太守
子良賢長水校尉
良賢弟侯險薄為劫盗冀郡患之
嵩弟雙清河太守濁貨將刑在市遇赦免時北海王詳
為錄尚書雙多納金寳除司空長史未幾遷太尉長史
俄出為征虜將軍涼州刺史専肆貪暴以罪免後貨高
肇復起為幽州刺史又以貪穢被劾罪未判遇赦復任
未幾而卒
子景飜幽州司馬
雙弟觀尚書左外兵郎中城陽王鸞司馬西征赭陽先
驅而殁贈通直散騎侍郎諡曰閔
史臣曰李彪生自微族才志確然業藝夙成見擢太和
之世輶軒驟指聲駭江南秉筆立言足為良史逮於直
繩在手厲氣明目持堅無術末路蹉跎行百里者半於
九十豈彪之謂也高道悦匡直之風見憚於世醜正貽
禍有可悲乎
　
　
　
　
　
　
　
　
　
　
　
　
　
　
　
　魏書卷六十二
　魏書卷六十二考證
李彪傳談遷世事而功立彪固世事而名成道爭乃前
　鑒之軌轍後鏡之著龜也○道爭二字不可曉疑衍
　文
　
　
　
　
　
　
　
　
　
　
　
　魏書卷六十二考證
欽定四庫全書
　魏書卷六十三
　　齊　　　　魏　　　　収　　　　　撰
　列傳第五十一
　　王肅　　宋弁
王肅字恭懿琅邪臨沂人司馬衍丞相導之後也父奐
蕭賾尚書左僕射肅少而聰辯渉獵經史頗有大志仕
蕭賾厯著作郎太子舎人司徒主簿祕書丞肅自謂禮
易為長亦未能通其大義也父奐及兄弟並為蕭賾所
殺肅自建業来奔是嵗太和十七年也高祖幸鄴聞肅
至虚襟待之引見問故肅辭義敏切辯而有禮高祖甚
哀惻之遂語及為國之道肅陳説治亂音韻雅暢深㑹
帝㫖高祖嗟納之促席移景不覺坐之疲淹也因言蕭
氏危滅之兆可乘之機勸髙祖大舉於是圖南之規轉
鋭器重禮遇日有加焉親貴舊臣莫能間也或屏左右
相對談説至夜分不罷肅亦盡忠輸誠無所隱避自謂
君臣之際猶元徳之遇孔明也尋除輔國將軍大將軍
長史賜爵開陽伯肅固辭伯爵許之詔肅討蕭鸞義陽
聽招募壯勇以為爪牙其募士有功賞加常募一等其
從肅行者六品已下聽先擬用然後表聞若投化之人
聽五品已下先即優授於是假肅節行平南將軍肅至
義陽頻破賊軍降者萬餘高祖遣散騎侍郎勞之以功
進號平南將軍賜駿馬一匹除持節都督豫(闕/)東郢三
州諸軍事本將軍豫州刺史揚州大中正肅善於撫接
治有聲稱尋徴肅入朝高祖手詔曰不見君子中心如
醉一日三嵗我勞如何飾館華林拂席相待卿欲以何
日發汝墳也故復此勑又詔曰肅丁荼虣世志等伍胥
自拔吳州膺求魏縣躬操忘禮之本而同無數之喪誓
雪怨恥方展申復窮諭再朞蔬緼不改誠季世之高風
末代之孝節也但聖人制禮必均愚智先王作則理齊
盈虛過之者俯而就之不及者企而行之曽參居罰寜
其哀終吳員處酷豈聞四載夫三年者天下之達喪古
今之所一其雖欲過禮朕得不制之以禮乎有司可依
禮諭之為裁練􁆠之制二十年七月高祖以久旱不雨
輟膳三日百寮詣闕引在中書省高祖在崇虛樓遣舎
人問曰朕知卿等至不獲相見卿何為而來肅對曰伏
承陛下輟膳已經三日羣臣焦怖不敢自寜臣聞堯水
湯旱自然之數湏聖人以濟世不由聖以致災是以國
儲九年以禦九年之變臣又聞至於八月不雨然後君
不舉膳昨四郊之外已蒙滂澍唯京城之内微為少澤
蒸民未闕一餐陛下輟膳三日臣庶惶惶無復情地高
祖遣舎人答曰昔堯水湯旱頼聖人以濟民朕雖居羣
黎之上道謝前王今日之旱無以救恤應待立秋克躬
自咎但此月十日已來炎熱焦酷人物同悴而連雲數
日高風蕭條雖不食數朝猶自無感朕誠心未至之所
致也肅曰臣聞聖人與凡同者五常異者神明昔姑射
之神不食五穀臣常謂矯今見陛下始知其驗且陛下
自輟膳以來若天全無應臣亦謂上天無知陛下無感
一昨之前外有滂澤此有密雲臣即謂天有知陛下有
感矣高祖遣舎人答曰昨内外貴賤咸云四郊有雨朕
恐此軰皆勉勸之辭三覆之慎必欲使信而有徴比當
遣人徃行若果雨也便命大官欣然進膳豈可以近郊
之内而慷慨要天乎若其無也朕之無感安用朕身以
擾民庶朕志確然死而後己是夜澍雨大降以破蕭鸞
將裴叔業功進號鎮南將軍加都督豫南兖東荆東豫
四州諸軍事封汝陽縣開國子食邑三百户持節中正
刺史如故肅頻表固讓不許詔加鼔吹一部二十二年
既平漢陽詔肅曰夫知己貴義君臣務恩不能矜災䘏
禍恩義焉措卿情同伍員懷酷歸朕然未能翦一讎人
馘彼凶帥何嘗不興言憤歎羡吳閭而長息比獲蕭鸞
輔國將軍黄瑶起乃知是卿怨也尋當相付微望紓泄
使吾見卿之日差得緩懐初賾之收肅父奐也司馬黄
瑶起攻奐殺之故詔云然高祖之伐淮北令肅討義陽
未剋而蕭鸞遣將裴叔業冦渦陽劉藻等救之為叔業
所敗肅表求更遣軍援渦陽詔曰得表覽之憮然觀卿
意非專在水當是以藻等鋭兵新敗於前事往勢難故
也朕若分兵遣之非多㑹無所制多遣則禁旅難闕今
日之計唯當作必剋之舉不可為狐疑之師徒失南兖
也卿便息意停彼以圖義陽之㓂宜止則止還取義陽
宜下則下鎮軍淮北深量二途勿致重爽若孟表糧盡
軍不及至致失渦陽卿之過也肅乃解義陽之圍以赴
渦陽叔業乃引師而退肅坐劉藻等敗黜為平南將軍
中正刺史如故高祖崩遣詔以肅為尚書令與咸陽王
禧等同為宰輔徴肅㑹駕魯陽肅至遂與禧等參同謀
謨自魯陽至於京洛行途喪紀委肅參量憂勤經綜有
過舊戚禧兄弟並敬而昵之上下稱為和輯唯任城王
澄以其起自覉逺一旦在已之上以為憾焉每謂人曰
朝廷以王肅加我上尚可從叔廣陵宗室尊宿厯任内
外云何一朝令肅居其右也肅聞其言恒降而避之尋
為澄所奏劾稱肅謀叛言尋申釋詔肅尚陳留長公主
本劉昶子婦彭城公主也賜錢二十萬帛三千疋肅奏
考以顯能陟由績著昇明退闇於是乎在自百寮曠察
四稔于茲諸依舊式考檢能否從之裴叔業以壽春内
附拜肅使持節都督江西諸軍事車騎將軍與驃騎大
將軍彭城王勰率歩騎十萬以赴之蕭寳卷豫州刺史
蕭懿率衆三萬屯於小峴交州刺史李叔獻屯合肥將
圖壽春懿遣將胡松李居士等領衆萬餘屯據死虎肅
進師討擊大破之擒其將橋珉等斬首數千進討合肥
生擒叔獻蕭懿棄小峴南走肅還京師世宗臨東堂引
見勞之又問江左有何息耗肅曰如聞崔慧景已死寳
卷所仗非邪即佞天殆以此資陛下廓定之期勢將不
久以肅淮南累㨗賞帛四千七百五十疋進位開府儀
同三司封昌國縣開國侯食邑八百户餘如故尋以肅
為散騎常侍都督淮南諸軍事揚州刺史持節餘官如
故肅頻在邊悉心撫接遠近歸懐附者若市以誠綏納
咸得其心清身好施簡絶聲色終始亷約家無餘財然
性微輕佻頗以功名自許護疵稱伐少所推下高祖每
以此為言景明二年薨於壽春年三十八世宗為舉哀
詔曰肅奄至不救痛惋兼懐可遣中書侍郎賈思伯兼
通直散騎常侍撫慰厥孤給東園祕器朝服一襲錢三
十萬帛一千疋布五百疋蠟三百斤并問其卜遷遠近
專遣侍御史一人監䕶喪事務令優厚又詔曰死生動
静卑高有域勝達所居存亡崇顯故杜預之殁窆於首
陽司空李冲覆舟是託顧瞻斯所誠亦二代之九原也
故揚州刺史肅誠義結於二世英惠符於李杜平生本
意願終京陵既有宿心宜遂先志其令葬於冲預兩墳
之間使之神遊相得也贈侍中司空公本官如故有司
奏以肅忠心大度宜諡匡公詔諡宣簡肅宗初詔為肅
建碑銘子紹襲
紹字三歸歴官太子洗馬員外常侍中書侍郎卒贈輔
國將軍徐州刺史
子遷襲武定中通直常侍齊受禪爵隨例降
紹弟理孝静初始得還朝武定末著作佐郎紹肅前妻
謝生也肅臨薨謝始擕二女及紹至壽春世宗納其女
為夫人肅宗又納紹女為嬪
肅弟秉字文政渉獵書史微有兄風世宗初擕兄子誦
翊衍等入國拜中書郎遷司徒諮議出為輔國將軍幽
州刺史卒贈征虜將軍徐州刺史
誦字國章肅長兄融之子學渉有文才神氣清儁風流
甚矣自員外郎司徒主簿轉司徒屬司空諮議通直常
侍汝南王友遷司徒諮議加前軍散騎常侍光禄大夫
出為左將軍幽州刺史未幾徴為長兼祕書監徙給事
黄門侍郎肅宗崩靈太后之立幼主也於時大赦誦宜
讀詔書音制抑揚風神踈秀百寮傾屬莫不歎美孝莊
初於河隂遇害年三十七贈驃騎大將軍尚書左僕射
司空公徐州刺史諡曰文宣
子孝康武定中尚書郎中卒
孝康弟擕康性清雅頗有文才齊文襄王中外府祭酒
卒贈征虜將軍太府少卿
誦弟衍字文舒名行器藝亞於誦自著作佐郎稍遷尚
書郎員外常侍司空諮議光禄大夫廷尉揚州大中正
度支尚書仍轉七兵徙太常卿出為散騎常侍征東將
軍西兖州刺史衍届治未幾屬尒朱仲遠稱兵内向州
既路衝為其攻逼衍不能守為仲逺所擒以其名望不
害也令其騎牛從軍久乃見釋還洛除車騎將軍左光
禄大夫孝静初轉侍中將軍如故天平三年卒年五十
二勑給東園祕器賵物三百叚贈使持節都督青徐兖
三州諸軍事驃騎大將軍尚書令司徒公徐州刺史諡
曰文獻衍篤於交舊有故人竺虩於西兖為仲逺所害
其妻子飢寒衍置之於家累年贍恤世人稱其敦厚
翊字士游肅次兄琛子也風神秀立好學有文才歴司
空主簿清河王友中書侍郎頗鋭於榮利結婚於元义
超拜左將軍濟州刺史尋加平東將軍清静愛民有政
治之稱入為散騎常侍孝莊初遷鎮南將軍金紫光禄
大夫領國子監祭酒永安元年冬卒年三十七贈侍中
衛將軍司空公徐州刺史
子淵武定中儀同開府記至參軍
宋弁字義和廣平列人人也祖愔與從叔宣博陵崔建
俱知名世祖時歴位中書博士員外散騎常侍使江南
賜爵列人子還拜廣平太守興安五年卒贈安逺將軍
相州刺史諡曰惠長子顯襲爵弁伯父世顯無子養弁
為後弁父叔珍李敷妹夫因敷事而死弁才學儁贍少
有美名高祖初曽至京師見尚書李沖因言論移日沖
竦然異之退而言曰此人一日千里王佐才也顯卒弁
襲爵弁與李彪州里迭相祗好彪為祕書丞弁自中散
彪請為著作佐郎尋除尚書殿中郎中高祖曽因朝㑹
之次歴訪治道弁年少官微自下而對聲姿清亮進止
可觀高祖稱善者久之因是大被知遇賜名為弁意取
弁和獻玉楚王不知寳之也遷中書侍郎兼員外常侍
使於蕭賾賾司徒蕭子良祕書丞王融等皆稱矣之以
為志氣謇愕不逮李彪而體韻和雅舉止閑邃過之轉
散騎侍郎時散騎位在中書之右高祖曽論江左事因
問弁曰卿比南行入其隅隩彼政道云何興亡之數可
得知不弁對曰蕭氏父子無大功於天下既以逆取不
能順守徳政不理徭役滋劇内無股肱之助外有怨叛
之民以臣觀之必不能貽厥孫謀保有南海若物憚其
威身免為幸後車駕南征以弁為司徒司馬曜武將軍
東道副將軍人有盜馬靽者斬而徇之於是三軍振懼
莫敢犯法黄門郎崔光薦弁自代高祖不許然亦賞光
知人未幾以弁兼黄門尋即正兼司徒左長史時大選
内外羣官并定四海士族弁専參銓量之任事多稱㫖
然好言人之隂短高門大族意所不便者弁因毁之至
於舊族淪滯人非可忌者又申達之弁又為本州大中
正姓族多所降抑頗為時人所怨從駕南討詔弁於豫
州都督所部及東荆領葉皆滅戍士營農水陸兼作遷
散騎常侍尋遷右衛將軍領黄門弁屢自陳讓高祖曰
吾為相知者卿亦不可有辭豈得專守一官不助朕為
治且常侍者黄門之麤冗領軍者二衛之假攝不足空
存推讓以棄大委其被知遇如此始高祖北都之選也
李沖多所參預頗抑宋氏弁有恨於沖而與李彪交結
雅相知重及彪之抗沖沖謂彪曰爾如狗耳為人所嗾
及沖劾彪不至大罪弁之力也彪除名為民弁大相嗟
慨密圖申復高祖在汝南不豫大漸旬有餘日不見侍
臣左右唯彭城王勰等數人而已小瘳乃引見門下及
宗室長幼諸人入者未能知致悲泣弁獨進及御牀歔
欷流涕曰臣不謂陛下聖顔毁瘠乃爾由是益重之車
駕征馬圈留弁以本官兼祠部尚書攝七兵事及行執
其手曰國之大事在祠與戎故令卿綰攝二曹可不自
勉弁頓首辭謝弁劬勞王事夙夜在公恩遇之甚輩流
莫及名重朝野亞於李沖高祖每稱弁可為吏部尚書
及崩遺詔以弁為之與咸陽王禧等六人輔政而弁已
先卒年四十八詔賜錢十萬布三百疋贈安東将軍瀛
州刺史諡曰貞順弁性好矜伐自許膏腴高祖以郭祚
晉魏名門從容謂弁曰卿固應推郭祚之門也弁笑曰
臣家未肯推祚高祖曰卿自漢魏以來既無高官又無
儁秀何得不推弁曰臣清素自立要爾不推侍臣出後
高祖謂彭城王勰曰弁人身良(自/)不惡乃復欲以門户
自矜殊為可怪
長子維字伯緒維弟紀字仲烈維少襲父爵自員外郎
遷給事中坐諂事高肇出為益州龍驤府長史辭疾不
行太尉清河王懌輔政以維名臣之子薦為通直郎辟
其弟紀行參軍靈太后臨政委任元义而义恃寵驕盈
懌每以分理裁斷义甚忿恨思以害懌遂與維為計以
富貴許之維見义寵勢日隆便至乾沒乃告司染都尉
韓文殊父子欲謀逆立懌懌坐被録禁中文殊父子懼
而逃遁鞫無反狀以文殊亡走懸處大辟置懌於宫西
别館禁兵守之維應反坐义言於太后欲開將來告者
之路乃黜為燕州昌平郡守紀為秦州大羌令維及紀
頗渉經史而浮薄無行懌親尊懿望朝野瞻屬維受懌
眷賞而無狀搆間天下人士莫不怪忿而賤薄之及义
殺懌專斷朝政以維兄弟前者告懌徴維為散騎侍郎
紀為太學博士領侍御史甚昵之維超遷通直常侍又
除冠軍將軍洛州刺史紀超遷尚書郎初弁謂族弟世
景言維性踈險而紀識慧不足終必敗吾業也世景以
為不爾至是果然聞者以為知子莫若父尚書令李崇
尚書左僕射郭祚右僕射游肇每云伯緖兇踈終敗宋
氏幸得殺身耳論者以為有徴後除營州刺史仍本將
軍靈太后反政以义黨除名遂還鄉里尋追其前誣告
清河王事於鄴賜死
子春卿早亡弟紀以次子欽仁繼
欽仁武定末太尉祭酒
紀肅宗末為北道行臺卒於晉陽
子欽道武定末冀州别駕
弁弟機本州治中
子寳積卒於中散大夫
弁族弟穎字文賢自奉朝請稍遷尚書郎魏郡太守納
貨劉騰騰言之於元义以穎為冠軍將軍涼州刺史穎
前妻鄧氏亡後十五年穎夢見之向穎拜曰新婦今被
處分為高崇妻故來辭君泫然流涕穎旦而見崇言之
崇後數日而卒
穎族弟燮字崇和廣平王懐郎中令員外常侍為征北
李平司馬北殄元愉頗有贊謀之功
燮族弟鴻貴為定州平北府參軍送兵於荆州坐取兵
絹四百匹兵欲告之乃斬十人又疎凡不達律令見律
有梟首之罪乃生斷兵手以水澆之然後斬決尋坐伏
法時人哀兵之苦笑鴻貴之愚
史臣曰古人有云才未半古功以過之非徒語也王肅
流寓之人見知一面雖器業自致抑亦逢時榮仕赫然
寄同舊列美矣誦翊繼軌不殞光風宋弁以才度見知
迹參顧命拔萃出類其有以哉無子之歎豈徒羊舌宗
祀之不亡幸矣
　
　
　
　
　
　
　
　
　
　
　
　
　
　
　魏書卷六十三
　魏書卷六十三考證
宋弁傳詔弁於豫州都督所部及東荆領葉皆滅戍士
　營農水陸兼作○滅字當是減字之訛領葉當是地
　名而亦有訛字
　
　
　
　
　
　
　
　
　
　
　
　魏書卷六十三考證
欽定四庫全書
　魏書卷六十四
　　齊　　　　魏　　　　收　　　　撰
　列傳第五十二
　　郭祚　　張彛
郭祚字季佑太原晉陽人魏車騎郭淮弟亮後也祖逸
州别駕前後以二女妻司徒崔浩一女妻浩弟上黨太
守恬世祖時浩親寵用事拜逸徐州刺史假榆次侯終
贈光禄大夫父洪之坐浩事誅祚亡竄得免少而孤貧
姿貌不偉鄉人莫之識也有女巫相祚後當富貴祚涉
獵經史習崔浩之書尺牘文章見稱於世弱冠州主簿
刺史孫小委之書記又太原王希彦逸妻之姪共相賙
恤得以饒振高祖初舉秀才對䇿上第拜中書博士轉
中書侍郎遷尚書左丞長兼給事黄門侍郎祚清勤在
公夙夜匪懈高祖甚知賞之從高祖南征及還正黄門
車駕幸長安行經渭橋過郭淮廟問祚曰是卿祖宗所
承邪祚曰是臣七世伯祖高祖曰先賢後哲頓在一門
祚對曰昔臣先人以通儒英博唯事魏文㣲臣虚薄遭
奉明聖自唯幸甚因勅以太牢祭淮廟令祚自撰祭文
以贊遷洛之規賜爵東光子高祖曽幸華林園因觀故
景陽山祚曰山以仁静水以智流願陛下修之高祖曰
魏明以奢失於前朕何為襲之於後祚曰高山仰止高
祖曰得非景行之謂遷散騎常侍仍領黄門是時高祖
鋭意典禮兼銓鏡九流又遷都草創征討不息内外規
略號為多事祚與黄門宋弁參謀幃幄隨其才用各有
委寄祚承稟注疏特成勤劇嘗以立馮昭儀百官夕飲
清徽後園高祖舉觴賜祚及崔光曰郭祚憂勞庶事獨
不欺我崔光温良博物朝之儒秀不勸此兩人當勸誰
也其見知若此初高祖以李彪為散騎常侍祚因入見
高祖謂祚曰朕昨誤授一人官祚對曰陛下聖鏡照臨
論才授職進退可否黜陟幽明品物既彰人倫有序豈
容聖詔一行而有差異高祖沉吟曰此自應有讓因讓
朕欲别授一官湏臾彪有啓云伯石辭卿子産所惡臣
欲之已乆不敢辭讓高祖歎謂祚曰卿之忠諌李彪正
辭使朕遲回不能復決遂不換彪官也乘輿南討祚以
兼侍中從拜尚書進爵為伯高祖崩咸陽王禧等奏祚
兼吏部尚書尋除長兼吏部尚書并州大中正世宗詔
以姦吏逃刑懸配逺戍若永避不出兄弟代之祚奏曰
慎獄審刑道煥先古垂憲設禁義纂惟今是以先王㳂
物之情為之軌法故八刑備於昔典姦律炳於來制皆
所以謀其始迹訪厥成罪敦風厲俗永資世範者也伏
惟㫖義博遠理絶近情既懐愚異不容不述誠以敗法
之原起於姦吏姦吏雖微敗法實甚伏尋詔㫖信亦斷
其逋逃之路為治之要實在於斯然法貴止姦不在過
酷立制施禁為可傳之於後若法猛而姦不息禁過不
可永傳將何以載之刑書垂之百代若以姦吏逃竄徙
其兄弟罪人妻子復應徙之此則一人之罪禍傾二室
愚謂罪人既逃止徙妻子走者之身懸名永配於眚不
免姦途自塞詔從之尋正吏部祚持身潔清重惜官位
至於銓授假令得人必徘徊久之然後下筆下筆即云
此人便以貴矣由是事頗稽滯當時每招怨讟然所拔
用者皆量才稱職時又以此歸之出為使持節鎮北將
軍瀛州刺史及太極殿成祚朝於京師轉鎮東將軍青
州刺史祚値嵗不稔闔境飢敝矜傷愛下多所賑恤雖
斷決淹留號為煩緩然士女懐其徳澤于今思之入為
侍中金紫光禄大夫并州大中正遷尚書右僕射時議
定新令詔祚與侍中黄門參議刋正故事令僕中丞騶
唱而入宫門至於馬道及祚為僕射以為非盡敬之宜
言於世宗帝納之下詔御在太極騶唱至止車門御在
朝堂至司馬門騶唱不入宫自此始也詔祚本官領太
子少師祚曽從世宗幸東宫肅宗幼弱祚懐一黄㼐出
奉肅宗時應詔左右趙桃弓與御史中尉王顯迭相脣
齒深為世宗所信祚私事之時人謗祚者號為桃弓僕
射黄㼐少師祚奏曰謹案前後考格雖班天下如臣愚
短猶有未悟今湏定職人遷轉由狀超越階級者即湏
量折景明初考格五年者得一階半正始中故尚書中
山王英奏考格被㫖但可正滿三周為限不得計殘年
之勤又去年中以前二制不同奏請裁決㫖云黜陟之
體自依舊來恒斷今未審從舊來之㫖為從景明之斷
為從正始為限景明考法東西省文武閑官悉為三等
考同任事而前尚書盧昶奏上第之人三年轉半階今
之考格復分為九等前後不同參差無凖詔曰考在上
中者得汎以前有六年以上遷一階三年以上遷半階
殘年悉除考在上下者得汎以前六年以上遷半階不
滿者除其得汎以後考在上下者三年遷一階散官從
盧昶所奏祚又奏言考察令公清獨著徳績超倫而無
負殿者為上上一殿為上中二殿為上下累計八殿品
降至九未審今諸曹府寺凡考在事公清然才非獨著
績行稱務而徳非超倫幹能粗可而守平堪任或人用
小劣處官濟事并全無負殿之徒為依何第景明三年
以來至今十有一載準限而判三應昇退今既通考未
審為十年之中通其殿最積以為第隨前後年斷各自
除其善惡而為昇降且負注之章數成殿為差此條以
寡愆為最多戾為殿未審取何行是寡愆何坐為多戾
結累品次復有幾等諸文案失衷應杖十者為一負罪
依律次過隨負記十年之中三經肆眚赦前之罪不問
輕重皆蒙宥免或為御史所彈案驗未周遇赦復任者
未審記殿得除以不詔曰獨著超倫及才備寡咎皆謂
文武兼上上之極言耳自此以降猶有八等隨才為次
令文已具其積負累殿及守平得濟皆含在其中何容
别疑也所云通考者據摠多年之言至於黜陟之體自
依舊來年斷何足復請其罰贖已決之殿固非免限遇
赦免罪惟記其殿除之尋加散騎常侍時詔營明堂國
學祚奏曰今雲羅西舉開納岷蜀戎旗東指鎮靖淮荆
漢沔之間復湏防捍徴兵發衆所在殷廣邊郊多壘烽
驛未息不可於師旅之際興板築之功且獻嵗云暨東
作將始臣愚量謂宜待豐靖之年因子來之力可不時
而就從之世宗末年每引祚入東宫密受賞賚多至百
餘萬雜以錦繡又特賜以劒杖恩籠甚深遷左僕射先
是蕭衍遣將康絢遏淮將灌揚徐祚表曰蕭衍狂悖擅
斷川瀆役苦民勞危亡已兆然古諺有之敵不可縱夫
以一酌之水或為不測之淵如不時滅恐同原草宜命
一重將率統軍三十人領羽林一萬五千人并科京東
七州虎旅九萬長驅電邁遄令撲討擒斬之勲一如常
制賊資雜物悉入軍人如此則鯨鯢之首可不日而懸
誠知農桑之時非發衆之日茍事理宜然亦不得不爾
昔韋顧跋扈殷后起昆吾之師玁狁孔熾周王興六月
之伐臣職忝樞衡獻納是主心之所懐寜敢自嘿并宜
勑揚州選一猛將遣當州之兵令赴浮山表裏夾攻朝
議從之出除使持節散騎常侍都督雍岐華三州諸軍
事征西將軍雍州刺史太和以前朝法尤峻貴臣蹉跌
便致誅夷李沖之用事也欽祚識幹薦為左丞又兼黄
門意便滿足每以孤門往經崔氏之禍常慮危亡苦自
陳挹辭色懇然發於誠至沖謂之曰人生有運非可避
也但當明白當官何所顧畏自是積二十餘年位秩隆
重而進趨之心更復不息又以東宫師傅之資列辭尚
書志在封侯儀同之位尚書令任城王澄為之奏聞及
為征西雍州雖喜於外撫尚以府號不優心望加大執
政者頗怪之於時領軍于忠恃寵驕恣崔光之徒曲躬
承奉祚心惡之乃遣子太尉從事中郎景尚説高陽王
雍令出忠為州忠聞而大怒矯詔殺祚時年六十七祚
達於政事凡所經履咸為稱職每有斷決多為故事名
器既重時望亦深一朝非罪見害遠近莫不惋惜靈太
后臨朝遣使弔慰追復伯爵正光中贈使持節車騎將
軍儀同三司雍州刺史諡文貞公初高祖之置中正從
容謂祚曰并州中正卿家故應推王瓊也祚退謂寮友
曰瓊真偽今自未辨我家何為減之然主上直信李沖
吹嘘之説耳祚死後三嵗而于忠死咸以祚為祟
祚長子思恭弱冠州辟為主簿早卒思恭弟慶禮以第
二子延伯繼
延伯襲祖爵東光伯武定中驃騎大將軍將作大匠齊
受禪爵例降
思恭弟景尚字思和渉獵書傳曉星厯占候言事頗驗
初為彭城王中軍府參軍遷員外郎司徒主簿太尉從
事中郎公彊當世善事權寵世號之曰郭尖肅宗時遷
輔國將軍中散大夫轉中書侍郎未拜而卒年五十一
子季方武定中膠州驃騎府長流參軍
景尚弟慶禮字叔為祚所愛著作佐郎通直郎卒贈征
虜將軍瀛州刺史
子元貞武定末定州驃騎府長史
張彛字慶賔清河東武城人曽祖幸慕容超東牟太守
後率户歸國世祖嘉之賜爵平陸侯拜平逺將軍青州
刺史祖準之襲又為東青州刺史父靈真早卒彛性公
彊有風氣歴覽經史高祖初襲祖侯爵與盧淵李安民
等結為親友往來朝㑹常相追隨淵為主客令安民與
彛並為散令彛少而豪放出入殿庭步眄高上無所顧
忌文明太后雅尚恭謹因㑹次見其如此遂召集百寮
督責之令其修悔而猶無悛改善於督察每東西馳使
有所廵檢彛恒充其選清慎嚴猛所至人皆畏伏儔類
亦以此高之遷主客令例降侯為伯轉太中大夫仍行
主客曹事尋為黄門後從駕南征母憂解任彛居喪過
禮送葬自平城達家千里徒歩不乘車馬顔貌毁瘠當
世稱之高祖幸冀州遣使弔慰詔以驍騎將軍起之還
復本位以參定遷都之勲進爵為侯轉太常少卿遷散
騎常侍兼侍中持節巡察陜東河南十二州甚有聲稱
使還以從征之勤遷尚書坐舉元昭為兼郎中黜為守
尚書世宗初除正尚書兼侍中尋正侍中世宗親政罷
六輔彛與兼尚書邢巒聞處分非常出京奔走為御史
中尉甄琛所彈云非虎非兕率彼曠野詔書切責之尋
除安西將軍秦州刺史彛務尚典式考訪故事及臨隴
右彌加討習於是出入直衛方伯威儀赫然可觀羌夏
畏伏憚其威整一方肅静號為良牧其年冬太極初就
彛與郭祚等俱以勤舊被徴及還州進號撫軍將軍彛
表解州任詔不許彛敷政隴右多所制立宣布新風革
其舊俗民庶愛仰之為國造佛寺名曰興皇諸有罪咎
者隨其輕重謫為土木之功無復鞭杖之罰時陳留公
主寡居彛意願尚主主亦許之僕射高肇亦望尚主主
意不可肇怒譖彛於世宗稱彛擅立刑法勞役百姓詔
遣直後萬貳興馳驛檢察貳興肇所親愛必欲致彛深
罪彛清身奉法求其愆過遂無所得見代還洛猶停廢
數年因得偏風手脚不便然志性不移善自將攝稍能
朝拜久之除光禄大夫加金章紫綬彛愛好知已輕忽
下流非其意者視之蔑爾雖疹疾家庭而志氣彌高上
表曰臣聞元天高朗尚假列星以助明洞庭淵湛猶藉
衆流以増大莫不以孤照不詣其幽獨深未盡其廣先
聖識其若此必取物以自誡故堯稱則天設謗木以曉
未明舜稱盡善懸諌鼓以規政闕虞人獻箴規之㫖盤
盂著舉動之銘庶幾見善而思齊聞惡以自改眷眷於
悔往之衢孜孜於不逮之路用能聲高百王卓絶中古
經十氏而不渝歴二千以孤鬱伏惟太祖撥亂奕代重
光世祖以不世之才開盪函夏顯祖以溫明之徳潤伏
九區高祖大聖臨朝經營云始未明求衣日昃忘食開
翦荆棘徙御神縣更新風軌冠帶朝流海東雜種之渠
衡南異服之帥沙西氊頭之戎漢北辮髮之虜重譯納
貢請吏稱藩積徳懋於夏殷富仁盛於周漢澤教既周
武功亦匝猶且發明詔思求直士信是蒼生薦言之秋
祝史陳辭之日況臣家自奉國八十餘年紆金鏘玉及
臣四世過以小才藉䕃出仕學慙專門武闕方略早荷
先帝眷仗之恩未蒙陛下不遺之施侍則出入兩都官
厯納言常伯忝牧秦藩號兼安撫實思碎首膏原仰酬
二朝之惠輕塵碎石逺増嵩岱之高輒私訪舊書竊觀
圖史其帝皇興起之元配天隆家之業修造益民之竒
龍麟雲鳯之瑞卑宫愛物之仁釋網改祝之澤前歌後
舞之應囹圄寂寥之美可為輝風景行者輒謹編丹青
以標睿範至如太康好田遇窮后迫禍武乙逸禽罹震
雷暴酷夏桀滛亂南巢有非命之誅殷紂昏酣牧野有
倒戈之陳周厲逐獸滅不旋踵幽王遇惑死亦相尋暨
於漢成失御亡新簒奪桓靈不綱魏武遷鼎晉惠闇弱
骨肉相屠終使聰曜鴞視并州勒虎狼據燕趙如此之
軰罔不畢載起元庖犧終於晉末凡十六代百二十八
帝厯三千二百七十年雜事五百八十九合成五卷名
曰厯帝圖亦謗木諫鼔虞人盤盂之類脫蒙置御坐之
側時復披覽冀或起予左右上補未萌伏願陛下遠惟
宗廟之憂近存黎民之念取其賢君棄其惡主則微臣
雖沉淪地下無異乘雲登天矣世宗善之彛又表曰竊
惟皇王統天必以窮幽為美盡理作聖亦假廣採成明
故詢於芻蕘著之周什輿人獻箴流於夏典不然則美
刺無以得彰善惡有時不達逮於兩漢魏晉雖道有隆
汚而被繡傳檄未始闕也及惠帝失御中夏崩離劉符
專據秦西燕趙獨制關左姚夏繼起五涼競立致使九
服摇摇民無定主禮儀典制此焉堙滅暨大魏應厯撥
亂登皇翦彼鯨鯢龕靖神縣數紀之間天下寜一傳輝
七帝積聖如神高祖遷鼎成周永兹八百偃武修文憲
章斯改實所謂加五帝登三王民無徳而名焉猶且慮
獨見之不明欲廣訪於得失乃命四使觀察風謡臣時
忝常伯充一使之列遂得仗節揮金宣恩東夏周厯於
齊魯之間遍馳於梁宋之域詢採詩頌研檢獄情實庶
片言之不遺美刺之俱顯而才輕任重多不遂心所採
之詩並始申目而値鑾輿南討問罪宛鄧臣復忝行軍
樞機是務及輦駕之返膳御未和續以大諱奄臻四海
崩慕遂爾推遷不及聞徹未幾改牧秦蕃違離闕下繼
以譴疾相纒寜丁八嵗常恐所採之詩永淪丘壑是臣
夙夜所懐以為深憂者也陛下垂日月之明行雲雨之
施察臣往罪之濫矜臣貧病之切既蒙崇以禄養復得
拜掃丘墳明目友朋無所負愧且臣一二年來所患不
劇尋省本書粗有髣髴凡有七卷今寫上呈伏願昭覽
勑付有司使魏代所採之詩不堙於丘井臣之願也肅
宗初侍中崔光表曰彛及李韶朝列之中唯此二人出
身官次本在臣方器能幹世又並為多近來參差便成
替後計其階途雖應遷陟然恐班秩猶未賜等昔衛之
公叔引下同舉晉之士匄推長伯游古人所髙當時見
許敢縁斯義乞降臣位一階授彼汎級齊行聖庭帖穆
選叙詔加征西將軍冀州大中正雖年向六十加之風
疾而自彊人事孜孜無怠公私法集衣冠從事延詩道
俗脩營齋講好善欽賢愛奬人物南北新舊莫不多之
大起第宅徽號華侈頗侮其疎宗舊戚不甚存紀時有
怨憾焉榮宦之間未能止足屢表在秦州預有開援漢
中之勲希加賞報積年不已朝廷患之第二子仲瑀上
封事求銓别選格排抑武人不使預在清品由是衆口
喧喧謗讟盈路立榜大巷剋期㑹集屠害其家彛殊無
畏避之意父子安然神龜二年二月羽林虎賁幾將千
人相率至尚書省詬罵求其長子尚書郎始均不獲以
瓦石擊打公門上下畏懼莫敢討抑遂便持火虜掠道
中薪蒿以杖石為兵器直造其第曵彛堂下捶辱極意
唱呼嗸嗸焚其屋宇始均仲瑀當時踰北垣而走始均
回救其父拜伏羣小以請父命羽林等就加毆擊生投
之於煙火之中及得尸骸不復可識唯以髻中小釵為
驗仲瑀傷重走免彛僅有餘命沙門寺與其比隣輿致
於寺逺近聞見莫不惋駭彛臨終口占左右上啓曰臣
自奉國及孫六世尸禄素餐負恩唯靦徒思竭智盡誠
終然靡效臣第二息仲瑀所上之事益治實多既曰有
益寜容黙爾通呈有日未簡神聽豈圖衆忿乃至於此
臣不能禍防未萌慮絶殃兆致令軍衆横囂攻焚臣宅
息始均仲瑀等叩請流血乞代臣死始均即陷塗炭仲
瑀經宿方蘇臣年已六十宿被榮遇垂暮之秋忽見此
苦顧瞻災酷古今無比臣傷至重殘氣假延望景顧時
推漏就盡頃刻待終臣之命也知復何言若所上之書
少為益國臣便是生以理全死與義合不負二帝於地
下臣無餘恨矣一歸泉壤長離紫庭戀仰天顔誠痛無
已不勝眷眷力喘奉辭伏願二聖加御珍膳覆露黔首
壽保南嶽徳與日昇臣夙被芻豢先後銜恩欲報之期
昊天罔極亡魂有知不忘結草彛遂卒時年五十九官
為收掩羽林凶彊者八人斬之不能窮誅羣豎即為大
赦以安衆心有識者知國紀之將墜矣喪還所焚宅與
始均東西分斂於小屋仲瑀遂以創重避居滎陽至五
月創得漸瘳始奔父喪詔賜布帛千匹靈太后以其累
朝大臣特垂矜惻數月猶追言泣下謂諸侍臣曰吾為
張彛飲食不御乃至首髪微有虧落悲痛之苦以至於
此初彞曽祖幸所招引河東民為州裁千餘家後相依
合至於罷入冀州積三十年析别有數萬户故高祖比
校天下民户最為大州彛為黄門毎侍坐以為言高祖
謂之曰終當以卿為刺史酬先世誠效彛追高祖往㫖
累乞本州朝議未許彛亡後靈太后云彛屢乞冀州吾
欲用之有人違我此意若從其請或不至是悔之無及
乃贈使持節衛將軍冀州刺史諡文侯
始均字子衡端潔好學有文才司徒行參軍遷著作佐
郎世宗以彛先朝勲舊不幸疹廢特除始均長兼左民
郎中遷員外常侍仍領郎始均才幹有美於父改陳壽
魏志為編年之體廣益異聞為三十卷又著冠帶録及
諸賦數十篇今並亡失初大乘賊起於冀瀛之間遣都
督元遥討平之多所殺戮積尸數萬始均以郎中為行
臺忿軍士重以首級為功乃令檢集人首數千一時焚
爇至於灰燼用息僥倖見者莫不傷心及始均之死也
始末在於烟炭之間有燋爛之痛論者或亦推咎焉贈
樂陵太守諡曰孝
子暠襲祖爵武定中開府主簿齊受禪爵例降
暠弟晏之武定中儀同開府中兵參軍
仲瑀司空祭酒給事中
子台儀同開府參軍事
仲瑀弟珉著作佐郎
史臣曰郭祚才幹敏實有世務之長高祖經綸之始獨
在勤勞之地居官任事動静稱述張彛風力謇謇有王
臣之氣銜命擁旄風聲猶在並魏氏器能之臣乎遭隨
有命俱嬰世禍悲哉始均才志未申惜也
　
　
　
　
　
　
　
　
　
　魏書卷六十四
　魏書卷六十四考證
張彛傳大起第宅徽號華侈頗侮其踈宗舊戚○徽北
　史作微
　
　
　
　
　
　
　
　
　
　
　
　
　魏書卷六十四考證
欽定四庫全書
　魏書卷六十五
　　齊　　　　魏　　　　　收　　　　撰
　列傳第五十三
　　邢巒　　李平
邢巒字洪賓河間鄭人也五世祖嘏石勒頻徵不至嘏
無子巒髙祖蓋自旁宗入後蓋孫頴字宗敬以才學知
名世祖時與范陽盧𤣥渤海髙允等同時被徵後拜中
書侍郎假通直常侍寧朔將軍平城子銜命使於劉義
隆後以病還鄉里乆之世祖訪頴於羣臣曰往憶邢頴
長者有學義宜侍講東宮今其人安在司徒崔浩對曰
頴臥疾在家世祖遣太醫馳驛就療卒贈冠軍將軍定
州刺史諡曰康子脩年即巒父也州主簿巒少而好學
負帙尋師家貧厲節遂博覽書𫝊有文才幹略美鬚髯
姿貌甚偉州郡表貢拜中書博士遷員外散騎侍郎為
髙祖所知賞兼員外散騎常侍使於蕭賾還拜通直郎
轉中書侍郎甚見顧遇常參座席髙祖因行藥至司空
府南見巒宅遣使謂巒曰朝行藥至此見卿宅乃住東
望徳館情有依然巒對曰陛下移構中京方建無窮之
業臣意在與魏昇降寧容不務永年之宅髙祖謂司空
穆亮僕射李沖曰巒之此言其意不小有司奏策秀孝
詔曰秀孝殊問經權異策邢巒才清可令策秀後兼黄
門郎從征漢北巒在新野後至髙祖曰伯玉天迷其心
鬼惑其慮守危邦固逆主乃至如此巒曰新野既摧衆
城悉潰唯有伯玉不識危機平殄之辰事在旦夕髙祖
曰至此以來雖未擒滅城隍已崩想在不逺所以緩攻
者正待中書為露布耳尋除正黄門兼御史中尉瀛州
大中正遷散騎常侍兼尚書世宗初巒奏曰臣聞昔者
明王之以德治天下莫不重粟帛輕金寶然粟帛安國
育民之方金玉是虚華損徳之物故先皇深觀古今去
諸奢侈服御尚質不貴雕鏤所珍在素不務奇綺至乃
以紙絹為帳扆銅鐵為轡勒訓朝廷以節儉示百姓以
憂務日夜孜孜小大必慎輕賤珠璣示其無設府藏之
金裁給而已更不買積以費國資逮景明之初承升平
之業四疆清晏遠邇來同於是蕃貢繼路商賈交入諸
所獻貿倍多於常雖加以節約猶嵗損萬計珍貨常有
餘國用恒不足若不裁其分限便恐無以支嵗自今非
為要須者請皆不受世宗從之尋正尚書常侍如故蕭
衍梁秦二州行事夏侯道遷以漢中内附詔加巒使持
節都督征梁漢諸軍事假鎭西將軍進退徵攝得以便
宜從事巒至漢中白馬以西猶未歸順巒遣寧遠將軍
楊舉統軍楊衆愛氾洪雅等領卒六千討之軍鋒所臨
賊皆款附唯補谷戍主何法靜據城拒守懸等進師討
之法靜奔潰乗勝追奔至闗城之下蕭衍龍驤將軍闗
城流雜(疑/)李侍叔逆以城降蕭衍輔國將軍任僧幼等
三十餘將率南安廣長東洛大寒武始除口平溪桶谷
諸郡之民七千餘戸相繼而至蕭衍平西將軍李天賜
晉壽太守王景允等擁衆七千屯據石亭統軍韓多寶
等率衆擊之破天賜前軍趙䐗擒斬一千三百遣統軍
李義珍討晉壽景允宵遁遂平之詔曰巒至彼須有板
官以懷初附髙下品第可依征義陽都督之格也拜巒
使持節安西將軍梁秦二州刺史蕭衍巴西太守龎景
民恃遠不降巒遣巴州刺史嚴元思往攻之斬景民巴
西悉平蕭衍遣其冠軍將軍孔陵等率衆二萬屯據深
坑冠軍將軍曾方達固南安冠軍將軍任僧褒輔國將
軍李畎戍石同巒統軍王足所在擊破之梟衍輔國將
軍樂保明寧朔將軍李伯度龍驤將軍李思賢賊遂保
囬車柵足又進擊衍輔國將軍范峻自餘斬獲殆將萬
數孔陵等收集遺衆奔保梓潼足又破之斬衍輔國將
軍符伯度其殺傷投溺者萬有餘人開地定民東西七
百南北千里獲郡十四二部護軍及諸縣戍遂逼涪城
巒表曰揚州成都相去萬里陸途既絶唯資水路蕭衍
兄子淵藻去年四月十三日發揚州今嵗四月四日至
蜀水軍西上非周年不達外無軍援一可圖也益州頃
經劉季連反叛鄧元起攻圍資儲散盡倉庫空竭今猶
未復兼民人喪膽無復固守之意二可圖也蕭淵藻是
羣劇少年未洽治務及至益州便戮鄧元超曹亮宗臨
戎斬將則是駕馭失方范國惠津渠退敗鏁執在獄今
之所任並非宿將重名皆是左右少年而已既不厭民
望多行殘暴民心離觧三可圖也蜀之所恃唯劒閣今
既剋南安巳奪其險據彼界内三分已一從南安向涪
方軌任意前軍累破後衆喪魂四可圖也昔劉禪據一
國之地姜維為佐鄧艾既出綿竹彼即投降及符堅之
世楊安朱彤三月取漢中四月至涪城兵未及州仲孫
逃命桓温西征不旬月而平蜀地昔來恒多不守况淵
藻是蕭衍兄子骨肉至親若其逃亡當無死理脫軍剋
涪城淵藻復何宜城中坐而受困若其出鬬庸蜀之卒
唯便刀矟弓箭至少假有遥射弗至傷人五可圖也臣
聞乗機而動武之善經攻昧侮亡春秋明義未有捨干
戚而康時不征伐而混一伏惟陛下纂武文之業當必
世之期跨中州之饒兼甲兵之盛清蕩天區在於今矣
是以踐極之初壽春馳款先嵗命將義陽剋闢淮外謐
以風清荆沔於焉肅晏方欲偃甲息兵候機而動而天
贊休明時來斯速雖欲靖戎理不獲已至使道遷歸誠
漢境佇㧞臣以不才屬當戎寄内省文吏不以軍謀自
許指臨漢中惟規保疆守界事屬艱途東西宼竊上憑
國威下仗將士邊帥用命頻有薄㨗藉勢乗威經度大
劒既剋南安據彼要險前軍長邁已至梓潼新化之民
飜然懷惠瞻望涪益旦夕可屠正以兵少糧匱未宜前
出為爾稽緩懼失民心則更為宼今若不取後圖便難
輒率愚管庶幾殄剋如其無功分受憲坐且益州殷實
戸餘十萬比壽春義陽三倍非匹可乗可利實在于兹
若朝廷志存保民未欲經略臣之在此便為無事乞歸
侍養㣲展烏鳥詔曰若賊敢闚𨵦觀機翦撲如其無也
則安民保境以悅邊心子蜀之舉更聼後勑方將席卷
岷蜀電掃西南何得辭以戀親中途告退宜朂令圖務
申髙略巒又表曰昔鄧艾鍾㑹率十八萬衆傾中國資
給裁得平蜀所以然者鬬實力故也况臣才絶古人智
勇又闕復何宜請二萬之衆而希平蜀所以敢者正以
據得要險士民慕義此往則易彼來則難任力而行理
有可剋今王足前進已逼涪城脫得涪城則益州便是
成擒之物但得之有早晚耳且梓潼已附民戸數萬朝
廷豈得不守之也若守也直保境之兵則已一萬臣今
請二萬五千所増無幾又劒閣天險古來所稱張載銘
云世亂則逆世清斯順此之一言良可惜矣臣誠知征
戎危事不易可為自軍度劒閣以來鬢髮中白憂慮戰
懼寧可一日為心所以勉强者既得此地而自退不守
恐辜先皇之恩遇負陛下之爵禄是以孜孜頻有陳請
且臣之意算正欲先圖涪城以漸而進若剋涪城便是
中分益州之地斷水陸之衝彼外無援軍孤城自守復
何能持乆哉臣今欲使軍軍相次聲勢連接先作萬全
之計然後圖彼得之則大剋不得則自全又巴西南鄭
相離一千四百去州迢遞恒多生動昔在南之日以其
統綰勢難故增立巴州鎮靜夷獠梁州藉利因而表罷
彼土民望嚴蒲何楊非唯五三族落雖在山居而多有
豪右文學箋啟往往可觀冠帶風流亦為不少但以去
州既遠不能仕進至於州綱無由厠迹巴境民豪便是
無梁州之分是以鬱怏多生動靜比建議之始嚴𤣥思
自號巴州刺史剋城以來仍使行事巴西廣袤一千戸
餘四萬若彼立州鎮攝華獠則大帖民情從墊江已還
不復勞征自為國有世宗不從又王足於涪城輒還遂
不定蜀巒既剋巴西遣軍主李仲遷守之仲遷得蕭衍
將張法養女有美色甚惑之散費兵儲専心酒色公事
諮承無能見者巒忿之切齒仲遷懼謀叛城人斬其首
以城降衍將譙希遠巴西遂没武興氐楊集起等反叛
巒遣統軍傅豎眼討平之語在豎眼𫝊巒之初至漢中
從容風雅接豪右以禮撫細民以惠嵗餘之後頗因百
姓去就誅滅齊民籍為奴婢者二百餘口兼商販聚歛
清論鄙之徵授度支尚書時蕭衍遣兵侵軼徐兖緣邊
鎮戍相繼陷没朝廷憂之乃以巒為使持節都督東討
諸軍事安東將軍尚書如故世宗勞遣巒於東堂曰蕭
衍寇邊旬朔滋甚諸軍舛互規致連戍陷没宋魯之民
尤罹湯炭誠知將軍旋京未久膝下難違然東南之寄
非將軍莫可將軍其勉建殊績以稱朕懷自古忠臣亦
非無孝也巒對曰賊雖送死連城犬羊衆盛然逆順理
殊滅當無逺况臣仗陛下之神算奉律以摧之平殄之
期可指辰而待願陛下勿以東南為慮世宗曰漢祖有
云金吾擊郾吾無憂矣今將軍董戎朕何慮哉先是蕭
衍輔國將軍蕭及先率衆二萬寇陷固城冠軍將軍魯
顯文驍騎將軍相文玉等率衆一萬屯於孤山衍將角
念等率衆一萬擾亂龜蒙土民從逆十室而五巒遣統
軍樊魯討文玉别將元恒攻固城統軍畢祖朽討角念
樊魯大破文玉等追奔八十餘里斬首四千餘級元桓
又破固城畢祖朽復破念等兖州悉平巒破賊將藍懷
恭於睢口進圍宿豫而懷恭等復於淮南造城規斷水
陸之路巒身率諸軍自水南而進遣平南將軍楊大眼
從北逼之統軍劉思祖等夾水造筏燒其舩舫衆軍齊
進拔柵填塹登其城火起中流四面俱擊仍陷賊城俘
斬數萬在陳别斬懷恭擒其列侯列將直閤直後三千
餘人俘斬一萬宿豫既平蕭昞亦於淮陽退走二戍獲
米四十餘萬石世宗賜巒璽書曰知大龕醜虜威振賊
庭淮外霧披徐方卷濭王略逺恢混一維始公私慶泰
何快如之賊衍此舉實為傾國比者宿豫陷殁淮陽嬰
城凶狡侜張規抗王旅將軍忠規協著火烈霜摧電動
岱隂風掃沂嶧遂令逋誅之寇一朝殱夷元鯨大憝千
里折首殊勲茂㨗自古莫二但揚區未安餘燼宜盪乘
勝掎角勢不可遺便可率厲三軍因時經略申威東南
清彼江介忘此仍勞用圖永逸進退規度委之髙算又
詔巒曰淮陽宿豫雖已清復梁城之賊猶敢聚結事宜
乗勝并勢摧殄可率二萬之衆渡淮與征南掎角以圖
進取之計及梁城賊走中山王英乗勝攻鍾離又詔巒
帥衆㑹之巒表曰奉彼詔㫖令臣濟淮與征南掎角乗
勝長驅實是其㑹但愚懷所量竊有未盡夫圖南因於
積風伐國在於資給用兵治戎須先計校非可抑為必
(闕/)幸其無能若欲掠地誅民必應萬勝如欲攻城取邑
未見其果得之則所益未幾不獲則虧損必大蕭衍傾
竭江東為今嵗之舉疲兵喪衆大敗而還君臣失計取
笑天下雖野戰非人敵守城足有餘今雖攻之未易可
剋又廣陵懸逺去江四十里鍾離淮隂介在淮外假其
歸順而來猶恐無糧艱守况加攻討勞兵士乎且征南
軍士從戎二時疲敝死病量可知巳雖有乘勝之資懼
無逺用之力若臣之愚見謂宜修復舊戍牢實邊方息
養中州擬之後舉又江東之釁不患乆無畜力待機謂
為勝計詔曰濟淮掎角事如前勑何容猶爾盤桓方有
此請可速進軍經略之宜聼征南至要巒又表曰蕭衍
侵境乆勞王師今者奔走實除邊患斯由靈贊皇魏天
敗寇豎非臣等弱劣所能剋勝若臣之愚見今正宜修
復邊鎭俟之後動且蕭衍尚在凶身未除螳蜋之志何
能自息唯應廣備以待其來實不宜勞師逺入自取疲
困今中山進軍鍾離實所未觧若能為得失之計不顧
萬全直襲廣陵入其内地出其不備或未可知正欲屯
兵蕭密餘軍猶自在彼欲言無糧運船復至而欲以八
十日糧圖城者臣未之前聞且廣陵任城可為前戒豈
容今者復欲同之今若往也彼牢城自守不與人戰城
塹水深非可填塞空坐至春則士自敝苦遣臣赴彼糧
何以致夏來之兵不齎冬服脫遇氷雪取濟何方臣寧
荷怯儒不進之責不受敗損空行之罪鍾離天險朝貴
所具若有内應則所不知如其無也必無剋状若其不
復其辱如何若信臣言也願賜臣停若謂臣難行求囬
臣所領兵統悉付中山任其處分臣求單騎隨逐東西
且俗諺云耕則問田奴絹則問織婢臣雖不武忝備征
將前宜可否頗實知之臣既謂難何容强遣詔曰安東
頻請罷軍遲回未往阻異戎規殊乖至望士馬既殷無
容停積宜務神速東西齊契乗勝掃殄以赴機㑹巒累
表求還世宗許之英果敗退時人伏其識略初侍中盧
昶與巒不平昶與元暉俱世宗所寵御史中尉崔亮昶
之黨也昶暉令亮糾巒事成許言於世宗以亮為侍中
亮於是奏劾巒在漢中掠良人為奴婢巒懼為昶等所
陷乃以漢中所得巴西太守龎景民女化生等二十餘
口與暉化生等數人奇色也暉大悅乃背昶為巒言於
世宗云巒新有大功已經赦宥不宜方為此獄也世宗
納之髙肇以巒有剋敵之效而為昶等所排助巒申釋
故得不坐豫州城民白早生殺刺史司馬悅以城南入
蕭衍遣其冠軍將軍齊茍仁率衆入據懸瓠詔巒持節
率羽林精騎以討之封平舒縣開國伯食邑五百戸賞
宿豫之功也世宗臨東堂勞遣巒曰司馬悅不慎重門
之戒智不足以謀身匪直喪元隸賢乃大虧王略懸瓠
密邇近畿東南藩捍兼云(闕/)公在彼憂慮尤深早生理
不獨立必逺引呉楚士民同惡勢或交兵卿文昭武烈
朝之南仲故命卿星言電邁出其不意卿言早生走也
守也何時可以平之巒對曰早生非有深謀大智能構
成此也但因司馬悅虐於百姓乗衆怒而為之民為凶
威所懾不得已而苟附假蕭衍軍入應水路不通糧運
不繼亦成擒耳不能為害也早生得衍軍之接溺於利
欲之情必守而不走今王師若臨士民必翻然歸順圍
之窮城奔走路絶不度此年必𫝊首京師願陛下不足
垂慮世宗笑曰卿言何其壯哉深㑹朕遣卿之意知卿
親老頗勞於外然忠孝不俱才宜救世不得辭也於是
巒率騎八百倍道兼行五日次於鮑口賊遣大將軍胡
孝智率衆七千去城二百逆來拒戰巒擊破孝智乗勝
長驅至於懸瓠賊出城逆戰又大破之因即渡汝既而
大兵繼至遂長圍之詔加巒使持節假鎮南將軍都督
南討諸軍事征南將軍中山王英南討三闗亦次於懸
瓠以後軍未至前寇稍多憚不敢進乃與巒分兵掎角
攻之衍將齊苟仁等二十一人開門出降即斬早生等
同惡數十人豫州平巒振旅還京師世宗臨東堂勞之
曰卿役不踰時剋清妖醜鴻勲碩美可謂無愧古人巒
對曰此自陛下聖略威靈英等將士之力臣何功之有
世宗笑曰卿匪直一月三㨗所足稱奇乃存士伯欲功
成而不處巒自宿豫大㨗及平懸瓠志行修正不復以
財賄為懷戎資軍實絲毫無犯遷殿中尚書加撫軍將
軍延昌三年暴疾卒年五十一巒才兼文武朝野贍望
上下悼惜之詔賻帛四百匹朝衣一襲贈車騎大將軍
瀛州刺史初世宗欲贈冀州黄門甄琛以巒前曽劾己
乃云瀛州巒之本邦人情所欲乃從之及琛為詔乃云
優贈車騎將軍瀛州刺史議者笑琛淺薄諡曰文定
子遜字子言貌雖陋短頗有風氣解褐司徒行參軍襲
爵後遷國子愽士本州中正因謁靈太后自陳功名之
子乆抱沉屈臣父屢為大將而臣身無軍功階級臣父
唯為忠臣不為慈父靈太后慨然以遜為長兼吏部郎
中出為安遠將軍平州刺史時北蕃多難稽留不進免
孝莊初除輔國將軍通直散騎常侍東道軍司討逆賊
劉舉於濮陽不尅還除散騎常侍加前將軍永安二年
坐受任元顥除名尋除撫軍將軍金紫光禄大夫出帝
時轉衛將軍右光禄大夫孝静初以本官領甞藥典御
加車騎將軍乆之除大司農卿與少卿馬慶哲至相糾
訟遜銳於財利議者鄙之武定四年卒年五十六贈本
將軍光禄勲卿幽州刺史
子祖㣲開府祭酒父喪未終謀反伏法
巒弟儒瀛州鎮逺府長史給事中
儒弟偉尚書郎中卒贈博陵太守子昕在文苑傳
偉弟季彦
季彦弟晏字幼平美風儀博渉經史善談釋老雅好文
詠起家太學博士司徒東閤祭酒世宗初為與廣平王
懷遊晏左遷鄚縣令未之官除給事中遷司空主簿本
州中正汝南王文學稍遷輔國將軍司空長史兼吏部
郎中以本將軍出為南兖州刺史徵為太中大夫兼丞
相髙陽王右長史尋以本將軍除滄州刺史為政清静
吏民安之孝昌中卒時年五十一贈征北將軍尚書左
僕射瀛州刺史諡曰文貞晏篤於義讓初為南兖州刺
史例得一子觧褐乃啟其孤弟子子慎年甫十二而其
子已弱冠矣後為滄州復啟孤兄子昕為府主簿而其
子並未從宦世人以此多之
子測武定末太子洗馬
測弟亢字子髙頗有文學釋褐司空行參軍遷廣平王
開府從事中郎兼通直散騎常侍使於蕭衍時年二十
八還除平東將軍齊文襄王大將軍府屬又轉中外府
屬武定七年坐事死於晉陽年三十四
巒叔祖祐字宗祐少有學尚知名於時徵除著作郎領
樂良王傅後假員外散騎常侍使於劉彧以將命之勤
除建威將軍平原太守賜爵城平男政清刑肅百姓安
之卒年七十三
子産字神寶好學善屬文少時作孤蓬賦為時所稱舉
秀才除著作佐郎假員外常侍鄚縣子使於蕭賾產仍
世將命時人美之後遷中書侍郎俄遷太子中庻子卒
年四十六朝廷嗟惜焉贈建威將軍平州刺史樂城子
諡曰定
祐從子虬字神虎少為三禮鄭氏學明經有文思舉秀
才上第為中書議郎尚書殿中郎髙祖因公事與語問
朝覲宴饗之禮虬以禮對大合上㫖轉司徒屬國子博
士髙祖崩尚書令王肅多用新儀虬徃徃折以五經正
禮轉尚書右丞徙左丞多所糾正臺閣肅然時鴈門人
有害母者八座奏轘之而瀦其室宥其二子虬駮奏云
君親無將將而必誅今謀逆者戮及朞親害親者今不
及子既逆甚梟獍禽獸之不若而使禋祀不絶遺育永
𫝊非所以勸忠孝之道存三綱之義若聖教含容不加
孥戮使父子罪不相及惡止於其身不則宜投之四裔
勑所在不聼配匹盤庚言無令易種於新邑漢法五月
食梟羹皆欲絶其類也奏入世宗從之尋除司徒右長
史遷龍驤將軍光禄少卿虬母在鄉遇患請假歸值秋
水暴長河梁破絶虬得一小舩而渡漏而不没時人異
之母喪哀毁過禮為時所稱年四十九卒贈征虜將軍
幽州刺史諡曰威虬善與人交清河崔亮頓丘李平並
與親善所作碑頌雜筆三十餘篇有二子
長子臧在文苑𫝊
臧弟子才武定末太常卿
虬從子策亦有才學卒於齊王儀同開府主簿
李平字曇定頓丘人也彭城王嶷之長子少有大度及
長渉獵羣書好禮易頗有文才太和初拜通直散騎侍
郎髙祖禮之甚重頻經大憂居喪以孝稱後以例降襲
爵彭城公拜太子中舍人遷散騎侍郎舍人如故遷太
子中庻子平因侍從容請自效一郡髙祖曰卿復欲以
吏事自試也拜長樂太守政務清静吏民懷之車駕南
伐以平兼冀州儀同開府長史甚著聲稱仍除正長史
太守如故未幾遂行河南尹豪右權貴憚之世宗即位
除黄門郎遷司徒左長史行尹如故尋以稱職正尹長
史如故車駕將幸鄴平上表諌曰伏見巳丑詔書雲軒
鑾輅行幸有期鳳服龍驂剋駕近日將欲講武淇陽大
習鄴魏馳驌騻於緑竹之區騁驎驥於漳滏之壤斯誠
幽顯同忻人靈共悅臣之愚管竊有惑焉何者嵩京創
構洛邑俶營雖年跨十稔根基未就代民至洛始欲向
盡資產罄於遷移牛畜斃於輦運陵太行之險越長津
之難辛勤備經得達京闕富者猶損大半貧者可以意
知兼歴嵗從戎不遑啟處自景明已來差得休息事農
者未積二丰之儲築室者裁有數間之屋莫不肆力伊
瀍人急其務寔宜安静新人勸其稼穡令國有九年之
糧家有水旱之備若乗之以羈紲則所廢多矣一夫從
役舉家失業今復秋稼盈田禾菽遍野鑾駕所幸騰踐
必殷未若端拱中天坐招四海耀武崧原禮射伊洛士
馬無跋涉之勞兆民有康哉之詠可不美歟不從詔以
本官行相州事世宗至鄴親幸平第見其諸子尋正刺
史加征虜將軍平勸課農桑修飾太學簡試通儒以充
博士選五郡聰敏者以教之圖孔子及七十二子於堂
親為立讚前來臺使頗好侵取平乃畫履虎尾踐薄冰
於客館注頌其下以示誡焉加平東將軍徵拜長兼度
支尚書尋正尚書領御史中尉冀北刺史京兆王愉反
於信都以平為使持節都督北討諸軍事鎮北將軍行
冀州事以討之世宗臨式乾殿勞遣平曰愉朕之元弟
居不疑之地豺狼之心不意而發欲上傾社稷下殘萬
姓大義滅親夫豈獲止周公行之於古朕亦當行之於
今委卿以専征之任必令應期摧殄務盡經略之規勿
虧推轂之寄也何圖今日言及斯事因歔欷流涕平對
曰臣愉天迷其心構此梟悖陛下不以臣不武委以總
督之任今大宥既敷便應有征無戰脫守迷不悟者當
仰憑天威抑厲將士譬猶太陽之消㣲露巨海之蕩熒
燭天時人事滅在昭然如其稽顙軍門則送之大理若
不悛待戮則鳴鼓釁鍾非陛下之事平進次經縣諸軍
大集夜有蠻兵數千斫平前壘矢及平帳平堅臥不動
俄而乃定遂至冀州城南十六里賊攻圍濟州軍拔柵
填塹未滿者數尺諸將合戰無利而還憚於更進平親
入行間勸以重賞士卒乃前大破逆衆愉時墜馬乃有
一人下馬授愉止而鬬死乗勝逐北至於城門斬首數
萬級遂圍城燒門愉與百餘騎突門出走遣統軍叔孫
頭追之去信都八十里擒愉冀州平世宗遣兼給事黄
門侍郎祕書丞元梵宣㫖慰勞徵還京師以本官領相
州大中正平先為尚書令髙肇侍御史王顯所恨後顯
代平為中尉平加散騎常侍顯効平在冀州隠截官口
肇又扶成其狀奏除平名延昌初詔復官爵除其定冀
之勲前來良賤之訟多有積年不决平奏不問真偽一
以景明年前為限於是爭訟止息武川鎮民飢鎮將任
款請貸未許擅開倉賑恤有司繩以費散之條免其官
爵平奏款意在濟人心無不善世宗原之遷中書令尚
書如故肅宗初轉吏部尚書加撫軍將軍平髙明彊濟
所在有聲但以性急為累尚書命任城王澄奏理平定
冀之勲請酬以山河之賞靈太后乃封武邑郡開國公
食邑一千五百戸縑二千五百疋先是蕭衍遣其左游
擊將軍趙祖悅偷據西硤石衆至數萬以逼壽春鎮南
崔亮攻之未剋又與李崇乖貳詔平以本官使持節鎮
軍大將軍兼尚書右僕射為行臺節度諸軍東西州將
一以禀之如有乖異以軍法從事詔平長子奬以通直
郎從賜平縑帛百叚紫納金裝衫甲一領賜奬縑布六
十叚絳衲襖一領父子重列拜受家庭觀者榮之於是
率歩騎二千以赴壽春平廵視硤石内外知其盈虚之
所嚴勒崇亮令水陸兼備剋期齊舉崇亮憚之無敢乖
互頻日交戰屢破賊軍安南將軍崔延伯立橋於下蔡
以拒賊之援軍賊將王神念昌義之等不得進救祖悅
守死窮城平乃部分攻之令崔亮督陸卒攻其城西李
崇勒水軍擊其東面然後鼓噪南北俱上賊衆周章東
西赴戰屠賊外城賊之將士相率歸附祖悅率其餘衆
固保南城通夜攻守至明乃降斬祖悅送首於洛俘獲
甚衆以功遷尚書右僕射加散騎常侍將軍如故平還
京師靈太后見於宣光殿賜以金裝刀杖一口時南徐
州表云蕭衍堰淮水為患詔公卿議之平以為不假兵
力終自毁壞及淮堰破靈太后大悅引羣臣入宴勑平
前鳴簫管肅宗手賜縑布百叚熙平元年冬卒遺命薄
葬詔給東園祕器朝服一具衣一襲帛七百疋靈太后
為舉哀於東堂贈侍中驃騎大將軍儀同三司冀州刺
史諡文烈公平自在度支至於端副夙夜在公孜孜匪
懈凡處機密十有餘年有獻替之稱所製詩賦箴諫詠
頌别有集録
平長子奬字遵穆襲容貌魁偉有當世才度自太尉參
軍事稍遷通直郎中書侍郎直閤將軍吏部郎中征虜
將軍遷安東將軍光禄大夫仍吏部郎中又以本官兼
尚書出為撫軍將軍相州刺史初元义擅朝奬為其親
待頻居顯要靈太后反政削除官爵孝莊初為散騎常
侍鎮東將軍河南尹奬前後所歴皆以明濟著稱元顥
入洛顥以奬兼尚書右僕射慰勞徐州羽林及城人不
承顥㫖害奬𫝊首洛陽出帝時奬故吏通直散騎常侍
宋游道上書理奬曰臣聞賞善罸惡謂之二機有道存
焉所貴不濫是以子胥無罪呉人痛之郄宛不幸國言
未息故河南尹李奬門居戚里世擅名家有此良才是
兼周用自少及長忠孝為心入朝出牧清明流譽襟懷
放暢風神爽發實廊廟之瑚璉社稷之楨幹往嵗北海
竊據負扆當朝王公卿士俛眉從事而奬闔門百口同
居京洛既被羈縶自拔無由託使東南情存避難當時
物論謂其得所然北海未敗之日徐州刺史元孚為其
純臣莫之敢距表啟相望遲速唯命及皇輿返正神器
斯復輕薄之徒共生僥倖詭言要賞曲道求通濫及善
人稱為己力若以奬受命賊朝語跡成罪便與天下共
當此責于時朝㫖唯命免官亦既經恩方加酷濫伊昔
具臣比肩賊所身臨河上日尋干戈時逢寛政任遇不
改一介使人獨嬰斯戮凡在有心孰不嗟悼前朝所以
論功者見其邊人且相慰悅其有郭黙生亂劉允懸首
事乃權宜蓋非實録昔鄧艾下世叚灼理其寃馬援物
故朱勃申其屈臣雖小人趣事君子有懷舊恩義兼人
故見其若此乆欲陳辭含言未吐遂至今日幽泉已閉
壟樹成行内手捫心顧懷愧慨幸逢興聖理運唯新雖
日纂戎事同創革頻有大恩被於率土亡官失爵者悉
蒙追復而奬雜木猶存牛車未改士感知已懷此無忘
輕率瞽言干犯輦轂伏願天鑒賜垂矜覽加其贈秩慰
此幽魂詔贈衛將軍冀州刺史
子構襲武定末太子中舎人齊受禪爵例降
構弟訓太尉黙曹叅軍
奬弟諧字䖍和風流閑潤博學有文辯當時才俊咸相
欽賞受父前爵彭城侯自太尉參軍歴尚書郎徐州北
海王顥撫軍府司馬入為長兼中書侍郎崔光引為兼
著作郎諧在史職無所歴意加輔國將軍相州大中正
光禄大夫除金紫光禄大夫加衛將軍元顥入洛以為
給事黄門侍郎顥敗除名乃為述身賦曰夫休咎相躡
禍福相生龜筮迷其兆聖達蔽其萌覽成敗於前迹料
趣舍於人情咸爭途以走利罕外已以逃名連從車以
載禍多廐馬以取刑豈知夫一介獨往乃千乗所不能
傾伊薄躬之悔吝無性命之淑靈藉休庸於祖武仰餘
烈於家聲徒從師以下學之遊道於上京洎方年之四
五實始筮之弱齡爰釋巾而從吏謬邀寵於時明彼(闕一/字)
(闕一/字)之赫赫乃陋周而小漢帝文篤其成功我武治其未
亂掩四奥而同軌穆三辰而貞觀威北暢而武戢鼎南
遷而文煥異人相趨於絳闕鴻生接武於儒館總羣雅
而同歸果方員而殊貫伊濫吹之所從初竊服於宰旅
奉盛王之髙義遊兎園而容與綴鴻鷺之末行連英髦
之茂序及伯舅之西伐赫靈旗之東舉復奉役於前轅
仍執羈於後距廹𤣥冬之暮嵗歴闗山之遐阻風激沙
而破石雪浮河而漫野樂在志其無端悲涉物而多緒
俄宫車之晏駕改乗轅而歸予屬推恩之在今自傍枝
而禔福既獻(闕一/字)以命宗叨㣲躬於侯服禮空文於覜饗
賦無征於湯沐思守位而匪懈每屏居而自肅忽忝命
於建禮遊丹綺之重複信兹選之為難乃上應於列宿
陽源猶且自免何稱仲治與太叔余生(闕一/字)之蕭散本寓
名而為仕好不存於吏法才實踈於政理竟火燭之不
事徒博弈其賢已竊自託於諸生頗馳騁於文史通人
假其餘論士林察於(闕一/字)理乃妄涉於風流遂飾輩於士
子且以自託(闕四字/)　雖邇傒塵滓而賞許雲霞棲閑
虚以築館背城闕而為家帶二學之髙宇逺三市之狹
邪事雖儉而未陋製有度而不奢山隠勢於複石水回
流於激沙樹先春而動色草迎嵗而發花座有清談之
客門交好事之車或林嬉於月夜或水宴於景斜肆雕
章之腴㫖咀文藝之英華差緑芰與丹藕薦朱李及甘
𤓰雖慙洛水之名致有類金谷之諠譁聊自足於所好
豈留連於或號思烱戒而自反朂身名於所蹈奉哲后
之淵猷讚崇麾於華奥豈千乗之乏使感一眄之相勞
竟不留於三月因病滿而休告彼東觀之清華乃任隆
於載筆蔡一去而貽恨張再選而有述忽牽短而濫官
司惇史於藏室慙班子之繁麗㣲馬生之簡實復通籍
而延寵陪帝扄之華密信儀鳯之所棲乃絲文之自出
歴五載而徘徊猶官命之不改謝能飛於無翼故同滯
於有待晚加秩於戎章乃(闕一/字)號之斯在屬運道之將季
諒冠屨之無碍奄昇御於鼎湖忽流哀於四海昔漢命
之中㣲皇統於是三絶暨孝昌之陵陂亦繼(闕一/字)而禍結
將小雅之詩廢復三綱之道滅思跼蹐於時昏獨沉吟
於運閉遂退處於窮里不外交於人世及數反於中興
驅時雄而電逝既藉取亂之權方乗轉圓之勢俄隙開
而守廢遂冠冕之毁裂彼膏原而塗野嗟衛肝與稽血
何古今之一揆毎治少而亂多盧遁身於東掖荀窘迹
於南羅時獲逃於(闕一/字)阜仍竄宿於巖阿首丘急於明發
東路長其如何遽登舟而鼓柂乃㳂洛而汎河騖寸隂
於不測競征鳥於歸波時在所而放命連百萬於山東
何信都之巨猾若封豕與大風肆吞噬於觜距咸邑燼
而野空徑黎陽之寇聚廹崖壘之渢隆躁通川而鼎沸
矢交射於舟中備百罹於兹日諒陳蔡之非窮乗虎口
而獲濟陵陽侯而迅往得投憇於濮陽實陶衛之舊壤
望鄉村而佇立曽不遥之河廣聞虜馬之夕嘶見胡塵
之晝上王略恢而廟勝車徒發而雷響扇風師之猛氣
張天罼之層網裁一鼓而冰銷俄氛祲之廓蕩昔蘧生
之出奔覩亡徵於亂政及季子之來反乃君立而位定
伊吾人之蕞爾本無傒於衰盛忻草茅而偃伏且優遊
於宸慶復推斥於宦流延光華於璽命甫聞内侍之忝
復奉優加之令何金紫之陸離鬱貂玉之相映時權定
之云初尚民心之易擾何建武之明傑茂雄姿於天表
忽靈命之有歸藉親均而爭紹師出楚而飈發斾陵江
而雲矯闢閶闔之崢嶸端冕旒於億兆神駕逝以流越
翠華飈而繚繞茍命舛而數違雖功深而祚夭時難忽
然已及網羅周其四張非五三之親暱罕狥節於漢陽
彼百寮之冠帶咸北面於西王矧恩疎而任逺固身存
而義亡及宸居之反正振天網於頽綱甄大義以明罰
虚半列於周行乃褫帶而來反驅下澤於故鄉探宿志
以内求撫身途而自計不詭遇以邀合豈釣名以干世
獨浩然而任已同虚舟之不繫既未識其所以來亦豈
知其所以逝於是得喪同遣忘懷自深遇物栖息觸地
山林雖因西浮之迹何異東都之心願自託於魚鳥永
得性於飛沉庻保此以獲没不再罪於當今孝静初遭
母憂還鄉里徵為魏尹將軍如故以禫制未終表辭朝
議亦以為優仍許其讓蕭衍求通和好朝廷盛選行人
以諧兼散騎常侍為聘使主諧至石頭蕭衍遣其主客
郎范胥當接諧問胥曰主客在郎官幾時胥答曰我本
訓胄虎門適復今任諧言國子博士不應左轉為郎胥
答曰特為接應逺賓故權兼耳諧言屈已濟務誠得事
宜由我一介行人令卿左轉胥答曰自顧菲薄不足對
揚盛美豈敢言屈胥問曰今猶尚暖北間當小寒於此
諧答曰地居隂陽之正寒暑適時不知多少胥曰所訪
鄴下豈是測影之地諧答曰皆是皇居帝里相去不逺
可得統而言之胥曰洛陽既稱盛羙何事還鄴諧答曰
不常厥邑于兹五邦王者無外所在闗河復何所怪胥
曰殷人否危故遷相耿貴朝何為而遷諧答聖人藏往
知來相時而動何必俟於隆替胥曰金陵王氣兆於先
代黄旗紫蓋本出東南君臨萬邦故宜在此諧答曰帝
王符命豈得與中國比隆紫蓋黄旗終於入洛無乃自
害也有口之說乃是俳諧亦何足道蕭衍親問諧曰魏
朝人士德行四科之徒凡有幾人諧對曰本朝多士
等如林文武賢才布在列位四科之美非無其人庸短
造次無以備啓衍曰武王有亂臣十人魏雖人物之盛
豈得頓如卿言諧曰愚謂周稱十人本無佐命至於濟
濟多士實是文王之詩皇朝廊廟之才足與周人有競
衍曰若爾文足摽異武有冠絶者便可指陳諧曰大丞
相渤海王秉文經武左右皇極畫一九州懸衡四海録
尚書汝陽王元叔昭尚書令元世儁宗室之秀綰政朝
端左僕射司馬子如右僕射髙隆之並時譽民英戮力
匡輔侍中髙岳侍中孫騰勲賢忠亮宣贊王猷自餘才
美不可具悉衍曰故宜輔弼幼主永固基業深不可言
江南稱其才辯使還除大司農卿加驃騎將軍轉祕書
監遇偏風廢頓武定二年卒年四十九時人悼惜之贈
驃騎大將軍衛尉卿齊州刺史所著文集别有集録行
於世
長子嶽武定末司徒祭酒
嶽弟庶尚書南主客郎
諧弟邕字修穆幼而儁爽有逸才著作佐郎髙陽王雍
友凡所交遊皆倍年儁秀才藻之美為時所稱年二十
五卒贈鎮逺將軍洛州刺史諡曰文
史臣曰邢巒以文武才策當軍國之任内參機揆外寄
折衝其緯世之器歟李平以髙明幹略効智於時出入
當官功名克著蓋贊務之英也
　
　
　
　
　
　
　
　
　
　
　
　
　
　魏書卷六十五
　魏書卷六十五考證
邢巒𫝊河間鄭人也○鄭應作鄚史記趙世家注鄚屬
　涿郡觀本𫝊巒弟晏左遷鄚縣令巒叔祖祐子彦假
　員外常侍鄚縣子益可知其誤矣
子蜀之舉更聼後勅○子當作平
　
　
　
　
　
　
　
　
　
　
　魏書卷六十五考證
欽定四庫全書
　魏書卷六十六
　　齊　　　　　魏　　　　收　　　　撰
　列傳第五十四
　　李崇　　崔亮
李崇字繼長小名繼伯頓丘人也文成元皇后第二兄
誕之子年十四召拜主文中散襲爵陳留公鎮西大將
軍髙祖初為大使廵察冀州尋以本官行梁州刺史時
巴氐擾動詔崇以本將軍為荆州刺史鎮上洛勑發陜
秦二州兵送崇至治崇辭曰邊人失和本怨刺史奉詔
代之自然易帖但須一宣詔㫖而已不勞發兵自防使
懷懼也髙祖從之乃輕將數十騎馳到上洛宣詔綏慰
當即帖然尋勒邊戍掠得蕭賾人者悉令還之南人感
德仍送荆州之口二百許人兩境交和無復烽燧之警
在治四年甚有稱績召還京師賞賜隆厚以本將軍除
兗州刺史兗土舊多劫盜崇乃村置一樓樓懸一鼓盜
發之處雙槌亂擊四面諸村始聞者撾鼓一通次復聞
者以二為節次後聞者以三為節各擊數千槌諸村聞
鼓皆守要路是以盜發俄頃之間聲布百里之内其中
險要悉有伏人盜竊始發便爾擒送諸州置樓懸鼓自
崇始也後例降為侯改授安東將軍車駕南征驃騎大
將軍咸陽王禧都督左翼諸軍事詔崇以本官副焉徐
州降人郭陸聚黨作逆人多應之搔擾南北崇遣髙平
人卜冀州詐稱犯罪逃亡歸陸陸納之以為謀主數月
冀州斬陸送之賊徒潰散入為河南尹後車駕南討漢
陽崇行梁州刺史氐楊靈珍遣弟婆羅與子雙領步騎
萬餘襲破武興與蕭鸞相結詔崇為使持節都督隴右
諸軍事率衆數萬討之崇槎山分進出其不意表裏以
襲羣氐皆棄靈珍散歸靈珍衆減大半崇進據赤土靈
珍又遣從弟建率五千人屯龍門躬率精勇一萬據鷲
硤龍門之北數十里中伐樹塞路鷲硤之口積大木聚
礌石臨崖下之以拒官軍崇乃命綂軍慕容拒率衆五
千從他路夜襲龍門破之崇乃自攻靈珍靈珍連戰敗
走俘其妻子崇多設疑兵襲剋武興蕭鸞梁州刺史隂
廣宗遣參軍鄭猷王思考率衆援靈珍崇大破之并斬
婆羅首殺千餘人俘獲猷等靈珍走奔漢中髙祖在南
陽覽表大悅曰使朕無西顧之憂者李崇之功也以崇
為都督梁秦二州諸軍事本將軍梁州刺史髙祖手詔
曰今仇隴剋清鎮捍以德文人威惠既宣寔允逺寄故
勑受梁州用寧邊服便可善思經略去其可除安其可
育公私所患悉令芟夷及靈珍偷據白水崇擊破之靈
珍逺遁世宗初徵為右衛將軍兼七兵尚書尋加撫軍
將軍正尚書轉左衛將軍相州大中正魯陽蠻柳北喜
魯北燕等聚衆反叛諸蠻悉應之圍逼湖陽遊擊將軍
李暉先鎮此城盡力捍禦賊勢甚盛詔以崇為使持節
都督征蠻諸軍事以討之蠻衆數萬屯據形要以拒官
軍崇累戰破之斬北燕等徙萬餘户於幽并諸州世宗
追賞平氐之功封魏昌縣開國伯邑五百戸東荆州蠻
樊安聚衆於龍山僭稱大號蕭衍共為唇齒遣兵應之
諸將擊討不利乃以崇為使持節散騎常侍都督征蠻
諸軍事進號鎮南將軍率歩騎以討之崇分遣諸將攻
擊賊壘連戰剋㨗生擒樊安進討西荆諸蠻悉降詔以
崇為使持節兼侍中東道大使黜陟能否著賞罸之稱
轉中護軍出除散騎常侍征南將軍揚州刺史詔曰應
敵制變算非一途救左擊右疾雷均勢今朐山蟻寇乆
結未殄賊衍狡詐或生詭劫宜遣銳兵備其不意崇可
都督淮南諸軍事坐敦威重遙運聲算延昌初加侍中
車騎將軍都督江西諸軍事刺史如故先是壽春縣人
茍泰有子三歳遇賊亡失數年不知所在後見在同縣
人趙奉伯家泰以狀告各言已子並有隣證郡縣不能
斷崇曰此易知耳令二父與兒各在别處禁經數旬然
後遣人告之曰君兒遇患向已暴死有敎觧禁可出奔
哀也茍泰聞即號咷悲不自勝奉伯咨嗟而已殊無痛
意崇察知之乃以兒還泰詰奉伯詐狀奉伯乃款引云
先亡一子故妄認之又定州流人觧慶賓兄弟坐事俱
徙揚州弟思安背役亡歸慶賓懼後役追責規絶名貫
乃認城外死尸詐稱其弟為人所殺迎歸殯葬頗類思
安見者莫辨又有女巫楊氏自云見鬼說思安被害之
苦飢渴之意慶賓又誣疑同軍兵蘇顯甫李蓋等所殺
經州訟之二人不勝楚毒各自款引獄將决竟崇疑而
停之密遣二人非州内所識者偽從外來詣慶賓告曰
僕住在此州去此三百比有一人見過寄宿夜中共語
疑其有異便即詰問迹其由緒乃云是流兵背役逃走
姓觧字思安時欲送官苦見求及稱有兄慶賓今住揚
州相國城内嫂姓徐君脫矜慜為徃報告見申委曲家
兄聞此必重相報所有資財當不愛惜今但見質若往
不獲送官何晚是故相造指申此意君欲見雇幾何當
放賢弟若其不信可見隨看之慶賓悵然失色求其少
停當備財物此人具以報崇攝慶賓問曰爾弟逃亡何
故妄認他尸慶賓伏引更問蓋等乃云自誣數日之間
思安亦為人縛送崇召女巫視之鞭笞一百崇斷獄精
審皆此類也時有泉水湧於八公山頂壽春城中有魚
無數從地湧出野鴨羣飛入城與鵲爭巢五月大霖雨
十有三日大水入城屋宇皆沒崇與兵泊於城上水増
未已乃乗船附於女牆城不没者二板而已州府勸崇
棄壽春保北山崇曰吾受國重恩忝守藩岳德薄招災
致此大水淮南萬里繫於吾身一旦動脚百姓瓦觧揚
州之地恐非國物昔王尊慷慨義感黄河吾豈愛一軀
取愧千載但憐兹士庶無辜同死可桴筏隨髙人規自
脫吾必死守此城幸諸君勿言時州人裴絢等受蕭衍
假豫州刺史因乗大水謀欲為亂崇皆擊滅之崇以洪
水為災請罪觧任詔曰卿居藩累年威懷兼暢資儲豐
溢足制勍寇然夏雨汎濫斯非人力何得以此辭觧今
水涸路通公私復業便可繕甲積糧修復城雉勞恤士
庶務盡綏懷之略也崇又表請觧州詔報不聼是時非
崇則淮南不守矣崇沉深有將略寛厚善御衆在州凡
經十年常養壯士數千人寇賊侵邊所向摧破號曰臥
虎賊甚憚之蕭衍惡其乆在淮南屢設反間無所不至
世宗雅相委重衍無以措其姦謀衍乃授崇車騎大將
軍開府儀同三司萬户郡公諸子皆為縣侯欲以搆崇
崇表言其狀世宗屢賜璽書慰勉之賞賜珍異歳至五
三親待無與為比衍毎歎息服世宗之能任崇也肅宗
踐祚褒賜衣馬及蕭衍遣其遊擊將軍趙祖悅襲據西
硤石更築外城逼徙緣淮之人於城内又遣二將昌義
之王神念率水軍泝淮而上規取壽春田道龍寇邊城
路長平寇五門胡興茂寇開霍揚州諸戍皆被寇逼崇
分遣諸將與之相持密裝船艦二百餘艘敎之水戰以
待臺軍蕭衍霍州司馬田休等率衆寇建安崇遣統軍
李神擊走之又命邊城戍主邵申賢要其走路破之於
濡水俘斬三千餘人靈太后璽書勞勉許昌縣令兼紵
麻戌主陳平玉南引衍軍以戌歸之崇自秋請援表至
十餘詔遣鎮南將軍崔亮救硤石鎮東將軍蕭寳夤於
衍堰上流決淮東注朝廷以諸將乖角不相順赴乃以
尚書李平兼右僕射持節節度之崇遣李神乗鬬艦百
餘艘㳂淮與李平崔亮合攻硤石李神水軍剋其東北
外城祖悅力屈乃降語在平𫝊朝廷嘉之進號驃騎將
軍儀同三司刺史都督如故衍淮堰未破水勢日增崇
乃於硤石戌間編舟為橋北更立船樓十各髙三丈十
歩置一籬至兩岸蕃板裝治四箱觧合賊至舉用不戰
觧下又於樓船之北連覆大船東西竟水防賊火栰又
於八公山之東南更起一城以備大水州人號曰魏昌
城崇累表觧州前後十餘上肅宗乃以元志代之尋除
都督冀定瀛三州諸軍事驃騎大將軍冀州刺史儀同
如故不行崇上表曰臣聞世室明堂顯於周夏二黌兩
學盛自虞殷所以宗配上帝以著莫大之嚴宣布下土
以彰則天之軌養黄髮以詢格言育青襟而敷典式用
能享國乆長風徽萬祀者也故孔子稱巍巍乎其有成
功郁郁乎其有文章此其盛矣爰曁亡秦政失其道坑
儒滅學以蔽黔首國無黌序之風野有非時之役故九
服分崩祚終二世炎漢勃興更修儒術文景已降禮樂
復彰化致昇平治幾刑措故西京有六學之美東都有
三本之盛莫不紛綸掩藹響流無已逮自魏晋撥亂相
因兵革之中學校不絶遺文燦然方軌前代仰惟髙祖
孝文皇帝禀聖自天道鏡今古徙馭嵩河光宅函洛模
唐虞以革軌儀規周漢以新品制列敎序於鄉黨敦詩
書於郡國使揖讓之禮横被於崎嶇歌詠之音聲溢於
仄陋但經始事殷戎軒屢駕未遑多就弓劔弗追世宗
綂厯聿遵先緒永平之中大興板築續以水旱戎馬生
郊雖逮為山還停一簣竊惟皇遷中縣垂二十祀而明
堂禮樂之本乃鬱荆棘之林膠序德義之基空盈牧豎
之跡城隍嚴固之重闕塼石之工墉堞顯望之要少樓
榭之飾加以風雨稍侵漸致虧墜又府寺初營頗亦壯
美然一造至今更不修繕廰宇凋朽牆垣頽壞皆非所
謂追隆堂搆儀形萬國者也伏聞朝議以髙祖大造區
夏道侔姬文擬祀明堂式配上帝今若基宇不修仍同
丘畎即使髙皇神享闕於國陽宗事之典有聲無實此
臣子所以匪寧億兆所以失望也臣又聞官方授能所
以任事事既任矣酬之以禄如此上無曠官之譏下絶
尸素之謗今國子雖有學官之名而無敎授之實何異
兔絲燕麥南箕北斗哉昔劉向有言王者宜興辟雍陳
禮樂以風化天下夫禮樂所以養人刑法所以殺人而
有司勤勤請定刑法至於禮樂則曰未敢是則敢於殺
人不敢於養人也臣以為當今四海清平九服寧宴經
國要重理應先營脫復稽延則劉向之言徵矣但事不
兩興須有進退以臣愚量宜罷尚方雕靡之作頗省永
寧土木之功并減瑶光材瓦之力兼分石窟鐫琢之勞
及諸事役非急者三時農隙修此數條使辟雍之禮蔚
爾而復興諷誦之音煥然而更作美榭髙墉嚴壯於外
槐宫棘宇顯麗於中道發明令重遵鄉飲敦進郡學精
課經業如此則元凱可得之於上序游夏可致之於下
國豈不休歟誠知佛理淵妙含識所宗然比之治要容
可小緩茍使魏道熙緝元首唯康爾乃經營未為晚也
靈太后令曰省表具悉體國之誠配饗大禮為國之本
比以戎馬在郊未遑修繕今四表晏寧年和歳稔當勑
有司别議經始除中書監驃騎大將軍儀同如故又授
右光禄大夫出為使持節侍中都督定幽燕瀛四州諸
軍事本將軍定州刺史儀同如故徵拜尚書左僕射加
散騎常侍驃騎儀同如故遷尚書令加侍中崇在官和
厚明於決斷受納辭訟必理在可推始為下筆不徒爾
收領也然性好財貨販肆聚斂家資巨萬營求不息子
世哲為相州刺史亦無清白狀鄴洛市鄽收擅其利為
時論所鄙蠕蠕主阿那瓌率衆犯塞詔崇以本官都督
北討諸軍事以討之崇辭於顯陽殿戎服武飾志氣奮
揚時年六十九幹力如少肅宗目而壯之朝廷莫不稱
善崇遂出塞三千餘里不及賊而還後北鎮破落汗拔
陵反叛所在響應征北將軍臨淮王彧大敗於五原安
北將軍李叔仁尋敗於白道賊衆日甚詔引丞相令僕
尚書侍中黄門於顯陽殿詔曰朕比以鎮人搆逆登遣
都督臨淮王剋時除翦軍屇五原前鋒失利二將殞命
兵士挫􁀙又武川乖防復陷凶手恐賊勢侵滛寇連恒
朔金陵在彼夙夜憂惶諸人宜陳良策以副朕懷吏部
尚書元脩義曰彊寇充斥事須得討臣謂須得重貴鎮
壓恒朔總彼師旅備衛金陵詔曰去歳阿那瓌叛逆遣
李崇令北征崇遂長驅塞北返斾榆闗此亦一時之盛
崇乃上表求改鎮為州罷削舊貫朕于時以舊典難革
不許其請尋李崇此表開諸鎮非異之心致有今日之
事但既往難追為復略論此耳朕以李崇國戚望重器
識英斷意欲還遣崇行總督三軍揚旌恒朔除彼羣盜
諸人謂可爾以不僕射蕭寶夤等曰陛下以舊都在北
憂慮金陵臣等實懷悚息李崇德位隆重社稷之臣陛
下此遣實合羣望崇啟曰臣實無用猥蒙殊寵位妨賢
路遂充北伐徒勞將士無勲而還慙負聖朝於今莫已
臣以六鎮幽垂與賊接對鳴柝聲弦弗離旬朔州名差
重於鎮謂實可悅彼心使聲敎日揚㣲塵去塞豈敢導
此凶源開生賊意臣之愆負死有餘責屬陛下慈寛賜
全腰領今更遣臣北行正是報恩改過所不敢辭但臣
年七十自惟老疾不堪敵塲更願英賢收功盛日於是
詔崇以本官加使持節開府北討大都督撫軍將軍崔
暹鎮軍將軍廣陵王淵皆受崇節度又詔崇子光禄大
夫神軌假平北將軍隨崇北討崇至五原崔暹大敗于
白道之北賊遂并力攻崇崇與廣陵王淵力戰累破賊
衆相持至冬乃引還平城淵表崇長史祖瑩詐増功級
盜没軍資崇坐免官爵徵還以後事付淵後徐州刺史
元法僧以彭城南叛時除安樂王鑒為徐州刺史以討
法僧為法僧所敗單馬奔歸乃詔復崇官爵為徐州大
都督節度諸軍事㑹崇疾篤乃以衛將軍安豐王延明
代之除改開府相州刺史侍中將軍儀同並如故孝昌
元年薨於位時年七十一贈侍中驃騎大將軍司徒公
雍州刺史諡曰武康後重贈太尉公增邑一千户餘如
故
長子世哲性輕率供奉豪侈少經征役頗有將用自司
徒中兵參軍超為征虜將軍驍騎將軍尋遷後將軍為
三闗别將討羣蠻大破之斬蕭衍龍驤將軍文思之等
還拜鴻臚少卿性傾巧善事人亦以貨賂自達髙肇劉
騰之處勢也皆與親善故世號為李錐肅宗末遷宗正
卿加平南將軍轉大司農卿仍本將軍又改授太僕卿
加鎮東將軍尋出為相州刺史將軍如故世哲至州斥
逐細人遷徙佛寺逼買其地廣興第宅百姓患之崇北
征之後徵兼太常卿御史髙道穆毁發其宅表其罪過
後除鎮西將軍涇州刺史賜爵衛國子正光五年七月
卒賻帛五百疋朝服一襲贈散騎常侍衛將軍吏部尚
書冀州刺史子如故
世哲弟神軌受父爵陳留侯自給事中稍遷員外常侍
光禄大夫累出征討頗有將領之氣孝昌中為靈太后
寵遇勢傾朝野時云見幸帷幄與鄭儼為雙時人莫能
明也頻遷征東將軍武衛將軍給事黄門侍郎常領中
書舎人時相州刺史安樂王鑒據州反詔神軌與都督
源子邕等討平之武泰初蠻帥李洪扇動諸落伊闕已
東至於鞏縣多被燒劫詔神軌為都督破平之尒朱榮
之向洛也復為大都督率衆禦之出至河橋値北中不
守遂便退還尋與百官候駕於河隂仍遇害焉建義初
贈侍中驃騎大將軍司空公相州刺史諡曰烈
崔亮字敬儒清河東武城人也父元孫劉駿尚書郎劉
彧之僭立也彧青州刺史沈文秀阻兵叛之彧使元孫
討文秀為文秀所害亮母房氏擕亮依冀州刺史崔道
固於歴城道固即亮之叔祖也及慕容白曜之平三齊
内徙桑乾為平齊民時年十歳常依季父幼孫居家貧
傭書自業時隴西李沖當朝任事亮從兄光往依之謂
亮曰安能乆事筆硯而不往託李氏也彼家饒書因可
得學亮曰弟妹飢寒豈可獨飽自可觀書於市安能看
人眉睫乎光言之於沖沖召亮與語因謂亮曰比見卿
先人相命論使人胷中無復怵廹之念今遂亡本卿能
記之不亮即為誦之涕淚交零聲韻不異沖甚奇之迎
為館客沖謂其兄子彦曰大崔生寛和篤雅汝宜友之
小崔生峭整清徹汝宜敬之二人終將大至沖薦之為
中書博士轉議郎尋遷尚書二千石郎髙祖在洛欲創
革舊制選置百官謂羣臣曰與朕舉一吏部郎必使才
望兼允者給卿三日假又一日髙祖曰朕已得之不煩
卿輩也馳驛徵亮兼吏部郎俄為太子中舎人遷中書
侍郎兼尚書左丞亮雖歴顯任其妻不免親事舂簸髙
祖聞之嘉其清貧詔帶野王令世宗親政遷給事黄門
侍郎仍兼吏部郎領青州大中正亮自參選事垂將十
年廉慎明决為尚書郭祚所委毎云非崔郎中選事不
辦尋除散騎常侍仍為黄門遷度支尚書領御史中尉
自遷都之後經略四方又營洛邑費用甚廣亮在度支
别立條格歳省億計又議修汴蔡二渠以通邊運公私
頼焉侍中廣平王懷以母弟之親左右不遵憲法勑亮
推治世宗禁懷不通賓客者乆之後因宴集懷恃親使
忿欲陵突亮亮乃正色責之即起於世宗前脫冠請罪
遂拜辭欲出世宗曰廣平麤疎向來又醉卿之所悉何
乃如此也遂詔亮復坐令懷謝焉亮外雖方正内亦承
候時情宣𫝊左右郭神安頗被世宗識遇以弟託亮亮
引為御史及神安敗後因集禁中世宗令兼侍中盧昶
宣㫖責亮曰在法官何故受左右囑請亮拜謝而已無
以上對轉都官尚書又轉七兵領廷尉卿加散騎常侍
中正如故徐州刺史元昞撫御失和詔亮馳驛安撫亮
至劾昞處以大辟勞賚綏慰百姓怗然除安西將軍雍
州刺史城北渭水淺不通船行人艱阻亮謂寮佐曰昔
杜預乃造河梁況此有異長河且魏晉之日亦自有橋
吾今決欲營之咸曰水淺不可為浮橋汎長無恒又不
可施柱恐難成立亮曰昔秦居咸陽横橋渡渭以像閣
道此即以柱為橋今唯慮長柱不可得耳會天大雨山
水暴至浮出長木數百根藉此為用橋遂成立百姓利
之至今猶名崔公橋亮性公清敏于斷決所在並號稱
職三輔服其德政世宗嘉之詔賜衣馬被褥後納其女
為九嬪徵為太常卿攝吏部事肅宗初出為撫軍將軍
定州刺史蕭衍左遊擊將軍趙祖悅率衆偷據硤石詔
亮假鎮南將軍齊王蕭寶夤鎮東將軍章武王融安南
將軍並使持節都督諸軍事以討之靈太后勞遣亮等
賜戎服雜物亮至硤石祖悅出城逆戰大破之賊復於
城外置二栅欲拒官軍亮焚擊破之殺三千餘人亮與
李崇為水陸之期日日進攻而崇不至及李平至崇乃
進軍共平硤石語在平𫝊靈太后賜亮璽書曰硤石既
平大勢全舉淮堰孤危自將奔遁若仍敢遊魂此當易
以立計擒翦蟻徒應在旦夕將軍推轂所憑親對其事
處分經略宜共恊齊必令得掃盪之理盡彼遺燼也隨
便守禦及分度掠截扼其咽喉防塞走路期之全獲無
令漏逸若畏威降首者自加蠲宥以仁為本任之雅算
一二往使别宣以功進號鎮北將軍李平部分諸軍將
水陸兼進以討堰賊亮違平節度以疾請還隨表而發
平表曰臣以蕭衍將湛僧珍田道龍遊魂境内猶未收
跡義之神念尚住梁城令都督崔亮權據下蔡别將瓫
生即住東岸與亮接勢以防橋道臣發引向堰舎人曹
道至奉勑更有處分而亮已輒還京按亮受付東南推
轂是託誠應憂國忘家致命為限而始屇汝隂盤桓不
進暨到寇所停淹八旬所營土山攻道並不克就捐費
糧力坐延歳序頼天威逺被士卒憤激東北騰上垂至
北門而亮遲回仍不肯上臣逼以白刃甫乃登陟及平
硤石宜聼處分方更肆其專恣輕輒還歸此而不糾法
將焉寄按律臨軍征討而故留不赴者死又云軍還先
歸者流軍罷先還尚有流坐況亮被符令停委棄而反
失乗勝之機闕水陸之㑹緣情據理咎深故留今處亮
死上議靈太后令曰亮為臣不忠去留自擅既損威稜
違我經略雖有小㨗豈免大咎但吾攝御萬幾庶兹惡
殺可特聼以功補過及平至亮與爭功於禁中形於聲
色尋除殿中尚書遷吏部尚書時羽林新害張彝之後
靈太后令武官得依資入選官員既少應選者多前尚
書李韶循常擢人百姓大為嗟怨亮乃奏為格制不問
士之賢愚専以停觧日月為斷雖復官須此人停日後
者終於不得庸才下品年月乆者灼然先用沉滯者皆
稱其能亮外甥司空諮議劉景安書規亮曰殷周以鄉
塾貢士兩漢由州郡薦才魏晉因循又置中正諦觀在
昔莫不審舉雖未盡美足應十收六七而朝廷貢才止
求其文不取其理察孝亷唯論章句不及治道立中正
不考人才行業空辨氏姓髙下至於取士之途不溥沙
汰之理未精而舅屬當銓衡宜須改張易調如之何反
為停年格以限之天下士子誰復修厲名行哉亮答書
曰汝所言乃有深致吾乗時邀幸得為吏部尚書當其
壯也尚不如人況今朽老而居帝難之任常思同升舉
直以報明主之恩盡忠竭力不為貽厥之累昨為此格
有由而然今已為汝所恠千載之後誰知我哉可静念
吾言當為汝論之吾兼正六為吏部郎三為尚書銓衡
所宜頗知之矣但古今不同時宜須異何者昔有中正
品其才第上之尚書尚書據狀量人授職此乃與天下
羣賢共爵人也吾謂當爾之時無遺才無濫舉矣而汝
猶云十收六七況今日之選専歸尚書以一人之鑒照
察天下劉毅所云一吏部兩郎中而欲究竟人物何異
以管闚天而求其博哉今勲人甚多又羽林入選武夫
崛起不觧書計唯可彍弩前驅指蹤捕噬而已忽令垂
組乗軒求其烹鮮之效未曾操刀而使專割又武人至
多官員至少不可周溥設令十人共一官猶無官可授
況一人望一官何由可不怨哉吾近面執不宜使武人
入選請賜其爵厚其禄既不見從是以權立此格限以
停年耳昔子産鑄刑書以救弊叔向譏之以正法何異
汝以古禮難權宜哉仲尼云德我者亦春秋罪我者亦
春秋吾之此指其由是也但令當來君子知吾意焉後
甄琛元修義城陽王徽相繼為吏部尚書利其便已踵
而行之自是賢愚同貫涇渭無别魏之失才從亮始也
轉侍中太常卿尋遷左光禄大夫尚書右僕射時劉騰
擅權亮託妻劉氏傾身事之故頻年之中名位隆赫有
識者譏之轉尚書僕射加散騎常侍正光二年秋疽發
於背肅宗遣舎人問疾亮上表乞觧僕射送所負荷及
印綬詔不許尋卒詔給東園祕器朝服一襲賵物七百
叚蠟三百斤贈使持節散騎常侍車騎大將軍儀同三
司冀州刺史諡曰貞烈亮在雍州讀杜預𫝊見為八磨
嘉其有濟時用遂教民為碾及為僕射奏於張方橋東
堰穀水造水碾磨數十區其利十倍國用便之亮有三
子士安士和士泰並彊幹善於當世
士安歴尚書比部郎卒於諌議大夫贈左將軍光州刺
史無子弟士和以子乾亨繼
乾亨武定中尚書都兵郎中
士和歴司空主簿通直郎從亮征硤石以軍勲拜冠軍
將軍中散大夫西道行臺元修義左丞行涇州事蕭寳
夤之在闗中髙選寮佐以為督府長史時莫拆念生遣
使詐降寳夤表士和兼度支尚書為隴右行臺令入秦
撫慰為念生所害
士泰歴給事中司空從事中郎諌議大夫司空司馬肅
宗末荆蠻侵斥以士泰為龍驤將軍征蠻别將事平以
功賜爵五等男建義初遇害於河隂贈都督青兗二州
諸軍事鎮東將軍青州刺史諡曰文肅
子肇師襲爵武定末中書舎人
亮弟敬默奉朝請卒於征虜長史贈南陽太守子思韶
從亮征硤石以軍功賜爵武城子為冀州别駕
敬默弟隠處青州州都亮以其賤出殊不經紀論者譏
焉
亮從父弟光韶事親以孝聞初除奉朝請光韶與弟光
伯雙生操業相侔特相友愛遂經吏部尚書李沖讓官
於光伯辭色懇至沖為奏聞髙祖嘉而許之太和二十
年以光韶為司空行參軍復請讓從叔和曰臣誠㣲賤
未登讓品屬逄皇朝恥無讓德和亦謙退辭而不當髙
祖善之遂以和為廣陵王國常侍尋勑光韶兼祕書郎
掌校華林御書肅宗初除青州治中後為司空騎兵參
軍又兼司徒户曹出為濟州輔國府司馬刺史髙植甚
知之政事多委訪焉遷青州平東府長史府觧勑知州
事光韶清直明斷民吏畏愛之入為司空從事中郎以
母老觧官歸養賦詩展意朝士屬和者數十人乆之徵
為司徒諮議固辭不拜光韶性嚴毅聲韻抗烈與人平
談常若震厲至於兄弟議論外聞謂為忿怒然孔懷雍
睦人少逮之孝莊初河間邢杲率河北流民十餘萬衆
攻逼州郡刺史元雋憂不自安州人乞光韶為長史以
鎮之時陽平路回寓居齊土與杲潛相影響引賊入郭
光韶臨機處分在難確然賊退之後刺史表光韶忠毅
朝廷嘉之發使慰勞焉尋為東道軍司及元顥入洛自
河以南莫不風靡而刺史廣陵王欣集文武以議所從
欣曰北海長樂俱是同堂兄弟今宗祏不移我欲受赦
諸君意各何如在坐之人莫不失色光韶獨抗言曰元
顥受制梁國稱兵本朝拔本塞源以資讎敵賊臣亂子
曠代少儔何但大王家事所宜切齒等荷朝眷未敢仰
從長史崔景茂前瀛州刺史張烈前郢州刺史房叔祖
徵士張僧皓咸云軍司議是欣乃斬顥使尋徵輔國將
軍廷尉少卿未至除太尉長史加左將軍俄遷廷尉卿
時祕書監祖瑩以贓罪被劾光韶必欲致之重法太尉
陽城王徽尚書令臨淮王彧吏部尚書李神儁侍中李
彧並勢望當時皆為瑩求寛光韶正色曰朝賢執事於
舜之功未聞有一如何反為罪人言乎其執意不回如
此永安末擾亂之際遂還鄉里光韶博學彊辯尤好理
論至於人倫名教得失之間㩁而論之不以一毫假物
家足於財而性儉吝衣馬敝痩食味麤薄始光韶在都
同里人王蔓於夜遇盜害其二子孝莊詔黄門髙道穆
令加檢捕一坊之内家别搜索至光韶宅綾絹錢布匱
篋充積議者譏其矯嗇其家資産皆光伯所營光伯亡
悉焚其契河間邢子才曾貸錢數萬後送還之光韶曰
此亡弟相貸僕不知也竟不納刺史元弼前妻是光韶
之繼室兄女而弼貪惏多諸不法光韶以親情亟相非
責弼銜之時耿翔反於州界弼誣光韶子通與賊連結
囚其合家考掠非理而光韶與之辯爭辭色不屈會樊
子鵠為東道大使知其見枉理出之時人勸令詣樊陳
謝光韶曰羊舌大夫已有成事何勞往也子鵠亦歎尚
之後刺史侯淵代下疑懼停軍益都謀為不軌令數百
騎夜入南郭劫光韶以兵愶之責以謀略光韶曰凡起
兵者須有名義使君今日舉動直是作賊耳父老知復
何計淵雖恨之敬而不敢害尋除征東將軍金紫光禄
大夫不起光韶以世道屯邅朝廷屢變閉門却掃吉凶
斷絶誡子孫曰吾自謂立身無慙古烈但以禄命有限
無容希世取進在官以來不冒一級官雖不達經為九
卿且吾平生素業足以遺汝官閥亦何足言也吾既運
薄便經三娶而汝之兄弟各不同生合葬非古吾百年
之後不須合也然贈諡之及出自君恩豈容子孫自求
之也勿須求贈若違吾志如有神靈不享汝祀吾兄弟
自幼及老衣服飲食未曾一片不同至於兒女官婚榮
利之事未甞不先以推弟弟頃横禍權作松櫬亦可為
吾作松棺使吾見之卒年七十一孝静初侍中賈思同
申啓稱述光韶贈散騎常侍驃騎將軍青州刺史
光韶弟光伯尚書郎青州别駕後以族弟休臨州遂申
牃求觧尚書奏按禮始封之君不臣諸父昆弟封君之
子臣昆弟不臣諸父封君之孫得盡臣計始封之君即
是世繼之祖尚不得臣況今之刺史既非世繼而得行
臣吏之節執笏稱名者乎檢光伯請觧率禮不愆請宜
許遂以明道敎靈太后令從之尋除北海太守有司以
其更滿依例奏代肅宗詔曰光伯自莅海沂清風逺著
兼其兄光韶復能辭榮侍養兄弟忠孝宜有甄録可更
申三年以厲風化後歴太傅諮議參軍前廢帝時崔祖
螭張僧皓起逆攻東陽旬日之間衆十餘萬刺史東萊
王貴平欲令光伯出城慰勞兄光韶曰城民陵縱為日
已乆人人恨之其氣甚盛古人有言衆怒如水火焉以
此觀之今日非可慰諭止也貴平彊之光韶曰使君受
委一方董攝萬里而經略大事不與國士圖之所共腹
心皆趨走羣小既不能綏遏以杜其萌又不能坐觀待
其衰挫蹙迫小弟從為無名之行若單騎獨往或見拘
縶若以衆臨之勢必相拒敵懸見無益也貴平逼之不
得已光伯遂出城數里城民以光伯兄弟羣情所繫慮
人劫留防衛者衆外人疑其欲戰未及曉諭為飛矢所
中卒贈征東將軍青州刺史
子滔武定末殷州别駕
史臣曰李崇以風質英重毅然秀立任當將相望髙朝
野美矣崔亮既明達後事動有名迹於斷年之選失之
逾逺救弊未聞終為國蠧無所茍而已其若是乎光韶
居雅仗正有國士之風矣
　
　
　
　
　
　
　
　
　
　
　
　
　
　
　
　魏書卷六十六
　魏書卷六十六考證
李崇𫝊崇上表○(臣人龍/)按崇此表北史作邢邵所上
　其文大同小異
　
　
　
　
　
　
　
　
　
　
　
　
　魏書卷六十六考證
欽定四庫全書
　魏書卷六十七
　　齊　　　　　魏　　　　收　　　　撰
　列傳第五十五
　　崔光
崔光本名孝伯字長仁髙祖賜名焉東清河鄃人也祖
曠從慕容徳南渡河居青州之時水慕容氏滅仕劉義
隆為樂陵太守父靈延劉駿龍驤将軍長廣太守與劉
彧冀州刺史崔道固共拒國軍慕容白曜之平三齊光
年十七隨父徙代家貧好學晝耕夜誦傭書以飬父母
太和六年拜中書博士轉著作郎與祕書丞李彪參撰
國書遷中書侍郎給事黄門侍郎甚為髙祖所知待常
曰孝伯之才浩浩如黄河東注固今日之文宗也以參
賛遷都之謀賜爵朝陽子拜散騎常侍黄門著作如故
又兼太子少傅尋以本官兼侍中使持節為陜西大使
廵方省察所經述叙古事因而賦詩三十八篇還仍兼
侍中以謀謨之功進爵為伯光少有大度喜怒不見於
色有毁惡之者必善言以報之雖見誣謗終不自申曲
直皇興初有同郡二人並被掠為奴婢後詣光求哀光
乃以二口贖免髙祖聞而嘉之雖處機近曾不留心文
案唯從容論議參賛大政而已髙祖每對群臣曰以崔
光之髙才大量若無意外咎譴二十年後當作司空其
見重如是又從駕破陳顯達世宗即位正除侍中初光
與李彪共撰國書太和之末彪觧著作專以史事任光
彪尋以罪廢世宗居諒闇彪上表求成魏書詔許之彪
遂以白衣於祕書省著述光雖領史官以彪意在專功
表觧侍中著作以讓彪世宗不許遷太常卿領齊州大
中正正始元年夏有典事史元顯獻四足四翼雞詔散
騎侍郎趙邕以問光光表答曰臣謹按漢書五行志宣
帝黄龍元年未央殿路軨中雌雞化為雄毛變而不鳴
不將無距元帝初元中丞相府史家雌雞伏子漸化為
雄冠距鳴將永光中有獻雄雞生角劉向以為雞者小
畜主司時起居小臣執事為政之象也言小臣将乗君
之威以害政事指石顯也竟寜元年石顯伏辜此其效
也靈帝光和元年南宫寺雌雞欲化為雄一身毛皆似
雄但頭冠尚未變詔以問議郎蔡邕邕對曰貌之不恭
則有雞禍臣竊推之頭為元首人君之象也今雞一身
已變未至於頭而上知之是將有其事而不遂成之象
也若應之不精政無所改頭冠或成為患滋大是後張
角作亂稱黄巾賊遂破壊四方疲於賦役民多叛者上
不改政遂至天下大亂今之雞狀雖與漢不同而其應
頗相類矣向邕並博達之士考物驗事信而有證誠可
畏也臣以邕言推之翅足衆多亦群下相扇助之象雛
而未大脚羽差小亦其勢尚㣲易制御也臣聞災異之
見皆所以示吉凶明君覩之而懼乃能招福闇主視之
彌慢所用致禍詩書春秋秦漢之事多矣此陛下所觀
者也今或有自賤而貴闗預政事殆亦前代君房之匹
比者南境死亡千計白骨横野存有酷恨之痛殁為怨
傷之魂義陽屯師盛夏未返荆蠻狡猾征人淹次東州
轉輸往多無還百姓困窮絞縊以殞北方霜降蠶婦輟
事群生憔悴莫甚於今此亦賈誼哭歎谷永切諫之時
司寇行戮君為之不舉陛下為民父母所宜矜恤國重
戎戰用兵猶火内外怨敝易以亂離陛下縱欲忽天下
豈不仰念太祖取之艱難先帝經營劬勞也誠願陛下
留聰明之鑒警天地之意禮處左右節其貴越往者鄧
通董賢之盛愛之正所以害之又躬饗加罕宴宗或闕
時應親肅郊廟延敬諸父檢訪四方務加休息爰發慈
㫖撫賑貧瘼簡費山池減撤聲飲晝存政道夜以安身
博採芻蕘進賢黜佞則兆庶幸甚妖弭慶進禎祥集矣
世宗覽之大悅後數日而茹皓等並以罪失伏法於是
禮光愈重加撫軍将軍二年八月光表曰去二十八日
有物出於太極之西序勑以示臣臣按其形即荘子所
謂蒸成菌者也又云朝菌不終晦朔雍門周所稱磨蕭
斧而伐朝菌皆指言蒸氣鬱長非有根種柔脆之質凋
殞速易不延旬月無擬斧斤又多生墟落穢濕之地罕
起殿堂髙華之所今極宇崇麗牆築工密糞朽弗加沾
濡不及而兹菌歘構厥狀扶疎誠足異也夫野木生朝
野鳥入廟古人以為敗亡之象然懼災修徳者咸致休
慶所謂家利而怪先國興而妖豫是故桑穀拱庭太戊
以昌雊雉集鼎武丁用熙自比鴟鵲巢於廟殿梟鵩鳴
於宫寢菌生賔階軒坐之正準諸往記信可為誡且東
南未靜兵革不息郊甸之内大旱跨時民勞物悴莫此
之甚承天子育者所宜矜恤伏願陛下追殷二宗感變
之意側躬聳誠惟新聖道節夜飲之忻彊朝御之膳飬
方冨之年保金玉之性則魏祚可以永隆皇夀等於山
岳四年秋除中書令進號鎮東将軍永平元年秋将刑
元愉妾李氏群官無敢言者勑光為詔光逡廵不作奏
曰伏聞當刑元愉妾李加之屠割妖惑扇亂誠合此罪
但外人竊云李今懐姙例待分産且臣尋諸舊典兼推
近事戮至刳胎謂之虐刑桀紂之主乃行斯事君舉必
書義無隐昧酷而乖法何以示後陛下春秋已長未有
儲體皇子襁褓至有夭失臣之愚識知無不言乞停李
獄以俟育孕世宗納之延昌元年春遷中書監侍中如
故二年世宗幸東宫召光與黄門甄琛廣陽王淵等並
賜坐詔光曰卿是朕西臺大臣今當為太子師傅光起
拜固辭詔不許即命肅宗出從者十餘人勑以光為傅
之意令肅宗拜光光又拜辭不當受太子拜復不蒙許
肅宗遂南面再拜詹事王顯啓請從太子拜於是宫臣
畢拜光北面立不敢答拜唯西面拜謝而出於是賜光
繡綵一百匹琛淵等各有差尋授太子少傅三年遷右
光禄大夫侍中監如故四年正月世宗夜崩光與侍中
領軍将軍于忠迎肅宗於東宫安撫内外光有力焉帝
崩後二日廣平王懐扶疾入臨以母弟之親徑至太極
西廡哀慟禁内呼侍中黄門領軍二衞云身欲上殿哭
大行又湏入見主上諸人皆愕然相視無敢抗對者光
獨攘衰振杖引漢光武初崩太尉趙憙横劔當階推下
親王故事辭色甚厲聞者莫不稱善壮光理義有據懐
聲淚俱止云侍中以古事裁我我不敢不服於是遂還
頻遣左右致謝初永平四年以黄門郎孫惠蔚代光領
著作惠蔚首尾五載無所厝意至是三月尚書令任城
王澄表光宜還史任於是詔光還領著作四月遷特進
五月以奉迎肅宗之功封光博平縣開國公食邑二千
戸七月領國子祭酒八月詔光乗歩挽於雲龍門出入
尋遷車騎大將軍儀同三司靈太后臨朝之後光累表
遜位于忠擅權光依附之及忠稍被疎黜光并送章綬
冠服茅土表至十餘上靈太后優答不許有司奏追于
忠及光封邑熙平元年二月太師髙陽王雍等奏舉光
授肅宗經初光有徳於靈太后語在于忠傳四月更封
光平恩縣開國侯食邑一千戶以朝陽伯轉授第二子
朂其月勑賜羊車一乘時靈太后臨朝每於後園親執
弓矢光乃表上中古婦人文章因以致諫曰孔子云士
志於道據於徳依於仁游於藝藝謂禮樂書數射御明
前四業丈夫婦人所同修者若射御唯主男子事不及
女古之賢妃烈媛母儀家國垂訓四海宣教九宗可秉
道懐(疑/)率遵仁禮是以漢后馬鄧術邁祖考羊嬪蔡氏
具體伯喈伏惟皇太后含聖履仁臨朝闡化肅雍愷悌
靖徽齊穆孝祀通於神明和風溢於區宇因時暇豫清
暑林園逺藐姑射眷言矍相弦矢所發必中正鵠威靈
遐暢義震上下文武懾心左右悅目吾王不遊吾何以
休不窺重仭安見富美天情沖謙動容祗愧以為舉非
蠶織事存無功豈謂應乾順民裁成輔相者哉臣不勝
慶幸謹上婦人文章錄一帙其集具在内伏願以時披
覽仰裨未聞息彎挾之勞納閑拱之泰頤精飬夀棲神
翰林是秋靈太后頻幸王公第宅光表諌曰禮記云諸
侯非問疾弔䘮而入諸臣之家是謂君臣為謔不言王
后夫人明無適臣家之義夫人父母在有時歸寜親沒
使卿大夫聘春秋紀陳宋齊之女並為周王后無適本
國之事是制深於士大夫許嫁唁兄又義不得衞女思
歸以禮自抑載馳竹竿所為作也漢上官皇后将廢昌
邑霍光外祖也親為宰輔后猶御武帷以接群臣示男
女之别國之大節伯姬待姆安就炎燎樊姜俟命忍赴
洪流傳皆綴集以垂來詠昨軒駕頻出幸馮翊君任城
王第雖漸中秋餘熱尚蒸衡蓋往還聖躬煩倦豐厨嘉
醴罄竭時羞上夀弗限一觴方丈甘踰百品旦及日斜
接對不憩非謂順時而遊奉飬有度縱雲輦崇涼御筵
安暢左右僕侍衆過千百扶衞跋涉袍鉀在身蒙曝塵
日渙汗流離致時飢渴餐飯不贍賃馬假乘交費錢帛
昔人稱陛下甚樂臣等至苦惑其事也伏惟皇太后月
靈炳曜坤儀挺茂誕育帝躬維興魏道徳踰文母仁邁
和憙親以天至逺異莫間爱由真固非俟虚隆紆屈鑾
駕降臨闉里榮光帝京士女藻悅白首之耋欣遇犧年
青衿之童慶屬唐日千載之所難一朝之為易非至明
超古忘驕釋吝孰能若斯者哉魏元以來莫正斯美興
居出入自當坦然豈同往嫌曲有矯避但帝族方衍勲
貴增遷祗請遂多將成彛式陛下遵酌前王貽厥後矩
天下為公億兆已任專薦郊廟止決大政輔飬神和簡
息遊幸以徳為車以樂為御考仁聖之風習治國之道
則率土屬頼含生仰悅矣臣過荷恩榮所知必盡嘿嘿
唯唯愚竊未敢輕陳狂瞽分貽憲坐神龜元年夏光表
曰詩稱蔽芾甘棠勿翦勿伐召伯所茇又云雖無老成
人尚有典刑傳曰思其人猶爱其樹況用其道不恤其
人是以書始稽古易本山火觀於天文以察時變觀於
人文以化成天下孟子(闕/)實匡張訓説安世記篋於汾
南伯山抱卷於河右元始孤論充漢帝之坐孟皇片字
懸魏王之帳前哲之寳重墳籍珍爱分篆猶若此之至
也矧廼聖典鴻經炳勒金石理為國楷義成家範迹實
世模事則人軌千載之格言百王之盛烈而令焚荒汙
毁積榛棘而弗掃為鼯鼬之所栖宿童豎之所登踞者
哉誠可為痛心疾首拊膺扼腕伏惟皇帝陛下孝敬日
休自天縱睿垂心初學儒業方熙皇太后欽明慈淑臨
制統化崇道重教留神翰林将披雲臺而問禮拂麟閣
以招賢誠宜逺開闕里清彼孔堂而使近在城闉面接
宫廟舊校為墟子衿永替豈所謂建國君民教學為先
京邑翼翼四方是則也尋石經之作起自炎劉繼以曹
氏典論初乃三百餘載計末向二十紀矣昔來雖屢經
戎亂猶未大崩侵如聞往者刺史臨州多構圖寺道俗
諸用稍有發掘基蹗泥灰或出於此皇都始遷尚可補
復軍國務殷遂不存檢官私顯隐漸加剥撤播麥納菽
秋春相因(闕/)生蒿杞時致火燎由是經石彌減文字增
缺職忝胄教參掌經訓不能繕修頽墜興復生業倍深
慙耻今求遣國子博士一人堪任幹事者專主周視驅
禁田牧制其踐穢料閱碑牒所失次第量厥補綴詔曰
此乃學者之根源不朽之永格垂範将來憲章之本便
可一依公表光乃令國子博士李郁與助教韓神固劉
燮等勘校石經其殘缺者計料石功并字多少欲補治
之於後靈太后廢遂寢二年八月靈太后幸永寕寺躬
登九層佛圖光表諫曰伏見親昇上級佇蹕表刹之下
祗心圖搆誠為福善聖躬玉趾非所踐陟臣庶恇惶竊
謂未可按禮記為人子者不登髙不臨深古賢有言䇿
畫失於廟堂大人蹷於中野漢書上欲西馳下峻坂袁
盎攬轡停輿曰臣聞千金之子不垂堂百金之子不倚
衡如有車敗馬驚奈髙廟太后何又云上酎祭廟出欲
御樓船薛廣徳免冠頓首曰宜從橋陛下不聼臣臣以
血汙車輪樂正子春曾參弟子亦稱至孝固自謹慎堂
基不過一尺猶有傷足之愧永寜累級閣道囬隘以柔
懦之寳體乘至峻之重峭萬一差跌千悔何追禮將祭
宗廟必散齋七日致齋三日然後入祀神明可得而通
今雖容像未建已為神明之宅方加雕繢飾麗丹青人
心所衹鋭觀滋甚登者既衆異懐若面縱一人之身恒
盡誠潔豈左右(闕/)妾各竭䖍仰不可獨昇必有扈侍懼
或忘慎非飲酒茹葷而已昨風霾暴興紅塵四塞白日
晝昬特可驚畏春秋宋衞陳鄭同日而災伯姬待姆致
焚如之禍去皇興中青州七級亦號崇壮夜為上火所
焚雖梓慎裨竈之明尚不能逆剋端兆變起倉卒預偹
不虞天道幽逺自昔深誡墟墓必哀廟社致敬望塋悽
慟入門聳慄適墓不登隴未有昇陟之事傳云公既視
朔遂登觀臺其下無天地先祖之神故可得而乘也内
經寳塔髙華堪室千萬唯盛言香花禮拜豈有登上之
義獨稱三寳階從上而下人天交接兩得相見超世竒
絶莫可而擬恭敬拜跽悉在下級逺存矚眺周見山河
因其所眄增發嬉笑未能級級加䖍步步崇慎徒使京
邑士女公私湊集上行下從理勢以然迄於無竆豈長
世競慕一登而可抑斷哉盖心信為本形敬乃末重實
輕根靖寔躁君恭已正南面者豈月乘峻極旬御層階
今經始既就子來自勸基構已興雕絢漸起紫山華䑓
即其宫也伏願息躬親之勞廣風靡之化因立制防班
之條限以遏囂汙永歸清寂下竭肅穆之誠上展瞻仰
之敬勿踐勿履顯固億齡融教闡悟不其博歟九月靈
太后幸嵩髙光上表諌曰伏聞明后當親幸嵩髙往還
累宿鑾遊近旬存省民物誠足為善雖漸農隙所獲棲
畝飢貧之家指為珠玉遺秉滯穟莫不寳惜步騎萬餘
來去經踐駕輦雜遝競騖交馳縱加禁護猶有侵耗士
女老㓜㣲足傷心秋末久旱塵壤委深風霾一起紅埃
四塞轅闗峭嶮山路危狹聖駕清道當務萬安乘履澗
壑䝉犯霜露出入半旬途越數百飄曝彌日仰虧和豫
七廟上靈容或未許億兆下心寔用悚慄且藏蟄節逺
昆蟲布列蠉蠕之類盈於川原車馬輾蹈必有類殺慈
矜好生應垂未測誠恐悠悠之議将謂為福興罪厮役
困於負檐爪牙窘於賃乗供頓候迎公私擾費厨兵幕
士衣履敗穿晝暄夜凄罔所覆藉監帥驅捶泣呼相望
霜旱為災所在不稔饑饉薦臻方成儉敝為民父母所
宜存恤靖以撫之猶懼離散乃於收斂初辰致此行舉
自近及逺交興怨嗟伏願逺覽虞舜恭已無為近遵老
易不出戶牖罷勞形之遊息傷財之駕動循典防納諸
軌儀委司責成寄之耳目人神幸甚朝野忭悅靈太后
不從正光元年冬賜光几杖衣服二年春肅宗親釋奠
國學光執經南面百寮陪列司徒京兆王繼頻上表以
位讓光夏四月以光為司徒侍中國子祭酒領著作如
故光表固辭歴年終不肯受八月獲秃鶖鳥於宫内詔
以示光光表曰䝉示十四日所得大鳥此即詩所謂有
鶖在梁觧云秃鶖也貪惡之鳥野澤所育不應入殿庭
昔魏氏黄初中有鵜鶘集於靈芝池文帝下詔以曹恭
公逺君子近小人博求賢俊太尉華歆由此遜位而讓
管寜者也臣聞野物入舍古人以為不善是以張臶惡
鵀賈誼忌鵩鵜鶘蹔集而去前王猶為至誡況今親入
宫禁為人所獲方被畜飬晏然不以為懼準諸往義信
有殊矣且饕餮之禽必資魚肉菽麥稻梁時或餐啄一
食之費容過斤鎰今春夏陽旱穀糴稍貴竆窘之家時
有菜色陛下為民父母撫之如傷豈可棄人飬鳥留意
於醜形惡聲哉衞侯好鶴曹伯爱鴈身死國滅可為寒
心陛下學通春秋親覽前事何得口詠其言行違其道
誠願逺師殷宗近法魏祖修徳延賢消災集慶放無用
之物委之川澤取樂琴書頤飬神性肅宗覽表大悅即
棄之池澤詔召光與安豐王延明議定服章三年六月
詔光乘步挽至東西上閣九月進位太保光又固辭光
年耆多務疾病稍增而自彊不已常在著作疾篤不歸
四年十月肅宗親臨省疾詔斷賔客中使相望為止聲
樂罷諸遊眺拜長子勵為齊州刺史十一月疾甚勑子
姪等曰諦聼吾言聞曾子有云人之将死其言也善啓
予手啓予足而今而後吾知免夫吾荷先帝厚恩位至
於此史功不成殁有遺恨汝等以吾之故並得名位勉
之勉之以死報國修短命也夫復何言速可送我還宅
氣力雖㣲神明不亂至第而薨年七十三肅宗聞而悲
泣中使相尋詔給東園温明祕器朝服一具衣一襲錢
六十萬布一千匹蠟四百斤大鴻臚監護喪事車駕親
臨撫屍慟哭御輦還宫流涕於路為減常膳言則追傷
每至光坐誦讀之處未曾不改容悽悼五年正月贈太
傅領尚書令驃騎大将軍開府冀州刺史侍中如故又
勑加後部鼓吹班劔依太保廣陽王故事諡文宣公肅
宗祖䘮建春門外望轜哀感儒者榮之初光太和中依
宫商角徴羽本音而為五韻詩以贈李彪彪為十二次
詩以報光光又為百三郡國詩以答之國别為卷為百
三卷焉光寛和慈善不逆於物進退沉浮自得而已常
慕胡廣黄瓊之為人故為氣概者所不重始領軍于忠
以光舊徳甚信重焉毎事籌决光亦傾月事之元义於
光亦深宗敬及郭祚裴植見殺清河王懌遇禍光隨時
俛仰竟不匡救於是天下譏之自從貴達罕所申薦曽
啓其女壻彭城劉敬徽云敬徽為荆州五隴戍主女隨
夫行常慮寇抄南北分張乞為徐州長史兼别駕暫集
京師肅宗許之時人比之張禹光初為黄門則讓宋弁
為中書監讓汝南王悅為太常讓劉芳為少傅讓元暐
穆紹甄琛為國子祭酒讓清河王懌任城王澄為車騎
儀同讓江陽王繼又讓靈太后父胡國珍皆顧望時情
議者以為矯飾崇信佛法禮拜讀誦老而逾甚終日怡
怡未曾恚忿曾於門下省書坐讀經有鴿飛集膝前遂
入於懐縁臂上肩久之乃去道俗賛詠詩頌者數十人
每為沙門朝貴請講維摩十地經聼者常數百人即為
二經義疏三十餘卷識者知其疎略以貴重為後坐(疑/)
於講次凡所為詩賦銘賛誄頌表啓數百篇五十餘卷
别有集光十一子勵朂勔勸劼勊勍劬􁀙勦勉勵字彦
徳器學才行最有父風舉秀才中軍彭城王參軍祕書
郎中以父光為著作固辭不拜歴員外郎騎侍郎太尉
記室散騎侍郎以繼母憂去職神龜中除司空從事中
郎正光二年拜中書侍郎領軍將軍元义為明堂大將
以勵為長史與從兄鴻俱知名於世四年十月父光疾
甚詔拜征虜将軍齊州刺史以父寢疾衣不觧帶及光
薨肅宗每加存慰五年春光葬於本鄉又詔遣主書張
文伯宣弔焉孝昌元年十二月詔除太尉長史仍為齊
州大中正襲父爵建義初遇害河隂時年四十八贈侍
中衞将軍儀同三司青州刺史
子挹襲武定末太尉屬齊受禪爵例降
挹弟損儀同開府主簿
朂武定末征虜将軍安州刺史朝陽伯齊受禪例降
勔字彦儒亦有父風司空記室通直散騎侍郎寜逺将
軍清河太守帶槃陽鎮将為逆賊崔景安所害贈征虜
将軍齊州刺史
子權太尉參軍事
劼武定中中書郎
光弟敬友本州治中頗有受納御史案之乃與守者俱
逃後除梁郡太守㑹遭所生母憂不拜敬友精心佛道
晝夜誦經免䘮之後遂菜食終世恭寛接下修身厲節
自景明已降頻歲不登飢寒請丐者皆取足而去又置
逆旅於肅然山南大路之北設食以供行者延昌三年
二月卒年五十九
子鴻字彦鸞少好讀書博綜經史太和二十年拜彭城
王國左常侍景明三年遷員外郎兼尚書虞曹郎中勑
撰起居注遷給事中兼祠部郎轉尚書都兵郎中詔太
師彭城王勰以下公卿朝士儒學才明者三十人議定
律令於尚書上省鴻與光俱在其中時論榮之永平初
豫州城人白早生殺刺史司馬恱據懸瓠叛詔鎮南将
軍邢巒討之以鴻為行䑓鎮南長史徙三公郎中加輕
車将軍遷員外散騎常侍領郎中延昌二年將大考百
寮鴻以考令於體例不通乃建議曰竊惟王者為官求
才使人以器黜陟幽明揚清激濁故績效能官才必稱
位者朝昇夕進年嵗數遷豈拘一階半級閡以(闕/)寮等
位者哉二漢以降太和以前茍必官須此人人稱此職
或超騰昇陟數嵗而至公卿或長兼試守稱允而遷進
者披卷則人人而是舉目則朝貴皆然故能時收多士
之譽國號豐賢之美竊見景明以來考格三年成一考
一考轉一階貴賤内外萬有餘人自非犯罪不問賢愚
莫不上中才與不肖比肩同轉雖有善政如黄龔儒學
如王鄭史才如班馬文章如張蔡得一分一寸必為常
流所攀選曹亦抑為一槩不曾甄别琴瑟不調改而更
張雖明㫖已行猶宜消息世宗不從三年鴻以父憂觧
任甘露降其廬前樹十一月世宗以本官徵鴻四年復
有甘露降其京兆宅之庭樹復加中堅将軍常侍領郎
如故遷中散大夫髙陽王友仍領郎中其年為司徒長
史正光元年加前将軍修髙祖世宗起居注光撰魏史
徒有卷目初未考正闕略尤多每云此史㑹非我世所
成但須記錄時事以待後人臨薨言鴻於肅宗五年正
月詔鴻以本官修緝國史孝昌初拜給事黄門侍郎尋
加散騎常侍齊州大中正鴻在史甫爾未有所就尋卒
贈鎮東将軍度支尚書青州刺史鴻弱冠便有著述之
志見晋魏前史皆成一家無所措意以劉淵石勒慕容
儁苻徤慕容垂姚萇慕容徳赫連屈孑張軌李雄吕光
乞伏國仁秃髪烏孤李暠沮渠蒙遜馮䟦等並因世故
跨僣一方各有國書未有統一鴻乃撰為十六國春秋
勒成百卷因其舊記時有增損襃貶焉鴻二世仕江左
故不錄僣晋劉蕭之書又恐識者責之未敢出行於外
世宗聞其撰錄遣散騎常侍趙邕詔鴻曰聞卿撰定諸
史甚有條貫便可隨成者送呈朕當於機事之暇覽之
鴻以其書有與國初相涉言多失體且既未訖迄不奏
聞鴻後典起居乃妄載其表曰臣聞帝王之興也雖誕
應圖籙然必有驅除葢所以翦彼厭政成此樂推故戰
國紛紜年過十紀而漢祖夷殄群豪開四百之業歴文
景之懐柔蠻夏世宗之奮揚威武始得涼朔同文牂越
一軌於是談遷感漢徳之盛痛諸史放絶乃鈐括舊書
著成太史所謂緝兹人事光彼天時之義也昔晋惠不
競華戎亂起三帝受制於姦臣二皇晏駕於非所五都
蕭條鞠為煨燼趙燕既為長虵遼海緬成殊域竆兵鋭
進以力相雄中原無主八十餘年遺晋僻逺勢略孤㣲
民殘兵革靡所歸控皇魏龍潜幽代世篤公劉内修徳
政外抗諸偽并冀之民懐寳之士襁負而至者日月相
尋雖邠岐之赴太王謳歌之歸西伯實可同年而語矣
太祖道武皇帝以神武之姿接金行之運應天順民龍
飛受命太宗必世重光業隆𤣥黙世祖雄才叡略闡曜
威靈農戰兼修掃清氛穢歲垂四紀而寰宇一同儋耳
文身之長卉服斷髪之酋莫不請朔率職重譯來庭隐
愍鴻濟之澤三樂擊壤之歌百姓始得陶然蘇息欣於
堯舜之世自晋永寜以後雖所在稱兵競自尊樹而能
建邦命氏成為戰國者十有六家善惡興滅之形用兵
乖㑹之勢亦足以垂之将來昭明勧戒但諸史殘缺體
例不全編錄紛謬繁略失所冝審正不同定為一書伏
惟髙祖以大聖應期欽明御運合徳乾坤同光日月建
格天之功創不世之法開鑿生民惟新大造陛下以青
陽繼統叡武承天應符屈已則道髙三五頤神至境則
洞彼𤣥宗剖判百家斟酌六籍逺邁石渠美深白虎至
如導禮革俗之風昭文變性之化固以感彼禽魚穆兹
寒暑而況愚臣沐浴太和懐音正始而可不勉彊難革
之性砥礪木石之心哉誠知敏謝允南才非承祚然國
志史考之美竊亦輒所庶㡬始自景明之初搜集諸國
舊史屬遷京甫爾率多分散求之公私驅馳數歲又臣
家貧祿薄唯任孤力至於紙盡書冩所資每不周接暨
正始元年冩乃向備謹於吏按之暇草構此書區分時
事各繫本錄破彼異同凡為一體約損煩文補其不足
三豕五門之類一事異年之流皆稽以長厯考諸舊志
刪正差謬定為寔錄商校大略著春秋百篇至三年之
末草成九十五卷唯常璩所撰李雄父子據蜀時書尋
訪不獲所以未及繕成輟筆私求七載於今此書本江
南撰錄恐中國所無非臣私力所能終得其起兵僣號
事之始末乃亦頗有但不得此書懼簡略不成久思陳
奏乞勑縁邉求採但愚賤無因不敢輕輒散騎常侍太
常少卿荆州大中正臣趙邕忍宣明㫖敕臣送呈不悟
九臯㣲志乃得上聞奉勑欣惶慶懼兼至今謹以所訖
者附臣邕呈奏臣又别作序例一卷年表一卷仰表皇
朝統括大義俯明愚臣著錄㣲體徒竊慕古人立言美
意文致疎鄙無一可觀簡御之日伏深慙悸鴻意如此
然自正光以前不敢顯行其書自後以其伯光貴重當
朝知時人未能發明其事乃頗相傳讀亦以光故執事
者遂不論之鴻經綜既廣多有違謬至如太祖天興二
年姚興改號鴻以為改在元年太宗永興二年慕容超
擒於廣固鴻又以為事在元年泰常二年姚泓敗於長
安而鴻亦以為滅在元年如此之失多不考正
子子元祕書郎後永安中乃奏其父書曰臣亡考故散
騎常侍給事黄門侍郎前将軍齊州大中正鴻不殞家
風式纉世業古學克明在新必鏡多識前載博極群書
史才富洽號稱籍甚年止壮立便斐然懐著述意正始
之末任屬記言撰緝餘暇乃刋著趙燕秦夏涼蜀等遺
載為之賛序襃貶評論先朝之日草構悉了唯有李雄
蜀書搜索未獲闕兹一國遲留未成去正光三年購訪
始得討論適訖而先臣棄世凡十六國名為春秋一百
二卷近代之事最為備悉未曾奏上弗敢宣流今繕冩
一本敢以仰呈儻或淺陋不回睿賞乞藏祕閣以廣異
家子元後謀反事發逃竄會赦免尋為其叔鵾所殺
光從祖弟長文字景翰少亦徙於代都聰敏有學識太
和中除奉朝請遷洛拜司空參軍事營構華林園後兼
員外散騎常侍為宕昌使主還授給事中本國中正尚
書庫部郎正始中大修器械為諸州造仗都使齊州太
原太守雍州撫軍府長史以廉慎稱遷輔國将軍中散
大夫轉太府少卿丞相髙陽王雍諮議參軍太中大夫
永安中以老拜征虜将軍平州刺史還家專讀佛經不
闗世事年七十九天平初卒贈使持節征東将軍齊州
刺史諡曰貞
子慈懋字徳林永熙初征虜将軍徐州征東府長史
長文從弟庠字文序有幹用初除侍御史員外散騎侍
郎給事中頻使髙麗轉步兵校尉又轉司空掾領左右
直長出除相州長史還拜河隂洛陽令以彊直稱遷東
郡太守元顥寇逼郡界庠拒不從命棄群走還鄉里孝
荘還宫賜爵平原伯拜潁川太守二年五月為城民王
早蘭寳等所害後贈驃騎将軍吏部尚書齊州刺史
子罕襲爵齊受禪例降
光族弟榮先字隆祖涉經史州辟主簿
子鐸有文才冠軍将軍中散大夫
鐸弟覲寜逺将軍羽林監
史臣曰崔光風素虚逺學業淵長髙祖歸其才博許其
大至明主固知臣也歴事三朝師訓少主不出宫省坐
致台傅斯亦近世之所希有但顧懐大雅託迹中庸其
於容身之譏斯乃胡廣所不免也鴻博綜古今立言為
事亦才志之士乎
　
　
　魏書卷六十七
　魏書卷六十七考證
崔光傳鴻乃撰為十六國春秋勒成百卷○(臣人龍/)按
　唐史臣所作晋書載記大都出於此書
　
　
　
　
　
　
　
　
　
　
　
　
　魏書卷六十七考證
欽定四庫全書
　魏書卷六十八
　　齊　　　　魏　　　　收　　　　撰
　列傳第五十六
　　甄琛　　高聰
甄琛字思伯中山毋極人漢太保甄邯後也父凝州主
簿琛少敏悟閨門之内兄弟戱狎不以禮法自居頗學
經史稱有刀筆而形貎短陋尠風儀舉秀才入都積歲
頗以奕棊棄日至乃通夜不止手下蒼頭常令秉燭或
時睡頓大加其杖如此非一奴後不勝楚痛乃白琛曰
郎君辭父母仕宦京師若為讀書執燭奴不敢辭罪乃
以圍棊日夜不息豈是向京之意而賜加杖罰不亦非
理琛惕然慙感遂從許叡李彪假書研習聞見益優太
和初拜中書博士遷諌議大夫時有所陳亦為高祖知
賞轉通直散騎侍郎出為本州征北府長史後為本州
陽平王頤衛軍府長史世宗踐祚以琛為中散大夫兼
御史中尉轉通直散騎常侍仍兼中尉琛表曰王者道
同天壤施齊造化濟時拯物為民父母故年穀不登為
民祈祀乾坤所惠天子順之山川秘利天子通之苟益
生民損躬無吝如或所聚唯為賑恤是以月令稱山林
藪澤有能取蔬食禽獸者皆野虞敎導之其迭相侵奪
者罪之無赦此眀導民而弗禁通有無以相濟也周禮
雖有川澤之禁正所以防其殘盡必令取之有時斯所
謂障護雖在公更所以為民守之耳且一家之長惠及
子孫一運之君澤周天下皆所以厚其所養以為國家
之富未有尊居父母而醯醢是吝富有萬品而一物是
規今者天為黔首生鹽國與黔首障護假獲其利是猶
富專口齗不及四體也且天下夫婦歲貢粟帛四海之
有備奉一人軍國之資取給百姓天子亦何患乎貧而
茍禁一池也古之王者世有其民或水火以濟其用或
巢宇以誨其居或敎農以去其飢或訓衣以除其敝故
周詩稱敎之誨之飲之食之皆所以撫覆導養為之求
利者也臣性昧知理識無逺尚每觀上古愛民之迹時
讀中葉驟稅之書未嘗不歎彼逺大惜此近狭今偽弊
相承仍崇關鄽之稅大魏恢博唯受穀帛之輸是使逺
方聞者罔不歌徳昔亶父以棄寶得民碩鼠以受財失
衆君王之義宜其高矣魏之簡稅惠實逺矣語稱出内
之吝有司之福施惠之難人君之禍夫以府藏之物猶
以不施而為災况府外之利而可吝之於黔首且善藏
者藏於民不善藏者藏於府藏於民者民欣而君富藏
於府者國怨而民貧國怨則示化有虧民貧則君無所
取願弛兹鹽禁使沛然逺及依周禮置川衡之法使之
監導而已詔曰民利在斯深如所陳付八座議可否以
聞司徒録尚書彭城王勰兼尚書邢巒等奏琛之所列
富乎有言首尾大備或無可貶但恐坐談則理高行之
則事闕是用遲回未謂為可竊惟古之善為治者莫不
昭其勝途悟其逺理及於救世升降稱時欲令豐無過
溢儉不致敝役養消息備在厥中節約取足成其性命
如不爾者焉用君為若任其生産隨其啄食便是芻狗
萬物不相有矣自大道既往恩惠生焉下奉上施卑高
理睦然恩惠既交思拯之術廣恒恐財不賙國澤不厚
民故多方以逹其情立法以行其志至乃取貨山川輕
在民之貢立稅關市裨十一之儲收此與彼非利已也
回彼就此非為身也所謂集天地之産惠天地之民藉
造物之富賑造物之貧徹商賈給戎戰賦四民贍軍國
取乎用乎各有義已禁此淵池不専大官之御歛此匹
帛豈為後宫之資既潤不在已彼我理一猶積而散之
将焉所吝且稅之本意事有可求固以希濟生民非為
富賄藏貨不爾者昔之君子何為然哉是以後來經圖
未之或改故先朝商校小大以情降鑒之流(疑/)興復鹽
禁然自行以來典司多怠出入之間事不如法遂令細
民怨嗟商販輕議此乃用之者無方非興之者有謬至
使朝廷明識聼營其間今而罷之懼失前㫖一行一改
法若易棊參論理要宜依前式詔曰司鹽之稅乃自古
通典然興制利民亦代或不同茍可以富氓益化唯理
所在甄琛之表實所謂助政毗治者也可從其前計使
公私並宜川利無擁尚書嚴為禁豪彊之制也詔琛參
八座議事尋正中尉常侍如故遷侍中領中尉琛俛眉
畏避不能繩糾貴逰凡所劾治率多下吏於時趙修盛
寵琛傾身事之琛父凝為中散大夫弟僧林為本州别
駕皆託修申逹至修姦詐事露明當收考今日乃舉其
罪及監決修鞭猶相隱惻然告人曰趙修小人背如土
牛殊耐鞭杖有識以此非之修死之明日琛與黄門郎
李憑以朋黨被召詣尚書兼尚書元英邢巒窮其阿附
之狀琛曾拜官諸賔悉集巒乃晚至琛謂巒曰卿何處
放蛆来今晚始顧雖以戲言巒變色銜忿及此大相推
窮司徒公録尚書北海王詳等奏曰臣聞黨人為患自
古所疾政之所忌雖寵必誅皆所以存天下之至公保
靈基於永業者也伏惟陛下纂聖前暉淵鑒幽慝恩斷
近習憲軌唯新大政蔚以增光鴻猷於焉永泰謹按侍
中領御史中尉甄琛身居直法糾擿是司風邪響黷猶
宜劾糾况趙修奢暴聲著内外侵公害私朝野切齒而
琛嘗不陳奏方更往来綢繆結納以為朋黨中外影響
致其談譽令布衣之父超登正四之官七品之弟越陟
三階之祿虧先皇之選典塵聖明之官人又與武衞將
軍黄門郎李憑相為表裏憑兄叨封知而不言及修釁
彰方加彈奏生則附其形勢死則就地排之竊天之功
以為已力仰欺朝廷俯罔百司其為鄙詐於兹甚矣不
實不忠寔合貶黜謹依律科徒請以職除其父中散實
為叨越雖皇族帝孫未有此例既得不以倫請下收奪
李憑朋附趙修是親是仗交遊之道不依恒度或晨昏
從就或吉凶往来至乃身拜其親妻見其子毎有家事
必先請託緇點皇風塵鄙正化此而不糾將何以蕭整
阿諛奬厲忠槩請免所居官川肅風軌奏可琛遂免歸
本郡左右相連死黜者三十餘人始琛以父母年老常
求解官扶侍故高祖授以本州長史及貴逹不復請歸
至是乃還供養數年遭母憂母鉅鹿曹氏有孝性夫氏
去家路踰百里每得魚肉菜果珍美口實者必令僮僕
走奉其母乃後食焉琛母服未闋復䘮父琛於塋兆之
内手種松栢隆冬之月負掘水土鄉老哀之咸助加力
十餘年中墳成木茂與弟僧林誓以同居没齒專事産
業親躬農圃時以鷹犬馳逐自娛朝廷有大事猶上表
陳情久之復除散騎常侍領給事黄門侍郎定州大中
正大見親寵委以門下庶事出參尚書入厠帷幄琛髙
祖時兼主客郎迎送蕭賾使彭城劉纘琛欽其器貌常
歎詠之纘子晣為朐山戍主晣死家屬入洛有女年未
二十琛已六十餘矣乃納晣女為妻婚日詔給厨費琛
深所好悦世宗時調戲之盧昶敗於胊山詔琛馳驛檢
按遷河南尹加平南將軍黄門中正如故琛表曰詩稱
京邑翼翼四方是則者京邑是四方之本安危所在不
可不清是以國家居代患多盗竊世祖太武皇帝親自
發憤廣置主司里宰皆以下代令長及五等散男有經
畧者乃得為之又多置吏士為其羽翼崇而重之始得
禁止今遷都已来天下轉廣四逺赴㑹事過代都五方
雜沓難可備簡寇盗公行劫害不絶此由諸坊混雜釐
比不精主司闇弱不堪檢察故也凡使人攻堅木者必
為之擇良器今河南郡是陛下天山之堅木盤根錯節
亂植其中六部里尉即攻堅之利器非貞剛精鋭無以
治之今擇尹既非南金里尉鈆刀而割欲望清肅都邑
不可得也里正乃流外四品職輕任碎多是下才人懷
茍且不能督察故使盗得容姦百賦失理邊外小縣所
領不過百户而令長皆以將軍居之京邑諸坊大者或
千户五百户其中皆王公卿尹貴勢姻戚豪猾僕隸䕃
養姦徒髙門邃宇不可干問又有州郡侠客䕃結貴遊
附黨連羣隂為市劫比之邊縣難易不同今難彼易此
實為未惬王者立法隨時從宜改弦易調明王所急先
朝立品不必即定施而觀之不便則改今閑官静任猶
聼長兼况煩劇要務不得簡能下領請取武官中八品
將軍已下幹用貞濟者以本官俸恤領里尉之任各食
其祿髙者領六部尉中者領經途尉下者領里正不爾
請少髙里尉之品選下品中應遷之者進而為之則督
貴有所輦轂可清詔曰里正可進至勲品經途從九品
六部尉正九品諸職中簡取何必湏武人也琛又奏以
羽林為遊軍於諸坊巷司察盗賊於是京邑清靜至今
踵焉轉太子少保黄門如故大將軍髙肇伐蜀以琛為
使持節假撫軍將軍領歩騎四萬為前驅都督琛次梁
州獠亭會世宗崩班師髙肇既死以琛肇之黨也不宜
復參朝政出為營州刺史加安北將軍歲餘以光祿大
夫李思穆代之時年六十五矣遂停中山久之乃赴洛
除鎮西將軍涼州刺史猶以琛髙氏之昵也不欲處之
於内尋徴拜太常卿仍以本將軍出為徐州刺史及入
辭肅宗琛辭以老詔除吏部尚書將軍如故未幾除征
北將軍定州刺史衣錦晝遊大為稱滿治體嚴細甚無
聲譽崔光辭司徒之授也琛與光書外相抑揚内實附
㑹也光亦揣其意復書褒美以悦之徴為車騎將軍特
進又拜侍中以其衰老詔賜御府杖朝直杖以出入正
光五年冬卒詔給東園秘器朝服一具衣一襲錢十萬
物七百段蠟三百斤贈司徒公尚書左僕射加後部鼓
吹太常議諡文穆吏部郎袁翻奏曰案禮諡者行之迹
也號者功之表也車服者位之章也是以大行受大名
細行受細名行生於已名生於人故闔棺然後定諡皆
累其生時美惡所以為將来勸戒身雖死使名常存也
凡薨亡者屬所即言大鴻臚移本郡大中正條其行迹
功過承中正移言公府下太常部博士評議為諡列上
諡不應法者博士坐如選舉不以實論若行狀失實中
正坐如博士自古帝王莫不殷勤重慎以為裦貶之實
也今之行狀皆出自其家任其臣子自言君父之行無
復相是非之事臣子之欲光揚君父但苦迹之不髙行
之不美是以極辭肆意無復限量觀其狀也則周孔聯
鑣伊顔接袵論其諡也雖窮文盡武罔或加焉然今之
博士與古不同唯知依其行狀又先問其家人之意臣
子所求便為議上都不復斟酌與奪商量是非致號諡
之加與汎階莫異專以極美為稱無復貶降之名禮官
之失一至於此案甄司徒行狀至徳與聖人齊蹤鴻名
共大賢比跡文穆之諡何足加焉但比来贈諡於例普
重如甄琛之流無不複諡謂宜依諡法慈惠愛民曰孝
宜諡曰孝穆公自今已後明勒太常司徒有行狀如此
言辭流宕無復節限者悉請裁量不聼為受必準人立
諡不得甚加優越復仍踵前来之失者付法司科罪從
之琛祖載肅宗親送降車就輿弔服哭之遣舍人慰其
諸子琛性輕簡好嘲謔故少風望然明解有幹具在官
清白自髙祖世宗咸相知待肅宗以師傅之義而加禮
焉所著文章鄙碎無大體時有理詣磔四聲姓族廢興
㑹通緇素三論及家誨二十篇篤學文一卷頗行於世
琛長子侃字道正郡功曹釋褐秘書郎性險薄多與盗
劫交通隨琛在京以酒色夜宿洛水亭舍歐擊主人為
司州所劾淹在州獄琛大以慙慨廣平王懷為牧與琛
先不協欲具案窮推琛託左右以聞世宗遣白衣吳仲
安勑懷寛放懷固執治之久乃特㫖出之侃自此沉廢
卒於家
侃弟楷字徳方粗有文學頗習吏事太平中上髙祖頌
十二篇文多不載優詔報之琛啓除秘書郎世宗崩未
葬楷與河南尹丞張普惠等飲戲免官任城王澄為司
徒引為功曹參軍稍遷尚書儀曹郎有當官之稱肅宗
末定州刺史廣陽王淵被徴還朝時楷丁憂在鄉淵臨
發召楷不兼長史委以州任尋値鮮于修禮毛普賢等
率北鎮流民反於州西北之左人城屠村掠野引向州
城州城之内先有燕恒雲三州避難之户皆依傍市鄽
草廬攅住修禮等聲云欲收此輩共為舉動既外寇將
逼恐有内應楷見人情不安慮有變起乃收州人中麤
豪者皆殺之以威外賊固城民之心及刺史元冏大都
督楊津等至楷乃還家後修禮等忿楷屠害北人遂掘
其父墓載棺廵城示相報復孝莊時徴為中書侍郎尒
朱榮之死帝以其堪率鄉義除試守常山太守賜絹二
百疋出帝初除征東將軍金紫光禄大夫遷衛將軍右
光禄大夫齊文襄王取為儀同府諮議參軍天平四年
卒年四十六贈驃騎將軍秘書監滄州刺史
楷弟寛字仁規自員外散騎侍郎本州别駕稍遷太尉
從事中郎治書侍御史武定初謝病還鄉卒於家
僧林終於鄉里
琛從父弟宻字叔雍清謹少嗜欲頗渉書史太和中奉
朝請密疾世俗貪競乾沒榮寵曾作風賦以見意後參
中山王英軍事英鍾離敗退鄉人蘇良沒於賊手密盡
私財以贖之良既歸傾資報密密一皆不受謂良曰濟
君之日本不求貨豈相贖之意也歴太尉鎧曹遷國子
博士肅宗末通直散騎常侍冠軍將軍時賊帥葛榮侵
擾河北裴衍源子邕敗沒人情不安詔密為相州行臺
援守鄴城莊帝以密全鄴之勲賞安市縣開國子食邑
三百户遷平東將軍光祿大夫領廷尉少卿尋轉征東
將軍金紫光祿大夫孝静初車騎將軍廷尉卿在官有
平直之譽出為北徐州刺史將軍如故興和四年卒贈
驃騎將軍儀同三司瀛州刺史諡曰靖
長子儉字元恭官至前將軍太中大夫卒
儉弟頤有才學亦早卒
琛同郡張纂字伯業祖珍字文表慕容寶度支尚書太
祖平中山入國世祖時拜中書侍郎真君元年關右慰
勞大使二年拜使持節鎮西將軍涼州刺史卒贈征東
將軍燕州刺史諡曰穆纂頗渉經史雅有氣尚交結勝
流太和中釋褐奉朝請稍遷伏波將軍任城王澄鎮北
府騎兵參軍帶魏昌縣令吏民安之後為北中府司馬
久之除樂陵太守在郡多所受納聞御史至棄郡逃走
於是除名乃卒天平初贈使持節都督冀定二州諸軍
事驃騎將軍定州刺史
纂叔感字崇仁有器業不應州郡之命
子宣軌少孤事母以孝聞歴郡功曹州主簿延昌中釋
褐奉朝請冀州征東府長流參軍轉相州中軍府錄事
參軍定州别駕後除鎮逺將軍員外散騎常侍出為相
州撫軍府司馬宣軌性通率輕財好施屬葛榮圍城與
刺史李神有固守之効永安中以功賜爵中山公中興
初坐事死於鄴
子子瑜
纂從弟元賔太和十六年出身奉朝請遷員外郎給事
中正光中除中堅將軍射聲校尉永安三年卒永熙中
外甥髙敖曹貴逹啓贈持節撫軍將軍瀛州刺史
子辨天平中司徒行參軍
髙聰字僧智本渤海蓚人曾祖軌隨慕容徳徙青州因
居北海之劇縣父法昂劉駿車騎將軍王元謨甥也少
隨元謨征伐以軍功至員外郎早卒聰生而䘮母祖母
王撫育之大軍攻剋東陽聰徙入平城與蔣少遊為雲
中兵户窘困無所不至族祖允視之若孫大加賙給聰
渉獵經史頗有文才允嘉之數稱其美言之朝廷云青
州蔣少遊與從孫僧智雖為孤弱然皆有文情由是與
少遊同拜中書博士積十年轉侍郎以本官為髙陽王
雍友稍為髙祖知賞太和十七年兼員外散騎常侍使
於蕭昭業髙祖定都洛陽追詔聰等曰比於河陽𠡠卿
仍届瀍洛周視舊業依然有懷固欲先之營之後乃薄
伐且以賾䘮甫爾使通在昔乘危幸凶君子弗取是用
輟兹前圖逺期来㑹爰息六師三川是宅將底居成周
永恢皇宇今更造璽書以代往詔比所𠡠授隨宜變之
善朂皇華無替指意使還遷通直散騎常侍兼太府少
卿轉兼太子左率聰微習弓馬乃以將用自許髙祖鋭
意南討專訪王肅以軍事聰託肅願以偏裨自効肅言
之於髙祖故假聰輔國將軍統兵二千與劉藻傅永成
道益任莫問俱受肅節度同援渦陽而聰躁怯少威重
所經淫掠無禮及與賊交望風退敗與藻等同囚於懸
瓠髙祖恕死徙平州為民行届瀛州屬刺史王質獲白
兎將獻託聰為表髙祖見表顧為王肅曰在下那得復
有此才而令朕不知也肅曰比髙聰北徙此文或其所
製髙祖悟曰必應然也何應更有此輩世宗初聰復竊
還京師六輔之廢聰之謀也世宗親政除給事黄門侍
郎加輔國將軍遷散騎常侍黄門如故世宗幸鄴還於
河内懷界帝親射矢一里五十餘歩侍中髙顯等奏伏
見親御弧矢臨原弋逺弦動羽馳矢鏃所逮三百五十
餘歩臣等伏惟陛下聖武自天神藝夙茂巧㑹騶虞之
節妙盡矍圃之儀威稜攸疉甝兕懾氣才猛所振勍憝
弭心足以肅截九區赫服八宇矣盛事竒迹必宜表述
請勒銘射宫永彰聖藝詔曰此乃弓弧小藝何足以示
後葉而喉脣近侍茍以為然亦豈容有異便可如請遂
刋銘於射所聰為之詞趙修嬖幸聰深朋附及詔追贈
修父聰為碑文出入同載觀視碑石聰毎見修迎送盡
禮聰又為修作表陳當時便宜敎其自安之術由是迭
相親狎修死甄琛李憑皆被黜落聰亦深用危慮而聰
先以疎宗之情曲事髙肇竟獲自免肇之力也修之任
勢聰傾身事之及修之死言必毁惡茹皓之寵聰又媚
附毎相招命言笑攜撫公私託仗無所不至毎稱皓才
識明敏非趙修之儔乃因皓啓請青州鎮下治中公廨
以為私宅又乞水田數十頃皆被遂許及皓見戮聰以
為死之晚也其薄於情義類皆如此侍中髙顯出授護
軍聰轉兼其處於時顯兄弟疑聰間搆而求之聰居兼
十餘旬出入機要言即真無逺慮藉貴因權躭於聲色
賄納之音聞於遐邇中尉崔亮知肇微恨遂靣陳聰罪
世宗乃出聰為平北將軍并州刺史聰善於去就知肇
嫌之側身承奉肇遂待之如舊聰在并州數嵗多不率
法又與太原太守王椿有隙再為大使御史舉奏肇毎
以宗私相援事得寢緩世宗末拜散騎常侍平北將軍
肅宗踐祚以其素附髙肇出為幽州刺史將軍如故尋
以髙肇之黨與王世義髙綽李憲崔楷蘭氛之為中尉
元匡所彈靈太后並特原之聰遂停廢于家斷絶人事
唯修營園果以聲色自娛久之拜光祿大夫加安北將
軍聰心望中書令然後出作青州願竟不果正光元年
夏卒年六十九靈太后聞其病遣主書問之聰對使者
歔欷慟泣及聞其亡嗟悼良久言朕既無福大臣殞䘮
且其與朕父南征契濶戎旅特可感念賵布帛三百匹
氷一車贈撫軍將軍青州刺史諡曰獻聰有妓十餘人
有子無子皆注籍為妾以悦其情及病不欲他人得之
並令燒指吞炭出家為尼聰所作文筆二十卷别有集
子長雲字彦鴻起家秘書郎太尉主簿稍遷輔國將軍
中散大夫建義初於河隂遇害贈安東將軍兖州刺史
長雲弟叔山字彦甫司徒行參軍稍遷寜朔將軍越騎
校尉卒贈太常少卿
史臣曰甄琛以學尚刀筆早樹聲名受遇三朝終至崇
重髙聰才尚見知名位顯著而異軌同奔咸經於危覆
之轍惜乎
　魏書卷六十八
　魏書卷六十八考證
甄琛傳遂從許叡李彪假書研習聞見益優○許叡李
　彪北史作許赤彪
僧林終於鄉里○(臣照/)按僧林既不著為甄琛何人又
　止終於鄉里四字亦成一附傳史家荒率如此
　
　
　
　
　
　
　
　
　
　
　魏書卷六十八考證
欽定四庫全書
　魏書卷六十九
　　齊　　　　　魏　　　收　　　　　撰
　列傳第五十七
　　崔休　　裴延儁　　袁飜
崔休字惠盛清河人御史中丞逞之𤣥孫也祖靈和仕
劉義隆為員外散騎侍郎父宗伯世宗初追贈清河太
守休少孤貧矯然自立舉秀才入京師與中書郎宋弁
通直郎邢巒雅相知友尚書王嶷欽其人望為長子娉
休姊贍以貨財由是少振髙祖納休妹為嬪以為尚書
主客郎轉通直正員郎兼給事黄門侍郎休好學渉獵
書史公事軍旅之隙手不釋卷崇尚先達愛接後來常
參髙祖侍席禮遇次于宋郭之輩髙祖南伐以北海王
為尚書僕射統留臺事以休為尚書左丞髙祖詔休曰
北海年少未閑政績百揆之務便以相委轉長史兼給
事黄門侍郎後從駕南行及車駕還幸彭城汎舟泗水
詔在侍筵觀者榮之世祖初休以弟亡祖父未葬固求
渤海於是除之性嚴明雅長治體下車先戮豪猾數人
廣布耳目所在姦盜莫不擒翦百姓畏之寇盜止息清
身率下渤海大治時大儒張吾貴有盛名於山東西方
學士咸相宗慕弟子自逺而至者恒千餘人生徒既衆
所在多不見容休乃為設爼豆招延禮接使肄業而還
儒者稱為口實入為吏部郎中遷散騎常侍權兼選任
休愛才好士多所拔擢廣平王懷數引談宴世宗責其
與諸王交遊免官後除龍驤將軍洛州刺史在州數年
以母老辭州許之尋行幽州事徵拜司徒右長史休聰
明彊濟雅善斷決幙府多事辭訟盈几剖判若流殊無
疑滯加之公平清潔甚得時談復除吏部郎中加征虜
將軍冀州大中正遷光禄大夫行河南尹肅宗初即真
加平東將軍尋除平北將軍幽州刺史進號安北將軍
遷安東將軍青州刺史青州九郡民單􁤅李伯徽劉通
等一千人上書訟休德政靈太后善之休在幽青州五
六年皆清白愛民甚著聲績二州懷其德澤百姓追思
之徵為安南將軍度支尚書尋進號撫軍將軍七兵尚
書又轉殿中尚書休乆在臺閣明習典禮毎朝廷疑議
咸取正焉諸公咸相謂曰崔尚書下意處我不能異也
正光四年卒年五十二賵帛五百匹贈車騎將軍尚書
僕射冀州刺史諡文貞侯休少而謙退事母孝謹及為
尚書子仲文納丞相雍苐二女女妻領軍元义長庻子
秘書郎稚舒挾恃二家志氣㣲改内有自得之心外則
陵藉同列尚書令李崇左僕射蕭寶夤右僕射元欽皆
以雍义之故毎憚下之始休母房氏欲以休女妻其外
孫邢氏休不欲乃違其母情以妻义子議者非之休有
九子
長子㥄字長儒武定中七兵尚書武城縣開國公
㥄弟仲文散騎常侍
仲文弟叔仁性輕俠重衿期歴通直散騎侍郎司徒司
馬散騎常侍出為驃騎將軍潁州刺史以貪汙為御史
所劾興和中賜死於宅臨刑賦詩與諸弟訣别而不及
其兄以其不甚營救故也
叔仁弟叔義孝莊時為尚書庫部郎坐兄㥄鑄錢事發
合家逃逸數日叔義遂見執獲時城陽王徽為司州牧
臨淮王彧以非其身罪驟為致言徽不從乃殺之
叔義弟子侃以竊級為中書郎為尚書左丞和子岳彈
糾失官後兼通直常侍使於蕭衍還路病卒
子侃弟子聿武定末東莞太守卒
子聿弟子約開府祭酒
休弟夤字敬禮太子舎人早卒贈樂安太守妻安樂王
長樂女晉寧主也貞烈有德行
子長謙好學修立少有令名仕歴給事中仍還鄉里乆
之刺史尉景取為開府諮議參軍事晚頗以酒為損天
平中被徵兼主客郎接蕭衍使張臯等後兼散騎常侍
使蕭衍還卒於宿豫時人歎惜之以死王事贈驃騎將
軍南青州刺史
裴延儁字平子河東聞喜人魏冀州刺史徽之八世孫
曾祖天明諮議參軍并州别駕祖雙虎河東太守卒贈
平逺將軍雍州刺史諡曰順父崧州主簿行平陽郡事
以平蜀賊丁蟲功贈東雍州刺史延儁少偏孤事後母
以孝聞渉獵墳史頗有才筆舉秀才射策髙第除著作
佐郎遷尚書儀曹郎轉殿中郎太子洗馬又領本邑中
正及太子友太子恂廢以宫官例免頃之除太尉掾兼
太子中舎人世宗初為散騎侍郎尋除雍州平西府長
史加建威將軍入為中書侍郎時世宗專心釋典不事
墳籍延儁上疏諌曰臣聞有堯文思欽明稽古媯舜體
道慎典作聖漢光神叡軍中讀書魏武英規馬上翫籍
先帝天縱多能克文克武營遷謀伐手不釋卷良以經
史義深補益處廣雖則劬勞不可暫輟斯乃前王之美
實後王之水鏡善足以遵惡足以誡也陛下道悟自深
淵鑒獨得昇法座於宸闈釋覺善於日宇凡在聼矚塵
蔽俱開然五經治世之模六籍軌俗之本蓋以訓物有
漸應時匪妙必須先麤後精乗近即逺伏願經書互覽
孔釋兼存則内外俱周真俗斯暢後除司州别駕加鎮
逺將軍及詔立明堂羣官博議延儁獨著一堂之論太
傅清河王懌時典衆議讀而笑曰子故欲逺符僕射也
兼太子中庻子尋即正别駕如故加冠軍將軍肅宗初
還散騎常侍監起居注加前將軍又加平西將軍除廷
尉卿轉平北將軍幽州刺史范陽郡有舊督亢渠徑五
十里漁陽燕郡有故戾陵諸堰廣袤三十里皆廢毁多
時莫能修復時水旱不調民多飢餒延儁謂疏通舊跡
勢必可成乃表求營造遂躬自履行相度水形隨力分
督未幾而就溉田百萬餘畝為利十倍百姓至今頼之
又命主簿酈惲修起學校禮敎大行民歌謡之在州五
年考績為天下最廷儁繼母隨延儁在薊時遇重患延
儁啓求侍母還京療治至都未幾拜太常卿時汾州山
胡恃險冦竊正平平陽二郡尤被其害以延儁兼尚書
為西北道行臺節度討胡諸軍尋遇疾勑還三鵶羣蠻
寇掠不已車駕欲親征之延儁乃於病中上疏諌諍尋
除七兵尚書安南將軍徙殿中尚書加中軍將軍轉散
騎常侍中書令御史中尉又以本官兼侍中吏部尚書
延儁在臺閣守職而已不能有所裁斷直繩也莊帝初
於河隂遇害贈都督雍岐豳三州諸軍事儀同三司本
將軍雍州刺史
子元直尚書郎中
元直弟敬猷員外常侍兄弟並有學尚與父同時遇害
元直贈光州刺史敬猷妻丞相髙陽王雍外孫超贈尚
書僕射
延儁從叔桃弓亦見稱於鄉里
子夙字買興沉雅有器識儀望甚偉髙祖見而異之自
司空主簿轉尚書左主客郎中時吏部尚書任城王澄
有知人鑒毎歎美夙以逺大許之髙祖南伐為行臺吏
部郎仍除征北大將軍穆亮從事中郎轉為河北太守
以忠恕接下百姓感之卒於郡年四十三
長子範字宗模早卒
範子凝字長儒卒於武平鎮將
範弟昇之鑒武定末昇之太尉掾鑒司徒右長史
延儁從祖弟良字元賔起家今朝請轉北中府功曹參
軍世宗初南絳縣令稍遷并州安北府長史入為中散
大夫領尚書考功郎中時汾州吐京羣胡薛羽等作逆
以良兼尚書左丞為西北道行臺値别將李德龍為羽
所破良入汾州與刺史汝隂王景和及德龍率兵數千
憑城自守賊併力攻逼詔遣行臺裴延儁大都督章武
王融都督宗正珍孫等赴援時有五城郡山胡馮宜都
賀悅回成等以妖妄惑衆假稱帝號服素衣持白傘白
幡率諸逆衆於雲臺郊抗拒王師融等與戰敗績賊乗
勝圍城良率將士出戰大破之於陣斬回成復誘導諸
胡令斬送宜都首又山胡劉蠡升自云聖術胡人信之
咸相影附旬日之間逆徒還振德龍議欲拔城良不許
徳龍等乃止景和薨以良為汾州刺史加輔國將軍行
臺如故都督髙防來援復敗於百里候先是官粟貸民
未及收聚仍値寇亂至是城民大飢人相食賊知倉庫
空虛攻圍日甚死者十三四良以飢窘因與城人奔赴
西河汾州之治西河自良始也時南絳蜀陳雙熾等聚
衆反自號建始王與大都督長孫雅宗正珍孫等相持
不下詔良觧州為慰勞使轉太中大夫本部中正孝莊
末除光禄大夫尒朱榮死榮從子天光擁衆闗西乃詔
良持節假安西將軍潼關都督又兼尚書為河東恒農
河北宜陽行臺以備之前廢帝時除征東將軍金紫光
禄大夫尋轉衛將軍又加散騎常侍車騎將軍右光禄
大夫轉驃騎將軍左光禄大夫出帝末除汲郡太守孝
静初衛大將軍太府卿天平二年秋卒時年六十一贈
使持節都督雍華二州諸軍事吏部尚書本將軍雍州
刺史諡曰貞又重贈侍中驃騎大將軍尚書僕射餘如
故
子叔祉武定末太子洗馬
良從父兄子慶孫字紹逺少孤性倜儻重然諾釋褐員
外散騎侍郎正光末汾州吐京羣胡薛悉公馬牒騰並
自立為王聚黨作逆衆至數萬詔慶孫為募人别將招
率鄉豪得戰士數千人以討之胡賊屢來逆戰慶孫身
先士卒毎摧其鋒遂深入至雲臺郊諸賊更相連結大
戰郊西自旦及夕慶孫身自突陳賊王(闕/)郭康兒賊衆
大潰勑徵赴都除直後於後賊復鳩集北連蠡升南通
絳蜀凶徒轉盛復以慶孫為别將從軹關入討至齊子
嶺東賊帥范多范安族等率衆來拒慶孫與戰復斬多
首乃深入二百餘里至陽胡城朝廷以此地被山帶河
衿要之所肅宗末遂立邵郡因以慶孫為太守假節輔
國將軍當郡都督民經賊亂之後率多逃竄慶孫務安
緝之咸來歸業永安中還朝除太中大夫尒朱榮之死
也世隆擁衆北渡詔慶孫為大都督與行臺源子恭率
衆追擊軍次太行而慶孫與世隆宻通事泄追還河内
而斬之時年三十六慶孫任俠有氣鄉曲壯士及好事
者多相依附撫養咸有恩紀在郡之日值歳饑凶四方
遊客常有百餘慶孫自以家糧贍之性雖麤武愛好文
流與諸才學之士咸相交結輕財重義座客常滿是以
為時所稱
子子瑩永安中太尉行參軍
延儁從祖弟仲規少好經史頗有志節起家奉朝請領
侍御咸陽王禧為司州牧辟為主簿仍表行建興郡事
車駕自代還洛次於郡境仲規備供帳朝於路側髙祖
詔仲規曰朕開置神畿郡望(闕一/字)重卿既首應司隸美
舉復督我名邦何能自致也仲規對曰陛下窮神盡聖
應天順民棄彼𤣥壤來宅紫縣臣方罄心力躍馬呉會
冀功銘帝籍勲書王府豈一郡而已髙祖笑曰冀卿必
副此言車駕達河梁見咸陽王謂曰昨得汝主簿為南
道主人六軍豐贍元弟之寄殊副所望尋除司徒主簿
仲規父在鄉疾病棄官奔赴以違制免乆之中山王英
征義陽引為統軍奏復本資於陳戰殁時年四十八贈
河東太守諡曰貞無子弟叔義以第二子伯茂為之後
伯茂在文苑𫝊
叔義亦有學行髙祖末除兗州安東府外兵參軍累遷
太山太守為政清静吏民安之遷司空從事中郎正光
五年夏卒時年五十七贈征虜將軍東秦州刺史諡曰
宣
子景融字孔明篤學好屬文正光初舉秀才射策髙第
除太學博士永安中秘書監李凱以景融才學啓除著
作佐郎稍遷輔國將軍諌議大夫仍領著作出帝時議
孝莊諡事遂施行時詔撰四部要畧令景融専典竟無
所成元象中儀同髙岳以為録事參軍弟景顔被劾廷
尉獄景融入選吏部擬郡為御史中丞崔暹所彈云其
貪昩茍進遂坐免官武定四年冬病卒年五十景融卑
退亷謹無競於時雖才不稱學而緝綴無倦文詞汎濫
理㑹處寡所作文章别有集録又造鄴都晉都賦云
景顔頗有學尚起家汝南王開府行參軍孝莊初為廣
州防蠻别將行廣漢郡事元顥入洛與刺史鄭先護據
州起義事寧賜爵保城子以軍功稍遷太尉從事中郎
轉諮議參軍孝静初徙司空長史在官貪穢武定二年
為中尉崔暹所劾事下廷尉遇疾死於獄年四十五
仲規弟子伯珍歴襄威將軍員外散騎郎西河太守孝
静初為平東將軍滎陽太守卒官時年三十二贈本將
軍雍州刺史
延儁族子禮和觧褐員外散騎侍郎遷謁者僕射身長
九尺腰帶十圍於羣衆之中魁然有異出為陳留太守
卒於金紫光禄大夫
延儁族兄聿字外興以操尚貞立為髙祖所知自著作
佐郎出為北中府長史時髙祖以聿與中書侍郎崔亮
並清貧欲以幹禄優之乃以亮帶野王縣聿帶温縣時
人榮之轉尚書郎遷太尉諮議參軍出為平秦太守卒
贈冠軍將軍洛州刺史
子子袖殁關西
延儁族人瑗字珍寶太和中析屬河北郡少孤貧而清
苦自立太守司馬悅召為中正悅為别將軍征義陽引
為中兵參軍瑗夙夜恭勤為悅所知軍還除奉朝請轉
給事中汝南王悅郎中令悅散費無常毎國俸初入一
日之中分賜極意瑗毎隨例恒辭多受少伺悅虛竭還
來奉貢悅雖性理不恒然亦相賞愛悅遷太尉請為從
事中郎轉驍騎將軍肅宗末出為汝南太守不行轉太
原太守屬肅宗崩尒朱榮初謀赴洛瑗預其事封五原
縣開國子邑三百户尋行并州事轉平北將軍殷州刺
史孝静初除衛將軍東雍州刺史興和元年卒年七十
三
子夷吾武定末徐州驃騎府長流參軍
袁飜字景翔陳郡項人也父宣有才筆為劉彧青州刺
史沈文秀府主簿皇興中東陽州平隨文秀入國而大
將軍劉昶毎提引之言是其外祖淑之近親令與其府
諮議參軍袁濟為宗宣時孤寒甚相依附及飜兄弟官
顯與濟子洸演遂各凌競洸等乃經公府以相排斥飜
少以才學擅美一時初為奉朝請景明初李彪在東觀
飜為徐紇所薦彪引兼著作佐郎以參史事及紇被徙
尋觧後遷司徒祭酒揚烈將軍尚書殿中郎正始初詔
尚書門下於金墉中書外省考論律令飜與門下録事
常景孫紹廷尉監張虎律博士侯堅固治書侍御史髙
綽前軍將軍邢苗奉車都尉程靈虬羽林監王元龜尚
書郎祖瑩宋世景員外郎李琰之太樂令公孫崇等並
在議限又詔太師彭城王勰司州牧髙陽王雍中書監
京兆王愉前青州刺史劉芳左衛將軍元麗兼將作大
匠李韶國子祭酒鄭道昭廷尉少卿王顯等入預其事
後除豫州中正是時修明堂辟雍飜議曰謹案明堂之
義古今諸儒論之備矣異端競構莫適所歸故不復逺
引經傳傍採紀籍以為之證且論意之所同以訓詔(闕/字)
耳蓋唐虞已上事難該悉夏殷已降校可知之謂典章
之極莫如三代郁郁之盛從周斯美制禮作樂典刑在
焉遺風餘烈垂之不朽案周官考工所記皆記其時事
具論夏殷名制豈其紕繆是知明堂五室三代同焉配
帝象行義則明矣及淮南呂氏與月令同文雖布政班
時有堂个之别然推其體例則無九室之證既而世衰
禮壞法度淆弛正義殘隠妄說斐然明堂九室著自戴
禮探緒求源罔知所出而漢氏因之自欲為一代之法
故鄭𤣥云周人明堂五室是帝一室也合於五行之數
周禮依數以為之室德行(疑/)於今雖有不同時說昞然
本制著存而言無明文欲復何責本制著存是周五室
也於今不同是漢異周也漢為九室畧可知矣但就其
此制猶竊有懵焉何者張衡東京賦云乃營三宮布敎
班常複廟重屋八達九房此乃明堂之文也而薛綜注
云房室也謂堂後有九室堂後九室之制非巨異乎裴
頠又云漢氏作四維之个不能令各據其辰就使其像
可圖莫能通其居用之禮此為設虛器也甚知漢世徒
欲削滅周典捐棄舊章改物創制故不復拘於載籍且
鄭𤣥之詁訓三禮及釋五經異義並盡思窮神故得之
逺矣覽其明堂圖義皆有悟人意察察著明確乎難奪
諒足以扶㣲闡幽不墜周公之舊法也伯喈損益漢制
章句繁雜既違古背新又不能易𤣥之妙矣魏晉書紀
亦有明堂祀五帝之文而不記其經始之制又無坦然
可準觀夫今之基址猶或髣髴髙卑廣狹頗與戴禮不
同何得以意抑心便謂九室可明且三雍異所復乖盧
蔡之義進退亡據何用經通晉朝亦以穿鑿難明故有
一屋之論並非經典正義皆以意妄作兹為不典學家
常談不足以範時軌世皇代既乗乾統厯得一馭宸自
宜稽古則天憲章文武追蹤周孔述而不作四彼三代
使百世可知豈容虛追子氏放篇之浮說徒損經紀雅
誥之遺訓而欲以支離横議指畫妄圖儀刑宇宙而貽
來葉者也又北京制置未皆允怗繕修草創以意良多
事移禮變所存者無幾理苟宜革何必仍舊且遷都之
始日不遑給先朝規度毎事循古是以數年之中悛換
非一良以永法為難數改為易何為宮室府庫多因故
迹而明堂辟雍獨遵此制建立之辰復未可知矣既猥
班訪逮輒輕率瞽言明堂五室請同周制郊建三雍求
依故所庻有會經誥無失典刑識偏學疎退慙謬浪後
議選邊戍事飜議曰臣聞兩漢警於西北魏晉備在東
南是以鎮邊守塞必寄威重伐叛柔服寔頼温良故田
叔魏尚聲髙於沙漠當陽鉅平績流於江漢紀籍用為
美談今古以為盛德自皇上以叡明纂御風凝化逺威
厲秋霜惠霑春露故能使淮海輸誠華陽即序連城請
面北屋歸仁懸車劒閣豈伊曩載鼓譟金陵復在兹日
然荆揚之牧宜盡一時才望梁郢之君无須當今秀異
自比縁邊州郡官至便登壃場統戍階當即用或值穢
德凡人或遇貪家惡子不識字民温恤之方唯知重役
殘忍之法廣開戍邏多置帥領或用其左右姻親或受
人財貨請屬皆無防寇禦賊之心唯有通商聚斂之意
其勇力之兵驅令抄掠若値彊敵即為奴虜如有執獲
奪為已富其羸弱老小之輩㣲觧金鐵之工少閑草木
之作無不搜營窮壘苦役百端自餘或伐木深山或耘
草平陸販貿往還相望道路此等禄既不多資亦有限
皆收其實絹給其虛粟窮其力薄其衣用其工節其食
綿冬歴夏加之疾苦死於溝瀆者常十七八焉是以吳
楚間伺審此虛實皆云糧匱兵疲易可乗擾故驅率犬
羊屢犯壃場頻年以來甲胄生蟣十萬在郊千金日費
為弊之深一至於此皆由邊任不得其人故延若斯之
患賈生所以痛哭良有以也夫潔其流者清其源理其
末者正其本既失之在始庸可止乎愚謂自今以後荆
揚徐豫梁益諸蕃及所統郡縣府佐統軍至於戍主皆
令朝臣王公已下各舉所知必選其才不拘階級若能
統御有方清髙獨著威足臨戎信能懷逺撫循將士得
其忻心不營私潤専修公利者則就加爵賞使乆於其
任以時襃賚厲其忠欵所舉之人亦垂優異奬其得士
嘉其誠節若不能一心奉公才非捍禦貪惏日富經畧
無聞人不見德兵厭其勞者即加顯戮用彰其罪所舉
之人隨事免降責其謬薦罸其偽薄如此則舉人不得
挾其私受任不得孤其舉善惡既審沮勸亦明庻邊患
永消譏議攸息矣遭母憂去職熙平初除冠軍將軍廷
尉少卿尋加征虜將軍後出為平陽太守飜為廷尉頗
有不平之論及之郡甚不自得遂作思歸賦曰日色黯
兮髙山之岑月逄霞而未晈霞值月而成隂望他鄉之
阡陌非舊國之池林山有木而蔽月川無梁而復深悵
浮雲之弗限何此恨之難禁於是雜石為峯諸烟共色
秀出無窮烟起不極錯飜花而似繡網遊絲其如織蝶
兩戲以相追燕雙飛而鼓翼怨驅馬之悠悠歎征夫之
未息爾乃臨峻壑坐層阿北眺羊膓詰屈南望龍門嵯
峨疊千重以聳翠横萬里而揚波逺􁖧鼯與麏麝走鰩
鼈及龜鼉彼暧然兮鞏洛此邈矣兮關河心鬱鬱兮徒
傷思摇摇兮空滿思故人兮不見神翻覆兮魂斷斷魂
兮如亂憂來兮不散俯鏡兮白水水流兮漫漫異色兮
縱横奇光兮爛爛下對兮碧沙上覩兮青岸岸上兮氤
氲駮霞兮絳氛風摇枝而為弄日照水以成文行復行
兮川之畔望復望兮望夫君君之門兮九重門余之别
兮千里分願一見兮導我意我不見兮君不聞魄惝怳
兮知何語氣繚戾兮獨縈緼彼鳥馬之無知尚有情於
南北雖吾人之固鄙豈忘懐於上國去上國之美人對
下邦之鬼蜮形既同於魍魎心匪殊於蝥賊欲修之而
難化何不殘之云剋知進退之非可徒終朝以黙黙願
生還於洛濵荷天地之厚德神龜末遷冠軍將軍涼州
刺史時蠕蠕主阿那瓌後主婆羅門並以國亂來降朝
廷問飜安置之所飜表曰謬以非才忝荷邊任偎垂訪
逮安置蠕蠕主阿那瓌婆羅門等處所逺近利害之宜
竊惟匈奴為患其來乆矣雖隆周盛漢莫能障服衰弱
則降富彊則叛是以方叔召虎不遑自息衛青去病勤
亦勞止或修文德以來之或興干戈以伐之而一得一
失利害相侔故呼韓來朝左賢入侍史籍謂之盛事千
載以為美談至于皇代勃興威馭四海爰在北京仍梗
疆場自卜惟洛食定鼎伊瀍髙車蠕蠕迭相吞噬始則
蠕蠕衰㣲髙車彊盛蠕蠕則自救靡暇髙車則僻逺西
北及蠕蠕復振反破髙車王䘮民離不絶如綫而髙車
今能終雪其恥復摧蠕蠕者正由種類繁多不可頓滅
故也然鬬此兩敵即卞莊之算得使境上無塵數十年
中者抑此之由也今蠕蠕為髙車所討滅外憑大國之
威靈兩主投身一朞而至百姓歸誠萬里相屬進希朝
廷哀矜剋復宗社退望庇身有道保其妻兒雖乃逺夷
荒桀不識信順終無純固之節必有孤負之心然興亡
繼絶列聖同規撫降䘏附綿經共軌若棄而不受則虧
我大德若納而禮待則損我資儲來者既多全徙内地
非直其情不願迎送艱難然夷不亂華殷鑒無逺覆車
在於劉石毁轍固不可尋且蠕蠕尚存則髙車猶有内
顧之憂未暇窺窬上國若蠕蠕全滅則髙車跋扈之計
豈易可知今蠕蠕雖主奔於上民散於下而餘黨實繁
部落猶衆處處碁布以望今主耳髙車亦未能一時并
兼盡令率附又髙車士馬雖衆主甚愚弱上不制下下
不奉上唯以掠盜為資陵奪為業河西捍禦彊敵唯涼
州敦煌而已涼州土廣民希糧仗素闕敦煌酒泉空虛
尤甚若蠕蠕無復竪立令髙車獨擅北垂則西顧之憂
匪旦伊夕愚謂蠕蠕二主皆宜存之居阿那瓌於東偏
處婆羅門於西裔分其降民各有攸屬那瓌住所非所
經見其中事勢不敢輒陳其婆羅門請修西海故城以
安處之西海郡本屬涼州今在酒泉直抵張掖西北千
二百里去髙車所住金山一千餘里正是北虜往來之
衝要漢家行軍之舊道土地沃衍大宜耕殖非但今處
婆羅門於事為便即可永為重戍鎮防西北宜遣一良
將加以配衣(疑/)仍令監護婆羅門凡諸州鎮應徙之兵
隨宜割配且田且戍雖外為置蠕蠕之舉内實防髙車
之策一二年後足食足兵斯固安邊保塞之長計也若
婆羅門能自克厲使餘燼歸心收離聚散復興其國者
乃漸令北轉徙渡流沙即是我之外蕃髙車勍敵西北
之虞可無過慮如其姦囬返覆孤恩背德者此不過為
逋逃之冦於我何損今不早圖戎心一啓脫先據西海
奪我險要則酒泉張掖自然孤危長河以西終非國有
不圖厥始而憂其終噬臍之恨悔將何及愚見如允乞
遣大使往涼州燉煌及於西海躬行山谷要害之所親
閱亭障逺近之宜商量士馬校練糧仗部分見定處置
得所入春西海之間即令播種至秋收一年之食使不
復勞轉輸之功也且西海北垂即是大磧野獸所聚千
百為羣正是蠕蠕射獵之處殖田以自供籍獸以自給
彼此相資足以自固今之豫度㣲似小損歳終大計其
利實多髙車豺狼之心何可專信假令稱臣致欵正可
外加優納而復内備彌深所謂先人有奪人之心者也
管窺所陳懼多孟浪時朝議是之還拜吏部郎中加平
南將軍光禄大夫以本將軍出為齊州刺史無多政績
孝昌中除安南將軍中書令領給事黄門侍郎與徐紇
俱在門下並掌文翰飜既才學名重又善附㑹亦為靈
太后所信待是時蠻賊充斥六軍將親討之飜乃上表
諌止後蕭寳夤大敗於關西飜上表請為西軍死亡將
士舉哀存而還者并加賑賚後拜度支尚書尋轉都官
飜表曰臣往忝門下翼侍帳幄同時流輩皆以出離左
右蒙數階之陟唯臣奉辭非但直去黄門今為尚書後
更在中書令下於臣庸朽誠為叨濫凖之倫匹或有未
盡竊惟安南之與金紫雖是異品之隔實有半階之校
加以尚書清要位遇通顯準秩論資似加少進語望比
官人不願易臣自揆自顧力極求此伏願天地成造有
始有終矜臣疲病乞臣骸骨願以安南尚書換一金紫
時天下多事飜雖外請閑秩而内有求進之心識者怪
之於是加撫軍將軍肅宗靈太后曾燕於華林園舉觴
謂羣臣曰袁尚書朕之杜預欲以此杯敬屬元凱今為
盡之侍座者莫不羡仰飜名位俱重當時賢達咸推與
之然獨善其身無所奬拔排抑後進懼其凌已論者鄙
之建義初遇害於河隂年五十三所著文筆百餘篇行
於世贈使持節侍中車騎將軍儀同三司青州刺史
嫡子寳首武定中司徒記室參軍
寳首兄叔德武定末太子中舎人飜弟躍語在文苑𫝊
躍弟颺本州治中别駕豫州冠軍府司馬而卒
颺弟昇太學博士司徒記室尚書儀曹郎中正員郎通
直常侍颺死後昇通其妻飜慙恚為之發病昇終不止
時人鄙穢之亦於河隂見害贈左將軍齊州刺史
史臣曰崔休立身有本當官著聞朝之良也裴儁器業
位望有可稱乎袁飜文髙價重其當時之才秀歟
　
　
　
　
　
　魏書卷六十九
　魏書卷六十九考證
崔林𫝊時大儒張吾貴有盛名於山東○(臣人龍/)按本
　書張吾貴𫝊吾貴辯能飾非好為詭說由是業不見
　𫝊此則稱為大儒有盛名矛盾如此
　
　
　
　
　
　
　
　
　
　
　
　魏書卷六十九考證
欽定四庫全書
　魏書卷七十
　　齊　　　　　魏　　　　收　　　　撰
　列傳第五十八
　　劉藻　𫝊永　傅豎眼　李神
劉藻字彦先廣平易陽人也六世祖遐從司馬叡南渡
父宗之劉裕廬江太守藻渉獵羣籍羙談笑善與人交
飲酒至一石不亂永安中與姊夫李嶷俱來歸國賜爵
易陽子擢拜南部主書號為稱職時北地諸羌數萬家
恃險作亂前後牧守不能制姦暴之徒並無名實朝廷
患之以藻為北地太守藻推誠布信諸羌咸來歸附藻
書其名籍收其賦稅朝廷嘉之遷龍驤将軍雍城鎮将
先是氐豪徐成楊黑等驅逐鎮将故以藻代之至鎮擒
獲成黒等斬之以狥羣氐震慴雍州人王叔保等三百
人表乞藻為騃奴戍主詔曰選曹已用人藻有惠政自
宜他敘在任八年遷離城鎮将太和中改鎮為岐州以
藻為岐州刺史轉秦州刺史秦人恃嶮率多麤暴或拒
課輸或害長吏自前守宰率皆依州遙領不入郡縣藻
開示恩信誅戮豪横羌氐憚之守宰於是始得居其舊
所遇車駕南伐以藻為東道都督秦人紛擾詔藻還州
人情乃定仍與安南將軍元英征漢中頻破賊軍長驅
至南鄭垂平梁州奉詔還軍乃不果克後車駕南伐以
藻為征虜將軍督統軍髙聰等四軍為東道别將辭於
洛水之南髙祖曰與卿石頭相見藻對曰臣雖才非古
人庶亦不留賊虜而遺陛下輒當釃曲阿之酒以待百
官髙祖大笑曰今未至曲阿且以河東數石賜卿後與
高聰等戰敗俱徙平州景明初世宗追錄舊功以藻為
太尉司馬是年六月卒年六十七贈錢六萬
子紹珍無他才用善附㑹好飲酒結託劉騰騰啓為其
國郎中令襲子爵稍遷本州别駕司空屬以事免官建
義初詔復尋除太中大夫永安二年除安西將軍河北
太守還朝久之拜車騎將軍左光祿大夫出為黎陽太
守所在無政績天平中坐子尚書郎洪業入於關中率
衆侵擾伏法
傅永字修期清河人也幼随叔父洪仲與張幸自青州
入國尋復南奔有氣幹拳勇過人能手執鞍橋倒立馳
騁年二十餘有友人與之書而不能答請於洪仲洪仲
深讓之而不為報永乃發憤讀書涉獵經史兼有才華
自東陽禁防為崔道固城局參軍與道固俱降入為平
齊民父母並老飢寒十數年賴其彊於人事戮力傭丐
得以存立晚乃被召兼治禮郎詣長安拜文明太后父
燕宣王廟令賜爵貝邱男加伏波將軍未幾除中書博
士又改為議郎轉尚書考功郎中為大司馬從事中郎
尋轉都督任城王澄長史兼尚書左丞王肅之為豫州
以永為建武将軍平南長史咸陽王禧慮肅難信言於
高祖高祖曰已選傅修期為其長史雖威儀不足而文
武有餘矣肅以永宿士禮之甚厚永亦以肅為髙祖眷
遇盡心事之情義至穆蕭鸞遣將魯康祚趙公政衆號
一萬侵豫州之太倉口肅令永勒甲士三千擊之時康
祚等軍於淮南永舎淮北十有餘里永量呉楚之兵好
以斫營為事即夜分兵二部出於營外又以賊若夜来
必應於渡淮之所以火記其淺處永既設伏乃密令人
以瓠盛火渡淮南岸當深處置之敎之云若有火起即
亦然之其夜康祚公政等果親率領來斫永營東西二
伏夾擊之康祚等奔趨淮水火既競起不能記其本濟
遂望永所置之火而争渡焉水深溺死斬首者數千級
生擒公政康祚人馬墜淮曉而獲其屍斬首并公政送
京師公政岐州刺史超宗之從兄也時裴叔業率王茂
先李定等来侵楚王戍永適還州肅復令大討之永將
心腹一人馳詣楚王戍至即令填塞外塹夜伏戰士一
千人於城外曉而叔業等至江於城東列陳将置長圍
永所伏兵於左道擊其後軍破之叔業乃令將佐守所
列之陳自率精甲數千救之永上門樓觀叔業南行五
六里許更開門奮擊遂摧破之叔業進退失圗於是奔
走左右欲追之永曰弱卒不滿三千彼精甲猶盛非力
屈而敗自墮吾計中耳既不測我之虛實足䘮其膽存
此足矣何假逐之獲叔業傘扇鼓幕甲仗萬餘兩月之
中遂獻再㨗髙祖嘉之遣謁者就豫州䇿拜永安逺将
軍鎮南府長史汝南太守貝丘縣開國男食邑二百户
髙祖每歎曰上馬能擊賊下馬作露布唯傅脩期耳裴
叔業又圍渦陽時高祖在豫州遣永為統軍與髙聰劉
藻成道益任莫問等徃救之軍将逼賊永曰先深溝固
壘然後圖之聰等不從裁營輜重便擊之一戰而敗聰
等棄甲徑奔懸瓠永獨收散卒徐還賊追至又設伏擊
之挫其鋒銳四軍之兵多賴之以免永至懸瓠高祖俱
鎖之聰藻徙為邊民永免官爵而已不經旬日詔曰修
期在後少有擒殺可揚武將軍汝隂鎮將帶汝隂太守
景明初裴叔業將以夀春歸國密通於永永具表聞及
將迎納詔永為統軍與楊大眼奚康生等諸軍俱入夀
春同日而永在後故康生大眼二人並賞列土永唯清
河男蕭寳卷將陳伯之侵逼夀春㳂淮為寇時司徒彭
城王勰廣陵侯元衍同鎮夀春以九江初附人情未洽
兼臺援不至深以為憂詔遣永為統軍領汝隂之兵三
千人先援之永總勒士卒水陸俱下而淮水口伯之防
之甚固永去二十餘里牽船上汝南岸以水牛挽之直
南趨淮下船便渡適上南岸賊軍亦及㑹時已夜永乃
潛進曉逹夀春城下勰衍聞外有軍共上門樓觀望然
不意永至永免胄乃信之遂引永上勰謂永曰北望以
久恐洛陽難復可見不意卿能至也勰令永引軍入城
永曰執兵被甲固敵是求若如教㫖便共殿下同被圍
守豈是救援之意遂孤軍城外與勰并勢以擊伯之頻
有剋捷中山王英之征義陽永為寧朔將軍統軍當長
圍遏其南門蕭衍將馬仙琕連營稍進規解城圍永謂
英曰凶豎豕突意在決戰雅山形要宜早據之英沉吟
未決永曰機者如神難遇易失今日不徃明朝必為賊
有雖悔無及英乃分兵通夜築城於山上遣統軍張懐
等列陳於山下以防之至曉仙琕果至懐等戰敗築城
者悉皆奔退仙琕乘勝直趨長圍義陽城人復出挑戰
永乃分兵付長史賈思祖令守營壘自將馬歩千人南
逆仙琕擐甲揮戈單騎先入唯有軍主蔡三虎副之餘
人無有及者突陳横過賊射永洞其左股永㧞箭復入
遂大破之斬仙琕子仙琕燒營席卷而遁英於陳謂永
曰公傷矣且還營永曰昔漢祖捫足不欲人知下官雖
㣲國家一帥奈何使虜有傷將之名遂與諸軍追之極
夜而返時年七十餘矣三軍莫不壮之義陽既平英使
司馬陸希道為露板意謂不可令永改之永亦不増文
彩直與之改陳列軍儀處置形要而已而英深賞之歎
曰觀此經算雖有金城湯池亦不能守矣還京復封永
先有男爵至是以品不累加賜帛二千疋除太中大夫
行秦梁二州事代邢巒鎮漢中後還京師於路除恒農
太守非心所樂時英東征鍾離連表請永求以為將朝
廷不聼永每言曰文淵充國竟何人哉吾獨白首見拘
此郡深用扼腕然於治民非其所長故在任無多聲稱
未幾解郡還為太中大夫行南青州事遷左将軍南兖
州刺史猶能馳射盤馬奮矟時年踰八十常諱言老每
自稱六十九還京拜平東將軍光祿大夫熙平元年卒
年八十三贈安東将軍齊州刺史永甞登北邙於平坦
處奮矟躍馬盤旋瞻望有終焉之志遠慕杜預近好李
沖王肅欲葬附其墓遂買左右地數頃遺勅子叔偉曰
此吾之永宅也永妻賈氏留於本鄉永至代都娶妾馮
氏生叔偉及數女賈後歸平城無男唯一女馮恃子事
賈無禮叔偉亦奉賈不順賈常忿之馮先永亡及永之
卒叔偉稱父命欲葬北邙賈疑叔偉将以馮合葬賈遂
求歸葬永於所封貝丘縣事經司徒司徒胡國珍本與
永同經征役感其所慕許叔偉葬焉賈乃邀訴靈太后
靈太后遂從賈意事經朝堂國珍理不能得乃葬於東
清河又永昔營宅兆葬父母於舊鄉賈於此彊徙之與
永同處永宗親不能抑葬已數十年矣棺為桑棗根所
遶束去地尺餘甚為周固以斧斬斫出之於坎時人咸
怪未三年而叔偉亡
叔偉九歳為州主簿及長膂力過人彎弓三百斤左右
馳射又能立馬上與人角騁見者以為得永之武而不
得永之文也
正光中叔偉子豊生襲封
傅豎眼本清河人七世祖伷伷子遘石虎太常祖父融
南徙渡河家于磐陽為鄉閭所重性豪爽有三子靈慶
靈根靈越並有才力融以此自負謂足為一時之雄嘗
謂人曰吾昨夜夢有一駿馬無堪乗者人曰何由得人
乗之有一人對曰唯有傅靈慶堪乗此馬又有弓一張
亦無人堪引人曰唯有傅靈根可以彎此弓又有數紙
文書人皆讀不能解人曰唯𫝊靈越可解此文融意謂
其三子文武才幹堪以駕馭當世常宻謂鄉人曰汝聞
之不鬲蟲之子有三靈此圖讖之文也好事者然之故
豪勇之士多相歸附劉駿將蕭斌王元謨寇碻磝時融
始死元謨彊引靈慶為軍主將攻城攻車為城内所燒
靈慶懼軍法詐云傷重令左右輿之還營遂與壮士數
十騎遁還斌元謨命追之左右諫曰靈慶兄弟並有雄
才兼其部曲多是壮勇如彭超户生之徒皆一當數十
人援不虛發不可逼也不如緩之元謨乃止靈慶至家
遂與二弟匿於山澤之間時靈慶從叔乾愛為斌法曹
參軍斌遣乾愛誘呼之以腰刀為信宻令壮健者隨之
而乾愛不知斌之欲圖靈慶也既至靈慶間對坐未久
斌所遣壮士執靈慶殺之靈慶將死與母崔訣言法曹
殺人不可忘也靈根靈越奔河北靈越至京師髙宗見
而竒之靈越因說齊民慕化青州可平髙宗大悅拜靈
越鎮逺將軍青州刺史貝丘子鎮羊蘭城靈根為臨齊
副將鎮明潛壘靈越北入之後母崔氏遇赦免劉駿恐
靈越在邊優動三齊乃以靈越叔父琰為兾州治中乾
愛為樂陵太守樂陵與羊蘭隔河相對命琰遣其門生
與靈越婢詐為夫婦投化以招之靈越與母分離思積
遂與靈根相要南走靈越與羊蘭奮兵相擊乾愛遣船
迎之得免靈根差期不得俱渡臨齊人覺知剉斬殺之
乾愛出郡迎靈越問靈根愆期之狀而靈越殊不應答
但言不知而已乾愛不以為惡勑左右出匣中烏皮袴
褶令靈越代所常服靈越言不須乾愛云汝豈可著體
上衣服見垣公也時垣護之為刺史靈越奮聲言垣公
垣公著此當見南方國主豈垣公也竟不肻著及至丹
陽劉駿見而禮之拜員外郎兖州司馬帶魯郡而乾愛
亦遷青兾司馬帶魏郡後二人俱還建康靈越意恒欲
為兄復讐而乾愛初不疑防知乾愛嗜雞肉葵菜食乃
為作之下以毒藥乾愛飯還而卒後數年而靈越為太
原太守戍升城後舉兵同劉駿子子勛子勛以靈越為
前軍将軍子勛敗靈越軍衆散亡為劉彧將王廣之軍
人所擒厲聲曰我傅靈越也汝得賊何不即殺廣之生
送詣彧輔國府司馬劉勔勔躬自慰勞詰其叛逆對曰
九州唱義豈獨在我勔又問四方阻逆無戰不擒主上
皆加以大恩即其才用卿何不早歸天闕乃逃命草間
乎靈越答曰薛公舉兵淮北威震天下不能專任智勇
委付子姪致敗之由實在於此然事之始末備皆參預
人生歸於一死實無面求活勔壮其意送詣建康劉彧
欲加原宥靈越辭對如一終不回改乃殺之豎眼即靈
越子也沉毅壮烈少有父風入國鎮南王肅見而異之
且竒其父節傾心禮敬表為參軍從肅征伐累有戰功
稍遷給事中歩兵校尉左中郎将常為統軍東西征伐
世宗時為建武将軍討揚州賊破之仍鎮於合肥蕭衍
民歸之者數千户後武興氐楊集義反叛推其兄子紹
先為主攻圍關城梁州刺史邢巒遣豎眼討之集義衆
逆戰頻破走之乗勝追北仍剋武興還洛詔假節行南
兖州事豎眼善於綏撫南人多歸之轉昭武将軍益州
刺史以州初置境逼巴獠給羽林虎賁三百人進號冠
軍将軍及髙肇伐蜀假豎眼征虜將軍持節領歩兵三
萬先討北巴蕭衍聞大軍西伐遣其寧州刺史任太洪
從隂平偷路入益州北境欲擾動氐蜀以絶運路乗國
諱班師遂扇誘土民奄破東洛除口二戍因此詐言南
軍繼至氐蜀信之翕然從逆太洪率氐蜀數千圍逼關
城豎眼遣寜朔将軍成興孫討之軍次白護太洪遣其
輔國將軍任碩北等率衆一千邀險拒戰在虎徑南山
連置三營興孫分遣諸統隨便掩擊皆破之太洪又遣
軍主邊昭等率氐蜀三千攻逼興孫柵興孫力戰為流
矢所中死豎眼又遣統軍姜喜季元度從東嵠潛入回
出西崗邀賊之後表裏合擊大破之斬邊昭及太洪前
部王隆護首於是太洪及關城五柵一時逃散豎眼性
既清素不營産業衣食之外俸祿粟帛皆以饗賜夷首
賑恤士卒撫蜀人以恩信為本保境安民不以小利侵
竊有掠蜀民入境者皆移送還本土撿勒部下守宰肅
然逺近雜夷相率欵謁仰其徳化思為魏民矣是以蜀
民請軍者旬月相繼世宗甚嘉之肅宗初屢請解州乃
以元法僧代之益州民追隨戀泣者數百里至洛拜征
虜將軍太中大夫蕭衍遣將趙祖悦入屯硤石以逼夀
春鎮南將軍崔亮討之以豎眼為持節鎮南軍司法僧
既至大失民和蕭衍遣其信武将軍衡州刺史張齊因
民心之怨入寇晉夀頻陷葮萌小劒諸戍進圍州城朝
廷以西南為憂乃驛徴豎眼於淮南既至以為右將軍
益州刺史尋加散騎常侍平西將軍假安西將軍西征
都督率歩騎三千以討張齊給銅印千餘湏有假職者
聼六品以下板之豎眼既出梁州衍冠軍将軍勾道侍
梁州刺史王太洪等十餘將所在拒塞豎眼三日之中
轉戰二百餘里甲不去身頻致九㨗土民統軍席廣度
等處處邀擊斬太洪及衍征虜將軍楊伏錫等首張齊
引兵西退遂奔葮萌蜀民聞豎眼復為刺史人人喜悦
迎於路者日有百數豎眼至州白水以東民皆寜業先
是蕭衍信義將軍都統白水諸軍事楊興起征虜將軍
李光宗襲據白水舊城豎眼遣虎威将軍强虬與隂平
王楊太赤率衆千餘夜渡白水旦而交戰大敗賊軍斬
興起首剋復舊城又遣統軍傅曇表等大破衍寜朔將
軍王光昭於隂平張齊仍阻白水屯寇葮萌豎眼分遣
諸将水陸討之齊遣其寧朔将軍費忻督歩騎二千逆
來拒戰軍主陳洪起力戰破之乗勝追奔遂臨夾谷三
柵統軍胡小虎四面攻之三柵俱潰張齊親率驍勇二
萬餘人與諸軍交戰豎眼命諸統帥同時奮擊軍主許
暢斬衍雄信將軍牟興祖軍主孔領周射齊中足於是
大破賊軍斬獲甚衆齊乃柵於虎頭山下賊帥任令崇
屯據西郡豎眼復遣討之令崇棄衆夜遁乃進討齊破
其二柵斬首萬餘齊被重創奔竄而退小劒大劒賊亦
捐城西走益州平靈太后璽書慰勞賜驊騮馬一匹寶
劒一口豎眼表求解州不許復轉安西將軍岐州刺史
常侍如故仍轉梁州刺史常侍將軍如故梁州之人既
得豎眼為牧人咸自賀而豎眼至州遇患不堪綜理其
子敬紹險暴不仁聚貨耽色甚為民害逺近怨望焉尋
假鎮軍將軍都督梁西益巴三州諸軍事蕭衍遣其北
梁州長史錫休儒司馬魚和上庸太守姜平洛等十軍
率衆三萬入寇直城豎眼遣敬紹總衆赴之倍道而進
至直城而賊襲據直口敬紹以賊斷歸路督兼統軍高
徹吴和等與賊決戰大破之擒斬三千餘人休儒等走
還魏興敬紹頗覽書傳微有膽力而奢淫倜儻輕為殘
害又見天下多事隂懷異圖欲杜絶四方擅據南鄭令
其妾兄唐崐崘扇攪於外聚衆圍城敬紹謀為内應賊
圍既合其事泄露在城兵武執敬紹白豎眼而殺之豎
眼耻恚發疾遂卒永安中贈征東將軍吏部尚書齊州
刺史出帝初重贈散騎常侍車騎将軍司徒三公相州
刺史開國如故
長子敬和敬和弟敬仲並好酒薄行傾側勢家敬和歴
青州鎮逺長史孝莊時復為益州刺史朝廷以其父有
遺恵故也至州聚斂無已好酒嗜色逺近失望仍為蕭
衍將樊文熾攻圍敬和以城降送於江南後衍以齊獻
武王威徳日廣令敬和還國以申和通之意久之除北
徐州刺史復以耽酒為土賊掩襲棄城走徴詣廷尉遇
恩免遂廢棄卒於家
乾愛子三寶與房法夀等同効(疑/)盤陽賜爵貝丘子
三寶弟法獻髙祖初南叛為蕭鸞右中郎将直閤将軍
從崔慧景至鄧城為官軍所殺
琰曽孫文驥勇果有将領之才随豎眼征伐累有軍功
自彊弩將軍出為琅邪戍主朐山内附徐州刺史盧昶
遣文驥守朐山樵米既竭而昶軍不進文驥遂棄母妻
以城降蕭衍後大以南貨賂光州刺史羅衡衡為渡其
母妻
李神恒農人父洪之秦益二州刺史神少有膽畧以氣
尚為名早從征役其從兄崇深所知賞累遷威逺将軍
新蔡太守領建安戍主轉寧逺将軍陳留太守領狄邱
戍主頻有軍功封長樂縣開國男食邑二百户遷征虜
将軍驍騎将軍直閤将軍蕭衍将趙祖悅率衆據硤石
神為别将率揚州水軍受刺史李崇節度與都督崔亮
行臺僕射李平等攻硖石剋之進平北将軍太中大夫
孝昌中行相州事尋正加撫軍将軍假鎮東將軍大都
督建義初除衛将軍時葛榮充斥民多逃散先是州将
元鑒反叛引賊後都督源子邕裴衍戰敗被害朝野憂
惶人不自保而神志氣自若撫勞兵民小大用命既而
葛榮盡銳攻之久不能剋㑹尒朱榮擒葛榮於鄴西事
平除車騎将軍以功進爵為公増邑八百通前一千户
元顥入洛荘帝北廵以神為侍中又除殿中尚書仍行
相州事車駕還宮改封安康郡開國公加封五百户普
泰元年進驃騎大将軍儀同三司相州大中正永熙中
薨天平元年賜使持節侍中驃騎大将軍司徒公兾州
刺史
子士約襲齊受禪爵例降
史臣曰劉藻傅永豎眼文武器幹知名於時豎眼加以
撫邊導俗風化尤羙方之二子固以優乎抑又魏世之
良牧李神據危城當大難其氣概亦足稱焉
　
　
　
　
　
　
　
　
　
　
　
　
　
　
　
　魏書卷七十
　魏書卷七十考證
傅豎眼傳在城兵武執敬紹○北史無武字
　
　
　
　
　
　
　
　
　
　
　
　
　
　魏書卷七十考證
欽定四庫全書
　魏書卷七十一
　　齊　　　　魏　　　　收　　　　撰
　列傳第五十九
　　裴叔業　　夏侯道遷　李元護　　席法友
　　王世弼　　江悅之　　淳于誕　　李苗
裴叔業河東聞喜人也魏兾州刺史徽之後也五代祖
苞晉秦州刺史祖邕自河東居于襄陽父順宗兄叔寶
仕蕭道成並有名位叔業少有氣幹頗以将略自許仕
蕭賾歴右軍将軍東中郎将諮議參軍蕭鸞見叔業而
竒之謂之曰卿有如是志相何慮不大富貴深宜勉之
鸞為豫州引為司馬帶陳留太守鸞輔政叔業常伏壯
士數百人於建業及鸞廢昭文叔業率衆赴之鸞之自
立也以叔業為給事黄門侍郎封武昌縣開國伯食邑
五百户髙祖南廵車駕次鍾離鸞拜叔業持節冠軍將
軍徐州刺史以水軍入淮去王師數十里髙祖令尚書
郎中裴聿往與之語叔業盛飾左右服翫以夸聿曰我
在南富貴正如此豈若卿彼之險陋也聿云伯父儀服
誠為羙麗但恨不晝遊耳徙輔國将軍豫州刺史屯夀
陽鸞死子寶卷自立遷叔業本将軍南兗州刺史會陳
顯逹圍建鄴叔業遣司馬李元護率軍赴寶卷其實應
顯逹也顯逹敗而還叔業慮内難未已不願為南兗以
其去建業近受制於人寶卷嬖人茹法珍王咺之等疑
其有異去來者並云叔業北入叔業兄子植颺粲等棄
母奔夀陽法珍等以其既在疆場急則引魏力不能制
且欲羈縻之白寳卷遣中書舎人裴長穆慰誘之許不
復回換叔業雖云得停而憂懼不已遣親人馬文範以
自安之計訪之於寳卷雍州刺史蕭衍曰天下之事大
勢可知恐無復自立理雍州若能堅據襄陽輒當勠力
自保若不爾回面向北不失作河南公衍遣文範報曰
羣小用事豈能及遠多遣人相代力所不辦少遣人又
於事不足意計回惑自無所成唯應送家還都以安慰
之自然無患若意外相逼當勒馬歩二萬直至横江以
斷其後則天下之事一舉可定也若欲北向彼必遣人
相代以河北一地相處河南公寧復可得如此則南歸
之望絶矣叔業沉疑未決遣信詣豫州刺史薛真度具
訪入國可否之宜真度答書盛陳朝廷風化惟新之羙
知卿非無欵心自不能早決捨南耳但恐臨迫而來便
不獲多賞叔業遲遲數反真度亦遣使與相報復乃遣
子芬之及兄女夫韋伯昕奉表内附景明元年正月世
宗詔曰叔業明敏秀發英欵早悟馳表送誠忠髙振古
宜加褒授以彰先覺可使持節散騎常侍都督豫雍兗
徐司五州諸軍事征南将軍豫州刺史封蘭陵郡開國
公食邑三千户又賜叔業璽書曰前後使返有勑想卿
具一二寳卷昏狂日月滋甚虐遍宰輔暴加戚屬淫刑
既逞朝無孑遺國有瓦解之形家無自安之計卿兼兹
智勇深懼禍萌飜然髙舉去彼危亂朕興居在念深嘉
乃勲前即勑豫州緣邊諸鎮兵馬行往赴援楊大眼奚
康生鐵騎五千星言即路彭城王勰尚書令肅精卒十
萬絡繹繼發将以長驅淮海電擊衡巫卿其并心勠力
同斯大舉殊勲茂績職爾之由崇名厚秩非卿孰賞并
有勑與州佐吏及彼土人士其有微功片效必加褒異
軍未渡淮叔業病卒年六十三李元護席法友等推叔
業兄子植監州事乃贈開府儀同三司餘如故諡忠武
公給東園温明祕器朝服一襲錢三十萬絹一千匹布
五百匹蠟三百觔
子蒨之字文聰仕蕭鸞為随郡王左常侍先卒子譚紹
封
譚麤險好殺所乘牛馬為小驚逸手自殺之然孝事諸
叔盡於子道國祿歲入每以分贍世以此稱之世宗以
譚及髙皇后弟貞王肅子紹俱為太子洗馬肅宗踐祚
轉員外常侍遷輔國將軍中散大夫卒贈平南将軍豫
州刺史諡曰敬
子測字伯源襲厯通直散騎侍郎天平中走於關西
蒨之弟芬之字文馥長者好施篤愛諸弟仕蕭鸞歴位
羽林監入國以父勲授通直散騎常侍上蔡縣開國伯
食邑七百户除廣平内史固辭不拜轉輔國将軍東秦
州刺史在州有清静之稱入為征虜将軍太中大夫徙
封山茌縣出為後将軍岐州刺史正光末元志西討隴
賊軍敗退守岐州為賊所圍城䧟志與芬之並為賊擒
送於上邽為莫折念生所害贈平東将軍青州刺史
子渉字仲昇襲卒
子僑尼襲武定中員外羽林監齊受禪爵例降
芬之弟簡之英之並早卒
英之弟藹之字幼重性輕率好琴書其内弟栁諧善鼓
琴藹之師諧而微不及也歴通直散騎侍郎平東将軍
安廣汝陽二郡太守卒
叔業長兄子彦先少有志尚叔業以夀春入國彦先景
明二年逃遁歸魏朝廷嘉之除通直散騎常侍封雍邱
縣開國子食邑三百户出為趙郡太守為政舉大綱而
已正始中轉渤海相屬元愉作逆徴兵郡縣彦先不從
為愉拘執踰獄得免仍為沙門濳行至洛愉平勑還郡
延昌中卒時年六十一熙平中贈持節左将軍南青州
刺史諡曰惠恭
子約字元儉性頗剛鯁起家員外郎轉給事中永平中
丹陽太守後襲爵兾州大乘賊起勑為别将行渤海郡
事後州軍為賊所敗遂圍郡城城䧟見害年三十六神
龜中贈平原太守出帝時復贈前將軍揚州刺史
長子英起武定末洛州刺史
英起弟威起卒於齊王開府中兵參軍年三十二贈鴻
臚少卿
彦先弟絢揚州治中時揚州霖雨水入州城刺史李崇
居於城上繫船憑焉絢率城南民數千家汎舟南走避
水髙原謂崇還北遂與别駕鄭祖起等送子十四人於
蕭衍自號豫州刺史衍将馬仙琕遣軍赴之崇聞絢反
未測虛實乃遣國侍郎韓萬興單舸召之絢聞崇在悵
然驚恨報崇曰比因大水蹎䟺不免羣情所逼推為盟
首今大計已爾勢不可追恐民非公民吏非公吏願早
行無犯将士崇遣從弟寧朔将軍神丹陽太守謝靈寳
勒水軍討絢絢率衆逆戰神等大破之斬其将帥十餘
人絢衆奔營神乘勝剋柵衆皆潰散絢匹馬單逃為村
民所獲至尉升湖絢曰吾為人吏反而見擒有何靣目
得視公也投水而死并鄭祖起等皆斬之
植字文遠叔業兄叔寶子也少而好學覽綜經史尤長
釋典善談理義仕蕭寳卷以軍勲至長水校尉随叔業
在夀春叔業卒寮佐同謀者多推司馬李元護監州一
二日謀不决定唯席法友栁元逹楊令寳等數人慮元
護非其鄉曲恐有異志共舉植監州祕叔業喪問教命
處分皆出於植於是開門納國軍城庫管籥悉付康生
詔以植為征虜将軍兗州刺史崇義縣開國侯食邑千
户尋進號平東将軍入為大鴻臚卿後以長子昕南叛
有司處之大辟詔曰植闔門歸欵子昕愚昧為人誘䧟
雖刑書有常理宜矜恤可特恕其罪以表勲誠尋除揚
州大中正出為安東将軍瀛州刺史罷州復除大鴻臚
卿遷度支尚書加金紫光禄大夫植性非柱石所為無
恒兗州還也表請解官隐於嵩山世宗不許深以為怪
然公私集論自言人門不後王肅怏怏朝廷處之不髙
及為尚書志意頗滿欲以政事為己任謂人曰非我湏
尚書尚書亦湏我辭氣激揚見於言色入參議論時對
衆官面有譏毁又表毁征南将軍田益宗言華夷異類
不應在百世衣冠之上率多侵侮皆此類也侍中于忠
黄門元昭覽之切齒寝而不奏會韋伯昕告植欲謀廢
黜尚書又奏羊祉告植姑子皇甫仲逹云受植㫖詐稱
被詔率合部曲欲圖領軍于忠臣等窮治辭不伏引然
衆證明昞案律在邊合率部衆不滿百人以下身猶尚
斬况仲逹公然在京稱詔聚衆諠惑都邑駭動人情量
其本意不可測度按詐偽律詐稱制者死今依衆證處
仲逹入死金紫光祿大夫尚書崇義縣開國侯裴植身
居納言之任為禁司大臣仲逹又稱其姓名募集人衆
雖名仲逹切讓無忿懼之心衆證雖不見植皆言仲逹
為植所使召仲逹責問而不告列推論情状不同之理
不可分明不得同之常獄有所降減計同仲逹處植死
刑又植親率城衆附從王化依律上議唯恩裁處詔曰
凶謀既爾罪不合恕雖有歸化之誠無容上議亦不湏
待秋分也時于忠專擅朝權既構成其祻又矯為此詔
朝野怨之臨終神志自若遺令子弟命盡之後剪落鬚
髮被以法服以沙門禮葬于嵩髙之隂年五十初植與
僕躬郭祚都水使者韋儁等同時見害於後祚儁事雪
加贈而植追復封爵而已植故吏渤海刁沖上疏訟之
於是贈植征南将軍尚書僕射揚州刺史乃改葬植母
夏侯道遷之姊也性甚剛峻於諸子皆如嚴君長成之
後非衣幍不見小有罪過必束帶伏閣經五三日乃引
見之督以嚴訓唯少子衍得以常服見之旦夕溫凊植
在瀛州也其母年踰七十以身為婢自施三寶布衣麻
菲手執箕菷於沙門寺洒掃植弟瑜粲衍並亦奴僕之
服泣涕而從有感道俗諸子各以布帛數百贖免其母
於是出家為比丘尼入嵩髙積歲乃還家植雖自州送
祿奉母及贍諸弟而各别資財同居異爨一門數竈蓋
亦染江南之俗也植母既老身又長嫡其臨州也妻子
随去分違數歲論者譏焉
子惔字道則襲爵
植弟颺壮果有謀略常随叔業征伐以軍功為寳卷驍
騎将軍叔業之歸誠也遣颺率軍於外外以討蠻楚為
名内實備寳卷之衆景明初以颺為輔國将軍南司州
刺史擬戍義陽封義安縣開國伯邑千户詔命未至為
賊所殺贈冠軍将軍進爵縣侯餘如故世宗以颺勲効
未立而卒其子烱不得襲封肅宗初烱行貨於執事乃
封城平縣開國伯食邑八百户
烱字休光小字黄頭頗有文學善事權門領軍元义納
其金帛除鎮遠将軍散騎侍郎揚州大中正進伯為侯
改封髙城縣増邑一千户尋兼尚書右丞出為東郡太
守孝昌三年為城民所害贈散騎常侍鎮東将軍青州
刺史開國如故諡曰簡
子斌襲武定中廣州長流參軍齊受禪爵例降
颺弟瑜字文琬初拜通直散騎常侍封下宻縣開國子
食邑三百户尋試守滎陽郡坐虐暴殺人免官後徙封
灌津子卒於渤海太守年四十五贈平南将軍豫州刺
史諡曰定
子堪字靈淵襲爵歴尚書郎興和中坐事死爵除
瑜弟粲字文亮景明初賜爵舒縣子沉重善風儀頗以
驕豪為失歴正平恒農二郡太守髙陽王雍曽以事屬
粲粲不從雍甚為恨後因九日馬射勑畿内太守皆赴
京師雍時為州牧粲往脩謁雍含怒待之粲神情閑邁
舉止抑揚雍目之不覺解顔及坐定謂粲曰相愛舉動
可更為一行粲便下席為行從容而出坐事免官後世
宗聞粲善自􁤅置欲觀其風度忽令傳詔就家急召之
湏臾之間使者相屬合家恇懼不測所以粲更恬然神
色不變世宗歎異之時僕射髙肇以外戚之貴勢傾一
時朝士見者咸望塵拜謁粲候肇惟長揖而已及還家
人尤責之粲曰何可自同凡俗也又曽詣清河王懌下
車始進便屬暴雨粲容歩舒雅不以霑濡改節懌乃令
人持蓋覆之歎謂左右曰何代無竒人性好釋學親升
講座雖持義未精而風韻可重但不渉經史終為知音
所輕世宗末除前将軍太中大夫揚州大中正遷安南
将軍中書令肅宗釋奠以為侍講轉金紫光祿大夫後
兀顥入洛以粲為西兗州刺史尋為濮陽太守崔巨倫
所逐棄州入嵩髙山前廢帝初徴為驃騎将軍左光祿
大夫復為中書令後正月晦帝出臨洛濵粲起於御前
再拜曰今年還節羙聖駕出遊臣幸參陪從豫奉醼樂
不勝忻戴敢上夀酒帝曰昔歲北海入朝暫竊神器具
聞爾日卿戒之以酒今欲使我飲何異於徃情粲曰北
海志在沉湎故諌其所失陛下齊聖溫克臣敢獻微誠
帝曰實乃寡徳甚愧来譽仍為命酌出帝初出為驃騎
大将軍膠州刺史屬時亢旱士民勸令禱於海神粲憚
違衆心乃為祈請直據胡床舉杯而言曰僕白君左右
云前後例皆拜謁粲曰五嶽視三公四瀆視諸侯安有
方伯而致禮海神也卒不肯拜時青州叛賊耿翔受蕭
衍假署寇亂三齊粲唯髙談虚論不事防禦之術翔乘
其無備掩襲州城左右白言賊至粲云豈有此理左右
又言已入州門粲乃徐云耿王可引上廳事自餘部衆
且付城外其不逹時變如此尋為翔所害送首蕭衍時
年六十五
子含字文若員外散騎侍郎
粲弟衍字文舒學識優於諸兄才行亦過之事親以孝
聞兼有将略仕蕭寳卷至隂平太守景明二年始得歸
國授通直郎衍欲辭朝命請隐嵩髙乃上表曰臣幸乘
昌運得奉盛化沐藉炎風餐佩唐徳於生於運已溢已
榮但攝性乖和恒苦虚弱比風露増加精形侵耗小人
愚懷有願閑養伏見嵩岑極天苞育名草脩生救疾多
遊此岫臣質無靈分性乖山水非敢追踪輕舉髣髴髙
蹤誠希藥此沉疴全飬禀氣耳若所療微痊庶偶影風
雲永歌至徳荷衣葛屨裁營已整摇策納屣便陟山途
謹附陳聞乞垂昭許詔曰知欲養疴中岳練石嵩嶺栖
素雲根餌芝清壑騰跡之操深用嘉焉但治缺古風有
愧山客耳既志往難裁豈容有抑便從來請世宗之末
衍稍以出山干祿執事肅宗除散騎侍郎行河内郡事
尋除建興太守轉河内太守加征虜将軍遭母憂解任
衍歴二郡廉貞寡欲善撫百姓民吏追思之孝昌初蕭
衍遣將曹敬宗寇荆州山蠻應之大路斷絶都督崔暹
率數萬之衆盤桓魯陽不能前討荆州危急朝廷憂之
詔衍為别將假前将軍與恒農太守王羆率軍一萬出
武關以救荆州賊逆戰於浙陽衍大破之賊遂退走荆
州圍解除使持節散騎常侍平東将軍假安東将軍北
道都督鎮鄴西之武城封安陽縣開國子食邑三百户
時相州刺史安樂王鑒濳圖叛逆衍覺其有異宻表陳
之尋而鑒所部别将嵇宗馳驛告變乃詔衍與都督源
子邕李神軌等討鑒平之除撫軍将軍相州刺史假鎮
北将軍北道大都督進封臨汝縣開國公増邑千二百
户常侍如故仍詔衍與子邕北討葛榮軍次陽平之東
北漳曲賊來拒戰衍軍敗見害朝野人情莫不駭惋贈
使持節車騎大将軍司空相州刺史
子嵩襲武定中河内太守齊受禪爵例降又天水冀人
尹挺仕蕭鸞以軍勲至陳郡太守遂與叔業參謀歸誠
景明初除輔國将軍南司州刺史擬戍義陽亦封宋縣
開國伯食邑八百户轉冠軍将軍東郡太守未拜而卒
賜布帛一百匹贈本将軍涇州刺史
子循歴太原太守
循弟彖饒安令遼西太守兄弟皆有政事才時河東南
解人栁元達頗涉經史仕蕭鸞歴諸王參軍與叔業姻
婭周旋叔業之鎮夀春委以管記及叔業之被猜疑將
謀獻欵元達贊成其計前後表啓皆元達之詞景明初
除輔國将軍司徒諮議參軍封南頓縣開國子邑二百
户二年秋卒時年四十三後改封夏陽縣邑户如先元
達曽著大夫論備陳叔業背逆歸順契闊危難之旨又
著喪服論約而易尋文多不錄
子絺襲武定中東太原太守齊受禪爵例降
絺弟遠字季雲性麤疎無拘檢時人或謂之栁瘨好彈
琴耽酒時有文詠為肅宗挽郎出帝初除儀同開府參
軍事放情琴酒之間每出返家人或問有何消息荅云
無所聞縱聞亦不解元象二年客遊項城遇患卒時年
四十
元逹弟元瑜景明初除正員郎轉鎮南大將軍開府從
事中郎帶汝隂太守延昌二年卒年五十五
子諧頗有文學善鼓琴以新聲手勢京師士子翕然從
學除著作佐郎建義初於河隂遇害時年二十六又武
都人楊令寶有膂力善射仕蕭鸞數為小将征戰著效
至譙郡太守遂參叔業歸誠之謀景明初除輔國将軍
南兗州刺史擬戍淮隂封寗陵縣開國子食邑五百户
在淮南征戰累著勞捷徴拜冠軍將軍試守京兆内史
卒追封邵陵縣開國子邑二百户賜帛二百匹贈征虜
将軍華州刺史
子彪襲爵永熙中征虜将軍中散大夫齊受禪例降
令寳弟令仁亦随令寳立效前将軍汝南内史又京兆
杜陵人韋伯昕學尚有壮氣自以才智優於裴植常輕
之植疾之如讐即彦先之妹婿也叔業以其有大志故
遣送子芬之為質景明初封雲陵縣開國男食邑二百
户拜南陽太守數歲坐事免久之拜員外散騎常侍加
中壘將軍延昌末告尚書裴植謀為廢黜植坐死後百
餘日伯昕亦病卒臨亡見植為祟口云裴尚書死不獨
見由何以見怒也其叔業爪牙心膂所寄者裴智淵左
中郎将封浚儀縣王昊左軍将軍封南汝隂縣趙革右
中郎将封西宋縣並開國男食邑各二百户李道真右
軍将軍封雎陽縣開國子食邑五百户胡文盛右軍将
軍封剛陽縣魏承祖右軍将軍封平春縣並開國子食
邑各三百户
承祖廣陵寒人也依随叔業為趨走左右壮健善事人
叔業待之甚厚及出為州以為防閤善撫士卒兼有将
用自景明以後常為統軍南北征伐累有戰功歴太原
太守至光祿大夫安南将軍蕭衍遣将圍義陽士民應
之三闗既䧟州城時甚縣急以承祖持節行撫軍将軍
率師討之大破賊衆解義陽之圍還復三闗遂為名将
終於并州刺史衣冠之士預叔業勲者安定皇甫光北
地梁祐清河崔髙客天水閻慶允河東栁僧習等
光羙鬚髯善言笑仕蕭鸞以軍勲至右軍将軍入國為
輔國将軍假南兗州刺史卒於渤海太守
兄椿齡薛安都壻也随安都於彭城内附歴位司徒諮
議岐州刺史光未入朝而椿齡先卒
椿齡子璋鄉郡相
璋弟瑒為司徒胡國珍所㧞自太尉記室超遷吏部郎
性貪婪多所受納鬻賣吏官皆有定價後以丞相高陽
王雍之壻超拜持節冠軍将軍豫州刺史為政殘暴百
姓患之罷州後仍遇風病久之除安南将軍光祿大夫
太昌初卒年五十八贈衛大将軍尚書左僕射雍州刺
史
子長卿司州主簿祕書郎中太尉司馬
祐叔業之從姑子也好學便弓馬随叔業征伐身被五
十餘創景明初拜右軍将軍賜爵山桑子出為北地太
守清身率下甚有治稱歴驍騎将軍太中大夫右将軍
從容風雅好為詩詠常與朝廷名賢汎舟洛水以詩酒
自娱遷光祿大夫加平北将軍端然養志不歴權門出
為平西将軍京兆内史當世歎其抑屈卒官贈本将軍
涇州刺史
髙客博學善文札羙風流景明初拜散騎侍郎出為揚
州開府掾帶陳留太守卒官
慶允父汪參薛安都平北将軍事安都入國聽汪還南
慶允博識洽聞善於談論聽其言說不覺忘疲景明初
為李元談輔國府司馬卒於敷城太守
僧習善隸書敏於當世景明初為裴植征虜府司馬稍
遷北地太守為政寛平氐羌悅愛肅宗時至太中大夫
加前将軍出為潁川太守卒官
夏侯道遷譙國人少有志操年十七父母為結婚韋氏
道遷云欲懷四方之志不願取婦家人咸謂戲言及至
婚日求覔不知所在於後訪問乃云逃入益州仕蕭鸞
以軍勲稍遷至前軍将軍輔國将軍随裴叔業至夀春
為南譙太守兩家雖為姻好而親情不恊遂單騎歸國
拜驍騎将軍随王肅至夀春遣道遷守合肥肅薨道遷
棄戍南叛㑹蕭衍以荘丘黑為征虜将軍梁秦二州刺
史鎮南鄭黒請道遷為長史帶漢中郡㑹黒死衍以王
鎮國為刺史未至而道遷隂圗歸順先是仇池鎮将楊
靈珍阻兵反叛戰敗南奔衍以靈珍為征虜将軍假武
都王助戍漢中有部曲六百餘人道遷憚之衍時又遣
其左右吴公之等十餘人使南鄭道遷乃偽㑹使者請
靈珍父子靈珍疑而不赴道遷乃殺使者五人馳擊靈
珍斬其父子并送使者五首於京師江悅之等推道遷
為持節冠軍将軍梁秦二州刺史道遷表曰臣聞知機
其神趨利如響臣雖不武敢忘機利伏惟陛下澤被區
宇徳濟蒼生八表同忻品物咸頼臣頃亡蟻賊匹馬歸
闕自斯搏噬罄竭丹欵但中於夀陽横為韋纘所謗理
之曲直並是楊集朗王秉所悉臣實愚短豈能自安便
逃竄江呉茍存視息蕭衍梁州刺史荘邱黒與臣早舊
申臣為長史值黒亡殁専任天時素願機㑹在兹遇武
興私署侍郎鄭洛生來此臣即披露誠欵與其共契機
要報武興王楊紹先并其中叔集起等請其遣軍以為
腹背卽遣左天長由寒山路馳啓復㑹通直散騎常侍
臣集朗還至武興臣聞其至知事必剋集朗果遣鄭右
留使至臣閒宻參機舉㑹有蕭衍使人吴公之至知臣
懐誠將歸大化遂與府司馬嚴思臧恭典籖吴宗肅王
勝等共楊靈珍父子宻相構結期當取臣臣幸先覺悉
得戮思恭等臣即遣鄭猥馳告集朗急求軍援而武興
軍未到之間蕭衍白馬戍主尹天寶不識天命固執愚
迷乃率部曲驅掠民丁敢為不逞臣即遣軍主江悦之
率諸軍主席靈坦龎樹等領義勇應時討撲而樹鋭氣
難裁違悦之節度輕進失脫天寳因此直到南鄭重圍
州城梁秦士庶僉云危棘以義逼臣勸為刺史湏藉此
威鎮靖内外臣赤誠奉國茍取濟事輒捐小跡且從權
宜假當州位重遣皇甫選由斜谷道以事啓聞臣即親
率士卒四日三夜交鋒苦戰武興之軍乘虚躡後天寳
兇徒因宵鳥散進既摧破退失巢穴濳捨軍衆依山傍
險突入白馬集朗與二弟躬擐甲胄率其所領登即擒
斬戍内户口即放還民斯由皇威遐振罪人授首凶狡
時殄公私慶快非但梁秦竭力實關集朗赴接之機臣
前已遣軍主杜法先還洵陽構合徒黨誘結鄉落令晉
夀土豪王僧承王文粲等還至西闗共興大義當今庸
蜀虛弱楚鄧懸危開拓九區掃清六合形要之利在於
此時進趣之略願速處分臣以愚陋猥當推舉事定之
後便即束身馳歸天闕但物情草創猶有參差蕭衍魏
興太守范玽安康太守范泌共前巴西太守姜修屯聚
川東尚規舉斧登遣討襲具於别啓集朗兄弟並議曰
臣往日歸誠誓盡心力超䝉榮奨灰殞匪報但留臣權
相綏奨湏得撲滅珣等便即首路伏願聖慈特垂鑒照
謹遣兼長史臣張天亮奉表略聞詔曰得表聞之将軍
前識機運已投誠欵而中途猜間致有播越復翻然風
返建兹殊效忠貫古烈義動遐邇漢鄭既開勢剪庸蜀
混同之略方自斯始擒凶掃惡何快如之想餘黨悉平
西南清盪經算淹朔當有劬勞所請軍宜别勑一二又
賜道遷璽書曰得表具誠節之懷卿忠義夙挺期委自
昔中有事因以致乖舛知能乘機豹變翻然改圖奨率
同心萬里投順逺舉漢中為開蜀之始洪規茂略深有
嘉焉今授卿持節散騎常侍平南将軍豫州刺史豐縣
開國侯食邑一千户并同義諸人尋有别授王師數道
絡繹電邁遣使持節散騎常侍都督征梁漢諸軍事鎮
西将軍尚書邢巒指授節度卿其善建殊効稱朕意焉
道遷表受平南常侍而辭豫州豊縣侯引裴叔業公爵
為例世宗不許道遷自南鄭來朝京師引見於太極東
堂免冠徒跣謝曰比在夀春遭韋纘之酷申控無所致
此猖狂是段之來希酬昔遇勲微恩重有靦心顔世宗
曰卿建為山之功一簣之玷何足謝也道遷以賞報為
微逡廵不拜詔曰道遷至止既淹未恭州封可勑吏部
速令召拜道遷拜日詔給百五十人供尋改封濮陽縣
開國侯邑户如先歲餘頻表解州世宗許之除南兗州
大中正不拜道遷雖學不淵洽而歴覽書史閑習尺牘
札翰往還甚有意理好言宴務口實京師珍羞罔不畢
有於京城之西水次市地大起園池植列蔬果延致秀
彦時往遊適妓妾十餘常自娛樂國秩歲入三千餘匹
専供酒饌不營家産每誦孔融詩曰坐上客恒滿樽中
酒不空餘非吾事也識者多之出為散騎常侍平西将
軍華州刺史轉安東将軍瀛州刺史常侍如故為政清
嚴善禁盗賊熙平年病卒年六十九贈撫軍将軍雍州
刺史贈帛五百匹諡曰明侯初道遷以㧞漢中歸誠本
由王潁興之計求分邑户五百封之世宗不許靈太后
臨朝道遷重求分封太后大竒其意議欲更以三百户
封潁興會卒遂寢道遷不娉正室唯有庶子數人
長子夬字元廷歴位前軍将軍鎮逺將軍南兗州大中
正夬性好酒居䘮不戚醇醪肥鮮不離於口沽買飲噉
多所費用父時田園貨賣略盡人間債負數猶千餘匹
榖食至常不足弟妹不免飢寒初道遷知夬好酒不欲
傳授國封夬未亡前忽夢見征虜将軍房世寳來至其
家直上廰事與其父坐屏人宻言夬心驚懼謂人曰世
寶至官間必撃我也尋有人至云官呼郎随召即去遣
左右杖之二百不勝楚痛大呌良久乃寤流汗徹於寝
具至明前涼城太守趙卓詣之見其衣濕謂夬曰卿昨
夕當大飲溺衣如此夬乃具陳所夢先是旬餘祕書監
鄭道昭暴病卒夬聞謂卓曰人生何常唯當縱飲耳於
是昏酣遂甚夢後二日不能言針之乃得語而猶虛劣
其從兄㚟等並營視之皆言危而獲振俄而心悶旋轉
而死為洗浴者視其尸體大有杖處青赤隐起二百下
許贈鉅鹿太守初夬與南人辛諶庾道江文遙等終日
遊聚酣飲之際恒相謂曰人生局促何殊朝露坐上相
看先後之間耳脫有先亡者當於良辰羙景靈前飲宴
儻或有知庶其歆饗及夬亡後三月上已諸人相率至
夬靈前酌飲時日晚天隂室中微闇咸見夬在坐衣服
形容不異平昔時執杯酒似若獻酬但無語耳時夬家
客雍僧明心有畏恐披簾欲出便即僵仆狀若被毆夬
從兄欣宗云今是節日諸人憶弟疇昔之言故來共飲
僧明何罪而被瞋責僧明便寤而欣宗鬼語如夬平生
并怒家人皆得其罪又發擿隂私竊盗咸有次緒夬妻
裴植女也與道遷諸妾不穆訟鬩徹于公庭
子籍年十餘歲襲祖封已數年而夬弟眘等言其眇目
癎疾不任承繼自以與夬同庶已應紹襲尚書奏籍承
封元象中平東將軍太中大夫齊受禪例降
㚟道遷兄子也位至咸陽太守
李元護遼東襄平人八世祖允晉司徒廣陸侯允子順
璠及孫沉志皆有名宦沉孫根慕容寳中書監根子後
智等随慕容徳南渡河居青州數世無名位三齊豪門
多輕之元護以國家平齊後随父懷慶南奔身長八尺
羙鬚髯少有武力仕蕭道成歴官馬頭太守後軍将軍
龍驤將軍雖以將用自達然亦頗覽文史習於簡牘髙
祖至鍾離元護時在城中為蕭鸞徐州刺史蕭惠休奉
使詣軍髙祖見而善之後為裴叔業司馬帶汝隂太守
叔業歸順元護贊同其謀及叔業疾病外内阻貳元護
督率上下以俟援軍夀春剋定元護頗有力焉景明初
以元護為輔國將軍齊州刺史廣饒縣開國伯食邑一
千户便道述職其年入朝尋以州民栁世明圖為不軌
元護馳還歴城至即擒殄誅戮所加微為濫酷值州内
饑儉民人困敝志存隠䘏表請賑貸蠲其賦役但多有
部曲時為侵擾城邑苦之故不得為良刺史也三年夏
卒年五十一病前月餘京師無故傳其凶問又城外送
客亭柱有人書曰李齊州死綱佐餞别者見而拭之後
復如此元護妾妓十餘聲色自縱情慾既甚支骨消削
鬚長二尺一時落盡贈平東將軍青州刺史元護為齊
州經拜舊墓廵省故宅饗賜村老莫不欣暢及將亡謂
左右曰吾嘗以方伯簿伍至青州士女屬目若喪過東
陽不可不好設儀衛哭泣盡哀令觀者改容也家人遵
其誡
子會襲正始中降爵為子邑五百户延昌中除宣威将
軍給事中會頑騃好酒其妻南陽太守清河房伯玉女
也甚有姿色會不荅之房乃通於其弟機因會飲醉殺
之
子景宣襲天平中除給事中齊受禪例降機與房遂如
夫婦積十餘年房氏色衰乃更婚娶
元護弟静景明初以歸誠勲拜前将軍性甚貪忍兄亡
未斂便剝脫諸妓服玩及餘財物歴齊州内史天水太
守
静子鉉羽林監
元護從叔恤卒於東代郡太守
子曠之
席法友安定人也祖父南奔法友仕蕭鸞以膂力自効
軍勲稍遷至安豐新蔡二郡太守建安戍主蕭寳卷遣
胡景略代之法友遂留夀春與叔業同謀歸國景明初
拜冠軍将軍豫州刺史苞信縣開國伯食邑千户始叔
業卒後法友與裴植追成叔業志淮南剋定法友有力
焉尋轉冠軍将軍華州刺史未拜改授并州刺史歲餘
代還蕭衍遣将楊公則寇揚州假法友征虜将軍以討
之法友未至而公則敗走後假法友前將軍持節為别
将出淮南欲解朐山之圍法友始渡淮而朐山敗没遂
停散十年恬静自處不競勢利世宗末以本将軍除濟
州刺史在州廉和著稱又徙封乘氏肅宗初拜光祿大
夫熙平二年卒贈平西将軍秦州刺史贈帛三百匹諡
襄侯
子景通襲善事元义兼以貨賂义父繼繼為司空引景
通為掾後加右軍将軍鎮軍将軍卒官贈輔國将軍衞
尉少卿
子鶠襲永安末尚書郎走闗西
王世弼京兆霸城人也劉裕滅姚泓其祖父從裕南遷
世弼身長七尺八寸魁岸有壮氣善草隸書好愛墳典
仕蕭鸞以軍勲至游擊将軍為軍主助戍夀春遂與叔
業同謀歸誠景明初除冠軍将軍南徐州刺史擬戍鍾
離懸封慎縣開國伯食邑七百户後以本将軍除東徐
州刺史治任於刑為民所怨有受納之響歲餘為御史
中尉李平所彈會赦免久之拜太中大夫加征虜将軍
尋以本将軍出為河北太守治有清稱轉渤海相尋遷
中山内史加平北将軍直閤元羅領軍义弟也曽行過
中山謂世弼曰二州刺史飜復為郡亦當恨恨耳世弼
曰儀同之號起自鄧騭平北為郡始在下官正光元年
卒官贈本将軍豫州刺史諡曰康
長子會汝陽太守
次子由字茂道好學有文才尤善草隸性方厚有名士
之風义工摹畫為時人所服歴給事中尚書郎東萊太
守罷郡後寓居潁川天平初元洪威搆逆大軍攻討為
亂兵所害時年四十三名流悼惜之
江悦之字彦和濟陽考城人也七世祖統晉散騎常侍
劉淵石勒之亂南徙渡江祖興之父範之並為劉裕所
誅悅之少孤仕劉駿歴諸王參軍好兵書有将略善待
士有部曲數百人蕭道成初以悦之為荆州征西府中
兵參軍領臺軍主遷屯騎校尉轉後軍将軍部曲稍衆
千有餘人蕭頤遣戍漢中就遷輔國将軍蕭衍初劉季
連據蜀反叛悅之率部曲及梁秦之衆討滅之以功進
號冠軍将軍武興氐破白馬進圖南鄭悅之率軍拒戰
大破氐衆還復白馬衍秦梁二州刺史荘邱黑死夏侯
道遷與悅之及龎樹軍主李忻榮張元亮士孫天與等
謀以梁州内附既殺蕭衍使者及楊靈珍衍華陽太守
尹天寳率衆向州城悅之與樹忻榮勒衆逆戰為天寳
所敗遂圍南鄭戰經四日衆心危沮咸懷離貳悅之盡
以家財散賞士卒身當矢刃晝夜督戰㑹武興軍至天
寳敗走道遷之克全勲欵悅之實有力焉正始二年夏
與道遷俱至洛陽尋卒年六十一贈輔國將軍梁州刺
史追封安平縣開國子食邑三百户諡曰荘悅之二子
文遙文遠
文遙少有大度輕財好士士多歸之道遷之圖楊靈珍
也文遙奮劒請行遂手斬靈珍正始二年除步兵校尉
遭父憂解官永平初襲封拜前軍出為咸陽太守勤於
禮接終日坐聽事至者見之假以恩顔屏人宻問於是
民所疾苦大盗姓名姦猾吏長無不知悉郡中震肅姦
劫息止治為雍州諸郡之最徴拜驍騎将軍輔國将軍
進號征虜将軍肅宗初拜平原太守在郡六年政理如
在咸陽遷後将軍安州刺史文遙善於綏納甚得物情
時杜洛周葛榮等相繼叛逆自幽燕以南悉皆淪䧟唯
文遙介在羣賊之外孤城獨守鳩集荒餘且耕且戰百
姓皆樂為用建義元年七月遘疾卒於州年五十五長
史許思祖等以文遥遺愛在民復推其子果行州事既
攝州任乃遺使奉表荘帝嘉之除果通直散騎侍郎假
節龍驤将軍行安州事當州都督既而賊勢轉盛臺援
不接果以阻隔彊寇内徙無由乃攜諸弟并率城民東
奔髙麗太平中詔髙麗送果等元象中乃得還朝
果弟昴武定三年襲爵齊受禪例降
文遠善騎射勇於攻戰以軍勲致效自給事中稍遷中
散大夫龍驤將軍
龎樹南安人世宗追錄謀勲封其子景亮襄邑縣開國
男食邑二百户
李忻榮漢中人與樹俱擊天寳同時戰殁封其子建為
清水縣開國子食邑二百户
張元亮漢中人便弓馬善戰鬭以勲封撫夷縣開國子
食邑二百户拜東萊太守入為平遠将軍左中郎將遷
中散大夫加龍驤将軍卒贈左将軍巴州刺史
士孫天與扶風人以勲封莫西縣開國男食邑二百户
拜武功太守又襄陽羅道珍北海王安世潁川辛諶漢
中姜永等皆參其勲末
道珍除齊州東平原相有治稱卒於鎮遠將軍屯騎校
尉
安世苻堅丞相王猛之𤣥孫也歴涉書𫝊敏於人間自
羽林監稍遷安西将軍北華州刺史卒贈本將軍梁州
刺史
諶魏衛尉辛毗之後有文學歴步兵校尉濮陽上黨二
郡太守卒贈征虜將軍梁州刺史
子儒之濟州司馬
永善彈琴有文學員外郎梁州别駕漢中太守
永弟漾亦善士性亦至孝為漢中所歎服元羅之陷也
永入於建鄴遂死焉時有潁川庾導者亦與道遷俱入
國雖不參謀亦為竒士歴覽史𫝊善草隸書輕財重義
仕蕭衍右中郎将助戍漢中及至洛陽環堵敝廬多與
㑺秀交舊積二十餘歲殊無宦情正光中乃除幽州左
將軍府主簿饒安令罷縣後仍客遊齊魯之間天平中
卒於青州時有皇甫徽字子𤣥安定朝那人仕蕭衍歴
諸王參軍郡守及道遷之入國也徽亦因地内屬徽妻
即道遷之兄女道遷列上勲書欲以徽為元謀徽曰創
謀之始本不闗預雖貪榮賞内愧於心遂拒而不許後
刺史羊祉表授征虜府司馬卒官
子和武定末司空司馬
和弟亮儀曹郎中
淳于誕字靈逺其先太山愽人後世居於蜀漢或家安
國之桓陵縣父興宗蕭頤南安太守誕年十二隨父向
揚州父於路為羣盗所害誕雖童稚而哀感奮發傾資
結客旬朔之内遂得復讐由是州里歎異之賾益州刺
史劉悛召為主簿蕭衍除歩兵校尉景明中自漢中歸
國既達京師陳伐蜀之計世宗嘉納之延昌末王師大
舉除驍騎將軍假冠軍將軍都督别部司馬領鄉導統
軍誕不願先受榮爵乃固讓實官止參戎號及奉辭之
日詔遣主書趙桃弓宣旨勞勉若剋成都即以益州許
之師次晉夀蜀人大震屬世宗晏駕不果而還後以客
例起家除羽林監蕭衍遣將張齊攻圍益州詔誕為統
軍與刺史傅豎眼赴援事寜還朝正光中秦隴反叛詔
誕為西南道軍司假冠軍將軍别將從子午南出斜谷
趣建安與行臺魏子建共參經略時衍益州刺史蕭淵
猷遣將樊文熾蕭世澄等率衆數萬圍小劒戍益州刺
史邴虬令子建拒之因轉營為文熾所掩統軍胡小虎
崔珍寶並見俘執子建遣誕助討之誕勒兵馳赴相對
月餘未能摧殄文熾軍行之谷東峯名龍鬚山置柵其
上以防歸路誕以賊衆難可角力乃宻募壮士二百餘
人令夜登山攻其柵及時火赴煙熖漲天賊以還途不
守連營震怖誕率諸軍鳴鼓攻擊文熾大敗俘斬萬計
擒世澄等十一人文熾為元帥先走獲免孝昌初子建
以誕行華陽郡帶白馬戍二年復以誕行巴州刺史三
年朝議以梁州安康郡阻帶江山要害之所分置東梁
州仍以誕為鎮遠将軍梁州刺史永安二年四月卒時
年六十贈安西將軍益州刺史諡曰荘
長子亢
亢弟允字(闕/)館武定末梁州驃騎府司馬
李苗字子宣梓橦涪人父膺蕭衍尚書郎太僕卿苗出
後叔父略略為蕭衍寧州刺史大著威名王足伐蜀也
衍命略拒足於涪許其益州及足還退衍遂改授略怒
将有異圖衍使人害之苗年十五有報雪之心延昌中
遂歸闕仍陳圖蜀之計於是大將軍髙肇西伐詔假苗
龍驤將軍鄉導統軍師次晉夀世宗晏駕班師後以客
例除員外散騎侍郎加襄威將軍苗有文武才幹以大
功不就家恥未雪常懷慷慨乃上書曰昔晉室數否華
戎鼎沸三燕兩秦咆勃中夏九服分崩五方圯裂皇祚
承歴自北而南誅滅姦雄定鼎河洛唯獨荆揚尚阻聲
教今令徳廣被於江漢威風逺振於吴楚國富兵彊家
給人足以九居八之形有兼弱攻昧之勢而欲逸豫遺
疾子孫違髙祖之本圖非社稷之深慮誠宜商度東西
戍防輕重之要計量壃場險易安危之理探測南人攻
守窺覦之情籌算卒乘器械征討之備然後去我所短
避彼所長釋其至難攻其甚易奪其險要割其膏壤數
年之内荆揚可并若捨舟檝即平原斂後疎前則江淮
之所短棄車馬游飛浪乘流馳逐非中國之所長彼不
敢入平陸而爭衡猶我不能越巨川而趣利若俱去其
短各恃其長則東南未見可滅之機而淮沔方有相持
之勢且夫滿昃相傾隂陽恒理盛衰遞襲五徳常運今
以至彊攻至弱必見吞并之理如以至弱禦至彊焉有
全濟之術故明王聖主皆欲及時立功為萬世之業去
髙而就下百川以之常流取易而避難兵家以之恒勝
今巴蜀孤懸去建鄴遼逺偏兵獨戍泝流十千牧守無
良專行劫剝官由財進獄以貨成士民思化十室而九
延頸北望日覬王師若命一偏將弔民伐罪風塵不接
可傳檄而定守白帝之阨據上流之險循士治之迹蕩
建鄴之逋然後偃武修文制禮作樂天下幸甚豈不盛
哉於時肅宗幼沖無遠略之意竟不能納正光末二秦
反叛侵及三輔時承平既久民不習戰苗以隴兵彊悍
且羣聚無資乃上書曰臣聞食少兵精利於速戰糧多
卒衆事宜持久今隴賊猖狂非有素蓄雖據兩城本無
徳義其勢在於疾攻日有降納遲則人情離阻坐受崩
潰夫飊至風起逆者求萬一之功髙壁深壘王師有全
制之策但天下久泰人不曉兵奔利不相待逃難不相
顧將無法令士非教習以憍將御惰卒不思長久之計
務竒正之通必有莫敖輕敵之志恐無充國持重之規
如令隴東不守汧軍敗散則二秦遂彊三輔危弱國之
右臂於斯廢矣今且宜勒大将深溝髙壘堅守勿戰别
命偏師精兵數千出麥積崖以襲其後則汧岐之下羣
妖自散於是詔苗為統軍與别將淳于誕俱出梁益隸
行臺魏子建子建以苗為郎中仍領軍深見知待孝昌
中還朝鎮遠將軍歩兵校尉俄兼尚書右丞為西北道
行臺與大都督宗正珍孫討汾絳蜀賊平之還除司徒
司馬轉太府少卿加龍驤將軍於時蕭衍巴西民何難
尉等豪姓相率請討巴蜀之間詔苗為通直散騎常侍
冠軍將軍西南道慰勞大使未發會殺尒朱榮榮從弟
世隆擁榮部曲屯據河橋還逼都邑孝荘親幸大夏門
集羣臣博議百寮恇懼計無所出苗獨奮衣而起曰今
小賊唐突如此朝廷有不測之危正是忠臣烈士效節
之日臣雖不武竊所庶幾請以一旅之衆為陛下徑斷
河梁城陽王徽中尉髙道穆贊成其計荘帝壮而許焉
苗乃募人於馬渚上流以舟師夜下去橋數里便放火
船河流既駛倐忽而至賊於南岸望見火下相䠞爭橋
俄然橋絶沒水死者甚衆苗身率士卒百許人泊於小
渚以待南援既而官軍不至賊乃渉水與苗死鬬衆寡
不敵左右死盡苗浮河而殁時年四十六帝聞苗死哀
傷久之曰苗若不死當應更立竒功贈使持節都督梁
益巴東梁四州諸軍事車騎大将軍儀同三司梁州刺
史河陽縣開國侯邑一千户賵帛五百疋粟五百石諡
忠烈侯苗少有節操志尚功名每讀蜀書見魏延請出
長安諸葛不許常歎息謂亮無竒計及覽周瑜𫝊未曽
不咨嗟絶倒太保城陽王徽司徒臨淮王彧重之二王
頗或不穆苗毎諌之及徽寵勢隆極猜忌彌甚苗謂人
曰城陽蜂目先見豺聲今轉彰矣解鼓琴好文詠尺牘
之敏當世罕及死之日朝野悲壮之及荘帝幽崩世隆
入洛主者追苗贈封以白世隆世隆曰吾爾時羣議更
一二日便欲大縱兵士焚燒都邑任其採掠賴苗京師
獲全天下之善士也不宜追之
子曇襲爵武定末冀州儀同府刑獄參軍齊受禪爵例
降
史臣曰夀春形勝南鄭要險乃建鄴之肩髀成都之喉
嗌裴叔業夏侯道遷體運知機翻然鵲起舉地而來功
誠兩茂其所以大啓茅賦兼列旐旟固其宜矣植不恒
其徳器小志大斯所以顛覆也衍才行将略不遂其終
惜哉李席王江雖復因人成事亦為果决之士淳于誕
好立功名有志者竟能遂也李苗以文武幹局沉斷過
人臨難慨然奮其大節蹈忠履義殁而後已仁必有勇
其斯人之謂乎
　
　
　
　
　魏書卷七十一
　魏書卷七十一考證
裴叔業傳城庫管籥悉付康生○(臣人龍/)按康生當是
　奚康生本書奚康生傳裴叔業率衆圍渦陽髙祖勅
　王肅遣康生馳徃救援是也
淳于誕傳及時火赴○赴當作起
李苗傳梓橦涪人○橦應作潼
　
　
　
　
　
　
　
　
　
　魏書卷七十一考證
欽定四庫全書
　魏書卷七十二
　　齊　　　　　魏　　　　收　　　　撰
　列傳第六十
　　陽尼　　賈思伯　　李叔虎　　路恃慶
　　房亮　　曹世表　　潘永基　　朱元旭
陽尼字景文北平無終人少好學博通羣籍與上谷侯
天護頓丘李彪同志齊名幽州刺史胡泥以尼學藝文
雅乃表薦之徴拜祕書著作郎奏佛道宜在史録後改
中書學為國子學時中書監髙閭侍中李沖等以尼碩
學博識舉為國子祭酒髙祖嘗親在苑堂講諸經典詔
尼侍聽賜帛百匹尼後兼幽州中正出為幽州平北府
長史帶漁陽太守未拜坐為中正時受鄉人財貨免官
尼每自傷曰吾昔未仕不曽羡人今日失官與本何異
然非吾宿志命也如何既而還鄉遂卒於冀州年六十
一有書數千卷所造字釋數十篇未就而卒其從孫太
學博士承慶遂撰為字統二十卷行於世
子介字天佐奉朝請冀州黙曹參軍早卒
尼從子鳴鵠
鳴鵠弟季智俱有名於時前後並為幽州司馬
季智子璠通直散騎常侍
季智從弟荆范陽太守有吏能卒贈平西將軍東益州
刺史
季智從子伯慶汝南太守
伯慶從父弟藻字景德少孤有雅志涉獵經史太和初
舉秀才射策髙第以母疾還徴拜中書博士詔兼禮官
拜燕宣王廟於長安還授寧遠將軍賜爵魏昌男選為
廷尉正轉考功郎中除建德太守以清貧賜帛六十匹
尋假寜逺將軍領統軍外防内撫甚得居邊之稱解任
還家乆之除兗州左將軍府長史又拜瀛州安東府長
史加揚烈將軍藻以年老歸家闔門不關世事孝昌中
在鄉為賊帥杜洛周所囚發病卒永熙中贈征虜將軍
幽州刺史
子貞字世幹早卒
貞弟弼字世輔長於吏事本州别駕加輕車將軍屬洛
周陷城弼遂率宗親南渡河居於青州値邢杲起逆青
州城民疑河北人為杲内應遂害弼時年四十八
子撝襲祖爵
弼弟斐武定末尚書右丞
藻從弟令鮮京兆王愉郎中令坐同愉反逃竄免㑹赦
除名
子世和武定末齊州驃騎司馬
藻從弟延興南豳州刺史
延興從弟固字敬安性俶儻不拘小節少任俠好劒客
弗事生産年二十六始折節好學遂博覽篇籍有文才
太和中從大將軍宋王劉昶征義陽板府法曹行參軍
假陵江將軍昶嚴暴治軍甚急三軍戰慄無敢言者固
啓諫幷面陳事宜昶大怒欲斬之使監當攻道固在軍
勇決志意閑雅了無懼色昶甚竒之軍還言之髙祖年
三十餘始辟大將軍府參軍事署城局仍從昶鎭彭城
板兼長史俄以憂去任裴叔業以淮南内附世宗詔平
南將軍廣陵侯元衎與司徒彭城王勰同鎭壽春勑固
為衎司馬還除太尉西閤祭酒兼廷尉評上改定律令
議除給事中出為試守平北太守甚有惠政乆之以公
事免後除給事中領侍御史轉治書劾奏廣平王懷汝
南王悦南陽長公主及使懷荒鎭將萬貳望風逃走劾
恒農太守裴粲免官時世宗廣訪得失固上讜言表曰
臣聞為治不在多方在於力行而已當今之務宜早正
東儲立師傅以保護立官司以防衛以係蒼生之心攬
權衡親宗室彊幹弱枝以立萬世之計舉賢良黜不肖
使野無遺才朝無素餐孜孜萬幾躬勤庶務使民無謗
讟之響省徭役薄賦歛修學官遵舊章貴農桑賤工賈
絶談虛窮微之論簡桑門無用之費以存元元之民以
救飢寒之苦上合昊天之心下悦億兆之望然後備器
械修甲兵習水戰滅吳㑹撰封禪之禮襲軒唐之軌同
彼七十二君之徽號協定鼎嵩河之心副髙祖殷勤之
寄上與三皇比隆下與五帝齊美豈不茂哉臣位卑識
昧言不及義屬聖明廣訪敢獻瞽言伏願陛下留神少
垂究察初世宗委任羣下不甚親覽好桑門之法尚書
令髙肇以外戚權寵專決朝事又咸陽王禧等並有釁
故宗室大臣相見疎薄而王畿民庶勞敝益甚固乃作
南北二都賦稱恒代田漁聲樂侈靡之事節以中京禮
儀之式因以諷諌辭多不載世宗末中尉王顯起宅既
成集寮屬饗宴酒酣問固曰此宅何如固對曰晏嬰湫
隘流稱于今豐屋生災著於周易此葢同傳舍耳唯有
德能卒願公勉之顯嘿然他日又謂固曰吾作太府卿
庫藏充實卿以為何如固對曰公收百官之祿四分之
一州郡贓贖悉入京藏以此充府未足為多且有聚斂
之臣寧有盗臣豈不戒哉顯大不悦以此銜固又有人
間固於顯顯因奏固剩請米麥免固官既無事役遂闔
門自守著演賾賦以明幽微通塞之事其詞曰紹有周
之遐軌兮初錫世於河陽建甸侯而列爵兮與王室而
並昌遭季葉之紛亂兮仍矯迹於良鄉棄衛侯之楨弼
兮乃植根於幽方自祖考而輝烈兮逮余躬而翳微懼
堂構之頽撓兮恐崩毁其洪基心惴惴而慄慄兮若臨
深而履薄登喬木而長吟兮抗幽谷而靡託何身輕而
任重兮懼顛墜於峻壑慿神明之扶助兮雖幽微而獲
存頼先后之醇德兮乃保護其遺孫伊日月之屢遷兮
何四時之相逼知年命之有期兮慨斡流之不息傷難
躓之相承兮悲屯蹇而日臻心惻愴而不懌兮乃有懷
於古人或垂綸於渭濵兮有胥靡於傅巖既應繇而赴
兆兮作殷周之元鑒孔栖栖而不息兮終見黜於庶邦
墨馳騁而不已兮亦舉世而不容有鸞孤而爭國兮有
讓位而採薇有躍馬而赴㑹兮有棲遲以俟時曹納辛
而袁亡兮袁戮田而曹盛鮑授州而得時兮韓棄牧而
失性趙堯門而誕聖兮終夭隠而不繁衛泯軀於世難
兮啓洪業於宣元釋臯繇之法憲兮見蓼六之先亡練
疑枉於怨獄兮寧于公之獨昌明禍福之同門兮知休
咎之異塗尋倚伏之無源兮或先詘而後舒賜慿軒而
策駟兮撫清琴而自娛憲服敝於陋巷兮藴六藝於蓬
廬勃計行而致位兮錯謀合而身傾蕭功成而福集兮
韓勲立而禍并紛回平而綿結兮亮未識其幽情有積
毁而恩昵兮有積譽而寵衰或形乖而意合兮或身密
而志離情與貌而紛競兮體與識而交馳旦流言而見
疑先緣謗而益信樂食子而中疎兮巴放麑而日進或
舉世而稱賢兮偶不合於主心或居鄉而三黜兮獨為
時之所欽或負鼎而干主兮或杖䇿於幽林或望旗而
色阻兮或臨危而撫琴道有大而由小兮義有顯而必
微理貴在於得要兮事終成於㑹機每一日而三省兮
亦有念而九思孰有是而可是兮孰有非而可非石育
子而啓夏兮鳦遺卵而孕殷鳥藉冰而存棄兮虎乳孩
以字文發昇舟而魚躍兮季潛軀而覆雲或揮戈而爭
帝兮或洗耳而辭君道曲成而不一兮神參差而異兆
兹聖達之未明兮豈前修之克了迷白日之近遙兮方
有闚於天表且臨海而觀瀾兮何津源之杳杳文遷繹
而身徂兮景守節而災移湯改祝而革命兮靈投策而
詬龜圉據胎而為巨兮友發文而自相風吹鶂而襄墜
兮神壓紐而平王彼嬴縮之由人兮信吉凶之在已或
勤憂以減齡兮亦安樂而獲祉弟成師而害兄兮父純
臣而烹子識同命於三君兮兆先見於矞姒始樓桑而
發輝兮終龍變於巴庸繞閶門而結慶兮鬱蟬蜕於三
江水浩浩而襄陵兮竊息壤而瘠之鮌殛死於羽山兮
禹宣力而營之鑿龍門以通河兮疎九江而入海總九
州以攸同兮甄五都之所在雖父子之同氣兮乃業行
之丕改以患蹇為福兮痛比干之殘軀以佞諛為獲安
兮哂宰嚭之見屠以舉士而受賞兮悼史遷之腐刑以
進為無益兮見鄂秋之專城以仁義為桎梏兮信揖讓
之勞疲以放曠為解懸兮傷六親之乖離哀越種之被
戮兮嘉范蠡之脱羈欽四皓之髙尚兮歎伊周之涉危
望仗鉞而先鋒兮光安車而勿顧求封賞於寸心兮夢
台袞於遠慮或忌賢而獨立或簒君以自樹既思匿而
名揚兮亦求清而反汙見衆兆之紛錯兮覩變化之無
方心營營而擾擾兮乃探𠂻而凖常儼端坐於敝筵兮
始拂龜而整策冀靈鑒之祐余兮願告余以忠益龜發
兆以施靈兮利去華而守約蓍布列而成卦兮保龍潛
而勿躍踵嘉遯之𤣥蹤兮追考盤於巖壑登名山以恬
澹兮辭朝市之紛若奉貞吉於占繇兮翻夕警而晨裝
揖許公於箕嶺兮諮夷齊於首陽膽嵩華之嵁崿兮眺
恒碣之䃐磄陵江湖之駭浪兮昇醫閭之尚羊乘𤣥虬
之奕奕兮鳴玉鑾之瑲瑲浮滄波而濯足兮入三山而
解裳謁伯禹於塗山兮詰三苗於三危登蒼梧而遐眺
兮訪二妃於有媯追祝融於荆芉兮問洛宓於馮夷陵
囘飈而上驤兮窮深谷而下馳㳂扶水而遠矚兮見虞
淵之威微乘閬風之峻岅兮覿王母於崦嵫昇瑤臺而
奏歌兮坐瓊室而賦詩託赤水以寄命兮附光風以𫝊
辭出琨岫之崢嶸兮入汜林之杳鬱採鍾山之玉瑛兮
收珠澤之珂珬攜羽民而逺遊兮探長生之妙術騰雲
霧而窈㝠兮變域中之穢質望𤣥闕之寂寥兮過寒門
而懷悲揖若士於霄際兮求霧塵於海湄憑帝臺而肆
眺兮歴層冰而風馳越弱水之渟濙兮躡不周之嶮巇
屑瓊蘂以為糧兮斟玉液以為漿結秋蘭以為珮兮攬
白蜺以為裳聳景雲而上征兮撫閭闔而啓扉肅百神
而警策兮奏中皇於紫微聆鈞天而九變兮耽廣樂而
忘歸忽心移而志駭兮戀舊京而依依握招摇以為斾
兮巡天漢而下遊建雲旗之逶迤兮御囘風之瀏瀏策
王良以斂轡兮命風伯以挾輈符屏翳以清路兮告河
鼓以具舟聊右次於析木兮遹囘駕於靑邱訪古人以
首陽兮亦問道於鷞鳩覩三韓之累累兮見卉服之悠
悠瞻雒常之鬱鬱兮貢楛矢之啾啾心怊怊而惕惕兮
志憫憫而綿綿伊五嶽之塠塠兮何四海之涓涓瞻九
河其如帶兮觀三江其沉然夫五都之揔揔兮尚何足
以遊盤彼八方之局促兮殊無可以達觀方吞霞而棄
粒兮亦屑玉而鍊丹潄醴泉以養氣兮吸沆瀣以當餐
䕃建木之長柯兮援木禾之修莖咀玉髓而充渴兮嚼
正陽以長生參松喬而撫翰兮侣浮邱而上征嗟域中
之黙黙兮詎攄寫其深情情盤桓而猶豫兮志狐疑而
未決久放蕩而不還兮心惆悵而不悦憶慈親於故鄉
兮戀先君於邱墓囘遊駕而改轅兮縱歸轡而緩御僕
眷眷於短銜兮馬依依於跬步還故園而解羈兮入茅
宇而返素耕東臯之沃壤兮釣北湖之深潭養慈顔於
婦子兮競獻壽而薦甘朝樂酣於濁酒兮夕寄忻於素
琴誦風雅以導志兮藴六藉於胸襟敦儒墨之大教兮
崇逸民之逺心播仁聲於終古兮流不朽之徽音進不
求於聞達兮退不營於榮利泛若不繫之舟兮湛若不
用之器不潔其身兮不屑於位不拘小節兮不求曲備
資靈運以託已兮任性命之遭隨既聽天而委化兮無
形志之兩疲除紛競而靖黙兮守沖寂以無為寄後賢
以籍賞兮寧怨時之弗知亂曰稟元承命人冣靈兮夭
壽否泰本天成兮體源究道歸聖哲兮隨化委遇能達
節兮顯親揚名德之上兮保家全身亦厚量兮趣世浮
動違性命兮鑒始究終同水鏡兮志願不合思逺遊兮
陵虛騁志從所求兮周歴四極騰人表兮形勞志沮未
衷道兮反我遊駕養慈親兮躬耕練藝齊至人兮固又
作刺讒疾嬖幸詩二首曰巧巧佞佞讒言興兮營營習
習似青蠅兮以白為黒在汝口兮汝非蝮蠆毒何厚兮
巧佞巧佞一何工矣司閒司忿言必從矣朋黨噂􁀨自
相同矣浸潤之譖傾人墉矣成人之美君子貴焉攻人
之惡君子恥焉汝何人斯譖毁日繁予實無罪騁汝詭
言番番緝緝讒言側入君子好讒如或弗及天疾讒説
汝其至矣無妄之禍行將及矣泛泛遊鳬弗制弗拘行
藏之徒或智或愚維予小人未明兹理毁與行俱言與
釁起我其懲矣我其悔矣豈求人兮忠恕在已彼諂諛
兮人之蠧兮刺促昔粟罔顧恥辱以求媚兮邪干側入
如恐弗及以自容兮志行𥚹小好習不道朝挾其車夕
承其輿或騎或徒載奔載趨或言或笑曲事親要正路
不由邪徑是蹈不識大猷不知話言其朋其黨其徒實
繁有詭其行有佞其音蘧蒢戚施邪媚是欽既詭且妬
以逞其心是信是任敗其以多不始不愼末如之何習
習宰嚭營營無極梁丘寡智王鮒淺識伊戾息夫異世
同力江充趙髙甘言似直豎刁上官擅生羽翼乃如之
人僭爽其德豈徒喪邦又亦覆國嗟爾中下其親其昵
不謂其非不覺其失好之有年寵之有日我思古人心
焉若疾凡百君子宜其慎矣覆車之鑒近可信矣言既
備矣事既至矣反是不思維塵及矣肅宗即位除尚書
考功郎奏諸秀孝中第者聽叙自固始大軍征硤石勑
為僕射李平行臺七兵郎中平竒固勇敢軍中大事悉
與謀之又命固節度水軍固設竒計先期乘賊獲其外
城軍罷太傅清河王懌舉固除步兵校尉領汝南王悦
即中令尋加寧逺將軍時悦年少行多不法屑近小人
固上疏切諫幷面陳徃代諸王賢愚之分以感動悦悦
甚敬憚之懌大悦以為舉得其人熙平二年除洛陽令
將軍如故在縣甚有威風丁母憂號慕毁病杖而能起
練禫之後猶酒肉不進時固年踰五十而喪過於哀鄉
黨親族咸歎服焉神龜末清河王懌領太尉辟固從事
中郎屬懌被害元义秉政朝野震悚懌諸子及門生吏
寮莫不慮禍隠避不出素為懌所厚者彌不自安固以
嘗被辟命遂獨詣喪所盡哀慟哭良久乃還僕射游肇
聞而歎曰雖欒布王脩何以尚也君子哉若人及汝南
王悦為太尉選舉多非其人又輕肆檛撻固以前為元
卿雖離國猶上疏切諫事在悦傳悦辟固為從事中郎
不就正光二年京兆王繼為司徒髙選官竂辟固從事
中郎加鎭逺將軍府解除前軍將軍鎭逺如故又典科
揚州勲賞初硤石之役固有先登之功而朝賞未及至
是與尚書令李崇訟勲更表崇雖貴盛固據理不撓談
者稱焉四年九月卒時年五十七贈輔國將軍太常少
卿諡曰文固剛直雅正不畏彊禦居官清潔家無餘財
終殁之日室徒四壁無以供喪親故為其棺歛焉初固
著緒制一篇務從儉約臨終又勑諸子一遵先制固有
三子
長休之武定末黄門郎
休之弟詮之字子衡少著才名辟司徒行參軍早為門
生所害時人悼惜之
賈思伯字士休齊郡益都人也世父元壽髙祖時中書
侍郎有學行見稱於時思伯釋褐奉朝請太子步兵校
尉中書舎人轉中書侍郎頗為髙祖所知常從征伐及
世宗即位以時從之勤轉輔國將軍任城王澄之圍鍾
離也以思伯持節為其軍司及澄失利思伯為後殿澄
以思伯儒者謂之必死及至大喜曰仁者必有勇常謂
虛談今於軍司見之矣思伯託以失道不伐其功時論
稱其長者後為河内太守不拜尋除鴻臚少卿以母憂
免服闋徵為滎陽太守有政績遷征虜將軍南青州刺
史初思伯與弟思同師事北海陰鳯授業無資酬之鳯
遂質其衣物及思伯之部送縑百匹遺鳯因具車馬迎
之鳯慙不徃時人稱歎焉尋以父憂免後除征虜將軍
光禄少卿仍拜左將軍兖州刺史肅宗時徵為給事黄
門侍郎因請拜掃還鄉里未拜以風聞免尋除右將軍
涼州刺史思伯以州邊逺不樂外出辭以男女未㛰靈
太后不許舎人徐紇言之得改授太尉長史又除安東
將軍廷尉卿思伯自以儒素為業不好法律希言事俄
轉衛尉卿于時議建明堂多有同異思伯上議曰按周
禮考工記云夏后氏世室殷重屋周明堂皆五室鄭注
云此三者或舉宗廟或舉王寢或舉明堂互言之以明
其制同也若然則殷夏之世已有明堂矣唐虞以前其
事未聞戴德禮記云明堂凡九室十二堂蔡邕云明堂
者天子太廟饗功養老教學選士皆於其中九室十二
堂按戴德撰記世所不行且九室十二堂其於規制恐
難得厥衷周禮營國左祖右社明堂在國之陽則非天
子太廟明矣然則禮記月令四堂及太室皆謂之廟者
當以天子暫配享五帝故耳又王制云周人養國老於
東膠鄭注云東膠即辟雍在王宮之東又詩大雅云邕
邕在宮肅肅在廟鄭注云宮謂辟雍宮也所以助王養
老則尚和助祭則尚敬又不在明堂之驗矣按孟子云
齊宣王謂孟子曰吾欲毁明堂若明堂是廟則不應有
毁之問且蔡邕論明堂之制云堂方一百四十尺象坤
之策屋圓徑二百一十六尺象乾之策方六丈徑九丈
象陰陽九六之數九室以象九州屋髙八十一尺象黄
鍾九九之數二十八柱以象宿外廣二十四丈以象氣
按此皆以天地陰陽氣數為法而室獨象九州何也若
立五室以象五行豈不快也如此蔡氏之論非為通典
九室之言或未可從竊尋考工記雖是補闕之書相承
已久諸儒注述無言非者方之後作不亦優乎且孝經
援神契五經要義舊禮圖皆作五室及徐劉之論同考
工者多矣朝廷若獨絶今古自為一代制作者則所願
也若猶祖述舊章規摹前事不應捨殷周成法襲近代
妄作且損益之極極於三王後來疑議難可準信鄭元
云周人明堂五室是帝各有一室也合於五行之數周
禮依數以為之室施行于今雖有不同時説然耳尋鄭
此論非為無當按月令亦無九室之文原其制置不乖
五室其青陽右个即明堂左个明堂右个即總章左个
總章右个即𤣥堂左个𤣥堂右个即青陽左个如此則
室猶是五而布政十二五室之理謂為可按其方圓髙
廣自依時量戴氏九室之言蔡子廟學之議子幹靈臺
之説裴逸一屋之論及諸家紛紜並無取焉學者善其
議又遷太常卿兼度支尚書轉正都官時太保崔光疾
甚表薦思伯為侍講中書舎人馮元興為侍讀思伯遂
入授肅宗杜氏春秋思伯少雖明經從官廢業至是更
延儒生夜講晝授性謙和輕身禮士雖在街途停車下
馬接誘恂恂曽無倦色客有謂思伯曰公今貴重寧能
不驕思伯曰衰至便驕何常之有當世以為雅談為元
义所寵論者譏其趣勢孝昌元年卒贈鎭東將軍青州
刺史又贈尚書右僕射諡曰文貞
子彦始武定中淮陽太守
思伯弟思同字士明少厲志行雅好經史釋褐彭城王
國侍郎五遷尚書考功郎青州别駕久之遷鎭逺將軍
中散大夫試守滎陽太守尋即真後除平南將軍襄州
刺史雖無明察之譽百姓安之及元顥之亂也思同與
廣州刺史鄭光護並不降莊帝還宮封營陵縣開國男
邑二百户除撫軍將軍給事黄門侍郎青州大中正又
為鎭東金紫光禄大夫仍兼黄門尋加車騎大將軍左
光禄大夫遷鄴後除黄門侍郎兼侍中河南慰勞大使
仍與國子祭酒韓子熙並為侍講授静帝杜氏春秋又
加散騎常侍兼七兵尚書尋拜侍中興和二年卒贈使
持節都督青徐光三州諸軍事驃騎大將軍尚書右僕
射司徒公青州刺史諡曰文獻初思同之為别駕也清
河崔光韶先為治中自恃資地恥居其下聞思同還鄉
遂便去職州里人物為思同恨之及光韶之亡遺誡子
姪不聽求贈思同遂上表訟光韶操業登時蒙贈諡論
者歎尚焉思同之侍講也國子博士遼西衛冀隆為服
氏之學上書難杜氏春秋六十三事思同復駮冀隆乖
錯者十一條互相是非積成十卷詔下國學集諸儒考
之事未竟而思同卒卒後魏郡姚文安樂陵秦道静復
述思同意冀隆亦尋物故浮陽劉休和又持冀隆説至
今未能裁正焉
李叔虎渤海脩人也從祖金世祖神䴥中與髙允俱被
徵位至征南從事中郎叔虎好學博聞有識度為鄉閭
所稱太和中拜中書博士與清河崔光河間邢巒並相
親友轉議郎久之遷太尉從事中郎轉國子博士本國
中正攝樂陵中正性清直甚有公平之稱後兼散騎侍
郎太極都將事訖除高陽太守固辭不拜尋除顯武將
軍太尉髙陽王雍諮議參軍事雍以其器操重之尋除
假節行華州事為吏民所稱永平四年卒年五十四贈
冠軍將軍南青州刺史諡曰穆
兄叔寳州舉秀才拜頓丘公國郎中令遷太常丞延昌
末叔寳為弟臺戸及從弟歸伯同沙門法慶反陷破郡
縣叔寳當坐遇病死於洛陽獄
子伯胄光禄大夫
叔寳從弟鳯歴尚書郎中國子博士坐弟同京兆王愉
逆除名
鳯從子長仁字景安頗有學涉舉秀才射策髙第拜中
書博士轉中書侍郎累遷平南將軍沛郡太守仍為彭
城太守又從尉元討定南境賜爵延陵男徵拜員外散
騎常侍使於劉準行還以疾除北海内史詔賜醫藥凡
在三郡吏民安之尋卒武定中贈安南將軍七兵尚書
冀州刺史男如故
長仁從弟述字道興有學識州舉秀才拜太常博士使
詣長安冊祭燕宣王廟還除尚書儀曹郎賜爵蓨縣男
稍遷建興太守卒
子象字孟則清簡有風槩博涉羣書初襲爵為徐州平
東府功曹參軍遷冀州治中有勤績久之拜散騎侍郎
加寧朔將軍尋轉中書侍郎出為青州太傅開府諮議
參軍行北徐州事本將軍光禄大夫齊文襄王引為開
府諮議參軍加征東將軍興和二年兼散騎常侍使於
蕭衍三年卒贈驃騎大將軍儀同三司冀州刺史諡曰
文簡以子子貞預義之勤也
子貞歴司空長史武邑太守司徒右長史陽平太守入
為吏部郎中出為驃騎將軍兗州刺史坐貪汙賜死
路恃慶字伯瑞陽平清淵人也祖綽陽平太守恃慶有
幹用與廣平宋飜俱知名為鄉閭所稱相州刺史李安
世並表薦之太和中除奉朝請恃慶以從兄文舉有才
望因推讓之髙祖遂並拜焉稍遷尚書儀曹郎轉左民
郎行潁州郡出為華州安定王征虜府長史尋以母憂
去職仍轉定州河間王琛長史琛貪暴肆意恃慶每進
苦言年四十八卒贈左將軍安州刺史諡曰襄
子祖璧給事中
恃慶弟仲信亦好學為太尉參軍稍遷奉車都尉開府
掾章武王融之討葛榮也仲信為其都督府長史融敗
殁仲信遂亦免棄
仲信弟思略字叔約有識尚冀州安東府騎軍參軍
子祖遺武定末太學博士
思畧弟思令字季儁初為廣陽王司空參軍轉司空城
局參軍司徒記室威逺將軍尚書左民郎轉右民時天
下多事思令乃上疏曰臣聞國之大事唯祀與戎戎之
有功在於將帥三代不必别民取治不等五霸不必異
兵各能剋定有湯武之賢猶須伊望之佐堯舜之聖尚
有稷契之輔得其人也六合唾掌可清失其人也三河
方為戰地何者動之甚易靖之至難竊以比年以來將
帥多是寵貴子孫軍幢統領亦皆故義託附貴戚子弟
未經戎役至於衘杯躍馬志逸氣浮軒眉攘腕便以攻
戰自許及臨大敵怖懼交懷雄圖鋭氣一朝頓盡乃令
羸弱在前以當鋭彊壯居後以安身兼復器械不精進
止不集任羊質之將驅不練之兵當負險之衆敵數戰
之虜欲令不敗豈有得哉是以兵知必敗始集而先逃
將又怖敵遷延而不進國家便謂官號未滿重爵屢加
復疑賞賚之輕金帛日賜帑藏空虛民財殫盡致使賊
徒更増膽氣益盛生民損耗荼毒無聊主歎臣哀何心
寢食臣雖位微竊不遑舎臣聞孝行出於忠貞節義率
多果決德可感義夫恩可勸死士今若捨上所輕求下
所重黜陟幽明賞罰善惡搜徒簡卒練兵習武甲密弩
彊弓調矢勁謀夫既設辯士先陳曉以安危示其禍福
如其不悛以我義順之師討兹悖逆之豎豈異厲蕭斧
而伐朝菌鼓洪爐而燎毛髮雖愚者知其不旋踵矣敢
以愚短昩死陳誠尋拜假節征虜將軍陽平太守又割
冀州之平清河相州之陽平齊州之原以為南冀州仍
以思令為左將軍南冀州刺史假平東將軍都督時葛
榮遣其清河太守據季虎髙唐城以招叛民思令乃命
麾下幷率鄉曲潛軍夜徃出其不意遂大破之徐乃收
衆南還又詔思令幷領冀州流民及葛榮滅還鎭平原
後除征東將軍金紫光禄大夫轉衛將軍右光禄大夫
天平三年三月卒時年五十一贈驃騎將軍定州刺史
恃慶從叔景略起家中書博士太和中尚書郎本郡中
正出為齊州魏郡平原二郡太守卒
景略弟雄字仲略容貌偉異以軍功為給事中髙祖曽
對羣臣云路仲略好尚書郎才僕射李沖云其人宜為
武職遂停轉太尉咸陽王録事參軍遷伏波將軍奉車
都尉卒贈頓邱太守
景略從祖弟法常幼而修立為郡功曹早卒儀同李神
儁與之有舊每云諸路前輩中有路法常足為名士謂
必逺至而竟無年天下事誠難知也
房亮字景髙清河人也父法延譙郡太守亮好學有節
操太和中舉秀才為奉朝請拜祕書郎又兼員外散騎
侍郎副中書侍郎宋弁使於蕭賾還除尚書二千石郎
中濟州中正兼員外常侍使髙麗髙麗王託疾不拜以
亮辱命坐白衣守郎中後除濟北太守轉平原太守以
清嚴稱時冀州刺史京兆王愉據州反平原界在河北
與愉接境愉乃遣人説亮啖以榮利亮即斬其使人發
兵防捍愉怒遣其大將張靈和率衆攻亮亮督厲兵民
喩以逆順出城拒擊大破之尋遭憂解任服終除左將
軍汲郡太守遷前將軍東荆州刺史亮留心撫納夷夏
安之時邊州刺史例得一子出身亮不言其子而啓弟
子超為奉朝請議者稱之轉平東將軍滄州刺史入為
光禄大夫加安東將軍永安二年卒年七十一贈撫軍
將軍齊州刺史
子柬字元約卒於光禄大夫
亮弟詮字鳯舉尚書郎本州中正卒贈撫軍將軍齊州
刺史
詮弟悦字季欣解褐廣平王懷國常侍轉青州平東府
中兵參軍加宣威將軍遷髙陽太守轉廣川太守加鎭
逺將軍普泰中濟州刺史張瓊表所部置南清河郡仍
請悦為太守朝廷從之凡歴三郡民吏安之遷平東將
軍太中大夫興和二年卒年七十贈征東將軍濟州刺
史
長子超字伯頴武定末司徒録事參軍濟州大中正
超弟昭淮州驃騎大將軍府長史
曹世表字景昇東魏郡魏人也魏大司馬休九世孫祖
謨父慶並有學名世表少䘮父舉止有禮度性雅正工
尺牘涉獵羣書太和二十三年尚書僕射任城王澄奏
世表為國子助敎頗失意後轉司徒記室與武威賈思
伯范陽盧同隴西辛雄等並相友善侍中崔光鄉里貴
達毎稱美之遇患歸鄉永平中除兗州左將軍府司馬
非其所願復以病解延昌中除清河太守治官省約百
姓安之正光中拜前將軍通直散騎常侍大將軍京兆
王繼西征以為從事中郎攝中水兵事自當煩劇論者
皆稱其能還都拜司空長史孝昌中青齊頻年反亂詔
世表持節慰喩還都轉尚書右丞後加征虜將軍出行
豫州刺史値蕭衍將湛僧珍陷東豫州州民劉獲鄭辯
反於州界為之内應朝廷以源子恭代世表為州以世
表為東南道行臺率元安平元顯伯皇甫鄧林等討之
於時賊衆彊斷小殷關驛使不通諸將以士馬單少皆
敗散之餘不敢復戰咸欲保城自固世表時患背腫乃
輿病出外呼統軍是云寳謂之曰湛僧珍所以敢深入
為寇者以獲辯皆州民之望為之内應向有驛至知劉
獲移軍欲迎僧珍去此八十里今出其不意一戰可破
獲破則僧珍自走東南清服卿之功也乃簡選兵馬付
寳討之促令發軍自暮出城比曉兵合賊不意官軍卒
至一戰破獲諸賊悉平湛僧珍退走唯鄭辯與子恭親
舊亡匿子恭所世表召諸將吏衆責子恭收辯斬之傳
首京師勑遣中使宣㫖慰喩賜馬二匹衣服被褥復以
世表行豫州事行臺如故還朝加左將軍兼尚書東道
行臺㳂河分立鎭戍以傋葛榮行達青州遇患卒時年
五十四永熙中贈平東將軍齊州刺史
潘永基字紹業長樂廣宗人也父靈虬中書侍郎永基
性通率輕財好施為冀州鎭東府法曹行參軍遷威烈
將軍揚州曲陽戍主轉西硤石戍主治陳留南梁二郡
事頗有威惠轉揚州車騎府主簿累遷虎賁中郎將直
寢前將軍出為持節平北將軍冀州防城都督長樂太
守于時葛榮攻信都長圍遏水以灌州城永基與刺史
元孚同心戮力晝夜防拒外無軍援内乏糧儲從春至
冬力窮乃陷榮欲害孚永基請以身代孚死永安二年
除潁川太守遷鎭東將軍東除州刺史時蕭衍將曹世
宗馬洪武等率衆來寇永基出討破之永熙中為征東
將軍金紫光禄大夫遷車騎將軍左光禄大夫尋加衛
大將軍復除東徐州刺史前後在州為吏民所樂代還
京師元象初卒年五十六贈散騎常侍都督冀瀛洲三
州諸軍事驃騎大將軍尚書右僕射司徒公冀州刺史
長子子禮州主簿
子禮弟子智武定中太尉士曹參軍
朱元旭字君昇本樂陵人也祖霸眞君末南叛投劉義
隆遂居青州之樂陵元旭頗涉子史開解几案起家清
河王國常侍太學博士員外散騎侍郎頻使髙麗除尚
書度支郎中神龜末以郎選不精大加沙汰元旭與隴
西辛雄范陽祖瑩泰山羊深西平源子恭並以才用見
留㝷加鎭逺將軍兼尚書右丞仍郎中本州中正時闗
西都督蕭寶夤啓云所統十萬食唯一月於是肅宗大
怒召問所由録令以下皆推罪於元旭元旭入見於御
座前屈指校計寶夤兵糧乃踰一年事乃得釋除通直
散騎常侍永安初加平東將軍尚書左丞光禄大夫後
轉司農少卿遷衛將軍左光禄大夫天平中復拜尚書
左丞既無風操俛仰隨俗性多機數自容而已於時朝
廷分汲郡河内二界挾河之地以立義州安置闗西歸
款之戸除元旭使持節驃騎將軍義州刺史武定三年
夏卒於州年六十七贈本將軍幽州刺史
子敬道武定中司徒長流參軍
史臣曰陽尼學義之迹世不乏人固逺氣正情文學兼
致賈思伯門有舊業經明行修唯兄及弟並摽儒素李
路器尚所及俱可觀者象風采詞涉亦當年之俊民房
亮曹世表潘永基朱元旭拔萃從宦咸享名器各有由
也
　
　
　
　
　
　
　
　
　魏書卷七十二
　魏書卷七十二考證
陽尼傳兆先見於矞姒○姒應作似(臣人龍/)按左傳文
　十年楚范巫矞似注矞似人名范邑之巫也
朱元旭傳於時朝廷分汲郡河内二界挾河之地以立
　義州○(臣人龍/)按本書地形志義州興和二年置寄
　治汲郡陳城當即其事也挾河即夾河古字通北史
　作扶風誤
　
　
　
　
　
　
　
　
　魏書卷七十二考證
欽定四庫全書
　魏書卷七十三
　　齊　　　　　魏　　　　收　　　　撰
　列傳第六十一
　　奚康生　楊大眼　崔延伯
奚康生河南洛陽人其先代人也世為部落大夫祖直
平逺将軍柔𤣥鎮将入為鎮北大将軍内外三都大官
賜爵長進侯卒贈幽州刺史謚曰簡父普憐不仕而卒
太和十一年蠕蠕頻來寇邊柔𤣥鎮都将李兠討擊之
康生性驍勇有武藝弓力十石矢異常箭為當時所服
從兠為前驅軍主頻戰陷陳壮氣有聞由是為宗子隊
主從駕征鍾離駕旋濟淮五将未渡蕭鸞遣将率衆據
渚邀斷津路髙祖勅曰能破中渚賊者以為直閤将軍
康生時為軍主謂友人曰如其剋也得暢名績脫若不
㨗命也在天丈夫今日何為不决遂便應募縛筏積柴
因風放火燒其船艦依烟直進飛刀亂斫投河溺死者
甚衆乃假康生直閤将軍後以勲除中堅将軍太子三
校西臺直後吐京胡反自號辛支王康生為軍主從章
武王彬討之胡遣精騎一千邀路斷截康生率五百人
拒戰破之追至石羊城斬首三十級彬甲卒七千與胡
對戰分為五軍四軍俱敗康生軍獨全遷為統軍率精
騎一千追胡至車突谷詐為墜馬胡皆謂死争欲取之
康生騰騎奮矛殺傷數十人胡遂奔北辛支輕騎退走
去康生百餘歩彎弓射之應弦而死因俘其牛羊駝馬
以萬數蕭鸞置義陽　招誘邊民康生復為統軍從王
肅討之進圍其城鸞将張伏䕶自昇城樓言辭不遜肅
令康生射之以彊弓大箭望樓射窻扉開即入應箭而
斃彼民見箭皆云狂弩以殺伏護賞帛一千匹又頻戰
再退其軍賞三階帛五百匹蕭寳卷将裴叔業率衆圍
渦陽欲觧義陽之急詔遣高聰等四軍徃援之後遣都
督廣陵侯元衍並皆敗退時刺史孟表頻啟告高祖勅
肅遣康生馳徃赴援一戰大破之賞二階帛一千匹及
夀春來降也遣康生領羽林一千人給龍廐馬兩匹馳
赴夀春既入其城命集城内舊老宣詔撫賚俄而蕭寳
卷将桓和頓軍梁城陳伯之據硤石民心駭動頗有異
謀康生乃防禦内外音信不通固城一月援軍乃至康
生出擊桓和伯之等二軍並破走之㧞梁城合肥洛口
三戍以功遷征虜将軍封安武縣開國男食邑二百户
出為南青州刺史後蕭衍郁洲遣軍主徐濟宼邊康生
率将出討破之生擒濟賞帛千匹時蕭衍聞康生能引
彊弓力至十餘石故特作大弓兩張送與康生康生得
弓便㑹集文武乃用平射猶有餘力其弓長八尺把中
圍尺二寸箭麤殆如今之長笛觀者以為希世絶倫弓
即表送置之武庫又蕭衍遣将宋黒率衆宼擾彭城時
康生遭母憂詔起為别将持節假平南将軍領南青州
諸軍擊走之後衍復遣都督臨川王蕭宏副将張恵紹
勒甲十萬規宼徐州又假宋黑徐州刺史領衆二萬水
陸俱進徑圍髙塜戍詔授康生武衞将軍持節假平南
将軍為別将領羽林三千人騎歩甲士隨便割配康生
一戰敗之還京召見宴㑹賞帛千匹賜驊騮御胡馬一
匹出為平西将軍華州刺史頗有聲績轉涇州刺史仍
本将軍以輙用官炭瓦為御史所劾削除官爵㝷㫖復
之蕭衍直閤将軍徐元明戍於郁州殺其刺史張稷以
城内附詔遣康生迎接賜細御銀纒槊一張并棗奈果
靣勅曰果者果如朕心棗者早遂朕意未發之間郁州
復叛時揚州別駕裴絢謀反除康生平東将軍為别将
領羽林四千討之㑹事平不行遭父憂起為平西将軍
西中郎将是嵗大舉征蜀假康生安西将軍領歩騎三
萬邪趣綿竹至隴右世宗崩班師除衛尉卿出為撫軍
将軍相州刺史在州以天旱令人鞭石虎畫像復就西
門豹祠祈雨不獲令吏取豹舌未幾二兒暴䘮身亦遇
疾巫以為虎豹之祟徴拜光禄卿領右衞将軍與元义
同謀廢靈太后遷撫軍大将軍河南尹仍右衞領左右
與子難娶左衞将軍侯剛女即元义妹夫也义以其通
姻深相委託三人率多俱宿禁内時或迭出义以康生
子難為千牛偹身康生性麤武言氣髙下义稍憚之見
于顔色康生亦㣲懼不安正光二年三月肅宗朝靈太
后于西林園文武侍坐酒酣迭舞次至康生康生乃為
力士舞及扵折旋每顧視太后舉手蹈足瞋目頷首為
殺縳之勢太后解其意而不敢言日暮太后欲携肅宗
宿宣光殿侯剛曰至尊已朝訖嬪御在南何勞留宿康
生曰至尊陛下兒隨陛下将東西更復訪問誰羣臣莫
敢應靈太后自起援肅宗臂下堂而去康生大呼唱萬
嵗扵後近侍皆唱萬嵗肅宗引前入閤左右競相排閤
不得閉康生奪其子難千牛刀斫直後元思輔乃得定
肅宗既上殿康生時有酒勢将出處分遂為义所執鏁
於門下至曉义不出令侍中黄門僕射尚書等十餘人
就康生所訊其事處康生斬刑難處絞刑义與剛並在
内矯詔决之康生如奏難恕死從流難哭拜辭父康生
忻子免死又亦慷慨了不悲泣語其子云我不反死汝
何為哭也有司驅逼奔走赴市時已昏闇行刑人注刀
數下不死於地刻截咸言禀义意㫖過至苦痛嘗食典
御奚混與康生同執刀入内亦就市絞刑康生乆為将
及臨州尹多所殺戮而乃信向佛道數捨其居宅以立
寺塔凡歴四州皆有建置死時五十四
子難年十八以侯剛子婿得停百日竟徙安州後尚書
盧同為行臺义令殺之康生於南山立佛圖三層先死
忽夢崩壞沙門有為解云檀越當不吉利無人供飬佛
圖故崩耳康生稱然竟及禍靈太后反政贈都督冀瀛
滄三州諸軍事驃騎大将軍司空公冀州刺史又追封
夀張縣開國侯食邑一千户
子剛襲武定中青州開府主簿齊受禪爵例降
剛弟定國襲康生安武縣開國男
楊大眼武都氐難當之孫也少有膽氣跳走如飛然側
出不為其宗親顧待頗有飢寒之切太和中起家奉朝
請時高祖自代将南伐令尚書李沖典選征官大眼徃
求焉沖弗許大眼曰尚書不見知聽下官出一技便出
長繩三丈許繫髻而走繩直如矢馬馳不及見者莫不
驚歎沖曰自千載以來未有逸材若此者也遂用為軍
主大眼顧謂同竂曰吾之今日所謂蛟龍得水之秋自
此一舉終不復與諸君齊列矣未幾遷為統軍從高祖
征宛葉穰鄧九江鍾離之間所經戰陳莫不勇冠六軍
世宗初裴叔業以夀春内附大眼與奚康生等率衆先
入以功封安成縣開國子食邑三百戸除直閤将軍㝷
加輔國将軍㳺擊将軍出為征虜将軍東荆州刺史時
蠻酋樊秀安等反詔大眼為別将𨽻都督李崇討平之
大眼妻潘氏善騎射自詣軍省大眼至於攻陳逰獵之
際大眼令妻潘戎裝或齊鑣戰場或並驅林壑及至還
營同坐幕下對諸寮佐言笑自得時指之謂人曰此潘
将軍也蕭衍遣其前江州刺史王茂先率衆數萬次于
樊雍招誘蠻夏規立宛州又令其所署宛州刺史雷豹
狼軍主曹仲宗等領衆二萬偷據河南城世宗以大眼
為武衞将軍假平南将軍持節都督統軍曹敬邴虬樊
魯等諸軍討茂先等大破之斬衍輔國将軍王花龍驤
將軍申天化俘馘七千有餘衍又遣其舅張惠紹總率
衆軍竊據宿豫又假大眼平東将軍為别将與都督邢
巒討破之遂乘勝長驅與中山王英同圍鍾離大眼軍
城東守淮橋東西二道屬水汛長大眼所綰統軍劉神
符公孫祉兩軍夜中争橋奔退大眼不能禁相㝷而走
坐徙為營州兵永平中世宗追其前勳起為試守中山
内史時高肇征蜀世宗慮蕭衍侵軼徐揚乃徴大眼為
太尉長史持節假平南将軍東征别将𨽻都督元遥遏
禦淮肥大眼至京師時人思其雄勇喜其更用臺省閭
卷觀者如市大眼次譙南世宗崩時蕭衍遣将康絢扵
浮山遏淮規浸夀春詔加大眼光禄大夫率諸軍鎮荆
山復其封邑後與蕭寳夤俱徃淮堰不能剋遂扵堰上
流鑿渠决水而還加平東将軍大眼善騎乘装束雄竦
擐甲折旋見稱當世撫廵士卒呼為兒子及見傷痍為
之流泣自為將帥恒身先兵士衝突堅陳出入不疑當
其鋒者莫不摧拉南賊前後所遣督将軍未渡江預皆
畏懾𫝊言淮泗荆沔之間有童兒啼者恐之云楊大眼
至無不即止王肅弟子秉之初歸國也謂大眼曰在南
聞君之名以為眼如車輪及見乃不異人大眼曰旗鼓
相望瞋眸奮發足使君目不能視何必大如車輪當世
推其驍果皆以為闗張弗之過也然征淮堰之役喜怒
無常捶撻過度軍士頗憾焉識者以為性侈所致又以
本將軍出為荆州刺史常縛蒿為人衣以青布而射之
召諸蠻渠指示之曰卿等若作賊吾政如此相殺也又
北淯郡嘗有虎害大眼搏而獲之斬其頭懸於穰市自
是荆蠻相謂曰楊公惡人常作我蠻形以射之又深山
之虎尚所不免遂不敢復為宼盗在州二年而卒大眼
雖不學恒遣人讀書坐而聽之悉皆記識令作露布皆
口授之而竟不多識字也有三子長甑生次領軍次征
南皆潘氏所生氣幹咸有父風初大眼徙營州潘在洛
陽頗有失行及為中山大眼側生女夫趙延寳言之於
大眼大眼怒幽潘而殺之後娶繼室元氏大眼之死也
甑生等問印綬所在時元始懐孕自指其腹謂甑生等
曰開國當我兒襲之汝等婢子勿有所望甑生深以為
恨及大眼䘮将還京出城東七里營車而宿夜二更甑
生等開大眼棺延寳怪而問之征南射殺之元怖走入
水征南又彎弓射之甑生曰天下豈有害母之人乃止
遂取大眼屍令人馬上抱之左右扶挾以叛荆人畏甑
生等驍勇不敢苦追奔於襄陽遂歸蕭衍
崔延伯博陵人也祖夀扵彭城䧟入江南延伯有氣力
少以勇壮聞仕蕭賾為縁淮逰軍帶濠口戍主太和中
入國高祖深嘉之常為統帥膽氣絶人兼有謀略所在
征討咸立戰功積勞稍進除征虜将軍荆州刺史賜爵
定陵男荆州土險蠻左為宼每有聚結延伯輙自討之
莫不摧殄由是穰土怗然無敢為患永平中轉後将軍
幽州刺史蕭衍遣其左遊擊将軍趙祖恱率衆偷據峽
石詔延伯為别將與都督崔亮討之亮令延伯守下蔡
延伯與别将伊瓫生挾淮為營延伯遂取車輪去輞削
銳其輻兩兩接對揉竹為桓貫連相屬並十餘道横水
為橋兩頭施大轆轤出没任情不可燒斫既斷祖悅等
走路又令舟舸不通由是衍軍不能赴救祖悅合軍咸
見俘虜於軍拜平南将軍光禄大夫延伯與楊大眼等
至自淮陽靈太后幸西林園引見延伯等太后曰卿等
志尚雄猛皆國之名将比平峽石公私慶快此乃卿等
之功也但淮堰仍在宜湏豫謀故引卿等親共量算各
出一圖以為後計大眼對曰臣輙謂水陸二道一時俱
下徃無不尅延伯曰臣今輙難大眼既對聖顔荅㫖宜
實水南水北各有溝瀆陸地之計如何可前愚臣短見
願聖心愍水兵之勤苦給復一年専習水戰脫有不虞
召便可用徃無不獲靈太后曰卿之所言深是宜要當
勅如請二年除安北将軍并州刺史在州貪汚聞扵逺
近還為金紫光禄大夫出為鎮南将軍行岐州刺史假
征西将軍賜驊騮馬一匹正光五年秋以徃在揚州建
淮橋之勳封當利縣開國男食邑二百戸㝷増邑一百
户改封新豐進爵為子時莫折念生兄天生下隴東宼
征西将軍元志為天生所擒賊衆甚盛進屯黑水詔延
伯為使持節征西将軍西道都督與行臺蕭寳夤討之
寳夤與延伯結壘馬嵬南北相去百餘歩寳夤日集督
将論討賊方略延伯每云賊新制勝難與争鋒寳夤正
色責之曰君荷國寵靈總戎出討便是安危所繫每云
賊不可討以示怯懦損威挫氣乃君之罪延伯明晨詣
寳夤自謝仍云今當仰為明公參賊勇怯延伯選精兵
數千下渡黒水列陳西進以向賊營寳夤率衆扵水東
㝷原西北以示後繼於時賊衆大盛水西一里營營連
接延伯徑至賊壘揚威愶之徐而還退賊以延伯衆少
開營競追衆過十倍臨水逼蹙寳夤親觀之懼有虧損
延伯不與其戰身自殿後抽衆東渡轉運如神湏臾濟
盡徐乃自渡賊徒奪氣相率還營寳夤大悅謂官屬曰
崔公古之關張也今年何患不制賊延伯馳見寳夤曰
此賊非老奴敵公但坐看後日延伯勒衆而出寳夤為
後拒天生悉衆來戰延伯申令将士身先士卒䧟其前
鋒扵是勇銳競進大破之俘斬十餘萬追奔及扵小隴
秦賊勁彊諸将所憚朝廷初議遣将咸云非延伯無以
定之果能剋敵授右衞将軍於時万俟醜奴宿勤明逹
等宼掠涇州先是盧祖遷伊瓫生數将等皆以元志前
行之始同時發雍從六陌道将取高平志敗仍停涇部
延伯既破秦賊乃與寳夤率衆㑹扵安定甲卒十二萬
鐡馬八千匹軍威甚盛醜奴置營涇州西北七十里當
原城時或輕騎暫來挑戰大兵未交便示奔北延伯矜
功負勝遂唱議先驅伐木别造大排内為鏁柱敎習彊
兵負而趨走號為排城戰士在外輜重居中自涇州縁
原北上衆軍将出討賊未戰之間有賊數百騎詐持文
書云是降簿乞且緩師寳夤延伯謂其事實逡廵未閱
俄而宿勤明達率衆自東北而至乞降之賊從西競下
諸軍前後受敵延伯上馬突陳賊勢摧挫便爾逐北徑
造其營賊本輕騎延伯軍兼歩卒兵力疲怠賊乃乗間
得入排城延伯軍遂大敗死傷者将有二萬寳夤歛軍
退保涇州延伯修繕器械購募驍勇復從涇州西進去
賊彭阬谷柵七里結營延伯恥前挫辱不報寳夤獨出
襲賊大破之俄頃間平其數柵賊皆逃遁見兵人採掠
散亂不整還來衝突遂大奔敗延伯中流矢為賊所害
士卒死者萬餘人延伯善将撫能得衆心與康生大眼
為諸将之冠延伯末路功名尤重時大宼未平而延伯
死朝野嘆懼焉贈使持節車騎大将軍儀同三司定州
刺史謚曰武烈又有王足者驍果多䇿略𨽻邢巒伐蜀
所在剋㨗詔行益州刺史遂圍涪城蜀人大震世宗復
以羊祉為益州足聞而引退後遂奔蕭衍次有王神念
足之流也後自潁川太守奔江南又冀州李叔仁叔仁
弟龍瓌以勇壮為将統叔仁位至車騎大将軍儀同三
司陳郡開國公後為梁州刺史殁扵關西龍瓌正光中
北征戰死白道其平州刺史王買奴南秦州刺史曹敬
南兗州刺史樊魯益州刺史邴虬𤣥州刺史邢豹及屈
祖嚴思達吕叵崔襲柴慶宗宗正珍孫盧祖遷高智方
俱為将帥並有攻討之名而事迹不存無以編録然未
若康生大眼延伯尤著也
史臣曰人主聞鞞鼓之響則思将帥之臣何則夷難平
暴折衝禦侮為國之所繫也康生等俱以熊虎之姿奮
征伐之氣亦一時之驍猛壮士之功名也
　
　
　
　
　
　
　
　魏書卷七十三
　魏書卷七十三考證
崔延伯傳賊徒奪氣相率還營○奪監本譌作奮今改
　正
　
　
　
　
　
　
　
　
　
　
　
　
　魏書卷七十三考證
欽定四庫全書
　魏書卷七十四
　　齊　　　　　魏　　　　收　　　　撰
　列傳第六十二
　　尒朱榮
尒朱榮字天寳北秀容人也其先居於尒朱川因為氏
焉常領部落世為酋帥髙祖羽健登國初為領民酋長
率契胡武士千七百人從駕平晉陽定中山論功拜散
騎常侍以居秀容川詔割方三百里封之長為世業太
祖初以南秀容川原沃衍欲令居之羽健曰臣家世奉
國給侍左右北秀容既在剗内差近京師豈以沃塉更
遷逺地太祖許之所居之處曽有狗䑛地因而穿之得
甘泉焉至今名狗舐泉羽健世祖時卒曽祖鬱德祖代
勤繼為領民酋長代勤世祖敬哀皇后之舅以外親兼
數征伐有功給復百年除立義将軍曽圍山而獵部民
射獸誤中其髀代勤仍令拔箭竟不推問曰此既過誤
何忍加罪部内聞之咸感其意髙宗末假寧南将軍除
肆州刺史髙祖賜爵梁郡公以老致仕嵗賜帛百匹以
為常年九十一卒賜帛五百匹布二百匹贈鎮南将軍
并州刺史諡曰荘孝荘初榮有翼戴之勳追贈太師司
徒公錄尚書事父新興太和中繼為酋長家世豪擅財
貨豐嬴曽行馬羣見一白蛇頭有兩角遊於馬前新興
異之謂曰爾若有神令我畜牧蕃息自是之後日覺滋
盛牛羊駝馬色别為羣谷量而已朝廷每有征討輒獻
私馬兼備資糧助裨軍用髙祖嘉之除右将軍光祿大
夫及遷洛後特聽冬朝京師夏歸部落每入朝諸王公
朝貴競以珍翫遺之新興亦報以名馬轉散騎常侍平
北将軍秀容第一領民酋長新興每春秋二時恒與妻
子閱畜牧於川澤射獵自娱肅宗世以年老啓求𫝊爵
於榮朝廷許之正光中卒年七十四贈散騎常侍平北
将軍恒州刺史諡曰簡孝荘初贈假黄鉞侍中太師相
國西河郡王榮絜白美容貎幼而神機明決及長好射
獵每設圍誓衆便為軍陳之法號令嚴肅衆莫敢犯秀
容界有池三所在髙山之上清深不測相傳曰祁連池
魏言天池也父新興曽與榮遊池上忽聞簫皷之音新
興謂榮曰古老相傳凡聞此聲皆至公輔吾今年已衰
暮當為汝耳汝其勉之榮襲爵後除直寝游擊将軍正
光中四方兵起遂散畜牧招合義勇給其衣馬蠕蠕主
阿那瓌宼掠北鄙詔假榮節冠軍将軍别将𨽻都督李
崇北征榮率其新部四千人追擊度磧不及而還秀容
内附胡民乞扶莫于破郡殺太守南秀容牧子萬子乞
真反叛殺太僕卿陸延并州牧子素和婆崘嶮作逆榮
並前後討平之遷直閤将軍冠軍将軍仍别将内附叛
胡乞歩落堅胡劉阿如等作亂𤓰肆勅勒北列歩若反
於沃陽榮並滅之以功封安平縣開國侯食邑一千户
㝷加通直散騎常侍勅勒解律洛陽作逆桑乾西與費
也頭牧子迭相掎角榮率騎破洛陽於深井逐牧子於
河西進號平北将軍光祿大夫假安北将軍為北道都
督㝷除武衛将軍俄加使持節安北将軍都督恒朔討
虜諸軍假撫軍将軍進封博陵郡公増邑五百戸其梁
郡前爵聽賜第二子時榮率衆至肆州刺史尉慶賔畏
惡之閉城不納榮怒攻㧞之乃署其從叔羽生為刺史
執慶賔於秀容自是榮兵威漸盛朝廷亦不能罪責也
㝷除鎮北将軍鮮于修禮之反也榮表東討復進號征
東将軍右衛将軍假車騎将軍都督并肆汾廣恒雲六
州諸軍事進為大都督加金紫光祿大夫時杜洛周陷
中山於時車駕聲将北討以榮為左軍不行及葛榮吞
洛周凶勢轉盛榮恐其南逼鄴城表求遣騎三千東援
相州肅宗不許又遷車騎将軍右光祿大夫㝷進位儀
同三司榮以山東賊盛慮其西逸乃遣兵固守滏口以
防之復上書曰臣前以二州頻反大軍喪敗河北無援
實慮南侵故令精騎三千出援相州京師影響斷其南
望賊聞此衆當亦息圖使還奉勑云念生裊勠寳夤受
擒醜奴明逹並送誠款三輔告謐闗隴載寧費穆虎旅
大翦妖蠻兩絳狂蜀漸已稽顙又承北海王顥率衆二
萬出鎮相州北海皇孫名位崇重鎮撫鄴城實副羣望
惟願廣其配衣及機早遣今闗西雖平兵未可役山南
隣賊理無發召王師雖衆頻被摧北人情危怯實謂難
用若不更思方略無以萬全如臣愚量蠕蠕主阿那瓌
荷國厚恩未應忘報求乞一使慰喻那瓌即遣發兵東
引直趣下口揚威振武以躡其背北海之軍鎮撫相部
嚴加警備以當其前臣麾下雖少輒盡力命自井陘以
北隘口以西分防險要攻其肘腋葛榮雖并洛周威恩
未著人類差異形勢可分於是榮遂嚴勒部曲廣召義
勇北捍馬邑東塞井陘㝷屬肅宗崩事出倉卒榮聞之
大怒謂鄭儼徐紇為之與元天穆等密議稱兵入匡朝
廷討定之乃抗表曰伏承大行皇帝背棄萬方奉諱號
踴五内摧剝仰㝷詔㫖實用驚惋今海内草草異口一
言皆云大行皇帝鴆毒致禍臣等外聽訟言内自追測
去月二十五日聖體康悆至於二十六日奄忽昇遐卽
事觀望實有所惑且天子寝疾侍臣不離左右親貴名
醫瞻仰患状面奉音㫖親承顧託豈容不豫初不召醫
崩棄曽無親奉欲使天下不為恠愕四海不為喪氣豈
可得乎復皇后女生稱為儲兩疑惑朝野虛行慶宥宗
廟之靈見欺兆民之望已失使七百危於累卵社稷墜
於一朝方選君嬰孩之中寄治乳抱之日使姦豎專朝
賊臣亂紀惟欲指影以行權假形而弄詔此則掩眼捕
雀塞耳盜鐘今泰隴塵飛趙魏霧合寳夤醜奴勢逼豳
雍葛榮就德憑陵河海楚兵吴卒密邇在郊古人有言
邦之不臧隣之福也一旦聞此誰不闚𨵦竊惟大行皇
帝聖德馭宇繼體正君猶邊烽迭舉妖宼不滅况今從
佞臣之計随親戚之談舉潘嬪之女以誑百姓奉未言
之兒而臨四海欲使海内安乂愚臣所未聞也伏願留
聖善之慈回須臾之慮照臣忠誠錄臣至款聽臣赴闕
預參大議問侍臣帝崩之由訪禁旅不知之状以徐鄭
之徒付之司敗雪同天之恥謝遠近之怨然後更召宗
親推其年德聲副遐邇改承寶祚則四海更蘇百姓幸
甚於是遂勒所統将赴京師靈太后甚懼詔以李神軌
為大都督将於大行杜防榮抗表之始遣從子天光親
信奚毅及倉頭王相入洛與從弟世隆密議廢立天光
乃見荘帝具論榮心帝許之天光等還北榮發晉陽猶
疑所立乃以銅鑄髙祖及咸陽王禧等六王子孫像成
者當奉為主惟荘帝獨就師次河内重遣王相密來奉
迎帝與兄彭城王劭弟始平王子正於髙渚濳渡以赴
之榮軍将士咸稱萬嵗於時武泰元年四月九日也十
一日榮奉帝為主詔以榮為使持節侍中都督中外諸
軍事大将軍開府兼尚書令領軍将軍領左右太原王
食邑二萬户十二日百官皆朝於行宮十三日榮惑武
衛将軍費穆之説乃引迎駕百官於行宫西北云欲祭
天朝士既集列騎圍遶責天下喪亂明帝卒崩之由云
皆緣此等貪虐不相匡弼所致因縱兵亂害王公卿士
皆斂手就戮死者千三百餘人皇弟皇兄並亦見害靈
太后少主其日暴崩榮遂有大志令御史趙元則造禪
文遣數十人遷帝於河橋至夜四更中復奉帝南還營
幕帝憂憤無計乃令人喻㫖於榮曰帝王迭襲盛衰無
常旣屬屯運四方瓦解将軍仗義而起前無横陳此乃
天意非人力也我本相投規存性命帝王重位豈敢妄
希直是将軍見逼權順所請耳今璽運已移天命有在
宜時即尊號将軍必若推而不居存魏社稷亦任更擇
親賢共相輔戴榮旣有異圖遂鑄金為已像數四不成
時幽州人劉靈助善卜占為榮所信言天時人事必不
可爾榮亦精神恍惚不自支持乆而方悟遂便愧悔於
是獻武王榮外兵參軍司馬子如等切諫陳不可之理
榮曰愆誤若是惟當以死謝朝廷今日安危之機計将
何出獻武王等曰未若還奉長樂以安天下於是還奉
荘帝十四日輿駕入宮于時或云榮欲遷都晉陽或云
欲肆兵大掠迭相驚恐人情駭震京邑士子不一存率
皆逃竄無敢出者直衛空虚官守廢曠榮聞之上書曰
臣世荷蕃寄征討累年奉忠王室志存效死直以太后
滛亂孝明暴崩遂率義兵扶立社稷陛下登祚之始人
情未安大兵交際難可齊一諸王朝貴横死者衆臣今
粉軀不足塞徃責以謝亡者然追榮襃德謂之不朽乞
降天慈㣲申私責無上王請追尊帝號諸王刺史乞贈
三司其位班三品請贈令僕五品之官各贈方伯六品
已下及白民贈以鎮郡諸死者無後聽繼即授封爵均
其髙下節級别科使恩洽存亡有慰生死詔曰覽表不
勝鯁塞朕德行無感致滋酷濫㝷繹徃事實切於懷可
如所表自兹已後贈終叨濫庸人賤品動至大官為識
者所不貴武定中齊文襄王始革其失追襃有典焉榮
啓帝遣使循城勞問於是人情遂安朝士逃亡者亦稍
來歸闕榮又奏請番直朔望之日引見三公令僕尚書
九卿及司州牧河南尹洛陽河隂執事之官參論國治
經綸王道以為常式五月榮還晉陽七月詔曰乾坤統
物星象贊其功皇王御運股肱匡其業是以周道中缺
齊晉立濟世之忠殷祚或虧彭韋振救時之節自前朝
失御厄運荐臻太原王榮爰戴朕躬推臨萬國勳踰伊
霍功格二儀王室不壞伊人是頼可柱國大将軍兼錄
尚書事餘如故時葛榮将向京師衆號百萬相州刺史
李神軌閉門自守賊鋒已過汲郡所在村塢悉被􁍥略
榮啓求討之九月乃率精騎七千馬皆有副倍道兼行
東出滏口葛榮為賊既乆横行河北時衆寡非敵議者
謂無制賊之理葛榮聞之喜見於色乃令其衆曰此易
與耳諸人俱辦長繩至便缚取葛榮自鄴以北列陳數
十里箕張而進榮潛軍山谷為竒兵分督将已上三人
為一處處有數百騎令所在揚塵鼓譟使賊不測多少
又以人馬逼戰刀不如棒密勒軍士馬上各齎神棒一
枚置於馬側至於戰時不聽斬級以棒棒之而已慮廢
騰逐也乃分命壮勇所當衝突號令嚴明戰士同奮榮
身自陷陳出於賊後表裏合擊大破之於陳擒葛榮餘
衆悉降榮以賊徒既衆若即分割恐其疑懼或更結聚
乃普告勒各從所樂親屬相隨任所居止於是羣情喜
悦登即四散數十萬衆一朝散盡待出百里之外乃始
分道押領隨便安置咸得其宜擢其渠帥量才授用新
附者咸安時人服其處分機速乃檻車送葛榮赴闕詔
曰功格天地錫命之位必崇道濟生民襃賞之名宜大
是以有莘贊亳不次之號爰歸渭叟翼周殊世之班載
集况導源積石襲構崐山門踵英猷弼成鴻業抗髙天
之摧柱振厚地之絶維德冠五侯勳髙九伯者哉太原
王榮代荷蕃寵世載忠烈入匡頽運出勦元兇使積年
之霧倐焉滌蕩數載之塵一朝清謐燕恒既泰趙魏還
蘇比績況功古今莫二若不式稽舊典増是禮數将何
以昭德報功遠明國範可大丞相都督河北畿外諸軍
事増邑一萬户通前三萬餘官悉如故初榮之将討葛
榮也軍次襄垣遂令軍士列圍大獵有雙兔起於馬前
榮乃躍馬彎弓而誓之曰中之則擒葛榮不中則否既
而並應弦而殪三軍咸悦及破賊之後即命立碑於其
所號雙兔碑榮将戰之夜夢一人從葛榮索千牛刀而
葛榮初不肯與此人自稱我是道武皇帝汝何敢違葛
榮乃奉刀此人手持授榮既寤而喜自知必勝又詔曰
我皇魏道契神元德光靈範源先二象化穆五才三歴
與日月惟休金鼎共乾坤俱永而正光之末皇運時屯
百揆咸亂九宮失叙朝野撫膺士女嗟怨遂使四海土
崩九區瓦解逆賊杜周䖍劉燕代妖宼葛榮假噬魏趙
常山易水戎鼓夜驚冰井叢臺胡塵晝合朔南乆已丘
墟河北殆成灰燼宗廟懷匪安之慮社稷急不測之憂
大丞相太原王榮道鏡域中德光區外神昭藏徃思實
知來義踵先勳忠資曩烈遂能大建義謀收集忠勇熊
羆競逐虎豹爭先軒翥南溟搏風北極氣震林原勢動
山岳弔民伐罪殲此鯨鯢戮卒多於長平積器髙於熊
耳秦晉聞聲而喪膽齊莒側聽而讋息中興之業是乎
再隆太平之基兹焉更始雖復伊霍宣翼之功桓文崇
贊之道何足以髣髴鴻蹤比勳盛烈道格普天仁沾率
土振古以來未有其比若不廣錫山河大開土宇何以
表大義之崇髙摽盛德之廣逺可以冀州之長樂相州
之南趙定州之博陵滄州之浮陽平州之遼西燕州之
上谷幽州之漁陽等七郡各萬户通前滿十萬户為太
原國邑又進位太師餘如故建義初北海王元顥南奔
蕭衍衍乃立為魏主資以兵将時邢杲宼亂三齊與顥
應接朝廷以顥孤弱不以為慮永安三年春詔大将軍
元穆先平齊地然後回師征顥顥以大軍未還乘虛征
進既䧟梁國鼓行而西滎陽虎牢並皆不守五月車駕
出幸河北事出不虞天下改望榮聞之即時馳傳朝行
宫於上黨之長子行其部分輿駕於是南轅榮為前驅
旬日之間兵馬大集資糧器仗繼踵而至天穆既平邢
杲亦渡河以㑹車駕顥都督宗正珍孫河内太守元襲
固守不降榮攻而剋之斬珍孫元襲以狥帝幸河内城
榮與顥相持於河上顥令都督安豊王延明緣河據守
榮既未有舟船不得即渡議欲還北更圖後舉黄門郎
楊侃髙道穆等並謂大軍若還失天下之望固執以為
不可語在侃等傳屬馬渚諸楊云有小船數艘求為鄉
導榮乃令都督尒朱兆等率精騎夜濟登岸奮擊顥子
領軍将軍冠受率馬歩五千拒戰兆大破之臨陳擒冠
受延明聞冠受見擒遂自逃散顥便率麾下南奔事在
其傳車駕渡河入居華林園詔曰周武奉時藉十亂以
纂厯漢祖先天資三傑以除暴理民濟治斯道未爽使
持節柱國大将軍大丞相太原王榮蘊伏風煙抱含日
月總奇正以成術兼文武而為資昔處亂朝韜光戢翼
秣馬冀北厲兵晉陽佇龍顔而振腕想日角以歎息忠
勇奮發虎士如林義功始立所向風靡故能芟夷羣惡
振此頽綱俾朕寡昧獲承鴻緖雖大位克正而衆盜未
息葛榮跋扈仍亂中原建旗伐罪授首殲馘元顥凶頑
構成巨釁阻弄呉楚虧汙宗社朕徙御北徂劬勞鞍甲
王聞難星奔一舉大定下洽民和上匡王室鴻勳巨績
書契所未紀飲至䇿勳事絶於比況非常之功必有非
常之賞可天柱大将軍此官雖訪古無聞今員未有太
祖已前増置此號式遵典故用錫殊禮又宜開土宇可
増封十萬通前二十萬加前後部羽葆鼓吹餘如故榮
㝷還晉陽先是葛榮枝黨韓婁仍據幽平二州榮遣都
督侯淵討斬之時賊帥万俟醜奴蕭寶夤擁衆豳涇兇
勢日盛榮遣其從子天光為雍州刺史令率都督賀㧞
岳侯莫陳悦等總衆入闗討之天光既至雍州以衆少
不敵逡廵未集榮大怒遣其騎兵參軍劉貴馳驛詣軍
加天光杖罰天光等大懼乃進討連破之擒醜奴寳夤
並檻車送闕天光又擒王慶雲万俟道樂闗西悉平於
是天下大難便以盡矣榮性好獵不舍寒暑至於列圍
而進必須齊一雖遇阻險不得回避虎豹逸圍者坐死
其下甚苦之太宰元天穆從容謂榮曰大王勳濟天下
四方無事惟宜調政飬民順時蒐狩何必盛夏馳逐傷
犯和氣榮便攘肘謂天穆曰太后女主不能自正推奉
天子者此是人臣常節葛榮之徒本是奴才乘時作亂
妄自署假譬如奴走擒獲便休頃來受國大寵未能開
拓境土混一海内何宜今日便言勳也如聞朝士猶自
寛縱今秋欲共兄戒勒士馬校獵嵩原令貪汚朝貴入
圍搏虎仍出魯陽歴三荆悉擁生蠻北填六鎮回軍之
際因平汾胡明年簡練精騎分出江淮蕭衍若降乞萬
户侯如其不降徑渡數千騎便徃縛取待六合寧一八
表無塵然後共兄奉天子廵四方觀風俗布政教如此
乃可稱勳耳今若止獵兵士懈怠安可復用也榮身雖
居外恒遥制朝廷廣布親戚列為左右伺察動静大小
必知或有僥倖求官者皆詣榮承候得其啓請無不遂
之曽闗補定州曲陽縣令吏部尚書李神儁以階懸不
奉别更擬人榮聞大怒即遣其所補者徃奪其任榮使
入京雖復微蔑朝貴見之莫不傾靡及至闕下未得通
奏恃榮威勢至乃忿怒榮曽啓北人為河南諸州荘帝
未許天穆入見面啓曰天柱既有大功若請普代天下
官屬恐陛下亦不得違之如何啓數人為州便停不用
帝正色曰天柱若不為人臣朕亦須代如其猶存臣節
無代天下百官理此事復何足論榮聞所啓不允大為
恚恨曰天子由誰得立今乃不用我語荘帝外廹於榮
恒怏怏不悦兼懲榮河隂之事恐終難保又城陽王徽
侍中李彧等欲擅威權懼榮害之復相閒構日月滋甚
於是荘帝密有圖榮之意三年九月榮啓将入朝朝士
慮其有變荘帝又畏惡之榮從弟世隆與榮書勸其不
來榮妻北鄉郡長公主亦勸不行榮並不從帝既圖榮
榮至入見即欲害之以天穆在并恐為後患故隠忍未
發榮之入洛有人告榮云帝欲圖之榮即具奏帝曰外
人告云亦言王欲害我我豈信之於是榮不自疑每入
謁帝從人不過數十又皆挺身不持兵仗及天穆至帝
伏兵於明光殿東廊引榮及榮長子菩提天穆等俱入
坐定光祿少卿魯安典御李侃晞等抽刀而至榮窘廹
起投御坐帝先横刀膝下遂手刃之安等亂斫榮與天
穆菩提同時俱死榮時年三十八於是内外喜呌聲滿
京城既而大赦前廢帝初世隆等得志乃詔曰故使持
節侍中都督河北諸軍事天柱大将軍大丞相太師領
左右兼錄尚書北道大行臺太原王榮功濟區夏誠貫
幽明天不憗遺奄從物化追終襃績列代通謨紀德銘
勳前王令範可贈假黃鉞相國錄尚書事司州牧使持
節侍中将軍王如故又詔曰故假黄鉞持節侍中相國
錄尚書都督中外諸軍事天柱大将軍司州牧太原王
榮惟岳降靈應期作輔功侔伊霍德契桓文方籍棟梁
永康國命道長運短震悼兼深前已襃贈用彰厥美然
禮數弗窮文物有闕逺近之望猶或未盡宜循舊典更
加殊錫可追號為晉王加九錫給九旒鑾輅虎賁班劔
三百人轀輬車凖晉太宰安平獻王故事諡曰武詔曰
武泰之末乾樞中圯丕基寳命有若綴旒晉王榮固天
所縱世秉忠誠一匡邦國再造區夏俾我頽綱於斯復
振雖勳銘王府德被管絃而從祀之禮於兹尚闕非所
以酬懋賞於當時騰殊績於不朽宜遵舊典配享髙祖
廟庭
菩提肅宗末拜羽林監㝷轉直閤将軍孝荘初以榮翼
戴之勳超授散騎常侍平北将軍中書令轉太常卿遷
驃騎大将軍開府儀同三司加侍中特進死時年十四
前廢帝初贈侍中驃騎大将軍司徒公冀州刺史諡曰
惠
菩提弟义羅孝荘初除散騎常侍武衛将軍初襲爵梁
郡公又進爵為王㝷卒贈侍中車騎将軍司空公雍州
刺史
义羅弟文殊建義初封平昌郡開國公進爵為王孝靜
初轉襲榮爵太原王薨於晉陽時年九嵗
文殊弟文暢初封昌樂郡開國公食邑二千户以榮破
葛賊之勳進爵為王増邑千户超授散騎常侍撫軍将
軍後除肆州刺史仍本将軍加開府儀同三司武定三
年春坐與前東郡太守任曹等謀反伏誅時年十八
文暢弟文略襲爵梁郡王武定末撫軍将軍光祿大夫
史臣曰太祖撫運乘時奄開王業世祖以武功一海内
髙祖以文德革天下世宗之後政道頗虧及明皇幼沖
女主南面始則于忠專恣繼以元义權重握賞罰之柄
擅生殺之威榮悴在親疎貴賤由離合附㑹者結之以
子女進趨者要之以金帛且佞諛用事功勤不賞居官
肆其聚斂乘勢極其陵暴於是四海囂然已有羣飛之
漸矣逮於靈后反政宣滛於朝鄭儼手運天機口吐王
制李軌徐紇刺促以求先元略元徽喔咿以競入私利
畢舉公道盡亡遐邇怨憤天下鼎沸傾覆之徵於此至
矣尒朱榮緣将帥之列藉部衆之用屬肅宗暴崩民怨
神怒遂有匡頽拯敝之志援主逐惡之圖蓋天啓之也
於是上下離心文武解體咸企忠義之聲俱聽桓文之
舉勞不汗馬朝野靡然扶翼懿親宗祏有主祀魏配天
不殞舊物及夫擒葛榮誅元顥戮邢杲剪韓婁醜奴寳
夤咸裊馬市此諸魁者或據象魏或僭號令人謂秉皇
符身各謀帝業非徒鼠竊狗盜一城一聚而已茍非榮
之致力剋夷大難則不知幾人稱帝幾人稱王也然則
榮之功烈亦已茂乎而始則希覬非望睥睨宸極終乃
靈后少帝沉流不反河隂之下衣冠塗地此其所以得
罪人神而終於夷戮也向使榮無姦忍之失修德義之
風則彭韋伊霍夫何足數至於末迹見猜地逼貽斃斯
則蒯通致説於韓王也
　
　
　
　
　
　
　
　
　
　魏書卷七十四
　魏書卷七十四考證
尒朱榮傳三厯與日月惟休金鼎共乾坤俱永○三應
　作玉干寳搜神記虞舜耕于歴山得玉厯于河際之
　巖舜知天命在已體道不倦
　
　
　
　
　
　
　
　
　
　
　
　魏書卷七十四考證
欽定四庫全書
　魏書卷七十五
　　　齊　　　　魏　　　　收　　　　撰
　列傳第六十三
　　尒朱兆　尒朱彦伯　尒朱度律　尒朱天光
尒朱兆字萬仁榮從子也少驍猛善騎射手格猛獸蹻
㨗過人數從榮遊獵至於窮巗絶澗人所不能升降者
兆先之榮以此特加賞愛任爲爪牙榮曾送臺使見二
鹿乃命兆前止授二箭曰可取此鹿供今食也遂停馬
構火以待之俄然兆獲其一榮欲矜夸使人責兆曰何
不盡取杖之五十後以軍功除平逺將軍歩兵校尉榮
之入洛兆兼前鋒都督及孝莊即阼特除中軍將軍金
紫光禄大夫又假驍騎將軍建興太守尋除使持節車
騎將軍武衞將軍左光禄大夫都督潁川郡開國公食
邑千二百戸後從上黨王天穆討平邢杲及元顥之屯
於河橋榮遣兆與賀拔勝等自馬渚西夜渡數百騎襲
擊顥子冠受擒之又進破安豐王延明顥於是退走莊
帝還宫論功除散騎常侍車騎大將軍儀同三司增邑
八百戸爲汾州刺史復増邑一千户尋加侍中驃騎大
將軍又增邑五百戸及尒朱榮死也兆自汾州率騎據
晉陽元暉立授兆大將軍爵爲王兆與世隆等定謀攻
洛兆遂率衆南出進達太行大都督源子恭下都督史
仵龍開壘降兆子恭退走兆輕兵倍道從河梁西渉渡
掩襲京邑先是河邊人夢神謂已曰尒朱家欲渡河用
爾作灅波津令爲之縮水脉月餘夢者死及兆至有行
人自言知水淺處以草往往表揷而導道焉忽失其所
在兆遂策馬涉渡是日暴風鼓怒黄塵漲天騎叩宫門
宿衞乃覺彎弓欲射袍撥弦矢不得發一時散走帝歩
出雲龍門外爲兆騎所繫幽於永寧佛寺兆撲殺皇子
汙辱妃嬪縱兵虜掠停洛旬餘先令衞送莊帝於晉陽
兆後於河梁監閲財貨遂害帝於五級寺初兆將向洛
也遣使招齊獻武王欲與同舉王時爲晉州刺史謂長
史孫騰曰臣而伐君其逆已甚我今不往彼必致恨卿
可往申吾意但云山蜀未平今方攻討不可委之而去
致有後憂定蜀之日當隔河爲掎角之勢如此報之以
觀其趣騰乃詣兆及之於并州大谷具申王言兆殊不
悦且曰還白高兄弟有吉夢今叚之行必有剋獲騰問
王夢如何兆荅曰吾比夢吾亡父登一高堆堆旁之地
悉皆耕熟唯有馬藺草株往往猶在吾父問言何故不
拔左右云堅不可去吾父顧我令下拔之吾手所至無
不盡出以此而言往必有利騰還具報王曰兆等猖狂
舉兵犯上吾今不同猜忌成矣勢不可反事尒朱今也
南行天子列兵河上兆進不能渡退不得還吾乘山東
下出其不意此徒可以一舉而擒俄而兆剋京師孝莊
幽縶都督尉景從兆南行以書報王王得書大驚召騰
示之曰卿可馳驛詣兆示以謁賀密觀天子今在何處
爲隨兆軍府爲别送晉陽脱其送并卿宜馳報吾當於
路邀迎唱大義於天下騰晨夜驅馳已遇帝於中路王
時率騎東轉聞帝已渡於是西還仍與兆書陳其福禍
不宜害天子受惡名兆怒不納帝遂暴崩初榮既死莊
帝詔河西人紇豆陵歩蕃等令襲秀容兆入洛後歩蕃
兵勢甚盛南逼晉陽兆所以不暇留洛回師禦之兆雖
驍果本無策略頻爲歩蕃所敗於是部勒士馬謀出山
東令人頻徵獻武王於晉州乃分三州六鎮之人令王
統領既分兵别營乃引兵南出以避歩蕃之鋭歩蕃至
於樂平郡王與兆還討破之斬歩蕃於秀容之石鼓山
其衆退走兆將數十騎詣王通夜宴飲後還營招王王
知兆難信未能顯示將欲詣之臨上馬長史孫騰牽衣
而止兆乃隔水責罵騰等於是各去王還自襄垣東出
兆歸晉陽及前廢帝立授兆使持節侍中都督中外諸
軍事柱國大將軍領軍將軍領左右并州刺史兼録尚
書事大行臺又以兆爲天柱大將軍兆謂人曰此是叔
父終官我何敢受遂固辭不拜尋加都督十州諸軍事
世襲并州刺史齊獻武王之剋殷州也兆與仲逺度律
約共討之仲逺度律次於陽平北出井陘屯於廣阿衆
號十萬王廣縱反間或云世隆兄弟謀欲害兆復言兆
與王同圖仲逺等於是兩不相信各致猜疑徘徊不進
仲遠等頻使斛斯椿賀拔勝往喻之兆輕騎三百來就
仲逺同坐幕下兆性麤獷意色不平手舞馬鞭長嘯凝
望深疑仲逺等有變遂趨出馳還仲逺遣椿勝等追而
曉譬兆遂拘縛將還經日放遣仲逺等於是奔退王乃
進擊兆兆軍大敗兆與仲逺度律遂相疑阻乆而不和
世隆請前廢帝納兆女爲后兆乃大喜世隆厚禮喻兆
赴洛深示卑下隨其所爲無敢違者兆與天光度律更
自信約然後大會於韓陵山戰敗復奔晉陽遂大掠并
州城内獻武王自鄴進討之兆遂走於秀容王又追擊
度赤洪嶺破之衆並降散兆竄於窮山殺所乗馬自縊
於樹王收而葬之兆果於戰鬭每有征伐常居鋒首當
時諸將伏其材力而麤脱少智無將領之能榮雖竒其
膽決然每云兆不過將三千騎多則亂矣
兆弟智虎前廢帝封爲安定王驃騎大將軍肆州刺史
開府儀同三司與兆俱走獻武王擒之於梁郡岢嵐南
山赦之後死於晉陽
尒朱彦伯榮從弟也祖侯真高祖時并安二州刺史始
昌侯父買珍世宗時武衞將軍出爲華州刺史彦伯性
和厚釋褐奉朝請累遷奉車都尉爲榮府長史元曄立
以爲侍中前廢帝濳默龍花佛寺彦伯敦喻往來尤有
勤款廢帝既立尒朱兆以已不預謀大爲忿恚將攻世
隆詔令華山王鷙兼尚書僕射北道大使慰喻兆兆猶
不釋世隆復遣彦伯自往喻之兆乃止及還帝醼彦伯
於顯陽殿時侍中源子恭黄門郎竇瑗並侍坐彦伯曰
源侍中比爲都督與臣相持於河内當爾之時旗鼓相
望𦕈如天隔寧期同事陛下今日之歡也子恭曰蒯通
有言犬吠非其主他日之事永安猶今日之事陛下耳
帝曰源侍中可謂有射鈎之心也遂令二人極醉而罷
尋除使持節驃騎大將軍右光禄大夫馬場大都督封
博陵郡開國公後進爵爲王又遷司徒于時炎旱有勸
彦伯解司徒者乃上表遜位詔許之俄除儀同三司侍
中彦伯於兄弟之中差無過患天光等敗於韓陵彦伯
欲領兵屯河橋以爲聲勢世隆不從及張勸等掩襲世
隆彦伯時在禁直從長孫稚等於神虎門啓陳齊獻武
王義功既振將除尒朱廢帝令舍人郭崇報彦伯知彦
伯狼狽出走爲人所執尋與世隆同斬於閶闔門外懸
首於斛斯椿門樹𫝊首於齊獻武王先是洛中謡曰三
月末四月初揚灰簸土覔真珠又曰頭去項脚根齊驅
上樹不湏梯至是並驗
彦伯弟仲逺頗知書計肅宗末年尒朱榮兵威稍盛諸
有啓謁率多見從而仲逺摹寫榮書又刻榮印與尚書
令史通爲姦詐造榮啓表請人爲官大得財貨以資酒
色落魄無行及孝莊即阼除直寢寧遠將軍歩兵校尉
尋特除平北將軍建興太守頓丘縣開國侯邑五百戸
後加散騎常侍及改郡立州遷使持節車騎將軍建州
刺史加侍中進爵爲公増邑五百户尋改封清河郡又
加車騎大將軍左光禄大夫轉使持節本將軍徐州刺
史兼尚書左僕射三徐州大行臺尋進督三徐州諸軍
事餘如故仲逺上言曰將統參佐人數不足事湏在道
更僕以充其員竊見比來行臺採募者皆得權立中正
在軍定第斟酌授官今求兼置權濟軍要詔從之於是
隨情補授肆意聚歛尒朱榮死仲逺勒衆來向京師攻
陷西兖州將逼東郡莊帝詔諸督將絡繹進討並爲仲
逺所敗又詔都督鄭先䕶及右衞將軍賀拔勝共討之
勝戰不利仍降仲逺尋尒朱兆入洛先䕶衆散而走前
廢帝立除使持節侍中都督三徐二兗諸軍事驃騎大
將軍開府儀同三司徐州刺史東道大都督大行臺進
爵彭城王尋加大將軍又兼尚書令竟不之州遂鎮於
大梁仲逺遣使請準朝式在軍鳴騶帝覽啓笑而許之
其肆情如此復進督東道諸軍本將軍兗州刺史餘如
故仲逺天性貪暴大宗富族誣之以反殁其家口簿籍
財物皆以入已丈夫死者投之河流如此者不可勝數
諸將婦有羙色者莫不被其淫亂自滎陽以東輸税悉
入其軍不送京師時天光控關右仲逺在大梁兆據并
州世隆居京邑各自專恣權彊莫比焉所在並以貪虐
爲事於是四方解體又加太宰解大行臺仲逺專恣尤
劇方之彦伯世隆最爲無禮東南牧守下至民俗比之
豺狼特爲患苦後移屯東郡率衆與度律等拒齊獻武
王尒朱兆領騎數千自晉陽來會軍次陽平王縱以間
説仲逺等迭相猜疑狼狽遁走後與天光等於韓陵戰
敗南走東郡仍奔蕭衍死於江南
仲逺弟世隆字榮宗肅宗末爲直齋轉直寢後兼直閤
加前將軍尒朱榮表請入朝靈太后惡之令世隆詣晉
陽慰喻榮榮因欲留之世隆曰朝廷疑兄故令世隆來
今若遂住便有内備非計之善者榮乃遣之榮舉兵南
出世隆遂遁走會榮於上黨建義初除給事黄門侍郎
莊帝即位乃特除侍中領軍將軍左衞將軍領左右肆
州大中正封樂平郡開國公食邑一千二百户又除車
騎將軍兼領軍俄授左光禄大夫兼尚書右僕射尋即
真元顥逼大梁詔假儀同三司前軍都督鎮虎牢世隆
不關世事無將帥之略顥既剋滎陽擒行臺陽回世隆
懼而遁還莊帝倉卒北廵世隆之罪也駕在河内假驃
騎大將軍行臺右僕射都督相州諸軍事相州刺史當
州都督及車駕還宫除驃騎大將軍尚書左僕射攝選
左右廂出入又以停年格取士頗爲猥滯所稱又請解
侍中詔加散騎常侍莊帝之將圖尒朱榮也或有牓世
隆門以陳其狀者世隆封以呈榮勸其不入榮自恃威
彊不以爲意遂手毁密書唾地曰世隆無膽誰敢生心
及榮死世隆奉榮妻燒西陽門率衆夜走北攻河橋殺
武衞將軍奚毅率衆還戰大夏門外朝野震懼憂在不
測莊帝遣前華陽太守叚育慰喻世隆斬之以狥會李
苖燒絶河梁世隆乃北遁建州刺史陸希質閉城拒守
世隆攻剋之盡殺城人以肆其忿及至長子與度律等
共推長廣王曄爲主曄以世隆爲開府儀同三司尚書
令樂平郡王加太傅行司州牧增邑五千户先赴京師
會兆於河陽兆既平京邑自以爲功讓世隆曰叔父在
朝多時耳目應廣如何不知不聞令天柱受禍按劔瞋
目聲色甚厲世隆遜辭拜謝然後得已世隆深恨之時
仲遠亦自滑臺入京世隆與兄弟密謀以元曄疎逺欲
推立前廢帝而尒朱度律意在寳炬乃曰廣陵不言何
以主天下世隆兄彦伯密相敦喻乃與度律同往龍花
佛寺觀之後知能語遂行廢立初世隆之爲僕射自憂
不了乃取尚書文簿在家省閲性聰解積十餘日然後
視事又畏尒朱榮威深自克勉留心几案傍接賔客遂
有解了之名榮死之後無所顧憚及爲尚書令常使尚
書郎宋遊道邢昕在其宅聴視事東西别坐受納訴訟
稱命施行其專恣如此既總朝政生殺自由公行淫佚
無復畏避信任羣小隨其與奪又欲収軍人之意加汎
除授皆以將軍而兼散職督將兵吏無虚號者自此五
等大夫遂致猥濫又無員限天下賤之武定中齊文襄
奏皆罷於是始革其弊世隆兄弟羣從各擁彊兵割剥
四海極其暴虐姦諂蛆酷多見信用温良名士罕預腹
心於是天下之人莫不厭毒世隆尋讓太傅改授太保
又固辭前廢帝特置儀同三師之官次上公之下以世
隆爲之贈其父買珍使持節侍中相國録尚書事都督
定相青齊濟五州諸軍事大司馬定州刺史及齊獻武
王起義兵仲逺度律等愚戅恃彊不以爲慮而世隆獨
深憂恐及天光戰敗世隆請出收兵前廢帝不許世隆
令其外兵參軍陽叔淵單騎馳赴北中簡閲敗衆以次
内之而斛斯椿未得入城詭説叔淵曰天光部下皆是
西人聞其欲掠京邑遷都長安宜先内我以爲其備叔
淵信而内之椿既至橋盡殺世隆黨附令行臺長孫稚
詣闕奏狀别使都督賈智張勸率騎掩執世隆與兄彦
伯俱斬之時年三十三初世隆曾與吏部尚書元世儁
握槊忽聞局上歘然有聲一局之子盡皆倒立世隆甚
惡之世隆又曾晝寢其妻奚氏忽見有一人持世隆首
去奚氏驚怖就視而世隆寢如故也既覺謂妻曰向夢
人斷我頭去意殊不適又此年正月晦日令僕並不上
省西門不開忽有河内太守田怗家奴告省門亭長云
今且爲令王借車牛一乘終日於洛濵遊觀至晚王還
省將軍出東掖門始覺車上無褥請爲記識時世隆封
王故呼爲令王亭長以令僕不上西門不開無車入省
兼無車跡此奴固陳不己公文列訴尚書都令史謝逺
疑謂妄有假借白世隆付曹推檢時都官郎穆子容窮
究之奴言初來時至司空府西欲向省令王嫌遲遣二
防閤捉儀刀催車車入到省西門王嫌牛小繫於闕下
槐樹更將一青牛駕車令王著白紗高頂㡌短黑色儐
從皆裙襦袴褶握板不似常時章服遂遣一吏將奴送
入省中廰事東閤内東廂第一屋中其屋先常閉籥子
容以西門不開忽言從入此屋常閉奴言在中詰其虛
罔奴云此屋若閉求得開看屋中有一板牀牀上無席
大有塵土兼有一甕米奴拂牀而坐兼畫地戲弄甕中
之米亦握看之定其閉者應無事驗子容與謝逺自入
看之户閉極乆全無開跡及入拂牀畫地蹤緒歴然米
亦符同方知不謬具以此對世隆悵然意以爲惡未幾
見誅
世隆弟世承莊帝初爲寧朔將軍歩兵校尉欒城縣開
國伯又特除撫軍將軍金紫光禄大夫左衞將軍尋加
侍中領御史中尉世承人才猥劣備員而已及元顥内
逼詔世承守轘轅世隆棄虎牢不暇追告尋爲元顥所
擒臠殺之莊帝還宮贈使持節都督冀州諸軍事驃騎
大將軍司徒冀州刺史追封趙郡公
世承弟弼字輔伯前廢帝初爲散騎常侍左衞將軍封
朝陽縣開國伯又除車騎將軍左光禄大夫領左右改
封河間郡公尋爲驃騎大將軍開府儀同三司青州刺
史天光等之赴韓陵也世隆以其府長史房謨兼尚書
爲齊州行臺召募士馬以趣四瀆(闕/)弼總東陽之衆亦
赴亂城(疑/)揚聲北渡以爲掎角之勢及天光等敗弼乃
還州世隆既擒弼欲奔蕭衍數與左右割臂爲約弼帳
下都督馮紹隆爲弼信待乃説弼曰今方同契闊湏更
約盟宜可當心瀝血示衆以信弼乃從之遂大集部下
弼乃踞胡牀令紹隆持刀披心紹隆因推刃殺之𫝊首
京師
尒朱度律榮從父弟也鄙朴少言爲統軍從榮征伐莊
帝初除安西將軍光禄大夫封樂鄉縣開國伯尋轉安
北將軍朔州刺史復除軍州刺史後加散騎常侍右衞
將軍又除衞將軍左光禄大夫兼京畿大都督榮死與
世隆赴晉陽元曄之立以度律爲太尉公四面大都督
封常山王與尒朱兆入洛兆還晉陽留度律鎮京師前
廢帝時爲使持節侍中大將軍太尉兼尚書令東北道
大行臺與仲逺出拒義旗齊獻武王間之與尒朱兆遂
相疑貳自敗而還度律雖在軍戎聚歛無厭所至之處
爲百姓患毒其母山氏聞度律敗遂恚憤而發病及度
律至母責之曰汝既荷國恩無狀反叛我何忍見他屠
戮汝也言終而卒時人怪異之後解大行臺總𨽻長孫
稚戰於韓陵敗還斛斯椿先據河梁度律欲攻之會大
雨晝夜不止士馬疲頓弓矢不得施用遂西走於灅波
津爲人擒執椿囚之送於齊獻武王王送於洛斬之都
市
尒朱天光榮從祖兄子少勇決善弓馬榮親愛之每有
軍戎事要常預謀䇿孝昌末榮將擁衆南轉與天光密
議既據并肆仍以天光爲都將總統肆州兵馬肅宗崩
榮向京師以天光攝行肆州委以後事建義初特除撫
軍將軍肆州刺史長安縣開國公食邑一千户榮將討
葛榮留天光在州鎮其根本謂之曰我身不得至處非
汝無以稱我心永安中加侍中金紫光禄大夫北秀容
第一酋長尋轉衞將軍大將軍元天穆東征邢杲詔天
光以本官爲使持節假鎮東將軍都督𨽻天穆討破之
元顥入洛天光與天穆會榮於河内榮發之後并肆不
安詔天光以本官兼尚書僕射爲并肆雲恒朔燕蔚顯
汾九州行臺仍行并州委以安静之天光至并州部分
約勒所在寧輯顥破尋還京師遷驃騎將軍加散騎常
侍改封廣宗郡公增邑一千户仍爲左衞將軍建義元
年夏万俟醜奴僭大號朝廷憂之乃除天光使持節都
督雍岐二州諸軍事驃騎大將軍雍州刺史率大都督
武衛將軍賀㧞岳大都督侯莫陳悦等以討醜奴天光
初行唯配軍士千人詔發京城已西路次民馬以給之
時東雍赤水蜀賊斷路詔侍中楊侃先行曉慰并徴其
馬侃雖入慰勞而蜀持疑不下天光遂入關擊破之簡
取壯健以充軍士悉收其馬至雍又税民馬合得萬餘
匹以軍人寡少停留未進榮遣責之杖天光一百榮復
遣軍士二千人以赴天光令賀㧞岳率千騎先驅至岐
州界長城西與醜奴行臺尉遲菩薩相遇遂破擒之獲
騎士三千歩卒萬餘醜奴棄岐州走還安定置柵於平
亭天光發雍至岐與岳合勢於汧渭之間停軍牧馬宣
言逺近曰今時將熱非可征討待至秋凉别量進止醜
奴每遣窺覘有執送者天光寛而問之仍便放遣免者
𫝊其待秋之言醜奴謂以爲實分遣諸軍散營農稼在
岐州之北百里涇川使其太尉侯伏侯元進領兵五千
據險立柵且耕且守在其左右千人已下爲一柵者乃
復數處天光知其勢分遂密嚴備晡時濳遣輕騎先行
斷路以防賊知於後諸軍盡發昧旦攻圍元進大柵拔
之諸所俘執並皆放散須臾之間左右諸柵悉來歸款
前去涇州百八十里通夜徑進後日至城賊涇州刺史
侯幾長貴(疑/)仍以城降醜奴棄平亭而走欲趨高平天
光遣岳輕騎急追明日及醜奴於平涼長平坑一戰擒
之天光明便共逼高平城内執送蕭寶夤而降賊行臺
万俟道洛率衆六千人入山不下時高平大旱天光以
馬乏草乃退於城東五十許里息衆牧馬於是涇豳二
夏北至靈州賊黨結聚之類並來歸降天光遣都督長
孫邪利率二百人行原州事以鎮之道洛招誘城人來
掩襲殺邪利并其所部天光與岳悦等馳赴之道洛出
城拒戰暫交便退追殺千餘人道洛還走入山城復降
附天光遣慰喻道洛不從乃率衆西依牽屯山據險自
守榮責天光失邪利不獲道洛復遣使杖之一百詔降
爲散騎常侍撫軍將軍雍州刺史削爵爲侯天光與岳
悦等復向牽屯討之天光身討道洛道洛戰敗牽數千
騎而走追之不及遂得入隴投略陽賊帥王慶雲慶雲
以道洛驍果絶倫得之甚喜便謂大事可圖乃自稱皇
帝以道洛爲大將軍天光欲討之而莊帝頻勑榮復有
書以隴中險邃兼天盛暑令待冬月而天光知其可制
乃率諸軍入隴至慶雲所居永洛城慶雲道洛出城拒
戰天光復射中道洛臂失弓還走破其東城賊遂併趨
西城城中無水衆聚熱渴有人走降言慶雲道洛欲突
出死戰天光恐失賊帥燼釁未已乃遣謂慶雲曰力屈
如此可以早降若未敢決當聴諸人今夜共議明晨早
報而慶雲等冀得小緩待夜突出報天光云請待明日
天光因謂曰相知須水今爲小退任取河飲賊衆安悦
無復走心天光密使軍人多作木槍各長七尺至黄昏
時布立人馬爲防衞之勢周匝立槍要路加厚又伏人
槍中備其衝突兼令密縛長梯於城北其夜慶雲道洛
果便突出馳馬先進不覺至槍馬各傷倒伏兵便起同
時擒獲餘衆皆出城南遇槍而止城北軍士登梯上城
賊徒路窮乞降至明盡收其仗天光岳悦等議悉坑之
死者萬七千人分其家口於是三秦河渭𤓰涼鄯善咸
來款順天光頓軍略陽詔復天光前官爵尋加侍中儀
同三司增邑至三千户秦州城民謀殺刺史駱超超覺
走歸天光天光復與岳悦等討平之南秦滑城人謀害
刺史辛琛顯琛顯走赴天光天光遣帥臨之往皆尅定
初賊帥夏州人宿勤明達降天光於平涼後復北走收
聚部類謀爲逆攻降人叱干麒麟欲并其衆麒麟請救
於天光天光遣岳討之未至明達走於東夏岳聞榮死
故不追之仍還涇州以待天光天光亦下隴與岳圖入
洛之䇿進至雍州比破叛已(疑/)詔遣侍中朱瑞詣天光
慰喻天光與岳謀欲令帝外奔别更推立乃頻啓云臣
實無異心惟仰奉天顔以申宗門之罪又其下寮屬啓
云天光密有異圖願思勝筭以防微意既而莊帝進天
光爵爲廣宗王元曄又以爲隴西王及聞尒朱兆已入
京師天光乃輕騎向都見世隆等尋便還雍世隆等議
廢元曄更舉親賢遣使告天光天光與定䇿立前廢帝
加開府儀同三司兼尚書令關西大行臺天光出夏州
遣將討宿勤明達擒之送洛時費也頭帥紇豆陵伊利
万俟受洛于等據有河西未有所附天光以齊獻武王
起兵信都内懐憂恐不復北事伊利等但微遣備之而
已又除大司馬於時獻武王義軍轉盛尒朱兆仲逺等
既經敗退世隆累使徵天光天光不從後令斛斯椿苦
要天光云非王無以能定豈可坐看宗家之滅也天光
不得已而東下與仲逺等敗於韓陵斛斯椿等先還於
河梁拒之天光既不得渡西北走遇雨不可前進乃執
獲之與度律送於獻武王王致於洛斬於都市年三十
七尒朱專恣分裂天下各據一方天光有定關西之功
差不酷暴比之兆與仲逺爲不同矣
史臣曰尒朱兆之在晉陽天光之據隴右仲逺鎮捍東
南世隆專秉朝政于時立君廢主易於弈棊慶賞威刑
咸出於已若使布德行義憂公亡私脣齒相依同心協
力則磐石之固未可圖也然是庸才志識無遠所爭唯
權勢所好唯財色譬諸溪壑有甚豺狼天下失望人懐
怨憤遂令勍敵得容覘間心腹内阻形影外合是以廣
阿之役葉落冰離韓陵之戰土崩瓦解一旦殄滅豈不
哀哉𫝊稱師克在和詩云貪人敗類貪而不和難以濟
矣
　
　
　
　魏書卷七十五
　魏書卷七十五考證
尒朱天光𫝊天光有定關西之功差不酷暴○(臣人龍/)
　按本𫝊載天光坑萬七千人又云差不酷暴其謬戾
　如此
　
　
　
　
　
　
　
　
　
　
　
　魏書卷七十五考證
欽定四庫全書
　魏書卷七十六
　　齊　　　　魏　　　　收　　　　撰
　列傳第六十四
　　盧同　　張烈
盧同字叔倫范陽涿人盧元之族孫父輔字顯元本州
别駕同身長八尺容貌魁偉善於處世太和中起家北
海王詳國常侍稍遷司空祭酒昌黎太守尋爲營州長
史仍帶郡入除河南尹丞遷太尉屬會豫州城民白早
生反都督中山王英尚書邢巒等討之詔同爲軍司事
平除冀州鎮東府長史遭父憂解任後除司空諮議叅
軍兼司馬爲營構東宫都將延昌中秦州民反詔同兼
通直常侍持節慰諭之多所降下還轉尚書右丞進號
輔國將軍以父諱不拜改授龍驤熙平初轉左丞加征
虜將軍時相州刺史奚康生徵民歳調皆七八十尺以
邀奉公之譽部内患之同於歳禄官給長絹同乃舉按
康生度外徵調書奏詔科康生之罪兼襃同在公之績
肅宗世朝政稍衰人多竊冐軍功同閲吏部勳書因加
檢覆覈得竊階者三百餘人同乃表言竊見吏部勳簿
多皆改換乃校中兵奏按竝復乖舛臣聊爾揀練已得
三百餘人明知隠而未露者動有千數愚謂罪雖恩免
猶湏刋定請遣一都令史與令僕省事各一人總集吏
部中兵二局勳簿對勾奏按若名級相應者即於黄素
楷書大字具件階級數令本曹尚書以朱印印之明造
兩通一關吏部一留兵局與奏按對掌進則防揩洗之
僞退則無改易之理從前以來勳書上省唯列姓名不
載本屬致令竊濫之徒輕爲茍且今請征職白民具列
本州郡縣三長之所其實官正職者亦列名貫别録歴
階仰本軍印記其上然後印縫各上所司統將都督竝
皆印記然後列上行臺行臺關太尉太尉檢練精實乃
始關刺省重究括然後奏申奏出之日黄素朱印關付
吏部頃來非但偷階冐名改換勳簿而已或一階再取
或易名受級凡如此者其人不少良由吏部無簿防塞
失方何者吏部加階之後簿不注記縁此之故易生僥
倖自今叙階之後名簿具注加補日月尚書印記然後
付曹即中别作抄自印記一如尚書郎中自掌遞代相
付此制一行差止姦罔詔從之同又奏曰臣頃奏以黄
素爲勳具注官名户屬及吏部換勳之法事目三條已
䝉㫖許臣伏思黄素勳簿政可麤止姦僞然在軍虛詐
猶未可盡請自今在軍閲簿之日行臺軍司監軍都督
各明立文按處處記之斬首成一階已上即令給劵一
紙之上當中大書起行臺統軍位號勳人甲乙斬三賊
及被傷成階已上亦具書於劵各盡一行當行豎裂其
劵前後皆起年號日月破某處陳某官某勳印記爲驗
一支付勳人一支付行臺記至京即送門下别函守録
又自遷都以來戎車屢㨗所以征勳轉多叙不可盡者
良由嵗乆生姦積年長僞巧吏階縁偷增遂甚請自今
爲始諸有勳簿已經奏賞者即廣下逺近云某處勳判
咸令知聞立格酬叙以三年爲斷其職人及出身限内
悉令銓除實官及外號隨才加授庶使酬勤者速申立
功者勸事不經乆僥倖易息或遭窮難州無中正者不
在此限又勳簿之法征還之日即應申送頃來行臺督
將至京始造或一年二歳方上勳書姦僞之原實自由
此於今以後軍還之日便通勳簿不聴隔月詔復依行
元义之廢靈太后也相州刺史中山王熙起兵於鄴熙
敗以同爲持節兼黄門侍郎慰勞使乃就州刑熙還授
平東將軍正黄門營明堂副將㝷加撫軍將軍光禄大
夫本州大中正同善事在位爲义所親戮熙之日深窮
黨與以希义㫖論者非之又給同羽林二十人以自防
衞同兄琇少多大言常云公侯可致至此始爲都水使
者同啓求回身二階以加琇琇遂除安州刺史論者稱
之營州城民就徳興謀反除同度支尚書黄門如故持
節使營州慰勞聼以便宜從事同頻遣使人皆爲賊害
乃遣賊家口三十人并免家奴爲良齎書諭徳興徳興
乃降安輯其民而還徳興復反詔同以本將軍爲幽州
刺史兼尚書行臺慰勞之同慮徳興難信勒衆而往爲
徳興所繫大敗而還靈太后反政以同义黨除名孝昌
三年除左將軍太中大夫兼左丞爲齊兖二州行臺節
度大都督李叔仁(闕/)莊帝踐祚詔復本秩除都官尚書
復兼七兵以同前慰勞徳興之功封章武縣開國伯邑
四百户正除七兵尋轉殿中加征南將軍普泰初除侍
中進號驃騎將軍左光禄大夫同時乆病彊牽從務啓
乞儀同初同之爲黄門也與前廢帝俱在門下同異其
爲人素相欵託廢帝以恩舊許之除儀同三司餘官如
故永熙初薨年五十六贈侍中都督冀滄瀛三州諸軍
事驃騎大將軍司空公冀州刺史開國伯如故賜帛四
百匹諡曰孝穆三年復加贈尚書右僕射有四子
長子斐武定中文襄王大將軍府掾
斐弟筠青州治中
同兄静太常丞
静子景裕在儒林傳
張烈字徽仙清河東武城人也髙祖賜名曰烈仍以本
名爲字焉髙祖悕爲慕容儁尚書右僕射曽祖恂散騎
常侍隨慕容徳南渡因居齊郡之臨淄烈少孤貧渉獵
經史有氣槩時青州有崔徽伯房徽叔與烈竝有令譽
時人號曰三徽髙祖時入官代都歴侍御主又中散遷
洛除尚書儀曹即彭城王功曹史太子歩兵校尉蕭寶
卷將陳顯達治兵漢南謀將入宼時順陽太守王青石
世官江南荆州刺史廣陽王嘉慮其有異表請代之高
祖詔侍臣各舉所知互有申薦者髙祖曰此郡今當必
爭之地湏得堪濟之才何容汎舉也太子歩兵張烈每
論軍國之事時有會人意處朕欲用之何如彭城王勰
稱贊之遂勅除陵江將軍順陽大守烈到郡二日便爲
寶卷將崔慧景攻圍七十餘日烈撫厲將士甚得軍人
之和會車駕南討慧景遁走髙祖親勞烈曰卿定可遂
能不負所寄烈拜謝曰若不值鑾輿親駕臣將不免困
於犬羊自是陛下不負臣非臣能不負陛下髙祖善其
對世宗即位追録先勲封清河縣開國子邑二百户尋
以母老歸飬積十餘年頻值凶儉烈爲粥以食飢人䝉
濟者甚衆鄉黨以此稱之肅宗初除龍驤將軍司徒右
長史又轉征虜將軍司空長史先是元义父江陽王繼
曾爲青州刺史及义當權烈託故義之懐遂相謟附除
前將軍給事黄門侍即尋加平南將軍光禄大夫後靈
太后反政以烈义黨出爲鎮東將軍青州刺史于時議
者以烈家産畜殖僮客甚多慮其怨望不宜出爲本州
改授安北將軍瀛州刺史爲政清静吏民安之更滿還
朝因辭老還鄉里兄弟同居怡怡然爲親類所慕元象
元年卒於家時年七十七烈先爲家誡千餘言并自叙
志行及所歴之官臨終勅子姪不聴求贈但勒家誡立
碣而已其子質奉行焉
質博學多才藝解褐奉朝請員外即龍驤將軍諫議大
夫未襲爵興和中卒於家
質弟登州主簿
烈弟僧皓字山客歴渉羣書工於談説有名於當世熙
平初徵爲諫議大夫正光五年以國子博士徵之孝昌
二年徵爲散騎侍即竝不赴世號爲徵君焉好營産業
孜孜不已藏鏹巨萬他資亦稱是兄弟自供儉約車馬
瘐敝身服布裳而婢妾紈綺僧晧尤好蒲奕戲不擇人
是以獲譏於世前廢帝時崔祖螭舉兵攻東陽城僧晧
與同事敗死於獄籍没家産出帝初訴復業
子軌州主簿
史臣曰盧同質器洪厚卷舒兼濟張烈早摽名輩氣尚
見知趨捨深沉俱至顯達雅道正路其殆病諸
　
　
　
　
　魏書卷七十六
　魏書卷七十六考證
盧同𫝊父輔字顯元○元北史作光
張烈傳張烈字徽仙○仙北史作之
　
　
　
　
　
　
　
　
　
　
　
　
　魏書卷七十六考證
欽定四庫全書
　魏書卷七十七
　　　齊　　　　魏　　　　收　　　　撰
　列傳第六十五
　　宋飜　　辛雄　　羊深　　楊機　　高崇
宋飜字飛烏廣平列人人也吏部尚書弁族弟少有操
尚世人以剛斷許之世宗初起家奉朝請本州治中廣
平王即中令尋拜河隂令飜弟道璵先爲冀州京兆王
愉法曹行參軍愉反逼道璵爲官飜與弟世景俱囚廷
尉道璵後棄愉歸罪京師猶坐身死飜世景除名乆之
拜飜治書侍御史洛陽令中散大夫相州大中正猶領
治書又遷左將軍南兖州刺史時蕭衍遣將先據荆山
規將宼竊屬夀春淪䧟賊遂乘勢徑趨項城飜遣將成
僧達潛軍討襲頻戰破之自是州境怗然孝莊時除司
徒左長史撫軍將軍河南尹初飜爲河隂令順陽公主
家奴爲刼攝而不送飜將兵圍主宅執主壻馮穆歩驅
向縣時正炎暑立之日中流汗霑地縣舊有大枷時人
號曰彌尾青及飜爲縣主吏請焚之飜曰且置南牆下
以待豪家未㡬有内監楊小駒詣縣請事辭色不遜命
取尾青以鎮之既免入訴於世宗世宗大怒勑河南尹
推治其罪飜具自陳状詔曰卿故違朝法豈不欲作威
以買名飜對造者非臣買名者亦宜非臣所以留者非
敢施於百姓欲待兇曓之徒如小駒者耳於是威振京
師及爲洛陽迄於爲尹畏憚權勢更相承接故當世之
名大致減損永安三年卒於位贈侍中衛將軍相州刺
史出帝初重贈驃騎大將軍儀同三司尚書左僕射雍
州刺史諡曰貞烈
子思逺卒於司空從事中即
飜弟毓字道和敦篤有志行平西將軍太中大夫
子世軌齊文襄王大將軍府祭酒
毓弟世景在良吏傳
世景弟叔集亦有學行征東裴衍之討葛榮也表爲員
外散騎侍即引同戎役及衍敗同時遇害
叔集弟道璵少而敏儁世宗初以才學被召與祕書丞
孫惠蔚典校羣書考正同異自太學博士轉京兆王愉
法曹行參軍臨死作詩及挽歌詞寄之親朋以見怨痛
道璵又曽贈著作佐即張始均詩其末章云子深懐璧
憂余有當門病道璵既不免難始均亦遇世禍時咸怪
之無子兄毓以第三子子叔繼
辛雄字世賓隴西狄道人父暢字㓜達大將軍諮議參
軍汝南鄉郡二郡太守太和中本郡中正雄有孝性頗
渉書史好刑名廉謹雅素不妄交友喜怒不形於色釋
褐奉朝請父於郡遇患雄自免歸晨夜扶抱及父喪居
憂殆不可識爲世所稱正始初除給事中十年不遷職
乃以病免清河王懌爲司空辟户曹參軍攝田曹事懌
遷司徒仍隨授户曹參軍竝當煩劇諍訟填委雄用心
平直加以閑明政事經其斷割莫不悦服懌重之每謂
人曰必也無訟乎辛雄其有焉由是名顯懌遷太尉又
爲記室參軍神龜中除尚書駕部郎中轉三公即其年
沙汰即官唯雄與羊深等八人見留餘悉罷遣更授李
琰等先是御史中尉東平王元匡復欲輿棺諫諍尚書
令任城王澄劾匡大不敬詔恕死爲民雄奏理匡日竊
惟白衣元匡歴奉三朝每䝉寵遇謇諤之性簡自帝心
鷹鸇之志形於在昔故高祖錫之以匡名陛下任之以
彈糾至若茹皓升輦匡斥宜下之言高肈當政匡陳擅
權之表剛毅忠款羣臣莫及骨鯁之跡朝野共知當高
肈之時匡造棺致諫主聖臣直卒以無咎假欲重造先
帝已容之於前陛下亦宜寛之於後況其元列由緒與
罪按不同也脱終貶黜不在朝廷恐杜忠臣之口塞諫
者之心乖琴瑟之至和違鹽梅之相濟祈奚云叔向之
賢可及十世而匡不免其身實可嗟惜未幾匡除龍驤
將軍平州刺史右僕射元欽謂左僕射蕭寶夤曰至如
辛即中才用省中諸人莫出其右寶夤曰吾聞游僕射
云得如雄者四五人共治省事足矣今日之賞何其晚
哉初廷尉少卿袁飜以犯罪之人經恩競訴枉直難明
遂奏曽染風聞者不問曲直推爲獄成悉不斷理詔令
門下尚書廷尉議之雄議曰春秋之義不幸而失寜僣
不濫僣則失罪人濫乃害善人今議者不忍罪姦吏使
出入縱情令君子小人薰蕕不别豈所謂賞善罰惡殷
勤隠恤者也仰尋周公不減流言之愆俯惟釋之不加
驚馬之辟所以小大用情貴在得所失之千里差在毫
釐雄乆執案牘數見疑訟職掌三千願言者六一曰御
史所糾有注其逃走者及其出訴或爲公使本曹給過
所有指如不推檢文案灼然者雪之二曰御史赦前注
獲見贓不辨行賕主名檢無賂以置直之主宜應洗復
三曰經拷不引傍無三證比以獄案既成因即除削或
有據令奏復者與奪不同未獲爲通例又須定何如得
爲證人若必湏三人對見受財然後成證則於理太寛
若傳聞即爲證則於理太急令請以行賕後三人俱見
物及證狀顯著凖以爲驗四曰赦前斷事或引律乖錯
使除復失𠂻雖案成經赦宜追從律五曰經赦除名之
後或邀駕訴枉被㫖重究或訴省稱寃爲奏更檢事付
有司未被研判遂遇恩宥如此之徒謂不得異於常格
依前案爲定若不合拷究已復之流請不追奪六曰或
受辭下檢反覆使鞫獄證占分明理合清雪未及告案
忽逄恩赦若從證占而雪則違正格如除其名罪濫潔
士以爲罪須案成雪以占定若拷未畢格及要證一人
未集者不得爲占定古人雖患察獄之不精未聞知寃
而不理今之所陳實士師之深疑朝夕之急務願垂察
焉詔從雄議自後每有疑議雄與公卿駮難事多見從
於是公能之名甚盛又爲禄飬論稱仲尼陳五孝自天
子至庶人無致仕之文禮記八十一子不從政九十家
不從政鄭元注云復除之然則止復庶民非公卿大夫
士之謂以爲宜聴禄飬不約其年書奏肅宗納之以母
憂去任卒哭右僕射元欽奏雄起復爲即俄兼司州别
駕加前軍將軍孝昌元年徐州刺史元法僧以城南叛
蕭衍遣蕭綜來據彭城時遣大都督安豐王延明督臨
淮王或討之磐桓不進乃詔雄副太常少卿元晦爲使
給齊庫刀持節乘驛催軍有違即令斬決肅宗謂雄曰
誨朕家諸子摽以親懿籌策機計仗卿取勝耳到軍勒
令竝進徐州綜送降欵冀州刺史侯剛啓爲長史肅宗
以雄長於世務惜不許之更除司空長史於時諸公皆
慕其名欲屈爲佐莫能得也時諸方賊盛而南宼侵境
山蠻作逆肅宗欲親討以荆州爲先詔雄爲行臺左丞
與前軍臨淮王彧東趨葉城别將裴衍西通鵶路衍稽
留未進或師已次汝濱北溝求救或以處分道别不欲
應之雄曰今裴衍未至王士衆已集蠻左唐突撓亂近
畿梁汝之間民不安業若不時撲滅更爲深害王秉麾
閫外唯利是從見可而進何必守道茍安社稷理可專
裁所謂臣率義而行不待命者也或恐後有得失之責
要雄符下雄以駕將親伐蠻夷必懐震動乗彼離心無
往不破遂符或軍令速赴繫賊聞之果自走散在軍上
疏曰凢人所以臨堅陳而忘身觸白刄而不憚者一則
求榮名二則貪重賞三則畏刑罰四則避禍難非此數
事雖聖王不能勸其臣慈父不能厲其子明主深知其
情故賞必行罰必信使親疎貴賤勇怯賢愚聞鐘鼓之
聲見旌旗之列莫不奮激競赴敵塲豈厭乆生而樂早
死也利害懸於前欲罷不能耳自秦隴逆節將歴數年
蠻左亂常稍已多載凢在戎役數十萬人三方師衆敗
多勝少跡其所由不明賞罰故也陛下欲天下之早平
愍征夫之勤悴乃降明詔賞不移時然兵將之勲歴稔
不決亡軍之卒晏然在家致令節士無所勸慕庸人無
所畏懾進而擊賊死交而賞賖退而逃散身全而無罪
此其所以望敵奔沮不肯進力者矣若重發明詔更量
賞罰則軍威必張賊難可弭臣聞必不得已去食就信
以此推之信不可斯須廢也賞罰陛下之所易尚不能
全而行之攻敵士之所難欲其必死寧可得也臣既庸
弱忝當戎使職司所見輙敢上聞惟陛下審其可否會
右丞闕肅宗詔僕射城陽王徽舉人徽遥舉雄仍除輔
國將軍尚書右丞尋轉吏部即中遷平東將軍光禄大
夫郎中如故上疏曰帝王之道莫尚於安民安民之本
莫加於禮律禮律既設擇賢而行之天下雍熙無非任
賢之功也故虞舜之盛穆穆標羙文王受命濟濟以康
髙祖孝文皇帝天縱大聖開復典謨選三代之異禮採
二漢之典法端拱而四方安刑措而兆民治世宗重光
繼軌每念聿修官人有道萬里清謐陛下劬勞日昃躬
親庶政求瘼恤民無時暫憩而黔首紛然兵車不息以
臣愚見可得而言自神龜末來專以停年爲選士無善
惡歳乆先叙職無劇易名到授官執按之吏以差次日
月爲功能銓衡之人以簡用老舊爲平直且庸劣之人
莫不貪鄙委斗筲以共治之重託碩鼠以百里之命皆
貨賄是求肆心縱意禁制雖煩不勝其欲致令徭役不
均發調違謬箕斂盈門囚執满道二聖明詔寢而不遵
畫一之法懸而不用自此夷夏之民相將爲亂豈有餘
憾哉蓋由官授不得其人百姓不堪其命故也當今天
下黔黎乆經宼賊父死兄亡子弟淪陷流離艱危十室
而九白骨不收孤煢靡恤財殫力盡無以卒歳宜及此
時早加慰撫蓋助陛下治天下者惟在守令最湏簡置
以康國道但郡縣選舉由來共輕貴遊儁才莫肯居此
宜改其獘以定官方請上等郡縣爲第一清中等爲第
二清下等爲第三清選補之法妙盡才望如不可竝後
地先才不得拘以停年竟無銓革三載黜陟有稱者補
在京名官如前代故事不歴郡縣不得爲内職則人思
自勉上下同心枉屈可申彊暴自息刑政日平民俗奉
化矣復何憂於不治何恤於逆徒也竊見今之守令清
慎奉治則政平訟理有非其才則綱維荒穢伏願陛下
蹔留天心校其利害則臣言可驗不待終朝昔杜畿寛
惠河東無警蘓則分糧金城剋復略觀今古風俗遷訛
罔不任賢以相化革朝任夕治功可立待若遵常習故
不明選典欲以静民便恐無日書奏會肅宗崩初蕭寶
夤在雍州起逆城人侯衆德等討逐之多䝉爵賞武泰
中詔雄兼尚書爲闗西賞勲大使未行之間會尒朱榮
入洛及河隂之難人情未安雄潛竄不出莊帝欲以雄
爲尚書門下奏曰辛雄不出存亡未分莊帝曰寧失亡
而用之不可失存而不用也遂除度支尚書加安南將
軍元顥入洛也北中郎將楊侃從駕北出莊帝以侃爲
度支尚書及乘輿反洛復召雄上雄靣辭曰臣不能死
事俛眉從賊乃是朝廷罪人縱陛下不賜誅罰而北來
尚書勲髙義重臣宜避賢路莊帝曰卿且還本司朕當
别有處分遂解侃尚書未㡬詔雄以本官兼侍中闗西
慰勞大使將發請事五條一言逋懸租調宜悉不徵二
言簡罷非時徭役以紓民命三言課調之際使豐儉有
殊令州郡量檢不得均一四言兵起歴年死亡者衆或
父或子辛酸未歇見存耆老請假板職悦生者之意慰
死者之魂五言喪亂既乆禮儀罕習如有閨門和穆孝
悌卓然者宜表其門閭仍啟曰臣聞王者愛民之道有
六一曰利之二曰成之三曰生之四曰與之五曰樂之
六曰喜之使民不失其時則成之也省刑罰則生之也
薄賦斂則與之也無多徭役則樂之也吏静不苛則喜
之也伏惟陛下道邁前王功超往代敷春風而鼓俗旌
至德以調民生之養之正當兹日悦近來逺亦是今時
臣既忝將命宣揚聖澤前件六事謂所宜行若不除煩
收疾惠孤恤寡便是徒乘官驛虛號王人往還有費於
郵亭皇恩無逮於民俗謹率愚管敢以陳聞乞垂覽許
莊帝從之因詔民年七十者授縣八十者授郡九十加
四品將軍百歳從三品將軍三年遷鎮南將軍都官尚
書行河南尹普泰時爲鎮軍將軍殿中尚書又加衞將
軍右光禄大夫秦州大中正太昌中又除殿中尚書兼
吏部尚書尋除車騎大將軍左光禄大夫仍尚書永熙
二年三月又兼吏部尚書於時近習專恣請託不已雄
懼其讒慝不能確然守正論者頗譏之出帝南狩雄兼
左僕射留守京師永熙末兼侍中帝入闗右齊獻武王
至洛於永寧寺集朝士責讓雄及尚書崔孝芬劉廞楊
機等曰爲臣奉主扶危救亂若處不諫諍出不陪隨緩
則耽寵急便竄避臣節安在諸人黙然不能對雄對曰
當主上信狎近臣雄等不與謀議及乗輿西邁若即奔
隨便恐跡同佞黨留待大王便以不從䝉責雄等進退
如此不能自委溝壑實爲慙負王復責曰卿等備位納
言當以身報國不能盡忠依附諂佞未聞卿等諫諍一
言使國家之事忽至於此罪欲何歸也乃誅之時年五
十没其家口二子士璨士貞逃入關中
雄從父兄纂字伯將學渉文史温良雅正初爲兖州安
東府主簿與祕書丞同郡李伯尚有舊伯尚與咸陽王
禧同逆逃竄投纂事覺坐免官積十餘年除奉朝請稍
轉太尉騎兵參軍每爲府主清河王懌所賞及欲定考
懌曰辛騎兵有學有才宜爲上第轉越騎校尉尚書令
李崇北伐蠕蠕引爲録事參軍臨淮王彧北征以纂隨
崇有稱啓爲長史及廣陽王淵北伐又引爲長史尋拜
諫議大夫雅爲彧所稱歎屢在朝廷薦舉之蕭衍遣將
曹義宗攻新野詔纂持節兼尚書左丞南道行臺率衆
赴接至便破之義宗等以其勁速不敢復進於時海内
多虞京師更無繼援惟以二千餘兵捍禦疆場又詔爲
荆州軍司除驍騎將軍加輔國將軍纂善撫將士人多
用命賊甚憚之會肅宗崩諱至咸以對敵欲祕凶問纂
曰安危在人豈闗是也遂發喪號哭三軍縞素還入州
城申以盟約尋爲義宗所圍相率固守莊帝即位除通
直散騎常侍征虜將軍兼尚書仍行臺後大都督費穆
擊義宗擒之入城因舉酒屬纂曰微辛行臺之在斯吾
亦無由建此功也入朝言於莊帝稱纂固節危城宜蒙
爵賞以勸將來帝乃下詔慰勉之尋除持節平東將軍
中郎將賜絹五十匹金装刀一口永安二年元顥乗勝
卒至城下尒朱世隆狼狽退還城内空虛遂爲顥擒及
莊帝還宫纂謝不守之罪帝曰於時朕亦北廵東軍不
守豈卿之過還鎮虎牢俄轉中軍將軍榮陽太守民有
姜洛生康乞得者舊是太守鄭仲明左右豪猾偷竊境
内爲患纂伺捕擒獲梟於郡市百姓忻然加鎮東將軍
太昌中除左光禄大夫纂僑寓洛陽乃爲河南邑中正
永熙三年除使持節河内太守齊獻武王赴洛兵集城
下纂出城謁王曰纂受詔於此本有禦防大王忠貞王
室扶奨顛危纂敢不匍匐王曰吾志去姦佞以康國道
河内此言深得王臣之節因命前侍中司馬子如曰吾
行途疲敝宜代吾執河内手也便入洛九月行西荆州
事兼尚書南道行臺尋正刺史時蠻酋樊五能破析陽
郡應宇文黑獺纂議欲出軍討之纂行臺郎中李廣諫
曰析陽四面無民唯一城之地耳山路深險表裏羣蠻
今若少遣軍則力不能制賊多遣則減徹防衞根本虛
弱脱不如意便大挫威名人情一去州城難保纂曰豈
得縱賊不討令其爲患日深廣曰今日之事唯湏萬全
且慮在心腹何暇疥癬聞臺軍已破洪威計不乆應至
公但約勒屬城使各修完壘壁善撫百姓以待救兵雖
失析陽如棄雞肋纂曰卿言自是一途我意以爲不爾
遂遣兵攻之不剋而敗諸將因亡不返城人又密招西
賊黑獺遣都督獨孤如願率軍潛至突入州城遂至廰
閤纂左右惟五六人短兵接戰爲賊所擒遂害之贈都
督定殷二州諸軍事驃騎大將軍尚書左僕射司徒公
定州刺史
子子炎武定中博陵太守
雄從祖曇䕶以謹厚見稱卒於并州州都
子熾武定中衞將軍右光禄大夫
雄族祖琛字僧貴父敬宗延興中代郡太守琛少孤曾
過友人見其父母兄弟悉無恙垂涕乆之釋褐奉朝請
滎陽郡丞太守元麗性頗使酒琛每諫之麗後醉輙令
閉閤曰勿使丞入也髙祖南征麗從輿駕詔琛曰委卿
郡事如太守也景明中爲伏波將軍濟州輔國府長史
轉奉車都尉出爲揚州征南府長史刺史李崇多事産
業琛每諍折崇不從遂相糾舉詔竝不問後加龍驤將
軍帶南梁太守崇因置酒謂琛曰長史後必爲刺史但
不知得上佐何如人耳琛對曰若萬一叨忝得一方正
長史朝夕聞過是所願也崇有慙色卒於官琛寛雅有
度量渉獵經史喜愠不形於色當官奉法在所有稱
長子悠字元壽早有器業爲侍御史監揚州軍賊平録
勲書時崇猶爲刺史欲寄人名悠不許崇曰我昔值其
父今復逄其子早卒
悠弟俊字叔義有文才東益州征虜府外兵參軍府主
魏子建爲山南行臺以爲即中有軍國機斷還京於滎
陽爲人劫害贈征虜將軍東秦州刺史
俊弟術武定末散騎常侍
術弟休字季令
休弟修字季緒俱有學尚亦早卒時人傷惜之
琛族子珍之少有氣力太尉鎧曹行參軍稍遷中堅將
軍司徒録事參軍廣州大中正丁憂去任尋起爲汝北
太守永安中司空諮議參軍通直常侍永熙中襄城太
守天平初洛州以南人情駭懼勑爲大使持節慰諭廣
洛二州三年除征東將軍行陽平郡事郡民路黑奴起
逆攻郡爲黑奴所執諸賊勸殺之黑奴曰成敗未可知
何爲先殺太守也乃將珍之自隨待遇以禮右衞將軍
郭瓊討平黑奴乃得免興和中爲衞將軍司徒司馬武
定三年除驃騎將軍北海太守還爲儀同開府長史兼
光禄少卿未幾詔珍之持節爲廣洛北荆揚雍襄六州
慰勞大使北荆鎮城行廣州事招納有稱齊文襄王遣
書慰勉賜以衣帛尋勑行平州卒於官贈驃騎大將軍
洛州刺史諡曰恭
子懿武定末開府鎧曹參軍
羊深字文淵太山平陽人梁州刺史祉第二子也早有
風尚學渉經史好文章兼長几案少與隴西李神儁同
志相友自司空府記室參軍轉輕車將軍尚書騎兵即
尋轉駕部加右軍將軍于時沙汰郎官務精才實深以
才堪見留在公明斷尚書僕射崔亮吏部尚書甄琛咸
敬重之肅宗行釋奠之禮講孝經儕軰之中獨䝉引聴
時論美之正光末北地人車金雀等帥羌胡反叛高平
賊宿勤明達宼豳夏諸州北海王顥爲都督行臺討之
以深爲持節通直散騎常侍行臺左丞軍司仍領即中
顥敗還京頃之遷尚書左丞加平東將軍光禄大夫蕭
寶夤反攻圍華州王平薛鳳賢等聚衆作逆勑深兼給
事黄門侍郎與大行臺僕射長孫稚共會潼關規模進
止事平以功賜爵新泰男靈太后曾幸邙山集僧尼齋
會公卿盡在座會事將終太后引見深欣然勞問之深
謝曰臣䝉國厚恩世荷榮遇寇難未平是臣憂責而隆
私忽被犬馬知歸太后顧謂左右曰羊深真忠臣也舉
坐傾心孝昌末徐方多事以深爲東道慰勞使即爲二
徐行臺莊帝踐祚除安東將軍太府卿又爲二兖行臺
深處分軍國損益隨機亦有時譽初尒朱榮殺害朝士
深第七弟侃爲太山太守性麤武遂率鄉人外託蕭衍
深在彭城忽得侃書招深同逆深慨然流涕斬侃使人
并書表聞莊帝乃下詔曰羊侃作逆霧起瑕邱擁集不
逞扇擾疆場傾宗之禍侃乃自貽累世之節一朝毁汙
羊深血誠奉國秉操罔貳聞弟猖勃自劾請罪此之丹
款實戢于懐且叔向復位春秋稱羙深之慷慨氣同古
人忠烈逺彰赤心已著可令還朝面受委勑乃歸京師
除名乆之除撫軍將軍金紫光禄大夫元顥入洛以深
兼黄門即顥平免官後拜大鴻臚卿普泰初遷散騎常
侍衞將軍右光禄大夫監起居注自天下多事東西二
省官員委積前廢帝勑深與常侍盧道䖍元晏元法壽
選人補定自奉朝請以上各有沙汰尋兼侍中廢帝甚
親待之是時膠序廢替名敎陵遲深乃上疏曰臣聞崇
禮建學列代之所修尊經重道百王所不易是以均塾
洞啓昭明之頌載揚膠序大闢都穆之詠斯顯伏惟大
魏乗乾統物欽若奉時模唐軌虞率由前訓重以髙祖
繼聖垂衣儒風載蔚得才之盛如彼薪楢固以追隆周
而竝驅駕炎漢而獨邁宣皇下武式遵舊章用能揄揚
盛烈聿修厥美自兹已降世極道消風猷稍逺澆薄方
競退讓寂寥馳競靡節進必吏能升非學藝是使刀筆
小用計日而期榮專經大才甘心於陋巷然治之爲本
所貴得賢茍值其人豈拘常檢三代兩漢異世間出或
釋褐中林鬱登卿尹或投竿釣渚徑升公相事炳丹青
義在往䇿彼哉邈乎不可勝紀竊以今之所用弗修前
矩至如當世通儒冠時盛徳見徵不過四門登庸不越
九品以此取士求之濟治譬猶却行以及前之燕而向
楚積習之不可者其所由來漸矣昔魯興泮官頌聲爰
發鄭廢學校國風以譏將以納民軌物莫始於經禮菁
莪育才義光於篇什自兵亂以來垂將十載干戈日陳
爼豆斯闕四海荒凉民物凋敝名敎頓虧風流殆盡世
之陵夷可爲歎息陛下中興纂歴理運惟新方隅稍康
實惟文德但禮賢崇讓之科沿世未備還淳反樸之化
起言斯繆夫先黄老而退六經史遷終其成蠧貴𤣥虛
而賤儒術應氏所以亢言臣雖不敏敢忘前載且魏武
在戎尚修學校宣尼確論造次必儒臣愚以爲宜重修
國學廣延胄子使函丈之敎日聞釋奠之禮不闕并詔
天下郡國興立儒敎考課之程咸依舊典茍經明行修
宜擢以不次抑斗筲喋喋之才進大雅汪汪之德博收
鴻生以光顧問縶維竒異共精得失使區寰之内競務
仁義之風荒散之餘漸知禮樂之用豈不美哉臣誠闇
短敢慕前訓用稽古義上塵聴覽伏願陛下垂就日之
監齊非煙之化儻以臣言可採乞特施行廢帝善之出
帝初拜中書令頃之轉車騎大將軍左光禄大夫永熙
三年六月以深兼御史中尉東道軍司及出帝入關深
與樊子鵠等同逆於兖州子鵠暑深爲齊州刺史於太
山博縣商王村結壘招引山齊之民天平二年正月大
軍討破之於陳斬深
子肅武定末儀同開府東閤祭酒
楊機字顯略天水冀人祖伏恩郡功曹赫連屈丐時將
家奔洛陽因以家焉機少有志節爲士流所稱河南尹
李平元暉竝召署功曹暉尤委以郡事或謂暉曰弗躬
弗親庶人弗信何得委事於機髙卧而已暉曰吾聞君
子勞於求士逸於任賢故前代有坐嘯之人主諾之守
吾既委得其才何爲不可由是聲名更著解褐奉朝請
於時皇子國官多非其人詔選清直之士機見舉爲京
兆王愉國中尉愉甚敬憚之遷給事中伏波將軍廷尉
評延昌中行河隂縣事機當官正色不避權勢明達政
事斷獄以情甚有聲譽平東將軍荆州刺史楊大眼啓
爲其府長史熙平中爲涇州平西府長史尋授河隂令
轉洛陽令京輦伏其威風希有干犯凢訴訟者一經其
前後皆識其名姓并記事理世咸異之遷鎮軍將軍司
州治中轉别駕荆州蠻叛兼尚書左丞南道行臺討之
還除中散大夫復爲别駕州牧髙陽王雍事多委機出
除清河内史轉左將軍河北太守竝有能名建義初拜
平南將軍光禄大夫兼廷尉卿又除安南將軍司州别
駕未幾行河南尹轉廷尉卿徙衞尉卿出除安西將軍
華州刺史永熙中衞將軍右光禄大夫尋除度支尚書
機方直之心乆而彌厲奉公正已爲時所稱家貧無馬
多乗小犢車時論許其清白與辛雄等竝誅年五十九
子毗羅解開府參軍事卒於鎮逺將軍
機兄順字元信梁郡太守
順子僧静武定中太中大夫
機兄子虬少有公幹頻爲司州記室户曹從事早卒
高崇字積善渤海蓨人四世祖撫晉永嘉中與兄顧避
難奔於髙麗父潛顯祖初歸國賜爵開陽男居遼東詔
以沮渠牧犍女賜潛爲妻封武威公主拜駙馬都尉加
寧逺將軍卒崇少聰敏以端謹見稱徵爲中散稍遷尚
書三公即家資富厚僮僕千餘而崇志尚儉素車馬器
服充事而已自修潔與物無競初崇舅氏坐事誅公主
痛本生絶𦙍遂以崇繼牧犍後改姓沮渠景明中啓復
本姓襲爵遷領軍長史伏波將軍洛陽令爲政清斷吏
民畏其威風每有發擿不避彊禦縣内肅然朝廷方有
遷授會病卒年三十七贈漁陽太守永安二年復贈征
虜將軍滄州刺史諡曰成初崇謂友人曰仲尼四科德
行爲首人能立身約已不忘典訓斯亦足矣故吾諸子
(闕/)
子謙之字道讓少事後母李以孝聞李亦撫育過於已
生人莫能辨其兄弟所出同異論者兩重之及長屏絶
人事專意經史天文算歴圖緯之書多所該渉日誦數
千言好文章留意老易襲爵釋褐奉朝請加宣威將軍
轉奉車都尉廷尉丞正光中尚書左丞元孚慰勞蠕蠕
反被拘留及蠕蠕大掠而還置孚歸國事下廷尉卿及
監以下謂孚無坐惟謙之以孚辱命(闕/)以流罪尚書同
卿執詔可謙之奏孝昌初行河隂縣令先是有人囊盛
瓦礫指作錢物詐市人馬因逃去詔令追捕必得以聞
謙之乃僞枷一囚立於馬市宣言是前詐市馬賊今欲
刑之密遣腹心察市中私議者有二人相見忻然曰無
復憂矣執送按問具伏盗馬徒黨悉獲并出前後盗竊
之處資貨甚多逺年失物之家各來得其本物具以狀
奏尋詔除寧逺將軍正河隂令在縣二年損益治體多
爲故事弟道穆爲御史在公亦有能名世美其父子兄
弟並著當官之稱舊制二縣令得靣陳得失時佞幸之
軰惡其有所發聞遂共奏罷謙之乃上疏曰臣以無庸
謬宰神邑實思奉法不撓稱是官方酬朝廷無貲之恩
盡人臣守器之節但豪家支屬戚里親媾縲紲所及舉
目多是皆有盗憎之色咸起怨上之心縣令輕弱何能
克濟先帝昔發明詔得使面陳所懐臣亡父先臣崇之
爲洛陽令常得入奏是非所以朝貴斂手無敢干政近
日以來此制遂寢致使神宰威輕下情不達今二聖逺
遵堯舜憲章髙祖愚臣望䇿其駑蹇少立功名乞新舊
典更明往制庶姦豪知禁頗自屏心詔曰此啓深會朕
意付外量聞謙之又上疏曰臣聞夏德中微少康成克
復之主周道將廢宣王立中興之功則知國無常安世
無恒敝唯在明主所以變之有方化之有道耳自正光
已來邊城屢擾命將出師相繼於路軍費戎資委輸不
絶至如弓格賞募咸有出身槊刺斬首又䝉階級故四
方壯士願征者多各各爲己公私兩利若使軍帥必得
其人賞勲不失其實則何賊不平何征不㨗也諸守帥
或非其才多遣親者妄稱入募别倩他人引弓格虛受
征官身不赴陳惟遣奴客充數而已對宼臨敵曾不彎
弓則是王爵虛加征夫多闕賊虜何可殄除忠貞何以
勸誡也且近習侍臣戚屬朝士請託官曹擅作威福如
有清貞奉法不爲回者咸共譖毁横受罪罰在朝顧望
誰肯申聞蔽上擁下虧風壊政使讒諂甘心忠讜息義
况且頻年以來多有徵發民不堪命動致流離茍保妻
子競逃王役不復顧其桑井憚比刑書正由還有必困
之理歸無自安之路若聴歸其本業徭役㣲甄則還者
必衆墾田増闢數年之後大獲課民今不務以理還之
但欲嚴符切勒恐數年之後走者更多安業無幾故有
國有家者不患民不我歸唯患政之不立不恃敵不我
攻唯恃吾不可侮此乃千載共遵百王一致且琴瑟不
韻知音改弦更張騑驂未調善御執轡成組諺云迷而
知反得道不逺此言雖小可以諭大陛下一日萬幾事
難周覽元凱結舌莫肯明言臣雖庸短世受榮禄竊慕
前賢匪躬之義不避斧鉞之誅以希一言之益伏願少
垂覽察略加推採使朝章重舉軍威更振海内起惟新
之歌天下見復禹之績則臣奏之後笑入下泉靈太后
得其疏以責左右近侍諸寵要者由是疾之乃啓太后
云謙之有學藝宜在國學以訓胄子詔從之除國子博
士謙之與袁飜常景酈道元温子昇之徒咸申欵舊好
於贍恤言諾無虧居家僮隷對其兒不撻其父母生三
子便免其一世無髠黥奴婢常稱俱禀人體如何殘害
以父舅氏沮渠蒙遜曾據涼土國書漏闕謙之乃修涼
書十卷行於世涼國盛事佛道爲論貶之因稱佛是九
流之一家當世名士競以佛理來難謙之還以佛義對
之竟不能屈以時所行厯多未盡善乃更改元修撰爲
一家之法雖未行於世議者歎其多能於時朝議鑄錢
以謙之爲鑄錢都將長史乃上表求鑄三銖錢曰蓋錢
貨之立本以通有無便交易故錢之輕重世代不同太
公爲周置九府圜法至景王時更鑄大錢秦兼海内錢
重半兩漢興以秦錢重改鑄榆莢錢至文帝五年復爲
四銖孝武時悉復銷壊更鑄三銖至元狩中變爲五銖
又造赤仄之錢以一當五王莾攝政錢有六等大錢重
十二銖次九銖次七銖次五銖次三銖次一銖魏文帝
罷五銖錢至明帝復立孫權江左鑄大錢一當五百權
赤烏年復鑄大錢一當千輕重大小莫不隨時而變竊
以食貨之要八政爲首聚財之貴詒訓典文是以昔之
帝王乗天地之饒御海内之富莫不腐紅粟於太倉藏
朽貫於泉府儲畜既盈民無困敝可以寧謐四極如身
使臂者矣昔漢之孝武地廣財豐外事四戎遂虛國用
於是草萊之臣出財助國興利之計納税廟堂市列𣙜
酒之官邑有告緡之令鹽鐵既興錢幣屢改少府遂豐
上林饒積外闢百蠻内不增賦者皆計利之由也今羣
妖未息四郊多壘徵税既煩千金日費資儲漸耗財用
將竭誠楊氏獻税之秋桑兒言利之日夫以西京之盛
錢猶屢改竝行小大子母相權况今宼難未除州郡淪
敗民物凋零軍國用少别鑄小錢可以富益何損於政
何妨於人也且政興不以錢大政衰不以錢小惟貴公
私得所政化無虧既行之於古亦宜效之於今矣昔禹
遭大水以歴山之金鑄錢救民之困湯遭大旱以莊山
之金鑄錢贖民之賣子者今百姓窮悴甚於曩日欽明
之主豈得垂拱而觀之哉臣今此鑄以濟交乏五銖之
錢任使竝用行之無損國得其益穆公之言於斯驗矣
臣雖術愧計然識非心筭暫充錢官頗覩其理茍有所
益不得不言脱以爲疑求下公卿博議如謂爲允即乞
施行詔將從之事未就會卒初謙之弟道穆正光中爲
御史紏相州刺史李世哲事大相挫辱其家恒以爲憾
至是世哲弟神軌爲靈太后深所寵任直謙之家僮訴
良神軌左右之入諷尚書判禁謙之於廷尉時將赦神
軌乃啓靈太后發詔於獄賜死時年四十二朝士莫不
哀之所著文章百餘篇别有集録永安中贈征虜將軍
營州刺史諡曰康又除一子出身以明寃屈謙之妻中
山張氏明識婦人也敎勸諸子從師受業常誡之曰自
我爲汝家婦未見汝父一日不讀書汝等宜各修勤勿
替先業
謙之長子子儒字孝禮元顥入洛其叔道穆從駕北廵
子儒後踰河至行宫莊帝見之具訪洛中事意子儒備
陳元顥敗在旦夕帝謂道穆曰卿初來日何故不與子
儒俱行對曰臣家百口在洛湏其經營且欲其今日之
來知京師後事帝曰子儒非直合卿本懐亦大慰朕意
仍授祕書郎中轉通直即後除安東將軍光禄大夫司
徒中兵參軍兼祭酒襲爵興和初除兼殿中侍御史時
四方多有流民子儒爲梁州北豫西兖三州檢户使所
獲甚多後以公事去官武定六年卒時年四十一
子儒弟緒字叔宗明悟好學謙之常謂人曰興吾門者
當是此兒及長渉獵書𫝊好文詠司空行參軍轉長流
參軍除鎮逺將軍冀州儀同府中兵參軍爲府主封隆
之所賞隆之行梁州濟州引自隨恒令總攝數郡武定
三年卒年三十二
緒弟孝貞武定中司徒士曹參軍
孝貞弟孝幹司空東閣祭酒
謙之弟恭之字道穆行字於世學涉經史非名流儁士
不與交結幼孤事兄如父母每謂人曰人生厲心立行
貴於見知當使夕脱羊裘朝佩珠玉者若時不我知便
湏退迹江海自求其志御史中尉元匡髙選御史道穆
奏記於匡曰道穆生自蓬簷長於陋巷頗獵羣書無純
碩之德尚好章詠乏彫掞之工雖欲厠影髦徒班名俊
伍其可得哉然凝明獨斷之主雄才不世之君無藉朽
株之資求人屠釣之下不牽闇投之誚取士商歌之中
是以聞英風而慷慨望雲路而低回者天下皆是也若
得身𨽻繡衣名充直指雖謝周生騎上之敏實有茅氏
就鑊之心匡大喜曰吾乆知其人適欲召之遂引爲御
史其所糾擿不避權豪臺中事物多爲匡所顧問道穆
曾進説於匡曰古人有言罰一人當取千萬人懼豺狼
當道不問狐狸明公荷國重寄宜使天下知法匡深然
之正光中出使相州刺史李世哲即尚書令崇之子貴
盛一時多有非法逼買民宅廣興屋宇皆置鴟尾又於
馬埓堠上爲木人執節道穆繩糾悉毁去之并發其贓
貨具以表聞又尒朱榮討蠕蠕道穆監其軍事榮甚憚
之還除奉朝請俄除太尉鎧曹參軍蕭寶夤西征以道
穆爲行臺郎中軍機之事多以委之大都督崔延伯敗
後賊勢轉彊屢請益兵朝廷不許寶夤謂道穆曰非卿
一行兵無益理遂令乗傳赴洛靈太后親問賊勢道穆
具以狀對太后怒曰比來使人皆言賊弱卿何獨云其
彊也道穆曰前使不實者當是冀陛下恩顔望霑爵賞
臣既忝使人不敢虛妄願令近臣親檢足知虚實事訖
當反遇病不行後屬兄謙之被害情不自安遂託身於
莊帝帝時爲侍中特相欽重引居第中深相保䕶俄而
帝以兄事見出道穆懼祸乃擕家趣濟隂變易姓名往
來於東平畢氏以避時難莊帝即位徵爲尚書三公即
中加寧朔將軍尋兼吏部即中與薛曇尚書使晉陽授
爾朱榮職賜爵龍城侯九月除太尉長史領中書舍人
遭母憂去職帝令中書舍人温子昇就宅弔慰詔攝本
任表辭不許三年加前軍將軍及元顥逼虎牢城或勸
帝赴關西者帝以問道穆道穆對曰關中今日殘荒何
由可往臣謂元顥兵衆不多乗虛深入者由國家將帥
征提不得其人耳陛下若親率宿衞髙募重賞背城一
戰臣等竭其股肱之力破顥孤軍必不疑矣如恐成敗
難測非萬乗所履便宜車駕北渡循河東下徵大將軍
天穆合於滎陽向虎牢别徵尒朱王軍令赴河内以掎
角之旬月之間何往不剋臣竊謂萬全之計不過於此
帝曰髙舍人語是其夜到河内郡北未有城守可依帝
命道穆秉燭作詔書數十紙布告逺近於是四方知乗
輿所在除中軍將軍給事黄門侍郎安喜縣開國公食
邑千户於時尒朱榮欲回師待秋道穆謂榮曰元顥以
蕞爾輕兵奄據京洛使乗輿飄露人神恨憤主憂臣辱
良在於今大王擁百萬之衆輔天子而令諸侯自可分
兵河畔縛筏造船處處遣渡徑擒羣賊復主宫闕此桓
文之舉也且一日縱敵數世之患今若還師令顥重完
守具徵兵天下所謂飬虺成蛇悔無及矣榮深然之曰
楊黄門侃已陳此計當更議決耳及莊帝反政因宴次
謂尒朱榮曰前若不用髙黄門計則社稷不安可爲朕
勸其酒令醉榮對曰臣本北征蠕蠕髙黄門與臣作監
軍臨事能決實可任用除征南將軍金紫光禄大夫兼
御史中尉尋即真仍兼黄門道穆外秉直繩内參機密
凢是益國利民之事必以奏聞諫諍極言無所顧憚選
用御史皆當世名軰李希宗李繪陽休之陽斐封君義
邢子明蘇淑宋世良等四十人於時用錢稍薄道穆表
曰四民之業錢貨爲本救獘改鑄王政所先自頃以私
鑄薄濫官司糾繩挂網非一在市銅價八十一文得銅
一斤私造薄錢斤餘二百既示之以深利又隨之以重
刑罹罪者雖多姦鑄者彌衆今錢徒有五銖之文而無
二銖之實薄甚榆莢上貫便破置之水上殆欲不沉此
乃因循有漸科防不切朝廷之愆彼復何罪昔漢文帝
以五分錢小故鑄四銖至武帝復改三銖爲半兩此皆
以大易小以重代輕也論今據古宜改鑄大錢文載年
號以記其始則一斤所成止七十六文銅價至賤五十
有餘其中人功食料錫炭鈆沙縱復私營不能自潤直
置無利自應息心況復嚴刑廣設也以臣測之必當錢
貨永通公私獲允後遂用楊侃計鑄永安五銖錢僕射
尒朱世隆當朝權盛因内見衣冠失儀道穆便即彈糾
帝姊夀陽公主行犯清路執赤棒卒呵之不止道穆令
卒棒破其車公主深以爲恨泣以訴帝帝謂公主曰髙
中尉清直之人彼所行者公事豈可私恨責之也道穆
後見帝帝曰一日家姊行路相犯極以爲愧道穆免冠
謝曰臣䝉陛下恩守陛下法不敢獨於公主虧朝廷典
章以此負陛下帝曰朕以愧卿卿反謝朕尋勑監儀注
又詔曰祕書圖籍所在内典　書又加繕冩緗素委積
蓋有年載出内繁蕪多致零落可令御史中尉兼給事
黄門侍即道穆惣集帳目并牒儒學之士編比次第道
穆又上疏曰臣聞舜命臯陶姦宄是託禹泣辜人堯心
爲念所以舉直錯枉事切曩賢明徳慎罰議存先典髙
祖太和之初置廷尉司直論刑辟是非雖事非古始交
濟時要所謂禮樂互興不相㳂襲者矣臣以無庸忝當
今任所思報效未忘寢興但識謝知今業慙稽古未能
進一言以利國説一䇿以興邦索米長安豈不知耻至
於職司其憂猶望僶俛竊見御史出使悉受風聞雖時
獲罪人亦不無枉濫何者得堯之罰不能不怨守令爲
政容有愛憎姦猾之徒恒思報惡多有妄造無名共相
誣謗御史一經檢究耻於不成杖木之下以虛爲實無
罪不能自雪者豈可勝道哉臣雖愚短守不假器繡衣
所指冀以清肅若仍踵前失或傷善人則尸禄之責無
所逃罪所以夙夜爲憂思有悛革如臣鄙見請依太和
故事還置司直十人名𨽻廷尉秩以五品選歴官有稱
心平性正者爲之御史若出紏劾即移廷尉令知人數
廷尉遣司直與御史俱發所到州郡分居别館御史檢
了移付司直覆問事訖與御史俱還中尉彈聞廷尉科
按一如舊式庶使獄成罪定無復稽寛爲惡取敗不得
稱枉若御史司直糾劾失實悉依所斷獄罪之聴以所
檢迭相紏發如二使阿曲有不盡理聴罪家詣門下通
訴别加按檢如此則肺石之傍怨訟可息叢棘之下受
罪吞聲者矣詔從之復置司直及尒朱榮之死也帝召
道穆付赦書令宣於外因謂之曰自今日後常得精選
御史矣先是榮等常欲以其親黨爲御史故有此詔及
尒朱世隆等率其部類戰於大夏門北道穆受詔督戰
又贊成太府卿李苖斷橋之計世隆等於是北遁加衞
將軍假車騎將軍大都督兼尚書右僕射南道大行臺
又除車騎將軍餘官如故時雖外託征蠻而帝恐北軍
不利欲爲南廵之計未發會尒朱兆入洛道穆慮禍及
已託病去官世隆以道穆忠於前朝遂害之時年四十
二泰昌中贈使持節都督雍秦二州諸軍事車騎大將
軍儀同三司雍州刺史
子士鏡襲爵爲北豫州刺史髙仲密擁入關
道穆弟謹之繼沮渠氏後卒於滄州平東府主簿年三
十五贈通直郎無子
謹之弟慎之字道密好學有諸兄風年二十三卒無子
以兄謙之第二子緒繼焉
史臣曰宋飜剛鯁自立猛而斷務辛雄以吏能歴職任
智效官羊深以才幹從事聲迹可紀楊機清斷在公髙
崇明濟爲用謙之兄弟咸政事之敏飾學有聞列于朝
廷豈徒然也深失之晚節至于顛覆惜乎
　魏書卷七十七
　魏書卷七十七考證
羊深傳羊深字文淵太山平陽人梁州刺史祉第二子
　也○(臣人龍/)按北史羊祉傳祉太山鉅平人本書地
　形志泰山郡有鉅平若平陽則屬髙平郡又有陽平
　則屬魯郡當以鉅平爲是
　
　
　
　
　
　
　
　
　
　
　魏書卷七十七考證
欽定四庫全書
　魏書卷七十八
　　齊　　　　魏　　　　收　　　　　撰
　列傳第六十六
　　孫紹　　張普惠
孫紹字世慶昌黎人世仕慕容氏祖志入國卒於濟陽
太守乆恊字文和上黨太守紹少好學通渉經史頗有
文才隂陽術數多所貫渉初爲校書郎稍遷給事中自
長兼羽林監爲門下録事朝廷大事好言得失遂爲世
知曾著釋典論雖不具美時有可存與常景等共修律
令延昌中紹表曰臣聞建國有計雖危必安施化能和
雖寡必盛治乖人理雖合必離作用失機雖成必敗此
乃古今同然百王之定法也伏惟大魏應天明命兆啓
無窮必世後仁祚隆七百今二虢京門了無嚴防南北
二中復闕固守長安鄴城股肱之寄穰城上黨腹背所
憑四軍五校之軌領護分事之式徵兵儲粟之要舟車
水陸之資山河要害之權緩急去來之用持平赴救之
方節用應時之法特宜修置以固堂堂之基持盈之體
何得而忽居安之辰故應危懼矣且法開清濁而清濁
不平申滯理望而卑寒亦免士庶同悲兵徒懐怨中正
賣望於下里主案舞筆於上臺真僞混淆知而不糾得
者不欣失者倍怨使門齊身等而涇渭奄殊類應同役
而苦樂懸異士人居職不以爲榮兵士役苦心不忘亂
故有競棄本生飄藏他土或詭名託飬散在人間或亡
命山藪漁獵爲命或投仗彊豪寄命衣食又應遷之戸
逐樂諸州應留之徒避寒歸暖兼職人子弟隨逐浮遊
南北東西卜居莫定闗禁不修任意取適如此之徒不
可勝數爪牙不復爲用百工爭棄其業混一之計事實
闕如考課之方責辦無日流浪之徒決湏精校今彊敵
窺時邊黎伺隙内民不平乆戍懐怨戰國之勢竊謂危
矣必造祸源者北邊鎮戍之人也若夫一統之年持平
用之者大道之計也亂離之期縱横作之者行權之勢
也故道不可乆湏文質以換情權不可恒隨洿隆以牧
物文質應世道形自安洿隆獲𠂻權勢亦濟然則王者
計法之趣化物之規圓方務得其境人物不失其地又
先帝時律令竝議律尋施行令獨不出十餘年矣臣以
令之爲體即帝王之身也分處百揆之儀安置九服之
節經緯三才之倫包羅六卿之職措置風化之門作用
賞罰之要乃是有爲之樞機世法之大本也然修令之
人亦皆博古依古撰置大體可觀比之前令精麤有在
但主議之家太用古制若令依古高祖之法復湏昇降
誰敢措意有是非哉以是爭故乆廢不理然律令相湏
不可偏用今律班令止於事甚滯若令不班是無典法
臣下執事何依而行臣等修律非無勤止署下之日臣
乃無名是謂農夫盡力他食其秋功名之所實懐於悒
未幾出除濟隂太守還歴司徒功曹參軍歩兵長水校
尉正光初兼中書侍郎使髙麗還爲鎮逺將軍右軍將
軍乆之爲徐兖和糴使還朝大陳軍國利害不報紹又
表曰臣聞文質互用治道以之緝熙洿隆得時人物以
之通濟故能事恢三靈仁洽九服伏惟陛下應靈踐阼
沖明照物宰輔忠純伊霍均美既致昇平之基應成無
爲之業而漠北叛命隴右構逆中州驚擾民庶竊議其
故何哉皆由上法不通下情怨塞故也臣雖愚短具鑒
始末往在代都武質而治安中京以來文華而政亂故
臣昔於太和極陳得失具論四方華夷心態高祖垂納
文應可尋延昌正光奏疏頻上主者收録不䝉報問即
日事勢乃至於此盡微臣豫陳之驗今東南有竊號之
豎西北有逆命之寇豈得怨天實尤人矣臣今不憂荒
外正慮中畿急湏改張以寧其意若仍持疑變亂尋作
肘腋一乖大事去矣然臣奉國四世欣戚是同但職在
冗散不關樞密寧濟之計欲陳無所可謂經緯甚多無
機可織夫天下者大器也一正難傾一傾難正當今之
危躡足之急臣備肉食痛心無已泣血上陳願垂採察
若得言參執事獻可替否宼逆獲除社稷稱慶雖死如
生犬馬情畢紹性抗直每上封事常至懇切不憚犯忤
但天性踈脱言乍髙下時人輕之不見採納紹兄世元
早卒世元善彈箏紹後聞箏聲便涕泗嗚咽捨之而去
世以此尚之除驍騎將軍使吐谷渾還爲太府少卿曾
因朝見靈太后謂曰卿年稍老矣紹曰臣年雖老臣節
乃少太后笑之遷右將軍太中大夫紹曾與百寮赴朝
東掖未開守門候旦紹於衆中引史部郎中辛雄於衆
外竊謂之曰此中諸人尋當死盡唯吾與卿猶享富貴
雄甚駭愕不測所以未幾有河隂之難紹善推禄命事
驗甚多知者異之建義初除衞尉少卿將軍如故轉金
紫光禄大夫永安中拜太府卿以前參議正光壬子厯
賜爵新昌子太昌初遷左衞將軍右光禄大夫永熙二
年卒時年六十九贈都督冀瀛滄三州諸軍事驃騎大
將軍尚書左僕射冀州刺史諡曰宣
子伯元襲齊受禪例降
伯元弟叔利右將軍太中大夫
紹從父弟瑜濟州長史
瑜弟彛字鳳倫太和中舉秀才稍遷歩兵校尉卒於武
邑太守贈征虜將軍營州刺史
子伯融出繼瑜後武定末(闕二/字)太守
伯融嫡弟子寛開府田曹參軍
張普惠字洪賑常山九門人身長八尺容貌魁偉父曄
爲齊州中水縣令隨父之縣受業齊土專心墳典剋厲
不息及還鄉里就程元講習精於三禮兼善春秋百家
之説多所窺覽諸儒稱之太和十九年爲主書帶制局
監與劉桃符石榮劉道斌同員共直頗爲髙祖所知轉
尚書都令史任城王澄重其學業爲其聲價僕射李沖
曾至澄處見普惠言論亦善之世宗初轉積射將軍澄
爲安西將軍雍州刺史啓普惠爲府録事參軍尋行馮
翊郡事澄功衰在身欲於七月七日集會文武北園馬
射普惠奏記於澄曰竊聞三殺九親别踈昵之叙五服
六術等衰麻之心皆因事飾情不易之道者也然則莫
大之痛深於終身之外書䇿之哀除於喪紀之内外者
不可無節故斷之以三年内者不可遂除故敦之以日
月禮太練之日鼓素琴蓋推以即吉也小功以上非虞
祔練除不沐浴此拘之以制也曽子問曰相識有喪服
可以與於祭乎孔子曰緦不祭又何助於人祭既不與
疑無宴食之道又曰廢喪服可以與於饋奠之事乎子
曰脱衰與奠非禮也注云爲其忘哀疾愚謂除喪之始
不與饋奠小功之内其可觀射乎雜記云大功以下既
葬適人人食之其黨也食之非黨也不食食猶擇人於
射爲惑伏見明敎立射會之限將以二七令辰集城中
文武肄武藝於北園行揖讓於中否時非大閲之秋景
涉妨農之節國家縞禫甫除殿下功衰仍襲釋而爲樂
以訓百姓便是易先王之典敎忘哀戚之情恐非所以
昭令德視子孫者也按射儀射者以禮樂爲本忘而從
事不可謂禮鍾鼓弗設不可謂樂捨此二者何用射爲
又七日之戲令制無之班勞所施慮違事體庫府空虛
宜待新調二三之趣停之爲便乞至九月備飾盡行然
後奏狸首之章宣矍相之令聲軒懸建雲鉦神民忻暢
於斯時也伏惟慈明逺被萬民是望舉動所書發言唯
則願更廣訪賜垂曲採昭其管見之心恕其讜言之責
則芻蕘無遺歌輿人有獻誦矣澄意納其言託辭自罷
乃荅曰文武之道自昔成規明耻敎戰振古常軌今雖
非公制而此州承前已有斯式既不勞民損公任其私
射復何失也且纂文習武人之常藝豈可於常藝之間
要湏令制乎比適欲依前州府相率王務之暇肄藝良
辰亦未言費用庫物也禮兄弟内除明哀已殺小功客
至主不絶樂聴樂則可觀武豈傷直自事縁湏罷先以
令停方獲此請深具來意澄轉揚州啓普惠以羽林監
領鎮南大將軍開府主簿尋加威逺將軍普惠既爲澄
所知歴佐二藩甚有聲譽旋京之日装束藍縷澄賚絹
二十匹以充行資還朝仍羽林監又澄遭太妃憂臣寮
爲立碑頌題碑欲云康王元妃之碑澄訪於普惠荅曰
謹尋朝典但有王妃而無元字魯夫人孟子稱元妃者
欲下與繼室聲子相對今烈懿太妃作配先王更無聲
子仲子之嫌竊謂不假元字以别名位且以氏配姓愚
以爲在生之稱故春秋夫人姜氏至自齊既葬以諡配
姓故經書葬我小君文姜氏又曰來歸夫人成風之禭
皆以諡配姓古者婦人從夫諡今烈懿太妃德冠一世
故特䝉褒錫乃萬代之高事豈容於定名之重而不稱
烈懿乎澄從之及王師大舉重征鍾離普惠爲安樂王
詮别將長史班師除揚烈將軍相州安北府司馬遷步
兵校尉後以本官領河南尹丞世宗崩坐與甄楷等飲
酒遊從免官驍騎將軍刁整家有舊訓將營儉葬普惠
以爲矯時太甚與整書論之事在刁雍𫝊故事免官者
三載之後降一階而叙若才優擢授不拘此限熙平中
吏部尚書李韶奏普惠有文學依才優之例宜特顯叙
勑除寧逺將軍司空倉曹參軍朝議以不降階爲榮時
任城王澄爲司空表議書記多出普惠廣陵王恭北海
王顥疑爲所生祖母服朞與三年博士執意不同詔羣
寮㑹議普惠議曰謹按二王祖母皆受命先朝爲二國
太妃可謂受命於天子爲始封之母矣喪服慈母如母
在三年章傳曰貴父命也鄭注云大夫之妾子父在爲
母大功則士之妾子爲母朞父卒則皆得申此大夫命
其妾子以為母所慈猶曰貴父命爲之三年況天子命
其子爲列國王命其所生母爲國太妃反自同公子爲
母練冠之與大功乎輕重顛倒不可之甚者也𫝊曰始
封之君不臣諸父昆弟則當服其親服若魯衞列國相
爲服朞判無疑矣何以明之喪服君爲姑姉妹女子嫁
於國君者傳曰何以大功尊同也尊同則得服其親服
諸侯之子稱公子公子不得禰先君然則兄弟一體位
列諸侯自以尊同得相爲服不可還凖公子逺厭天王
故降有四品君大夫以尊降公子大夫之子以厭降名
例不同何可亂也禮大夫之妾子以父命慈己申其三
年太妃既受命先帝光昭一國二王胙土茅社顯錫大
邦舍尊同之高據附不禰之公子雖許蔡失位亦不是
過服問曰有從輕而重公子之妻爲其皇姑公子雖厭
妻尚獲申況廣陵北海論封則封君之子語妃則命妃
之孫承妃纂重逺别先皇更以先后之正統厭其所生
之祖嫡方之皇姑不以遥乎今既許其申服而復限之
以朞比之慈母不亦爽歟經曰爲君之祖父母父母妻
長子傳曰何以朞父母長子君服斬妻則小君父卒然
後爲祖後者服斬今祖乃獻文皇帝諸侯不得祖之母
爲太妃蓋二王三年之證議者近背正經以附非類差
之毫毛所失或逺且天子尊則配天莫非臣妾何爲命
之爲國母而不聼子服其親乎記曰從服者所從亡則
已又曰不爲君母之黨服則爲其母之黨服今所從既
亡不以親服服其所生則屬從之服於何所施若以諸
王入爲公卿便同大夫者則當今之議皆不湏以國爲
言也今之諸王自同列國雖不之國别置臣寮玉食一
方不得以諸侯言之敢據周禮輙同三年當時議者亦
有同異國子博士李郁於議罷之後書難普惠普惠據
禮還荅鄭重三返郁議遂屈轉諌議大夫澄謂普惠曰
不喜君得諌議唯喜諌議得君時靈太后父司徒胡國
珍薨贈相國太上秦公普惠以前世后父無太上之號
詣闕上疏陳其不可左右畏懼莫敢爲通會聞胡家穿
壙下墳有磐石乃密表曰臣聞優名寶位王者之所光
錫尊君愛親臣子所以慎終必使勲績相侔號秩相可
然後能顯揚當時𫝊徽萬代者矣竊見故侍中司徒胡
公懐道含靈實誕聖后載育至尊母儀四海近樞克惟
允之寄居槐體論道之明故以功餘九錫褒假鑾纛深
聖上之加隆極慈后之至愛憲章天下不亦可乎而太
上之號竊謂未𠂻何者易稱天尊地卑乾坤定矣故曰
大哉乾元又曰至哉坤元明乾坤不可竝大禮記曰天
無二日土無二王嘗禘郊社尊無二上明君臣不可竝
上伏見詔書以司徒爲太上秦公夫人爲太上秦君夫
人䝉號於前司徒繫之於後尊光之美盛矣竊惟高祖
受禪於獻文皇帝故仰尊爲太上皇此因上上而生名
也皇太后稱令以繫勑下蓋取三從之道逺同文母列
於十亂則司徒之爲太上恐乖繫勑之意春秋傳曰葬
稱公臣子辭明不可復加上也書曰兹予大饗于先王
爾祖其從與饗之司徒位尊屬重必當配饗先朝稱太
上以爲臣以事太上皇恐非司徒翼翼之心漢祖創有
天下尊父曰太上皇母曰昭靈后乃帝者之事晉有小
子侯尚曰僭之於天子司徒三公也其可同號於帝乎
孔子曰必也正名名不正則言不順言不順則事不成
事不成則禮樂不興禮樂不興則刑罰不中刑罰不中
則民無所措手足易曰有大者不可以盈故受之以謙
謙尊而光卑而不可踰天道虧盈而益謙地道變盈而
流謙鬼神害盈而福謙人道惡盈而好謙又曰困於上
者必反於下故受之以井比剋吉定兆而以淺改卜羣
心悲惋亦或天地神靈所以垂至戒啓聖情伏願聖后
回日月之明察㣲臣之請停司徒逼同之號從卑下不
踰之稱畏困上之鑒邀謙光之福則天下幸甚臣聞見
災修德災變成善此太戊所以興殷桑穀以之自滅況
今卜遷方始當修革之會愚以爲無上之名不可假之
脱譏於千載恐貽不言之咎且君之於臣比葬三臨之
禮也司徒誠爲后父實人臣也雖子尊不加於父乃天
下母以義斷恩不可遂在室之意故曰女子有行逺父
母兄弟況乃應坤之載承天之重而朔望於司徒之殯
晨昬於郊墓之間雖聖思蒸蒸其不虞宜戒離宸極之
嚴居疲雲蹕於道路此亦億兆蒼生瞻仰失圖伏願尋
載馳之不歸存静方之光大則草木可繁人靈斯穆臣
職忝諌司敢獻狂瞽謹冒上聞不敢宣露乞垂省覽昭
臣微款脱得奉謁聖顔曲盡愚𠂻者死且不朽太后覽
表親至國珍宅召集王公入座卿尹及五品已上博議
其事遣使召普惠與相問荅又令侍中元义中常侍賈
璨監觀得失任城王澄問普惠曰漢高作帝尊父爲太
上皇今聖母臨朝贈父太上公求之故實非爲無凖且
君舉作則何必循舊對曰天子稱詔太后稱令故周臣
十亂文母預焉仰思所難竊謂非匹澄曰前代太后亦
有稱詔聖母自欲存謙光之義故不稱耳何得以詔令
之别而廢嚴父之孝對曰后父太上自昔未有前代母
后豈不欲尊崇其親王何以不逺謨古義而近順今㫖
未審太后何故謙於稱詔而不謙於太上竊願聖后終
其謙光太傅清河王懌曰昔在僭晉禇氏臨朝殷浩遺
禇裒書曰足下今之太上皇也況太上公而致疑對曰
禇裒以女輔政辭不入朝淵源譏其不恭故有太上之
刺本稱其非不記其是不謂殿下以此賜難侍中崔光
曰張生表中引晉有小子侯出自鄭注非爲正經對曰
雖非正經之文然述正經之㫖公好古習禮復固斯難
御史中尉元匡因謂崔光曰張表云晉之小子侯以號
同稱僭今者太上公名同太上皇比晉小子義似相類
但不學不敢辨其是非普惠對曰中丞既疑其是不正
其非豈所望於三獨尚書崔亮曰諌議所見正以太上
之號不應施於人臣然周有太公尚父亦兼二名人臣
尊重之稱固知非始今日普惠對曰尚父者有德可稱
太上者上中之上名同義異此亦非竝亮又曰古有文
王武王亦有文子武子然則太上皇太上公亦何嫌于
同也普惠對曰文武者徳行之迹故迹同則諡同太上
者尊極之位豈得通施於臣下廷尉少卿袁飜曰周官
上公九命上大夫四命命數雖殊同名爲上何必上者
皆是極尊普惠厲聲訶飜曰禮有下卿上士何止大夫
與公但今所行以太加上二名雙舉不得非極雕蟲小
藝微或相許至於此處豈卿所及飜甚有慙色黙不復
言任城王澄曰諫諍之體各言所見至於用捨固在應
時卿向荅袁氏聲何太厲普惠對曰所言若是宜見採
用所言若非懼有罪及是非湏辨非爲茍競澄曰朝廷
方開不諱之門以廣忠言之路卿今意在向義何云乃
慮罪罰議者咸以太后當朝志相黨順遂奏曰張普惠
辭雖不屈然非臣等所同渙汗已流請依前詔太后復
遣元义賈璨宣令謂普惠曰朕向召卿與羣臣對議往
復既終皆不同卿表朕之所行孝子之志卿之所陳忠
臣之道羣公已有成議卿不得苦奪朕懐後有所見勿
得難言普惠於是拜令辭還初普惠被召傳詔馳驊騮
馬來甚迅速佇立催去普惠諸子憂怖涕泣普惠謂曰
我當休明之朝掌諌議之職若不言所難言諫所難諌
便是唯唯曠官尸禄人生有死死得其所夫復何恨然
朝廷有道汝軰勿憂及議罷㫖勞還宅親故賀其幸甚
時中山莊弼遺書普惠曰明侯淵儒碩學身負大才秉
此公方來居諫職謇謇如也諤諤如也一昨承胡司徒
第當面折庭諍雖問難鋒至而應對響出宋城之帶始
縈魯門之柝裁警終使羣后逡廵庶竂拱黙雖不見用
於一時固已傳美於百代聞風快然敬裁此白普惠美
其此書每爲口實普惠以天下民調幅度長廣尚書計
奏復徵綿麻恐其勞民不堪命上疏曰伏聞尚書奏復
綿麻之調尊先皇之軌夙宵惟度忻戰交集何者聞復
髙祖舊典所以忻惟新俱可復而不復所以戰違法仰
惟髙祖廢大斗去長尺改重秤所以愛萬姓從薄賦知
軍國須綿麻之用故云幅度之間億兆應有綿麻之利
故絹上税綿八兩布上税麻十五斤萬姓得廢大斗去
長尺改重秤荷輕賦之饒不適於綿麻而已故歌舞以
供其職奔走以役其勤天子信於上億兆樂於下故易
曰悦以使民民忘其勞此之謂也自兹以降漸漸長闊
百姓嗟􁁉聞於朝野伏惟皇太后未臨朝之前陛下居
諒闇之日宰輔不尋其本知天下之怨綿麻不察其幅
廣度長秤重斗大革其所獘存其可存而特放綿麻之
調以悦天下之心此所謂悦之不以道愚臣所以未悦
者也尚書既知國少綿麻不惟法度之(闕/字)易民言之可
畏便欲去天下之大信棄已行之成詔追前之非遂後
之失奏求還復綿麻以充國用不思庫中大有綿麻而
羣官共竊之愚臣以爲於理未盡何者今宫人請調度
造衣物必度忖秤量絹布疋有尺丈之盈一猶不計其
廣絲綿斤兼百銖之剰未聞依律罪州郡若一疋之濫
　一斤之惡則鞕户主連三長此所以敎民以貪者也今
百官請俸人樂長闊并欲厚重無復凖極得長闊厚重
者便云其州能調絹布精闊且長横發美譽以亂視聴
不聞嫌長惡廣求計還官者此百司所以仰負聖明也
今若必復綿麻者謂宜先令四海知其所由明立嚴禁
復本幅度新綿麻之典依太和之税其在庫絹布并及
絲綿不依典制者請遣一尚書與太府卿左右藏令依
今官度官秤計其斤兩廣長折給請俸之人總常俸之
數千俸所出以布綿麻亦應其一歳之用使天下知二
聖之心愛民惜法如此則高祖之軌中興於神龜明明
慈信照布於無窮則孰不幸甚伏願亮臣悾悾之至下
慰蒼生之心普惠又表乞朝直之日時聴奉見自此之
後月一陛見又以肅宗不親視朝過崇佛法郊廟之事
多委有司上疏曰臣聞明德卹祀成湯光六百之祚嚴
父配天孔子稱周公其人也故能馨香上聞福傳遐世
伏惟陛下重暉纂統欽明文思天地屬心百神佇望故
宜敦崇祀禮咸秩無文而告朔朝廟不親於明堂嘗禘
郊社多委於有司觀射遊苑躍馬騁中危而非典豈清
蹕之意殖不思之㝠業捐巨費於生民減禄削力近供
無事之僧崇飾雲殿逺邀未然之報昧爽之臣稽首於
外𤣥寂之衆遨遊於内愆禮忤時人靈未穆愚謂從朝
夕之因求秖刼之果未若先萬國之忻心以事其親使
天下和平災害不生者也伏願淑慎威儀萬邦作式躬
致郊廟之䖍親紆朔望之禮釋奠成均竭心千畆明發
不寐潔誠禋祼孝悌可以通神明德敎可以光四海則
一人有喜兆民頼之然後精進三寶信心如來道由化
深故諸漏可盡法隨禮積故彼岸可登量撤僧寺不急
之華還復百官乆折之秩已興之構務從簡成將來之
造權令停息仍舊亦可何必改作庶節用愛人法俗俱
賴臣學不經逺言多孟浪忝職其憂不敢黙爾尋别勑
付外議釋奠之禮時史官剋日蝕豫勑罷朝普惠以逆
廢非禮上疏陳之又表論時政得失一曰審法度平斗
尺調租務輕賦役務省二曰聴輿言察怨訟先皇舊事
有不便於政者請悉追改三曰進忠謇退不肖任賢勿
貳去邪勿疑四曰興滅國繼絶世勲親之𦙍所宜收敘
書奏肅宗靈太后引普惠於宣光殿隨事難詰延對移
時令曰寧有先皇之詔一一飜改普惠僶俛不言令曰
卿似欲致諌故以左右有人不肯苦言朕爲卿屏左右
卿其盡陳之對曰聖人之飬庶物愛之如傷況今二聖
纂承洪緒妻承夫子承父夫父之不可安然仍行豈先
帝𫝊委之本意仰惟先帝行事或有司之謬或權時所
行在後以爲不可者皆追而正之聖上忘先帝之自新
不問理之伸屈一皆抑之豈蒼生黎庶所仰望於聖德
太后曰小小細務一一飜動更成煩擾普惠曰聖上之
飬庶物若慈母之飬赤子今赤子幾臨危壑將赴水火
以煩勞而不救豈赤子所望於慈母太后曰天下蒼生
寧有如此苦事普惠曰天下之親懿莫重於太師彭城
王然遂不免枉死微細之苦何可得無太后曰彭城之
苦吾已封其三子何足復言普惠曰聖后封彭城之三
子天下莫不忻至徳知慈母之在上臣所以重陳者凢
如此枉乞垂聖察太后曰卿云興滅國繼絶世滅國絶
世竟復誰是普惠曰昔淮南逆終漢文封其四子蓋骨
肉之不可棄親親故也竊見故太尉咸陽王冀州刺史
京兆王乃皇子皇孫一德之虧自貽悔戾沉淪幽壤𬗟
焉弗收豈是興滅繼絶之意乞收葬二王封其子孫愚
臣之願太后曰卿言有理朕深戢之當命公卿博議此
事及任城王澄薨普惠以吏民之義又荷其恩待朔望
奔赴至於禪除雖寒暑風雨無不必至初澄嘉賞普惠
臨薨啓爲尚書右丞靈太后既深悼澄覽啓從之詔行
之後尚書諸郎以普惠地寒不應便居管轄相與爲約
竝欲不放上省紛紜多日乃息正光二年詔遣楊鈞送
蠕蠕主阿那瓌還國普惠謂遣之將貽後患上疏曰臣
聞乾元以利貞爲大非義則不動皇王以博施爲功非
類則不從故能始萬物而化天下者也伏惟陛下叡哲
欽明道光虞舜八表宅心九服清晏蠕蠕相害於朔垂
妖師扇亂於江外此乃封豕長虵不識王度天將悔其
罪所以奉皇魏故荼毒之辛苦之令知至道之可樂也
宜安民以悦其志恭已以懐其心而先自勞擾艱難下
民興師郊甸之内逺投荒塞之外救累世之勍敵可謂
無名之師諺曰唯亂門之無過愚情未見其可當是邊
將窺竊一時之功不思兵爲凶器不得已而用之者也
夫白登之役漢祖親困之樊噲欲以十萬衆横行匈奴
中季布以爲不可請斬之千載以爲美況今旱酷異常
聖慈降膳乃以萬五千人使楊鈞爲將而欲定蠕蠕忤
時而動其可濟乎阿那瓌投命皇朝撫之可也豈容困
疲我兆民以資天喪之虜昔莊公納子糾以致乾時之
敗魯僖以邾國而有懸胄之耻今蠕蠕時亂後主繼立
雖云散亡姦虞難抑脱有井陘之慮楊鈞之肉其可食
乎高車蠕蠕連兵積年饑饉相仍湏其自弊小亡大傷
然後一舉而并之此卞氏之高略所以獲兩虎不可不
圖之今土山告難簡書相續蓋亦無能爲也正與今舉
相會天其或者欲以告戒人不欲使南北兩疆竝興大
衆脱狂狡搆閒於其間而復事連中國何以寧之今宰
輔專欲好小名不圖安危大計此㣲臣所以寒心者也
那瓌之不還負何信義此機之際北師宜停臣言不及
義文書所經過不敢不陳兵猶火也不戢將自焚二虜
自滅之形可以爲殷鑒伏願輯和萬國以静四疆混一
之期坐而自至矣臣愚昧多違必無可採匹夫之智願
以呈獻表奏詔答曰夫窮鳥歸人尚或興惻況那瓌嬰
禍流離逺來依庇在情在國何容弗矜且納亡興喪有
國大義皇魏堂堂寧廢斯德後主亂亡似當非謬此送
彼迎想無拒戰國義宜表朝筭已決卿深誠厚慮朕用
嘉戢但此叚機略不獲相從脱後不逮勿憚匡言時蕭
衍義州刺史文僧明舉城歸順揚州刺史長孫稚遣别
駕封夀入城固守衍將裴邃湛僧率衆攻逼詔普惠爲
持節東道行臺攝軍司赴援之軍始度淮而封夀已棄
城單馬而退軍罷還朝蕭衍弟子西豐侯正德詐稱降
欵朝廷頗事當迎普惠上疏請赴揚州移還蕭氏不從
俄而正德果逃還涼州刺史石士基行臺元洪超竝贓
貨被繩以普惠爲右將軍涼州刺史即爲西行臺以病
辭免除光禄大夫右丞如故先是仇池武興羣氐數反
西垂郡戍租運乆絶詔普惠以本官爲持節西道行臺
給秦歧涇華雍豳東秦七州兵武三萬人任其召發送
南秦東益二州兵租分付諸戍其所部將統聴於關西
牧守之中隨機召遣軍資板印之屬悉以自隨普惠至
南秦停歧涇華雍豳東秦六州兵武召秦州兵武四千
人分配四統令送租兵連營接柵相繼而進運租車驢
隨機輸轉别遣中散大夫封答慰喻南秦員外常侍楊
公熙宜勞東益氐民於時南秦氐豪呉富聚合兇類所
在邀劫公熙既至東益州刺史魏子建密與普惠書言
公熙舊是蕃國之𦙍而諸氐與相見者必有隂私言宜
加圖防普惠乃符攝公熙令赴南秦公熙果已密遣其
從兄山虎與呉富同逆又妄自説鄉里紛動羣氐託云
與崔南秦有隙拒而不赴租達平落呉富等果愶車營
實公熙所潛遣也後呉富雖爲左右所殺而後黨猶盛
秦(闕/)所綰武都武階租頗得達東益羣氐先欵順故廣
業仇鳩河池三城粟便得入其應入東益十萬石租皆
稽留費盡升斗不至鎮戍兵武遂致飢虛咸恨普惠經
略不廣事訖普惠拜表按劾公熙還朝賜絹布一百叚
時詔訪寃屈普惠上疏曰詩稱文王孫子本枝百世易
曰大君有命開國承家皆所以明德睦親維城作翰漢
祖封爵之誓曰使黄河如帶太山如礪國以永存爰及
苗裔又申之以丹書之信重之以白馬之盟其以彊大
分王罪犯蹙邑者蓋有之矣未聞父基子搆世載忠賢
一死一削用爲恒典者也故尚書令臣肇未能逺稽古
義近究成㫖以初封之詔有親王二千户始蕃一千户
二蕃五百户三蕃三百户謂是親踈世減之法又以開
國五等有所減之言以爲世減之趣遂立格奏奪稱是
高祖本意仍彼㫖可差謬之來亦已甚矣遂使勲親懐
屈幽顯同寃紛訟彌年莫之能息臣輙逺研㫖格深窮
其事世變減奪今古無據又尋詔書稱昔未可采今始
列璧(疑/)豈得混一内分乆近也故樂良樂安同蕃異封
廣陽安豐屬則户等安定之嫡邑齊親王河間戚近更
從蕃食是乃太和降㫖初封之倫級勲親兼樹非世減
之大驗者也博陵襲爵亦在太和之年時不世減以父
嘗全食足户充本同之始封減從今式如此則減者減
其所足之外足者足其所減之内減足之㫖乃爲所貢
所食耳欲使諸王開國弗專其民賦役之差貴賤有等
蓋凖擬周禮公侯伯子男貢税之法王食其半公食三
分之一侯伯四分之一子男五分之一是以新興得足
充本清淵吏多減户故始封承襲俱稱所減謂減之以
貢食謂食之於國斯實高祖霈然之詔減實之理聖明
自釋求之史帛猶有未盡時尚書臣琇疑減足之參差
㫖又判之以開訓所減之㫖可以不疑於世減矣而臣
肇弗稽往事曰五等有所減之格用爲世減之法以王
封有親踈之等謂是代削之條妄解成㫖雷同世奪以
此毒天下民其從乎故太傅任城文宣王臣澄樞弼累
朝識洞今古爲尚書之日殷勤執請孜孜於重議被㫖
不許於此遂停又律罪例減及先帝之緦麻令給親恤
止當世之有服律令相違威澤異品使七廟曽𤣥不治
未恤嫡封則爵禄無窮枝庶則屬内貶絶儀刑作孚億
兆何觀夫一人吁嗟尚曰虧治今諸王五等各稱其寃
七廟之孫竝訟其切陳訴之案盈於省曹朝言巷議咸
云其苦恐非先王所以建萬國親諸侯睦九族之義也
臣偎忝今任於兹五年推尋㫖格謂無世減之理請近
遵高祖減食之謨逺循百代象賢之誥退由九伐進從
九儀則刑罰有倫封不虚黜斯乃文王所以克慎不敢
侮於鰥寡而況於公侯伯子男乎今㫖訪寃滯愚以此
爲大者求尋光錫之詔并諸條格所奪所請事事窮審
諸王開國非犯罪削奪者竝求還復其昔嘗全食足户
充本減從令式者從前則力多於親懿全奪則減足之
格不行愚謂禄力竝應依所　之食而食之若是則力
少蕃王粟帛仍本户邑雖盈之減兩秦既有全食足户
之異故不得同於新封之力耳親恤所裒請依律斷伏
惟親親尊賢位必功立尊賢以司民可不慎乎親親以
牧族其可棄乎如脱䝉允求以㫖判爲始其前來吏秩
悉年乆不追臣又聞明德慎罰文王所以造周咸有一
德殷湯所以革夏故能上令下從風動草偃畏之如雷
電敬之如明神是以天子家天下綏萬國若天之無不
覆地之無不載遷都之構庶方子來汎澤所沾降及陪
皂寜有岳牧二千石縣令丞尉治中别駕及諸軍幢受
命於朝廷而可不預乎此之班駮雲雨之不平謂是當
時有司出納之未允何以明之仰尋世宗詔書百官普
進一級中有朝臣刺史登時褒授則内外貴賤莫不同
澤又覆奏稱爰及陪皂明無不逮自後人率其心紛綸
盈庭嫌少誤惑視聴限以汎前更爲年斷六年三年之
考以意折之汎前汎後之歳隔而絶之遂使如綸之㫖
頓於一朝汎前六年上第者全不得汎三年上第者蒙
半階而已汎前汎後合考者隔絶而不得無考者無折
而全汎前汎後有考無考竝䝉全汎與否乖違勤舊彌
屈差若毫釐謬以千里其此之謂乎易曰言行君子之
所以動天下可不慎歟言之不從無以抑之遂奏奪牧
守外禄全不與汎散官改爲四年之考汎前者八年一
階政令不一寃訟惟甚與而復奪其本在兹致使邀駕
擊鼓者無理以加其罪誹謗公聴者無辭以抑其言噂
􁀨所由生慢悖所由起夫琴瑟不調澆而更張善人國
之本也其可棄乎詩云樂只君子邦家之基堯典曰克
明俊德呂刑曰何擇非人周官曰官弗必備惟其人咎
繇曰無曠庶官天工人其代之詩云人之云亡邦國殄
悴又曰雨我公田遂及我私孔子曰不患貧而患不均
如此則官必擇人汎則宜溥請逺遵正始元㫖近凖聖
明二汎内外百官悉同一階不以汎前折考不以散任
增年則同雲共澍四海均洽如謂未可宜以權理折之
易曰聖人之大寶曰位何以守位曰仁春秋傳曰一曰
擇人如此則乃可無汎不可無考守宰之汎既以追奪
則百官之汎不應獨霑溥澤既收復誰敢怨夫三載之
考興於太和再周之陟通於景明閑劇禄力自有加減
陪臣以事省降而考則三年朝官既禄等平曹更四周
乃陟考禄參差各稱其枉且一日從軍征戍苦於煩任
終年專使決斷重於陪臣恒上若通爲三載之考無汎
隔折則各盈其分亦足以近塞羣口逺綏四方日昳求
賢猶有所失況不遵擇人之訓唯以停乆而進乎自今
已後考黜願以三宅革心選進願以三儁居德書曰舉
能其官惟爾之能稱非其人惟爾弗任斯周道所以佑
辟康民敢不敬守臣忝官樞副毗察寃訟寤寐惟省謂
宜追正愚固所陳萬無可採出除左將軍東豫州刺史
淮南九戍十三郡猶因蕭衍前弊别郡異縣之民錯雜
居止普惠乃依次括比省減郡縣上表陳狀詔許之宰
守因此綰攝有方姦盜不起民以爲便蕭衍遣將胡廣
來寇安陽軍主陳明祖等恊白沙鹿城二戍衍又遣定
州刺史田超秀由僧達等竊䧟石頭戍徑據安陂城郢
州新塘之賊近在州西數十里普惠前後命將拒戰竝
破之普惠不營財業好有進舉敦於故舊冀州人侯堅
固少時與其遊學早終其子長瑜普惠毎於四時請禄
無不減贍給其衣食及爲豫州啓長瑜解褐攜其合門
拯給之孝昌元年三月在州卒時年五十八贈平北將
軍幽州刺史諡曰宣恭
長子榮儁武定末齊王相府屬
榮儁弟龍子揚州驃騎府長史
史臣曰孫紹闗右之士又能指論世務亦其志也張普
惠明達典故彊直從官侃然不撓其有王臣之風矣
　
　魏書卷七十八
　魏書卷七十八考證
張普惠𫝊何以不逺謨古義○謨應作模
　
　
　
　
　
　
　
　
　
　
　
　
　
　魏書卷七十八考證
欽定四庫全書
　魏書卷七十九
　　齊　　　　魏　　　　　收　　　　撰
　列傳第六十七
　　成淹　　范紹　　劉桃符　劉道斌　董紹
　　馮元興　鹿悆　　張熠
成淹字季文上谷居庸人也自言晉侍中粲之六世孫
祖昇家於北海父洪名犯顯祖廟諱仕劉義隆爲撫軍
府中兵參軍早卒淹好文學有氣尚劉子業輔國府刑
獄參軍事劉彧以爲員外即假龍驤將軍領軍主令援
東陽歴城皇興中降慕容白曜赴闕授兼著作即時顯
祖於仲冬之月欲廵漠北朝臣以寒甚固諫竝不納淹
上接輿釋遊論顯祖覽之詔尚書李訢曰卿等諸人不
如成淹論通釋人意乃勑停行太和中文明太后崩蕭
賾遣其散騎常侍裴昭明散騎侍即謝竣等來弔欲以
朝服行事主客執之云弔有常式何得以朱衣入山庭
昭明等言本奉朝命不容改易如此者數四執志不移
高祖勑尚書李沖令選一學識者更與論執沖奏遣淹
昭明言未解魏朝不聴朝服行禮義出何典淹言吉凶
不同禮有成數𤣥冠不弔童孺共聞昔季孫將行請遭
喪之禮千載之下猶共稱之卿逺自江南奉慰不能式
遵成事方謂議出何典行人得失何其異哉昭明言二
國交和既乆南北皆湏凖望齊高帝崩魏遣李彪通弔
於時初不素服齊朝亦不以爲疑那得苦見要逼淹言
彪通弔之日朝命以弔服自隨而彼不遵高宗追逺之
慕乃踰月即吉彪行弔之時齊之君臣皆已鳴玉盈庭
貂璫曜日百寮内外朱服煥然彪行人不被主人之命
復何容獨以素服閒衣冠之中來責雖高未敢聞命我
皇帝仁孝之性侔於有虞處諒闇以來百官聴於冡宰
卿豈得以此方彼也昭明乃摇膝而言三皇不同禮亦
安知得失所歸淹言若如來談卿以虞舜高宗爲非也
昭明遂相顧而笑曰非孝者宣尼有成責行人亦弗敢
言希主人裁以弔服使人唯齎袴褶比既戎服不可以
弔幸借緇衣幍以申國命今爲魏朝所逼違負指授還
南之日必得罪本朝淹言彼有君子也卿將命折中還
南之日應有高賞若無君子也但令有光國之譽雖復
非理見罪亦復何嫌南史董狐自當直筆既而高祖遣
李沖問淹昭明所言淹以狀對高祖詔沖曰我所用得
人仍勑送衣幍給昭明等賜淹果食明旦引昭明等入
皆令文武盡哀後正侍即高祖以淹清貧賜絹百匹十
六年蕭賾遣其散騎常侍庾蓽散騎侍即何憲主書邢
宗慶朝貢值朝廷有事明堂因登靈臺以觀雲物高祖
勑淹引蓽等館南矚望行禮事畢還外館賜酒食宗慶
語淹言南北連和既乆而比棄信絶好爲利而動豈是
大國善隣之義淹言夫爲王者不拘小節中原有菽工
採者獲多豈眷眷守尾生之信且齊先主歴事宋朝荷
恩積世當應便爾欺奪宗慶庾蓽及行者皆相顧失色
何憲知淹昔從南入而以手掩目曰卿何爲不作于禁
而作魯肅淹言我捨危効順欲追蹤陳韓何于禁之有
憲亦不對王肅歸國也高祖以淹曾宦江表詔觀是非
乃造肅與語還奏言實時議紛紜猶謂未審高祖曰明
日引入我與語自當知之及鑾輿行幸肅多扈從勑淹
將引若有古跡皆使知之行到朝歌肅問此是何城淹
言紂都朝歌城肅言故應有殷之頑民也淹言昔武王
滅紂悉居河洛中因劉石亂華仍隨司馬東渡肅知淹
寓於青州乃笑而謂淹曰青州閒何必無其餘種淹以
肅本𨽻徐州言青州本非其地徐州閒今日重來非所
知也肅遂伏馬上掩口而笑顧謂侍御史張思寧曰向
者聊因戲言遂致辭溺思寧馳馬奏聞高祖大悦謂彭
城王勰曰淹此叚足爲制勝輿駕至洛肅因侍宴高祖
戲肅曰近者行次朝歌聞成淹共卿殊有往覆卿試重
叙之肅言臣前朝歌爲淹所困不謂此事仰聞聴覽臣
爾日失言一之已甚豈宜再説遂皆大笑高祖又謂肅
曰淹能制卿其才亦不困肅言淹才詞便爲難有聖朝
宜應叙進高祖言若因此進淹恐辱卿轉甚肅言臣屈
已達人正可顯臣之羙高祖曰卿既爲人所屈欲求屈
已之名復於卿太優肅言淹既䝉進臣得屈已伸人此
所謂陛下惠而不費遂酣笑而止乃賜淹龍廐上馬一
疋并鞍勒宛具朝服一襲轉謁者僕射時遷都高祖以
淹家無行資勑給事力送至洛陽并賜假日與家累相
隨行次靈邱屬蕭鸞遣使勑驛馬徵淹車駕濟淮淹於
路左請見高祖竚駕而進之淹曰蕭鸞悖虐幽明同棄
陛下俯應人神按劔江涘然敵不可小蜂蠆有毒而況
國乎深願聖明保萬全之䇿詔曰此前車之轍得不慎
乎淹曰伏聞發洛已來諸有諌者解官奪職恐非聖明
納下之義高祖曰此是我命耳卿不得爲干斧鉞淹曰
昔文王詢於芻蕘晉文聴輿人之誦臣雖卑賤敢同匹
夫高祖優而容之詔賜絹百匹高祖幸徐州勑淹與閭
龍駒等主舟檝將汎泗入河泝流還洛軍次碻磝淹以
黄河峻急慮有傾危乃上疏陳諫髙祖勑淹曰朕以恒
代無運漕之路故京邑民貧今移都伊洛欲通運四方
而黄河急峻人皆難渉我因有此行必湏乗流所以開
百姓之心知卿至誠而今者不得相納勑賜驊騮馬一
疋衣冠一襲除羽林監領主客令加威逺將軍于時宮
殿初構經始務廣兵民運材日有萬計伊洛流澌苦於
厲渉淹遂啓求勑都水造浮航高祖賞納之意欲榮淹
於衆朔旦受朝百官在位乃賜帛百疋知左右二都水
事世宗初司徒彭城王勰曰先帝本有成㫖淹有歸國
之誠兼歴官著稱宜加優陟高祖雖崩詔猶在耳乃相
聞選曹加淹右軍領左右都水仍主客令復授驍騎將
軍加輔國將軍都水主客如故淹小心畏法典客十年
四方貢聘皆有私遺毫釐不納乃至衣食不充遂啓乞
外禄景明三年出除平陽太守將軍如故還朝病卒贈
本將軍光州刺史諡曰定
子霄字景鸞亦學渉好爲文詠但詞彩不倫率多鄙俗
與河東姜質等朋遊相好詩賦閒起知音之士共所嗤
笑閭巷淺識頌諷成羣乃至大行於世歴治書侍御史
而卒
范紹字始孫敦煌龍勒人少而聰敏年十二父命就學
師事崔光以父憂廢業母又誡之曰汝父卒日令汝逺
就崔生希有成立今已過朞宜遵成命紹還赴學太和
初充太學生轉筭生頗渉經史十六年高祖選爲門下
通事令史遷録事令掌奏文集髙祖善之又爲侍中李
沖黄門崔光所知出内文奏多以委之高祖曽謂近臣
曰崔光從容范紹之力稍遷彊弩將軍積弩將軍公車
令加給事中遷羽林監揚州刺史任城王澄請征鍾離
勑紹詣夀春共量進止澄曰湏兵十萬往還百日渦陽
鍾離廣陵廬江欲數道俱進但糧仗軍資湏朝廷速遣
紹曰計十萬之衆往還百日湏糧百日頃秋以向末方
欲徵召兵仗可集恐糧難至有兵無糧何以剋敵願王
善思爲社稷深慮澄沉思良乆曰實如卿言使還具以
狀聞後澄遂征鍾離無功而返尋除長兼奉車都尉轉
右都水使者録事如故丁母憂去職值義陽初復起紹
除寜逺將軍郢州龍驤府長史帶義陽太守其年冬使
還都值朝廷有南討之計發河北數州田兵二萬五千
人通縁淮戍兵合五萬餘人廣開屯田八座奏紹爲西
道六州營田大使加歩兵校尉紹勤於勸課頻嵗大獲
又詔紹詣鍾離與都督中山王英論攻鍾離形勢英固
言必剋紹觀其城隍防守恐不可䧟勸令班師英不從
紹還具以狀聞俄而英敗詔以徐豫二境民稀土曠令
紹量度處所更立一州紹以譙城形要之所置州爲便
遂立南兖入爲主衣都統加中堅將軍轉前軍將軍追
賞營田之勤拜游擊將軍遷龍驤將軍太府少卿都統
如故轉長兼太府卿紹量功節用甄煩就簡凢有賜給
千匹以上皆别覆奏然後出之靈太后嘉其用心勑紹
每月入見諸有益國利民之事皆令面陳出除安北將
軍并州刺史清鎮守法頗得民和值山胡來宼不能擊
以此損其聲望復入爲太常卿莊帝初遇害河隂
劉桃符中山盧奴人生不識父九歲喪母性恭謹好學
舉孝廉射䇿甲科歴碎職景明中羽林監領主書蕭寶
夤之降也桃符受詔迎接歴奉車都尉長水校尉游擊
將軍正始中除征虜將軍中書舍人以勤明見知乆不
遷職世宗謂之曰揚子雲爲黄門頓歴三世卿居此任
始十年不足辭也東豫州刺史田益宗居邊貪穢世宗
頻詔桃符爲使慰喻之桃符還具稱益宗既老耄而諸
子非理處物世宗後欲代之恐其背叛拜桃符征虜將
軍豫州刺史與後軍將軍李世哲領衆襲益宗語在益
宗傳桃符善恤蠻左爲民吏所懐乆之徵還病卒年五
十一贈後將軍洛州刺史
子景均殿中侍御史
劉道斌武邑灌津人自云中山靖王勝之後也幼而好
學有器幹及長腰帶十圍鬚髯甚羙舉孝廉入京拜校
書即轉主書頗爲高祖所知從征南陽還加積射將軍
給事中高祖謂黄門侍郎邢巒曰道斌是叚之舉便異
儕流矣世宗即位遷謁者僕射轉歩兵校尉廣武將軍
領中書舍人出爲武邑太守時冀州新經元愉逆亂之
後加以連年災儉道斌頻爲表請蠲其租賦百姓賴之
罷郡還除右將軍太中大夫又以本將軍出爲恒農太
守遷岐州刺史所在有清治之稱正光四年卒於州贈
平東將軍滄州刺史改贈濟州諡曰康道斌在恒農修
立學館建孔子廟堂圖畵形像去郡之後民故追思之
乃復畫道斌形於孔子像之西而拜謁焉
子士長武定中碭郡太守卒
董紹字興逺新蔡鮦陽人也少好學頗有文義起家四
門博士歴殿中侍御史國子助敎積射將軍兼中書舍
人辯於對問爲世宗所賞豫州城人白早生以城南叛
詔紹慰勞至上蔡爲賊所襲囚送江東仍被鏁禁蕭衍
領軍將軍呂僧珍蹔與詔言便相器重衍聞之遣使勞
紹云忠臣孝子不可無之今當聴卿還國紹對曰老母
在洛無復方寸既奉恩貸實若更生衍又遣主書霍靈
超謂紹曰今放卿還令卿通兩家之好彼此息民豈不
善也對曰通好息民乃兩國之事既䝉命及輙當聞奏
本朝衍賜紹衣物引入見之令其舍人周捨慰勞并稱
戰爭多年民物塗炭是以不耻先言與魏朝通好比亦
有書都無報㫖卿宜備申此意故遣傳詔周靈秀送卿
至國遲有嘉問又令謂紹曰卿知所以得不死不今者
獲卿乃天意也夫千人之聚不散則亂故湏立君以治
天下不以天下飬一人凡在民上胡不思此若欲通好
今以宿豫還彼彼當以漢中見歸先是詔有司以所獲
衍將齊茍兒等十人欲以換紹事在司馬悦𫝊及紹還
世宗愍之永平中除給事中仍兼舍人紹雖陳説和計
朝廷不許乆之加輕車將軍正舍人又除歩兵校尉肅
宗初紹上御天馬頌帝賞其辭賜帛八十匹又除龍驤
將軍中散大夫舍人如故加冠軍將軍出除右將軍洛
州刺史紹好行小惠頗得民情蕭衍將軍曹義宗王元
真等寇荆州據順陽馬圈裴衍王羆討之既復順陽進
圍馬圈城堅裴王糧少紹上書言其必敗未幾裴衍等
果失利順陽復爲義宗所據紹有氣病啓求解州詔不
許蕭寶夤反於長安也紹上書求擊之云臣當出瞎巴
三千生噉蜀子肅宗謂黄門徐紇曰此巴真瞎也紇曰
此是紹之壯辭云巴人勁勇見敵無所畏懼非實瞎也
帝大笑勑紹速行又加平西將軍以拒寶夤之功賞新
蔡縣開國男食邑二千户永安中代還於是除安西將
軍梁州刺史假撫軍將軍兼尚書爲山南行臺頗有清
稱前廢帝以元孚代之紹至長安時尒朱天光爲關右
大行臺啓紹爲大行臺從事兼吏部尚書又除征南將
軍金紫光禄大夫天光赴洛留紹於後天光敗賀拔岳
復請紹爲其開府諮議參軍永熙中加車騎將軍岳後
攜紹於高平牧馬紹悲而賦詩曰走馬山之阿馬渇飲
黄河寧謂胡闗下復聞楚客歌後爲宇文黑獺所殺
子敏永安中爲太尉西閤祭酒
馮元興字子盛東魏郡肥鄉人也其世父僧集官至東
清河西平原二郡太守贈濟州刺史元興少有操尚隨
僧集在平原因就中山張吾貴常山房虬學通禮傳頗
有文才年二十三還鄉敎授常數百人領竂孝廉對䇿
高第又舉秀才時御史中尉王顯有權寵元興奏記於
顯召爲檢校御史尋轉殿中除奉朝請三使高麗江陽
王繼爲司徒元興爲記室參軍遂爲元义所知义秉朝
政引元興為尚書殿中郎領中書舍人仍御史元興居
其腹心預聞時事卑身剋已人無恨焉家數貧約食容
恒數十人同其飢飽曾無吝色時人歎尚之及太保崔
光臨薨薦元興爲侍讀尚書賈思伯爲侍講授肅宗杜
氏春秋於式乾殿元興常爲擿句儒者榮之及义欲解
領軍以訪元興元興曰未知公意如何耳又曰卿謂吾
欲反也元興不敢言因勸之义既賜死元興亦被廢乃
爲浮萍詩以自喻曰有草生碧池無根縁水上脆弱惡
風波危微苦驚浪丞相高陽王雍召爲兼屬未幾去任
還鄉僕射元羅爲東道大使以元興爲本郡太守尋徴
赴闕以母憂還家頻值鄉亂數爲監軍元興多所賞罰
鄉黨頗以此憾焉上黨王天穆之討邢杲引爲大將軍
從事中郎元顥入洛復爲平北將軍光禄大夫領中書
舍人莊帝還宮天穆以爲太宰諮議參軍加征虜將軍
普泰初安東將軍光禄大夫領中書舍人太昌初卒於
家贈征東將軍齊州刺史文集百餘篇元興世寒因元
义之勢託其交道相用爲州主簿論者以爲非倫高祖
時有譙郡曹道頗渉經史有幹用舉孝廉太和中東宮
主書門下錄事景明中尚書都令史領主書後轉中書
舍人行使每稱㫖出除東郡太守卒贈儀同三司又有
北海曹昇亦以學識清立見知歴治書侍御史永安中
黄門郎散騎常侍出帝世國子祭酒不營家産至以餒
卒於鄴時人傷歎之又齊郡曹昻有學識舉秀才永安
中太學博士兼尚書即而常徒歩上省以示清貧忽遇
盜大失綾縑時人鄙其矯詐
鹿悆字永吉濟隂人父生在良吏傳悆好兵書隂陽釋
氏之學太師彭城王勰召爲館客嘗詣徐州馬疫附船
而至大梁夜睡從者上岸竊禾四束以飼其馬船行數
里悆覺問得禾之處從者以告念大忿即停船上岸至
取禾處以縑三丈置禾束下而返初爲真定公元子直
國中尉恒勸以忠廉之節嘗賦五言詩曰嶧山萬丈樹
雕鏤作琵琶由此材高逺弦響藹中華又曰援琴起何
調幽蘭與白雪絲管韻未成莫使弦響絶子直少有令
問悆欲其善終故以諷焉母憂去職服闋仍卒任子直
出鎮梁州悆隨之州州有兵糧和糴和糴者靡不潤屋
悆獨不取子直彊之終不從命莊帝爲御史中尉悆兼
殿中侍御史監臨淮王彧軍時蕭衍遣其豫章王綜據
徐州綜密信通彧云欲歸𣢾綜時為蕭衍愛子衆議咸
謂不然或募人入報驗其虛實悆遂請行曰若綜有誠
心與之盟約如其詐也豈惜一人命也時徐州始䧟邊
方騷擾綜部將成景雋胡龍牙並總彊兵内外嚴固悆
遂單馬間出徑趣彭城未至之間爲綜軍主程兵潤所
止問其來狀悆答曰兵交使在自昔通言我為臨淮王
所使湏有交易兵潤遂先遣人白龍牙等綜既有誠心
聞悆被執語景雋等曰我每疑元略規欲叛城將驗其
虚實且遣左右為元略使入魏軍中喚彼一人其使果
至可令人詐作略身在一深室詭爲患狀呼使户外令
人傳語時略始被衍追還綜又遣腹心梁話迎悆密語
意狀令善酬答引悆入城詣龍牙所時日已暮龍牙列
仗舉火引悆曰元中山甚欲相見故令喚卿又曰安豐
臨淮將少弱卒規復此城容可得乎悆曰彭城魏之東
鄙勢在必爭得否在天非人所測龍牙曰當如卿言復
詣景雋住所停悆在外門乆而未入時夜已乆星月甚
明有綜軍主姜桃來與悆語曰君年已長宿又充今使
良有所達元法僧魏之微子拔城歸梁梁主待物有道
乃舉手上指今歳星在斗斗呉之分野君何爲不歸梁
國我令君富貴悆答曰君徒知其一未知其二法僧者
莒僕之流而梁納之無乃有愧於季孫也今月建鶉首
斗牛受破歳星木也逆而剋之君呉國敗喪不乆且衣
錦夜遊有識不許言未及盡引入見景儁景儁曰元中
山雖曰相喚不懼而來何也答曰昔楚伐呉呉遣蹷由
勞師今者此行略同於彼又曰遊歴多年與卿先經相
識仍敘由縁景儁便記引悆同坐謂悆曰卿不爲刺客
也答曰今者爲使欲返命本朝相刺之事更卜後圖爲
設飯食雜果悆彊飲多食向敵數人微自夸矜諸人相
謂曰壯士哉乃引向元略所一人引入户内指床令坐
一人别在室中出謂悆曰中山有敎與君相聞悆遂起
立使人謂悆曰君但坐悆曰家國王子豈有坐聴敎命
使人曰頓首君我昔有以向南且遣相喚欲聞鄉事晚
來患動不獲相見悆曰且奉音㫖冐險祗赴不得瞻見
内懐反側遂辭而退湏臾天曉綜軍主范朂景儁司馬
楊㬓等競問北朝士馬多少悆云秦隴既平三方静晏
今有高車白眼羌蜀五十萬齊王　陳留崔延伯李叔
仁等分為三道徑趣江西安樂王鑒李神領冀相齊濟
青光羽林十萬直向琅邪南出諸人相謂曰詎非華辭
也悆曰可驗崇朝何華之有日晏令還景儁送悆上戲
馬臺北望城壘曰何此城之固良非彼軍士所能圖擬
卿可語二王回師改計悆曰金墉湯池衝甲彌巧貴守
以人何論險害還軍於路與梁話誓盟契約既固未旬
綜果降詔曰日者法僧父子頑固自天長惡不巳竊城
外叛職此亂階遂使彭宋名藩飜爲賊有雖宗臣名將
揮戈於泗濵虎士雄卒竦劔於汴渚然高墉峻堞非可
易登廣涘深隍實為難踐是用日昃忘食中宵憤惋者
也而衍都督豫章王蕭綜體運知機欲歸有道潛遣密
信送欵於都督臨淮王于時事同夜光能不按劔殿中
侍御史監軍鹿悆不憚虎口視險若夷便能占募入驗
虛實誓盟既固所圖遂果返地復城息我兵甲亦是悆
之力焉若不酬以榮禄何以勸厲將來可封定陶縣開
國子食邑三百户除員外散騎常侍俄出爲青州彭城
王劭府長兼司馬尋解長兼廣川人劉鈞東清河人房
湏反劭遣悆監州軍討之戰於商山頗有所㨗將統皆
劭左右擅增首級妄請賞帛悆面執不與劭弗從悆勃
然作色曰竭志立言為王爲國豈悆家事不辭而出劭
追而謝焉竊勲者放言噂􁀨欲加私害悆聞而笑之不
以尒意先是蕭衍遣將彭羣王辯率衆七萬圍逼琅邪
自春及秋官軍不至而兩青士馬裁可萬餘師次鄖城
乆而未進劭乃遣悆南青州刺史胡平遣長史劉仁之
竝監勒諸將徑赴賊壘大破之斬羣首俘馘二千餘級
肅宗嘉之璽書勞問永安中入爲左將軍給事黄門侍
即又以前賞悆入徐之功未盡增邑二百户進爵為侯
雖任居通顯志在謙退迎送親賔加於疇昔而自無室
宅常假賃居止布衣糲食寒暑不變莊帝嘉其清素時
復賜以錢帛及東徐城民呂文欣殺刺史元大賔南引
賊衆屯柵曲術詔悆使持節散騎常侍安東將軍爲六
州大使與行臺樊子鵠討破之文欣黨重以購之文欣
同逆人韓端正斬文欣送首魁帥同死者十二人詔書
襃慰還拜鎮東將軍金紫光祿大夫尋詔爲使持節兼
尚書左僕射東南道三徐行臺至東郡值尒朱仲逺䧟
西兖向滑臺詔與都督賀拔勝等拒仲逺軍敗還京普
泰中加征東將軍轉衛將軍右光禄大夫兼度支尚書
河北五州和糴大使天平中除梁州刺史時滎陽民鄭
榮業等聚衆反圍逼州城悆不能固守遂以城降榮業
送悆於闗西
張熠字景世自云南陽西鄂人漢侍中衡是其十世祖
熠自奉朝請爲揚州車騎府録事參軍入除歩兵校尉
永寧中寺塔大興經營務廣靈太后曾幸作所凡有顧
問熠敷陳指畫無所遺闕太后善之乆之除冠軍將軍
中散大夫後爲别將隨長孫稚西征轉平西將軍太中
大夫為闗西都督以功封長平縣開國男食邑二百户
永安初除平西將軍岐州刺史假安西將軍尋加撫軍
將軍矜恤貧弱為民所愛代還值元顥入洛仍令復州
熠遂私還莊帝還宮出除鎮南將軍東荆州刺史尋加
散騎常侍征蠻大都督轉荆州刺史值尒朱兆入洛不
行普泰中衞將軍金紫光禄大夫天平初遷鄴草創右
僕射高隆之吏部尚書元世雋奏曰南京宮殿毁撤送
都連筏竟河首尾大至自非賢明一人專委受納則恐
材木耗損有闕經構熠清貞素著有稱一時臣等輙舉
爲大將詔從之熠勤於其事尋轉營構左都將興和初
衞大將軍宫殿成以本將軍除東徐州刺史三年卒於
州時年六十贈驃騎大將軍司空公兖州刺史諡曰懿
子孝直武定末司空騎兵參軍
史臣曰成淹等身遭際會俱得効其所能以至於顯達
茍曰非才亦何可以致
　
　
　
　
　魏書卷七十九
　魏書卷七十九考證
鹿悆𫝊及東徐城民吕文欣殺刺史元大賔南引賊衆
　屯柵曲術詔悆使持節散騎常侍安東將軍爲六州
　大使與行臺樊子鵠討破之文欣黨重以購之文欣
　同逆人韓端正斬文欣送首○北史文欣黨重以購
　之句作悆又購斬文欣推尋文義破之二字顛倒應
　作與行臺樊子鵠討之句破文欣黨句重以購之句
　
　
　
　
　
　
　
　
　魏書卷七十九考證
欽定四庫全書
　魏書卷八十
　　齊　　　　魏　　　　　收　　　　撰
　列傳第六十八
　　朱瑞　　叱列延慶　斛斯椿　賈顯度
　　樊子鵠　賀拔勝　侯莫陳悦　侯淵
朱瑞字元龍代郡桑乾人祖就字祖成卒於沛縣令父
惠字僧生行太原太守卒永安中瑞貴達就贈平東將
軍齊州刺史惠贈使持節冠軍將軍恒州刺史瑞長厚
質直敬愛人士孝昌末尒朱榮引為其府户曹參軍又
爲大行臺即中甚為榮所親任建義初除黄門侍即仍
中書舍人榮恐朝廷事意有所不知故居之門下爲腹
心之寄録前後勲封陽邑縣開國公食邑一千户未幾
又除散騎常侍安南將軍黄門如故丁父憂去官詔起
復任除青州大中正及元顥内逼瑞啓勸北幸乃從駕
於河陽除侍中征南將軍兼吏部尚書改封北海郡開
國公增邑一千户莊帝還洛加衞將軍左光禄大夫又
改封樂陵郡開國公仍侍中瑞雖爲尒朱榮所委而善
處朝廷之間莊帝亦賞遇之曾謂侍臣曰爲人臣當湏
忠實至如朱元龍者朕待之亦不異餘人瑞啓乞三從
之内並屬滄州樂陵郡詔許之仍轉滄州大中正瑞始
以青州樂陵有朱氏意欲歸之故求爲青州中正又以
滄州樂陵亦有朱氏而心好河北遂乞移屬焉尋加車
騎將軍尒朱榮死瑞與世隆俱北走既而以莊帝待之
素厚且見世隆等並無雄才終當敗喪於路乃還帝大
悦執其手曰社稷忠臣當湏如此尒朱天光擁衆闗右
帝欲招納之乃以瑞兼尚書左僕射爲西道大行臺以
慰勞焉既達長安會尒朱兆入洛復還京師都督斛斯
椿先與瑞有隙數譖之於世隆世隆性多忌且以前日
乖異忿恨更甚普泰元年七月遂誅之時年四十九太
昌初贈使持節驃騎大將軍開府儀同三司青州刺史
諡曰恭穆
子孟允襲封齊受禪例降
瑞弟珍字多寶太尉上黨王天穆録事參軍卒
珍弟騰字神龍建議初爲龍驤將軍大都督司馬又封
涇陽縣開國男食邑二百户累遷中軍將軍光禄大夫
與瑞同遇害太昌初贈滄州刺史
騰弟慶賔卒於光禄大夫
子清武定末齊王開府中兵參軍
叱列延慶代西部人也世爲酋帥曾祖鍮石世祖末從
駕至𤓰歩賜爵臨江伯父億彌襲祖爵高祖時越騎校
尉延慶少便弓馬有膽力正光末除直後𨽻大都督李
崇北伐後隨尒朱榮入洛仍從榮討葛榮於相州延慶
世隆姊壻也榮親遇之葛榮既擒除使持節撫軍將軍
光禄大夫假鎮東將軍都督西部第一領民酋長封永
寧縣開國伯食邑五百户永安二年以本將軍除恒州
刺史普泰初世隆得志特見委重遷散騎常侍車騎將
軍儀同三司又進驃騎大將軍開府餘如故尋除都督
恒雲燕朔四州諸軍事大都督兼尚書左僕射山東行
臺北海郡開國公邑五百户時幽州刺史劉靈助以莊
帝幽崩遂舉兵唱義諸州豪右咸相結附靈助進屯於
定州之安固世隆白前廢帝以延慶與大都督侯淵於
定州相會以討靈助淵謂延慶曰靈助善於卜占百姓
信惑所在響應未易可圖若萬一戰有利鈍則大事去
矣未若還師西入據闗拒險以待其變延慶曰劉靈助
庸人也天道深逺豈其所識大兵一臨彼皆恃其妖術
坐看符厭寧肯戮力致死與吾爭勝負哉如吾計者政
欲出營城外詭言西歸靈助聞之必信而自寛潛軍往
襲可一往而擒淵從之乃出頓城西聲云將還簡精騎
一千夜發詰朝造靈助壘戰於城北遂破擒之仍兼尚
書左僕射爲恒雲燕朔四州行臺又除使持節侍中都
督恒雲燕朔定五州諸軍事定州刺史餘如故與尒朱
兆等拒義旗於韓陵戰敗延慶與尒朱仲逺走渡石濟
仲逺南竄延慶北降齊獻武王王與之入洛仍從王於
并州從赴洛出帝以爲中軍大都督延慶既尒朱親昵
又黨於權佞出帝之西齊獻武王入洛以罪誅之
延慶兄子平武定末儀同三司右衞將軍廮陶縣開國
侯
斛斯椿字法夀廣牧富昌人也父敦肅宗時爲左牧令
時河西賊起牧民不安椿乃將家投尒朱榮榮以椿兼
其都督府鎧曹參軍從榮征伐有功表授厲威將軍稍
遷中散大夫署外兵事椿性佞巧甚得榮心軍之密謀
頗亦闗預及肅宗崩椿從榮入洛莊帝初封陽曲縣開
國公食邑千户遷散騎常侍平北將軍司馬尋除尒朱
榮大將軍府司馬從平葛榮以功除上黨太守及元顥
入洛椿隨榮奉迎莊帝遂從攻顥顥敗遷安北將軍建
州刺史改封深澤縣轉鎮東將軍徐州刺史又轉征東
將軍東徐州刺史及尒朱榮死椿甚憂懼時蕭衍以汝
南王悦爲魏主資其士馬次於境上椿聞大喜遂率所
部棄州歸悦悦授椿使持節侍中大將軍領軍將軍領
左右尚書左僕射司空公封靈邱郡開國公邑萬户又
爲大行臺前驅都督㑹尒朱兆入洛椿復率所部背悦
歸兆尒朱世隆之立前廢帝也椿參其謀以定䇿功拜
侍中驃騎大將軍儀同三司京畿北面大都督改封城
陽郡開國公增邑五百户并前一千五百户尋加開府
時椿父敦先在秀容忽有傳敦死問請減已階以贈之
自襄城將軍超贈車騎將軍恒州刺史尋知其父猶在
詔復椿官仍除其父爲車騎將軍揚州刺史世隆之厚
椿也如此椿與尒朱度律仲逺等北拒齊獻武王次陽
平會尒朱兆與度律等相疑遁還語在兆傳椿後復與
度律等同拒義旗敗於韓陵椿謂都督賈顯智等曰若
不先執尒朱我等死無類矣遂與顯智等夜於桑下盟
約倍道兼行椿入北中城收尒朱部曲盡殺之令長孫
稚賈顯智等率數百騎襲尒朱世隆彦伯兄弟斬於閶
闔門外椿入洛懸世隆兄弟首於其門樹椿父出見謂
椿曰汝與尒朱約兄弟今何忍懸其頭於家門寧不愧
負天地乎椿乃傳世隆等首并囚度律天光送於齊獻
武王出帝拜椿侍中儀同開府初獻武王之入洛頓於
邙山尒朱仲逺帳下都督橋寧張子期自滑臺而至獻
武王責寧等曰汝事仲逺擅其榮利盟契百重許同生
死前仲逺自徐爲逆汝爲戎首今仲逺南走汝復背之
於臣節則不忠論事人則無信犬馬尚識恩養汝今犬
馬之不如遂斬之椿自以數爲反覆見寧等之死意常
不安遂密構間勸出帝置閣内都督部曲又增武直人
數自直閤已下員别數百皆選天下輕剽者以充之又
説帝數出遊幸號令部曲别爲行陳椿自約勒指麾其
間從此以後軍謀朝政一決於椿又勸帝徴兵詭稱南
討將以伐齊獻武王帝從之遂陳兵城西北接邙山南
至洛水帝詰旦戎服與椿臨閲焉獻武王以椿亂政欲
誅之椿譖説既行因此遂相恐動出帝勒兵河橋令椿
爲前軍營於邙山北尋遣椿率歩騎數千鎮虎牢椿弟
豫州刺史元夀與都督賈顯智守滑臺獻武王令相州
刺史竇泰撃破之椿懼已不免復啓出帝假説遊聲以
刼愶帝信之遂入闗椿亦西走長安椿狡猾多事好亂
樂禍于時敗國朝野莫不讎疾之
元夀尋爲部下所殺
賈顯度中山無極人父道監沃野鎮長史顯度形貎偉
壯有志氣初爲别將防守薄骨律鎮正光末北鎮擾亂
爲賊攻圍顯度拒守多時以賊勢轉熾不可乆立乃率
鎮民浮河而下既達秀容爲尒朱榮所留尋表授直閣
將軍左中即將建義初除汲郡太守假平東將軍隨尒
朱榮破葛榮又除撫軍將軍光禄大夫都督封石艾縣
開國公邑一千户從上黨王天穆破邢杲值元顥入洛
仍與天穆渡河赴行宫於河内顥平以本將軍除廣州
刺史假鎮南將軍轉南兖州刺史尒朱榮之死也顯度
情不自安南奔蕭衍衍厚待之普泰初還朝授衞大將
軍儀同三司左光禄大夫又行濟州事復隨尒朱度律
等北拒義旗敗於韓陵與斛斯椿及弟顯智等率衆先
據河橋誅尒朱氏出帝初除尚書左僕射尋加驃騎大
將軍開府儀同三司定州大中正未幾以本官行徐州
刺史東道大行臺永熙三年五月轉雍州刺史西道大
行臺殁於闗中
弟智字顯智少有膽決孝昌中告毛謐等逆靈太后嘉
之除伏波將軍冗從僕射領直齋蕭衍將夏侯夔攻郢
州以智爲龍驤將軍别將討之至則夔退智仍入城及
刺史元顯達以城降於蕭衍智勒城人不欲叛者與顯
達交戰相率歸闕後爲都督𨽻太宰上黨王天穆征邢
杲臨陳流矢中胷仍戰不已元顥入洛仍隨天穆渡河
朝莊帝於河内與尒朱兆同先渡河破顥軍以勲除持
節征南將軍金紫光禄大夫封義陽縣開國伯邑五百
户假衞將軍與行臺樊子鵠討呂文欣於東徐州平之
加侍中驃騎大將軍増邑三百户尋行東中郎將加散
騎常侍及尒朱仲逺爲徐州刺史智𨽻仲逺赴彭城尒
朱榮之死也仲逺舉兵向洛智不從之遂擁部下出清
水東招勒州民與相拒擊莊帝聞而善之除右光禄大
夫武衞將軍進爵爲侯増邑二百户通前一千因鎮徐
州普泰初還洛仲逺忿其乖背議欲殺之智兄顯度先
爲世隆所厚世隆爲解喻得全時趙脩巡起逆荆州蕭
衍遣兵接援世隆欲令智以功自効遣智討之除使持
節散騎常侍車騎大將軍左光禄大夫假驃騎大將軍
荆州大都督進爵爲公將發會荆州斬送修廵首不行
又從尒朱度律北拒義旗合尒朱兆於陽平兆與度律
自相疑阻退還除驃騎大將軍後隨度律等敗於韓陵
智與兄顯度斛斯椿謀誅尒朱氏椿顯度據守北中令
智等入京擒世隆兄弟出帝初除散騎常侍本將軍開
府儀同三司滄州刺史在州貪縱甚爲民害出帝徴還
京師尋加授侍中以本將軍除濟州刺史率衆達東郡
仍停不進於長夀津爲相州刺史竇泰所破還洛天平
初赴晉陽智去就多端後坐事死時年四十五
子羅侯祕書即
樊子鵠代郡平城人其先荆州蠻酋被遷於代父興平
城鎮長史歸義侯普泰中子鵠貴顯乃贈征虜將軍荆
州刺史子鵠值北鎮擾亂南至并州尒朱榮引爲都督
府倉曹參軍孝昌三年冬榮使子鵠詣京師靈太后見
之問榮兵勢子鵠應對稱㫖太后嘉之除直齋封南和
縣開國子邑三百户令還赴榮榮以爲行臺即中行上
黨郡及榮向洛以爲假節假平南將軍都督河東正平
軍事行唐州事刺史崔元珍閉門拒守子鵠攻剋之建
義初拜平北將軍晉州刺史封永安縣開國伯食邑千
户又兼尚書行臺治有威信山胡率服元顥入洛薛脩
義及降蜀陳雙熾等受顥處分率衆攻州城子鵠出與
戰大破之又破脩義等於土門以功拜撫軍將軍尋徴
授都官尚書西荆州大中正後兼右僕射爲行臺督賈
智等討呂文欣於東徐州平之還除車騎將軍左光禄
大夫進封南陽郡開國公增户六百尚書如故仍假驃
騎大將軍率所部為都督時尒朱榮在晉陽京師之事
子鵠頗預委寄故在臺閣征官不解後出除散騎常侍
本將軍殷州刺史屬歳旱儉子鵠恐民流亡乃勒有粟
之家分貸貧者并遣人牛易力多種二麥州内以此獲
安及尒朱榮之死世隆等遣書招子鵠欲與同趣京師
子鵠不從以母在晉陽啓求移鎮河南莊帝嘉之除車
騎大將軍豫州刺史假驃騎大將軍都督二豫郢三州
諸軍事兼尚書右僕射二豫郢潁四州行臺子鵠到相
州又勑賚絹五百匹行達汲郡聞尒朱兆入洛乃渡河
見仲逺仲逺遣鎮汲郡兆徴子鵠赴洛既見責以乖異
之意奪其部衆將還晉陽及紇豆陵歩藩起以子鵠爲
都督徵發糧仗元曄以爲侍中御史中尉中軍大都督
隨曄向洛普泰初仍除舊任及趙脩延叛於荆州詔子
鵠通三鵶道而還遭母憂去職前廢帝聞其在洛無宅
凶費不周賚絹四百疋粟五百石以本官起之太昌初
兼尚書左僕射東南道大行臺總大都督杜德等追討
尒朱仲逺仲逺已奔蕭衍收其兵馬甲伏時蕭衍遣元
樹入寇䧟據譙城詔子鵠與德討之樹屯兵梁國欲來
逆戰見子鵠軍盛夜退還譙子鵠引兵追躡樹又背城
爲陳子鵠勒兵直趣城下縱騎衝突樹衆大敗奔入城
門城門隘塞多自殺害於是斬千餘級獲馬數百匹大
收鎧伏遂圍城加儀同三司樹勒兵出戰輙被摧衂遂
不敢出自守而已子鵠恐蕭衍遣救乃分兵擊衍苞州
然州宕州大澗䝉縣等五城並望風逃散樹既無外援
計無所出子鵠又令人説之樹遂請率衆歸南以地還
國子鵠等許之共結盟約及樹衆半出子鵠中擊破之
擒樹及衍譙州刺史朱文開俘馘甚多班師出帝賚馬
匹遷吏部尚書轉尚書右僕射尋加驃騎大將軍開府
典選初青州人耿翔聚衆反亡奔蕭衍衍資其兵偷據
膠州除子鵠使持節侍中青膠大使督濟州刺史蔡雋
討之師達青州翔拔城奔走在軍遇病詔遣醫給藥仍
除兖州刺史餘官如故便道之州子鵠先遣腹心縁歴
民間採察得失及入境太山太守彭穆參候失儀子鵠
責讓穆并數其罪狀穆皆引伏於是州内震悚及出帝
入闗子鵠據城爲逆南青州刺史大野拔徐州人劉粹
各率衆就子鵠天平初遣儀同三司婁昭等率衆討之
子鵠先使前膠州刺史嚴思逹鎮東平郡昭攻陷之仍
引兵圍子鵠城乆不拔昭以水灌城静帝欲招慰下之
遣散騎常侍陸琛兼黄門即張景徴齎璽書勞子鵠而
大野拔因與相見左右斬子鵠以降
賀拔勝字破胡神武尖山人祖爾逗選充北防家於武
川以窺覘蠕蠕兼有戰功顯祖賜爵龍城男爲本鎮軍
主父度拔襲爵正光末沃野人破落汗拔陵聚衆反度
拔與三子鄉中豪勇援懐朔鎮殺賊王衞可瓌度拔尋
爲賊所害孝昌中追贈安逺將軍肆州刺史度抜之死
也勝與兄弟俱奔恒州刺史廣陽王淵勝便弓馬有武
幹淵厚待之表爲彊弩將軍充帳内軍主恒州陷歸尒
朱榮轉積射將軍爲别將又兼都督及榮入洛以預義
之勲封易陽縣開國伯邑四百户除直閤將軍尋加通
直散騎常侍平南將軍光禄大夫進號安南將軍尋除
撫軍將軍爲大都督出井陘鎮中山元顥入洛勝從東
路率騎三百赴行宮於河梁榮命勝與尒朱兆先渡破
擒顥息冠受及顥大都督陳思保莊帝還宮以功增邑
六百户復加通直散騎常侍征北將軍金紫光禄大夫
武衞將軍改封真定縣開國公尋除衞將軍加散騎常
侍尒朱榮之死也勝與田怙等奔走榮第於時宮殿之
門未加嚴防怙等議即攻門勝止之曰天子既行大事
必當更有竒謀吾等衆旅不多何可輕爾但得出城更
爲他計怙乃止及世隆夜走勝遂不從莊帝甚嘉之仲
逺逼東郡詔勝以本官假驃騎大將軍爲東征都督率
衆會鄭先護以討之爲先護所疑置之營外人馬未得
休息俄而仲逺兵至勝與交戰不利乃降之普泰初除
右衞將軍進號車騎大將軍右光禄大夫儀同三司共
尒朱仲逺度律北拒義旗相與奔退事在尒朱兆傳後
俱敗於韓陵勝因降齊獻武王太昌初拜領軍將軍餘
官如故又除侍中出帝既納斛斯椿等讒間之説將謀
齊獻武王以勝弟岳擁衆闗西仍欲廣爲勢援除勝使
持節侍中都督三荆二郢南襄南雍七州諸軍事驃騎
大將軍開府儀同三司荆州刺史勝將圖襄陽攻蕭衍下
迮戍剋之擒其戍主尹道玩戍副庫峩又使人誘動蠻
王問道期道期率種起義衍雍州刺史蕭續遣軍擊道
期爲道期所敗漢南大駭勝又遣軍攻均口擒衍將莊
思延又攻馮翊安定沔陽酇陽城並平之續遣將栁仲
禮於榖城拒守勝攻之不剋乃班師沔北盪爲丘墟矣
衍書勑續云賀拔勝北間驍將汝宜慎之勿與爭鋒其
見憚如此進爵琅邪郡公出帝末詔勝統衆北赴京師
軍次汝水出帝入闗勝率所部欲從武闗趣長安行至
析陽聞齊獻武王平潼闗擒毛鴻賔勝懼復走荆州城
人閉門不納時獻武王已遣行臺侯景大都督高敖曹
討之勝戰敗爲流矢所中乃率左右五百餘騎奔蕭衍
明年從間道投寶炬勝好行小數志大膽薄周章南北
終無所成致殁於賊中
勝兄可泥永熙中太尉公封燕郡王
勝弟岳字阿斗泥初爲太學生長以弓馬爲事與父兄
赴援懐朔賊王衞可瓌在城西二百餘歩岳乘城射之
箭中瓌臂賊衆大駭後歸恒州廣陽王淵以爲帳内軍
主表爲彊弩將軍州陷投尒朱榮榮以爲别將進爲都
督永安初除安北將軍光禄大夫武衞將軍賜爵樊城
鄉男坐事失官爵二年詔並復之尋除使持節假衞將
軍西道都督𨽻尒朱天光爲左廂大都督討万俟醜奴
天光先知岳喜得同行每事論訪尋加衛將軍假車騎
將軍餘如故岳届長安榮遣岳續至時万俟醜奴遣其
大行臺尉遲菩薩向武功南渡渭水攻圍趣柵天光遣
岳率騎一千馳往赴救菩薩攻柵已剋還向岐州岳以
輕騎八百北渡渭水擒賊令殺掠其民以挑菩薩菩薩
果率步騎二萬餘人至渭水北岳以輕騎數十與菩薩
隔水交言岳稱揚國威菩薩自言彊盛往復數返菩薩
乃自驕令省事傳語岳怒曰我與菩薩言卿是何人與
我對語省事恃水應答不遜岳舉弓射之應弦而倒時
已逼暮於此各還岳密於渭南傍水分置精騎四十五
十以爲一所隨地形便駱驛置之明日自將百餘騎隔
水與賊相見並且東行岳漸前進先所置驛騎隨岳而
集騎既漸增賊不復測其多少行二十里許便至淺可
濟岳便馳馬東出以示奔遁賊謂岳走乃棄歩兵南渡
渭水輕騎追岳岳東行十餘里依横崗伏兵以待之賊
以路險不得前進前後繼至半渡崗東岳乃回戰身先
士卒急擊之賊便退走岳號令所部賊下馬者皆不聴
殺賊顧見之便悉投馬俄而虜獲三千人馬亦無遺遂
渡渭北降歩兵萬餘收其輜重其有土民普皆勞遣醜
奴尋棄岐州北走安定其後破侯伏侯元進降侯機長
貴擒醜奴蕭寶夤王慶雲万俟道洛走宿勤明達事在
尒朱天光傳天光雖爲元帥而岳功效居多加車騎將
軍增邑二千户進封樊城縣開國伯尋詔岳都督涇北
豳二夏四州諸軍事本將軍涇州刺史進爵爲公改封
清水郡公天光入洛使岳行雍州事元曄立除驃騎大
將軍増邑五百户餘如故普泰初都督二岐東秦三州
諸軍事儀同三司岐州刺史尋加侍中給後部鼓吹仍
詔開府俄兼尚書左僕射隴右行臺仍停高平後以隴
中猶有土民不順岳助侯莫陳悦所在討平二年加岳
都督三雍三秦二岐二華諸軍事雍州刺史闗西行臺
餘如故及尒朱天光率衆赴洛將抗齊獻武王岳與侯
莫陳悦下隴赴雍以應義旗永熙初仍開府兼僕射大
行臺雍州刺史增邑千户二年詔岳都督雍華北華東
雍二岐豳四梁二益巴二夏蔚寧南益涇二十州諸軍
事大都督岳自詣北境安置邊防率部趣涇州平涼西
界布營數十里使諸軍士田殖涇州身將壯勇託以牧
馬於原州北招万俟受洛于等并逺近州鎮聚結者靈
州刺史曹泥身詣岳軍請代岳以前洛州刺史元季海
爲州彼民不促擊破季海部下獨聴季海(闕/)三年正月
岳召侯莫陳悦會於高平將討之令悦前驅北趣靈州
聞渴波隘中河水未解將往趣之岳既總大衆據制闗
右憑彊憍恣有不臣之心齊獻武王惡其專擅令悦圖
之悦素服威略既承密㫖便濳爲計時岳遣悦先行悦
乃通夜東進達明晦日岳行軍前與悦相見悦誘岳入
營坐論兵事悦詐云腹痛起而徐行悦女夫元洪景抽
刀斬岳後岳部下收岳尸葬於雍州北石安原六月贈
大將軍太保録尚書事都督刺史開國並如故
侯莫陳悦代郡人也父婆羅門爲駞牛都尉故悦長於
河西好田獵便騎射會牧子逆亂遂歸尒朱榮榮引爲
都督府長流參軍稍遷大都督莊帝初除征西將軍金
紫光禄大夫封栢人縣開國侯邑五百户尒朱天光之
討闗西榮以悦爲天光右廂大都督本官如故西伐剋
獲皆與天光賀拔岳略同勞效以本將軍除鄯州刺史
餘如故尒朱榮死後亦隨天光下隴元曄立除車騎大
將軍渭州刺史進爵爲公改封白水郡增邑五百户及
天光向洛使悦行華州事普泰中除驃騎大將軍儀同
三司秦州刺史天光之東出將抗義旗悦與岳下隴以
應齊獻武王至雍州會尒朱覆敗永熙初加開府都督
隴右諸軍事仍秦州刺史永熙三年正月岳召悦共討
靈州悦誘岳斬之岳左右奔散悦遣人安慰云我别禀
意㫖止在一人諸君勿怖衆皆畏服無敢拒違悦心猶
豫不即撫納乃還入隴止永洛城岳之所部聚於平涼
規還圖悦遣追夏州刺史宇文黑獺黑獺至遂總岳部
衆并家口入高平城以自安固乃勒衆入隴征悦悦聞
之棄城南據山水之險設陳候戰黑獺至遥望見悦欲
待明日決鬭悦先召南秦州刺史李景和其夜景和遣
人詣黑獺密許翻降至暮景和乃勒其所部使上驢駝
云儀同有敎欲還秦州守以拒賊令軍人嚴備景和復
紿悦帳下云儀同欲還秦州汝等何不装辦衆謂爲實
以次相驚人情惶惑不可復止皆散走而趣秦州景和
先驅至城據門以慰輯之悦部衆離散猜畏傍人不聽
左右近已與其二弟并兒及謀殺岳者八九人棄軍迸
走數日之中盤回往來不知所趣左右勸向靈州而悦
不決言下隴之後恐有人所見乃於中山令從者悉歩
自乘一騾欲向靈州中路追騎將及望見之遂縊死野
中弟息部下悉見擒殺唯先謀殺岳者悦中兵參軍豆
盧光走至靈州後奔晉陽悦自殺岳後神情恍惚不復
如常恒言我僅睡即夢見岳語我兄欲何處去隨我不
相置因此彌不自安而致敗滅
侯淵神武尖山人也機警有膽略肅宗末年六鎮飢亂
淵隨杜洛周南寇後與妻兄念賢背洛周歸尒朱榮路
中遇寇身披苫褐榮賜其衣帽厚待之以淵爲中軍副
都督常從征伐屢有戰功孝莊即位除領左右封厭次
縣開國子邑四百户後從榮討葛榮於滏口戰功尤多
榮啓淵爲驃騎將軍燕州刺史時葛榮别帥韓樓郝長
等有衆數萬屯據薊城尒朱榮令淵與賀拔勝討之會
元顥入洛榮徴勝南赴大軍留淵獨鎮中山及莊帝還
宮榮令淵進討韓樓配卒甚少或以爲言榮曰侯淵臨
機設變是其所長若總大衆未必能用今擊此賊故當
不足定也止給騎七百淵遂廣張軍聲多設供具親率
數百騎深入樓境欲執行人以問虛實去薊百餘里值
賊帥陳周馬歩萬餘淵遂潛伏以乘其背大破之虜其
卒五千餘人尋還其馬伏縱令入城左右諫曰既獲賊
衆何爲復資遣之也淵曰我兵即少不可力戰事湏爲
計以離隙之淵度其已至遂率騎夜進昧旦叩其城門
韓樓果疑降卒爲淵内應遂遁走追擒之以勲進爵爲
侯增邑八百户尋詔淵以本將軍爲平州刺史大都督
仍鎮范陽及尒朱榮之死也范陽太守盧文偉誘淵出
獵閉門拒之淵率部曲屯於郡南爲榮舉哀勒兵南向
莊帝使東萊王貴平爲大使慰勞燕薊淵乃詐降貴平
信之遂執貴平自隨進至中山行臺僕射魏蘭根邀擊
之爲淵所敗會元曄立淵欲歸之常山太守甄楷屯據
井陘淵又擊破之曄乃授淵驃騎大將軍儀同三司定
州刺史左軍大都督漁陽郡開國公邑一千户前廢帝
立仍加開府餘如故幽州刺史劉靈助舉義兵屯於安
國城淵與叱列延慶等破擒之後隨尒朱兆拒義旗於
廣阿兆既敗走淵降齊獻武王後從王破尒朱於韓陵
永熙初除齊州刺史餘如故出帝末淵與兖州刺史樊
子鵠青州刺史東萊王貴平密信往來以相連結又遣
間使通誠於獻武王及出帝入闗復懐顧望汝陽王暹
既除齊州刺史次於城西淵擁部據城不時迎納民劉
桃符等濳引暹入據西城淵爭門不剋率騎出奔妻兒
部曲爲暹所虜行達廣里會承制以淵行青州事齊獻
武王又遺淵書曰卿勿以部曲輕少難於東邁齊人澆
薄唯利是從齊州城民尚能迎汝陽王青州之人豈不
能開門待卿也但當勉之淵乃復還暹始歸其部曲而
貴平自以斛斯椿黨亦不受代淵進襲高陽郡剋之置
部曲家累於城中身率輕騎遊掠於外貴平使其長子
率衆攻高陽南青州刺史茹懐朗遣兵助之時青州城
人餽糧者首尾相繼淵親率騎夜趣青州詐餽糧人曰
臺軍已至殺戮都盡我是世子下人今已走還城汝何
爲復去也人信其言棄糧奔走比曉復謂行人曰臺軍
昨夜已至高陽我是前鋒今始到此頗知侯公竟在何
處城人兇懼遂執貴平出降淵自惟反覆慮不獲安遂
斬貴平傳首京師欲明不同於斛斯椿也及子鵠平詔
以封延之爲青州刺史淵既不獲州任情又恐懼行達
廣川遂刼光州庫兵反遣騎詣平原執前膠州刺史賈
璐夜襲青州南郭刼前廷尉卿崔光韶以惑人情攻掠
郡縣其部下督帥叛拒之淵率騎奔蕭衍途中亡散行
達南青州南境爲賣漿者斬之𫝊首京師家口配没
史臣曰朱瑞以背本向義責不見原延慶黨舊違順常
刑所及斛斯椿姦佞爲心讒忒自口取譬蒼蠅交亂四
國投於豺虎天實棄之賈智侯淵反覆取斃破胡器小
謀大終於顛蹶子鵠迷機寡筭竟以殱殄岳負力無謀
制以一劒悦果行慮淺死不旋足觀其亡滅自取之也
　
　
　
　
　
　
　
　
　
　
　
　
　
　
　
　魏書卷八十
　魏書卷八十考證
斛斯椿傳朝野莫不讐疾之○(臣人龍/)按北史斛斯椿
　傳椿從孝武帝入闗内外戒嚴惟椿得列威儀鳴騶
　清路帝嘗給椿店數區耕牛三十頭椿以國難未平
　不可與百姓爭利辭店受牛日烹一頭以饗軍士及
　死家無餘資此獨加醜詆蓋以其與齊獻武爲難耳
賈顯度傳時趙修廵起逆荆州○(臣人龍/)按本卷樊子
　鵠傳云趙修延判於荆州又本書李琰之傳云南陽
　太守趙修延誣琰之規奔蕭衍襲州城仍自行州事
　城内人斬修延則此與下文荆州斬送修廵皆訛延
　爲廵也
賀拔勝傳勝與田怙等奔走榮第○田怙北史作田怡
　又本書尒朱世隆傳有河内太守田怙蓋本係一人
　輾轉傳譌未知孰是
　
　魏書卷八十考證
欽定四庫全書
　魏書卷八十一
　　齊　　　　　魏　　　　收　　　　撰
　列傳第六十九
　　綦儁　山偉　劉仁之　宇文忠之
綦儁字􁤅顯河南洛陽人也其先代人祖辰并州刺史
儁莊帝時仕累遷為滄州刺史甚為吏人畏悅㝷除太
僕卿及尒朱世隆等誅齊獻武王赴洛止於邙山上召
文武百司下及士庶令之曰尒朱暴虐矯弄天常孤起
義信都罪人斯翦今將翼戴親賢以昌魏厯誰主社稷
允惬天人申令頻煩莫有應者儁乃避席曰人主之體
必須度量深逺明喆仁恕廣陵王遇世艱難不言淹載
以人謀察之雖為尒朱扶載當今之聖主也獻武王欣
然是之時黄門侍郎崔㥄作色而前謂儁曰廣陵王為
主不能紹宣魏綱布德天下為君如此何聖之有若言
其聖應待大王時髙乾邕魏蘭根等固執㥄言遂立出
帝及出帝失德齊獻武王深思儁言常以為恨㝷除御
史中尉於路與僕射賈顯度相逢顯度恃勲貴排儁騶
列倒儁忿見於色自入奏之㝷加散騎常侍驃騎大將
軍左光禄大夫儀同三司儁佞巧能候當塗斛斯椿賀
㧞勝皆與友善斛斯椿之搆間也出帝令儁奉詔晉陽
齊獻武王集文武與儁申釋儁辭屈而退性多詐賀拔
勝出鎮荆州過儁别因辭儁母儁故見敗氊敝被勝更
遺之錢物後兼吏部尚書復為滄州刺史懲還兼中尉
章武縣伯㝷除殷州刺史薨於州贈司空公諡曰文貞
子洪寔字巨正位尚書左右郎魏郡邑中正嗜酒好色
無行檢卒官
山偉字仲才河南洛陽人也其先代人祖强美容貌身
長八尺五寸工騎射彎弓五石為奏事中散從顯祖獵
方山有兩狐起於御前詔强射之百步内二狐俱獲位
内行長父稚之營陵令偉隨父之縣遂師事縣人王惠
涉獵文史稚之位金明太守肅宗初元匡為御史中尉
以偉兼侍御史入臺五日便遇正會偉司神武門其妻
從叔為羽林隊主撾直長於殿門偉即劾奏匡善之俄
然奏正帖國子助敎遷員外郎廷尉評時天下無事進
仕路難代遷之人多不霑預及六鎮隴西二方起逆領
軍元义欲用代來寒人為傳詔以慰悅之而牧守子孫
投狀求者百餘人又欲杜之因奏立勲附隊令各依資
出身自是北人悉被收敘偉遂奏記贊义德美义素不
識偉訪侍中安豐王延明黄門郎元順順等因是稱薦
之义令僕射元欽引偉兼尚書二千石郎後正名士郎
修起居注僕射元順領選表薦為諫議大夫尒朱榮之
害朝士偉時守直故免禍及莊帝入宫仍除偉給事黄
門侍郎先是偉與儀曹郎袁昇屯田郎李延孝外兵郎
李奐三公郎王延業方駕而行偉少居後路逢一尼望
之歎曰此輩縁業同日而死謂偉曰君方近天子當作
好官而昇等四人皆於河陰遇害果如其言俄領著作
郎前廢帝立除安東將軍祕書監仍著作初尒朱兆之
入洛官守奔散國史典書髙法顯密埋史書故不遺落
偉自以為功訴求爵賞偉挾附世隆遂封東河縣伯而
法顯止獲男爵偉尋進侍中孝靜初除衛大將軍中書
令監起居後以本官復領著作卒官贈驃騎大將軍開
府儀同三司都督幽州刺史諡曰文貞公國史自鄧淵
崔琛崔浩髙允李彪崔光以還諸人相繼撰録綦儁及
偉等諂說上黨王天穆及尒朱世隆以為國書正應代
人修緝不宜委之餘人是以儁偉等更主大籍守舊而
巳初無述著故自崔鴻死後迄終偉身二十許載時事
蕩然萬不記一後人執筆無所憑據史之遺闕偉之由
也外示沉厚内實矯競與綦儁少甚相得晚以名位之
間遂若水火與宇文忠之之徒代人為黨時賢畏惡之
而愛尚文史老而彌篤偉弟少亡偉撫寡訓孤同居二
十餘載恩義甚篤不營産業身亡之後賣宅營葬妻子
不免飄泊士友歎愍之
長子昻襲爵
劉仁之字山靜河南洛陽人其先代人徙于洛父爾頭
在外戚傳仁之少有操尚粗涉書史眞草書迹頗號工
便御史中尉元昭引為御史前廢帝時兼黄門侍郎深
為尒朱世隆所信用出帝初為著作郎兼中書令既非
其才在史未嘗執筆出除衛將軍西兗州刺史在州有
當時之譽武定二年卒贈衛大將軍吏部尚書青州刺
史諡曰敬仁之外示長者内懐矯詐其對賔客破牀敝
席麤飯冷菜衣服故敗乃過逼下善候當途能為詭激
每於稠人廣衆之中或撾一姦吏或縱一孤貧大言自
眩示巳髙明矜物無知淺識皆稱其美公能之譽動過
其實性又酷虐在晉陽曾營城雉仁之統監作役以小
稽緩遂杖前殷州刺史裴瑗并州刺史王綽齊獻武王
大加譴責性好文字吏書失體便加鞕撻言韻微訛亦
見捶楚吏民苦之而愛好文史敬重人流與齊帥馮元
興交款元興死後積年仁之營視其家常出隆厚時人
以此尚之
宇文忠之河南洛陽人也其先南單于之逺屬世據東
部後入居代都祖阿生安南將軍巴西公父侃卒於治
書侍御史忠之獵涉文史頗有筆札釋褐太學博士天
平初除中書侍郎裴伯茂與之同省常侮忽之以忠之
色黒呼為黑宇後勅修國史元象初兼通直散騎常侍
副鄭伯猷使蕭衍武定初為安南將軍尚書右丞仍修
史未幾以事除名忠之好榮利自為中書郎六七年矣
遇尚書省選右丞預選者皆射䇿忠之入試焉既獲丞
職大為忻滿志氣囂然有驕物之色識者笑之既失官
爵怏怏發病卒
子君山
史臣曰綦儁遭逢受職山偉位行頗爽仁之雖内懐矯
詐而交情自篤忠之雖文史足用而雅道蔑聞謂全德
者其難矣哉
　
　魏書卷八十一
　魏書卷八十一考證
列傳第六十九○魏收書闕後人所補
宇文忠之傳志氣囂然○囂監本誤嚚今改從北史
　
　
　
　
　
　
　
　
　
　
　
　
　魏書卷八十一考證
欽定四庫全書
　魏書卷八十二
　　齊　　　　魏　　　　收　　　　撰
　列傳第七十
　　李琰之　　祖瑩　　常景
李琰之字景珍小字黙蠡隴西狄道人司空韶之族弟
早有盛名時人號曰神童從父司空沖雅所歎異每曰
興吾宗者其此兒乎恒資給所須愛同已子弱冠舉秀
才不行曾遊河内北山便欲有隱遁意會彭城王勰辟
為行臺參軍苦相敦引尋為侍中李彪啓兼著作郎修
撰國史稍遷國子博士領尚書儀曹郎中轉中書侍郎
司農少卿黄門郎修國史遷國子祭酒轉祕書監兼七
兵尚書遷太常卿孝莊初太尉元天穆北討葛榮以琰
之兼御史中尉為北道軍司還除征東將軍仍兼太常
出為衛將軍荆州刺史頃之兼尚書左僕射三荆二郢
大行臺尋加散騎常侍琰之雖以儒素自業而每語人
言吾家世將種自云猶有關西風氣及至州後大好射
獵以示威武尒朱兆入洛南陽太守趙脩延以琰之莊
帝外戚誣琰之規奔蕭衍襲州城遂被囚執脩延仍自
行州事城内人斬脩延還推琰之釐州任出帝初徴兼
侍中車騎大將軍左光禄大夫儀同三司永熙二年薨
贈侍中驃騎大將軍司徒公雍州刺史諡曰文簡琰之
少機警善談經史百家無所不覽朝廷疑事多所訪質
每云崔博而不精劉精而不博我既精且博學兼二子
謂崔光劉芳也論者許其博未許其精當時物議咸共
宗之又自誇文章從姨兄常景笑而不許每休閑之際
恒閉門讀書不交人事嘗謂人曰吾所以好讀書不求
身後之名但異見異聞心之所願是以孜孜搜討欲罷
不能豈為聲名勞七尺也此乃天性非為力彊前後再
居史職無所編緝安豐王延明博聞多識每有疑滯恒
就琰之辨析自以為不及也
二子綱惠並從出帝入關
祖瑩字元珍范陽遒人也曾祖敏仕慕容垂為平原太
守太祖定中山賜爵安固子拜尚書左丞卒贈并州刺
史祖嶷字元逹以從征平原功進爵為侯位馮翊太守
贈幽州刺史父季眞多識前言徃行位中書侍郎卒於
安逺將軍鉅鹿太守瑩年八歲能誦詩書十二為中書
學生好學躭書以晝繼夜父母恐其成疾禁之不能止
常密於灰中藏火驅逐僮僕父母寢睡之後燃火讀書
以衣被蔽塞窻户恐漏光明為家人所覺由是聲譽甚
盛内外親屬呼為聖小兒尤好屬文中書監髙允每歎
曰此子才器非諸生所及終當逺至時中書博士張天
龍講尚書選為都講生徒悉集瑩夜讀書勞倦不覺天
曉催講既切遂誤持同房生趙郡李孝怡曲禮卷上座
博士嚴毅不敢還取乃置禮於前誦尚書三篇不遺一
字講罷孝怡異之向博士說舉學盡驚後髙祖聞之召
入令誦五經章句并陳大義帝嗟賞之瑩出後髙祖戲
盧昶曰昔流共工於幽州北裔之地那得忽有此子昶
對曰當是才為世生以才名拜太學博士徴署司徒彭
城王勰法曹行參軍髙祖顧謂勰曰蕭賾以王元長為
子良法曹今為汝用祖瑩豈非倫匹也勑令掌勰書記
瑩與陳郡袁飜齊名秀出時人為之語曰京師楚楚袁
與祖洛中翩翩祖與袁再遷尚書三公郎尚書令王肅
曾於省中詠悲平城詩云悲平城驅馬入雲中陰山常
晦雪荒松無罷風彭城王勰甚嗟其美欲使肅更詠乃
失語云王公吟詠情性聲律殊佳可便為誦悲彭城詩
肅因戲勰云何意悲平城為悲彭城也勰有慙色瑩在
座即云所有悲彭城王公自未見耳肅云可為誦之瑩
應聲云悲彭城楚歌四面起屍積石梁亭血流睢水裏
肅甚嗟賞之勰亦大悅退謂瑩曰即定是神口今日若
不得卿幾為吳子所屈為冀州鎮東府長史以貨賄事
發除名後侍中崔光舉為國子博士仍領尚書左户部
李崇為都督北討引瑩為長吏坐截沒軍資除名未幾
為散騎侍郎孝昌中於廣平主第掘得古玉印勑召瑩
與黄門侍郎李琰之命辨何世之物瑩云此是于闐國
王晉太康中所獻乃以墨塗字觀之果如瑩言時人稱
為博物累遷國子祭酒領給事黄門侍郎幽州大中正
監起居事又監議事元顥入洛以瑩為殿中尚書莊帝
還宫坐為顥作詔罪狀尒朱榮免官後除祕書監中正
如故以參議律歴賜爵容城縣子坐事繋於廷尉前廢
帝遷車騎將軍初莊帝末尒朱兆入洛軍人焚燒樂署
鍾石管弦略無存者勑瑩與録尚書事長孫稚侍中元
孚典造金石雅樂三載乃就事在樂志遷車騎大將軍
及出帝登阼瑩以太常行禮封文安縣子天平初將遷
鄴齊獻武王因召瑩議之以功遷儀同三司進爵為伯
薨贈尚書左僕射司徒公冀州刺史瑩以文學見重常
語人云文章須自出機杼成一家風骨何能共人同生
活也蓋譏世人好偷竊他文以為已用而瑩之筆札亦
無乏天才但不能均調玉石兼有製裁之體減於袁常
焉性爽俠有節氣士有窮厄以命歸之必見存拯時亦
以此多之其文集行於世
子珽字孝徴襲
常景字永昌河内人也父文通天水太守景少聰敏初
讀論語毛詩一受便覽及長有才思雅好文章廷尉公
孫良舉為律博士髙祖親得其名既而用之後為門下
錄事太常博士正始初詔尚書門下於金墉中書外省
考論律令勑景參議世宗季舅䕶軍將軍髙顯卒其兄
右僕射肇私託景及尚書邢巒并州刺史髙聰通直郎
徐紇各作碑銘並以呈御世宗悉付侍中崔光簡之光
以景所造為最乃奏曰常景名位乃處諸人之下文出
諸人之上遂以景文刋石肇尚平陽公主未幾主薨肇
欲使公主家令居廬制服付學官議正施行尚書又以
訪景景以婦人無專國之理家令不得有純臣之義乃
執議曰喪紀之本實稱物以立情輕重所因亦縁情以
制禮雖理關盛衰事經今古而制作之本降殺之宜其
實一焉是故臣之為君所以資敬而崇重為君母妻所
以從服而制義然而諸侯大夫之為君者謂其有地土
有吏屬無服文者言其非世爵也今王姬降適雖加爵
命事非君邑理異列土何者諸王開國備立臣吏生有
趨奉之勤死盡致喪之禮而公主家令唯有一人其丞
已下命之屬官既無接事之儀實闕為臣之體原夫公
主之貴所以立家令者蓋以主之内事脱須關外理無
自達必也因人然則家令唯通内外之職及典主家之
事而無關君臣之理名義之分也由是推之家令不得
為純臣公主不可為正君明矣且女人之為君男子之
為臣古禮所不載先朝所未議而四門博士裴道廣孫
榮乂等以公主為之君以家令為之臣制服以斬乖謬
彌甚又張虛景吾難覊等不推君臣之分不尋致服之
情猶同其議凖母制齊求之名實理未為允竊謂公主
之爵既非食采之君家令之官又無純臣之式若附如
母則情義罔施若凖小君則從服無據案如經禮事無
成文即之愚見謂不應服朝廷從之景淹滯門下積歲
不至顯官以蜀司馬相如王襃嚴君平揚子雲等四賢
皆有髙才而無重位乃託意以讚之其讚司馬相如曰
長卿有艶才直致不羣性鬱若春煙舉皎如秋月映遊
梁雖好仁仕漢常稱病清貞非我事窮逹委天命其讚
王子淵曰王子挺秀質逸氣干青雲明珠既絶俗白鵠
信驚羣才世茍不合遇否途自分空枉碧鷄命徒獻金
馬文其讚嚴君平曰嚴公體沉静立志明霜雪味道綜
微言端著演妙說才屈羅仲口位結李强舌素尚邁金
貞清標陵玉徹其讚揚子雲曰蜀江導清流揚子挹餘
休含光絶後彦覃思邈前修世輕久不賞𤣥談物無求
當途謝權寵置酒獨閑遊景在樞密十有餘年為侍中
崔光盧昶游肇元暉尤所知賞累遷積射將軍給事中
延昌初東宫建兼太子屯騎校尉錄事皆如故其年受
勑撰門下詔書凡四十卷尚書元萇出為西安將軍雍
州刺史請景為司馬以景階次不及除錄事參軍襄威
將軍帶長安令甚有惠政民吏稱之先是太常劉芳與
景等撰朝令未及班行别典儀注多所草創未成芳卒
景纂成其事及世宗崩召景赴京還修儀注拜謁者僕
射加寧逺將軍又以本官兼中書舍人後授步兵校尉
仍舍人又勑撰太和之後朝儀已施行者凡五十餘卷
時靈太后詔依漢世陰鄧二后故事親奉廟祀與帝交
獻景乃據正以定儀注朝廷是之正光初除龍驤將軍
中散大夫舍人如故時肅宗以講學之禮於國子寺司
徒崔光執經勑景與董紹張徹馮元興王延業鄭伯猷
等俱為録義事畢又行釋奠之禮並詔百官作釋奠詩
時以景作為美是年九月蠕蠕主阿那瓌歸闕朝廷疑
其位次髙陽王雍訪景景曰昔咸寧中南單于來朝晉
世處之王公特進之下今日為班宜在蕃王儀同三司
之間雍從之朝廷典章疑而不決則時訪景而行初平
齊之後光禄大夫髙聰徙於北京中書監髙允為之娉
妻給其資宅聰後為允立碑每云吾以此文報德足矣
豫州刺史常綽以未盡其美景尚允才器先為遺德頌
司徒崔光聞而觀之尋味良久乃云髙光禄平日每矜
其文自許報允之德今見常生此頌髙氏不得獨擅其
美也侍中崔光安豐王延明受詔議定服章勑景參修
其事尋進號冠軍將軍阿那瓌之還國也境上遷延仍
陳窘乏遣尚書左丞元孚奉詔振恤阿那瓌執孚過柔
𤣥奔于漠北遣尚書令李崇御史中尉兼右僕射元纂
追討不及乃令景出塞經瓫山臨瀚海宣勑勒衆而返
景經涉山水悵然懐古乃擬劉琨扶風歌十二首進號
征虜將軍孝昌初兼給事黄門侍郎尋除左將軍太府
少卿仍舍人固辭少卿不拜改授散騎常侍將軍如故
徐州刺史元法僧叛入蕭衍衍遣其豫章王蕭綜入據
彭城時安豐王延明為大都督大行臺率臨淮王彧等
衆軍討之既而蕭綜降附徐州清復遣景兼尚書持節
馳與行臺都督觀機部分景經洛汭乃作銘焉是時尚
書令蕭寶夤都督崔延伯都督北海王顥都督車騎將
軍元恒芝等並各出討詔景詣軍宣㫖勞問還以本將
軍授徐州刺史杜洛周反於燕州仍以景兼尚書為行
臺與幽州都督平北將軍元譚以禦之景表求勒幽州
諸縣悉入古城山路有通賊之處權發兵夫隨宜置戍
以為防遏又以頃來差兵不盡彊壯今之三長皆是豪
門多丁為之今求權發為兵肅宗皆從之進號平北將
軍别勑譚西至軍都關北從盧龍塞據此二嶮以杜賊
出入之路又詔景山中嶮路之處悉令捍塞景遣府錄
事參軍裴智成發范陽三長之兵以守白㠈都督元譚
據居庸下口俄而安州石離冗城斛鹽三戍兵反結洛
周有衆二萬餘落自松岍赴賊譚勒别將崔仲哲等截
軍都關以待之仲哲戰沒洛周又自外應之腹背受敵
譚遂大敗諸軍夜散詔以景所部别將李琚為都督代
譚征下口降景為後將軍解州任仍詔景為幽安𤣥等
四州行臺賊既南出鈔掠薊城景命統軍梁仲體率兵
士邀擊破之獲賊將禦夷鎮軍主孫念恒都督李琚為
賊所攻薊城之北軍敗而死率屬城人禦之賊不敢逼
洛周還據上谷授景平北將軍光祿大夫行臺如故洛
周遣其都督王曹紇眞馬叱斤等率衆薊南以掠人榖
乃遇連雨賊衆疲勞景與都督于榮刺史王延年置兵
粟國邀其走路大敗之斬曹紇眞洛周率衆南趨汜陽
景與延年及榮復破之又遣别將重破之於州西虎眼
泉擒斬及溺死者甚衆後洛周南圍范陽城人翻降執
刺史延年及景送於洛周洛周尋為葛榮所吞景又入
榮榮破景得還朝永安初詔復本官兼黄門侍郎又攝
著作固辭不就二年除中軍將軍正黄門先是參議正
光壬子厯至是賜爵髙陽子元顥内逼莊帝北廵景與
侍中大司馬安豐王延明在禁中召諸親賓安慰京師
顥入洛景仍居本位莊帝還宫解黄門普㤗初除車騎
將軍右光祿大夫祕書監以預詔命之勤封濮陽縣子
後以例追永熙二年監議事景自少及老恒居事任清
儉自守不營産業至於衣食取濟而巳耽好經史愛翫
文詞若遇新異之書殷勤求訪或復質買不問價之貴
賤必以得為期友人刁整每謂曰卿清德自居不事家
業雖儉約可尚將何以自濟也吾恐摯太常方餧於栢
谷耳遂與衛將軍羊深矜其所之乃率刁雙司馬彦邕
李諧畢祖彦畢義顯等各出錢千文而為買馬焉天平
初遷鄴景匹馬從駕是時詔下三日户四十萬狼狽就
道收百官馬尚書丞郎巳下非陪從者盡乘驢齊獻武
王以景清貧特給車牛四乘妻孥方得逹鄴後除儀同
三司仍本將軍武定六年以老疾去官詔曰几杖為禮
安車致養敬齒尊賢其來尚矣景藝業該通文史淵洽
歴事三京年彌五紀朝章言歸禄俸無餘家徒壁立宜
從哀恤以旌元老可特給右光禄事力終其身八年薨
景善與人交終始若一其逰處者皆服其深逺之度未
曾見其矜吝之心好飲酒澹於榮利自得懐抱不事權
門性和厚恭愼每讀書見韋弦之事深薄之危乃圖古
昔可以鑒戒指事為象讚而述之曰周雅云謂天蓋髙
不敢不跼謂地蓋厚不敢不蹐有朝隱大夫監戒斯文
乃惕焉而懼曰夫道喪則世傾利重則身輕是故乘和
體遜式銘方冊防微愼獨載象丹青信哉辭人之賦文
晦而理明仰瞻髙天聽卑視諦俯測厚地岳峻川渟誰
其戴之不私不畏誰其踐之不陷不墮故善惡是徴物
罔同異論亢匪久人咸敬忌嗟乎唯地厚矣尚亦兢兢
浩浩名位孰識其親摶之弗得聆之無聞故有戒於顯
而急乎微好爵是冐聲奢是基身陷於禄利言溺於是
非或求欲而未厭或知足而不辭是故位髙而勢愈廹
正立而邪愈欺安有位極而危不萃邪榮而正不凋故
悔多於地厚禍甚於天髙夫悔未結誰肯曲躬夫禍未
加誰肯累足固機發而後思圖車覆而後改躅改之無
及故狡兎失穴思之在後故逆鱗易觸君子則不然體
舒則懐卷視溺則思濟原夫人之度邈於無階之天勢
位之危深於不測之地餌厚而躬不競爵降而心不係
守善於巳成懼愆於未敗雖盈而戒冲通而慮滯以知
命為遐齡以樂天為大惠以戢智而從時以懐愚而遊
世曲躬焉累足焉茍行之晝巳決矣猶夜則思其計誦
之口亦明矣故心必賞其契故能不同不誘而弭謗於
羣小無毁無譽而貽信於上帝託身與金石俱堅立名
與天壤相敝囂競無侵優游獨逝夫如是故綺閣金門
可安其宅錦衣玉食可頤其形栁下三黜不愠其色子
文三陟不喜其情而惑者見居髙可以持勢欲乘髙以
據榮見直道可以修巳欲專道以邀聲夫去聲然後聲
可立豈矜道之所宣慮危然後安可固豈假道之所全
是以君子鑒恃道不可以流聲故去聲而懐道鑒專道
不可以守勢故去勢以崇道何者履道雖髙不得無亢
求聲雖道不得無悔然則聲奢繁則實儉凋功業進則
身迹退如此則精靈遂越驕侈自親情與道絶事與勢
隣方欲役思以持勢乘勢以求津故利欲誘其情禍難
嬰其身利欲交則幽明以之變禍難構則智術無所陳
若然者雖縻爵帝扃焉得而寧之雖結珮皇庭焉得而
榮之故身道未究而崇邪之徑已形成功未立而修正
之術已生禍福交蹇於人事屯難頓萃於時情忠介剖
心於白日耿節沉骨於幽靈因斯愚智之所機倚伏之
所係全亡之所依其在遜順而已哉嗚呼鑒之嗚呼鑒
之景所著述數百篇見行於世刪正晉司空張華博物
志及撰儒林列女傳各數十篇云
長子昶少學識有文才早卒
昶弟彪之永安中司空行參軍
史臣曰琰之好學博聞鬱為邦彦祖瑩幹能藝用實曰
時良常景以文義見宗著美當代覽其遺藁可稱尚哉
　
　
　
　
　
　
　魏書卷八十二
　魏書卷八十二考證
列傳第七十○魏收書闕後人所補
常景傳仍詔景為幽安𤣥等四州行臺○一本等字上
　空一字
原夫人之度邈于無階之天○北史人字下旁注云闕
　
　
　
　
　
　
　
　
　
　
　魏書卷八十二考證
欽定四庫全書
　魏書卷八十三上
　　齊　　　　魏　　　　收　　　　撰
　列傳外戚第七十一上
　　賀訥　　劉羅辰　姚黄眉　杜超　賀迷
　　閭毗　　馮熙　　李峻　　李惠
夫右賢左戚尚德尊功有國者所以治天下也殷肇王
基不藉莘氏為佐周成大業未聞姒姓為輔及於漢世
外戚尤重殺身傾族相繼於兩京乃至移其鼎璽亂其
邦國魏文深以為誡明帝尚封頑騃晉之楊駿尋至夷
宗居上不以至公任物在下徒用私寵要榮繭犢引大
車弱質任厚棟所謂愛之所以害之矣太祖初賀訥有
部衆之業翼成皇祚其餘或以勞勤或縁恩澤咸序其
迹舉外親之盛衰云爾
賀訥代人太祖之元舅獻明后之兄也其先世為君長
四方附國者數十部祖紇始有勲於國尚平文女父野
干尚昭成女遼西公主昭成崩諸部乖亂獻明后與太
祖及衞秦二王依訥會苻堅使劉庫仁分攝國事於是
太祖還居獨孤部訥總攝東部為大人遷居大寗行其
恩信衆多歸之侔於庫仁苻堅假訥鷹揚將軍後劉顯
之謀逆太祖聞之輕騎北歸訥訥見太祖驚喜拜曰官
家復國之後當念老臣太祖笑答曰誠如舅言要不忘
也訥中弟染干麤暴忌太祖常圖為逆每為皇姑遼西
公主擁䕶故染干不得肆其禍心於是諸部大人請訥
兄弟求舉太祖為主染干曰在我國中何得爾也訥曰
帝大國之世孫興復先業於我國中之福常相持奬立
繼統勲汝尚異議豈是臣節遂與諸人勸進太祖登代
王位于牛川及太祖討吐突隣部訥兄弟遂懐異圖率
諸部救之帝擊之大潰訥西遁衛辰遣子直力鞮征訥
訥告急請降太祖簡精騎二十萬救之遂徙訥部落及
諸弟處之東界訥又通於慕容垂垂以訥為歸善王染
干謀殺訥而代立訥遂與染干相攻垂遣子麟討之敗
染干於牛都破訥於赤城太祖遣師救訥麟乃引退訥
從太祖平中原拜安逺將軍其後離散諸部分土定居
不聽遷徙其君長大人皆同編户訥以元舅甚見尊重
然無統領以壽終於家訥弟盧亦從平中原以功賜爵
遼西公太祖遣盧會衛王儀伐鄴而盧自以太祖之季
舅不肯受儀節度太祖遣使責之盧遂忿恨與儀司馬
丁建構成其嫌彌加猜忌會太祖勑儀去鄴盧亦引歸
太祖以盧為廣川太守盧性雄豪耻居冀州刺史王輔
下襲殺輔奔慕容德德以為幷州刺史廣寧王廣固敗
盧亦沒
訥從父弟悅初太祖之居賀蘭部下人情未甚附唯悅
舉部隨從又密為太祖祈禱天神請成大業出於誠至
太祖嘉之甚見寵待後平中原以功賜爵鉅鹿侯進爵
北新卒
子泥襲爵後降為肥如侯太祖崩京師草草泥出舉烽
於安陽城北賀蘭部人皆徃赴之太宗即位乃罷詔泥
與元渾等八人拾遺左右與北新侯安同持節行幷定
二州劾奏幷州刺史元六頭等皆伏罪州郡肅然後從
世祖征赫連昌以功進爵為琅邪公軍國大議每參預
焉又征蠕蠕為别道將坐逐賊不進詐增虜當斬贖為
庶人久之拜光祿勲為外都大官復本爵卒於官
子醜建襲
劉羅辰代人宣穆皇后之兄也父眷為北部大人帥部
落歸國羅辰有智謀謂眷曰從兄顯忍人也願早圖之
眷不以為意後庫仁子顯殺眷而代立又謀逆及太祖
即位討顯于馬邑追至彌澤大破之後奔慕容麟麟徙
之中山羅辰率騎奔太祖顯恃部衆之彊每謀為逆羅
辰輙先聞奏以此特蒙寵念尋拜南部大人從平中原
以前後勲賜爵永安公以軍功除征東將軍定州刺史
卒謚曰敬
子殊暉襲爵位幷州刺史卒
子求引位武衛將軍卒謚曰貞
子爾頭位魏昌廮陶二縣令贈鉅鹿太守子仁之自有
傳
姚黄眉姚興之子太宗昭哀皇后之弟也姚泓滅黄眉
間來歸太宗厚禮待之賜爵隴西公尚陽翟公主拜駙
馬都尉賜隸户二百世祖即位遷内都大官後拜太常
卿卒贈雍州刺史隴西王諡曰獻陪葬金陵黄眉寛和
温厚希言得失世祖悼惜之故贈有加禮
杜超字祖仁魏郡鄴人密皇后之兄也少有節操泰常
中為相州别駕奉使京師時以法禁不得與后通問始
光中世祖思念舅氏以超為陽平公尚南安長公主拜
駙馬都尉位太鴻臚卿車駕數幸其第賞賜巨萬神䴥
三年以超行征南大將軍太宰進爵為王鎮鄴追加超
父豹鎮東大將軍陽平景王母曰鉅鹿惠君眞君五年
超為帳下所害世祖臨其喪哀慟者久之諡曰威王
長子道生賜爵城陽侯後為秦州刺史進爵河東公
道生弟鳯皇襲超爵加侍中特進世祖追思超不巳欲
以鳯皇為定州刺史鳯皇不願違離闕庭乃止
鳯皇弟道儁賜爵發干侯鎮枋頭除兖州刺史
超既薨復授超從弟遺侍中安南將軍開府相州刺史
入為内都大官進爵廣平王遺性忠厚頻歴州郡所在
著稱薨贈太傅諡曰宣王
長子元寶位司空元寶弟允寳司隸校尉元寶又進爵
京兆王及歸而父遺喪明當入謝元寶欲以表聞髙宗
未知遺薨怪其遲召之元寶將入時人止之曰宜以家
憂自辭元寶欲見其寵不從遂冐哀而入未幾以謀反
伏誅親從皆斬唯元寶子世衡逃免時朝議欲追削超
爵位中書令髙允上表理之後兖州故吏汲宗等以道
儁遺愛在人前從坐受誅委骸土壤求得收葬書奏詔
義而聽之贈散騎常侍安南將軍南康公諡曰昭
世衡襲遺公爵
賀迷代人從兄女世祖敬哀皇后皇后生恭宗初后少
孤無父兄近親唯迷以從父故蒙賜爵長鄉子卒贈光
禄大夫五原公
閭毗代人本蠕蠕人世祖時自其國來降毗即恭皇后
之兄也皇后生髙宗髙宗太安二年以毗為平北將軍
賜爵河東公弟紇為寧北將軍賜爵零陵公其年竝加
侍中進爵為王毗征東將軍評尚書事紇征西將軍中
都大官自餘子弟賜爵為王者二人公五人侯六人子
三人同時受拜所以隆崇舅氏當世榮之和平二年追
諡后祖父延襄康公父辰定襄懿王毗薨贈太尉追贈
毗妻河東王妃
子惠襲紇薨贈司空
子豆後賜名莊太和中初立三長以莊為定户籍大使
甚有時譽十六年例降爵後為七兵尚書卒
紇弟染位外都大官冀州刺史江夏公卒先是髙宗以
乳母常氏有保䕶功既即位尊為保太后後尊為皇太
后興安二年太后兄英字世華自肥如令超為散騎常
侍鎭軍大將軍賜爵遼西公弟喜鎭東大將軍祠曹尚
書帶方公三妹皆封縣君妹夫王睹為平州刺史遼西
公追贈英祖父苻堅扶風太守亥為鎭西將軍遼西蘭
公渤海太守澄為侍中征東大將軍太宰遼西獻王英
母許氏博陵郡君遣兼太常盧度世持節改葬獻王於
遼西樹碑立廟置守冡百家太安初英為侍中征東大
將軍太宰進爵為王喜左光禄大夫改封燕郡從兄泰
為安東將軍朝鮮侯訢子伯夫散騎常侍選部尚書次
子員金部尚書喜子振太子庶子三年英領太師評尚
書事内都大官伏寶泰等州刺史五年詔以太后母宋
氏為遼西王太妃和平元年喜為洛州刺史初英事宋
不能謹而睹奉宋甚至就食於和龍無車牛宋疲不進
睹負宋於笈至是宋於英等薄不如睹之篤謂太后曰
何不王睹而黜英太后曰英為長兄門户主也家内小
小不順何足追計睹雖盡力故是他姓柰何在英上本
州郡公亦足報耳天安中英為平州刺史訢為幽州刺
史伯夫進爵范陽公英黷貨徙燉煌諸常自興公及(疑/)
至是皆以親疏受爵賜田宅時為隆盛後伯夫為洛州
刺史以贓汙欺妄徴斬於京師承明元年徴英復官薨
謚遼西平王始英之徴也夢日墜其所居黄山下水中
村人以車牛挽致不能出英獨抱載而歸聞者異之後
員與伯夫子禽可共為飛書誣謗朝政事發有司執憲
刑及五族髙祖以昭太后故罪止一門訢年老赦免歸
家恕其孫一人扶飬之給奴婢田宅其家僮入者百人
金錦布帛數萬計賜尚書以下宿衛以上其女壻及親
從在朝皆免官歸本鄉十一年髙祖文明太后以昭太
后故悉出其家前後沒入婦女以喜子振試守正平郡
卒
馮熙字晉昌長樂信都人文明太后之兄也祖文通語
在海夷傳世祖平遼海熙父朗内徙官至秦雍二州刺
史遼西郡公坐事誅文明太后臨朝追贈假黄鉞太宰
燕宣王立廟長安熙生於長安為姚氏魏母所養以叔
父樂陵公邈因戰入蠕蠕魏母携熙逃避至氐羌中撫
育年十二好弓馬有勇幹氐羌皆歸附之魏母見其如
此將還長安始就博士學問從師受孝經論語好陰陽
兵法及長游華陰河東二郡間性汎愛不拘小節人無
士庶來則納之熙姑先入掖庭為始祖左昭儀妹為髙
宗文成帝后即文明太后也使人外訪知熙所在徴赴
京師拜冠軍將軍賜爵肥如侯尚恭宗女博陵長公主
拜駙馬都尉出為定州刺史進爵昌黎王顯祖即位為
太傅累拜内都大官髙祖即位文明太后臨朝王公貴
人登進者衆髙祖乃承㫖皇太后以熙為侍中太師中
書監領祕書事熙以頻履師𫝊又中宫之寵為羣情所
駭心不自安乞轉外任文明太后亦以為然於是除車
騎大將軍開府都督洛州刺史侍中太師如故洛陽雖
經破亂而舊三字石經宛然猶在至熙與常伯夫相繼
為州廢毁分用大至頽落熙為政不能仁厚而信佛法
自出家財在諸州鎮建佛圖精舍合七十二處寫一十
六部一切經筵致名德沙門日與講論精勤不倦所費
亦不貲而在諸州營塔寺多在髙山秀阜傷殺人牛有
沙門勸止之熙曰成就後人唯見佛圖焉知殺人牛也
其北邙寺碑文中書侍郎賈元壽之詞髙祖頻登北邙
寺親讀碑文稱為佳作熙為州因事取人子女為奴婢
有容色者幸之為妾有子女數十人號為貪縱後求入
朝授内都大官太師如故熙事魏母孝謹如事所生魏
母卒乃散髪徒跣水漿不入口三日詔不聽服熙表求
依趙氏之孤髙祖以熙情難奪聽服齊衰期後以例降
改封京兆郡公髙祖納其女為后曰白虎通云王所不
臣數有三焉妻之父母抑言其一此所謂供承宗廟不
欲奪私心然吾季著於春秋無臣證於徃牒既許通體
之一用開至尊之敬比長秋配極陰政既敷未聞有司
陳奏斯式可詔太師輟臣從禮又勒集書造儀付外髙
祖前後納熙三女二為后一為左昭儀由是馮氏寵貴
益隆賞賜累巨萬髙祖每詔熙上書不臣入朝不拜熙
上書如舊熙於後遇疾綿寢四載詔遣醫問道路相望
車駕亦數臨幸焉將遷洛髙祖親與熙别見其困篤歔
欷流涕密勅宕昌公王遇曰大師萬一即可監䕶喪事
十九年薨於代車駕在淮南留臺表聞還至徐州乃舉
哀為制緦服詔有司豫辦凶儀并開魏京之墓令公主
之柩俱向伊洛凡所營送皆公家為備又勑代給綵帛
前後六千匹以供凶用皇后詣代都赴哭太子恂亦赴
代哭弔將葬贈假黄鉞侍中都督十州諸軍事大司馬
太尉冀州刺史加黄屋左纛備九錫前後部羽葆鼓吹
皆依晉太宰安平獻王故事有司奏諡詔曰可以威彊
恢逺曰武奉諡於公柩至洛七里澗髙祖服衰徃迎叩
靈悲慟而拜焉葬日送臨墓所親作誌銘主生二子誕
修
誕字思政修字寳業皆姿質妍麗年纔十餘歲文明太
后俱引入禁中申以教誡然不能習讀經史故兄弟並
無學術徒整飾容儀寛雅恭謹而已誕與髙祖同歲㓜
侍書學仍蒙親待尚帝妹樂安長公主拜駙馬都尉侍
中征西大將軍南平王修侍中鎮北大將軍尚書東平
公又除誕議曹尚書知殿中事及罷庶姓王誕為待中
都督中外諸軍事中軍將軍特進改封長樂郡公誕拜
官髙祖立於庭遙受其拜既訖還室修降為侯誕與修
雖並長宫禁而性趣乖别誕性淳篤修乃浮競誕亦未
能誨督其過然時言於太后髙祖嚴責之至於楚捶由
是陰懐毒恨遂結左右有憾於誕者求藥欲因食害誕
事覺髙祖自詰之具得情状誕引過謝乞全修命髙祖
以誕父老又重其意不致於法撻之百餘黜為平城百
姓修妻司空穆亮女也求離㛰請免官髙祖引管蔡事
皆不許髙祖寵誕每與誕同輿而載同案而食同席坐
臥彭城王勰北海王詳雖直禁中然親近不及十六年
以誕為司徒髙祖既深愛誕除官日親為制三讓表幷
啟將拜又為其章謝尋加車騎大將軍太子太師十八
年髙祖謂其無師傅奬道風誕深自誨責從駕南伐十
九年至鍾離誕遇疾不能侍從髙祖日省問醫藥備加
時髙祖銳意臨江乃命六軍發鍾離南轅與誕泣訣左
右皆入無不掩涕時誕已惙然彊坐視髙祖悲而淚不
能下言夢太后來呼臣髙祖嗚咽執手而出遂行是日
去鍾離五十里許昬時告誕薨問髙祖哀不自勝時崔
慧景裴叔業軍在中淮去所次不過百里髙祖乃輕駕
西還從者數千人夜至誕薨所撫屍哀慟若喪至戚逹
旦聲淚不絶從者亦迭舉音明告蕭鸞鍾離戍主蕭惠
休惠休遣其太守奉慰詔求棺於城中及歛迭舉髙祖
以所服衣幍充禭親自臨視撤樂去膳宣勑六軍止臨
江之駕髙祖親北度慟哭極哀詔侍臣一人兼大鴻臚
送柩至京禮物轜儀徐州備造陵兆葬事下洛候設喪
至洛陽車駕猶在鍾離詔留守賜賻物布帛五千匹榖
五千斛以供葬事贈假黄鉞使持節大司馬領司徒侍
中都督太師駙馬公如故加以殊禮備錫九命依晉大
司馬齊王攸故事有司奏諡詔曰案諡法善行仁德曰
元柔克有光曰懿昔貞惠兼美受三諡之榮忠武雙徽
錫兩號之茂式凖前迹宜契具瞻既自少綢繆知之惟
朕案行定名諡曰元懿帝又親為作碑文及挽歌詞皆
窮美盡哀事過其厚車駕還京詔曰馮大司馬已就墳
塋永潛幽室宿草之哭何能忘之遂親臨誕墓停車而
哭使彭城王勰詔羣官脫朱衣服單衣介幘陪哭司徒
貴者示以朋友微者示如寮佐公主貞厚有禮度産二
男長子穆
穆字孝和襲熙爵避皇子愉封改扶風郡公尚髙祖女
順陽長公主拜駙馬都尉歴員外通直散騎常侍穆與
叔輔興不和輔興亡贈相州刺史祖載在庭而穆方髙
車良馬㳟受職命言宴滿堂忻笑自若為御史中尉東
平王匡所劾後位金紫光禄大夫遇害河陰贈司空雍
州刺史
子冏字景昭襲爵昌黎王尋以庶姓罷王仍襲扶風郡
公
子峭字子漢齊受禪例降
穆弟顥襲父誕長樂郡公
修弟聿字寶興廢后同産兄也位黄門郎信都伯後坐
妹廢免為長樂百姓世宗時卒於河南尹
聿同産弟風㓜養於宮文明太后特加愛念數歲賜爵
至北平王拜太子中庶子出入禁闥寵侔二兄髙祖親
政後恩寵少衰降爵為侯幽后立乃復敘用后死亦冗
散卒贈青州刺史崔光之兼黄門也與聿俱直光每謂
之曰君家富貴太盛終必衰敗聿云我家何負四海乃
呪我也光云以古推之不可不愼時熙為太保誕司徒
太子太傅脩侍中尚書聿黄門廢后在位禮愛未弛是
後歲餘脩以罪棄熙誕喪亡后廢聿退時人以為盛必
衰也
李峻字珍之梁國蒙縣人元皇后兄也父方叔劉義隆
濟隂太守髙宗遣間使諭之峻與五弟誕嶷雅白永等
前後歸京師拜峻鎭西將軍涇州刺史頓丘公雅嶷誕
等皆封公位顯後進峻爵為王徴為太宰薨
李惠中山人思皇后之父也父蓋少知名歴位殿中都
官二尚書左將軍南郡公初世祖妹武威長公主故涼
王沮渠牧犍之妻世祖平涼州頗以公主通密計助之
故寵遇差隆詔蓋尚焉蓋妻與氏以是而出是後蓋加
侍中駙馬都尉殿中都官尚書左僕射卒官贈征南大
將軍定州刺史中山王諡曰莊惠弱冠襲父爵妻襄城
王韓頽女生二女長即后也惠歴位散騎常侍侍中征
西大將軍秦益二州刺史進爵為王轉雍州刺史征南
大將軍加長安鎭大將惠長於思察雍州㕔事有燕爭
巢鬭已累日惠令人掩獲試命綱紀斷之並辭曰此乃
上智所測非下愚所知惠乃使卒以弱竹彈兩燕既而
一去一留惠笑謂吏屬曰此留者自計為巢功重彼去
者既經楚痛理無留心羣下伏其聰察人有負鹽負薪
者同釋重檐息於樹隂二人將行爭一羊皮各言藉背
之物惠遣爭者出顧謂州綱紀曰此羊皮可拷知主乎
羣下以為戱言咸無答者惠令人置羊皮蓆上以杖擊
之見少鹽屑曰得其實矣使爭者視之負薪者乃伏而
就罪凡所察究多如此類由是吏民莫敢欺犯後為開
府儀同三司青州刺史王如故歴政有美績惠素為文
明太后所忌誣惠將南叛誅之惠二弟初樂與惠諸子
同戮後妻梁氏亦死青州盡沒其家財惠本無釁故天
下寃惜焉
惠從弟鳳為定州刺史安樂王長樂主簿後長樂以罪
賜死時卜筮者河間邢瓚辭引鳳云長樂不軌鳳為謀
主伏誅惟鳳弟道念與鳳子及兄弟之子皆逃免後遇
赦乃出太和十二年髙祖將爵舅氏詔訪存者而惠諸
從以再罹拏戮難於應命唯道念敢先詣闕乃申后妹
及鳳兄弟子女之存者於是賜鳳子屯爵栢人侯安祖
浮陽侯興祖安喜侯道念眞定侯從弟寄生髙邑子皆
加將軍十五年安祖昆弟四人以外戚蒙見詔謂曰卿
之先世内外有犯得罪於時然官必用才以親非興邦
之選外氏之寵超於末葉從今已後自非竒才不得復
外戚謬班抽舉既無殊能今且可還後例降爵安祖等
改侯為伯並去軍號髙祖奉馮氏過厚於李氏過薄舅
家了無叙用朝野人士所以竊議太常髙閭顯言於禁
中及世宗寵隆外家並居顯位乃惟髙祖舅氏存已不
霑恩澤景明末特詔興祖為中山太守正始初詔追崇
惠為使持節驃騎將軍開府儀同三司定州刺史中山
公太常考行上言案諡法武而不遂曰壯諡曰壯公興
祖自中山遷燕州刺史卒以兄安祖子侃晞為後襲先
封南郡王後以庶姓罷王改為博陵郡公侃晞為莊帝
所親幸拜散騎常侍嘗食典御帝之圖爾朱榮侃晞與
魯安等持刀於禁内殺榮及莊帝蒙塵侃晞奔蕭衍
　
　
　
　
　魏書卷八十三上
　魏書卷八十三上考證
列傳第七十一上○魏收書外戚𫝊上亡後人所補
賀訥𫝊父野干○干監本誤于今改正
馮熙𫝊左右皆入○入監本誤人今改正
　
　
　
　
　
　
　
　
　
　
　
　魏書卷八十三上考證
欽定四庫全書
　魏書卷八十三下
　　齊　　　　　魏　　　　收　　　　撰
　列𫝊外戚第七十一下
　　高肇　　于勁　　胡國珍　　李延寔
高肇字首文文昭皇太后之兄也自云本渤海蓨人五
世祖顧晉永嘉中避亂入高麗父颺字法修高祖初與
弟乘信及其鄉人韓内冀富等入國拜厲威將軍河間
子乘信明威將軍俱待以客禮賜奴婢牛馬綵帛遂納
颺女是為文昭皇后生世宗颺卒景明初世宗追思舅
氏徴肇兄弟等錄尚書事北海王詳等奏颺宜贈左光
禄大夫賜爵渤海公謚曰敬其妻蓋氏宜追封清河郡
君詔可又詔颺嫡孫猛襲渤海公爵封肇平原郡公肇
弟顯澄城郡公三人同日受封始世宗未與舅氏相接
将拜爵乃賜衣幘引見肇顯于華林都亭皆甚惶懼舉
動失儀數日之間富貴赫奕是年咸陽王禧誅財物珍
寳奴婢田宅多入高氏未㡬肇為尚書左僕射領吏部
冀州大中正尚世宗姑高平公主遷尚書令肇出自夷
土時望輕之及在位居要留心百揆孜孜無倦世咸謂
之為能世宗初六輔專政後以咸陽王禧無事構逆由
是遂委信肇肇既無親族頗結朋黨附之者旬月超昇
背之者䧟以大罪以北海王詳位居其上構殺之又説
世宗防衛諸王殆同囚禁時順皇后暴崩世譏言肇為
之皇子昌薨僉謂王顯失於醫療承肇意㫖及京兆王
愉出為冀州刺史畏肇恣擅遂至不軌肇又譖殺彭城
王勰由是朝野側目咸畏惡之因此專權與奪任已又
嘗與清河王懌於雲龍門外廡下忽忿諍大至紛紜太
尉高陽王雍和止之高后既立愈見寵信肇既當衡軸
每事任已本無學識動違禮度好改先朝舊制出情妄
作減削封秩抑黜勲人由是怨聲盈路矣延昌初遷司
徒雖貴登台鼎猶以去要怏怏形乎辭色衆咸嗤笑之
父兄封贈雖久竟不改瘞三年乃詔令遷葬肇不自臨
赴唯遣其兄子猛改服詣代遷葬於鄉時人以肇無識
哂而不責也其年大舉征蜀以肇為大将軍都督諸軍
為之節度與都督甄琛等二十餘人俱面辭世宗於東
堂親奉規略是日肇所乘駿馬停於神虎門外無故驚
倒轉卧渠中鞍具瓦解衆咸怪異肇出惡焉四年世宗
崩赦罷征軍肅宗與肇及征南将軍元遥等書稱諱言
以告凶問肇承變哀愕非唯仰慕亦私憂身禍朝夕悲
泣至于羸悴将至宿瀍澗驛亭家人夜迎省之皆不相
視直至闕下衰服號哭昇太極殿奉喪盡哀太尉髙陽
王先居西柏堂專決庶事與領軍于忠密欲除之潛備
壯士直寝邢豹伊瓮生等十餘人於舍人省下肇哭梓
宮訖於百官前引入西廊清河王懌任城王澄及諸王
等皆竊言目之肇入省壯士搤而拉殺之下詔暴其罪
惡又云刑書未及便至自盡自餘親黨悉無追問削除
職爵葬以士禮及昏乃於厠門出其尸歸家初肇西征
行至函谷車軸中折從者皆以為不獲吉還也靈太后
臨朝令特贈營州刺史永熙二年出帝贈使持節侍中
中外諸軍事太師大丞相太尉公錄尚書事冀州刺史
肇子植自中書侍郎為濟州刺史率州軍討破元愉别
將有功當蒙封賞不受云家荷重恩為國致效是其常
節何足以膺進陟之報懇惻發于至誠歴青相朔恒四
州刺史卒植頻莅五州皆清能著稱當時號為良刺史
贈安北将軍冀州刺史
肇長兄琨早卒襲颺封渤海郡公贈都督五州諸軍事
鎮東大將軍冀州刺史詔其子猛嗣
猛字豹兒尚長樂公主即世宗同母妹也拜駙馬都尉
歴位中書令出為雍州刺史有能名入為殿中尚書卒
贈司空冀州刺史出帝時復贈太師大丞相錄尚書事
公主無子猛先在外有男不敢令主知臨終方言之年
㡬三十矣乃召為喪主尋卒無後
琨弟偃字仲游太和十年卒正始中贈安東将軍都督
青州刺史謚曰莊侯景明四年世宗納其女為貴嬪及
于順皇后崩永平元年立為皇后二年八座奏封后母
王氏為武邑郡君
偃弟夀早卒夀弟即肇也
肇弟顯侍中髙麗國大中早卒
于勁字鍾葵太尉㧞之子頗有武略以功臣子又以功
績位沃野鎮将賜爵富昌子拜征虜将軍世宗納其女
為后封太原郡公妻劉氏為章武郡君後拜征北將軍
定州刺史卒贈司空諡曰恭莊公自栗磾至勁累世貴
盛一皇后四贈公三領軍二尚書令三開國公勁雖以
后父但以順后早崩竟不居公輔
子暉字宣明后母弟也少有氣幹襲爵位汾州刺史暉
善事人為尒朱榮所親以女妻其子長孺歴侍中河南
尹後兼尚書僕射東南道行臺與齊獻武王討平羊侃
於兖州元顥入洛害之
勁弟天恩位内行長遼西太守卒贈平東將軍燕州刺史
天恩子仁生位太中大夫
仁生子安定平原郡太守高平郡都將卒
胡國珍字世玉安定臨涇人也祖略姚興渤海公姚逵
平北府諮議參軍父淵赫連屈丐給事黄門侍郎世祖
克統萬淵以降欵之功賜爵武始侯後拜河州刺史國
珍少好學雅尚清儉太和十五年襲爵例降為伯女以
選入掖庭生肅宗即靈太后也肅宗踐祚以國珍為光
祿大夫靈太后臨朝加侍中封安定郡公給田第賜帛
布綿縠奴婢車馬牛甚厚追崇國珍妻皇甫氏為京兆
郡君置守冡十户尚書令任城王澄奏安定公屬尊望
重親賢羣矚宜出入禁中參諮大務詔可乃令入決萬
幾尋進位中書監儀同三司侍中如故賞賜累萬又賜
絹歳八百疋妻梁四百匹男女姊妹兄弟各有差皆極
豐贍國珍與太師髙陽王雍太傅清河王懌太保廣平
王懐入居門下同釐庶政詔依漢車千秋晉安平王故
事給歩挽一乘自掖門至於宣光殿得以出入幷備几
杖後與侍中崔光俱授帝經侍直禁中國珍尋上表陳
刑政之宜詔皆施行延和初加國珍使持節都督雍州
刺史驃騎大将軍開府靈太后以國珍年老不欲令其
在外且欲示以方面之榮竟不行遷司徒公侍中如故
就宅拜之靈太后肅宗率百寮幸其第宴㑹極歡又追
京兆郡君為秦太上君太上君景明三年薨於洛陽於
此十六年矣太后以太上君墳瘞卑局更増廣為起塋
域門闕碑表侍中崔光等奏案漢髙祖母始謚曰昭靈
夫人後為昭靈后薄太后母曰靈文夫人皆置園邑三
百家長丞奉守今秦太上君未有尊謚陵寝孤立即秦
君名宜上終稱兼設掃衛以慰情典請上尊謚曰孝穆
權置園邑三十户立長丞奉守太后從之封國珍繼室
梁氏為趙平郡君元义妻拜為女侍中封新平郡君又
徙封馮翊君國珍子祥妻長安縣公主即清河王懌女
也國珍年雖篤老而雅敬佛法時事齋潔自彊禮拜至
於出入侍從猶能跨馬據鞍神龜元年四月七日歩從
所建佛像發第至閶闔門四五里八日又立觀像晚乃
肯坐勞熱増甚因遂寝疾靈太后親侍藥膳十二日薨
年八十給東園溫明祕器五時朝服各一具衣一襲贈
布五千匹錢一百萬蠟千斤大鴻臚持節監䕶喪事太
后還宮成服於九龍殿遂居九龍寝室肅宗服小功服
舉哀於太極東堂又詔自始薨至七七皆為設千僧齋
令七人出家百日設萬人齋二七人出家先是巫覡言
將有凶勸令為厭勝之法國珍拒而不從云吉凶有定
分唯修徳以禳之臨死與太后訣云母子善治天下以
萬人之心勿視大臣面也殷勤至於再三又及其子祥
云我唯有一子死後勿如比来威抑之靈太后以其好
戲時加威訓國珍故以為言始國珍欲就祖父西葬舊
鄉後緣前世諸胡多在洛葬有終洛之心崔光嘗對太
后前問國珍公萬年後為在此安厝為歸長安國珍言
當陪葬天子山陵及病危太后請以後事竟言還安定
語遂惽忽太后問清河王懌與崔光等議去㽜懌等皆
以病亂請從先言太后猶記崔光昔與國珍言遂營墓
於洛陽太后雖外從衆議而深追臨終之語云我公之
逺慕二親亦吾之思父母也追崇假黄鉞使持節侍中
相國都督中外諸軍事太師領太尉公司州牧號太上
秦公加九錫葬以殊禮給九旒鑾輅虎賁班劒百人前
後部羽葆鼓吹輼輬車謚文宣公賜物三千叚粟一千
五百石又詔贈國珍祖父兄父兄下逮從子皆有封職
持節就安定監䕶喪事靈太后迎太上君神柩還第與
國珍俱葬贈襚一與國珍同及國珍神主入廟詔太常
權給以軒懸之樂六佾之舞初國珍無男養兄真子僧
洗為後後納趙平君生子祥
祥字元吉襲封故事世襲例皆減邑唯祥獨得全封趙
平君薨給東園祕器肅宗服小功服舉哀于東堂靈太
后服齊衰期葬於太上君墓左不得祔合祥歴位殿中
尚書中書監侍中改封東平郡公薨贈開府儀同三司
雍州刺史謚曰孝景
僧洗字湛輝封爰徳縣公位中書監侍中改封濮陽郡
公僧洗自永安後廢棄不預朝政天平四年薨詔給東
園祕器贈太師太尉公錄尚書事雍州刺史謚曰孝真
長子寧字恵歸襲國珍先爵改為臨涇伯後進為公歴
岐涇二州刺史卒謚曰孝穆女為清河王亶妃生孝靜
皇帝武定初贈太師太尉公錄尚書事謚曰孝昭
子䖍字僧敬元义之廢靈太后䖍時為千牛備身與備
身張車渠等謀殺义事發义殺車渠等䖍坐逺徙靈太
后反政徴為吏部郎中太后好以家人禮與親族宴戲
䖍常致諫由是後宴謔多不預焉出為涇州刺史封安
陽縣侯興和三年以帝元舅超遷司空公薨贈太傅太
尉公尚書僕射徐州刺史謚曰宣葬日百官會葬乘輿
送於郭外
子長粲
李延寔字禧隴西人尚書僕射沖之長子性溫良少為
太子舎人世宗初襲父爵清泉縣侯累遷左将軍光州
刺史莊帝即位以元舅之尊超授侍中太保封濮陽郡
王延寔以太保犯祖諱又以王爵非庶姓所宜抗表固
辭徙封濮陽郡公改授太傅尋轉司徒公出為使持節
侍中太傅録尚書事青州刺史尒朱兆入洛乘輿幽縶
以延寔外戚見害於州館出帝初歸葬洛陽贈使持節
侍中太師太尉公錄尚書事都督雍州刺史謚曰孝懿
長子彧字子文尚莊帝姊豐亭公主封東平郡公位侍
中左光祿大夫中書監驃騎大將軍開府儀同三司廣
州刺史彧任俠交遊輕薄無行尒朱榮之死也武毅之
士皆彧所進孝靜初以罪棄市
史臣曰三五哲王深防逺慮舅甥之國罕執鈞衡母后
之家無聞傾敗爰及後世顛覆繼軌葢由進不以禮故
其斃亦速其間或不斃泯舊基弗虧先構者葢處之以
道逺權之所致也
　
　
　魏書卷八十三下
　魏書卷八十三下考證
列傳第七十一下○魏收書外戚𫝊下亡史臣論全用
　隋書外戚𫝊
高肇𫝊高麗國大中○北史作高麗國大中正此脱去
　正字
　
　
　
　
　
　
　
　
　
　
　魏書卷八十三下考證
欽定四庫全書
　魏書卷八十四
　　齊　　　　　魏　　　收　　　　撰
　列傳儒林第七十二
　　梁越　　盧醜　　張偉　　梁祚　　平恒
　　陳竒　　常爽　　劉獻之　張吾貴　劉蘭
　　孫恵蔚　徐遵明　董徴　　刁沖　　盧景裕
　　李同軌　李業興
自晉永嘉之後運鍾喪亂宇内分崩羣兇肆禍生民不
見爼豆之容黔首唯覩戎馬之跡禮樂文章掃地将盡
而契之所感斯道猶存高才有徳之流自彊蓬蓽鴻生
碩儒之軰抱器晦已太祖初定中原雖日不暇給始建
都邑便以經術為先立太學置五經博士生員千有餘
人天興二年春增國子太學生員至三千豈不以天下
可馬上取之不可以馬上治之為國之道文武兼用毓
才成務意在兹乎聖達經猷葢為逺矣四年春命樂師
入學習舞釋菜於先聖先師太宗世改國子為中書學
立教授博士世祖始光三年春别起太學於城東後徴
盧元高允等而令州郡各舉才學於是人多砥尚儒林
轉興顯祖天安初詔立鄉學郡置博士二人助教二人
學生六十人後詔大郡立博士二人助教四人學生一
百人次郡立博士二人助教二人學生八十人中郡立
博士一人助教二人學生六十人下郡立博士一人助
教一人學生四十人太和中改中書學為國子學建明
堂辟雍尊三老五更又開皇子之學及遷都洛邑詔立
國子太學四門小學高祖欽明稽古篤好墳典坐輿據
鞍不忘講道劉芳李彪諸人以經書進崔光邢巒之徒
以文史達其餘渉獵典章閑集詞翰莫不縻以好爵動
貽賞眷於是斯文鬱然比隆周漢世宗時復詔營國學
樹小學於四門大選儒生以為小學博士員四十人雖
黌宇未立而經術彌顯時天下承平學業大盛故燕齊
趙魏之間横經著錄不可勝數大者千餘人小者猶數
百州舉茂異郡貢孝廉對揚王庭每年逾衆神龜中將
立國學詔以三品以上及五品清官之子以充生選未
及簡置仍復停寝正光三年乃釋奠於國學命祭酒崔
光講孝經始置國子生三十六人暨孝昌之後海内淆
亂四方校學所存無㡬永熙中復釋奠於國學又於顯
陽殿詔祭酒劉廞講孝經黄門李郁説禮記中書舎人
盧景宣講大戴禮夏小正篇復置生七十二人及遷都
於鄴國子置生三十六人至於興和武定之世寇難既
平儒業復光矣漢世鄭𤣥並為衆經注解服䖍何休各
有所説𤣥易書詩禮論語孝經䖍左氏春秋休公羊傳
大行於河北王肅易亦間行焉晉世杜預注左氏預𤣥
孫坦坦弟驥於劉義隆世並為青州刺史𫝊其家業故
齊地多習之自梁越以下𫝊受講説者甚衆今舉其知
名者附列於後云
梁越字元覽新興人也少而好學博綜經傳無所不通
性純和篤信行無擇善國初為禮經博士太祖以其謹
厚舉動可則拜上大夫命授諸皇子經書太宗即祚以
師傅之恩賜爵祝阿侯後出為鴈門太守獲白雀以獻
拜光禄大夫卒
子弼早卒
弼子恭襲降為雲中子無子爵除
盧醜昌黎徒河人襄城王魯元之族也世祖之為監國
醜以篤學博聞入授世祖經後以師傅舊恩賜爵濟陰
公除鎮軍將軍拜尚書加散騎常侍出為河内太守延
和二年冬卒(闕/)初中山襲爵太和中以老疾自免
子升頭襲爵後例降
張偉字仲業小名翠螭太原中都人也高祖敏晉秘書
監偉學通諸經講授鄉里受業者常數百人儒謹汎納
勤於教訓雖有頑固不曉問至數十偉告喻殷勤曾無
慍色常依附經典教以孝悌門人感其仁化事之如父
性恬平不以夷嶮易操清雅篤慎非法不言世祖時與
高允等俱被辟命拜中書博士轉侍郎大将軍樂安王
範從事中郎馮翊太守還仍為中書侍郎本國大中正
使酒泉慰勞沮渠無諱還遷散騎侍郎聘劉義隆還拜
給事中建威將軍賜爵成臯子出為平東将軍營州刺
史進爵建安公卒贈征南將軍幷州刺史諡曰康在州
郡以仁徳為先不任刑罰清身率下宰守不敢為非
子仲慮太和初假給事中高麗副使尋假散騎常侍高
麗使後出為章武太守加寧逺將軍
仲慮弟仲繼學尚有父風善倉雅林說太和中官至侍
御長坐事徙西裔道死
梁祚北地泥陽人父劭皇始二年歸國拜吏部郎出為
濟陽太守至祚居趙郡祚篤志好學歴治諸經尤善公
羊春秋鄭氏易常以教授有儒者風而無當世之才與
幽州别駕平恒有舊又姊先適范陽李氏遂攜家人僑
居於薊積十餘年雖覉旅貧窘而著述不倦恒時相請
屈與論經史辟祕書中散稍遷祕書令為李訢所排擯
退為中書博士後出為綂萬鎮司馬徴為散令撰幷陳
夀三國志名曰國統又作代都賦頗行於世清貧守素
不交勢貴年八十七太和十二年卒
子元吉有父風
少子重歴碎職後為相州鎮北府參軍事
平恒字繼叔燕國薊人祖視父儒並仕慕容為通宦恒
耽勤讀誦研練經籍鉤深致逺多所博聞自周以降暨
於魏世帝王𫝊代之由貴臣升降之緒皆撰錄品第商
略是非號曰略注合百餘篇好事者覽之咸以為善焉
安貧樂道不以屢空改操徴為中書博士久之出為幽
州别駕廉貞寡欲不營資産衣食至常不足妻子不免
飢寒後拜著作佐郎遷祕書丞時高允為監河閒邢祐
北平陽嘏河東裴宗廣平程駿金城趙元順等為著作
佐郎雖才學互有短長然俱為稱職並號長者允每稱
博通經籍無過恒也恒即劉彧將軍王元謨舅子恒三
子並不率父業好酒自棄恒常忿其世衰植杖廵舎側
崗而哭不為營事㛰宦任意官娶故仕聘濁碎不得及
其門流恒婦弟鄧宗慶及外甥孫元明等每以為言恒
曰此輩會是衰頓何煩勞我乃别構精廬幷置經籍於
其中一奴自給妻子莫得而往酒食亦不與同時有珍
美呼時老東安公刁雍等共飲噉之家人無得嘗焉太
和十年以恒為祕書令而恒固請為郡未授而卒時年
七十六贈平東將軍幽州刺史都昌侯諡曰康
子夀昌太和初祕書令史稍遷荆州征虜府錄事參軍
陳竒字修竒河北人也自云晉凉州刺史驤之八世孫
祖刃仕慕容垂竒少孤家貧而奉母至孝髫齓聰識有
夙成之美性氣剛亮與俗不羣愛翫經典博通墳籍常
非馬融鄭𤣥解經失㫖志在著述五經始注孝經論語
頗𫝊於世為搢紳所稱與河間邢祐同召赴京時祕書
監游雅素聞其名始頗好之引入祕省欲授以史職後
與竒論典誥及詩書雅贊扶馬鄭至於易訟卦天與水
違行雅曰自蔥嶺以西水皆西流推此而言易之所及
自蔥嶺以東耳竒曰易理綿廣包含宇宙若如公言自
蔥嶺以西豈東向望天哉竒執義非雅每如此類終不
茍從雅性䕶短因以為嫌嘗衆辱竒或爾汝之或指為
小人竒曰公身為君子竒身且小人耳雅曰君言身且
小人君祖父是何人也竒曰祖燕東部侯釐雅質竒曰
侯釐何官也竒曰三皇不𫝊禮官名豈同哉故昔有雲
師火正鳥師之名以斯而言世革則官異時易則禮變
公為皇魏東宮内侍長侍長竟何職也由是雅深憾之
先是𠡠以竒付雅令銓補祕書雅既惡之遂不復叙用
焉竒冗散數年高允與竒讎溫古籍嘉其逺致稱竒通
識非凡學所窺允微勸雅曰君朝望具瞻何為與野儒
辨簡牘章句雅謂允有私於竒曰君寧黨小人也乃取
竒所注論語孝經焚於坑内竒曰公貴人不乏樵薪何
乃燃竒論語雅愈怒因告京師後生不聽𫝊授而竒無
降志亦評雅之失雅製昭皇太后碑文論后名字之美
比諭前魏之甄后竒刺發其非遂聞於上詔下司徒檢
對碑史事乃郭后雅有屈焉有人為謗書多怨時之言
頗稱竒不得志雅乃諷在事云此書言竒不遂當是竒
假人為之如依律文造謗書者皆及孥戮遂抵竒罪時
司徒平原王陸麗知竒見枉惜其才學故得遷延經年
冀有寛宥但執以獄成竟致大戮遂及其家竒於易尤
長在獄嘗自筮卦未及成乃擥破而歎曰吾不度来年
冬季及竒受害如其所占竒初被召夜夢星墜壓脚明
而告人曰星則好風星則好雨夢星壓脚必無善徴但
時命峻切不敢不赴耳竒妹適常氏有子曰矯之仕歴
郡守神龜中上書陳時政所宜言頗忠至清河王懌稱
美之竒所注論語矯之𫝊掌未能行於世其義多異鄭
𤣥往往與司徒崔浩同
常爽字仕明河内溫人魏太常卿林六世孫也祖珍苻
堅南安太守因世亂遂居涼州父坦乞伏世鎮逺将軍
大夏鎮將顯美侯爽少而聰敏嚴正有志槩雖家人僮
隸未嘗見其寛誕之容篤志好學博聞彊識明習緯候
五經百家多所研綜州郡禮命皆不就世祖西征涼土
爽與兄仕國歸款軍門世祖嘉之賜仕國爵五品顯美
男爽為六品拜宣威將軍是時戎車屢駕征伐為事貴
遊子弟未遑學術爽置館溫水之右教授門徒七百餘
人京師學業翕然復興爽立訓甚有勸罰之科弟子事
之若嚴君焉尚書左僕射元贊平原太守司馬貞安著
作郎程靈虬皆是爽教所就崔浩高允並稱爽之嚴教
奨勵有方允曰文翁柔勝先生剛克立教雖殊成人一
也其為通識歎服如此因教授之暇述六經略注以廣
制作甚有條貫其序曰𫝊稱立天之道曰陰與陽立地
之道曰柔與剛立人之道曰仁與義然則仁義者人之
性也經典者身之文也皆以陶鑄神情啓悟耳目未有
不由學而能成其器不由習而能利其業是故季路勇
士也服道以成忠烈之槩寗越庸夫也講藝以全高尚
之節葢所由者習也所因者本也本立而道生身文而
徳備焉昔者先王之訓天下也莫不導以詩書教以禮
樂移其風俗和其人民故恭儉莊敬而不煩者教深於
禮也廣博易良而不奢者教深於樂也溫柔敦厚而不
愚者教深於詩也疏通知逺而不誣者教深於書也潔
靜精微而不賊者教深於易也屬辭比事而不亂者教
深於春秋也夫樂以和神詩以正言禮以明體書以廣
聽春秋以斷事五者葢五常之道相須而傋而易為之
源故曰易不可見則乾坤其㡬乎息矣由是言之六經
者先王之遺烈聖人之盛事也安可不逰心寓目習性
文身哉頃因暇日屬意藝林略撰所聞討論其本名曰
六經略注以訓門徒焉其略注行於世爽不事王侯獨
守閑靜講肄經典二十餘年時人號為儒林先生年六
十三卒於家
子文通歴官至鎮西司馬南天水太守西翼校尉文通
子景别有𫝊
劉獻之博陵饒陽人也少而孤貧雅好詩𫝊曾受業於
渤海程元後遂博觀衆籍見名法之言掩卷而笑曰若
使楊墨之流不為此書千載誰知其小也曽謂其所親
曰觀屈原離騷之作自是狂人死其宜矣何足惜也吾
常謂濯纓洗耳有異人之迹哺糟歠醨有同物之志而
孔子曰我則異於是無可無不可誠哉斯言實獲我心
時人有從獻之學者獻之輒謂之曰人之立身雖百行
殊途凖之四科要以徳行為首君若能入孝出悌忠信
仁讓不待出户天下自知儻不能然雖復下帷針股躡
屩從師正可博聞多識不過為土龍乞雨眩惑将來其
於立身之道有何益乎孔門之徒初亦未悟見臯魚之
歎方歸而養親嗟乎先達何自覺之晚也束脩不易受
之亦難敢布心腹子其圗之由是四方學者莫不高其
行義而希造其門獻之善春秋毛詩每講左氏盡隠公
八年便止云義例已了不復須觧由是弟子不能究竟
其説後本郡舉孝廉非其好也逼遣之乃應命至京稱
疾而還高祖幸中山詔徴典内校書獻之喟然歎曰吾
不如莊周散木逺矣一之謂甚其可再乎固以疾辭時
中山張吾貴與獻之齊名海内皆曰儒宗吾貴每一講
唱門徒千數其行業可稱者寡獻之著錄數百而已皆
經通之士於是有識者辨其優劣魏承喪亂之後五經
大義雖有師説而海内諸生多有疑滯咸決於獻之六
藝之文雖不悉注然所摽宗旨頗異舊義撰三禮大義
四卷三𫝊略例三卷注毛詩序義一卷今行於世幷章
句疏三卷注湼槃經未就而卒有四子放古爰古參古
修古
放古幼有人才為州從事早亡
爰古參古並𫝊父詩而不能精通也
張吾貴字吳子中山人少聰慧口辯身長八尺容貎竒
偉年十八本郡舉為太學博士吾貴先未多學乃從酈
詮受禮牛天祐受易詮祐粗為開發而吾貴覽讀一遍
便即别構户牖世人競歸之曾在夏學聚徒千數而不
講𫝊生徒竊云張生之於左氏似不能説吾貴聞之謂
其徒曰我今夏講暫罷後當説𫝊君等来日皆當持本
生徒怪之而已吾貴謂劉蘭云君曾讀左氏為我一説
蘭遂為講三旬之中吾貴兼讀杜服隠括兩家異同悉
舉諸生後集便為講之義例無窮皆多新異蘭乃伏聽
學者以此益竒之而以辯能飾非好為詭説由是業不
久𫝊而氣陵牧守不屈王侯竟不仕而終
劉蘭武邑人年三十餘始入小學書急就篇家人覺其
聰敏遂令從師受春秋詩禮於中山王保安家貧無以
自資且耕且學三年之後便白其兄蘭欲講書其兄笑
而聽之為立黌舎聚徒二百蘭讀左氏五日一遍兼通
五經先是張吾貴以聰辨過人其所解説不夲先儒之
旨唯蘭推經𫝊之由夲注者之意參以緯候及先儒舊
事甚為精悉自後經義審博皆由於蘭蘭又明陰陽博
物多識為儒者所宗瀛州刺史裴植徴蘭講書於州城
南館植為學主故生徒甚盛海内稱焉又特為中山王
英所重英引在館令授其子熙誘略等蘭學徒前後數
千成業者衆而排毁公羊又非董仲舒由是見譏於世
永平中為國子助教延昌中靜坐讀書有人叩門門人
通焉蘭命引入其人葛巾單衣入與蘭坐謂蘭曰君自
是學士何為每見毁辱理義長短竟知在誰而過無禮
見陵也今欲相召當與君正之言終而出出後蘭告家
人少時而患卒
孫惠蔚字叔炳武邑武遂人也小字陁羅自言六世祖
道恭為晉長秋卿自道恭至恵蔚世以儒學相傳恵蔚
年十五粗通詩書及孝經論語十八師董道季講易十
九師程元讀禮經及春秋三𫝊周流儒肆有名於冀方
太和初郡舉孝廉對策於中書省時中書監高閭宿聞
恵蔚稱其英辯因相談薦為中書博士轉皇宗博士閭
被勅理定雅樂恵蔚參其事及樂成閭上疏請集朝貴
於太樂共研是非祕書令李彪自以才辯立難於其間
閭命恵蔚與彪抗論彪不能屈黄門侍郎張彛常與遊
處每表疏論事多參訪焉十七年高祖南征上議告類
之禮及太師馮熙薨恵蔚監其喪禮上書令熙未冠之
子皆服成人之服恵蔚與李彪以儒學相知及彪位至
尚書恵蔚仍太廟令高祖曽從容言曰道固既登龍門
而孫蔚猶沉涓澮朕常以為負矣雖乆滯小官深體通
塞無孜孜之望儒者以是尚焉二十二年侍讀東宮先
是七廟以平文為太祖高祖議定祖宗以道武為太祖
祖宗雖定然昭穆未改及高祖崩袝神主於廟時侍中
崔光兼太常卿以太祖既改昭穆以次而易兼御史中
尉黄門侍郎邢巒以為太祖雖改昭穆仍不應易乃立
彈草欲按奏光光謂恵蔚曰此乃禮也而執法欲見彈
劾思獲助於碩學恵蔚曰此深得禮變尋為書以與光
讚明其事光以恵蔚書呈宰輔乃召恵蔚與巒庭議得
失尚書令王肅又助巒而巒理終屈彈事遂寝世宗即
位之後仍在左右敷訓經典自冗從僕射遷祕書丞武
邑郡中正恵蔚既入東觀見典籍未周乃上疏曰臣聞
聖皇之御世也必幽贊人經參天貳地憲章典故述遵
鴻猷故易曰觀乎天文以察時變觀乎人文以化成天
下然則六經百氏圖書祕籍乃承天之正術治人之貞
範是以溫柔疏逺詩書之教恭儉易良禮樂之道爻彖
以精微為神春秋以屬辭為化故大訓炳於東序藝文
光於麟閣斯實太平之樞宗勝殘之要道有國之靈基
帝王之盛業安上靖民敦風美俗其在兹乎及秦棄學
術禮經泯絶漢興求訪典文載舉先王遺訓燦然復存
暨光武撥亂日不暇給而入洛之書二千餘兩魏晉之
世尤重典墳収亡集逸九流咸備觀其鳩閲史篇訪購
經論紙竹所載略盡無遺臣學闕通儒思不及逺徒循
章句片義無立而慈造曲覃厠班祕省忝官承乏唯書
是司而觀閣舊典先無定目新故雜糅首尾不全有者
累帙數十無者曠年不寫或篇第褫落始末淪殘或文
壊字誤謬爛相屬篇目雖多全定者少臣請依前丞臣
盧昶所撰甲乙新録欲裨殘補闕損併有無校練句讀
以為定本次第均寫永為常式其省先無夲者廣加推
尋搜求令足然經記浩博諸子紛綸部帙既多章篇紕
繆當非一二校書歳月可了今求令四門博士及在京
儒生四十人在祕書省專精校考參定字義如蒙聽許
則典文允正羣書大集詔許之又兼黄門侍郎遷中散
大夫仍兼黄門久之正黄門侍郎代崔光為著作郎才
非文史無所撰著唯自披其𫝊注數行而已遷國子祭
酒祕書監仍知史事延昌二年追賞侍講之勞封棗强
縣開國男食邑二百户肅宗初出為平東将軍濟州刺
史還京除光祿大夫魏初已来儒生寒官恵蔚最為顯
達先單名蔚正始中侍講禁内夜論佛經有愜帝旨詔
使加惠號惠蔚法師焉神龜元年卒于宫時年六十七
賜帛五百匹贈大將軍瀛州刺史諡曰戴子伯禮襲封
伯禮善隸書拜奉朝請員外散騎侍郎寧朔将軍歩兵
校尉國子博士卒贈輔國将軍巴州刺史
子産同襲少有才學早亡時人惜之
徐遵明字子判華陰人也身長八尺幼孤好學年十七
隨鄉人毛靈和等詣山東求學至上黨乃師屯留王聰
受毛詩尚書禮記一年便辭聰詣燕趙師事張吾貴吾
貴門徒甚盛遵明伏膺數月乃私謂其友人曰張生名
高而義無檢格凡所講説不愜吾心請更從師遂與平
原田猛略就范陽孫買徳受業一年復欲去之猛略謂
遵明曰君年少從師每不終業千里負帙何去就之甚
如此用意終恐無成遵明曰吾今始知真師所在猛略
曰何在遵明乃指心曰正在於此乃詣平原唐遷納之
居於蠶舎讀孝經論語毛詩尚書三禮不出門院凡經
六年時彈箏吹笛以自娛慰又知陽平館陶趙世業家
有服氏春秋是晉世永嘉舊本遵明乃往讀之復經數
載因手撰春秋義章為三十卷是後教授門徒蓋寡久
之乃盛遵明每臨講坐必持經執疏然後敷陳其學徒
至今浸以成俗遵明講學於外二十餘年海内莫不宗
仰頗好聚歛有損儒者之風後廣平王懐聞而徴焉至
而尋退不好京輦孝昌末南渡河客於任城以兖州有
舊因徙居焉永安初東道大使元羅表薦之竟無禮辟
二年元顥入洛任城太守李湛将舉義兵遵明同其事
夜至民間為亂兵所害時年五十五永熙二年遵明弟
子通直散騎常侍李業興表曰臣聞行道樹徳非求利
於當年服義履仁豈邀恩於没世但天爵所存果致式
閭之禮民望攸屬終有祠墓之榮伏見故處士兖州徐
遵明生在衡泌弗因世族之基長於原野匪乘雕有之
地而託心淵曠置情恬雅處靜無悶居約不憂故能垂
簾自精下帷獨得鑽經緯之微言研聖賢之妙旨莫不
入其門户踐其堂奥信以稱大儒於海内擅明師於日
下矣是故眇眇四方知音之類延首慕徳跂踵依風每
精廬暫闢杖策不逺千里束修受業編錄将踰萬人固
已企盛烈於西河擬高蹤於北海若慕竒好士愛客尊
賢罷吏遊梁紛而成列遵明以碩徳重名首蒙禮命曳
𥚑雅歩眷同置醴黄門李郁具所知明方申薦奏之恩
處心守壑之志潛居樂道遂往不歸故北海王入洛之
初率土風靡遵明確然守志忠潔不渝遂與太守李湛
將誅叛逆時有邂逅受斃凶險至誠高節堙沒無聞朝
野人士相與嗟悼伏惟陛下逺應龍序俯執天𠂻每端
聽而忘昃常坐思而候曉雖微功小善片言一行莫不
衣裳加室玉帛在門况遵明冠蓋一時師表當世溘焉
㝠沒旌紀寂寥逝者長辭無論榮價文明叙物敦厲斯
在臣託跡諸生親承顧眄惟伏膺之義感在三之重是
以越分陳愚上諠幄座特乞加以顯諡追以好爵仰申
朝廷尚徳之風下示學徒稽古之利若宸鑒昭回曲垂
矜採則荒墳千載式貴生平卒無贈諡
董徴字文發頓丘衛國人也祖英高平太守父虬郡功
曹徴身長七尺二寸好古學尚雅素年十七師清河監
伯陽受論語毛詩春秋周易就河内高望崇受周官後
於博陵劉獻之遍受諸經數年之中大義精練講授生
徒太和末為四門小學博士後世宗詔徴入琁華宮令
孫恵蔚問以六經仍詔徴教授京兆清河廣平汝南四
王後特除員外散騎侍郎清河王懌之為司空司徒引
徴為長流參軍懌遷大尉徴為倉曹參軍出為沛郡太
守加揚烈將軍入為太尉司馬俄加輔國將軍未㡬以
夲將軍除安州刺史徴因述職路次過家置酒高㑹大
享邑老乃言曰腰龜返國昔人稱榮仗節還家云胡不
樂因誡二三子弟曰此之富貴匪自天降乃勤學所致
耳時人榮之入為司農少卿光祿大夫徴出州入卿匪
唯學業所致亦由汝南王悦以其師資之義為之啓請
焉永安初加平東将軍尋以老解職永熙二年卒出帝
以徴昔授父業故優贈散騎常侍都督相殷滄三州諸
軍事車騎大將軍儀同三司尚書左僕射相州刺史諡
曰文烈
子仲曜武定末儀同開府屬
刁沖字文朗渤海饒安人也鎮東將軍雍之曾孫十三
而孤孝慕過人其祖母司空高允女聰明婦人也哀其
早孤撫養尤篤沖免喪後便志學他方高氏泣涕留之
沖終不止雖家世貴達及從師於外自同諸生於時學
制諸生悉日直監厨沖雖有僕隸不令代已身自炊爨
每師受之際發志精專不捨晝夜殆忘寒暑學通諸經
偏修鄭説陰陽圖緯算數天文風氣之書莫不闗綜當
世服其精博刺史郭祚聞其盛名訪以疑義沖應機解
辯無不袪其久惑後太守范陽盧尚之刺史河東裴桓
並徴沖為功曹主簿非所好也受署而巳不闗事務惟
以講學為心四方學徒就其受業者歳有數百沖雖儒
生而執心壯烈不畏彊禦延昌中世宗舅司徒高肇擅
恣威權沖乃抗表極言其事辭旨懇直文義忠憤太傅
清河王懌覽而歎息先是沖曾祖雍作行孝論以誡子
孫稱古之葬者衣之以薪不封不樹後世聖人易之棺
椁其有生則不能致養死則厚葬過度及於末世至籧
篨裹尸倮而葬者確而為論並非折𠂻既知二者之失
豈宜同之當令所存者棺厚不過三寸高不過三尺弗
用繒綵歛以時服轜車止用白布為幔不加畫飾名為
清素車又去挽歌方相幷明器雜物及沖祖遵将卒敕
其子孫令奉雍遺旨河南尹丞張普恵謂為太儉貽書
於沖叔整議其進退整令與通學議之沖乃致書國學
諸儒以論其事學官竟不能荅沖以嫡𫝊祖爵東安侯
京兆王繼為司空也並以高選頻辟記室參軍肅宗将
親釋奠於是國子助教韓神固與諸儒詣國子祭酒崔
光吏部尚書甄琛舉其才學奏而徴焉及卒國子博士
高涼及范陽盧道侃盧景裕等復上狀陳沖業行議奏
諡曰安憲先生祭以太牢
子欽字志儒早亡
盧景裕字仲孺小字白頭范陽涿人也章武伯同之兄
子少聰敏專經為學居拒馬河將一老婢作食妻子不
自隨後又避地大寧山不營世事居無所業惟在注解
其叔父同職居顯要而景裕止於園舍情均郊野謙恭
守道貞素自得由是世號居士前廢帝初除國子博士
參議正聲甚見親遇待以不臣之禮永熙初以例解天
平中還鄉里與邢子才魏季景魏收邢昕等同徴赴鄴
景裕寓託僧寺講聽不已未幾歸夲郡河間邢摩納與
景裕從兄仲禮據鄉作逆逼其同反以應元寳炬齊獻
武王命都督賀拔仁討平之聞景裕經明行著驛馬特
徴既而舍之使教諸子在館十日一歸家隨以鼎食景
裕風儀言行雅見嗟賞先是景裕注周易尚書孝經論
語禮記老子其毛詩春秋左氏未訖齊文襄王入相於
第開講招延時雋令景裕解所注易景裕理義精微吐
發閑雅時有問難或相詆訶大聲厲色言至不遜而景
裕神彩儼然風調如一從容往復無際可尋由是士君
子嗟美之元顥入洛以為中書郎普泰初復除國子博
士進退其間未曾有得失之色性清靜淡於榮利敝衣
麤食恬然自安終日端嚴如對賔客興和中補齊王開
府屬卒於晉陽齊獻武王悼惜之景裕雖不聚徒教授
所注易大行於世又好釋氏通其大義天竺胡沙門道
悕每譯諸經論輒託景裕為之序景裕之敗也繫晉陽
獄至心誦經枷鎻自脱是時又有人負辠當死夢沙門
教講經覺時如所夢嘿誦千遍臨刑刀折主者以聞赦
之此經遂行於世號曰高王觀世音
李同軌趙郡高邑人陽夏太守義深之弟體貌魁岸腰
帶十圍學綜諸經多所治誦兼讀釋氏又好醫術年二
十二舉秀才射策除奉朝請領國子助教轉著作郎典
儀注修國史遷國子博士加征虜將軍永熙二年出帝
幸平等寺僧徒講法勑同軌論難音韻閑朗往復可觀
出帝善之三年春釋菜詔延公卿學官於顯陽殿勑祭
酒劉廞講孝經黄門李郁講禮記中書舎人盧景宣講
大戴禮夏小正篇時廣招儒學引令預聽同軌經義素
優辯析兼美而不得執經深為慨恨天平中轉中書侍
郎興和中兼通直散騎常侍使蕭衍衍深躭釋學遂集
名僧於其愛敬同泰二寺講湼槃大品經引同軌預席
衍兼遣其朝臣並共觀聽同軌論難久之道俗咸以為
善盧景裕卒齊獻武王引同軌在館教諸公子甚加禮
之每旦入授日暮始歸緇素請業者同軌夜為説解四
時恒爾不以為倦武定四年夏卒年四十七時人傷惜
之齊獻武王亦殊嗟悼贈襚甚厚贈驃騎大將軍瀛州
刺史諡曰康
李業興上黨長子人也祖虬父元紀並以儒學舉孝廉
元紀卒於金鄉令業興少耿介志學精力負帙從師不
憚勤苦耽思章句好覽異説晚乃師事徐遵明於趙魏
之間時有漁陽鮮于靈馥亦聚徒教授而遵明聲譽未
高著錄尚寡業興乃詣靈馥黌舍類受業者靈馥乃謂
曰李生久逐羌博士何所得也業興黙爾不言及靈馥
説左𫝊業興問其大義數條靈馥不能對於是振衣而
起曰羌子弟正如此耳遂便徑還自此靈馥生徒傾學
而就遵明遵明學徒大盛業興之為也後乃博渉百家
圖緯風角天文占候無不討練尤長算厯雖在貧賤常
自矜負若禮待不足縱於權貴不為之屈後為王遵業
門客舉孝廉為校書郎以世行趙匪歴節氣後辰下算
延昌中業興乃為戊子元厯上之於時屯騎校尉張洪
盪寇将軍張龍祥等九家各獻新厯世宗詔令共為一
厯洪等後遂共推業興為主成戊子厯正光三年奏行
之事在律厯志累遷奉朝請臨淮王彧征蠻引為騎兵
參軍後廣陵王淵北征復為外兵參軍業興以殷厯甲
寅黄帝辛卯徒有積元術數亡缺業興又修之各為一
卷𫝊於世建義初勑典儀注未幾除著作佐郎永安三
年以前造歴之勲賜爵長子伯遭憂解任尋起復本官
元曄之竊號也除通直散騎侍郎普泰元年沙汰侍官
業興仍在通直加寧朔将軍又除征虜将軍中散大夫
仍在通直太昌初轉散騎侍郎仍以典儀之勤特賞一
階除平東将軍光祿大夫尋加安西將軍後以出帝登
極之初預行禮事封屯留縣開國子食邑五百户轉中
軍将軍通直散騎常侍永熙三年二月出帝釋奠業興
與魏季景溫子昇竇瑗為摘句後入為侍讀遷鄴之始
起部郎中辛術奏曰今皇居徙御百度創始營構一興
必宜中制上則憲章前代下則模寫洛京今鄴都雖舊
基址毁滅又圖記參差事宜審定臣雖曰職司學不稽
古國家大事非敢專之通直散騎常侍李業興碩學通
儒博聞多識萬門千户所宜訪詢今求就之披圖案記
考定是非參古雜今折中為制召畫工幷所須調度具
造新圖由奏取定庶經始之日執事無疑詔從之天平
二年除鎮南將軍尋為侍讀於時尚書右僕射營構大
將高隆之被詔繕治三署樂器衣服及百戲之屬乃奏
請業興共參其事四年與兼騎常侍李諧兼吏部郎盧
元明使蕭衍衍散騎常侍朱异問業興曰魏洛中委粟
山是南郊邪業興曰委粟是圓丘非南郊异曰比聞郊
丘異所是用鄭義我此中用王義業興曰然洛京郊丘
之處專用鄭解异曰若然女子逆降傍親亦從鄭以不
業興曰此之一事亦不專從若卿此間用王義除禫應
用二十五月何以王儉喪禮禫用二十七月也异遂不
荅業興曰我昨見明堂四柱方屋都無五九之室當是
裴頠所制明堂上圓下方裴唯除室耳今此上不圓何
也异曰圓方之説經典無文何怪於方業興曰圓方之
言出處甚明卿自不見見卿錄梁主孝經義亦云上圓
下方卿言豈非自相矛楯异曰若然圓方竟出何經業
興曰出孝經援神契异曰緯候之書何用信也業興曰
卿若不信靈威仰叶光紀之類經典亦無出者卿復信
不异不荅蕭衍親問業興曰聞卿善於經義儒𤣥之中
何所通達業興曰少為書生止讀五典至於深義不辨
通釋衍問詩周南王者之風繋之周公召南仁賢之風
繫之召公何名為繋業興對曰鄭注儀禮云昔大王王
季居於岐陽躬行召南之教以興王業及文王行今周
南之教以受命作邑於酆分其故地屬之二公名為繋
衍又問若是故地應自統攝何由分封二公業興曰文
王為諸侯之時所化之本國今既登九五之尊不可復
守諸侯之地故分封二公衍又問乾卦初稱潛龍二稱
見龍至五飛龍初可名為虎問意小乖業興對學識膚
淺不足仰酬衍又問尚書正月上日受終文祖此是何
正業興對此是夏正月衍言何以得知業興曰案尚書
中候運行篇云日月營始故知夏正衍又問堯時以何
月為正業興對自堯以上書典不載實所不知衍又云
寅賔出日即是正月日中星鳥以殷仲春即是二月此
出堯典何得云堯時不知用何正也業興對雖三正不
同言時節者皆據夏時正月周禮仲春二月㑹男女之
無夫家者雖自周書月亦夏時堯之日月亦當如此但
所見不深無以辨析明問衍又曰禮原壤之母死孔子
助其沐椁原壤叩木而歌曰久矣不託音狸首之班然
執女手之卷然孔子聖人而與原壤為友業興對孔子
即自解言親者不失其為親故者不失其為故又問原
壤何處人業興對曰鄭注云原壤孔子幼少之舊故是
魯人衍又問孔子聖人所存必可法原壤不孝有逆人
倫何以存故舊之小節廢不孝之大罪業興對曰原壤
所行事自彰著幼少之交非是今始既無大故何容棄
之孔子深敦故舊之義於理無失衍又問孔子聖人何
以書原壤之事垂法萬代業興對曰此是後人所錄非
孔子自制猶合葬於防如此之類禮記之中動有百數
衍又問易曰太極是有無業興對所𫝊太極是有素不
𤣥學何敢輒酬還兼散騎常侍加中軍大將軍後罷議
事省詔右僕射高隆之及諸朝士與業興等在尚書省
議定五禮興和初又為甲子元厯時見施用復預議麟
趾新制武定元年除國子祭酒仍侍讀三年出除太原
太守齊獻武王每出征討時有顧訪五年齊文襄王引
為中外府諮議參軍後坐事禁止業興乃造九宮行棊
厯以五百為章四千四十為部九百八十七為斗分還
以己未為元始終相維不復移轉與今歴法術不同至
於氣序交分景度盈縮不異也七年死於禁所年六十
六業興愛好墳籍鳩集不已手自補治躬加題帖其家
所有垂将萬卷覽讀不息多有異聞諸儒服其淵博性
豪俠重意氣人有急難委之歸命便能容匿與其好合
傾身無吝若有相乖忤便即疵毁乃至聲色加以謗罵
性又躁隘至於論難之際高聲攘振無儒者之風每語
人云但道我好雖知妄言故勝道惡務進忌前不顧後
患時人以此惡之至於學術精微當時莫及
子崇祖武定中太尉外兵參軍
崇祖弟遵祖太昌中業興𫝊其長子伯以授之齊受禪
例降
史臣曰古語云容體不足觀勇力不足恃族姓不足道
先祖不足稱然而顯聞四方流聲後裔者其惟學乎信
哉斯言也梁越之徒篤志不倦自求諸已遂能聞道下
風稱珍席上或聚徒千百或服冕乘軒咸稽古之力也
　
　
　
　
　
　
　魏書卷八十四
　魏書卷八十四考證
列𫝊第七十二○魏収書儒林𫝊亡用高氏小史補之
　刁沖盧景裕𫝊全錄北史史氏論全用隋書儒林𫝊
　論
梁越等𫝊叙顯祖天安初○天監本誤作太太安係高
　宗文成帝年號今從帝紀改正
李業興𫝊以世行趙匪厯○趙匪本書律厯志作趙􁦳
　北史同
　
　
　
　
　
　
　
　魏書卷八十四考證
欽定四庫全書
　魏書卷八十五
　　齊　　　　魏　　　　收　　　　撰
　列𫝊文苑第七十三
　　袁躍　　裴敬憲　　盧觀　　封肅
　　邢臧　　裴伯茂　　邢昕　溫子昇
夫文之為用其来日久自昔聖達之作賢喆之書莫不
統理成章蘊氣標致其流廣變諸非一貫文質推移與
時俱化淳于出齊有雕龍之目靈均逐楚著嘉禍之章
漢之西京馬揚為首稱東都之下班張為雄伯曹植信
魏世之英陸機則晉朝之秀雖同時並列分途爭逺永
嘉之後天下分崩夷狄交馳文章殄滅昭成太祖之世
南收燕趙網羅俊乂逮高祖馭天鋭情文學葢以頡頏
漢徹掩踔曹丕氣韻高豔才藻獨構衣冠仰止咸慕新
風肅宗歴位文雅大盛學者如牛毛成者如麟角孔子
曰才難不其然乎
袁躍字景騰陳郡人尚書飜弟也博學儁才性不矯俗
篤於交友飜每謂人曰躍可謂我家千里駒也釋褐司
空行參軍歴位尚書都兵郎中加員外散騎常侍將立
明堂躍乃上議當時稱其博洽蠕蠕主阿那瓌亡破來
奔朝廷矜之送復其國既而每使朝貢辭旨頗不盡禮
躍為朝臣書與瓌陳以禍福言辭甚美後遷車騎將軍
太傅清河王懌文學雅為懌所愛賞懌之文表多出於
躍卒贈冠軍將軍吏部郎中所制文集行於世無子兄
飜以子聿脩繼
聿脩字叔徳七歳遭喪居處禮若成人九歳州辟主簿
性深沉有鑒識清靖寡欲與物無競姨夫尚書崔休深
所知賞年十八領夲州中正兼尚書度支郎中齊受禪
除太子庶子以夲官行博陵太守
裴敬憲字孝虞河東聞喜人也益州刺史宣第二子少
有志行學博才清撫訓諸弟專以讀誦為業澹於榮利
風氣俊逺郡徵功曹不就諸府辟命先進其弟世人嘆
美之司州牧高陽王雍舉秀才射策高第除太學博士
性和雅未嘗失色於人工隸草解音律五言之作獨擅
於時名聲甚重後進共宗慕之中山(闕/)將之部朝賢送
於河梁賦詩言别皆以敬憲為最其文不能贍逸而有
清麗之美少有氣病年三十三卒人物甚悼之敬憲世
有仁義於鄉里孝昌中蜀賊陳雙熾所過殘暴至敬憲
宅輙相約束不得焚燒為物所伏如此永興三年贈中
書侍郎諡曰文
盧觀字伯舉范陽涿人也少好學有儁才舉秀才射策
甲科除太學博士著作佐郎與太常少卿李神儶光祿
大夫王誦等在尚書上省撰定朝儀拜尚書儀曹郎中
孝昌元年卒
封肅字元邕渤海人尚書回之兄子也早有文思博渉
經史太傅崔光見而賞焉位太學博士修起居注兼廷
尉監為還園賦其辭甚美正光中京兆王西征引為大
行臺郎中委以書記還除尚書左中兵郎中卒肅性恭
儉不妄交遊唯與崔勵勵從兄鴻尤相親善所製文章
多亡失存者十餘卷
邢臧字子良河間人光祿少卿虬長孫也㓜孤早立操
尚博學有藻思年二十一神龜中舉秀才問策五條考
上第為太學博士正光中議立明堂臧為裴頠一室之
議事雖不行當時稱其理博出為本州中從事雅為鄉
情所附永安初徴為金部郎中以疾不赴轉除東牟太
守時天下多事在職少能廉白臧獨清慎奉法吏民愛
之隴西李延寔莊帝之舅以太傅出除青州啓臧為屬
領樂安内史有惠政後除濮陽太守尋加安東將軍臧
和雅信厚有長者之風為時人所愛敬為特進甄琛行
狀世稱其工與裴敬憲盧觀兄弟並結交分曾共讀回
文集臧獨先通之撰古來文章幷叙作者氏族號曰文
譜未就病卒時賢悼惜之其文筆凡百餘篇贈鎮北將
軍定州刺史諡曰文
子恕渉學有識悟
裴伯茂河東人司空中郎叔義第二子少有風望學渉
羣書文藻富贍釋褐奉朝請大將軍京兆王繼西討引
為鎧曹參軍南討絳蜀陳雙熾為行臺長孫承業行臺
郎中承業還京師留伯茂仍知行臺事以平薛鳯賢等
賞平陽伯再遷散騎常侍典起居注太昌初為中書侍
郎永熈中出帝兄子廣平王贊盛選賔僚以伯茂為文
學後加中軍大將軍伯茂好飲酒頗渉疎傲久不徙官
曾為豁情賦其序略曰余攝養舛和服餌寡術自春徂
夏三嬰湊疾雖桐君上藥有時致効而草木下性實縈
衿抱故復究覽莊生具體齊物物我兩忘是非俱遣斯
人之達吾所師焉故作是賦所以托名豁情寄之風謠
矣天平初遷鄴又為遷都賦文多不載二年因内宴伯
茂侮慢殿中尚書章武王景哲景哲遂申啓稱伯茂棄
其本列與監同行以梨撃桉傍汙冠服禁庭之内令人
挈衣詔付所司後竟無坐伯茂先出後其伯仲規與兄
景融别居景融貧窘伯茂了無賑恤殆同行路世以此
貶薄之卒年三十九知舊歎惜焉伯茂永年劇飲不已
乃至傷性多有愆失未亡前數日忽云吾得密信将被
收掩乃與婦乘車西逃避後因顧指壁中言有官人追
逐其妻方知其病卒後殯於家園友人常景李渾王元
景盧元明魏季景李騫等十許人於墓傍置酒設祭哀
哭涕泣一飲一酹曰裴中書魂而有靈知吾曹也乃各
賦詩一篇李騫以魏収亦與之友寄以示收收時在晉
陽乃同其作論叙伯茂其十字云臨風想𤣥度對酒思
公榮時人以伯茂性侮傲謂收詩頗得事實贈散騎常
侍衛將軍度支尚書雍州刺史重贈吏部尚書諡曰文
伯茂曾撰晉書竟未能成無子兄景融以第二子孝才
繼
邢昕字子明河間人尚書巒弟偉之子㓜孤見愛於祖
母李氏好學早有才情蕭寳夤以車騎大將軍開府討
闗中以子明為東閤祭酒委以文翰在軍解褐盪寇將
軍累遷太尉記室參軍吏部尚書李神儁奏昕修起居
注太昌初除中書侍郎加平東將軍光祿大夫時言冐
竊官級為中尉所劾免官乃為述躬賦未幾受詔與祕
書監常景典儀注事出帝行釋奠禮昕與校書郎裴伯
茂等俱為錄義永熈末昕入為侍讀與溫子昇魏收參
掌文詔遷鄴乃歸河間天平初與侍中從叔子才魏季
景魏収同徴赴都尋還鄉里既而復徴時蕭衍使兼散
騎常侍劉孝儀等來朝貢詔昕兼正員郎迎於境上司
徒孫騰引為中郎尋除通直常侍加中軍將軍既有才
藻兼長几案自孝昌之後天下多務世人競以吏工取
達文學大衰司州中從事宋遊道以公斷見知時與昕
嘲謔昕謂之曰世事同知文學外遊道有慙色興和中
以本官副李象使於蕭衍昕好忤物人謂之牛是行也
談者謂之牛象鬬於江南齊文襄王攝選擬昕為司徒
右長史未奏遇疾卒士友悲之贈車騎將軍都官尚書
冀州刺史謚曰文所著文章自有集錄
溫子昇字鵬舉自云太原人晉大將軍嶠之後也世居
江左祖恭之劉義隆彭城王義康户曹避難歸國家于
濟陰寃句因為其郡縣人焉家世寒素父暉兗州左將
軍府長史行濟陰郡事子昇初受學於崔靈恩劉蘭精
勤以夜繼晝晝夜不倦長乃博覽百家文章清婉為廣
陽王淵賤客在馬坊教諸奴子書作侯山祠堂碑文常
景見而善之故詣淵謝之景曰頃見溫生淵怪問之景
曰溫生是大才士淵由是稍知之熈平初中尉東平王
匡博召辭人以充御史同時射策者八百餘人子昇與
盧仲宣孫搴等二十四人為高第於是預選者爭相引
決匡使子昇當之皆受屈而去搴謂人曰朝來靡旗亂
轍者皆子昇逐北遂補御史時年二十二臺中文筆皆
子昇為之以憂去任服闋還為朝請後李神儁行荆州
事引兼錄事參軍被徴赴省神儁表畱不遣吏部郎中
李奬退表不許曰昔伯瑜之不應留王朗所以發歎宜
速遣赴無踵彦雲前失於是還員正光末廣陽王淵為
東北道行臺召為郎中軍國文翰皆出其手於是才名
轉盛黄門郎徐紇受四方表啓答之敏速於淵獨沉思
曰彼有溫郎中才藻可畏高車破走珍寳盈滿子昇取
絹四十疋及淵為葛榮所害子昇亦見覊執榮下都督
和洛興與子昇舊識以數十騎濳送子昇得達冀州還
京李楷執其手曰卿今得免足使夷甫慙徳自是無復
宦情閉門讀書厲精不已建義初為南主客郎中修起
居注曾一日不直上黨王天穆時錄尚書事将加捶撻
子昇遂逃遁天穆甚怒奏人代之莊帝曰當世才子不
過數人豈容為此便相放黜乃寢其奏及天穆将討邢
杲召子昇同行子昇未敢應天穆謂人曰吾欲収其才
用豈懐前忿也今復不來便須南走越北走胡耳子昇
不得已而見之加伏波将軍為行臺郎中天穆深加賞
之元顥入洛天穆召子昇問曰即欲向京師為隨我北
渡對曰主上以虎牢失守致此狼狽元顥新入人情未
安今往討之必有征無戰王若剋復京師奉迎大駕桓
文之舉也捨此北渡竊為大王惜之天穆善之而不能
用遣子昇還洛顥以為中書舎人莊帝還宮為顥任使
者多被廢黜而子昇復為舎人天穆每謂子昇曰恨不
用卿前計除正員郎仍舎人及帝殺尒朱榮也子昇預
謀當時赦詔子昇詞也榮入内遇子昇把詔書問是何
文書子昇顔色不變曰勅榮不視之尒朱兆入洛子昇
懼禍逃匿永熈中為侍讀兼舎人鎮南將軍金紫光禄
大夫遷散騎常侍中軍大將軍後領本州大中正蕭衍
使張臯寫子昇文筆𫝊於江外衍稱之曰曹植陸機復
生於北土恨我辭人數窮百六陽夏太守傅標使吐谷
渾見其國主牀頭有書數卷乃是子昇文也濟隂王暉
業嘗云江左文人宋有顔延之謝靈運梁有沈約任昉
我子昇足以陵顔轢謝含任吐沈揚遵彦作文徳論以
為古今辭人皆負才遺行澆薄險忌唯邢子才王元景
溫子昇彬彬有徳素齊文襄王引子昇為大將軍府諮
議參軍子昇前為中書郎嘗詣蕭衍客舘受國書自以
不修容止謂人曰詩章易作逋峭難為文襄舘客元僅
曰諸人當賀推子昇合陳辭子昇久忸怩乃推陸操焉
及元僅劉思逸荀濟等作亂文襄疑子昇知其謀方使
之作獻武王碑文既成乃餓諸晉陽獄食敝襦而死棄
尸路隅没其家口太尉長史宋遊道収葬之又為集其
文筆為三十五卷子昇外恬靜與物無競言有凖的不
妄毁譽而内深險事故之際好預其間所以終致禍敗
又撰永安記三卷無子
史臣曰古之人所貴名不朽者葢重言之尚存又加之
以才名其為貴顯固其宜也自餘或位下人微居常亦
何能自達及其靈虵可握天網俱頓並編緗素咸貫儒
林雖其位可下其身可殺千載之後貴賤一焉非此道
也孰云能致凡百士子可不務乎
　
　
　
　魏書卷八十五
　魏書卷八十五考證
列傳第七十三○魏收書闕後所補
封肅傳肅性恭儉不妄交遊唯與崔勵○勵北史作勱
　
　
　
　
　
　
　
　
　
　
　
　
　魏書卷八十五考證
欽定四庫全書
　魏書卷八十六
　　齊　　　　魏　　　　收　　　　　撰
　列𫝊孝感第七十四
　　趙琰　長孫慮　乞伏保　孫益徳　董洛生
　　楊引　閻元明　吳悉達　王續生　李顯達
　　張昇　倉跋　　王崇　　郭文恭
經云孝徳之本孝悌之至通於神明此葢生人之大者
淳風既逺世情雖薄孔門有以責衣錦詩人所以思素
冠且生盡色養之天終極哀思之地若乃誠達泉魚感
通鳥獸事匪常論斯葢希矣至如溫牀扇席灌樹負土
時或加人咸為度俗今書趙琰等以孝感為目焉
趙琰字叔起天水人父溫為楊難當司馬初苻氏亂琰
為乳母攜奔夀春年十四乃歸孝心色養餁熟之節必
親調之皇興中京師儉婢簡粟糶之琰遇見切責勅留
輕粃嘗送子應冀州娉室從者於路遇得一羊行三十
里而琰知之令送於本處又過路傍主人設羊羮琰訪
知盗殺卒辭不食遣人買耜刃得剰六耜即令送還刃
主刃主高之義而不受琰命委之而去初為兗州司馬
轉團城鎮副将還京為淮南王他府長史時禁制甚嚴
不聽越闗葬於舊兆琰積三十餘年不得葬二親及蒸
嘗拜獻未曾不嬰慕卒事每於時節不受子孫慶賀年
餘耳順而孝思彌篤慨歳月推移遷窆無期乃絶鹽粟
斷諸滋味食麥而已年八十卒遷都洛陽子應等乃還
鄉葬焉
應弟煦字賓育好音律以善歌聞於世位秦州刺史
長孫慮代人也母因飲酒其父真呵叱之誤以杖撃便
即致死真為縣囚執處以重坐慮列辭尚書云父母忿
爭本無餘惡直以謬誤一朝横禍今母喪未殯父命旦
夕慮兄弟五人並各幼稚慮身居長今年十五有一女
弟始向四歳更相鞠養不能保全父若就刑交墜溝壑
乞以身代老父命使嬰弱衆孤得蒙存立尚書奏云慮
於父為孝子於弟為仁兄尋究情狀特可矜感高祖詔
特恕其父死罪以從逺流
乞伏保高車部人也父居顯祖時為散騎常侍領牧曹
尚書賜爵寧國侯以忠謹慎宻常在左右出内詔命賜
宮人河南宗氏亡後賜以宮人申氏宋太子左率申坦
兄女也歳餘居卒申撫養伏保性嚴肅捶罵切至而伏
保奉事孝謹初無恨色襲父侯爵例降為伯稍遷左中
郎将每請祿賜在外公私尺丈所用無不白知出為無
善鎮將申年餘八十伏保手製馬輿親自扶接申欣然
隨之申亡伏保觧官奉䘮還洛復為長兼南中郎将卒
孫益徳樂安人也其母為人所害益徳童幼為母復仇
還家哭於殯以待縣官高祖文明太后以其幼而孝決
又不逃罪特免之
董洛生代人也居父䘮過禮詔遣祕書中散溫紹伯奉
璽書慰之令自抑割以全孝道又詔其宗親使相喻奨
勿令有滅性之譏
楊引鄉郡襄垣人也三歳䘮父為叔所養母年九十三
卒引年七十五哀毁過禮三年服畢恨不識父追服斬
衰食粥麤服誓終身命經十三年哀慕不改為郡縣鄉
閭三百餘人上狀稱美有司奏宜旌賞復其一門樹其
純孝詔别勅集書標楊引至行又可假以散員之名
閻元明河東安邑人也少而至孝行著鄉閭太和五年
除北隨郡太守元明以違離親養興言悲慕母亦慈念
泣淚䘮明元明悲號上訴許歸奉養一見其母母目便
開刺史呂夀恩列狀上聞詔下州郡表為孝門復其租
調兵役令終母年母亡服終心喪積載每忌日悲慟傍
鄰昆弟雍和尊卑諧穆安貧樂道白首同歸又猗氏縣
人令狐仕兄弟四人早喪父泣慕十載奉養其母孝著
鄉邑而力田積粟博施不已又河東郡人楊風等七百
五十人列稱樂户皇甫奴兄弟雖沉屈兵伍而操尚彌
高奉養繼親甚著恭孝之稱又東郡小黄縣人董吐渾
兄養事親至孝三世同居閨門有禮景明初畿内大使
王凝奏請標異詔從之
吳悉達河東聞喜人也弟兄三人年並幼小父母為人
所殺四時號慕悲感鄉鄰及長報仇避地永安昆弟同
居四十餘載閨門和睦讓逸競勞雖於儉年糊饘不繼
賔客經過必傾所有每守宰殯䘮私辦車牛送終葬所
隣人孤貧窘困莫不解衣輟糧以相賑恤鄉閭五百餘
人詣州稱頌焉刺史以悉達兄弟行著鄉里板贈悉達
父渤海太守悉達後欲改葬亡失墳墓推尋弗獲號哭
之聲晝夜不止叫訴神祇忽於悉達足下地䧟得父銘
記因遷葬曾祖已下三世九䘮傾盡資業不假於人哀
感毁悴有過初䘮有司奏聞標閭復役以彰孝義時有
齊州人崔承宗其父於宋世仕漢中母䘮因殯彼後青
徐歸國遂為隔絶承宗性至孝萬里投險偷路負䘮還
京師黄門侍郎孫恵蔚聞之曰吾於斯人見廉范之情
矣於是弔贈盡禮如舊相識
王續生滎陽京縣人也遭繼母憂居䘮杖而後起及終
禮制鬢髪盡落有司奏聞世宗詔標旌門閭甄其徭役
李顯達潁川陽翟人也父䘮水漿不入口七日鬢髮墮
落形體枯悴六年廬於墓側哭不絶聲殆於滅性州牧
高陽王雍以狀奏靈太后詔表其門閭
張昇滎陽人居父母䘮鬢髮墜落水漿不入口吐血數
升詔表門閭
倉跋滎陽京縣人也䘮母水漿不入口五日吐血數升
居憂毁瘠見稱州里有司奏聞出帝詔標門閭
王崇字乾邕陽夏雍丘人也兄弟並以孝稱身勤稼穡
以養二親仕梁州鎮南府主簿母亡杖而後起鬢髮墮
落未及葬柩殯宅西崇廬於殯所晝夜哭泣鳩鴿羣至
有一小鳥素質墨眸形大如雀栖於崇廬朝夕不去母
䘮始闋復丁父憂哀毁過禮是年陽夏風雹所過之處
禽獸暴死草木摧折至崇田畔風雹便止禾麥十頃竟
無損落及過崇地風雹如初咸稱至行所感崇雖除服
仍居墓側於其堂前生草一根莖葉甚茂人莫能識至
冬中復有鳥巢於崇屋乳養三子毛羽成長馴而不驚
守令聞之親自臨視州以聞奏標其門閭
郭文恭太原平遥人也仕為太平縣令年踰七十父母
䘮亡文恭孝慕罔極乃居祖父墓次晨夕拜跪跣足負
土培祖父二墓寒暑竭力積年不已見者莫不哀歎尚
書聞奏標其門閭
史臣曰塞天地而横四海者唯孝而已矣然則始敦孝
敬之方終極哀思之道厥亦多緒其心一焉葢上智禀
自然之質中庸有企及之義及其成名其理一也趙琰
等或出公卿之緒藉禮教以資或出茅簷之下非奬勸
所得乃有負土成墳致毁滅性雖乖先王之典制亦觀
過而知仁矣
　
　
　
　魏書卷八十六
　魏書卷八十六考證
列𫝊第七十四○魏收書孝感𫝊亡惟張昇事出宗諫
　史目與北史小異高氏小史不載昇事迹按小史孝
　感節義良吏列女閹官五𫝊叙目幷𫝊與正史及諸
　書目次序前後不同惟楊九齡經史目錄與小史同
　九齡撰錄皆在殷仲藏宗諌等後是時正史已不完
　往往取小史為据故同之
　
　
　
　
　
　
　
　
　魏書卷八十六考證
欽定四庫全書
　魏書卷八十七
　　齊　　　　　魏　　　　收　　　　撰
　列𫝊節義第七十五
　　于什門　段進　　石文徳　汲固　　王元威
　　婁提　　劉渴侯　朱長生　于提　　馬八龍
　　門文愛　晁清　　劉侯仁　石祖興　邵洪哲
　　王榮世　胡小虎　孫道登　李几　　張安祖
　　王閭
大義重於至聞自日人慕之者葢希行之者實寡至於
輕生蹈節臨難如歸殺身成仁死而無悔自非耿介苦
心之人鬱怏激氣之士亦何能若斯僉列之𫝊名節義
云
于簡字什門代人也太宗時為謁者使喻馮跋及至和
龍住外舎不入使人謂跋曰大魏皇帝有詔須馮主出
受然後敢入跋使人牽逼令入見跋不拜跋令人按其
項什門曰馮主拜受詔吾自以賔主致敬何須苦見逼
也與跋往復聲氣厲然初不撓屈既而跋止什門什門
於羣衆之中回身背跋被袴後襠以辱之既見拘畱隨
身衣裳敗壊略盡蟣虱被體跋遺以衣服什門拒而不
受和龍人皆歎曰雖古烈士無以過也歴二十四年後
馮文通上表稱臣乃送什門歸拜治書侍御史世祖下
詔曰什門奉使和龍值狂豎肆虐勇志壯厲不為屈節
雖昔蘇武何以加之賜羊千口帛千匹進為上大夫策
告宗廟頒示天下咸使聞也
段進不知何許人也世祖初為白道守将蠕蠕大檀入
塞圍之力屈被執進抗聲大罵遂為賊殺世祖愍之追
贈安北將軍賜爵顯美侯諡曰莊
石文徳河中蒲坂人也有行義真君初縣令黄宣在任
喪亡宣單貧無期親文徳祖父苖以家財殯葬持服三
年奉養宣妻二十餘載及亡又衰絰斂袝率禮無闕自
苖逮文徳刺史守令卒官者制服送之五世同居閨門
雍睦又梁州上言天水白石縣人趙令安孟蘭彊等四
世同居行著州里詔並標牓門閭
汲固東郡梁城人也為兗州從事刺史李式坐事被收
吏民皆送至河上時式子憲生始滿月式大言於衆曰
程嬰杵臼何如人也固曰今古豈殊遂便潛還不復回
顧徑来入城於式婦閨抱憲歸蔵之及捕者收憲屬有
一婢産男母以婢兒授之事尋泄固乃攜憲逃遁遇赦
始歸憲即為固長育至十餘歳恒呼固夫婦為郎婆後
高祐為兗州刺史嘉固節義以為主簿
王元威恒農北陜人也顯祖崩𤣥威立草廬於州城門
外衰裳蔬粥哭踴無時刺史茍頽以事表聞詔令問狀
元威稱先帝綂御萬國慈澤被於蒼生含氣之類莫不
仰頼元威不勝悲慕中心如此不知禮式詔問元威欲
有所訴聽為表列元威云聞諱悲號竊謂臣子同例無
所求謁及至百日乃自竭家財設四百人齋會忌日又
設百僧供至大除日詔送白紬袴褶一具與元威釋服
下州令表異焉
婁提代人也顯祖時為内三郎顯祖暴崩提謂人曰聖
主升遐安用活為遂引佩刀自刺幾至於死文明太后
詔賜帛二百匹時有勑勒部人蛭拔寅兄地干坐盗食
官馬依制命死拔寅自誣己殺兄又云實非弟殺兄弟
爭死辭不能定高祖詔原之
劉渴侯不知何許人也稟性剛烈太和中為徐州後軍
以力死戰衆寡不敵遂禽瞋目大罵終不降屈為賊所
殺高祖贈立忠將軍平州刺史上庸侯賜絹千匹榖千
斛有嚴季者亦為軍校尉與渴侯同殿勢窮被執終不
降屈後得逃還除立節将軍賜爵五等男
朱長生及于提並代人也高祖時以長生為員外散騎
常侍與提俱使高車至其庭高車主阿伏至羅責長生
等拜長生拒之曰我天子使安肯拜下土諸侯阿伏至
羅乃不以禮待長生以金銀寳器奉之至羅既受獻長
生曰為臣内附宜盡臣禮何得口云再拜而實不拜呼
出帳命衆中拜阿伏至羅慙其臣下大怒曰帳中何不
教我拜而辱我於大衆奪長生等獻物内之叢石之中
兵脇之曰汝能為我臣則活如其不降殺汝長生與于
提瞋目厲聲責之曰豈有天子使人拜汝夷我寧為魏
鬼不為汝臣至羅彌怒絶其飲食從行者三十人皆降
至羅乃給以肉酪惟長生與提不從乃各分徙之積三
歳乃得還高祖以長生等守節逺同蘇武甚嘉之拜長
生河内太守于提隴西太守並賜爵五等男從者皆為
令長
馬八龍武邑武强人也輕財重義友人武遂縣尹靈哲
在軍喪亡八龍聞即奔赴負屍而歸以家財殯葬為制
緦服撫其孤遺恩如所生州郡表列詔表門閭
門文愛汲郡山陽人也早孤供養伯父母以孝謹聞伯
父亡服未終伯母又亡文愛居喪持服六年哀毁骨立
鄉人魏仲賢等相與標其孝義
晁清遼東人也祖暉濟州刺史潁川公清襲祖爵例降
為伯為梁城戍將蕭衍攻圍糧盡城䧟清抗節不屈為
賊所殺世宗褒美贈樂陵太守諡曰忠
子榮賔襲
劉侯仁豫州人也城人白早生殺刺史司馬悦據城南
叛悦息朏走投侯仁賊雖重加購募又嚴其捶撻侯仁
終無漏泄朏遂免禍事寧有司奏其操行請免府籍叙
一小縣詔可
石祖興常山九門人也太守田文彪縣令和真等喪亡
祖興自出家絹二百餘匹營䕶喪事州郡表列高祖嘉
之賜爵二級為上造後拜寧陵令卒吏部尚書李韶奏
其節義請加贈諡以奬来者靈太后令如所奏有司諡
曰恭
邵洪哲上谷沮陽人也縣令范道榮先自眴城歸欵以
除縣令道榮鄉人徐孔明妄經公府訟道榮非勲道榮
坐除名羇旅孤貧不能自理洪哲不勝義憤遂代道榮
詣京師明申曲直經歴寒暑不憚劬勞道榮卒得復雪
又北鎮反亂道榮孤單無所歸附洪哲兄伯川復率鄉
人来相迎接送達幽州道榮感其誠節訴省申聞詔下
州郡標其里閭
王榮世陽平館陶人也為三城戍主方城縣子蕭衍攻
圍力窮知不可全乃先焚府庫後殺妻妾及賊陷城與
戍副鄧元興等俱以不屈被害肅宗下詔褒美忠節進
榮世爵為伯贈齊州刺史元興開國子贈洛州刺史
胡小虎河南河隂人也少有武氣正光末為綂軍於晉
夀孝昌中蕭衍將樊文熾等寇邊益州刺史邴虯遣長
史和安固守小劒文熾圍之虯命小虎與綂軍崔珍寳
同往防拒文熾掩襲小虎珍寳並擒之文熾攻小劔未
陷乃将珍寳至城下使謂和安曰南軍彊盛北救不来
豈若歸欵取其富貴和安命射之乃退復逼小虎與和
安交言小虎乃慷慨謂安曰我柵不防為賊所虜觀其
兵士勢不足言努力堅守魏行臺𫝊梁州遣将已至賊
以刀毆擊言不得終遂害之三軍無不歎其壯節哀其
死亡賊尋奔敗禽其次將蕭世澄陳文緒等一十一人
行臺魏子建壯其氣槩啓以世澄購其屍柩乃獲骸骨
歸葬
孫道登彭城呂縣人也永安初為蕭衍將韋休等所虜
面縳臨刃廵逺村塢令其招降鄉曲道登厲聲唱呼但
當努力賊無所能賊遂屠戮之又荆州被圍行臺宗靈
恩遣使宗女等四人入城曉喻為賊將所獲執女等廵
城令其改辭女等大言天軍垂至堅守莫降賊忿各刳
其腹然後斬首二州表其節義道登等並賜五品郡五
等子爵聽子弟承襲遣使詣所在弔祭
李几博陵安平人也七世共居同財家有二十二房一
百九十八口長幼濟濟風禮著聞至於作役卑幼競進
鄉里嗟美標其門閭
張安祖河陽人也襲世爵山北侯時有元承貴曾為河
陽令家貧且赴尚書求選逢天寒甚遂凍死路側一子
年幼停屍門巷棺歛無託安祖悲哭盡禮買木為棺手
自營作斂殯周給朝野嘉歎尚書聞奏標其門閭
王閭北海密人也數世同居有百口又太山劉業興四
世同居魯郡蓋儁六世同居並共財産家門雍睦鄉里
敬異有司申奏皆標其門閭
史臣曰于什門等或臨危不撓視死如歸或赴險如夷
惟義所在其大則光國隆家其小則損已利物故其盛
烈所著與河海而爭流峻節所標共松柏而俱茂並蹈
履之所致身殁名立豈徒然哉
　
　
　
　
　
　
　
　魏書卷八十七
　魏書卷八十七考證
列𫝊第七十五○魏收書亡後人所補
于什門等𫝊叙大義重於至聞自日人慕之者葢希行
　之者實寡○首九字訛舛不可推尋
　
　
　
　
　
　
　
　
　
　
　
　魏書卷八十七考證
欽定四庫全書
　魏書卷八十八
　　齊　　　　魏　　　　収　　　　　撰
　列𫝊良吏第七十六
　　張恂　　鹿生　　張應　　宋世景　路邕
　　閻慶允　明亮　　杜纂　　裴佗　　竇瑗
　　羊敦　　蘇淑
罷侯置守歴年永久統以方牧仍世相循所以寛猛為
用庇民調俗但廉平常迹聲問難高適時應務招響必
速是故搏擊為侯起不旋踵儒弱貽咎錄用無時此則
已然於前世矣後之為吏與世沉浮叔季澆漓姦巧多
緒所以蒲密無為之化難見其人有魏初拓中州兼幷
疆域河南闗右遺黎未純擁節分符多出豐沛政術治
風未能咸允雖動貽大戮而貪虐未悛亦由網漏吞舟
時挂一目髙祖肅明綱紀賞罰必行肇革舊軌時多奉
法世宗優游而治寛政遂往太和之風頗以陵替肅宗
馭運天下淆然其於移風革俗之美浮虎還珠之政九
州百郡無所聞焉且書其為時所稱者以著良吏云爾
張恂字洪讓上谷沮陽人也隨兄袞歸國參代王軍事
恂言於太祖曰金運失御劉石紛紜慕容竊號山東苻
姚盗器秦隴遂使三靈乏響九域曠君大王樹基𤣥朔
重明積聖自北而南化被燕趙今中土遺民望雲冀潤
宜因斯會以建大業太祖深器異厚加禮焉皇始初拜
中書侍郎幃幄密謀頗預參議從将軍奚牧略地晉川
拜鎮逺将軍賜爵平臯子出為廣平太守恂招集離散
勸課農桑民歸之者千户遷常山太守恂開建學校優
顯儒士吏民歌詠之於時喪亂之後罕能克厲惟恂當
官清白仁恕臨下百姓親愛之其治為當時第一太祖
聞而嘉歎太宗即位賜帛三百匹徴拜太中大夫神瑞
三年卒年六十九恂性清儉不營産業身死之日家無
餘財太宗悼惜之贈征虜将軍幷州刺史平臯侯謚曰
宣
子純字道尚襲爵鎮逺将軍平臯子坐事爵除
純弟代字定燕陳留北平二郡太守卒贈冠軍将軍營
州刺史謚曰惠侯代所歴著清稱有父之遺風
代子長年中書博士出為寜逺将軍汝南太守有郡民
劉崇之兄弟分析家貧惟有一牛爭之不決訟於郡庭
長年見之悽然曰汝曹當以一牛故致此競脱有二牛
各應得一豈有訟理即以家牛一頭賜之於是郡境之
中各相誡約咸敦敬讓太和初卒於家
子琛字寳貴少有孝行歴武騎常侍羽林監太子翊軍
校尉卒
子略武定中左光祿大夫
鹿生濟陰乘氏人父夀興沮渠牧犍庫部郎生再為濟
南太守有治稱顯祖嘉其能特徴赴季秋馬射賜以驄
馬加以青服彰其廉潔前後在任十年時三齊始附人
懐茍且蒲博終朝頗廢農業生立制斷之聞者嗟善後
歴徐州任城王澄廣陵侯元衍征東安南二府長史帶
淮陽太守郯城鎮將年七十四正始中卒追贈龍驤將
軍兗州刺史
張應不知何許人延興中為魯郡太守應履行貞素聲
績著聞妻子樵采以自供高祖深嘉其能遷京兆太守
所在清白得吏民之忻心焉
宋世景廣平人河南尹飜之第三弟也少自修立事親
以孝聞與弟道璵下帷誦讀博覽羣言尤精經義族兄
弁甚重之舉秀才對策上第拜國子助教遷彭城王勰
開府法曹行參軍勰愛其才學雅相器敬高祖亦嘉之
遷司徒法曹行參軍世景明刑理著律令裁決疑獄剖
判如流轉尚書祠部郎彭城王勰每稱之曰宋世景精
識尚書僕射才也臺中疑事右僕射高肇常以委之世
景既才長從政加之夙勤不怠兼領數曹深著稱績頻
為左僕射源懐引為行臺郎廵察州鎮十有餘所黜陟
賞罰莫不咸允遷徙十鎮别置諸戍明設亭候以備北
虜懐大相委重還而薦之於世宗曰宋世景文武才略
當今寡儔清平忠直亦少其比陛下若任之以機要終
不減李沖也世宗曰朕亦聞之尚書令廣陽王嘉右僕
射高肇吏部尚書中山王英共薦世景為國子博士尋
薦為尚書右丞王顯與宋弁有隙毁之於世宗故事寢
不報尋加伏波將軍行滎陽太守鄭氏豪横號為難治
濟州刺史鄭尚弟逺慶先為苑陵令多所受納百姓患
之世景下車召而謂之曰與卿親宜假借吾未至之前
一不相問今日之後終不相捨而逺慶行意自若世景
繩之以法逺慶懼棄官亡走於是竂屬畏威莫不改肅
終日坐於㕔事未嘗寢息縣史三正及諸細民至即見
之無早晚之節來者無不盡其情抱皆假之恩顔屛人
密語民間之事巨細必知發姦擿伏有若神明嘗有一
吏休滿還郡食人雞豚又有一幹受人一帽又食二雞
世景叱之曰汝何敢食甲乙雞豚取丙丁之帽吏幹叩
頭伏罪於是上下震悚莫敢犯禁坐弟道璵事除名世
景友于之性過絶於人及道璵死哭之哀切酸感行路
形容毁悴見者莫不歎愍歳餘母喪遂不勝哀而卒世
景嘗撰晉書竟未得就
子季儒遺腹生弱冠太守崔楷辟為功曹起家太學博
士明威將軍曽至譙宋之間為文弔嵇康甚有理致後
夜寢室壊壓殞年二十五時人咸傷惜之
路邕陽平清淵人世宗時積功勞除齊州東魏郡太守
有惠政靈太后詔曰邕蒞政清勤善綏民俗比經年儉
郡内饑饉羣庶嗷嗷將就溝壑而邕自出家粟賑賜貧
窘民以獲濟雖古之良守何以尚兹宜見霑錫以垂奬
勸可賜龍廐馬一匹衣一襲被褥一具班宣州鎮咸使
聞知邕以善治民稍遷至南青州刺史而卒
閻慶允不知何許人為東秦州敷城太守在政五年清
勤厲俗頻年饑饉慶允歳常以家粟千石賑恤貧窮民
賴以濟其部民楊寳龍等一千餘人申訟美政有司奏
曰案慶允自蒞此郡惠政有聞又能自以已粟賑恤饑
饉乃有子愛百姓之義如不少加優賚無以厲彼貪殘
又案齊州東魏郡太守路邕在郡治能與之相埒語其
分贍又亦不殊而聖㫖優隆賜以衣馬求情即理謂合
同賞靈太后卒無襃賞焉
明亮字文徳平原人性方厚有識幹自給事中歴員外
常侍延昌中世宗臨朝堂親自黜陟授亮勇武将軍亮
進曰臣本官常侍是第三清今授臣勇武其號至濁且
文武又殊請更改授世宗曰今依勞行賞不問清濁卿
何得乃復以清濁為辭亮曰聖明在上清濁故分臣既
屬聖明是以敢啓世宗曰九流之内人咸君子雖文武
號殊佐治一也卿何得獨欲乖衆妄相清濁所請未可
但依前授亮曰今江左未賔書軌宜一方為陛下授命
前驅拓定吳會官爵陛下之所輕賤命微臣之所重陛
下方収所重何惜所輕世宗笑曰卿欲為朕拓定江表
揃平蕭衍揃平拓定非勇武莫可今之所授是副卿言
辭勇及武自相矛楯亮曰臣欲仰稟聖規運籌而定何
假勇武方乃成功世宗曰謀勇二事體夲相須若勇而
無謀則勇不獨舉若謀而無勇則謀不孤行必須兼兩
乃能制勝何得云偏須運籌而不復假勇乎亮曰請改
授平逺將軍世宗曰運籌用武然後逺人始平卿但用
武平之何患不得平逺也亮乃陳謝而退後除陽平太
守清白愛民甚有恵政聲績之美顯著當時朝廷嘉其
風化轉汲郡太守為治如前譽宣逺近二郡民吏迄今
追思之卒孝昌初贈左將軍南青州刺史初亮之在陽
平屬相州刺史中山王熈起兵討元义時幷州刺史城
陽王徽亦遣使詣亮密同熈謀熈敗亮詭其使辭由是
徽竟獲免二年詔追前效重贈平東将軍濟州刺史拜
其子希逺奉朝請
亮從弟逺儀同開府從事中郎
杜纂字榮孫常山九門人也少以清苦自立時縣令齊
羅喪亡無親屬収瘞纂以私財殯葬由是郡縣摽其門
閭後居父喪盡禮郡舉孝廉補豫州司士稍除積努將
軍領衆詣淮迎降民楊葙等修立楚鎮招納山蠻李天
保等五百户從征新野除騎都尉又從駕夀春勅纂緣
淮慰勞豫州刺史田益宗率户歸國使纂詣廣陵安慰
初附賑給田廩從征新野及南陽平以功賜爵井陘男
賞帛五百匹數日之中散之知友時人稱之又詣赭陽
武陰二郡課種公田隨供軍費除南秦州武都太守正
始中遷漢陽太守並以清白為名又隨都督楊椿等詣
南秦軍前招慰逆氐還除虎賁中郎将領太倉令遭母
憂去職久之除伏波將軍復為太倉令尋除寧遠軍陰
陵戍主延昌中京師儉勅纂監京倉賑給民廩肅宗初
拜征虜將軍清河内史性儉約尤愛貧老至能問民疾
苦對之泣涕勸督農桑親自檢視勤者賞以物帛惰者
加以罪譴弔死問生甚有恩紀還以夲將軍除東益州
刺史無御邊威略羣氐反叛以失民和徴還遷太府少
卿除平陽太守後將軍太中大夫正光末清河人房通
等三百人頌纂徳政乞重臨郡詔許之孝昌中為葛榮
圍逼纂以郡降榮榮令纂入信都慰喻都督李瑾欲斬
刺史元孚徳纂還出又勸榮以水灌城榮遂以纂為常
山太守至郡未幾榮滅定州刺史薛曇尚以纂老舊令
䕶博陵鉅鹿二郡纂以疾辭少時卒於家纂所歴任好
行小惠蔬食敝衣多渉誣矯而輕財潔已終無受納為
百姓所思號為良守永熙中贈平北將軍殷州刺史天
平四年重贈本將軍定州刺史
裴佗字元化河東聞喜人其先因晉亂避地涼州苻堅
平河西東歸桑梓因居解縣焉父景惠州别駕佗容貎
魁偉隤然有器望少治春秋杜氏毛詩周易並舉其宗
致舉秀才以高第除中書博士轉司徒參軍司空記室
揚州任城王澄開府倉曹參軍入為尚書倉部郎中行
河東郡事所在有稱績還拜尚書考功郎中河東邑中
正世宗親臨朝堂拜員外散騎常侍中正如故轉司州
治中以風聞為御史所彈尋會赦免轉征虜将軍中散
大夫為趙郡大守為治有方威惠甚著猾吏姦民莫不
改肅所得俸禄分恤貧窮轉前将軍東荆州刺史郡民
戀仰傾境餞送至今追思之尋加平南将軍蠻酋田盤
石田敬宗等部落萬餘家恃衆阻險不賔王命前後牧
守雖屢征討未能降欵佗至州單使宣慰示以禍福敬
宗等聞佗宿德相率歸附於是闔境清晏寇盜寝息邊
民懐之襁負而至者千餘家尋加撫軍將軍又遷中軍
將軍在州數載以疾乞還永安二年卒遺令不聽請贈
不受賻襚諸子皆遵行之佗性剛直不好俗人交游其
投分者必當時名勝清白任真不事家産宅不過三十
歩又無田園暑不張葢寒不衣裘其貞儉若此六子
讓之字士禮武定末中書侍郎
讓之弟諏之字士正早有才學司徒記室參軍天平末
入於闗西
竇瑗字世珍遼西遼陽人自言本扶風平陵人漢大將
軍竇武之曾孫崇為遼西太守子孫遂家焉曽祖堪慕
容氏漁陽太守祖表馮文通成周太守入國父冏舉秀
才早卒普泰初瑗啓以身階級為父請贈詔贈征虜將
軍平州刺史瑗年十七便荷帙從師㳺學十載始為御
史轉奉朝請兼太常博士拜大将軍太原王爾朱榮官
因是為榮所知遂表留瑗為北道大行臺左丞以軍功
賜爵陽洛男除員外散騎常侍瑗以拜榮官賞新昌男
因從榮東討葛榮事平封容城縣開國伯食邑五百户
後除征虜將軍通直散騎常侍仍左丞瑗乞以容城伯
讓兄叔珍詔聽以新昌男轉授之叔珍由是位至太山
太守尒朱世隆等立長廣王曄為主南赴洛陽至東郭
外世隆等遣瑗奏廢之瑗執鞭獨入禁内奏曰天人之
望皆在廣陵願行堯舜之事曄遂禪焉由是除征南將
軍金紫光祿大夫敷奏偘然前廢帝甚重之出帝時為
廷尉卿及釋奠開講瑗與散騎常侍溫子昇給事黄門
侍郎魏季景通直散騎常侍李業興竝為擿句天平中
除鎮東將軍金紫光祿大夫尋除廣宗太守治有清白
之稱廣宗民情凶戾前後累政咸見告訟惟瑗一人終
始全潔轉中山太守加征東将軍聲譽甚美為吏民所
懐及齊獻武王班書州郡誡約牧守令長稱瑗政績以
為勸厲焉後授使持節夲将軍平州刺史在州政如治
郡又為齊獻武王丞相府右長史瑗無軍府斷割之才
不堪稱職又行晉州事既還京師上表曰臣在平州之
日蒙班麟趾新制即依朝命宣示所部士庶忻仰有若
三章臣聞法象巍巍乃大舜之事政道郁郁亦隆周之
軌故元首股肱可否相濟聲教之聞於此為證伏惟陛
下應圖臨㝢握紀承天克構洪基會昌寳厯式張琴瑟
且調宮羽去甚刪泰革弊遷澆俾高祖之徳不墜於地
畫一既歌萬國歡躍臣伏讀至三公曹第六十六條母
殺其父子不得告告者死再三返覆之未得其門何者
案律子孫告父母祖父母者死又漢宣云子匿父母孫
匿大父母皆勿論葢謂父母祖父母小者攘羊甚者殺
害之類恩須相隠律抑不言法理如是足見其直未必
指母殺父止子不言也若父殺母乃是夫殺妻母卑於
父此子不告是也而母殺父不聽子告臣誠下愚輙以
為惑昔楚康王欲殺令尹子南其子棄疾為王御士而
上告焉對曰泄命重刑臣不為也王遂殺子南其徒曰
行乎曰吾與殺吾父行将焉入曰臣乎曰殺父事讎吾
不忍乃縊而死注云棄疾自謂不告父為與殺謂王為
讎皆非禮春秋譏焉斯盖門外之治以義斷恩知君殺
父而子不告是也母之於父同在門内恩無可掩義無
斷割知母將殺理應告父如其已殺宜聽告官今母殺
父而子不告便是知母而不知父識比野人義近禽獸
且母之於父作合移天既殺已之天復殺子之天二天
頓毁豈容頓黙此母之罪義不在赦下手之日母恩即
離仍以母道不告鄙臣所以致惑今聖化淳洽穆如韶
夏食椹懐音梟獍猶變况承風稟教識善知惡之民哉
脱下愚不移事在言外如或有之可臨時議罪何用豫
制斯條用為訓誡誠恐千載之下談者諠譁以明明大
朝有尊母卑父之論以臣管見實所不取如在淳風厚
俗必欲行之且君父一也父者子之天被殺事重宜附
父謀反大逆子得告之條父一而已至情可見竊惟聖
主有作明賢贊成光國寧民厥用為大非下走頑蔽所
能上測但受恩深重輒獻瞽言儻蒙収察乞付評議詔
付尚書三公郎封君義立判云身體髮膚受之父母生
我勞悴續莫大焉子於父母同氣異息終天靡報在情
一也今忽欲論其尊卑辨其優劣推心未忍訪古無據
母殺其父子復告母母由告死便是子殺天下未有無
母之國不知此子将欲何之案春秋莊公元年不稱即
位文姜出故服䖍註云文姜通兄齊襄與殺公而不反
父殺母出隠痛深諱朞而中練思慕少殺念至於母故
經書三月夫人遜於齊既有念母深諱之文明無讎疾
告列之理且聖人設法所以防淫禁暴極言善惡使知
而避之若臨事議刑則䧟罪多矣惡之甚者殺父害君
著之律令百王罔革此制何嫌獨求削去既於法無違
於事非害宣布有年謂不宜改瑗復難云尋局判云子
於父母同氣異息終天靡報在情一也今欲論其尊卑
辨其優劣推心未忍訪古無據瑗以為易曰天尊地卑
乾坤定矣又曰乾天也故稱父坤地也故稱母又曰乾
為天為父坤為地為母禮喪服經曰為父斬衰三年為
母齊衰朞尊卑優劣顯在典章何言訪古無據局判云
母殺其父子復告母母由告死便是子殺天下未有無
母之國不知此子欲將何之瑗案典律未聞母殺其父
而子有隠母之義既不告母便是與殺父天下豈有無
父之國此子獨得有所之乎局判又云案春秋莊公元
年不稱即位文姜出故服䖍注云文姜通於兄齊襄與
殺公而不反父殺母出隠痛深諱朞而中練思慕少殺
念至於母故經書三月夫人遜於齊既有念母深諱之
文明無讎疾告列之理瑗尋注義隠痛深諱者以父為
齊所殺而母與之隠痛父死深諱母出故不稱即位非
為諱母與殺也是以下文以義絶其罪不為與殺明矣
公羊傳曰君殺子不言即位隠之也朞而中練父憂少
衰始念於母略書夫人遜於齊是内諱出奔猶為罪文
傳曰不稱姜氏絶不為親禮也注云夫人有與殺桓之
罪絶不為親得尊父之義善莊公思大義絶有罪故曰
禮也以大義絶有罪得禮之衷明有讎疾告列之理但
春秋桓莊之際齊為大國通於文姜魯公讁之文姜以
告齊襄使公子彭生殺之魯既弱小而懼於齊是時天
子衰微又無賢覇故不敢讎之又不敢告列惟得告於
齊曰無所歸咎惡於諸侯請以公子彭生除之齊人殺
公子彭生案即此斷雖有援引即以情推理尚未遣惑
事遂停寝除大宗正卿尋加衛將軍宗室以其寒士相
與輕之瑗案法推治無所顧避甚見讎疾官雖通顯貧
窘如初清尚之操為時所重領夲州大中正以夲官兼
廷尉卿卒官贈本將軍太僕卿濟州刺史謚曰明
羊敦字元禮太山鉅平人梁州刺史祉弟子也性尚閑
素學渉書史以父靈引死王事除給事中出為本州别
駕公平正直見有非法敦終不判署後為尚書左侍郎
徐州撫軍長史永安中轉廷尉司直不拜拜洛陽令後
為鎮南將軍金紫光禄大夫遷太府少卿轉衛將軍廣
平太守治有能名姦吏跼蹐秋毫無犯雅性清儉屬歳
饑饉家餽未至使人外尋陂澤採藕根而食之遇有疾
苦家人解衣質米以供之然其為治亦尚威嚴朝廷以
其清白賜榖一千斛絹一百匹興和初卒年五十二吏
民奔哭莫不悲慟贈都督徐兗二州諸軍事衛大將軍
吏部尚書兗州刺史謚曰貞武定初齊獻武王以敦及
中山太守蘇淑在官奉法清約自居宜見追褒以厲天
下乃上言請加旌錄詔曰昔五袴興謠兩岐致詠皆由
仁覃千里化洽一邦故廣平太守羊敦故中山太守蘇
淑並器業和隠幹用貞濟善政聞國清譽在民方藉良
才遂登高秩先後凋亡朝野傷悼追旌清徳蓋惟舊章
可各賞帛一百匹穀五百斛班下郡國咸使聞知
子隠武定末開府行參軍
蘇淑字仲和武邑人也立性敦謹頗渉經傳兄夀興坐
事為閹官夀興後為河間太守賜爵晉陽男及夀興將
卒遂冒養淑為子熈平中襲其爵除司空士曹參軍尋
轉太學博士厲威將軍員外散騎侍郎轉奉車都尉領
殿中侍御史因使於冀州會高乾邕執刺史元嶷㨿城
起義淑贊成其事乾邕以淑行武邑郡未幾尒朱汝歸
(疑/)率兵将至淑於郡逃還京師後除左将軍大中大夫
行河陰令出除樂陵内史淑在郡綏撫甚有民譽始經
二周謝病乞解有詔聽之民吏老㓜訴乞淑者甚衆後
歴滎陽太守亦有能名加中軍將軍司空從事中郎興
和二年拜中山太守三年卒於郡淑清心愛下所歴三
郡皆為吏民所思當時稱為良二千石武定初贈衛大
將軍都官尚書瀛州刺史諡曰懿齊獻武王追美清操
與羊敦同見優賞
子子且襲武定中齊獻武王廟丞
史臣曰(闕/)
　
　魏書卷八十八
　魏書卷八十八考證
竇瑗𫝊遼西遼陽人○遼陽北史作陽洛夲書地形志
　遼西郡領縣三有陽樂無遼陽今以下文以軍功賜
　爵陽洛男証之應從北史但陽樂陽洛未知孰是
　
　
　
　
　
　
　
　
　
　
　
　魏書卷八十八考證
欽定四庫全書
　魏書卷八十九
　　齊　　　　　魏　　　收　　　　　撰
　列傳酷吏第七十七
　　于洛侯　胡泥　　李洪之　高遵　　張赦提
　　羊祉　　崔暹　　酈道元　谷楷
淳風旣喪姦黠萌生法令滋章刑禁多設爲吏罕仁恕
之誠當官以威猛爲濟魏氏以戎馬定王業武功平海
内治任刑罰肅厲爲本猛酷之倫所以列之今史
于洛侯代人也以勞舊爲秦州刺史而貪酷安忍州人
富熾奪民呂勝脛纒一具洛侯輒鞭富熾一百截其右
腕百姓王隴客刺殺民王羌奴王愈二人依律罪死而
已洛侯生拔隴客舌刺其本并刺胷腹二十餘瘡隴客
不堪苦痛隨刀戰動乃立四柱磔其手足命將絶始斬
其首支解四體分懸道路見之者無不傷楚闔州驚震
人懷怨憤百姓王元壽等一時反叛有司糾劾高祖詔
使者於州刑人處宣告兵民然後斬洛侯以謝百姓
胡泥代人也歴官至司衛監賜爵永城侯泥率勒禁中
不憚豪貴殿中尚書叔孫侯頭應内直而闕於一時泥
以法繩之侯頭恃寵遂與口諍高祖聞而嘉焉賜泥衣
服一襲出爲幽州刺史假范陽公以北平陽尼碩學遂
表薦之遷平東將軍定州刺史以暴虐刑罰酷濫受納
貨賄徵還戮之將就法也高祖臨太華殿引見遣侍臣
宣詔責之遂就家賜自盡
李洪之本名文通恒農人少爲沙門晚乃還俗眞君中
爲狄道護軍賜爵安陽男㑹永昌王仁隨世祖南征得
元后姊妹二人洪之以宗人潛相餉遺結爲兄弟遂便
如親頗得元后在南兄弟名字乃改名洪之及仁坐事
誅元后入宫得幸於高宗生顯祖元后臨崩昭太后問
其親因言洪之爲兄與相訣經日具條列南方諸兄珍
之等手以付洪之遂號爲顯祖親舅太安中珍之等兄
弟至都與洪之相見敘元后平生故事計長幼爲昆季
以外戚爲河内太守進爵任城侯威儀一同刺史河内
北連上黨南接武牢地險人悍數爲劫害長吏不能禁
洪之至郡嚴設科防募斬賊者便加重賞勸農務本盗
賊止息誅鋤姧黨過爲酷虐後爲懷州刺史封汲郡公
徵拜内都大官河西羌胡領部落反叛顯祖親征命洪
之與侍中東郡王陸定總綂諸軍輿駕至并州詔洪之
爲河西都將討山胡皆保險拒戰洪之築壘於石樓南
白鷄原以對之諸將悉欲進攻洪之乃開以大信聽其
復業胡人遂降顯祖嘉之遷拜尚書外都大官後爲使
持節安南將軍秦益二州刺史至治設禁姧之制有帶
刃行者罪與劫同輕重品格各有條章於是大饗州中
豪傑長老示之法制乃夜密遣騎分部覆諸要路有犯
禁者輒捉送州宣告斬決其中枉見殺害者百數赤葩
渴郞羌深居山谷雖相羈縻王人罕到洪之芟山爲道
廣十餘歩示以軍行之勢乃興軍臨其境山人驚駭洪
之將數十騎至其里閭撫其妻子問其疾苦因資遺之
衆羌喜悅求編課調所入十倍於常洪之善御戎夷頗
有威惠而刻害之聲聞於朝野初洪之微時妻張氏助
洪之經營資産自貧至貴多所補益有男女幾十人洪
之後得劉氏劉芳從妹洪之欽重而疎薄張氏爲兩宅
别居偏厚劉室由是二妻妬競互相訟詛兩宅母子往
來如讎及莅西州以劉自隨洪之素非亷清每多受納
時高祖始建祿制法禁嚴峻司察所聞無不窮糾遂鏁
洪之赴京高祖臨大華庭集羣官有司奏洪之受贓狼
籍又以酷暴高祖親臨數之以其大臣聽在家自裁洪
之志性慷慨多所堪忍疹疾炙療艾炷圍將二寸首足
十餘處一時俱下而言笑自若接賔不輟及臨自盡沐
浴換衣防卒扶持將出却入遍遶家庭如是再三泣歎
良久乃卧而引藥始洪之託爲元后兄公私自同外戚
至此罪後高祖乃稍對百官辨其誣假而諸李猶善相
視恩紀如親洪之始見元后計年爲兄及珍之等至洪
之以元后素定長幼其呼拜坐皆如家人暮年數延攜
之宴飲醉酣之後攜之時或言及本末洪之則起而加
敬笑語自若富貴赫弈當舅戚之家遂棄宗專附珍之
等後頗存振本屬而猶不顯然劉氏四子長子神自有
傳
高遵字世禮渤海蓚人父濟滄水太守遵賤出兄矯等
常欺侮之及父亡不令在喪位遵遂馳赴平城歸從祖
兄中書令允允乃爲遵父舉哀以遵爲喪主京邑無不
弔集朝貴咸識之徐歸奔赴免喪允爲營宦路得補樂
浪王侍郞遵感成益之恩事允如諸父渉歴文史頗有
筆札進中書侍郞詣長安刋燕宣王廟碑進爵安昌子
及新製衣冠高祖恭薦宗廟遵形貌莊潔音氣雄暢常
兼太祝令跪贊禮事爲俯仰之節粗合儀矩由是高祖
識待之後與游明根高閭李沖入議律令親對御坐時
有陳奏以積年之勞賜粟帛牛馬出爲立忠將軍齊州
刺史建節歴本州宗鄉改觀而矯等彌妬毁之遵性不
亷清在中書時每假歸山東必借備騾馬將從百餘屯
逼民家求絲縑不滿意則詬罵不去彊相徴求旬月之
間縑布千數邦邑苦之遵旣臨州本意未弭選召寮吏
多所取納又其妻明氏家在齊州母弟舅甥共相憑屬
爭求貨利嚴暴非理殺害甚多貪酷之響帝頗聞之及
車駕幸鄴遵自州來朝會有赦宥遵臨還州請辭帝於
行宫引見誚讓之遵自陳無負帝厲聲曰若無遷都赦
必無高遵矣又卿非惟貪惏又虐於刑法謂何如濟隂
王猶不免於法卿何人而爲此行自今宜自謹約還州
仍不悛革齊州人孟僧振至洛訟遵詔廷尉少卿劉述
窮鞫皆如所訴先是沙門道登過遵遵以道登荷寵於
高祖多奉以貨深託仗之道登屢因言次申啓救遵帝
不省納遂詔述賜遵死時遵子元榮詣洛訟寃猶恃道
登不時還赴道登知事決方乃遣之遵恨其妻不與訣
别處沐浴引椒而死
元榮學尚有文才長於几案位兼尚書右丞爲西道行
臺至高平鎮遇城飜被害
遵弟次文雖無位宦而貲財巨萬遵每責其財又結憾
於遵吉凶不相往反時論責之
張赦提中山安喜人也性雄武有規畫初爲虎賁中郞
時京畿盜魁自稱豹子虎子並善弓馬遂領逃連及諸
畜牧者各爲部帥於靈丘鴈門間聚為劫害至乃斬人
首射其口刺人臍引膓遶樹而共射之以爲戲笑其爲
暴酷如此軍騎掩捕久弗能獲行者患焉赦提設防遏
追窮之計宰司善之以赦提爲逐賊軍將乃求驍勇追
之未幾而獲虎子豹子及其黨與盡送京師斬於闕下
自是清靜其靈丘羅思祖宗門豪溢家處隘險多止亡
命與之爲劫顯祖怒之孥戮其家而思祖家黨相率宼
盜赦提應募求捕逐乃以赦提爲游徼軍將前後禽獲
殺之略盡因而濫有屠害尤爲忍酷既資前稱又藉此
功除冠軍將軍幽州刺史假安喜侯赦提克已厲約遂
有清稱後頗縱妻叚氏多有受納令僧尼因事通請貪
虐流聞中散李眞香出使幽州採訪牧守政績眞香驗
案其罪赦提懼死欲逃其妻姑爲太尉東陽王丕妻恃
丕親貴自許詣丕申訴求助謂赦提曰當爲訴理幸得
申雪願且寛憂不爲異計赦提以此差自解慰段乃陳
列眞香昔甞因假而過幽州知赦提有好牛從索不果
今臺使心協前事故威逼部下拷楚過極横以無辜證
成誣罪執事恐有不盡使駕部令趙秦州重往究訊事
狀如前處赦提大辟高祖詔賜死於第將就盡召妻而
責之曰貪濁穢吾者卿也又安吾而不得免禍九泉之
下當爲仇讎矣又有華山太守趙霸酷暴非理大使崔
光奏霸云不遵憲度威虐任情至乃手擊吏人寮屬奔
走不可以君人字下納之軌物輒禁止在州詔免所居
官
羊祉字靈祐太山鉅平人晉太僕卿琇之六世孫也父
規之宋任城令世祖南討至鄒山規之與魯郡太守崔
邪利及其屬縣徐通愛猛之等俱降賜爵鉅平子拜鴈
門太守祉性剛愎好刑名爲司空令輔國長史襲爵鉅
平子侵盜公資私營居宅有司案之抵死高祖特恕遠
徙後還景明初爲將作都將加左軍將軍四年持節爲
梁州軍司討叛氐正始二年王師伐蜀以祉假節龍驤
將軍益州刺史出劒閣而還又以本將軍爲秦梁二州
刺史加征虜將軍天性酷忍又不清潔坐掠人爲奴婢
爲御史中尉王顯所彈免高肇南征祉復被起爲光祿
大夫假平南將軍持節領歩騎三萬先驅趣涪未至世
宗崩班師夜中引軍山有二徑軍人迷而失路祉便斬
隊副楊明達梟首路側爲中尉元昭所劾會赦免後加
平北將軍未拜而卒贈安東將軍兗州刺史太常少卿
元端博士劉臺龍議諡曰祉志存埋輪不避彊禦及贊
戎律熊武斯裁仗節撫藩邊夷識德化沾殊類襁負懷
仁謹依諡法布德行剛曰景宜諡爲景侍中侯剛給事
黄門侍郞元纂等駮曰臣聞惟名與器弗可妄假定諡
準行必當其迹按祉志性急酷所在過威布德罕聞暴
聲屢發而禮官虛述諡之爲景非直失於一人實毁朝
則請還付外準行更量虛實靈太后令曰依駮更議元
端臺龍上言竊惟諡者行之迹狀者迹之稱然尚書銓
衡是司釐品庶物若狀與迹乖應抑而不受錄其實狀
然後下寺依諡法準狀科上豈有捨其行迹外有所求
去狀去稱將何所準檢祉以母老辭藩乃降手詔云卿
綏撫有年聲實兼著安邊寧境實稱朝望及其殁也又
加顯贈言祉誠著累朝效彰内外作牧岷區字萌之績
驟聞詔册襃美無替倫望然君子使人器之義無求備
德有數德優劣不同剛而能克亦爲德焉謹依諡法布
德行剛曰景謂前議爲允司徒右長史張烈主簿李瑒
刺稱按祉歴宦累朝當官允稱委捍西南邊隅靖遏準
行易名奬誡攸在竊謂無虧體例尚書李韶又述奏以
府寺爲允靈太后可其奏祉自當官不憚彊禦朝廷以
爲剛斷時有檢覆每令出使好慕名利頗爲深文所經
之處人號天狗下及出將臨州並無恩潤兵民患其嚴
虐焉
崔暹字元欽本云清河東武城人也世家于滎陽潁川
之間性猛酷少仁恕姧猾好利能事勢家初以秀才累
遷南兗州刺史盜用官瓦贓汚狼籍爲御史中尉李平
所糾免官後行豫州事尋即真坐遣子析戸分隷三縣
廣占田宅藏匿官奴障吝陂葦侵盜公私爲御史中尉
王顯所彈免官後累遷平北將軍瀛州刺史貪暴安忍
民庶患之嘗出獵州北單騎至於民村井有汲水婦人
暹令飲馬因問曰崔瀛州何如婦人不知其暹也答曰
百姓何罪得如此癩兒刺史暹黙然而去以不稱職被
解還京武川鎭反詔暹爲都督𨽻大都督李崇討之違
崇節度爲賊所敗單騎潛還禁於廷尉以女妓園田貨
元义獲免建義初遇害於河隂贈司徒公冀州刺史追
封武津縣公
子瓉字紹珍位兼尚書左丞卒瓉妻莊帝妹也後封襄
城長公主故特贈瓉冀州刺史
子茂字祖昻襲祖爵
酈道元字善長范陽人也青州刺史範之子太和中爲
尚書主客郎御史中尉李彪以道元秉法清勤引爲治
書侍御史累遷輔國將軍東荆州刺史威猛爲治蠻民
詣闕訟其刻峻坐免官久之行河南尹尋即真肅宗以
沃野懷朔薄骨律武川撫冥柔元懷荒禦夷諸鎮並改
爲州其郡縣戍名令凖古城邑詔道元持節兼黄門侍
郎與都督李崇籌宜置立裁減去留儲兵積粟以爲邊
備未㡬除安南將軍御史中尉道元素有嚴猛之稱司
州牧汝南王悅嬖近左右丘念常與卧起及選州官多
由於念念匿於悅第時還其家道元收念付獄悅啓靈
太后請全之敕赦之道元遂盡其命因以劾悅是時雍
州刺史蕭寳夤反狀稍露悅等諷朝廷遣爲闗石大使
遂爲寳夤所害死於隂盤驛亭道元好學歴覽竒書撰
注水經四十卷本志十三篇又爲七聘及諸文皆行於
世然兄弟不能篤穆又多嫌忌時論薄之
谷楷昌黎人濮陽公渾㑹孫稍遷奉車都尉時沙門法
慶反於冀州雖大軍討破而妖帥尚未梟除詔楷詣冀
州追捕皆擒獲之楷眇一目而性甚嚴忍前後奉使皆
以酷暴爲名時人號曰瞎虎尋爲城門校尉卒
史臣曰士之立名其途不一或以循良進或以嚴酷顯
故寛猛相資德刑互設然不嚴而化君子所先于洛侯
等爲惡不同同歸於酷肆其毒螫多行殘忍殘人肌膚
同諸木石輕人性命甚於芻狗長惡不悛鮮有不及故
或身嬰罪戮或憂恚値隕異途皆斃各其宜焉凡百君
子以爲有天道矣
　
　
　
　
　
　
　魏書卷八十九
　魏書卷八十九考證
列𫝊第七十七○魏收書亡後人所補
張赦提傳今臺使心協前事威逼部下拷楚過極○心
　協北史作止挾心字應從此書挾字應從北史
　
　
　
　
　
　
　
　
　
　
　
　魏書卷八十九考證
欽定四庫全書
　魏書卷九十
　　齊　　　　魏　　　　收　　　　撰
　列傳逸士第七十八
　　眭夸　　馮亮　　李謐　　鄭修
蓋兼濟獨善顯晦之殊其事不同由來久矣昔夷齊獲
全於周武華矞不容於太公何哉求其心者許以激貪
之用督其迹者以爲束敎之風而肥遁不反代有人矣
夷情得喪忘懷累有比夫邁德𢎞道匡俗庇民可得而
小不可得而忽也自叔世澆浮淳風殆盡錐刀之末競
入成羣而能𡨕心物表介然離俗望古獨適求友千齡
亦異人矣何必御霞乘雲而追日月窮極天地始爲超
遠哉今錄眭夸等爲逸士𫝊
眭夸一名昶趙郡高邑人也祖邁晉東海王越軍謀掾
後没石勒爲徐州刺史父邃字懷道慕容寳中書令夸
少有大度不拘小節耽志書𫝊未曾以世務經心好飲
酒浩然物表年三十遭父喪鬚鬢致白每一悲哭聞者
爲之流涕高尚不仕寄情邱壑同郡李順願與之交夸
拒而不許邦國少長莫不憚之少與崔浩爲莫逆之交
浩爲司徒奏徴爲其中郞辭疾不赴州郡逼遣不得已
入京都與浩相見延留數日惟飲酒談敘平生不及世
利浩每欲論屈之竟不能發言其見敬憚如此浩後遂
投詔書於夸懷亦不開口夸曰桃簡卿已爲司徒何足
以此勞國士也吾便於此將别桃簡浩小名也浩慮夸
即還時乘一騾更無兼騎浩乃以夸騾内之廐中冀相
維縶夸遂託鄉人輸租者謬爲御車乃得出闗浩知而
歎曰眭夸獨行士本不應以小職辱之又使其人仗䇿
復路吾當何辭以謝也時朝法甚峻夸既私還將有私
歸之咎浩仍相左右始得無坐經年送夸本騾兼遺以
所乘馬為書謝之夸更不受其騾馬亦不復書及浩誅
爲之素服受鄉人弔唁經一時乃止歎曰崔公既死誰
能更容眭夸遂作朋友篇辭義爲時人所稱婦父鉅鹿
魏攀當時名達之士未嘗備壻之禮情同朋好或人謂
夸曰吾聞有大才者必居貴仕子何獨在桑榆乎遂著
知命論以釋之年七十五卒葬日赴㑹者如市無子
馮亮字靈通南陽人蕭衍平北將軍蔡道恭之甥也少
博覽諸書又篤好佛理隨道恭至義陽㑹中山王英平
義陽而獲焉英素聞其名以禮待接亮性清淨至洛隱
居崧高感英之德以時展勤及英亡亮奔赴盡其哀慟
世宗嘗召以爲羽林監領中書舍人將令侍講十地諸
經固辭不拜又欲使衣幘入見亮苦求以幅巾就朝遂
不彊逼還山數年與僧徒禮誦爲業蔬食飲水有終焉
之志㑹逆人王敞事發連山中沙門而亮被執赴尚書
省十餘日詔特免雪亮不敢還山遂寓居景明寺勑給
衣食及其從者數人後思其舊居復還山室亮既雅愛
山水又兼巧思結架巖林甚得栖游之適頗以此聞世
祖給其工力令與沙門統僧暹何南尹甄琛等周視崧
高形勝之處遂造閑居佛寺林泉既竒營製又美曲盡
山居之妙亮時出京師延昌二年冬因遇篤疾世宗勑
以馬輿送令還山居崧高道塲寺數日而卒詔贈帛二
百匹以供凶事遺誡兄子綜斂以衣㡊左手持板右手
執孝經一卷置尸盤石上去人數里外積十餘日乃焚
於山以灰燼處起佛塔經藏初亮以盛冬喪時連日驟
雪窮山荒澗鳥獸飢窘僵尸山野無所防護時壽春道
人惠需每旦往看其屍拂去塵霰禽蟲之迹交横左右
而初無侵毁衣服如本惟風吹㡊巾又以亮識舊南方
法師信大栗十枚言期之將來十地果報開亮手以置
把中經宿乃爲蟲鳥盗食皮殻在地而亦不傷肌體焚
燎之日有素霧蓊鬱廻繞其傍自地屬天彌朝不絶山
中道俗營助者百餘人莫不異焉
李謐字永和涿郡人相州刺史安世之子少好學博通
諸經周覽百氏初師事小學博士孔璠數年後璠還就
謐請業同門生爲之語曰青成藍藍謝青師何常在明
經謐以公子徵拜著作郎辭以授弟郁詔許之州再舉
秀才公府二辟並不就惟以琴書爲業有絶世之心覽
考工記大戴禮盛德篇以明堂之制不同遂著明堂制
度論曰余謂論事辨物當取正於經典之眞文援證定
疑必有驗於周孔之遺訓然後可以稱準的矣今禮文
殘缺聖言靡存明堂之制誰使正之是以後人紛糾競
興異論五九之説各信其習是非無準得失相半故歴
代紛紜靡所取正乃使裴頠云今羣儒紛糾互相掎摭
就令其象可得而圖其所以居用之禮莫能通也爲設
虛器耳況漢氏所作四維之个復不能令各處其辰愚
以爲尊祖配天其義明著廟宇之制理據未分直可爲
殿屋以崇嚴父之祀其餘雜碎一皆除之斯豈不以羣
儒舛互並乖其實據義求𠂻莫適可從哉但恨典文殘
滅求之靡據而已矣乃復遂去室牖諸制施之於敎未
知其所隆政求之於情未可喻其所以必須惜哉言乎
仲尼有言曰賜也爾愛其羊我愛其禮余以爲隆政必
須其禮豈彼一羊哉推此而論則聖人之於禮殷勤而
重之裴頠之於禮任意而忽之是則頠賢於仲尼矣以
斯觀之裴氏之子以不達而失禮之㫖也余竊不自量
頗有鄙意據理尋義以求其眞貴合雅衷不茍偏信乃
藉之以禮𫝊考之以訓注博採先賢之言廣搜通儒之
説量其當否叅其同異棄其所短收其所長推義察圖
以折厥衷豈敢必善聊亦合其言志矣凡論明堂之制
者雖衆然校其大略則二途而已言五室者則據周禮
考工之記以爲本是康成之徒所執言九室者則案大
戴盛德之篇以爲源是伯喈之倫所持此之二書雖非
聖言然是先賢之中博見洽通者也但各記所聞未能
全正可謂既盡美矣未盡善也而先儒不能考其當否
便各是所習卒相非毁豈逹士之確論哉小戴氏傳禮
事四十九篇號曰禮記雖未能全當然多得其衷方之
前賢亦無愧矣而月令玉藻明堂三篇頗有明堂之義
余故採掇二家參之月令以爲明堂五室古今通則其
室居中者謂之太廟太室之東者謂之青陽當太室之
南者謂之明堂當太室之西者謂之總章當太室之北
者謂之𤣥堂四面之室各有夾房謂之左右个三十六
户七十二牖矣室个之形今之殿前是其遺像耳个者
即寢之房也但明堂與寢施用既殊故房个之名亦隨
事而遷耳今粗書其像以見鄙意案圖察義略可驗矣
故檢之五室則義明於考工校之戸牖則數協於盛德
考之施用則事著於月令求之閏也合周禮與玉藻既
同夏殷又符周秦雖乖衆儒儻或在斯矣考工記曰周
人明堂度以九尺之筵東西九筵南北七筵堂崇一筵
五室凡室二筵室中度以几堂上度以筵余謂記得之
於五室而謬於堂之修廣何者當以理推之令惬古今
之情也夫明堂者蓋所以告月朔布時令宗文王祀五
帝者也然營構之範自當因宜創制耳故五室者合於
五帝各居一室之義且四時之祀皆據其方之正又聽
朔布令咸得其月之辰可請施政及記二三俱允求之
古義竊爲當矣鄭康成漢末之通儒後學所宗正釋五
室之位謂土居中木火金水各居四維然四維之室既
乖其正施令聽朔各失厥衷左右之个棄而不顧乃反
文之以美説飾之以巧辭言水木用事交於東北木火
用事交於東南火木用事交於西南金水用事交於西
北既依五行當從其用事之交出何經典可謂攻於異
端言非而博疑誤後學非所望於先儒也禮記玉藻曰
天子聽朔於南門之外閏月則闔門左扉立於其中鄭
𤣥注曰天子之廟及路寢皆如明堂制明堂在國之陽
每月就其時之堂而聽朔焉卒事反宿路寢亦如之閏
月非常月聽其朔於明堂門下還處路寢門終月也而
考工記周人明堂𤣥注曰或舉王寢或舉明堂互言之
以明其制同也其同制之言皆出鄭注然則明堂與寢
不得異矣而尚書顧命篇曰迎子釗南門之外延入翼
室此之翼室即路寢矣其下曰大貝賁鼓在西房垂之
竹矢在東房此則路寢有左右房見於經史者也禮記
喪大記曰君夫人卒於路寢小斂婦人髽帶麻於房中
鄭𤣥注曰此蓋諸侯禮帶麻於房中則西南天子諸侯
左右房見於注者也論路寢則明其左右言明堂則闕
其左右个同制之説還相矛楯通儒之注何其然乎使
九室之徒奮筆而爭鋒者豈不由處室之不當哉記云
東西九筵南北七筵五室凡室二筵置五室於斯堂雖
使班倕搆思王爾營度則不能令三室不居其南北也
然則三室之間便居六筵之地而室壁之外裁有四尺
五寸之堂焉豈有天子布政施令之所宗祀文王以配
上帝之堂周公負扆以朝諸侯之處而室户之外僅餘
四尺而已哉假在儉約爲陋過矣論其堂宇則偏而非
制求之道理則未惬人情其不然一也余恐爲鄭學者
茍求必勝競生異端以相訾抑云二筵者乃室之東西
耳南北則狭焉余故備論之曰若東西二筵則室戸之
外爲丈三尺五寸矣南北戸外復如此則三室之中南
北裁各丈二尺耳記云四房兩夾窻若爲三尺之户二
尺之窻窻戸之間裁盈一尺繩樞甕牖之室蓽門圭竇
之堂尚不然矣假令復欲小廣之則四面之外闊狹不
齊東西既深南北更淺屋宇之制不爲通矣驗之衆塗
略無算焉且凡室二筵丈八地耳然則戸牖之間不踰
二尺也禮記明堂天子負斧扆南向而立鄭元注曰設
斧於戸牖之間而鄭氏禮圖説扆制曰縱廣八尺畵斧
文於其上今之屏風也以八尺扆置二尺之間此之叵
通不待智者較然可見矣且若二筵之室爲四尺之戸
則戸之兩頰裁各七尺耳全以置之猶自不容矧復戸
牖之間哉其不然二也又復以世代驗之即虞夏尚朴
殷周稍文制造之差每加崇飾而夏后世室堂修二七
周人之制反更促狹豈是夏禹卑宫之意周監郁郁之
美哉以斯察之其不然三也又云堂崇一筵便基高九
尺而壁户之外裁四尺五寸於營制之法自不相稱其
不然四也又云室中度以几堂上度以筵而復云凡室
二筵而不以几還自相違其不然五也以此驗之記者
之謬抑可見矣盛德篇云明堂凡九室三十六戸七十
二牖上圓下方東西九仞南北七筵堂高三尺也余謂
盛德篇得之於戸牖失之於九室何者五室之制傍有
夾房面各有戸户有兩牖此乃因事立則非拘異術戸
牖之數固自然矣九室者論之五帝事既不合施之時
令又失其辰左右之个重置一隅兩辰同處參差出入
斯乃義無所據未足稱也且又堂之修廣裁六十三尺
耳假使四尺五寸爲外之基其中五十四尺便是五室
之地計其一室之中僅可一丈置其戸牖則於何容之
哉若必小而爲之以容其數則令帝王側身出入斯爲
怪矣此匪直不合典制抑亦可哂之甚也余謂其九室
之言誠亦有由然竊以爲戴氏聞三十六户七十二牖
弗見其制靡知所置便謂一室有四戸之窻計其戸牖
之數即以爲九室耳或未之思也蔡伯喈漢末之儒學
士而見重於當時即識其修廣之不當而必未思其九
室之爲謬更修而廣之假其法象可謂因僞飾辭順非
而澤諒可歎矣余今省彼衆家委心從善庶探其衷不
爲茍異但是古非今俗間之常情愛遠惡近世中之恒
事而千載之下獨論古制驚俗之談固延多誚脱有深
賞君子者覽而揣之儻或存焉謐不飲酒好音律愛樂
山水高尚之情長而彌固一遇其賞悠爾忘歸乃作神
士賦歌曰周孔重儒敎莊老貴無爲二途雖如異一是
買聲兒生乎意不愜死名用何施可心聊自樂終不爲
人移脱尋余志者陶然正若斯延昌四年卒年三十二
遐邇悼惜之其年四門小學博士孔璠等學官四十五
人上書曰竊見故處士趙郡李謐十嵗喪父哀號罷隣
人之相幼事兄瑒恭順盡友于之誠十三通孝經論語
毛詩尚書歴數之術尤盡其長州閭鄉黨有神童之號
年十八詣學受業時博士即孔璠也覽始要終論端究
緒授者無不欣其言矣於是鳩集諸經廣校同異比三
傳事例名春秋叢林十有二卷爲璠等判析隱伏垂盈
百條滯無常滯纖毫必舉通不長通有枉斯屈不茍言
以違經弗飾辭而背理辭氣磊落觀者忘疲每曰丈夫
擁書萬卷何假南面百城遂絶跡下幃杜門却掃棄産
營書手自刪削卷無重複者四千有餘矣猶括次專家
搜比讜議隆冬達曙盛暑通宵雖仲舒不闚園君伯之
閉戸高氏之遺漂張生之忘食方之斯人未足爲喻謐
嘗詣故太常卿劉芳推問音義語及中代興廢之由芳
乃歎曰君若遇高祖侍中太常非僕有也前河南尹黄
門侍郎甄琛内賛近機朝野傾目于時親識求官者答
云趙郡李謐躭學守道不悶于時常欲致言但未有次
耳諸君何爲輕自媒衒謂其子曰昔鄭元盧植不遠數
千里詣扶風馬融今汝明師甚邇何不就業也又謂朝
士曰甄琛行不媿時但未薦李謐以此負朝廷耳又結
宇依巖憑崖鑿室方欲訓彼青衿宣揚墳典冀西河之
敎重興北海之風不墜而祐善空聞暴疾而卒邦國銜
殄悴之哀儒生結摧梁之慕況璠等或服議下風或親
承音㫖師儒之義其可黙乎事奏詔曰謐屢辭徴辟志
守沖素儒隱之操深其嘉美可遠傍惠康近準元晏諡
曰貞靜處士幷表其門閭以旌高節遣謁者奉册於是
表其門曰文德里曰孝義云
鄭修北海人也少隱於岐南几谷中依巖結宇獨處淡
然屏迹人事不交世俗耕食水飲皮冠草服雅好經史
專意𤣥門前後州將每徴不至岐州刺史魏蘭根頻遣
致命修不得已暫出見蘭根尋還山舍蘭根申表薦修
肅宗詔付雍州刺史蕭寶夤訪實以聞㑹寶夤作逆事
不行
史臣曰古之所謂隱逸者非伏其身而不見也非閉其
言而不出也非藏其智而不發也蓋以恬淡爲心不皦
不昧安時處順與物無私者也眭夸輩忘懷纓冕畢志
邱園或隱不違親貞不絶俗或不敎而勸虛往實歸非
有自然純德其孰能至於此哉
　
　
　魏書卷九十
　魏書卷九十考證
列𫝊第七十八○魏收書亡史臣論全用隋書隱逸𫝊
　論
馮亮𫝊以時展勤○勤北史作覲
　
　
　
　
　
　
　
　
　
　
　
　魏書卷九十考證
欽定四庫全書
　魏書卷九十一
　　齊　　　　魏　　　　收　　　　　撰
　列𫝊術藝第七十九
　　晁崇　　張淵　　殷紹　　王早　　耿元
　　劉靈助　江式　　周澹　　李修　　徐謇
　　王顯　　崔彧　　蔣少游
蓋小道必有可觀況徃聖摽厯數之術先王垂卜筮之
典論察有法占候相傳觸類長之其流遂廣工藝紛綸
理非抑止今列於篇亦所以廣聞見也
晁崇字子業遼東襄平人也家世史官崇善天文術數
知名於時爲慕容垂太史郎從慕容寶敗於參合獲崇
後乃赦之太祖愛其伎術甚見親待從平中原拜太史
令詔崇造渾儀歴象日月星辰遷中書侍郎令如故天
興五年月暈左角蝕將盡崇奏曰占爲角蟲將死時太
祖既剋姚平於柴壁以崇言之徵遂令諸軍焚車而反
牛果大疫輿駕所乘巨犗數百頭亦同日斃於路側自
餘首尾相繼是嵗天下之牛死者十七八麋鹿亦多死
崇弟懿明辯而才不及崇也以善北人語内侍左右爲
黄門侍郎兄弟竝顯懿好矜容儀被服僭度言音類太
祖左右每聞其聲莫不驚竦太祖知而惡之後其家奴
告崇與懿叛又與　臣王次多潛通招引姚興太祖銜
之及興㓂平陽車駕擊破之太祖以奴言爲實還次晉
陽執崇兄弟竝賜死
崇兄子暉太祖時給事諸曹稍遷給事中賜爵長平侯
征虜將軍濟州刺史假寧東將軍潁川公劉駿鎭東平
郡徙戍近境暉上表求擊之尚宗不許暉乃爲書以大
義責之卒
子林襲爵林卒子清襲事在節義𫝊
暉從弟繼太祖時稍遷中書侍郎給事中中堅將軍賜
爵襄平子除魏郡太守卒
子世宗襲爵卒
子元和襲卒
張淵不知何許人明占候曉内外星分自云嘗事苻堅
堅欲南征司馬昌明淵勸不行堅不從果敗又仕姚興
父子爲靈臺令姚泓滅入赫連昌昌復以淵及徐辯對
爲太史令世祖平綂萬淵與辯俱見獲世祖以淵爲太
史令數見訪問神䴥二年世祖將討蠕蠕淵與徐辯皆
謂不宜行與崔浩爭於世祖前語在浩𫝊淵專守常占
而不能鈎深致遠故不及浩後爲驃騎軍謀祭酒嘗著
觀象賦曰易曰天垂象見吉凶聖人則之又曰觀乎天
文以察時變觀乎人文以化成天下然則三極雖殊妙
本同一顯昧雖遐契齊影響尋其應感之符則乎㝠通
之數天人之際可見明矣夫機象㝠𬗟至理幽𤣥豈伊
管智所能䆒暢然歌咏之來偶同風人目閲羣宿能不
歌吟是時也嵗次析木之津日在翼星之分閶闔晨鼓
而蕭瑟流火夕暵以摧頽游氣眇其高搴辰宿煥焉華
布覩時逝懷川上之感歩秋林同宋生之戚歎巨艱之
未終抱殷憂而不寐遂彷徨於窮谷之裏杖䇿陟神巖
之側乃仰觀太虚縱目逺覽吟嘯之頃懔然増懷不覽
至理㧞自近情常韻發於宵夜不任咏歌之末遂援管
而爲賦其辭曰
陟秀峯以遐眺望靈象於九霄(陟昇遐逺九/霄九天也)覩紫宮之
環周嘉帝坐之獨標(紫宮垣十五星在北斗北天皇大/帝一星在紫宮中天帝位尊故言)
(獨標/也)瞻華蓋之蔭藹何虛中之迢迢(華蓋七星杠九星/合十六星在大帝)
(上迢迢髙/逺之貌)觀閣道之穹隆想靈駕之電飄(間道六星在/王良東北天)
(帝之所乘躡靈駕之/所由從電飄疾也)爾乃縱目逺覽傍極四維北鑒機
衡南覩太微(四維四方之維機衡謂北斗/星太微宮十星在翼軫北)三台皦皦以
雙列皇座冏冏以垂暉(三台凡六星兩兩而居起文昌/極太微皇座一星在太微星中)
(皦皦冏冏皆星/光明之貎也)虎賁執鋭於前階常陳屯聚於後闈(三/台)
(謂之太階虎賁一星在下台南故言前階常陳七星如/畢狀在皇座北皆宿衛天帝前後備非常闈門宮中之)
(門/也)遂回情旋首次目文昌(文昌七星在北斗魁前别/一宮之名皆相位次也)仰
見造父爰及王良(造父五星在傳舍河中造父周穆王/御死精上爲星王良五星在奎北王)
(良者晉大夫善御九方湮之子良一名郵無/正爲趙簡子御死精記於星爲天帝之馭官)傅説登天
而乘尾奚仲託精於津陽(傅説一星在尾後傅説殷時/隱於巖中殷王武丁夢得賢)
(人圖畫其象求而得之即立爲相死精上爲星乗尾在/龍駟之間奚仲四星在天津北近河傍太古時造車輿)
(者死而精上爲星水北曰/陽在河北故曰津陽也)織女郎列於河湄牽牛煥然
而舒光(織女三星在紀星東端牽牛六星/在河鼓南世人復以河鼓爲牽牛)五車亭柱於
畢隂兩河俠井而相望(五車三柱都十四星在畢東北/在宿北故謂之隂兩河南河北)
(河六星俠東井東西/遙相對故曰相望也)灼灼羣位落落幽紀設官分職罔
不悉置(灼灼落落皆星光明希疎之貌羣位謂天設三/公九卿之官皇后嬪御之位分謂分其所司而)
(各有所典罔無悉盡言無/不盡備官職亦有之也)儲貳副天庭延三吏(儲貳謂/太子一)
(星在帝座北三吏三/公星在太微宫中也)論道納言各有攸司(論道謂三公/坐而論道納)
(言謂尚書/獻可替否)將相次序以衛守九卿珠連而内侍(太微宮/十星皆)
(有上將上相次將次相之位九卿三星/在太微庭中行列似珠之相連而内侍)天街分中外之
境四七列九土之異(天街二星昴畢間近月星隂陽之/所分中國之境界天街以西屬外)
(國旄頭氈褐引弓之民皆屬焉天街以東屬中國縉紳/之士冠帶之倫皆屬焉四七二十八宿角亢鄭國兗州)
(氐房心陳國豫州尾箕燕國幽州斗牛吳國揚州女虚/危齊國青州營室東壁衛國并州奎婁魯國徐州胃昴)
(畢趙國冀州觜參魏國益州并鬼秦國雍州栁星張周/國洛陽三河翼軫楚國荆州天有十二次日月之所經)
(歴地有十二州王侯之所國方/土所出之物各有殊異不同者)左則天紀槍棓攝提大
角二咸防奢七公理獄(天紀九星在貫索東天槍三星/在北斗杓東天棓五星在女牀)
(東北攝提六星俠大角大角一星在攝提間二咸東咸/四星在房東北西咸四星在房西北此星主防奢淫諂)
(佞之事七公七星在招摇東接近貫索貫索/爲天獄刑獄失中則七公評議理其寃枉)庫樓烱烱
以灼明騎官騰驤而奮足(庫樓十星在大角南騎官二/十七星在氐南騎官典乘故)
(曰騰/驤也)天市建肆於房心帝座磥落而電燭(天市二十四/星在房心北)
(帝座一星在/天市中心)於前則老人天社清廟所居(老人一星在/弧南常以春)
(秋分候之天社六星亦在/弧南清廟十四星在張南)明堂配帝靈臺考符(明堂三/星在太)
(微西南角外靈臺/三星在明堂西)丈人極陽而慌忽子孫嘒嘒於參嵎
(丈人二星在軍市西南星在南方故稱極陽慌忽謂星/細小逺邈難見老子曰忽兮慌兮其中有象慌兮忽兮)
(其中有物子二星在丈人東嘒小貌孫二星/在子東詩曰嘒彼小星三五在東此之謂乎)天狗接狼
以吠守野鷄伺晨於參墟(天狗七星在狼北野鷄一星/在參東南天市中街主警怖)
(故曰吠守鷄能/候時故曰伺晨)右則少微軒轅皇后之位嬪御相次尊
卑有秩(少微四星在太微西南北列白衣處士之位軒/轅十七星在七星北有皇后嬪御之位尊卑相)
(次皆秩/序之也)御宮典儀女史執筆(御宫四星在鈎陳左傍此/星主典史禮儀威容歩趨)
(之事女史一星在柱下史北女史記/識晝夜昏明節漏省時在鈎陳右傍)内平秉禮以伺邪
天牢禁愆而察失(内平四星在中宫南有邪媚之事以/禮正之天牢六星在北斗魁下有過)
(失則懲/其愆也)於後則有車府傳舍匏瓜天津(車府七星在天/津東傳舍五星)
(在華蓋上匏𤓰五星在麗/珠北天津九星在匏瓜北)扶匡照曜麗珠珮珍(扶匡七/星在天)
(津東麗珠五星在須女北麗桂衣珠珮/珍后夫人之盛飾其星主皇后之服也)人星麗𤣥以閑
逸哭泣連屬而趨墳(人星五星在車府南麗附𤣥天言/人星近於閑逸易曰日月星辰麗)
(於天石氏經曰人星優游人乃安寜哭二星在虚南泣/三星在哭東墳墓四星在危南哭泣星行列趣向墳墓)
(故曰/連屬)河鼓震雷以􁥛磕騰虵蟠縈而輪菌(河鼔十二星/在南斗北此)
(星昏中南方而震雷易曰鼔之以雷霆此之謂也此星/主聲音故曰􁥛磕騰虵二十二星在營室北形狀似虵)
(故曰/輪菌)於是周章高眄還旋辰極(辰極/北極)既覿鈎陳中禁復
覩天帝休息(鈎陳六星在紫宮中天皇大帝之所居諸/宮别館及天牀星皆是休息寢卧而游也)
漸臺可昇離宮可即(漸臺離宫皆天宮臺之名漸臺四/星在織女東足下離宫六星與營)
(室相連言天帝或昇漸臺而觀或就離/宫而游即就也禮記曰即宫于宗周也)酒旗建醇醪之
旌女牀列窈窕之色(酒旗三星在軒轅左角天設置酒/官爲飲燕之事故建牙旗爲􁤅女)
(牀二星在紀星東北端奉侍天王之女侍衛天王必有/關雎窈窕之美無妬忌之心乃可侍衛天王左右故言)
(列窈窕/之色也)輦道屈曲以微煥附路立于雲閣之側(輦道五/星在織)
(女西足屈曲而細小故言微煥也附路一星在闇道傍/言天帝出入由閣道附路豫防敗傷故言立於雲閣之)
(側/)其列星之表五車之間乃有咸池鴻沼玉井天淵建
樹百果竹林在焉(列宿之外謂之表咸池三星在天潢/東鴻沼二十三星在須女北玉井四)
(星在參左足下天淵十星在龜星東南建樹/百果星在胃南竹林二十五星在園西南)江河炳著
於上穹素氣霏霏其帶天(江天江星天江四星在尾北/言天江星乃炳然著見於天)
(上素氣者天河白氣素/白霏霏然帶著於天也)神龜矅甲於清冷龍魚摛光以
暎連(神龜龜星也有五星在尾南龜知來事故稱神在/河中故言清冷魚龍謂魚一星在尾後河中尾爲)
(龍宿故言龍魚此星在河中/以魚星之暎水有光曜也)又有南門鼓吹器府之官
奏彼絲竹爲帝娛懽(南門鼓吹二星在庫樓南翼西南/器府三十二星在軫南器府典掌)
(絲竹之事以/娛樂天帝也)熊羆綿絡於天際虎豹儵煜而暉爛(虎豹/熊羆)
(四星在/狼星傍)弧精引弓以持滿狼星摇動於霄端(狼一星在/參東南弧)
(九星在狼東南星𫝊云/天下兵起則弧弓張天)其外則有燕秦齊趙列國之名
(外謂列宿之外復有諸國之名齊一星在九坎東趙二/星在齊北鄭一星在趙北越一星在鄭北周二星在越)
(東秦二星在周東代二星在秦南晉一星在代南韓一/星在晉西魏一星在韓北楚一星在韓西燕一星在楚)
(南諸列國之名/凡有十二星也)雷電霹靂雨落雲征(征行也雷電六星/在營室南霹靂五)
(星在土公西南雲/雨四星在霹靂南)陳車䇿駕於氐南天駟騁歩於太清
(陳車三星在氐南/房星一名天駟)園苑周回以曲列倉廩區别而殊形
(天園十四星在苑南天苑十六星在昴畢南天倉六/星在婁南天廩四星在昴南言形象殊别不同也)内
則尚書大理太一天一之宮(尚書五星在紫微宮門内/東南維大理二星在紫微)
(宫中太一天一各一/星相近在紫宮門南)柱下著術𫝊示無窮(柱下史一星/在北極東)
六甲候大帝之所須内厨進御膳於皇躬(六甲在華蓋/下内厨二星)
(在紫宫西/南角外)天船横漢以普濟積水候災于其中(天船九/星在大)
(陵北積水一/星在天船中)隂德播洪施以恤不足四輔翼皇極而闡
𤣥風(隂徳二星在尚書西四輔四星俠北極播布洪大/𤣥天也隂德之官必冇陽報夫隂施陽報自然之)
(常數貧窮困死生民之極艱以至困乏闕死遭隂徳之/終故窮者不希周恤而惠與自至施者無求於報而酬)
(答自來斯乃㝠中之理大象豈虛構其曜哉四輔星阮/翼佐北極之樞又能闡揚天帝之風敎故言闡𤣥風也)
恢恢太虛寥寥帝庭(恢恢寥寥皆廣大清虚之貎老子/曰天網恢恢疏而不失帝謂太微)
(宮/也)五座竝設爰集神靈(五座謂太微宮中五帝座也黄/帝靈威仰位東方赤帝赤熛怒)
(位南方白帝白招矩位西方黒帝汁光紀位北方黄帝/含樞紐位中央五帝各異竝集諸神之宮與之謀國事)
(孝經援神契曰竝設/神靈集謀此之謂也)乃命熒惑伺彼驕盈(熒惑常以十/月十一月入)
(太微受制伺無道之/國故曰伺彼驕盈也)執法刺舉於南端五侯議疑於水
衡(太微南門謂之執法刺舉者刺姦惡舉有功五侯五/星在東北東井爲水衡辨疑獄五侯議而評之也)
金火時出以成緯七宿匡衛而爲經(金火熒惑太白也/七宿謂闕方七宿)
(天文謂五星爲緯二十八宿爲經故舉金火七宿爲言/則五星二十八宿可知也言五星出入伏見冇時不常)
(出/也)暐曄昱其竝曜粲若三春之榮(言星辰布曜若/春日之榮華也)覩夫
天官之羅布故作則於華京(言天官羅布於上王者法/效於下論語曰惟天為大)
(惟堯則/之也)及其災異之興出無常所(言災異出無常宿隨/其善惡而處之假使)
(鄰國有事則/變見角亢也)歸邪繽紛飛流電舉(如星非星如雲非雲/謂之歸邪夾以微氣)
(故稱繽紛飛飛星也流流星也飛星與流星各異飛/星焱去而迹絶流星迹存而不滅電舉者似焱電長)妖
星起則殃及晉平虵乘龍則禍連周楚(春秋魯昭公十/年春正月戊子)
(妖星出於婺女見於申維婺氏屬齊申為晋分梓慎見/妖星出知晉侯以戊子日死虵乘龍謂襄公二十八年)
(嵗星次天津於𤣥􁅤十五度在虚下嵗星主木位在東/體合房心故名龍虚在坎坎子位次𤣥枵龜虵之類嵗)
(星失次行虚之外出其下故曰虵乗龍龍位壽星宋鄭/之分梓慎見虵乗龍知饑在宋鄭然裨竈以為周王及)
(楚子皆死二人推變不同所見/各異梓慎裨竈古之良史也)或取證於逢公或推變
於衝午(逢公齊邑姜之先言逢公死時亦有此星見梓/慎推星以此方之知晉平公將死衝午謂虚宿)
(對午午為張翼張翼周楚之分裨竈/占知周王楚子死故言推變於衝午)乃有欽明光被填
逆水府(昔堯遭洪水填星逆行入水/府書曰欽明文思光被萬邦)洪波滔天功隆大
禹(言洪水既出堯命鮌治之而功不成乃復命禹治而/平之禹有濟世之難治水之功書曰洪水滔天又曰)
(禹錫𤣥圭/告厥成功)此則㝠數之大運非治綱之失緒(言堯遭洪/水致填星)
(逆行之異非不徳所/致此乃運數應爾也)蓋象外之妙不可以麤理尋重𤣥
之内難以熒燎覩(言𤣥理微妙/不可知見也)至於精靈所感迅踰駭
嚮荆軻慕丹則白虹貫日而不徹(昔荆軻慕燕太子丹/之義入秦為刺客雖)
(至精感上而/事竟不㨗)衛生畫䇿則太白食昴而摛朗(昔衛先生/為秦畫䇿)
(於長平昭主疑而不/信太白有食昴之變)魯陽指麾而曜靈爲之回駕(魯陽/古之)
(賢人以手麾/日能再回也)嚴陵來游而客氣著於乾象(昔光武為白/衣時與嚴陵)
(相厚善及登帝位陵來入見太史奏曰/客星犯帝座光武詔曰乃嚴子陵非客)斯皆至感動於
神祗誠應効於既徃爾乃四氣鱗次斗建辰移雖無聲
言三光是知(言四時代謝不常每月斗移建一辰天/無聲言語止以星辰見變譴以示人也)星
中定於昏明影度以之不差測水早於未然占方來之
安危(孟春正月昬參中旦尾中仲春之月昬弧中旦建/星中季春之月昬七星中旦牽牛中孟夏之月昬)
(翼中旦婺女中仲夏之月昬亢中旦危中季夏之月昬/心中旦奎中孟秋之月昬建星中旦畢中仲秋之月昬)
(牽牛中旦觜觿中季秋之月昬虚中旦栁中孟冬之月/昬危中旦七星中仲冬之月昬東壁中旦軫中季冬之)
(月昬婁中旦氐中冬至之日建八尺之標影長一丈三/尺五寸也夏至之日影長一尺六寸也影長為水影短)
(為旱/也)隂精乘箕則大飈暮鼔西南入畢則淫雨滂沲(隂/精)
(月也東北失道入箕則多風移而西南失道入畢則多/雨雨三日為淫雨詩云月麗于畢俾滂沲矣書曰星有)
(好風星有好/雨此之謂也)譬有晉鍾之應銅山風雲之從班螭(言雲/從龍)
(風從虎同氣相求同類相/應蜀山崩而晉鍾鳴也)若夫㝠車濳駕時乘六虬大
儀回運萬象俱流(六虬六龍易曰時乘六龍/以御天此皆是天回運轉)北斗俄其
西傾羣星忽以匿幽(幽暗/也)望舒縱轡以騁度靈輪浹旦
而過周(望舒月也月日行十三度十九分度之七周天/凡三百六十五度四分度之一天一日一夜運)
(轉過周一度浹匝也至旦曉/而過匝故曰浹旦而過周也)爾乃凝神逺矚曬目八荒
察之無象視之𦕈茫狀若渾元之未判别又似浮海而
覩滄浪幽遐逈以希夷寸眸焉能究其傍(疑神精不動/也言極逺傍)
(視茫然若造化之始元氣未分似浮海逺望而不見其/邊論語曰乘桴浮於海老子曰聽之不聞其聲名曰希)
(視之不見其/形名曰夷)於是乎夜對山水栖心高鏡逺尋終古攸
然獨詠美景星之繼晝大唐堯之徳盛(瑞㦄圖曰景星/大如半月生於)
(晦朔助月光明當堯之時有此/星見故美堯之德能致之也)嘉黄星之靡鋒明虞舜
之不競(昔舜將受禪于堯先有星見員而無鋒芒言舜/當用土徳王天下星見而無芒角者示揖讓而)
(受不以兵/事爭競也)疇呂尚之宵夢善登輔而翼聖(昔太公未遇/文王時釣魚)
(於磻溪夜夢得北斗輔星神告尚/以伐紂之意事見尚書中候篇也)欽管仲之察微見虛
危而知命(昔管仲與鮑叔牙啇賈於南陽見三星聚虚/危之分知齊將有霸王遂共戮力來投齊地)
(也/)歎熒惑之舍心高宋景之守政(當春秋時熒惑守心/景公不從史韋之言)
(熒惑退舍而/延二十年)壯漢祖之入秦竒五緯之聚映(昔漢祖入/秦五星聚)
(於東井/秦之分)爾乃歴象既周相佯巖際(相佯倘佯也尚書/曰歴象日月星辰)尋
圖籍之所記著星變乎書契覽前代之將淪咸譴告於
昬世(言先代之君將淪亡/天必告災異之徴也)桀斬諫以星孛紂酖荒而致
彗(夫景星見則太平應彗孛作而禍亂興天之常也昔/夏桀無道斬闗龍逢而極惡孛星見湯伐之放于鳴)
(條之野殷紂設炮烙之形/彗星出武王懸之白旗也)恒不見以周衰枉虵行而秦
滅(昔魯莊公七年夏四月恒星不見自是以後周室衰/微枉矢出虵行而無尾自昔項羽入闗有此變見漢)
(書/)諒人事之有由豈妖災之虚設(言天以㝠應𤣥象為/變要由人事豈妖災)
(而/已)誠庸王之難悛故明君之所察(言庸君闇主𤣥象譴/告不能改行自新以)
(答天變賢君明主則不然/見天災異懼而修德也)堯無爲猶觀象而況德非乎
先哲(夫唐堯至治猶厯象璇璣闚七/政况德不及古而不觀之乎)先是太祖太宗時
太史令王亮蘇坦世祖後破和龍得馮文通太史令閔
盛高祖時太史令趙樊生竝知天文後太史趙勝趙翼
趙洪慶胡世榮胡法通等二族世業天官者又有容城
令徐路善占候世宗時坐事繫冀州獄别駕崔隆宗就
禁慰問路曰昨夜驛馬星流計赦即時應至隆宗先信
之遂遣人試出城候焉俄而赦至時人重之永安中詔
以恒州民高崇祖善天文每占吉凶有驗特除中散大
夫永熈中詔通直散騎常侍孫僧化與太史令胡世榮
張龍趙洪慶及中書舍人孫子良等在門下外省校比
天文書集甘石二家星經及漢魏以來二十三家經占
集爲五十五卷後集諸家撮要前後所上雜占以類相
從日月五星二十八宿中外官圖合爲七十五卷
僧化者東莞人識星分案天占以言災異時有所中普
泰中尒朱世隆惡其多言遂繫於廷尉免官永熙中出
帝召僧化與中散大夫孫安都共撰兵法未就而帝入
闗遂罷元象中死於晉陽時有河間信都芳字王琳好
學善天文算數甚爲安豐王延明所知延明家有羣書
欲抄集五經算事爲五經宗及古今樂事爲樂書又聚
渾天欹器地動銅烏漏刻候風諸巧事并圖畫爲器凖
竝令芳算之㑹延明南奔芳乃自撰注後隐於并州樂
平之東山太守慕容保樂聞而召之芳不得已而見焉
於是保樂弟紹宗薦之於齊獻武王以爲中外府田曹
參軍芳性清儉質樸不與物和紹宗給其騾馬不肯乘
騎夜遣婢侍以試之芳忿呼毆撃不聽近已狷介自守
無求於物後亦注重差勾股復撰史宗仍自注之合數
十卷武定中卒
殷紹長樂人也少聰敏好隂陽術數游學諸方達九章
七曜世祖時爲算生博士給事東宮西曹以藝術爲㳟
宗所知太安四年夏上四序堪輿表曰臣以姚氏之世
行學伊川時遇游遁大儒成公興從求九章要術興字
廣明自云膠東人也山居隱跡希在人間興時將臣南
到陽翟九崖巖沙門釋曇影間興即北還臣獨留住依
止影所求請九章影復將臣向長廣東山見道人法穆
法穆時共影爲臣開述九章數家雜要披釋章次意況
大㫖又演隱審五藏六府心髓血脉商功大算端部變
化𤣥象土圭周髀練精鋭思藴習四年從穆所聞粗皆
髣髴穆等仁矜特垂憂閔復以先師和公所注黄帝四
序經文三十六卷合有三百二十四章專説天地隂陽
之本其第一孟序九卷八十一章説隂陽配合之原第
二仲序九卷八十一章解四時氣王休殺吉凶第三叔
序九卷八十一章明日月辰宿交㑹相生爲表裏第四
季序九卷八十一章具釋六甲刑禍福德以此等文𫝊
授於臣山神禁嚴不得齎出尋究經年粗舉綱要山居
險難無以自供不堪窘廹心生懈怠以甲寅之年日維
鶉火月呂林鍾景氣鬱盛感物懷歸奉辭影等自爾至
今四十五載歴觀時俗堪輿入㑹逕世已久傳寫謬誤
吉凶禁忌不能備悉或考良日而值惡㑹舉吉用凶多
逢殃咎又史遷郝振中吉大儒亦各撰注流行於世配
㑹大小序述隂陽依如本經猶有所闕臣前在東宮以
狀奏聞奉被景穆皇帝聖詔敕臣撰錄集其要最仰奉
明㫖謹審先所見四序經文抄撮要略當世所須吉凶
舉動集成一卷上至天子下及庶人又貴賤階級尊卑
差别吉凶所用罔不畢備未及内呈先帝晏駕臣時狼
狽㡬至不測停廢以來逕由八載思欲上聞莫能自徹
加年夕齒頽餘齡旦暮每懼殂殞填仆溝壑先帝遺志
不得宣行夙夜悲憤理難違匿依先撰錄奏謹以上聞
請付中祕通儒達士定其得失事若可施乞即班用其
四序堪輿遂大行於世
王早勃海南皮人也明隂陽九宫及兵法尤善風角太
宗時䘮亂之後多相殺害有人詣早求問勝術早爲設
法令各無咎由是州里稱之時有東莞鄭氏因爲同縣
趙氏所殺其後鄭氏執得讐人趙氏又剋明晨㑹宗族
當就墓所刑之趙氏求救於早早爲占候并授以一符
曰君今且還選壯士七人令一人爲主者佩此符於雞
鳴時伏在仇家宅東南二里許平旦當有十人跟隨向
西北行中有二人乗黒牛一黒牛最在前一黒牛應第
七但促取第七者將還事必無他趙氏從之果如其言
乃如鄭氏五男父也諸子竝爲其族所宗敬故和解二
家趙氏竟免後早與客清晨立於門内遇有卒風振樹
早語客曰依法當有千里外急使日中將有兩匹馬一
白一赤從西南來至即取我逼我不聽與妻子别語訖
便入召家人隣里辭别語訖浴帶書囊日中出門候使
如期果有二馬一白一赤從涼州而至即促早上馬遂
詣行宮時世祖圍涼州未㧞故許彦薦之早彦師也及
至詔問何時當得此城早對曰陛下但移據西北角三
日内必剋世祖從之如期而剋輿駕還都時久不雨世
祖問早曰何時當雨早曰今日申時必大雨比至未時
猶無片雲世祖召早詰之早曰願更少時至申時雲氣
四合遂大雨滂沲世祖甚善之而早苦以疾辭乞歸鄉
里詔許之遂終於家或言許彦以其術勝恐終妨已故
譎令歸耳
耿元鉅鹿宋子人也善卜占坐於室内有客扣門元已
知其姓字并所齎持及來問之意其所卜筮十中八九
别有林占世或傳之而性不和俗時有王公欲求其筮
者元則拒而不許每云今既貴矣更何所求而復卜也
欲望意外乎代京法禁嚴切王公聞之莫不驚悚而退
故元多見憎忿不爲貴勝所親官至鉅鹿太守顯祖高
祖時有渤海高道埏清河趙法逞竝有名於世世宗肅
宗時奉車都尉清河魏道䖍奉車都尉周恃魏郡太守
章武高月光月光弟明月任元智雍州人潘捺竝長於
隂陽卜筮故元於日者之中最爲優洽冠軍將軍濮陽
賈元紹章武呂肫濟北馮道安河内馮懷海東郡李文
殊竝工於法術而道䖍月光文殊爲優其餘不及浮陽
孟剛饒安王領郡善銓錄風角章武顔惡頭善卜筮亦
用耿元林占當時最知名范陽人劉弁亦有名於世
劉靈助燕郡人師事劉弁好隂陽占卜而麤疎無頼常
去來燕恒之界或時負販或復劫盗賣術於市後自代
至秀容因事尒朱榮榮性信卜筮靈助所占屢中遂被
親待爲榮府功曹參軍建義初榮於河隂王公卿士悉
見屠害時奉車都尉盧道䖍兄弟亦相率朝於行宮靈
助以其州里衛護之由是朝士與諸盧相隨免害者數
十人榮入京師超拜光禄大夫封長子縣開國伯食邑
七百戸尋進爵爲公増邑通前千戸後從榮討擒葛榮
特除散騎常侍撫軍將軍幽州刺史又從大將軍上黨
王天穆討邢杲時幽州流民盧城人最爲兇捍遂令靈
助兼尚書軍前慰勞之事平而元顥入洛天穆渡河靈
助先㑹尒朱榮於太行及將攻河内令靈助筮之靈助
曰未時必剋時已尚中士衆疲怠靈助曰時至矣榮鼔
之將士騰躍即便剋䧟及至北中榮攻城不獲以時盛
暑議欲且還以待秋涼莊帝詔靈助筮之靈助曰必當
破賊詔曰何日靈助曰十八十九間果如其言車駕還
宮領幽川大中正尋加征東將軍増邑五百戸進爵爲
燕郡公詔贈其父僧安爲幽州刺史尋兼尚書左僕射
慰勞幽州流民於濮陽頓丘因率民北還與都督侯淵
等討葛榮餘黨韓婁滅之於薊仍釐州務加車騎將軍
又爲幽并營安四州行臺及尒朱榮死莊帝幽崩靈助
本寒微一朝至此自謂方術堪能動衆又以尒朱有誅
滅之兆靈助遂自號燕王車騎大將軍開府義同三司
大行臺爲莊帝舉義兵靈助馴養大鳥稱爲已瑞妄説
圖讖言劉氏當王又云欲知避世入鳥村遂刻氈爲人
象畫桃木爲符書作詭道厭祝之法民多信之於時河
西人紇豆陵歩藩舉兵逼晉陽爾朱兆頻戰不利故靈
助唱言尒朱自然當滅不須我兵由是幽瀛滄冀之民
悉從之從之者夜悉舉火爲號不舉火者諸村共屠之
以普泰元年三月率衆至博陵之安國城與叱列延慶
侯淵尒朱羽生等戰戰敗被擒斬於定州𫝊首洛陽支
分其體初靈助每云三月末我必入定州尒朱亦必滅
及將戰靈助自筮之卦成不吉以手折筮棄之於地云
此何知也尋見擒果以三月入定州而齊獻武王以明
年閏三月破西胡於韓陵山遂滅兆等永熙二年贈使
持節散騎常侍都督幽瀛冀三州諸軍事驃騎大將軍
尚書左僕射開府儀同三司幽州刺史諡曰恭
子宗輝襲興和中開府屬齊受禪例降
江式字法安陳留濟陽人六世祖瓊字孟琚晉馮翊太
守善蟲篆詁訓永嘉大亂瓊棄官西投張軌子孫因居
涼土世傳家業祖彊字文威太延五年涼州平内徙代
京上書三十餘法各有體例又獻經史諸子千餘卷由
是擢拜中書博士卒贈敦煌太守父紹興高允奏爲袐
書郎掌國史二十餘年以謹厚稱卒於趙郡大守式少
專家學數年之中常夢兩人時相敎授及寤每有記識
初拜司徒長史兼行參軍檢校御史尋除殄宼將軍符
節令以書文昭太后尊號諡冊特除奉朝請仍符節令
式篆體尤工洛京宮殿諸門板題皆式書也延昌三年
三月式上表曰臣聞庖羲氏作而八卦列其畫軒轅氏
興而龜䇿彰其彩古史倉頡覽二象之爻觀鳥獸之跡
别創文字以代結繩用書契以維事宣之王庭則百工
以敘載之方冊則萬品以明迄于三代厥體頗異雖依
類取制未能悉殊倉氏矣故周禮八嵗入小學保氏敎
國子以六書一曰指事二曰象形三曰諧聲四曰㑹意
五曰轉注六曰假借蓋是史頡之遺法也及宣王太史
史籕著大篆十五篇與古文或同或異時人即謂之籕
書至孔子定六經左丘明述春秋皆以古文厥意可得
而言其後七國殊軌文字乖别暨秦兼天下丞相李斯
乃奏蠲罷不合秦文者斯作倉頡篇中車府令趙高作
爰厯篇太史令胡母敬作博學篇皆取史籕大篆或頗
省改所謂小篆者也於是秦燒經書滌除舊典官獄繁
多以趣約易始用隸書古文由此息矣隸書者始皇使
下杜人程邈附於小篆所作也以邈徒隸即謂之隸書
故秦有八體一曰大篆二曰小篆三曰刻符書四曰蟲
書五曰摹印六曰署書七曰殳書八曰隸書漢興有尉
律學復敎以籕書又習八體試之課最以爲尚書史吏
民上書省字不正輙舉劾焉又有草書莫知誰始考其
書形雖無厥誼亦是一時之變通也孝宣時召通倉頡
讀者獨張敞從之受涼州刺史杜鄴沛人爰禮講學大
夫秦近亦能言之孝平時徴禮等百餘人説文字於未
央宮中以禮爲小學元士黄門侍郎揚雄採以作訓纂
篇及亡新居攝自以應運制作使大司空甄豐校文字
之部頗改定古文時有六書一曰古文孔子壁中書也
二曰竒字即古文而異者三曰篆書云小篆也四曰佐
書秦隸書也五曰繆篆所以摹印也六曰鳥蟲所以幡
信也壁中書者魯恭王壞孔子宅而得禮尚書春秋論
語孝經也又北平侯張倉獻春秋左氏𫝊書體與孔氏
相類即前代之古文矣後漢郎中扶風曹喜號曰工篆
小異斯法而甚精巧自是後學皆其法也又詔侍中賈
逵修理舊文殊藝異術王敎一端茍有可以加於國者
靡不悉集逵即汝南許慎古文學之師也後慎嗟時人
之好竒歎儒俗之穿鑿惋文毁於譽痛字敗於訾更詭
任情變亂於世故撰説文解字十五篇首一終亥各有
部屬包括六藝羣書之話評釋百氏諸子之訓天地山
川草木鳥獸昆蟲雜物竒怪珍異王制禮儀世間人事
莫不畢載可謂類聚羣分雜而不越文質彬彬最可得
而論也左中郎將陳留蔡邕採李斯曹喜之法爲古今
雜形詔於太學立石碑刋載五經題書楷法多是邕書
也後開鴻都書畫竒能莫不雲集于時諸方獻篆無出
邕者魏初博士清河張揖著埤倉廣雅古今字詁究諸
埤廣綴拾遺漏増長事類抑亦於文爲益者然其字詁
方之許慎篇古今體用或得或失矣陳留邯戰淳亦與
揖同時博古開藝特善倉雅許氏字指八體六書精究
閑理有名於揖以書敎諸皇子又建三字石經於漢碑
之西其文蔚炳三體復宣校之説文篆隸大同而古字
少異又有京兆韋誕河東衛覬二家竝號能篆當時臺
觀榜題寶器之銘悉是誕書咸𫝊之子孫世稱其妙晉
世義陽王典祠令任城呂忱表上字林六卷尋其況趣
附託許慎說文而按偶章句隱别古籕竒惑之字文得
正隸不差篆意也忱弟靜别放故左校令李登聲類之
法作韻集五卷宮商龣徴羽各爲一篇而文字與兄便
是魯衛音讀楚夏時有不同皇魏承百王之季紹五運
之緒世易風移文字改變篆形謬錯隸體失真俗學鄙
習復加虚巧談辯之士又以意説炫惑於時難以釐改
故傳曰以衆非非行正信哉得之於斯情矣乃曰追來
爲歸巧言爲辯小兒爲􁀙神虫爲蠶如斯甚衆皆不合
孔氏古書史籕大篆許字説文石經三字也凡所關古
莫不惆悵焉嗟夫文字者六藝之宗王敎之始前人所
以垂今今人所以識古故曰本立而道生孔子曰必也
正名乎又曰述而不作書曰予欲觀古人之象皆言遵
修舊史而不敢穿鑿也臣六世祖瓊家世陳留往晉之
初與從父兄應元俱受學於衛覬古篆之法倉雅方言
説文之誼當時竝收善譽而祖官至太子洗馬出爲馮
翊郡值洛陽之亂避地河西數世𫝊習斯業所以不墜
也世祖太延中皇威西被牧犍内附臣亡祖文威杖䇿
歸國奉獻五世𫝊掌之書古篆八體之法時蒙褒録敘
列於儒林官班文省家號世業暨臣闇短識學庸薄漸
漬家風有忝無顯但逢時來恩出願外每承澤雲津厠
霑漏潤驅馳文閣參預史官題篆宮禁猥同上哲既竭
愚短欲罷不能是以敢藉六世之資奉遵祖考之訓竊
慕古人之軌企踐儒門之轍輒求撰集古來文字以許
慎説文爲主爰採孔氏尚書五經音注籕篇爾雅三倉
凡將方言通俗文祖文宗埤倉廣雅古今字詁三字石
經字林韻集諸賦文字有六書之誼者皆以次類編聯
文無復重糾爲一部其古籕竒惑俗隸諸體咸使班於
篆下各有區别詁訓假借之誼僉隨文而解音讀楚夏
之聲竝逐字而注其所不知者則闕如也脱蒙遂許冀
省百氏之觀而同文字之域典書祕書所須之書乞垂
敕給并學士五人嘗習文字者助臣披覽書生五人專
令抄寫侍中黄門國子祭酒一月一監評議疑隱庶無
紕繆所撰名目伏聽明㫖詔曰可如所請并就太常冀
兼敎八書史也其有所須依請給之名目待書成重聞
式於是撰集字書號曰古今文字凡四十卷大體依許
字説文爲本上篆下隸又除宣威將軍符璽郎尋加輕
車將軍正光中除驍騎將軍兼著作佐郎正史中字(疑/)
四年卒贈右將軍巴州刺史其書竟未能成
式兄子征虜將軍順和亦工篆書先是太和中兗州人
沈法㑹能隸書世宗之在東宮敕法㑹侍書已後隸迹
見知於閭里者甚衆未有如崔浩之妙
周澹京兆鄠人也爲人多方術尤善醫藥爲太醫令太
宗嘗苦風頭眩澹治得愈由此見寵位至特進賜爵成
德侯神瑞二年京師饑朝議將遷都於鄴澹與博士祭
酒崔浩進計論不可之意太宗大然之曰唯此二人與
朕意同也詔賜澹浩妾各一人御衣一襲絹五十匹綿
五十斤泰常四年卒諡曰恭時有河南人隂貞家世爲
醫與澹竝受封爵清河李潭亦以善鍼見知
子驢駒襲𫝊術延興中位至散令
李修字思祖本陽平舘陶人父亮少學醫術未能精究
世祖時奔劉義隆於彭城又就沙門僧坦研習衆方略
盡其術針灸授藥莫不有効徐兗之間多所救恤四方
疾苦不逺千里竟徃從之亮大為㕔事以舍病人停車
輿於下時有死者則就而棺殯親徃弔視其仁厚若此
累遷府參軍督護本郡士門宿官咸相交昵車馬金帛
酬賚無貲修兄元孫隨畢衆敬赴平城亦遵父業而不
及以功賜爵義平子拜奉朝請修略與兄同晚入代京
歴位中散令以功賜爵下蔡子遷給事中太和中常在
禁内髙祖文明太后時有不豫修侍鍼藥治多有效賞
賜累加車服第宅號為鮮麗集諸學士及工書者百餘
人在東宮撰諸藥方百餘卷皆行於世先是咸陽公髙
允雖年且百嵗而氣力尚康髙祖文明太后時令修診
視之一旦奏言允脉竭氣微大命無逺未㡬果亡遷洛
為前軍將軍領太醫令後數年卒贈威逺將軍青州刺
史
子天授襲汶陽令醫術又不逮父
徐謇字成伯丹陽人家本東莞與兄文伯等皆善醫藥
謇因至青州慕容白曜平東陽獲之表送京師顯祖欲
驗其所能乃置諸病人於幕中使謇隔而脉之深得病
形兼知色候遂被寵遇為中散稍遷内侍長文明太后
時問治方而不及李修之見任用也謇合和藥劑攻救
之驗精妙於修而性甚祕忌承奉不得其意者雖貴為
王公不為措療也髙祖後知其能及遷洛稍加眷幸體
小不平及所寵馮昭儀有疾皆令處治又除中散大夫
轉右軍將軍侍御師謇欲為髙祖合金丹致延年之法
乃入居崧髙採營其物歴嵗無所成遂罷二十二年髙
祖幸懸瓠其疾大漸乃馳驛召謇令水路赴行所一日
一夜行數百里至診省下治果有大驗髙祖體少瘳内
外稱慶九月車駕發豫州次于汝濵乃大為謇設太官
珍膳因集百官特坐謇於上席遍陳餚觴于前命左右
宣謇救攝危篤振濟之功宜加酬賚乃下詔曰夫神出
無方形禀有礙憂喜乖適理必傷生朕覽萬幾長鍾革
運思芒芒而無怠身忽忽以興勞仲秋動痾心容頓竭
氣體羸瘠玉几在慮侍御師右軍將軍徐成伯馳輪大
室進療汝蕃方窮丹英藥盡芝石誠術兩輸忠妙俱至
乃令況勞勝愈篤療克痊論勤語效實宜褒錄昔晉武
暴疾程和應増封辛疚數朝錢爵大墜況疾深於曩辰
業難於疇日得不重加陟賞乎宜順羣望錫以山河且
其舊逕髙秩中暫解退比雖銓用猶未(闕二/字)準舊量今
事合顯進可鴻臚卿金鄉縣開國伯食邑五百戸賜錢
一萬貫又詔曰錢府未充須以雜物絹二千匹雜物一
百匹四十匹出御府穀二千斛奴婢十口馬十匹一匹
出驊騮牛十頭所賜雜物奴婢牛馬皆經内呈諸親王
咸陽王禧等各有别賚竝至千匹從行至鄴髙祖猶自
發動謇日夕左右明年從詣馬圈髙祖疾勢遂甚戚戚
不怡每加切誚又欲加之鞭捶幸而獲免髙祖崩謇隨
梓宮還洛謇常有藥餌及吞服道符年垂八十鬢髮不
白力未多衰正始元年以老為光禄大夫加平北將軍
卒延昌初贈安東將軍齊州刺史諡曰靖
子踐字景升小名靈寶襲爵歴官兖州平東府長史右
中郎將建興太守
踐弟知逺給事中
成伯孫之才孝昌初為蕭衍豫章王蕭綜北府主簿從
綜鎮彭城綜降其下僚屬竝奔散之才因入國武定中
大將軍金紫光祿大夫昌安縣開國侯
王顯字世滎陽平樂平人自言本東海郯人王朗之後
也祖父延和中南奔居于魯郊又居彭城伯父安上劉
義隆時板行館陶縣世祖南討安上棄縣歸命與父母
俱徙平城例敘陽都子除廣寗太守顯父安道少與季
亮同師俱學醫藥粗究其術而不及亮也安上還家樂
平頗參士流顯少歴本州從事雖以醫術自通而明敏
有决斷才用初文昭皇太后之懷世宗也夢為日所逐
化而為龍而繞后后寤而驚悸遂成心疾文明太后勑
召徐謇及顯等為后診脉謇云是微風入藏宜進湯加
針顯云案三部脉非有心疾將是懷孕生男之象果如
顯言久之召補侍御師尚書儀曹郎號稱幹事世宗自
幼有微疾久未差愈顯攝療有効因是稍蒙眄識又罷
六輔之初顯為領軍于烈間通規䇿頗有宻功累遷游
撃將軍拜延尉少卿仍在侍御營進御藥出入禁内乞
臨本州世宗曽許之積年未授因是聲問𫝊於逺近顯
每語人言時㫖已决必為刺史遂除平北將軍相州刺
史尋詔馳驛還京復掌藥又遣還州元愉作逆顯討之
不利入除太府卿御史中尉顯前後歴職所在著稱糾
折庶獄究其姦回出内惜慎憂國如家及領憲臺多所
彈劾百寮肅然又以中尉屬官不悉稱職諷求更換詔
委改選務盡才能而顯所舉或有請屬未皆得人於是
衆口諠譁聲望致損後世宗詔顯撰藥方三十五卷班
布天下以療諸疾東宮既建以為太子詹事委任甚厚
世宗每幸東宮顯常近侍出入禁中仍奉醫藥賞賜累
加為立館宇寵振當時延昌二年秋以營療之功封衛
南伯四年正月世宗夜崩肅宗踐祚顯參奉璽䇿隨從
臨哭微為憂懼顯既蒙任遇兼為法官恃勢使威為時
所疾朝宰託以侍療無效執之禁中詔削爵位臨執呼
寃直閤以刀鐶撞其掖下傷中吐血至右衛府一宿死
始顯布衣為諸生有沙門相顯後當富貴誡其勿為吏
官吏官必敗由是世宗時或欲令其遂攝吏部每殷勤
避之及世宗崩肅宗夜即位受璽册於儀須兼太尉乃
吏部倉卒百官不具以顯兼吏部行事矣
崔彧字文若清河東武城人父勲之字寧國位夫司馬
外兵郎贈通直郎彧與兄相如俱自南入國相如以才
學知名早卒彧少嘗詣青川逢隠逸沙門敎以素問九
卷及甲乙遂善醫術中山王英子略曽病王顯等不能
療彧針之抽針即愈後位冀州别駕累遷寧逺將軍性
仁恕見疾苦好與治之廣敎門生令多救療其弟子清
河趙約勃海郝文法之徒咸亦有名
彧子景哲豪率亦以醫術知名為太中大夫司徒長史
蔣少游樂安博昌人也慕容白曜之平東陽見俘入於
平城充平齊戸後配雲中為兵性機巧頗能畫刻有文
思吟咏之際時有短篇遂留寄平城以慵寫書為業而
名猶在鎮後被召爲中書寫書生與髙聰俱依髙允允
愛其文用遂竝薦之與聰俱補中書博士自在中書恒
庇李沖兄弟子姪之門始北方不悉青州蔣族或謂少
游本非人士又少游微因工藝自逹是以公私人望不
至相重唯髙允李沖曲為體練由少游舅氏崔光與李
沖從叔衍對門婚姻也髙祖文明太后常因宻宴謂百
官曰本謂少游作師耳髙允老公乃言其人士眷識如
此然猶驟被引命屑屑禁闥以規矩刻繢為務因此大
蒙恩錫超等備位而亦不遷陟也及詔尚書李沖與馮
誕游明根髙閭等議定衣冠於禁中少游巧思令主其
事亦訪於劉昶二意相乖時致諍競積六載乃成始班
賜百官冠服之成少游有效焉後於平城將營太廟太
極殿遣少游乗𫝊詣洛量凖魏晉基趾後為散騎侍郎
副李彪使江南髙祖修船乘以其多有思力除都水使
者遷前將軍兼將作大匠仍領水池湖泛戲舟檝之具
及華林殿沼修舊増新改作金墉門樓皆所措意號為
妍美雖有文藻而不得伸其才用恒以剞劂繩尺碎劇
怱怱徙倚園湖城殿之側識者為之歎慨而乃坦爾為
己任不告疲恥又兼太常少卿都水如故景明二年卒
贈龍驤將軍青州刺史諡曰質有文集十卷餘少游又
為太極立模範與董爾王遇等參建之皆未成而卒初
髙宗時郭善明甚機巧北京宮殿多其製作髙祖時青
州刺史侯文和亦以巧聞為要舟水中立射滑稽多智
辭説無端尤善淺俗委巷之語至可翫笑位樂陵濟南
二郡太守
世宗肅宗時豫州人栁儉殿中將軍關文備郭安興竝
機巧洛中製永寜寺九層佛圖安興為匠也
髙祖時有范寗兒者善圍碁曽與李彪使蕭賾賾令江
南上品王抗與寗兒制勝而還又有浮陽髙光宗善樗
蒲趙國李幼序洛陽丘何奴竝工握槊此盖胡戲近入
中國云胡王有弟一人遇罪將殺之弟從獄中為此戲
以上之意言孤則易死也世宗以後大盛於時
史臣曰隂陽卜祝之事聖哲之敎存焉雖不可以專亦
不可得而廢也狥於是者不能無非厚於利者必有其
害詩書禮樂所失也鮮故先王重其徳方術伎巧所失
也深故徃哲輕其藝夫能通方術而不詭於俗習技巧
而必蹈于禮者幾于大雅君子故昔之通賢所以戒乎
妄作晁崇張淵王早殷紹耿元劉靈助皆術藝之士也
觀其占候卜筮推歩盈虚通幽洞微近知鬼神之情狀
周澹李修徐謇王顯崔彧方藥特妙各一時之美也蔣
少游以剞劂見知沒其學思藝成為下其近是乎
　
　
　
　
　
　魏書卷九十一
　魏書卷九十一考證
列傳第七十九○此卷王顯以前魏收舊書崔彧蔣少
　游𫝊全出北史及小史史臣論亦取北史藝術𫝊論
　而北史全用周隋書藝術𫝊論
張淵傳爰及王良注王良九方湮之子○莊子作九方
　歅
江式傳三曰諧聲○諧監本訛形各本同今改正
　
　
　
　
　
　
　
　
　魏書卷九十一考證
欽定四庫全書
　魏書卷九十二
　　齊　　　　魏　　　　收　　　　　撰
　列傳列女第八十
　　崔覽妻封氏　　　　封卓妻劉氏
　　魏溥妻房氏　　　　胡長命妻張氏
　　平原女子孫氏　　　房愛親妻崔氏
　　涇州貞氏兕先氏　　姚氏婦楊氏
　　張洪祁妻劉氏　　　董景起妻張氏
　　陽尼妻髙氏　　　　史映周妻耿氏
　　任城國太妃孟氏　　茍金龍妻劉氏
　　盧𤣥禮妻李氏　　　河東孝女姚氏
　　刁思遵妻魯氏
夫婦人之事存於織絍組紃酒漿醯醢而已至如嫫訓
軒宮娥成舜業塗山三母克昌二邦殆非匹婦之謂也
若乃明識列操文辯兼該聲自閨庭號顯列國子政集
之於前元凱編之於後隨時綴録代不乏人今書魏世
可知者為列女傳
中書侍郎清河崔覽妻封氏勃海人散騎常侍愷女也
有才識聰辯彊記多所究知於時婦人莫能及李敷公
孫文叔雖已貴重近世故事有所不達皆就而諮請焉
渤海封卓妻彭城劉氏女也成婚一夕卓官於京師後
以事伏法劉氏在家忽然夢想知卓已死哀泣不輟諸
嫂喻之不止經旬凶問果至遂憤歎而死時人比之秦
嘉妻中書令髙允念其義髙而名不著為之詩曰兩儀
正位人倫肈甄爰制夫婦統業承先雖曰異族氣猶自
然生則同室終契黄泉(其/一)封生令達卓為時彦内協黄
中外兼三變誰能作配克應其選實有華宗挺生淑媛
(其/二)京野勢殊山川乖互乃奉王命載馳在路公務既𢎞
私義獲著因媒致幣遘止一暮(其/三)率我初冠眷彼弱笄
形由禮比情以趣諧忻願難常影跡易乖悠悠言邁戚
戚長懐(其/四)時值險屯横離塵網伏鑕就刑身分土壤千
里雖遐應如影響良嬪洞感發於夢想(其/五)仰惟親命俯
尋嘉好誰謂㑹淺義深情到畢志守窮誓不二醮何以
驗之殞身是効(其/六)人之處世孰不厚生必存於義所重
則輕結忿鍾心甘就幽冥永捐堂宇長辭母兄(其/七)茫茫
中野翳翳孤邱葛虆寘蒙荆棘四周理茍不昧神必俱
游異哉貞婦曠世靡儔(其/八)
鉅鹿魏溥妻常山房氏女也父堪慕容垂貴鄉太守房
氏婉順髙眀幼有烈操年十六而溥遇病且卒顧謂之
曰人生如白駒過隙死不足恨但夙心徃志不聞於沒
世矣良痛母老家貧供奉無寄赤子矇眇血祀孤危所
以抱怨於黄墟耳房垂泣而對曰幸承先人餘訓出事
君子義在自畢有志不從命也夫人在堂稚子襁褓顧
當以身少相感長徃之恨俄而溥卒及大斂房氏操刀
割左耳投之棺中仍曰鬼神有知相期泉壤流血滂然
助䘮者咸皆哀懼姑劉氏輟哭而謂曰新婦何至於此
房對曰新婦少年不幸實慮父母未量至情覬持此自
誓耳聞知者莫不感愴於時子緝生未十旬鞠育於後
房之内未曽出門遂終身不聽絲竹不預座席緝年十
二房父母仍存於是歸寜父兄尚有異議緝竊聞之以
啓母房命駕紿云他行因而遂歸其家弗知之也行數
十里方覺兄弟來追房哀歎而不反其執意如此訓導
一子有母儀法度緝所交游有名勝者則身具酒飯有
不及已者輒屏卧不餐須其悔謝乃食善誘嚴訓類皆
如是年六十五而終緝事在序𫝊緝子悦為濟隂太守
吏民立碑頌德金紫光祿大夫髙閭為其文序云祖母
房年在弱笄艱貞守志秉恭妻之操著自毁之誠又頌
曰爰及處士遘疾夙凋伉儷秉志識茂行髙殘形顯操
誓敦乆要誕兹令𦙍幽感乃昭溥未仕而卒故云處士
焉
樂部郎胡長命妻張氏事姑王氏甚謹太安中京師禁
酒張以姑老且患私為醖之為有司所糾王氏詣曹自
告曰老病須酒在家私釀王所為也張氏曰姑老抱患
張主家事姑不知釀其罪在張主司疑其罪不知所處
平原王陸麗以狀奏髙宗義而赦之
平原鄃縣女子孫氏男玉者夫為靈縣民所殺追執讐
人男玉欲自殺之其弟止而不聽男玉曰女人出適以
夫為天當親自復雪云何假人之手遂以杖毆殺之有
司處死以聞顯祖詔曰男玉重節輕身以義犯法縁情
定罪理在可原其特恕之
清河房愛親妻崔氏者司郡崔元孫之女性嚴眀髙尚
歴覽書𫝊多所聞知子景伯景光崔氏親授經義學行
修眀竝為當世名士景伯為清河太守每有疑獄常先
請焉貝丘民列子不孝吏欲案之景伯為之悲傷入白
其母母曰吾聞聞不如見山民未見禮敎何足責哉但
呼其母來吾與之同居其子置汝左右令其見汝事吾
或應自改景伯遂召其母崔氏處之於榻與之共食景
伯為之温凊其子侍立堂下未及旬日悔過求還崔氏
曰此雖顔慙未知心愧且可置之凡經二十餘日其子
叩頭流血其母涕泣乞還然後聽之终以孝聞其識度
厲物如此竟以壽終
涇州貞女兕先氏許嫁彭老生為妻娉幣既畢未及成
禮兕先率行貞淑居貧常自舂汲以養父母老生輙徃
逼之女曰與君禮命雖畢二門多故未及相見何由不
禀父母擅見陵辱若茍行非禮正可身死耳遂不肯從
老生怒而刺殺之取其衣服女尚能言臨死謂老生曰
生身何罪與君相遇我所以執節自固者寜更有所邀
正欲奉給君耳今反為君所殺若魂靈有知自當相報
言終而絶老生持女珠瓔至其叔宅以告叔叔曰此是
汝婦奈何殺之天不祐汝遂執送官太和七年有司劾
以死罪詔曰老生不仁侵陵貞淑原其彊暴便可戮之
而女守禮履節沒身不改雖處草萊行合古跡宜賜美
名以顯風操其摽墓旌善號曰貞女
姚氏婦楊氏者閹人苻承祖姨也家貧無産業及承祖
為文眀太后所寵貴親姻皆求利潤唯楊獨不欲常謂
其姊曰姊雖有一時之榮不若妹有無憂之樂姊每遺
其衣服多不受彊與之則云我夫家世貧好衣美服則
使人不安與之奴婢則云我家無食不能供給終不肯
受常著破衣自執勞事時受其衣服多不著宻埋之設
有著者汚之而後服承祖每見其寒悴深恨其母謂不
供給之乃啓其母曰今承祖一身何所乏少而使姨如
是母具以語之承祖乃遣人乗車徃迎之則厲志不起
遣人彊舁於車上則大哭言爾欲殺我也由是苻家内
外皆號為癡姨及承祖敗有司執其二姨至殿庭一姨
致法以姚氏婦衣裳敝陋特免其罪其識機雖呂􁂆亦
不過也
滎陽京縣人張洪祁妻劉氏年十七夫亡遺腹生子三
嵗又沒其舅姑年老朝夕奉養率禮無違兄矜其少寡
欲奪而嫁之劉氏自誓弗許以終其身
陳留董景起妻張氏景起早亡張時年十六痛夫少䘮
哀傷過禮形容毁頓永不沐浴疏食長齋又無兒息獨
守貞操期以闔棺鄉曲髙之終見摽異
漁陽太守陽尼妻髙氏渤海人學識有文才髙祖勑令
入侍後宮幽后表啓悉其辭也
滎陽史映周妻同郡耿氏女年十七適於映周太和二
十三年映周卒耿氏恐父母奪其志因葬映周哀哭而
殞見者莫不悲歎屬大使觀風以狀具上詔摽牓門閭
任城國太妃孟氏鉅鹿人尚書令任城王澄之母澄為
揚州之日率衆出討於後賊帥姜慶真隂結逆黨襲陷
羅城長史韋纉倉卒失圖計無所出孟乃勒兵登陴先
守要便激厲文武安尉新舊勸以賞罰喻之逆順於是
咸有奮志親自廵守不避矢石賊不能剋卒以全城澄
以狀表聞屬世祖崩事寢靈太后令曰鴻功盛美實宜
垂之永年乃勑有司樹碑旌美
茍金龍妻劉氏平原人也廷尉少卿劉叔宗之姊世宗
時金龍為梓潼太守郡帶關城戍主蕭衍遣衆攻圍值
金龍疾病不堪部分衆甚危懼劉遂率厲城民修理戰
具一夜悉成拒戰百有餘日兵士死傷過半戍副髙景
隂圖叛逆劉斬之及其黨與數十人自餘將士分衣減
食勞逸必同莫不畏而懷之井在外城尋為賊陷城中
絶水渴死者多劉乃集諸長幼喻以忠節遂相率告訴
於天俱時號呌俄而澍雨劉命出公私布絹及至衣服
懸之城中絞而取水所有雜器悉儲之於是人心益固
㑹益州刺史傅䜿眼將至賊乃退散䜿眼歎異具狀奏
聞世宗嘉之正光中賞平昌縣開國子邑二百戸授子
慶珍又得二子出身慶珍卒子純陁襲齊受禪爵例降
慶珍弟孚武定末儀同開府司馬
貞孝女宗者趙郡栢人人趙郡太守李叔允之女范陽
盧元禮之妻性至孝聞於州里父卒號慟㡬絶者數四
頼母崔氏慰勉之得全三年之中形骸銷瘠非人扶不
起及歸夫氏與母分隔便飲食日損涕泣不絶日就羸
篤盧氏合家慰喻不解因遣歸寧還家乃復故如此者
八九焉後元禮卒李追亡撫存禮無違者事姑以孝謹
著母崔以神龜元年終於洛陽凶問初到舉聲慟絶一
宿乃蘇水漿不入口者六日其姑慮其不濟親送奔䘮
而氣力危殆自范陽向洛八旬方達攀櫬號踊遂卒有
司以狀聞詔曰孔子稱毁不滅性蓋為其廢養絶類也
李既非嫡子而孝不勝哀雖乖俯就而志厲義逺若不
加旌異則無以勸引澆浮可追號曰貞孝女宗易其里
為孝德里標李盧二門以惇風俗
河東姚氏女字女勝少䘮父無兄弟母憐而守養年六
七嵗便有孝性人言其父者聞輙垂泣隣伍異之正光
中母死女勝年十五哭泣不絶聲水漿不入口者數日
不勝哀遂死太守崔游申請為營墓立碑自為製文表
其門閭比之曹娥改其里曰上虞里墓在郡城東六里
大道北至今名為孝女冡
滎陽刁思遵妻魯氏女也始笄為思遵所娉未踰月而
思遵亡其家矜其少寡許嫁已定魯聞之以死自誓父
母不達其志遂經郡訴稱刁氏吝䕶寡女不使歸寜魯
乃與老姑徒歩詣司徒府自告情狀普泰初有司聞奏
廢帝詔曰貞夫節婦古今同尚可令本司依式標牓
史臣曰(闕/)
　
　
　
　
　
　
　
　
　
　
　
　
　魏書卷九十二
　魏書卷九十二考證
魏書卷九十二○魏收書不全
魏溥妻房氏𫝊所以抱怨於黄墟耳○墟北史作壚黄
　壚黄泉也若黄墟乃地名
緝事在序𫝊緝子悦為濟隂太守○(臣人龍/)按本書列
　傳自序魏悦即收之祖也今據此傳悦為緝之子溥
　之孫而列傳自序則云彦子歆歆子悦位濟隂太守
　竊謂收自紀其髙曽之名不應兩傳逈異殆序傳本
　闕亦後人所補故舛訛若此耶
　
　
　
　
　
　
　魏書卷九十二考證
欽定四庫全書
　魏書卷九十三
　　齊　　　　魏　　　　收　　　　　撰
　列傳恩倖第八十一
　　王叡　　王仲興　㓂猛　　趙修　　茹皓
　　趙邕　　侯剛　　鄭儼　　徐紇
夫令色巧言矯情飾貌邀眄睞之利射咳唾之私此蓋
茍進之常也故甚者刑身瀹子其次舐痔嘗癰況乃散
金秦貨輸錢漢爵又何怪哉若夫地窮尊貴嗜欲所攻
聖達其猶病諸中庸固不能免男女性態其揆斯一二
代之亡皆是物也據天下之圖持海内之命顧指如意
髙下在心此乃夏桀殷紂䘮二邦秦母呂雉穢兩國也
魏世王叡幸太和之初鄭儼寵孝昌之季主幼於前君
稚於後乘間宣淫殆無忌畏樹列朋黨蔽塞天聰髙祖
眀聖外彰人神繫仰御之有術宗社弗墜肅宗不言垂
拱潛濟罕方六合淆然至於隕覆且承顔色竊光寵勢
等秋風氣同夏日亦何世而不有哉此周旦所以誡其
朋詩人是為疾羣小也太宗時王車之徒雖云幸念皆
宣力夷險誠效兼存未如趙脩等出於近習趨走之地
坐擅威刑勢傾都鄙得之非道君子所以賤之書其變
態備禍福之由焉
王叡字洛誠自云太原晉陽人也六世祖横張軌參軍
晉亂子孫因居於武威姑臧父橋字法生解天文卜筮
涼州平入京家貧以術自給歴仕終於侍御中散天安
初卒贈平逺將軍涼州刺史顯美侯諡曰敬叡少傳父
業而姿貌偉麗恭宗之在東宫見而竒之興安初擢為
太卜中散稍遷為令領太史承眀元年文眀太后臨朝
叡因縁見幸超遷給事中俄而為散騎常侍侍中吏部
尚書賜爵太原公於是内參機宻外豫政事愛寵日隆
朝士懾憚焉太和二年髙祖及文眀太后率百僚與諸
方客臨虎圈有逸虎登門閣道幾至御座左右侍御皆
驚靡叡獨執㦸禦之虎乃退去故親任轉重三年春詔
叡與東陽王丕同入八議永受復除四年遷尚書令進
爵中山王加鎮東大將軍置王官二十二人中書侍郎
鄭羲為傅郎中令以下皆當時名士又拜叡妻丁氏為
妃及沙門法秀謀逆事發多所牽引叡曰與其殺不辜
寧赦有罪宜梟斬首惡餘從疑赦不亦善乎髙祖從之
得免者千餘人叡出入帷幄太后宻賜珍玩繒綵人莫
能知率常以夜帷車載徃閹官防致前後巨萬不可勝
數加以田園奴婢牛馬雜畜並盡良美大臣及左右因
是以受賚錫外示不私所費又以萬計及疾病髙祖太
后每親視疾侍官省問相望於道及疾篤上疏曰臣聞
忠於事君者節義著於臨終孝於奉親者淳誠表於垂
沒故孔眀卒軍不忘全蜀之計曽參疾甚情存善言之
益雖則庸昧敢忘景行臣荷天地覆載之恩蒙大造生
成之德漸風訓於華年服道敎於弱冠濯纓清朝垂周
三紀受先帝非分之眷叨陛下殊常之寵遂乃齊跡功
舊内侍帷幄爵列諸王位班上等從容聞道與知國政
誠思竭盡力命以報所受不謂事與心違忽嬰重疾每
屈輿駕親臨問之榮洽生平惠流身後犬馬之誠銜佩
罔極今所病遂篤慮必不起延首闕庭鯁戀終日仰恃
皇造宿眷之隆敢陳愚昧管窺之見臣聞為治之要其
略有五一者慎刑罰二者任賢能三者親忠信四者逺
讒佞五者行黜陟夫刑罰眀則姦宄息賢能用則功績
著親忠信則視聼審逺讒佞則疑間絶黜陟行則貪叨
改是以欽恤惟刑載在唐典知人則哲唯帝所難周書
垂好德之文漢史列防姦之論考省幽眀先王大典又
八表既廣逺近事殊撫荒裔宜待之以寛信綏華甸宜
惠之以眀簡哀恤孤獨賑施困窮錄功舊赦小罪輕徭
役薄賦斂修福業禁淫祀願聽政餘暇賜垂覧察使子
囊之誠重申於當世將墜之志獲用於眀時尋薨時年
四十八髙祖文眀太后親臨哀慟賜温眀袐器宕昌公
王遇監䕶䘮事贈衛大將軍太宰并州牧諡曰宣王内
侍長董醜奴營墳墓將葬於城東髙祖登城樓以望之
京都文士為作哀詩及誄者百餘人乃詔為叡立祀於
都南二十里大道右起廟以時祭薦并立碑銘置守祀
五家又詔褒叡圖其捍虎狀於諸殿命髙允為之讃京
都士女謟稱叡美造新聲而絃歌之名曰中山王樂詔
班樂府合樂奏之初叡女妻李沖兄子延賔次女又適
趙國李恢子華女之將行也先入宫中其禮略如公主
王女之儀太后親御太華殿寢其女於别帳叡與張祐
侍坐叡所親及兩李家丈夫婦人列於東西廊下及車
引太后送過中路時人竊謂天子太后嫁女叡之葬也
假親姻義舊衰絰縞冠送喪者千餘人皆舉聲慟泣以
要榮利時謂之義孝叡既貴乃言家本太原晉陽遂移
屬焉故其兄弟封爵多以并州郡縣薨後重贈叡父橋
侍中征西將軍左光禄大夫儀同三司武威王諡曰定
追䇿叡母賈氏為妃立碑於墓左父子並葬城東相去
里餘遷洛後更徙葬太原晉陽
子襲字元孫年十四以父任擢為中散仍總中部叡薨
髙祖詔襲代領都曹為尚書令領吏部曹中部如其品
職依典承襲文眀太后令曰都曹尚書曹百寮之首民
所具瞻襲年少智思未周其都曹尚書令可權記使閑
習政事後用不晚終太后世寵念如初襲王爵例降為
公太后崩後襲仍在髙祖左右然禮遇稍薄不復關與
時事久之出為鎮西將軍秦州刺史又轉并州刺史十
七年輿駕詣洛路幸其治供帳粗辦境内清靜髙祖頗
嘉之而民庶多為立銘置于大路虚相稱美或曰襲所
敎也髙祖聞而問之對不以實因是面被責讓尚書奏
免其官詔唯降號二等二十年以事為中尉所糾會赦
免語在常景傳景眀二年卒贈平南將軍豫州刺史諡
曰質
子忻襲爵為太尉汝南王悦記室參軍建義初河隂遇
害贈散騎常侍安北將軍肆州刺史諡曰穆
子子暄襲爵武定末齊州驃騎府功曹參軍齊受禪例
降
忻弟誕字永安龍驤將軍正平太守亦於河隂遇害贈
撫軍將軍并州刺史
子希雲舉秀才早亡
誕弟殖字永興司空城局參軍
子祖幹司徒行參軍并州刺史
殖弟永業司空參軍事
襲弟椿字元壽少以父任拜祕書中散尋以父憂去職
後除羽林監謁者僕射母䘮解任正始初拜中散出為
太原太守加鎮逺將軍坐事免椿僮僕千餘園宅華廣
聲妓自適無乏於時或有勸椿仕者椿笑而不答雅有
巧思凡所營製可為後法由是正光中元义將營眀堂
辟雍欲徵椿為將作大匠椿聞而以疾固辭孝昌中爾
朱榮既據并肆以汾州胡逆表加椿征虜將軍都督尉
勞汾胡汾胡與椿比州服其聲望所在降下事寧授右
將軍太原太守以預立莊帝之勞封遼陽縣開國子食
邑三百户尋轉封真定縣開國侯食邑七百户除持節
本將軍華州刺史尋轉使持節散騎常侍殷州刺史元
曄立除都官尚書固辭不拜永熈中行冀州事尋除使
持節散騎常侍車騎將軍瀛州刺史時有風雹之變詔
書廣訪讜言椿乃上疏曰伏奉詔書以風雹厲威上動
天睠訪讜辭於百辟詔輿誦於四海宸𠂻懇切備在絲
綸祗承兢感心焉靡庴伏惟陛下啓籙應期馭育萬物
承綴旒之艱運纂纖絲之危緒忘餐日昃求衣未眀俾
上帝下臨愍兹荼蓼永濟溝壑而滄浪降戾作害中秋
上帝照臨義不虚變竊惟風為號令皇天所以示威雹
者氣激隂陽有所交諍殆行令殊節舒急失中之所致
也昔澍雨千里實縁敎祀之誠炎精三舍寧非善言之
力譴不空發徵豈謬應誰謂葢髙實符人事伏願陛下
留心曲覽垂神逺察禮賢登士博舉審官擢申滯怨振
窮省役使夫滋水没川之彦畢居朝右儀表丹青之位
未或虛加圜土絶五毒之民揆日息千門之費巖巖廊
署無不遇之士忪忪惸獨荷酒帛之恩則物見昭蘇人
知休泰徐奏薰風之曲無論鴻鴈之歌豈不天人幸甚
鬼神咸忭椿性嚴察下不容姦所在吏民畏之重足天
平末更滿還鄉初椿於宅構起廳事極為髙壯時人忽
云此乃太原王宅豈是王太原宅椿徃為本郡世皆呼
為王太原未幾爾朱榮居椿之宅榮封太原王焉至於
齊獻武王之居晉陽覇朝所在人士輻湊椿禮敬親知
多所拯接後以老病遂辭疾客居趙郡之西鯉魚祠山
興和二年春卒時年六十二贈使持節都督冀瀛二州
軍事驃騎大將軍尚書左僕射太尉公冀州刺史諡曰
文恭及葬齊獻武王親自弔送椿妻鉅鹿魏悦之次女
眀達有逺操多識徃行前言隨夫在華州兄子建在洛
遇患聞而星夜馳赴膚容虧損親類歎尚之爾朱榮妻
北鄉郡長公主深所禮敬永安中詔以為南和縣君内
足於財不以華飾為意撫兄子牧情同已子存拯親類
所在周洽椿名位終始魏有力焉元象中卒贈鉅鹿郡
君椿無子以兄孫叔眀為後
叔眀太尉參軍事儀同開府祭酒死於晉陽無子以弟
子暄子為後
叡弟諶字厚誠為給事中安南將軍祠部尚書賜爵上
黨公加散騎常侍領太史事例降為侯遷太常卿出為
持節安東將軍兗州刺史還除光禄大夫卒於官贈帛
五十匹
子翔字元鳯少以聰敏循良詔充内侍自太和初與李
沖等奏決庻事迄于十六年賞賜前後累千萬是時政
事多決於文眀太后后好細察而翔恭謹慎宻甚被知
任遷洛兼給事黄門侍郎尚書左丞襲爵遷輔國將軍
太府少卿出為濟州刺史卒贈大將軍肆州刺史子超
襲
超字和善奉朝請并州治中超愛好人物輕財重義性
豪華能自奉養每食必窮水陸之味年三十四卒
子景覽襲武定中衛將軍右光禄大夫齊受禪例降
景覽弟景招開府集曹參軍
超弟穆字思泰元象中上黨太守卒
穆弟綽字思和員外散騎侍郎上黨王天穆以為北道
行臺郎中尒朱榮代天穆為大行臺仍為吏部郎以預
奉莊帝之勲封猗氏縣開國侯邑五百户永安末除征
西將軍豳州刺史不之任元曄立轉除驃騎大將軍并
州刺史興和中卒
綽弟爽司徒中兵參軍
諶弟魏誠為東宮學生拜給事中賜爵中都侯加龍驤
將軍卒贈安南將軍冀州刺史諡曰恭
子靜字元安少有公幹拜中散襲爵例降為伯除員外
郎羽林監兼尚書郎以眀法除廷尉評轉游擊將軍加
冠軍將軍岐州刺史趙郡王謐虐害城民怨叛詔靜以
驛慰喻咸即降下以奉使稱㫖賜帛五百匹除趙郡太
守以母老固辭不拜又授征虜將軍廷尉少卿有當官
之稱坐公事左遷中散大夫以母憂去職孝昌初詔兼
廷尉卿尋行定州事並固辭不起二年夏除長兼廷尉
卿尋行定州事至冬病卒年五十七贈撫軍將軍并州
刺史諡曰貞無子以從子伯豫為後
伯豫襲爵武定中冀州開府録事參軍齊受禪例降
魏誠弟亮字平誠承眀初擢為中散告沙門法秀反遷
冠軍將軍賜爵永寜侯加給事中出為安西將軍泰州
刺史後轉陜州刺史坐事免卒於家
亮子洪壽早卒
子元景正光中許復先爵降為伯卒無子
洪壽弟嶷字安壽除奉朝請稍遷中散大夫以疾歸鄉
里遂移居上黨年七十一卒
子夷字景預有文才少工詩詠知名於世未官而卒
叡叔隆保冠軍將軍姑臧侯卒追贈安東將軍并州刺
史鉅鹿公諡曰靖
王仲興趙郡南欒人也父天徳起自細微至殿中尚書
仲興幼而端謹以父任早給事左右太和中殿内侍御
中散武騎侍郎給事中出入禁内十餘年轉冗從僕射
猶參宻近為齊帥從駕征新野有功除折衝將軍屯騎
校尉又命率千餘騎破賊於鄧城除振威將軍越騎校
尉賜帛千匹髙祖於馬圈自不豫大漸迄於崩仲興頗
預侍䕶達魯陽世宗即位轉左中郎將仍齊帥及帝親
政與趙修並見寵任遷光禄大夫領武衛將軍仲興雖
與脩並而畏慎自退不若脩之倨傲無禮咸陽王禧之
出奔也當時上下微為駭震世宗於乾脯山追仲興馳
入金墉城安慰後與領軍于勁共參機要因自理馬圈
侍疾及入金墉之功乞同元賞遂封上黨郡開國公食
邑二千户自拜武衛及受封之日車駕每臨饗其宅世
宗游幸仲興常侍從不離左右外事得徑以聞百寮亦
聳體而承望焉兄可久以仲興故自散爵為徐州征虜
府長史帶彭城太守仲興世居趙郡自以寒微云舊出
京兆覇城故為雍州大中正尚書後以仲興開國公賞
報過優北海王詳嘗面啓奏請降減事久不決可久在
徐州恃仲興寵勢輕侮司馬梁郡太守李長壽遂至忿
諍彭城諸沙門共相和解未㡬復有所競可久乃令僮
僕邀毆長壽遂折其脅州以表聞北海王詳因百寮朝
集厲色大言曰徐州名藩先帝所重朝廷云何簡用上
佐遂令致此紛紜以徹荒外豈不為國醜辱也衆亦莫
有應者仲興是後漸疎不得徑入左右世宗乃下詔奪
其封邑出除平北將軍并州刺史卒贈安東將軍青州
刺史
宼猛上谷人也祖父平城猛少以姿幹充虎賁稍遷羽
林中郎從髙祖征南陽以撃賊不進免官世宗踐位復
敘用愛其膂力置之左右為千牛備身歴轉遂至武衛
將軍出入禁中無所拘忌自以上谷宼氏得補燕州大
中正而不能甄别士庶也家漸富侈宅宇髙華妾𨽻充
溢微榮弟姪然不及茹皓仲興也卒贈平北將軍燕州
刺史
趙脩字景業趙郡房子人父惠安後名謐都曹史積勞
補陽武令脩貴追贈威烈將軍本郡太守及葬復贈龍
驤將軍定州刺史脩本給事東宮為白衣左右頗有膂
力世宗踐阼仍充禁侍愛遇日隆然天性闇塞不閑書
疏是故不參文墨世宗親政旬月之間頻有轉授歴員
外通直散騎常侍鎮東將軍光禄卿每受除設宴世宗
親幸其宅諸王公卿士百寮悉從世宗親見其母脩能
劇飲至於逼勸觴爵雖北海王詳廣陽王嘉等皆亦不
免必致困亂每適郊廟脩常驂陪出入華林恒乘馬至
于禁内咸陽王禧誅其家財貨多賜髙肇及脩脩之葬
父也百寮自王公以下無不弔祭酒犢祭奠之具填塞
門街於京師為制碑銘石獸石柱皆發民車牛傳致本
縣財用之費悉自公家凶吉車乘將百兩道路供給亦
皆出官時將馬射世宗留脩過之帝如射宮脩又驂乗
輅車旒竿觸東門而折脩恐不逮葬日驛赴窆期左右
求從及特遣者數十人脩道路嬉戲殆無慼容或與賔
客姦掠婦女倮觀從者噂􁀨喧譁詬詈無節莫不畏而
惡之是年又為脩廣増宅舎多所并兼洞門髙堂房廡
周博崇麗擬於諸王其四面隣居賂入其地者侯天盛
兄弟越次出補長史大郡脩起自財伍暴致富貴奢慠
無禮物情所疾因其在外左右或諷糾其罪自其葬父
還也舊寵少薄初王顯祗附於脩後因忿䦧宻伺其過
規陷戮之而脩過短都不悛防顯積其前後愆咎列脩
葬父時路中淫亂不軌又云與長安人趙僧􁤅謀匿玉
印事髙肇甄琛等構成其罪乃宻以聞始琛及李馮等
曲事於脩無所不至懼相連及爭共糾擿助攻治之遂
乃詔曰小人難育朽棘不彫長惡不悛豈容撫養散騎
常侍鎮東將軍領扈左右趙脩昔在東朝選充臺皂幼
所經見長難遺之故纂業之初仍引西禁雖地微器陋
非所宜採然識早念生遂陞名級自蒙洗濯兇昏日甚
驟佞薦憍恩加輕慢不識人倫之體不悟深淺之方陵
獵王侯輕􁥭卿相門賔巷士拜叩不接囂氣豪心仍懷
鄙塞比聽葬父侈暴繼聞居京造宅殘虐徒旅又廣張
形勢妄生矯托與雍州人趙僧􁤅等隂相傳納許受玉
印不軌不物日月滋甚朕猶愍其宿隸每加覆護而擅
威㺯勢侏張不已法家耳目並求憲網雖欲捨之辟實
難爽然楚履既墜江君徘徊鍾牛一聲東向改釁脩雖
小人承侍在昔極辟之奏欲加未忍可鞭之一百徙敦
煌為兵其家宅作徒即仰停罷所親在内者悉令出禁
朕昧於處物育兹豺虎顧尋徃謬有愧臣民便可時勑
申没以謝朝野是日脩詣領軍于勁第與之樗蒲籌未
及畢而羽林數人相續而至稱詔呼之脩驚起隨出路
中執引脩馬詣領軍府琛與顯監決其罰先具問事有
力者五人更迭鞭之占令必死㫖決百鞭其實三百脩
素肥壯腰皆博碩堪忍楚毒了不轉動鞭訖即召驛馬
促之令發出城西門不自勝舉縳置鞍中急驅馳之其
母妻追隨不得與語行八十里乃死初于后之入脩之
力也脩死後領軍于勁猶追感舊意經恤其家自餘朝
士昔相宗承者悉棄絶之示已之疎逺焉
茹皓字禽竒舊吳人也父讓之本名要隨劉駿巴陵王
休若為將至彭城是時南土飢亂遂寓居淮陽上黨皓
年十五六為縣金曹吏有姿貌謹惠南徐州刺史沈陵
見而善之自隨入洛陽舉充髙祖白衣左右世宗踐祚
皓侍直禁中稍被寵接世宗嘗拜山陵路中欲引與同
車皓奮衣將昇黄門侍郎元匡切諌乃止及世宗親政
皓眷賚日隆又以馬圈之勞當擬補員外將軍時趙脩
亦被幸妬害之求出皓為外守皓亦慮見危禍不樂内
官遂超授濮陽太守加厲威將軍其父因皓訟理舊勲
先除兖州揚平太守賜以子爵父子剖符名邦郡境相
接皓忻然於去内不以疎外為慼及趙脩等敗竟獲全
免雖起微細為守乃清簡寡事世宗幸鄴講武皓啓求
朝趨解郡授左中郎將領直閣寵待如前皓既宦達自
云本出鴈門鴈門人謟附者乃因薦皓於司徒請為肆
州大中正府省以聞詔特依許遷驍騎將軍領華林諸
作皓性微工巧多所興立為山於天淵池西採掘北邙
及南山佳石徙竹汝潁羅蒔其間經構樓館列於上下
樹草栽木頗有野致世宗心悦之以時臨幸遷冠軍將
軍仍驍騎將軍皓貴寵日升關與政事太傅北海王詳
以下咸祗憚附之皓弟年尚二十擢補員外郎皓娶僕
射髙肇從妹於世宗為從母迎納之日詳請詣之禮以
馬物皓又為弟聘安豐王延明妹延明耻非舊流不許
詳勸彊之云欲覔官職如何不與茹皓婚姻也延明乃
從焉皓頗敏慧折節下人而濳自經營隂有納受貨産
盈積起宅宮西朝貴弗之及也是時世宗雖親萬務皓
率常居内留宿不還傳可門下奏事未㡬轉光禄少卿
意殊不已方欲陳馬圈從先帝之勞更希進舉初脩皓
之寵北海王詳皆附納之又直閤將軍劉胄本為詳所
薦常感詳恩宻相承望並共來徃髙肇素疾諸王常䂓
陷害既知詳與皓等交關相昵乃構之世宗云皓等將
有異謀世宗乃召中尉崔亮令奏皓胄常季賢陳掃靜
四人擅勢納賄及私亂諸事即日執皓等皆詣南臺翌
日奏處罪其晚就家殺之皓妻被髮出堂哭而迎皓皓
徑入哭别食椒而死皓子懷朗仕至南青州刺史興和
初以罪賜死子姪徙邊
胄字元孫河間人始為北海王詳所舉六輔時出守本
郡與皓俱赴鄴宮講武亦自乞留至洛久不敘用詳又
為啓晚乃拜將軍直閤
季賢起於主馬世宗初好騎乘因是獲寵位至殿中將
軍司藥丞仍主厩閑與茹皓通知庶事勢望漸隆引其
兄為朝請直寢娶武昌王鑒妹季賢又將娶洛州刺史
元拔女並結託帝戚以為榮援云
掃靜徐義恭並彭城舊營人掃靜能為世宗典櫛梳義
恭善執衣服並以巧便旦夕居中愛幸相侔官敘不異
掃靜妻義恭姊也情相遺薄室家不諧義恭恒忿恨之
親經世宗訴其欺侮世宗以其左右兩䕶之二人皆承
奉茹皓亦並加接眷而掃靜偏為親宻與皓常在左右
略不歸休皓敗掃靜亦死於家義恭小心謹慎謙退少
語皓等死後彌見幸信長侍左右典掌袐宻世宗不豫
義恭晝夜扶侍崩于懷中靈太后臨政義恭謟附元义
义有淫宴多在其宅為嘗藥次御出爲東秦州刺史建
義後歴内外顯職武定初卒於驃騎大將軍左光禄大
夫
趙邕字令和自云南陽人潔白眀髭眉曉了恭敏司空
李沖之貴寵也邕以少年端謹出入其家頗給按磨奔
走之役沖亦深加接念令與諸子游處人有束帶謁於
沖者時託之以自通髙祖太和中給事左右至殿中監
世宗即位及親政猶居本任微與趙脩結為宗援然亦
不甚相附也邕稍遷至殿中將軍猶帶監職邕父怡太
和中歴郢州刺史停家久之以邕寵召拜太常少卿尋
為荆州大中正出除征虜將軍荆州刺史怡乃致其母
喪葬於宛城之南趙氏舊墟以老乞解州任遷拜光禄
大夫轉金紫光禄卒贈鎮東將軍相州刺史世宗每出
入郊廟脩恒以常侍侍中陪乘而邕兼奉車都尉執轡
同載時人竊論號為二趙以趙出南陽徙屬荆州邕轉
給事中南陽中正以父為荆州大中正乃罷轉長兼散
騎侍郎領左右直長出入禁中後為荆州大中正邕弟
尚中書舍人出除南陽太守怡辭荆州也尚求解郡與
父俱還未至京師逆除歩兵校尉邕祖嶽舊葬代京喪
自平城還葬南陽贈平逺將軍青州刺史世宗崩邕兼
給事黄門俄轉太府卿出除平北將軍幽州刺史在州
貪縱與范陽盧氏為㛰女父早亡其叔許之而母不從
母北平陽氏擕女至家藏避規免邕乃拷掠陽叔遂至
於死陽氏訴寃臺遣中散大夫孫景安研檢事狀邕坐
處死㑹赦得免猶當除名自理經年臨淮王彧時為廷
尉久不斷決孝昌初卒
侯剛字乾之河南洛陽人其先代人也本出寒微少以
善於鼎爼進餁出入乆之拜中散累遷冗從僕射嘗食
典御世宗以其質直賜名剛焉稍遷奉車都尉右中郎
將領刀劒左右加游擊將軍城門校尉遷武衛將軍仍
領典御又加通直散騎常侍詔曰太和之季蟻㓂侵疆
先皇於不豫之中命師出討撫戎暴露觸御乖和朕屬
當監國弗獲隨侍而左右服事唯藉忠勤剛於違和之
中辛勤行餁追逺録誠宜先推敘其以剛為右衛大將
軍後領太子中庶子世宗崩剛與侍中崔光迎肅宗於
東宫尋除衛尉卿封武陽縣開國侯邑千二百户俄為
侍中撫軍將軍恒州大中正遷衛將軍表讓侍中詔不
許進爵為公以給侍之勞加賞散伯熙平初除左衛將
軍餘官如故侍中游肇出為相州剛言於靈太后曰昔
髙氏擅權游肇抗衡不屈先帝所知四海同見而出牧
一藩未盡其美宜還引入以輔聖主太后善之剛寵任
既隆江陽王繼尚書長孫稚皆以女妻其子司空任城
王澄以其起由膳宰頗竊侮之云此近為我舉食然公
坐對集敬遇不虧後剛坐掠殺試射羽林為御史中尉
元匡所彈廷尉處剛大辟尚書令任城王澄為之言於
靈太后侯剛歴仕前朝事有可取纖芥之疵未宜便致
於法靈太后乃引見廷尉卿裴延儁少卿袁飜於宣光
殿問曰剛因公事掠人邂逅致死律文不坐卿處其大
辟竟何所依飜對曰案律邂逅不坐者謂情理已露而
隱避不引必須箠撻取其款言謂撾撻以理之類至於
此人問則具首正宜依犯結案不應横加箠扑兼剛口
唱打殺撾築非理本有殺心事非邂逅處之大辟未乖
憲典太后曰卿等且還當别有判於是令曰廷尉執處
侯剛於法如猛剛既意在為公未宜便依所執但輕勦
民命理無全捨可削封三百户解尚衣典御剛於是頗
為失意剛自太和進食遂為典御歴兩都三帝二太后
將三十年至此始解未幾加散騎常侍御史中尉元匡
之廢也太后訪代匡者剛為太傅清河王懌所舉遂除
車騎將軍領御史中尉常侍衛尉如故及領軍元义執
政擅權樹結親黨剛長子义之妹夫乃引剛為侍中左
衛將軍還領尚食典御以為枝援俄加車騎大將軍領
左右復前削之封尋加儀同復領御史中尉剛啓軍旅
稍興國用不足求以封邑俸粟賑給征人肅宗許之孝
昌元年除領軍餘官如故初元义之解領軍也靈太后
以义腹心尚多恐難卒制故權以剛代之示安其意尋
出為散騎常侍冀州刺史將軍儀同三司剛行在道詔
曰剛因縁時會恩隆自久擢於凡品越昇顯爵徃以微
勤賞同利建寵靈之極超絶夷等曽無犬馬識主之誠
方懷梟獍返噬之志與權臣元义㛰姻朋黨虧違典制
長直禁中一出一入迭為姦防义與劉騰共為心膂間
隔二宮逼脅内外且位居繩憲糾察是司宜立格言勢
同鷹隼方嚴楚撻枉服貞良專任凶威以直為曲不忠
不道深暴民聽附下罔上事彰幽顯莫大之罪難從宥
原封爵之科理宜貶奪可征虜將軍餘悉削黜剛終于
家永安中贈司徒公
剛長子詳自奉朝請稍遷通直散騎侍郎冠軍將軍主
衣都統剛以上谷先有侯氏於是始家焉正光中又請
以詳為燕州刺史將軍如故欲為家世之基尋進後將
軍五年拜司徒左長史領嘗藥典御燕州大中正興和
中驃騎將軍殷州刺史還朝久而卒
鄭儼字季然滎陽人容貌壯麗初為司徒胡國珍行參
軍因縁為靈太后所幸時人未之知也遷員外散騎侍
郎直後靈太后廢蕭寳夤西征以儼為開府屬孝昌初
太后反政儼請使還朝復見寵待拜諌議大夫中書舍
人領嘗食典御晝夜禁中寵愛尤甚儼每休沐太后常
遣閹童隨侍儼見其妻唯得言家事而已與徐紇俱為
舎人儼以紇有智數仗為謀主紇以儼寵幸既盛傾身
承接共相表裏勢動内外城陽王徽微與之合當時政
令歸於儼等遷通直郎散騎常侍平東將軍武衛將軍
華林都將右衛將軍散騎常侍中軍將軍中書令車騎
將軍舍人常侍如故肅宗崩事出倉卒天下咸言儼計
也尒朱榮舉兵向洛以儼紇為辭榮逼京師儼走歸鄉
里儼從兄仲眀先為滎陽太守至是儼與仲眀欲據郡
起衆尋為其部下所殺與仲眀俱傳首洛陽
子文寛從出帝殁關西
徐紇字武伯樂安博昌人也家世寒微紇少好學有名
理頗以文詞見稱察孝亷對䇿上第髙祖拔為主書世
宗初除中書舍人謟附趙脩遷通直散騎侍郎及脩誅
坐黨徙枹罕雖在徒役志氣不撓故事捉逃役流兵五
人流者聽免紇以此得還久之復除中書舍人太傅清
河王懌又以文翰待之及領軍元义之害懌也出為鴈
門太守紇稱母老解郡還鄉至家未幾尋入洛飾貌事
义大得义意及义父繼西鎮潼闗以紇為從事中郎尋
以母憂歸鄉里靈太后反政以紇曽為懌所顧待復起
為中書舍人紇又曲事鄭儼是以特被信任俄遷給事
黄門侍郎仍領舍人總攝中書門下之事軍國詔命莫
不由之時有急速令數吏執筆或行或卧人别占之造
次俱成不失事理雖無雅才亦可通情時黄門侍郎太
原王遵業琅邪王誦並稱文學亦不免為紇秉筆承其
指授尋加鎮南將軍金紫光禄大夫黄門舍人如故紇
機辯有智數當公斷決終日不以為勞長直禁中略無
休息時復與沙門講論或分宵達曙而心力無怠道俗
歎服之然性浮動慕權利外似謇正内實謟諛時豪勝
已必相陵駕書生貧士矯意禮之其詭態若此有識鄙
薄焉紇既處腹心參斷機宻勢傾一時逺近填湊與鄭
儼李神軌寵任相亞時稱徐鄭焉然無經國大體好行
小數説靈太后以鐡券間爾朱榮左右榮知深以為憾
啓求誅之榮將入洛既剋河梁紇矯詔夜開殿門取驊
騮御馬十匹東走兗州紇弟獻伯為北海太守獻伯弟
季彦先為青州長史紇使人告之亦將家南走羊侃時
為太山太守紇徃投之説侃令舉兵侃從之遂聚兵反
共紇圍兖州孝莊初遣侍中于暉為行臺與齊獻武王
督諸軍討之紇慮不免説侃請乞師於蕭衍侃信之遂
奔衍文筆駮論數十卷多有遺落時或存於世焉
史臣曰(闕/)
　
　魏書卷九十三
　魏書卷九十三考證
王叡傳都督尉勞汾胡○尉北史作慰
徐紇傳獻伯弟季彦○季監本訛李今改正
　
　
　
　
　
　
　
　
　
　
　
　
　魏書卷九十三考證
欽定四庫全書
　魏書卷九十四
　　齊　　　　魏　　　　收　　　　　撰
　列傳閹官第八十二
　　宗愛　　仇洛齊　段霸　　王琚　　趙黒
　　孫小　　張宗之　劇鵬　　張祐　　抱嶷
　　王遇　　苻承祖　王質　　李堅　　秦松
　　白整　　劉騰　　賈粲　　楊範　　成軌
　　王溫　　孟鸞　　平季　　封津　　劉思逸
夫宮腐之族置於閽寺取則天象事歴百王身乖全品
任事宮掖親由褻狎恩生趨走便僻俯仰當寵擅權斯
則伊戾豎刁因而禍兩國石顯張讓所以翦二京也豈
非形質既虧生命易忽譬之胥靡不懼登髙此亦茍且
之事由變不已也王者殷鑒宜改徃轍而後庭婉孌遊
宴之地椒壺留連終見任使巧佞由之而自達權幸俄
然而復歸斯蓋其由來逺矣非一朝一世也魏氏則宗
愛殺帝害王劉騰廢后戮相其間竊官爵盗財賄乘勢
使氣爲朝野之患者何可勝舉今謹錄其尤顯焉
宗愛不知其所由來以罪爲閹人歴碎職至中常侍正
平元年正月世祖大會於江上班賞羣臣以愛爲秦郡
公恭宗之監國也每事精察愛天性險暴行多非法恭
宗每銜之給事仇尼道盛侍郎任平城等任事東宮微
為權勢世祖頗聞之二人與愛並不睦爲懼道盛等案
其事遂構告其罪詔斬道盛等於都街時世祖震怒恭
宗遂以憂薨是後世祖追悼恭宗愛懼誅遂謀逆二年
春世祖暴崩愛所為也尚書左僕射蘭延侍中吳興公
和疋侍中太原公薛提等祕不發喪延疋二人議以髙
宗沖幼欲立長子徵秦王翰置之祕室提以髙宗有世
嫡之重不可廢所宜立而更求君延等猶豫未決愛知
其謀始愛負罪於東宫而與呉王余素協乃宻迎余自
中宫便門入矯皇后令徵延等延等以愛素賤弗之疑
皆隨之入愛先使閹豎三十人持仗於宫内及延等入
以次收縛斬於殿堂執秦王翰殺之於永巷而立余余
以愛為大司馬大將軍太使都督中外諸軍事領中祕
書封馮翊王愛旣立余位居元輔録三省兼摠戎禁坐
召公卿權恣日甚内外憚之羣情咸以為愛必有趙髙
閻樂之禍余疑之遂謀奪其權愛憤怒使小黄門賈周
等夜殺余事在余傳髙宗立誅愛周等皆具五刑夷三
族
仇洛齊中山人本姓侯氏外祖父仇欵始出馮翊重泉
欵石虎末徙鄴南枋頭仕慕容暐為烏丸護軍長水校
尉生二子長曰嵩小曰騰嵩仕慕容垂遷居中山位殿
中侍御史嵩有二子長曰廣小曰盆嵩妹子洛齊生而
非男嵩養為子因為之姓仇初嵩長女有姿色充冉閔
宫闈閔破入慕容儁又轉賜盧豚生子魯元有寵於世
祖而知外祖嵩已死唯有三舅每言於世祖世祖為訪
其舅是時東方罕有仕者廣盆皆不樂入平城洛齊獨
請行曰我養子兼人道不全當為兄弟試禍福也乃乘
驢赴京魯元候知將至結從者百餘騎迎於桑乾河見
而下拜從者亦同致敬入言于世祖世祖問其才用所
宜將授之以官魯元曰臣舅不幸生為閹人唯合與陛
下守宫闈耳而不言其養子世祖矜焉賜以奴馬引見
尋拜武衛將軍俄而賜爵文安子稍遷給事黄門侍郎
魏初禁網疏闊民戸隱匿漏脱者多東州既平綾羅户
民樂葵因是請採漏戸供為綸綿自後逃戸占為細繭
羅縠者非一於是雜營户帥遍於天下不屬守宰發賦
輕易民多私附户口錯亂不可檢括洛齊奏議罷之一
屬郡縣從平涼州以功超遷散騎常侍又加中書令寧
南將軍進爵零陵公拜侍中平逺將軍冀州刺史為内
都大官興安二年卒諡曰康
養子儼襲柔和敦敏有長者風太和中為虎牢鎮將初
洛齊貴盛之後廣盆坐他事誅世祖以其非仇氏子不
與焉還取侯家近屬以儼為子後欲還本而廣有女孫
配南安王楨生章武王彬即中山王英弟也仇妃聞而
請儼曰由我仇家富貴至此奈何一旦孤背恩養也禎
時在内都主司品臣儼𨽻於楨畏憚之遂不敢九年卒
諡曰靜
子振襲稍遷至中堅將軍長水校尉廣盆並善營産業
家于中山號為巨富子孫仕進至州主簿
騰曽孫儁位至龍驤將軍驍騎將軍樂平男
段覇鴈門原平人父乾慕容垂廣武令太祖初遣騎畧
地至鴈門霸年㓜見執因被宫刑乾尋率鄉部歸化雲
中霸少以謹敏見知稍遷至中常侍中䕶軍將軍殿中
尚書領夀安少府賜爵武陵公出為安東將軍定州刺
史世祖親考内外大眀黜陟前定州治中張渾屯告霸
前在定州濁貨貪穢便道致財歸之鄉里召霸定對霸
不首引世祖以霸近臣而不盡實由此益怒欲斬之恭
宗進請遂免霸為庶人
霸從弟榮雍州别駕兄弟諸從遂世居廣武城修飾有
士風
王琚髙平人自云本太原人髙祖始晉豫州刺史琚以
泰常中被刑入宮禁小心守節久乃見敘用稍遷為禮
部尚書賜爵廣平公加寧南將軍髙祖以琚歴奉先朝
志在公正授散騎常侍後為侍中征南將軍冀州刺史
假廣平王徴還進為征南將軍進爵髙平王侍中如故
遣還冀州髙祖文眀太后東廵冀州親幸其家存問周
至還京以其年老拜散騎常侍養老於家前後賜以車
馬衣服雜物不可稱計後降爵為公扶老自平城從遷
洛邑髙祖以其朝舊遣左右勞問之琚附表自陳初至
家多乏蒙賜帛二百疋常飲牛乳色如處子太和二十
年冬卒時年九十贈征南將軍冀州刺史諡曰靖
養子寄生未襲而亡
子蓋海襲祖琚爵初琚年七十餘賜得世祖時宫人郭
氏本鍾離人眀嚴有母德内外婦孫百口奉之肅若嚴
君家内以治蓋海官至青州樂陵太守
趙黒字文靜初名海本涼州𨽻户自云其先河内溫人
也五世祖術晉末為平逺將軍西夷校尉因居酒泉安
彌縣海生而涼州平没入為閹人因改名為黒有容貌
恭謹小心世祖使進御膳出入承奉初無過行遷侍御
典監藏拜安逺將軍賜爵睢陽侯轉選部尚書能自謹
厲當官任舉頗得其人加侍中進爵河内公顯祖將𫝊
位京兆王子推訪諸羣臣百官唯唯莫敢先言者唯源
賀等詞義正直不肯奉詔顯祖怒變色復以問黒黒曰
臣愚無識信情率意伏惟陛下春秋始富如日方中天
下説其盛眀萬物懷其光景元元之心願終萬嵗若聖
性淵逺欲頣神味道者臣黒以死奉戴皇太子不知其
佗顯祖黙然良久遂傳祚于髙祖黒得幸兩宮禄賜優
厚是時尚書李訢亦有寵於顯祖與黒對綰選部訢奏
中書侍郎崔鑒為東徐州北部主書郎公孫處顯為荆
州選部監公孫蘧為幽州皆曰有能也實有私焉黒疾
其虧亂選體遂爭於殿庭曰以功授官因爵與禄國之
常典中書侍郎尚書主書郎諸曹監勲能俱立不過列
郡今訢皆用為方州臣實為惑顯祖疑之曰公孫蘧且
止蘧最為訢厚於是黒與訢遂為深隙訢竟列黒為監
藏時多所截沒先是法禁寛緩百司所典與官並食故
多所損折遂黜為門士黒自以為訢所陷歎恨終日廢
寢忘食䂓報前怨踰年還入為侍御散騎常侍侍中尚
書左僕射復兼選部如昔黒告訢專恣訢遂出為徐州
及其將獲罪也黒構成以誅之然後食甘寢安志在於
職事出為假節鎮南大將軍儀同三司定州刺史進爵
為王克已清儉憂濟公私時有人欲行私賂黒曰髙官
禄厚足以自給賣公營私本非情願終無所納髙祖文
眀太后幸中山聞之賜帛五百匹榖一千五百石轉冀
州刺史太和六年秋薨於官詔賜絹四百五十匹榖一
千斛車牛二十乗致柩至都追贈司空公諡曰康黒養
族弟趙奴第四子熾為後
熾字貴樂初為中散襲黒爵後降為公官至揚州安南
府長史加平逺將軍元嵩之死壽春也熾處分安輯微
有聲稱神龜中卒贈光州刺史黒為定州與熾納鉅鹿
魏幹女有二子
長子揆字景則襲父侯爵官至樂陵太守卒贈左將軍
滄州刺史
揆弟儁之字仲彦輕薄無行為給事中轉謁者僕射為
劉騰養息猶以閹官餘資賂遺權門頻歴顯官而卒
孫小字茂翹咸陽石安人父瓚姚泓安定護軍為赫連
屈丐所侵人懷危懼亡奔者相屬瓚獨率衆拒守見殺
小没入宫刑㑹魏平統萬遂徙平城内侍東宫以聰識
有智畧稱未㡬轉西臺中散每從征伐屢有戰功多獲
賞賜世祖幸𤓰歩慮有北宼之虞乃加小左衛將軍賜
爵泥陽子除留臺將軍車駕還都遷給事中綰太僕曹
小請父瓚贈諡求更改葬詔贈振威將軍秦州刺史石
安縣子諡曰戴轉小領駕部課理有方畜牧蕃息出為
冠軍將軍并州刺史進爵中都侯州内四郡百餘人詣
闕頌其政化後遷冀州刺史聲稱微少於前然所在清
約當時牧伯無能及也性頗忍酷所養子息驅逐鞕撻
視如仇讐小之為并州以郭祚為主簿重祚門才兼任
之以書記時人多之
張宗之字益宗河南鞏人家世寒微父孟舒劉裕西征
假洛陽令及宗之貴幸髙宗贈孟舒平南將軍洛州刺
史鞏縣侯諡曰貞初緱氏宗文邕聚黨於伊關謀反逼
愶孟舒等文邕敗孟舒走免宗之被執入京充腐刑以
忠厚謹慎擢為侍御中散賜爵鞏縣侯遂(闕四/字)常侍儀
曹庫部二曹尚書領中祕書進爵彭城公出為散騎常
侍寧西將軍東雍州刺史以在官有稱入為内都大官
出除散騎常侍鎮東將軍冀州刺史又例降為侯太和
二十年卒年六十九贈建節將軍懷州刺史諡曰敬
宗之兄鸞旗中書侍郎東宫中庶子兼宿衛給事加寧
逺將軍賜爵洛陽男轉殿中給事出為散騎常侍冠軍
將軍涇州刺史進爵為侯復為殿中給事中常侍卒贈
洛州刺史諡曰靖始宗之納南來殷孝祖妻蕭氏劉義
隆儀同三司思話弟思度女也多悉婦人儀飾故事太
和中初制六宫服章蕭被命在内預見訪採數蒙賜賚
蕭兄子超業後名彦㓜隨姑入國娶李洪之女頼其給
贍以自濟歴位太尉長史武衛將軍齊州刺史散騎常
侍中軍將軍金紫光禄大夫彦時來徃蕭寶夤致敬稱
名呼之為尊彦於河隂遇害贈車騎將軍儀同三司徐
州刺史
子百年西河太守宗之養兄子襲紹爵
襲字子業髙祖初除主文中散稍遷員外郎京兆王大
農久之除義陽太守為司空劉騰諮議參軍散騎常侍
平東將軍光禄大夫太昌初卒年七十七贈驃騎大將
軍儀同三司冀州刺史
子顥邵郡太守卒贈荆州刺史
顥弟璟中散大夫
璟弟瑋武定中豫州征西府長史諸中官皆世衰唯趙
黑及宗之後家僮數百通於士流
劇鵬髙陽人粗覽經史閑曉吏事與王質等俱充宦官
性通率不以閽閹為恥文眀太后時亦見眷遇為給事
中髙祖遷洛常為宫官事幽后后之惑薛菩薩也鵬宻
諫止之不從遂發憤而卒
兄買奴亦為宦者歴位幽州刺史才志逺不及鵬是時
有季豐之徒數人皆被眷寵出入禁闈並致名位積貲
巨萬第宅華壯文眀太后崩後乃漸衰矣
張祐字安福安定石唐人父成扶風太守世祖末坐事
誅祐充腐刑積勞至曹監中給事賜爵黎陽男稍遷散
騎常侍都綰内藏曹時文眀太后臨朝中官用事祐以
左右供承合㫖寵幸冠諸閹官特遷為尚書加安南將
軍進爵隴東公仍綰内藏曹未㡬監督曹加侍中與王
叡等俱入八議太后嘉其忠誠為造甲宅宅成髙祖太
后親率文武徃燕會焉拜散騎常侍鎮南將軍尚書左
僕射進爵新平王受職於大華庭備威儀于宫城之南
觀者以為榮髙祖太后親幸其宅饗會百官祐性恭宻
出入機禁二十餘年未曾有過由是特被恩寵嵗月賞
賜家累巨萬與王質等十七人俱賜金券許以不死太
和十年薨時年四十九髙祖親臨之詔鴻臚典護䘮事
賜帛千匹贈征南大將軍司空公諡曰恭葬日車駕親
送出郊
祐養子顯眀後名慶少歴内職有姿貌江陽王繼以女
妻之襲爵降為隴東公又降為侯遷洛廢替二十餘年
虚爵而已熙平初為員外常侍兼衞尉少卿以元义姊
壻故越次而授焉神龜二年冬靈太后為肅宗采名家
女慶女入充世婦未幾為嬪即义甥也正光三年正少
卿尋出為將軍髙平鎮將卒
子逈洛襲
抱嶷字道德安定石唐人居於直谷自言其先姓把將
靈帝時把匡為安定太守董卓時懼誅由是易氏即家
焉無得而知也幼時隴東人張乾王反叛家染其逆及
乾王敗父睹生逃逸得免嶷獨與母没入京都遂為宦
人小心慎宻恭以奉上沉跡冗散經十九年後以忠謹
被擢累遷為中常侍安西將軍中曹侍御尚書賜爵安
定公自總納言職當機近諸所奏議必致抗直髙祖文
明太后嘉之以為殿中侍御尚書領中曹如故以統宿
衛俄加散騎常侍髙祖太后每出遊幸嶷多驂乘入則
後宫導引太后既寵之乃徴其父睹生拜太中大夫賞
賜衣馬睹生將退見於皇信堂髙祖執手謂之曰老人
歸途㡬日可達好慎行路太和十二年遷都曹加侍中
祭酒尚書領中曹侍御後降爵為侯睹生卒贈秦州刺
史諡曰靖賜黄金八十斤繒綵及絹八百疋以供䘮用
并别使勞慰加嶷大長秋卿嶷老疾請乞外禄乃以為
鎮西將軍涇州刺史特加右光禄大夫將之州髙祖餞
於西郊樂陽殿以御白羽扇賜之十九年被詔赴洛以
刺史從駕南征常參侍左右以嶷耆舊每見勞問數追
稱嶷之正直命乗馬出入行禁之閒與司徒馮誕同例
軍回還州自以故老前宦為政多守徃法不能遵用新
制侮慢舊族簡於接禮天性酷薄雖弟姪甥壻畧無存
潤後數年卒於州先以從弟老壽為後又養太師馮熙
子次興嶷死後二人爭立嶷妻張氏致訟經年得以熙
子為後老壽亦仍陳訴終獲紹爵次興還於本族給奴
婢三十口嶷前後賜賞奴婢牛馬蓋數百千他物稱是
老壽凡薄酒色肆情御史中尉王顯奏言風聞前洛州
刺史隂平子石榮積射將軍抱老壽恣蕩非軌易室而
姦臊聲布於朝野醜音被於行路即攝鞫問皆與風聞
無差犯禮傷化老壽等即主謹案石榮籍貫兵伍地隔
宦流處世無入朝之期在生絶冠冕之望遭時之運逢
非次之擢以犬馬延慈簮履恩念自微至貴位階方岳
不能懷恩感德上酬天施廼咎彰遐邇嚮穢京墟老壽
種類無聞氏姓莫紀丐乞刑餘之家覆養閹人之室蒙
國殊澤預班爵序正宜治家假内(疑/)敎誡閨庭方恣其
淫姦換妻易妾榮前在洛州逺迎老壽妻常氏兵人千
里疲於道路老壽同敝笱之在梁若其原(疑/)之無别男
女三人莫知誰子人理所未聞鳥獸之不若請以見事
免官付廷尉理罪鴻臚削爵詔可老壽妻常氏萬敵弟
女也老壽死後收紀家業稍復其舊奴婢尚六七百人
三女並嬪貴室為老壽祖父皆造碑銘自洛就鄉而建
之西方云直谷出二貴人
石榮者從主書稍進為州自被劾後遂便廢頓
子長宣武定中南兖州刺史與侯景反伏法
王遇字慶時本名他惡馮翊李潤鎮羌也與雷党不蒙
俱為羌中彊族自云其先姓王後改氏鉗耳世宗時復
改為王焉自晉世已來恒為渠長父守貴為郡功曹卒
遇既貴追贈安西將軍秦州刺史澄城公遇坐事腐刑
為中散遷内行令中曹給事中加員外散騎常侍右將
軍賜爵富平子遷散騎常侍安西將軍進爵宕昌公拜
尚書轉吏部尚書仍常侍例降為侯出為安西將軍華
州刺史加散騎常侍幽后之前廢也遇頗言其過及後
進幸髙祖對李沖等申后無咎而稱遇謗議之罪沖言
果爾遇合死也髙祖曰遇舊人未忍盡之當止黜廢耳
遂遣御史馳驛免遇官奪其爵收衣冠以民還私第世
宗初兼將作大匠未㡬拜光禄大夫復奪爵廢后馮氏
之為尼也公私罕相供恤遇自以常更奉接徃來祗謁
不替舊敬衣食雜物每有薦奉后皆受而不讓又至其
館遇夫妻迎送謁伏侍立執臣妾之禮遇性巧彊於部
分北都方山靈泉道俗居宇及文明太后陵崩洛京東
郊馬射壇殿脩廣文昭太后墓園太極殿及東西兩堂
内外諸門制度皆遇監作雖年在耆老朝夕不倦跨鞍
驅馳與少壯者均其勞逸又長於人事留意酒食之間
每逢寮舊具設餚果觴膳精豐然競於榮利趨求勢門
趙脩之寵也遇徃還宗承受勑為之監作第宅増於本
㫖笞撃作人莫不嗟怒卒於宮初遇之疾也太傅北海
王與太妃俱徃臨問視其危惙為之泣下其善奉諸貴
致相悲悼如此贈使持節鎮西將軍雍州刺史侯如故
始遇與抱嶷並為文明太后所寵前後賜以奴婢數百
人馬牛羊他物稱是二人俱號富室
遇養弟子厲本郡太守稍遷至右軍將軍襲爵宕昌侯
産業有過於遇時
苻承祖畧陽氐人也因事為閹人為文明太后所寵自
御廐令遷中部給事中散騎常侍輔國將軍賜爵畧陽
侯兼典選部事中部如故轉吏部尚書仍領中部髙祖
為造甲第數臨幸之進爵畧陽公安南將軍加侍中知
都曹事初太后以承祖居腹心之任許以不死之詔後
承祖坐贓應死髙祖原之削職禁錮在家授悖義將軍
佞濁子月餘遂死
王質字紹奴髙陽易人也其家坐事㓜下蠶室頗解書
學為中曹吏内典監稍遷秘書中散加寧朔將軍賜爵
永昌子領監御遷為侍御給事又領選部監御二曹事
復特加前將軍進爵魏昌侯轉選部尚書加員外散騎
常侍出為鎮逺將軍瀛州刺史質在州十年風化粗行
察姦糾慝究其情狀民庶畏服之而刑政刻峻多所笞
戮號為威酷髙祖頗念其忠勤宿舊每行留大故馮司
徒亡廢馮后陸叡穆泰等事皆賜質以璽書手筆莫不
委至同之戚貴質皆寶掌以為榮入為大長秋卿未㡬
而卒
李堅字次壽髙陽易人也髙宗初因事為閹人文眀太
后臨朝稍遷至中給事中賜爵魏昌伯小心謹慎常在
左右雖不及王遇王質等而亦見任用髙祖遷洛轉被
委授為太僕卿檢課牧産多有滋息世宗初出為安東
將軍瀛州刺史本州之榮同於王質所在受納家産巨
萬值京兆王愉反於冀州堅勒衆征愉為愉所破代還
遇風疾拜光禄大夫數年卒贈撫軍將軍相州刺史賜
帛五百匹以弟子曇景為後襲爵魏昌伯為羽林監直
後
秦松不知其所由太和末為中尹遷長秋卿賜爵髙都
子有罪免世宗復其爵起為光禄大夫領中常侍遷平
北將軍領長秋卿出為散騎常侍安北將軍并州刺史
卒贈大將軍肆州刺史諡曰定
白整者亦因事腐刑少掌宫掖碎職以恭敏著稱稍遷
至中常侍太和末爲長秋卿賜爵雲陽男世宗封其妻
王氏爲雲陽縣君卒贈平北將軍并州刺史
劉騰字青龍本平原城民徙屬南兗州之譙郡㓜時坐
事受刑補小黄門轉中黄門髙祖之在懸瓠騰使詣行
所高祖問其中事騰具言幽后私隐與陳留公主所告
符協由是進冗從僕射仍中黄門後與茹皓使徐兖采
召民女及還選中給事稍遷中尹中常侍特加龍驤將
軍後爲大長秋卿金紫光祿大夫太府卿肅宗踐極之
始以騰預在宫衞封開國子食邑三百戸是年靈太后
臨朝以與于忠保護之勲除崇訓太僕加中侍中改封
長樂縣開國公食邑一千五百戸拜其妻魏氏爲鉅鹿
郡君每引入内受賞賚亞於諸主外戚所養二子爲郡
守尚書郎騰會疾篤靈太后慮或不救遷衞將軍儀同
三司餘官仍舊後疾瘳騰之拜命肅宗嘗爲臨軒㑹其
日大風寒甚而罷乃遣使持節授之騰㓜充宫役手不
解書裁知署名而已姦謀有餘善射人意靈太后臨朝
特蒙進寵多所干託内外碎密栖栖不倦洛北永橋太
上公太上君及城東三寺皆主脩營吏部嘗望騰意奏
其弟爲郡帶戍人資乖越清河王懌抑而不與騰以爲
恨遂與領軍元义害懌廢靈太后於宣光殿宫門晝夜
長閉内外斷絶騰自執管鑰肅宗亦不得見裁聽傳食
而已太后服膳俱廢不免飢寒又使中常侍賈粲假言
持肅宗書密令防察义以騰爲司空公表裏擅權共相
樹置义爲外禦騰爲内防迭直禁闥共裁刑賞騰遂與
崔光同受詔乘歩挽出入殿門四年之中生殺之威決
於騰又之手八座九卿旦造騰宅參其顔色然後方赴
省府亦有歴日不能見者公私屬請唯在財貨舟車之
利水陸無遺山澤之饒所在固護剝削六鎭交通互市
歲入利息以巨萬計又頗役嬪御時有徴求婦女器物
公然受納逼奪隣居廣開室宇天下咸患苦之正光四
年三月薨于位年六十賜帛七百匹錢四十萬蠟二百
斤鴻臚少卿護喪事中官爲義息衰絰者四十餘人騰
之初治宅也奉車都尉周特爲之筮不吉深諫止之騰
怒而不用特告人曰必困於三月四月之交至是果死
廳事甫成陳屍其下追贈使持節驃騎大將軍太尉公
冀州刺史騰之葬日閹官爲義服杖絰衰縞者以百數
朝貴皆從軒蓋填塞相屬郊野魏初以来權閹存亡之
盛莫及焉靈太后反政追奪爵位發其冢散露骸骨没
入財産後騰所養一子叛入蕭衍太后大怒因徙騰餘
養於北裔尋遣密使追殺之於汲郡
賈粲字季宣酒泉人也太和中坐事腐刑頗涉書記世
宗末漸被知識得充内侍自崇訓丞爲長兼中給事中
中嘗藥典御轉長兼中常遷光祿少卿光祿大夫靈太
后之廢粲與元又劉騰等伺帝動靜右衞奚康生之謀
殺义也靈太后肅宗同升於宣光殿左右侍臣俱立西
階下康生既被囚執粲紿太后曰侍臣懐恐不安陛下
宜親安慰太后信之適下殿粲便扶肅宗於東序前御
顯陽還閉太后於宣光殿粲既义黨威福亦震於京邑
自云本出武威魏太尉文和之後遂移家屬焉時武威
太守韋景承粲意以其兄緒爲功曹緒時年向七十未
幾又以緒為西平太守比景代下已轉武威太守靈太
后反政欲誅粲以又騰黨與不一恐驚動内外乃止出
粲為濟州刺史未幾遣武衛將軍刁宣馳驛殺之資財
没於縣官
楊範字法僧長樂廣宗人也髙宗時坐宗人劫賊被誅
範宫刑為王琚所養恩若父子往來出入其家範為中
謁者轉黄門中謁者僕射中給事中射聲校尉加寜逺
將軍為中尹世宗崩髙陽王雍摠政出為白水太守加
龍驤將軍靈太后臨朝徴為常侍崇訓太僕卿領中嘗
藥典御賜爵華隂子為平西將軍華州刺史中官侍貴
者靈太后皆許其方岳以範年長拜跪為難所司非要
故得早遂其請父子納貨勞役兵民為御史所紏子遂
逃竄範事得散赴京師遂廢於家後靈太后念範勤舊
乃以範為中侍中安南將軍尋進鎮南將軍崇訓太僕
華州太中正卒贈征西將軍秦州刺史
成軌字洪義上谷居庸人少以罪刑入事宫掖以謹厚
稱除中謁者僕射髙祖意有所欲軌瞻候容色時有奏
發輙合帝心從駕南征專進御食于時髙祖不豫常居
禁中晝夜無懈車駕還賜帛百匹景明中嘗食典御丞
僕射如故轉中給事中歩兵校尉勑侍東宫延昌末遷
中常侍中嘗食典御光禄大夫賜始平伯統京染都將
轉崇訓太僕少卿遭母憂詔遣主書常顯景弔慰又起
為本官進安東將軍崇訓衛尉卿久之超遷中侍中撫
軍將軍典御崇訓如故尋除中軍將軍燕州大中正孝
昌二年以勤舊封始平縣開國伯食邑三百户肅宗所
幸潘嬪以軌為假父頗為中官之所敬憚建義初軌迎
於河隂詔令安慰宫内進爵為侯増户三百并前六百
户遷衛將軍其年八月卒贈車騎大將軍雍州刺史諡
曰孝惠
養弟子仲慶襲歴位鎮軍將軍光禄大夫卒
子朏襲齊受禪列降
王溫字桃湯趙郡欒城人父冀髙邑令坐事被誅溫與
兄繼叔俱充宦者髙祖以其謹慎補中謁者小黄門轉
中黄門鈎盾令稍遷中嘗食典御中給事中給事東宮
加左中郎將世宗之崩羣官迎肅宗於東宫溫於臥中
起肅宗與保母扶抱肅宗入踐帝位髙陽王雍既居冢
宰慮中人朋黨出為鉅鹿太守加龍驤將軍靈太后臨
朝徵還為中常侍光禄大夫賜爵欒城伯安東將軍領
崇訓太僕少卿特除使持節散騎常侍撫軍將軍瀛州
刺史還除中侍中進號鎮東將軍金紫光禄大夫遷軍
騎將軍左光禄大夫光禄勲卿侍中如故孝昌二年封
欒城縣開國侯邑六百户溫後自陳本陽平武陽人於
是改封武陽縣開國食邑如故建義初於河隂遇害年
六十六永安初贈驃騎大將軍儀同三司雍州刺史
養子冏哲襲齊受禪例降
孟鸞字龍兒不知何許人坐事充閹人文明太后時王
遇有寵鸞以謹敏為遇左右徃來方山營諸寺舎由是
漸見眷職靈太后臨朝為左中郎將中給事中素被病
面常黯黑於九龍殿下暴疾半身不攝扶載歸家其夜
亡鸞初出靈太后聞之曰鸞必不濟我為之憂及奏其
死為之下淚曰其事我如此不見我一日忻樂時也遂
賜帛三百匹黄十匹以供喪用七日靈太后為設二百
僧齋賜助施五十匹同類榮焉
平季字稚穆燕國薊人祖濟武威太守父雅州秀才與
沙門法秀謀反伏誅季坐腐刑入事宫掖久之除小黄
門以忤旨出為潞縣令不拜仍除奉朝請靈太后反政
授寧朔將軍長水校尉令黄門令轉前軍將軍中給事
中時四方多事太后每令季出使於外後慰勞西軍還
至潼關華州羌人舜眀等據嶮作逆都督姜道眀不能
進討會舜明遣十餘人詐降入道明軍(闕/)遂散出為新
興太守肅宗崩與爾朱榮等議立莊帝莊帝即位起拜
平北將軍肆州刺史尋除撫軍將軍中侍中以參謀之
勲封元城縣開國侯食邑七百户仍加金紫光禄大夫
幽州大中正尋攝燕安平營中正前廢帝以為車騎將
軍右光禄大夫中侍中如故永熙中加驃騎將軍季遇
疾詔遣使存問三年九月卒天平初贈使持節都督幽
燕安平四州諸軍事儀同三司幽州刺史中侍中將軍
侯如故初季以兄(闕/)
叔良為襲季爵卒
子世胄襲齊受禪例降
封津字醜漢渤海蓨人也祖羽真君中為薄骨律鎮副
將以貪汙賜死父令德娶党寳女寳伏誅令德以連坐
伏法律受刑給事宫掖積官久之除中謁者僕射遷奉
車都尉肅宗初冀州大乘賊起詔津慰勞津世不居桑
梓故不為州鄉所歸靈太后令津侍肅宗書遷常山太
守孝昌初除中侍中加征虜將軍仍除崇訓太僕領宫
室都將冀州大中正超拜金紫光禄大夫二年封東光
縣開國子食邑二百户鎮南將軍兼中關右慰勞太傅
出為散騎常侍征東將軍濟州刺史永安初中侍中衛
將軍尋轉大長秋左光禄大夫太昌初驃騎大將軍儀
同三司津少長宫闈給事左右善候時情號為機悟天
平初除開府儀同三司本將軍懷州刺史元象初復為
中侍中大長秋卿仍開府儀同夏薨年六十二贈都督
冀瀛幽安四州諸軍事本將軍司徒公冀州刺史諡曰
孝惠
養兄子長業襲爵齊受禪例降
津兄慿字元寄當時逃竄後㑹赦免太和中奉朝請冀
州趙郡王幹田曹參軍定州彭城王勰水曹參軍給事
中越騎校尉以討大乘功除左中郎將遷龍驤將軍中
散大夫孝昌初歴恒農武邑二郡太守尋除征虜將軍
光州刺史還為平東將軍光禄大夫轉鎮南將軍金紫
光禄大夫除衛將軍右光禄大夫初津被敕營出帝父
廣平王陵永熙中以營陵功封津城陽縣開國子邑三
百户津自有封乃啓轉於慿後除衛大將軍左光禄大
夫興和三年夏卒年六十七憑無他才伎始終資歴皆
由於津津卒之後憑亦無贈
子靈素襲齊受禪例降
津從兄荅光禄大夫
子宗顯司徒掾
劉思逸平原人父直武邑太守興元愉反於信都伏誅
思逸少充腐刑初為中小史轉寺人久之除小黄門拜
奉朝請坐事免後除東莞太守思逸雖身在閹寺而性
頗豪率輕薄無行好結朋遊又除左將軍大長秋卿遷
中侍中平東將軍武定中與元瑾等謀反伏誅又有張
景嵩毛暢者咸以閽寺在肅宗左右而並黠了甚見知
遇俱為小黄門每承間陳元义之惡於肅宗元义之出
景嵩暢頗有力焉靈太后反政未即戮义時内外喧喧
云义還入知政事暢等恐禍及已乃啓肅宗欲詔右衛
將軍楊津宻徃殺义詔書已成未及出义妻知之告太
后云景嵩暢與清河王息邵欲廢太后太后信之責暢
暢出詔書草以呈太后太后讀之知無廢已狀意為小
解然义妻搆之不已遂致疑惑未㡬出暢為頓丘太守
後復出景嵩為魯郡太守乃宻令御史掩暢暢走免尋
捕殺之景嵩因入都太后數其與暢同計之事大致嫌
責後為陽城滎陽二郡太守孝靜時位至中侍中坐事
死
史臣曰(闕/)
　
　
　
　
　
　
　魏書卷九十四
　魏書卷九十四考證
劉騰傳假言持肅宗書○持監本訛作又一本作侍亦
　誤今從北史改正
孟鸞𫝊黄十匹○北史作黄綾一十匹
　
　
　
　
　
　
　
　
　
　
　
　魏書卷九十四考證
欽定四庫全書
　魏書卷九十五
　　齊　　　　魏　　　　收　　　　撰
　列傳第八十三
　　匈奴劉聰　　羯胡石勒　　鐵弗劉虎
　　徒河慕容廆　臨渭氐苻健　羌姚萇
　　略陽氐呂光
夫帝皇者配徳兩儀家有四海所謂天無二日土無二
王者也三代以徃守在海外秦吞列國漢并天下逮桓
靈失政九州瓦裂曹武削平宼難魏文奄有中原於是
偽孫假命於江吳僭劉盜名於岷蜀何則戎方椎髻之
帥夷俗斷髪之魁世崇凶徳罕聞王道扇以跋扈忻從
放命加以中州避地華士違讎思託號令之聲念邀風
塵之際因虞候隙仍相君長偷名竊位脅息一隅至乃
指言井絡假上帝之祉妄說黄旗云人君之氣論土不
出江漢語地僅接襃斜而謂握皇符秉帝籍三分鼎立
比蹤王者溺人必笑其在兹乎若是鱉靈可擬於周王
夫差容比於漢祖尉他定黄屋之尊子陽成綰璽之貴
豈其然哉及鍾會一將之威士治偏師之勢而使騾車
西至侯蓋北首天人弗許斷可知焉晉年不永時逢䘮
亂異類羣飛姦凶角逐内難興於戚屬外禍結於藩維
劉淵一唱石勒繼響二帝沉淪兩都傾覆徒何仍釁氐
羌襲梗夷楚喧聒於江淮胡虜叛換於𤓰涼兼有張赫
山河之間顧恃遼海之曲各言應歴數人謂遷圖鼎或
更相吞噬迭為驅除或狼戾未馴俟我斧鉞太祖奮風
霜於參合鼓雷電於中山黄河以北靡然歸順矣世祖
叡略潛舉靈武獨斷以夫僭偽未夷九域尚阻慨然有
混一之志既而戎車嵗駕神兵四出全國克敵伐罪弔
民遂使專制令擅威福者西自流沙東極滄海莫不授
館於東門懸首於北闕矣唯夫窮髪遺虜未拔根株徼
垂殘狡尚餘栽蘖而北踰翰漠折其肩髀南極江湖抽
其膓胃雖骸骨僅存脂膏咸盡視息纔舉魂魄久逰髙
祖聖敬時乘遷居改作日轉雲移風行電掃辮髪之渠
非逃則附卉服之長琛賮繼入猶以侍子不至取亂乘
機五牛一指六師騁路馘其武臣驍帥傾其湯池石城
向使時無榖塘之禍民無鼎湖之思北可焚穹廬收服
匿削引弓之左袵苑龍荒以牧馬南則罺鼃黽暴鯨鯢
變水處之文身化鳥言於人俗矣尋以壽春内欵華陽
稽服蕞彼江隂憂於繫頸肅宗以沖年踐祚俄則母后
當陽務崇寛政取和朝野置荒遐於度外譬蠻夷於雞
肋而黠狄淪胥種落離貳虜帥飄然窮而歸我矜其眼
目愍厥顛亡反之於故庭復之以保塞魏道將虧禍出
權幸事僻於中民驚於外疆場崩騰藩籬傾駭隂朔委
命之倫雲蒸霧合上失其道下極其難政亂如風草師
亡猶彈丸十數年間中區殄悴而江湄巨狡窺覦上國
虵虺肆毒竊我邊鄙氈裘相率馬首南向白山灅水狐
鼠羣逰魏徳雖衰天命未改援墜扶危齊武電發屈身
宰世大濟横流和戎略逺用謀急病輶軒四指喻以徳
音爾乃舟車接次駝驢銜尾烽柝不警尉候空設而水
鄉大猾好利忘信納我逋叛共為舉斧遂有寒山之戰
渦陽(闕二/字)糺合傖楚覆其巢穴衍以餧卒綱實鴆死獯
虜那瓌尋亦殲殪自二百許年僭盜多矣天道人事卒
有歸焉猶衆星環於斗極百川之赴溟海今總其僭偽
列於國籍俾後之好事知僭盜之終始焉
匈奴劉聰字元眀一名載冒頓之後也漢髙祖以宗女
妻冒頓故其子孫以母姓為氏祖豹為左賢王及魏分
匈奴之衆為五部以豹為左部帥豹雖分屬五部然皆
家于晉陽汾澗之濱父淵形容偉壯膂力過人晉初為
任子在洛陽豹卒淵代之後改帥為都尉以淵為北部
都尉楊駿輔政以淵為建威將軍五部大都督封漢光
鄉侯後坐部民叛出塞免官永寧初成都王頴表淵行
寧朔將軍監五部軍事及齊王冏長沙王乂與頴等自
相誅滅北部都督劉宣等竊議反叛謀推淵為大單于
時淵在鄴乃使呼延攸以此謀告之淵請歸會葬頴不
許頴為皇太弟以淵為太弟屯騎校尉晉惠帝之伐頴
也以淵為輔國將軍都督北城守事及惠帝敗以淵為
冠軍將軍封盧奴伯既而并州刺史司馬騰幽州刺史
王浚起兵伐頴頴師戰敗淵謂潁曰今二鎮跋扈衆踰
十萬恐非宿衛及近郡士民所能禦之淵當為殿下還
說五部鳩合義衆以赴國難頴悅拜淵為北單于參丞
相軍事淵至左國城劉宣等上大單于之號二旬之間
衆便五萬都於離石淵謂宣等曰帝王豈有常哉當上
為漢髙下為魏武然晉人未必同我漢有天下世長恩
徳結於民心吾又漢氏之甥約為兄弟兄亡弟紹不亦
可乎今且可稱漢追尊後主以懐民望乃遷於左國城
自稱漢王置百官年號元熙追尊劉禪為孝懐皇帝攻
擊郡縣桓帝十一年晉并州刺史司馬騰來乞師桓帝
親率萬騎救騰斬淵將綦母豚淵南走蒲子語在序紀
晉光熙元年淵進據河東尅平陽蒲坂遂都平陽晉永
嘉二年淵稱帝年號永鳯後汾水中得玉璽文曰有新
保之蓋王莽之璽也得者因増淵海光三字而獻之淵
以為己瑞號年為河瑞以聰為大司馬大單于録尚書
事置單于臺於平陽西淵死子和僭立聰即和第四弟
也殺和而自立聰猨臂善射彎弓三百斤晉新興太守
郭頤辟為主簿任以郡事舉良將為驍騎别部司馬齊
王冏以為國中尉出為左部司馬尋遷右部尉太宰河
間王顒表為赤沙中郞將以淵在鄴懼為成都王頴所
害亡奔頴頴甚悅拜右積弩將軍參前鋒戰事隨還左
國淵稱大號拜大司馬封楚王及僭位年號光興聰遣
王彌劉曜攻䧟洛陽執晉懐帝改年為嘉平聰於是驕
奢滛暴殺戮無已誅翦公卿旬日相繼納其太保劉殷
二女為左右貴嬪又納殷孫女四人為貴人六劉之寵
傾於後宫聰希復出外事皆中黄門納奏左貴嬪决之
其都水使者襄陵王攄以魚蟹不供將作大匠望都公
靳陵以營作遲晚並斬於東市聰逰獵無度晨出暮歸
觀魚於汾以燭繼晝其弟乂及子粲輿櫬切諌聰怒曰
吾豈桀紂幽厲乎而汝等生來哭人也先是劉琨來告
難穆帝親率大衆令長子六修擊粲等大破之語在序
紀聰與羣臣飲讌逼晉帝行酒晉光禄大夫庾珉等謀
以平陽應劉琨於是害晉帝誅珉等改嘉平為建元平
陽地震聰崇明觀䧟為池水赤如血赤氣至天有赤龍
奮迅而去流星起于牽牛入紫微龍形委蛇其光照地
落於平陽北十里視之則肉長二十歩廣二十七步臭
達於平陽肉旁常有哭聲晝夜不止聰惡之劉后産一
蛇一虎各害人而走尋之不得頃之見在隕肉之旁聰
遣劉曜攻䧟長安執晉愍帝改建元為麟嘉其武庫陷
入地一丈五尺聰自去冬至足遂不受朝賀立市於後
庭與宫人讌戱積日不醒立上皇后樊氏樊氏是聰張
后之侍婢也時稱后者四人佩皇后璽綬者七人阿諛
日進貨賄公行後宫賞賜動至千萬有豕著進賢冠犬
冠武弁帶綬並昇聰座俄而鬬死宿衛之人無見入者
平文二年聰死
子粲襲位號年漢昌粲荒耽酒色逰蕩後庭軍國之事
决於大將軍靳凖凖勒兵誅粲劉氏男女無少長皆殺
之凖自號漢王置百官尋為靳明所殺衆降淵族子曜
曜字永明少孤見養於淵頗知書計志性不恒拳勇有
膂力鐵厚一寸射而洞之坐事當誅亡匿朝鮮客為縣
卒㑹赦得還聰之末年位至相國鎮長安靳凖之誅粲
也曜來赴之次於赤壁遂僭尊號改年光初靳明既降
於曜曜還都長安自稱大趙曜西通張駿南服仇池窮
兵極武無復寧嵗又發六百萬功營其父及妻二塜下
洞三泉上崇百尺積石為基周回二里發掘古塜以千
百數廹督役徒繼以脂燭百姓嘷哭盈於道路又更増
九十尺塜前石人有聲言慎封其子允為南陽王以漢
陽十三郡為國立單于臺於渭城置左右賢王已下皆
以雜種為之曜得黒免改年為太和石虎伐曜曜擊破
之遂攻石生於洛陽曜不撫士衆專與嬖臣飲博左右
或諫曜怒斬之石勒進據石門曜甫知之解金墉之圍
陳于洛西將與勒戰至西陽門麾軍就平師遂大潰曜
墜于氷為石勒將石堪所擒勒囚之襄國尋殺之烈帝
元年曜子毗率百官棄長安西走秦州尋為石勒所滅
羯胡石勒字世龍小字匐勒其先匈奴别部分散居於
上黨武鄉羯室因號羯胡祖邪奕干父周曷朱一字乞
翼加並為部落小帥周曷朱性凶麤不為羣胡所附勒
壯健有膽略好騎射周曷朱每使代已督攝部胡部胡
愛信之并州刺史司馬騰執諸胡於山東賣充軍實兩
胡一枷勒亦在中至平原賣與師氏為奴師家隣於馬
牧勒與牧帥汲桑徃來相託遂招集王陽夔安支雄冀
保吳豫劉膺姚豹逯明郭敖劉徴劉寳張曀僕呼延莫
郭黒略張越孔豚趙鹿支屈六等東如赤龍騄驥諸苑
乘苑馬還掠繒寳以賂汲桑成都王頴之廢也頴故將
陽平人公師藩等自稱將軍起兵趙魏衆至數萬勒與
汲桑率牧人乘苑馬數百騎以赴之於是桑始命勒以
石為姓以勒為名藩拜為前隊督藩戰敗身死勒與汲
桑亡潛苑中潁之將如河北也汲桑以勒為伏夜牙門
率牧人劫掠郡縣繫囚合軍以應之屯于平石桑自號
大將軍進軍攻鄴以勒為前鋒都尉攻鄴剋之尋為晉
將茍晞所敗勒徃從劉淵拜為輔漢將軍平晉王劉聰
立以勒為征東大將軍并州刺史汲郡公劉粲攻洛陽
勒留長史刁膺統步卒九萬徙輜重于重門率輕騎二
萬㑹粲於太陽大敗晉監軍裴邈于澠池遂至洛川勒
出成臯圍晉陳留太守王讚於倉垣為讚所敗屯文石
津將北攻晉幽州刺史王浚㑹浚將王甲始率遼西鮮
卑萬餘騎敗劉聰安北大將軍趙固于津北勒乃燒船
棄營引軍向栢門迎重門輜重合于石門而濟南攻晉
豫州刺史馮嵩于陳郡不剋進攻襄城太守崔廣於繁
昌斬之先是雍州流民王如侯脱嚴嶷等起兵江淮間
受劉淵官位聞勒之來也懼遣衆一萬拒於襄城勒撃
敗之盡俘其衆勒至南陽屯于宛之北山王如遣使通
好勒進攻宛剋之斬侯脱降嚴嶷盡并其衆南至襄陽
攻剋江西三十餘壘有據江漢之志勒右長史張賓以
為不可引軍而北晉太傅東海王越率洛陽之衆二十
餘萬討勒越薨於軍軍人推太尉王衍為主率衆而東
勒追擊破之於苦縣勒分騎圍而射之相登如山殺王
衍及晉襄陽王範等十餘萬人越世子毗聞越薨出自
洛陽從者傾城勒逆毗於洧倉破之執毗及晉宗室二
十六王并諸卿士皆殺之與王彌劉曜攻䧟洛陽歸功
彌曜遂出轘轅執晉大將軍茍晞於蒙城以為左司馬
劉聰授勒鎮軍大將軍幽州牧領并州刺史用張賓之
計自汝南葛陂北都襄國襲幽州擒王浚殺之劉聰加
勒陜東伯得專征伐封拜刺史將軍守宰列侯嵗盡集
上及劉粲為靳凖所殺勒率衆赴平陽曜稱尊號授勒
大司馬大將軍加九錫増封十郡幷前十三郡進為趙
公勒至平陽勒明出與勒戰勒大破之遣兼左長史王
修主簿劉茂獻㨗於曜明率平陽之衆奔曜曜西如粟
邑勒焚平陽宫室置戍而歸徙渾儀樂器於襄國曜遣
使授勒太宰領大將軍進爵趙王増封七郡幷前二十
郡出入警蹕冕十有二旒乘金根車駕六馬如魏武輔
漢故事王修舎人曹平樂留仕曜朝言於曜曰大司馬
遣修等來外表至虔内覘彊弱曜實殘敝懼修宣之大
怒追還䇿命而斬王修劉茂逃歸言修死狀勒大怒誅
曹平樂父兄夷其三族又知追停太宰趙王之授怒曰
帝王之起復何常也趙王趙帝孤自取之名號大小豈
爾所節乎勒乃自稱大都督大將軍大單于趙王以二
十四郡為趙國號為趙王元年平文三年也勒遣使求
和請為兄弟斬其使以絶之自是朝㑹常僭天子禮樂
以饗羣臣烈帝元年勒又遣使求和帝許之二年勒僭
稱皇帝置百官年號建平雖都襄國又營鄴宫作者數
十萬人兼以晝夜五年勒死子大雅僭立
大雅名犯顯祖廟諱大雅立號年延熙石虎廢大雅為
海陽王而僭立尋殺之
虎字季龍勒之從子也祖曰匐邪父曰宼覔宼覔有七
子虎第四勒父幼而子之故或謂之為勒弟也晉永興
中與勒相失永嘉五年劉琨送勒母王氏及虎於葛陂
時年十七矣性殘忍逰獵無度能左右射好以彈彈人
軍中甚患之勒白母曰此兒凶暴無賴使軍人殺之聲
名可惜宜自除也王曰快牛為犢子時多能破車為復
小忍勿却之至年十八身長七尺五寸弓馬迅㨗勇冠
當時將佐親戚莫不敬憚勒深嘉之而酷害過差軍中
有壯健與已齊者因獵戱謔輙殺之至於降城䧟壘不
復斷别善惡坑斬士女尠有遺類御衆嚴整莫敢犯者
指授攻討所向無前故勒寵信彌隆仗以專征之任劉
聰以虎為魏郡太守鎮鄴三臺又封繁陽侯食邑三千
户勒為趙王以虎為車騎將軍加侍中開府進封中山
公勒稱尊號為太尉守尚書令封中山王食邑萬户勒
死虎擅誅右光禄大夫程遐中書令徐光遣子邃率兵
入大雅宫直衛文武皆奔散大雅大懼自陳弱劣讓位
于虎虎曰若其不堪天下自當有大義何足豫論遂逼
立之虎自為丞相魏王虎以勒文武舊臣皆補丞相閑
任其府寮舊昵悉居臺省禁要改勒太子宫曰崇訓宫
徙勒妻劉氏已下居之簡其美淑及車馬服御皆歸虎
第劉氏謂其彭城王石堪曰丞相便相凌蹈恐國祚之
滅不復久矣真可謂養虎自殘者也王將何以圖之堪
曰先帝舊臣皆以斥外衆旅不復由人宫殿之中亡所
厝計臣請出奔兖州據廪丘扶南陽王恢為盟主宣太
后詔於諸牧守征鎮令各率義兵同討惡逆蔑不濟也
劉氏然之既而堪計不果虎炙而殺之又殺劉氏石生
先鎮長安石朗鎮洛陽並起兵討虎為虎所滅虎遂自
立為大趙王號年建武自襄國徙居於鄴乃殺大雅及
其母程氏并大雅諸弟初虎衣衮冕將祀南郊照鏡無
首大恐怖不敢稱皇帝乃自貶為王使其太子邃省可
尚書奏事唯選牧守祀郊廟征伐刑斷乃親覽之虎又
改稱大趙天王邃以事呈之恚曰此小事何足呈也時
有所問復怒曰何以不呈誚責杖捶月至再三邃甚愠
恨私謂中庶子李顔等曰官家難稱吾欲行冒頓之事
卿從我乎顔等伏不敢對虎聞而大怒殺邃及其男女
二十六人一棺埋之誅其宫臣支黨二百餘人立次子
宣為太子虎於鄴起臺觀四十餘所營長安洛陽二宫
作者四十餘萬人又欲自鄴起閣道至于襄國勅河南
四州具南師之備并朔秦雍嚴西討之資青冀幽州三
五發卒諸州造甲者五十萬人擾役黎元民庶失業得
農桑者十室而三船夫十七萬人為水所沒為虎所害
三分而一課責征士五人車一乘牛二頭米各十五斛
絹十匹諸役調有不辦者皆以斬論窮民率多鬻子以
充軍制而猶不足者乃自經于道路死者相望猶求發
無已太武殿成圖畫忠臣孝子烈士貞女皆變為胡狀
頭縮入肩虎大惡之遣司虞中郎將賈霸率工匠四千
於東平岡山造獵車千乘轅長三丈髙一丈八尺置髙
一丈七尺格虎車四十乘立行樓二層於其上南至滎
陽東極陽都使御史監司其中禽獸民有犯者罪至大
辟御史因之擅作威福民有美女好牛馬求之不得便
誣以犯獸論民死者相繼海岱河濟之間民無寧志矣
又發民牛二萬餘頭配朔州牧官増内官二十四等東
宫十二等諸公侯七十餘國皆為置女官九等先是大
發民女二十已下十三已上三萬餘人為三等之第以
分配之郡縣有希㫖務於美淑奪人婦者九千餘人民
妻有美色豪勢因而脅之率多自殺太子諸公私令採
發者亦垂一萬建國九年虎遣使朝貢虎使其太子宣
及宣弟秦公韜逓日省可尚書奏事宣惡韜侔已謂嬖
人楊柯牟成等曰汝等殺韜吾入西宫當以韜之國邑
分封汝等韜既死上必親臨因行大事亡不濟矣柯等
許諾乃夜入韜第而殺之虎將出臨韜喪其司空李農
諫乃止翌日有人告之虎大怒以鐡鐶穿宣頷而鏁之
作數斗木槽和以羮飯以猪狗法食之取害韜刀仗䑛
其上血號呌之聲震動宫殿積柴城北樹標其上標末
置鹿盧穿之以繩送宣於標所使韜所親宦者郝雅劉
靈拔其髪抽其舌以繩貫其頷鹿盧絞上之劉霸斷其
手足斫眼潰腹如韜之傷四面縱火煙焰際天虎從昭
儀已下數千人登中臺以觀之火滅取灰分置諸門交
道中殺其妻子二十九人誅其四率已下三百人宦者
五十人皆車裂節解棄之漳水洿其東宫以養䐗牛十
二年虎自稱皇帝號年太寧虎死
少子世僭立虎養孫閔殺世以世兄遵為主
遵以閔為大將軍輔政遵立七日大風雷震晝昏火水
俱下災其太武殿延及宫内府庫至于閶闔門火月餘
乃滅
遵兄鑒又殺遵而自立號年青龍鑒弟苞與胡張才孫
伏都等謀殺閔不尅而死自鳯陽門至琨華殿積屍如
邱流血成池閔知胡人不為已用乃閉鄴城四門盡殺
諸胡晉人貌似胡者多亦濫死閔乃殺鑒而自立盡滅
石氏
閔本姓冉乃復其姓自稱大魏號年永興尋為慕容儁
所擒
鐵弗劉虎南單于之苗裔左賢王去卑之孫北部帥劉
猛之從子居於新興慮虒之北北人謂胡父鮮卑母為
鐵弗因以為號猛死子副崘來奔虎父誥升爰代領部
落誥升爰一名訓兜誥升爰死虎代焉虎一名烏路孤
始臣附於國自以衆落稍多舉兵外叛平文與晉并州
刺史劉琨共討之虎走據朔方歸附劉聰聰以虎宗室
拜安北將軍監鮮卑諸軍事丁零中郎將復渡河侵西
部平文逆擊大破之虎退走出塞昭成初虎又㓂西部
帝遣軍逆討又大破之虎死
子務桓代領部落遣使歸順務桓一名豹子招集種落
為諸部雄潛通石虎虎拜為平北將軍左賢王務桓死
弟閼陋頭代立密謀反叛語在序紀後務桓子悉勿祈
逐閼陋頭而自立悉勿祈死
弟衛辰代立衛辰務桓之第三子也既立之後遣子朝
獻昭成以女妻衛辰衛辰潛通苻堅堅以為左賢王遣
使請堅求田内地春来秋去堅許之後掠堅邉民五十
餘口為奴婢以獻於堅堅讓歸之乃背堅專心歸國舉
兵伐堅堅遣其建節將軍鄧羌討擒之堅自至朔方以
衛辰為夏陽公統其部落衛辰以堅還復其國復附於
堅雖於國貢使不絶而誠敬有乖帝討衛辰大破之收
其部落十六七焉衛辰奔苻堅堅送還朔方遣兵戍之
昭成末衛辰導苻堅來㓂南境王師敗績堅遂分國民
為二部自河以西屬之衛辰自河以東屬之劉庫仁語
在燕鳯𫝊堅後以衛辰為西單于督攝河西雜類屯代
來城慕容永之據長子拜衛辰使持節都督河西諸軍
事大將軍朔州牧居朔方姚萇亦遣使結好拜衛辰使
持節都督北朔雜夷諸軍事大將軍大單于河西王幽
州牧累為㓂害登國中衛辰遣子直力鞮宼南部其衆
八九萬太祖軍五六千人為其所圍太祖乃以車為方
營並戰並前大破之於鐵岐山南直力鞮單騎而走獲
牛羊二十餘萬乘勝追之自五原金津南渡逕入其國
居民駭亂部落奔潰遂至衛辰所居悦跋城衛辰父子
驚遁乃分遣諸將輕騎追之陳留公元䖍南至白鹽池
虜衛辰家屬將軍伊謂至木根山禽直力鞮盡并其衆
衛辰單騎遁走為其部下所殺傳首行宫獲馬牛羊四
百餘萬頭先是河水赤如血衛辰惡之及衛辰之亡誅
其族類並投之於河衛辰第三子屈孑亡奔薛于部帥
太悉伏
屈孑本名勃勃太宗改其名曰屈孑屈孑者卑下也太
悉伏送之姚興興髙平公破多羅沒弈干妻之以女屈
孑身長八尺五寸興見而竒之拜驍騎將軍加奉車都
尉常參軍國大議寵遇踰於勲舊興弟濟南公邕言於
興曰屈孑天性不仁難以親育寵之太甚臣竊惑之興
曰屈孑有濟世之才吾方收其藝用與之共平天下有
何不可乃以屈孑為安逺將軍封陽川侯使助没弈干
鎮髙平議以義城朔方雜夷及衛辰部衆三萬配之以
候邊隙邕固諫以為不可興曰卿何以知其氣性邕曰
屈孑奉上慢御衆殘貪暴無親輕為去就寵之踰分終
為邉害興乃止以屈孑為持節安北将軍五原公配以
三交五部鮮卑二萬餘落鎮朔方太祖末屈孑襲殺沒
弈干而并其衆僭稱大夏天王號年龍昇置百官興乃
悔之屈孑耻姓鐵弗遂改為赫連氏自云徽赫與天連
又號其支庶為鐵伐氏云其宗族剛銳如鐵皆堪伐人
劉裕攻長安屈孑聞而喜曰姚泓豈能拒裕裕必滅之
待裕去後吾取之如拾遺耳於是秣馬厲兵休養士卒
及裕擒泓留子義真守長安屈孑伐之大破義真積人
頭為京觀號曰髑髏臺遂僭稱皇帝於灞上號年為昌
武定都統萬勒銘城南頌其功徳以長安為南都性憍
虐視民如草芥蒸土以築都城鐵錐刺入一寸即殺作
人而并築之所造兵器匠呈必死射甲不入即斬弓人
如其入也便斬鎧匠凡殺工匠數千人常居城上置弓
劒於側有所嫌忿手自殺之羣臣忤視者鑿其目笑者
決其唇諌者謂之誹謗先截其舌而後斬之議廢其長
子璝璝自長安起兵攻屈孑屈孑中子太原公昌破璝
殺之屈孑以昌為太子始光二年屈孑死昌僭立
昌字還國一名折屈孑之第三子也既僭位改年永光
世祖聞屈孑死諸子相攻關中大亂於是西伐乃以輕
騎一萬八千濟河襲昌時冬至之日昌方宴饗王師奄
到上下驚擾車駕次於黒水去城三十餘里昌乃出戰
世祖馳徃撃之昌退走入城未及閉門軍士乘勝入其
西宫焚其西門夜宿城北明日分軍四出略居民殺獲
數萬生口牛馬十數萬徙萬餘家而還後昌遣弟定與
司空奚斤相持於長安世祖乘虚西伐濟君子津輕騎
三萬倍道兼行羣臣咸諫曰統萬城堅非十日可拔今
輕軍討之進不可克退無所資不若步軍攻具一時俱
徃世祖曰夫用兵之術攻城最下不得已而用之如其
攻具一時俱徃賊必懼而堅守若攻不時拔則食盡兵
疲外無所掠非上䇿也朕以輕騎至其城下彼先聞有
步軍而徒見騎至必當心閑朕且羸師以誘之若得一
戰擒之必矣所以然者軍士去家二千里復有黄河之
難所謂置之死地而後生也以是決戰則有餘攻城則
不足遂行次于黒水分軍伏於深谷而以少衆至其城
下昌將狄子玉來降說昌使人追其弟定定曰城既堅
峻未可攻拔待擒斤等然後徐徃内外撃之何有不濟
昌以為然世祖惡之退軍城北示昌以弱遣永昌王健
及娥清等分騎五千西掠居民會軍士負罪亡入昌城
言官軍糧盡士卒食菜輜重在後步兵未至撃之為便
昌信其言引衆出城步騎三萬司徒長孫翰等言昌歩
陳難陷宜避其鋒且縱步兵一時奮擊世祖曰不然逺
來求賊恐其不出今避而不擊彼奮我弱非計也遂收
軍偽北引而疲之昌以為退鼓譟而前舒陳為翼行五
六里世祖衝之賊陳不動稍復前行㑹有風起方術宦
者趙倪勸世祖更待後日崔浩叱之世祖乃分騎為左
右以掎之世祖墜馬賊已逼接世祖騰馬刺殺其尚書
斛黎又殺騎賊十餘人流矢中掌奮擊不輟昌軍大潰
不及入城奔於上邽遂克其城初屈孑性奢好治宫室
城髙十仭基厚三十歩上廣十歩宫墻五仞其堅可以
礪刀斧臺榭髙大飛閣相連皆彫鏤圖畫被以綺繡飾
以丹青窮極文采世祖顧謂左右曰蕞爾小國而用民
如此雖欲不亡其可得乎後侍御史安頡擒昌世祖使
侍中古弼迎昌至京師舎之西宫門内給以乘輿之副
又詔昌尚始平公主假常忠將軍㑹稽公封為秦王坐
謀反伏誅
昌弟定小字直獖屈孑之第五子凶暴無賴昌敗定奔
於平凉自稱尊號改年勝光定登隂槃山望其本國泣
曰先帝以朕承大業者豈有今日之事乎使天假朕年
當與諸卿建季興之業俄而有羣狐百數鳴於其側定
命射之無所獲定惡之曰此亦大不臧咄咄天道復何
言哉與劉義隆連和遥分河北自恒山以東屬義隆恒
山以西屬定遣其將㓂麟城始平公隗歸討破之定又
將數萬人東擊歸世祖親率輕騎襲平凉定救平凉方
陳自固世祖四面圍之斷其水草定不得水引衆下原
詔武衛將軍丘眷擊之衆潰定被創單騎遁走收其餘
衆乃西保上邽神䴥四年為吐谷渾慕璝所襲擒定送
京師伏誅
徒河慕容廆字弈洛瓌其本出於昌黎曽祖莫護跋魏
初率諸部落入居遼西從司馬宣王討平公孫淵拜率
義王始建國於棘城之北祖木延從母丘儉征髙麗有
功加號左賢王父涉歸以勲進拜鮮卑單于遷邑遼東
涉歸死廆代領部落以遼東僻逺徙於徒河之青山穆
帝之世頗為東部之患左賢王普根擊走之乃修和親
晉愍帝拜廆鎮軍將軍昌黎遼東二國公平文之末廆
復侵東部擊破之王浚稱制以廆為散騎常侍冠軍將
軍前鋒大都督大單于廆以非王命所授拒之廆死子
元真代立
元真小字萬年名犯恭宗廟諱元真既襲弟仁叛於遼
東之平郭與元真相攻元真討斬之乃號年為元年自
稱燕王置官如魏武輔漢故事石虎率衆伐元真元真
擊走之建國二年帝納元真女為后元真襲石虎至於
髙陽掠徙幽冀二州三萬户而還四年元真遣使朝貢
城和龍城而都焉元真征髙麗大破之遂入丸都掘髙
麗王釗父利墓載其屍并其母妻珍寳掠男女五萬餘
口焚其宫室毁丸都而歸釗單馬遁走後稱臣於元真
家於昌黎元真死子儁統任
儁字宣英既襲位號年為元年聞石氏亂乃礪甲嚴兵
將為進取之計鑿山除道入自盧龍剋薊城而都之進
剋中山常山大破冉閔於魏昌廉臺擒之閔太子叡固
守鄴城進師攻鄴剋之建國十五年儁僭稱皇帝置百
官號年元璽國稱大燕郊祀天地十六年遣使朝貢儁
自薊遷都於鄴號年為光夀儁死子暐統任
暐字景茂儁之第三子也既僭立號年建熙暐政無綱
紀時人知其將滅有神降於鄴自稱湘女有聲與人相
接數日而去僭晋將桓温率衆伐暐至於枋頭暐叔父
垂擊走之垂有大功暐不能賞方欲殺之垂怒奔苻堅
堅遣將王猛伐鄴擒暐封新興侯後拜尚書太祖之七
年苻堅敗於淮南垂叛攻苻丕於鄴暐弟濟北王泓先
為北地長史聞垂攻鄴亡奔闗東收諸馬牧鮮卑衆至
數千還屯華隂暐乃潛使諸弟及宗人起兵於外堅遣
將軍張永步騎五千擊之為泓所敗泓衆遂盛自稱使
持節大都督陜西諸軍事大將軍雍州牧濟北王推垂
為丞相都督陜東諸軍事領大司馬冀州牧吳王堅遣
子鉅鹿公叡伐泓泓弟中山王沖先為平陽太守亦起
兵河東有衆二萬泓大破叡軍斬叡沖為堅将竇衝所
破棄其歩衆率鮮卑騎八千奔於泓軍泓衆至十餘萬
遣使謂堅曰秦為無道滅我社稷今天誘其衷秦師傾
敗将欲興復大燕吳王已定關東可速資備大駕奉送
乘輿并宗室功臣之家泓當率關中燕人翼衛皇帝還
返鄴都與秦以虎牢為界分王天下永為鄰好不復為
秦之患也堅怒責暐曰卿雖曰破滅其實若歸奈何因
王師小敗猖悖若是泓書如此卿欲去者朕當相資暐
叩頭流血涕泣陳謝堅久之曰此自三豎之罪非卿之
過復其位待之如初命暐以書招喻垂及泓沖使息兵
還長安恕其反叛之咎而暐密遣使謂泓曰今秦數已
終社稷不輕勉建大業可以吳王為大將軍領司徒承
制封拜聴吾死問汝便即尊位泓於是進向長安年號
燕興泓謀臣髙蓋宿勤崇等以泓徳望後沖且持法苛
峻乃殺泓立沖為皇太弟承制行事置百官沖去長安
二百里堅遣子平原公暉拒之沖大破暉軍進據阿房
初堅之滅燕沖姉清河公主年十四有殊色納之寵冠
後庭沖年十二亦有龍陽之姿堅又幸之姉弟專寵宫
人莫進長安歌之曰一雌復一雄雙飛入紫宫咸懼為
亂王猛切諫堅乃出沖及其母卒葬之以燕后之禮長
安又謡曰鳯皇鳯皇止阿房堅以鳯皇非梧桐不棲非
竹實不食乃蒔梧竹數十萬株于阿房城以待鳯皇之
至沖小字鳯皇至是終為堅賊入止阿城焉暐入見堅
稽首謝曰弟沖不識義方孤背國恩臣罪應萬死陛下
垂天地之容臣蒙更生之恵臣二子昨婚明當三日愚
欲暫屈鑾駕幸臣私第堅許之暐出術士王嘉曰椎蘆
作籧篨不成文章㑹天大雨不得殺羊言暐將殺堅而
不果也堅與羣臣莫之能觧是夜大雨晨不果出初暐
之遣諸弟起兵於外也謀欲伏兵請堅殺之時鮮卑在
城者猶有千餘人暐令其帥悉羅騰屈突鐵侯等潛告
之曰官今使吾外鎮聴舊人悉随可於某日㑹集某處
鮮卑信之北部人突賢之妹為堅左將軍竇衝小妻賢
與妹别妹請衝留其兄衝馳入白堅堅大驚召騰問之
騰具首服乃誅暐父子及其宗族城内鮮卑無少長男
女皆殺之廆弟運運孫永
永字叔明暐既為苻堅所并永徙於長安家貧夫妻常
賣鞾於市及暐為堅所殺也沖乃自稱尊號以永為小
將沖與左將軍茍池大戰於驪山永力戰有功斬池等
數千級堅大怒復遣領軍將軍楊定率左右精騎二千
五百擊沖大敗之俘掠鮮卑萬餘而還堅􁀒坑之又敗
沖右僕射慕容憲於㶚滻之間定果勇善戰沖深惮之
納永計穿馬埳以自固遷永黄門郎沖毒暴關中人民
流散道路斷絶千里無煙及堅出如五將山沖入長安
縱兵大掠死者不可勝計初堅之未亂也關中土然無
火而煙氣大起方數十里月餘不滅堅每臨聴訟觀令
民有怨者舉煙於城北觀而録之長安為之語曰欲得
必存當舉煙闗中謡曰長鞘馬鞭擊左股太嵗南行當
復虜西人呼徒河為白虜沖果據長安樂之忘歸且以
慕容垂威名夙著跨據山東憚不敢進課農築室為久
安之計衆咸怨之登國元年沖左將軍韓延因民之怨
殺沖立沖將段随為燕王改年昌平沖之入長安王嘉
謂之曰鳯皇鳯皇何不髙飛還故鄉無故在此取滅亡
沖敗其左僕射慕容恒與永潛謀襲殺段随立宜都王
子覬為燕王號年建明率鮮卑男女三十餘萬口乘輿
服御禮樂器物去長安而東以永為武衛將軍恒弟護
軍將軍韜隂有貳志誘覬殺之于臨晉恒怒去之永與
武衛將軍刁雲率衆攻韜韜遣司馬宿勤黎逆戰永執
而戮之韜懼出奔恒營恒立慕容沖子望為帝號年建
平衆􁀒去望奔永永執望殺之立慕容泓之子忠為帝
改年建武忠以永為太尉守尚書令封河東公至聞嘉
知慕容垂稱尊號託以農要弗集築燕熙城以自固刁
雲等又殺忠推永為大都督大将軍大單于雍秦梁凉
四州牧河東王稱藩於垂永以苻丕至平陽恐不能自
固乃遣使求丕假道還東丕不許率衆討永永擊走之
進據長子永僭稱帝號年中興垂攻丁零翟釗於滑臺
釗請救於永永謀於衆尚書郎渤海鮑遵曰徐觀其敝
卞莊之舉也中書侍郎太原張騰曰彊弱勢殊何敝之
有不如救之成鼎峙之勢可引兵趣中山晝多疑兵夜
倍其火彼必懼而還師我衝其前釗躡其後此天授之
機不可失也永不從釗敗降永永以釗為車騎大将軍
東郡王嵗餘謀殺永永誅之垂遣其龍驤将軍張崇攻
永弟武鄉公友於晉陽永遣其尚書令刁雲率衆五萬
屯潞川垂停鄴月餘不進永乘詭道伐之乃攝諸軍還
於太行軹關垂進師入自木井關攻永從子征東将軍
小逸豆歸鎮東將軍王次多於臺壁永遣其從兄太尉
大逸豆歸救次多等垂將平規擊破之永率衆五萬與
垂戰於臺壁南為垂所敗奔還長子嬰城固守大逸豆
歸部將濳為内應垂勒兵密進永奔北門為前驅所獲
垂數而戮之并斬永公卿已下刁雲大逸豆歸等三十
餘人永所統新舊民户及服御圖書器樂珍寳垂盡獲
之
垂字道明元真苐五子也甚見寵愛常目而謂諸弟曰
此兒濶達好竒終能破人家或能成人家故名霸字道
業恩遇踰於儁故儁不能平之及即王位以垂墜馬傷
齒改名為缺外以慕郤缺為名内實惡之尋以讖記之
文乃去夬以垂為名焉年十三為偏将所在征伐勇冠
三軍儁平中原垂為前鋒累戰有大功及僭尊號拜黄
門郎出為安東冀州牧封吳王以侍中右禁將軍録留
臺事鎮龍城大收東北之和歴位鎮東平州征南大將
軍荆兖二州牧司𨽻校尉以車騎大将軍敗桓温於枋
頭威名大震不容於暐西奔苻堅堅甚重之拜冠軍將
軍封賔都侯堅敗於淮南入於垂軍子寳勸垂殺之垂
以堅遇之厚也不聴行至洛陽請求拜墓許之遂起兵
攻苻丕於鄴乃引漳水以灌之不沒者尺餘丁零翟斌
怨垂使人夜徃決堰水潰故鄴不拔垂稱燕王置百官
年號燕元引師去鄴開苻丕西歸之路丕固守鄴城請
援於司馬昌明垂怒曰苻丕吾縱之不能去方引南賊
䂓固鄴都不可置也乃復進師丕乃棄鄴奔并州垂以
兄子魯陽王和為南中郎将鎮鄴垂定都中山登國元
年垂僭稱大位號年為建興建宗廟社稷於中山盡有
幽冀平州之地垂遣使朝貢三年太祖遣九原公儀使
於垂垂又遣使朝貢四年太祖遣陳留公䖍使於垂又
遣使朝貢五年又遣秦王觚使於垂垂留觚不遣遂絶
行人垂議討慕容永太史令靳安言於垂曰彗星經尾
箕之分燕當有野死之王不出五年其國必亡嵗在鶉
火必克長子垂乃止安出而謂人曰此衆既并終不能
久安意蓋知太祖之興也而不敢言先是丁零翟遼叛
垂後遣使謝罪垂不許遼怒遂自號大魏天王有衆數
萬屯於滑臺與垂相擊遼死子釗代之及垂征尅滑臺
釗奔長子垂議征長子諸將咸諫以永國未有釁連嵗
征役士卒疲怠請待他年垂將從之垂弟司徒范陽王
徳固勸垂征垂曰司徒議與吾同二人同心其利斷金
吾計决矣且吾投老叩囊底智足以克之不復留逆賊
以累子孫垂率步騎七萬伐永剋之十年垂遣其太子
寳来㓂時太祖幸河南宫乃進師臨河築臺告津奮揚
威武連旌㳂河東西千有餘里是時陳留公䖍五萬騎
在河東要山截谷六百餘里以絶其左太原公儀十萬
騎在河北以承其後略陽公遵七萬騎塞其南路太祖
遣捕寳中山行人一二盡擒馬歩無脫寳乃引船列兵
亦欲南渡中流大風卒起漂寳船數十艘泊南岸擒其
将士三百餘人太祖悉賜衣服遣還始寳之來垂已有
疾自到五原太祖斷其行路父子問絶太祖乃詭其行
人之辭令臨河告之曰汝父已死何不遽還兄弟聞之
憂怖以為信然於是士卒駭動徃徃間言皆欲為變初
寳至幽州其所乘車軸無故自折占工靳安以為大凶
固勸令還寳怒不從至是問安安對曰今天變人事咎
徴已集速去可免寳逾大恐安退而告人曰今皆將死
於他鄉尸骸委於草野為烏鳥螻蟻所食不復見家矣
冬十月寳燒船夜遁是時河氷未成寳謂太祖不能度
故不設斥候十一月天暴風寒氷合太祖進軍濟河留
輜重簡精銳二萬餘騎急追之晨夜兼行暮至參合陂
西寳在陂東營於蟠羊山南水上靳安言於寳曰今日
西北風勁是追軍将至之應宜設警備兼行速去不然
必危寳乃使人防後先不撫循軍無節度将士莫為盡
心行十餘里便皆解鞍寢卧不覺大軍在近前驅斥候
見寳軍營還告其夜太祖部分衆軍相援諸将羅落東
西為掎角之勢約勒士卒束馬口衘枚無聲昧爽衆軍
齊進日出登山下臨其營寳衆晨将東引顧見軍至遂
驚擾奔走太祖縱騎騰躡大破之有馬者皆蹶倒氷上
自相鎮壓死傷者萬數寳及諸父兄弟單馬迸散僅以
身免於是寳軍四五萬人一時放仗斂手就羈矣其遺
迸去者不過千餘人生擒其王公文武将吏數千獲寳
寵妻及宫人器甲輜重軍資雜財十餘萬計垂復欲來
宼太史曰太白夕沒西方數日後見東方此為躁兵先
舉者亡垂不從鑿山開道至寳前敗所見積骸如邱設
祭弔之死者父兄子弟遂皆嘷哭聲震山川垂慙忿嘔
血發病而還死於上谷寳僭立
寳字道祐小字庫勾垂之第四子也少而輕果無志操
好人佞已及為太子砥礪自修朝士翕然稱之垂亦以
為克保家業垂妻段氏謂垂曰寳資質雍容柔而不斷
承平則為仁明之主處難則非濟世之雄今託之以大
業未見克昌之美遼西髙陽兒之賢者宜擇一以樹之
趙王麟姦詐負氣常有輕寳之心恐必難作此自家事
宜深圖之垂弗納寳聞之深以為恨寳既僭立年號永
康遣麟逼其母段氏曰后常謂主上不能繼守大統今
竟能不宜早自裁以全段氏段氏怒曰汝兄弟尚逼殺
母安能保社稷吾豈惜死念國滅不久耳遂自殺寳議
以后諌廢嫡統無母后之道不宜成䘮羣臣咸以為然
寳中書令眭邃執意抗言寳從而止皇始元年太祖南
伐及克信都寳大懼太祖軍於栢肆寳夜來犯營太祖
擊破之寳走還中山率萬餘騎奔薊寳子清河王㑹先
守龍城聞寳被圍率衆赴難逢寳於路寳分奪其軍以
授弟遼西王農等㑹怒襲農殺之農弟髙陽王隆勸寳
收㑹不獲㑹勒兵攻寳寳走龍城㑹追圍之侍御郎髙
雲襲敗㑹㑹奔中山寳命雲為子封夕陽公㑹至中山
為慕容普隣所殺寳率衆自龍城而南将攻中山衆憚
征逃潰寳還龍城垂舅蘭汗拒之寳南走奔薊汗遣使
誘迎寳寳殺之將南奔叔父范陽王徳聞徳稱制退濳
辟陽汗復遣迎寳寳以汗垂之季舅子盛又汗之壻也
必謂無二乃還龍城汗殺之及子弟等百餘人汗自稱
大都督大單于昌黎王號年青龍以盛子壻哀而宥之
盛字道運寳之長子也垂封為長樂公歴位散騎常侍
左將軍寳既僭立進爵為王拜征北大将軍司𨽻校尉
尚書左僕射蘭汗之殺寳也以盛為侍中左光禄大夫
盛乃間汗兄弟使相疑害李早衛雙劉志張真等皆盛
之舊昵汗太子穆並引為腹心盛要結早等因汗穆等
酒醉夜襲殺之僭尊號改年為建平又號年為長樂盛
改稱庶民大王盛以寳闇而不斷遂峻極威刑纎介嫌
忌莫不裁之於未萌防之於未兆於是上下震局人不
自安雖忠誠親戚亦僉懐離貳前将軍段璣等夜濳禁
中鼓譟攻盛盛聞變起率左右出戰衆皆披潰俄有一
賊闇中擊盛傷之遂輦昇殿申約禁衛召叔父河間公
熙屬之未至而盛死
熙字道文小字長生垂之少子也羣臣與盛伯母丁氏
議以其家多難宜立長君遂廢盛子定迎熙而立之熙
立殺定年號光始築龍騰苑廣袤十餘里役徒二萬人
起景雲山於苑内基廣五百歩高十七丈又起逍遥宫
甘露殿連房數百觀閣相交鑿天河渠引水入宫又為
妻苻氏鑿曲光海清凉池季夏盛暑不得休息暍死者
大半熙逰于城南止大栁樹下若有人呼曰大王且止
熙惡之伐其樹下有蛇長丈餘熙盡殺寳諸子改年為
建始又為其妻起承華殿負土於北門土與榖同價典
軍杜静載棺詣闕上書極諌熙大怒斬之熙妻當季夏
思凍魚鱠仲冬須生地黄皆下有司切責不得加之以
大辟其虐也如此及苻氏死熙擁其屍而撫之曰體已
就冷命遂斷矣於是僵仆絶息久而乃蘇悲號擗踴斬
衰食粥大斂之後復啟而交接制百官哭臨沙門素服
令有司案檢有淚者為忠孝無淚者罪之於是羣臣震
懼莫不含辛以為淚焉及葬熙被髮徒跣歩從轜車高
大毁城門而出長老相謂曰慕容氏自毁其門將不入
矣中衛将軍馮跋兄弟閉門拒熙執而殺之立夕陽公
雲為主
雲寳之養子復姓高氏年號正始跋又殺雲自立雲之
立也熙幽州刺史上庸公慕容懿以遼西歸降太祖以
懿為征東将軍平州牧昌黎王後坐反伏誅元真少子
徳
徳字元明雅為兄垂所重桓温之至枋頭也徳與垂擊
走之苻堅滅暐以徳為張掖太守垂稱尊號封為范陽
王拜車騎大将軍司𨽻校尉尋遷司徒寳既即位以徳
鎮鄴後拜丞相寳既東走羣寮勸徳稱尊號徳不從皇
始二年既拔中山太祖遣衛王儀攻鄴徳率户四萬南
走滑臺自稱燕王號年為燕元置百官徳冠軍將軍苻
廣叛於乞活壘徳留兄子和守滑臺率衆攻廣斬之而
和長史李辯殺和以城來降徳無所據乃謀於衆其給
事黄門侍郎張華勸徳取彭城而據之其尚書潘聰曰
青齊沃壤號曰東秦土方二千里户餘十萬四塞之固
負海之饒可謂用武之國宜攻取據之以為關中河内
也徳從之引師克薛城徐兗之民盡附之以其南海王
法為兗州刺史鎮梁父進克莒城以潘聰為徐州刺史
鎮莒城北伐廣固司馬徳宗幽州刺史辟閭渾聞徳将
至徙民八千餘户入廣固遣司馬崔誕率千餘人戍薄
荀固平原太守張豁屯栁泉誕豁皆承檄遣子降徳渾
懼擕妻子北走徳追騎斬之渾少子道秀自歸請與父
俱死徳曰渾雖不忠而子能孝其特赦之徳入都廣固
僭稱尊號號年建平女水竭徳聞而惡之因而寢疾兄
子超請祈女水徳曰人君之命豈女水所知超固請終
不許立超為太子徳死超僭立
超字祖明徳兄北海王納之子也既僭位號年太上超
青州刺史北地王鍾兗州刺史南海王法等起兵叛超
超悉平之超南郊柴燎爓起而煙不出靈臺令張光告
人曰今火盛而煙滅國其亡乎天賜五年司馬徳宗将
劉裕伐超超將公孫五樓勸超拒之於大峴超曰但令
度峴我以鐵騎踐之此成擒也太尉桂林王鎮曰若如
聖㫖必須平原用馬便宜出峴逆戰戰而不勝猶可退
守不宜縱敵自貽㓂逼臣以為天時不如地利拒之大
峴䇿之上也超不從出而告人曰主上酷似劉璋今年
國滅吾必死之超收鎮下獄裕入大峴超拒之於臨朐
乃赦鎮而謝之超戰於臨朐為裕所敗退還廣固裕遂
圍之廣固鬼夜哭有流星長十餘丈隕于廣固城潰裕
執超送建康市斬之
臨渭氐苻健字建業本出略陽臨渭祖懐歸為部落小
帥父洪字廣世洪之生也隴右霖雨百姓苦之時有謡
曰雨若不止洪水必起故名之曰洪年十二而父死為
部帥羣氐推以為盟主劉曜拜洪為寧西将軍率義侯
徙之髙陸進為氐王石虎平秦隴表石勒拜冠軍将軍
涇陽伯又徙之枋頭遷光烈将軍進爵為侯稍遷冠軍
大將軍進封西平公討平梁犢進位車騎大将軍開府
儀同三司略陽公冉閔之亂秦雍徙民西歸憑洪為主
衆至十餘萬自稱大将軍大單于三秦王既而為其将
麻秋所鴆臨死謂健曰關中周漢舊都形勝之國進可
以一同天下退不失保全秦雍吾死之後便可鼓行而
西健從之健初名羆字世建又避石虎外祖張罷之名
故改焉健便弓馬善於事人石虎深愛之歴位翼軍校
尉鎮軍将軍時京兆杜洪竊據長安關中雄儁皆應之
健密圖關中懼洪之知也乃繕宫室於枋頭課民種麥
示無西意既而自稱征西大將軍雍州刺史盡衆西行
至盟津起浮橋以濟遣弟輔國将軍雄率歩騎五千入
自潼關兄子揚武將軍菁率衆七千自軹關入河東執
菁手曰若事不㨗汝死河北我死河南不及黄泉無相
見也濟訖焚橋自統大衆繼雄而進杜洪遣将軍張光
逆健于潼關雄擊破之洪盡召關中之衆以拒健健聞
而筮之遇泰之臨健曰小徃大來吉亨昔徃東而小今
還西而大吉孰大焉諸君知不此則漢祖屠秦之機也
健長驅至長安杜洪奔司竹健遂入都建國十四年乃
僭稱天王號年皇始國號大秦置百官健尋自稱皇帝
桓温率衆伐長安次于灞上健弟雄撃温破之温乃引
衆東走健遣其太子萇追温比至潼關克敗之萇亦為
流矢所中死關中大饑蝗虫生於華澤西至隴山百草
皆盡牛馬至相噉毛虎狼食人行路斷絶十八年健死
子生僭立
生字長生健之第三子也幼而麤暴昏酒無賴祖洪甚
惡之生無一目年七嵗洪戱之問侍者曰吾聞瞎兒一
淚信乎侍者曰然生怒引佩刀自刺出血曰此亦一淚
也洪驚鞭之生曰性耐刀矟不堪鞭捶洪曰汝為爾不
已吾将以汝為奴生曰可不如石勒也洪懼跣而掩其
口謂健曰此兒狂悖宜早除之不然長大必破人家健
欲殺之雄止之曰兒長成自當修改何至便如此健乃
止及長力舉千鈞雄勇好殺手格猛獸走及奔馬撃刺
騎射冠絶一時初健之長子死生母彊氏意在少子栁
健以䜟有三羊五眼之言故立之生既僭立號年夀光
雖在諒闇逰飲自若彎弓露刃以見朝臣錘鉗鋸鑿備
置左右在位未㡬后妃公卿下至僕𨽻殺五百餘人朝
饗羣臣酣飲奏樂生親歌以和之命其尚書令辛牢行
酒既而生怒曰何不彊酒猶有坐者引弓射牢而殺之
於是百僚大懼無不引滿汙服失冠生以為樂長安大
風或稱賊至宫門晝閉五日乃止生推告賊者刳出心
胃生舅彊平切諌生鑿其頂而殺之虎狼大暴從潼關
至于長安晝則斷道夜則發屋不食六畜專以害人自
其元年秋至于二年夏虎殺七百餘人民廢農桑内外
忷懼其臣奏請禳災生曰野獸飢則食人飽當自止終
不累年為患也天将助吾行誅以施刑教但勿犯罪何
為怨天生如阿房遇人共妹行者逼令為滛固執弗從
生怒殺之其尚書僕射賈元石形貌美偉生與妻樓上
望見元石在庭中妻曰此何人也生曰汝欲得也乃誅
𤣥石生嘗夜食棗過多至旦病使太醫程延診脉延曰
陛下食棗多無他疾也生曰嘻汝非聖人焉知吾食棗
乃殺之常從輿上溲便輦者謂之天雨生既眇其目所
諱者不足不具少無缺傷殘毁偏隻之言皆不得道左
右忤㫖而死者不可勝紀太白犯東井其臣奏曰東井
秦也太白罰星必有暴兵起於京師生曰星入井者必
將渴耳何所恠乎初生夢大魚食蒲又長安謡曰東海
大魚化為龍男便為王女為公問在何所洛門東是月
生以謡夢之故誅太師魚遵父子一十八人東海苻堅
封也時為龍驤将軍宅在洛門之東又謡曰百里望空
城鬱鬱何青青瞎人不知法仰不見天星於是􁀒壊諸
空城以禳之法是苻法也生耽湎於酒無復晝夜其臣
朝謁漏盡請見生曰日知盡乎須待飲訖因醉問左右
曰吾統天下已來汝等何所聞乎或對曰聖明宰世子
育百姓罰必有罪賞必有功天下唯歌太平未聞有怨
生曰汝媚吾也引而斬之他日又問或對曰陛下刑罰
微過生曰汝謗吾也亦殺之使宫人與男女倮交於殿
前引羣臣臨而觀之或生剝牛羊驢馬活燖雞豚鵝鴨
數十為羣放之殿下剝人面皮令其歌舞勲舊親戚殺
害略盡王公在者以疾告歸得度一日如過十年至於
截脛刳胎拉脅鋸頸者動有千數生夜對侍婢曰阿法
兄弟亦不可信明當除之旦而侍婢以告法與弟堅率
壯士數百人入雲龍門宿衛者皆捨仗歸堅廢生為越
王俄而殺之
堅字永固一字文玉雄第二子也既殺苻生以位讓其
兄清河王法法固以推堅於是去皇帝之號僭稱天王
號年永興以法為丞相東海公尋以疑忌殺之改年為
甘露時建國二十二年也堅從弟晋公栁反於蒲坂魏
公庾反於陜燕公武反於安定堅弟趙公雙反於上邽
皆討平之慕容垂奔於堅王猛勸堅殺之堅不從三十
八年改為建元堅遣使牛恬朝貢使尚書令王猛伐鄴
堅親率大衆以繼之克鄴擒慕容暐堅使其右将軍楊
安攻克漢中仍平蜀又遣其武衛将軍茍萇西伐凉州
降張天錫遣其子長樂公丕攻克襄陽堅觀其史書見
母茍氏通李威之事慙怒乃焚其書堅南伐司馬昌明
戎卒六十萬騎二十七萬前後千里旗鼓相望堅至項
城凉州兵始達咸陽蜀漢之軍順流而下幽冀之衆至
于彭城東西萬里水陸齊進運漕萬艘自河入石門逹
于汝潁堅弟陽平公融攻夀春克之融馳使白堅曰賊
少易俘但懼越逸宜速進軍堅大悅捨大軍于項城輕
騎八千兼道赴之堅與融登城望昌明将謝石軍又望
八公山上草木皆類人形顧謂融曰此亦勍敵也何謂
少乎憮然有懼色謝石欲戰苻融陳逼肥水石遣使謂
融曰君若小退師令将士周旋僕與君公緩轡而觀之
不亦美也融於是麾軍却陳欲因其濟覆而取之軍遂
奔退制之不可止融馬倒見殺軍遂大敗謝石乘勝追
擊至于青岡死者相枕堅單騎遁還淮北初謡言曰堅
不出項羣臣勸堅停項為六軍聲鎮堅不從諸軍悉潰
唯其冠軍慕容垂一軍獨全堅以千餘騎赴之收集離
散比至洛陽衆十餘萬行未及關垂有貳志說堅請廵
撫燕代并求拜墓許之垂遂殺堅驍騎将軍石越鎮軍
将軍毛當引丁零之衆攻堅子長樂公丕於鄴慕容泓
沖起兵華澤堅遣子叡暉前後擊泓為泓所敗長安鬼
夜哭三旬沖又撃殺堅將姜宇於灞上遂屯阿房進逼
長安堅登城觀之歎曰此虜何從而出其彊若斯大言
責沖曰爾軰羣奴正可牧牛羊何為送死沖曰奴則奴
矣既厭奴苦取爾見代堅遣使送錦袍一領遺沖使者
稱有詔古人兵交使在其間卿逺来草創得無勞乎今
送一袍以明本懐朕於卿恩分如何而於一朝忽為此
變沖命詹事答之亦稱皇太弟有令孤今心在天下豈
顧一袍小恵茍能知命便可君臣束手早送皇帝自當
寛貸苻氏以酬曩好終不使既徃之事獨美於前堅大
怒曰朕不用王景略陽平公之言使白虜敢至於此長
安大饑人民相食姚萇叛於北地與沖連和合攻長安
有羣烏數萬鳴於長安城上其聲甚悲占者以為不終
年有甲兵入城之象每夜有人周城大呼曰楊定健兒
應屬我宫殿臺觀應坐我父子同出不共汝旦遣尋求
不見人跡先是又謡曰堅入五将山長得堅大信之告
其太子永道曰天或導余脱如謡言留汝兼總戎政勿
與賊争利吾當出隴收兵運糧以給汝天其或者正訓
予也遣其衛将軍楊定擊沖於城西為沖所擒堅彌懼
付永道以後事率騎數百出如五将宣告州郡期救長
安月餘永道尋将母妻宗室男女數千騎出奔武都遂
假道入司馬昌明慕容沖入據長安堅至五将山姚萇
遣其将吳忠圍之堅衆奔散獨左右十數人神色自若
坐而待之召宰人進食俄而兵至執堅及其夫人張氏
與少女寳錦送詣姚萇萇囚之将害焉堅自以平生遇
萇厚忿之厲聲大罵謂張氏曰豈令羌奴辱吾兒於是
殺寳錦姚萇乃縊堅於新平佛寺永道既奔昌明處之
江州桓元以為梁州刺史後為劉裕所誅永道名犯高
祖廟諱
堅子丕字永敘堅以為征東将軍冀州牧封長樂公鎮
鄴為慕容垂圍逼丕乃去鄴率男女六萬餘口進如潞
川堅驃騎将軍張蚝并州刺史王騰迎丕入據晉陽堅
既為姚萇所殺太祖九年丕乃僭稱尊號改年太安先
是王猛子幽州刺史永亦率衆赴之丕以永為司徒録
尚書事張蚝為司空王騰為司𨽻𫝊檄逺近率多應之
丕留王騰守晉陽楊輔守壺關率衆四萬進據平陽将
討姚萇而慕容永請假道東歸丕弗許怒曰永乃我之
馬将首亂京畿禍傾社稷承凶繼逆方請逃歸是而可
忍孰不可恕使其丞相王永討之戰于襄陵永大敗死
之丕衆離散率騎數千南奔東垣為司馬昌明将馮該
所殺
丕族子登字文髙麤險不修細行故堅弗之竒也長而
折節頗覽書𫝊堅以為長安令坐事黜為狄道長及關
中起兵奔於枹罕羣氐殺河州牧毛興推衛平為安西
将軍河州刺史平以登為長史既而枹罕諸氐以衛平
年老議欲廢之而憚其宗彊連日不決氐有啖青者謂
諸将曰大事宜定東討姚萇不可猶豫一旦事發返為
人害諸君但請衛公㑹集衆将青為諸君决之衆咸以
為然因大饗青抽劒而前曰衛公朽耄不足以成大事
狄道長苻登雖王室踈屬請共立之於是推登為使持
節都督隴右征羌諸軍事撫軍大将軍雍河二州牧略
陽公率衆五萬東下隴據南安馳使請命丕以登為征
西大将軍開府儀同三司南安王餘因其所稱而授之
後與姚萇戰于胡奴阜大破之丕死登國元年登僭稱
尊號於隴東號年太初置百官立堅神主於軍中載以
輜軿羽葆青蓋建黄旗虎賁之士三百人以衛之每戰
必告繕甲治兵引師而東皆刻鉾鎧為死休字示以戰
死為志每戰以長矛鈎刃為方圎大陳如有厚薄從中
分配故人自為戰所向無前登每圍萇營四面大哭哀
聲動人大呼曰殺君賊姚萇出來吾與爾決何為枉害
無辜萇憚而不應登進攻安定萇襲其輜重獲登妻毛
氏将妻之毛氏哭罵萇殺之登聞姚萇死喜曰姚興小
兒吾将折杖以笞之乃盡衆而東以趣廢橋興将尹緯
據橋待之争水不得為緯所敗奔於平凉入馬毛山姚
興攻之登戰死
子崇奔於湟中僭稱尊號改年延初尋為乞伏乾歸所
殺
羌姚萇字景茂出於南安赤亭燒當之後也祖柯回助
魏将絆姜維於沓中以功假綏戎校尉西羌都督父弋
仲晉永嘉之亂東徙榆眉劉曜以弋仲為平西将軍平
襄公烈帝之五年弋仲率部衆随石虎遷于清河之灄
頭勒以弋仲為奮武將軍封襄平公昭成時弋仲死子
襄代屯於譙城慕容儁以襄為豫州刺史丹陽公進屯
淮南自稱大将軍大單于為司馬聃将桓溫所敗奔於
河東後為苻眉所殺弋仲有子四十二人萇第二十四
随兄襄征伐襄甚竒之襄之敗也萇率子弟降於苻堅
從堅征伐頻有戰功厯寧幽兗三州刺史封益都侯邑
五百户苻堅伐司馬昌明以萇為龍驤将軍督益梁州
諸軍事謂萇曰朕本以龍驤建業龍驤之號初未假人
今特以相授山南之事一以委卿堅左将軍竇衝進曰
王者無戯言此将不臧之徴也惟陛下察之堅黙然及
慕容泓起兵華澤堅遣子衛大将軍叡討之戰敗為泓
所殺時萇為叡司馬懼罪奔馬牧聚衆萬餘自稱大将
軍大單于萬年秦王號年白雀數月之間衆至十餘萬
與慕容沖連和進屯北地苻堅出至五将山萇執而殺
之登國元年僭稱皇帝置百官國號大秦年曰建初改
長安曰常安以其太子興鎮長安自擊苻登安定敗之
萇病夢苻堅将天官使者鬼兵數百突入營中萇懼走
後宫宫人迎萇刺鬼誤中萇隂鬼相謂曰正中死處拔
矛出血石餘寤而驚悸遂患隂腫醫刺之出血如夢萇
乃狂言或稱臣或稱萇殺陛下者兄襄非臣之罪願不
枉臣萇死子興襲位祕不發喪
興字子略萇長子也既滅苻登乃發喪行服僭稱皇帝
於槐里號年皇初天興元年興去皇帝之號降稱天王
號年洪始興克洛陽以其弟東平公紹鎮之三年興遣
使朝貢太祖遣謁者僕射張濟使於興興又大破乞伏
乾歸遂入枹罕獲鎧馬六萬匹乾歸降於興太祖遣軍
襲興髙平公沒弈干干棄部衆率數千騎與赫連屈孑
奔於秦州追至于瓦亭長安震懼興大議為㓂其臣咸
以為不可興不從天興五年夏興遣其弟義陽公平率
衆四萬侵平陽攻乾壁六十餘日壁中衆少失井乃䧟
之六月太祖将討平遣毗陵王順等三軍六萬騎為先
鋒七月車駕親征八月次於永安平募遣勇将率精騎
二百闚軍為太祖前鋒将長孫肥所擒匹馬不返平遂
退走太祖急追及於柴壁平因守固太祖圍之興乃悉
舉其衆救平太祖聞興将至増築重圍内以防平之出
外以拒興之入又截汾曲為南北浮橋乗西㟁築圍太
祖以步騎三萬餘人渡䝉坑南四十里逆擊興興晨行
北引未及安營太祖軍卒至興衆怖擾太祖詔毗陵王
順以精騎衝擊獲興甲騎數百斬首千餘級興退南走
四十餘里太祖引還平竟不敢出但使人燒圍數百步
而已太祖知興氣挫乃南絶䝉坑之口東杜新坂之隘
守天度屯賈山令平水陸路絶将坐甲而擒之太祖又
縁汾帶岡樹柵數十里以衛芻牧者九月興從汾西北
下憑壑為壘以自固興又将數千騎乘西㟁闚視太祖
營束栢材從汾上流下之欲以毁橋官軍鈎取以為薪
蒸興還壘太祖度其必攻西圍乃命修塹増廣之至夜
興果来攻梯短不及棄之塹中而還又分其衆臨汾為
壘叩逼水門與平相望太祖因截水中興内外隔絶士
衆喪氣於是平糧盡窘急夜􁀒衆将突西南而出興列
兵汾西舉烽鼓譟為平接援太祖簡諸軍精銳屯汾西
固守南橋絶塞水口興夜聞聲望平力戰突免平聞外
鼓望興攻圍引接故但呌呼虚相應和莫敢逼圍平引
不得出窮廹乃将二妾赴水而死興安逺将軍不蒙世
揚武將軍雷重等将士四千餘人随平投水太祖令泅
水鈎捕無得免者平衆三萬餘人皆斂手受執擒興尚
書右僕射狄伯友越騎校尉唐小方積弩将軍姚梁國
建忠将軍雷星康官北中郎将康猥興從子伯禽已下
四品将軍已上四十餘人興逺来赴救自觀其窮力不
能免舉軍悲號震動山谷數日不止頻遣使請和太祖
不許乃班師興還長安有雀數萬頭鬬於興廟毛羽折
落多有死者月餘乃止識者曰今雀鬭廟上子孫當有
争亂者乎又興殿有聲如牛吼有二狐入長安一登興
殿屋走入宫一入于市求之不得先是譙縱略有益寧
之地僭稱尊號遣使稱蕃於興興以縱為蜀王加九錫
永興三年興遣周寳朝貢五年興遣使朝貢并請進女
太宗許之興中子廣平公弼有寵委之朝政興疾篤長
子泓侍疾於中弼集黨數千人候興死欲殺泓自立興
諸子姪外鎮者聞之皆起兵討弼興疾瘳不忍誅弼免
官而已神瑞元年興遣兼散騎常侍尚書吏部郎嚴康
朝貢二年興遣散騎常侍東武侯姚敞尚書姚泰奉其
西平公主於太宗帝以后禮納之興復以弼為中軍大
将軍配兵三萬屯於渭北興又疾甚弼遣其黨姚武伯
等率衆攻端門泓時侍疾遣兵拒之興力疾臨前殿殺
弼弼黨乃散泰常元年興死泓僭立
泓字元子興之長子也既僭位號年永和赫連屈孑攻
泓秦州又剋安定遂據雍城司馬徳宗将劉裕伐泓裕
遣将檀道濟至洛陽泓弟陳留公洸以城降泓弟太原
公懿反於蒲坂泓從弟齊公恢反於嶺北皆舉兵伐長
安泓既有内難裕遂長驅入關泓戰敗請降送於建康
市斬之
略陽氐吕光字世明本出略隄父婆樓苻堅太尉光年
十嵗逰戱好戰陳之法為諸兒所推身長八尺四寸肘
有肉印從王猛征討稍遷破虜将軍堅以光為驍騎将
軍率衆七千討西域所經諸國莫不降附光至龜兹王
帛純拒之西域諸胡救帛純者七十餘萬人光乃結陳
為勾鏁之法戰於城西大破之斬級萬餘帛純逃走降
者三十餘國光以駝二千餘頭致外國珍寳及竒伎異
戱殊禽恠獸千有餘品駿馬萬餘匹而還苻堅凉州刺
史梁熙遣兵拒之光擊破熙軍遂入姑臧斬熙自署護
羌校尉凉州刺史登國初又自稱使持節大都督大将
軍凉州牧酒泉公主簿尉祐奸佞淺薄光寵任之譖誅
姚皓尹景等名士十餘人於是逺近失望人懐離貳四
年光私稱三河王遣使朝貢置官自丞郎已下猶攝州
事號麟嘉元年皇始初光僭稱天王置百官改號龍飛
立子紹為太子遣使朝貢光疾甚立紹為天王自號太
上皇帝光死長子纂殺紹僭立
纂字永緒既自立號咸寧元年纂弟大司馬洪名犯顯
祖諱以猜忌不容起兵攻纂纂殺之縱兵大掠纂笑謂
左右曰今日之戰何如纂侍中房晷對曰先帝始崩太
子以幽逼致殂山陵甫訖大司馬疑懼肆逆京邑交兵
友于接刃雖洪自取夷滅亦由陛下無棠棣之義且洪
妻陛下弟婦也洪女陛下之姪女也奈何使小人汙辱
為婢妾天地神明豈忍見此因歔欷流涕纂謝之乃收
洪妻子纂昏虐任情逰田無度耽荒酒色與左右因醉
馳獵於坑澗之間或有諌者纂昏不納又性多猜忌忍
於殺戮纂從弟超殺纂纂弟緯單馬入城超殺之而立
其兄隆
隆字永基光弟寳之子也初超讓位於隆隆難之超曰
今猶乘龍上天豈得中下乃僭位改神鼎元年超使纂
妻楊氏及侍婢數人殯纂於城西超慮楊持珍寳出使
人搜之楊氏責超曰郎君兄弟手刃相圖新婦旦夕死
人用金寳何為超慙而退楊氏國色超将妻焉謂其父
桓曰后若自殺禍及卿宗桓以告之楊氏曰大人本賣
女與氐以圖富貴一之以甚復可使女辱於二氐乎乃
自殺沮渠䝉遜秃髮傉檀頻来攻擊河西之民不得農
植榖價湧貴斗直錢五千文人相食餓死者千餘口姑
臧城門晝閉樵採路斷民請出城乞為夷虜奴婢者日
有數百隆恐沮動人情盡坑之於是積屍盈于衢路户
絶者十有九焉屢為䝉遜攻逼乃請迎於姚興遣齊難
率衆迎之隆遂降焉至長安尋復為興所誅
史臣曰夷狄不恭作害中國帝王之世未曽無也劉淵
等假竊名目狼戾為梗汗辱神器毒螫黎元喪亂鴻多
一至於此怨積禍盈死傾巢穴天意其俟大人乎
　
　
　
　
　
　
　
　
　
　
　魏書卷九十五
　魏書卷九十五考證
劉聰傳至西陽門○門監本訛作明今改正
慕容廆傳又大破宇文闥地千里○各本同晋書載記
　晃親伐宇文歸逺遁漠北開路千餘里此殆脱去歸
　字并訛開為闥也
　
　
　
　
　
　
　
　
　
　
　魏書卷九十五考證
欽定四庫全書
　魏書卷九十六
　　齊　　　　魏　　　　收　　　　撰
　列傳第八十四
　　僣晉司馬叡　　賨李雄
僣晉司馬叡字景文晋將牛金子也初晋宣帝生大将
軍琅邪武王伷伷生冗從僕射琅邪恭王覲覲妃譙國
夏侯氏字銅環與金姦通遂生叡因冒姓司馬仍為覲
子由是自言河内温人初為王世子又襲爵拜散騎常
侍頻遷射聲越騎校尉左右軍将軍從晋恵帝幸臨漳
其叔繇為成都王潁所殺叡懼禍遂走至洛迎其母俱
歸陳國東海王越收兵下邳假叡輔國将軍越謀迎恵
帝於長安復假叡平東将軍監徐州諸軍事使鎮下邳
尋加安東将軍都督揚州諸軍事假節當鎮夀陽且留
下邳及越西迎恵帝留叡鎮後平東府事當遷鎮江東
屬陳敏作亂叡以兵少因留下邳永嘉元年春敏死秋
叡始到建業五年進鎮東将軍開府儀同三司又以㑹
稽戸二萬増封加督揚江湘交廣五州諸軍事六月王
彌劉曜宼洛陽懐帝幸平陽晋司空荀蕃司隷校尉荀
組推叡為盟主於是輙改易郡縣假置名號江州刺史
華軼北中郎将裴憲並不從之憲自稱鎮東将軍都督
江北五郡軍事與軼連和叡遣左将軍王敦将軍甘卓
周訪等擊軼斬之憲奔于石勒六年叡檄四方稱與穆
帝俱討劉淵大㑹平陽建興元年晋愍帝以叡為侍中
左丞相大都督陜東諸軍事持節王如故叡改建業為
建康七月叡以晋室将滅潜有他志乃自大赦為大都
督都督中外諸軍事又為丞相叡號令不行政刑滛虐
殺督運令史淳于伯行刑者以刀拭柱血流上柱二丈
三尺俓頭流下四尺五寸其直如弦時人怨之平文帝
初叡自稱晋王改元建武立宗廟社稷置百官立子紹
為太子叡以晋王而祀南郊其年叡僣即大位改為大
興元年其朝廷之儀都邑之制皆凖模王者擬議中國
遂都於丹陽因孫權之舊所即禹貢揚州之地去洛二
千七百里地多山水陽鳥攸居厥土為塗泥厥田惟下
下所謂島夷卉服者也周禮職方氏掌天下之地辨其
邦國都鄙四夷八蠻七閩九貉五戎六狄之人民與其
財用九榖六畜之數要周知其利害東南曰揚州其山
鎮曰㑹稽其藪澤曰具區其川三江其浸五湖其利金
錫竹箭其民二男五女其畜宜鳥獸其榖宜稻春秋時
為吳越之地吳越僭號稱王僻逺一隅不聞華土楚申
公巫臣竊妻以奔教其軍陣然後乃知戰伐由是晚與
中國交通俗氣輕急不識禮教盛飾子女以招逰客此
其土風也戰國時則并於椘故地逺恃險世亂則先叛
世治則後服秦末項羽起江南故衡山王吳芮從百越
之兵越王無諸身率閩中之衆以從滅秦漢初封芮為
長沙王無諸為閩越王又封吳王濞於朱方逆亂相尋
亟見夷滅漢末大亂孫權遂與劉備分據吳蜀權阻長
江殆天地所以限内外也叡因擾亂跨而有之中原冠
帶呼江東之人皆為貉子若狐貉類云巴蜀蠻獠谿俚
椘越鳥聲禽呼言語不同猴虵魚鼈嗜慾皆異江山遼
闊将數千里叡羈縻而已未能制服其民有水田少陸
種以罟網為業機巧趨利恩義寡薄家無藏蓄常守飢
寒地既暑濕多有腫泄之病瘴氣毒霧射工沙蝨虵虺
之害無所不有叡割有揚荆梁三州之土因其故地分
置十數州及諸郡縣郡縣户口至有不滿百者遣使韓
暢浮海來請通和平文皇帝以其僣立江表拒不納之
是時叡大将軍王敦宗族擅勢權重於叡迭為上下了
無君臣之分叡侍中劉隗言於叡曰王氏彊大宜漸抑
損敦聞而惡之恵帝時叡改年曰永昌王敦先鎮武昌
乃表於叡曰劉隗前在門下遂秉權寵今趣進軍指討
姦孽宜速斬隗首以謝逺近朝梟隗首諸軍夕退昔太
甲不能遵明湯典顛覆厥度幸納伊尹之訓殷道復昌
賢智故有先失後得者矣敦又移告州郡以沈充為大
都督䕶東吳諸軍叡乃下書曰王敦恃寵敢肆狂逆方
朕於太甲欲見囚于桐宫是可忍也孰不可忍也今當
親帥六軍以誅大逆叡光禄勲王含率其子瑜以輕舟
棄叡歸于武昌叡以其司空王導為前鋒大都督尚書
陸曄為軍司以廣州刺史陶侃為江州梁州刺史甘卓
為荆州使其率衆掎躡敦後以太子右率周莚率中軍
三千人討沈充敦至洌州表尚書令刁協黨附宜加誅
戮叡遣右将軍周札戍于石頭札潛與敦書許軍至為
應敦使司馬楊㓪等入于石頭札見敦㓪等既據石頭
叡征西将軍戴淵鎮北将軍劉隗率衆攻之戴淵親率
士鼓衆陵城俄而鼓止息㓪等乘之叡軍敗績隗協入
見叡叡遣其避禍二人泣而出隗還淮隂後奔石勒協
奔江乘為敦追兵所害叡師敗敦自為丞相武昌郡公
邑萬户朝事大小皆關諮之敦收戴淵及叡尚書左僕
射周顗並斬于石頭皆叡朝之望也於是改易百官及
諸州鎮其餘轉徙黜免者過百數或朝行暮改或百日
半年敦所寵沈充錢鳯等所言必用所譛必死敦将還
武昌其長史謝鯤曰公不朝懼天下私議敦曰君能保
無變乎對曰鯤近入覲主上側席待公遲得相見宫省
穆然必無不虞之慮公若入朝鯤請侍從敦曰正復殺
君等數百何損朝廷遂不朝而去敦召安南将軍甘卓
轉譙王承為軍司並不從敦遣從母弟南蠻校尉魏乂
率江夏太守李恒攻承於臨湘旬日城䧟執承送于武
昌敦從弟王廙使賊迎之害于車中先是王敦表䟽言
㫖不遜叡以示承曰敦言如此豈有厭哉對曰陛下不
早裁之難将作矣敦惡之襄陽太守周慮襲殺甘卓叡
畏廹於敦居常憂慼發病而死
子紹僣立改年曰太寧王敦将篡諷紹徴已乃為書曰
孤子紹頓首天下事大紹以眇身弗克負荷哀憂孔疚
如臨于谷實賴家宰以濟艱難公邁徳樹勲遐邇歸懐
任社稷之託居總已之統然道里長逺江川阻深動有
介石之機而回旋之間固以有所喪矣謂公宜入輔朝
政得旦夕詶諮朝士亦僉以為然以公髙亮忠肅至心
憂國茍其宜然便當以至公處之期於静國寧民要之
括囊無咎伏想闇同此志願便速剋近期以副翹企之
懐紹恭憚於敦若此復使兼太常應詹拜敦丞相武昌
郡公奏事不名入朝不趨劒履上殿敦於是屯於蕪湖
敦乃轉王導為司徒自領揚州刺史以兄含子應為武
衛将軍以自副貳敦無子養應為後敦疾踰年故召含
還欲屬以後事是時敦令紹宿衞之兵三番休二紹密
欲襲敦微行察敦營壘及敦疾紹屢遣大臣訊問起居
遷含驃騎大将軍儀同三司敦疾甚紹召其司徒王導
中書監庾亮丹陽尹温嶠尚書卞壼密謀討之導嶠及
右将軍卞敦共據石頭光禄勲應詹都督朱雀桁南諸
軍事尚書令郗鑒都督從駕諸軍事紹出次于中堂敦
聞兵起怒欲自将困不能坐召其黨錢鳯鄧岳周撫等
率衆三萬指造建業含謂敦曰此事吾便當行於是以
含為元帥鳯等問敦曰事剋之日天子云何敦曰尚未
南郊何為天子便盡卿兵勢唯保護東海王及裴妃而
已初紹謂敦已死故敢發兵及下詔數日敦猶能與王
導書後自手筆曰太真别来㡬日作如此事太真温嶠
字也紹朝見之咸共駭懼含等兵至温嶠輙燒朱雀桁
以挫其鋒紹使中軍司馬曹渾左衛參軍陳嵩段匹磾
弟秃率壮士千人逆含等戰于江寧斬其前鋒将何康
殺數百人敦聞康死軍不獲濟怒曰我兄老婢耳門户
衰微羣從中才兼文武者皆早死今年事去矣語參軍
吕寳曰我當力行因作勢而起困乏乃復卧使術士郭
璞筮之卦成對曰不能佳敦既疑璞勸亮嶠等舉事又
聞卦惡於是殺璞敦疾轉困語其舅羊鑒及子應曰我
亡後應便即位先立朝廷百官然後營葬初敦敗叡之
後夢白犬自天而下噬之及疾甚見刁協甘卓為􁁐遂
死王應祕不發喪裹屍以席埋於齋中與其将諸葛瑶
等縱酒滛逸沈充将萬餘人来㑹含等充臨行顧謂其
妻曰男兒不建豹尾不能歸也紹平西軍祖約率衆至
于淮南逐敦所置淮南太守任台紹将劉遐蘇峻濟自
滿洲含相率渡兵應詹逆擊大破之周撫斬錢鳯沈充
将吳儒斬充紹遣御史劉彛發敦瘞斬屍梟首朱雀桁
紹死
子衍僣立號年曰咸和衍歴陽太守蘇峻不順於衍衍
䕶軍庾亮曰蘇峻豺狼終為禍亂晁錯所謂削之亦反
不削亦反削之反速而禍小不削反遲而禍大乃以大
司農徴之令峻弟逸領峻部曲徴書至峻怒曰庾亮專
擅欲誘殺我也阜陵令匡術樂安人任讓並為峻謀主
勸峻誅亮乃使使推崇祖約共討亮約大喜於是約命
兄逖子沛國内史渙女壻淮南太守許栁将兵㑹峻峻
使其黨韓光光名犯恭宗廟諱入姑孰殺于湖令陶馥
殘掠而還衍假庾亮節為征討都督使其右衛将軍趙
𦙍左将軍司馬流率衆次于慈湖韓光晨襲流殺之衍
以其驍騎将軍鍾雅為前鋒監軍假節率舟軍拒峻宣
城内史桓彛統吏士次于蕪湖韓光敗之大掠宣城諸
縣而還江州刺史温嶠使督䕶王愆期西陽太守鄧岱
鄱陽太守紀睦等以舟軍赴于建業愆期岱次直凟峻
督衆二萬濟自横江登牛渚山愆期等邀擊不制峻至
于蒋山衍假領軍卞壼節率諸将陳兵衍之将怯兵弱
為峻所敗卞壼及其二子丹陽尹羊曼黄門侍郎周導
廬江太守陶瞻散騎侍郎任台等皆死死者三千餘人
庾亮兵敗與三弟奔于柴桑峻遂焚衍宫群賊突掠百
寮奔散唯有米數石而已無以自供峻逼衍大赦庾亮
兄弟不在赦限峻以祖約為太尉尚書令加侍中自為
驃騎将軍領軍將軍録尚書事於是建業荒毁奔投吳
㑹者十八九温嶠聞之移告征鎮州郡庾亮至盆口嶠
分兵配給又招衍荆州刺史陶侃欲共討峻侃不從曰
吾疆場外將本非顧命大臣今日之事所不敢當時侃
子為峻所害嶠復喻侃曰蘇峻遂得志四海雖廣公寧
有容足地乎賢子越騎酷沒天下為公痛心况慈父之
情哉侃乃許之蘇峻屯於于湖衍母庾氏憂怖而死蘇
峻聞兵起自姑孰還建業屯于石頭使其黨張瑾管商
率衆拒諸軍逼遷衍於石頭衍哀泣升車宫人盡哭随
從衍者莫不流涕峻以倉屋為宫使鄉人許方為司馬
督将兵守衛陶侃庾亮温嶠率舟軍二萬至于石頭俄
引還次于蔡州沙門浦庾亮守白石壘詰朝峻将萬餘
人攻之亮等逆撃峻退吳國内史庾冰率三吳之衆驟
戰不勝瑾商等破庾冰前軍於無錫焚掠肆意韓光攻
宣城内史桓彛彛率吏民力戰不勝為光所殺祖約為
潁川人陳光率其屬攻之約乃奔於歴陽長樂人賈寧
勸峻殺王導盡誅諸大臣峻不從乃改計叛峻王導使
袁耽潜誘納之謀奉衍出奔温嶠嶠食盡貸于陶侃侃
怒曰使君前云不憂無士衆及糧食也唯欲得老民為
主耳今比戰皆北良将安在今若無食民便欲西歸先
是嶠慮侃不赴故以甘言招侃嶠乃卑辭謝之且曰今
者騎虎之勢可得下乎賊垂滅願公留思侃怒少止其
将李陽說曰今事若不㨗雖有粟焉得而食之公宜割
見儲以卒大事乃以米五萬石供軍祖渙襲湓口欲以
沮温嶠之兵渙過皖攻譙國内史桓雲不剋乃還蘇峻
并兵攻大業大業水竭皆飲糞汁諸将謀救之慮不能
當且欲水陸攻峻陶侃以舟師攻石頭温嶠庾亮陳于
白石峻子碩以數十騎出戰峻見碩騎乃捨其衆自以
四馬北下突陳陳堅乃還軍士彭世李千投之以矛峻
墜馬遂梟首臠割之焚其骸骨任讓及諸賊帥復立峻
弟逸求峻屍弗獲乃發衍父母冢剖棺焚屍匡術率其
徒據苑城以降韓光蘇碩等率衆攻苑苑中飢榖石四
萬諸将攻石頭蘇碩及章武王世子休率勁賊孔盧張
偏等數十人撃李陽於柤浦退走碩等追之庾冰司馬
滕含以鋭卒自後撃之碩逸等震潰奔于曲阿含入抱
衍始得出奔温嶠之舟是時兵破之後宫室灰燼議欲
遷移王導不從乃止衍改年咸康建國中衍死中書監
庾氷廢衍子千齡立其弟岳改年曰建元初岳之立當
改元庾冰立號而晋初已有改作又如之乃為建元頃
之或告冰曰子作年號乃不視䜟也䜟曰建元之末丘
山崩丘山岳也冰瞿然久而歎曰如有吉凶豈改易所
能救乎遂不復改岳死庾冰欲立司馬昱驃騎将軍何
充立岳子聃號年曰永和聃安西将軍桓温率所綂七
千餘人伐蜀拜表輙行聃威力微弱不能控制也及石
虎死聃征北将軍褚裒以舟軍至下邳西中郎將陳逵
進據淮南石遵聞裒至下邳使其司空李農領萬餘騎
逆圍督䕶王龕於薛執龕送于鄴又殺李邁龕裒之驍
将三軍喪氣乃引還陳逵聞之震懼焚淮南而走桓温
表廢聃揚州刺史殷浩聃憚温乃除其名温遂率所綂
諸軍步騎四萬自郢越關中至灞上苻健與五千餘人
守長安小城是嵗大儉温軍人懸磬健深溝堅壁清野
待温温軍食盡乃退苻健遣子萇頻撃敗之初温次灞
上其部将振武将軍順陽太守薛珍勸温徑進逼城温
弗從珍以偏師獨濟頗有所獲温退珍乃還放言於衆
且矜其鋭而咎温之持重温慙忿殺之聃又改年曰升
平聃死無子
立衍子丕號年隆和時謡曰升平不滿斗隆和那得久
改為興寧又謡曰雖復改興寧亦自無聊生丕死
弟奕立號年曰太和桓温率衆北討慕容暐至金鄉鑿
鉅野三百餘里以通舟軍自清水入河慕容垂逆撃破
之獲其資仗温之北引也先命西中郎将袁真及趙悦
開石門而袁真等停於梁宋石門不通糧竭温自枋頭
回軍垂以步騎數萬追及襄邑大敗温軍温遂歸罪袁
真除名削爵收節傳真子雙之等殺梁國内史朱憲真
據夀陽以叛真諸子兄弟阻兵自守招誘陸城戍将陳
郡太守朱輔數千人遣參軍爨亮通慕容暐又遣使西
降苻堅真病死輔立其嫡子瑾為使持節建威将軍豫
州刺史瑾弟四五人皆領兵暐令陳文報爨亮且以觀
變桓温遣督護竺瑶以軍泝淮伐瑾瑶次于肥口屢戰
慕容暐假瑾征南将軍揚州刺史宣城公瑾弟泓等皆
郡守四品将軍朱輔亦如之温乃伐瑾瑾等拒戰於是
築長圍守之城中震潰遂平瑾初温任兼将相其不臣
之心形于音氣曽卧對親寮撫枕而起曰為爾寂寂将
為文景所笑衆莫敢對後􁀒衆北討冀成陵奪之勢及
枋頭奔敗知民望之去已既平瑾問中書郎郗超曰足
以雪枋頭之恥乎超曰此未厭有識之情也公六十之
年敗於大舉不建不世之勲不足以鎮惬民望因説温
以廢立之事温既宿有此謀深納超言温自廣陵將旋
鎮姑孰至于白石乃言其主奕少同閹人之疾初在東
海琅邪國親近嬖人相龍朱靈寳等並侍卧内而美人
田氏孟氏遂生三男衆致疑惑然莫能審其虚實至是
將建儲立王温因之以定廢立之計遂率百寮並還朝
堂温率衆入屯兵宫門進坐殿庭使督護竺瑶散騎侍
郎劉亨取奕璽綬奕著白袷單衣步下西堂登犢車羣
臣拜辭皆殞涕侍御史將百餘人送出神虎門入東海
第於是迎司馬昱而立之
昱叡子也昱東向流涕拜受璽綬昱既僣立改年曰咸
安以温依諸葛亮故事甲仗入殿進丞相其大司馬等
皆如故留鎮建業以奕為海西縣公温常有大志昱心
不自安謂中書郎郗超曰命之修短本所不計故當無
復近日事邪超父愔為㑹稽太守超假還東昱謂之曰
致意尊公家國之事遂至於此由吾不能以道匡衛思
患豫防愧歎之深言何能喻又誦庾闡詩云志士痛朝
危忠臣哀主辱因泣下昱疾與温書曰吾遂委篤足下
便入冀得相見不謂疾患遂至於此今者惙然勢不復
久且雖有詔豈復相及慨恨兼深如何可言天下艱難
而昌明幼沖眇然非阿衡輔導之訓當何以寧濟也國
事家計一託於公昱死
子昌明僣立徐州小吏盧悚與其妖衆男女二百向晨
攻廣莫門詐言海西公還由萬春雲龍門入殿畧取三
廂及武庫甲仗時門下軍校並假兼在直吏士駭愕不
知所為游撃將軍毛安之先入雲龍門討悚中領軍桓
祕將軍殷康止車門入㑹兵攻之斬五十六級捕獲餘
黨死者數百人前殿中監許龍與悚皆遣人至吳詐迎
奕奕不從昌明改年曰寧康徴温入朝又詔温無拜尚
書謝安等於新亭見温皆敬温拜昱墓得病還姑孰温
自歸寢疾諷求備物九錫謝安已令吏部郎袁彦伯撰
䇿文文成安輙勾㸃令更治改既屢引日乃謀於尚書
僕射王彪之彪之云聞彼病日増亦當不復支久自可
小遲回其事安從之温死苻堅遣苻雅率將王統朱彤
楊安姚萇步騎五萬向駱谷伐昌明秦州刺史楊纂纂
請救於梁州刺史楊亮亮遣參軍卜靖赴之敗走朱彤
至梁州亮望風奔散於是堅遂有梁益二州昌明上下
莫不憂怖建國三十九年昌明改年曰太元元年太祖
七年苻堅大舉討昌明令其國曰東南平定指日當以
司馬昌明為尚書僕射可速為起第堅前後擒張天錫
等皆豫築甲宅至而居之堅至淮南大敗奔退是時昌
明年長嗜酒好内而昌明弟㑹稽王道子任居宰相昏
醟尤甚狎昵諂邪于時尼娼構扇内外風俗頽薄人無
廉恥左僕射王珣兒婚門客車數百乗㑹聞王雅為太
子少傅回以詣雅者半焉雅素有寵人情去就若此皇
始元年昌明死子徳宗僣立初昌明耽於酒色末年殆
為長夜之飲醒治既少外人罕得接見故多居内殿流
連於樽俎之間以嬖姬張氏為貴人寵冠後宫威行閫
内於時年㡬三十昌明妙列妓樂陪侍嬪少乃笑而戱
之云汝以年當廢吾已屬諸妷少矣張氏潜怒昌明不
覺而戱逾甚向夕昌明稍醉張氏乃多潜飲宦者内侍
而分遣焉至暮昌明沉醉卧張氏遂令其婢䝉之以被
既絶而懼貨左右云以魘死時道子昬廢子元顯專政
遂不窮張氏之罪
徳宗既立改年為隆安以道子為太傅揚州牧中書監
加殊禮黄鉞羽葆鼔吹又増甲仗百人入殿既而内外
衆事必先關於道子尚書僕射王國寳輕薄無行為道
子所親權震建業擅取東宫兵以配已府道子以王緒
為輔國將軍琅邪内史又輙并石頭之兵屯于建業緒
猶領其從事中郎居中用事寵幸當政徳宗兗州刺史
王恭惡國寳王緒之亂政也乃要荆州刺史殷仲堪剋
期同舉王恭表徳宗曰國寳身負莫大之罪謹陳其狀
前荆州刺史王悦國寳同産弟也受任西藩不幸致喪
國寳求假奔彼遂不即路慮臺糾察懼於黜免乃毁冠
改服變為婦人與婢同載入請相王又先帝暴崩莫不
驚號而國寳靦然了無哀容方犯閤叩扉求行姦計欲
詐為遺詔矯弄神器彰暴于外莫不聞知讒疾二昆過
於讐敵樹立私黨遍於府朝兵食資儲歛為私積販官
鬻爵威恣百城收聚不逞招集亡命輔國將軍王緒頑
凶狂狡人理不齒同惡相成共竊名器自知禍惡已盈
怨集人鬼規為大逆蕩覆天下昔趙鞅興晉陽之甲夷
君側之惡臣雖駑劣敢忘斯義恭表至道子宻欲討恭
以元顯為征虜將軍内外諸軍潜加嚴備而國寳惶懼
不知所為乃遣數百人戍竹里夜遇風雨各散而歸緒
勸國寳殺王珣然後南征北伐弗聴反問計於珣既而
懼懾遂上表觧職尋復悔懼詐稱徳宗復其本官道子
既不能拒恭等之兵亦欲因以委罪乃收國寳付廷尉
殺之斬王緒於市以悦恭等司徒左長史王廞遭母喪
居吳恭板行吳國内史廞乃徴發吳興諸郡兵國寳既
死王恭使廞反於喪廞謂因縁事際可大得志乃據吳
郡遣子弟率衆撃恭以女為真烈將軍亦置官屬領兵
自衛恭遣司馬劉牢之討平之徳宗譙王尚之兄弟復
説道子以為藩伯彊盛宰相權弱宜密樹置以自藩衛
道子然之分遣腹心跨據形要由是内外騷動王恭深
慮禍難復密要殷仲堪西中郎將庾楷廣州刺史桓𤣥
同㑹建業𤣥等響應恭抗表傳檄以江州刺史王愉司
馬尚之為事端仲堪遣龍􁑂將軍南郡相楊佺期舟師
五千發江陵桓𤣥借兵於仲堪亦給五千人於是徳宗
戒嚴加道子黄鉞遣右將軍謝琰拒恭等元顯為征討
都督衆軍繼進前軍王珣領中軍府衆次于北郊以尚
之為豫州刺史率弟恢之允之西討楷等皆執白虎幡
居前王恭遣劉牢之為前鋒次于竹里初道子之謀恭
也啗牢之以重賞牢之斬恭别帥顔延延弟彊送二級
於謝琰琰與牢之俱進襲恭恭奔于曲阿為湖浦尉所
執送建業尚之與庾楷子鴻戰于牛渚斬鴻前鋒將殷
萬鴻遁還歴陽尚之猶不敢濟桓𤣥佺期奄至横江尚
之等退恢之所領外軍皆沒𤣥等徑造石頭仲堪繼在
蕪湖建業震駭道子殺恭於倪塘桓𤣥等於是走還尋
陽是年冬徳宗遣使朝貢并乞師請討姚興二年夏徳
宗又遣使朝貢以元顯為揚州刺史道子有疾元顯懼
已弗得襲位故矯以自授而道子弗知既瘳乃大怒以
元顯已拜故弗復改於是内外政事一决元顯道子少
而耽酒治日甚希至是無事俾晝作夜時謂道子為東
録元顯為西録西府千兩輻凑東第門設雀羅矣元顯
年少頓居權重憍奢滛暴於是逺近譏之初徳宗新安
太守孫泰以左道惑衆被戮其兄子㤙竄于海嶼妖黨
從之至是轉衆攻上虞殺縣令衆百許人徑向山隂會
稽内史王凝之事五斗米道㤙之来也弗先遣軍乃稽
顙于道室跪而呪説指麾空中若有處分者官屬勸其
討㤙凝之曰我已請大道出兵凡諸津要各有數萬人
矣㤙漸近乃聴遣軍比兵出㤙已至矣戰敗凝之奔走
再宿執之旬日㤙衆數萬自號平東將軍逼人士為官
屬於是諸郡妖惑並殺守令而應之衆皆雲集吳國内
史桓謙出奔吳興太守謝邈被害自徳宗以来内外乖
貳石頭之外皆專之於荆江自江以西則受命於豫州
京口暨于江北皆兗州刺史劉牢之等所制徳宗政令
所行唯三吳而已㤙既作亂八郡盡為賊場及丹陽諸
縣處處蜂起建業轉成蹙弱且妖惑之徒多潜都邑人
情危懼恒慮大兵竊發於是衆軍戒嚴劉牢之共衛將
軍謝琰討之賊等禁令不行肆意殺戮士庶死者不可
勝計或醢諸縣令以食其妻子不肯者輙支觧之其虐
如此驃騎長史王平之死未葬㤙剖棺焚屍以其頭為
穢器牢之率軍討破之琰將至吳興賊徒遁走驅逼士
庶奔于山隂諸妖亂之家婦女尤甚未得去者皆盛飾
嬰兒投之于水而告之曰賀汝先登仙堂我尋復就汝
也賊既走散邑屋焚毁郛郭之中時見人跡經月乃漸
有歸者謝琰留屯烏程遣其將髙素助牢之牢之率衆
軍濟江初孫恩聞八郡響應也告諸官屬曰天下無復
事矣當與諸君朝服而至建業既聞牢之臨江復曰我
割據浙江不失作勾踐也尋知牢之已濟乃曰孤不恥
走於是乃走縁道多遺珍寳牢之將士爭取之不得窮
追恩復入於海初三吳困於虐亂皆企望牢之髙素等
既至放肆抄暴百姓咸怨毒失望焉孫㤙在海妖衆轉
復從之既破永嘉臨海復入山隂謝琰戰殁於是建業
大震遣冠軍將軍東海太守桓不才輔國將軍孫無終
廣陵相髙雅之等東討㤙吳興太守庾恒慮妖黨復發
大行誅戮殺男女數千人孫㤙復破高雅之於餘姚雅
之走還山隂元顯自為後將軍開府儀同三司都督十
六州本官悉如故封子彦章為東海王食吳興四萬餘
户清選文學臣寮吏兵一同宗國孫恩浮海奄至京口
戰士十萬劉牢之隔在山隂衆軍懼不敢旋㤙遂徑向
建業徳宗惶駭遽召豫州刺史司馬尚之于時中外驚
擾而元顯置酒髙㑹道子唯日祈于鍾山恩来漸近百
姓忷懼尚之率精鋭馳至徑屯積弩堂恩時泝風不得
疾行數日乃至白石恩本以諸軍分散欲掩不備知尚
之尚在建業復聞牢之不還不敢上乃走向郁洲恩别
帥盧循攻沒廣陵虜掠而去桓𤣥聞孫㤙之逼也乃建
牙戒嚴表求征討時㤙去未逺𤣥表復至元顯等大懼
急遣止𤣥庾楷密使自結於元顯説𤣥大失人情衆不
為用若朝廷遣軍已當内應元顯得書大喜遣張法順
謀于劉牢之牢之同許焉於是徴兵裝艦將謀西討徳
宗改年曰元興以元顯為大都督討𤣥𤣥軍至元顯不
戰而敗父子並為𤣥所殺後改年為大亨天興六年十
月徳宗遣使朝京師徳宗封桓𤣥為楚王𤣥尋逼徳宗
手詔禪位徳宗出居永安宫𤣥既受禪封徳宗為南康
平固縣王居之尋陽天賜元年徳宗在姑孰二月至尋
陽其彭城内史劉裕殺𤣥徐州刺史桓修與劉毅等舉
兵討𤣥𤣥敗走尋陽擕徳宗兄弟至於江陵又走荆州
荆州别駕王康産南郡相王騰之迎徳宗入南郡府桓
𤣥死𤣥將桓振復襲江陵斬王康産及騰之將殺徳宗
𤣥揚州刺史新安王桓謙苦禁之乃止時盧循執徳宗
廣州刺史吳隠之自號平南將軍廣州刺史令其黨徐
道覆據始興餘郡皆以親黨居之徳宗復僣立於江陵
改年義熙尚書陶夔迎徳宗達于板橋大風暴起龍舟
沉沒死者十餘人徳宗發江陵至尋陽其益州刺史毛
璩參軍譙縱反攻涪城剋之遂以益州叛徳宗徳宗發
姑孰還建業六月太祖遣軍攻徳宗鉅鹿太守賀申申
舉城降永興二年盧循復起於嶺南殺徳宗江州刺史
何無忌於石城咸欲以徳宗北走知循未下乃止裕令
撫軍劉毅討循敗於桑落洲步走而還裕黨孟昶諸葛
長民等勸裕擁徳宗過江裕不從神瑞二年徳宗遣廣
武將軍𤣥文石齊朝貢太宗初劉裕征姚泓三年太宗
遣長孫道生娥清破其將朱超石於石河擒騎將楊豐
斬首千七百餘級三年徳宗死
弟徳文僣立四年改年曰元熙五年徳文禪位於裕裕
封徳文為零陵王徳文后河南褚氏兄季之弟淡之雖
徳文姻戚而盡心於裕徳文每生男輙令方便殺焉或
誘内人密加毒害前後非一及徳文被廢囚於秣陵宫
常懼見禍與褚氏共止一室慮有鴆毒自煮食於前六
年劉裕將殺之不欲遣人入内令淡之兄弟視褚氏褚
氏出别宫於是兵乃踰垣而入進藥於徳文徳文不肯
飲曰佛教自殺者不復人身乃以被掩殺之自叡之僣
江南至於徳文之死君弱臣彊不相羈制賞罰號令皆
出權寵危亡廢奪釁故相尋所謂夷狄之有君不若諸
夏之亡也
賨李雄字仲儁蓋廩君之苗裔也其先居於巴西宕渠
秦并天下為黔中郡薄賦其民口出錢三十巴人謂賦
為賨因為名焉後徙櫟陽祖慕魏東羌獵將慕有五子
輔特庠流驤晉恵時關西擾亂頻嵗大饑特兄弟率流
民數萬家就榖漢中遂入巴蜀時晉益州刺史趙廞反
叛特兄弟起兵誅之晋拜特宣威將軍長樂鄉侯流奮
威將軍武陽侯流民閻式等推特行鎮北大將軍承制
封拜流行鎮東將軍後與晋益州刺史羅尚相攻昭帝
七年特自稱大將軍大都督號年建初戰敗為尚所殺
流代統兵事流字元通自號大都督大將軍流病將死
以後事屬雄雄特少子也雄自稱大都督大將軍十年
僣稱成都王號年建興置百官時涪陵人范長生頗有
術數雄篤信之勸雄即真十二年僣稱皇帝號大成改
年為晏平拜長生為天地太師領丞相西山王又改年
為玉衡雄以中原喪亂乃頻遣使朝貢與穆帝請分天
下雄捨其子而立兄盪第四子班為太子烈帝六年雄
死
班代統任雄子期殺班而自立
期字世運雄第四子也改年為玉恒驤子壽自涪城襲
剋成都廢期為卭都公期自殺
夀字武考初為雄大將軍封建寧王以南中十二郡為
建寧國至期徙封漢王既廢期自立改年為漢興又改
號曰漢時建國元年也夀廣漢太守李乾與大臣謀欲
廢夀夀懼令子廣與大臣盟於殿前夀聞鄴中殷實宫
觀美麗石虎以殺罰御下控制邦域城鎮深用欣慕吏
民有小過輙殺之以立威名又以郊甸未實城邑空虚
工匠器械事用不足乃徙民三丁巳上於成都興尚方
御府發州都工巧以充之廣修宫室引水入城務於奢
侈百姓疲於使役民多嗟怨思亂者十室而九其尚書
左僕射蔡興直言切諌夀以為謗訕誅之其臣龔壮作
詩七首託言應璩以諷夀夀報曰省詩知意若今人所
作賢哲之話言古人所作死鬼之常辭耳動慕漢武魏
明政法恥聞父兄時事上書者不得言先世政化自以
勝之也及夀疾病見李期蔡興為祟遂死子勢綂任
勢字子仁既立改年為太和遣使朝貢又改為嘉寧勢
弟漢王廣以勢無子請為太弟勢不許廣欲襲勢勢使
其太保李奕擊廣於涪城剋之貶為臨卭侯廣尋自殺
勢既驕吝荒於酒色至殺人而取其妻又納李奕女為
后耽於滛樂不恤國事夷獠叛亂境土減削累年荒儉
性多忌害誅殘大臣刑罰酷濫斥外父祖舊臣親任近
習左右小人因行威福修飾室宇羣臣諌諍一無所納
又常居内少見公卿史官屢陳災譴乃加相國董皎大
都督以名位優之實望與分災眚建國十年司馬聃將
桓温伐之勢降於温先是頻有怪異成都北鄉有人望
見女子避入草中徃視見物如人有身形頭目無手足
能動摇不能言廣漢馬生角各長寸半有馬駒一頭二
身六耳無目二隂一牝一牡又有驢無皮毛飲食數日
而死江南雨血地生毛江源又生草髙七八尺華葉皆
赤子青如牛角涪陵民藥氏婦頭上生角長三寸凡三
截之李漢家舂米米自臼中跳出斂舉箕中又跳出冩
置簟中童謡曰江橋頭闕下市成都北門十八子又曰
有客有客来侵門陌其氣欲索譙周云我死後三十年
當有異人入蜀由之而亡蜀亡之嵗去周亡三十二年
周又著讖曰廣漢城北有大賊曰流特攻難得嵗在𤣥
宫自相剋卒如其言
史臣曰司馬叡之竄江表竊魁帥之名無君長之實跼
天蹐地畏首畏尾對之李雄各一方小盗其孫皓之不
若矣
　
　
　
　
　
　
　
　
　魏書卷九十六
　魏書卷九十六考證
司馬叡傳昌明改年曰寧康○寧康各本訛康寧晋書
　孝武帝紀寧康元年春正月乙丑朔改元今改正
　
　
　
　
　
　
　
　
　
　
　
　
　魏書卷九十六考證
欽定四庫全書
　魏書卷九十七
　　齊　　　　魏　　　　收　　　　撰
　列傳第八十五
　　島夷桓𤣥　　海夷馮跋　　島夷劉裕
島夷桓𤣥字敬道本譙國龍亢楚也僭晉大司馬温之
子温愛之臨終命以為後年七嵗襲封南郡公登國五
年為司馬昌明太子洗馬元志氣不倫欲以雄豪自許
朝議以温有陵虐之跡故抑𤣥兄弟出為義興太守不
得志少時去職皇始初司馬徳宗立其㑹稽王道子擅
權信任尚書僕射王國寳為時所疾𤣥說荆州刺史殷
仲堪令推徳宗兖州刺史王恭為盟主以討國寳仲堪
從之㑹恭使亦上相逢於中路約同大舉並抗表起兵
尋平王國寳等天興初徳宗以𤣥為使持節督交廣二
州諸軍事建威將軍平越中郎將廣州刺史後王恭復
與徳宗豫州刺史庾楷共起兵以討其江州刺史王愉
司馬尚之兄弟𤣥及龍􁑂將軍楊佺期荆州刺史殷仲
堪等率軍應恭𤣥等造於石頭於時徳宗征虜將軍司
馬元顯一軍仍守石頭列舟艦斷淮口道子出軍將屯
中堂忽有馬驚軍中擾亂人馬赴江者甚衆良久乃定
𤣥等不知建業危弱且王恭尋敗𤣥甚惶懼乃回軍于
蔡洲王恭司馬劉牢之率北府軍來次新亭於是徳宗
以桓脩為荆州仲堪為廣州𤣥為江州佺期為雍州刺
史郗恢為尚書仲堪回師南旋乃使人狥于𤣥等軍曰
若不各散歸大軍至江陵當􁀒戮餘口仲堪偏將劉系
先領兵二千隸于佺期輙率衆而歸𤣥等大懼乃狼狽
而走庾楷亦棄衆奔于南軍𤣥並趣輕舟追仲堪至尋
陽而推元為盟主鎮於夏口徳宗加𤣥都督荆州四郡
以𤣥兄西昌公偉為輔國將軍南蠻校尉寵𤣥兄弟欲
以侵削荆雍先是荆州大水仲堪倉廪空竭𤣥乗其虚
而伐之先遣軍襲巴陵梁州刺史郭銓當之鎮路逢𤣥
𤣥遣銓為前驅𤣥發夏口與仲堪書云今當入沔討除
佺期頓兵江口若相與無貳可殺楊廣若其不爾便當
率軍入江别與桓偉書令剋期為内應偉惶遽以書示
仲堪仲堪慰喻遣歸夜乃執之仲堪遣龍驤將軍殷邁
振威將軍劉山民等統衆七千至西江口𤣥聞邁至復
與其黨苻永道領帳下撃之邁等敗走𤣥頓巴陵收其
兵而館其榖復破楊廣於夏口仲堪既失巴陵之積又
諸將皆敗江陵駭震城内大飢皆以胡麻為廩初仲堪
之得𤣥書也急召佺期佺期曰江陵無食何以待敵可
来見就共守㐮陽仲堪猶以全軍無縁棄城迸走甚憂
佺期弗來乃紿之曰北来收集已有儲矣可有數萬人
百日糧佺期信之乃率步騎八千既至仲堪惟以飯餉
其軍佺期大怒曰今兹敗矣不過見仲堪使人於艦上
横射𤣥𤣥軍亦射之佺期乃退𤣥乃渡軍於馬頭命其
諸軍進破殺仲堪殺楊廣佺期殷道護及仲堪參軍羅
企生等徳宗以𤣥為持節都督荆司雍秦梁益寧江八
州及揚豫并八郡諸軍事後將軍荆江二州刺史𤣥大
論功賞以長史卞範之領南郡相委以心膂之任乃斷
上流禁商旅徳宗下書曰豎子桓𤣥故大司馬不腆之
息少懐狡惡長而不悛遂與王恭協同奸謀阻兵内侮
三方雲集志在問鼎闚擬神器賴祖宗威靈宰傅神略
忠義奮發罪人斯殞𤣥等猖狂失圖回舟鳥逝便宜乘
㑹殱除奸源于時同異之論用惑廟䇿遂使王憲廢撓
寵授非所猶冀𤣥當洗濯胷腑小懲大誡而狼心弗革
悖慢愈甚割據江湘擅威荆郢矯命稱制與奪在手又
對侍中王謐放肆醜言欲縱凶毒陵陷上京無君之心
形於音翰不臣之迹日月彌著是可忍也孰不可懐宜
明九伐以寧西夏尚書令後將軍元顯可為征討大都
督督十八州諸軍事驃騎大將軍儀同三司以劉牢之
為前鋒行征西將軍權領江州命司馬尚之入沔水𤣥
聞元顯處分甚駭懼欲保江陵長史卞範之説𤣥東下
𤣥甚狐疑範之苦勸元乃留桓偉守江陵率軍東下至
夏口乃建牙傳􁘭曰案揚州刺史元顯凶暴之性自幼
加長犯禮毁教發䝉如備居䘮無一日之哀衰絰為宵
征之服絃觴於殷憂之時窮色於罔極之日劫略王國
寳妓妾一朝空房此基惡之始駭愕視聴者矣相王有
疾情無悚懼幸災擅命揚州簒授遂乃父子同録比肩
連案既專權重多行險暴恐相王知之杜絶視聴惡聲
無聞佞譽日至萬幾之重委之厮孽國典朝政紛紜淆
亂又諷㫖尚書使普敬録公録公之位非盡敬之所茍
自尊貴遂悖朝禮又妖賊陵縱破軍殄民之後已為都
督親則刺史於宜降之日輙加崇進弱冠之年古今莫
比宰相懲惡已獨觧録推禍委罰歸之有在自古僣逆
未有若斯之甚者取妾之僭殆同六禮乃使尚書僕射
為媒人長史為迎客嬖媵饕餮賀同長秋所謂無君之
心觸事而發八日觀佛略人子女至人家宿唐突婦妾
慶封迄今甫見易室之飲晉靈以來忽有支解之刑喜
怒輕戮人士割裂治城之暴一睡而斬又以四嵗孽子
興東海之封吳興殘暴之後横復若斯之調妖賊之興
實由此豎居䘮極味孫泰供其膳在夜思逰亦孫泰延
其駕泰承其勢得行威福雖加誅戮所染既多加之以
苦發樂屬枉濫者衆驅逐徙撥死叛殆盡改號元興以
為已瑞莽之符命於斯尤著否極必亨天盈其毒不義
不昵勢必崩䘮取亂侮亡寔在斯㑹三軍文武憤踊即
路𤣥亦失荆楚人情而師出不順其兵雖彊慮弗為用
恒有回師之計既過尋陽不見東軍𤣥意乃定於是遂
鼓行而進徑至姑孰又克歴陽劉牢之遣子敬宣詣𤣥
請降𤣥大喜與敬宣置酒宴集𤣥至新亭元顯棄船退
入國子堂列陳宣陽門前元顯欲挾徳宗出戰而軍中
相驚言𤣥已及南桁乃回軍赴宫既至中堂一時崩散
元顯奔東府惟張法順一騎随之𤣥乃為侍中都督中
外諸軍丞相録尚書事揚州牧領徐州刺史持節荆江
二州公如故假黄鉞羽葆鼓吹班剱二十人置左右長
史従事中郎四人甲仗二百人入殿於是收道子付廷
尉免為庶人徙于安城郡殺元顯并其子及豫州刺史
司馬尚之吏部郎袁遵張法順等又滅庾楷於豫章徙
尚之弟丹陽尹恢之輔國将軍允之及國寳王緒諸子
于交廣州以劉牢之為㑹稽内史将欲觧其兵也初敬
宣既降随入東府至是求歸𤣥冀牢之受命乃遣之敬
宣既至牢之知將不免欲襲𤣥衆皆離散乃於班瀆北
走縊於新洲𫝊首建業敬宣奔於江北𤣥白徳宗大赦
改年為大亨𤣥讓丞相荆江徐三州及録尚書事乃改
授太尉都督中外揚州牧領平西将軍豫州刺史緑綟
綬加衮冕之服劔履之禮入朝不趨讃拜不名増班剱
六十人甲仗二百人入殿𤣥乃鎮姑孰既而大築府第
田逰無度政令屢改憍侈肆欲朋黨翕習沮亂内外朝
政皆諮焉小事則决於左僕射桓謙及丹陽尹卞範之
𤣥大賦三吳富室以賑飢民猶不能濟也東郡既由兵
掠因以飢饉死者甚衆三吳户口減半㑹稽則十三四
臨海永嘉死散殆盡諸舊富室皆衣羅縠佩金玉相守
閉門而死元自封豫章郡公食安成七千五百户後封
桂陽郡公邑二千五百户本封南郡如故既而鴆殺道
子𤣥削奪徳宗供奉之具務盡約陋殆至飢寒雖殺逆
未至君臣之體盡矣進位大将軍加前後部羽葆鼔吹
奏事不名又表請自率諸軍命諸蕃方兵掃平關洛徳
宗不許之𤣥本無資力但好為大言既不辦行乃云奉
詔故止𤣥既無他處分先作征行服玩并制裝書畫之
具或諫曰今日之行必有征無戰輜重自足相運不煩
更有制造𤣥曰書畫服玩宜恒在左右且兵凶戰危脫
有意外當使輕而易運衆咸笑之𤣥所親仗惟桓偉而
已先欲徴還以自副貳偉既死𤣥甚恇懼初𤣥常以其
父王業垂成以已弱年不昌前構常懐恨憤及昌明死
便有四方之計既克建業無復居下之心及偉死慮一
已單危益欲速成大業卞範之之徒既慮事變且幸其
利咸共催促於是殷仲文等並已撰集䇿命矣徳宗加
𤣥相國總百揆封南郡南平宜都天門零陵桂陽營陽
衡陽義陽建平十郡為楚王偹九錫之禮揚州牧領平
西将軍豫州刺史如故遣司徒王謐授相國印綬光禄
大夫武陵王司馬遵授楚王璽䇿徳宗先遣百寮固請
又云當親幸敦喻十二月徳宗禪位於𤣥大赦所部稱
永始元年初欲改年為建始左丞王納之曰建始者晋
趙王倫之號也於是易為永始復同王莾始貴之年𤣥
入建鄴宫逆風迅激旌旗服章儀飾一皆傾偃是月酷
寒此日尤甚多行苛政而時施小恵迎温神主進于太
廟元逰行無度至此不出殿上施金額流蘇絳帳頗類
轜車王莽仙蓋太廟郊齋皆二日而已又其廟祭不及
於祖以𤣥曽祖已上名位不顯故不列序且以王莽立
九廟見譏前史遂以一廟矯之又毁僣晋小廟以崇臺
榭其庶母蒸嘗未有定所慢祖忘親時人知其不永是
月𤣥出逰水南飄風飛其儀蓋又欲造大輦使容三十
人坐以二百人輿之𤣥憍逸荒縱不恤時事奏案停積
了不省覽或親細事手注直官自用令史制度亂出主
司奉答不暇晨夜逰獵文武困乏直侍之官皆繫馬省
中休下之吏留供土木之役朝士勞瘁百姓力盡民之
思亂十室而八徳宗彭城内史劉裕因是斬徐州刺史
桓修於京口與沛國劉毅東海何無忌收衆濟江𤣥加
桓謙征討都督召侍官皆入止省中𤣥移還上宫百僚
步從赦揚豫徐兗青冀六州遣頓丘太守吳甫之右衛
將軍皇甫敷北拒劉裕於江乘裕斬甫之進至羅落橋
又梟敷首𤣥外麤猛内恇怯及聞二將已沒志慮荒窘
計無所出日與巫術道士為厭勝之法乃謂衆曰朕其
敗乎黄門郎曹靖對曰神怒民怨臣實憂懼𤣥曰民怨
可然神何為怒對曰移晋宗廟飄泊無所大楚之祭不
及於祖此其所以怒也𤣥曰卿何不諌對曰輦上諸君
子皆以為堯舜之世臣何敢諌𤣥使桓謙何澹之屯于
東陵卞範之屯覆舟山西衆合二萬又遣武衛庾賾
之配以精卒利器援助謙等謙等大敗𤣥聲云赴戰將
子姪出南掖門西至石頭先使殷仲文具船於津遂相
與南走經日不得食左右進以麤粥咽不能下𤣥子昇
五六嵗抱𤣥胷而撫之𤣥悲不自勝𤣥挾徳宗發尋陽
至江陵西中郎將桓石康納之張幔屋止城南署置百
官以卞範之為尚書僕射殷仲文為徐州其餘各顯用
𤣥謂諸侍臣曰卿等並升清塗翼從朕躬都下竊位者
方應謝罪軍門其見卿等入石頭無異雲霄中人也𤣥
以奔敗之後懼法令不肅遂輕怒妄殺逾甚暴虐殷仲
文諌之𤣥大怒曰漢髙魏武㡬遇敗但諸將失利耳以
天文惡故還都舊楚而羣小愚惑妄生是非方當糾之
以猛未宜施之以恩也荆江郡守以𤣥播越咸遣使通
表有匪寧之辭𤣥悉不受乃更令所在表賀遷都元在
道自作起居注敘其拒劉裕事自謂筭略無失諸將違
節度以至於敗不暇謀議軍事惟誦述寫傳之劉裕遣
其冠軍將軍劉毅發建鄴追之𤣥軍屢敗元常裝輕舸
於舫側故其兵人莫有鬬志𤣥乃棄衆而走餘軍以次
崩散遂與徳宗還江陵初𤣥留徳宗妻子巴陵殷仲文
與元同舟乃説𤣥求别舫收集散軍遂以徳宗妻歸于
建鄴𤣥入江陵城南平太守馮該勸𤣥更戰𤣥欲出漢
中投梁州刺史桓希夜中處分將發城内已亂禁令不
行將親近腹心百許人出城北至城門左右即於闇中
斫𤣥面前後相殺交横盈路𤣥僅得至船徳宗入南郡
府𤣥既下船猶欲走漢中𤣥屯騎校尉毛脩之誘以入
蜀遂與石康等泝江而上達枚回洲為益州參軍費恬
等迎射之箭如雨下𤣥中流矢子昇輙拔之益州督䕶
馮遷抽刃而登𤣥艦𤣥曰是何人也敢殺天子遷曰我
自欲殺天子之賊耳遂斬𤣥首并石康等斬昇于江陵
市傳送𤣥首梟于朱雀門𤣥既敗桓謙匿於沮中桓振
逃于華容之浦隂聚黨數千人晨襲江陵克之桓謙亦
聚衆而出振既至問𤣥子昇所在知昇已死欲殺徳宗
謙苦禁之於是為𤣥舉哀諡為武悼皇帝謙率羣官復
立徳宗振自為都督八州鎮軍將軍荆州刺史謙復本
職又加江豫二州刺史後徳宗益州刺史毛璩殺桓希
於漢中桓振宼江陵為唐興所斬其餘親從或當時擒
獲或奔散外境數年之間並敗滅之
海夷馮跋字文起小名乞直伐本出長樂信都慕容永
僭號長子以跋父安為將永為垂所滅安東徙昌黎家
于長谷跋飲酒至一石不亂母弟素弗次丕次洪皆任
俠放逸不修行業跋恭慎勤稼穡既家昌黎遂同夷俗
後慕容熙僭號以跋為殿中左監稍遷衛中郎將後坐
事逃亡既而熙政殘虐民不堪命跋乃與從兄萬泥等
二十三人結謀跋與二弟乘車使婦人御濳入龍城匿
於孫護之室以誅熙乃立夕陽公髙雲為主以跋為侍
中征北大將軍開府儀同三司封武邑公事皆决跋兄
弟太宗初雲為左右所殺跋乃自立為燕王置百官號
年太平于時永興元年也跋撫納契丹等諸落頗來附
之太宗遣謁者于什門喻之為跋所留語在什門傳泰
常三年和龍城有赤氣蔽日自寅至申跋太史令張穆
以為兵氣言於跋曰大魏威制六合而聘使隔絶自古
鄰國未有不通之理違義致忿取敗之道恐大軍卒至
必致吞滅宜還魏使奉修職貢跋不從太宗詔征東大
將軍長孫道生率衆二萬討之跋嬰城固守不克而還
神䴥二年跋有疾其長子永先死立次子翼為世子攝
國事勒兵以偹非常跋妾宋氏規立其子受居深忌翼
謂之曰主上疾將瘳奈何代父臨國乎翼遂還宋氏矯
絶内外遣閹人傳問翼及跋諸子大臣竝不得省疾惟
中給事胡福獨得出入專掌禁衛跋疾甚福慮宋氏將
成其計乃言於跋弟文通勒兵而入跋驚怖而死文通
襲位翼勒兵出戰不利遂死跋有男百餘人悉為文通
所殺
文通跋之少弟也本名犯顯祖廟諱髙雲僭號以為征
東大將軍領中領軍封汲郡公跋立為尚書左僕射改
封中山仍為領軍内掌禁衛外總朝政厯位司徒及自
立乃與劉義隆交通延和元年世祖親討之文通嬰城
固守文通營丘遼東成周樂浪帶方元莬六郡皆降世
祖徙其三萬餘户于幽州文通尚書郭淵勸其歸誠進
女乞為附庸保守宗廟文通曰負釁在前忿形己露降
附取死不如守志更圖所適也先是文通廢其元妻王
氏黜世子崇令鎮肥如以後妻慕容氏子王仁為世子
崇母弟廣平公朗樂陵公邈相謂曰大運有在家國已
亡又慕容之譖禍將至矣於是遂出奔遼西勸崇來降
崇納之㑹世祖使給事中王徳陳示成敗崇遣邈入朝
世祖遣兼鴻臚李繼持節拜崇假節侍中都督幽平二
州東夷諸軍事車騎大將軍領護東夷校尉幽平二州
牧封遼西王録其國尚書事食遼西十郡承制假授文
官尚書刺史武官征虜已下文通遣其將封羽率衆圍
崇世祖詔永昌王健督諸軍救之封羽又以凡城降徙
其三千餘家而還文通遣其尚書髙顒請罪乞以季女
充掖庭世祖許之徴其子王仁入朝文通不遣其散騎
常侍劉訓言於文通曰雖結婚和通而未遣侍子魏若
大舉將有危亡之慮夫以重山之隘劉禪衘璧長江之
難孫皓歸命况魏彊於晋氏燕弱于吳蜀願時遣世子
以恭大國之命然後收離集散厚布恩澤分賑倉廪以
濟民乏勸督農桑以邀秋稔庶大業危而更安社稷可
以永保文通大怒殺之世祖又詔樂平王丕等討之日
就蹙削上下危懼文通太常陽㟭復勸文通請罪乞降
速令王仁入侍文通曰吾未忍為此若事不幸且欲東
次髙麗以圖後舉㟭曰魏以天下之衆擊一隅之地以
臣愚見勢必土崩且髙麗夷狄難以信期始雖相親終
恐為變若不早裁悔無及也文通不聴乃密求迎於高
麗太延二年髙麗遣將葛盧等率衆迎之入和龍城脱
其敝褐取文通精仗以賦其衆文通乃擁其城内士女
入于髙麗先是其國有狼夜繞城羣嘷如是終嵗又有
鼠集於城西闐滿數里西行至水則在前者銜馬矢迭
相齧尾而渡宿軍地然一旬而滅觸地生蛆月餘乃止
和龍城生白毛長一尺二寸文通至遼東髙麗遣使勞
之曰龍城王馮君爰適野次士馬勞乎文通慙怒稱制
答讓之高麗乃處之於平郭尋徙北豐文通素侮高麗
政刑賞罰猶如其國高麗乃奪其侍人質任王仁文通
忿怨之謀將南奔世祖又徴文通於高麗髙麗乃殺之
於北豐子孫同時死者十餘人文通子朗邈朗子熙在
外戚傳
島夷劉裕字徳輿晋陵丹徒人也其先不知所出自云
本彭城彭城人或云本姓項改為劉氏然亦莫可尋也
故其與叢亭安上諸劉了無宗次裕家本寒㣲住在京
口恒以賣履為業意氣楚刺僅識文字樗蒲傾産為時
賤薄嘗負驃騎諮議刁逵社錢三萬經時不還逵以其
無行録而徴責驃騎長史王謐以錢代還事方得了落
魄不修廉隅天興二年僣晉司馬徳宗遣其輔國將軍
劉牢之東討孫恩裕應募始為牢之參軍恩北㓂海鹽
裕追勝之以功稍遷建武將軍下邳太守劉牢之討桓
𤣥裕參其軍事牢之降裕為𤣥從兄桓脩中兵參軍孫
㤙死餘衆推㤙妹夫盧循為主𤣥遣裕征之裕破循于
東陽永嘉循浮海奔逸加裕彭城内史及桓𤣥廢徳宗
而自立裕與弟道規劉毅何無忌濳謀舉兵桓脩弟思
祖鎮廣陵道規劉毅先為之佐天賜初裕與何無忌等
旦候城門開率衆斬元徐州刺史桓脩扵京口其日劉
毅道規等亦斬思祖因收衆濟江河内太守辛扈興恒
農太守王元徳振威將軍童厚之亦與裕剋是日取元
毅兄邁時在建業毅遣周安要之邁懼而告𤣥𤣥遣頓
丘太守吳甫之右衛將軍皇甫敷北拒裕率衆宿于竹
里遇甫之於江乘裕執長刀直入其陳斬甫之進至羅
落橋又斬敷首𤣥使桓謙屯東陵卞範之屯覆舟山西
裕又破之𤣥大懼乃携子姪浮江南走裕入鎮石頭以
徳宗司徒王謐為録尚書領揚州刺史立留臺總百官
裕為使持節都督揚徐兗豫青冀幽并八州鎮軍將軍
徐州刺史令道規等率衆追𤣥裕因是相署名位遣尚
書王嘏等迎徳宗燔桓温神主于宣陽門外尋殺尚書
左僕射王愉及其子綏納等裕以司馬遵為大將軍承
制入居東宫公卿以下莫不畢拜乃大赦惟𤣥等不在
例是夜司徒王謐逃走劉毅以其手解徳宗璽綬宜誅
之裕以其償錢之恵固請免之乃遣丹陽尹孟昶迎焉
無忌道規至于桑落洲破桓𤣥諸將進據尋陽加裕都
督江州劉毅復敗桓𤣥于崢嶸洲𤣥乃棄衆單舸奔走
挾徳宗奔于江陵裕領青州刺史甲仗百人入殿毅等
平巴陵徳宗復位於江陵改年曰義熙及還建業裕進
侍中車騎將軍都督中外諸軍事飾讓不受加録尚書
事又詐不受乃出鎮丹徒改授都督十六州餘如故又
領兗州乃解青州盧循破廣州裕仍以循為廣州刺史
其黨琅邪人徐道覆為始興相裕又都督交廣二州又
封裕豫章郡公邑萬户絹三萬匹加侍中進號驃騎將
軍儀同三司又進裕揚州刺史録尚書事居於東府裕
遣劉敬宣伐蜀為譙道福所敗乃免敬宣官裕自降為
中軍將軍開府如故永興初慕容超大掠淮北執徳宗
陽平太守劉千載濟南太守趙元驅掠千餘家而歸裕
乃伐超遂屠廣固執超斬其王公以下三千人納口萬
餘馬二千匹夷其城隍送超于建業斬之裕是行也徐
道覆勸盧循令乘虚而出循從之於是南康廬陵豫章
諸郡守皆奔走江州刺史何無忌率軍至豫章戰殁于
時羣議欲令徳宗北徙渡江循遂宼湘中破劉道規于
長沙敗劉毅於桑落洲席卷而下裕將孟昶諸葛長民
勸裕擁徳宗過江裕不從昶謂事必不濟乃自殺裕發
居人治石頭城道覆等至即欲於新亭白石渚焚舟而
上盧循曰大軍未至孟昶便逆自殺以此而推建業尋
應有變但按甲守之不憂不濟也乃屯軍於蔡洲循乃
率衆數萬上南岸至于丹陽郡遂遣焚京口金城姑孰
宼掠塗中及江寧蕪湖循以阮賜為豫州刺史裕中軍
參軍尚靖宣城内史毛修之破賜於姑孰獲其輜重賜
乃退又加裕太尉中書監黄鉞裕受黄鉞盧循既不戰
乃告道覆曰師老矣可還據尋陽并力取荆州徐以三
分有二之勢與下流爭衡猶可以濟也乃自蔡洲南退
裕遣輔國將軍王仲徳等追之裕又遣建威將軍孫季
髙率衆自海道襲番禺裕自以舟師南伐季髙乘海兼
行奄至番禺循不以海道為防既至而覺衆乃大驚季
髙悉力而上四面攻之仍屠其城盧循父嘏及長史孫
建之並以輕舟奔始興循與道覆率衆而下裕衆軍撃
之循等還尋陽循欲遁於豫章乃悉力柵斷左里裕諸
軍乘勝而擊之循單舸徑還廣州道覆還始興裕還為
大將軍揚州牧班劔二十人本官如故徐道覆至始興
猶據山澗劉蕃等攻之道覆先鴆妻子然後自殺盧循
至番禺收衆攻季髙劉蕃遣沈田子討之循奔走餘衆
從嶺道襲合浦克之進攻交阯交州刺史杜恵度屢戰
克㨗循投水而死裕自為太尉中書監裕殺尚書左僕
射謝混兗州刺史劉蕃裕既權重便懐異志以荆州刺
史劉毅頗有勇略又據上流之所心畏惡之遂自討毅
遣參軍王鎮惡等襲江陵鎮惡至豫章口焚毅舟艦毅
兵逆戰不能抗鎮惡馳入外城于時毅病乃阻内城鎮
惡焚諸門攻之其徒乃潰毅自北門出走縊于道側斬
屍於市誅其子姪裕至江陵誅南蠻校尉郗僧施衛軍
諮議謝邵等裕本寒㣲不參士伍及擅時政便肆意殺
戮以威懼下初以刁逵縛之之怨誅其兄弟又以王愉
謝混郗僧施之徒並皆時望遂悉害之分荆州為湘州
裕自總督裕還於東府召諸葛長民屏人閑語密令壮
士丁旿等出自幔後於座拉之長民墜地死於牀側亦
以才雄見忌也荆州刺史司馬休之頗得衆心裕内懐
忌憚神䴥二年率衆討之遣龍驤將軍蒯恩等為前軍
裕進領荆州刺史加黄鉞雍州刺史魯宗之率其子軌
㑹休之于江陵軌等軍敗乃與休之俱奔襄陽裕自領
南蠻校尉休之等奔姚興裕為太傅揚州牧劔履上殿
入朝不趨讃拜不名置左右長史司馬從事中郎四人
餘如故裕又領平北將軍徐兗二州刺史増督南秦州
尋督中外諸軍事裕志傾僭晋若不外立功名恐人望
不許乃西伐姚泓自領征西將軍司豫二州刺史尋領
北雍州刺史加前後部羽葆鼔吹増班劔為四十人子
義符為中軍將軍監太尉留府事給鼔吹一部左僕射
劉穆之為左僕射領軍中軍二府軍司入居東府總攝
内外穆之謂龍􁑂將軍王鎮惡曰公今委卿以闗中卿
其勉之鎮惡曰吾今不克咸陽誓不濟江而公九錫不
至者亦卿之責矣裕率衆軍至彭城加鎮北將軍徐州
刺史遣中兵參軍沈林子自汴入河冠軍檀道濟與王
鎮惡步出淮肥裕將王仲徳汎濟入河徳宗封裕十郡
為宋公加相國九錫僣擬魏晋故事王鎮惡進至宜陽
獨取潼關沈林子自㐮邑屯于陜城姚泓諸將不能抗
始裕入河西上太宗遣將軍娥清長孫嵩等屯於河畔
裕遣朱超石劉榮祖等渡河長孫道生破之擒斬其將
楊豐等裕遣將軍王仲徳趙倫之率沈田子等入武關
屯軍青泥沈林子由秦嶺㑹田子於堯栁城姚泓率衆
數萬不戰而還裕至關頭鎮惡至渭橋破泓軍於横門
裕至長安執姚泓以歸斬于建業市裕以其子義真為
雍州刺史鎮咸陽進裕為宋王増十郡置百官一擬舊
制裕還彭城赫連屈丐掠渭陽義真遣沈田子率軍討
之田子退軍陘上鎮惡徃就田子議之田子斬鎮惡於
幕下又殺其兄弟羣從七人田子馳還云鎮惡有異志
義真長史王脩執而斬之義真與左右多為不法王脩
每裁割之左右咸怨白義真曰王脩以關中阻險兵食
又足欲謀反叛宜早圖之義真遂遣左右殺脩裕聞之
以朱齡石為雍州刺史義真發自長安將走江東諸將
競收財貨次扵灞上赫連昌率衆追之既至青泥義真
大敗蒯恩與安西司馬毛脩之並被擒獲參軍段横名
犯髙祖廟諱單馬負義真走歸朱齡石亦棄長安奔就
龍驤將軍王敬先于曹公故壘既而城䧟被執見殺徳
宗死裕立徳宗弟徳文裕又自増十郡裕遣司馬𫝊亮
赴建業令徴已入輔徳文禪其位遂自號為宋改年為
永初時泰常五年也裕既僭立頻請和通太宗許之六
年裕遣其中軍將軍沈範索季孫等朝貢七年五月裕
死子義符僣立太宗以其禮敬不足遣山陽公奚斤等
率步騎二萬扵滑臺渡河南討義符司州刺史毛徳祖
遣司馬翟廣領步騎三千來拒司空奚斤以千餘騎徇
陳留太守嚴稜率衆降仍攻滑臺其東郡太守王景度
奔走斬其司馬陽瓚徳祖又遣其將竇應明攻輜重于
石濟奚斤於土樓大破廣等乘勝徑至虎牢義符遣其
將杜垣等與徐州刺史王仲徳次湖陸太宗詔安平公
叔孫建等軍於泗瀆口義符兗州刺史徐琰委尹卯城
奔退於是泰山諸郡􁀒棄戍而走太宗詔蒼梧子公孫
表等復攻虎牢義符遣將檀道濟率師赴救八年義符
改年為景平奚斤進攻金墉義符河南太守王涓之出
奔太宗南廵至鄴奚斤自金墉還圍虎牢太宗又詔安
平公叔孫建等東擊青州其刺史竺夔守東陽城濟南
太守垣苗自梁鄒奔夔奚斤分軍攻潁川太守李元徳
奔還項城斤又遣騎破髙平郡所統五縣略居人二千
餘家叔孫建以時暑班師檀道濟王仲徳向青州遂不
敢進太宗至虎牢因幸洛陽乃北渡河斤克虎牢擒徳
祖及其滎陽太守翟廣廣武將軍竇霸等義符豫州刺
史劉粹屯項城不敢進斤遣步騎至許昌潁川太守李
元徳奔項城遂圍汝陽太守王公度突圍而出仍破邵
陵掠萬餘口而還始光初義符司空徐羡之尚書令傅
亮領軍謝晦等專其朝政收其廬陵王義真徙于新安
郡殺之義符昬暴失徳羡之等勒兵入殿時義符在華
林舟中兵士競進殺其侍者扶義符出東閤廢為營陽
王遂徙于吳郡於金昌亭殺之
亮等立義符弟荆州刺史義隆號年元嘉遣使趙道生
朝貢二年徐羡之傅亮等歸政於義隆不許三年義隆
信其侍中王華之言誅羡之傅亮遣其將檀道濟等討
荆州刺史謝晦晦率衆東下謀廢義隆以討王華為辭
破義隆將到彦之及聞道濟將至晦衆崩散晦走江陵
乃携其弟遁等北走至安陸延頭為戍主光順之所執
斬于建業八月義隆使其殿中將軍吉恒朝貢神䴥二
年又遣殿中將軍孫横之朝貢三年又遣殿中將軍田
竒朝貢尋遣其右將軍到彦之安北將軍王仲徳兗州
刺史竺靈秀舟師入河驍騎將軍段横寇虎牢又遣其
豫州刺史劉徳武後將軍長沙王義欣至彭城為後繼
到彦之宼碻磝分軍向虎牢及洛陽世祖詔河南諸軍
收衆北渡以驕之尋詔冠軍將軍安頡等率衆自盟津
渡攻金墉義隆建武將軍杜驥出奔遂乘勝進攻虎牢
䧟之斬其司州刺史尹沖叔孫建大破竺靈秀追至湖
陸四年頡攻滑臺彦之與王仲徳等焚舟棄甲走歸彭
城義隆又遣檀道濟救滑臺叔孫建長孫道生擊之道
濟至髙梁山頡等攻剋滑臺擒其司徒從事中郎朱脩
之等道濟走奔厯城夜乃遁還義隆青州刺史蕭思話
亦棄鎮奔于平昌其東陽積粟為百姓所焚延和元年
五月義隆又遣趙道生朝貢二年二月詔兼散騎常侍
宋宣使於義隆且為皇太子結親九月義隆遣趙道生
貢馴象一太延二年三月義隆遣使㑹元紹朝貢義隆
忌其司空檀道濟遂誅之道濟臨死脱幘投地曰乃復
壊汝萬里長城三年三月義隆遣其散騎常侍劉熙伯
朝貢且論納幣六月義隆女死不果為婚五年十一月
義隆遣黄延年獻馴象真君初義隆徙其弟大將軍義
康於豫章二年其龍􁑂參軍巴東扶令育詣義隆理義
康義隆大怒收育殺之四月義隆遣使黄延年朝貢十
二月義隆又遣黄延年朝貢是嵗義隆梁州刺史劉真
道將裴方明攻擊楊難當難當捨仇池將妻子來奔三
年世祖詔琅邪王司馬椘之等討之西安將軍古弼平
西將軍元濟等邀義隆秦州刺史胡崇之於濁水破擒
之餘衆奔漢中義隆立難當兄子文徳為秦州刺史武
都王戍茄蘆弼等討平之義隆遂殺真道方明五年義
隆復遣使朝貢六年其員外散騎侍郎孔熙先以才學
而不見用太子詹事范曄以家門滛汙為世所薄與熙
先及外生謝綜謀殺義隆立其弟前大將軍義康丹陽
尹徐湛之告之乃誅曄等徙義康於安成郡御史監守
七年詔諸軍掠濟隂金鄉等七縣并驅其青冀二州民
户而還北地人蓋吳聚衆反義隆以吳為安西將軍雍
州刺史封北地公規亂雍州詔諸軍討平之義隆好行
小計扇動邉民内起山苑窮侈極麗役使百姓江南苦
之九年正月義隆遣使獻孔雀十一年二月世祖欲獵
於雲夢發使告義隆勿相猜阻義隆請奉詔世祖南廵
義隆邉城閉門拒守世祖忿之乃攻懸瓠分遣使者安
慰降民其不服者誅戮之義隆汝南南頓汝陽潁川太
守並棄城奔走義隆安北將軍武陵王駿遣參軍劉泰
之臧肇之殿中將軍尹懐義程天祚等以千餘騎至汝
陽永昌王位擊破之斬泰之肇之執天祚等義隆又遣
寧朔將軍王元謨率其太子步兵校尉沈慶之鎮軍諮
議參軍申坦等入河青冀二州刺史蕭斌及駿水陸並
進太子左衛率臧質統驍騎將軍王方回安蠻司馬劉
康祖右軍參軍梁坦造許洛右將軍豫州刺史南平王
鑠太尉江夏王義恭為諸軍節度梁南秦二州刺史劉
秀之統輔國將軍楊文徳宣威將軍劉洪宗向汧隴護
軍將軍蕭思話部龍驤將軍杜坦竟陵太守劉徳願向
武關義隆令王公妃主及其朝士牧守下逮富人通出
私財以助軍費士庶怨之南兖及青冀兖豫三吳簡發
以配戎行揚南徐兖江州富民並四分之一建威司馬
申元吉趣泗瀆蕭斌至碻磝王元謨遣軍主王寳惠攻
滑臺右軍蕭鑠遣中兵參軍梁坦等進軍小索世祖詔
諸軍援滑臺大敗王寳惠等王元謨走還碻磝蕭斌遣
申坦與梁坦垣護之據兩當城斌退還厯下及車駕渡
河梁坦退走棄甲山積車駕發滑臺過碻磝義隆又遣
雍州刺史竟陵王誕率其將薛安都栁元景等入盧氏
進攻𢎞農詔洛州刺史張提率衆度崤蒲城鎮将何難
於風陵堆濟河秦州刺史杜道生至閿鄉元景退走十
一月車駕從東安山出下邳義隆鄒山戍主魯陽陽平
二郡太守崔邪利降椘王建南康侯杜道儁進軍清西
至留城義隆鎮軍劉駿參軍馬文恭至蕭城軍主嵇元
敬至留城並為覘候見官軍俱時退走永昌王仁攻懸
瓠拔之獲義隆守將趙淮過定項城破尉武戍執其戍
主進攻夀陽屯兵於孫叔敖家掠馬頭鍾離二郡義隆
遣左軍將軍劉康祖赴夀陽與仁相遇仁大破之盡坑
其衆斬康祖傳首示夀春獲其將胡盛之王羅漢等以
所斬首使軍士曵之遶城三匝積之城西髙與城齊劉
鑠乃焚四郭廬舎嬰城固守車駕至盱眙淮泗義隆遣
輔國將軍臧質率師至盱眙頓軍城北六軍於上流濟
淮質遣司馬胡崇之等率所領於山上立營建威将軍
毛熙祚據城前大浦詔攻二軍斬崇之熙祚等及佗首
數千級衆􁀒赴水死淮南之民皆詣軍降髙梁王那出
山陽永昌王仁於夀陽出横江凡所經過莫不風靡車
駕登於𤓰步伐葦結筏示欲渡江義隆大懼欲走吳㑹
建業士女咸荷擔而立義隆遣黄延年朝於行宫獻百
牢貢其方物并請和求進女於皇孫世祖以師婚非禮
許和而不許婚初義隆欲遣軍侵境其臣江湛徐湛之
贊成其事而義隆太子劭與蕭思話沈慶之謂義隆曰
昔檀道濟到彦之無利而反今將帥士衆不及於前不
可輕動兵甲時湛等在坐義隆使與慶之謀議慶之曰
治國如治家耕當問奴織當問婢今欲伐國而與白面
書生軰謀之事何由濟義隆大笑遂不納慶之言至是
登石頭城樓而望甚有憂色歎曰若檀道濟在豈應至
此劭乃委罪於江徐義隆曰此自吾意不關二人也正
平元年正月世祖饗㑹於𤓰步既許和好詔班師其江
北之民歸降者數十萬計凡克南兖豫徐兖青冀六州
其軍鋒殺掠不可勝算時義隆江北蕭條境内搔擾義
隆慮義康為亂遣使殺之葬以侯禮義隆慙恚歸罪扵
下降義恭為儀同三司蕭斌王元謨並免所居職十月
義隆遣其将軍孫蓋等朝貢興安九年義隆遣撫軍将
軍蕭思話率其将張永等攻碻磝詔諸軍擊破之永等
退走思話遣建武将軍垣護之至梁山逆軍尚書韓茂
率騎逆擊之思話退還麋溝義隆又遣雍州刺史臧質
向崤陜梁州刺史劉秀之輔國将軍楊文徳出子午豫
州刺史長孫蘭遣騎破之秀之等僅以身免臧質栁元
景薛安都等至關城並相繼敗走是年義隆太子劭及
始興王休明令女巫嚴道育呪詛義隆事發義隆憤愧
自失廢於政事乃議黜劭殺休明屢召尚書僕射徐湛
之吏部尚書江湛侍中王僧綽等謀議僧綽曰當㫁不
㫁反受其亂惟願以義割恩略小不忍不爾便應坦懐
如初無煩疑論不可使難生慮表取笑千載義隆曰卿
可謂能㫁大事此不可不殷勤三思義康始死人謂我
無復慈愛之道僧綽又云臣恐千載之後言陛下易扵
裁弟難扵廢子義隆黙然休明母潘有寵於義隆義隆
以廢立之謀告之潘請赦弗許遂告休明休明馳報劭
劭知己當廢遂夜召左右隊主陳叔兒詹齋帥張超之
任建之等總二千餘人被甲自衛又召左衛率袁淑中
舎人殷仲素左積弩将軍王正見又呼左軍長史蕭斌
劭曰朝廷信讒當見罪廢内省無過不能受枉明當入
殿卿等必不得異乃遍拜告哀衆皆驚不得答袁淑良
久曰自古無此類願加善思劭怒變色扵是左右咸云
伏聴令㫖明晨斬淑劭守萬春門乃告門者曰我受敕
入有所收可助我督後隊令速劭又詐義隆敕云魯秀
謀反汝明可守關將兵入討也故士卒信之超之等率
十餘人走入雲龍門拔刃徑登含章殿義隆夜與徐湛
之屏人閑語時猶未訖門户並無侍衛義隆廹急以几
自障兵刃交下五指俱落超之斬義隆徐湛之為亂兵
所害劭分遣掩江湛之斬之休明時在西州来屯中堂
劭又使兵殺休明母是日劭登殿受璽綬下書曰徐湛
之江湛殺逆無状吾勒兵入殿已無所及號惋崩衂心
肝破裂今罪人斯得元凶克殄卜世靈祚永享無窮思
與億兆覃兹更始可大赦天下改元嘉三十年為太初
元年劭弟駿時為江州刺史先以西陽蠻反義隆令東
宫步兵校尉沈慶之襄陽太守栁元景司空中兵參軍
宗慤並討之駿出次五洲斬劭使於軍門司徒義宣雍
州刺史臧質司州刺史魯爽同舉兵駿以沈慶之栁元
景宗慤為前軍駿諮議參軍顔竣專主軍謀劭葬義隆
託疾不出臧質子敦逃走劭乃􁀒聚諸王及大臣徙入
城内移南岸百姓渡淮貴賤皆被驅逼建業淆亂駿等
發尋陽檄至劭乃移駿數子扵侍中省義宣諸男於大
倉屋以兵守之使其将魯秀王羅漢等為水陸之備休
明及蕭斌為之謀主焚除淮中船舫駿至南州頓漂洲
令栁元景等擊劭劭衆崩潰奔走還宫義恭單馬奔駿
勸即位劭大怒遣休明就西省殺義恭子南豐王朗等
十二人
駿乃僣即大位于新亭於是擒劭休明竝梟首大桁暴
屍扵市經日壊爛投之水中男女妃妾一皆從戮時人
為之語曰遥望建康城小江逆流縈前見子殺父後見
弟殺兄興光元年駿改年曰孝建其中軍府録事參軍
周殷啟駿曰今士大夫父母在而兄弟異計十家而七
庶人父子殊産八家而五凡甚者乃危亡不相知飢寒
不相恤又疾讒害其間不可稱數宜明其禁以易其風
俗弊如此駿不能革臧質遣使説荆州刺史南郡王義
宣曰有大才負大功挾震主威自古尠有全者宜在人
前早有處分義宣使要豫州刺史魯爽兗州刺史徐遺
寳司州刺史魯秀等剋秋起兵爽時昏醉即日便戴黄
摽稱建平元年板義宣為天子遣信至建業迎弟瑜由
是駿知爽反惶懼欲遣迎義宣其竟陵王誕執議不許
乃遣左衛将軍王元謨率衆討爽領軍将軍栁元景鎮
軍将軍沈慶之討義宣臧質下戍大雷馳報義宣抗表
以誅元景為名遣軍就質使爽與質㑹于江上元謨屯
兵梁山義宣率衆至尋陽與質俱下雍州刺史朱修之
不從義宣臧質進計曰今萬人取南州則梁山中絶萬
人守梁山元謨必不敢動下官浮舟外江直向石頭此
上筞也義宣将從之其諮議劉諶之曰質不求前驅凶
志難測不如盡鋭攻梁山事克然後長驅萬安之計也
義宣乃止義宣遣劉諶之就質步攻東壘義宣進自蕪
湖赴梁山屯兵西岸元謨拒質駿将軍䕶之薛安都又
摧破之義宣衆潰因風放火焚其舟艦義宣閉船大泣
因而迸逸走至江陵荆州司馬竺超民具儀服迎之左
右相率潰叛超民送付刺姦朱修之扵獄殺之太安二
年駿改年為大明駿于新亭造中興佛寺設齋忽有一
僧形貌有異衆皆愕然問其名答云名恵明從天安寺
来言竟倐然而滅乃改為天安寺至天安初而彭城歸
國四年駿遣其将殷孝祖冦濟州髙宗遣清水公封敕
文等擊走之又詔征西将軍皮豹子擊孝祖於清東五
年豹子還遂掠地至髙平大獲而還駿以其南兗州刺
史竟陵王誕得士庶之心内畏忌之誕不自安乃治城
多聚糧仗駿大怒貶誕爵為侯遣兖州刺史垣閬給事
中戴明寳討之誕遣衆出戰斬垣閬誕表駿曰徃年元
凶禍逆陛下入討臣背凶赴順可謂常節及丞相搆難
臧魯協從朝野怳忽咸懐憂懼陛下欲建百官羽儀星
馳推奉臣前後固執末方賜從社稷獲全是誰之力陛
下接遇殷勤屢加崇寵驃騎揚州旬月移受恩秩頻煩
復賜徐兖仰屈皇輿逺相餞送臣一遇之感此何以忘
庶希偕老永相娛慰豈謂陛下信用讒言遂令小人来
相掩襲不任枉酷即加誅揃雀䑕貪生仰違詔敕今親
勒部曲鎮扞徐兖昔縁何福同生皇家今有何罪便成
胡越陵鋒奮戈萬沒豈顧定蕩之期冀在旦夕右軍宣
簡爰及武昌皆以無罪並遇枉酷臣有何過復致於此
陛下宫闈之醜豈可一二臨紙悲塞不止所言駿以沈
慶之前軍討之親勞軍人賜以金帛慶之軍敗退傷者
十四五駿大怒将自徃久乃拔之斬誕傳首誕母殷妻
徐並自殺城内誅者數千人或先鞭殺而行戮並移首
於石頭南岸以為京觀至於風晨雨夜輙聞哀號之響
駿滛亂無度蒸其母路氏穢汙之聲布扵歐越東揚州
刺史顔竣恃舊每戱㺯之駿慙怒殺竣和平元年七月
駿使其散騎常侍明僧暠朝貢二年三月又使其散騎
常侍尹顯朝貢駿雍州刺史海陵王休茂謀将除駿參
軍尹元慶斬休茂是嵗凡諸郡士族婚宦㸃雜者􁀒黜
為将吏而人情驚怨並不服役逃竄山湖聚為宼盗侍
中沈懐文苦諌不納三年三月駿使其散騎常侍嚴靈
護朝貢以沈懐文數直諌付廷尉殺之駿寵姬殷死贈
貴妃諡曰宣及𦵏龍山給鑾輅九旒黄屋左纛羽葆鼓
吹班劍虎賁龍轜之麗功妙萬端山池雲鳯之屬皆裝
以衆寳繡帷珠帶重鈴疊眊儀服之盛古今尠有駿自
殷死常懐悲惻神情罔罔廢棄政事或親至殷靈牀酌
奠酒飲之既而慟哭流連不能自反其耽惽若此四年
獵于烏江之榜口又逰湖縣之滿山並與母同行宣滛
肆意五年三呉大飢人食草木皮葉親屬互相販鬻劫
掠蜂起死者不可勝數是年駿死
子子業立性尤凶悖其母疾篤遣呼子業子業曰病人
間多鬼那可徃其母怒語侍者曰将刀來破我腹那得
生如馨兒六年改為永光以奄人華願兒為散騎常侍
逰止必同越騎校尉戴法興屢相裁割願兒深以為隙
或謂法興為真天子子業為贗天子願兒具以聞子業
乃殺法興驃騎将軍栁元景尚書左僕射顔師伯欲廢
子業立太宰義恭以告沈慶之慶之告子業子業出兵
誅義恭遂刳剔支體抽裂心藏挑其眼睛投之蜜中謂
之鬼目粽又殺栁元景顔師伯并諸子及弟姪乃改年
為景和子業除去䘮禮服錦縠之衣以石頭城為長樂
宫東城為未央宫北邸為建章宫南宅為長楊宫子業
自以昔在東宫不為駿所愛及即位常欲毁其墓乃遣
發駿所寵殷氏冢殷死駿為之造新安寺於是壊之復
欲誅諸逺近尼僧遣使殺其新安王子鸞臨死歎曰惟
願後身不復生天王家義恭既誅徐州刺史義陽王昶
大懼遣典籖籧法生啟求還建業子業謂法生曰義陽
謀反我正欲誅之法生懼禍走還彭城子業遣沈慶之
率師伐昶法生至彭城昶便繕甲諸郡不從昶知事不
㨗遂来奔子業滛其姑稱為謝氏為貴嬪夫人加以殊
禮虎賁劔㦸出警入蹕鸞輅龍旂在貴妃之上即義隆
第十女其新蔡長公主也子業矯云主䘮空設䘮事而
實納之時其姊山隂主大見愛狎滛恣過度謂子業曰
妾與陛下男女雖殊俱託體先帝陛下六宫百數而妾
惟一駙馬事不均平乃可如此子業為主置面首左右
三十人進爵㑹稽郡長公主秩同郡王食湯沐邑二千
户給鼔吹一部加班劔二十人每出逰與羣臣陪乘吏
部褚淵以有風貌子業使淵侍主子業皆令廟别畫其
祖父形像曽入裕廟指裕像曰此渠大英雄生擒數天
子次入義隆廟指義隆像曰此渠亦不惡但暮年中不
免兒斫去頭次入其父駿廟指駿像曰此渠大好色不
擇尊卑顧謂左右曰渠大齄鼻如何不齄之即令畫工
齄駿像鼻其父子滛悖書契所無也子業又殺沈慶之
撫軍諮議參軍何邁即其新蔡主壻其湘東王彧及建
安王休仁山陽王休祐常被猜忌並欲誅之休仁每以
調謔悦之故得推遷不死彧休祐形體肥大遂以籠盛
稱之彧尤肥號曰猪王廷尉劉矇妾懐孕子業迎入宫
冀其生男立為太子及其生子遂為大赦子業召其南
平王鑠妃江氏偶諸左右江不從子業曰若不從當殺
汝三子江猶不從乃鞕一百殺其子敬猷等巫覡云湘
州有天子氣子業将南行以厭之未行前欲􁀒殺諸叔
時彧被拘祕書省與子業左右阮佃夫等謀廢子業子
業出華林園共巫竹林堂前射鬼佃夫時為内監乃以
告外監典事朱幼主衣夀寂之細鎧主姜産之等寂之
抽刃而前産之繼進子業引弓射寂之不中寂之乃斬
其首
彧既誅子業憂遽不知所為休仁推立彧彧時失履徒
跣登西堂備天子儀服呼諸大臣入見事無巨細稱令
施行彧以豫章王子尚及山隂主為子業所狎殺之十
二月僭即帝位改年為泰始先是子業敕其弟子勛曰
聞汝與何邁謀共廢我汝自量體氣何如孝武尋當遣
使送藥與汝子勛長史鄧琬與録事參軍陶亮等起兵
遣其黨俞伯竒出頓大電巴東太守孫仲之至于平石
與陶亮並統前軍始彧未知子勛起兵加子勛車騎将
軍儀同三司符至尋陽鄧琬乃投於地攘袂而起曰殿
下當開端門何黄閤之有與陶亮等徴兵馳檄建牙於
桑厄時雍州刺史袁顗便勸子勛即位琬乃立宗廟設
壇場造乘輿法服立子勛為天子即位江州號義嘉元
年子勛以袁顗為尚書左僕射鄧琬為尚書右僕射左
司馬張悦為領軍将軍吏部尚書州郡竝加爵號彧乃
遣領軍將軍王𤣥謨討之復遣其将沈攸之劉靈出據
虎檻初彧聞四方反亂憂遽不知所為休仁請前鋒决
勝於是始有防禦之軍攸之軍至江州斬子勛彧慮子
勛弟松滋侯子房等年大終不相服休仁遂勸除之因
誅駿舅子路休之等以陷子房兄弟於是殺駿子安陸
王子綏及子房臨海王子瑱永嘉王子仁始安王子真
邵陵王子元淮南王子孟臨賀王子産晉熙王子輿及
子起子期子悦子頓初駿二十八男其餘先早夭及子
業殺子鸞等至是盡殪之矣其骨肉相殘若此之甚彧
南新蔡太守常珍竒奉啟請降顯祖詔遣西河公元石
京兆侯張窮竒率軍援之皇興元年正月彧遣其散騎
常侍貝思散騎侍郎崔小白朝貢初彧遣其鎮軍張永
領軍沈攸之以大衆迎其徐州刺史薛安都安都聞永
將發乃遣信請降顯祖詔博陵公尉元城陽公孔伯恭
率騎二萬救之永等前後奮擊斬首凍沒死者不可勝
數又其兖州刺史畢衆敬亦来降款至是徐兖及淮西
諸郡青齊二州相尋歸附彧又遣其中領軍沈攸之太
子左衛率劉勔冦彭城兖州刺史申纂守無鹽時薛安
都略有廣平順陽義成扶風諸郡沈攸之至下邳與元
等戰敗而走初彧青州刺史沈文秀冀州刺史崔道固
並請歸順詔遣征南大将軍慕容白曜率衆援之文秀
等復叛歸彧白曜進軍圍城二年克厯城獲道固彧遣
其員外散騎常侍李豐朝貢彧遣沈文秀弟文静海道
救青州文静至東萊之不其城白曜遣軍克之尋獲東
陽城彧遣其員外散騎常侍王希涓朝貢四年六月彧
又遣員外散騎常侍劉航朝貢延興元年彧於巖山射
雉休祐從在後與其左右相失彧遣夀寂之率諸壮士
追躡休祐蹴令墜馬拉而殺之乃揚聲曰驃騎墮馬死
召司徒休仁宿尚書下省鴆而殺之自彧立之後民庶
凋敝而宫殿器服多更興造初其即位軍人多被超越
或有不與戎勤寄名受賞阮佃夫等並被信委凡所談
笑言無不行抽進阿黨咸受不次之位故佃夫左右乃
有四軍五校羽林給事等官皆市井傭販之人諂附而
獲至綱紀不立風政頽敝境内多難民庶嗷然遂廣募
義勇置為部曲於是官品淪褫士人渾亂民衆顒顒咸
願来奔矣彧遣其司州刺史垣叔通為益州刺史叔通
極為聚斂蜀還之貨過數千金知彧好財先送家資之
半彧猶嫌少及叔通至建業遣詣廷尉彧先令獄官留
之於訊堂彌旬不得出叔通於是悉送其財然後原遣
凡蠻夷不受鞕罰輸財贖罪謂之賧時人謂叔通被賧
刺史彧嘗宫内大集而裸婦人觀之以為忻笑其妻王
氏以扇鄣面獨無所言彧怒曰外舎家寒乞今共為笑
樂何獨不視王曰為樂之事其方自多豈有姑姊妹集
聚而裸婦人形體以此為樂外舎之為忻適與此不同
彧大怒遣王起去彧末年好事鬼神多所忌諱言語文
書有禍敗凶䘮及疑似之言應回避者數百千品有犯
必加罪戮改騧馬字為馬邉𤓰以騧似禍字故也嘗以
南苑借張永言且給三百年期訖更申其事皆如此又
以宣陽門之名不善甚諱之其太后停屍漆牀移出東
宫見之怒甚免中庶子官職局以下坐死者數十人内
外常慮犯悞人不自保移牀治壁必祭土神文士為辭
祝事如大祭又更忍虐好殺左右失㫖忤意徃徃有刳
斮㫁截者時遣窺覘淮泗軍旅不息荒弊積久府藏空
虛内外百官普㫁禄俸而彧奢費過度務為彫侈每所
造制必為正御三十副御三十次副三十須一物輙造
九十枚境内騷然人不堪命彧又以夀寂之有膽决乃
殺之又追降休仁休祐為庶人絶其屬籍諸子徙逺郡
休祐母邢妻江付廷尉殺之遣員外散騎侍郎田廉員
外散騎侍郎祖徳朝貢又殺其巴陵王休若改年為泰
豫又遣田廉及員外散騎侍郎劉恵秀朝貢彧又殺太
子太傅王景文畏其族盛故也彧死
子昱僣立改為元徽昱遣員外散騎常侍田恵紹員外
散騎侍郎劉惠秀朝貢其司空桂陽王休範奔尋陽舉
兵右衛將軍蕭道成率衆軍出頓新亭越騎校尉張茍
兒斬休範首其左右皆散道成遣送其首塗中遇賊遂
棄於水中休範之徒乃詐曰殿下猶在新亭於是士庶
奔馳候迎是夜休範将杜墨騾等又攻新亭東廂休範
參軍江珉等破二縣六署竊掠金帛放諸徒𨽻由是徒
衆復盛燒東宫津陽門乃領軍右府昱将陳顯達率所
領至杜姥宅破墨騾軍主全景淵進平白壁宣陽津陽
二門斬墨騾等昱遣其員外散騎常侍明曇徽員外散
騎侍郎江山圖朝貢五年又遣員外散騎常侍李祖員
外散騎侍郎魚長耀朝貢承明初昱建平王景素據京
口叛昱昱遣蕭道成前軍将軍周盤龍殿中将軍張倪
奴討之攻陷京口斬景素太和初昱以其母數諌責之
遂使太醫煮藥欲鴆之左右止之曰若行此事官便應
作孝豈復得出入狡獪昱曰汝語大有理乃止初昱母
陳氏本李道兒妾彧納之生昱故世中皆呼昱為李氏
子昱每自稱李将軍或自名為李統昱直閤将軍申伯
宗步兵校尉朱幼司徒左長史沈勃等欲廢昱昱親率
羽林兵掩之乃躬運矛鋌手殺勃等闔門嬰稚莫不臠
截昱狂走逸逰不捨晝夜腹心所寄數十許人並執兵
刅為人之牙爪路行逢人便加斫刺或入人家劫略財
賄徃来倐忽状若鬼魅建業惶振並重關自守又搥拍
鍼鑿錐鋸之屬常以自随或有忤意輙加酷暴搥隂刺
心剖腹之誅日有十數常見卧屍流血然後為樂無所
誅害則憂思草草於耀靈殿上養驢數十頭造露車以
銀為校具或乗以出入著小袴衫帶挾刀劔與營署女
子通好自齎私服贈之常入壚肆飲酒輙與左右歌唱
略民雞犬躬自屠割内外畏惡人不自保昱徃新安寺
夕乃還殿寝於氈幄昱左右楊玉夫楊萬年等見其醉
眠乃扵幄斬之左右陳奉伯稱敕開承明門出送首於
直閤王敬則夜送昱首與中領軍蕭道成道成率左右
數十人稱昱行還開承明門入殿云其皇太后令廢昱
為蒼梧王
立昱弟揚州刺史安成王凖初彧晚年痿疾不能内御
諸弟姬人有懐孕者輙取以入宫及生男皆殺其母而
與其宫人所愛者養之凖即桂陽王休範子也荆州刺
史沈攸之興兵討道成凖改年為昇明遣其員外散騎
常侍李祖員外散騎侍郎陶貞寳赴國訃并貢方物凖
司徒袁粲丹陽尹劉秉中領軍劉韞前湘州刺史王藴
等以道成專恣潜謀圖之共推粲為主要引沈攸之以
為外援丹陽丞王遜告道成並斬之凖遣員外散騎常
侍何僴員外散騎侍郎孔逿朝貢三年正月凖遣其員
外散騎常侍殷靈誕員外散騎侍郎茍昭先朝貢凖尋
禪位於道成居于東邸道成僣立封凖汝隂郡王尋死
於丹陽
史臣曰桓𤣥侏張馮劉乃厥(疑/)窮凶極迷為天下笑其
夷楚之常性乎
　
　
　
　
　
　
　
　
　
　
　
　
　魏書卷九十七
　魏書卷九十七考證
桓𤣥傳平越中郎将○平監本訛作一今改正
劉裕傳戍茄蘆○茄蘆綱目作葭蘆
　
　
　
　
　
　
　
　
　
　
　
　
　魏書卷九十七考證
欽定四庫全書
　魏書卷九十八
　　齊　　　　魏　　　　　收　　　　撰
　列傳第八十六
　　島夷蕭道成　　島夷蕭衍
島夷蕭道成字紹伯晋陵武進楚也僣晋時以武進之
東城為蘭陵郡縣遂為蘭陵人父承之常隨宗人蕭思
話征伐久乃得為其横野司馬以軍功仕劉義隆位至
右軍将軍道成少好武事初從散冗毎充征役前後為
討蠻小帥以堪勤劇見知思話之鎮襄陽啟之自隨任
以綂戍稍遷左軍中兵參軍毎在疆場擾動邉民曾至
談堤大敗而走劉駿時間闗偽職至建業令駿死子業
以為後軍将軍直閤子業死劉彧除右軍将軍時子業
江州刺史晋安王子勛會稽太守尋陽王子房等並舉
兵彧加道成輔國将軍東討平定諸縣晋陵太守袁摽
吳郡太守顧琛吳興太守王雲生皆棄郡奔走時徐州
刺史薛安都遣從子索兒率鋭衆渡淮徴道成拒焉以
功封西陽縣開國侯食邑六百户子勛遣臨川内史張
淹自東嶠入規欲擾動三吳劉彧遣道成率三千人綂
軍主沈思仁拒淹淹便奔走張永沈攸之大敗於彭城
劉彧以道成為冠軍将軍督諸軍事假節戍淮隂彧死
子昱以道成為右衛将軍領衛尉加兵五百人與尚書
令袁粲䕶軍褚淵領軍劉勔參掌朝事尋解衛尉加侍
中戍石頭城劉休範舉兵以討王道隆等為名治嚴數
日便率大衆席卷而下道成等率衆拒戰事平以道成
為散騎常侍中領軍都督南兗兗徐青冀五州鎮軍将
軍南兗州刺史持節侯如故後進爵為公增邑二千户
劉昱凶虐日甚道成與直閤王敬則昱左右楊玉夫同
謀殺昱迎弟凖立之改年為昇明時太和元年也道成
移鎮東城以甲仗五十人入殿進位侍中司空錄尚書
事驃騎大将軍持節都督刺史如故封竟陵郡公五千
户給班劍三十人又進督豫司二州荆州刺史沈攸之
舉兵討道成道成率衆入鎮朝堂司徒袁粲先鎮石頭
據城與尚書令劉秉前湘州刺史王藴謀討道成宻信
要攸之速下將為内應不充粲與子最俱死秉父子踰
城走於額檐湖王藴走向鬭場並見擒攸之至于夏口
敗走與第三子中書郎太和单騎南奔華容縣俱自縊
死道成又為太尉增封三千户班劔四十人甲仗百人
入殿道成将有大志凖侍中王儉請閒勸之道成曰卿
言何我今當依事相啟言辭雖厲而意色甚悦儉諷動
在位乃加道成黃鉞都督中外諸軍事太傅領揚州牧
劔履上殿入朝不趨賛拜不名置左右長史司馬從事
中郎掾屬各四人使持節侍中太尉驃騎大将軍錄尚
書南徐州刺史如故道成詐辭殊禮重申前命劔履上
殿入朝不趨賛拜不名進位相國總百揆封十郡為齊
公備九錫之禮加璽紱逺遊冠位至諸王上加相國緣
綟綬其驃騎大将軍揚州牧南徐州刺史如故於是建
齊臺置百官以東府為齊宫又增封十郡進公為王尋
僣大號封其主劉凖為汝隂王未幾而死於是髙祖詔
梁郡王嘉督二将出淮隂隴西公元操三将出廣陵河
東公薛虎子三将出壽春以討之元操等攻其馬頭戍
剋之道成遣其徐州刺史崔文仲攻䧟茬眉戍詔遣尚
書游明根討之又遣平南将軍郎大檀三将出昫城將
軍白吐頭二将出海西将軍元泰二将出漣口将軍封
延三将出角城鎮南将軍賀羅出下蔡道成梁州刺史
崔慧景遣長史裴叔保率衆冦武興闗城氐帥楊鼠擊
破之叔保還南鄭梁郡王嘉破道成将盧紹之𤣥元度
於昫山下蔡戍主棄城遁走又詔昌黎王馮熈為西道
都督與征南将軍桓誕出義陽鎮南将軍賀羅自下蔡
東出鍾離道成游擊将軍桓康於淮陽破之道成豫州
刺史垣崇祖冦下蔡昌黎王馮熈擊破之梁郡王嘉大
破道成将俘獲二萬餘口送京師道成遣後軍参軍車
僧朗朝貢先是劉凖遣使殷靈誕茍昭先未反而道成
僣立及僧朗至朝廷處之靈誕之下僧朗與靈誕競前
後降人解奉君遂於朝會刄僧朗詔加殯斂送喪令還
道成死
子賾僣立改年為永明賾遣其驍騎将軍劉纘前将軍
張謨朝貢八年又遣兼員外散騎常侍司馬憲兼員外
散騎侍郎庾習朝獻九年遣輔國将軍劉纘通直郎裴
昭明朝貢十年又遣昭明與冠軍参軍司馬廸之朝貢
賾初為太子時特奢侈道成毎欲廢之賴王敬則和諧
賾性貪惏常謂人曰唯崔慧景知我貧賾嘗至其益州
刺史劉悛宅晝卧覺悛自捧金澡盤面廣三尺愛姬執
金澡灌受四升以充沃盥因以奉獻賾納之其好利若
此賾逰獵無度其殿中将軍邯郸起上表諌賾殺之十
三年遣平南参軍顔幼明冗從僕射劉思效朝貢十四
年賾巴東王子響殺長史劉寅司馬席恭穆謀殺賾賾
遣丹陽尹蕭順之討殺之十五年二月遣員外散騎常
侍裴昭明員外散騎侍郎謝竣朝貢九月又遣司徒参
軍蕭琛范縝朝貢十六年復遣琛與司徒参軍范雲朝
貢又遣車騎功曹庾蓽南豫州别駕何憲朝貢十七年
賾雍州刺史王奐與南蠻長史劉興祖論衆罪賾以興
祖付獄令送還建業奐輙於獄殺之而云自死賾怒遣
其直閤将軍曹道剛梁州刺史曹虎等收奐奐閉門拒
戰司馬黄瑶起於城内起兵攻奐殺之奐子祕書丞肅
肅弟秉來降賾子長懋死立其孫南郡王昭業為太孫
賾遇疾暫絶其子竟陵王子良在殿内昭業未入中書
郎王融戎服於中書省閤口斷東宫仗不得進欲立子
良賾既蘇昭業入殿融知子良不得立乃釋服還省賾
死昭業立十數日收融付廷尉殺之昭業生而為其叔
子良所養而矯情飾詐隂懐鄙慝與左右無賴羣小二
十許人共衣食同卧起妻何氏擇其中美貌者與交通
宻就富商大賈取錢無數既與子良同居未得肆意子
良移西邸昭業獨住西州毎至昬夜輙開後閤與諸小
人共至諸營署恣淫宴凡諸不逞皆迭加爵位許以南
面之日便即施行皆疏官位名號於黃牋紙與之各各
囊盛帶之肘後昭業師史仁祖侍書胡天翼聞之相與
謀曰若言之二宫則其事未易若於營署為異人所毆
打及為犬物所傷殘豈直罪止一身亦當盡室及禍年
各已七十餘生寕足吝也數日仁祖天翼皆自殺昭業
父長懋自患及死昭業侍奉憂哀號毁過禮及還私室
與所親愛欣笑酣飲備諸甘滋葬畢立為皇太孫截壁
為閤於母房内往何氏閒毎入輙彌時不出賾至東宫
昭業迎拜號慟絶而後蘇賾自下輿抱持之寵愛隆重
初昭業在西州令女巫楊氏禱祝速求天位及其父死
謂由楊氏之力加倍敬信楊氏子珉亦有美貌何氏尤
愛悦之昭業呼楊氏為婆劉氏以來民間亦作楊婆兒
歌蓋為此也及在東宫賾有疾令楊氏日夕祈禱令賾
早死與何氏書於紙中作一大喜字作小喜三十六字
遶之賾謂其必能負荷大業謂曰五年已來一委宰相
汝多厝意五年已後勿復委人臨死執昭業手曰阿奴
若憶翁當好作如此者再而死子良時在中書省昭業
疑畏使虎賁中郎将潘淑領百人屯太極殿西階以防
之大斂之始呼賾伎人備舉衆樂諸伎雖畏威從事莫
不哽咽流涕及成服悉遣諸王還第子良固乞留過賾
葬不許昭業素好狗馬立未十日便毁賾所起招婉殿
以殿材乞閹人徐龍駒造宅於其處為馬埓馳走墜馬
面額並傷稱疾不出者數日多聚名鷹快犬以粱肉奉
之賾将葬喪車未出端門昭業便稱疾還内裁入閤便
於内奏胡伎鞞鐸之聲震響内外時司空王敬則問射
聲校尉蕭坦之曰便如此不當忽忽邪坦之曰此政當
是内人哭聲響徹耳自賾葬後昭業微服而出遊走里
市又多往其父母陵隧中與羣小共作鄙藝擲塗賭跳
放鷹走狗諸雜狡獪日日輙往以此為常朝事大小皆
斷於尚書令蕭鸞初蕭賾聚錢上庫至五億萬齋庫亦
出三億萬金銀布帛絲綿不可稱計至此歲末所用過
半皆賜與左右厮卒之徒及至廢黜府庫空盡昭業在
内常著紫綿紅繡雜衣或錦帽改年為隆昌以黄門郎
周奉叔為冠軍将軍青州刺史奉叔諂䛕為事昭業甚
悦之而專恣跋扈無所忌惮常從單刀二十口出入禁
闥門衛莫敢訶止毎語人云周郎刀不識君徐龍駒自
東宫齋師以便佞見寵搆造姦邪以取容媚凡諸鄙黷
雜事皆龍駒所勸誘也昭業為龍駒置美女伎樂常住
含章殿著黄綸帽被貂裘南面向案代昭業畫勑左右
侍直與昭業不異蕭鸞固請誅之楊珉及母亦並下獄
死珉及母為昭業所寵恩情特隆賞賜傾府藏珉為何
氏所幸常居中内侍蕭鸞初令衛尉蕭諶征北諮議蕭
坦之請誅珉何氏與昭業同席坐流涕覆面謂坦之曰
楊郎好年少無罪何可枉殺坦之乃耳語於昭業曰此
事别有一意不可令人聞昭業呼何氏曰阿奴暫起去
坦之乃曰外間並云楊珉與皇后有情聞彰遐邇此事
自古所無恐必誤官事昭業不得已乃許之俄勑原之
已行刑矣益州刺史劉悛罷任還昭業以其饋奉不豐
收付廷尉将加大辟悛弟中書郎繒乞以身代得不死
禁錮終身昭業與其父寵姬霍氏淫通納之後宫蕭鸞
謀廢之率衆而入時昭業裸身與霍氏相對聞兵至拔
劍起拒鸞鸞自殺之左右死者十餘人
鸞立其弟昭文自為使持節都督揚南徐二州驃騎大
将軍開府錄尚書事揚州刺史加班劍三十人封宣城
郡公二千户以兵五千人出鎮東城殺其鄱陽王鏘隨
王子隆遣中䕶軍王元邈殺昭文南兗州刺史安陸王
子敬豫州刺史王廣之殺江州刺史晋安王子懋又殺
湘州刺史南平王鋭郢州刺史晋熈王銶南豫州刺史
宣都王鑑鸞加黄鉞進授都督中外諸軍太傅領大将
軍揚州牧增班劍四十人前後部羽葆鼓吹劍履上殿
入朝不趨贊拜不名封宣城郡王食邑五千户使持節
中書監錄尚書並如故又殺昭文桂陽王鑠衡陽王鈞
江夏王鋒廬陵王子卿建安王子真巴陵王子倫乃廢
昭文為海陵王尋死鸞僣立焉
鸞字景栖其叔父道成寵愛之過於諸子蕭賾末為尚
書左僕射甚親委之賾死遂秉朝政既殺昭業專權酷
暴屠㓕賾等子孫既而自立時太和十八年也號年建
武其宣徳太僕劉朗之游擊将軍劉璩之坐不贍給兄
子致使隨母他嫁免官禁錮時論者謂薄義之由實自
鸞始鸞雍州刺史曹虎據襄陽請降髙祖詔行征南将
軍薛真度督四将出襄陽大将軍劉昶出義陽徐州刺
史元衍出鍾離平南将軍劉藻出南鄭車駕南伐十九
年鸞龍陽縣開國侯王朗自渦陽來降左将軍元麗大
破鸞将擒其寧州刺史董蠻車駕濟淮幸八公山巡淮
而東發鍾離将臨江水司徒馮誕薨乃詔班師遣使臨
江數鸞罪惡鸞殺其西陽王子明南海王子罕邵陵王
子真二十一年車駕討鸞鸞前将軍韓李萬弋陽太守
王嗣之後将軍趙祖悦等十五将來降大破鸞軍於江
北獲其将軍王伏保等車駕遂巡沔東而還鸞将王曇
紛等萬餘人冦南青州黄郭戍主崔僧淵擊破之悉虜
其衆又剋新野城斬鸞輔國将軍新野太守劉忌鸞湖
陽戍主蔡道福赭陽戍主成公期及軍主胡松舞隂戍
主輔國将軍西汝南北義陽二郡太守黄瑶起及直閤
将軍軍主鮑舉南鄉太守席謙並委戍走擒瑶起鮑舉
鸞又殺其河東王鉉臨賀王子岳西陽王子文衡陽王
子珉湘東王子建南郡王子夏巴陵王昭秀桂陽王昭
粲車駕幸南陽進攻宛北城拔之冠軍将軍南陽太守
房伯玉以城降又大敗鸞平北将軍崔慧景黄門郎蕭
衍於鄧城斬獲首虜二萬有餘鸞憂怖遂疾甚乃大赦
改年為永泰其大司馬王敬則於會稽舉兵將以誅鸞
鎮北諮議謝朓敬則女夫也告之敬則敗而死鸞死
子寳卷僣立二十三年春寳卷改元為永元遣其太尉
陳顯達率崔慧景攻馬圈城詔前将軍元英討之寳卷
遣将寇順陽詔振威将軍慕容平城率騎討之顯達攻
䧟馬圈城車駕南伐詔鎮南大將軍廣陽王嘉斷均口
顯達戰敗潰圍夜走斬其左軍将軍張子順賊将蔡道
福成公期等數萬人棄順陽遁走寳卷昬狂政出羣豎
其始安王遥光據東府反不充見殺並殺其右僕射蕭
坦之左衛將軍曹虎領軍将軍劉暄尋殺司空徐孝嗣
左僕射沈文季前撫軍長史沈昭略其太尉江州刺史
陳顯達舉兵襲建業不果而死景明初寳卷豫州刺史
裴叔業以壽陽降寳卷遣其衛尉蕭懿為征虜将軍豫
州刺史歩道伐壽陽頓軍小峴詔遣軍司李煥及綂軍
奚康生楊大眼等率衆入壽陽驃騎大将軍彭城王勰
車騎将軍王肅率歩騎十萬赴之寳卷遣将胡松李居
士率衆萬餘屯死虎陳伯之水軍泝淮而上以逼壽春
勰肅大破之斬首萬數陳伯之又冦淮南勰破之肥口
豫州刺史田益宗破寳卷将呉子陽劉元超於長風寳
卷遣侍中崔慧景率諸軍自廣陵水路欲赴壽陽慧景
見寳卷狂虐不復自保及得專征欣然即路慧景子覺
時為直閤與之宻期慧景至廣陵覺遂出奔慧景過廣
陵數十里便回軍還時廣陵闕鎮司馬崔恭納之因率
衆濟江遂攻建業寳卷嬰城自守寳卷豫州刺史蕭懿
擊破慧景擒殺之慧景既死寳卷便自得志無所忌惮
日日出遊愛幸茹法珍梅虫兒等及左右應勑捉御刀
之徒並專國命民間謂之刀勑寳卷毎常輕騎戎服往
此諸家與之讌飲此等毎有吉凶寳卷輙往弔慶不欲
令人見之驅斥百姓惟置空宅而已所往之處既無定
所官司常慮得罪東行驅西面人南出驅北面人旦或
應出夜便驅遣吏司奔馳呌呼盈路老少震驚啼號塞
路處處禁斷不知所適疾患困篤者悉輿去之其有無
人輿者匍匐道側主司又加捶打絶命者相繼還宫之
時常至半夜左右輙入富室取物蕩盡前魏興太守王
敬賓新死未斂家人被驅不得守視及家人還䑕食敬
賓两眼都盡如此者非一寳卷酷亂逾甚其尚書令蕭
懿雖有大勲忌而殺之並殺其弟衛尉卿蕭暢世宗詔
冠軍将軍南豫州刺史席法友三萬人圍寳卷輔國将
軍北新安豐二郡太守胡景略於建安城剋之擒景略
寳卷雍州刺史蕭衍據㐮陽舉兵伐之荆州行事蕭頴
胄應衍三月頴胄叛寳卷以南康王寳融為天子於是
寳融僣即帝位頴胄為侍中尚書令衍為左僕射都督
征討諸軍征東大将軍使持節如故頴胄請封寳卷為
虞陽縣侯寳融不許又封涪陵王頴胄監八州諸軍事
行荆州刺史假衍黄鉞蕭衍軍至沔口郢州嬰城自守
寳卷又殺巴陵王昭胄永新侯昭秀黃門郎蕭寅寳卷
昬暴日甚内外不堪其前南譙太守王靈秀等於石頭
迎寳卷弟寳夤率城内文武向其臺城百姓空手隨從
者萬數會日暮城門閉不剋衍兵至建業所在棄寳卷
降之衍兵入宫寳卷在含徳殿吹笙歌作女兒子卧未
及睡聞兵入趨出北户欲還後宫清曜閣已閉閹人禁
防黄泰平刀傷其膝仆地顧曰奴反也直後張齊斬首
送衍衍追封東昏侯廢其皇后太子為庶人衍殺寳卷
弟湘東王寳晊衍又殺邵陵王寳攸晋熈王寳松桂陽
王寳貞其建安王寳夤來奔尋逼寳融禪位於已封為
巴陵王宫于姑孰寳融尋暴死
島夷蕭衍字叔達亦晋陵武進楚也父順之蕭賾光祿
大夫衍少輕薄有口辯歴王儉衛軍府戸曹屬累遷為
蕭鸞黄門侍郎太子中庶子太和二十二年髙祖南伐
詔諸軍圍㐮陽衍時率衆來援為武衛將軍宇文福所
破单騎走免蕭鸞末出為輔國将軍雍州刺史鸞死子
寳卷立殺衍兄懿遣巴西梓潼二郡太守劉山陽西上
聲云之郡實令襲衍山陽至荆州為蕭頴胄所殺景明
二年衍乃與頴胄推寳卷弟荆州刺史寳融為主號年
中興舉兵伐寳卷其年十二月剋建業殺寳卷及其妻
子衍為大司馬錄尚書事揚州刺史建安郡公邑萬户
三年又自為相國揚州牧封十郡為梁王衍尋僣立自
稱曰梁號年天監五月揚州小峴戍主党法宗襲衍大
峴戍破之擒其龍􁑂将軍邾菩薩送京師衍又遣将張
囂冦揚州州軍擊破之斬二千餘級四年三月揚州刺
史任城王澄遣長風戍主竒道顯攻衍隂山戍破之斬
其龍驤将軍都亭侯梅興祖仍攻白藳戍又破之斬其
寧朔将軍呉道爽等獲數千級衍又遣其徐州長史潘
伯憐屯軍淮陵徐州刺史司馬明素又據九山澄遣軍
並擊破之斬伯憐擒明素衍将吳子陽冦白沙中山王
英大破之擒斬千數衍梁州刺史平陽縣開國侯翟逺
徐州刺史永昌縣開國侯陳虎牙來降正始元年正月
衍将趙祖悦屯據東闗江州刺史陳伯之擊破之二月
衍将姜慶真襲䧟壽春外郭州軍擊走之中山王英圍
衍鍾離衍遣冠軍張惠紹率衆軍送糧於鍾離任城王
澄遣綂軍王足劉思祖邀擊於邵陽大破之生擒惠紹
並其驍騎将軍祁陽縣開國男趙景悦等十将斬獲數
千級惠紹衍舅子也衍乃移書求之朝議欲示威懐遂
聽惠紹等還三月元英破衍将王僧炳於樊城八月英
又攻衍義陽充之破衍将馬仙琕擒其冠軍将軍蔡靈
恩等十餘将九月衍霍州刺史田道隆義州刺史張宗
之遣使内附十二月衍梁秦二州行事夏侯道遷據漢
中内附詔尚書邢巒率衆赴之二年四月巒頻破衍軍
遂入劍閣執其輔國将軍范始男送京師巒又遣綂軍
王足破衍諸将斬其輔國将軍馮文豪等六月衍遣将
王超宗冦邉揚州刺史薛真度大破之俘斬三千級七
月王足又大破衍衆斬其秦梁二州刺史魯方達王明
達等三十餘将俘虜二千五百人九月衍湘州刺史揚
公則率衆冦壽春揚州刺史元嵩擊破之斬獲數千級
三年正月衍徐州刺史昌義之冦梁城江州刺史王茂
先冦荆州屯河南城平南將軍陳伯之擊義之平南將
軍楊大眼擊茂先並大破之斬其輔國将軍王花俘斬
二千茂先逃潰追奔至於漢水拔其五城将軍宇文福
略衍司州俘獲千餘口而還五月衍将蕭昞冦淮陽張
惠紹冦宿豫蕭宻冦梁城韋叡冦合肥平南将軍奚康
生破惠紹斬其徐州刺史宋黒七月衍徐州刺史王伯
敖入冦隂陵中山王英大破之斬将二十五人首虜五
千衍又遣将桓和屯孤山冠軍将軍桓方慶屯固城龍
􁑂将軍矯道儀屯蒙山八月安東将軍邢巒擊桓和破
之将軍元常攻克固城綂軍畢祖朽攻克蒙山斬獲及
赴沂水死者四千有餘衍又遣張惠紹屯宿豫蕭昞屯
淮陽九月都督邢巒大破之斬其大将藍懐恭等三十
餘人惠紹蕭昞並棄戍南去追斬數萬級衍中軍大將
軍臨川王蕭宻右僕射桞惔徐州刺史昌義之等屯據
梁城中山王英大破之宻等棄城㳂淮東走追奔至於
馬頭衍冠軍將軍馬頭戍主朱思逺棄城走擒衍將三
十餘人斬獲五萬有餘十月衍征虜将軍馬仙琕率衆
三萬冦義陽郢州刺史婁悦以州軍擊走之永平元年
十月懸瓠城民白早生據州反叛衍遣将齊茍仁等四
將以助之詔尚書邢巒率騎討之巒攻克懸瓠斬早生
擒茍仁俘衍衆三千餘人初早生之反也世宗遣主書
董紹銜詔宣慰紹為早生所執送之於衍衍乃厚資遣
紹令奉書朝廷請割宿豫内屬以求和好時朝議或有
異同世宗以衍辭雖欵順而不稱藩詔有司不許十二
月衍寧朔將軍張凝等率衆冦楚城中山王英破擒之
衍将馬仙琕據金山郢州刺史婁悦擊走之二年正月
中山王英攻克衍長薄戍殺傷數萬仍攻拔武陽闗擒
衍雲騎将軍松滋縣開國侯馬廣冠軍将軍遷陵縣開
國子彭瓮驍騎将軍當陽縣開國伯徐元秀等二十六
将俘獲七千餘人又進攻黄峴西闗衍将軍馬仙琕棄
西闗李元履棄黃峴遁走四年春三月衍琅邪郡民王
萬壽等斬衍輔國将軍琅邪東莞二郡太守帶朐山戍
主劉晣並将士四十餘人以城内屬徐州刺史盧昶遣
兼郯城戍副張天惠率衆赴之而衍郁洲已遣二軍以
拒天惠天惠與萬壽等内外齊擊俘斬數百昶仍遣琅
邪戍主𫝊文驥入城據守衍又遣将張稷馬仙琕等攻
圍文驥詔昶率衆赴之而文驥以糧盡降衍昶遂失利
而還延昌二年二月郁洲徐元明斬送衍鎮北将軍青
冀二州刺史張稷首以州内附三年六月衍遣衆冦九
山荆州刺史桓叔興大破之斬其虎旅将軍蔡令孫冠
軍将軍席世興貞義將軍藍次孫四年二月衍寧州刺
史任太洪率衆冦闗城益州長史成興孫擊破之熈平
元年正月衍遣其恒農太守王定世等冦邉都督元志
破之斬定世悉俘其衆衍豫州刺史趙祖悦率衆數萬
偷據硤石詔鎮南将軍崔亮鎮軍将軍李平討充之斬
祖悦𫝊首京師衍衡州刺史張齊冦益州刺史傅豎眼
討之斬其將任太洪齊遁走初衍每欲稱兵境上闚伺
邉隙常為諸將摧破雖懐進趣之計而勢力不從遂於
浮山堰淮規為壽春之害肅宗詔征南蕭寳夤率諸将
討之大破衍衆於淮北秋九月堰自潰决漂其緣淮城
戍居民村落十餘萬口流入於海正光元年衍改稱普
通至三年其弟子西豐侯正徳棄衍來奔尋復亡歸衍
初忿之改其姓為背氏既而復焉封為臨賀王五年九
月衍将裴邃虞鴻襲據壽春外郭刺史長孫稚擊走之
孝昌元年正月徐州刺史元法僧據城南叛衍遣豫章
王綜鎮彭城綜蕭寳卷之遺腹子也初衍平建業因納
其母吳氏吳氏先有孕後生綜衍謂為已子甚寵愛之
綜既長母宻告綜綜遂潜圖叛衍既鎮彭城及大軍往
討綜乃拔身來奔餘将退走國軍追躡所獲萬計衍初
聞之慟哭氣絶甚為慙惋猶云其子言其病風所致時
人咸笑之三月衍遣其北梁州長史錫休儒司馬魚和
上庸太守姜平洛等入冦直城梁州刺史傅豎眼遣息
敬紹率衆大敗之擒斬三千人休儒等遁走四月衍益
州刺史蕭潤猷遣将樊文熾等率衆圍小劍戍益州刺
史邴虬遣子子達行臺魏子建遣别将淳于誕拒擊之
五月誕等大破文熾俘斬二萬擒其次将蕭世隆等十
二人文熾走免是歲衍又改年為大通二年七月衍将
元樹湛僧珍等冦壽春又攻逼新野詔都督魏承祖討
破之三年二月衍将成景儁冦彭城行臺崔孝芬率諸
将擊走之建義元年衍遣其将曹義宗冦荆州大都督
費穆大破之生擒義宗檻送京師初爾朱榮入洛北海
王顥奔於衍衍以顥為魏主資顥士馬令其大将陳慶
之部率送顥永安二年夏遂入洛陽車駕還討破走之
唯慶之一身走免自餘部衆皆見俘執閏月巴州刺史
嚴始欣據州入衍衍遣将蕭玩張鴻等率衆赴援都督
元景夏率益梁二州軍討之三年正月斬始欣衍衆敗
走又斬蕭玩等首俘獲萬餘人普泰元年春南青州刺
史茹懐朗遣部将何寳率歩騎三千擊衍守将於琅邪
擒其雲麾将軍徐兗二州刺史沈預斬其宣猛将軍齊
州刺史劉相如永熈元年夏衍遣其鄴王元樹及譙州
刺史朱文開入據譙城東南道行臺樊子鵠率諸軍攻
克之擒元樹文開等送於京師天平元年十月衍雄信
将軍紀耕率衆入冦􁀙嵣都督曹仲尼破走之斬其軍
主沈達閔荘等二年正月衍将湛僧珍冦南兗州州軍
擊破之行臺元晏又破湛僧珍等於項城虜其(闕二/字)刺
史楊㬓二月衍司州刺史陳慶之郢州刺史田朴特等
冦邉豫州刺史堯雄擊走之五月衍仁州刺史黄道始
冦北濟隂徐州刺史任祥討破之十月衍将梁秉儁冦
單父祥又大敗之俘斬萬餘人十一月衍雍州刺史蕭
恭遣将栁仲禮冦荆州刺史王元軌破之於牛飲斬其
将張殖王世興是年衍又改號為中大通三年五月豫
州刺史堯雄攻衍白茍堆鎮克之擒其北平太守茍元
曠十月行臺侯景攻䧟衍楚城獲其楚州刺史桓和兄
弟四年九月衍青冀二州刺史徐子彦冦圉城南青州
刺史陸景元擊走之先是益州刺史傅和以城降衍衍
資送和令申意於齊獻武王求通交好王志綏邉逺乃
請許之四年冬衍遣其散騎常侍張臯通直常侍劉孝
儀通直常侍崔曉朝貢二年夏又遣散騎常侍沈山卿
通直常侍劉研朝貢興和二年春又遣散騎常侍桞豹
通直常侍劉景彦朝貢其年冬又遣散騎常侍陸晏子
通直常侍沈景徽朝貢是年衍改號大同三年夏又遣
散騎常侍明少遐通直郎謝藻朝貢四年春又遣散騎
常侍袁狎通直常侍賀文發朝貢其年冬又遣散騎常
侍劉孝勝通直常侍謝景朝貢武定元年夏又遣散騎
常侍沈衆通直常侍殷徳卿朝貢其年冬又遣散騎常
侍蕭確通直常侍陸𬗟朝貢三年秋又遣散騎常侍徐
君房通直常侍庾信朝貢四年夏又遣散騎常侍蕭瑳
通直常侍賀徳瑒朝貢五年春又遣散騎常侍謝蘭通
直常侍鮑至朝貢朝廷亦遣使報之十餘年間南境寧
息六年衍又改號為中大同其年又改為太清是歲司
徒侯景反遣使通衍請其拯援衍惑景遊説遂絶貢使
衍子綱及朝臣並切諌以為不可衍不從乃遣其兄子
豫州刺史貞陽侯淵明北兗州刺史胡貴孫等冦逼徐
州與侯景為聲援仍堰泗水以灌彭城齊文㐮王遣行
臺慕容紹宗儀同三司髙岳潘相樂等率衆討之紹宗
檄衍境内曰夫乾坤交泰明聖興作有冥運行之力俱
盡變化之途抱識含靈融然並至呈形賦命混而同往
所以𤣥功潜運至徳旁通百姓日用而不知萬國受賜
而無迹豈徒鑿其耳目易其心慮悟以風雲一其文軌
使夫日月之照不私雨露之施均洽運諸仁壽之域納
於福祿之林自晋政多僻金衍淪蕩中原作戰鬬之塲
生民為鳥獸之餌則我皇魏握𤣥帝之圖納水靈之祉
駕雲車而自北䇿龍御以圖南致符上帝援溺下土怪
物殛死淫水不作運神噐於顧眄定寳命於踟蹰恢之
以武功振之以文徳字内反可封之俗員首識堯舜之
心沙海荒忽之外瀚漠羈縻之表方志所不𫝊荒經所
不綴莫不䋲谷釣山依風託水共仰中國之聖同欣大
道之行唯夫三吳百越獨阻聲教匪民之咎責有由焉
自偽晋之後劉蕭作慝擅僣一隅號令自已惟我祖宗
馭宇爱民重戰未極謀臣之畫不窮節将之兵聊遣行
人降以尺一圓臺已築黄屋輙去賜其几杖置之度外
蕭衍輕險有素士操蔑聞睥睨君親自少而長好亂樂
禍惡直醜正巧用其短以少為多詃惑愚淺大言以驚
俗驅扇邪僻口兵以作威曲體脅肩摇脣鼓舌候當朝
之顧指邀在位之餘論遂汙辱冠帶偷竊藩維及寳卷
昬狂下不堪命曾無北面有犯之節遽㓕人倫在三之
禮憑妖假怪鬼語神言稱兵指闕傾朝鴆主陵虐孤寡
聾愚士民天不悔禍姦醜得志内恣彫靡外逞殘賊驅
羸國之兵迫糊口之衆南出五嶺北防九江屯戍不解
役無寧歲死亡矢刃之下夭折霧露之中哭泣者無已
傷痍者不絶託身人上忽下如草遂使頑嚚子弟肆行
淫虐狡猾羣小縱極貪惏剝割蒼生肌肉略盡刳剔黔
首骨髓俱罄猛虎未方其害餓狼詎侔其禍惵惵周餘
救死無地至於矯情飾詐事非一緒毒螫滿懐妄敦戒
業躁競盈胸謬治清静至乃大興寺塔廣繕臺堂昭陽
到景垂珠銜璧峥嶸刻削千門萬户鞭撻疲民盡其筋
骨延壌運石悲歌掩途死而可祈甘同仙化智淺謀疎
曾不自揆遏桐栢之流翻為已害子亡齊之𦙍忽為戌
首書契迄兹罕聞其事至於廢捐冡嫡崇樹愚子明黨
路開彼我側目疾視扼腕十室而九翹足有待良亦多
人二紀於兹王家多故始則車馳之警終有驚墜之哀
神祗痛憤寓縣崩震於是故相國齊獻武髙王感天壌
之惨黷激雲雷以慨然仗髙義而率民奮大節以成務
爰有匡國定霸之圖非直討賊雪恥之舉於是叡略紛
紜靈武冠世盪滌逋孽尊主康邦皇上秉歴受圖天臨
日鏡道隨𤣥運徳與神行既而元首懐舞戚之風上宰
薄兵車之㑹遂解縶南冠喻以好睦舟車遵溯川陸光
華亭徼相望欣然自泰反肉還童不待羊陸雖嘉謀長
算爰自我始罷戰息民兩獲其泰王者之信明如四時
豈或為人君父二三其徳書而不法可不惜哉侯景一
介役夫出自凡賤身名淪没無或可紀直以趨馳便習
見爱尒朱小人叨竊遂忝名位及中興之際義旗四指
元惡不赦實在羣胡景荷人成拔籍其股肱主人有丹
頸之期所天蹈族㓕之釁雖不能蔽捍左右以命酬恩
猶當惨顔後至義形於色而趣利改圖速如覆手投身
麾下甘為僕𨽻獻武王棄其瑕穢錄其小誠得厠五命
之末預在一隊之後参跡驅馳庶其來効長鞭利鎩術
以制之既闗隴逋誅毎事經略以河南空虚之地非兵
戰之衝薄存掎角聊示旗鼔豈資實效寄以遊聲軍機
催勒盖唯景任總兵綂旅别有司存而愚褊有積憍愎
遂甚犯違軍紀仍自猜貳禍心潜搆翻為亂階負恩棄
徳罔恤天討不義不昵厚而必顛委慈母如脱屣棄少
弟如遺土羣子陸陸妻姪成行慕姜兒之爽言蔑伯春
之宛轉跳梁猖蹶夫欲誰欺比之梟獍異類同醜欲擬
虵䑕顧匪其倫及逺託闗右委命冦逆寳炬定君臣之
分黑獺結兄弟之親授以名噐之尊救其重圍之死憑
人繫援假人鼻息俄而忘恩背惠親尋干戈釁暴惡盈
側首無託以金陵逋逃之藪江南流禦之地甘辭卑體
進熟圖身詭言浮説抑可知矣叛豎救命豈将擇音偽
朝大夫幸災忘義主耄於上臣蔽於下逐雀去草曾不
是圖竊寳叛邑椒蘭比好人而無禮其能國乎夫安危
有大勢成敗有恒兆不假離朱之目不藉子野之聽聊
陳刺心之説且吐伐謀之言今帝道休明皇猷允塞四
民樂業百靈效祉雖上相云亡而伊陟繼事秉文經武
虎視龍驤驅日下之俊雄收一世之英鋭擊刺猶雷電
合戰如風雨控弦躍馬固敵是求蠕蠕昔遭離亂輻分
瓦裂匹馬孤征告困於我國家深敦隣附愍其入懐盡
憂人之禮極繼絶之義保衛出於故地資給唯其多少
存其已亡之業成其莫大之基深仁厚徳鏤其骨髓引
領思報義如手足吐谷渾深執忠孝膠漆不渝萬里仰
徳奏款屬路並申以婚好行李如歸蠕蠕境斜界黄河
望通豳夏飛雪千里層氷洞積北風轉勁實䈥角之時
沍寒方猛正氈裘之利吐谷渾疾彼凶逆彊兵歲舉傾
河及鄯塵通隴峽驅龍池之種藉常勝之氣二方侯隙
企其移踵加以獨孤如願擁衆秦中治兵劫愶黒獺北
備西擬内營腹心救首救尾疲於奔命豈暇稱兵東指
出師函谷且秋風揚塵國有恒防闗河形勝之際山川
襟帶之所猛将精兵基跱岳立又寳炬河隂之北黒獺
亡山之走衆無一旅僅以身歸就其不顧根本輕懐進
趣斯則一勞永逸天賛我也言之旦旦日月經天舉世
所知義非徒語持此量之理有可見則侯景遊辭莫非
虚誕夫景䋲樞席牖之子阡陌鄙俚之夫遭風塵之會
逄馳騖之日遂位在三吏邑啟千社揣身量分久當止
足而乃周章去就離跂不已夫豈徒爾事可㩁揚度其
衆叛親離守死不暇乃聞将棄懸瓠逺赴彭城老賊姦
謀復将作矣固揚聲赴助計在圖襲吞淵明之衆招厭
虐之民舉長淮以為斷仍鵄張歲月南面假名死而後
已此盖蜯鷸之禍我承其弊且偽主昬悖不惟善隣賊
忍之心老而彌篤納逋叛之詭譎蔑信義以猖狂天喪
其神人重其怨将踐𤓰圃之蹤且追兒侯之轍今徴發
犬羊侵軼徐部築壘擁川覬覦小利此而可忍孰不可
懐兵凶戰危出不得已謬奉朝規肅兹九伐扛鼎拔樹
之衆超乗投石之旅練甲爭途波聚霧合虎班龍文之
逸蘭池蒲梢之駔嘘天陸野躡影追風振旅南轅長驅
討䠞非直三吳䑕面一麾魚駭乗此而往青蓋将歸且
衍虐網蚩兵權在外持險躁之風俗兼輕薄之子孫蕭
綸兇狡之魁豈無商臣之佷蕭譽失志之憤當召專諸
之客外崩中潰今也其時幕府師行以禮兵動以義弔
民伐罪理有存焉其有知機審變翻然鵲起立功立事
去危就安賞典未忘事必加等若軍威所至敢有拒違
尺兒已上咸從梟戮今三禮四義之将豹虎熊羆之士
深銜逋偽信納叛亡違卜愎諌實興伐役莫不含怒作
色如赴私讐茹肝渉血義不旋踵攻戰之日事若有神
莾積麻亂匪旦伊夕以彼曲師危卒望我軍鋒何異蛣
蜣被甲蝍蛆舉尾正恐旗鼓一接芝藋俱摧先事喻懐
備知翰墨王侯無種禍福由人斯盖丈夫肉食之秋壮
士封侯之㑹冬氷可折時不再來凡百君子勉求多福
檄之所到咸共申省知我國行師之意冬十二月紹宗
髙岳等大破衍衆寒山擒淵明貴孫等俘斬五萬其凍
溺燒之而死不可勝數衍既慙悔六年復遣使羊珍孫
欵闗乞和並修弔書於齊文襄王文㐮王欲以威徳懐
之許其通而不復其書衍於是遣其散騎常侍謝班通
直常侍徐陵詣闕朝貢班等未及還而侯景舉兵襲衍
宻與衍弟子臨賀王正徳交通許推為主景至横江衍
令正徳率軍拒景正徳因而迎之景濟江立以為主以
趣建業衍好人佞己末年尤甚或有云國家彊盛者即
便忿怒有云朝廷衰弱者因致喜悦是以其朝臣左右
皆承其風㫖莫敢正言初景之将渡江也衍沿道軍戍
皆有啟列而中領軍朱异恐忤衍意且謂景不能渡遂
不為聞景至嵫湖方大驚駭乃令其太子綱守中書省
軍事悉以委之又逼居民入城百姓因相剝掠不可禁
止衍令直從監俞景茂赦二冶尚方錢署罪人及建康
廷尉諸囚欲押令入城以充防捍諸徒囚放火燒冶一
時散走衍憂懣無計唯令其王公已下分屯諸門攝諸
寺藏錢皆入聚徳陽堂以充軍實景既至便圍其城縱
火燒爇掘長圍築土山以攻衍衍亦於城内起山以應
之衍令文武運土人責二十石於是其王侯朝貢皆自
負檐蕭綱亦欲自負僉議以為太示迫屈乃止衍毎募
人出戰素無號令初或蹔勝後必奔背景宣言曰城中
非無菜但無醬耳以戲侮之衍太官及軍人無柴乃𤼵
取尚書省武庫左右藏以充用衍州鎮外援雖有至者
而景圍柵深固内外斷絶衍數募人出戰常為景所執
獲有一小兒請以飛鵄𫝊致消息綱乃作數千丈䋲綴
紙鵄於䋲端縛書其背又題鵄口若有得鵄送援軍者
賞銀百两綱出太極殿因西北風而颺之頻放數鵄景
令走馬射取之竟不能達也衍城内大饑人相食米一
斗八十萬皆以人肉雜牛馬而賣之軍人共於徳陽堂
前立市屠一牛得絹三千匹賣一狗得錢二十萬皆燻
䑕捕雀而食之至是雀䑕皆盡死者相枕初有盗取其
池魚者衍猶大怒勑付廷尉既而宿昔都盡其不識事
宜如此景久攻未拔而衍外援雖多各各乖張無有總
制更相妬忌不肯奮擊唯衍子邵陵王綸再於鍾山决
戰戰敗而走景糧既少遂譎衍求和衍信之乃割江西
四州授景封為夀陽王遣其朝貢與部下歃血盟訖景
詐引軍還石頭衍乃勑援軍令下諸軍初不受詔後重
勑乃從衍又令援軍以船三百艘給景景猶嫌其少又
勅付二百衍永安侯蕭確直閤将軍趙威方頗有勇略
為景所憚景乃謂衍曰確與威方頻隔岓見罵云天子
自與汝和我終不置汝我今便不敢去若召此二人入
城者吾當解圍衍復遣使徴確等確等不從衍又為手
書與諸軍云確若不入者宜以軍法送之確等不得已
乃赴衍景復謂衍曰始有西信至北軍已克夀春鍾離
我今便無委足處求權借廣陵譙州待征復两城還以
此州相歸衍又許之景外云欲和伺其懈怠衍君臣上
下信景欺詐所有戰具悉皆收去後知非實更狼狽設
備有甚於初城轉危急衍等計窮乃復遣使詣景景又
詭云今時既熱便不能得去正當乞留京師為朝廷立
效耳而悉力大攻七年三月遂拔之景自至建業縱軍
士前後虜掠倉庫所有皆掃地盡矣景乃從數百騎見
衍􁓭欷流涕因請香火為作義兒還以衍為主令正徳
通啟云前為景所擒使攝四海辭不獲免權總萬機今
景既入輔乞解僣濫以王還邸自景圍建業城中多有
腫病死者相繼無復板木乃刳柱為棺自雲龍神虎門
外横屍重沓血汁漂流無復行路及景入城悉聚尸焚
之煙氣張天臭聞數十里初城中男女十餘萬人及䧟
存者纔二三千人又皆帶疾病盖天亡之也衍尋為景
所餓殺自衍為景攻圍歴百餘日衍子荆州刺史湘東
王繹益州刺史武陵王紀各擁兵自守坐看衍之懸危
竟不奔赴始景渡江至䧟城之後江南之民及衍王侯
妃主世胄子弟為景軍人所掠或自相賣鬻漂流入國
者盖以數十萬口加以饑饉死亡所在塗地江左遂為
丘墟矣初衍崇信佛道於建業起同泰寺又於故宅立
光宅寺於鍾山立大愛敬寺兼營長干二寺皆窮工極
巧殚竭財力百姓苦之曾設齋㑹自以身施同泰寺為
奴其朝臣三表不許於是内外百官共斂珍寳而贖之
衍毎禮佛捨其法服著乾陁袈裟令其王侯子弟皆受
佛誡有事佛精苦者輙加以菩薩之號其臣下奏表上
書亦稱衍為皇帝菩薩衍所部刺史郡守初至官者皆
責其上禮獻物多者便云稱職所貢微少言為弱惰故
其牧守在官皆競事聚歛劫剝細民以自封殖多妓妾
粱肉金綺百姓怨苦咸不聊生又發召兵士皆湏鏁械
不爾便即逃散其王侯貴人奢媱無度弟兄子姪侍妾
或及千數至乃回相贈遺其風俗頽䘮綱維不舉若此
衍自以持戒乃至祭其祖禰不設牢牲時人皆竊云雖
僣司王者然其宗廟實不血食矣衍未敗前災其同泰
寺衍祖父墓前石麟一旦亡失識者咸知其将㓕也景
又立衍子綱尋復殺之親屬並見屠害矣
史臣曰二蕭競塗泥之中同蝸角之戰或年纔三紀或
身不獲終而偷名江徼自擬王者考之邃古所未前聞
昔句踐致貢而延世夫差争長而後死两冦方之呉越
不乃劣乎
　
　魏書卷九十八
　魏書卷九十八考證
蕭衍傳是歲衍又改年為大通○歴代甲子圖梁大通
　元年即魏孝昌三年此書于孝昌元年之下謂是歲
　改年大通互異
是年衍又改號為中大通○歴代甲子圖歲在丁未梁
　改普通為大通己酉又改中大通乙夘又改為大同
　即東魏孝静帝之天平二年也此書則于天平二年
　之下謂為中大通
二年夏○二年上脱年號(臣人龍/)按本書孝静帝紀號
　天平者凡四年至次年正月即改元為元象又次年
　十一月即改元興和今上文云四年冬下文云興和
　二年春則此年當稱元象元年
是年衍改號大同○歴代甲子圖東魏興和二年為梁
　大同六年與書互異
六年衍又改號為中大同其年又改為太清○歴代甲
　子圖梁中大同元年即東魏武定四年又梁太清元
　年即東魏武定五年與此互異
　
　
　
　
　
　
　
　
　
　
　
　
　
　
　魏書卷九十八考證
欽定四庫全書
　魏書卷九十九
　　齊　　　　　魏　　　　收　　　　撰
　列傳第八十七
　　私署凉州牧張寔　　鮮卑乞伏國仁
　　鮮卑秃髮烏孤　　　私署凉王李暠
　　盧水胡沮渠蒙遜
張寔字安遜安定烏氏人父軌字士彦散騎常侍以晋
室多難隂圖保據河西求為凉州乃除持節䕶羌校尉
凉州刺史桓帝西略也軌遣使貢其方物晋加號安西
將軍封安樂鄉侯邑一千戸永嘉五年晋以軌為鎮西
将軍都督隴右諸軍事封霸城侯尋進車騎大将軍開
府儀同三司愍帝即位進拜司空封西平公邑三千户
後拜侍中太尉凉州牧軌年老多疾拜寔撫軍大将軍
副凉州刺史未幾軌風病積年三子代行州事閉絶音
問莫能知者軌頗識天文毎州内有賊輿疾仰觀曰無
能為害終如其言寔代綂任愍帝拜為使持節都督凉
州諸軍事西中郎将凉州刺史領䕶羌校尉西平公劉
曜䧟長安寔自稱侍中司空大都督凉州牧承制行事
于時天下䘮亂秦雍之民死者十八九唯凉州獨全寔
自恃衆彊轉為驕恣平文皇帝四年寔為左右閻沙等
所殺先是謡曰蛇利砲蛇利砲公頭墜地而不覺寔所
住室梁間有人象而無頭久之乃㓕寔惡之未幾見殺
寔弟茂綂任
茂字成遜私署使持節都督凉州諸軍事平西将軍䕶
羌校尉凉州牧西平公誅閻沙等百餘人遣使朝貢茂
妻弟賈模兄弟謀害茂茂殺之劉曜上隴茂懼而降曜
以為太師凉王茂卒無子寔子駿綂任
駿字公庭自稱使持節大将軍䕶羌校尉凉州牧西平
公遣使朝貢煬帝時隴西人辛晏以枹罕降之駿遂有
河南之地至於狄道與石勒分境駿築南城起謙光殿
於其中窮珍極巧又四面各起一殿東曰宜陽青殿南
曰朱陽赤殿面曰正徳白殿北曰𤣥武黒殿服章噐物
皆依色隨四時居之其旁有直省寺署一依方色其奢
僣如此民以勞怨駿議治石田参軍索孚諌曰凡為治
者動不逆天機作不破地徳昔后稷之播百榖不墾磐
石禹决江河不逆流勢今欲徙石為田運土殖榖計所
損用畝盈百石所收不過三石而已竊所未安駿怒出
孚為伊吾都尉有石隕於破胡燋而碎聲如擊鼓聞七
百里其處氣上黒如煙煙首如赤飊駿少而淫佚常夜
出微行姦亂邑里少年皆化之性又貪惏有圖秦隴意
以榖帛付民歲收倍利利不充者簿賣田宅分武威武
興西平張掖酒泉建康西海西郡湟河晋興廣武十一
郡為凉州以長子重華為刺史金興晋城武始南安永
晋大夏武城漢中八郡為河州以其寧戎校尉張瓘為
刺史敦煌晋昌髙昌西域都䕶戊巳校尉玉門大䕶軍
三郡三營為沙州以西胡校尉楊宣為刺史駿私署大
都督大将軍假凉王督攝三州始置諸祭酒郎中大夫
舍人謁者之官官號皆擬天朝而微辨其名舞六佾建
豹尾車服旌旗一如王者軌保凉州隂澹之力駿以隂
氏門宗彊盛忌之乃逼澹弟鑒令自殺由是大失人情
駿既病見鑒為祟遂死時建國九年也子重華綂任
重華字太林私署使持節大都督太尉公䕶羌校尉凉
州牧平西公假凉王石虎遣麻秋率衆渡河城於長最
凉州震動司馬張耽薦主簿謝艾於重華重華任之艾
擊斬秋將纂母安等俘斬萬五千人重華遣使朝貢自
署丞相凉王領秦雍凉三州牧重華死子曜靈綂任
曜靈年十歲自稱大司馬凉州牧以重華兄祚為撫軍
將軍輔政祚先蒸重華母馬氏宻説馬氏以曜靈㓜弱
湏立長君馬從之遂廢曜靈而立祚曜靈尋為祚所殺
祚字太伯既綂任自稱大将軍凉州牧凉公專為姦虐
駿及重華子女未嫁者皆媱之凉州人士咸賦牆茨初
重華末年有螽斯蟲集安昌門外緣壁逆行都尉常據
諌曰螽斯是祚小字今乃逆行災之大者願出之重華
曰子孫繁昌之徴何為災也吾昨夢祚攝位方委以周
公之事輔翼世子而祚終殺曜靈焉自署凉王立宗廟
置百官號和平元年遣使朝貢又追加軌以下王號濫
殺謝艾於酒泉郎中丁琪諌祚僣竊祚斬琪於闕下廢
諸神祀山川枯竭置五都尉司人姦過禁四品以下不
得衣繒帛庶人不得畜奴婢乘車馬百姓怨憤有光状
如車盖聲如雷震動城邑仲夏降霜有神降自稱𤣥冥
與人交語祚日夜祈之神言與其福利祚信焉衆知祚
必敗而祚暴虐彌甚明年祚河州刺史張瓘起兵討祚
驍騎将軍宋混率衆應瓘混進攻姑臧祚遣侍中索孚
伐瓘有王鸞者云師出必敗并陳祚三不道祚以妖言
惑衆斬之鸞臨刑曰我死之後軍敗於外王死於内祚
族之宋混至姑臧領軍趙長等開宫門應之入殿稱萬
歲祚以長等破混也出勞之長以槊刺祚中額祚奔入
為厨士徐黒所殺暴尸道左城内咸稱萬歲瓘等立重
華少子元靖綂任
元靖字元安自署使持節大都督大将軍凉王以瓘為
尚書令凉州牧秉政宋混為尚書僕射瓘性猜惡賞罰
皆以愛憎無復綱紀郎中殷郇陳損益諌瓘瓘曰虎生
三日能食肉不湏人教由是莫有言者瓘與元靖参乘
出城城北大橋三梁俱折瓘惡之乃日日散錢帛樹私
惠而都街殺人朝朝不絶思為亂者十室而九東苑大
冢上忽有池水城東大澤地忽火然廣數里乃殺宿嫌
牛旋等以應水火之變瓘謀誅諸宋廢元靖自立先是
太白守輿鬼占者以為州分當有暴兵故瓘欲猒之於
是宋混率衆誅瓘瓘先殺妻子三十口乃自殺元靖以
混為驃騎大将軍尚書令混病死弟元安代輔政以旱
祈帶石山元安欲登之弟名犯世宗諱曰世人云登此
山者破家身亡元安曰安有此也䇿馬登之馬倒傷足
御史房屋柱自燃燋折或曰柱之為字也左木右主宋
字含木木燋宋破而主存灾之大也宜防之又所乘馬
五匹一夜中髭尾秃人曰尾之為字也尸下毛毛去尸
絶㓕之徴元安曰吉凶在天知可如何未幾元安司馬
張邕起兵殺元安盡誅宋氏先是謡曰㓕宋者田土子
邕一名野邕刑殺過差内外復思為亂駿少子天錫因
民心起兵殺邕以冠軍大将軍輔政元靖庶母郭氏以
天錫擅權與張氏疎宗謀誅之事發天錫殺元靖而自
立
天錫字純嘏一名公純私署使持節大都督大将軍䕶
羌校尉凉州牧凉王有火然於泥中天錫驕恣媱昬不
恤民務元日與嬖人褻飲既(闕二/字)羣臣朝賀又不省其
母從事中郎張慮輿襯切諌且求大覲天錫不納昭成
末苻堅遣将茍萇伐凉州破之天錫降於萇初駿時謡
曰劉新婦簸米石新婦炊羖羝蕩滌簸張兒張兒食之
口正披是時姑臧及諸郡國童兒皆歌之謂劉曜石虎
並伐凉州不充至堅而降之也天錫至長安堅拜為尚
書堅敗於夀春天錫奔建康
鮮卑乞伏國仁出於隴西其先如弗自漠北南出五代
祖祐隣并兼諸部部衆漸盛父司繁擁部落降於苻堅
以為南單于又拜鎮西将軍鎮勇士川司繁死國仁代
綂任苻堅之伐司馬昌明以國仁為前将軍領騎先鋒
及堅之敗國仁叔歩頽叛於隴右堅令國仁討之歩頽
大悦迎而推之招集部落衆十餘萬太祖時私署大都
督大将軍大單于秦州河州牧號年建義署置官屬分
部内為十一郡築勇士城以都之國仁死
弟乾歸綂事自署大都督大将軍大單于河南王改年
為太初置百官登國中遷於金城南門自壊乾歸惡之
遷於苑川尋為姚興所破又奔枹罕遂降姚興興拜為
河州刺史封歸義侯尋還苑川乾歸乃背姚興私稱秦
王置百官年號更始遣使請援太宗許之後乾歸田於
五谿梟集其手尋為兄子公府所殺子熾磐殺公府代
綂位
熾磐自稱大将軍河南王改年為永康後襲秃髪傉檀
於樂都㓕之乃私署秦王置百官改年為建洪後遣其
尚書郎莫胡積射将軍乞伏又寅等貢黄金二百斤請
伐赫連昌世祖許之及世祖平綂萬熾磐乃遣其叔平
逺将軍泥頭弟安逺将軍度質於京師又使其中書侍
郎王愷丞相從事中郎烏訥闐奉表貢其方物熾磐死
子暮末綂任
暮末字安石跋既立改年為永洪其尚書隴西辛進曾
隨熾磐遊於後園進弹鳥丸誤傷暮末母面至是殺進
五族二十七人暮末弟殊羅蒸熾磐左夫人秃髪氏暮
末知而禁之殊羅懼與叔父什夤謀殺暮末秃髮氏盗
門鑰於内鑰誤門者告暮末收其黨與盡殺之欲鞭什
夤什夤曰我負汝死不負汝鞕暮末怒刳其腹投屍於
河什夤母弟白飬及去列頗有怒言又殺之政刑酷濫
内外崩離部民多叛人思亂矣後為赫連定所逼遣王
愷烏訥闐請迎於世祖世祖許以安定以西平凉以東
封之暮末乃焚城邑毁寳噐率户萬五千至髙田谷為
赫連定所拒遂保南安世祖遣使迎之暮末衛将軍吉
毗固諌以為不宜内徙暮末從之赫連定遣其北平公
韋代率衆一萬攻南安城内大飢人相食神麚四年暮
末及宗族五百餘人出降送於上邽
鮮卑秃髮烏孤八世祖匹孤自塞北遷於河西其地東
至麥田牽屯西至濕羅南至澆河北接大漠匹孤死子
夀闐綂任初母孕夀闐因寝産於被中乃名秃髮其俗
為被覆之義五世祖樹機能壮果多謀略晋泰始中殺
秦州刺史胡烈於髙斛堆敗凉州刺史蘇愉于金山咸
寧中又斬凉州刺史楊欣於丹嶺盡有凉州之地後為
部民没骨所殺從弟務丸綂任務丸曾孫思復犍部衆
稍盛即烏孤父也思復犍死烏孤綂任皇始初吕光拜
烏孤益州牧左賢王烏孤私署大都督大将軍大單于
西平王年號太初天興初烏孤又稱武威王徙治樂都
置車騎将軍已下分立郡縣烏孤因酒走馬馬倒傷脇
笑曰幾為吕光父子所喜既而遂死
弟凉州牧西平公利鹿孤綂任徙治西平改年建和使
使朝貢遣弟車騎将軍傉檀拒吕纂纂士馬精鋭軍人
大懼傉檀下馬據胡牀以安衆情乃貫甲交戰破纂軍
二千餘級利鹿孤私署百官自丞相以下利鹿孤死
傉檀綂任私署凉王還居樂都年號洪昌遣使朝貢天
賜中傉檀詐降姚興興以傉檀為凉州刺史遂據姑臧
與沮渠蒙遜戰於均石為蒙遜所敗傉檀又為赫連屈
丐所破於陽武以數千騎奔南山幾為追騎所得懼東
西冦至乃徙三百里内民於姑臧姚興乗釁遣将姚弼
等至於城下傉檀驅牛羊於野弼衆採掠傉檀因分擊
大破之弼乃退還傉檀又自署凉王署百官改號嘉平
永興中盡衆伐沮渠蒙遜為蒙遜所敗於窮泉單馬歸
姑臧懼蒙遜所㓕乃遷于樂都蒙遜以兵圍之築室反
耕為持久之計傉檀以子保周為質於蒙遜蒙遜乃還
神瑞初傉檀率騎擊乙弗虜大有擒獲而乞伏熾磐乗
虚襲樂都充之執傉檀子虎臺以下傉檀聞之曰若歸
熾磐便為奴僕豈忍見妻子在他懐中也引衆而西衆
皆離散傉檀曰蒙遜熾磐昔皆委質於吾今而歸之不
亦鄙哉四海之廣無所容身何其痛乎既乃歎曰吾老
矣寕見妻子而死遂降熾磐熾磐待以上賓之禮用為
驃騎大将軍封左南公歲餘鴆殺之傉檀少子賀後來
奔自有𫝊
李暠字元盛小字長生隴西狄道人也漢前将軍廣之
後曾祖柔晉相國從事中郎北地太守祖太張祚武衞
将軍父昶早卒暠遺腹子也皇始中吕光建康太守段
業自稱凉州牧以敦煌太守孟敏為沙州刺史暠為效
榖令敏死敦煌䕶軍郭謙等推暠為寕朔将軍敦煌太
守業私稱凉王暠詐臣於業業以暠為鎮西将軍天興
中暠私署大都督大将軍䕶羌校尉秦凉二州牧凉公
年號庚子居敦煌遣使朝貢天賜中改年建初遷於酒
泉歲修職貢暠死子歆綂任
歆字士業自稱大都督大将軍䕶羌校尉凉州牧凉公
號年嘉興元年大破沮渠蒙遜於解支澗獲七千餘級
遣使朝貢歆聞蒙遜南伐乞伏乃起兵攻張掖其母尹
氏謂歆曰汝新造之國地狹民希蒙遜驍武汝非其敵
吾觀其數年以來經謀規略有兼并之志且天時人事
似欲歸之度徳量力春秋之義先王遺令深慎兵戰保
境寕民俟時而動言猶在耳奈何忘之汝必行也非唯
師敗國亦亡矣歆不從遂率歩騎三萬東伐次於都瀆
澗蒙遜自浩舋拒歆戰于懐城為蒙遜所敗左右勸歆
還酒泉歆曰吾違太后明敕逺取敗辱不殺此胡復何
面目見吾母也勒衆復戰敗於蓼泉為蒙遜所殺蒙遜
遂充酒泉歆之未敗有一大蛇從南門而入至歆恭徳
殿前有雙雉飛出宫内通街大樹上有烏鵲争巢鵲為
烏所殺敦煌父老令狐熾夢一白頭公帢衣而謂曰南
風動吹長木胡桐椎不中轂言訖忽然不見歆小字桐
椎至是而亡
歆弟敦煌太守恂復自立于敦煌稱冠軍将軍凉州刺
史蒙遜攻恂于敦煌三面起堤以水灌城恂請降不許
城陷恂自殺蒙遜充敦煌恂兄飜子寳後入國自有𫝊
胡沮渠蒙遜本出臨松盧水其先為匈奴左沮渠遂以
官為氏蒙遜􁌇稽有權變頗曉天文為諸胡所歸吕光
殺其伯父西平太守羅仇蒙遜聚衆萬餘屯於金山與
從兄晋昌太守男成共推建康太守段業為使持節大
都督龍驤大将軍凉州牧建康公稱神璽元年業以蒙
遜為張掖太守封臨池侯男成為輔國将軍委以軍國
之任業自稱凉王以蒙遜為尚書左丞忌蒙遜威名微
疎逺之天興四年蒙遜内不自安請為安西太守蒙遜
欲激怒其衆乃宻誣告男成叛逆業殺之蒙遜泣告衆
陳欲復讎之意男成素有恩信衆情怨憤泣而從之蒙
遜因舉兵攻殺業私署使持節大都督大将軍凉州牧
張掖公號年永安居張掖永興中蒙遜克姑臧遷居之
改號元始元年自稱河西王置百官丞郎以下頻遣使
朝貢蒙遜寝於新臺閹人王懐祖斫蒙遜傷足蒙遜妻
孟氏擒懐祖斬之蒙遜聞劉裕㓕姚泓怒甚有校書郎
言事於蒙遜蒙遜曰汝聞劉裕入闗敢妍妍然也遂殺
之其峻暴如此泰常中蒙遜充李歆尋㓕敦煌後改年
承𤣥神䴥中遣尚書郎宗舒左常侍髙猛朝貢上表曰
伏惟陛下天縱叡聖徳超百王陶育齊於二儀洪基隆
於三代然鍾運多雖九服紛優神旗暫擁車書未同上
靈降祐祚歸有道純風一鼔殊方革面羣生幸甚率土
齊欣臣誠弱才效無可錄幸遇重光思竭力命自欣投
老得覩盛化冀終餘年慿倚皇極前後奉表貢使相望
去者杳然寂無旋返未審津塗冦險竟不仰逹為天朝
髙逺未蒙齒錄屏營戰灼無地自措往年侍郎郭祗等
還奉被詔書三接之恩始隆萬里之心有賴今極難之
餘開泰唯始誘勸既加引納彌篤老臣見存遐外無棄
仰荷愷悌之仁俯蹈康哉之詠然商胡後至奉公卿書
援引歴數安危之機厲以竇融知命之美顧惟情願實
深悚惕何者臣不自揆逺託大䕃庶微誠上宣天鑒下
降若萬國來庭百辟陛賀髙蹈先至之端獨步知機之
首但世難尚殷情願未遂章表頻修滯懐不暢許身於
國欵誠莫表致惑羣后貽慮公卿辭旨紛紜抑引重沓
不在同奨之例未逹拱辰之心延首一隅低回四極臣
歴觀符瑞候察天時未有過於皇魏踰於陛下加以靈
啟聖姿㓜登天位美詠侔於成康道化踰於文景方将
振神綱以掩六合灑𤣥澤以潤八荒况在秦隴荼炭之
餘直是老臣盡效之㑹後蒙遜遣子安周内侍世祖遣
兼太常李順持節拜蒙遜為假節加侍中都督凉州西
域羌戎諸軍事太傅行征西大将軍凉州牧凉王冊曰
昔我皇祖胄自黄軒總御羣才攝服戎夏疊曜重光不
殞其舊逮于太祖應期協運大業唯新奄有區宇受命
作魏降及太宗廣闢崇基政和民阜朕承天緒思廓宇
縣然時運或否雰霧四張赫連跋扈於闗西大檀陸梁
於漠北戎夷負阻江淮未賓是用自東徂西戎軒屢駕
賴宗廟靈長将士宣力充翦兇渠震服彊獷四方漸泰
表裏無塵王先識機運經略深逺與朕協同厥功洪茂
當今運鍾時季僣逆慿陵有土者莫不跨峙一隅有民
者莫不榮其私號不遵衆星拱極之道不慕細流歸海
之義而王深悟大體率由典章任土貢珍愛子入侍勲
義著焉道業存焉惟王乃祖乃父有土有民論功徳則
無二於當時言氏族則始因於世爵古先帝王褒賢賞
徳莫不胙土分民建為藩輔是以周成命太公以表東
海㐮王錫晋文大啟南陽是用割凉州之武威張掖敦
煌酒泉西海金城西平七郡封王為凉王受兹素土苴
以白茅用建冢社為魏室藩輔盛衰存亡與魏升降夫
功髙則爵尊徳厚則任重又加命王入贊百揆謀謨幃
幄出征不懐登攝侯伯其以太傅行征西大将軍仗鉞
秉旄鷹揚河右逺祛王略懐柔荒隅北盡于窮髪南極
於庸岷西被于崐嶺東至于河曲王實征之以夾輔皇
室又命王建國署将相羣卿百官承制假授除文官刺
史以還武官撫軍以下建天子旌旗出入警蹕如漢初
諸侯王故事欽哉惟時往踐乃職祗服朕命協亮天工
俾九徳咸事無忝庶官用終爾顯徳對揚我皇祖之休
烈崔浩之辭也蒙遜又改稱義和元年延和二年四月
蒙遜死遣使監䕶䘮事諡曰武宣王蒙遜性媱忌忍於
刑戮閨庭之中略無風禮
第三子牧犍綂任自稱河西王遣使請朝命先是世祖
遣李順迎蒙遜女為夫人㑹蒙遜死牧犍受蒙遜遺意
送妹於京師拜右昭儀改稱承和元年世祖又遣李順
拜牧犍使持節侍中都督凉沙河三州西域羌戎諸軍
事車騎将軍開府儀同三司領䕶西戎校尉凉州刺史
河西王牧犍以無功授賞乃留順上表乞安平一號優
詔不許牧犍尚世祖妹武威公主遣其相宋繇表謝獻
馬五百匹黄金五百斤繇又表請公主及牧犍母妃后
定號朝議謂禮母以子貴妻從夫爵牧犍母宜稱河西
國太后公主於其國内可稱王后於京師則稱公主詔
從之牧犍遣其将軍沮渠旁周朝京師世祖遣侍中古
弼尚書李順賜其侍臣衣服有差并徴世子封壇入侍
牧犍乃遣封壇朝於京師太延五年世祖遣尚書賀多
羅使凉州且觀虚實以牧犍雖稱蕃致貢而内多乖悖
於是親征之詔公卿為書讓之曰王外從正朔内不捨
僣罪一也民籍地圖不登公府任土作貢不入司農罪
二也既荷王爵又授偽官取两端之榮邀不二之寵罪
三也知朝廷志在懐逺固違聖略切税商胡以斷行旅
罪四也揚言西戎髙自驕大罪五也坐自封殖不欲入
朝罪六也北託叛虜南引仇地慿援谷軍提挈為姦罪
七也承勅過限輙假征鎮罪八也欣敵之全幸我之敗
侮慢王人供不以禮罪九也既㛰帝室寵踰功舊方恣
慾情蒸媱其嫂罪十也既違伉儷之體不篤婚姻之義
公行酖毒規害公主罪十一也備防王人候守闗要有
如冦讎罪十二也為臣如是其可恕乎先令後誅王者
之典也若親率羣臣委贄郊迎謁拜馬首上䇿也六軍
既臨面縛輿襯又其次也如其守迷窮城不時悛悟身
死族㓕為世大戮宜思厥中自求多福也官軍濟河牧
犍曰何故爾也用其左丞姚定國計不肯出迎求救於
蠕蠕又遣弟董來率兵萬餘人拒官軍於城南戰退車
駕至姑臧遣使喻牧犍令出牧犍聞蠕蠕内侵於善無
幸車駕返斾遂嬰城自守牧犍兄子祖踰城出降具知
其情世祖乃引諸軍進攻牧犍兄子萬年率麾下又來
降城拔牧犍與左右文武面縛請罪詔釋其縛徙凉州
民三萬餘家于京師初太延中有一父老投書於敦煌
城東門忽然不見其書一紙八字文曰凉王三十年若
七年又於震電之所得石丹書曰河西河西三十年破
帶石樂七年帶石山名在姑臧南山祀傍泥䧟不通牧
犍征南大将軍董來曰祀豈有知乎遂毁祀伐木通道
而行牧犍立果七年而㓕如其言牧犍媱嫂李氏兄弟
三人𫝊嬖之李與牧犍姊共毒公主上遣解毒醫乘𫝊
救公主得愈上徴李氏牧犍不遣厚送居於酒泉上大
怒既充猶以妹壻待之其母死以王太妃禮𦵏焉又為
蒙遜置守墓三十家改授牧犍征西大将軍王如故初
官軍未入之間牧犍使人斫開府庫取金銀珠玉及珍
竒噐物不更封閉小民因之入盗巨細蕩盡有司求賊
不得真君八年其所親人及守藏者告之上乃窮竟其
事搜其家中悉得所藏噐物又告牧犍父子多畜毒藥
前後隐竊殺人乃有百數姊妹皆為左道朋行媱佚曾
無愧顔始罽賓沙門曰曇無讖東入鄯善自云能使鬼
治病令婦人多子與鄯善王妹曼頭陁林私通發覺亡
奔凉州蒙遜寵之號曰聖人曇無讖以男女交接之術
教授婦人蒙遜諸女子婦皆往受法世祖聞諸行人言
曇無讖之術乃召曇無讖蒙遜不遣遂發露其事拷訊
殺之至此帝知之於是賜昭儀沮渠氏死誅其宗族唯
萬年及祖以前先降得免是年人又告牧犍猶與故臣
民交通謀反詔司徒崔浩就公主第賜牧犍死牧犍與
主訣良久乃自裁葬以王禮諡曰哀王及公主薨詔與
牧犍合葬公主無男有女以國甥親寵得襲母爵為武
威公主
蒙遜子秉字季義世祖以其父故拜東雍州刺史險詖
多端真君中遂與河東蜀薛安都謀逆至京師付其兄
弟扼而殺之
萬年祖並以先降萬年拜安西将軍張掖王祖為廣武
公萬年後為冀定二州刺史復坐謀逆與祖俱死初牧
犍之敗也弟樂都太守安周南奔吐谷渾世祖遣鎮南
将軍奚眷討之牧犍弟酒泉太守無諱奔晋昌乃使弋
陽公元絜守酒泉真君初無諱圍酒泉絜輕之出城與
語為無諱所執絜所部相率固守無諱仍圍之糧盡為
無諱所䧟無諱又圍張掖不能克退保臨松遂還世祖
下詔喻之時永昌王健鎮凉州無諱使其中尉梁偉詣
健求奉酒泉又送絜及綂帥兵士于健軍二年春世祖
遣兼鴻臚持節䇿拜無諱為征西大将軍凉州牧酒泉
王尋以無諱復規叛逆復遣鎮南将軍南陽公奚眷討
酒泉克之無諱遂謀渡流沙遣安周西擊鄯善鄯善王
怨懼欲降㑹魏使者勸令拒守安周遂與連戰不能充
退保東城三年春鄯善王比龍西奔且末其世子乃從
安周鄯善大亂無諱遂渡流沙士卒渇死者大半仍據
鄯善先是髙昌太守闞爽為李寳舅唐契所攻聞無諱
至鄯善遣使詐降欲令無諱與唐契相擊無諱留安周
住鄯善從焉耆東北趣髙昌會蠕蠕殺唐契爽拒無諱
無諱將衛興奴詐誘爽遂屠其城爽奔蠕蠕無諱因留
髙昌五年夏無諱病死安周代立後為蠕蠕國所并
史臣曰周徳之衰七雄競跱咸分割神州睥睨尊極至
是張寔等介在人外地實戎墟大争鵄張潜懐不遜其
不知量固為甚矣蛇虺相噬終為擒㓕宜哉
　
　
　
　
　
　魏書卷九十九
　魏書卷九十九考證
張寔傳茂妻弟賈模○(臣人龍/)按晋書張茂傳云凉州
　大姓賈摹寔之妻弟也此以為茂之妻弟與晋書異
　又按茂傳有手莫頭圖凉州之謡則字當從手上莫
軌保凉州隂澹之力○(臣人龍/)按本傳不載隂澹事晋
　書張軌傳云治中楊澹馳詣長安訴軌被誣此云隂
　澹又云駿以隂氏門宗強盛忌之未知孰誤
秃髪烏孤傳殺秦州刺史胡烈於髙斛堆○髙斛堆晋
　書載記作萬斛堆
李暠𫝊祖太張祚武衛将軍○晋書載記李暠祖弇仕
　張軌為武衛将軍後追尊為凉景公義熈元年奉表
　稱亡祖武衛守将軍天水太守安世亭侯弇則此太
　字乃弇字之訛也
　
　
　魏書卷九十九考證
欽定四庫全書
　魏書卷一百
　　齊　　　　　魏　　　　收　　　　撰
　列傳第八十八
　　髙句麗　百濟　　勿吉　失韋　　豆莫婁
　　地豆干　厙莫奚　契丹　烏洛侯
髙句麗者出於夫餘自言先祖朱蒙朱蒙母河伯女為
夫餘王閉於室中為日所照引身避之日影又逐既而
有孕生一卵大如五升夫餘王棄之與犬犬不食棄之
與豕豕又不食棄之於路牛馬避之後棄之野衆鳥以
毛茹之夫餘王割剖之不能破遂還其母其母以物裹
之置於暖處有一男破殻而出及其長也字之曰朱蒙
其俗言朱蒙者善射也夫餘人以朱蒙非人所生将有
異志請除之王不聽命之飬馬朱蒙毎私試知有善惡
駿者减食令痩駑者善飬令肥夫餘王以肥者自乘以
痩者給朱蒙後狩于田以朱蒙善射限之一矢朱蒙雖
矢少殪獸甚多夫餘之臣又謀殺之朱蒙母隂知告朱
蒙曰國将害汝以汝才略宜逺適四方朱蒙乃與烏引
烏違等二人棄夫餘東南走中道遇一大水欲濟無梁
夫餘人追之甚急朱蒙告水曰我是日子河伯外孫今
日逃走追兵垂及如何得濟於是魚鼈並浮為之成橋
朱蒙得渡魚鼈乃解追騎不得渡朱蒙遂至普述水遇
見三人其一人著麻衣一人著衲衣一人著水藻衣與
朱蒙至紇升骨城遂居焉號曰髙句麗因以為氏焉初
朱蒙在夫餘時妻懐孕朱蒙逃後生一子字始閭諧及
長知朱蒙為國主即與母亡而歸之名之曰閭逹委之
國事朱蒙死閭達代立閭達死子如栗代立如栗死子
莫來代立乃征夫餘夫餘大敗遂綂屬焉莫來子孫相
𫝊至裔孫宫生而開目能視國人惡之及長凶虐國以
殘破宫曾孫位宫亦生而視人以其似曾祖宫故名為
位宫髙句麗呼相似為位位宫亦有勇力便弓馬魏正
始中入冦遼西安平為幽州刺史母丘儉所破其𤣥孫
乙弗利利子釗烈帝時與慕容氏相攻擊建國四年慕
容元真率衆伐之入自南陕戰於木底大破釗軍乘勝
長驅遂入丸都釗單馬奔竄元真掘釗父墓載其屍并
掠其母妻珍寳男女五萬餘口焚其宫室毁丸都城而
還自後釗遣使來朝阻隔冦讎不能自達釗後為百濟
所殺世祖時釗曾孫璉始遣使者安東奉表貢方物并
請國諱世祖嘉其誠欵詔下帝系名諱於其國遣員外
散騎侍郎李敖拜璉為都督遼海諸軍事征東将軍領
䕶東夷中郎将遼東郡開國公髙句麗王敖至其所居
平壤城訪其方事云遼東南一千餘里東至柵城南至
小海北至舊夫餘民户参倍於前魏時其地東西二千
里南北一千餘里民皆土著随山谷而居衣布帛及皮
土田薄塉蠶農不足以自供故其人節飲食其俗媱好
歌舞夜則男女羣聚而戯無貴賤之節然潔浄自喜其
王好治宫室其官名有謁奢太奢大兄小兄之號頭著
折風其形如弁旁揷鳥羽貴賤有差立則反拱跪拜曵
一脚行歩如走常以十月祭天國中大會其公會衣服
皆錦繡金銀以為飾好蹲踞食用俎几出三尺馬云本
朱蒙所乘馬種即果下也後貢使相尋歲致黄金二百
斤白銀四百斤時馮文通率衆奔之世祖遣散騎常侍
封撥詔璉令送文通璉上書稱當與文通俱奉王化竟
不送世祖怒欲往討之樂平王丕等議待後舉世祖乃
止而文通亦尋為璉所殺後文明太后以顕祖六宫未
備勅璉令薦其女璉奉表云女已出嫁求以弟女應㫖
朝廷許焉乃遣安樂王真尚書李敷等至境送幣璉惑
其左右之説云朝廷昔與馮氏婚姻未幾而㓕其國殷
鑒不逺宜以方便辭之璉遂上書妄稱女死朝廷疑其
矯詐又遣假散騎常侍程駿切責之若女審死者聽更
選宗淑璉云若天子恕其前愆謹當奉詔會顯祖崩乃
止至髙祖時璉貢獻倍前其報賜亦稍加焉時光州於
海中得璉所遣詣蕭道成使餘奴等髙祖詔責璉曰道
成親殺其君竊號江左朕方欲興㓕國於舊邦繼絶世
於劉氏而卿越境外交逺通簒賊豈是藩臣守節之義
今不以一過掩卿舊欵即送還藩其感恕思愆祗承明
憲輯寕所部動静以聞太和十五年璉死年百餘歲髙
祖舉哀於東郊遣謁者僕射李安上䇿贈車騎大将軍
太傅遼東郡開國公髙句麗王諡曰康又遣大鴻臚拜
璉孫雲使持節都督遼海諸軍事征東将軍領䕶東夷
中郎将遼東郡開國公髙句麗王賜衣冠服物車旗之
飾又詔雲遣世子入朝令及郊丘之禮雲上書辭疾惟
遣其從叔升于随使詣闕嚴責之自此歲常貢獻正始
中世祖於東堂引見其使芮悉弗悉弗進曰髙麗係誠
天極累葉純誠地産土毛無愆王貢但黄金出自夫餘
珂則渉羅所産今夫餘為勿吉所逐渉羅為百濟所并
國王臣雲惟繼絶之義悉遷于境内二品所以不登王
府實两賊是為世宗曰髙麗世荷上将專制海外九夷
黠虜實得征之瓶罄罍恥誰之咎也昔方貢之愆責在
連率卿宜宣朕㫖於卿主務盡威懐之略揃披害羣輯
寧東裔使二邑還復舊墟土毛無失常貢也神龜中雲
死靈太后為舉哀於東堂遣使䇿贈車騎大将軍領䕶
東夷校尉遼東郡開國公髙句麗王又拜其世子安為
安東将軍領䕶東夷校尉遼東郡開國公髙句麗王正
光初光州又於海中執得蕭衍所授安寕東将軍衣冠
劍佩及使人江法盛等送於京師安死子延立出帝初
詔加延使持節散騎常侍車騎大将軍領䕶東夷校尉
遼東郡開國公髙句麗王賜衣冠服物車旗之飾天平
中詔加延侍中驃騎大将軍餘悉如故延死子成立訖
於武定末其貢使無歲不至
百濟國其先出自夫餘其國北去髙句麗千餘里處小
海之南其民土著地多下濕率皆山居有五榖其衣服
飲食與髙句麗同延興二年其王餘慶始遣使上表曰
臣建國東極豺狼隔路雖世承靈化莫由奉藩瞻望雲
闕馳情罔極凉風微應伏惟皇帝陛下協和天休不勝
係仰之情謹遣私署冠軍将軍駙馬都尉弗斯侯長史
餘禮龍􁑂将軍帶方太守司馬張茂等投舫波阻搜徑
𤣥津託命自然之運遣進萬一之誠冀神祗垂感皇靈
洪覆克達天庭宣暢臣志雖旦聞夕没永無餘恨又云
臣與髙句麗源出夫餘先世之時篤崇舊欵其祖釗輕
廢隣好親率士衆陵踐臣境臣祖湏整旅電邁應機馳
擊矢石暫交梟斬釗首自爾已來莫敢南顧自馮氏數
終餘燼奔竄醜類漸盛遂見陵逼構怨連禍三十餘載
財殚力竭轉自孱踧若天慈曲矜逺及無外速遣一将
來救臣國當奉送鄙女執埽後宫并遣子弟牧圉外廐
尺壌匹夫不敢自有又云今璉有罪國自魚肉大臣彊
族戮殺無已罪盈惡積民庶崩離是㓕亡之期假手之
秋也且馮族士馬有鳥畜之戀樂浪諸郡懐首丘之心
天威一舉有征無戰臣雖不敏志效畢力當率所綂承
風響應且髙麗不義逆詐非一外慕隗囂藩卑之辭内
懐兇禍豕突之行或南通劉氏或北約蠕蠕共相脣齒
謀陵王略昔唐堯至聖致罰丹水孟嘗稱仁不捨塗詈
涓流之水宜早壅塞今若不取将貽後悔去庚辰年後
臣西界小石山北國海中見屍十餘并得衣噐鞍勒視
之非髙麗之物後聞乃是王人來降臣國長蛇隔路以
沉於海雖未委當深懐僨恚昔宋戮申舟楚荘徒跣鷂
撮放鳩信陵不食充敵建名美隆無已夫以區區偏鄙
猶慕萬代之信况陛下合氣天地勢傾山海豈令小豎
跨塞天逵今上所得鞍一以為實騐顕祖以其僻逺冒
險朝獻禮遇優厚遣使者邵安與其使俱還詔曰得表
聞之無恙甚喜卿在東隅處五服之外不逺山海歸誠
魏闕欣嘉至意用戢于懐朕承萬世之業君臨四海綂
御羣生今宇内清一八表歸義襁負而至者不可稱數
風俗之和士馬之盛皆餘禮等親所聞見卿與髙麗不
穆屢致陵犯茍能順義守之以仁亦何憂於冦讎也前
所遣使浮海以撫荒外之國從來積年往而不返存亡
達否未能審悉卿所送鞍比校舊乗非中國之物不可
以疑似之事以生必然之過經略權要已具别㫖又詔
曰知髙麗阻疆侵軼卿土修先君之舊怨棄息民之大
徳兵交累載難結荒邉使兼申胥之誠國有楚越之急
乃應展義扶微乗機電舉但以髙麗稱藩先朝供職日
久於彼雖有自昔之釁於國未有犯令之愆卿使命始
通便求致伐尋討事會理亦未周故往年遣禮等至平
壌欲騐其由状然髙麗奏請頻煩辭理俱詣行人不能
抑其請司法無以成其責故聽其所啟詔禮等還若今
復違㫖則過咎益露後雖自陳無所逃罪然後興師討
之於義為得九夷之國世居海外道暢則奉藩惠戢則
保境故羈縻著於前典楛貢曠於歳時卿備陳彊弱之
形具列往代之迹俗殊事異擬貺乖衷洪規大略其致
猶在今中夏平一宇内無虞毎欲陵威東極懸旌域表
拯荒黎於偏方舒皇風於逺服身由髙麗即叙未及卜
征今若不從詔㫖則卿之來謀載協朕意元戎啟行将
不云逺便可豫率同興具以待事時遣報使速究彼情
師舉之日卿為鄉導之首大㨗之後又受元功之賞不
亦善乎所獻錦布海物雖不悉達明卿至心今賜雜物
如别又詔璉䕶送安等安等至髙句麗璉稱昔與餘慶
有讎不令東過安等於是皆還乃下詔切責之五年使
安等從東萊浮海賜餘慶璽書褒其誠節安等至海濱
遇風飄蕩竟不達而還
勿吉國在髙句麗北舊肅慎國也邑落各自有長不相
總一其人勁悍於東夷最彊言語獨異常輕豆莫婁等
國諸國亦患之去洛五千里自和龍北二百餘里有善
玉山山北行十三日至祁黎山又北行七日至如洛瓌
水水廣里餘又北行十五日至太魯水又東北行十八
日到其國國有大水濶三里餘名速末水其地下濕築
城穴居屋形似塜開口於上以梯出入其國無牛有車
馬佃則偶耕車則歩推有粟及麥穄菜則有葵水氣醎
凝鹽生樹上亦有鹽池多䐗無羊嚼米醖酒飲能至醉
婦人則布裙男子䐗犬皮裘初婚之夕男就女家執女
乳而罷便以為定仍為夫婦俗以人溺洗手面頭揷虎
豹尾善射獵弓長三尺箭長尺二寸以石為鏃其父母
春夏死立埋之冢上作屋不令雨濕若秋冬以其屍捕
貂貂食其肉多得之常七八月造毒藥傅箭鏃射禽獸
中者便死煑藥毒氣亦能殺人國南有徒太山魏言太
皇有虎豹羆狼不害人人不得山上溲汙行逕山者皆
以物盛去延興中遣使乙力支朝獻太和初又貢馬五
百匹乙力支稱初發其國乘船泝難河西上至太􁀙河
沉船於水南出陸行渡洛孤水從契丹西界達和龍自
云其國先破髙句麗十落宻共百濟謀從水道并力取
髙句麗遣乙力支奉使大國請其可否詔勑三國同是
藩附宜共和順勿相侵優乙力支乃還從其來道取得
本船汎達其國九年復遣使侯尼支朝獻明年復入貢
其傍有大莫盧國覆鍾國莫多囘國庫婁國素和國具
弗伏國匹黎尒國拔大何國郁羽陵國庫伏真國魯婁
國羽真侯國前後各遣使朝獻太和十二年勿吉復遣
使貢楛矢方物於京師十七年又遣使人婆非等五百
餘人朝獻景明四年復遣使侯力歸等朝貢自此迄于
正光貢使相尋爾後中國紛優頗或不至興和二年六
月遣使石久云等貢方物至於武定不絶
失韋國在勿吉北千里去洛六千里路出和龍北千餘
里入契丹國又北行十日至啜水又北行三日有蓋水
又北行三日有犢了山其山髙大周囘三百餘里又北
行三日有大水名屈利又北行三日至刃水叉北行五
日到其國有大水從北而來廣四里餘名捺水國土下
濕語與厙莫奚契丹豆莫婁國同頗有粟麥及穄唯食
猪魚飬牛馬俗又無羊夏則城居冬逐水草亦多貂皮
丈夫索髪用角弓其箭尤長女婦束髪作义手髻其國
少竊盗盗一徴三殺人者責馬三百匹男女悉衣白鹿
皮襦袴有麴釀酒俗愛赤珠為婦人飾穿挂於頸以多
為貴女不得此乃至不嫁父母死男女聚哭三年屍則
置於林樹之上武定二年四月始遣使張焉豆伐等獻
其方物迄武定末貢使相尋
豆莫婁國在勿吉國北千里去洛六千里舊北扶餘也
在失韋之東東至於海方二千里其人土著有宫室倉
庫多山陵廣澤於東夷之域最為平敞地宜五榖不生
五果其人長大性彊勇謹厚不冦抄其君長皆以六畜
名官邑落有豪帥飲食亦用俎豆有麻布衣制類髙麗
而幅大其國大人以金銀飾之用刑嚴急殺人者死没
其家人為奴婢俗婬尤惡妬婦妬者殺之尸其國南山
上至腐女家欲得輸牛馬乃與之或言本穢貊之地也
地豆干國在失韋西千餘里多牛羊出名馬皮為衣服
無五榖惟食肉酪延興二年八月遣使朝貢至于太和
六年貢使不絶十四年頻來犯塞髙祖詔征西大将軍
陽平王頤擊走之自後時朝京師迄武定末貢使不絶
厙莫奚國之先東部宇文之别種也初為慕容元真所
破遺落者竄匿松漠之間其民不絜浄而善射獵好為
冦鈔登國三年太祖親自出討至弱洛水南大破之獲
其四部落馬牛羊豕十餘萬帝曰此羣狄諸種不識徳
義互相侵盗有犯王略故往征之且䑕竊狗盗何足為
患今中州大亂吾先平之然後張其威懐則無所不服
矣既而車駕南還雲中懐服燕趙十數年間諸種與庫
莫奚亦皆滋盛乃開遼海置戍和龍諸夷震懼各獻方
物髙宗顯祖世厙莫奚歳致名馬文皮髙祖初遣使朝
貢太和四年輙入塞内辭以畏地豆干鈔掠詔書切責
之二十二年入冦安州營燕幽三州兵數千人擊走之
後復欵附毎求入塞與交易詔曰厙莫奚去太和二十
一年以前與安營二州邉民参居交易往來並無疑貳
至二十二年叛逆以來遂爾逺竄今雖欵附猶在塞表
毎請入塞與民交易若抑而不許乖其歸向之心聽而
不虞或有萬一之警不容依先任其交易事宜限節交
市之日州遣上佐監之自是已後歳常朝獻至於武定
末不絶
契丹國在厙莫奚東異種同類俱竄於松漠之間登國
中國軍大破之遂逃迸與厙莫奚分背經數十年稍滋
蔓有部落於和龍之北數百里多為冦盗真君以來求
朝獻歳貢名馬顯祖時使莫弗紇何辰奉獻得班饗於
諸國之末歸而相謂言國家之美心皆忻慕於是東北
羣狄聞之莫不思服悉萬丹部何大何部伏弗郁部羽
陵部日連部匹絜部黎部吐六于部等各以其名馬文
皮入獻天府遂求為常皆得交市於和龍宻雲之間貢
獻不絶太和三年髙句麗竊與蠕蠕謀欲取地豆干以
分之契丹懼其侵軼其莫弗賀勿干率其部落車三千
乘衆萬餘口驅徒雜畜求入内附止於白狼水東自此
歳常朝貢後告饑髙祖矜之聽其入闗市糴及世宗肅
宗時恒遣使貢方物熈平中契丹使人祖真等三十人
還靈太后以其俗嫁娶之際以青氊為上服人給青氊
两匹賞其誠欵之心餘依舊式朝貢至齊受禪常不絶
烏洛侯國在地豆干之北去代都四千五百餘里其土
下濕多霧氣而寒民冬則穿地為室夏則随原阜畜牧
多豕有榖麥無大君長部落莫弗皆世為之其俗䋲髪
皮服以珠為飾民尚勇不為姦竊故慢藏野積而無冦
盗好獵射樂有箜篌木槽革面而施九弦其國西北有
完水東北流合于難水其地小水皆注於難東入于海
又西北二十日行有于已尼大水所謂北海也世祖真
君四年來朝稱其國西北有國家先帝舊墟石室南北
九十歩東西四十步髙七十尺室有神靈民多祈請世
祖遣中書侍郎李敞告祭焉刋祝文於室之壁而還
史臣曰夷狄之於中國羈縻而已髙麗歳修貢職東藩
之冠榮哀之禮致自天朝亦為優矣其他碌碌咸知欵
貢豈牛馬内向東風入律者也
　
　
　
　
　
　魏書卷一百
　魏書卷一百考證
厙莫奚𫝊二十二年入冦安州○冦監本誤作塞今改
　正又二十二年北史作二十年
烏洛侯𫝊無大君長部落莫弗皆世為之○(臣人龍/)按
　北史室韋國𫝊云南室韋分為二十五部毎部有餘
　莫弗瞞咄猶酋長也北室韋分為九部落其部落渠
　帥號乞引莫賀咄毎部有莫何弗三人以貳之則此
　云莫弗亦酋長名也
　
　
　
　
　
　
　
　魏書卷一百考證
欽定四庫全書
　魏書卷一百一
　　齊　　　　　魏　　　　收　　　　撰
　列傳弟八十九
　　氐　　　吐谷渾　　宕昌　　髙昌
　　鄧至　　蠻　　　　獠
氐者西夷之别種號曰白馬三代之際蓋自有君長而
世一朝見故詩稱自彼氐羌莫敢不來王也秦漢以來
世居岐隴以南漢川以西自立豪帥漢武帝遣中郎将
郭昌衛廣㓕之以其地為武都郡自汧渭抵於巴蜀種
類實繁或謂之白氐或謂之故氐各有侯王受中國封
拜漢建安中有楊騰者為部落大帥騰勇健多計略始
徙居仇池仇池方百頃因以為號四面斗絶髙七里餘
羊腸蟠道三十六囘其上有豐水泉煑土成鹽騰後有
名千萬者魏拜為百頃氐王千萬孫名飛龍漸彊盛晋
武帝假平西将軍無子飬外甥令狐茂搜為子惠帝元
康中茂搜自號輔國将軍右賢王羣氐推以為主闗中
人士流移者多依之愍帝以為驃騎将軍左賢王茂搜
死子難敵綂位與弟堅頭分部曲難敵自號左賢王屯
下辨堅頭號右賢王屯河池難敵死子毅立自號使持
節龍􁑂将軍左賢王下辨公以堅頭子盤為使持節尅
軍将軍右賢王河池公臣晋晋以毅為征南将軍三年
毅族兄初襲殺毅并有其衆自立為仇池公臣於石虎
後稱藩於晋永和十年改初為天水公十一年毅小弟
宋奴使姑子梁三王因侍直手刃殺初初子國率左右
誅三王及宋奴復自立為仇池公桓温表國為秦州刺
史國子安為武都太守十二年國從叔俊復殺國自立
國子安叛苻生殺俊復稱藩於晋安死子世自立為仇
池公晋太和三年以世為秦州刺史弟綂為武都太守
世死綂廢世子纂自立綂一名徳纂聚黨襲殺綂自立
為仇池公遣使詣簡文帝以纂為秦州刺史晋咸安元
年苻堅遣楊安伐纂剋之徙其民於闗中空百頃之地
宋奴之死二子佛奴佛狗逃奔苻堅堅以妻佛奴子定
拜為尚書領軍苻堅之敗闗右擾亂定盡力於堅堅死
乃率衆奔隴右徙治歴城去仇池百二十里置倉儲於
百頃招夷夏得千餘家自稱龍驤将軍仇池公稱藩於
晋孝武即以其自號假之後以為秦州刺史登國四年
遂有秦州之地自號隴西王後為乞伏乾歸所殺無子
佛狗子盛先為監國守仇池乃綂事自號征西将軍秦
州刺史仇池公諡定為武王分諸氐羌為二十部䕶軍
各為鎮戍不置郡縣遂有漢中之地仍稱藩於晋天興
初遣使朝貢詔以盛為征南大将軍仇池王隔礙姚興
不得歳通貢使盛以兄子撫為平南将軍梁州刺史守
漢中劉裕永初中封盛為武都王盛死私諡曰惠文王
子元綂位元子黄眉號征西大将軍開府儀同三司秦
州刺史武都王雖稱藩於劉義隆仍奉晋永熈之號後
始用義隆元嘉正朔初盛謂元曰吾年已老當終為晋
臣汝善事宋帝故元奉焉元善於待士為流舊所懐始
光四年世祖遣大鴻臚公孫執拜元為征南大将軍都
督梁州刺史南秦王元上表請比内藩許之元死私諡
孝昭王子保宗綂位初元臨終謂弟難當曰今境候未
寕方湏撫慰保宗冲昧吾授卿國事其無墜先勲難當
固辭請立保宗以輔之保宗既立難當妻姚氏謂難當
曰國險宜立長君反事孺子非久計難當從之廢保宗
而自立稱藩于劉義隆難當拜保宗為鎮南将軍鎮石
昌以次子順為鎮東將軍秦州刺史守上邽保宗謀襲
難當事泄被繫先是四方流人以仇池豐實多往依附
流人有許穆之郝惔之二人投難當竝改姓為司馬穆
之自云名飛龍惔之自云名康之云是晋室近戚康之
尋為人所殺時劉義隆梁州刺史甄法䕶刑政不理義
隆遣刺史蕭思話代任難當以思話未至遣将舉兵襲
梁州破白馬遂有漢中之地尋而思話使其司馬蕭承
之先驅進討所向剋㨗遂平梁州因又附義隆難當後
釋保宗遣鎮董亭保宗與兄保顕歸京師世祖拜保宗
征南大将軍秦州牧武都王尚公主保顕為鎮西将軍
晋壽公後遣大鴻臚崔頤拜難當為征南大将軍儀同
三司領䕶西羌校尉秦梁二州牧南秦王難當後自立
為大秦王號年曰建義立妻為王后世子為太子置百
官具擬天朝然猶貢獻于劉義隆不絶尋而其國大旱
多災異降大秦王復為武都王太延初難當立鎮上邽
世祖遣車騎大将軍樂平王丕等督河西髙平諸軍取
上邽又詔諭難當難當奉詔攝守尋而傾國南冦規有
蜀土襲義隆益州攻涪城又伐巴西獲維州流人七千
餘家還于仇池義隆怒遣将裴方明等伐之難當為方
明所敗棄仇池與千餘騎奔上邽世祖遣中山王辰迎
之赴行宫方明既克仇池以保宗弟保熾守之河間公
齊擊走之先是詔保宗鎮上邽又詔鎮駱谷復其本國
保宗弟文徳先逃氐中乃説保宗令叛事泄齊執保宗
送京師詔難當殺之氐羌立文徳屯於濁水文徳自號
征西将軍秦河梁三州牧仇池公求援於義隆義隆封
文徳為武都王遣偏将房亮之等助之齊逆擊擒亮之
文徳奔守葭蘆武都隂平氐多歸之詔淮陽公皮豹子
等率諸軍討之文徳走漢中收其妻子僚屬資糧及保
宗妻公主送京師賜死初公主勸保宗反人問曰背父
母之邦若何公主曰禮婦人外成因夫而榮事立據守
一方我亦一國之母豈比小縣之主以此得罪髙宗時
拜難當營州刺史還為外都大官卒諡曰忠子和随父
歸國别賜爵仇池公子徳襲難當爵早卒子小眼襲例
降為公拜天水太守卒子大眼别有𫝊小眼子公熈襲
爵正光中尚書右丞張普惠為行臺送租於南秦東益
普惠啟公熈俱行至南秦以氐反不得進遣公熈先慰
氐東益州刺史魏子建以公熈險薄宻令訪察公熈果
有潜謀将為叛亂子建仍報普惠令其攝録普惠急追
公熈竟不肯赴東出漢中普惠表列其事公熈大行賄
賂終得兔罪後為假節别将與都督元志同守岐州為
秦賊莫折天生所虜死於秦州文徳後自漢中入綂汧
隴遂有隂平武興之地後為劉義隆荆州刺史劉義宣
所殺保宗之執也子元和奔義隆以為武都白水太守
元和據城歸順髙宗嘉之拜征南大将軍武都王内徙
京師元和從叔僧嗣復自稱武都王於葭蘆僧嗣死從
弟文度自立為武興王遣使歸順顯祖授文度武興鎮
将既而復叛髙祖初征西将軍皮歡喜攻葭蘆破之斬
文度首文度弟宏小名䑕犯顯祖廟諱以小名稱䑕自
為武興王遣使奉表謝罪貢其方物髙祖納之䑕遣子
茍奴入侍拜鼠都督南秦州刺史征西将軍西戎校尉
武都王䑕死從子後起綂任髙祖復以鼠爵授之䑕子
集始為白水太守後起死以集始為征西将軍武都王
集始後朝于京師拜都督南秦州刺史安南大将軍領
䕶南蠻校尉漢中郡侯武興王賜以車旗戎馬錦綵繪
纊等尋還武興進號鎮南将軍加督寧湘等五州諸軍
事後仇池鎮将楊靈珍襲破武興集始遂入蕭賾景明
初集始來降還授爵位歸守武興死子紹先立拜都督
南秦州刺史征虜将軍漢中郡公武興王贈集始車騎
大将軍開府儀同三司諡安王紹先年㓜委事二叔集
起集義夏侯道遷以漢中歸順也蕭衍白馬戍主尹天
保率衆圍之道遷求援於集起集義二人貪保邉藩不
欲救之唯集始弟集朗心願立功率衆破天保全漢川
集朗之力也集義見梁益既定恐武興不得久為外藩
遂扇動諸氐推紹先僣稱大號集起集義並稱王外引
蕭衍為援安西将軍邢巒遣建武将軍𫝊𥪡眼攻武興
剋之執紹先送于京師遂㓕其國以為武興鎮復改鎮
為東益州前後鎮将唐法樂刺史杜纂邢豹以威惠失
衆氐豪仇石柱等相率反叛朝廷以西南為憂正光中
詔魏子建為刺史以恩信招撫風化大行逺近欵附如
内地焉後唐永代子建為州未幾氐人悉反永棄城東
走自此復為氐地其後紹先奔還武興復自立為王
吐谷渾本遼東鮮卑徒河涉歸子也涉歸一名弈洛韓
有二子庶長曰吐谷渾少曰若洛廆涉歸死若洛廆代
綂部落别為慕容氏涉歸之存也分户七百以給吐谷
渾吐谷渾與若洛廆二部馬鬬相傷若洛廆怒遣人謂
吐谷渾曰先公處分與兄異部何不相逺而馬鬬相傷
吐谷渾曰馬是畜耳食草飲水春氣發動所以鬬鬬在
馬而怒及人乖别甚易今當去汝萬里之外若洛廆悔
遣舊老及長史七那樓追謝留之吐谷渾曰我乃祖以
來樹徳遼右先公之世卜筮之言云有二子當享福祚
竝流子孫我是卑庶理無竝大今以馬致乖殆天所啟
諸君試驅馬令東馬若還東我當随去即令從騎擁馬
令回數百步欻然悲鳴突走而西聲若頽山如是者十
餘輩一回一迷樓力屈乃跪曰可汗此非復人事渾謂
其部落曰我兄弟子孫竝應昌盛廆當𫝊子及曾𤣥孫
其間可百餘年我及𤣥孫間始當顯耳於是遂西附隂
山後假道上隴若洛廆追思吐谷渾作阿于歌徒河以
兄為阿于也子孫僣號以此歌為輦後鼔吹大曲吐谷
渾遂徙上隴止於枹罕暨甘松南界昂城龍涸從洮水
西南極白蘭數千里中逐水草廬帳而居以肉酪為糧
西北諸種謂之阿柴虜吐谷渾死有子六十人長子吐
延身長七尺八寸勇力過人性刻暴為昂城羌酋姜聰
所刺劍猶在體呼子葉延語其大将紇拔埿曰吾氣絶
棺歛訖便速去保白蘭地既險逺又土俗懦弱易控御
葉延小兒欲授餘人恐倉卒終不能相制今以葉延付
汝竭股肱之力以輔之孺子得立吾無恨也抽劍而死
有子十二人葉延少而勇果年十歳縛草為人號曰姜
聰毎旦輙射之射中則嘷呌泣涕其母曰讐賊諸将已
屠膾之汝年小何煩朝朝自苦葉延嗚咽若不自勝答
母曰誠知無益然罔極之心不勝其痛性至孝母病三
日不食葉延亦不食頗視書𫝊自謂曾祖弈洛韓始封
昌黎公吾為公孫之子案禮公孫之子得以王父字為
氏遂以吐谷渾為氏焉葉延死子碎奚立性淳謹三弟
專權碎奚不能制諸大将共誅之奚憂哀不復攝事遂
立子視連為世子委之事號曰莫賀郎華言父也碎奚
遂以憂死視連立以父憂思不逰娛酣宴十五年死弟
視羆立死子樹洛干等竝㓜弟烏紇提立而妻樹洛干
母生二子慕璝利延烏紇提一名大孩死樹洛干立自
號車騎将軍是歳晋義熈初也樹洛干死弟阿豺立自
號驃騎将軍沙州刺史部内有黄沙周回數百里不生
草木因號沙州阿豺兼并羌氐地方數千里號為彊國
田於而彊山觀墊江源問於羣臣曰此水東流有何名
由何郡國入何水也其長史曾和曰此水經仇池過晋
夀出宕渠號墊江至巴郡入江度廣陵會於海阿豺曰
水尚知有歸吾雖塞表小國而獨無所歸乎遣使通劉
義符獻其方物義符封為澆河公未及拜受劉義隆元
嘉三年又加除命又将遣使朝貢會暴病臨死召諸子
弟告之曰先公車騎捨其子䖍以大業屬吾吾豈敢忘
先公之舉而私於緯代其以慕璝繼事阿豺有子二十
人緯代長子也阿豺又謂曰汝等各奉吾一隻箭折之
地下俄而命母弟慕利延曰汝取一隻箭折之慕利延
折之又曰汝取十九隻箭折之延不能折阿豺曰汝曹
知否單者易折衆則難摧戮力一心然後社稷可固言
終而死兄子慕璝立先是阿豺時劉義隆命竟未至而
死慕璝又奉表通義隆義隆又授隴西公慕璝招集秦
涼亡業之人及羌戎雜夷衆至五六百落南通蜀漢北
交涼州赫連部衆轉盛世祖時慕璝始遣其侍郎謝大
寧奉表歸國尋討禽赫連定送之京師世祖嘉之遣使
者䇿拜慕璝為大将軍西秦王慕璝表曰臣誠庸弱敢
竭情欵俘禽僣逆獻捷王府爵秩雖崇而土不増廓車
旗既飾而財不周賞願垂鑒察亮其單欵臣頃接冦逆
疆境之人為賊所抄流轉東下今皇化混一求還鄉土
乞拂曰連窟略寒張華等三人家弱在此分乖可愍願
并勑遣使恩洽遐荒存亡感戴世祖詔公卿朝㑹議答
施行太尉長孫嵩及議郎博士二百七十九人議曰前
者有司處以為秦王荒外之君本非政教所及來則受
之去則不禁皇威逺被西秦王慕義畏威稱臣納貢求
受爵號議者以為古者要荒之君雖人土衆廣而爵不
擬華夏陛下加寵王官乃越常分容飾車旗班同上國
至於繒絮多少舊典所無皆當臨時以制豐寡自漢魏
以來撫接荒遐頗有故事吕后遺單于御車二乘馬二
駟單于答馬千匹其後匈奴和親敵國遺繒絮不過數
百呼韓邪稱臣身自入朝始至萬匹今西秦王若以土
無桑蠶便當上請不得言財不周賞昔周室衰微齊侯
小白一匡天下有賜胙之命無益土之賞晋侯重耳破
楚城濮唯受南陽之田為朝宿之邑西秦所致唯定而
已塞外之人因時乗便侵入秦涼未有經略拓境之勲
爵登上國綂秦涼河沙四州之地而云土不増廓比聖
朝於弱周而自同於五霸無厭之情其可極乎西秦王
忠欵於朝廷原其本情必不至此或左右不敏因致斯
累檢西秦流人賊時所抄悉在蒲坂今既稱藩四海咸
泰天下一家可勑秦州送詣京師随後遣還所請乞佛
三人昔為賓國之使來在王庭國破家遷即為臣妾可
勿聽許制曰公卿之議未為失體西秦王所收金城枹
䍐隴西之地彼自取之朕即與之便是裂土何湏復廓
西秦欵至綿絹随使疎數増益之非一匹而已自是慕
璝貢獻頗簡又通於劉義隆義隆封為隴西王太延二
年慕璝死弟慕利延立詔遣使者策諡慕璝曰惠王後
拜慕利延鎮西大将軍儀同三司改封西平王以慕璝
子元緖為撫軍将軍時慕利延又通劉義隆義隆封為
河南王世祖征凉州慕利延懼遂率其部人西遁沙漠
世祖以慕利延兄有禽赫連定之功遣使宣喻之乃還
後慕利延遣使表謝書奏乃下詔褒奨之慕利延兄子
緯代懼慕利延害己與使者謀欲歸國慕利延覺而殺
之緯代弟叱力延等八人逃歸京師請兵討慕利延世
祖拜叱力延歸義王詔晋王伏羅率諸将討之軍至大
母橋慕利延兄子拾寅走河西伏羅遣将追擊之斬首
五千餘級慕利延走白蘭慕利延從弟伏念長史䳕鳩
黎部大崇城等率衆一萬三千落歸降後復遣征西将
軍髙凉王那等討之於白蘭慕利延遂入于闐國殺其
王死者數萬人南征罽賓遣使通劉義隆求援獻烏丸
帽女國金酒噐胡玉金釧等物義隆賜以牽車七年遂
還舊土慕利延死樹洛干子拾寅立始邑於伏羅川其
居止出入竊擬王者拾寅奉修貢職受朝廷正朔又受
劉義隆封爵號河南王世祖遣使拜為鎮西大将軍沙
州刺史西平王後拾寅自恃險逺頗不恭命通使于劉
彧獻善馬四角羊彧加之官號髙宗時定陽侯曹安表
拾寅今保白蘭多有金銀牛馬若擊之可以大獲議者
咸以先帝忿拾寅兄弟不穆使晋王伏羅髙凉王那再
征之竟不能剋拾寅雖復逺遁軍亦疲勞今在白蘭不
犯王塞不為人患非國家之所急也若遣使招慰必求
為臣妾可不勞而定也王者之於四荒羈縻而已何必
屠其國有其地安曰臣昔為澆河戍将與之相近明其
意勢若分軍出其左右拾寅必走保南山不過十日牛
馬草盡人無所食衆必潰叛可一舉而定也從之詔陽
平王新城建安王穆六頭等出南道南郡公李惠給事
中公孫拔及安出北道(人/)討之拾寅走南山諸軍濟河
追之時軍多病諸将議賊已逺遁軍容已振今驅疲病
之卒要難冀之功不亦過乎衆以為然乃引還獲駝馬
二十餘萬顕祖復詔上黨王長孫觀等率州郡兵討拾
寅軍至曼頭山拾寅來逆戰觀等縱兵擊敗之拾寅宵
遁於是思悔復修藩職遣别駕康盤龍奉表朝貢顯祖
幽之不報其使拾寅部落大饑屢冦澆河詔平西将軍
廣川公皮歡喜率敦煌枹罕髙平諸軍為前鋒司空上
黨王長孫觀為大都督以討之觀等軍入拾寅境芻其
秋稼拾寅窘怖遣子詣軍表求改過觀等以聞顯祖以
重勞将士乃下詔切責之徴其任子拾寅遣子斤入侍
顯祖尋遣斤還拾寅後復優掠邉人遣其将良利守洮
陽枹䍐所綂枹罕鎮将西郡公楊鍾葵貽拾寅書以責
之拾寅表曰奉詔聽臣還舊土故遣良利守洮陽若不
追前恩求令洮陽貢其土物辭㫖懇切顕祖許之自是
歲修職貢太和五年拾寅死子度易侯立遣其侍郎時
真貢方物提上表稱嗣事後度易侯伐宕昌詔譲之賜
錦綵一百二十匹喻令悛改所掠宕昌口累部送時還
易侯竝奉詔死子伏連籌立髙祖欲令入朝表稱疾病
輙修洮陽泥和城而置戍焉文明太后崩使人告凶伏
連籌拜命不恭有司請伐之髙祖不許羣臣以其受詔
不敬不宜納所獻髙祖曰拜受失禮乃可加以告責所
獻土毛乃是臣之常道杜棄所獻便是絶之縱欲改悔
其路無由矣詔曰朕在哀疚之中未有征討而去春枹
罕表取其洮陽泥河二戍時以此既邉将之常即便聽
許及偏師致討二戍望風請降執訊二千餘人又得婦
女九百口子婦可悉還之伏連籌乃遣世子賀魯頭朝
于京師禮錫有加拜伏連籌使持節都督西垂諸軍事
征西将軍領䕶西戎中郎将西海郡開國公吐谷渾王
麾旗章綬之飾皆備給之後遣兼員外散騎常侍張禮
使於伏連籌伏連籌謂禮曰昔與宕昌通和恒見稱大
王已則自名今忽名僕而拘執此使将命偏師往問其
意禮曰君與宕昌竝為魏藩而比輙有興動殊違臣節
當發之日宰輔以為君若反迷知罪則克保藩業脱守
愚不改則禍難将至伏連籌遂嘿然及髙祖崩遣使赴
哀盡其誠敬伏連籌内修職貢外并戎狄塞表之中號
為彊富凖擬天朝樹置官司稱制諸國以自誇大世宗
初詔責之曰梁州表送卿報宕昌書梁彌邕與卿竝為
邉附語其國則隣藩論其位則同列而稱書為表名報
為㫖有司以國有常刑殷勤請討朕慮險逺多虞輕相
搆惑故先宣此意善自三思伏連籌上表自中辭誠懇
至終世宗世至于正光犛牛蜀馬及西南之珍無歳不
至後秦州城人莫折念生反河西路絶涼州城人萬于
菩提等東應念生囚刺史宋穎頴宻遣求援於伏連籌
伏連籌親率大衆救之遂獲保全自爾以後闗徼不通
貢獻路絶伏連籌死子夸吕立始自號為可汗居伏俟
城在青海西十五里雖有城郭而不居恒處穹廬随水
草畜牧其地東西三千里南北千餘里官有王公僕射
尚書及郎将将軍之號夸吕推髻眊珠以皂為帽坐金
師子牀號其妻為恪尊衣織成裙披錦大袍辮髮於後
首戴金花冠其俗丈夫衣服略同於華夏多以羅羃為
冠亦以繒為帽婦人皆貫珠貝束髮以多為貴兵噐有
弓刀甲矟國無常賦湏則税富室商人以充用焉其刑
罰殺人及盗馬者死餘則徴物以贖罪亦量事决杖刑
人必以氊蒙頭持石從髙擊之父兄死妻後母及嫂等
與突厥俗同至于婚貧不能備財者輙盗女去死者亦
皆埋殯其服制葬訖則除之性貪婪忍於殺害好射獵
以内酪為糧亦知種田有大麥粟豆然其北界氣候多
寒唯得蕪菁大麥故其俗貧多富少青海周回千餘里
海内有小山毎冬氷合後以良牝馬置此山至來春收
之馬皆有孕所生得駒號為龍種必多駿異吐谷渾嘗
得波斯草馬放入海因生驄駒能日行千里世𫝊青海
驄者是也土出犛牛馬多鸚鵡饒銅鐵朱砂地兼鄯善
且末興和中齊獻武王作相招懐荒逺蠕蠕既附於國
夸吕遣使致敬獻武王喻以大義徴其朝貢夸吕乃遣
使人趙吐骨真假道蠕蠕頻來又薦其從妹静帝納以
為嬪遣員外散騎常侍傅靈㯹使於其國夸吕又請婚
乃以濟南王匡孫女為廣樂公主以妻之此後朝貢不
絶吐谷渾北有乙弗勿敵國風俗與吐谷渾同不識五
榖唯食魚及蘇子蘇子状若中國枸杞子北又有阿蘭
國與鳥獸同不知鬬戰忽見異人舉國便走土無所出
大飬羣畜體輕工走逐之不可得北又有女王國以女
為主人所不知其傳云然
宕昌羌者其先蓋三苗之𦙍周時與庸蜀微盧等八國
從武王㓕商漢有先零燒當等世為邉患其地東接中
華西通西域南北數千里姓别自為部落酋帥皆有地
分不相綂攝宕昌即其一也俗皆土著居有屋宇其屋
織犛牛尾及羖羊毛覆之國無法令又無徭賦惟戰伐
之時乃相屯聚不然則各事生業不相往來皆衣裘褐
收飬犛牛羊豕以供其食父子伯叔兄弟死者即以繼
母叔母及嫂弟婦等為妻俗無文字但候草木榮落記
其歳時三年一相聚殺牛羊以祭天有梁懃者世為酋
帥得羌豪心乃自稱王焉懃孫彌忽世祖初遣子彌黄
奉表求内附世祖嘉之遣使拜彌忽為宕昌王賜彌黄
爵甘松侯彌忽死孫虎子立其地自仇池以西東西千
里廗水以南南北八百里地多山阜人二萬餘落世修
職貢頗為吐谷渾所斷絶虎子死彌治立虎子弟羊子
先奔吐谷渾吐谷渾遣兵送羊子欲奪彌治位彌治遣
使請救顕祖詔武都鎮将宇文生救之羊子退走彌治
死子彌機立遣其司馬利住奉表貢方物楊文度之叛
圍武都彌機遣其二兄率衆救武都破走文度髙祖時
遣使子橋表貢朱砂雌黄白石膽各一百斤自此後歳
以為常朝貢相繼後髙祖遣鴻臚劉歸謁者張察拜彌
機征南大将軍西戎校尉梁益二州牧河南公宕昌王
後朝于京師殊無風禮朝罷髙祖顧謂左右曰夷狄之
有君不如諸夏之亡也宕昌王雖為邉方之主乃不如
中國一吏於是改授領䕶西戎校尉靈州刺史王如故
賜以車騎戎馬錦綵等遣還國
髙昌者車師前王之故地漢之前部地也東西二千里
南北五百里四面多大山或云昔漢武遣兵西討師旅
頓敝其中尤困者因住焉地勢髙敞人庶昌盛因云髙
昌亦云其地有漢時髙昌壘故以為國號東去長安四
千九百里漢西域長史戊巳校尉竝居於此晋以其地
為髙昌郡張軌吕光沮渠蒙遜據河西皆置太守以綂
之去敦煌十三日行國有八城皆有華人地多石磧氣
候温暖厥土良沃榖麥一歳再熟宜蠶多五果又饒漆
有草名羊刺其上生蜜而味甚佳引水溉田出赤鹽其
味甚美復有白鹽其形如玉髙昌人取以為枕貢之中
國多蒲萄酒俗事天神兼信佛法國中羊馬牧在隐僻
處以避冦非貴人不知其處北有赤石山七十里有貪
汙山夏有積雪此山北鐵勒界也世祖時有闞爽者自
為髙昌太守太延中遣散騎侍郎王恩生等使髙昌為
蠕蠕所執真君中爽為沮渠無諱所襲奪據之無諱死
弟安周代立和平元年為蠕蠕所并端蠕以闞伯周為
髙昌王其稱王自此始也太和初伯周死子義成立歲
餘為其兄首歸所殺自立為髙昌王五年髙車王可至
羅殺首歸兄弟以敦煌人張孟明為王後為國人所殺
立馬儒為王以鞏顧禮麴嘉為左右長史二十一年遣
司馬王體元奉表朝貢請師迎接求舉國内徙髙祖納
之遣明威将軍韓安保率騎千餘赴之割伊吾五百里
以儒居之至羊榛水儒遣禮嘉率步騎一千五百迎安
保去髙昌四百里而安保不至禮等還髙昌安保亦還
伊吾安保遣使韓興安等十二人使髙昌儒復遣顧禮
将其世子義舒迎安保至白棘城去髙昌百六十里而
髙昌舊人情戀本土不願東遷相與殺儒而立麴嘉為
王嘉字靈鳯金城榆中人既立又臣於蠕蠕那蓋顧禮
與義舒随安保至洛陽及蠕蠕主伏圖為髙車所殺嘉
又臣髙車初前部胡人悉為髙車所徙入於焉耆焉耆
又為嚈噠所破滅國人分散衆不自立請王於嘉嘉遣
第二子為焉耆王以主之熈平元年嘉遣兄子私署左
衛将軍田地太守孝亮朝京師仍求内徙乞軍迎援於
是遣龍驤将軍孟威發凉州兵三千人迎之至伊吾失
期而反於後十餘遣使獻珠像白黒貂裘名馬鹽枕等
欵誠備至惟賜優㫖卒不重迎三年嘉遣使朝貢世宗
又遣孟威使詔勞之延昌中以嘉為持節平西将軍𤓰
州刺史泰臨縣開國伯私署王如故熈平初遣使朝獻
詔曰卿地隔闗山境接荒漠頻請朝援徙國内遷雖來
誠可嘉即於理未怗何者彼之甿庶是漢魏遺黎自晋
氏不綱因難播越成家立國世積已久惡徙重遷人懐
戀舊今若動之恐異同之變爰在肘腋不得便如來表
神龜元年冬孝亮復表求援内徙朝廷不許正光元年
肅宗遣假員外将軍趙義等使於嘉嘉朝貢不絶又遣
使奉表自以邉遐不習典誥求借五經諸史并請國子
助教劉變以為博士肅宗許之嘉死贈鎮西将軍凉州
刺史子堅立於後闗中賊亂使命遂絶普泰初堅遣使
朝貢除平西将軍𤓰州刺史泰臨縣伯王如故又加衛
将軍至永熈中特除儀同三司進為郡公後遂隔絶
鄧至者白水羌也世為羌豪因地名號自稱鄧至其地
自亭街以東平武以西汶嶺以北宕昌以南土風習俗
亦與宕昌同其王像舒治遣使内附髙祖拜龍􁑂将軍
鄧至王遣貢不絶鄧至之西有赫羊等二十國時遣使
朝貢朝廷皆授以雜號将軍子男渠帥之名
蠻之種類蓋盤瓠之後其來自久習俗叛服前史具之
在江淮之間依託險阻部落滋蔓布於數州東連夀春
西通上洛北接汝潁往往有焉其於魏氏之時不甚為
患至晋之末稍以繁昌漸為冦暴矣自劉石亂後諸蠻
無所忌惮故其族類漸得北遷陸渾以南滿於山谷宛
洛蕭條略為丘墟矣太祖既定中山聲教被於河表泰
常八年蠻王梅安率渠帥數千朝京師求留質子以表
忠欵始光中拜安侍子豹為安逺将軍江州刺史順陽
公興光中蠻王文武龍請降詔褒慰之拜南雍州刺史
魯陽侯延興中大陽蠻酋桓誕擁沔水以北􁎘葉以南
八萬餘落遣使内屬髙祖嘉之拜誕征南将軍東荆州
刺史㐮陽王聽自選郡縣誕字天生桓元之子也初元
西奔至枚回洲被殺誕時年數歲流竄大陽蠻中遂習
其俗及長多智謀為羣蠻所歸誕既内屬治於朗陵太
和四年王師南伐誕請為前驅乃授使持節南征西道
大都督討義陽不果而還十年移居潁陽十六年依例
降王為公十七年加征南将軍中道大都督征竟陵遇
遷洛師停是時蕭賾征虜将軍直閤将軍蠻酋田益宗
率部曲四千餘户内屬㐮陽酋雷婆思等十一人率户
千餘内徙求居大和川詔給廩食後開南陽令有沔北
之地蠻人安堵不為冦賊十八年誕入朝賞遇隆厚卒
諡曰剛子暉字道進位龍驤将軍東荆州刺史襲爵景
明初太陽蠻酋田育丘等二萬八千户内附詔置四郡
十八縣暉卒贈冠軍将軍三年魯陽蠻魯北鷰等聚衆
攻逼潁川詔左衛将軍李崇討平之徙萬餘家於河北
諸州及六鎮尋叛南走所在追討比及河殺之皆盡四
年東荆州蠻樊素安反僣帝號正始元年素安弟秀安
復反李崇楊大眼悉討平之二年蕭衍沔東太守田清
喜擁七郡三十一縣户萬九千遣使内附乞師討衍其
雍州以東石城以西五百餘里水陸援路請率部曲斷
之四年蕭衍永寕太守文雲生六部自漢東遣使歸附
永平初東荆州表(闕二/字)太守桓叔興前後招慰太陽蠻
歸附者一萬七百户請置郡十六縣五十詔前鎮東府
長史酈道元檢行置之叔興即暉弟也延昌元年拜南
荆州刺史居安昌𨽻於東荆三年蕭衍遣兵討江沔破
掠諸蠻百姓優動蠻自相督率二萬餘人頻請綂帥為
聲勢叔興給一統并威儀為之節度蠻人遂安其年蕭
衍雍州刺史蕭藻遣其将蔡令孫等三将冦南荆之西
南㳂㐮沔上下破掠諸蠻蠻酋衍龍􁑂将軍楚石亷叛
衍來請援叔興與石亷督集蠻夏二萬餘人擊走之斬
令孫等三将藻又遣其新陽太守邵道林於沔水之南
石城東北立清水戍為抄掠之基叔興遣諸蠻擊破之
四年叔興上表請不𨽻東荆許之蕭衍毎有冦抄叔興
必摧破之正光中叔興擁所部南叛蠻首成龍強率戸
數千内附拜為刺史蠻師田午生率户二千内徙揚州
拜為郡守蕭衍義州刺史邉城王文僧明鐵騎将軍邉
城太守田官徳等率户萬餘舉州内屬拜僧明平南将
軍西豫州刺史封開封侯官徳龍驤将軍義州刺史自
餘封授各有差僧明官徳並入朝蠻出山至邉城建安
者八九千户義州尋為蕭衍将裴邃所䧟衍定州刺史
田超秀亦遣使求附請援歴年朝廷恐輕致邉役未之
許會超秀死其部曲相率内附徙之六鎮秦隴所在反
叛二荆西郢蠻大擾動斷三鵶路殺都督冦盗至於襄
城汝水百姓多被其害蕭衍遣将圍廣陵樊城諸蠻並
為前驅自汝水以南處處鈔劫恣其暴掠連年攻討散
而復合其暴滋甚又有冉氏向氏者陬落尤盛餘則大
者萬家小者千户更相崇僣稱王侯屯據二峽斷遏水
路荆蜀行人至有假道者
獠者蓋南蠻之别種自漢中達于卭笮川洞之間所在
皆有種類甚多散居山谷略無氏族之别又無名字所
生男女唯以長幼次第呼之其丈夫稱阿謩阿段婦人
阿夷阿等之類皆語之次第稱謂也依樹積木以居其
上名曰干蘭干蘭大小随其家口之數往往推一長者
為王亦不能逺相統攝父死則子繼若中國之貴族也
獠王各有鼓角一雙使其子弟自吹擊之好相殺害多
不敢逺行能卧水底持刀刺魚其口嚼食并鼻飲死者
豎棺而埋之性同禽獸至於忿怒父子不相避唯手有
兵刃者先殺之若殺其父走避求得一狗以謝其母母
得狗謝不復嫌恨若報怨相攻擊必殺而食之平常劫
掠賣取猪狗而已親戚比隣指授相賣被賣者號哭不
服逃竄避之乃将買人捕逐指若亡叛獲便縛之但經
被縛者即服為賤𨽻不敢稱良矣亡失兒女一哭便止
不復追思惟執楯持矛不識弓矢用竹為簧羣聚鼔之
以為音節能為細布色至鮮浄大狗一頭買一生口其
俗畏鬼神尤尚滛祀所殺之人美鬚髯者必剥其面皮
籠之於竹及燥號之曰鬼鼔舞祀之以求福利至有賣
其昆季妻奴盡者乃自賣以供祭焉鑄銅為噐大口寛
腹名曰銅爨既薄且輕易於熟食建國中李勢在蜀諸
獠始出巴西渠川廣漢陽安資中攻破郡縣為益州大
患勢内外受敵所以亡也自桓温破蜀之後力不能制
又蜀人東流山險之地多空獠遂挾山傍谷與夏人参
居者頗輸租賦在深山者仍不為編户蕭衍梁益二州
歲歳伐獠以自禆潤公私頗藉為利正始中夏侯道遷
舉漢中内附世宗遣尚書邢巒為梁益二州刺史以鎮
之近夏人者安堵樂業在山谷者不敢為冦後以羊祉
為梁州傅豎眼為益州祉性酷虐不得物情蕭衍輔國
将軍范季旭與獠王趙清荆率衆屯孝子谷祉遣綂軍
魏胡擊走之後蕭衍寧朔将軍姜白復擁夷獠入屯南
城梁州人王法慶與之通謀衆屯於固門川祉遣征虜
将軍(闕二/字)討破之豎眼施恩布信大得獠和後以元法
僧代𫝊豎眼為益州法僧在任貪殘獠遂反叛勾引蕭
衍軍圍逼晋夀朝廷憂之以豎眼先得物情復令乗𫝊
往撫獠聞豎眼至莫不欣然拜迎道路於是而定及元
恒元子真相繼為梁州竝無徳績諸獠苦之其後朝廷
以梁益二州控攝險逺乃立巴州以綂諸獠後以巴酋
嚴始欣為刺史又立隆城鎮所綰獠二十萬户彼謂北
獠歳輸租布又與外人交通貿易巴州生獠竝皆不順
其諸頭王毎於時節謁見刺史而已孝昌初諸獠以始
欣貪暴相率反叛攻圍巴州山南行臺勉諭即時散罷
自是獠諸頭王相率詣行臺者相繼子建厚勞賚之始
欣見中國多事又失彼心慮獲罪譴時蕭衍南梁州刺
史隂子春扇惑邉陲始欣謀将南叛始欣族子愷時為
隆城鎮将宻知之嚴設邏候遂禽蕭衍使人并封始欣
詔書鐵券刀劍衣冠之屬表送行臺子建乃啟以鎮為
南梁州愷為刺史發使執始欣囚於南鄭遇子建見代
梁州刺史傅豎眼仍為行臺豎眼久病其子敬紹納始
欣重賂使得還州始欣乃起衆攻愷屠㓕之據城南叛
蕭衍将蕭玩率衆援接時梁益二州竝遣将討之攻䧟
巴州執始欣遂大破玩軍及斬玩以𫝊曇表為刺史後
元羅在梁州為使䧟自此遂絶
史臣曰氐羌蠻獠風俗各異嗜欲不同言語不通聖人
因時設教所以逹其志而通其俗也然而外寕必有内
憂覽之者不可不誡慎也
　
　
　
　
　
　魏書卷一百一
　魏書卷一百一考證
列傳第八十九○魏收書亡史臣論蓋略取北史
吐谷渾𫝊作阿于歌徒河以兄為阿于也○于應作干
　晋書鮮卑謂兄為阿干是也
通使於劉彧獻善馬四角羊彧加之官號○两彧字監
　本俱誤作或北史云通使於宋獻善馬四角羊宋文
　帝加之官號彧文帝諱也今改正
　
　
　
　
　
　
　
　
　魏書卷一百一考證
欽定四庫全書
　魏書卷一百二
　　齊　　　　　魏　　　　收　　　　撰
　列傳第九十
　　西域
夏書稱西戎即序班固云就而序之非盛威武致其貢
物也漢氏初開西域有三十六國其後分立五十五王
置校尉都䕶以撫納之王莾簒位西域遂絶至於後漢
班超所通者五十餘國西至西海東西萬里皆來朝貢
復置都䕶校尉以相綂攝其後或絶或通漢朝以為勞
敝中國其官時置時廢暨魏晋之後互相吞㓕不可復
詳記焉太祖初經營中原未暇及於四表既而西戎之
貢不至有司奏依漢氏故事請通西域可以振威徳於
荒外又可致竒貨於天府太祖曰漢氏不保境安人乃
逺開西域使海内虚耗何利之有今若通之前獘復加
百姓矣遂不從歴太宗世竟不招納太延中魏徳益以
逺聞西域龜兹疏勒烏孫悦般渇槃陁鄯善焉耆車師
粟特諸國王始遣使來獻世祖以西域漢世雖通有求
則卑辭而來無欲則驕慢王命此其自知絶逺大兵不
可至故也若報使往來終無所益欲不遣使有司奏九
國不惮遐嶮逺貢方物當與其進安可豫抑後來乃從
之於是始遣行人王恩生許綱等西使恩生出流沙為
蠕蠕所執竟不果達又遣散騎侍郎董琬髙明等多齎
錦帛出鄯善招撫九國厚賜之初琬等受詔便道之國
可往赴之琬過九國北行至烏孫國其王得朝廷所賜
拜受甚悦謂琬曰傳聞破洛那者舌皆思魏徳欲稱臣
致貢但患其路無由耳今使君等既到此可往二國副
其慕仰之誠琬於是自向破洛那遣明使者舌烏孫王
為發導譯達二國琬等宣詔慰賜之已而琬明東還烏
孫破洛那之屬遣使與琬俱來貢獻者十有六國自後
相繼而來不間于歲國使亦數十輩矣初世祖毎遣使
西域常詔河西王沮渠牧犍令䕶送至姑臧牧犍恒發
使導路出於流沙後使者自西域還至武威牧犍左右
謂使者曰我君承蠕蠕吳提妄説云去歲魏天子自來
伐我士馬疫死大敗而還我禽其長弟樂平王丕我君
大喜宣言國中又聞吳提遣使告西域諸國稱魏已削
弱今天下唯我為彊若更有魏使勿復恭奉西域諸國
亦有貳者牧犍事主稍以慢惰使還具以状聞世祖遂
議討牧犍凉州既平鄯善國以為脣亡齒寒自然之道
也今武威為魏所㓕次及我也若通其使人知我國事
取亡必近不如絶之可以支久乃斷塞行路西域貢獻
歴年不入後平鄯善行人復通始琬等使還京師具言
凡所經見及傳聞傍國云西域自漢武時五十餘國後
稍相并至太延中為十六國分其地為四域自葱嶺以
東流沙以西為一域葱嶺以西海曲以東為一域者舌
以南月氏以北為一域两海之間水澤以南為一域内
諸小渠長蓋以百數其出西域本有二道後更為四出
自玉門渡流沙西行二千里至鄯善為一道自玉門渡
流沙北行一千二百里至車師為一道從莎車西行百
里至葱嶺葱嶺西一千三百里至伽倍為一道自莎車
西南五百里葱嶺西南一千三百里至波路為一道焉
自琬所不傳而更有朝貢者紀其名不能具國俗也其
與前使所異者錄之
鄯善國都扜泥城古樓蘭國也去代七千六百里所都
城方一里地多沙鹵少水草北即白龍堆路至太延初
始遣使來獻四年遣其弟素延耆入侍及世祖平凉州
沮渠牧犍弟無諱走保敦煌無諱後謀渡流沙遣其弟
安周擊鄯善王比龍恐懼欲降會魏使者自天竺罽賓
還俱會鄯善勸比龍拒之遂與連戰安周不能剋退保
東城後比龍懼率衆西奔且末其世子乃應安周鄯善
人頗剽刼之令不得通世祖詔散騎常侍成周公萬度
歸乗𫝊𤼵凉州兵討之度歸到敦煌留輜重以輕騎五
千渡流沙至其境時鄯善人衆布野度歸勅吏卒不得
有所侵掠邉守感之皆望旗稽服其王真逹面縛出降
度歸釋其縳留軍屯守與真達詣京都世祖大悦厚待
之是歳拜交趾公韓牧為假節征西将軍領䕶西戎校
尉鄯善王以鎮之賦役其人比之郡縣
且末國都且末城在鄯善西去代八千三百二十里真
君三年鄯善王比龍避沮渠安周之難率國人之半奔
且末後役屬鄯善且末西北有流沙數百里夏日有熱
風為行旅之患風之所至唯老駝豫知之即鳴而聚立
埋其口鼻於沙中人毎以為候亦即将氈擁蔽鼻口其
風迅駛斯湏過盡若不防者必至危斃
于闐國在且末西北葱嶺之北二百餘里東去鄯善千
五百里南去女國二千里去朱俱波千里北去龜兹千
四百里去代九千八百里其地方亘千里連山相次所
都城方八九里部内有大城五小城數十于闐城東三
十里有苜拔河中出玉石土冝五榖並桑麻山多美玉
有好馬駝騾其刑法殺人者死餘罪各随輕重懲罰之
自外風俗物産與龜兹略同俗重佛法寺塔僧尼甚衆
王尤信尚毎設齋日必親自灑掃饋食焉城南五十里
有贊摩寺即昔羅漢比丘盧旃為其王造覆盆浮圖之
所石上有辟支佛跣處雙跡猶存于闐西五里有比摩
寺云是老子化胡成佛之所俗無禮義多盗賊滛縱自
髙昌以西諸國人等深目髙鼻唯此一國貌不甚胡頗
類華夏城東二十里有大水北流號樹枝水即黄河也
一名計式水城西五十五里亦有大水名達利水與樹
枝水會俱北流真君中世祖詔髙凉王那擊吐谷渾慕
利延慕利延懼驅其部落渡流沙那進軍急追之慕利
延遂西入于闐殺其王死者甚衆顯祖末蠕蠕冦于闐
于闐患之遣使素目伽上表曰西方諸國今皆已屬蠕
蠕奴世奉大國至今無異今蠕蠕軍馬到城下奴聚兵
自固故遣使奉獻延望救援顯祖詔公卿議之公卿奏
曰于闐去京師幾萬里蠕蠕之性惟習野掠不能攻城
若為所拒當已旋矣雖欲遣師勢無所及顯祖以公卿
議示其使者亦以為然於是詔之曰朕承天理物欲令
萬方各安其所應勅諸軍以拯汝難但去汝遐阻雖復
遣援不救當時之急已停師不行汝宜知之朕今練甲
飬卒一二歲間當躬率猛将為汝除患汝其謹警候以
待大舉先是朝廷遣使者韓羊皮使波斯波斯王遣使
獻馴象及珍物經于闐于闐中于王秋仁輙留之假言
慮有冦不達羊皮言状顕祖怒又遣羊皮奉詔責譲之
自後毎使朝獻
蒲山國故皮山國也居皮城在于闐南去代一萬二千
里其國西南三里有凍凌山後役屬于闐
悉居半國故西夜國也一名子合其王號子治呼犍在
于闐西去代萬二千九百七十里太延初遣使來獻自
後貢使不絶
權於摩國故烏秏國也其王居烏秏城在悉居半西南
去代一萬二千九百七十里
渠莎國居故莎車城在子合西北去代一萬二千九百
八十里
車師國一名前部其王居交河城去代萬五十里其地
北接蠕蠕本通使交易世祖初始遣使朝獻詔行人王
恩生許綱等出使恩生等始渡流沙為蠕蠕所執恩生
見蠕蠕吳提持魏節不為之屈後世祖切譲呉提吳提
懼乃遣恩生等歸許綱到敦煌病死朝廷壮其節賜諡
曰貞初沮渠無諱兄弟之渡流沙也鳩集遺人破車師
國真君十一年車師王車夷落遣使琢進薛直上書曰
臣亡父僻處塞外仰慕天子威徳遣使表獻不空於歳
天子降念賜遺甚厚及臣繼立亦不闕常貢天子垂矜
亦不異前世敢緣至恩輙陳私艱臣國自無諱所攻擊
經今八歳人民饑荒無以存活賊今攻臣甚急臣不能
自全遂捨國東奔三分免一即日已到焉耆東界思歸
天闕幸乖賑救於是下詔撫慰之開焉耆倉給之正平
初遣子入侍自後毎使朝貢
且彌國都天山東于大谷在車師北去代一萬五百七
十里本役屬車師
焉耆國在車師南都員渠城白山南七十里漢時舊國
也去代一萬二百里其王姓龍名鳩尸卑那即前凉張
軌所討龍熈之𦙍所都城方二里國内凡有九城國小
人貧無綱紀法令兵有弓刀甲矟㛰姻略同華夏死亡
者皆焚而後葬其服制滿七日則除之丈夫並剪髪以
為首飾文字與婆羅門同俗事天神並崇信佛法尤重
二月八日四月八日是日也其國咸依釋教齋戒行道
焉氣候寒土田良沃榖有稻粟菽麥畜有駝馬飬蠶不
以為絲唯充綿纊俗尚蒲萄酒兼愛音樂南去海十餘
里有魚鹽蒲葦之饒東去髙昌九百里西去龜兹九百
里皆沙磧東南去𤓰州二千二百里恃地多險頗剽劫
中國使世祖怒之詔成周公萬度歸討之約齎輕糧取
食路次度歸入焉耆東界擊其邉守左回尉犁二城拔
之進軍向員渠鳩尸卑那以四五萬人出城守險以拒
度歸募壮勇短兵直往衝鳩尸卑那衆大潰盡虜之单
騎走入山中度歸進屠其城四鄙諸戎皆降服焉耆為
國斗絶一隅不亂日久獲其珍竒異翫殊方譎詭不識
之物橐駝馬牛雜畜巨萬時世祖幸隂山北宫度歸破
焉耆露板至世祖省訖賜司徒崔浩書曰萬度歸以五
千騎經萬餘里拔焉耆三城獲其珍竒異物及諸委積
不可勝數自古帝王雖云即序西戎有如指注不能控
引也朕今手把而有之如何浩上書稱美遂命度歸鎮
撫其人初鳩尸卑那走山中猶覬城不拔得還其國既
見盡為度歸所剋乃奔龜兹龜兹以其壻厚待之
龜兹國在尉犁西北白山之南一百七十里都延城漢
時舊國也去代一萬二百八十里其王姓白即後凉吕
光所立白震之後其王頭繫綵帶垂之於後坐金師子
牀所居城方五六里其刑法殺人者死劫賊則斷其一
臂并刖一足税賦凖地徴租無田者則税銀錢風俗婚
姻喪葬物産與焉耆略同唯氣候少温為異又出細氈
饒銅鐵鈆麖皮氍毹沙鹽綠雌黄胡粉安息香良馬犎
牛等東有輪臺即漢貳師将軍李廣利所屠者其南三
百里有大河東流號計式水即黄河也東去焉耆九百
里南去于闐一千四百里西去疏勒一千五百里北去
突厥牙帳六百餘里東南去𤓰州三百里其東闕城戍
冦竊非一世祖詔萬度歸率騎一千以擊之龜兹遣烏
羯目提等領兵三千距戰度歸擊走之斬二百餘級大
獲駝馬而還俗性多淫置女市收男子錢入官土多孔
雀羣飛山谷間人取飬而食之孳乳如鷄鶩其王家恒
有千餘隻云其國西北大山中有如膏者流出成川行
數里入地如䬾餬甚臭服之髮齒已落者能令更生病
人服之皆愈自後毎使朝貢
姑黙國居南城在龜兹西去代一萬五百里役屬龜兹
温宿國居温宿城在姑黙西北去代一萬五百五十里
役屬龜兹
尉頭國居尉頭城在温宿北去代一萬六百五十里役
屬龜兹
烏孫國居赤谷城在龜兹西北去代一萬八百里其國
數為蠕蠕所侵西徙葱嶺山中無城郭随畜牧逐水草
太延三年遣使者董琬等使其國後毎使朝貢
疏勒國在姑黙西白山南百餘里漢時舊國也去代一
萬一千二百五十里髙宗末其王遣使送釋迦牟尼佛
袈裟一長二丈餘髙宗以審是佛衣應有靈異遂燒之
以騐虚實置於猛火之上經日不然觀者莫不悚駭心
形俱肅其王戴金師子冠土多稻粟麻麥銅鐵錫雌黄
錦綿毎歳常供送於突厥其都城方五里國内有大城
十二小城數十人手足皆六指産子非六指者即不育
勝兵二千人南有黄河西帶葱嶺東去龜兹千五百里
西去鏺汗國千里南去朱俱波八九百里東北至突厥
牙帳千餘里東南去𤓰州四千六百里
悦般國在烏孫西北去代一萬九百三十里其先匈奴
北單于之部落也為漢車騎将軍竇憲所逐北單于度
金微山西走康居其羸弱不能去者住龜兹北地方數
千里衆可二十餘萬凉州人猶謂之單于王其風俗言
語與髙車同而其人清潔於胡俗剪髮齊眉以醍醐塗
之昱昱然光澤日三澡潄然後飲食其國南界有火山
山傍石皆燋鎔流地數十里乃凝堅人取為藥即石流
黄也與蠕蠕結好其王嘗將數千人入蠕蠕國欲與大
檀相見入其界百餘里見其部人不浣衣不絆髮不洗
手婦人舌䑛噐物王謂其從臣曰汝曹誑我入此狗國
中乃馳還大檀遣騎追之不及自是相仇讎數相征討
真君九年遣使朝獻并送幻人稱能割人喉脉令斷擊
人頭令骨䧟皆血出或數升或盈斗以草藥内其口中
令嚼咽之湏臾血止飬瘡一月復常又無痕瘢世祖疑
其虚乃取死罪囚試之皆騐云中國諸名山皆有此草
乃使人受其術而厚遇之又言其國有大術者蠕蠕來
抄掠術人能作霖雨狂風大雪及行潦蠕蠕凍死漂亡
者十二三是歲再遣使朝貢求與官軍東西齊契討蠕
蠕世祖嘉其意命中外諸軍戒嚴以淮南王他為前鋒
襲蠕蠕仍詔有司以其鼓舞之節施於樂府自後毎使
貢獻
者至拔國都者至拔城在疏勒西去代一萬一千六百
二十里其國東有潘賀那山出美鐵及師子
迷密國都迷密城在者至拔西去代一萬二千六百里
正平元年遣使獻一峯黑橐駝其國東有山名郁悉滿
山出金玉亦多鐵
悉萬斤國都悉萬斤城在悉密西去代一萬二千七百
二十里其國南有山名伽色那山出師子毎使朝貢
忸密國都忸密城在悉萬斤西去代二萬二千八百二
十八里
洛那國故大宛國也都貴山城在疏勒西北去代萬四
千四百五十里太和三年遣使獻汗血馬自此毎使朝
貢
粟特國在葱嶺之西古之奄蔡一名温那沙居於大澤
在康居西北去代一萬六千里先是匈奴殺其王而有
其國至王忽倪已三世矣其國商人先多詣凉土販貨
及克姑臧悉見虜髙宗初粟特王遣使請贖之詔聽焉
自後無使朝獻
波斯國都宿利城在忸密西古條支國也去代二萬四
千二百二十八里城方十里户十餘萬河經其城中南
流土地平正出金銀鍮石珊瑚琥珀車渠馬腦多大真
珠頗棃瑠璃水精瑟瑟金剛火齊鑌鐵銅錫朱砂水銀
綾錦疊毼氍毹毾㲪赤麞皮及薰陸鬱金蘇合青木等
香胡椒蓽撥石蜜千年棗香附子訶犂勒無食子鹽緑
雌黄等物氣候暑熱家自藏氷地多沙磧引水溉灌其
五榖及鳥獸等與中夏略同唯無稻及黍稷土出名馬
大驢及駝往往有日行七百里者富室至有數千頭又
出白象師子大鳥卵有鳥形如槖駝有两翼飛而不能
髙食草與肉亦能噉火其王姓波氏名斯坐金羊牀戴
金花冠衣錦袍織成帔飾以真珠寳物其俗丈夫剪髮
戴白皮帽貫頭衫两廂近下開之亦有巾帔緣以織成
婦女服大衫披大帔其髪前為髻後披之飾以金銀花
仍貫五色珠落之於膊王於其國内别有小牙十餘所
猶中國之離宫也毎年四月出遊處之十月乃還王即
位以後擇諸子内賢者宻書其名封之於庫諸子及大
臣皆莫之知也王死衆乃發書視之其封内有名者即
立以為王餘子出各就邉任兄弟更不相見也國人號
王曰醫囋妃曰防歩率王之諸子曰殺野大官有摸胡
壇掌國内獄訟泥忽汗掌庫藏開禁地早掌文書及衆
務次有遏羅訶地掌王之内事薛波勃掌四方兵馬其
下皆有屬官分統其事兵有甲矟圓排劍弩弓箭戰兼
乗象百人随之其刑法重罪懸諸竿上射殺之次則繫
獄新王立乃釋之輕罪則劓刖若髠或剪半鬢及繫牌
於項以為恥辱犯彊盗者繫之終身姦貴人妻者男子
流婦人割其耳鼻賦税則凖地輸銀錢俗事火神天神
文字與胡書異多以姊妹為妻妾自餘婚合亦不擇尊
卑諸夷之中最為醜穢矣百姓女年十歲以上有姿貎
者王收飬之有功勲人即以分賜死者多棄屍於山一
月著服城外有人别居唯知䘮葬之事號為不淨人若
入城市摇鈴自别以六月為歲首尤重七月七日十二
月一日其日人庶以上各相命召設會作樂以極懽娛
又毎年正月二十日各祭其先死者神龜中其國遣使
上書貢物云大國天子天之所生願日出處常為漢中
天子波斯國王居和多千萬敬拜朝廷嘉納之自此毎
使朝獻
伏盧尼國都伏盧尼城在波斯國北去代二萬七千三
百二十里累石為城東有大河南流中有鳥其形似人
亦有如槖駝馬者皆有翼常居水中出水便死城北有
云尼山出銀珊瑚琥珀多師子
色知顯國都色知顯城在悉萬斤西北去代一萬二千
九百四十里土平多五果
伽色尼國都伽色尼城在悉萬斤南去代一萬二千九
百里出赤鹽多五果
薄知國都薄知城在伽色尼南去代一萬三千三百二
十里多五果
牟知國都牟知城在忸宻西南去代二萬二千九百二
十里土平禽獸草木類中國
阿弗太汗國都阿弗太汗城在忸宻西去代二萬三千
七百二十里土平多五果
呼似宻國都呼似宻城在阿弗太汗西去代二萬四千
七百里土平出銀琥珀有師子多五果
諾色波羅國都波羅城在忸宻南去代二萬三千四百
二十八里土平宜稻麥多五果
早伽至國都早伽至城在忸宻西去代二萬三千七百
二十八里土平少田植取稻麥於隣國有五果
伽不單國都伽不單城在悉萬斤西北去代一萬二千
七百八十里土平宜稻麥有五果
者舌國故康居國在破洛那西北去代一萬五千四百
五十里太延三年遣使朝貢自是不絶
伽倍國故休宻翕侯都和墨城在莎車西去代一萬三
千里人居山谷間
折薛莫孫國故雙靡翕侯都雙靡城在伽倍西去代一
萬三千五百里人居山谷間
鉗敦國故貴霜翕侯都䕶澡城在折薛莫孫西去代一
萬三千五百六十里人居山谷間
弗敵沙國故肸頓翕侯都薄茅城在鉗敦西去代一萬
三千六百六十里居山谷間
閻浮謁國故髙附翕侯都髙附城在弗敵沙南去代一
萬三千七百六十里居山谷間
大月氏國都盧監氏城在弗敵沙西去代一萬四千五
百里北與蠕蠕接數為所侵遂西徙都薄羅城去弗敵
沙二千一百里其王寄多羅勇武遂興師越大山南侵
北天竺自乾陁羅以北五國盡役屬之世祖時其國人
商販京師自云能鑄石為五色琉璃於是採礦山中於
京師鑄之既成光澤乃美於西方來者乃詔為行殿容
百餘人光色映徹觀者見之莫不驚駭以為神明所作
自此中國瑠璃遂賤人不復珍之
安息國在葱嶺西都蔚搜城北與康居西與波斯相接
在大月氏西北去代二萬一千五百里
大秦國一名黎軒都安都城從條支西渡海曲一萬里
去代三萬九千四百里其海傍出猶渤海也而東西與
渤海相望盖自然之理地方六千里居两海之間其地
平正人居星布其王都城分為五城各方五里周六十
里王居中城城置八臣以主四方而王城亦置八臣分
主四城若謀國事及四方有不决者則四城之臣集議
王所王自聽之然後施行王三年一出觀風化人有寃
枉詣王訴訟者當方之臣小則譲責大則黜退令其舉
賢人以代之其人端正長大衣服車旗擬儀中國故外
域謂之大秦其土宜五榖桑麻人務蠶田多璆琳琅玕
神龜白馬朱鬛明珠夜光璧東南通交趾又水道通益
州永昌郡多出異物大秦西海水之西有河河西南流
河西有南北山山西有赤水西有白玉山玉山西有西
王母山玉為堂云從安息西界循海曲亦至大秦四萬
餘里於彼國觀日月星辰無異中國而前史云條支西
行百里日入處失之逺矣
阿鈎羌國在莎車西南去代一萬三千里國西有縣度
山其間四百里中往往有棧道下臨不測之淵人行以
䋲索相持而度因以名之土有五榖諸果市用錢為貨
居止立宮室有兵噐土出金珠
波路國在阿鈎羌西北去代一萬三千九百里其地濕
熱有蜀馬土平物産國俗與阿鈎羌同
小月氏國都富樓沙城其王本大月氏王寄多羅子也
寄多羅為匈奴所逐西徙後令其子守此城因號小月
氏焉在波路西南去代一萬六千六百里先居西平張
掖之間被服頗與羌同其俗以金銀錢為貨随畜牧移
徙亦類匈奴其城東十里有佛塔周三百五十歩髙八
十丈自佛塔初建計至武定八年八百四十二年所謂
百丈佛圖也
罽賔國都善見城在波路西南去代一萬四千二百里
居在四山中其地東西八百里南北三百里地平温和
有苜蓿雜草竒木檀槐梓竹種五榖糞園田地下濕生
稻冬食生菜其人工巧雕文刻鏤織罽有金銀銅錫以
為噐物市用錢他畜與諸國同毎使朝獻
吐呼羅國去代一萬二千里東至范陽國西至悉萬斤
國中間相去二千里南至連山不知名北至波斯國中
間相去一萬里國中有薄提城周帀六十里城南有西
流大水名漢樓河土宜五榖有好馬駝騾其王會遣使
朝貢
副貨國去代一萬七千里東至阿副使且國西至没誰
國中間相去一千里南有連山不知名北至竒沙國相
去一千五百里國中有副貨城周帀七十里宜五榖葡
桃唯有馬駝騾國王有黄金殿殿下金駝七頭各髙三
尺其王遣使朝貢
南天竺國去代三萬一千五百里有伏醜城周帀十里
域中出麾尼珠珊瑚城東三百里有拔賴城城中出黄
金白真檀石蜜蒲萄土宜五榖世宗時其國王婆羅化
遣使獻駿馬金銀自此毎使朝貢
疊伏羅國去代三萬一千里國中有勿悉城城北有鹽
竒水西流有白象并有阿末黎木皮中織作布土宜五
榖世宗時其國王伏陀末多遣使獻方物自是毎使朝
貢
拔豆國去代五萬一千里東至多勿當國西至旃那國
中間相去七百五十里南至罽陵伽國北至弗那伏且
國中間相去九百里國中出金銀雜寳白象水牛㲠牛
蒲萄五果土宜五榖
嚈噠國大月氏之種類也亦曰髙車之别種其原出於
塞北自金山而南在于闐之西都馬許水南二百餘里
去長安一萬一百里其王都拔底延城蓋王舍城也其
城方十里餘多寺塔皆飾以金風俗與突厥略同其俗
兄弟共一妻夫無兄弟者其妻戴一角帽若有兄弟者
依其多少之數更加角焉衣服類加以纓絡頭皆剪髮
其語與蠕蠕髙車及諸胡不同衆可十萬無城邑依随
水草以氈為屋夏遷凉土冬逐煖處分其諸妻各在别
所相去或二百三百里其王巡歴而行毎月一處冬寒
之時三月不徙王位不必傳子子弟堪任死便授之其
國無車有輿多駝馬用刑嚴急偷盗無多少皆腰斬盗
一責十死者富者累石為藏貧者掘地而埋随身諸物
皆置冢内其人凶悍能鬭戰西域康居于闐沙勒安息
及諸小國三十許皆役屬之號為大國與蠕蠕婚姻自
太安以後毎遣使朝貢正光末遣使貢師子一至髙平
遇万俟醜奴反因留之醜奴平送京師永熈以後朝獻
遂絶初熈平中肅宗遣王伏子綂宋雲沙門法力等使
西域訪求佛經時有沙門慧生者亦與俱行正光中還
慧生所經諸國不能知其本末及山川里數盖舉其略
云其國去漕國千五百里去𤓰州六千五百里
朱居國在于闐西其人山居有麥多林果咸事佛語與
于闐相類役屬嚈噠
渇槃陁國在葱嶺東朱駒波西河經其國東北流有髙
山夏積霜雪亦事佛道附於嚈噠
鉢和國在渇槃陁西其土尤寒人畜同居穴地而處又
有大雪山望若銀峰其人唯食餅麨飲麥酒服氈裘有
二道一道西行向嚈噠一道西南趣烏萇亦為嚈噠所
統
波知國在鉢和西南土狹人貧依託山谷其王不能總
攝有三池𫝊云大池有龍王次者有龍婦小者有龍子
行人經之設祭乃得過不祭多遇風雪之困
賖彌國在波知之南山居不信佛法專事諸神亦附嚈
噠東有鉢盧勒國路嶮緣鐵銷而度下不見底熈平中
宋雲等竟不能逹
烏萇國在賖彌南北有葱嶺南至天竺婆羅門胡為其
上族婆羅門多解天文吉凶之數其王動則訪决焉土
多林果引水灌田豐稻麥事佛多諸寺塔事極華麗人
有争訴服之以藥曲者發狂直者無恙為法不殺犯死
罪唯徙於靈山西南有檀特山山上立寺以驢數頭運
食山下無人控御自知往來也
乾陁國在烏萇西本名業波為嚈噠所破因改焉其王
本是勅勒臨國民二世矣好征戰與罽賔鬬三年不罷
人怨苦之有鬭象七百頭十人乗一象皆執兵仗象鼻
縛刀以戰所都城東南七里有佛塔髙七十丈周三百
步即所謂雀離佛圖也
康國者康居之後也遷徙無常不恒故地自漢以來相
承不絶其王本姓温月氏人也舊居祁連山北昭武城
因被匈奴所破西踰葱嶺遂有其國枝庶各分王故康
國左右諸國並以昭武為姓示不忘本也王字世夫畢
為人寛厚甚得衆心其妻突厥逹度可汗女也都於薩
寳水上阿祿廸城多人居大臣三人共掌國事其王索
髪冠七寳金花衣綾羅錦繡白疊其妻有髻幪以皂巾
丈夫剪髪錦袍名為彊國西域諸國多歸之米國史國
曹國何國安國小安國那色波國烏那曷國穆國皆歸
附之有胡律置於袄祠将决罰則取而斷之重者族次
罪者死賊盗截其足人皆深目髙鼻多髯善商賈諸夷
交易多凑其國有大小鼔琵琶五弦箜篌婚姻䘮制與
突厥同國立祖廟以六月祭之諸國皆助祭奉佛為胡
書氣候温宜五榖勤修園蔬樹木滋茂出馬駝驢犎牛
黄金碙沙􁀙香阿薛那香瑟瑟麞皮氍毹錦疊多蒲萄
酒富家或致千石連年不敗太延中始遣使貢方物後
遂絶焉
史臣曰西域雖通魏氏而中原始平天子方以混一為
心未遑征伐其信使往來深得覊縻勿絶之道耳
　
　
　
　
　魏書卷一百二
　魏書卷一百二考證
西域○魏收書亡此卷全冩北史西域傳而不錄安國
　以後又隋書西域傳云康國大業中始遣使貢方物
　後遂絶焉此改大業字為太延盖後人妄改
罽賔國𫝊都善見城○本書孝静帝紀帝名善見固應
　諱之而此不避者以文固北史也
乾陁國傳臨國民二世矣○民北史作已
康國傳太延中○太延北史作大業
　
　
　
　
　
　
　
　魏書卷一百二考證
飲定四庫全書
　魏書卷一百三
　　齊　　　　魏　　　　收　　　撰
　列傳第九十一
　　蠕蠕　　　　　　　匈奴宇文莫槐
　　徒河叚就六眷　　　髙車
蠕蠕東胡之苗裔也姓郁久閭氏始神元之末掠騎有
得一奴髪始齊眉忘本姓名其主字之曰木骨閭木骨
閭者首秃也木骨閭與郁久閭聲相近故後子孫因以
為氏木骨閭既壯免奴為騎卒穆帝時坐後期當斬亡
匿廣漠谿谷間收合逋逃得百餘人依純突隣部木骨
閭死子車鹿㑹雄健始有部衆自號柔然而役屬於國
後世祖以其無知狀類於蟲故改其號為蠕蠕車鹿㑹
既為部帥嵗貢馬畜貂豽皮冬則徙度漠南夏則還居
漠北車鹿㑹死子吐奴傀立吐奴傀死子跋提立跋提
死子地粟袁立地粟袁死其部分為二地粟袁長子匹
候跋繼父居東邊次子緼紇提别居西邊及昭成崩緼
紇提附衛辰而貳於我登國中討之蠕蠕移部遁走追
之及於大磧南牀山下大破之虜其半部匹候跋及部
帥屋擊各收餘落遁走遣長孫嵩及長孫肥追之渡磧
嵩至平望川大破屋擊禽之斬以徇肥至涿邪山及匹
候跋跋舉落請降獲緼紇提子曷多汗及曷多汗兄詰
歸之社崘斛律等并宗黨數百人分配諸部緼紇提西
遁将歸衛辰太祖追之至跋那山緼紇提復降太祖撫
慰如舊九年曷多汗與社崘率部衆棄其父西走長孫
肥輕騎追之至上郡跋那山斬曷多汗盡殪其衆社崘
與數百人奔匹候跋匹候跋處之南鄙去其庭五百里
令其子四人監之既而社崘率其私屬執匹候跋四子
而叛襲匹候跋諸子收餘衆亡依髙車斛律部社崘兇
狡有權變月餘乃釋匹候跋歸其諸子欲聚而殱之密
舉兵襲匹候跋殺匹候跋子啟拔吳頡等十五人歸于
太祖社崘既殺匹候跋懼王師討之乃掠五原以西諸
部北度大漠太祖以拔頡為安遠将軍平棘侯社崘與
姚興和親太祖遣材官将軍和突襲黜弗素古延諸部
社崘遣騎救素古延突逆擊破之社崘遠遁漠北侵髙
車深入其地遂并諸部凶勢益振北徙弱洛水始立軍
法千人為軍軍置将一人百人為幢幢置帥一人先登
者賜以虜獲退懦者以石擊首殺之或臨時捶撻無文
記将帥以羊屎粗計兵數後頗知刻木為記其西北有
匈奴餘種國尤富彊部帥曰拔也稽舉兵擊社崘社崘
逆戰於頞根河大破之後盡為社崘所并號為彊盛隨
水草畜牧其西則焉耆之地東則朝鮮之地北則渡沙
漠窮瀚海南則臨大磧其常所㑹庭則敦煌張掖之北
小國皆苦其寇抄羈縻附之於是自號丘豆伐可汗丘
豆伐猶魏言駕馭開張也可汗猶魏言皇帝也蠕蠕之
俗君及大臣因其行能即為稱號若中國立謚既死之
後不復追稱太祖謂尚書崔元伯曰蠕蠕之人昔來號
為頑嚚每來抄掠駕㹀牛奔遁驅犍牛隨之㹀牛伏不
能前異部人有教其以犍牛易之者蠕蠕曰其母尚不
能行而况其子終於不易遂為敵所虜今社崘學中國
立法置戰陳卒成邊害道家言聖人生大盗起信矣天
興五年社崘聞太祖征姚興遂犯塞入參合陂南至豺
山及善無北澤時遣常山王遵以萬騎追之不及天賜
中社崘從弟悦代大那等謀殺社崘而立大那發覺大
那等來奔以大那為冠軍将軍西平侯悦代為越騎校
尉易陽子三年夏社崘寇邊永興元年冬又犯塞二年
太宗討之社崘遁走道死其子度拔年少未能御衆部
落立社崘弟斛律號藹苦蓋可汗魏言姿質美好也斛
律北并賀術也骨國東破譬厯辰部落三年斛律宗人
悅侯咄觝干等數百人來降斛律畏威自守不敢南侵
北邊安静神瑞元年與馮跋和親跋聘斛律女為妻将
為交婚斛律長兄子步鹿真謂斛律曰女小遠適憂思
生疾可遣大臣樹黎勿地延等女為媵斛律不許步鹿
真出謂樹黎等曰斛律欲令汝女為媵遠至他國黎遂
共結謀令勇士夜就斛律穹廬候其出執之與女俱嬪
于和龍乃立步鹿真步鹿真立委政樹黎初髙車叱洛
侯者叛其渠帥導社崘破諸部落社崘德之以為大人
步鹿真與社崘子社抜共至叱洛侯家媱其少妻少妻
告歩鹿眞叱洛侯欲舉大檀為主遺大檀金馬勒為信
歩鹿真聞之歸發八千騎往圍叱洛侯叱洛侯焚其珍
寳自刎而死步鹿真遂掩大檀大檀發軍執步鹿真及
社拔絞殺之乃自立大檀者社崘季父僕渾之子先統
别部鎮於西界能得衆心國人推戴之號牟汗紇升盖
可汗魏言制勝也斛律父子既至和龍馮跋封為上谷
侯大檀率衆南徙犯塞太宗親討之大檀懼而遁走遣
山陽侯奚斤等追之遇寒雪士衆凍死墮指者十二三
及太宗崩世祖即位大檀聞而大喜始光元年秋乃寇
雲中世祖親討之三日二夜至雲中大檀騎圍世祖五
十餘重騎逼馬首相次如堵焉士卒大懼世祖顔色自
若衆情乃安先是大檀弟大那與社崘争國敗而來奔
大檀以大那子於陟斤為部帥軍士射於陟斤殺之大
檀恐乃還二年世祖大舉征之東西五道並進平陽王
長孫翰等從黒漠汝隂公長孫道生從白黒両漠間車
駕從中道東平公娥清次西從栗園宜城王奚斤將軍
安原等西道從爾寒山諸軍至漠南舍輜重輕騎齎十
五日糧絶漠討之大檀部落駭驚北走神䴥元年八月
大檀遣子將騎萬餘人入塞殺掠邊人而走附國髙車
追擊破之自廣寗還追之不及二年四月世祖練兵于
南郊将襲大檀公卿大臣皆不願行術士張淵徐辯以
天文説止世祖世祖從崔浩計而行㑹江南使還稱劉
義隆欲犯河南謂行人曰汝疾還告魏主歸我河南地
即當罷兵不然盡我将士之力世祖聞而大笑告公卿
曰龜鼈小䜿自救不暇何能為也就使能來若不先滅
蠕蠕便是坐待寇至腹背受敵非上䇿也吾行决矣於
是車駕出東道向黒山平陽王長孫翰從西道向大娥
山同㑹賊庭五月次于沙漠南舍輜重輕襲之至栗水
大檀衆西奔弟匹黎先典東落将赴大檀遇翰軍翰縱
騎擊之殺其大人數百大檀聞之震怖将其族黨焚燒
廬舍絶跡西走莫知所至於是國落四散竄伏山谷畜
産布野無人收視世祖緣栗水西行過漢将竇憲故壘
六月車駕次於兔圍水去平城三千七百里分軍搜討
東至瀚海西接張掖水北渡燕然山東西五千餘里南
北三千里髙車諸部殺大檀種類前後歸降三十餘萬
俘獲首虜及戎馬百餘萬匹八月世祖聞東部髙車屯
已尼陂人畜甚衆去官軍千餘里遂遣左僕射安原等
徃討之暨已尼陂髙車諸部望軍降者數十萬大檀部
落衰弱因發疾而死子吳提立號勑連可汗魏言神聖
也四年遣使朝獻先是北鄙候騎獲吳提南偏邏者二
十餘人世祖賜之衣服遣歸吳提上下感德故朝貢焉
世祖厚賓其使而遣之延和三年二月以吳提尚西海
公主又遣使人納吳提妹為夫人又進為左昭儀吳提
遣其兄秃鹿傀及左右數百人來朝獻馬二千匹世祖
大悦班賜甚厚至太延二年乃絶和犯塞四年車駕幸
五原遂征之樂平王丕河東公賀多羅督十五將出東
道永昌王健宜都王穆夀督十五將出西道車駕出中
道至浚稽山分中道復為二道陳留王崇從大澤向涿
邪山車駕從浚稽北向天山西登白阜刻石記行不見
蠕蠕而還時漠北大旱無水草軍馬多死五年車駕西
伐沮渠牧犍宜都王穆夀輔景穆居守長樂王嵇敬建
寧王崇二萬人鎮漠南以備蠕蠕吳提果犯塞夀素不
設備賊至七介山京邑大駭争奔中城司空長孫道生
拒之於吐頽山吳提之冦也留其兄乞列歸與北鎮諸
軍相守敬崇等破乞列歸於陰山之北獲之乞列歸歎
曰沮渠䧟我也獲其伯父他吾無鹿胡及其将帥五百
人斬首萬餘級吳提聞而遁走道生追之至于漠南而
還真君四年車駕幸漠南分四道樂安王範建寧王崇
各統十五将出東道樂平王督十五将出西道車駕出
中道中山王辰領十五将為中軍後繼車駕至鹿渾谷
與賊相遇吳提遁走追至頞根河撃破之車駕至石水
而還五年復幸漠南欲襲吳提吳提遠遁乃還吳提死
子吐賀真立號處可汗魏言唯也十年正月車駕北伐
髙昌王那出東道略陽王羯兒出西道車駕與景穆自
中道出涿邪山吐賀真别部帥爾綿他抜等率千餘家
來降是時軍行數千里吐賀真新立恐懼遠遁九月車
駕北伐髙昌王那出東道略陽王羯兒出中道與諸軍
期㑹於地弗池吐賀真悉國精鋭軍資甚盛圍那數十
重那掘長圍堅守相持數日吐賀真數挑戰輙不利以
那衆少而固疑大軍將至觧圍夜遁那引軍追之九日
九夜吐賀真益懼棄輜重踰穹隆嶺遠遁那収其輜重
引軍還與車駕㑹於廣澤略陽王羯兒盡收其人戸畜
産百餘萬自是吐賀真遂單弱遠竄邊疆息警矣太安
四年車駕北征騎十萬車十五萬両旌旗千里遂渡大
漠吐賀真遠遁其莫弗烏朱駕頺率衆數千落來降乃
刋石記功而還世祖征伐之後意存休息蠕蠕亦怖威
北竄不敢復南和平五年吐賀真死子予成立號受羅
部真可汗魏言惠也自稱永康元年率部侵塞北鎮遊
軍大破其衆皇興四年予成犯塞車駕北討京兆王子
推東陽公元丕督諸軍出西道任城王雲等督軍出東
道汝隂王賜濟南公羅烏拔督軍為前鋒隴西王源賀
督諸軍為後繼諸將㑹車駕于女水之濱顯祖親誓衆
詔諸將曰用兵在竒不在衆也卿等為朕力戰方略已
在朕心乃選精兵五千人挑戰多設竒兵以惑之虜衆
奔潰逐北三十餘里斬首五萬級降者萬餘人戎馬器
械不可稱計旬有九日往返六千餘里改女水曰武川
遂作北征頌刋石紀功延興五年予成求通婚娉有司
以予成數犯邊塞請絶其使發兵討之顯祖曰蠕蠕譬
若禽獸貪而亡義朕要當以信誠待物不可抑絶也予
成知悔前非遣使請和求結姻援安可孤其款意乃詔
報曰所論婚事今始一反尋覽事理未允厥中夫男而
下女爻象所明初婚之吉敦崇禮娉君子所以重人倫
之本不敬其初令終難矣予成每懐譎詐終顯祖世更
不求婚太和元年四月遣莫河去汾比拔等來獻良馬
貂裘比拔等稱伏承天朝珍寳華麗甚積求一觀之乃
勑有司出御府珍玩金玉文繡器物御廐文馬竒禽異
獸及人間所宜用者列之京肆令其厯觀焉比拔見之
自相謂曰大國富麗一生所未見也二年二月又遣比
拔等朝貢尋復請婚焉髙祖志存招納許之予成雖嵗
貢不絶而欵約不著婚事亦停九年予成死子豆崘立
號伏古敦可汗魏言恒也自稱太平元年豆崘性殘暴
好殺其臣侯醫垔石洛候數以忠言諫之又勸與國通
和勿侵中國豆崘怒誣石洛候謀反殺之夷其三族十
六年八月髙祖遣陽平王頤左僕射陸叡並為都督領
軍斛律桓等十二將七萬騎討豆崘部内髙車阿伏至
羅率衆十餘萬落西走自立為主豆崘與叔父那盖為
二道追之豆崘出自浚稽山北而西那盖出自金山豆
崘頻為阿伏至羅所敗那盖累有勝㨗國人咸以那盖
為天所助欲推那盖為主那盖不從衆彊之那盖曰我
為臣不可焉能為主衆乃殺豆崘母子以屍示那盖那
盖乃襲位那盖號候其伏代庫者可汗魏言悦樂也自
稱太安元年那盖死子伏圗立號他汗可汗魏言緒也
自稱始平元年正始三年伏圗遣使紇奚勿六跋朝獻
請求通和世宗不報其使詔有司勑勿六跋曰蠕蠕遠
祖社崘是大魏叛臣往者包容暫時通使今蠕蠕衰微
有損疇日大魏之德方隆周漢跨據中原指清八表正
以江南未平權寛北掠通和之事未容相許若修藩禮
款誠昭著者當不孤爾也永平元年伏圗又遣勿六跋
奉函書一封并獻貂裘世宗不納依前喻遣伏圗西征
髙車為髙車王彌俄突所殺子醜奴立號豆羅伏跋豆
伐可汗魏言彰制也自稱建昌元年永平四年九月醜
奴遣沙門洪宣奉獻珠像延昌三年冬世宗遣驍騎將
軍馬義舒使於醜奴未發而崩事遂停寢醜奴壯健善
用兵四年遣使侯斤尉比建朝貢熙平元年西征髙車
大破之禽其王彌俄突殺之盡并叛者國遂彊盛二年
又遣侯斤尉比建紇奚勿六跋鞏顧禮等朝貢神龜元
年二月肅宗臨顯陽殿引顧禮等二十人於殿下遣中
書舍人徐紇宣詔讓以蠕蠕藩禮不備之意初豆崘之
死也那盖為主伏圖納豆崘之妻候呂陵氏生醜奴阿
那瓌等六人醜奴立後忽亡一子字祖惠求募不能得
有尼引副升牟妻是豆渾地萬年二十許為醫巫假託
神鬼先常為醜奴所信出入去來乃言此兒今在天上
我能呼得醜奴母子欣悦後嵗仲秋在大澤中施帳屋
齋潔七日祈請天神經一宿祖惠忽在帳中自云恒在
天上醜奴母子抱之悲喜大㑹國人號地萬為聖女納
為可賀敦授夫副升牟爵位賜牛馬羊三千頭地萬既
挾左道亦有姿色醜奴甚加重愛信用其言亂其國政
如是積嵗祖惠年長其母問之祖惠言我恒在地萬家
不嘗上天上天者地萬教也其母具以狀告醜奴醜奴
言地萬懸鑒遠事不可不信勿用讒言也既而地萬恐
懼譖祖惠於醜奴醜奴陰殺之正光初醜奴母遣莫何
去汾李具列等絞殺地萬醜奴怒欲誅具列等又阿伏至
羅侵醜奴醜奴擊之軍敗還為母與其大臣所殺立醜
奴弟阿那瓌立經十日其族兄俟力發示發率衆數萬
以伐阿那瓌阿那瓌戰敗將弟乙居伐輕騎南走歸國
阿那瓌母候呂陵氏及其二弟尋為示發所殺而阿那
瓌未之知也九月阿那瓌将至肅宗遣兼侍中陸希道
為使主兼散騎常侍孟威為使副迎勞近畿使司空公
京兆王繼至北中侍中崔光黄門郎元纂在近郊並申
宴勞引至門闕下十月肅宗臨顯陽殿引從五品以上
清官皇宗藩國使客等列於殿庭王公以下及阿那瓌
等入就庭中北面位定謁者引王公以下升殿阿那瓌
位於藩王之下又引將命之官及阿那瓌弟并二叔位
於羣官之下遣中書舍人曹道宣詔勞問阿那瓌啟云
陛下優隆命臣弟叔等升殿預㑹但臣有從兄在北之
日官高於二叔乞命升殿詔聽之乃位於阿那瓌弟之
下二叔之上宴將罷阿那瓌執啓立於座後詔遣舎人
常景問所欲言阿那瓌求詣殿前詔引之阿那瓌再拜
跪曰臣先世源由出於大魏詔曰朕已具之阿那瓌起
而言曰臣之先逐草放牧遂居漠北詔曰卿言未盡可
具陳之阿那瓌又言曰臣先祖以來世居北土雖復隔
越山津而乃恭心慕化未能時宣者正以髙車悖逆臣
國擾攘不暇遣使以宣遠誠自頃年以前漸定髙車及
臣兄為主故遣鞏顧禮等使來大魏實欲虔修藩禮是
以曹道芝北使之日臣與主兄即遣大臣五人拜受詔
命臣兄弟本心未及上徹但髙車從而侵暴中有姦臣
因亂作逆殺臣兄立臣為主裁過旬日臣以陛下恩慈
如天是故倉卒輕身投國歸命陛下詔曰具卿所陳理
猶未盡可更言之阿那瓌再拜受詔起而言曰臣以家
難輕來投闕老母在彼萬里分張本國臣民皆已迸散
陛下隆恩有過天地求乞兵馬還向本國誅翦叛逆收
集亡散陛下慈念賜借兵馬老母若在得生相見以申
母子之恩如其死也即得報讎以雪大恥臣當統臨餘
人奉事陛下四時之貢不敢闕絶陛下聖顔難覩敢有
披陳但所欲言者口不能盡言别有辭啓謹以仰呈願
垂昭覽仍以啓付舍人常景具以奏聞尋封阿那瓌朔
方郡公蠕蠕主賜以衣冕加之軺蓋禄從儀衛同于戚
藩十二月肅宗以阿那瓌國無定主思還綏集啓請切
至詔議之時朝臣意有同異或言聽還或言不可領軍
元义為宰相阿那瓌私以金百斤貨之遂歸北二年正
月阿那瓌等五十四人請辭肅宗臨西堂引見阿那瓌
及其伯叔兄弟五人升階賜坐遣中書舍人穆弼宣勞
阿那瓌等拜辭詔賜阿那瓌細明光人馬鎧二具鐵人
馬鎧六具露絲銀纒槊二張并白眊赤漆槊十張并白
眊黒漆槊十張并幡露絲弓二張并箭朱漆柘弓六張
并箭黑漆弓十張并箭赤漆楯六幡并刀黒漆楯六幡
并刀赤漆鼓角二十具五色錦被二領黄紬被褥三十
具私府繡袍一領并帽内者緋納襖一領緋袍二十領
并帽内者雜綵千叚緋納小口袴褶一具内中宛具紫
納大口袴褶一具内中宛具百子帳十八具黄布幕六
張新乾飯一百石麥麨八石榛麨五石銅烏錥四枚柔
鐵烏錥二枚各受二斛黑漆竹榼四枚各受五升婢二
口父草馬五百匹駝百二十頭㹀牛一百頭羊五百口
朱畫盤器十合粟二十萬石至鎮給之詔侍中崔光黄
門元纂郭外勞遣阿那瓌來奔之後其從父兄俟力發
婆羅門率數萬人入討示發破之示發走奔地豆干為
其所殺推婆羅門為主號彌偶可社句可汙魏言安静
也時安北将軍懷朔鎮將楊鈞表傳聞彼人已立主是
阿那瓌同堂兄弟夷人獸心已相君長恐未肯以殺兄
之人郊迎其弟輕往虚反徒損國威自非廣加兵衆無
以送其入北二月肅宗詔舊經蠕蠕使者牒云具仁往
喻婆羅門迎阿那瓌復藩之意婆羅門殊自驕慢無遜
避之心責具仁禮敬具仁執節不屈婆羅門遣大官莫
何去汾俟斤丘升頭六人將兵一千隨具仁迎阿那瓌
五月具仁還鎮論彼事勢阿那瓌慮不敢入表求還京
㑹婆羅門為髙車所逐率十部落詣涼州歸降於是蠕
蠕數萬相率迎阿那瓌七月阿那瓌啓云投化蠕蠕元
退社渾河旃等二人以今月二十六日到鎮云國土大
亂姓姓别住迭相抄掠當今北人鵠望待拯今乞依前
恩賜給精兵一萬還令督率送臣磧北撫定荒人脱蒙
所請事必克濟詔付尚書門下博議八月詔兼散騎常
侍王遵業馳驛宣旨慰阿那瓌并申賜賚九月蠕蠕後
主俟匿伐來奔懷朔鎮阿那瓌兄也列稱規望乞軍并
請阿那瓌十月錄尚書事高陽王雍尚書令李崇侍中
侯剛尚書左僕射元欽侍中元义侍中安豐王延明吏
部尚書元修義尚書李彦給事黄門侍郎元纂給事黄
門侍郎張烈給事黄門侍郎盧同等奏曰竊聞漢立南
北單于晉有東西之稱皆所以相維禦難為國藩籬今
臣等參議以為懷朔鎮北土名無結山吐若奚泉敦煌
北西海郡即漢晉舊障二處寛平原野彌沃阿那瓌宜
置西吐若奚泉婆羅門宜置西海郡各令總率部落收
離聚散其爵號及資給所須唯恩裁處彼臣下之官任
其舊俗阿那瓌所居既是境外宜少優遣以示威刑請
沃野懷朔武川鎮各差二百人令當鎮軍主監率給其
糧仗送至前所仍於彼為其造構功就聽還諸於北來
在婆羅門前投化者令州鎮上佐準程給糧送詣懐朔
阿那瓌鎮與使人量給食禀在京館者任其去留阿那
瓌草創先無儲積請給朔州麻子乾飯二千斛官駝運
送婆羅門居於西海既是境内資衛不得同之阿那瓌
等新造藩屏宜各遣使持節馳驛先詣慰喻并委經略
肅宗從之十二月詔安西將軍廷尉元洪超兼尚書行
䑓詣敦煌安置婆羅門婆羅門尋與部衆謀叛投嚈噠
嚈噠三妻皆婆羅門姊妹也仍為州軍所討禽之三年
十二月阿那瓌上表乞粟以為田種詔給萬石四年阿
那瓌衆大饑入塞寇抄肅宗詔尚書左丞元孚兼行臺
尚書持節喻之孚見阿那瓌為其所執以孚自隨驅掠
良口二千公私驛馬牛羊數十萬北遁謝孚放還詔驃
騎大将軍尚書令李崇等率騎十萬討之出塞三千餘
里至瀚海不及而還俟匿伐至洛陽肅宗臨西堂引見
之五年婆羅門死於洛南之館詔贈使持節鎮西将軍
秦州刺史廣牧公是嵗沃野鎮人破六韓拔陵反諸鎮
相應孝昌元年春阿那瓌率衆討之詔遣牒云具仁齎
雜物勞賜阿那瓌阿那瓌拜受詔命勒衆十萬從武川
鎮西向沃野頻戰克㨗四月肅宗又遣兼通直散騎常
侍中書舍人馮儁使阿那瓌宣勞班賜有差阿那瓌部
落既和士馬稍盛乃號勑連頭兵豆伐可汗魏言把攬
也十月阿那瓌復遣郁久閭彌娥等朝貢三年四月阿
那瓌遣使人鞏鳯景等朝貢及還肅宗詔之曰北鎮羣
狄為逆不息蠕蠕主為國立忠助加誅討言念誠心無
忘寢食今知停在朔垂與爾朱榮隣接其嚴勒部曲勿
相暴掠又近得蠕蠕主啓更欲為國東討但蠕蠕主世
居北漠不宜炎夏今可且停聽待後勑盖朝廷慮其反
覆也此後頻使朝貢建義初孝莊詔曰夫勲髙者賞重
德厚者名隆蠕蠕主阿那瓌鎭衛北藩禦侮朔表遂使
陰山息警弱水無塵刋跡狼山銘功瀚海至誠既篤勲
緒莫酬故宜摽以殊禮何容格以常式自今以後讚拜
不言名上書不稱臣太昌元年六月阿那瓌遣烏句蘭
樹什伐等朝貢并為長子請尚公主永熙二年四月出
帝詔以范陽王誨之長女琅邪公主許之未及婚帝入
關齊獻武王遣使說之阿那瓌遣使朝貢求婚獻武王
方招四遠以常山王妹樂安公主許之改為蘭陵公主
瓌遣奉馬千匹為娉禮迎公主詔宗正元夀送公主往
北自是朝貢相尋瓌以齊獻武王威徳日盛請致愛女
於王靜帝詔王納之自是塞外無塵矣
匈奴宇文莫槐出於遼東塞外其先南單于遠屬也世
為東部大人其語與鮮卑頗異人皆翦髪而留其頂上
以為首飾長過數寸則截短之婦女披長𥜗及足而無
裳焉秋收烏頭為毒藥以射禽獸莫槐虐用其民為部
人所殺更立其弟普撥為大人普撥死子丘不勤立尚
平文女丘不勤死子莫廆立本名犯太祖諱莫廆遣弟
屈雲攻慕容廆廆撃破之又遣别部素延伐慕容廆於
棘城復為慕容廆所破時莫廆部衆彊盛自稱單于塞
外諸部咸畏憚之莫廆死子遜昵延立率衆攻慕容廆
於棘城廆子翰先戍於外遜昵延謂其衆曰翰素果勇
必為人患宜先取之城不足憂也乃分騎數千襲翰聞
之使人詐為叚末波使者逆謂遜昵延曰翰數為吾患
乆思除之今聞來討其善戒嚴相待宜兼路早赴翰設
伏待之遜昵延以為信然長驅不備至於伏所為翰所
虜翰馳使告廆乗勝遂進及晨而至廆亦盡銳應之遜
昵延見而方嚴率衆逆戰前鋒始交而翰已入其營縱
火燎之衆乃大潰遜昵延單馬奔還悉俘其衆遜昵延
父子世雄漠北又先得玉璽三紐自言為天所相每自
誇大及此敗也乃卑辭厚幣遣使朝獻于昭帝帝嘉之
以女妻焉遜昵延死子乞得龜立復伐慕容廆廆拒之
惠帝三年乞得龜屯保澆水固壘不戰遣其兄悉跋堆
襲廆子仁于栢林仁逆擊斬悉跋堆廆又攻乞得龜克
之乞得龜單騎夜奔悉虜其衆乘勝長驅入其國城收
資財億計徙部民數萬户以歸先是海出大龜枯死於
平郭至是而乞得龜敗别部人逸豆歸殺乞得龜而自
立與慕容晃相攻撃遣其國相莫渾伐晃而莫渾荒酒
縱獵為晃所破死者萬餘人建國八年晃伐逸豆歸逸
豆歸拒之為晃所敗殺其驍將涉亦干逸豆歸遠遁漢
北遂奔髙麗晃徙其部衆五千餘落於昌黎自此散滅
矣
徒河叚就六眷本出於遼西其伯祖日陸眷因亂被賣
為漁陽烏丸大庫辱官家奴諸大人集㑹幽州皆持唾
壺唯庫辱官獨無乃唾日陸眷口中日陸眷因咽之西
向拜天曰願使主君之智慧禄相盡移入我腹中其後
漁陽大饑庫辱官以日陸眷為健使將之詣遼西逐食
招誘亡叛遂至彊盛日陸眷死弟乞珍代立乞珍死子
務目塵代立即就六眷父也據有遼西之地而臣於晉
其所統三萬餘家控弦上馬四五萬騎穆帝時幽州刺
史王浚以叚氏數為已用深德之乃表封務目塵為遼
西公假大單于印綬浚使務目塵率萬餘騎伐石勒於
常山封龍山下大破之務目塵死就陸眷立就陸眷與
弟匹殫從弟末波等率五萬餘騎圍石勒於襄國勒登
城望之見將士皆釋仗寢卧無警備之意勒因其懈怠
選募勇健穿城突出直衝末波生禽之置之座上與飲
宴盡歡約為父子盟誓而遣之末波既得免就陸眷等
遂攝軍而還不復報浚歸於遼西自此以後末波常不
敢南向溲焉人問其故末波曰吾父在南其感勒不害
已也如此就陸眷死其子幼弱匹磾與劉琨世子羣奔
喪匹磾隂卷甲而往欲殺其從叔羽鱗及末波而奪其
國末波等知之遣軍逆撃匹磾劉羣為末波所獲匹磾
走還薊懼琨禽已請琨宴㑹因執而害之匹磾既殺劉
琨與羽鱗末波自相攻撃部衆乖離欲擁其衆徙保上
谷阻軍都之險以拒末波等平文帝聞之隂嚴精騎將
撃之匹磾恐懼南奔樂陵後石勒遣石虎撃叚文鴦於
樂陵破之生擒文鴦匹磾遂率其属及諸塢壁降于石
勒末波自稱幽州刺史屯遼西末波死國人立日陸眷
弟䕶遼為主烈帝時假䕶遼驃騎大將軍幽州刺史大
單于北平公弟鬱蘭撫軍將軍冀州刺史渤海公建國
元年石虎征䕶遼於遼西䕶遼奔平岡山遂投慕容晃
晃殺之鬱蘭奔石虎以所徙鮮卑五千人配之使屯令
支鬱蘭死子龕代之及冉閔之亂龕率衆南移遂據齊
地慕容儁使弟𤣥恭帥衆伐龕於廣固執龕送之薊儁
毒其目而殺之坑其徒三千餘人
髙車蓋古赤狄之餘種也初號為狄厯北方以為勑勒
諸夏以為髙車丁零其語略與匈奴同而時有小異或
云其先匈奴之甥也其種有狄氏表紇氏斛律氏解批
氏䕶骨氏異竒斤氏俗云匈奴單于生二女姿容甚美
國人皆以為神單于曰吾有此女安可配人將以與天
乃於國北無人之地築髙䑓置二女其上曰請天自迎
之經三年其母欲迎之單于曰不可未徹之間耳復一
年乃有一老狼晝夜守臺嘷呼因穿臺下為空穴經時
不去其小女曰吾父處我於此欲以與天而今狼來或
是神物天使之然將下就之其姊大驚曰此是畜生無
乃辱父母也妹不從下為狼妻而産子後遂滋繁成國
故其人好引聲長歌又似狼噑無都統大帥當種各有
君長為性麤猛黨類同心至於冦難翕然相依鬭無行
陳頭别衝突乍出乍入不能堅戰其俗蹲倨䙝黷無所
忌避婚姻用牛馬納聘以為榮結言既定男黨營車闌
馬令女黨恣取上馬袒乘出闌馬主立於闌外振手驚
馬不墜者即取之墜則更取數滿乃止俗無榖不作酒
迎婦之日男女相將持馬酪熟肉節解主人延賓亦無
行位穹廬前叢坐飲宴終日復留其宿明日将婦歸既
而將夫黨還入其家馬羣極取良馬父母兄弟雖惜終
無言者頗諱取寡婦而優憐之其畜産自有記識雖闌
縱在野終無妄取俗不清潔喜致震霆每震則呌呼射
天而棄之移去至來嵗秋馬肥復相率候於震所埋羖
羊然火拔刀女巫祝説似如中國祓除而羣隊馳馬旋
繞百帀乃止人持一束柳桋回豎之以乳酪灌焉婦人
則以皮褁羊骸戴之首上縈屈髪鬢而綴之有似軒冕
其死亡葬送掘地作坎坐屍於中張臂引弓佩刀挾矟
無異於生而露坎不掩時有震死及疫癘則為之祈福
若安全無佗則為報賽多殺雜畜燒骨以燎走馬遶旋
多者數百帀男女無小大皆集㑹平吉之人則歌舞作
樂死喪之家則悲吟哭泣其遷徙隨水草衣皮食肉牛
羊畜産盡與蠕蠕同唯車輪髙大輻數至多後徙於鹿
渾海西北百餘里部落彊大常與蠕蠕為敵亦每侵盗
于國家太祖親襲之大破其諸部後太祖復度弱洛水
西行至鹿渾海停駕簡輕騎西北行百餘里襲破之虜
獲生口馬牛羊二十餘萬復討其餘種於狼山大破之
車駕廵幸分命諸將為東西二道太祖親勒六軍從中
道自駮髯水西北徇略其部諸軍同時雲合破其雜種
三十餘落衛王儀别督將從西北絶漠千餘里復破其
遺迸七部於是髙車大懼諸部震駭太祖自牛川南引
大校獵以髙車為圍騎徒遮列周七百餘里聚雜獸於
其中因驅至平城即以髙車衆起鹿苑南因䑓陰北距
長城東包白登屬之西山尋而髙車姪利曷莫弗勑力
犍率其九百餘落内附拜勑力犍為揚威將軍置司馬
參軍賜榖二萬斛後髙車解批莫弗幡豆建復率其部
三十餘落内附亦拜為威遠將軍置司馬參軍賜衣服
嵗給廪食蠕蠕社崘破敗之後收拾部落轉徙廣漠之
北侵入髙車之地斛律部部帥倍侯利患之曰社崘新
集兵貧馬少易與耳乃舉衆掩撃入其國落髙車昧利
不顧後患分其廬室妻其婦女安息寢卧不起社崘登
髙望見乃招集亡散得千人晨掩殺之走而脫者十二
三倍侯利遂來奔賜爵孟都公倍侯利質直勇徤過人
奮戈陷陳有異於衆北方之人畏嬰兒啼者語曰倍侯
利來便止處女歌謠云求良夫當如倍侯其服衆如此
善用五十蓍筮吉凶每中故得親幸賞賜豐厚命其少
子曷堂内侍及倍侯利卒大祖悼惜葬以國禮諡曰忠
壯王後詔將軍伊謂帥二萬騎北襲髙車餘種袁紇烏
頻破之太祖時分散諸部唯髙車以類麤獷不任使役
故得别為部落後世祖征蠕蠕破之而還至漠南聞髙
車東部在已尼陂人畜甚衆去官軍千餘里將遣左僕
射安原等討之司徒長孫翰尚書令劉潔等諌世祖不
聽乃遣原等并發新附髙車合萬騎至于已尼陂髙車
諸部望軍而降者數十萬落獲馬牛羊亦百餘萬皆徙
置漠南千里之地乗髙車逐水草畜牧蕃息數年之後
漸知粒食嵗致獻貢由是國家馬及牛羊遂至于賤氊
皮委積髙宗時五部髙車合聚祭天衆至數萬大㑹走
馬殺牲遊遶歌吟忻忻其俗稱自前世以來無盛於此
㑹車駕臨幸莫不忻悦後髙祖召髙車之衆隨車駕南
討髙車不願南行遂推表紇樹者為主相率北叛逰踐
金陵都督宇文福追討大敗而還又詔平北將軍江陽
王繼為都督討之繼先遣人慰勞樹者樹者入蠕蠕尋
悔相率而降髙車之族又有十二姓一曰泣伏利氏二
曰吐盧氏三曰乙㫋氏四曰大連氏五曰窟賀氏六曰
逹簿干氏七曰阿崘氏八曰莫允氏九曰俟分氏十曰
副伏羅氏十一曰乞袁氏十二曰右叔沛氏先是副伏
羅部為蠕蠕所役屬豆崘之世蠕蠕亂離國部分散副
伏羅阿伏至羅與從弟窮竒俱統領髙車之衆十餘萬
落太和十一年豆崘犯塞阿伏至羅等固諌不從怒率
所部之衆西叛至前部西北自立為王國人號之曰候
婁匐勒猶魏言大天子也窮竒號候倍猶魏言儲主也
二人和穆分部而立阿伏至羅居北窮竒在南豆崘追
討之頻為阿伏至羅所敗乃引衆東徙十四年阿伏至
羅遣商胡越者至京師以二箭奉貢云蠕蠕為天子之
賊臣諌之不從遂叛來至此而自豎立當為天子討除
蠕蠕髙祖未之信也遣使者于提往觀虚實阿伏至羅
與窮竒遣使者簿頡隨于提來朝貢其方物詔員外散
騎侍郎可足渾長生復與于提使髙車各賜繡袴褶一
具雜綵百疋窮竒後為嚈噠所殺虜其子彌俄突等其
衆分散或來奔附或投蠕蠕詔遣宣威將軍羽林監孟
威撫納降人置之髙平鎭阿伏至羅長子蒸阿伏至羅
餘妻謀害阿伏至羅阿伏至羅殺之阿伏至羅又殘暴
大失衆心衆共殺之立其宗人跋利延為主嵗餘嚈噠
伐髙車將納彌俄突國人殺跋利延迎彌俄突而立之
彌俄突既立復遣朝貢又奉表獻金方一銀方一金杖
二馬七匹駝十頭詔使者慕容坦賜彌俄突雜綵六十
匹世祖詔之曰卿遠據沙外頻申誠款覽揖忠志特所
欽嘉蠕蠕嚈噠吐谷渾所以交通者皆路由髙昌掎角
相接今髙昌内附遣使迎引蠕蠕往來路絶姦勢不得
妄令羣小敢有陵犯擁塞王人罪在不赦彌俄突尋與
蠕蠕主伏圗戰於蒲類海北為伏圖所敗西走三百餘
里伏圖次於伊吾北山先是髙昌王麴嘉表求内徙世
宗遣孟威迎之至伊吾蠕蠕見威軍怖而遁走彌俄突
聞其離駭追撃大破之殺伏圖於蒲類海北割其髪送
於孟威又遣使獻龍馬五匹金銀貂皮及諸方物詔東
城子于亮報之賜樂器一部樂工八十人赤紬十四雜
綵六十匹彌俄突遣其莫何去汾屋引叱賀真貢其方
物肅宗初彌俄突與蠕蠕主醜奴戰敗被禽醜奴繋其
両脚於駑馬之上頓曳殺之漆其頭為飲器其部衆悉
入嚈噠經數年嚈噠聽彌俄突弟伊匐還國伊匐既復
國遣使奉表於是詔遣使者谷楷等拜為鎭西將軍西
海郡開國公髙車王伊匐復大破蠕蠕蠕蠕王婆羅門
走投涼州正光中伊匐遣使朝貢因乞朱畫歩挽一乘
并幔褥鞦䩛一副繖扇各一枚青曲蓋五枚赤漆扇五
枚皷角十枚詔給之伊匐後與蠕蠕戰敗歸其弟越居
殺伊匐自立天平中越居復為蠕蠕所破伊匐子比適
復殺越居而自立興和中比適又為蠕蠕所破越居子
去賓自蠕蠕來奔齊獻武王欲招納遠人上言封去賓
為髙車王拜安北將軍肆州刺史既而病死初太祖時
有吐突隣部在女水上常與觧如部相為脣齒不供職
事登國三年太祖親西征度弱洛水復西行趣其國至
女水上討解如部落破之明年春盡略徙其部落畜産
而還又有紇突隣與紇奚世同部落而各有大人長帥
擁集種類常為寇於意辛山登國五年太祖勒衆親討
焉慕容驎率師來㑹大破之紇突隣大人屋地鞬紇奚
大人庫寒等皆舉部歸降皇始二年車駕伐中山軍於
栢肆慕容寶夜來攻營軍人驚走還於國路由并州遂
反將攻晉陽并州刺史元延討平之紇突隣部帥匿物
尼紇奚部帥叱奴根等復聚黨反於陰館南安公元順
討之不克死者數千人太祖聞之遣安遠將軍庾岳還
討匿物尼等皆殄之又有侯呂隣部衆萬餘口常依險
畜牧登國中其大人叱伐為寇於苦水河八年夏太祖
大破之并禽其别帥焉古延等
薛干部常屯聚於三城之間及滅衛辰後其部帥太悉
伏望軍歸順太祖撫安之車駕還衛辰子屈丐奔其部
太祖聞之使使詔太悉伏執送之太悉伏出屈丐以示
使者曰今窮而見投寧與俱亡何忍送之遂不遣太祖
大怒車駕親討之㑹太悉伏先出撃曹覆寅官軍乘虚
遂屠其城獲太悉伏妻子珍寶徙其人而還太悉伏來
赴不及遂奔姚興未㡬亡歸嶺北上郡以西諸鮮卑雜
胡聞而皆應之天賜五年屈丐盡劫掠總服之及平統
萬薛干種類皆得為編戸矣而率屯山鮮卑别種破多
蘭部世傳主部落至木易干有武力壯勇劫掠左右西
及金城東侵安定數年間諸種患之天興四年遣常山
王遵討之於髙平木易干將數千騎棄國遁走盡徙其
人於京師餘種分迸其後為赫連屈丐所滅又黜弗素
古延等諸部富而不恭天興五年材官將軍和突率六
千騎襲而獲之又越勒倍泥部永興五年轉牧跋那山
西七月遣奚斤討破之徙其人而還
史臣曰周之獫狁漢之匈奴其作害中國固亦久矣魏
晉之世種族𤓰分去來沙漠之陲窺擾鄣塞之際猶皆
東胡之餘緒冐頓之枝葉至如蠕蠕者匈奴之裔根本
莫尋逃形集醜自小為大風馳鳥赴倐來忽往代京由
之屢駭戎車所以不寧是故魏氏祖宗揚威曜武驅其
畜産收其部落翦之窮髪之野逐之無人之鄉豈好肆
兵極鋭凶器不戢盖亦急病除惡事不得已而然也
　
　
　
　
　
　
　
　
　
　魏書卷一百三
　魏書卷一百三考證
魏書卷一百三○魏收書亡後人所補
蠕蠕傳及昭成崩○昭成下應有帝字此盖用北史補
　亡而未及改正者
樂平王督十五將出西道○(臣人龍/)按上云樂安王範
　建寧王崇下云中山王辰則樂平王亦應書名本書
　樂平王丕𫝊云丕薨於真君五年二月則此樂平王
　當是丕也
孝莊詔曰○孝莊下亦應加帝字
匈奴宇文莫槐𫝊與慕容晃相攻撃○本書以晃字係
　恭宗廟諱故改稱其字此與就六眷傳仍稱為晃亦
　以其文係北史也
　
　
　
　魏書卷一百三考證
欽定四庫全書
　魏書卷一百四
　　齊　　　魏　　　收　　　　撰
　列傳第九十二
　　自序
漢初魏無知封髙良侯子均均子恢恢子彦彦子歆字
子胡幼孤有志操博洽經史成帝世位終鉅鹿太守仍
家焉歆子恱字處德性沉厚有度量宣城公趙國李孝
伯見而重之以女妻焉位濟陰太守以善政稱恱子子
建字敬忠釋褐奉朝請累遷太尉從事中郎初世祖時
平氐遂於武興立鎮尋改為東益州其後鎭將刺史乖
失人和羣氐作梗遂為邊患乃除子建為東益州刺史
子建布以恩信風化大行遠近清静正光五年南北二
秦城人莫折念生韓祖香張長命相繼構逆僉以州城
之人莫不勁勇同類悉反宜先收其器械子建以為城
人數當行陳盡皆驍果安之足以為用急之腹背為憂
乃悉召居城老壯曉示之并上言諸城人本非罪坐而
來者悉求聽免肅宗優詔從之子建漸分其父兄子弟
外居郡戍内外相顧終獲保全及秦賊乗勝屯營黒水
子建乃潛使掩襲前後斬獲甚衆威名赫然先反者及
此悉降乃間使上聞肅宗甚嘉之詔子建兼尚書為行
臺刺史如故於是威震蜀土其梁巴二益两秦之事皆
所節度梁州刺史傅豎眼子敬和中心以為愧在洛大
行貨賄以圖行臺先是子建亦屢求歸京師至此乃遣
刺史唐永代焉豎眼因為行臺子建將還羣氐慕戀相
率斷道主簿楊僧覆先行曉喻諸氐忿曰我留刺史爾
送出也斫之數創㡬死子建徐加慰譬旬日方得前行
吏人贈遺一無所受而東益氐蜀尋反攻逼唐永永棄
城而走乃喪一藩矣初永之走子建客有沙門曇璨及
鉅鹿人耿顯皆没落氐手及知子建之客垂泣追衣物
還之送出白馬遺愛所被如此自國家開華陽等郡梁
州邢巒益州傅豎眼及子建為最初子建為前軍將軍
十年不徙在洛閑暇與吏部尚書李韶韶從弟延寔頗
為奕棊時人謂為耽好子建每曰棊於機權㢘勇之際
得之深矣且吾未為時用博奕可也及一臨邊事凡經
五年未曽對局還洛後俄拜常侍衛尉卿初元顥内逼
莊帝北幸子建謂所親盧義僖曰北海自絶社稷稱藩
蕭衍吾老矣豈能為陪臣遂擕家口居洛南顥平乃歸
先苦風痺及此遂甚以卿任有務屢上書乞身特除右
光祿大夫邢杲之平太傅李延寔子侍中彧為大使撫
慰東土時外戚貴盛送客填門子建亦往候别延寔曰
小兒今行何以相朂子建曰益以盈滿為誡延寔悵然
久之及莊帝殺尒朱榮遇禍於河陰者其家率相弔賀
太尉李䖍第二子仁曜子建之女壻往亦見害子建謂
姨弟盧道䖍曰朝廷誅翦權彊凶徒尚梗未聞有竒謀
異略恐不可濟此乃李門禍始弔賀無乃怱怱及永安
之後李氏宗族流離或遇誅夷如其所慮後歴左光禄
大夫加散騎常侍驃騎大將軍子建自出為藩牧董司
山南居脂膏之中遇天下多事正身潔已不以財利經
懐及歸京師家人衣食常不周贍清素之迹著於終始
性存重慎不雜交逰唯與尚書盧義僖姨弟涇州刺史
盧道裕雅相親昵及疾篤顧勑二子曰死生大分含氣
所同世有厚葬吾平生不取籧篨祼身又非吾意氣絶
之後歛以時服吾生年契闊前後三娶合葬之事抑又
非古且汝二母先在舊塋墳地久固已有定别唯汝次
母墓在外耳可遷入兆域依班而定行於吾墓之後如
此足矣不須祔合當順吾心勿令吾有遺恨永熙二年
春卒於洛陽孝義里舍時年六十三贈儀同三司定州
刺史諡曰文静二子收祚收字伯起小字佛助年十五
頗已屬文及隨父赴邊值四方多難好習騎射欲以武
藝自逹滎陽鄭伯調之曰魏郎弄㦸多少收慙遂折節
讀書夏月坐板牀隨樹陰諷誦積年牀板為之鋭減而
精力不輟以文華顯初以父功除太學博士及尒朱榮
於河陰濫害朝士收亦在圍中以日晏獲免吏部尚書
李神儁重收才學奏授司徒記室參軍永安三年除北
主客即中前廢帝立妙簡近侍詔試收為封禪書收下
筆便就不立草藁文將千言所改無㡬時黄門郎賈思
同侍立深竒之帝曰雖七步之才無以過此遷散騎侍
郎尋勑典起居注并修國史俄兼中書侍郎年二十六
出帝初又詔收攝本職文誥填積事咸稱㫖黄門郎崔
㥄從齊獻武王入朝薰灼於世收初不詣門㥄為帝登
祚赦云朕託體孝文收嗤其率直正員郎李慎以告之
㥄深忿忌時前廢帝殂令收為詔㥄乃宣言收普泰世
出入幃幄一日造詔優為詞㫖然則義旗之士盡為逆
人又收父老合解官歸侍南䑓將加弹劾頼尚書辛雄
為言於中尉綦儁乃觧收有賤生弟仲同先未齒錄因
此怖懼上籍遣還鄉扶侍出帝嘗大發士卒狩於嵩少
之南旬有六日時既寒苦朝野嗟怨帝與從官皆胡服
而騎宮人及諸妃主雜其間竒伎異飾多非禮度收欲
言則畏懼欲默不能已乃上南狩賦以諷焉年二十七
雖富言淫麗而終歸雅正帝手詔報焉甚見褒美鄭伯
謂曰卿不遇老夫猶應逐兎初齊獻武王固讓天柱大
將軍帝勑收為詔令遂所請欲加相國問收相國品秩
收以實對帝遂止收既未測主相之意以前事不安求
解詔許焉久之除帝兄子廣平王贊開府從事中郎收
不敢辭乃為庭竹賦以致已意尋兼中書舍人與濟陰
温子昇河間邢子才齊譽世號三才時出帝猜忌獻武
内有間隙收遂以疾固辭而免其舅崔孝芬怪而問之
收曰懼有晉陽之甲尋而獻武南上帝西入關收兼通
直散騎常侍副王昕聘蕭衍昕風流文辯收辭藻富逸
衍及其羣臣咸加敬異先是南北初和李諧盧元明首
通使命二人才器並為隣國所重至此衍稱曰盧李命
世王魏中興未知後來復何如耳文襄啓收兼散騎常
侍修國史武定二年除正常侍領兼中書侍郎仍修史
帝宴百寮問何故名人日皆莫能知收對曰晉議郎董
勛答問稱俗云正月一日為雞二日為狗三日為豬四
日為羊五日為牛六日為馬七日為人時邢邵亦在側
甚恧焉自南北和好書下紙每云想彼境内寧静此率
土安和蕭衍後使其書乃去彼字自稱猶著此欲示無
外之意收定報書云想境内清晏今萬國安和南人復
書依以為體後獻武入朝靜帝授相國固讓令收為啓
啓成呈上文襄時侍側獻武指收曰此人當復為崔光
四年獻武於西門豹祠宴集謂司馬子如曰魏收為史
官書吾善惡聞北伐時諸貴常餉史官飲食司馬僕射
頗曽餉不因共大笑仍謂收曰卿勿見元康等在吾目
下趨走謂吾以為勤勞我後世身名在卿手勿謂我不
知尋加兼著作郎静帝曽季秋大射普令賦詩收詩末
云尺書徴建鄴折簡召長安文襄壯之顧謂人曰在朝
今有魏收便是國之光采雅俗文墨通逹縱横我亦使
子才子昇時有所作至於詞氣並不及之吾或意有所
懐忘而不語語而不盡意有未及及收呈草皆以周悉
此亦難有又勑兼主客郎接蕭衍使謝珽徐陵侯景既
䧟臺城衍鄱陽王範時為合州刺史文襄勑收以書喻
之範得書乃率部伍西上(闕/)州刺史崔聖念入據其城
文襄謂收曰今定一州卿有其力猶恨尺書徴建業未
效耳文襄崩文宣如晉陽令與黄門郎崔季舒髙德正
吏部郎中尉瑾於北第參掌機密轉祕書監兼著作郎
又除定州大中正時齊将受禪楊愔奏收置之别館令
撰禪代詔冊諸文遣徐之才守門不聽出天保元年除
中書令仍兼著作郎封富平縣子二年授詔撰魏史除
魏尹故優以祿力專在史閣不知郡事初帝令羣臣各
言志收曰臣願得直筆東觀早出魏書故帝使收專其
任又詔平原王髙隆之總監之隆之署名而已帝勑収
曰好直筆我終不作魏太武誅史官始魏初鄧淵撰代
記十餘卷其後崔浩典史游雅髙允程駿李彪崔光李
琰之世修其業浩為編年體彪始分作紀表志𫝊書猶
未出世宗時命邢巒追撰髙祖起居注書至太和十四
年又命崔鴻王遵業補續焉下訖肅宗事甚委悉濟陰
王暉業撰辨宗室錄三十卷收於是與通直常侍房延
祐司空司馬辛元植國子博士刁柔裴昂之尚書郎髙
孝幹專總斟酌以成魏書辨定名稱隨條甄舉又搜採
亡遺綴續後事備一代史籍表而上聞勒成一代大典
凡十二紀九十二列傳合一百一十卷五年三月奏上
之秋除梁州刺史收以志未成奏請終業許之十一月
復奏十志天象四卷地形三卷律厯二卷禮樂四卷食
貨一卷刑罰一卷靈徴二卷官氏二卷釋老一卷凡二
十卷續於紀傳合一百三十卷分為十二帙其史三十
五例二十五序九十四論前後二表一啓焉
　
　
　
　
　
　魏書卷一百四
　魏書卷一百四考證
自序專總斟酌○專監本誤𫝊今改從北史
　
　
　
　
　
　
　
　
　
　
　
　
　
　魏書卷一百四考證
　前上十志啓
臣收等啓昔子長命世偉才孟堅冠時特秀憲章前喆
裁勒墳史紀𫝊之間申以書志緒言餘述可得而聞叔
峻刪緝後劉紹統削撰季漢十志實範遷固表盖闕焉
曹氏一代之籍了無具體典午終世之筆罕云周洽假
復事播四夷盗聼間有小道俗言要竒好異考之雅舊
咸乖實錄自永嘉喪圯中原淆然偏偽小書殆無可取
魏有天下跨蹤前載順末克讓善始令終陛下極聖窮
神奉天屈已顧眄百王指掌萬世深存有魏撫運之業
永念神州人倫之緒臣等肅奉明詔刋著魏籍編紀次
傳備聞天㫖竊謂志之為用網羅遺逸載紀不可附𫝊
非宜理切必在甄明事重尤應摽著搜獵上下總括代
終置之衆篇之後一統天人之迹𥚹心末識輙在於此
是以晚始撰錄彌厯炎涼採舊増新今乃斷筆時移世
易理不刻舩登閣含毫論叙殊致河溝往時之切釋老
當今之重藝文前志可尋官氏魏代之急去彼取此敢
率愚心謹成十志二十卷請續於傳末并前例目合一
百三十一卷臣等妨官秉筆迄無可採塵黷旒冕堕深
氷谷謹啓
　十一月持節都督梁州諸軍事驃騎將軍梁州刺史
　前著作郎富平縣開國子臣魏收啓
　　平南將軍司空司馬修史臣辛元植
　　冠軍將軍國子博士修史臣刁柔
　　陵江將軍尚書左主客郎中修史臣髙孝幹
　　前西河太守修史臣綦毋懷文
欽定四庫全書
　魏書卷一百五之一
　　齊　　　　魏　　　　收　　　撰
　志第一
　　天象一之一
夫在天成象聖人是觀日月五星象之著者變常舛度
徴咎隨焉然則明晦暈蝕疾餘犯守飛流歘起彗字不
恒或皇靈降臨示譴以戒下或王化有虧感逹於天路
易稱天垂象見吉凶觀乎天文以察時變書曰厯象日
月星辰敬授民時是故有國有家者之所祗畏也百王
興廢之驗萬國禍福之來兆勤雖微罔不必至著於前
載不可得而備舉也班史以日暈五星之屬列天文志
薄蝕彗孛之比入五行説七曜一也而分為二志故陸
機云學者所疑也今以在天諸異咸入天象其應徴符
合隨而條載無所顯驗則闕之云
太祖天興五年八月天鳴
六年九月天鳴
皇始二年十月壬辰日暈有佩璚占曰兵起天興元年
九月烏丸張超收合亡命聚黨三千餘家據勃海之南
皮自號征東大將軍烏丸王鈔掠諸郡詔將軍庾岳討
之
天興三年六月庚辰朔日有蝕之占曰外國侵土地分
五年五月姚興遣其弟義陽公平率衆四萬來侵平陽
乾壁為平所䧟
六年四月癸巳朔日有蝕之占曰兵稍出十月太祖詔
將軍伊謂率騎二萬北襲髙車大破之
天賜五年七月戊戍朔日有蝕之占白后死六年七月
夫人劉氏薨後諡為宣穆皇后
太宗神瑞二年八月庚辰晦日有蝕之
世祖始光四年六月癸卯朔日有蝕之占曰諸佐非其
人神䴥元年二月司空奚斤監軍侍御史安頡討赫連
昌擒之於安定其餘衆立昌弟定為主走還平涼斤追
之為定所擒將軍邱堆棄甲與守將髙涼王禮東走蒲
坂世祖怒斬堆
神䴥元年十一月乙未朔日有蝕之
太延元年正月己未朔日有蝕之
四年十一月丁卯朔日有蝕之
太平真君元年四月戊午朔日有蝕之
三年八月甲戍晦日有蝕之
六年六月戊子朔日有蝕之占曰有九族夷滅七年正
月戊辰世祖車駕次東雍州庚午圍薛永宗營壘永宗
出戰大敗六軍乘之永宗衆潰斬永宗男女無少長皆
赴汾水而死
七年六月癸未朔日有蝕之占曰不臣欲殺八年三月
河西王沮渠牧犍謀反伏誅
十年夏四月丙申朔日有蝕之
六月庚寅朔日有蝕之占曰將相誅十一年六月己亥
誅司徒崔浩
十一年十二月辛未日南北有珥
髙宗興安元年十一月己卯日出赤如血
二年三月日暈
興光元年七月丙申朔日有蝕之
和平元年九月庚申朔日有蝕之
三年二月壬子朔日有蝕之占曰有白衣之㑹六年五
月癸卯髙宗崩
顯祖皇興元年十月己卯朔日有蝕之
二年四月丙子朔日有蝕之占曰將誅四年十月誅濟
南王慕容白曜
十月癸酉朔日有蝕之占曰尊后有憂三年夫人李氏
薨後諡思皇后
三年十月丁酉朔日有蝕之
高祖延興元年十二月癸卯日有蝕之占曰有兵二年
正月乙卯統萬鎮胡民相率北叛遣寧南將軍交阯公
韓拔等滅之
三年十二月癸卯朔日有蝕之
四年正月癸酉朔日有蝕之占曰有崩主天下改服有
大臣死五年十二月己丑征北大將軍城陽王夀薨六
年六月辛未顯祖崩
七月丙寅日有背珥
五年正月丁酉白虹貫日直珥一
承明元年三月辛卯日暈五重有二珥
太和元年冬十月辛亥朔日有蝕之
二年正月辛亥日暈東西有珥
二月乙酉晦日有蝕之占曰有欲反者近三月遠三年
四年正月癸卯洮陽羌叛抱罕鎭將討平之
九月乙巳朔日有蝕之占曰東邦發兵四年十月丁未
蘭陵民桓富殺其縣令與昌慮桓和北連太山羣盜張
和顔等聚黨保五固推司馬朗之為主詔淮陽王尉元
等討之
三年春正月癸丑日暈東西有珥有佩㦸一重北有偃
㦸四重後有白氣貫日珥狀如車輪京師不見雍州以
聞
三月癸卯朔日有蝕之占曰大臣誅四月雍州刺史宜
都王目辰有罪賜死
四年正月辛酉日東西有珥北有佩日暈貫兩珥
五年正月庚辰日暈東西有珥南北並白氣長一丈廣
二尺許北有連環暈又貫珥内復有直氣長三丈許内
黄中青外白暈乍成散乃滅
七月庚申朔日有蝕之
七年十二月乙巳朔日有蝕之
八年正月戊寅有白氣貫日占曰近臣亂十年三月丁
亥中散梁衆保等謀反伏誅
十一年十一月丁亥日失色
十二年三月戊戍白虹貫日
十三年二月乙亥朔日十五分蝕八占曰有白衣之㑹
十一月己未安豐王猛薨
十四年二月己巳朔未時雲氣斑駮日十五分蝕一占
曰有白衣之㑹九月癸丑文明太皇太后馮氏崩
十五年正月癸亥晦日有蝕之占曰王者將兵天下擾
動十七年六月丙戌髙祖南伐
十七年六月庚辰朔日有蝕之
十八年五月甲戌朔日有蝕之
二十年九月庚寅晦日有蝕之
二十三年六月己卯日中有黑氣占曰内有逆謀八月
癸亥南徐州刺史沈陵南叛
十二月甲申日中有黑氣大如桃
世宗景明元年正月辛丑朔日有蝕之
七月己亥朔日有蝕之
二年四月癸酉日自午及未再暈内黄外白
七月癸巳朔日有蝕之
八月戊辰日赤無光中有黑子一
三年正月乙巳日中有黑氣如鵝子申酉復見又有二
黑氣横貫日
二月辛卯日中有黑氣大如鵝子
七月丁巳朔日有蝕之
正始元年十二月丙戍黑氣貫日
壬子日有冠珥内黄外青占曰天下喜三年正月丁卯
皇子生大赦天下
三年二月甲辰日左右有珥内赤外黄
辛亥日暈外白内黄
十月乙巳日赤無光
十二月乙卯日暈内黄外青東西有珥北有背巳時白
虹貫日
永平元年三月己酉日南北有珥外青内黄暈不匝西
北有直氣長尺餘北有白虹貫日
八月壬子朔日有蝕之
二年八月丙午朔日有蝕之
丁卯旦日旁有黑氣形如月從東南來衝日如此者一
辰乃滅
三年二月甲子日中有黑氣二
十二月乙未日交暈中赤外黄東西有珥南北白暈貫
日皆匝
四年十一月癸卯日中有黑氣二大如桃占曰天子崩
延昌四年正月丁巳世宗昇遐
十二月壬戌朔日有蝕之在牛四度占曰其國叛兵發
延昌二年正月庚辰蕭衍郁洲民徐元明等斬送衍鎭
北將軍青冀二州刺史張稷首以州内附
延昌元年二月甲戍至于辛巳日初出及將没赤白無
光明
五月己未晦日十五分蝕九占曰大旱民流千里二年
春京師民饑死者數萬口
二年閏月辛亥日中有黑氣占曰内有逆謀三年十一
月丁巳幽州沙門劉僧紹聚衆反自號净居國明法王
州郡捕斬之
五月甲寅朔日有蝕之京師不見恒州以聞
三年三月庚申日交暈其色内赤黄外青白南北有佩
可長二丈許内赤黄外青白西有白暈貫日又日東有
一抱長二丈許内赤黄外青
肅宗熙平元年三月戊辰朔日有蝕之
丁丑日出無光至于酉時占曰兵起神龜元年正月秦
州羌反二月巳酉東益州氐反七月河州民却鐡怱聚
衆反自稱水池王
四月甲辰卯時日暈帀西有一背内赤外黄南北有珥
内赤外黄漸滅
十二月己酉日暈北有一抱内赤外白両傍有珥北有
白虹貫日
神龜元年三月丁丑白虹貫日占曰天下有來臣之衆
二年十一月乙酉蠕蠕莫緣梁賀侯豆率男女七百口
來降
二年正月辛巳朔日有蝕之
正光元年正月乙亥朔日有蝕之占曰有大臣亡七月
丙子殺太傅領太尉清河王懌
二年五月丁酉日有蝕之夏州以聞
三年正月甲寅日交暈内赤外青有白虹貫暈外有直
氣長二丈許内赤外青
五月壬辰朔日有蝕之占曰秦邦不臣五年六月秦州
城人莫折大提據城反自稱秦王
十月己巳太史奏自八月已來黄埃掩日日出三丈色
赤如赭無光曜
十一月己丑朔日有蝕之占曰有小兵在西北四年二
月己卯蠕蠕主阿那瓌率衆犯塞
四年十一月癸未朔日有蝕之
五年閏月乙酉日暈内赤外青南有珥上有一抱両背
内赤外青
三月丁卯日暈三重外青内赤占曰有謀其主孝昌元
年正月庚申徐州刺史元法僧據城反自稱宋王
十二月丙申日暈南北有珥上有両抱一背
孝昌元年十二月丙戌白虹刺日不過虹中有一背占
曰有臣背其主一曰有反城二年九月己卯東豫州刺
史元慶和據城南叛
三年十一月戊寅辰時日暈東面不合其色内赤外黄
東西有珥内赤外黄西北去暈一尺餘有一背長二丈
餘廣三尺許内赤外黄
莊帝永安二年三月甲戍未時日暈三重内黄赤外青
白暈東西両處不合其狀如抱
五月辛酉日暈東西両處不合
辛未申時日南有珥去一尺餘有一背長三丈許廣五
尺餘内赤外青
七月丙寅直東去日三尺許有一背長二丈餘内赤外
青半食頃從北頭漸滅至半須叟還如初見内赤外青
其色分炳
十月己酉朔日從地下蝕出十五分蝕七虧從西南角
起占曰西夷欲殺後有大兵必西行三年四月丁卯雍
州刺史尒朱天光討擒万俟醜奴蕭寳夤於安定送京
師斬之
三年五月戊戍辰時日暈帀内赤外白暈内有両珥西
有白虹貫日東北有一背内赤外青南有一背内赤外
青東有一抱内青外赤京師不見青州表聞
六月辛丑日暈白虹貫日
前廢帝普泰元年三月丁亥日月並赤赭色天地溷濁
六月己亥朔日蝕從西南角起雲陰不見定相二州表
聞占曰主弱小人持政時尒朱世隆兄弟專擅威福
後廢帝中興二年二月辛丑辰時日暈東西不合其色
内赤外青南北有珥西北去暈一尺餘有一背長二丈
許可廣三尺内赤外青
十一月日暈再重上有背長三丈餘内青外赤
出帝太昌元年五月日暈再重上有両背一尺許
癸丑午時日南有珥去日一尺餘有一背長三丈許廣
五尺内赤外青
十月辛酉朔日從地下蝕出虧從西南角起占曰有兵
大行永熙二年正月甲午齊獻武王自晉陽出討尒朱
兆丁酉大破之於赤洪嶺兆遁走自殺
永熙二年四月己未朔日有蝕之在丙虧從正南起占
曰君陰謀三年五月辛卯出帝為斛斯椿等諸佞關構
猜於齊獻武王託討蕭衍盛暑徴發河南諸州之兵天
下怪惡之語在斛斯椿𫝊
三年四月癸丑日有蝕之占曰有亂殺天子者七月丁
未出帝為斛斯椿等廹脅遂出於長安
孝靜元象元年春正月辛丑朔日有蝕之占曰大臣死
八月辛卯司徒公髙敖曹戰殁於河陰
六月己丑日暈一重有両珥上有背長二丈餘
十一月己巳辰時日暈南面不合東西有珥背有白虹
至珥不徹
二年二月己丑巳時日暈帀白虹貫日不徹
興和二年閏月丁丑朔日有蝕之占曰有小兵七月癸
巳元寶炬廣豫二州行䑓趙繼宗南青州刺史崔康寇
陽翟鎮將撃走之
武定三年冬十一月壬申日暈両重東南角不合西南
東北有珥西北有両重背東北西北有白氣并有両珥
中間有一白氣東西横至珥
十二月乙酉竟天微有白雲日暈東南角不合西南東
北有珥西北有一背去日一尺
五年正月己亥朔日有蝕之從西南角起占曰不有崩
喪必有臣亡天下改服丙午齊獻武王薨
二月辛丑日暈帀西北交暈貫日并有一珥一抱
六年七月庚寅朔日有蝕之虧從西北角起
　
　
　
　魏書卷一百五之一
　魏書卷一百五之一考證
天象志敘萬國禍福之來○來監本誤未今改正
兆勤雖微○勤係動字之訛
世祖始光四年諸佐非其人○佐南監本作侯
莊帝永安二年外青白○白監本誤日今改正
　
　
　
　
　
　
　
　
　
　
　魏書卷一百五之一考證
欽定四庫全書
　魏書卷一百五之二
　　齊　　　　魏　　　收　　　　撰
　志第二
　　天象一之二
太祖皇始二年六月庚戍月掩太白在端門外占曰國
受兵九月慕容賀驎率三萬餘人出寇新市十月太祖
破之於義䑓塢斬首九千餘級
天興元年十一月丁丑月犯東上相
二年五月辛酉月掩東上相
八月壬辰月犯牽牛占曰國有憂三年二月丁亥皇子
聰薨
三年三月乙丑月犯鎭星在牽牛
七月己未月犯鎭星在牽牛
辛酉月犯哭星
四年三月甲子月生齒占曰有賊臣五年十一月秀容
胡帥前平原太守劉曜聚衆為盗遣騎誅之
七月丁卯月犯天關
十月甲子月犯東次相
五年四月辛丑月掩辰星在東井
五月丙申月犯太微
七月己亥月犯嵗星在左角
十月戊申月暈左角時帝討姚興弟平於乾壁克之太
史令晁崇奏角蟲將死上慮牛疫乃命諸軍併重焚車
丙戍車駕北引牛大疫死者十八九官車所馭巨犗數
百同日斃於路側首尾相屬麋鹿亦多死
乙卯月犯太微占曰貴人憂六年七月鎭西大將軍司
𨽻校尉毗陵王順有罪以王還第
十二月庚申月與太白同入羽林
六年正月月掩氐西南星
六月甲辰月掩北斗魁第四星
十月乙巳月犯軒轅第四星
十一月辛巳月犯熒惑
天賜元年二月甲辰月掩嵗星在角占曰天下兵起三
年四月蠕蠕寇邊夜召兵將旦賊走乃罷
四月甲午月掩軒轅第四星占曰女主惡之六年七月
夫人劉氏薨後諡宣穆皇后
五月壬申月掩斗魁第二星
二年三月壬辰月掩左執法
丁酉月掩心前星
四月己卯月犯鎮星在東壁占曰貴人死四年五月常
山王遵有罪賜死
七月己未月掩鎮星
八月丁巳月犯斗第一星占曰大臣憂三月七月太尉
穆崇薨
十月丁巳月掩鎮星在營室
三年二月己丑月犯心後星
四月癸丑月犯太微西上將
己未月犯房南第二星占曰將相有憂四年五月誅定
陵公和跋
五月癸未月犯左角占曰左將軍死六年三月左將軍
曲陽侯元素延死
十二月丙午月掩太白在危
四年二月庚申月掩心後星
五年五月丁未月掩斗第二星占曰大人憂六年十月
戊辰太祖崩
太宗永興元年二月甲子月犯昴占曰胡不安天子破
匈奴二年五月太宗討蠕蠕社崘遁走
九月壬寅月犯昴
閏十月丁酉月犯昴
二年三月丁卯月掩房南第二星又掩斗第五星
五月甲子月掩斗第五星
己亥月掩昴
六月己丑月犯房南第二星
七月乙亥月犯輿鬼
八月甲申月犯心前星
三年六月庚子月犯嵗星在畢占曰有邊兵五年四月
上黨民勞聰士臻羣聚為盗殺太守令長相率外奔
八月乙未月犯嵗星在參
四年春正月壬戍月行畢蝕嵗星
癸亥月掩房北第二星
閏月庚申月行昴犯熒惑
七月月蝕熒惑
八月戊申月犯泣星
十月辛亥月掩天關占曰有兵五年六月濩澤民劉逸
自號征東將軍三巴王署置官屬攻逼建興郡元城侯
元屈等討平之
五年三月戊辰月行參犯太白
四月癸卯月暈翼軫角
七月庚午月掩鉤鈐占曰喉舌臣憂五月三月散騎常
侍王洛兒卒
八月庚申月犯太白占曰憂兵神瑞元年二月赫連屈
丐入寇河東殺掠吏民三城䕶軍張昌等要撃走之
九月己丑月犯左角占曰天下有兵神瑞元年十二月
蠕蠕犯塞
十月乙巳月犯畢占曰貴人有死者泰常元年三月長
樂王處文薨
十一月丙戍月蝕房第一星
十二月甲辰三暈東井
神瑞元年正月丁卯月犯畢占曰貴人有死者泰常元
年四月庚申河間王修薨
二月戊申月蝕房第一星
三月壬申月蝕左角
五月壬寅月犯牽牛南星
六月丙申月掩氐
七月庚辰月犯天關
八月丁酉月蝕牽牛中大星
己酉月犯西咸占曰有隂謀神瑞二年三月河西饑胡
屯聚上黨推白亞栗斯為盟主號大單于稱建平元年
四月詔將軍公孫表等五將討之
二年三月丁巳月入畢占曰天下兵起泰常元年三月
常山民霍季自言名載圗讖持一黑石以為天賜玉印
誑惑聚黨入山為盗州郡捕斬之
四月己卯月犯畢陽星
七月辛丑月犯畢占曰貴人有死者泰常元年十二月
南陽王良薨
八月壬子月犯氐
十月甲子月暈畢
十一月月暈軒轅
戊午月犯畢陽星
泰常元年五月甲申月犯嵗星在角
六月己巳月犯畢占曰貴人死二年十月豫章王夔薨
七月月犯牛
十月丙戍月入畢占曰有邊兵二年二月司馬德宗譙
王司馬文思自江東遣使詣闕上書請軍討劉裕太宗
詔司徒長孫嵩率諸將邀撃之
二年五月丙子月犯軒轅
八月己酉月犯牽牛占曰其地有憂三年司馬德宗死
丁卯月犯太微
十一月癸未月犯東井南轅西頭第一星占曰諸侯貴
人死一曰有水三年八月鴈門河内大雨水復其稅租
五年三月南陽王意文薨
二年正月戊申月犯輿鬼積尸己酉月犯軒轅爟星占
曰女主有憂五年六月丁卯貴嬪杜氏薨後諡密皇后
四月壬申月犯鎮星在張
五月癸亥月犯太白於東井
七月丁巳月犯東井
九月丙寅月犯熒惑在張翼
十一月庚申月犯太白在斗
十二月庚辰月犯熒惑於太微
四年正月丙午月犯太微
三月壬寅月犯太微
五月丙申月犯太微占曰人君憂八年十一月太宗崩
十二月丁巳月犯太白入羽林
五年十一月辛亥月蝕熒惑在亢占曰韓鄭地大敗八
年九月劉義符潁川太守李元德竊入許昌太宗詔交
阯侯周幾撃之元德遁走
六年二月己亥月蝕南斗杓星
五月丙辰月暈在角亢
七年正月丁卯月犯南斗占曰大臣憂三月河南王曜
薨
三月壬戍月犯南斗
五月丙午月犯軒轅
六月辛巳月犯房占曰將相有憂八年六月己亥太尉
宜都公穆觀薨
世祖始光元年正月壬午月犯心中央大星
二年三月丙子月犯熒惑在虚
十二月丁酉月犯軒轅
神䴥三年夏四月壬戌月犯軒轅
六月月犯嵗星
四年十月丙辰月掩天關占曰有兵延和元年七月世
祖討馮文通於和龍
十二月月犯房鉤鈐
延和元年三月月犯軒轅
四月月犯左角占曰天下有兵二年二月征西將軍金
崖與安定鎮將延普及涇州刺史狄子玉為權舉兵攻
普不克退保胡空谷驅掠平民據險自固世祖詔平西
將軍安定鎮將陸俟討獲之
五月月犯軒轅掩南斗第六星
七月丙午月蝕左角
三年二月庚午月犯畢口而出月暈昴五車及參占曰
貴人死五月甲子陰平王求薨
閏月己丑月入東井犯太白占曰憂兵七月辛巳世祖
行幸隰城命諸軍討山胡白龍于西河克之
太延元年五月壬子月犯右執法占曰執法有憂十月
尚書左僕射安原謀反伏誅
十月丙午月犯右執法
二年正月庚午月犯熒惑占曰貴人死三年正月癸未
征東大將軍中山王纂薨
二月月犯太微東藩第一星
三月癸亥月犯太微右執法又犯上相占曰將相有免
者眞君二年三月庚戍新興王俊略陽王羯兒有罪並
黜為公
三年正月月犯東井占曰將相死戊子太尉北平王長
孫嵩薨乙巳鎮南大將軍丹陽王叔建薨
九月丙申月暈太㣲
十一月戊戍月掩太白
四年四月己卯月犯氐
十一月丁未月犯東井占曰將軍死真君二年九月戊
戍撫軍大將軍永昌王健薨
五年六月甲午朔月見西方
七月月掩鎮星
真君元年十二月月犯太微
二年六月壬子朔月見西方
三年三月癸未月犯太白占曰憂兵四年正月征西將
軍皮豹子等大破劉義隆將於樂鄉擒其將王奐之王
長卿等
五年五月甲辰月犯心後星
六年四月月犯心占曰有亡國是月征西大將軍髙涼
王那討吐谷渾慕利延於陰平軍到曼頭城慕利延驅
其部落西渡流沙那急追之故西秦王慕璝世子被囊
逆軍距戰那撃破之慕利延遂西入于闐
七年八月癸卯月犯熒惑又犯軒轅
十一月月犯軒轅
八年正月庚午月犯心大星
九年正月月犯嵗星
十一年正月甲子月入羽林
正平元年正月月入羽林
髙宗太安四年正月己未月入太微犯西蕃
三月月犯五諸侯
六月癸酉朔月生西方
八月月入南斗
九月月犯軒轅
十二月月犯氐
五年正月月掩軒轅又掩氐東南星
六月月犯心前星
十二月月犯左執法占曰大臣有憂和平二年四月侍
中征東大將軍河東王閭毗薨
和平元年正月丁未月入南斗
三月月掩軒轅占曰女主惡之四月保皇太后常氏崩
六月戊子月犯心前星
十一月壬辰月犯右執法
二年正月月犯心後星
九月月犯心大星
三年三月壬寅月犯心後星
八月月犯哭星
四年四月月掩軒轅御女星
五年二月甲申月入南斗魁中犯第三星
三月庚子月入輿鬼積尸
六年七月月犯心前星
九月月犯軒轅右角
顯祖天安元年六月甲辰月犯東井
十月癸巳月掩東井
皇興元年正月丙辰月犯東井北轅東頭第三星
八月辛酉月蝕東井南轅第二星占曰有將死三月正
月司空平昌公和其奴薨
十月癸巳月在參蝕
二年四月丙辰月犯牽牛中星
三年十二月乙酉月犯氐
五年七月辛巳月犯東井
髙祖延興元年十月庚子月入畢口占曰有赦二年正
月乙卯曲赦京師及河西南至秦涇西至枹罕北至涼
州及諸鎮
二年正月壬戍月犯畢占曰天子用法九月辛巳統萬
鎮將河間王閭虎皮坐貪殘賜死
閏月丙子月犯東井占曰有水是年以州鎮十一水旱
免民田租開倉賑恤
庚子月犯東井北轅
三年八月己未月犯太㣲占曰將相有免者期不出三
年承明元年二月司空東郡王陸定國坐事免官爵
十二月戊午月蝕在七星京師不見統萬鎮以聞
四年正月己卯月犯畢占曰貴人死五年十二月城陽
王長夀薨
二月癸丑月犯軒轅
甲寅月犯嵗星占曰饑太和元年正月雲中饑詔開倉
賑恤
九月乙卯月犯右執法占曰大臣有憂承明元年六月
大司馬大將軍安成王萬安國坐矯詔殺部長奚買奴
於苑中賜死
五年三月甲戌月掩鎮星
八月乙亥月掩畢占曰有邊兵太和元年正月秦州略
陽民王元夀聚衆五千餘家自號為衝天王二月詔秦
益二州刺史武都公尉洛侯討破元夀獲其妻子送京
師
十一月癸卯月入軒轅中蝕第三星
承明元年四月甲戍月蝕尾
太和元年二月壬戍月在井暈參南北河五車二星三
柱熒惑
三月甲午月犯太微
戊辰月蝕尾下入濁氣不見
五月丁亥月犯軒轅大星
丙午月入太微
八月庚申月入南斗犯第三星
戊寅月入太微犯屏南星
十月乙丑月蝕昴京師不見雍州以聞占曰貴臣誅是
月誅徐州刺史李訢
十二月癸卯月犯南斗
二年六月庚辰月犯太微東蕃南頭第一星京師不見
定州以聞
甲申月犯房又犯太微
八月壬午月入南斗占曰大臣誅十二月誅南郡王李
惠
九月庚申陰雲開合月在昴蝕
十月戊戌月入南斗口中占曰大臣誅三年四月雍州
刺史宜都王目辰有罪賜死
十一月甲子月犯鎮星
十二月戊戍月入南斗口中
三年正月壬子月暈觜參両肩五車五星畢東井占曰
有赦十月大赦天下
二月庚寅月犯心
三月庚戍月入南斗口中占曰大臣誅九月定州刺史
安樂王長樂有罪徴詣京師賜死
乙卯月入南斗口中
七月癸未月犯心
十月月犯心
十二月丙戍月犯太微左執法占曰大臣有憂四年正
月襄城王韓頺有罪削爵徙邊
四年正月丁未月在畢暈參両肩五車東井丁巳月犯
心占曰人伐其主五年二月沙門法秀謀反伏誅
(闕/)犯心
二月己卯月犯軒轅北第二星
辛巳月犯太微左執法占曰大臣有憂閏月頓丘王李
鍾葵有罪賜死
壬午月蝕
乙酉月掩熒惑
五年二月癸卯月犯太微西蕃南頭第一星
二月甲辰月在翼暈東南不帀須臾西北有偏白暈侵
五車二星東井北河北河輿鬼柳北斗紫微宮攝提翼
星
戊戍月犯心京師不見濟州以聞
七月戊寅月犯昴占曰有白衣之㑹六年正月任城王
雲薨
六年正月癸亥月在畢暈參両肩五車三星胃昴畢京
師不見營州以聞
己巳月在張犯軒轅大星
辛未月蝕
五月戊申月入南斗口中
戊寅月犯昴
七月丁卯月蝕
十一月辛亥朔月寅見東方京師不見平州以聞
七年五月辛卯月犯南斗
八年正月辛巳月在畢暈東井嵗星觜參両肩五車
三月己丑月犯心
四月丁亥月蝕斗
癸亥月犯昴相州以聞占曰有白衣之㑹十一年五月
南平王渾薨
五月丁亥月在斗蝕盡占曰饑十二月詔以州鎮十五
水旱民飢遣使者循行問所疾苦開倉賑恤
九年正月丁丑月在參暈觜參両肩東井北河五車三
星占曰水是年冀定數州水民有賣男女者
戊申月犯東井占曰貴人死一曰有水十月侍中司徒
魏郡王陳建薨是年京師及州鎮十二水旱傷稼
四月丁未月犯心
十一月戊寅月蝕
十年十一月辛亥月犯房
十一年正月丙午月犯房鉤鈐
二月癸亥月犯東井
三月丙申月三暈太微
庚子月蝕氐占曰糴貴是年年榖不登聼民出關就食
開倉賑恤
六月乙五月犯斗
丙寅月犯建星
七月丁未月入東井
八月己巳月蝕胃占曰有兵是月蠕蠕犯塞遣平原王
陸叡討之
九月戊戍陰雲離合月在胃蝕
十一月乙巳月入氐
十二月戊午月及熒惑合於東壁
甲子月入東井犯天關
十二年正月戊戍月犯左角
二月壬戍月暈太微
丁卯月犯氐
四月癸丑月犯東井占曰將死九月司徒淮南王他薨
壬戍月犯氐與嵗星同在氐
癸亥月犯房
六月丁巳月入氐犯嵗星
七月乙酉月犯房
庚寅月犯牽牛
庚子月犯畢
九月月蝕盡
十一月己未月犯東井
丙寅月犯左角占曰天下有兵十二年正月蕭賾遣衆
寇邊淮陽太守王僧儁撃走之
十二月甲申月犯畢
乙未月犯氐
丙申月犯房
十三年正月甲寅月入東井
壬戍月掩牽牛
二月己丑月在角十五分蝕七
三月庚申月犯嵗星
四月丙戍月犯房
六月乙酉月掩牽牛
乙未月犯畢占曰貴人死十二月司空河東王茍頺薨
七月丁未月入氐
戊申月犯楗閉
八月丙戍天有微雲月在未蝕占曰有兵十四年四月
地豆干頻犯塞詔征西大將軍陽平王頤擊走之
九月丁巳月掩畢
庚申月入東井
十月己卯月掩熒惑又掩畢
丁酉月犯楗閉
十二月壬午月入東井
十四年二月甲戍月犯畢
六月甲戍月犯亢
八月乙亥月犯牽牛
辛卯月犯軒轅占曰女主當之九月文明皇太后馮氏
崩
十月壬午月入東井
戊子月犯太微
十一月戊戍月犯鎮星
乙卯月犯太微右執法
十二月庚辰月犯軒轅
癸未月掩太微左執法
十五年正月己酉月在張蝕
三月丙申月掩畢占曰有邊兵十六年八月詔陽平王
頤右僕射陸叡督十二將七萬騎北討蠕蠕
四月庚午月犯軒轅
癸酉月犯太微東蕃上將占曰貴人憂六月濟陰王鬱
以貪殘賜死
癸未月犯嵗星
五月庚子月掩太㣲左執法占曰大臣憂十七年二月
南平王霄薨
丁未月掩建星
七月乙未月犯太微東蕃
辛丑月掩建星
癸卯月犯牽牛
九月乙丑月犯牽牛占曰大臣有憂十七年蕭賾死(大/臣)
(疑當作/吳越)
癸未月入太微犯右執法占曰大臣憂十七年八月三
老山陽郡開國公尉元薨
十月甲午月犯鎮星
戊申月犯軒轅
十一月乙巳月犯畢
辛未月入東井
十二月辛卯月蝕盡
十六年二月甲辰月入氐
三月己卯月入羽林
四月壬辰月入太微
丙午月入羽林
五月壬子月掩南斗第六星
甲戍月入羽林
六月戊子月犯熒惑占曰貴人死十九年五月廣川王
諧薨
己丑月入太微
丁酉月掩建星
丁未月入畢占曰有邊兵十九年正月平南將軍王肅
頻破蕭鸞軍於義陽降者萬餘
七月甲戍月入畢
丁丑月犯軒轅
八月壬辰月犯建星
壬寅月犯畢
甲辰月入東井
戊申月犯軒轅占曰女主當之二十年十月廢皇后馮
氏
辛亥月入太微犯右執法
九月癸亥月掩鎮星
十月辛卯月入羽林
癸亥月入東井
十一月甲子月犯畢
壬申月入太微
丁丑月入氐
十二月丁酉月在柳蝕占曰國有大事兵起十七年八
月己丑車駕發京師南伐歩騎三十餘萬
十七年正月己丑月犯軒轅
壬申月犯氐
三月甲午月入太微
壬寅月掩南斗第六星
四月癸丑月入太微占曰大臣死十九年二月辛酉司
徒馮誕薨
壬寅月入羽林
五月甲子月犯南斗第六星
乙丑月掩建星
六月甲午月在女蝕占曰旱二十年以南北州郡旱遣
侍臣循察開倉賑恤
七月壬子月入太微占曰有反臣二十年二月恒州刺
史穆泰謀反伏誅多所連及
丙辰月入氐
癸未月犯南斗第六星
庚申月犯建星
八月庚寅月犯哭星
辛卯月入羽林
丁酉月入畢占曰兵起十九年二月車駕南伐鍾離
辛丑月犯輿鬼
乙巳月入太微犯屏星
十月壬午月犯建星
甲午月入東井
十一月壬子月犯哭星
辛酉月犯東井前星
丁卯月入太微占曰大臣死有反臣二十七年四月大
將軍宋王劉昶薨廣州刺史薛法䕶南叛
壬申月入氐
十二月辛巳月入羽林
乙未月入太微
己亥月入氐
十八年二月甲午月入氐
四月庚申月在斗蝕
六月丁卯月入東井
十九年三月己卯月犯軒轅占曰女主當之二十一年
十月追廢貞皇后林氏為庶人
二十年七月辛巳月掩鎮星
十月丙午月在畢蝕
二十一年三月丁酉月犯屏星
四月庚午月掩房星
六月丁卯月掩斗魁
十二月乙亥月掩心
二十二年正月丙申月掩軒轅占曰女主當之二十三
年詔賜皇后馮氏死
二月乙丑月與嵗星熒惑合於右掖門内
丁卯月在角蝕占曰天子憂二十三年四月髙祖崩
七月乙酉月掩心
九月庚申月蝕昴
二十三年二月壬戍月在軫蝕
六月癸未月掩房南頭第二星
甲申月掩箕北頭第一星
八月月在壁蝕子已上
十一月癸丑月在畢暈昴觜參五車
十二月己卯月掩昴
辛巳月掩五車
世宗景明元年正月丙辰月在翼蝕十五分蝕三
十二月癸未月暈太微既而有白氣長一匹廣二尺許
南至七星俄而月復暈北斗大角
丁亥月暈角亢房
二年正月甲辰月暈井觜參両肩昴五車占曰貴人死
大赦二月甲戍大赦天下五月壬子廣陵王羽薨
二月丙子月掩軒轅大星占曰女主憂正始四年十月
皇后于氏崩
癸未月掩房南頭第二星丙戍月入南斗距星南三尺
占曰吳越有憂十二月蕭寶卷直後張齊玉殺寶卷
五月丙午月掩心第三星
戊申月掩斗魁第三星
七月辛亥月暈婁内青外黄轢昴畢天船大陵卷舌奎
婁
三年正月甲寅月入斗去魁第二星四寸許占曰吳越
有憂四月蕭衍又廢其主寶融
四月癸酉月乘房南頭第二星
己亥月暈在角亢氐房心
六月戊戍月掩南斗第二星
八月壬寅月暈外青内黄轢昴畢婁胃五車占曰貴人
死乙卯三老元丕薨
己酉月犯軒轅
十一月己巳月蝕井盡
十一月壬辰月掩昴占曰有白衣之㑹正始二年四月
城陽王鸞薨
乙未月暈參井鎮星占曰兵起四年氐反行梁州事楊
椿左將軍羊祉大破之
丙申月掩鎮星又暈
四年正月庚申月暈胃昴參五車
二月辛亥月掩太白
三月辛酉月暈軒轅太微西垣帝座
四月丙申月掩心大星
五月丁卯月在斗從地下蝕出十五分蝕十二占曰饑
正始四年八月敦煌民饑開倉賑恤
六月癸卯月犯昴占曰有白衣之㑹永平元年三月皇
子昌薨
丁未月掩太白
七月戊午月犯房大星
壬申月犯昴畢觜參東井五車五星占曰旱有大赦正
始元年正月丙寅大赦改年六月詔以旱徹樂減膳
十二月丁亥月暈昴畢婁胃
己未月暈太微帝座軒轅
庚子月暈房心亢氐占曰有軍大戰正始元年荆州刺
史楊大眼大破羣蠻樊秀安等
正始元年正月乙卯月暈胃昴畢五車二星
丁巳月暈婁胃昴畢
戊戌月暈五車三星東井南河北河輿鬼鎮星
二月甲申月暈昴畢參左肩五車
二年九月癸未月在昴十五分蝕十占曰饑四年九月
司州民饑開倉賑恤
十一月丙子月暈東西両珥内赤外青東有白虹長二
丈許西有白虹長一匹北有虹長一丈餘外赤内青黄
虹北有背外赤内青黄
三年正月辛巳月暈太微帝座軒轅左角賁(疑/)星
三月庚辰月在氐蝕盡
十月甲寅月犯太白
永平元年五月丁未月犯畢占曰貴人有死者九月殺
大師彭城王勰
六月己巳月掩畢
十一月癸酉月犯左執法占曰大臣有憂四年三月壬
戍廣陽王嘉薨
二年正月甲午月在翼十五分蝕十二
十一月丙戍月掩畢大星
三年正月戊子月在張蝕
閏月乙酉月在危蝕
十一月壬寅月犯太白
十二月壬午月在張蝕
四年四月癸酉月暈太微軒轅占曰小赦延昌二年八
月諸犯罪者恕死從流已下減降
辛卯月犯太白於胃
八月癸丑月掩輿鬼
丁巳月入太微占曰大臣死延昌元年三月己未尚書
左僕射安樂王詮薨
辛酉月犯太白
十月壬午月失行黄道北犯軒轅大星
甲申月入太微
十一月乙巳月犯畢占曰為邊兵十一月戊申詔李崇
奚康生治兵夀春以討朐山之寇
延昌元年二月庚午月暈東井輿鬼軒轅大星
三月辛丑月在翼暈須臾之間再成再散
壬寅月犯太微
乙巳月暈角亢房心鎮嵗
九月丁卯月及熒惑俱在七星
十月癸酉月暈東井五車畢參占曰大旱一曰為水二
年四月庚子出絹十五萬疋賑恤河南饑民五月夀春
水
十二月戊戍月犯熒惑於太微占曰君死不出三年四
年正月世宗崩
二年正月庚子月暈暈東有連環轢亢房鎮織女天棓
紫宮北斗
二月己巳月暈熒惑軒轅太微帝座占曰旱六月乙酉
青州民饑詔開倉賑恤
四月丙申月掩鎮星
己亥月在箕從地下蝕出還生三分漸漸而滿占曰饑
三年四月青州民饑開倉賑恤
六月乙巳月犯畢左股占曰為邊兵二年六月南荆州
刺史栢叔輿破蕭衍軍於九江
七月戊午月掩鎮星
十月丙申月在參蝕盡占曰軍起三年十一月詔司徒
髙肇為大將軍率歩騎十五萬伐蜀
三年二月乙酉月暈畢昴太白東井五車
四月癸巳月在尾從地下蝕出十五分蝕十四占曰旱
饑熙平元年四月瀛州民饑開倉賑恤
九月丁卯月犯太微屏星
十月壬寅月犯房第二星
十二月丙午月掩熒惑
四年五月庚戍月犯太微占曰貴人憂九月安定王燮
薨
九月乙丑月犯太微
十月癸巳月入太微占曰大臣死熙平二年二月太保
領司徒廣平王懷薨
閏月戊午月犯軒轅占曰女主憂之神龜元年九月皇
太后髙尼崩于瑤光寺
肅宗熙平元年八月己酉月在奎十五分蝕八占曰有
兵神龜元年三月南秦州氐反遣龍驤將軍崔襲持節
喻之
十二月戊戍月犯嵗星
甲辰月暈東井觜參五車占曰大旱一曰水二年十月
庚寅幽冀滄瀛四州大饑開倉賑恤
二年二月丁未月在軫蝕
四月癸卯月犯房
八月癸卯月在婁蝕盡
九月癸酉月犯畢占曰貴人有死者神龜元年四月丁
酉司徒胡國珍薨
十月癸卯月暈昴畢觜參五車四星
甲辰月暈畢右股觜參五車三星東井占曰天下饑大
赦神龜元年正月幽州大饑死者甚衆開倉賑恤又大
赦天下
十一月戊戍月暈觜參東井
壬子月犯心小星
神龜二年二月丙辰月在參暈井觜參右肩嵗星五車
四星占曰有相死十二月司徒尚書令任城王澄薨
八月辛未月犯軒轅
十二月庚申月在柳十五分蝕十
正光元年正月戊子月犯軒轅大星占曰女主有憂七
月丙子元义幽靈太后於北宮
十二月甲寅月蝕占曰兵外起二年正月南秦州氐反
二月詔光祿大夫邴虬討之
二年五月丁未月蝕占曰旱饑三年六月帝以炎旱減
膳撤懸
七月乙卯月在昴北三寸
九月庚戍月暈胃昴畢五車二星
辛亥月暈昴畢觜參両肩五車五星占曰有赦三年十
一月丙午大赦天下
十月辛卯月掩心大星
十一月己酉月在井蝕
乙卯月犯昴
三年正月甲寅月掩心距星
二月丁卯月掩太白京師不見涼州以聞
甲戍月在張暈軒轅太微右執法嵗星
四月丁丑月掩心距星
九月丙午月在畢暈昴畢觜參両肩五車四星
四年正月戊戍月在井暈東井南河轢觜參右肩一星
五車一星
七月乙巳月在胃暈婁胃昴畢觜占曰貴人死四年十
一月丁酉太保崔光薨
八月乙亥月在畢掩熒惑
五年二月庚寅月在參暈畢觜參両肩東井熒惑五車
一星占曰兵起六月秦州城人莫折大提據城反自稱
秦王詔雍州刺史元志討之
閏月壬辰月在張暈軒轅太微西蕃占曰天子發軍自
衛孝昌三年正月己丑詔内外戒嚴將親出討
癸巳月在翼暈太微張翼占曰士卒多逃走一曰士卒
大聚十月營州城人劉安定就德興反執刺史李仲遵
其部下王惡兒斬安定以降德興東走自號燕王
八月丙申月在昴暈胃昴五車二星畢觜參一肩
十二月癸未月在婁暈奎婁胃昴
孝昌元年九月丁巳月蝕
十月丙戍月在畢暈昴畢觜両肩五車二星
二年八月甲申月在胃掩鎮星
閏月癸酉月掩鎮星
三年正月戊辰月犯鎮星於婁相去七寸許光芒相及
占曰國破期不出三年一曰天下有大喪武泰元年二
月癸丑肅宗崩四月庚子尒朱榮害靈太后及幼王又
害王公已下
癸酉月在井暈觜參両肩南北河五車両星占曰有赦
七月己丑大赦天下
武泰元年三月庚申月掩畢大星
庚午月在軫暈太微角
荘帝建義元年七月丙子月在畢掩大星
永安元年十一月丙寅月在畢大星東北五寸許光芒
相掩
十二月辛卯月在婁暈奎嵗星胃昴
癸巳月掩畢大星
二年三月乙卯月入畢口占曰大兵起壬戍詔大將軍
上黨王天穆與齊獻武王討邢杲
四月己丑月在翼入太微在屏星西南相去一尺五寸
須臾下沒
辛卯月在軫暈太微軫角
乙丑月在危
八月乙五月在畢左股第二星北相去二寸許光芒相
掩須臾入畢占曰兵起三年正月辛丑東徐州城民呂
文欣等反殺刺史行臺樊子鵠討之
十月辛亥月在畢暈畢昴鎮星觜參井五車四星占曰
兵起大赦三年三月万俟醜奴遣其大行䑓尉遲菩薩
寇岐州大都督賀拔岳可朱渾道元大破之四月大赦
天下
甲子月在參蝕
十二月丙辰月掩畢右股大星
乙丑月熒惑同在軫
丁巳月在畢暈昴畢及鎮星觜參伐五車四星占曰大
赦三年九月大赦天下
癸亥月在翼暈軒轅翼太微占曰有赦三年十月戊申
皇子生大赦天下
乙丑月在軫掩熒惑
三年正月己丑月入太微襲熒惑
辛卯月行太微中暈太微熒惑
壬辰月在軫掩熒惑
四月戊午月暈太微
五月甲申望前月蝕於午洪範傳曰天子微弱大法失
中不能立功成事則月蝕望前時尒朱榮等擅朝也
六月乙巳月在畢大星北三寸許光芒相掩
八月庚申月入畢口犯左股大星
辛丑月入軒轅后星北夫人南直東過太白犯次妃占
曰人君死又為兵起十二月尒朱兆入洛執帝殺皇子
亂兵汙辱後宮殺司徒公臨淮王彧
九月庚寅月在參暈昴觜參井嵗鎮二星五車三星
十月辛亥月暈東壁
十一月辛丑月在太白北中不容指
前廢帝普泰元年正月己丑月在角暈軫角亢亦連環
暈接北斗柄三星大角織女
五月甲申月蝕盡
己未月犯畢右股第一星相去三寸許光芒相及又入
畢口
十月癸丑月暈昴觜參東井五車三星占曰有赦是月
齊獻武王推立後廢帝大赦天下
後廢帝中興元年十一月甲申月暈
二年四月戊寅月在箕蝕
出帝太昌元年六月癸未月戴珥
九月甲寅月入太微犯屏星
十月丙子月在參蝕
永熙二年十一月乙丑月在畢暈昴觜參両肩五車五
星
三年三月戊戍月在亢蝕
八月庚午月在畢暈昴畢觜參五車四星占曰大赦是
月戊辰大赦天下
孝靜天平元年十二月庚申月在畢暈昴畢觜參両肩
五車五星
閏月庚子月掩心中央星
三年三月月暈北斗第二星占曰糴貴兵聚是月齊獻
武王討山胡劉蠡升斬之三年并肆汾建諸州霜儉
壬申月在婁太白在月南一寸許至明漸漸相離
八月己卯月在心去心中央大星西廂七寸許
十一月戊辰月在心掩前小星
三年春正月丁卯月掩軒轅大星
二月丁亥月蝕
八月癸未月蝕
十月丁丑月在熒惑北相去五寸許
四年二月壬申月掩五車東南星
庚辰月連環暈北斗
八月癸未月掩五車東南星
元象元年三月丁卯月掩軒轅大星
六月癸卯月蝕
十月己亥陰雲班駮月在昴暈胄昴畢占曰大赦興和
元年五月大赦天下
丁未月在翼暈太微軒轅左角軫二星
十一月庚午月在井暈五車一星及東井南北河占曰
有赦興和元年十一月大赦改年
興和元年八月辛丑月在畢暈畢觜參両肩五車
九月丁巳月在斗犯魁第二星相去三寸許光芒相及
丁卯月掩昴
十二月甲午月蝕
二月八月己酉月犯心中央大星
三年春正月辛巳月在畢暈東井參両肩畢西轢昴五
車五星占曰大赦武定元年正月大赦改元
四月壬辰月蝕
八月丁巳月在胃暈畢嵗星昴婁胃五車一星須臾暈
缺復成
四年十一月壬午月在七星暈熒惑軒轅太微帝座
十二月壬寅月在昴暈昴畢五車両星占曰有赦武定
二年三月齊獻武王厯冀定二州因入朝以今春亢旱
請蠲懸租賑窮之死罪已下一皆原宥
武定元年三月丙午月蝕
四年正月巳未月蝕軫
十月癸巳月入畢中
九月癸亥月在翼暈軒轅太微帝座熒惑占曰兵起是
月北徐州山賊鄭土定自號郎中偷䧟州城儀同斛律
平討平之
五年正月乙巳月犯畢大星昴東井觜參五車二星占
曰大赦五月丁酉朔大赦天下
庚辰月在張暈軒轅大星太微天庭
七年九月戊午月在斗掩嵗星占曰吳越有憂是嵗侯
景破建業吳人餓死及流亡者不可勝數
十一月丁卯月蝕
　
　
　
　
　
　
　
　
　
　
　
　魏書卷一百五之二
　魏書卷一百五之二考證
太宗永興五年三暈東井○三南監本作月(臣人龍/)按
　本卷第十七頁有云三月丙申月三暈太微此當是
　三字上脱去月字
世祖延和元年及涇州刺史狄子玉為權○本書世祖
　紀征西將軍金崖與安定鎮將延普及涇州刺史狄
　子玉争權搆隙此為字乃争字之訛也
髙祖太和四年(闕/)犯心○所闕之字南監本作戊午月
　當亦誤也係何月戊午耶或此犯心二字重出
髙祖太和五年北河北河○両北河字其一必南河之
　訛也或重出
世宗景明三年左將軍羊社○本書世宗紀景明四年
　梁州氐楊㑹反詔行梁州事楊椿左將軍羊祉討之
　此社字乃祉字之訛也
　
　魏書卷一百五之二考證
欽定四庫全書
　魏書卷一百五之三
　　齊　　　　魏　　　收　　　　撰
　志第三
　　天象一之三
太祖皇始元年夏六月有星彗于髦頭彗所以去穢布
新也皇天以黜無道建有德故或馮之以昌或繇之以
亡自五胡蹂躪生人力正諸夏百有餘年莫能建經始
之謀而底定其命是秋太祖啓冀方之地實始芟夷滌
除之有德教之音人倫之象焉終以錫類長代修復中
朝之舊物故將建元立號而天街彗之盖其祥也先是
有大黄星出於昴畢之分五十餘日慕容氏太史丞王
先曰當有真人起於燕代之間大兵鏘鏘其鋒不可當
冬十一月黄星又見天下莫敵(是歳六月木犯哭星木/人君也君有哭泣之事)
(是月太后賀氏/崩至秋晉帝殂)
二年六月庚戍月掩金於端門之外戰祥也變及南宮
是謂朝廷有兵時燕王慕容寶已走和龍秋九月其弟
賀麟復紏合三萬衆寇新市上自撃之大敗燕師于義
臺悉定河北而晉桓元等連衡内侮其朝廷日夕戒嚴
(是嵗正月火犯哭星占有死喪哭泣事秋八月又守井/鉞占曰大臣誅十月襄城王題薨明年正月右軍將軍)
(尹國於冀州/謀反被誅)
天興元年八月戊辰木晝見胃胃趙代墟也(闕/)天之事
嵗為有國之君晝見者並明而干陽也天象若曰且有
負海君實能自濟其德而行帝王事是月始正封畿定
權量肆禮樂頒官秩十二月羣臣上尊號正元日遂禋
上帝于南郊由是魏為北帝而晉氏為南帝
元年十月至二年五月月再掩東蕃上相相所以蕃輔
王室而定君臣位天象若曰今下凌上替而莫之或振
將焉用之哉且曰中坐成刑貴人奪勢是嵗桓元專殺
殷仲堪等制上流之衆晉室由是遂卑(是嵗五月辰星/犯軒轅大星占)
(曰女主當之三年三月至七月月再犯鎮星于牽牛又/犯哭星為兵喪女憂或曰月為彊大之臣鎮所以正綱)
(紀也是為彊臣有干犯者在吳越既而晉/太后李氏殂桓元擅命江南仍有艱故云)
三年三月有星孛于奎厯閣道至紫微西蕃入北斗魁
犯太陽守循下台轥南宮履帝坐遂由端門以出奎是
封豨剝氣所由生也又殷徐州之次桓𤣥國焉劉裕興
焉天象若曰君德之不建人之無援且有權其列蕃盗
其名器之守而荐食之者矣又將由其天步席其帝庭
而出號施令焉至四年二月甲寅有大流星衆多西行
厯牛虚危絶漢津貫太微紫微虚危主靜人牽牛主農
政皆負海之陽國也天象若曰黎元喪其所食失其所
係命卒至流亡矣上不能恤又將播遷以從之其後晉
人有孫恩之難而桓元踵之三吳連兵荐饑西奔死亡
者萬計竟簒晉主而流之尋陽既又刼之以奔江陵(是/嵗)
(三月甲子月生齒占曰有賊臣七月丁卯月犯天關關/所以制畿封國也月犯之是為兵起于郊甸十月甲子)
(月又犯東蕃上相占同二年既而桓元戡金陵殺司/馬元顯太𫝊道子是嵗秀容胡師亦聚衆反伏誅)
五年四月辛丑月掩辰星在東井月為陰國之兵辰象
戰鬭占曰所直野軍大起戰不勝亡地家臣死冬十月
帝伐秦師于蒙坑大敗之遂舉乾壁關中大震其上將
姚平赴水死(是月戊申月暈左角太史令晁崇奏角蟲/將死上慮牛疫乃命諸將併重焚車丙戍)
(車駕北引牛大疫死者十有八九官車所御巨犗/數百同日斃於路側首尾相屬麋鹿亦多死者)
五年三月戊子太白犯五諸侯晝見經天九月己未又
犯進賢太白為彊侯之誡犯五諸侯所以興霸形也是
時桓𤣥擅征伐之柄專殺諸侯以弱其本朝卒以干君
之明而代奪之故皇天著誡焉若曰夫進賢興功大司
馬之官守也而今自殘之君於何有焉是冬十月客星
白若粉絮出自南宮之西十二月入太微亂氣所由也
以距之之氣而乘粹陽之天庭適足以驅除焉爾明年
竟篡晉室得諸侯而不終(是嵗五月丙申月犯太微十/月乙卯又如之月者太陰臣)
(象太微正陽之庭不當横行其中是謂朝庭間隙彊臣/不制亦桓𤣥之誡也又占曰貴人有坐之者明年七月)
(鎮西大將軍毘陵王/順以罪還第亦是也)
五年七月己亥月犯嵗星在鶉火鳥帑南國之墟也至
天賜元年二月甲辰又掩之在角角為外朝而嵗星君
也天象若曰有彊大之臣干君之庭以挾其主而播遷
于外是嵗桓𤣥之師敗績于劉裕𤣥劫晉帝以奔江陵
至五月𤣥死桓氏之黨復攻江陵陷之凡再劫天子云
(先是六年六月甲辰月掩斗魁第四星至天賜元年五/月壬申又掩斗魁第三星二年八月丁巳又犯斗第一)
(星斗為吳分大人憂將相戮宮中有自賊者及桓𤣥伏/誅貴臣多戮死者江南兵革十餘嵗乃定故謫見于斗)
天賜二年四月己卯月犯鎮星在東壁七月己未又如
之十月丁巳又掩之在室夫室星所以造宮廟而鎮司
空也占曰土功之事興明年六月發八部人自五百里
内繕修都城魏於是始有邑居之制度或曰北宮後庭
人主所以庇衛其身也鎮主后妃之位存亡之基而是
時堅氷之漸著矣故犯又掩再三焉占曰臣賊君邦大
喪是嵗三月丁酉月犯心前星三年二月月犯心後星
四年二月又如之心主嫡庶之禮占曰亂臣犯主儲君
失位庶子惡之先是天興六年冬十月至元年四月月
再掩軒轅占曰有亂易政后妃執其咎三年五月壬寅
熒惑犯氐氐宿宮也天戒若曰是時蠱惑人主而興内
亂之萌矣亦自我天視而修省焉及六年七月宣穆后
以彊死太子微行人間既而有清河萬人之難(二年八/月火犯)
(斗丁亥又犯建斗為大人之事建為經綸之始此天所/以建創業君時劉裕且傾晉祚而清河之釁方作矣帝)
(猶不悟至是嵗九月火犯哭星其象若曰將以内亂至/于哭泣之事焉由是言之皇天所以訓劫殺之主熟矣)
(而罕能敦復/以自悟悲夫)
二年八月甲子熒惑犯少微庚寅犯右執法癸未犯左
執法十一月丙戍太白掩鈎鈐皆南邦之謫也火象方
伯金為彊侯少微以官賢材而輔南宮之化執法者威
令所由行也天象若曰夫祿去公室所由來漸矣始則
奮其賢材以為其本朝終以干其鈐鎋而席其威令焉
至三年十二月丙午月掩太白于危危齊分也占曰其
國以戰亡丁未金火皆入羽林四年正月太白晝見奎
是謂或稱王師而干君明者占曰天下兵起魯邦受之
二月癸亥金火土水聚于奎婁徐魯之分也四神聚謀
所以革衰替之政定霸王之命五月己丑金晝見于參
天意若曰是將自植攻伐以震其主而代奪之云爾八
月辛丑熒惑犯執法九月遂犯進賢與桓氏同占是
南燕慕容氏兼有齊魯之墟不務修德而驟侵晉淮泗
六年四月劉裕以晉師伐之大敗燕師于臨朐進克廣
固執慕容超以歸戕諸建康於是專其兵威荐食藩輔
簒奪之形由此而著云(二年三月月掩左執法三年四/月又犯西蕃上將己未犯房次)
(相六月火犯房次將三年七月太尉穆崇薨四年誅定/陵公和跋殺司空庾岳又四年六月火犯水左翼八月)
(金掩火犯左執法占曰大兵在楚執法當之至五年火/犯天江占曰水賊作亂六月金犯上將又犯左執法其)
(後盧循作亂於上流晉將何無忌戰死左僕/射孟昶仰藥卒劉裕自伐齊奔命僅乃克之)
六年六月金火再入太微犯帝座蓬孛客星及他不可
勝紀太史上言且有骨肉之禍更政立君語在帝紀冬
十月太祖崩夫前事之感大即後事之災深故帝之季
年妖怪特甚(是嵗二月至九月月三犯昴昴為白衣㑹/宮車晏駕之徴也十二月辛丑金犯木於)
(奎占曰其君有兵死者既而慕容超戮于晉是嵗四月/火犯水于東井其冬赫連氏攻安定秦主興自將救之)
(自是侵伐不息或曰水火之合内/亂之形也時朱提王悦謀反賜死)
太宗永興二年五月己亥月掩昴昴為髦頭之兵虜君
憂之是月蠕蠕社崘圍長孫嵩于牛川上自將撃之社
崘遁走道死(六月甲午太白晝見占曰為不臣七月月/犯鬼占曰亂臣在内明年五月昌黎王慕)
(容伯兒謀/反誅之)是嵗三月至秋八月月三掩南斗第五星斗
吳分也且曰彊大之臣有干天祿者大人憂之是月乙
未太白犯少微晝見九月甲寅進犯左執法占曰且有
杖其霸刑以戮社稷之衛而專威令者徴在南朔先是
三月丁卯月掩房次將六月己丑又如之八月甲申犯
心前星占曰服軛者當之君失馭徴在豫州時劉裕謀
弱晉室四年九月專殺僕射謝混因襲荆州刺史劉毅
于江陵夷之明年三月又誅晉豫州刺史諸葛長人其
君託食而已(是嵗八月壬子太白犯軒轅大星占曰有/亂易政女君憂三年十一月丙午金犯哭)
(星午秦地四年八月戊申月犯哭星申/晉地是月晉后王氏死其後姚主薨)
三年六月庚子月犯嵗星在畢八月乙未又犯之在參
四年正月又蝕在畢直徼垣之陽參在山河之右嵗星
所以阜農事安萬人也占曰月仍犯之邊萌阻兵而荐
饑是嵗六月癸巳金木合于東井七月甲申金犯土于
井占曰其國内兵有白衣之㑹十一月土犯井十二月
癸卯土犯鉞土主疆理之政存亡之機也是為土地分
裂有戮死之君徴在秦邦至五年二月丙午火土皆犯
井占曰國有兵喪之禍主出走是月壬辰嵗填熒惑太
白聚于井將以建霸國之命也其地君子憂小人流又
自三年四月至五年三月熒惑三干鬼主命者將夭而
國徙焉是時雍州假王霸之號者六國而赫連氏據朔
方之地尤為彊暴荐食關中秦人奔命者殆路間嵗姚
興薨而難作于内明年劉裕以晉師伐之秦師連戰敗
績執姚泓以歸戕諸建康既而遺守内攜長安淪覆焉
或曰自上黨並河山之北皆鬼星參畢之郊也五年四
月上黨羣盗外叛六月濩澤人劉逸自稱三巴王七月
河西胡曹龍八蒲子號大單于十月將軍劉潔魏勤撃
吐京叛胡失利勤力戰死潔為所虜明年赫連屈孑寇
蒲子三城諸將撃走之其餘災波及晉魏仍其兵革之
禍(二年九月土犯畢為疆場之兵三年七月木犯土于/參占曰戰敗亡地國君死四年十月月掩天關其災)
(同上參外主巴蜀其後晉師伐蜀戮其主譙縱先是四/年閏月月犯熒惑在昴七月又蝕之五年將軍奚斤討)
(越勤大破之明年秃髪氏/降于西秦其君傉檀戮死)
神瑞元年二月填入東井犯天尊旱祥也天象若曰土
失其性水源將壅焉施于天尊所以福矜寡之萌也先
是去年九月至於五月嵗再犯軒轅大星八月庚寅至
二年三月填再犯鬼積尸嵗星主農事軒轅主雪霜風
雨之神返覆由之所以告黄祗也土爰稼穡鬼為物之
精氣是謂稼穡潛耗人將以饉而死焉一曰大旱是後
京師比嵗霜旱五穀不登詔人就食山東以粟帛賑乏
語在崔浩𫝊(先是月犯嵗于畢占曰饑在晉代亦其徴/又鬼主秦旱在秦邦至二年太史奏熒惑)
(在匏𤓰中一夜忽亡失之後出東井語/在崔浩傳既而關中大旱昆明枯涸)是嵗四月癸丑
流星晝見中天西行占曰營頭所首野有覆軍流血西
行讁在秦邦而魏人覿之亦王師之戒也天若戒魏師
曰是擁衆而西固欲干君之明而代奪之爾姑息人以
觀變無庸禦焉先是五年三月月犯太白于參八月庚
申又犯之參魏分野占曰彊侯作難國戰不勝九月己
丑月犯左角是嵗三月壬申又蝕之是謂以剛晉之兵
合戰而偏將戮徴在兖州二年四月太白入畢月犯畢
而再入之占曰大戰不勝邊將憂魏邦受之六月己巳
有星孛于昴南天象若曰且有驅除之雄勿用距之于
朔方矣明年七月劉裕以舟師泝河九月裕陷我滑臺
兖州刺史尉建以畏懦斬時崔浩欲勿戰上難違衆議
詔司徒嵩率師迓之及晉人戰于畔城魏師敗績語在
崔浩𫝊裕既定關中遽歸受禪既而赫連氏并之遂竊
尊號云(自元年正月至泰常元年十月月三犯畢再入/之再犯畢陽星占曰邊兵起貴人有死者元年)
(十二月蠕蠕犯塞上自將大破之二年上黨胡反詔五/將討平之泰常元年長樂河間南陽王皆薨二年豫章)
(王又薨常山霍/季聚衆反伏誅)
二年四月辛巳有星孛于天市五月甲申彗星出天市
掃帝座在房心北市所以建國均人心宋分也國且殊
號人將更主其革而為宋乎先是往嵗七月月犯鈎鈐
十一月月食房上相至元年二月又如之天象若曰尚
尸鈐鍵之位君憑而尊之者又將及矣是嵗八月金木
合于翼占曰且有内兵楚邦受之至泰常二年正月晉
荆州刺史司馬休之雍州刺史魯宗之為劉裕所襲皆
出奔走是嵗十月鎮星守太微七十餘日占曰易代立
王其三年三月癸丑太白犯五諸侯如桓氏之占七月
有流星孛于少微以入太微自劉氏之霸三變少微以
加南宮矣始以方伯專之中則霸形干之又今孛政除
之馴而三積堅氷至焉是月辰星見東方在翼甚明大
翼楚邦也是為冢臣干明賊人其昌(先是五年十一月/壬子辰星出而明)
(盛非常至泰常二年十二月庚戍辰星過時而見光色/明盛是為彊臣有不還令者至是又如之亦三至焉或)
(曰辰星以負北海/亦魏將大興之兆)九月長彗星孛于北斗轢紫微辛酉
入南宮凡八十餘日十二月彗星出自天津入太微逕
北斗干紫宮犯天棓八十餘日及天漢乃滅語在崔浩
𫝊是嵗晉安帝殂後年而宋簒之夫晉室雖微泰始之
遺俗也盖皇天有以原始篤終以哀王道之淪喪故猶
著二微之戒焉(神瑞二年四月木入南宮加右執法五/月火又如之八月金入自掖門掩左執)
(法泰常元年六月又由掖門入太微五月火犯執法是/冬土守天尊而月掩之三年八月土又入太微犯執法)
(因留二百餘日九月金又犯右執法十月火犯上將因/留左掖門内二十日乃逆行四年三月出西蕃又還入)
(之繞填星成句巳四月丙午行端門出皆晉氏/之謫也自晉滅之後太微有變多應魏國也)
泰常三年十月辛巳有大流星出昴厯天津乃分為三
須臾有聲占曰車騎滿野非喪即㑹明年四月帝有事
于東廟蕃服之君以其職來祭者盖數百國也是嵗正
月巳酉月犯軒轅四月壬申又犯填星在張四年五月
辰星又犯軒轅占曰國有喪女君受之明年五月貴人
姚氏薨是為昭哀皇后六月貴嬪杜氏薨是為密后(先/是)
(二年九月火犯軒轅三年/八月金又犯之占同也)
四年自正月至秋七月月行四犯太微天象若曰太微
粹陽之天庭月者臣也今横行轥之不已甚乎先是元
年五月月犯嵗星在角是嵗七月月又犯嵗星明年宋
始建國後年而晉主殂裕鴆之也昔桓氏之難月再干
嵗星再劫其主至是亦再犯之而再勦其君極其幽逼
之患而濟以簒殺之禍斯謂之甚矣(先是三年九月月/犯火于鶉尾十二)
(月又犯火于太微是嵗五月月犯太白在井十月又犯/之在斗且再犯井星皆有兵水大喪諸侯有死者七月)
(鴈門河内大水五年三月南陽王意文死十一月/西涼李歆為沮渠所滅晉君亦殂秦吳亡之應)
五年十一月乙卯熒惑犯填星在角角外朝也土為紀
綱火主内亂㑹于天門王綱將紊焉占曰有死君逐主
后妃憂之十二月月蝕熒惑在亢亢内庭也占曰君薨
而亂作于内貴臣以兵死是月客星見于翼翼楚邦也
占曰國更服邊有急將軍或謀反者六年二月月食南
斗杓星十月乙酉金土鬬于亢占曰内兵且喪更立王
公又兖州陳鄭之墟也有攻城野戰之象焉至十年正
月犯南斗三月壬戍又犯之斗為人君受命又吳分是
嵗五月宋武殂秋九月魏師侵宋北鄙十一月攻滑臺
克之明年拔虎牢陷金墉屠許昌遂啓河南之地八年
宋太后蕭氏死既大臣專權遷殺其主卒皆伏誅(自五/年八)
(月至七年十二年熒惑一守軒轅再犯進賢再犯房星/一犯軒轅及房皆女君大臣之戒是時陽平河南王太)
(尉穆觀相次薨而宋氏廷臣乗釁以侮其主竟以誅死/云或曰火犯土亢為饑疾時官軍陷武牢會軍大疫死)
(者十二三是/冬詔稟饑人)
六年六月壬午有大流星出紫宮占曰上且行幸若有
大君之使明年駕幸橋山祠黄帝東過幽州命使者觀
省風俗十月上南征八年春步自鄴宮遂絶靈昌至東
郡觀兵成臯反自河内登太行山幸髙都飲至晉陽焉
七年二月辛巳有星孛于虚危向河津占曰𤣥枵所以
飾喪紀也宗廟並起司人(疑/)更謀有易政之象十一月
甲寅彗星出室掃北斗及于(闕/)門占曰内宫幾室主命
將易塞垣有土功之事其地又齊衛也八年正月彗星
出奎南長三丈東南掃河奎為荐食之兵徐方之地占
曰西北之兵伐之君絶嗣天下饑七年十二月帝命夀
光侯叔孫建徇定齊地八年春築長城距五原二千餘
里置守卒以備蠕蠕冬十月大饑十一月己巳上崩于
西宮明年宋廢其主由是南邦日蹙齊衛之地盡為兵
衝及世祖即政遂荒淮沂以負東海云(八年二月丙寅/火守斗亦南邦)
(之謫也十一月彗星孛于土司空司空主疆理邦域且/曰有土功哭泣事後年赫連屈子薨太武征之取新秦)
(之地由是征伐四/克提封萬里云)
世祖始光元年正月壬午月犯心大星心為宋分中星
者君也月為大臣主刑事是嵗五月宋權臣徐羡之謝
晦傅亮放殺其主而立其弟宜都王是為宋文帝至十
月火犯心天戒若曰是復作亂以干其君矣十月壬寅
大流星出天將軍西南行殷殷有聲占曰有禁暴之兵
上將督戰以所首名之三年正月嵗星食月在張張南
國之分嵗之於月少君之象今反食之且誅彊大之臣
是月羡之等戮死謝晦興江陵之甲以伐其君宋將檀
道濟帥師禦之晦又奔潰伏誅(或曰是嵗上伐赫連氏/入其郛夏都直代西南)
(亦奔星/應也)
二年五月太白晝見經天占曰時謂亂紀革人更王六
月己丑火入羽林守六十餘日占曰禁兵大起且有反
臣之戒
三年十月有流星出西南而東北行光明燭地有聲如
雷鳥獸盡駭占曰所發之野有破國遷君西南直夏而
首于代都焉著而有聲盛怒也
四年五月辛酉金水合于西方占曰兵起大戰先是三
年正月宋人有謝氏之難王卒盡出冬十一月上代赫
連昌入其郛徙萬餘家以歸是嵗復攻之六月大敗昌
于城下昌奔上邽遂抜統萬盡收夏器用虜其母弟妻
子由是威加四隣北夷讋焉
神䴥元年五月癸未太白犯天街占曰六夷髦頭滅二
年五月太白晝見占曰大兵且興彊國有弱者是月上
北征蠕蠕大破之虜獲以鉅萬計遂降髙車以實漠南
闢地數千里云
三年六月火犯井鬼入軒轅占曰秦憂兵亂有死君又
旱饑之應丙子有大流星出危南入羽林占曰兵起負
海國與王師合戰是嵗自三月至十月太白再犯嵗星
月又犯之占曰有國之君或罹兵刑之難者且嵗饉十
二月丙戍流星首如甕長二十餘丈大如數十斛船色
正赤光燭人面自天舩及河抵奎大星及于壁占曰天
舩以濟兵車奎為徐方東壁衛也是為宋師之祥昭盛
者事大也是嵗六月宋將到彦之等侵魏自南鄙清水
入河泝流而西列屯二千餘里九月帝用崔浩䇿行幸
統萬遂撃赫連定扵平凉十二月克之悉定三秦地明
年大師涉河攻滑臺屠之宋人宵遁是時赫連定轉攻
西秦戮其君乞伏慕末吐谷渾慕容璝又襲撃定虜之
以彊死者再君焉是嵗二月定州大饉詔開倉賑乏或
曰奎星羽獵理兵象也流星抵之而著大是為大人之
事冬十月上大閱于漠南甲騎五十萬旌旗二千餘里
又明盛之徴(四年金火入東井火又犯天戸明年五月/又犯鬼占曰秦有兵喪而至秦夏出夷威)
(沮渠蒙遜又死氐主楊/難當陷宋之漢中地云)
四年三月有大流星東南行光燭地長六七丈食頃乃
滅後有聲占曰大兵從之是時諸將方逐宋師至厯城
不及有聲駿犇之象也四月辛未太白晝見于胃胃為
趙分五月太白犯天關十月丙辰又掩之天關外主勃
碣山河之險窮焉占曰兵革起九月丙寅有流星大如
斗赤色發太微至北斗而滅太微禮樂之庭且有昭德
之舉而述宣王命是以帝車受之是月壬申有詔徴范
陽盧𤣥等三十六人郡國察秀孝數百人且命以禮宣
喻申其出處之節明年六月上伐北燕舉燕十餘郡進
圍和龍徙豪傑三萬餘家以歸(四年八月金入太微亦/君自將兵象明年正月)
(庚午火入鬼占曰秦有死君四月己丑太白晝/見為不臣其後秦王赫連昌叛走伏誅之應也)
延和元年七月有大流星出參左肩東北入河乃滅參
主兵政晉魏墟也山河所首推之大兵將發于魏以加
燕國八月癸未太白犯心前星乙酉又犯心明堂占曰
有亡國近期二年十二月有流星大如甕尾長二十餘
丈奔君之象比嵗連兵東討至太延二年三月燕後主
馮文通去國奔髙麗(元年四月犯左角五月月掩斗七/月月食左角皆占曰兵大起其後)
(征西將軍金崖安定鎮將延普涇州刺史狄子玉争權/崔及子玉舉兵攻普不克據胡空谷反平西將軍陸俟)
(討獲/之)
三年三月丙辰金晝見在參魏邦戒也閏月戊寅金犯
五諸侯占曰四滑起官兵起亂(疑/)己丑月入井犯太白
占曰兵起合戰秦邦受之七月上幸隰城詔諸軍討山
胡白龍入西河九月克之伏誅者數千人而宋大將軍
彭城王義康方擅威福後竟幽廢(是嵗二月庚午月犯/畢  而出因暈昴及)
(五車占曰貴人死五/月甲子陰平王求薨)
太延元年五月月犯右執法九月火犯太㣲上將又犯
左執法十月丙午月犯右執法二年二月月犯東蕃上
相三月月及太白俱犯右執法及上相三年八月火犯
左執法及上將五年二月木逆行犯執法皆大臣謫也
元年十月左僕射安原謀反誅三年正月征東大將軍
中山王纂太尉北平王長孫嵩鎮南大將軍丹陽王叔
孫建皆薨其後宋大將軍義康坐徙豫章誅其黨與僕
射殷景仁亦尋卒焉(元年五月彗出軒轅二年正月月/犯火月后妃也三年七月木犯軒)
(轅至五年七月月掩填星並女主謫也真君元年太后/竇氏殂宋氏皇后亦終或曰彗出軒轅女主有為冦者)
(其後沮渠氏失國/實公主潛啓魏師)
二年五月壬申有星孛於房占曰名山崩有亡國八月
丁亥木入鬼守積尸十一月辛亥又犯鬼鬼秦分天戒
若曰涼君淫奢無度財力窮矣將喪國身為戮焉(二年/正月)
(四年十一月月皆犯/井亦為秦有兵刑)
三年正月壬午有星晡前晝見東北在井左右色黄大
如橘魏師之應也黄星出於燕墟而慕容氏滅今復見
東井涼室亡乎四年四月己酉華山崩華山西鎮也天
又若曰星孛于房既有徴矣鎮傾而國從之先是元年
十二月金犯羽林二年十二月至四年十一月火再入
之五年五月太白晝見胃昴入羽林遂犯畢畢又邊兵
也六月上自將西征秋八月進圍姑臧九月丙戍沮渠
牧犍帥文武將吏五千餘人面縛來降明年悉定涼地
(或曰星孛于房為大臣之事又饉祥也火入鬼犯軒轅/又稼穡不成自元年已來將相薨尤衆至真君元年州)
(鎮十五/盡饑)
四年十月壬戍大流星出文昌入紫宮聲如雷天象若
曰將相或以全師禦衛帝宮者其事密近有震驚之象
焉明年六月帝西征詔大將軍黎敬等帥衆二萬屯漠
南以備暴寇九月蠕蠕乘虚犯塞遂至七介山京師大
駭司空長孫道生等并力拒之虜乃退走是月壬午有
大流星出紫微入貫索長六丈餘占曰有大君之命貫
索賤人牢也明年帝命侍臣行郡國觀風俗問其所疾
苦云
真君二年七月壬寅填星犯鉞鎮者國家所安危而為
之綱紀者也其嬰鈇鉞之戮而君及焉自元年十一月
至此月嵗星三犯房上相嵗星為人君今反覆由之循
省鈎鈐之備也天若戒輔臣曰涼邦卒滅敵國殫矣而
猶狹震主之威負百勝之計盍思盈亢之戒乎是時司
徒崔浩方持國鈞且有寵於上明年安西李順備五刑
之誅而由浩鍜成之後八年竟族滅無後夫天哀賢良
而示以明訓夙矣罕能省躬以先覺豈不悲哉浩誅之
明年卒有景穆之禍後年而亂作
三年三月癸未月犯太白占曰大兵起合戰九月乙丑
有星孛于天牢入文昌五車經昴畢之間至天苑百餘
日與宿俱入西方天象若曰且有王者之兵彗除髦頭
之域矣貴臣預有戮焉明年正月征西將軍皮豹子大
敗宋師于樂鄉九月上北伐樂平王丕綂十五將為左
軍中山王辰統十五將為右軍上自將中軍蠕蠕可汙
不敢戰亡追至頓根河虜二萬餘騎而還中山王辰等
八將軍坐後期皆斬(或曰彗由昴畢貴人多死十一月/太保盧魯元薨五年二月樂平王)
(丕/薨)
六年二月太白熒惑嵗星聚于東井占曰三星合是為
驚立絶行其國内外有兵與喪改立王公九月盧水胡
蓋吳據杏城反僭署百官諸虜皆響從關内大震十一
月將軍叔孫拔敗吳師于渭北至七年正月太白犯熒
惑占曰兵起有大戰時上討吳黨扵河東屠之遂幸長
安三月吳軍敗績于杏城棄馬遁去復收合餘燼八月
乃夷之(五年五月月犯心六年四月又如之占曰兵犯/宋邦是月太白入軒轅占曰有反臣是冬宋太)
(子詹事范曄謀反誅詔髙涼/王那狥淮泗徙其人河北焉)
九年正月火水皆入羽林占曰禁兵大起四月太白晝
見經天十年五月彗星出于昴北此天所以滌除天街
而禍髦頭之國也時閒嵗討蠕蠕是秋九月上復自將
征之所捕虜凡百餘萬矣(是嵗七月太白犯哭星占曰/天子有哭泣事明年春皇子)
(真/薨)
十年十月辛巳彗星見于太微占曰兵喪並興國亂易
政臣賊主至十一年正月甲子太白晝見經天四月又
如之占曰中嵗而再干明兵事尤大且革人更王之應
也是嵗十月甲辰熒惑入太微十二月辛未又犯之癸
卯又如之占曰臣將戮主君將惡之仍犯事荐也先是
八年正月庚午月犯心大星九年正月犯嵗星是嵗九
月太白又犯嵗星至正平元年五月彗星見卷舌入太
微卷舌讒言之戒六月辛酉彗星進逼帝座七月乙酉
犯上相拂屏出端門滅于翼軫辛酉直陰國(疑/)翼軫為
楚邦于屏者蕭牆之亂也天象若曰夫膚受之譖實為
亂階卒至芟夷主相而專其大號雖南國之君由遷及
焉先是去年十月上南征絶河十二月六師渉淮登𤓰
步山觀兵騎士六十萬列屯三千餘里宋人兇懼饋百
牢焉是年正月盡舉淮南地俘之以歸所夷滅甚衆六
月帝納宗愛之言皇太子以疆死明年二月愛殺帝于
永安宫左僕射蘭延等以建議不同見殺愛立吳王余
為主尋又賊之荐災之驗也閒嵗宋太子劭坐蠱事泄
亦殺其君而僭立劭弟武陵王駿以上流之師討平之
滅於翼軫之徴也(先是七年八月月犯熒惑八月至十/一月又犯軒轅是嵗正月太白經天)
(九月火犯太微十月宗愛等伏誅髙宗踐阼至十一月/錄尚書元夀尚書令長孫渴侯以争權賜死太尉黎司)
(徒弼又忤㫖左遷孛于屏相/之應又明年五月太后崩)
髙宗興安二年二月有星孛于西方占曰凡孛者非常
惡氣所生也内不有大亂外且有大兵至興光元年二
月有流星大如月西行占曰奔星所墜其野有兵光盛
者事大先是京兆王杜元寶建康王崇濟南王麗濮陽
王閭文若永昌王仁相次謀反伏誅是嵗宋南郡王義
宣及魯爽臧質以荆豫之師搆逆大將王元謨等西討
盡夷之或曰彗加太微翼軫之餘禍也春秋星之大變
或災連三國之君其流炎之所及二十餘年而後弭至
是彗干天庭二太子首亂三君為戮侯王辜死者㡬數
十人由此言之皇天疾威之誡不可不惕也
太安元年六月辛酉有星起河鼓東流有尾跡光明燭
地河鼔為履險之兵負海之象也昭盛為人君之事星
之所往君且從之間二嵗帝幸遼西登碣石以臨滄海
復所過郡國一年又尾迹之徴(是嵗五月火入斗斗主/形命之養其後三吳荐)
(饑仍嵗/疾疫)
二年夏四月熒惑犯太白占曰是謂相鑠不可舉事用
兵成師以出而禍其雄之象也明年宋將殷孝祖侵魏
南鄙詔征南將軍皮豹子撃之宋軍大敗(或曰金火合/主喪事明年)
(十月金又犯哭星十二月/征東將軍中山王託真薨)
三年十一月熒惑犯房鈎鈐星是謂疆臣不御王者憂
之至四年正月月入太微犯西蕃三月又犯五諸侯占
曰諸侯大臣有謀反伏誅者是月太白犯房月入南斗
皆宋分占曰國有變臣為亂十一月長星出於奎色白
蛇行有尾跡既滅變為白雲奎為徐方又魯分也占曰
下有流血積骨明年宋兖州刺史竟陵王誕據廣陵作
亂宋主親戎自夏涉秋無日不戰及城陷悉屠之
四年八月熒惑守畢直徼垣之南占曰嵗饉至五年二
月又入東井占曰旱兵饑疫大臣當之六月太白犯鉞
占曰兵起更正朔是嵗二月司空伊馛薨十二月六鎮
雲中髙平雍秦饑旱明年改年為和平至六月諸將討
吐谷渾什寅遂絶河窮躡之㑹軍大疫乃還(是嵗三月/流星數萬)
(西行占曰小流星百數四面行者庶人遷之/象既而吐谷渾舉國西遁大軍又隨躡之)
四年九月月犯軒轅十二月犯氐至五年正月月掩軒
轅又掩氐東南星皆后妃之府也和平元年正月丁未
嵗犯鬼鬼為死喪嵗星人君也是為君有喪事三月月
掩軒轅四月戊戌皇太后崩於夀安宮(宋志云人間宣/言人主帷箔不)
(修故謫見軒轅又五年十一月月犯左執法明年十一/月又犯之占曰大臣有憂和平二年征東將軍河東王)
(閭毘薨十月廣/平王洛侯薨)
和平元年十月有長星出於天倉長丈餘饉祥也二年
三月熒惑入鬼是謂稼穡不成且曰萬人相食其後定
相阻饑宥其田租時三呉亦仍嵗凶旱死者十二三先
是元年四月太白犯東井井鬼皆秦分雍州有兵亂自
元年六月月犯心大星三犯前後于房心宋分時宋君
虐其諸弟後宮多喪子女繼夭哭泣之聲相再是嵗詔
諸將討雍州叛氐大破之宋雍州刺史海陵王休茂亦
稱兵作亂間嵗而宋主殂嗣子淫昏政刑紊焉(先是元/年十月)
(太白入氐占曰兵起後宮有白衣㑹三年五月嵗星犯/上將占曰上將憂之三年八月月犯哭星皆宋祥也是)
(嵗樂良王萬夀及征東/大將軍常山王素並薨)
二年三月辛巳有長星出天津色赤長匹餘滅而復出
大小百數天津帝之都船所以渡神通四方光大且衆
為人君之事天象若曰是將有千乘萬騎之舉而絶逾
大川矣是月發卒五千餘通河西獵道後年八月帝校
獵于河西宋主亦大閱舟師廵狩江右云
二年九月太白犯南斗斗吳分占曰君死更政大臣有
誅者十一月太白犯填填女君也且曰有内兵白衣㑹
至三年九月火犯積尸占曰貴人憂之斧鉞用十月太
白犯嵗星嵗為人君而以兵喪干之且有死君簒殺之
禍是月熒惑守軒轅占曰女主憂之宮中兵亂十一月
嵗入氐氐為正寢嵗為有國之君占曰諸侯王有來入
宮者五年二月月入南斗魁中犯第四星占曰大人憂
太子傷宮中有自賊者又大赦既而宋孝武及宋后相
繼崩殂少主荐誅輔臣釁連戚屬羣下相與殺之而立
宋明帝江南大饑且仍有肆眚之令焉(先是三年六月/太白犯東井七)
(月火入井四年五月金火皆犯上相五年六月火又入/井占曰大臣憂斧鉞用六年七月月犯心前星是月宋)
(殺少主其後/有乙渾之難)
五年七月丁未嵗星守心心為明堂嵗為諸侯為長子
入而守之立君之象占曰凡五星守心皆為宮中亂賊
羣下有謀立天子者七月己酉有流星長丈餘入紫微
經北辰第三星而滅占曰有大喪九月丁酉火入軒轅
十一月長星出織女色正白彗之象也女主專制將由
此始是以天視由之長星彗之著易政之漸焉冬熒惑
入太微犯上將十二月遂守之占曰公侯謀上且有斬
臣六年正月乙未有流星長丈餘自五車抵紫宮西蕃
乃滅天象若曰羣臣或修霸刑而干蕃輔之任矣且占
曰政亂有竒令四月太白犯五諸侯占曰有專殺諸侯
者五月癸卯上崩于太華殿車騎大將軍乙渾矯詔殺
尚書楊寶年等于禁中戊申又害司徒平原王陸麗明
年皇太后定䇿誅之太后臨朝自馮氏始也或曰心為
宋分是嵗六月嵗星晝見于南斗斗為天祿吳分也天
象若曰或以諸侯干君而代奪之是冬宋明帝以皇弟
踐阼孝武諸子舉兵攻之四方響應尋皆伏誅有太白
之刑與嵗星之祐焉(是嵗三月有流星西行不可勝數/至明乃止至六月己卯又有流星)
(多西南行星衆而小庶人象也星之所首人將從之及/宋討孝武諸子大兵首自尋陽進平荆雍其後張永之)
(師敗績于呂梁魏師盡舉淮/右俘其人又西南行之效也)
顯祖天安元年正月戊子太白犯嵗星嵗農事也肅殺
干之是為稼穡不登六月熒惑犯鬼占曰旱饑疾疫金
革用八月丁亥太白犯房占曰霜雨失節馬牛多死九
月甲寅熒惑犯上將太白犯南斗第二星占曰貴人將
相有誅者十一月己酉太白又犯嵗星或曰嵗為諸侯
太白主兵刑之政再干之事洊也是嵗九月州鎮十一
旱饑十月宋氏六王皆戮死明年宋師敗于呂梁江南
阻饑牛且大疫其後東平王道符擅殺副將及雍州刺
史據長安反詔司空和其奴討滅之九月詔賜六鎮孤
貧布帛宋主以後宮服御賜征北將士後嵗夏旱河决
州鎮二十七皆饑尋又天下大疫(元年六月太白犯左/執法十月火又犯之)
(占曰大臣有憂霸者之刑用是嵗六月月犯井十月又/掩之皇興元年正月月犯井北轅第二星八月又蝕之)
(占曰貴人當之有將死水旱祥也道符作/亂之明年司空和其奴太宰李峻皆薨)
皇興元年四月太白犯嵗星占曰有攻城略地之事六
月壬寅太白犯鬼秦分也二年正月太白犯熒惑占曰
大兵起是時鎮南大將軍尉元征南大將軍慕容白曜
畧定淮泗明年徐州羣盗作亂元又討平之後嵗正月
上黨王觀西征吐谷渾又大破之
二年九月癸卯火犯太微上將占曰上將誅先是元年
六月熒惑犯氐是嵗十一月太白又犯之是為内宮有
憂逼之象占曰天子失其宮四年十月誅濟南王慕容
白曜明年上迫於太后𫝊位太子是為孝文帝(宋志以/為先是)
(比年月頻犯左角占曰天子惡/之及上遜位而宋明帝亦殂)
髙祖延興元年十月庚子月入畢口畢魏分占曰小人
罔上大人易位國有拘主反臣十二月辛卯火犯鈎鈐
鈎鈐以綂天駟火為内亂天象若曰人君失馭或以亂
政乘之矣乙巳鎮星犯井天井者天下之平也而女君
以干之是為后竊刑柄占曰天下無主大人憂之有過
賞之事焉二年正月月犯畢丙子月犯東井庚子又如
之占曰天下有變令貴人多死者
三年八月月犯太微又羣陰不制之象也是時馮太后
宣淫于朝昵近小人而附益之所費以鉅萬億計天子
徒尸位而已二年九月河間王閭虎皮以貪殘賜死其
後司空東平郡王陸麗坐事廢為兵既而宫車晏駕(或/曰)
(月入畢口為赦令二年正月曲赦京師及秦梁諸鎮星/及月犯井皆為水災且旱祥也是嵗九月州鎮十一水)
(旱詔免其田/租開倉賑乏)
四年九月己卯月犯畢七月丙申太白犯嵗星在角丁
卯太白又入氐太白有母后之幾主兵喪之政以干君
於外朝而及其宿宮是將有劫殺之虞矣二月癸丑月
犯軒轅甲寅又犯嵗星月為彊大之臣為主女之象始
由后妃之府而干少陽之君示人主以戒敬之備也五
年三月甲戍月掩填星天象若曰是又僻行不制而棄
其紀綱矣且占曰貴人彊死天下亂三月癸未金火皆
入羽林占曰臣欲賊主諸侯之兵盡發八月乙亥月掩
畢十一月月入軒轅食第二星至承明元年四月月食
尾五月己亥金火皆入軒轅庚子相逼同光皆后妃之
謫也天若言曰母后之釁㡬貫盈矣人君忘祖考之業
慕匹夫之孝其如宗祀何是時獻文不悟至六月暴崩
實有酖毒之禍焉由是言之皇天有以覩履霜之萌而
為之成象久矣其後文明皇太后崩孝文皇帝方修諒
陰之儀篤孺子之慕竟未能述宣春秋之義而懲供人
之黨是以胡氏循之卒傾魏室豈不哀哉或曰太白犯
嵗於天門以臣伐君之象金火同光又兵亂之徴時宋
主昬狂公侯近戚寃死相繼既而桂陽建平王並稱兵
内侮矢及宫闕僅乃戡之尋為左右楊玉夫等所殺(或/曰)
(月犯嵗鎮金火入軒轅皆饉祥也月掩畢主邊兵四年/州鎮十三饑又比嵗蝗旱太和元年雲中又饑開倉賑)
(之先是四年四月丙午有大星西流殷殷有聲十一月/辛未又如之是嵗五月宋桂陽王反于江州間嵗沈攸)
(之反于江陵皆為大兵西伐時/以江南内攜又詔五將伐蜀)
太和元年五月庚子太白犯熒惑在張南國之次也占
曰其國兵喪並興有軍大戰人主死壬申水土合于翼
皆入太微主令不行之象也占曰女主持政大夫執綱
國且内亂羣臣相殺九月丁亥太白晝見經天光色尤
盛更姓之祥也二年九月火犯鬼占曰主以淫泆失政
相死之三年三月月犯心心為天王又宋分三月填星
逆行入太微留左掖門内占曰土守南宫必有破國易
代逆行者事逆也自元年三月至二年六月月行五犯
太微與劉氏簒晋同占又自元年八月至三年五月月
行六犯南斗入魁中斗為大人夀命且呉分是時馮太
后專政而宋將蕭道成亦擅威福之權方圖劉氏宋司
徒袁粲起兵石頭沈攸之起兵江陵將誅之不尅皆為
所殺三年四月竟簒其君而自立是為齊帝是年五月
又害宋君于丹陽宫(又元年十月月犯昴為刑獄事二/年六月月犯房占曰貴人有誅者)
(或曰月犯斗亦大臣之謫也其後李惠伏誅宜都長樂/王並賜死又元年二月壬戍月在井暈參畢两河五車)
(占曰大赦至八月大赦天下三年正月壬子/又暈觜參昴畢五車東井至十月大赦天下)
三年自五月至十二月月三入斗魁中四年五月庚戍
七月己巳又如之六年二月又犯斗魁第二星占曰其
國大人憂不出三年七月丁未十月丙申月再犯心大
星自四年正月至六年二月又五干之斗為爵祿之柄
心為布政之宮月行干而轥之亦以荐矣其占曰月犯
心亂臣在側有亡君之戒人主以善事除殃是時馮太
后將危少主者數矣帝春秋方富而承事孝敬動無違
禮故竟得无咎至六年三月而齊王殂焉或曰月犯斗
其國兵憂心又豫州也時比嵗連兵南討五年二月大
破齊師于淮陽又撃齊下蔡軍大敗之(先是三年八月/金犯軒轅四年)
(二月又犯軒轅第二星六年正月又犯軒轅大星八月/又犯軒轅左角左角后宗也是時太后淫亂而幽后之)
(姪娣又將薄德天若言曰是無周南/之風不足訓也故月太白驟干之)
三年九月庚子太白犯左執法十一月丙戍月犯之四
年二月辛巳月又犯之九月壬戌太白又犯之五年二
月癸卯月犯太微西蕃上將至六年十月乙酉熒惑又
犯之夫南宮執法所以糾淫忒成肅雍而上將朝廷之
輔也天象若曰王化將弛淫風㡬興固不足以令天下
矣而廷臣莫之糾弼安用之文明太后雖獨厚幸臣而
公卿坐受榮賜者費亦巨億盖近乎素餐焉其三年九
月安樂王長樂下獄死隴西王源賀薨四年正月廣川
王畧薨襄城王韓頺徙邊七月頓丘王李鍾葵賜死其
後任城王雲中山王叡又薨比年死黜相繼盖天謫存
焉(四年春月又掩火亦大臣死黜之祥也又/比年月再犯昴亦為獄事與白衣之會也)
五年九月辛巳塡犯辰星于軫占曰為饑為内亂且有
壅川溢水之變是嵗京師大霖雨州鎮十二饑至六年
七月丙申又大流星起東壁光明燭地尾長二丈餘東
壁土功之政也是月發卒五萬通靈丘道十月己酉有
流星入翼尾長五丈餘七星中州之羽儀翼南國也天
象若曰將擇文明之士使于楚邦焉明年員外散騎常
侍李彪使齊始通二國之好焉(四年正月丁未月在畢/暈參井五車赦祥也四)
(月幸廷尉獄錄囚徒明年二月大赦是月月在翼有偏/日暈侵五車東井軒轅北河鬼至北斗紫垣攝提六年)
(正月癸亥月在畢暈參両肩五車胃昴畢至/甲戍天下大赦江南嗣君即位亦大赦改元)
七年六月庚午辰時東北有流星一大如太白北流破
為三叚十月己亥星隕如虹是時太后專朝且多外嬖
雖天子由倚附之故有干明之謫焉破而為三席勢者
衆也昔春秋星隕如雨而羣隂起霸其後漢成帝時旰
日晦冥衆星行隕燿燿如雨而王氏之禍萌至是天妖
復見又與元后同符矣
十年八月辰時有星落如流火三道戊寅又有流星出
日西南一丈所西北流大如太白至午西破為二叚尾
長五尺復分為二入雲間仍見者事荐也後代其踵而
行之以至於分崩離析乎先是七年十月有客星大如
斗在參東似孛占曰大臣有執主之命者且嵗旱糴貴
十年九月熒惑犯嵗星嵗主農事火星以亂氣干之五
稼旱傷之象也占曰元陽以饉人不安自八年至十一
年黎人阻饑且仍嵗災旱(八年正月辛巳月在畢暈井/嵗星觜參五車占曰有赦糴)
(貴其年六月大赦冬州鎮十五水旱人饑九年正月月/在參暈觜參両肩五車為大赦為水戊申月犯井為水)
(祥也是嵗冀定數州大水人有鬻男女者/京師及州鎮十三水旱傷稼明年大赦)
十一年三月丁亥火土合于南斗填為履霜之漸斗為
經始之謀而天視由之所以為大人之戒也占曰其國
内亂不可舉事用兵是時齊主持諸侯王酷甚雖酒食
之饋猶裁之有司故天若言曰非所以保根固本以貽
長代之謀也内亂由是興焉五月丁酉太白經天晝見
庚子遂犯畢畢又邊兵也是時蠕蠕宼邊明年齊將陳
逹伐我南鄙陷澧陽間嵗而齊君子子響為有司所御
遂憤怒而反伏誅及齊王殂而西昌侯簒之髙武子孫
所在棊布皆拱手就戮亦齊君自為之焉(十一年六月/乙丑月犯斗)
(丙寅遂犯建星亦圗始之謀也十二年七月月犯牛十/三年六月又掩之明年八月又犯之牛主吳分占曰國)
(有憂大將戮亦江/南兵饉之徴也)
七月癸丑太白犯軒轅大星八月甲寅又犯之皆女君
之謫也天象若曰軒轅以母萬物由后妃之母兆人也
是固多穢復將安用之其物類之感又稼穡之不滋候
也是嵗年榖不登聽人出關就食明年州鎮十五皆大
饑詔開倉賑乏間嵗太后崩(是嵗月三入井金又犯之/占曰陰陽不和不為水患)
(且大旱其後連年亢陽而/吳中比嵗霖雨傷稼也)
十二年三月甲申嵗星逆行入氐甲申皆齊分也占曰
諸侯王而升為天子者逆行者其事逆也先是去年十
月嵗辰太白合于氐是謂驚亡絶行改入王公是嵗四
月月犯氐與嵗同舎六月丁巳月又入氐犯嵗星月為
彊大之臣嵗為少君也與嵗同心内宮而干犯之彊宗
擅命逼奪其君之象也再干之其事荐至
十三年三月庚申月犯嵗十五年六月又犯之嵗星不
在宿宮是為彊侯之譴江南太子賢王相次薨殁既而
齊武帝殂太孫幼沖西昌輔政竟殺二君而簒之月再
犯于氐及逆行之效也(或曰月犯木饑祥也時比嵗稼/穡不登又十二年正月戊戍月)
(犯左角十一月丙寅又如之七月金又犯左角角為外/朝且兵政也占曰不出三年天下有兵主子死大君惡)
(之至十四年有子響/誅間嵗而齊室亂)
十二年四月癸丑月火金㑹于井辛酉金犯火甲戍火
水又俱入井皆雨暘失節萬物不成候也且曰王業將
易諸侯貴人多死是嵗月行四入氐十月辰星入之閏
月丁丑火犯氐乙卯又入之占曰大旱嵗荒人且相食
國易政君失宮遠期五年氐又女君之府也是嵗兩雍
及豫州旱饑明年州鎮十五大饉至十四年太后崩時
江南北連嵗災雨至十七年有刧殺之禍誅死相踵焉
(是嵗月三犯房十三年四月又犯之七月至十月再犯/鍵閉占曰有亂臣不出三年伐其主自十二年六月至)
(十四年八月再犯牛又再掩之凡六犯牛且掩之牛為/吳越饉祥也畢魏分且曰貴人多死免者十二年九月)
(司徒淮南王佗薨十三年光州人王泰反章武汝陰南/安三王皆坐贓廢安豐王猛司空荀頽並薨十四年地)
(豆干及庫莫奚頻犯/塞京兆王廢為庶人)
　
　
　
　
　
　
　魏書卷一百五之三
　魏書卷一百五之三考證
志第三○魏収書天象志第一卷載天及日變第二卷
　載月變第三卷四卷應載星變今此二卷天日月星
　變編年總繋魏及南朝禍咎蓋魏収志第三第四卷
　亡後人取他人所撰志補足之魏澹書世已無本据
　目錄作西魏帝紀而元善見司馬昌明劉裕蕭道成
　皆入列傳此志主東魏而晉宋齊梁君皆稱帝號亦
　非魏澹書明矣唐書經籍志有張太素魏書一百卷
　故世人疑此二卷為太素書志崇文總目有張太素
　魏書天文志二卷今亦亡矣唯昭文館有史館舊本
　魏書志第三卷前題朝議郎行著作郎修國史張太
　素撰太素唐人故諱世民等字
太宗神瑞四年月犯嵗星在角○月字下北監本脫犯
　字今從南監本増入
世祖始光元年大流星出天將軍○天當作大
世祖神䴥三年又明盛之徴○注秦有兵喪而至秦夏
　出夷威此十一字不可讀疑有脱訛
世祖真君三年追至頓根河○頓根河本書蠕蠕𫝊作
　頞根河
髙祖太和十年占曰元陽以饉人不安○元應作亢
　
　
　
　
　
　
　
　
　
　
　
　魏書卷一百五之三考證
欽定四庫全書
　魏書卷一百五之四
　　齊　　　　魏　　　　收　　　　　撰
　志第四
　　天象一之四
太和十二年十一月戊午太白犯嵗又犯火喪疾之祥
占曰國無兵憂則君有白衣之㑹景寅火又犯木占曰
内無亂政則主有喪戚之故十二月壬寅太白犯塡占
曰金爲喪祥后妃受之十三年二月熒惑犯填占曰火
主凶亂女君應之皆文明太后之謫也先是十一年六
月甲子嵗星晝見十二月甲戌又晝見是嵗六月又如
之歳而麗于大明少君象也是時孝文有仁聖之表而
太后分權以干冒之及帝春秋方壯始將經緯禮俗財
成國風故比年女君之謫屢見而嵗星􁃯盛至于不可
掩奪矣且占曰木晝見主有白衣之㑹是嵗九月丙午
有大流星自五車北入紫宮抵天極有聲如雷占曰天
下大凶國有喪宮且空夫五車君之車府也天象若曰
是將以喪事有千乘萬騎而舉者大有聲其事昭盛至
十四年三月填星守哭泣占曰將以女君有哭泣之事
四月丙申火犯鬼喪祥也六月有大流星從紫宮出西
行天象又曰人主將以喪事而出其宮八月月太白皆
犯軒轅九月癸丑而太皇太后崩帝哭三日不絶聲勺
飲不入口者七日納菅屨徒行至陵其反亦如之哀毁
骨立杖而後起雖殊俗之萌矯然知感焉自九月至于
歳終凡四謁陵又荐出紫宮之驗也(十四年十一月月/犯填星十二月月)
(犯軒轅十五年十月月犯填又犯軒轅八月又犯之九/月月掩填星十七年正月月又犯軒轅皆女君之象也)
(是時林貴人以故事薨及馮貴人為后而其姉譖之至/二十年竟坐廢黜以憂死幽后繼立又以淫亂不終)
十三年十二月戊戌填星辰星合于須女女齊吳分占
曰是爲雍沮主令不行且有陰親者至十四年三月庚
申歳星守牛占曰其君不愛親戚貴人多喪又饉祥也
是嵗太白三犯熒惑十月太白入氐十一月有大流星
從南行入氐甲申齊邦之物也金火相鑠為兵喪為大
人之讁天象若曰宿宮有兵喪之故盛大者循而殘之
處其寢廟之中矣至十五年三月壬子歳犯填在虗三
月癸巳木火土三星合宿于虛甲午火土相犯虛齊也
占曰其國亂專政内外兵喪故立侯王九月乙丑太白
犯斗第四星戊子有大流星起少微入南宮至帝坐主
有盛大之臣乘賢以侮其君者且占曰大人易政至十
七年正月戊辰金木合于危危亦齊也是爲人君且罹
兵喪之變四月戊子太白犯五諸侯占曰有擅刑以殘
賊諸侯者至七月齊武帝殂西昌侯以從子干政竟殺
二君而自立是爲齊明帝於是高武諸子王侯數十人
相次誅夷殆無遺育矣雖繼體相循實有凖命之禍故
天讁仍見云(自十五年至十七年月行七犯建星建星/為忠臣之輔經代之謀又吳之分也十五)
(年再犯牽牛十六年至十七年又四犯南斗是謂臣干/天祿且曰大人多死者又十五年七月金入太微十七)
(年火入太微宮反臣之戒是嵗月行四入太微十七年/六入太微比嵗凡十干之而齊君夷其宗室亦積忍酷)
(甚/也)
十五年四月癸亥熒惑入羽林十六年二月壬子太白
入羽林占曰天下兵起三月己卯四月丙午五月甲戌
十月辛卯月行皆入羽林十七年四月壬寅八月辛卯
十二月辛巳又如之先是陽平王頤綂十二將軍騎士
七萬北討蠕蠕是嵗八月上勒兵三十餘萬自將擊齊
由是比嵗皆有事于南方(十五年三月月掩畢十一月/又犯之十六年五月及七月)
(月再入畢八月十一月又再犯之十七年八月又入畢/畢為邉兵占曰貴人多死十五年六月濟陰王鬱賜死)
(十七年南平王霄三老尉元皆死十八年安定王/休死十九年司徒馮誕太師馮熙廣川王諧皆死)
十七年二月庚戌火土合于室室星先王所以制宮廟
也熒惑天視填為司空聚而謀之其相宅之兆也且緯
曰人君不失善政則火土相扶卜洛之業庶㡬興矣是
歳九月上罷擊齊始大議遷都冬十月詔司空穆亮將
作董邇繕洛陽宮室明年而徙都之於是更服色殊徽
號文物大備得南宮之應焉(凡五星分野熒惑綂朱鳥/之宿而填以軒鼓寓之皆)
(周鶉火之分室又并州之分是為/歩自并州而經始洛邑之祥也)
十七年二月丁丑太白犯井辛丑又犯鬼五月戊午晝
見九月又如之是謂兵祥雍州也是月火木合于婁婁
爲徐州占曰其地有亂萬人不安八月辛巳熒惑入井
占曰兵革起明年二月詔征南將軍薛眞度督四將出
襄陽大將軍劉昶出義陽徐州刺史元衍出鍾離平南
將軍劉薛出南鄭皆兩雍徐方之分後年正月平南王
肅大敗齊師于義陽降者萬餘己亥上絶淮登八公山
並淮而東及鍾離乃還(至十九年六月庚申金木合于/井七月火犯井三十一年十一)
(月大敗齊師于沔北明年春復大破之下二十餘城於/是悉定沔漢諸郡時江南偽立雍州於襄陽以總牧西)
(土遺黎故與/東井同候)
十八年四月甲寅熒惑入軒轅后妃之戒也是時左昭
儀得幸方譖訴馮后上蠱而惑之故天若言曰夫膚受
之微不可不察亦自我天視而降鑒焉至十九年三月
月犯軒轅二十年七月辛巳又掩填星是月馮后竟廢
尋以憂死而立左昭儀是爲幽后明年追廢林貞后爲
庶人二十二年正月月又掩軒轅十一月又彗星起軒
轅歴鬼南及天漢天又若曰是固多穢徳宜其彗除矣
行歴鬼又疆死之徴明年幽后賜死也十九年六月壬
寅熒惑出于端門占曰邦有大獄君子惡之又更紀立
王之戒也明年皇太子恂坐不軌黜爲庶人至二十一
年十月壬午熒惑歳星合于端門之内歳爲人君火主
死喪之禮而陳于門庭大喪之象也二十二年二月乙
丑木火合于掖門内是夕月行逮之三月丙午木火俱
出掖門外再合一相犯月行逮之后妃預有咎焉明年
四月宮車晏駕夫太微禮樂之庭也時帝方修禮儀正
喪服以經人倫之化竟未就而崩少君嗣立其事復寢
縉紳先生咸哀慟焉故天視奉而修之是以徘徊南宮
蓋皇天有以著慎終歸厚之情或曰合于天庭南方有
反臣之戒是時齊明帝殂比及三年而亂兵四交宮掖
既而蕭衍戡之竟覆齊室云(二十二年十一月有流星/照地至天津而滅占曰將)
(有樓船之攻人君以大衆行二十二年而上南伐是嵗/之正月有流星大如三斗瓶起貫索東北流光燭地經)
(天棓乃滅有聲如雷天棓天子先驅也占曰國中貴人/有死者且大赦至三月上南征不豫詔武衛元嵩詣洛)
(陽賜皇/后死)
世宗景明元年四月壬辰有大流星起軒轅左角東南
流色黄赤破為三段狀如連珠相隨至翼左角后宗也
占曰流星起軒轅女主後宮多讒死者翼爲天庭之羽
儀王室之蕃衛彭城國焉又占曰流星于翼貴人有憂
繫是時彭城王忠賢且以懿親輔政借使世宗諒陰恭
已而修成王之業則高祖之道庶㡬興焉而阿倚母族
納高肇之譖明年彭城王竟廢後數年高氏又鴆于后
而以貴嬪代之由是小人道長讒亂之風作矣夫天之
風戒肇于履端之始而沒身不悟以傷魏道豈不哀哉
或曰軒轅主后土之養氣而庇祐下人也故左角謂之
少人焉天象若曰人將喪其所以致養幾至流亡離析
矣是歳北鎮及十七州大饉人多就食云(是嵗十二月/癸未月暈太)
(微既而有白氣長一丈許南抵七星俄而月復暈北斗/大角為君以兵自衛又赦祥也且為立君之戒時蕭衍)
(立少主於江陵改元大赦尋伐金陵以長圍逼之又二/年正月月暈井參觜昴五車占曰貴人死大赦是嵗廣)
(陵王羽薨二月/至秋再大赦)
二年正月己未金火俱在奎光芒相掩為兵喪爲逆謀
大人憂之野有破軍殺將奎徐方也三月丁巳有流星
起五諸侯入五車至天潢散絶為三光明燭地五車所
以輔衰替之君也流星自五諸侯干之諸侯且霸而修
兵車之㑹分而為二距乏(疑/)之君幾將並立焉(魏收以/為流星)
(出五車諸侯有反者至五/月咸陽王禧謀反賜死)戊午填星在井犯鉞相去二
寸占曰人君有戮死者時蕭衍起兵襄陽將討東昏之
亂是月推南康王寳融為帝踐阼于江陵於是齊有二
君矣至八月戊午金火又合于翼楚分也十一月甲寅
金水俱出西方占曰東方國大敗時蕭衍已舉夏口平
尋陽遂沿流而東東主之師連戰敗績於是長圍守之
十二月齊將張稷斬東昏以降又戮主之徵至三年正
月火犯房北星光芒相接癸巳填星逆行守井北轅西
星皆大臣賊主更政立君之戒也三月金水合於須女
女齊分金水合為兵誅二月丁酉有流星起東井流入
紫宮至北極而滅東井雍州之分衍慿之以興且西君
之分使星由之以抵辰極是為禪受之命且為大喪是
月齊諸侯相次伏誅既而西君錫命衍受禪于建康是
為梁武帝戊辰而少主殂(自二年至三年月六掩犯斗/魁七月火犯斗皆呉分也時)
(江南北嵗大饉又連兵北鄙負敗相迹又二年七月暈/婁内青外黄轢昴畢天船大陵卷舌奎船為徐魯又赦)
(祥也且曰多死喪三月青齊徐兗餓死萬餘人七月大/赦三年八月月暈外青内黄轢昴畢婁胃五車占曰貴)
(人多死十二月月犯昴環月太/傅平陽王丕薨後年正月大赦)
三年八月丙戌有大流星起天中北流大如二斗器占
曰有天子之使出自中京以臨北方至四年九月壬戌
有大流星起五車東北流占曰有兵將首于東北是嵗
二月辛亥三月丁未月再掩太白皆大戰之象也庚辰
揚州諸將大破梁師于陰陵十一月左僕射源懐以便
宜安撫北邉明年二月又大破梁師于邵陵九月蠕蠕
犯邉復詔源懐撃之(是嵗七月月暈昴畢觜參井五車/占曰旱大赦又再暈軒轅太微明)
(年正月月暈五車東井兩河鬼填星是/月大赦改元六月以亢陽詔撤樂減膳)
正始元年正月戊辰流星如斗起相星入紫宮抵北極
而滅夫紫宮后妃之内政而由輔相干之其道悖矣且
占曰其象著大有非常之變至二年六月癸丑有流星
如五斗器起織女抵室而滅占曰王后憂之有女子白
衣之㑹往反營室釁歸後庭焉三年正月己亥有大流
星起天市垣西貫紫蕃入北極市垣之西又公卿外朝
之理也占曰以臣犯主天下大凶明年高肇欲其家擅
寵乃鴆殺于后及皇子昌而立高嬪為后(先是景明四/年七月太白)
(犯軒轅大星至二年六月木犯/昴占曰人君有白衣之㑹同上)
三年六月丙辰太白晝見占曰陰國之兵彊八月梁師
宼邉攻陷城邑秋九月安東將軍邢巒大破之宿豫斬
將三十餘人捕虜數萬十月甲寅月犯太白又大戰之
象明年中山王英敗績于淮南士卒死者十八九(又元/年正)
(月月暈胃昴畢五車戊午又暈五車東井两河鬼填星/二月甲申又暈昴畢觜參三年正月月暈太微軒轅皆)
(為兵赦是月皇/子生大赦天下)
四年七月己卯有星孛于東北占曰是謂天讒大臣貴
人有戮死者凡孛出東方必以晨乘日而見亂氣蔽君
明之象也昔魯哀公十三年十一月有星孛于東方明
年春秋之事終是謂諸夏微弱蠻夷遞霸田氏專齊三
族擅晉卒以干其君明而代奪之陵夷遂為戰國天下
横流矣今孛星又見與春秋之象同天戒若曰是居太
陽之側而干其明者固多穢徳可彗除矣而君不悟衰
替之萌將繇此始乎是嵗高肇鴆后及皇子明年又譖
殺諸王天下寃之肇故東夷之俘而驟更先帝之法累
構不測之禍干明孰甚焉魏氏之悖亂自此始也
永平元年三月戊申熒惑在東壁月行抵之相距七寸
光芒相及室壁四輔君之内宮人主所以庇衛其身也
天象若曰且有重大之臣屏藩王室者將以讒賊之亂
死於内宮又曰諸侯相謀三月癸未填星逆行太微在
左執法西是為后黨持政大夫執綱而逆行侮法以啓
蕭牆之内是月月犯畢六月又掩之占曰貴人有死者
庚辰太白嵗星合于栁柳為周分且占曰有内兵以賊
諸侯八月京兆王愉出為冀州刺史恐不見容遂舉兵
反以誅尚書令高肇為名與安樂王詮相攻于定州九
月太師彭城王斃于禁中愉亦死之(或曰栁豫州分所/合之野謀兵有戰)
(野拔邑事至十一月丙子流星起羽林南大如椀色赤/有黒雲東南引如一匹布横北轢星占曰禁兵起所首)
(召之是嵗豫州人白早生殺刺史司馬悦以城降/梁遣尚書邢巒撃之十二月巒拔懸瓠斬早生)
二年三月丁未有流星徑數寸起自天紀孛于市垣光
芒燭地有尾跡長丈餘凝著天天象若曰政失其紀而
亂加乎人浸以萌矣是將以地震為徴地震者下土不
安之應也是月火入鬼距積尸五寸積尸人之精爽而
炎氣加之疫祥也四月乙丑金入鬼去積尸一寸又以
兵氣干之彊死之祥也踰逼者事甚鬼主驕亢之戒故
金火荐災其人以警而懼之五月太白犯嵗光芒相觸
占曰兵大亂嵗饑不出三年七月庚辰有流星起騰虵
入紫宮抵北極而滅天戒若曰彼光後王道者(疑/)以馭
陰陽之變矣將有水旱之沴地震之祥而後災加皇極
焉明年夏四月平陽郡大疫死者㡬三千人平陽鬼星
之分也秋州郡二十大水冀定旱饑四年朐山之役喪
師殆盡其後繁畤桑乾靈丘秀容鴈門地震陷裂山崩
泉涌殺八千餘人延昌三年詔曰比嵗山鳴地震于今
不已朕甚懼焉至正月宮車晏駕(七年十一月丙戌月/掩畢火星至三年八)
(月火犯積尸占曰貴人死又饑疫祥也比年水旱/災疫是月中山王略薨明年春司徒廣陽王嘉薨)
二年九月甲申嵗星入太微距右執法五寸光明相及
十二月乙酉逆行入太微掩左執法三年閏月壬申又
順行犯之相去一寸保乾圖曰臣擅命嵗星犯執法是
時高肇方為尚書令故嵗星反復由之所以示人主也
天若言曰政刑之命亂矣彼居重華之位者盍將反復
而觀省焉今雖厚而席之適所以為禍資耳且占曰中
坐成刑遠期五年間五嵗而肇誅(四年四月庚午熒惑/犯軒轅大星至五月)
(入太微距右執法三寸光芒相接熒惑天視也始由軒/轅而省執法之位其象若曰是居后黨而擅南宮之命)
(君其降監焉其/應與嵗星同也)
四年正月戊戌有流星起張西南行殷殷有聲入參而
滅張河南之分參為兵事占曰流星自東方來至代而
止有來兵大敗吾軍有聲者怒也先是去年十一月月
犯太白是嵗又犯之在胃八月辛酉又犯之胃為徐方
大戰之象也十月戊寅有大流星孛于羽林南流色赤
珠落下入濁氣孛然而流王師潰亂之兆先是梁朐山
鎮殺其將來降詔徐州刺史盧昶援之十二月昶軍大
敗於淮南淪覆十有餘萬(是嵗七月乙巳有流星起北/斗魁前西北流入紫宮至北)
(極而滅占曰不出期年兵起且亡君/戒是嵗有胊山之役間嵗而帝崩)
四年十二月己巳嵗星犯房上相相距一寸光芒相及
至延昌元年三月丙申嵗星在鈎餘東五寸距鍵閉三
寸丙午又掩房上相天象若曰夫鈐鍵之轡君上所宜
獨操非驂服所當共也先是高肇為尚書令而嵗星三
省執法是嵗至升為司徒猶怏怏不悦而嵗星又再循
之所以示人主審矣閒二嵗而上崩肇亦誅滅(或曰木/與房合)
(主喪水又元年二月月暈井鬼軒轅十月又暈井五車/參畢皆水旱饑赦之祥自元年二月不雨至六月雨大)
(水二年四月庚子出絹十五萬匹賑河南飢/人是夏州郡十二大水八月減天下殊死)
二年四月庚午熒惑犯軒轅大星十月壬申月失行犯
軒轅大星至延昌元年三月填星在氐守之九十餘日
占曰有徳令拜太子女主不居宮至十月立皇太子賜
為父後者爵旌孝友之家至二年三月乙丑填星守房
占曰女主有黜者以地震為徴地震者陰盈而失其性
也四月丙申月掩填星七月戊午又如之是為后妃有
相遷奪者且曰女主死之時比嵗地震至三年八月太
白又犯軒轅十二月月掩熒惑皆小君之譴也時高后
席寵凶悍雖人主猶畏之莫敢動搖故世宗𦙍嗣㡬絶
明年上崩后廢為尼降居瑤光寺尋為胡氏所害以厭
天變也
延昌元年八月己未有流星起五車西南流入畢畢邉
兵也占曰有兵車之事以所直名之至二年十一月戊
午又有流星起五車西南流殷殷有聲慿怒者事盛也
十二月己卯有流星西南流分而為二又偏師之象也
至三年六月辛巳太白晝見占曰西兵大起有王者之
喪十一月大將軍高肇伐蜀益州刺史傅豎眼出北巴
平南羊祉出涪安西奚康生出綿竹撫軍甄琛出劍閣
㑹帝崩旋師(先是元年三月己酉木土相犯占曰人君/有失地者將死之又曰先作事者敗兵起)
(必受其殃三年九月太白掩右執法是為大將軍有罹/刑辟者先是二年二月梁郁洲人徐𤣥明斬大將張稷)
(來降及肇出/征還亦就戮)
元年二月乙未有流星起太陽守歴北斗入紫宮抵北
極至華蓋而滅太陽守所以弼承帝車大臣之象今使
星由之以語天極之位臣執國命將由此始乎且占曰
天下大凶主室其空先是去年八月至十月月再入太
微是嵗三月又如之十二月甲戌月犯火于太微占曰
君死不出三年貴人奪權失勢二年三月辛酉熒惑又
犯太微占曰天下不安有立君之戒九月丁卯入太微
犯屏星明年正月而世宗崩於是王室遂卑政在公輔
(三年二月月暈畢昴五車太白東井占主赦是月太白/失行在天闗北占有關梁之兵道不通明年正月肅宗)
(立大赦天下二月梁將/任大洪帥衆寇關城)
四年五月庚戌九月乙丑十月癸巳月皆犯太微中嵗
而驟干之彊臣不御執法多門之象也閏月戊午月犯
軒轅又女主之讁十一月庚寅木火㑹于室相距一尺
至甲午火徙居東北亦相距一尺室為後宮火與木合
曰内亂環而營之或淫事干逼諸侯之象占曰姦臣謀
大將戮若有夷族之害以赦令除之先是三年九月太
白犯執法是嵗八月領軍于忠擅戮僕射郭祚九月太
后臨朝淫放日甚至逼幸清河王懌其後羽林千餘人
焚征西將軍張彜宅事死者百數朝廷不能討於是大
赦原羽林亦營室之故也(魏收以為月犯太微大臣有/死者其後安定王薨月犯軒)
(轅女主憂之其後皇太后高尼崩于瑤光寺營室又/主土功也胡太后害高氏以厭天變乃以后禮𦵏之)
四年十月太白犯南斗斗為吳分占曰大兵起先是三
年四月有流星起天津東南流轢虗危天津主水事且
曰有大衆之行其後梁造浮山堰以害淮泗諸將攻之
是嵗閏月有大犇星起七星南流色正赤光明燭地尾
長丈餘歴南河至東井七星河南之分也流星出之有
兵起施及東井將以水禍終之又占曰所與城等(疑/)是
時鎮南崔亮攻梁師于硤石明年二月鎮東蕭寳夤大
破梁淮北軍九月淮堰決梁人十餘萬口皆漂入海
肅宗熙平元年三月丙子太白犯嵗星十二月甲辰月
犯嵗星是謂彊盛之陰而陵少陽之君嵗又諸侯也天
象若曰始由内亂干之終以威刑及之是嵗正月熒惑
犯房四月庚子又逆行犯之癸卯月又犯房占曰天下
有喪諸侯起覇將相戮十一月大流星起織女東南流
長且三丈光明照地占曰王后憂之有女子白衣之會
間嵗高太后殂司徒國珍薨中宮再有喪事其後僕射
于忠司徒任城王澄薨既而太后幽逼清河中山王戮
死(或曰月太白犯嵗星饉祥也火犯房陳兵滿野有饑/國且大赦又元年十二月月暈井觜參五車占曰水)
(旱有赦至二年正月大赦十月幽冀滄瀛大饑是月月/再暈畢參五車占曰饑赦明年幽州大饑死者數千人)
(自正月不雨至六月是嵗四/夷反叛兵大出又赦改元)
二年六月癸丑有大流星出河鼔東南流至牛十一月
流星起河鼔色黄赤西南流長且三丈有光照地至神
龜元年四月壬子有流星起河鼔西北流至北斗散滅
河鼔鼔旗之應也故流星出之兵出入之兵入昔宋泰
始初大流星出自河鼔西南行竟夜有小星百數從之
既而諸侯同時作亂至是三出河鼔秦州屬國羌及南
秦東益氐皆反七月河洲人却䥫怱與羣盜又起自稱
水池王詔行臺源子恭及諸將四出征之朝廷多事故
天應屢見云
神龜二年四月甲戌大流星起天市垣西東南流轢尾
光明燭地天象若曰將作大衆而從后妃之事矣以所
首名之是嵗九月太后幸崧高或曰市垣所以均國風
尾幽州也明年詔尚書長孫稚撫廵北蕃觀省風俗(二/月)
(丙辰月在參暈井觜參嵗星五車占曰/冇死相且赦明年諸王多伏辜又大赦)
二年八月己亥太白犯軒轅是月月又犯之至正光元
年正月月又犯軒轅大星四月庚戌金火合于井相去
一尺占曰王業易君失政大臣首亂將相戮死以用師
大敗五月丙午太白犯月相距三寸占曰將相相攻秦
國有戰七月太白犯角角天門也是為兵及朝廷占曰
有謀不成破軍斬將是月侍中元义矯詔幽太后于北
宮殺太傅清河王懌八月中山王熙起兵誅元义不克
遇害明春衛將軍奚康生謀討义于禁中事泄又死是
冬諸將伐氐官軍敗績
正光元年九月辛巳有彗星光爛如火出于東方陰動
爭明之異也感精符曰天下以兵相威以勢相乘至威
(疑/)亂起布衣從衡禍未庸息帝宮其空昔正始中天讒
孛于東北是嵗而攝提復周故天象若曰夫讒之亂萌
有自來矣彗除之象今則著矣戰國之禍將由此作乎
間三年而北鎮肇亂關中迹之自是姦雄鼎沸覆軍相
踵其災之所及且二十餘年而猶未弭焉(梁志曰九月/乙亥有星晨)
(見東方光如火占曰國皇見有内難急兵明年義州反/乙亥去辛巳凡六日而北方覿之其氣蓋同矣始干其)
(明以妖南國既又彗/而布之以除魏邦)
二年四月甲辰火土相犯於危十一月辛亥金土又相
犯于危危存亡之機太白司兵熒惑司亂而𤣥枵司人
土下之所係命也三精洊聚羣臣叶謀以濟屯復之運
焉占曰天下方亂甲兵大起王后專制有虗國徙王至
四年四月己未火土又相犯于室是謂後宮内亂且占
曰欲殺主天子不以夀終或曰魏氏軒轅之裔填星之
物也赤靈為母白靈為子經綸建國之命所以傳撥亂
之君也其受之者將在并州與有齊之國乎其後太后
滛昏天下大壊上春秋方壯誅諸佞臣由是鄭儼等竦
懼遂說太后鴆帝既而尒朱氏興于并州終啓齊室之
運卜洛之業遂邱墟矣(二年十月月掩心大星至三年/正月月掩心距星四月丁丑又)
(如之占曰亂臣在側闕四/字五年間三嵗而肅宗崩)
三年七月庚申有大流星如五斗器起王良東北流長
一丈許王良主車騎且曰有軍渉河昭盛者事大是日
月在昴北三寸十一月乙卯又如之是謂兵加匈奴且
胡王之讁也先是蠕蠕阿那瓌失國詔北鎮師納之是
嵗八月蠕蠕後主來奔懐朔鎮閒嵗阿那瓌背約犯塞
詔尚書令李崇率騎十萬討之出塞三千餘里不及而
還(三年九月庚戌月暈胃昴畢五車辛亥又暈之占曰/闕二字有赦至三年九月月在畢暈昴畢觜參五車)
(是嵗夏大旱/十二月大赦)
三年二月丁卯月掩太白京師不見涼州以聞占曰天
下大兵起涼州獨見災在秦也三月癸卯有大流星起
西北角流入紫宮破為三段光明照地角星主外朝兵
政流星由之將大出師之象若曰將以兵革之故王室
分崩入抵紫宮天下大凶有虛國之象四月癸酉有大
奔星歴紫微入北斗東北首光明燭地殷然如雷盛怒
之象也皆以所直名之至四年八月乙亥月在畢掩熒
惑又邉城兵亂之戒也十月乙卯太白入斗口距第四
星三寸光芒相掩占曰大兵起將戮辱又吳分也五年
正月沃野鎮人破落汗拔陵反臨淮王彧征之敗績于
五原六月莫折大提反於秦雍州刺史元志討之又大
敗於隴東明年南方諸將頻破梁師至八月杜落周起
上谷其後鮮于修禮反定州王師比嵗北征冀方大震
既而葛榮承之竟陷河北(五年二月月在參暈觜參五/車東井熒惑八月又暈之閏)
(月月在張翼再暈軒轅太微占曰兵起士卒多遁走一/曰士卒大聚又皆赦祥也是時徴調驟起兵相蹈籍又)
(有詔内外戒嚴將親征自二月至六月再大赦/天下十月月在畢暈昴畢觜參後年春又大赦)
先是二年九月嵗星犯左執法至三年正月癸丑又逆
行犯之相去四寸光芒相及五月丙辰嵗星又掩左執
法是時宦者劉騰與元义叶謀遂總百揆之任故嵗星
反復由之與高肇同占至四年二月騰死义由是失援
其年十一月庚戌嵗星犯房上相相距二寸光芒相掩
五年四月己丑嵗星又逆行犯之明年皇太后反政义
遂廢黜昔高肇為尚書令而嵗星三省之及升于上相
嵗星亦再循之至是三犯執法而騰死再干上相而义
敗曠官之譴異代同符矣
孝昌元年五月太白犯軒轅八月在張角盛大占曰有
暴酷之兵張河南也十二月火入鬼又犯之占曰大賊
在大人之側后以滛泆失政又秦分也二年正月癸卯
金木相犯於牛十一月戊申又相犯于女嵗所以建國
均人女為蠶妾牛為農夫天象若曰是將罹以宼戎而
喪其耕織之務矣且曰有亂兵大戰而波及齊吳是嵗
八月甲申月在胃掩鎮星閏月癸酉又掩之三年正月
戊辰又掩之是為女君有罹兵刑之禍者洊干之事甚
而衆也又占曰天下大喪无主貴人兵死國以滅亡又
二年三月奔星大如斗出紫微東北流光照地占曰王
師大出邦去其君六月有奔星如斗起大角入紫宮而
滅棟星以肆覲羣后而敷威令于四方也今大號由之
以詔天極不以逆乎且有空國徙王之戒焉十月有星
入月中而滅占曰入而無光其國卒滅星反出者亡國
復立是嵗四月至三年九月熒惑再犯軒轅大星武泰
元年正月又逆行復犯之占曰主命將失女君之象亂
逆之災三月庚申月掩畢大星占曰邉兵起貴人多死
者是時滛風滋甚王政盡㢮自大河而北極關而西覆
軍屠邑不可勝計既而蕭寳夤叛于雍州梁師驟伐淮
泗連兵青土萬姓嗷嗷喪其樂生之志矣是嵗二月帝
竟以暴崩四月尒朱榮以大兵濟河執太后及㓜主沉
諸中流害王公以下二干遂專權晉陽以令天下焉(三/年)
(正月癸酉月在井暈觜參兩河五/車七月大赦明年少主立又大赦)
莊帝永安元年七月癸亥太白犯左角相距四寸光芒
相掩兵及朝廷之象占曰大戰不勝貴人有來者其謀
不成至二年閏月熒惑入鬼犯積尸占曰兵起西北有
鈇鉞之誅是嵗北海王顥以梁師陷考城執濟陽王暉
業乘虚逐勝遂入洛陽至七月王師大敗之顥竟戮死
有謀不成之驗明年尒朱天光擊反虜万俟醜奴及蕭
寳夤于安定克之咸伏誅
二年十一月熒惑自鬼入太微西掖門犯上將出東掖
門犯上相東行累日句已去來復逆行而西十二月乙
丑月又掩之至三年正月癸未逆行入東掖門己丑月
入太微襲熒惑辛卯月行太微中又暈之三月己卯在
右執法北一尺五寸留十四日至壬辰月又掩之復順
行而東四月戊午月又干太微而暈己未熒惑出端門
在左執法南尺餘而東自魏興以來未有循環反復若
此之荐也是時孝莊將誅權臣有興復魏室之志是以
誠發於中而熒惑咨謀於上焉其占曰有權臣之戮有
大兵之亂貴人以彊死而天下滅亡至五月己亥太白
在參晝見參為晉陽之墟天意若曰干明之釁於是乎
在矣七月甲午有彗星晨見東北方在中台東一丈長
六尺色正白東北行西南指丁酉距下台上星西北一
尺而晨伏庚子夕見西北方長尺東南指漸移入氐至
八月己未漸見癸亥滅占曰彗出太階有陰謀姦宄興
凡天事為之徴形以戒告人主始滌公輔之穢而彗除
之權臣將滅之象再干太陽之明而後陵奪之逆亂復
興之象也三月而見者變近亟也究于内宮者反仇其
上也近期在衝遠期一年先是二月壬申有大流星相
随西北尾迹不絶以千計西北直晉陽之墟而㣲星庶
人所以載皇極也人徙而君從之是月戊戌有大奔星
自極東貫紫宮而出影迹随之遷君之應至九月上誅
太原王榮上黨王天穆于明光殿是夕尒朱氏黨攻西
陽門不克退屯河陰十二月洛陽失守帝崩于晉陽自
是南宮板蕩劫殺之禍相踵先是永安元年七月丙子
十一月丙寅十二月癸巳月皆掩畢大星至二年三月
乙卯月入畢口八月乙丑又距畢左股二寸光芒相掩
須臾入畢口十二月丙辰掩畢右股大星三年六月乙
巳又犯畢大星八月庚申入畢口犯左股大星是月辛
丑太白犯軒轅明年五月月又犯畢右股遂入之畢星
所以建魏國之命也占曰天下有變其君大憂邉兵起
上將戮月洊干之事甚而衆及爾朱兆作亂奉長廣王
為主號年建明明年二月又廢之而立節閔六月高歡
又推安定王為帝於信都復黜之後更立武帝於是三
少王相次崩殂又洛陽再陷六宮汗辱有兵及軒轅之
效焉(永安二年十月辛亥十二月丁巳月皆在畢暈昴/畢填星觜參五車普泰元年正月己丑月在角暈)
(軫角五車亢連環暈北斗大角織女十月又暈/昴畢觜參井五車是時肄赦之令嵗月相踵)
節閔普泰元年五月辛未太白出西方與月並間容一
指戰祥也先是去年十一月辛丑月在太白北不容一
指占曰有破軍殺將主人不勝既而尒朱氏南侵王師
敗績至是又與月合㡬將復之乎十月甲寅金火嵗土
聚于觜參甚明大晉魏之墟也且曰兵喪並起霸君興
焉是時渤海王歡起兵信都改元中興至十一月己卯
奔星如斗起太㣲東北流光明燭地有聲如雷占曰大
臣有外事以所首事命之或曰中國失君有立王遷主
著而有聲者盛怒也是時尒朱氏成師北伐明年三月
癸巳火逆行犯氐占曰天子失其宮閏月庚申嵗星入
鬼犯天尸占曰有戮死之君既而尒朱兆等大敗于韓
陵覆師十餘萬四月武帝即位比及嵗終凡殺三廢帝
孝武永熙元年九月太白經天十一月辛丑有大流星
出昴北東南流轢畢貫參光明照地有聲如雷天象若
曰將有髦頭之兵慿陵塞垣與大司馬合戰明年正月
丁酉渤海王歡追撃兆等于赤洪嶺大破之尒朱氏殲
焉
二年四月太白晝見九月丁酉火木合于翼相去一寸
光芒相掩占曰是謂内亂姦臣謀人主憂甲寅金火合
于軫相去七寸光芒相及占曰是謂相鑠不可舉事用
兵翼軫南宮之蕃又荆州也至三年三月癸巳有奔星
如三斛甕起匏𤓰西流入市垣有光燭地迸流如珠尾
跡數丈廣且三尺凝著天狀如蒼白雲須臾屈曲蛇行
匏𤓰為陰謀星大如甕為發謀舉事光盛且大人貴而
衆也以所首名之且為天飾王者更均封疆是時斛斯
椿等方說上伐高歡荆州刺史賀拔岳預謀焉高歡知
之亦以晉陽之甲來赴七月上自將十餘萬次河橋望
歡軍憚之不敢戰遂西幸長安至十月渤海王更奉孝
静為主改元天平由是分為二國更均封疆之應也是
月歡命侯景攻荆州拔之勝南奔(是年三月庚子木逆/行在左執法北一寸)
(光芒相掩五月甲申又在執法西半寸乍見乍不見占/曰強臣擅命改政更元十二月上崩由是高歡宇文泰)
(擅權兩國又二年十一月乙丑三年八月庚午十二月/庚申月皆在畢暈畢昴參五車自三年二月至明年正)
(月東西魏/凡四大赦)
三年五月己亥熒惑逆行掩南斗魁第二星遂入斗口
先是元年十一月熒惑入斗十餘日出而逆行復入之
六十日乃去斗大人之事也占曰中國大亂道路不通
天下皆更元易政吳越之君絶嗣是嵗東西帝割據山
河遂為戰國比十月至正月梁魏三帝皆大赦改元或
曰斗為夀命之養而火以亂氣干之耄荒之戒也是時
梁武帝年已七十矣怠於聽政專以講學為業故皇天
殷勤著戒又若言曰經遠之謀替矣將以逆亂終之而
勦其天祿焉夫天懸而示之且猶不悟其後攝提復周
卒有侯景之亂云(三年十二月梁人立元慶和為魏王/屯平瀬明年正月東南行臺元晏大)
(破之六月豫州刺史堯雄又大破梁師於南頓十月梁/攻單父徐州刺史任祥又大破之斬虜萬餘級十一月)
(栁仲禮宼荆州諸將又大敗之時/梁軍政益㢮故累有負敗之應)
東魏孝静天平二年有星孛于太微歴下台及室壁而
滅南宮成周之墟孝文之餘烈也孛星由之易政徙王
之戒天象若曰王城為墟夏聲㡬變而台階持政有代
奪之漸乎且抵于營室更都之象也是後兩霸專權皆
以北俗從事河南新邑遂為戰爭之郊間三嵗至興和
元年九月發司州卒十萬營鄴都十月新宮成(天平元/年閏月)
(月掩心大星二年八月又犯之相去七寸十一月又掩/心小星相臣逼主之象且占曰人臣伐主應以善事除)
(殃時兩雄王業已定特以人臣取容而已至興/和二年八月月又犯心大星後數年而禪代)
元象二年七月壬戌金土合于七星癸亥遂犯七星七
星河南之分金而犯土將有封畿之戰且占曰其分亡
地先是去年十二月癸丑太白食月是嵗三月壬申太
白又與月合相距一寸大戰之祥也月象彊大之國而
金合之秦師將勝焉十二月有流星從天市垣西流長
且一丈有尾迹三年正月渤海王歡攻夏州克之十月
丁丑月犯火占曰大將有鬭死者十二月大都督竇泰
入潼關明年宇文泰距撃斬之十月遂及渤海王歡戰
于沙苑歡軍敗績捕虜萬餘是月獨孤信拔洛陽
三年十二月熒惑犯嵗星占曰有内亂臣謀王至四年
正月客星出于紫宮占曰國有大變二月壬申八月癸
未月再掩五車東南星占曰兵起道不通十一月太白
晝見占曰軍興為不臣五年二月庚戌三月甲子填星
逆順行再犯上相上相司徒也六月太白入東井占曰
秦有兵大臣當之至元象元年七月太白在柳晝見桞
河南也八月辛卯有大流星出房心北東南行長且三
尺尾迹分為三段軍破為三之象也先是行臺侯景司
徒高昴圍金墉西帝及宇文泰自將救之是月陳于河
陰泰以中軍合戰大克司徒高昴死之既而左右軍不
利西師由是敗績斬將二十餘人降卒六萬是月西帝
大傅梁景叡據長安反關中大震尋皆伏誅(天平三年/正月元象)
(元年三月月再掩軒轅大星是年西帝廢皇后乙氏立/蠕蠕女為后明年五月火犯軒轅大星既而乙氏遇害)
(其後蠕蠕后又死而乙氏為祟焉元象元年十月月犯/昴暈畢胃丁未在翼暈大星軒轅左角十一月在井暈)
(五車兩年東西/主凡三大赦)
興和元年二月壬子火犯井占曰秦有兵亂貴人當之
四月又入鬼亦兵喪之祥也又土地之分也至二年十
一月甲戌太白在氐與填星相犯氐鄭地也至四年七
月壬午火木合于井相去一尺占同天平明年北豫州
刺史高仲密據武牢西叛宇文泰帥衆援之戊申及渤
海王戰于邙山西軍大敗虜王侯將校四百餘人獲六
萬餘級(元年八月月在畢暈昴畢觜五車二年正月大/赦三年正月至八月又再暈之嵗星在焉四年)
(十一月月暈軒轅太㣲壬申又暈胃昴畢五車皆兵饑/赦祥也明年東西王皆大赦後年三月高歡入朝以春)
(冬亢旱請賑窮乏/死罪已下皆宥之)先是元年十月辛丑有彗星出于南
斗長丈餘至十一月丙戌距太白三尺長丈餘東南指
二月乙卯至婁始滅占曰彗出南斗之土皆誅其上(疑/)
又吳分始自㣲末終成著大而與兵星合焉天戒若曰
夫劫殺之萌其事由來漸矣而人君辨之不早終以兵
亂横流不可撲滅焉婁又徐方之次亂之所自招也至
二年四月己丑金木相犯于奎丙午火木又相犯于奎
奎為徐方所以虞蹶防之宼也嵗主建國之令而省人
君之差敗火主亂金主兵三精洊而聚謀所以哀矜下
土而示驅除之戒也是時梁主衰老太子賢明而不能
授之以政焉由是領軍朱异等浸侵明福之權至武定
五年侯景竊河南六州而叛又與連衡而附益之是嵗
十二月梁師敗績于彭城捕虜五萬餘級江淮之間始
蕭然愁歎矣明年師大敗陷溺以十萬數景遂舉而濟
江三吳大荒道殣流離者大半淮表二十六州咸内屬
焉昔三精聚謀於危九年而高氏霸至是聚謀於奎而
蕭氏亡亦天之大數云爾
武定二年四月丁巳熒惑犯南宮上將戊寅又犯右執
法占曰中坐成刑金火尤甚四年四月庚午金晝見六
月癸巳月入畢九月壬寅太白在左執法東南三寸許
是為執法事五年正月月犯畢大星貴人之謫也先是
九月大丞相歡圍玉璧不克是月歡薨于晉陽辛亥侯
景反僕射慕容紹宗撃之八月淮南三王謀反誅明年
紹宗攻王思政于潁川竟溺(四年九月月在翼暈軒轅/太微帝坐五年二月暈昴)
(畢參井五車五月在張又暈軒轅太/微時兵革屢動東西帝皆比嵗大赦)
七年九月戊午月掩嵗星在斗斗為天廟帝王夀命之
期月由之以干嵗星是為大人有簒殺死亡之禍是嵗
梁武帝以憂逼殂明年而齊帝後年西主文帝及梁簡
文又終天下皆有大故而江表尤甚八年三月甲午嵗
鎮太白在虛虛齊分是為驚立絶行改立王公熒惑又
從而入之四星聚焉五月丙寅帝禪位于齊是嵗西主
大統十六年也是時兩主立而東帝得全魏之墟為天
官為正昔宋武北伐四星聚奎及西伐秦四星聚井四
星聚參而渤海始霸四星聚危而文宣受終由是言之
帝王之業其有徴矣其後六年西帝禪于周室天文史
失其傳也
　
　
　
　
　
　
　
　
　
　
　
　
　
　
　魏書卷一百五之四
　魏書卷一百五之四考證
志第四○此卷亦闕後人所補
高祖太和十二年景寅○唐人諱丙故南北史俱作景
　此亦作景者志為唐人所著故也若卷内或有仍作
　丙者則又後人間有改易耳
高祖太和十五年注十五年三月月掩畢○三月下北
　監夲脱月字今從南監夲増入
又注司徒馮誕○馮監夲誤作馬今改正
肅宗正光二年注間三嵗○三監本訛作五今以上文
　推之則以三為是
　
　
　
　
　
　魏書卷一百五之四考證
欽定四庫全書
　魏書卷一百六上
　　齊　　　　　魏　　　　收　　　　撰
　志第五
　　地形二上
夏書禹貢周氏職方中畫九州外薄四海析其物土制
其疆域此蓋王者之規摹也戰國分幷秦吞海内割裂
都邑混一華夷漢興即其郡縣因而増廣班固考地理
馬彪志郡國魏世三分晉又一統地道所載又其次也
自劉淵石勒傾覆神州僭逆相仍五方淆亂随所跨擅
(闕/)長更相侵食彼此不恒犬牙未足論繡錯莫能比魏
定燕趙遂荒九服夷翦逋偽一國一家遺之度外吳蜀
而已正光已前時惟全盛戸口之數比夫晉之太康倍
而已矣孝昌之際亂離尤甚恒代而北盡為邱墟崤潼
已西煙火斷絶齊方全趙死於亂麻於是生民耗減且
將大半永安末年胡賊入洛官司文簿散棄者多往時
編户全無追訪今錄武定之世以為志焉州郡剏改随
而注之不知則闕内史及相仍代相汾魏自明莊宼難
紛糾攻伐既廣啓土逾衆王公錫社一地累封不可備
舉故總以為郡其淪陷諸州户據永熙綰籍無者不錄
焉
司州(治鄴城魏武帝國於此太祖天興/四年置相州天平元年遷都改)
　　領郡十二　　　縣六十五
　　　戸三十七萬一千六百七十五
　　　口一百四十五萬九千八百三十五
魏尹(故魏郡漢高祖置二漢屬冀州晉屬/司州天興中屬相州天平初改為尹)
　　領縣十三
　　　戸一十二萬二千六百一十三
　　　口四十三萬八千二十四
鄴(二漢晉屬天平初併蕩隂安陽屬之蕩隂太和中置/關今罷有西門豹祠武城牖里城蕩城石竇堰有南)
(部右部西部天平中決漳水/為萬金渠今世號天平渠)臨漳(天平初分鄴併内黄/斥邱肥鄉置有鼓山)
(肥鄉城邯鄲城斥邱城列人城鸕/鷀陂林臺澤有左部東部北部尉)繁陽(二漢屬晉屬頓/邱真君六年併)
(頓邱太和十九年復天/平二年屬治繁陽城)列人(前漢屬廣平後漢屬/晉屬廣平天平初屬)昌樂
(太和二十一年分魏置永安元/年置郡天平中罷郡復有昌城)武安(二漢屬晉屬廣/平天平初屬)臨
水(晉屬廣平真君六年併/鄴太和二十一年復屬)魏(二漢/晉屬)平邑(天平二年/分元城置)易陽
(二漢屬趙國晉屬廣平/天平初屬有易陽城)元城(二漢屬晉屬陽平天/平初屬有沙鹿山)斥章
(前漢屬廣平後漢屬鉅鹿晉屬廣平真君/三年併列人太和二十年復天平初屬)貴鄉(天平二/年分館)
(陶置治趙城有東中郎/將治有空陵城關城)
陽平郡(魏文帝黄初二年/分魏置治館陶城)
　　領縣八
　　　戸四萬七千四百四十四
　　　口十六萬二千七十五
館陶(二漢屬魏郡晉/屬有館陶城)清淵(二漢屬郡晉/屬有清淵城)樂平(二漢屬東/郡晉屬前)
(漢清縣後漢章帝/更名治樂平城)發干(二漢屬東郡晉/屬有發干城)臨清(太和二十/一年置)
武城(永安中置天平元年/罷二年復有武城)武陽(二漢晉屬東郡曰/東武陽後改屬)陽平
(二漢屬東郡晉屬永嘉後併樂平太和二十一年/復屬有陽平城崗城趙簡子陵武溝水白馬淵)
廣平郡(漢武帝為平于國宣帝改為廣平國後漢建武/中省屬鉅鹿魏文帝黄初二年復改治曲梁城)
　　領縣六
　　　戸二萬三千七百五十
　　　口十萬三千四百三
平恩(二漢屬魏郡晉屬治/平恩城有康臺澤)曲安(景明中分平恩/置治曲安城)邯戰(二/漢)
(屬趙國晉屬後屬魏/真君六年屬有紫山)廣平(前漢屬後漢屬鉅鹿晉屬後/罷太和二十年復治廣平城)
曲梁(前漢屬後漢/屬魏晉屬)廣年(前漢屬後漢屬鉅鹿晉屬永嘉/後廢太和二十年復治廣年城)
汲郡(晉武帝置/治城頭)
　　領縣六
　　　戸二萬九千八百八十三
　　　口十萬二千九百九十七
北修武(孝昌中分南修武置治清陽城有清陽泉馬泉/丁公神育河陶河熨斗泉覆釡山五里泉七里)
(熨馬鳴泉重泉/郡戒安陽城)南修武(二漢屬河内晉屬有/黄家吳城宜陽城)汲(二漢屬/河内晉)
(屬後罷太和十二年復治汲城有比干墓太公廟陳/城興和二年恒農人率戸歸國仍置義州於城中)朝
歌(二漢屬河内晉屬有朝歌城崔方城大方/山淇水白溝水天井溝苑城新城伏羲祠)山陽(二漢/晉屬)
(河内後屬有沁陽城南北二武陽城孝景/二年置郡初治其城後移治山陽城尋罷)獲嘉(二漢屬/河内晉)
(屬後省太和二十三年/復治新洛城有獲嘉城)
廣宗郡(太和十一年立/尋罷孝昌中復)
　　領縣三
　　　戸一萬三千二百六十二
　　　口五萬五千八百九十七
廣宗(後漢屬鉅鹿晉屬安平中興中立南北廣/宗尋罷後屬有廣宗城建始城建徳城)武強(真/君)
(三年併信都太和二/十一年復有武城)經(後漢晉屬安平真君/二年併南宮後復屬)
東郡(秦置治滑臺城晉改為濮陽後復/天興中置兗州太和十八年改)
　　領縣七
　　　戸三萬五百二十一
　　　口十萬七千七百一十七
東燕(二漢屬晉屬濮陽後屬/有燕城堯祠伍子胥祠)平昌(孝昌二年分白/馬置治平昌城)白馬
(二漢屬晉屬濮陽後屬有/朝溝白馬樊城凡豪城)涼城(有源城南中/城西王母祠)酸棗(二漢/晉屬)
(陳留後屬有酸棗城肺山/白涉淵望氣臺五馬淵)長垣(二漢晉屬陳留後屬真/君八年併外黄景明三)
(年復有平邱城匡城蒲城子/路祠長垣城衛靈公祠龍城)長樂(武泰初分涼/城置有盤)
北廣平郡(永安中分/廣平置)
　　領縣三
　　　戸一萬六千六百九十一
　　　口九萬一千一百四十八
南和(前漢屬廣平後漢屬鉅鹿晉屬後併任太和二十/年復有左陽亭沙陵南和城一名嘉和城安豐城)
任(前漢屬廣平後漢屬鉅鹿晉屬有/廣平鄉城宛鄉城豐城張相祠)襄國(秦為信都項/羽更名二漢)
(屬趙國晉屬後併任太/和二十年復有襄國城)
林慮郡(永安元/年置)
　　領縣四
　　　戸一萬三千八百二十一
　　　口五萬二千三百七十二
林慮(二漢屬河内晉屬汲郡前漢名隆慮後漢避殤帝/名改焉真君六年併鄴太和二十一年復有陵陽)
(河東流/為垣)臨淇(天平初分朝歌林慮共縣置有王莾嶺源/河東流為淇有黎川祜柏嶺黎城淇城)
共(二漢屬河内晉屬汲天平中屬有星城几城卓水/陂栢門山桓門水南流名大清水有檐山白鹿山)魏
徳(天平二年分朝歌/置有累山冷泉)
頓邱郡(晉武/帝置)
　　領縣四
　　　戸一萬七千一十二
　　　口八萬七千六十三
頓丘(太和中併汲郡餘民在畿外者景明/中置有魚陽澤帝顓頊冢帝嚳冡)衛國(二漢屬/東郡晉)
(屬漢曰觀後漢光武改有衛國城衛康叔冢子/路冢蒯聵冢孔悝冢衛輒冢衛靈公冢武鄉城)臨黄(真/君)
(三年併衛國太和十九年復/有宮城黄城衛新臺昌鄉水)陰安(二漢屬魏郡晉屬真/君三年併衛國太和)
(十九年復有陰/安城審食其冢)
濮陽郡(晉置天興中屬兗州太和十一年屬/齊州孝昌末又屬西兗天平初屬)
　　領縣四
　　　戸一萬八千六百六十四
　　　口五萬五千五百一十二
廩丘(前漢屬東郡後漢屬濟陰晉屬/有羊角哀左伯桃冢管公明冢)濮陽(二漢屬東/郡晉屬)城
陽(二漢晉屬濟隂後/屬有瓠子河雷澤)鄄城(二漢屬濟/隂晉屬)
黎陽郡(孝昌中分汲郡/置治黎陽城)
　　領縣三
　　　戸一萬一千九百八十
　　　口五萬四百五十七
黎陽(二漢晉屬魏郡後罷孝/昌中復屬有黎陽山)東黎(永安元年/分黎陽置)頓丘(二漢/屬東)
(郡晉屬頓丘太和十八年屬汲後/屬永安元年分入内黄天平中罷)
清河郡(漢高/帝置)
　　領縣四
　　　戸二萬六千三十三
　　　口十二萬三千六百七十
清河(二漢晉屬前漢曰厝後漢安/帝改為甘陵晉改有河城)貝丘(二漢/晉屬)侯城(太和/十三)
(年置有/侯城)武城(二漢晉曰東武城屬/後改有武城有闇閤)
定州(太祖皇始二年置/安州天興三年改)
　　領郡五　　　縣二十四
　　　户一十七萬七千五百一
　　　口八十三萬四千二百七十四
中山郡(漢高帝置景帝三/年改為國後改)
　　領縣七
　　　户五萬二千五百九十二
　　　口二十五萬五千二百四十一
盧奴(州郡治二漢屬世祖神䴥中/置新城宫有焉卿城樂陽城)上曲陽(前漢屬常山/後漢屬晉屬)
(常山真君七年併新市景明元年復屬/有闕樂城有恒山嘉山黒山堯山黄山)魏昌(二漢晉屬/前漢曰苦)
(陘後漢章帝改為漢昌魏/文帝改有魏昌城安城)新市(二漢晉屬有藺相如/冢羲臺城新市城)毋
極(二漢屬晉罷太和十二年/復治毋極城有新城亷臺)安喜(二漢晉屬前漢曰安/險後漢章帝改有天)
(井澤安喜/城趙堯祠)唐(二漢晉屬有左人城/寡婦城唐水狼山祠)
常山郡(漢髙帝置曰恒山郡文帝諱恒改為常山後漢/建武中省真定郡屬焉孝章建初中為淮陽永)
(元二/年復)
　　領縣七
　　　戸五萬六千八百九十
　　　口二十四萬八千六百二十二
九門(二漢晉屬有常山城九門城有/安樂壘燕趙神受陽壘明臺神)真定(前漢屬真定/國後漢晉屬)
(故東垣漢髙帝十/一年改有趙朔祠)行唐(二漢晉曰南行唐屬後改太和/十四年置唐郡二十一年罷郡)
(立熙平中移犢/乾城治唐城)蒲吾(二漢晉屬/有嘉陽城)靈壽(二漢晉屬有所山/西王母祠慈水)
井陘(二漢晉屬/有回星城)石邑(前漢屬後漢罷晉/復屬有石邑城)
鉅鹿郡(秦置後漢建武中/省廣平國屬焉)
　　領縣三
　　　戸二萬七千一百七十二
　　　口一十三萬二百三十九
曲陽(二漢晉屬趙國曰下曲陽後改有臨/平城真鄉城曲郷城有堯祠青丘)槀城(前漢屬/真定後)
(漢屬晉罷太和十/二年復有肥壘)鄡(二漢晉屬有鄡城安定城有西門/趙君神有青丘牛丘黄丘馳丘靈)
(丘/)
博陵郡(漢桓/帝立)
　　領縣四
　　　戸二萬七千八百一十二
　　　口一十三萬五千七
饒陽(前漢屬涿後漢屬安平晉屬有/魯口城博陵城三良神饒陽城)安平(前漢屬涿後/漢屬安平晉)
(屬治安平城有/樓女貴人神)深澤(前漢屬涿後漢屬安平晉屬二漢/晉曰南深澤後改有女媧神祠)
安國(二漢屬中山晉屬真君七年併深/澤景明二年復有鹽石淵安國城)
北平郡(孝昌中分中山/置治北平城)
　　領縣三
　　　戸一萬三千三十四
　　　口六萬五千一百二
蒲陰(二漢晉屬中山前漢曰曲逆章帝改/名有蒲陰城安國城安陽赤泉神)北平(二漢晉/屬中山)
(有北平城/木門城)望都(二漢晉屬中山有髙昌城朝/陽城伊祁山有堯神孫山)
冀州(後漢治髙邑袁紹曹操為冀州治鄴魏晉治信都/晉世邵續治厭次慕容垂治信都皇始二年平信)
(都仍/置)
　　領郡四　　　縣二十一
　　　戸一十二萬五千六百四十六
　　　口四十六萬六千六百一
長樂郡(漢髙帝置為信都郡景帝二年為廣川/國明帝更名樂成安帝改曰安平晉改)
　　領縣八
　　　戸三萬五千六百八十三
　　　口十四萬三千一百四十五
堂陽(前漢屬鉅鹿後漢晉屬/安平國後屬有荆邱)棗強(前漢屬清河後漢罷/晉復屬廣川神瑞二)
(年併廣川太和二十/二年後屬有煑棗城)扶桞(前漢屬後漢晉屬安平國真/君三年併堂陽景明元年復)
索盧(晉屬廣川神瑞二年併廣川太/和二十二年復屬有索盧城)廣川(前漢屬後漢/屬清河晉屬)
(廣川/後屬)南宮(前漢屬後漢晉/屬安平後屬)信都(二漢晉屬有武陽/城安城辟陽城)下博
(二漢/晉屬)
渤海郡(漢髙帝置世祖初改為滄/水郡太和二十一年復)
　　領縣四
　　　户三萬七千九百七十二
　　　口一十四萬四百八十二
南皮(二漢晉屬/有渤海城)東光(二漢/晉屬)修(前漢晉屬號修後/改有董仲舒祠)安陵(晉/置)
(渤/屬)
武邑郡(晉武/帝置)
　　領縣五
　　　户二萬九千七百七十五
　　　口一十四萬四千五百七十九
武遂(前漢屬河間後漢/晉屬安平後屬)阜城(前漢屬渤海後漢屬安平/晉屬渤海後屬有弓高城)
灌津(前漢屬信都後漢晉屬/安平後屬有竇氏冢)武邑(前漢屬信都後漢/晉屬安平後屬)武
強(神光二年併武邑太和/十八年復有武強淵)
安徳郡(太和中置尋併/渤海中興中復)
　　領縣四
　　　户二萬二千二百一十六
　　　口六萬八千三百九十六
平原(二漢晉屬真君三年併鬲太/和二十一年復屬渤海後屬)安徳(二漢晉屬平原/後屬渤海後屬)
繹幕(二漢晉屬清河真君三年併/武城太和二十一年復後屬)鬲(二漢晉屬平原後/屬渤海後屬治臨)
(齊/城)
并州(漢晉治晉陽晉末治臺壁後/治晉陽皇始元年平仍置)
　　領郡五　　　縣二十六
　　　户一十萬七千九百八十三
　　　口四十八萬二千一百四十
太原郡
　　領縣十
　　　户四萬五千六
　　　口二十萬七千五百七十八
晉陽(二漢晉屬真君九年罷榆次屬焉有介子推祠西/南有懸甕山一名龍山晉水所出東入汾有晉王)
(祠梗陽城同過水出木𤓰嶺一出沾嶺一出大亷山一/出原過祠下五水合道故曰同過西南入汾出帝永昌)
(中覇朝置大丞相府武定/初齊獻武王止置晉陽宮)祁(二漢晉屬有祁城祁奚墓/周黨冡太谷水趙襄子城)
榆次(二漢晉屬真君九年併晉陽景明元年/復有鹿臺山祠長寜水西北合同過)中都(二漢/晉屬)
(有榆次城夀陽城平/譚城原過祠早山)鄔(二漢晉屬後罷太和十九年復/有中都有鄔城太岳山慮水入)
(區夷/澤)平遙(二漢晉為平陶屬後改/有京陵城平遙城過山)沾(二漢屬上黨晉屬/樂平真君九年罷)
(樂平郡屬焉有夾山豫水出得/車嶺西北入汾有汾陽追城)受陽(晉屬樂平真君九/年罷樂平屬有大)
(陵城文/谷水)長安(泰常二年置真君中省景/明初復有二陵城三角城)陽邑(二漢晉屬/真君九年)
(罷景明二年復有白壁/嶺樊陽水八表山徐水)
上黨郡(秦置治壺關城前漢治長子城董卓作亂治壺/關城慕容儁治安民城後遷壺關城皇始元年)
(遷治安民真君中復治壺關有白馬/祠劉公祠上黨關石井關天井關)
　　領縣五
　　　户二萬五千九百三十七
　　　口一十萬四千四百七十五
屯留(二漢晉屬冇屯留城鳯凰山一名天冢山大王山/上有關龍逢祠有疑山邁澤黄沙嶺絳水自寄氏)
(界來入濁漳因名交漳余五城陽水源/出三槐山東流合車臺水東南入絳水)長子(二漢晉屬/慕容永所)
(都有亷山濁漳出焉有長子城應城傾城幸城長灣水/東流至梁川北入濁漳羊頭山下神農泉北有穀關即)
(神農得嘉榖處有泉北流至陶鄉名陶/水合羊頭山水北流入濁漳有鮑宣墓)壺關(二漢晉屬/後罷太和)
(十二年復有羊腸坂静林山鷄鳴嶺一名大山有赤壊/川其地寒而早霜魯般門一名天門㣲子城鐵鼔山五)
(馬門令狐徴/君墓五龍祠)寄氏(二漢為猗氏屬晉景明元年復改有/猗氏城三想山北有水源出蒲谷東)
(南流入給水有八禮泉上黨谷有盤秀嶺/藍水出其南東流入濁漳有方山伏牛山)樂陽(普泰中/分長子)
(寄氏置有望天嶺/絳水所出有堯廟)
鄉郡(石勒分上黨置武鄉/郡後罷延和二年置)
　　領縣四
　　　戸一萬六千二百一十
　　　口五萬五千九百六十一
陽城(二漢晉屬上黨曰涅永安中改有涅/城覆甑山涅水出焉東南合武鄉水)襄垣(二漢晉/屬上黨)
(有五音山神祠/襄垣城臨川城)鄉(郡治晉屬上黨真君九年罷遼陽屬/焉有武郷城魏城榆社城方山上有)
(堯廟三臺嶺上有李陽墓有古/麻池即石勒與李陽所争池)銅鞮(二漢晉屬上黨有/銅鞮城石弟水東)
(行入漳有烏蘇城/沙石堆有堯祠)
樂平郡(後漢獻帝置真君九年治/太原孝昌二年復治沾城)
　　領縣三
　　　户一萬八千二百六十七
　　　口六萬八千一百五十九
遼陽(晉屬真君九年併鄉孝昌/二年復有黄澤嶺遼陽城)樂平(晉屬真君九年併/治孝昌二年復有)
(象山祠沾/嶺八賦嶺)石艾(前漢屬太原後罷晉屬真君九年罷孝/昌六年復故名上艾後改有井陘關葦)
(澤關董卓城/宏女泉及祠)
襄垣郡(建義元年置/治襄垣城)
　　領縣四
　　　戸七千五百一十三
　　　口三萬六千五百六十七
襄垣(郡治建義元年分郷郡之/襄垣置有安民城襄垣城)五原(建義元年分郷/郡之銅鞮置)建
義(建義元年分上黨之屯/留置有鹿臺山及祠)刈陵(二漢晉曰潞屬上黨真/君十一年改後屬有伏)
(牛山黎城三壟山積布山潞/城武軍城渉城有渉水臺城)
瀛州(太和十一年分定州河間高陽/冀州章武浮陽置治趙都軍城)
　　領郡三
　　　户十萬五千五百四十九
　　　口四十五萬一千五百四十二
髙陽郡(晉置高陽/國後改)
　　領縣九
　　　戸三萬五百八十六
　　　口十四萬一百七
高陽(前漢屬涿後漢屬河間/國晉復有郝神高陽城)博野(有博陸城侯城/武城中鄉城)蠡吾
(前漢屬涿後漢屬中山晉屬有/清涼城顓頊城蠡吾城石羊壘)易(前漢屬涿漢晉屬/河間後屬有易京)扶
輿(前漢屬涿後漢罷晉復屬前漢/晉曰樊輿後罷太和中改復)新城(二漢晉曰北新/城前漢屬中山)
(後漢屬/涿晉屬)樂鄉(前漢屬信都後漢罷/晉復屬有樂鄉城)永寧(有班姬神/石闌神)清苑
(高祖太和元/年分新城置)
章武郡(晉置章武/國後改)
　　領縣五
　　　戸三萬八千七百五十四
　　　口十六萬二千八百七十
成平(前漢屬渤海後漢晉屬河間國/後屬治京城有平城樂平城)平舒(前漢屬渤海/後漢屬河間)
(國晉屬二漢晉曰東平舒有章/武城平郷城有城頭神里城神)束州(前漢屬渤海後漢/屬河間國晉屬有)
(束州/城)文安(前漢屬渤海後漢屬河間國晉/屬有文安平曲城廣陵趙君神)西章武(正光/中分)
(滄州章武置/有章武城)
河間郡(漢文帝置河間國後漢光武併信都/和帝永元三年復晉仍為國後改)
　　領縣四
　　　户三萬五千八百九
　　　口十四萬八千五百六十五
武垣(前漢屬涿郡後漢晉/屬有武垣城小陵城)樂城(二漢晉屬治河間城/有高平陵二王陵)中
水(前漢屬涿郡後/漢晉屬河間國)鄚(後漢晉屬治/陵城有鄚城)
殷州(孝昌二年分定相/二州置治廣阿)
　　領郡三　　　縣十五
　　　户七萬七千九百四十三
　　　口三十五萬七千一十六
趙郡(秦邯戰漢高帝為趙國景帝又/為邯戰後漢建武中復後改)
　　領縣五
　　　户三萬一千八百九十九
　　　口一十四萬八千三百一十四
平棘(二漢屬常山晉/屬有平棘城)房子(二漢屬常山晉屬有房子/城回車城平州城嶂洪祠)元
氏(二漢屬常山晉屬/有元氏城大嶺山)高邑(二漢屬常山前漢曰鄗後漢/光武改晉屬有墠亭祠漢光)
(武即位碑/有髙邑城)欒城(太和十一年分平棘/置治關城有欒城)
鉅鹿郡(永安二年分定州/鉅鹿置治舊楊城)
　　領縣四
　　　户一萬三千九百九十七
　　　口五萬八千五百四十九
廮陶(二漢晉屬治廮/陶城有沃州城)宋子(二漢屬後罷永安/二年復治宋子城)西經(永安/二年)
(分經縣置有/邑城三女神)廮遙(永安二年分廮陶/置治楊城有歴城)
南趙郡(太和十一年為南鉅鹿屬定州/十八年屬相州後改孝昌中屬)
　　領縣六
　　　户三萬二千四十六
　　　口十五萬一百一十三
平鄉(晉屬後罷景明二年復/治鉅鹿城有平鄉城)南欒(二漢屬鉅鹿晉罷後/復真君六年併栢人)
(太和二十一年/復有南欒城)鉅鹿(二漢晉屬/鉅鹿後屬)栢人(二漢晉屬有栢/人城栢鄉城)廣
阿(前漢屬鉅鹿後罷太和十三年復/有廣阿城堯臺大陸陂銅馬祠)中丘(前漢屬常山/後漢晉屬趙)
(國晉亂罷太和二十一年復/有中丘城伯陽城鵲山祠)
滄州(熙平二年分瀛冀/二州置治饒安城)
　　領郡三　　　縣十二
　　　户七萬一千八百三
　　　口二十五萬一千八百七十九
浮陽郡(太和十一年分渤海章武置屬瀛/州景明初併章武熙平二年復)
　　領縣四
　　　户二萬六千八百八十
　　　口九萬八千四百五十八
饒安(二漢晉屬渤海前漢曰千童靈/帝改有無棣溝西鄉茅焦冢)浮陽(郡治二漢晉/屬渤海西接)
(漳水衡水入焉今/謂之合口有浮水)髙城(二漢晉屬渤海治髙城有平津/鄉興和中綰流民立東西河郡)
(隰城縣武/定末罷)章武(二漢屬渤海晉屬章武後屬治章武城/有漢武帝臺漳水入海有沾水大家姑)
(祠俗云海神/或云麻姑神)
樂陵郡(晉為國/後改)
　　領縣四
　　　户二萬四千九百九十八
　　　口八萬五千二百八十四
樂陵(郡治二漢屬平原後屬魏初置義興郡晉/太和中罷有樂陵城東鄉城白麻泉神)陽信(二/漢)
(屬渤海晉屬治陽/信城有鹽山神祠)厭次(二漢屬平原後漢曰富平孝明改/晉屬治馬領城有蒲臺祠有富城)
(邵續居之號邵城中/有鐵柱神羊䦨城)濕沃(前漢屬千乗國後罷晉復屬治/亂城有故闇閤延鄉城后父城)
安德郡(中興初分樂陵置太昌/初罷天平初復治般界)
　　領縣四
　　　户一萬九千九百二十五
　　　口六萬八千一百三十七
般(二漢晉屬平原後屬渤海熙平中/屬樂陵復屬治般城有故般河)重合(二漢晉屬渤/海正平元年)
(併安陵太和十八年復後屬渤海熙平中屬/樂陵後屬治重合城有苑康冢勞敬通墓)重平(前漢/屬渤)
(海後罷孝昌中復/屬有歐陽歙冢)平昌(二漢晉屬平原後漢晉曰西平/昌後罷太和二十二年復屬渤)
(海熙平中屬樂陵/後屬治平昌城)
肆州(治九原天賜二年為/鎮真君七年置州)
　　領郡三　　　縣十一
　　　户四萬五百八十二
　　　口一十八萬一千六百三十三
永安郡(後漢建安中置新/興郡永安中改)
　　領縣五
　　　户二萬二千七百四十八
　　　口一十萬四千一百八十五
定襄(前漢屬定襄後漢屬雲中晉屬新興真君七年併雲/中九原晉昌屬焉永安中屬有趙武靈王祠介君神)
(五石神闗門山聖人祠/皇天神定襄城撫城)陽曲(二漢晉屬太原永安中/屬有羅隂城陽曲澤)平㓂
(真君七年併三堆朔方定陽屬焉/永安中屬有鷄頭山神祠三㑹河)蒲子(始光三年置真君/七年併平河屬焉)
(永安中屬/有索山祠)驢夷(二漢屬太原曰慮虒晉罷太和十年復改永/安中屬有思陽城驢夷城倉城代王神祠)
秀容郡(永興二年置真君七年/併肆盧敷城二郡屬焉)
　　領縣四
　　　户一萬一千五百六
　　　口四萬七千二十四
秀容(永興二年置有秀容城原平城肆盧城/石鼓山神女郎神金山神䕶君神風神)石城(永興/二年)
(置有大/頽石神)肆盧(治新㑹城真君七年併三㑹屬焉/有清天神大羅山臺城大䢴城)敷城(始/光)
(初置郡真君七年改治敷城/有石谷山亞角神車輪泉神)
鴈門郡(秦置光武建武十五年罷二十七年/復天興中屬司州太和十八年屬)
　　領縣二
　　　户六千三百二十八
　　　口三萬四百三十四
原平(前漢屬太原後漢晉屬有隂館城/樓煩城廣武城龍淵神亞澤神)　廣武(前漢屬太/原後漢晉)
(屬有東西/二平原)
幽州(治薊/城)
　　領郡三　　　　縣十八
　　　户三萬九千五百八十
　　　口一十四萬五百三十六
燕郡(故燕漢髙帝為燕國昭帝改為廣陽郡宣帝更為/國後漢光武併上谷和帝永元六年復為廣陽郡)
(晉改為/國後改)
　　領縣五
　　　户五千七百四十八
　　　口二萬二千五百五十九
薊(二漢屬廣陽晉屬有燕昭王/陵燕惠王陵狼山神戾陵陂)廣陽(二漢屬廣陽晉/屬有廣陽城)良
鄉(二漢屬涿晉屬范陽後屬/治良鄉城有大房山神)軍都(前漢屬上谷後漢屬/廣陽晉屬有觀石山)
(軍都關/昌平城)安城(前漢屬渤海後漢屬廣陽/晉屬有安次城萇道城)
范陽郡(漢髙帝置涿郡/後漢章帝改)
　　領縣七
　　　户二萬六千八百四十八
　　　口八萬八千七百七
涿(二漢屬涿晉屬有/涿城當平城鸞城)固安(二漢屬涿晉屬有固安城/永陽城金臺三公臺易臺)范
陽(二漢屬涿晉屬有長/安城范陽城梁門陂)萇鄉(晉屬有/萇鄉城)方城(前漢屬廣陽/後漢屬涿晉)
(屬有臨鄉城/方城韓侯城)容城(前後漢屬涿晉屬/後罷太和中復)遒(二漢屬涿晉屬有/遼城南北二遒城)
漁陽郡(秦始皇置真君七/年併北平郡屬焉)
　　領縣六
　　　户六千九百八十四
　　　口二萬九千六百七十
雍奴(二漢屬晉屬燕國後屬真君七/年併泉州屬有泉州城雍奴城)潞(二漢屬晉屬燕國/後屬真君七年併)
(安樂平谷屬/焉有樂山神)無終(二漢晉屬右北平後/屬有無終城狼山)漁陽(二漢屬晉罷/後復有漁陽)
(城闕樂城/桃芝山)土垠(二漢晉屬右北平/後屬有北平城)徐無(二漢晉屬右北平/後屬有徐無城)
晉州(孝昌中置唐州建義/元年改治白馬城)
　　領郡十二　　　縣三十一
　　　户二萬八千三百四十九
　　　口一十萬三十九
平陽郡(晉分河東置真君四年置東/雍州太和十八年罷改置)
　　領縣五
　　　户一萬五千七百三十四
　　　口五萬八千五百七十二
禽昌(二漢屬河東晉屬即漢晉之北屈也神䴥元年世/祖禽赫連昌仍置禽昌郡真君二年改七年併永)
(安屬焉有/乾城郭城)平陽(二漢屬河東晉屬州治真君六年併禽/昌太和十一年復有晉永髙梁城龍子)
(城堯/廟)襄陵(二漢屬河東晉/屬治襄陵城)臨汾(二漢屬河東晉屬真君/七年併泰平太和十一)
(年/復)泰平(真君七年置有/泰平城齊城)
北絳郡(孝昌三年/置治絳)
　　領縣二
　　　户一千七百四十
　　　口六千二百九十二
新安(二漢屬恒農晉屬河南/後罷孝昌二年復後屬)北絳(二漢屬河東晉屬平/陽二漢晉曰絳後罷)
(太和十二/年復改屬)
永安郡(建義元年/治永安城)
　　領縣二
　　　户二千九百三十二
　　　口一萬五百四十
永安(二漢屬河東晉屬平陽前漢曰彘順帝改真君七/年併禽昌正始二年復屬治仇池壁有霍山祠趙)
(城/)楊(二漢屬河東晉屬平陽後罷太和二十/一年復後屬治楊城有岳陽山東明神)
北五城郡(興和二/年置)
　　領縣三
　　　户二百一十二
　　　口八百六十四
平昌(興和二/年置)石城(興和二/年置)北平昌(興和二/年置)
定陽郡(興和四/年置)
　　領縣三
　　　户四百九十八
　　　口一千九百四十一
平昌(興和四/年置)
西五城(興和四/年置)
敷城郡(天平四/年置)
　　領縣一
　　　户九十
　　　口三百五十九
敷城(天平四/年置)
河西郡(天平四/年置)
　　領縣一
　　　户二百五十六
　　　口一千一百四十四
夏陽(天平四/年置)
五城郡(天平/中置)
　　領縣三
　　　户四百一十一
　　　口一千六百一十八
北棗(天平二/年置)南棗(天平二/年置)永安(元象元/年置)
西河郡(舊汾州西河民孝昌二年為胡/賊所破遂居平陽界還置郡)
　　領縣三
　　　户一千七百六十一
　　　口四千九百九十七
永安(孝昌中置/治白坑城)隰城(孝昌/中置)介休(孝昌/中置)
冀氏郡(建義元年割/平陽郡置)
　　領縣二
　　　户一千三百二
　　　口五千三百一十六
冀氏(建義元年割禽昌/襄陵置有冀氏城)合陽(建義元年置/有合陽城)
南絳郡(建義初置/治㑹交川)
　　領縣二
　　　户八百三十六
　　　口二千九百九十一
南絳(太和十八年置屬/正平郡建義初屬)小鄉(建義元年罷/有小鄉城)
義寧郡(建義元年置/治孤遠城)
　　領縣四
　　　户二千四百七十八
　　　口八千四百六十六
團城(建義元年置/治陶谷川)義寧(建義元年/分禽昌置)安澤(建義元/年置)沁源(建/義)
(元年置/郡治)
懐州(天安二年置太和十/八年罷天平初復)
　　領郡二　　　縣八
　　　户二萬一千七百四十
　　　口九萬八千三百一十五
河内郡(漢髙/帝置)
　　領縣四
　　　户九千九百五
　　　口四萬二千六百一
野王(二漢晉屬州郡治/有太行山華岳神)沁水(二漢晉屬治沁/城有沁水濟水)河陽(二漢/晉屬)
(後罷孝/昌中復)軹(後漢晉屬治/軹城有軹闗)
武德郡(天平初分/河内置)
　　領縣四
　　　户一萬一千八百三十五
　　　口五萬五千七百一十四
平皋(二漢晉屬河内有平/皋陂平皋城安昌城)温(二漢晉屬河/内有温浿水)懐(二漢晉屬/河内有長)
(陵城/懐城)州(二漢晉屬河内有/雍城中都城金城)
建州(慕容永分上黨置建興郡真君九年省和/平五年復永安中罷郡置州治髙都城)
　　領郡四　　　縣十
　　　户一萬八千九百四
　　　口七萬五千三百
髙都郡(永安/中置)
　　領縣二
　　　户六千四百九十
　　　口二萬七千六百三十五
髙都(二漢晉屬/上黨後屬)陽阿(二漢屬上黨晉罷/後復屬有武靳闗)
長平郡(永安中置/治𤣥氏城)
　　領縣二
　　　户五千四百一十二
　　　口二萬二千七百七十八
髙平(永安中置/治髙平城)𤣥氏(二漢晉屬上黨/郡治有羊頭山)
安平郡
　　領縣二
　　　户五千六百五十八
　　　口一萬九千五百五十七
端氏(二漢屬河東晉屬平陽後屬/真君七年省太和二十年復)濩澤(二漢屬河東晉/屬平陽後屬)
泰寧郡(孝昌中/置及縣)
　　領縣四
　　　户一千三百三十五
　　　口五千三百三十
東永安　　西河　　西濩澤　　髙延
汾州(延和三年為鎮太和十二年置州/治蒲子城孝昌中陷移治西河)
　　領郡四　　　縣十
　　　户六千八百二十六
　　　口三萬一千二百一十
西河郡(漢武帝置晉亂罷太/和八年復治兹氏城)
　　領縣三
　　　户五千三百八十八
　　　口二萬五千三百八十八
隰城(二漢晉屬太延中改為什星/軍太和八年復有虞城陽城)介休(二漢屬太原晉/屬晉亂罷太和)
(八年復有木𤓰山鄔城有郭/林宗墓介休城太岳山祠)永安(太和十七年/分隰城置)
吐京郡(真君九年置孝昌/中陷寄治西河)
　　領縣二
　　　户三百八十四
　　　口一千五百一十三
新城(世祖名嶺東太/和二十一年改)吐京(世祖名嶺西太/和二十一年改)
五城郡(正平二年置孝昌/中陷寄治西河)
　　領縣三
　　　户二百五十七
　　　口一千一百一
五城(世祖名京軍太和二/十一年改有鷄亭)平昌(世祖名刑軍太和二/十一年改有白馬谷)石
城(世祖為定陽太/和二十一年改)
定陽郡(舊屬東雍州延興四年分/屬焉孝昌中陷寄治西河)
　　領縣二
　　　户七百九十七
　　　口三千二百八
定陽(延興四/年置)昌寜(延興四年置/有陰陽二城)
東雍州(世祖置太和中/罷天平初復)
　　領郡三　　　縣八
　　　户六千二百四十一
　　　口三萬四百
邵郡(皇興四年置邵上郡太和/中併河内孝昌中改復)
　　領縣四
　　　户五十二
　　　口一百五十八
白水(有馬/頭山)清亷(有清亷山/白馬山)萇平(有王/屋山)西太平
髙涼郡
　　領縣二
　　　户四千四百四十五
　　　口二萬一千八百五十三
髙涼(太和十一年分龍門置/有髙涼城闇閤麗姬冢)龍門(故皮氏二漢屬河東/晉屬平陽真君七年)
(改屬有/臨汾城)
正平郡(故南太平神䴥元年改/為征平太和十八年復)
　　領縣二
　　　户一千七百四十四
　　　口八千三百八十九
聞喜(二漢晉屬河東/後屬有周陽城)曲沃(太和十/一年置)
安州(皇興二年置治方城天平中/陷元象中寄治幽州北界)
　　領郡三　　　縣八
　　　户五千四百五
　　　口二萬三千一百四十九
密雲郡(皇始二年置/治提攜城)
　　領縣三
　　　户二千二百三十一
　　　口九千一十一
密雲(真君九年併/方城屬焉)要陽(前漢屬漁陽後漢晉/罷後復屬桃花山)白檀(郡/治)
廣陽郡(延和元年置益州/真君二年改為郡)
　　領縣三
　　　户二千八
　　　口八千九百一十九
廣興(延和二年置真君/九年併恒山屬)燕樂(州郡治延和九年置/真君九年併水樂)方城
(普泰元/年置)
安樂郡(延和元年置交州/真君二年罷州置)
　　領縣二
　　　户一千一百六十六
　　　口五千二百一十九
土垠(真君九/年置)安市(二漢晉屬遼東真君/九年併當平屬焉)
義州(興和二年置寄/治汲郡陳城)
　　領郡七　　　縣十九
　　　户三千四百二十八
　　　口一萬六千七百二十四
五城郡(永安中置屬司州天平中/屬北豫州武定五年屬)
　　領縣三
　　　戸二千一百
　　口一萬七千六十九
隰城(永安中置有鳯皇/臺安郎神皇侯神)介休(永安/中置)五城(永安/中置)
泰寜郡(興和/中置)
　　領縣三
　　　戸二百二十八
　　　口一千一百二十七
泰寜(興和/中置)義興(興和/中置)郃陽(興和/中置)
新安郡(興和/中置)
　　領縣三
　　　戸三百九十四
　　　口一千五百九十五
西垣(興和/中置)新安(興和/中置)東垣(興和/中置)
澠池郡(興和/中置)
　　領縣三
　　　户一百六十六
　　　口八百二十八
北澠池(興和/中置)俱利(興和/中置)西新安(興和/中置)
恒農郡(興和/中置)
　　領縣三
　　　户九十三
　　　口五百四十三
恒農(興和/中置)北郟(興和/中置)崤(興和/中置)
宜陽郡(興和/中置)
　　領縣三
　　　户一百六十九
　　　口六百八十六
宜陽(興和/中置)南澠池(興和/中置)金門(興和/中置)
金門郡(興和/中置)
　　領縣一
　　　户二百七十八
　　　口一千二百一十七
北陸(興和/中置)
南汾州
　　領郡九　　　縣十八
　　　户一千九百二十二
　　　口七千六百四十八
北吐京郡
　　領縣四
　　　户八十八
　　　口三百五十一
平昌　　北平昌　　石城　　吐京
西五城郡
　　領縣三
　　　户二百四十七
　　　口一千一百一十八
西五城　　昌寜　　平昌
南吐京郡
　　領縣一
　　　户三十二
　　　口七十三
新城
西定陽郡
　　領縣一
　　　户四十二
　　　口一百四十
洛陵
定陽郡
　　領縣一
　　　户五十四
　　　口一百九十
永寜
北鄉郡
　　領縣二
　　　户二百九
　　　口七百五十九
龍門　　汾隂
五城郡
　　領縣二
　　　户二百一十四
　　　口八百八十四
五城　　平昌
中陽郡
　　領縣二
　　　戸四百六十八
　　　口一千六百三十七
洛陵　　昌寜
龍門郡
　　領縣二
　　　戸五百七十八
　　　口二千四百九十六
西太平　　汾陽
南營州(孝昌中營州陷永熙/二年置寄治英雄城)
　　領郡五　　　縣十一
　　　戸一千八百一十三
　　　口九千三十六
昌黎郡(永興/中置)
　　領縣三
　　　戸五百九
　　　口二千六百五十八
龍城(永熙/中置)廣興(永熙/中置)定荒(興和/中置)
遼東郡(永熙/中置)
　　領縣二
　　　户五百六十五
　　　口二千六百三十四
太平(永熙/中置)新昌(永熙/中置)
建徳郡(永熙/中置)
　　領縣二
　　　户一百七十八
　　　口八百一十四
石城(永熙/中置)廣都(興和/中置)
營邱郡(天平四/年置)
　　領縣三
　　　户五百一十二
　　　口二千七百二十七
富平(天平四/年置)永安(元象/中置)帶方(元象/中置)
樂浪郡(天平四/年置)
　　領縣一
　　　户四十九
　　　口二百三
永樂(興和二/年置)
東燕州(太和中分恒州東部置燕州孝昌中陷/天平中領流民置寄治幽州宣都城)
　　領郡三　　　縣六
　　　户一千七百六十六
　　　口六千三百一十七
平昌郡(孝昌中陷/天平中置)
　　領縣二
　　　户四百五十
　　　口一千七百一十三
萬言(天平/中置)昌平(天平中置/有龍泉)
上谷郡(天平/中置)
　　領縣二
　　　户九百四十二
　　　口三千九十三
平舒(孝昌中陷/天平中置)居庸(孝昌中陷/天平中置)
徧城郡(武定元/年置)
　　領縣二
　　　户三百七十四
　　　口一千五百一十三
廣武(武定元/年置)沃野(武定元/年置)
營州(治和龍城太延二年為鎮真君/五年改置永安末陷天平初復)
　　領郡六　　　縣十四
　　　户一千二十一
　　　口四千六百六十四
昌黎郡(晉分遼東置真君/八年併冀陽屬焉)
　　領縣三
　　　户二百一
　　　口九百一十八
龍城(真君八年併桞城昌黎棘城/屬焉有堯祠榆頓城狼水)廣興(真君八年併徒/何永樂燕昌屬)
(焉有鷄鳴山/石城大桞城)定荒(正光末置有/鹿頭山松山)
建徳郡(真君八年置/治白狼城)
　　領縣三
　　　户二百
　　　口七百九十三
石城(前漢屬右北平後屬真君八年併/遼陽路大樂屬焉有白鹿山祠)廣都(真君八年/併白狼建)
(徳望平屬焉/有金紫城)陽武(正光末置/有三合城)
遼東郡(秦置後罷正光/中復治固都城)
　　領縣二
　　　户一百三十一
　　　口八百五十五
襄平(二漢晉屬後罷正/光中復有青山)新昌(二漢晉屬後/罷正光中復)
樂浪郡(前漢武帝置二漢晉曰樂浪/後改罷正光末復治連城)
　　領縣二
　　　戸二百一十九
　　　口一千八
永洛(正光末置/有鳥山)帶方(二漢屬晉屬帶方/後罷正光末復屬)
冀陽郡(真君八年併昌/黎武定五年復)
　　領縣二
　　　户八十九
　　　口二百九十六
平剛　　柳城
營丘郡(正光/末置)
　　領縣二
　　　户一百八十二
　　　口七百九十四
富平(正光/末置)永安(正光/末置)
平州(晉置治/肥如城)
　　領郡二　　　縣五
　　　户九百七十三
　　　口三千七百四十一
遼西郡(秦/置)
　　領縣三
　　　户五百三十七
　　　口一千九百五
肥如(二漢晉屬有孤竹山祠褐石/武王祠令支城黄山濡河)陽樂(二漢晉屬真君/七年併令支令)
(資屬焉有武歴山覆/舟山林榆山太真山)海陽(二漢晉屬有横/山新婦山清水)
北平郡(秦/置)
　　領縣二
　　　户四百三十
　　　口一千八百三十六
朝鮮(二漢晉屬樂浪後罷延和元年/徙朝鮮民於肥如復置屬焉)新昌(前漢屬涿後/漢晉屬遼東)
(後屬有/盧龍山)
恒州(天興中置司州治代都平城太和中改孝/昌中陷天平二年置寄治肆州秀容郡城)
　　領郡八　　　縣十四
代郡(秦置孝昌中陷/天平二年置)
　　領縣四
平城(二漢晉屬/鴈門後屬)太平　　武周(二漢屬鴈門/晉罷復復屬)永固
善無郡(天平二/年置)
　　領縣二
善無(前漢屬鴈門後/漢屬定襄後屬)沃陽
梁城郡(天平二/年置)
　　領縣二
參合(前漢屬代後漢/晉罷後復屬)裋鴻(一夲作/祗鴻)
繁畤郡(天平二/年置)
　　領縣二
崞山(二漢晉曰崞屬/鴈門後改屬)繁畤(二漢晉屬鴈/門後改屬)
髙桞郡(永熙/中置)
　　領縣二
安陽(二漢曰東安陽屬/代郡晉屬後改屬)髙桞(二漢屬代郡/晉罷後復屬)
北靈丘郡(天平二/年置)
　　領縣二
靈丘(前漢屬代後漢/晉罷後復屬)莎泉
内附郡(天平二/年置)
靈丘郡(天平二/年置)
朔州(本漢五原郡延和二年置為鎮後改為懷/朔孝昌中改為州後陷今寄治并州界)
　　領郡五　　　縣十三
大安郡
　　領縣二
狄那　　捍殊
廣寜郡
　　領縣二
石門　　中川
神武郡
　　領縣二
尖山　　殊頽
太平郡
　　領縣三
太平　　太清　　永寜
附化郡
　　領縣四
附化　　息澤　　五原　　廣收
雲州(舊置朔州後陷永熙/中改寄治并州界)
　　領郡四　　　縣九
盛樂郡(永熙/中置)
　　領縣二
歸順(永興中置/州郡治)還安(永熙/中置)
雲中郡(秦/置)
　　領縣二
延民(永興/中置)雲陽(永熙/中置)
建安郡(永熙/中置)
　　領縣二
永定(永熙/中置)永樂(永熙/中置)
真興郡(永熙/中置)
　　領縣三
真興(永熙/中置)建義(永熙/中置)南恩(永熙/中置)
蔚州(永安中改懐荒禦夷二/鎮置寄治并州鄔縣界)
　　領郡三　　　縣七
始昌郡(永安/中置)
　　領縣二
于門(永安/中置)蘭泉(永安/中置)
忠義郡(永安/中置)
　　領縣二
葦池(永安/中置)楊栁(永安/中置)
附恩郡(天平/中置)
　　領縣三
西涼(天平/中置)利石(天平/中置)化政(天平/中置)
顯州(永安中置治/汾州六壁城)
　　領郡四　　　縣四
定戎郡(永安中置/治𤓰城)
　　領縣二
零山(永安/中置)陽林(永安/中置)
建平郡(永安中/置州治)
　　領縣二
昇原(永安/中置)赤谷(永安/中置)
真君郡(天平中置/治東多城)
武昌郡(武定四年/置治團城)
廓州(武定元年置治肆/州敷城界郭城)
　　領郡三
廣安郡(武定元/年置)
永定郡(武定元/年置)
建安郡(武定元/年置)
武州(武定元年置治鴈門川/武定三年始立州城)
　　領郡三　　　縣四
吐京郡(武定八/年置)
　　領縣二
吐京(武定三/年置)新城(武定三/年置)
齊郡(武定元年/置州治)
　　領縣二
昌國(武定元/年置)安平(武定元/年置)
新安郡(武定元/年置)
西夏州(寄治并/州界)
　　領郡二
太安郡
神武郡
寜州(興和中置寄治/汾州介伏城)
　　領郡四
武康郡(武定四年置/治東多城)
靈武郡(武定元/年置)
初平郡(武定元/年置)
武定郡(武定元/年置)
靈州(太延二年置薄骨律鎮孝昌中改後陷關/西天平中置寄治汾州隰城縣界郡縣闕)
前自恒州已下十州永安已後禁旅所出户口之數竝
不得知
　
　
　
　
　
　魏書卷一百六上
　魏書卷一百六上考證
魏尹鄴注有南部右部西部○(臣召南/)按此句下當有
　尉字下文臨漳縣注有左部東部北部尉即其証也
陽平郡清淵注二漢屬郡○(臣召南/)按郡字上當有魏
　字係從來刋本之脫
林慮郡林慮注有陵陽河東流為垣○(臣召南/)按垣應
　作洹後漢郡國志河内郡林慮注徐廣曰洹水所出
　蘇秦合諸侯盟處是也
常山郡注孝章建初中為淮陽永元二年復○後漢書
　章帝建初四年四月徙常山王昞子側為常山王昞
　傳云徙淮陽王以汝南之新安西華益淮陽國昞自
　常山徙封淮陽非改常山為淮陽蓋魏收之誤
長樂郡注晉改○晉志仍曰安平國似長樂郡名不始
　於晉也
武邑郡灌津○(臣召南/)按二漢及晉志俱作觀津此志
　作灌不知魏時改之耶抑後人轉寫因聲音相近而
　誤也
太原郡受陽○晉志作夀陽
樂平郡遼陽○晉志作轑陽
趙郡注後漢建武中復○(臣召南/)按漢景帝三年改趙
　國為邯鄲郡至五年即復為趙國是以前志列趙國
　豈遲至光武復置乎
永安郡驢夷○漢前後志俱作慮虒
范陽郡注後漢章帝改○(臣召南/)按二漢俱名涿郡晉
　志曰范陽郡漢置涿郡魏文更名是改稱范陽非後
　漢章帝也
永安郡注建義元年○年下當有置字
宻雲郡宻雲注桃花山○桃字上當有有字
　
　
　
　魏書卷一百六上考證
欽定四庫全書
　魏書卷一百六中
　　齊　　　　　魏　　　　收　　　　撰
　志第六
　　地形二中
兖州(後漢治山陽昌邑魏晉治闕/邱劉義隆治瑕丘魏因之)
　　領郡六　　　縣三十一
　　　戸八萬八千三十二
　　　口二十六萬六千七百九十一
泰山郡(漢髙/帝置)
　　領縣六
　　　戸二萬六十八百
　　　口九萬一千八百七十三
鉅平(二漢晉屬治平樂城有亭亭山祠霍/城陽關城鉅平城祝  防城龍山祠)奉髙(二漢晉/屬有梁)
(父山岱岳祠王/符山故明堂基)博平(二漢晉曰博屬後改有博平城防/城龍山祠野首山牟山祠伍子胥)
(廟/)嬴(二漢晉屬有馬耳山祠汶/水出焉唐阜嬴城銅冶山)牟(漢晉屬有萊蕪城平/州城牟城望石山)
梁父(二漢晉屬有莬裘澤徂來山在北梁/父城龜山羊續碑貞女山祠雲母山)
魯郡(秦置為薛郡髙后改/為魯國皇興中改)
　　領縣六
　　　戸一萬五千一百六十
　　　口四萬七千三百二十九
魯(二漢晉屬有牛首亭五父衢尼邱山房山魯城叔梁/紇廟孔子墓廟沂水泗水季武子臺顔母祠魯昭公)
(臺伯禽冢魯文公冢魯/恭王陵宰我冢兒寛碑)汶陽(二漢晉屬有桑杜邱新甫/山嵎山春舒城汶陽城)
鄒(二漢晉屬有叔梁/紇城嶧山鄒山)陽平(劉駿置魏因/之有滕城)新陽(前漢屬東/海後罷劉)
(駿復魏/因之)
髙平郡(故梁國漢景帝分為山陽國/武帝改為郡晉武帝更名)
　　領縣四
　　　戸一萬一千一百二十四
　　　口二萬五千八百九十六
髙平(二漢屬山陽晉屬前漢橐也後漢章帝更名有洸/水千秋城胡陸城齊城髙平山承雀山伏羲廟)
方與(二漢屬山陽晉/屬有方與城)金鄉(後漢屬山陽晉屬有/金鄉山范巨卿冢碑)平陽(二/漢)
(晉曰南平陽漢屬山陽晉/屬有平陽城㳿城白馬溝)
任城郡(後漢孝章帝分東平為任城國晉/永嘉後罷神龜元年分髙平置)
　　領縣三
　　　户八千五十
　　　口二萬一千七百八十九
任城(前漢屬東平後漢晉屬/有任城唐陽城華陽城)亢父(前漢屬東平後漢晉/屬有亢父城女媧冢)
(風伯/祠)鉅野(二漢屬山陽晉屬髙平後屬有/鉅野城武安城武平城任山祠)
東平郡(故梁國漢景帝分為濟東國武帝改為大/河郡宣帝為東平國後漢晉仍為國後改)
　　領縣七
　　　户二萬七百五十二
　　　口六萬一千八百一十
無鹽(二漢晉屬有龍山無/鹽城南章北章城)范(有淶/溝)須昌(前漢屬東郡後/漢晉屬治須昌)
(城有/濟溝)夀張(有郃/城)平陸(二漢晉屬曰東平/陸後改有廣武城)富城(二漢晉屬/有富城上)
(城武強城/左邱明冢)剛(前漢屬泰山後漢屬濟北/晉曰剛平後改治剛城)
東陽平郡(故東平地劉義隆置尋罷/劉駿復魏因之治平陸城)
　　領縣五
　　　戸六千一百四十六
　　　口一萬八千九十四
元城(劉義隆置魏因/之冇寜陽城)樂平(劉義隆置魏因之/有青山祠魯溝水)頓丘(劉駿/置魏)
(因之有/乗城)館陶(劉義隆置魏因/之有唐陽城)平原(劉駿置魏因之/有苦城鉅野澤)
青州(後漢治臨淄司馬徳/宗治東陽魏因之)
　　領郡七　　　縣三十七
　　　户七萬九千七百五十三
　　　口三十萬六千五百八十五
齊郡(秦/置)
　　領縣九
　　　户三萬八百四十八
　　　口八萬二千一百
臨淄(二漢晉屬有公孫接冢晏嬰冢/齊莊公冢營邱齊臺堯山祠)昌國(二漢晉屬/有紀信冢)益
都(魏置有/釣室)盤陽(前漢屬濟南後漢晉屬有朱虚城/大峴山有甑山鉅平山太山祠)平昌
(前漢屬琅邪後漢屬北海/晉屬城陽延興三年屬)廣饒(二漢晉屬/有吳頭山)西安(二漢晉/屬有逄)
(山八/士山)安平(二漢晉曰東平後改前漢屬淄/川後漢屬北海後屬有覆釜山)廣川(有牛山/仲父冢)
(黑山石硯山齊/桓公冢四豪冢)
北海郡(漢景帝置/治平夀城)
　　領縣五
　　　戸一萬七千五百八十七
　　　口四萬六千五百四十九
下宻(前漢屬膠東國後漢/屬晉屬齊郡後屬)劇(二漢屬晉屬琅/邪後屬有倉山)都昌(二漢/屬晉)
(屬齊郡後屬/有徐偉長冢)平夀(二漢屬晉屬齊郡後/屬有浮山有金關山)膠東(前漢曰膠/東國後漢)
(屬北海晉屬齊郡/後屬有逄萌冢)
樂安郡(漢髙帝為千乗國後漢/和帝更名樂安國晉改)
　　領縣四
　　　户五千九百一十六
　　　口一萬三千二百三十九
千乗(前漢屬千乗後漢/屬晉罷後復屬)博昌(前漢屬千乗/後漢晉屬)安徳　般
渤海郡(故臨淄地劉/駿置魏因之)
　　領縣三
　　　户五千二百七十九
　　　口一萬三千七百五
重合　脩　長樂(有王/陵冢)
髙陽郡(故樂安地劉義/隆置魏因之)
　　領縣五
　　　户六千三百二十二
　　　口一萬七千六百六十七
髙陽　　新城　　鄴　　安次　　安平
河間郡(劉義隆置/魏因之)
　　領縣六
　　　户五千八百三十
　　　口一萬四千八百一十八
阜城　　城平　　武垣　　樂城　　章武(有張釋/之冢)
南皮(劉駿置魏因/之有望海臺)
樂陵郡(故千乗地劉義/隆置魏因之)
　　領縣五
　　　户七千九百七十一
　　　口一萬八千五百一十五
陽信(有千乗城/博昌城)樂陵(有姑/城)厭次　　新樂　　濕沃
齊州(治歴城劉義隆置冀/州皇興三年更名)
　　領郡六　　　縣三十五
　　　户七萬七千三百七十八
　　　口二十六萬九千六百六十二
東魏郡(劉駿置魏因之治/歴城後徙臺城)
　　領縣九
　　　户一萬九千一百三十
　　　口七萬三千五百七十
蠡吾(劉駿置魏因/之有龍山)頓丘(劉駿置魏因/之有飛鳥峴)肥鄉(有平陵城/巨合城)聊
城(有臺城/管城)衛國(有挺城石/湯水鷄山)博平(有七鼓城逄/陵城長白山)安陽(有魚/溝)
東魏(有嶂山出錫有/蒼浪溝時水)臨邑(劉駿置魏因之有刀/環水鵲山隰隂城)
東平原郡(劉裕置魏因/之治梁鄒)
　　領縣六
　　　户一萬三千九百二十九
　　　口四萬四百三
平原(有黄/山)鬲(有髙苑城/平原城)臨濟(有鄒平城/建新城)茌平(有闕/城)廣宗
(有胡山/平郭城)髙唐
東清河郡(劉裕置魏因/之治盤陽城)
　　領縣七
　　　户六千八百一十
　　　口二萬二千五百七十四
清河　　繹幕(有隴/水)鄃(有淳于髠/冢金雀山)零　　武城(有昌/國城)貝
丘(有萊/蕪城)饒陽(舊屬青州太和/十八年分屬)
廣川郡(劉裕置/魏因之)
　　領縣三
　　　户三千九百四十五
　　　口一萬一千四百七十二
武強　　索盧　　中水(有長城/三總山)
濟南郡(漢文帝為濟南國景帝為郡/後漢建武中復為國晉改)
　　領縣六
　　　户二萬一十七
　　　口六萬八千八百二十
歴城(二漢晉屬有黄臺華不注山/華泉匡山舜山祠娥姜祠)蓍(二漢晉屬/治蓍城)平陵(二/漢)
(晉屬曰東平陵後改有章邱/城洛盤城平陵城女郎山祠)土鼓(二漢屬晉罷後/復有龍盤山)逢陵
(有於/陵城)朝陽(二漢屬後漢曰東朝陽後改/晉屬樂安後屬有朝陽城)
太原郡(劉義隆置/魏因之)
　　領縣四
　　　户一萬三千五百六十
　　　口五萬八百二十三
太原(司馬徳宗置魏因之/治升城有靡溝垣城)祝阿(二漢屬平原晉屬濟/南後屬有唐城陽城)山
荏(二漢晉屬泰山後屬/有咸山祗山格馬山)盧(前漢屬太山後漢晉屬齊北/後屬有盧城平隂城孝子堂)
鄭州(天平初置潁州治長城/武定七年改治潁隂城)
　　領郡三　　　縣九
　　　户六萬二千一百七十三
　　　口二十七萬四千二百四十二
許昌郡(天平元年/分潁川置)
　　領縣四
　　　户二萬五千三百二十七
　　　口一十萬四千四百六十三
許昌(二漢晉屬潁川即許都/也治許昌城有西梁城)扶溝(前漢屬淮陽後漢晉/屬陳留真君七年併)
(長平屬焉後屬有白亭城蔡河/扶溝城康溝水龍洲陂刀陵岡)鄢陵(二漢晉屬潁川有/鄢陵城馬領城向)
(城張揚城蔡澤陂深/陂三門陂唐旦冡)新汲(二漢晉屬潁川有新汲城長/合城臨春城平侯城鴨子陂)
潁川郡(秦置漢髙改/曰韓國尋復)
　　領縣三
　　　户二萬二千四十四
　　　口一十萬五千九百九
長社(二漢晉屬有長葛城長平城望/馬臺鷄鳴城鍾皓墓白鴈陵)臨潁(二漢晉屬真/君七年併潁)
(隂屬之有/殷湯城)潁隂(二漢晉屬真君七年併臨潁元象二/年復有荀爽墓東西二武城博望城)
陽翟郡
　　領縣二
　　　户一萬四千八百二
　　　口六萬三千八百七十
黄臺(興和元年分陽翟置/有葛溝水黄臺岡)陽翟(二漢屬潁川晉屬河南/尹興和元年屬有陽翟)
(城康城禹山祠赤沙/澗九山祠呂不韋墓)
濟州(治濟北碻磝城/泰常八年置)
　　領郡五　　　　縣十五
　　　户五萬三千二百一十四
　　　口一十四萬五千二百八十四
濟北郡(漢和/帝置)
　　領縣三
　　　户九千四百六十七
　　　口二萬九千三百九十九
臨邑(二漢屬東郡普屬有/昌鄉城臨邑城吳城)東阿(二漢屬東郡晉屬有/東阿城衛城濟城)盧
(前漢屬泰山後漢晉屬/有桞舒城鼓城盧子城)
平原郡(漢髙帝置皇始中屬冀州太和十一年/分屬武泰初立南冀州永安中罷州)
　　領縣四
　　　户二萬二千二百五十
　　　口五萬九千四百三十七
聊城(二漢屬東郡晉屬魏置大平鎮後/罷併郡有王城郡縣治有畔城)博平(二漢屬東郡晉/屬有博平城桑)
(葉城/濕水)茌平(前漢屬東郡後漢屬濟北晉/屬治鼓城有茌平城陽城)西聊(孝昌中分聊/城置治聊城)
東平郡(太常中置太和末罷/建義中復治秦城)
　　領縣二
　　　户八千八百九十六
　　　口二萬五千一百三
范(二漢屬東郡晉屬兖/州東平後屬治秦城)夀張(前漢曰夀良屬東郡光武/改後漢晉屬兖州東平後)
(屬有梁山髙陽/城豐城雲城)
南清河郡(晉泰寜中分平/原置治莒城)
　　領縣三
　　　户一萬一百三十五
　　　口一萬三千九百八十五
鄃(二漢晉屬清河太和/中屬平原治鄃城)零(二漢晉屬清河太和中屬/平原後屬治零城有莒城)髙
唐(二漢晉屬平原後/罷景明三年復)
東濟北郡(孝昌三/年置)
　　領縣三
　　　户二千四百六十四
　　　口六千六百七十八
肥城(前漢屬泰山後漢屬濟/北晉罷後復屬治肥城)榖城(後漢屬東郡晉/屬濟北後屬)虵丘
(前漢屬泰山後漢/晉屬濟北後屬)
光州(治掖城皇興四年分青州置延/興五年改為鎮景明元年復)
　　領郡三　　　縣十四
　　　戸四萬五千七百七十六
　　　口一十六萬九百五十
東萊郡(漢髙/帝置)
　　領縣四
　　　戸一萬九千一百九十五
　　　口六萬二千四十四
掖(州郡治二漢屬晉罷後復/有掖山祠秀陽山斧山)西曲城(二漢晉曰曲城屬/後改有倉石山)
東曲城(皇興中分曲城/置有昌邱日山)盧鄉(二漢晉屬有/髙君山方山)
長廣郡(晉武帝置/治膠東城)
　　領縣六
　　　戸一萬五千八百三十三
　　　口五萬一千五百六十七
昌陽(二漢屬東萊後罷晉惠帝復後屬有/挺城望石山凡馬祠五龍廟浮遊水)長廣(前漢屬/琅邪後)
(屬東萊晉屬有馬山祠即墨城/康王山祠金泉山昌城活水)不其(前漢屬琅邪後漢/屬東萊晉屬有牢)
(山魚/脊山)挺(前漢屬膠東後漢屬/北海晉屬有樂毅城)即墨(郡治前漢屬膠東國/後漢屬北海晉屬有)
(三戸山膠/水寗戚冢)當利(二漢晉屬東萊/後屬有當利城)
東牟郡(孝昌四年分東郡/陳留置治雍邱)
　　領縣四
　　　户一萬七百四十八
　　　口四萬七千三百三十八
牟平(二漢屬東萊晉罷後復有之罘山/成山牟城東牟城劉寵墓風山)黄(二漢晉屬東/萊有黄城萊)
(山祠/龍溪)惤(二漢晉屬東萊/有弦城羅山)觀陽(前漢屬膠東後漢屬北海/後罷興和中復屬有淳于)
(城觀陽城昌城/馬賓山牛耳山)
梁州(天平初置/治大梁城)
　　領郡三　　　縣七
　　　户四萬三千八百一十九
　　　口一十八萬一千九百三
陽夏郡(孝昌四年分東郡/陳留置治雍邱城)
　　領縣五
　　　戸一萬六千五百四十九
　　　口六萬三千五百五十九
陽夏(前漢屬淮陽後漢屬陳國晉初併梁惠帝後真君/七年併扶溝太和十二年復治陽夏城有大小扶)
(溝/)雍丘(二漢晉屬陳留郡治有抱城廣陵/城髙陽城少姜城華城白楊陂)濟陽(二漢晉/屬陳留)
(延和二年置徐州皇興初罷有/濟陽城外黄城東緡城崔城)圉城(二漢晉曰圉前漢/屬淮陽後漢晉屬)
(陳留後罷景明元/年復後改有沙城)襄邑(二漢晉屬陳留後罷景明元/年復有直陽城牖鄉牖倉)
開封郡(天平元年分陳/留置治開封城)
　　領縣二
　　　户八千二百七
　　　口三萬六千六百二
開封(二漢屬河南晉屬滎陽真君八年併苑陵景明元/年復孝昌中屬陳留有開封城陳留城孔侯城)
尉氏(二漢晉屬陳留興安初併苑陵太/安三年復治尉氏城有陵有亭)
陳留郡(漢武帝置太和十/八年罷孝昌中復)
　　領縣三
　　　户一萬九千六百一十二
　　　口八萬二千七百四十二
浚儀(州郡治二漢晉屬後罷孝昌二年復有信陵君冢/張耳冢董仲舒冢樊於期冢邊讓冢倉垣城灤水)
(在大梁城東分為/蔡渠聖女淵雉臺)封丘(二漢晉屬真君九年併酸棗景/明二年復治封丘城有封邱臺)
(白/溝)小黄(二漢晉屬真君八年併外黄太和中/復有昭靈后冢陳冢蔡邕冢小黄城)
豫州(劉義隆置司州治/懸瓠城皇興中改)
　　領郡九　　　縣三十九
　　　户四萬一千一百七十二
　　　口九萬六千九百一十六
汝南郡(漢髙/帝置)
　　領縣八
　　　户一萬五千八百八十九
　　　口三萬七千六十一
上蔡(州郡治二漢晉/屬有武陵城)臨汝(劉裕置魏因/之有固城)平輿(二漢晉屬/有平輿城)
安城(二漢/晉屬)西平(二漢/晉屬)瞿陽(二漢晉為瀘陽屬/後改有瞿陽城)陽安(二漢/晉屬)
保城(劉駿置/魏因之)
潁川郡(太和六/年置)
　　領縣三
　　　户八千三百九十六
　　　口二萬六百四十
邵陵(二漢屬汝南晉屬/有邵陵城鄧城)臨潁(二漢晉屬有/葛丘王陵城)曲陽(前漢屬/東海後)
(漢屬下邳晉罷後復/屬有華岳祠郾城)
汝陽郡
　　領縣三
　　　户七千二百五十四
　　　口一萬五千二百四十五
汝陽(郡治二漢晉屬汝/南後屬有章華臺)武津(有武/津城)征𦍑(後漢屬汝/南後屬)
義陽郡(永安三年置郢州/天平四年罷州置)
　　領縣五
　　　户一千七百九十
　　　口四千五百九十五
義陽　　清丘(有鍾/離城)平陽(有馬/鄉城)真陽(有宜/春城)安陽(後漢屬/汝南晉)
(罷後復屬/有真陽城)
新蔡郡(晉置孝昌中陷/後復治石母臺)
　　領縣三
　　　户一千九百一十七
　　　口四千七百七十八
新蔡(二漢屬汝南晉屬汝/隂孝昌中陷後復屬)鮦陽(二漢屬汝南晉屬汝隂/司馬衍併新蔡後復屬)
(魏因之永安中陷/武定中復有蔡城)固始(二漢屬汝南晉屬汝隂前/漢寖後漢光武更名後屬)
初安郡(延興二年置孝/昌中陷後復)
　　領縣四
　　　户二千二十六
　　　口五千九百二十二
新懐(有樂/山)安昌(前漢屬汝/南後屬)懐徳(有清水山銅/山浮石山)昭越(有水/連山)
襄城郡(晉武帝置/治襄城)
　　領縣三
　　　户一千四百四十六
　　　口四千六十三
義綏　　遂寜　　武陽
城陽郡(太和三年置後/罷武定初復)
　　領縣五
　　　户五百四十六
　　　口一千三百八十八
安定　　淮隂　　真陽　　建興　　建寜
廣陵郡(興和中分/東豫州置)
　　領縣五
　　　戸一千九百六
　　　口三千二百二十四
宋安(興和/中置)光城(興和/中置)安蠻(興和/中置)新蔡(興和/中置)汝南(興和/中置)
北豫州(後漢治譙魏治汝南安城晉治項司馬徳宗置/司州泰常中復治虎牢太和十九年罷置東中)
(府天平初/罷改復)
　　領郡三　　　縣十二
　　　户四萬七百二十八
　　　口一十八萬二千五百五十一
廣武郡(天平初分滎陽/置治中左城)
　　領縣五
　　　户一萬五千五百九十六
　　　口七萬四千五百一十九
曲梁(孝昌中分密置有/武陵城曲梁城)原武(二漢屬河南晉罷孝昌中/復後屬有五馬淵白馬淵)
(原武/城)陽武(二漢屬河南晉屬滎陽天/平初屬有陽武城黄雀溝)中牟(二漢屬河南/晉屬滎陽真)
(君八年併陽武景明元年復天/平初屬有中湯城管城堯祠)苑陵(二漢屬河南晉屬/汝陽天平初屬有)
(新鄭城鄭莊公廟/子産祠苑陵城)
滎陽郡
　　領縣五
　　　户二萬一千四百七十二
　　　口九萬二千三百一十
滎陽(二漢屬河南晉屬有滎陽山滎陽城敖倉/廣武城石門城管叔冢周苛紀信冢滎澤)成臯(二/漢)
(晉屬河/南後屬)京(二漢屬河南晉屬有萬尹山祠/髙陽城管城索水京水樊噲冢)宻(二漢屬河/南晉屬治)
(容城有承雲山青烟谷開陽/山大龜山子産墓卓茂冢祠)卷(二漢屬河南晉屬真君/八年省太和十一年復)
(有卷/城)
成臯郡(天平元年/分滎陽置)
　　領縣二
　　　户三千六百六十
　　　口一萬五千七百四十
西成臯(天平元年分滎陽之成臯置州郡/治有厄井漢髙祖壇汜水成臯城)鞏(二漢晉屬/河南天平)
(初屬有長羅川/鞏城九山祠)
徐州(後漢治東海郡/魏晉治彭城)
　　領郡七　　　縣二十四
　　　户三萬七千八百一十二
　　　口一十萬八千七百八十七
彭城郡(漢髙帝置楚國宣帝改後復為楚/國後漢章帝更名彭城國晉改)
　　領縣六
　　　户六千三百三十九
　　　口二萬三千八百四十一
彭城(前漢屬楚國後漢晉屬有寒山孤山龜山黄/山九里山桓魋冢亞父冢楚元王冢龔勝冢)呂(前/漢)
(屬楚國後漢晉屬有呂梁城茱茰山偪/陽城明星陂龍泉塘石頭山項羽山)薛(二漢晉屬魯/國後屬有奚)
(公山奚仲廟薛/城孟嘗君冢)龍城(有楚王墓龍漢/赤唐陂龍城)留(二漢晉屬有微/山留城微子冢)
(張良冢祠廣戚城薛/城戚夫人廟黄山祠)睢陵(前漢屬臨淮後漢晉屬下邳/晉亂屬濟隂武定五年屬有)
(睢陵城九/子山荆山)
南陽平郡(治沛南界後/寄治彭城)
　　領縣三
　　　户三千七十一
　　　口六千三百五十八
襄邑　　陽平　　濮陽
蕃郡(孝昌三年置元象二年/併彭城武定五年復)
　　領縣三
　　　户四千三百九十二
　　　口一萬八千八百四十二
蕃(二漢晉屬魯國/後屬合蕃城)永興(皇興初置屬建昌郡太和十五/年罷郡屬彭城武定五年屬)
永福(皇興初置屬建昌郡太和十九/年罷郡屬彭城武定五年屬)
沛郡(故秦泗水郡漢髙帝/更名後漢為國後改)
　　領縣三
　　　户四千四百一十九
　　　口一萬二千二百七十八
蕭(二漢晉屬有蕭城漢/髙祖廟谷水華山)沛(二漢晉屬有漢髙/祖廟沛城呂母冢)相(二漢晉/屬有厥)
(城相城相/山廟羅山)
蘭陵郡(晉置後罷武定/五年復治永城)
　　領縣四
　　　户十千四百二十四
　　　口一萬五千七百七十六
昌慮(二漢晉屬東海後/屬有挑山孤山)承(二漢晉屬東海後屬/有抱犢山承城坊山)合鄉(二/漢)
(晉屬東海後/屬有三孤山)蘭陵(二漢晉屬東海後屬有/蘭陵山石孤山荀卿冢)
北濟隂郡(劉駿置魏因/之治單父城)
　　領縣三
　　　户八千五百四十六
　　　口二萬一千九百八十八
豐(二漢晉屬沛後屬有豐/城漢髙祖舊宅廟碑)離狐(晉亂置郡治有單襄公/祠宓子賤祠漢髙祖祠)
(平洛/城)城武(前漢屬山陽後漢晉/屬濟隂後屬治郜城)
碭郡(孝昌二年置/治下邑城)
　　領縣二
　　　户三千六百二十一
　　　口八千七百五十四
安陽(孝昌二年/置治麻城)碭(二漢屬梁國晉罷/後復屬治魯城)
西兖州(孝昌三年置治定/陶城後徙左城)
　　領郡二　　　縣七
　　　户三萬七千四百七
　　　口一十萬三千八百九十四
沛郡(興和二年置/治孝昌城)
　　領縣三
　　　戸七千五百七十一
　　　口二萬三百一十四
考　　已氏(前漢屬梁國後漢晉屬濟/隂後屬有新中城安陽城)新安(興和/中置)
濟隂郡
　　領縣四
　　　户二萬九千八百三十六
　　　口八萬三千五百八十
定陶(二漢晉屬/有定陶城)離孤(前漢屬東郡後漢晉/屬有離孤城桃城)寃句(二漢晉/屬治寃)
(句城有/南陽城)乗氏(二漢晉屬有大鄉/城梁邱城廩城)南兖州(正光中置/治譙城)
　　領郡七　　　縣二十一
　　　户三萬七千一百三十
　　　口一十一萬五千五百三十九
陳留郡
　　領縣五
　　　户六千二百三十
　　　口一萬六千七百四十九
小黄(劉裕置魏因之有曹/騰墓曹嵩墓鄧艾祠)浚儀(有城/父城)谷陽(有苦城陽都/陂老子廟欒)
(城/)東燕(有蔡水/馮唐冢)武平(正始中置有武平城頼鄉城/天平二年置鎮武定七年罷)
梁郡(故秦碭郡漢髙帝為/梁國後改治梁國城)
　　領縣二
　　　户一萬三百五十九
　　　口二萬五千九百九十五
襄邑(二漢晉屬陳留/後屬治胡城)睢陽(二漢晉/屬郡治)
下蔡郡(太和十九年置孝/昌中陷興和中復)
　　領縣四
　　　戸三千三百六十二
　　　口七千九百七十三
樓煩(孝昌中陷/興和中復)下蔡(前漢屬沛後屬孝/昌中陷興和中復)臨淮(永平二年/置孝昌中)
(陷興和/中復)龍亢(二漢屬沛晉屬譙國後罷永安/三年復屬孝昌中陷興和中復)
譙郡(二漢縣屬沛晉以為郡/太昌中陷武定中復)
　　領縣三
　　　户五千一百三十二
　　　口一萬二千九百九十一
蒙(二漢晉屬/梁國後屬)蘄(二漢屬/沛晉屬)寧陵(前漢屬陳留後漢晉屬梁/國後屬孝昌中陷後復)
北梁郡
　　領縣二
　　　户八千二百三十一
　　　口四萬一千七百三十八
城安(孝昌中置郡/治有蛟龍城)孝陽(孝昌中置/治亳城)
沛郡(延昌中置正光中/陷後復治黄楊城)
　　領縣二
　　　戸一千八百四十八
　　　口四千五百六十五
蕭(延昌中置/治虞城)相(延昌/中置)
馬頭郡(司馬徳宗置魏因之正光/中陷天平中復治建平城)
　　領縣三
　　　户一千九百六十八
　　　口五千五百二十八
蘄(正光中陷/天平中復)已吾(後漢屬陳留正光中陷/興和中徙治平石城)下邑(前漢晉/屬晉屬)
(梁國孝昌元年置臨渙/郡縣屬興和中罷郡屬)
廣州(永安中置治魯陽武/定中陷徙治襄城)
　　領郡七　　　縣十五
　　　户二萬八千六百九十六
　　　口九萬六千七百八十
南陽郡
　　領縣二
　　　户七千四百八十九
　　　口二萬六千七百二十八
南陽(有大劉/山祠)埉城(有峽/城)
順陽郡(太和中置/縣後改)
　　領縣二
　　　户二千四十五
　　　口七千二百五十二
龍陽(太和十/七年置)龍山(太和十七年/置有龍山)
定陵郡(永安/中置)
　　領縣三
　　　户三千六百九十
　　　口八千七百五十六
北舞陽(皇興元年/置有木陂)雲陽(太和十/一年置)西舞陽(天安元年置正/光中陷興和二)
(年/復)
魯陽郡(太和十一年置鎮十八年/改為荆州二十二年罷置)
　　領縣二
　　　户二百四十五
　　　口七百七十五
山北(太和十一年置/有應山應城)河山(太和二十/一年置)
汝南郡(永安元年置/治符壘城)
　　領縣二
　　　户七百八十三
　　　口二千三百四十四
汝南(太和十/八年置)符壘(大和中置/有沙水)
漢廣郡(永安/中置)
　　領縣二
　　　户六千二百
　　　口八千一十七
昆陽(二漢屬潁川晉屬襄城後/屬有漢廣城昆陽城新安)髙陽(太和元年置有􁎘/水南襄城東西二)
(蒲城髙陽山/皮城首山祠)
襄城郡(晉/置)
　　領縣二
　　　户八千二百四十四
　　　口四萬二千八百七十八
繁昌(晉屬有繁昌城潁鄉/城安陽城陽城陂)襄城(二漢屬潁川晉屬/有潁陽城繁工城)
膠州(永安二年置/治東武陵)
　　領郡二　　　縣十四
　　　户二萬六千五百六十二
　　　口六萬三百八十二
東武郡(永安二/年置)
　　領縣三
　　　户八千六百一十七
　　　口一萬八千七百五十七
姑幕(二漢屬琅邪晉屬城陽後罷永/安中復屬有荆苔山公冶長墓)扶其(永安中置有/常山祠扶其)
(水沙城雲/母山瀘水)梁鄉(永安中置有梁鄉城五弩山膠水出焉/紀邱山琅邪臺秦始皇碑興和中立臨)
(海郡尋/罷屬焉)
髙密郡(漢文帝為膠西國宣帝更為髙密國後漢/併北海晉惠帝復劉駿併北海延昌中復)
　　領縣五
　　　户七千五百五
　　　口一萬六千一百五十三
髙密(前漢屬後漢屬北海晉屬城陽/後屬有髙密城維水鄭𤣥墓)夷安(前漢屬後漢/屬北海晉屬)
(城陽後屬有夷/安城夷安澤)黔陬(前漢屬琅邪後漢屬東萊晉屬/城陽後屬有黔陬城野艾山祠)平
昌(前漢屬琅邪後漢屬北海晉屬城陽魏初屬平昌郡/延昌中屬治平昌城有龍臺山上有井云與荆水通)
東武(二漢屬琅邪晉屬城/陽後屬有平昌城)
平昌郡(魏文帝置後/廢晉惠帝復)
　　領縣六
　　　戸一萬四百四十
　　　口二萬五千四百七十二
昌安(前漢屬髙宻後漢屬北海晉屬/城陽後屬有巨丘亭昌安城)淳于(二漢屬北海/晉屬城陽後)
(屬有淳于/城鐵山)營陵(二漢屬北海晉屬琅邪/後屬有營陵城髙密城)安丘(二漢屬北/海晉屬琅)
(邪有石崇/墓邴原墓)朱虚(前漢屬琅邪後漢屬北海晉屬/琅邪後屬有九山丹水所出)琅邪(二/漢)
(屬琅邪晉罷後/復屬有管寜墓)
洛州(太宗置太和十七年/改為司州天平初復)
　　領郡六　　　縣十二
　　　户一萬五千六百七十九
　　　口六萬六千五百二十一
洛陽郡(天平/初置)
　　領縣二
　　　户三千六百五十九
　　　口一萬五千七十二
洛陽(二漢晉屬河/南天平初置)緱氏(二漢晉屬河南太和十七年併/洛陽天平初復屬有緱氏城)
河隂郡(天象二/年置)
　　領縣一
　　　户二千七百六十七
　　　口一萬四千七百一十五
河隂(晉置太宗併洛陽正/始二年復屬河南)
新安郡(天平/初置)
　　領縣三
　　　户四百九十
　　　口一千九百一十一
新安(二漢屬恒農晉屬河南太和十/二年改為郡十九年復後屬)東垣(二漢晉屬/河東後屬)河
南(二漢晉屬/河南後屬)
中川郡(天平/初置)
　　領縣二
　　　户二千七十八
　　　口八千二百二十五
堙陽(太和十三年/分潁陽置)潁陽(天安二/年置)
河南郡(秦置三川守漢改為河南郡後漢晉為尹後罷/司馬徳宗置後罷太宗復太和中遷都為尹天)
(平初/改)
　　領縣一
　　　户三千六百四十二
　　　口一萬四千七百一十五
宜遷(天平二/年置)
陽城郡(孝昌二/年置)
　　領縣三
　　　户三千四十三
　　　口一萬一千八百八十三
陽城(二漢屬潁川晉屬河南後罷正光中復/屬有少室山嵩髙山許由墓啓母廟)潁陽(二漢/屬潁)
(川後/屬)康城(孝昌中分陽城置有陽城關箕/山許由隱窟刑山鄭子産廟)
南青州(治國城顯祖置為東徐/州太和二十二年改)
　　領郡三　　　縣九
　　　户一萬五千二十四
　　　口四萬五千三百二十二
東安郡(二漢縣晉/惠帝置)
　　領縣三
　　　户四千六百四十
　　　口一萬六千五百五十一
蓋(二漢屬泰山晉屬琅邪/後屬有東安城靈山廟)新泰(有蒙/山)發干(有危/山廟)
東莞郡(晉武/帝置)
　　領縣三
　　　户九千六百二十
　　　口二萬六千五百六
莒(前漢晉屬城陽後漢/屬琅邪後屬有莒城)東莞(二漢晉屬/琅邪後屬)諸(二漢屬琅邪/晉屬城陽後)
(屬/)
義塘郡(武定七年置/治黄郭城)
　　領縣三
　　　戸七百六十四
　　　口二千二百六十五
義塘(武定七/年置)歸義(武定七年置/有盧山鹽倉)懐仁(武定七年置有/呉山魏山莒城)
北徐州(永安二/年置)
　　領郡二　　　縣五
　　　戸一萬四千七百八十一
　　　口四萬一百二十五
東泰山郡(皇興三年分泰山置/屬兖州永安中屬)
　　領縣二
　　　户五千七
　　　口一萬六千三百八十一
南城(前漢屬東海後漢晉屬泰/山有東安城武城闕石山)新泰(魏置晉屬泰山/後屬有㠂山)武
陽(二漢晉為南武陽屬泰/山後改有顓臾城蒙山)
琅邪郡(秦置後漢建武中省/城陽國以其縣屬)
　　領縣二
　　　户九千七百七十四
　　　口二萬三千七百四十四
即丘(前漢屬東海後漢晉屬有繒城臨/沂城即丘城魯國山廟王休徵冢)費(前漢屬東海/後漢屬泰山)
(晉屬有/費城)
北揚州(天平二年/置治項城)
　　領郡五　　　縣十九
　　　戸九千八百四十五
　　　口三萬二千一百三十九
陳郡(漢髙帝置為淮陽國後漢章帝/更名陳國晉初併梁國後復改)
　　領縣四
　　　戸三千二十四
　　　口七千六百六十九
項(二漢屬汝南晉屬/梁國後屬有方城)長平(前漢屬汝南後漢屬陳國晉/屬潁川有長平城習陽城晉)
(初省惠帝永/康元年復)西華(二漢屬汝南晉初省惠帝永康/元年復屬潁川後屬治西華城)襄邑
(治思/都城)
南頓郡(晉恵/帝置)
　　領縣四
　　　戸二千五百二十
　　　口七千二百六十五
南頓(二漢晉屬汝南後屬有潁/隂城南頓城漢光武廟)和城(有髙/陽丘)平鄉(有平/鄉城)新
蔡(二漢屬汝南晉/屬汝隂後屬)
汝隂郡(晉武帝置太和十八年為/東郢州後罷治社亭城)
　　領縣三
　　　戸一千七百九十四
　　　口八千四百九十八
汝隂(二漢屬汝/南晉屬)宋(前漢曰新郪屬汝南後漢改/晉屬後罷太和元年復屬)許昌
丹陽郡
　　領縣四
　　　戸二千一百四十四
　　　口七千九百三十一
秣陵(有次/水)邵陵　　南陽　　白水
陳留郡(武定六年/置及縣)
　　領縣四
　　　户三百六十七
　　　口七百七十五
小黄　　宋　　雍邱　　新蔡
東楚州(司馬徳宗置宿豫郡髙祖初立東徐州後陷世/宗初改為鎮後陷武定七年復改為宿豫郡)
　　領郡六　　　縣二十
　　　户六千五百三十一
　　　口二萬七千一百三十二
宿豫郡
　　領縣四
　　　户一千六百五十五
　　　口七千三百七
宿豫(武定七/年置)新昌(武定七/年置)臨泗(武定七年改蕭衍平原/清河置有東西二竹城)
濠夷
髙平郡(治大/徐城)
　　領縣四
　　　户九百二十
　　　口三千九十六
髙平(武定七年改蕭衍東平/陽平清河歸義四郡置)朱沛(武定七年改蕭衍朱/沛修儀安豐三郡置)
(有朱沛水徐君墓即/延陵季子掛劍處)白水(武定七年改蕭/衍濟隂郡置)襄邑(武定七/年改蕭)
(衍舘陶下邳梁/招髙平四縣置)
淮陽郡(蕭衍置/魏因之)
　　領縣四
　　　户一千六百一十七
　　　口七千二百七十七
角城(武定七年改蕭衍臨清天/水浮陽三縣置有昌武城)綏化(武定七年改蕭衍/綏化呂梁二郡置)
(有單/甫城)招義(武定七年改蕭衍/恩撫郡二縣置)淮陽(武定七年改蕭衍/西淮郡七縣置)
晉寜郡(蕭衍置/魏因之)
　　領縣四
　　　户一千二百二十二
　　　口五千二十三
臨清(武定七/年置)魏興(武定七年改蕭衍梁興臨/沂興義三縣置有鵠城)富城(武定/七年)
(改蕭衍下邳扶/風清河三郡置)招農(武定七年改蕭衍蘭陵/郡十三縣置有晉寜城)
安逺郡(武定七年改蕭衍安/逺戍置治安逺城)
　　領縣二
　　　户五百八十
　　　口二千三百八十二
鉅鹿(郡治武定七年改蕭/衍鉅鹿郡六縣置)淮浦(武定七年改蕭衍太/山郡四縣置有寗浦)
臨沭郡(蕭衍置/魏因之)
　　領縣二
　　　户五百三十五
　　　口二千一百七
臨沭　　招遠(有馬/㣲城)
東徐州(孝昌元年置永熙二年州郡/陷武定八年復治下邳城)
　　領郡四　　　縣十六
　　　户六千二百八十一
　　　口三萬六百六十五
下邳郡
　　領縣六
　　　户一千一百四十八
　　　口三千七百三十九
下邳(前漢屬東海後漢晉/屬有沂水巨川神祠)良城(前漢屬東海後/漢晉屬有栢山)僮(前漢/屬臨)
(淮後漢/晉屬)坊亭(武定八年/改晉寜置)柵淵(武定八年/分宿豫置)歸正(武定七年/置有陳珪)
(墓/)
武原郡(武定八年/分下邳置)
　　領縣三
　　　户二千八百一十七
　　　口二萬五十五
武原(前漢屬楚國後漢晉屬彭城後/屬有武原水武原城徐偃王墓)開逺(武定八年分/良城置有睹)
(闌山/祠)艾山(武定八年/分僮置)
郯郡(秦置漢髙改為東海後漢為/國晉復武定八年改治郯城)
　　領縣四
　　　戸一千二百一十九
　　　口三千三百八
郯(二漢晉屬/有建陵山)臨沂(前漢屬後漢晉屬/琅邪武定八年復)建陵(前漢屬有建/陵山郡治有)
(海王神白馬/澤馬嶺山)歸昌(武定八/年置)
臨清郡(孝昌三年置盱眙/郡武定八年改)
　　領縣三
　　　户一千五百一十七
　　　口三千五百六十三
下相(前漢晉屬臨淮後/漢屬下邳後屬)睢陵(武定七年/置有睢水)歸義(武定七/年置)
海州(劉子業置青州武定/七年改治龍沮城)
　　領郡六　　　縣十九
　　　户四千八百七十八
　　　口二萬三千二百一十
東彭城郡(蕭衍置/魏因之)
　　領縣三
　　　户八百
　　　口三千四百六十九
龍沮(蕭衍置魏因之/有即邱城房山)安樂(蕭衍置彭城縣武定七年/改有伊萊山神聖母祠)渤
海(蕭衍置清河縣武定七/年改有東海明王神)
東海郡(蕭衍改置北海/郡武定七年復)
　　領縣四
　　　户一千二百四十二
　　　口五千九百四
贛榆(前漢屬琅邪/後漢晉屬)安流(蕭衍置都昌縣/武定七年改)廣饒(蕭賾置/魏因之)下
密(蕭衍置魏因/之有堯廟)
海西郡(蕭鸞置東海郡/武定七年改置)
　　領縣三
　　　户八百六十
　　　口三千九百五十
襄賁(二漢/晉屬)海西(武定七年/分襄賁置)臨海(蕭衍置/魏因之)
沭陽郡(蕭衍置僮陽郡/武定七年改)
　　領縣四
　　　户一千三百九十七
　　　口七千五百八十三
下城(武定七年置/有浮瀆神)臨渣(武定七/年置)懐文(武定七/年置)服武(武定/七年)
(置有武/都山)
琅邪郡
　　領縣三
　　　户三百五十六
　　　口一千三百七十一
海安(蕭衍置魏因之有/墜屋山蘆石山)朐(二漢屬東海晉曰臨朐屬蕭/衍改為招逺武定七年復有)
(朐城朐/山郡治)山寜(蕭衍北譙郡武/定七年改置)
武陵郡
　　領縣二
　　　户二百二十三
　　　口七百三十三
上鮮(蕭衍齊郡武/定七年改置)洛要(蕭衍髙宻縣武定/七年改有武陵城)
東豫州(太和十九年晉治廣陵城/孝昌三年陷武定七年復)
　　領郡六　　　縣十六
　　　戸三千九十九
　　　口一萬一千二十一
汝南郡(孝昌三年陷/武定七年復)
　　領縣五
　　　户一千六百二十九
　　　口六千四百八十二
南新息(孝昌三年陷/武定七年復)北新息　　安陽　　汝陽
長平
東新蔡郡
　　領縣四
　　　户二百四十七
　　　口六百七十七
固始(太和二年置孝昌/中陷武定七年復)鮦陽(太和二十三年置孝/昌中陷武定七年復)苞信
(孝昌中陷武/定七年復)汝陽(孝昌三年陷/武定七年復)
新蔡郡(孝昌中陷武/定七年復)
　　領縣二
　　　户四百六十五
　　　口一千五百一十三
苞信(孝昌三年陷/武定七年復)長陵
弋陽郡(孝昌三年陷/武定七年復)
　　領縣一
　　　户一百三十七
　　　口五百三十三
弋陽(孝昌三年陷武定七/年復有弋陽城黄水)
長陵郡(蕭衍置/魏因之)
　　領縣三
　　　户三百八十七
　　　口一千三百六十三
長陵(蕭衍置/魏因之)苞信(蕭衍置/魏因之)安寜(蕭衍置魏因之有/期思城孫叔敖廟)
陽安郡
　　領縣一
　　　户二十二
　　　口一百三十一
永陽
義州(蕭衍置武定/七年内屬)
　　　户二百一十五
　　　口三百二十二
潁州(孝昌四年置武泰元/年陷武定七年復)
　　領郡二十　　　縣四十
　　　户三千六百一
　　　口一萬三千三百四十三
汝隂弋陽二郡(蕭衍置雙頭/郡縣魏因之)
　　領縣七
　　　户一千六百六十五
　　　口六千七十八
汝隂　　陳留(蕭衍置魏因之有/髙塘陂蟹谷陂)樓煩(建義中陷武/定七年復)宋
(蕭衍置魏因/之有荆亭城)弋陽　　新息(太和十九年置弋陽後陷/武定七年復蕭衍置新息)
(合弋陽/魏因之)期思(蕭衍置/魏因之)
北陳留潁川二郡(蕭衍為陳州武/定七年改置)
　　領縣五
　　　户三百五十一
　　　口一千二百七十二
許昌(蕭衍置/魏因之)　　圉城　　雍丘(有蓬丘/校水)陳留　　小
黄(治安/陽城)
財丘梁興二郡(蕭衍置/魏因之)
　　領縣四
　　　户二百八十三
　　　口一千六十九
梁興(蕭衍置魏因/之有艾亭邱)財丘　　梁城(蕭衍置/魏因之)汝陽(蕭衍置/魏因之)
西恒農陳南二郡(蕭衍置/魏因之)
　　領縣三
　　　户二百三十一
　　　口八百六十四
恒農　　胡城(蕭衍置魏因之有燋/邱雉鮦二陂神廟)南頓(蕭衍置魏因/之有閏水東)
(陵/城)
東郡汝南二郡(治牛/心邱)
　　領縣二
　　　戸一百四十七
　　　口六百二十一
白馬　　濟陽(蕭衍置魏因/之有石歴陂)
清河南陽二郡(蕭衍置/魏因之)
　　領縣三
　　　户一百三十二
　　　口五百五十五
清河(蕭衍置/魏因之)南陽　　汝南(蕭衍置/魏因之)
東恒農郡(蕭衍置/魏因之)
　　領縣三
　　　户一百一十九
　　　口四百四十
滎陽　　陽武(蕭衍置/魏因之)淮陽(武定七年/置有平陸)
新蔡南陳留二郡(蕭衍置/魏因之)
　　領縣一
　　　户二百五十七
　　　口一千二百四十二
鮦陽(蕭衍置/魏因之)
滎陽北通二郡(蕭衍置/魏因之)
　　領縣四
　　　户一百七十七
　　　口四百七十二
北通　　臨淮(蕭衍置/魏因之)臨沂　　汝隂(蕭衍置/魏因之)
汝南太原二郡(蕭衍置/魏因之)
　　領縣四
　　　户八十七
　　　口四百六
平豫　　安城(蕭衍置/魏因之)太原　　新息(蕭衍置/魏因之)
新興郡(蕭衍置/魏因之)
　　領縣四
　　　户一百一十二
　　　口三百二十四
安城(郡治蕭衍/置魏因之)都立(蕭衍置/魏因之)新興(蕭衍置/魏因之)義興(蕭衍置/魏因之)
譙州(景明中置渦陽郡孝昌中陷/武定七年復置州治渦陽城)
　　領郡七　　　縣十七
　　　户二千六百一十七
　　　口七千八百二十一
南譙郡(司馬昌明/置魏因之)
　　領縣四
　　　戸四百七十六
　　　口一千七百三十四
渦陽(武定六年置有/北平城曹操祠)茅岡(武定六年置/有石山祠)栢橋(武定六/年置)蜀
坡(武定六/年置)
汴郡(蕭衍置/魏因之)
　　領縣二
　　　戸二百五十三
　　　口八百二十九
蕭(有平/阿山)潁川
龍亢郡(蕭衍置/魏因之)
　　領縣二
　　　户三百三十三
　　　口一千六十六
葛山(武定六/年置)龍亢(武定六/年置)
蘄城郡(蕭衍置/魏因之)
　　領縣二
　　　户三百二十四
　　　口七百六
廣平(武定六年置有/艾平城黄丘)蘄城(武定六年/置有蘄城)
下蔡郡(蕭衍潁川郡武/定六年改置)
　　領縣二
　　　户三百四十
　　　口八百七十八
黄城(蕭衍黄城戍武/定六年改置)肥陽(蕭衍寜陵縣武定六年/改有大浮城石子澗)
臨渙郡(蕭衍置/魏因之)
　　領縣三
　　　户七百九
　　　口二千六十二
白撣(治白/撣城)丹城(治費/城)渙北(有石/城)
蒙郡(蕭衍置/魏因之)
　　領縣二
　　　户一百八十一
　　　口五百四十六
勇山(有丹城/勇山祠)蒙(郡/治)
北荆州(武定二/年置)
　　領郡三　　　縣八
　　　户九百三十三
　　　口四千五十六
伊陽郡(武定二年置治伏流/城後陷寄治州城)
　　領縣一
　　　户四十八
　　　口二百八十三
南陸渾
新城郡(天平中置治孔城/後陷徙治州城)
　　領縣二
　　　户三百三十一
　　　口一千四百八十四
新城(二漢晉/屬河南)北陸(武定五/年陷)
汝北郡(孝昌二年置治陽仁城天平二年罷武定元/年復移治梁崔塢五年陷闕年復治楊志塢)
　　領縣五
　　　戸五百五十四
　　　口二千二百八十九
石臺(有平/州城)南汝原(有汝水/石澗水)治城　　東汝南(有石樓山/黄陂隔陂)
梁(有廣/城澤)
陽州(天平初置尋/陷武定初復)
　　領郡二　　　縣七
宜陽郡(孝昌初置屬/州天平初屬)
　　領縣三
宜陽　　西新安(孝昌三/年置)東亭
金門郡(天平/初置)
　　領縣四
金門　　南澠池　　南陜　　盧氏
南司州(劉彧置司州正始元年改為郢州孝昌三/年陷蕭衍又改為司州武定七年復改置)
　　領郡二　　　縣七
齊安郡(正始元/年置)
　　領縣三
保城(劉駿置魏因/之有羅山廟)􁠭(有石城山/有霸山廟)齊安(正始元/年置)
義陽郡(魏文帝置後/罷晉武帝復)
　　領縣二
平陽(有師/水)義陽(晉/屬)
宋安郡(劉彧置/魏因之)
　　領縣二
樂寜(有成陽關/雞頭山)東随(有黄峴關/長平山廟)
楚州(蕭衍置北徐州武定/七年改治鍾離城)
　　領郡十二　　　縣二十九
彭沛二郡
　　領縣三
南陽(有曲/陽城)中陽　　洛陽
馬頭郡
　　領縣二
蘄　　平預
沛郡
　　領縣三
蕭　　相　　已吾(有當塗/山荆山)
安定郡
　　領縣四
濮陽　　臨涇　　新豐　　南陽
廣梁郡
　　領縣一
相邑
魯郡(蕭衍置/魏因之)
　　領縣三
鄒　　碭　　魯
北譙郡(治隂/陵城)
　　領縣二
南蔡　　北譙(有茍甫/城龍淵)
濟陽郡
　　領縣四
樂平　　雎陽　　頓丘　　齊丘
北陽平郡
　　領縣二
陽平　　濮陽
鍾離陳留二郡
　　領縣五
燕(有孤山/白石山)朝歌(有九山城/黄溪水)零　　浚儀　　灌丘(有郡/陽城)
合州(蕭衍置魏因/之治合肥城)
　　領郡八　　　縣十七
汝陰郡(州/治)
　　領縣二
汝陰　　天水
南頓郡
　　領縣二
南頓　　和城
南梁郡
　　領縣二
慎　　南髙
北梁郡
　　領縣二
北蒙　　北陳
南譙郡
　　領縣二
蘄　　邵陵
廬江郡
　　領縣三
潛(有野/又山)北始新　　南始新
西汝南郡
　　領縣二
安城(有金/牛山)新野
北陳郡
　　領縣二
西華(有野王/城舒水)陽夏
霍州(蕭衍置/魏因之)
　　領郡十七　　　縣三十六
安豐郡(治洛/歩城)
　　領縣一
安豐(郡/治)
平原郡
　　領縣一
清化
北潁川郡
　　領縣三
潁川　　邵陵　　天水
梁興郡
　　領縣一
陽夏(郡/治)
陳郡
　　領縣三
開　　陽夏　　鮦陽
北陳郡(治衛/山城)
　　領縣一
陽夏
扶風郡(治烏/溪城)
北沛郡
　　領縣五
沛　　曲陽　　相　　順　　新蔡(郡/治)
南陳郡(州/治)
　　領縣二
南陳(治𤣥/康城)邉水
新蔡郡
　　領縣三
汝陽　　新蔡　　固始
岳安郡
　　領縣二
安成　　義興
邉城郡(治麻/歩山)
　　領縣一
史水
西邉城郡
　　領縣三
史水　　宇樓　　開化
西沛郡
　　領縣三
蕭　　沛　　平陽
淮南郡
　　領縣三
淮南　　新興　　清河
樂安郡
　　領縣三
新蔡　　樂安　　潁川
南潁川郡
　　領縣一
譙
睢州(蕭衍置潼州武定元/年平改置治取慮城)
　　領郡五　　　縣十二
淮陽郡(武定六/年置)
　　領縣二
淮陽(武定六/年置)睢陵(武定六年置/有馬牙城)
榖陽郡(治榖陽城太和中置鎮世宗開置/平陽郡孝昌中陷武定六年復改)
　　領縣二
連城(武定六年置/有豪城濊水)髙昌(武定六年置郡/治有項羽祠)
雎南郡(蕭衍置沛郡/武定六年改)
　　領縣二
斛城(武定中改蕭衍淮陽/置有五丈陂扶離城)新豐(武定六/年置)
南濟隂郡(治竹邑城孝昌中陷蕭/衍為睢州武定五年復)
　　領縣二
頓丘　　定陶(有諸/陽山)
臨潼郡(治臨潼城孝昌中/陷武定六年置)
　　領縣四
晉陵(郡治武定/六年置)取慮(州/治)寜陵(武定六/年置)夏丘(武定六年置/有夏丘城)
南定州(蕭衍置魏因/之治蒙籠城)
　　領郡五　　　縣七
弋陽郡(州/治)
　　領縣二
汝南　　期思
汝陰郡(治汝/陰城)
　　領縣一
汝陰
安定郡
　　領縣一
安定
新蔡郡(治新/蔡城)
　　領縣一
新蔡
北建寜郡
　　領縣二
建寜　　陽武
西楚州(蕭衍置魏因/之治楚城)
　　領郡三　　　縣七
汝陽郡(蕭衍置/魏因之)
　　領縣一
義陽(蕭衍置/魏因之)
仵城郡(蕭衍置/魏因之)
　　領縣二
城陽(蕭衍置/魏因之)淮隂(蕭衍置/魏因之)
城陽郡(蕭衍置/魏因之)
　　領縣四
淮隂(蕭衍置/魏因之)平春(蕭衍置/魏因之)義興(蕭衍置/魏因之)晈城(蕭衍置/魏因之)
蔡州(治豫州鮦陽/縣新蔡城)
　　領郡二　　　縣四
新蔡郡(治四/望城)
　　領縣二
南趙　　　新蔡
汝南郡(治白/馬澗)
　　領縣二
新息　　南頓
西淮州(蕭衍置魏因之治/豫州界白茍堆)
　　領郡一　　　縣二
淮川郡(州/治)
　　領縣二
真陽　　梁興
譙州(蕭衍置魏因/之治新昌城)
　　領郡四　　　縣十五
髙塘郡(治髙/塘城)
　　領縣四
平阿　　􁅦塘　　石城　　蘭陵
臨徐郡(治葛/城)
　　領縣三
懐徳　　烏江　　酇
南梁郡
　　領縣四
慎　　梁　　蒙　　譙
新昌郡(州/治)
　　領縣四
赤湖　　荻港　　薄陽　　頓丘
揚州(後漢治歴陽魏治夀春後治建業晉亂置豫州劉/裕蕭道成並同之景明中改孝昌中陷武定中復)
　　領郡十　　　縣二十一
梁郡(州/治)
　　領縣二
崇義(有楚城/韓城)䝉(有馬/頭城)
淮南郡
　　領縣三
夀春(故楚有/倉陵城)汝隂(有楊泉城/少溝水)西宋
北譙郡(永平元/年置)
　　領縣二
安陽　　北譙
陳留郡
　　領縣二
浚儀(有竹/城)雍丘(有曹/城)
北陳郡
　　領縣一
長平(有沙/陵城)
邉城郡
　　領縣二
期思(郡治有/九口山)豐城
新蔡郡
　　領縣二
新蔡(郡治有/大蘓山)固始(有大/城陂)
安豐郡
　　領縣二
安豐(有闕/城)松兹(有闕城/闕城)
下蔡郡
　　領縣二
下蔡　　樓煩
潁州郡
　　領縣三
相　　西華(有澤/水)許昌(有硖/石山)
淮州(蕭衍置魏因/之治淮隂城)
　　領郡四　　　縣九
盱眙郡(治盱/眙城)
　　領縣三
盱眙(郡/治)陽城　　直瀆
山陽郡(治山/陽城)
　　領縣二
山陽(郡/治)左鄉
淮隂郡
　　領縣三
富陵　　懐恩(州郡/治)魯
陽平郡(治陽/平城)
　　領縣一
太清(郡/治)
仁州(蕭衍置魏因/之治赤坎城)
　　領郡一　　　縣二
臨淮郡
　　領縣二
已吾(州郡/治)義城
光州(蕭衍置魏因/之治光城)
　　領郡五　　　縣十
北光城郡
　　領縣二
光城(州/治)樂安
弋陽郡
　　領縣二
北弋陽(郡/治)南弋陽
梁安郡
　　領縣二
濟陽(郡/治)陽城
南光城郡
　　領縣二
光城(郡/治)南樂安
宋安郡(治大/城)
　　領縣二
樂寜(郡/治)宋安
南朔州(蕭衍置魏因/之治齊坂城)
　　領郡六　　　縣六
梁郡
　　領縣一
新息
新蔡郡
　　領縣一
鮦陽
邉城郡(治石/頭城)
　　領縣一
邉城
義陽郡
　　領縣一
義陽
新城郡(治新城/有關城)
　　領縣一
新城
黄川郡
　　領縣一
安定
南建州(蕭衍置魏因/之治髙平城)
　　領郡七　　　縣十七
髙平郡
　　領縣四
髙平　　譙　　弋陽　　義昌
新蔡郡
　　領縣二
新蔡　　安定
陳留郡
　　領縣三
陳留(郡/治)　京兆　　潁川
魯郡
　　領縣二
魯　　義興
南陳郡
　　領縣二
南陳　　環城
光城郡
　　領縣三
光城　　邉城　　婆水
清河郡
　　領縣一
清河
南郢州(蕭衍置魏因/之治赤石關)
　　領郡三　　　縣七
定城郡
　　領縣二
宇婁　　邉城
邉城郡
　　領縣一
茹由
光城郡(治赤/石城)
　　領縣一
光城
沙州(蕭衍置魏因之/治白沙關城)
　　領郡二　　　縣二
建寧郡
　　領縣一
建寧
齊安郡
　　領縣一
梁豐
北江州(蕭衍置魏因/之治鹿城闕)
　　領郡六　　　縣六
義陽郡
　　領縣一
義陽(州郡/治)
齊昌郡
　　領縣一
齊昌
新昌郡
　　領縣一
興義
梁安郡(治建/昌郡)
　　領縣一
梁興
光城郡
　　領縣一
光城
齊興郡
　　領縣一
西平
湘州(蕭衍置魏因之/治大治關城)
　　領郡三　　　縣三
安蠻郡
　　領縣一
新化(州郡/治)
梁寧郡
　　領縣一
灄陽
永安郡
　　領縣一
新城
汴州(蕭衍置魏因/之治汴城)
　　領郡二　　　縣四
沛郡
　　領縣三
蕭　　潁川　　相
臨淮郡
　　領縣一
臨淮
財州(武定八年置治豫/州鮦縣固始城)
前件自揚州已下二十二州並緣邉新附地居險遠故
郡縣户口有時而闕
　
　
　
　
　
　
　魏書卷一百六中
　魏書卷一百六中考証
兖州注魏晉治(闕/)丘○(闕/)字以宋志証之則魏晉治廩
　丘當作廩
青州注治東陽○東陽城在益都縣通典曰即青州治
　東城是也
樂安郡注漢髙帝為千乗國○漢書髙帝置千乘郡未
　嘗建國此國字係郡字之訛
濟南郡蓍○(臣召南/)按蓍字乃著字之誤兩漢有著縣
　屬濟南晉省劉宋復置後魏因之此注謂晉屬誤也
蘭陵郡户十千四百二十四○十必係訛字
濟隂郡離孤○孤當作狐又注有離孤城亦誤漢志可
　證
譙郡注晉以為郡○(臣召南/)按譙郡始置於曹魏不始
　於晉也志誤
漢廣郡昆陽注新安○新安下當有城字各本俱脱
郯郡注後漢為國晉復○(臣召南/)按後漢之初雖嘗封
　東海王後復為東海郡晉因之非至晉始復也
東豫州注太和十九年晉治廣陵城○(臣召南/)按年字
　下當有置字各本並脱
邉城郡豐城○(臣召南/)按此與期思並屬邉城郡監本
　誤刋豐城二小字於期思注下則邉城郡少一縣矣
　今改正
前件自揚州已下二十二州○當云自揚州已下一十
　二州指揚州淮州仁州光州南朔州南建州南郢州
　沙州北江州湘州汴州財州也各本俱誤作二十二
　州又揚州監本誤陽州今改正
　
　
　
　
　
　魏書卷一百六中考証
欽定四庫全書
　魏書卷一百六下
　　齊　　　　　魏　　　　收　　　　撰
　志第七
　　地形二下
雍州(漢改曰涼治漢陽/郡隴縣後治長安)
　　領郡五　　縣三十一
京兆郡(秦為内史漢髙帝為渭南郡武帝為/京兆尹後漢因之屬司隷魏改屬)
　　領縣八
長安(漢髙帝置二漢晉屬有昆/明池周靈臺鎬池彪池水)杜(二漢晉屬二漢曰杜/陵晉曰杜城後改)
鄠(二漢屬右扶風晉屬始平/真君七年分屬豐水出焉)山北(有風涼原有苦谷/滻水出焉有杜城)新
豐(漢髙帝置二漢晉屬/有驪山戲亭首谷水)霸城(郡治二漢曰霸陵晉改屬/有軹道亭長門亭灞水溫)
(泉安/昌陂)隂槃(二漢屬定安晉屬真君七年併新豐太/和十一年復有鴻門亭靈谷水戲水)藍田
(二漢晉屬真君七年併霸城/太和十一年復有白鹿原)
馮翊郡(故秦内史漢髙帝二年更名河上郡九年復/為内史武帝為左内史後為左馮翊後改)
　　領縣六
髙陸(郡治二漢曰髙陵屬晉屬/京兆魏明帝改屬有薄水)頻陽(秦置二漢晉屬有/廣武城南鹵原鹽)
(池/)萬年(漢髙帝置二漢晉屬/京兆後屬有漆沮水)蓮芍(二漢晉屬有/據城下邽城)廣陽(景/明)
(元年/置)􁀙(太和二十/二年置)
扶風郡(故秦内史漢髙帝二年更名為中地郡九年復/為内史武帝為右内史太初中更名主爵都尉)
(為右扶風後改世祖真/君年中併始平郡屬焉)
　　領縣五
好畤(郡治前漢屬後漢晉/罷後復有武都城)始平(魏置晉屬始平/有溫泉新市城)美陽
　槐里(二漢晉屬始平周曰大邱秦更/名廢邱漢髙帝改有板橋泉)　盩厔(漢武帝置/屬後漢晉)
(罷後復真君七/年併武功屬焉)
咸陽郡
　　領縣五
石安(石勒置秦孝公築渭城名咸陽宮有四/皓祠安陵城杜鄠亭竇氏泉周文王祠)池陽(郡治/二漢)
(屬左馮翊晉屬扶/風後屬有鄭白渠)靈武(前漢屬北地後漢罷晉/復真君七年分屬焉)
寜夷(有甘泉/九㚇山)涇陽(真君七年併石安/景明二年復屬)
北地郡(魏文帝分馮/翊之祋祤置)
　　領縣七
富平(真君八年罷泥陽弋居屬/焉有北地城漢武帝祠)泥陽(二漢晉屬真君七/年併富平景明元)
(年復有/慈城山)弋居(二漢屬晉罷後復真/君七年併富平後復)雲陽(二漢屬左馮翊/晉罷後復屬有)
(蒲池水/雲陽宮)銅官(真君七年置有/關山石槃山)土門(景明元年置/有土門山)宜君(真/君)
(七年置有/宜君水)
岐州(太和十一年/置治雍城鎮)
　　領郡三　　縣八
平秦郡(太延二/年置)
　　領縣三
雍(二漢晉屬右扶/風後屬有周城)周城(真君六/年置)横水(真君十年/分周城置)
武都郡(太延/年置)
　　領縣三
平陽(真君六年置有新/谷五丈原郿塢)南田　　髙車
武功郡(太和十一年/分扶風置)
　　領縣二
美陽(二漢晉屬扶風真君七年罷郡屬焉後/屬有岐山太白山美原廟駱谷邵亭)漢西(太和/十一)
(年分好畤置有/梁山武都城)
秦州(治上/封城)
　　領郡三　　縣十三
天水郡(漢武帝置後漢明帝/改為漢陽郡晉復)
　　領縣五
上封(前漢屬隴西後漢屬漢陽/晉屬犯太祖諱改有席水)顯新(後漢屬漢陽晉屬/真君八年併安夷)
(後/屬)平泉　　當亭(真君八/年置)
略陽郡(晉武帝分/天水置)
　　領縣五
安戎(前漢曰戎邑屬天水後/漢晉罷後改屬有董城)綿諸(前漢屬天水後漢晉/罷後復屬有榆亭)
隴城(前漢屬天水後漢屬漢陽晉/罷後復屬有隴城略陽城)清水(前漢屬天水後/漢罷晉復屬)
阿陽(前漢屬天水後屬漢陽/晉罷太和十一年復屬)
漢陽郡(真君七年/分天水置)
　　領縣三
黄瓜(真君八年置/有始昌城)陽亷(有鄧/松山)階陵
南秦州(真君七年置仇池鎮太和十二/年為渠州正始初置治洛谷城)
　　領郡六　　縣十八
天水郡(真君七/年置)
　　領縣三
水南(郡治真君/二年置)平泉(真君三/年置)平原
漢陽郡(真君五/年置)
　　領縣二
榖泉　　蘭倉(郡治真君三年置/有雷牛山黄帝洞)
武都郡(漢武/帝置)
　　領縣四
石門(郡治真君九年/置有羌道城)白水(真君九年/置郡後改)東平(真君九/年置)孔提
武階郡
　　領縣三
北部　　南五部(太和四年/置郡後改)赤萬(太和四年/置郡後改)
修武郡
　　領縣四
平洛(太和四/年置)􁀙樹(太和八/年置)下辨(二漢晉屬武都郡/太和四年分屬焉)廣長
(郡治太和/四年置)
仇池郡
　　領縣二
階陵(真君四年置/有牛頭山)倉泉(太和四/年置)
南岐州
　　領郡三
固道郡(延興四/年置)
廣化郡
廣業郡
東益州(治武/興)
　　領郡七　　縣十六
武興郡
　　領縣四
景昌　　　武興(州郡/治)石門　　武安
仇池郡
　　領縣二
西鄉　　西石門
槃頭郡
　　領縣二
武世　　萇舉
廣萇郡
　　領縣二
萇廣　　新巴
廣業郡
　　領縣二
廣業　　廣化
梓潼郡
　　領縣二
華陽　　興宋
洛聚郡
　　領縣二
武都　　明水
益州(正始/中置)
　　領郡五　　縣十
東晉夀郡(司馬徳宗/置魏因之)
　　領縣四
黄　　石亭　　晉安(司馬徳宗/置魏因之)晉夀(晉恵帝置屬/梓潼後屬)
西晉夀郡
　　領縣一
隂平
新巴郡(司馬徳宗/置魏因之)
　　領縣一
新巴(司馬徳宗/置魏因之)
南白水郡
　　領縣二
始平　　京兆
宋熙郡
　　領縣二
興樂　　元夀
巴州(郡縣/闕)
梁州(蕭衍梁秦二州/正始初改置)
　　領郡五　　縣十四
晉昌郡
　　領縣三
龍亭(有安國城鎮/勢山灙水)興勢(延昌三/年置)南城
襃中郡
　　領縣三
襃中(二漢晉屬漢中後/罷永平四年復屬)武鄉(延昌元年置/有牛頭山)亷水
安康郡(劉凖置/魏因之)
　　領縣二
安康(二漢曰安陽屬漢中漢末省魏復/武帝更名屬魏興郡後屬有直水)寕都
漢中郡(秦/置)
　　領縣三
南鄭(二漢/晉屬)漢隂(有胡/城)城固(二漢/晉屬)
華陽郡
　　領縣三
華陽(有黄牛山亷/水蕭何城)沔陽(二漢晉屬漢中後屬有白/馬城黄沙城諸葛亮廟)嶓冢
(有嶓冢山/漢水出焉)
南梁州(郡縣/闕)
東梁州
　　領郡三　　縣四
　　　戸一千二百二十二
金城郡
　　領縣一
　　　戸二百八十六
直城
安康郡
　　領縣一
　　　戸六百一十八
安康
魏明郡
　　領縣二
　　　戸三百一十八
漢陽　　寧都
涇州(治臨/涇城)
　　領郡六　　縣十七
安定郡(漢武帝置太和十一年/罷石堂郡以其縣屬)
　　領縣五
安定(前漢屬後漢晉/罷後復有銅城)臨涇(二漢晉屬/有洪城)朝那(二漢晉屬有/當原城胡城)
烏氐(二漢晉屬有岐山涇/郷城陽邑城撫夷城)石堂(有自/度山)
隴東郡
　　領縣三
涇陽(前漢屬安定後漢晉罷屬後復有薄/落山涇水出焉白城方石淵隴山)祖居(前漢屬/罷後復)
(屬武威晉/罷後復屬)撫夷(前漢屬安定後/漢晉罷後復屬)
新平郡(後漢獻帝/建安中置)
　　領縣四
白土(二漢屬上郡晉屬金/城後屬有岐亭嶺)爰得(前漢屬安定後漢晉罷/後復屬有邑成東魏城)
三水(二漢屬安定晉罷/後復屬有随意城)髙平(二漢屬安定晉罷/後復屬有石門山)
随平郡
　　領縣二
鶉觚(前漢屬山城後漢晉屬/安定後有孤原亭臺山)東槃
平涼郡
　　領縣二
鶉隂(郡治前漢屬安定後漢屬武威晉/罷後復屬有凡亭涇陽平涼城)隂密(前漢屬安/定後漢罷)
(晉復/後屬)
平原郡
　　領縣一
隂槃(二漢屬安定晉屬京兆/後屬有安城安武城)
河州(有伏乾闕二字真君六/年置鎮後改治抱至)
　　領郡四　　縣十四
金城郡(漢昭帝置後漢建武十/三年闕隴西孝明復)
　
榆中(二漢/晉屬)大夏(二漢屬隴西晉屬晉興皇興三年/改為郡後復屬有白水金桞城)
武始郡(晉分隴/西置)
　　領縣三
勇田(真君八年/置郡後改)狄道(二漢屬隴/西晉屬)陽素
洪和郡
　　領縣三
水池(真君四年/置郡後改)藍川(真君八年/置郡後改)蕈州(延興四/年置)
臨洮郡(二漢晉縣屬隴西/真君六年改置)
　　領縣三
龍城(太和十/年置)石門(太和九/年置)赤水
渭州
　　領郡三　　縣六
隴西郡(秦/置)
　　領縣二
襄武　　首陽
南安陽郡
　　領縣二
桓道　　中陶
廣寧郡
　　領縣二
彰　　新興(真君八年罷中陶/祿部襄武屬焉)
原州(太延二年置鎮正光五年/改置并置郡縣治髙平城)
　　領郡二　　縣四
髙平郡
　　領縣二
髙平　　里亭
長城郡
　　領縣二
黄石　　白池
涼州(漢置治隴神䴥中/為鎮太和中復)
　　領郡十　　縣二十
　　　户三千二百七十三
武安郡
　　領縣一
　　　户三百七十三
宜盛
臨杜郡(杜一/作社)
　　領縣二
　　　户三百八十九
安平　　和平
建昌郡
　　領縣三
　　　户六百五十七
榆中　　治城　　蒙水
番和郡
　　領縣二
　　　户一百三十九
彰　　燕支
泉城郡
　　領縣一
　　　户七十九
新陽
武興郡
　　領縣三
　　　戸三百八十五
晏然　　馬城　　休屠
武威郡(漢武/帝置)
　　領縣二
　　　户三百四十
林中　　襄城(有休屠城/武始澤)
昌松郡
　　領縣三
　　　户三百九十七
温泉　　揟次(本作撮沙/又作揖次)莫口
東涇郡
　　領縣一
　　　户一百九十一
台城
梁寧郡
　　領縣二
　　　户三百三十一
園池　　貢澤
鄯州(郡縣/闕)
瓜州(郡縣/闕)
華州(太和十一年分秦州/之華山澄城白水置)
　　領郡三　　縣十三
華山郡
　　領縣五
華隂(前漢屬京兆後漢晉屬恒農後屬有華/山集仙館巨靈原濕關北鄉城重泉城)鄭(二漢晉/屬京兆)
(後屬有廣鄉/原鄭城赤城)夏陽(二漢晉屬馮翊後屬故少梁秦惠/文王更名有梁山龍門山黒水城)敷
西(太和十一年分夏陽/置有武平城髙平城)郃陽(二漢晉屬馮翊後罷/太和二十年復屬)
澄城郡(真君七/年置)
　　領縣五
澄城(真君七年/置有杏城)五泉(真君七年置有五/泉水濕水石谷城)三門(真君七年/置有陽苑)
(城衙/城)宮城(真君七/年置)南五泉(太和十/一年置)
白水郡(太和二年/分澄城置)
　　領縣三
姚谷(太和二年置/有黄崖山)白水(太和二年置有/五龍山粟邑城)南白水(太和十/一年分)
(闕白水/置有闕)
北華州(太和十五年置東/秦州後改治杏城)
　　領郡一　　縣七
　　　户一萬一千五百九十七
中部郡
　　領縣四
　　　户八千九百二十四
中部(姚興置/魏因之)石保(有回/女山)狄道(有狄兔城/淺石山)長城(有五/郊城)
敷城郡
　　領縣三
　　　戸五千六百七十二
敷城(有女/隂山)洛川(真君/中置)定陽
豳州(皇興二年為華州延興二年為三縣疑太和十/一年改為班州十四年為邠州二十年改焉)
　　領郡三　　縣十
西北地郡(秦昭/王置)
　　領縣三
彭陽(二漢屬安定/晉罷後復屬)富平(二漢晉屬北地後屬有/神泉靈州城彰獵山)安武(前/漢)
(屬安定後漢/晉罷後復屬)
趙興郡(真君二/年置)
　　領縣五
陽周(前漢屬上郡後漢晉罷後復屬有/橋山黄帝冢泥陽城髙平城秋水)獨樂(前漢屬上/郡後漢晉)
(罷後/復屬)定安(真君二/年置)趙安(真君二/年置)髙望(真君二年置/有髙望山)
襄樂郡(太和十/一年置)
　　領縣二
襄樂(前漢屬上郡後/漢晉罷後復屬)膚施(二漢屬上郡晉罷後復/屬有五龍山黄帝祠)
夏州(赫連屈孑所都始光四年平為統/萬鎮太和十一年改置治大夏)
　　領郡四　　縣九
化政郡(太和十/二年置)
　　領縣二
革融　　巖綠(一夲作/嚴緣)
闡熙郡(太和十/二年置)
　　領縣二
山鹿　　新􁁜
金明郡(真君十/二年置)
　　領縣三
永豐(真君十/三年置)啓寧　　廣洛(真君十/年置)
代名郡(太安二/年置)
　　領縣二
呼酋(太安二年/置有横水)渠搜(太和二/年置)
東夏州(延昌二/年置)
　　領郡四　　縣九
徧城郡(太和元/年置)
　　領縣二
廣武(前漢屬太原後漢晉屬/鴈門後屬有三城徧城)沷野(二漢屬朔方/晉罷後復屬)
朔方郡(漢武/帝置)
　　領縣三
魏平　　政和　　朔方(二漢屬晉罷後/復有貴堛澤)
定陽郡(二漢縣屬上郡/太安中改置)
　　領縣二
臨戎(二漢屬朔方/晉罷後復屬)臨真(有丹陽/山白泉)
上郡(秦/置)
　　領縣二
石城　　因城
秦州(神䴥元年置雍州延和元年/改太和中罷天平初復後䧟)
　　領郡三　　縣七
河東郡(秦置治/蒲坂)
　　領縣五
安定(太和元/年置)蒲坂(二漢晉屬有華/陽城雷首山)南解(二漢晉曰解屬/後改有桑泉城)
北解(太和十一年/置有張楊城)猗氏(二漢晉屬河東後/復屬有介山塘)
北鄉郡
　　領縣二
北猗氏(太和十一年/置有解城)汾隂(二漢晉屬河東後屬/有北鄉城后土祠)
陕州(太和十一年置治陕城/八年罷天平初復後䧟)
　　領郡五　　縣十一
恒農郡(前漢置以顯/祖諱改曰恒)
　　領縣三
陕中　　北陕(二漢晉曰陕屬有/曲沃城鄧芝祠)崤(太和十一年置有/三崤山白楊谷)
西恒農郡
　　領縣一
恒農(二漢晉屬恒農/後屬有桃林)
澠池郡
　　領縣二
俱利　　北澠池(太和十一年置有馬/頭山俱利城生耳山)
石城郡(正始二年/置縣後改)
　　領縣一
同堤
河北郡
　　領縣四
北安邑(二漢晉曰安邑屬河東後改太/和十一年置為郡十八年復屬)南安邑(太和十/一年置)
(有中/條山)河北(二漢晉屬河東後屬有芮城立/城嬀水首陽山伯夷叔齊墓)太陽(二漢晉/屬河東)
(後屬有虞/城夏陽城)
洛州(太延五年置荆州太和/十一年改治上洛城)
　　領郡五　　縣七
上洛郡(晉武/帝置)
　　領縣二
上洛(前漢屬恒農後漢屬京兆晉屬有丹/水南秦水漢髙祖祠四皓祠髙東祠)拒陽
上庸郡(皇興四年置東上/洛永平四年改)
　　領縣二
商(前漢屬恒農後漢屬京兆/晉屬上洛後屬有京城)豐陽(郡治太安二/年置有圏地)
魏興郡(太延五/年置)
　　領縣一
陽亭(太和五/年置)
始平郡(景明元/年置)
　　領縣一
上洛
萇和郡(景明元/年置)
　　領縣一
南商
荆州(後漢治漢夀魏晉治江陵太/延中治上洛太和中治穰城)
　　領郡八　　縣四十八
南陽郡(秦/置)
　　領縣十
宛(二漢晉屬有/清水梅溪水)新城(太和二十二年置/有覆釡山赤石山)冠軍(漢武帝置/二漢晉屬)
(有湍水/羊角)舞隂(二漢晉屬/有横山)酈(二漢晉屬有大/鼔谷懸鼔山)云陽(二漢晉/曰育陽)
(屬司馬昌明/改魏因之)西平(有精山/赭山)湼陽(二漢晉/屬有湼)上陌　　西鄂
(二漢普屬有棘/山華城張衡碑)
順陽郡(魏分南陽置曰南鄉/司馬衍更名魏因之)
　　領縣五
南鄉(後漢屬南陽/普屬南鄉)丹水(前漢屬恒農後漢/屬南陽普屬南鄉)臨洮(有洮/山)
槐里　　　順陽(二漢屬南陽普屬南鄉漢哀/帝置即博山也後漢明帝改)
新野郡(普恵/帝置)
　　領縣三
穰(二漢屬南陽普/屬義陽後屬)新野(二漢屬南陽普/屬義陽後屬)池陽
東恒農郡(太和/中置)
　　領縣六
西城(二漢屬漢中普/屬魏興後屬)北酈(有長/山)南鄉　左南鄉(有凡/亭山)
上憶　　東石
漢廣郡
　　領縣二
南棘陽(二漢屬南陽普屬義陽二漢/普曰棘陽後改屬有漢廣城)西棘陽
襄城郡
　　領縣九
方城(有赭陽城/七石山)郏城(有崩/石山)伏城(有廣/陽山)舞隂(有唐/山)清水
翼陽(有招/泉)鄭　　北平(有因/城)赭城(有陵/中山)
北清郡
　　領縣二
武川(有滍城鹿/鳴山農山)北雉(二漢晉曰雉屬南陽/後改屬有西鄂城)
恒農郡
　　領縣四
國　　恒農　　南酈　　邯鄲
襄州(孝昌/中置)
　　領郡六　　縣二十
襄城郡(蕭道成置魏因/之治赭陽城)
　　領縣六
方城　郏城　伏城　舞隂　翼陽　赭城
舞隂郡(孝昌/中置)
　　領縣二
舞隂　　安陽
南安郡(太和十三年置郢州十八年改/為南中府天平初罷府置後䧟)
　　領縣四
安南　　南舞　　葉　　南定
期城郡(孝昌/中置)
　　領縣四
西舞陽　東舞陽　南陽　新安
北南陽郡(孝昌中置為宣/義郡後改州治)
　　領縣二
北平　　白水
建城郡(太和十八年置景明末/罷郡置戌永熙二年復)
　　領縣二
赭陽　　北方城
南襄州
　　領郡三　　縣五
西淮郡
　　領縣二
鍾離　　襄城
襄城郡
　　領縣二
陳陽　　上馬
北南陽郡
　　領縣一
南陽
南廣州
　　領郡五　　縣七
襄城郡
　　領縣一
襄城
魯陽郡
　　領縣二
冠軍　　繁昌
髙昌郡
　　領縣一
髙陽
南陽郡
　　領縣一
南陽
襄城郡
　　領縣二
扶城　　南陽
郢州
　　領郡三　　縣八
安陽郡
　　領縣四
真陽　　安陽　　清隂(一本作/青邱)　　淮隂
城陽郡
　　領縣三
平春　　義陽　　義興
汝南郡
　　領縣一
上蔡
南郢州
　　領郡十二　　縣二十九
北遂安郡
　　領縣一
新安
馮翊郡
　　領縣四
山陽　　彭城　　城　　建安
江夏郡
　　領縣二
屈陽　　郢陽
(闕字/)子郡
　　領縣四
南新陽　　西新　　北新陽　　新與
香山郡
　　領縣二
北新安　　鄖陽
永安郡
　　領縣二
永安　　南新興
新平郡
　　領縣二
(闕/)城　　安城
永安郡
　　領縣二
劉剛　　上城
宕鄀郡
　　領縣三
西新化　　東平陽　　安城
宜民郡
　　領縣三
西新安　　新安　　平陽
南遂安郡
　　領縣一
安興
(闕二/字)郡
　　領縣三
東新市　　西新市　　長安
析州
　　領郡五　　縣十一
修陽郡
　　領縣二
蓋陽　　修陽
固郡
　　領縣三
懐裏　　南陽　　固
朱陽郡
　　領縣二
黄水　　朱陽
南上洛郡
　　領縣二
單水　　南上洛
析陽郡
　　領縣二
西析陽　　東析陽
　
　
　
　
　魏書卷一百六下
　魏書卷一百六下考證
京兆郡注漢髙帝為渭南郡武帝為京兆尹○(臣召南/)
　按髙帝九年即復為内史不稱渭南郡矣志似疎
扶風郡槐里注周曰大丘○(臣召南/)按漢志槐里周曰
　犬丘懿王都之非大丘也此當係傳寫之誤
安定郡烏氐○(臣召南/)按漢志晉志作烏氏後漢郡國
　志作烏枝此作烏氐當是氏字誤多一㸃耳
隴東郡祖居注前漢屬罷後復屬武威○(臣召南/)按祖
　居即二漢之祖厲縣也前屬安定後屬武威此注前
　漢屬下似脱安定二字衍罷字又訛後漢漢字為復
　字
随平郡鶉鵤注前漢屬山城○鶉鵤前漢志作鶉孤後
　漢及晉志作鶉觚傅休奕封鶉觚男即此縣也此志
　作鵤蓋誤又此縣前漢屬北地此誤作屬山城前漢
　並無郡名山城也
徧城郡沷野○沷野當作沃野前漢志作沃壄後漢志
　作沃野
南陽郡冠軍注羊角○羊角下疑有脱字
湼陽注有湼○以縣在湼水之陽故名有湼之下當有
　水字
　
　
　
　
　
　
　
　
　
　
　
　魏書卷一百六下考證
欽定四庫全書
　魏書卷一百七上
　　齊　　　　魏　　　　收　　　　撰
　志第八
　　律厯三上
大聖通天地之至理極生民之能事體妙繫於神機作
範留於器象然則制物成法故冥賾可尋推變有因而
化生以驗昔黄帝採竹昆崘之隂聽鳳岐陽之下斷自
然之物寫自然之音音既協矣黄鍾以立數既生矣氣
亦徴之於是乎備數和聲審度嘉量權衡之用皆出於
兹矣三古所共行百王不能易漢孝武置協律之官元
帝時京房明六十律事為宻矣王莽世徴天下通鍾律
之士劉歆總而條奏之最為該博故班固取以為志後
漢待詔嚴崇頗為知律至其子宣不𫝊遂罷魏世杜夔
亦以通樂制律晉中書監荀朂持夔律校練八音以謂
後漢至魏尺長古尺四分有餘又得古玉律朂以新律
命之謂其應合遂改晉調而散騎侍郎阮咸譏其聲髙
永嘉以後中原䘮亂考正鍾律所未聞焉其存於夷裔
聲器而已魏氏平諸僣偽頗獲古樂髙祖慮其永爽太
和中詔中書監髙閭修正音律久未能定閭出為相州
刺史十八年閭表曰書稱同律度量衡論語謹權量審
法度此四者乃是王者之要務生民之所由四者何先
以律為首豈不以取法之始求天地之氣故也孔子曰
移風易俗莫尚於樂然則樂之所感其致遠矣今調音
制樂非律無以克和然則律者樂之本也臣前被敇理
樂與皇宗博士孫惠蔚大樂祭酒公孫崇等考周官國
語及後漢律厯志案京房法作凖以定律吹律以調絲
案律寸以孔竹八音之别事以粗舉書既三奏備在前
文臣年垂七十日就衰頺恐一朝先犬馬竟無絲髪之
益使律法長絶遺恨沒世是以慺悽惓惓不敢忘怠近
在鄴見崇臣先以其聰敏精勤有挈瓶之智雖非經國
之才頗長推考之術故臣舉以敎樂令依臣先共所論
樂事自作鐘磬志議二卷器數為備可謂世不乏賢今
崇徒敎樂童書學而已不恭樂事臣恐音律一曠精賞
實難習業差怠轉乖本意今請使崇參知律吕鐘磬之
事觸類而長之成益必深求持臣先所奏三表勘後漢
律厯志陛下親覽以求厥衷俱然易了又著作郎韓顯
宗博聞彊識頗有史才粗解音律亦求令時往參知臣
雖在外官竊慕古人舉善之義愚意所及不能自己雖
則越分志在補益願不以言廢人詔許之景明四年并
州獲古銅權詔付崇以為鍾律之凖永平中崇更造新
尺以一黍之長累為寸法尋太常卿劉芳受詔修樂以
秬黍中者一黍之廣即為一分而中尉元匡以一黍之
廣度黍二縫以取一分三家紛競久不能決太和十九
年髙祖詔以一黍之廣用成分體九十黍之長以定銅
尺有司奏從前詔而芳尺同髙祖所制故遂典修金石
迄武定末未有諳律者
厯者數之用探靈測化窮微極幽之術也所以上齊七
政下授萬方自軒轅以還迄於三代推元革統厥事不
一也秦世漢興厯同顓頊百有餘年始行三統後漢孝
章世改從四分光和中易以乾象魏文時用韓翊所定
至明帝行楊偉景初終於晉朝無所改作司天測象今
古共情啓端歸餘為法不等協日正時俱有得失太祖
天興初命太史令晁崇修渾儀以觀星象仍用景初厯
歳年積久頗以為疎世祖平涼土得趙􁦳所修𤣥始厯
後謂為宻以代景初真君中司徒崔浩爲五寅元厯未
及施行浩誅遂寝髙祖太和中詔秘書鍾律郎上谷張
明豫為太史令修綜厯事未成明豫物故遷洛仍歳南
討而宫車宴駕世宗景明中詔太樂令公孫崇太樂令
趙樊生等同共考驗正始四年冬崇表曰臣頃自太樂
詳理金石及在秘省考步三光稽覽古今詳其得失然
四序遷流五行變易帝王相踵必奉初元改正朔殊徽
號服色觀于時變以應天道故易湯武革命治厯明時
是以三五迭隆厯數各異伏惟皇魏紹天明命家有率
土戎軒仍動未遑厯事因前魏景初厯術數差違不協
晷度世祖應期輯寧諸夏仍命故司徒東郡公崔浩錯
綜其數浩博渉淵通更修厯術兼著五行論是時故司
空咸陽公髙允該覽羣籍賛明五緯并述洪範然浩等
考察未及周宻髙宗踐阼乃用敦煌趙􁦳甲寅之厯然
其星度稍為差逺臣輒鳩集異同研其損益更造新厯
以甲寅為元考其盈縮晷象周宻又從約省起自景明
因名景明厯然天道盈虚豈曰必協要須參候是非乃
可施用太史令辛寶貴職司𤣥象頗閑秘數秘書監鄭
道昭才學優贍識覽該宻長兼國子博士髙僧裕乃故
司空允之孫世綜文業尚書祠部郎中宗景博涉經史
前兼尚書郎中崔彬微曉法術請此數人在祕省參候
而伺察晷度要在冬夏二至前後各五日然後乃可取
驗臣區區之誠冀效萬分之一詔曰測度晷象考歩宜
審可令太常卿芳率太學四門博士等依所啓者悉集
詳察延昌四年冬侍中國子祭酒領著作郎崔光表曰
易稱君子以治厯明時書云厯象日月星辰乃同律度
量衡孔子陳後王之法曰謹權量審法度春秋舉先王
之正時也履端於始又言天子有日官是以昔在軒轅
容成作厯逮乎帝唐羲和察影皆所以審農時而重民
事也太和十一年臣自博士遷著作忝司載述時舊鍾
律郎張明豫推步厯法治己丑元草剙未備及遷中京
轉為太史令未幾䘮亡所造致廢臣中修史景明初奏
求奉車都尉領太史令趙樊生著作佐郎張洪給事中
領太樂令公孫崇等造厯功未及訖而樊生又䘮洪出
除涇州長史唯崇獨專其任暨永平初亦已略舉時洪
府解停京又奏令重修前事更取太史令趙勝太廟令
龎靈扶明豫子龍祥共集祕書與崇等詳驗推建宻厯
然天道幽逺測步理深候觀遷延歳月滋久而崇及勝
前後並䘮洪所造厯為甲午甲戍二元又除豫州司馬
靈扶亦除蒲隂令洪至豫州續造甲子己亥二元唯龍
祥在京獨修前事以皇魏運水徳為甲子元兼校書郎
李業興本雖不預亦和造厯為戊子元三家之術並未
申用故貞靜處士李謐私立厯法言合紀次求就其兄
瑒追取與洪等所造遞相參考以知精麤臣以仰測晷
度實難審正又求更取諸能算術兼解經義者前司徒
司徒髙綽駙馬都尉盧道䖍前冀州鎮東長史祖瑩前
并州秀才王延業謁者僕射常景等日集祕書與史官
同檢疏宻并朝貴十五日一臨推驗得失擇其善者奏
聞施用限至歳終但世代推移軌憲時改上元今古考
凖或異故三代課步始卒各别臣職預其事而朽墮已
甚既謝運籌之能彌愧意算之藝由是多歴年世兹業
弗成公私負責俯仰慙􁂦靈太后令曰可如所請延昌
四年冬太傅清河王懌司空尚書令任城王澄散騎常
侍尚書僕射元暉侍中領軍江陽王繼奏天道至逺非
人情可量厯數幽微豈以意輒度而議者紛紜競起端
緒争指虚逺難可求衷自非建標凖影無以驗其真偽
頃永平中雖有考察之利而不累歳窮究遂不知影之
至否差失少多臣等參詳謂宜今年至日更立表木明
伺晷度三載之中足知當否令是非有歸争者息競然
後採其長者更議所從神龜初光復表曰春秋載天子
有日官諸侯有日御又曰履端于始歸餘于終皆所以
推二氣考五運成六位定七曜審八卦立三才正四序
以授百官于朝萬民于野隂陽剛柔仁義之道罔不畢
備繇是先代重之垂於典籍及史遷班固司馬彪著立
書志所論備矣謹案厯之作也始自黄帝辛夘為元迄
于大魏甲寅歴數千有餘代歴祀數千軌憲不等逺近
殊術其消息盈虚覘歩疏宻莫得而識焉去延昌四年
冬中堅将軍屯騎校尉張洪故太史令張明豫息盪寇
將軍龍祥校書郎李業興等三家並上新厯各求申用
臣學缺章程藝謝籌運而竊職觀閣謬忝厥司奏請廣
訪諸儒更取通數兼通經義者及太史並集祕書與史
官同驗疏宻并請宰輔羣官臨檢得失至於歳終宻者
施用奉詔聽可時太傅太尉公清河王臣懌等以天道
至逺非卒可量請立表候影期之三載乃採其長者更
議所從又蒙敇許於是洪等與前鎮東府長史祖瑩等
研窮其事爾來三年再厯寒暑積勤構思大功獲成謹
案洪等三人前上之厯并駙馬都尉盧道虔前太極採
材軍主衛洪顯殄寇将軍太史令胡榮及雍州沙門統
道融司州河南人樊仲遵定州鉅鹿人張僧豫所上總
合九家共成一厯元起壬子律始黄鍾考古合今謂為
最宻昔漢武帝元封中治厯改年為太初即名太初厯
魏文帝景初中治厯即名景初厯伏惟陛下道唯先天
功邈稽古休符告徴靈蔡炳瑞壬子北方水之正位龜
為水畜實符魏徳修母子應義當麟趾請定名為神龜
厯今封以上呈乞付有司重加考議事可施用并藏祕
府附於典志肅宗以厯就大赦改元因名正光厯班於
天下其九家共修以龍祥業興為主
壬子元以來至魯隱公元年歳在己未積十六萬六千
五百七算外入甲申紀來至隱公元年己未積四萬五
千三百七算外
壬子元以來至今大魏正光三年歳在壬寅積十六萬
七千七百五十算外壬子歳入甲申紀以來至今孝昌
二年歳在丙午積四萬六千五百五十四算外從壬子
元以來至今大魏孝昌三年歳次丁未積十六萬七千
七百五十六算上壬子歳入甲寅紀以來至今大魏孝
昌三年歳次丁未積四萬六千五百五十六算上
章歳五百五(古十九年七閏閏餘盡為章積至多年月/盡之日月見東方日蝕先晦輒復變厯以)
(同天象二百年多一日三百年多一日半晦朔失故先/儒及緯文皆言二百年斗厯改憲候天減閏五百五年)
(減閏餘一九千五百九十五年減一閏月則從僖公五/年至今日蝕不失晦與二日合朔者多閏餘成月餘盡)
(為/章)
章閏一百八十六(五百五年閏月之數其/中減舊十九分之一)
章月六千二百四十六(五百五年所有/月之數并閏月)
蔀法六千六十(十二章為一蔀至此/年小餘成日為度法)
斗分一千四百七十七(四分度法得一千五百一十五/為古法今減三十八者從僖公)
(五年以來減七日有竒謂為最近一百二十三歳/減闕日減之太深是以三十餘年改徙四子也)
紀法六萬六百(十蔀成紀/大餘十也)
統法十二萬一千二百(二紀成統/大餘二十)
元法三十六萬三千六百(三統成元/大餘盡)
日法七萬四千九百五十二(十二乗章月為日法/章月一年之閏分)
周天分二百二十一萬三千三百七十七(以度法通三/百六十五度)
(内斗/分)
氣法二十四(歳中十三年一十二次/次有初中分二十四)
經月大餘二十九小餘三萬九千七百六十九(日法除/周天分)
(得之日法者一蔀之月數周天分者一蔀之日數以用/月除衆日得一月二十九及餘是周天分即為月通)
㑹數百七十三餘二萬三千二百八(五月二十三分月/之二十為一會以)
(二十三乗五月内二十得一百三十五以乗周天/分以二十三乗日法除之得一百七十三及餘)
㑹通一千二百九十八萬九千九百四(以日法乗㑹/數内㑹餘)
周日二十七餘四萬一千五百六十二(以月一日行除/周天得二十七)
(日及/餘)
通周二百六萬五千二百六十六(日法乗周日二/十七内周餘)
小周六千七百五十一(月一日行十三度/乗章歳内章閏也)
月周八萬一千一十二(以十二乗小周/即得與度同)
推月朔術第一
推積月　術曰置入紀年算外以章月乗之如章歳為
積月不盡為閏餘閏餘滿三百一十九以上其歳有閏
推朔積日　術曰以通數乗積月為朔積分分滿日法
為積日不盡為小餘六旬去積日不盡為大餘命以紀
算外則所求年天正十一月朔日
推上下弦望　術曰加朔大餘七小餘二萬八千六百
八十小分一小分滿四從小餘小餘滿日法從大餘一
大餘滿六十去之即上弦日又加得望又加得下弦又
加得後月朔
推二十四氣術第二
推二十四氣　術曰置入紀年以來算外以餘數乗之
為實以蔀法除之所得為積沒不盡為小餘以六旬去
積沒不盡為大餘命以紀算外所求年天正十一月冬
至日求次氣加大餘十五小餘一千三百二十四小分
一小分滿氣法二十四從小餘一小餘滿蔀法從大餘
一大餘滿六十去之命如上即次氣日
推閏　術曰以閏餘減章歳五百五餘以歳中十二乗
之滿章閏一百八十六得一月餘半法已上亦得一月
數天正十一月算外即閏月閏月有進即以無中氣定
之
冬至十一月中　小寒十二月節　大寒十二月中
立春正月中　　雨水正月中　　驚蟄二月節
春分二月中　　清明三月節　　穀雨三月中
立夏四月節　　小滿四月中　　芒種五月節
夏至五月中　　小暑六月節　　大暑六月中
立秋七月節　　處暑七月中　　白露八月節
秋分八月中　　寒露九月節　　霜降九月中
立冬十月節　　小雪十月中　　大雪十一月節
推合又交㑹月蝕去交度　術曰置入紀朔積分朔以
交㑹差分并之(今用甲申紀差分七百四十/一萬八千七百八十四也)以㑹通去
之所得為積交餘不盡者以日法除之所得為度餘即
所求年天正十一月朔却去交度及餘
求次月去交度　術曰加度二十九日度餘三萬九千
七百六十九除如上則次月去交度及分
求望去交度　術曰加度十四日度餘五萬七千三百
六十半度餘滿日法從度滿㑹數去之亦除其餘餘若
不足減者減度一加㑹虚則望去交度及分朔望去交
度分如朔望合數十四度度餘五萬七千三百六十半
已下入交限數一百五十八度度餘四萬七百九十九
半以上者朔則交㑹望則月蝕
甲子紀(合朔日月如/合璧交中)
甲戍紀(合朔月在/日道裏)　　　交㑹差四十九度
度餘三萬六千七百四十四
甲申紀(合朔月在/日道裏)　　　交㑹差九十八度
度餘七萬三千四百八十八
甲午紀(合朔月在/日道裏)　　　交㑹差一百四十八度
度餘三萬五千二百二十八
甲辰紀(合朔月在/日道裏)　　　交㑹差二十四度
度餘四萬八千八百一十六
甲寅紀(合朔月在/日道裏)　　　交㑹差七十四度
度餘一萬六百八
求交道所在月以十一月朔却去交度及餘減㑹數及
餘餘若不足減者減一度加入法乃減之乃以十一月
朔小餘加之滿日法除去之從日一餘為日餘命起往
年十一月如歴月大小除之不滿月者為入月算外交
道日交在望前者其月朔則交㑹望則月蝕交在望後
者亦其月月蝕後月朔則交㑹交正在望者其月月蝕
既前後朔皆交㑹交正在朔者日蝕既前後望皆月蝕
求後交月及日以㑹數及餘加前入月日及餘餘滿日
法從日一如厯月大小除之命起前蝕月得後交月及
餘
推月在日道表裏　術曰置入紀朔積分又以紀交㑹
差分加之(今用甲申如交㑹差分七百/四十一萬八千七百八十四)倍㑹通去之餘
不滿㑹通者紀首裏者則天正十一月合朔月在日道
裏紀首表者則月在表若滿㑹通者紀首表者則月在
裏紀首裏者則月在表黄道南為表北為裏其滿㑹通
者去之餘如日法而一即往年天正十一月朔却交度
及餘以却去交度及餘減㑹數及㑹餘㑹餘若不足減
者減一度加日法乃減餘為前去度乃餘又以十一月
朔小餘加之滿日法從度一命起十一月如厯月大小
除之不滿月者為入月日及餘算外交道日(若十一月/朔月在日)
(道裏者此交為出外後交為入内十一月朔在表/者此交為入内後交為出外一出一入常法也)其交
在朔後望前者朔月在日道表裏與十一月同望則反
矣若交在望後朔前者望與十一月同後月朔則異矣
(若先交㑹後月蝕者朔月在日道裏望在表朔在表/則望在裏其先月蝕後交會者望在表則朔在裏也)望
在裏則朔在表矣
推交㑹起角　術曰其月在外道先㑹後交者虧從東
南角起先交後㑹者虧從西南角起其月在内道先㑹
後交者虧從西北角起先交後㑹者虧從西北角起合
交中者蝕之既其月蝕在日之衝起角亦如之凡日月
蝕去交十五為限十以下是蝕也十以上虧蝕微少光
影相接而已
推蝕分多少　術曰置入交限十五度以朔望去交日
數減之餘則蝕分
推合朔入厯遲疾盈縮第四
推合朔入厯遲疾　術曰置入紀以來朔日積分又以
紀遲疾差分并之(今用甲申紀遲疾差分一百/八十二萬千七百九十一)以通周
如一為積周不盡者以日法約之為日不盡為日餘命
日算外即所求年天正十一月合朔入厯日
甲子紀　遲疾差二十四日　　　日餘六萬三千五
　　　　百六十八
甲戍紀　遲疾差二十四日　　　日餘四萬二千二
　　　　百五十六
甲申紀　遲疾差二十四日　　　日餘二萬九百四
　　　　十四
甲午紀　遲疾差二十三日　　　日餘十萬四千五
　　　　百八十四
甲辰紀　遲疾差二十三日　　　日餘五萬三千二
　　　　百七十二
甲寅紀　遲疾差二十三日　　　日餘三萬一千九
　　　　百六十
求次月入厯日　術曰加一日日餘七萬三千一百五
十九日餘滿日法從日日滿二十七去之亦除餘如周
日餘日餘若不足減一日加周虚日滿二十七而餘不
滿周日日餘者為入厯值周日法滿去之為入厯一日
求望入厯　術曰加十四日日餘五萬七千三百六十
半又加得後月厯日
月行遲疾度及分　　　　損益率
　盈縮并　　　　　　　盈縮積分
一日十四度(二百六/十一分)　　　益六百八十
　盈初
二日十四度(三百/分)　　　　益六百一十九
　盈六百八十　　　　　盈積分七千五百五十
三日十四度(二百四/十六分)　　　益五百五十五
　盈一千二百九十九　　盈積分一萬四千四百二
　　十二
四日十四度(一百七/十一分)　　　益四百九十
　盈一千八百五十四　　盈積分二萬五百八十四
五日十四度(九十/九分)　　　　益四百一十八
　盈二千三百四十四　　盈積分二萬六千二十四
六日十三度(四百七/十一分)　　　益二百八十五
　盈一千七百六十二　　盈積分三萬六百六十五
七日十三度(二百六/十六分)　　　益八十
　盈三千四十七　　　　盈積分二萬三千八百二
　　十九
八日十三度(六十/一分)　　　　損一百二十五
　盈三千一百二十七　　盈積分三萬四千七百一
　　十七
九日十三度(四百一/十九分)　　　損二百五十二
　盈三千二　　　　　　盈積分三萬三千三百二
　　十九
十日十二度(三百三/十八分)　　　損三百五十三
　盈二千七百五十　　　盈積分三萬五百三十一
十一日十二度(二百三/十七分)　　損五百五十四
　盈二千三百九十七　　盈積分二萬六千六百一
　　十二
十二日十二度(一百三/十六分)　　損五百五十五
　盈一千九百四十二　　盈積分二萬一千五百七
　　十二
十三日十二度(三十/五分)　　　損六百五十六
　盈一千三百八十八　　盈積分一萬五千四百一
　　十
十四日十一度(四百六/十四分)　　損七百三十一
　盈七百三十二　　　　盈積分八千一百二十七
十五日十二度(三十/六分)　　　益六百五十五
　縮初
十六日十二度(二百/九分)　　　益五百八十二
　縮六百五十五　　　　縮積分七千一百七十二
十七日十二度(二百八/十九分)　　益五百二
　縮一千二百三十七　　縮積分一萬三千七百三
　　十四
十八日十二度(二百九/十分)　　益四百一
　縮一千七百三十七　　縮積分一萬九千三百七
十九日十二度(二百九/十二分)　　益二百九十九
　縮二千一百四十　　　縮積分二萬三千七百五
　　十九
二十日十二度(四百九/十六分)　　益一百九十五
　縮二千四百三十九　　縮積分二萬七千七十九
二十一日十三度(一百一/十八分)　益六十八
　縮二千六百三十四　　縮積分二萬九千一百四
　　十四
二十二日十三度(二百三/十三分)　損五十七
　縮二千七百二　　　　縮積分二萬九千九百九
　　十九
二十三日十三度(三百八/十八分)　損二百二
　縮二千六百四十五　　縮積分二萬九千三百六
　　十六
二十四日十四度(二十/九分)　　損三百四十八
　縮二千四百四十三　　縮積分二萬七千一百二
　　十三
二十五日十四度(一百七/十四分)　損四百九十三
　縮二千九十五　　　　縮積分二萬三千二百五
　　十九
二十六日十四度(三百八/十七分)　損六百六
　縮一千六百二　　　　　縮積分一萬七千七百八
　　十六
二十七日十四度(三百一/十一分)　　損六百三十一
　縮九百九十六　　　　　縮積分一萬(闕/)五十八
周日十四度(三百三十九分小分/九千六百八十四)損六百五十(小分九千六/百八十四分)
　縮三百六十五　　　　　縮積分四百五十二
推合朔交㑹月蝕定大小餘　　術曰以入厯日餘乗所
入厯下損益率以小周六千七百五十一除之所得以
損益盈縮積分加之為定積分值盈者以減本朔望小
餘值縮者加之滿日法者交㑹加時在後日減之不足
減者減上一日加下日法乃減之交㑹加時在前日月
蝕者隨定大小餘為定日加時
推加時　　術曰以時法六千二百四十六除定小餘所
得命以子起算外朔望加時有餘不盡者四之加法得
一為少二為半三為太半又有餘者三之如法得一為
彊半法以上排成之不滿半法棄之以彊并少為少彊
并半為半彊并太為太彊得二彊者為少弱以定并少
為半彊以之并半為太弱以之并太為一弱隨所在辰
命之則其彊弱日之衝為破月常在破下蝕
入厯值周日者　術曰以周日月餘乗損率以周日度
小分并又以入厯日餘乗之為實以小周乗周日日餘
為法實如法得一以減縮積積分有餘者以加本朔望
小餘小餘滿日法從大餘一是為蝕後日推加時如上
法
推日月合朔弦望度術第五
推日度　術曰置入紀朔積日以日度法乗之滿周天
去之餘滿日度法為度不盡為餘命度起牛前十二度
(牛前十二度在/斗十五度也)宿次除之不滿宿者算外即天正十一
月朔夜半日所在度
推日度又法　術曰置周天三百六十五度斗分一千
四百七十七以冬至去朔日數減一餘以減周天度冬
至小餘減斗分不足減者減度一加日度法乃減之命
起如上即所求年天正十一月朔日夜半日所在度
求次月日所在度　術曰月大加三十度月小加二十
九度求次日加一度宿次除之逕斗去其分一千四百
七十七
推合朔日月共度　術曰以章歳乗朔小餘以章月除
之所得為大分不盡小分以加夜半日度分分滿日度
法從度命起如前即所求年天正十一月合朔日月共
度
求次月合朔共度　術曰加度二十九大分三千二百
一十五小分二千四百五十五小分滿章月從大分大
分滿日度法從度宿次除之逕斗除其分則次月合朔
日月共度
推月度　術曰置入紀朔積日以月周八萬一千一十
二乗之滿周天去之餘以日度法約之為度不盡為度
分命度起牛前十二度宿次除之不滿宿者算外即所
求年天正十一月朔夜半月所在度及分
推月度又一法　術曰以小周乗朔小餘為實以章嵗
來日法為法實如法得一為度不滿法者以章月除之
為大分不盡為小所得以減合朔度及分餘即所求年
天正十一月朔夜半月所在度及分
求次月度　術曰小月加度二十二分二千六百五十
一大月加度三十五分四千八百八十三分滿日度法
從度宿次除之不滿宿者算次月所在度
求次日月行度　術曰加度十三分二千二百三十二
分滿日度法從度宿次除之逕斗去其分
求弦望日所在度　術曰加合朔度七大分二千三百
一十八小分五千二百九十八微分微分滿四從小分
小分滿章月從大分大分滿日度法從度命如上則上
弦日所在度又加得望下弦月合朔
斗二十六度　牛八度　　女十二度　虚十度
危十七度　　室十六度　壁九度
　　北方𤣥武七宿九十八度(一千四百/七十七分)
奎十六度　　婁十二度　胃十四度　昴十一度
畢十六度　　觜二度　　參九度
　　西方白虎七宿八十度
井三十三度　鬼四度　　栁十五度　星七度
張十八度　　翼十八度　軫十七度
　　南方朱鳥七宿一百一十二度
角十二度　　亢九度　　氐十五度　房五度
心五度　　　尾十八度　箕十一度
　　東方蒼龍七宿七十五度
周天三百六十五度六千六十分度之一千四百七十
七
通分得二百二十一萬三千七百七十七名曰周天分
五行沒滅易卦氣候上朔術第六
推五行用事日水火木金土各王七十三日小餘二百
九十五小分九微分三春木夏火秋金冬水四立即其
用事始求土者置立春大小餘及分以木王七十三日
小餘二百九十五小分九微分三加之微分滿五從小
分一小分滿氣法二十四從小餘一小餘滿蔀法從大
餘一大餘滿六十去之命以紀得季春上王日又加土
王十八日小餘一千五百八十八小分二十微分二滿
從命如上即得立夏日求次如法又一法求土王用事
日各置四立大小餘及分各減大餘十八小餘一千五
百八十八小分二十微分二命以紀算外即四立土王
日若大餘不足減者加六十而後減之小餘不足減者
減取大餘一加蔀法乃減之
推沒滅　術曰因冬至積沒有小餘者加積一以沒分
乘之如沒法而一為積日不盡為沒餘以六旬去積日
餘為沒日命以紀算外即所求年天正十一月冬至後
沒日
求次沒　術曰加沒日六十九沒餘二萬七百六十四
沒餘滿沒法三萬一千七百七從沒日一沒日滿六十
去之命以紀算外即次沒月一嵗常有五沒或六沒小
餘盡者為滅日又以冬至去朔日加沒日冬至小餘滿
蔀法從沒日命日起天正十一月如厯月大小除之不
足除者入月算命以朔算外即冬至後沒日求次沒加
沒沒日六十九沒餘三千九百五十九沒分二萬四千
六百九十七分滿沒法從沒餘滿蔀從沒日命起前沒
凡厯日大小除之即後沒日及餘
推四正卦　術曰因冬至大小餘即坎卦用事日春分
即震卦用事日夏至即離卦用事日秋分即兊卦用事
日
求中孚卦加冬至小餘五千五百三十小分九微分一
微分滿五從小分小分滿氣法從小餘小餘滿蔀法從
大餘命以紀算外即中孚卦用事日其解加震咸加離
賁加兊亦如中孚加坎
求次卦加坎大餘六小餘五百二十九小分十四微分
四微分滿五從小分小分滿氣法從小餘小餘滿蔀法
從大餘命以紀算外即復卦用事日大壯加震姤加離
觀加兊如中孚加坎
十一月未濟蹇頤中孚復十二月屯謙睽升臨正月小
過蒙益漸泰二月需隨晉解大壯三月訟豫蠱革夬四
月旅師比小畜乾五月大有家人井咸姤六月鼎豐渙
履遯七月恒節同人損否八月巽萃大畜賁觀九月歸
妹无妄明夷困剥十月艮既濟噬嗑大過坤
四正為方伯中孚為三公復為天子屯為諸侯謙為大
夫睽為九卿升還從三公周而復始
九三應上九清浄微温陽風九三應上六絳赤決温隂
雨六三應上六白濁微寒隂雨六三應上九麴塵決寒
陽風諸卦上有陽爻者陽風上有隂爻者隂雨
推七十二候　術曰因冬至大小餘即虎始交日加大
餘五小餘四百四十一小分八微分一微分滿三從小
分小分滿氣法從小餘小餘滿蔀從大餘命以紀算外
所候日
冬至　　虎始交　　　芸始生　　　荔挺出
小寒　　蚯蚓結　　　麈角解　　　水泉動
大寒　　鴈北向　　　鵲始巢　　　雉始雊
立春　　鷄始乳　　　東風解凍　　蟄蟲始振
雨水　　魚上冰　　　獺祭魚　　　鴻鴈來
驚蟄　　始雨水　　　桃始華　　　倉庚鳴
春分　　鷹化鳩　　　𤣥鳥至　　　雷始發聲
清明　　電始見　　　蟄蟲咸動　　蟄蟲啓戸
穀雨　　桐始花　　　田鼠為鴽　　虹始見
立夏　　萍始生　　　戴勝降於桑　螻蟈鳴
小滿　　蚯蚓出　　　王瓜生　　　苦菜秀
芒種　　靡草死　　　小暑至　　　螳蜋生
夏至　　鵙始鳴　　　反舌無聲　　鹿角解
小暑　　蟬始鳴　　　半夏生　　　木槿榮
大暑　　温風至　　　蟋蟀居壁　　鷹乃學習
立秋　　腐草為螢　　土潤溽暑　　凉風至
處暑　　白露降　　　寒蟬鳴　　　鷹祭鳥
白露　　天地始肅　　暴風至　　　鴻鴈來
秋分　　𤣥鳥歸　　　羣鳥養羞　　雷始收聲
寒露　　蟄蟲附戸　　殺氣浸盛　　陽氣始衰
霜降　　水始涸　　　鴻鴈來賓　雀入大水化為蛤
立冬　　菊有黄華　　豺祭獸　　　水始冰
小雪　　地始凍　　雉入大水化為蜃　虹藏不見
大雪　　冰始壯　　　地始坼　　　鶡旦不鳴
術曰因冬至虎始交後五日一候
推上朔法置入紀年減一加八以六律乗之以六千去
之餘為大餘以甲子算外上朔日
推五星六通術第七
上元壬子以來至春秋隱公元年已未積十六萬六千
五百七算外至今大魏熙平二年嵗次丁酉積十六萬
七千七百四十五算外
木精曰嵗星其數二百四十一萬六千六百六十
火精曰熒惑星其數四百七十二萬五千八百四十八
土精曰鎮星其數三百二十九萬一千二十一
金精曰太白其數三百五十三萬八千一百三十一
水精曰辰星其數七十萬二千一百八十二
推五星置上元以來盡所求年減一以周天二百二十
一萬三千三百七十七乗之名為六通之實以蔀法除
之所得為冬至積日不盡為小餘以旬六去積日不盡
為大餘命以甲子算外即冬至日以章嵗五百五除冬
至小餘所得命子算外即律氣加時
五星各以其數為法除六通實所得為積合不盡為合
餘以合餘減法餘為入嵗度分以日度約之所得即所
求天正十一月冬至後晨夕合度算及餘其金水以一
合日數及合餘減合度算及餘得一者為夕見無所得
為晨見若度餘不足減減合度算一加日度法乃減之
命起牛前十二度宿次除之不滿宿者算外即天正十
一月冬至後晨夕合度及餘
求星合月及日　置冬至朔日數減一以加合度算以
冬至小餘及度餘度餘滿日度法去之加度一合度算
變成合日算餘為日餘命起天正十一月如厯月大小
除之不滿月者算外星合月及日有閏計之
求後合月及日　以合終日數及餘如前入月算及餘
餘滿日度從日厯月大小除之起前合月算外即後合
月及日其金水以一合日數及餘加晨得夕加夕得晨
求後合度　以行星度及餘加前合度算及餘餘滿日
度從度命起前合度宿次除之不滿宿者算外即後合
度及餘逕斗去其分一千四百七十七
嵗星合終日數三百九十八合終日餘四千七百八十
行星三十三度度餘三千三百三周虚一千二百八十
嵗星晨與日合在日後伏十六日餘二千三百九十行
星二度餘四千六百八十一半去日十三度半晨見東
方順疾日行五十七分之十一五十七日行十一度順
遲日行九分五十七日行九度而留不行二十七日而
旋逆日行七分之一八十四日退十三度復留二十七
日復順遲日行九分五十七日行九度復疾日行十一
分五十七日行十一度在日前夕伏西方順遲十六日
日餘二千三百九十行星二度餘四千六百八十一半
與日合凡一見三百六十六日行星二十八度在日前
後伏三十二日餘四千七百八行星五度度餘三千三
百三復終於晨見
熒惑合終日數七百七十九合終日餘五千一十八周
虛九百五十二行星四十九度度餘三千一百五十四
熒惑晨與日合在日後伏七十一日餘五千五百八十
四行星五十五度餘四千八百四十五半去日十六度
晨見東方順疾日行二十三分之十四一百八十四日
行一百一十二度順遲日行二十三分之十二九十二
日行四十八度而留不行十一日而旋逆日行六十二
分之十七六十二日退十度復留十一日復順疾日行
十四分一百八十四日行一百一十二度在日前夕伏
西方順七十一日餘五千五百八十四行星五十五度
度餘四千八百四十五半而與日合凡一見六百三十
六日行星三百三度在日前後伏一百四十三日餘五
千一百八行星一百一十一度餘三千六百四十一過
周四十九度度餘二千一百五十四復終於晨見
鎮星合終日數三百七十八日餘三百四十一行星十
二度餘四千九百二十四周虚五千七百一十九
鎮星晨與日合在日後伏十八日日餘一百七十半行
星二度餘二千四百六十二去日十五度半晨見東方
順日行十二分之一八十四日行七度而留不行三十
六日而旋逆行十七分之一一百二日退六度復留三
十六日復順日行十二分之一八十四日行七度在日
前伏西方順十八日日餘一百七十半行星二度餘二
千四百六十二而與日合凡見三百四十二日行星八
度在日前後伏三十六日日餘三百四十一行星四度
度餘四千九百二十四復終於晨見
太白金再合終日數五百八十三日日餘五千一百五
十一周虚九百九行星二百九十一度(亦曰一/合日數)度餘五
千六百五半(亦曰一/合日餘)
太白晨與日合在日後伏六日退四度去日十度晨見
東方逆日行三分之二九日退六度留不行八日順遲
日行十五分之十一四十五日行三十三度順疾日行
一疾十三分之二九十一日行一百五度太疾日行一
度十三分之三九十一日行一百一十二度在日後晨
伏東方順四十一日餘五千六百五半行星五十一度
度餘五千六百五半而與日合凡見東方二百四十四
日行星二百四十度在日後伏四十一日餘五千六百
五半行星五十一度餘五千六百五半而與日合(見西/方亦)
(如/之)夕與日合在前伏四十一日餘五千六百五半行星
五十一度餘三千六百五半去日十度夕見西方順疾
日行一度十二分之三九十一日行一百一十二疾順
遲日行一度十三分之二九十一日行一百五疾順遲
日行十五分之十一四十五日行三十三度而留不行
八日而旋逆日行三分之二九日退六度在日前夕伏
西方六日退四度而與日合凡再見四百八十日行星
四百八十度在日前後伏八十三日餘五千一百五十
　一行星一百三度度餘五千一百五十一過周二百一
十八度度餘三千六百七十四復終於晨見
水星辰星再合終日數一百一十五餘五千二百八十
二行星五十七度(亦曰一/合日數)餘五千六百七十一(亦曰一/合日餘)
周虚七百七十八
辰星與日合在日後伏十一日退六度去日十七度晨
見東方而留不行四日順遲日行七分之五七日行五
度順度日行一度三分之一十八日行二十四度在日
後晨伏東方順十七日餘五千六百七十一行星四十
四度餘五千六百六十一而與日合凡見東方二十九
日行星二十二度在日後伏二十八日餘五千六百七
十一行星三十四度餘五千六百七十一而與日合見
西方亦然
辰星夕與日合在日前伏十七日餘五千六百七十一
行星三十四度餘五千六百七十一去日十七度夕見
西方順疾日行一度三分之一十八日行二十四度順
遲日行七分之五七日行五度而留四日在日前夕伏
西方逆十一日退六度而晨與日合凡再見五十八日
行星四十六度在日前後伏五十七日餘五千二百八
十二行星六十九度餘五千二百八十二復終於晨見
斗一至牛五星紀丑　　　牛五至危五𤣥枵子
危五至壁三陬訾亥　　　壁三至婁八降婁戍
婁八至畢二大梁酉　　　畢二至井五實沈申
井五至鬼三鶉首未　　　鬼三至張七鶉火午
張七至軫一鶉尾已　　　軫一至亢三壽星辰
亢三至心四大火夘　　　心四至斗一析木寅
　
　
　魏書卷一百七上
　魏書卷一百七上考證
律厯志叙後漢待詔嚴崇○崇監本作嵩今從後漢書
　改正
推二十四氣術第二雨水正月中○北監本脱水字今
　從南監本増入
推日月合朔弦望度術第五夜半月所在度及分○度
　監本作衆誤也今改正
以章嵗來日法為法○來字疑乗字之訛
五行沒滅易卦氣候上朔術第六所候日○南監本作
　即所候日此處脱一即字又下卷作依次候日
推上朔法○以上文例之則此四字下應空一格加術
　曰二字今脱去乃𫝊寫之訛也各本俱同姑存其舊
以六千去之○千字疑十字之訛又下卷作以六旬去
　之
推五星六通術第七順疾日行一疾十三分之二○下
　疾字當作度
周虚七百七十八○又次行辰星與日合在日後伏十
　一日退六度去日十七度晨共二十八字監本闕今
　補
　
　
　
　
　
　
　
　
　
　
　
　
　魏書卷一百七上考證
欽定四庫全書
魏書卷一百七下
　　齊　　　　魏　　　　收　　　　　撰
　志第九
　　律厯三下
孝靜世壬子厯氣朔稍違熒惑失次四星出伏厯亦乖
舛興和元年十月齊獻武王入鄴復命李業興令其改
正立甲子元厯事訖尚書左僕射司馬子如右僕射隆
之等表曰自天地剖判日月運行剛柔相摩寒暑交謝
分之以氣序紀之以星辰弦望有盈缺明晦有修短古
先哲王則之成化迎日推筴各有司存以天下之至王
盡生民之能事先天而天弗違後天而奉天時及卯金
受命年厯屢改當塗啓運日官變業分路揚鑣異門馳
鶩回互靡定交錯不等豈是人情淺深茍相違異蓋亦
天道盈縮欲止不能正光之厯既行於世發元壬子置
差令朔測影清臺懸炭之期或爽候氣重室布灰之應
少差伏惟陛下當璧膺符大横協兆乘機虎變撫運龍
飛苞括九隅牢籠萬㝢四海來王百靈受職大丞相渤
海王降神挺生固天縱徳負圖作宰知機成務撥亂反
正決江疏河效顯勤王勳彰濟世功成治定禮樂惟新
以履端歸餘術數未盡乃命兼散騎常侍執讀臣李業
興大丞相府東閣祭酒夷安縣開國公臣王春大丞相
府戸曹參軍臣和貴興等委其刋正但回舎有疾徐推
步有疎密不可以一方知難得以一途揆大丞相主簿
臣孫搴驃騎將軍左光禄大夫臣曄前給事黄門侍郎
臣季景渤海王世子開府諮議參軍事定州大中正臣
崔暹業興息國子學生屯留縣開國子臣子述等並令
參預定其是非臣等職司其憂猶恐未盡竊以蒙戎為
飾必藉衆腋之華輪奐成宇寧止一枝之用必集名勝
更共修理左光禄大夫臣盧道約大司農卿彭城侯臣
李諧左光禄大夫東雍州大中正臣裴獻伯散騎常侍
西兖州大中正臣温子昇太尉府長史臣陸操尚書右
丞城陽縣開國子臣盧元明中書侍郎臣李同軌前中
書侍郎臣邢子明中書侍郎臣宇文忠之前司空府長
史建康伯臣元仲悛大丞相法曹參軍臣杜弼尚書左
中兵郎中定陽伯臣李溥濟尚書起部郎中臣辛術尚
書祠部郎中臣元長和前青州驃騎府司馬安定子臣
胡世榮太史令盧鄉縣開國男臣趙洪慶太史令臣胡
法通應詔左右臣張喆員外司馬督臣曹魏祖太史丞
郭慶太史博士臣胡仲和等或器􁤅民譽或術兼世業
並能顯微闡幽表同録異詳考古今共成此厯甲為日
始子實天正命厯置元宜從此起運屬興和以年號為
目豈獨太初表於漢代景初冠於魏厯而已謹以封呈
乞付有司依術施用詔以新厯示齊獻武王田曹參軍
信都芳芳關通厯術駮業興曰今年十二月二十日新
厯在營室十二度順疾天上歳星在營室十一度今月
二十日新厯鎮星在角十一度留天上鎮星在亢四度
留今月二十日新厯太白在斗二十五度晨見逆行天
上太白在斗二十一度逆行便為差殊業興對曰歳星
行天伺候以來八九餘年恒不及二度今新厯加二度
至於夕伏晨見纎毫無爽今日仰看如覺二度及其出
沒還應如術鎮星自造壬子元以來歳常不及故加壬
子七度亦知猶不及五度適欲并加恐出沒頓校十度
十日將來永用不合處多太白之行頓疾頓遲取其㑹
歸而已近十二月二十日晨見東方新舊二厯推之分
寸不異行星三日頓校四度如此之事無年不有至其
伏見還依術法又芳唯嫌十二月二十日星有前却業
興推步已來三十餘載上算千載之日月星辰有見經
史者與涼州趙􁅬劉義隆廷尉卿何承天劉駿南徐州
從事史祖冲之參校業興甲子元厯長於三厯一倍考
洛京已來四十餘歳五星出沒歳星鎮星太白業興厯
首尾恒中及有差處不過一日二日一度兩度三厯之
失動校十日十度熒惑一星㐲見體自無常或不應度
祖沖之厯多甲子厯十日六度何承天厯不及三十日
二十九度今厯還與壬子同不有加增辰星一星沒多
見少及其見時與厯無舛今此亦依壬子元不改太白
辰星唯起夕合為異業興以天道髙逺測步難積五行
伏留推考不易入目仰闚未能盡宻但取其見伏大歸
略其中間小謬如此厯便可行若專據所見之驗不取
出沒之效則厯數之道其幾廢矣夫造厯者節之與朔
貫穿於千年之間閠餘斗分推之於毫釐之内必使盈
縮得𠂻間限數合周日小分不殊錙銖陽厯隂厯纎芥
無爽損益之數驗之交㑹日所居度考之月蝕上推下
減先定衆條然後厯元可求猶甲子難值又雖值甲子
復有差分如此踳駮參錯不等今厯發元甲子七率同
遵合璧連珠其言不失法理分明情謂為可如芳所言
信亦不謬但一合之裏星度不驗者至若合終必還依
術鎮星前年十二月二十日見差五度今日差三度太
白前差四度今全無差以此凖之見伏之驗尋效可知
將來永用大體無失芳又云以去年十二月中算新厯
其鎮星以十二月二十日在角十一度留天上在亢四
度留是新厯差天五度太白歳星並各有差校於壬子
舊厯鎮星差天五度太白歳星亦各有差是舊厯差天
為多新厯差天為少凡造厯者皆須積年累日依法候
天知其踈宻然後審其近者用作厯術不可一月兩月
之間能正是非若如熒惑行天七百七十九日一遲一
疾一留一逆一順一伏一見之法七頭一終太白行天
五百八十三日晨夕之法七頭一終歳星行天三百九
十八日七頭一終鎮星行天三百七十八日七頭一終
辰星行天一百一十五日晨夕之法七頭一終造厯者
必須測知七頭然後作術得七頭者造厯為近不得頭
者其厯甚疎皆非一二日能知是非自五帝三代以來
及秦漢魏晉造厯者皆積年久測術乃可觀其倉卒造
者當時或近不可久行若三四年作者初雖近天多載
恐失今甲子新厯業興潜構積年雖有少差校於壬子
元厯近天者多若久而驗天十年二十年間比壬子元
厯三星行天其差為宻獻武王上言之詔付外施行
上元甲子以來至春秋魯隱公元年歳在己未積二十
九萬二千七百三十六算上
甲子之歳入甲戍紀已來積十二萬四千一百三十六
算上
上元甲子以來至大魏興和二年歳在庚申積二十九
萬三千九百九十七算上
甲子之歳入甲戍紀至今庚申積十二萬五千三百九
十七算上
元法一百一萬一千六百(三統/之數)
統法三十三萬七千二百(二紀/之數)
紀法十六萬八千六百(千蔀成紀/日數至十)
蔀法一萬六千八百六十(三十乗章歳得日/月餘皆盡之年數)
度法一萬六千八百六十(三十乘章/歳得此數)
日法二十萬八千五百三十(三十乗章/月得此數)
氣時法一千四百(小二分度法/得一時之數)
章歳五百六十二(二十九章十一年減閏餘二萬/一百七十八年減右一閏月)
章閏二百七(五百六十二/年之間月數)
章月六千九百五十一(五百六十二年/之月數并閏)
章中六千七百四十四(五百六十二年/月除閏月數)
周天六百一十五萬八千一十七(度法通度内/斗分之數)
通數六百一十五萬八千一十七(日法通二十九日/内經月餘之數)
沒分六百一十五萬八千一十七(餘數通經没六十九/内分五萬七千一百)
(八十四/得此數)
餘數八萬八千四百一十七(度法通一年下/五内斗分之數)
沒法八萬八千四百一十七(一年之同成/甲之外分數)
斗分四千一百一十七(從斗量周天至/此不成度之分)
虚分九萬七千八百八十三(經月二十九日外/少此不滿三十日)
小分法二十四(二十四氣除周/天分之數也)
歳中十二(十二月/之中氣)
㑹數一百七十三(月一出一入黄道之日數周/髀六二十三分月之二十也)
㑹餘六萬七千一百一十七(百七十二日外/不成日之分)
㑹通三千六百一十四萬二千八百七(以日法通百七/十二内㑹餘之)
(數/)
㑹虚十四萬一千四百一十三(㑹餘之外不/成度之數)
周日二十七(周天用日/月行數)
周餘十一萬五千六百三十一(周天用日/外及本處)
周通五百七十四萬五千九百四十一(日法通内/十七内分)
周虚九萬二千八百九十九(用餘外不/成日之數)
小周七千五百一十三(月一日/行之數)
月周二十二萬五千三百九十(通小周/内度數)
朔望合數十四(半經月/日數)
度餘十五萬九千五百八十八半(半經月/日餘)
入交限數一百五十八度(月出入黄道/減半月之數)
度餘十一萬六千五十八半(減半月小/餘之外)
推月朔弦望術第一
推積月　術曰置入紀以來盡所求年减一以章月乗
之章歳如一所得為積月不盡為閏餘閏餘三百五十
五以上其年有閏餘五百一十五以上進退在天正十
一月前後以冬至定之
推積日　術曰以通數乘積月為朔積分日法如一為
積日不盡為小餘以六旬去積日不盡為大餘命大餘
以紀(今命以/甲成紀)算外即所求年天正十一月朔日
求次月朔　術曰加大餘二十九小餘十一萬六百四
十七滿除如上命以紀算外即次月朔日其小餘滿虚
分九萬七千八百八十三者其月大減者其月小
求上下弦望　術曰加朔大餘七小餘七萬九千七百
九十四小分一小分滿四從小餘小餘滿日法從大餘
大餘滿六十去之命以紀算即上弦日又加得望下弦
後月朔
推二十四氣閏術第二
推二十四氣　術曰置入紀以來盡所求年減一以餘
數乗之蔀法如一為積沒不盡為小餘以六旬去積沒
不盡為大餘命以紀算外即所求年天正十一月冬至
日
求次氣術　術曰加大餘十五小餘三千六百八十四
小分一小分滿小分法二十四從小餘小餘滿蔀法從
大餘一命如止算外即次氣日
推閏　術曰以閏餘減章歳餘以歳中十二乗之滿章
閏二百七得一月餘半法以上亦得一月數起天正十
一月算外即閏月閏月有進即以無中氣定之
推閏又法　術曰以歳中乗閏餘加章閏得一盈章中
六千七百四十四數起冬至算外中氣終閏月也盈中
氣在朔若二日即前月閏
冬至十一月中　小寒十二月節　大寒十二月中
立春正月節　　雨水正月中　　驚蟄二月節
春分二月中　　清明三月節　　穀雨三月中
立夏四月節　　小滿四月中　　芒種五月節
夏至五月中　　小暑六月節　　大暑六月中
立秋七月節　　處暑七月中　　白露八月節
秋分八月中　　寒露九月節　　霜降九月中
立冬十月節　　小雪十月中　　大雪十一月節
推合朔却去度表裏術第三
推合朔却去交度　術曰置入紀以來朔積分又以所
入紀交㑹差分并之(甲戍紀交㑹差分二千六百/五十二萬二千六百四十九)以㑹
通去之所得為積交不盡者以日法約之為度不盡者
為度餘即所求年天正十一月朔却去交度及餘度
甲子紀(紀首合朔日/月合璧交中)
甲戍紀(紀首合朔月/在日道表)交㑹差一百二十七度
度餘三萬九千三百四十九
甲申紀(紀首合朔月/在日道裏)交㑹差八十一度
度餘一萬一千五百六十一
甲午紀(紀首合朔月/在日道裏)
度餘十九萬二千三百一十三
甲辰紀(紀首合朔月/在日道表)交㑹差一百六十二度
度餘二萬三千一百二十二
甲寅紀(紀首合朔月/在日道表)交㑹差一百一十五度
度餘二十萬三千八百七十四
求次月却去交度　術曰加度二十九度餘十萬六百
四十七度餘滿日法從度度滿㑹數去之亦降其㑹餘
即次月朔却去交度及度餘
求望却去交度　術曰加度十四度餘十五萬九千五
百八十八半滿除如上即望却去交度及度餘
推月在日道表裏　術曰置入紀以來朔積分又以紀
交㑹差分并之倍㑹通去之餘以㑹通減之得一減者
為月在日道裏無所得者為月在日道表
求次月表裏　術曰加次月度及度餘加表滿㑹數及
㑹數餘則在裏加裏滿㑹數及㑹餘則在表
推交道所在日　術曰以十一月朔却去交度及餘減
㑹數及㑹餘㑹餘若不足減者減一度加日法乃減之
又以十一月朔小餘加之滿日法從度餘為度餘即是
天正十一月朔前去交度及餘如厯月大小除之起天
正月十一月不滿月者為入月算外交道所在日又以
歳中乗入月小餘日法除之所得命以子算即交道所
在辰其交在望前者其月朔則交道望則月蝕交在望
後者其月月蝕後朔交㑹交正在望者其月月蝕既前
後朔交㑹交正朔者日蝕既前後月望皆月蝕
求後交月及日　術曰以㑹數及㑹餘加前入月算及
餘餘滿日法從日日如厯月大小除之起前交月算外
即後交月及日以次放之
推交㑹起角　術曰其月在外道先㑹後交者虧從東
南角起先交後㑹者虧從西南角起其月在内道先㑹
後交者虧從西北角起合交中者蝕之既其月蝕在日
之衝起角亦如之
推蝕分多少　術曰其朔望去交度及度餘如入交限
數一百五十八度度餘十一萬六千五十八半以上者
以減㑹數及㑹數餘餘為不蝕度若朔望去交度如朔
望合數十四度度餘十五萬九千五百八十八半以下
者即是不餘度皆以減十五餘為餘蝕分朔望去交度
盡者蝕之既
推合朔月蝕入遲疾厯盈縮術第四
推合朔入遲疾厯　術曰置入紀以來朔積分又以所
入紀遲疾差分并之(甲戍紀遲差分二日三十/五萬三千一百九十一)以通周
去之所得日餘周不盡者以日法約之為日不盡者為
日餘命日算外即所求年天正月十一月合朔入厯日
求次月入厯日　術曰加一日日餘二十萬三千五百
四十六日蝕滿日從日法日滿周日及周餘去之命如
上算外即次月入厯日
求望入厯　術曰加日十四日餘十五萬九千五百八
十八半滿除如上算外即望入厯
日月行遲疾度(及/合)　　　　損益率
　盈縮并率　　　　　　盈縮積分
一日十四度(四百/二分)　　　　益七百五十七
　盈初
二日十四度(三百三十/十四分)　　益六百八十九
　盈七百五十　　　　　盈積分二萬一千一十一
三日十四度(二百四十/六十一分)　　益六百一十七
　盈一千四百三十六　　盈積分四萬一百三十五
四日十四度(一百九/十分)　　　益五百四十五
　盈二千六十二　　　　盈積分五萬七千二百三
　　十二
五日十四度(一百一/十一分)　　　益四百六十六
　盈二千六百七　　　　盈積分七萬二千三百六
　　十
六日十三度(五百二/十二分)　　　益二百一十五
　盈三千七十三　　　　盈積分八萬五千二百九
　　十四
七日十三度(二百九/十六分)　　　益八十九
　盈三千三百八十八　　盈積分九萬四千三十七
八日十三度(六十/八分)　　　　損一百三十九
　盈三千四百七十七　　盈積分九萬六千五百七
九日十二度(四百八/十六分)　　　損二百八十三
　盈三千三百三十八　　盈積分九萬二千六百四
　　十九
十日十二度(三百七/十九分)　　　損三百九十
　盈三千五十五　　　　盈積分八萬四千七百九
　　十四
十一日十二度(三百六/十七分)　　損五百二
　盈二千六百六十五　　盈積分七萬三千九百六
　　十九
十二日十二度(一百五/十一分)　　損六百一十八
　盈二千一百六十三　　盈積分六萬三十六
十三日十二度(四十/分)　　　損七百二十九
　盈一千五百四十五　　盈積分四萬二千八百八
　　十三
十四日十一度(五百一/十五分)　　損八百一十六
　盈八百一十六　　　　盈積分二萬二千六百四
　　十九
十五日十二度(三十/八分)　　　益七百三十一
　縮初
十六日十二度(一百二/十三分)　　益六百三十六
　縮七百三十一　　　　縮積分二萬二百九十
十七日十二度(三百一/十一分)　　益五百五十八
　縮一千三百七十七　　縮積分三萬八千二百二
　　十
十八日十二度(二百二/十四分)　　益四百四十五
　縮一千九百三十五　　縮積分五萬三千七百
十九日十二度(四百三/十五分)　　益三百三十四
　縮二千三百八十　　　縮積分六萬六千五十九
二十日十二度(五百五/十五分)　　益二百一十四
　縮二千七百一十四　　縮積分七萬五千三百二
　　十九
二十一日十三度(一百三/十八分)　益七十九
　縮二千九百二十八　　縮積分八萬一千二百六
　　十九
二十二日十二度(二百七/十分)　損六十三
　縮三千七　　　　　　縮積分八萬三千四百六
　　十二
二十三日十三度(四百三/十二分)　損二百二十五
　縮二千九百四十四　　縮積分八萬一千七百一
　　十三
二十四日十四度(三十/三分)　　損三百八十八
　縮二千七百一十九　　縮積分七萬五千四百六
　　十八
二十五日十四度(一百九/十四分)　損五百四十九
　縮二千三百三十一　　縮積分六萬四千六百九
　　十九
二十六日十四度(三百一/十九分)　損六百七十四
　縮一千七百八十二　　縮積分四萬九千四百六
　　十一
二十七日十四度(三百三/十六分)　損七百一
　縮一千一百八　　　　縮積分三萬七百五十四
周日十四度(三百七/十九分)　　　損七百三十四
　縮四百七　　　　　　縮積分一萬一千二百九
　　十七
推合朔交㑹月蝕定大小蝕　術曰以入厯日餘乗所
入厯下損益率以小周七千五百一十三除之所得損
益盈縮積分為定積分積分盛者以減本朔望小餘縮
者加之加之滿日法者交㑹加時在後日減之不足減
者減一日加日法乃減之交㑹加時在前日月蝕者隨
定大小蝕餘為定日加時
推加時　術曰以歳中乗定小餘日法除之所得命以
子算外朔望加時有餘不盡者四之如法得一為少二
為半三為太半又有餘者三之如法得一為彊半法以
上排成一不滿半法棄之以彊并少為少彊并半為半
彊并太為太彊得二彊者為少弱以之并少為半弱以
之并半為太弱以之并太為一辰弱隨所在辰而命之
即其彊弱日之衝為破月常在破下蝕
推日月合朔弦望度第五
推日度　術曰置入紀以來朔積日以日度法一萬六
千八百六十乗之滿周天去之餘以日度法約之為度
餘命起牛前十二度宿次除之不滿宿者算外即所求
年天正十一月朔夜半日所在度及分
推日度又法　術曰置周天三百六十五度斗分四千
一百一十七以冬至去朔日數減一以減周天度冬至
小餘減斗分斗分不足減者減一度加日度法乃減之
命起如上算外即所求年天正十一月朔夜半日所在
度及分
求日次月次日所在度　術曰月大者加度三十月小
者加度二十九次日者加度一宿次除之遥斗除其分
推合朔日月共度　術曰以章歳五百六十二乗朔小
餘以章月六千九百五十一除之所得為大分不盡為
小分以加夜半日度分分滿日度法從度命如上算外
即所求年天正十一月合朔日月共度
推合朔日月共度又法　術曰加度二十九大分八千
九百四十五小分六千九百一十九小分滿章月從大
分大分滿日度法從度宿次除之逕斗去其分算外即
次月合朔日月共度
推月度　術曰置入紀以來朔積日以周二十二萬五
千三百九十乘之滿周天去之餘以日度法約之為度
餘為度分命起牛前十二度宿次除之不滿宿者算外
即所求年天正十一月朔夜半月所在度及分
推月度又法　術曰以小周乗朔小餘為實章歳乗日
法為法實如法得一為度不滿法者以章月除之為大
分餘為小分所得以減合朔度及度分算外即所求年
天正十一月朔夜半月所在度及分
求月次月度　術曰月小加度二十二分七千三百七
十三月大加度三十五分一萬三千五百八十三分滿
日度法從度宿次除之不滿宿者算外即月次月所在
度
求月次日度　術曰加度十三分六千二百一十分滿
日度法從度除如上算外即月次日所在度
求弦望日所在度　術曰加合朔度七大分六千四百
五十一小分三千四百六十一微分二微分滿四從小
分小分滿章月從大分大分滿日度法從度命如上算
外即上弦日所在度又如得望下弦後月合朔
求弦望月所在度　術曰加合朔度九十八大分一萬
一千六百九十五小分五千二百二十五微分一滿除
如上算外即上弦日月所在度又加得望下弦後月合
朔
斗二十六度　牛八度　　女十二度　虛十度
危十七度　　室十六度　壁九度
　　北方𤣥武七宿九十八度(分四千一/百一十七)
奎十六度　　婁十二度　胃十四度　昴十一度
畢十六度　　觜二度　　參九度
　　西方白虎七宿八十度
井三十三度　鬼四度　　柳十五度　星七度
張十八度　　翼十八度　軫十七度
　　南方朱鳥七宿一百一十二度
角十二度　　亢九度　　氐十五度　房五度
心五度　　　尾十八度　箕十一度
　　東方蒼龍七宿七十五度
周天三百六十五度一萬六千八百六十分度之四千
一百一十七通之得六百一十五萬八千一十七名曰
周天
推土王滅沒卦候上朔日術第六
推土王日　術曰置四立大小餘各減其大餘十八小
餘四千四百二十小分十八微分二大餘不足減者加
六十乃減之小餘不足減者減一日加蔀法乃減之小
分不足減者減小餘一加小分法二十四乃減之微分
不足減者減小分一加五然後皆減之命以紀算外即
四立前土王日
推土王又法　術曰加冬至大餘二十七小餘六千六
百三十一小分六微分三微分滿五從小分小分滿小
分法從小餘小餘滿蔀法從大餘一命以紀算外即季
冬土王日
求次季土王日　術曰加大餘九十一小餘五千二百
四十四小分六小分滿小分法從小餘小餘滿蔀法從
大餘大餘滿六十去之命以紀算外即次季土王日
推滅沒　術曰因冬至積沒有小餘者加積沒一以沒
分乗之以沒法八萬八千四百一十七除之所得為積
日不盡為沒餘六旬去積日不盡為沒日命以紀算外
即所求天正十一月冬至後沒日
求次滅　術曰加沒日六十九沒餘五萬七千二百四
十四沒餘滿沒法從沒日沒日滿六十去之命以紀算
外即次沒日餘盡者為滅
求次沒　術曰加沒日六十九沒餘一萬九百一十五
沒分六萬二千二百八十五沒分滿沒法從沒餘沒餘
滿蔀法從沒日命起前沒月厯月大小除之不滿月者
即後沒日及沒餘沒分命曰如上算外即次沒日
推四正卦　術曰因冬至大小餘即坎卦用事日春分
即震卦用事日夏至即離卦用事日秋分即兌卦用事
日中孚因坎卦
求次卦　術曰加坎卦大餘六小餘一千四百七十三
小分十四微分四微分滿五從小分小分滿小分法從
小餘小餘滿蔀法從大餘大餘滿六十去之命以紀算
外即復卦用事日
十一月未濟蹇頤中孚復
十二月屯謙睽升臨
正月小過蒙益漸泰
二月需隨晉解大壯
三月豫訟蠱革夬
四月旅師比小畜乾
五月大有家人井咸姤
六月鼎豐渙履遯
七月恒節同人損否
八月巽萃大畜賁觀
九月歸妹无妄明夷困剥
十月艮既濟噬嗑大過坤
四正為方伯中孚為三公復為天子屯為諸侯謙為大
夫睽為九卿升還從三公周而復始
九三應上九清淨微温陽風九三應上六降赤決温隂
雨六三應上六日澤寒隂雨六三應上九麴塵決寒陽
風諸卦上有陽爻者陽風上有隂爻者隂雨
推七十二候　術曰因冬至大小餘即虎始交日加大
餘五小餘一千二百二十八微分一微分滿三從小分
小分滿小分法從小餘小餘滿蔀法從大餘大餘滿六
十去之命以紀算外　依次候日
冬至　　虎始交　　　芸始生　　　荔挺生
小寒　　蚯蚓結　　　麈角解　　　水泉動
大寒　　鴈北向　　　鵲始巢　　　雉始雊
立春　　鷄始乳　　　東風解凍　　蟄蟲始振
雨水　　魚上負氷　　獺祭魚　　　鴻鴈來
驚蟄　　始雨水　　　桃始華　　　倉庚鳴
春分　　鷹化為鳩　　𤣥鳥至　　　雷始發聲
淸明　　電始見　　　蟄蟲咸動　　蟄蟲啓户
穀雨　　桐始華　　　田䑕化為鴽　虹始見
立夏　　萍始生　　　戴勝降桑　　螻蟈鳴
小滿　　蚯蚓出　　　王瓜生　　　苦菜秀
芒種　　靡草死　　　小暑至　　　螗蜋生
夏至　　鵙始鳴　　　反舌無聲　　鹿角解
小暑　　蟬始鳴　　　半夏生　　　木槿榮
大暑　　温風至　　　蟋蟀居壁　　　鷹乃學習
立秋　　腐草為螢　　土潤溽暑　　　涼風至
處暑　　白露降　　　寒蟬鳴　　　　鷹祭鳥
白露　　天地始肅　　暴風至　　　　鴻鴈來
秋分　　𤣥鳥歸　　　羣鳥養羞　　　雷始收聲
寒露　　蟄蟲附戸　　殺氣浸盛　　　陽氣日衰
霜降　　水始涸　　　鴻鴈來賓　雀入大水化為蛤
立冬　　菊有黄華　　豺祭獸　　　　水始冰
小雪　　地始凍　　　雉入大水為蜃　虹藏不見
大雪　　冰始壯　　　地始坼　　　　鶡旦鳴
推上朔　術曰置入紀以來盡所求年減一以六律乗
之以六旬去之不盡者命以甲子算上即上朔日
推五星見伏術第七
上元甲子以來至春秋魯隱公元年歳在己未積二十
九萬二千七百三十六算
上元甲子以來至今大魏興和二年歳在庚申積二十
九萬三千九百九十七算
木精曰歳星其數六百七十二萬二千八百八十八
火精曰熒惑其數一千三百一十四萬九千八十三
土精曰鎮星其數六百三十七萬四千六十一
金精曰太白其數九百八十四萬三千八百八十二
水精曰辰星其數一百九十五萬三千七百一十七
推五星　術曰置上元以來盡所求年減一以周天乗
之為五星之實各以其數為法除之所得為積合不盡
為合餘以合餘減法餘為入歳度分以日度法約之所
得即所求年天正十一月冬至後晨夕合度算及度餘
其金水以一合日數及合餘減合度算及度餘得一者
為晨無所得者為夕若度餘不足減者減合度算一加
日度法乃減之命起牛前十二度宿次除之不滿宿者
算外即所求年天正十一月冬至後晨夕合度及度餘
徑推五星　術曰置上元以來盡所求年減一如法算
之合度餘滿日度法加合度算一合度算滿合終日數
去之亦以合終日餘減合度若不足減者減合度算一
加周虚積年盡所得即所求年天正十一月冬至後晨
夕合度笇及度餘其求水及命度皆如上法
求星合月及日　術曰置冬至去朔日數減一加合度
算冬至小餘以加合度餘合度餘滿日度法去之加合
度算一合度笇變成合日算合度餘為日餘命日起天
正十一月如厯月大小除之不滿月者算外即星合月
及日有閏以閏計之
求後合月及日　術曰以合終日數及合終日餘加前
入月算及餘餘滿日度法後日一日如厯月大小除之
起前合月算外即後合月及日其金水以合日數及一
合日餘加之加夕得晨加晨得夕也
求後合度　術曰以行星度餘加前合度及度餘度餘
滿日度法從度命起前合度宿次除之不滿宿者算外
即後合度餘逕斗除其分其分四千一百一十七
歳星合終日數三百九十八合終日餘一萬二千六百
八周虛三千二百五十二行星三十三度度餘九千四
百九十一
歳星晨與日合在日後伏十六日日餘六千八百四行
星二度度餘一萬三千一百七十五晨見東方順疾日
行五十八分之十一五十八日行十一度順遲日行九
分五十八日行九度而留不行二十五日而旋逆日行
七分之一八十四日退十二度復留二十五日復順遲
日行九分五十八日行九度復順疾日行十一分五十
八日行十一度在日前夕伏西方順十六日日餘六千
八百四行星二度度餘一萬三千一百七十六而與日
合
熒惑合終日數七百七十九合終日餘一萬五千一百
四十三周虛一千七百一十七行星四十九度度餘六
千九百九
熒惑晨與日合在日後伏七十一日日餘一萬六千一
行星五十五度度一萬三千九百四十三晨見東方
順疾日行二十三分之十四一百八十四日行一百一
十二度順遲日行十二分九十一日行四十八度而留
不行十一日而旋逆日行六十二分之十七六十二日
退十七度復留十一日復順遲日行十二分九十二日
行四十八度復順疾日行十四分一百八十四日行一
百一十二度在日前夕伏西方順七十一日日餘一萬
六千二仃星五十度度餘一萬三千九百四十三而與
日合
鎮星合終日數三百七十八合終日餘九百八十一周
虛一萬五千八百七十九行星十二度度餘一萬三千
七百二十四
鎮星晨與日合在日後伏十八日日餘四百九十行星
二度度餘六千八百六十二晨見東方順日行十二分
之一八十四日行七度而留不行三十六日而旋逆日
行十七分之一一百二日退六度復留三十六日復順
日行十二分之一八十四日行七度在日前夕伏西方
順十八日日餘四百九十一行星二度度餘六千八百
六十二而與日合
太白合終日數五百八十三合終日餘一萬四千五百
二周虛二千三百五十八行星二百九十一度(亦曰一/合日數)
度一餘萬五千六百八十一(亦曰一/合日數)
太白夕與日合在日前伏四十一日日餘一萬五千六
百八十一行星五十一度度餘一萬五千六百八十一
夕見西方順疾日行一度十三分之三九十一日行二
百一十二度順遲日行一度十三分之二九十一日行
五度順大疾日行十五分之十一四十五日行三十三
度而留不行八日而旋逆日行三分之二九日退六度
在日前夕伏西方伏六日退四度而與日晨合
太白晨與日合在日後伏六日退四度晨見東方逆日
行三分之二九日退六度而留不行八日順日行十五
分之十一四十五日行三十三度順疾日行一度十三
分之二九十一日行一百五度順大疾日行一度十三
分之二九十一日行一百一十二度在日後晨伏東方
順四十一日日餘一萬五千六百八十一行星五十一
度度餘一萬五千六百八十一而與日夕合
辰星合終日數一百一十五合終日餘一萬四千八百
一十八周虛二千四十四行星五十七度(亦曰一/合日數)度餘
一萬五千八百四十八(亦曰一/合日數)
辰星夕與日合在日前伏十七日日餘一萬五千八百
四十八夕見西方順疾日行一度三分之一十八日行
二十四度順遲日行七分之五七日行五度而留不行
四日在日前夕伏西方逆十一日退六度而與日晨合
辰星晨與日合在日後伏十一日退六度晨見東方而
留不行四日順遲日行七分之五七日行五度順疾日
行一度三分之一十八日行二十四度在日後晨伏東
方順十七日日餘一萬五千八百三十八行星三十四
度度餘一萬五千八百四十八而與日夕合
五星歴步　術曰以術法伏日度及餘加星合日度及
餘餘滿日度法一萬六千八百六十得一從令命之加
前得星見日度及餘以星行分母乗見度分日度法如
一得一分不盡半法以上亦得一以加所行分分滿其
母得一度逆順母不同以當行之母乗故分故母如一
為當行分留者承前逆則減之伏不盡度除斗分以行
母為率分有損益前後相御十四
求五星行所在度　術曰以行分子乗行日數分母除
之所得即星行所在度
　
　
　
　
　
　
　
　魏書卷一百七下
　魏書卷一百七下考證
律厯志叙亦知猶不及五度○五監本訛作王今改正
甲子之歳入甲戍紀紀法十六萬八千六百注千蔀成
　紀○(臣人龍/)按詩大雅疏二十蔀為一紀則千字誤
　也
度餘十一萬六千五十八半○半監本訛作度今改正
推合朔却去度表裏術第三甲寅紀注月在日道表○
　監本月在日道下脱表字今增正
推日月合朔弦望度第五又如得望下弦後月合朔○
　如字當作加
推五星見伏術第七歳在己未○已監本作乙今據歴
　代甲子圖改正
　
　
　
　魏書卷一百七下考證
欽定四庫全書
　魏書卷一百八之一
　　齊　　　　魏　　　　收　　　　　撰
　志第十
　　禮四之一
夫在天莫明於日月在人莫明於禮儀先王以安上治
民用成風化茍或失之斯亡云及聖者因人有尊敬哀
思嗜慾喜怒之情而制以上下隆殺長幼衆寡之節本
於人心㑹於神道故使三才惟穆百姓允諧而淳澆世
殊質文異設損益相仍隨時作範秦滅儒經漢承其弊
三代之禮蓋如綫焉劉氏中興頗率周典魏晉之世抑
有可知自永嘉擾攘神州蕪穢禮壊樂崩人神殲殄太
祖南定燕趙日不暇給仍世征伐務恢疆宇雖馬上治
之未遑制作至於經國軌儀互舉其大但事多粗略且
兼闕遺髙祖稽古率由舊則斟酌前王擇其令典朝章
國範煥乎復振早年懕世叡慮未從不爾劉馬之迹夫
何足數世宗優遊在上致意𤣥門儒業文風顧有未洽
墜禮淪聲因之而往肅宗已降魏道衰羸太和之風仍
世凋落以至於海内傾圯綱紀泯然鳴呼魯秉周禮國
以克固齊臣撤器降人折謀治身不得以造次忘治國
庸可而須臾忽也初自皇始迄於武定朝廷典禮之迹
故總而錄之
太祖登國元年即代王位於牛川西向設祭告天成禮
天興元年定都平城即皇帝位立壇兆告祭天地祝曰
皇帝臣珪取用𤣥牡昭告于皇天后土之靈上天降命
乃眷我祖宗世王幽都珪以不徳纂戎前緒思寧黎元
龔行天罰殪劉顯屠衛辰平慕容定中夏羣下勸進謂
宜正位居尊以副天人之望珪以天時人謀不可久替
謹命禮官擇吉日受皇帝璽綬惟神祗其丕祚於魏室
永綏四方事畢詔有司定行次正服色羣臣奏以國家
繼黄帝之後宜為土徳故神獸如牛牛土畜又黄星顯
曜其符也於是始從土徳數用五服尚黄犧牲用白祀
天之禮用周典以夏四月親祀于西郊徽幟有加焉
二年正月帝親祀上帝于南郊以始祖神元皇帝配為
壇通四陛為壝埓三重天位在其上南面神元西面五
精帝在壇内壝内四帝各於其方一帝在未日月五星
二十八宿天一太一北斗司中司命司祿司民在中壝
内各因其方其餘從食者合一千餘神餟在外壝内藉
用藁秸玉用四珪幣用束帛牡用黝犢器用陶匏上帝
神元用犢各一五方帝共用犢一日月等共用牛一祭
畢燎牲體左於壇南已地從陽之義其瘞地壇兆制同
南郊明年正月辛酉郊天癸亥瘞地於北郊以神元竇
皇后配五岳名山在中壝内四瀆大川於外壝内后土
神元后牲共用𤣥牲一玉用兩珪幣用束帛五岳等用
牛一祭畢瘞牲體右於壇之北亥地從隂也乙丑赦京
師畿内五嵗刑以下其後冬至祭上帝于圜丘夏至祭
地于方澤用牲帛之屬與二郊同
冬十月平文昭成獻明廟成嵗五祭用二至二分臘牲
用太牢常遣宗正兼太尉率祀官侍祀置太社太稷帝
社於宗廟之右為方壇四陛祀以二月八月用戊皆太
牢句龍配社周棄配稷皆有司侍祀立祖神常以正月
上未設藉於端門内祭牲用羊豕犬各一又立神元思
帝平文昭成獻明五帝廟於宫中嵗四祭用正冬臘九
月牲用馬牛各一太祖親祀宫中立星神一嵗一祭常
以十二月用馬薦各一牛豕各二雞一太祖初有兩彗
星見劉后使占者占之曰祈之則當掃定天下后從之
故立其祀又立(闕二/字)神十二嵗一祭常以十一月各用
牛一雞三又立主神四嵗二祭常以八月十月各用羊
一又置獻明以上所立天神四十所嵗二祭亦以八月
十月神尊者以馬次以牛小以羊皆女巫行事又於雲
中及盛樂神元舊都祀神元以下七帝嵗三祭正冬臘
用馬牛各一祀官侍祀明年春帝始躬耕籍田祭先農
用羊一祀日於東郊用騂牛一秋分祭月於西郊用白
羊一
天賜二年夏四月復祀天于西郊為方壇一置木主七
於上東為二陛無等周垣四門門各依其方色為名牲
用白犢黄駒白羊各一祭之日帝御大駕百官及賓國
諸部大人畢從至郊所帝立青門内近南壇西内朝臣
皆位於帝北外朝臣及大人咸位於青門之外后率六
宫從黑門入列於靑門内近北並西面廩犧令掌牲陳
於壇前女巫執皷立於陛之東西靣選帝之十族子弟
七人執酒在巫南西面北上女巫升壇摇鼓帝拜若肅
拜百官内外盡拜祀訖復拜拜訖乃殺牲執酒七人西
向以酒灑天神主復拜如此者七禮畢而返自是之後
嵗一祭
太宗永興三年三月帝禱于武周車輪二山初清河王
紹有寵於太祖性凶悍帝毎以義責之弗從帝懼其變
乃於山上祈福於天地神祗及即位壇兆後因以為常
祀嵗一祭牲用牛帝皆親之無常日
明年立太祖廟于白登山嵗一祭具太牢帝親之亦無
常月兼祀皇天上帝以山神配旱則禱之多有效是嵗
詔郡國於太祖廵幸行宫之所各立壇祭以太牢嵗一
祭皆牧守侍祀又立太祖别廟於宫中嵗四祭用牛馬
羊各一又加置天日月之神及諸小神二十八所於宫
内嵗二祭各用羊一後二年於白登西太祖舊遊之處
立昭成獻明太祖廟常以九月十月之交帝親祭牲用
馬牛羊及親行貙劉之禮别置天神等二十三於廟左
右其神大者以馬小者以羊華隂公主帝姊也元紹之
為逆有保䕶功故别立其廟於太祖廟垣後因祭薦焉
又於雲中盛樂金陵三所各立太廟四時祀官侍祀
泰常三年為五精帝兆於四郊逺近依五行數各為方
壇四陛埓壝三重通四門以太皥等及諸佐隨配侑祭
黄帝常以立秋前十八日餘四帝各以四立之日牲各
用牛一有司主之又六宗靈星風伯雨師司民司祿先
農之壇皆有别兆祭有常日牲用少牢立春之日遣有
司迎春於東郊祭用酒脯棗栗無牲幣又立五岳四瀆
廟於桑乾水之隂春秋遣有司祭有牲及幣四瀆唯以
牲牢凖古望秩云其餘山川及海若諸神在州郡者合
三百二十四所每嵗十月遣祀官詣州鎮遍祀有水旱
災厲則牧守各隨其界内祈謁其祭皆用牲王畿内諸
山川皆列祀次祭各有水旱則禱之
明年八月帝嘗於白登廟將薦熟有神異焉太廟博士
許鍾上言曰臣聞聖人能饗帝孝子能饗親伏惟陛下
孝誠之至通於神明近嘗於太祖廟有車騎聲從北門
入殷殷轞轞震動門闕執事者無不肅慄斯乃國祚永
隆之兆宜告天下使知聖徳之深遠
辛未幸代至鴈門關望祀恒岳後二年九月幸橋山遣
有司祀黄帝唐堯廟明年正月南廵恒岳祀以太牢幸
洛陽遣使以太牢祀嵩髙華岳還登太行五月至自洛
陽諸所過山川羣祀之後三年二月祀孔子於國學以
顔淵配
神䴥二年帝将征蠕蠕省郊祀儀四月以小駕祭天神
畢帝遂親戎大㨗而還歸格於祖禰徧告羣神
九月立宻皇太后廟於鄴后之舊鄉也置祀官太常博
士齋郎三十餘人侍祀嵗五祭
太延元年立廟於恒岳華嵩岳上各置侍祀九十人嵗
時祈禱水旱其春秋泮涸遣官率刺史祭以牲牢有玉
幣
魏先之居幽都也鑿石為祖宗之廟於烏洛侯國西北
自後南遷其地隔逺真君中烏洛侯國遣使朝獻云石
廟如故民常祈請有神驗焉其嵗遣中書侍郎李敞詣
石室告祭天地以皇祖先妣配祝曰天子燾謹遣敞等
用駿足一元大武敢昭告于皇天之靈自啓闢之初祐
我皇祖于彼土田歴載億年聿來南遷惟祖惟父光宅
中原克剪凶醜拓定四邊冲人纂業徳聲弗彰豈謂幽
遐稽首來王具知舊廟弗毁弗亡悠悠之懐希仰餘光
王業之興起自皇祖綿綿瓜瓞時惟多祜敢以丕功配
饗于天子子孫孫福祿永延敞等既祭斬樺木立之以
置牲體而還後所立樺木生長成林其民益神奉之咸
謂魏國感靈祗之應也石室南距代京可四千餘里
明年六月司徒崔浩奏議神祀多不經案祀典所宜祀
凡五十七所餘復重及小神請皆罷之奏可
十一年十一月世祖南征逕恒山祀以太牢浮河濟祀
以少牢過岱宗祀以太牢至魯以太牢祭孔子遂臨江
登瓜步而還
文成皇帝即位三年正月遣有司詣華岳修廟立碑數
十人在山上聞虛中若音聲聲中稱萬嵗云
和平元年正月帝東廵歴橋山祀黄帝幸遼西望祀醫
無閭山遂縁海西南幸冀州北至中山過恒岳禮其神
而返明年帝南廵過石門遣使者用玉璧牲牢禮恒岳
四月旱下詔州郡於其界内神無大小悉洒掃薦以酒
脯年登之後各隨本秩祭以牲牢至是羣祀先廢者皆
復之
顯祖皇興二年以青徐既平遣中書令兼太常髙允奉
　玉幣祀於東岳以太牢祀孔子
髙祖延興二年有司奏天地五郊社稷已下及諸神合
　一千七十五所嵗用牲七萬五千五百顯祖深愍生命
乃詔曰朕承天事神以育羣品而咸秩處廣用牲甚衆
夫神聰明正直享徳與信何必在牲易曰東隣殺牛不
如西隣之礿祭實受其福茍誠感有著雖行潦菜羔可
以致大嘏何必多殺然後獲祉福哉其命有司非郊天
地宗廟社稷之祀皆無用牲於是羣祀悉用酒脯
先是長安牧守常有事於周文武廟四年坎地埋牲廟
玉發見四月詔東陽王丕祭文武二廟以廟玉露見若
即而埋之或恐愚民将為盗竊勑近司收之府藏
六月顯祖以西郊舊事嵗増木主七易世則更兆其事
無益於神明初革前儀定置主七立碑於郊所
太和二年旱帝親祈皇天日月五星於苑中祭之夕大
雨遂赦京師
三年上祈於北苑又禱星於苑中
六年十一月将親祀七廟詔有司依禮具儀於是羣臣
議曰昔有虞親䖍祖考來格殷宗躬謁介福逌降大魏
七廟之祭依先朝舊事多不親謁今陛下孝誠發中思
親祀事稽合古王禮之常典臣等謹案舊章并採漢魏
故事撰祭服冠屨牲牢之具罍洗簠簋爼豆之器百官
助祭位次樂官節奏之引升降進退之法别集為親拜
之儀制可於是上乃親祭其後四時常祀皆親之
十年四月帝初以法服御輦祀於西郊
十二年十月帝親築圜丘於南郊
十三年正月帝以大駕有事於圜丘五月庚戍車駕有
事於方澤壬戌髙祖臨皇信堂引見羣臣詔曰禮記祭
法稱有虞氏禘黄帝大𫝊曰禘其祖之所自出又稱不
王不禘論曰禘自既灌詩頌長發大禘爾雅曰禘大祭
也夏殷四時祭礿禘烝嘗周改禘為祠祭義稱春祭秋
嘗亦夏殷祭也王制稱犆礿祫禘祫嘗祫烝其禮𫝊之
文如此鄭𤣥解禘天子祭圜丘曰禘祭宗廟大祭亦曰
禘三年一祫五年一禘祫則合羣毁廟之主於太廟合
而祭之禘則増及百官配食者審諦而祭之天子先禘
祫而後時祭諸侯先時祭而後禘祫魯禮三年喪畢而
祫明年而禘圜丘宗廟大祭俱稱禘祭有兩禘明也王
肅解禘祫稱天子諸侯皆禘於宗廟非祭天之祭郊祀
后稷不稱禘宗廟稱禘禘祫一名也合而祭之故稱祫
審諦之故稱禘非兩祭之名三年一祫五年一禘總而
互舉之故稱五年再殷祭不言一禘一祫斷可知矣禮
文大略諸儒之説盡具於此卿等便可議其是非尚書
游明根左丞郭祚中書侍郎封琳著作郎崔光等對曰
鄭氏之義禘者大祭之名大祭圜丘謂之禘者審諦五
精星辰也大祭宗廟謂之禘者審諦其昭穆圜丘常合
不言祫宗廟時合故言祫斯則宗廟祫禘竝行圜丘一
禘而已宜於宗廟俱行禘祫之禮二禮異故名殊依禮
春廢犆礿於嘗於蒸則祫不於三時皆行禘祫之禮中
書監髙閭儀曹令李韶中書侍郎髙遵等十三人對稱
禘祭圜丘之禘與鄭義同其宗廟禘祫之祭與王義同
與鄭義同者以為有虞禘黄帝黄帝非虞在廟之帝不
在廟非圜丘而何又大𫝊稱祖其所自出之祖又非在
廟之文論稱禘自既灌事似據爾雅稱禘大祭也頌長
發大禘也殷王之祭斯皆非諸侯之禮諸侯無禘禮唯
夏殷夏祭稱禘又非宗廟之禘魯行天子之儀不敢專
行圜丘之禘改殷之禘取其禘名於宗廟因先有祫遂
生兩名據王氏之義祫而禘祭之故言禘祫總謂再殷
祭明不異也禘祫一名也其禘祫止於一時止於一時
者祭不欲數數則黷一嵗而三禘愚以為過數帝曰尚
書中書等據二家之義論禘祫詳矣然於行事取衷猶
有未允監等以禘祫為名義同王氏禘祭圜丘事與鄭
同無所間然尚書等與鄭氏同兩名兩祭竝存竝用理
有未稱俱據二義一時禘祫而闕二時之禘事有難從
夫先王制禮内縁人子之情外協尊卑之序故天子七
廟諸侯五廟大夫三廟數盡則毁藏主於太祖之廟三
年而祫祭之世盡則毁以示有終之義三年而祫以申
追逺之情禘祫既是一祭分而兩之事無所據毁廟三
年一祫又有不盡四時於禮為闕七廟四時常祭祫則
三年一祭而又不究四時於情為簡王以禘祫為一祭
王義為長鄭以圜丘為禘與宗廟大祭同名義亦為當
今互取鄭王二義禘祫并為一名從王禘是祭圜丘大
祭之名上下同用從鄭若以數則黷五年一禘改祫從
禘五年一禘則四時盡禘以稱今情禘則依禮文先禘
而後時祭便即施行著之於令永為世法
髙閭曰書稱肆類於上帝禋于六宗六宗之祀禮無明
文名位壇兆歴代所疑漢魏及晉諸儒異説或稱天地
四時或稱六者之間或稱易之六子或稱風雷之類或
稱星辰之屬或曰世代所宗或云宗廟所尚或曰社稷
五祀凡有十一家自晉已來逮于聖世以為論者雖多
皆有所闕莫能評究遂相因承别立六宗之兆總為一
位而祭之比勑臣等評議取衷附之祀典臣等承㫖披
究往説各有其理較而論之長短互有若偏用一家事
或差舛衆疑則從多今惑則仍古請依先别處六宗之
兆總為一祀而祭之帝曰詳定朝令祀為事首以疑從
疑何所取正昔石渠虎閤之議皆凖類以引義原事以
證情故能通百家之要定累世之疑况今有文可據有
本可推而不評而定之其致安在朕躬覽尚書之文稱
肆類上帝禋於六宗文相連屬理似一事上帝稱肆而
無禋六宗言禋而不别其名以此推之上帝六宗當是
一時之祀非别祭之名肆類非獨祭之目焚煙非他祀
之用六宗者必是天皇大帝及五帝之神明矣禋是祭
帝之事故稱禋以關其他故稱六以證之然則肆類上
帝禋于六宗一祭也互舉以成之今祭圜丘五帝在焉
其牲幣俱禋故稱肆類上帝禋于六宗一祭而六祀備
焉六祭既備無煩復别立六宗之位便可依此附令永
為定法
十四年八月詔曰丘澤初志配尚宜定五徳相襲分叙
有常然異同之論著於往漢未詳之説疑在今史羣官
百辟可議其所應必令合衷以成萬代之式中書監髙
閭議以為帝王之作百代可知運代相承書𫝊可驗雖
祚命有長短徳政有優劣至於受終嚴祖殷薦上帝其
致一也故敢述其前載舉其大略臣聞居尊據極允應
明命者莫不以中原為正統神州為帝宅茍位當名全
化迹流洽則不專以世數為與奪善惡為是非故堯舜
禪揖一身異尚魏晉相代少紀運殊桀紂至虐不廢承
歴之叙厲惠至昏不闕周晉之錄計五徳之論始自漢
劉一時之議三家致别故張蒼以漢為水徳賈誼公孫
臣以漢為土徳劉向以漢為火徳以為水徳者正以嘗
有水溢之應則不推運代相承之數矣以土徳者則以
亡秦繼歴相即為次不推逆順之異也以為火徳者懸
證赤帝斬蛇之符棄秦之暴越惡承善不以世次為正
也故以承周為火徳自兹厥後乃以為常魏承漢火生
土故魏為土徳晉承魏土生金故晉為金徳趙承晉金
生水故趙為水徳燕承趙水生木故燕為木徳秦承燕
木生火故秦為火徳秦之未滅皇魏未克神州秦氏既
亡大魏稱制𤣥朔故平文之廟始稱太祖以明受命之
證如周在岐之陽若繼晉晉亡已久若棄秦則中原有
寄推此而言承秦之理事為明驗故以魏承秦魏為土
徳又五緯表驗黄星曜彩考氏定實合徳軒轅承土祖
未事為著矣又秦趙及燕雖非明聖各正號赤縣統有
中土郊天祭地肆類咸秩明刑制禮不失舊章奄岱踰
河境被淮漢非若齷齪邊方僣擬之屬逺如孫權劉備
近若劉裕道成事繫蠻夷非關中夏伏唯聖朝徳配天
地道被四海承乾統歴功侔百王光格同於唐虞享祚
流於周漢正位中境奄有萬方今若并棄三家逺承晉
氏則蔑中原正次之實存之無損於此而有成於彼廢
之無益於今而有傷於事臣愚以為宜從尚黄定為土
徳又前代之君明賢之史皆因其可襃襃之可貶貶之
今議者偏據可絶之義而不錄可全之禮所論事大垂
之萬葉宜竝集中秘羣儒人人别議擇其所長於理為
悉秘書丞臣李彪著作郎崔光等議以為尚書閭議繼
近秦氏臣職掌國籍頗覽前書惜此正次慨彼非緒輒
仰推帝始逺尋百王魏雖建國君民兆朕振古祖黄制
朔緜迹有因然此帝業神元為首案神元晉武往來和
好至于桓穆洛京破亡二帝志摧聰勒思存晉氏每助
劉琨申威并冀是以晉室銜扶救之仁越石深代王之
請平文太祖抗衡苻石終平燕氏大造中區則是司馬
祚終於郟鄏而元氏受命於雲代蓋自周之滅及漢正
號㡬六十年著符尚赤後雖張賈殊議蹔疑而卒從火
徳以繼周氏排虐嬴以比共工蔑暴項而同吳廣近蠲
謬偽逺即神正若此之明也寧使白蛇徒斬雕雲空結
哉自有晉傾淪暨登國肇號亦幾六十餘載物色旗幟
率多從黑是又自然合應𤣥同漢始且秦并天下革剏
法度漢仍其制少所變易猶仰推五運竟踵隆姬而况
劉石苻燕世業促褊綱紀弗立魏接其弊自有彜典豈
可異漢之承木捨晉而為土邪夫皇統崇極承運至重
必當推協天緒考審正次不可雜以僣竊參之彊狡神
元既晉武同世桓穆與懐愍接時晉室之淪平文始大
廟號太祖抑亦有由紹晉定徳孰曰不可而欲次兹偽
僣豈非惑乎臣所以慺慺惜之唯垂察納詔命羣官議
之
十五年正月侍中司空長樂王穆亮侍中尚書左僕射
平原王陸叡侍中吏部尚書中山王王元孫侍中尚書
駙馬都尉南平王馮誕散騎常侍都曹尚書新秦侯游
明根散騎常侍南部令鄧侍祖祕書中散李愷尚書左
丞郭祚右丞霸城子衛慶中書侍郎封琳中書郎秦昌
子崔挺中書侍郎賈元壽等言臣等受勑共議中書監
髙閭祕書丞李彪等二人所議皇魏行次尚書髙閭以
石承晉為水徳以燕承石為木徳以秦承燕為火徳大
魏次秦為土徳皆以地據中夏以為得統之徴皇魏建
號事接秦末晉既滅亡天命在我故因中原有寄即而
承之彪等據神元皇帝與晉武竝時桓穆二帝仍修舊
好始自平文逮于太祖抗衡秦趙終平慕容晉祚終於
秦方大魏興於雲朔據漢棄秦承周之義以皇魏承晉
為水徳二家之論大略如此臣等謹共參論伏惟皇魏
世王𤣥朔下迄魏晉趙秦二燕雖地據中華徳祚㣲淺
竝獲推叙於理未惬又國家積徳修長道光萬載彪等
職主東觀詳究圖史所據之理其致難奪今欲從彪等
所議宜承晉為水徳詔曰越近承逺情所未安然考次
推時頗亦難繼朝賢所議豈朕能有違奪便可依為水
徳祖申臘辰
四年經始明堂改營太廟詔曰祖有功宗有徳自非功
徳厚者不得擅祖宗之名居二祧之廟仰惟先朝舊事
舛駮不同難以取凖今将述遵先志具詳禮典宜制祖
宗之號定将來之法烈祖有剏基之功世祖有開拓之
徳宜為祖宗百世不遷而遠祖平文功未多於昭成然
廟號為太祖道武建業之勲髙於平文廟號為烈祖比
功校徳以為未允朕今奉尊道武為太祖與顯祖為二
祧餘者以次而遷平文既遷廟唯有六始今七廟一則
無主唯當朕躬此事亦臣子所難言夫生必有終人之
常理朕以不徳忝承洪緒若宗廟之靈獲全首領以沒
于地為昭穆之次心願畢矣必不可豫設可垂之文示
後必令遷之司空公長樂王穆亮等奏言升平之㑹事
在於今推功考徳實如明㫖但七廟之祀備行日久無
宜闕一虚有所待臣等愚謂依先尊祀可垂文示後理
衷如此不敢不言詔曰理或如此比有間隙當為文相
示
八月壬辰詔郡國有時果可薦者竝送京師以供廟饗
又詔曰禮云自外至者無主不立先朝以來以正月吉
日於朝廷設幕中置松栢樹設五帝坐此既無可祖配
揆之古典實無所取可去此祀又探策之祭既非禮典
可悉罷之
戊午詔曰國家自先朝以來饗祀諸神凡有一千二百
餘處今欲減省羣祀務從簡約昔漢髙之初所祀衆神
及寝廟不少今日至于元成之際匡衡執論乃得減省
後至光武之世禮儀始備饗祀有序凡祭不欲數數則
黷黷則不敬神聰明正直不待煩祀也又詔曰明堂太
廟竝祀祖宗配祭配享於斯備矣白登崞山鷄鳴山廟
唯遣有司行事馮宣王誕生先后復因在官長安立廟
宜異常等可勑雍州以時供祭又詔曰先恒有水火之
神四十餘名及城北星神今圜丘之下既祭風伯雨師
司中司命明堂祭門户井竈中霤每神皆有此四十神
計不須立悉可罷之
甲寅集羣官詔曰近論朝日夕月皆欲以二分之日於
東西郊行禮然月有餘閏行無常凖若一依分日或值
月出於東而行禮於西尋情即理不可施行昔祕書監
薛謂等嘗論此事以為朝日以朔夕月以朏卿等意謂
朔朏二分何者為是尚書游明根對曰考案舊式推校
衆議宜從朏月
十一月己未朔帝釋禫祭於太和廟帝衮冕與祭者朝
服既而帝冠黑介幘素紗深衣拜山陵而還宫庚申帝
親省齋宫冠服及郊祀俎豆癸亥冬至將祭圜丘帝衮
冕劔舄侍臣朝服辭太和廟之圜丘升祭柴燎遂祀明
堂大合既而還之太和廟乃入甲子帝衮冕辭太和廟
臨太華殿朝羣官既而帝冠通天絳紗袌臨饗禮帝感
慕樂懸而不作丁夘遷廟陳列冕服帝躬省之既而帝
衮冕辭太和廟之太廟百官陪從奉神主於齋車至新
廟有司升神主於太廟諸王侯牧守四海蕃附各以其
職來祭
十六年正月戊午詔曰夫四時享祀人子常道然祭薦
之禮貴賤不同故有邑之君祭以首時無田之士薦以
仲月況七廟之重而用中節者哉自頃蒸嘗之禮頗違
舊義今將仰遵逺式以此孟月犆礿於太廟但朝典初
改衆務殷湊無遑齋潔遂及於今又接神饗祖必須擇
日今禮律未宣有司或不知此可勑太常令剋日以聞
二月丁酉詔曰夫崇聖祀徳逺代之通典秩(闕三字/)中
古之近規故三五至仁唯徳配享夏殷私已稍用其姓
且法施於民祀有明典立功垂惠祭有恒式斯乃異代
同途奕世共軌今逺遵明令憲章舊則比於祀令已為
決之其孟春應祀者頃以事殷遂及今日可令仍以仲
月而饗祀焉凡在祀令者其數有五帝堯樹則天之功
興巍巍之治可祀於平陽虞舜播太平之風致無為之
化可祀於廣寗夏禹禦洪水之災建天下之利可祀於
安邑周文公制禮作樂垂範萬葉可祀於洛陽其宣尼
之廟已於中省當别勑有司饗薦之禮自文公已上可
令當界牧守各隨所近攝行祀事皆用清酌尹祭也
丙午詔有司剋吉亥備小駕躬臨千畝官别有勑
癸丑帝臨宣文堂引議曹尚書劉昶鴻臚卿游明根行
儀曹事李韶授策孔子崇文聖之諡於是昶等就廟行
事既而帝齋中書省親拜祭於廟
九月甲寅朔大享於明堂祀文明太后於𤣥室帝親為
之詞
十月己亥詔曰夫先王制禮所以經綸萬代貽法後昆
至乃郊天享祖莫不配祭然而有節白登廟者有為而
興昭穆不次故太祖有三層之宇巴陵無方丈之室又
常用季秋躬駕展䖍祀禮或有褻慢之失嘉樂頗涉野
合之譏今授衣之旦享祭明堂𤣥冬之始奉烝太廟若
復致齋白登便為一月再駕事成褻瀆回詳二理謂宜
省一白登之髙未若九室之美幃次之華未如清廟之
盛將欲廢彼東山之祀成此二享之敬可具勑有司但
令内典神者攝行祭事獻明道武各有廟稱可具依舊
式自太宗諸帝昔無殿宇因停之
十八年南廵正月次殷比干墓祭以太牢
三月詔罷西郊祭天
十九年帝南征正月車駕濟淮命太常致祭又詔祀岱
岳
三月癸亥詔曰知太和廟已就神儀靈主宜時奉寧可
剋三月三日己巳内奉遷於正廟其出金墉之儀一凖
出代都太和之式入新廟之典可依近至金墉之軌其
威儀鹵簿如出代廟百官奉遷宜可省之但令朝官四
品已上侍官五品已上及宗室奉迎六月相州刺史髙
閭表言伏惟太武皇帝發孝思之深誠同渭陽之逺感
以鄴土舅氏之故鄉有歸魂之舊宅故為宻皇后立廟
於城内嵗時祭祀置廟戸十家齋宫三十人春秋烝嘗
冠服從事刺史具威儀親行薦酌升降揖讓與七廟同
儀禮畢撤㑹而罷今廟殿虧漏門牆傾毁簠簋故敗行
禮有闕臣備職司目所親覩若以七廟惟新明堂初制
配饗之儀備於京邑者便應罷壊輟其常祭如以功髙
特立宜應新其靈宇敢陳所見伏請恩裁詔罷之
十一月庚午帝幸委粟山議定圜丘己夘帝在合温室
引咸陽王禧司空公穆亮吏部尚書任城王澄及議禮
之官詔曰朝集公卿欲論圜丘之禮今短晷斯極長日
方至案周官祀昊天上帝於圜丘禮之大者兩漢禮有
參差魏晉猶亦未一我魏氏雖上參三皇下考叔世近
代都祭圜丘之禮復未考周官為不刋之法令以此祭
圜丘之禮示卿等欲與諸賢考之厥衷帝曰夕牲之禮
無可依凖近在代都已立其議殺牲祼神誠是一日之
事終無夕而殺牲待明而祭員外散騎常侍劉芳對曰
臣謹案周官牧人職正有夕展牲之禮實無殺牲之事
祕書令李彪曰夕不殺牲誠如聖㫖未審告廟以不臣
聞魯人將有事于上帝必先有事于泮宫注曰先人以
此推之應有告廟帝曰卿言有理但朕先以郊配意欲
廢告而卿引證有據當從卿議
帝又曰圜丘之牲色無常凖覽推古事乖互不一周家
用騂解言是尚晉代靡知所據舜之命禹悉用堯辭復
言𤣥牡告于后帝今我國家時用夏正至於牲色未知
何凖祕書令李彪曰觀古用𤣥似取天𤣥之義臣謂宜
用𤣥至於五帝各象其方色亦有其義帝曰天何時不
𤣥地何時不黄意欲從𤣥
又曰我國家常聲鼔以集衆易稱二至之日商旅不行
后不省方以助微陽微隂今若依舊鳴鼔得無闕寢鼔
之義員外郎崔逸曰臣案周禮當祭之日靁鼔靁鼗八
靣而作猶不妨陽臣竊謂以鼔集衆無妨古義
癸未詔三公衮冕八章太常鷩冕六章用以陪薦
甲申長至祀昊天於委粟山大夫祭(疑/)
二十年立方澤於河隂仍遣使者以太牢祭漢光武及
明章三帝陵
　
　
　
　
　
　
　
　魏書卷一百八之一
　魏書卷一百八之一考證
髙祖太和十五年十一月奉神主於齋車○神監本誤
　作臣今改正
　
　
　
　
　
　
　
　
　
　
　
　
　魏書卷一百八之一考證
欽定四庫全書
　魏書卷一百八之二
　　齊　　　　　魏　　　收　　　　撰
　志第十一
　　禮四之二
世宗景明二年夏六月袐書丞孫恵蔚上言臣聞國之
大禮莫崇眀祀祀之大者莫過禘祫所以嚴祖敬宗追
養繼孝合享聖靈審諦昭穆遷毁有恒制尊卑有定體
誠慤著於中百順應於外是以惟王剏制為建邦之典
仲尼述定為不刋之式暨秦燔詩書鴻籍泯滅漢氏興
求拾綴遺篆淹中之經孔安所得唯有卿大夫士饋食
之篇而天子諸侯享廟之祭禘祫之禮盡亡曲臺之記
戴氏所述然多載尸灌之義牲獻之數而行事之法備
物之體蔑有具焉今之取證唯有王制一簡公羊一冊
考此二書以求厥㫖自餘經傳雖時有片記至於取正
無可依攬是以兩漢淵儒魏晋碩學咸據斯文以為朝
典然持論有深淺及義有精浮故令傳記雖一而探意
乖舛伏惟孝文皇帝合徳乾元應靈誕載𤣥思洞㣲神
心暢古禮括商周樂宣韶濩六籍幽而重昭五典淪而
復顯舉二經於和中一姬公於洛邑陛下叡哲淵凝欽
眀道極應必世之期屬功成之㑹繼文垂則寔惟下武
而祫禘二殷國之大事蒸嘗合享朝之盛禮此先皇之
所留心聖懐以之永慕臣聞司(疑/)宗初開致禮清廟敢
竭愚管輙陳所懐謹案王制曰天子犆礿祫禘祫嘗祫
蒸鄭𤣥曰天子諸侯之䘮畢合先君之主於祖廟而祭
之謂之祫後因以為常魯禮三年䘮畢而祫於太祖明
年春禘於羣廟自爾之後五年而再殷祭一祫一禘春
秋公羊魯文二年八月丁卯大事于太廟傳曰大事者
何大祫也大祫者何合祭也毁廟之主陳於太祖未毁
廟之主皆升合食于太祖五年而再殷祭何休曰陳者
就陳列太祖前太祖東鄉昭南鄉穆北鄉其餘孫従王
父父曰昭子曰穆又曰殷盛也謂三年祫五年禘禘所
以異於祫者功臣皆祭也祫猶合也禘猶諦也審諦無
所遺失察記傳之文何鄭祫禘之義略可得聞然則三
年䘮畢祫祭太祖眀年春祀遍禘羣廟此禮之正也古
之道也又案魏氏故事魏眀帝以景初三年正月崩至
五年正月積二十五晦為大祥太常孔羙博士趙怡等
以為禫在二十七月到其年四月依禮應祫散騎常侍
王肅博士樂詳等以為禫在祥月至其年二月宜應祫
祭雖孔王異議六八殊制至於䘮畢之祫眀年之禘其
議一焉陛下永惟孝思因心即禮取鄭捨王禫終此晦
來月中旬禮應大祫六室神祏外食太祖眀年春享咸
禘羣廟自茲以後五年為常又古之祭法時祫並行天
子先祫後時諸侯先時後祫此於古為當在今則煩且
禮有升降事有文節通時之制聖人弗違當祫之月宜
減時祭以従要省然大禮久廢羣議或殊以臣觀之理
在無怪何者心制既終二殷惟始祫禘之正寔在於斯
若停而闕之唯行時祭七聖不聞合享百辟不覩盛事
何以宣昭令問垂式後昆乎皇朝同等三代治邁終古
而令徽典缺於昔人鴻羙慚於往志此禮所不行情所
未許臣學不鈎深思無經逺徒閲章句蔑爾無立但飲
澤聖時銘恩天造是以妄盡區區冀有塵露所陳蒙允
請付禮官集定儀注詔曰禮貴循古何必改作且先聖
久遵綿代恒典豈朕沖闇所宜革之且禮祭之議國之
至重先代碩儒論或不一可付八座五省太常國子参
定以聞七月侍中錄尚書事北海王詳等言奉㫖集議
僉以為禘祫之設前代彝典恵蔚所陳有允舊義請依
前剋敬享清宫其求省時祭理實宜爾但求之解注下
逼列國兼時奠之敬事難輙省請移仲月擇吉重聞制
可
十一月壬寅改築圜丘於伊水之陽乙卯仍有事焉
延昌四年正月世宗崩肅宗即位三月甲子尚書令任
城王澄奏太常卿崔亮上言秋七月應祫祭于太祖今
世宗宣武皇帝主雖入廟然烝嘗時祭猶别寢室至於
殷祫宜存古典案禮三年䘮畢祫於太祖明年春禘於
羣廟又案杜預亦云卒哭而除三年䘮畢而禘魏武宣
后以太和四年六月崩其月既𦵏除服即吉四時行事
而猶未禘王肅韋誕並以為今除即吉故特時祭至於
禘祫宜存古禮髙堂隆亦如肅議於是停不殷祭仰尋
太和二十三年四月一日髙祖孝文皇帝崩其年十月
祭廟􁦴眀二年秋七月祫於太祖三年春禘於羣廟亦
三年乃祫謹凖古禮及晋魏之議并景眀故事愚謂来
秋七月祫祭應停宜待年終乃後祫禘詔曰太常援引
古今並有證據可依請
熙平二年三月癸未太常少卿兀端上言謹案禮記祭
法有虞氏禘黄帝而郊嚳祖顓頊而宗堯夏后氏亦禘
黄帝而郊鯀祖顓頊而宗禹殷人禘嚳而郊冥祖契而
宗湯周人禘嚳而郊稷祖文王而宗武王鄭𤣥注大禘
郊祖宗謂祭祀以配食也有虞氏以上尚徳禘郊祖宗
配用有徳者自夏以下稍用其姓代之是故周人以后
稷為始祖文武為二姚訖於周世配祭不毁案禮嚳雖
無廟配食禘祭謹詳聖朝以太祖道武皇帝配圜丘道
穆皇后劉氏配方澤太宗眀元皇帝配上帝明宻皇后
杜氏配地祗又以顯祖獻文皇帝配雩祀太宗眀元皇
帝之廟既毁上帝地祇配祭有式國之大事唯祀與戎
廟配事重不敢專決請召羣官集議以聞靈太后令曰
依請於是太師髙陽王雍太傅領太尉公清河王懌太
保領司徒公廣平王懐司空公領尚書令任城王澄侍
中中書監胡國􁦵侍中領著作郎崔光等議竊以尚徳
尊功其來自昔郊稷宗文周之茂典仰惟世祖太武皇
帝以神武纂業剋清禍亂徳濟生民功加四海宜配南
郊髙祖孝文皇帝大聖膺期惟新魏道刑措勝殘功同
天地宜配明堂令曰依議施行
七月戊辰侍中領軍将軍江陽王繼表言臣功緦之内
太祖道武皇帝之後於臣始是曾孫然道武皇帝傳業
無窮四祖三宗功徳最重配天郊祀百世不遷而曾𤣥
之孫烝嘗之薦不預拜於廟庭霜露之感闕陪奠於階
席今七廟之後非直隔歸胙之靈五服之孫亦不霑出
身之叙校之墳史則不然驗之人情則未允何者禮云
祖遷於上宗易於下臣曽祖是帝世數未遷便疎同庶
族而孫不預祭斯之為屈今古罕有昔堯敦九族周隆
本枝故能磐石維城禦侮於外今臣之所親生見隔棄
豈所以楨幹根本隆建公族者也伏見髙祖孝文皇帝
著令銓衡取曾祖之服以為資蔭至今行之相𫝊不絶
而况曾祖為帝而不見錄伏願天鑒有以照臨令皇恩
洽穆宗人咸敘請付外博議永為定準靈太后令曰付
八座集禮官議定以聞四門小學博士王僧竒等議案
孝經曰郊祀后稷以配天宗祀文王於明堂以配上帝
然則太祖不遷者尊王業之初基二祧不毁者旌不朽
之洪烈其旁枝逺胄豈得同四廟之親哉故禮記婚義
曰古者婦人先嫁三月祖廟未毁教於公宫祖廟既毁
教于宗室又文王世子曰五廟之孫祖廟未毁雖庶人
冠娶必告死必赴不忘親也親未絶而列於庶人賤無
能也鄭注云赴告於君也實四廟言五者容顯考為始
封君子故也鄭君别其四廟理協二祭而四廟者在當
世服屬之内可以與於子孫之位若廟毁服盡豈得同
於此例乎敢竭愚昧請以四廟為斷國子博士李琰之
議案祭統曰有事於太廟羣昭羣穆咸在鄭氏注昭穆
咸在謂同宗父子皆来古禮之制如是其廣而當今儀
注唯限親廟四愚竊疑矣何以眀之設使世祖之子男
於今存者既身是戚蕃號為重子可得賔於門外不預
碑鼎之事哉又因宜變法禮有其說記言五廟之孫祖
廟未毁為庶人冠娶必告死必赴注曰實四廟而言五
者容顯考始封之君子今因太祖之廟在仍通其曽𤣥
侍祠與彼古記甚相符㑹且國家議親之律指取天子
之𤣥孫乃不旁準於時后至於助祭必謂與世主相倫
將難均一壽有長短世有延促終當何時可得齊同謂
宜入廟之制率従議親之條祖祧之裔各聽盡其𤣥孫
使得駿奔堂壇肅承禘礿則情理差通不宜復各為例
令事事舛駮侍中司空公領尚書令任城王澄侍中尚
書左僕射元暉奏臣等参量琰之等議雖為始封君子
又祭統曰有事於太廟羣昭羣穆咸在而不失其倫鄭
注云昭穆謂同宗父子皆來也言未毁及同宗則共四
廟之辭云未絶與父子明崇五屬之稱天子諸侯繼立
無殊吉凶之赴同止四廟祖祧雖存親級彌逺告赴拜
薦典記無文斯由祖遷於上見仁親之義疎宗易於下
著五服之恩斷江陽之於今帝也計親而枝宗三易數
世則廟應四遷吉凶尚不告聞拜薦寧容輒預髙祖孝
文皇帝聖徳𤣥覽師古立政陪拜止於四廟哀恤斷自
緦宗即之人情㝠然符一推之禮典事在難違此所謂
眀王相沿今古不革者也太常少卿元端議禮記祭法
云王立七廟曰考廟曰王考廟曰皇考廟曰顯考廟曰
祖考廟逺廟為祧有二祧而祖考以功重不遷二祧以
盛徳不毁迭遷之義其在四廟也祭統云祭有十倫之
義六曰見親疎之殺焉夫祭有昭穆昭穆者所以别父
子逺近長幼親疎之序而無亂也是故有倫注云昭穆
咸在同宗父子皆来指謂當廟父子為羣不繫於昭穆
也若一公十子便為羣公子豈待數公而立稱乎文王
世子云五廟之孫祖廟未毁雖為有所援引然與朝議
不同如依其議匪直太祖曽𤣥諸廟子孫悉應預列既
無正據竊謂太廣臣等愚見請同僧竒等議靈太后令
曰議親律注云非唯當世之屬籍歴謂先帝之五世此
乃明親親之義篤骨肉之恩重尚書以逺及諸孫太廣
致疑百僚助祭可得言狭也祖廟未毁曾𤣥不預壇堂
之敬便是宗人之昵反外於附庸王族之近更疎於羣
辟先朝舊儀草剏未定刋制律憲垂之不朽琰之援據
甚允情理可依所執
十二月丁未侍中司空公領尚書令任城王澄度支尚
書崔亮奏謹案禮記曾子問曰諸侯旅見天子不得成
禮者㡬孔子曰四太廟火日蝕后之䘮雨沾服失容則
廢臣等謂元日萬國賀應是諸侯旅見之義若禘廢朝
㑹孔子應云五而獨言四明不廢朝賀也鄭𤣥禮注云
魯禮三年䘮畢祫於太祖明年春禘羣廟又鄭志檢魯
禮春秋昭公十一年夏五月夫人歸氏薨十三年五月
大祥七月釋禫公㑹劉子及諸侯于平邱八月歸不及
於祫冬公如晋明十四年春歸祫明十五年春乃禘經
曰二月癸酉有事於武宫傳曰禘於武公謹案明堂位
曰魯王禮也䘮畢祫禘似有退理詳考古禮未有以祭
事廢元㑹者禮云吉事先近日脫不吉容改筮三旬尋
攝太史令趙翼等列稱正月二十六日祭亦吉請移禘
祀在中旬十四日時祭移二十六日猶曰春禘又非退
義祭則無疏怠之譏三元有順軌之羙既被成㫖宜即
宣行臣等伏度國之大事在祀與戎君舉必書恐貽後
誚輙訪引古籍竊有未安臣等學缺通經識不稽古備
位樞納可否必陳冒陳所見伏聽裁衷靈太后令曰可
如所執
初世宗永平延昌中欲建明堂而議者或云五室或云
九室頻屬年饑遂寢至是復議之詔従五室及元議執
政遂改營九室值世亂不成宗配之禮迄無所設
神龜初靈太后父司徒胡國珎薨贈太上秦公時疑其
廟制太學博士王延業議曰案王制云諸侯祭二昭二
穆與太祖之廟而五又小記云王者立四廟鄭𤣥云髙
祖已下與始祖而五明立廟之正以親為限不過於四
其外有大功者然後為祖宗然則無太祖者止於四世
有太祖乃得為五禮之正文也文王世子云五廟之孫
祖廟未毁雖為庶人冠娶妻必告鄭𤣥云寔四廟而言
五廟者容髙祖為始封君之子明始封之君在四世之
外正位太祖乃得稱五廟之孫若未有太祖已祀五世
則鄭無為釋髙祖為始封君之子也此先儒精義當今
顯證也又䘮服𫝊曰若公子之子孫有封為國君者則
世世祖是人也不祖公子鄭𤣥云謂後世為君者祖此
受封之君不得祀别子也公子若在髙祖已下則如其
親服後世遷之乃毁其廟爾明始封猶在親限故祀止
髙祖又云如親而遷尤知髙祖之父不立廟矣此又立
廟明法與今事相當者也又禮緯云夏四廟至子孫五
殷五廟至子孫六注云言至子孫則初時未備也此又
顯在緯籍區别若斯者也又晋初以宣帝是始封之君
應為太祖而以猶在祖位故唯祀征西已下六世待世
世相推宣帝出居太祖之位然後七廟乃備此又依準
前軌若重規襲矩者也竊謂太祖者功髙業大百世不
遷故親廟之外特更崇立茍無其功不可獨居正位而
遽見遷毁且三世已前廟及於五𤣥孫已後祀止於四
一與一奪名位莫定求之典禮所未前聞今太上秦公
疏爵列土大啟河山𫝊祚無窮永同帶礪實有始封之
功方成不遷之廟但親在四世之内名班昭穆之序雖
應為太祖而尚在禰位不可逺探髙祖之父以合五者
之數太祖之室當須世世相推親盡之後乃出居正位
以備五廟之典夫循文責實理貴允當考剏宗祊得禮
為羙不可茍薦虛名取榮多數求之經記竊謂為允又
武始侯本無采地於皇朝制令名準大夫案如禮意諸
侯奪宗武始四時蒸嘗宜於秦公之廟博士盧觀議案
王制天子七廟三昭三穆與太祖之廟而七諸侯五廟
二昭二穆與太祖之廟而五大夫三士一自上已下降
殺以兩庶人無廟死為鬼焉故曰尊者統逺卑者統近
是以諸侯及太祖天子及其祖之所自出祭法曰諸侯
立五廟一壇一墠曰考廟曰王考廟曰皇考廟皆月祭
之顯考廟祖考廟享嘗乃止去祖為壇去壇為墠去墠
為鬼至於禘祫方合食太祖之宫大𫝊曰别子為祖䘮
服傳曰公子不得禰先君公孫不得祖諸侯鄭說不得
祖禰者不得立其廟而祭之也世世祖是人者謂世世
祖受封之君不得祖公子者後世為君者祖此受封之
君不得祀别子也公子若在髙祖以下則如其親服後
世遷之乃毁其廟耳愚以為遷者遷於太祖廟毁者従
太祖而毁之若不遷太祖不須廢祖是人之文明非始
封故復見乃毁之節何以知之案諸侯有祖考之廟祭
五世之禮五禮正祖為輕一朝頓立而祖考之廟要待
六世之君六世已前虛而蔑主求之聖㫖未為通論曾
子問曰廟無虛主虛主唯四祖考不與焉眀太祖之廟
必不空置禮緯曰夏四廟至子孫五殷五廟至子孫六
周六廟至子孫七見夏無始祖待禹而五殷人郊契得
湯而六周有后稷及文王至武王而七言夏即大禹之
身言子謂啟誦之世言孫是迭遷之時禹為受命不毁
親湯為始君不遷五主文武為二祧亦不去三昭三穆
三昭三穆謂通文武若無文武親不過四觀逺祖漢侍
中植所說云然鄭𤣥馬昭亦皆同爾且天子逆加二祧
得幷為七諸侯預立太祖何為不得為五乎今始封君
子之立禰廟頗似成王之於二祧孫卿曰有天下者事
七世有一國者事五世假使八世天子乃得事七六世
諸侯方通祭五推情凖理不其謬乎雖王侯用禮文節
不同三隅反之自然昭灼且文宣公方為太祖世居子
孫今立五廟竊謂為是禮緯又云諸侯五廟親四始封
之君或上或下雖未居正室無廢四祀之親小記曰王
者禘其祖之所自出以其祖配之而立四廟此實殷湯
時制不為難也聊復標牓略引章條愚戇不足以待大
問侍中太傅清河王懌議太學博士王延業及盧觀等
各率異見案禮記王制天子七廟三昭三穆與太祖之
廟而七諸侯五廟二昭二穆與太祖之廟而五並是後
世追論備廟之文皆非當時據立神位之事也良由去
聖久逺經禮殘缺諸儒注記典制無因雖稽考異聞引
證古誼然用捨従世通塞有時折衷取正固難詳矣今
相國秦公初搆國廟追立神位唯當仰祀二昭二穆上
極髙曽四世而已何者秦公身是始封之君将為不遷
之祖若以功業隆重越居正室恐以卑臨尊亂昭穆也
如其權立始祖以備五廟恐數滿便毁非禮意也昔司
馬懿立功於魏為晋太祖及至子晋公昭乃立五廟亦
祀四世止於髙曾太祖之位虛俟宣文待其後裔數滿
乃止此亦前代之成事方今所殷監也又禮緯云夏四
廟至子孫五殷五廟至子孫六周六廟至子孫七明知
當時太祖之神仍依昭穆之序要待子孫世世相推然
後太祖出居正位耳逺稽禮緯諸儒所說近循晋公之
廟故事宜依博士王延業議定立四主親止髙曽且虛
太祖之位以待子孫而備五廟焉又延業盧觀前經詳
議並據許慎鄭𤣥之解謂天子諸侯作主大夫及士則
無意謂此議雖出前儒之事實未允情禮何以言之原
夫作主之禮本以依神孝子之心非主莫依今銘旌紀
柩設重憑神祭必有尸神必有廟皆所以展事孝敬想
象平存上自天子下逮於士如此四事並同其禮何至
於主惟謂王侯禮云重主道也此為理重則立主矣故
王肅曰重未立主之禮也士䘮禮亦設重則士有主明
矣孔悝反祏載之左史饋食設主著於逸禮大夫及士
既得有廟題紀祖考何可無主公羊傳君有事于廟聞
大夫之䘮去樂卒事大夫聞君之䘮攝主而往今以為
攝主者攝神斂主而已不暇待徹祭也何休云宗人攝
行主事而往也意謂不然君聞臣䘮尚為之不懌况臣
聞君䘮豈得安然代主終祭也又相國立廟設主依神
主無貴賤紀座而已若位擬諸侯者則有主位為大夫
者則無主便是三神有主一位獨闕求諸情禮實所未
安宜通為主以銘神位懌又議曰古者七廟廟堂皆别
光武已来異室同堂故先朝祀堂令云廟皆四枤五架
北廂設座東昭西穆是以相國構廟唯制一室同祭祖
考比来諸王立廟者自任私造不依公令或五或一参
差無準要須議行新令然後定其法制相國之廟已造
一室寔合朝令宜即依此展其享祀詔依懌議
天平四年四月七帝神主既遷於太廟太社石主将遷
於社宫禮官云應用幣中書侍郎裴伯茂時為祖祀文
伯茂據故事太和中遷社宫髙祖用牲不用幣遂以奏
聞于時議者或引大戴禮遷廟用幣今遷社宜不殊伯
茂據尚書召詔應用牲詔遂従之
武定六年二月将營齊獻武王廟議定室數形制兼度
支尚書崔昂司農卿盧元明袐書監王元􁦴散騎常侍
裴獻伯國子祭酒李渾御史中尉陸操黄門侍郎李騫
中書侍郎陽休之前南青州刺史鄭伯猷祕書丞崔劼
國子博士邢峙國子博士宗恵振太學博士張毓太學
博士髙元壽國子助教王顯季等議案禮諸侯五廟太
祖及親廟四今獻武王始封之君便是太祖既通親廟
不容立五室且帝王親廟亦不過四今宜四室二間兩
頭各一頰室夏頭徘徊鴟尾又案禮圗諸侯止開南門
而二王後祔祭儀法執事列於廟東門之外既有東門
明非一門獻武禮數既隆備物殊等準據今廟宜開四
門内院南面開三門餘面及外院四面皆一門其内院
牆四面皆架為歩廊南出夹門各置一屋以置禮器及
祭服内外門牆並用赭堊廟東門道南置齋坊道北置
二坊西為典祠廨并厨宰東為廟長廨并置車輅其北
為養犧牲之所詔従之
　
　
　
　
　
　
　
　
　
　
　
　
　
　
　
　魏書卷一百八之二
　魏書卷一百八之二考證
初世宗永平延昌中欲建明堂及元議執政○元議應
　係元义之訛
孝静帝武定六年内外門墻並用赭堊○堊監本訛作
　聖今改正
　
　
　
　
　
　
　
　
　
　
　魏書卷一百八之二考證
欽定四庫全書
　魏書卷一百八之三
　　齊　　　　魏　　　　收　　　　撰
　志第十二
　　禮四之三
魏自太祖至於武泰帝及太皇太后皇太后皇后崩悉
依漢魏既𦵏公除唯高祖太和十四年文明太后崩将
營山陵九月安定王休齊郡王簡咸陽王禧河南王幹
廣陵王羽潁川王雍始平王勰北海王詳侍中太尉錄
尚書事東陽王丕侍中司徒淮陽王尉元侍中司空長
樂王穆亮侍中尚書左僕射平原王陸叡等率百寮詣
闕表曰上靈不弔大行太皇太后崩背溥天率土痛慕
斷絶伏惟陛下孝思烝烝攀號罔極臣等聞先王制禮
必有隨世之變前賢剏法亦務適時之宜良以世代不
同古今異致故也三年之䘮雖則自古然中代已後未
之能行先朝成式事在可準聖后終制刋之金冊伏惟
陛下至孝發衷哀毁過禮欲依上古䘮終三年誠協大
舜孝慕之徳實非俯遵濟世之道今雖中夏穆清庶邦
康静然萬幾事殷不可暫曠春秋烝嘗事難廢闕伏願
天鑒抑至孝之深誠副億兆之企望䘮期禮數一従終
制則天下幸甚日月有期山陵将就請展安兆域以備
奉終之禮詔曰凶禍甫爾未忍所請休等又表曰臣等
聞五帝已前䘮期無數三代相因禮制始立名雖虛置
行之者寡髙宗徒有諒闇之言而無可遵之式康王既
廢初䘮之儀先行即位之禮於是無改之道或虧三年
之䘮有缺夫豈無至孝之君賢明之子皆以理貴隨時
義存百姓是以君薨而即位不暇改年踰月而即𦵏豈
待同軌𦵏而即吉不必終䘮此乃二漢所以經綸治道
魏晋所以綱理政術伏惟陛下以至孝之性遭罔極之
艱永慕崩號哀過虞舜誠是萬古之髙徳曠世之絶軌
然天下至廣萬幾至殷曠之一朝庶政必滯又聖后終
制已有成典宗社廢禮其事尤大伏願天鑒抑哀毁之
至誠思在予之深責仰遵先志典冊之文俯哀百辟元
元之請詔曰自遭禍罰慌惚如昨奉侍梓宫猶怖髣髴
山陵遷厝所未忍聞十月休等又表曰臣等頻煩上聞
仰申誠欵聖慕惟逺未垂昭亮伏讀哀灼憂心如焚臣
等聞承乾統極者宜以濟世為務經綸天下者特以百
姓為心故萬幾在躬周康弗獲申其慕漢文作戒孝景
不得終其禮此乃先代之成軌近世所不易伏惟太皇
太后叡聖淵識慮及始終明誥垂於典䇿遺訓備於末
命聿修厥徳聖人所重遵承先式臣子攸尚陛下雖欲
終上逹之禮其如黎元何臣等不勝憂懼之誠敢冐重
陳乞垂聼訪以副億兆之望詔曰仰尋遺㫖俯聞所奏
信增號絶山陵可依典冊如公卿所議衰服之宜情所
未忍别當備敘在心既𦵏休又表曰奉被癸酉詔書述
遺誠之㫖昭違従之義遵儉𦵏之重式稱孝思之深誠
伏讀未周悲感交切日月有期山陵即就伏惟陛下永
慕崩號倍增摧絶臣等具位在官與國休戚庇心之至
不敢不陳咸以為天下之至尊莫尊於王業皇極之至
重莫重於萬㡬至尊故不得以常禮任已至重亦弗獲
以世典申情是以二漢已降逮于魏晋𦵏不過踰月服
不淹三旬良以叔世事廣禮隨時變不可以無為之法
行之於有為之辰文質不同古今異制其來久矣自皇
代革命多歴年祀四祖三宗相繼纂業上承數代之故
實俯副兆民之企望豈伊不懐理宜然也文明太皇太
后欽明稽古聖思淵深所造終制事合世典送終之禮
既明遺誥之文載備奉而行之足以垂風百王軌儀萬
葉陛下以至孝之誠哀毁過禮三御不充半溢晝夜不
釋絰帶永思纒綿滅姓㡬及百姓所以憂懼失守臣等
所以肝腦塗地王者之尊躬行一日固可以感徹上靈
貫被幽顯况今山陵告終(闕二/字)咸畢日已淹月仍不卜
練比之前世理為過矣願陛下思大孝終始之義愍億
兆悲惶之心抑思割哀遵奉終制以時即吉一日萬㡬
則天下蒙恩率土仰賴謹依前式求定練日以備祔禫
之禮詔曰比當别敘在心既而帝引見太尉丕及羣臣
等於太和殿前哭拜盡哀出幸思賢門右詔尚書李沖
宣旨於王等仰惟先后平日近集羣官共論政治平秩
民務何圖一旦禍酷奄鍾獨見公卿言及䘮事追惟荼
毒五内崩摧丕對曰伏奉明詔羣情圯絶臣與元等不
識古義以老朽之年歴奉累聖國家舊事頗所知聞伏
惟逺祖重光世襲至有大諱之日唯侍送梓宫者凶服
左右盡皆従吉四祖三宗因而無改世祖髙宗臣所目
見唯先帝升遐臣受任長安不在侍送之列竊聞所𫝊
無異前式伏惟陛下以至孝之性哀毁過禮伏聞所御
三食不滿半溢臣等叩心絶氣坐不安席願暫抑至慕
之情遵先朝成事思金冊遺令奉行前式無失舊典詔
曰追惟慈恩昊天罔極哀毁常事豈足闗言既不能待
没而朝夕食粥粗亦支任二公何足以至憂怖所奏先
朝成事亦所具聞祖宗情專武略未修文教朕今仰稟
聖訓庶習古道論時比事又與先世不同太尉等國老
政之所寄於典記舊式或所未悉且可知朕大意其餘
䘮禮之儀古今異同漢魏成事及先儒所論朕雖在衰
服之中以䘮禮事重情在必行故暫抑哀慕躬自尋覧
今且以所懐别問尚書㳺明根髙閭等公且可聽之髙
祖謂明根曰朕丁罹酷罰日月推移山陵已過公卿又
依金冊據案魏晋請除衰服重聞所奏倍増號哽前者
事逼山陵哀疚頓敝未得論敘今故相引欲具通所懐
卿前所表除釋衰麻聞之實用悲恨于時親侍梓宫匍
匐筵几哀號痛慕情未暫闋而公卿何忍便有此言何
於人情之不足夫聖人制卒哭之禮授練之變皆奪情
以漸又聞君子不奪人之䘮亦不可奪䘮今則旬日之
間言及即吉特成傷理明根對曰臣等伏尋金冊遺㫖
踰月而𦵏𦵏而即吉故於卜𦵏之初因奏練除之事仰
傷聖心伏增悲悚髙祖曰卿等咸稱三年之䘮雖則自
古然中代以後未之能行朕謂中代所以不遂三年之
䘮葢由君上違世繼主初立故身襲衮冕以行即位之
禮又従儲宫而登極者君徳未沇臣義不洽天下顒顒
未知所傒故頒備朝儀示皇極之尊及后之䘮也因父
在不遂即生惰易之情踵以為法諒知敦厚之化不易
遵也朕少蒙鞠育慈嚴兼至臣子之情君父之道無不
備誨雖自蒙昧粗解告㫖庶望量行以免咎戾朕誠不
徳在位過紀雖未能恩洽四方化行萬國仰禀聖訓足
令億兆知有君矣於此之日而不遂哀慕之心使情禮
俱損䘮紀圯壊者深可痛恨髙閭對曰太古既逺事難
襲用漢魏以来據有成事漢文繼髙恵之蹤斷獄四百
㡬致刑措猶垂三旬之禮孝景承平遵而不變以此言
之不為即位之際有所逼懼也良是君臣之道理自宜
然又漢稱文景雖非聖君亦中代明主今遺冊之㫖同
於前式伏願陛下述遵遺令以副羣庶之情杜預晋之
碩學論自古天子無有行三年之䘮者以為漢文之制
闇與古合雖叔世所行事可承踵是以臣等慺慺干謁
髙祖曰漢魏之事與今不同備如向說孝景雖承昇平
之基然由嫡子即位君徳未顯無異前古又父子之親
誠是天屬之重然聖母之徳昊天莫報思自殞滅豈従
衰服而已竊尋金冊之㫖所以告奪臣子之心令早即
吉者慮遺絶萬幾荒廢政事羣臣所以慺慺亦懼機務
之不理矣今仰奉冊令俯順羣心不敢闇黙不言以荒
庶政唯欲存衰麻廢吉禮朔望盡哀寫泄悲慕上無失
導誨之志下不乖衆官所請情在可許故專欲行之公
卿宜審思朕懐不當固執至如杜預之論雖暫適時事
於孺慕之君諒闇之主葢亦誣矣孔聖稱䘮與其易也
寧戚而預於孝道簡略朕無取焉袐書丞李彪對曰漢
明徳馬后保養章帝母子之道無可問然及后之崩𦵏
不淹旬尋以従吉然漢章不受譏於前代明徳不損名
於往史雖論功比徳事有殊絶然母子之親抑亦可擬
願陛下覽前世之成規遵金冊之遺令割哀従議以親
萬機斯誠臣下至心兆庶所願髙祖曰既言事殊固不
宜仰匹至徳復稱孝章従吉不受譏前代朕所以眷戀
衰絰不従所議者仰感慈恩情不能忍故也葢聞孝子
之居䘮見羙麗則感親故釋錦而服麤衰内外相稱非
虛加也今者豈徒顧禮違議茍免嗤嫌而已抑亦情發
於衷而欲肆之於外金冊之意已具前答故不復重論
又卒日奉㫖不忍片言後事遂非嘿嘿在念不顯所懐
今奉終之事一以仰遵遺冊於令不敢有乖但痛慕之
心事繋於予雖無丁蘭之感庻聖靈不奪至願是以謂
無違㫖嫌諸公所表稱先朝成式事在可準朕仰惟太
祖龍飛九五初定中原及太宗承基世祖纂歴皆以四
方未一羣雄競起故銳意武功未修文徳髙宗顯祖亦
心存武烈因循無改朕承累世之資仰聖善之訓撫和
内外上下輯諧稽参古式憲章舊典四海移風要荒革
俗仰遵明軌庶無愆違而方於禍酷之辰引末朝因循
之則以為前準非是所喻髙閭對曰臣等以先朝所行
頗同魏晋又適於時故敢仍請髙祖曰卿等又稱今雖
中夏穆清庶邦康静然萬機事廣不可暫曠朕以卿苦
見逼奪情不自勝尋覽䘮儀見前賢論者稱卒哭之後
王者得理庶事依據此文又従遺冊之㫖雖存衰服不
廢萬幾無闕庶政得展罔極之思於情差申髙閭對曰
君不除服於上臣則釋衰於下従服之義有違為臣之
道不足又親御衰麻復聽朝政吉凶事雜臣竊為疑髙
祖曰卿等猶以朕之未除於上不忍專釋於下奈何令
朕獨忍於親舊論云王者不遂三年之服者屈已以寛
羣下也先后之撫羣下也念之若子視之猶傷卿等哀
慕之思既不求寛朕欲盡罔極之慕何為不可但逼遺
冊不遂乃心將欲居廬服衰寫朝夕之慕升堂襲素理
日昃之勤使大政不荒哀情獲遂吉不害於凶凶無妨
於吉以心處之謂為可爾遺㫖之文公卿所議皆服終
三旬釋衰襲吉従此而行情實未忍遂服三年重違㫖
誥今處二理之際唯望至期使四氣一周寒暑代易雖
不盡三年之心得一終忌日情結差申案禮卒哭之後
将受變服於朕受日庶民及小官皆命即吉内職羽林
中郎已下虎賁郎已上及外職五品已上無衰服者素
服以終三月内職及外臣衰服者變従練禮外臣三月
而除諸王三都駙馬及内職至來年三月晦朕之練也
除凶即吉侍臣君服斯服隨朕所降比雖非舊式推情
即理有貴賤之差遠近之别明根對曰聖慕深逺孝情
彌至臣等所奏已不蒙許願得踰年即吉既歴冬正嵗
序改易且足申至慕之情又近遺誥之意何待期年髙
祖曰冊㫖速除之意慮廣及百官久曠衆務豈於朕一
人獨有違奪今既依次降除各不廢王政復何妨於事
而猶奪期年之心髙閭對曰昔王孫倮𦵏士安去棺其
子皆従而不違不為不孝此雖貴賤非倫事頗相似臣
敢借以為諭今親奉遺令而有所不従臣等所以頻煩
于奏李彪亦曰三年不改其父之道可謂大孝今不遵
冊令恐渉改道之嫌髙祖曰王孫士安皆誨子以儉送
終之事及其遵也豈異今日改父之道者葢謂慢孝忘
禮肆情違度今梓宫之儉𤣥房之約明器幃帳一無所
陳如斯之事卿等所悉衰服之告乃至聖心卑己申下
之意寧可茍順沖約之㫖而頓絶創巨之痛縱有所渉
甘受後代之譏未忍今日之請又表稱春秋蒸嘗事難
廢闕朕聞諸夫子吾不與祭如不祭自先朝以来有司
行事不必躬親比之聖言於事殆闕賴蒙慈訓之恩自
行致敬之禮今昊天降罰殃禍上延人神䘮恃幽顯同
切想宗廟之靈亦輟歆祀脫行饗薦恐乖㝠㫖仰思成
訓倍增痛絶豈忍身襲衮冕親行吉事髙閭對曰古者
郊天越紼行事宗廟之重次於郊祀今山陵已畢不可
久廢廟饗髙祖曰祭祀之典事由聖經未忍之心具如
前告脫至廟庭號慕自纒終恐廢禮公卿如能獨行事
在言外李彪曰三年不為禮禮必壊三年不為樂樂必
崩今欲廢禮闕樂臣等未敢髙祖曰此乃宰予不仁之
說已受責於孔子不足復言羣官前表稱髙宗徒有諒
闇之言而無可遵之式朕惟信闇黙之難周公禮制自
兹以降莫能􁦴行言無可遵之式良可怪矣復云康王
既廢初䘮之儀先行即位之禮於是無改之道式虧三
年之䘮有缺朕謂服羙不安先賢有諭禮畢居䘮著在
前典或虧之言有缺之義深乖理衷髙閭對曰臣等據
案成事依附杜預多有未允至乃推校古今量考衆議
實如明㫖臣等切惟曾参匹夫七日不食夫子以為非
禮及錄其事唯書七日不稱三年葢重其初慕之心伏
惟陛下以萬乗之尊不食竟於五日既御則三食不充
半溢臣等伏用悲惶肝腦塗地躬行一日足以貫被幽
顯豈宜衰服三年以曠機務夫聖人制禮不及者企而
及之過之者俯而就之伏願陛下抑至慕之情俯就典
禮之重誠是臣等慺慺之願髙祖曰恩隆徳厚則思戀
自深雖非至情由所感發然曾参之孝曠代而有豈朕
今日所足論也又前表稱古者𦵏而即吉不必終禮此
乃二漢所以經綸治道魏晋所以綱理庶政朕以為既
𦵏即吉盖其季俗多亂權宜救世耳諒非光治興邦之
化二漢之盛魏晋之興豈由簡略䘮禮遺忘仁孝哉公
卿偏執一隅便謂經治之要皆在於斯殆非義也昔平
日之時公卿每奏稱當今四海晏安諸夏清泰禮樂日
新政和民恱蹤侔軒唐事等虞禹漢魏已下固不足仰
止聖治及至今日便欲苦奪朕志使不踰於魏晋如此
之意未解所由昔文母上承聖主之資下有賢子之化
唯助徳宣政因風致穆而已當今衆事草剏萬務惟始
朕以不徳沖年踐祚而聖母匡訓以義方詔誨以政事
經綸内外憂勤億兆使君臣協和天下輯穆上代以来
何后之功得以仰比如有可擬則従衆議堯雖棄子禪
舜而舜自有聖徳不假堯成及其徂也猶四海遏宻終
於三年今慈育之恩詔教之徳尋之曠代未有匹擬既
受非常之恩寧忍従其常式况未殊一時而公卿欲令
即吉冠冕黼黻行禮廟庭臨軒設懸饗㑹萬國尋事求
心實所未忍髙閭對曰臣等遵承冊令因循前典惟願
除衰即吉親理萬幾至徳所在陛下欽明稽古周覽墳
籍孝性發於聖質至情出於自然斟酌古今事非臣等
所及李彪曰當今雖治風緝穆民庶晏然江南有未賔
之吴朔北有不臣之虜東西二蕃雖文表稱順情尚難
測是以臣等猶懐不虞之慮髙祖曰魯公帶絰従師晋
侯墨衰敗寇往聖無譏前典所許如有不虞雖越紼無
嫌而况衰麻乎豈可於晏安之辰豫念戎旅之事以廢
䘮紀哉李彪對曰昔太伯父死適越不失至徳之名夫
豈不懐有由然也伏願抑至慕之心従遺告之重臣聞
知子莫若父母聖后知陛下至孝之性也難奪故豫造
金冊明著遺禮今陛下孝慕深逺果不可奪臣等常辭
知何所啟髙祖曰太伯之言有乖今事諸情備如前論
更不重敘古義亦有稱王者除衰而諒闇終䘮者若不
許朕衰朕則當除衰闇黙委政冡宰二事之中惟公卿
所擇明根對曰陛下孝侔髙宗慕同大舜服衰麻以申
至痛理萬幾以従遺㫖興曠世之廢禮制一代之髙則
臣等伏尋淵黙不言則代政将曠仰順聖慕之心請従
衰服之㫖東陽王丕曰臣與尉元歴事五帝雖衰老無
識敢奏所聞自聖世以来大諱之後三月必須迎神於
西攘惡於北具行吉禮自皇始以来未之或易髙祖曰
太尉國老言先朝舊事誠如所陳但聰眀正直唯徳是
依若能以道不召自至茍失仁義雖請弗来大禍三月
而備行吉禮深在難忍縱即吉之後猶所不行况數旬
之中而有此理恐是先朝萬得之一失未可以為常式
朕在不言之地不應如此但公卿執奪朕情未忍従遂
成往復追用悲絶上遂號慟羣官亦哭而辭出壬午詔
曰公卿屢上啓事依據金冊遺㫖中代成式求過𦵏即
吉朕仰惟恩重不勝罔極之痛思遵逺古終三年之禮
比見羣官具論所懐今依禮既虞卒哭剋此月二十日
受服以葛易麻既衰服在上公卿不得獨釋於下故於
朕之授變従練已下復為節降斷度今古以情制𠂻但
取遺㫖速除之一節粗申臣子哀慕之深情欲令百官
同知此意故用宣示便及變禮感痛彌深
十五年四月癸亥朔設薦於太和廟是日髙祖及従服
者仍朝夕臨始進蔬食上哀哭追感不飯侍中南平王
馮誕等諌經宿乃膳甲子罷朝夕哭九月丙戌有司上
言求卜祥日詔曰便及此期覽以摧絶敬祭卜祥乃古
之成典但世失其義筮曰永吉既乖敬事之志又違永
慕之心今将屈禮厲衆不訪龜兆已企及此晦寧敢重
違冊㫖以異羣議尋惟永往言増崩裂丁亥髙祖宿於
廟至夜一刻引諸王三都大官駙馬三公令僕已下奏
事中散已上及刺史鎮将立哭於廟庭三公令僕升廟
既出監御令陳服笥於廟陛南近侍者奉而升列於堊
室前席侍中南平王馮誕跽奏請易服進縞冠皂朝服
革帶黒屨侍臣各易以黒介幘白絹單衣革帶烏履遂
哀哭至乙夜盡戊子質明薦羞奏事中散已上冠服如
侍臣刺史已下無變髙祖薦酌神部尚書王諶讃祝訖
哭拜遂出有司陽祥服如前侍中跽奏請易祭服進縞
冠素紕白布深衣麻繩履侍臣去幘易幍羣官易服如
侍臣又引入如前儀曹尚書㳺明根升廟跽慰復位哭
遂出引太守外臣及諸部渠帥入哭次引蕭賾使幷雜
客入至甲夜四刻侍御散騎常侍司衛監以上升廟哭
既而出帝出廟停立哀哭久而乃還十月太尉丕奏曰
竊聞太廟已就眀堂功畢然享祀之禮不可久曠至於
移廟之日湏得國之大姓遷主安廟神部尚書王諶既
是庶姓不宜参豫臣昔以皇室宗屬遷世祖之主先朝
舊式不敢不聞詔曰具聞所奏尋惟平日倍增痛絶今
遵述先㫖營建寢廟既而粗就先王制禮職司有分移
廟之日遷奉神主皆太尉之事朕亦親自行事不得越
局専委大姓王諶所司惟賛板而已時運流速奄及縞
制復不得哀哭於明堂後當親拜山陵寫泄哀慕
是年髙麗王死十二月詔曰髙麗王璉守蕃東隅累朝
貢職年踰期頥勤徳彌著今既不幸其赴使垂至将為
之舉哀而古者同姓哭廟異姓隨其方皆有服制今既
久廢不可卒為之衰且欲素委貌白布深衣於城東為
盡一哀以見其使也朕雖不嘗識此人甚悼惜之有司
可申敕備辦事如别儀
十六年九月辛未髙祖哭於文明太后陵左終日不絶
聲幕越席為次侍臣侍哭壬申髙祖以忌日哭於陵左
哀至則哭侍哭如昨帝二日不御膳癸酉朝中夕三時
哭拜於陵前夜宿監𤣥殿是夜徹次甲戌帝拜哭辭陵
還永樂宫
十九年太師馮熙薨有數子尚幼議者以為童子之節
事降成人謂為衰而不裳免而不絰又無腰麻繆垂唯
有絞帶時博士孫恵蔚上書言臣雖識謝古人然微渉
傳記近取諸身逺取諸禮驗情以求理尋理以推制竊
謂童子在幼之儀居䘮之節冠杖之制有降成人衰麻
之服略為不異以玉藻二簡㣲足眀之曰童子之節錦
紳并細錦即大帶既有佩觹之革又有錦紐之紳此眀
童子雖幼已備二帶以凶類吉則腰絰存焉又曰童子
無緦服鄭注曰雖不服緦猶免深衣是許其有裳但不
殊上下又深衣之制長㓜俱服童子為服之緦猶免深
衣况居有服之斬而反無裳乎臣又聞先師舊說童子
常服類深衣衰裳所施理或取象但典無成言故未敢
孤斷又曰聽事則不麻則知不聽事麻矣故注曰無麻
往給事此眀族人之䘮童子有事貫絰帶麻執事不易
故暫聽去之以便其使往則不麻不往則絰如使童子
本自無麻禮腰首聽與不聽俱闕兩絰唯舉無麻足眀
不備豈得言聽事則不麻乎以此論之有絰明矣且童
子不杖不廬之節理儉於責(疑/)不裳不絰之制未覩其
說又臣竊解童子不衣裳之記是有聞之言將謂童子
時甫稚齡未就外傅出則不交族人内則事殊長者餕
㫖父母之前往来慈乳之手故許其無裳以便易之若
在志學之後将冠之初年居二九質並成人受道成均
之學釋菜上庠之内将命孔氏之門執燭曾参之室而
唯有掩身之衣無蔽下之裳臣愚未之安矣又女子未
許嫁二十則䈂觀祭祀納酒漿助奠廟堂之中視禮至
敬之處其於婉容之服寧無其備以此推之則男女雖
幼理應有裳但男女未冠禮謝三加女子未出衣殊狄
褖無名之服禮文罕見童子雖不當室茍以成人之心
則許其人服緦之絰輕猶有絰斬重無麻是為與輕而
奪重非禮之意此臣之所以深疑也又衰傍有袵以掩
裳際如使無裳袵便徒設若復去袵衰又不備設有齊
斬之故而便成童男女唯服無袵之衰去其裳絰此必
識禮之所不行亦以眀矣若不行於已而立制於人是
為違制以為法従制以誤人恕禮而行理将異此詔従
其議
　
　
　
　
　
　
　魏書卷一百八之三
　魏書卷一百八之三考證
禮志敘日已淹月仍不卜練○日監本訛作自今改正
臨軒設懸饗㑹萬國○軒監本訛作宜今改正
　
　
　
　
　
　
　
　
　
　
　
　
　魏書卷一百八之三考證
欽定四庫全書
　魏書卷一百八之四
　　齊　　　　　魏　　　收　　　　　撰
　志第十三
　　禮四之四
世宗永平四年冬十二月員外將軍兼尚書都令史陳
終德有祖母之喪欲服齊衰三年以無世爵之重不可
陵諸父若下同衆孫恐違後祖之義請求詳正國子博
士孫景邕劉懷義封軌高綽太學博士袁昇四門博士
陽寧居等議嫡孫後祖持重三年不為品庶生二終德
宜先諸父太常卿劉芳議案喪服乃士之正禮含有天
子諸侯卿大夫之事其中時復下同庶人者皆别標顯
至如傳重自士以上古者卿士咸多世位又士以上乃
有宗廟世儒多云嫡孫傳重下通庶人以為差謬何以
明之禮稽命徴曰天子之元士二廟諸侯之上士亦二
廟中下士一廟一廟者祖禰共廟祭法又云庶人無廟
既如此分明豈得通於庶人也傳重者主宗廟非謂庶
人祭於寢也兼累世承嫡方得為嫡子嫡孫耳不爾者
不得繼祖也又鄭𤣥别變除云為五世長子服斬也魏
晉以來不復行此禮矣案喪服經無嫡孫為祖持重三
年正文唯有為長子三年嫡孫朞𫝊及注因說嫡孫𫝊
重之義今世既不復為嫡子服斬卑位之嫡孫不陵諸
叔而持重則可知也且準終德資階方之於古未登下
士庶人在官復無斯禮考之舊典驗之今世則兹範罕
行且諸叔見存喪主有寄宜依諸孫服朞為允景邕等
又議云喪服雖以士為主而必下包庶人何以論之自
大夫以下每條標列逮於庶人含而不述比同士制起
後疑也唯有庶人為國君此則明義服之輕重不渉於
孫祖且受國於曾祖廢疾之祖父亦無重可傳而猶三
年不必由世重也夫霜感露濡異識咸感承重主嗣寧
甄寢廟嫡孫之制固不同殊又古自卿以下皆不殊承
襲末代僭妄不可以語通典是以春秋譏於世卿王制
稱大夫不世此明訓也喪服經雖無嫡孫為祖三年正
文而有祖為嫡孫者豈祖以嫡服己巳與庻孫同為祖
服朞於義可乎服祖三年此則近世未嘗變也準古士
官不過二百石已上終德即古之廟士也假令終德未
班朝次茍曰志仁必也斯遂況乃官歴士流當訓章之
運而以庶叔之嫌替其嫡重之位未是成人之善也芳
又議國子所云喪服雖以士為主而必下包庶人本亦
不謂一篇之内全不下同庶人正言嫡孫𫝊重專士以
上此經𫝊之正文不及庶人明矣戴德喪服變除云父
為長子斬自天子達於士此皆士以上乃有嫡子之明
據也且承重者以其將代已為宗廟主廟主了不云寢
又其證也所引大夫不世者此公羊穀梁近儒小道之
書至如左氏詩易尚書論語皆有典證或是未寤許叔
重五經異義云今春秋公羊穀梁説卿大夫世位則權
幷一姓謂周尹氏齊崔氏也而古春秋左氏說卿大夫
皆得世禄傳曰官族易曰食舊德舊德謂食父故禄也
尚書曰世選爾勞予不絶爾善詩云惟周之士不顯奕
世論語曰興滅國繼絶世國謂諸侯世謂卿大夫也斯
皆正經及論語士以上世位之明證也士皆世禄也八
品者一命斯乃信然但觀此據可謂覩其綱未照其目
也案晉官品令所制九品皆正無從故以第八品準古
下士今皇朝官令皆有正從若以其員外之資為第十
六品也豈得為正八品之士哉推考古今謹如前議景
邕等又議喪服正文大夫以上每事顯列唯有庶人含
而不言此通下之義了然無惑且官族者謂世為其功
食舊德者謂德侯者世位興滅國繼絶世主謂諸侯卿
大夫無罪誅絶者耳且金貂七毦楊氏四公雖以位相
承豈得言世禄乎晉太康中令史殷遂以父祥不及所
繼求還為祖母三年時政以禮無代父追服之文亦無
不許三年之制此即晉世之成規也尚書邢巒奏依芳
議詔曰嫡孫為祖母禮令者處士人通行何勞方致疑
請也可如國子所議
延昌二年春偏將軍乙龍虎喪父給假二十七月而虎
幷數閏月詣府求上領軍元珍上言案違制律居三年
之喪而冒哀求仕五歳刑龍虎未盡二十七月而請宿
衞依律結刑五歳三公郎中崔鴻駮曰三年之喪二十
五月大祥諸儒或言祥月下旬而禫或言二十七月各
有其義未知何者會聖人之㫖龍虎居喪已二十六月
若依王杜之義便是過禫即吉之月如其依鄭𤣥二十
七月禫中復可以從御職事禮云祥之日鼔素琴然則
大祥之後喪事終矣既可以從御職事求上何為不可
若如府判禫中鼔琴復有罪乎求之經律理實未允下
更詳辨珍又上言案士虞禮三年之喪朞而小祥又朞
而大祥中月而禫鄭𤣥云中猶閒也自喪至此凡二十
七月又禮言祥之日鼓素琴鄭云鼔琴者存樂也孔子
祥後五日彈琴而不成十日而成笙歌鄭注與鄭志及
踰月可以歌皆身自逾月可為此謂存樂也非所謂樂
樂者使工為之晋博士許猛解三驗曰案黍離麥秀之
歌小雅曰君子作歌惟以告哀魏詩曰心之憂矣我歌
且謡若斯之類豈可謂之金石之樂哉是以徒歌謂之
謡徒吹謂之和記曰比音而樂之及干戚羽毛謂之樂
若夫禮樂之施於金石越於聲音者此乃所謂樂也至
於素琴以示終笙歌以省哀者則非樂矣閒傳云大祥
除衰杖而素縞麻衣大祥之服也雜記注云衣黃裳則
是禫祭黄者未大吉也檀弓云祥而縞是月禫徙月樂
鄭志趙商問鄭𤣥荅云祥謂大祥二十五月是月禫謂
二十七月非謂上祥之月也徙月而樂許猛釋六徴曰
樂者自謂八音克諧之樂也謂在二十八月工奏金石
之樂耳而駮云大祥之後喪事終矣脫如此駮禫復焉
施又駮云禫中鼓琴復有罪乎然禫則黃裳未大吉也
鼓琴存樂在禮所許若使工奏八音融然成韻既未徙
月不罪伊何又駮云禫中既得從御職事求上何為不
可檢龍虎居喪二十六月始是素縞麻衣大祥之中何
謂禫乎三年沒閏理無可疑麻衣在體冒仕求榮寔為
大尤罪其焉捨又省依王杜禫祥同月全乖鄭義喪凶
尚逺而欲速除何怱怱者哉下府愚量鄭為得之何者
禮記云吉事尚近日凶事尚逺日又論語云喪與其易
寧戚而服限三年痛盡終身中月之解雖容二義尚逺
寧戚又檢王杜之義起於魏末晉初及越騎校尉程猗
贊成王肅駮鄭禫二十七月之失為六徴三驗上言於
晋武帝曰夫禮國之大典兆民所日用豈可二哉今服
禫者各各不同非聖世一統之謂鄭𤣥說二十七月禫
甚乖大義臣每難鄭失六有徴三有驗初未能破臣難
而通𤣥說者如猗之意謂鄭義廢矣太康中許猛上言
扶鄭釋六禫解三驗以鄭禫二十七月為得猗及王肅
為失而博士宋昌等議猛扶鄭為衷晉武從之王杜之
義於是敗矣王杜之義見敗者晉武知其不可行故也
而上省同猗而贊王欲虧鄭之成軌竊所未寧更無異
義還從前處鴻又駮曰案三年之喪沒閏之義儒生學
士猶或病諸龍虎生自戎馬之鄉不蒙稽古之訓數月
成年便懼違緩原其本非貪榮求位而欲責以義方未
可便爾也且三年之喪再朞而大祥中月而禫鄭元以
中為間王杜以為是月之中鄭亦未為必會經㫖王杜
豈於必乖聖意既諸儒探賾先聖後賢見有不同晉武
後雖從宋昌許猛之駮同鄭禫議然初亦從程猗贊成
王杜之言二論得否未可知也聖人大祥之後鼔素琴
成笙歌者以喪事既終餘哀之中可以存樂故也而樂
府必以干戚羽毛施之金石然後為樂樂必使工為之
庶民凡品於祥前鼔琴可無罪乎律之所防豈必為貴
士亦及凡庶府之此義彌不通矣魯人朝祥而暮歌孔
子以為踰月則可矣爾則大祥之後喪事已終鼔琴笙
歌經禮所許龍虎欲宿衛皇宫豈欲合刑五歳就如鄭
義二十七月而禫二十六月十五升布深衣素冠縞紕
及黃裳綵纓以居者此則三年之餘哀不在服數之内
也衰絰則埋之於地杖則棄之隱處此非喪事終乎府
以大祥之後不為喪事之終何得復言素琴以示終也
喪事尚逺日誠如鄭義龍虎未盡二十七月而請宿衞
實為怱怱於戚之理合在情責便以深衣素縞之時而
罪同杖絰苫凷之日於禮憲未允詳之律意冒喪求仕
謂在斬焉草土之中不謂除衰杖之後也又龍虎具列
居喪日月無所隱冒府應告之以禮遣還終月便幸彼
昧識欲加之罪豈是遵禮敦風愛民之致乎正如鄭義
龍虎罪亦不合刑怱怱之失宜科鞭五十
三年七月司空清河王懌第七叔母北海王妃劉氏薨
司徒平原郡開國公高肇兄子太子洗馬員外亡竝上
言未知出入猶作鼓吹不請下禮官議決太學博士封
祖胄議喪大記云朞九月之喪旣葬飲酒食肉不與人
樂之五月三月之喪比葬飲酒食肉不與人樂之世叔
母故主宗子直云飲酒食肉不言不與人樂之鄭𤣥云
義服恩輕以此推之明義服葬容有樂理又禮大功言
而不議小功議而不及樂言論之間尚自不及其於聲
作明不得也雖復功德樂在宜止四門博士蔣雅哲議
凡三司之尊開國之重其於王服皆有厭絶若尊同體
敵雖疏尚宜徹樂如或不同子姓之喪非嫡者既殯之
後義不闕樂國子助教韓神固議(闕/)可以展耳目之適
絲竹可以肆遊宴之娛故於樂貴縣有哀則廢至若德
儉如禮升降有數文物昭旂旗之明錫鸞為行動之響
列明貴賤非措哀樂於其間矣謂威儀鼔吹依舊為允
兼儀曹郎中房景先駮曰案祖胄議以功德有喪鼔吹
不作雅哲議齊衰卒哭簫管必陳準之輕重理用未安
聖人推情以制服據服以副心何容拜虞生之奠於神
宫襲衰麻而奏樂大燧一移哀情頓盡反心以求豈制
禮之意也就如所言義服恩輕既虞而樂正服一朞何
以為斷或義服尊正服卑如此之比復何品節雅哲所
議公子之喪非嫡者既殯之後義不闕樂案古雖有尊
降不見作樂之文未詳此據竟在何典然君之於臣本
無服體但恩誠相感致存惻隐是以仲遂卒垂笙籥不
入智悼在殯杜蕢明言豈大倫之痛既殯而樂乎又神
固等所議以為笳鼔不在樂限鳴鐃以警衆聲笳而清
路者所以辨等列明貴賤耳雖居哀恤施而不廢粗而
言之似如可通考諸正典未為符合案詩云鍾鼔既設
鼔鍾伐鼛又云於論鼓鍾於樂辟雍言則相連豈非樂
乎八音之數本無笳名推而類之簫管之比豈可以名
稱小殊而不為樂若以王公位重威飾宜崇鼔吹公給
不可私辭者魏絳和戎受金石之賞鍾公勲茂蒙五熟
之賜若審功膺賞君命必行豈可陳嘉牢於齊殯之時
擊鍾磬於(疑/)袝之後尋究二三未有依據國子職兼文
學令問所歸宜明據典謨曲盡斟酌率由必衷以辨深
惑何容總議竝申無所析剖更詳得失據典正議祕書
監國子祭酒孫惠蔚太學博士封祖胄等重議司空體
服衰麻心懷慘切其於聲樂本無作理但以鼔吹公儀
致有疑論耳案鼔吹之制蓋古之軍聲獻㨗之樂不常
用也有重位茂勳乃得備作方之金石準之管絃其為
音奏雖曰小殊然其大體與樂無異是以禮云鼔無當
於五聲五聲不得不和竊惟今者如台司之儀蓋欲兼
廣威華若有哀用之無變於吉便是一人之年悲樂竝
用求之禮情於理未盡二公雖受之於公用之非私出
入聲作亦以娛已今既有喪心不在樂笳鼓之事明非
欲聞其從寧戚之義廢而勿作但禮崇公卿出入之儀
至有趨以采齊行以肆夏和鑾之聲佩玉之飾者所以
顯槐鼎之至貴彰宰輔之為重今二公地處尊親儀殊
百辟鼔吹之用無容全去禮有懸而不樂今陳之以備
威儀不作以示哀痛述理節情愚謂為允詔曰可從國
子後議
清河王懌所生母羅太妃薨表求申齊衰三年詔禮官
博議侍中中書監太子少傅崔光議喪服大功章云公
之庶昆弟為母傳曰先君餘尊之所厭不得過大功記
公子為其母練冠麻衣縓縁既葬除之傳曰何以不在
五服中也君之厭不得申其罔極依禮大功據喪服厭
降之例竝無從厭之文今太妃既捨六宮之稱如太妃
之號為封君之母尊崇一國臣下固宜服朞不得以王
服厭屈而更有降禮有從輕而重義包於此太學博士
封偉伯等十人議案臣從君服降君一等君為母三年
臣則朞今司空以仰厭先帝俯就大功臣之從服不容
有過但禮文殘缺制無正條竊附情理謂宜小功庶君
臣之服不失其序升降之差頗會禮意清河國郎中令
韓子熙議謹案喪服大功章云公之庶昆弟為其母妻
傳曰何以大功先君餘尊之所厭不敢過大功也夫以
一國之貴子猶見厭況四海之尊固無申理頃國王遭
太妃憂議者援引斯條降王之服尋究義例頗有一途
但公之庶昆弟或為士或為大夫士之卑賤不得仰匹
親王正以餘厭共同可以奪情相擬然士非列土無臣
從服今王有臣復不得一準諸士矣議者仍令國臣從
服以朞嚚昧所見未曉高趣案不杖章云為君之父母
妻長子祖父母傳曰父母長子君服斬妻則小君父卒
然後為祖後者服斬傳所以深釋父卒為祖服斬者蓋
恐君為祖朞臣亦同朞也明臣之後朞由君服斬若由
君服斬然後朞則君服大功安得亦朞也若依公之庶
昆弟不云有臣從朞若依為君之父母則出應申三年
此之二章殊不相干引彼則須去此引此則須去彼終
不得兩服功朞渾雜一圖也議者見餘尊之厭不得過
大功則令王依庶昆弟見不杖章有為君之父母便令
臣從服以朞此乃據殘文守一隅恐非先聖之情達禮
之喪矣且從服之體自有倫貫雖秩微閽寺位卑室老
未有君服細絰裁踰三時臣著疏衰獨渉兩歳案禮天
子諸侯之大臣唯服君之父母妻長子祖父母其餘不
服也唯近臣閽寺隨君而服耳若大夫之室老君之所
服無所不從而降一等此三條是從服之通旨較然之
明例雖近臣之賤不過隨君之服未有君輕而臣服重
者也議者云禮有從輕而重臣之從君義包於此愚謂
服問所云有從輕而重公子之妻為其皇姑直是禮記
之異獨此一條耳何以知其然案服問經云有從輕而
重公子之妻為其皇姑而大傳云從服有六其六曰有
從輕而重注曰公子之妻為其皇姑若從輕而重不獨
公子之妻者則鄭君宜更見流輩廣論所及不應還用
服問之文以釋大傳之義明從輕而重唯公子之妻臣
之從君不得包於此矣若復有君為母大功臣從服朞
當云有從輕而重公子之妻為其皇姑為母大功臣從
服朞何為不備書兩條以杜將来之惑而偏著一事彌
結今日之疑且臣為君毋乃是徒從徒從之體君亡則
已妻為皇姑既非徒從雖公子早没可得不制服乎為
君之父母妻子君已除喪而後聞喪則不税蓋以恩輕
不能追服假令妻在逺方姑没遥域過朞而後聞喪復
可不税服乎若姑亡必不闗公子有否聞喪則税不許
日月逺近者則與臣之從君聊自不同矣又案臣服君
黨不過五人悉是三年其餘不服妻服夫黨可直五人
乎朞功以降可得無服乎臣妻事殊邈然胡越茍欲引
之恐非通例也愚謂臣有合離三諫待決妻無去就一
醮終身親義既有參差喪服固宜不等故見厭之婦可
得申其本服君屈大功不可過從以朞所以從麻而齊
專屬公子之妻隨輕而重何闗從服之臣尋理求途儻
或在此必以臣妻相準未覩其津也子熙誠不能逺探
墳籍曲論長智請以情理校其得失君遭母憂巨創之
痛臣之為服從君之義如何君至九月便蕭然而即吉
臣猶朞年仍衰哭於君第創巨而反輕從義而反重縁
之人情豈曰是哉侍中崔光學洞今古逹禮之宗頃探
幽立義申三年之服雖經典無文前儒未辨然推例求
㫖理亦難奪若臣服從朞宜依侍中之論脫君仍九月
不得如議者之談耳嬴氏焚坑禮經殘缺故今追訪靡
據臨事多惑愚謂律無正條須準傍以定罪禮闕舊文
定準類以作憲禮有朞同緦功而服如齊疏者蓋以在
心實輕於義乃重故也今欲一依喪服不可從君九月
而服周年如欲降一等兄弟之服不可以服君母詳諸
二途以取折衷謂宜麻布可如齊衰除限則同小功所
以然者重其衰麻尊君母蹙其日月隨君降如此衰麻
猶重不奪君母之嚴日月隨降可塞從輕之責矣尚書
李平奏以謂禮臣謂君黨妻為夫黨俱為從服各降君
夫一等故君服三年臣服一朞今司空臣懌自以尊厭
之禮奪其罔極之心國臣厭所不及當無隨降之理禮
記大傳云從輕而重鄭𤣥注云公子之妻為其皇姑既
舅不厭婦明不厭者還應服其本服此則是其例詔曰
禮有從無服而有服何但從輕而重乎懌今自以厭故
不得申其過隙衆臣古無疑厭之論而有從輕之據曷
為不得申其本制也可從尚書及景林等議尋詔曰比
決清河國臣為君母服朞以禮事至重故追而審之今
更無正據不可背章生條但君服既促而臣服仍遠禮
縁人情遇厭須變服可還從前判既葬除之
四年春正月丁巳夜世宗崩于式乾殿侍中中書監太
子少傅崔光侍中領軍將軍于忠與詹事王顯中庶子
侯剛奉迎肅宗於東宫入自萬歳門至顯陽殿哭踊久
之乃復王顯欲須明乃行即位之禮崔光謂顯曰天位
不可暫曠何待至明顯曰須奏中宮光曰帝崩而太子
立國之常典何須中宮令也光與于忠使小黄門曲集
奏置兼官行事於是光兼太尉黃門郎元昭兼侍中顯
兼吏部尚書中庶子裴儁兼吏部郎中書舍人穆弼兼
謁者僕射光等請肅宗止哭立于東序于忠元昭扶肅
宗西向哭十數聲止服太子之服太尉光奉䇿進璽綬
肅宗跽受服皇帝用衮冕服御太極前殿太尉光等降
自西階夜直羣官於庭中北面稽首稱萬歳
熙平二年十一月乙丑太尉清河王懌表曰臣聞百王
所尚莫尚於禮於禮之重喪紀斯極世代㳂革損益不
同遺風餘烈景行終在至如前賢往喆商確有異或竝
證經文而論情别緒或各言所見而討事共端雖憲章
祖述人自名家而論議紛綸理歸羣正莫不隨時所宗
各為一代之典自上達下罔不遵用是使叔孫之儀專
擅於漢朝王肅之禮獨行於晋世所謂共同軌文四海
畫一者也至乃折旋俯仰之儀哭泣升降之節去來閫
巷之容出入閨門之度尚須疇諮禮官博訪儒士載之
翰紙著在通法辯答乖殊證據不明即詆訶疵謬糾劾
成罪此乃簡牒成文可具閱而知者也未聞有皇王垂
範國無一定之章英賢贊治家制異同之式而欲流風
作則永貽來世比學官雖建庠序未修稽考古今莫專
其任暨乎宗室喪禮百竂凶事冠服制裁日月輕重率
令博士一人輕爾議之廣陵王恭北海王顥同為庻母
服恭則治重居廬顥則齊期堊室論親則恭顥倶是帝
孫語貴則二人竝為蕃國不知兩服之證據何經典俄
為舛駮莫有裁正懿王昵戚尚或如斯自兹已降何可
紀極歴觀漢魏喪禮諸儀卷盈數百或當時名士往復
成規或一代詞宗較然為則况堂堂四海藹藹如林而
令喪禮參差始於帝族非所以儀刑萬國綴旒四海臣
忝官台傅備位喉脣不能秉國之鈞致斯爽缺具瞻所
誚無所逃罪謹略舉恭顥二國不同之狀以明喪紀乖
異之失乞集公卿樞納内外儒學博議定制班行天下
使禮無異準得失有歸并因事而廣永為條例庶塵岳
沾河微酬萬一靈太后令曰禮者為政之本何得不同
如此可依表定議事在張普惠𫝊
神龜元年九月尼高皇太后崩於瑶光寺肅宗詔曰崇
憲皇太后德協坤儀徴符月晷方融壼化奄至崩殂朕
幼集荼蓼夙慿徳訓及翕虣定難是賴謨謀夫禮㳂情
制義循事立可特為齊衰三月以申追仰之心有司奏
案舊事皇太后崩儀自復魄斂葬百官哭臨其禮甚多
今尼太后既存委俗尊慿居道法凶事簡速不依配極
之典庭局狹隘非容百官之位但昔經奉接義成君臣
終始情禮理無廢絶輒準故式立儀如别内外羣官權
改常服單衣邪巾奉送至墓列位哭拜事訖而除止在
京師更不宣下詔可
十一月侍中國子祭酒儀同三司崔光上言被臺祠部
曹符文昭皇太后改葬議至尊皇太后羣臣服制輕重
四門博士劉季明議云案喪服記雖云改葬總文無指
據至於注解乖異不同馬融王肅云本有三年之服者
鄭及三重然而後來諸儒符融者多與𤣥者少今請依
馬王諸儒之議至尊宜服緦案記外宗為君夫人猶内
宗鄭注云為君服斬夫人齊衰不敢以親服至尊也今
皇太后雖上奉宗廟下臨朝臣至於為姑不得過朞計
應無服其清河汝南二王母服三年亦宜有緦自餘王
公百官為君之母妻唯朞而已竝應不服又太常博士
鄭六議云謹檢喪服并中代雜論記云改葬緦鄭注臣
為君子為父妻為夫親見屍柩不可以無服故服緦三
年者緦則朞已下無服竊謂鄭氏得服緦之㫖謬三月
之言如臣所見請依康成之服緦既葬而除愚以為允
詔可
二年正月二日元會高陽王雍以靈太后臨朝太上秦
公喪制未畢欲罷百戲絲竹之樂清河王懌以為萬國
慶集天子臨享宜應備設太后訪之於侍中崔光光從
雍所執懌謂光曰宜以經典為證光據禮記縞冠𤣥武
子姓之冠父母有重喪子不純吉安定公親為外祖又
有師恩太后不許公除衰麻在體正月朔日還家哭臨
至尊輿駕奉慰記云朋友之墓有宿草焉而不哭是則
朋友有朞年之哀子貢云夫子喪顔淵若喪子而無服
喪子路亦然顔淵之喪饋練肉夫子受之彈琴而後食
之若子之哀則容一朞不舉樂也孔子既大練五日彈
琴父母之喪也由是喪夫子若喪父而無服心喪三年
由此而制雖古義難追比來發詔每言師祖之尊是則
一朞之内猶有餘哀且禮母有喪服聲之所聞子不舉
樂今太后更無别宮所居嘉福去太極不為大逺鼔鍾
于宮聲聞于外况在内密邇也君之卿佐是謂股肱股
肱或虧何痛如之智悼子喪未葬杜簣所以諫晉平公
也今相國雖已安厝裁三月爾陵墳未乾懌以理證為
然乃從雍議
孝靜武定五年正月齊獻武王薨時祕凶問六日孝靜
皇帝舉哀於太極東堂服齊衰三月及將窆中練齊文
襄王請自發喪之月帝使侍中陸子彰舉詔三往敦喻
王固執詔不許乃從薨月
太祖天賜三年十月占授著作郎王宜弟造兵法
高宗和平三年十二月因歳除大儺之禮遂燿兵示武
更為制令歩兵陳於南騎士陳於北各擊鍾鼔以為節
度其歩兵所衣青赤黃黑别為部隊楯矟矛㦸相次周
回轉易以相赴就有飛龍騰蛇之變為函箱魚鱗四門
之陳凡十餘法跽起前却莫不應節陳畢南北二軍皆
鳴鼔角衆盡大譟各令騎將六人去來挑戰歩兵更進
退以相拒擊南敗北㨗以為盛觀自後踵以為常
高祖太和十九年五月甲午冠皇太子恂於廟丙申高
祖臨光極堂太子入見帝親詔之事在恂傳六月高祖
臨光極堂引見羣官詔曰比冠子恂禮有所闕當思往
失更順將來禮古今殊制三代異章近冠恂之禮有三
失一朕與諸儒同誤二諸儒違朕故令有三誤今中原
兆建百禮惟新而有此三失殊以愧歎春秋襄公將至
衞以同姓之國問其秊幾而行冠禮古者皆灌地降神
或有作樂以迎神昨失作樂至廟庭朕以意而行拜禮
雖不得降神於理猶差完司馬彪云漢帝有四冠一緇
布二進賢三武弁四通天冠朕見家語冠頌篇四加冠
公也家語雖非正經孔子之言與經何異諸儒忽司馬
彪志致使天子之子而行士冠禮此朝廷之失冠禮朕
以為有賓諸儒皆以為無賓朕既從之復令有失孔所
云斐然成章其斯之謂太子太傅穆亮等拜謝高祖曰
昔裴頠作冠儀不知有四裴頠尚不知卿等復何愧
正光元年秋肅宗加元服時年十一既冠拜太廟大赦
改元官有其注
輿服之制秦漢已降損益可知矣魏氏居百王之末接
分崩之後典禮之用故有闕焉太祖世所制車輦雖參
采古式多違舊章今案而書之以存一代之迹
乗輿輦輅龍輈十六四衡轂朱班繡輪有雕虬文虎盤
螭之飾龍首銜扼鸞爵立衡圓蓋華蟲金雞樹羽蛟龍
游蘇建太常十有二斿畫日月升龍郊天祭廟則乗之
乾象輦羽葆圓蓋華蟲金雞樹羽二十八宿天階雲䍐
山林雲氣仙聖賢明忠孝節義遊龍飛鳳朱雀𤣥武白
虎青龍竒禽異獸可以為飾者皆亦圖焉太皇太后皇
太后皇后助祭郊廟則乗之
大樓輦輈十二加以玉飾衡輪雕綵與輦輅同駕牛一
十
小樓輦輈八衡輪色數與大樓輦同駕牛十二天子太
皇太后皇太后郊廟亦乗之
象輦左右鳳凰白馬仙人前却飛行駕二象羽葆旒蘇
龍旂旍麾其飾與乾象同太皇太后皇太后助祭郊廟
之副乗也
馬輦重級其飾皆如之繢漆直輈六左右騑駕天子籍
田小祀時則乗之
臥輦其飾皆如之丹漆駕六馬
遊觀輦其飾亦如之駕馬十五匹皆白馬朱髦尾天子
法駕行幸廵狩小祀時則乗之
七寳旃檀刻鏤輦金薄隱起
馬輦天子三駕所乗或為副乗
緇漆蜀馬車金薄華蟲隱起
軺軒駕駟金銀隱起出挽解合
歩挽天子小駕遊宴所乗亦為副乗
金根車羽葆旒畫輈輪華首綵軒交落左右騑太皇太
后皇太后皇后助祭郊廟籍田先蠶則乗之長公主大
貴公主封君諸王妃皆得乗但右騑而已太祖初皇太
子皇子皆鸞輅立乗畫輈龍首朱輪繡轂䋛蓋朱裏龍
旂九斿畫雲楱皇子封則賜之皆駕駟又有軺車緇漆
紫幰朱裏駕一馬為副乗
公安車緇漆紫蓋朱裏畫輈朱雀青龍白虎龍旂八斿
駕三馬軺車與王同
侯車與公同七斿紫蓋青裏駕二馬副車亦如之
子車緇漆草蠡文六斿皂蓋青裏駕一馬副車亦如之
(闕/)及公侯子陪列郊天則乗之宗廟小祀乘軺軒而已
至高祖太和中詔儀曹令李韶監造車輅一遵古式焉
太祖天興二年命禮官捃採古事制三駕鹵簿一曰大
駕設五輅建太常屬車八十一乗平城令代尹司𨽻校
尉丞相奉引太尉陪乗太僕御從輕車介士千乗萬騎
魚麗鴈行前驅皮軒闒㦸芝蓋雲䍐指南後殿豹尾鳴
葭唱上下作鼔吹軍戎大祠則設之二曰法駕屬車三
十六乗平城令代尹太尉奉引侍中陪乗奉車都尉御
廵狩小祠則設之三曰小駕屬車十二乗平城令太僕
奉引常侍陪乗奉車郎御遊宴離宮則設之二至郊天
地四節祠五帝或公卿行事唯四月郊天帝常親行樂
加鍾懸以為迎送之節焉
天賜二年初改大駕魚麗鴈行更為方陳鹵簿列歩騎
内外為四重列檦建旌通門四達五色車旗各處其方
諸王導從在鉀騎内公在幢内侯在歩矟内子在刀楯
内五品朝臣使列乗輿前兩廂官卑者先引王公侯子
車旒麾蓋信幡及散官構服一皆純黑
肅宗熙平元年六月中侍中劉騰等奏中宮僕刺列車
輿朽敗自昔舊都禮物頗異遷京已來未復更造請集
禮官以裁其制靈太后令曰付尚書量議太常卿穆紹
少卿元端博士鄭六劉臺龍等議案周禮王后之五輅
重翟錫面朱總厭翟勒面繢總安車彫面鷖總皆有容
蓋翟車貝面組總有握輦車組輓有翣羽蓋重翟后從
王祭祀所乗厭翟后從王賓饗諸侯所乘安車后朝見
於王所乘翟車后出桑則乘輦車后宮中所乗謹以周
禮聖制不刋之典其禮文尤備孔子云其或繼周者雖
百世可知也以其法不可踰以此言之後王輿服典章
多放周式雖文質時變輅名宜存彫飾雖異理無全捨
當今聖后臨朝親覽庶政輿駕之式宜備典禮臣等學
缺通經叨參議末輒率短見宜準周禮備造五輅彫飾
之制隨時增減太學博士王延業議案周禮王后有五
輅重翟以從王祠厭翟以從王饗賓客安車以朝見于
王翟車以親桑輦車宮中所乗又漢輿服志云秦并天
下閲三代之禮或曰殷瑞山車金根之色殷人以為大
輅於是始皇作金根之車漢承秦制御為乘輿太皇太
后皇太后皆御金根車加交絡帷裳非法駕則乘紫罽
軿車雲􁏡文畫輈黃金塗五末蓋瓜在右騑駕三馬阮
諶禮圖并載秦漢已來輿服亦云金根輅皇后法駕乗
之以禮婚見廟乗輅后法駕乗之以親桑安車后小駕
乗之以助祭山軿車后行則乗之紺罽軿車后小行則
乗之以哭公主邑君王妃公侯夫人入閤輿后出入閤
宫中小遊則乗之晉先蠶儀注皇后乗雲母安車駕六
騩案周秦漢晉車輿儀式互見圖書雖名號小異其大
較略相依擬金根車雖起自秦造即殷之遺制今之乗
輿五輅是其象也華飾典麗容觀莊美司馬彪以為孔
子所謂乗殷之輅即此之謂也案阮氏圖桑車亦飾以
雲母晉之雲母車即是一與周之翟車其用正同安車
既名同周制又用同重翟山軿車案圖飾之以紫紺罽
軿車雖制用異於厭翟而實同用於今入閤輿與輦其
用又同案圖今之黑漆畫扇輦與周之輦車其形相似
竊以為秦減周制百事剏革官名軌式莫不殊異漢魏
因循繼踵仍舊雖時有損益而莫能反古良由去聖久
逺典儀殊缺時移俗易物隨事變雖經賢哲祖襲無改
伏惟皇太后叡聖淵凝照臨萬物動循典故貽則後王
今輒竭管見稽之周禮考之漢晋採諸圖史驗之時事
以為宜依漢晉法駕則御金根車駕四馬加交絡帷裳
御雲母車駕四馬以親桑其非法駕則御紫罽軿車駕
三馬小駕則御安車駕三馬以助祭小行則御紺罽軿
車駕三馬以哭公主王妃公侯夫人宮中出入則御畫
扇輦車案舊事比之周禮唯闕從王饗賓客及朝見於
王之乗竊以為古者諸侯有朝會之禮故有從饗之儀
今無其事宜從省略又今之皇居宮掖相逼就有朝見
理無結駟即事考實亦宜闕廢又哭公主及王妃周禮
所無施之於今寔合事要損益不同用捨隨時三代異
制其道然也又金根及雲母駕馬或三或六訪之經禮
無駕六之文今之乗輿又皆駕四義符古典宜仍駕四
其餘小駕宜從駕三其制用形飾備見圖志司空領尚
書令任城王澄尚書左僕射元暉尚書右僕射李平尚
書齊王蕭寳夤尚書元欽尚書元昭尚書左丞盧同右
丞元洪超考功郎中劉懋北主客郎中源子恭南主客
郎中游思進三公郎中崔鴻長兼駕部郎中薛悦起部
郎中杜遇左主客郎中元韡騎兵郎中房景先外兵郎
中石士基長兼右外兵郎中鄭幼儒都官郎中李秀之
兼尚書左士郎中朱元旭度支郎中谷頴左民郎中張
均金部郎中李仲東庫部郎中賈思同國子博士薛禎
邢晏高諒奚延太學博士邢湛崔瓚韋朏鄭季期國子
助敎韓神固四門博士楊那羅唐荆寳王令儁吳珍之
宋婆羅劉燮高顯邕杜靈儁張文和陳智顯楊渴侯趙
安慶賈天度艾僧㯹呂太保王當百槐貴等五十人議
以為皇太后稱制臨朝躬親庶政郊天祭地宗廟之禮
所乗之車宜同至尊不應更有製造周禮魏晋雖有文
辭不辨形制假令欲作恐未合古制而不可以為一代
典臣以太常國子二議為疑重集羣官竝從今議唯恩
裁決靈太后令曰羣官以後議折中者便可如奏
太祖天興元年冬詔儀曹郎董謐撰朝覲饗宴郊廟社
稷之儀六年又詔有司制冠服隨品秩各有差時事未
暇多失古禮世祖經營四方未能留意仍世以武力為
事取於便習而已至高祖太和中始考舊典以制冠服
百竂六宫各有差次早世升遐猶未周洽肅宗時又詔
侍中崔光安豐王延明及在朝名學更議之條章粗備
焉
熙平元年九月侍中儀同三司崔光表奉詔定五時朝
服案北京及遷都以來未有斯制輒勤禮官詳據太學
博士崔瓚議云周禮及禮記三冠六冕承用區分璅玉
五綵配飾亦别都無隨氣春夏之異唯月令有青旂赤
玉黑衣白輅隨四時而變復不列弁冕改用之𤣥黃以
此而推五時之冠禮既無文若求諸正典難以經證案
司馬彪續漢書輿服及祭祀志云迎氣五郊自永平中
以禮讖并月令迎氣服色因采元始故事兆五郊於洛
陽又云五郊衣幘各如方色又續漢禮儀志立春京都
百官皆著青衣服青幘秋夏悉如其色自漢逮於魏晋
迎氣五郊用幘從服改色隨氣斯制因循相承不革冠
冕仍舊未聞有變今皇魏憲章前代損益從宜五時之
冠愚謂如漢晋用幘為允靈太后令曰太傅博學洽通
多識前載既綜朝儀彌悉其事便可諮訪以決所疑二
年九月太傅清河王懌給事黄門侍郎韋延祥奏謹案
前勅制五時朝服嘗訪國子議其舊式太學博士崔瓚
等議自漢逮于魏晋迎氣五郊用幘從服改色隨氣斯
制因循相承不革冠冕仍舊未聞有變今皇魏憲章前
代損益從宜五時之冠謂如漢晋用幘為允尚書以禮
式不經請訪議事奉勅付臣令加考決臣以為帝王服
章方為萬世則不可輕裁請更集禮官下省定議蒙勅
聽許謹集門下及學官以上四十三人尋考史傳量古
校今一同國子前議幘隨服變冠冕弗改又四門博士
臣王僧竒蔣雅哲二人以為五時冠冕宜從衣變臣等
謂從國子前議為允靈太后令曰依議
　
　
　
　
　
　
　
　
　
　
　魏書卷一百八之四
　魏書卷一百八之四考證
世宗永平四年且金貂七毦○毦監本訛作眊今改正
高祖太和十九年問其秊幾而行冠禮○秊監本訛作
　季今改正
輿服之制大樓輦駕牛一十○南監本作駕牛十二觀
　下文小樓輦駕牛十二則知此大樓輦駕牛一十之
　為訛矣
　
　
　
　
　
　
　
　
　魏書卷一百八之四考證
欽定四庫全書
　魏書卷一百九
　　齊　　　　　魏　　　　收　　　　撰
　志第十四
　　樂五
氣質初分聲形立矣聖者因天然之有為入用之物縁
喜怒之心設哀樂之器蕢桴葦籥其來自久伏羲絃琴
農皇制瑟垂鐘和磬女媧之簧隨感而作其用稍廣軒
轅桴阮瑜之管定小一之律以成咸池之美次以六莖
五英大章韶夏濩武之屬聖人所以移風易俗也故在
易之豫義明崇德書云詩言志歌詠言聲依永律和聲
八音克諧神人以和周禮圜鐘為宫黃鐘為角太蔟為
徴姑洗為羽靁鼓靁鼗孤竹之管雲和之琴瑟雲門之
舞奏之六變天神可得而降矣函鐘為宫太蔟為角姑
洗為徵南吕為羽靈鼓靈鼗孫竹之管空桑之琴瑟咸
池之舞奏之八變地祇可得而禮矣黃鐘為宫大吕為
角太蔟為徵應鐘為羽路鼓路鼗陰竹之管龍門之琴
瑟九德之歌九聲之舞奏之九變人鬼可得而禮矣此
所以協三才寧萬國也凡音宫為君商為臣角為民徵
為事羽為物五者不亂則無惉懘之音宮亂則荒其君
驕商亂則陂其官壊角亂則憂其民怨徵亂則哀其事
勤羽亂則危其財匱姦聲感人逆氣應之逆氣成象而
滛樂興焉正氣感人順氣應之順氣成象而和樂興焉
先王恥其亂故制雅頌之聲以道之使其聲足樂而不
流使其文足論而不息使其曲直繁瘠亷肉節奏足以
感動人之善心而已不使放心邪氣得接焉樂在宗廟
之中君臣上下同聽之莫不和敬在族長鄉里之中長
幼同聽之莫不和順閨門之内父子兄弟同聽之莫不
和親又有韎昧任禁之樂以娛四夷之民斯蓋立樂之
方也三代之衰邪音間起則有爛漫靡靡之樂興焉周
之衰也諸侯力爭澆偽萌生滛慝滋甚競其邪忘其正
廣其噐蔑其禮或奏之而心疾或撞之而不令晉平公聞
清角而顛隕魏文侯聽古雅而眠睡鄭宋齊衞流宕不
反於是正樂虧矣大樂感於風化與世推移治國之音
安以樂亡國之音哀以思隨時隆替不常厥聲延陵歴
聽諸國盛衰必舉蓋所感者著所識者深也樂之崩矣
秦始滅學經亡義絶莫採其真人重協俗世貴順耳則
雅聲古器幾將淪絶漢興制氏但識其鏗鏘鼓舞不傳
其義而於郊廟朝廷皆協律新變雜以趙代秦楚之曲
故王禹宋曄上書切諫丙强景武顯著當時通儒達士
所共歎息矣後漢東平王蒼總議樂事頗有增加大扺
循前而已及黃巾董卓以後天下喪亂諸樂亡缺魏武
既獲杜夔令其考會古樂而柴玉左延年終以新聲寵
愛晉世荀朂典樂與郭夏宋識之徒共加研集謂為合
古而阮咸譏之金行不永以至亡敗哀思之來便為驗
矣夫大樂與天地同和茍非達識至精何以體其妙極
自漢以後舞稱歌名代相改易服章之用亦有不同斯
則不襲之義也永嘉已下海内分崩伶官樂器皆為劉
聰石勒所獲慕容儁平冉閔遂克之王猛平鄴入於闗
右苻堅既敗長安紛擾慕容永之東也禮樂噐用多歸
長子及垂平永並入中山自始祖内和魏晋二代更致
音伎穆帝為代王愍帝又進以樂物金石之器雖有未
周而絃管具矣逮太祖定中山獲其樂縣既初撥亂未
遑剏改因時所行而用之世歴分崩頗有遺失
天興元年冬詔尚書吏部郎鄧淵定律呂恊音樂及追
尊皇曽祖皇祖皇考諸帝樂用八佾舞皇始之舞皇始
舞太祖所作也以明開大始祖之業後更制宗廟皇帝
入廟門奏王夏太祝迎神于廟門奏迎神曲猶古降神
之樂乾豆上奏登歌猶古清廟之樂曲終下奏神祚嘉
神明之饗也皇帝行禮七廟奏陛歩以為行止之節皇
帝出門奏總章次奏八佾舞次奏送神曲又舊禮孟秋
祀天西郊兆内壇西備列金石樂具皇帝入兆内行禮
咸奏舞八佾之舞孟夏有事于東廟用樂略與西郊同
太祖初冬至祭天于南郊圜丘樂用皇矣奏雲和之舞
事訖奏維皇將燎夏至祭地祇於北郊方澤樂用天祚
奏大武之舞正月上日饗羣臣宣布政教備列宫懸正
樂兼奏燕趙秦吳之音五方殊俗之曲四時饗會亦用
焉凡樂者樂其所自生禮不忘其本掖庭中歌真人代
歌上敘祖宗開基所由下及君臣廢興之跡凡一百五
十章昏晨歌之時與絲竹合奏郊廟宴饗亦用之
六年冬詔太樂總章鼓吹增修雜伎造五兵角觝麒麟
鳳皇仙人長虵白象白虎及諸畏獸魚龍辟邪鹿馬仙
車髙絙百尺長趫縁橦跳丸五案以備百戲大饗設之
於殿庭如漢晋之舊也太宗初又增修之撰合大曲更
為鐘鼓之節世祖破赫連昌獲古雅樂及平涼州得其
伶人器服並擇而存之後通西域又以悦般國鼓舞設
於樂署
髙宗顯祖無所改作諸帝意在經營不以聲律為務古
樂音制罕復𫝊習舊工更盡聲曲多亡太和初髙祖垂
心雅古務正音聲時司樂上書典章有闕求集中祕羣
官議定其事并訪吏民有能體解古樂者與之修廣器
數甄立名品以諧八音詔可雖經衆議於時卒無洞曉
聲律者樂部不能立其事彌缺然方樂之制及四夷歌
舞稍增列于太樂金石羽旄之飾為壯麗於往時矣
五年文明太后髙祖並為歌章戒勸上下皆宣之管絃
七年秋中書監髙允奏樂府歌詞陳國家王業符瑞及
祖宗德美又隨時歌謡不準古舊辨雅鄭也
十一年春文明太后令曰先王作樂所以和風改俗非
雅曲正聲不宜庭奏可集新舊樂章參探音律除去新
聲不典之曲禪增鐘縣鏗鏘之韻
十五年冬髙祖詔曰樂者所以動天地感神祇調陰陽
通人鬼故能闗山川之風以播德於無外由此言之治
用大矣逮乎末俗陵遲正聲頓廢多好鄭衞之音以悦
耳目故使樂章散缺伶官失守今方釐革時弊稽古復
禮庶令樂正雅頌各得其宜今置樂官實須任職不得
仍令濫吹也遂簡置焉
十六年春又詔曰禮樂之道自古所先故聖王作樂以
和中制禮以防外然音聲之用其致逺矣所以通感人
神移風易俗至乃簫韶九成鳳皇來儀擊石拊石百獸
率舞有周之季斯道崩缺故夫子忘味於聞韶正樂於
返魯逮漢魏之間樂章復闕然博採音韻粗有篇條自
魏室之興太祖之世尊崇古式舊典無墜但干戈仍用
文教未淳故令司樂失治定之雅音習不典之繁曲比
太樂奏其職司求與中書參議攬其所請愧感兼懷然
心喪在躬未忍闕此但禮樂事大乃為化之本自非通
博之才莫能措意中書監高閭器識詳富志量明允每
閭陳奏樂典頗體音律可令與太樂詳採古今以備兹
典其内外有堪此用者任其參議也閭歴年考度粗以
成立遇遷洛不及精盡未得施行尋屬高祖崩未幾閭
卒
先是閭引給事中公孫崇共考音律景明中崇乃上言
樂事正始元年秋詔曰太樂令公孫崇更調金石燮理
音準其書二卷并表悉付尚書夫禮樂之事有國所重
可依其請入座已下四門博士以上此月下旬集太樂
署考論同異博採古今以成一代之典也十月尚書李
崇奏前被㫖勅以兼太樂令公孫崇更調金石并其書
表付外考試登依㫖勅以去八月初詣署集議但六樂
該深五聲妙逺至如仲尼淵識故將忘味吳札善聽方
可論辨自斯已降莫有詳之今既草剏悉不窮解雖微
有詰論略無究悉方欲商㩁淫濫作範將來寧容聊爾
一試便垂竹帛今請依前所召之官并博聞通學之士
更申一集考其中否研窮音律辨括權衡若可施用别
以聞請制可時亦未能考定也
四年春公孫崇復表言伏惟皇魏龍躍鳳舉配天光宅
世祖太武皇帝革静荒嵎廓寧宇内兇醜尚繁戎軒仍
動制禮作樂致有闕如髙祖孝文皇帝德鍾後仁之期
道協先天之日顧雲門以興言感簫韶而忘味以故中
書監髙閭博識明敏文思優洽紹蹤成均實允所寄乃
命閭廣程儒林究論古樂依據六經參諸國志錯綜隂
陽以制聲律鐘石管絃略以完具八音聲韻事别粗舉
值遷邑崧瀍未獲周密五權五量竟不就果自爾迄今
率多褫落金石虛懸宫商未會伏惟陛下至聖承天纂
戎鴻烈以金石未協詔臣緝理謹即廣搜秬黍選其中
形又採梁山之竹更裁律吕制磬造鐘依律並就但權
量差謬其來久矣頃蒙付并州民王顯進所獻古銅權
稽之古範考以今制鐘律準度與權參合昔造猶新始
剏若舊異世同符如合規矩樂府先正聲有王夏肆夏
登歌鹿鳴之屬六十餘韻又有皇始五行勺舞太祖初
興置皇始之舞復有吳夷東夷西戎之舞樂府之内有
此七舞太和初郊廟但用文始五行皇始三舞而已竊
惟周之文武頌聲不同漢之祖宗廟樂又别伏惟皇魏
四祖三宗道邁隆周功超鴻漢頌聲廟樂宜有表章或
文或武以旌功德自非懿望茂親雅量淵逺博識洽聞
者其孰能識其得失衞軍將軍尚書右僕射臣高肇器
度徽雅神賞入微淹讃大猷聲光海内宜委之監就以
成皇代典謨之美昔晋中書監荀勗前代名賢受命成
均委以樂務崇述舊章儀刑古典事光前載豈逺乎哉
又先帝明詔内外儒林亦任高閭申請今之所須求依
前比世宗知肇非才詔曰王者功成治定制禮作樂以
宣風化以通明神理萬品賛陰陽光功德治之大本所
宜詳之可令太常卿劉芳亦與主之永平二年秋尚書
令高肇尚書僕射清河王懌等奏言案太樂令公孫崇
所造八音之器并五度五量太常卿劉芳及朝之儒學
執諸經傳考辨合否尺寸度數悉與周禮不同問其所
以稱必依經文聲則不協以情增減殊無準據竊惟樂
者皇朝治定之盛事光賛祖宗之茂功垂之後王不刋
之制宜憲章先聖詳依經史且二漢魏晋歴諸儒哲未
聞器度依經而聲調差謬臣等參議請使臣芳凖依周
禮更造樂器事訖之後集議並呈從其善者詔可芳上
尚書言詞樂諧音本非所曉且國之大事亦不可決於
數人今請更集朝彦衆辨是非明取典據資決元凱然
後營制肇及尚書邢巒等奏許詔可於是芳主修營時
揚州民張陽子義陽民兒鳳鳴陳孝孫戴當千吳殿陳
文顯陳成等七人頗解雅樂正聲八佾文武二舞鐘聲
管絃登歌聲調芳皆請令教習參取是非
永平三年冬芳上言觀古帝王罔不據功象德而制舞
名及諸樂章今欲教文武二舞施之郊廟請參制二舞
之名竊觀漢魏已來鼓吹之曲亦不相緑今亦須制新
曲以揚皇家之德美詔芳與侍中崔光郭祚黃門游肇
孫惠蔚等四人參定舞名并鼓吹諸曲其年冬芳又上
言臣聞樂者感物移風諷氓變俗先王所以教化黎元
湯武所以(闕一/版)請依京房立凖以調八音神龜二年夏
有司問狀仲儒言前被符問京房準定六十之律後雖
有存曉之者尠至熹平末張光等猶不能定絃之急緩
聲之清濁仲儒授自何師出何典籍而云能曉但仲儒
在江左之日頗授琴文嘗覽司馬彪所撰續漢書見京
房準術成數昞然而張光等不能定仲儒不量庸昧竊
有意焉遂竭愚思鑚研甚久雖未能測其機妙至於聲
韻頗有所得度量權歴出自黃鐘雖造管察氣經史備
有但氣有盈虛黍有巨細差之毫釐失之千里自非管
應時候聲驗吉凶則是非之原諒亦難定此則非仲儒
淺識所敢聞之至於準者本以代律取其分數調校樂
器則宫商易辨若尺寸小長則六十宮商相與微濁若
分數加短則六十徵羽類皆小清語其大本居然微異
至於清濁相宣諧會歌管皆得應合雖積黍驗氣取聲
之本清濁諧㑹亦須有方若閑準意則辨五聲清濁之
韻若善琴術則知五調調音之體參此二途以均樂器
則自然應和不相奪倫如不練此必有乖謬案後漢順
帝陽嘉二年冬十月行禮辟雍奏應鐘始復黃鐘作樂
器隨月律是為十二之律必須次第為宫而商角徵羽
以類從之尋調聲之體宫商宜濁徵羽用清若公孫崇
止以十二律聲而云還相為宫清濁悉足非唯未練五
調調器之法至於五聲次苐自是不足何者黃鐘為聲
氣之元其管最長故以黃鐘為宫太蔟為商林鐘為徵
則宫徵相順若均之八音猶須錯採衆聲配成其美若
以應鐘為宫大吕為商蕤賓為徵則徵濁而宫清雖有
其韻不成音曲若以夷則為宫則十二律中唯得取中
吕為徵其商角羽並無其韻若以中吕為宫則十二律
内全無所取何者中吕為十二之竅(疑/)變律之首依京
房書中吕為宫乃以去滅為商執始為徵然後方韻而
崇乃以中吕猶用林鐘為商黃鐘為徵何由可諧仲儒
以調和樂器文飾五聲非準不妙若如嚴嵩父子心賞
清濁是則為難若依案見尺作準調絃緩急清濁可以
意推耳但音聲精微史傳簡略舊志唯云準形如瑟十
三絃隐間九尺以應黃鐘九寸調中一絃令與黃鐘相
得案盡以求其聲遂不辨準須柱以不柱有高下絃有
粗細餘十二絃復應若為致令攬者望風拱手又案房
準九尺之内為一十七萬七千一百四十七分一尺之
内為萬九千六百八十三分又復十之是為於準一寸
之内亦為萬九千六百八十三分然則於準一分之内
乗為二十分又為小分以辨彊弱中間至促雖復離朱
之明猶不能窮而分之雖然仲儒私曾考驗但前却中
柱使入準常尺分之内則相生之韻已自應合分數既
微器宜精妙其準面平直須如停水其中絃一柱高下
須與二頭臨岳一等移柱上下之時不使離絃不得舉
絃又中絃粗細須與琴宫相類中絃須施軫如琴以軫
調聲令與黃鐘一管相合中絃下依數盡出六十律清
濁之節其餘十二絃須施柱如筝又凡絃皆須豫張使
臨時不動即於中絃案盡一周之聲度著十二絃上然
後依相生之法以次運行取十二律之商徵商徵既定
又依琴五調調聲之法以均樂器其瑟調以宫為主清
調以商為主平調以宫為主五調各以一聲為主然後
錯採衆聲以文飾之方如錦繡上來消息調準之方並
史文所略出仲儒所思若事有乖此聲則不和仲儒尋
準之分數精微如彼定絃緩急艱難若此而張光等親
掌其事尚不知藏中有準既未識其器又焉能施絃也
且燧人不師資而習火延壽不束脩以變律故云知之
者欲教而無從心達者體知而無師茍有一毫所得皆
關心抱豈必要經師授然後為竒哉但仲儒自省膚淺
才非一足正可粗識音韻纔言其理致耳時尚書蕭寳
夤奏言金石律吕制度調均中古已來尠或通曉仲儒
雖粗述書文頗有所説而學不師授云出已心又言舊
器不任必須更造然後克諧上違成勅用舊之㫖輒持
已心輕欲制作臣竊思量不合依許詔曰禮樂之事蓋
非常人所明可如所奏
正光中侍中安豐王延明受詔監修金石博探古今樂
事令其門生河間信都芳考算之屬天下多難終無制
造芳後乃撰延明所集樂説并諸器物準圖二十餘事
而注之不得在樂署考正樂律也
普泰中前廢帝詔録尚書長孫稚太常卿祖瑩營理金
石永熙二年春稚瑩表曰臣聞安上治民莫善於禮移
風易俗莫善於樂易曰先王以作樂崇徳殷薦之上帝
以配祖考書曰戛擊鳴球拊搏琴瑟以詠祖考來格詩
言志律和聲敦敘九族平章百姓天神於焉降歆地祇
可得而禮故樂以象德舞以象功干戚所以比其形容
金石所以發其歌頌薦之宗廟則靈祇饗其和用之朝
廷則君臣協其志樂之時義大矣哉雖復㳂革異時晦
明殊位周因殷禮百世可知也太祖道武皇帝應圖受
命光宅四海義合天經徳符地緯九戎荐舉五禮未詳
太宗世祖重輝累耀恭宗顯祖誕隆丕基而猶經營四
方匪遑制作高祖孝文皇帝承太平之緒纂無為之運
帝圖既逺王度惟新太和中命故中書監高閭草剏古
樂閭尋去世未就其功閭亡之後故太樂令公孫崇續
修遺事十有餘載崇敷奏其功時太常卿劉芳以崇所
作體制差舛不合古義請更修營被㫖聽許芳又釐綜
久而申呈時故東平王元匡共相論駁各樹朋黨爭競
紛綸竟無底定及孝昌已後世屬艱虞内難孔殷外敵
滋甚永安之季胡賊入京燔燒樂庫所有之鐘悉畢賊
手其餘磬石咸為灰燼普泰元年臣等奉勅營造樂器
責問太樂前來郊丘懸設之方宗廟施安之分太樂令
張乾龜答稱芳所造六格北廂黄鐘之均實是夷則之
調其餘三廂宫商不和共用一笛施之前殿樂人尚存
又有姑洗太蔟二格用之後宫檢其聲韻復是夷則於
今尚在而芳一代碩儒斯文攸屬討論之日必應考古
深有明證乾龜之辨恐是歴歳稍逺伶官失職芳久殂
没遺文銷毁無可遵訪臣等謹詳周禮分樂而序之凡
樂圜鐘為宫黄鐘為角太蔟為徵姑洗為羽若樂六變
天神可得而禮函鐘為宫太蔟為角姑洗為徵南吕為
羽若樂八變地祇可得而禮黃鐘為宫大吕為角太蔟
為徵應鐘為羽若樂九變人鬼可得而禮至於布置不
得相生之次兩均異宫並無商聲而同用一徵書曰於
予擊石拊石百獸率舞八音克諧神人以和計五音不
具則聲豈成文七律不備則理無和韻八音克諧莫曉
其㫖聖道幽𤣥微言已絶漢魏以來未能作者案春秋
魯昭公二十年晏子言於齊侯曰先王之濟五味和五
聲也以平其心成其政也聲亦如味一氣二體三類四
物五聲六律七音八風九歌以相成也服子慎注云黃
鐘之均黃鐘為宫太蔟為商姑洗為角林鐘為徵南吕
為羽應鐘為變宫蕤賓為變徵一懸十九鐘十二懸二
百二十八鐘八十四律即如此義乃可尋究今案周禮
小胥之職樂懸之法鄭注云鐘磬編縣之二八十六枚
漢成帝時犍為郡於水濱得古磬十六枚獻呈漢以為
瑞復依禮圖編懸十六去正始中徐州薛成送玉磬十
六枚亦是一懸之器檢太樂所用鐘磬各一懸十四不
知何據魏侍中繆襲云周禮以六律六同五聲八音六
舞大合樂以致鬼神今之樂官徒知古有此制莫有明
者又云樂制既亡漢成謂韶武武德武始大鈞可以備
四代之樂奏黃鐘舞文始以祀天地奏太簇舞大武以
祀五郊明堂奏姑洗舞武徳廵狩以祭四望山川奏蕤
賓舞武始大鈞以祀宗廟祀圜丘方澤羣廟祫祭之時
則可兼舞四代之樂漢亦有雲翹育命之舞罔識其源
漢以祭天魏時又以雲翹兼祀圜丘天郊育命兼祀方
澤地郊今二舞久亡無復知者臣等謹依髙祖所制尺
周官考工記鳬氏為鐘鼓之分磬氏為磬倨(闕/)之法禮
運五聲十二律還相為宫之義以律吕為之劑量奏請
制度經紀營造依魏晉所用四廂宫懸鐘磬各十六懸
塤箎筝筑聲韻區别蓋理三稔於兹始就五聲有節八
音無爽笙鏞和合不相奪倫元日備設百僚允矚雖未
極萬古之徽蹤實是一時之盛事竊惟古先哲王制禮
作樂各有所稱黃帝有咸池之樂顓頊作承雲之舞大
章大韶堯舜之異名大夏大濩禹湯之殊稱周言大武
秦曰壽人及焚書絶學之後舊章淪滅無可準據漢高
祖時叔孫通因秦樂人制宗廟樂迎神廟門奏嘉至皇
帝入廟門奏永至登歌再終下奏休成之樂通所作也
高祖六年有昭容樂禮容樂又有房中祠樂高祖唐山
夫人所作也孝惠二年使樂府令夏侯寛備其簫管更
名安世樂高祖廟奏武德文始五行之舞孝文廟奏昭
德文始四時五行之舞孝武廟奏盛徳文始四時五行
之舞武徳者高祖四年作也以象天下樂已行武以除
亂也文始舞者舜韶舞高祖六年更名曰文始以示不
相襲也五行舞者本周舞秦始皇二十六年更名曰五
行也四時舞者孝文所作以明天下之安和也孝景以
武德舞為昭德孝宣以昭德舞為盛徳光武廟奏大武
諸帝廟並奏文始五行四時之舞及卯金不祀當塗勃
興魏武廟樂改云韶武用虞之大韶周之大武總號大
鈞也曹失其鹿典午乗時晋氏之樂更名正德自昔帝
王莫不損益相縁徽號殊别者也而皇魏統天百三十
載至於樂舞迄未立名非所以聿宣皇風章明功德賛
揚懋軌垂範無窮者矣案今后宫饗會及五郊之祭皆
用兩懸之樂詳攬先誥大為紕繆古禮天子宫懸諸侯
軒懸大夫判懸士特懸皇后禮數德合王者名器所資
豈同於大夫哉孝經言嚴父莫大於配天宗祀文王於
明堂以配上帝即五精之帝也禮記王制庻羞不踰牲
燕衣不踰祭服論語禹卑宫室盡力於溝洫惡衣服致
美於黻冕何有殿庭之樂過於天地乎失禮之差逺於
千里昔漢孝武帝東廵狩封禪還祀泰一於甘泉祭后
土於汾陰皆盡用眀其無減普泰元年前侍中臣孚及
臣瑩等奏求造十二懸六懸裁訖續復營造尋蒙㫖判
今六懸既成臣等思鐘磬各四鈲鐏相從十六格宫懸
已足今請更營二懸通前為八宫懸兩具矣一具備於
太極一具列於顯陽若圜丘方澤上辛四時五郊社稷
諸祀雖時日相礙用之無闕孔子曰周道四達禮樂交
通傳曰魯有禘樂賓祭用之然則天地宗廟同樂之明
證也其升斗權量當時未定請即刋校以為長凖周存
六代之樂雲門咸池韶夏濩武用於郊廟各有所施但
世運遥緬隨時亡缺漢世唯有虞韶周武魏為武始咸
熙錯綜風聲為一代之禮晋無改造易名正德今聖朝
樂舞未名舞人冠服無準稱之文武舞而已依魏景初
三年以來衣服制其祭天地宗廟武舞執干戚著平冕
黑介幘𤣥衣裳白領袖絳領袖中衣絳合幅袴袜黑韋
鞮文舞執羽籥冠委貎其服同上其奏於廟庭武舞武
弁赤介幘生絳袍單衣練領袖皂領袖中衣虎文畫合
幅袴白布袜黑韋鞮文舞者進賢冠黒介幘生黃袍單
衣白合幅袴服同上其魏晋相因承用不改古之神室
方各别所故聲歌各異今之太廟連基接棟樂舞同奏
於義得通自中煩喪亂晋室播蕩永嘉已後舊章湮没
大武皇帝破平統萬得古雅樂一部正聲歌五十曲工
伎相傳間有施用自高祖遷居世宗晏駕内外多事禮
物未周今日所有王夏肆夏之屬二十三曲猶得擊奏
足以闡累聖之休風宣重光之盛美伏惟陛下仁格上
皇義光下武道契𤣥機業隆寳祚思服典章留心軌物
反堯舜之淳風復文武之境土飾宇宙之儀刑納生人
於福地道德熙泰樂載新聲天成地平於是乎在樂舞
之名乞垂㫖判臣等以愚昧參厠問道呈御之日伏增
惶懼詔其樂名付尚書博議以聞其年夏集羣官議之
瑩復議曰夫樂所以乗靈通化舞所以象物昭功金石
播其風聲絲竹申其歌詠郊天祠地之道雖百世而可
知奉神育民之理經千載而不昧是以黃帝作咸池之
樂顓頊有承雲之舞堯為大章舜則大韶禹為大夏湯
為大濩周曰大武秦曰壽人漢為大予魏名大鈞晋曰
正德雖三統互變五運代降莫不述作相因徽號殊别
者也皇魏道格三才化清四宇奕世載德累葉重光或
以文教興邦或以武功平亂功成治定於是乎在及主
上龍飛載造景命惟新書軌自同典刑罔二覆載均於
兩儀仁澤被於四海五聲有序八音克諧樂舞之名宜
以詳定案周兼六代之樂聲律所施咸有次第滅學以
後經禮散亡漢來所存二舞而已請以韶武為崇德武
舞為章烈總名曰嘉成漢樂章云髙張四縣神來燕饗
宗廟所設宫懸明矣計五郊天神尊於人鬼六宫陰極
體同至尊理無減降宜皆用宫懸其舞人冠服制裁咸
同舊式庶得以光賛鴻功敷揚大業録尚書事長孫稚
已下六十人同議申奏詔曰王者功成作樂治定制禮
以成為號良無間然又六代之舞者以大為名今可準
古為大成也凡音樂以舞為主故干戈羽籥禮亦無别
但依舊為文舞武舞而已餘如議
初侍中崔光臨淮王彧並為郊廟歌詞而迄不施用樂
人傳習舊曲加以訛失了無章句後太樂令崔九龍言
於太常卿祖瑩曰聲有七聲調有七調以今七調合之
七律起於黃鐘終於中吕今古雜曲隨調舉之將五百
曲恐諸曲名後致亡失今輒條記存之於樂府瑩依而
上之九龍所録或雅或鄭至於滛俗四夷雜歌但記其
聲折而已不能知其本意又名多謬舛莫識所由隨其
淫正而取之樂署今見傳習其中復有所遺至於古雅
尤多亡矣
初髙祖討淮漢世宗定夀春收其聲役江左所𫝊中原
舊曲明君聖主公莫白鳩之屬及江南吳歌荆楚四聲
總謂清商至於殿庭饗宴兼奏之其圜丘方澤上辛地
祇五郊四時拜廟三元冬至社稷馬射籍田樂人之數
各有差等焉
　
　
　
　
　
　
　
　
　
　
　魏書卷一百九
　魏書卷一百九考證
樂志叙軒轅桴阮瑜之管定小一之律○呂氏春秋伶
　倫自大夏之西乃之阮隃之隂是瑜當作隃小一當
　作十二
磬氏為磬倨(闕/)之法○考工記磬有倨句則此所闕當
　是一句字也
　
　
　
　
　
　
　
　
　
　魏書卷一百九考證
欽定四庫全書
　魏書卷一百一十
　　齊　　　　魏　　　　收　　　　　撰
　志第十五
　　食貨六
夫為國為家者莫不以穀貨為本故洪範八政以食為
首其在易曰聚人曰財周禮以九職任萬民以九賦歛
財賄是以古先哲王莫不敬授民時務農重穀躬親千
畝貢賦九州且一夫不耕一女不織或受其飢寒者飢
寒廹身不能保其赤子攘竊而犯法以至於殺身迹其
所由王政所陷也夫百畝之内勿奪其時易其田疇薄
其稅歛民可使富也既飽且富而仁義禮節生焉亦所
謂衣食足識榮辱也晉末天下大亂生民道盡或死於
干戈或斃於饑饉其幸而自存者蓋十五焉
太祖定中原接喪亂之敝兵革並起民廢農業方事雖
殷然經略之先以食為本使東平公儀墾闢河北自五
原至于棝陽塞外為屯田初登國六年破衞辰收其珍
寳畜産名馬三十餘萬牛羊四百餘萬漸增國用既定
中山分徙吏民及徒何種人工伎巧十萬餘家以充京
都各給耕牛計口授田天興初制定京邑東至代郡西
及善無南極陰館北盡參合為畿内之田其外四方四
維置八部帥以監之勸課農耕量校收入以為殿最又
躬耕藉田率先百姓自後比歳大熟匹中八十餘斛是
時戎車不息雖頻有年猶未足以久贍矣
太宗永興中頻有水旱詔簡宫人非所當御及非執作
伎巧自餘出賜鰥民神瑞二年又不熟京畿之内路有
行饉帝以飢將遷都於鄴用博士崔浩計乃止於是分
簡尤貧者就食山東敕有司勸課留農者曰前志有之
人生在勤勤則不匱凡庶民之不畜者祭無牲不耕者
祭無盛不樹者死無槨不蠶者衣無帛不績者喪無衰
敎行三農生殖九穀教行園囿毓長草木教行虞衡山
澤作材敎行藪牧養蕃鳥獸敎行百工飭成器用教行
商賈阜通貨賄教行嬪婦化治絲枲教行臣妾事勤力
役自是民皆力勤故歳數豐穰畜牧滋息
泰常六年詔六部民羊滿百口調戎馬一匹
世祖即位開拓四海以五方之民各有其性故修其教
不改其俗齊其政不易其宜納其方貢以充倉廪收其
貨物以實庫藏又於歳時取鳥獸之登於爼用者以牣
膳府
先是禁網疏闊民多逃隱天興中詔採諸漏户令輸綸
綿自後諸逃户占為細繭羅縠者甚衆於是雜營戸帥
遍於天下不隷守宰賦役不周戸口錯亂始光三年詔
一切罷之以屬郡縣
神䴥二年帝親御六軍略地廣漠分命諸將窮追蠕蠕
東至瀚海西接張掖北度燕然山大破之虜其種落及
馬牛雜畜方物萬計其後復遣成周公萬度歸西伐焉
耆其王鳩尸卑那單騎奔龜兹舉國臣民負錢懷貨一
時降欵獲其竒寳異玩以巨萬駝馬雜畜不可勝數度
歸遂入龜兹復獲其殊方瓌詭之物億萬已上是時方
隅未剋帝屢親戎駕而委政於恭宗眞君中恭宗下令
修農職之教事在帝紀此後數年之中軍國用足矣
高宗時牧守之官頗為貨利太安初遣使者二十餘輩
循行天下觀風俗視民所疾苦詔使者察諸州郡墾殖
田畝飲食衣服閭里虛實盜賊劫掠貧富彊劣而罰之
自此牧守頗改前弊民以安業
自太祖定中原世祖平方難收獲珍寳府藏盈積和平
二年秋詔中尚方作黃金合盤十二具徑二尺二寸鏤
以白銀鈿以玫瑰其銘曰九州致貢殊域來賓乃作兹
器錯用具珍鍛以紫金鏤以白銀範圍擬載吐燿含真
纖文麗質若化若神皇王御之百福惟新其年冬詔出
内庫綾綿布帛二十萬匹令内外百官分曹賭射四年
春詔賜京師之民年七十已上大官厨食以終其身
顯祖即位親行儉素率先公卿思所以賑益黎庶至天
安皇興間歳頻大旱絹匹千錢劉彧淮北青冀徐兗司
五州告亂請降命將率衆以援之既臨其境青冀懐貳
進軍圍之數年乃拔山東之民咸勤於征戍轉運帝深
以為念遂因民貧富為租輸三等九品之制千里内納
粟千里外納米上三品戸入京師中三品入他州要倉
下三品入本州
先是太安中高宗以常賦之外雜調十五頗為煩重將
與除之尚書毛法仁曰此是軍國資用今頓罷之臣愚
以為不可帝曰使地利無窮民力不竭百姓有餘吾孰
與不足遂免之未幾復調如前至是乃終罷焉於是賦
歛稍輕民復贍矣
舊制民間所織絹布皆幅廣二尺二寸長四十尺為一
匹六十尺為一端令任服用後乃漸至濫惡不依尺度
髙祖延興三年秋七月更立嚴制令一凖前式違者罪
各有差有司不檢察與同罪
太和八年始凖古班百官之禄以品第各有差先是天
下户以九品混通戸調帛二匹絮二斤絲一斤粟二十
石又入帛一匹二丈委之州庫以供調外之費至是户
增帛三匹粟二石九斗以為官司之禄後增調外帛滿
二匹所調各隨其土所出其司冀雍華定相秦洛豫懷
兗陜徐青齊濟南豫東兗東徐十九州貢綿絹及絲幽
平幷肆岐涇荆涼梁汾秦安營豳夏光郢東秦司州萬
年鴈門上谷靈丘廣寗平涼郡懷州邵郡上郡之長平
白水縣青州北海郡之膠東縣平昌郡之東武平昌縣
高密郡之昌安高密夷安黔陬縣秦州河東之蒲坂汾
陰縣東徐州東莞郡之莒諸東莞縣雍州馮翊郡之連
芍縣咸陽郡之寧夷縣北地郡之三原雲陽銅官宜君
縣華州華山郡之夏陽縣徐州北濟郡之離狐豐縣東
海郡之贛榆襄賁縣皆以麻布充稅九年下詔均給天
下民田諸男夫十五以上受露田四十畝婦人二十畝
奴婢依良丁牛一頭受田三十畝限四牛所授之田率
倍之三易之田再倍之以供耕作及還受之盈縮諸民
年及課則受田老免及身没則還田奴婢牛隨有無以
還受諸桑田不在還受之限但通入倍田分於分雖盈
没則還田不得以充露田之數不足者以露田充倍諸
初受田者男夫一人給田二十畝課蒔餘種桑五十樹
棗五株榆三根非桑之土夫給一畝依法課蒔榆棗奴
各依良限三年種畢不畢奪其不畢之地於桑榆地分
雜蒔餘果及多種桑榆者不禁諸應還之田不得種桑
榆棗果種者以違令論地入還分諸桑田皆為世業身
終不還恒從見口有盈者無受無還不足者受種如法
盈者得賣其盈不足者得買所不足不得賣其分亦不
得買過所足諸麻布之土男夫及課别給麻田十畝婦
人五畝奴婢依良皆從還受之法諸有舉戸老小癃殘
無授田者年十一已上及癃者各授以半夫田年踰七
十者不還所受寡婦守志者雖免課亦授婦田諸還受
民田恒以正月若始受田而身亡及賣買奴婢牛者皆
至明年正月乃得還受諸土廣民稀之處隨力所及官
借民種蒔役有土居者依法封授諸地狹之處有進丁
受田而不樂遷者則以其家桑田為正田分又不足不
給倍田又不足家内人别減分無桑之鄉凖此為法樂
遷者聽逐空荒不限異州他郡唯不聽避勞就逸其地
足之處不得無故而移諸民有新居者三口給地一畝
以為居室奴婢五口給一畝男女十五以上因其地分
口課種菜五分畝之一諸一人之分正從正倍從倍不
得隔越他畔進丁受田者恒從所近若同時倶受先貧
後富再倍之田放此為法諸逺流配讁無子孫及戸絶
者墟宅桑榆盡為公田以供授受授受之次給其所親
未給之間亦借其所親諸宰民之官各隨地給公田刺
史十五頃太守十頃治中别駕各八頃縣令郡丞六頃
更代相付賣者坐如律
魏初不立三長故民多蔭附蔭附者皆無官役豪彊徵
斂倍於公賦十年給事中李沖上言宜凖古五家立一
隣長五隣立一里長五里立一黨長長取鄉人彊謹者
隣長復一夫里長二黨長三所復復征戍餘若民三載
亡愆則陟用陟之一等其民調一夫一婦帛一匹粟一
石民年十五以上未娶者四人出一夫一婦之調奴任
耕婢任績者八口當未娶者四耕牛二十頭當奴婢八
其麻布之鄉一夫一婦布一匹下至牛以此為降大率
十匹為工調二匹為調外費三匹為内外百官俸此外
雜調民年八十以上聽一子不從役孤獨癃老篤疾貧
窮不能自存者三長内迭養食之書奏諸官通議稱善
者衆高祖從之於是遣使者行其事乃詔曰夫任土錯
貢所以通有無井乗定賦所以均勞逸有無通則民財
不匱勞逸均則人樂其業此自古之常道也又隣里鄉
黨之制所由來久欲使風教易周家至日見以大督小
從近及逺如身之使手幹之總條然後口算平均義興
訟息是以三典所同隨世洿隆貳監之行從時損益故
鄭僑復丘賦之術鄒人獻盍徹之規雖輕重不同而當
時倶適自昔以來諸州户口籍貫不實包藏隱漏廢公
罔私富彊者并兼有餘貧弱者餬口不足賦稅齊等無
輕重之殊力役同科無衆寡之别雖建九品之格而豐
埆之土未融雖立均輸之楷而蠶績之鄉無異致使淳
化未樹民情偷薄朕每思之良懷深慨今改舊從新為
里黨之法在所牧守宜以喻民使知去煩即簡之要初
百姓咸以為不若循常豪富幷兼者尤弗願也事施行
後計省昔十有餘倍於是海内安之十一年大旱京都
民飢加以牛疫公私闕乏時有以馬驢及橐駝供駕輓
耕載詔聽民就豐行者十五六道路給糧禀至所在三
長贍養之遣使者時省察焉留業者皆令主司審覈開
倉賑貸其有特不自存者悉檢集為粥於街衢以救其
困然主者不明牧察郊甸閒甚多餧死者時承平日久
府藏盈積詔盡出御府衣服珍寳太官雜器太僕乗具
内庫弓矢刀鉾十分之八外府衣物繒布絲纊諸所供
國用者以其大半班齎百司下至工商皁隷逮于六鎮
邉戍畿内鰥寡孤獨貧癃者皆有差十二年詔羣臣求
安民之術有司上言請析州郡常調九分之二京都度
支歳用之餘各立官司豐年糴貯於倉時儉則加私之
一糴之於民如此民必力田以買絹積財以取粟官年
登則常積歳凶則直給又别立農官取州郡户十分之
一以為屯民相水陸之宜斷頃畝之數以贓贖雜物市
牛科給令其肆力一夫之田歳責六十斛甄其正課幷
征戍雜役行此二事數年之中則穀積而民足矣帝覽
而善之尋施行焉自此公私豐贍雖時有水旱不為災
也
世祖之平統萬定秦隴以河西水草善乃以為牧地畜
産滋息馬至二百餘萬匹橐駝將半之牛羊則無數高
祖即位之後復以河陽為牧場恒置戎馬十萬匹以擬
京師軍警之備每歳自河西徙牧於并州以漸南轉欲
其習水土而無死傷也而河西之牧彌滋矣正光以後
天下喪亂遂為羣宼所盜掠焉
世宗延昌三年春有司奏長安驪山有銀鑛二石得銀
七兩其年秋桓州又上言白登山有銀鑛八石得銀七
兩錫三百餘斤其色潔白有踰上品詔並置銀官常令
採鑄又漢中舊有金户千餘家常於漢水沙淘金年終
總輸後臨淮王彧為梁州刺史奏罷之其鑄鐵為農器
兵刄在所有之然以相州牽口冶為工故常鍊鍛為刀
送於武庫
自魏徳既廣西域東夷貢其珍物充於王府又於南垂
立互市以致南貨羽毛齒革之屬無逺不至神龜正光
之際府藏盈溢靈太后曾令公卿已下任力負物而取
之又數賚禁内左右所費無貲而不能一丐百姓也自
徐揚内附之後仍世經略江淮於是轉運中州以實邊
鎮百姓疲於道路乃令番戍之兵營起屯田又收内郡
兵資與民和糴積為邊備有司又請於水運之次隨便
置倉乃於小平右門白馬津漳涯黑水濟州陳郡大梁
凡八所各立邸閣每軍國有須應機漕引自此費役微
省三門都將薛欽上言計京西水次汾華二州恒農河
北河東正平平陽五郡年常綿絹及貲麻皆折公物雇
車牛送京道險人敝費公損私略計華州一車官酬絹
八匹三丈九尺别有私民雇價布六十匹河東一車官
酬絹五匹二丈别有私民雇價布五十匹自餘州郡雖
未練多少推之逺近應不減此今求車取雇絹三匹市
材造船不勞採斫計船一艘舉十三車車取三匹合有
三十九匹雇作手并匠及船上雜具食直足以成船計
一船剰絹七十八匹布七百八十匹又租車一乘官格
四十斛成載私民雇價逺者五斗布一匹近者一石布
一匹凖其私費一車布逺者八十匹近者四十匹造船
一艘計舉七百石凖其雇價應有一千四百匹今取布
三百匹造船一艘并船上覆治雜事計一船有剰布一
千一百匹又其造船之處皆須鋸材人功并削船茹依
功多少即給當州郡門兵不假更召汾州有租調之處
去汾不過百里華州去河不滿六十並令計程依舊酬
價車送船所船之所運唯達雷陂其陸路從雷陂至倉
庫調一車雇絹一匹租一車布五匹則於公私為便尚
書度支郎中朱元旭計稱效立於公濟民為本政列於
朝潤國是先故大禹疏決以通四載之宜有漢穿引受
納百川之用厥績顯於當時嘉聲播於圖史今校薛欽
之説雖跡驗未彰而指況甚善所云以船代車是其策
之長者若以門兵造舟便為闕彼防禦無容全依宜令
取雇車之物市材執作及倉庫所須悉以營辦七月之
始十月初旬令州郡綱典各租調於將所然後付之十
車之中留車士四人佐其守護粟帛上船之日隨運至
京將共監慎如有耗損其倍徵河中闕失專歸運司輸
京之時聽其即納不得雜合違失常體必使量上數下
謹其受入自餘一如其列計底柱之難號為天險迅驚
千里未易其功然既陳便利無容輒抑若效充其説則
附例酬庸如其不驗徵填所損今始開剏不可懸生減
折且依請營立一年之後須知贏費歳遣御史校其虚
實脫有乖越别更裁量尚書崔休以為刳木為舟用興
上代鑿渠通運利盡中古是以漕輓河渭留侯以為偉
談方舟蜀漢酈生稱為口實豈直張純之奏見美東都
陳勰之功事高晋世其為利益所從來久矣案欽所列
實允事宜即中之計備盡公理但舟檝所通逺近必至
茍利公私不宜止在前件昔人乃逺通襃斜以利闗中
之漕南達交廣以增京洛之饒況乃漳洹夷路河濟平
流而不均彼省煩同兹巨益且鴻溝之引宋衞史牒具
存討虜之通幽冀古迹備在舟車省益理寔相懸水陸
難易力用不等昔沗東州親逕(闕/)驗斯損益不可同年
而語請諸通水運之處皆宜率同此式縱復五百三百
里車運水次校計利饒猶為不少其欽所列州郡如請
興造東路諸州皆先通水運今年租調悉用舟檝若船
數有闕且賃假充事比之僦車交成息耗其先未通流
宜遣檢行閑月修治使理有可通必無壅滯如此則發
召匪多為益實廣一爾蹔勞久安永逸録尚書髙陽王
雍尚書僕射李崇等奏曰運漕之利今古攸同舟車息
耗實相殊絶欽之所列闗西而已若域内同行足為公
私巨益謹輒參量備如前計庶徵召有減勞止小康若
此請蒙遂必須溝洫通流即求開興修築或先以開治
或古跡仍在舊事可因用功差易此冬閒月令疎通咸
訖比春水之時使運漕無滯詔從之而未能盡行也
正光後四方多事加以水旱國用不足預折天下六年
租調而徵之百姓怨苦民不堪命有司奏斷百官常給
之酒計一歳所省合米五萬三千五十四斛九升孽穀
六千九百六十斛麫三十萬五百九十九斤其四時郊
廟百神羣祀依式供營逺蕃使客不在斷限爾後宼賊
轉衆諸將出征相繼奔敗所亡器械資糧不可勝數而
闗西喪失尤甚帑藏益以空竭有司又奏内外百官及
諸蕃客稟食及肉悉二分減一計終歳省肉百五十九
萬九千八百五十六斤米五萬三千九百三十二石
孝昌二年終稅京師田租畝五升借賃公田者畝一斗
又税市入者人一錢其店舍又為五等收税有差
莊帝初承喪亂之後倉廪甪罄遂班入粟之制輸粟八
千石賞散侯六千石散伯四千石散子三千石散男職
人輸七百石賞一大階授以實官白民輸五百石聽依
第出身一千石加一大階無第者輸五百石聽正九品
出身一千石加一大階諸沙門有輸粟四千石入京倉
者授本州統若無本州者􁀙大州都若不入京倉入外
州郡倉者三千石畿郡都統依州格若輸五百石入京
倉者授本郡維那其無本郡者授以外郡粟入外州郡
倉七百石者京倉三百石者授縣維那
孝靜天平初以遷民草剏資産未立詔出粟一百三十
萬石以賑之三年夏又賑遷民稟各四十日其年秋并
肆汾建晉泰陜東雍南汾九州霜旱民飢流散四年春
詔所在開倉賑恤之而死者甚衆時諸州調絹不依舊
式齊獻武王以其害民興和三年冬請班海内悉以四
十尺為度天下利焉
河東郡有鹽池舊立官司以收税利是時罷之而民有
富彊者專擅其用貧弱者不得資益延興末復立監司
量其貴賤節其賦入於是公私兼利世宗即位政存寛
簡復罷其禁與百姓共之其國用所須别為條制取足
而已自後豪貴之家復乗勢占奪近池之民又輒障吝
彊弱相陵聞於逺近神龜初太師高陽王雍太傅清河
王懌等奏鹽池天藏資育羣生仰惟先朝限者亦不苟
與細民競兹贏利但利起天池取用無法或豪貴封護
或近者吝守卑賤逺來超然絶望是以因置主司令其
裁察彊弱相兼務令得所且十一之税自古及今取輒
以次所濟為廣自爾霑洽逺近齊平公私兩宜儲益不
少及鼓吹主簿王後興等詞稱請供百官食鹽二萬斛
之外歳求輸馬千匹牛五百頭以此而推非可稍計後
中尉甄琛啓求罷禁被敕付議尚書執奏稱琛啟坐談
則理高行之則事闕請依常禁為允詔依琛計乃為繞
池之民尉保光等擅自固護語其障禁倍於官司取與
自由貴賤任口若無大宥罪合推斷詳度二三深乖王
法臣等商量請依先朝之詔禁之為便防姦息暴斷遣
輕重亦凖前㫖所置監司一同往式於是復置監官以
監檢焉其後更罷更立以至於永熙自遷鄴後於滄瀛
幽青四州之境傍海煑鹽滄州置竈一千四百八十四
瀛州置竈四百五十二幽州置竈一百八十青州置竈
五百四十六又於邯鄲置竈四計終歳合收鹽二十萬
九千七百二斛四升軍國所資得以周贍矣
魏初至於太和錢貨無所周流高祖始詔天下用錢焉
十九年冶鑄粗備文曰太和五銖詔京師及諸州鎮皆
通行之内外百官禄皆凖絹給錢絹匹為錢二百在所
遣錢工備爐冶民有欲鑄聽就鑄之銅必精練無所和
雜世宗永平三年冬又鑄五銖錢肅宗初京師及諸州
鎮或鑄或否或有止用古錢不行新鑄致商貨不通貿
遷頗隔熙平初尚書令任城王澄上言臣聞洪範八政
貨居二焉易稱天地之大德曰生聖人之大寳曰位何
以守位曰仁何以聚人曰財財者帝王所以聚人守位
成養羣生奉順天德治國安民之本也夏殷之政九州
貢金以定五品周仍其舊太公立九府之法於是國貨
始行定銖兩之楷齊桓循用以覇諸侯降及秦始漢文
遂有輕重之異吳濞鄧通之錢收利遍於天下河南之
地猶甚多焉逮于孝武乃更造五銖其中毁鑄隨利改
易故使錢有大小之品竊尋太和之錢高祖留心剏制
後與五銖並行此乃不刋之式但臣竊聞之君子行禮
不求變俗因其所宜順而致用太和五銖雖利於京邑
之肆而不入徐揚之市土貨既殊貿鬻亦異便於荆郢
之邦者則礙於兗豫之域致使貧民有重困之切王道
貽隔化之訟去永平三年都座奏斷天下用錢不依凖
式者時被敕云不行之錢雖有常禁其先用之處權可
聽行至年末悉令斷之延昌二年徐州民儉刺史啟奏
求行土錢㫖聽權依舊用謹尋不行之錢律有明式指
謂雞眼鐶鑿更無餘禁計河南諸州今所行者悉非制
限昔來繩禁愚竊惑焉又河北州鎮既無新造五銖設
有舊者而復禁斷並不得行專以單絲之縑疎縷之布
狹幅促度不中常式裂匹為尺以濟有無至今徒成杼
軸之勞不免飢寒之苦良由分截布帛壅塞錢貨實非
救恤凍餒子育黎元謹惟自古以來錢品不一前後累
代易變無常且錢之為名欲泉流不已愚意謂今之太
和與新鑄五銖及諸古錢方俗所便用者雖有大小之
異並得通行貴賤之差自依鄉價庻貨環海内公私無
壅其不行之錢及盗鑄毁大為小巧偽不如法者據律
罪之詔曰錢行已久今東尚有事且依舊用澄又奏臣
猥屬樞衡庻罄心力常願貨物均通書軌一範謹詳周
禮外府掌邦布之入出布猶泉也其藏曰泉其流曰布
然則錢之興也始於一品欲令世匠均同圜流無極爰
暨周景降逮亡新易鑄相尋參差百品遂令接境乖商
連邦隔質臣比奏求宣下海内依式行錢登被㫖敕錢
行已久且可依舊謹重參量以為太和五銖乃大魏之
通貨不朽之恒模寧可專貿於京師不行於天下但今
戎馬在郊江疆未一東南之州依舊為便至於京西京
北域内州鎮未有錢處行之則不足為難塞之則有乖
通典何者布帛不可尺寸而裂五穀則有負擔之難錢
之為用貫繦相屬不假斗斛之器不勞秤尺之平濟世
之宜謂為深允請並下諸方州鎮其太和及新鑄五銖
并古錢内外全好者不限大小悉聽行之雞眼鐶鑿依
律而禁河南州鎮先用錢者既聽依舊不在斷限唯太
和五銖二錢得用公造新者其餘雜種一用古錢生新
之類普同禁約諸方之錢通用京師其聽依舊之處與
太和錢及新造五銖並行若盜鑄者罪重常憲既欲均
齊物品廛井斯和若不繩以嚴法無以肅兹違犯符㫖
一宣仍不遵用者刺史守令依律治罪詔從之而河北
諸州舊少錢貨猶以他物交易錢略不入市也二年冬
尚書崔亮奏恒農郡銅青谷有銅鑛計一斗得銅五兩
四銖葦池谷鑛計一斗得銅五兩鸞帳山鑛計一斗得
銅四兩河内郡王屋山鑛計一斗得銅八兩南青州苑
燭山齊州商山並是往昔銅官舊迹見在謹按鑄錢方
興用銅處廣既有冶利並宜開鑄詔從之自後所行之
錢民多私鑄稍就小薄價用彌賤建義初重盜鑄之禁
開糾賞之格至永安二年秋詔更改鑄文曰永安五銖
官自立爐起自九月至三年正月而止官欲貴錢乃出
藏絹分遣使人於二市賞之絹匹止錢二百而私市者
猶三百利之所在盜鑄彌衆巧偽既多輕重非一四方
州鎮用各不同遷鄴之後輕濫尤多武定初齊文襄王
奏革其弊於是詔遣使人詣諸州鎮收銅及錢悉更改
鑄其文仍舊然姦僥之徒越法趨利未幾之間漸復細
薄六年文襄王以錢文五銖名須稱實宜稱錢一文重
五銖者聽入市用計百錢重一斤四兩二十銖自餘皆
準此為數其京邑二市天下州鎮郡縣之市各置二稱
懸於市門私民所用之稱皆凖市稱以定輕重凡有私
鑄悉不禁斷但重五銖然後聽用若入市之錢重不五
銖或雖重五銖而多雜鉛鑞並不聽用若有輒以小薄
雜錢入市有人紏獲其錢悉入告者其小薄之錢若即
禁斷恐人交乏絶畿内五十日外州百日為限羣官參
議咸以時穀頗貴請待有年上從之而止
　
　
　
　
　
　
　
　
　
　
　
　
　
　魏書卷一百一十
　魏書卷一百十考證
十年給事中李冲上言○十年上脱年號今考本書李
　冲𫝊當是高祖太和十年
　
　
　
　
　
　
　
　
　
　
　
　
　魏書卷一百十考證
欽定四庫全書
　魏書卷一百一十一
　　齊　　　　　魏　　　　收　　　　撰
　志第十六
　　刑罰七
二儀旣判彚品生焉五才兼用廢一不可金木水火土
咸相愛惡陰陽所育禀氣呈形鼓之以雷霆潤之以雲
雨春夏以生長之秋冬以殺藏之斯則徳刑之設著自
神道聖人處天地之間率神祗之意生民有喜怒之性
哀樂之心應感而動動而逾變淳化所陶下以惇朴故
異章服畫衣冠示恥申禁而不敢犯其流旣銳姦黠萌
生是以明法令立刑賞故書曰象以典刑流宥五刑鞭
作官刑扑作敎刑金作贖刑怙終賊刑眚災肆赦舜命
咎繇曰五刑有服五服三就五流有宅五宅三居夏刑
則大辟二百臏辟三百宮辟五百劓墨各千殷因於夏
蓋有損益周禮建三典刑邦國以五聽求民情八議以
申之三刺以審之左嘉石平罷民右肺石達窮民宥不
識宥過失宥遺忘赦幼弱赦耄耋赦憃愚周道旣衰穆
王荒耄命呂侯度作祥刑以詰四方五刑之屬増矣夫
疑獄氾問與衆共之衆疑赦之必察小大之比以成之
先王之愛民如此刑成而不可變故君子盡心焉逮於
戰國競任威刑以相吞噬商君以法經六篇入說於秦
議參夷之誅連相坐之法風俗凋薄號爲虎狼及於始
皇遂兼天下毁先王之典制挾書之禁法繁於秋荼網
密於凝脂姦僞並生赭衣塞路獄犴淹積囹圄成市於
是天下怨叛十室而九漢祖入闗蠲削煩苛致三章之
約文帝以仁厚斷獄四百幾致刑措孝武世以姦宄滋
甚增律五十餘篇宣帝時路溫舒上書曰夫獄者天下
之命書曰與其殺不辜寧失有罪今治獄吏非不慈仁
也上下相敺以刻爲明深者獲公名平者多後患故治
獄吏皆欲人死非憎人也自安之道在人之死夫人情
安則樂生痛則思死捶楚之下何求而不得故囚人不
勝痛則飾辭以示人吏治者利其然則指導以明之上
奏畏郤則鍜鍊而周内之雖咎繇聽之猶以爲死有餘
罪何則文致之罪故也故天下之患莫深於獄宣帝善
之痛乎獄吏之害也久矣故曰古之立獄所以求生今
之立獄所以求殺人不可不愼也于定國爲廷尉集諸
法律凡九百六十卷大辟四百九十條千八百八十二
事死罪決比凡三千四百七十二條諸斷罪當用者合
二萬六千二百七十二條後漢二百年間律章無大增
減魏武帝造甲子科條犯釱左右趾者易以斗械明帝
改士民罰金之坐除婦人加笞之制晉武帝以魏制峻
密又詔車騎賈充集諸儒學刪定名例爲二十卷并合
二千九百餘條晉室喪亂中原蕩然魏氏承百王之末
屬崩散之後典刑泯棄禮俗澆薄自太祖撥亂蕩滌華
夏至于太和然後吏清政平斷獄省簡所謂百年而後
勝殘去殺故𣙜舉行事以著于篇
魏初禮俗純朴刑禁疎簡宣帝南遷復置四部大人坐
王庭決辭訟以言語約束刻契記事無囹圄考訊之法
諸犯罪者皆臨時決遣神元因循亡所革易
穆帝時劉聰石勒傾覆晉室帝將平其亂乃峻刑法每
以軍令從事民乘寛政多以違命得罪死者以萬計於
是國落騷駭平文承業綏集離散
昭成建國二年當死者聽其家獻金馬以贖犯大逆者
親族男女無少長皆斬男女不以禮交皆死民相殺者
聽與死家馬牛四十九頭及送葬器物以平之無繫訊
連逮之坐盗官物一備五私則備十法令明白百姓晏
然
太祖㓜遭艱難備嘗險阻具知民之情僞及在位躬行
仁厚協和民庶旣定中原患前代刑網峻密乃命三公
郞王德除其法之酷切於民者約定科令大崇簡易是
時天下民久苦兵亂畏法樂安帝知其若此乃鎮之以
𤣥黙罰必從輕兆庶欣戴焉然於大臣持法不捨季年
災異屢見太祖不豫網紀禠頓刑罰頗爲濫酷
太宗卽位修廢官恤民隱命南平公長孫嵩北新侯安
同對理民訟庶政復有叙焉帝旣練精庶事爲吏者浸
以深文避罪
世祖卽位以刑禁重神䴥中詔司徒崔浩定律令除五
歲四歲刑増一年刑分大辟爲二科死斬死入絞大逆
不道腰斬誅其同籍年十四已下腐刑女子沒縣官害
其親者轘之爲蠱毒者男女皆斬而焚其家巫蠱者負
羖羊抱犬沉諸淵當刑者贖貧則加鞭二百畿内民富
者燒炭於山貧者役於圊溷女子入舂稾其固疾不逮
于人守苑囿王官階九品得以官爵除刑婦人當刑而
孕産後百日乃決年十四已下降刑之半八十及九歲
非殺人不坐拷訊不踰四十九論刑者部主具狀公車
鞫辭而三都決之當死者部案奏聞以死不可復生懼
監官不能平獄成皆呈帝親臨問無異辭怨言乃絶之
諸州國之大辟皆先讞報乃施行闕左懸登聞鼓人有
窮寃則撾鼓公車上奏其表是後民官瀆貨帝思有以
肅之太延三年詔天下吏民得舉告牧守之不法於是
凡庶之凶悖者專求牧宰之失迫脅在位取豪於閭閻
而長吏咸降心以待之苟免而不恥貪暴猶自若也時
輿駕數親征討及行幸四方眞君五年命恭宗總百揆
監國少傅游雅上疏曰殿下親覽百揆經營内外昧旦
而興諮詢國老臣職忝凝承司是獻替漢武時始啓河
右四郡議諸疑罪而讁徙之十數年後邊郡充實並修
農戍孝宣因之以服北方此近世之事也帝王之於罪
人非怒而誅之欲其徙善而懲惡讁徒之苦其懲亦深
自非大逆正刑皆可從徙雖舉家投遠忻喜赴路力役
終身不敢言苦且遠流分離心或思善如此姦邪可息
邊垂足備恭宗善其言然未之行
六年春以有司斷法不平詔諸疑獄皆付中書依古經
義論決之初盗律贓四十匹致大辟民多慢政峻其法
贓三匹皆死正平元年詔曰刑網太密犯者更衆朕甚
愍之其詳案律令務求厥中有不便於民者增損之於
是游雅與中書侍郞胡方回等改定律制盗律復舊加
故縱通情止舍之法及他罪凡三百九十一條門誅四
大辟一百四十五刑二百二十一條有司雖增損條章
猶未能闡明刑典
高宗初仍遵舊式太安四年始設酒禁是時年榖屢登
士民多因酒致酗訟或議主政帝惡其若此故一切禁
之釀沽飲皆斬之吉凶賔親則開禁有日程增置内外
候官伺察諸曹外部州鎮至有微服雜亂於府寺間以
求百官疵失其所窮治有司苦加訊惻而多相誣逮輒
劾以不敬諸司官贓二丈皆斬又增律七十九章門房
之誅十有三大辟三十五刑六十二和平末冀州刺史
源賀上言自非大逆手殺人者請原其命讁守邊戍詔
從之
顯祖卽位除口誤開酒禁帝勤於治功百寮内外莫不
震肅及傳位高祖猶躬覽萬幾刑政嚴明顯拔淸節沙
汰貪鄙牧守之廉潔者往往有聞焉
延興四年詔自非大逆干紀者皆止其身罷門房之誅
自獄付中書覆案後頗上下法遂罷之獄有大疑乃平
議焉先是諸曹奏事多有疑請又口傳詔敕或致矯擅
於是事無大小皆令據律正名不得疑奏合則制可失
𠂻則彈詰之盡從中墨詔自是事咸精詳下莫敢相罔
顯祖末年尤重刑罰言及常用惻愴每於獄案必令覆
鞫諸有囚繫或積年不斷羣臣頗以爲言帝曰獄滯雖
非治體不猶愈乎倉卒而濫也夫人幽苦則思善故囹
圄與福堂同居朕欲其改悔而加以輕恕耳由是囚繫
雖淹滯而刑罰多得其所又以赦令屢下則狂愚多僥
幸故自延興終於季年不復下赦理官鞫囚杖限五十
而有司欲免之則以細捶欲陷之則先大杖民多不勝
而誣引或絕命於杖下顯祖知其若此乃爲之制其捶
用荆平其節訊囚者其本大三分杖背者二分撻脛者
一分拷悉依令皆從於輕簡也
高祖馭宇留心刑法故事斬者皆裸形伏質入死者絞
雖有律未之行也太和元年詔曰刑法所以禁暴息姦
絕其命不在裸形其參詳舊典務從寛仁司徒元丕等
奏言聖心垂仁恕之惠使受戮者免裸骸之恥普天感
德莫不幸甚臣等謹議大逆及賊各棄市袒斬盗及吏
受賕各絞刑踣諸甸師又詔曰民由化穆非嚴刑所制
防之雖峻陷者罙甚今犯法至死同入斬刑去衣裸體
男女媟見豈齊之以法示之以禮者也今具爲之制
三年下詔曰治因政寛弊由網密今候職千數姦巧弄
威重罪受賕不列細過吹毛而舉其一切罷之於是更
置謹直者數百人以防諠鬭於街術吏民安其職業先
是以律令不具姦吏用法致有輕重詔中書令高閭集
中秘官等修改舊文隨例增減又勑羣官參議厥衷經
御刋定五年冬訖凡八百三十二章門房之誅十有六
大辟之罪二百三十五刑三百七十七除羣行剽劫首
謀門誅律重者止梟首時法官及州郡縣不能以情折
獄乃爲重枷大幾圍復以縋石懸於囚頸傷内至骨更
使壯卒迭搏之囚率不堪因以誣服吏持此以爲能帝
聞而傷之乃制非大逆有明證而不款辟者不得大枷
律枉法十匹義贓二百匹大辟至八年始班祿制更定
義贓一匹枉法無多少皆死是秋遣使者廵行天下糾
守宰之不法坐贓死者四十餘人食祿者跼蹐賕謁之
路殆絕帝哀矜庶獄至於奏讞率從降恕全命徙邊歲
以千計京師决死獄歲竟不過五十州鎮亦簡
十一年春詔曰三千之罪莫大於不孝而律不遜父母
罪止髠刑於理未衷可更詳改又詔曰前命公卿論定
刑典而門房之誅猶在律策違失周書父子異罪推古
求情意甚無取可更議之刪除繁酷秋八月詔曰律文
刑限三年便入極黙坐無太半之校罪有死生之殊可
詳案律條諸有此類更一刋定冬十月復詔公卿令參
議之
十二年詔犯死罪若父母祖父母年老更無成人子孫
又無朞親者仰案後列奏以待報著之令格
世宗卽位意在寛政正始元年冬詔曰議獄定律有國
攸愼輕重損益世或不同先朝垂心典憲刋革令軌但
時屬征役未之詳究施於時用猶致疑舛尚書門下可
於中書外省論律令諸有疑事斟酌新舊更加思理增
減上下必令周備隨有所立别以申聞庶於循變協時
永作通制
永平元年秋七月詔尚書檢枷杖大小違制之由科其
罪失尚書令高肇尚書僕射淸河王懌尚書邢巒尚書
李平尚書江陽王繼等奏曰臣等聞王者繼天子物爲
民父母導之以德化齊之以刑法小大必以情哀矜而
勿喜務於三訊五聽不以木石定獄伏惟陛下子愛蒼
生恩侔天地疏網改祝仁過商后以枷杖之非度愍民
命之或傷爰降慈旨廣垂昭恤雖有虞愼獄之深漢文
惻隱之至亦未可共日而言矣謹案獄官令諸察獄先
備五聽之理盡求情之意又驗諸證信事多疑似猶不
首實者然後加以拷掠諸犯年刑已上枷鎻流徙已上
增以杻械迭用不俱非大逆外叛之罪皆不大枷高杻
重械又無用石之文而法官州郡因緣增加遂爲恒法
進乖五聽退違令文誠宜案劾依旨科處但踵行已久
計不推坐檢杖之小大鞕之長短令有定式但枷之輕
重先無成制臣等參量造大枷長一丈三尺喉下長一
丈通頰木各方五寸以擬大逆外叛杻械以掌流刑已
上諸臺寺州郡大枷請悉焚之枷本掌囚非拷訊所用
從今斷獄皆依令盡聼訊之理量人彊弱加之拷掠不
聽非法拷人兼以拷石自是枷杖之制頗有定凖未幾
獄官肆虐稍復重大法例律五等列爵及在官品令從
第五以階當刑二歲免官者三載之後聽仕降先階一
等延昌二年春尚書邢巒奏竊詳王公已下或析體宸
極或著勲當時咸胙土授民維城王室至於五等之爵
亦以功錫雖爵秩有異而號擬河山得之至難失之永
墜刑典旣同名復殊絕請議所宜附爲永制詔議律之
制與八座門下參論皆以爲官人若罪本除名以職當
刑猶有餘資復降階而叙至於五等封爵除刑若盡永
卽甄削便同之除名於例實爽愚謂自王公以下有封
邑罪除名三年之後宜各降本爵一等王及郡公降爲
縣公公爲侯侯爲伯伯爲子子爲男至于縣男則降爲
鄉男五等爵者亦依此而降至於散男其鄉男無可降
授者三年之後聽依其本品之資出身詔從之其年秋
符璽郞中高賢弟員外散騎侍郞仲賢叔司徒府主簿
六珍等坐弟季賢同元愉逆除名爲民㑹赦之後被旨
勿論尚書邢巒奏案季賢旣受逆官爲其𫝊檄規扇幽
瀛遘兹禍亂據律凖犯罪當孥戮兄叔坐法法有明典
賴蒙大宥身命獲全除名還民於其爲幸然反逆坐重
故支屬相及體旣相及事同一科豈有赦前皆從流斬
之罪赦後獨除反者之身又緣坐之罪不得以職除流
且貨賕小愆宼盜微戾贓狀露驗者會赦猶除其名何
有罪極裂冠釁均毁冕父子齊刑兄弟共罰赦前同斬
從流赦後有復官之理依律則罪合孥戮凖赦則例皆
除名古人議無將之罪者毁其室洿其宮絕其蹤滅其
類其宅猶棄而況人乎請依律處除名爲民詔曰死者
旣在赦前又員外非在正侍之限便可悉聽復仕
三年尚書李平奏冀州阜城民費羊皮母亡家貧無以
葬賣七嵗子與同城人張回爲婢回轉賣於鄃縣民梁
定之而不言良狀案盜律掠人掠賣人和賣人爲奴婢
者死回故買羊皮女謀以轉賣依律處絞刑詔曰律稱
和賣人者謂兩人詐取他財今羊皮賣女告回稱良張
回利賤知良公買誠於律俱乖而兩各非詐此女雖父
賣爲婢體本是良回轉賣之日應有遲疑而賣者旣以
有罪買者不得不坐但賣者以天性難奪支屬易遺尊
卑不同故罪有異買者知良故買又於彼無親若買同
賣者卽理不可何者賣五服内親屬在尊長者死此亦
非掠從其眞買曁於致罪刑死大殊明知買者之坐自
應一例不得全如鈞議云買者之罪不過賣者之咎也
且買者於彼無天性支屬之義何故得有差等之理又
案别條知人掠盗之物而故買者以隨從論依此律文
知人掠良從其宜買罪止於流然其親屬相賣坐殊凡
掠至於買者亦宜不等若處同流坐於法爲深凖律斟
降合刑五歲至如買者知是良人決便眞賣不語前人
得之由緒前人謂眞奴婢更或轉賣因此流洞罔知所
在家人追贖求訪無處永沉賤隷無復良期案其罪狀
與掠無異且法嚴而姦易息政寛而民多犯水火之喻
先典明文今謂買人親屬而復決賣不告前人良狀由
緒處同掠罪太保高陽王雍議曰州處張回專引盜律
檢回所犯本非和掠保證明然去盜遠矣今引以盜律
之條處以和掠之罪原情究律實爲乖當如臣鈞之議
知買掠良人者本無罪文何以言之羣盜彊盜無首從
皆同和掠之罪故應不異明此自無正條引類以結罪
臣鴻以轉賣流漂罪與掠等可謂罪人斯得案賊律云
謀殺人而發覺者流從者五歲刑已傷及殺而還蘇者
死從者流已殺者斬從而加功者死不加者流詳沉賤
之與身死流漂之與腐骨一存一亡爲害孰甚然賊律
殺人有首從之科盜人賣買無唱和差等謀殺之與和
掠同是良人應爲凖例所以不引殺人減之降從彊盜
之一科縱令謀殺之與彊盜俱得爲例而似從輕其義
安在又云知人掠盜之物而故賣者以隨從論此明禁
暴掠之原遏姦盜之本非謂市之於親尊之手而同之
於盜掠之刑竊謂五服相賣俱是良人所以容有差等
之罪者明去掠盜理遠故從親疏爲差級尊卑爲輕重
依律諸共犯罪皆以發意爲首明賣買之元有由魁末
之坐宜定若羊皮不云賣則回無買心則羊皮爲元首
張回爲從坐首有沾刑之科從有極黙之戾推之憲律
法刑無據買者之罪宜各從賣者之坐又詳臣鴻之議
有從他親屬買得良人而復眞賣不語後人由狀者處
同掠罪旣一爲婢賣與不賣俱非良人何必以不賣爲
可原轉賣爲難恕張回之愆宜鞭一百賣子葬親孝誠
可美而表賞之議未聞刑罰之科已降恐非敦風厲俗
以德導民之謂請免羊皮之罪公酬賣直詔曰羊皮賣
女葬母孝誠可嘉便可特原張回雖買之於父不應轉
賣可刑五歲先是皇族有譴皆不持訊時有宗士元顯
富犯罪須鞫宗正約以舊制尚書李平奏以帝宗磐固
周布於天下其屬籍疎遠蔭官卑末無良犯憲理須推
究請立限斷以爲定式詔曰雲來綿逺繁衍世滋植籍
宗氏而爲不善量亦多矣先朝旣無不訊之格而空相
矯恃以長違暴諸在議請之外可悉依常法其年六月
兼廷尉卿元志監王靖等上言檢除名之例依律文獄
成謂處罪案成者寺謂犯罪逕彈後使覆檢鞫證定刑
罪狀彰露案署分兩獄理是成若使案雖成雖已申省
事下廷尉或寺以情狀未盡或邀駕撾鼔或門下立疑
更付别使者可從未成之條其家人陳訴信其專辭而
阻成斷便是曲遂於私有乖公體何者五詐旣窮六備
已立僥倖之軰更起異端進求延罪於漏刻退希不測
之恩宥辨以惑正曲以亂直長民姦於下隳國法於上
竊所未安大理正崔纂評楊機丞甲休律博士劉安元
以爲律文獄已成及決竟經所綰而疑有姦欺不直於
法及訴寃枉者得攝訊覆治之檢使處罪者雖已案成
御史風彈以痛誣伏或拷不承引依證而科或有私嫌
彊逼成罪家人訴枉辭案相背刑憲不輕理須訊鞫旣
爲公正豈疑於私如謂規不測之澤抑絕訟端則枉滯
之徒終無申理若從其案成便乖覆治之律然未判經
赦及覆治理狀眞僞未分承前以來如此例皆得復職
愚謂經奏遇赦及已覆治得爲獄成尚書李韶奏使雖
結案處上廷尉解送至省及家人訴枉尚書納辭連解
下鞫未檢遇宥者不得爲案成之獄推之情理謂崔纂
等議爲允詔從之
熙平中有冀州妖賊延陵王買負罪逃亡赦書斷限之
後不自歸首廷尉卿裴延儁上言法例律諸逃亡赦書
斷限之後不自歸首者復罪如初依賊律謀反大逆處
置梟首其延陵法權等所謂月光童子劉景暉者妖言
惑衆事在赦後(闕/)合死坐正崔纂以爲景暉云能變爲
蛇雉此乃傍人之言雖殺暉爲無理恐赦暉復惑衆是
以依違不敢專執當今不諱之朝不應行無罪之戮景
暉九歲小兒口尚乳臭舉動云爲並不闗己月光之稱
不出其口皆姦吏無端横生粉墨所謂爲之者巧殺之
者能若以妖言惑衆據律應死然更不破(闕/)惑衆赦令
之後方顯其律令之外更求其罪赦律何以取信於天
下天下焉得不疑於赦律乎書曰與殺無辜寧失有罪
又案法例律八十已上八歲已下殺傷論坐者上請議
者謂悼耄之罪不用此律愚以老智如尚父少惠如甘
羅此非常之士可如其議景暉愚小自依凡律靈太后
令曰景暉旣經恩宥何得議加橫罪可謫略陽民餘如
奏
時司州表河東郡民李憐生行毒藥案以死坐其母訴
稱一身年老更無朞親例合上請檢籍不謬未及判申
憐母身䘮州斷三年服終後乃行決司徒曹參軍許琰
謂州判爲允主簿李瑒駮曰案法例律諸犯死罪若祖
父母父母年七十已上無成人子孫旁無朞親者具狀
上請流者鞭笞留飬其親終則從流不在原赦之例檢
上請之言非應府州所决毒殺人者斬妻子流計其所
犯實重餘憲凖之情律所虧不淺且憐旣懷酖毒之心
謂不可參隣人任計其母在猶宜闔門投畀况今死也
引以三年之禮乎且給假殯葬足示仁寛今已卒哭不
合更延可依法處斬流其妻子實足誡彼氓庶肅是刑
章尚書蕭寳夤奏從瑒執詔從之
舊制直閣直後直齋武官隊主隊副等以比視官至於
犯譴不得除罪尚書令任城王澄奏案諸州中正亦非
品令所載又無祿恤先朝已來皆得當刑直閣等禁直
上下有宿衛之勤理不應異靈太后令凖中正
神龜中蘭陵公主駙馬都尉劉輝坐與河陰縣民張智
壽妹容妃陳慶和妹慧猛姦亂耽惑毆主傷胎輝懼罪
逃亡門下處奏各入死刑智壽慶和並以知情不加防
限處以流坐詔曰容妃慧猛恕死髠鞭付宮餘如奏尚
書三公郞中崔纂執曰伏見旨募若獲劉輝者職人賞
二階白民聽出身進一階厮役免役奴婢爲良案輝無
叛逆之罪賞同反人劉宣明之格又尋問下處奏以容
妃慧猛與輝私姦兩情躭惑令輝俠忿毆主傷胎雖律
無正條罪合極法並處入死其智壽等二家配敦煌爲
兵天慈廣被不卽施行雖恕其命竊謂未可夫律令高
皇帝所以治天下不爲喜怒增減不由親疎改易案鬬
律祖父母父母忿怒以兵刃殺子孫者五歲刑毆殺者
四歲刑若心有愛憎而故殺者各加一等雖王姬下降
貴殊常妻然人婦之孕不得非一夕生永平四年先朝
舊格諸刑流及死皆首罪判官後決從者事必因本以
求支獄若以輝逃避便應懸處未有捨其首罪而成其
未愆流死參差或時末允門下中禁大臣職在敷奏昔
邴吉爲相不存鬬斃而問牛喘豈不以司别故也案容
妃等罪止於姦私若擒之穢席衆證分明卽律科處不
越刑坐何得同宮掖之罪齊奚官之(闕/)案智壽口訴妹
適司士曹參軍羅顯貴已生二女於其夫則他家之母
禮云婦人不二夫猶日不二天若私門失度罪在於夫
釁非兄弟昔魏晉未除五族之刑有免子戮母之坐何
曾諍之謂在室之女從父母之刑已醮之婦從夫家之
刑斯乃不刋之令軌古今之通議律朞親相隱之謂凡
罪况姦私之醜豈得以同氣相證論刑過其所犯語情
又乖律憲案律姦罪無相緣之坐不可借輝之忿加兄
弟之刑夫刑人於市與衆棄之爵人於朝與衆共之明
不私於天下無欺於耳目何得以非正刑書施行四海
刑名一失駟馬不追旣有詔旨依卽行下非律之案理
宜更請尚書元脩議以爲昔哀姜悖禮於魯齊侯取而
殺之春秋所譏又夏姬罪濫於陳國但責徴舒而不非
父母明婦人外成犯禮之愆無闗本屬況出適之妹釁
及兄弟乎右僕射游肇奏言臣等謬參樞轄獻替是司
門下出納謨明常則至於無良犯法職有司存劾罪結
案本非其事容犯等姦狀罪止於刑並處極法凖律未
當出適之女坐及其兄推據典憲理實爲猛又輝雖逃
刑罪非孥戮募同大逆亦謂加重乖律之案理宜陳請
乞付有司重更詳議詔曰輝悖法者之罪不可縱厚賞
懸募必望擒獲容妃慧猛與輝私亂因此耽惑主致非
常此而不誅將何懲肅且已醮之女不應坐及昆弟但
智壽慶和知妹姦情初不防禦招引劉輝共成淫醜敗
風穢化理深其罰特敕門下結獄不拘恒司豈得一同
常例以爲通凖且古有詔獄寧復一歸大理而尚書治
本納言所屬弗究悖理之淺深不詳損化之多少違彼
義途茍存執憲殊乖任寄深合罪責崔纂可免郞都坐
尚書悉奪祿一時
孝昌已後天下淆亂法令不恒或寛或猛及尒朱擅權
輕重肆意在官者多以深酷爲能至遷鄴京畿羣盗頗
起有司奏立嚴制諸彊盜殺人者首從皆斬妻子同籍
配爲樂戸其不殺人及贓不滿五匹魁首斬從者死妻
子亦爲樂戸小盜贓滿十匹已上魁首死妻子配驛從
者流侍中孫騰上言謹詳法若畫一理尚不二不可喜
怒由情而致輕重案律公私刼盜罪止流刑而比執事
苦違好爲穿鑿律令之外更立餘條通相糺之路班捉
獲之賞斯乃刑書徒設獄訟更煩法令滋彰盜賊多有
非所謂不嚴而治遵守典故者矣臣以爲升平之美義
在省刑陵遲之弊必由峻法是以漢約三章天下歸德
秦酷五刑率土瓦解禮訓君子律禁小人舉罪定名國
有常辟至如眚災肆赦怙終賊刑經典垂言國朝成範
隨時所用各有司存不宜巨細滋煩令民豫備恐防之
彌堅攻之彌甚請諸犯盜之人悉准律令以明恒憲庶
使刑殺折𠂻不得棄本從末詔從之
天平後遷移草剏百司多不奉法貨賄公行興和初齊
文襄王入輔朝政以公平肅物大改其風至武定中法
令嚴明四海知治矣
　魏書卷一百一十一
　魏書卷一百十一考證
熙平中事在赦後(闕/)合死坐○闕一本作亦
神龜中齊奚官之(闕/)○闕一本作律
　
　
　
　
　
　
　
　
　
　
　
　
　魏書卷一百十一考證
欽定四庫全書
　魏書卷一百一十二上
　　齊　　　　　魏　　　收　　　　　撰
　志第十七
　　靈徵八上
帝王者配徳天地協契陰陽發號施令動闗幽顯是以
克躬脩政畏天敬神雖休勿休而不敢怠也化之所感
其徵必至善惡之來報應如響斯蓋神祗眷顧告示禍
福人主所以仰瞻俯察戒德愼行弭譴咎致休禎圓首
之類咸納於仁壽然則治世之符亂邦之孽隨方而作
厥迹不同眇自百王不可得而勝數矣今錄皇始之後
災祥小大總爲靈徵志
地震
洪範論曰地陰類大臣之象陰静而不當動動者臣下
彊盛將動而爲害之應也
太宗泰常四年二月甲子司州地震屋室盡搖動
世祖太延二年十一月丁卯幷州地震
四年三月乙未京師地震
十一月丁亥幽兗二州地震
眞君元年五月丙午河東地震
高祖延興四年五月鴈門崎城有聲如雷自上西引十
餘聲聲止地震
十月己亥京師地震
太和元年四月辛酉京師地震
五月統萬鎭地震有聲如雷
閏月秦州地震殷殷有聲四年正月雍州氐民齊男王
反
二年二月丙子兗州地震四年十月蘭陵民桓富反殺
其縣令
七月丁卯幷州地震有聲
三年三月戊辰平州地震有聲如雷野雉皆雊
十月丁卯京師地震五年二月沙門法秀謀反
四年五月己酉幷州地震
五年二月戊戍秦州地震
六年五月癸未秦州地震有聲
八月甲午秦州地震有聲如雷乙未又震
七年三月甲子秦州地震有聲
四月丁卯肆州地震有聲
六月甲子東雍州地震有聲
八年十一月丙申幷州地震
十年正月辛未幷州地震殷殷有聲
閏月丙午秦州地震
二月甲子京師地震丙寅又震
丙午秦州地震有聲
三月壬子京師及營州地震十二年三月中散梁衆保
謀反
十九年二月己未光州地震東萊之牟平虞丘山陷五
所一處有水
二十年正月辛未幷州地震
四月乙未營州地震十二月桓州刺史穆泰等在州謀
反誅
二十二年三月癸未營州地震
八月戊子兗州地震
九月辛卯幷州地震
二十三年六月乙未京師地震
世宗景明元年六月庚午秦州地震
四年正月辛酉涼州地震
壬申幷州地震
六月丁亥秦州地震
十二月辛巳秦州地震正始三年正月秦州民王智等
聚衆二千自號王公㝷推秦州主簿呂茍兒爲主
正始元年四月庚辰京師地震
六月乙巳京師地震
二年九月己丑恒州地震
三年七月己丑涼州地震殷殷有聲城門崩
八月庚申秦州地震九月夏州長史曹明謀反
永平元年春正月庚寅秦州地震三年二月泰州沙門
劉光秀謀反
九月壬辰靑州地震殷殷有聲
二年正月壬寅靑州地震
四年五月庚戌恒定二州地震殷殷有聲
十月己巳恒州地震有聲如雷
延昌元年四月庚辰京師及幷朔相冀定瀛六州地震
恒州之繁畤桑乾靈丘肆州之秀容鴈門地震陷裂山
崩泉湧殺五千三百一十人傷者二千七百二十二人
牛馬雜畜死傷者三千餘後尒朱榮彊擅之徵也
十月壬申秦州地震有聲
十一月己酉定肆二州地震
十二月辛未京師地震東北有聲
二年三月己未濟州地震有聲
(闕/)月丙戌京師地震
三年正月辛亥有司奏肆州上言秀容郡敷城縣自延
昌二年四月地震於今不止尒朱榮徵也
四年正月癸丑華州地震
十一月甲午地震從西北來殷殷有聲丁酉又地震從
東北來
肅宗熙平二年十二月乙巳秦州地震有聲
正光二年六月秦州地震有聲東北引五年莫折念生
反
三年六月庚辰徐州地震孝昌元年元法僧反
孝靜武定三年冬幷州地震
七年夏幷州鄉郡地震
山崩
鴻範論曰山陽君也水陰民也天戒若曰君道崩壞百
姓將失其所也
太祖天賜六年春三月恒山崩
世祖太延四年四月己酉華山崩其占曰山嶽配天猶
諸侯之係天子山嶽崩諸侯有亡者沮渠牧犍將滅之
應
世宗景明元年五月乙丑齊州山茌縣太隂山崩飛泉
湧出殺一百五十九人
四年十一月丁巳恒山崩
正始元年十一月癸亥恒山崩
延昌三年八月辛巳兗州上言泰山崩頽石湧泉十七
處泰山帝王告成封禪之所也而山崩泉湧陽黜而隂
盛岱又齊地也天意若曰當有繼齊而興受禪讓者齊
代魏之徵也
大風
京房易傳曰衆逆同志至德乃濳厥異風
太宗永興三年二月甲午京師大風五月己巳昌黎王
慕容伯兒謀反伏誅
十一月丙午又大風五年河西叛胡曹龍張大頭等各
領部衆二萬入蒲子
四年正月癸卯元㑹而大風晦冥乃罷
五年十一月庚寅京師大風起自西方
神瑞元年四月京師大風
二年正月京師大風三月河西飢胡反屯聚上黨推白
亞栗斯爲盟主
世祖太延二年四月甲申京師暴風宮牆倒殺數十人
三年十二月京師大風揚沙折樹
眞君元年二月京師有黑風竟天廣五丈餘四月庚辰
沮渠無諱宼張掖秃髮保周屯于删丹嶺
高宗和平二年三月壬午京師大風晦暝
高祖延興五年五月京師赤風
太和二年七月庚申武川鎭大風吹失六家羊角而上
不知所在
壬戌雍州赤風
三年六月壬辰相州大風從酉上來發屋折樹
七年四月相豫二州大風
八年三月冀定相三州暴風
四月濟光幽肆雍齊六州暴風
九年六月庚戌濟洛肆相四州及靈丘廣昌鎭暴風折
木
十二年五月壬寅京師連日大風甲辰尤甚發屋㧞樹
六月壬申京師大風
十四年七月丁酉朔京師大風㧞樹發屋
二十三年八月徐州自甲寅至己未大風㧞樹
閏月庚申河州暴風大雨雹
世宗景明元年二月癸巳幽州暴風殺一百六十一人
三年閏月甲午京師大風㧞樹發屋吹折閶闔門關
九月丙辰幽岐梁東秦州暴風昏霧㧞樹發屋
四年三月己未司州之河北河東正平平陽大風拔樹
正始元年七月戊辰東秦州暴風㧞樹發屋
二年二月癸卯有黑風羊角而上起於柔𤣥鎭蓋地一
頃所過㧞樹甲辰至於營州東入於海
四年五月甲子京師大風
永平元年四月壬申京師大風㧞樹八月癸亥冀州刺
史京兆王愉據州反
三年五月己亥南秦州廣業仇池郡大風發屋㧞樹
延昌四年三月癸亥京師暴風從西北來發屋折樹
肅宗熙平二年九月瀛州暴風大雨自辛酉至於乙丑
正光三年四月癸酉京師暴風大雨發屋拔樹
四年四月辛巳京師大風
孝昌二年五月丙寅京師暴風㧞樹發屋吹平昌門扉
壞永寧九層撜折於時天下所在兵亂
前廢帝普泰元年夏大風雨吹普光寺門屋於地
孝靜武定七年三月潁川大風
大水
鴻範論曰大水者皆君臣治失而陰氣稸積盛彊生水
雨之災也
太祖天賜三年八月霖雨大震山谷水溢
太宗泰常三年八月河内大水
世祖延和元年六月甲戌京師水溢壞民廬舍數百家
眞君八年七月平州大水
高祖太和二年夏四月南豫徐兗州大霖雨
六年七月靑雍二州大水
八月徐東徐兗濟平豫光七州平原枋頭廣阿臨濟四
鎭大水
九年九月南豫朔二州各大水殺千餘人
二十二年戊午兗豫二州大霖雨
二十三年六月靑齊光南靑徐豫兗東豫八州大水
世宗景明元年七月靑齊南靑光徐兗豫東豫司州之
潁川汲郡大水平隰一丈五尺民居全者十四五
正始二年三月青徐州大雨霖海水溢出於靑州樂陵
之隰沃縣流漂一百五十二人
永平三年七月州郡二十大水
延昌元年夏京師及四方大水
二年五月壽春大水
肅宗熙平元年六月徐州大水
二年九月冀瀛滄三州大水
正光二年夏定冀瀛相四州大水
孝昌三年秋京師大水
出帝太昌元年六月庚午京師大水榖水汎溢壞三百
餘家
孝靜元象元年定冀瀛滄四州大水
興和四年滄州大水
湧泉
太宗泰常五年十二月壬辰湧泉出于平城
高宗和平五年十一月鴈門泉水穿石湧出
前廢帝普泰元年秋司徒府太倉前井並溢占曰民遷
流之象永熙一年十月都遷於鄴
孝靜天平四年七月泰州井溢
元象元年二月鄴城西南有枯井溢
雨雹
鴻範論曰陽之專氣爲雹隂之專氣爲霰此言陽專而
隂脅之隂專而陽薄之不能相入則專而爲雹猶臣意
不合於君心也
高祖延興四年四月庚午涇州大雹傷稼
承明元年四月辛酉青齊徐兗大風雹
八月庚申幷州鄉郡大雹平地尺草木禾稼皆盡
癸未定州大雹殺人大者方圓二尺
世宗景明元年六月雍靑二州大雨雹殺麞鹿
四年五月癸酉汾州大雨雹
六月乙巳汾州大雨雹草木禾稼雉兔皆死
七月甲戌暴風大雨雹起自汾州經幷相司兗至徐州
而止廣十里所過草木無遺
正始二年三月丁丑齊濟二州大雹雨雪
永平三年五月庚子南秦廣業郡大雨雹殺鳥獸禾稼
雪
鴻範論曰春秋之大雨雪猶庶徵之恒雨也然尤甚焉
夫雨隂也雪又隂也大雪者隂之稸積盛甚也一曰與
大水同冬故爲雪耳
世祖始光二年十月大雪數尺
眞君八年五月北鎭寒雪人畜凍死是時爲政嚴急
高祖太和四年九月甲子朔京師大風雨雪三尺
世宗正始元年五月壬戌武川鎭大雨雪
四年二月乙卯司相二州暴風大雨雪
九月壬申大雪
肅宗正光二年四月柔𤣥鎭大雪
霜
京房易傳曰興兵妄誅兹謂亡法厥災霜夏殺五榖冬
殺麥誅不原情兹謂不仁夏先大霜
太祖天賜五年七月冀州霣霜
世祖太延元年七月庚辰大霣霜殺草木
高宗和平六年四月乙丑霣霜
高祖太和三年七月雍朔二州及枹䍐吐京薄骨律敦
煌仇池鎭並大霜禾豆盡死
六年四月潁州郡霣霜
七年三月肆州風霜殺菽
九年四月雍青二州霣霜
六月洛肆相三州及司州靈丘廣昌鎭霣霜
十四年八月乙未汾州霣霜
世宗景明元年四月丙子夏州霣霜殺草
六月丁亥建興郡霣霜殺草
八月乙亥雍幷朔夏汾五州司州之正平平陽頻暴風
霣霜
二年三月辛亥齊州霣霜殺桑麥
四年三月壬戍雍州霣霜殺桑麥
辛巳靑州霣霜殺桑麥
正始元年五月壬戍武川鎭霣霜
六月辛卯懷朔鎭霣霜
七月戊辰東秦州霣霜
八月庚子河州霣霜殺稼
二年四月齊州霣霜
五月壬申恒汾二州霣霜殺稼
七月辛巳豳岐二州霣霜
乙未敦煌霣霜
戊戌恒州霣霜
三年六月丙申安州霣霜
四年三月乙丑豳州頻霣霜
四月乙卯敦煌頻霣霜
八月河州霣霜
永平元年三月乙酉岐豳二州霣霜
己丑幷州霣霜
四月戊午敦煌霣霜
二年四月辛亥武州鎭霣霜
延昌四年三月癸亥河南八州霣霜
肅宗熙平元年七月河南北十一州霜
無雲而雷
鴻範論曰雷陽也雲隂也有雲然後有雷有臣然後有
君也雷託於雲君託於臣隂陽之合也故無雲而雷示
君獨處無臣民也
顯祖皇興元年七月東北無雲而雷
二年七月東北有聲如雷
世宗延昌元年二月己酉有聲起東北南引殷殷如雷
二聲而止
鼔妖
世祖太延四年十月辛酉北有聲如大鼔西北行
雷
鴻範論曰陽用事百八十三日而終隂用事亦百八十
三日而終雷出地百八十三日而入地入地百八十三
日而復出地是其常經也故雷安萬物安雷害萬物害
猶國也君安國亦安君害國亦害不當雷而雷皆失節
也
世祖神䴥元年十月己酉雨雷電
太延三年十月癸丑雷
四年十一月丁亥雷
高祖太和三年十一月庚戌豫州雷雨
戊申豫州大雷雨平地水三寸
四年十月戊戌雷
七年十一月辛巳幽州雷電城内盡赤
世宗景明二年十一月辛卯涼州雷七發聲
三年十二月己巳夜雷九發聲
正始元年十一月甲寅秦齊荆朔四州雷電
肅宗正光元年正月壬寅雷
震
春秋震夷伯之廟左邱明謂展氏有隱慝焉劉向以爲
夷伯世大夫天戒若曰勿使大夫世官將專事也
太祖天賜六年四月震天安殿東序帝惡之令左校以
衝車攻殿東西兩序屋毁之帝竟暴崩
顯祖皇興二年十一月夜震電
高祖太和三年五月戊午震東廟東中門屋南鴟尾
霧
班固說上不寛大包容臣下則不能居聖位貌言視聽
以心爲主四者皆失則區瞀無識故其咎霧
世祖太延四年正月庚子雨土如霧于洛陽
高祖太和十二年十一月丙戌土霧竟天六日不開到
甲夜仍復濃密勃勃如火烟辛慘人鼻
世宗景明三年二月己丑泰州黃霧雨土覆地
八月己酉濁氣四塞
四年八月辛巳涼州雨土覆地亦如霧
正始二年正月己丑夜隂霧四塞初黒後赤
三年正月辛丑土霧四塞
九月壬申黑霧四塞
延昌元年二月甲戌黃霧蔽塞時高肇以外戚見寵兄
弟受封同漢之五侯也
桃李花
庶徵之恒燠劉向班固以冬亡冰及霜不殺草之應京
房易傅曰夏暑殺人冬則物華實
世祖眞君五年八月華林園諸果盡花
高祖延興五年八月中山桃李花
承明元年九月幽州民齊淵家杜樹結實旣成一朝盡
落花葉復生七日之中蔚如春狀
世宗景明四年十一月齊州東清河郡桃李花
延昌四年閏十月辛亥京師柰樹花
火不炎上
鴻範𫝊曰棄法律逐功臣殺太子以妾爲妻則火不炎
上謂火失其性而爲災
高宗太安五年春三月肥如城内大火官私廬舍焚燒
畧盡唯有東西二寺佛圖像舍火獨不及
高祖太和八年五月戊寅河内沁縣澤自然稍增至百
餘歩五日乃滅
世宗景明元年三月乙巳恒岳祠災
肅宗正光元年五月鈎盾禁災
孝昌二年夏幽州遒縣地然
三年春瀛州城内大火燒三千餘家
出帝永熙三年二月永寧寺九層佛圖災旣而時人咸
言有人見佛圖飛入東海中永寧佛圖靈像所在天意
若曰永寧見災魏不寧矣渤海齊獻武王之本封也神
靈歸海則齊室將興之驗也
三月幷州三級寺南門災
孝靜天平四年秋鄴閶闔門東闕火
武定三年冬汾州西河北山有火濳行地下熱氣上出
黑眚黑祥
世祖始光二年正月甲寅夜天東南有黑氣廣一丈長
十丈占有兵二月慕容渴悉隣反於北平
顯祖皇興三年正月河濟起黑雲廣數里掩東陽城上
昏暗如夜旣而東陽城潰
世宗景明三年九月己卯黑氣四塞甲辰揚州破蕭衍
將張囂之斬級二千
赤眚
高祖太和二年十一月丁未夜有三白氣從地出須臾
變爲黃赤光明照地
十六年九月丁巳昏時赤氣見於西北長二十丈廣八
九尺食頃乃滅
世宗延昌元年三月丙申有赤氣見於天自卯至戌
肅宗正光元年十一月辛未西北赤氣竟天畔似火氣
京師不見涼州以聞
三年九月甲辰夜西北有赤氣似火爓東西一匹餘北
鎭反亂之徵
五年五月癸酉申時北有赤氣東西竟天如火爓
莊帝永安三年十一月己丑有赤氣如霧從顯陽殿階
西南角斜屬歩廊高一丈許連地如綘紗幔自未至戌
不滅帝見而惡之終有幽崩之禍
孝靜天平三年正月己亥戌時東方有赤氣可三丈餘
三食頃而滅
靑眚
莊帝永安三年六月甲子申時辰地有青氣廣四尺東
頭緣山西北引至天半止西北戍地有黒赤黃雲如山
峯頭有青氣廣四尺許東南引至天半二氣相接東南
氣前散西北氣後滅亦帝執崩之徵也
夜妖
班固說夜妖者雲風並起而杳㝠故與常風同象也溫
而風則生螟螣之孽
世宗正始元年六月乙巳晦
八月甲辰晝晦
人痾
劉歆說貌之不恭是謂不肅上嫚下暴則隂氣勝水傷
百榖衣食不足姦宄並作故其極惡也一曰民多被刑
貌醜惡也班固以爲六畜謂之禍言其著也及人謂之
痾痾病貌言寢深也
太宗永興三年民烏蘭喉下生骨狀如羊角長一尺餘
高祖太和十六年五月尚書李沖奏定州中山郡毋極
縣民李班虎女獻容以去年九月二十日右手大拇指
甲下生毛九莖至十月二十日長一尺二寸
肅宗熙平二年十一月己未幷州表送祁縣民韓儈眞
女令姬從母右脇而生靈太后令付掖庭
正光元年五月戊戌南兗州下蔡郡有大人跡見行七
歩跡長一尺八寸廣七寸五分
高祖延興三年秋秀容郡婦人一産四男四産十六男
莊帝永安三年十一月丁卯京師民家妻産男一頭二
身四手四脚三耳
太和十六年十一月乙亥高祖與沙門道登幸侍中省
日入六鼓見一鬼衣黃褶袴當戸欲入帝以爲人叱之
而退問諸左右咸言不見唯帝與道登見之
顯祖皇興二年十月豫州疫民死十四五萬
世宗永平三年四月平陽之禽昌襄陵二縣大疫自正
月至是月死者二千七百三十人
金沴
太和十九年六月徐州表言丈八銅像汗流於地
永安普泰永熙中京師平等寺定光金像每流汗國有
事變時咸畏異之
永安三年二月京師民家有二銅像各長尺餘一頤下
生白毫四一頰傍生黑毛一
龍虵之孽
鴻範論曰龍鱗蟲也生於水雲亦水之象隂氣盛故其
象至也人君下悖人倫上亂天道必有簒殺之禍
世祖神䴥三年三月有白龍二見于京師家人井中
眞君六年二月丙辰有白龍見于京師家人井中龍神
物也而屈於井中皆世祖暴崩之徵也
肅宗正光元年八月有黑龍如狗南走至宣陽門躍而
上穿門樓下而出魏衰之徵也
莊帝永安二年晉陽龍見於井中久不去莊帝暴崩晉
陽之徵也
前廢帝普泰元年四月甲寅有龍跡自宣陽門西出復
入城乙卯羣臣入賀帝曰國將興聽於民將亡聽於神
但當君臣上下克己爲治未足恃此爲慶
馬禍
鴻範論曰馬者兵象也將有宼戎之事故馬爲怪也
肅宗熙平二年十一月辛未恒州送馬駒肉尾長一尺
騣處不生毛
正光元年九月沃野鎭官馬爲蟲入耳死者十四五蟲
似螝長五寸已下大如櫡
牛禍
鴻範論易曰坤爲牛坤土也土氣亂則牛爲怪一曰牛
禍其象宗廟將滅一曰轉輸煩則牛生禍
世宗景明二年五月冀州上言長樂郡牛生犢一頭二
面二口三目三耳
羊禍
鴻範論曰君不明失政之所致
高祖太和二十三年三月肆州上言陽曲縣羊生羔一
頭二身一牝一牡三耳八足尋高祖崩六輔專事
世宗正始元年七月鄯善鎭送羊羔一頭两身八脚
二年正月鄯善鎭送八脚羊
延昌四年五月薄骨律鎭上言羊羔一頭六足两尾
豕禍
京房𫝊曰凡妖象其類足多者所任邪也京房易妖曰
豕生人頭豕身者邑且亂亡
高祖延興元年九月有司奏豫州刺史臨淮公王譲表
有䐗生子一頭二身八足
世宗景明四年九月梁州上言犬豕交
正始四年八月京師䐗生子一頭四耳两身八足
延昌四年七月徐州上言陽平戍䐗生子頭面似人頂
有肉髻體無毛靈太后㓜主傾覆之徵也
鷄禍
鴻範論曰京房𫝊曰鷄小畜猶小臣也角者兵之象在
上君之威也此小臣執事者將秉君之威以生亂不治
之害
高祖太和元年夏五月有司奏京師有雌鷄二頭上生
冠如角與衆鷄異是時文明太后臨朝信用羣小之徵
世宗正始元年四月河南有鷄雛四足四翼語在崔光
𫝊
八月司州上言河内民席衆家雞雛近尾上復有一頭
口目具二頭皆從頸後各有二翼二足旁行是時世宗
頗任羣小更有朋黨邪佞干政之驗
延昌四年十二月洛州上言魏興太守常矯家黃雌鷄
頭上肉角大如棗長寸三分角上生聚毛長寸半
肅宗正光元年正月虎賁中郞將蘭兠家鷄雄雌二各
頭上生兩角其毛雜色上聳過冠時靈太后臨朝專政
羽蟲之孽
鴻範論曰視不明聽不聰之罰也
太宗泰常三年十一月京師獲白梟
肅宗正光二年八月己卯獲秃鶖鳥於殿内
孝昌二年四月民有送死鴨雛一頭兩身四足四翅兩
尾
孝靜天平二年三月雄雉飛入尚書省殿中獲之
蝗蟲螟
鴻範論曰刑罰暴虐取利於下貪饕無懕以興師動衆
取邑治城而失衆心則蟲爲害矣
高祖太和五年七月敦煌鎭蝗秋稼畧盡
六年七月青雍二州虸蚄害稼
八月徐東徐兗濟平豫光七州平原枋頭廣阿臨濟四
鎭蝗害稼
七年四月相豫二州蝗害稼
八年三月冀川相三州虸蚄害稼
四月濟光幽肆雍齊平七州蝗
六月乙巳相齊光青四州虸蚄害稼
十六年十月癸巳枹䍐鎭蝗害稼
世宗景明元年五月靑齊徐兗光南靑六州虸蚄害稼
四年三月壬午河州大螟二麥無遺
五月光州虸蚄害稼
六月河州大蝗
七月東萊郡虸蚄害稼
正始元年六月夏司二州蝗害稼
四年四月靑州歩屈蟲害棗花
八月涇州黃鼠蝗蟲班蟲河州虸蚄班蟲涼州司州恒
農郡蝗蟲並爲災
永平元年六月己巳涼州蝗害稼
五年五月靑州歩屈蟲害棗花
七月蝗蟲京師虸蚄
八月靑齊光三州虸蚄害稼三分食二
肅宗熙平元年六月靑齊光南靑四州虸蚄害稼
顯祖天安元年六月兗州有黑蟻與赤蟻交鬬長六十
歩廣四寸赤蟻斷頭而死黑主北赤主南十一月劉彧
兗州刺史畢衆敬遣使内屬詔鎭南大將軍尉元納之
大破賊將周凱等
高祖太和十年七月并州治中張萬壽表建興濩澤縣
民賈日成以去四月中養蠶有絲網成幕中有卷物似
絹帶長四尺廣三寸薄上復得黃繭二狀如履形
世宗正始二年三月徐州蠶蛾喫人尫殘者一百一十
餘人死者二十二人
毛蟲之孽
謂變常而爲異也
太祖登國中河南有虎七臥於河側三月乃去後一年
蚍蜉白鹿盡渡河北後一年河水赤如血此衛辰滅亡
之應及誅其族類悉投之河中其地遂空
孝靜元象元年正月有狼入城至硤石曹(疑/)獲之
武定五年十二月北城銅爵臺上獲豹一
高祖太和元年五月辛亥有狐魅截人髮時文明太后
臨朝行多不正之徵也
肅宗熙平二年自春京師有狐魅截人髮人相驚恐六
月壬辰靈太后召諸截髮者使崇訓衛尉劉騰鞭之於
千秋門外事同太和也
瑞圖外鎭王公刺史二千石令長酷暴百姓人民怨嗟
則白鼠至
太宗永興三年二月京師民趙溫家有白鼠以獻
三年春於北苑獲白鼠一尋死割之腹中有三子盡白
四年三月上幸西宮獲白鼠一
八月御府民張安獲白鼠一
神瑞二年五月帝獵于㯼崘山獲白鼠一平城獲白鼠
三
六月平城獲白鼠二
八月豫章王夔獲白鼠一
泰常元年十一月京師民獲白􁂷一以獻
二年六月中山獲白鼠二
三年三月京師獲白鼠一
十一月京師獲白鼠一
世祖始光三年八月相州魏郡獲白鼠
太延元年八月鴈門獻白鼠
高祖太和二十三年八月京師獲白鼠
世宗景明四年五月京師獲白鼠
正始元年六月京師獲白鼠
肅宗熙平元年四月肆州表送白鼠
　
　
　
　
　魏書卷一百一十二上
　魏書卷一百十二上考證
世宗延昌二年(闕/)月丙戌京師地震○本書世宗紀延
　昌二年有閏二月或以爲闕字應爲閏字又下文云
　自延昌二年四月地震則此闕字應爲四字也
世宗永平五年七月蝗蟲京師虸蚄○蝗蟲不載地名
　當有脫字
孝靜元象元年曹疑獲之○曹下舊注一疑字詩大雅
　乃造其曹𫝊曹羣也史記平凖書分曹循行郡國注
　曹輩也則此曹字作羣字輩字解似無可疑者
　
　
　
　
　
　
　魏書卷一百十二上考證
欽定四庫全書
　魏書卷一百一十二下
　　齊　　　　魏　　　　收　　　　撰
　志第十八
　　靈徴八下
魏氏世居幽朔至獻帝世有神人言應南遷於是傳位
於子聖武帝命令南徙山谷阻絶仍欲止焉復有神獸
其形似馬其聲類牛先行導引積年乃出始居匈奴之
故地
髙祖延興元年十一月肆州秀容民獲麟以獻王者不
刳胎剖卵則至
世祖神䴥三年七月冀州獻白龜王者不私人以官尊
耆任舊無偏黨之應
髙宗興安二年六月營州進大龜
髙祖延興元年十二月徐州竹邑戍士邢徳於彭城南
一百二十里得蓍一株四十九枝下掘得大龜獻之詔
曰龜蓍與經文相合所謂靈物也徳可賜爵五等
三年六月京師獲大龜
肅宗神龜元年二月獲龜於九龍殿靈芝池大赦改元
孝靜武定三年十月有司奏南兗州陳留郡民賈興逹
於家庭得毛龜一
天平四年八月有巨象至於南兗州碭郡民陳天愛以
告送京師大赦改年王者自養有節則至
髙祖太和二年十一月徐州獻黑狐周成王時治致太
平而黑狐見
三年五月獲白狐王者仁智則至
六月撫冥獲白狐以獻
八年六月徐州獲黑狐以獻
十年三月冀州獲九尾狐以獻王者六合一統則見周
文王時東夷歸之曰王者不傾於色則至徳至鳥獸亦
至
十一年十一月冀州獲九尾狐以獻
二十三年正月司州河州各獻白狐狸
十九年六月司州平陽郡獲白狐以獻
世宗景明三年二月河州獻白狐
永平三年十月白狐見于汲郡
延昌四年四月兗州獻白狐
九月相州獻白狐
閠月汾州獻白狐二
肅宗正光二年三月南青州獻白狐二
三年六月平陽郡獻白狐
八月光州獻九尾狐
五年五月平陽郡獻白狐
孝靜天平四年四月西兗州獻白狐
六月光州獻九尾狐
元象元年四月光州獻九尾狐
二年二月光州獻九尾狐
興和三年五月司州獻九尾狐
十二月魏郡獻白狐
四年四月瀛州獻白狐二
武定元年七月幽州獲白狐以獻上
三年七月瀛州獻白狐二牡一牝一
九月西兗州獻白狐
太和二年十一月辛未泰州獻五色狗
三年三月齊州獻五色狗其五色如畵
太祖天興四年五月魏郡斥丘縣獲白鹿王者惠及下
則至
太宗永興四年九月建興郡獻白鹿
世祖神䴥元年二月定州獲白䴥白䴥鹿又見于樂陵
因以改元
三年二月白鹿見于代郡倒刺山
太延四年十二月相州獻白鹿
眞君八年五月洛州送白鹿
髙宗太安二年十月白鹿見於京師西苑
髙祖承明元年六月秦州獻白鹿
太和元年正月白鹿見於秦州
三月白鹿見於青州
四年正月南豫州獻白鹿
十九年七月司州獲白鹿麑以獻
二十年六月司州獻白鹿
世宗景明元年四月荆州獻白鹿
永平四年八月平州獻白鹿
延昌二年五月齊州獻白鹿
四年六月司州獻白鹿
肅宗熙平元年五月濟州獻白鹿
二年五月司州獻白鹿
神龜二年六月徐州獻白鹿
孝靜元象元年六月齊獻武王獲白鹿以獻
武定元年六月兗州獻白鹿
太祖登國六年十二月上獵親獲鹿一角召問羣臣皆
曰鹿當二角今一是諸國將并之應也
髙祖太和三年三月肆州獻一角鹿
神龜元年七月徐州獻一角鹿
世宗正始二年九月後軍將軍尒朱新興獻一角獸天
下平一則至
肅宗熙平元年十一月肆州獻一角獸
神龜二年九月徐州獻一角獸
髙宗太安三年三月有白狼一見於太平郡議者曰古
今瑞應多矣然白狼見於成湯之世故殷道用興太平
嘉名也又先帝本封之國而白狼見焉無窮之徵也周
宣王得之而犬戎服
太宗永興四年十二月章安子封懿獻白麞王者刑罰
理則至
髙祖太和二年十二月懐州獻白麞
三年五月白麞見於豫州
二十三年正月華州獻白麏
肅宗熙平二年三月徐州獻白麞
神龜二年七月徐州獻白麞
孝静武定七年七月瀛州獻白麞
髙祖太和七年六月青州獻三足烏王者慈孝天地則
至
十三年十一月滎陽獻三足烏
十四年六月懐州獻三足烏
十五年閏月濟州獻三足烏
十七年五月冀州獻三足烏
二十年六月豫州獻三足烏
二十三年六月冀州獻三足烏
世宗景明元年五月徐州獻三足烏
三年二月豫州獻三足烏
四年六月幽州獻四足烏
正始元年二月冀州獻三足烏
五月幽州獻三足烏
是月相州獻三足烏
六月定州獻三足烏
二年五月肆州獻三足烏
三年三月豫州獻三足烏
是月豫州又獻三足烏
永平元年四月豫州獻三足烏
延昌三年二月冀州獻三足烏
肅宗熙平元年四月汲郡獻三足烏
二年四月東郡獻三足烏
是月豫州獻三足烏
南兗州又獻三足烏
神龜元年八月雍州獻三足烏
二年五月潁州郡獻三足烏
正光元年四月濟州獻三足烏
是月濟州又獻三足烏
二年閠月東郡獻三足烏
三年五月東郡獻三足烏
潁川郡許昌縣獻三足烏
肆州獻三足烏
六月冀州獻三足烏
四年六月瀛州獻三足烏
出帝太昌元年五月齊獻武王獲三足烏以獻
孝静元象二年四月京師獲三足烏
武定三年五月瀛州獻三足烏
四年四月潁州獻三足烏
五月潁州又獻三足烏
髙祖太和二年七月白烏見於涼州王者宗廟肅敬則
至
九月白烏見於京師
三年五月白烏見於豫州
九月白烏見於秦州
十七年六月兗州獻白烏
二十三年十二月司州獻白烏
世宗正始二年五月司州獻白烏
三年九月潁川郡獻白烏
四年七月潁川又獻白烏
永平元年四月潁川獻白烏
延昌二年八月平陽郡獻白烏
三年六月冀州獻白烏
肅宗正光元年十月幽州獻白烏
孝靜天平二年七月齊獻武王獲白烏以獻
元象元年五月冀州獲白烏
二年八月徐州表濟隂郡㕔事前槐樹烏巢於上烏母
死有鵲銜食餔烏兒不失其時並皆長大賞太守帛十
匹
興和四年四月魏郡貴鄉縣獲白烏鶵
五月京師獲白烏是月陽夏郡獻白烏
七月北豫州獻白烏
十月瀛州獻白烏
武定元年六月東郡民獻白烏
三年五月北豫州獻白烏
是月廣宗郡獻白烏
潁州又獻白烏
六月滄州獻白烏
四年四月梁州獻白烏
五月濟州獻白烏
八月陽夏郡獻白烏
髙祖太和二年二月涼州獻赤烏周武王時銜麥至而
克殷
肅宗熙平元年二月赤烏見肆州秀容郡
神龜元年四月赤烏見并州之晉陽縣
世宗景明二年十二月南青州獻蒼烏君修行孝慈萬
姓不好殺生則至
正始二年五月雍州獻蒼烏
六月雍州又獻蒼烏
永平二年四月河内獻蒼烏
肅宗熙平元年六月冀州獻蒼烏
前廢帝普泰元年五月河内獻蒼烏
孝靜興和四年五月濟州獻蒼烏
七月瀛州又獻蒼烏
武定元年四月兗州獻蒼烏
五月濟州又獻蒼烏
二年五月京師獲蒼烏
三年六月京師獲蒼烏
十月光州獻蒼烏
髙祖延興二年四月幽州獻白鵲
四年九月白鵲見於中山
承明元年八月定冀二州俱獻白鵲
十一月定州又獻白鵲
太和二年十一月洛州獻白鵲
肅宗熙平元年正月定州獻白鵲
正光四年正月京師獲白鵲
孝靜興平二年五月京師獲白鵲
武定二年七月林慮獻白鵲
三年六月京師獲白鵲
世祖太平眞君二年七月天有黄光洞照議者僉謂榮
光也
髙宗興光元年二月有雲五色所謂景雲太平之應也
景明二年六月有雲五色見於申酉之間
出帝太昌元年六月日初出有大黄氣成抱
世祖始光四年六月甘露降于太學王者徳至天和氣
盛則降又王者敬老則栢受甘露王者尊賢愛老不失
細微則竹葦受
神䴥元年二月甘露降于范陽郡
二年四月甘露降于鄴
六月甘露降于平城宮
三年三月甘露降于鄴
四年五月甘露降于河西
太平眞君元年四月甘露降于平原郡
髙宗太安二年七月甘露降于常山郡
和平二年七月甘露降于京師
世宗景明三年八月甘露降于青州新城縣
永平元年十月甘露降于青州益都縣
延昌二年九月甘露降于齊州清河郡
三年十月齊州上言甘露降
四年七月甘露降于京師
肅宗正光三年十月甘露降華林園栢樹
四年八月甘露降顯美縣
孝静元象二年三月甘露降于京師
武定五年十月甘露降齊文襄王第門柳樹
六年三月甘露降于京師
四月太山郡上言甘露降
太祖天興二年七月獲嘉禾於平城縣異莖同穎
八月廣寗送嘉禾一莖十一穗平城南十里郊嘉禾一
莖九穗告于宗廟
太宗永興二年十月嘉禾生于清河郡
泰常三年八月嘉禾生于渤海郡東光縣
世祖神䴥二年七月嘉禾生于魏郡安陽縣三本同穎
髙祖承明元年八月齊州獻嘉禾
太和三年九月齊州獻嘉禾
五年八月常山獻嘉禾
七年八月定州獻嘉禾
世宗景明元年七月齊州獻嘉禾
三年七月齊州獻嘉禾
四年八月冀州獻嘉禾
正始元年八月濟州獻嘉禾
二年六月齊州獻嘉禾七月魯陽郡獻嘉禾八月司州
獻嘉禾
三年七月冀州獻嘉禾
永平三年八月滎陽獻嘉禾
肅宗熙平二年八月幽州獻嘉禾三本同穗
正光二年七月朔州獻嘉禾
三年八月肆州獻嘉禾一根生六穗
孝靜天平三年七月魏郡獻嘉禾
四年八月并州獻嘉禾
是月京師又獲嘉禾
虞曹郎中司馬仲璨又獻嘉禾一莖五穗
元象元年八月東雍州獻嘉禾
興和二年八月南青州獻嘉禾
四年八月京師再獲嘉禾
武定二年八月京師獲嘉禾
三年八月并州獻嘉禾
髙祖太和三年十月徐州獻嘉瓠一蔕兩實
太祖天興二年七月并州獻白兎一王者敬耆老則見
三年五月車駕東廵幸廣寗有白兎見於乗輿前獲之
四年正月并州獻白兎
太宗永興三年上獵於西山獲白兎
八月京師獲白兎
泰常元年十一月定州安平縣獻白兎
二年六月京師獲白兎
三年六月頓邱郡獲白兎
世祖始光三年五月洛州獻黑兎
神䴥元年九月章武郡獻白兎
四年二月渤海郡獻白兎
眞君七年二月青州獻白兎二
髙宗和平三年十月雲中獲白兎
四年閏月鄴縣獲白兎
髙祖延興五年四月白兎見于代郡
承明元年八月白兎見于雲中
太和元年六月雍州周城縣獻白兎
三年三月吐京鎭獻白兎
八年六月徐州獻白兎
十八年十月瀛州獻白兎
二十年七月汲郡獻黑兎
七月京師獲白兎
二十三年獲黒兎
世宗景明元年十一月河州獻白兎
三年四月潁川郡獻白兎
八月河内郡獻白兎
四年六月河内郡獻白兎
七月夏州獻黑兎
正始元年三月河南郡獻黑兎
四月魯陽郡獻白兎
二年八月東郡獻白兎
九月河内郡獻黑兎
是月肆州獻白兎東郡又獻白兎
三年七月薄骨律鎭獻白兎
九月肆州獻白兎
四年四月河内郡獻白兎
永平元年四月濟州獻白兎
五月河内獻黑兎
十月樂安郡獲白兎
二年二月相州獻白兎
延昌三年七月豫州獻白兎
四年三月河南獻白兎
八月河南又獻白兎
九月河内又獻白兎
肅宗熙平二年四月豫州獻白兎
五月東郡獻白兎
六月京師獲白兎
十一月鄯善鎭獻白兎
神龜元年六月京師獲黑兎
二年八月正平郡獻白兎
九月正平郡又獻白兎
十月京師獲黑兎
正光元年正月徐州獻白兎
五月冀州獻白兎
三年五月徐州獻白兎二
是月冀州獻白兎
孝靜天平二年八月光州獻白兎
四年十月光州獻白兎
元象元年五月徐州獲白兎
六月齊獻武王獲白兎以獻
是月濮陽郡獻白兎
興和二年四月徐州獻白兎
六月京師獲白兎
四年正月光州獻白兎
武定元年三月瀛州獻白兎
(闕/字)月汲郡獻白兎
六年十一月武平鎭獻白兎
太祖天興五年八月上曜軍覽谷見白鷰一
太宗永興三年六月京師獲白鷰
四年閠月京師又獲白鷰
泰常二年六月京師獲白鷰
髙祖太和二年三月白鷰見于并州
八年四月白鷰集于京師
是月代郡獻白鷰
二十三年八月荆州獻白鷰
閏月正平郡獻白鷰
世宗景明三年六月涇州獻白鷰
肅宗熙平元年七月京師獲白鷰
孝靜元象元年八月西中府獻白鷰
興和二年三月京師獲白鷰
武定三年六月北豫州獻白鷰
太宗泰常八年五月鴈門獻白雀王者爵祿(闕/)則白雀
至
世祖神䴥元年九月滄水郡獻白雀
十月魏郡獻白雀
眞君八年五月鴈門郡獻白雀
髙祖延興二年二月白雀見于扶風郡
三年五月白雀見于代郡
四年正月青州獻白雀
太和三年五月白雀見於豫州
十三年正月清河武城縣獻白雀
世宗景明三年六月滎陽郡獻白雀
十月薄骨律鎭獻白雀
四年三月敦煌鎭獻白雀
五月京師獲白雀
六月恒農郡獻白雀
七月京師獲白雀
正始二年七月薄骨律鎭獻白雀
三年四月獲白雀於京師
十月河州獻白雀
十二月雍州獻白雀
四年二月豫州獻白雀
永平三年七月京師獲白雀
延昌三年七月河南郡獲白雀
十一月秦州獻白雀
四年五月滎陽獻白雀
八月秦州獻白雀
是月青州獻白雀
是月恒州獻白雀
是月洛陽獲白雀
十一月荆州獻白雀
肅宗熙平元年四月京師再獲白雀
七月宮中獲白雀
二年四月華州獻白雀
六月相州獻白雀
是月薄骨律鎭獻白雀
七月京師獲白雀
八月薄骨律鎭又獻白雀
是月京師獲白雀
十一月京師獲白雀
神龜元年五月京師獲白雀
六月京師獲白雀二
八月薄骨律鎭獻白雀
二年五月徐州獻白雀
是月京師獲白雀
三年七月京師又獲白雀
正光元年六月京師獲白雀
二年六月光州獻白雀
三年四月京師獲白雀
六月滎陽郡獻白雀
八月濟州獻白雀
是月光州獻白雀
九月白雀見舍人省
四年六月京師獲白雀
七月京師獲白雀
出帝太昌元年四月京師獲白雀
孝靜天平二年五月北豫州獻白雀
三年七月京師獲白雀
四年七月兗州獻白雀
元象元年五月京師獲白雀
六月京師獲白雀
七月肆州獻白雀
是月齊獻武王獲白雀
二年五月京師獲白雀
六月齊文襄王獲白雀以獻
是月南兗州獲白雀
七月京師獲白雀
興和二年四月京師獲白雀
閠月京師獲白雀
六月光州獻白雀
七月京師獲白雀
三年五月京師獲白雀
四年正月京師獲白雀
六月京師獲白雀
七月京師獲白雀
武定元年六月京師獲白雀
七月京師獲白雀
三年五月梁州獲白雀
七月京師獲白雀
十月兗州獲白雀
四年六月京師獲白雀
六年六月京師獲白雀
世宗景明三年三月濟州獻赤雀周文王時銜書至
四年五月獲赤雀於京師
永平元年四月京師獲赤雀
肅宗孝昌三年四月河南獲赤雀以獻
髙宗和平四年三月冀州獻白鳩殷湯時至王者養耆
老遵道徳不以新失舊則至
髙祖承明元年十一月冀州獻白鳩
太和二十三年七月瀛州獻白鳩
八月滎陽郡獻白鳩
世宗景明三年七月涇州獻白鳩
正始元年十月京師獲白鳩
是月建興郡獻白鳩
二年四月并州獻白鳩
七月冀州獻白鳩二
三年七月夏州獻白鳩
永平元年六月洛州獻白鳩
肅宗熙平二年九月汲郡獻白鳩
太祖天興四年春新興太守上言晉昌民賈相昔年二
十二為鴈門郡吏入句注西陘見一老父謂相曰自今
以後四十二年當有聖人出於北方時當大樂子孫永
長吾不及見之言終而過相顧視之父老化為石人相
今七十下檢石人見存至帝破慕容寳之歳四十二年
眞君五年二月張掖郡上言往曹氏之世丘池縣大柳
谷山石表龍馬之形石馬脊文曰大討曹而晉氏代魏
今石文記國家祖宗諱著受命之符乃遣使圖寫其文
大石有五皆青質白章間成文字其二石記張呂之前
已然之效其三石記國家祖宗以至于今其文記昭成
皇帝諱繼世四六天法平天下大安凡十四字次記太
祖道武皇帝諱應王載記千歲凡七字次記太宗明元
皇帝諱長子二百二十年凡八字次記太平天王繼世
主治凡八字次記皇太子諱昌封太山凡五字初上封
太平王天文圖錄又授太平眞君之號與石文相應太
宗名諱之後有一人象攜一小兒見者皆曰上愛皇孫
提攜卧起不離左右此即上象靈契眞天授也於是衞
大將軍安樂王範輔國大將軍建寧王崇征西大將軍
常山王素征南大將軍恒農王奚斤上奏曰臣聞帝王
之興必有受命之符故能經緯三才維建皇極三五之
盛莫不同之伏羲有河圖八卦夏禹有洛書九疇至乃
神功播于往古聖跡顯于來世伏惟陛下徳合乾坤明
並日月固天縱聖應運挺生上靈垂顧徴善備集是以
始光元年經天師奉天文圖錄授太平眞君之號陛下
深執虚沖歴年乃受精誠感于靈物信惠協于天人用
能威加四海澤流宇内溥天率土無思不服今張掖郡
列言丘池縣大栁谷山大石有青質白章間成文字記
國家祖宗之諱著受命歴數之符王公已下羣司百辟
覩此圖文莫不感動僉曰自古以來禎祥之驗未有今
日之煥炳也斯乃上靈降命國家無窮之徴也臣等幸
遭盛化沐浴光寵無以對揚天休増廣天地謹與羣臣
參議宜以石文之徴宣告四海令方外僭竊知天命有
歸制曰此天地況施乃先祖父之遺徴豈朕一人所能
獨致可如所奏
太和元年冬十月南部尚書安定侯鄧宗慶奏鄉郡民
李飛太原民王顯前列稱詣京南山採藥到遊越谷南
嶺下見清碧石柱數百枚被詔案檢稱所見青碧柱長
者一匹相接而上或方一尺二寸或方一尺方楞悉就
其數既多不可具數請付作曹採用奏可時人神異之
顯祖皇興三年六月尉元表臣於彭城遣别將以八月
至睢口邀賊將陳顯逹有戰士於營外五里芻牧見一
白頭翁乗白馬將軍呼之語稱至十八日辰必來到此
語汝將軍領衆從東北臨入我當驅賊令走申時賊必
大破宿豫淮揚皆剋無疑我當與汝國家淮畔為斷下
邳城我當驅出不勞兵力後十日此人復於彭城南戲
馬臺東二里見白頭翁亦乗白馬從東北來呼此人謂
曰我與東海四瀆太山北嶽神共行淮北助汝二將蕩
除已定汝上下喜不因忽然不見詔元於老人前後見
所為壇表記之
肅宗孝昌二年十月揚州刺史李憲表云門下督周伏
興以去七月患假還家至十一日夜夢度肥水行至草
堂寺南遥見七人一人乗馬著朱衣籠冠六人從後興
路左而立至便再拜問興何人興對曰李公門下督暫
使硤石其人語興君可回我是孝文皇帝中書舎人遣
語李憲勿憂賊堰此月破矣興行兩步錄興姓字令興
速白興寤曉遂還城具言夢状七月二十七日堰破
世祖延和三年三月樂安王範獲玉璽一文曰皇帝璽
以獻
太延元年自三月不雨至六月使有司遍請羣神數日
大雨是日有婦人持一玉印至潞縣侯孫家賣之孫家
得印竒之求訪婦人莫知所在其文曰旱疫平宼天師
曰龍文紐書云此神中三字印也
髙宗和平三年四月河内人張超於壞樓所城北故佛
圖處獲玉印以獻印方二寸其文曰富樂日昌永保無
疆福祿日臻長享萬年玉色光潤模制精巧百寮咸曰
神明所授非人為也詔天下大酺三日
髙祖承明元年八月上谷郡民獻玉印上有蛟龍文
太和元年三月武川鎭獻玉印青質素文其文曰太昌
六月雍州獻玉印
是月長安鎭獻玉印一上有龜紐下有文字色甚鮮白
有殊常玉
三年七月定州鉅鹿民獻玉印一方七分上有文字
世宗永平元年四月瀛州民獲玉璧玉印各一以獻
肅宗熙平二年十一月京師仍獲玉璽二
孝靜興和三年二月東郡白馬縣民獻玉印一
太宗永興三年十二月北塞候人獲玉板二以獻王者
慈仁則見
孝靜天平二年二月員外散騎常侍穆禮得玉板一廣
三寸長尺五寸頭有兩孔以獻
髙祖承明元年九月京兆民獻青玉璧一雙文色炳煥
王者賢良美徳則至
肅宗正光三年六月并州靜林寺僧在陽邑城西橡谷
掘藥得玉璧五珪十印一玉柱一玉蓋一並以獻
髙祖太和五年六月上邽鎭將上言於鎭城西二百五
十里射獵於營南千水中得玉車釧三枚二青一赤制
状甚精
孝靜興和四年七月鄴縣民獻白玉一璞
肅宗熙平二年正月金出岐州横水縣赤粟谷
太祖天興三年四月有木連理生于代郡天門關之路
左王者徳澤純洽八方為一則生
八月渤海上言修縣東光縣木連理各一
十二月豫州上言木連理生于河内之沁縣
四年春河内郡木連理二
八月魏郡上言内黄縣木連理
太宗泰常元年十月范陽郡上言木連理
十一月常山郡上言木連理
三年正月渤海上言東光縣木連理
八月廣寗郡上言木連理
世祖神䴥四年九月滎陽郡上言木連理
延和二年三月樓煩南山木連理
三年九月上谷郡上言木連理
太延元年二月魏郡上言木連理
五年二月遼西上言木連理
髙祖延興元年十一月祕書令楊崇奏鍾律郎李生於
京師見長生連理樹
承明元年九月并州上言木連理相去一丈二尺中有
五枝相連
太和元年三月冀州上言木連理
十七年六月京師木連理
十八年十月河南上言鞏縣木連理
二十三年十月并州上言百節連理生縣甕山濟州上
言木連理
十二月瀛州上言木連理
世宗景明二年正月瀛州上言平舒縣木連理
三年正月潁川郡上言木連理
二月平陽郡上言襄陵縣木連理
四月荆州上言南陽宛縣木連理
六月徐州上言東海木連理
十月秦州上言南稻新興二縣木連理各一
四年二月趙平郡上言鶉觚縣木連理
二月齊郡上言臨淄縣木連理
四月汾州上言五城郡木連理
五月青州上言莒縣木連理
六月恒農盧氏縣木連理
是月徐州上言梁郡下邑縣木連理
九月秦州上言當亭四縣界各木連理
正始元年五月司州上言滎陽京縣木連理
六月京師西苑木連理
七月河東郡上言聞喜縣木連理
八月河南郡上言慈水濵木連理
十月恒農郡上言崤縣木連理
十二月涼州上言石城縣木連理
二年正月汾州上言平昌縣木連理
二月司州上言崤縣木連理
九月司州上言潁川陽翟縣木連理
三年六月汾州上言永安縣木連理
是月京師木連理
七月潁川陽翟縣上言木連理
是月建徳郡上言石城縣木連理
永平元年四月司州上言潁川郡木連理
二年四月司州上言恒農北陜縣木連理
三年十一月夏州上言横風山木連理
延昌二年正月徐州上言建陵戍木連理
三年正月司州上言軹縣木連理
四年三月冀州上言信都縣木連理
六月京師木連理
九月雍州上言鄠縣木連理
肅宗熙平元年正月光州上言曲城縣木連理
二年十一月京師木連理
十二月敦煌鎭上言晉昌戍木連理
神龜元年正月汾州上言永安縣木連理
三月滄州上言饒安縣木連理
八月燕州上言上谷郡木連理
九月秦州上言隴西之武陽山木連理
二年六月夏州上言山鹿縣木連理
正光元年五月并州上言上黨東山谷中木連理
十一月齊州上言濟南郡靈壽山木連理
二年六月齊州上言魏郡逢陵縣木連理
二年二月涼州上言榆中縣木連理
三月青州上言平昌郡木連理
八月徐州上言龍亢戍東木連理二
四年二月揚州上言汝陰縣木連理
八月涼州上言顯美縣木連理
孝昌元年十月魏郡元城縣木連理
孝靜天平二年四月臨水郡木連理
七月魏郡木連理
三年五月司州上言清河郡木連理
四年六月廣平郡上言木連理
八月并州上言木連理
元象元年二月洛州上言木連理
五月林慮縣上言木連理
八月上黨郡上言木連理
興和元年九月有司奏山西採材司馬張神和上言司
空谷木連理
二年四月光州上言盧鄉縣木連理
武定元年閠月西兗州上言濟陰郡木連理
九月齊獻武王上言并州木連理
三年九月瀛州上言河間郡木連理
五年十一月汾州上言木連理
六年五月晉州上言木連理
八年四月青州上言齊郡木連理
世宗景明三年七月魯陽獻烏芝王者慈仁則生食之
令人度世
太祖天興二年七月并州獻白雉周成王時越裳氏來
獻
四年正月上黨郡獻白雉
二月并州獻白雉
五月河内郡獻白雉
太宗神瑞二年十一月右民尚書周幾獲白雉一於博
陵安平以獻
泰常三年正月渤海郡髙城縣獻白雉
三月渤海郡南皮縣獻白雉二
十一月中山行唐縣獻白雉
四年正月新興郡獻白雉十二月又獻白雉二
五年二月白雉見于河内郡
世祖神䴥元年二月相州獻白雉
二年二月上黨郡獻白雉
髙祖延興二年正月青州獻白雉
五年正月白雉見於上谷郡
太和元年二月秦州獻白雉
三月白雉見於秦州
十一月白雉見於安定郡
二年十一月徐州獻白雉
三年正月綂萬鎭獻白雉
四年正月南豫州獻白雉
六年三月豫州獻白雉
八年六月齊州青河郡獻白雉
十七年正月幽州獻白雉
四月瀛州獻白雉
二十年三月兗州獻白雉
世宗景明三年正月徐州獻白雉
二月冀州獻白雉
正始三年三月齊州獻白雉
十月青州獻白雉
四年十一月秦州獻白雉
永平二年四月河内郡獻白雉
六月河南獻白雉
十二月豫州獻白雉
延昌四年二月冀州獻白雉
是月京師獲白雉
閏月岐州獻白雉
十二月幽州獻白雉
肅宗熙平元年二月相州獻白雉
三月肆州獻白雉
二年三月徐州獻白雉
神龜元年三月潁川郡獻白雉
二年正月豫州獻白雉
正光三年二月夏州獻白雉
四年三月光州獻白雉
孝靜天平三年正月青州獻白雉
四年二月青州獻白雉十二月梁州獻白雉
元象二年正月魏郡繁陽縣獻白雉
武定元年正月廣宗郡獻白雉
是月兗州獻白雉
四年三月青州獻白雉
太宗泰常七年九月溫泉出于涿鹿人有風寒之疾入
者多愈
髙祖太和八年正月上谷郡惠化寺醴泉涌醴泉水之
精也味甘美王者修治則出
興和元年冬西兗州濟隂郡宛句縣濮水南岸有泉涌
出色清味甘飲者愈疾四遠奔湊齊獻武王令於泉所
營立廬舍尚書奏賞刺史粟千石太守粟五百石縣令
粟二百石以旌善政所感先列言者依第出身詔可
髙宗太和二年九月鼎出於洛州滍水送于京師王者
不極滋味則神鼎出也
　
　
　
　
　
　
　
　
　魏書卷一百一十二下
　魏書卷一百十二下考證
髙祖太和二十三年獲黑兎○獲字上不著地名殆承
　上二十年七月京師獲白兎而書之也
肅宗熙平二年六月相州獻白雀○月監本誤年今改
　正
世祖眞君五年記昭成皇帝諱繼世四六天法平天下
　大安凡十四字○帝各本訛作后今改正(臣人龍/)按
　昭成帝諱什翼犍今以什翼犍三字并下繼世四六
　天法平天下大安十一字合之恰與十四字之數相
　符
次記太宗明元皇帝諱長子二百二十年凡八字○八
　監本訛六今改正(臣人龍/)按明元帝諱嗣今以嗣字
　并下長子二百二十年七字合之則六字必係八字
　之訛矣
髙祖太和五年得玉車釧三枚○釧監本訛馴今改正
　魏書卷一百十二下考證
欽定四庫全書
　魏書卷一百一十三
　　齊　　　　魏　　　　收　　　　撰
　志第十九
　　官氏九
百姓不能以自治故立君以司牧元首不可以獨斷乃
命臣以佐之然則安海内正國家非一人之力也書契
以外其事蔑聞至於羲軒昊頊之間龍火鳥人之職頗
可知矣唐虞六十夏商倍之周過三百是為大備而秦
漢魏晉代有加減罷置盛衰隨時適務且國異政家殊
俗設官命職何常之有帝王為治禮樂不相沿海内作
家物色非一用其由來尚矣魏氏世君𤣥朔逺統(闕/)臣
掌事立司各有號秩及交好南夏頗亦改剏昭成之即
王位已命燕鳳為右長史許謙為郎中令矣餘官雜號
多同於晉朝建國二年初置左右近侍之職無常員或
至百數侍直禁中𫝊宣詔命皆取諸部大人及豪族良
家子弟儀貌端嚴機辯才幹者應選又置内侍長四人
主顧問拾遺應對若今之侍中散騎常侍也其諸方雜
人來附者總謂之烏丸各以多少稱酋庶長分為南北
部復置二部大人以統攝之時帝弟觚監北部子寔君
監南部分民而治若古之二伯焉太祖登國元年因而
不改南北猶置大人對治二部是年置都統長又置幢
將及外朝大人官其都統長領殿内之兵直王宮幢將
員六人主三郎衞士直宿禁中者自侍中已下中散已
上皆統之外朝大人無常員主受詔命外使出入禁中
國有大喪大禮皆與參知隨所典焉
皇始元年始建曹省備置百官封拜五等外職則刺史
太守令長已下有未備者隨而置之
天興元年十一月詔吏部郎鄧淵典官制立爵品
十二月置八部大人散騎常侍待詔管官其八部大人
於皇城四方四維面置一人以擬八座謂之八國常侍
待詔侍直左右出入王命
二年三月分尚書三十六曹及諸外署凡置三百六十
曹令大夫主之大夫各有屬官其有文簿當曹敷奏欲
以省彈駮之煩初令五經諸書各置博士國子學生員
三十人
三年十月置受恩蒙養長徳訓士四官受恩職比特進
無常員有人則置親貴器望者為之蒙養職比光祿大
夫無常員取勤舊休閑者長徳職比中散大夫無常員
訓士職比諫議大夫規諷時政匡刺非違又置仙人博
士官典煑錬百藥
四年七月罷匈奴中郎將官令諸部護軍皆屬大將軍
府
九月罷外蘭臺御史總屬内省
十二月復尚書三十六曹曹置代人令史一人譯令史
一人書令史二人
天賜元年八月初置六謁官準古六卿其秩五品屬官
有大夫秩六品大夫屬官有元士秩七品元士屬官有
署令長秩八品令長屬官有署丞秩九品
九月減五等之爵始分為四曰王公侯子除伯男二號
皇子及異姓元功上勲者封王宗室及始蕃王皆降為
公諸公降為侯侯子亦以此為差於是封王者十人公
者二十二人侯者七十九人子者一百三人王封大郡
公封小郡侯封大縣子封小縣王第一品公第二品侯
第三品子第四品又制散官五等五品散官比三都尉
六品散官比議郎七品散官比太中中散諫議三大夫
八品散官比郎中九品散官比舍人文官五品已下才
能秀異者總比之造士亦有五等武官五品已下堪任
將帥者亦有五等若百官有闕者則於中擢以補之
初帝欲法古純質每於制定官號多不依周漢舊名或
取諸身或取諸物或以民事皆擬遠古雲鳥之義諸曹
走使謂之鳧鴨取飛之迅疾以伺察者為候官謂之白
鷺取其延頸遠望自餘之官義皆類此咸有比況又制
諸州各置都尉以領兵
十一月以八國姓族難分故國立大師小師令辯其宗
黨品舉人才自八國以外郡各自立師職分如八國比
今之中正也宗室立宗師亦如州郡八國之儀
十二月詔始賜王公侯子國臣吏大郡王二百人次郡
王上郡公百人次郡公五十人侯二十五人子十二人
皆立典師職比家丞總統羣隸
二年二月復罷尚書三十六曹别置武歸修勤二職武
歸比郎中修勤比令史分主省務
二年正月置内官員二十人比侍中常侍迭直左右
又制諸州置三刺史刺史用品第六者宗室一人異姓
二人比古之上中下三大夫也郡置三太守用七品者
縣置三令長八品者刺史令長各之州縣以太守上有
刺史下有令長雖置而未臨民自前功臣為州者徴還
京師以爵歸第置散騎郎獵郎諸省令史省事典籤等
四年五月増置侍官侍直左右出内詔命取八國良家
代郡上谷廣甯鴈門四郡民中年長有器望者充之
永興元年十一月置騏驎官四十人宿直殿省比常侍
侍郞
神瑞元年春置八大人官大人下置三屬官總理萬機
故世號八公云
泰常二年夏置六部大人官有天部地部東西南北部
皆以諸公為之大人置三屬官
始光元年正月置右民尚書
神䴥元年三月置左右僕射左右丞諸曹尚書十餘人
各居别寺
七月詔諸征鎭大將依品開府以置佐吏
延和元年三月改代尹為萬年尹代令為萬年令後復
眞君五年正月侍中中書監宜都王穆壽司徒東郡公
崔浩侍中廣平公張黎輔政置通事四人又選諸曹良
吏給事東宮
正平元年七月以諸曹吏多減其員
興安二年正月置駕部尚書右士尚書
太安三年五月以諸部護軍各為太守
延興二年五月詔曰非功無以受爵非能無以受祿凡
出外遷者皆引此奏聞求乞假品在職有效聽下附正
若無殊稱隨而削之舊制諸鎭將刺史假五等爵及有
所貢獻而得假爵者皆不得世襲
四年二月置外牧官
五年九月置監御曹
太和二年五月減置侯職四百人司察非違
四年省二部内部幢將
十一年八月置散官員一百人朝請員二百人
十五年七月置司儀官
十二月置侍中黄門各四人又置散騎常侍侍郞員各
四人通直散騎常侍侍郞員外散騎常侍侍郎各六人
又置司空主客太倉庫部都牧太樂虞曹宮輿覆育少
卿官又置光爵驍游五校中大夫散員士官又置侍官
一百二十人改立諸局監羽林虎賁
舊制諸以勲賜官爵者子孫世襲軍號十六年改降五
等始革之止襲爵而已
舊制緣邊皆置鎭都大將統兵備禦與刺史同城隍倉
庫皆鎮將主之但不治故為重於刺史(疑/)
自太祖至髙祖初其内外百官屢有減置或事出當時
不為常目如萬騎飛鴻常忠直意將軍之徒是也舊令
亡失無所依據太和中髙祖詔羣寮議定百官著於令
今列於左勲品流外位卑而不載矣
太師　　　太尉　　　儀同三司
太保　　　司徒　　　都督中外諸軍事
太傅　　　司空　　　特進
右三師　　右三公
大司馬　　　　　　　諸開府
大將軍　　　　　　　驃騎將軍
　　　　　　　　　　車騎將軍(二將軍加大者/位在三司上)
　　　　　　　　　　衞將軍(加大者次/儀同三司)
　　　　　　　　　　右三將軍
右第一品上　　右第一品中　　右第一品下
太子太師　　　四征(加大者次/衞將軍)　四鎮(加大者次/尚書令)
太子太傅　　　左右光祿大夫　吏部尚書
太子太保　　　尚書左僕射　　太常
右東宮三師　　尚書右僕射　　光祿勲
尚書令　　　　中書監　　　　衞尉
都督府州諸軍事　　　　　　　右三卿
　　　　　　　　　　　　　中軍將軍
　　　　　　　　　　　　　鎮軍將軍
　　　　　　　　　　　　　撫軍將軍
　　　　　　　　　　　　　右三將軍(加大者秩/次四征下)
　　　　　　　　　　　　　金紫光祿大夫
右從第一品上　右從第一品中　右從第一品下
太子少師　　　列曹尚書　　　四安(加大者秩/次三少下)
太子少傅　　　中書令　　凡將軍(三品已下五品/已上加大者)
太子少保　　　領軍　　　　　太子左右詹事
右東宮三少　　護軍(二職若侍臣/帶者加中)散騎常侍
中侍中　　　　司州刺史
都督三州諸軍事
太僕
廷尉
大鴻臚
宗正
大司農
少府
右六卿
領軍將軍
護軍將軍(二將軍與領/護不並置)
右第二品上　　右第二品中　　右第二品下
前後左右將軍　祕書監　　　　武衞將軍
四平(加大者秩/次護軍下)　光祿大夫(銀青/者)　都督一州諸軍事
大長秋卿　　　　　　　　　　將作大匠
左衞將軍　　　　　　　　　　右衞將軍
右從第二品上　右從第二品中　右從第二品下
駙馬　　　　　給事黄門侍郞　通直散騎常侍
諸王師　　　　太子中庶子　　城門校尉
太子左右衞率　南北東西中郎將羽林中郎將
御史中尉　護匈奴羌戎夷蠻越中郎將　太中大夫
中常侍　　　　　　　　護羌戎夷蠻越校尉
征虜將軍
輔國將軍
龍驤將軍
司衞監
中尹
少卿
光爵
代尹
右第三品上　　右第三品中　　右第三品下
員外散騎常侍　中給事　　　　鎮遠將軍
驍騎將軍　　　射聲校尉　　　安遠將軍
太子家令　　　越騎校尉　　　建遠將軍
太子率更令　　屯騎校尉　　　建中將軍
太子僕　　　　步兵校尉　　　建節將軍
太子庶子　　　長水校尉　　　立義將軍
給事中　　　　監軍　　　　　立忠將軍
前後左右軍將軍　　　　　　　立節將軍
中大夫　　　　　　　　　　　恢武將軍
祕書令　　　　　　　　　　　勇武將軍
給事　　　　　　　　　　　　曜武將軍
　　　　　　　　　　　　　　昭武將軍
　　　　　　　　　　　　　　顯武將軍
　　　　　　　　　　　　　　直閤將軍
右從第三品上　右從第三品中　右從第三品下
國子祭酒　　　公府司馬　　　諫議大夫
下大夫　　　　尚書右丞　　　祕書丞
公府長史　　　司馬别駕　　　建武將軍
尚書左丞　　　太子中舍人　　振武將軍
太子三校　　　中黄門令　　　奮武將軍
散騎侍郎　　　令　　　　　　揚武將軍
中書侍郎　　　内署令　　　　廣武將軍
中謁者大夫　　都水使者　　　廣威將軍
中散大夫　　　符節令
中堅將軍　　　通直散騎常侍
中壘將軍　　　建威將軍
寧朔將軍　　　振威將軍
揚威將軍　　　奮威將軍
右第四品上　　右第四品中　　右第四品下
元士　　　　　諸開府司馬　　諸王友
公府諮議參軍　司州功曹都官　員外散騎侍郎
諸開府長史　　五局司直　　　太子門大夫
尚書吏部郎中　司敗　　　　　協律中郎
太子洗馬　　　諸局校尉　　　㦸楯虎賁將軍
武騎侍郎　　　符璽郎中　　　募員虎賁將軍
奉車都尉　　　　　　　　　　髙車虎賁將軍
駙馬都尉　　　　　　　　　　左右積弩射將軍
騎都尉　　　　　　　　　　　强弩將軍
羽林中郎
中散庶長
謁者僕射
羽林郎將
髙車羽林郎將
冗從僕射
右從第四品上　右從第四品中　右從第四品下
中軍鎮軍撫軍長史　中書議郎　皇宗博士
鷹揚將軍　　　諸開府從事中郎　歸義侯
折衝將軍　　　公府正參軍　　　率義侯
寧遠將軍　　　公府主簿　　　　順義侯
揚烈將軍　　　延尉正監評　　　朝服侯
諸開府諮議參軍　太子舍人　　　太常丞
祕書著作郎　　司州主簿
治書侍御史　　中黄門
中謁者僕射　　輕車將軍
中黄門冗從僕射　威遠將軍
侍御中散　　　虎威將軍
中軍鎮軍撫軍司馬　中散
公府從事中郎　殿中將軍
尚書郎中　　　散臣監
伏波將軍　　　太子倉令
陵江將軍
平漢將軍
太子食官令
太子中盾
右第五品上　　右第五品中　　右第五品下
祕書郎　　　　太子廐長　　　附義中郎將
國子博士　　　諸局監　　　　歸義中郎將
太學祭酒　　　尚書郎　　　　率義中郎將
祕書著作佐郎　侍御史　　　　順義中郎將
武士將軍　　　殿中御史　　　㦸楯虎賁司馬
虎賁司馬　　　京邑市令　　　募員虎賁司馬
虎賁郎將　　　典牧都尉　　　髙車虎賁司馬
方舞郎庶長　　水衡都尉　　　㦸楯虎賁將
宿衞軍將　　　司鹽都尉　　　募員虎賁將
掖庭監　　　　司竹都尉　　　髙車虎賁將
典客監　　　　崇虚都尉　　　嘗藥監
典儀監　　　　列卿丞　　　　中謁者
協律郎　　　　詹事丞　　　　宮門司馬
太祝令　　　　代尹丞　　　　宗聖士
　　　　　　　小黄門　　　　諸開府正參軍
　　　　　　　謁者　　　　　諸門府主簿
　　　　　　　員外將軍　　　辨章郎
　　　　　　　散員大夫　　　太宰令
　　　　　　　太樂祭酒　　　廪犠令
　　　　　　　門下錄事　　　殿中監
　　　　　　　奉乘郎　　　　翼馭郎
　　　　　　　羽林郎　　　　髙車羽林郎
　　　　　　　　　　　　　　瞻人郎
　　　　　　　　　　　　　　方者郎
右從第五品上　右從第五品中　右從第五品下
公府行參軍　　太學博士　　　散騎
宣威將軍　　　太史博士　　　奉朝請
明威將軍　　　律博士　　　　武烈將軍
襄武將軍　　　禮官博士　　　武毅將軍
厲威將軍　　　公府記室督　　武奮將軍
公府掾屬　　　威烈將軍　　　　太樂博士
中軍撫軍鎮軍正參軍　威宼將軍　河隄謁者
主書郎　　　　威虜將軍
詹事五官　　　威戎將軍
門下主書舍人　威武將軍
門下通事舍人
司州司事
司州從事
代郡功曹主簿
右第六品上　　右第六品中　　右第六品下
諸開府行參軍　監淮海津都尉　㦸楯虎賁
散員士　　　　諸局中校尉　　募員虎賁
中書舍人　　　方舞郎　　　　髙車虎賁
領護二衞主薄　諸宮門僕　　　治禮郎
主事郎　　　　諸開府記室督　獄丞
詹事主簿　　　司馬督
集書舍人　　　千人督
中軍鎮撫行參軍　校尉
領護功曹掾
領護五官
散臣中校
宿衞統
太子常從虎賁督
侍幹
寺人
閽人
掌璽郎
太子守舍人
掌服郎
掌筵郎
虎賁郎
諸開府掾屬
集書校書郎
祕書校書郎
祕書鍾律郎
右從第六品上　右從第六品中　右從第六品下
公府舎人　　　國子學生　　　祕書舎人
太子主書舎人　討宼將軍　　　符史郎
太子主衣舎人　討虜將軍　　　盪宼將軍
都令史　　　　討難將軍　　　盪虜將軍
主書令史　　　討夷將軍　　　盪難將軍
門下令史　　　　　　　　　　盪逆將軍
太子左右衞率主簿　　　　　　太廟門僕
司事郎
司州錄事
代郡通事
御屬
綏遠將軍
綏虜將軍
綏邊將軍
右第七品上　　右第七品中　　右第七品下
諸門府舎人　　祝史　　　　　諸局督事
祕書令史　　　太常齋郎　　　獄掾
主書令史　　　王家尉　　　　太學典錄
集書令史　　　公主家令　　　太史博士
起居注令史　　　　　　　　　太卜博士
直事郎　　　　　　　　　　　太醫博士
司州本曹　　　　　　　　　　太常日者
散臣督事　　　　　　　　　　扶令
宿衞幢將　　　　　　　　　　太樂典錄
右從第七品上　右從第七品中　右從第七品下
公府令史　　　太學助教　　　厲武將軍
太子典書令史　掃宼將軍　　　厲鋒將軍
太子典衣令史　掃虜將軍　　　虎牙將軍
司事令史　　　掃難將軍　　　虎奮將軍
諸局通事　　　掃逆將軍
殄宼將軍
殄虜將軍
殄難將軍
殄夷將軍
右第八品上　　右第八品中　　右第八品下
直事令史　　　尚書筭生　　　諸寺筭生
宿衞軍司馬　　典客舎人　　　諸局書令史
諸局省事　　　符劵吏　　　　虎賁軍書令史
尚書記室令史　公府閤下令史　乘傳使者
右從第八品上　右從第八品中　右從第八品下
諸開府令史　　祀官齋郎　　　白衣臣
宿衞軍吏　　　典客參軍
諸局書吏　　　太醫太史助教
書幹
主書幹
典書幹
廣野將軍
横野將軍
偏將軍
禆將軍
右第九品上　　右第九品中　　右第九品下
統史　　　　　方驛博士　　　八書吏
中校尉　　　　　　　　　　　王家吏
右從第九品上　右從第九品中　右從第九品下
太和十八年十二月降車驃將軍侍中黄門秩依魏晉
舊事
十九年八月初置直齊御仗左右武官
二十三年髙祖復次職令及帝崩世宗初班行之以為
永制
太師　　　　　太傅　　　　　太保
　　　　右三師上公
王
大司馬　　　　大將軍
　　　　右二大
太尉　　　　　司徒　　　　　司空
開國郡公
　　　　右第一品
儀同三司　　　開國縣公　　　都督中外諸軍事
諸開府　　　　散公
　　　　右從第一品
太子太師　　　太子太傅　　　太子太保
特進　　　　　尚書令　　　　驃騎將軍
車騎將軍(二將軍加大者位/在都督中外之下)　衞將軍(加大者位在太/子太師之上)
四征將軍(加大者位次/衞大將軍)　　　　諸將軍加大者
左右光祿大夫　　　　　　　開國縣侯
　　　　右第二品
尚書僕射(若並置左右則左/居其上右居其下)　　中書監
司州牧　　　　　　　　　　四鎮將軍(加大者次/衞將軍)
中軍將軍　　　鎮軍將軍　　撫軍將軍
　　　　右三將軍
金紫光祿大夫　散侯
　　　　右從第二品
吏部尚書　　　四安將軍　　中領軍
中護軍(二軍加將軍則/去中位次撫軍)
太常　　　　　光祿　　　　　衞尉
　　　　右三卿
太子少師　　　太子少傅　　　太子少保
中書令　　　　太子詹事　　　侍中
列曹尚書　　　四平將軍
太僕　　　　　廷尉　　　　　大鴻臚
宗正　　　　　大司農　　　　太府
　　　　右六卿
河南尹　　　　上州刺史　　　祕書監
諸王師　　　　左右衞將軍　　前左右後將軍
光祿大夫(銀青/者)　開國縣伯
　　　　右第三品
散騎常侍　　　四方郎將
護匈奴羌戎夷蠻越中郎將　　　國子祭酒
御史中尉　　　大長秋卿　　　將作大匠
征虜將軍　二大二公長史(若司徒置二長史左在散/騎常侍下右在中庶子下)
太子左右衞率　武衞將軍　　　冠軍將軍
護羌戎夷蠻越校尉　　　　　　太中大夫
輔國將軍　　　中州刺史　　　龍驤將軍
散伯
　　　　右從第三品
二大二公司馬
太常　　　　　光祿　　　　　衞尉
　　　　右三少卿
尚書吏部侍郎　給事黄門侍郎　太子中庶子
司空皇子長史
太僕　　　　　廷尉　　　　　大鴻臚
宗正　　　　　大司農　　　　太府
　　　　右六少卿
中常侍　　　　中尹　　　　　城門校尉
司空皇子司馬　從第一品將軍開府長史
驍騎將軍　　　游擊將軍
　　　　以前上階
鎮遠將軍　　　安遠將軍　　　平遠將軍
建義將軍　　　建忠將軍　　　建節將軍
立義將軍　　　立忠將軍　　　立節將軍
恢武將軍　　　勇武將軍　　　曜武將軍
昭武將軍　　　顯武將軍
從第一品將軍開府司馬　　　　通直散騎常侍
司徒諮議參軍事　中散大夫　　下州刺史
上郡太守内史相　開國縣子
　　　　右第四品
中堅將軍　　　中壘將軍　　　尚書左丞
二大二公諮議參軍事　　　　　司州别駕從事史
第二品將軍始蕃王長史　　　　太子家令
太子率更令　　太子僕　　　　中書侍郎
太子庶子
第二品將軍始蕃王司馬　　　　前左右後軍將軍
　　　　以前上階
寧朔將軍　　　建威將軍　　　振威將軍
奮威將軍　　　揚威將軍　　　廣威將軍
諫議大夫　　　尚書右丞
司空皇子諮議參軍事　　　　　司州治中從事史
左右中郎將　　建武將軍　　　振武將軍
奮武將軍　　　揚武將軍　　　廣武將軍
從第一品將軍開府諮議叅軍事
散子
　　　　右從第四品
寧遠將軍　　　鷹揚將軍　　　折衝將軍
揚烈將軍　　　從第二品將軍二蕃王長史
二大二公從事中郎　　　　　　祕書丞
皇子友　　　　國子博士　　　散騎侍郎
太子中舎人　　員外散騎常侍
從第二品將軍二蕃王司馬
　　　　以前上階
射聲校尉　　　越騎校尉　　　屯騎校尉
步軍校尉　　　長水校尉
司空皇子之開府從事中郎
第二品將軍始蕃王諮議參軍事
開府從事中郎　中郡太守内史相
開國縣男
　　　　右第五品
伏波將軍　　　陵江將軍　　　平漢將軍
第三品將軍三蕃王長史　　　　二大二公掾屬
著作郎　　　　通直散騎常侍　太子洗馬
從第二品將軍二蕃王諮議參軍事
第三品將軍三蕃王司馬　　　　奉車都尉
　　　　以前上階
太子屯騎校尉　太子步兵校尉　太子翌軍校尉
都水使者　　　司空皇子之開府掾屬
領護長史司馬　歸義侯　　　　率義侯
順義侯　　　　朝服侯　　　　輕車將軍
威遠將軍　　　開府掾屬　　　虎威將軍
洛陽令　　　　中給事中　　　散男
　　　　右從第五品
宣威將軍　　　明威將軍　　從第三品將軍長史
二大二公主簿　二大二公錄事
皇子郎中令　　司空主簿　司空皇子錄事參軍事
從第三品將軍司馬
第三品將軍三蕃王諮議參軍事
二大二公功曹記室户曹倉曹中兵參軍事
皇子文學　　　治書侍御史　　謁者僕射
從第一品將軍開府錄事參軍
司空皇子功曹記室户曹倉曹中兵參軍事
皇子功曹史
　　　　以前上階
河南郡丞　　　虎賁中郎將　　羽林監
冗從僕射　　　駙馬都尉　　　廷尉正監評
尚書郎中　　　中書舎人
從第一品將軍開府功曹記室倉曹户曹中兵參軍事
功曹史
下郡太守内史相　上縣令相
　　　　右第六品
襄威將軍　　　厲威將軍
第二品將軍始蕃王錄事參軍
二大二公列曹參軍事　　　　　給事中
太子門大夫　　皇子大農　　　騎都尉
符璽郎
　　　　以前上階
從第二品將軍二蕃王錄事參軍
皇子主簿　　　司空皇子列曹參軍事
第二品將軍始蕃王功曹記室户曹倉曹中兵參軍事
功曹史
從第一品將軍開府主簿列曹參軍事
從第二品將軍二蕃王功曹記室户曹倉曹中兵參軍
事功曹史
太子舎人　　　三卿丞
　　　　右從第六品
威烈將軍　　　威宼將軍　　　威虜將軍
威戎將軍　　　威武將軍
四品正從將軍長史司馬
二大二公祭酒
第三品將軍三蕃王錄事參軍
司空皇子之開府祭酒　　　　　武烈將軍
武毅將軍　　　武奮將軍　　　王公國郎中令
積弩將軍　　　積射將軍　　　員外散騎侍郎
皇子中尉　　　二大二公參軍事
二大二公列曹行參軍　　　　　開府祭酒
　　　　以前上階
司空皇子參軍事
司空皇子列曹行參軍
從第三品將軍錄事參軍
第二品將軍始蕃王主簿列曹參軍事
從第一品將軍開府列曹行參軍
從第三品將軍三蕃王功曹記室户曹倉曹中兵參軍
功曹史
從第二品將軍二蕃王主簿列曹參軍事
二衞司馬　　　討宼將軍
討虜將軍　　　討難將軍　　　討夷將軍
從第三品將軍功曹户曹倉曹中兵參軍事
詹事丞　　　　列卿丞　　　　祕書郎中
著作佐郎　　　中縣令相
　　　　右第七品
盪宼將軍　　　盪虜將軍　　　盪難將軍
盪逆將軍　　　五品正從將軍長史司馬
强弩將軍　　　二大二公行參軍
司空皇子行參軍
第二品將軍始蕃王列曹行參軍
第三品將軍三蕃王主簿列曹參軍事
第一品將軍開府行參軍
王公國大農
　　　　以前上階
太學博士　　　皇子常侍　　　太常博士
從第二品將軍二蕃王參軍事
從第二品將軍二蕃王列曹行參軍
從第三品將軍主簿列曹參軍事
四品正從將軍錄事功曹户曹倉曹中兵參軍事
司州主簿　　　奉朝請　　　　國子助教
　　　　右從第七品
殄宼將軍　　　殄虜將軍　　　殄難將軍
殄夷將軍　　　第二品將軍始蕃王行參軍
第三品將軍三蕃王參軍事
第三品將軍三蕃王列曹行參軍
四品正從將軍主簿列曹參軍事
侯伯國郎中令　司州西曹書佐
殿中將軍　　　皇子侍郎　　　大長秋丞
　　　　以前上階
侍御史　　　　協律郎　　　　辨章郎
從第二品將軍二蕃王行參軍
從第三品將軍參軍事
從第三品將軍列曹行參軍
五品正從將軍錄事功曹户曹倉曹中兵參軍事
王公國中尉　　司州祭酒從事
下縣令相
　　　　右第八品
掃宼將軍　　　掃虜將軍　　　掃難將軍
掃逆將軍　　　司州議曹從事史
二大二公長兼行參軍　　　　　公車令
符節令　　　　諸署令(千石已/上者)　中黄門令
門下錄事　　　尚書都令史　　主書令史
殿中侍御史中謁者僕射　中黄門冗從僕射
　　　　以前上階
宮門僕射　　　侯伯國大農
司空皇子長兼行參軍　　二大二公長兼行參軍
皇子上中下將軍
皇子中大夫　　二率丞
四品正從將軍列曹行參軍
王公國常侍
厲武將軍　　　厲鋒將軍　　　虎牙將軍
虎奮將軍　　　五品正從將軍主簿列曹行參軍
司州文學
從第一品將軍開府長兼行參軍
員外將軍
　　　　右從第八品
曠野將軍　　　横野將軍　　　子男國郎中令
太祝令　　　　諸署令(六百石/已上者)　中黄門
公主家令　　　皇子典書令　　四門小學博士
律博士　　　　校書郎
二大二公參軍督護　　　　　　檢授御史
　　　　以前上階
王公國侍郎　　侯伯國中尉　　謁者
太子三卿丞　　五品正從將軍列曹行參軍
司空皇子參軍督護
第二品將軍始蕃王長兼行參軍
從第一品將軍開府參軍督護
殿中司馬督
　　　　　右第九品
偏將軍　　　　　裨將軍　　　太子廐長
監淮海津都尉　　諸局都尉
皇子典祠令　　皇子學官令
皇子典衞令　　王公國上中下將軍
王公國中大夫　諸署令(不滿六/百石者)
　　　　以前上階
第二品將軍始蕃王參軍督護
從第二品將軍二蕃王長兼行參軍
太常光祿衞尉領護
詹事功曹五官　治禮郎
子男國大農　　小黄門
員外司馬督
　　　　右從第九品
前世職次皆無從品魏氏始置之亦一代之别制也
正始元年十一月罷郡中正
四年九月詔曰五校昔統營位次於列卿奉車都尉禁
侍美官顯加通貴世移時變遂為冗職既典名猶昔宜
有定員并殿中二司馬亦須有常數今五校可各二十
人奉車都尉二十人騎都尉六十人殿中司馬二百人
員外司馬三百人
永平元年十二月尚書令髙肇尚書僕射清河王懌等
奏置小學博士員三千人
二年正月尚書令髙肇奏都水臺請依舊二使者參軍
事謁者并錄事令史亦隨事史立詔曰使者置二可如
所奏其下屬司唯須充事耳亦何勞多也參軍錄事並
更置一謁者加二令史依舊肇又奏諸州諮議記室户
曹刑獄田曹水曹集曹士曹參軍悉併省之
四年七月詔改宗子羽林為宗士其本秩付尚書計其
資集敘從七已下從八已上官
正光元年七月置左右衞將軍各二人
十二月罷諸州中正郡縣定姓族後復
孝昌二年十月詔宗士庶子二官各増二百人置望士
隊四百人取肺府之族有武藝者
孝荘初以尒朱榮有扶翼之功拜柱國大將軍位在丞
相上又拜大丞相天柱大將軍増佐吏又以太尉上黨
王天穆為太宰増佐吏
永安二年各詔復置司直十人視五品隸廷尉覆治御
史檢劾事
普泰初以尒朱世隆為儀同三司位次上公又侍中黄
門武衞將軍並増置六人
永安已後遠近多事置京畿大都督復立州都督俱總
軍人
天平四年夏罷六州都督悉𨽻京畿其京畿大都督仍
不改焉立府置佐
舊制有大將軍不置太尉有丞相不置司徒自正光已
後天下多事勲賢並軌乃俱置之
武定二年十一月有司奏齊獻武王勲髙徳重禮絶羣
辟昔霍光陵邑亦置長丞主陵今請置長一人丞一人
錄事一人户曹史一人禁備史一人侍一人皆降帝陵
官品一等其侍依舊詔可
七年三月詔左右光祿大夫各置二人金紫光祿大夫
置四人光祿大夫置四人太中中散各置六人五月又
詔以四中郎將世宗永平中權隸領軍今還屬護軍
自古天子立徳因生以賜姓胙之土而命之氏諸侯則
以家與諡官有世功則有宦族邑亦如之姓則表其所
由生氏則記族所由出其大略然也至於或自所居或
以國號或用官爵或用事物雖緣時不同俱其義矣魏
氏本居朔壤地遠俗殊賜姓命氏其事不一亦如長勺
尾氏終葵之屬也初安帝統國諸部有九十九姓至獻
帝時七分國人使諸兄弟各攝領之乃分其氏自後兼
并他國各有本部部中别族為内姓焉年世稍久互以
改易興衰存滅間有之矣今舉其可知者
獻帝以兄為紇骨氏後改為胡氏
次兄為普氏後改為周氏
次兄為拓拔氏後改為長孫氏
弟為達奚氏後改為奚氏
次弟為伊婁氏後改為伊氏
次弟為丘敦氏後改為丘氏
次弟為侯氏後改為亥氏
七族之興自此始也
又命叔父之𦙍曰乙旃氏後改為叔孫氏
又命疏屬曰車焜氏後改為車氏
凡與帝室為十姓百世不通婚太和以前國之喪葬祠
禮非十族不得與也髙祖革之各以職司從事
神元皇帝時餘部諸姓内入者
丘穆陵氏後改為穆氏
步六孤氏後改為陸氏
賀賴氏後改為賀氏
獨孤氏後改為劉氏
賀樓氏後改為樓氏
勿忸于氏後改為于氏
是連氏後改為連氏
僕闌氏後改為僕氏
若干氏後改為苟氏
拔列氏後改為梁氏
撥略氏後改為略氏
若口引氏後改為宼氏
叱羅氏後改為羅氏
普陋茹氏後改為茹氏
賀葛氏後改為葛氏
是賁氏後改為封氏
阿伏于氏後改為阿氏
可地延氏後改為延氏
阿鹿桓氏後改為鹿氏
他駱㧞氏後改為駱氏
薄奚氏後改為薄氏
烏丸氏後改為桓氏
素和氏後改為和氏
吐谷渾氏依舊吐谷渾氏
胡古口引氏後改為侯氏
賀若氏依舊賀若氏
谷渾氏後改為渾氏
匹婁氏後改為婁氏
俟力伐氏後改為鮑氏
吐伏盧氏後改為盧氏
牒云氏後改為云氏
是云氏後改為是氏
叱利氏後改為利氏
副呂氏後改為副氏
那氏依舊那氏
如羅氏後改為如氏
乞扶氏後改為扶氏
阿單氏後改為單氏
俟幾氏後改為幾氏
賀兒氏後改為兒氏
吐奚氏後改為古氏
出連氏後改為畢氏
庾氏依舊庾氏
賀㧞氏後改為何氏
叱呂氏後改為呂氏
莫那婁氏後改為莫氏
奚斗盧氏後改為索盧氏
莫蘆氏後改為蘆氏
出大汙氏後改為韓氏
沒路眞氏後改為路氏
扈地于氏後改為扈氏
莫輿氏後改為輿氏
紇干氏後改為干氏
俟伏斤氏後改為伏氏
是樓氏後改為髙氏
尸突氏後改為屈氏
沓盧氏後改為沓氏
嗢石蘭氏後改為石氏
解枇氐後改為解氏
奇斤氏後改為奇氏
須卜氏後改為卜氏
丘林氏後改為林氏
大莫干氏後改為郃氏
尒綿氏後改為綿氏
蓋樓氏後改為蓋氏
素黎氏後改為黎氏
渴單氏後改為單氏
壹斗眷氏後改為明氏
叱門氏後改為門氏
宿六斤氏後改為宿氏
馝䢴氏後改為䢴氏
土難氏後改為山氏
屋引氏後改為房氏
樹洛干氏後改為樹氏
乙弗氏後改為乙氏
東方宇文慕容氏即宣帝時東部此二部最為彊盛别
自有傳
南方有茂眷氏後改為茂氏
宥連氏後改為雲氏
次南有紇豆陵氏後改為竇氏
侯莫陳氏後改為陳氏
厙狄氏後改為狄氏
太洛稽氏後改為稽氏
柯㧞氏後改為柯氏
西方尉遲氏後改為尉氏
步鹿根氏後改為步氏
破多羅氏後改為潘氏
叱干氏後改為薛氏
俟奴氏後改為俟氏
輾遲氏後改為展氏
費連氏後改為費氏
其連氏後改為綦氏
去斤氏後改為艾氏
渴侯氏後改為緱氏
叱盧氏後改為祝氏
和稽氏後改為緩氏
寃賴氏後改為就氏
嗢盆氏後改為溫氏
達勃氏後改為襃氏
獨孤渾氏後改為杜氏
凡此諸部其渠長皆自統衆而尉遲已下不及賀蘭諸
部氏
北方賀蘭氏後改為賀氏
郁都甄氏後改為甄氏
紇奚氏後改為嵇氏
越勒氏後改為越氏
叱奴氏後改為狼氏
渴燭渾氏後改為味氏
庫褥官氏後改為庫氏
烏洛蘭氏後改為蘭氏
一那蔞氏後改為蔞氏
羽弗氏後改為羽氏
凡此四方諸部歲時朝貢登國初太祖散諸部落始同
為編民
太和十九年詔曰代人諸胄先無姓族雖功賢之𦙍混
然未分故官達者位極公卿其功衰之親仍居猥任比
欲制定姓族事多未就且宜甄擢隨時漸銓其穆陸賀
劉樓于嵇尉八姓皆太祖已降勲著當世位盡王公灼
然可知者且下司州吏部勿充猥官一同四姓自此以
外應班士流者尋續别敕原出朔土舊為部落大人而
自皇始已来有三世官在給事已上及州刺史鎮大將
及品登王公者為姓若本非大人而皇始已来職官三
世尚書已上及品登王公而中間不降官緒亦為姓諸
部落大人之後而皇始已来官不及前列而有三世為
中散監已上外為太守子都品登子男者為族若本非
大人而皇始已来三世有令已上外為副將子都太守
品登侯已上者亦為族凡此姓族之支親與其身有緦
麻服已内㣲有一二世官者雖不全充美例亦入姓族
五世已外則各自計之不蒙宗人之蔭也雖緦麻而三
世官不至姓班有族官則入族官無族官則不入姓族
之例也凡此定姓族者皆具列由來直擬姓族以呈聞
朕當決姓族之首末其此諸状皆須問宗族列疑明同
然後勾其舊籍審其官宦有實則奏不得輕信其言虚
長僥偽不實者訴人皆加傳㫖問而詐不以實之坐選
官依職事答問不以實之條令司空公穆亮領軍將軍
元儼中護軍廣陽王嘉尚書陸琇等詳定北人姓務令
平均隨所了者三月一列簿帳送門下以聞於是升降
區别矣
世宗世代人猶以姓族辭訟又使尚書于忠尚書元匡
侍中穆詔尚書元長等量定之
　
　魏書卷一百一十三
　魏書卷一百十三考證
第五品平漢將軍○漢各本訛作漠今改正
　
　
　
　
　
　
　
　
　
　
　
　
　
　魏書卷一百十三考證
欽定四庫全書
　魏書卷一百一十四
　　齊　　　　魏　　　　收　　　　撰
　志第二十
　　釋老十
大人有作司牧生民結繩以往書契所絶故靡得而知
焉自羲軒已還至於三代其神言秘策蘊圖緯之文範
世率民垂墳典之迹秦肆其毒滅於灰燼漢採遺籍復
若丘山司馬遷區别異同有陰陽儒墨名法道徳六家
之義劉歆著七略班固志藝文釋氏之學所未曽紀案
漢武元狩中遣霍去病討匈奴至臯蘭過居延斬首大
獲昆邪王殺休屠王將其衆五萬來降獲其金人帝以
為大神列於甘泉宮金人率長丈餘不祭祀但燒香禮
拜而已此則佛道流通之漸也及開西域遣張騫使大
夏還傳其旁有身毒國一名天竺始聞有浮屠之教哀
帝元夀元年博士弟子秦景憲受大月氏王使伊存口
授浮屠經中土聞之未之信了也後孝明帝夜夢金人
頂有白光飛行殿庭乃訪羣臣傅毅始以佛對帝遣郎
中蔡愔博士弟子秦景等使於天竺寫浮屠遺範愔仍
與沙門攝摩騰竺法蘭東還洛陽中國有沙門及跪拜
之法自此始也愔又得佛經四十二章及釋迦立像明
帝令畫工圖佛像置清涼臺及顯節陵上經緘於蘭臺
石室愔之還也以白馬負經而至漢因立白馬寺於洛
城雍闗西摩騰法蘭咸卒於此寺浮屠正號曰佛陁佛
陁與浮圖聲相近皆西方言其來轉為二音華言譯之
則謂浮覺言滅穢成明道為聖悟凡其經㫖大抵言生
生之類皆因行業而起有過去當今未來歴三世識神
常不滅凡為善惡必有報應漸積勝業陶冶麤鄙經無
數形藻練神明乃致無生而得佛道其閒階次心行等
級非一皆緣淺以至深藉㣲而為著率在於積仁順蠲
嗜慾習虚靜而成通照也故其始修心則依佛法僧謂
之三歸若君子之三畏也又有五戒去殺盗媱妄言飲
酒大意與仁義禮智信同名為異耳云奉持之則生天
人勝處虧犯則墜鬼畜諸苦又善惡生處凡有六道焉
諸服其道者則剃落鬚髮釋累辭家結師資遵律度相
與和居治心修淨行乞以自給謂之沙門或曰桑門亦
聲相近總謂之僧皆胡言也僧譯為和命衆桑門為息
心比丘為行乞俗人之信憑道法者男曰優婆塞女曰
優婆夷其為沙門者初修十誡曰沙彌而終於二百五
十則具足成大僧婦入道者曰比丘尼其誠至於五百
皆以(闕/)為本隨事増數在於防心攝身正口心去貪忿
癡身除殺媱盗口斷妄雜諸非正言總謂之十善道能
具此謂之三業清淨凡人修行粗為極云可以逹惡善
報漸階聖迹初階聖者有三種人其根業太差謂之三
乘聲聞乘緣覺乘大乘取其可乘運以至道為名此三
人惡迹已盡但修心盪累濟物進徳初根人為小乗行
四諦法中根人為中乘受十二因緣上根人為大乗則
修六度雖階三乗而要由修進萬行拯度億流彌長遠
乃可登佛境矣所謂佛者本號釋迦文者譯言能仁謂
徳克道備堪濟萬物也釋迦前有六佛釋迦繼六佛而
成道處今賢刧文言將来有彌勒佛方繼釋迦而降世
釋迦即天竺迦維衞國王之子天竺其總稱迦維别名
也初釋迦於四月八日夜從母右脅而生既生姿相超
異者三十二種天降嘉瑞以應之亦三十二其本起經
説之備矣釋迦生時當周荘王九年春秋魯荘公七年
夏四月恒星不見夜明是也至魏武定八年凡一千二
百三十七年云釋迦年三十成佛導化羣生四十九載
乃於拘尸那城娑羅雙樹間以二月十五日而入般湼
槃湼槃譯云滅度或言常樂我淨明無遷謝及諸苦累
也諸佛法身有二種義一者眞實二者權應眞實身謂
至極之體妙絶拘累不得以方處期不可以形量限有
感斯應體常湛然權應身者謂和光六道同塵萬類生
滅隨時修短應物形由感生體非實有權形雖謝眞體
不遷但時無妙感故莫得常見耳明佛生非實生滅非
實滅也佛既謝世香木焚尸靈骨分碎大小如粒擊之
不壊焚亦不燋或有光明神驗胡言謂之舎利弟子收
奉置之寶瓶竭香花致敬慕建宮宇謂為塔塔亦胡言
猶宗廟也故世稱塔廟於後百年有王阿育以神力分
佛舎利於諸鬼神造八萬四千塔布於世界皆同日而
就今洛陽彭城姑臧臨渭皆有阿育王寺蓋承其遺迹
焉釋迦雖般湼槃而留影迹爪齒於天竺於今猶在中
土來往並稱見之初釋迦所説教法既湼槃後有聲聞
弟子大迦葉阿難等五百人撰集著錄阿難親承囑授
多聞總持蓋能綜覈深致無所漏失乃綴文字撰載三
藏十二部經如九流之異統其大歸終以三乘為本後
數百年有羅漢菩薩相繼著論贊明經義以破外道摩
訶衍大小阿毗曇中論十二門論百法論成實論等是
也皆傍諸藏部大義假立外問而以内法釋之漢章帝
時楚王英喜為浮屠齋戒遣郎中令奉黄縑白紈三十
匹詣國相以贖愆詔報曰楚王尚浮屠之仁祠潔齋三
月與神為誓何嫌何疑當有悔吝其還贖以助伊蒲塞
桑門之盛饌因以班示諸國桓帝時襄楷言佛陁黄老
道以諫欲令好生惡殺少嗜慾去奢泰尚無為魏明帝
曽欲壊宮西佛圖外國沙門乃金盤盛水置於殿前以
佛舎利投之於水乃有五色光起於是帝歎曰自非靈
異安得爾乎遂徙於道(闕/)為作周閣百間佛圖故處鑿
為濛汜池種芙蓉於中後有天竺沙門曇柯迦羅入洛
宣譯誡律中國誡律之始也自洛中構白馬寺盛飾佛
圖畫迹甚妙為四方式凡宮塔制度猶依天竺舊状而
重構之從一級至三五七九世人相承謂之浮圖或云
佛圖晉世洛中佛圖有四十二所矣漢世沙門皆衣赤
布後乃易以雜色晉元康中有胡沙門支恭明譯佛經
維摩法華三本起等微言隠義未之能究後有沙門常
山衞道安性聰敏日誦經萬餘言研求幽㫖慨無師匠
獨坐静室十二年覃思構精神悟妙賾以前所出經多
有舛駮乃正其乖謬石勒時有天竺沙門浮圖澄少於
烏萇國就羅漢入道劉曜時到襄國後為石勒所宗信
號為大和尚軍國規謨頗訪之所言多驗道安曽至鄴
候澄澄見而異之澄卒後中國紛亂道安乃率門徒南
遊新野欲令𤣥宗在所流布分遣弟子各趣諸方法汰
詣揚州法和入蜀道安與慧遠之襄陽道安後入苻堅
堅素欽徳問既見宗以師禮時西域有胡沙門鳩摩羅
什思通法門道安思與講釋每勸堅致羅什什亦承安
令問謂之東方聖人或時遥拜致敬道安卒後二十餘
載而羅什至長安恨不及安以為深慨道安所正經義
與羅什譯出符㑹如一初無乖舛於是法㫖大著中原
魏先建國於𤣥朔風俗淳一無為以自守與西域殊絶
莫能往來故浮圖之教未之得聞或聞而未信也及神
元與魏晉通聘文帝又在洛陽昭成又至襄國乃備究
南夏佛法之事太祖平中山經略燕趙所逕郡國佛寺
見諸沙門道士皆致精敬禁軍旅無有所犯帝好黄老
頗覽佛經但天下初定戎車屢動庻事草剏未建圖宇
招延僧衆也然時時旁求先是有沙門僧朗與其徒隠
于泰山之琨􁦶谷帝遣使致書以繒素斾罽鉢錫為禮
今猶號曰朗公谷焉天興元年下詔曰夫佛法之興其
來遠矣濟益之功冥及存没神蹤遺軌信可依憑其勑
有司於京城建飾容範修整宮舎令信向之徒有所居
止是歲始作五級佛圖耆闍崛山及須彌山殿加以繢
飾别構講堂禪堂及沙門座莫不巖具焉太宗踐位遵
太祖之業亦好黄老又崇佛法京邑四方建立圖像仍
令沙門敷導民俗初皇始中趙郡有沙門法果誡行精
至開演法籍太祖聞其名詔以禮徴赴京師後以為道
人統綰攝僧徒每與帝言多所惬允供施甚厚至太宗
彌加崇敬永興中前後授以輔國宜城子忠信侯安成
公之號皆固辭帝常親幸其居以門小狹不容輿輦更
廣大之年八十餘泰常中卒未殯帝三臨其䘮追贈老
夀將軍趙胡靈公初法果每言太祖明叡好道即是當
今如来沙門宜應盡禮遂常致拜謂人曰能鴻道者人
主也我非拜天子乃是禮佛耳法果四十始為沙門有
子曰猛詔令襲果所加爵帝後幸廣宗有沙門曇澄年
且百嵗邀見於路奉致果物帝敬其年老志力不衰亦
加以老壽將軍號是時鳩摩羅什為姚興所敬於長安
草堂寺集義學八百人重譯經本羅什聰辯有淵思逹
東西方言時沙門道彤僧略道恒道􁀙僧肇曇影等與
羅什共相提挈發明幽致諸深大經論十有餘部更定
章句辭義通明至今沙門共所祖習道彤等皆識學洽
通僧肇尤為其最羅什之撰譯僧肇常執筆定諸辭義
注維摩經又著數論皆有妙㫖學者宗之又沙門法顯
慨律藏不具自長安遊天竺歴三十餘國隨有經律之
處學其書語譯而寫之十年乃於南海師子國隨商人
汎舟東下晝夜昬迷將二百日乃至青州長廣郡不其
勞山南下乃出海焉是嵗神瑞二年也法顯所逕諸國
傳記之今行於世其所得律通譯未能盡正至江南更
與天竺禪師䟦陁羅辯定之謂之僧祇律大備于前為
今沙門所持受先是有沙門法領從揚州入西域得華
嚴經本定律後數年䟦陁羅共沙門法業重加譯撰宣
行於時世祖初即位亦遵太祖太宗之業每引髙徳沙
門與共談論於四月八日輿諸佛像行於廣衢帝親御
門樓臨觀散花以致禮敬先是沮渠蒙遜在涼州亦好
佛法有罽賔沙門曇摩讖習諸經論於姑臧與沙門智
嵩等譯湼槃諸經十餘部又曉術數禁呪歴言他國安
危多所中驗蒙遜每以國事諮之神䴥中帝命蒙遜送
讖詣京師惜而不遣既而懼魏威責遂使人殺讖讖死
之日謂門徒曰今時將有客來可早食以待之食訖而
走使至時人謂之知命智嵩亦爽悟篤志經籍後乃以
新出經論於涼土教授辯論幽㫖著湼槃義記戒行峻
整門人齊肅知涼州將有兵役與門徒數人欲往胡地
道路饑饉絶糧積日弟子求得禽獸肉請嵩彊食嵩以
戒自誓遂餓死於酒泉之西山弟子積薪焚其屍骸骨
灰燼唯舌獨全色状不變時人以為誦説功報涼州自
張軌後世信佛教敦煌地接西域道俗交得其舊式村
塢相屬多有塔寺太延中涼州平徙其國人於京邑沙
門佛事皆俱東象教彌増矣尋以沙門衆多詔罷年五
十已下者世祖初平赫連昌得沙門惠始姓張家本清
河聞羅什出新經遂詣長安見之觀習經典坐禪於白
渠北晝則入城聽講夕則還處静坐三輔有識多宗之
劉裕滅姚泓留子義眞鎮長安義眞及寮佐皆敬重焉
義眞之去長安也赫連屈丐追敗之道俗少長咸見坑
戮惠始身被白刃而體不傷衆大怪異言於屈丐屈丐
大怒召惠始於前以所持寶劒擊之又不能害乃懼而
謝罪統萬平惠始到京都多所訓導時人莫測其迹世
祖甚重之每加禮敬始自習禪至於没世稱五十餘年
未嘗寢臥或時跣行雖履泥塵初不汙足色愈鮮白世
號之曰白脚師太延中臨終於八角寺齊潔端坐僧徒
滿側凝泊而絶停屍十餘日坐既不改容色如一舉世
神異之遂瘞寺内至眞君六年制城内不得留瘞乃葬
於南郊之外始死十年矣開殯儼然初不傾壊送葬者
六千餘人莫不感慟中書監髙允為其傳頌其徳迹惠
始冡上立石精舎圖其形像經毁法時猶自全立世祖
即位富於春秋既而鋭志武功毎以平定禍亂為先雖
歸宗佛法敬重沙門而未存覽經教深求緣報之意及
得宼謙之道帝以清浄無為有仙化之證遂信行其術
時司徒崔浩博學多聞帝每訪以大事浩奉謙之道尤
不信佛與帝言數加非毁常謂虚誕為世費害帝以其
辯博頗信之㑹蓋呉反杏城闗中騷動帝乃西伐至於
長安先是長安沙門種麥寺内御騶牧馬於麥中帝入
觀馬沙門飲從官酒從官入其便室見大有弓矢矛楯
出以奏聞帝怒曰此非沙門所用當與蓋呉通謀規害
人耳命有司案誅一寺閲其財産大得釀酒具及州郡
牧守富人所寄藏物蓋以萬計又為屈室與貴室女私
行淫亂帝既忿沙門非法浩時從行因進其説詔誅長
安沙門焚破佛像勑留臺下四方令一依長安行事又
詔曰彼沙門者假西戎虚誕妄生妖孽非所以一齊政
化布淳徳於天下也自王公已下有私養沙門者皆送
官曹不得隠匿限今年二月十五日過期不出沙門身
死容止者誅一門時恭宗為太子監國素敬佛道頻上
表陳刑殺沙門之濫又非圖像之罪今罷其道杜諸寺
門世不修奉土木丹青自然毁滅如是再三不許乃下
詔曰昔後漢荒君信惑邪偽妄假睡夢事胡妖鬼以亂
天常自古九州之中無此也夸誕大言不本人情叔季
之世闇君亂主莫不眩焉由是政教不行禮義大壊鬼
道熾盛視王者之法蔑如也自此以來代經亂禍天罰
亟行生民死盡五服之内鞠為邱墟千里蕭條不見人
迹皆由於此朕承天緒屬當窮運之敝欲除偽定眞復
羲農之治其一切盪除胡神滅其蹤迹庶無謝於風氏
矣自今以後敢有事胡神及造形像泥人銅人者門誅
雖言胡神問今胡人共云無有皆是前世漢人無頼子
弟劉元眞呂伯彊之徒乞胡之誕言用老莊之虚假附
而益之皆非眞實至使王法廢而不行蓋大姦之魁也
有非常之人然後能行非常之事非朕孰能去此歴代
之偽物有司宣告征鎮諸軍刺史諸有佛圖形像及胡
經盡皆擊破焚燒沙門無少長悉坑之是歲眞君七年
三月也恭宗言雖不用然猶緩宣詔書遠近皆豫聞知
得各為計四方沙門多亡匿獲免在京邑者亦蒙全濟
金銀寶像及諸經論大得秘藏而土木宮塔聲教所及
莫不畢毁矣始謙之與浩同從車駕苦與浩諍浩不肯
謂浩曰卿今促年受戮滅門户矣後四年浩誅備五刑
時年七十浩既誅死帝頗悔之業已行難中修復恭宗
潛欲興之未敢言也佛淪廢終帝世積七八年然禁稍
寛㢮篤信之家得密奉事沙門專至者猶竊法服誦習
焉唯不得顯行於京都矣先是沙門曇曜有操尚又為
恭宗所知禮佛法之滅沙門多以餘能自效還俗求見
曜誓欲守死恭宗親加勸喻至於再三不得已乃止密
持法服器物不暫離身聞者歎重之髙宗踐極下詔曰
夫為帝王者必袛奉明靈顯彰仁道其能惠著生民濟
益羣品者雖在古昔猶序其風烈是以春秋嘉崇明之
禮祭典載功施之族況釋迦如来功濟大千惠流塵境
等生死者歎其逹觀覽文義者貴其妙明助王政之禁
律益仁智之善性排斥羣邪開演正覺故前代已來莫
不崇尚亦我國家常所尊事也世祖太武皇帝開廣邊
荒徳澤遐及沙門道士善行純誠惠始之倫無遠不至
風義相感往往如林夫山海之深怪物多有姦淫之徒
得容假託講寺之中致有兇黨是以先朝因其瑕釁戮
其有罪有司失旨一切禁斷景穆皇帝每為慨然値軍
國多事未遑修復朕承洪緒君臨萬邦思述先志以隆
斯道今制諸州郡縣於衆居之所各聽建佛圖一區任
其財用不制㑹限其好樂道法欲為沙門不問長幼出
於良家性行素篤無諸嫌穢鄉里所明者聽其出家率
大州五十小州四十人其郡遙遠臺者十人各當局分
皆足以化惡就善播揚道教也天下承風朝不及夕往
時所毁圖寺仍還修矣佛像經論皆復得顯京師沙門
師賢本罽賔國王種人少入道東遊涼城涼平赴京罷
佛法時師賢假為醫術還俗而守道不改於修復日即
反沙門其同輩五人帝乃親為下髪師賢仍為道人統
是年詔有司為石像令如帝身既成顔上足下各有黑
石㝠同帝體上下黒子論者以為純誠所感興光元年
秋勑有司於五縀大寺内為太祖已下五帝鑄釋迦立
像五各長一丈六尺都用赤金二萬五千斤太安初有
師子國胡沙門邪奢遺多浮陁難提等五人奉佛像三
到京都皆云備歴西域諸國見佛影迹及肉髻外國諸
王相承咸遣工匠摹寫其容莫能及難提所造者去十
餘步視之炳然轉近轉㣲又沙勒湖沙門赴京師致佛
鉢并畫像迹和平初師賢卒曇曜代之更名沙門統初
曇曜以復佛法之明年自中山被命赴京值帝出見于
路御馬前銜曜衣時以為馬識善人帝後奉以師禮曇
曜白帝於京城西武州塞鑿山石壁開窟五所鐫建佛
像各一髙者七十尺次六十尺彫飾奇偉冠於一世曇
曜奏平齊户及諸民有能歲輸穀六十斛入僧曹者即
為僧祇户粟為僧祇粟至於儉歲賑給飢民又請民犯
重罪及官奴以為佛圖户以供諸寺掃洒歲兼營田輸
粟髙宗並許之於是僧祇户粟及寺户徧於州鎮矣曇
曜又與天竺沙門常那邪舎等譯出新經十四部又有
沙門道進僧超法存等並有名於時演唱諸異顯祖即
位敦信尤深覽諸經論好老莊毎引諸沙門及能談𤣥
之士與論理要初髙宗太安末劉駿於丹陽中興寺設
齋有一沙門容止獨秀舉衆往目皆莫識焉沙門惠璩
起問之答名惠明又問所往答云從天安寺來語訖忽
然不見駿君臣以為靈感改中興為天安寺是後七年
而帝踐阼號天安元年是年劉彧徐州刺史薛安都始
以城地來降明年盡有淮北之地其歲髙祖誕載於時
起永寧寺構七級佛圖髙三百餘尺基架博敞為天下
第一又於天宮寺造釋迦立像髙四十三尺用赤金十
萬斤黄金六百斤皇興中又構三級石佛圖榱棟楣楹
上下重結大小皆石髙十丈鎮固巧密為京華壯觀髙
祖踐位顯祖移御北苑崇光宮覽習𤣥籍建鹿野佛圖
於苑中之西山去崇光右十里巖房禪堂禪僧居其中
焉延興二年夏四月詔曰比丘不在寺舎遊涉村落交
通姦猾經歴年歲令民間五五相保不得容止無籍之
僧精加隠括有者送付州鎮其在畿郡送付本曹若為
三寶巡民教化者在外齎州鎮維那文移在臺者齎都
維那等印牒然後聽行違者加罪又詔曰内外之人興
建福業造立圖寺髙敞顯博亦足以輝隆至教矣然無
知之徒各相髙尚貧富相競費竭財産務存髙廣傷殺
昆蟲含生之類茍能精致累土聚沙福鍾不朽欲建為
福之因未知傷生之業朕為民父母慈養是務自今一
切斷之又詔曰夫信誠則應遠行篤則感深歴觀先世
靈瑞乃有禽獸易色草木移性濟州東平郡靈像發輝
變成金銅之色殊常之事絶於往古熙隆妙法理在當
今有司與沙門統曇曜令州送像逹都使道俗咸覩實
相之容普告天下皆使聞知三年十二月顯祖因田鷹
獲鴛鴦一其偶悲鳴上下不去帝乃惕然問左右曰此
飛鳴者為雌為雄左右對曰臣以為雌帝曰何以知對
曰陽性剛陰性柔以剛柔推之必是雌矣帝乃慨然而
歎曰雖人鳥事别至於資識性情竟何異哉於是下詔
禁斷鷙鳥不得畜焉承明元年八月髙祖於永寧寺設
太法供度良家男女為僧尼者百有餘人帝為剃髪施
以僧服令修道戒資福於顯祖是月又詔起建明寺太
和元年二月幸永寧寺設齋赦死罪囚三月又幸永寧
寺設㑹行道聽講命中祕二省與僧徒討論佛義施僧
衣服寶器有差又於方山太祖營壘之處建思遠寺自
正光至此京城内寺新舊且百所僧尼二千餘人四方
諸寺六千四百七十八僧尼七萬七千二百五十八人
四年春詔以鷹師為報徳寺九年秋有司奏上谷郡比
丘尼惠香在北山松樹下死屍形不壊爾來三年士女
觀者有千百於時人皆異之十年冬有司又奏前被勑
以勒籍之初愚民僥倖假稱入道以避輸課其無籍僧
尼罷遣還俗重被㫖所檢僧尼寺主維那當寺隠審其
有道行精勤者聽仍在道為行凡麤者有籍無籍悉罷
歸齊民今依㫖簡遣其諸州還俗者僧尼合一千三百
二十七人奏可十六年詔四月八日七月十五日聽大
州度一百人為僧尼中州五十人下州二十人以為常
準著於令十七年詔立僧制四十七條十九年四月帝
幸徐州白塔寺顧謂諸王及侍官曰此寺近有名僧嵩
法師受成實論於羅什在此流通後授淵法師淵法師
授登紀二法師朕毎翫成實論可以釋人深情故至此
寺焉時沙門道登雅有義業為髙祖眷賞恒侍講論曽
於禁内與帝夜談同見一鬼二十年卒髙祖甚悼惜之
詔施帛一千匹又設一切僧齋并命京城七日行道又
詔朕師登法師奄至徂背痛怛摧慟不能己巳比藥治
慎䘮未容即赴便準師義哭諸門外繢素之又有西域
沙門名跋陁有道業深為髙祖所敬信詔於少室山陰
立少林寺而居之公給衣供二十一年五月詔曰羅什
法師可謂神出五才志入四行者也今常住寺猶有遺
地欽悦修蹤情深遐邇可於舊堂所為建三級浮圖又
見逼昬虐為道殄軀既暫同俗禮應有子𦙍可推訪以
聞當加敘接先是立監福曹又改為昭𤣥備有官屬以
斷僧務髙祖時沙門道順惠覺僧意惠紀僧範道弁惠
度智誕僧顯僧義僧利並以義行知重世宗即位永平
元年秋詔曰緇素既殊法律亦異故道教彰於互顯禁
勸各有所宜自今已後衆僧犯殺人已上罪者仍依俗
斷餘犯悉付昭𤣥以内律僧制之二年冬沙門統惠深
上言僧尼浩曠清濁混流不遵禁典精麤莫别輒與經
律法師羣議立制諸州鎮郡維那上坐寺主各令戒律
自修咸依内禁若不解律者退其本次又出家之人不
應犯法積八不浄物然經律所制通塞有方依律車牛
淫人不浄之物不得為己私畜唯有老病年六十以上
者限聽一乘又比来僧尼或因三寶出貸私財緣州外
又出家捨著本無凶儀不應廢道從俗其父母三師遠
聞凶問聽哭三日若在見前限以七日或有不安寺舎
遊止民間亂道生過皆由此等若有犯者脱服還民其
有造寺者限僧五十以上啟聞聽造若有輒營置者處
以違勅之罪其僧寺僧衆擯出外州僧尼之法不得為
俗人所用若有犯者還配本屬其外國僧尼來歸化者
求精檢有徳行合三藏者聽住若無徳行遣還本國若
其不去依此僧制治罪詔從之先是於恒農荆山造珉
玉丈六像一三年冬迎置於洛濵之報徳寺世宗躬觀
致敬四年夏詔曰僧祇之粟本期濟施儉年出貸豐則
收入山林僧尼隨以給施民有窘敝亦即賑之但主司
冒利規取贏息及其徴責不計水旱或償利過本或翻
改券契侵蠧貧下莫知紀極細民嗟毒歲月滋深非所
以矜此窮乏宗尚慈拯之本意也自今已後不得傳委
維那都尉可令刺史共加監括尚書檢諸有僧祇穀之
處州别列其元數出入贏息賑給多少并貸償歲月見
在未收上臺錄記若收利過本及翻改初券依律免之
勿復徵責或有私債轉施償僧即以丐民不聽收檢後
有出貸先盡貧窮徴債之科一凖舊格富有之家不聽
輒貸脱仍冒濫依法治罪又尚書令髙肇奏言謹案故
沙門統曇曜昔於承明元年奏涼州軍户趙茍子等二
百家為僧祇户立課積粟擬濟饑年不限道俗皆以拯
施又依内律僧祇户不得别屬一寺而都維那僧暹僧
頻等進違成㫖退乖内法肆意任情奏求逼召致使吁
嗟之怨盈於行道棄子傷生自縊溺死五十餘人豈是
仰贊聖明慈育之意深失陛下歸依之心遂令此等行
號巷哭呌訴無所至乃白羽貫耳列訟宮闕悠悠之人
尚為哀痛况慈悲之士而可安之請聽茍子等還鄉課
輸儉乏之年周給貧寡若有不虞以擬邊捍其暹等違
旨背律謬奏之愆請付昭𤣥依僧律推處詔曰暹等特
可原之餘如奏世宗篤好佛理每年常於禁中親講經
論廣集名僧標明義㫖沙門條錄為内起居焉上既崇
之下彌企尚至延昌中天下州郡僧尼等積有一萬三
千七百二十七所徒侣逾衆熙平元年詔遣沙門惠生
使西域採諸經律正光三年冬還京師所得經論一百
七十部行於世二年春靈太后令曰年常度僧依限大
州應百人者州郡於前十日解送三百人其中州二百
人小州一百人州統維那與官及精練簡取充數若無
精行不得濫採若取非人刺史為首以違㫖論太守縣
令綱寮節級連坐統及維那移五百里外異州為僧自
今奴婢悉不聽出家諸王及親貴亦不得輒啓請有犯
者以違㫖論其僧尼輒度他人奴婢者亦移五百里外
為僧僧尼多養親識及他人奴婢子年大私度為弟子
自今斷之有犯還俗被養者歸本等寺主聽容一人出
寺五百里二人千里私度之僧皆由三長罪不及已容
多隠濫自今有一人私度皆以違㫖論隣長為首里黨
各相降一等縣滿十五人郡滿三十人州鎮滿三十人
免官寮吏節級連坐私度之身配當州下役時法禁寛
褫不能改肅也景明初世宗詔大長秋卿白整凖代京
靈巖寺石窟於洛南伊闕山為髙祖文昭皇太后營石
窟二所初建之始窟頂去地三百一十尺至正始二年
中始出斬山二十三丈至大長秋卿王質謂斬山太髙
費功難就奏求下移就平去地一百尺南北一百四十
尺永平中中尹劉騰奏為世宗復造石窟一凡為三所
從景明元年至正光四年六月已前用功八十萬二千
三百六十六肅宗熙平中於城内太社西起永寧寺靈
太后親率百寮表基立刹佛圖九層髙四十餘丈其諸
費用不可勝計景明寺佛圖亦其亞也至於官私寺塔
其數甚衆神龜元年冬司空公尚書令任城王澄奏曰
仰惟髙祖定鼎嵩瀍卜世悠遠慮括終始制洽天人造
物開符垂之萬葉故都城制云城内唯擬一永寧寺地
郭内唯擬尼寺一所餘悉城郭之外欲令永遵此制無
敢踰矩逮景明之初㣲有犯禁故世宗仰修先志爰發
明㫖城内不造立浮圖僧尼寺舎亦欲絶其希覬文武
二帝豈不愛尚佛法蓋以道俗殊歸理無相亂故也但
俗眩虚聲僧貪厚潤雖有顯禁猶自冒營至正始三年
沙門統惠深有違景明之禁便云營就之寺不忍移毁
求自今已後更不聽立先㫖含寛抑典從請前班之詔
仍卷不行後來私謁彌以奔競永平二年深等復立條
制啓云自今已後欲造寺者限僧五十已上聞徹聽造
若有輒營置者依俗違勑之罪其寺僧衆擯出外州邇
來十年私營轉盛罪擯之事寂爾無聞豈非朝格雖明
恃福共毁僧制徒立顧利莫從者也不俗不道務為損
法人而無厭其可極乎夫學迹沖妙非浮識所辯𤣥門
曠寂豈短辭能究然浄居塵外道家所先功緣㝠深匪
尚華遁苟能誠信童子聚沙可邁於道場純陁儉設足
薦於雙樹何必縱其盗竊資營寺觀此乃民之多幸非
國之福也然比日私造動盈百數或乗請公地輒樹私
福或啓得造寺限外廣制如此欺罔非可稍計臣以才
劣誠忝工務奉遵成規裁量是總所以披尋舊㫖研究
圖格輒遣府司馬陸昶屬崔孝芬都城之中及郭邑之
内檢括寺舎數乘五百空地表刹未立塔宇不在其數
民不畏法乃至於斯自遷都已來年踰二紀寺奪民居
三分且一髙祖立制非徒欲使緇素殊途抑亦防㣲深
慮世宗述之亦不錮禁營福當在杜塞未萌今之僧寺
無處不有或比滿城邑之中或連溢屠沽之肆或三五
少僧共為一寺梵唱屠音連簷接響像塔纒於腥臊性
靈没於嗜慾眞偽混居往來紛雜下司因習而莫非僧
曹對制而不問其於汙染眞行塵穢練僧薰蕕同器不
亦甚歟往在北代有法秀之謀近日冀州遭大乗之變
皆初假神教以惑衆心終設姦誑用逞私悖太和之制
因法秀而杜遠景明之禁慮大乘之將亂始知祖宗叡
聖防遏處深履霜堅冰不可不慎昔如來闡教多依山
林今此僧徒戀著城邑豈湫隘是經行所宜浮諠必栖
禪之宅當由利引其心莫能自止處者既失其眞造者
或損其福乃釋氏之糟糠法中之社鼠内戒所不容王
典所應棄矣非但京邑如此天下州鎮僧寺亦然侵奪
細民廣占田宅有傷慈矜用長嗟苦且人心不同善惡
亦異或有栖心眞趣道業清遠者或外假法服内懐悖
徳者如此之徒宜辯涇渭若雷同一貫何以勸善然覩
法贊善凡人所知矯俗避嫌物情同趣臣獨何為孤議
獨發誠以國典一廢追理至難法網暫失條綱將亂是
以冒陳愚見兩願其益臣聞設令在於必行立罰貴能
肅物令而不行不如無令罰不能肅孰與亡罰頃明詔
屢下而造者更滋嚴限驟施而違犯不息者豈不以假
福託善幸罪不加人殉其私吏難茍劾前制無追往之
辜後旨開自今之恕悠悠世情遂忽成法今宜加以嚴
科特設重禁糾其來違懲其往失脱不峻檢方垂容借
恐今㫖雖明復如往日又㫖令所斷標榜禮拜之處悉
聽不禁愚以為樹榜無常禮處難驗欲云有造立榜證
公須營之辭指言嘗禮如此則徒有禁名實通造路且
徙御已後斷詔四行而私造之徒不懼制㫖豈是百官
有司怠於奉法將由網漏禁寛容託有他故耳如臣愚
意都城之中雖有標榜營造麤功事可改立者請依先
制在於郭外任擇所便其地若買得券證分明者聽其
轉之若官地盗作即令還官若靈像既成不可移撤請
依今勑如舊不禁悉令坊内行止不聽毁坊開門以妨
里内通巷若被㫖者不在斷限郭内凖此商量其廟像
嚴立而逼近屠沽請斷旁屠殺以潔靈居雖有僧數而
事在可移者令就閑敞以避隘陋如今年正月赦後造
者求依僧制案法科治若僧不滿五十者共相通容小
就大寺必令充限其地賣還一如上式自今外州若欲
造寺僧滿五十已上先令本州表列昭𤣥量審奏聽乃
立若有違犯悉依前科州郡已下容而不禁罪同違㫖
庶仰遵先皇不朽之業俯奉今㫖慈悲之令則繩墨可
全聖道不墜矣奏可未幾天下䘮亂加以河陰之酷朝
士死者其家多捨居宅以施僧尼京邑第舎略為寺矣
前日禁令不復行焉元象元年秋詔曰梵境幽𤣥義歸
清曠伽藍浄土理絶囂塵前朝城内先有禁斷自聿來
遷鄴率由舊章而百辟士民届都之始城外新城並皆
給宅舊城中暫時普借更擬後須非為永久如聞諸人
多以二處得地或捨舊城所借之宅擅立為寺知非已
有假此一名終恐因習滋甚有虧恒式宜付有司精加
隠括且城中舊寺及宅並有定帳其新立之徒悉從毁
廢冬又詔天下牧守令長悉不聽造寺若有違者不問
財之所出并計所營功庸悉以枉法論興和二年春詔
以鄴城舊宮為天平寺世宗以來至武定末沙門知名
者有惠猛惠辨惠深僧暹道欽僧獻道晞僧深惠光惠
顯法榮道長並見重於當世自魏有天下至於禪讓佛
經流通大集中國凡有四百一十五部合一千九百一
十九卷正光已後天下多虞工役尤甚於是所在編民
相與入道假慕沙門實避調役猥濫之極自中國之有
佛法未之有也略而計之僧尼大衆二百萬矣其寺三
萬有餘流弊不歸一至於此識者所以歎息也道家之
原出於老子其自言也先天地生以資萬類上處玉京
為神王之宗下在紫㣲為飛仙之主千變萬化有徳不
徳隨感應物厥迹無常授軒轅於峨嵋教帝嚳於牧徳
大禹聞長生之訣尹喜受道徳之㫖至於丹書紫字昇
𤣥飛步之經玉石金光妙有靈洞之説如此之人不可
勝紀其為教也咸蠲去邪累澡雪心神積行樹功累徳
増善乃至白日昇天長生世上所以秦皇漢武甘心不
息靈帝置華蓋於灌龍設壇場而為禮及張陵受道於
鵠鳴因傳天官章本千有二百弟子相授其事大行齋
祠跪拜各成法道有三元九府百二十官一切諸神咸
所統攝又稱刼數頗類佛經其延康龍漢赤明開皇之
屬皆其名也及其刼終稱天地俱壊其書多有禁祕非
其徒也不得輒觀至於化金銷玉行符勑水奇方妙術
萬等千條上云羽化飛天次稱消災滅禍故好異者往
往而尊事之初文帝入賔於晉從者務勿塵姿神奇偉
登仙於伊闕之山寺識者咸云魏祚之將大太祖好老
子之言誦詠不倦天興中儀曹郎董謐因獻服食仙經
數十篇於是置仙人博士立仙坊煑鍊百藥封西山以
供其薪蒸令死罪者試服之非其本心多死無驗太祖
猶將修焉太醫周澹苦其煎採之役欲廢其事乃陰令
妻貨仙人博士張曜妾得曜隠罪曜懼死因請辟穀太
祖許之給曜資用為造浄堂於苑中給洒掃民二家而
練藥之官仍為不息乆之太祖意少懈乃止世祖時道
士宼謙之字輔眞南雍州刺史讃之弟自云宼恂之十
三世孫早好仙道有絶俗之心少修張魯之術服食餌
藥歴年無效幽誠上達有仙人成公興不知何許人至
謙之從母家傭賃謙之常覲其姨見興形貌甚彊力作
不倦請回賃興代已使役乃將還令其開舎南辣田謙
之樹下坐算興懇一發致勤時來看算謙之謂曰汝但
力作何為看此二三日後復來看之如此不已後謙之
算七曜有所不了惘然自失興謂謙之曰先生何為不
懌謙之曰我學算累年而近算周髀不合以此自愧且
非汝所知何勞問也興曰先生試隨興語布之俄然便
決謙之歎伏不測興之淺深請師事之興固辭不肯但
求為謙之弟子未幾謂謙之曰先生有意學道豈能與
興隠遁謙之欣然從之興乃令謙之絜齋三日共入華
山令謙之居一石室自出採藥還與謙之食藥不復飢
乃將謙之入嵩山有三重石室令謙之住第二重歴年
興謂謙之曰興出後當有人將藥來得但食之莫為疑
怪尋有人將藥而至皆是毒蟲臭惡之物謙之大懼出
走興還問状謙之具對興歎息曰先生未便得仙政可
為帝王師耳興事謙之七年而謂之曰興不得乆留明
日中應去興亡後先生幸為沐浴自當有人見迎興乃
入第三重石室而卒謙之躬自沐浴明日中有叩石室
者謙之出視見兩童子一持法服一持鉢及錫杖謙之
引入至興尸所興欻然而起著衣持鉢執杖而去先是
有京兆灞城人王胡兒其叔父亡頗有靈異曽將胡兒
至嵩髙别嶺同行觀望見金室玉堂有一舘尤珍麗空
而無人題曰成公興之舘胡兒怪而問之其叔父曰此
是仙人成公興舘坐失火燒七間屋被讁為宼謙之作
弟子七年始知謙之精誠遠通興乃仙者讁滿而去謙
之守志嵩岳精專不懈以神瑞二年十月乙卯忽遇大
神乗雲駕龍導從百靈仙人玉女左右侍衞集止山頂
稱太上老君謂謙之曰往辛亥年嵩岳鎮靈集仙宮主
表天曹稱自天師張陵去世已來地上曠誠修善之人
無所師授嵩岳道士上谷宼謙之立身直理行合自然
才任軌範首處師位吾故來觀汝授汝天師之位賜汝
雲中音誦新科之誡二十卷號曰並進言吾此經誡自
天地開闢以來不傳於世今運數應出汝宣吾新科清
整道教除去三張偽法租米錢税及男女合氣之術大
道清虚豈有斯事專以禮度為首而加之以服食閉練
使王九疑人長客之等十二人授謙之服氣導引口訣
之法遂得辟穀氣盛體輕顔色殊麗弟子十餘人皆得
其術泰常八年十月戊戍有牧土上師李譜文來臨嵩
岳云老君之𤣥孫昔居代郡桑乾以漢武之世得道為
牧土宮主領治三十六土人鬼之政地方十八萬里有
奇蓋歴術一章之數也其中為方萬里者有三百六十
萬遣弟子宣教云嵩岳所統廣漢平土方萬里以授謙
之作誥曰吾處天宮敷演眞法處汝道年二十二嵗除
十年為竟蒙其餘十二年教化雖無大功且有百授之
勞今賜汝遷入内宮太眞太寶九州眞師治鬼師治民
師繼天師四錄修勤不懈依勞復遷賜汝天中三眞太
文錄劾召百神以授弟子文錄有五等一曰陰陽太官
二曰正府眞官三曰正房眞官四曰宿宮散官五曰並
進錄主壇位禮拜衣冠儀式各有差品凡六十餘卷號
曰錄圖眞經付汝奉持轉佐北方泰平眞君出天宮静
論之法能興造克就則起眞仙矣又地上生民末劫垂
及其中行教甚難但令男女立壇宇朝夕禮拜若家有
嚴君功及上世其中能修身練藥學長生之術即為眞
君種民藥别授方銷練金丹雲英八石玉漿之法皆有
決要上師李君手筆有數篇其餘皆正眞書曹趙道覆
所書古文鳥迹篆隸雜體辭義約辯婉而成章大自與
世禮相凖擇賢推徳信者為先勤者次之又言二儀之
間有三十六天中有三十宮宮有一主最髙者無極至
尊次曰大至眞尊次天覆地載陰陽眞尊次洪正眞尊
姓趙名道隠以殷時得道牧土之師也牧土之來赤松
王喬之倫及韓終張安世劉根張陵近世仙者並為翼
從牧土命謙之為子與羣仙結為徒友幽㝠之事世所
不了謙之具問一一告焉經云佛者昔於西胡得道在
四十二天為延眞宮主勇猛苦教故其弟子皆髠形染
衣斷絶人道諸天衣服悉然始光初奉其書而獻之世
祖乃令謙之止於張曜之所供其食物時朝野聞之若
存若亡未全信也崔浩獨異其言因師事之受其法術
於是上疏讃明其事曰臣聞聖王受命則有天應而河
圖洛書皆寄言於蟲獸之文未若今日人神接對手筆
燦然辭㫖深妙自古無比昔漢髙雖復英聖四皓猶或
耻之不為屈節今清徳隠仙不召自至斯誠陛下侔蹤
軒黄應天之符也豈可以世俗常談而忽上靈之命臣
竊懼之世祖欣然乃使謁者奉玉帛牲牢祭嵩岳迎致
其餘弟子在山中者於是崇奉天師顯揚新法宣布天
下道業大行浩事天師禮拜甚謹人或譏之浩聞之曰
昔張釋之為王生結襪吾雖才非賢哲今奉天師足以
不愧於古人矣及嵩髙道士四十餘人至遂起天師道
場於京城之東南重壇五層遵其新經之制給道士百
二十人衣食齊肅祈請六時禮拜月設厨㑹數千人世
祖將討赫連昌太尉長孫嵩難之世祖乃問幽徴於謙
之謙之對曰必克陛下神武應期天經下治當以兵定
九州後文先武以成太平眞君眞君三年謙之奏曰今
陛下以眞君御世建静輪天宮之法開古以來未之有
也應登受符書以彰聖徳世祖從之於是親至道壇受
符錄備法駕旗幟盡青以從道家之色也自後諸帝每
即位皆如之恭宗見謙之奏造静輪宮必令其髙不聞
雞鳴狗吠之聲欲上與天神交接功役萬計經年不成
乃言於世祖曰人天道殊卑髙定分今謙之欲要以無
成之期説以不然之事財力費損百姓疲勞無乃不可
乎必如其言未若因東山萬仞之上為功差易世宗深
然恭宗之言但以崔浩贊成難違其意沉吟者久之乃
曰吾亦知其無成事既爾何惜五三百功九年謙之卒
葬以道士之禮先於未亡謂諸弟子曰及謙之在汝曹
可求遷錄吾去之後天宮眞難就復遇設㑹之日更布
二席於上師坐前弟子問其故謙之曰仙官來是夜卒
前一日忽言吾氣息不接腹中大痛而行止如常至明
旦便終須臾口中氣状若烟雲上出窻中至天半乃消
屍體引長弟子量之八尺三寸三日已後稍縮至歛量
之長六寸於是諸弟子以為尸解變化而去不死也時
有京兆人韋文秀隠於嵩髙徴詣京師世祖曽問方士
金丹事多曰可成文秀對曰神道幽昧變化難測可以
闇遇難以豫期臣昔者受教於先師曽聞其事未之為
也世祖以文秀闗右豪族風操溫雅言對有方遣與尚
書崔頤詣王屋山合丹竟不能就時方士至者前後數
人河東祁纖好相人世祖賢之拜纖上大夫潁陽絳略
聞喜呉劭道引養氣積年百餘歲神氣不衰恒農閻平
仙博覽百家之言然不能逹其意辭占應對義旨可聽
世祖欲授之官終辭不受扶風魯祈遭赫連屈孑暴虐
避地寒山教授弟子數百人好方術少嗜慾河東羅崇
之常餌松脂不食五穀自稱受道於中條山世祖令崇
還鄉里立壇祈請崇云條山有穴與崐崘蓬萊相屬入
穴中得見仙人與之往來詔令河東郡給所須宗入穴
行百餘歩遂窮後召至有司以崇誣罔不道奏治之世
祖曰崇修道之人豈至欺妄以詐於世或𫝊聞不審而
至於此古之君子進人以禮退人以禮今治之是傷朕
待賢之意遂赦之又有東萊人王道翼少有絶俗之志
隠韓信山四十餘年斷粟食麥通逹經章書符錄常隠
居深山不交世務年六十餘顯祖聞而召焉青州刺史
韓頽遣使就山徵之翼乃赴都顯祖以其仍守本操遂
令僧曹給衣食以終其身太和十五年秋詔曰夫至道
無形虚寂為主自有漢以後置立壇祠先朝以其至順
可歸用立寺宇昔京城之内居舎尚希今者里宅櫛比
人神猥湊非所以祇崇至法清敬神道可移於都南桑
乾之陰岳山之陽永置其所給户五十以供齊祀之用
仍名為崇虚寺可召諸州隠士員滿九十人遷洛移鄴
踵如故事其道壇在南郊方二百步以正月七日七月
七日十月十五日壇主道士髙人一百六人以行拜祠
之禮諸道士罕能精至又無才術可髙武定六年有司
執奏罷之其有道術如河東張遠遊河間趙静通等齊
文襄王别置館京師而禮接焉
　
　
　魏書卷一百一十四
　魏書卷一百十四考證
皆以(闕/)為本○(闕/)一本作五戒
其中能修身練藥○練監本訛作縛今改正
　
　
　
　
　
　
　
　
　
　
　
　
　魏書卷一百十四考證
　　編修(臣/)孫人龍謹言魏書一百三十卷國子監舊
　　板歴久漫漶奉
勅校刋(臣/)謹與同事(臣/)陳浩(臣/)齊召南等各就聞見共
　　錄為考證如干條魏收書貽譏穢史宋以前亡逸
　　不完者三十餘卷後之人取北史等書以補之明
　　所刻二十一史中此書又最為刓敝宋劉恕明馮
　　夢禎等論之綦詳今欲摘謬辯譌不留遺憾此實
　　難矣惟參校各本悉心檢覈信則徵信疑則𫝊疑
　　云爾(臣/)人龍謹識
