
　金史卷八十九
　　元中書右丞相總裁托克托等修
　列傳第二十七
　　蘇保衡　　　翟永固　　　魏子平
　　孟浩(田㲄附/)　梁　肅　　　伊喇慥(本名伊/德爾)
　　伊喇子敬(本名鄂/克多囉)
蘇保衡字宗尹雲中天成人父京遼進士為西京留守
宗翰兵至西京京出降乆之京病篤以保衡屬宗翰京
死宗翰薦之於朝賜進士出身補太子洗馬調解州軍
事判官左監軍薩里罕駐軍陜西辟幕府參議軍事累
官同知興中尹天德間繕治中都張浩舉保衡分督工
役改大興少尹督諸陵工役再遷工部尚書海陵治兵
伐宋與徐文等造舟於通州海陵獵近郊因至通州視
工作兵興保衡為淛東道水軍都統制率舟師泛海徑
趨臨安宋兵來襲敗于海中副統制鄭家死之大定二
年百姓困弊詔保衡山撫山東前太子少保髙思廉安
撫臨潢發倉粟以賑之無衣者賜以幣帛或官粟有闕
則收糴以給之無妻室者具姓名以聞還除刑部尚書
與工部尚書宗永兵部尚書完顔額哩頁往河南山東
陜西宣問屯田軍人有㑹破大敵及攻城野戰立功者
具姓名以聞或以寡敵衆或與敵相當能先登敗敵者
正軍及擐甲伊勒希補官一階明安穆昆以功狀上尚
書省㑹隨海陵軍至淮上破敵者亦准上遷賞布薩忠
義伐宋保衡行戸部於關中兼紏察許以便宜黜守令
不法者十餘人邠守傅愼微忤用事者被讒構下獄且
死保衡力救之得免入為太常卿遷禮部尚書拜參知
政事三年宋人請和詔保衡往南京與布薩忠義斟酌
事宜行之入奏進右丞四年宋人請和師還保衡朝京
師初宮女稱心縱火十六位延燒諸殿上以方用兵國
用不足不復營繕及宋和詔保衡監護役事遣少府監
張仲愈取南京宮殿圖本上聞之謂保衡曰追仲愈還
民間將謂朕效正隆華侈也六年冬有疾求致仕不許
遣敬嗣暉傳詔曰卿以忠直擢居執政齒髪未衰遽以
小疾求退善加攝飬以俟疾間視事未幾薨年五十五
世宗將放鷹近郊聞之乃還為輟朝賻贈命有司致祭
翟永固字仲堅中都良鄉人太祖與宋約攻遼事成以
燕歸宋宋人以經義兼策取士永固中第一授開德府
儀曹參軍金破宋永固北歸中天㑹六年詞賦科授懷
安丞遷望雲令補樞宻院令史辟左副元帥宗翰府掾
永固家貧求外補宗翰愛其能不許以錢三千貫周之
薦於朝攝左司郎中除定武軍節度副使歴同知清州
防禦使入為工部員外郎以毋憂去官起復禮部郎中
遷翰林直學士海陵簒立宋國賀正旦使至廣寧海陵
使使以廢立事諭宋使遣還之以侍衛親軍都指揮使
完顏思恭為報諭宋使永固為副且令永固伺察宋人
動静使還改禮部侍郎乆之分䕶燕京宮室役事永固
請寫無逸圖於殿壁不納俄遷太常卿考試貞元元年
進士出尊祖配天賦題海陵以為猜度已意召永固問
曰賦題不稱朕意我祖在位時祭天拜乎對曰拜海陵
曰豈有生則致拜死而同體配食者乎對曰古有之載
在典禮海陵曰若桀紂㑹行者欲我行之乎於是永固
張景仁皆杖二十而進士張汝霖賦第八韻有曰方今
將行郊祀海陵詰之曰汝安知我郊祀乎亦杖之三十
頃之永固遷禮部尚書賜笏頭毬文金帶改永定軍節
度使正隆二年例降二品以上官爵永固階光祿大夫
不降以寵異之遷翰林學士承㫖與直學士韓汝嘉俱
召至内殿問以將親伐宋事永固對曰宋人事本朝無
釁隙伐之無名縱使可伐亦無煩親征遣將帥可也由
是大忤海陵意永固即請致仕正隆四年正月丁已海
陵朝永壽宮四品以上官賜宴永固至殿門外海陵即
以致仕宣命授之永固歸卧於家大定二年起拜尚書
左丞請依舊制廉察官吏革正隆守令之汙從之明年
表乞致仕詔不許罷為真定尹賜通犀帶尚書省奏永
固自執政為真定永其繖蓋當用何制度上曰用執政
制度遂著為令五年懇乞致仕許之六年薨
魏子平字仲均宏州人登進士第調五臺主簿累除為
尚書省令史除大理丞歴左司都事同知中都轉運使
事太府監正隆三年為賀宋主生日副使是時海陵謀
伐宋子平使還入見海陵問江左事且曰蘇州與大名
孰優子平對曰江湖地卑濕夏服蕉葛猶不堪暑安得
與大名比也海陵不悅世宗即位除戶部侍郎大定二
年丞相布薩忠義伐宋置元帥府於南京子平掌餽運
給金牌一銀牌六糧道給辦進戶部尚書六年復為賀
宋主生日使上曰使宋無再往者卿昔年供河南軍儲
有勞用此優卿耳乆之拜叅知政事上問子平曰古者
稅什一而民足今百一而民不足何也子平對曰什一
取其公田之入今無公田而稅其私田為法不同古有
一易再易之田中田一年荒而不種下田二年荒而不
種今乃一切與上田均稅之此民所以困也上又問曰
戍卒逋亡物故今按物力髙者補之可乎對曰富家子
弟騃懦不可用守戍歲時求索無厭家產隨壞若按物
力多寡賦之募材勇騎射之士不足則調兵家子弟補
之庶幾官收實用人無失職之患上從之海州捕賊八
十餘人賊首海州人其兄今為宋之軍官上聞之謂宰
相曰宋之和好恐不能乆其宿泗間漢軍以女直軍代
之子平曰誓書稱沿邊州城除自來合設置射糧軍數
并廵尉外更不得屯軍守戍上曰此更代之非增戍也
上曰前日令内任官六品以上外任五品以上並舉所
知未聞有舉之者豈無其才蓋知而不舉也子平曰請
令當舉之官毎任須舉一人澤州刺史劉德裕祈州刺
史色克滄州同知額哩頁易州同知額哩埒楚邱縣令
劉春格以贓汙抵罪上欲詔示中外丞相守道以為不
可上以問子平曰卿意何如子平曰臣聞懲一戒百陛
下固冝行之上曰然遂降詔焉宋人於襄陽漢江上造
舟為浮梁三南京統軍司聞而奏之上問宰臣曰卿等
度之以為何如子平曰臣聞襄陽薪芻皆於江北取之
殆為此也上曰朕與卿等治天下當治其未然及其有
事然後治之則晩矣河南統軍使宗叙求入見奏邉事
上使修起居注鈕祜祿額特埒就問狀宗叙言得邉報
及宋來歸者言宋國調兵募民運糧餉完城郭造戰船
浮橋兵馬移屯江北自和議後即罷制置司今復置矣
南虢海州皆有姦人出没此不可不備嘗報樞密院彼
視以為文移故欲入見言之額特埒召凡言邉事者詰
問皆無實狀行至境上問至襄陽浮橋乃樵采之路如
子平䇿還奏詔凡妄說邉闗兵事者徒二年告人得實
賞錢五百貫上問宰臣曰祭宗廟用牛羊盡力稼穡有
功於人殺之何如子平曰曰惟天地宗廟用之所以異
大祀之禮也十一年罷為南京留守未幾致仕十五年
起為平陽尹復致仕二十六年薨于家
孟浩字浩然灤州人遼末年登進士第天㑹三年為樞
密院令史除平州觀察判官天眷初選入元帥府備任
使承制除歸德少尹充行臺吏禮部郎中入為戶部員
外郎郎中韓企先為相拔擢一時賢能皆置機要浩與
田㲄皆在尚書省㲄為吏部侍郎浩為左司員外郎既
典選善銓量人物分别賢否所引用皆君子而蔡松年
曹望之許霖皆小人求與㲄相結㲄薄其為人拒之松
年蔡靖子靖將兵不能守燕山終敗宋國㲄頗以此譏
斥松年松年初事宗弼於行臺省以微巧得宗弼意宗
弼當國引為刑部員外郎望之為尚書省都事霖為省
令史皆怨㲄䓁時時毁短之於宗弼凡與㲄善者皆指
以為朋黨韓企先疾病宗弼往問之是日㲄在企先所
聞宗弼至知其惡已乃自屏以避宗弼曰丞相年老且
疾病誰可繼丞相者企先舉㲄而宗弼先入松年譖言
謂企先曰此軰可誅㲄聞流汗浹背企先薨㲄出為横
海軍節度使選人龔夷鑒除名值赦赴吏部銓得預覃
恩㲄已除横海部吏以夷鑒白㲄㲄乃倒用日月署之
許霖在省典覃恩行臺省工部員外郎張子周素與㲄
有怨以事至京師微知夷鑒覃恩事嗾許霖發之詆以
專擅朝政詔獄鞫之擬㲄與夷毅邢具瞻王植髙鳯庭
王俲趙益興龔夷鑒死其妻子及所往來孟浩等三十
四人皆徙海上仍不以赦原天下寃之世宗在熙宗時
知田㲄黨事皆松年等搆成之而浩等三十二人遇天
德赦令還鄉里多物故惟浩與㲄兄穀王𥙷馮煦王中
安在大定二年召見復官爵浩為侍御史穀為大理丞
補為工部員外郎煦為兵部主事中安知火山軍事而
浩㝷復為右司員外郎浩篤實遇事輒言無所隱上嘉
其忠毎對大臣稱之有疾求外補除祁州刺史致仕歸
七年起為御史中丞而浩已年老世宗以不次用之再
閲月拜叅知政事故事無自中丞拜執政者浩辭曰不
次之恩非臣所敢當上曰卿自刺史致仕除中丞國家
用人豈拘階次卿公正忠勤雖年髙猶可宣力數年朕
思之乆矣浩頓首謝世宗勅有司東宫涼樓増建殿位
浩諫曰皇太子義兼臣子若所居與至尊宫宫室侔恐
制度未宜固宜示以儉德上曰善遂罷其役因謂太子
曰朕思漢文純儉心常慕之汝亦可以為則也未幾皇
太子生日上宴羣臣於東宮以大玉杓黄金五百兩賜
丞相志寜顧謂羣臣曰卿等能立功朕亦褒賞如此又
曰叅政孟浩公正敢言自中丞為執政卿等能如是朕
亦不次用之世宗嘗曰女直本尚純朴今之風俗日薄
一日朕甚憫焉浩對曰臣四十年前在㑹寜當時風俗
與今日不同誠如聖訓上曰卿舊人固知之上謂宰臣
曰宋前廢帝呼其叔湘東王為豬王食之以牢納之泥
中以為戲笑書於史策所以勸善而懲惡也海陵以近
習掌記注記注不明當時行事實錄不載衆人共知之
者求訪書之浩對曰良史直筆君舉必書帝王不自觀
史記注之臣乃得盡其直筆浩復奏曰厯古以來不明
賞罰而能治者未之聞也國家賞善罰惡蓋亦多矣而
天下莫能知乞自今凡賞功罰罪皆具事狀頒告之使
君子知勸以遷善小人知懼以自警從之進尙書右丞
兼太子少傳罷為真定尹上曰卿年雖老精神不衰善
治軍民毋遽言退以通犀帶賜之十三年薨田㲄自大
理丞累官同知中京留守終於利渉軍節度使二十九
年章宗詔尚書省曰故吏部侍郎田㲄等皆中正之士
小人以朋黨䧟之由是得罪世宗用孟浩為右丞當時
在者俱已用之亡者未加追復其議以聞張汝霖奏曰
㲄專權樹黨先朝已正罪名莫不稱當今追贈官爵恐
無懲勸汝霖先朝大臣嘗與顧命上初即位不肯輙逆
其意謂之曰卿既以為不可姑置之蓋張浩與張松年
友善故汝霖猶擠之也汝霖死後章宗復詔尙書省曰
蓋自田㲄黨事之後有官者以為戒惟務苟且習以成
風先帝知㲄等無罪錄用生存之人有擢至宰執者其
次有為節度防禦刺史者其死者猶未追復子孫猶在
編户朕甚憫焉惟徴賢顯善無間存没宜推先帝所以
褒錄忠直之意並加恩䘏以勵風俗據田㲄一起人除
已叙用外但未經任用身死並與復舊官爵其子孫當
時已有官職以父祖坐黨因而削除者亦與追復應合
追復爵位人等子孫不及䕃叙者亦皆量與㤙例
梁肅字孟容奉聖州人自㓜勤學夏夜讀書往往逹旦
母葛氏常滅燭止之天眷二年擢進士第調平遙縣主
簿遷望都絳縣令以亷入為尚書省令史除定海軍節
度副使改中都警廵使遷山東西路轉運副使營治汴
宮肅分䕶役事攝大名少尹正隆末境内盗起驅百姓
平人䧟賊中不能自辨者數千人皆繫大名獄肅到官
考騐得其情讞出者十八九大定二年宛平趙植上書
曰頃者正隆任用閹寺少府少監兼上林署今胡守忠
因緣巧倖規取民利前薊州刺史完顏守道前中都警
廵使梁肅勤恪清亷願加進擢於是守忠落少監守道
自濱州刺史召為諫議大夫肅中都轉運副使改大興
少尹肅上疏言方今用度不足非但邉兵耗費而已吏
部以常調除漕司僚佐皆年老資髙者為之類不稱職
臣謂凡軍功進士諸科門蔭人知錢穀利害能使國用
饒足而不傷民者許上書自言就擇其可用授以職事
毎五年委吏部通校有無水旱屯兵視其增耗而黜陟
之自漢武帝用桑宏羊始立𣙜酤法民間粟麥歲為酒
所耗者十常二三宜禁天下酒麴自京師及州郡官務
仍舊不得酤販出城其縣鎮鄉村權行停止不報三年
坐捕蝗不如期貶川州刺史削官一階解職上御便殿
召左諫議大夫奚籲翰林待制劉仲誨秘書少監伊喇
子敬訪問古今事少間籲從容請曰梁肅材可惜解職
太重上曰卿言是也乃除河北東路轉運副使是時斡
罕亂後兵食不足詔肅措置沿邉兵食移牒肇州北京
廣寧鹽塲許民以米易鹽兵民皆得其利四年通檢東
平太名兩路戶籍物力稱其平允他使者所至皆以苛
刻增益為功百姓訴苦之朝廷勅諸路以東平大名通
檢為準於是始定七年父憂去官起復都水監河决李
固詔肅視之還奏决河水六分舊河水四分今障塞決
河復故道為一再決而南則南京憂再決而北則山東
河北皆可憂不若止於李固南築隄使两河分流以殺
水勢便上從之改大理卿尚輦局巴哩巴舒穆嚕阿爾
噶與釘校匠陳外爾共盜宫中造車銀釘葉肅以阿爾
噶監臨當首坐他寺官以陳外爾為首抵死上曰罪疑
惟輕各免死徒五年除名時東京乆不治上自擇肅為
同知東京留守事遷中都都轉運使轉吏部尚書上疏
論臺諫大㫖謂臺官自大夫至監察諫官自大夫至拾
遺陛下宜親擇不可委之宰相恐樹私恩塞言路也上
嘉納之復請奴婢不得服羅上曰近已禁奴婢服明金
矣可漸行之肅舉同安主簿高旭除平陽酒使肅奏曰
明君用人必器使之旭儒士優於治民若使坐列肆𣙜
酒酤非所能也臣愚以為諸道鹽鐡使依舊文武叅注
其酒税使副以右選三差俱最者為之上曰善改刑部
尚書宋主屢請免立受國書之儀世宗不從及大興尹
璋為十四年正旦使宋主使人就館奪其書而重賂之
璋還杖一百五十除名以肅為宋國詳問使其書略曰
􁋼書所載止於帝加皇字免奉表稱臣稱名再拜量减
歲幣便用舊儀親接國書兹禮一定於今十年今知嵗
元國信使到彼不依禮例引見輒令廹取於館姪國禮
體當如是耶往問其詳宜以誠報肅至宋宋主一一如
約立接國書肅還附書謝其略曰姪宋皇帝謹再拜致
書于叔大金應天興祚欽文廣武仁德聖孝皇帝闕下
惟十載遵􁋼之乆無一毫成約之違獨顧禮文宜存折
衷矧辱函封之貺尚循躬受之儀既俯廹於輿情嘗屡
伸于誠請因嵗元之來使遂商𣙜以從權敢勞将命之
還先布鄙悰之懇自餘專使肅控請祈肅還至泗州先
遣都管趙王府長史圖們富尼瑪入奏世宗大喜欲以
肅為執政左丞相良弼曰梁肅可相但使宋還即為之
宋人自此輕我矣上乃止乆之為濟南尹上疏曰刑罰
世輕世重自漢文除肉刑罪至徒者帶鐐居役歲滿釋
之家無兼丁者加杖准徒今取遼季之法徒一年者杖一
百是一罪二刑也刑罰之重於斯為甚今太平日乆當
用中典有司猶用重法臣實痛之自今徒罪之人止
居作更不决杖不報未幾致仕起復彰德軍節度使召
拜叅知政事上謂侍臣曰梁肅以治入異等遂至大任
廉吏亦可以勸矣肅奏漢之羽林皆通孝經今之親軍
即漢之羽林也臣乞每百戸賜孝經一部使之教讀庶
知臣子之道其出職也可知政事上曰善人之行莫大
於孝亦由教而後能詔與䕶衛俱賜焉復上奏曰方今
斗米三百人已困餓以錢難得故也計天下嵗入二千
萬貫以上一歲之用餘千萬院務坊塲及百姓合納錢
者通减數百萬院務坊塲可折納穀帛折支官兵俸給
使錢布散行間稍稍易得上曰縣欠院務許折納可也
肅上疏論生財舒用八事一曰罷庶司通事一曰罷酒
稅司杓欄人三曰天水郡王本族已無在者其餘皆遠
族可罷養濟四曰裁减隨司契丹吏員五曰罷𣙜醋以
利與民六曰量减鹽價使私鹽不行民不犯法七曰隨
路酒税許折納諸物八曰今歲大稔乞廣糴粟麥使錢
貨流出上曰趙氏飬濟一事乃國家美政不可罷其七
事宰相詳議以聞上又曰朕在位二十餘年鑒海陵之
失屢有改作亦不免有繆戾者卿等悉心奏之肅論正
員官被差權攝官有公罪及正員還任皆准去官勿論
往往其人苟且不事其事乞于縣令中留十人備差無
差正員官上曰自今權攝有公罪正員雖還而本職未
替者勿以去官論之肅曰誠如聖㫖肅與宰相奏事既
罷肅跪而言曰四時畋獵雖古禮聖人亦以為戒陛下
春秋髙屬時嚴寒馳騁於山林之間法官燕處亦足怡
神願為宗社自重天下之福也上曰朕諸子方壮使之
習武故時一往爾同知震武軍節度使鄧秉鈞陳言四
事其一言外多闕官及循資擬注不得人上以問宰相
張汝弼曰循資格行已乆仍舊便肅曰不然如亡遼固
不足道其用人之法有仕及四十年無敗事即與節度
使豈必循資哉上曰仕四十年已衰老察其政蹟善者
升之後政再察之善又升之如此可以得人亦無曠事
肅曰誠如聖訓肅論盗賊不息請無禁兵器上曰所在
有兵噐其利害如何肅曰他路則已中都一路上農夫
聽置之似乎無害上曰朕将思之凡使宋者宋人致禮
物大使金二百兩銀二千兩副使半之幣帛雜物稱是
及推排物力肅自以身為執政昔嘗使宋所得禮物多
當為庶民率先乃自增物力交十餘貫論者多之二十
三年肅請老上謂宰相曰梁肅知無不言正人也卿䓁
知而不言朕實鄙之雖然肅老矣宜從其請遂再致仕
詔以其子汝翼為閤門祗侯二十八年薨諡正憲
伊喇慥本名伊德爾契丹伊嚕勒部人通契丹漢字髙
書省辟契丹令史攝知除擢右司郎事正隆南伐兼契
丹漢字兩司都事大定二年除眞定少尹入為侍御史
母憂去官起復右司員外郎累官陳州防禦使左丞相
赫舍哩良弼致仕上問誰可代卿者對曰陳州防禦使
伊喇慥清幹忠正臣不及也遂召為太府監㝷改刑部
侍郎十九年以按春等八明安自河南徙置大名東平
之境還為大理卿被詔典領更定制條初皇統間參酌
隨唐遼宋律令以為皇統制條海陵虐法率意更改或
同罪異罰或輕重不倫或共條重出或虚文贅意吏不
知適從夤縁舞法慥取皇統舊制及海陵續降通類校
定通其窒礙略其繁碎有例該而條不載者用例補之
特闕者用律增之凡制律不該及疑不能參决者取㫖
畫定凡特㫖處分及權宜條例内有可常行者收為永
格其餘未可削去者别為一部大凡一千一百九十餘
為十二卷書奏詔頒行之賜銀幣有差頃之摘徙山東
明安八穆昆于河北東路置之綽哈成格勒兩明安舊
居之地詔無牛耕者買牛給之攝御史大夫數月改御
史中丞兼司修國史遷刑部尚書改吏部尚書㝷改大
興尹駕幸上京顯宗守國使人諭之曰自大駕東廵京
尹所治甚善我將有春水之行當益勤乃事還以所獲
鵝鴨賜之有疾在告遣官醫診視復為刑部尚書上還
自上京以為西京留守改臨洮尹卒
伊喇子敬字同文本名鄂克多囉遼五院人㑹祖巴格
同平章事父博囉准備任使官都統杲克中京遼主西
走留博囉督輜重已而輜重被掠博囉乃自髠逃于山
林子敬讀書好學皇統間特進伊喇因修遼史辟為掾
屬遼史成除同知遼州事舊本㕔自有占地歲入數百
貫州官嵗取其課地主以為例未嘗請辯子敬曰已有
公田何為更取民田竟不取秩滿郡人請留于行臺省
不許天德三年入為翰林修譔遷禮部郎中正隆元年
諸將廵邉詔子敬監戰軍帥以戰獲分將士亦以遺子
敬子敬不受及還入見海陵謂之曰汝家貧而不苟得
不受俘獲朕甚嘉之凡同行官僚所取者皆没入於官
其後詔子敬宴賜諸部諭之曰凡受進例遣宰臣以汝
前能稱職故特命汝使還遷翰林待制大定二年以待
制同修國史是時幹罕餘黨散居諸明安穆昆中詔子
敬往撫之仍宣諭明安穆昆及州縣漢人無以前時用
兵相殺傷挾怨輒害契丹人使還改秘書少監兼修起
居注修史如故詔曰以汝博通古今故以命汝常召入
講論古今及時政利害或至夜半子敬有良馬平章政
事完顏元宜索之子敬以元宜為相不與至是元宜乞
致仕罷為東京子敬乃以此馬贈行識者韙之是時布
薩忠義伐宋宋請和而書式疆界未定子敬與秘書少
監舒穆嚕頣修起居注張汝弼侍便殿上曰宋主求成
反覆無信喜為夸大子敬對曰宋人自來浮辭相欺來
書言海陵敗于采石大軍北歸按兵不襲俾全師而還
海陵未嘗敗于采石其譎詐多此類也回書宜言往者
大軍若令渡江宋國境土必為我有上曰彼以譎詐我
以誠實當以理折之遷右諫議大夫起居注如故上幸
西京州縣官入見明安穆昆不得随􁀙子敬奏軍民一
體合令明安穆昆隨入見上嘉納之於是責讓宣徽
院及端午朝㑹詔依子敬奏行之子敬言山後禁獵地
太廣有妨耕墾上用其言遂以四外獵地與民遷秘書
監諫議起居如故子敬舉同知宣徽院事伊喇錫勒塔
干兵部侍郎伊喇諳逹太子少詹事烏庫哩薩哈自代
上不許子敬與同簽宣徽院事伊喇錫勒塔干侍上曰
亡遼不忘舊俗朕以為是海陵習學漢人風俗是忘本
也若依國家舊風四境可以無虞此長乆之計也世宗
將如涼陘子敬與右𥙷闕鈕祜祿額特埒左拾遺楊伯
仁奏曰車駕至和爾和西北招討司囿於行宮之内地
矣乞遷於界上以蔽屏環衛上曰善詔尚書省曰招討
錫里庫可徙界上治蕃部事都監薩巴仍於燕子城治
明安穆昆事上與侍臣論古之人君賢否子敬奏曰陛
下凡與宰相謀議不可不令史官知之上曰卿言是也
轉簽書樞宻院事同修國史出為河中尹請老河中地
熱上恐子敬不耐暑改興中尹子敬女自懿州來興中
省謁遇盜途中剽掠其行李且盡既而還之謝曰我軰
初不知為府尹家也尹有德於民尚忍侵犯耶徙咸平
廣寧尹二十一年致仕卒於家年七十一子敬嘗使宋
及受諸部進貢所受禮物皆散之親舊及卒家無餘財
其子質宅以營葬事
贊曰金制尚書令左右丞相平章政事是謂宰相左右
丞叅知政事是謂執政大抵因唐官而稍異焉因革不
同無足疑者書曰元首明哉股肱良哉庶事康哉又曰
元首叢脞哉股肱惰哉萬事隳哉宰相執政豈異道邪
蘇保衡翟永固魏子平孟浩梁肅皆當時之賢執政也
伊喇慥子敬有其才適其時而位不及者亦命也夫
　
　
　
　
　
　
　
　
　金史卷八十九
