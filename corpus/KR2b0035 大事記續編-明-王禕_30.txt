
　大事記續編卷二十九　　明　王禕　撰
甲申晉肅宗明皇帝太寧二年(趙帝劉曜光初七年年/成武皇帝玉衡十四)
(後趙明皇帝六年年/凉張駿建興十二)春正月王敦殺其従事周嵩周筵
及會稽内史周扎一門(以列/傳修)後趙陷東莞東海兖州刺
史劉遐退保泗口(以列/傳修)
　解題曰杜佑曰臨淮郡宿遷縣界宋屬淮陽軍(輿地/廣記)
　(秦卞相縣晉元帝督運軍儲以為邸閣置宿豫郡縣/劉遐自彭城退屯即此鄭樵通志泗水出卞縣故城)
　(東桃虚西北卞縣今兖州泗水也水經濟水至濟隂/乘氏縣分為三東北流一南流今泗與濟不通出泗)
　(水縣西南流洙水入焉又西南至方與縣荷水入焉/又云有漷水至高平湖陸入泗又南至彭城名曰沛)
　(水睢水入焉又西南至下邳沂水入焉又/南至山陽入淮或云泗出東平府梁山泊)
後趙攻趙河南(以通/鑑修)夏五月甲申張茂卒兄子駿立(以/呂)
(祖謙標/目修)王敦以其子應為武衞將軍以自副
　解題曰按本紀敦將舉兵内向帝密知之乃乘巴滇
　駿馬微行至于湖察敦營壘而出有軍士疑帝非常
　人又敦正晝寢夢日環其城驚起曰此必黄鬚鮮卑
　奴來也帝母荀氏燕代人帝狀類外氏鬚黄敦故謂
　帝云於是使五騎物色追帝帝亦馳去馬有遺糞輒
　以水灌之見逆旅賣食嫗以七寶鞭與之曰後有騎
　來可以此示也俄而追者至問嫗嫗曰去已逺矣因
　以鞕示之五騎傳玩稽留久又見馬糞冷以為信逺
　而止帝僅而獲免司馬光疑無是事通鑑刪去然帝
　實英鋭其為太子也嘗欲與敦决戰明年王含至江
　寧帝又欲親將撃之故知有于湖之行也
六月丁卯詔加王導大都督討敦
　解題曰按王敦以温嶠為丹陽尹欲使覘伺朝廷嶠
　猶懼錢鳳為之姦謀因敦餞别嶠起行酒至鳳前鳳
　未及飲嶠偽醉以手版撃鳳幘墮作色曰錢鳳何人
　温太真行酒而敢不飲敦以為醉兩釋之臨去言别
　涕泗横流出閣復入如是再三然後即路及發後鳳
　説敦曰嶠於朝廷甚密而與度亮深交未必可信敦
　曰太真昨醉小加聲色豈得以此便相讒貳由是鳳
　謀不行嶠得還都乃具奏敦之逆謀請先為之備餘
　見通鑑(魏六鎮反爾朱兆問誰可使者賀㧞允請使/高歡領之歡拳毆其口折一齒曰平生天柱)
　(將奴輩伏處分如鷹犬今日敢僭妄言請殺之兆以/歡為誠遂以其衆委焉其事與嶠正類然嶠君子之)
　(智也歡小/人之術也)
秋七月壬申驃騎大將軍王含及參軍錢鳳等奄至建
康帝出屯南皇堂癸酉諸將大破之敦死沈充舉兵舉
含軍合乙未北中郎將劉遐臨淮内史蘇峻等大破之
丙申含等遁帝還宮分遣諸將悉平其黨發敦瘞斬之
冬十月以遐監淮北軍事徐州刺史峻為歷陽内史(以/紀)
(傳/修)後趙司州刺史石生屯洛陽祖約退保夀春(以本/紀修)
　解題曰按本紀永昌元年十月書石勒攻陷襄城城
　父遂圍譙破祖約别軍約退據夀春今年十月又書
　石勒將石生屯洛陽豫州刺史祖約退保夀陽約前
　既退據矣今又奚退耶盖約往年雖自譙退據猶未
　委譙于賊也故戴洋説約還守譙城約既不従所以
　今年遂保夀陽洋又謂平西在夀春可得五年自今
　年至約奔歷陽正係五年今従本紀再書保夀春庶
　不没事實
晉肅宗明皇帝太寧三年　(趙帝劉曜光初八年年/成武皇帝玉衡十五)
(後趙明皇帝七年年/凉張駿建興十三)春復三族刑(以本/紀修)二月張駿收趙
河南地(以通/鑑修)三月戊辰立子衍為皇太子(以本/紀修)夏四月
詔太宰司徒以下詣都坐議政道又詔求直言(以紀/傳修)
　解題曰太宰羕也司徒導也所議未聞惟温嶠所條
　七事見於傳耳
後趙中郎將王騰據并州降趙(以通/鑑修)五月陶侃為征西
大將軍都督荆湘雍梁四州軍事荆州刺史(以本/紀修)後趙
石生逼河南李矩等降趙後趙盡陷司豫徐兖之地趙
中山王岳圍生于金墉後趙中山公虎敗之趙主曜救
岳軍潰而還六月虎擒岳遂攻王騰殺之(以本/紀修)李矩來
歸道卒(以呂祖謙/標目修)自正月不雨至于是月秋七月辛未
郗鑒為車騎將軍都督徐兖青三州軍事兖州刺史(以/本)
(紀/修)
　解題曰元帝渡江以後西北州縣率多僑寓司幽并
　冀皆置於徐益置於荆秦置於梁梁置於雍雍置於
　襄陽青置於廣陵皆遥置郡縣徐兖或居京口或居
　廣陵若徐州治鍾離治朐山兖州治盱眙治山陽豫
　州治夀春治蕪湖治姑孰治歷陽治邾城治武昌治
　馬頭(在濠州鍾離縣西一百十七里/太元二年謝𤣥以為馬頭城)治譙多隨時遷
　徙兖豫青徐又嘗立南北州分合廢置亦皆不常
閏八月壬午召太宰西陽王羕司徒王導尚書令卞壼
將軍郗鑒庾亮陸曄丹陽尹温嶠等受遺戊子帝崩于
東堂
　解題曰(南朝宮苑記正殿曰/太極殿有東堂七間)帝嘗獨引紀瞻於廣室
　慨然憂天下曰社稷之臣欲無復十人如何因屈指
　曰君便其一瞻辭讓帝曰方欲與君善語復云何崇
　謙讓耶葉適曰大哉斯言可以興邦矣惜其早世不
　然東晉不止如此也事見通鑑
己丑皇太子衍即皇帝位尊皇后為皇太后秋九月辛
丑葬明皇帝于武平陵廟號肅宗(以本/紀修)癸卯太后臨朝
王導録尚書事與中書令庾亮輔政事皆决於亮(以紀/傳修)
冬十一月癸巳朔日有食之(以本/紀修)
晉顯宗成皇帝咸和元年　(趙帝劉曜光初九年年/成武皇帝玉衡十六)
(後趙明皇帝八年年/凉張駿建興十四)春二月丁亥改元(以本/紀修)夏六月癸
亥郗鑒領徐州刺史(以本/紀修)卞壼劾王導(以呂祖謙/標目修)
　解題曰時貴遊子弟多慕王澄謝鯤為達壼厲色於
　朝曰悖禮傷教罪莫斯甚中朝傾覆實由於此欲奏
　推之王導庾亮不従乃止然聞者莫不折節餘見通
　鑑胡寅曰西晉以清談亡東晉宜革而不革雖然猶
　有陳頵熊逺卞壼之徒務欲矯正而郗鑒温嶠陶侃
　諸公以實才拯難而救時不若洛下之波蕩而不反
　也不幸庾亮耽味老莊重為之倡而劉惔殷浩輩亹
　亹繼出雖雅量如謝安亦未免有清談之習故其餘
　弊終不可革向使諸賢以洙泗為師表言行相顧華
　不踰質豈特五世而斬哉餘見通鑑
秋八月温嶠為平南將軍都督江州刺史(以本/紀修)冬十月
殺車騎將軍南頓王宗免西陽王羕降為縣王(以本/紀修)後
趙世子𢎞守鄴(以通/鑑修)十一月後趙石聰攻夀春蘇峻遣
兵擊走之(以本/紀修)自六月不雨至于是月(以本/紀修)十二月下
邳降于後趙(以通/鑑修)後趙定九流立秀孝試經之制(以通/鑑修)
晉顯宗成皇帝咸和二年　(趙帝劉曜光初十年年/成武皇帝玉衡十七)
(後趙明皇帝太和元年/凉張駿建興十五年)夏五月甲申朔日有食之(本/紀)張
駿復稱晉凉州牧趙使其子徹擊之冬十月畧河南地
(以通/鑑修)
　解題曰顔師古注西漢當北地郡之北黄河之南程
　大昌曰河自鹽澤西來達潼關凡四大折其初由積
　石而逕湟中則鄯蘭也及至靈州遂轉北而行凡千
　餘里此河西岸即為凉肅甘沙北流千里而遥至九
　原豊州又轉而東流豊州之東為勝州従州之東又
　轉而南直至潼關上郡北地隴西朔方西河皆在三
　河之南故曰河南也上郡唐之寧鄜坊延丹綏也北
　地靈慶鹽宥也隴西秦渭蘭會河岷鄯也西河銀川
　也朔方麟夏也事見通鑑
徵蘇峻不至十一月峻與鎮西將軍祖約反(以本/紀修)
　解題曰蘇轍曰王敦蘇峻二釁皆王導之所不欲而
　劉隗庾亮不忍以速其變以隗亮為是耶敦峻之禍
　發不旋踵以導為是耶使人主終身含垢何以為國
　魯自宣公政在季氏更三世至昭公不能忍將攻之
　子家羈曰捨民數世求以克事不可必也公不従而
　出隗亮之敗則昭公之舉也子産為鄭國小而偪族
　大多寵子産患之有事伯石賂以其邑又使為卿以
　次己位鄭乃少安及其政成大人之忠儉者従而予
　之泰侈者因而斃之逐豐卷戮子晢鄭乃大治如導
　所為知賂伯石以全其始矣未知予忠儉斃泰侈以
　成其終也以為賢於隗亮則可以論子産則逺矣事
　見通鑑
十二月蘇峻遣將陷姑孰䕶軍將軍庾亮為征討大都
督宣城内史桓彛與峻將戰于蕪湖敗績郗鑒遣其將
赴難(以本/紀修)
　解題曰姑孰今太平府治當塗縣蕪湖縣今亦𨽻太
　平按齊州郡志劉備謂孫權曰江東先有建業次有
　蕪湖又獻帝春秋備勸孫權據蕪湖曰蕪湖近濡湏
　亦佳後陸遜亦嘗屯焉
晉顯宗成皇帝咸和三年　(趙帝劉曜光初十一年/成武皇帝玉衡十八年)
(後趙明皇帝太和二年/凉張駿建興十六年)春正月温嶠赴難軍尋陽
　解題曰尋陽晉初治江北之尋陽在蘄州羅田縣蘭
　城温嶠始移于湓城之南在今城西十五里亦漢尋
　陽梁蕭大心因侯景亂移盆浦城以保險今江州德
　化縣是也
丁未蘇峻濟横江二月庚戌卞壼戰于西陵父子死之
庾亮奔尋陽峻陷臺城
　解題曰按列傳蘇峻反左丞孔坦與司徒司馬陶囘
　白王導曰及峻未至宜急斷阜陵之界守江西當利
　口彼少我衆一戰决矣若峻未來可往逼其城今不
　先往峻必先至先人有奪人之功時不可失導然之
　庾亮以為峻脫徑來是襲朝廷虚也故計不行峻率
　衆萬人乘風濟自横江囘復謂亮曰峻知石頭(徐鍇/方輿)
　(志楚滅越置金陵吳大帝改名/石頭城宋景和中修為長樂宮)有戌不敢直下(峻自/横江)
　(登牛渚若順流向/石頭則直下也)必向小丹揚南道歩(今當塗東北/近新市有故)
　(丹揚縣基與秼陵/接壤即小丹揚)宜伏兵要之可一戰而擒亮不従
　峻果由小丹揚經秼陵迷失道逢郡人執以為鄉導
　時峻夜行甚無部分亮聞之深悔不従囘等之言峻
　據蔣陵(建康志吳大帝陵在蔣山之/陽去城一十五里云西陵)覆舟山(在建康/府北七)
　(里按蘇峻濟江然後登牛渚向小丹揚經秼陵軍稜/口據覆舟山通鑑先載峻至覆舟山然後載峻由小)
　(丹揚迷失道/今畧加檃括)因風放火臺省及諸營寺署一時蕩盡
　遂陷宮城(宮城即臺城本吳後苑/城諸營寺署皆在其外)餘見通鑑
丁巳峻以祖約為太尉尚書令西陽王羕為太宰自為
驃騎將軍與羕録尚書事(以本/紀修)後趙改元(以呂祖謙/標目修)
　解題曰宋庠紀年通譜太和本魏明帝年號
三月皇太后以憂崩(以本/紀修)夏四月後趙陷南陽(以通鑑/目録修)
五月温嶠以陶侃討蘇峻乙未峻遷帝于石頭呉興太
守虞潭等起兵郗鑒會侃于茄子浦六月峻兵陷宣城
桓彜死之侃築白石壘使鑒還京口(以紀傳/通鑑修)
　解題曰(世説新語陶公自上流來赴蘇峻之難謂必/戮庾公可以謝峻庾欲奔竄則不可欲會恐)
　(見執進退無計温勸庾詣陶曰卿但遥/拜必無他我為卿保之庾従温言詣陶)侃與嶠亮同
　赴京師戎卒六萬旌旗七百餘里鉦鼔之聲震于百
　里指石頭次于蔡洲(在建康西南十餘里盧循泊蔡/洲劉裕喜曰賊落吾下也遂率)
　(兵逼之侯景攻臺城裴/之高率兵陣于蔡洲)侃屯查浦(在石頭南上十里/循犯建康劉裕柵)
　(石頭斷查/浦以拒之)嶠屯沙門浦餘見通鑑茄子浦在建康西
　南十餘里白石壘在建康北十五里蘇峻湖在石頭城
　正北壘在其東岸按建康實録諸軍盡會石頭城西
　北賊盛未即决戰議於查浦築壘監軍李根固争曰
　查浦地下又在水南唯白石壘固修之滅賊之術也
　許之
後趙攻夀春秋七月祖約奔歴陽(以本/紀修)後趙中山公虎
攻蒲坂八月趙主曜擊破之圍石生于洛陽(以本/紀修)
　解題曰按載記勒命石堪石聰及豫州刺史桃豹等
　各統見衆會滎陽使石虎進據石門(水經注漢順帝/自汴口以東積)
　(石為堰通淮曰金堤靈帝又修石門以遏渠口濟水/與河渾濤東注桓温北伐將通之不果而還劉裕命)
　(劉遵考仍此渠而漕之始激湍東注而/山崩壅塞于此十里更鑿故渠通之)勒統歩騎四
　萬趣金墉濟自大堨(水經注勒出延津/號是為靈昌津)顧謂徐光曰
　曜盛兵成皐關上策也阻洛水其次也坐守洛陽者
　成禽也諸軍集成皐見曜無守軍大悅舉手指天又
　自指額曰天也乃卷甲䘖枚詭道兼路出于鞏訾之
　間知曜陳其軍十餘萬于城南彌悦謂左右曰可以
　賀我矣餘見通鑑(陳亮曰古之料敵者若薛公之料/黥布司馬懿之料公孫淵石勒之)
　(料劉曜于謹之料蕭繹多矣薛公明于料敵而不明/于逆順之理懿以棄城預走為淵之上計謹以席捲)
　(渡江為繹之上計皆言其甚不足畏也雖勿論可也/若勒之策曜則有足言者矣成臯天下之險也使曜)
　(留萬人圍洛陽而身率勁兵以扼成臯則勒必不敢/進進則乘高而撃之勝之必矣勒既不獲進則洛陽)
　(失援曜因得優游而坐取之此所以為上計也若其/阻洛水則勒亦未能進然而可設為疑兵而潛渡曜)
　(能應之則勝不能則/敗此所以為中計也)
九月戊申王導奔白石(以本/紀修)陶侃欲歸温嶠止之庚午
侃嶠攻石頭蘇峻敗死其弟逸領其衆(以紀/傳修)
　解題曰陶侃温嶠未能破賊侃欲率衆南還毛寶謂
　嶠曰下官能留之乃往説侃曰公本應鎮蕪湖為南
　北勢援前既已下勢不可還且軍政有進無退非直
　整齊三軍示衆必死而已亦謂退無所據終至滅亡
　往者杜弢非不强盛公竟滅之何至于峻獨不可破
　耶賊亦畏死非皆勇徤公可試與寶兵使上岸斷賊
　資糧出其不意使賊困蹙若寶不立效然後公去人
　心不恨侃然之寶燒峻句容湖孰積聚峻頗乏食侃
　遂留不去餘見通鑑(句容縣在建康府東輿地志湖/孰縣西北有方山非太平之姑)
　(孰/也)
冬十一月後趙主勒救洛陽十二月己卯大敗趙兵執
趙主曜以歸殺之(以本/紀修)
晉顯宗成皇帝咸和四年　(成武皇帝玉衡十九年/後趙明皇帝太和三年)
(凉張駿建興十七年/)春正月帝在石頭蘇逸將匡術以
苑城降逸殺侍中鍾雅右衞將軍劉超(以本/紀修)戊辰將軍
趙允遣兵敗祖約約奔後趙(以本/紀修)趙太子熙南陽王允
奔上邽關中降後趙(以呂祖謙/標目修)二月諸軍克石頭乙未
蘇逸伏誅殺西陽王羕時宮闕灰燼議欲遷都王導不
可乃止
　解題曰按晉書建康實録時宗廟宮室並為灰燼帝
　居止蘭臺甚卑陋欲宮建平園(苑城一名/建平園)温嶠議遷
　都豫章三呉之豪請都會稽二論紛紜未有所適王
　導曰建康古之金陵舊為帝里孫仲謀劉𤣥德俱言
　王者之宅古之帝王不必以豐儉移都茍宏衞文大
　帛之冠則無往不可若不績其麻則樂土為墟矣且
　北冦游魂伺我之隙一旦示弱竄于蠻越求之望實
　懼非良計今宜鎮之以静羣情自安由是嶠等謀並
　不行餘見通鑑蘇軾曰春秋時楚大饑羣蠻叛之申
　息之北門不啓楚人謀徙于坂高蒍賈曰不可我能
　往㓂亦能往於是以秦人巴人滅庸而楚始大魏惠
　王畏秦遷于大梁楚昭王畏吳遷于鄀頃襄王畏秦
　遷于陳考烈王畏秦遷于夀春皆不復振有亡徴焉
　賢哉導也可謂能定大事矣
壬寅以湘州并荆州(以本/紀修)三月壬子陶侃為太尉加都
督交廣寧州軍事郗鑒為司空温嶠為驃騎將軍開府
(以本/紀修)庾亮為平西將軍都督豫州揚州之宣城江西軍
事豫州刺史鎮蕪湖(以本/紀修)
　解題曰晉於是乎失刑矣
陶侃移鎮巴陵(以呂祖謙/標目修)夏四月乙未始安忠武公温
嶠卒平南軍司劉𦙍為江州刺史(以紀/傳修)秋八月趙南陽
王允趨長安九月後趙中山公虎大破之遂屠上邽盡
滅劉氏蒲洪姚弋仲降之(以本紀呂祖/謙標目修)
　解題曰按載記始元海以懷帝永嘉四年僭位至曜
　三世凡二十七載以成帝咸和四年滅(宋庠曰劉氏/五主十五年)
　(盖太子熙不/在其數也)
冬十二月壬辰右將軍郭黙殺劉允據江州陶侃率衆
討之(以本/紀修)
晉顯宗成皇帝咸和五年　(趙明皇帝建平元年年/成武皇帝玉衡二十)
(涼張駿建興十八年/)春二月後趙王勒稱大趙天王石
虎為太尉中山王(以載/記修)
　解題曰後趙自是皆稱趙
趙族誅祖約(以通/鑑修)夏五月乙卯郭黙伏誅陶侃兼江州
刺史鎮武昌(以列/傳修)涼州張駿復收河南地(以呂祖謙/標目修)六
月初税田畆三升(本/紀)趙以丁零翟斌為句町王(以載/記修)秋
八月趙王勒即帝位改元都臨漳立其妻劉氏為皇后
(以本紀/載記修)
　解題曰事見通鑑宋庠紀年通譜建平本漢哀帝年
　號水經注漳水對趙臨漳宮按東魏始分鄴置臨漳
　縣當勒時臨漳即鄴也然載記既載勒自襄國都臨
　漳又載勒起明堂辟雍靈臺于襄國親授規模令任
　注張漸等監營鄴宮蓋勒雖營鄴宮實居襄國也
趙入襄陽遷其民于樊城(以紀/傳修)九月造新宮繕苑城(以/本)
(紀/修)
　解題曰按建康實録注江左所築但有宣陽門成帝
　始開陵陽等五門今謂六門也南最西廣陽門次正
　中宣陽門對苑城門次最東開陽門東面最南清明
　門正東面建陽門正西面西明門東對建陽門即宮
　城大司馬門前横街北面宮城無别門(按宮苑記建/康宮城周囬)
　(八里濠濶五丈本吳後苑城晉成帝修為宮城南面/最西廣陽門正門宣陽門次東開陽門最東清明門)
　(東陽門最北建春門北面最東延喜門次西廣莫門/次西元武門最西大夏門西面最北西明門最南閶)
　(闔門實録止六門而宮苑記倍之實録又云宋元嘉/二十五年新作閭闔廣莫等門按石虎臨江觀兵廣)
　(莫門此時已有廣莫門則非止於六門而元凶劭閉/守六門齊立六門都慉梁韋黯屯六門皆止言六門)
　(者盖六門為正/餘皆便門耳)
冬十月成㧞巴東(以通/鑑修)張駿稱臣于趙(以本/紀修)時陶侃聘
于趙(以載/記修)
　解題曰蘇峻將馮鐵殺侃子奔于石勒勒以為戌將
　侃告勒以故勒召而殺之侃之聘勒豈以此故耶然
　祖逖之在雍丘勒嘗修其母墓與逖書求通使交市
　逖不報其書誠不忍忘君父之讐而外交也侃豈不
　知出此者哉事見通鑑
晉顯宗成皇帝咸和六年　(趙明皇帝建平二年一年/成武皇帝玉衡二十)
(涼張駿建興十九年/)春三月壬戌朔日有食之(以本/紀修)夏
趙起明堂辟雍靈臺(以通/鑑修)秋七月成將李夀侵隂平武
都楊難敵降之(以本/紀修)九月趙營鄴宮以洛陽為南都(以/載)
(記/修)
晉顯宗成皇帝咸和七年　(趙明皇帝建平三年二年/成武皇帝玉衡二十)
(涼張駿建興二十年/)夏四月趙戍襄陽(以本/紀修)趙右僕射
程遐中書令徐光請除中山王虎趙主勒不従命太子
𢎞省尚書事(以通/鑑修)
　解題曰勒酒酣謂徐光曰朕方自古開基何等主也
　對曰陛丁神武籌略邁于漢高雄勢卓犖超絶魏祖
　自三王以來無可比也其軒轅之亞乎勒笑曰人豈
　不自知卿言亦以太過朕若逢漢高當北面事之與
　韓彭競鞭而争先耳脱遇光武當並驅于中原未知
　鹿死誰手大丈夫行事當礌礌落落如日月皎然終
　不能如曹孟德司馬仲達欺他孤兒寡婦狐媚以取
　天下也朕當在二劉之間耳軒轅豈所擬乎餘見通
　鑑胡寅曰勒謂遇高祖則與彭韓争先遇光武則並
　驅中原是以光武為韓彭之流乎高祖開四百年基
　業自後之慮付之平勃王陵勒肉未及冷妻子已不
　自保徐光乃謂其過於高祖主有侈心臣進䛕說其
　不長世也宜哉
秋陶侃遣子參軍斌及南中郎將桓宣取襄陽(以本/紀修)冬
十一月壬子朔加陶侃大將軍殊禮固辭(以通/鑑修)十二月
庚戌帝遷于新宮(以本/紀修)
晉顯宗成皇帝咸和八年　(趙明皇帝建平四年三年/成武皇帝玉衡二十)
(涼張駿建興二十一年/)春正月丙子趙遣使修好詔焚
其幣(以通/鑑修)三月成陷寧州(以通/鑑修)夏五月甲寅慕容廆卒
六月子皝立(以呂祖謙/標目修)秋七月戊辰趙主勒卒太子宏
即帝位中山王虎殺程遐徐光石聰來降為虎所殺
　解題曰按列傳石勒新死石虎專恣石聰及譙郡太
　守彭彪等各遣使請降侍中孔坦與聰書彭譙使至
　(通鑑趙將石聰及譙郡/太守彭彪各遣使來降)知將軍忿疾醜類翻然同舉
　將軍出自名族誕育洪胄遭世多故國傾家覆生離
　親屬假養異類(聰本晉人/冐姓石氏)雖逼偽寵將亦何賴若諭
　納往言宣之同盟率關右之衆輔河南之卒申威趙
　魏為國前驅雖竇融之保河西黥布之去項羽比諸
　古今未足為諭今六軍誡嚴水陸齊舉熊羆踴躍齕
　噬争先自求多福惟將軍圖之朝廷遂不果北伐人
　皆懷恨餘見通鑑(按石聰之降紀書于咸和八年孔/坦傳乃云咸康元年石聰冦歷陽)
　(王導為大司馬討之請坦為司馬聰等遣使來降/坦與聰書月日差舛今姑取本傳之書而存之)
八月虎自為丞相大單于魏王加九錫九月殺彭城王
堪弑太后劉氏冬十月河東王生起兵關中遣使來降
石朗起兵洛陽虎擊生及朗俱斬之徙秦雍民及氐羌
于關東以蒲洪居枋頭姚弋仲居灄頭督之(以通鑑呂/祖謙標目)
(修/)
　解題曰清河博州博平縣有聶城晏子所謂聊攝者
　疑即此司馬康通鑑釋文謂灄水名在西陽按光州
　光山縣古西陽界灄水出焉至漢陽軍灄口入江康
　蓋誤以此為灄頭也
慕容皝兄翰奔鮮卑段部閏月其弟仁據遼東(以朱熹/綱目修)
十二月石生將郭權據上邽來降(以本/紀修)鎮西大將軍張
駿遣従事張淳上表(以朱熹/綱目修)
　解題曰石勒僭號此駿所以臣勒也今勒死矣此駿
　之所以上表于晉也
甲午晉顯宗成皇帝咸和九年(趙帝石𢎞延熙元年年/成武皇帝玉衡廿四)
(涼張駿建興二十二年/)春正月趙改元(以通/鑑修)
　解題曰宋庠紀年通譜延熙本劉禪年號
以郭權為鎮西將軍雍州刺史(以本/紀修)二月丁卯以張駿
為大將軍(以本/紀修)慕容翰以段蘭攻栁城大破燕兵(以通/鑑修)
夏四月趙平郭權(以本/紀修)
　解題曰石勒之死石聰以譙城宗降晉救未至而聰
　誅石生石朗起兵洛關遣使來降晉不暇應而朗生
　誅權生之將也嘗殺石挺而走虎兵矣生既失據權
　遂據上邽來降而京兆新平扶風馮翊北地皆為之
　響應當時陶侃擁强兵于荆州設為之應援聲勢聮
　屬則權未遽亡也而晉曾不聞遣一禆一旅以應之
　使權竟斃于豪族之手惜哉蔡謨號為通達時務者
　其止庾亮之北向也曰虎一攻而㧞金墉再戰而斬
　石生禽彭彪殺石聰滅郭權謨欲止亮可也而遂以
　此為石虎之能不㡬于譽賊矣乎事見通鑑
六月乙卯長沙桓公陶侃薨(以本/紀修)
　解題曰侃疾篤上表遜位曰臣欲為陛下西平李雄
　北吞石季龍是以遣母丘奥于巴東授桓宣于襄陽
　圖良未敘於此長乖侃嘗夢生八翼飛而上天見天
　門九重已登其八唯一門不得入閽者以杖擊之因
　墜地折其左翼及寤左腋猶痛及都督八州據上流
　握强兵潛有窺窬之志毎思折翼之祥自抑而止(朱/熹)
　(乞加封侃申狀引劉義仲所撰贊曰侃有大功于晉/讀其書凜乎若見其唱義于武昌破石頭斬蘇峻何)
　(其壯也晉史書折翼事豈有是乎又引呉澥論曰蘇/峻之誅庾亮恥為侃屈侃後嗣零落而庾氏世總朝)
　(權其志一逞遂従而誣謗之秉史筆者有所畏所以/旁見曲出以成其罪晉史誣侃以夢寐之祥以其難)
　(明故也使侃實懷異志則夢寐之祥正合/自知他人安得而知之晉史未可據也)餘見通鑑
丁卯成主雄卒太子班即帝位(以本/紀修)大旱(以本/紀修)辛未庾
亮都督江荆等六州軍州事江豫荆州刺史鎮武昌(以/呂)
(祖謙標/目修)秋八月以慕容皝為平州刺史遼東公(以載/記修)冬
十月成將軍李越李期弑其主班期即帝位(以本/紀修)十一
月趙魏王虎廢其主𢎞自稱居攝天王尋弑𢎞及太后
程氏弑秦主宏南陽王恢(以呂祖謙/標目修)慕容皝克遼東(以/通)
(鑑/修)
晉顯宗成皇帝咸康元年　(趙武皇帝石虎建武元年/成帝李期玉桓元年)
(涼張駿建興二十三年/)春正月庚午朔帝加元服改元
(以本/紀修)成趙皆改元(以通/鑑修)
　解題曰宋庠紀年通譜建武本漢光武晉惠帝元帝
　年號
三月出侍中孔坦為廷尉(以通/鑑修)趙王虎㓂歷陽夏四月
癸丑加王導大司馬假黄鉞都督中外軍事尋解嚴(以/本)
(紀通/鑑修)大旱(以通/鑑修)秋九月趙遷于鄴(以呂祖謙/標目修)趙聽其民
事佛(以朱熹/綱目修)
　解題曰石虎傾心事佛圖澄尊敬莫與為比百姓故
　多奉佛皆營造寺廟相競出家虎下書料簡著作郎
　王度奏曰佛外國之神非諸華所應奉漢代初傳其
　道唯聽西域人立寺都邑以奉其神漢人皆不得出
　家魏承漢制亦循前軌今可斷趙人悉不聽詣寺燒
　香禮拜其趙人為沙門者還服百姓虎下書曰朕生
　自邉戎忝君諸夏至於饗祀應従本俗佛是戎神所
　應兼奉其夷趙百姓樂事佛者特聽之盖虎雖聽其
　民事佛然猶以戎夷自居也而中國亦變於夷何哉
冬十月乙未朔日有食之(以本/紀修)是歲張駿上疏請北伐
(以通/鑑修)
　解題曰按列傳駿遣參軍麴䕶上疏曰晉室遭家不
　造宗廟有黍離之哀園林有殄廢之痛普天咨嗟含
　氣悲傷臣專命一方職在斧鉞遐陬僻嶠勢極秦隴
　勒雄既死人懷反正謂季龍李期之命曾不崇朝而
　皆篡繼凶逆鴟目有年是以臣前章懇切欲齊力時
　討而陛下雍容江表坐觀禍敗懷目前之安替四祖
　之業馳檄布告徒設空文臣所以宵吟荒漠痛心長
　路者也且兆庶離主漸冉經世先老消落後生靡識
　懷君戀故日月告流雖時有尚義之士畏逼首領哀
　嘆窮廬臣聞少康中興由於一旅光武嗣漢衆不盈
　百况以荆揚慓悍臣州突騎吞噬遺羯在於掌握哉
　願陛下敷𢎞臣慮永念先績勅司空鑒征西亮等汎
　舟江沔使首尾俱至也餘見通鑑韓淲曰此言不見
　于晉之公卿大夫而見于割據自立之諸侯哀哉
晉顯宗成皇帝咸康二年　(趙武皇帝建武二年/成帝李期玉恒二年)
(涼張駿建興二十四年/)春正月辛巳彗星見于奎(以本/紀修)
慕容皝誅慕容仁(以呂祖謙/標目修)二月辛亥立皇后杜氏(以/本)
(紀/修)冬十一月成取漢中(以呂祖謙/標目修)十二月趙襄國大武
殿鄴東西宮成(以通/鑑修)
晉顯宗成皇帝咸康三年　(趙武皇帝建武三年/成帝李期玉恒三年)
(涼張駿建興二十五年/)春正月趙王虎稱大趙天王(以/通)
(鑑/修)辛卯立大學(以本/紀修)
　解題曰按宋禮志國子祭酒袁瓌太常馮懷上疏曰
　陛下以聖明臨朝百官以䖍恭蒞事朝野無虞江外
　静謐如之何泱泱之風邈然無聞洋洋之美墜于聖
　世乎疏奏帝有感焉由是議立國學徵集生徒而世
　尚老莊莫肯用心儒訓胡寅曰有天下國家者必建
　學非以是為美觀也君子學道則立身事君不違乎
　義理小人聞孝弟之訓亦將遷善逺罪不犯于有司
　此教養之所以為急務也老莊之言反經悖道以禮
　法不足尚事務不足理超然放曠以空虛相尚而不
　究其實子何以為孝臣何以為忠餘無責矣東晉請
　建學校者惟戴邈與袁馮三君子懇懇言之而終不
　能革清談之俗還孔孟之教任是責者其庾亮乎
秋七月趙殺其太子邃立子宣為太子(以載/紀修)冬十月丁
卯慕容皝稱燕王十一月稱藩于趙請伐段遼(以載/紀修)
晉顯宗成皇帝咸康四年　(趙武皇帝建武四年元漢/明文皇帝李夀漢興  年)
(高涼張駿建興二十六年年代/  祖皇帝什翼犍建國元)春三月趙王虎燕王皝
擊段部虎抜令攴段遼走(以載/紀修)
　解題曰按載記列傳遼左右長史劉羣盧諶崔悅等
　封其府庫請降虎得公卿人士多殺之其見擢用者
　惟河東裴憲渤海石璞滎陽鄭系頴川荀綽北地𫝊
　暢及羣悦諶等十餘人而已(令攴故城在/平州盧龍縣)餘見通鑑
夏四月成漢王夀廢其主期自即帝位改國號漢改元
五月弑期(以呂祖謙/標目修)趙王虎圍燕燕慕容恪大敗之(以/呂)
(祖謙標/目修)乙未王導為太傅中外大都督
　解題曰葉夢得曰都督中外諸軍事非僣叛自圖者
　未嘗付人惟王導以大司馬為之賊退解大司馬復
　轉中外大都督雖謝安亦止為征討大都督但總軍
　之在行者也其後都督荆揚等十五州亦未嘗加大
　都督也事見通鑑
郗鑒為太尉征西將軍庾亮為司空導罷司徒拜丞相
六月改元亮遥執朝權約鑒起兵廢導鑒不聽(以呂祖/謙標目)
(修/)
　解題曰時王導輔政主幼時艱務存大綱不拘細目
　委任趙𦙍賈寧等諸將並不奉法大臣患之陶侃嘗
　欲起兵廢導而郗鑒不從乃止至是亮又欲率衆黜
　導又以咨鑒而鑒又不許亮與鑒牋曰昔於蕪湖反
　覆謂彼罪雖重而時弊國危且令方嶽道勝亦足有
　所鎮壓故共隠忍解釋陶公自兹迄今曾無悛改主
　上自八九歲以及成人入則在宮人之手出則在武
　官小人讀書無受音句顧問未嘗遇君子秦政欲愚
　其黔首天下猶知不可况欲愚其主哉主之少也不
　登進賢哲以輔導聖躬春秋既盛冝復子明辟不稽
　首歸政輔居師傅之尊多養無賴之士成人之主方
　受師臣之悖萬乘之君寄坐上九亢龍之爻有位無
　人公與下官並荷託付之重大姦不掃何以見先帝
　於地下鑒久不許故其事得息餘見通鑑庾亮據上
　流之勢動欲起兵以廢執政盖習見晉事而然耳當
　時賴有郗鑒彌縫其間不然則又一王敦蘇峻王恭
　殷仲諶也亮謂導欲愚其主此加之罪之辭耳既並
　為輔相若欲養成君德自可薦進賢才朝夕切劘否
　則亦當申展情欵與導議之不此之圖而謀動干戈
　果何理也
冬十一月代什翼犍即王位改元(以呂祖謙/標目修)十二月段
遼降燕(以通/鑑修)
晉顯宗成皇帝咸康五年　(趙武皇帝建武五年年/漢昭文皇帝漢興二)
(涼張駿建興二十七年/代高祖皇帝建國二年)春三月取漢寧州(以呂祖謙/標目修)將
軍毛寶為豫州刺史戍邾城夏四月庾亮請移鎮石城
不許(以通/鑑修)
　解題曰邾城在今黄州西北一百十二里呉赤烏四
　年城石城在今郢州
燕殺段遼(以呂祖謙/標目修)秋七月庚申始興文獻公王導薨
(以本/紀修)辛酉吏部尚書何充為䕶軍將軍振威將軍會稽
内史庾氷為中書監揚州刺史叅録尚書事(以紀/傳修)
　解題曰充妻明穆皇后之妹也氷明穆皇后之弟也
　任相而必於母家其塗狹矣事見通鑑
八月南昌文成公郗鑒薨太尉軍司蔡謨都督徐兖青
州軍事徐州刺史(以紀/傳修)九月趙陷沔南及邾城毛寶死
之(以本/紀修)冬涼州張駿立明堂辟雍(以通鑑/目録修)
晉顯宗成皇帝咸康六年　(趙武皇帝建武六午午/漢昭文皇帝漢興三)
(涼張駿建興二十八年/代高祖皇帝建國三年)春正月庚子朔都亭文康侯庾
亮薨何充為中書令庚戌輔國將軍南郡太守庾翼都
督江荆等六州軍事荆州刺史鎮武昌(以通/鑑修)二月庚辰
有星孛于太微(以本/紀修)三月代都雲中
　解題曰李繪曰舊唐地理志雲州雲中縣隋雲内縣之
　恒安鎮也武德置恒州貞觀自朔州北定襄城移雲
　州於此開元改定襄為雲中縣又單于大都䕶府秦
　漢時雲中郡城龍朔置雲中都䕶府麟德改單于大
　都䕶府東北至朔州三百五十里盖雲中郡縣類多
　遷改秦漢雲中唐單于都䕶府也唐雲中後魏所都
　平城也隋志雲内縣注後魏都此與舊志合新唐志
　單于都䕶府金河縣注謂後魏所都盖誤餘見漢景
　曜三年定襄晉永嘉七年平城解題
冬燕王皝襲趙(以通/鑑修)冬趙太子宣與秦公韜迭省尚書
奏事(以呂祖謙/標目修)
晉顯宗成皇帝咸康七年　(趙武皇帝建武七年年/漢昭文皇帝漢興四)
(涼張駿建興二十九年/代高祖皇帝建國四年)春二月甲子朔日有食之(以五/行志)
(修/)以慕容皝為大將軍燕王(本/紀)
　解題曰按蕭方三十國春秋杜延業晉春秋慕容皝
　之稱燕王也遣使求冊命有司不聽聞王導庾亮薨
　遂上疏請庾氷何充奏許之盖慕容廆蒲洪姚弋仲
　父子其初未嘗不假晉名字及羽翼既成則翩然翺
　翔不可復制燕之王不王無關於晉之盛衰劉翔之
　論殆如戰國䇿士不過為其主游説耳然謂宴安江
　沱肆情縦欲以奢美為榮以敖誕為賢蹇諤之言不
　聞征伐之功不立將何以尊主濟民乎此則中晉之
　膏盲也事見通鑑
三月戊戌皇后杜氏崩(以本/紀修)夏四月正土斷白籍(以通/鑑目)
(録/修)
　解題曰參之隋食貨志晉至梁陳百姓之自拔南奔
　者謂之僑人皆取舊名僑立郡縣往往散居無有土
　着其軍國所須雜物隨土所出臨時折課市取乃無
　恒法其無貫之人不樂州縣編戸者謂之浮浪人樂
　輸亦無定數任量准所輸終優於正課焉都下人多
　為正宫貴人佃客典計衣食客之類無課役第一品
　至九品佃客自四十户至五户止其佃穀與大家量
　分典計第一品至六品置三人以至一人皆通在佃
　客數中六品以上并得衣食客三人第七第八二人
　九品一人客皆注家籍按司馬元顯傳稱王公以下
　日廪七升而范甯亦言起廨舎置兵仗之弊雖賦禄
　少而得占多比後世自為優爾
晉顯宗成皇帝咸康八年　(趙武皇帝建武八午年/漢昭文皇帝漢興五)
(涼張駿建興三十年年/代高祖皇帝建國五)春正月己未朔日有食之(以本/紀修)
二月豫州刺史庾懌有􁎝自殺(以朱熹/綱目修)三月初以武悼
皇后配武帝廟(以本/紀修)夏六月詔以母弟司徒琅邪王岳
為嗣壬辰庾氷何充等受遺癸巳帝崩于西堂
　解題曰南朝宮苑記正殿曰太極殿次西有西堂七
　間
甲午琅邪王岳即皇帝位己亥封兄子丕為琅邪王奕
為東海王秋七月丙辰葬成皇帝于興平陵廟號顯宗
(以本/紀修)
　解題曰帝少而聰敏有成人之量為舅氏所制不親
　庶政及長頗留心萬㡬務在簡約嘗欲於後園作射
　堂計用四十金以勞費乃止雄武之度雖有愧於前
　人恭儉之德足追蹤於往烈矣
己未何充都督徐州揚州之晉陵軍事徐州刺史(以本/紀修)
冬十月燕王皝遷都龍城(以舉要厯/補遺修)
　解題曰龍城今營州之地商時孤竹國也漢為柳城
　縣皝自徒河之青山徙于此後改為龍城慕容寶馮
　䟦亦都焉(徒河故城在東北青/山在東百九十里)事見通鑑
十一月燕入高句麗(以通/鑑修)十二月壬子立妃禇氏為皇
后(以通/鑑修)趙營長安洛陽宮(以通/鑑修)趙徵諸州兵(通/鑑)
晉康皇帝建元元年　(趙武皇帝建武九年年/漢昭文皇帝漢興六)
(涼張駿建興三十一年/代高祖皇帝建國六年)春正月改元(本/紀)
　解題曰宋庠紀年通譜建元本漢武劉聰年號按通
　鑑不書闕也
秋七月以司州刺史桓宣都督司雍梁荆州之四郡軍
事梁州刺史(以列/傳修)八月漢主夀卒太子勢即帝位(以本/紀修)
趙以段蘭屯今支(以通/鑑修)冬十月安西將軍庾翼為征討
大都督鎮襄陽(紀/傳)
　解題曰翼向襄陽朝廷不許故以安陸為辭(今德安/府安陸)
　(縣/)帝及朝士皆遣使譬止翼遂違詔輒行至夏口復
　上表請鎮襄陽翼之違詔而行此禇裒桓温之所以
　拜表輒行也杜佑通典曰祖逖死境宇殊蹙以合肥
　淮隂夀陽泗口角城(安帝義熙中/置在宿遷縣)為重鎮每因劉石
　符姚衰亂之際則進兵屯戍於漢中襄陽彭城大抵
　上明江陵夏口武昌合肥夀陽淮隂常為鎮守(刺史/所治)
　(皆置州兵雖有不/經攻圍亦是重鎮)計有功曰庾氏之勢盛矣亮翼區
　區北伐非為萬全計也獨以門户之故茍困事力邾
　城丹水之敗所䘮㡬何而國歩危矣撥亂致治渠其
　人耶事見通鑑
辛巳車騎將軍庾氷都督荆江等七州軍事江州刺史
鎮武昌驃騎將軍何充為中書監揚州刺史録尚書事
徐州刺史禇裒為衞將軍領中書令琅邪内史桓温都
督青徐兖州軍事徐州刺史(以紀/傳修)
甲辰晉康皇帝建元二年　(趙武皇帝建武十年/漢帝李勢太和元年)
(涼張駿建興三十二年/代高祖皇帝建國七年)春正月趙大閲罷兵(以通/鑑修)漢改
元(以吕祖謙/標目修)
　解題曰宋庠紀年通譜太和本魏明帝石勒年號
二月燕滅鮮卑宇文部(以呂祖謙/標目修)夏桓宣擊趙兵于丹
水敗績秋八月宣卒(以紀/傳修)
　解題曰丹水今鄧州内鄉縣丹水鎮
閏八月丁巳禇裒都督兖州徐州之琅邪軍事兖州刺
史鎮金城(以紀/傳修)
　解題曰金城去建康三十五里吳所築
九月丙申立子𥅆為皇太子戊戌帝崩于式乾殿
　解題曰南朝宮苑記後宮有式乾殿
己亥皇太子𥅆即皇帝位年二歳尊皇后為皇太后壬
寅臨朝稱制禇裒為特進都督徐兖青揚州之四郡軍
事徐兖二州刺史(以紀/傳修)冬十月乙丑葬康皇帝于崇平
陵(以本/紀修)十一月庚辰庾氷卒征西將軍庾翼為江州刺
史鎮夏口(以通/鑑修)
晉孝宗穆皇帝永和元年(趙武皇帝建武十一年/漢帝李勢太和二年)
(涼張駿建興三十三年/代高祖皇帝建國八年)　(燕文明皇帝慕容皝十二年/)
夏四月壬戌會稽王昱録尚書六條事(以紀/傳修)
　解題曰宋百官志晉康帝世何充讓録表曰咸康中
　分置二録王導録其一荀崧陸曄各録六條事然則
　似有二十四條若止有十二條則荀陸分録六條導
　又何所司乎若導總錄荀陸分掌則不得復云導録
　其一也其後每置二録輒云各録六條事又止有十
　二條事也不知悉何條晉江右有四録則四人參録
　也江右張華江左庾亮並經關尚書七條亦不知皆
　何事也何充解録又參關尚書
庾翼請以子爰之為荆州刺史弗許秋七月庚午翼卒
(以本/紀修)
　解題曰翼表子爰之行輔國將軍荆州刺史委以後
　任彼盖習見庾亮之死已既以弟代兄故已之死亦
　欲以子代父翼猶且然何責於唐世之藩鎮哉事見
　通鑑
八月豫州刺史路永叛奔趙(以本/紀修)
　解題曰按庾翼傳稱赭圻路永則其時豫州治赭圻
　也(赭圻在今寧國/府南陵縣西北)
輔國將軍桓温為安西將軍都督荆司等六州軍事領
南蠻校尉荆州刺史(以紀/傳修)冬張駿降焉耆十二月自稱
假涼王(以紀/傳修)
　解題曰按地理志及後魏書列傳駿分武威(涼/州)武興
　(涼州嘉麟縣本/漢宣威縣地)西平(西寧湟/廓州)張掖(甘/州)酒泉(肅/州)建康(甘/州)
　(西北百九十里祁/連山唐置建康軍)西郡(甘州剛/丹縣)西海(甘州張掖縣本/漢居延縣東漢)
　(興平二年亦立西/海郡魏晉因之)湟河(廓/州)晉興(在西寧/河州)廣武(蘭州金/城縣)
　十一郡為涼州以長子重華為刺史興晉(蘭州河/州也)金
　城(河蘭會/西寧州)武始(熙州/蘭州)南安(鞏州/也)永晉(未/詳)大夏(分晉興/廣武立)
　(在河州/寧河縣)武成(水經注渭水東逕武成縣西梁載言十/道志狄道城秦為縣今武成魚豢典略)
　(武都故/武城)漢中(疑即/漢陽)八部為河州以寧戎校尉張瓘為
　刺史敦煌(沙/州)晉昌(𤓰州晉昌縣/本漢宜安)高昌(西/州)西域都䕶(伊/州)
　戊巳校尉玉門(肅州玉/門縣)大䕶軍三郡三營為沙州以
　西戎校尉楊宣為刺史餘見通鑑
燕王皝始不用晉年號(以載/紀修)
晉孝宗穆皇帝永和二年　(趙武皇帝建武十二年/漢帝李勢嘉寧元年)
(涼張重華建興三十四年/代高祖皇帝建國九年)　(燕文明皇帝十三年/)春正
月己卯都鄉文穆侯何充卒二月癸丑以左光禄大夫
蔡謨領司徒録尚書六條事與撫軍大將軍會稽王昱
輔政(以紀/傳修)三月丙子前司徒長史殷浩為建武將軍揚
州刺史(以本/紀修)夏四月朔日有食之(以劉羲叟/長厯修)
　解題曰按本紀四月己酉朔劉羲叟長厯是月甲午
　朔非己酉也又宋五行志亦不載此年日食姑闕其
　疑
五月丙戌西平忠成公張駿卒子重華立(以本紀/通鑑修)六月
趙伐涼涼將軍謝艾大破之(以紀/傳修)七月禇裒為征北大
將軍開府(以本/紀修)冬漢太保李奕以晉夀叛敗死漢改元
(以載/紀修)
　解題曰宋庠紀年通譜平李奕因大赦改元
十一月辛未桓温伐漢拜表輙行(以本/紀修)
晉孝宗穆皇帝永和三年　(趙武皇帝建武十三年/漢帝李勢嘉寧二年)
(涼張重華建興三十五年/代高祖皇帝建國十年)　(燕文明皇帝十四年/)春三
月桓温及漢主勢戰于笮橋破之遂克成都丁亥勢降
(以本紀/載記修)
　解題曰按載記列傳温率水軍伐勢次青衣(輿地廣/記云青)
　(衣水出盧山徼外東南流至龍游而與􁨉江合龍游/居青衣水口非漢之青衣也然温之伐蜀至青衣留)
　(輜重於彭模而大軍直指成都不應自雅之青衣而/復囘彭山今龍游有青衣江青衣山青衣渡皆以青)
　(衣為名往往漢縣之所統闊逺極青衣水之所至/皆𨽻屬焉耳餘見漢安樂思公建興十三年注)勢
　大發兵拒守又遣李福與昝堅等數千人従山陽趣
　合水(嘉定甲志云青衣水従西來至城西與/陽山江合名雅江又曰蒙水疑即此)距温謂
　温従歩道而上諸將欲設伏于江南以待昝堅不従
　率諸軍従江北鴛鴦碕(在敘州/南溪縣)向犍為(今眉州彭山/縣晉犍為郡)
　(治/)温次彭模(水經注江水自武陽東至彭模水延岑/入蜀軍次是地亦謂之平模水曰外水)
　(在今彭/山縣)乃命叅軍周楚孫盛守輜重自將歩卒直指
　成都李福及従兄權等攻彭模楚等禦之福退走温
　又擊權等三戰三㨗賊衆散自間道歸成都(蕭繹金/樓子載)
　(温伐蜀之詩曰龍驤肅方澤虎/嘯出平臯其氣盖吞李勢矣)昝堅到犍為方知與
　温異道乃逥従沙頭津渡及堅至温已造成都十里
　陌堅衆自潰勢悉衆與温戰于笮橋(去成都/四里)勢衆大
　潰餘見通鑑李特以惠帝太安元年起兵至此六世
　凡四十六年以穆帝永和三年滅晉三用師于蜀劉
　敬宣朱齡石皆以偏師往而温以元帥自行李氏之
　勢非譙縦乍起之比故也敬宣揚聲外水由勢江進
　達黄滸無功而還齡石疑兵出内水中水自外水破
　彭模城舎船歩進遂平成都所歴大略與温相似但
　温五月而成功齡石八月而成功遲速異耳
林邑范文陷日南(以呂祖謙/標目修)夏四月丁巳故漢將鄧定
等據成都(以通/鑑修)趙伐涼涼以謝艾為軍師將軍大破之
(以列/傳修)秋七月鄧定立范賁為帝(以本/紀修)八月戊午涼謝艾
擊趙將麻秋大敗之(以本/紀修)冬十月乙丑以張重華為大
將軍涼州刺史(以紀/傳修)
晉孝宗穆皇帝永和四年　(趙武皇帝建武十四年年/涼張重華建興三十六)
(燕代高祖皇帝建國十一年年/  景昭皇帝慕容雋元平元)秋八月趙太子宣殺太
尉秦公韜趙王虎殺之(以載/記修)桓温為征西大將軍開府
(以本/紀修)殷浩叅綜朝權與桓温浸相疑貳(以通/鑑修)秋九月丙
申燕王皝卒(以本/紀修)冬十一月燕世子雋立改元(以通/鑑修)
　解題曰宋庠紀年通譜按後魏書稱雋年號元平今
　檢范亨燕書燕載記無元平之目元平本漢昭帝年
　號
十二月以蔡謨為侍中司徒固辭不拜(以通/鑑修)
晉孝宗穆皇帝永和五年　(趙武皇帝太寧元年七年/涼張重華建興三十)
(代高祖皇帝建國十二年/燕景昭皇帝元平二年)春正月趙王虎即帝位改元
(以呂祖謙/標目修)趙高力督梁犢反攻下辨掠滎陽趙主虎以
燕王斌為大都督破斬之(以載/記修)夏四月平西將軍益州
刺史周撫擊范賁斬之(以本/紀修)封慕容雋為燕王(以本/紀修)趙
主虎以燕王斌為丞相録尚書事將軍張豺為鎮衞大
將軍受遺皇后使豺殺斌豺都督中外諸軍録尚書事
己巳虎卒太子世即帝位五月庚寅彭城王遵殺豺廢
世而自立遂弑世及太后沛王冲起兵于薊遵遣都督
中外軍事冉閔擒之(以通鑑目録呂/祖謙標目修)趙車騎大將軍蒲
洪來降(以通/鑑修)六月桓温屯安陸遣諸將討河北趙揚州
刺史王浹以夀春降(以本/紀修)秋七月禇裒為征討大都督
伐趙裒將王龕等敗于代陂八月裒還(以紀/傳修)
　解題曰按紀傳載記後魏書列傳石虎死子世嗣五
　月石遵廢世而自立六月桓温屯安陸遣諸將經營
　北方遵揚州刺史王浹以夀陽降西中郎將陳逵進
　據夀春禇裒上表請伐之即日戒嚴直指泗口朝議
　以裒事任貴重不宜深入可先進偏師裒重陳遣前
　鋒督䕶王頥之等徑造彭城示以威信後遣督䕶麋
　嶷進軍下邳賊即奔潰今宜速發以成聲勢於是除
　征討大都督徐兖青揚豫五州諸軍事裒率衆三萬
　徑進彭城河朔士庶歸降者日以千計裒撫納之甚
　得其歡心遣督䕶王龕伐沛獲偽相攴重郡中二千
　餘人歸降魯郡五百餘家亦建義請援裒遣龕李邁
　領鋭卒三千迎之裒次丁邳遵以李農為南討大都
　督率騎二萬來距龕次代陂為農所敗死傷大半執
　龕送鄴又殺邁龕裒之驍將三軍䘮氣乃引還陳逵
　聞之懼遂焚夀陽積聚毁城而還餘見通鑑(後魏列/傳遵使)
　(李農領萬餘騎逆圍龕於薛據地/理志魯郡有薛縣代陂盖在薛也)
趙雍州豪傑遣使告晉建威將軍梁州刺史司馬􁆇赴
之(以通/鑑修)九月張重華稱涼王(以朱熹/綱目修)司馬􁆇破趙長城
璧冬十月還(以通/鑑修)
　解題曰水經注渭水東逕郿塢南董卓築塢高與長
　安城等渭水之東水出南山洛谷北流逕長城西甘
　露二年蜀姜維出駱谷圍長城即斯地也
十一月趙冉閔弑其主遵立義陽王鑒為帝閔自為大
將軍(以載/紀修)秦雍流民推蒲洪為主趙以洪為征西大將
軍都督諸軍事(以呂祖謙/標目修)十二月己酉都鄉元穆侯禇
裒卒(以本/紀修)趙新興王祗舉兵于襄國冉閔遣汝隂王琨
討之閔殺胡羯二十餘萬人(以通/鑑修)
　
　
　
　
　
　
　
　
　
　
　
　
　
　大事記續編卷二十九
