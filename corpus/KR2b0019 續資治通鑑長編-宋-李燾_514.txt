
　續資治通鑑長編巻五百十二
　　　　　　　　　　　　宋　李燾　撰
　　哲宗
元符二年秋七月壬寅朔
癸卯右正言鄒浩奏伏聞陸師閔除寳文閣待制知河
南府契勘師閔於今年三月十九日罷户部侍郎差知
蘄州四月二十二日改差知懷州蓋縁任秦鳯路經略
使日鍾傳虛奏功賞保明不實情渉欺罔及承受朝㫖
許妄冒人自陳免罪不即出牓事屬稽慢夫欺罔稽慢
乃臣子大罪而師閔坐此黜謪甫及百日遽然復職俾
司留鑰不惟駭動羣聽實無以懲示四方殆非至公之
朝謹用賞罰之道伏望聖慈深賜省察特降指揮追寢
師閔今來新命以允公議貼黄契勘師閔初被黜謫不
即祗赴輒求善地公議固已罪之矣今到懷州席未及
暖反亟褒復則是黜謫之命但行於小官而不行於貴
近何以示懲戒於天下兼聞師閔在秦鳯日其親屬亦
有妄冒功賞者身為帥臣而欺蔽至此尤典刑之所難
貸也伏望睿慈省察施行又奏伏見所除師閔告詞有
急於得人之際遂遽起用之語乃知朝廷非不知師閔
黜謫未當牽復特以乏人任使故有是命然而賞罰之
行所以懲勸天下惟其功罪而已不為時方多事故有
功者不進但有罰而無賞不為時方乏人故有罪者不
退但有賞而無罰又况師閔之罪已經推治迹狀甚明
無可疑者其差知蘄州係是三月十九日至今月初二
日牽復只得一百三日其改知懐州係是四月二十二
日至今月初一日牽復只得七十日其懐州到任係是
六月十一日至今月初二日牽復只得二十一日黜謫
未乆天下所知若以乏人便當驟用不惟無以正師閔
之罪兼此例一開自今以後凡有罪者無問誰何皆可
以縁乏人而縱釋之矣尚何恃以肅官吏而振紀綱乎
所繋不小不可不察又奏臣近以陸師閔黜謫未乆驟
然褒復累具事理奏論乞賜詳酌施行至今多日未奉
指揮臣固當體朝廷之意不復論列然區區愚忠不能
自已者誠以公議未安故也夫以公議上達聖聽恭俟
採擇是乃臣之職分敢不罄竭以聞臣觀自古以來帝
王御世之術本末先後雖不一端其要在務明賞罰而
已蓋賞罰明故懲勸行懲勸行故官吏肅官吏肅故紀
綱正而朝廷尊此務明賞罰所以為操術之至要也師
閔之事其可忽乎若以師閔為無罪則忽罷户部侍郎
差知小郡在前日為誤罰若以師閔為有罪則驟復寳
文閣待制知河南府在今日為誤賞二者並用是豈明
賞罰之道哉臣竊惟朝廷不過急於得人任使且謂師
閔所坐情為可宥及不欲追改已行之命故雖師閔到
任纔二十一日便行褒復不以為疑然而皆有可論者
若急於得人任使則臣前奏論之已詳已塵天覽若謂
師閔情為可宥則文案具存其情可見按鍾傳奏討蕩
畫謀辦事盡出師閔數日間合力幹辦乞特推恩既是
計蕩畫謀辦事盡出師閔數日間合力幹辦即傳以一
百九十七級為三千五百三十級師閔豈不預其事乎
借令不知𫝊妄冒之情豈不知傳乞為推恩之奏乎不
以自明此何意也及六月十四日承受朝㫖妄冒人限
一月許自首免罪直至十八日方出榜施行却於奏狀
内稱尋行出牓豈有奏以尋行出牓而施行乃在得㫖
四日之後乎身為從官優被寵寄略不尊憚朝廷公肆
欺罔迹狀甚著而遂謂其情為可宥恐非所以示天下
也公議未安尤在於此若不欲追改已行之命則言路
所聞無不在已行之後儻以追改為難即言職殆將廢
矣伏望聖慈曲賜照察出自威斷追寢師閔前命以釋
天下公議訖不從(八月二日師閔/自河南移瀛州)　尚書省劄子勘㑹
陜西路每歳所鑄鐡錢貫數不少近歳以來銅錢太重
鐡錢太輕熙寧間銅錢壹貫文換鐡錢二貫五百自來
别無定法止是民間逐漸增添竊慮歳乆轉更錢輕物
重須議指揮令諸路經略安撫司限半月宻切具利害
合如何措置可以稱提鐡錢稍重物價稍輕仍具熙寧
以來至今銅鐡錢相換錢數申尚書此文字親自收掌
不得下司(閏九月五日甲戌遂禁使銅錢専行/鐡錢有章楶吕惠卿二狀今附此)涇原章
楶鄜延吕惠卿皆有狀申尚書省然訖不用其言也楶
言勘㑹陜西錢法本無輕重只仁宗朝寳元慶歴之間
邉事初興增添戍卒將佐等經費滋多財用匱乏有獻
計者剏鑄大錢其文曰重寳每一大錢折十小錢盗鑄
之姦自此得利官司所獲無幾而重寳已布滿民間歳
斷重辟不知其幾何朝廷患之以折十大錢殺為折五
盗鑄不已又殺為折三所獲之利猶博刑辟尚多不得
已而以一大錢折二小錢盗鑄稍息其後山澤産銅頗
少遂以鐡代銅當時大錢鼓鑄精巧磨鑢皆有楞郭一
一如法民間雖欲倣傚計其獲利不能酬人工物料之
費則鐡錢銅錢市價無二至和已後官司鼓鑄不精之
弊起於率分錢所謂率分者每工所限日鑄之數外有
增益者酌給衆工財利之司所貪者錢多監臨之官又
以額外鑄錢增數為課則折二大錢不復精巧如法矣
盗鑄遂復擅利於下當時官司不治其本乃欲救其末
濫錢寖皆輸於官矣而豪宗富室爭蓄大小銅錢與舊
鑄大鐡錢故在市買賣細分六等以小銅錢為一等舊
鑄至和鐡錢為一等新鑄折二鐡錢為一等私鑄楞郭
全備錢為一等私鑄輕闕怯薄錢為一等凡倉庫所出
者皆大小銅錢新舊官鑄大鐡錢所納處既不復多得
銅錢所輸於官者皆新鑄折二鐡錢及私鑄錢耳然其
弊亦未甚為害治平四年因臣僚建議朝廷有指揮不
能全記其文大槩以為除闕薄漏貫字様不明不成楞
郭外餘並令官司受納庫務輒有退換仍立刑名自此
濫錢蕩然無禁熙寧間得朝㫖將官庫錢㨂選不堪行
用者改鑄其後復遣官再選官司已揀之錢復使行用
官司之錢既無所分勢難止絶則鐡錢之輕自然之理
也昔日豪宗富室所蓄大小銅錢舊鑄鐡錢歳月浸乆
其銅錢或散入外國或遷而輸隣路蓋所獲利博豈肯
蓄藏於家前日朝廷遣官就陜西更欲鑄銅錢不惟不
足以救官司之急而所鑄雖多亦恐不能如陜西流行
也所凖指揮合如何措置可以稱提鐡錢稍重物價稍
輕蓋無術可救為今之計莫若指揮官司精加鼓鑄無
貪厚利令製造精密與物相權盗鑄之家獲利既薄豈
肯冒重法以自取死亡勘㑹兩川有見行鐡錢有交子
可以齎擎遠行今若精選有心力可倚辦官依倣西川
體式推行交子之法庶幾少有補焉至於商旅所販百
物如絲綿匹帛金銀之類到陜西販賣陜西却無物貨
買囬如此物價倍貴無如之何亦别無可措置黄貼子
錢輕物重不獨因鐡錢而已自軍興以來添屯兵馬戍
邉蓋所急者糧草今且以渭州言之昔日米麥每斗不
過百錢今日每斗三百文以上新邉城寨收糴以至五
六百文者錢輕之弊蓋又有因也又涇原一路去他路
界逺換易銅鐡錢甚少不如朝廷今來坐致之數惟聞
同華陜府如此乞賜照㑹又熙寧已來銅鐡錢相換歳
月寖乆無由根究今㨿渭州通判李百禄申勘㑹到自
元祐年已來至今銅鐡錢相換每貫分數如前兼據小
貼子稱雖勘㑹到鐡錢每一貫六百文足換銅錢一貫
文足即日民間亦無銅錢可換伏乞照㑹元祐三年内
每鐡錢一貫二十文足換銅錢一貫文足元祐六年内
鐡錢一貫二百文足換銅錢一貫文足紹聖元年内鐡
錢一貫二百五十文足換銅錢一貫文足紹聖四年内
鐡錢一貫四百文足換銅錢一貫文足元符二年正月
一日至今鐡錢一貫六百文足換銅錢一貫文足惠卿
言熙寧十年惠卿任本路經略安撫使至元豐三年得
替任内親見本路銅鐡錢相兼使用不聞有輕重之異
唯有行路欲將鐡錢換銅錢以便賫擎有每貫不過加
錢二十至五十文至元豐末元祐三年以前每貫乃加
至一百蓋是銅錢漸少鐵錢漸多以致如此元祐四年
始下轉運司議罰銅錢一等行鐵錢由此民間每歳換
銅錢分數漸加然不過一百以至四百至八年始罷銅
錢方加至一貫五百至紹聖元年增加鈔面錢出買四
年復罷官員軍人入便錢以此鐵錢益輕每欲過銅錢
地分者至用二貫五六百文方換得銅錢一貫由此觀
之則鐵錢之輕官司先自輕之民間不得不行增添也
蓋官司徒知鈔面外贏落三二分息及罷官員軍人入
便免於近裏支見錢之小利而不究錢輕之弊遂令官
司用度增費一倍雖歳賜邉上銀絹錢鈔等愈見支用
不足若不講求所以致錢輕之由與求錢輕之法將見
倉庫空竭費用不支非止鐵錢太輕物價太重而已今
請先陳錢輕之害次陳所以致錢輕之由卒陳所以救
錢輕之法所謂錢輕之害者凡有八熙寧元豐十餘年
間米價除元豐五年係軍興每斗三百四十文外其餘
年分賤止八十文貴不過一百八十文自元祐紹聖以
來鐵錢日益輕故米價日長見今延安府官糴米價五
百二十文足市新米七百八十文足陳米七百二十文
足官中見收糴不行只以見今官糴價計之比元豐五
年用兵時最貴價已多一倍以上比五年以前價幾三
五倍延安府裏外每歳糴買無慮一百七十餘萬草亦
稱是不知枉費幾何也以一府觀之則一路可知以一
路觀之則陜西五路可知此錢輕之害一也鑄錢鐡炭
人工糧食增貴則所費多不止五百假令止用五百鑄
錢一貫文只當得五百文支用而般運至邉上脚乘所
費幾半况於所用本錢不止五百乎則是官中鑄錢非
特無息而已若不鑄則無錢支用此錢輕之害二也官
中除糧斛外如軍器物料應軍需物計陜西一路不啻
百萬盡買於民間其價比舊數倍此錢輕之害三也芻
粟百物既貴故官中和顧脚乗人工之直比舊亦皆數
倍此錢輕之害四也昔日鐵錢與銅錢等及脚乘易得
之時内地鑄到鐵錢猶可般運今鐵錢脚乘貴雖鑄得
錢般運至邉上不足償脚乘之費以此般運不行則衙
前之類不得不將宫錢轉易往往遂至失陷破産自罹
重罪此錢輕之害五也茶鹽洒稅之類每歳所得錢有
定額今一貫只當五百文用則見稅額暗虧其半此錢
輕之害六也官員軍人所得俸入亦然則是無罪而月
常奪半俸禄重者固不足言使臣選人無以自給豈無
怨咨此錢輕之害七也免役公人顧直但有減於舊日
而物貴錢輕費用不足以此所在召募不行深害良法
此錢輕之害八也所謂所以致錢輕之由凡有五熙寧
元豐中銅錢鐡錢兼行若欲賫鐵錢一貫即可賫銅錢
倍之及欲過銅錢地分有銅錢可換即鐵錢亦可流行
自元祐間不用銅錢其欲逺行及過銅錢地分無銅錢
可換此所以致錢輕之由一也熙寧元豐間鈔價東南
鹽鈔每席貴不過六貫賤止五貫若往京師出賣反有
利息遇邉事如熙河用兵之時邉上鈔價至賤在京官
中却用元價收買以平之度非錢往邉上以故不計其
費今鹽鈔一席至十貫文在京雖用本價收買所失幾
半此所以致錢輕之由二也熙寧元豐間遇有邉事許
諸色人於邉上入便錢却於在京向南請領仍支與加
擡及脚乘錢不記其數今官員俸餘既不許入便又已
入便下錢者足錢支與省錢是官中自輕鐵錢此所以
致錢輕之由三也官中每嵗糴買有出無入錢並散民
間此所以致錢輕之由四也官中出度牒及銀絹之類
雖價例稍髙其實不得舊日銅錢之價皆是助錢輕之
事此所以致錢輕之由五也所謂所以救錢輕之法者
亦有五體問得陜西雖不行使銅錢聞轉運司尚有五
百餘萬貫若便鼓鑄相添令依舊運致沿邉相兼支使
以為遠賫及過銅錢地分之用此救錢輕之法一也出
賣鈔價及糴買支用不得過鈔面錢令入中糴草并商
旅買賣不能賫錢者有鈔可買不折錢則鐵錢流轉此
救錢輕之法二也若刷東南合上供錢及坊埸剩錢許
諸色人於沿邉入便却於内地請領支還貫數令民間
錢俱入官中不煩鼓鑄般運而自足民間竭錢則錢重
而物輕候邉費稍減即罷此救錢輕之法三也官中出
賣度牒銀絹之類亦約銅錢估價毋過求利令商旅皆
有囬貨則鐵錢流通此救錢輕之法四也今所患民間
錢多官中錢少欲將見錢糴買無錢支使先為民間蓄
積以待價而舊來民間所蓄錢皆是貴價中官所得今
來如欲救錢輕之弊即已上所陳四事皆未可頒下令
民預知恐錢不出須宻諭陜西轉運司并經略等司先
將所有銀絹度牒鹽鈔等除量留充軍賞及相兼入買
外其餘據市色量減一二分價出賣并量加分數許諸
色人沿邉入納見錢於内地請領或足數錢支與省錢
候收蓄民間錢入官稍有次第然後盡行上四條其遠
行賫擎并過銅錢地分既有銅錢相兼行用即不須倍
價換易糴過買鈔又只依鈔面及銀絹度牒等并凖銅
錢之價支給又許諸色人入便支還實數則所中賣到
錢不患無囬貨而所出錢復入中如此則錢益重物益
輕可復如熙寧元豐之間無輕重之異矣此救錢輕之
法五也此五事者如䝉盡依所陳施行則八害可除而
八利可復矣何謂八利糴買價值必減大半一利也鑄
錢如舊有息二利也收買諸物價減半三利也和顧脚
乘人工之直減半四利也脚乘可顧鐵錢般運得行五
利也茶鹽酒税所入暗復舊額六利也官員軍人俸不
減半人無怨咨七利也免役公人漸可顧召八利也然
此特論官中之費用而已若因此軍民皆食賤物百用
倍省其利又不可勝言若雖施行而不能盡譬猶用藥
不盡疾之根源少愈而亦不能盡除矣(尚書省劄并楶/狀㨿楶奏議惠)
(卿狀㨿惠卿/家𫝊增入)
甲辰環慶路經略司言本路進築之字平白豹城(白豹/城賜)
(名在五月/二十八日)定邉柔逺寨了畢並係扼賊衝要包占環慶
州界舊來邉面城寨各為近裏所有逐處舊城寨駐劄
將副各令移於沿邉城寨駐劄其合用城守器甲不少
望指揮永興軍等路提刑司於出産材料州軍併功造
作仍速般運從之　詔陜西河東嚴戒邉吏不得以傳
聞西人遣使告哀謝罪便於邉備懈弛及進築之際不
過為隄防捍禦之計如緩急小有誤事帥臣以下當重
行黜責(布禄/癸卯)　鄜延奏已收接宥州公牒遣來使齎白
劄子諭其主令遣使赴闕　河東奏北人自六月十六
日後不復來天澗取水　又奏折可大出塞獲千級特
除閤門通事舍人
乙巳中書舍人趙挺之詳定編修國信條例代蹇序辰
也　詔當此盛暑刑獄慮有淹延在京令刑部郎中開
封府界令提㸃提舉司諸路令監司催促結絶見禁罪
人内干照及事理輕者先次决遣仍先具起發月日申
尚書省　大名府路安撫使韓忠彦言黄河大决府界
縣鎮多已衝渰府西即是北流故道水勢漸近府城人
心日夕憂惶御河若不閉塞黄河可以直注入城終未
為便請令李仲以所得修新河錢物疾速修築詔令本
府計㑹李仲就借所樁管未開修菱芡等河所賜錢物
相度修築上下愜山與昨來未開修御河日髙厚一般
不得低怯(十八日曽孝廣措置河事李仲/開修新河在四月二十一日)　涇原路經
略司言德順軍德勝寨鎮戎軍開遠寨堡至西安州合
修通過堡子一座於鵲子山寺子岔一座於九羊谷峗
北嶺上修築并本司已令姚古統領諸將修築詔特支
軍兵緡錢有差(新録云合作通過堡子三所布録乙丑/涇原奏已取七月七日或八日築鹻隈)
(城及差保甲應副般運又令姚古修徳順軍至西安州/經路三程作堡子三所並與特支又奏先築鹻隈訖令)
(折可適姚雄以兵二萬騎五千/赴㑹州七月二十一日進築)　正字張巨權𤼵遣京
西路轉運判官權提㸃奏鳯等路刑獄孫賁改永興軍
等路
丙午秦鳯路經略司言第三將招誘到西人伽凌等三
人却是環慶路熟户蕃捉生偽冒改名剃髪穿耳戴環
詐作誘到西界大小首領本將張恩張德同知情詐冒
詔張恩張德先次放罷
丁未上批暑熱應在京工役自今月十七日放假　詔
朝請郎王璩追兩官勒停展三期叙坐諧謔侮慢也(當/考)
　朝散郎通判瀛州陸元長言蘇州秋賦一歳六十萬
碩積水占壓蠲放大半三江不入震澤不定今相度應
河之通江海者願撥一年積水合放秋稅二十萬碩乞
降祠部牒五百道充顧夫錢糧及市木置閘官為檢計
令食利人户自備食力分頭開修詔元長計㑹兩浙轉
運提舉司同相度合如何施行具圖狀指定保明以聞
　熙河乞降收接河南邈川首領官職等第及支賜則
例并乞錦襖子公服靴笏銀帶各三百事詔孫路㨿歸
漢首領在蕃日職名及加量次第合補是何名目奏聽
朝㫖所乞袍帶令户部計置差使臣管押前去(布録/丁未)
戊申畢斯布結兄弟三人及首領僕從二百餘人并所
管蕃兵六千一百四十八人來降王贍即納之(此據汪/藻青唐)
(録蕃兵六千一百四十八人實録七月二十五日亦有兵數六/此數布録畢斯布結兄弟三人及二百餘人數同無蕃)
(月末畢斯布結來降李逺青唐録云畢斯布結以磋藏中/嘉本卓葉公丹貝四城降四城在河州之南重山複嶺)
(事亦/六月)係曽布言先帝以熙河洮岷四州為一路洮州今
方得之又以為熙河蘭㑹路㑹州今亦方得之陛下聖
德威靈所及遂成先帝之志非天時人事符合何以至
此實朝廷之慶事也(五月乙亥又癸亥又六月/丁亥又八月丁亥當考)　鄜延
奏已囬牒宥州吕惠卿初但以白劄子遣西人還令遣
使赴闕有㫖令囬牒故也(布/録)
己酉詳定重修大禮敕令所言編修北郊令式請以詳
定編修大禮敕令所為名從之　涇原奏擒獲阿克哩克
敦巴一行人功狀(案布録作/阿埋都通)有遷十五官至六官者仍賜
金帛有差(布録/己酉)
庚戌軍頭司引見殿前馬軍司揀試到殿前指揮使御
龍直願出職將虞候等九十二人上親閱人材擇其驍
勇者九人列於前問所射弓可加斗力否殿前指揮使
王閏等七人各願射兩石三斗力二人射應法並特與
内殿崇班仍減三年磨勘餘射不能𤼵令減斗力再射
等第換官減年冀珪李真射一石一斗力弓杜超射九
斗力弓各不及格軍頭司令歸後行上問權承㫖李憲
等合何如憲等奏合降軍分上恐其偶不能發宣諭特
令再射各應法並補合得軍使(舊録云上留神盡/材如此新録削去)　右
正言鄒浩奏伏聞河北路水災比之陜西京西等路尤
為深切百姓漂溺莫知其數死者既已不救生者復難
自存老㓜悲啼傷動道路方聖明在上與天同仁而近
畿之民尚爾失所欲望睿慈俯賜詳酌特依去年専自
朝廷差官前去逐急賑濟施行務稱陛下憂憫生靈之
意貼黄臣竊見近年官吏諱言百姓災傷等事習成風
俗故雖朝廷遣使出外亦多不以實聞民情不獲上通
王澤不獲下究率由於此為害不細今來若䝉差官前
去即乞指揮選擇忠藎不欺之人庶幾漂溺之餘實受
恩䘏甚厚(浩奏不得其時/附遣王祖道前)　三省言訪聞河北路州縣
近因雨水諸河漲溢渰浸人户田廬詔差吏部員外郎
王祖道體量應合賑濟存䘏事件多方措置速具以聞
　權工部侍郎張商英等言伏見黄河自商胡口决以
來治水者闊為兩隄相去數十里不與河爭以順其勢
行之水失其性一遇汛漲則河道變徙望特降指揮下
河北轉運提刑司選官兩員相度圖其地利害詔令王
祖道體訪以聞(以順其勢下恐有脫字新/舊録都一般當求别本)曾布白上黄
河已北流聞東流已乾鄭佑子(按鄭佑子布/録作鄭佶子)自河北還
云已自東流河道中行過亦更無泥水然北流殊未有
隄防東流回河治隄費公私財貨何止億萬止三二年
遂壊上曰主東流者已受賞今日自當行遣布唯唯(布/録)
(戊申今/附此)　王祖道奏(八月丁丑祖道以吏外為左司諫/若祖道此奏在出使河北時即合)
(去左司諫字今且/附此更須考之)臣伏見神宗皇帝元豐中議移深州
於饒陽安平當時復以河防北流適乗事幾其後主東
流者欲故違神宗備邉之意遂以移州三十萬之費可
以囬河此議遂置臣竊惟神廟前日之志今日偶與時
㑹深州因昔年殘破之餘傅潜廼以私計乞移州於陸
澤非禦敵之地今大河復北流深州歳用梢草兵夫不
貲計一歳所費不知幾萬數以十歳計之又不知幾十
萬數以此為移州之費不猶愈於歳歳無窮之虛用邪
臣伏望聖斷特降指揮以深州當大河之衝勢不可守
宜遷徙州民亦今日治邉之機事惟陛下留神(元符報/狀有此)
(却不載是何月日今因祖/道出使河北附此待考)　詔賜鄜延暖泉寨慕柰神
祠為靈祐廟
