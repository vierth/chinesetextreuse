
　兩朝綱目備要卷十五
　　寜宗
嘉定八年(乙/亥)春正月辛未估籍贓吏家
　故淮南轉運判官施宿犯贓追奪官爵仍籍其家
詔舉将材
　侍從兩省臺諫各舉三人
戊子申嚴金翠禁
二月丙午雷孝友罷
壬子蠲逋負米
　平江等五郡凡蠲萬三千石有竒貸其繫囚
己未雨土
三月辛酉詔舉亷吏
　大郡嵗舉二人小郡一人
旱
　乙亥命諸路州縣禱雨丙子蠲臨安府茶鹽賞錢釋
　兩浙諸州繫囚丙戌釋江淮闕雨州縣杖以下囚四
　月乙未幸太乙宫明慶寺禱雨辛丑避殿减膳壬寅
　禱雨扵天地宗廟社稷癸夘詔中外臣民直言時政
　得失甲辰史彌逺等請罷政不許乙巳德音降行在
　及諸路雜犯死罪囚釋杖以下
辛巳配何致
　致扵開禧元年應賢良方正直言極諫科兩為言者
　所攻罷歸本貫至是坐妄造事端熒惑衆聴配廣州
　牢城
五月辛酉塔坦破燕京
　去年塔坦圍燕京是春金國東平之援兵五萬至安
　次遇塔軍不戰而潰大名之兵八千至固安亦潰散
　惟真定之兵四萬合保涿援兵一萬至旋風寨與塔
　兵戰凡二日糧絶而敗自是内外不通至是燕京破
　都元帥完顔福興自剄死山東羣盗大起楊安兒者
　本淄州皮匠也金主璟泰和間殺人亡命為盗於太
　行有衆千餘璟招降之貸死流扵上京及塔坦入㓂
　金人命為副統軍令招必勝軍三千人迎敵軍敗而
　竄往山東聚衆金人討之安兒與其徒數人入海為
　舟師所殺又有郝八者名儀以貞祐二年春(本朝嘉/定七年)
　據山東叛僣號大齊改元順天金人遣花㡌軍生擒
　之磔扵開封又有劉二祖者亦名盗也其女名劉小
　姐亦聚衆數萬皆為花㡌軍所破花㡌軍者金户部
　令史蔚州人郭忠率山後軍民擊塔坦逐之金人後
　名其軍為花㡌軍云
辛未雨
　辛巳避殿减膳癸未復命有司禱雨　乙酉出米六
　萬石賑糶臨安府貧民　六月丙辰詔兩浙江淮路
　諭民雜種粟麥麻豆有司毋收其賦田主毋責其租
　丙子出米三十萬石賑糶江東饑民
己夘命利路招刺忠義人
甲申詔贓吏毋减年參選
　著為令
秋七月庚申置三省樞宻院架閣官
　六部架閣者崇寜間始置迄宣和再置三省紹興三
　年立六部架閣庫十五年復置官四人主管官號掌
　故例為刪修學官之選至是又置扵三省宻院焉
辛酉鄭昭先參知政事曾從龍簽書樞宻院事
壬戌立楊巨源廟
　旌誅吳曦之勞也命四川立廟賜名褒忠
戊辰蠲民賦
　兩淮諸州毋納今年秋税其極邉五州併明年夏税
　悉蠲之　癸酉蠲臨安紹興府貧民夏税　甲申詔
　職田蠲放如民違者坐之　丁亥權罷旱傷州縣比
　較賞罰
八月己丑賜張栻謚
　曰宣
庚子申嚴宗子訓名法
己酉禁州縣遏糴
是月蘭州盗程彦暉求内附
　四川制置使董居誼却之
九月辛未合祭天地扵明堂赦天下
　乙未命六部類赦書寛䘏事
乙亥申嚴浙西圍田禁
甲申罷四川試法科
是秋塔坦破潼闗
　初塔坦自河東渡河攻潼闗不能下乃由嵩山小路
　趨汝州遇山澗輙以鐡槍相鎻連接為橋以渡扵是
　潼闗失守金主急召花㡌軍扵山東冬十月塔坦至
　杏花營距汴京二十里花㡌軍擊敗之塔坦復取潼
　闗自三門析津乘河氷合布灰引兵而渡自是不復
　出金主乃命平章政事胥鼎為大帥専守闗輔然陕
　西諸州間亦有為所破者惟燕南雄覇數州乃三闗
　舊地塘濼深阻塔兵不能入金将張甫張進二人據
　信安軍以守之(北距燕山/百八十里)又有遼東宣撫使蕭萬努
　者本遼人乗女真之亂自立為帝據遼東七路欲引
　兵併燕代魏晉而有之塔坦不能破也然其人貪婪
　初無逺畧既破兩河赤地千里人煙斷絶燕京宫室
　雄麗為古今之冠亦為亂兵所焚火月餘不滅其所
　積貨財初無所用至以銀為馬槽金為酒甕大者重
　數千兩薩木哈所居至用金飾龍床足踏金杌子奢
　僣如此而徴督不已燕人患之金主珣南遷之後累
　遣使詣塔坦求和雖未聽從而賂遺不輟特穆津憐
　其意欲許之而薩木哈耻於無功堅持不可特穆津
　謂曰譬如圍場中獐鹿吾已取之矣獨餘一兔汝累
　年不能取盍遂捨之薩木哈不從遣人諭金主曰汝
　欲議和可去帝號稱臣當封汝為王而金之羣臣亦
　不從有言於珣願以死雪國耻者珣亦為之感憤也
　金人自阿古達稱帝至是九十有八年而失國西河
　既為塔坦所擾山東畔之金東阻河西阻潼関地勢
　益蹙遂有南窺淮漢之謀兵端復起矣
冬十二月詔楊巨源李好義子孫各進一官
是嵗兩浙江東西路旱蝗
嘉定九年(丙/子)春正月乙丑賜呂祖謙謚
　曰成
置馬軍司水軍
　丙子命諸州招填軍籍
辛巳免和糴科糴
　罷諸路旱蝗州縣和糴及四川關外科糴
二月甲申朔日有食之
丙申雪
辛亥東西兩川地大震
　三月乙夘又震甲子又震馬湖夷界山崩八十里江
　水不通丁夘又震壬申又震六月辛夘西川地震壬
　辰又震乙未又震黎州山崩十月癸亥又震甲子又
　震
三月丁丑詔舉監司
　侍從臺諌兩省舉可為監司者各二人
夏四月戊戌秦州人唐進内附
　進與其徒何進等引衆十萬來歸四川制置使董居
　誼却之
五月癸酉太白晝見
六月戊申賑浙西水災
　賑䘏被水州縣寛其租税
秋七月詔邊縣官許起復
　邊縣擇材不拘常法其餘並遵三年之制
九月甲申覈實水災
　詔兩浙江東監司覈州縣被水最甚者蠲其租
冬十一月癸亥命利路備邊
　以程彦暉攻圍鞏州廹近州界命利州副都統劉昌
　祖移駐西河州以備之
十二月癸丑以宗學𨽻宗正寺
　詳見七年八月癸夘
丁巳雪
　再給諸軍雪寒錢
乙丑遷天水軍
　于舊天水縣置知軍以下官
是月真德秀論邊事
　德秀為江東計度轉運副使附奏論邉事云臣至愚
　極陋蒙陛下選擢將漕江東朝夕之所盡心不過州
　縣間常事未足仰報大恩今事有關於宗社之安危
　國家之休戚職有常守在臣雖不當言而其義則有
　可言者昔歐陽修以知制誥出為河北轉運使嘗請
　與聞兵事仁宗許之臣雖於修無能為役然臣亦由
　詞臣出使且以轉餉為職則邉陲利害臣敢避越職
　之罪畏縮不言臣竊見金人自失國南遷其勢日蹙
　比者塔坦與西夏并兵東出潼關深入許鄭金人危
　廹之狀見於其詔所云近復傳聞敵兵攻圍都邑游
　騎布滿山東雖探報之辭不無同異要其大勢以河
　南數州僅有之地而抗西北二國方張之師加以羣
　盗縱横叛者四起土傾魚爛厥徵具形括馬搜糧公
　私並竭交鈔數萬僅博一餐危急如此不亡何待臣
　謹按國史女真叛遼在政和之四年甲午嵗其滅遼
　也在宣和之七年乙巳嵗是冬即入中原臣竊謂今
　日天下之勢無以異政宣之時陛下所以自治其國
　與外禦強敵者亦宜以政宣為鑒夫以皇皇巨宋八
　葉重光至於政宣盖太平極盛之日使朝廷之上知
　守成之惟艱無難之可畏惕焉戒懼以祈天永命為
　心親信仁賢修舉徳政則國勢屹然有㤗山磐石之
　固雖百女真其何能為不幸燕安湛溺之餘紀綱蕩
　然無一足恃本根既撥枝葉從之於是女真得以逞
　其凶殘攻䧟我都城傾覆我社稷劫遷我二聖荼毒
　我蒸民自開闢以來禍未有若是之酷也今將戒前
　車之覆永神器之安其道非他願以政宣為鑒而已
　臣嘗妄論政宣致禍之由其目有十失君臣相敕唯
　是宴安股肱不良萬事隳壊其在虞廷猶以為戒自
　蔡京倡豐亨豫大之説王黼開應奉享上之門專以
　滛侈蠱上心奢靡蠧國用土木之功窮極盛麗花石
　之貢毒遍江南甚至内廷曲宴出女樂以娯羣臣大
　臣入侍飾朱粉以供戯笑於是荒嬉無度而朝政大
　壊矣其失一也易曰師貞丈人吉又曰師出以律否
　臧凶自古緫師必得老成重厚之人用師必有節制
　訓齊之律反是則凶也自童貫髙俅迭主兵柄教閲
　訓練之事盡廢上下階級之法不行潰敗者不誅而
　招以金帛死敵者不䘏而誣以逃亡於是賞罰無章
　而軍政大壊矣其失二也詩曰敬天之怒無敢戱豫
　敬天之渝無敢馳驅自昔未聞簡忽天變而無禍者
　政宣之世灾異數見大星如月徐徐南行日黯無光
　洶洶欲動赤氣犯斗水冐都城當時羣臣恬不知警
　方且以怪孽為嘉祥變異為休徵此上不畏天戒其
　失三也大舜之聖舎已從人成湯之徳從諌弗咈自
　昔未聞飾非遂過而不亡者政宣之際以言為諱張
　根論征歛之煩散官安置李綱論大水之變逺謫監
　征於是薦紳不敢言矣鄧肅以進詩諷諌屏出太學
　朱夣説以直言宦寺竄斥偏州於是布衣不敢言矣
　鉗結成風馴致禍敗此下不䘏人言其失四也夫君
　子在内其卦為泰濟濟多士文王以寜政宣用事之
　臣専以毁忠忌賢為事凢累朝老成之望當代鴻碩
　之材不以姦黨廢則以邪倿斥不以曲學貶則以異
　論逐排沮挫揠之餘舉國無君子矣雖欲乆安得乎
　其失五也開國承家小人勿用而難任人蠻夷率服
　政宣之世京黼繼尸宰柄貫攸濫厠樞庭其翺翔臺
　省布列館殿非歌頌書生即膏粱子弟非奴事閹尹
　即翼附權臣更引迭援在廷皆小人矣雖欲勿危得
　乎其失六也記曰四方有敗必先知之此之謂民之
　父母政宣小人顓為䝉蔽以欺上聽劉法敗死西陲
　而童貫乃以㨗聞方臘破東南六郡而王黼匿不以
　告郭藥師反形已露而邉臣掩覆於外女真尅期大
　舉而大臣諱忌於中上下相蒙稔成大患至敵兵濟
　河而朝廷猶未之覺其失七也書曰民惟邦本本固
　邦寜政宣小人専務聚歛以摇根本朱勔以貢奉擾
　浙右李彦以括田困京東蔡京改鹽鈔法而比屋嘆
　愁王黼創免夫錢而諸路騷動人不聊生散為盜賊
　雖無外患亦必有蕭墻之憂其失八也詩曰無竸惟
　人四方其訓之古者以一士寢敵謀片言折外侮政
　和初遣使覘國而童貫實行遼之君臣相顧竊笑已
　有南朝無人之譏北事旣興遂付戎律以僕𨽻之材
　當元戎之任節制不明諸將無所禀畏庸懦不武敵
　師得以憑陵未幾副之以蔡攸易之以譚稹其為懦
　怯又益甚焉於是女真知中國之無人而異志興矣
　此授任非材其失九也昔子産以蕞爾之鄭﨑嶇強
　國間區區一環宜無愛於晉而子産則曰大國之人
　令於小國而皆獲其求將何以給之一共一否為罪
　滋大大國之求無禮以斥之何饜之有卒不與秦求
　地於趙趙欲與之虞卿曰王之地有盡而秦之求無
　已以有盡之地而給無已之求其勢必無趙矣趙用
　其計而秦不能加盖有國者不幸與強敵為鄰當有
　以服其心而不當徇其欲方女真與遼國交兵雖能
　毎戰輙克然視吾中國如髙山大海未易測其雄深
　何敢遽有它志不幸姦臣腐夫希功寡謀唯恐無以
　順適其意彼方邀吾嵗幣則予以契丹舊數而不辭
　邀吾燕地税賦則予以銀絹百萬而不靳至於索犒
　師則許以犒師欲貸糧則許以貸糧一事方酬而一
　事已生前請未塞而後請復起一切順承無敢或戾
　而南牧之師已侵尋於境土矣徒知狥其欲而無以
　服其心其禍固應爾也或者惟以納張㲄結余覩為
　造釁之由而不知召侮取輕其漸非一雖微結納之
　事其能保盟約之不寒乎此處置乖冝其失十也今
　陛下聖徳清明萬無此失然臣獨怪一人憂勤恭儉
　無媿仁祖之風而羣臣盤樂怠傲乃有宣和之習東
　南民力耗於軍餉者十八而士卒窮悴常有不飽之
　嗟灾異頻仍修省之實未覩言路壅塞讜直之士弗
　容君子非不叅用而正論未嘗獲伸小人非不欲逺
　而讒諂猶或得志蒙蔽之風日熾聚歛之政日滋此
　失未除臣恐後之視今猶今之視昔也雖然臣外有
　司也其於内事不敢盡言猶請為陛下深陳所以待
　敵者臣觀塔坦之在今日無異昔者女真方興之時
　一旦與吾為鄰亦必祖述女真已行之故智盖女真
　嘗以燕城歸我矣今獨不能還吾河南之地以觀吾
　之所處乎受之則享虚名而召實患不受則彼得以
　陵寝為詞假大義以見攻女真嘗與吾通好矣今獨
　不能卑辭遣使以觀吾之所答乎從之則要索亡饜
　豈能滿其溪壑之欲不從則彼得藉口以開釁端敵
　人之情必出於此不可不豫圖所以應之也自三數
　年来謀國不深惟長算而一切幸安曩者敵在幽燕
　吾以嵗時䀻問已非獲已彼既播越而南獨不可遷
　延其辭俟復燕山然後玉帛徃来如故迺使大宋臣
　子拜敵讐於祖宗殿庭之下其誤一也嵗幣之弗遣
　是矣然不以還燕為詞而諉曰漕渠乾涸使得以移
　文督責中原豪傑聞之寜不以寡謀見哂乎其誤二
　也並邉遺民皆吾赤子窮而歸我當示綏懐疆吏非
　人惟知拒郤固已絶中原之望甚者視為盗賊戮之
　焚之上流制閫之臣明揭大榜來者即行勦殺西州
　總戎之師殺程彦暉一家骨肉於黒谷山秦隴之人
　莫不切齒召隣國之侮開邉鄙之隙結遺黎之怨逆
　上帝之心孰甚於此其誤三也積此三誤而吾國之
　威靈氣燄索然矣漢昭烈有言事㑹之来寜有終極
　夫誤於前者不可悔而應於後者猶可為所願朝廷
　毋再誤而已厥今庸人之論有二不曰敵未遽亡猶
　可倚為屏蔽則曰中原方擾未暇窺我江淮凡此皆
　誤國之言不可不察也敵之必亡無愚智俱知之臣
　不復重陳若昔五胡之亂江左粗安者盖以羣醜並
　爭莫能相一故吾江表得以媮旦夕之安及苻堅既
　㓕慕容旋起吞晉之謀元魏已併諸胡遂萌飲江之
　志今塔坦鴟張盡有河朔而楊劉羣盜又皆徃徃服
　從臣恐與五胡角立之勢殊未可為江左茍安之計
　也或又以為安邉置所儲峙日豐以此餌敵何患不
　濟臣竊謂不然夫金繒遺敵雖後世偃兵息民之權
　宜然用之於國勢委靡之時則適以召侮而不足示
　恩宣和之事是也倘不思自強其國而倚賂遺以幸
　一日之安臣知其非䇿矣昔孫氏以區區之呉而當
　強大之魏若未易為力者然其君臣相與䇿勵遂能
　挫曹公虎狼之敵晉氏東遷至岌岌也徒以將相有
　人處分得所卒能破苻秦傾國之師今國家幅貟萬
　里貢賦雲集帶甲百萬江漢為池豈下於呉晉者而
　中外有司忠誠憤激者少委靡頽惰者多一聞赤白
　囊至則相顧失色不知所為少定則又帖然矣國家
　平時不愛名器爵祿以寵士大夫一旦有急未見有
　毅然以戮力王室自任者此臣之所以大懼也夫天
　下之勢猶長江大河上流决潰下流必無獨寜之理
　今荆淮以北數百里間干戈搶攘戎馬雜㳫正如熊
　咆虎鬭僅在藩垣之外而或者乃曰無與吾事彼其
　中心實不謂然姑欲架漏目前攫取名器爵祿而去
　至於宗社生靈之憂則使陛下獨當之耳彼羣臣為
　一身計可也陛下為人子孫任九廟之託奈何付安
　危於度外乎陛下誠欲尊國勢以弭外虞則政宣之
　十失必當懲近日之三誤必當戒庸人之論必當破
　自強之計必當立至誠一心對越上帝廣謀兼聼曲
　盡下情以収天人之心以合中外之助庶天下事猶
　有可為者若或上下悠悠養成深患機㑹浸失事變
　日殊臣實未知其所終也
嘉定十年(丁/丑)春正月辛巳雷
癸巳雨土
乙未大風㧞木
二月庚申地震
壬戌雪
夏四月丁未朔金人来侵
　攻光州中渡鎮執𣙜場官盛允升殺之分兵畧樊城
　翌日鄂州江陵府副都統王守中引兵拒之金遂分
　兵圍棗陽光化
戊申圍棗陽軍光化軍
丙辰許李珏趙方便宜行事
　珏江淮制置使方京湖制置使詔措置調遣仍聼便
　宜
丁巳許董居誼便宜行事
　居誼為四川制置使命酌量緩急便宜行事
辛酉王辛㨗于安昌寨
　辛為廬州鈐轄敗敵于光山縣之安昌寨殺其統軍
　完顔掩隨州光化軍皆以㨗聞
壬戌金人退
乆雨
　辛巳釋大理三衙臨安府杖以下囚蠲茶鹽賞錢
五月甲申親試舉人
　賜呉潜以下五百二十有三人及第出身有差
癸夘趙方請下詔北伐
　遂傳檄招諭中原官吏軍民
六月庚戌太白晝見
戊午詔厲將士
　詔曰朕厲精更化一意息民豈不知機㑹可乗讎耻
　未復念甫伸於信誓實重起於兵端故寜咈廷紳進
　取之謀不忍絶使傳徃来之好毎示固存之義初無
　倖釁之心豈謂敵人遽忘大徳皇華之轡朝遣赤白
　之囊夕聞叛卒鴟張率作如林之旅饑甿烏合驅為
　取麥之師貪婪無厭僥倖嘗試冝神人之共憤亦覆
　載所不容守將効忠開門而决戰兵民賈勇䧟陣以
　爭先羣雄既殱殘黨自潰允賴蕩攘之力迄成綏静
　之功然除戎當戒於不虞縱敵必貽於後患咨爾有
　衆永肩厥心毋忽其既退而懐茍安毋狃於屢勝而
　忘逺略屬炎蒸之在候念戎役之方勞雖摧枯拉朽
　之非難而執銳被堅之不易視爾暴露如已焚惔一
　朝背好誰實為之六月飭戎予非得已諒深明曲直
　逆順之理其孰無激昂奮發之思師出無名彼既自
　貽於顛沛兵應者勝爾宜共赴於事功若能立非常
　之勲則亦有不次之賞尚其聼命朕不食言　以黄
　榜募京西忠義人進討
辛未東川大水
癸酉太白經天
秋七月丙子朔日有食之
不雨
　戊辰釋諸路杖以下囚
甲申雅州蠻復冦邉
　焚碉門寨遣官軍討之
庚子罷軍士滛刑
　詔諸軍將佐有罪送屯駐州軍鞫之罷軍士滛刑
八月乙丑詔舉將帥
　監司郡守各舉威勇才畧可任將帥者二人
冬十月乆雨
　乙巳朔釋大理三衙臨安府及兩浙諸州杖以下囚
　癸酉蠲三衙江上諸軍公私逋負錢
十一月丁丑大風
庚辰太白晝見
甲申賑貧民
　詔浙東提舉司出米十萬石賑給貧民
戊戌太白經天
十二月戊申募民納粟補官
　以軍興故
乙夘詔武舉人毋應文舉
癸亥金人侵四川
　鳯翔副統軍完顔贇以歩騎萬人侵四川戊辰迫湫
　池堡
己巳陷天水軍
　守臣黄炎孫遁去攻白環堡破之庚午迫黄牛堡
據大散關
　統制劉雄棄關遁金人據之
嘉定十一年(戊/寅)春正月壬午李全率衆來歸
　全即李鐡槍也本漣水縣弓手後充京東路忠義人
　開禧邉事興戚拱嘗結之以焚漣水縣至是来歸詔
　以為京東路緫管
戊子金人圍皂郊堡
　壬辰利州麻仲率忠義人焚秦州永寜寨　丁酉詔
　四川忠義人立功其賞視官軍
乙未出度牒給軍費
　以一千下四川
金兵攻隔茅關
　興元都統李貴遁去官軍大潰
二月甲辰焚大散關
乙巳王大才馬蹶死于河池
丙午金兵陷皂郊
　死者五萬人
丁未䧟湫池堡
　三月丁丑焚之
戊申圍隨州棗陽軍
　㳺騎至漢上均州守臣應謙之棄城走
丙辰白虹貫日
梁昭祖焚金糧舟
　昭祖為楚州鈐轄焚舟於大清河京東忠義副都統
　沈鐸遣兵助之
三月戊子復皂郊
　先是二月辛亥四川制置司招忠義人復皂郊至是
　利州統制王逸等率官軍及忠義人収復　己丑沔
　州都統劉昌祖至皂郊
郭雄斬金將完顔贇
　金副都統制完顔贇包長夀遁去沔州軍士郭雄追
　斬贇首而還長夀僅以身免
辛夘官軍大潰於赤谷口
　忠義十餘萬人出攻秦州官軍繼進至赤谷口王逸
　傳劉昌祖之命退師且放散忠義人軍大潰
癸巳金復攻皂郊
　包長夀合長安鳯翔之衆復攻皂郊遂趨西河州丙
　申劉昌祖焚西河州而遁守臣楊克家棄城去昌祖
　又焚成州守臣羅仲甲亦棄城去四月戊申金人去
　成州
彭惟城等敗於泗州
　惟城鎮江忠義統制
戊戌金兵陷西和州
　四月甲辰退去
夏四月戊申命四川増印錢引
　五百萬以給軍費
侯頥棄階州
　頥本州守
戊午金兵復至大散關
　守將王立遁去興元都統呉政至大散關執立斬之
己未逼黄牛堡
　呉政拒退之軍聲大振
五月乙亥招集忠義人
　命四川制置司
癸未蚩尤旗見
　其長竟天
丁亥集議邉事
　詔侍從兩省䑓諌官集議平戎禦戎和戎三䇿
壬辰嚴試法官七等之制
六月湖州水
　辛酉詔賑恤被水貧民
秋七月乙酉修孝宗寳訓
辛夘蠲税役
　蠲四川關外諸州税役甲午蠲光州民兵戰死之家
　税役
九月辛巳合祭天地于明堂赦天下
冬十月丙申進呉政等官
　政與利州副都統張威各進三官
貶劉昌祖等
　昌祖以焚城退遁罪奪五官韶州安置丙午羅仲甲
　以棄城罪奪三官常徳府居住楊克家以棄城罪奪
　二官撫州居住
戊午大風
壬申金人攻黄口灘
　屬安豐軍
是月陜西人張羽来歸
　是嵗諸路戸一千二百六十六萬九千六百八十四
　口二千八百三十七萬七千四百四十一
