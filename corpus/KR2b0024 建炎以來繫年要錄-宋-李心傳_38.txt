
　建炎以來繫年要録巻三十七
　　　　　　　　　　　　宋　李心傳　撰
建炎四年九月庚子朔滁濠鎮撫使劉綱言本軍闕食
事屬危急詔建康府賜米二千斛仍毋得渡江時綱已
率所部自采石濟江屯於溧陽其徒乏食徃徃抄掠以
自給
辛丑建康府路安撫大使兼知池州吕頥浩請兵五萬
人分屯建康等處内建康府萬五千人太平州萬人池
州二萬人饒州五千人除參謀官劉洪道見管崔邦弼
及李貴等兵約五千人韓世清約六七千人外乞朝廷
貼足付臣使喚昔王翦伐燕謂非六十萬人不可終如
所料杜充以五萬人祇守建康猶不免敗事况本路上
下近千里多是𦂳要渡口今臣乞兵五萬委為不多又
言劉光世有部曲約二三萬人其勢稍强乃可彈壓烏
合之衆今臣素無部曲非得知兵政統制官及正兵二
萬人難以鎮服衆心乞以神武前軍統制王􁞯所部前
軍及諸將巨師古顔孝恭自𨽻又請招捕水冦邵青崔
増及賜諸軍衣甲詔賜樞密院見甲千副本路上供經
制錢四十萬緡米二十萬斛餘從之頥浩將行見上言
臣自去國不知金人之實聞已渡淮北去然金人多詐
而難測臣比經四明見朝廷集海舟於岸下是必為避
敵之備夫避敵固當預辦然禦敵之計尤不可緩臣仰
料聖駕萬一避敵不過如永嘉及閩中耳望鑒去嵗敵
騎追襲之事選兵二萬分為二項一項浙西一項浙東
或據水鄉或扼山險邀而擊之使將士戮力如四明城
下之戰則無不勝矣萬一今冬敵不渡江則願宰執預
為之計俟來夏則遣兵北向分二萬由海道趨文登以
揺青齊分二萬由淮陽趨彭城以撼鄆濮盖金人用兵
深忌夏月我必乘其忌而攻之故大暑用兵臣前後屢
陳此計然安危治亂之要尤在人主能察方去冬金人
分三路追襲廷臣皆以航海為非陛下斷而必行故至
今帖然無虞夫難得易失者天之時難成易敗者人之
功臣願陛下惜分隂汲汲圖之近臣有獻計者必參以
行事而驗其是非則人不難知矣此陳蕃所謂成敗之
幾在察言也願留聖意　起復左武大夫忠州防禦使
閤門宣贊舍人秦鳯路兵馬鈐轄陳思恭知階州兼㳂
邊安撫使充神武後軍統制
壬寅劉光世奏淮南諸鎮郭仲威潰散薛慶身亡趙立
不知存亡岳飛見在江隂軍不見赴鎮劉綱以所部渡
江赴行在散在南北岸作過金人見留承州臣遣王徳
渡江過邵伯埭擒敵軍四百餘人詔光世以所俘赴行
在既而徳自天長引兵趨承州不得入斬所部左軍統
領官劉鎮而還(此據光世奏云得九月八日申到/在此後五日不知以何日斬鎮也)
癸卯通泰鎮撫使岳飛以所部入泰州
甲辰太上皇后鄭氏崩扵五國城年五十二　滁濠鎮
撫使劉綱在建康論者喧言綱且反綱束身赴行在自
明㑹吕頥浩亦乞綱自𨽻范宗尹奏令綱以萬人聼頥
浩節制上曰朝廷始行藩鎮當令遵禀號令唐室之衰
不以他事秪是藩鎮跋扈爾既而言者請遣綱還鎮設
逗遛不行則置之典刑乃詔頥浩俟過防秋遣發自今
諸鎮撫使毋得擅離本鎮綱又言世居泗州所領之衆
類多土人今泗州𨽻趙立而令綱以所部歸濠滁則人
各思歸勢必離散詔招信縣特割𨽻濠州(詔頥浩遣發/在是月戊申)
(招信𨽻濠州/在是月丙午)　右文殿修撰李光充徽猷閣待制知臨
安府　成忠郎閤門祗候建昌軍兵馬監押蔡延世為
承務郎權通判軍事先是延世攝軍事守城有功江西
福建諸司上其事從衛三省樞密院為之易文資延世
審扵朝因有是命(延世守城事見去年十一月甲戌趙/甡之遺史稱以延世為通直郎賜五)
(品服盖誤/今從日歴)
乙巳詔劉光世岳飛趙立王林犄角逼逐金兵渡淮時
左監軍完顔昌兵圍楚州已百餘日鎮撫使趙立一日
擁六騎出城呼曰我鎮撫也首領驍將其來接戰南寨
有二騎襲其背立手奮二槍俱墜地奪䨇騎將還俄北
寨中遣五十餘騎追立立瞋目大呼人馬俱辟易明日
立三幟邀戰立以三騎應之伏發立中飛矢奮身突圍
以出敵益攻之　中奉大夫守中書舍人致仕李公彦
貶秩三等坐敵至乞致仕為殿中侍御史張延夀所劾
也於是侍從郎官已下自洪州遁去者皆降一官
丙午岢嵐軍人王師昊伏闕上書乞見上謂輔臣曰朕
於檢皷院進状日加省閱是須伏闕何邪靖康間士庶
伏闕至於進退大臣所謂倒持太阿此風不可長遂下
越州獄既而師昊坐怪妄惑衆送隣州編管上謂范宗
尹曰朕大開言路言有可採至命以官言或不當雖斥
朕躬亦不加罪至於狂誕不免畧須禁止卿等宜以此
意諭士民(師昊行遣在/是月戊午)
戊申言者請將從衞三省樞密院自離建康以至章貢
凡所行事無問大小悉詔都司檢正再行㸔詳有踰格
法一切改正外其間有委實立功之人與從權招安之
事所當激賞而不可已者令具因依取㫖别行旌寵從
之　是日劉豫僭位於北京初軍民聞豫至殺金人閉
門以拒豫豫擊而降之遂即皇帝位國號大齊(王之道/書稱金)
(立劉豫責嵗幣三百六十萬/緡他書皆無此疑非其實)大赦偽境赦文畧曰朕風
猷寡陋家世側微昔也壯年久林泉而是樂今焉晚節
豈軒冕之為心雖非虞舜之明揚幸無成湯之慙徳(偽/齊)
(録僭位赦文門下自前朝失御率土無依内離民心致/蠭起弄兵之盗外開邉隙来鷹揚問罪之師山川靡寕)
(干戈互動耕桑廢業壟畆彌望而荆榛老㓜逃生廬舍/多為之灰燼原野厭乎流血溝壑填扵殘骸兵火連年)
(不休亂離自古所少言之流涕念及痛心嗟赤子之無/辜冀皇天之悔禍宣命亟班扵上國節制特設扵東州)
(頋朕何人誤成此位自念風猷寡陋家世側微昔也壯/年久林泉而是樂今焉晚節豈軒冕之為心屢乞退閑)
(竟無成命提綱五路空殫夙夜之勞歴試朞年蔑著錙/銖之効雖近地稍形扵康又而逺民未免於飢荒方圖)
(自効而歸敢有懐它之望顯冊之既申命要在必從避/辭者凡四章無所不至使命愈加乎敦廹軍民不容乎)
(遁逃至扵屬部之州列奏樂推之牘此豈人事致爾實/有天數存焉知便安難遂于己私則吉凶宜同于民患)
(當天造之草昧念王業之艱難恭授冊儀尚循墻而欲/避勉膺位號若負刺之不遑雖非虞舜之明揚幸無成)
(湯之慙徳已于天㑹八年九月九日即皇帝位國號大/齊布告中外尚念世道交䘮國俗益訛貪頑未變于餘)
(風詿誤多罹于憲網力期化洽深軫哀矜宜布湛恩與/之更始可大赦天下於戲臨深履薄何以當付託之隆)
(拯溺救焚何以慰來蘇之望尚頼公卿宣力士庶協心/共贊眇冲以臻康泰  按方圖自効而歸下原本脫三)
(句今據北盟/㑹編補入)豫既立復還東平以宣奉大夫張孝純為
尚書左丞相朝議大夫李孝揚權尚書左丞朝散大夫
通判濟南府張東權尚書吏部侍郎兼右丞(孝揚已見/元年十一)
(月戊子東初見/二年正月庚子)豫子麟為太中大夫提領諸路兵馬兼
知濟南府時金以前知越州李鄴知和州李儔顯謨閣
直學士鄭億年臣豫豫以儔為監察御史億年為工部
侍郎初孝純在雲中金左副元帥宗維將避暑謂孝純
曰公扵此無治生事竢秋當還公鄉里又顧留守髙慶
裔曰如有人負張公錢物當督還之盖宗維與豫密約
已定人莫知也至是宗維遣人送孝純歸祈請使資政
殿學士宇文虛中以詩送之孝純將渡河欲自濟南歸
滕縣主者曰當與公共至東平節制司某得回檄公可
歸矣既行則孝純兄弟諸姪競逺迓之至汶上豫已僭
立遽宣麻拜偽相孝純暱扵親愛懼扵還金遂䘮晩節
豫降南京為歸徳府改東京為汴京陞東平府為東京
去淮寜潁昌順昌興仁夀春府名復舊州名以其弟益
為北京留守豫自以生景州(中興姓氏録先是崇寕間/望氣者言景州阜城縣有)
(天子氣甚明命開河于新邑斷其王氣其後張邦昌與/劉豫僣位皆阜城人也按邦昌乃永静軍東光縣人與)
(此所云不/同當考)守濟南節制東平僭位大名遂起四郡强壯
為雲從子弟應募者數千人豫又置三衞官曰翊衞曰
親衞曰勲衞以士大夫之子為之二年升一等滿六嵗
則試以弓馬合格人出官奉議郎簽書博州判官㕔公
事劉長孺獻豫書備陳祖宗徳澤勸以轉禍為福豫怒
追其官囚之百日長孺終不屈豫後復官之長孺不從
而止初敵騎之南牧也士大夫皆避地朝奉郎趙俊獨
不肯避曰死生命也避將安之豫以俊為虞部員外郎
辭疾不受以告畀其家卒却之如是再三豫亦不復强
凡家書文字不用僭號但書甲子後三年卒是時本朝
宗室南渡不及者尚散居民間豫募人索知承務郎閻
琦匿不以聞為人所告豫杖之死承直郎姚邦基知尉
氏縣秩滿不復仕屏居村落間授徒以自給長孺耀州
人俊宋城人邦基蜀人也
庚戌三省言去嵗出師以京西盗賊充斥及湖南北分
治軍器揀選將士故許逐路並聼宣撫司節制今本司
於秦州駐劄道里遥逺緩急恐失機㑹合依分鎮指揮
從之初宣撫處置使張浚之西行也得㫖便冝黜陟既
而浚遣主管機冝文字傅雱使湖南參議官李允文使
湖北亦以便宜付之由是二人得以自恣至是宰相范
宗尹言宣撫司所遣官如有合從權措置事自合申聼
本司詔禁止違者重寘典憲　詔官秦觀子孫一人觀
官止宣徳郎以元祐黨人特有是命　統制官薛成有
衆二千屯婺州詔以其兵𨽻神武左軍　吉州司法參
軍林大任請以官易僧許之(此據㑹/要修入)
辛亥右武大夫吉州刺史東京提舉龍徳宫王球除名
勒停送大理寺劾治(球初見元年/六月丁亥)球既渡江所盗上皇
寳器服玩事露上見之感愴流涕欲遂戮之大理卿王
衣啟于上曰球誠可殺但儻非其隱匿則諸物悉為金
得無從復歸天上矣上乃宥之(方勺泊宅編云王球為/龍徳宫提舉官眷遇特)
(厚丁未春淵聖皇帝已幸青城上皇密遣球裒宫中器/用得萬金鎔為二百鋌蔵廢井中甃之以石謂球異時)
(國有艱窘自發之上狩淮南球進之有㫖輸行在方具/舟㑹宫中舊卒有知其端者恐球潛載以遁詣開封府)
(陳告尹欣然召球諭以兵須正急此機不可失球度力/不能奪因盡輦致持符歸報朝廷初不加譴其後范丞)
(相當國疑球與尹乾沒下大理鞫治球竟廢死按上在/淮甸京尹乃宗澤杜充球既得符而歸則後來何以坐)
(罪王明清録云籍球家得寳玩及古玉印數十衣嘗摹/其文據此則球所坐乃竊寳玉非盗庫金兼此獄本衣)
(所鞫明清衣從子冝得其詳方/勺傳聞之詞未必實也今不取)
癸丑言者論近世銓衡之官法守不立自京黼用事有
詣堂求吏部闕者判一取字雖已注人亦奪予之甚至
部有佳闕密獻之以自効為寒逺患踰二十年望明戒
吏部長貳自今堂中或取部闕者並須執守毋得供報
從之(按八月壬申方降㫖非堂闕並還部今/甫踰月不知何以復有此請也當考)
甲寅賜御史臺主簿韓璜進士出身璜宗武子也(宗武/故相)
(績子元符/末秘書丞)嘗知上蔡縣富直柔薦璜于上將用為言官
故筞試中書而有是命　言者論近州縣之吏賍貪頗
衆欲望應官員犯入已賍許人越訴其監司守令不即
按治並行黜責庶使舉刺之官不敢坐視賍吏既去民
皆樂生從之(此以紹興五年四月/三日刑部狀修入)
乙卯罷中書門下省檢正官以范宗尹言兩省所行文
字並是已經看詳勘當成熟事件其檢正二員乃成虛
設故也(紹興四年三/月丙午復置)　中書門下省檢正諸房公事蘇
遲直龍圖閣知泉州　顯謨閣待制知洪州髙衞為徽
猷閣直學士知鄂州兼本路安撫使令直秘閣知鄂州
李允文依舊還宣撫處置使司供職時張浚聞朱勝非
宣撫湖北乞罷允文還司而朝奉郎知岳州袁植亦䟽
允文妄作生事以白御史臺中丞富直柔等言於朝故
有是命允文不受
丙辰復増左右司郎官為四員　尚書禮部員外郎劉
棐為起居郎吏部員外郎趙子畫為左司員外郎侯延
慶為右司員外郎朝請郎趙子恭充樞密院檢詳諸房
文字棐宋城人子畫燕懿王後渤海公世禕孫與子泰
皆士㒟所薦也(燕王生昌州團練使惟固惟固生宣城/公従審從審生世禕世禕生令簽令簽)
(生子/畫)　朝散大夫毛隨行尚書司封員外郎隨江山人
以薦得召見隨言今冬嵗躔于斗牛吴越之㑹漢志嵗
星所在國不可伐金必不南渡然禦敵上策莫先自治
願保天險修戰備權宜定都不為輕重以繫四方之觀
聼則士氣日壯乃有是命　是日金左監軍昌犯楚州
守臣右武大夫徐州觀察使楚泗州漣水軍鎮撫使趙
立死之前一日昌大進攻具臨城翌日填濠將進立率
士卒禦之忽報敵近城矣立笑曰將士不用相隨吾将
觀其詭計且令其匹馬隻輪不返上城東門未半飛砲
碎其首(趙甡之遺史云砲中立股骨/折而死今從王銍所作立傳)左右馳救之立猶
曰吾終不能與國破敵矣令舉致三聖廟中聲言疾病
祈禱使賊不悟言終而絶年三十七然人聞其死知城
必陷失聲巷哭不可止衆以參議官程括權鎮撫使以
守敵益攻之
戊午詔舒蘄光黄鎮撫使李成具析擅舉兵渡江因依
申尚書省成既叛命遣其副都統武畧大夫閤門宣贊
舍人馬進自黄州渡江由大冶縣犯興國軍守臣朝請
郎李宜不能拒(趙甡之遺史作李儀按日歴宜以紹興/元年五月庚子坐容縱賊兵安泊罷去)
(盖此/宜字)開門納之進入城不殺掠如官軍焉同知三省樞
密院事李回聞成叛乃奏鄂州李允文擅截成綱舟故
有是命仍令鄂州日下發還時降授承議郎新知巴州
馮檝在岳陽守臣袁植令檝草書遺成說以忠義成不
聼(按宋史繫/丁巳日)　賊趙延夀號趙不忙(延夀紹興元年五/月就招自稱武翼)
(大夫忠州刺史/不知是正官否)以衆犯徳安府鎮撫使陳規誘之入城
與語將官辛選欲執之規不可曰今即失信後可必其
無冦乎時撫諭使馮康國在徳安將發規諭延夀俾就
招延夀詐諾規識其意明日餞康國扵城南延福寺㑹
未集規遽興僧舍衆莫測俄報延夀刼延福寺規即入
城守延夀乃退
已未上曰昨韓世忠進一馬髙五尺一寸云非人臣所
敢乘朕答以九重之中未嘗出入何所用之卿可自留
以為戰備時世忠妻和國夫人梁氏言積俸未支三省
奏近惟隆祐皇太后殿下所積供奉物計直供支潘賢
妃勘請已不給上曰將帥朕所委用當厚䘏其家可特
予之餘人毋得援例(熊克小歴世忠妻夫人未支積俸/詔以隆祐太后殿下供物給之他)
(不得援例既而賢妃位亦乞勘請不允克所書差互盖/三省所奏以為隆祐所積供奉物當支賢妃既不勘請)
(則梁氏不應陳乞克乃誤以為以隆祐殿物賜世忠妻/也隆祐供奉物八月戊戌御藥院奏令供納本色真珠)
(物帛等並定價錢扵左藏庫供/支依奏此事見日歴克實差互)　宣撫處置使張浚承
制以集英殿修撰王倚知利州直徽猷閣劉民瞻朝議
大夫井度為利州路轉運副使朝議大夫新知䕫州蘇
覺提㸃利州路刑獄公事民瞻長社人度亮采子也(亮/采)
(淮寕人元祐/殿中侍御史)　是日金均房安撫使王彦及桑仲戰於
平麗縣之長沙平敗之仲既陷均房有窺蜀之志擁衆
犯金州白土闗彦以官軍保長沙平仲故為彦部曲以
書請曰仲扵公無所犯願假道入蜀以就食耳彦語寮
佐曰吾知仲之為人能馭士卒輕財善鬬然勇而無謀
決為諸公破之乃遣統領官門立為先鋒立鏖戰不勝
馬陷淖其子璋馳過立呼之璋不應而去立罵賊不絶
口而死人心震恐時官軍纔二千糧且不繼或請少避
賊鋒彦曰今敵在陕西若賊至安康則四川腹背受敵
矣敢有言避賊者斬遂率同統制王宗尹相為犄角士
皆争奮賊張歩騎六道並進彦執旗大呼麾士士殊死
鬬自辰及酉賊大敗追至竹山縣而還仲遂據房陵仲
之未敗也王闢在房州與仲遥為聲援至是彦遣人招
闢闢遂降彦欲造其營衆不可彦曰我以誠待闢闢雖
詐何能為遂肩輿至闢營闢大驚與其黨皆聼命張浚
承制以彦為左武大夫闢後腰斬於興元府(日歴九月/二十九日)
(張浚奏王彦破賊桑仲招撫王闢了當特轉行左武大/夫詔依已行事理疑是本司出宣劄之日未必此日降)
(㫖也/當考)
庚申詔起居郎劉棐以秘閣修撰出守以御史中丞富
直柔論其宿負也
辛酉武顯大夫閤門宣贊舍人承州天長軍兵馬鈐轄
主管鎮撫司公事王林知承州代薛慶也廢天長軍為
縣𨽻揚州盱眙軍為縣𨽻泗州自是諸鎮撫使稍因事
併廢矣　御史臺主簿韓璜守監察御史　廸功郎新
徽州州學教授王居正入對居正江都人季陵為中書
舍人嘗舉自代范宗尹又薦之得召見居正上仁祖十
事參以今日所宜行各有論著上甚喜以居正為承奉
郎尋除太常博士(居正除博士日歴不書本寺/題名在今年十月今併附此)　是日
神武副軍統制官李捧統領官王民以所部合三千人
與建賊范汝為戰為所敗官軍皆潰捧等遁去與其軍
相失
壬戌御史中丞富直柔請罷新除右司員外郎侯延慶
而用直龍圖閣蘇遲為都司范宗尹曰都司宰屬如大
藩帥臣猶得自辟置屬官盖資贊畫之益遲雖名徳之
後然不可任都司上曰臺諌以拾遺補過為職不當薦
某人為某官趙鼎曰惟可論薦臺屬張守曰亦須得㫖
乃可薦上曰然　起復直龍圖閣新知興元府張上行
移知秦州上行未至興元道病卒　偽齊劉豫下詔求
直言(偽齊錄九月二十二日奉聖㫖辭避無術竟當重/任䝉逺近官吏士庶耆老湊集稱慶顧以無能副)
(衆勤誠惟極愧惕念時當草昧事極艱難臨政之初若/渉大水浩無津涯更冀官吏軍民耆老凡有所見直陳)
(無隠庶補昧/陋其圖永濟)
癸亥知樞密院事宣撫處置使張浚以都統制劉錫及
金人戰於富平縣敗績初浚既定議出師幕客將士皆
心知其非而口不敢言唯諾相應和㑹上亦以敵聚兵
淮上命浚出兵分道由同州鄜延以擣敵虛時權永興
軍路經畧使吴玠已得長安而環慶經畧使趙哲收復
鄜延諸郡浚乃檄召熈河經畧使劉錫秦鳯經畧使孫
渥涇原經畧使劉錡各以兵㑹合諸路兵四十萬人馬
七萬以錫為統帥浚又貸民賦五年金錢糧帛之運不
絶於道所在山積(浚貸民賦事據王之望西事記他書/皆無之之望嘗縂蜀賦所云必有據)
浚親徃邠州督戰金左副元帥宗維聞之急調完顔宗
弼自京西入闗與羅索㑹官軍行至耀州之富平金人
已屯下刲縣相去八十里而羅索方在綏徳軍衆請擊
之浚不可乃約自㑹戰金人不報書凡數徃羅索乃自
綏徳軍來移軍與官軍對壘親率數十騎登山以望我
軍曰人雖多壁壘不同千瘡萬孔極易破耳浚猶遣使
約戰金人許之至期輙不出兵以為常浚以羅索為怯
曰吾破敵必矣幕客有請以巾幗婦人之服遺羅索者
諸路鄉民運芻粟者絡繹未已至軍則每州縣自為小
寨以車馬為衞相連不絶錫合諸將議戰玠曰兵以利
動今地勢不利將何以戰宜徙據髙阜使敵馬衝突吾
足以禦之秦鳯路提㸃刑獄公事郭浩亦曰敵未可争
鋒當分地守之以待其弊諸將皆曰我師數倍於敵又
前阻葦澤敵有騎不得施何用他徙將戰命立故將曲
端旗以懼敵羅索曰彼紿我也是日也羅索選三千騎
蓐食令珠赫貝勒率之囊土踰淖徑赴鄉民小寨鄉民
奔亂不止踐寨而入諸軍驚亂遂薄我軍錡身先士卒
禦之自辰至未勝負未分敵更薄環慶軍他路軍無與
援者㑹哲擅離所部將士望見塵起驚遁軍遂大潰哲
旗牌未及巻衆呼曰環慶趙經畧先走至邠州乃稍定
金人得勝不追所獲軍資不可計(張浚行状云金尼瑪/哈益兵二萬聲言取)
(環慶公遂決䇿問罪敵大恐急調大帥尼瑪哈等由京/西路星夜来陕右以九月二十間與尼瑪哈等㑹按張)
(滙節要諸書尼瑪哈時在雲中未甞親入闗行状誤以/羅索為尼瑪哈也熊克小厯云右監軍烏珠與羅索同)
(行亦誤烏珠紹興二年春末始除右監軍克不詳考耳/趙甡之遺史叙此事云諸軍驚亂浚乗騎急奔諸軍皆)
(潰是時浚止在邠州/甡之亦誤今並不取)
自渡江以來除拜臺省等職事官率受堂帖即視事論
者以為如此則比及給舍封駮朝廷用人之失已形而
士大夫進退亦且失據望候其受告乃許蒞事甲子從
之(此似劉棐侯延慶事紹興元年九月/壬寅右諌議大夫曽統建請同此)
乙丑建言者論昨劉光世等解到降羌分𨽻五軍出入
自如更無疑阻竊惟推赤心置其腹中固陛下盛徳事
然非我族類其心必異今所降单寡若不足慮或來者
稍衆猝有不虞之變一夫奮臂可為寒心國家前日招
納已蹈郭欽江統所論之失今日不可不思魏徴所争
議者以為戒也欲望睿慈更與執政大臣熟議别有以
處之詔令諸軍常切覺察
丙寅賜劉光世銀帛二萬匹兩為渡江賞軍之費先是
光世麾下有言光世將提兵過江而幕客沮之其意遂
緩簽書樞密院事趙鼎聞之以書抵光世曰參謀諸公
久在幕府必能裨贊聰明共饗富貴固不可輕舉妄動
重貽朝廷之憂亦安忍坐視不救滋長賊勢留無窮之
患上聞之曰諭諸將當如此　是日趙延夀焚郢州(按/宋)
(史繫戊/辰日)
戊辰金左監軍昌急攻楚州破之初趙立之入城也有
徐州軍民老弱僅數千而勝兵居半又有楚州將兵二
千四縣民兵約五千共不滿萬人圍城初有野豆野麥
可以為糧後皆無生物有鳬茨蘆根男女無貴賤斸之
後為水所沒城中絶糧至食草木有屑榆皮而食者徐
州將士殘暴席勢凌楚軍二州衆不相能立善弹壓使
各効其所長無敢校私隙其後忿䦧日聞敵諜知之然
猶深忌立疑其詐死不敢動無何守者稍怠徐人多潰
圍而去敵用降人衞進言専攻北壁凡四十餘日至是
乃陷始立走人詣朝廷告急上命浙西安撫大使劉光
世督淮南諸鎮徃援之東海李彦先首以兵至淮河扼
敵不得進髙郵薛慶至揚州轉戰被執死光世前軍將
王徳至承州其下不用命維揚郭仲威按兵天長隂懐
顧望獨海陵岳飛屯三墪僅能為援而亦衆寡不敵敵
知外援絶攻圍益急立家屬先死扵徐其赴鎮以單騎
入楚後得女子習書者使侍左右讀軍中書記城陷俱
沒立為人木彊不知書其忠義盖出天性善騎射容貌
甚壯不喜聲色財貨月俸給皆取其半與士卒同甘苦
毎戰擐甲胄先登有退却者必大呼疾馳至其側捽而
斬之衆畏服亦樂為用其視金人如仇毎言及必嚙齒
而怒常戒士卒惟以殺金人為言且曰若不幸城陷必
當備巷戰及城陷州人扶傷巷戰惟民兵奪門而出首
領萬五石琦蔚亨號千人敵皆得全自金犯中國所過
名城大都多以虛聲脅降如探囊取之如冀州堅守踰
二年濮州城破巷戰殺傷畧相當皆為敵所憚而立威
名戰多咸出其上是役也敵銳意深入㑹張浚出師闗
陕完顔宗弼徃援之又立以其軍蔽遮江淮故敵師亦
困弊而止議者謂立之功雖張廵許逺不能過云(趙甡/之遺)
(史立以己未之日死城以甲子之日陷今從王銍所作/立傳及日歴附傳甡之又云立一妻一姝一女年十餘)
(嵗男子方縂角或遭拘掠或被殺害皆盡與附傳所云/不同今從附傳日歴亦有立親妹乞存䘏狀當是已歸)
(人而同入/楚州也)　内侍武功大夫蘇淵夜殺一妻二妾既而
自裁上疑其二子預知下越州獄窮治既而憐其家無
主亟諭大臣釋之
是月顯謨閣待制知筠州商守拙卒　初海州淮陽軍
鎮撫使李彦先在韓世忠軍有李進彦者犯罪流嶺南
道為防送者所釋亦投世忠軍中世忠之潰於沭陽也
彦先入海聚衆後有兵數千與進彦分統之至是進彦
累官武節郎閤門宣贊舍人為海州兵馬鈐轄及楚受
圍彦先以舟師䇿應趙立與之刺臂為義兄弟城陷之
日彦先舟師猶在北神鎮淮河中前後扼於金人不得
去金以舟船併力攻彦先彦先所乘舟下碇石急收不
應敵擊之彦先與其家皆死時進彦在東海縣招集彦
先餘衆後渡海至秀州之金山遂受吕頥浩節制(趙甡/之遺)
(史云進彦渡江至平江之許浦遂受劉光世招安按日/歴紹興元年三月一日樞密院勘㑹李進彦人船已到)
(秀州此云許/浦恐小誤)　蘄黄都廵檢使韓世清既至黟縣上命
以所部屯池州世清有衆萬餘江東安撫大使司參謀
官劉洪道以軍儲不給令世清移宣州屯駐
　
　
　
　
　
　
　
　
　
　
　
　建炎以來繫年要録巻三十七
建炎以來繫年要録巻三十七金人地名考證
　　珠赫貝勒(原書作折合孛/堇誤今改正)
　　尼瑪哈(原書作黏罕/誤改見巻一)
　　烏珠(原書作兀术/誤改見巻一)
　　羅索(原書作婁宿/誤改見巻一)
　
　
　
　
　
　
　
　
　
　
　建炎以來繫年要録巻三十七
