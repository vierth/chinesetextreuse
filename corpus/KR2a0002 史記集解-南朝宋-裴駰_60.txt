史記集解卷六十二
　　　　　　　　　　　　　　宋　裴駰　撰
史記六十二
管晏列傳第二
管仲夷吾者潁上人也少時常與鮑叔牙游鮑叔知其賢
管仲貧困常欺鮑叔鮑叔終善遇之不以為言已而鮑叔
事齊公子小白管仲事公子糾及小白立為桓公公子糾
死管仲囚焉鮑叔遂進管仲管仲既用任政于齊齊桓公
以霸九合諸侯一匡天下管仲之謀也管仲曰吾始困時
嘗與鮑叔賈分財利多自與鮑叔不以我為貪知我貧也
吾嘗為鮑叔謀事而更窮困鮑叔不以我為愚知時有利
不利也吾嘗三仕三見逐于君鮑叔不以我為不肖知我不
遭時也吾嘗三戰三走鮑叔不以我為怯知我有老母也
公子糾敗召忽死之吾幽囚受辱鮑叔不以我為無恥知我
不羞小節而恥功名不顯于天下也生我者父母知我者
鮑子也鮑叔既進管仲以身下之子孫世禄于齊有封邑
者十餘世常為名大夫天下不多管仲之賢而多鮑叔能
知人也管仲既任政相齊以區區之齊在海濵通貨積
財富國強兵與俗同好惡故其稱曰倉廪實而知禮節
衣食足而知榮辱上服度則六親固四維不張國乃滅亡
下令如流水之原令順民心故論卑而易行俗之所欲
因而予之俗之所否因而去之其為政也善因禍而為福
轉敗而為功貴輕重慎權衡桓公實怒少姬南襲蔡管
仲因而伐楚責包茅不入貢于周室桓公實北征山戎管
仲因而令燕修召公之政于柯之㑹桓公欲背曹沫之約
管仲因而信之諸侯由是歸齊故曰知與之為取政之寳也
管仲富擬于公室有三歸反坫齊人不以為侈管仲卒齊
國遵其政常彊于諸侯後百餘年而有晏子焉
晏平仲嬰者萊之夷維人也(劉向别録曰萊/者今東萊地也)事齊靈公
莊公景公以節儉力行重于齊既相齊食不重肉妾不
衣帛其在朝君語及之即危言語不及之即危行國有
道即順命無道即衡命以此三世顯名于諸侯越石父
賢在縲紲中晏子出遭之塗解左驂贖之載歸弗謝入
閨久之越石父請絶晏子戄然攝衣冠謝曰嬰雖不仁免
子于厄何子求絶之速也石父曰不然吾聞君子詘于
不知己而信于知己者方吾在縲紲中彼不知我也夫
子既已感寤而贖我是知己知己而無禮固不如在縲
紲之中晏子于是延入為上客晏子為齊相出其御之
妻從門間而闚其夫其夫為相御擁大葢策駟馬意氣
揚揚甚自得也既而歸其妻請去夫問其故妻曰晏子
長不滿六尺身相齊國名顯諸侯今者妾觀其出志念
深矣常有以自下者今子長八尺乃為人僕御然子之
意自以為足妾是以求去也(皇覽曰晏子冢在臨菑城/南淄水南桓公冢西北)
其後夫自抑損晏子怪而問之御以實對晏子薦以為
大夫
太史公曰吾讀管氏牧民山髙乗馬輕重九府(劉向别/録曰九)
(府書民間無有/山髙一名形勢)及晏子春秋詳哉其言之也既見其著
書欲觀其行事故次其傳至其書世多有之是以不論
論其軼事管仲世所謂賢臣然孔子小之豈以為周道
衰微桓公既賢而不勉之至王乃稱霸哉語曰將順其
美匡救其惡故上下能相親也豈管仲之謂乎方晏子
伏莊公尸哭之成禮然後去豈所謂見義不為無勇者
邪至其諫説犯君之顔此所謂進思盡忠退思補過者
哉假令晏子而在余雖為之執鞭所忻慕焉
　
　
　
　
　
　
　
　
　史記集解卷六十二
