
御批厯代通鑑輯覽卷十二
楚漢
(乙是義帝心元西楚霸王項籍元漢王劉邦元年是嵗/未秦亡  綱目于楚漢之際每甲子下俱分列諸國今)
(但列楚漢諸國倐/亡倐亡不備載)
五星(嵗星柬方春木熒惑南方夏火太白西方/秋金辰星北方冬水填星中央季夏土)聚于東
井(東井八星天之南門主水衡自井十度至栁三度為/為首之次屬秦分漢書天文志漢元年十月五星聚)
(于東井從嵗壘也後魏髙允曰金水二星常附日而行/冬十月日旦在尾箕昬没于申南而東井方出于寅北)
(何因背日而行崔浩曰五星以前三月聚東井非十月/也宋劉邠曰秦之十月今七月日當在鶉尾故太白辰)
(星得從嵗星也考漢書律厯志秦/以十月為正劉攽之言葢本于此)
沛公至霸上(即白鹿原在西安府咸寧縣東水經注白/鹿原東即霸川之西謂之霸上霸水注見)
(前/)秦王子嬰降
　沛公至霸上秦王子嬰素車白馬係頸以組(應劭曰/組天子)
　(韍也係頸/言欲自殺)封皇帝璽(始皇藍田玉璽文曰受天之命/皇帝壽昌子嬰上之漢代傳受)
　(號傳/國壐)符(玉符以/發兵將)節(號令賞罰之節以毛為/之上下相重取象竹節)降軹道(亭/名)
　(在今咸陽/縣東北)旁諸將請誅之沛公曰始懐王遣我固以
　能寛容且人已服降殺之不祥乃以屬吏
沛公入咸陽還軍霸上除秦苛法
　沛公西入咸陽諸將皆争走金帛財物之府分之蕭
　何獨先入收秦丞相府圖籍藏之以此得具知天下
　阨塞戸口多少彊弱之處沛公見秦宫室帷帳寶貨
　婦女欲留居之樊噲(沛/人)張良諫(噲曰沛公欲有天下/耶將為富家翁耶凡)
　(此奢麗之物皆秦所以亡也沛公何用焉願急還霸/上沛公不聴張良曰忠言逆耳利于行良藥苦口利)
　(于病願聴/樊噲言)乃封秦重寶府庫還軍霸上悉召父老豪
　傑謂曰父老苦秦苛法久矣諸侯約先入闗者王之
　吾當王闗中與父老約法三章耳殺人者死傷人及
　盗抵罪(抵當也隨其/輕重立法)餘悉除去凡吾所以來為父兄
　除害非有所侵暴毋恐乃使人與秦吏行縣鄉邑告
　喻之秦民大喜唯恐沛公不為秦王
　(尹氏起莘曰沛公仗義入闗除秦苛法如救/焚拯溺雖三代之得天下亦不過如是而已)
項籍阬秦降卒于新安(今縣屬河/南河南府)
　項羽既定河北率諸侯兵欲西入闗秦降卒多怨言
　(先是諸侯吏卒繇戍過秦中秦人遇之多無状及章/邯以秦軍降楚諸侯吏卒乗勝折辱奴虜使之故多)
　(怨/)羽計衆心不服至闗必危于是夜擊阬秦卒二十
　餘萬人新安城南而獨與章邯及長史欣都尉翳入
　秦
沛公遣兵守函谷闗項籍攻破之遂屠咸陽殺子嬰掘
始皇冡(在臨潼縣東/俗呼當陵)大掠而東
　有鯫生(臣瓚曰鯫姓服/䖍曰鯫小也)說沛公距闗無内諸侯秦地
　可盡王沛公從之項羽至闗闗閉不得入又聞沛公
　已定闗中大怒使黥布等擊破闗進至戲(沛公左司/馬曹無傷)
　(使人言于羽曰沛公欲王闗中令/子嬰為相珠寶盡有之羽益大怒)饗士卒期旦日撃
　沛公時羽兵四十萬(號百/萬)在鴻門(坂名在臨潼縣/東今曰項王營)沛
　公兵十萬(號二/十萬)在霸上范増謂羽曰沛公居山東時
　貪財好色今入闗財物無所取婦女無所幸此其志
　不小吾令人望其氣皆為龍虎成五采此天子氣也
　急撃勿失羽季父項伯素善張良(伯在秦時嘗/殺人良救之)夜馳
　告之欲與俱去良曰臣為韓王送沛公今有急亡去
　不義因固要項伯入見沛公公奉巵酒為夀約為婚
　姻曰吾入闗秋毫不敢有所近籍吏民封府庫而待
　將軍所以遣將守闗者備他盗耳日夜望將軍至豈
　敢反乎願伯具言臣之不敢背徳項伯許諾曰旦日
　不可不早自來謝遂去具以告羽因言曰沛公不先
　破闗中公豈敢入乎今人有大功而擊之不義不如
　因善遇之羽曰諾沛公旦日從百餘騎來見羽鴻門
　(沛公曰臣與將軍戮刀而攻秦將軍戰河北臣戰河/南不自意先入闗能破秦得復見將軍于此今者有)
　(小人之言令將軍與臣有隙項羽曰此沛/公左司馬曹無傷言之不然籍何以至此)羽因留沛
　公飲范増數目羽舉所佩玉玦示之者三羽不應増
　出使項莊請以劍舞因擊沛公殺之莊入為夀畢抜
　劍起舞項伯亦抜劍起舞常以身翼蔽沛公莊不得
　擊于是張良出見樊噲曰今項莊抜劍舞其意常在
　沛公也噲曰此廹矣即帶劍擁盾(兵器所/以捍身)入瞋目視
　羽頭髪上指目眦盡裂羽按劍曰客何為者張良曰
　沛公驂乗樊噲也羽曰壯士賜之斗巵酒一生彘肩
　噲立而飲酒抜劍切彘肩盡㗖之羽曰壯士能復飲
　乎噲曰臣死且不避巵酒安足辭夫秦有虎狼之心
　天下皆叛懐王與諸將約曰先入咸陽者王之今沛
　公先破秦入咸陽勞苦功髙未有封爵之賞而將軍
　聴細人之說欲誅有功之人此亡秦之續耳竊為將
　軍不取也羽未有以應須臾沛公起如厠招噲出與
　亡去(沛公曰今者出未辭也噲曰大行不顧細謹大/禮不辭小讓今人方為刀俎我為魚肉何辭為)
　沛公獨騎噲步從間行趨覇上(至軍立誅/曹無傷)留張良使
　謝羽羽問沛公安在曰聞將軍有意督過之脫身獨
　去已至軍矣因以白璧一雙獻羽玉斗一雙與増羽
　受璧増抜劍撞破玉斗曰唉(音哀嘆恨/發聲之辭)豎子不足與
　謀奪將軍天下者必沛公也吾屬今為之虜矣居數
　日羽引兵西屠咸陽殺秦降王子嬰燒秦宫室(火三/月不)
　(㓕/)掘始皇帝冡(以三十萬人運物/三十日不能窮)收寳貨婦女而東
　秦民大失望韓生說羽曰闗中阻山帶河四塞之國
　(東圅谷南武闗/西散闗北蕭闗)地肥饒可都以霸羽見秦殘破又思
　東歸曰富貴不歸故鄉如衣繡夜行誰知之者韓生
　退曰人言楚人沐猴而冠果然羽聞之烹韓生
項籍尊楚懐王為義帝
　羽使人致命懐王懐王曰如約(言如/前約)羽怒曰懐王者
　吾家所立耳非有功伐何以得専主約乃陽尊懐王
　為義帝徙之長沙都郴(今湖南/郴州)
項籍自立為西楚(孟康曰江陵為南楚吳/為東楚彭城為西楚)霸王
　王梁楚地九郡都彭城
立沛公為漢王
　項羽與范增疑沛公而業已講解又惡負約以巴蜀
　道險秦之遷人皆居之乃曰巴蜀亦闗中也立沛公
　為漢王王巴蜀漢中(注見/前)都南鄭(今縣陜西/漢中府治)而三分
　闗中王秦降將以距塞漢道章邯為雍王王咸陽以
　西都廢邱(即今興平縣/屬西安府)司馬欣(故為櫟陽獄掾/有徳于項梁)為塞
　(韋昭曰即/桃林塞)王王咸陽以東至河都櫟陽(注見/前)董翳(勸/章)
　(邯降/楚)為翟(春秋白/翟之地)王王上郡(注見/前)都髙奴(故城在今/陜西延安)
　(府霄施/縣東)復分天下以王諸將徙魏王豹為西魏王(項/羽)
　(欲自取梁/地故徙之)王河東都平陽(注見/前)韓王成因故都都陽
　翟(注見/前)申陽(張耳嬖臣先/下河南迎楚)為河南王都洛陽司馬卭
　(趙將定河/内有功)為殷(殷故/墟)王都朝歌(注見/前)徙趙王歇為代
　王居代(注見/前)立張耳(為趙相/從入關)為常山王王趙都襄國
　(今直𨽻/順徳府)英布(為楚將/常冠軍)為九江王都六(注見/前)呉芮(率百/越佐)
　(諸侯又/從入關)為衡山王都邾(故城在湖北黄州府黄岡縣/東南芮將梅鋗封十萬户侯)
　共敖(共以邑為氏敖義帝/柱國擊南郡功多)為臨江王王江陵(今縣荆/州府治)
　徙燕王廣為遼東王都無終(尋為臧荼所殺/無終注見前)臧荼(臧/魯)
　(臧氏之别荼燕將/從楚救趙入闗)為燕王都薊(注見/前)徙齊王市為膠
東王都即墨(注見/前)立田都(齊將從楚/救趙入關)為齊王都臨淄
　田安(王建孫下濟/北引兵降楚)為濟北王都博陽(今山東泰安府/泰安縣有博縣)
　(故城漢/曰博陽)諸侯罷兵就國(田榮數負項梁又不肯從楚/擊秦故不封陳餘棄将印去)
　(又不從入闗然素賢羽不得已封/之南皮三縣二人由是皆怨羽)
漢以蕭何為丞相遣張良歸韓
　漢王以項羽背約怒欲攻之蕭何諫曰夫能詘于一
　人之下而信于萬乗之上者湯武是也臣願大王王
　漢中養其民以致賢人收用巴蜀還定三秦天下可
　圖也王曰善乃就國以何為丞相項王使卒三萬人
　從漢王之國楚與諸侯之慕從者數萬人張良送至
　褒中(今漢中府褒城/縣漢曰褒中)王遣良歸韓良因說王燒絶所
　過棧道(在褒城縣北接鳳縣/東北統名連雲棧)以備盗兵且示羽無東
　意
齊田榮自立為齊王
　田榮聞楚立田都為齊王大怒發兵擊走都(都亡/走楚)因
　留市不令之膠東市畏項王竊之國榮追殺之時彭
　越在鉅野有兵萬人無所屬榮與越將軍印使擊殺
　田安榮遂自立盡王三齊(謂齊及濟/北膠東)之地
西楚殺韓王成張良復歸漢
　項王以張良從漢王韓王又無軍功廢以為侯已又
　殺之張良遂間行歸漢良多病未嘗獨将嘗為畫䇿
　臣時時從漢王(項王既殺韓王成乃以/故吴令鄭昌為韓王)
漢王以韓信為大將還定三秦
　韓信淮隂(秦縣故城在今江南/淮安府清河縣東南)人家貧無行不得推
　擇為吏又不能治生商賈(嘗數從下鄉南昌亭長食/亭長妻苦之乃晨坎蓐食)
　(食時信往不為具食信知其意遂絶去至城下釣有/漂母哀之飯信信曰吾必重報母母怒曰大丈夫不)
　(能自食吾哀王孫而進食豈望報乎准隂少年或衆/辱之曰若雖長大好帶刀劍中情怯耳能死刺我不)
　(能出跨下信熟視之/俛出跨下一市皆笑)項梁渡淮信仗劍從之後數以
　䇿干羽羽弗用亡歸漢坐法當斬信仰視適見滕公
　(即夏侯嬰夏侯氏杞之後以國爵/為氏嬰沛人初為滕令故號滕公)曰上不欲就天下
　乎何為斬壯士滕公竒其言貌釋不斬與語說之言
　于王以為治粟都尉(秦官掌/榖貨)數與蕭何語何竒之王
　至南鄭將士歌謳思歸多道亡者信亦亡去何不及
　以聞自追之人或言丞相何亡王怒如失左右手居
　一二日何來謁王且怒且喜罵曰若亡何也曰臣不
　敢亡追亡者耳王曰所追者誰曰韓信王復罵曰諸
　将亡者以十數公無所追追信詐也何曰諸將易得
　如信國士無雙王欲長王漢中無所事信必欲争天
　下非信無足與計事者顧王䇿安决耳王曰吾亦欲
　東耳安能鬱鬱久居此乎何曰計必欲東能用信信
　即留不能用信終亡耳王乃欲拜信為大將何請擇
　日齋戒設壇具禮王許之諸将皆喜人人自以為得
　大將至拜乃信也一軍皆驚信已拜上坐王曰丞相
　數言將軍将軍何以教寡人信謝因問王曰今東鄉
　争權天下非項王耶王曰然信曰大王自料勇悍仁
　彊孰與項王王黙然良久曰不如也信再拜賀曰信
　亦以為不如也然臣嘗事項王請言項王之為人也
　項王喑噁叱咤(喑烏鴆反噁烏路反懐怒氣也/叱尺栗反咤卓嫁反發怒聲也)千人
　皆廢然不能任屬賢将此匹夫之勇耳見人慈愛言
　語嘔嘔(與姁/通)至人有功當封爵印刓(烏丸反無/廉鍔也)敝忍
　不能予此婦人之仁也雖霸天下不居闗中而都彭
　城背約而以親愛王諸侯不平逐義帝置江南所過
　殘滅民不親附名雖為霸實失天下心故其彊易弱
　今大王誠能反其道任天下武勇何不誅以天下城
　邑封功臣何不服以義兵從思東歸之士何不散(言/敵)
　(無不/敗散)且三秦王將秦子弟數嵗所殺亡不可勝計又
　欺其衆降諸侯及項王阬秦卒惟此三人得脫秦父
　兄怨之痛入骨髓而楚彊以威王之秦民莫愛也大
　王入闗秋毫無所害除秦苛法秦民無不願大王王
　秦于諸侯之約大王當王闗中民户知之而失職入
　漢中秦民無不恨者今大王舉而東三秦可傳檄(尺/書)
　(以責所/伐者)而定也王大喜自以為得信晚遂部署諸將
　留蕭何收巴蜀租給軍糧食八月引兵從故道(秦縣/故城)
　(在今漢中府/鳳縣西北)出襲雍章邯迎戰敗走廢邱(明年漢兵/引水灌廢)
　(邱邯/自殺)漢王至咸陽塞王欣翟王翳皆降張良遺項王
　書曰漢王失職欲得闗中如約即止不敢復東又以
　齊梁(田榮/彭越)反書遺之羽以故無西意而北擊齊
王陵以兵屬漢
　陵沛人漢王㣲時常兄事之及起沛陵亦聚黨數千
　人居南陽至是始以屬漢項王執陵母欲以招之母
　因使者語陵曰漢王長者終得天下無以我故持二
　心遂伏劍而死(漢王使将軍薛歐王吸因陵兵從南/陽迎太公吕后于沛項王發兵拒之)
　(不得/前)
(丙西楚二年漢二年/申是嵗楚義帝亡)項籍弑義帝于江中
　項籍使人趣義帝行其大臣稍稍叛之籍乃宻使吴
　芮黥布共敖擊殺之江中
陳餘以齊兵襲常山王耳走漢代王歇復為趙王立餘
為代王
　陳餘在南皮(今縣屬直/𨽻天津府)聞田榮已王齊乃使夏說(夏/杞)
　(之别不得封/者為夏氏)往說榮假齊兵撃常山復趙王榮許之
　遂共襲常山張耳敗走欲之楚甘公(齊人善/說星者)曰漢王
　之入闗五星聚東井東井秦分也先至必王楚雖彊
　後必屬漢耳乃走漢餘已敗耳收趙地迎代王歇復
　王趙歇徳餘立以為代王餘留傅趙王而使夏說以
　相國守代
漢立韓王孫信為韓王
　信韓襄王孽孫張良下韓故地得之以為韓將從漢
　王入闗又從入漢中漢王既定三秦拜信為韓太尉
　使略韓地漢王東出闗至陜(今河南/陜州)鎮撫闗外父老
　于是河南王申陽韓王鄭昌皆降乃立信為韓王
漢王都櫟陽(注見/前)
　漢王自陜還遂都櫟陽故秦苑囿園池皆令民得田
　之
楚擊齊王榮敗死田横立榮子廣為齊王
　項王至城陽齊王榮㑹戰敗走平原平原民殺榮項
　王乃復立田假為齊王燒夷齊城郭所過盡屠破齊
　人相聚叛之于是榮弟横收齊散兵得數萬人擊走
　假(假亡走楚/楚殺之)立榮子廣為王而相之
漢王渡河魏王豹降虜殷王卭以陳平為䕶軍中尉
　陽武人陳平家貧好讀書治黄帝老子之術(平與兄/伯居伯)
　(常耕田縱平使游學平為人長大美色人或謂平貧/何食而肥若是其嫂疾平不治生産乃曰亦食糠覈)
　(耳有叔如此不如無有伯聞之即逐其婦之王慎/中曰史臣先載伯逐其婦事為平明盗嫂  誣)里
　中社平為宰(主割/肉也)分肉甚均里父老曰善陳孺子之
　為宰平曰嗟乎使平得宰天下亦如是肉矣初事魏
　王咎說不聼去事項王拜都尉及漢下殷乃渡河歸
　漢(先是殷王反楚項王使平擊之殷降項王拜平都/尉賜金二十鎰無何漢王攻下殷項王怒将誅定)
　(殷者平懼乃封其金與印使使還項王而挺身間行/仗劍亡渡河船人見其美丈夫疑為亡將當有金玉)
　(寳器目之欲殺平平覺乃解衣躶而佐刺/船船人知其無有乃止平遂至修武降漢)因魏無知
　求見漠王與語悅之問居楚何官曰為都尉是日即
　拜平都尉使驂乗典䕶軍諸將盡讙(音喧/譁也)王聞之益
　厚平周勃(沛/人)灌嬰(灌氏夏斟灌氏之/後嬰睢陽販繒者)言于王曰陳平
　雖美如冠玉其中未必有也居家時嘗盗其嫂今為
　䕶軍多受諸將金反覆亂臣也願王察之王召讓魏
　無知無知曰臣所言者能也王所問者行也今有尾
　生(一作微生或曰/即微生髙也)孝已(殷髙宗子/有孝行)之行而無益勝負
　之數王何暇用之乎王又召平而問烏平曰臣居楚
　聞王能用人故來歸然躶身來不受金無以為資誠
　臣畫計有可采者願大王用之使無可用金具在請
　封輸官得乞骸骨王乃謝平厚賜之拜䕶軍中尉盡
　護諸将諸將不敢復言
漢王至洛陽為義帝發喪告諸侯討項籍
　漢王至洛陽新城(注見/前)三老(秦制縣十里一亭十亭/一鄉鄉置三老有秩掌)
　(教/化)董公(楚漢春秋董公八十二嵗秦/世隠士名未詳漢封成侯)遮說(横道/自言)曰臣
　聞順徳者昌逆徳者亡兵出無名事故不成故曰明
　其為賊敵乃可服項羽為無道放弑其主天下之賊
　也夫仁不以勇義不以力大王宜率三軍為之素服
　以告諸侯而伐之則四海之内莫不仰徳此三王之
　舉也漢王曰善非夫子無所聞于是為義帝發喪哀
　臨三日發使告諸侯曰天下共立義帝北面事之今
　項羽放弑之江南大逆無道寡人親為發喪兵皆縞
　素悉發闗中兵收三河(河南河/東河内)士願從諸侯王擊楚
　之弑義帝者(初張耳走漢漢王厚遇之及是漢使者/至趙陳餘曰漢殺張耳乃從于是漢王)
　(求人類張耳者斬之待其/頭遺陳餘餘乃遣兵助漢)
　(許氏衡曰董公順徳逆徳之辭昭然與日月争光人/心稍知義者從順去逆已于此決矣當日漢王仗義)
　(而東天下為之響/應者董公力也)
漢王以五諸侯(韋昭曰塞翟/韓殷魏也)兵伐楚入彭城項籍自齊
還破漢軍以漢太公吕后歸
　項王雖聞漢東既已連齊兵(田横距楚城陽/楚連戰未下)欲遂破
　之而擊漢漢王以故得率五諸侯兵凡五十六萬人
　東伐楚至外黄(故城在今河南/開封府杞縣)彭越將三萬人歸漢
　(越收魏地十餘城請立魏後漢王曰西魏/王豹真魏後乃以越為魏相國使略魏地)漢王遂入
　彭城收其寳貨美人日置酒髙㑹項王聞之令諸將
　擊齊而自以精兵三萬人從魯出胡陵(亦曰湖陵故/城在山東兖)
　(州府魚臺/縣東南)至蕭(注見/前)大破漢軍漢軍入榖(睢水分流/也亦曰碭)
　(水在碭山/縣東南)泗(注見/前)及睢水(故睢水分流也舊日河南/開封歸徳至江南徐州入)
　(泗今上流俱堙其在/宿遷縣者謂之小河)死者二十餘萬人睢水為之不
　流圍漢王三匝會大風從西北起折木發屋揚沙石
　晝晦楚軍大亂漢王乃得與數十騎遁去過沛使人
　求家室家室已亡不相得道逢子盈(即孝/惠帝)及女(即魯/元公)
　(主/)載以行(楚騎追漢王王惠推墮二/子滕公下收載遂得脫)而太公吕后竟
　為楚所獲(審食其從太公吕后間行反/遇楚軍項王置軍中以為質)時吕后兄周
　吕侯(名/澤)将兵居下邑(故城在碭/山縣東)漢王間往(從小道/而往)從
　之諸侯見漢敗復背漢與楚(殷王卭死塞王欣翟王/翳皆降楚陳餘聞張耳)
　(詐死亦背漢魏王豹請歸視/親疾至國即絶河津反為楚)
漢王遣隨何(隨氏隨侯之/後以國為氏)使九江
　初項王擊齊徴兵九江黥布稱疾遣將將數千人往
　漢入彭城布又不佐楚項王由是怨之至是漢王西
　過梁地問羣臣曰吾欲捐闗以東棄之誰可與共功
　者張良曰九江王布與楚有隙彭越與齊反梁地此
　兩人可急使而漢將獨韓信可屬大事當一面捐之
　此三人則楚可破也王謂左右曰孰能為我使九江
　令之發兵背楚留項王數月我之取天下可以百全
　謁者隨何請使與二十人俱
漢王至滎陽(注見/前)
　漢王收集散卒屯滎陽蕭何發闗中老弱未傅(音附/著也)
　(未傅未著/名籍者)者悉詣軍韓信亦以兵與漢王㑹軍復大
　振與楚戰滎陽南京(即春秋鄭京邑秦為縣故/城在開封府滎陽縣東南)索(今/滎)
　(陽縣治即古大索城/又有小索城在縣北)間破之楚以故不能過滎陽而
　西漢遂築甬道屬之河以取敖倉(敖山在開封府滎/凙縣西北水經注)
　(山上有城秦置倉/其中故曰敖倉)粟
漢王還櫟陽立子盈為太子
　大赦罪人令諸侯子在闗中者皆集櫟陽為衛
闗中大饑
　米斛萬錢人相食令民就食蜀漢
漢王如滎陽命蕭何守闗中立宗廟社稷
　王如滎陽命蕭何侍太子守闗中為法令約束立宗
　廟社稷事有不及奏決者輒以便宜施行上來以聞
　(應劭曰俟主上/來還乃以奏聞)計闗中户口轉漕調兵以給軍未嘗
　乏絶(漢王在滎陽數使使勞苦何鮑生謂何曰王暴/衣露葢數使使勞苦君者有疑君心也為君計)
　(莫若遣君子孫昆弟能勝兵者悉詣/軍所王必益信君何從之漢王大悦)
漢韓信擊魏虜王豹遂北擊趙代
　魏王豹叛漢漢王謂酈食其曰緩頬(徐言/也)往說之酈
　生往豹謝曰漢王慢侮人罵詈諸侯羣臣如奴耳不
　忍復見也酈生還漢王以韓信為左丞相與曺參灌
　嬰俱擊魏魏盛兵蒲坂塞臨晉信乃益為疑兵陳船
　欲渡臨晉而伏兵從夏陽(即魏少梁故城在陜/西同州府韓城縣南)以木
　罌渡軍(以木押縳罌/缶以渡也)襲安邑魏王豹驚引兵迎信信
　遂虜豹傳詣滎陽(後漢王使豹與周苛守滎陽楚圍/之急苛曰反國之王難與共守遂)
　(殺/豹)信請益兵三萬人北舉燕趙東擊齊南絶楚糧道
　王遣張耳與俱九月破代兵禽夏說
(丁西楚三年/酉漢三年)十月韓信大破趙軍禽王歇斬代王餘遣
使下燕
　韓信張耳擊趙趙聚兵井陘口(注見/前)號二十萬廣武
　君李左車謂陳餘曰信耳乗勝逺鬬其鋒不可當臣
　聞千里餽糧士有飢色樵蘇後爨師不宿飽今井陘
　之道車不得方軌騎不得成列行數百里其勢糧食
　必在後願假臣竒兵三萬從間道絶其輜重足下深
　溝髙壘勿與戰彼前不得戰退不得還野無所掠不
　十日而兩將之頭可致麾下否則必為二子所禽矣
　餘嘗自稱義兵不用詐謀竒計不從左車策信間視
　知之大喜乃引兵遂下未至井陘口止舎夜半傳發
　選輕騎二千人人持一赤幟從間道萆山(萆音蔽藏/隠山間使)
　(敵不/見)而望趙軍戒曰趙空壁逐我即疾入趙壁抜趙
　幟立漢赤幟令禆將傳餐(小飯曰餐立/駐而傳食)曰今日破趙
　㑹食乃使萬人先行出背水陳趙望見皆大笑平旦
　信建大將旗鼓出井陘口趙開壁擊之大戰良久于
　是信耳佯棄旗鼔走水上軍趙果空壁逐之水上軍
　殊死戰不可敗信所遣二千騎者馳入趙壁抜趙幟
　立漢幟趙軍已不能得信耳欲還壁壁皆漢赤幟大
　驚遂亂遁走漢兵夹擊大破之斬陳餘禽趙王歇諸
　將畢賀因問曰兵法右倍山陵前左水澤今背水而
　勝何也信曰兵法不云陷之死地而後生投之亡地
　而後存乎且信非得素拊循士大夫所謂驅市人而
　戰之也非置死地使人自為戰彼將皆走尚可得而
　用之乎諸侯皆服信以千金募生得李左車者解其
　縳而師事之問伐燕齊何若(左車謝曰敗軍之將不/可以語勇臣何足以權)
　(大事信固請左車曰足下虜魏王禽夏說不旬朝破/趙二十餘萬衆名聞海内威震諸侯衆庶莫不傾耳)
　(以待命然而衆勞卒罷其實難用今舉勌疲之兵頓/之燕堅城之下曠日持久燕若不破齊必自强二國)
　(相持則劉項之權未有所分也為將軍計不如按甲/休兵北有燕路發一乗一使奉尺書以使燕燕必不)
　(敢不聴從燕而東臨齊雖有智者不知為/齊計矣兵固有先聲而後實者此之謂也)信遂用左
　車䇿發使燕燕從風而靡乃遣使報漢而與張耳行
　定趙地
是月甲戍晦日食
十一月癸夘晦日食
隨何以九江王布歸漢
　隨何至九江說黥布歸漢(何謂布曰大王與楚同為/諸侯而北鄉臣事之者必)
　(以楚為强可托國也夫楚雖强背盟約而殺義帝天/下負之以不義之名今漢王收諸侯守滎陽下蜀漢)
　(之粟堅守而不動楚人深入敵國老弱轉糧進不得/攻退不得解楚不如漢亦易見矣大王不與萬全之)
　(漢而自托于危亡之/楚竊為大王不取也)布隂許之未敢泄楚使者在𫝊
　舎方急責布發兵何直入曰九江王已歸漢楚何以
　得發兵因說布殺楚使者而攻楚楚使龍且擊破之
　布乃間行與何歸漢十二月至漢漢王方踞床洗足
　召布入見布悔怒欲自殺及出就舎帳御食飲從官
　皆如漢王居布又大喜過望漢益其兵與俱屯成臯
　(布使人至九江楚已/收布兵盡殺其妻子)
漢遣酈食其立六國後未行而罷
　楚數侵奪漢甬道漢軍乏食漢王與酈食其謀橈楚
　權食其曰昔湯放桀武王伐紂皆封其後秦伐諸侯
　滅其社稷今誠能立六國後其君臣百姓必皆戴徳
　慕義願為臣妾大王南面稱霸楚必斂衽而朝王曰
　善趣刻印酈生未行張良來謁王方食具以告良良
　曰臣請借前箸為大王籌之昔湯武封桀紂之後者
　度能制其死生之命也今大王能制項籍之死命乎
　武王入殷發粟散錢偃革為軒(革兵車軒朱軒謂廢/兵車而用乗車也)
　休馬放牛示不復用今大王能之乎且天下游士離
　親戚棄墳墓從大王游者徒欲望咫尺之地今復立
　六國從游士各歸事其主大王誰與取天下乎且夫
　楚惟無彊(言無彊/于楚者)六國復橈而從之(若六國立必復/屈橈而従楚)
　大王焉得而臣之誠用客謀大事去矣漢王輟食吐
　哺罵曰豎儒幾敗乃公事令趣銷印
楚圍漢王于滎陽范增死
　漢王謂陳平曰天下紛紛何時定乎平曰項王骨鯁
　之臣亞父(項羽尊范/增為亞父)鍾離昧(楚伯州犁居鍾離/其後以邑為氏)之屬
　不過數人耳項王為人意忌信䜛誠能捐金行間以
　疑其心破楚必矣王乃與平黄金四萬觔不問其出
　入平多縱反間言昧等功多不得裂地欲與漢滅楚
　而分其地項王果疑昧等及楚圍滎陽急漢王請和
　割滎陽以西為漢項王使使至漢陳平使為太牢具
　舉進見楚使佯驚曰吾以為亞父使也乃項王使即
　持去更以惡草具進楚使歸具以告項王果大疑亞
　父亞父欲急攻下滎陽項王不聴亞父怒曰天下事
　大定矣君王自為之願賜骸骨歸未至彭城疽發背
　死
漢王走入闗彭越擊楚楚還兵擊之漢王復軍成臯
　楚圍滎陽益急將軍紀信(紀為齊所滅其/復以國為氏)曰事急矣
　臣請誑楚可以間出于是陳平夜出女子二千餘人
　楚四面擊之紀信乃乗王車黄屋(天子車以黄繒為/葢裏是以為黄屋)
　左纛(毛羽幢在車衡左方/上注之故曰左纛)曰食盡漢王降楚楚皆呼
　萬嵗之城東觀以故漢王得與數十騎出西門遁(令/周)
　(苛守/滎陽)項王燒殺紀信漢王自成臯入闗收兵欲復東
　轅生(轅氏陳大夫轅□/塗之後亦或從袁)說王曰願君王出武闗羽必
　南走王深壁勿戰令滎陽成臯間且得休息而韓信
　等亦得安輯趙地連燕齊王然後復還滎陽則楚備
　多而力分復與之戰破之必矣王從之(出兵宛葉間/與黥布行收)
　(兵/)羽果引兵南王不與戰㑹彭越破楚軍(初漢王破/彭城越盡)
　(亡其所下梁地往來為漢游/兵至是度睢破楚軍下邳)殺薛公(楚/將)項王東擊越
　漢王于是復軍成臯
楚破彭越還抜滎陽及成臯漢王走渡河奪韓信軍遣
信撃齊
　項王既破走彭越乃引兵西抜滎陽烹周苛(項王生/得周苛)
　(欲降之苛罵曰若不趨降漢當為/虜矣若非漢王敵也羽怒烹之)遂圍成臯漢王跳
　(徒彫反/獨出也)出成臯玉門(獨與滕公共車/玉門成臯北門)北渡河宿小修
　武(今河南衛輝府獲嘉縣有/小修武聚獲嘉古修武也)自稱漢使者晨馳入趙
　壁張耳韓信未起即卧内奪其印符以麾召諸將易
　置之(信耳起乃知/漢王來大驚)即令耳守趙信收趙兵未發者擊
　齊楚逐抜成臯欲西漢使兵距之鞏(注見/前)漢王欲捐
　成臯以東而屯鞏洛以距楚酈生曰王者以民為天
　民以食為天夫敖倉天下轉輸久矣聞其下藏粟甚
　多楚抜滎陽不堅守敖倉乃引而東此天所以資漢
　也願即進兵收取滎陽據敖倉之粟塞成臯之險杜
　太行之道距蜚狐之口(蜚狐口在今直𨽻/易州廣昌縣北)守白馬之
　津(注見/前)以示諸侯形制(因地形/以制敵)之勢則天下知所歸
　矣王乃復謀取敖倉(時漢王已得韓信軍復大振屯/小修武欲復與楚戰郎中鄭忠)
　(說止王乃使劉賈盧綰渡白馬津入楚地佐彭越燒/楚積聚以破其業  劉賈漢王從父兄盧綰豐人與)
　(漢王/同里)
有星孛于大角(漢書天文志房南衆星曰騎官左/角理右角將大角者天王帝坐廷)
彭越下梁十七城楚復擊取之
　彭越攻徇梁地下外黄等十七城項王聞之令大司
　馬曹咎守成臯而自引兵東撃越所下城圍外黄數
　日乃降項王欲盡阬之外黄令舎人兒年十三說項
　王曰彭越彊擊外黄外黄恐故且降以待大王今又
　阬之百姓安所歸心哉且從此以東十餘城皆恐莫
　肯下矣羽從之梁地俱復為楚
(戊西楚四年/戍漢四年)漢韓信襲破齊齊王廣走髙宻(今縣屬山/東萊州府)
　先是漢王遣酈食其說齊王曰王知天下之所歸乎
　王曰天下何所歸酈生曰歸漢漢王先入咸陽項王
　負約王之漢中項王遷殺義帝漢王聞之起兵出闗
　而責義帝之處(義帝弑于江中不/知處所故責之)立諸侯之後與天
　下同其利豪英賢才皆樂為之用項王有背約之名
　有殺義帝之負記人之過忘人之功賢才怨之而莫
　為之用故天下之事歸于漢王可坐而䇿也今又已
　據敖倉塞成臯守白馬距蜚狐天下後服者先亡矣
　齊王納之遂與漢平而罷守備與酈生日縱酒為樂
　韓信引兵至平原聞酈生已說下齊欲止蒯徹曰將
　軍受詔撃齊而漢發間使下之寧有詔止將軍乎且
　酈生一士伏軾掉三寸之舌下齊七十餘城將軍以
　數萬之衆嵗餘乃下趙五十城為將數嵗反不如一
　豎儒之功乎信遂渡河襲破齊齊王以為酈生賣已
　烹之東走髙宻使使請救于楚
漢王復取成臯與楚皆軍廣武(山名在河南開封府河/隂縣北東連滎澤西接)
(汜/水)
　項王之擊彭越戒曹咎曰謹守成臯即漢欲戰慎勿
　與戰項王已東漢數挑楚戰曹咎不出漢使人辱之
　數日咎怒渡兵汜水(在開封府汜水縣西/源出方山注于河)半渡漢撃
　破之(盡得楚金玉寳貨咎及/司馬欣俱自剄汜水上)漢王乃引兵渡河復取
　成臯軍廣武項王聞咎等破亦還軍廣武(廣武有二/城西城漢)
　(所築東城項羽所築夾城之/間有絶澗斷山曰廣武澗)與漢相守楚軍食少項
　王患之乃為髙俎置太公其上告漢王曰今不急下
　吾烹太公漢王曰吾與羽俱北面受命懐王約為兄
　弟吾翁即若翁必欲烹而翁幸分我一杯羮項王怒
　欲烹之項伯曰天下事未可知且為天下者不顧家
　雖殺之無益祇益禍耳項王從之乃使人謂漢王曰
　天下匈匈徒以吾兩人願與王挑戰決雌雄毋徒苦
　天下父子為也漢王笑謝曰吾寧鬭智不鬬力(項王/三令)
　(壯士出挑戰漢有善射者樓煩輒射殺之項王怒乃/自披甲持㦸出樓煩欲射項王瞋目叱之樓煩目不)
　(能視手不能發走還入壁漢/王使間視之乃項王也大驚)因與項王臨廣武澗而
　語項王欲與漢王獨身挑戰漢王數之曰懐王命先
　定闗中者王之羽負約王我蜀漢罪一矯殺卿子冠
　軍罪二救趙不還報擅刼諸侯入闗罪三燒秦宫室
　掘始皇帝冡私其財罪四殺秦降王子嬰罪五詐阬
　秦子弟新安二十萬罪六王諸將善地而徙逐故王
　罪七出逐義帝自都彭城奪韓梁地罪八使人隂殺
　義帝罪九為政不平主約不信天下所不容大逆無
　道罪十吾以義兵從諸侯誅殘賊使刑餘罪人撃公
　何苦乃與公挑戰項王大怒伏弩射漢王傷胷王乃
　捫足曰虜中吾指因病創卧張良彊請起行勞軍以
　安士卒王從之疾甚因馳入成臯
楚救齊漢韓信撃破之殺其将龍且虜齊王廣田横自
立為齊王戰敗走信遂定齊地
　韓信東追齊王楚使龍且將兵二十萬救齊或說龍
　且曰漢兵逺鬬窮戰其鋒不可當齊楚自居其地戰
　兵易敗散(顔師古曰近其/家室懐顧望也)不如深壁令齊王使其信
　臣招所亡城亡城聞主在楚來救必反漢漢兵客居
　其勢無所得食可不戰而降也且曰吾知韓信為人
　易與耳寄食于漂母無資身之䇿受辱于跨下無兼
　人之勇不足畏也且救齊不戰而降之吾何功今戰
　而勝齊半可得何為而止遂進與漢軍夾濰水(注見/前)
　而陳信夜令人為萬餘囊盛沙壅水上流旦半渡撃
　且陽不勝還走且喜曰我固知信怯遂追渡水信使
　決壅囊水大至且軍大半不得渡即急撃殺且楚軍
　散走齊王廣亡去信追北至城陽虜廣田横以廣死
　自立為王灌嬰撃走之(横走梁歸彭越越時居梁/地中立且為楚且為漢)盡
　定齊地
漢立張耳為趙王
　初韓信破趙請立張耳為王以撫其國漢王許之至
　是乃立耳為趙王(耳子敖尚漢魯元公主/耳王一年卒敖嗣立)
漢立韓信為齊王
　韓信使人言于漢王曰齊邊楚反覆之國請為假王
　以鎮之漢王大怒罵曰吾困于此旦暮望若來乃欲
　自立耶張良陳平躡王足附耳語曰漢方不利寧能
　禁信之自王乎不如因而立之使自為守不然變生
　王悟復罵曰大丈夫定諸侯即為真王耳何以假為
　遣張良操印立信為齊王徴其兵使撃楚項王聞龍
　且死大懼使武涉(盱眙/人)說信欲與連和三分天下(涉/謂)
　(信曰漢王興兵撃楚其意非盡吞天下不休且漢王/不可必身居項王掌握中數矣然得脫輒背約復擊)
　(項王其不可親信如此足下雖以與漢王為厚交為/之盡力然項王今日亡次即取足下足下與項王有)
　(故何不反漢與楚連/和三分天下王之)信謝曰臣事項王官不過郎中
　位不過執㦸言不聴計不用故背楚而歸漢漢王授
　我上將軍印予我數萬衆解衣衣我推食食我言聴
　計用故吾得至于此夫人深親信我我倍之不祥雖
　死不易幸為信謝項王武涉去蒯徹知天下權在信
　乃以相人之術相信曰相君之面不過封侯相君之
　背貴不可言信曰何謂也徹曰天下初發難也憂在
　亡秦而已今楚漢分争智勇俱困兩主之命懸于足
　下足下為漢則漢勝與楚則楚勝莫若兩利而俱存
　之三分天下鼎足而居其勢莫敢先動足下據彊齊
　從燕趙因民之欲西向為百姓請命則天下風走而
　響應矣葢聞天與不取反受其咎時至不行反受其
　殃願足下熟慮之信曰漢王遇我甚厚豈可鄉利而
　倍義乎徹曰臣聞勇略震主者身危功盖天下者不
　賞今足下戴震主之威挾不賞之功欲持是安歸乎
　信謝曰先生休矣吾方念之數日徹復說曰夫功者
　難成而易敗時者難得而易失時乎時乎不再來信
　猶豫不忍背漢又自以功多漢終不奪我齊遂謝徹
　徹去佯狂為巫
漢立英布為淮南王
　漢立布使擊楚布徇九江得數縣(仍都/六)
漢初為算賦
　民年十五以上至五十六出賦錢人百二十為一算
　治庫兵車馬
北貉(顔師古曰貉在東北/方三韓之屬皆是也)燕人致梟騎助漢(胡三省注/貉人及燕)
(皆來/歸漢)
　是月漢王令軍士死者吏為棺斂轉送其家四方歸
　心焉
楚與漢約中分天下歸太公吕后于漢解而東歸
　時漢闗中兵益出食益多楚軍食盡韓信又進兵撃
　之項王恐會漢遣侯公說項王請歸太公項王乃與
　漢約中分天下鴻溝(即河溝/注見前)以西為漢以東為楚九
　月歸太公吕后解而東歸漢王欲西歸張良陳平曰
　漢有天下大半楚兵飢疲今釋弗擊此養虎自遺患
　也王從之
(己漢五年是嵗西楚亡今商周受命之年皆/亥以一嵗而分繫两代  于楚漢之際亦然)
漢王追項籍至固陵(故城在河南陳州/府淮寜縣西北)籍撃敗之
　漢王追項王至夏陽南止軍與齊王信魏相國越期
　㑹撃楚至固陵不㑹楚擊漢軍大破之漢王復入壁
　深塹而守謂張良曰諸侯不從奈何良曰楚兵且破
　未有分地其不至固宜君王能與共天下可立致也
　信之立非君王意不自堅且其家在楚欲得故邑越
　本定梁地亦望王而君王不早定今能出捐此地以
　許兩人(取睢陽以北至穀城王彭越/從陳以東傅海與齊王信)使各自為戰則
　楚易破也漢王從之
漢王以齊王信魏相國越及淮南王布等兵圍項籍垓
下(今江南鳳陽府靈璧縣東南有/垓下聚即漢髙祖圍項羽處)籍走自殺楚地悉定
　漢王發使使韓信彭越至皆引兵來劉賈入楚地圍
　夀春漢亦遣人誘楚大司馬周殷殷畔楚舉九江兵
　迎黥布隨劉賈皆會項王壁垓下軍少食盡漢帥諸
　侯兵圍之數重項王聞四面皆楚歌乃驚曰漢皆已
　得楚乎是何楚人之多也起飲帳中悲歌忼慨(有美/人姓)
　(虞氏常幸從駿馬名騅常騎乃自為歌詩曰力抜山/兮氣葢世時不利兮騅不逝騅不逝兮可奈何虞兮)
　(虞兮奈若何歌/數曲美人和之)泣下數行左右皆泣莫能仰視于是
　項王乗其駿馬從八百餘騎直夜潰圍南出馳走渡
　淮至隂陵(山名今在江/南和州北)迷失道問一田父田父紿曰
　左左乃陷大澤中漢騎將灌嬰追及之項王引而東
　至東城(故城在今鳳陽/府定逺縣東南)乃有二十八騎漢追者數千
　人項王引騎依四潰山(在和州北石上有/馬跡亦稱四馬山)為陳謂其
　騎曰吾起兵八嵗七十餘戰未嘗敗北遂霸天下今
　卒困此天亡我非戰之罪也今日固決死願為諸君
　決戰必三勝斬将艾旗乃後死于是分其騎為四隊
　四鄉漢騎圍之數重項王大呼馳斬一將復斬一都
　尉殺數十百人諸騎皆服項王欲東渡烏江(今和州/有烏江)
　(浦在烏江/故縣東)亭長艤船待曰江東雖小地方千里亦足
　王也今獨臣有船願大王急渡項王笑曰籍與江東
　子弟八千人渡江而西今無一人還縱江東父老憐
　而王我我獨不愧于心乎乃以所乗騅馬賜亭長自
　刎而死(漢将王翳取其頭楊喜吕馬童吕勝楊/武各得其一體漢封五人皆為列侯)楚地
　悉定獨魯不下漢王欲屠之至城下猶聞絃誦聲為
　其守禮義之國為主死節因持項王頭示之乃降漢
　王以魯公號葬項王于榖城(山名在今山東泰/安府東阿縣東北)親為
　發喪哭之而去(封項伯等四人為/列侯賜姓劉氏)
遣劉賈撃臨江王共尉虜之
　初西楚所立臨江王共敖前死子尉嗣為王漢既定
　楚尉不降乃遣劉賈撃虜尉
更立齊王信為楚王魏相國越為梁王
　漢王至定陶馳入齊王信壁奪其軍已下令曰楚地
　已定義帝無後齊王信習楚風俗更立為楚王王淮
　北都下邳謂相國建成侯越勤勞魏民數破楚軍其
　以魏故地王之號曰梁王都定陶(韓信至楚召漂母/賜千金與下鄉亭)
　(長錢百曰公小人為徳不竟召辱己少年以為中尉/告諸将相曰此壮士也方辱我時寧不能死死之無)
　(名故忍/而就此)
赦
　令曰兵不得休八年萬民與(劉攽曰讀/曰歟助辭)苦甚今天下
　事畢其赦天下殊死以下
　
　
　
　
　
　
　
御批厯代通鑑輯覽卷十二
