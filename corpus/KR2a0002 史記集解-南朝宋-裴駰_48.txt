史記集解卷五十
　　　　　　　　　　　　　宋　裴駰　撰
史記五十
楚元王世家第二十
楚元王劉交者髙祖之同母(徐廣曰/一作父)少弟也字游髙祖
兄弟四人長兄伯伯蚤卒始髙祖微時嘗辟事時時與
賔客過巨嫂食(徐廣曰漢書/云丘嫂也)嫂厭叔叔與客來嫂詳為
羮盡櫟釡賔客以故去已而視釡中尚有羮髙祖由此
怨其嫂及髙祖為帝封昆弟而伯子獨不得封太上皇
以為言髙祖曰某非忘封之也為其母不長者耳於是
乃封其子信為羮頡侯(徐廣曰羮頡侯以髙祖七年封/封十三年髙后元年有罪削爵)
(一級為/關内侯)而王次兄仲於代(徐廣曰次兄名喜字仲以六/年立為代王其年罷卒諡項)
(王有子/曰濞)髙祖六年已禽楚王韓信於陳乃以弟交為楚
王都彭城即位二十三年卒子夷王郢立夷王四年卒
子王戊立王戊立二十年冬坐為薄太后服私姦削東
海郡春戊與吳王合謀反其相張尚太𫝊趙夷吾諫不
聽戊則殺尚夷吾起兵與吳西攻梁破棘壁至昌邑南
與漢將周亞夫戰漢絶吳楚糧道士卒飢吳王走楚王
戊自殺軍遂降漢漢已平吳楚孝景帝欲以德侯子續
吳(徐廣曰徳侯名廣吳王/濞之弟也其父曰仲)以元王子禮續楚竇太后曰
吳王老人也宜為宗室順善今乃首率七國紛亂天下
奈何續其後不許吳許立楚後是時禮為漢宗正乃拜
禮為楚王奉元王宗廟是為楚文王文王立三年卒子
安王道立安王二十二年卒子襄王注立襄王立十四
年卒子王純代立王純立地節二年中人上書告楚王
王謀反王自殺國除入漢為彭城郡(徐廣曰純立十七/年卒諡節王子延)
(夀立十/九年死)　趙王劉遂者其父髙祖中子名友諡曰幽幽
王以憂死故為幽髙后王呂禄於趙一歲而髙后崩大
臣誅諸吕吕禄等乃立幽王子遂為趙王孝文帝即位
二年立遂辟彊取趙之河間郡為河間王以為文王立
十三年卒子哀王福立一年卒無子絶後國除入於漢
遂既王趙二十六年孝景帝時坐鼂錯以適削趙王常
山之郡吳楚反趙王遂與合謀起兵其相建徳内史王
悍諫不聽遂燒殺建徳王悍發兵屯其西界欲待吳與
俱西北使匈奴與連和攻漢漢使曲周侯酈寄擊之趙
王遂還城守邯鄲相距七月吳楚敗於梁不能西匈奴
聞之亦止不肯入漢邊欒布自破齊還乃并兵引水灌
趙城趙城壞趙王自殺邯鄲遂降趙幽王絶後
太史公曰國之將興必有禎祥君子用而小人退國之
將亡賢人隱亂臣貴使楚王戊毋刑申公遵其言趙任
防與先生(趙堯傳曰趙/人防與公也)豈有簒殺之謀為天下僇哉賢
人乎賢人乎非質有其内惡能用之哉甚矣安危在出
令存亡在所任誠哉是言也
　
　
　
　史記集解卷五十
