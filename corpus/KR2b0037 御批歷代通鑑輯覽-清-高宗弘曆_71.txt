
御批歴代通鑑輯覽卷七十
五季
(己漢乾祐二年是/酉嵗凡四國三鎮)春二月漢以靜州(本靖邉軍五代時/改置故城在今綏)
(徳州米/脂縣)𨽻定難軍
　漢詔以静州𨽻定難軍李彜殷上表謝彞殷以中原
　多故有輕傲之志漢人故以恩澤羈縻之(李氏世據/銀夏漸以)
　(桀驁遂成宋/時繼遷之叛)
遼遷故晉主重貴于建州(本唐昌黎縣遼置州後遷冶永/霸縣故城在今錦州府錦縣)
　晉李太后詣遼主請依漢人城寨之側給田耕桑以
　自贍遼主許之并晉主遷于建州未至安太妃卒于
　路遺令焚骨南向颺之既至建州得田五十餘頃今
　従者耕以給食頃之遼主徳光之子舒嚕遣騎取晉
　主寵姬趙氏聶氏而去
夏四月太白晝見
　民有仰視之者為邏卒所獲史𢎞肇腰斬之
五月趙思綰遣使請降于漢漢郭従義尋誘殺人
　初思綰少時求為左騎衛大將軍李肅(肅建人前為/晉昌節度副)
　(使/)僕肅不納曰是人目亂而語誕他日必為叛臣肅
　妻張氏(全義/之女)曰君今拒之後且為患乃以金帛遺之
　及思綰據長安肅居城中思綰數就見之拜伏如故
　禮肅曰是子亟来且汚我欲自殺張氏曰曷若勸之
　歸國㑹長安城中食盡(思綰好食人肝又好以酒吞/人膽及城中食盡取婦女幼)
　(稚為軍糧毎犒軍輒屠/數百人計窮不知所出)思綰向肅問自全之䇿肅乃
　與判官程讓能說思綰曰公本與國家無嫌但懼罪
　耳今若翻然改圖自可不失富貴思綰従之遣使請
　降于漢漢以為華州留後已而思綰遷延收斂財賄
　三改行期郭従義疑之密白郭威召思綰酌别因執
　之及其部曲三百人皆斬于市
六月癸酉朔日食
秋七月漢郭威克河中李守貞自殺
　先是守貞出兵攻長圍郭威擊敗之擒其將魏延朗
　王繼勲以衆降威乘其離散督諸軍百道攻之及是
　克其外郭守貞與妻子自焚威入城獲其子崇玉及
　所署將相國師總倫等送大梁磔于市(威□守貞文/書得朝臣藩)
　(鎮交通書詞意悖逆欲奏之秘書郎王溥諫曰魑魅/乘夜争出見日自消願一切焚之以安反仄威従之)
　(物王溥字齊/  并州祁人)
八月漢郭威以白文珂為西京留守
　西京留守王守恩性貪鄙専事聚斂(喪車非輸錢不/得出城下至抒)
　(厠行乞之人不免課率或縦麾下令盜人財有富室/娶婦守恩與俳優數人往為賀客得銀數鋌而返)
　(抒厠抒除厠/溷之賤人)郭威自河中還過洛守恩肩輿出迎威
　怒以為慢已不見即以頭子(即堂/帖)命白文珂代守恩
　朝廷不之問(守恩歸至大梁廣為貢獻/厚賂權貴亦竟不獲罪)
楚馬希萼攻潭州不克
　希萼調丁壯作戰艦將攻潭州馬希廣聞之曰朗州
　吾兄也不可與爭當以國讓之而已劉彦瑫固爭以
　為不可乃以王贇部署戰棹大破其兵追希萼將及
　之希廣遣使召之曰勿傷吾兄贇引兵還希萼遁去
　(希萼之舉兵也其妻苑氏諫曰兄弟相攻勝負皆為/人笑不聴及敗苑氏泣曰禍將至矣余不忍見也赴)
　(井而死希萼弟希瞻為静江節度使以希萼希/廣交戰屢遣使諫止不従知終覆族疽發背死)
九月漢加郭威侍中威請加恩將相藩鎮従之
　威至大梁入見勞賜甚厚辭曰臣將兵在外凡鎮安
　京師供億兵食皆諸大臣居中者之力也臣安敢獨
　膺此賜請徧賞之乃徧賜宰相(竇貞固蘇逢/吉蘇禹珪)樞密(楊/邠)
　宣徽(王峻吳/䖍裕)三司(王章/)侍衛(史𢎞/肇)九人(與威/而九)如一加
　威兼侍中史𢎞肇中書令竇貞固司徒蘇逢吉司空
　蘇禹珪楊邠僕射諸大臣議以執政既溥加恩恐藩
　鎮觖望亦徧加恩有差(議者以郭威不専有其功推/以分人信為美矣而國家爵)
　(位以一人而覃及/天下不亦濫乎)
冬十月吳越募民墾田
　吳越王俶募民能墾荒田者勿收其稅由是境内無
　棄田或請糾民遺丁以増賦俶仗之國門國人皆恱
十二月漢趙暉攻鳯翔王景崇自殺
　趙暉急攻鳯翔周璨謂王景崇曰蒲雍已平蜀兒不
　足恃不如降也景崇曰善吾更思之後數日外攻轉
　急景崇自焚死諸將乃降(三叛既平漢主浸驕縦時/與飛龍使後匡贊茶酒使)
　(郭允明狎暱為廋辭醜語太后屢戒之太常卿張昭/上言宜親近儒臣講習經訓皆不聴  復姓匡贊瑕)
　(邱人郭允明太原人廋辭隱語/也張昭即眧逺避漢祖諱改焉)
(庚漢乾祐三年是嵗/戌四國三鎮漢亡)春正月漢遣使收瘞河中鳳翔遺
骸
　時有僧已聚二十萬矣
漢汝州防禦使劉審交卒
　汝州吏民詣闕上書以審交有仁政乞留葬汝州得
　奉事其邱壟許之州人為立祠嵗時享之(馮道曰吾/嘗為劉君)
　(僚佐觀其為政無以踰人非能減其租賦除其徭役/也但推公亷慈愛之心以行之耳此亦衆人所能為)
　(但衆人不為而劉君獨為之故汝人愛之如此使/天下二千石皆效其所為何患得民不如劉君哉)
夏四月漢以郭威為鄴都留守樞密使如故
　漢人以遼將南侵議以郭威鎮鄴都使督諸將備之
　史𢎞肇欲威仍領樞密使蘇逢吉以為故事無之𢎞
　肇曰領樞密使則可以便宜従事諸軍畏服號令行
　矣漢主従之仍詔河北甲兵錢糧但見郭威文書立
　皆稟應𢎞肇怨逢吉異議逢吉曰以内制外順也今
　反以外制内其可乎自是將相始有隙(既而朝貴會/飲𢎞肇舉大)
　(觴屬成厲聲曰昨日廷議一何異同今日為弟飲之/逢吉與楊邠亦舉觴曰是國家之事何足介意𢎞肇)
　(又厲聲曰安定國家在長鎗大劍安用毛錐王章曰/無毛錐財賦何從可出毛錐盖言筆也他日王章復)
　(置酒酒酣為手勢令𢎞肇不能為客省使閻晉卿在/坐次屢敎之逢吉戲曰坐有姓閻人何愛罰爵𢎞肇)
　(妻閻氏故酒家倡也意逢吉譏已大怒以醜語詬逢/吉欲毆之逢吉起去𢎞肇索劍欲追之楊邠哭止之)
　(曰蘇公宰相若殺之置天子何地願熟思之于是將/相如水火漢主使宣徽使王峻置酒和解之不能得)
漢以郭榮為貴州刺史(貴州隋置今廣西潯州府貴縣/是五代時地屬南漢郭榮以天)
(雄牙將遙/領刺史)
　榮本姓柴父守禮(邢州龍/岡人)郭威之妻兄也威未有子
　時養以為子(榮即周世/宗始見此)
五月漢以折徳扆(従阮/之子)為府州團練使
　時従阮舉族入朝故有是命
郭威赴鄴
　威辭行言于漢主曰太后従先帝久多歴天下事陛
　下富于春秋有事宜禀其敎而行之親近忠直放逺
　讒邪善惡之間所宜明審蘇逢吉楊邠史𢎞肇皆先
　帝舊臣願陛下推心任之至于疆場之事臣願竭愚
　漢王斂容謝之(威至鄴都以河北困弊戒邉將謹守/疆場嚴飭守備如遼人侵掠則堅壁)
　(清野以/待之)
閏月漢大風
　漢宫中數有怪大風發屋拔木吹鄭門(大梁城西面/南来第一門)
　(也/)扉起十餘步而落漢主召司天監趙延乂問以禳
　祈之術對曰臣之職在天文時日禳祈非所習也然
　王者欲弭災異莫如修徳漢主曰何謂修徳對曰請
　讀貞觀政要而法之
六月河決鄭州
秋八月故晉太后李氏卒于遼
　后病無醫藥惟與晉主仰天號泣㦸手罵杜重威李
　守貞曰吾死不置汝遂卒(後周顯徳中有自遼來者/云晉主及馮后尚無恙其)
　(従者亡歸及物/故則過半矣)
九月馬希萼遣使乞師于唐唐遣兵助之
　希萼先奉表于漢請别置進奏務于京師漢主不許
　亦賜楚王希廣詔勸以敦睦希萼以漢廷意佑希廣
　怒遣使稱藩于唐乞師攻楚唐命楚州刺史何敬洙
　將兵往助希萼(先是希萼誘溪洞諸蠻共攻益陽楚/將陳璠等敗死潭人震恐既而劉彦)
　(瑫言于希廣以兵萬人入朗州境父老爭以牛酒犒/軍艦過則運竹木以斷其後希萼遣兵逆戰彦瑫乘)
　(風縦火以焚其艦頃之風囘自焚還走則江路已㫁/戰溺死者數千人希廣聞之涕泣不知所為遣其屬)
　(孟駢說希萼曰公忘父兄之讎北面事唐何異袁譚/求救于曹公邪希萼將斬之駢曰駢若愛死安肯此)
　(来駢之言非私于潭人竇為公謀也乃檡之使還報/曰大義絶矣非地下不相見也悉發境内之兵趣長)
　(沙/)
冬十一月甲子朔日食
漢主承祐殺其樞密使楊邠侍衛指揮使史𢎞肇三司
使王章遣使殺郭威不克威舉兵反遂弑其主承祐
　漢主自即位以来楊邠總機政郭威主征伐史𢎞肇
　典宿衛王章掌財賦邠頗公忠門無私謁雖不郤四
　方饋遺然有餘輒獻之𢎞肇督察京城道不拾遺章
　捃摭遺利供饋不乏國家粗安然章吝于出納聚斂
　刻急(舊制田稅毎斛更輸二升謂之雀鼠耗章始令/更輸二斗謂之省耗舊錢出入皆以八十為陌)
　(章始令入者八十出者七十七謂之省/陌犯鹽礬酒麴之禁者錙銖涓滴皆死)由是百姓愁
　怨章尤不喜文臣嘗曰此輩授之握算不知縦橫何
　益于用俸禄皆以不堪資軍者髙其估而給之漢主
　左右嬖倖浸用事太后親戚亦干朝政邠等屢裁抑
　之太后弟武徳使李業求宣徽使不得内客省使閻
　晉卿次當為宣徽使亦久不補聶文進(并州/人)後匡贊
　郭允明皆有寵而久不遷官劉銖(陜州/人)罷歸(銖為前/平盧節)
　(度使以貪/虐徵還)久未除官共怨執政漢主除喪聴樂賜伶
　人錦袍玉帶𢎞肇怒曰士卒守邉苦戰猶未有以賜
　之汝曹何功而得此皆奪之漢主年益壯厭為大臣
　所制邠𢎞肇嘗議事于前曰陛下但禁聲有臣等在
　漢主積不能平左右因譖之曰邠等専恣終當為亂
　蘇逢吉與𢎞肇有隙屢以言激業等漢主遂與業文
　進匡賛允明謀誅邠等入白太后太后曰兹事何可
　輕發更宜與宰相議之業曰先帝嘗言朝廷大事不
　可謀及書生懦怯誤人太后不可漢主忿曰國家之
　事非閨門所知拂衣而出業等以告閻晉卿晉卿恐
　事不成詣𢎞肇第欲告之𢎞肇辭不見與邠章入朝
　殿中甲士出而殺之文進亟召宰相朝臣諸軍將校
　漢主親諭之分遣使收捕邠等親黨僕従盡殺之遣
　供奉官孟業齎密詔令鎮寧李洪義(李太/后弟)殺𢎞肇黨
　步軍指揮使王殷(大名人時將/兵屯澶州)又令行營指揮使郭
　崇威曹威(真定/人)殺郭威及監軍王峻又急詔徴髙行
　周苻彦卿郭從義慕容彦超李穀入朝以蘇逢吉權
　知樞密院事劉銖權知開封府李洪建(洪義/兄)權判侍
　衛司事(逢吉雖惡𢎞肇而不預李業等謀聞變驚愕/私謂人曰事太息悤主上儻以一言見問不)
　(至于此業等命劉銖誅郭威王峻之家銖極其慘毒/嬰孺無免者命李洪建誅王殷之家㓋建但使人守)
　(視仍飲/食之)孟業至澶州洪義不敢發殷囚業以詔示郭
　威威召郭崇威曹威及諸將告以邠等冤死及有密
　詔之狀且曰吾與諸公披荆棘従先帝取天下受託
　孤之任竭力以衛國家今諸公已死吾何心獨生君
　輩當奉行詔書取吾首以報天子庶不相累崇威等
　皆泣曰天子幼冲此必左右羣小所為若使此輩得
　志國家豈得安乎願従公入朝自訴蕩滌鼠輩以清
　朝廷翰林天文趙修已(浚儀人善術數初為李守頁/客守貞欲反修已為言時令)
　(不可勿妄動不聴及守貞敗徵/為翰林天文時従郭威在鄴)曰公徒死何益不若
　順衆心擁兵而南此天啟也威乃留其養子榮鎮鄴
　都命崇威前驅自將大軍繼之慕容彦超方食得詔
　舍匕筯入朝漢主悉以軍事委之郭威至澶州李洪
　義納之王殷亦以兵従遂趣滑州漢主聞郭威至河
　上悔懼私謂竇貞固曰屬者亦太草草李業等請傾
　府庫以賜諸軍乃賜禁軍人二十緡下軍半之將士
　在北者給其家仍使通家信以誘之威至封邱人情
　恟懼太后泣曰不用李濤言宜其亡也漢主欲自出
　勞軍太后止之不従時扈従軍甚盛至暮不戰而還
　来日欲再出太后又止之不可既陳慕容彦超引輕
　騎直前奮擊馬倒引兵退麾下死者百餘人于是諸
　軍奪氣稍稍降于北軍彦超遂與十餘騎奔還兖州
　漢主獨與三相及従官數十人宿于七里寨(在開封/府城北)
　餘皆逃潰旦日將還宫至元化門劉銖在門上射漢
　主左右漢主囘轡西北至趙村追兵已至漢主下馬
　入民家為亂兵所弑蘇逢吉閻晉卿郭允明皆自殺
　威至劉銖射之威自迎春門入歸私第諸軍大掠通
　夕獲劉銖李洪建囚之令諸將分部禁止掠者至晡
　乃定遷𨼆帝梓宫于西宫或請如魏髙貴卿公故事
　葬以公禮威不許曰倉猝之際吾不能保衛乘輿罪
　已大矣况敢貶君乎馮道帥百官謁見郭威威猶拜
　之道受拜如平時徐曰侍中此行不易
漢迎武寧節度使劉贇于徐州
　郭威帥百官起居太后奏請早立嗣君太后誥曰河
　東節度使崇忠武節度使信皆髙祖之弟武寧節度
　使贇開封尹承勲髙祖之子其令百官議擇所宜贇
　崇之子髙祖愛之養視如子郭威王峻入見太后請
　以承勲為嗣太后曰承勲久羸疾不能起令左右以
　卧榻舉之示諸將諸將乃信之于是郭威與峻議立
　贇帥百官表請太后誥遣太師馮道及樞密直學士
　王度秘書監趙上交詣徐州奉迎(威之討三叛也見/詔書處分軍事皆)
　(合機宜問誰為之使者以范質對威曰宰相器也至/是令草誥令具儀注蒼黄之中討論撰定皆得其宜)
　(尋以為樞/密副使)
漢太后臨朝
　郭威帥羣臣請之也(威殺劉銖李洪建及其黨皆梟/首于市而赦其家威謂公卿曰)
　(劉銖屠吾家吾復屠其家怨讎反覆庸有極/乎由是數家獲免王殷屢為洪建請威不許)
遼人破内邱(本漢中邱隋改名/今縣屬順徳府)克饒陽漢遣郭威將兵
擊之
馬希萼陷潭州殺楚王希廣而自立
　先是希萼攻岳州刺史王贇堅守不下希萼呼贇曰
　吾昔約君同行今何異心乎贇曰君王兄弟不相容
　而責將吏異心乎願君王入長沙不傷同氣臣其敢
　不盡節希萼慚引去遂下湘鄉(後漢縣今/屬長沙府)至長沙屯
　水西楚將劉彦瑫許可瓊屯水東指揮使彭師暠(士/愁)
　(之/子)登城望之言于希廣曰朗人驟勝而驕雜以蠻兵
　易破也請令可瓊等陳山前臣以步卒三千自巴溪
　(即麻溪在/長沙縣北)渡江(湘江也/注見前)出嶽麓(山名在長沙府善/化縣西衡山足也)後
　夜擊之希廣以為可而可瓊已送欵于希萼遂沮其
　議(希廣信巫覡及僧語塑鬼于江上舉手以郤朗兵/又作大像于髙樓手指水西怒目視之命衆僧日)
　(夜誦經自衣僧/服膜拜求福)朗兵水陸急攻指揮使吳宏小門使
　楊滌相謂曰以死報國此其時矣各引兵出戰自辰至
　午朗兵小郤劉彦瑫按兵不救彭師暠戰于城東北
　隅可瓊舉全軍降希萼長沙遂陷希崇帥將吏詣希
　萼勸進(吳宏見希萼曰不幸為許可瓊所誤今日死/不愧先王矣彭師暠投槊于地大呼請死希)
　(萼嘆曰鐵石/人也皆不殺)希萼入府捕希廣獲之自稱楚王以希
　崇為節度副使謂將吏曰希廣鈍夫也為左右所制
　耳吾欲生之可乎朱進忠曰大王三年血戰始得長
　沙一國不容二主他日必悔之乃賜希廣死(希廣臨/刑猶誦)
　(佛書彭師暠葬之于瀏陽門外希萼召拓䟦恒欲用/之恒稱疾不起  瀏陽門長沙東門以通瀏陽水名)
　(瀏陽水出長沙府瀏/陽縣西北流入湘)
漢劉贇發徐州
　贇留右都押牙鞏廷美敎練使楊温守徐州與馮道
　等西来在道仗衛皆如王者左右呼萬嵗郭威至滑
　州留數日贇遣使慰勞諸將受命之際相顧不拜私
　相謂曰我輩屠陷京城其罪大矣若劉氏復立我輩
　尚有種乎
漢郭威至澶州自立而還王峻王殷遣兵拒劉贇以太
后誥廢為湘陰公令郭威監國
　威至澶州將發將士數千人忽大譟曰天子須侍中
　自為之將士已與劉氏為仇不可立也或裂黄旗以
　被威體共扶抱之呼萬嵗震地因擁威南行威乃上
　太后牋請奉漢宗廟事太后為母下書撫諭大梁士
　民勿有憂疑至七里店竇貞固帥百官出迎拜謁勸
　進贇至宋州王峻王殷聞澶州軍變遣郭崇威將七
　百騎往拒之又遣馬鐸將兵詣許州巡檢崇威忽至
　宋州贇大驚闔門登樓詰之對曰澶州軍變郭公遣
　崇威来宿衛贇召崇威登樓執手而泣時䕶聖指揮
　使張令超帥部兵為贇宿衛徐州判官董裔說贇急
　召令超夜刦崇威奪其兵北走晉陽贇猶豫未決是
　夕崇威密誘令超帥衆歸之贇大懼郭威召馮道先
　歸贇謂之曰寡人此来所恃者以公三十年舊相故
　無疑耳令事危矣公何以為計道黙然客將賈貞數
　目道欲殺之贇曰汝輩勿草草無預馮公事崇威遷
　贇于外館殺董裔賈貞等數人太后誥廢贇為湘陰
　公馬鐸引兵入許州劉信自殺太后誥以侍中監國
　百官藩鎮相繼上表勸進(後漢自髙祖至𨼆/帝凡二主合四年)
南漢以宫人為女侍中
　南漢主以宫人盧瓊仙黄瓊芝為女侍中朝服冠帶
　㕘決政事宗室勲舊誅戮殆盡惟宦官林延遇(閩清/人)
　等用事(延遇陰險多計數後卒薦龔澄樞自代/南漢主即日用之  龔澄樞南海人)
(辛周太祖郭威廣順元年北漢主劉崇乾祐四年是/亥嵗周代漢北漢建國凡五國三鎭十月湖南亡)春
正月郭威稱皇帝國號周(是為後/周太祖)
　漢太后下誥授監國符寶即皇帝位制曰朕周室之
　裔虢叔之後(春秋有郭公公羊傳曰/虢謂之郭音之轉也)國號宜曰周改
　元大赦凡倉場庫務掌納官吏無得收斗餘稱耗舊
　所進羨餘物悉罷之犯竊盜及姦者並依晉天福元
　年以前刑名罪人非反逆無得誅其親族籍没家貲
　唐莊宗明宗晉髙祖各置守陵十户漢髙祖陵職員
　宫人薦享守户並如故
漢太后遷居西宫
　號昭聖太后
漢河東節度使劉崇表請湘陰公歸晉陽
　初崇聞𨼆帝遇害欲起兵南向聞迎立湘陰公乃止
　曰吾兒為帝吾又何求太原少尹李驤(正定/人)陰說崇
　曰觀郭公之心終欲自取公不如疾引兵逾太行據
　孟津俟徐州相公即位然後還鎮則郭公不敢動矣
　不然且為所賣崇怒曰腐儒欲離間吾父子命左右
　曳出斬之驤呼曰吾負經濟之才而為愚人謀事死
　固甘心家有老妻願與之同死崇并其妻殺之及贇
　廢崇乃遣使請贇歸晉陽周主報曰湘陰公比在宋
　州今方取歸必令得所公勿以為憂
漢湘陰公故將鞏廷美等舉兵徐州
　廷美楊溫聞湘陰公贇失位奉贇妃董氏據徐州拒
　守以俟河東援兵周主使贇以書諭之
遼使至大梁
　遼人之攻内邱也死傷頗多又值月食軍中多妖異
　遼主懼引兵還遣使請和于漢㑹漢亡劉詞送其使
　者詣大梁周主遣將軍朱憲報聘且叙革命之由
周以王殷為鄴都留守
　周主以鄴都鎮撫河北控制遼境欲以腹心處之以
　殷為留守領軍如故仍以侍衛司従赴鎮
周主為故漢主承祐舉哀成服
周主威弑漢湘陰公贇于宋州漢劉崇稱帝于晉陽(是/為)
(北/漢)
　劉崇即位于晉陽仍用乾祐年號所有者并汾忻代
　嵐憲隆蔚沁遼麟石十二州之地(隆州晉漢間置地/在今岢嵐州餘注)
　(俱見/前)以判官鄭珙趙華(榮陽/人)同平章事次子承鈞為
　侍衛親軍都指揮使副使李存瓌為代州防禦使謂
　諸將曰朕以髙祖之業一朝墜地今日位號不得已
　稱之顧我是何天子汝曹是何節度使邪由是不建
　宗廟祭祀如家人宰相俸錢月止百緡節度使止三
　十緡自餘薄有資給而已聞湘陰公死哭曰吾不用
　忠臣之言以至于此為李驤立祠嵗時祭之
周罷四方貢獻珍食詔百官上封事
　周主謂王峻曰朕起于微寒備嘗艱苦遭時喪亂一
　旦為帝王豈敢厚自奉養以病下民乎命峻疏四方
　貢獻珍美食物詔悉罷之又詔曰朕生長軍旅不親
　學問未知治天下之道文武官有益國利民之術各
　具封事以聞(周主悉出漢宮中寳玉器碎之于庭曰/凡為帝王安用此為仍戒左右自今珍)
　(華恱目之物/母得入宮)
北漢主遣其子承鈞將兵伐周不克
二月周主以其養子榮為鎮寧節度使
　選朝士為之僚佐以王敏崔頌(協之/子)為判官王朴(字/文)
　(伯東/平人)為掌書記
遼遣使如周周報之
北漢遣使如遼乞師
　初遼主聞北漢主立使招討使潘伊納克遺劉承鈞
　書北漢主使承鈞復書言本朝淪亡欲循晉室故事
　求援北朝遼主大喜至是北漢主遣使如遼乞兵已
　而遼主遣使如北漢北漢主使鄭珙以厚賂謝之致
　書稱姪請行册禮(按伊納克舊作/聿撚今改正)
周克徐州鞏廷美死之
夏四月蜀以伊審徴(字申圖/太原人)知樞密院事
　審徴蜀髙祖(孟知祥/廟號)之甥也少與蜀主相親狎及知
　樞密以經濟為已任而貪侈囘邪與王昭逺相表裏
　蜀政由是浸衰
周以王峻范質李穀同平章事
　初周主討河中已為人望所屬李榖時為轉運使周
　主數以微言諷之榖但以人臣盡忠為對周主以是
　賢之即位首用為相時國家新造四方多故王峻夙
　夜盡心知無不為軍旅之謀多所禆益范質明敏彊
　記謹守法度李穀沈毅有器畧論議忼慨善譬喻以
　開主意
楚朗州將王逵(朗州武/陵人)周行逢(亦武/陵人)等逐其節度使推
劉言(廬陵/人)為留後
　先是楚朗州指揮使王逵副使周行逢作亂入于朗
　州(楚王希萼既得志殺戮無度縦酒荒淫使逵行逢/帥所部兵治府舍執役甚勞又無犒賜士卒愁怨)
　(逵行逢帥衆逃歸希萼遣兵追/之逵行逢擊殺殆盡遂入朗州)推楚王希萼兄子光
　惠為留後及是逵行逢以光惠愚懦嗜酒辰州(隋置/今為)
　(府屬/湖南)刺史劉言驍勇得蠻夷心欲迎以為副使言知
　逵等難制曰不往將攻我乃單騎赴之既至衆廢光
　惠推言權武平留後求節于唐亦稱藩于周
遼遣使如北漢册命其主崇更名旻
遼燕王舒斡(遼史作罕察作按舒斡舊作/述軋察罕舊  察割今並改)弑其主鄂約
而自立舒嚕討殺舒斡而代之
　北漢遣兵伐周遼主欲引兵會之與諸部議諸部不
　欲南彊之行至新州燕王舒斡作亂弑遼主而自立
　齊王舒嚕逃入南山諸部奉之以攻舒斡殺之立舒
　嚕為帝北漢主復以叔父事之請兵以擊晉州舒嚕
　年少好遊戲毎夜酣飲達旦乃寐日中方起國人謂
　之睡王後更名明(五代史遼/史俱作璟)
楚將徐威等作亂廢其君希萼立希崇為武安留後楚
人復立希萼居衡山
　楚王希萼悉以軍政委其弟希崇希崇與指揮使徐
　威陸孟俊等謀作亂㑹希萼宴將吏威等先驅馬十
　餘入府自帥其徒執斧斤白梃聲言縶馬奄至座上
　縛希萼而囚之立希崇為武安留後希崇遣彭師暠
　廖偃幽希萼于衡山縣師暠偃奉希萼為衡山王(初/希)
　(萼入長沙師暠雖免死猶杖背黜為民希崇以為師/暠必怨之使送希萼于衡山師暠曰欲使我為弑君)
　(之人乎奉事逾謹與衡山指揮使廖偃謀共立希萼/為衡山王以縣為行府召募徒衆各州縣多應之)
冬十月唐遣邉鎬將兵擊楚馬希崇降(楚自馬殷據湖/南至希崇降唐)
(凡六主合/五十六年)
　徐威等見希崇所為知必無成又畏朗州衡山之逼
　欲殺希崇希崇大懼密奉表請兵于唐唐主命邉鎬
　將兵萬人聚長沙希崇率弟姪迎拜鎬下馬稱詔勞
　之時湖南饑饉鎬大發馬氏倉廩賑之楚人大恱(是/月)
　(唐將劉仁贍取岳州撫納降附人忘其亡既而南/漢取桂州盡有嶺南地  劉仁贍字子惠彭城人)
遼北漢會兵伐周攻晉州
　遼遣蕭裕矩將兵五萬㑹北漢兵伐周北漢主自將
　兵二萬攻晉州三面置寨晝夜攻之巡檢使王萬敢
　與都指揮使史彦超(雲州/人)何徽等共拒之
唐以邉鎬為武安節度使遷馬氏之族于金陵
　馬希萼望唐人立已為潭帥而潭人惡希萼共請邉
　鎬為帥鎬趣希崇希萼入朝希崇與宗族及將佐千
　餘人號慟登舟送者皆哭響振川谷希萼亦與將佐
　士卒萬餘人東下尋至金陵唐主以希萼鎮洪州希
　崇鎮舒州(唐百官賀湖南平起居郎髙逺曰我乘楚/亂取之甚易觀諸將之才恐守之甚難耳)
　(司徒致仕李建勲曰禍其始于/此乎  髙逺字悠逺幽州人)
十一月周遣王峻救晉州
　詔諸軍皆受峻節度聴以便宜従事
十二月周主自將救晉州不果行
　王峻留陜州旬日周主以北漢攻晉州急議自將由
　澤州路與峻會兵救之十二月朔詔以三日西征峻
　因使者言于周主曰晉州城堅未易可拔劉崇兵鋒
　方銳不可力爭所以駐兵待其衰耳陛下新即位不
　宜輕動若車駕出汜水則慕容彦超引兵入汴大事
　去矣周主聞之以手提耳曰㡬敗吾事乃勅罷親征
周王峻至晉州遼北漢兵夜遁
　北漢主攻晉州久不克軍乏食遼人思歸聞王峻至
　燒營夜遁(峻入晉州諸將請亟追遼漢兵峻猶豫未/決明日乃遣指揮使藥元福康延治將騎)
　(兵追之北漢兵墜崖谷死者甚衆遼人比至晉陽士/馬什喪三四北漢主始息意于進取北漢土瘠民貧)
　(内供軍國外奉遼人賦繁役重/民不聊生逃入周境者甚衆)
(壬周廣順二年是嵗凡五/子國三鎮劉言據湖南)春正月周泰寧軍節度使慕
容彦超反周發兵討之
　初周主既立彦超遣使入貢于周周主賜詔慰安之
　及徐州平彦超疑懼日甚(潛以書結北漢/又求援于唐)周主遣使
　與誓彦超愈不自安反迹漸露至是彦超發鄉兵入
　城為戰守之備又多募羣盜剽掠鄰境周主以曹英
　(即曹威避周/主名改焉)為都部署向訓(向氏宋向戍之後訓河/内人後更名拱字星民)
　為都監藥元福為都虞候討彦超(唐主發兵軍下邳/以援彦超周師逆)
　(擊大破之/彦超勢沮)英等至兖州設長圍彦超屢出戰藥元福
　皆擊敗之長圍合遂進攻之(彦超之將反也判官崔/周度諫曰魯詩書之國)
　(自伯禽以来不能霸諸侯然以禮義守之可以長世/公于國家非有私憾况主上開諭勤至茍撤備歸誠)
　(則坐享泰山之安矣彦超怒及是括士民之財/以瞻軍坐匿財死者甚衆周度遂為彦超所殺)
二月唐設科舉既而罷之
　唐主好文學故韓熙載馮延已延魯江文蔚潘佑(幽/州)
　(人/)徐鉉之徒皆至美官文雅于諸國為盛然未嘗設
　科舉多因上書言事拜官至是始命文蔚知貢舉執政
　皆不由科第相與沮毁竟罷之
三月唐以馮延已孫晟同平章事
　唐以延已晟為相既宣制户部尚書常夢錫衆中大
　言曰白麻甚佳但不及江文蔚䟽耳(文蔚疏劾延/已事具前)晟
　素輕延已謂人曰金盃玉盌乃貯狗矢乎
夏四月丙戌朔日食
周主自將討兖州克之慕容彦超自殺
　周主以曹英久無功下詔親征至兖州使人招諭彦
　超不従乃命進攻彦超貪吝人無鬭志將卒多出降
　官軍克城彦超赴井死官軍大掠城中死者近萬人
　周主欲􁀒誅其將吏翰林學士竇儀(字可象/漁陽人)見馮道
　范質與共白曰彼皆脅従耳乃赦之
六月朔周主如曲阜謁孔子祠(在曲阜縣城中/即闕里故宅)拜其墓
(注見/前)
　周主謁孔子祠將拜左右曰孔子陪臣也不當以天
　子拜之周主曰孔子百世帝王之師敢不敬乎遂拜
　又拜孔子墓命禁樵採訪孔子顔淵之後以為曲阜
　令及主簿
蜀大水壊其太廟
遼幽州節度使蕭海真(遼史作國舅蕭眉古/得世宗后之弟也)請降于周
不果
　李濤之弟澣在遼為勤政殿學士與海真善說海真
　内附海真欣然許之澣因諜以聞且與濤書言契丹
　主童騃無逺志朝廷若能用兵必克不然與和必得
　二者皆利于速度其情勢他日終不能力助河東者
　也㑹中國多事不果従
秋九月遼攻周冀州周兵拒郤之
冬十月武平留後劉言遣兵攻潭州唐節度使邉鎬棄
城走言遂取湖南
　唐武安節度使邉鎬昏懦無斷不合衆心唐主使鎬
　經畧朗州召劉言入朝言不行謂王逵曰唐必伐我
　奈何逵曰邉鎬撫御無方士民不附可一戰擒也言
　乃以逵及周行逢何敬真(武陵/人)潘叔嗣張文表(俱朗/州人)
　等十人皆為指揮使部分發兵(行逢能謀文表善戰/叔嗣果敢三人多相)
　(須成功情/欵甚昵)十月逵等將兵分道趣長沙邉鎬遣屯兵
　益陽逵等克之遂至潭州鎬棄城走吏民俱潰逵入
　城自稱武平節度副使權知軍府事以何敬真為行
　軍司馬唐將守湖南諸州者相繼遁去劉言盡復馬
　氏嶺北故地惟郴連入于南漢
遼大水
　瀛莫幽州大水流民入塞者四十萬口周詔所在賑
　給存處之中國民被掠得歸者十五六
周平章事李榖辭位不許
　榖以病臂辭位周主遣中使諭㫖曰卿所掌至重朕
　難其人茍事功克集何必朝禮穀不得已復視事榖
　未能執筆詔以三司務繁命刻名印用之
周立訴訟法
　敇民有訴訟必先歴縣州及觀察使處決不直乃聴
　詣臺省或自不能書牒倩人書者必書所倩姓名居
　處若無可倩聴執素紙所訴必須已事毋得挾私客
　訴(謂代人/申訴)
周慶州(注見/前)野雞族(黨項别種/居慶州北)反遣折従阮討之
　慶州刺史郭彦欽性貪野雞族多羊馬彦欽故擾之
　以求賂野雞族遂反徙折従阮為静難節度使討之
　(已而野雞族降殺牛族復反周主以郭彦欽擾羣胡/致其作亂黜廢于家選良吏為刺史以撫之會解州)
　(刺史郭元昭代歸元昭故與樞密魏仁浦有隙甚懼/仁浦知之即白周主以元昭為慶州刺史  殺牛族)
　(亦黨項/别種)
唐馮延已孫晟罷削邉鎬官爵流饒州
　初鎬従查文徽克建州凡所俘獲皆全之建人謂之
　邉佛子及克潭州市不易肆潭人謂之邉菩薩既而
　政無綱紀惟日設齋供盛修佛寺潭人失望謂之邉
　和尚至是鎬削官坐譴馮延已孫晟上表請罪皆釋
　之晟陳情不已乃與延已皆罷(唐主以比年出師無/功乃議休兵息民或)
　(曰願陛下數十年不用兵可小康矣唐主曰將終身/不用何數十年之有先是吉水人歐陽廣上書言邉)
　(鎬非將帥才必喪湖南唐主/不聴及是思廣言拜本縣令)
十二月河決鄭滑周遣使修塞
周静難節度使侯章(并州榆/次人)入朝
　章獻買宴絹千匹銀五百兩周主不受曰諸侯入覲
　天子宜有宴犒豈待買邪自今如此比者皆不受
(癸周廣順三年是嵗凡五/丑國三鎮王逵據湖南)春正月周以劉言為武平節
度使
　劉言上表于周乞移使府治朗州且請貢獻賣茶悉
　如馬氏故事許之以言為武平節度制置武安静江
　等軍事王逵為武安節度使何敬真為静江節度使
　周行逢為武安行軍司馬敬真尋為逵所殺
周罷户部營田務除租牛課
　前世屯田皆在邉地使戌兵佃之唐末中原宿兵所
　在皆置營田以耕曠土其後又募髙貲户使輸課佃
　之户部别置官司總領不𨽻州縣或丁多無役或容
　庇姦盜州縣不能詰梁太祖擊淮南得牛萬計以給
　農民使嵗輸租牛死而租不除民甚苦之周主素知
　其弊李穀亦以為言敇悉罷之以其民𨽻州縣田廬
　牛具並賜見佃者為永業是嵗户部増三萬餘户民
　既得為永業始敢葺屋植木獲地利數倍或言營田
　有肥饒者不若鬻之可得錢數十萬緡以資國用周
　主曰利在于民猶在國也朕用此錢何為(唐草澤邵/棠上言近)
　(遊淮上聞周主恭儉增修徳政吾兵新/破于潭朗恐其有南征之志宜為之備)
遼攻周定州周擊走之
周鎮寧節度使郭榮入朝
　先是榮屢求入朝王峻忌其英烈毎沮止之會峻行
　視決河(周主以決河為/憂峻請自行視)榮復請周主許之至是乃入
　朝(故李守貞騎士馬全義従榮入朝召見補殿前指/揮使謂左右曰全義忠于所事昔在河中屢挫吾)
　(軍汝輩宜效之人/馬全義幽州薊)
周以王峻兼平盧節度使
　峻聞榮入朝遽自河上還大梁固求領鎮故有是命
二月周更作二寶
　初遼主徳光以晉傳國寶北還至是更以玉作二寳
　(五代會要時製寳兩座用白玉方六寸螭虎紐其一/以皇帝承天受命之寶為文其一以皇帝神寶為文)
　(命中書令/馮道書寶)
周貶王峻為商州司馬
　峻晚節益狂躁奏請以顔衎(字祖徳曲阜人兖/國公四十五代孫)陳觀
　為相周主曰進退宰輔不可倉猝俟更思之峻語浸
　不遜峻退周主幽之别所召見馮道等泣曰王峻陵
　朕太甚欲盡逐大臣翦朕羽翼朕惟一子専務間阻
　無君如此誰則堪之乃貶峻商州司馬以病卒
三月周主以郭榮為開封尹封晉王
夏六月周九經板成
　後唐長興中所刻九經板至是始成獻之由是雖亂
　世九經傳布甚廣(是時蜀毋昭裔亦出私財百萬營/學館且請刻板印九經蜀主後之)
　(由是蜀中文學亦盛昭毋氏齊宣王弟封/毋卿其後因以為氏  裔河中龍門人)
王逵執劉言殺之尋以周行逢知朗州事
　逵上表于周誣言欲降唐幽之别館請復移使府治
　潭州周従之逵以周行逢知朗州事使潘叔嗣殺言
　于朗州(已而逵復徙冶朗州以行逢知/潭州事叔嗣為岳州團練使)
秋七月唐大旱
　唐大旱井泉涸淮水可涉饑民度淮相繼濠夀發兵
　禦之民與鬭而北周主聞之曰彼我之民一也聴糴
　米過淮唐人遂築倉多糴以供軍八月詔以舟車運
　載者勿予
八月周塞決河
周大水
周築郊社壇作太廟于大梁
　周主自入秋得風痺疾術者言宜散財以禳之周主
　欲祀南郊又以自梁以来郊祀常在洛陽疑之執政
　曰天子所都則可以祀百神何必洛陽于是始築圜
　丘社稷壇作太廟于大梁
周鄴都留守王殷入朝周主殺之
　殷恃功専橫凡河北鎮戍兵應用敕處分者殷即以
　帖行之又多掊斂民財周主聞之不恱因其入朝留
　充京城内外巡檢因力疾御殿殷入起居遂執之下
　制誣殷謀以郊祀日作亂殺之
唐復置科舉
　従知制誥徐鉉之請也
冬十二月周主朝享太廟疾作而退
　周主享太廟纔及一室不能拜而退命晉王榮終禮
　是嵗宿南郊㡬不救夜分小愈
(甲周顯徳元年正月世宗皇帝榮立冬北漢/寅乾祐七年旻子鈞立是嵗凡五國三鎮)春正月朔
周主祀圜丘
　周主祀圜丘僅能瞻仰致敬而已
周以晉王榮判内外兵馬事
　時羣臣希得見中外恐懼聞晉王典兵人心稍安
周主疾篤詔晉王榮聴政
　周主疾篤停諸司細務勿奏有大事則晉王榮禀進
　止宣行之(初周王在鄴都竒愛小吏曹翰之才使之/事晉王榮至是翰請間曰大王國之儲嗣)
　(令主上寢疾大王當入侍醫藥奈何猶決事于外邪/榮感悟即日入止禁中周主屢戒榮曰昔吾西征見)
　(唐十八陵無不發掘者此無他惟多藏金玉故也我/死當衣以紙衣斂以瓦棺壙中無用石以甓代之工)
　(人役徒皆和雇勿以煩民葬畢募近陵民三十户蠲/其雜徭使之守視勿修下宫置宫人作石羊虎人馬)
　(惟刻石置陵前云周天子平生好儉約遺令用紙衣/瓦棺嗣天子不敢違也汝或吾違吾不福汝  曹翰)
　(大名/人)
周遣使分塞決河
周以王溥同平章事
　周主命趣草制相溥宣畢曰吾無恨矣
周主威殂晉王榮立(是為周/世宗)
二月北漢主以遼兵擊周周昭義節度使李筠(即李榮/避周主)
(名/改)逆戰敗績
　北漢主聞周太祖殂甚喜遣使請兵于遼遼遣其政
　事令楊衮將萬騎如晉陽北漢主自將兵三萬以白
　従暉(叶谷/渾人)為都部署張元徽(武安/人)為前鋒使與遼趣
　潞州節度使李筠遣其將穆令均將兵逆戰元徽與
　戰陽不勝而北令均逐之伏發被殺筠遁歸上黨嬰
　城自守
三月周主自將與漢戰于髙平(注見/前)漢兵敗績周將樊
愛能何徽等伏誅
　周主欲自將禦漢兵羣臣皆曰陛下新即位山陵有
　日人心易搖不宜輕動宜命將禦之周主曰崇幸我
　大喪輕朕年少新立此必自来朕不可不往馮道固
　爭之(周主曰昔唐太宗定天下未嘗不自行朕何敢/偷安道曰未審陛下能為唐太宗否周主曰以)
　(吾兵力之彊破劉崇如山壓卵耳道/曰未審陛下能如山否周主不恱)惟王溥勸行乃
　命馮道奉梓宫赴山陵遂發大梁至懐州兼行速進
　宿澤州東北北漢主軍髙平南明日周前鋒擊之北
　漢兵卻周主慮其遁去趣諸軍急進北漢主陳于巴
　公原(在澤州府鳯臺縣/北今名巴公鎮)張元徽軍其東楊衮軍其西
　衆頗嚴整周河陽節度使劉詞將後軍未至衆心危
　懼而周主志氣益銳命白重贊(憲州/人)李重進(滄州人/周太祖)
　(之/甥)將左軍居西樊愛能何徽將右軍居東向訓史彦
　超將精騎居中張永徳(字抱一并/州陽曲人)將禁兵自衛介馬
　臨陳督戰北漢主見周兵少悔召遼兵遼將楊衮䇿
　馬前望周軍退謂北漢主曰勁敵也未可輕進北漢
　主奮髯曰請公勿言試觀我戰時東北風盛俄轉南
　風北漢主麾東軍先進擊周右軍合戰未㡬周樊愛
　能何徽引騎兵先遁右軍潰步兵千餘人解甲降北
　漢周主見軍勢危自引親兵犯矢石督戰趙匡𦙍(涿/郡)
　(人即宋/太祖)時為宿衛將謂同列曰主危如此吾屬何得
　不致死又謂張永徳曰賊氣驕可破也公引兵乘髙
　西出為左翼我為右翼以擊之國家安危在此一舉
　永徳従之各將二千人進戰匡𦙍身先士卒馳犯其
　鋒士卒死戰無不一當百北漢兵披靡張元徽前畧
　陳馬倒為周所殺北軍奪氣時南風益盛周兵爭奮
　北漢兵大敗楊衮畏周兵之彊不敢救且恨北漢主
　之語全軍而退時北漢主尚有餘衆萬餘人阻澗而
　陳薄暮劉詞至復與諸軍擊敗之追至髙平僵尸滿
　谷委棄輜重器械不可勝紀是夕周主野宿得步兵
　之降敵者皆殺之樊愛能等聞捷與士卒稍稍復還
　北漢主帥百餘騎晝夜北走所至得食未舉筯或傳
　周兵至輒蒼黃而去衰老力憊殆不能支僅得入晉
　陽周主休兵髙平欲誅樊愛能等猶豫未決以訪張
　永徳對曰愛能等素無大功忝冒節鉞望敵先逃死
　未塞責且陛下方欲削平四海茍軍法不立雖有熊
　羆之士百萬之衆安得而用之周主稱善即收愛能
　徽及所部軍使以上七十餘人責之曰汝輩非不能
　戰正欲以朕為竒貨賣與劉崇耳悉斬之自是驕將
　惰卒始知所懼矣永徳稱趙匡𦙍之智勇周主擢為
　殿前都虞候(宋太祖/事始此)餘將校遷拜者凡數十人(北漢/主收)
　(散卒繕甲兵完城塹以備周遣王得中送楊衮還因/復求救于遼遼主許之已而得中歸值周兵囚送于)
　(軍周主釋之賜以帶馬問虜兵何時當至得中曰臣/受命送楊衮他無所求或謂得中曰公不以實告契)
　(丹兵即至公得無危乎得中太息曰吾食劉氏禄有/老母在城中若不實告周人必發兵據險以拒之如)
　(此則家國兩亡吾獨生何益不若殺身以全家國/所得多矣居數日周人縊殺之  王得中上黨人)
周遣行營都署符彦卿督諸將攻北漢至晉陽孟縣(漢/置)
(今縣屬/平定州)汾遼州降
　周主遣符彦卿等北征但欲耀兵于晉陽城下未議
　攻取既入北漢境其民爭以食物迎勞泣訴劉氏賦
　役之重願供軍須助攻晉陽州縣亦繼有降者周主
　始有兼并之意(既而北漢憲嵐州降周周又/克北漢石州沁忻州亦降)
周中書令馮道死
　道少能矯行以取稱于世及為大臣尤務持重以鎮
　物事四姓十君(滑稽多智/浮沈取容)益以舊徳自處然是時天
　下大亂道視喪君亡國未嘗以屑意方自著長樂老
　叙述所得累朝階勲官爵以為榮君子鄙之
　(歐陽修論曰禮義亷恥國之四維四維不張國乃滅/亡况為大臣而無亷恥天下其有不亂國家其有不)
　(亡者乎觀馮道長樂老敘自述以為榮可/謂無亷恥者矣則天下國家可従而知也)
夏五月周主攻晉陽不克引軍還
　周主自潞州趨晉陽至其城下旗幟環城四十里遼
　騎數千屯忻代之間周遣符彦卿等擊之史彦超為
　前鋒恃勇輕進為遼所殺周兵死傷甚衆彦卿引兵
　還晉陽時方久雨士卒疲病會彦超死乃議引還將
　發匡國節度使藥元福曰進軍易退軍難乃勒兵成
　列而殿北漢果出兵追躡元福擊走之然軍還悤遽
　焚棄芻糧數十萬失亡不可勝計所得北漢州縣復
　皆失之(周主以違衆議破北漢兵自是政無大小皆/親決百官受成而已河南府推官髙錫上書)
　(諫曰四海之廣萬㡬之衆雖堯舜不能獨治必澤人/而任之今陛下以一身親之天下不謂陛下聰明睿)
　(知足以兼百官之任皆謂陛下褊迫疑忌不信羣臣/耳不若選能知人公正者以為宰相能愛民聴訟者)
　(以為守令能豐財足食者使掌金穀能原情守法者/使掌刑獄陛下但垂拱明堂視其功過而賞罰之天)
　(下何憂不治何必降君尊而代臣職屈貴位而親賤人/事無乃失政之本乎不従  髙錫字天福河中虞鄉)
冬十月周簡閱諸軍募壯士以補宿衞
　初宿衞之士累朝相承務為姑息不欲簡閱恐傷人
　情由是羸老居多但驕蹇不用命實不可用毎遇大
　敵不走即降其所以失國亦多由此周主因髙平之
　戰始知其弊謂侍臣曰凡兵務精不務多今以農夫
　百未能養甲士一奈何朘民之膏血養此無用之物
　乎且健懦不分衆何所勸乃命大簡諸軍精銳者升
　之上軍羸者斥去之又以驍勇之士多為諸道所蓄詔
　募天下壯士咸遣詣闕命趙匡𦙍選其尤者為殿前
　諸班其騎步諸軍各命將帥選之由是士卒精彊所
　向克捷
周罷諸道巡檢使臣
　周主謂侍臣曰諸道盜賊頗多盖由累朝分命使臣
　巡檢致藩侯守令皆不致力宜悉召還専委節鎮州
　縣責其清肅
十一月周河隄成
　河自楊劉至于博州百二十里連年東潰分為二派
　滙為大澤瀰漫數百里又東北壊古隄而出灌齊棣
　淄諸州漂没田廬不可勝計流民采菰(即茭/米也)稗(草似/穀者)
　捕魚以給食久不能塞至是遣李穀按視隄塞役徒
　六萬三十日而畢
北漢主旻殂子鈞立
　北漢主自髙平之敗憂憤成疾悉以國事委其子承
　鈞及是北漢主殂告哀于遼遼册命承鈞為帝更名
　鈞鈞性孝謹既嗣位勤于為政愛民禮士境内粗安
　其事遼表稱男遼賜詔為兒皇帝
湖南大饑
　是嵗湖南大饑周行逢開倉以賑之全活甚衆(行逢/起于)
　(微賤知民間疾苦其自奉甚薄或譏其太儉行逢曰/馬氏父子窮奢極靡不恤百姓今子孫乞食于人又)
　(足效/乎)
(乙周顯徳二年是/卯嵗凡五國三鎮)春正月周制給漕運斗耗
　自晉漢以来漕運不給斗耗綱吏多以虧欠抵死至
　是詔毎斛給耗一斗
周遣使如夏州
　先是周主圍晉陽折徳扆將兵来朝因置永安軍以
　徳扆為節度使李彝興以徳扆與已並列恥之塞路
　不通周使周主謀于宰相對曰夏州邉鎮朝廷毎加
　優借府州褊小得失不繫重輕且宜撫諭彝興庶全
　大體周主曰徳扆數年以来盡力以拒劉氏奈何一
　旦棄之且夏州惟産羊馬貿易百貨悉仰中國我若
　絶之彼何能為乃遣供奉官齎詔書責之彝興惶恐
　謝罪
周制舉令(縣/令)錄(州錄/事)法
　初令翰林學士兩省舉令錄除官之日仍署舉者姓
　名若貪穢敗官並當連坐
周浚胡盧河(在趙州寜晉縣東南今名寧晉泊亦曰北/泊漳滏諸水所滙下流至冀州合滹沱河)
城李晏口(今曰李晏鎮有二一在河間府景州/東北為東鎮一在深州南為西鎮)以張藏
英(范陽人嘉/貞之後)為沿邉巡檢使
　遼人屢侵河北輕騎深入無藩籬之限郊野毎困殺
　掠言事者稱深冀之間有胡盧河橫亘數百里可浚
　之以限其奔突詔王彦超(大名臨/清人)韓通(太原/人)將兵夫
　浚之築城于李晏口留兵戍之周主召張藏英問以
　備邉之策藏英具陳地形要害請列置戍兵募邉人
　驍勇者厚其廪給自請將之隨宜討擊従之藏英到
　官數月募得千餘人彦超等視役嘗為遼人所圍藏
　英引兵馳擊大破之自是河南之民始得休息
二月庚子朔日食周召羣臣極言得失
　詔曰朕于卿大夫才不能盡知面不能盡識若不采
　其言而觀其行審其意而察其忠則何以見器識之
　淺深知任用之得失若言之不入罪實在予茍求之
　不言咎將誰執
夏四月周廣大梁城
　周主以大梁城中迫隘詔展外城先立標幟令冬農
　隙興板築東作動則罷之更俟次年以漸成之
周以王朴為諫議大夫知開封府事
　周主謂宰相曰朕毎思致治之方未得其要寢食不
　忘又吳蜀幽并皆阻聲敎未能混一宜命近臣著為
　君難為臣不易論及開邉策各一篇朕將覽焉比部
　郎中王朴獻䇿(曰中國之失吳蜀幽并皆由失道今/必先觀所以失之之原然後知所以)
　(取之之術其始失之也莫不以君暗臣邪兵驕民困/姦黨内熾武夫外横因小致大積微成著今欲取之)
　(莫若反其所為而已進賢退不肖以收其才恩𨼆誠/信以結其心賞功罰罪以盡其力去奢節用以豐其)
　(財時使薄斂以阜其民俟羣才既集政事既治財用/既充士民既附然後舉而用之功無不成矣凡攻取)
　(之道必先其易者唐與吾接境㡬二千里其勢易擾/也擾之當以無備之處為始備東則擾西備西則擾)
　(東彼必奔走而救之奔走之間可以知其虚實彊弱/然後避實擊虚避彊擊弱未須大舉宜以輕兵擾之)
　(南人懦怯聞小有警必悉師以救之師數動則民疲/而財竭不悉師則我可以乘虚取之如此江北諸州)
　(將􁀒為我有既得江北則用彼之民行我之法江南/亦易取也得江南則嶺南巴蜀可傳檄而定南方既)
　(定則燕地必望風内附若其不至移兵攻之席捲可/平惟河東必死之冦不可以恩信誘必當以彊兵制)
　(之然彼自髙平之敗力竭氣沮必未能為邉患宜且/以為後圖俟天下既平然後伺問一舉可擒也  恩)
　(𨼆謂矜/恤也)周主欣然納之時羣臣多守常偷安所對少
　可取者惟朴神峻氣勁有謀能斷周主重之以為諌
　議大夫知開封府事
五月周遣鳳翔節度使王景(莱州/掖人)伐蜀
　周主謀取秦鳳求可將者王溥薦宣徽使向訓詔訓
　與景偕取秦州
周廢無額寺院禁私度僧尼
　敇天下寺院非敇額者悉廢之禁私度僧尼凡欲出
　家者必俟祖父母父母伯叔父之命禁僧俗捨身斷
　手足煉指挂燈帶鉗之類幻惑流俗者令諸州毎嵗
　造僧帳有死亡歸俗皆隨時開落廢寺院三萬餘所
　存二千六百九十四見僧尼六萬餘人
六月周主親錄囚于内苑
　有汝州民馬遇父及弟為吏所冤死屢經覆按不能
　自伸周主臨問始得其實人以為神由是諸長吏無
　不親察獄訟
蜀遣使如唐及北漢
　蜀主遣間使如北漢及唐欲與之俱出兵以制周二
　國皆許之
周以張美(字元珪貝/州清河人)權㸃檢三司事
　初周主在澶州美掌州之金穀𨽻三司者周主或私
　有所求美曲為供副至是以美治財精敏當時鮮及
　故以權授之征伐四方用度不乏美之力也然思在
　澶州所為終不以公忠待之
秋九月周始鑄錢
　周主以縣官久不鑄錢而民間多銷錢為器皿及佛
　像錢益少敕立監采銅鑄錢唯法物軍器及寺觀鐘
　磬鈸鐸之類聴留外民間銅器佛像五十日内輸官
　受直過期匿五斤以上罪死不及者論刑有差(周主/謂侍)
　(臣曰佛以善道化人茍志于善斯奉佛矣彼銅像豈若/所謂佛邪且吾聞佛志在利人雖頭目猶捨以布施)
　(朕身可以濟民/亦非所惜也)
周王景敗蜀師取秦階成州
　蜀主遣李廷珪伊審徴拒周兵王景遣禆將以兵趣
　唐倉(鎮名在漢中/府鳳縣北)扼蜀歸路蜀將戰敗秦州判官趙
　玭(澶州/人)舉城降成階二州皆降百官皆入賀周主舉酒
　屬王溥曰邉功之成卿擇帥之力也(蜀李廷珪伊審/徴請罪蜀王皆)
　(釋之致書請和于周周主怒其抗禮不答周師圍蜀/鳳州節度使王環拒守不下久之城陷執環及都監)
　(趙崇溥崇溥不食而死環召見周主嘉/其不降授右驍衛將軍  王環鎮州人)
冬十一月周遣李穀督諸軍伐唐
　周以李榖為淮南前軍都部署王彦超副之督侍衞
　都指揮使韓令坤(磁州武/安人)等十二將以伐唐(唐主性/和柔好)
　(文華而喜人順已由是諛臣日進政事日亂既克建/州破湖南益驕有吞天下之志李守貞慕容彦超之)
　(叛皆為之出師又遣使通遼及北漢約共圖中國然/遼利其貨徒以虚語相往来實不為之用也先是毎)
　(冬淮水淺涸常發兵戍守謂之把淺夀州監軍吳廷/紹以疆場無事罷之清淮節度使劉仁贍固爭不能)
　(得及是周師將至唐人大懼仁贍神氣/自若部分守禦無異平日衆情稍安)
周疏汴水
　汴水自唐末潰決自埇橋東南悉為汗澤周主謀擊
　唐先命發民夫因故隄疏導之東至泗上議者皆以
　為難成周主曰數年之後必獲其利
唐遣兵拒周師于夀州周師擊敗之
　唐主以劉彦貞(兖州中/都人)為都部署將兵二萬趣夀州
　皇甫暉(後晉開運/末奔唐)姚鳳將兵三萬屯定逺(梁縣今屬/鳳陽府)
　召鎮南節度使宋齊邱還金陵謀國難周李穀等為
　浮梁自正陽(鎮名有二一在潁州府潁上縣東南為/西鎮一在鳳陽府夀州為東鎮兩鎮夾)
　(淮相/對)濟淮王彦超敗唐兵于夀州城下
周樞密使鄭仁誨(字日新/晉陽人)卒
　仁誨卒(仁誨為周太祖所親重居中謀畫慎密/不聞于人謙謹好禮為士大夫所稱)周主
　欲臨其喪近臣奏嵗道非便(謂年月方/道不利)周主曰君臣
　義重何時日之有往哭盡哀
吳越遣使入貢于周
　吳越王俶遣使入貢于周周以詔諭之使出兵擊唐
　(俶既奉詔又以其相吳程言遣兵襲唐常州元徳昭/曰唐大國未可輕也若我入唐境而周師不至能無)
　(危乎已而唐主以柴克宏為右衛將軍使救常州尋/召還宣潤都督燕王冀表留之時吾程已克常州外)
　(郭克宏引兵襲擊其營大破之斬首萬餘級克宏復/請将兵救夀州未至而卒  吳程字正臣山陰人元)
　(徳昭本姓危字明逺撫州南城人子/惡危字更姓為元柴克宏再用之)
(丙周顯徳三年是嵗凡五/辰國三鎮周行逢據湖南)春正月周主自將伐唐大敗
唐兵斬其將劉彦貞
　周主下詔親征淮南命侍衛都指揮使李重進將兵
　先赴正陽遂發大梁李穀攻夀州久不克劉彦貞救
　之榖退保正陽彦貞素驕貴無才畧聞李穀退喜引
　兵直抵正陽劉仁贍及池州刺史張全約固止之彦
　貞不従李重進度淮逆戰大破之斬彦貞擒其禆將
　咸師朗等斬首萬餘級(是時江淮久安民不習戰唐/人大恐張全約收餘衆奔夀)
　(州劉仁贍表為左廂都指揮使皇甫暉姚鳳/退保清流闗  清流闗在滁州西南)
周以李重進為都招討使李榖判夀州行府事
二月周主命趙匡𦙍將兵襲唐滁州克之擒其將皇甫
暉姚鳳
　先是周主至夀州城下命諸軍圍之徙正陽浮梁于
　下蔡遣趙匡𦙍擊唐兵于塗山大破之至是下蔡浮
　梁成周主自往視之命匡𦙍倍道襲清流闗皇甫暉
　等驚走入滁州斷橋自守匡𦙍躍馬麾兵涉水直抵
　城下暉曰人各為其主願容成列而戰匡𦙍笑而許
　之暉整衆而出匡𦙍突陣擊暉擒之并擒姚鳳遂克
　滁州(初永興節度使劉詞遺表薦其幕僚趙普至是/范質以為滁州判官匡𦙍與語恱之時獲盜百)
　(餘人皆應死普請先訊鞫然後決所活什七八匡𦙍/益竒之匡𦙍威名日盛毎臨陣必以繁纓飾馬鎧仗)
　(鮮明或曰如此則為敵所識匡𦙍者吾固/欲其識之耳  趙普字則平幽州薊人)
唐主遣鍾謨(字重益/崇安人)李徳明奉表于周
　唐主先奉書于周稱唐皇帝願以兄事周周主不答
　及是以兵屢敗懼亡乃遣翰林學士鍾謨文理院學
　士李徳明奉表稱臣請平于周謨徳明素辯口周主
　知其欲游說盛陳甲兵而見之曰爾主自謂唐室苗
　裔宜知禮義異于他國與朕止隔一水未嘗遣一介
　以修好惟泛海通契丹捨華事夷禮義安在且汝欲
　說我令罷兵邪我非六國愚主豈汝口舌所能移邪
　可歸語爾主亟来見朕再拜謝過則無事矣不然朕
　欲往觀金陵城借府庫以勞軍汝君臣得無悔乎二
　人戰栗不敢言
周取唐揚州
　周主詗知揚州無備命韓令坤等將兵襲之令坤奄
　至揚州以數騎馳入城城中不知覺唐副留守馮延
　魯髠髪僧服而逃軍士執之令坤慰諭其民使皆安
　堵(已而用取唐泰州尋/復取唐光舒靳州)
唐滅故吳主楊氏之族
　唐主遣園苑使尹延範如泰州遷吳讓皇之族于潤
　州延範以道路艱難恐其為變盡殺其男子六十人
　還報唐主怒腰斬之
岳州團練使潘叔嗣殺王逵迎周行逢入朗州行逢討
叔嗣斬之
　王逵受周詔攻唐過岳州潘叔嗣燕犒甚謹逵左右
　索取無厭譖叔嗣于逵逵面罵之叔嗣慙恨謂其下
　曰逵戰勝而還吾無遺類矣乃以兵襲朗州逵還戰
　敗死或勸叔嗣遂據朗州叔嗣曰吾救死耳朗州非
　吾利也乃歸岳州使將吏迎周行逢于潭州行逢至
　或請以潭州與叔嗣行逢曰叔嗣殺主帥罪當死以
　其迎我未忍殺爾若與潭州是吾使之殺王公也召
　為行軍司馬叔嗣怒稱疾不至行逢曰是又欲殺我
　矣乃陽以武安節鉞與之召使至府受命既至數其
　罪而斬之行逢乃自稱武平留後奉表于周
三月周主行視水寨
　周主至淝橋(淝水上/之橋)自取一石馬上持之至寨以供
　礟従官過橋者舉一石趙匡𦙍乘皮船入夀春壕中
　城上發連弩射之矢大如椽牙將張瓊(館陶/人)以身蔽
　之矢中瓊體死而復蘇鏃著骨不可出瓊飲酒一大
　巵令人破骨出之流血數升神色自若
唐遣司空孫晟奉表于周
　唐主以孫晟為司空遣與禮部尚書王崇質奉表于
　周請奉正朔守土疆晟謂馮廷已曰此行當在左相
　然晟若辭之則為負先帝矣既行知不免中夜歎息
　謂崇質曰君家百口宜自為謀吾思之熟矣終不負
　永陵(李昪/之陵)一杯土餘無所知也既至周主遣中使以
　晟等詣夀春城下示劉仁贍且招諭之仁贍見晟戎
　服拜于城上晟謂仁贍曰君受國厚恩不可開門納
　寇周主聞之怒晟曰臣為唐宰相豈可敎節度使外
　叛邪周主釋之(唐主使李徳明孫晟言于周請去帝/號割六州嵗輸金帛百萬以求罷兵)
　(周主欲盡得江北之地不許徳明請歸白唐主獻之/晟因奏遣王崇質與徳明俱歸賜唐主詔曰諸郡悉)
　(来大軍立罷但存帝號何爽嵗寒儻堅事大之心終/不迫人于險言盡于此更不煩云茍曰未然請従兹)
　(絶唐主復上表謝徳明盛稱周主威徳及甲兵之彊/勸唐主割江北之地唐主不恱宋齊邱以割地為無)
　(益徳明言多過實樞密使陳覺副使李徵古素惡晟/及徳明因譖徳明賣國求利唐主大怒斬之  李徵)
　(古夀/春人)
唐主以其弟齊王景逹為元帥將兵拒周師
　唐主以景達為諸道兵馬元帥將兵拒周以陳覺為
　監軍使中書舍人韓熙載上書曰信莫信于親王重
　莫重于元帥安用監軍為哉不従
夏四月唐兵攻六合趙匡𦙍擊破之
　先是周主命匡𦙍將兵屯六合(唐將軍陸孟俊以兵/趣泰州周兵進去進)
　(攻揚州韓令坤亦走周主急遣匡𦙍屯六合匡𦙍令/曰揚州兵有過六合者折其足令坤乃還揚州拒守)
　(擊破唐兵擒/孟俊殺之)至是唐齊王景達將兵濟江拒六合二十
　餘里設柵不進諸將欲擊之匡𦙍曰吾衆不滿二千
　若往擊之彼必見吾衆寡矣不如俟其東而擊之其
　破必矣居數日唐出兵趣六合匡𦙍奮撃大破之殺
　獲近五千人溺死甚衆于是唐之精卒盡矣(是戰也/將士有)
　(不致力者匡𦙍陽為督戰以劍硏其皮笠明日適閱/其笠笠有劍跡者數十人皆斬之由是部兵莫敢不)
　(盡/死)
周主如渦口
　周主攻夀州久不克失亡頗多糧運不繼議欲旋師
　乃先幸濠州會渦口作新浮梁成復自濠州如渦口
　欲遂至揚州范質等以兵疲食少泣諫而止(周主嘗/怒竇儀)
　(欲殺之范質入救之周主起避之質趨前伏地叩頭/曰儀罪不至于死臣為宰相致陛下枉殺近臣罪皆)
　(在臣繼之以泣周/主意解乃釋之)
五月周主還大梁留李重進圍夀州
六月唐遣員外郎朱元(沈邱人本姓舒事李守貞易/其姓使于唐守貞敗遂仕唐)將
兵復江北諸州
　元因奏事論用兵方畧唐主以為能故用之
秋七月周以周行逢為武平節度使
　行逢留心民事悉除馬氏橫賦貪吏猾民為民害者
　皆去之擇亷平吏為刺史縣令境内以治(行逢性勇/敢果于殺)
　(戮夫人嚴氏諫之行逢怒嚴氏因請視家田至則營/居以老嵗時衣青裙押佃户送租入城行逢就見之)
　(曰夫人何自苦若此嚴氏曰公思作户長時乎民租/後時嘗苦鞭朴今貴矣宜先期以率衆安得遂忘隴)
　(畝乎行逢彊邀之嚴氏卒無留意因曰公用法太嚴/而失人心所以不欲留者一旦禍起田野易為逃匿)
　(耳行逢為少損五嚴氏通/鑑作鄧氏今依  代史)
唐朱元等取舒和蘄州周揚滁州守將皆棄城并兵攻
夀州
　初唐人以茶鹽彊民而徵其粟帛謂之博徴(博易也/謂以茶)
　(鹽易徵/其粟帛)又興營田于淮南民甚苦之及周師至爭奉
　牛酒迎勞而將帥不知恤専事俘掠民皆失望相聚
　山澤操農器為兵積紙為甲時人謂之白甲軍周兵
　討之屢為所敗所得諸州多復為唐有淮南節度使
　向訓奏請以廣陵之兵并力攻夀春詔許之訓封府
　庫以授主者命牙將分部按行城中秋毫不犯州民
　感恱軍還或負糗糒以送之滁州守將亦棄城引兵
　趣夀州(唐諸將請據險以邀周師宋齊邱曰如此則/怨益深不如縦之以徳于敵則兵易解也乃)
　(命諸將自守毋得擅出由是夀春之圍益急齊王景/逹軍于濠州遙為聲援軍政皆由于陳覺擁兵五萬)
　(無決戰意將吏/畏之無敢言者)
八月周作欽天厯
　王朴與司天少監王處訥(河南洛/陽人)所撰也
冬十月周立二稅起徴限
　周主謂侍臣曰近朝徴歛榖帛多不俟收穫紡績之
　畢乃詔三司自今夏稅以六月秋稅以十月起徴民
　間便之
周山南東道節度使安審琦入朝除太師遣還鎮
　審琦鎮襄州十餘年至是入朝除守太師遣還鎮審
　琦感恱周主謂宰相曰近朝多不以誠信待諸侯雖
　有欲效忠節者其道無由王者但能毋失其信何患
　諸侯不歸心哉
周以趙匡𦙍為定國(即同州匡/國軍改號)節度使兼殿前都指揮
使
　匡𦙍表趙普為節度推官
十一月周殺唐使者司空孫晟
　唐使者孫晟鍾謨従至大梁周主待之甚厚時召見
　飲以醇酒問以唐事晟但言唐主畏陛下神武事陛
　下無二心會得唐蠟書(張永徳與李重進不相恱永/徳密表重進有二心周主不)
　(之信已而重進詣永徳營宴飲永徳意解唐主聞/之以蠟書誘重進皆謗毁反間之語重進奏之)周
　主召晟責之晟正色抗辭請死問以唐虚實黙不對
　命都承旨曹翰送晟于右軍巡院與之飲酒従容問
　之晟終不言翰乃謂曰有敕賜相公死晟神色怡然
　索靴袍整衣冠南向拜曰臣謹以死報國乃就刑并
　従者百餘人皆殺之貶鍾謨為耀州司馬(既而周主/憐晟忠節)
　(悔殺之召謨/拜衛尉少卿)
周召華山隠士陳搏(字圖南亳/州真源人)詣闕尋遣還山
　周主召陳搏問以飛升黄白之術對曰陛下為天子
　當以治天下為務安用此為乃遣還山詔州縣長吏
　常存問之
(丁周顯徳四年北漢天會/巳元年是嵗凡五國三鎮)春正月唐遣兵救夀州周師
擊破之
　唐齊王景逹遣邉鎬朱元等將兵數萬救夀州軍于
　紫金山(在夀州/東北)列十餘寨與城中烽火相應又築甬
　道運糧綿亘數十里將及夀春周李重進邀擊大破
　之死者五千人奪其二寨劉仁贍請以邉鎬守城自
　帥衆決戰景達不許(仁贍憤悒成疾其幼子崇諫夜/泛舟渡淮為小校所執仁贍命)
　(腰斬之監軍使周廷構哭于中門以救之不許廷構/復使求救于夫人薛氏薛氏曰妾于崇諫非不愛也)
　(然軍法不可私名節不可虧若貸之則劉氏為不忠/之門妾與公何面目見將士乎趣命殺之然後成喪)
　(將士皆/感泣)
二月周更造祭器祭玉
　命國子博士聶崇義(洛南洛/陽人)討論制度為之圖
三月周主復如夀州大破唐兵唐元帥景逹奔還
　先是唐水軍銳敏周人無以敵之周主以為恨反自
　夀春于大梁城西汴水側造戰艦數百艘命唐降卒
　敎北人水戰數月之後縦橫出没殆勝唐兵至是車
　駕發大梁命王環將之自閔河(即蔡河舊自祥符尉/氏至陳州入潁宋史)
　(河渠志蔡河兼閔水/以通舟楫是也今堙)沿潁入淮唐人大驚三月周主
　渡淮抵夀春城下躬擐甲胄軍于紫金山南命趙匡
　𦙍擊唐寨破之斷其甬道由是唐兵首尾不能相救
　朱元舉寨萬餘人降周其餘衆沿流東潰周主自將
　騎數百與諸將夾岸追之唐兵戰溺死及降者殆四
　萬人劉仁贍聞援兵敗扼吭歎息景達陳覺皆奔歸
　金陵
唐夀州監軍周廷構以城降周唐節度使劉仁贍死之
周以夀州為忠正軍徙治下蔡
　周主耀兵于夀州城下唐清淮節度使劉仁贍病甚
　不知人監軍使周廷構等作仁贍表舁仁贍出城以
　降于周仁贍卧不能起周主慰勞賜賚復令入城養
　疾徙夀州治下蔡又制曰劉仁贍盡忠所事抗節無
　虧前代名臣㡬人堪比其以為天平節度使兼中書
　令是日卒追賜爵彭城郡王唐主聞知亦贈太師周
　主復以清淮軍為忠正軍以旌仁贍之節
周主之父光祿卿致仕柴守禮犯法周主不問
　守禮及當時將相王溥王晏(徐州滕/縣人)韓令坤之父遊
　處恃勢恣橫洛人畏之謂之十阿父周主既為太祖
　嗣人無敢言守禮子者但以元舅處之優其俸給未
　嘗至大梁嘗以小忿殺人有司不敢詰周主知而不
　問
夏四月周主還大梁
周疏汴水入五丈河(在開封府祥符縣北九域志河即/禹貢之荷澤従都北歴陳留及鄆)
(其廣五/丈故名)
　自是齊魯舟楫皆逹于大梁
五月周作刑綂
　詔以律令文古難知勅格煩雜不一命侍御史張湜
　等訓釋刪定為刑綂
唐敗周兵斷其浮梁
　唐郭廷謂(字信臣/彭城人)將水軍斷渦口浮梁又襲敗武行
　徳于定逺唐以廷謂為應援使
秋八月周平章事李穀罷以王朴為樞密使
　榖卧病二年九表辭位罷守本官令每月肩輿一詣
　便殿議政事
九月周以竇儼(字望之/儀之弟)為中書舍人
　儼上疏請令有司討論禮儀考正鍾律作通禮正樂
　又論政刑及勸農經武之要(以為為政之本莫大擇人/擇人之重莫先宰相自有)
　(唐之末輕用名器始為輔弼即兼三公僕射之官故/其未得之也則以趨競為心既得之也則以容黙為)
　(事乞令宰相各舉所知且令本官權知政事期嵗之/問察其職業若果能堪稱其官已髙則除平章事未)
　(髙則稍更遷官權知如故若有不稱則罷其政事責/其舉者又班行之中有員無職者大半乞量其才器)
　(授以外任考其治狀能者進之否者黜之又請令盗首則/賊自相糾告以其所告貲産之半賞之或親戚為之)
　(論其徒侣而赦其所首者如此則盜不能聚矣又新/鄭鄉村團為義營各立將佐一户為盗累其一村一)
　(户被盜罪其一將每有盜發則鳴鼔舉火丁壯雲集/盜少民多無能脫者由是一境獨清請令他縣皆效)
　(之亦止盜之一術也又累朝屢詔聴民廣耕止輸舊/税及其既種則有司履畝而増之故民皆疑懼而田)
　(不加闊夫為政之先莫如敦信信茍著矣則田無不/廣田廣則穀多穀多則藏之民猶藏之官也又言陛)
　(下南征江淮威靈所加前無彊敵今以衆撃寡以治/代亂勢無不克但行之貴速則彼民免俘馘之災此)
　(民息轉輸/之困矣)周主善之
冬十月周設賢良經學吏理等科
十一月周主自將伐唐攻濠泗州
遼北漢會兵攻周潞州不克而還
十二月唐泗州降周
　唐泗州守將范再遇舉城降周周主自至城下禁軍
　中芻蕘者毋得犯民田民皆感恱爭獻芻粟無一卒
　敢擅入城者
唐濠州降周周主進兵攻楚州遣兵取揚㤗州
　唐濠州團練使郭廷謂舉城降周(先是廷謂上表周/主言臣家在江南)
　(今若遽降恐為唐所種族請先遣使稟命然後出降/許之至是廷謂使者自金陵還知唐不能救命㕘軍)
　(李廷鄒章降表延鄒責以忠義廷謂以兵臨之延鄒/擲筆曰大丈夫終不負國為叛臣作降表廷謂斬之)
　(而降陽李延/鄒鄱  人)時周主進攻楚州廷謂謁見周主使將
　濠州兵攻天長遣指揮使武守琦將兵數百趣揚州
　至髙郵唐人悉焚揚州官府民居驅其人南渡江後
　數日周兵乃至周主聞泰州亦無備遣兵襲取之(已/而)
　(周克唐/海州)
南漢遣使入貢于周不至
　南漢主聞唐屢敗憂形于色遣使入貢于周為湖南
　所閉乃治戰船修武備既而縦酒酣飲曰吾身得免
　幸矣何暇慮後世哉
(戊周顯徳五年唐中興元年南漢主/午鋹大寶元年是嵗凡五國三鎮)春正月周鑿鸛水
(即老鸛河舊在淮/安府城西北今堙)引戰艦入江
　周主欲引戰艦自淮入江阻北神堰(今曰北神鎮在/淮安府城北)
　不得渡欲鑿楚州西北鸛水以通其道遣使行視還
　言地形不便計功甚多乃自往視之授以規畫旬日
　而成用功甚省巨艦數百艘皆逹于江唐人大驚以
　為神
周師拔唐静海軍(南唐置宋改通/州今州𨽻江南)
　周拔静海軍始通吳越之路先是周主遣使如吳越
　語之曰卿去雖汎海還當陸歸已而果然
周主克唐楚州唐防禦使張彦卿(史不詳/里系)死之
　周攻楚州踰四旬唐防禦使張彦卿固守不下周主
　自督諸將攻克之彦卿與都監鄭昭業猶帥衆巷戰
　矢刃皆盡彦卿舉繩床以鬬而死所部千餘人至死
　無一人降者
二月北漢攻周隰州不克
　隰州刺史暴卒建雄節度使楊廷璋(字温玉/正定人)謂都監
　李謙溥(字徳明并/州孟人)曰今大駕南征澤州(胡三省曰/當作隰州)無
　守將河東必生心若奏請待報則孤城危矣即牒謙
　溥權隰州事謙溥至則修守備未㡬北漢兵果至攻
　城久不下廷璋度其疲困無備潛與謙溥募死士夜
　襲其營北漢兵驚潰解去
三月唐以太弟景遂為晉王燕王冀為太子
　景遂前後十表辭位且言冀嫡長有軍功宜為嗣唐
　主乃立景遂為晉王以冀為太子參決庶政
周主臨江遣水軍擊唐兵破之唐主遣使盡獻江北地
周主罷兵引還
　周主至揚州如迎鑾鎮遣水軍擊破唐兵唐主聞周
　主在江上恐遂南渡又恥降號稱藩乃遣陳覺奉表
　請傳位于太子冀使聴命于中國時淮南惟廬舒蘄
　黃未下覺見周兵之盛白周主請遣人渡江取表獻
　四州之地盡江為境以求息兵辭指甚哀周主曰朕
　本興師止取江北今爾主能舉國内附朕復何求賜
　唐主書稱皇帝恭問江南國主慰納之唐主奉表稱
　唐國主請獻江北四州地輸貢物數十萬于是江北
　悉平得州十四縣六十周主賜唐主書諭以今當罷
　兵不必傳位
周汴渠成
　浚汴口導河流逹于淮于是江淮舟檝始通
夏五月辛巳朔日食
唐主更名景去帝號奉周正朔
　唐主避周諱更名景下令去帝號稱國主凡天子儀
　制皆有降損去年號用周正朔平章事馮延已嚴續
　樞密使陳覺皆罷(初延已以取中原之䇿說唐主由/是有寵嘗笑烈祖昪曰田舍翁安)
　(能成大事與其黨談論更相倡和翰林學士常夢錫/屢言延已等浮誕不可信唐主不聴夢錫曰姦言似)
　(忠陛下不悟國必亡矣及是延已之黨相與言有謂/周為大朝者夢錫大笑曰諸君嘗欲致君堯舜何意)
　(今日自為小/朝邪衆嘿然)
秋八月唐太子冀殺其叔父晉王景遂
　唐太子冀在東宫多不法唐主怒嘗以毬仗擊之曰
　吾當復召景遂冀密遣洪州都押牙袁従範毒殺景
　遂唐王不之知
南漢主晟殂子鋹立(本名繼興/即位更名)
　鋹年十六國事皆決于龔澄樞(宦者知/承宣院)盧瓊仙(女侍/中)
　等臺省備位而已
周遣闔門使曹彬(字國華正/定靈夀人)如吳越
　周遣曹彬以兵器賜吳越事畢亟返不受饋遺吳越
　人以輕舟追與之至于數四彬曰吾終不受是竊名
　也盡籍其數歸而獻之周主曰曏之奉使者乞匄無
　厭使四方輕朝命卿能如是甚善然彼以遺卿卿自
　取之彬始拜受悉以散于親識家無留者
冬十月周遣使均定境内田稅
　周主留心農事常刻木為農夫蠶婦置之殿庭至是
　詔散騎常侍艾穎(艾以地為氏/頴須城人)等三十四人分行諸
　州均定田租又詔諸州并鄉村率以百户為團團置
　耆長三人又詔諸邑課户(唐制令上戸出課給/官員月料謂之課户)及俸
　户(斂嵗之稅使髙户主之/收其息給俸謂之俸户)並勒歸州縣其幕職州縣
　官自今並支俸錢及米麥
十一月周命竇儼撰通禮正樂(二書/名)
唐放其太傅宋齊邱于九華山
　齊邱多樹朋黨陳覺李徴古共相附和唐主惡之(司/天)
　(奏天文有變人主宜避位禳災唐主乃曰吾欲釋去/萬㡬誰可以託國徴古請授齊邱覺亦曰陛下深居)
　(禁中國事皆委宋公先行後聞臣等時入侍談釋老/不亦可乎唐主心愠即命中書舍人陳喬革詔喬惶)
　(恐請見極言其不可唐主笑曰爾亦知其非邪乃止/遂出徴古洪州罷覺近職  陳喬字子喬盧陵玉筍)
　(人/)㑹周遣鍾謨馮延魯還唐謨以李徳明之死怨齊
　邱欲報之知陳覺前自周還矯周主命言江南連嵗
　拒命皆宰相嚴續之謀當斬之唐主未之信謨因請
　復之于周唐主乃因謨復命上書言久拒王師皆臣
　愚迷非續之罪周主大驚曰審如此則續乃忠臣朕
　為天下主豈敎人殺忠臣乎謨還以白唐主唐主乃
　詔暴齊邱等罪放齊邱歸九華山覺宣州安置尋殺
　之徴古賜自盡齊邱未㡬自經死
　
　
　
　
　
　
　
　
　
　
御批歴代通鑑輯覽卷七十
