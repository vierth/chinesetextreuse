
皇清開國方略巻二
太祖髙皇帝(丁亥年至/戊戍年)
　　丁亥年春正月築城呼蘭哈達南岡
　　　尼堪外蘭既伏誅(見丙/戌年)
太祖乃于呼蘭哈達之南嘉哈河碩里口兩界中平岡築
　　　城三層建宫室立法制以禁欺詐防盗賊
　　夏六月攻克哲陳部
　　　哲陳部長阿爾泰據山結寨
太祖率兵征克其寨擒寨主阿爾泰斬之
　　秋八月攻克巴爾達城及洞城
　　　巴爾達城舊附哲陳部與我搆兵(見乙/酉年)
太祖命巴圖魯額亦都(後為一等大臣/世襲果毅公)率兵征之至渾河
　　　河漲不能涉以繩聨軍士魚貫而渡率精鋭數人
　　　乘夜攻之梯城而上城中人迎拒額亦都跨城堞
　　　而戰身中五十創猶死戰不退城中人皆潰遂克
　　　其城
太祖復自率兵攻洞城克之降其城主扎海以還
　　戊子年秋九月取完顔城
　　　初葉赫貝勒揚吉努識
太祖為非常人言我有㓜女俟其長當奉侍
太祖曰汝欲結姻盟盍以年已長者妻我揚吉努曰我非
　　　惜長女不予恐未足稱嘉耦㓜女儀容端重舉止
　　　不凡堪為
聰睿貝勒配耳
太祖因聘焉(事在乙/酉年前)是為
孝慈髙皇后誕生
太宗文皇帝哈達萬汗之子貝勒瑚爾罕以其女送
太祖為妃(事即在戊/子年四月)
太祖出迎時憩洞城之野有乘馬佩弓矢過者
太祖問左右曰誰也左右曰此棟鄂部人善射部中無出
　　　其右所稱善射紐翁錦是也
太祖召之至指百步外柳
命之射紐翁錦發五矢中其三上下相錯
太祖發五矢皆中衆視之五矢所集僅五寸許鑿落塊木
　　　而五矢始出共歎為
神技云時蘇完部長索爾果率部衆來歸
太祖以其子費英東佐理政務(後為一等大臣/世襲信勇公)棟鄂部長
　　　克徹巴延之孫何和哩率部衆來歸
太祖以長女妻之(後為一等大臣/世襲勇勤公)雅爾古寨長扈拉瑚率
　　　衆來歸
太祖以其子扈爾漢為養子
賜姓覺羅任侍衛(後為一等大/臣世襲子爵)至是
親率兵征完顔部夜過東星阿地天隕一星大如斗有光
　　　衆馬皆驚
太祖知為克敵之象也遂進兵至完顔城攻克之斬其城
　　　主岱度墨爾根而還
　　己丑年春正月取兆嘉城
　　　先是克兆嘉城獲理岱(見甲/申年)寜古親代為城長擁
　　　兵負固有年至是
太祖率兵征之伏兵城下城内兵百人出我伏兵不即擊
　　　引弓射之敵兵突衝
上前四面環繞
太祖獨立百人中手刃九人餘衆悉潰走圍城四日將破
　　　之我兵遂弛備分取所俘獲聚而譁
太祖解甲授侍臣鼐䕶被之
諭曰我兵喧譁必相爭奪爾往禁止鼐䕶既往喧益甚
太祖又以棉甲授侍臣巴爾泰被之
諭曰敵將遁速取我甲巴爾泰往因喧譁未息不即來忽
　　　城内十人突出和洛噶善城索長阿之孫旺善(武/泰)
　　　(第三/子)為敵兵撲仆地踞其身欲刺
太祖未及甲奮身直前發矢中敵兵額應弦而踣援旺善
　　　起衆兵乃至攻克其城斬寜古親而還
　　辛卯年春正月收服鴨緑江路
　　　時環境諸國有抗逆者皆已削平境内所産東珠
　　　人葠紫貂黒狐猞猁猻諸珍異之物足備服用明
　　　亦遣使通好嵗以金幣聘問于撫順清河寛甸靉
　　　陽四關口互市以通商賈
　　國勢日盛
太祖乃遣兵招撫長白山之鴨緑江路盡收其衆
　　癸巳年夏六月敗哈達兵于富勒佳齊
　　　先是辛卯年葉赫貝勒納林布禄(貝勒揚吉/努之子)遣使
　　　伊爾當阿拜斯翰來告曰烏拉哈達葉赫輝發滿
　　　洲言語相通勢同一國豈有五主分建之理今所
　　　有國土爾多我寡盍將額勒敏扎庫穆二地以一
　　　與我
太祖叱之歸
諭曰我乃滿洲爾乃呼倫爾國雖大我豈肯取我國即廣
　爾豈得分且土地非牛馬比豈可割裂分給爾等皆執
　政之臣不能各諫爾主奈何靦顔來告耶既而葉赫哈
　　　達輝發三國貝勒復各遣使來
太祖宴之葉赫使人圖爾徳起請曰我主有言欲相告恐
　　　觸怒見責奈何
太祖曰爾不過述爾主之言耳所言善吾聽之如出惡言
　吾亦遣人以惡言報之吾豈爾責乎圖爾徳曰我主云
　　　欲分爾地爾不與欲令爾歸附爾又不從儻兩國
　　　興兵我能入爾境爾安能蹈我地耶
太祖聞言大怒引佩刀斷案
諭曰爾主弟兄何嘗親臨陣前馬首相交破胄裂甲經一
　大戰耶昔哈達國䝉格布禄岱善如二童擲骨為戲以
　致鬬爭叔姪自相擾亂故爾等得掩襲之何視我若彼
　之易也爾地豈盡設關隘吾視蹈爾地如入無人境晝
　即不來夜亦可至爾其奈我何昔吾以
先人之故問罪于明明歸我喪遺我敕書馬匹尋又授我
　左都督敕書已而又齎龍虎將軍敕書嵗輸金幣汝父
　見殺于明(事在甲申年詳/後天命四年)曽未得收其骸骨徒肆大言
　于我何為也遂
作書遣巴克什阿林察持往
諭之曰爾持此書至葉赫兩貝勒前誦之若懼而不誦即
　居彼勿復來見我阿林察遂行葉赫貝勒布齋聞之使
　　　人迎至家索視書阿林察出書誦之布齋曰我既
　　　見書不必令吾弟納林布禄見也阿林察曰我
主有命此書不令俱見勿復回布齋曰吾弟言辭不遜汝
　　　主怒之良是但吾弟見書又恐有傷于汝耳阿林
　　　察乃還未幾長白山所屬珠舍哩訥殷二路同引
　　　葉赫兵刦我東界洞寨時
太祖御樓羣臣入告
太祖曰任彼刦之可也此不過我同國之人逺附葉赫刦
　掠我寨耳水豈能越山而流火豈能踰河而燃乎葢水
　必下流火必上燃珠舍哩訥殷二路終當為我有也至
　　　是葉赫貝勒布齋納林布禄糾哈達貝勒䝉格布
　　　禄烏拉貝勒滿泰輝發貝勒拜音達哩四國合兵
　　　刦我瑚布察寨
太祖率兵追之設伏于途少引兵亦略哈達國富勒佳齊
　　　寨哈達兵來戰
太祖欲引敵至伏兵處令我兵前行
躬獨殿後俄而敵兵三人聨騎揮刀追逼又一人揮刀迎
　　　擊于前
太祖念兵刃自後至猶可避自前至恐傷面目及手遂引
　　　弓射前至者又其人在右發矢未便
太祖因回身從馬項上射之中馬腹遂逸去其三人乘發
　　　矢時掩至
太祖乘馬驚躍幾墜賴右足據鞍得復乘遂射䝉格布禄
　　　馬踣地其從者泰木布禄以所乘馬與其主乘之
　　　遁歸
太祖率騎兵三人步卒二十人追擊斬十二人獲甲六副
　　　馬十八匹乃還
　　秋九月擊敗葉赫哈達等九部兵于古哷山
　　　葉赫哈達烏拉輝發科爾沁錫伯卦勒察珠舍哩
　　　訥殷九部合兵分三路來侵
太祖遣武理堪(後為前鋒將/世管佐領)往偵由東路行百里許度嶺
　　　羣鴉競噪若阻其行者欲還鴉乃散再行鴉復噪
　　　飛鳴撲面幾不能前武理堪異之馳歸以告
太祖命由扎喀路向渾河部偵之武理堪復馳往見敵兵
　　　營渾河北岸方夜㸑火密如星欲俟飯畢乘夜渡
　　　沙濟嶺而來武理堪偵實馳告時夜已過半
太祖曰日者聞葉赫兵來今果然我軍昏夜出恐驚國人
　傳語諸將期旦日啟行遂就寢甚酣妃富察氏呼
上覺謂曰九國兵來攻何反酣寢耶豈方寸亂耶懼之耶
太祖曰人有所懼雖寢不成寐我果懼安能酣寢前聞葉
　赫兵三路來侵因無期時以為念既至吾心安矣吾若
　有負于葉赫
天必厭之安得不懼今我順
天命安疆土彼不我悦糾九國之兵以戕害無咎之人
天必不佑也安寢如故及旦
太祖既早膳率諸貝勒大臣詣
堂子拜復再拜
祝曰
皇天后土上下神祇某與葉赫本無釁端守境安居彼來
　搆怨糾合兵衆侵陵無辜
天其鑒之又拜
祝曰願敵人垂首我軍奮揚人不遺鞭馬無顛躓惟祈黙
　佑助我戎行遂
親領兵至托克索地立渡處
誡軍士曰盡解爾蔽手去爾䕶項或項臂傷亦惟
天命不然身先拘縶難以奮擊我兵輕便破敵必矣衆皆
　　　如
上命行至扎喀之野扎喀城守將鼐䕶三坦二人來告曰
　　　敵兵辰時已至攻城不克退攻赫濟格城敵兵甚
　　　多奈何衆聞之色變扎喀城有朗塔哩者後至呼
　　　曰
貝勒安在我兵幾何言訖遂登山望之還告曰若以敵兵
　　　為多我兵亦豈少耶昔我國與明交戰明兵漫山
　　　蔽野我兵僅二三百尚敗其衆我國之人驍勇敢
　　　戰必破敵兵如不勝吾甘軍法衆聞言心始安
太祖復遣人偵探
諭曰敵若還軍乘夜擊之否則旦日接戰時敵兵運糧芻
　　　立營壘偵者得實具告
太祖遂駐軍是夕葉赫營有一人來降者言葉赫貝勒布
　　　齋納林布禄兵萬人哈達貝勒蒙格布禄烏拉貝
　　　勒滿泰輝發貝勒拜音達哩兵萬人䝉古科爾沁
　　　貝勒翁阿岱莽古斯明安及錫伯部卦勒察部兵
　　　萬人共合兵三萬我兵聞之復色變
太祖曰爾等無憂吾必不疲爾力俾爾苦戰惟壁于險隘
　誘之使來若來我兵迎擊之否則四面列陣以步軍徐
　進彼部長甚多兵皆烏合勢將觀望不前其爭先督戰
　者必其貝勒我以逸待勞傷其貝勒一二人彼衆自潰
　我兵雖少奮力一戰固可必勝耳遂于旦日進兵初葉
　　　赫兵攻赫濟格城未下是日又攻
太祖至古哷山對赫濟格城據險結陣
命額亦都率百人挑戰葉赫兵見之罷攻城引兵來戰我
　　　軍迎擊敗之斬九人敵稍卻葉赫貝勒布齋錦台
　　　什及科爾沁貝勒翁阿岱莽古斯明安復并力合
　　　戰布齋先衆突前所乘馬觸木而踣我兵名武談
　　　者趨而前踞其身刺殺之敵兵遂亂錦台什與納
　　　林布禄見布齋被殺皆慟哭哈達貝勒䝉格布禄
　　　輝發貝勒拜音達哩等並膽落潰奔科爾沁貝勒
　　　明安馬被陷遂棄鞍裸身乘驏馬走
太祖縱兵掩擊積屍滿溝壑追奔至哈達國柴河寨之南
　　　時已暮結繩截路邀殺敗兵甚衆明日我兵擒一
　　　人至告曰吾獲此人將殺之彼大呼勿殺願自贖
　　　因縛之來跽
上前
太祖問曰爾何人對曰烏拉貝勒滿泰之弟布占泰也恐
　　　見殺未敢明言生死惟
上命言訖叩首不已
太祖曰汝等九部㑹兵侵害無辜
天厭汝等昨已擒斬布齋彼時獲爾亦必殺矣今既見汝
　何忍殺語曰生人之名勝于殺人與人之名勝于取人
　　　遂解其縛
賜猞猁猻裘贍養之是役也斬級四千獲馬三千匹鎧胄
　　　千副以整以暇而破九部三萬之衆自此軍威大
　　　震逺邇懾服矣
　　冬十月取珠舍哩部
　　　珠舍哩部長裕楞額曽引葉赫諸部兵來侵
太祖遣兵征克珠舍哩路獲裕楞額寛釋其罪遷以歸贍
　　　養之
　　閏十一月取訥殷部
　　　訥殷部藪穏色克什前此亦引葉赫諸部兵来侵
　　　至是聚七寨人據佛多和山寨而居
太祖命額亦都安費揚古噶蓋率兵千人攻圍佛多和山
　　　寨三月乃下斬藪穩色克什
　　甲午年春正月蒙古部長始通好
　　　科爾沁貝勒明安喀爾喀貝勒老薩各遣使來通
　　　好自是䝉古諸部長通使不絶
　　乙未年夏六月攻克輝發部多壁城
　　　輝發貝勒拜音達哩前與葉赫諸部一再來侵
太祖率兵攻克其所屬之多壁城斬城守克充額蘇䝉額
　　　二人而還
　　丙申年秋七月遣還烏拉布占泰
　　　先是陣獲布占泰養之四年至是
太祖命大臣圖爾坤煌占博爾寛斐揚占送之還未至其
　　　兄貝勒滿泰與其子往所屬蘇斡延錫蘭地修築
　　　邊壕父子淫村中二婦其夫夜入皆殺之及布占
　　　泰至滿泰之叔興尼雅爭立欲殺布占泰因䕶送
　　　二大臣嚴為防䕶不能害興尼雅奔葉赫圖爾坤
　　　煌占等立布占泰為烏拉國主
　　丁酉年春正月葉赫哈達等部遣使乞盟
　　　葉赫哈達烏拉輝發同遣使來告曰吾等不道兵
　　　敗名辱自今以後願復締前好重以婚媾葉赫貝
　　　勒布揚古願以妹歸
太祖貝勒錦台什願以女妻
太祖次子代善
太祖許焉具鞍馬鎧胄為聘更椎牛刑白馬祀
天設巵酒塊土及肉血骨各一器四國相繼誓曰既盟以
　　　後若棄婚姻背盟好其如此土如此骨如此血永
　　　墜厥命若始終不渝飲此酒食此肉福禄永昌誓
　　　畢
太祖亦誓曰爾等踐盟則已有渝盟者待三年不悛吾乃
　征之
　　戊戌年春正月招降安楚拉庫路
　　　安楚拉庫路舊屬瓦爾喀部
太祖命長子褚英㓜弟巴雅喇與費英東噶蓋統兵一千
　　　征之星馳而往取屯寨二十餘招降萬餘人而還
　　　于是褚英
賜號洪巴圖魯巴雅喇
賜號卓哩克圖
　　　　(臣/)等謹案明臣黄道周博物典彚曰建州二面
　　　　臨河一面阻山以磚石包砌重城内城隨住者
　　　　三百餘家皆親黨心腹外城約近萬餘家皆是
　　　　挑選精壯者環城逺近散處有數十萬户其地
　　　　界南鄰朝鮮義州西鄰長甸永甸大甸寛甸新
　　　　甸靉陽孤山一堵牆瑪哈丹撫安柴河清河撫
　　　　順北有白石江混同江黒龍江另置千餘家屯
　　　　種九邊地俱不毛惟建州産珠及葠與貂最下
　　　　赤松子鴨緑江珠所出也其魚最肥又東北走
　　　　數千里另有部落中國徒知其幅員三千里不
　　　　知東北數千里也東多茂松貂巢其上張弓焚
　　　　巢則貂墮于羅取山澤魚鹽之産易我中國之
　　　　財故日富此道周熟聞我
　　朝之疆宇廣大既庶且富而約略其詞與辛卯年
實録所云産珍異之物足備服用互市以通商賈
　　國勢日盛可相證合然
聖朝創造鴻模初不在是自丙戌秋
太祖髙皇帝討誅尼堪外蘭後十餘年間以兵攻取者惟
　　　　隣近之哲陳部巴爾達城洞城完顔城兆嘉城
　　　　即前此尼堪外蘭在鄂勒琿城時
太祖欲往征慮為梗阻之讐敵也珠舍哩訥殷二部則逺
　　　　附葉赫引兵來掠自取誅滅者也若葉赫哈達
　　　　烏拉輝發合兵來犯敗衂而去悔罪乞盟猶
諭以待三年不悛乃征之是則師不輕出
義問宣昭人心悦服䝉古部長亦遣使通好先後招降鴨
　　　緑江部及安楚拉庫路幅員漸闢財用益饒迥
　　　非席已成之勢享自然之利道周乃謂取山澤
　　　之産易中國之財故日富者豈不知有人有土
　　　　有財之本于
有徳今古同符者乎
　
　
　
　
　
　
　
　
　
　
皇清開國方略巻二
　