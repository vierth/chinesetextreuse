
　元史卷一百四十二
　　明翰林學士亞中大夫知制誥兼修國史宋濂等修
　列傳第二十九
　　達實巴圖爾
達實巴圖爾曾祖耨埒祖伊蘇岱爾有傳達實巴圖爾
囊嘉特子也以世襲萬户鎮守羅羅宣慰司土人作亂
達實巴圖爾捕獲有功四川省舉充船橋萬户出征雲
南陞大理宣慰司都元帥至正十一年特除四川行省
㕘知政事撥本部特黙齊軍三千從平章耀珠討賊於
荆襄九月次安平站時耀珠兵既平江陵達實巴圖爾
請自攻襄陽十二年進次荆門時賊十萬官軍止三千
餘遂用宋廷傑計招募襄陽官吏及土豪避兵者得義
丁二萬編排部伍申其約束行至蠻河賊守要害兵不
得渡即令屈萬户率奇兵由間道出其後首尾夾攻賊
大敗追至襄陽城南大戰生擒其偽將三十人腰斬之
賊自是閉門不復出達實巴圖爾乃相視形勢内列八
翼包絡襄城外置八營軍峴山楚山以截其援自以中
軍四千據虎頭山以瞰城中署從征人李復為南漳縣
尹黎可舉為宜城縣尹拊循其民以賦軍饋城中之民
受圍日久夜半二人縋城叩營門具告虚實願為内應
達實巴圖爾與之定約以五月朔日四更攻城授之密
號而去至期民垂繩以引官軍先登者近十人時賊船
百餘艘在城北隂募善水者鑿其㡳天將明城破賊巷
戰不勝走就船船壊皆溺水死偽將王權領千騎西走
遇伏兵被擒襄陽遂平加達實巴圖爾資善大夫賜上
尊及黄金束帶以其弟實勒們為襄陽達嚕噶齊子博
囉特穆爾為雲南行省理問比賊再犯荆門安陸沔陽
達實巴圖爾轍引兵敗之尋詔益兵五千以烏撒烏蒙
元帥青圖布哈聴其調發十三年定青山荆門諸寨九
月率兵略均房平榖城攻開武當山寨數十獲偽將杜
將軍十二月趍攻峽州破偽將趙明逺木驢寨陞四川
行省右丞賜金繫腰十四年正月復峽州三月陞四川
行省平章政事兼知樞密院事總荆襄諸軍五月命伊
蘇烏爾圖華代達實巴圖爾守中興荆門口令達實巴
圖爾以兵赴汝寧十月詔與台哈布哈㑹軍討安豐是
月復苗軍所據鄭均許三州十二月復河隂鞏縣十五
年命達實巴圖爾就管領台哈布哈一應諸王藩將兵
馬許便宜行事六月拜河南行省平章政亊進次許州
長葛與劉福通野戰為其所敗將士奔潰九月至中牟
收散卒團結屯種賊復來劫營掠其輜重遂與博囉特
穆爾相失劉哈喇布哈進兵來援大破賊兵獲博囉特
穆爾歸之復駐汴梁東南青堽十二月調兵進討大破
賊于太康遂圍亳州偽宋主小明王遁十六年加金紫
光禄大夫三月朝廷差托歡知院來督兵達實巴圖爾
父子親與劉福通對敵自己至酉大戰數合達實巴圖
爾墜馬博囉特穆爾扶令上馬先還自持弓矢連發以
斃追者夜三更步回營中十月移駐陳留十一月攻取夾
河劉福通寨十二月庚申次髙柴店偪太康三十里是
夜二鼔賊五百餘騎來劫以有備亟遁火而追之比曉
督陣力戰自寅至已四門皆陷壯士縁城入其郛斬首
數萬擒偽將軍張敏孫韓等九人殺偽丞相王羅二人
辛酉太康悉平遣博囉特穆爾告㨗京師帝賜勞内殿
王其先臣二世拜河南行省左丞相仍兼知樞密院亊
守禦汴梁實勒們雲南行省左丞博囉特穆爾四川行
省左丞將校僚屬賞爵有差十七年三月詔朝京師加
開府儀同三司太尉四川行省左丞相九月取溝城東
明長垣三縣十月詔遣知院達爾瑪實哩來援分兵雷
澤濮州而達爾瑪實哩為劉福通所殺達勒達諸軍潰
達實巴圖爾力不能支退駐石村朝廷頗疑其玩寇失
機使者促戰相踵賊覘知之詐為達實巴圖爾通和書
遺諸道路使者果得之以進達實巴圖爾覺知一夕憂
憤死十二月庚子也子博囉特穆爾别有傳
　　慶通
慶通字明徳喀喇氏祖莽賚特穆爾父烏魯斯皆封益
國公慶通早以勲臣子孫受知仁廟給事内廷遂長宿
衛授大宗正府掌判三遷為上都留守又累遷為江西
河南二行省平章政事入為太府卿復為上都留守出
為遼陽行省平章政事以寛厚為政遼人徳之至正十
年遷平章行省江浙適時承平頗沉湎于宴樂凡遺逸
之士舉校官者輙擯斥不用由是不為物論所與明年
盜起汝潁已而蔓延于江浙江東之饒信徽宣鈆山廣
徳浙西之常湖建徳所在不守慶通分遣僚佐往督師
旅曾不踰時以次克復既乃令長吏按視民數凡詿誤
者悉置不問招徠流離俾安故業發官粟以賑之省治
燬于兵則拓其故址俾之一新募貧民為工役而償之
以錢杭民賴以存活尤衆十四年托克托以太師右丞
相統大兵南征一切軍資衣甲器伏穀粟薪藁之屬咸
取具於江浙慶通規措有方陸運川輸千里相屬朝廷
賴之明年盜起常之無錫衆議以重兵殱之慶通曰赤
子無知廹於有司故弄兵耳苟諭以禍福彼無不降之
理盜聞之果投戈解甲請為良民十六年平江湖州陷
義兵元帥芳嘉努以所部軍屯杭城之北闗鈎結同黨
相煽為惡劫掠財貨白晝殺人民以為患慶通言于丞
相達實特穆爾曰我師無律何以克敵必斬芳嘉努乃
可出師丞相乃與慶通入其軍數其罪斬首以徇民大
悅繼而苗軍帥楊諤勒哲以軍守杭城丞相達實特穆
爾承制授諤勒哲江浙行省右丞而諤勒哲益以功自
驕求娶慶通女慶通初不許時苗軍勢甚張達實特穆
爾方倚以為重强為主婚慶通不得已以女與之明年
出鎮海寧州距杭百里地瀕海磽瘠民甚貧居二年盜
息而民阜至是慶通在江浙己七年涉歴險艱勞績甚
優著召拜翰林學士承旨改淮南行省平章政事未行
仍任江浙十八年遷福建行省平章政事未行拜江南
行臺御史大夫賜以御衣上尊時南行臺治紹興所轄
諸道皆阻絶不通紹興之東明台諸郡則制於方國珍
其西杭蘇諸郡則據於張士誠憲臺綱紀不復可振徒
存空名而已二十年召還朝慶通乃由海道趨京師拜
中書平章政事有譖其子噶勒桑私通宫人者帝怒殺
之慶通因鞅鞅不得志移疾家居乆之日飲酒以自遣
二十五年詔拜陜西行省左丞相時李思齊擁兵闗中
慶通至則御之以禮待之以和居三年闗陜用寧召還
京師二十八年七月大明兵逼京城帝與皇太子及六
宫至於宰臣近戚皆北奔而命淮王特穆爾布哈監國
慶通為中書左丞相以輔之八月二日京城破淮王與
慶通出齊化門皆被殺
　　伊蘇
伊蘇蒙古人倜儻有能名由宿衛歴尚乘寺提㸃遷宣
政院參議至正十四年河南賊芝麻李據徐州伊蘇從
太師托克托南征徐州城堅不可猝拔托克托用伊蘇
計以巨石為礮晝夜攻之賊困不能支伊蘇又攻破其
南闗外城賊遂遁走以功除同知中政院事繼又領軍
從父太尉伊徹察喇征淮西會賊圍安豐即往援之渡
淮無舟因策馬探水深淺浮而過賊大駭撤圍去進攻
濠州有詔班師乃還陞將作院使復從太尉征淮東取
盱眙遷淮南行樞密院副使陞同知樞密院事討賊海
州大敗之賊走航海襲山東盡有其地伊蘇計賊必乘
勝北侵急引兵北還表裏擊之復滕兖二州及費鄒曲
阜寧陽泗水五縣賊勢遂衂未幾復泰安州及平隂肥
城萊蕪新泰四縣又平安水等五十三寨陞知樞密院
事討莆臺賊杜黑兒擒送京師磔之東昌賊將北寇道
出陵州伊蘇邀擊於景州斬獲殆盡復阜城縣有詔命
伊蘇以軍屯單家橋斷賊北路賊轉攻長蘆伊蘇往與
戰流矢貫左手不顧轉鬬無前殺賊五百餘人奪馬三
千匹於是分兵下山寨民争來歸拜中書平章政事改
行省淮南雄州蔚州賊繼起伊蘇悉平之知樞密院事
劉哈喇布哈所部卒掠懐來雲州欲為亂伊蘇以輕騎
擊滅其首禍者降其衆隸麾下賊陷大寧詔伊蘇往討
之賊兵次侯家店伊蘇遇賊即前與戰自昏抵曙散而
復合伊蘇遣别騎繞出賊後賊腹背受敵大敗遂拔大
寧擒首賊湯通周成等三十五人磔于都市召入覲賞
賚優渥進階金紫光禄大夫知樞密院事既而賊雷特
穆爾布哈程思忠等陷永平詔伊蘇出師遂復灤州及
遷安縣時遼東郡縣惟永平不被兵儲粟十萬芻藁山
積居民殷富賊乘間竊入増土築城因河為塹堅守不
可下伊蘇乃外築大營絶其樵采數與賊戰獲其偽帥
二百餘人平山寨數十又復昌黎撫寧二縣擒雷特穆
爾布哈送京師賊急乃乞降于㕘政徹爾特穆爾為請
命于朝詔許之命伊蘇退師伊蘇度賊必以計怠我師
乃嚴備以偵之程思忠果棄城遁去亟追至瑞州殺獲
萬計賊遂東走金復州詔還京師拜遼陽行省左丞相
知行樞密院事撫安迤東兵農委以便宜開省于永平
總兵如故金復海葢乾王等賊並起西侵興中州隂由
海道趨永平聞伊蘇開省乃止伊蘇亟分兵防其衝突
賊乃轉攻大寧為守將王聚所敗斬其渠魁衆潰皆西
走伊蘇慮賊窺上都即調右丞和琳台提兵護上都簡
精銳自躡賊後賊果寇上都和琳台擊破之賊衆又大
潰永平大寧於是始平乃分命官屬勞來安輯其民使
什伍相保以事耕種民為立石頌其勲徳二十四年博
囉特穆爾與右丞相吹斯戩宦者保布哈有怨遣兵犯
闕執二人以去而伊蘇遂拜中書左丞相七月博囉特
穆爾留兵守大同自率兵復向闕京師大震百官從帝
城守皇太子統兵迎於清河命伊蘇軍於昌平而博囉
特穆爾前鋒已度居庸闗至昌平伊蘇一軍皆無鬬心
不戰而潰皇太子馳入城尋出奔于太原博囉特穆爾
遂入京城為中書右丞相語具博囉特穆爾傳二十五
年皇太子在太原與庫庫特穆爾謀清内難承制調甘
肅嶺北遼陽陜西諸省諸王兵入討博囉特穆爾博囉
特穆爾乃遣御史大夫圖沁特穆爾率兵攻上都附皇
太子者且以禦嶺北之兵又調伊蘇率兵南禦庫庫特
穆爾部將珠展摩該等伊蘇軍次良鄉不進謀之於衆
皆以為博囉特穆爾所行狂悖圖危宗社中外同憤遂
勒兵歸永平西連太原庫庫特穆爾東連遼陽額森布
哈國王軍聲大振博囉特穆爾患之遣其將同知樞密
院事姚巴延布哈以兵往討軍過通州白河水溢不能
進駐虹橋築壘以待姚巴延布哈素輕伊蘇無謀不設
備伊蘇覘知之襲破其軍擒姚巴延布哈博囉特穆爾
大恐自將討伊蘇至通州大雨三日乃還博囉特穆爾
先以部將保安不附已殺之至是又失姚巴延布哈二
人皆驍將也如失左右手鬱鬱不樂事敗遂伏誅二十
七年詔以伊蘇為中書右丞相分省山東二十八年大
明兵取山東閏七月伊蘇與部將哈喇章田勝周達等
禦於莫州衆敗潰乃盡掠莫州殘民北遁
　　徹爾特穆爾
徹爾特穆爾阿嚕威氏祖父累立戰功為西域大族徹
爾特穆爾幼沉毅有大志早備宿衛擢中書直省舎人
遂拜監察御史時右丞相特們德爾用事生殺予奪皆
出其意道路側目徹爾特穆爾抗言歴詆其姦特們徳
爾欲中傷之會山東水鹽課大損除山東轉運司副使
甫浹月補其虧數皆足轉刑部尚書京師豪右憚之不
敢犯法而以非罪麗法者多所全脫天厯二年拜中書
右丞㝷陞中書平章政事出為河南行省平章政事黄
河清有司以為瑞請聞于朝徹爾特穆爾曰吾知為臣
忠為子孝天下治百姓安為瑞餘何益于治嵗大饑徹
爾特穆爾議賑之其屬以為必自縣上之府府上之省
然後以聞徹爾特穆爾慨然曰民饑死者已衆乃欲拘
以常格耶往復累月民存無幾矣此葢有司畏罪將歸
怨于朝廷吾不為也大發倉廪賑之乃請専擅之罪文
宗聞而悅之賜龍衣上尊至順元年雲南布呼叛以知
行樞密院事總兵討之治軍有紀律所過秋毫無犯賊
平賞賚甚厚悉分賜將士師旋囊裝惟巾櫛而已除留
守上都先是上都官買商旅之貨其直不即酬給以故
商旅不得歸至有饑寒死者徹爾特穆爾為之請有旨
出鈔四百萬貫償之遷江浙行省平章政事以嚴厲為
政部内肅然尋召拜御史中丞朝廷憚之風紀大振至
元元年拜中書平章政事首議罷科舉又欲損太廟四
祭為一祭監察御史吕思誠等列其罪狀劾之帝不允
詔徹爾特穆爾仍出署事時罷科舉詔已書而未用寶
㕘政許有壬入爭之太師巴延怒曰汝風臺臣言徹爾
特穆爾邪有壬曰太師以徹爾特穆爾宣力之故擢寘
中書御史三十人不畏太師而聴有壬豈有壬權重于
太師耶巴延意解有壬乃曰科舉若罷天下人才觖望
巴延曰舉子多以贓敗又有假蒙古色目名者有壬曰
科舉未行之先臺中贓罰無算豈盡出於舉子舉子不
可謂無過較之於彼則少矣巴延因曰舉子中可任用
者唯㕘政耳有壬曰若張夢臣馬伯庸丁文苑輩皆可
任大事又如歐陽原功之文章豈易及耶巴延曰科舉
雖罷士之欲求美衣美食者皆能自向學豈有不至大
官者邪有壬曰所謂士者初不以衣食為事其事在治
國平天下耳巴延又曰今科舉取人實妨選法有壬曰
古人有言立賢無方科舉取士豈不愈於通事知印等
出身者今通亊等天下凡三千三百二十五名嵗餘四
百五十六人諤徳齊太醫控鶴皆入流品又路吏及任
子其途非一今嵗自四月至九月白身補官受宣者七
十二人而科舉一嵗僅三十餘人太師試思之科舉於
選法果相妨耶巴延心然其言然其議已定不可中輟
乃為温言慰解之且謂有壬為能言有壬聞之曰能言
何益於事徹爾特穆爾時在坐曰㕘政坐無多言也有
壬曰太師謂我風人劾平章可共坐耶徹爾特穆爾笑
曰吾固未嘗信此語也有壬曰宜平章之不信也設有
壬果風人言平章則言之必中矣豈止如此而已衆皆
笑而罷翌日崇天門宣詔特令有壬為班首以折辱之
有壬懼及禍勉從之治書侍御史布哈誚有壬曰㕘政
可謂過河拆橋者矣有壬以為大恥遂移疾不出初徹
爾特穆爾之在江浙也會行科舉驛請考官供張甚盛
心頗不平故其入中書以罷科舉為第一事先論學校
貢士莊田租可給集賽衣糧動當國者以發其機至是
遂論罷之徹爾特穆爾嘗指斥武宗為那壁那壁者猶
謂之彼也又嘗以妻弟阿爾和碩女為己女冒請珠袍
等物於是臺臣復劾其罪而巴延亦惡其忤己欲斥之
詔貶徹爾特穆爾于南安人皆快之久之卒于貶所至
正二十三年監察御史額森特穆爾等辯其罪可依哈
沙國公追封王爵定諡加功臣之號事不行
　　納琳
納琳智曜之孫睿之子也大徳六年納琳以名臣子用
丞相哈喇哈斯達爾罕薦入備宿衛十年除中書舍人
至大四年遷宗正府郎中皇慶元年擢僉河南廉訪司
事延祐初拜監察御史以言事忤旨仁宗怒叵測中丞
多爾濟力救之乃解又言風憲恃糾劾之權而受人賂
者宜刑而加流四年遷刑部員外郎六年出為河南行
省郎中至治三年入為都漕運使泰定中擢湖南湖北
兩道亷訪使天厯元年除杭州路總管鋤姦去螙吏畏
民悅明年改江西廉訪使南昌嵗饑江西行省難於發
粟納琳曰朝廷如不允我當以家貲償之出粟賑民全
活甚衆平章政事巴克實呼圖克貪縱不法納琳劾罷
之至順元年拜湖廣行省㕘知政事元統初召為刑部
尚書未至改江南行臺治書侍御史尋陞中丞至元元
年召拜中書㕘知政事遷同知樞密院事尋出為江浙
行省右丞乞致仕不允除浙西㢘訪使力辭不赴至正
二年除行宣政院使上天竺耆舊僧彌戒徑山耆舊僧
惠州恣縱犯法納琳皆坐以重罪請行宣政院設崇教
所擬行省理問官秩四品以治僧獄訟從之尋為江浙
行省平章政事三年遷河南行省平章政事明年入為
中書平章政事七年出為江南行臺御史大夫尋召拜
御史大夫所薦用御史必老成更事者八年進金紫光
禄大夫請老不許加太尉御史劾罷之退居姑蘇十二
年江淮盜起帝命為南臺御史大夫納琳承詔即起仍
命兼太尉設僚屬總制江浙江西湖廣三省軍馬詔遣
直省舎人哈雅傳旨慰諭之納琳北面再拜曰臣雖耄
老敢不黽勉從事盡餘生以報陛下至則修築集慶城
郭會江浙杭城失守淮南行省平章政事實勒們引兵
往援次于采石納琳使止之曰聞杭賊易破不足憂今
宣城危急先宜以兵救宣城乃調典瑞院使托果齊率
蒙古軍應之大破賊于堈下門宣州以安己而賊陷徽
州廣徳常州宜興溧水溧陽蔓延丹陽金壇句容略上
元江寧游兵至鍾山集慶勢甚危納琳乃力疾治兵部
署士卒分命治書侍御史尊達實哩守城中中丞伯嘉
努戍東郊是時湖廣行省平章政事額森特穆爾軍和
州納琳遣使求援額森特穆爾曰我奉命鎮江北不敢
往援江東納琳復遣監察御史鄭鄈力促其行額森特
穆爾引步騎度采石至臺城入候納琳疾納琳喜即以
其故聞于朝已而額森特穆爾兵東趨秣陵殺賊二千
餘人平湖熟鎮盡復上元江寧境乘勝入溧陽溧水賊
潰奔廣徳其據龍潭方山者奔常州時江浙行省平章
政事薩木丹巴勒右丞佛嘉律引兵來㑹所在羣賊皆
敗州郡悉平十三年納琳固請謝事從之命太尉如故
乃退居慶元十六年九月詔以江南行臺移置紹興復
以納琳為御史大夫仍太尉明年移治紹興十八年赴
召由海道入朝至黑水洋阻風而還十九年復由海道
趨直沽山東俞寶率戰艦斷糧道納琳命其子昻阿及
同舟人拒之破其衆於海口八月扺京師帝遣使勞以
上尊皇太子亦饋酒脯而納琳感疾日亟卒于通州年
七十有九
　
　
　
　
　元史卷一百四十二
元史卷一百四十二考證
達實巴圖爾傳　招募襄陽官吏及土豪避兵者得義
　丁二萬　按及字舊訛乃今改
達實巴圖爾傳大敗賊于太原遂圍亳州　按圍字舊
　訛為今改
徹爾特穆爾傳又如歐陽原功之文章　按原字舊作
　元今據本傳改
徹爾特穆爾傳首議罷科舉　按科字舊訛行據續通
　鑑綱目改
納琳傳盡復上元江寧境　按江字舊訛注今改
