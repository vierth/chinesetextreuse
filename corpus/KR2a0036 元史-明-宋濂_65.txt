
　元史巻六十四
　　明翰林學士亞中大夫知制誥兼修國史宋濓等修
　志第十六
　　河渠一
水為中國患尚矣知其所以為患則知其所以為利因
其患之不可測而能先事而為之備或後事而有其功
斯可謂善治水而能通其利者也昔者禹堙洪水疏九
河陂九澤以開萬世之利而周禮地官之屬所載瀦防
溝遂之法甚詳當是之時天下葢無適而非水利也自
先王疆理井田之制壊而後水利之說興魏史起鑿漳
河秦鄭國引涇水漢鄭當時王安世輩或獻議穿漕渠
或建策防水決是數君子者皆嘗試其術而卒有成功
太史公河渠一書猶可考自時厥後凡好事喜功之徒
率多為興利之言而其患顧有不可勝言者矣夫潤下
水之性也而欲為之防以殺其怒遏其衝不亦甚難矣
哉惟能因其勢而導之可蓄則儲水以備旱暵之災可
洩則瀉水以防水潦之溢則水之患息而於是葢有無
窮之利焉元有天下内立都水監外設各處河渠司以
興舉水利修理河隄為務決雙㙮白浮諸水為通惠河
以濟漕運而京師無轉餉之勞導渾河疏灤水而武清
平灤無墊溺之虞浚冶河障滹沱而真定免決嚙之患
開會通河於臨清以通南北之貨疏陜西之三白以溉
闗中之田泄江湖之淫潦立捍海之横塘而浙右之民
得免於水患當時之善言水利如太史郭守敬等葢亦
未嘗無其人焉一代之事功所以為不可泯也今故著
其開修之嵗月工役之次第厯叙其事而分紀之作河
渠志
　　　通惠河
通恵河其源出於白浮甕山諸泉水也世祖至元二十
八年都水監郭守敬奉詔興舉水利因建言疏鑿通州
至都河改引渾水溉田於舊牐河踨跡導清水上自昌
平縣白浮村引神山泉西折南轉過雙㙮榆河一畆玉
泉諸水至西門入都城南匯為積水潭東南出文明門
東至通州髙麗莊入白河總長一百六十四里一百四
歩塞清水口一十二處共長三百一十歩壩牐一十處
共二十座節水以通漕運誠為便益從之首事於至元
二十九年之春告成於三十年之秋賜名曰通恵凡役
軍一萬九千一百二十九工匠五百四十二水手三百
一十九沒官囚隸百七十二計二百八十五萬工用楮
幣百五十二萬錠糧三萬八千七百石木石等物稱是
役興之日命丞相以下皆親操畚鍤為之倡置牐之處
往往於地中得舊時磚木時人為之感服船既通行公
私兩便先時通州至大都五十里陸輓官糧嵗若干萬
民不勝其悴至是皆罷之其壩牐之名曰廣源牐西城
牐二上牐在和義門外西北一里下牐在和義水門西
三步海子牐在都城内文明牐二上牐在麗正門外水
門東南下牐在文明門西南一里魏村牐二上牐在文
明門東南一里下牐西至上閘一里籍東牐二在都城
東南王家莊郊亭牐二在都城東南二十五里銀王莊
通州牐二上牐在通州西門外下牐在通州南門外楊
尹牐二在都城東南三十里朝宗牐二上牐在萬億庫
南百歩下牐去上牐百歩成宗元貞元年四月中書省
臣言新開運河牐宜用軍一千五百以守䕶兼廵防往
來船内姦宄之人從之七月工部言通恵河剏造牐壩
所費不貲雖已成功全藉主守之人上下照畧修治今
擬設提領三員管領人夫專一廵䕶降印給俸其西城
牐改名㑹川海子牐改名澄清文明牐仍用舊名魏村
牐改名恵和籍東牐改名慶豐郊亭牐改名平津通州
牐改名通流河門牐改名廣利楊尹牐改名溥濟武宗
至大四年六月省臣言通州至大都運糧河牐始務速
成故皆用木嵗久木朽一旦俱敗然後致力將見不勝
其勞今為永固計宜用磚石以次修治從之後至泰定
四年始修完焉文宗天厯二年三月中書省臣言世祖
時開挑通恵河安置閘座全藉上源白浮一畆等泉之
水以通漕運今各枝及諸寺觀權勢私決隄隁澆灌稻
田水碾園圃致河淺妨漕事乞禁之奉旨白浮甕山直
抵大都運糧河隄隁泉水諸人毋挾勢偷決大司農司
都水監可嚴禁之
　　壩河
壩河亦名阜通七壩成宗大徳六年三月京畿漕運司
言嵗漕米百萬全藉船壩夫力自氷開發運至河凍時
止計二百四十日所運糧四千六百餘石所轄船夫一
千三百餘人壩夫七百三十占役俱盡晝夜不息今歳
水漲衝决壩隄六十餘處雖已修畢恐霖雨衝圮走泄
運水以此㸃視河隄淺澀低薄去處請加修理自五月
四日入役六月十二日畢深溝壩九處計一萬五千一
百五十三工王村壩二處計七百十三工鄭村壩一處
計一千一百二十五工西陽壩三處計一千二百六十
二工郭村壩三處計一千九百八十七工千斯壩下一
處計一萬工總用工三萬二百四十
　　金水河
金水河其源出於宛平縣玉泉山流至義和門南水門
入京城故得金水之名至元二十九年二月中書右丞
巴蘇呼等言金水河所經運石大河及髙良河西河俱
有跨河跳槽今已損壊請新之是年六月興工明年二
月工畢至大四年七月奉㫖引金水河水注之光天殿
西花園石山前舊池置牐四以節水閏七月興工九月
成凡役夫匠二十九為工二千七百二十三除妨工實
役六十五日
　　隆福宫前河
隆福宫前河其水與太液池通英宗至治二年五月奉
勅云昔在世祖時金水河濯手有禁今則洗馬者有之
比至秋疏滌禁諸人毋得汚穢於是會計修浚三年四
月興工五月工畢凡役軍八百為工五千六百三十五
　　海子岸
海子岸上接龍玉堂以石甃其四周海子一名積水潭
聚西北諸泉之水流行入都城而匯于此汪洋如海都
人因名焉仁宗延祐六年二月都水監計會前後與元
修舊石岸相接凡用石三百五各長四尺闊二尺五寸
厚一尺石灰三千斤該三百五工丁夫五十石工十九
月五日興工十一日工畢至治三年三月大都河道提
舉司言海子南岸東西道路當兩城要衝金水河浸潤
於其上海子風浪衝嚙於其下且道狹不時潰䧟泥濘
車馬艱於往來如以石砌之實永久之計也泰定元年
四月工部應副工物七月興工八月工畢凡用夫匠二
百八十七人
　　雙㙮河
雙㙮河源出昌平縣孟村一畆泉經雙㙮店而東至豐
善村入榆河至元三年四月六日廵河官言雙㙮河時
将泛溢不早為備恐至潰決臨期卒難措手乃計會閉
水口工物開申都水監剏開雙㙮河未及堅久今已及
水漲之時倘或決壊走泄水勢悞運船不便省準制國
用司給所需都水監差夫修治焉凡合閉水口五處用
工二千一百五十五
　　盧溝河
盧溝河其源出於代地名曰小黄河以流濁故也自奉
聖州界流入宛平縣境至都城四十里東麻谷分為二
𣲖太宗七年嵗乙未八月勅近劉冲禄言率水工二百
􁀙人已依期築閉盧溝河元破牙梳口若不修隄固䕶
恐不時漲水衝壊或貪利之人盗決溉灌請令禁之劉
沖禄可就主領毋致衝塌盜決犯者以違制論徒二年
決杖七十如遇修築時所用丁夫器具應差處調發之
其舊有水手人夫内五十人差官存留不妨已委管領
常切廵視體䆒嵗一交番所司有不應付者罪之
　　白浮甕山
白浮甕山即通恵河上源之所自出也白浮泉水昌平
縣界西折而南經甕山泊自西水門入都城焉成宗大
徳七年六月甕山等處看牐提領言自閏五月二十九
日始晝夜雨不止六月九日夜半山水暴漲漫流隄上
衝決水口於是都水監委官督軍夫自九月二十一日
入役至是月終輟工實役軍夫九百九十三人十一年
三月都水監言廵視白浮甕山河隄崩三十餘里宜編
荆笆為水口以泄水勢計修笆口十一處四月興工十
月工畢仁宗皇慶元年正月都水監言白浮甕山隄多
低薄崩陷處宜修治來春二月入役八月修完總修長
三十七里二百十五歩計七萬三千七百七十三工延
祐元年四月都水監言自白浮甕山下至廣源牐隄隁
多淤澱淺塞源泉微細不能通流擬疏滌由是㑹計工
程差軍千人疏治泰定四年八月都水監言八月三日
至六日霖雨不止山水泛溢衝壊甕山諸處笆口浸沒
民田計料工物移文工部闗支修治自八月二十六日
興工九月十二日工畢役軍夫二千名實役九萬工四
十五日
　　渾河
渾河本盧溝水從大興縣流至東安州武清縣入漷州
界至大二年十月渾河水決左都威衛營西大隄泛溢
南流沒左右二翊及後衛屯田麥由是左都威衛言十
月五日水決武清縣王甫村隄闊五十餘步深五尺許
水西南漫平地流環圓營倉局水不沒者無㡬恐來春
氷消夏雨水作衝決成渠軍民被害或遷置營司或多
差軍民修塞庻免墊溺三年二月十二日省準下左右
翊及後衛大都路委官督工修治至五月二十日工畢
皇慶元年二月十七日東安州言渾河水溢決黄堝隄
一十七所都水監計工物移文工部二十七日樞密知
院達實特穆爾奏左衛言渾河決隄口二處屯田浸不
耕種已發軍五百修治臣等議治水有司職耳宜令中
書戒所屬用心修治從之七月省委工部員外郎張彬
言廵視渾河六月三十日霖雨水漲及丈餘決隄口二
百餘歩漂民廬沒禾稼乞委官修治發民丁刈雜草興
築延祐元年六月十七日左衛言六月十四日渾河決
武清縣劉家莊隄口差軍七百與東安州民夫協力同
修之三年三月省議渾河決隄隁沒田禾軍民蒙害既
已奏聞差官相視上自石徑山金口下至武清縣界舊
隄長計三百四十八里中間因舊修築者大小四十七
處漲水所害合修補者一十九處無隄剏修者八處宜
疏通者二處計工三十八萬一百役軍夫三萬五千九
十六日可畢如通築則役大難成就令分作三年為之
省院差官先發軍民夫匠萬人興工以修其要處是月
二十日樞府奏撥軍三千委中衛僉事督理治之七年
五月營田提舉司言去嵗十二月二十一日屯戸廵視
廣賦屯北渾河隄二百餘歩將崩恐春首土解水漲浸
沒為患乞修治都水監委濠寨會營田提舉司官武清
縣官督夫修完廣武屯北陷薄隄一處計二千五百工
永興屯北隄低薄一處計四千一百六十六工落垈村
西衝圯一處計三千七百三十三工永興屯北崩圮一
處計六千五百十八工北王村莊西河東岸至白墳兒
南至韓村西道口計六千九十三工劉邢莊西河東岸
北至寳僧百户屯南至白墳兒計三萬七百十二工總
用工五萬三千七百二十二泰定四年四月省議三年
六月内霖雨山水暴漲泛沒大興縣諸鄉桑棗田園移
文樞府於七衛屯田及見有軍内差三千人修治
　　白河
白河在漷州東四里北出通州潞縣南入於通州境又
東南至香河縣界又流入于武清縣境逹于静海縣界
至元三十年九月漕司言通州運糧河全仰白榆渾三
河之水合流名曰潞河舟楫之行有年矣今嵗新開牐
河分引渾榆二河上源之水故自李二寺至通州三十
餘里河道淺澁今春夏天旱有止深二尺處糧船不通
改用小料船搬載淹延嵗月致虧糧數先是都水監相
視白河自東岸吴家莊前就大河西南斜開小河二里
許引榆河合流至深溝壩下以通漕舟今丈量自深溝
榆河上灣至呉家莊龍王廟前白河西南至壩河八百
步及廵視知榆河上源築閉其水盡趨通恵河止有白
佛靈溝一子母三小河水入榆河泉脉微不能勝舟擬
自呉家莊就龍王廟前閉白河於西南開小渠引水自
壩河上灣入榆河庶可漕運又深溝樂嵗五倉積貯新
舊糧七十餘萬石站車輓運艱緩由是訪視通州城北
通恵河積水至深溝村西水渠去樂嵗廣儲等倉甚近
擬自積水處由舊渠北開四百歩至樂嵗倉西北以小
料船運載甚便都省准焉通恵河自通州城北至樂嵗
西北水陸共長五百步計役八萬六百五十工大徳二
年五月中書省劄付都水監運糧河隄自楊村至河西
務三十五處用葦一萬九千一百四十束軍夫二千六
百四十九名度三十日畢於是本監分官率濠寨至楊
村厯視壊隄督廵河夫修理以霖雨水溢故工役倍元
料自寺洵口北至蔡村清口孫家務辛莊河西務隄就
用元料葦草修補卑薄剏築月隄頗有成功其楊村兩
岸相對出水河口四處葦草不敷就令軍夫採刈至九
月往役楊村河上接通惠諸河下通滹沱入江淮使官
民舟楫直達都邑利國便民柰楊村隄岸隨修隨圮葢
為用力不固徒煩工役其未修者候來春水涸土乾調
軍夫修治延祐六年十月省臣言漕運糧儲及南來諸
物商賈舟楫皆由直沽達通恵河今岸崩泥淺不早疏
浚有礙舟行必致物價翔湧都水監職専水利宜分官
一員以時廵視遇有頽圮淺澀隨宜修築如功力不敷
有司差夫助役怠事者究治從之至治元年正月十一
日漕司言夏運海糧一百八十九萬餘石轉漕往返全
藉河道通便今小直沽汊河口潮汐往來淤泥壅積七
十餘處漕運不能通行宜移文都水監疏滌工部議時
農作方興兼民多艱食若不差軍助役民力有所不逮
樞密院言軍人不敷省議若差民丁方今東作之時恐
妨嵗事其令大都募民夫三千日給傭鈔一兩糙粳米
一升委正官提調驗日支給令都水監暨漕司官同督
其事四月十一日入役五月十日工畢泰定元年二月
樞府臣奏臨清萬戸府言至治元年霖雨決壊運糧河
岸宜差軍修築臣等議誠利益事令本府差軍三百執
役從之三年三月都水監言河西務菜市灣水勢衝嚙
與倉相近將來為患宜於劉二總管營相對河東岸截
河築隄改水道與舊河合可杜後患四年正月省臣奏
准樞府差軍五千大都路募夫五千人日支糙米五升
中統鈔一兩本監工部委官與前衛董指揮同監役是
年三月十八日興工六月十一日工畢致和元年六月
六日臨清御河萬戸府言泰定四年八月二日河溢壊
營北門隄約五十步漂舊樁木百餘崩圮猶未已工部
議河岸崩摧理宜修治既都水監會計工物各處支給
其役夫三千人若擬差民方春恐妨農務宜移文樞密
院撥軍省准修舊隄岸展闊新河口東岸計工五萬九
千九百三十七用軍三千木匠十人天厯二年三月漕
司言元開劉二總管相對河比舊河運糧迂逺乞更委
官相視復開舊河便四月九日奏准差軍七千委兵部
員外郎鄧衡都水監丞阿里漕使台哈布哈等督修旋
以冬寒候凍解後興役三年工部移文大都於近甸募
民夫三千日支糙粳米三升中統鈔一兩兵部改委辛
侍郎暨元委官修闢至順元年六月都水監言二十三
日夜白河水驟漲丈餘觀音寺新修䕶倉隄已督有司
差夫救䕶今水落尺餘宜候伏槽興作
　　御河
御河自大名路魏縣界經元城縣泉源鄉于村渡南北
約十里東北流至包家渡下接館陶縣界三口御河上
從交河縣下入清池縣界又永濟河在清池縣西三十
里自南皮縣来入清州今呼為御河也至元三年七月
六日都水監言運河二千餘里漕公私物貨為利甚大
自兵興以來失於修治清州之南景州以北頽闕岸口
三十餘處淤塞河流十五里至癸巳年朝廷役夫四千
修築浚滌乃復行舟今又三十餘年無官主領滄州地
分水面髙於平地全藉隄隁防䕶其園圃之家掘隄作
井深至丈餘或二丈引水以溉蔬花復有瀕河人民就
隄取土漸至闕破走洩水勢不惟澁行舟妨運糧或致
漂民居沒禾稼其長蘆以北索家馬頭之南水内暗藏
椿橛破舟船壊糧物部議以濵河州縣佐貳之官兼河
防事於各地分廵視如有闕破即率衆修治㧞去椿橛
仍禁園圃之家毋穿隄作井栽樹取土都省准議七年
省臣言御河水泛武清縣計疏浚役夫一十工八十日
可畢從之至大元年六月二十九日左翼屯田萬戸府
呈五月十八日申時水決會川縣孫家口岸約二十餘
歩南流灌本管屯田已移文河間路武清縣清州有司
多發丁夫管領修治由是樞密院檄河間路左翊屯田
萬户府差軍併工築塞十月大名路濬州言七月十一
日連雨至十七日清石二河水溢李家道東南横流詢
社長髙良軰稱水源自衛輝路汲縣東北連本州淇門
西舊黒蕩泊溢流出岸漫黄河古隄東北流入本州齊
賈泊復入御河漂及門民舍竊計今嵗水勢逆行乃下
流漳水漲溢遏絶不能通以致若此實非人力可勝又
西闗水手佐聚稱七月十二日夘時御河水驟漲三尺
十八日復添四尺其水逆流明是下流漲水壅逆擬差
官廵治延祐三年七月滄州言清池縣民告往年景州
呉縣諸處御河水溢衝決隄岸萬戸齊諾為恐傷淇屯
田差軍築塞舊洩水郎兒口故水無所洩浸民廬及已
熟田數萬頃乞遣官疏闢引水入海及七月四日決呉
橋縣桞斜口東岸三十餘步千戸伊蘇又遣軍閉塞郎
兒口水壅不得洩必致漂蕩張管許河孟村三十餘村
黍榖廬舎故本州摘官相視移文約會開闢不從四年
五月都水監遣官與河間路官相視元塞郎兒口東西
長二十五歩南北闊二十尺及隄南髙一丈四尺北髙
二丈餘復按視郎兒口下流故河至滄州約三十餘里
上下古跡寛闊乃減水故道名曰盤河令為開闢郎兒
口増濬故河決積水由滄州城北達滹沱河以入于海
泰定元年九月都水監遣官督丁夫五千八百九十八
人是月二十八日興工十月二日工畢
　　灤河
灤河源出金蓮川中由松亭北經遷安東平州西瀕灤
州入海也王曽北行錄云自偏槍嶺四十里過烏灤河
東有灤州因河為名至元二十八年八月省臣奏姚演
言奉勅疏濬灤河漕運上都乞應付沿河葢露囷工匠
什物仍預備來嵗所用漕船五百艘水手一萬牽船夫
二萬四千臣等集議近嵗東南荒歉民力凋弊造舟調
夫其事非輕一時並行必致重困請先造舟十艘量撥
水手試行之如果便續増益制可其奏先以五十艘行
之仍選能人同事大徳五年八月十三日平灤路言六
月九日霖雨至十五日夜灤河與淝洳三河並溢衝圯
城東西二處舊䕶城堤東西南三面城牆横流入城漂
郭外三闗瀕河及在城官民屋廬糧物沒田苖溺人畜
死者甚衆而雨猶不止至於十四日夜灤漆淝洳諸河
水復漲入城餘屋漂蕩殆盡乃委吏部馬員外同都水
監官修之東西二隄計用工三十一萬一千五十鈔八
千八十七錠十五兩糙粳米三千一百一十石五斗樁
木等價鈔二百七十四錠二十六兩四錢延祐四年六
月十六日上都留守司言正月一日城南御河西北岸
為水衝嚙漸至頽圮若不修治恐來春水泛漲漂沒民
居又開平縣言四月二十六日霖雨至二十八日夜東
闗灤河水漲衝損北岸宜擬修築本司議即目仲夏霖
雨其水復溢必大為害乃委官督夫匠興役開平發民
夫㓜小不任役請調軍供作庶可速成五月二十一日
留守司言灤河水漲決隄計修築用軍六百宜令樞密
院差調官給其食制曰今維其時移文樞密院發軍速
為之虎賁司發軍三百治焉泰定二年三月十三日永
平路屯田總管府言國家經費咸出於民民之所生無
過農作本屯闢田收糧以供億内府之用不為不重訪
馬城東北五里許張家莊龍灣頭在昔有司差夫築隄
以防灤水西南連清水河至公安橋皆本屯地分去嵗
霖雨水溢衝蕩皆盡浸死屯民田苗終嵗無收方今農
隙若不預修必致為害工部移文都水監差濠寨泊本
屯官及灤州官親詣相視督令有司差夫補築三年五
月十日上都留守司及本路總管府言廵視大西闗南
馬市口灤河遞北隄侵嚙漸崩不預治恐夏霖雨水泛
貽害居民於是送都城所丈量計用物修治工部移文
上都分部施行七月二日右丞相達實特穆爾等奏鄂
爾多斯住冬營盤為灤河走淩河水衝壊將築䕶水隄
宜令樞密院發軍千二百人以供役從之樞密院請遣
軍千二百人
　　河間河
河間河在河間路界泰定三年三月都水監言河間路
水患古儉河自北門外始依舊疏通至大成縣界以洩
上源水勢引入鹽河古陳玉帯河自軍司口浚治至雄
州歸信縣界以導淀灤積潦注之易河黄龍港自鎻井
口開鑿至文安縣玳瑁口以通濼水經火燒淀轉流入
海計河宜疏者三十處總役三萬三十日可畢是月省
臣奏准遣斷事官鼎珠同元委都水孫監丞洎本處有
司官於旁近州縣發丁夫三萬日給鈔一兩米一升先
詣古陳玉帶河尋以嵗旱民饑役興人勞罷候年登為
之
　　冶河
冶河在真定路平山縣西門外經井陘縣流來本縣東
北十里入滹沱河元貞元年正月十八日丞相鄂勒哲
等言先帝嘗命開真定冶河已撥發丁夫人役適值先
帝昇遐以聚衆罷之今請遵舊制俾卒其事從之皇慶
元年七月二日真定路言龍花判官自平山縣隄計工
物申請省委都水監及本路官自平山縣西北歴視滹
沱冶河合流急注真定西南闗由是再議照冶河故道
自平山縣西北河内改修滚水石隄下修龍塘隄東南
至水碾村改引河道一里蒲吾橋西改闢河道一里上
至平山縣西北下至寧晉縣疏其淤澱築隄分其上源
入舊河以殺其勢復有程同程章二石橋阻咽水勢擬
開減水月河二道可久且便下相欒城縣南視趙州寧
晉縣諸河北之下源地形低下恐水泛經欒城趙州壊
石橋阻河流為害由是議於欒城縣北聖母堂東冶河
東岸開減水河可去真定之患省准於二年二月都水
監委官與本路及亷訪司官同詣平山縣相視㑹計修
治總計冶河始自平山縣北闗西龍神廟北獨石通長
五千八百六步共役夫五千為工十八萬八百七無風
雨妨工三十六日可畢
　　滹沱河
滹沱河源出於西山在真定路真定縣南一里經藁城
縣北一里經平山縣北十里寰宇記載經靈夀縣西南
二十里此河連貫真定諸郡經流去處皆曰滹沱水也
延祐七年十一月真定路言真定縣城南滹沱河北決
隄寖近城每嵗修築聞其源本微與冶河不相通後二
水合其勢遂猛屢壊金大隄為患本路達嚕噶齊哈克
繖於至元三十年言准引闢冶河自作一流滹沱水十
退三四至大元年七月水漂南闗百餘家淤塞冶河口
其水復滹河自後嵗有潰決之患畧舉大徳十年至皇
慶元年節次修隄用捲掃葦草二百餘萬官給夫糧備
傭直百餘萬錠及延祐元年三月至五月修隄二百七
十餘處其明堂判官勉村三處就用橋木為樁徵夫五
百餘人執役月餘不能畢近年米價翔貴民匱於食有
丁者正身應役單丁者必須募人人日傭直不下三五
貫前工未畢後役迭至至七月八日又衝塌李玉飛等
莊及木方胡營等村三處隄長一千二百四十歩申請
委官相視差夫築月隄延祐二年本路前總管巴蘇呼
嘗闢冶河已復湮塞今嵗霖雨水溢北岸數處浸沒田
禾其河元經康家莊村南流不記嵗月徙於村北數年
修築皆於隄北取土故南髙北低水愈就下侵嚙西至
木方村東至䕶城隄數約二千餘步比來春必須修治
用樁梢築土隄亦非永久之計若濬木方村南舊湮枯
河引水南流牐閉北岸河口於南岸取土築隄下至合
頭村北與本河合如此去城稍遠庻可無患都水監差
官相視截河築隄闊千餘步新開古岸止闊六十步恐
不能制禦千步之勢若於北岸闕破低薄處比元料増
夫力葦草捲掃補築便計葦草丁夫若令責辦民間縁
今嵗旱澇相仍民食匱乏擬均料各州縣上中户價錢
及食米於官錢内支給限二月二十日興工役夫五千
為工十六萬七百一十九度三十二日可畢總計補築
滹沱河北岸防水隄十處長一千九百一十步髙闊不
一計三百四十萬七千七百五十尺用推掃梯二十五
每梯用大檩三小檩三計大小檩一百五十草三十五
萬八百束葦二十八萬六百四十束稍柴七千二百束
至治元年三月真定路言真定縣滹沱河每遇水泛衝
隄岸浸沒民田已差募丁夫修築與亷訪司官相視講
究如將木方村南舊堙河道疏闢導水東南行牐閉北
岸却於河南取土修築至合頭村合入本河似望可以
民安都水監與真定路官相視議夫治水者行其所無
事葢以順其性也牐閉滹沱河口截河築隄一千餘步
開掘故河老岸闊六十步長三十餘里改水東南行流
霖雨之時水拍兩岸截河隄隁阻逆水性新開故河止
闊六十歩焉能吞受千步之勢上嚥下滯必致潰決徒
糜官錢空勞民力若順其自然將河北岸舊隄北之元
料増添工物如法捲掃堅固修築誠為官民便益省准
補築滹沱河北岸縷水隄一十處通長一千九百一十
步役夫五百名計一十六萬七百三十九工泰定四年
八月七日省臣奏真定路言滹沱河水連年泛溢為害
都水監亷訪司真定路及瀕河州縣官洎耆老㑹議其
源自五臺諸山來至平山縣王母村山口下與平定州
娘子廟石泉冶河合夏秋霖雨水漲瀰漫城郭每年勞
民築隄莫能除害宜自王子村辛安村鑿河長四里餘
接魯家灣舊澗復開二百餘歩合入冶河以分殺其勢
又木方村滹沱河南岸故道疏滌三十里北岸下樁捲
掃築隄捍水令東流今嵗儲材九月興役期十一月功
成所用石鐵石灰諸物夫匠工糧官為供給力省功多
可永無害工部議若從所請二河並治役大民勞擬先
開冶河其真定路徵民夫如不敷可於鄰郡順徳路差
募人夫日給中統鈔一兩五錢如侵礙民田官酬其直
中書省都水監差官率知水利濠寨督本路及當該州
縣用上亷訪司添力咸就滹沱河近後再議從之九月委
都水監官洎本道亷訪司真定路同監督有司併工修
治後真定路言閏九月五日為始興工間據趙州臨城
諸縣申天寒地凍難於用工候春暖開闢便已於十月
七日放散人民部議人夫既散宜准所擬凡已給夫鈔
二萬六千八百三十二錠地價錢六百三十錠
　　會通河
會通河起東昌路須城縣安山之西南由夀張西北至
東昌又西北至于臨清以逾于御河至元二年六年夀
張縣尹韓仲暉太史院令史邊源相繼建言開河置牐
引汶水達舟于御河以便公私漕販省遣漕副馬之貞
與源等按視地勢商度工用於是圖上可開之狀詔出
楮幣一百五十萬緡米四百石鹽五萬斤以為傭直備
器用徵旁郡丁夫三萬驛遣斷事官莽蘇爾禮部尚書
張孔孫兵部尚書李處巽等董其役首事於是年正月
己亥起於須城安山之西南止於臨清之御河其長二
百五十餘里中建牐三十有一度髙低分逺邇以節蓄
洩六月辛亥成凡役工二百五十一萬七百四十有八
賜名曰會通河二十七年省以馬之貞言霖雨岸崩河
道淤淺宜加修濬奏撥放罷輸運站户三千専供其役
仍俾採伐木石等以充用是後嵗委都水監官一員佩
分監印率令史奏差濠寨官往職廵視且督工易牐以
石而視所損緩急為後先至泰定二年始克畢事㑹通
鎮牐三土壩二在臨清縣北頭牐長一百尺闊八十尺
兩直身各長四十尺兩鴈翅各斜長三十尺髙二丈牐
空闊二丈自至元三十年正月一日興工凡役夫匠六
百六十名至十月二十九日工畢中牐南至隘船牐三
里元貞二年七月二十三日興工至大徳二年三月十
三日工畢夫匠四百四十三長廣與上牐同隘船南至
李海務牐一百五十二里延祐元年八月十五日興工
九月二十五日工畢夫匠五百牐空闊九尺長廣同上
土壩二李海務牐南至周家店牐一十二里元貞二年
二月二日興工五月二十日工畢夫匠五百二十七名
長廣與㑹通鎮牐同周家店牐南至七級牐一十二里
大徳四年正月二十一日興工八月二十日工畢夫匠
四百四十二長廣與上同七級牐二北牐南至南牐三
里大徳元年五月一日興工十月六日工畢夫匠四百
四十三名長廣如周家店牐南牐南至阿城牐一十二
里元貞二年正月二十日興工十月五日工畢夫匠四
百五十名長廣同北牐阿城牐二北牐南至南牐三里
大徳三年三月五日興工七月二十八日工畢夫匠四
百四十一名長廣上同南牐南至荆門北牐一十里大
徳二年正月二十五日興工十月一日工畢夫匠四百
四十六名長廣上同荆門牐二北牐南至荆門南牐二
里半大徳三年六月初一日興工至十月二十五日工
畢役夫三百一十名長廣同南牐南至夀張牐六十三
里大徳六年正月二十三日興工六月二十九日工畢
長廣同北牐夀張牐南至安山牐八里至元三十一年
正月一日興工五月二十日工畢安山牐南至開河牐
八十五里至元二十六年建開河牐南至濟州牐一百
二十四里濟州牐三上牐南至中牐三里大徳元年三
月十二日興工七月二十八日工畢中牐南至下牐二
里至治元年三月一日興工六月六日工畢下牐南至
趙村牐六里大徳七年二月十三日興工五月二十一
日工畢趙村牐南至石佛牐七里泰定四年二月十八
日興工五月二十日工畢石佛牐南至辛店牐一十三
里延祐六年二月十日興工四月二十九日工畢辛店
牐南至師家店牐二十四里大徳元年正月二十七日
興工四月一日工畢師家店牐南至棗林牐一十五里
大徳二年二月三日興工五月二十三日工畢棗林牐
南至孟陽泊牐九十五里延祐五年二月四日興工五
月二十二日工畢孟陽泊牐南至金溝牐九十里大徳
八年正月四日興工五月十七日工畢金溝牐南至隘
船牐一十二里大徳十年閏正月二十五日興工四月
二十三工畢沽頭牐二北隘船牐南至下牐二里延祐
二年二月六日興工五月十五日工畢南牐南至徐州
一百二十里大徳十一年二月興工五月十四日工畢
三汊口牐入鹽河南至土山牐一十八里泰定二年正
月十九日興工四月十三日工畢土山牐南至三汊口
牐二十五里入鹽河兖州牐堈城牐延祐元年二月二
十日省臣言江南行省起運諸物皆由㑹通河以達于
都為其河淺澁大船充塞於其中阻礙餘船不得往來
每嵗省臺差人廵視其所差官言始開河時止許行百
五十料船近年權勢之人并富商大賈貪嗜貨利造三
四百料或五百料船於此河行駕以致阻滯官民舟楫
如於沽頭置小石牐一止許行百五十料船便臣等議
宜依所言中書及都水監差官於沽頭置小牐一及於
臨清相視宜置牐處亦置小牐一禁約二百料之上船
不許入河行運從之至治三年四月十日都水分監言
會通河沛縣東金溝沽頭諸處地形髙峻旱則水淺舟
澀省部已准置二滚水隁近延祐二年沽頭牐上增置
隘牐一以限巨舟每經霖雨則三牐月河截河土隁盡
為衝決自秋摘夫刈薪至冬水落或來嵗春首修治工
夫浩大動用丁夫千百束薪十萬之餘數月方完勞費
萬倍又况延祐六年雨多水溢月河土隁及石牐鴈翅
日被衝嚙土石相離深及數丈其工倍多至今未完今
若運金溝沽頭并隘牐三處見有石於沽頭月河内修
隁牐一所更將隘牐移置金溝牐月河或沽頭牐月河
内水大則大牐俱開使水得通流小則閉金溝大牐上
開隘牐沽頭則閉隘牐而啟正牐行舟如此嵗省修治
之費亦可免丁夫冬寒入水之苦誠為一勞永逸移文
工部令委官與有司同議於是差濠寨約㑹濟寧路官
相視就問金溝牐提領周徳興言每嵗夏秋霖雨衝失
牐隄必候水落役夫採薪修治不下三兩月方畢冬寒
水作苦不勝言會驗監察御史言延祐初元省臣亦嘗
請置隘牐以限巨舟臣等議其言當請從之於是議梭
板等船乃御河江淮可行之物宜遣出任其所之於金
溝沽頭兩牐中置隘牐二各闊一丈以限大船若欲於
通惠㑹通河行運者止許一百五十料違者罪之仍沒
其船其大都江南權勢紅頭花船一體不許來往准擬
折移沽頭隘牐置於金溝大牐之南仍作運環牐其間
空地北作滚水石堰水漲即開大小三牐水落即鎻閉
大牐止於隘牐通舟果有小料船及官用巨物許申禀
上司權開大牐仍添金溝牐板積水以便行舟其沽頭
截河土隁依例改修石隁盡除舊有土堰三道金溝牐
月河内剏建滚水石堰長一百七十尺髙一丈闊一丈
沽頭牐月河内修截河堰長一百八十尺髙一丈一尺
底闊二丈上闊一丈泰定四年四月御史臺臣言廵視
河道自通州至真揚㑹集都水分監及瀕河州縣官民
詢考利病不出兩端一曰壅決二曰經行卑職參詳自
古立國引漕皆有成式自世祖屈羣策濟萬民疏河渠
引清濟汶泗立牐節水以通燕薊江淮舟楫萬里振古
所無後人篤守成規苟能舉其廢墜而已實萬世無窮
之利也葢水性流變不常久廢不修舊規漸壊雖有智
者不能善後以故詳歴考視酌古凖今參㑹衆議輙有
管見倘蒙采録責任水監謹守勿失能事畢矣不窮利
病之源頻嵗差人具文廵視徒為煩擾無益於事都水
監元立南北隘牐各闊九尺二百料下船梁頭八尺五
寸可以入牐愚民嗜利無厭為隘牐所限改造減舷添
倉長船至八九十尺甚至百尺皆五六百料入至牐内
不能回轉動輒淺閣阻礙餘舟葢縁隘牐之法不能限
其長短今卑職至真州問得造船作頭稱過牐船梁八
尺五寸船該長六丈五尺計二百料由是參詳宜於隘
牐下岸立石則遇船入牐必須驗量長不過則然後放
入違者罪之牐内舊有長船立限遣出省下都水監委
濠寨官約㑹濟寧路委官歴歴視議擬隘牐下約八十
步河北立二石則中間相離六十五尺如舟至彼驗量
如式方許入牐有長者罪遣退之又與東昌路官親詣
議擬於元立隘牐西約一里依已定丈尺置石則驗量
行舟有不依元料者罪之天厯三年三月詔諭中外都
水監言世祖費國家財用開闢會通河以通漕運往來
使臣下番百姓及隨從使臣各枝幹脱權勢之人到牐
不候水則恃勢捶撻看牐人等頻頻啟放又漕運糧船
凡遇水淺於河内築土壩積水以漸行舟以故壊牐乞
禁治事命後諸王駙馬各枝往來使臣及幹脱權勢之
人下蕃使臣等并運官糧船如到牐依舊定例啟閉若
似前不候水則恃勢捶拷守牐人等勒令啟牐及河内
用土築壩壊牐之人治其罪如守牐之人恃有聖旨合
啟牐時故意遲延阻滯使臣客旅欺要錢物乃不畏常
憲也仍令監察御史亷訪司常加體察
　　兖州牐
兖州牐已見前至元二十七年四月都漕運副使馬之
貞言准山東東西道宣慰使司牒文相視兖州牐隁亊
先於至元十二年蒙丞相巴延訪問自江淮達大都河
道之貞乃言宋金以來汶泗相通河道郭都水按視可
以通漕於二十年中書省奏准委兵部李尚書等開鑿
擬修石牐十四二十一年省委之貞與尚監察等同相
視擬修石牐八石堰二除已修畢外有石牐一石堰一
堽城石堰一至今未修據濟州以南徐邳沿河撁道橋
梁二十三年添立邳州水站移文沿河州縣修治已完
二十三年調之貞充漕運副使委管牐接放綱船沿河
撁道元無崩損去處在前年例當麻麥盛時差官修理
撁道督責地主割刈麻麥并滕州開決稻隁泗源磨隁
差人於吕梁百步等谼及濟州牐監督江淮綱運船隻
過谼出牐不令阻滯客旅苟取錢物據新開㑹通并濟
州汶泗相通河非自然長流河道於兖州立牐隁約泗
水西流堽城立牐隁分汶水入河道㑹于濟州以六牐
撙節水勢啟閉通放舟楫南通淮泗以入新開會通河
至於通州近去嵗四月江淮都漕運使司言本司糧運
經濟河至東阿交割前者濟州運司不時移文瀕河官
司修治撁道若有緩急處所正官取招呈省路經歴縣
達嚕噶齊以下就便斷罪今濟州漕司革罷其河道撥
屬都漕運司管領本司糧運未到東阿凡有阻滯並是
本司遲慢迤南河道從此無人管領不時水勢泛溢隄
岸摧塌澁滯河道又濟州牐前濟州運司正官親臨監
視其押綱船户不敢分爭即目各處官司差人管領與
綱官船户各無統攝争要水勢及攙越過牐互相敺打
以致損壊船隻浸沒官糧擬將東阿河道撥付江淮都
漕運司提調管領庶幾不誤糧運都省准焉又准江淮
都漕運司副使言除委官看管牐隁外據汶泗堽城二
牐一隁泗河兖州牐隁濟州城南牐乃會通河上源之
喉衿去嵗流水衝壊堽城汶河土堰兖州泗河土隁必
須移文兖州泰安州差夫修閉又被漲水衝破梁山一
帶隄隁走洩水勢通入舊河以致新河水小澁糧船乞
移文斷事等官轉下東平路修閉上流撥屬江淮漕運
司下流屬之貞管領若已後新河水小直下濟州監牐
官并泰安兖州東平修理據兖州石牐一所石隁一道
堽城石牐一道合用材物已行措置完備必須修理雖
初經之貞相視會計即令不隸管領乞移文江淮漕司
修治其泰安州堽城安梁山一帶隄岸濟州牐等處雖
是撥屬江淮漕司今後倘若水漲衝壊隄堰亦乞照會
東平濟寧泰安如承文字亦仰奉行又東阿須城界安
山牐為糧船不由舊河來往江淮所委監牐官已去目
今無人看管必須之貞修理以此權委人守焉
　元史卷六十四
元史卷六十四考證
　　通惠河文宗天厯二年三月　原文作三年按文
　　宗以天厯二年八月復即位遂改次年為至順元
　　年又按本紀申飭都水監防河之禁為天厯二年
　　事正與此合核之行水金鑑亦同今據改
　　灤河源出金蓮川中　恭讀
御製灤河濡水源考載灤河源出獨石口外東北一百
　　餘里延屯圖古爾山今獨石口外濡源相近處無
　　所謂金蓮川者金蓮川在付巴爾台察罕諾爾之
　　間葢灤河先逕金蓮後至上都史直以為源出金
　　蓮川中由未經考訂之誤
