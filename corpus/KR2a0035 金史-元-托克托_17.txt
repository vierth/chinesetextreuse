
　金史卷十六
　　元中書右丞相總裁托克托等修
　本紀第十六
　　宣宗下
四年春正月壬辰朔詔免朝丙申金安軍節度使行元
帥府事𤓰爾佳實倫除名丁酉大元兵下好義堡霍州
刺史伊喇阿里哈等死之詔贈官有差庚戌宋步騎十
餘萬圍鄧州聞援兵至夜焚營去招撫副使珠格伊埒
圖追及之奪其俘還壬子晝晦有頃大雷電雨以風癸
丑戸部侍郎張師魯上書請遣騎兵數千及春淮蜀並
進以撓宋丙辰以武仙遥領中京留守進官一階三月
辛丑議遷睢州治書侍御史富勒呼奉詔相視京東城
池還言勿遷便乃止癸卯長春節詔免朝乙巳林州元
帥惟良擒叛人單仲李俊誅之降其黨盧廣己酉以吏
部尚書李復亨參知政事南京兵馬使珠嘉賽音行懐
孟帥府事辛亥進平章政事髙汝礪為尚書右丞相監
修國史封壽國公參知政事李復亨兼修國史平章政
事陜西行尚書省胥鼎進封温國公致仕壬子紅襖賊
于忙兒襲據海州經畧使完顔辰爾以兵擊敗忙兒復
取之甲寅木星犯鬼宿積尸氣夏四月庚申朔詔御史
中丞完顔伯嘉提控防城事癸亥安武軍節度使柴茂
破紅襖賊于棗强祁州經畧使段増順破叛賊甄全于
唐縣夏人犯邊元帥實嘉喀齊喀破之乙丑以彰徳衛
輝滑濬諸州𨽻河南路轉運司以河南路轉運司為都
轉運視中都増置官吏戊辰禘于太廟大元遣趙瑞攻
陷孟州提控魯徳王安復大名府以參知政事巴古拉
權尚書右丞左副元帥元帥左都監承立為右監軍權
參知政事同行尚書省元帥府于京兆庚辰東平元帥
府總領提控富察善爾破紅襖賊于聊城壬午命六部
撿法以法狀親白部官聽其面議大理寺如之五月壬
辰定二品至三品立功遷官格癸巳紅襖賊寇樂陵鹽
山横海節度使王福連擊敗之張聚來寇又敗之甲午
上擊鞠于臨武殿丙申以時暑免常朝四日一奏事丁
酉諭工部暑月停工役癸卯大元兵徇隩州丙辰大元
兵徇兖州泰定軍節度使完顔威赫死之六月丙寅遣
人招張柔丁卯詔減監察御史四員戊辰山東民僑居
者募壯士五百人益東莒公燕寧軍月犯土星己巳太
白晝見于張百八十有四日乃伏甲戌制諸倉塲庫院
巡䕶軍受提舉倉塲司及監支納官彈壓京畿不雨勑
有司閲獄雜犯死罪以下皆釋之丁丑大元遣楊在攻
下大名乂攻開州及東明長垣等縣己卯祈雨庚辰宋
人方子忻來歸有司處之鄭州上曰吾民奔宋者彼例
衣食之彼來歸者不善視之或復逃歸漏泄機事命増
子忻廩給有司優遇之元帥右監軍權參知政事承立
上封事秋七月辛卯宋人及紅襖賊犯河朔諸郡皆降
獨滄州經畧使王福固守會益都賊張林來攻福乃叛
降林帥府請討之是日雨癸丑林州行元帥府遣總領
嚴禄等討紅襖賊于彰徳府生擒偽安撫使王九詔參
知政事李復亨為宣慰使御史中丞完顔伯嘉副之循
行郡縣勸農以烏庫哩仲端等使大元八月戊午朔嚴
實成江王贇據濟南山東招撫髙居實遣人招嚴實于
青崖砦獲其欵以聞李全犯東平府監軍王庭玉敗之
擒其偽安化軍節度使張林庚申髙陽公張甫請増兵
守冀州上諭樞宻潁州民渡淮為宋軍者凡十村可追
索主者懲一二以誡其餘庚午勑掌兵官不聽舉縣令
夏人陷會州刺史烏庫哩世顯降甲戌陜西行省報龕
谷敗夏人之捷乙亥上諭宰臣河南水菑唐鄧尤甚其
被菑州縣已除其租餘順成之方止責正供和糴雜徴
並免仍自今嵗九月始停周嵗桑皮故紙折輸流民佃
荒田者如上優免丙子陜西行省與夏人議和戊寅定
選補親軍法己卯罷葭州招撫司壬午陜西路行省承
裔報定西州之捷丙戌以隨路諸軍戸徙河南京東西
南路各設撿察使副恒山公武仙降大元九月戊子詔
遣官于河南陜西選親軍辛卯進章宗實録戊戌大元
穆呼哩屯軍真定置總領元帥府于歸徳以壽州陳留
兩鎮兵屬之庚子夏人入定西州壬寅宋人屯皂郊堡
行軍提控完顔伊都擊敗之大元遣達呼等來癸卯夏
人來侵甲辰滕州招捕提控夏義勇討紅襖賊敗之乙
巳詔參知政事李復亨提控芻糧事己酉夏人陷西寧
州尚書省都事布薩訥木舍布坐誅駙馬都尉圖克坦
壽春奪官一階杖六十癸丑更定安泊逃亡軍人罪及
捕獲賞格甲寅宋人出秦州及夏人來侵丙辰鞏州行
元帥府事實嘉喀齊喀報定西州之捷冬十月壬戌大
元遣䝉古達呼額哩埒來己卯陜西東路行省報綏徳
州之捷泗州元帥府言紅襖賊一月四入寇掠人畜而
去庚辰上擊鞠于臨武殿辛巳授紅襖賊時青滕陽公
本處兵馬總領元帥兼宣撫癸未京西山寨各設守禦
使副令本路帥府總之諭陜西行省圖復會州上撃鞠
于臨武殿十一月丁亥朔免越王永功朔望朝參易水
公靖安民為其下所殺戊子黄陵岡經畧使烏庫哩沙
琿等以戰陣失律伏誅壬辰木星晝見于翼積六十有
七日伏夜又犯靈臺第一星甲午河南水遣官勸課更
浮山縣名忠孝戊戌詔復衛紹王王爵仍加開府儀同
三司壬寅山東東路軍户徙許州命行東平總管府治
之判官一人分司臨潁乙巳詔柴茂權元帥左都監蓋
仁貴攝右都監同行元帥府于真定是月大元穆呼哩
國王以兵圍東平十二月甲戌祈雪禮部郎中權左司
諌穆延呼喇勒上封事戊寅詔軍官許月擊鞠者三次
以習武事庚辰臘享于太廟乙酉鎮南軍節度使溫特
赫思敬上書錢幣税賦二事
五年春正月丙戌朔免朝丁亥世宗忌日謁奠于啓慶
宫戊子拓南京諸河逋户舊耕官田給軍戸壬辰議禦
西夏及南伐事諭皇太子以東平禦敵方畧甲午諭樞
宻院南伐事更當詳議其便撰故衛王事跡如海陵庶
人例丁酉大元兵攻天井闗戊戌宋人襲泗州西城提
控王禄死之辛丑太白書見于牛二百三十有二日伏
乙巳詔諸道兵集蔡州己酉伐宋庚戌山東行省報東
平之捷二月丙辰朔置招撫司于單州曲赦東平府庚
申詔伐宋以内族惟弼權同簽樞宻院事行院于中京
沃哷哈達權元帥府右都監行元帥府于蔡息納哈塔
降福權簽樞宻院事行院于宿州富珠哩達哈權元帥
右都監完顔額琳副右都監行元帥府于唐鄧戊辰罷
懐州行元帥府復置招撫司與孟州經畧司並受中京
行樞宻院節制辛未布薩安貞以兵出息州破宋人于
浄居山寺拔黄土闗癸酉以旱災曲赦河南路丙子禁
京城兵器元帥赫舍哩約赫徳破宋兵復泗州進逼濠
州至渦口乏糧而還西城癸未以旱災詔中外三月丙
戌朔上御仁安殿祈雨仍望祭于北郊庚寅宋人圍唐
鄧行元帥府事完顔額琳力戰却之前鄧州千戸富珠
哩摩囉歡自拔歸國額琳便宜遷其官三階授同知唐
州事乞正授以示信從之乙未罷河南路行三司丙申
參知政事圖克坦思忠進尚書右丞兼修國史以太子
詹事布薩毅夫為參知政事諭宰臣曰今奉御奉職多
不務采訪外事聞章宗時近侍人秩滿以所采事定升
降今亦宜預為攷覈之法以激勸之戊戌長春節免朝
己亥夏因叛人竇趙兒之招入據來羗城富珠哩和卓
以重賞誘脅從人為内應督兵急攻城抜之省試經義
進士考官於常額外多放喬松等十餘人有司奏請駁
放上已允㝷復遣諭松等曰汝等中選而復黜不能無
動于心方今乆旱恐傷和氣今特思放汝矣庚子賜林
州行元帥府經厯官康琚進士及第琚以武階乞赴廷
試故有是命丙午以旱築壇祀雷雨師壬子雨四月己
未山東行省䝉古綱言東莒公燕寧戰敗而死寧所居
天勝砦據險寧亡衆無所歸變在朝夕權署其提控孫
邦佐為招撫使洪果烏頁為總領以撫其衆遣使請命
勑有司議之辛酉禱雨于太廟丙寅布薩安貞破宋黄
蘄等州壬申俘宋宗室男女七十餘口獻于京師癸酉
詔親軍中武舉第而受職需次者仍執舊役廪給循常
闕至發遣辛巳監察御史劉從益以彈劾失當奪官一
階罷之詔定進士中下甲及監官散階至明威者舉充
縣令法五月甲申朔日有食之戊戌宋人據楚邱官軍
復之庚子納喇吉遜伏誅告人趙鋭升職四等壬寅陜
西元帥完顔薩布遣使來獻晉安平陽之捷方議其賞
御史烏庫哩呼嚕劾其縱將士鹵掠不副主上除亂捄
民之意乞正其罪上以薩布有功詔勿問賞議亦寢癸
卯唐州守將額琳為元帥薩布猶子與宋人戰唐州境
上為宋人所敗死者七百餘人匿之而以捷聞御史納
蘭發其事上以薩布故亦不之罪而以是意諭之乃稱
納蘭敢言録其功付有司秩滿考最癸丑東平内徙命
䝉古綱行省于邳州王庭玉行帥府于黄陵岡六月甲
寅朔尚書省奏駙馬都尉安貞反狀上閲奏慮其不實
謂平章政事英王守純曰國家誅一大臣必合天下後
世公議其令覆按之乙丑遣使諭晉陽公郭文振上黨
公完顔開各守疆土同心濟難毋以細故啟釁端誤國
事戊寅布薩安貞坐謀反並其三子皆伏誅己卯越王
永功薨庚辰輟朝壬午上親奠子殯所秋七月己亥義
勇軍叛據碭山縣庚子詔増給徐州清口等處戍兵衣
糧己酉碭山賊夜襲永城縣行軍副總領髙琬敗之命
䝉古綱併力討捕辛亥單州招撫劉瓊乞移河南糧濟
其軍詔給之八月壬子朔罷黄陵岡招撫司上諭尚書
省碭山叛軍家屬囚歸徳旬餘不給糧恐傷其生宰臣
奏已給之矣又諭樞宻河北艱食民欲南來者日益多
速今渡之毋致殍死癸亥林懐帥府邀擊紅襖賊于伏
恩村敗之甲子詔南征潰軍復歸而能力戰者依出界
立功格賞之乙丑宋人掠沈邱殺縣令甲戌命有司除
逋户負租毋徴見戸九月甲申以京東嵗饑多盜遣御
史大夫赫舍哩呼實黙為宣慰使往安撫之更定監察
御史違犯的決法丁亥詔州府及軍官捕盜慢職四品
以下宣慰使決之三品以上奏裁戊子増授隰州招撫
使軒成官改授西省節制乙巳崇進駙馬都尉定國公
圖克坦公弼薨庚戌嵗星犯左執法右丞相髙汝礪乞
致仕詔温留之冬十月癸丑進汝礪官榮禄大夫命布
薩毅夫行尚書省于京東督諸軍芻糧乙卯太醫侯濟
張子英治皇孫疾用藥瞑眩皇孫不能任遂不療罪當
死上曰濟等所犯誠宜死然在諸叔及弟兄之子便應
准法行之以朕孫故殺人所不忍也命杖七十除名尚
書省言司縣官貪暴不法部民逃亡既有决罰他縣停
匿亦宜定罪隨處土民乆困徭役客户販鬻坐獲厚利
官無所歛亦宜稍及客户以寛土民行院帥府幕職雖
無部衆亦嘗贊畫戎功而推賞止進官一階宜聽主將
保奏第功行賞上皆從其請戊午遣親軍討河南羣盜
辛酉大元兵攻綏徳州壬戌夏人復侵龕谷甲子勑監
察所彈事同列不可預聞著為令丁卯夏人犯定西積
石之境戊寅分京畿戍卒萬二千河中民兵八千以許
州元帥赫舍哩鶴壽將之屯潼闗西十一月癸未陜西
東路行省報安塞堡敗夏人之捷甲申諭太府減損食
品庚寅募民興南陽水田壬辰太子親王百官表賀安
塞堡之捷却之乙未夏人攻龕谷宋人攻蘄縣紅襖賊
掠宿州辛丑詔蠲徐邳宿泗等州逋租官民有能墾闢
閒田除來年科徴歸徳亳壽潁停閣逋戸租外仍蠲三
之一逋戸田廬有司募民承業禁其毁損以俟來復蒲
城縣民李文秀等謀反伏誅壬寅宋人焚潁州執防禦
判官而去是日相國寺火大元兵攻延安十二月辛亥
朔以大元兵下潼闗京兆詔省院議之壬子罷辟舉縣
令法丁巳禮部侍郎烏克遜仲端翰林待制安庭珍使
北還各遷一階庚申罷河南義軍丁卯詔罷新簽民軍
減樞宻院掌兵官及京城戍兵仍諭行院帥府毋擅増
設補簽辛未罷行總管府及招討統軍檢察等司定宋
人來歸賞格及詐誘征防軍人逃亡罪法癸酉元帥哈
達邁珠及其將士以延安功特賞賚之仍下詔奬諭閏
月辛巳朔大元兵徇鄜州保大軍節度使完顔魯爾錦權
元帥左都監赫舍哩鶴壽右都監富察羅索遥授金安
軍節度使鈕祜禄資禄皆死之乙酉提控珠嘉耀珠破
沈邱賊于陳瓦丙戌頒詔撫諭河南土寇戊子熒惑犯
軒轅己丑孫瑀及捕盜官烏肯徹招降泰和縣賊二千
人詔斬其首惡餘皆釋之同知保静軍節度使郭澍以
徴糧失期誣殺平民坐誅辛卯官軍復葭州癸巳通逺
軍節度使富珠哩和卓削官甲午月犯熒惑丙申紅襖
賊夜入䝉城縣縣官失其符印軍民死者甚衆賊大掠
而去戊戌鎮星畫見于軫己亥𤼵兵捕京東盜太白晝
見于室壬寅發上林署粟振貧民陳亳等州鹿邑城父
諸縣盜蠭起趣樞府遣官討之捕盜軍所過殘民遣御
史一人按視軍所獲牛有司以官錢收贖戊申詔定招
捕土寇官賞格己酉更造興定寶泉毎一貫當通寶四
百貫
元光元年春正月庚戌朔免朝辛亥世宗忌辰謁奠于
啓慶宫元帥惟弼破紅襖賊于張騫店壬子遣官墾種
京東西路三路水田甲寅禁非邊闗急速事無馳𫝊有
濫乘者州縣徑白省部四方館從御史臺外路從分按
御史治之詔陜西西路行省徙京兆者兵退還治平涼
防州刺史巴延實喇以棄城伏誅鄭州防禦使費摩洋
格同知防禦使瓜爾佳實倫除名西面節度使巴古珠
奪官一階丁卯下詔撫諭京東百姓壬子詔徙中京唐
鄧商虢許陜等州屯軍及諸軍家屬赴京兆同華就糧
屯二月乙酉陜西西路行省請以厚賞募河西諸番部
族寺僧圖復大通城命行省樞宻院籌之癸巳上諭宰
臣宋人以重兵攻平輿褒信我師力戰却之又偵知其
事狀之詳若俟帥府上功推賞豈急于勸奬之道其遣
清望官齎空名宣勑覈實給之乙未詔諭河南陜西大
元兵屯葭州壬寅權定行省樞府元帥府輒杖左右司
經厯司官罪法甲辰上念鄜延被兵又延安受圍嘗𤼵
民粟給軍詔除延安鄜坊丹葭綏徳税租仍令有司儥
其粟直不足者許補官戊申恒州軍變萬户呼延棫等
千餘人殺掠城中焚廬舍去己酉遣元帥左監軍額爾
克行元帥府事節制三路軍馬伐宋同簽樞宻院事時
全行院事副之三月辛酉宋人掠確山縣之劉村丙寅
嵗星犯太微左執法戊辰樞宻院委差官賈天安疏陳
利害壬申尚書右丞圖克坦思忠以病馬輸官冐取髙
價御史劾之有司以監主自盜論死上顧惜大體降陳
州防禦使癸酉提控李師林敗夏人于永木嶺郭文振
表近得俘者言南北合兵將攻河南陜西詔樞宻備禦
夏四月辛巳以金吾衛上將軍勸農使額爾克簽樞宻
院事置大司農司設大司農卿少卿丞京東西南三路
置行司並兼採訪事壬午大元兵攻陵川縣丁酉林懐
路行元帥府事惟良削官兩階罷之更定辟舉縣令之
法而復行之戊戌籍丁憂待闕追殿等官備防秋丁未
行樞宻院報淮南之捷五月戊申朔大元兵屯隰吉翼
等州壬戌額爾克時全軍大敗甲子額爾克以敗績當
死上數責之勉其後效命朘官兩階丁卯召致政胥鼎
等赴省議利害壬申時全伏誅六月戊寅朔造舟運陜
西糧由大慶闗渡抵湖城癸未大赦陳州防禦使吕子
羽坐乏軍興自盡制諸監官及八品以下職事丁憂待
闕任滿遥授者試補侍衛親軍命各路司農司設捕盜
方畧丁酉紅襖賊掠柳子鎮驅百姓及驛馬而去提控
張瑀追擊奪所掠還偽監軍王二據黎陽縣提控王泉
討之復其城七月庚戌大元將阿勒楚爾屯其衆晉安
冀州之境丙辰上黨公完顔開復澤州己未歸徳行樞
宻院王庭玉報曹州破紅襖賊之㨗庚申定監當官選
法河北羣盜犯封邱開封界令樞宻院禦捕甲子京東
總帥赫舍哩約赫徳請自今行院帥府幕職有過得自
决之不允戊辰紅襖賊襲徐州之十八里砦又襲古城
桃園官軍破之乙亥太白晝見經天與日争光八月丁
丑定西征將士官賞有差己卯彗星見西方甲申増定
蔵匿逃亡親軍罪及告捕賞格積石州番族叛附于夏
鞏州提控尼瑪哈薩蘭討之獲羊千口進尚膳詔却之
以彗星見改元大赦諭㫖宰臣曰赦書已頒時刻之間
人命所係其令將命者速往計期而至以大司農巴古
拉為參知政事癸巳河間公伊喇重嘉努髙陽公張甫
兵復河間府是日報捷者始達上以道途梗塞報者艱
虞命厚賞之夏人入徳順壬寅祈雨九月丙午朔以左
右警巡使兼彈壓諭陜西行省備邊壬子約赫徳請以
兵由壽州渡淮擣宋巢穴不從乙卯議經畧淮南己巳
宋人掠遂平縣之石砦店復侵南陽唐州提控瓜爾佳
玖珠敗之冬十月丁丑夏人掠徳順之神林堡壬午宋
張惠攻零子鎮為鄂爾多所敗虜其禆將二人河中府
萬户孫仲威執其安撫使阿布哈呼喇勒據城叛陜西
行省遣將討平之癸未復曹州甲申上獵于近郊詔免
百官送迎且勿令治道以勞百姓庚寅徙彰徳招撫使
杜先軍于衛州乙未大元兵下榮州之胡壁堡及臨晉
庚子詔所司巡䕶避兵民資産甲辰以京兆官民避兵
南山者多至百萬詔兼同知府事完顔霆等安撫其衆
十一月丁未大元兵徇同州定國軍節度使李復亨同
知定國軍節度使額爾克死之甲寅京東總帥約赫徳
報臨淮破宋兵之㨗戊辰大元䝉古布哈攻鳳翔府十
二月乙亥朔上謂皇太子曰吾嘗夜思天下事必索燭
以記明而即行汝亦當然以河中治中侯小叔權元帥
府右都監許便宜行事乙酉遷同知平陽府事史詠龍
虎衛上將軍賜號守節忠臣權行平陽公府事丁亥疊
州總管青伊克卒特命其子角襲職詔諭近侍局官曰
奉御奉職皆少年不知書朕憶曩時置説書人日為講
論自古君臣父子之教使知所以事上者其復置己丑
蘭州提控唐古昉敗夏人于質孤堡大元以大軍攻鳳
翔
二年春正月甲辰朔詔免朝賀乙巳世宗忌日謁奠于
啓慶宫右丞相汝礪乞致政上面諭使留大元兵下河
中府權元帥右都監侯小叔復之壬子壽州防禦使完
顔鼐爾奪官四階甲寅上諭宰臣曰向有人言便宜事
卿等屢奏乞作中㫖行之帝王從諌足矣豈可掠人之
美以為已出哉戊午四方館使李竒魯以罪罷宰臣請
以散地覊縻之上曰此輩豪傑正湏誠待若以術制適
使自疑但不畀軍政外補何害授竒魯桓州刺史乂謂
鬻爵恩例有丁憂官得起復者是教人以不孝也何為
著此令哉丁卯大元兵復下河中府二月甲戌朔皇后
生辰詔免賀禮己卯丞相汝礪朝會免拜設榻殿下久
立賜休壬午詔軍官犯罪舊制更不任用今多故之秋
人才難得朕欲除大罪外徒刑追配有武藝善掌兵者
量才復用其令尚書省議以聞丁亥大赦己亥鳳翔圍
解實嘉喀齊喀加金紫光禄大夫升左監軍特授大名
府海魯克繖明安完顔仲元加光禄大夫升右監軍特
授河北東路推必喇明安各賜金鞶帶有差三月甲辰
朔宋人龔汝陽壬子誡諭平章英王守純崇飲癸丑以
河中府推官嘉勒斡權元帥右都監代領侯小叔軍甲
寅上謂宰臣人有才堪任事其心不正者終不足貴丞
相汝礪對曰其心不正而濟之以才所謂虎而翼者也
雖古聖人亦未易知上以為然丙辰長春節免朝以户
部尚書實嘉烏新為參知政事兼修國史辛酉禁茶壬
戌詔以鳯翔戰功及頒賞等級徧諭諸郡甲子以完顔
伯嘉權參知政事行尚書省于河中府辛未詔職官犯
罪非死罪除名遇赦幸免有才幹者中外並用夏四月
癸酉朔復霍州汾西縣詔給空名宣勅遷賞将士之有
功者丙子設京兆南山安撫司丁丑故鳯翔萬戸完顔
綽哈以死節贈懐逺大將軍授刺史職其父恕除以功
例賞外遷两官升職二等己夘遣官閲河南帥府見兵
籍閑官豪右親丁及遼東河北客戸為軍庚子募西山
獵戸為軍五月癸夘朔始造元光重寳丙午復河中府
及榮州遣人持檄招前恒山公武仙乙夘權平陽公史
詠復霍州及洪洞縣丁巳始造元光珍貨同銀行用戊
午以檄招東平嚴實己未参知政事毅夫言脅從人號
忠孝軍而置㳂淮者所為多不法請防閑之上曰人心
無常顧馭之何如爾馭之有術逺方猶且聽命况此輩
乎不然雖左右亦難防閑正在廓開大度而已若是而
不能致太平者命也庚申簽河南路寄居官民充軍辛
酉徙晉陽公郭文振兵于孟州甲子徙權平陽公史詠
兵于解州河中府六月乙亥京東總帥報淮南之捷丁
亥罷行省所置監察御史兼彈壓之職戊子議遣人招
李全嚴實張林甲午詔罷河中行省置元帥府辛丑遙
授静難軍節度使延扎哈瑪爾等以保鳳翔功進官秋
七月壬寅朔夏人犯積石州羗界寺族多陷没惟臧博
寺僧堪布扎巴薩木及達納寺僧班珠爾拒而不從詔
賞諸僧鈐轄正將等官給以廪禄乙巳遣兵守衛解州
鹽池庚戌以空名宣勑遷賞諸部降人壬子除市易用
銀及銀與寶泉私相易之禁癸丑勑諸御史曰𤨏細事
非人主所宜詰然凡涉姦弊靡不有闗國政者比聞朝
官及承應人月給俸糧多雜糠土有司所收豈有是物
哉至于出納斗斛亦小大不一此皆理所不容者而臺
官初不問事事湏朕言之安用汝曹也乙卯丹鳳門壞
丁巳揚布族之古渠們等叛歸夏兀帥瓜爾佳瑞𤼵兵
討之以捷聞御史中丞師安石言制敵二事戊午宰臣
方對次有司奏前奉御温都太平卒上大駭曰朕屢欲
授太平一職毎以事阻今僅授之未數日而亡豈非天
邪因謂宰臣曰海陵時有䕶衛二人私語一曰富貴在
天一曰由君所賜海陵竊聞之詔授言由君所賜者以
五品職意謂誠由己也而其人以疾竟不及授章宗秋
還聞平章張萬公薨歎曰朕迴將拜萬公丞相而遂不
起命也乙丑詔籍陜西路僑居官民為軍八月辛未朔
邳州從宜經畧使納哈塔禄格等率都統金山顔俊以
沂州百餘人入省署殺行尚書省䝉古綱據州反壬申
詔賞京兆路官軍保全南山諸谷之功以所全人數多
寡為等第千人以上官一階三千人以上兩階五千人
以上三階仍陞職一等能以力戰䕶之者又増一階戰
没者就以贈之甲戌遣官持空名宣敕諭以重賞招納
哈塔禄格拒命即命約赫徳合行院兵討滅之乙亥火
星入鬼宿中掩積尸氣乙酉詔能捕反賊禄格者除見
定官外仍與世襲穆昆丙戌遣官分行蔡息陳亳唐鄧
裕諸州洎司農司州縣吏同議凡民丁相聚立砦避兵
與各巡檢軍相依者五千戸以上置砦長一員百戸増
副一員仍先遷一官能安民弭盗勸農者論功注授九
月庚子朔日有食之宋人入壽州鈕祜禄博諾力戰却
之壬寅樞宻院奏提控珠嘉算綽和破宋人之功甲辰
宋人攻南陽丙午約赫徳報桃園淮陽捷並以納哈塔
魯爾錦結搆李全之狀來告戊申降人孫邦佐自李全軍
中歸遙授知東平府兼山東西路兵馬都總管官軍與
宋人力戰于胡陂而却之提控珠格綽爾遇害癸丑納
哈塔禄格所署偽都統烏庫哩賽罕瓜爾佳瑠珠等來
歸己未贈珠格綽爾銀青光禄大夫丙寅扎木雅呼嚕
等拔邳州南城丁卯權御史中丞師安石等劾英王守
純不實付有司論罪㝷詔免而責諭之冬十月癸酉徙
晉陽公郭文振等兵于衛州乙亥制行樞宻院及元帥
府農隙之月分番巡徼校獵月不過三次丁丑上獵于
近郊己卯祫于太廟壬午火星犯靈臺乙酉上獵于近
郊辛卯詔石壕店沔池永寧縣各屯兵千人壬辰滕州
人時明謀反伏誅戊戌唐鄧行元帥報淮南之捷十一
月己亥朔紅襖賊偽監軍徐福等來降進約赫徳官一
階賜金幣有差辛丑總帥約赫徳報邳州之捷函叛人
禄格首以獻開封縣境有虎咥人詔親軍百人射殺之
賞射獲者銀二十兩而以内府藥賜傷者丙午邳州紅
襖賊三千來降初擬置諸陳許之間上以為若輩雖降
家屬尚在河朔餘黨必殺之所得者寡而被害者衆亦
復安忍不若命使撫諭加以官賞而遣之還果忠于我
雖處河朔豈負我邪且餘衆感恩將有效順者矣戊午
以上黨公完顔開之請諭開及郭文振史詠王遇張道
盧芝等各與所鄰帥府相視可耕土田及瀕河北岸之
地分界而種之以給軍餉辛酉鞏州行元帥府報會州
破夏人之捷十二月己巳朔徙㳂淮巡檢邊軍于内地
癸酉以空名宣命金銀符給完顔開賞功辛巳詔延安
土人充司縣官義軍使者選人代之量免其民差税邳
州民丁死戰陣者各贈官一階歸徳徐邳宿泗永亳潁
壽等州復業及新地民免差税二年見戸一年嘗供給
邳州者復免一年之半睢州陳留杞縣免三之一丁亥
上不豫免朝戊子皇太子率百官及王妃公主入問起
居己丑復入問起居庚寅上崩于寧徳殿壽六十有一
上疾大漸暮夜近臣皆出惟前朝資明夫人鄭氏年老
侍側上知其可託詔之曰速召皇太子主後事言絶而
崩夫人秘之是夜皇后及貴妃龎氏問安寢閤龎氏陰
狡機慧常以其子守純年長不得立心鞅鞅夫人恐其
為變即紿之曰上方更衣后妃可少休他室伺其入遽
鑰之急召大臣傳遺詔立皇太子始啓户出后妃𤼵䘮
皇太子方入宫英王守純已先入皇太子知之分遣樞
宻院官及東宫親衛軍官伊喇布哈集軍三萬餘于東
華門街部署既定命䕶衛四人監守純於近侍局乃即
皇帝位于柩前壬辰宣遺詔是日詔赦中外明年正月
戊戌朔改元正大諡大行曰繼天興統述道勤仁英武
聖孝皇帝廟號宣宗三月庚申葬徳陵
贊曰宣宗當金源末運雖乏撥亂反正之材而有勵精
圖治之志迹其勤政憂民中興之業盖可圖也然而卒
無成功者何哉良由性本猜忌崇信􁂎御奬用吏胥苛
刻成風舉措失當故也執中元惡此豈可相者乎顧乃
懐其援立之私自除亷陛之分悖禮甚矣髙琪之誅執
中雖云除惡律以春秋之法豈逃趙鞅晉陽之責既不
能罪而遂相之失之又失者也遷汴之後北顧大元之
朝日益隆盛智識之士孰不先知方且狃于餘威牽制
羣議南開宋衅西啓夏侮兵力既分功不補患曽未數
年昔也日闢國百里今也日蹙國百里其能濟乎再遷
遂至失國豈不重可歎哉
　金史卷十六
