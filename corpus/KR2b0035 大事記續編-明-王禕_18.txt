
　大事記續編卷十七　　　明　王禕　撰
漢孝桓皇帝延熹二年春二月鮮卑宼鴈門(本/紀)三月復
斷刺史二千石行三年䘮(本/紀)夏六月鮮卑寇遼東李膺
破之(以本紀袁/宏漢紀修)秋七月丙午皇后梁氏崩(本/紀)梁冀謀為
亂八月癸酉帝與中常侍單超等謀誅之丁丑御前殿
使尚書令尹勲守省閤黄門令具瑗將虎賁等與司𨽻
校尉張彪圍冀第冀伏誅夷三族(以本/紀修)
　解題曰皇后崩帝因如厠獨呼小黄門史唐衡問左
　右與外舍不相得者誰乎衡曰單超左悺前詣河南
　尹不疑禮敬小簡不疑收其兄弟送洛陽獄二人詣
　門謝乃得解徐璜具瑗常私忿疾外舍放横口不
　敢道于是帝呼超悺入室謂曰梁將軍兄弟專朝廹
　脅外内公卿以下從其風㫖今欲誅之于常侍意何
　如對曰誠國姦賊當誅日乆臣等弱劣未知聖意如
　何耳帝曰審然者常侍宻圖之對曰圖之不難但恐
　陛下腹中狐疑帝曰何疑乎於是更召璜瑗等五人
　遂定其議帝齧超臂出血為盟冀心疑超等乃使中
　黄門張惲入省宿以防其變具瑗𠡠吏收惲以輙自
　外入欲圖不軌帝於是御前殿召諸尚書入發其事
　使尚書令尹勲持節勒丞郎以下(尚書左右/丞侍郎也)皆操兵
　守省閤歛諸符節送省中使黄門令具瑗將左右廏
　騶虎賁羽林都候劒㦸士合千餘人(中興省約大廏/但置一廏後又)
　(置友駿令廏别主乗輿御馬武帝置期門平帝更名/虎賁蔡質漢儀曰主虎賁千五百人漢官曰孝廉郎)
　(主羽林九百人左右都候主劒㦸士漢官曰右都候/員吏二十二人衛士四百一十六人左都候員吏二)
　(十八人衛士三百八十三人蔡質漢儀曰宫中/諸有劾奏罪左都候執㦸戲車縳送付詔獄)與司
　𨽻校尉張彪共圍冀第使光祿勲袁旴持節收冀將
　軍印綬徙封比景都鄉侯餘見通鑑七十年間去竇
　憲則鄭衆也翊濟隂則孫程也誅梁冀則單超也
　三公不獲預謀尚書無所効力權雖欲不歸中官得
　乎
免胡廣為庶人韓縯下獄斥賣梁氏財減天下稅租之半
壬午立皇后鄧氏(以紀/傳修)
　解題曰袁宏曰后即鄧悉之姑悉禹之孫初后母宣
　起於微賤生后後適梁紀故后冒姓梁氏紀姊子孫
　夀冀之妻也進后入掖庭有寵惡梁姓之同改為亳
　氏后復姓鄧氏
追廢梁皇后陵為貴人冢封超等五人為縣侯勲等七
人為亭侯以大司農黄瓊為太尉(以紀/傳修)初置秘書監官
(本/紀)尚書令陳蕃上疏薦處士徐穉姜肱袁閎韋著李
曇徴以安車𤣥纁不至時又徴魏桓遂隠不出(以列/傳修)
　解題曰陳蕃上疏曰臣聞善人天地之紀政之所由
　也詩云思皇多士生此王國天生俊乂為陛下出當
　輔弼明時左右大業者也伏見處士豫章徐穉彭城
　姜肱汝南袁閎京兆韋著潁川李曇徳行純備著
　於人聽若使擢登三事協亮天工必能翼宣盛美增
　光日月矣徴之不至帝因問蕃曰穉閎著孰為後先
　對曰閎生公族聞道漸訓著長于三輔禮義之俗
　所謂不扶自直不鏤自雕至于穉者爰自江南卑薄
　之域而角立傑出宜當為先餘見通鑑
封中常侍侯覽等為侯白馬令李雲上書諌詔送黄
門北寺獄五官掾杜衆上書併下廷尉獄(以列/傳修)
　解題曰李賢曰北寺獄名屬黄門署即若盧獄也
冬十月壬申帝幸長安祠陵廟(以本/紀修)十一月壬寅以單
超為車騎將軍(以本/紀修)十二月還宫(本/紀)燒當等八種羌
寇隴右護羌校尉段熲追撃於羅亭破之(以本/紀修)
　解題曰李賢曰東觀記曰追到積石山即與羅亭相
　近在今鄯州
處士黄憲卒(以列/傳修)
　解題曰通鑑於安帝延光二年載王龔為汝南太
　守引進憲等因言其卒而通鑑綱目乃于是年遂
　書汝南黄憲卒則遽矣按荀淑周舉名輩皆先於
　憲郭泰名輩後於憲淑年六十七與舉俱卒于建和
　三年泰年四十一卒于建寧二年憲年四十八其終
　正在淑舉之後泰之前又陳蕃為三公歎曰叔度若
　在吾不敢先佩印綬矣此延熹八年事今因蕃薦五
　處士併書之
漢孝桓皇帝延熹三年春正月丙申詔求李固後(以列/傳修)
丙午單超卒(以本/紀修)閏月燒當羌寇張掖段熲追撃於積
石大破之(以本/紀修)
　解題曰李賢曰積石山在今鄯州龍支縣南
大鴻臚陳蕃太常楊秉等上疏請李雲罪坐免雲與
杜衆皆死獄中(以紀/傳修)
　解題曰李雲之死本紀與楊秉傳書于三年而李雲
　傳書於二年盖雲上書在二年其死則在三年耳今
　據傳書雲上疏于前而據紀書雲死於後庶不牴牾
　事見通鑑(雲衆下獄陳蕃楊秉沐茂上官資皆請之/黄瓊為太尉救之殊不甚力他日垂絶乃)
　(極論其寃豈瓊平日所/歉至是始不能忘耶)
夏五月甲戌漢中山崩(本/紀)秋長沙零陵蠻反(以本紀/通鑑修)冬
十一月日南蠻降(以本/紀修)勒姐羌圍允街段熲撃破之(本/紀)
　解題曰李賢曰允街縣屬金城郡
太山賊叛十二月遣中郎將宗資討破之(以袁宏/漢紀修)是嵗
以議郎陳蕃為光祿勲楊秉為河南尹秉尋輸作左校
(以列/傳修)
漢孝桓皇帝延熹四年春正月辛酉南宫嘉徳殿火戊
子丙署火(本/紀)
　解題曰李賢曰續漢志曰丙署長七人秩四百石黄
　綬宦者為之主中宫别處
二月壬辰武庫火(本/紀)三月黄瓊免夏四月以太常劉矩
為太尉(以本/紀修)五月辛酉有星孛于心(以本/紀修)丁夘原陵長
夀門火(本/紀)六月庚子岱山及博尤來山頽裂(本/紀)
　解題曰李賢曰博今博城縣徂來山一名尤來
黄瓊為司空(以本/紀修)零吾羌與先零諸種寇三輔(以本/紀修)秋
七月減公卿以下俸貣王侯半租占賣闗内侯以下錢
各有差(以本/紀修)九月黄瓊免(本/紀)冬十月先零諸種羌寇并
凉段熲討之湟中義從叛熲坐徴輸作左校十一月中
郎將皇甫規破降之
　解題曰湟中義從胡大月氏之别也在張掖酒泉地
　月氏王為冒頓所殺餘種西踰葱嶺其羸弱者南入
　山阻依諸羌與共婚姻霍去病取西河地開湟中月
　氏來降與漢人錯居雖依附縣官而首施兩端其大
　種有七勝兵合九千餘人分在湟中及令居又數百
　户在張掖號曰義從胡中平元年反遂寇亂隴右
漢孝桓皇帝延熹五年春正月壬午南宫丙署火(本/紀)三
月沈氐羌寇張掖酒泉皇甫規討降之(以紀/傳修)夏四月恭
陵東闕火(本/紀)虎賁掖門火(本/紀)五月康陵園寢火(本/紀)長沙
零陵賊攻桂陽蒼梧南海交阯(以本/紀修)乙亥京師地震(本/紀)
中藏府丞祿署火(本/紀)秋七月己未南宮承善闥火(本/紀)烏
吾羌寇漢陽隴西金城(本/紀)
　解題曰烏吾羌在隴西
冬十月武陵蠻寇江陵南郡太守李肅坐奔北伏誅以
右校令度尚為荆州刺史辛丑以馮緄為車騎將軍討
叛蠻降之(以本/紀修)假公卿以下奉換王侯租以助軍糧(以/本)
(紀/修)十一月馮緄破叛蠻(以本/紀修)滇那羌寇武威張掖酒泉
(本/紀)劉矩免太常楊秉為太尉(以吕祖謙/標目修)徴皇甫規為議
郎尋坐輸作左校(以列/傳修)
漢孝桓皇帝延熹六年夏四月辛亥康陵東署火(本/紀)五
月鮮卑寇遼東屬國(本/紀)秋七月甲申平陵園寢火(以本/紀修)
武陵蠻復反太守陳奉討降之八月馮緄免(以本/紀修)冬十
二月衛尉周景為司空與楊秉劾宦官子弟為牧守
者五十餘人天下肅然(以紀/傳修)以度遼將軍皇甫規為使
匈奴中郎將武威太守張奐為度遼將軍(以列/傳修)以段熲
為護羌校尉(以列/傳修)尚書朱穆卒(以列/傳修)
漢孝桓皇帝延熹七年春二月邟鄉忠侯黄瓊卒(以列/傳修)
　解題曰事見通鑑後魏崔光隨時俛俯嘗慕胡廣黄
　瓊之為人則瓊亦廣之流耳安能為國之輕重有無
　哉
秋度尚撃零陵桂陽賊及蠻夷大破平之(以本/紀修)冬十月
壬寅帝南狩幸章陵幸雲夢而還(以本/紀修)段熲撃煎當羌
破之(以本/紀修)十二月辛丑還宫(以本/紀修)
漢孝桓皇帝延熹八年春正月遣中常侍左悺之苦縣
祠老子(本/紀)勃海王悝謀反徙為廮陶王(以本/紀修)丙申晦日
有食之
　解題曰按劉羲叟長厯正月丁夘朔本紀丙申晦之
　下三月之上有己酉癸亥合係之二月不書闕也今
　補之
二月千秋萬嵗殿火(本/紀)楊秉劾免中常侍侯覽司𨽻校
尉韓縯劾奏左悺悺自殺又奏貶中常侍具瑗為都鄉
侯宦官襲封者降為鄉侯(以紀/傳修)
　解題曰按袁宏漢紀書奏尚書詰掾曰設官分職各
　有司存三公統外御史察内今越奏左右何所依據
　其開公具對秉使對曰除君之惡惟力是視鄧通失
　禮申屠嘉召而責讓文帝從而請之漢故事三公鼎
　司無所不統尚書不能詰餘見通鑑觀尚書之問則
　後漢三公之失職可知兹光武詒謀之不臧也幸而
　秉能援古義以對不然豈不貽千萬世之笑耶
癸亥皇后鄧氏廢以憂死(以紀/傳修)段熲撃牢姐羌破之(以/本)
(紀/修)三月河南尹李膺廷尉馮緄大司農劉祐以治宦官
輸作左校(以列/傳修)夏四月甲寅安陵園寢火(本/紀)丁巳壊諸
房祀(以本紀袁/宏漢紀修)
　解題曰李賢曰房謂祠堂也王渙傳曰時唯宻縣存
　卓茂廟洛陽留王渙祠
壬戌河水清(以袁宏/漢紀修)五月丙戌楊秉薨(以本/紀修)賢良劉瑜
上書以為議郎(以通/鑑修)桂陽賊攻零陵遣中郎將度尚等
擊斬之(以本/紀修)六月段熲撃煎當羌於湟中大破之(以本/紀修)
秋七月以太中大夫陳蕃為太尉(以本/紀修)八月戊辰初税
田畆錢(以本/紀修)九月丁未京師地震(以本/紀修)冬十月周景免
(以本/紀修)辛巳立貴人竇氏為皇后(本/紀)
　解題曰袁宏曰初憲之誅家屬廢為庶民武字㳺
　平少有學行生五男二女
十一月壬子徳陽殿西閣黄門北寺火(以本紀/通鑑修)十二月
使中常侍管霸之苦縣祠老子(以本/紀修)以李膺為司𨽻
校尉(以列/傳修)
漢孝桓皇帝延熹九年春正月朔日有食之(以本/紀修)三月
癸巳京師有火光轉行人驚譟(以本/紀修)司𨽻豫州飢死者
十四五(本/紀)夏四月庚午河水清(以袁宏/漢紀修)五月以太常胡
廣為司徒(以本/紀修)六月南匈奴烏桓鮮卑宼縁邉九郡秋
七月沈氐羌寇武威張掖以大司農張奐為護匈奴中
郎將撃之(以紀/傳修)帝親祠黄帝老子于濯龍宫用郊天
樂(以本/紀修)
　解題曰後世列黄老于天帝其必自此始矣西域傳
　桓帝數祀浮圖老子百姓稍有奉者後遂轉盛又襄
　楷傳宫中立黄老浮屠之祠此道清虚貴尚無為或
　言老子入夷狄為浮屠浮屠不三宿桑下不欲乆生
　恩愛今陛下奈何欲如黄老乎
南陽太守成瑨太原太守劉瓆下獄死(以通/鑑修)
　解題曰太尉陳蕃司徒劉矩司空劉茂共諫請瓆瑨
　等帝不恱有司劾奏之矩茂不敢復言蕃獨上疏曰
　小黄門趙津大猾張汜等肆行貪虐姦媚左右前太
　原太守劉瓆南陽太守成瑨糾而戮之雖言赦後不
　當誅殺原其誠心在乎去惡至于陛下有何悁悁而
　小人道長營惑聖聽遂使天威為之發怒必加刑讁
　已而過甚况乃重罰令伏歐刀乎又前山陽太守翟
　超東海相黄浮奉上不撓疾惡如讎超沒侯覽財物
　浮誅徐宣之罪並䝉刑坐不逢赦恕左右羣豎惡傷
　黨類妄相交構致此刑譴聞臣是言當復號訴陛下
　深宜割塞近習預政之源引納尚書朝省之事公卿
　大官五日一朝(李賢曰宣帝五日一聽事自丞相已/下各敷奏其言魏王肅上疏陳政本)
　(曰周官五日視朝公卿大夫並進而司士辨其位焉/坐而論道謂之王公作而行之謂之學士大夫漢初)
　(依擬前代公卿皆親以事升朝故髙祖躬追反走之/周昌武帝特可奉奏之汲黯宣帝使公卿五日一朝)
　(成帝始置尚書五人自是陵遲朝禮遂闕可復五日/視朝之儀使公卿尚書各以事進由此觀之視朝之)
　(禮其廢人矣至蕃始言之通鑑載/蕃上疏獨除此二句盖未深考)簡練清髙斥黜邪
　佞如是天和于上地洽于下休禎符瑞豈逺乎哉帝
　不納餘見通鑑
下郡國捕黨人陳蕃却之下李膺等於黄門北市獄蕃
極諫坐免(以吕祖謙/標目修)
　解題曰按黨錮傳序初帝為蠡吾侯受學于甘陵周
　福及即位擢福為尚書時同郡河南尹房植有名當
　朝鄉人為之謡曰天下規矩房伯武因師獲印周仲
　進二家賔客互相譏揣遂各樹朋徒漸成尤隙由是
　甘陵有南北部黨人之議自此始矣後汝南太守宗
　資任功曹范滂南陽太守成瑨亦委功曹岑晊二郡
　又為謡曰汝南太守范孟博南陽宗資主畫諾南陽
　太守岑公孝𢎞農成瑨但坐嘯因此流言轉入太學
　諸生三萬餘人郭林宗賈偉節為其冠並與李膺陳
　蕃王暢更相襃重學中語曰天下模楷李元禮不畏
　强禦陳仲舉天下俊秀王叔茂自公卿以下莫不畏
　其貶議餘見通鑑王師古曰陳蕃明言黨錮非罪固
　可喜皇甫規自置身於黨錮非慕之也正欲帝灼見
　黨錮皆君子為天下之向慕如此一旦悟則黨錮事
　解矣如此然後見規之心(吕祖謙曰天下之事最是/互相譏揣妄分清濁為禍)
　(最大且如房周賔客初不過學舍中譏誚戲笑之語/豈知自此致天下之大禍哉大抵此等語易于相傳)
　(自一人以至一州一縣夫以一人而當一州之怒自/然至于殺身又推而廣之豈不大可畏哉大抵為學)
　(須當推廣大之心凡執卷皆同志也何必與親厚者/及相近者方謂之同志而疎逺者非同志之理此正)
　(是忌心又如朋黨之禍亦有二等一是輕薄如房周/之賔客一是髙自標置如范滂李膺之類其賢愚雖)
　(如霄壤其禍/天下則一)
九月光祿勲周景為太尉(以本/紀修)冬十二月以越騎校尉
竇武為城門校尉(以列/傳修)李膺等二百餘人受誣為黨
人並坐下獄書名王府(本/紀)南匈奴烏桓降封鮮卑檀石
槐為王不受(以本/紀修)
漢孝桓皇帝永康元年春正月先零羌宼三輔張奐破
平之(以本/紀修)煎當羌宼武威段熲追撃于鸞鳥大破之
(以本/紀修)夏四月先零羌寇三輔(以通/鑑修)五月壬子晦日有食
之(以本/紀修)六月庚申大赦天下改元縱黨人禁錮終身(以/紀)
(傳/修)秋八月大水勃海海溢(本/紀)冬十月先零羌冦三輔張奐
撃破之(以本/紀修)十二月復廮陶王悝為勃海王(本/紀)丁丑帝
崩于徳陽前殿戊寅尊皇后曰皇太后臨朝與父武定
策禁中迎肅宗元孫解瀆亭侯宏于河間(以本/紀修)
　解題曰帝崩無嗣武召侍御史河間劉鯈參問其
　國中王子侯之賢者鯈稱解瀆亭侯宏武入白太
　后遂徴立之餘見通鑑
　
　
　
　
　
　
　
　
　大事記續編卷十七
