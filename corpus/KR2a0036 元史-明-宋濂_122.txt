
　元史卷一百二十三
　　明翰林學士亞中大夫知制誥兼修國史宋濂等修
　列傳第十
　　布扎爾
布扎爾䝉古多托爾台氏父諾爾節身長八尺有勇力
善騎射能造弓矢嘗道逢太祖前驅騎士拜諾延邀與
俱見太祖視其所挾弓矢甚佳問誰為造者對曰臣自
為之適有野鳬翔於前射之獲其二并以二矢獻而退
拜諾延隨之至所居布扎爾出見拜諾延竒之許妻以
女父子遂俱事太祖嘗從征討賜諾爾節巴圖爾名從
征回回俄羅斯等國每臨陣布扎爾奮身力戰身中數
矢太祖親視之令人拔其矢血流滿體悶仆幾絶太祖
命取一牛剖其腹納布扎爾於牛腹浸熱血中移時遂
甦諾爾節卒憲宗以布扎爾為大都行天下諸路伊克
扎爾古齊印造寶鈔賜七寶金帯燕衣十襲又賜蔚州
定安為食邑布扎爾卒有子四人長好禮事世祖備宿
衛㑹丞相巴延伐宋奏好禮督水軍攻襄樊從渡江入
臨安以功授昭毅大將軍水軍翼萬户府達嚕噶齊拜
特穆爾吏部尚書巴爾塔斯雲南宣慰使布埒齊襲父
職為水軍翼萬户招討使鎮守江隂移通州伊嚕鄂勒
哲布哈遼陽省理問
　　扎拉台綽和爾
扎拉台綽和爾初事太祖時哈喇齊薩勒珠特都爾本
塔塔爾鴻吉哩伊竒喇斯等居堅河之濵呼蘭伊勒吉
之地謀奉札木哈克為帝將不利於太祖綽和爾知之
馳以告太祖以兵收哈里雅爾阿爾台伊拉衮之地盡
誅扎木哈克等惟鴻吉哩入降帝賜以達爾罕之名子
納沁事世祖為伊克扎爾古齊納沁殁子巴克繖襲巴
克繖卒子呼嚕古台襲致和元年八月執都爾蘇起軍
之使察罕布哈并其金字圓牌以獻天厯元年十一月
帝賜金帯仍復其職嘗奏言有犯法者治之當自貴人
始窮乏不給者救之當自下始如此則可得衆心矣其
言良切於事弊云
　　庫庫布哈
庫庫布哈阿勒坦塔塔喇氏為人魁岸有膂力以善射
知名嵗庚寅太祖命太師穆呼哩伐金分特黙齊為五
部各置將一人庫庫布哈為五部前鋒都元帥所向莫
能支然不嗜殺惟欲以威信懐附故所至無殘破略定
濱棣諸州俘獲焦林諸處民四百餘但籍其姓名遣歸
鄉里狥益都守將降得其財物馬畜悉以分賜士卒嵗
壬辰從太宗渡河攻汴梁歸徳分兵渡淮攻壽州守將
無降意射書城中諭之城中人感泣以綵輿奉金公主
開門送欵庫庫布哈下令軍中輙入城虜掠者死城中
帖然公主哀宗之姑也嵗丙申太宗命五部將分鎮中
原庫庫布哈鎮益都濟南安扎爾鎮平陽太原博囉鎮
真定實訥台鎮大名齊哩克台鎮東平括民匠得七十
二萬戸以三千戸賜五部將庫庫布哈得分戸六百立
官治其賦得薦置長吏嵗從官給其所得五戸絲以疾
卒官子和托代領特黙齊為元帥從丞相巴延取宋道
死子托噶瑪勒襲其職累遷右都威衛千戸卒
　　巴延巴圖爾
巴延巴圖爾䝉古扎拉台氏幼事太祖賜名巴圖爾嵗
乙未太宗命領扎拉齊軍千六百人與塔爾海甘布征
闗西有功癸丑憲宗命與阿陶總帥汪徳臣創立利州
城甲寅領兵紫金山破宋軍鹿角寨奪其軍餉器械丁
巳從都元帥耨埒城成都及領兵圍雲頂山下其城帝
親征元帥耨埒既進兵涉馬湖江留巴延巴圖爾鎮成
都降屬縣得其民悉撫安之賜黄金五十兩衣九襲諸
王哈坦納爾琿托克托等征大理還命巴延巴圖爾領
兵迎之道過新津寨遇宋潘都統戰敗之殺獲甚衆中
統二年元帥耨埒上其功授䝉古鄂囉官子鄂摩克台
孫烏衮察至元六年巴延巴圖爾告老烏衮察代其軍
從行省伊蘇岱爾征諸國有功十六年從大軍征鄂端
又有功賞銀五十兩二十一年諸王珠卜命烏衮察往
喀什噶爾之地為遊擊軍時敵軍二千餘烏衮察以勇
士五十人與戰擒其將額布根和卓以獻王壯之以其
功聞賞銀六百兩鈔四千五百貫授䝉古軍萬戸賜三
珠虎符三十年卒次子襲授察遜塔拉左副元帥尋卒
弟塔海呼圖克襲陞鎮國上將軍都元帥改授四川䝉
古副都萬戸至治二年以疾退子博囉特穆爾襲
　　額斯倫
額斯倫䝉古氏太祖時命同飲班珠爾河之水扈駕親
征有功命領兵收附遼東女真還賞金甲珠衣寶帯他
物稱是復命總兵征西夏與敵兵大戰於哈喇哈扎爾
之地西夏勢蹙其主懼乞降執之以獻太宗殺之賜以
所籍貲産繼領兵收附信安下金二十餘城其後告老
諸王塔齊爾命其子布哈代領其軍
　　舒庫爾
舒庫爾黙爾吉濟特氏太祖時命同飲班珠爾河之水
扈從親征已而從破信安略地河西賜金虎符授洺磁
等路都達嚕噶齊領軍出征復從伐金破河南太宗命
領濟南大名信安等處軍馬復從國王達實出征嵗辛
亥卒子巴圖襲巴圖卒子呼圖克襲移睢州從世祖渡
江攻鄂還鎮恩州中統三年從征李璮有功尋命修立
邳州城領兵鎮兩淮十一年從丞相巴延渡江有戰功
又從叅政董文炳㳂海出征還鎮嘉興行安撫事十二
年加昭勇大將軍職如故十四年授嘉興路總管府達
嚕噶齊尋陞鎮國上將軍黄州路宣慰使尋罷黄州宣
慰使復舊任十六年改授浙西道宣慰使加招討使仍
鎮國上將軍奉詔征占城以其國降表貢物入見帝嘉
之厚加賞賚二十四年從征交趾明年還師授邳州萬
戸府萬戸三十年没於軍
　　阿喇勒烏蘇
阿喇勒烏蘇回鶻巴鄂爾氏仕其國為千夫長太祖征
西域駐蹕巴鄂爾之地阿喇勒烏蘇率其部曲來降從
帝親征既破瀚海軍又攻輪臺髙昌于闐塔實干等靡
戰不克没於軍子喇卜丹從世祖北征有功至元二十
九年卒壽一百二嵗子沙木斯鼎有子五人長烏瑪喇
陳州達嚕噶齊次博貝隆鎮衛都指揮使次實都監察
御史次哈瑪特拱衛直司都指揮使次額森博貝驍勇
善騎射厯事成宗武宗仁宗數被寵遇計前後所賜楮
幣餘四十萬緡他物稱是積官榮禄大夫佩三珠虎符
子鄂多瑪勒襲職致和元年八月自上都逃來丞相雅
克特穆爾任為裨將率壯士百人圍穆爾特穆爾等於
托囉克台驛擒之以獻特賜衣一襲及托克托黙色甲
金束帯各一白金一百兩鈔二百錠天厯元年九月充
行院同僉十月從擊呼喇台滿濟勒噶等軍於蘆溝橋
敗之追至紫荆闗多所俘獲招降安圖所將軍一千五
百人復以功受上賞二年進樞僉院三年以隆鎮衛都
指揮使兼領拱衛司
　　綽爾
綽爾伯索氏世居汴梁陽武縣從太祖收附諸國有功
又從征金没於陣子綽哈從征河南山東復没於陣子
必圖將其父軍從攻鄂州以功賞銀帛衣甲等繼從太
子和克齊西征大理國復没於陣子阿巴齊至元五年
授武畧將軍䝉古千戸賜金符從圍襄樊復渡江奪陽
羅堡岸口以功賞白金進宣武將軍䝉古軍總管管領
左右翼兩萬戸軍既下廣徳從平章阿爾哈雅征海外
國率死士鼓戰船進奪岸口擒勇士趙安等以功賞銀
帛十六年命管領䝉古侍衛軍以疾卒於軍
　　額卜甘布
額卜甘布唐古氏嵗辛巳率衆歸太祖隸䝉古軍籍奉
㫖同所管河西人從穆呼哩出征以疾卒子昻吉爾襲
領其軍征諸國有功至元六年授金符千戸從征蘄黄
安慶等處九年易虎符陞信陽萬戸從平章阿珠南征
又有功歴淮西道宣慰使叅知政事都元帥廬州䝉古
漢軍萬戸府達嚕噶齊行省左丞相尚書左丞積官龍
虎衛上將軍二十一年携其子昻哈圖入見世祖命昻
哈圖充舒庫爾齊二十四年隨駕征納顔有功奉㫖代
其父職二十六年授廬州䝉古漢軍萬戸府達嚕噶齊
大徳六年領兵討宋隆濟等以功受上賞還鎮廬州以
私財築室一百二十餘間以居軍士之貧者省臺以其
事聞特命陞其秩以金束帯賜之泰定四年卒昻哈圖
之弟鄂博由舒庫爾齊授金符唐古圖爾哈千戸後改
授海北海南道廉訪使
　　趙阿克盤
趙阿克盤圖伯特烏斯蔵多族氏始附宋賜姓趙氏世
居臨洮祖巴莽富甲諸羗父阿克昌貎甚偉有力兼人
金貞祐中以軍功至熙河節度使金亡保蓮花山以其
衆來歸皇子奎騰之鎮西土也承制以阿克昌為壘州
安撫使時兵興城無居人至則招逃亡立城壘課耕桑
以安輯之年八十卒於官阿克盤事親以孝聞從伐蜀
與宋都統制曹友聞屢戰勝負畧相當以破大安功最
授同知臨洮府事斬朝天闗乘嘉陵江至閬州獲蜀船
三百艘攻利州生得其劉太尉戰敗宋師於潼川宋制
置使劉雄飛進攻青居山阿克盤擊之宵潰四川大震
進逼成都畧嘉定平峨眉太平寨擒其將陳侍郎田太
尉餘衆悉降大小五十餘戰皆先䧟陣皇子賜以金甲
銀器嵗壬子世祖以皇弟南征大理道出臨洮見而竒
之命攝元帥城益昌時宋兵屯兩川堡柵相望矢石交
擊歴五年而城始完憲宗出蜀以阿克盤為選鋒攻西
安下之賜金符授臨洮府元帥帝駐釣魚山合州守將
王堅夜來斫營阿克盤率壯士逆戰手殺數十百人堅
遂引去明日陛見帝喜曰有臣如此朕復何憂賜黄金
五十兩名曰巴圖爾中統建元詔還鎮臨洮嵗饑發私
廪賑貧乏給民農種粟二千餘石蕪菁子百石人頼不
飢郡當孔道傳置旁午有司敝於供給阿克盤以私馬
百疋充驛騎羊千口代民輸帝聞而嘉之詔京兆行省
酬其直阿克盤曰我豈以私惠而邀公賞也卒不受以
軍事赴青居山道為宋兵所邀遂死於敵阿克盤好畜
良馬常千蹄嵗擇其上驥五駟貢於朝子孫遵之不替
先是勲臣子孫為祖父請謚者帝每靳之至是勑大臣
以美諡諡之曰桓勇子重喜始給侍皇子奎騰為親衛
癸丑從世祖征哈剌章數有功中統元年琿塔哈反從
總帥汪良臣引兵至巴克實河納古爾和斯地逆戰以
功授征行元帥四年從討呼圖克徳濟沙卜珠岱等克
之哲伯特穆爾王承制使襲父職為元帥入覲賜金虎
符為臨洮府達嚕噶齊時解軍職而轉民官者例納符
有㫖趙氏世世勤勞勿拘常例使終佩之重喜在郡勸
農興學省刑敦教以善治聞請致仕不許詔其長子衮
吹嘉勒襲為達嚕噶齊陞重喜鞏昌二十四處宣慰使
卒諡桓襄衮吹嘉勒性靖退辭官閑處二十餘年仁宗聞
其名召不起子徳壽雲南左丞
　　沙扎該
沙扎該薩木丹氏弱冠宿衛太祖帳下從征西域諸國
有功嵗癸巳太宗命佩金虎符充益都行省軍民達嚕
噶齊從太師達春破徐州擒金帥國用安丁酉以益都
為皇太子分土遷京兆行省都達嚕噶齊至懐值大疫
士卒困憊有㫖以本部兵就鎮懐孟未幾代察罕總軍
河南尋復懐孟己亥同僚王榮潛畜異志欲殺沙扎該
伏甲縶之斷其兩足跟以帛緘沙扎該口置佛祠中沙
扎該妻實喇巴爾聞之率其衆攻榮家奪出之沙扎該
褁瘡從二子馳旁郡請兵討榮殺之朝廷遣使以榮妻
拏貲産賜沙扎該家且盡驅懐民萬餘口郭外將戮之
沙扎該力爭曰為惡者止榮一人耳其民何罪若果盡
誅徒守空城何為苟朝廷罪使者以不殺吾請以身當
之使者還奏帝是其言民頼不死沙扎該給榮妻孥劵
放為民遂以其宅為官廨秋毫無所取郡人徳之既入
覲太宗以沙扎該先朝舊臣功績昭著賜第一區於和
琳尋以疾卒勅𦵏山陵之側皇慶初贈推忠宣力功臣
金紫光禄大夫上柱國温國公諡忠襄仍勅詞臣劉敬
中製文樹碑於懐以旌其功云子昻阿喇嗣
　　徹辰巴圖爾
徹辰巴圖爾欽察人初事太宗掌牧馬從攻鳯翔戰潼
闗皆有功後從大將蘇布特攻汴京金人列木柵於河
南徹辰巴圖爾率死士往拔之賜良馬十匹師還金將
髙都尉率衆邀於中路徹辰巴圖爾迎擊斬其首以歸
賜白金五十兩幣四匹從攻蔡州前鋒塔塔爾與金將
戰金將捽其鬚徹辰巴圖爾進斫金將乃得脱蔡州破
金守將佩虎符立城上徹辰巴圖爾以鐵椎擊殺之取
虎符以獻帝深嘉其能命從皇子攻棗陽繼從宗王昆
布哈攻光州一日五戰光州下賜黄金五十兩白金酒
器一事馬三十匹時百戸阿巴齊自以臨陣不勇乞徹
辰巴圖爾自代遂陞百戸從攻滁州與宋兵大戰至暮
宋兵敗走西山徹辰巴圖爾與千戸呼遜追殺之嵗己
未世祖伐宋募能先絶江者徹辰巴圖爾首應命率衆
逼南岸詔徹辰巴圖爾與托歡領兵百人同宋使諭鄂
州使降抵城下鄂守將殺使者以軍來襲徹辰巴圖爾
與之遇奮擊大破之復賜黄金五十兩中統三年授蔡
州䝉古漢軍萬戸冬宋人犯西平徹辰巴圖爾逐北踰
淮獲其生口甚衆至元二年秋由安慶入廬州聞宋兵
至亟設伏於竹林擊殺之四年秋九月元帥阿珠軍襄
陽安陽灘宋兵據渡口徹辰巴圖爾擊破其衆五年從
阿珠圍襄陽擊奪宋將夏貴米舟阿珠入漢江以其有
戰功俾與扎拉引軍南畧俘獲八十人十年八月畧地
淮東十一年遣招鄂州十二年遣招滁州誅王安撫改
武畧將軍管軍千戸五月伏兵大江北岸擊宋軍敗走
之十三年復畧地淮東獲其總管二人以獻遷滁州總
管府達嚕噶齊宋都統姜才率軍取糧髙郵徹辰巴圖
爾從史萬戸奪其馬及糧槖二萬淮東平入朝十四年
從討叛人珠爾噶岱於和囉海圖改宣武將軍滁州路
總管府逹嚕噶齊十七年率其子托歡及孫茂入見奏
曰臣老矣幸主上憐之帝命以托歡為宣武將軍管軍
總管佩金符茂除為滁州路總管府達嚕噶齊其後托
歡以征倭功授明威將軍滁州萬戸府達嚕噶齊陞昭
勇大將軍征行軍萬戸府達嚕噶齊佩三珠虎符又以
征爪哇功陞昭毅大將軍鎮守無為滁州萬户府達嚕
噶齊次子索珠襲其職
　　竒竒爾
竒竒爾斡爾喀氏太宗七年南伐以千户從庫騰攻安
豐壽州又從諸王塔齊爾率䝉古軍二千攻荆山破之
賜馬二匹與萬戸鼐爾台以兵守沂剡畧漣海又從元
帥輝圖攻襄陽卒子桑噶蘇襲職率本部兵從丞相阿
珠攻襄樊又從達春築正陽堡瀘軍乗艦來窺壁壘桑
噶蘇率征騎逆之夾淮水而軍射死者甚衆至元十一
年賜金符授武畧將軍明年從御史大夫博囉罕平漣
海秋九月從丞相巴延渡淮率兵一千騎攻淮安南門
破之又從元帥博囉罕築灣頭堡萬户鼐爾台卧疾令
桑噶蘇權領䝉古女直漢人三萬戸夏五月宋揚州都
統姜才引兵來侵桑噶蘇率本部兵逆戰有功又從丞
相阿珠襲制置使李庭芝及姜才於泰山皆殺之十四
年加宣武將軍管軍總管十八年為䝉古侍衛親軍總
管二十三年改千戸三十年陞䝉古侍衛親軍副指揮
使司事易虎符加顯武將軍子尼古爾台元貞元年為
䝉古侍衛親軍百戸大徳六年襲父職佩金虎符授宣
武將軍延祐四年陞左翊䝉古侍衛親軍都指揮使仍
所佩符進懐逺大將軍
　　塔本哲爾
塔本哲爾蘇爾嘉氏太宗時以招討使將兵出征破信
安河南以功授金虎符征行萬戸嵗甲寅以疾卒子塔
齊爾襲職嵗乙未率兵渡江破十字寨命其子重喜從
行重喜率先引弓射中敵兵又多殺獲既而與敵兵戰
於洋隘口奪戰艦一流矢中左足勇氣愈倍時世祖駐
蹕洋隘口北親勞之曰汝年幼能宣力如是深可嘉尚
然繼今尤當勉之及塔齊爾卒以重喜襲職中統三年
從征李璮有功四年以兵鎮莒州至元二年奉㫖初築
十字路城以備守禦重喜率兵南廵為游擊軍四年從
招布哈出征至泗州北古城時蔡千戸為敵兵所圍重
喜奮戰救而出之五年入覲帝嘉其功賜白金納竒實
段及金鞍弓矢等十年修正陽城明年宋兵圍正陽從
戰敗之十二年從下連海諸城俄奉㫖率五千人從出
征道過衡陽店與宋將李提轄等戰大敗之殺掠幾盡
遂駐兵𤓰洲十三年夏六月宋都統姜才領諸軍來圍
城堡敗之秋七(月/)從兵襲擊李庭芝等於泰州十四年
進昭勇大將軍婺州路總管府達嚕噶齊佩已降虎符
未幾卒子慶孫襲職初授宣武將軍管軍總管鎮守安
樂州十六年移戍鎮江府十八年還鎮通州二十年進
明威將軍二十二年移鎮十字路二十四年領諸翼軍
鎮太湖教習水戰二十九年從征爪哇陞昭勇大將軍
征行上萬戸將行有㫖留之皇慶二年卒子布哷齊襲
　　齊都爾
齊都爾䝉古氏父鄂齊爾事太祖為博羅齊齊都爾從
太宗征欽察喀喇回回等部有功四年收河南闗西諸
路得民戸四萬餘以屬莊聖皇太后為脂粉絲線顔色
戸八年建織染七局於涿州明年改涿州路以齊都爾
為達嚕噶齊卒子哈拉珠襲佩虎符李璮反世祖命領
諸萬戸為監戰達嚕噶齊以討之有功授解萬戸翼監
戰領軍遷益都路䝉古萬戸監戰密州没於軍從子呼
喇珠襲職授昭(勇/)大將軍至元十一年攻宋六安軍有
功行中書省命領諸軍戰艦衝宋軍宋軍敗有㫖褒賞
九月師次安慶呼喇珠及叅政董文炳領山東諸軍順
流東下至丁家洲遇宋臣夏貴孫虎臣等戰江中宋軍
大敗擒其將校三十七人軍五千餘船四十艘十二年
三月與宋軍戰朱金沙復有功七月復與宋軍戰焦山
江中時丞相阿珠等督戰呼喇珠與董文炳身冒矢石
㳂流鏖戰八十餘里呼喇珠身被數傷褁創力戰遂勝
之九月宋臣張殿帥攻奪吕城倉丹陽縣呼喇珠與萬
戸輝圖往救生擒之十月下常州從丞相巴延畧蘇湖
秀州至長橋遇宋軍又敗之十三年正月師至杭州丞
相巴延命呼喇珠守浙江亭及宋北門五月揚州軍劫
楊子橋堡敗之六月敗真州軍七月追李庭芝至通海
口降揚州及高郵寶應真州滁州等城江南平加昭毅
大將軍職如故尋遷湖州路達嚕噶齊十四年進鎮國
上將軍淮東宣慰使已而屯守上都十五年授嘉議大
夫行御史臺中丞十九年進資善大夫福建行省左丞
黄華叛平之二十年授江淮行省左丞二十三年遷右
丞三月進榮禄大夫江浙行省平章政事六月卒
　　伊埒黙色
伊埒黙色奈曼氏嵗丁丑太宗命與斷事官呼圖克鼐
爾同署戊戌又同額斯倫巴圖爾充達嚕噶齊破南宿
州辛丑使宋議和從行者七十餘人伊埒黙色語之曰
吾與汝等奉命南下楚人多詐倘遇害當死焉毋辱君
命已而馳抵淮上宋將以兵脅之曰爾命在我生死頃
刻間耳若能降官爵可立致不然必不汝貸伊埒黙色
曰吾持節南來以通國好反誘我以不義有死而已言
辭慷慨不少屈宋將知其不可逼乃囚之長沙飛虎寨
三十六年而死世祖深悼之詔復其家以子呼圖克哈
斯為達爾罕日給糧食其家人呼圖克哈斯自陳曰臣
願為國效死為父雪恥帝嘉納之授以上均州監戰萬
戸十八年以招討使將兵征日本死於敵
　　尼古爾
尼古爾在憲宗朝與額哩頁諤蘇三十人來歸後從征
釣魚山討李璮皆有功子阿都齊世祖時圍襄陽下江
南敗實喇及征納顔皆以功受賞後事成宗武宗為扎
薩固遜仁宗時厯官至左阿蘇衛千戸卒子嘉琿初為
舒庫爾齊繼襲父職必里克圖叛命往平之凱還賜衣
一襲天厯元年八月從丞相雅克特穆爾戰居庸北有
功九月進拱衛直都指揮使尋遷章佩卿子濟延布哈
事仁宗為舒庫爾齊英宗時為進酒博囉齊天厯元年
迎文宗於河南賜白金綵段命為伊勒都齊九月往居
庸闗料敵道逢二軍謂特黙齊諸軍曰今北兵且至其
避之濟延布哈恐揺衆心即拔所佩刀斬之授兵部郎
中招集阿蘇軍四百餘人十月進兵部尚書授雙珠虎
符領軍六百人迎敵通州㑹丞相雅克特穆爾至檀子
山與圖們岱爾戰敗之遷大司農丞
　　阿爾斯蘭
阿爾斯蘭阿蘇特氏初憲宗以兵圍阿爾斯蘭城阿爾
斯蘭偕其子額森展迎謁軍門帝賜手詔命専領阿蘇
人且留其軍之半餘悉還之俾鎮其境内以額森展置
左右道遇實埒格叛軍額森展力戰死之帝遣使褁屍
還葬之阿爾斯蘭言於帝曰臣長子死不能為國効力
今以次子尼古爾獻之陛下願用之尼古爾至帝命從
烏蘭哈達征哈喇章有功烏蘭哈達賞以白金名馬從
伐宋中流矢而死子呼爾敦岱爾充管軍百戸世祖命
從博囉諾延使哈喇茂之地以疾卒子呼圖克特穆爾
武宗潛邸時從征海都以功賞白金至大元年授宣武
將軍左衛阿蘇親軍副都指揮使四年卒
　　哈瑪爾圖
哈瑪爾圖蘇頁氏憲宗時從攻釣魚山有功還又從親
王塔齊爾北征充干戸所都鎮撫從千戸托倫伐宋没
於陣子察罕從塔齊爾攻樊城西門領揚州等處游擊
軍與宋兵戰有功至元十一年從呼圖克特穆爾攻江
陵東南城堡又從阿嘍罕敗宋兵於陽邏堡南阿嘍罕
選為本萬戸府副鎮撫十二年分隸托克托總管出廣
徳游擊軍與宋兵戰敗之賜白金酒器又從攻獨松干
秋撥出等闗及諸山寨其降民悉綏撫之賜白金一百
兩十三年中書省檄為瑞安縣逹嚕噶齊始至招集逃
移民十萬餘戸十四年陞忠顯校尉管軍總把併領新
附軍五百人從宣慰唐古特戰於司空山有功命以其
職兼都鎮撫俄選充侍衛親軍十六年授銀符忠武校
尉管軍總把二十四年賜金符授承信校尉䝉古衛軍
屯田千户二十五年進武義將軍本所達嚕噶齊二十
七年陞左翼屯田萬户府副萬戸大徳五年卒子塔納
襲
　　阿穆爾
阿穆爾巴圖喀喇氏從蘇布特諾延征欽察攻河西城
收西闗破河南從定宗畧地阿努皆有功又從四太子
南伐充齊哩克昆阿都齊博克遜又從兵渡江攻鄂以
疾卒於軍子伊蘇岱爾從討阿勒達爾琿塔哈征李璮
伐宋累功授管軍總把至元十四年從攻福建興化招
古田等處民五千餘戸以功陞武畧將軍千戸賜金符
又招手號新軍二千五百餘人陞宣武將軍總管賜虎
符有㫖征日本伊蘇岱爾願効力賜以弓矢進懐逺大
將軍萬戸二十年授泰州萬戸府達嚕噶齊二十三年
遷昭勇大將軍欽察親軍都指揮使二十四年從征
納延有功明年卒後贈金吾衛上將軍追封成武郡公
諡顯敏
　
　
　
　
　
　
　
　
　
　
　
　
　
　
　
　元史卷一百二十三
元史卷一百二十三考證
布扎爾傳有子四人　按下文所載係五人四字當是
　五字之訛但他書無可訂正仍闕疑
扎拉台綽和爾傳太祖遂以兵収哈里雅爾之地　按
　太祖紀作逆戰於哈里雅爾台和囉噶地名互異
巴延巴圖爾傳總帥汪德臣創立利州城　原文作汪
　世顯按憲宗本紀立城乃德臣事德臣為世顯次子
　今據改
齊都爾傳揚州軍刧楊子橋堡　原本作揚子􁀙僅二
　字於文義難通考本卷塔本哲爾傳有駐兵𤓰洲宋
　都統姜才領諸軍來圍城堡之文又宋史姜才傳載
　元兵築長圍自楊子橋竟𤓰洲東北欲以久困之即
　楊子橋築堡之證盖元人築堡於揚子橋而揚州軍
　往刧之也今據改
