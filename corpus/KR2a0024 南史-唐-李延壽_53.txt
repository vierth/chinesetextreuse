卷五十四
　　唐　　　李　　　延　　　壽　　　撰
　列傳第四十四
　　梁簡文帝諸子　　　　元帝諸子
簡文二十子王皇后生哀太子大器南郡王大連陳淑
容生尋陽王大心左夫人生南海王大臨安陸王大春
謝夫人生瀏陽公大雅張夫人生新興王大荘包昭華
生西陽王大鈞范夫人生武寧王大威褚修華生建平
王大球陳夫人生義安王大昕朱夫人生綏建王大摯
其臨川王大款桂陽王大成汝南王大封樂良王大圜
並不知母氏潘美人生皇子大訓早亡無封其餘不知
不載
哀太子大器字仁宗簡文嫡長子也中大通三年封宣
城郡王太清二年十月侯景宼建鄴敕太子為臺内大
都督三年五月簡文即位六月癸酉立為皇太子大寶
二年八月景廢簡文将害太子時景黨稱景命召之太
子方講老子将下牀而刑人掩至太子顔色不變徐曰
久知此事嗟其晚耳刑者将以衣帶絞之太子曰此不
能見殺乃指繫帳竿下繩命取絞之而絶時年二十八
太子性寛和兼神用端凝在賊中毎不屈意左右竊問
其故荅曰賊若未須見殺雖復陵傲呵叱其终不敢言
若見害時至雖一日百拜無益於死問者又曰官今憂
逼而神貌怡然未喻此意荅曰吾自度死必在賊前若
諸叔外来平夷羯宼必前見殺然後就死若其遂開拓
上流必先見殺後取富貴何能以無益之愁横憂必死
之命景之西上攜太子同行及敗歸船往往相失所乗
船入樅陽浦舟中腹心並勸因此入北太子曰自國家
喪敗志不圖生主上蒙塵寧忍違離吾今若去乃是叛
父非謂避賊天下豈有無父之國便涕泗嗚咽命即前
進賊以太子有器度每憚之恐為後患故先及禍承聖
元年四月追諡哀太子祔太廟隂室
尋陽王大心字仁恕簡文第二子也幼而聰朗善属文
中大通四年以皇孫封當陽縣公大同元年為都督郢
州刺史時年十三簡文以其幼戒之曰事無大小悉委
行事大心雖不親州務發言毎合於理衆皆驚服太清
元年為雲麾将軍江州刺史貪冐財賄不能綏接百姓
二年侯景宼都大心招集士卒與上流諸軍赴援宫闕
三年臺城陷上甲侯蕭韶南奔宣宻詔加散騎常侍進
號平南将軍大寶元年封尋陽王初歴陽太守荘鐡以
城降侯景既而又奉其母来奔大心以鐡舊将厚為其
禮軍旅之事悉以委之以為豫章内史景數遣軍西上
宼抄大心輙令鐡撃破之禽其将趙加婁賊不能進時
鄱陽王範率衆棄合肥屯于柵口待援兵總集欲俱進
大心聞之遣要範西上以盆城處之廪饋甚厚欲與戮
力共除禍難㑹鐵㨿豫章反大心令中兵參軍韋約討
之鐵敗乞降鄱陽世子嗣先與鐵善乃謂範曰昔與鐵
㳺處其人才略從横若降江州必不全其首領請援之
乃遣将侯瑱救鐵夜破韋約等營大心大懼於是二蕃
釁起景将任約略地至盆城大心遣司馬韋質拒戰敗
績時帳下猶有勇士千餘人咸説曰既無糧儲難以守
固若輕騎往建州以圖後舉䇿之上也其母陳淑容不
從撫胸慟哭大心乃止遂與約和二年将遇害遶牀謂
賊廂公王僧貴曰我以全州歸命何忍相苦乃見射而
殞
臨川王大款字仁師簡文第三子也初封石城縣公位
中書侍郎太清三年簡文即位封江夏郡王大寶元年
奔江陵湘東王承制改封臨川王魏剋江陵遇害
南海王大臨字仁宣簡文帝第四子也大同二年封寧
國縣公少而敏慧年十一遭左夫人憂哭泣毁瘠以孝
聞後入國學明經射䇿甲科拜中書侍郎遷給事黃門
侍郎十一年長兼侍中出為琅邪彭城二郡太守侯景
亂屯端門都督城南諸軍事大寶元年封南海郡王出
為都督東揚州刺史又除吴郡太守時張彪起義於㑹
稽吳人陸令公潁川庾孟卿等勸大臨投之大臨曰彪
若成功不藉我力如其撓敗以我説焉不可往也二年
遇害
南郡王大連字仁靖簡文第五子也少俊爽能属父舉
止風流雅有巧思妙達音樂兼善丹青大同二年封臨
城縣公七年與南海王俱入國學並射䇿甲科皆拜中
書侍郎十年武帝幸朱方大連與兄大臨並從武帝問
曰汝等習騎不對曰臣等未奉詔不敢輙習敕令給馬
試之大連兄弟據鞍往還各得馳驟之節帝大悦即賜
所乗馬及為啓謝辭又甚美帝他日謂簡文曰昨見大
臨大連風韻可愛足慰吾老年遷給事黄門侍郎轉侍
中太清元年出為東揚州刺史侯景入宼建鄴大連率
衆四萬来赴及臺城沒援軍散還東揚州㑹稽豐沃糧
仗山積東人懲景苛虐咸樂為用而大連恒沉湎于酒
宋子仙攻之大連棄城走追及於信安縣大連猶醉弗
之覺於是三吴悉為賊有大寶元年封南郡王賊遣将
趙伯超劉神茂来攻大連専委部将留異以城應賊大
連棄走為賊所獲侯景以為江州刺史二年遇害
安陸王大春字仁經簡文第六子也少博涉書記善吹
笙天性孝謹體貌瓌偉腰帶十圍大同六年封西豐縣
侯拜中書侍郎後為寧逺将軍知石頭戍軍事侯景内
宼大春奔京口随邵陵王入援戰于鍾山軍敗肥大不
能行為賊所獲大寶元年封安陸郡王出為東揚州刺
史二年遇害
桂陽王大成字仁和簡文第八子也初封新塗公太清
三年簡文即位封山陽郡王大寶元年奔江陵湘東王
承制改封桂陽王大成性甚兇麤兼便弓馬至江陵披
甲夜出人謂為劫斫之遂失左髻魏剋江陵遇害
汝南王大封字仁叡簡文第九子也初封臨汝公太清
三年簡文即位封宜都郡王大寶元年奔江陵湘東王
承制封汝南王魏剋江陵遇害
瀏陽公大雅字仁風簡文第十二子也大同九年封瀏
陽縣公少聰警羙姿儀特為武帝所愛臺城陷大雅猶
命左右格戰賊至漸衆乃自縋而下發憤感疾薨
新興王大莊字仁禮簡文第十三子也性躁動大同元
年封髙唐縣公大寶元年封新興郡王位南徐州刺史
二年遇害
西陽王大鈞字仁博簡文第十四子也性厚重不妄戲
弄年七嵗武帝嘗問讀何書對曰學詩因令諷誦即誦
周南音韻清雅帝重之因賜王羲之書一卷大寶元年
封西陽郡王位丹陽尹二年監揚州遇害
武寧王大威字仁容簡文第十五子也羙風儀眉目如
畫大寶元年封武寧郡王二年為丹陽尹遇害
皇子大訓字仁徳簡文第十六子也少而脚疾不敢躡
履太清三年未封而亡年十嵗
建平王大球字仁玉簡文帝第十七子也大寶元年封
建安郡王性明慧夙成初侯景圍臺城武帝素歸心釋
教每發誓願恒云若有衆生應受諸苦衍身代當時大
球年甫七嵗聞而驚謂母曰官家尚爾兒安敢辭乃六
時禮佛亦云凡有衆生應獲苦報悉大球代受其早慧
如此二年遇害
義安王大昕字仁朗簡文帝第十八子也年四嵗母陳
夫人卒便哀毁有若成人晨夕涕泣眼為之傷及武帝
崩大昕奉慰簡文嗚噎不自勝左右莫不掩泣大寶元
年封義安郡王二年遇害
綏建王大摯字仁瑛簡文第十九子也幼雄壮有膽氣
及臺城陷乃歎曰大丈夫㑹當㓕虜属妳媪驚掩其口
曰勿妄言禍将及大摯笑曰禍至非由此大寶元年封
二年遇害
樂良王大圜簡文第二十子也大寶元年封後入周仕
隋位内史侍郎
元帝諸子徐妃生忠壮世子方等王貴嬪生貞恵世子
方諸始安王方略袁貴人生愍懐太子方矩夏貴妃生
敬皇帝自餘不顯
忠壮世子方等字實相元帝長子也少聰敏有俊才善
騎射尤長巧思性愛林泉特好散逸嘗著論曰人生處
世如白駒過隙耳一壺之酒足以養性一簟之食足以
怡形生在蒿蓬死葬溝壑瓦棺石椁何以異兹吾嘗夢
為魚因化為鳥方其夢也何樂如之及其覺也何憂斯
類良由吾之不及魚鳥者逺矣故魚鳥飛浮任其志性
吾之進退恒在掌握舉首懼觸摇足恐堕若使吾終得
與魚鳥同遊則去人間如脱屣耳初徐妃以嫉妬失寵
方諸母王氏以冶容倖嬖及王夫人終元帝歸咎徐妃
方等意不自安元帝聞之又惡方等方等益懼故述此
論以申其志時武帝年髙欲見諸王長子元帝遣方等
方等欣然升舟冀免憂辱行至繇水遇侯景亂元帝召
之方等啓曰昔申生不愛其死方等豈顧其生元帝省
書歎息知無還意乃配歩騎一萬使援臺城賊每来攻
方等必身當矢石城陷方等歸荆州収集士馬甚得衆
和元帝始歎其能方等又勸修築城柵以備不虞既成
樓雉相望周廻七十餘里元帝觀之甚悦入謂徐妃曰
若更有一子如此吾復何憂徐妃不荅垂泣而退元帝
忿之因疏其穢行牓于大閣方等入見益以自危時河
東王為湘州刺史不受令方等求征之元帝謂曰汝有
水厄深宜慎之拜為都督令南討方等臨行謂所親曰
吾此叚出征必死無二死而獲所吾豈愛生及至麻溪
軍敗溺死方等之死元帝聞之心喜不以為戚後追思
其才贈侍中中軍将軍揚州刺史諡忠壮世子并招䰟
以葬之方等注范曄後漢書未就所撰三十國春秋及
篤静子行於世元帝即位改諡武烈世子封子荘為永
嘉王及魏剋江陵荘年甫七嵗為人家所匿後王琳迎
送建鄴及敬帝立出質于齊敬帝太平二年陳武帝将
受禪王琳請荘于齊以主梁嗣自盆城濟江二月即帝
位于郢州年號天啓置百官王琳總其軍國明年荘為
陳人所敗其御史中丞劉仲威奉以奔夀陽遂入齊齊
武平元年授特進開府儀同三司封梁王齊朝許以興
復竟不果而齊亡荘在鄴飲氣而死
貞恵世子方諸字眀智元帝第二子也幼聰警博學眀
老易善談𤣥風采清越特為元帝所愛母王氏又有寵
及方等敗後元帝謂曰不有所廢其何以興勿以汝兄
為念因拜中撫軍将軍以自副又出為郢州刺史鎮江
夏以鮑泉為行事時元帝遣徐文盛與侯景将任約相
持方諸年十五童心未革恃文盛在近不恤軍政日與
鮑泉蒱酒為樂侯景知之乃遣其将宋子仙從間道襲
之百姓奔告方諸與鮑泉並不信曰文盛大軍在下虜
安得来始命閉門賊已入城方諸方踞泉腹以五色毦
辮其鬚子仙執方諸以歸王僧辯軍至蔡洲景遂害之
元帝追諡貞恵世子
愍懐太子方矩字徳規元帝第四子也少勤學羙容止
初封南安侯太清初累遷侍中中衞将軍元帝承制拜
王太子改名元良承聖元年十一月丙子立為皇太子
及升儲位昵狎羣下好著微服嘗入朝公服中著碧絲
布袴摳衣髙元帝見之大怪遣尚書周𢎞正責之因使
太子師𢎞正佗日𢎞正謁見元帝問曰太子比頗受卿
導不對曰太子聖徳乃未極日新幸無大過帝曰卿以
我父子故未直言從容之間無失和嶠之對便有廢立
計未及行而江陵喪亡遇害太子聰頴凶暴猜忍俱有
元帝風敬帝承制追諡愍懐太子
始安王方略元帝第十子貞恵世子母弟也母王氏王
琳之次姉元帝即位拜貴嬪次妹又為良人並䝉寵幸
方略益鍾愛侯景亂元帝結好于魏方略年數歳便遣
入關元帝親送近畿執手歔欷既而旋駕憶之賦詩曰
如何吾幼子勝衣已别離十日無由宴千里送逺垂至
長安即得還贈遣甚厚江陵喪亡遇害貴嬪良人並更
誕子未出閣無封失名
論曰簡文提挈宼戎元帝崎嶇危亂諸子之備踐艱棘
蓋時運之所鍾乎忠烈以幹蠱之材出冡嗣之任竟亦
當年擯落通塞亦云命也哀哉
　
　
　
　
　
　
　
　
　
　
　
　
　
　
　
　南史卷五十四
　南史卷五十四考證
簡文二十子傳范夫人生武寧王大威○威一本作感
　今从梁書
建平王大球傳大寶元年封建安郡王○安梁書作平
義安王大昕傳大寶元年封義安郡王○年封二字監
　本誤寶云今改正
元帝諸子傳徐妃生忠壮世子方等○壮一本作烈今
　从梁書又下文袁貴人生愍懐太子方矩梁書不載
　所生
貞恵世子方諸傳字明智○明智梁書作智相
史臣論忠烈以幹蠱之材○忠烈即忠壮本傳元帝即
　位改諡武烈世子故也
　
　
　
　南史卷五十四考證
