
　大事記續編卷五十一　　　明　王禕　撰
唐太宗文武皇帝貞觀五年春正月詔僧尼道士拜父
母(吕祖謙/標目修)癸酉帝獵于昆明池丙子還宫(以通/鑑修)癸未朝
集使請封禪弗許(以舊/紀修)二月封弟五人子七人為王(以/本)
(紀/修)夏五月乙丑以金帛贖隋人沒于突厥者(以新/紀修)秋八月
甲辰遣使髙麗瘞隋人戰亡者(以新/紀修)戊申殺張藴古(以新/紀修)
　解題曰按舊史刑法志河南人李好德風疾瞀亂有
　妖妄之言詔按其事大理丞張藴古奏好德癲病有
　徵法不當坐治書侍御史權萬紀劾藴古貫相州好
　德兄厚德為刺史情在阿縱奏事不實太宗曰吾嘗
　禁囚於獄内藴古與之奕棊(統紀上将寛宥藴古宻/報其㫖仍引與博戯萬)
　(紀奏/劾之)今復阿縱好德是亂吾法也遂斬於東市既而
　悔之又交州都督盧祖尚以忤㫖斬於朝堂帝亦追
　悔下制凡决死刑雖令即殺仍三覆奏尋謂侍臣曰
　人命至重一死不可再生昔世充殺鄭頲既悔追止
　不及今春府史取財不多朕怒殺之後亦尋悔皆由
　思不審也比来决囚雖三覆奏須㬰之間三奏便訖
　都未得思三奏何益自今以後冝一日中五覆奏又
　古者行刑君為徹樂減膳朕庭無常設之樂然對食
　即不啖酒肉且曹司斷獄多據律文雖在可矜而不
　敢違法或恐有寃自今門下覆理有據法合死而情
　可宥者冝録狀奏自是全活者甚衆其五覆奏以决
　前一日二日决日又三覆奏惟犯惡逆者一覆奏而
　已著之於令
九月修九成宫及洛陽宫(以吕祖謙/標目修)
　解題曰将復修洛陽宫民部尚書戴胄上表諫曰比
　關中河北盡置軍團富室强丁並從戎旅重以九成
　作役餘丁向盡去京二千里内先配司農将作假有
　遺餘勢何足紀亂離甫爾户口單弱一人就役舉家
　便廢籍軍者督戎仗課役者責糧齎七月已来霖潦
　未止濱河南北田正洿下年之有無未可知壯者盡
　行賦調不給則帑藏虚矣洛陽宫殿足蔽風雨數年
　功畢亦謂非晩帝覽奏罷役洛陽宫之修常以張𤣥
　素之諫而止今復修繕亦由驕心之萌也不然明年
　温彦博何以願帝常如貞觀初魏徵亦以營繕微多為言
　耶(唐仲友曰太宗修九成宫以/避暑也後世驪山兆於此)
冬十月議封建(通鑑/)
　解題曰按新舊史列傳通典㑹要二年太宗謂公卿
　朕欲使子孫長久社稷永安其理如何蕭瑀對曰臣觀
　前代國祚長久者莫不建諸侯以為磐石之固秦罷
　侯置守二代而亡漢郡國參建年餘四百魏晉廢之
　不能永久封建之法實可遵行上然之始議封建禮
　部侍郎李百藥以為祚之長短必在天時政或盛衰
　有關人事而著述之家多守常轍欲以百王之季行
　三代之法請待斵琱成朴刑措之教一行登封之禮
　云畢然後定疆理之制(唐仲友曰百藥之論非不是/但封建聖人為民不獨為國)
　(祚/也)中書侍郎顔師古以為莫如分置王國不得過大
　間以州縣錯雜而居互相維持為置官僚一皆省選
　法令之外不得擅作威刑朝貢禮儀具為條式(唐仲/友曰)
　(封建郡縣/亦難並行)魏徵曰隋民離亂黎元始蒙𤣥澤一朝棄
　之為諸侯之隸未可一也既立諸侯當建社廟禮樂
　儀衛頓闕則理必不安粗修則事有未暇未可二也
　大夫卿士咸資禄俸薄賦則官府困窮厚斂則人不
　堪命未可三也王畿千里征稅不多貢賦所資在侯
　甸之外今並為國邑府藏必虚諸侯朝宗無所取給
　未可四也燕秦趙代俱帶蕃夷追兵内地逺赴邊亭
　将有他變未可五也(唐仲友曰徵知太宗及羣臣德/不及恐革而不當故為適時之)
　(論然徵亦/無此學)由是罷不復議至名儒劉秩建論以為設
　爵無土署官不職非古之道故權移外家宗廟絶而
　更存存之之理在取順而難逆絶之之原在單弱而
　無所憚至謂郡縣可以小寧不可以久安大抵與曹
　陸相上下(唐仲友曰秩専以藩屏/言亦未盡封建利害)而杜佑柳宗元深
　探其本據古援今而反復焉佑之言曰夫為人置君
　欲其蕃息則在郡縣然而主祚常促為君置人不病
　其寡則在建國然而主祚常永建國利一宗列郡利
　百姓且法未有不敝者聖人在度其患之短長而為
　之建國之制初若磐石然敝則鼎峙力爭凌遲而後
　已故為患也長列郡之制始天下一軌敝則土崩俱
　潰然而戡定者易為功故其為患也短(唐仲友曰但/以三代漢唐)
　(論之佑/論自屈)宗元曰封建非聖人意也然而更堯舜禹湯
　文武莫能去之非不欲去之勢不可也秦破六國列
　都㑹置守宰據天下之圖攝制四海此得也二世而
　亡有由矣暴威刑竭人力天下相合刼令殺守圜視
　而並起時則有叛民無叛吏漢矯秦枉剖海内立宗
　子功臣數十年間奔命扶傷不給時則有叛國無叛
　郡唐興制州縣而桀黠時起失不在州而在於兵時
　則有叛将無叛州以為矯而革之垂二百年不在諸
　侯明矣(唐仲友曰宗元不/足知聖人本意)至宋祁之論則曰建侯置
　守如質文逓救亦不可一概責也救土崩之難莫如
　建諸侯削尾大之勢莫如置守宰唐有鎮帥古諸侯
　比也故王者視所救為之勿及於敝則善矣(唐仲友/曰宋祁)
　(此說如韓愈論性欲并/包說實不見侯守利害)唐仲友曰封建在古可行後
　世一廢而不復者一則風俗壞一則法制異不原風
　俗不知法制妄以世祚短長國勢理亂議之以古帝
　王萬世之法與秦世茍簡之制度長挈大職由道喪
　學絶無三代之佐太宗區區有三代之心而道學不
　足既知不封建不足以大治衆議紛然喑嘿而止可
　勝歎哉
十一月丙子祀圓丘(以新/紀修)十二月開黨項地十六州(吕/祖)
(謙標/目修)
　解題曰按舊五代史列傳黨項古析支之地漢西羌
　别種其地東至松州南接諸羌連吐渾處山谷間亘
　三千餘里
丁亥制决死囚五覆奏下諸州者三覆奏死罪可矜者
以聞(以新紀及吕/祖謙標目修)壬寅帝幸溫湯癸卯獵于驪山戊申
還宫(以新舊/紀修)康國求内附却之(以通/鑑修)是嵗馮盎入朝(以/通)
(鑑/修)
唐太宗文武皇帝貞觀六年春正月乙卯朔日有食之
(以新/紀修)羣臣復請封禪魏徵諫止之(以通/鑑修)
　解題曰按舊史志㑹要貞觀初羣臣並請封禪惟魏
　徵以為不可太宗曰朕欲卿極言之豈功不髙耶德
　不厚耶諸夏未始安耶夷狄不慕義耶嘉瑞不至耶
　年穀不登耶何謂而不可對曰陛下功髙矣而民未
　懷惠德厚矣而澤未滂流諸夏安矣未足以供事逺
　夷慕義矣無以供其求符瑞雖臻罻羅猶宻積嵗豐
　稔倉廪尚虚(臣未能逺譬且借喻於人今有人十年/常患瘡治且愈此人應皮骨僅存便欲)
　(使負米一石日行百里必不可得隋民之亂非止十/年陛下為之良醫疾苦雖已獲安未甚充實告成天)
　(地臣竊有疑此數語甚剴切/不知新史及通鑑何以刪之)且陛下東封萬國咸萃
　要荒之外莫不奔走今伊洛以東暨於海岱人烟斷
　絶道路蕭條豈可引彼夷狄示以虚弱太宗不能奪
　乃止六年文武官以平突厥年穀屢登表封泰山太
　宗謂侍臣曰朕每聞衆議以封禪為盛事頻勸行之
　如朕本心但使天下太平雖闕封禪亦可比德堯舜
　若百姓不足夷狄内侵縱修封禪之儀亦何異桀紂
　王珪對曰陛下𤼵德音明封禪本末非臣愚短之所
　能及魏徵進曰隋末大亂黎民遇陛下始有生望養
　之則至仁勞之則未可升中之禮千乗萬騎供帳之
　費動役數州户口蕭條何以能給太宗雖納徵言而
　藩臣猶抗表勸請上問禮官兩漢封禪儀注遣中書
　侍郎杜正論行泰山上古七十五帝壇是年兩河水
　潦事乃寑范祖禹曰古者天子巡守至於方嶽必告
　祭柴望所以尊天而懷柔百神也後世學禮者失其
　傳而諸儒之謟䛕者為說以希世主謂之封禪實自
　秦始古無有也人主不法三代而法秦亦已謬矣太
　宗方明朝多賢臣而佞者猶倡其議惟魏徵以為時
　未可而亦不以其事為非也後議其禮徵亦預焉髙
　宗明皇遂踵行之終唐之世惟栁宗元以封禪為非
　嗚呼禮之失也久矣世俗之失可勝救哉
二月丙戌置三師官(以舊/史修)三月戊辰帝幸九成宫(以舊/紀修)
夏五月以魏徵為檢校侍中(新/紀)秋七月己巳詔天下行
鄉飲酒(以新/紀修)九月己酉帝幸慶善宫冬十月乙卯還宫
(以新舊/紀修)十二月辛未録囚縱死罪還家(以新/紀修)
　解題曰吳縝曰案太宗紀貞觀四年天下斷死罪者
　二十九人何其少也今六年十二月太宗躬自慮囚
　而京師死罪繫者已三百九十人舉京師之數而推
　之天下不又多乎多寡遼絶盖出於史氏歸美太宗
　之故而實則不然此三百九十人乃録囚之時歸京
　師輕重繫者非實皆死罪也太宗以其盛冬縲繫故
　矜而縱之使明年就刑如期既至則憐而宥之若謂
　三百九十人實皆死罪而太宗釋之必不然也(事見/通鑑)
是嵗大省内外官(以杜佑通典/及百官志脩)
　解題曰新史百官志序太宗省内外官定制為七百
　三十員曰吾以此待天下賢才足矣(杜佑通典貞觀/六年大省内外)
　(官凡文武定員六/百四十有三而已)然是時已有員外置其後又有特
　置同正員(杜佑通典國初有員外神龍二年置員外/官二千餘人員外官其初但云員外永徽)
　(六年有員外官/復司正員者)至於撿挍兼守判知之類皆非本制
　(通典撿挍者云撿挍某官某階髙而官卑者稱行階/卑而官髙者稱守階官同者無行守字判官者云判)
　(某官事知者/云知某官事)又有置使之名或因事而置事已則罷
　或遂置而不廢其名類繁多莫能徧舉中世以後盗
　起兵興又有軍功之官遂不勝濫矣
唐太宗文武皇帝貞觀七年春正月更破陣樂曰七德
舞(以通/鑑修)三月戊子王珪罷庚寅魏徵為侍中(新/紀)癸巳直
太史李淳風造渾天黄道儀成(舊/紀)夏五月癸未帝幸九
成宫(以新舊/紀修)六月戴胄卒(以新/紀修)秋九月大水(以舊/紀修)縱囚
来歸赦之(以新/紀修)
　解題曰按宋書齊書南北史晉謝方明為南郡相年
　終江陵縣獄囚悉散聽歸家使過正還到罪重者二
　十餘人一時遣之囚以就死無恨竟無逃者齊王志
　為東陽太守有重囚十餘人冬至日悉遣還家過節
　皆返惟一人失期明旦果自詣獄辭以婦孕蕭撝為
　周刺史嘗至元日獄中繫囚悉放歸家聽三日然後
　赴獄主者不可撝曰吾獲罪所甘心也諸囚依限而
　至隋王伽為齊州參軍州使送流囚等詣京師並枷
　鎖傳送伽次滎陽謂之曰枷鎖亦大辛苦吾欲與汝
　等脫去能不違期不皆拜謝悉脫其枷停援卒期某
　日至京師依期而至太宗之縱死囚殆亦迹古人之
　所已行而為之爾故歐陽修譏之曰堯舜三代之治
　必本於人情不立異以為髙不逆情以干譽事見通
　鑑
冬十月庚申帝還宫(以通/鑑修)十一月辛丑頒新定五經於
天下(以皇極/經世修)壬辰開府儀同三司長孫無忌為司空(新/舊)
(紀/修)十二月丙辰帝獵於少陵原戊午還宫(以新/紀修)
唐太宗文武皇帝貞觀八年春正月癸未頡利可汗卒
(以吕祖謙/標目修)壬寅命李靖等十三人循省天下(以新舊/紀修)三
月庚辰帝幸九成宫(以新/紀修)夏五月辛未朔日有食之(以/新)
(紀/修)六月驍衛大将軍叚志𤣥等為行軍總管伐吐谷渾
(以新/紀修)秋七月大水(以通/鑑修)冬十月作大明宫(以新紀/通鑑修)
　解題曰大明宫地本太極宫之後苑東西面射殿也
　地在龍首山上太宗初於其地營永安宫以備太上
　皇清暑雖嘗改名大明宫然太上仍居太安宫未徙
　入也髙宗厭西内湫濕龍朔二年始大興葺曰蓬莱
　宫咸亨改含元宫宫南端門名丹鳳在平地門北三
　殿相望第一殿曰含元殿後即宣政門門内曰宣政
　殿殿之左門下省𢎞文館右中書省史館殿後即紫宸
　門門内曰紫宸殿蓬莱池在其北東為蓬莱殿又紫
　宸之東有延英殿(此據六典韋述西京記吕大防長/安都城圖程大昌雍錄石定叟唐)
　(京輔/黄圖)
甲子帝還宫(以通/鑑修)十一月辛未李靖罷為特進每三兩
日平章政事(以新/紀修)
　解題曰平章政事之名始此事見通鑑
甲申吐蕃入貢(以吕祖謙/標目修)
　解題曰此吐蕃通唐之始也按新史列傳吐蕃本西
　羌種屬盖百有五十種散處河湟江岷間未始與中
　國通居析支水西祖曰鶻提勃悉野稍並諸羌據其
　地蕃𤼵聲近故其子孫曰吐蕃而姓勃窣野或曰南
　凉秃髮利鹿孤之後子樊尼臣沮渠䝉遜為臨松太
　守䝉遜滅樊尼率兵西濟河逾積石遂撫有羣羌云
十二月辛丑李靖為行軍大總管率五總管兵伐吐谷
渾(以新/紀修)中書舎人髙季輔請給外官卑品禄秩(以吕祖/謙標目)
(修/)
唐太宗文武皇帝貞觀九年春三月分民户為九等(以/舊)
(紀通/鑑修)夏閏四月丙寅朔日有食之(以新/紀修)五月庚子太上
皇崩於大安宫(新/紀)壬子李靖等奏平吐谷渾殺其王伏
允(以舊/紀修)秋七月甲寅修太廟為六室(以舊/紀修)楊恭仁罷(以/宰)
(相表/修)冬十月庚寅葬太武皇帝於獻陵廟號髙祖(以新/舊紀)
(通鑑/修)
　解題曰竇苹音訓獻陵在三原縣東十八里
唐太宗文武皇帝貞觀十年春三月癸丑以荆王元景
等十二人為諸州都督(以吕祖謙/標目修)
　解題曰按新舊史列傳諫議大夫褚遂良上疏曰皇
　子㓜年或授刺史陛下誠以至親扞四方如臣愚見
　刺史郡帥民仰以安得一善人部内蘇息遇一不善
　合州勞弊陛下兒子内年齒尚㓜未堪臨人者且留
　京師教以經學養成德器審堪臨州然後敦遣太宗
　深納之唐仲友曰王為虚名而都督刺史世襲則名
　實不相副矣宗室豈可例為都督刺史失古者親賢
　並建之意矣此其所以不能久也事見通鑑
皇子魏王泰置文學館(以吕祖謙/標目修)
　解題曰陳𫝊良曰建成為太子太宗為天䇿上将此
　正如承乾為太子而泰為魏王時也太宗開天䇿府
　作文學館學士逓宿閣下給珍膳訪政事討論文典
　此正如泰之即府置館引學士衛尉供帳光禄給食
　時也太宗收人傑納館中卒以此攘建成之位泰親
　太宗之子得無動心乎况日廪所入過於太子逺甚
　則泰豈肯甘心復為太子下故曰啟泰之邪心者太
　宗也非泰之罪也事見通鑑
夏六月壬申以温彦博為右僕射太常卿楊師道為侍
中魏徵罷為特進知門下省事(以新舊/紀修)己卯皇后長孫
氏崩(以新舊/紀修)秋八月禁上書告訐者(以朱熹/綱目修)冬十二月
蕭瑀罷(新/紀)黜治書御史權萬紀(以吕祖謙/標目修)是嵗定十道
府兵之制(以吕祖謙/標目修)
　解題曰按㑹要關内置府二百六十一積兵士二十
　六萬舉關中之衆以臨四方又置折衝府二百八十
　通計舊府六百三十三河東府額亞於關中河北人
　多壮勇故不置府每嵗十二月以衛士帳上於兵部
　以俟徵𤼵天下衛士六十萬餘見通鑑杜牧原十六
　衛曰貞觀中内以十六衛蓄養戎臣外開折衝果毅
　府以儲兵伍有事則戎臣提兵居外無事則放兵居
　内其居内也富貴恩澤以奉養其身所部之兵散舎
　諸府上府不越千二百人三時耕稼一時治武籍藏
　将府伍散田畝力解勢破人人自愛雖有虽尤為帥
　亦不可使為亂耳及其居外也縁部之兵被檄乃来
　斧鉞在前爵賞在後飃暴交椊豈暇異畧雖有虽尤
　為帥亦無由為叛也自貞觀至開元百三十年間戎
　臣兵伍未始逆簒此聖人所以能柄統輕重制鄣表
　裏聖術神算也開元末府兵内剷邊兵外作戎臣兵
　伍湍奔矢徃内無一人矣尾大中乾成燕偏重而天
　下掀然萌根燼然七聖旰食求欲除之且不能也由
　此觀之戎臣兵伍豈可一日使出落鈴鍵哉然為國
　者不能無兵居外則叛居内則簒使外不叛内不簒
　古今已還法術最長其置府立衛乎(李郛曰唐之府/兵本無建立推)
　(行之法皆周隋之舊也周地狭止據所有之地盡籍/為兵以與齊戰及得齊河東頻復増置以自助故關)
　(中最多而河東次之及平齊之後所置絶少以河南/之重止置府於四郡河北山南皆止置於六郡而已)
　(隋既平陳自江南以至嶺海百二十郡止於越潭各/置一府廣州二府貴州一府而已唐亦無大増損陸)
　(贄遂以為太宗居重馭輕之法唐史臣遂以為髙祖/太宗之兵制皆不考之過也又曰周封建唐府兵皆)
　(以漢法考之乃通盖王畿之外不盡為侯國時有特/封者則未封以前必有掌其地者計王朝命吏之在)
　(四方漢之守令固不少也但周官不明之言爾府兵/止西北諸郡為多東方諸郡少則兵民之在郡國如)
　(漢車騎材官者必未嘗廢如江/西宣潤劍南之兵尚可考見)
唐太宗文武皇帝貞觀十一年春正月作飛山宫(舊/紀)房
𤣥齡等定律令格敕(以吕祖謙/標目修)
　解題曰葉適曰太宗房杜諸公參酌輕重著為刑統
　之書人之情偽無不周法之比例無不該雖云古者
　議事以制不為刑辟子産鑄刑書叔向非之然古今
　之變不同古者有禮樂之器庠序次第之法以教化
　天下不為刑辟惟恐民知争端後世治天下既與古
　不同則必著為成書使天下有所依據故古者不待
　刑書以為治後世必待刑書而後治可成刑統既成
　天下更不可易餘見周顯德五年解題
以孔子為先聖顔囘配(以吕祖謙/標目修)二月甲子豫為山陵
終制(朱熹/綱目)帝幸洛陽宫壬午獵於鹿臺嶺(以新舊/紀修)三月
丙戌朔日有食之(以新舊/紀修)丙午行新修五禮(以通/鑑修)辛亥
帝獵于廣成澤癸丑還洛陽(以新/紀修)羣臣請封禪帝使
議之(以通/鑑修)夏六月虞恭公溫彦博薨(以新/紀修)以宗室荆王
元景功臣長孫無忌等世襲刺史(以通鑑/目録修)秋七月癸未
朔大雨穀洛溢詔百官言事廢明德宫及飛山宫之𤣥
圃院給遭水家(以新舊/紀修)
　解題曰中書侍郎岑文本封事言今雖億兆乂安方
　隅寧謐既承喪亂之後又接凋弊之餘户口減損尚
　多田疇墾闢猶少覆燾之恩著矣而瘡疾未復德教
　之風被矣而資産屢空古人譬之種樹年祀綿逺則
　枝葉扶疎若種之日淺根本未固一人摇之必致枯
　槁今之百姓頗類於此常加含養則日就養滋暫有
　征役則隨而凋耗凋耗既甚人不聊生怨氣充塞則
　離叛之心生矣此載於舊史新史不録
九月河溢(以新/紀修)冬十一月辛卯帝幸懷州獵於濟源麥
山以故荆州都督武士彠女為才人
唐太宗文武皇帝貞觀十二年春正月定氏族(以吕祖謙/標目修)
　解題曰唐仲友曰古者重氏族故有同姓異姓庶姓
　之别奠世繫辨昭穆史氏掌之豈容少有混淆自秦罷
　侯封而命氏别族之禮廢自元魏有中原而華夷之
　姓雜然無辨唐承南北之弊氏族之書安得不作不
　幸遭許李挟艶后以焚信書至見目為勲格使太宗
　之美意不傳可勝歎哉事見通鑑(鄭樵曰隋唐而上/官有簿状家有譜)
　(系選舉必由於簿状婚姻必由於譜系歴代有圖譜/局置郎令史以掌之仍用儒者知探譜事凡百官族)
　(姓之有家状者則上之官官為考定詳實藏於秘閣/副在左户私書有濫則糾之以官籍官籍有闕則糾)
　(之以私書五季以来取士不問家世/婚姻不問閥閱故其書散佚而不傳)
二月癸亥帝如河北觀砥柱乙亥獵於河濱(以新/紀修)閏二
月庚辰朔日有食之(新/紀)丙戌帝還宫(以新/紀修)秋七月癸酉
吏部尚書髙士亷為右僕射(以新紀及皇/極經世修)八月吐蕃冦
松州以吏部尚書侯君集為大總管率三總管兵伐之
(以新/紀修)
　解題曰吐蕃之禍始於此
九月辛亥濶水道行軍總管牛進達敗吐蕃於松州(以/新)
(紀/修)癸酉以薛延陀真珠可汗二子為小可汗(以吕祖謙/標目修)
冬十月己卯帝獵於始平乙未還宫(新/紀)十一月丁未初
置𤣥武門飛騎(以通/鑑修)是嵗西突厥分為兩可汗(以吕祖/謙標目)
(修/)
唐太宗文武皇帝貞觀十三年春三月乙巳朔帝謁獻
陵丁未還宫(以新舊/紀修)房𤣥齡為太子少師自領度支(以/吕)
(祖謙標/目修)
　解題曰太宗嘗責房杜以求賢而不使之親細務似
　得任相之道矣今𤣥齡之領度支無乃下行有司之
　職乎借曰制國用者冡宰之事而名之不正亦甚矣
　事見通鑑
永寧懿公王珪卒(以通/鑑修)二月庚子停世封刺史(新/紀)
　解題曰唐仲友曰太宗以諸王為都督刺史又欲世
　封功臣二事乃法制根本欲行周典當自是始惜乎
　羣臣不足以語此諸王守土遂良方以為非功臣世
　封無忌等自同於遷徙二事既無所成本末俱弱武
　氏得以談笑簒之惜哉事見通鑑
夏四月戊寅帝幸九成宫甲申中郎将阿史那結社率
犯御營伏誅(以新舊/紀修)壬寅雲陽火然(新/紀)五月旱甲寅避
殿詔五品以上言事減膳罷役理囚賑乏乃雨魏徵上
疏論十漸(以新舊紀/傳通鑑修)
　解題曰按新史列傳徵上疏極言曰陛下貞觀初清
　淨寡欲今萬里遣使市駿馬訪珍怪此不克終一漸
　也(犯旅獒/之戒)貞觀初護民之勞喣之如子不輕營為頃
　既奢肆思用人力乃曰百姓無事則易驕勞役則易
　使自古未有百姓逸樂而致傾敗何有逆畏其驕而
　為勞役哉此不克終二漸也(犯無逸/之戒)貞觀初役已以
　利物比来縱欲以勞人雖憂人之言不絶於口而樂
　身之事實切於心此不克終三漸也(犯無逸/之戒)貞觀初
　親君子逺小人比来輕褻小人禮重君子重君子恭
　而逺之輕小人狎而近之此不克終四漸也(犯立政/之戒)
　貞觀初不貴異物不作無益而今難得之貨雜然並
　進玩好之作無時而息此不克終五漸也(犯旅獒/之戒)貞
　觀初求士如渴賢者所舉即信而任之取其所長常
　恐不及比来由心好惡以衆賢舉而用以一人毁而
　棄雖積年任而信或一朝疑而斥此不克終六漸也
　(犯立政/之戒)貞觀初無田獵畢弋之好數年之後志不克
　固鷹犬之貢逺及四夷晨出夕返馳騁為樂此不克
　終七漸也(犯無逸/之戒)貞觀初遇下有禮羣情上達今外
　間奏事顔色不接間因所短詰其細過此不克終八
　漸也(犯太甲接下/思恭之戒)貞觀初孜孜治道常若不足比恃
　功業之大長傲縱欲無事興兵問罪逺裔此不克終
　九漸也(犯說命干戈/省躬之戒)貞觀初頻年霜旱畿内户口並
　就關外無一户亡去由矜育撫寧故死不擕貳比者
　疲於徭役關中尤甚脫有一穀不收恐不能如前日
　之帖泰此不克終十漸也(犯大禹本固/邦寜之戒)疏奏帝曰朕
　今聞過矣願改之以終善道有違此言當何施顔面
　與公相見哉乃以所上疏列為屏障朝夕見之兼録
　付史館使知萬世君臣之義唐仲友曰徵之言條目
　雖多然不過修己用人聽言安民四事而已藹然如
　伊傅周召之戒其君大禹之訓後世非慮之至忠之
　盡安能及此
六月丙申封弟為王(以新/紀修)秋八月辛未朔日有食之(舊/紀)
遣突厥還磧南庚辰立阿史那思摩為可汗賜姓李(以/吕)
(祖謙標/目修)
　解題曰唐仲友曰思摩之立在延陀之後故突厥終
　見逼於延陀盖頡利之亡其下多走延陀若北庭早
　建則可以收撫散亡延陀既受唐號而思摩復立故
　勞口舌之諭而延陀終亦叛渙亦不蚤從魏徵之過
　也事見通鑑
冬十月甲申帝還宫(以通/鑑修)十一月辛亥楊思道為中書
令戊辰尚書左丞劉洎為黄門侍郎參知政事(以新舊/紀修)
　解題曰參知政事之名始此
十二月以侯君集為大總管伐髙昌(以吕祖謙/標目修)己亥立
皇子為王(以本/紀修)壬辰獵於咸陽癸巳還宫
唐太宗文武皇帝貞觀十四年春正月庚子令有司讀
時令(以新舊/紀修)二月丁丑幸國子監時増築學舎千二百
間學生三千餘員命祭酒孔頴達等撰五經正義(以新/舊紀)
(及通/鑑修)
　解題曰范祖禹曰古之教者家有塾黨有庠遂有序
　國有學士修於家而後升於鄉升於國達於天子其
　教之有素養之有漸升之有序故賢才不可勝用後
　世鄉里之學廢人君能教者不過聚天下之士而烏
　合於京師眩曜於一時而已非有教養之實也唐之
　儒學惟貞觀開元為盛其所成就者則亦可覩矣孟
　子曰學所以明人倫也故有國者以為先然為學而
　不復三代之制亦未知其可也吕祖謙曰傳注之學
　漢之諸儒專門名家以至魏晉梁隋全經固失然鄭
　𤣥王肅之徒其說猶存猶有可見之美自孔頴達集
　衆家之說為正義後之觀經者但知有正義而諸儒
　之說無復存矣事見通鑑
壬午帝幸溫湯辛卯還宫(以新/紀修)秋八月庚午作襄城宫
(新/紀)
　解題曰新史地志汝州臨汝縣有清暑宫在鳴臯山
　南即襄城宫
癸酉侯君集克髙昌擒其王九月以其地為西州乙卯
置安西都護府魏徵及黄門侍郎褚遂良諌不聽唐地
東極於海西至焉耆南盡林邑北抵大漠皆為州縣(以/吕)
(祖謙標/目修)
　解題曰按新舊史列傳太宗欲以髙昌為州縣魏徴
　諌曰陛下初臨天下髙昌夫婦先来朝謁自後商胡
　被其遏絶貢獻王誅載加罪止文泰可矣未若撫其
　人而立其子伐罪弔民威德被於遐外今若利其土
　壤以為州縣常須千餘人鎮守數年一易每徃交畨
　死者十三四遣辦衣資離别親戚十年之後隴右空
　虚陛下終不得髙昌撮穀尺布以助中國散有用而
　事無用臣未見其可不從以其地為西州褚遂良上
　疏曰古者哲王必先華夏而後夷狄務廣德化不事
　遐荒陛下誅滅髙昌以為州縣嵗遣千餘人逺事屯
　戍去者資装自須營辦既賣菽粟假其機杼經途死
　亡復在言外兼遣罪人増其防遏所遣之内復有逃
　亡官司捕捉為國生事河西方已腹心髙昌他人手
　足豈得縻費中華以事無用冝擇髙昌可立者而立
　之長為藩翰不省餘見通鑑唐仲友曰太宗志在西
　域自髙昌始故得其地而守之不暇顧勞費魏徵遂
　良之諌萬世之長䇿也太宗不暇顧省欲谷設之降
　又以其地為庭州此後焉耆龜兹之伐繼行遂置四
　鎮而中國之民萬里征戍自兹始矣(通典漢宣帝初/置西域都護晉)
　(宋以後有都護之官齊陳伯起/為西江都護沈顗為南江都護)
冬閏十月乙未帝如同州獵於堯山庚戌還宫(以新/紀修)十
一月甲子朔祀南郊(以通/鑑修)詔増服制(以吕祖謙/標目修)十二月
下侯君集獄既而赦之(以通/鑑修)
　解題曰按新史侯君集傳君集平髙昌還為有司所
　劾詔詣獄簿對中書侍郎岑文本諌餘見通鑑(吳縝/曰本)
　(紀十六年正月辛未中書舎人岑文本為中書侍郎/専典機密則是年十二月文本未為中書侍郎也宰)
　(相表又云十六年正月辛未中書舎人兼侍郎岑文/本為中書侍郎則傳所書者其兼官歟不書正官而)
　(書兼官非史法也紀書正/官而不著兼官亦未允也)
唐太宗文武皇帝貞觀十五年春正月丁丑以公主妻
吐蕃(以吕祖謙/標目修)
　解題曰唐仲友曰太宗得志四夷獨於吐蕃終以和
　解者太宗之兵力盡於東北故不暇及於吐蕃一也
　夷狄之勢離則弱合則强太宗滅西域破吐谷渾為
　吐蕃毆民所以終為唐患二也中國不可輕假借夷
　狄太宗得之於薛延陀失之於吐蕃使得借中國之
　勢以服其種人三也以太宗之智筭而猶有遺慮其
　為中國患亦有天數耶事見通鑑
辛巳帝幸洛陽次温湯衛士作亂伏誅(以新/紀修)三月戊辰
帝幸襄城宫罷之(以新紀/通鑑修)夏四月辛卯朔詔以来嵗二
月有事於泰山(以新/紀修)六月己酉有星孛於太㣲丙辰詔
罷封禪(以通/鑑修)秋七月甲戌遣使立西突厥沙鉢羅葉護
可汗(以通/鑑修)遣職方郎中陳大德使髙麗(以吕祖謙/標目修)
　解題曰去年得志於西域今又遣人觀釁於東夷矣
　事見通鑑
冬十月帝獵於伊闕幸洛陽宫(以新/紀修)十一月薛延陀攻
突厥命兵部尚書李勣等為四道行軍總管伐之(以新/紀修)十
二月戊子帝還京師(以通/鑑修)
唐太宗文武皇帝貞觀十六年春正月魏王泰上括地
志泰居武德殿魏徵諌遣歸第(以通/鑑修)辛未中書舍人兼
中書侍郎岑文本為侍郎(以新紀/及表修)夏六月庚寅追復建
成皇太子元吉巢王(以舊/紀修)甲辰詔皇太子用庫物有司
勿為限期(以朱熹/綱目修)秋七月戊午長孫無忌為司徒房𤣥
齡為司空(以新舊/紀修)九月丁巳魏徵為太子太師(以舊/紀修)西
突厥咄陸可汗殺沙鉢羅葉護可汗而驕諸部請廢之
遣使立射匱可汗(以吕祖謙/標目修)冬十月丙辰帝獵於武功
壬戌獵於岐陽幸慶善宫庚午還宫十二月癸卯幸温
湯甲辰獵於驪山乙巳還宫(以新/紀修)是嵗髙麗大人泉盖
蘇文弑其王建武(以舊/紀修)
唐太宗文武皇帝貞觀十七年春正月戊辰鄭文貞公
魏徵卒(以新紀吕祖/謙標目修)
　解題曰按新舊史列傳太宗嘗臨朝謂侍臣曰徵亡
　後朕遣人至其家得書一紙始半藁其可識者曰天
　下之事有善有惡任善人則國安用惡人則國亂公
　卿之内情有愛憎憎者惟見其惡愛者惟見其善愛
　憎之間所冝詳慎若愛而知其惡憎而知其善去邪
　勿疑任賢勿貳可以興矣其遺表如此朕顧思之恐
　不免斯事公卿侍臣可書之於笏知而必諌也徵状
　貌不逾中人而素有志膽每犯顔進諌雖逢帝怒甚
　神色不徙而天子亦為霽威議者謂賁育不能過嘗
　上冡還奏曰向聞陛下有關南之行既辦而止何也
　帝曰畏卿遂停耳餘見通鑑唐仲友曰諌臣有三長
　曰學曰識曰氣徴三者兼有而氣最勝故以直著徵諌
　諍甚多然亦有綱領以堯舜為凖以仁義為本以修
　身知人安民為說可觸類而通也
二月戊申圖功臣於凌烟閣(新/紀)
　解題曰南部新書凌烟閣在西内三清殿側畫功臣
　皆北面事見通鑑(唐仲友曰太宗以平隠巢之難為/元勲故長孫無忌居房杜之上而)
　(張亮侯君集皆預焉/犯小人勿用之戒矣)
齊州都督齊王佑殺長史權萬紀而反三月丙辰遣李
勣将兵討之伏誅(以吕祖謙/標目修)夏四月乙酉廢皇子承乾
為庶人漢王元昌侯君集駙馬都尉杜荷等皆伏誅幽
魏王泰丙戌立晉王治為皇太子(以吕祖謙/標目修)丁亥楊師
道罷己丑長孫無忌兼太子太師房𤣥齡兼太傅蕭瑀
為太保李勣為詹事瑀勣並同中書門下三品(以通/鑑修)
　解題曰同三品自此始宋敏求曰時中書令侍中皆
　正三品大厯升為二品
癸巳降魏王泰為郡王(以新/紀修)六月己卯朔日有食之(以/新)
(紀/修)壬辰葬隋恭帝(新/紀)丁酉髙士亷同三品平章政事(以/新)
(紀/修)閏六月丁巳詔皇太子典左右屯營兵(以新/紀修)薛延陀
来納幣絶其昏(以朱熹/綱目修)遣使册封髙麗王藏(以通鑑朱/熹綱目修)
秋七月罷魏徵子叔玉尚主踣墓碑(以吕祖謙/標目修)
　解題曰徵既亡帝思之不已登凌烟閣觀畫像賦詩
　悼痛聞者􁀬之毁短百為指其與杜正倫侯君集為
　阿黨又言徵嘗録前後諌諍語示史官褚遂良帝滋
　不悅先許以衡山公主降其子叔玉於是手詔停昏
　仆所為碑餘見通鑑曽鞏曰太宗嘗屈己以從羣臣
　之議而魏公之徒感知己之遇事之大小無不諫諍
　唐之所以治其源盖出於此能知其有此者以其書
　存也及觀魏徵以諌諍事付史館而太宗怒之每恨
　其不思而益知公之為賢夫君之使臣與臣之事君
　大公至正之道而已大公至正之道非滅人言以掩
　已過取小亮以私其君此其不可者也又有甚不可
　者夫以諌諍為當掩是以諌諍為不美也則後世誰
　復當諌諍乎况前代之君有納諫之美而後世不見
　則非惟失一時之公又将使後世之君謂前代無諌
　諍之事是啟其怠且忌矣
丁酉房𤣥齡罷(以紀/傳修)八月庚戌兵部尚書張亮為工部
尚書參豫朝政(以新/紀修)九月庚辰新羅乞兵伐髙麗遣使
諭之(以通/鑑修)徙庶人承乾黔州順陽王泰均州(以吕祖謙/標目修)
冬十月丁巳房𤣥齡起復(新/紀)十一月己卯祀圓丘(以通/鑑修)
黜封德彜贈諡(以朱熹/綱目修)帝疑太子仁弱宻謂長孫無忌
曰吳王恪英果類我立之何如無忌固爭乃止(以吕祖謙/標目修)
唐太宗文武皇帝貞觀十八年春帝欲征髙麗李勣勸
之褚遂良諌不聴(以吕祖謙/標目修)
　解題曰按新舊史列傳太宗謂侍臣曰髙麗莫離支
　賊殺其王虐用其民夫出師當乗機便今誅之甚易
　褚遂良對曰陛下手平冦亂西北誅夷徼外懾伏今
　将興師遼東臣意熒惑何者兵既渡遼指期克㨗萬
　一差跌無以示逺方若再𤼵忿兵則安危難測太宗
　深然之李勣曰近者延陀犯邊陞下必欲追擊聴魏徴
　之言遂失機㑹若如聖䇿可五十年間疆域無事帝
　曰誠如卿言由徵計誤朕不欲以一計不當而尤之
　遂良翌日上疏曰譬諸身兩京腹心也四境手足也
　殊裔絶域殆非支體所屬髙麗殺其主陛下討逆收
　地斯實乗機但命二三勇将𤼵兵四五萬唾手可取
　今太子新立年實㓜小自餘藩屏陛下所知一旦棄
　金湯之全渡遼海之外叵忽三思愁煩並集東京太
　原逕路非逺為其節度以設軍謀實安全之上計不
　納餘見通鑑唐仲友曰髙麗之舉起於裴矩温彦博
　之諫(裴温言遼東本箕子國魏晉時故封内不可不/自此即開逺畧之端一言而幾於喪邦者也)
　滋於陳大德之使𤼵於新羅之侵定於李勣之議𤣥
　齡遂良之諌皆不欲也拏兵十數年海東丘墟天下
　騷動仁人之言其利溥哉不仁之言其害亦大矣(又/曰)
　(王魏既沒諌臣惟遂良而其識量逺不及徵李勣武/臣所見者惟邊功奈天下計何徵在勣此言必不𤼵)
　(就使有此言徵肯但已耶遂良以克為善其言已不/能無過矣胡不明夷夏之分申知足之戒以告耶勣)
　(之指徵所以杜遂良之再諫惜乎不抗疏而力陳之太/宗之欲用兵也指徵之失其悔用師也興徵之思諫臣)
　(繫國之輕重/也如此夫)
夏四月辛亥帝幸九成宫(以新/紀修)秋七月甲午遣營州都
督張儉率兵及契丹奚伐髙麗(以新/紀修)八月壬子以安西
都護郭孝恪為行軍總管伐焉耆(以新/紀修)甲子帝還宫(以/新)
(紀/修)丁卯散騎常侍劉洎為侍中岑文本為中書令中書
侍郎馬周守中書令(以新/紀修)九月以褚遂良為黄門侍郎
參預朝政(以通/鑑修)
　解題曰按新舊史列傳太宗嘗謂無忌等曰人苦不
　自知公冝面論攻朕得失無忌曰陛下武功文德冠
　卓千古臣将順之不暇實不見陛下有所愆失帝曰
　朕冀聞過公等乃相䛕悅朕今面談公等得失以為
　鑒誡因目無忌曰善避嫌疑應對敏速求之古人未
　有其比而總兵攻戰非所長也髙士亷涉獵古今心
　術聰悟臨難不改節為官無朋黨所少者骨鯁規諌
　耳唐儉言辭俊利善和解人事朕三十載遂無一言
　論國家事楊師道性行純善自無愆過而情實怯懦
　緩急不可得力岑文本性道敦厚文章是其所長而
　持論常據經逺自當不負於物劉洎性最堅貞言多
　利益然其意尚然諾於朋友馬周見事敏速性甚貞
　正論量人物直道而行朕比任使多所稱意褚遂良
　學問稍長性亦堅正既寫忠誠親附於朕譬如飛鳥
　依人自加憐愛(王珪與房𤣥齡李靖温彦博戴胄同/輔政太宗謂珪曰卿識鑒清通尤善)
　(談論自房𤣥齡等咸冝品藻又可自量孰與諸子賢/對曰孜孜奉國知無不為臣不如𤣥齡才兼文武出)
　(将入相臣不如李靖敷奏詳明出納惟允臣不如彦/博處繁理劇衆務必舉臣不如戴胄以諌諍為心恥)
　(君不及堯舜臣不如魏徵至於激濁揚清嫉惡好善/臣於數子亦有一日之長帝稱善而𤣥齡等亦以為)
　(盡己所長謂之確論及太宗/評無忌等人才視之劣矣)
郭孝恪平焉耆(以吕祖謙/標目修)冬十月辛丑朔日有食之
(以新/紀修)甲寅帝幸洛陽房𤣥齡留守京師(以新舊/紀修)十一月
遣張亮李勣馬周為行軍大總管率十六總管兵伐髙
麗仍詔親征(以新/紀修)
　解題曰按新舊史列傳太宗将伐遼東召靖入謂曰
　公南平吳北破突厥西定慕容惟東有髙麗未服公
　意如何對曰徃憑天威薄展㣲效今殘年朽骨惟擬
　此行陛下誠不棄疾且瘳矣太宗愍其老不許太宗
　欲取髙麗若委之靖固能辦之然太宗方欲以髙麗
　為己功故棄靖不用耳所以無功之可紀也餘見通
　鑑
十二月壬寅庶人承乾卒(新/紀)戊午突厥部落南渡河李
思摩来奔(以吕祖謙/標目修)
唐太宗文武皇帝貞觀十九年春二月庚戌帝伐髙麗
蕭瑀留守洛陽(以新紀/通鑑修)
　解題曰按南蠻傳貞觀時林邑與㜑刹羅刹二國使
　者偕来林邑言不恭羣臣請問罪太宗曰昔苻堅欲
　吞晉衆百萬一戰而亡隋取髙麗嵗調𤼵人與為怨
　乃死匹夫手朕敢妄議𤼵兵耶赦不問伐髙麗之失
　太宗非不知之也一怵於陳大德之觀釁再激於新
　羅之求救遂掃境而屬之而不暇他顧也豈非所謂
　知之非艱行之惟艱耶事見通鑑
贈殷比干太師諡忠烈(以新舊/紀修)三月帝至定州皇太子
監國命攝太子太傅髙士亷左庶子劉洎馬周等輔皇
太子監國長孫無忌攝侍中吏部尚書楊師道攝中書
令及岑文本從行夏四月丁未文本薨右庶子許敬宗
撿挍中書侍郎(通/鑑)李勣克盖牟城(以新/紀修)五月張亮拔沙
卑城(以朱熹/綱目修)
　解題曰竇苹音訓卑沙城今朔庭南海府在梁水南
　三百里
甲申帝克遼東城置遼州六月丁酉朔克白巖城置巖
州己未大敗髙麗於安市城(以新舊/紀修)
　解題曰竇苹音訓白巖城今戎人以為巖州在梁水
　西北四十里安市城在梁水城南百八十里夷人亦
　呼為鐡州
秋七月壬申薛延陀真珠可汗死子拔灼自立為多彌
可汗(以吕祖謙/標目修)李勣攻安市城不克癸未帝乃班師(以/舊)
(紀/修)冬十月命祀魏徵復立所踣碑(以朱熹/綱目修)
　解題曰唐仲友曰髙麗之役褚遂良諌不聽帝所狎
　也遼東之還謂魏徵在吾無此行帝所憚也古人言
　成王畏相以此事見通鑑
戊午次漢武臺刻石紀功(新/紀)十一月丁亥貶楊師道為
工部尚書(新/紀)十二月戊申帝次并州(以新/紀修)薛延陀冦河
南領軍大将軍執失思力大敗之(以通/鑑修)庚申殺劉洎(以/新)
(舊紀/修)
　解題曰按新舊史列傳帝征遼東詔劉洎兼太子左
　庶子檢校民部尚書輔皇太子監國太宗謂洎曰我
　今逺征使卿輔太子安危所寄卿冝深識我意洎曰
　願陛下無憂大臣有愆失臣謹即行誅帝以其妄發
　頗怪之謂曰卿性疎而太健恐以此敗深冝戒慎帝
　還不豫洎與馬周入候洎周出褚遂良問起居洎泣
　曰上體患癰殊可懼遂良誣奏之曰國家不足慮正
　當輔少主行伊霍事大臣有異志者誅之自定矣帝
　愈召洎問状洎以實對又引馬周以自明周對與洎
　所陳不異遂良執不已乃賜洎自盡洎臨引絶索筆
　牘欲有所奏有司不敢與帝後知之有司皆得罪(孫/甫)
　(曰遂良不應譛洎盖遂良被譴之後洎子訴寃李義/府助之又貞觀實録許敬宗頗以私意改易舊文則)
　(譛洎之事未必可/信蘇軾取其說)顯慶中其子𢎞業詣闕訴遂良譖
　死状李義府右之髙宗告近臣樂彦禕曰辨之是暴
　先帝過刑事寝餘見通鑑
馬周攝吏部尚書始罷四時選(以通/鑑修)
唐太宗文武皇帝貞觀二十年春正月夏州都督喬師
望等擊薛延陀大破之(以新/紀修)丁丑遣大理卿孫伏伽等
二十二人以六條察四方(以通/鑑修)
　解題曰王容曰按百官志監察御史十道巡按一察
　官人善惡二察户口流散籍帳隱没賦役不均三察
　農桑不勤倉庫耗減四察妖猾盗賊生業為公私蠧
　害五察德行孝悌茂材異等藏器晦迹應時用者六
　察黠吏豪宗兼并縱暴貧弱寃苦不能自伸者此言
　巡察四方或者即此六條歟餘見通鑑(按舊史李嶠/傳則天初置)
　(右御史臺巡按天下嶠上疏今之所察但凖漢之六/條推而廣之則無不包矣無為多張科目空費簿書)
三月己巳帝還京師(以新舊/紀修)己丑張亮謀反伏誅(以吕/祖謙)
(標目/修)閏三月癸巳朔日有食之(新/紀)戊戌罷遼州巖州(以/吕)
(祖謙標/目修)囘紇攻薛延陀六月乙亥遣江夏王道宗李勣
伐薛延陀囘紇殺多彌可汗據其地(以新/紀修)秋八月甲子
立皇孫為王(以本/紀修)囘紇諸部並降己巳帝幸靈州受之
九月諸部上號為可汗(以吕祖謙/標目修)冬十月蕭瑀罷(以舊/紀修)
丙戌帝還京師(以新舊/紀修)
唐太宗文武皇帝貞觀二十一年春正月壬辰申文獻
公髙士亷薨(以新/紀修)丙辰以囘紇諸部為州府其酋長為
都督刺史(以吕祖謙/標目修)
　解題曰范祖禹曰中國之有夷狄猶晝之有夜陽之
　有隂君子之有小人也中國失政四夷交侵先王所
　以御之者曰而難任人蠻夷率服曰無怠無荒四夷
　来王盖柔逺能邇治内安外而殊俗之嚮慕不以利
　誘不以威脅而自至矣故不勞民不費財至於後世
　之君或讐疾而欲殄滅之或愛悅而欲招来之二者
　皆非也何則彼雖夷狄亦人類也王者於天地間無
　所不養况人類而欲殘之乎殘之尚不可况不勝而
　欲自殘其民乎仁人之所不為也為之者秦始皇是
　也山川之所限風氣之所移得其地不可居得其民
　不可使列為州縣是崇虚名而受實弊也且得之既
　以為功則失之必以為恥其失不在於己則在於子
　孫故有征討之勞饋餉之煩民不堪命而繼之以亡
　隋煬帝是也人君類忽近而喜逺厭故而喜新雖或
　未至於亡而常與之同事其累德豈細哉事見通鑑
丁酉詔以来嵗二月有事於泰山(以新舊/紀修)丁丑皇太子
釋菜於太學(新/紀)三月戊子遣武衛大将軍牛進達等為
行軍大總管率三總管兵伐髙麗(以新紀/通鑑修)夏四月乙丑
作翠微宫(以新舊/紀修)丙寅置燕然都䕶府(以吕祖謙/標目修)五月
戊子帝幸翠微宫(以新舊/紀修)庚戌李勣克南蘇木底城(新/紀)
六月癸亥長孫無忌遥領揚州都督(以通鑑/舊紀修)秋七月乙
未牛進達克石城(新/紀)庚子作玉華宫庚戌還宫(以吕祖謙/標目修)
　解題曰玉華宫在坊州冝君縣北四十里鳳凰谷永
　徽廢為寺縣治古杸栩城北谷盖因鳳凰集杸栩得
　名也
八月壬戌河北水災停封禪(以舊紀/通鑑修)
　解題曰晁補之曰太宗始排羣議欲守儉約賢君仁
　人之言也請者不已後卒議行徒以星變水災而止
　太宗好大喜功不憚萬里伐髙麗况封禪耶使其本
　心薄之而不為雖舉天下以勸我何有哉既行而以
　事輟則特不得已耳語曰智及之仁不能守之太宗
　之謂矣事見通鑑
立子明為曹王尋以為巢刺王元吉後(以通/鑑修)
　解題曰唐仲友曰觀魏徵辰嬴王珪郭亡之諫知後
　世必有武氏楊氏之事矣事見通鑑
戊戌發江南所造船伐髙麗(以通/鑑修)冬十月癸丑褚遂良
罷(新紀/)十一月突厥車鼻可汗入貢(以通/鑑修)癸卯徙順陽
王泰為濮王(以通/鑑修)十二月戊寅遣驍衛大将軍契苾何
力為行軍大總管率三總管兵伐龜兹(以新/紀修)
唐太宗文武皇帝貞觀二十二年春正月庚寅馬周薨
(以新/紀修)
　解題曰唐仲友曰周銳敏多中機㑹與太宗性合其
　得君過房杜而人才不及矣
戊戌帝幸溫湯(以新/紀修)己亥中書舍人崔仁師為中書侍
郎參知機務(以通/鑑修)丙午遣武衛大将軍薛萬徹為大總
管伐髙麗(以新/紀修)長孫無忌檢校中書令知尚書門下省
事(新紀/)戊申還宫(以新/紀修)二月褚遂良起復(以新/紀修)乙亥帝
幸玉華宫(以新/紀修)流崔仁師於連州(以新/紀修)三月充容徐惠
以帝東征西討營繕相繼服玩華靡上疏諌(以通/鑑修)
　解題曰唐仲友曰數調兵討定四夷稍稍治宫室勞
　役百姓隋亡以此二事之極也惟魏徵嘗言之然於
　用兵亦不極諫而惠之疏乃及於此可謂切中時病
　矣事見通鑑
夏四月丁巳武侯将軍梁建方破松州蠻(以新/紀修)五月右
衛率長史王𤣥䇿平天竺(以吕祖謙/標目修)秋七月命劒南造
船伐髙麗(以吕祖謙/標目修)
　解題曰唐仲友曰昔漢武平四夷惟匈奴天下共其
　勞其他各止一方太宗征遼之役固已天下共勞矣
　今舟檝糧械之役齊蜀與越皆同其擾信乎兵者民
　之殘財之蠧也事見通鑑
壬辰殺華州刺史李君羡(以吕祖謙/標目修)癸卯梁文昭公房
𤣥齡薨(以吕祖謙/標目修)
　解題曰按舊史列傳𤣥齡謂諸子曰今天下清謐惟
　東討髙麗不止為國患主上含怒意决臣下莫敢犯
　顔吾知而不言則銜恨入地遂抗表諫曰臣聞兵惡
　不戢武貴止戈今上古所不臣者陛下皆臣之矣惟
　髙麗歴代逋誅陛下責其弑逆親總六軍問罪遼碣
　未經旬月即拔遼東虜獲數十萬計比功較德萬倍
　前王且陛下抜将於行伍之中取士於凡庸之末逺
　夷之使一見不忘小臣之名未嘗再問加以留情墳
　典屬意篇什筆邁鍾張辭窮班馬撫萬姓以慈遇羣
　下以禮褒秋毫之善解吞舟之網逆耳之諫必聽膚
　受之訴斯絶降乗吮思摩之瘡登堂臨魏徵之柩哭
　戰亡之卒則哀動六軍負填道之薪則精感天地衆
　美兼備臣深為陛下惜之重之愛之寳之易曰知進
　退存亡而不失其正者其惟聖人乎傳曰知足不辱
　知止不殆陛下威名功德亦可足矣拓地開疆亦可
　止矣邊夷賤類古者以遐荒視之冝從闊絶若必欲
　絶其種類恐獸窮則摶(師還靺鞨犯/陳亦可見矣)且陛下每决一
　死囚必三復五奏進素食停音樂以人命之重為之
　感動也今士無一罪驅之行陣委之鋒刃肝腦塗地
　魂魄無歸老父孤兒寡妻慈母望轊車而掩泣抱枯
　骨以摧心足以變動隂陽感傷和氣使髙麗違失臣
　節誅之可也侵擾百姓滅之可也長能為中國患除
　之可也今無是三者而坐敝中國為舊主雪恥新羅
　報仇非所存者小所損者大乎願下沛然之詔許髙
　麗自新焚凌波之船罷應募之衆自然華夷慶賴逺
　肅邇安臣死且不朽餘見通鑑宋祁賛曰太宗取孤
　隋攘羣盗天下已平用𤣥齡如晦興大亂之餘紀綱
　彫弛而能興仆植僵使號令典刑粲然罔不完具雖
　數百年猶䝉其功可謂名宰相然求所以致之之蹟
　殆不可見何哉唐栁芳有言帝定禍亂而房杜不言
　功(唐仲友曰太宗折淮安王/明二人之功與蕭何類)王魏善諌而房杜讓其
　直(唐仲友曰禹曰予何言予思日孜孜是遜臯直益/賛於禹禹拜昌言曰俞是遜益直伊尹相湯仲虺)
　(咎單作書傅説相髙宗祖己/作訓古大臣相成大率如此)英衛善兵而房杜濟以
　文(唐仲友曰事有出於人主之所好所能者人臣非/助之為難全之為難也太宗好兵而能於兵英衛)
　(助太宗者也房杜濟太宗者也雖然使房杜有伊周/之學能興三代之制度以副太宗之所好彼其自喜)
　(冝何如而豈復快心於一髙麗哉號令典刑悉因隋/舊僅得魏徵仁義之說以輔之固足濟太宗之武使)
　(不至於如隋終豈免於偏勝封建井田肉刑明/堂之屬不能建明而顧以空言止髙麗之伐哉)持衆美
　效之君是後新進更用事𤣥齡身處要地不吝權善
　始以終此其成大名者諒其然乎如晦任事雖淺
　觀𤣥齡許與及帝所親欵則謨謀果有大過人者方
　君明臣良志叶議從相資以成事固千載一遇蕭曹
　之勲不足進焉(唐仲友曰自王迹熄至秦極壞故漢/承秦為難魏太和復古至隋頗備唐)
　(承隋為易故號令典刑唐若/可以過漢者所因不同也)雖然宰相所以代天者
　也輔賛彌縫而藏諸用使斯人由而不知唐仲友曰
　太宗與房杜君臣之契謂之明良相逢可矣而古之
　王者必有師臣湯之於伊尹武王之於尚父是也故
　能以道正君格其非心以登堯舜之盛房杜之於太
　宗可以為名相矣未可以為畏相也故髙麗之伐危
　惙之疏不能已也至於魏徵輔賛彌縫雖未可與房
　杜比而畏相之風則頗有之經世之材佐之創業正
　君之道輔之守成兹其所以為太宗二子之不能相
　兼亦其所以止於太宗歟
八月己酉朔日有食之(新紀/修)九月庚辰崑立道行軍總
管阿史那杜爾及薛延陀餘部戰敗之(以新/紀修)己亥褚遂
良為中書令(以吕祖謙/標目修)壬寅眉卭雅三州獠反(新紀/)冬
十月癸丑帝還宫(以通/鑑修)十二月阿史那社爾平龜兹閏
月擒其王(以吕祖謙/標目修)
唐太宗文武皇帝貞觀二十三年夏四月己亥帝幸翠
微宫(以新舊/紀修)五月戊午出李勣為疊州都督(以吕祖謙/標目修)
　解題曰按新史列傳勣既忠力帝謂可托大事後留
　宴顧曰朕思屬㓜孤無易公者公昔不遺李宻豈負
　朕哉勣感涕因囓指流血俄大醉帝因解衣覆之帝
　疾謂太子曰爾於李勣無恩今以事出之我死冝即
　授以僕射彼必致死矣乃授疊州都督(唐仲友曰太/宗出之使髙)
　(宗用之得其死力此尤可笑豈有社稷臣而以用舍/易其心哉太宗之意不過謂名将無過於勣慮中外)
　(有變髙宗得其用詎知女戎起/於宫壼非勣不學之所能止哉)
辛酉衛景武公李靖卒(以通/鑑修)
　解題曰唐仲友曰靖自囚上急變君臣之義也勣不
　負李密意氣之交也太宗逆取順守不過假仁義是
　以重意氣之交深託李勣至於知君臣大義如靖者
　不免於讒毁賴靖忠智有以自明耳太宗之知人失
　於此矣
己巳帝崩長孫無忌禇遂良受遺詔輔太子
　解題曰按新舊史列傳帝疾甚召長孫無忌入卧内
　帝引手捫無忌頥無忌哭帝感塞不得有所言翌日
　與遂良入受詔謂之曰漢武寄霍光劉備託諸葛朕
　之後事一以委卿太子仁孝卿之所悉須盡誠輔佐
　永保宗社謂太子曰無忌遂良在汝無憂矣顧遂良
　曰無忌盡忠於我我有天下多此人力爾輔政無令
　䜛毁者害之因命遂良草詔餘見通鑑唐仲友曰漢
　髙祖謂陳平智有餘王陵可以輔之安劉氏者必周
　勃故雖有吕氏之難而社稷不摇髙祖知人之審盖
　以大度得之太宗屬意於李勣用無忌遂良而以許
　敬宗李義府參之敬宗卒附武氏李勣勸成其事唐
　祚幾移太宗素有知人之鑒盖闇於多欲也
庚午奉大行還京師辛未禮部尚書兼太子少師于志
寧為侍中太子少詹事張行成兼侍中撿挍刑部尚書
兼右庶子髙季輔兼中書令六月甲戌朔皇太子治即
皇帝位以遺詔罷遼東及土木之役(以新舊紀/及通鑑修)丁丑李
勣為特進撿挍洛州刺史癸未長孫無忌為太尉癸巳
勣為開府儀同三司參掌機宻(以新紀/傳修)秋八月河東地
震晉州尤甚(以新舊/紀修)庚寅葬文帝於昭陵廟號太宗(以/舊)
(紀/修)
　解題曰曽鞏曰太宗屈己從諫仁心愛人可謂有天
　下之志以租庸任民以府衛任兵以職事任官以才
　能任職以尊本任衆操於上者要而不繁取於下者
　寡而易供民有農之實而兵之備存兵有兵之名而
　農之利在事之分有歸而禄之出不浮材之品不遺
　而治之體相承其亷恥日以篤其田野日以闢其法
　修則安且治廢則危且亂可謂有治天下之材行之數
　嵗粟米斗至數錢居者有餘蓄行者有餘貲人人自
　厚幾於刑措可謂有治天下之效然而不得與先王
　並者法度之行擬之先王未備也禮樂之具田疇之
　制擬之先王未備也躬親行陣之間戰必勝攻必克
　天下莫不以為武而非先王之所尚也四夷萬國古
　所未及以政者莫不服從天下莫不以為盛而非先
　王之所務也太宗之為政於天下者得失如此(竇苹/音訓)
　(昭陵在醴泉縣/六十里九嵕山)
九月乙卯李勣為左僕射同中書門下三品(以舊/紀修)
　解題曰僕射同三品自此始孫甫曰唐采魏晉之制
　以僕射侍中中書令為正宰相僕射二品侍中中書
　令三品李勣自尚書授詹事詹事卑於尚書藉其輔
　翼太子故授之同中書門下三品使得與聞國政此
　侍中中書令之任也今勣授開府儀同三司從一品
　又改僕射從二品而反同三品故蘇冕㑹要駮其事
　曰豈不與立號之意乖乎永隆崔知温薛元超除中
　書令而曰同中書門下三品又大乖也杜佑以裴炎
　為正議大夫守侍中崔知温為正議大夫中書令劉
　景先為中大夫侍中並同中書門下三品當以階卑官髙
　令所給禄秩同三品耳據此似非位署後同三品者
　止記初命率不以為位號也
冬十一月乙丑晉州地震(新紀/修)
唐髙宗皇帝永徽元年春正月辛丑改元(以新舊/紀修)丙午
立妃王氏為皇后(以舊/紀修)張行成為侍中(新紀/修)日引刺史
十人入閣問民疾苦時長孫無忌禇遂良同心輔政有
貞觀之風(以通/鑑修)二月立子三人為王(以本/紀修)夏四月己巳
朔晉州地震(以新/紀修)
　解題曰胡寅曰隋煬帝立為太子天下地震其事未
　逺髙宗必聞之矣即位纔逾兩月而地震於晉陽又
　荐震於晉州天之示戒深矣髙宗曽無恐懼修省之
　心使其推類而求克正厥事則武氏必不入宫禍原
　自弭矣當時大臣亦無一言致戒欲銷去之者兹非
　闕失之大歟
六月庚辰晉州地震(新紀/)秋九月置單于瀚海二都護
府(以吕祖謙/標目修)冬十月戊辰李勣罷左僕射(新紀/)十一月
己未褚遂良罷為刺史(以通/鑑修)
唐髙宗皇帝永徽二年春正月乙巳黄門侍郎宇文節
中書侍郎柳奭同三品(新紀/)瑶池都督阿史那賀魯叛
自稱可汗(以新/紀修)秋七月賀魯冦庭州武衛大将軍梁建
方驍衛大将軍契苾何力為行軍總管以討之(以新/紀修)明
堂以髙祖配五天帝太宗配五人帝(以通/鑑修)八月己巳于
志寧張行成為左右僕射同三品髙季輔為侍中(以通/鑑修)
九月癸巳廢玉華宫更命九成宫為萬年宫(以通/鑑修)十月
晉州地震(新舊/紀)十二月壬子處月朱耶孤注叛附於賀
魯(以新/紀修)
唐髙宗皇帝永徽三年春正月梁建方等大破處月朱
耶孤注於牢山(以通/鑑修)
　解題曰此後唐之先也詳見元和二年解題新史地
　理志堅昆部落有牢山黠戞斯傳牢山亦曰賭蒲距
　囘鶻舊衙度馬行十五日(竇苹音訓謂即平/晉縣之牢山誤也)
己巳褚遂良為吏部尚書同三品(以通/鑑修)二月甲寅帝御
安福門觀百戱(以通/鑑修)
　解題曰范祖禹曰髙宗即位之初問民疾苦尊禮輔
　相蔡道裕希㫖而自責行己之不足覩胡人進戱而
　知所好之不可不謹豈不足為賢君哉不數年而悖
　繆昏惑卒成武氏之簒何哉初親賢後用佞也可不
　戒哉事見通鑑(六典皇城西南/二門北曰安福)
三月宇文節為侍中柳奭守中書令(新紀/)夏四月兵部
侍郎韓瑗為黄門侍郎同三品(新紀/)秋七月丁巳立陳王
忠為皇太子(新紀/)
　解題曰按舊史列傳王皇后無子后舅柳奭以忠母
　微立之必親己后然之奭以褚遂良韓瑗諷長孫無
　忌于志寧等固請立忠為儲后帝許之夫立子以嫡
　否則以賢今忠既非嫡又非賢而强欲立之柳奭不
　足道也遂良韓瑗亦何不思之甚耶餘見通鑑
九月中書侍郎来濟同三品(以新/紀修)冬十月癸巳濮王泰
薨(以通鑑舉/要厯修)
　
　
　
　
　
　
　
　
　
　
　
　
　
　
　大事記續編卷五十一
