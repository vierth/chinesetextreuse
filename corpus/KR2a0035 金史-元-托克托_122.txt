
　金史卷一百二十二
　　元中書右丞相總裁托克托等修
　列傳第六十
　忠義二
　　呉僧格　　　　烏古哩徳升(本名魯/爾錦)張　順
　　馬驤　　　　　伯特烏格　　　　鄂屯醜和尚
　　蘇爾坦(郭用/附)　　富珠哩福燾　　　呉邦傑
　　納哈塔富拉塔　鈕祜禄恩楚(王謹/附)時茂先
　　温特赫老爾　　梁持勝(費摩薩布/韓公恕附)賈邦憲
　　伊喇阿里哈(孔祖/湯附)完顔魯爾錦　　赫舍哩鶴壽
　　富察羅索　　　鈕祜禄資禄　　趙　益
　　侯小叔　　　　王佐　　　　　洪果玖珠
　　烏凌阿竒珠　　圖們色埒黙　　瑪哈富勒呼
　　烏雅威赫　　　烏雅恩徹亨　　鈕祜禄貞(本名/綽哈)
呉僧格西南路唐古伊喇乣珊舍音部落人拳勇善騎
射大安間選籍山西人為兵僧格充馬軍千戸有功貞
祐初遷萬户權順義軍節度使朔州失守僧格復取之
真授同知節度使事弟權同知節度使事達喇真授節
度副使權節度副使燕綽爾真授節度判官提控馬壽
兒以下遷授有差衆苦乏食僧格乞賜糧十五萬斛朝
廷以為應州已破朔為孤城其勢不可守乃遷朔之軍
民九萬餘口分屯於嵐石隰吉絳解之間未行大元兵
至朔州戰七晝夜有功加遥授同知太原府事兼同知
節度使事達喇石州刺史綽爾同知岢嵐州防禦使事
四年始遷其民南行且戰且行者數十里僧格力憊馬
躓死焉時年三十詔贈鎮國上將軍順義軍節度使
烏庫哩徳升本名魯爾錦益都路明安人明昌二年進士
累官補尚書省令史知管差除除吏部主事絳陽軍節
度副使丁父憂起復太常博士東平治中大安初知𢎞
文院改侍御史論西京留守赫舎哩執中姦惡衛紹王
不聴遷肇州防禦使宣宗遷汴召赴闕上言泰州殘破
東北路招討司明安穆昆人皆寓于肇州凡徵調往復
甚難乞升肇州為節度使以招討使兼之置招討副使
二員分治泰州及宜春詔從之進翰林侍讀學士兼戸
部侍郎俄以翰林侍讀權參知政事與平章政事穆延
盡忠論近侍局預政宣宗怒語在盡忠傳無何出為集
慶軍節度使改汾陽軍節度使河東北路宣撫副使復
改知太原府事權元帥左監軍興定元年大元兵急攻
太原糧道絶徳升屢出兵戰糧道復通詔遷官一階徳
升上言皇太子聰明仁孝保訓之官已備更宜選徳望
素著之士朝夕左右之日聞正言見正行此社稷之洪
休生民之大慶也宣宗嘉納之二年真授左監軍行元
帥府事大元兵復圍太原環之數匝已破濠垣徳升植
柵為拒出其家銀幣及馬賞戰士北軍壞城西北隅以
入徳升聯車塞之三却三登矢石如雨守陴者不能立
城破徳升至府署謂其姑及其妻曰吾守此數年不幸
力窮乃自縊而死其姑及其妻皆自殺詔贈翰林學士
承㫖子烏蘭威尚㓜詔以奉御俸養之
張順淄州士伍淄州被圍行省侯摯遣總領提控王庭
玉將兵救之庭玉募順等三十人往覘兵勢且欲令城
中知援兵之至乘夜潛至城下順為所得執之使宣言
行省軍敗績庭玉亦死宜速降順陽許諾既乃呼謂城
中曰外兵無多王節度軍且至堅守毋降兵刃交下順
曰得為忠孝鬼足矣遂死淄人知救兵至以死守城頼
以完後贈宣武將軍同知棣州防禦使事詔有司給養
其親且訪其子孫優加任用
馬驤禹城人也登進士歴官有聲貞祐三年為曹州濟
隂令四月大元克曹州驤被執軍卒搒掠求金驤曰吾
書生何從得是又使跪驤曰吾膝不能屈欲殺即殺得
死為大金鬼足矣遂死贈朝列大夫泰定軍節度副使
仍樹碑于州時致祭貞祐四年七月詔以其男惟賢于
八貫石局分收補
伯特烏格西南路茂乣奚人壯健沉勇大元兵克西南
路鄰郡皆降烏格獨不屈貞祐五年東勝州已破烏格
與頁里雅勒呼頁里雅爾招集義軍披荆棘復立州事河
東北路行元帥府承制除烏格武義將軍寧逺軍節度
副使頁里雅勒呼武義將軍節度判官頁里雅爾武義將
軍觀察判官烏格等以恩不出朝廷頗懷觖望縱兵剽
掠興定元年詔烏格遙授武州刺史權節度使頁里雅勒
呼權同知節度使事頁里雅爾權節度副使各遷官兩
階興定三年烏格特遷三官遙授同知晉安府事尋真
授東勝軍節度使東勝被圍城中糧盡援兵絶烏格率
衆潰圍走保長寧寨詔各進一官戰没者贈三官九月
復被圍烏格死之
鄂屯醜和尚為代州經畧使貞祐四年八月大元兵攻
代州醜和尚禦戰敗績身被數創被執欲降之不屈遂死
蘇爾坦宗室子大安中充尚書省祇候郎君貞祐二年自
募義兵數千充宣差都提控詔從提舉奉先范陽三都
統兵除同知涿州事遷刺史佩金牌經畧海州旋充
宣差都提控安撫山西軍民應援中都上書曰絳解二
州僅能城守而村落之民皆嘗被兵重以連嵗不登人
多艱食皆恃鹽布易米今大陽等渡乃不許粟麥過河
願罷其禁官税十三則公私皆濟矣又曰絳觧河中必
爭之地惟令寳昌軍節度使從宜規畫鹽池之利以實
二州則民受其利兵可以強矣又曰中條之南垣曲平
陸芮城虞鄉河東之形勢陜洛之襟喉也可分陜州歩
騎萬二千人為一提控四都統分戍四縣此萬全之策
也又曰平陸産銀鐵若以鹽易米募工鍊冶可以廣財
用備戎器小民傭力為食可以息盗又曰河北貧民渡
河逐食已而復還濟其饑者艱苦殊甚苛暴之吏抑止
誅求弊莫大焉又曰河南陜西調度未急擇騎軍牝馬
羣牧不二三年可增數萬騎軍勢自振矣又曰諸路印
造寳券乆而益多必將積滯止於南京印造給降庶可
乆行又曰河北職任雖除授不次而人皆不願者蓋以
物價十倍河南祿廪不給饑寒且至若實給俸粟之半
少足養廉則可責其効力又曰河北之官朝廷減資遷
秩躐等以答其勞聞河南官吏以貶逐目之彼若以為
信然誰不解體書奏下尚書省議惟許放大陽等渡宣
撫司量民力給河北官俸目河北為貶所者有禁而已
四年行樞密院于河南府上書曰用兵累年出輒無功
者兵不素勵也士庶且充行伍况於皇族與國同休戚
哉皆當從軍親冐矢石為士卒先少寛聖主之憂族人
道格實同此心願隸臣麾下宣宗嘉其忠許之興定元
年改輝州刺史權河平軍節度使孟州經畧使初御史
大夫權尚書右丞永錫被詔經畧陜西宣宗曰敵兵强
則謹守潼闗毋使得東永錫既行留澠池數日至京兆
駐兵不動頃之潼闗破大元兵次近郊由是永錫下獄
乆不决蘇爾坦上疏救之畧曰竊聞周祚八百漢享國
四百餘載皆以封建親戚犬牙相制故也孤秦曹魏亡
國不永晉八王相魚肉猶歴過秦魏自古同姓之親未
有不與國存亡者本朝呼沙呼之難百僚將士無敢誰
何珊延實古納奮身拒戰盡節而死御史大夫永錫才
不勝任而必用之是朝廷之過也國之枝葉已無幾矣
伏惟陛下審圖之於是宗室四百餘人上書論永錫皆
不報乆之永錫杖一百除名當是時諸路兵皆入城自
守百姓耕稼失所蘇爾坦上言養兵所以衛民方今河
朔惟真定河間之衆可留扞城其餘府州皆當散屯于
外以為民防俟稼穡畢功然後移于屯守之地是為長
策從之加遥授同知東平府事權元帥右監軍行元帥
府事與參知政事李革守平陽興定二年十月蘇爾坦
上奏太原已破行及平陽河東郡縣皆不守大抵屯兵
少援兵不至故耳行省兵不滿六千平陽河東之根本
河南之藩籬也乞併懷孟衛州之兵以實潞州調澤州
沁水端氏高平諸兵並山為營為平陽聲援惟祈聖斷
以救倒懸之急是月壬子大元兵至平陽提控郭用戰
于城北濠垣被執不屈而死癸丑城破蘇爾坦自殺贈昌
武軍節度使
富珠哩福壽為唐邑主簿大元兵攻唐邑福壽與戰死
之贈官三階賻錢五百貫
吳邦傑登州軍事判官邦傑寓居日照之村墅為大元
兵所得驅令攻城邦傑曰吾荷吾國恩詎忍攻吾君之
城與之酒食不顧乃殺之詔贈朝列大夫定海軍節度
副使
納哈塔富拉塔大名路明安人承安二年進士調大名教
授累除比陽令補尚書省令史除彰徳軍節度副使以
憂去官貞祐二年調同知西安軍節度使事歴同知臨
洮平涼府事河州防禦使三年夏人圍定羗富拉塔擊
走之以功加遥授彰化軍節度使四年升河州為平西
軍就以富拉塔為節度使上言古者一人從軍七家奉
之興十萬之師不得操事者七十萬家今籍諸道民為
兵者十之七八奉之者纔二三民安得不困夫兵貴精
不在衆寡擇勇敢謀畧者為兵脆懦之徒使歸農畆是
亦紓民之一端也又請補官贖罪以足用及請許人射
佃陜西荒田開採礦冶不報改知平涼府事入為戸部
尚書是時伐宋大㨗富拉塔奏宋人屢敗其氣必沮可
乘此遣人諭説以尋舊盟若宋人不從然後伐之疾讎
怒頑易以成功朝廷不能用富拉塔又言諸軍當汰去
老弱妙選精鋭庶可取勝陜西弓箭手不習騎射可選
善騎者代之延安屯兵甚衆分徙萬人駐平涼闗中元
帥猥多除京兆重鎮其餘皆可罷鞏縣以北黄河南岸
及金鉤橋虎牢闗虢州崿嶺凡鈄徑僻路俱當置兵
防守詔下尚書省樞密院議竟不施行未幾改元帥右
監軍兼昭義軍節度使行元帥府事興定二年潞州破
力戰而死贈御史大夫
鈕祜禄恩楚仕至楨州刺史被行省牒徙州人于金勝
堡已而大兵至恩楚拒戰中流矢病創臥花㡌軍張提
控言兵勢不可當宜速降恩楚曰吾曹坐食官禄可忘
國家恩乎汝不聞趙坊州乎以金帛子女與敵人終亦
不免我輩但當力戰而死耳至夜張提控引數人持兵
仗以入䝱恩楚使出降恩楚曰聽汝所為吾終不屈也
遂殺之執其妻子出降初楨州人遷金勝堡多不能至
軍事判官王謹收遺散之衆别屯周安堡周安堡不繕
完樓堞置戰守之具兵至謹拒戰十餘日内潰被執不
屈而死詔恩楚謹各贈官六階升職三等
時茂先日照縣沙溝酒監寓居諸城紅􁀙賊方郭三據
密州過其村居民相率迎之賊以元帥自稱茂先怒謂
衆曰此賊首耳何元帥之有方郭三聞而執之斷其腕
茂先大罵賊不勝忿復剔其目亂刃剉之至死罵不絶
詔贈武節將軍同知沂州防禦使事
溫特赫老爾為同知上京留守事布希萬努攻上京其
子特爾格生獲老爾脅之使招餘人不從特爾格怒亂斫而
死贈龍虎衛上將軍博索兵馬都總管以其姪黙色為
後特授四官
梁持勝字經甫本名詢誼避宣宗嫌名改焉保大軍節
度使襄之子多力善射泰和六年進士復中宏詞累官
太常博士遷咸平路宣撫司經歴官興定初宣撫使布
希萬努有異志欲棄咸平徙海蘭路持勝力止之萬努
怒杖之八十持勝走上京告行省太平是時太平已與
萬努通謀口稱持勝忠而心實不然署持勝左右司員
外郎既而太平受萬努命焚毁上京宗廟執元帥承充
奪其軍持勝與提控咸平治中費摩薩布萬户韓公恕
約殺太平復推承充行省事共伐萬努事泄俱被害詔
贈持勝中順大夫韓州刺史薩布鎮國上將軍顯徳軍
節度使公恕明威將軍信州刺史
賈邦憲霍州霍邑縣陳村人也舉進士第質直有勇畧
大元攻河東邦憲集居民為守禦計既而兵大至居民
悉降邦憲棄其家獨與子懿保於松平寨是時權知州
事劉珍在寨與之共守竟能成功珍每欲辟之邦憲輒
以衰老為辭興定四年十月兵復大至病不能避與懿
俱被執欲以為鎮西元帥且持刃脅之邦憲不屈密遣
懿歸松平遂自剄贈奉直大夫本縣令
伊喇阿里哈遼人興定間累遷霍州刺史興定四年正
月移霍州治好義堡大元兵至阿里哈力戰不能敵兵
敗被執誘使降阿里哈曰吾有死無貳叱使跪但向闕
而立於是叢矢射殺之寳昌軍節度副使孔祖湯同時
被獲既又令祖湯跪祖湯不從亦死詔贈阿里哈龍虎
衛上將軍泰定軍節度使祖湯資善大夫同知平陽府
事祖湯泰和三年進士
完顏魯爾錦中都路額特赫格們明安人大安中以䕃補
官選充親軍調阜平尉遷方城令改通州軍事判官以
功遷本州刺史頃之元帥右都監富察齊勤執之以去
未幾挈家脱歸除同知臨洮府事徙慶陽遷保大軍節
度使興定五年鄜州破魯爾錦自投崖下死焉贈特進知
延安府事詔陜西行省訪其子孫以聞
赫舎哩鶴壽河北西路珊沁明安人性淳質軀幹雄偉
初充親軍中泰和三年武舉調褒信縣副巡檢六年宋
人圍蔡州鶴夀請于防禦使與勇士五十人夜斫宋營
使諸軍譟于城上斬三百餘級宋兵自相蹂踐死者千
餘人遲明宋人解圍去鶴壽追之使殿曵柴宋人顧塵
起以為大兵且至遂奔追至陳寨而還已而宋兵復據
新蔡新息褒信三縣鶴壽皆復取之得馬三百匹充行
軍萬戸從大軍出壽春敗宋人于渦口奪馬千餘匹攻
下真滁二州及盱眙軍軍還進九官遷同知息州軍州
事改萬寧宫同提舉大安三年充西南路馬軍萬戸夏
人五萬圍東勝鶴壽救之突圍入城夏兵解去遷兩階
賜銀百兩重綵十端遷尚方署令充行軍副統升充行
省左翼都統轉武衛軍都統充馬軍副提控轉鈐轄充
都城東面宣差副提控貞祐二年丁父憂起復武寧軍
節度副使破紅襖賊于蘭陵石城堌一切掠良人為生
口監察御史陳規奏乞勑有司凡鶴壽所獲俱從放免
詔徐州歸徳行院拘括放之尋遥授同知武寧軍節度
使事兼節度副使坐出獵縱火延燒官草杖一百改同
知河平軍節度使事興定元年充馬軍都提控入宋襄
陽界遙授同知武勝軍節度使事改遙授睢州刺史二
年攻棗陽三敗宋兵改遙授同知歸徳府事三年奪宋
石渠寨决去棗陽濠水加宣差鄧州路軍馬從宜遥授
汝州防禦使四年宋扈太尉歩騎十萬圍鄧州鶴壽分
兵拒守出府庫金帛賞士許以遷官加爵自將餘衆日
出搏戰宋兵焚營去鶴壽被創不能騎馬遣招撫副使
珠格伊埒圖追及之殺數十人奪其俘而還詔所散金
帛勿問將士優遷官爵鶴壽遷金紫光禄大夫遙授武
勝軍節度使俄丁母憂以夲官起復權元帥左都監行
元帥府于鄜州興定五年閏月鄜州破鶴壽與數騎突
出城追及之鶴壽據土山力戰而死諡果勇
富察羅索東北路按春噶爾罕明安人泰和三年進士
調慶都牟平主簿尋以廉能遷中都右警巡副使補尚
書省令史知管差除貞祐初除吏部主事監察御史丁
母憂服闋充行省經歴官改京兆治中遥授定西州刺
史充元師參議官興定二年與元帥承裔攻下西和州
博索由秦州進兵抵棧道宋人悉鋭來拒羅索乘高立
幟䇿馬旋走揚塵為疑兵别遣精騎掩出其後宋兵大
潰乘勝遂拔興元進一階除丹州刺史再遷同知河中
府事權元帥右都監河東路安撫使復取平陽晉安優
詔褒寵進一階賜銀二百兩重幣二十端遥授孟州防
禦使權都監如故將兵救鄜州轉戰而至城破死之贈
資徳大夫定國軍節度使諡襄勇勑行省求其尸以葬
鈕祜祿資禄本姓張氏咸平府人泰和伐宋從軍有功
調易縣尉遷潞縣主簿貞祐初遥授同知徳州防禦事
改秦州三年遙授同知通逺軍節度使事定元年改西
寧州刺史賜今姓乆之遙授同知臨洮府事兼定西州
刺史從元帥右都監完顔阿林破宋兵于梢子嶺三年
攻破武休闗資禄功最詔比將士遷五官職二等外資
祿更加官職一等遥授通逺軍節度使刺史如故五年
遥授隴安軍節度使俄改金安軍詔曰陜西行省奏軍
官闕員卿久在行陣御下有法舊隸士卒多在京兆今
正防秋闗河要衝悉心備禦將兵救鄜州閏十二月鄜
州破被執不肯降遂死贈銀青榮禄大夫中京留守元
光元年言事者謂資禄褒贈尚薄詔録其二子烈山林
泉升職一等陜西行省軍中用之
趙益太原人讀書肄業大元兵入境益鳩合土豪保聚
山隘屢戰有功晉陽公郭文振署為壽陽令駐兵榆次
重原寨遂率衆收復太原夜登其城斬馘甚衆所獲馬
仗不可計獲老幼二萬餘口以出升太原治中復擢同
知府事兼招撫使元光元年八月大元兵大至攻城益
急知不可支廼自焚其府庫殺妻子沉其符印于井遂
自殺宣宗聞之嘉歎贈銀青榮禄大夫河東北路宣撫
使仍諭有司求其子孫録用
侯小叔河東縣人為河津水手貞祐初籍充鎮威軍以
勞補官元光元年遷河中府判官權河東南路安撫副
使小叔盡䕶農民入城以家財賞戰士河中圍解遷治
中安撫如故樞密院奏小叔才能可用權位輕不足以
威衆乞假符節十二月詔權元帥左都監便宜從事提
控吳徳説小叔出降叱出斬之表兄張先從容言大兵
勢重可出降以保妻子小叔怒謂先曰我舟人子致身
至此何謂出降縳先於柱而殺之飯僧祭葬以盡戚黨
之禮頃之樞密院遣都監額琳與小叔議兵事小叔出
城與額林會石天應乘之取河中府作浮橋通陜西小
叔駐樂李山寨衆兵畢會夜半坎城以登焚樓櫓火照
城中天應大驚不知所為盡棄輜重牌印馬牛雜畜死
于雙市門小叔燒絶浮橋撫定其衆遷昭毅大將軍遥
授孟州防禦使同知府事監軍安撫如故二年正月大
元十萬騎圍河中總帥額爾克遣提控孫昌率兵五千
樞密副使完顔薩布遣李仁智率兵三千俱救河中小
叔期以夜中鳴鉦内外相應及期小叔出兵戰昌仁智
不敢動小叔斂衆入城圍益急衆議出保山寨小叔曰
去何之密遣經厯官張思祖潰圍出奔告于汴京明曰
城破小叔死不得其尸總帥額爾克以河中府推官籍阿
爾威代小叔權右都監樞密院奏小叔功卓異或疑尚在
遽令阿爾威代之絶歸向之路至是小叔已亡四十餘日
中條諸寨無所統領乃詔阿爾威權領宣宗思小叔功下
詔褒贈切責額爾克不救河中之罪
王佐字輔之霍州農家子豁畧不事産業輕財好施善
騎射興定中聚兵數千人權領霍州事平陽胡天作承
制加忠勇校尉趙城丞遷霍邑令同知蒲州軍事權招
撫副使蒲州經畧使詔遷宣武將軍遥授寶昌軍節度
副使大元兵取青龍堡佐被獲署霍州守將隸元帥崔
環質其妻子招撫使成天祐與環有隙佐與天祐謀殺
環天祐曰君妻子為質柰何佐曰佐豈顧家者邪元光
二年七月因環出獵殺之率軍民數萬請命加龍虎衛
上将軍元帥右監軍兼知平陽府事佐與平陽公史詠
素不協請徙泌州王女寨詔從之仍令聴上黨公完顔
開節制是嵗七月救㐮垣中流矢卒贈金吾衞上将軍
以其子為符寳典書
洪果玖珠臨潢人大定間以廕補部令史轉樞密院令
史調安肅州軍事判官明昌四年為大理執法同知薊
州軍事再遷潞王府司馬累官河東北路按察使轉運
使改知彰徳府事戰殁贈榮禄大夫南京留守仍録用
其子孫
烏淩阿竒珠大名路明安人大定二十八年進士累官
補尚書省令史除山東提刑判官英王府司馬御史臺
舉前在山東稱職改太原府治中簽陜西按察司事歴
汝州沁州刺史北京臨潢按察副使遷扶餘路節度使
未幾以罪奪三官解職降徳昌軍節度副使崇慶初戍
邊有功遷一官賞銀百兩重弊十端轉利州刺史貞祐
初改同知咸平府事遷歸徳軍節度使改興平軍就充
東面經畧使尋罷經畧司改元帥右都監赴援中都戰
殁贈榮禄大夫參知政事以參政半俸給其家
圖們色埒黙咸平路明安人襲父明安明昌中統所部
充押軍萬戸戍邊承安中討契丹有功除陳州防禦使
遷知平涼府事改保大軍節度使徙知彰徳府事貞祐
四年大元兵復取彰徳色埓黙死焉
尼瑪哈富勒呼中都路明安人明昌五年進士累官補
尚書省令史從平章政事布薩揆伐宋兵罷除同知崇
義軍節度使事察廉改東平府治中歴環州裕州刺史
翰林待制開封府治中大理卿尋擢知河南府事兼河
南路副統軍貞祐四年急備京西為陜州宣撫副使兼
西安軍節度使是嵗大元兵取潼闗戍卒皆潰富勒呼
禦戰兵敗死焉
烏雅威赫隆安路明安人補親軍充䕶衛除益都總管
府判官中都兵馬副都指揮使累官㑹州刺史貞祐初
為左衛將軍拱衛直都指揮使山東副統軍安化軍節
度使土賊據九仙山為巢穴威赫擁衆不擊賊愈熾東
平行省䝉古綱劾奏威赫不任將帥朝廷不問改鎮西
軍權經畧副使歴全安武勝軍興安四年改泰定軍是
歳五月兖州破死焉
烏雅恩徹亨隆安府明安人大定二十八年進士累官
補尚書省令史除順天軍節度使使召為治書侍御史
刑部員外郎單州刺史戸部郎中河東北路按察副使
同知大興府事秦州防禦使丁母憂起復泗州防禦使
遷武寧軍節度使徒河平軍兼都水監坐前在武寧奏
軍功不實降沂州防禦使遷汾陽軍節度使兼經畧使
興定二年九月城破死焉
鈕祜禄貞本名綽哈西南路招討司人大定二十八年進
士歴敎授主簿用薦舉除河北大名提刑知事察廉遷
都轉運戸籍判官累官泰定軍節度副使丁父憂服闋
除徳興治中宣徳州刺史攝武衛軍副都指揮以禮部
郎中攝國子祭酒與恩州刺史攝武衛軍副都指揮使
鈕祜禄哈達河間府判官攝同知順天軍節度使瑪察克
齊納爾保州録事攝永定節度副使伯特章努出議和事
二年和議成賞銀二百兩重弊十端玉吐鶻改戸部侍
郎歴沁南河平鎮南集慶汾陽軍節度使貞祐四年改
昭義軍充潞州經畧使興定二年入為工部尚書由壽
州伐宋攻正陽有功權元帥左都監守晉安府興定三
年十一月城破貞與府官十餘人皆死之
　
　
　
　
　
　
　
　
　
　
　
　
　金史卷一百二十二
