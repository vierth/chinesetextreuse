
　西漢年紀巻十二　　　　宋　王益之　撰
　　武帝
元光四年冬十二月丁亥地動(大事/記)晦殺魏其侯竇嬰
於渭城(考異曰史記大事記載族灌夫棄魏其侯市於/元光五年十月漢書灌夫傳亦載五年十月悉)
(論灌夫支屬非也按傳既族灌夫殺竇嬰至春蚡疾一/身盡痛若有擊者上使視鬼者瞻之曰魏其侯與灌夫)
(共守笞欲殺之竟死漢書本紀百官表史記大事記皆/載蚡死於元光四年三月乙夘不應灌夫竇嬰之死反)
(在蚡後明傳誤/矣今從紀表)初嬰已為大将軍方盛田蚡為諸曹郎
未貴徃來侍酒嬰所跪起如子姓及蚡為丞相嬰失竇
太后益疏不用無埶諸公稍自引而怠驁唯灌夫獨否
(蚡/傳)吳楚反時夫父張孟戰死漢法父子俱有死事得與
喪歸夫不肯隨䘮歸被甲持㦸馳入吳軍至戲下所殺
傷數十人以此名聞天下夫為人剛直使酒諸埶在己
之右欲必陵之士在己左愈貧賤尤益禮敬與鈞稠人
廣衆薦寵下輩士亦以此多之夫不好文學喜(許吏/反)任
俠已然諾諸所與交通無非豪桀大􁑥家累數千萬食
客日數十百人陂池田園宗族賔客為利權横潁川潁
川兒歌之曰潁水清灌氏寧潁水濁灌氏族夫家居卿
相侍中賔客益衰及竇嬰失埶亦欲倚夫引繩排根生
平慕之後棄者夫亦得嬰通列侯宗室為名高兩人相
為引重其游如父子然相得驩甚無厭恨相知之晩夫
嘗有服過丞相蚡蚡從(千容/反)容曰吾欲與仲孺過魏其
侯㑹仲孺有服夫曰将軍廼肯幸臨况魏其侯夫安敢
以服為解請語魏其具将軍旦日蚤臨蚡許諾夫以語
嬰嬰與夫人益市牛酒夜洒(音灑又/所寄反)埽張具至旦平明
令門下候司至日中蚡不來嬰謂夫曰丞相豈忘之哉
夫不懌曰夫以服請不宜廼駕自往迎蚡蚡特前戱許
夫殊無意徃夫至門蚡尚卧也於是夫見曰将軍昨日
幸許過魏其魏其夫妻治具至今未敢嘗食蚡悟謝曰
吾醉忘與仲孺言廼駕往往又徐行夫愈益怒及飲酒
酣夫起舞屬(之欲/反)蚡蚡不起夫徙坐語侵之嬰乃扶夫
去謝蚡蚡卒飲至夜極驩而去後蚡使籍福請嬰城南
田嬰大望曰老僕雖棄将軍雖貴寕可以埶相奪乎不
許夫聞怒罵福福惡兩人有隙廼謾(讀與慢同/又莫連反)好謝蚡
曰魏其老且死易忍且待之已而蚡聞嬰夫實怒不予
亦怒曰魏其子嘗殺人蚡活之蚡事魏其無所不可愛
數頃田且灌夫何與也吾不敢復求田由此大怒後蚡
言灌夫家在潁川横甚民苦之請按之上曰此丞相事
何請夫亦持蚡隂事為姦利受淮南王金與語言賔客
居間遂已俱解蚡娶燕王女為夫人太后詔召列侯宗
室皆徃賀嬰過夫欲與俱夫謝曰夫數以酒失過丞相
丞相今者又與夫有隙嬰曰事已解彊與俱酒酣蚡起
為壽坐皆避席伏已嬰為壽獨故人避席餘半膝席夫
行酒至蚡蚡膝席曰不能滿觴夫怒因嘻笑曰将軍貴
人也畢之時蚡不肯行酒次至臨汝侯灌賢賢方與程
不識耳語又不避席夫無所發怒乃罵賢曰平生毁程
不識不直一錢今日長者為壽乃效女曹兒呫(昌渉/反)囁
(人渉/反)耳語蚡謂夫曰程李俱東西宫衛尉今衆辱程将
軍仲孺獨不為李将軍地乎夫曰今日斬頭穴匈何知
程李坐乃起更衣稍稍去嬰去戲(古麾/字)夫夫出蚡遂怒
曰此吾驕灌夫罪也廼令騎留夫夫不得出籍福起為
謝按夫項令謝夫愈怒不肯順蚡乃戲騎縛夫置傳舍
召長史曰今日召宗室有詔劾灌夫罵坐不敬繫居室
遂其前事遣吏分曹逐捕諸灌氏支屬皆得棄市罪嬰
愧為資使賔客請莫能解蚡吏皆為耳目諸灌氏皆亡
匿夫繫遂不得告言蚡陰事嬰鋭為救夫嬰夫人諫曰
灌将軍得罪丞相與太后家迕(音/忤)寕可救耶嬰曰侯自
我得之自我捐之無所恨且終不令灌仲孺獨死嬰獨
生廼匿其家竊出上書立召入具言灌夫醉飽事不足
誅上然之賜嬰食曰東朝廷辨之嬰東朝盛推夫善言
其醉飽得過廼丞相以它事誣罪之蚡盛毁夫所為横
恣罪逆不道嬰度(徒名/反)無可柰何因言蚡短蚡曰天下
幸而安樂無事蚡得為肺附所好音樂狗馬田宅所愛
倡優巧匠之屬不如魏其灌夫日夜招聚天下豪桀壮
士與論議腹誹而心謗卬(讀曰/仰)視天俛畫地辟(普計/反)睨
(吾計/反)兩宫間幸天下有變而欲有大功臣廼不知魏其
等所為上問朝臣兩人孰是御史大夫韓安國曰魏其
言灌夫父死事身荷㦸馳不測之吳軍身被數十創名
冠三軍此天下壮士非有大惡爭杯酒不足引它過以
誅也魏其言是丞相亦言灌夫通姦猾侵細民家累巨
萬横恣潁川輘(音/凌)轢(郎擊/反)宗室侵犯骨肉此所謂支大
於幹脛大於股不折必披(丕靡/反)丞相言亦是唯明主裁
之主爵都尉汲黯是魏其内史鄭當時是魏其後不堅
餘皆莫敢對上怒内史曰公平生數言魏其武安長短
今日廷論局趣效轅下駒吾并斬若屬矣即罷起入上
食太后太后亦已使人候司具以語太后太后怒不食
曰我在也而人皆藉吾弟令我百嵗後皆魚肉之乎且
帝寕能為石人邪此特帝在即録錄設百嵗後是屬寕
有可信者乎上謝曰俱外家故廷辨之不然此一獄吏
所决耳是時郎中令石建為上分别言兩人蚡已罷朝
出止車門召御史大夫安國載怒曰與長孺共一禿翁
何為首䑕兩端安國良久謂蚡曰君何不自喜(許吏/反)夫
魏其毁君君當免冠解印綬歸曰臣以肺附幸而待罪
固非其任魏其言皆是如此上必多君有讓不廢君魏
其必媿杜門齰(仕客/反)舌自殺今人毁君君亦毁之譬如
賈豎女子争言何其無大體也蚡謝曰争時急不知出
此於是上使御史簿(歩户/反)責嬰所言灌夫頗不讎劾繋
都司空孝景時嬰嘗受遺詔曰事有不便以便宜論上
及繋灌夫罪至族事日急諸公莫敢復明言於上嬰廼
使昆弟子上書言之幸得召見書奏按尚書大行無遺
詔詔書獨藏嬰家嬰家丞封乃劾嬰矯先帝詔書罪當
棄市十月悉論灌夫支屬嬰良久乃聞有劾即陽病痱
(音/肥)不食欲死或聞上無意殺嬰復食治病議定不死矣
廼有飛語為惡言聞上故以十二月晦論棄市渭城(灌/夫)
(傳/)鄭當時貶秩為詹事(當時/傳)
　　太史公曰魏其武安皆以外戚重灌夫用一時决
　　筴而名顯魏其之舉以吳楚武安之貴在日月之
　　際然魏其誠不知時變灌夫無術而不遜兩人相
　　翼乃成祸亂武安負貴而好權杯酒責望陷彼兩
　　賢嗚呼哀哉遷怒及人命亦不延衆庶不載竟被
　　惡言嗚呼哀哉祸所從來逺矣(史記/傳賛)
春丞相田蚡病一身盡痛若有擊者謼服謝罪上使視
鬼者瞻之曰魏其侯灌夫共守笞欲殺之三月乙夘蚡
死(本紀/蚡傳)韓安國行丞相事引墯車蹇上欲用為丞相使
視蹇甚五月丁巳以平棘侯薛澤為丞相安國免(安國/傳百)
(官/表)秋九月中尉張敺為御史大夫(百官/表)敺為吏未嘗言
按人剸以誠長者處官官屬以為長者亦不敢大欺上
具獄事有可郤郤之不可者不得已為涕泣面而封之
其愛人如此(敺/傳)是嵗翕侯邯鄲坐行不請長信免(侯/表)
五年冬十月河間王徳來朝(史記/年表)徳有雅材以為治道
非禮樂不成因獻所集雅樂對三雍宫文約指明帝色
然難之謂王曰湯以七十里文王以百里王其勉之王
知其意歸則縱酒聽樂(漢名臣奏所/載杜業奏)春正月薨(本紀曰/考異)
(帝語班馬不載而見名臣奏葢河間王栗姬子太子榮/同母弟也榮廢而武帝立固已不能無疑於栗氏子矣)
(况徳賢明如此而屬又稱兄此帝之所以尤不能無忌/也徳知其意歸而縦酒曽未三月而繼之以死葢等死)
(也當時之事勢如此而史氏不載幸其軼見於他説故/後世得商其情焉以是推之史所諱晦因以湮沒而不)
(傳者亦何可勝数豈/獨此哉豈獨此哉)王身端行治温仁恭儉大行令奏
諡法曰聦明睿知曰獻宜諡曰獻王子不害嗣(河間/王傳)天
子下大樂官常存肄(弋二/反)河間王所獻雅樂嵗時以備
數然不常御常御及郊廟皆非雅樂(禮樂/志)夏發巴蜀卒
千人治西南夷道自僰道指牂柯江(西南/夷傳)郡又多為發
轉漕萬餘人用軍興法誅其渠率巴蜀民大驚恐上聞
之乃遣司馬相如責唐蒙等因諭告巴蜀民以非上意
檄曰告巴蜀太守蠻夷自擅不討之日久矣時侵犯邉
境勞士大夫陛下即位存撫天下集安中國然後興師
岀兵北征匈奴單于怖駭交臂受事屈膝請和康居西
域重譯納貢稽首來享移師東指閩越相誅右弔畨禺
太子入朝南夷之君西僰之長常效貢職不敢惰怠延
頸舉踵喁喁(魚龍/反)然皆鄉(讀曰/嚮)風慕義欲為臣妾道路
遼逺山川阻深不能自致夫不順者已誅而為善者未
賞故遣中郎将往賔之發巴蜀之士各五百人以奉幣
衛使者不然靡有兵革之事戰鬪之患今聞其乃發軍
興制驚懼子弟憂患長老郡又擅為轉粟運輸皆非陛
下之意也當行者或亡逃自賊殺亦非人臣之節也夫
邉郡之士聞熢舉燧燔皆攝弓而馳荷兵而走流汗相
屬(之欲/反)惟恐居後觸白刃冒流矢議不反顧計不旋踵
人懐怒心如報私讎彼豈樂死惡生非編列之民而與
巴蜀異主哉計深慮逺急國家之難而樂盡人臣之道
也故有剖符之封析圭而爵位為通侯居列東第終則
遺顯號於後世傳土地於子孫事行甚忠敬居位甚安
佚名聲施於無窮功烈著而不滅是以賢人君子肝腦
塗中原膏液潤埜(古野/字)屮(古草/字)而不辭也今奉幣使至
南夷即自賊殺或亡逃抵誅身死無名諡為至愚耻及
父母為天下笑人之度量相越豈不逺哉然此非獨行
者之罪也父兄之教不先子弟之率不謹寡廉鮮耻而
俗不長厚也其被刑戮不亦宜乎陛下患使者有司之
若彼悼不肖愚民之如此故遣信使曉諭百姓以發卒
之事因數(所具/反)之以不忠死亡之罪譲三老孝弟以不
教誨之過方今田時重煩百姓已親見近縣恐逺所谿
谷山澤之民不徧聞檄到亟下縣道咸諭陛下意毋忽
(相如/傳)秋七月陳皇后求子與醫錢凢九十萬然竟無子
(外戚/世家)女子楚服等坐為皇后巫蠱大逆無道梟首於市
乙巳使有司賜皇后䇿曰皇后失序惑於巫祝不可以
承天命罷退居長門宮(紀/傳)竇太主數譲帝姊平陽主曰
帝非我不得立已而棄捐吾女壹何不自喜而倍本乎
平陽主曰用無子故廢耳(外戚/世家)張湯治皇后獄深竟黨
與上以為能稍遷至大中大夫與中大夫趙禹定諸律
令(湯禹/傳)湯作越宫律二十七篇禹作朝律六篇(兩語見/晋志)
時帝外事四夷之功内盛耳目之好徴發煩數百姓貧
耗窮民犯法酷吏擊斷姦軌不勝於是招進張湯趙禹
之屬作見知故縱監臨部主之法緩深故之罪急縱出
之誅用法益刻葢自此始(兩語見/禹傳)其後姦猾巧法轉相
比况禁㒺寖密律令凢三百五十九章大辟四百九條
千八百八十二事死罪决事比萬三千四百七十二事
文書盈於几閣典者不能徧睹是以郡國承用者駮或
罪同而論異姦吏因緣為市所欲活則傅(讀為/附)生議所
欲陷則予死比議者咸寃傷之(刑法/志)是嵗徴吏民有明
當世之務習先聖之術者縣次續食令與計偕(本/紀)菑川
國復推上公孫宏宏謝曰前已嘗西用不能罷(初宏以/賢良徴)
(為博士使匈奴還報不合意上/怒以為不能宏廼移病免歸)願更選國人固推宏宏
至太常上䇿詔諸儒制曰葢聞上古至治畫衣冠異章
服而民不犯陰陽和五穀登六畜蕃(扶元/反)甘露降風雨
時嘉禾興朱屮(古草/字)生山不童澤不涸麟鳳在郊藪龜龍
游於沼河洛出圖書父不喪子兄不哭弟北發渠搜南
撫交阯舟車所至人迹所及跂行喙(許穢/反)息咸得其宜
朕甚嘉之今何道而臻乎此子大夫修先聖之術明君
臣之義講論洽聞有聲乎當世問子大夫天人之道何
所本始吉凶之效安所期焉禹湯水旱厥咎何由仁義
禮知四者之宜當安設施屬(之欲/反)統垂業物鬼變化天
命之符廢興何如天文地理人事之紀子大夫習焉其
悉意正議詳具其對著之於篇朕将親覽焉靡有所隠
宏對曰法不逺義則民服而不離和不逺禮則民親而
不暴故法之所罰義之所去(邱舉/反)也和之所賞禮之所
取也禮義者民之所服也而賞罰順之則民不犯禁矣
故畫衣冠異章服而民不犯者此道素行也臣聞之氣
同則從聲比(頻寐/反)則應今人主和徳於上百姓和合於
下故心和則氣和氣和則形和形和則聲和聲和則天
地之和應矣故隂陽和風雨時甘露降五穀登六畜蕃
嘉禾興朱草生山不童澤不涸此和之至也故形和則
無疾無疾則不夭故父不䘮子兄不哭弟徳配天地明
並日月則麟鳳至龜龍在郊河出圖洛出書逺方之君
莫不説(讀曰/悦)義奉幣而來朝此和之極也臣聞之仁者
愛也義者宜也禮者所履也智者術之原也致利除害
兼愛無私之謂仁明是非立可否之謂義進退有度尊
卑有分(扶問/反)謂之禮擅生殺之柄通雍塞之塗權輕重
之數論得失之道使逺近情僞必見於上謂之術凢此
四者治之本道之用也皆當設施不可廢也得其要則
天下安樂法設而不用不得其術則主蔽於上官亂於
下此事之情屬統垂業之本也臣聞堯遭洪水使禹治
之未聞禹之有水也若湯之旱則桀之餘烈也桀紂行
惡受天之罰禹湯積徳以王天下因此觀之天徳無私
親順之和起逆之害生此天文地理人事之紀臣宏愚
戇不足以奉大對時對者百餘人太常奏宏第居下䇿
奏天子擢宏對為第一召見拜為博士待詔金馬門宏
復上疏曰陛下有先聖之位而無先聖之名有先聖之
民而無先聖之吏是以勢同而治異先世之吏正故其
民篤今世之吏邪故其民薄政敝而不行令倦而不聽
夫使邪吏行敝政用倦令治薄民民不可得而化此治
之所以異也臣聞周公旦治天下朞年而變三年而化
五年而定唯陛下所志書奏天子以冊書答曰問宏稱
周公之治宏之材能自視孰與周公賢宏對曰愚臣淺
薄安敢比材於周公雖然愚心曉然見治道之可以然
也夫虎豹馬牛禽獸之不可制者也及其教馴(音/廵)服習
之至可牽持駕服唯人之從臣聞揉曲木者不累日銷
金石者不累月夫人之於利害好惡豈比禽獸木石之
類哉朞年而變臣宏尚竊遲之上異其言宏每朝㑹議
開陳其端使人主自擇不肯面折庭争於是上察其行
説之一嵗中至左内史(考異曰漢書本紀以為元光元/年宏對䇿宏傳以為元光五年)
(又云一嵗中至左内史百官表宏為左内史在元光五/年荀紀亦載對䇿於此年徴吏民明當世之務下葛洪)
(西京雜記亦云宏以元光五年為國人所推上為賢良/觀此則宏之再舉在元光五年明矣本紀續食之詔載)
(於八月之後若此詔在八月則宏不應於今年已為左/内史葢此詔在今年不知何月故班氏繫於年末耳今)
(從通鑑添/是嵗兩字)宏為人談笑多聞常稱以為人主病不廣大
人臣病不儉節養後母孝謹後母卒服䘮三年(宏/傳)詹事
鄭當時為大農令(百官/表)當時每朝候上間説未嘗不言
天下長者其推轂士及官屬丞吏誠有味其言也常引
以為賢於已聞人之善進之上唯恐後山東諸公以此
翕然稱鄭莊然當時在朝常趨和(胡卧/反)承意不敢甚斥
臧否(當時/傳)下邽翟公為廷尉(表載於/此年)賔客填門及廢門
外可設爵羅後復為廷尉客欲徃翟公大署其門曰一
死一生廼知交情一貧一富廼知交態一貴一賤交情
廼見(胡電反見/當時傳)以故御史大夫韓安國為中尉(百官/表)
六年春大農鄭當時言曰異時關東漕粟從渭中上度
六月而罷而漕水道九百餘里時有難處引渭穿渠起
長安並南山下至河三百餘里徑易漕度可令三月罷
而渠下民田萬餘頃又可得以溉田此損漕省卒而益
肥關中之地得穀天子以為然令齊人水工徐伯表悉
發卒數萬人穿漕渠三嵗而通以漕大便利其後漕稍
多而渠下之民頗得以溉田矣(河渠/書)匈奴入上谷殺畧
吏民遣衛青出上谷公孫賀出雲中公孫敖出代李廣
出鴈門軍各萬騎青至龍城得胡首虜七百人唯青賜
爵關内侯(考異曰漢書木紀載於春/匈奴傳以為秋今從本紀)秋匈奴數千人盗
邊漁陽尤甚以衛尉韓安國為材官将軍屯漁陽備胡
(本紀安國青匈奴傳/傳以為冬今從本紀)　(考異曰漢書本紀載於秋匈奴/案韓安國傳及百官表安國以)
(元光五年為中尉嵗餘徙衛尉此本於五年書安國為/中尉此處忽書衛尉韓安國為材官将軍而此上不書)
(徙衛尉事/疑有脱文)是嵗南夷始置郵亭(史記大/事記)先是司馬相如
使時蜀長老多言通西南夷之不為用大臣亦以為然
相如欲諫業已建之不敢乃著書藉蜀父老為辭而已
詰難之以風天子曰漢興七十有八載(徐廣以為/元光六年)徳茂
存乎六世威武紛云湛恩汪濊羣生霑濡洋溢乎方外
於是乃命使西征隨流而攘風之所被㒺不披靡因朝
冉從駹定苲存邛略斯榆舉苞蒲結軌還轅東鄉将報
至於蜀都耆老大夫搢紳先生之徒二十有七人儼然
造焉辭畢進曰葢聞天子之於夷狄也其義覊縻勿絶
而已今罷三郡之士通夜郎之塗三年於兹而功不竟
士卒勞倦萬民不贍今又接之以西夷百姓力屈恐不
能卒業此亦使者之累也竊為左右患之且夫邛苲西
僰之與中國並也歴年兹多不可記已仁者不以徳來
彊者不以力争意者殆不可乎今割齊民以附夷狄弊
所恃以事無用鄙人固陋不識所謂使者曰烏謂此乎
必若所云則是蜀不變服而巴不化俗也余之行急其
詳不可得聞已請為大夫粗陳其畧葢世必有非常之
人然後有非常之事有非常之事然後有非常之功非
常者固常人之所異也故曰非常之元黎民懼焉及臻
厥成天下晏如也昔者洪水沸出氾濫衍溢民人升降
移徙﨑嶇而不安夏后氏戚之乃堙洪原決江疏河灑
(所宜/反)沈澹(徒濫/反)災東歸之於海而天下永寕當斯之勤
豈惟民哉心煩於慮而身親其勞躬傶骿(歩千/反)胝(竹尸/反)
無胈(歩曷/反)膚不生毛故休烈顯乎無窮聲稱浹乎于兹
且夫賢君之踐位也豈特委瑣握􁗍(初角/反)拘文牽俗循
誦習傳當世取説云爾哉必将崇論谹議創業垂統為
萬世規故馳鶩乎兼容并包而勤思乎參天貳地且詩
不云乎普天之下莫非王土率土之濵莫非王臣是以
六合之内八方之外浸淫衍溢懐生之物有不浸潤於
澤者賢君耻之今封疆之内冠𢃄之倫咸獲嘉祉靡有
闕遺矣而夷狄殊俗之國遼絶異黨之域舟車不通人
迹䍐至政教未加流風猶㣲内之則犯義侵禮於邉境
外之則邪行横作放殺其上君臣易位尊卑失序父兄
不辜幼孤為奴虜係絫號泣内鄉而怨曰葢聞中國有
至仁焉德洋恩溥物靡不得其所今獨曷為遺己舉踵
思慕若枯旱之望雨盭夫為之垂涕况乎上聖又烏能
已故北出師以討强胡南馳使以誚勁越四面風徳二
方之君鱗集仰流願得受號者以億計故乃關沬若徼
牂柯鏤靈山梁孫原創道德之塗垂仁義之統将博㤙
廣施逺撫長駕使䟽逖不閉曶(音/忽)爽闇昧得耀乎光明
以偃甲兵於此而息討伐於彼遐邇一體中外禔福不
亦康乎夫拯民於沈溺奉至尊之休徳反衰世之陵夷
繼周氏之絶業天子之急務也百姓雖勞又惡可以已
哉且夫王者固未有不始於憂勤而終於佚樂者也然
則受命之符合在於此方将増泰山之封加梁父之事
鳴和鸞揚樂頌上咸五下登三觀者未覩指聽者未聞
音猶焦朋已翔夫寥廓而羅者猶視夫藪澤悲夫於是
諸大夫茫然䘮其所懐來失厥所以進喟然並稱曰允
哉漢徳此鄙人之所願聞也百姓雖勞請以身先之敞
罔靡徙遷延而辭避(相如/傳)堂邑侯陳午薨竇太主寡居
年五十餘矣董偃年十三隨其母賣珠於侯家主見其
姣(音/狡)好因留第中出則執轡入則侍内使㪚財交士令
府中曰董君所發一日金滿百斤錢滿百萬帛滿千匹
乃白之其後主稱疾疾瘳請上臨之欲因是以見董偃
上曰願謁主人翁公主脱簮珥(音/餌)徒跣頓首謝因引偃
偃隨主伏殿下上為之起常從游戱北宫上大歡樂之
於是上為竇太主置酒宣室使謁者引納董君是時中
郎東方朔辟㦸前諫上曰善(考異曰通鑑載於元光五/年非也外戚傳陳后廢明)
(年陳午薨主寡居私近董偃按侯表堂邑侯陳午以孝/文三年嗣侯四十八年薨當在元光六年如此則元光)
(五年午尚未薨於竇太主豈得云寡居今載於陳午薨/之年後又東方朔諌帝二事皆不得其時今附見於此)
(後/)隆慮(音/廬)公主病困以金千斤錢千萬為子昭平君豫
贖死罪上許之隆慮主卒昭平君日驕醉殺主傅獄繫
内官以公主子廷尉上請請論左右人人為言前又入
贖陛下許之上曰吾弟老有是一子死以屬(之欲/反)我於
是為之垂涕歎息良久曰法令者先帝所造也用弟故
而誣先帝之法吾何面目入髙廟乎又下負萬民廼可
其奏哀不能止左右盡悲東方朔前上壽曰臣聞聖王
為政賞不避仇讎誅不擇骨肉書曰不偏不黨王道蕩
蕩此二者五帝所重三王所難也陛下行之天下幸甚
臣朔奉觴昧死再拜上萬嵗壽上廼起入省中召譲朔
曰傳曰時然後言人不厭其言今先生上壽時乎朔曰
臣聞樂太甚則陽溢哀太甚則隂損銷憂者莫若酒所
以上壽者明陛下正而不阿因以止哀也上復以朔為
中郎賜帛百匹時天下侈靡趨末百姓多離農畝上從
容問東方朔吾欲化民豈有道乎朔對曰堯舜禹湯文
武成康上古之事經歴數千載尚難言也臣不敢陳願
近述孝文皇帝之時當世耆老皆聞見之貴為天子富
有四海身衣弋綈(徒奚/反)足履革舄以韋𢃄劒莞(音桓又/音官)
蒲為席兵木無刃衣緼(於粉/反)無文集上書囊以為殿帷
以道徳為麗以仁義為凖於是天下望風成俗昭然化
之今陛下以城中為小圖起建章左鳳闕右神明號稱
千門萬户木土衣綺繡狗馬被繢罽宫人簮瑇瑁(瑇音/代瑁)
(音/昧)垂珠璣設戱車教馳逐飾文采樷(叢/字)珍怪撞萬石之
鐘擊雷霆之鼓作俳優舞鄭女上為淫侈如此而欲使
民獨不奢侈失農事之難者也陛下誠能用臣朔之計
推甲乙之帳燔之於四通之衢却走馬示不復用則堯
舜之隆宜可與比治矣易曰正其本萬事理失之毫釐
差以干里願陛下㽞意察之帝既招英俊程其器能用
之如不及時方外事胡越内興制度國家多事自公孫
宏以下至司馬遷皆奉使方外或為郡國守相至公卿
而朔嘗至太中大夫後常為郎與枚臯郭舎人俱在左
右詼啁(與謿同/竹交反)而已(東方/朔傳)中大夫趙禹為中尉(百官/表)
