
　元史巻六十一
　　明翰林學士亞中大夫知制誥兼修國史宋濓等修
　志第十三
　　地理四
雲南諸路行中書省為路三十七府二屬府三屬州五
十四屬縣四十七其餘甸寨軍民等府不在此數(馬站/七十)
(四處水/站四處)
　雲南諸路道肅政亷訪司(大德三年罷雲南行御/史臺立肅政亷訪司)
　中慶路(上/)唐姚州閤羅鳳叛取姚州其子鳳伽異増
　築城曰柘東至六世孫豐祐改曰善闡歴五代迄宋
　羈縻而已元世祖征大理凡收府八善闡其一也郡
　四部三十有七其地東至普安路之横山西至緬地
　之江頭城凡三千九百里而逺南至臨安路之鹿滄
　江北至羅羅斯之大渡河凡四千里而近憲宗五年
　立萬户府十有九分善闡為萬户府四至元七年改
　為路(八年分大理國三十七部為南北/中三路路設達嚕噶齊并總管)十三年立雲
　南行中書省初置郡縣遂改善闡為中慶路領司一
　縣三州四州領八縣(本路軍民屯田二萬/二千四百雙有竒)
　　録事司
　　　　縣三
　　昆明(中倚郭唐置元憲宗四年分其地立千户二/至元十二年改善州領縣二十一年州革縣)
　　(如故其地冇昆明池五百餘里夏潦必冒城郭張/立道為大理等處勸農使求泉源所出洩其水得)
　　(地萬餘頃皆/為良田云)富民(下至元四年立黎灢千/户十二年即黎灢立縣)宜良(下/唐)
　　(匡州即其地蠻酋羅氏於此立城居之名曰羅裒/龍乃今縣也元憲宗六年立太池千户隸嵩明萬)
　　(户至元十三年升宜良州治太池縣/二十一年州罷為縣後廢太池來屬)
　　　　州四
　　嵩明州(下/)州在中慶東北治沙札臥城烏蠻車氏
　　所築白蠻名為嵩明昔漢人居之後烏白蠻强盛
　　漢人徙去盟誓於此因號嵩盟今州南有土臺盟
　　㑹處也漢人嘗立長州築金城阿葛二城蒙氏興
　　改長州為嵩盟部段氏因之元憲宗六年立嵩明
　　萬户至元十二年復改長州十五年升嵩明府二
　　十二年降為州領二縣楊林(下在州東南治楊林/城乃雜蠻枳氏車氏)
　　　(斗氏麽氏四種所居之地城東門外有石如羊/形故又作羊唐有羊林部落即此地元憲宗七)
　　　(年立羊林千户至/元十二年改為縣)邵甸(下在州西治白邑村無/城郭車蠻斗蠻舊地名)
　　　(為東甸以東為邵憲宗七年立/邵甸千户至元十二年改為縣)
　　晉寜(下/)唐晉寜縣蒙氏段氏皆為陽城堡部元憲
　　宗七年立陽城堡萬户至元十二年改晉寜州領
　　二縣晟貢(下西臨滇澤之濵在路之南州之北其/間相去六十里有故城曰晟貢世為些)
　　　(麽强宗部蠻所居元憲宗六年立晟貢千户至/元十二年割詔營切龍晟貢雌甸塔羅和羅忽)
　　　(六城及烏納/山立晟貢縣)歸化(下在州東北晟貢縣南西濵/滇澤地名大吴龍昔吴氏所)
　　　(居後為些麽徒蠻所有世隸善闡憲宗六年分/隸晟貢千户至元十二年割大吴龍安江安淜)
　　　(立歸/化縣)
　　昆陽州(下/)在滇池南僰獹雜夷所居有城曰巨橋
　　今為州治閤羅鳳叛唐令曲轉蠻居之段氏興隸
　　善闡元憲宗併羅畐等十二城立巨橋萬户至元
　　十三年改昆陽州領二縣三泊(下至元十三年/於那龍城立縣)易
　　　門(下在州之西治市坪村世為烏蠻所居段氏/時高智昇治善闡奄而有之至元四年立洟)
　　　(門千户十二年改為縣縣/西有泉曰洟源訛作易門)
　　安寜州(下/)唐初置安寜縣隸昆州閤羅鳳叛唐後
　　烏白蠻遷居蒙氏終善闡酋孫氏為安寜城主及
　　袁氏高氏互有其地元憲宗七年隸陽城萬户至
　　元三年立安寜千户十二年改安寜州領二縣禄
　　　豐(下在州西治白村其地瘴熱非大酋所居惟/烏雜蠻居之遷徙不常至元十三年割安寜)
　　　(千户之碌琫化泥驥琮籠三處立禄豐縣因江/中有石如甑俗名碌琫譯謂碌為石琫為甑訛)
　　　(為今/名)羅次(下在州北治壓磨呂白村本烏蠻羅/部地險俗悍至元十二年因羅部立)
　　　(羅次州隸中慶路二十四年改/州為縣二十七年隸安寜州)
　威楚開南等路(下/)為雜蠻耕牧之地夷名俄碌歴代
　無郡邑後㸑酋威楚築城俄碌睒居之唐時蒙舎詔
　閤羅鳳合六詔為一侵俄碌取和子城今鎮南州是
　也後閤羅鳳叛於本境立郡縣諸㸑盡附蒙氏立二
　都督六節度銀生節度即今路也及段氏興銀生隸
　姚州又名當筯瞼及高昇泰執大理國柄封其姪子
　明量於威楚築外城號德江城傳至其裔長夀元憲
　宗三年征大理平之六年立威楚萬户至元八年改
　威楚路置總管府領縣二州四州領一縣(本路軍民/屯田共七)
　(千一/百雙)
　　　　縣二
　　威楚(下倚郭至元十五年升威州仍立富民浄樂/二縣二十一年降州為威楚縣革二縣為鄉)
　　(來/屬)定逺(下在路北地名目直睒雜蠻居之諸葛孔/明征南中經此睒後號為牟州唐蒙氏遣)
　　(㸑蠻酋按蕚鎮牟州築城曰耐籠至髙氏専大理/國政命雲南些麽徒酋夷羨徙民二百户於黄蓬)
　　(穽其擡蕚故城隸高氏元憲宗四年立牟州千户/黄蓬穽為百户至元十二年改為定逺州黄蓬穽)
　　(為南寜縣後革縣為/鄉改州為縣隸本路)
　　　　州四
　　鎮南州(下/)州在路北昔樸落蠻所居川名欠舎中
　　有城曰雞和至唐時蒙氏併六詔征東蠻取和子
　　雞和二城置石鼓縣又於沙却置俗富郡沙却即
　　今州治至段氏封高明量為楚公欠舎沙却皆隸
　　之元憲宗三年其酋内附七年立欠舎千户石皷
　　百户至元二十一年改欠舎千户為鎮南州立定
　　邊石鼓二縣二十四年革二縣為鄉仍𨽻本州
　　南安州(下/)州在路東南山嶺稠疊内一峰竦秀林
　　麓四周其頂有泉昔黑㸑蠻祖瓦晟吴立柵居其
　　上子孫漸盛不隸他部至高氏封威楚方隸焉憲
　　宗立摩芻千户隸威楚萬户至元十二年改千户
　　為南安州隸本路領一縣廣通(下縣在州之北夷/名為路睒雜蠻居)
　　　(之南詔閤羅鳳曾立路睒縣至段氏封高明量/於威楚其後宜州酋些麽徒裔易裒等附之至)
　　　(高長夀遂處於路睒易裒去舊堡二十里山上/築城白龍戲新柵憲宗七年長夀内附立路睒)
　　　(千户至元十二年改/為廣通縣隸南安州)
　　開南州(下/)州在路西南其川分十二甸昔樸和泥
　　二蠻所居也莊蹻王滇池漢武開西南夷諸葛孔
　　明定益州皆未嘗涉其境至蒙氏興立銀生府後
　　為金齒白蠻所陷移府治於威楚開南遂為生蠻
　　所據自南詔至段氏皆為徼外荒僻之地元中統
　　三年平之以所部隸威楚萬户至元十二年改為
　　開南州
　　威逺州(下/)州在開南州西南其川有六昔樸和泥
　　二蠻所居至蒙氏興開威楚為郡而州境始通其
　　後金齒白夷蠻酋阿只步等奪其地中統三年征
　　之悉降至元十二年立開南州及威逺州隸威楚
　　路
　武定路軍民府(下/)唐隸戎州在滇北昔獹鹿等蠻居
　之至段氏使烏蠻阿􁧏治納洟胒共龍城於六甸又
　築城名曰易龍其裔孫法瓦浸盛以其逺祖羅婺為
　部名元憲宗四年内附七年立為萬户隸威楚至元
　八年併仁德于矢入本部為北路十二年割出二部
　改本路為武定領州二州領四縣(本路屯田七/百四十八雙)
　　　　州二
　　和曲州(下/)州在路西南蠻名叵簉甸僰􁧐諸種蠻
　　所居地多漢種或謂漢人曾居蒙氏時白蠻據其
　　地至段氏以烏蠻阿􁧏併吞諸蠻聚落三十餘處
　　分兄弟子姪治之皆隸羅婺部元憲宗六年改叵
　　簉甸曰和曲至元二十六年升為州領二縣南甸
　　　(下路治本縣蠻曰瀼甸又稱洟/陬籠至元二十六年改為縣)元謀(下夷中舊/名環州元)
　　　(治五甸至元十/六年改為縣)
　　禄勸州(下/)州在路東北甸名洪農碌券雜蠻居之
　　無郡所至元二十六年立禄勸州領二縣易籠(下/易)
　　　(籠者城名在州北地名培塲縣境有二水蠻語/謂洟為水城為籠因此為名昔羅婺部大酋居)
　　　(之為羣酋㑹集之所/至元二十六年立縣)石舊(下縣在州東有四甸/曰掌鳩曰法塊曰抹)
　　　(捻曰曲蔽掌鳩甸有溪遶其三面凡數十/渡故名今訛名石舊至元二十六年立縣)
　鶴慶路軍民府(下/)府治在麗江路東南大理路東北
　夷名其地曰鶴川樣共昔隸越析詔漢唐未建城邑
　開元末閤羅鳳合六詔為一稱南詔徙治羊苴哶城
　地近龍尾鶴柘今府即其地也大和中蒙勸封祐於様
　共立謀統郡蒙氏後經數姓如故元憲宗三年内附
　為鶴州七年立二千户仍稱謀統隸大理上萬户至
　元十一年罷謀統千户復為鶴州二十年為燕王分
　地隸行省二十三年升為鶴慶府領一縣劔川(下縣/治在)
　　(劔川湖西夷云羅魯城按唐史南詔冇六節度劔/川其一也初蒙氏未合六詔時冇浪穹詔與南詔)
　　(戰不勝遂保劔川更稱浪劔貞元中南詔擊破之/奪劔共諸川地其酋徙居劔睒西北四百里號劔)
　　(羌蒙氏終至段氏改劔川為義督瞼憲宗四年内/附七年立義督千户至元十一年罷千户立劔川)
　　(縣隸鶴州軍民屯/田共二千餘雙)
　雲逺路軍民總管府元貞二年置
　徹里軍民總管府大德中置(大德中雲南省言大徹/里地與八百媳婦犬牙)
　　(相錯勢均力敵今大徹里胡念已降小徹里復控/扼地利多相殺掠胡念日與相拒不得離遣其弟)
　　(胡倫入朝指畫地形乞别立徹里軍民宣撫司擇/通習蠻夷情狀者為之帥招其來附以為進取之)
　　(地乃立徹里/軍民總管府)
　廣南西路宣撫司(闕/)
　麗江路軍民宣撫司路因江為名謂金沙江出沙金
　故云源出吐蕃界今麗江即古麗水兩漢至隋唐皆
　為越嶲郡西徼地昔麽蠻些蠻居之遂為越析詔二
　部皆烏蠻種居鐵橋貞元中其地歸南詔元憲宗三
　年征大理從金沙濟江麽些負固不服四年春平之
　立察罕章管民官至元八年立宣慰司十三年改為
　麗江路立軍民總管府二十二年府罷於通安巨津
　之間立宣撫司領府一州七州領一縣
　　　　府一
　　北勝府在麗江之東唐南詔時鐵橋西北有施蠻
　　者貞元中為異牟尋所破遷其種居之號劔羌名
　　其地曰成偈睒又改名善巨郡蒙氏終段氏時高
　　智昇使其孫高大惠鎮此郡後隸大理元憲宗三
　　年其酋高俊内附至元十五年立為施州十七年
　　改為北勝州二十年升為府
　　　　州七
　　順州在麗江之東俗名牛睒昔順蠻種居劔川共
　　唐貞元間南詔異牟尋破之徙居鐵橋大婆小婆
　　三探覽等川其酋成斗族漸盛自為一部遷於牛
　　睒至十三世孫自瞠猶隸大理元憲宗三年内附
　　至元十五年改斗睒為順州
　　蒗蕖州治羅共睒在麗江之東北勝永寜南北之
　　間羅落麽些三種蠻世居之憲宗三年征大理至
　　元九年内附十六年改羅共睒為蒗蕖州
　　永寜州昔名樓頭睒接吐蕃東徼地名荅藍麽些
　　蠻祖泥月烏逐出吐蕃遂居此睒世屬大理憲宗
　　三年其三十一世孫和字内附至元十六年改為
　　州
　　通安州治在麗江之東雪山之下昔名三睒僕繲
　　蠻所居其後麽些蠻葉古乍奪而有之世隸大理
　　憲宗三年其二十三世孫麥良内附中統四年以
　　麥良為三睒管民官至元九年其子麥兀襲父職
　　十四年改三睒為通安州
　　蘭州在蘭滄水之東漢永平中始通博南山道渡
　　蘭滄水置博南縣唐為盧鹿蠻部至段氏時置博
　　溪郡隸大理元憲宗四年内附隸察罕章管民官
　　至元十二年改蘭州
　　寶山州在雪山之東麗江西來環帶三面昔麽些
　　蠻居之其先自樓頭徙居此二十餘世世祖征大
　　理自卞頭濟江由羅邦至羅寺圍大匱等寨其酋
　　内附名其寨曰察罕忽魯罕至元十四年以大匱
　　七處立寶山縣十六年升為州
　　巨津州昔名羅波九睒北接三川鐵橋西隣吐蕃
　　案唐書南詔居鐵橋之南西北與吐蕃接今州境
　　實大理西北陬要害地麽些大酋世居之憲宗三
　　年内附至元十四年於九睒立巨津州葢以鐵橋
　　自昔為南詔吐蕃交㑹之大津渡故名領一縣臨
　　　西(下縣在州之西北乃大理極邊險僻之地夷/名羅哀間居民皆麽些二種蠻至元十四年)
　　　(立大理州縣於羅裒問立臨西縣/以西臨吐蕃境故也隸巨津州)
　東川路(下/)至元二十八年立
　茫部路軍民總管府(下/)
　　益良州(下/)　　　强州(下/)
　孟傑路(自東川路以下闕安泰定三年八百媳/婦蠻請官守置木  孟傑二府於其地)
　普安路(下/)治在盤町山陽巴盤江東古夜郎地秦為
　黔中地兩漢隸牂柯郡蜀隸興古郡隋立牂州唐置
　西平州後改興古郡為盤州蒙氏叛唐其地為南詔
　東鄙東㸑烏蠻七部落居之其後㸑酋阿宋逐諸蠻
　據其地號于失部世為酋長元憲宗七年其酋内附
　命為于失萬户至元十三年改普安路總管府明年
　更立招討司十六年改為宣撫司二十二年罷司為
　路
　曲靖等路宣慰司軍民萬户府曲靖二州在漢為夜
　郎味縣地蜀分置興古郡隋初為恭州協州唐置南
　寜州東西㸑分烏白蠻二種自曲靖州西南昆川距
　龍和城通謂之西㸑白蠻自彌鹿升麻二川南至步
　頭通謂之東㸑烏蠻貞觀中以西㸑歸王為南寜都
　督襲殺東㸑首領葢聘南詔閤羅鳳以兵脅西㸑徙
　之至龍和皆殘於兵東㸑烏蠻復振徙居西㸑故地
　世與南詔為婚居故曲靖州天寶末征南詔進次曲
　靖州大敗其地遂沒于蠻元憲宗六年立磨彌部萬
　户至元八年改為中路十三年改曲靖路總管府二
　十年以隸皇太子二十五年升宣撫司領縣一州五
　州領六縣(本路屯田四千四百八十雙歲輸金/三千五百五十兩馬一百八十四)
　　　　縣一
　　南寜(下倚郭唐以㸑歸王為南寜州都督治石城/及閤羅鳯叛州廢蒙氏改石城郡至段氏烏)
　　(蠻磨彌部酋據石城元憲宗三年内附六年立千/户隸磨彌部萬户至元十三年升南寜州二十二)
　　(年革/為縣)
　　　　州五
　　陸涼州(下/)即漢牂柯郡之平夷縣南詔叛後落温
　　部蠻世居之憲宗三年内附立落温千户屬落蒙
　　萬户至元十三年改為陸涼州領二縣芳華(下在/州西)
　　　河納(下在州南/治蔡村)
　　越州(下/)在路之南其川名魯望普麽部蠻世居之
　　憲宗四年内附六年立千户隸末迷萬户至元十
　　二年改越州隸曲靖路
　　羅雄州(下/)與溪洞蠻獠接壤歴代未嘗置郡夷名
　　其地為塔敝納夷甸俗傳盤瓠六男其一曰蒙由
　　丘後裔有羅雄者居此甸至其孫普恐名其部曰
　　羅雄憲宗四年内附七年隸普摩千户至元十三
　　年割夜苴部為羅雄州隸曲靖路
　　馬龍州(下/)夷名曰撒匡昔僰剌居之盤瓠裔納垢
　　逐舊蠻而有其地至羅苴内附於本部立干户至
　　元十三年改為州即舊馬龍城也領一縣通泉(下/在)
　　　(州西南與嵩明州楊林縣接壤納垢之孫易陬/分居其地元初為易龍百户隸馬龍千户至元)
　　　(十三年改名通/泉縣隸馬龍州)
　　霑益州(下/)在本路之東北據南盤江北盤江之間
　　唐初置州天寶末沒于蠻為僰剌二種所居後磨
　　彌部奪之元初其孫普垢􁧏内附憲宗七年以本
　　部隸曲靖磨彌萬户府至元十三年改霑益州領
　　三縣交水(下治易陬龍城其先磨彌部酋蒙提居/之後大理國高䕶軍逐其子孫為私邑)
　　　(憲宗五年内附至元/十三年即其城立縣)石梁(下係磨彌部又名伍/勒部其酋世為巫居)
　　　(石梁原山至元/十三年為縣)羅山(下夷名落蒙山/乃磨彌部東境)
　澂江路(下/)治在滇池東南唐屬牂州隸黔州都督府
　開元中降為覊縻州今夷中名其地曰羅伽甸初麽
　些蠻居之後為僰蠻所奪南詔蒙氏為河陽郡至段
　氏麽些蠻之裔復居此甸號羅伽部元憲宗四年内
　附六年以羅伽部為萬户至元三年改萬户為中路
　十六年升為澂江路領縣三州二州領三縣(本路屯/田四千)
　(一百/雙)
　　　　縣三
　　河陽(下内附後為千户至元十六年/為河陽州二十六年降為縣)江川(下在澂/江路南)
　　(星雲湖之北蒙氏叛唐使白蠻居之至段氏些麽/徒蠻之裔居此城更名步雄部其後弄景内附即)
　　(本部為千户至元十三年改千/户為江川州二十年降為縣)陽宗(下在本路西/北明湖之南)
　　(昔麽些蠻居之號曰强宗部其酋盧舍/内附立本部千户至元十三年改為縣)
　　　　州二
　　新興州(下/)漢新興縣唐初隸牂州後南詔叛降為
　　覊縻州蒙氏為温富州段氏時麽些蠻分居其地
　　内附後立為千户至元十三年改新興州隸澂江
　　路領二縣普舍(下在州西北昔有强宗部蠻之裔/長曰部傍據普具龍城次曰普舍)
　　　(據普札龍城二城之西有白城漢人所築二酋/屢争其地莫能定後普舎孫苴􁧏内附立本部)
　　　(為千户十三年改千户為普/舎縣治普札龍城隸新興州)研和(下些麽徒蠻/步雄居之其)
　　　(孫龍鍤内附立百户/至元十三年改為縣)
　　路南州(下/)州在本路之東夷名路甸有城曰撒吕
　　黒爨蠻之裔落蒙所築子孫世居之因名落蒙部
　　憲宗朝内附即本部立萬户至元七年併落蒙羅
　　伽末迷三萬户為中路十三年分中路為二路改
　　羅伽為澂江路落蒙為路南州隸澂江路領一縣
　　　邑市(下至元十三年即邑市彌歪二城立邑市/縣彌沙等五城立彌沙縣二十四年併彌)
　　　(沙入本縣/隸路南州)
　普定路本普里部歸附後改普定府(至元二十七年/初斡羅思吕國)
　(瑞入賄丞相僧格及約蘇穆爾等請併羅甸宣慰司/至是言招到羅甸國札哇并龍家宋家犵狫猫人諸)
　(種蠻夷四萬六千六百户阿卜阿牙者來朝為曲靖/路宣慰同知托音及普安路官所阻㑹雲南行省言)
　(羅甸即普里也歸附後改普定府印信具存隸雲南/省三十餘年賦役如期今所併羅甸宣慰安撫司隸)
　(湖南省斡羅思等擅以兵脅降普定土官矣資男札/哇希古等勒令同其入覲邀功希賞乞罷之仍以其)
　(地隸雲/南制可)大德七年改為路(大德七年中書省臣言蛇/節宋隆濟等作亂普定知)
　(府容苴率衆效順容苴没其妻適姑亦能宣力戎行/乞令襲其夫職仍改普定為路隸曲靖宣慰司以適)
　(姑為本路/總管虎符)
　仁德府昔僰剌蠻居之無郡縣其部曰仲扎溢源後
　烏蠻之裔新丁奪而有之至四世孫因其祖名新丁
　以為部號語訛為仁地憲宗五年内附明年立本部
　為仁地萬户至元初復叛四年降之仍為萬户十三
　年改萬户為仁德府(本府屯田五/百六十雙)領縣二為美(下縣/治在)
　　(府北地名溢浦適佀睒甸即仁/地故部至元二十四年置縣)歸厚(下縣治在府/西地名易浪)
　　(湳龍舊隸仁地部至元二十四年分立二縣/曰倘俸曰為美二十五年改倘俸曰歸厚)
　羅羅蒙慶等處宣慰司都元帥府
　建昌路(下/)本古越嶲地唐初設中都府治越嶲至德
　中沒于吐蕃貞元中復之懿宗時蒙詔立城曰建昌
　府以烏白二蠻實之其後諸酋争强不能相下分地
　為四推段興為長其裔浸强遂併諸酋自為府主大
　理不能制傳至阿宗娶落蘭部建蔕女沙智元憲宗
　朝建蔕内附以其壻阿宗守建昌至元十二年析其
　地置總管府五州二十三建昌其一路也設羅羅宣
　慰司以總之本路領縣一州九州領一縣(本路立軍/民屯田)
　　　　縣一
　　中縣(縣治在住頭回甸葢越嶲之東境也所居烏/蠻自别為沙麻部以酋長所立處為中州至)
　　(元十年内附十四年仍為中州/二十二年降為縣隸建昌路)
　　　　州九
　　建安州(下/)即總府所治建蔕既平分建昌府為萬
　　户二又置千户二至元十五年割建鄉城十四村
　　及建蔕四村立寶安州十七年改本千户為建安
　　州二十六年革寶安州以其鄉村來屬
　　永寜州(下/)在建昌之東郭唐時南詔立建昌郡領
　　建安永寜二州元至元九年西平王平建蔕十六
　　年分建昌為二州在城曰建安東郭曰永寜俱隸
　　建昌路
　　瀘州(下/)州在路西昔名沙城瞼即諸葛武侯禽孟
　　獲之地有瀘水深廣而多瘴鮮有行者冬夏常熱
　　其源可燖鷄豚至段氏時於熱水甸立城名洟籠
　　隸建昌憲宗時建蔕内附復叛至元九年平之十
　　五年改洟籠為瀘州
　　禮州(下/)州在路西北瀘沽水東所治曰籠麽城南
　　詔末諸蠻相侵奪至段氏興併有其地裔孫阿宗
　　内附復叛至元九年平之設千户十五年改為禮
　　州領一縣瀘沽(縣在州北昔羅落蠻所居至蒙氏/霸諸部以烏蠻酋守此城後漸盛)
　　　(自號曰落蘭部或稱羅落其裔蒲德遣其姪建/蔕内附建蔕繼叛殺蒲德自為酋長併有諸部)
　　　(至元九年平之設千户十/三年升萬户十五年改縣)
　　里州(下/)唐隸嶲州都督蒙詔時落蘭部小酋阿都
　　之裔居此因名阿都部傳至納空隨建蔕内附中
　　統三年叛至元十年其子耶吻效順隸烏蒙十八
　　年設千户二十二年同烏蠻叛奔羅羅斯二十三
　　年升軍民總管府二十六年府罷為州隸建昌路
　　闊州(下/)州治密納甸古無城邑烏蒙所居昔仲由
　　蒙之裔孫名科居此因以名為部號後訛為闊至
　　三十七世孫僰羅内附至元九年設千户二十六
　　年改為州
　　邛部州(下/)州在路東北大渡河之南越嶲之東北
　　君長十數筰都最大唐立邛部縣後沒于蠻至宋
　　歲貢名馬土物封其酋為邛都王今其地夷稱為
　　邛部州治烏弄城昔麽些蠻居之後仲由蒙之裔
　　奪其地元憲宗時内附中統五年立邛部川安撫
　　招討使隸成都元帥府至元十年割屬羅羅斯宣
　　慰司二十一年改為州
　　隆州(下/)州在路之西南與漢邛部縣接境唐㑹川
　　縣之西北蒙氏改㑹川為㑹同邏立五瞼本州為
　　邊府瞼其後瞼主楊大蘭於瞼北塏上立城分派
　　而居名曰大隆城即今州治也元至元十三年内
　　附十四年設千户十七年改隆州
　　姜州(下/)姜者蠻名也烏蠻仲牟由之裔阿壇絳始
　　居閟畔部其孫阿羅仕大理國主高泰是時㑹川
　　有城曰龍納羅落蠻世居焉阿羅挾高氏之勢攻
　　拔之遂以祖名曰絳部憲宗時隨閟畔内附因隸
　　焉至元八年為落蘭部酋建蔕所破九年平之遂
　　隸㑹川後屬建昌十五年改為姜州二十七年復
　　屬閟畔部後又屬建昌
　德昌路軍民府(下/)漢邛都縣地唐沒於南詔路在建
　昌西南所居蠻號屈部元至元九年内附十二年立
　定昌路以本部為昌州二十三年罷定昌路併入德
　昌路治本州葛魯城領州四(本路立軍/民屯田)
　　昌州(下/)路治本州初烏蠻阿屈之裔寖强用祖名
　　為屈部其孫烏則至元九年内附十二年改本部
　　為州兼領普濟威龍隸定昌路二十三年罷定昌
　　路併隸德昌
　　德州(下/)在路之北其地今名吾越甸城曰亦苴龍
　　所居蠻苴郎以逺祖名部曰頳綖憲宗時内附至
　　元十二年立千户十三年改為德州隸德平路二
　　十三年改隸德昌
　　威龍州(下/)州在路西南夷名巴翠部領小部三一
　　曰沙媧普宗二曰烏孫泥祖三曰媧諾龍菖蒲皆
　　獹魯蠻種也至元十五年合三部立威龍州隸德
　　昌
　　普濟州(下/)州在路西北夷名玗甸昔為荒僻之地
　　獹魯蠻世居之後屬屈部至元九年隨屈部内附
　　十五年於玗甸立定昌路二十三年路革改隸德
　　昌
　㑹川路(下/)路在建昌南唐移邛都於此其地當征蠻
　之要衝諸酋聽㑹之所故名天寶末沒於南詔立㑹
　川都督府又號清寜郡至段氏仍為㑹川府元至元
　九年内附十四年立㑹川路治武安州領州五(本路/立軍)
　(民屯/田)
　　武安州(下/)蠻稱龍泥城至元十四年立管民千户
　　十七年改為武安州
　　黎溪州(下/)古無城邑蠻云黎彄訛為今名初烏蠻
　　與漢人雜處及南詔閤羅鳳叛徙白蠻守之蒙氏
　　終羅羅逐去白蠻段氏興令羅羅蠻乞夷據其地
　　至元九年其裔阿夷内附改其部為黎溪州
　　永昌州(下/)州在路北治故歸依城即古㑹川也唐
　　天寶末沒於南詔置㑹川都督至蒙氏改㑹同府
　　置五瞼徙張王李趙楊周高段何蘇龔尹十二姓
　　於此以趙氏為府主居今州城趙氏弱王氏據之
　　及段氏與高氏専政逐王氏以其子高政治㑹川
　　元憲宗三年征大理高氏逃去九年故酋王氏孫
　　阿龍率衆内附至元八年以其男阿禾領㑹川十
　　四年改管民千户十七年立永昌州隸㑹川路
　　㑹理州(下/)州在㑹川府東南唐時南詔屬㑹川節
　　度地名昔陀有蠻名阿壇絳亦仲由蒙之遺種其
　　裔羅於則得昔陀地居之取祖名曰絳部後强盛
　　盡有四州之地號蒙歪元憲宗八年其孫亦蘆内
　　附隸閟畔萬户至元四年屬落蘭部十三年改隸
　　㑹川路十五年置㑹理州仍隸㑹川二十七年復
　　屬閟畔路
　　麻龍州(下/)麻龍者城名也地名棹羅能烏蠻蒙次
　　次之裔祖居閟畔東川後普恐遷苗臥龍其孫阿
　　麻内附至元五年為建蔕所併十二年屬㑹川十
　　四年立管民千户隸㑹川路十七年立為州二十
　　七年割屬閟畔部
　栢興府昔摩沙夷所居漢為定筰縣隸越嶲郡唐立
　昆明縣天寶末沒於吐蕃後復屬南詔改香城郡元
　至元十年其鹽井摩沙酋羅羅將􁧐鹿茹庫内附十
　四年立鹽井管民千户十七年改為閏鹽州以􁧐鹿
　部為普樂州俱隸德平路二十七年併普樂閏鹽二
　州為閏鹽縣立栢興府隸羅羅宣慰司領縣二閏鹽
　　(下倚郭夷名為賀頭甸/以縣境有鹽井故名)金縣(下縣在府北夷名利/寶揭勒所居蠻因茹)
　　(庫乃漢越嶲郡北境與吐蕃接至元十五年立為/金州後降為縣以縣境斛僰和山出金故名馬)
　臨安廣西元江等處宣慰司兼管軍萬户府
　臨安路(下/)唐隸牂州天寶末沒於南詔蒙氏立都督
　府二其一曰通海郡段氏改為秀山郡阿僰部蠻居
　之元憲宗六年内附以本部為萬户至元八年改為
　南路十三年又改為臨安路領縣二千户一州三州
　領二縣(宣慰司所領屯田六百雙本路有司所管三/千四百雙爨僰軍千户所管一千一百五十)
　(雙有/竒)
　　　　縣二
　　河西(下縣在杞麓湖之西又名其地曰休臘昔莊/蹻王其地唐初於姚州之南置西宗州領三)
　　(縣河西其一也天寶後沒於蠻為步雄部後阿僰/蠻易渠奪而居之元憲宗六年内附七年即阿僰)
　　(部立萬户休臘隸之至元十三年始為/河西州隸臨安路二十六年降為縣)蒙自(下縣/界南)
　　(隣交趾西近建水州縣境有山名目則漢語訛為/蒙自上有故城白夷所築即今縣治下臨巴甸南)
　　(詔時以趙氏鎮守至段氏阿僰蠻居之憲宗六年/内附繼叛七年平之立千户隸阿僰萬户至元十)
　　(三年改阿僰萬户為臨/安路以本千户為縣)
　　捨資千户(蒙自縣之東阿僰蠻所居地昔名褒古/又曰部嫋踵甸傳至裔孫捨資因以為)
　　(名内附後隸蒙自千户至元十三年改蒙自為縣/其地近交趾遂以捨資為安南道防送軍千户隸)
　　(臨安/路)
　　　　州三
　　建水州(下/)在本路之南近接交趾為雲南極邊治
　　故建水城唐元和間蒙氏所築古稱步頭亦云巴
　　甸每秋夏溪水漲溢如海夷謂海為惠􁧏為大故
　　名惠􁧏漢語曰建水歴趙楊李段數姓皆仍舊名
　　些麽徒蠻所居内附後立千户隸阿僰萬户至元
　　十三年改建水州隸臨安路
　　石平州(下/)在路之西南阿僰蠻據之得石坪聚為
　　居邑名曰石坪至元七年改邑為州隸臨安路
　　寜州(下/)在本路之東唐置黎州天寶末沒于蠻地
　　號浪曠夷語謂旱龍也步雄部蠻些麽徒據之後
　　屬爨蠻酋阿幾以浪曠割與寜酋豆圭元憲宗四
　　年寜酋内附至元十三年改為寜州隸臨安路舊
　　領三縣通海嶍峨西沙西沙在州東寜部蠻世居
　　之其裔孫西沙築城於此因名西沙籠憲宗四年
　　其酋普提内附就居此城為萬戸至元十三年立
　　為西沙縣二十六年以隸寜州至治二年併入州
　　領二縣通海(下倚郭元初立通海千户隸善闡萬/户至元十三年改通海縣隸寜海府)
　　　(二十七年府革直隸/臨安路今割隸寜州)嶍峨(下縣在河西縣之西/控扼山谷北接滇池)
　　　(亦屬滇國昔嶍猊蠻居之後阿僰酋逐嶍猊據/其地至其孫阿次内附以其部立千戸至元十)
　　　(三年改為州領邛州平甸二縣二十六年降/為縣併二縣為鄉隸臨安路今割隸寜州)
　廣西路(下/)東㸑烏蠻彌鹿等部所居唐為覊縻州隸
　黔州都督府後師宗彌勒二部浸盛蒙氏段氏莫能
　制元憲宗七年二部内附隸落蒙萬户至元十二年
　籍二部為軍立廣西路十八年復為民領州二
　　師宗州(下/)在路之東南昔㸑蠻逐獠僰等居之其
　　後師宗據匿弄甸故名師宗部至元十二年立為
　　千户十八年復為民二十七年改為州
　　彌勒州(下/)在路南昔些麽徒蠻之裔彌勒得郭甸
　　巴甸部籠而居之故名其部曰彌勒至元十二年
　　為千户十八年復為民二十七年改為州
　元江路(下/)古西南夷地今元江在梁州之西南又當
　在黒水之西南也阿僰諸部蠻自昔據之憲宗四年
　内附七年復叛率諸部築城以拒命至元十三年遥
　立元江府以羈縻之二十五年命雲南王討平之割
　羅槃馬籠步日思麽羅丑羅陀步騰步竭台威台陽
　設栖你陀十二部於威逺立元江路
　　步日部(在本路之西蒙氏立此甸/徙白蠻鎮之名步日瞼)
　　馬籠步(因馬籠山立寨在本路之北所居蠻阿僰/元初立為千户屬寜州萬户至元十三年)
　　(改隸元江萬户二/十五年屬元江路)
　大理金齒等處宣慰司都元帥府
　大理路軍民總管府(上/)本漢楪榆縣地唐於昆明之
　梇棟州置姚州都督府治楪榆洱河蠻後蒙舎詔皮
　羅閤逐河蠻取太和城至閤羅鳳號大蒙國雲南先
　有六詔至是請於朝求合為一從之蒙舎在其南故
　稱南詔徙治太和城至異牟尋又遷於喜郡史城又
　徙居羊苴乖城即今府治改號大禮國其後鄭趙楊
　三氏互相簒奪至石晉時段思平更號大理國元憲
　宗三年收附六年立上下二萬户至元七年併二萬
　户為大理路(有㸃蒼山在大理城西周廣四百里為/雲南形勝要害之地城中有五花樓唐)
　(大中十年南詔王豐祐所建樓方五里高百尺其上/可容萬人世祖征大理時駐兵樓前至元三年嘗賜)
　(金重/修焉)領司一縣一府二州五府領一縣州領二縣
　　録事司(憲宗七年立中千户屬大理萬户至元十/一年罷千户立録事司十二年升理州二)
　　(十一年州罷/復立録事司)
　　　　縣一
　　太和(倚郭憲宗七年於城内外立上中下三千户/至元二十六年即中千户立録事司上下二)
　　(千户/立縣)
　　　　府二
　　永昌府唐時蒙氏據其地歴段氏高氏皆為永昌
　　府元憲宗七年分永昌之永平立千户至元十一
　　年立永昌州十五年升為府隸大理路領一縣永
　　　平(下縣在府東鹿滄江之東即漢博平縣唐蒙/氏改勝鄉郡屬永昌至元十一年改永平縣)
　　　(隸永/昌府)
　　騰衝府在永昌之西即越睒地唐置羈縻郡蒙氏
　　九世孫異牟尋取越睒逐諸蠻有其地為軟化府
　　其後白蠻徙居之改騰衝府元憲宗三年府酋高
　　救内附至元十一年改藤越州又立藤越縣十四
　　年改騰衝府二十五年罷州縣府如故(永昌騰衝/二府軍民)
　　(屯田共二萬二/千一百五雙)
　　　　州五
　　鄧川州(下/)在本路北夷有六詔邆睒其一也唐置
　　邆川州治大釐蒙氏襲而奪之後改德原城隸大
　　理段氏因之元憲宗三年内附七年立德原千户
　　隸大理上萬户至元十一年改德原城為鄧川州
　　領一縣浪穹(下本名彌茨乃浪穹詔所居之地唐/初其王鐸羅望與南詔戰不勝保劒)
　　　(川更稱浪劎貞元中南詔破之以浪穹施浪鄧/睒總三浪為浪穹州元憲宗七年内附立浪穹)
　　　(千户隸大理上萬户至元/十一年降為縣隸鄧川州)
　　蒙化州(下/)本蒙舎城唐置陽𤓰州天寶間鳳伽異
　　為州刺史段氏為開南縣元憲宗七年以蒙舎立
　　千户屬大理上萬户至元十一年立蒙化府十四
　　年升為路二十年降為州復隸大理路
　　趙州(下/)昔為羅落蠻所居地蒙氏立國有十瞼趙
　　州瞼其一也夷語瞼若州皮羅閤置趙郡閤羅鳳
　　改為州段氏改天水郡憲宗七年立趙瞼千(户/)隸
　　大理下萬户至元十一年改為州又於白崖瞼立
　　建寜縣隸本州即古勃弄地二十五年縣革入州
　　隸大理路
　　姚州(下/)唐於梇棟川置姚州都督府天寳間閤羅
　　鳳叛取姚州附吐蕃終段氏為姚州元憲宗三年
　　内附七年立統矢千戸大姚堡千户至元十二年
　　罷統矢立姚州隸大理路領一縣大姚(下唐置西/濮州後更)
　　　(名髳州南接姚州統縣四一曰青蛉即此地夷/名大姚堡與梇棟川相接元憲宗七年立千户)
　　　(隸大理下萬戸至元十一年/罷千户立大姚縣隸姚州)
　　雲南州(下/)唐以漢雲南縣置郡蒙氏至段氏並為
　　雲南州元憲宗七年立千户隸大理下萬户至元
　　十一年立雲南州
　蒙憐路軍民府(至元二十七年從雲南行省請以蒙/憐甸為蒙憐路軍民總管府蒙萊甸)
　(為蒙萊路軍民/總管府其餘闕)
　蒙萊路軍民府(闕/)
　金齒等處宣撫司其地在大理西南蘭滄江界其東
　與緬地接其西土蠻凡八種曰金齒曰白夷曰僰曰
　峨昌曰驃曰繲曰渠羅曰比蘇案唐史茫施蠻本闗
　南種在永昌之南樓居無城郭或漆齒或金齒故俗
　呼金齒蠻自漢開西南夷後未嘗與中國通唐南詔
　蒙氏興異牟尋破羣蠻盡虜其人以實其南東北取
　其地南至青石山緬界悉屬大理及段氏時白夷諸
　蠻漸復故地是後金齒諸蠻浸盛元憲宗四年平定
　大理繼征白夷等蠻中統初金齒白夷諸酋各遣子
　弟朝貢二年立安撫司以統之至元八年分金齒白
　夷為東西兩路安撫使十二年改西路為建寜路東
　路為鎮康路十五年改安撫為宣撫立六路總管府
　二十三年罷兩路宣撫司併入大理金齒等處宣撫
　司
　柔逺路在大理之西永昌之南其地曰潞江曰普坪
　瞼曰申瞼僰寨曰烏摩坪僰蠻即通典所謂黒㸑也
　中統初僰酋阿八思入朝至元十三年與茫施鎮康
　鎮西平緬麓川俱立為路隸宣撫司
　茫施路在柔逺路之南瀘江之西其地曰怒謀曰大
　枯睒曰小枯睒即唐史所謂茫施蠻也中統初内附
　至元十三年立為路隸宣撫司
　鎮康路在柔逺路之南蘭江之西其地曰石睒亦黒
　僰所居中統初内附至元十三年立為路隸宣撫司
　鎮西路在柔逺路正西東隔麓川其地曰于賴睒曰
　渠瀾睒白夷蠻居之中統初内附至元十三年立為
　路隸宣撫司
　平緬路北近柔逺路其地曰驃睒曰羅必四庄曰小
　沙摩弄曰驃睒頭白夷居之中統初内附至元十三
　年立為路隸宣撫司
　麓川路在茫施路東其地曰大布茫曰睒頭附賽曰
　睒中彈吉曰睒尾福禄培皆白夷所居中統初内附
　至元十三年立為路隸宣撫司
　南睒在鎮西路西北其地有阿賽睒午真睒白夷峨
　昌所居元初内附至元十五年隸宣撫司(金齒六路/一睒歲賦)
　(金銀各/有差)
　烏撒烏蒙宣慰司在本部巴的甸烏撒者蠻名也其
　部在中慶東北七百五十里舊名巴凡兀姑今曰巴
　的甸自昔烏雜蠻居之今所轄部六曰烏撒部阿頭
　部易溪部易娘部烏蒙部閟畔部其東西又有芒布
　阿晟二部後烏蠻之裔折怒始强大盡得其地因取
　逺祖烏撒為部名憲宗征大理累招不降至元十年
　始附十三年立烏撒路十五年為軍民總管府二十
　一年改軍民宣撫司二十四年升烏撒烏蠻宣慰司
　木連路軍民府(以下闕/)
　蒙光路軍民府
　木邦路軍民府
　孟定路軍民府
　謀粘路軍民府
　南甸軍民府
　六難路甸軍民府
　陋麻和管民官
　雲龍甸軍民官
　縹甸軍民官
　二十四寨達嚕噶齊
　孟隆路軍民府
　本朶路軍民總管府(至元三十年以金齒木朶甸户/口増殖立下路總管府其為長)
　(者給兩/珠虎符)
　金齒孟定各甸軍民官
　孟愛等甸軍民府(至元二十一年金齒新附孟愛甸/酋長遣其子來朝即其地立軍民)
　(總管/府)
　蒙兀路
　通西軍民總管府(大德元年蒙陽甸酋領緬吉納欵/遣其弟阿不刺等赴闕進方物且)
　(請歲貢銀千兩及置郡縣/驛傳遂立通西軍民府)
　木來軍民府(至元二十九年雲南省言新附金齒適/當布勒圖蒙果勒黙色出征軍馬之衝)
　(資其芻糧擬立為木來路中書省奏置散府/以本布為達嚕噶齊用其土人馬列知府事)
　
　
　
　
　
　
　
　
　元史巻六十一
元史巻六十一考證
中慶路六世孫豐祐改曰善闡　原文作劵豐祐按豐
　祐為尋閣勸子劵當作勸又考新唐書載豐祐慕中
　華不肻連父名則劵勸皆屬衍文今據刪後倣此又
　按新唐書南詔傳首有王都羊苴哶城别都為善闡
　府則善闡亦不自豐祐時始改
晉寧州領二縣晟貢　原文作呈貢按呈貢乃明初所
　改此當從晟據通志改
銀生𨽻姚州又名當筯瞼　瞼原文譌驗按舊書西南
　夷語瞼若州也下文從日旁者亦非今據改
定逺下注唐蒙氏遣㸑蠻酋按萼鎮牟州　按萼原文
　作擡萼據通志改
武定路軍民府唐𨽻戎州　原文作𨽻姚州據通志及
　新舊唐書改
和曲州地多漢種　種原文譌冢據通志改
禄勸州領二縣易籠下注　地名培場原文譌倍場城
　為籠原文譌籠為成均據通志改
以麥良為三睒管民官　原文作察罕章管民官按通
　志所載與上下文義合今據改
曲靖二州在漢為夜郎味縣地　按漢書夜郎古國名
　及陳立滅夜郎侯始為縣屬牂柯郡味縣屬益州郡
　初不相統𨽻及唐武徳三年置南寧州治未縣始兼
　夜郎地不得統謂漢為夜郎味縣地也八年更隋置
　之恭州為曲州析協州為靖州此曲靖所由名史亦
　漏載
南寧下注烏蠻磨彌部酋據石城　磨彌原文作莫彌
　石城作五城均據上文改
羅雄州厯代未嘗置郡　按羅雄今為羅平州即漢漏
　卧縣地屬牂柯郡蜀漢以後為興古郡地此云厯代
　未嘗置郡誤
新興州領二縣研和下注些磨徒蠻步雄居之　原文
　作麽些徒巻後又作些莫徒今據上文改
柏興府漢為定筰縣　筰原文作笮據漢書改
臨安路州領二縣蒙自下注縣境有山名目則　原文
　作自則按自則漢語不當訛為蒙自考名勝志及山
　川通志皆作目則取舉目則見之義與䝉自音相近
　也
趙州瞼其一也　瞼原文譌睒據唐志改正
雲南州唐以漢雲南縣置郡　按唐志初為雲南州後
　改為州領勃弄匡州二縣則唐未嘗於此置郡史誤
