
御批厯代通鑑輯覽卷二十七
後漢
孝獻皇帝
(庚/辰)建安五年春正月曹操殺車騎將軍董承遂擊劉備
破之備奔冀州
　董承等謀洩曹操殺之皆夷三族操欲自擊劉備諸
　將皆曰與公爭天下者袁紹也今紹方來而棄之東
　紹乘人後若何操曰劉備人傑也今不擊必為後患
　郭嘉曰紹性遲而多疑來必不速備新起衆心未附
　急擊之必敗操師遂東田豐說袁紹曰曹劉連兵未
　可卒解公舉軍而襲其後可一往而定紹辭以子疾
　豐舉杖擊地曰嗟乎遭難遇之時而以嬰兒之病失
　其㑹惜哉事去矣操擊劉備破之獲其妻子進拔下
　邳禽闗羽備由青州奔袁紹(袁譚故備茂才也以步/騎迎備至平原遣使白)
　(紹/)紹去鄴二百里迎之
二月曹操還官渡袁紹進軍黎陽夏四月紹遣兵攻白
馬(注見/前)操擊破之斬其將顔良文醜
　操還官渡紹乃議攻許田豐諫(豐曰曹操既破劉備/則許下非復空虚且)
　(曹操善用兵衆雖少未可輕也今不如以久待之據/山河之固擁四州之衆蕳其精鋭乘虛迭出救右則)
　(擊其左救左則擊其右我未勞/而彼已困不及三年可坐克也)紹不從豐復彊諫紹
　以為沮衆械繫之于是移檄州郡數操罪惡(陳琳為/之辭)
　二月進軍黎陽(沮授臨行會其宗族散財與之曰軍/之破敗在此舉矣揚雄有言六國蚩)
　(蚩為羸弱姬/其今之謂乎)紹遣顔良攻白馬沮授曰良性促狹雖
　驍勇不可獨任紹不聽四月操引軍兼行趣白馬良
　來逆戰關羽望見良麾葢䇿馬刺良于萬衆之中斬
　其首而還紹軍莫能當者遂解白馬之圍徙其民而
　西紹渡河追之沮授諫紹復不從(授臨濟歎曰上盈/其志下務其功悠)
　(悠黄河吾其濟乎遂以/疾辭紹不許而意恨之)軍至延津(杜預左傳注陳留/酸棗縣北有延津)
　(注酸棗/  見前)南操勒兵駐營南阪下令騎解鞍放馬用荀
　攸計陳輜重餌敵紹騎將文醜與劉備將五六千騎
　前後至諸將曰可上馬操曰未也有頃騎至稍多或
　分趣輜重操曰可矣乃皆上馬縱擊大破之斬醜醜
　良皆紹名將再戰斬之紹軍奪氣(初曹操壯闗羽之/為人而察其無留)
　(意使張遼以其情問之羽歎曰吾極知曹公待我厚/然我受劉將軍恩誓以共死不可背之要當立效以)
　(報曹公乃去耳遼以報操操義之及殺良操知其必/去重加賞賜羽盡封其所賜拜書告辭而奔劉備于)
　(袁軍左右欲追之操曰/彼各為其主勿追也)
孫策卒弟權代領其衆
　策欲乘虚襲許郡署未發會先所殺呉郡太守許貢
　奴客(初貢為朱治所逐南依山賊嚴白/虎䇿皆擊殺之貢奴客欲為報仇)因策出獵伏
　篁竹中射之中頰創甚召張昭等謂曰中國方亂以
　呉越之衆三江(韋昭曰呉松江錢塘江浦陽江也考/三江諸說不一此指呉越而言韋說)
　(為/近)之固足以觀成敗公等善相吾弟呼權佩以印綬
　謂曰決機于兩陳之間與天下爭衡卿不如我舉賢
　任能各盡其心以保江東我不如卿遂卒(時年二/十六)權
　悲號未視事昭曰孝廉此寧哭時邪乃易權服扶上
　馬使出巡軍上表朝廷下移屬城中外將校各令奉
　職周瑜自巴邱(初䇿定豫章分置廬陵郡留瑜鎮巴/邱  裴松之曰瑜所鎮今巴邱縣也)
　(考巴邱縣晋屬廬陵郡梁改曰巴/山故城在今江西撫州府崇仁縣)將兵赴䘮留與張
　昭共掌衆事時流寓之士皆以安危去就為意未有
　君臣之固昭與瑜等謂權可與共成大業遂委心而
　服事焉
秋九月庚午朔日食
袁紹攻曹操于官渡冬十月操襲破其輜重紹軍大潰
　袁紹軍陽武(秦置縣兩漢列代皆因/之今屬河南開封府)沮授説曰北兵
　雖衆而勁果不及南南兵雖精而資儲不如北南幸
　于急戰北利在緩師宜徐持久曠以日月紹不從進
　營稍前東西數十里操亦分營與相當遂合戰操軍
　不勝復還堅壁(紹為髙櫓起土山射营中營中皆䝉/□而行操乃為霹靂車發石擊紹□)
　(皆破紹又為地道攻操/操輒于内為長塹拒之)操衆少糧盡士卒疲乏乃與
　荀彧書議欲還許彧報曰紹悉衆聚官渡欲與公決
　勝負公以至弱當至彊若不能制必為所乘是天下
　之大機也且紹能聚人而不能用情見勢竭必將有
　變此用竒之時不可失也操乃堅壁持之紹運穀車
　數千乘至官渡操擊燒之十月紹復遣軍運榖使淳
　于瓊等將兵送之沮授請别為支軍于表(支别表/外也)以
　絶曹操之鈔紹不從瓊宿烏巢(澤名在延/津縣東南)去紹營四
　十里㑹許攸怒紹奔操説操襲瓊(先是許攸謂紹曰/曹操悉師拒我許)
　(下勢必空弱若分邉輕軍星行掩襲許可㧞也許㧞/則奉迎天子以討操操成禽矣紹不從㑹攸家犯法)
　(審配収擊之攸怒遂奔曹操聞其來跣出迎之撫掌/笑曰子卿逺來吾事濟矣既入坐謂操曰今有幾糧)
　(乎操詭言可支一嵗既曰半嵗攸皆以為不實操乃/曰向言戲之其實可支一月為之奈何攸曰袁氏輜)
　(重萬餘乘在故市烏巢屯軍無嚴備若輕/兵襲之燔其積聚不過三日袁氏自敗也)操大喜乃
　留荀攸曹洪守營自將歩騎五千用袁軍旗幟銜枚
　縳馬口夜從間道出人抱束薪至屯放火瓊營驚亂
　操急擊之紹聞操擊瓊謂其子譚曰就操破瓊吾㧞
　其營彼固無所歸矣乃使其將張郃(字儁乂河/間鄚人)等攻
　操營而但遣輕騎救瓊騎至烏巢操士卒殊死戰大
　破之斬瓊等盡燔其糧榖張郃等攻操營不能下聞
　瓊已破乃焚攻具詣操降于是紹軍驚擾大潰紹及
　譚等幅巾乘馬與八百騎渡河操追之不及盡収其
　輜重圖書珍寳餘衆降者操盡阬之前後所殺七萬
　餘人(沮授為操軍所執大呼曰授不降也操與之有/舊遂赦而厚遇焉授尋謀歸袁氏操乃殺之操)
　(収紹書中得許下及軍中人書皆焚之/曰當紹之彊孤猶不能自保况衆人乎)紹走至黎陽
　北餘衆稍復歸之旣還遂殺田豐(或謂田豐曰君必/見重矣豐曰公貌)
　(寛而内忌若勝而喜猶能赦我今戰敗而恚吾不望/生紹還謂僚屬曰吾不用田豐言果為所笑遂殺之)
　紹外寛雅有局度喜怒不形于色而性矜愎自高短
　于從善故至于敗(冀州城邑多降于操紹歸復擊定/之明年夏操揚兵河上擊破紹倉)
　(亭/軍)
有星孛于大梁(晉書天文志自胃七度/至畢十度曰大梁之次)
以孫權為討虜將軍
　曹操聞孫策死欲因喪伐之張紘諫曰乘人之喪旣
　非古義若其不克成讐棄好不如因而厚之操即表
　權為討虜將軍領㑹稽太守操欲令紘輔權内附乃
　以紘為㑹稽都尉紘至吳太夫人以權年少委紘與
　張昭共輔之紘思惟補察知無不為魯肅將北還周
　瑜止之因薦于權權與語悦之引肅合榻對飲問計
　肅曰漢室不可復興曹操不可卒除為將軍計惟有
　保守江東以觀天下之釁耳若因北方多務𠞰除黄
　祖進伐劉表竟長江所極據而有之此王業也張昭
　毁肅年少麄踈權益貴重之
張魯據漢中(後漢郡治南/鄭注見前)
　張魯以劉璋闇懦不復承順璋怒殺其母及弟魯遂
　據漢中(魯以鬼道殺民自號師君其來學道者初皆/名鬼卒受本道已信號祭酒各領部衆犯法)
　(者三原然後行刑不置長吏/皆以祭酒為治民夷便之)後復襲取巴郡(後漢郡/治江州)
　(注見/前)朝廷力不能征遂就寵魯為鎮民中郎將領漢
　寧(章懷注建安/二年置郡)太守通貢獻而已(魯雄據巴漢/垂三十年)
(辛/巳)六年春三月丁卯朔日食
秋九月曹操擊劉備于汝南備奔荆州
　先是袁紹遣劉備畧汝南(汝南黄巾劉辟叛操附/紹紹遣備將兵助辟)郡
　縣多應之曹操遣曹仁(字子孝/操從弟)擊備備走還紹軍隂
　欲離紹乃説紹南連劉表紹遣備將本兵復至汝南
　與龔都等合操遣其將蔡陽擊之為備所殺(事在/五年)至
　是操自將擊備備奔劉表(都等/皆散)表聞備至自出郊迎
　以上賔禮待之益其兵使屯新野(已而表遣備北侵/與曹操將夏侯惇)
　(于禁等相拒于博望久之備設㐲兵一旦自燒屯偽/遁惇與禁等追之為伏兵所破備在荆州數年嘗于)
　(表坐起至厠慨然流涕表怪問備備曰吾嘗身不離/鞍髀肉皆消今不復騎髀裏肉生日月如流老將至)
　(矣而功業不能/建是以悲耳)
(壬/午)七年春正月曹操復進軍官渡夏五月袁紹卒㓜子
尚襲行州事長子譚出屯黎陽操攻敗之
　袁紹慙憤發病嘔血卒初紹有三子譚(字顯/思)熙(字顯/雍)
　尚(字顯/甫)紹後妻劉氏愛尚紹欲以為後乃以譚繼兄
　後出為青州刺史(沮授諫曰世稱萬人逐免一人獲/之貪者悉止分定故也譚當為嗣)
　(而斥使居外禍其始此矣紹曰吾欲令諸子各據一/州以視其能于是使熙為幽州刺史甥髙幹為并州)
　(刺/史)逢紀審配素為譚所疾辛評(陽翟人/辛毗兄)郭圖(字公則/潁川人)
　皆附于譚而與配紀有隙及紹卒衆以譚長欲立之
　配等恐譚立而評等為害遂矯紹遺命奉尚為嗣譚
　至不得立自稱車騎將軍屯黎陽尚少與之兵而使
　紀隨之譚求益兵配等不與譚怒殺紀曹操攻譚尚
　自將助之與操相拒譚尚數敗(尚遣其將郭援高幹/共攻河東發使與馬)
　(騰等連兵援所經城邑皆下河東郡吏賈逵守絳援/攻之急父老約援不害逵乃降援許之既而使逵為)
　(將逵不屈援怒將斬之或㐲其上以救之吏民皆乗/城呼曰負約殺我賢君寧俱死耳援乃囚逵壺闗有)
　(祝公道者夜盜出之援軍至平陽鍾繇遣使説馬騰/為言利害騰乃遣其子超將兵與繇㑹援將渡汾為)
　(營濟未半繇擊大破之援繇之甥也校尉龎徳斬之/繇見其頭而哭德謝繇繇曰援雖我甥國之賊也何)
　(謝之有字絳漢縣後漢曰絳邑即春秋晉新田注見/前賈逵  梁道襄陵人馬超字孟起龎徳字令明南)
　(安狟道人/狟音桓)
曹操責孫權任子權不受命
　曹操下書責孫權任子權召羣僚㑹議張昭等猶豫
　不决權引周瑜詣吳太夫人前定議瑜曰昔楚國初
　封不滿百里繼嗣賢能廣土開境遂據荆陽至于南
　海傳業延祚九百餘年今將軍承父兄餘資兼六郡
　之衆兵精糧多將士用命鑄山煮海境内富饒有何
　逼廹而欲送質質一入不得不與曹氏相首尾與相
　首尾則命召不得不徃如此見制于人極不過一侯
　印僕從十餘人車數乘馬數匹豈與南面稱孤同哉
　不如勿遣徐觀其變若曹氏能率義以正天下將軍
　事之未晩若為暴亂彼自亡之不暇焉能害人吳大
　夫人謂權曰公瑾議是也公瑾與伯符同年小一月
　耳我視之如子汝其兄事之遂不送質
(癸/未)八年春二月曹操攻黎陽譚尚敗走夏四月操追至
鄴還譚攻尚不克
　曹操攻黎陽譚尚敗走還鄴操追至鄴諸將欲遂攻
　之郭嘉曰哀紹愛此二子莫適立也今權力相侔各
　有黨與急之則相保緩之則争心生不如南向荆州
　以待其變變成而後擊之可一舉定也操曰善留賈
　信守黎陽而還譚謂尚曰今曹軍退人懐歸志及其
　未濟出兵掩之可令大潰此䇿不可失也尚疑而不
　許譚大怒攻尚譚敗引兵還南皮(譚别駕王修自青/州來救譚譚欲更)
　(還攻尚修曰兄弟者左右手也今與人鬬而斷其右/手曰我必勝其可乎夫棄兄弟而不親天下其誰親)
　(之譚不從治南皮注見前/王修字叔  北海營陵人)
秋八月曹操擊劉表尚圍譚于平原冬十月操還救却
之
　曹操擊劉表軍于西平(漢縣厯代因之今/屬河南汝寧府)袁尚攻袁
　譚大破之譚奔平原尚圍之急譚遣辛毗(字佐治/評之弟)詣
　操謂救(劉表以書諫譚勸其捐忿思義又與尚書曰/青州天性峭急迷于曲直君當先除曹操以)
　(卒先公之恨事定之後乃議其曲直之計不亦善乎/若還而不反則是韓盧東郭自困于前而遺田父之)
　(獲也譚尚皆不從山韓盧良犬東郭㕙狡兔戰國䇿/韓盧逐東郭㕙騰  者五環山者三犬兔俱疲田父)
　(見而/獲之)毗至西平諸將皆疑荀攸勸操許之(諸將多以/劉表方彊)
　(宜先平之荀攸曰天下方有事而表坐保江漢之間/其無四方之志可知袁氏據四州之地帶甲數十萬)
　(使二子和睦以守其成業天下之難未息也今兄弟/搆惡其勢不兩全若有所并則力専力專則難圖也)
　(及其亂而取之天/下定矣操從之)後數日操更欲先平荆州使譚尚
　自敝辛毗復說操(操謂毗曰譚必可信尚必可克不/毗曰明公無問信與詐也直當論)
　(其勢耳袁氏兄弟讒閱連年戰伐今往攻鄴尚不還/救即不能自守還救即譚踵其後此乃天亡尚之時)
　(也天以尚與明公明公不取而/伐荆州失用兵之本矣操曰善)乃許譚平十月操至
　黎陽尚聞操渡河乃釋平原還鄴操引軍還
(甲/申)九年春二月袁尚復攻譚夏四月曹操攻鄴秋七月
尚還戰敗走幽州操遂入鄴(自/)領冀州牧
　正月曹操濟河遏淇水(出河南懐慶府林縣西山流/逕衛輝府淇縣東南入衛)
　入白溝(今淇水入衛自濬縣以下謂之白溝水經注/其水逕宿胥故瀆東流為白溝是也王㓜學)
　(馮智舒以為宋遼分界之白溝考此河在今直/隸新城雄縣去淇水甚遠無由得入其説非是)以通
　糧道二月尚復攻譚審配諫不聼乃留配守鄴四月
　操至鄴為土山地道以攻之又攻絶其糧道五月鑿
　塹圍城周圍四十里初令淺示若可越配望見笑之
　不出爭利操一夜濬之廣深二丈引漳水(水經注漳/水逕鄴縣)
　(西/)以灌之城中餓死者過半七月尚還救鄴(先使李/孚入城)
　(孚研問事杖繫馬邊自著平上幘投暮詐稱都督歴/北圍而東呵責守圍將士隨輕重行罰遂歴曹營前)
　(至南圍責怒守者収縳之遂開其圍馳到城下呼城/上人得入操聞笑曰此非徒得入也方且復出孚知)
　(圍不可後胃乃請配悉出城中老㓜以省榖夜持白/竿出降孚升降人服隨軰夜出突圍得去  李孚鉅)
　(鹿/人)尚兵循西山而東去鄴十七里為營夜舉火以示
　城中配出兵城北以應操逆擊之敗還尚亦敗走營
　曲漳(漳水/之曲)操遂圍之尚懼求降不聴衆潰奔中山審
　配殺辛毗家屬令士卒堅守死戰伏弩射操幾中配
　兄子榮開門納操兵配拒戰被執毗以馬鞭擊其頭
　而罵之配顧曰狗輩正由汝曹破我冀州恨不得殺
　汝也操引見配欲活之配意氣壯烈終無撓辭遂斬
　之操乃臨祀紹墓哭之流涕慰勞紹妻還其家人寳
　物賜繒絮廪食九月詔以操領冀州牧操讓還兖州
　(操辟崔琰為别駕謂曰昨按户籍可得三十萬衆故/為大州也琰對曰今九州幅裂二袁親尋干戈冀方)
　(烝庶暴骨原野未聞王師存問風俗敕其塗炭而唯/以校計甲兵為先□豈鄙州士女所望于明公哉操)
　(改容以謝許攸恃功嫚操嘗于衆坐呼操小字操不/樂後竟殺之  崔琰字季珪東武城人裴松之曰曹)
　(操一名吉利/小字阿瞞)
冬十月有星孛于東井
丹陽郡吏殺其太守孫翊翊妻徐氏討殺之
　丹陽督媯覽丞戴員殺太守孫翊覽欲逼取翊妻徐
　氏徐紿之曰乞湏晦日設祭除服然後聼命潛使所
　親語翊舊將孫高傅嬰等與共圖覽高嬰涕泣許諾
　宻呼翊時侍養者二十餘人與盟誓合謀晦日設祭
　徐哭泣盡哀畢乃除服薫香沐浴言笑懽悦覽宻覘
　無復疑意徐呼髙嬰置戸内使人召覽入適得一拜
　徐大呼二君可起高嬰俱出共殺覽餘人即就外殺員
　徐氏乃還縗絰奉覽員首以祭翊墓舉軍震駭孫權
　聞亂自椒邱(注見/前)還族誅覽員餘黨擢高嬰為牙門
　(將/名)其餘賞賜有差
(乙/酉)十年春正月曹操攻破袁譚于南皮斬之
　初操之入鄴也袁譚復背操(畧取諸郡攻尚于中/山敗之悉取其衆)操
　遺書責譚然後進討譚奔南皮(事在/九年)至是操攻南皮
　急譚出戰軍未合而破譚走追斬之告諭吏民各安
　故業斬郭圖等及其妻子王修詣操乞収𦵏譚尸許
　之辟為司空掾(郭嘉説操多辟青冀幽并名士為據/屬曹操從之初官渡之戰陳琳為袁)
　(紹作檄書數操連及家世極具醜詆及是琳歸曹操祖/操曰卿昔為本初移書但可罪狀孤身何乃上及父)
　(邪琳謝罪操釋之使與阮瑀俱管/記室  阮瑀字元瑜陳留尉氏人)
幽州將吏逐刺史袁熙遣使降曹操熙尚俱奔烏桓
　袁熙為其將焦觸張南所攻與尚俱奔遼西烏桓觸
　等降曹皆封列侯(觸驅率守令背袁向曹陳兵數萬/殺白馬而盟令曰敢違者斬衆莫)
　(敢仰視各以次㰱别駕韓珩曰吾受袁公父子厚恩/今其破亡智不能救勇不能死于義闕矣若乃北面)
　(曹氏所不能為也一座失色觸曰夫舉大事當立大/義事之濟否不待一人可卒珩志以厲事君乃捨之)
　(佩韓珩字子/  代郡人)
以荀恱(字仲豫/淑之孫)為侍中
　時政移曹氏恱志在獻替而謀無所用乃作申鑒五
　篇奏之(畧曰為政之術先屏四患乃崇五政偽亂俗/私壊法放越軌奢敗制四者不除則政未由)
　(行矣是謂四患興農桑以養其生審好惡以正其俗/宣文教以章其化立武備以秉其威明賞罰以統其)
　(法是謂五政人不畏死不可懼以罪人不樂生不可/勸以善故在上者先豐民財以定其志是謂養生善)
　(惡要乎功罪毁譽效于準騐聴言青事舉名察實無/或詐偽以蕩衆心故俗無姦怪民無淫風是謂正俗)
　(榮辱者賞罰之精華也故禮教榮辱以加君子化其/情也桎梏鞭扑以加小人化其形也若教化之廢推)
　(中人而墜于小人之域教化之行引中人而納于君/子之塗是謂章化在上者必有武備以戒不虞安居)
　(則寄之内政有事則用之軍旅是謂秉威賞罰政之/柄也人主不妄賞非愛其財也賞妄行則善不勸矣)
　(不妄罰非矜其人也罰妄行則惡不懲矣賞不勸謂/之止善罰不懲謂之縱惡在上者能不止下為善不)
　(縱下為惡則國法立矣是謂統法四惡既蠲五政又/立行之以誠守之以固簡而不怠疎而不失垂拱揖)
　(讓而海/内平矣)
(丙/戌)十一年春正月有星孛于北斗
三月曹操破髙幹于并州斬之
　先是袁尚敗走髙幹以并州降操仍以為刺史(事在/九年)
　既而幹復以州叛舉兵守壺口闗(在今山西潞安府/長治縣壺口山下)
　(與壺關縣接界書通鑑作/壺關口今依范  袁紹傳)操遣其將樂進(字文謙/陽平人)李
　典(字曼成/鉅野人)擊之不拔(事在/十年)至是操自征幹幹留其將
　守城自詣匈奴單于求救不得獨與數騎亡欲南奔
　荆州上洛(漢縣今陜/西商州是)都尉王琰斬之(幹之初叛也河/内張晟聚衆冦)
　(崤渑間河東掾衛固范先等皆與幹通操用荀彧言/以杜畿為河東太守固等使兵絶陜畿譌道從郖津)
　(波既至郡陽奉固先以訃縻之稍分散其衆會操徵/馬騰等至擊固先及張晟等皆破斬之于是畿務崇)
　(寛惠勸耕桑課畜牧百姓豐實然後興學校修戎事/河東遂安初山陽仲長統遊學至并州遇髙幹幹善)
　(遇之訪以世事統謂幹曰君有雄志而無雄才好士/而不能擇人所以為君深戒也幹不忧統去之幹死)
　(荀彧舉統尚書郎此郖津水經注河水東逕湖縣故/城北右合門水于  有郖津之名湖縣注見前杜畿)
　(字伯侯杜陵人/仲長統注見前)
(丁/亥)十二年夏曹操擊烏桓秋八月破之斬蹋頓(烏桓王/名邱力)
(居從/子)袁熙袁尚奔遼東公孫康(度之/子)斬之
　烏桓蹋頓素為袁紹所厚(紹立蹋頓為/單于事具前)故袁尚兄弟
　歸之數入塞為冦欲助尚復故地操將擊之先鑿平
　虜泉州二渠(平虜故渠在今直𨽻天津府滄州東北/泉州漢縣故城在今順天府武清縣渠)
　(故道在寶/坻縣東南)以通運時諸將皆曰袁尚亡虜蹋頓豈能
　為用今深入征之劉備必說劉表以襲許萬一為變
　事不可悔郭嘉曰袁紹有恩于民夷而尚兄弟生存
　今舍而南征尚因烏桓之資招其死主之臣(言欲為/其主致)
　(死之/臣)民夷俱應恐青冀非吾有也表坐談客耳自知
　才不足以御備重任之則恐不能制輕任之則備不
　為用雖虚國逺征公無憂矣操從之初袁紹數遣使
　召田疇疇皆拒之然每忿烏桓多殺其本郡冠蓋(謂/有)
　(冠蓋之/士大夫)意欲討之而力未能至是操遣使辟之疇即
　至隨軍次無終(漢縣注/見前)時方夏水雨濱海道不通疇
　曰此道秋夏有水為難久矣舊北平郡治在平岡(故/城)
　(在今熱河八溝後漢/移郡治土垠注見前)道出盧龍(古塞名明史地理/志在永平府西北)達
　于栁城(漢縣故城在今/熱河塔子溝)自建武以來陷壊絶㫁尚有
　微徑若回軍從盧龍口越白檀(漢縣今熱/河地是)之險出空
　虛之地路近而便掩其不備蹋頓可不戰而禽也操
　令疇將其衆為鄉導上徐無山塹山堙谷五百餘里
　經白檀歴平岡渉鮮卑庭東指桞城未至二百里虜
　乃知之尚熙與蹋頓等將數萬騎逆軍八月操登白
　狼山(水經注山在右北平石城縣/西石城故城在今八溝界)卒與虜遇縱兵擊
　之虜衆大潰斬蹋頓降者二十餘萬尚熙奔遼東九
　月操引還公孫康(九年度卒/康嗣立)誘尚熙斬之(康伏兵于/廐請尚熙)
　(入未及坐/遂禽之)送其首(操梟尚首令敢哭者斬牽招獨設/祭悲哭操義之舉為茂才封田疇)
　(為亭侯疇固讓不受後操復欲封之使夏侯惇喻意/疇曰□負義逃竄蒙恩全活為幸多矣豈可賣盧龍)
　(之塞以易賞祿哉惇以白操操知不可屈/乃拜議郎  牽姓招字子經安平觀津人)　操之北伐
　也劉備説劉表襲許表不能用至是表謂備曰不用
　君言故為失此大㑹備曰今天下分裂日尋干戈事
　㑹之來豈有終極若能應之于後者則此未足為恨
　也
冬十月有星孛于鶉尾(晉書天文志自張十七度至軫/十一度為鶉尾之次楚之分野)
劉備見諸葛亮(字孔明琅/邪陽都人)于隆中(山名在今湖北襄/陽府襄陽縣西)
　初琅邪諸葛亮寓居襄陽隆中毎自比管仲樂毅時
　人莫之許也惟潁川徐庶(字元/直)與崔州平(安平人/烈之子)然
　之劉備訪士于襄陽司馬徽(字徳操善知人同郡/龎徳公稱為水鏡)徽
　曰儒生俗士豈識時務識時務者在乎俊傑此間自
　有伏龍鳯雛備問為誰曰諸葛孔明龎士元也(龎統/字士)
　(元徳公從子德公嘗謂孔/明為卧龍士元為鳯雛)徐庶亦謂備曰諸葛孔明
　卧龍也將軍豈願見之乎備曰君與俱來庶曰此人
　可就見不可屈致也將軍宜枉駕顧之備由是詣亮
　几三徃乃見因屏人曰漢室傾頽姦臣竊命孤不度
　徳量力欲伸大義于天下而智術淺短遂用猖獗至
　于今日然志猶未已君謂計將安出亮曰今曹操已
　擁百萬之衆挾天子而令諸侯此誠不可與爭鋒孫
　權據有江東已歴三世國險而民附賢能為之用此
　可與為援而不可圖也荆州北據漢沔利盡南海東
　連吳㑹西通巴蜀此用武之國而其主不能守此殆
　天所以資將軍也益州險塞沃野千里天府之土劉
　璋闇弱張魯在北民殷國富而不知存䘏知能之士
　思得明君將軍既帝室之胄信義著于四海若跨有
　荆益保其巖阻西和諸戎南撫夷越外結孫權内修
　政理天下有變則命一上將將荆州之軍以向宛洛
　將軍身率益州之衆出于秦川百姓孰敢不簞食壺
　漿以迎將軍者乎誠如是則霸業可成漢室可興矣
　備曰善于是與亮情好日宻闗羽張飛不悦備解之
　曰孤之有孔明猶魚之有水也願諸君勿復言羽飛
　乃止
(戊/子)十三年春孫權擊江夏太守黄祖破斬之
　初巴郡甘寧(字興/霸)將其僮客就劉表觀表事勢終必
　無成欲東入吳黄祖在夏口(在湖北漢陽府漢陽縣/東漢水入江之口也一)
　(曰魯口今/曰漢口)軍不得過乃留依祖祖以凡人畜之㑹孫
　權擊祖祖軍敗走寧遂奔吳獻策孫權(寧曰今漢祚/日㣲曹操終)
　(為篡盗南荆形便誠國之西勢也劉表慮既不遠兒/子又劣當早圍之不可後操圖之之計宜先取黄祖)
　(祖今昏老已甚財榖並乏戰具不修其破可必一破/祖軍鼓行而西西據楚闗大勢彌廣即可漸規巴蜀)
　(矣闗楚闗即/扞  注見前)權深納之遂西擊黄祖祖以舟兵拒戰
　都尉吕蒙(字子明汝/南富陂人)破其前鋒(親梟都督/陳就首)偏將軍董
　襲(字元代/餘姚人)司馬凌統(字公績/餘杭人)等盡鋭攻之(祖横兩蒙/衝以大紲)
　(繫矴千弩交射襲與統率敢死士突入蒙衝/以刀㫁紲蒙衝横流軍遂進傅其城屠之)祖挺身
　走追斬之
夏六月罷三公官曹操自為丞相
　操以崔琰為西曹掾毛玠為東曹掾司馬朗(字伯逹/河内温)
　(人/)為主簿弟懿(字仲逹即/晉高祖)為文學掾琰玠並典選舉
　其所舉用皆清正之士雖有盛名而行不由本者終
　莫得進由是士以亷節自勵雖貴寵之臣輿服不敢
　過度長吏還者垢面羸衣獨乘柴車軍吏入宿朝服
　徒行操聞之歎曰用人如此使天下人人自治吾復
　何為哉懿少聰逹多大畧琰謂朗曰君弟聰亮明允
　剛㫁英特非子所及也操聞而辟之懿辭以風痺操
　怒欲収之懿懼就職(胡三省曰司/馬懿始此)
秋七月曹操擊劉表
八月曹操殺大中大夫孔融夷其族
　融恃其才望數戲侮曹操又上書言宜準古王畿之
　制千里寰内不以封建諸侯操疑融所論建漸廣益
　憚之融與御史大夫郗慮(郗氏蘓忿生支子封郗邑/因氏焉慮字鴻豫山陽髙)
　(平/人)有隙慮承操㫖奏融昔在北海招合徒衆欲規不
　軌與孫權使語謗訕朝廷又與禰衡更相贊揚衡謂
　仲尼不死融答顔回復生大逆不道操遂收融并其
　妻子(融被收時二子年八嵗方奕棊端坐不起左右/問之答曰安有巢毁而卵不破乎遂俱見收)
　皆殺之(初京兆脂習與融善每□融剛直大過必罹世/患及融死許下莫敢收者習往撫尸曰文舉)
　(捨我死我何之用生為操收習欲/殺之既而赦    脂姓習字元升)
劉表卒九月曹操至新野表子琮舉州降
　初劉表二子琦琮表為琮取其後妻蔡氏之姪蔡氏
　因愛琮而惡琦遂出琦為江夏太守(琦嘗與諸葛亮/謀自安之術亮)
　(不對後乃與亮登樓去梯謂亮曰今日上不至天下/不至地言出于子口而入于吾耳可以言未亮曰君)
　(不見申生在内而危重耳居外而安乎/琦意感悟㑹黄祖死琦遂求代其任)及表卒蔡瑁
　(表妻/弟)張允(表外/甥)等奉琮為嗣未幾曹操軍至蒯越等
　勸琮降操琮從之九月操至新野琮舉州降操遂進
　兵
劉備奔江陵曹操追至當陽(漢縣今屬湖/北安陸府)及之備走夏
口
　劉備屯樊(即今樊城在㐮陽/縣北南臨漢水)不意操軍卒至至宛乃
　知之(裴松之蜀志補注劉琮乞降不敢告備備久之/乃覺時曹公已在宛備大驚駭通鑑採之考宛)
　(在新野之北琮降在新野操已過宛而南及備聞/知不應復在宛也今依蜀志本文而以裴注附見)遂
　將其衆去過襄陽或勸備攻琮荆州可得備曰吾不
　忍也乃駐馬呼琮琮懼不能起琮左右及荆州人多
　歸備比至當陽衆十餘萬人輜重數千輛日行十餘
　里别遣闗羽乘船㑹江陵或謂備宜速行保江陵今
　擁大衆被甲者少曹公兵至何以拒之備曰夫濟大
　事必以人為本今人歸吾吾何忍棄去操以江陵有
　軍實恐備據之乃釋輜重將精騎急追之及于當陽
　之長阪(在今縣/東北)備棄妻子與諸葛亮張飛趙雲等數
　十騎走(徐庶母為操所獲庶辭備指其心曰本欲與/將軍共圖王霸之業者以此方寸地也今已)
　(失老母方寸亂矣無益/于事請從此别遂詣操)張飛拒後據水㫁橋瞋目横
　矛曰身是張益徳也可來共決死操兵無敢近者趙
　雲身抱備子禪(或言雲已北走備曰子龍/不棄我走也頃之雲至)適與闗羽
　船會得濟沔遇劉琦衆萬餘人與俱到夏口　　一
冬十月癸未朔日食
曹操東下孫權遣周喻魯肅等與劉備迎擊于赤璧(山/名)
(在今湖北武昌府嘉魚縣西北江濱/水經注江水東逕赤壁山北即此)大破之操引還
　曹操進兵江陵遂順流東下時魯肅為孫權使襄陽
　不及與劉備同往樊口(初肅言于孫權曰荆州與國/鄰接江山險固士民殷富若)
　(據而有之此帝王之資也今劉表新亡二子不協劉/備天下梟雄與操有隙若與彼協心上下齊同則宜)
　(撫安與結盟好如有離違宜别圖之以濟大事肅請/得奉命弔表二子幷說備使撫表衆同心一意共治)
　(曹操備必喜而從命如其克諧天下可定矣今不速/往恐為操所先彬即遣肅行比至南郡而琮已降肅)
　(遂迎備于當陽長阪宣權㫖致殷勤之意且曰孫討/虜已據有六郡兵精糧多足以立事今為君計莫若)
　(遣心腹自結于東以共濟世業備甚恱肅又謂諸葛/亮曰我子瑜友也即共定交  樊口在今湖北武昌)
　(府西北子瑜亮兄/瑾字時為權長史)于是諸葛亮謂備曰事急矣請奉
　命求救于孫將軍遂與肅俱詣孫權見于柴桑(漢縣/故城)
　(在今江西九/江府徳化縣)說曰海内大亂將軍起兵江東劉豫州
　収衆漢南與曹操並爭天下今操芟夷大難畧已平
　矣遂破荆州威震四海英雄無用武之地故豫州遁
　逃至此願將軍量力而處之若能以吳越之衆與中
　國抗衡不如早與之絶若不能何不按兵束甲北面
　而事之今將軍外托服從之名而内懐猶豫之計事
　急而不㫁禍至無日矣權曰茍如君言劉豫州何不
　遂事之乎亮曰田横齊之壯士耳猶守義不辱况劉
　豫州王室之胄英才蓋世衆士仰慕若事之不濟此
　乃天也安能復為之下乎權勃然曰吾不能舉全吳
　之地十萬之衆受制于人吾計决矣非劉豫州莫可
　以當曹操者然豫州新敗安能抗此難乎亮曰豫州
　軍雖敗于長阪今戰士還者及闗羽水軍精甲萬人
　劉琦合江夏戰士亦不下萬人曹操之衆逺來疲敝
　聞追豫州輕騎一日一夜行三百餘里此所謂强弩
　之末勢不能穿魯縞者也故兵法忌之曰必蹶上將
　軍且北方之人不習水戰又荆州之民附操者偪兵
　勢耳非心服也今將軍誠能命猛將統兵數萬與豫
　州協規同力破曹軍必矣操軍敗必北還如此則荆
　呉之勢强鼎足之形成矣成敗之機在于今日權大
　恱(時操遺權書曰近者奉辭伐罪劉琮束手今治水/軍八十萬衆方與將軍會獵于呉權以示羣下莫)
　(不失色張昭等曰曹公挾天子以征四方拒之不順/且將軍大勢可以拒操者長江也今操得荆州水軍)
　(䝉衝鬬艦乃以千數浮以沿江水陸俱下此為長江/之險已與我共之矣而勢力衆寡又不可論愚謂不)
　(如迎之魯肅獨不言權起更衣肅追于宇下權知其/意執肅手曰卿欲何言肅曰向察衆人之議専欲悞)
　(將軍今肅可迎操耳如將軍不可也何以言之今肅/迎操操當以肅還付鄉黨品其名位猶不失下曹從)
　(事乗犢車從吏卒交遊士林累官故不失州郡也將/軍迎操欲安所歸乎願定大計莫用衆人之議也權)
　(歎息曰諸人持議甚失孤望/今卿廓開大計正與孤同)時周瑜受使至番陽(注/見)
　(前/)肅勸權召瑜還瑜至謂權曰操雖托名漢相實漢
　賊也將軍以神武雄才兼仗父兄之烈割據江東地
　方數千里兵精足用英雄樂業當横行天下為國家
　除殘去穢况操自送死而可迎之邪請為將軍籌之
　今北土未平馬超韓遂為操後患而舍鞍馬仗舟楫
　與呉越爭衡又今盛寒馬無藁草驅中國士衆逺涉
　江湖之間不習水土必生疾病此數者用兵之患也
　而操皆冐行之將軍禽操宜在今日瑜請得精兵數
　萬人進徃夏口保為將軍破之權曰老賊欲廢漢自
　立久矣徒忌二袁吕布劉表與孤耳今數雄已滅惟
　孤尚存孤與老賊勢不兩立君言當擊甚與孤合此
　天以君授孤也因拔刀斫前奏案曰諸將吏敢有復
　言當迎操者與此案同遂選三萬人以周瑜程普(字/徳)
　(諄右北平/土垠人)為左右督與備并力逆操以魯肅為贊軍
　校尉助畫方畧進與操遇于赤壁時操軍已有疾疫
　初一交戰操軍不利引次江北瑜等在南岸瑜部將
　黄蓋(字公覆/零陵人)曰今冦衆我寡難以持久操軍方連船
　艦首尾相接可燒而走也乃取蒙衝鬬艦十艘載燥
　荻枯柴灌油其中裹以帷幕上建旌旗豫備走舸繫
　于其尾先以書遺操詐云欲降時東南風急蓋以十
　艦最著前中江舉㠶餘船以次俱進操軍吏士皆出
　營立觀指言蓋降去北軍二里餘同時發火火烈風
　猛船徃如箭燒盡北船延及岸上營落頃之煙燄張
　天人馬燒溺死者甚多瑜等率輕鋭繼其後雷鼓大
　進北軍大壊操引軍從華容(漢縣故城在今荆州府/監利縣今岳州府之華)
　(容隋/所置)道歩走遇泥濘道不通天又大風悉使羸兵負
　草塡之騎乃得過蹈藉死者甚衆(軍既出操乃大喜/諸將問之操曰劉)
　(備吾儔也但得計少晚向使早放/火吾徒無類矣備尋放火無所及)劉備周瑜水陸并
　進追至南郡操軍死者大半乃引軍北還
十二月劉備徇荆州江南諸郡降之
　劉備表劉琦為荆州刺史引兵南徇武陵長沙桂陽
　零陵(注俱/見前)皆降之備以諸葛亮為軍師中郎將督諸
　郡賦税以充軍實
孫權使其將賀齊(賀本慶氏避漢安帝父諱改/賀氏齊字公苗會稽山隂人)討黟(音/醫)
(漢縣今屬江/南徽州府)賊平之
　先是權破黄祖還復遣兵討平山越(越種散而山處/者丹陽豫章㑹)
　(稽皆/有之)及是黟賊帥陳僕等二萬戸屯林歴山(在黟縣/西南)
　四面壁立齊募輕㨗士夜于隠處以鐵戈拓山而上
　懸布以援下人得上者百餘人分布四面鳴鼓角賊
　守路者皆驚走大軍上攻破之以其地置新都郡(今/徽)
　(州府/是)齊為太守
(己/丑)十四年秋七月曹操軍合肥(漢縣今為江/南廬州府治)開芍陂(在/今)
(江南鳯陽府夀州/南亦曰安豐塘)屯田
　先是孫權圍合肥久不下曹操自荆州還遣兵救之
　未至權退(揚州别駕蔣濟詐言救至遣使齎書語城/中為權軍所獲權信之遂燒圍走  蔣濟)
　(字子通/楚國人)至是操治水軍自渦入淮(渦河古蒗蕩渠分/流也自河南之陳)
　(州歸徳逕江南鳯陽府之/懐逺縣入淮謂之渦口)出肥水(源出合肥逕/夀州入淮)軍合
　肥故揚州刺史劉馥(字元頴沛國人為刺史/恩化大行十三年卒)嘗治芍
　陂以溉稻田(水經注陂周一百二十/里楚相孫叔敖所造)于是操復開之
冬十月荆州地震
十二月孫權表劉備領荆州牧
　初曹操北還留曹仁守江陵樂進守襄陽周瑜進至
　南郡與仁隔江未戰甘寧徑前據夷陵仁分遣兵騎
　圍之急瑜用吕蒙計(䝉謂瑜曰留凌公績于江陵蒙/與君行解圍釋急勢亦不久䝉)
　(保公績能十日/守也瑜從之)身與䝉西救寧大破仁兵而還乃渡
　江屯北岸與仁相拒至是嵗餘瑜所攻擊殺傷甚衆
　仁遂委城走(權以瑜領南郡太守屯江陵程普領江/夏太守治沙羡吕範領彭澤太守吕䝉)
　(領尋陽令縣沙羡漢縣故城在今湖北武昌府江夏/縣彭澤漢  故城在今江西九江府湖口縣孫權置)
　(郡尋廢尋陽注見前吕/範字子衡汝南細陽人)會劉琦卒權以備領荆州牧
　周瑜分南岸地以給備備立營于油口(油江口也今/曰油河在荆)
　(州府公/安縣西)改名公安權以妹妻備妹才㨗剛猛有諸兄
　風侍婢百餘人皆執刀侍立備每入心常凛凛(曹操/宻遣)
　(辯士蔣幹布衣烏巾私行説周瑜瑜出迎立謂之曰/子翼良苦逺渉江湖為曹氏作説客邪因延幹與周)
　(觀營中行視倉庫軍資器仗訖還飲宴示之侍者服/餙珍玩之物因謂幹曰丈夫處世遇知己之主外託)
　(君臣之義内結骨肉之恩言行計從禍福共之假使/蘇張更生能移其意乎幹但笑終無所言還白操稱)
　(瑜雅量高致非言辭所能間/也  蔣幹字子翼九江人)
(庚/寅)十五年春曹操下令求才
　丞相掾和洽(字陽士汝/南西平人)言于操曰天下之人才德各
　殊不可以一節取也今朝廷之議吏有著新衣乘好
　車者謂之不清形容不飭衣裘敝壊者謂之亷潔至
　令士大夫故汚辱其衣藏其輿服朝府大吏或自挈
　壺飱以入官寺夫立教觀俗貴處中庸為可繼也今
　崇一概難堪之行以檢殊途勉而行之必有疲瘁而
　或容隠偽矣操善之下令求才
二月乙巳朔日食
冬曹操作銅雀臺于鄴(後曹操又作金虎氷井二臺故/址皆在今河南彰徳府臨漳縣)
(西南名/曰三臺)
十二月曹操讓還三縣
　操上所封三縣因遂下令(令曰孤始舉孝亷自以本/非巖穴知名之士恐為人)
　(所凡愚欲好作政教以立名譽故在濟南除殘去穢/平心選舉以是為豪强所忿恐致家禍故以病還郷)
　(里乃于譙東五十里築精舍欲秋夏讀書冬春射獵/為二十年規待天下清乃出仕耳然不能得如意徴)
　(為典軍校尉意更為國家討賊立功使題墓道言漢/故征西將軍曹侯之墓此其志也遭值董卓之難興)
　(舉義兵破降黄巾又討擊袁術摧破袁紹梟其二子/復定劉表遂平天下身為宰相人臣之貴已極意望)
　(已過矣設使國家無有孤不知當幾人稱帝幾人稱/王或者見孤彊盛妄相忖度言有不遜之志每用耿)
　(耿然欲孤便爾委兵歸國實不可也何者誠恐離兵/為人所禍既為子孫計又已敗則國家傾危是以不)
　(得慕虛名而處實祸也然封兼四縣食戸二萬何徳/堪之今上還三縣但食武平萬戸且以分損謗議少)
　(減孤之/責也)
孫權南郡守將周瑜卒權以魯肅代領其兵
　劉表故吏士多歸劉備備以周瑜所給地少不足以
　容其衆乃自詣孫權求都督荆州瑜因上疏請權留
　備(疏曰劉備以梟雄之姿而有闗羽張飛熊虎之將/必非久屈為人用者謂宜徙備置吳盛為築宫室)
　(多其美女玩好以娛其耳目而分羽飛各置一方使/如瑜者挾與攻戰大事可定也今猥割土地以資業)
　(之聚此三人俱在疆埸恐蛟/龍得雲雨終非池中物也)權不從備還聞之歎曰
　天下智謀之士所見畧同前時孔明諫孤莫行其意
　亦慮此也瑜詣京(京口城也今江/南鎮江府治是)見權請與權從弟
　奮威將軍瑜(字仲/異)俱進取蜀并張魯與馬超結援還
　據襄陽以蹙曹權許之瑜還治裝道病困與權牋曰
　方今曹操在北疆埸未静劉備寄寓有似養虎天下
　之事未知終始魯肅忠烈臨事不茍可以代瑜倘所
　言可採瑜死不朽矣卒于巴邱(裴松之曰瑜卒之處/在今之巴陵與前所)
　(鎮巴邱名同處異南巴陵晉縣以/巴邱山名今為湖  岳州府治)權聞之哀慟曰公
　瑾有王佐之資今忽短命孤何賴哉遂以魯肅為奮
　武校尉代瑜領兵肅勸權以荆州借劉備與共拒曹
　操權從之(初權謂吕蒙曰卿今當塗掌事不可不學/䝉辭以軍中多務權曰孤豈欲卿治經為)
　(博士邪但當渉獵見徃事耳卿言多務孰若孤孤嘗/讀書自以為大有所益䝉乃就學及肅過尋陽與䝉)
　(議論大驚曰卿今者才畧非復吳下阿䝉䝉曰士别/三日即更刮目相待大兄何見事之晚乎肅遂拜䝉)
　(母結友/而去)
劉備以龎統為治中從事
　劉備以龎統守耒陽(漢縣今屬湖/南衡州府)令不治免魯肅遺
　備書曰士元非百里才也使處治中别駕之任始當
　展其驥足耳諸葛亮亦言之備與統談大器之遂用
　統為治中親待亞亮並為軍師中郎將
孫權以歩隲(晉歩楊之後以邑為/氏隲字子山淮隂人)為交州刺史(漢交州/治南海)
(今廣州/府是)
　初士燮(字彦威/蒼梧人)為交阯太守表其三弟領合浦九真
　南海三郡燮體器寛厚中國士人多徃依之雄長一
　州威尊無上(出入鳴鐘磬備其威儀笳簫鼓吹車/騎滿道邊人夾轂焚香其貴重若此)而
　不廢貢職至是權以隲為刺史燮率兄弟奉承節度
　遣子入質由是嶺南始服於權
(辛/夘)十六年春正月曹操以其子丕(字子/桓)為五官中郎將
為丞相副三月馬超韓遂等反秋曹操擊破之
　初馬騰韓遂結為異姓兄弟既而更為讐敵朝廷遣
　使和解之後曹操徴騰為衛尉使其子超代領部曲
　至是操遣鍾繇討張魯而使夏侯淵(字妙才/惇族弟)出河東
　與繇㑹闗中諸將疑為襲已于是馬超韓遂等十部
　皆反其衆十萬屯據潼闗(在今陜西同州府華隂/縣東歴代皆為要地)七
　月曹操自將擊之八月至潼闗與超等夾闗而軍操
　急持之而潛遣二將渡蒲阪津(即蒲闗在今山西/蒲州府永濟縣西)據
　河西為營閏月操北渡河(兵衆先渡操獨與虎士百/餘人留南岸斷後馬超將)
　(歩騎萬餘人攻之矢下如雨操據胡床不動許褚扶/操上船船工中流矢死禇左手舉鞍蔽操右手刺船)
　(校尉丁斐放牛馬以餌賊賊亂取/之操乃得渡  許禇字仲康譙人)循河為甬道而南
　超等退拒渭口(渭水入河之處漢曰船/司空在今華隂縣東北)操乃多設疑
　兵潛以舟載兵入渭作浮橋夜分兵結營于渭南超
　等夜攻營伏兵擊破之九月進軍渡渭超等數挑戰
　不許固請割地送任子操用賈詡計(操問詡計詡曰/離之而已操曰)
　(解/)乃偽許之而離間超遂使相猜疑(韓遂請與操相/見操與遂有舊)
　(于是交焉語移時不及軍事但説京都舊故拊手歡/笑既罷超等問遂曹公何言遂曰無所言也超等疑)
　(之他日操與遂書多所㸃竄/如遂改定者超等愈疑遂)操乃與克日會戰先以
　輕兵挑之戰良久乃縱虎騎夾擊大破之超遂奔涼
　州(諸將問曰初賊守潼闗渭北道缺不從河東擊馮/翊而反守潼闗引日而後北渡何也操曰若吾入)
　(河東賊必引守諸津則西河未可渡吾故盛兵何潼/闗使賊悉衆南守而西河之備虛故兩將得取西河)
　(然後引軍北渡賊不能與吾爭連車樹柵為甬道而/南既為不可勝且以示弱度渭為堅壘盧至不出所)
　(以驕之也故賊不為營壘而求割地吾順言許之使/自安而不為備因畜士卒之力一旦擊之所謂疾雷)
　(不及掩耳兵之變/化固非一道也)十月操軍追至安定將還參軍事
　楊阜謂操曰超有信布之勇甚得羗胡心若軍還而
　不嚴為之備隴上諸郡非國家有也會北方有事(河/間)
　(田銀蘇/伯反)留夏侯淵屯長安遂還(銀等尋/皆破滅)明年操誅馬
　騰夷三族于是超率諸戎攻取郡縣殺刺史太守盡
　兼隴右之衆楊阜與姜叙(字伯/奕)趙昻(字偉章/皆冀人)起兵破
　超(阜叙起鹵城昻據祁山隂遣人至冀使梁寛趙衢/為内應衢詭説超使自出戰而與寛閉門超戰不)
　(克又不得入進退失據乃走鞏鹵城胡三省注在/西縣冀縣之間祁山在甘肅  昌府西和縣西北)超
　南奔漢中(先是阜欲討超而未得其便姜叙阜外兄/也方屯歴城阜徃見叙及其母因具説情)
　(事歔郗悲甚敘母慨然曰咄伯奕人誰不死死于忠/義得其所矣但當速發勿復顧我因敕敘與阜及趙)
　(昻等定計時昻子月已質于超謂妻異曰吾謀如是/奈月何異厲聲曰雪君父之大耻喪元不足為重况)
　(一子哉已超走歴城執叙母母怒罵超超殺之及昻/子月以去  歴城杜佑曰在同谷郡西同谷今甘肅)
　(階州成/縣是)
冬劉璋遣使迎劉備備留兵守荆州而西璋使備擊張
魯
　扶風法正(字孝直/郿人)為劉璋軍議校尉璋不能用别駕
　張松與正善前使荆州不為曹操所禮松恨因勸璋
　絶操而結劉備璋曰誰可使者松乃舉正正辭謝佯
　為不得已而行比還為松説備有雄畧宻謀奉戴以
　為州主會鍾繇欲向漢中璋懼松因説曰曹公兵無
　敵于天下若因張魯之資以取蜀土誰能禦之劉豫
　州使君之宗室而曹公之深讐也善用兵若使之討
　魯魯必破魯破則益州强曹公雖來無能為也璋然
　之遣正迎備(主簿黄權諌曰左將軍有驍名今以部/曲遇之則不滿其心以客禮待之則一)
　(國不容二君若客有泰山之安則主有累卵之危不/若閉境以待時清璋不納  黄權字公衡閬中人)
　正至荆州隂説備取益州備疑未决龎統曰荆州荒
　殘人物殫盡東有孫車騎北有曹操難以得志今益
　州戸口百萬土沃財富誠得以為資大業可成也備
　曰今指與吾水火者曹操也操以急吾以寛操以暴
　吾以仁操以譎吾以忠每與操反事乃可成耳今以
　小利而失信義于天下奈何統曰亂離之時固非一
　道所能定也且兼弱攻昧逆取順守古人所貴若事
　定之後封以大國何負于信今日不取終為人利耳
　備以為然乃留諸葛亮闗羽等守荆州自將歩卒數
　萬而西(孫權聞備西上遣船迎妹而夫人欲將備/子禪去張飛趙雲勒兵截江乃得禪還)劉
　璋敕在所供奉贈遺以巨億計巴郡太守嚴顔(蜀/人)拊
　心歎曰此所謂獨坐窮山放虎自衛也備北詣涪(注/見)
　(前/)璋率兵三萬徃會之歡飲百餘日璋增備兵厚加
　資給使擊張魯備北到葭萌(漢縣故城在今四/川保寜府廣元縣)厚樹
　恩德以収衆心
(壬/辰)十七年春正月曹操還鄴贊拜不名入朝不趨劍履
上殿
夏六月庚寅晦日食
孫權徙治建業(今江南江寧府治本楚金陵邑秦改曰/秣陵置縣兩漢因之三國孫權建都于)
(此名曰建業晉避諱又改曰建/康至唐始定為上元江寜二縣)
　初張紘以秣陵山川形勝勸孫權以為治所劉備亦
　勸權居之權于是作石頭城(在今上元縣/西石城山下)徙治秣陵
　改號建業(權遣紘還吳迎家道病卒留牋曰人情憚/難而趨易好同而惡異𫝊曰從善如登從)
　(惡如崩言善之難也人君承基據勢無假于人而忠/臣挾難進之術吐逆耳之言其不合也不亦宜乎故)
　(明君寤之求賢如飢渴受諫而不厭抑情/損欲而以義斷恩也權省書為之流涕)
權作濡須塢(濡須水名源出巢湖夾水立塢狀如偃月/在今江南廬州府巢縣東南與無為州接)
冬十月曹操擊權至濡須
　吕䝉聞曹操欲東兵説孫權夾濡須水口立塢諸將
　皆曰上岸擊賊洗足入船何用塢為䝉曰兵有利鈍
　戰無百勝如有邂逅敵歩騎蹙人不暇及水其得入
　船乎權遂從之已曹操撃權至濡須權禦之相拒累
　月(操出濡須作油船夜渡洲上權以水軍圍取得三/千餘人其没溺者亦數千人權數挑戰操堅守不)
　(出權乃自乗輕舟從濡須口入操軍諸將皆以為是/挑戰者欲擊之操曰此必孫權欲身見吾軍部伍也)
　(敕軍中皆精嚴弓弩不得妄發權行五六里廻環作/鼓吹操見權舟船器仗軍伍齊肅喟然歎曰生子當)
　(如孫仲謀若劉/景升子豚犬耳)至明年正月權為牋與操説春水方
　生公宜速去操語諸將曰權不欺孤遂撤軍還
侍中光祿大夫參軍事荀彧自殺
　先是董昭與諸將議以丞相宜進爵國公九錫備物
　以彰殊勲荀彧以為曹公本興義兵以匡朝寧國秉
　忠貞之誠守退讓之實君子愛人以徳不宜如此操
　由是不悦及擊孫權表請彧勞軍于譙因輙留彧以
　侍中光祿大夫持節參丞相軍事操向濡須彧以病
　留壽春飲藥而卒
十二月有星孛于五諸侯(晉書天文志五諸/侯五星在東井北)
劉備據涪城
　時曹操方攻孫權權呼備自救(先是備在葭萌龎統/言于備曰今隂選精)
　(兵晝夜兼道徑襲成都一舉便定此上計也楊懷髙/沛璋之名將各仗强兵據守關頭聞數諫璋使遣將)
　(軍還荆州將軍遣與相聞説荆州有急欲還救之二/子喜必來見因此執之進取其兵乃回成都此中計)
　(也退還白帝連引荆州徐還圗之此下計也備然其/中計  關頭即白水闗在今四川保寧府昭化縣白)
　(帝城名公孫述所築在/今四川夔州府奉節縣)備貽書璋曰孫氏與孤本為
　唇齒而闗羽兵弱今不徃救則操必取荆州轉侵州
　界其憂甚于張魯因求益萬兵及資糧璋但許兵四
　千餘皆給半備因激怒其衆曰吾為益州征彊敵師
　徒勞瘁而積財吝賞何以使士大夫死戰乎張松書
　與備曰今大事垂立如何釋此去乎璋聞之収斬松
　敕闗戍勿復得與備通備大怒召懐沛責以無禮斬
　之勒兵徑至關頭并其兵進據涪城
(癸/巳)十八年春正月并十四州為九州
　省司𨽻及幽并涼交四州為冀豫兖青徐揚荆雍益
　九州而冀州兼有幽并二州及司𨽻之河東河内馮
　翊扶風四郡(胡三省曰此曹操欲廣/其所統以制天下耳)
夏五月曹操自立為魏公加九錫
　封凡十郡以丞相領冀州牧如故
秋七月魏始建宗廟社稷
冬十一月魏初置尚書侍中六卿
　以荀攸為尚書令涼茂(字伯方山/陽昌邑人)為僕射毛玠崔琰
　常林(字伯槐河/内温人)徐奕(字季才/東莞人)何䕫(字叔龍陳/郡陽夏人)為尚書
　王粲(字仲宣/髙平人)杜襲(字子緒潁/川定林人)衛凱和洽為侍中鍾繇
　為大理王修為大司農袁渙為郎中令行御史大夫
　事陳羣為御史中丞(時操欲復肉刑令曰昔陳鴻臚/以為死刑有可加于仁恩者御)
　(史中丞能申其父之論乎羣對曰臣父紀以為漢除/肉刑而加増笞法本興仁惻而死者更衆所謂名輕)
　(而實重者也名輕則易犯實重則傷民且殺人價死/合于古制至于傷人或殘毁其體而裁剪毛髪非其)
　(理也若用古刑使淫者下蠶室盗者刖其足則永無/淫放穿窬之姦矣夫三十之屬雖未可悉復若斯數)
　(者時之所患宜先施用議者惟鍾繇與羣議同/餘皆以為未可行操以軍事未罷顧衆議而止)
(甲/午)十九年春三月曹操進位諸侯王上
夏閏五月孫權使其將吕䝉攻皖城破之
　初曹操恐濵江郡縣為權所畧徴令内徙民轉相驚
　户十餘萬皆東渡江其地遂虛合肥以南惟有皖城
　操以朱光為廬江太守屯皖大開稻田吕蒙言于孫
　權曰皖田肥美若一収熟彼衆必増宜早除之權乃
　親攻皖城(諸將欲作土山添攻具吕蒙曰治攻具及/土山必歴日乃成城備既修外救亦至不)
　(可圖也今觀此城不能甚固以三軍鋭氣四/面並攻不移時可㧞全勝之道也權從之)䝉薦甘
　寧為升城督寧持練緣城䝉以精鋭繼之手執枹鼓
　士卒皆騰踴侵晨進攻食時破之獲朱光及男女數
　萬口權拜䝉為廬江太守還屯尋陽
劉備入成都自領益州牧以諸葛亮為軍師將軍
　先是劉璋遣其將吳懿(蜀志作臺字/子遠陳留人)等拒備皆敗退
　詣軍降備遂分定諸縣進圍雒城(漢置雒縣後漢為/廣漢郡治故城在)
　(今四川成/都府漢州)至是諸葛亮留闗羽守荆州與張飛趙雲
　將兵泝流克巴東(劉璋分巴郡置巴/東郡今䕫州府是)破巴郡獲太守
　嚴顔(飛呵顔曰何以不降顔曰卿等無狀侵奪我州/我州但有斷頭將軍無降將軍也飛怒令牽去)
　(斫頭顔容止不變曰斫頭便斫頭/何為怒也飛壯而釋之引為賔客)備圍雒城且一年
　龎統中流矢卒法正牋與劉璋曰左將軍舊心依依
　實無薄意可圖變化以保尊門璋不答雒城潰備進
　圍成都亮飛雲引兵來會馬超知張魯不足與計事
　亦來請降備令引兵屯城北城中震怖璋遂開城出
　降備遷璋公安盡歸其財物佩以振威將軍印綬備
　入成都自領益州牧以諸葛亮為軍師將軍時董和
　(字㓜宰南/郡枝江人)黄權李嚴(字正方/南陽人)等本璋所任用(和為益/州大守)
　(權為府主簿/嚴為䕶軍)吳懿費觀(字賔伯江/夏鄳人)等皆璋之姻親(璋/兄)
　(瑁取懿妹/璋母費氏)彭羕(字永年/廣漢人)璋所擯棄(羕為人所毁璋/髠鉗為徒𨽻)劉
　巴(字子初/零陵人)宿昔所忌恨(備自新野南奔巴不從備而/北詣操後入蜀璋欲迎備巴)
　(又諫/之)皆處之顯任盡其器能有志之士無不競勸益
　州之民是以大和(或欲以成都名田宅分賜諸將趙/雲曰霍去病以匈奴未滅無用家)
　(為今國賊非但匈奴未可求安也須天下都定各反/桑梓歸耕本土乃其宜耳益州人民初罹兵革田宅)
　(皆可歸還令安居復業乃可役調得其歡心不宜奪/之以私所愛也備從之諸葛亮治蜀頗尚嚴峻人多)
　(怨者法正謂曰昔髙祖入關約法三章秦民知徳願/君緩刑弛禁以慰此州之望亮曰君知其一未知其)
　(二秦以無道政苛民怨髙祖因之可以宏濟劉璋暗/弱自馬以來政徳不舉威刑不肅君臣之道漸以陵)
　(替寵之以位位極則賤順之以恩恩竭則慢所以致/敝實由于此吾今威之以法法行則知恩限之以爵)
　(爵加則知榮榮恩並濟上下/有節為治之要于斯著矣)
秋七月曹操擊孫權
　操將擊孫權參軍𫝊幹(字彦林/北地人)諫曰今天下未承王
　命者唯吳與蜀然吳有長江之險蜀有崇山之阻難
　以威服易以徳懐可且按甲寢兵全威養徳以道制
　勝操不從留少子植(字子/建)守鄴以邢顒(字子昻河/間鄭人)為
　植家丞(顒防閑以禮無所屈撓由是不合庶子劉楨/美文辭植親愛之楨曰君侯採庶子之春華)
　(忘家丞之秋實為上招謗其罪不小/愚實懼馬  劉楨字公幹東平人)操進軍合肥至
　十月無功而還
冬十月夏侯淵討枹罕賊宋建斬之
　初隴西宋建因涼州亂自號河首平漢王聚衆枹罕
　改元置百官三十餘年至是操遣夏侯淵自興國(城/名)
　(在今秦州/秦安縣)討之屠枹罕斬建淵先破走韓遂于長離
　(川名在/秦安縣)悉降馬超餘衆畧定諸羌明年金城諸將斬
　送遂首于是涼州悉平
十一月曹操弑皇后伏氏及皇子二人
　帝自都許以來守位而已左右侍御莫非曹氏之人
　議郎趙彦嘗為帝陳言時策操惡而殺之操後以事
　入見殿中帝不任其懼因曰君若能相輔則厚不爾
　幸垂恩相捨操失色俛仰求出舊儀三公引兵朝見
　令虎貢執刀挾之操出汗流浹背自後不復朝請董
　承女為貴人操誅承求貴人殺之帝以貴人有􁦎為
　請不得伏后懼與父完書令宻圖之至是事泄操使
　郗慮持節䇿収皇后璽綬以尚書令華歆為副勒兵
　入宫収后后閉户藏壁中歆壊戸發壁就牽后出時
　帝在外殿后披髪徒跣行泣過訣曰不能復相活邪
　帝曰我亦不知命在何時顧謂慮曰郗公天下寧有
　是邪遂將后下暴室以幽死所生二皇子皆酖殺之
　兄弟及宗族死者百餘人
(乙/未)二十年春正月立貴人曹氏(操之/女)為皇后
劉備孫權分荆州備使闗羽守江陵權使魯肅屯陸口
(陸水入江之口在今湖北武昌/府嘉魚縣西南亦曰陸溪口)
　孫權以劉備已得益州令諸葛瑾從備求荆州備曰
　須得涼州當以荆州相與權忿曰此假而不反乃欲
　虛辭引嵗也遂置長沙零陵桂陽長史闗羽逐之權
　遣吕䝉襲奪三郡備引兵自至公安遣羽爭之孫權
　進住陸口使魯肅將萬人屯益陽(漢縣今屬湖/南長沙府)以拒
　羽肅邀羽相見因責數羽羽曰烏林(磯名在今湖北/安陸府沔陽州)
　(東南江濵水經注江水又東逕烏林南即黄公覆敗/魏武處考三國志赤壁之戰多作烏林盖赤壁在江)
　(之南烏林在江之/北故互言之也)之役左將軍身在行伍戮力破敵
　豈得徒勞無一塊土而足下來欲収地邪肅曰不然
　始與豫州覲于長阪豫州之衆不當一校計窮慮極
　圖欲遠竄主上矜愍豫州身無處所不愛土地士民
　之力以濟其患而豫州愆德墮好今已藉手西州又
　欲剪并荆土斯葢凢夫所不忍行而况整領人物之
　主乎羽無以答會聞曹操將攻漢中備乃求和于權
　權令諸葛瑾報命遂分荆州以湘水(源出廣西桂林/府興安縣逕湖)
　(南之永州衡州至長沙/府湘隂縣滙于洞庭)為界長沙江夏桂陽以東屬
　權南郡零陵武陵以西屬備(瑾每奉使至蜀與弟亮/但公會相見退無私靣)
秋七月曹操取漢中張魯降
　操軍至陽平(闗名在陜西漢中府沔縣西北即白馬/城也今寧羌州亦有關名陽平乃後代)
　(所/置)張魯欲降其弟衛不肯率衆拒闗堅守操攻之不
　能拔欲引軍還會前軍夜迷誤入張衛别營營中大
　驚退散操進兵攻之衛等夜遁魯衆潰奔巴中(魯左/右欲)
　(悉燒寳貨倉庫魯曰本欲歸命國家而意未得達今/避鋒鋭非有惡意寳貨倉庫國家之有遂封藏而去)
　操入南鄭遣人慰喻魯復漢寧為漢中留夏侯淵張
　郃守之而還(主簿司馬懿言于操曰劉備以詐力虜/劉璋蜀人未附而遠爭江陵此機不可)
　(失也今克漢中益州震動進兵臨之勢必瓦解聖人/不可違時亦不可失時也操曰人苦無足既得隴復)
　(望蜀邪/遂還)是冬張魯自巴中將餘衆降拜魯鎮南將軍
　封閬中侯(魯將閻圃及五/子皆為列侯)
冬十月始置名號侯以賞軍功(裴松之曰虛/封葢自此始)
(丙/申)二十一年夏四月曹操自進爵魏王殺其尚書崔琰
　初崔琰薦鉅鹿楊訓操禮辟之及操進爵訓發表稱
　頌或笑訓希世浮偽琰失舉琰取其草視之與訓書
　曰省表事佳耳時乎時乎會當有變琰本意譏論者
　好譴呵而不尋情理有與琰不平者白之操怒以琰
　意指不遜収付獄髠為徒𨽻白者復云琰對賔客虬
　須直視若有所瞋遂賜琰死毛玠傷琰無辜心不悦
　人復白玠怨謗亦収付獄(桓階和洽為之陳理操曰/此捐君臣恩義妄為死友)
　(怨歎殆不可忍也洽曰玠剛直忠公不宜有此然人/情難保要宜考覈兩騐其實玠信有謗言當肆之市)
　(朝若無此言言事者誣大臣以誤主/聽臣竊不安操遂不窮治玠遂免黜)時西曹掾丁儀
　(字正禮/沛郡人)用事玠之獲罪儀有力焉羣下側目(何䕫徐/奕獨不)
　(事儀儀譖奕出之傅選謂䕫宜少下/之䕫曰為不義適足害身焉能害人)
五月己亥朔日食
秋七月南匈奴單于入朝于魏遂留居鄴
　初南匈奴久居塞内與編户大同而不輸貢賦議者
　恐其戸口滋蔓浸難禁制欲豫為之防至是單于呼
　厨泉入朝于魏操因留之于鄴使右賢王去卑監其
　國單于嵗給綿絹錢糓如列侯子孫襲號分其衆為
　五部各立其貴人為帥(分為左右前後中五部散居/并州諸郡監國者居平陽)
　選漢人為司馬以監督之
(丁/酉)二十二年春正月曹操擊孫權軍三月權降
　先是孫權圍合肥魏將張遼李典擊之大敗而還(權/為)
　(張遼所掩襲甘寧凌統等以死扞敵/權乘駿馬越津橋得去事在二十年)至是操擊權進
　軍居巢權保濡湏操逼攻之權退走三月操引軍還
　權遣使請降操報之(權留將軍周泰督濡須諸將以/泰寒門不服權會諸將樂飲命)
　(秦解衣手指其創痕流涕曰㓜平卿為孤兄弟戰如/熊虎被創數十吾亦何心不待卿以骨肉之恩委卿)
　(以兵馬之重乎諸將皆服/  周泰字㓜平下蔡人)
夏四月曹操用天子車服出入警蹕
　冕十二旒(旒垂玉也十/二以象天數)乘金根車(以金為餙/輪皆朱)駕六馬
　設五時副車(各如方色/焉亦如之)
冬十月魏以世子丕為王太子
　初操娶丁夫人無子妾劉氏生子昻卞氏生四子丕
　彰(字子/文)植熊於是出丁夫人而立卞氏為繼室植性
　機警多藝能才藻敏贍操愛之操欲以女妻丁儀丕
　以儀目眇止之儀由是怨丕遂與弟廙(字敬/禮)及楊修
　(字祖徳/彪之子)數稱植才勸操立以為嗣他日操屏人問賈
　詡詡嘿然不對操問其故詡曰屬有所思故不即對
　耳操曰何思詡曰思袁本初劉景升父子也操大笑
　(操嘗出征丕植並送植稱述功德發言有章左右屬/目操亦悦焉丕悵然自失吳質耳語曰王當行流涕)
　(可也及辭丕流涕而拜操及左右咸歔欷于是皆以/植多華辭而誠心不及也  吳質字季重濟隂人)
　植既任性而行不自雕餙丕御之以術矯情自飾宫
　人左右並為之稱説故遂定為太子(丕抱議郎辛毗/頸而言曰辛君)
　(知我喜不毗以告其女憲英憲英曰太子代君主宗/廟社稷者也代君不可以不戚主國不可以不懼宜)
　(戚宜懼而反以為喜何/以能久魏其不昌乎)久之植乗車行馳道中開司
　馬門出操大怒公車令坐死由是重諸侯科禁而植
　寵日衰
劉備進兵漢中曹操遣將軍曹洪拒之
　張魯之走巴中也劉備遣黄權迎之(權言于備曰若/失漢中則三巴)
　(不振此為割蜀之/股臂也于是迎魯)而魯已降操操遣張郃徇三巴(巴/郡)
　(巴東巴西為三巴巴東注見前巴西劉/璋所置郡治閬中今保寧府治是也)巴西太守張
　飛襲擊郃大破之郃走還南鄭(事在二/十年)至是法正説
　劉備曰曹操一舉而降張魯定漢中不因此勢以圖
　巴蜀而留夏侯淵張郃屯守身遽北還此非其志不
　逮而力不足也必將内有憂逼故耳今策淵郃才畧
　不勝國之將帥舉衆徃討必可克之克之之日廣農
　積榖觀釁伺隙上可以傾覆寇敵尊奬王室中可以
　蠶食雍涼廣拓境土下可以固守要害為持久之計
　此蓋天以與我時不可失也備乃進兵遣張飛馬超
　吳蘭等屯下辨(後漢武都郡治故城/在今甘肅階州成縣)操遣曹洪拒之
　(明年曹洪擊吳蘭斬之張飛馬/超走備屯陽平攻張郃等不克)
孫權陸口守將魯肅卒權以吕蒙代之
孫權遣陸遜(字伯言/吳人)討丹陽山越(注見/前)平之
　陸遜言于權曰克敵寧亂非衆不濟而山冦未平難
　以圖遠可大部伍取其精鋭權從之會丹陽賊帥費
　棧作亂扇動山越權命遜討破之遂部伍東三郡(丹/陽)
　(新都會/稽也)强者為兵羸者補戸得精卒數萬人宿惡蕩
　除所過肅清(會稽太守淳于式表遜枉取民人遜後/詣都言次稱式佳吏權曰式白君而君)
　(薦之何也遜對曰式意欲養民是以白遜遜豈可復/毁式以亂聖聼乎權曰此誠長者之事顧人不能為)
　(耳/)
(戊/戌)二十三年春正月少府耿紀(字季行/秉元孫)司直韋晃太醫
令吉本(吉氏周尹吉甫之後本/范書作㔻或又作平)等起兵討曹操不克死
之
　時有京兆金禕(字徳偉日/磾之後)自以世為漢臣乃發憤與
　紀等起兵欲挾天子以伐魏南援劉備不克而死(時/操)
　(在□留丞相長史王必典兵督許中事紀等率衆夜/攻必射必中肩會天明衆潰紀等皆被誅必尋亦以)
　(創/死)
三月有星孛于東方
秋七月曹操擊劉備九月至長安
(己/亥)二十四年春正月劉備擊夏侯淵破斬之
　初夏侯淵戰雖數勝曹操常戒之曰為將當有怯弱
　時不可但恃勇也將當以勇為本行之以智計若但
　任勇則一匹夫敵耳及是與劉備相拒踰年備自陽
　平南渡沔水緣山稍前營于定軍山(在今漢中府/沔縣東南)淵
　引兵爭之法正曰可擊矣備使討虜將軍黄忠(字漢/升南)
　(陽/人)乗高鼔譟攻之淵軍大敗遂斬之張郃引兵還督
　軍杜襲収斂散卒推郃為軍主衆心乃定
二月壬子晦日食
夏五月劉備取漢中
　操自長安出斜谷軍遮要以臨漢中劉備曰曹公雖
　來無能為也我必有漢川矣乃斂衆拒險終不交鋒
　操運米北山下黄忠引兵欲取之過期不還趙雲將
　數十騎出營視之值操揚兵大出雲遂前突其陣且
　鬬且却魏兵散而復合追至營下雲入營開門偃旗
　息鼓魏兵疑雲有伏引去雲以勁弩射魏兵魏兵驚
　駭自相蹂踐墮水死者甚衆(明旦備至雲營視昨戰/處曰子龍一身都是膽)
　(也/)相守積月魏軍士多亡五月操引兵還長安備遂
　有漢中(備遣將軍孟逹攻房陵殺其太守又遣養子/中郎將封與違會攻上庸太守申耽舉郡降)
　(府房陵漢縣後漢末置郡晉廢郡為縣今湖北鄖陽/  房縣是上庸漢縣後漢末置郡梁廢故城在今鄖)
　(陽府竹山縣劉封本羅/侯寇氏子孟達扶風人)
秋七月劉備自立為漢中王
　備設壇場于沔陽(漢縣故城任今/漢中府沔縣)陳兵列衆羣臣陪
　位奏以備為漢中王讀訖備拜受璽綬御王冠立子
　禪為王太子還治成都以許靖(字文休汝/南平輿人)為太傅法
　正為尚書令闗羽張飛馬超黄忠皆進位有差(初馬/超來)
　(降闗羽書與諸葛亮問超人才可誰比類亮答曰孟/起兼資文武雄烈過人一世之傑黥彭之徒可與益)
　(徳並驅爭先猶未及髯之絶倫超羣也羽美鬚髯故/亮謂之髯羽省書大悦至是司馬費詩奉使授羽印)
　(綬羽聞黄忠位與已並怒曰大丈夫終不與老兵同/列不肯受拜詩曰昔蕭曹與高祖少小親舊而陳韓)
　(亡命後至論其班列韓最居上未聞蕭曹以此為怨/今王以一時之功隆崇漢室然意之輕重寜當與君)
　(侯齊乎且王與君侯譬猶一體同休等戚禍福共之/愚謂君侯不宜計官號之高下爵祿之多少為意也)
　(羽大感悟遽即受拜人費/詩字公舉□為南安)
八月漢中將闗羽取襄陽
　闗羽使糜芳(竺之/弟)守江陵傅士仁守公安羽自率衆
　攻曹仁于樊仁使于禁龎徳等屯樊北八月大霖雨
　漢水溢平地數丈禁等七軍皆没諸將登高避水羽
　乘大船就攻之禁窮廹遂降龎德力戰為羽所獲不
　屈羽殺之急攻樊城城多崩壊不没者數版羽乘船
　臨城外内斷絶羽又遣别將圍襄陽刺史胡修太守
　𫝊方皆降(操聞龎徳死流涕曰吾知于禁三/十年何意臨危反不及龎德邪)
曹操殺丞相主簿楊修
　初楊修丁儀謀立曹植為魏嗣丕患之以車載廢簏
　(敗箱/也)内(作/納)吳質與之謀修白操丕懼告質質曰無害
　也明日復以簏載絹入修復白之推驗無人操由是
　疑後植以驕縱見疏修亦不敢自絶每當就植慮事
　有闕忖度操意預作答教十餘條敕門下隨問答之
　于是教裁出答已入操怪其㨗推問始洩遂収殺之
冬十月孫權使吕䝉襲取江陵曹操救樊闗羽走還權
邀斬之十二月吕䝉卒
　闗羽威震華夏自許以南徃徃遥應曹操議徙許都
　以避其鋭司馬懿蔣濟曰闗羽得志孫權必不願也
　可遣人勸權躡其後許割江南以封權則樊圍自解
　操從之初魯肅以操尚存勸權撫輯闗羽與之同仇
　及吕䝉代肅以羽驍勇有兼并之志勸權取羽權善
　之權嘗為其子求昬于羽羽罵其使不許權由是怒
　至是蒙上疏曰羽討樊而多留備兵必恐䝉圖其後
　故也䝉嘗有病乞還建業以治疾羽必撤備兵盡赴
　襄陽然後襲其空虛羽可擒也遂稱病篤權露檄召
　蒙還既至問可代者蒙曰陸遜意思深長才堪負重
　而未有遠名非羽所忌宜用之權乃召遜代䝉遜至
　陸口為書與羽稱其功美深自謙抑羽意大安稍撤
　兵赴樊遜具啓陳狀權遂發兵令䝉先行而為牋與
　操請以討羽自效時徐晃(字公明河/東楊人)屯宛助曹仁與
　羽相持操用董昭計(權牋言欲掩取江陵公安二城/乞宻不露使羽有備董昭曰宜)
　(應權以宻而内露之使羽聞而還自䕶□則速解秘/而不露使權得志非訃之上且羽為人彊梁自恃二)
　(城守固必不/速退操曰善)乃驛發權書敕晃以弩射示羽羽猶豫
　不能去操自雒陽南救仁駐軍摩陂(在今河南汝州/郟縣東南亦曰)
　(龍/陂)晃攻羽破之羽撤圍退然舟船猶據沔水吕蒙至
　尋陽盡伏精兵􁧗􁑆(舟/名)中使白衣摇櫓作啇賈人服
　晝夜兼行羽所置江邊屯候盡収縛之糜芳傅士仁
　皆降(芳士仁素嫌羽輕已羽出軍供給軍資不/悉相及羽言還當治之芳士仁皆懼故降)䝉遂
　入江陵得羽及將士家屬皆撫慰之羽聞南郡破即
　南走還而士卒皆無鬬心(羽在道數使人與䝉相聞/蒙輒厚待其使周遊城中)
　(家家致問或手書示信使還私相參訊咸/知家門無恙見待過于平時故無鬬志)會孫權已
　至羽西保麥城(在今安陸府/當陽縣東南)因遁走兵皆解散纔十
　餘騎權先使潘璋(字文珪東/郡發干人)斷其徑路十二月羽至
　漳鄉(在當陽縣東北/漳水逕其南)與其子平皆被害于是孫權遂
　定荆州以吕䝉為南郡太守陸遜為鎮西將軍皆封
　侯遜屯夷陵守峽口(西陵峽口也三峽之一在今/湖北宜昌府東湖縣西北)復
　以劉璋為益州牧駐秭歸(注見/前)未幾卒吕䝉未及受
　封疾發亦卒
以孫權為驃騎將軍領荆州牧
　權上書稱臣于操稱説天命操以示外曰是兒欲踞
　吾著爐火上耶陳羣等皆曰漢祚已終非適今日殿
　下功德巍巍羣生注望故孫權在遠稱臣此天人之
　應異氣齊聲殿下宜正大位復何疑哉操曰若天命
　在吾吾為周文王矣
(庚/子)二十五年(魏文帝曹丕黄初元年是嵗僭國一元考/范書獻帝紀建安二十五年三月改  延)
(康十月帝遜位是十月以前猶為漢也通鑑于是年正/月即以魏黄初紀元而于三月仍書改元延康是既以)
(建安為魏之年而又以延康為魏所改矣/綱目因范紀之文仍作二十五年今依之)春正月丞相
冀州牧魏王曹操還至洛陽卒太子丕嗣自為丞相冀
州牧
　操卒太子丕在鄴凶問至羣臣以為太子即位當俟
　詔命尚書陳矯(字季弼廣/陵東陽人)曰王薨于外愛子在側彼
　此生變則社稷危乃具官備禮一夕而辦明旦以王
　后令策太子即王位帝尋遣御史大夫華歆奉䇿詔
　授丞相印綬魏王璽綬領冀州牧至是尊王后曰王
　太后葬武王于高陵(操知人善察難眩以偽隨才任/使皆獲其用行軍臨陣因事設)
　(竒譎敵制勝變化多端故能芟刈羣雄幾平海内然/性刻忌諸將有計畫勝己者隨以法誅之故人舊怨)
　(亦皆無餘其所刑殺輙對之流涕終無所活/  高陵即西陵在河南彰德府臨漳縣西)
二月丁未朔日食
曹丕遣其弟鄢陵(注見/前)侯彰等皆就國
　丕遣其弟皆就國臨菑(注亦/見前)監國謁者灌均希指奏
　臨菑侯植醉酒悖慢刧脅使者丕貶植為安鄉侯誅
　其黨丁儀丁廙并其男口
魏立法自今宦者官不得過諸署令(謂尚方黄門掖庭/永巷御府等署之)
(官/)
　置散騎常侍侍郎各四人以士人補之(文獻通考秦/置散騎又置)
　(中常侍漢因之後漢省散騎而中常侍改用宦者魏/黄初初復置散騎合于中常侍謂之散騎常侍又置)
　(散騎/侍郎)其宦人為官者不得過諸署令作金䇿藏之石
　室
魏立九品法置州郡中正(胡三省曰九品/中正自此始)
　尚書陳羣以天朝選用不盡人才乃立九品官人之
　法州郡皆置中正(皆本方/之人)擇有識鑒者為之區别人
　物第其高下(定為九等其有言行修著則升進之或/以五升四以六升五倘或道義虧缺則)
　(降下之或自五/退六自六退七)
漢中將孟達以上庸降魏
　益州將軍孟逹屯上庸與副軍中郎將劉封不恊率
　部曲降魏達有容止才觀曹丕愛之以為新城(合房/陵上)
　(庸置治/房陵)太守劉曄(字子揚淮/南成徳人)曰達有茍得之心而恃
　才好術必不能感恩懷義新城與孫劉接連若有變
　態為國生患丕不聼魏遣夏侯尚等襲封封破走還
　成都諸葛亮慮封剛猛難制勸漢中王因此除之遂
　賜封死
以賈逵為豫州刺史
　時天下初定刺史多不能攝(總錄/也)郡逵曰州本以六
　條詔書察二千石以下今長吏慢法盗賊公行州知
　而不糾天下復何取正乎于是二千石以下阿縱不
　如法者皆奏免之外修軍旅内治民事興陂田通運
　渠吏民稱之曹丕曰眞刺史矣布告天下當以豫州
　為法
冬十月魏王曹丕稱皇帝廢帝為山陽(此漢河内之山/陽縣故城在今)
(河南懐慶/府修武縣)公
　左中郎將李伏太史丞許芝言魏當代漢見于圖緯
　(胡三省汪李伏引孔子玉版許芝引春秋佐助期令/伏之言曰定天下者魏公子桓芝之言曰故白馬)
　(李雲上言許昌氣見于當塗高當塗高者魏也象魏/者兩觀闕是也當道而高大者魏魏當代漢基昌于)
　(許故如雲/之言也)魏之羣臣因表勸丕簒位時丕方如譙(大/饗)
　(軍士父老設/伎樂百戲)還帝告祠高廟遣使持節奉璽綬詔册
　禪位于魏魏王丕上書三讓乃為壇于繁陽(亭名魏/改曰繁)
　(昌故城在今河/南許州臨潁縣)升受璽綬即皇帝位改元黄初奉漢
　帝為山陽公(居濁鹿城在/修武縣西北)行漢正朔用天子禮樂追
　尊武王曰武皇帝廟號太祖尊王太后曰皇太后改
　相國為司徒御史大夫為司空
十二月魏主丕如洛陽營宫室
魏徙冀州士卒家實河南
　魏主丕欲徙冀州士卒家十萬戸實河南時旱蝗民
　饑羣司以為不可而丕意甚盛侍中辛毗求見丕作
　色待之曰卿謂徙民非邪毗曰誠以為非丕曰吾不
　與卿議毗曰陛下置臣謀議之官安得不與臣議臣
　所言非私乃社稷之慮也安得怒臣丕不答入内毗
　隨引其裾丕奮衣而去良久乃出曰佐治卿持我何
　太急耶毗曰今徙既失民心又無以食必將為冦故
　臣不敢不力爭丕乃徙其半
　
　
　
　
　
　
　
　
　
　
　
　
御批歴代通鑑輯覽卷二十七
