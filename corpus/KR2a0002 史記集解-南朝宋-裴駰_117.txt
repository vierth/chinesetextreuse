史記集解卷一百十九
　　　　　　　　　　　　　宋　裴駰　撰
史記一百十九
循吏列傳第五十九
太史公曰法令所以導民也刑罰所以禁姦也文武不
備良民懼然身修者官未曽亂也奉職循理亦可以為
治何必威嚴哉
孫叔敖者楚之處士也虞邱相進之於楚莊王以自代
也三月為楚相施教導民上下和合世俗盛美政緩禁
止吏無姦邪盜賊不起秋冬則勸民山採春夏以水(徐/廣)
(曰乘多水時/而出材竹)各得其所便民皆樂其生莊王以為幣輕
更小以為大百姓不便皆去其業市令言之相曰市亂
民莫安其處次行不定相曰如此幾何頃乎市令曰三
月頃相曰罷吾今令之復矣後五日朝相言之王曰前
日更幣以為輕今市令來言曰市亂民莫安其處次行
之不定臣請遂令復如故王許之下令三日而市復如
故楚民俗好庳車王以為庳車不便馬欲下令使髙之
相曰令數下民不知所從不可王必欲髙車臣請教閭
里使髙其梱乘車者皆君子君子不能數下車王許之
居半歲民悉自髙其車此不教而民從其化近者視而
効之逺者四面望而法之故三得相而不喜知其材自
得之也三去相而不悔知非己之罪也(皇覽曰孫叔敖/冢在南郡江陵)
(故城中曰土里民傳孫叔敖曰葬我廬江陂後當為萬/戸邑去故楚都郢城北二十里所或曰孫叔敖激沮水)
(作雲夢大/澤之池也)
子産者鄭之列大夫也鄭昭君之時以所愛徐摯為相
國亂上下不親父子不和大宫子期言之君以子産為
相為相一年豎子不戲狎班白不提挈僮子不犁畔二
年市不豫賈三年門不夜關(徐廣曰/一作閉)道不拾遺四年田器
不歸五年士無尺籍喪期不令而治治鄭二十六年而
死丁壯號哭老人兒啼曰子産去我死乎民將安歸(皇/覽)
(曰子産冢在河南新/鄭城外大冢是也)
公儀休者魯博士也以髙第為魯相奉法循理無所變
更百官自正使食禄者不得與下民争利受大者不得
取小客有遺相魚者相不受客曰聞君嗜魚遺君魚何
故不受也相曰以嗜魚故不受也今為相能自給魚今
受魚而免誰復給我魚者吾故不受也食茹而美拔其
園葵而棄之見其家織好布而疾出其家婦燔其機云
欲令農士工女安所讐其貨乎
石奢者楚昭王相也堅直廉正無所阿避行縣道有殺
人者相追之乃其父也縱其父而還自繋焉使人言之
王曰殺人者臣之父也夫以父立政不孝也廢法縱罪
非忠也臣罪當死王曰追而不及不當伏罪子其治事
矣石奢曰不私其父非孝子也不奉王法非忠臣也王
赦其罪上惠也伏誅而死臣職也遂不受令自刎而死
李離者晉文公之理也過聴殺人自拘當死文公曰官
有貴賤罰有輕重下吏有過非子之罪也李離曰臣居
官為長不與吏讓位受禄為多不與下分利今過聽殺
人𫝊其罪下吏非所聞也辭不受令文公曰子則自以
為有罪寡人亦有罪邪李離曰理有法失刑則刑失死則
死公以臣能聽微決疑故使為理今過聽殺人罪當死
遂不受令伏劍而死
太史公曰孫叔敖出一言郢市復子産病死鄭民號哭
公儀子見好布而家婦逐石奢縱父而死楚昭名立李
離過殺而伏劍晉文以正國法
　
　
　
　
　
　
　
　
　史記集解卷一百十九
