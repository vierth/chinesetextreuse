
　遼史巻九
　　元中書右丞相總裁托克托等修
　本紀第九
　　景宗二
九年春正月丙寅女直遣使來貢二月庚子宋遣使致
其先帝遺物甲寅以青牛白馬祭天地三月癸亥耶律
沙迪里獻援漢之役所獲宋俘戊辰詔以粟二十萬斛
助漢五月庚午漢遣使來謝且以宋事來告己丑女直
二十一人請宰相額爾奇木之職以次授之六月丙辰
以宋王喜隠為西南面招討使秋七月庚申朔回鶻遣
使來貢甲子宋遣使來聘壬申漢以宋侵來告丙子遣
使助漢戰馬八月漢遣使進葡萄酒冬十月甲子耶律
沙以党項降酋克酬摩約來見賜詔撫諭丁夘以克酬
為司徒摩約為太保各賜物遣之壬申女直遣使來貢
乙酉漢復遣使以宋事來告十一月丁亥朔司天奏日
當食不虧戊戌吐谷渾叛入太原者四百餘户索而還
之癸夘祠木葉山乙巳遣太保塔喇噶等使宋乙夘漢
復遣使以宋事來告十二月戊辰獵于近郊以所獲祭
天
十年春正月癸丑如長濼二月庚午阿爾斯蘭回鶻來
貢三月庚寅祭顯陵夏四月丁夘西幸己巳女直部來
貢五月癸夘賜女哩死遣人誅髙勲等六月己未駐蹕
㳂栁湖秋七月庚戌享太祖廟九月癸未平王隆先子
辰格謀害其父車裂以徇是冬駐蹕金川
乾亨元年春正月乙酉遣塔瑪長夀使宋問興師伐劉
繼元之故丙申長夀還言河東逆命所當問罪若北朝
不援和約如舊不然則戰二月丁夘漢以宋兵壓境遣
使乞援詔南府宰相耶律沙為都統冀王迪里為監軍
赴之又命南院大王色珍以所部從樞密副使穆濟督
之三月辛巳蘇色遣人以别部華格等降納之丙戌漢
遣使謝撫諭軍民詔北院大王希達伊實王薩哈勒以
兵戍燕己丑漢復告宋兵入境詔左千牛衛大將軍韓
侼大同軍節度使耶律善補以本路兵南援辛夘女直
遣使來貢丁酉耶律沙等與宋戰於白馬嶺不利冀王
迪里及圖魯卜部節度使都敏黄皮室詳衮唐古皆死
之士卒死傷甚衆夏四月辛亥漢以行軍事宜來奏盧
俊自代州告急辛酉徳哷來貢五月己夘宋兵至
河東漢與戰不利劉繼文盧俊來奔六月劉繼元降宋
漢亡甲子封劉繼文為彭城郡王盧俊同政事門下平
章事宋主來侵丁夘北院大王希達統軍使蕭托果伊
實王薩哈勒迎戰于沙河失利己巳宋主圍南京丁丑
詔諭耶律沙及希達托果等軍中事宜秋七月癸未沙
等及宋兵戰于髙梁河少却休格色珍横擊大敗之宋
主僅以身免至涿州竊乗驢車遁去甲申擊宋餘軍所
殺甚衆獲兵仗噐甲符印糧饋貨幣不可勝計辛丑耶
律沙遣人上俘獲以權知南京留守事韓徳讓權南京
馬步軍都指揮使耶律學古知三司事劉𢎞皆能安人
心捍城池賜詔褒奬八月壬子準布特哩衮嚇嚕額爾
奇木阿爾圖來朝乙丑耶律沙等獻俘丙寅以白馬之
役責沙穆濟復以走宋主功釋之希達遇敵而退以劍
背擊之薩哈勒雖却部伍不亂宥之冀王迪里麾下先
遁者斬之杖都監以下壬申宴沙穆濟等將校賜物有
差九月己夘燕王韓匡嗣為都統南府宰相耶律沙為
監軍特哩衮休格南院大王色珍權奚王穆濟各率所
部兵南伐仍命大同軍節度使善補領山西兵分道以
進冬十月乙丑韓匡嗣與宋兵戰於滿城敗績辛未太
保舒蘇與宋兵戰於火山敗之乙亥詔數韓匡嗣五罪
赦之十一月戊寅宴賞休格及有功將校乙未南院樞
密使兼政事令郭襲上書諌畋獵嘉納之辛丑冬至赦
改元乾亨十二月乙夘燕王韓匡嗣遥授晉昌軍節度
使降封秦王壬戌蜀王道隠南京留守徙王荆是冬
駐蹕南京
二年春正月丙子朔封皇子隆緒為梁王隆慶為恒王
丁亥特哩衮休格為北院大王前樞密使賢適封西平
郡王二月戊辰如清河三月丁亥西南面招討副使耶
律旺祿太尉華格遣人獻党項俘閏月庚午有鴇飛止
御帳獲以祭天夏四月庚辰祈雨戊子清暑燕子城五
月雷火乾陵松六月己亥喜隠復謀反囚于祖州秋七
月戊午旺祿等獻党項俘八月戊戌東幸冬十月辛未
朔命巫者祠天地及兵神辛巳將南伐祭旗鼓癸未次
南京丁亥獲敵人射鬼箭庚寅次固安以青牛白馬祭
天地己亥圍瓦橋闗十一月庚子朔宋兵夜襲營圖魯
卜部節度使蕭幹及四捷軍詳衮耶律赫徳戰却之壬
寅休格敗宋兵於瓦橋東守將張師引兵出戰休格奮
擊敗之戊申宋兵陣於水南休格涉水擊破之追至莫
州殺傷甚衆己酉宋兵復來擊之殆盡丙辰班師乙丑
還次南京十二月庚午朔休格拜裕悦大饗軍士
三年春二月丙子東幸己丑復幸南京三月乙夘皇子
罕巴卒辛酉塟潢土二河之間置永州以秦王韓匡嗣
為西南面招討使五月丙午上京漢軍亂刼立喜隠不
克立其子留禮夀上京留守楚實勒擒之秋七月甲子
誅留禮夀冬十月如富瑚坡十一月辛亥加楚實勒同
政事門下平章事是月以南院樞密使郭襲為武定軍
節度使十二月以遼興軍節度使韓徳讓為南院樞密
使
四年春正月己亥如華林天柱三月乙未清明與諸王
大臣較射宴飲夏四月自將南伐至滿城戰不利守太
尉奚斡里中流矢死統軍使善補為伏兵所圍樞密使
色珍救免詔以失備杖之五月班師清暑燕子城秋七
月壬辰遣使賜喜隠死八月如西京九月庚子幸雲州
甲辰獵于尚和山帝不豫壬子次焦山崩於行在年三
十五在位十四年遺詔梁王隆緒嗣位軍國大事聽皇
后命統和元年正月壬戌上尊諡孝成皇帝廟號景宗
重熙二十一年加諡孝成康靖皇帝
贊曰遼興六十餘年神冊㑹同之間日不暇給天祿應
厯之君不令其終保寧而來人人望治以景宗之資任
人不疑信賞必罰若可與有為也而竭國之力以助河
東破軍殺將無救滅亡雖一取償於宋得不償失知匡
嗣之罪數而不罰善郭襲之諌納而不用沙門昭敏以
左道亂徳寵以侍中不亦惑乎
　
　
　
　
　
　
　
　
　
　
　遼史巻九
　遼史巻九考證
保寧九年七月宋遣使來聘　按續通鑑綱目契丹遣
　耶律敞如宋㑹塟宋遣辛仲甫報之考契丹國志敞
　官鴻臚少卿遼史不書㑹塟之使又續資治通鑑長
　編宋史起居舍人辛仲甫如契丹右贊善大夫穆波
　副之又契丹志帝欲留仲甫仲甫不可厚禮遣還此
　失載宋史姓名
乾亨元年十月韓匡嗣與宋兵戰于滿城敗績　按契
　丹志秋九月攻鎮州為宋趙延進所敗考之李燾長
　編此即滿城之戰亦作九月俱與此異
景宗在位十四年　按原本訛十三年今改
　
　
　
　
　遼史巻九考證
