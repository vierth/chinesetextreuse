十三
　　梁　　　　剡　　　　令劉　昭補并注
　律厯志第三
　　律厯下(厯法/)
昔者聖人之作厯也觀琁璣之運三光之行道之發斂
景之長短斗綱之建青龍所躔參伍以變錯綜其數而
制術焉天之動也一晝一夜而運過周星從天而西日
違天而東日之所行與運周在天成度在厯成日居以
列宿終於四七受以甲乙終於六旬日月相推日舒月
速當其同謂之合朔舒先速後近一逺三謂之弦相與
為衡分天之中謂之望以速及舒光盡體伏謂之晦晦
朔合離斗建移辰謂之日月之行則有冬有夏冬夏之
間則有春有秋是故日行北陸謂之冬西陸謂之春南
陸謂之夏東陸謂之秋日道發南去極彌逺其景彌長
逺長乃極冬乃至焉日道斂北去極彌近其景彌短近
短乃極夏乃至焉二至之中道齊景正春秋分焉日周
於天一寒一暑四時備成萬物畢改攝提遷次青龍移
辰謂之嵗嵗首至也月首朔也至朔同日謂之章同在
日首謂之蔀蔀終六旬謂之紀嵗朔又復謂之元是故
日以實之月以閏之時以分之嵗以周之章以明之蔀
以部之紀以記之元以原之然後雖有變化萬殊嬴朒
無方莫不結系於此而禀正焉極建其中道營於外琁
衡追日以察斂光道生焉孔壺為漏浮箭為刻下漏數
刻以考中星昏明生焉日有光道月有九行九行出入
而交生焉朔㑹望衡鄰於所交虧薄生焉月有晦朔星
有合見月有弦望星有留逆其歸一也歩術生焉金水
承陽先後日下速則先日遲而後留留而後逆逆與日
違違而後速與日競競又先日遲速順逆晨夕生焉日
月五緯各有終原而七元生焉見伏有日留行有度而
率數生焉參差齊之多少均之㑹終生焉引而伸之觸
而長之探賾索隠鉤深致逺無幽辟潛伏而不以其精
者然故隂陽有分寒暑有節天地貞觀日月貞明若夫
祐術開業淳燿天光重黎其上也(顓頊曰/重黎)承聖帝之命
若昊天典歴象三辰以授民事立閏定時以成嵗功羲
和其隆也(唐虞憂啇/曰羲和)取象金火革命創制治歴明時應
天順民湯武其盛也(月令章句曰帝舜叶時月正日湯/武革命治歴明時言承平者叶之)
(承亂者/革之)及王徳之衰也無道之君亂之於上頑愚之史
失之於下夏后之時羲和滛湎廢時亂日𦙍乃征之紂
作滛虐䘮其甲子武王誅之夫能貞而明之者其興也
勃焉回而敗之者其亡也忽焉巍巍乎若道天地之綱
紀帝王之壮事是以聖人寳焉君子勤之夫歴有聖人
之徳六焉以本氣者尚其體以綜數者尚其文以考類
者尚其象以作事者尚其時以占徃者尚其源以知來
者尚其流大業載之吉凶生焉是以君子將有興焉咨
焉而以從事受命而莫之違也若夫用天因地揆時施
敎頒諸明堂以為民極者莫大乎月令帝王之大司備
矣天下之能事畢矣過此而徃羣忌苟禁君子未之或
知也斗之二十一度去極至逺也日在焉而冬至羣物
於是乎生故律首黄鍾歴始冬至月先建子時平夜半
當漢高皇帝受命四十有五嵗陽在上章隂在執除冬
十有一月甲子夜半朔旦冬至日月閏積之數皆自此
始立元正朔謂之漢歴又上兩元而月食五星之元並
發端焉歴數之生也乃立儀表以校日景景長則日逺
天度之端也日發其端周而為嵗然其景不復四周千
四百六十一日而景復初是則日行之終以周除日得
三百六十五四分度之一為嵗之日數日日行一度亦
為天度察日月俱發度端(即是起/舍合朔)日行十九周月行二
百五十四周復㑹於端是則月行之終也以日周除月
周得一嵗周天之數以日一周減之餘十二十九分之
七則月行過周及日行之數也為一嵗之月以除一嵗
日為一月之數月之餘分積滿其法得一月月成則其
嵗月大四時推移故置十二中以定月位有朔而無中
者為閏月中之始日節與中為二十四氣以除一嵗日
為一氣之日數也其分積而成日為沒幷嵗氣之分如
法為一嵗沒沒分於終中中終於冬至冬至之分積如
其法得一日四嵗而終月分成閏閏七而盡其嵗十九
名之曰章章首分盡四之俱終名之曰蔀以一嵗日乗
之為蔀之日數也以甲子命之二十而復其初是以二
十蔀為紀紀嵗青龍未終三終嵗後復青龍為元元法
四千五百六十(樂叶圖徴曰天元以甲子朔旦冬至日/月起於牽牛之初右行二十八宿以考)
(王者終始或盡一其歴數或不能盡一以四千五百六/十為紀甲寅窮宋均曰紀即元也四千五百六十者五)
(行相代一終之大數也王者即位或遇其統或不盡其/數故一共以四千五百六十為甲寅之終也王者起必)
(易元故不復㳂前而終言之也韓子曰四千五百六十/嵗為一元元中有厄故聖人有九嵗之畜以備之也)
紀法千五百二十(月令章句曰/紀還復故歴)　紀月萬八千八百
蔀法七十六(月令章句曰七/十六嵗為蔀首)　蔀月九百四十　章法
十九　章月二百三十五(月令章句曰十九/嵗七閏月為一章)周天千四
百六十一　日法四　蔀日二萬七千七百五十九
沒數二十一為章閏　通法四百八十七　沒法七因
為章閏　日餘百六十八　中法四十二　大周三十
四萬三千三百三十五　月周千一十六　月食數之
生也乃記月食之既者率二十三食而復既其月食百
三十五率之相除得五百二十三之二十而一食以除
一嵗之月得嵗有再食五百一十三分之五十也分終
其法因以與蔀相約得四與二十七五之㑹二千五十
二二十而與元㑹　元㑹四萬一千四十　蔀㑹三千
五十三　嵗數五百一十三　食數千八十一　月數
百二十五　食法二十二
推入蔀術曰以元法除去上元其餘以紀法除之所得
數從天紀算外則所入紀也不滿紀法者入紀年數也
以蔀法除之所得數從甲子蔀起算外所入紀嵗名命
之算上即所求年太嵗所在　推月食所入蔀㑹年以
元㑹除去上元其餘以蔀㑹除之所得以七十二乗之
滿六十除去之餘以二十除所得數從天紀算之起外
所以入紀不滿二十者數從甲子蔀起算外所入蔀㑹
也其初不滿蔀㑹者入蔀㑹年數也各以不入紀嵗名
命之算上即所求年蔀
天紀嵗名　地紀嵗名　人紀嵗名　蔀首
甲子　　　庚辰　　　庚子　　　庚申一
癸卯　　　丙申　　　丙辰　　　丙子二
壬午　　　壬子　　　壬申　　　壬辰三
辛酉　　　戊辰　　　戊子　　　戊申四
庚子　　　甲申　　　甲辰　　　甲子五
己卯　　　庚子　　　庚申　　　庚辰六
戊午　　　丙辰　　　丙子　　　丙申七
丁酉　　　壬申　　　壬辰　　　壬子八
丙子　　　戊子　　　戊申　　　戊辰九
乙卯　　　甲辰　　　甲子　　　甲申十
甲午　　　庚申　　　庚辰　　　庚子十一
癸酉　　　丙子　　　丙申　　　丙辰十二
壬子　　　壬辰　　　壬午　　　壬申十三
辛卯　　　戊申　　　戊辰　　　戊子十四
庚午　　　甲子　　　甲申　　　甲辰十五
乙酉　　　庚辰　　　庚子　　　庚申十六
戊子　　　丙申　　　丙辰　　　丙子十七
丁卯　　　壬子　　　壬申　　　壬辰十八
丙午　　　戊辰　　　戊子　　　戊申十九
乙酉　　　甲申　　　甲辰　　　甲子二十
推天正術置入蔀年減一以章月乗之滿章法得一名
為積月不滿為閏餘十二以上其嵗有閏
推天正朔日置入蔀積月以蔀日乗之滿蔀月得一名
為積日不滿為小餘積日以六十除去之其餘為大餘
以所入蔀名命之算盡之外則前年天正十一月朔日
也小餘四百四十一以上其月大求後月朔加大餘二
十九小餘四百九十小餘滿蔀月得一上加大餘命之
如前
一術以大周乗年周天乗減之餘滿蔀日則天正朔日
也
推二十四氣術曰置入蔀年減一以月餘乗之滿中法
得一名曰大餘不滿為小餘大餘滿六十除去之其餘
以蔀名命之算盡之外則前年冬至之日也
求次氣加大餘十五小餘七除命之如前小寒日也
推閏月所在以閏餘減章法餘以十二乗之滿章閏數
得一滿四以上亦得一算之數從前年十一月起算盡
之外閏月也或進退以中氣定之
推弦望日因其月朔大小餘之數皆加大餘七小餘三
百五十九四分三小餘滿蔀月得一加大餘大餘命如
法得上弦又加得望次下弦又後月朔其弦望小餘二
百六十以下每以百刻乗之滿蔀月得一刻不滿其數
近節氣夜漏之半者以算上為日
推沒滅術置入蔀年減一以沒數乗之滿日法得一名
為積没不盡為沒餘以通法乗積沒滿沒法得一名為
大餘不盡為小餘大餘滿六十除去之其餘以蔀名命
之算盡之外前年冬至前沒日也求後没加大餘六十
九小餘四小餘滿沒法從大餘命之如前無分為滅
一術以為五乗冬至小餘以減通法餘滿沒法得一則
天正後沒也
推合朔所在度置入蔀積月以日乗之滿大周除去之
其餘滿蔀月得一名為積度不盡為餘分積度加斗二
十一度加二百三十五分以宿次除之不滿宿則日月
合朔所在星度也求後合朔加度二十九加分四百九
十九分滿蔀月得一度經斗除二百三十五分
一術以閏餘乗周天以減大周餘滿蔀月得一合以斗
二十一度四分一則天正合朔日月所在度推日所在
度置入蔀積日之數以蔀法乗之滿蔀日除去之其餘
滿蔀法得一為積度不盡為餘分積度加斗二十一度
加十九分以宿次除去之則夜半日所在宿度也
求次日加一度求次月大加三十度小加二十九度經
斗除十分
一術以朔小餘減合度分即日夜半所在其分二百三
十五約之十九乗之
推月所在度置入蔀積日之數以月周乗之滿蔀日除
去之其餘滿蔀法得一為積度不盡為餘分積度加斗
二十一十分除如上法則所求之日夜半月所在宿度
也
求次日加十三度二十八分求次月大加三十五度六
十一分月小二十二度三十三分分滿法得一度經斗
除十九分其冬下旬月在張心署之謂盡漏分後盡漏
盡也
一術以蔀法除朔小餘所得以減日半度也餘以減分
即月夜半所在度也
推日明所入度分術曰置其月節氣夜漏之數以蔀法
乗之二百除之得一分即夜半到明所行分也以增夜
半日所在度分為明所在度分也
求昬日所入度以夜半到明日所行分分減蔀法其餘
即夜半到昬所行分也以加半夜所在度分為昬日所
在度也
推月明所入度分術曰置其節氣夜半之數以月周乗
之以二百除之為積分積分滿蔀法得一以增夜半度
即明月所在度也
求昬月所入度以明積分減月周其餘滿蔀法得一度
加夜半則昬月所在度也
推弦望日所入星度術曰置合朔度分之數加七度三
百五十九分四分之三宿次除之即得上弦日所入宿
度分也
求望下弦加除如前法小分四從大分滿蔀月從度
推弦望月所入星度術曰置月合朔度分之數加度九
十八加分六百五十三半以宿次除之即上弦月所入
宿度分也
求望下弦加除如前分滿蔀月從度
推月食術曰置入蔀㑹年數減一以食數乗之滿嵗數
得一名曰積食不滿為食餘以月數乗積滿食法得一
名為積月不滿為月餘分積月以章月除去之其餘為
入章月數當先除入章閏乃以十二除去之不滿者命
以十一月算盡之外則前十一月前食月也
求入章閏者置入章月以章閏乗之滿章月得一則入
章閏數也餘分滿二百二十四以上至二百三十一為
食在閏月閏或進退以朔日定之求後食加五百二十
分滿法得一月數命之如法其分盡食算上
推月食朔日術曰置食積月之數以二十九乗之為積
日又以四百九十乗積月滿蔀月得一以幷積日以六
十除之其餘以所㑹蔀名命之算盡之外則前年天正
前食月朔日也
求食日加大餘十四小餘七百一十九半小餘滿蔀月
為大餘大餘命如前則食日也
求後食朔及日皆加大餘二十七小餘六百一十五其
月餘分不滿二十者文加大餘二十九小餘四百九十
九其食小餘者當以漏刻課之夜漏未盡以算上為日
一術以嵗數去上元餘以為積月以百一十二乗之滿
月數去之餘滿食法得一則天正後食也
推諸加時以十二乗小餘先減如法之半得一時其餘
乃以法除之所得算之數從夜半子起算盡之外則所
加時也
推諸上水漏刻以百乗其小餘滿其法得一刻不滿法
法什之滿法得一分積刻先減所入節氣夜漏之半其
餘為晝上水之數過晝漏去之餘為夜上水數其刻不
滿夜漏半者乃減之餘為昨夜未晝其弦望其日五星
數之生也各記於日與周天度相約而為率以章法乗
周率為用法章月乗日率如月法為積月日餘以月之
月乗積為朔大小餘乗為入月日餘以日法乗周率為
日度法以率去日率餘以乗周天如日度法為度之餘
也日率相約取之得二千九百九十萬一千六百二十
一億五十八萬二千三百而五星終如蔀之數與元通
木周率四千三百二十七　日率四千七百二十五
合積月十三　月餘四萬一千六百六　月法八萬二
千二百一十三　大餘二十三　小餘八百四十七
虚分九十三　入月日十五　日餘萬四千六百四十
七　日度法萬七千三百八　積度三十三　度餘萬
三百一十四
火周率八百七十九　日率千八百七十六　合積月
二十六　月餘六千六百三十四　月法萬六千七百
一　大餘四十七　小餘七百五十四　虚分一百八
十六　入月日十一　日餘千八百七十二　日度法
三千五百一十六　積度四十九　度餘一百一十四
土周率九千九十六　日率九千四百一十五　合積
月十二　月餘十三萬八千六百三十七　月法十七
萬二千八百二十四　大餘五十四　小餘三百四十
八　虚分五百九十二　入月日二十三　日餘二千
一百六十三　日度法三萬六千三百八十四　積度
十二　度餘二萬九千四百五十一
金周率五千八百三十　日率四千六百六十一　合
積月九　月餘九萬八千四百五　月法十一萬七百
七十　大餘二十五　小餘七百三十一　虛分二百
九　入月日二十六　日餘二百八十一　日度法二
萬三千三百二十　積度二百九十二　度餘二百八
十一
水周率萬一千九百八　日率千八百八十九　合積
月一　月餘二十一萬七千六百六十　月法二十二
萬六千二百五十二　大餘二十九　小餘四百九十
九　虚分四百四十九　入月日二十七　日餘四萬
四千八百五　日度法四萬七千六百三十一　積度
五十七　度餘四萬四千八百五
推五星術置上元以來盡所求年以周率乗之滿日率
得一名為積合不盡名合餘餘以周率除之不得焉退
嵗無所得星合其年得一合前年二合前二年金水積
合竒為晨偶為夕其不滿周率者反減之餘為度分
推星合月以合積月乗積合為小積又以月餘乗積合
滿其月法得一從小積為月餘積月滿紀月去之餘為
入紀月毎以章閏乗之滿章月得一為閏不盡為閏餘
以閏減入紀月其餘以十二去之餘為入嵗月數從天
正十一月起算外星合所在之月也其閏滿二百二十
四以上至二百三十一星合閏月閏或進退以朔制之
推朔日以蔀日乗之入紀月滿蔀月得一為積日不盡
為小餘積日滿六十去之餘為大餘命以甲子算外星
合月朔日
推入月日以蔀日乗月餘以其月法乗朔小餘從之以
四千四百六十五約之所得得滿日度法得一為入月
日不盡為日餘以朔命入月日算外星合日也
推合度以周天乗度分滿日度法得一為積度不盡為
度餘以斗二十一四分一命度算外星合所在度也
一術加退嵗一以減上元滿八十除去之餘以沒數乗
之滿日法得一為大餘不盡為小餘以甲子命大餘則
星合嵗天正冬至日也以周率小餘幷度餘餘滿日度
法從度即正後星合日數也命以冬至求後合月加合
積月於入嵗月加月餘於月餘滿其月法得一從入嵗
月入嵗月滿十二去之有閏計焉餘命如前算外後合
月也餘一加晨得夕加夕得晨
求朔日以大小餘加今所得其月餘得一月者又餘二
十九小餘滿蔀月得一如大餘大餘命如前
求入月日以入月日餘加今所得餘滿日度法得一從
日其前合月朔小餘不滿其虚分者空加一日日滿月
先去二十九其後合月朔小餘不滿四百九十九又減
一日其餘命如前
求合度以積度度餘加今所得餘滿日度法得一從度
命如前經斗除如周率矣
木晨伏十六日七千二百二十分半行二度萬三千八
百一十一分在日後十三度有竒而見東方見順日行
五十八分度之十一五十八日行十一度微遲日行九
分五十八日行九度留不行二十五日旋逆日行七分
度之一八十四日進十二度復留二十五日復順五十
八日行九度又五十八日行十一度在日前十三度有
竒而夕伏西方除伏逆一見三百六十六日行二十八
度伏復十六日七千二百二十二分半行二度萬三千
八百一十一分而與日合凡一終三百九十八日有萬
四千六百四十一分行星三十二度與萬三百一十四
分通率日行四千七百二十五分之三百九十八
火晨伏七十一日二千六百九十四分行五十五度二
千二百五十四分半在日後十六度有竒而見東方見
順日行二十三分度之十四八十四日行一十二度㣲
遲日行十二分九十二日行四十八度留不行十一日
旋逆日行六十二分度之十七六十二日退十七度復
留十一日復順九十二日行四十八度又百八十四日
行百一十二度在日前十六度有竒而夕伏西方除伏
逆一見六百三十六日行百三度伏復七十一日二千
六百九十四分行五十五度二千二百五十四分半而
與日合凡一終七百七十九日有千八百七十二分行
星四百一十四度與九百九十三分通率日行千八百
七十六分之九百九十七
土晨伏十九日千八十一分半行三度萬四千七百二
十五分半在日後十五度有竒而見東方見順日行四
十三分度之三八十六日行六度留不行三十三日旋
逆日行十七分度之一百二日退六度復留三十三日
復順八十六日行六度在日前十五度有竒而夕伏西
方除伏逆見三百四十日行六度伏復十九日千八十
一分半行三度萬四千七百二十五分半與日合凡一
終三百七十八日有二千一百六十三分行星十二度
與二萬九千四百五十一分通率日行九千四百一十
五分之三百一十九
金晨伏五日退四度在日後九度而見東方見逆日行
五分度之三十三四十六日行三十三度而日行一度
六分度之三十三四十六日行三十三度而日行一度
九十分度之十五九十一日行六百度益疾日行一度
二十二分九十一日行百一十三度在日後九度而晨
伏東方除伏逆一見二百四十六日行二百四十六度
伏四十一日二百八十一分行五十度二百八十一分
而與日合一合二百九十二日百八十一分行星如之
金夕伏四十一日二百八十一分行五十度二百八十
一分在日前九度而見西方見順疾日行一度九十一
分度之二十二九十一日行百一十三度㣲遲日行一
度十五分九十一日行百六度而進日行四十六分度
之三十三四十六日行三十三度留不行八日旋逆日
行五分度之三十日退六度在日前九度而夕伏西方
除伏逆一見二百四十六日行二百四十六度伏五日
退四度而後合凡三合一終五百八十四日有五百六
十二分行星如之通率日行一度
水晨伏九日退七度在日後十六度而見東方見逆一
日退一度留不行二日旋順日行九分度之八九日行
八度而疾日行一度四分度之一二十日行二十五度
在日後十六度而晨伏東方除伏逆一見三十二日行
三十二度伏十六日四萬四千八百五分行三十二度
四萬四千八百五分而與日合一合五十七日有四萬
四千八百五分行星如之
水夕伏十六日四萬四千八百五分行三十二度四萬
四千八百五分在日前十六度而見西方見順疾日行
一度四分度之一二十日行二十五度而遲日行九分
度之八九日行八度留不行二日逆一日退一度在日
前十六度而夕伏西方除伏逆一見三十二日行三十
度伏九日退七度而復合凡再合一終百一十五日有
四萬一千九百七十八分行星如之通率日行一度
歩術以歩法伏日度分如星合日度餘命之如前得星
見日度也術分母乗之分日如度法而一分不盡如法
半以上亦得一而日加所行分滿其母得一度逆順母
不同以當行之母乗故分如故母如一也留者承前逆
則減之伏不書度經斗除如行母四分具一其分有損
益前後相放其以赤道命度進加退減之其歩以黄道
日名天正十一月十二月正月二月三月四月五月六
月七月八月九月十月冬至大寒雨水春分糓雨小滿
夏至大暑處暑秋分霜降小雪(月令章句孟春以立春/為節驚蟄為中中必在)
(其月節不必在其月據孟春之驚蟄在十六日以後立/春在正月驚蟄在十五日以前立春在徃年十二月)
斗二十六(四分/退二)牛八　　　女十二(進/二)　虛十(進/三)
危十六(進/二)　　室十六(進/二)　壁十(進/二)
　　　北方九十八度四分一
奎十六　　　婁十二(進/二)　胃十四(進/二)　昴十一(進/二)
畢十六(進/二)　　觜二(退/二)　　參九(退/四)
　　　西方八十度
井三十三(退/三)　鬼四　　　柳十五　　星七(進/一)
張十八(進/一)　　翼十八(進/一)　軫十七(進/一)
　　　南方百一十二度
角十二　　　亢九(退/一)　　氐十五(退/二)　房五(退/三)
心五(退/三)　　　尾十八(進/三)　箕十一(退/三)
　　　東方七十五度
　右赤道度周天三百六十五度四分一
斗二十四(進/一)　牛七　　　女十一　　虛十
危十六　　　室十八　　壁十
　　　北方九十六度四分一
奎十七　　　婁十二　　胃十五　　昴十二
畢十六　　　觜三　　　參八
　　　西方八十三度
井三十　　　鬼四　　　柳十四　　星七
張十七　　　翼十九　　軫十八
　　　南方百九度
角十三　　　亢十　　　氏十六　　房五
心五　　　　尾十八　　箕十
　　　東方七十七度
　右黄道度三百六十五四分一
黄道去極日景之生據儀表也漏刻之生以去極逺近
差乗節氣之差如逺近而差一刻以相增損昬明之生
以天度乗晝漏夜漏減三百而一為定度以減天度餘
為明加定度一為昬其餘四之如法為少不盡三之如
法為強餘半法以上以成強強三為少少四為度其強
二為少弱也又以日度餘為少强而各加焉(張衡渾儀/曰赤道横)
(帶渾天之腹去極九十一度十分之五黄道斜帶其腹/出赤道表裏各二十四度故夏至去極六十七度而強)
(冬至去極百一十五度亦強也然則黄道斜截赤道者/則春分秋分之去極也今此春分去極九十少秋分去)
(極九十一少者就夏厯景去極之法以為率也上頭横/行第一行者黄道進退之數也本當以銅儀日月度之)
(則可知也以儀一嵗乃竟而中間又有隂兩難卒成也/是以作小渾盡赤道黄道乃各調賦三百六十五度四)
(分度之一從冬至所在始起令之相當值也取北極及衡/各誠㧻之為軸取薄竹篾穿其兩端令兩穿中間與渾)
(半等以貫之令察之與渾相切摩也乃從減半起以為/八十二度八分之五盡衡減之半焉又中分其篾拗去)
(其半令其半之際正直與兩端減半相直令篾半之際/從冬至起一度一移之視篾之半際夕多黄赤道㡬也)
(其所多少則進退之數也從北極數之則元極之度也/各分赤道黄道為二十四氣一氣相去十五度十六分)
(之七每一氣者黄道進退一度焉所以然者黄道直時/去南北極近其處地小而横行與赤道且等故以篾度)
(之於赤道多也設一氣令十六日皆常率四日差少半/也令一氣十五日不能半耳故使中道三日之中若少)
(半也三氣一節故四十六日而差今三度也至於差三/之時而五日同率者一其實節之間不能四十六日也)
(今殘日居其䇿故五日同率也其率雖同先之皆強後/之皆弱不可勝計取至於三而復冇進退者黄道稍斜)
(於横行不得度故也春分秋分所以退者黄道始起更/斜矣於横行不得度故也亦每一氣一度焉三氣一節)
(亦差三度也至三氣之後稍逺而直故横行得度而稍/進也立春立秋横行稍退矣而度猶云進者以其所退)
(減其所進猶有盈餘未盡故也立夏立冬横行稍進矣/而度猶退者以其所進増其所退猶有不足未畢故也)
(以此論之日行非冇進退而以赤道重廣黄道使之然/也本二十八宿相去度數以赤道為強耳故於黄道亦)
(進退也冬至在斗二十一度少半最逺時也而此厯斗/二十度俱百一十五強矣冬至冝與之同率焉夏至在)
(井二十一度半強最近時也而此歴井二十/三度俱六十七度強矣夏至冝與之同率焉)
二十四氣
冬至(月令章句曰冬至之為極有三意焉晝漏極/短去極極逺咎景極長極者至而還之辭也)
　日所在(斗二十度百一/十分八分退二)　黄道去極百一十五度
　晷景丈三尺　　晝漏刻四十五　夜漏刻五十五
　昬中星奎六(弱/)　　　　旦中星亢二(少強退一月/令章句曰中)
　(星當中而不中日行遲也/未當中而中日行疾也)
小寒
　日所在(女二度七/分進二)　　　黄道去極百一十三(強/)
　晷景丈二尺(三/寸)　晝漏刻四十五(八/分)夜漏刻五十四(二/分)
　昬中星婁六半(強退/一)　　旦中星氐七(少弱/退二)
大寒
　日所在(虚五度十/四分進二)　　　黄道去極百一十一(大/弱)
　晷景丈一尺　　晝漏刻四十六(八/分)夜漏刻五十三(二/分)
　昬中星胃十一半(強退/一)　旦中星心半(退/三)
立春
　日所在(危七度二十/一分進二)　　黄道去極百六(少/弱)
　晷景九尺六寸　晝漏刻四十八(六/分)夜漏刻五十一(四/分)
　昬中星畢五(少強/退三)　　　旦中星尾七半(弱退/三)
雨水
　日所在(室八度二十/八分退三)　　黄道去極百一(强/)
　晷景七尺九寸(五/分)晝漏刻五十(八/分)　夜漏刻四十九(二/分)
　昬中星參六半(弱退/四)　　旦中星箕六(大弱/退三)
驚蟄
　日所在(壁八度三/分進一)　　　黄道去極九十五(強/)
　晷景六尺五寸　晝漏刻五十三(三/分)夜漏刻四十六(七/分)
　昬中星井十七(少弱/退三)　　旦中星斗少(退/二)
春分
　日所在(奎十四/度十分)　　　　黄道去極八十九(少/強)
　晷景五尺二寸(五/分)晝漏刻五十五(八/分)夜漏刻四十四(二/分)
　昬中星鬼四　　　　　旦中星斗十一(強退/二)
清明
　日所在(胃一度十/七分退二)　　　　黄道去極八十三(少/弱)
　晷景四尺一寸(五/分)晝漏刻五十八(三/分)夜漏刻四十一(七/分)
　昬中星星四(大/進)　　　　　旦中星斗二十一半(退/二)
糓雨
　日所在(昴二度二十/四分退二)　　　黄道去極七十七(大/強)
　晷景三尺二寸　晝漏刻六十(五/分)　夜漏刻三十九(五/分)
　昬中星張十七(進/二)　　　　旦中星斗六半
立夏
　日所在(畢八度三十/一分退三)　　　黄道去極七十三(少/弱)
　晷景二尺五寸(二/分)晝漏刻六十二(四/分)夜漏刻三十七(六/分)
　昬中星翼十七(大進/二)　　　旦中星女十(少弱/一)
小滿
　日所在(參四度六/分退四)　　　　黄道去極六十九(大/弱)
　晷景尺九寸(八/分)　晝漏刻六十三(九/分)夜漏刻三十六(一/分)
　昬中星角六(弱/)　　　　　旦中星危(大弱/進二)
芒種
　日所在(井十度十/三分退三)　　　　黄道去極六十七(少/弱)
　晷景尺六寸(八/分)　晝漏刻六十四(九/分)夜漏刻三十五(一/分)
　昬中星亢五(大退/一)　　　旦中星危十四(強進/二)
夏至(月令章句曰夏至之為極有三意/焉畫漏極長去極極近晷景極短)
　日所在(井二十五度/二十分退三)　　　黄道去極六十七(強/)
　晷景尺五寸　　晝漏刻六十五　夜漏刻三十五
　昬中星氐十二(少弱/退二)　　　旦中星室十二(少弱/退三)
小暑
　日所在(柳三度二/十七分)　　　　黄道去極六十七(大/強)
　晷景尺七寸　　晝漏刻六十四(七/分)夜漏刻三十五(三/分)
　昬中星尾一(大強/退三)　　　　旦中星奎二(大/強)
大暑
　日所在(星四度三/分進二)　　　　黄道去極七十
　晷景二尺　　　晝漏刻六十三(八/分)夜漏刻三十六(二/分)
　昬中星尾十五半(弱退/三)　　旦中星婁三(大退/一)
立秋
　日所在(張十二度/九分進一)　　　黄道去極七十三(半/強)
　晷景二尺五寸(五/分)晝漏刻六十二(三/分)夜漏刻三十七(七/分)
　昬中星箕九(大強/退三)　　　　旦中星胃九(大強/退二)
處暑
　日所在(翼九度十/六分退二)　　　黄道去極七十八(半/强)
　晷景三尺三寸(三/分)晝漏刻六十(二/分)　夜漏刻三十九(八/分)
　昬中星斗十(少/退)　　　　　旦中星畢三(大退/三)
白露
　日所在(軫六度二十/三分退一)　　黄道去極八十四(少/強)
　晷景四尺三寸(五/分)晝漏刻五十七(八/分)夜漏刻四十二(二/分)
　昬中星斗二十一(強退/一)　旦中星參五半(弱退/四)
秋分
　日所在(角四度/三十分)　　　　黄道去極九十半(強/)
　晷景五尺五寸　晝漏刻五十五(二/分)夜漏刻四十四(八/分)
　昬中星牛五(少/)　　　　旦中星井十六(少強/退二)
寒露
　日所在(亢八度五/分退三)　　　　黄道去極九十六(少/強)
　晷景六尺八寸(五/分)晝漏刻五十二(六/分)夜漏刻四十七(四/分)
　昬中星女七(大進/一)　　　　旦中星鬼三(少/強)
霜降
　日所在(氐十四度十/三分退二)　　　黄道去極百二(少/強)
　晷景八尺四寸　晝漏刻五十(三/分)　夜漏刻四十九(七/分)
　昬中星虚六(大進/一)　　　　旦中星星三(大強/進一)
立冬
　日所在(房四度十/九分退三)　　　黄道去極百七(少/強)
　晷景丈四寸(二/分)　晝漏刻四十八(二/分)夜漏刻五十一(八/分)
　昬中星危八(強進/二)　　　旦中星張十五(大強/進一)
小雪
　日所在(箕一度二十/六分退三)　　黄道去極百一十一(弱/)
　晷景丈一尺(四/寸)　晝漏刻四十六(七/分)夜漏刻五十三(三/分)
　昬中星室二半(強進/二)　　旦中星翼十五(大強/進二)
大雪
　日所在(斗六度一/分退三)　　　黄道去極百一十三(大/強)
　晷景丈二尺(五寸/六分)晝漏刻四十五(五/分)夜漏刻五十四(五/分)
　昬中星壁半(強進/一)　　　旦中星軫十五(少强/進一)
(易緯所稱晷景長短不與相應今列之於後幷至與不/至各有所候以參廣異同  冬至晷長一丈三尺當至)
(不至則旱多温病未當至而至則多病暴逆心痛應在/夏至  小寒晷長一丈一尺四分當至不至先小旱後)
(小水丈夫多病喉痺未當至而至多病身熱來年麻不/熟耳  大寒晷長一丈一尺八分當至不至先大旱後)
(大水麥不成病厥逆未當至而至多病上氣嗌腫瘦立/春晷長一丈一寸六分當至不至兵起麥不成民  瘵)
(未當至而至多病熛疾疫心雨水晷長九尺一寸六分/當至不至早麥不成多病  痛未當至而至多病□)
(驚蟄晷長八尺二寸當至不至則霧稚禾不成老人多/病嚏未當至而至多病癰疽脛腫  春分晷長七尺二)
(寸四分當至不至先旱後水嵗惡米不成多病耳痒/清明晷長六尺二寸八分當至不至菽豆不熟多病)嚏
(振寒洞泄未當至而至多温病暴死熟榖雨晷長五尺/三寸六分當至不至水物雜稲等不  多病疾瘧振寒)
(霍亂未當至而至老人多病氣腫疾立夏晷長四尺三/寸六分當至不至旱五穀傷牛畜  未當至而至多病)
(頭痛腫嗌喉痺後小滿晷長三尺四寸當至不至凶言/國有大䘮先水  旱多病筋急痺痛未當至而至多熛)
(嗌腫未芒種晷長二尺四寸四分當至不至凶言國有/狂令  當至而至多病厥眩頭痛  夏至晷長一尺四)
(寸八分當至不至國有大殃旱隂陽並傷草木夏落有/大寒未當至而至病眉腫  小暑晷長二尺四寸四分)
(當至不至前小水後小旱有兵多病泄注腹痛未當至/而至病臚腫  大暑晷長三尺四寸當至不至外兵作)
(來年飢多病筋痺胷痛未當至而至多病脛痛惡氣黍/立秋晷長四尺三寸六分當至不至暴風為災来年)
(不熟未當至而至多病咳上氣咽腫来處暑晷長五尺/三寸二分當至不至國多浮令兵起  年麥不熟未當)
(至而至病脹耳熟不出行當白露晷長六尺二寸八分/當至不至多病痤疽泄未  至而至多病水腹閉疝瘕)
(温秋分晷長七尺二寸四分當至不至草木復榮多病/  悲心痛未當至而至多病胷鬲痛  寒露晷長八尺)
(二寸當至不至来年穀不成六畜鳥獸被殃多病疝瘕/腰痛未當至而至多病疢熟中  霜降晷長九尺一寸)
(六分當至不至萬物大耗年多大風人病腰痛未當至/而至多病胷脇支滿  立冬晷長丈一寸二分當至不)
(至地氣不藏来年立夏反寒早旱晚水萬物不成未當/至而至多病臂掌痛  小雪晷長一丈一尺八分當至)
(不至来年蠶麥不成多病脚腕痛未當至而至亦為多/肘腋痛  大雪晷長一丈二尺四分當至不至温氣泄)
(夏蝗蟲生大水多病少氣五疸水腫未當至而至多病/癰疽痛應在芒種  月令章句曰周天三百六十五度)
(四分度之一分為十二次日月之所躔也地有十二分/王侯之所國也毎次三十二度三十三分之十四日至)
(其初為節至其中為中氣衛自危十度至壁八度謂之/豕韋之次立春驚蟄居之  之分野  自壁八度至冐)
(一度謂之降婁之次雨水春分居之魯之分野趙自胃/一度至畢六度謂之大梁之次清明糓雨居之  之分)
(野晉自畢六度至井十度謂之實沈之次立夏小滿居/之  之分野  自井十度至柳三度謂之鶉首之次芒)
(種夏至居之秦之分野之自柳三度至張十二度謂之/鶉火之次小暑大暑居  周之分野  自張十二度至)
(軫六度謂之鶉尾之次立秋䖏暑居之楚之分野鄭自/軫六度至亢八度謂之夀星之次白露秋分居之  之)
(分野宋自亢八度至尾四度謂之大火之次寒露霜降/居之  之分野  自尾四度至斗六度謂之析木之次)
(立冬小雪居之燕之分野之自斗六度至須女二度謂/之星紀之次大雪冬至居  越之分野  自湏女二度)
(至危十度謂之𤣥枵之次小寒大寒居之齊之分野載/蔡邕分星次度數與皇甫謐不同兼明氣節所在故)
(焉謚所列/在郡國志)
中星以日所在為正日行四嵗乃終置所求年二十四
氣小餘四之如法為少大餘不盡三之如法為強弱以
減節氣昏明中星而各定矣強正弱直也其强弱相減
同名相去異名從之從強進少為弱從弱退少而強從
上元太嵗在庚辰以來盡熹平三年嵗在甲寅積九千
四百五十五嵗也(宋世治歴何承天曰歴數之術若心/所不逹雖復通人前識無救其弊是)
(以多歴年嵗猶未能有定四分於天出三百年而盈一/日積世不悟徒云建歴之本必先立元假託䜟緯遂開)
(治亂此之為弊亦以甚矣劉歆三統法尤復疏闊方於/四分六千餘年又益一日揚雄心惑其説採為太𤣥班)
(固謂之最密著于漢志司馬彪曰自大初元年始用三/統歴施行百有餘年曾不憶劉歆之生不逮太初二三)
(君子為厯㡬乎不知而妄言者歟元和中糓城門候劉/洪始悟四分於天疏闊更以五百八十九為紀法百四)
(十五為斗分而造乾象法又制遲疾厯/以歩月行方於太初四分轉精宻矣)
論曰易有太極是生兩儀兩儀之分尚矣乃有皇犧皇
犧之有天下也未有書計厯載彌乆暨於黄帝班示文
章重黎記註象應著名始終相驗凖度追元乃立厯數
天難諶斯是以五三迄于來今各有改作不通用故黄
帝造厯元起辛卯而顓頊用乙卯虞用戊午夏用丙寅
殷用甲寅周用丁巳魯用庚子漢興承秦初用乙卯至
武帝元封不與天合乃㑹術士作太初厯元以丁丑王
莽之際劉歆作三統追太初前世一元得五星㑹庚戌
之嵗以為上元太初厯到章帝元和旋復疏闊徴能術
者課校諸厯定朔稽元追漢三十五年庚辰之嵗追朔
一日乃與天合以為四分厯元加六百五元一紀上得
庚申有近於緯而嵗不攝提以辨厯者得開其説而其
元尠與緯同同則或不得於天然厯之興廢以疏宻課
固不主於元光和元年中議郎蔡邕郎中劉洪補續律
厯志邕能著文清濁鍾律洪能為算述敘三光今考論
其業義指博通術數略舉是以集録為上下篇放續前
志以備一家(蔡邕戍邉上章曰朔方髠鉗徒臣邕稽首/再拜上書皇帝陛下臣邕被受陛下尤異)
(大恩初由宰府備數典城以叔父故衛尉質時為尚書/召拜郎中受詔詣東觀著作遂與羣儒並拜議郎沐浴)
(恩澤承答聖問前後六年質奉機宻趨走目下遂竟端/右出相好藩還尹輦轂句日之中登躡上列父子一門)
(兼受恩寵不能輸冩心力以效絲髮之功一旦被章䧟/沒辜戮陛下天地之徳不忍刀鋸截臣首領得就平罪)
(父子家屬徙充邉方完全軀命喘息相隨非臣無状所/敢復望非臣罪惡所當復䝉非臣辭筆所能復陳臣初)
(決罪雒陽詔獄生出牢户顧念元初中故尚書郎張俊/坐漏泄事當伏重刑已出糓門復聽讀鞠詔書馳救一)
(等輸作左校俊上書謝恩遂以轉徙郡縣促遣徧於吏/手不得頃息含辭抱悲無由上逹既到徙所乗塞守烽)
(職在候望憂怖焦灼無心復能操筆成草致章闕庭誠/知聖朝不責臣謝但愚心有所不竟臣自在布衣常以)
(為漢書十志下盡王莽而世祖以来唯有紀傳無續志/者臣所師事故太傅胡廣知臣頗識其門户略以所有)
(舊事雖未備悉粗見首尾積累思惟二十餘年不在其/位非外吏庶人所得擅述天誘其𠂻得備著作郎建言)
(十志皆當撰録遂與議郎張華等分受之所使元順難/者皆以付臣先治律厯以籌算為本天文為驗請太師)
(舊注考校連年徃徃頗有差舛當有增損乃可施行為/無窮法道至深㣲不敢獨議郎中劉洪宻於用算故臣)
(表上洪與共參思圖牒尋繹適冇頭角㑹臣被罪遂放/邉野臣竊自痛一為不善使史籍所闕胡廣所校二十)
(年之恩中道廢絶不得䆒竟慺慺之情猶以結心不能/違望臣初欲須刑竟乃因縣道具以状聞今年七月九)
(日匈奴始攻郡鹽池縣其時鮮卑連犯雲中五原一月/之中烽火不絶不言四夷相與合謀所圗廣逺恐遂為)
(變不知所濟郡縣咸懼不守朝旦臣所在孤危懸命鋒/鏑湮滅土灰呼吸無期誠恐所懐隨軀腐朽抱恨黄泉)
(遂不設施謹先顛踣科條諸志臣欲制刪定者一所當/接續者四前志所無臣𣣔著者三及經典羣書所冝捃)
(摭本奏詔書所當依據分别首目幷書章左臣初被考/妻子迸竄亡失文書無所案請加以惶怖愁恐思念荒)
(散十分不得識一所識者又恐謬誤觸冐死罪披散愚/情願下東觀推求諸奏參以璽書以補綴遺闕昭明國)
(體章聞之後雖肝腦流離白骨剖破無所復恨惟陛下/省察謹因臨戎長霍圍封上臣頓首死罪稽首再拜以)
(聞其所論志志家未以成書如/有異同今隨事注之于本志也)
贊曰象因物生數本杪曶律均前起凖調後發該覈衡
琁檢㑹日月
　
　
　後漢書卷十三
　後漢書卷十三考證
律歴志下日有光道○光監本作九依宋本改(臣召南/)
　按黄道居中日光道前書天文志云日有中道月有
　九行中道者黄道一曰光道光道北至東井去北極
　近南至牽牛去北極逺東至角西至婁去極中此光
　道之明文也
　
　
　
　
　
　
　
　
　
　後漢書卷十三考證
