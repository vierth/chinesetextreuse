
　通鑑續編卷六
　　　　　　　　　　　　　元　陳桱　撰
(癸/亥)仁宗皇帝天聖元年(契丹太/平三年)春三月行崇天厯(司天/役人)
　(張奎運/所造也)罷𣙜茶行貼射法(初𣙜茶之法擇要害之地/置𣙜貨務㑹給交鈔往還)
　(而不積茶貨其淮南蘄黄廬舒光夀六州官自為場/置吏謂之山場凡十三所六州采茶之民皆𨽻焉謂)
　(之園户嵗課作茶輸租餘則官府市之其售于官者/皆先受錢而後入茶謂之本錢又民嵗輸税願折茶)
　(者謂之折税茶其出粥皆就本場而官所收茶則送/六𣙜貨務粥之茶出境則給劵商賈貿易入錢帛京)
　(師𣙜貨務以射六務十三場茶給劵隨所射與之其/利既溥商賈爭轉致于西北天禧末乃禁茶出境凡)
　(民茶折税外匿不送官及私販粥者没入之計直論/罪園户由是輒毁敗茶樹是嵗命李諮等較鹽茶礬)
　(税歳入登耗更定其法遂置計置司以張士遜吕夷/簡魯宗道總之請行貼射法于淮南其法以十三場)
　(茶買賣本息併計其數罷官給本錢使商人與園户/自相交易一切定為中估而官收其息且如粥舒州)
　(羅源場茶斤售錢五十有六其本錢二十有五官不/復給但使商人輸息錢三十有一而已然必輦茶入)
　(官隨商人所指予之給劵為驗以防私售其歳課貼/射不盡則官市之如舊園户過期而輸不足者計所)
　(負數如商人入息其入錢以射六𣙜貨務茶者如/舊制豪商大賈不能有所輕重反爭言其不便矣)夏
　五月行陕西河北入中芻糧見錢法(初雍熈中用兵/西北艱於饋餉)
　(乃令商人入芻糧塞下酌地之逺近而為其直取市/價而厚増之授以要劵謂之交引至京師給以緍錢)
　(又移文江淮荆湖給以茶及顆末鹽官私便之至道/初楊允恭為江淮兩浙制置茶鹽使始禁淮南十二)
　(州軍鹽官自粥之商人先入金帛京師及揚州折博/務者悉償以茶自是粥鹽得實錢而茶無滯積然商)
　(人急於得鹽而鹽不可復得其輸邊粟者持交引詣/京師坐賈置鋪𨽻名𣙜貨務之家轉粥茶貨而去及)
　(西北通好罷兵邊儲稍緩物價漸減而交引虚錢未/改既以茶代鹽而買茶所入不補其給交引停積故)
　(商旅所得茶指期于數年之外京師收引者價愈賤/商人病之景徳中鹽鐵副使林特崇儀副使李溥上)
　(茶法二十三䇿令商人有舊引千貫者令嵗入新引/二百候五嵗則新舊皆給足諸𣙜貨務所受茶皆均)
　(第配給場務以交引至先後為次大商刺知精好之/處日夜走僮使齎劵詣官率多先焉初禁淮南鹽小)
　(商已困至是益不能行既而商利寖薄陕西交引益/賤入中者日少邊備不給茶法亦壊是歳改行貼射)
　(法令商人入芻粟塞下者隨所在實估度地里逺近/量増其直給劵至京一切以緡錢償之謂之見錢法)
　(虚估之/弊稍革)秋九月馮拯罷(拯氣貌嚴重而乏風節議論/多迎合上意然自奉侈靡外)
　(示儉陋人不能知/也至是以疾罷)以王欽若平章事○冬十一月置
　益州交子務(初唐憲宗令商賈至京師委錢諸道富/家以輕裝趍四方合劵乃取號曰飛錢)
　(太祖因其制許民入錢京師於諸州便換大中祥符/四年張詠知益州患蜀人鐵錢重不便貿易設質劑)
　(之法一交一緡以三年為一界而換之六十五年為/二十二界謂之交子使富民十六户主之後富民稍)
　(衰不能償所負爭訟不息轉運使薛由張若谷請置/交子務以𣙜其出入禁私造者帝從其議立務于益)
　(州界以百二十/五萬六千為額)作奉真殿于景靈宫(奉安真宗/御容也)
(甲/子)二年(契丹太/平四年)春二月契丹改鴨子河為混同江○秋
　八月帝臨國子監謁孔子○冬十一月立郭氏為皇
　后(后平盧節度使崇之孫女也時張美人有寵帝/欲立之太后不可而止故后雖立而頗見疎)
(乙/丑)三年(契丹太/平五年)秋九月契丹主如燕(契丹雖立五京而/往来無恒月至是)
　(次南京宴于内果園燕人聚觀爭以土物来獻契丹/主禮髙年恵鰥寡賜酺至夕六街燈火如晝士庶嬉)
　(遊焉求進士得七十二人命賦詩第其工拙以張昱/等十四人為太子校書郎韓欒等五十八人為崇文)
　(館校/書郎)冬十月以晏殊為樞密副使○十一月復𣙜茶
　罷貼射法(商賈以貼射利薄而論者謂邊糴償見錢/恐京師府蔵不足以繼爭言不便㑹江淮)
　(計置司言茶有滯積壊敗者請一切焚棄朝廷疑變/法之弊下書責計置司而遣官行視茶積李諮具言)
　(新法之便庫有増緡邊饒儲積二府亦言滯積之茶/乃累年壊敗者新法之利功緒已見盖積年侵蠧之)
　(源一朝閉塞商賈利於復故欲以動摇而論者不察/其實助為㳺説願力行之毋為流言所易詔翰林侍)
　(講學士孫奭等同究利害奭等言貼射之法善者歸/商粗惡入官故人莫肯售且園户貧弱力不能給故)
　(嵗輸不足今使入息煩擾益甚不可不革遂罷貼射/法官復給本錢市茶商人入錢以售之茶法復壊)
　王欽若卒(帝謂輔臣曰欽若久在政府觀其所為真/姦邪也王曽對曰欽若與丁謂林特陳彭)
　(年劉承珪同惡時稱五/鬼姦邪險偽誠如聖諭)十二月以張知白平章事張
　耆為樞密使(耆即張旻也太后微時嘗寓旻家/旻事之甚謹后深徳之故長樞府)
(丙/寅)四年(契丹太/平六年)春三月契丹凖布叛(契丹西北恒為党/項凖布諸部侵擾)
　(至是/益甚)夏六月京師大水(大雨震雷平地水數尺壊京/城民舍溺死者數百人時宰)
　(執方晨朝未入有㫖放朝王曽附中使奏曰天變甚/異乃臣等燮理無狀豈可退安私室亟請入見陳所)
　(以備禦之道同列有/先歸者皆媿服焉)秋九月以周後柴元亨為三班
　奉職(元亨世宗/從孫也)冬十月甲戌朔日有食之
(丁/夘)五年(契丹太/平七年)春正月壬寅朔帝率羣臣上皇太后夀
　于㑹慶殿遂御天安殿受朝(先是帝白太后欲元日/先上太后夀乃受朝太)
　(后不可王曽奏曰陛下以孝奉母儀太/后以謙全國體請如太后令帝不從)晏殊免(殊從/太后)
　(幸玉清昭應宫從者持笏後至殊怒以笏撞之折齒/為御史所論出之宣州尋改應天自五代以来天下)
　(學校廢壊殊始興建為諸州倡且延范仲淹以教生/徒仲淹敦尚風節每論朝廷利害感激思奮殊深器)
　(之薦為秘/閣校理)以夏竦為樞密副使(竦明敏博學文章典/雅材術過人但急於)
　(進取喜交結任數傾側/由是世以姦邪目之)龍圖閣學士孫奭上無逸圖
　(奭侍講久每至前世亂君亡國必反覆規諷/因畫書無逸為圖以進帝命施于講讀閣下)
(戊/辰)六年(契丹太/平八年)春二月張知白卒(知白為相慎名器每/以盛滿為戒雖貴顯)
　(清約如寒士然體素羸憂畏日侵在中書/忽感風眩輿歸第帝臨問疾已不能言)三月丙申
　朔日有食之○以張士遜平章事姜遵范雍為樞密
　副使○夏五月楚王元佐卒○趙徳明使其子元昊
　襲甘州取之(元昊小字嵬理性雄毅多大畧善繪畫/能創製物始圓面髙準曉浮圖學通蕃)
　(漢文字案上置法律常攜野戰歌太乙金鑑訣徳明/雖臣事中國及契丹然於本國則稱帝由是立元昊)
　(為皇太/子焉)
(己/巳)七年(契丹太/平九年)春正月曹利用罷(時太后臨朝中人與貴/戚稍能軒輊為禍福而)
　(利用以勲舊自處不恤也凡内降恩力持不予左右/怨之太后亦嚴憚利用稱曰侍中而不名利用奏事)
　(簾前或以指爪擊帶鞓左右指示太后曰利用在先/帝時何敢爾耶太后頷之㑹利用從子汭為兵馬監)
　(押於趙州被酒衣黄衣令人呼萬嵗事聞汭杖死内/侍羅崇勲江徳明請併罪利用后問諸執政衆顧望)
　(未有對者張士遜徐曰此獨不肖子為之利用大臣/宜不知狀后大怒王曽復為力解后曰卿嘗言利用)
　(強横今何解也曽曰利用素恃恩故常以理折之今/加以大惡則非臣所知也后意少釋乃罷為衛將軍)
　二月魯宗道卒(時有小臣方仲弓上書請太后依武/后故事立劉氏七廟后問諸輔臣衆)
　(不敢對宗道獨進曰若立劉氏七廟如嗣君何乃止/后嘗與帝同幸慈孝寺欲乗大安輦先帝而行宗道)
　(曰夫死從子婦人之道也后遽命輦後乗輿時執政/多任子於館閣讀書宗道曰館閤育天下英才豈紈)
　(袴子弟得以恩澤處耶曹利用恃權驕横宗道屢於/帝前折之輔政七年剛正嫉惡遇事敢言貴戚用事)
　(者皆憚之目為魚頭㕘/政因其姓且言骨鯁也)張士遜罷(士遜在政府無所/可否時人以和鼓)
　(目之至是以/救曹利用罷)以吕夷簡平章事夏竦參知政事陳堯
　佐為樞密副使○以薛奎參知政事(初奎知開封府/時真宗數宴大)
　(臣至有沾醉者奎諫曰陛下宜勵精萬㡬而簡宴幸/今天下誠無事然宴樂無度大臣數被酒失儀非所)
　(以重朝廷也帝深納之及拜參政入謝帝曰先帝嘗/以卿可大任今用卿先帝意也他日帝諭輔臣曰臣)
　(事君鮮有克終者奎對曰保終之道匪獨/臣不然也因歴數唐開元天寳時事以聞)安置衛將
　軍曹利用于房州行至襄陽自殺(内侍等必欲報利/用以快志故貶内)
　(侍楊懐敏送之至襄陽驛懐敏以語侵之利用遂投/繯而死利用性悍梗少通力裁僥倖而其親舊或有)
　(因緣以進者故及於禍然居位忠藎/有守終始一致死非其罪聞者寃之)復賢良方正等
　科(詔復賢良方正等六科増置書判拔萃科以待選/人之應書者髙蹈丘園科沈淪草澤科茂材異等)
　(科以待布衣之被舉者其法先以藝業上之有/司有司較之然後試秘閣中格進帝而親䇿焉)夏四
　月南平王李公藴卒以其子徳政為交阯郡王(追封/公藴)
　(南越/王)六月大雨震電玉清昭應宫災(丁未夜中宫内/火起大雨震電)
　(至曉宫屋盡燬詔繫守衛者于御史獄太后泣對大/臣曰先帝尊天奉道故竭力成此宫今一夕延燎㡬)
　(盡惟長生崇夀二小殿存爾何以稱遺㫖哉范雍抗/言曰不若悉燔之也先朝以此竭天下之力遽為灰)
　(燼非出人意如因其所存又將葺之則民不堪命矣/非所以祗天戒也中丞王曙亦言玉清昭應宫之建)
　(非應經義災變之来若有警者願除其地罷諸禱祠/以應天變右司諫范諷復言此實天變不當置獄窮)
　(治太后與帝感悟遂減守衛者罪而/下詔不復繕脩以二殿為萬夀觀)王曽罷(初太后/受冊將)
　(御大安殿曽執不可及長寧節上夀又止供帳便殿/太后已不悦曽復以太后左右姻家稍通請謁多裁)
　(抑之太后滋不能堪會玉/凊昭應宫災曽以首相免)秋七月罷諸宫觀使○八
　月丁亥朔日有食之○以陳堯佐王曙參知政事夏
　竦為樞密副使○契丹大延琳據遼陽以叛冬十月
　契丹蕭孝穆帥師討之(自神冊以来遼柬無𣙜酤鹽/麯之法馮延休韓紹勲相繼)
　(為户部使始以燕法繩之民不堪命會燕荐饑户部/副使王嘉獻計造船使其民諳海事者漕粟以賑之)
　(水路艱險多至覆没鞭朴榜掠民怨思亂東京錫里/軍詳衮大延琳因之為變遂囚留守蕭孝先及其妻)
　(南陽公主殺韓紹勲王嘉等以快衆情僭號興遼改/元天慶副留守王道平踰城走謁契丹主於黒嶺告)
　(變契丹主徴諸道兵命南京留守燕王/蕭孝穆為都統以討之延琳嬰城固守)十一月癸亥
　日南至帝朝皇太后于㑹寧殿遂同御大安殿以受
　朝(十一月癸亥冬至帝率百官上太后夀于會寧殿/遂同御大安殿以受朝帝之將朝會寧也祕閣校)
　(理范仲淹上疏切諫曰奉親于内自有家人禮顧與/百官同列北面而朝之可乎非所以垂法後世也帝)
　(不納既又上疏請太后還政亦不/報遂乞補外出為河中府通判)以周後柴詠為三
　班奉職(復授柴氏子姓十一人官及賜錢帛因命/自今三年郊祀録周世宗後一人著為令)
(庚/午)八年(契丹太/平十年)春二月詔梁唐晉漢周朝三品以上官
　子孫依律敘䕃(告身不存者不預御史臺主/簿石介上疏以為不可坐罷)夏五月
　賜信州龍虎山道士張乾曜號澄素先生(後漢張道/陵之後也)
　秋八月罷𣙜鹽法復通商(自諸國降附天下鹽利皆/歸縣官其解池引水而成)
　(者曰顆鹽淮浙蜀廣鬻海井或鹻成者曰末鹽初皆/通商貿易咸平中梁鼎始請自粥解鹽未㡬以公私)
　(煩擾復舊商販帝初即位置計置司議茶鹽利害茶/法變為貼射而鹽則官自粥官得利㣲而民不便解)
　(池積鹽為阜其上生木合抱數莫可較於是詔翰林/學士盛度御史中丞王隨等議更其制度上通商五)
　(利曰方禁商時伐木造船輦運兵民不勝疲勞今去/其弊一利也陸運既差帖額又役車户貧人懼役連)
　(嵗逋逃今悉罷之二利也船運有沈溺之患綱吏侵/盜雜以泥沙硝石其味苦惡疾生重膇今皆得食真)
　(鹽三利也錢幣國之貨泉欲使通流富家多蔵鏹不/出民用益蹙今歳得商人出緡錢以助經費四利也)
　(嵗減監官兵卒畦夫傭作之給五利也於是詔罷三/京二十八州軍𣙜法聽商人入錢若金銀于京師𣙜)
　(貨務給鈔受鹽于解/池而申私販粥之禁)契丹蕭孝穆執大延琳以歸○
　九月姜遵卒○以趙稹為樞密副使(時政出宫掖稹/厚結劉美家婢)
　(以千進用命未下有馳告者稹曰東頭/西頭盖意在中書也聞者以為笑談)初置武舉(其/法)
　(先閲騎射而試之以䇿為去留/弓馬為髙下每遇制舉則試焉)髙麗来貢
(辛/未)九年(契丹太平十一年六月/興宗宗真景福元年)夏六月契丹主隆緒卒
　太子宗真立其母蕭訥木錦自為太后治國事(三月契/丹主如)
　(長春河有疾六月殂于大福河之北太子宗真立其行/母蕭訥木錦自立為皇太后聽政聖宗理寃滯舉才)
　(察貪殘抑奢僭録勲勞振貧乏弭兵以息民設/科以取士政令平壹國以富強契丹之賢主也)契丹
　太后蕭訥木錦遷其主母齊天蕭氏于臨潢(初聖宗疾/革元妃訥)
　(木錦詈齊天后曰老物寵亦有既耶令左右扶后出/宫於是護尉馮嘉努喜孫等希太后㫖誣齊天后弟)
　(北府宰相蕭珠卜詳衮蕭必塔謀逆太后令鞫治連/及齊天后契丹主聞之曰皇后侍先帝四十年撫育)
　(朕躬當為太后今不果反罪之可乎太后曰此人若/在恐為後患契丹主曰皇后無子而老雖在無能為)
　(也太后不從/遷之上京)秋七月王隨等如契丹(王隨致祭王鬷/梅詢弔慰范諷)
　(賀即位孔道輔賀其太后冊禮契丹宴使者優人以/文宣王為戲道輔艴然徑出主客者固邀道輔還坐)
　(且令謝契丹主道輔正色曰中國與北朝通好以禮/文相接今俳優之徒慢侮先聖而不之禁北朝之過)
　(也道輔何謝契丹君臣黙然因酌大巵謂曰/天寒飲此可致和氣道輔曰不和固無害)冬十月
　罷翰林學士宋綬(時太后専政綬/以為言故罷之)契丹使耶律翥等
　來(耶律翥謝弔慰髙徳順致遺物耶律/遜耶律元謝賀即位及太后冊禮)十二月契丹
　封李徳昭子元昊為夏國公以女歸之
(壬/申)明道元年(契丹重/熙元年)春正月契丹主帥羣臣朝其母(契/丹)
　(太后専決國事契丹主不得預聞/至是御正殿受契丹主及羣臣朝)二月以張士遜平
　章事○尊真宗婉儀李氏為宸妃是日卒(婉儀杭州/人實生帝)
　(太后既取帝為己子與楊太妃保護甚至帝亦盡孝/道所以奉太后太妃者無不備而婉儀黙然處先朝)
　(嬪御中未嘗自異人畏太后亦無敢言者以是帝雖/春秋長不自知為婉儀所出也至是疾革乃自順容)
　(進位宸妃是日薨太后欲以宫人禮治喪于外吕夷/簡時為首相奏禮宜從厚太后遽引帝起有頃后復)
　(獨立簾下召夷簡問曰一宫人死相公云云何也夷/簡對曰臣待罪宰相事無内外皆當預也后怒曰相)
　(公欲離間吾母子耶夷簡對曰陛下不以劉氏為念/臣不敢言尚念劉氏則喪禮宜從厚后悟乃以一品)
　(禮殯于洪福院夷簡又謂入内都知羅崇勲曰宸妃/當以后服殮用水銀實棺異時勿謂夷簡不道及也)
　(崇勲如/其言)三月契丹太后訥木錦弑主母齊天后蕭氏
　于臨潢(太后慮契丹主懐齊天后鞠育之恩因其蒐/于雪林遣人馳至臨潢賜齊天后死后曰我)
　(實無辜天下共知待我浴而後就死可乎/使者退比復至則后已殂矣諡曰仁徳)秋七月王
　曙罷○八月以晏殊參知政事楊崇勲為樞密副使
　○以吐蕃唃厮囉為寧逺大將軍○宫中火詔求直
　言(癸亥大内火延及八殿帝移御延福宫百官晨朝/而宫門不啓輔臣請對上御拱宸門追班百官拜)
　(樓下吕夷簡不拜上使人問其故曰宫中有變羣臣/願一見清光上舉簾見之乃拜有司究火所起多引)
　(宫人屬吏御史蔣堂言火起無迹安知非天意陛下/宜修徳應變有司乃欲歸咎宫人是重天譴也程琳)
　(亦以為言上為罷獄詔羣臣直言闕失丁夘大赦殿/中丞滕宗諒秘書監劉越請太后還政以答天譴不)
　(報/)九月復作受命寳(帝寳冊為宫/火所焚故也)冬十一月夏王趙
　徳明卒以其子元昊為定難節度使西平王(徳明卒/贈太師)
　(尚書令兼中書令即遣楊吉授元昊三使封西平王/初元昊數諫其父母臣宋徳明輒戒之曰吾用兵久)
　(疲矣吾族三十年衣錦綺此宋恩也不可負元昊曰/衣皮毛事畜牧蕃性所便英雄之生當霸王耳何錦)
　(綺為既襲位明號令以兵法勒諸部始衣白窄衫氊/冠紅裏冠頂後垂紅結綬自號嵬名吾祖凡六日九)
　(日則見官屬倣中國置文武班立蕃學漢學自中書/令宰相樞密使以下皆分命蕃漢人為之以衣冠采)
　(色别士庶貴賤每舉兵必率部長與獵有獲則下馬/環坐飲割鮮而食各問所見擇取其長避父諱改明)
　(道為顯道稱於國中諡徳明為太宗光聖皇/帝墓號嘉陵追尊繼遷為太祖廟號武宗)契丹冊
　趙元昊為夏國王○以楊崇勲為樞密使
(癸/酉)二年(契丹重/熙二年)春二月皇太后有事于太廟(太后欲被/服天子衮)
　(冕以享太廟薛奎力諫且曰必御此若何為拜后不/聽服儀天冠衮衣去劒為初獻皇太妃為亞獻皇后)
　(為終獻禮畢羣臣上太后尊號曰應/元齊聖顯功崇徳慈仁保夀皇太后)帝耕藉田大赦
　○三月皇太后劉氏崩(后有疾帝為大赦天下甲午/后崩帝見左右泣曰太后疾)
　(不能言猶數引其衣若有所屬何也薛奎曰其在衮/冕也服之豈可見先帝於地下帝悟遂止以后服斂)
　(諡曰莊獻明肅舊制后皆二諡稱制加四諡自此始/后稱制十二年雖政出宫闈而號令嚴明恩威加天)
　(下左右近習少所假借宫掖間未嘗妄改作内外賜/予有節賜族人御食必易以釦口曰尚方器勿使入)
　(吾家也常服絁繻練裙侍者見帝左右簮珥珍麗欲/效之后戒曰彼皇帝嬪御飾也汝安得學三司使程)
　(琳獻武后臨朝圖后擲于地曰吾不作此負祖宗事/漕使劉綽還京西言在庾有出賸糧千餘斛乞付三)
　(司后問曰卿識王曽張知白吕夷簡魯宗道乎此四/人者豈因獻羨餘進哉晚年稍進外家而任宦者羅)
　(崇勲江徳明等訪外事/崇勲由此勢傾中外)尊皇太妃楊氏為皇太后(太/后)
　(遺誥尊太妃為皇太后與皇帝同議國事閤門趣百/僚賀御史中丞蔡齊目臺吏毋追班而入白于執政)
　(曰上春秋富習知天下情偽今宜躬攬朝政豈可使/女后相踵稱制乎右司諫范仲淹復上疏曰太后母)
　(號也自古無因保育而代立者今一太后崩又立一/太后天下且疑陛下不可一日無母后之助矣殿中)
　(侍御史龐籍請下閤門取垂簾儀制盡焚之由/是止尊太妃為皇太后而削去同議軍國事)帝始
　親政(帝親政罷創修寺觀裁抑僥倖召宋綬范仲淹/而黜内侍江徳明等中外大悦劉太后愛帝踰)
　(於已出帝亦盡孝故終始無毫髮間隙之可議及帝/親庶務言者多追詆太后時事范仲淹言于帝曰太)
　(后受遺先帝調䕶陛下者十餘牟今宜掩其小故以/全后徳帝曰此亦朕所不忍聞也遂下詔戒飭中外)
　(毋得輒言皇太/后垂簾日事)曹琮等如契丹(曹琮告哀章/得象致遺物)吐蕃唃
　厮囉徙居青唐(温逋竒囚唃厮囉于穽中而出兵收/不附已者守穽人出之唃厮囉因集)
　(部衆討殺温逋/竒而徙居青唐)夏四月吕夷簡張耆夏竦陳堯佐范
　雍趙稹晏殊罷(帝與吕夷簡謀以張耆等皆附太后/得居政府欲悉罷之夷簡以為然帝)
　(退以語皇后后曰夷簡獨不附太后耶但多機巧善/應變耳由是夷簡亦罷制下夷簡方押班聞唱名大)
　(駭不知其故因令素所厚内侍都知閻文應詗之/乃知事由郭后也於是深憾后思有以傾之矣)以
　李迪平章事王隨參知政事李諮為樞密副使王徳
　用僉書樞密院事○追尊生母宸妃李氏為皇太后
　(荆王元儼為帝言陛下乃李宸妃所生妃死以非命/帝始知為宸妃子因號慟累日下詔自責追尊為皇)
　(太后諡莊懿幸洪福寺祭告易梓宫親啓視之妃以/水銀故玉色如生冠服如皇后帝歎曰人言其可信)
　(哉待劉氏加厚/陪葬于永定陵)契丹使耶律夀寧等来(夀寧来祭奠/耶律卿寧耶)
　(律嵩弔慰帝/及皇太后)六月甲午朔日有食之○秋七月旱蝗
　詔求直言○八月以宋綬為端明殿學士(復文明為/端明置學)
　(士在翰林侍講學士之上以待/學士之久次者首以綬為之)冬十月葬莊獻明肅
　皇太后○張士遜楊崇勲免(士遜為首相無所建明㑹/羣臣詣洪福院上莊懿太)
　(后冊退而入慰士遜與同列過楊崇勲/園飲日中期不至中丞范諷劾之坐免)以吕夷簡平
　章事宋綬參知政事王曙為樞密使王徳用蔡齊為
　副使(初徳用為殿前都虞候有求太后内降補軍吏/者徳用曰補吏軍政也不可與太后固欲與之)
　(徳用卒不奉詔帝親政閲太后閤中得徳用所奏事/竒之以為可大用遂拜簽樞徳用謝曰臣武人幸得)
　(以馳驅自效賴陛下威靈待罪行間足矣且臣不學/不足以當大事帝遣使者趣入院由是眷注益隆)
　十一月贈寇準中書令○詔自今宰相不得進擬臺
　臣(帝曰宰相自用臺官則宰相/過失無敢言者矣故有是詔)十二月薛奎罷(奎謀/議正)
　(直或志不伸歸輒嘆咤不食家人笑曰何/必如是奎曰吾仰慙古人俯愧後世爾)廢皇后郭
　氏為淨妃玉京沖妙仙師居長寧宫黜御史中丞孔
　道輔等十人于逺州(時尚美人楊美人俱得幸數與/皇后忿爭一日尚氏於上前有)
　(侵后語不勝忿批其頰上自起救之誤批上頸上大/怒内侍閻文應因與上謀廢后且勸帝以爪痕示執)
　(政帝以示吕夷簡且告之故夷簡有憾于后遂主廢/黜之議帝猶疑之夷簡曰光武漢之明主也郭后止)
　(以怨懟坐廢况傷陛下頸乎帝意遂決將廢后夷簡/敕有司毋得受臺諫章奏於是中丞孔道輔率諫官)
　(孫祖徳范仲淹宋庠劉渙御史蔣堂郭勸楊偕馬絳/段少連十人詣垂拱殿伏奏皇后天下之母不當輕)
　(議黜廢願賜對盡所言帝使内侍諭道輔等至中書/令吕夷簡以皇后當廢狀告之道輔語夷簡曰大臣)
　(之於帝后猶子事父母也父母不和可以諫止柰何/順父出母乎夷簡曰廢后有漢唐故事道輔復曰人)
　(臣當道君以堯舜豈得引漢唐失徳為法耶夷簡不/答即奏言伏閤請對非太平美事詔黜道輔等皆知)
　(逺州明日道輔等趍朝欲留百官揖宰相廷爭至待/漏院聞詔乃退道輔鯁挺特達遇事彈劾無所避天)
　(下皆以直道許/之至是名益重)
(甲/戌)景祐元年(契丹重/熙三年)春正月以賈昌朝等為崇政殿説
　書(侍講學士孫奭年老乞外因薦賈昌朝趙希言王/宗道楊安國等自代遂特置説書四人日輪二員)
　(祇候焉昌朝誦説尤/為明析帝多所質問)二月罷書判拔萃科○夏五月
　契丹太后蕭氏有罪遷于慶州契丹主始親政立重
　元為太弟(契丹太后蕭氏隂召諸弟議欲立少子重/元重元以其謀白于契丹主遂收太后符)
　(璽而遷之於慶州七栝宫始/親決國事立重元為皇太弟)閏六月毁無額僧舍○
　秋八月王曙卒(曙方嚴簡重有大臣體居官深自損/抑然溺於浮圖法恒齋居蔬食云)
　以王曽為樞密使○詔淨妃郭氏出居瑶華宫(詔凈/妃出)
　(居瑶華宫廢美人尚氏為道士居洞真宫安置美人/楊氏于别宅尋賜淨妃號金陵教主沖靜元師帝頗)
　(念之遣使存問賜以樂府后和/答之辭甚悽惋帝益悔恨焉)九月立曹氏為皇后
　(彬之孫/女也)趙元昊反寇環慶州(元昊改元開運或告以/石晉敗亡之號也乃改)
　(廣/運)
(乙/亥)二年(契丹重/熙四年)春正月作邇英及延義閣(詔蔡襄冩無/逸篇于邇英)
　(閣之/屛)二月育汝南郡王允讓子宗實于宫中(允讓太/宗之孫)
　(父商王元份也帝未有儲嗣取宗/實入宫命皇后撫鞠之生四年矣)李迪罷○以王曽
　平章事蔡齊盛度參知政事王隨李諮知樞密院事
　王徳用韓億同知院事○趙元昊寇慶州(慶州柔逺/砦蕃部巡)
　(檢嵬通攻後橋諸砦破之元昊遂以執仇為名入寇/慶州緣邉都巡檢楊遵與戰敗續環慶都監齊宗矩)
　(援之次節義峰伏兵發/執宗矩去久之始放還)秋九月李照進新雅樂(初判/太常)
　(寺燕肅乞以王朴所造律準考定樂器帝乃命李照/照言王朴律準視古樂髙五律視禁坊樂髙二律昔)
　(伶倫截竹為律神瞽協其中聲然後聲應鳯鳴此不/刋之法也臣請依神瞽律法試鑄編鐘一簴可使度)
　(量權衡協和詔許之乃下潞州求上黨羊頭山秬黍/懐州河内縣取葭莩遂以縱黍累尺制律吕以定樂)
　(樂成進之雖律應古音而所造鐘磬才中太蔟樂與/器自相矛盾議者非之乃復命官較焉而詔天下有)
　(深達鐘律音者所在以聞於是知杭州鄭向薦/鎮東推官阮逸知蘇州范仲淹薦布衣胡瑗矣)冬十
　一月廢后郭氏薨竄内侍閻文應于嶺南(后居瑶華/帝嘗密遣)
　(人召之后辭曰若再見召者須百官立班受冊方可/乃止屬小疾帝遣入内都知閻文應挾醫診視數日)
　(言后暴崩中外疑文應進毒而不得其實帝深悼之/追復后號以禮斂𦵏而停諡冊祔廟之禮知開封府)
　(范仲淹劾奏文/應之罪竄之)十二月加唃厮囉保順軍留後○詔
　孔宗愿襲封文宣公(自文宣公聖佑卒無子除襲封/者且十年衛真令顔太初言于)
　(蔡齊齊白于帝故有/是命宗愿聖佑弟也)
(丙/子)三年(契丹重/熙五年)春二月詔胡瑗阮逸較定鐘律(瑗逸極/言李照)
　(樂穿鑿帝命改作之瑗以横黍累尺及成則律圍徑/與古不合猶以瑗為校書郎逸知城父縣而遣之詔)
　(太常仍用和峴所定/樂而罷李照所製者)三月罷𣙜茶復行貼射法(自貼/射茶)
　(法廢而河北入中虚估之弊益甚李諮既居政府請/復行見錢法乃訪利害於商人遂罷河北入中虚估)
　(以實錢償芻粟實錢售官茶皆如天聖元年之制又/以北商持劵至京舊必得交引鋪為之保任并得三)
　(司符驗然後給錢以是京師坐賈率多邀求三司吏/稽留為姦令悉罷之命商持劵徑趍𣙜貨務驗實立)
　(償之而三説之法廢縣官自此省費矣三説法者募/商人入中芻粟於邊給劵以茶償之又益以東南緍)
　(錢及香藥/犀齒也)夏五月貶權知開封府范仲淹及集賢校
　理余靖館閣校勘尹洙歐陽修于外詔戒羣臣越職
　言事(范仲淹以吕夷簡執政進用者多出其門上百/官圖指其次第曰如此為序遷如此為不次如)
　(此則公如此則私况進退近臣凡超格者不宜全委/之宰相夷簡不悦他日論建都之事仲淹進曰洛陽)
　(險固而汴為四戰之地太平宜居汴即有事必居洛/陽當漸廣儲蓄繕宫室帝以問夷簡夷簡對曰仲淹)
　(迂闊務名無實仲淹聞之乃為四論以獻一曰帝王/好尚二曰選賢任能三曰近名四曰推委大抵譏切)
　(時弊且曰漢成帝信張禹不疑舅家故有新莽之禍/臣恐今日亦有張禹壊陛下家法夷簡訴曰仲淹越)
　(職言事離間陛下君臣所引用皆朋黨也仲淹對益/切由是落職知饒州集賢校理余靖上言曰仲淹以)
　(刺譏大臣重加譴謫儻其言未合聖慮在陛下聽與/不聽耳安可以為罪乎汲黯在廷以平津為多詐張)
　(昭論將以魯肅為麄疎漢皇吳主熟聞訾毁兩用無/猜豈損令徳陛下自親政以来屡逐言事者恐鉗天)
　(下口請改前命疏入靖坐落職監筠州酒税館閣校/勘尹洙上疏曰仲淹忠亮有素臣與之義兼師友則)
　(是仲淹之黨也今仲淹以朋黨被罪臣不可茍免夷/簡怒斥監䖍州酒税館閣校勘歐陽脩貽書責司諫)
　(髙若訥不能救謂其不復知人間有羞恥事若訥怒/上其書脩坐貶夷陵令館閣校勘蔡襄作四賢一不)
　(肖詩以譽仲淹靖洙脩而譏若訥人士傳寫粥書者/市之得厚利契丹使適至買以歸張於幽州館殿中)
　(侍御史韓瀆希夷簡㫖請書仲淹朋黨/掲之朝堂以戒百官越職言事者從之)秋七月置大
　宗正司○八月班民間車服之令○冬十月契丹主
　試進士于元和殿(九月契丹主獵黄華山獲熊三十/六十月幸燕京御元和殿以日射)
　(三十六熊賦幸燕詩試進士于廷賜馮立趙徽四十/九人及第以立為右補闕徽以下皆為太子中舍賜)
　(緋衣銀魚遂大宴契丹御試進士自此始丞/相張儉等請□禮部貢院歡飲至暮而罷)十一月
　皇太后楊氏崩(諡曰莊恵祔/𦵏永定陵)李諮卒(諮明辨知務在/樞府慎爵賞抑)
　(僥倖號/為稱職)以王徳用知樞密院事章得象同知院事○
　折惟忠卒以其子繼宣權知府州事○遼中書令張
　儉致仕(儉居相位二十年清約謙慎/禆益𢎞多契丹主深重之)
(丁/丑)四年(契丹重/熙六年)春二月祠赤帝于宫中(祈嗣/也)夏四月吕
　夷簡王曽宋綬蔡齊罷(初夷簡事曽甚謹曽亦力薦/其才遂至宰相及曽復入中)
　(書位反居下而夷簡任事久多所専決曽不能堪議/論間有異同遂力求罷帝疑之問曽曰卿亦有所不)
　(足耶時外傳王繼明納賂夷簡曽因及之帝以問夷/簡夷簡乞置對遂與曽交論帝前曽語屈求去益力)
　(夷簡亦乞罷時曽與蔡齊善而夷簡善宋綬惟盛度/不得志於二人而性猜險每有所議齊間有異綬惟)
　(夷簡之是而度依違其間事多不決及是帝問度曰/曽夷簡力求退何也度對曰二人心腹之事臣不得)
　(而知陛下詢二人以孰可代者則其情可察矣帝從/之曽薦齊夷簡薦綬於是四人俱罷而度獨留曽性)
　(資端厚在朝廷進止皆有常處平居寡言笑人不敢/干以私進退士人莫有知者范仲淹嘗問曽曰明揚)
　(士類宰相任也公之盛徳獨少此耳曽曰夫執政而/欲使恩歸已怨將誰歸耶仲淹服其言帝之初即位)
　(也少太后將有専制之患曽正色危言以立于朝由/是宦官近習不敢窺覦而帝徳日就太后亦全令名)
　(曽可謂社/稷之臣矣)以王隨陳堯佐平章事韓億程琳石中立
　參知政事盛度知樞密院事王鬷同知院事○趙元
　昊侵吐蕃遂取𤓰沙肅州(元昊遣其令公蘇奴兒將/兵攻唃厮囉敗死略盡奴)
　(兒被獲元昊憤之乃自帥衆攻猫牛城一月不下既/而詐約和城開乃大縱殺戮又攻青唐安二宗哥帶)
　(星嶺諸城唃厮囉部將安子羅以兵絶歸路元昊晝/夜角戰二百餘日子羅敗元昊乗勝遂取𤓰沙肅三)
　(州元昊既悉有夏銀綏宥靜靈鹽會勝甘涼𤓰沙肅/而洪定威龍皆即堡鎮號為州仍居興州阻河依賀)
　(蘭山為固地方萬里地饒五穀宜稻麥始大建官置/十二監軍司委豪右分統其衆自河北至午臘蒻山)
　(七萬人以備契丹河南洪州白豹安鹽州羅落天都/惟精山等五萬人以備環慶鎮戎原州左廂宥州路)
　(五萬人以備鄜延麟府右廂甘州路三萬人以備吐/蕃囘紇賀蘭駐兵五萬靈州五萬興州興慶府七萬)
　(人為鎮守總勝兵五十餘萬而苦戰倚山訛山訛者/横山𦍑平夏兵不在其數也選豪族善弓馬五千人)
　(迭直號六班直分鐵騎三千為十部設十六司于興/州以總庶政改元大慶元昊自製蕃書形體方整類)
　(八分而畫頗重複/以教國人紀事)冬十二月并代忻州地震(吏民壓/死者二)
　(萬二千三百人傷者五千/六百人畜牧死者五萬餘)
(戊/寅)寳元元年(契丹重熙七年○夏景宗/元昊天授禮法延祚元年)春三月王隨陳
　堯佐韓億石中立免(隨為相無所建明而數與堯佐/億中立爭事會忻代地震右司)
　(諫韓琦言隨堯佐中立非輔弼才億子綜為羣牧判/官不當自請以兄綱為代遂皆免琦遇事敢言切而)
　(不迂在諫垣前後/凡七十餘疏云)以張士遜章得象平章事王鬷李
　若谷參知政事王博文陳執中同知樞密院事(得象/為翰)
　(林學士時莊獻太后臨朝每遣内侍至學士院得象/必正色待之或不交一言帝聞而器之至是謂曰向)
　(者太后垂簾羣臣邪正朕皆黙識卿清忠無/所阿附又未嘗千請今日用卿職由此也)夏四月
　王博文卒○以張觀同知樞密院事○冬十月詔戒
　百官朋黨(中外論薦范仲淹者衆帝謂張士遜曰向/貶仲淹為其密請建立皇太弟故也今朋)
　(黨稱薦如此奈何乃下/詔戒敕百官毋得朋黨)趙元昊稱帝國號曰夏(元昊/遣使)
　(詣五臺供佛以窺河東道路既還遂與諸酋歃血約/先攻鄜延欲自靖徳塞門砦赤城路三道並入遣使)
　(奉表略曰臣祖宗本出帝胄當東晉之末運創後魏/之初基逺祖思恭當唐季率兵拯難受封賜姓祖繼)
　(遷心知兵要手握乾符大舉義旗悉降諸部臨河五/郡不旋踵而歸沿邊七州悉差肩而克父徳明嗣奉)
　(世基勉從朝命臣偶以狂斐制小蕃文字改大漢衣/冠衣冠既就文字既行禮樂既張器用既備吐蕃塔)
　(塔張掖交河莫不從服稱王則不喜朝帝則是從遂/以十月十一日郊壇備禮為世祖始文夲武興法建)
　(禮仁孝皇帝國稱大夏伏望許以西郊之地冊/為南面之君敢竭庸愚常敦歡好謹奉表以聞)十二
　月以夏竦為涇原秦鳯路安撫使知永興軍范雍為
　鄜延環慶路安撫使知延州(備元/昊也)加唃厮囉保順軍
　節度使邈川大首領(自西涼為李繼遷所陷潘羅支/舊部往往歸唃厮囉囘紇降者)
　(復數萬唃厮囉居青唐西有臨谷城通青海髙昌諸/國商人皆趍之以貿易由是富強朝廷欲使背擊元)
　(昊以披其勢因授節鉞唃厮囉/約盡力無負然終不能立大功)
(己/卯)二年(契丹重/熙八年)夏四月募河東陜西民入粟實邊○五
　月王徳用罷(趙元昊反徳用請自將討之不許徳用/狀貌雄毅面黒頸以下白晢人皆異之)
　(言者論其貌類藝祖且得士心不宜久典機密遂罷/又有言其市馬府州者上其劵乃市於商人言者猶)
　(不已乃降知隨州家人惶懼徳用/舉止言笑自若惟不接賔客而已)六月詔削趙元昊
　官爵屬籍(正月元昊表至羣臣皆曰元昊小醜也請/出師討之旋即誅滅矣諫官吳育獨進曰)
　(元昊雖稱藩臣其尺賦斗租不入縣官且叛服不常/請置之示不足責且已僭輿服勢必不能自削宜援)
　(國初江南故事稍易其名可以順附而收之不報而/下詔削奪元昊官爵絶互市掲榜于邊募人能擒之)
　(者即授定難節鉞已而元昊又遣賀永年齎嫚書納/旌節及所授敕告置神明匣留歸孃族而去朝廷乃)
　(遣使體量/安撫陜西)以夏守贇知樞密院事○秋七月以夏竦
　知涇州兼涇原秦鳯經略安撫使(朝廷遣轉運使龐/籍就竦計事竦上)
　(奏曰繼遷當繼捧入朝之後曹光實掩襲之餘遁逃/窮蹙而太宗累歳不能勦滅先皇帝鑒追討之弊戒)
　(疆吏謹烽候嚴卒乗来即逐之去無追捕也然拓跋/之境自靈武陷没之後銀綏割棄以来假朝廷威靈)
　(其所役屬者不過河外小羌爾况徳明元昊相繼猖/獗以繼遷窮蹙比元昊富實勢可知也以先朝累勝)
　(之士較當今闗東之兵勇怯可知也以興國習戰之/師方今沿邊未試之將工拙可知也繼遷竄伏平夏)
　(元昊窟穴河外地勢可知也若分兵深入糗糧不支/師行賊境利於速戰儻進則賊避其鋒退則敵躡其)
　(後老師費糧深可虞也若窮其巢穴須涉大河長舟/巨艦非倉卒可具也若浮囊挽綆聨絡而進我師半)
　(濟賊乗勢掩擊未知何謀可以捍禦臣以為不較主/客之利不計攻守之便而議追討者非良䇿也因條)
　(上十事一教習強弩以為竒兵二羈縻屬羌以為藩/籬三詔唃厮囉父子并力破賊四度地勢險易逺近)
　(砦柵多少勇怯而増減屯兵五詔諸路互相應援六/募土人為兵以代東兵七増置弓手壯丁獵户以備)
　(城守八並邊小砦毋積芻糧賊攻急則棄小砦入保/大砦以完兵力九闗中民坐累若過悞者許入粟贖)
　(罪以贍邊計十捐並邊冗兵冗官及減騎兵以紓饋/餉朝廷多采用之然是時邊臣多議征討反以竦為)
　(怯/)契丹主迎其太后于慶州(太后居慶州五年契丹/主悔之乃親御奉迎還)
　(京事之益謹/而后常不懌)冬十一月盛度程琳免(時有告開封府/吏馮士元姦利)
　(事知府鄭戩窮治之於是度坐令士元強取其鄰所/賃官舍琳坐令士元市材木買婦女等事初張遜有)
　(第在武成坊遜曽孫偕宗室女所出也年才七歳家/貧不自給乳媪擅出劵鬻第琳欲得之使士元密諭)
　(媪以偕㓜宜得御寳許粥乃售媪以宗室女故入宫/見太后得御寳琳遂市取之於是士元流海外度知)
　(揚州琳知潁州而御史中丞孔道輔天章閣待制龐/籍等十餘人皆坐朋黨免官補外初張士遜惡琳而)
　(疾道輔之不已附也欲去之㑹士元獄起士遜謂道/輔曰上顧程公厚今為小人所誣盍見上辨之道輔)
　(不悟入言于帝曰琳罪薄不足深治也帝怒/道輔始知為士遜所賣至鄆州發憤而卒)以王鬷
　知樞密院事宋庠參知政事(天聖中鬷使契丹過真/定時曹瑋為總管鬷見)
　(之瑋從容謂曰君異日當柄用願留意邊防鬷曰何/以教之瑋曰吾聞趙徳明嘗使人以馬𣙜易漢物不)
　(如意欲殺之少子元昊年才十餘諫曰我戎人本從/事鞍馬而以資鄰國易不急之物已為非䇿又從而)
　(殺之失衆心矣徳明從之吾嘗使人覘元昊狀貌異/常他日必為邊患鬷未以其言為然及在樞府帝數)
　(訪以邊事鬷不能/對始歎瑋之明識)折繼宣有罪貶為楚州都監以其
　弟繼閔權領府州事(繼宣苛虐掊克/種落嗟怨故也)种世衡帥師城
　青澗(鄜州判官种世衡言延安東北二百里有故寛/州請因其廢壘而興之以當寇衝右可固延安)
　(之勢左可致河東之粟北可圖銀夏之舊朝廷從之/命世衡董其役夏人屢来爭世衡且戰且城然處險)
　(無泉議不可守鑿地百五十尺始至石石工辭不可/穿世衡命屑石一畚酬百錢卒得泉以濟城成賜名)
　(青澗以世/衡知城事)
(庚/辰)康定元年(契丹重/熙九年)春正月丙辰朔日有食之除越職
　言事之禁(正旦日食知諫院富弼請罷宴徹樂就館/賜北使酒食執政不可弼曰萬一契丹行)
　(之豈不為朝廷羞既而聞契丹果罷宴帝深悔之時/禁臣僚越職言事弼因言應天變莫若通下情遂除)
　(其/禁)元昊寇延州執副總管劉平石元孫以歸二月貶
　范雍知安州(延州當夏人出入之衝地闊而砦柵踈/土兵寡弱又無宿將至是先遣人通欵)
　(于范雍雍信之不設備既而元昊盛兵攻保安軍鄜/延環慶副都總管劉平鄜延副都總管石元孫屯慶)
　(州雍以書召之平與元孫趍土門元昊既破金明砦/執都監李士彬父子乗勝至延州城下守城兵才數)
　(百雍閉門堅守平元孫聞之督騎兵晝夜倍道而前/明日至萬安鎮平先發步兵繼進夜至三川口西十)
　(里止營遣騎兵先趍延州爭門時鄜延都監黄徳和/巡檢万俟政郭遵各將所部兵分屯外境范雍皆召)
　(還為援平與之合歩騎萬餘結陣東行五里許與賊/遇平與賊皆為偃月陣相向有頃敵兵涉水為横陣)
　(郭遵擊退之敵復蔽盾為陣官軍復擊却之奪盾殺/獲及溺死者近千人平左耳右脛皆中流矢日暮戰)
　(士上首功及其獲馬平曰戰方急爾各誌之皆當重/賞汝語未巳敵以輕兵薄戰官軍引却二十步黄德)
　(和居陣後望見軍却率麾下走保西南山衆從之皆/潰平遣其子宜孫馳追徳和執轡語曰當勒兵還并)
　(力抗敵奈何先奔徳和不從驟馬遁赴甘泉平遣軍/校杖劒遮留得千餘人轉鬭三日敵退還水東平率)
　(餘衆保西南山立七柵自固敵夜使人叩柵問大將/安在士不應復使人偽為戍卒送文移平平殺之夜)
　(四皷敵環營呼曰如許殘兵不降何待平旦敵酋舉/鞭麾騎自山四出合擊絶官軍為二平遂與元孫等)
　(皆被執會大雪敵退延州得不陷詔殿中侍御史文/彦博即河中置獄問狀黄徳和腰斬范雍貶官知安)
　(州而贈平元孫官雍為治尚/恕好謀而少成故及於敗)詔陜西轉運使明鎬募
　強壯備邊○以夏守贇為陜西馬步軍都總管經略
　安撫招討使○以韓琦為陜西安撫使(時益利等州/饑琦為體量)
　(安撫使琦至蜀逐貪殘不職吏寛賦調止供物活饑/民百九十萬而還適元昊反琦上疏論西師形勢甚)
　(悉即命/安撫)詔改元許中外臣庶言事(西事日擾甲午括/畿内京東西淮南)
　(陜西馬丁酉詔樞密院同宰臣議邊事辛丑出内蔵/緡錢八十萬陜西市糴軍儲訪知邊事者丙午降徳)
　(音釋寇所至州縣罪及夏税是日改元去/尊號寳元二字許中外臣庶上封章言事)三月丙子
　大風晝暝詔中外言闕政○王鬷陳執中張觀免(時/邊)
　(事大急而鬷等無所建明/每有議事又多不合故免)以晏殊宋綬知樞密院事
　王貽永同知院事○夏四月遣使籍陜西強壯及増
　補河北強壯軍○五月張士遜致仕(初西事方劇因/簡輦官為禁軍)
　(輦官攜妻子遮宰相樞密院喧訴士遜將朝馬驚墜/地士遜移告家居諫官韓琦論士遜既不能有建明)
　(政府又非養病之地士遜不自安上章請老至/是以太傅鄧國公致仕宰相得謝自士遜始)以吕
　夷簡平章事○以夏竦為陜西招討使韓琦范仲淹
　為副使○元昊陷塞門安逺承平等砦(執塞門砦主/髙延徳以去)
　六月以夏守贇同知樞密院事○増置陜西河東北
　京東西五路弓手○秋七月郭禎如契丹(告將伐/夏也)八
　月劉渙如邈川(命唃厮囉以/兵助討夏也)夏守贇罷○以杜衍同
　知樞密院事○九月以宋綬晁宗慤參知政事鄭戩
　同知樞密院事○以晏殊為樞密使王貽永杜衍鄭
　戩為副使○李若谷罷○以范仲淹兼知延州(延州/諸砦)
　(多為元昊所陷仲淹請自行詔命兼知延州先是詔/分邊兵總管領萬人鈐轄領五千人都監領三千人)
　(寇至禦之則官卑者先出仲淹曰將不擇人以官為/序取敗之道也由是大閲州兵得萬八千人分六將)
　(領之將三千人日夜訓練量賊衆寡使更出禦賊敵/人聞之相戒曰無以延州為意今小范老子腹中有)
　(數萬甲兵不比大范老子可欺也仲淹大興營田且/聽民得互市以通有無又以民逺輸勞苦請建鄜城)
　(為軍以河中府同華州中下户租税就輸之春夏徙/兵就食可省糴什之三他所減不與詔以為康定軍)
　(仲淹又修承平永平等砦稍招還流亡定堡/砦通斥堠城十二砦於是羌漢相踵歸業)元昊寇
　三川等砦(元昊寇三川砦都巡檢楊保吉死之又圍/師子定川堡戰士死者五千人遂陷乾溝)
　(乾河趙/福三堡)冬十二月宋綬卒(綬清介博學言動有常/朝廷大議論多所裁決)鑄
　當十錢(詔出内蔵絹百萬及常平緡錢助糴軍儲又/命倣淳化二年鑄當十錢法以銅為之權助)
　(邊/費)
(辛/巳)慶厯元年(契丹重/熙十年)春正月加唃厮囉河西節度使○
　詔鄜延涇原㑹帥討元昊未行而罷(帝以元昊勢益/猖獗遣翰林學)
　(士晁宗慤即陕西問攻守之䇿夏竦具二説令副使/韓琦判官尹洙詣闕奏之帝取攻䇿執政以為難琦)
　(言元昊雖傾國入寇衆不過四五萬吾逐路重兵自/守勢分力弱遇敵輒不支若併出一道皷行而前乗)
　(賊驕惰破之必矣杜衍曰徼倖而成功非萬全計也/帝不聽詔鄜延涇原同出兵進討琦遣洙趍延州謀)
　(之期以正月會師同進范仲淹言正月塞外太寒我/師暴露不如俟春深入則賊馬痩人饑勢易制也且)
　(鄜延密邇靈夏西羌必遊之地第按兵不動以觀其/釁許臣稍以恩信招徕之不然情意阻絶臣恐偃兵)
　(無期矣經略判官田况亦請嚴設邊備若有侵掠即/出兵邀擊或賊界謹自守備不必先用輕舉如此則)
　(全威制勝有功無患也帝從二議由是中國之師卒/不出塞尋詔陕西諸路總管司嚴邊備毋輒入賊界)
　(賊至則/禦之)元昊遣人議和于延州范仲淹以書諭之(元/昊)
　(遣陷將髙延徳還延州與范仲淹約和仲淹不聞諸/朝自為書反覆戒諭令其去帝號盡臣節以報累朝)
　(厚待之恩韓琦聞之曰無約而請/和者謀也命諸將戒嚴而自行邊)二月元昊寇渭州
　任福敗績于好水川貶韓琦知秦州(韓琦行邊至髙/平元昊果遣衆)
　(寇渭州薄懐逺城琦乃趍鎮戎軍盡出其兵又募勇/士萬八千人命環慶副總管任福將之以耿傳叅軍)
　(事涇原都監桑懌為先鋒朱觀武英王珪各以所部/從福節制將行琦令福併兵自懐逺趍徳勝砦至羊)
　(牧隆城出敵之後諸砦相距才四十里道近糧餉便/度勢未可戰即據險置伏要其歸路戒之再三且曰)
　(茍違節制有功亦斬福引輕騎數千趍懐逺捺龍川/遇鎮戎軍西路巡檢常鼎劉肅與敵戰于張家堡南)
　(斬首數百敵棄馬羊槖駞佯北桑懌引騎趍之福踵/其後諜傳敵兵少福等頗易之薄暮與懌合軍屯好)
　(水川川與能家川隔在隴山外觀英屯籠絡川相距/隔隴山五里約翌日會兵川口必使夏人匹騎無還)
　(然不知己陷其伏中矣路既逺芻餉不繼士馬乏食/者三日追奔至籠竿城北時元昊自將精兵十萬營)
　(于川口候者言夏人有砦數不多兵乃益進福與懌/循好水川西行出六盤山下距羊牧隆城五里與夏)
　(軍遇遂結陣諸將方知堕敵計勢不可留遂前格戰/於道傍得數銀泥合封襲謹密中有動躍聲疑莫敢)
　(發福至發之乃懸哨家鴿百餘自合中起盤飛軍上/於是夏兵四合懌馳犯其鋒福陣未成列賊縱鐵騎)
　(突之自辰至午陳動衆倚山欲據勝地俄而夏人陣/中忽樹鮑老旗長二丈許懌等莫測及旗左麾左伏)
　(兵起右麾右伏兵起自山背下擊士卒多墜崖塹相/覆壓懌肅戰死敵分兵數千斷官軍後福力戰身被)
　(十餘矢有小校劉進勸福自免福曰吾為大將兵敗/以死報國耳揮四刄鐵簡挺身決鬭槍中左頬絶其)
　(喉而死敵乃併兵攻觀英戰既合王珪自羊牧隆城/引屯兵四千五百陣于觀軍之西渭川駐泊都監趙)
　(津將瓦亭騎兵二千繼至珪屢出略陣陣堅不可破/英被重傷不能視軍敵兵益至官軍大潰英津珪等)
　(皆死内殿崇班訾贇西頭供奉官王慶侍禁李簡李/禹亨劉鈞及任福子懐亮與軍校死者又數十人士)
　(卒死者萬三百惟觀以兵千餘保民垣四向縱射㑹/暮敵引去得還闗右大震時元昊傾國入寇福臨敵)
　(受命所統皆非素撫之兵又分出趨利是以甚敗奏/至帝震悼為之旰食夏竦使人收散兵得琦檄於福)
　(衣帶間言罪不在琦琦亦上/章自劾猶奪一官徙知秦州)三月元昊復遣人至延
　州貶范仲淹知耀州(元昊得仲演書復遣使持答書/至語多不遜仲淹對其使焚之)
　(朝議以仲淹不當輒通書又不當輒焚之宋庠請斬/仲淹杜衍曰仲淹志在招納盖忠於朝廷也何可深)
　(罪帝悟乃止降為户/部員外郎徙知耀州)夏四月以夏竦判永興軍陳執
　中知永興軍○五月宋庠鄭戩罷(庠天資忠厚練習/典故遇事輒分别)
　(是非戩果敢任氣皆與吕夷簡不合罷/凡庠與善者夷簡悉指為朋黨斥之)以王舉正參
　知政事任中師任布為樞密副使○詔夏竦帥師屯
　鄜州陳執中帥師屯涇州(竦與執中議事多異同詔/令互出巡邊於是竦屯鄜)
　(州執中屯涇州竦雅意在朝廷及任以西事頗依違/顧避又數請解兵柄不見從及出巡邊嘗置侍婢中)
　(軍帳下㡬至兵變元昊命募得竦/首者與錢三千其見輕侮如此)秋七月置萬勝軍
　(凡二十/指揮)元昊寇麟府州折繼閔敗之○八月元昊陷
　豐州冬十月招討使夏竦免(元昊寇金明寧逺二砦/破之遂圍豐州豐孤城)
　(無援故陷元昊遣兵分屯要害以絶麟州餉道管勾/麟府軍馬事張亢破之于柏子又破之于兔毛川築)
　(十餘柵河外始固知諫院張方平言豐州之陷將校/俱被斥而竦為主帥獨不加罪非刑賞之公也乃改)
　(判河/中)分陜西為四路以陳執中知永興軍兼永興軍
　路經略安撫招討使龐籍知延州兼鄜延路經略安
　撫招討使韓琦知秦州兼秦鳯路經略安撫招討使
　范仲淹知慶州兼環慶路經略安撫招討使(自元昊/反延州)
　(城砦焚掠殆盡龐籍至稍葺治之戍兵十萬無壁壘/皆散處城中畏籍莫敢犯法籍命部將狄青帥師築)
　(招安砦於橋子谷旁以斷寇出入之路又使周美襲/取承平王信築龍安砦復於要害築十一城境内所)
　(亡地悉復之延民以安○初元昊隂誘屬羌為助而/環慶酋長六百餘人約為鄉導事覺范仲淹以其反)
　(覆不常至部即奏行邊以詔書犒賞諸羌閲其人馬/為立條約諸羌皆受命自是始為中國用矣羌人親)
　(愛之呼為龍圖老子仲淹以慶州西北馬鋪砦當後/橋川口在賊腹中欲城之度賊必爭密遣其子純佑)
　(與蕃將趙明先據其地引兵隨之諸將不知所向行/至柔逺版築皆具旬日城成即大順城也賊覺以三)
　(萬騎来戰佯北仲淹勿追已而果有伏大順既成而/白豹金湯皆不敢犯環慶自此寇盜益少仲淹在邊)
　(純佑年方冠與將卒錯處鈎深擿隱得/其材否由是仲淹任人無失所向有功)十一月置涇
　原強壯弓箭手○有事于南郊大赦(西方用師帝為/旰食然元昊亦)
　(困弊漸有自悔之意會將有事于南郊知諫院張方/平言曰陛下猶天地父母也豈與犬豕豺狼較乎願)
　(因郊赦引咎示信開其自新之路帝/喜曰是吾心也乃於赦文通其善意)十二月行崇天
　萬年厯○詔天下立義倉
(壬/午)二年(契丹重熙/十一年)春正月復京師𣙜鹽法(自元昊反聚/兵西鄙並邊)
　(入中芻粟者寡縣官急於兵食調發不足因聽入中/芻粟予劵趨京師𣙜貨務受錢若金銀入中它貨予)
　(劵償以解池鹽由是羽毛筋角膠漆鐵炭瓦木之類/一切以鹽易之猾商貪吏表裏為姦至入椽木二估)
　(錢千給鹽一大席為鹽二百二十斤虚費池鹽不可/勝計鹽直益賤販者不行公私無利至是復京師𣙜)
　(法凡商人虚估受劵及已受鹽未粥者皆計直輸虧/官錢内地州軍民間鹽悉收市入官官為置場増價)
　(出之復禁永興軍路十一州商鹽官自輦運以衙前/主之又禁商鹽私入蜀置折博務於永興鳯翔聽人)
　(入錢若蜀貨易鹽趨蜀中以售/已而東南末鹽悉復禁𣙜云)二月初置義勇軍(詔/選)
　(河北河東強壯及民丁為軍刺手背為義/勇字各營于其州給以奉廩分畨訓練)三月晁宗
　慤罷○契丹使蕭特黙来言闗南之地(契丹主年漸/長國内無事)
　(户口蕃息慨然有南侵之意㑹元昊反中國旰食欲/乗釁取宋舊割瓦橋闗以南十縣及晉陽之地乃集)
　(羣臣議南院樞密使蕭恵曰兩國強弱聖慮所悉宋/人西征有年師老民疲陛下親帥六軍臨之其勝必)
　(矣南院樞密使蕭孝穆曰我先朝與宋和好無罪伐/之其曲在我况勝負未可逆料願熟察之契丹主從)
　(恵言乃遣南院宣徽使蕭特黙翰林學士劉六符使/宋取故地且問興師伐夏及河東㳂邊䟽濬水澤増)
　(益兵戍之故而令諸部㑹師幽州命太弟/重元及蕭恵將之以臨南境聲言伐宋)夏四月富
　弼如契丹(蕭特黙至吕夷簡奏知制誥富弼為接伴/使與中使迎勞之特黙託疾不拜弼曰昔)
　(使北病卧車中聞命輒起今中使至而子不拜何也/特黙等矍然起拜弼開懐與語特黙感悦亦不復隱)
　(其情密以其主所欲得者告曰可從從之不然以一/事塞之足矣弼具以聞帝唯許増嵗幣仍以宗室女)
　(嫁其子且令夷簡擇報聘者夷簡素不悦弼因薦之/集賢校理歐陽脩引顔真卿使李希烈事上疏乞留)
　(之不報弼得命即入對叩頭曰主憂臣辱臣不敢愛/其死帝為動色進弼樞密直學士弼辭曰國家有急)
　(義不憚勞奈何逆/以官爵賂焉遂往)五月以大名府為北京(朝廷聞契/丹聚兵幽)
　(薊聲言南下議者請城洛陽吕夷簡曰此子囊城郢/計也使契丹得渡河雖髙城深池何益我聞契丹畏)
　(壯侮怯景徳之役非乗輿濟河則未易服也宜建都/大名示將親征以伐其謀帝從之建大名為北京即)
　(真宗駐蹕/之所城焉)秋七月任布罷○以吕夷簡章得象兼樞
　密使(帝聞契丹將見侵命河北河東皆為邊備出内/蔵銀絹三百萬助軍資置北平軍知諫院張方)
　(平以西北用師乞合樞密之職於中書以通謀議帝/以為然欲以宰相兼判樞密院事王舉正曰判名重)
　(不可不避乃/改兼樞密使)置宣毅及保捷軍(吕夷簡請調諸道弓/手刺其壯者為宣毅)
　(保捷軍聚于西北張方平力爭之夷簡不聽既而/兩軍合二十餘萬皆市人不可用而大為國費)富
　弼還自契丹(六月弼至契丹見契丹主言曰兩朝人/主父子繼好垂四十年一旦求割地何)
　(也契丹主曰南朝違約塞雁門増塘水治城隍籍民/兵將以何為羣臣請舉兵而南吾謂不若遣使求地)
　(求而不獲舉兵未晚弼曰北朝忘章聖皇帝之大徳/乎澶淵之役茍從諸將言北兵無得脱者且北朝與)
　(中國通好則人主専其利而臣下無所獲若用兵則/利居臣下而人主任其禍故勸用兵者皆為身謀耳)
　(契丹主驚曰何謂也弼曰晉髙祖欺天叛君末帝昏/亂土宇狹小上下離叛故契丹全師獨克然壯士健)
　(馬物故大半今中國提封萬里精兵百萬法令脩明/上下一心北朝欲用兵能保其必勝乎就使其勝所)
　(亡士馬羣臣當之歟抑人主當之歟若通好不絶歳/幣盡歸人主羣臣何利焉契丹主大悟首肯者久之)
　(弼又曰塞雁門者備元昊也塘水始於何承矩事在/通好前城隍皆修舊民兵亦補闕非違約也契丹主)
　(曰微卿言吾不知其詳雖然吾祖宗故地當見還耳/弼曰晉以盧龍賂契丹周世宗復取闗南地皆異代)
　(事若各求地豈北朝之利哉既退劉六符曰吾主恥/受金幣堅欲十縣何如弼曰本朝皇帝言為祖宗守)
　(國豈敢妄以土地與人北朝所欲不過租賦爾朕不/忍多殺兩朝赤子故屈已増幣以代之若必欲得地)
　(是志在敗盟假此為辭耳澶淵之盟天地鬼神其可/欺乎明日契丹主召弼同獵引弼馬自近謂曰得地)
　(則歡好可久弼反覆陳其不可狀且言北朝既以得/地為榮南朝必以失地為辱兄弟之國豈可使一榮)
　(一辱哉獵罷六符曰吾主聞公榮辱之言意甚感悟/今惟有婚姻可議耳弼曰婚姻易生嫌隙本朝長公)
　(主出降齎送不過十萬緍豈若歳幣無窮之利哉契/丹主諭弼使還曰俟卿再至當擇一事受之卿其遂)
　(以誓書来弼乃還/入對具以白帝)富弼復如契丹(帝復使弼持和親/増幣二議及誓書)
　(往契丹且命受口傳之詞于政府既行次樂夀謂副/使張茂實曰吾為使者而不見國書脱書詞與口傳)
　(異吾事敗矣啓視果不同馳/還都以晡時入見易書而行)九月富弼暨契丹耶律
　仁先来(弼至契丹不復議婚専欲増幣且曰南朝既/増我歳幣其遺我之辭當曰獻弼曰南朝為)
　(兄豈有兄獻於弟乎契丹主曰然則為納字弼曰亦/不可契丹主曰南朝既以厚幣遺我是懼我矣則於)
　(一字何有若我擁兵而南得無悔乎弼曰本朝兼愛/南北故不憚更成何名為懼或不得已而至於用兵)
　(則當以曲直為勝負非使臣之所知也契丹主曰卿/勿固執古有之矣弼曰自古唯唐髙祖借兵於突厥)
　(當時贈遺或稱獻納其後頡利為太宗所擒豈復有/此禮哉聲色俱厲契丹主知不可奪乃曰吾當自遣)
　(人議之乃留増幣誓書而使其南院樞密副使耶律/仁先漢人副行宫部署劉六符持誓書與弼偕来且)
　(議獻納二字弼至入對因曰二字臣以死拒之彼氣/折矣可勿許也帝用晏殊議竟以納字與之於是歳)
　(増銀絹各十萬與前共五十萬/匹兩嵗送至白溝和好復定)元昊寇鎮戎軍葛懐
　敏㑹師禦之次于定川師潰懐敏走死元昊遂大掠
　渭州而去(元昊數入寇掠雖勝而死亡創痍者相半/國人困於㸃集財用不給為十不如之謡)
　(以怨之知延州龐籍上疏言夏境鼠食稼且旱元昊/思納欵詔命知保安軍劉拯諭元昊親信野利剛浪)
　(㖫遇乞兄弟言公方持靈夏兵儻内附當以西平茅/土分冊之剛浪㖫令浪埋賞乞媚娘等三人詣青澗)
　(城种世衡乞降世衡知其詐曰與其殺之不若因以/為間留使監税出入騎從甚寵而遣王嵩以棗及畫)
　(龜為書置蠟九中遺剛浪㖫喻以早歸之意欲元昊/得之而致疑剛浪㖫笑曰种使君年亦長矣何児戲)
　(尚爾囚嵩窖中知渭州王㳂涇原副總管葛懐敏亦/使僧法淳持書往剛浪㖫乃使其教練使李文貴持)
　(書至青澗報世衡言用兵以来資用困乏人情便於/和籍曰此詐也乃屯兵青澗留文貴不遣已而元昊)
　(果大舉入寇攻鎮戍軍懐敏督諸砦兵禦之保于定/川元昊以鐵騎薄之懐敏輕率昧於應變由是大潰)
　(懐敏與諸將驅馬東南馳至長城濠路已斷敵周圍/之懐敏及將校十四人死焉餘軍九千四百馬六百)
　(皆為敵所得元昊乗勝直抵渭州幅員六七百里焚/蕩廬舍屠掠民畜自涇邠以東皆閉壘自守范仲淹)
　(自將慶州蕃漢兵援之元昊乃還初陳執中安撫京/東與賓佐論當今名將共推懐敏獨駐泊將郭逵曰)
　(懐敏易與爾喜功徼倖徒勇無謀他日/必敗朝廷事至是執中始嘆服其言)冬十月梁適
　如契丹(遣知制誥梁適持誓書與耶律仁先等如契/丹契丹亦遣使再致誓書且報撤兵自是通)
　(好如/故)十一月復置陜西路安撫經略招討使以韓琦
　范仲淹龐籍為之置司涇州罷諸路經略使(初翰林/學士王)
　(堯臣為陕西體量安撫使上疏論兵因言韓琦范仲/淹皆忠義智勇不當置之散地及葛懐敏敗死中外)
　(震懼帝思堯臣之言㑹仲淹附王懐徳入奏乞與韓/琦同經略涇原並駐涇州琦兼秦鳯臣兼環慶涇原)
　(有警臣與琦合秦鳯環慶之兵掎角而進若秦鳯環/慶有警亦可率涇原之師為援臣當與琦練兵選將)
　(漸復横山以斷賊臂不數年間可期平定矣願詔龐/籍兼領環慶以成首尾之勢委文彦博秦州滕宗諒)
　(慶州總之孫沔亦可辦集渭州一武臣足矣帝采用/其䇿乃復置陕西路安撫等使總四路之事置府涇)
　(州發定州禁軍二萬二千益屯于涇以琦仲淹籍分/領陕西之地復以堯臣為體量安撫使徙文彦博帥)
　(秦滕宗諒帥慶張亢帥渭州堯臣復言琦等既為陕/西四路經略等使則四路當稟節制不當復帶使名)
　(各置司行事使所禀不一於是四路並罷經略使琦/與仲淹在兵間久名重一時人心歸之朝廷倚以為)
　(重二人號令嚴明愛撫士卒諸羌来者推誠撫/接咸感恩畏威不敢輒犯邊境天下稱為韓范)以泰
　山處士孫復為國子監直講(復晉州平陽人舉進士/不第退居泰山著春秋)
　(尊王發微十二篇國子直講石介有名山東師事之/因語人曰孫先生非隱者也於是范仲淹富弼皆言)
　(復有經術宜在/朝廷故有是命)以富弼為翰林學士固辭不拜(弼始/受命)
　(使契丹聞一女卒再往聞一男生皆不顧得家書未/嘗發輒焚之曰徒亂人意故能成兩國之好帝復申)
　(樞密直學士之命弼辭又除翰林學士弼懇辭曰増/歳幣非臣本意特以方討元昊未暇與爭故忍死爾)
　(敢受/賞乎)
(癸/未)三年(契丹重熙/十二年)春正月元昊更名曩霄上書請和(西/鄙)
　(用兵日久帝心厭之欲招懐元昊詔龐籍遣李文貴/還以通意元昊復使文貴與王嵩以野利剛浪㖫書)
　(至延州議和然猶倔強不肯削僣號且云如日方中/止可順天西行安可逆天東下籍以其言未服乃令)
　(自請而詔籍復書許之使呼剛浪㖫為太尉籍曰太/尉三公非陪臣所得稱使剛浪㖫當之則元昊不得)
　(臣矣今其書自稱寧令或謨寧令皆其官名也於義/無嫌朝廷從之元昊知朝廷許和有緒乃遣其六宅)
　(使賀從勗與李文貴至延州上書闕下自稱男邦泥/定國兀卒上書父大宋皇帝更名曩霄而不稱臣兀)
　(卒即吾祖也如可汗號籍不敢聞從勗曰子事父猶/臣事君也若得至京師天子不許更歸議之籍送使)
　(者闕下籍因陳便宜言羌久不通和市國人愁怨/今辭理寖順必有改事中國之心請遣使諭之)二
　月立四門學○三月以吕夷簡為司空平章軍國重
　事(夷簡感風眩詔拜司空平章軍國重事疾稍愈命/數日一至中書裁決可否夷簡力辭帝降手詔曰)
　(古謂髭可療疾今剪以賜卿因御延和殿召見敕乗/馬至殿門命内侍取兀子輿以前夷簡辭避久之詔)
　(給扶毋拜改授司徒監脩國/史軍國大事與兩府同議)以晏殊平章事兼樞密
　使賈昌朝參知政事○召判蔡州夏竦為樞密使○
　以蔡襄歐陽脩王素知諌院余靖為右正言(時増置/諫官以)
　(蔡襄等四人為之襄喜言路開而慮正人難久立也/乃上疏曰任諫非難聽諫為難聽諫非難用諫為難)
　(脩等三人忠誠剛正必能盡言臣恐邪人不利正諫/必造為禦之之説其禦之不過有三曰好名好進彰)
　(君過耳願陛下察之毋使有好諫之名而無其實脩/每入對帝必延問執政咨所宜行既多所張㢮小人)
　(翕翕不便脩慮善人必不勝數為帝分别言之初范/仲淹之貶饒州脩及尹洙余靖皆以直仲淹見逐羣)
　(邪因目之曰黨人於是朋黨之論起及仲淹日受眷/注脩乃進朋黨論以為君子以同道為朋小人以同)
　(利為朋皆自然之勢也然小人無朋惟君子則有之/盖小人所好者利禄所貪者財貨當其同利之時暫)
　(相黨引以為朋者偽也及其見利而爭先或利盡而/反相賊害雖兄弟不能相保君子則不然所守者道)
　(義所行者忠信所惜者名節以之脩身則同道而相/益以之事國則同心而共濟終始如一故為君子但)
　(當退小人之偽朋用君子之真朋則天下治矣脩論/事切直人視之如仇帝獨奬其敢言顧侍臣曰如歐)
　(陽脩者何/處得来)夏四月邵良佐如夏州(賀從勗至都帝采/龐籍言命保安軍)
　(判官邵良佐及張士元張子奭王正倫等更往議且/許封冊元昊為夏國主嵗賜絹十萬匹茶三萬斤富)
　(弼言元昊臣契丹而不臣我朝則是契丹為無敵於/天下矣須令稱臣乃可許和蔡襄亦言元昊改吾祖)
　(為兀卒特以侮玩朝廷使朝廷賜之詔而亦曰吾祖/是何等語耶不可許其請皆不聽邵良佐至夏州元)
　(昊亦遣如定聿捨張延/夀等来議和及歳幣)以韓琦范仲淹為樞密副使
　(以元昊請和故召還時元昊倚契丹邀索無厭晏殊/等厭於用兵將一切從之琦力陳其不可帝多納之)
　夏竦至京師罷知亳州以杜衍為樞密使(諫官歐陽/脩蔡襄等)
　(交章論竦在陜西畏懦不肯用力兼之挟詐任數姦/邪傾險陛下孜孜政事首用懐詐不忠之臣何以求)
　(治中丞王拱辰亦言竦經略西師無功而歸今置諸/二府何以厲世因對極論之帝未省遽起拱辰前引)
　(裾帝乃悟㑹竦已至國門言者論益力乞毋令入見/右正言余靖言竦累表引疾及聞召命即兼驛而馳)
　(若不早決竦必堅求面對敘恩感泣復有左右為之/地者則聖聽惑矣章累上即日詔竦歸鎮而拜杜衍)
　(為樞密使竦亦自請還節鉞徙知亳州竦至亳上書/萬言自辯乃徙判并州蔡襄言于帝曰陛下罷竦而)
　(用琦仲淹士大夫賀于朝庶民歌于路至飲酒呌號/以為歡且退一邪進一賢豈能闗天下輕重哉盖一)
　(邪退則其類退一賢進則其類進衆邪並退衆賢並/進海内有不泰乎雖然臣竊憂之天下之勢譬猶病)
　(者陛下既得良醫矣信任不疑非徒愈病而又夀民/醫雖良術不得盡用則病且日深雖有和扁難責效)
　(矣國子監直講石介篤學尚志樂善嫉惡喜聲名遇/事奮然敢為以章得象晏殊賈昌朝韓琦范仲淹杜)
　(衍同時登用而歐陽脩蔡襄余靖王素並為諫官夏/竦既拜即罷因大喜曰此盛事也歌頌吾職其可已)
　(乎作慶厯聖徳詩以頌諸賢而指夏竦為大/姦詩且出其師孫復聞之曰介禍始于此矣)司徒吕
　夷簡致仕(夷簡以疾罷議軍國大事固請老遂以太/尉致仕朝朔望踰年薨帝見羣臣曰安得)
　(憂國忘身如夷簡者自章獻太后臨朝十餘年間天/下晏然夷簡之力為多及西夏用師契丹求地夷簡)
　(選將命使二邊以寧當國既久頗務收恩避怨以固/權利數為言者所詆帝眷倚不衰反斥言者故能於)
　(天下之事屈伸舒卷動有操術為世名相獨加幣契/丹聚兵西北為後日之患又以私憾成郭后之廢逐)
　(孔道輔范仲淹/于外為可罪也)自正月不雨至于是月帝禱于西太
　一宫是日雨(自正月不雨至于四月遣使祠禱於嶽/瀆羣臣請帝親禱于郊帝曰太史言月)
　(二日當雨今將以旦日出禱王素曰臣非太史然度/是日必不雨帝問其故素對曰陛下知其且雨而禱)
　(之應天不以誠故也帝曰然則明日詣醴泉觀素曰/醴泉之近猶外朝耳豈憚暑不逺出耶帝悚然更詔)
　(詣西太一宫諫官故不在屬車間特命素扈從日甚/熾埃氛翳空比車駕還未薄城天大雷電而雨時王)
　(徳用進二女素論之帝曰朕真宗皇帝子卿王旦子/也有世舊非他人比徳用實進女然已事朕左右奈)
　(何素曰臣之憂正恐在左右耳帝動容/立命遣二女出宫而賜素以銀緋焉)五月丁夘朔
　日有食之○詔諸路轉運兼按察使(知諌院歐陽脩/言天下官吏既)
　(多朝廷無由遍知其賢愚善惡乞立按察之法於内/外朝官丞郎中選強幹㢘明者為之使至州縣遍見)
　(官吏其公㢘無狀皆以朱書於名之下其中材/之人以墨書之嵗具官吏能否以聞詔從之)秋七
　月王舉正罷(御史臺舉李徽之為御史舉正友婿也/格不行徽之訟曰舉正妻悍不能制如)
　(謀國何諫官歐陽脩余靖亦論舉正懦黙不任事范/仲淹有相材請罷舉正而用仲淹帝然之舉正遂罷)
　八月詔諫官日赴内朝(從知制誥田/况之請也)以范仲淹參知
　政事富弼為樞密副使(帝以歐陽脩之言拜仲淹參/知政事仲淹日執政可由諫)
　(官而得乎固辭不拜帝不許乃受命帝方鋭意太平/數問當世事仲淹對曰上用我至矣事有先後久安)
　(之弊非朝夕可革也帝再賜手詔又為之開天章閣/引輔臣入對給以筆札俾條陳其所欲為者仲淹皇)
　(恐退而上十事曰明黜陟抑僥倖精貢舉擇長官均/公田厚農桑脩武備推恩信重命令減徭役天子方)
　(信向仲淹悉采用之宜著令者皆以詔書畫一頒下/○弼見帝言曰契丹既結好議者便謂無事萬一敗)
　(盟臣死且有罪願陛下思其輕侮之恥坐薪嘗膽不/忘修政以誥納帝前帝使宰相諭之曰此朝廷特用)
　(非以使遼故也弼乃受命時帝以平治責成輔相命/弼主北事仲淹主西事弼上當世之務十餘條及安)
　(邊十三䇿大畧以進賢退不肖止僥倖去宿弊欲漸/易監司之不才者使澄汰所部吏於是小人始不悦)
　(之/矣)詔韓琦宣撫陜西(時二府合班奏事琦必盡言雖/事屬中書亦指其失同列或不)
　(悦帝獨識之曰韓琦性直琦條所宜先行者七事曰/清政本念邊計擢材賢備河北固河東收民心營洛)
　(邑繼又陳救弊八事曰選將帥明按察豐財利遏僥/倖進能吏退不才謹入官去冗食謂數者之舉謗必)
　(隨之願委計輔臣聴其注措帝嘉納之命宣撫陕西/琦討平羣盜張海郭邈山等禁卒羸老不任用者悉)
　(汰之盡脩鄜延城障須敵悉歸所侵地乃許和且陳/西北四䇿以為今當以和好為權宜戰守為實務請)
　(繕甲厲兵營脩洛/都密定討伐之計)九月任中師罷○冬十月以張昷
　之王素沈邈為都轉運按察使(富弼范仲淹請詔中/書樞密二府通選逐)
　(路轉運按察使既得人即委使自擇知州不任事者/罷之知州擇知縣俟政績有聞一二年方真授之故)
　(有是/命)更定磨勘百官法(初太祖以舊制文武常參官/各以曹務閒劇為月限考滿)
　(即遷非循名責實之道乃罷之而置審官院考課中/外職事受代京朝官引對磨勘非有勞績不得進秩)
　(其後立法文臣五年武臣七年無贓私罪始得遷秩/曽犯贓罪則文臣七年武臣十年中書樞密取㫖其)
　(七階選人則考第資歴無過犯或有勞績者遞遷謂/之循資淳化四年始置磨勘司然每遇恩慶百僚多)
　(得序進真宗即位始罷之惟郊祀恩許加勲階爵邑/至是范仲淹富弼以官冗由磨勘亟易至髙位故獲)
　(䕃者衆乃令待制以上自遷官後六歳無故則復遷/之有過益展年至諫議大夫止京朝官四嵗磨勘至)
　(前行郎中止少卿監限七十員有闕乃補/少卿監以上遷官聽㫖其法始密于舊矣)契丹北院
　樞密使蕭孝穆卒(孝穆位髙益畏與人交始終如一/所薦拔皆忠直嘗語人曰樞密選)
　(賢而用何事不濟若自親煩碎則大事凝滯矣自蕭/和卓以吏才進位宰相其後轉效不知大體孝穆歎)
　(曰不能移風易俗偷安爵位臣/子之道若是乎時稱為國寳臣)十一月上清宫火○
　更定䕃子法(太祖初定任子之法臺省六品諸司五/品登朝嘗歴兩任然後得請太宗即位)
　(諸州進奏者授以試銜及三班職尋特定選人七等/凡誕聖節及三年南郊皆聽奏一人而特恩不預焉)
　(由是奏薦之恩廣至是范仲淹富弼始裁損其制凡/選人遇部赴銓試不試者永不預選且罷聖節奏䕃)
　(恩自是任子/之恩殺矣)十二月契丹改政事省為中書省
　
　
　
　
　
　
　
　
　
　
　
　通鑑續編卷六
