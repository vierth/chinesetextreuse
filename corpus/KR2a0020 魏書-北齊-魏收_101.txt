卷九十五
　　齊　　　　魏　　　　收　　　　撰
　列傳第八十三
　　匈奴劉聰　　羯胡石勒　　鐵弗劉虎
　　徒河慕容廆　臨渭氐苻健　羌姚萇
　　略陽氐呂光
夫帝皇者配徳兩儀家有四海所謂天無二日土無二
王者也三代以徃守在海外秦吞列國漢并天下逮桓
靈失政九州瓦裂曹武削平宼難魏文奄有中原於是
偽孫假命於江吳僭劉盜名於岷蜀何則戎方椎髻之
帥夷俗斷髪之魁世崇凶徳罕聞王道扇以跋扈忻從
放命加以中州避地華士違讎思託號令之聲念邀風
塵之際因虞候隙仍相君長偷名竊位脅息一隅至乃
指言井絡假上帝之祉妄說黄旗云人君之氣論土不
出江漢語地僅接襃斜而謂握皇符秉帝籍三分鼎立
比蹤王者溺人必笑其在兹乎若是鱉靈可擬於周王
夫差容比於漢祖尉他定黄屋之尊子陽成綰璽之貴
豈其然哉及鍾會一將之威士治偏師之勢而使騾車
西至侯蓋北首天人弗許斷可知焉晉年不永時逢䘮
亂異類羣飛姦凶角逐内難興於戚屬外禍結於藩維
劉淵一唱石勒繼響二帝沉淪兩都傾覆徒何仍釁氐
羌襲梗夷楚喧聒於江淮胡虜叛換於𤓰涼兼有張赫
山河之間顧恃遼海之曲各言應歴數人謂遷圖鼎或
更相吞噬迭為驅除或狼戾未馴俟我斧鉞太祖奮風
霜於參合鼓雷電於中山黄河以北靡然歸順矣世祖
叡略潛舉靈武獨斷以夫僭偽未夷九域尚阻慨然有
混一之志既而戎車嵗駕神兵四出全國克敵伐罪弔
民遂使專制令擅威福者西自流沙東極滄海莫不授
館於東門懸首於北闕矣唯夫窮髪遺虜未拔根株徼
垂殘狡尚餘栽蘖而北踰翰漠折其肩髀南極江湖抽
其膓胃雖骸骨僅存脂膏咸盡視息纔舉魂魄久逰髙
祖聖敬時乘遷居改作日轉雲移風行電掃辮髪之渠
非逃則附卉服之長琛賮繼入猶以侍子不至取亂乘
機五牛一指六師騁路馘其武臣驍帥傾其湯池石城
向使時無榖塘之禍民無鼎湖之思北可焚穹廬收服
匿削引弓之左袵苑龍荒以牧馬南則罺鼃黽暴鯨鯢
變水處之文身化鳥言於人俗矣尋以壽春内欵華陽
稽服蕞彼江隂憂於繫頸肅宗以沖年踐祚俄則母后
當陽務崇寛政取和朝野置荒遐於度外譬蠻夷於雞
肋而黠狄淪胥種落離貳虜帥飄然窮而歸我矜其眼
目愍厥顛亡反之於故庭復之以保塞魏道將虧禍出
權幸事僻於中民驚於外疆場崩騰藩籬傾駭隂朔委
命之倫雲蒸霧合上失其道下極其難政亂如風草師
亡猶彈丸十數年間中區殄悴而江湄巨狡窺覦上國
虵虺肆毒竊我邊鄙氈裘相率馬首南向白山灅水狐
鼠羣逰魏徳雖衰天命未改援墜扶危齊武電發屈身
宰世大濟横流和戎略逺用謀急病輶軒四指喻以徳
音爾乃舟車接次駝驢銜尾烽柝不警尉候空設而水
鄉大猾好利忘信納我逋叛共為舉斧遂有寒山之戰
渦陽(闕二/字)糺合傖楚覆其巢穴衍以餧卒綱實鴆死獯
虜那瓌尋亦殲殪自二百許年僭盜多矣天道人事卒
有歸焉猶衆星環於斗極百川之赴溟海今總其僭偽
列於國籍俾後之好事知僭盜之終始焉
匈奴劉聰字元眀一名載冒頓之後也漢髙祖以宗女
妻冒頓故其子孫以母姓為氏祖豹為左賢王及魏分
匈奴之衆為五部以豹為左部帥豹雖分屬五部然皆
家于晉陽汾澗之濱父淵形容偉壯膂力過人晉初為
任子在洛陽豹卒淵代之後改帥為都尉以淵為北部
都尉楊駿輔政以淵為建威將軍五部大都督封漢光
鄉侯後坐部民叛出塞免官永寧初成都王頴表淵行
寧朔將軍監五部軍事及齊王冏長沙王乂與頴等自
相誅滅北部都督劉宣等竊議反叛謀推淵為大單于
時淵在鄴乃使呼延攸以此謀告之淵請歸會葬頴不
許頴為皇太弟以淵為太弟屯騎校尉晉惠帝之伐頴
也以淵為輔國將軍都督北城守事及惠帝敗以淵為
冠軍將軍封盧奴伯既而并州刺史司馬騰幽州刺史
王浚起兵伐頴頴師戰敗淵謂潁曰今二鎮跋扈衆踰
十萬恐非宿衛及近郡士民所能禦之淵當為殿下還
說五部鳩合義衆以赴國難頴悅拜淵為北單于參丞
相軍事淵至左國城劉宣等上大單于之號二旬之間
衆便五萬都於離石淵謂宣等曰帝王豈有常哉當上
為漢髙下為魏武然晉人未必同我漢有天下世長恩
徳結於民心吾又漢氏之甥約為兄弟兄亡弟紹不亦
可乎今且可稱漢追尊後主以懐民望乃遷於左國城
自稱漢王置百官年號元熙追尊劉禪為孝懐皇帝攻
擊郡縣桓帝十一年晉并州刺史司馬騰來乞師桓帝
親率萬騎救騰斬淵將綦母豚淵南走蒲子語在序紀
晉光熙元年淵進據河東尅平陽蒲坂遂都平陽晉永
嘉二年淵稱帝年號永鳯後汾水中得玉璽文曰有新
保之蓋王莽之璽也得者因増淵海光三字而獻之淵
以為己瑞號年為河瑞以聰為大司馬大單于録尚書
事置單于臺於平陽西淵死子和僭立聰即和第四弟
也殺和而自立聰猨臂善射彎弓三百斤晉新興太守
郭頤辟為主簿任以郡事舉良將為驍騎别部司馬齊
王冏以為國中尉出為左部司馬尋遷右部尉太宰河
間王顒表為赤沙中郞將以淵在鄴懼為成都王頴所
害亡奔頴頴甚悅拜右積弩將軍參前鋒戰事隨還左
國淵稱大號拜大司馬封楚王及僭位年號光興聰遣
王彌劉曜攻䧟洛陽執晉懐帝改年為嘉平聰於是驕
奢滛暴殺戮無已誅翦公卿旬日相繼納其太保劉殷
二女為左右貴嬪又納殷孫女四人為貴人六劉之寵
傾於後宫聰希復出外事皆中黄門納奏左貴嬪决之
其都水使者襄陵王攄以魚蟹不供將作大匠望都公
靳陵以營作遲晚並斬於東市聰逰獵無度晨出暮歸
觀魚於汾以燭繼晝其弟乂及子粲輿櫬切諌聰怒曰
吾豈桀紂幽厲乎而汝等生來哭人也先是劉琨來告
難穆帝親率大衆令長子六修擊粲等大破之語在序
紀聰與羣臣飲讌逼晉帝行酒晉光禄大夫庾珉等謀
以平陽應劉琨於是害晉帝誅珉等改嘉平為建元平
陽地震聰崇明觀䧟為池水赤如血赤氣至天有赤龍
奮迅而去流星起于牽牛入紫微龍形委蛇其光照地
落於平陽北十里視之則肉長二十歩廣二十七步臭
達於平陽肉旁常有哭聲晝夜不止聰惡之劉后産一
蛇一虎各害人而走尋之不得頃之見在隕肉之旁聰
遣劉曜攻䧟長安執晉愍帝改建元為麟嘉其武庫陷
入地一丈五尺聰自去冬至足遂不受朝賀立市於後
庭與宫人讌戱積日不醒立上皇后樊氏樊氏是聰張
后之侍婢也時稱后者四人佩皇后璽綬者七人阿諛
日進貨賄公行後宫賞賜動至千萬有豕著進賢冠犬
冠武弁帶綬並昇聰座俄而鬬死宿衛之人無見入者
平文二年聰死
子粲襲位號年漢昌粲荒耽酒色逰蕩後庭軍國之事
决於大將軍靳凖凖勒兵誅粲劉氏男女無少長皆殺
之凖自號漢王置百官尋為靳明所殺衆降淵族子曜
曜字永明少孤見養於淵頗知書計志性不恒拳勇有
膂力鐵厚一寸射而洞之坐事當誅亡匿朝鮮客為縣
卒㑹赦得還聰之末年位至相國鎮長安靳凖之誅粲
也曜來赴之次於赤壁遂僭尊號改年光初靳明既降
於曜曜還都長安自稱大趙曜西通張駿南服仇池窮
兵極武無復寧嵗又發六百萬功營其父及妻二塜下
洞三泉上崇百尺積石為基周回二里發掘古塜以千
百數廹督役徒繼以脂燭百姓嘷哭盈於道路又更増
九十尺塜前石人有聲言慎封其子允為南陽王以漢
陽十三郡為國立單于臺於渭城置左右賢王已下皆
以雜種為之曜得黒免改年為太和石虎伐曜曜擊破
之遂攻石生於洛陽曜不撫士衆專與嬖臣飲博左右
或諫曜怒斬之石勒進據石門曜甫知之解金墉之圍
陳于洛西將與勒戰至西陽門麾軍就平師遂大潰曜
墜于氷為石勒將石堪所擒勒囚之襄國尋殺之烈帝
元年曜子毗率百官棄長安西走秦州尋為石勒所滅
羯胡石勒字世龍小字匐勒其先匈奴别部分散居於
上黨武鄉羯室因號羯胡祖邪奕干父周曷朱一字乞
翼加並為部落小帥周曷朱性凶麤不為羣胡所附勒
壯健有膽略好騎射周曷朱每使代已督攝部胡部胡
愛信之并州刺史司馬騰執諸胡於山東賣充軍實兩
胡一枷勒亦在中至平原賣與師氏為奴師家隣於馬
牧勒與牧帥汲桑徃來相託遂招集王陽夔安支雄冀
保吳豫劉膺姚豹逯明郭敖劉徴劉寳張曀僕呼延莫
郭黒略張越孔豚趙鹿支屈六等東如赤龍騄驥諸苑
乘苑馬還掠繒寳以賂汲桑成都王頴之廢也頴故將
陽平人公師藩等自稱將軍起兵趙魏衆至數萬勒與
汲桑率牧人乘苑馬數百騎以赴之於是桑始命勒以
石為姓以勒為名藩拜為前隊督藩戰敗身死勒與汲
桑亡潛苑中潁之將如河北也汲桑以勒為伏夜牙門
率牧人劫掠郡縣繫囚合軍以應之屯于平石桑自號
大將軍進軍攻鄴以勒為前鋒都尉攻鄴剋之尋為晉
將茍晞所敗勒徃從劉淵拜為輔漢將軍平晉王劉聰
立以勒為征東大將軍并州刺史汲郡公劉粲攻洛陽
勒留長史刁膺統步卒九萬徙輜重于重門率輕騎二
萬㑹粲於太陽大敗晉監軍裴邈于澠池遂至洛川勒
出成臯圍晉陳留太守王讚於倉垣為讚所敗屯文石
津將北攻晉幽州刺史王浚㑹浚將王甲始率遼西鮮
卑萬餘騎敗劉聰安北大將軍趙固于津北勒乃燒船
棄營引軍向栢門迎重門輜重合于石門而濟南攻晉
豫州刺史馮嵩于陳郡不剋進攻襄城太守崔廣於繁
昌斬之先是雍州流民王如侯脱嚴嶷等起兵江淮間
受劉淵官位聞勒之來也懼遣衆一萬拒於襄城勒撃
敗之盡俘其衆勒至南陽屯于宛之北山王如遣使通
好勒進攻宛剋之斬侯脱降嚴嶷盡并其衆南至襄陽
攻剋江西三十餘壘有據江漢之志勒右長史張賓以
為不可引軍而北晉太傅東海王越率洛陽之衆二十
餘萬討勒越薨於軍軍人推太尉王衍為主率衆而東
勒追擊破之於苦縣勒分騎圍而射之相登如山殺王
衍及晉襄陽王範等十餘萬人越世子毗聞越薨出自
洛陽從者傾城勒逆毗於洧倉破之執毗及晉宗室二
十六王并諸卿士皆殺之與王彌劉曜攻䧟洛陽歸功
彌曜遂出轘轅執晉大將軍茍晞於蒙城以為左司馬
劉聰授勒鎮軍大將軍幽州牧領并州刺史用張賓之
計自汝南葛陂北都襄國襲幽州擒王浚殺之劉聰加
勒陜東伯得專征伐封拜刺史將軍守宰列侯嵗盡集
上及劉粲為靳凖所殺勒率衆赴平陽曜稱尊號授勒
大司馬大將軍加九錫増封十郡幷前十三郡進為趙
公勒至平陽勒明出與勒戰勒大破之遣兼左長史王
修主簿劉茂獻㨗於曜明率平陽之衆奔曜曜西如粟
邑勒焚平陽宫室置戍而歸徙渾儀樂器於襄國曜遣
使授勒太宰領大將軍進爵趙王増封七郡幷前二十
郡出入警蹕冕十有二旒乘金根車駕六馬如魏武輔
漢故事王修舎人曹平樂留仕曜朝言於曜曰大司馬
遣修等來外表至虔内覘彊弱曜實殘敝懼修宣之大
怒追還䇿命而斬王修劉茂逃歸言修死狀勒大怒誅
曹平樂父兄夷其三族又知追停太宰趙王之授怒曰
帝王之起復何常也趙王趙帝孤自取之名號大小豈
爾所節乎勒乃自稱大都督大將軍大單于趙王以二
十四郡為趙國號為趙王元年平文三年也勒遣使求
和請為兄弟斬其使以絶之自是朝㑹常僭天子禮樂
以饗羣臣烈帝元年勒又遣使求和帝許之二年勒僭
稱皇帝置百官年號建平雖都襄國又營鄴宫作者數
十萬人兼以晝夜五年勒死子大雅僭立
大雅名犯顯祖廟諱大雅立號年延熙石虎廢大雅為
海陽王而僭立尋殺之
虎字季龍勒之從子也祖曰匐邪父曰宼覔宼覔有七
子虎第四勒父幼而子之故或謂之為勒弟也晉永興
中與勒相失永嘉五年劉琨送勒母王氏及虎於葛陂
時年十七矣性殘忍逰獵無度能左右射好以彈彈人
軍中甚患之勒白母曰此兒凶暴無賴使軍人殺之聲
名可惜宜自除也王曰快牛為犢子時多能破車為復
小忍勿却之至年十八身長七尺五寸弓馬迅㨗勇冠
當時將佐親戚莫不敬憚勒深嘉之而酷害過差軍中
有壯健與已齊者因獵戱謔輙殺之至於降城䧟壘不
復斷别善惡坑斬士女尠有遺類御衆嚴整莫敢犯者
指授攻討所向無前故勒寵信彌隆仗以專征之任劉
聰以虎為魏郡太守鎮鄴三臺又封繁陽侯食邑三千
户勒為趙王以虎為車騎將軍加侍中開府進封中山
公勒稱尊號為太尉守尚書令封中山王食邑萬户勒
死虎擅誅右光禄大夫程遐中書令徐光遣子邃率兵
入大雅宫直衛文武皆奔散大雅大懼自陳弱劣讓位
于虎虎曰若其不堪天下自當有大義何足豫論遂逼
立之虎自為丞相魏王虎以勒文武舊臣皆補丞相閑
任其府寮舊昵悉居臺省禁要改勒太子宫曰崇訓宫
徙勒妻劉氏已下居之簡其美淑及車馬服御皆歸虎
第劉氏謂其彭城王石堪曰丞相便相凌蹈恐國祚之
滅不復久矣真可謂養虎自殘者也王將何以圖之堪
曰先帝舊臣皆以斥外衆旅不復由人宫殿之中亡所
厝計臣請出奔兖州據廪丘扶南陽王恢為盟主宣太
后詔於諸牧守征鎮令各率義兵同討惡逆蔑不濟也
劉氏然之既而堪計不果虎炙而殺之又殺劉氏石生
先鎮長安石朗鎮洛陽並起兵討虎為虎所滅虎遂自
立為大趙王號年建武自襄國徙居於鄴乃殺大雅及
其母程氏并大雅諸弟初虎衣衮冕將祀南郊照鏡無
首大恐怖不敢稱皇帝乃自貶為王使其太子邃省可
尚書奏事唯選牧守祀郊廟征伐刑斷乃親覽之虎又
改稱大趙天王邃以事呈之恚曰此小事何足呈也時
有所問復怒曰何以不呈誚責杖捶月至再三邃甚愠
恨私謂中庶子李顔等曰官家難稱吾欲行冒頓之事
卿從我乎顔等伏不敢對虎聞而大怒殺邃及其男女
二十六人一棺埋之誅其宫臣支黨二百餘人立次子
宣為太子虎於鄴起臺觀四十餘所營長安洛陽二宫
作者四十餘萬人又欲自鄴起閣道至于襄國勅河南
四州具南師之備并朔秦雍嚴西討之資青冀幽州三
五發卒諸州造甲者五十萬人擾役黎元民庶失業得
農桑者十室而三船夫十七萬人為水所沒為虎所害
三分而一課責征士五人車一乘牛二頭米各十五斛
絹十匹諸役調有不辦者皆以斬論窮民率多鬻子以
充軍制而猶不足者乃自經于道路死者相望猶求發
無已太武殿成圖畫忠臣孝子烈士貞女皆變為胡狀
頭縮入肩虎大惡之遣司虞中郎將賈霸率工匠四千
於東平岡山造獵車千乘轅長三丈髙一丈八尺置髙
一丈七尺格虎車四十乘立行樓二層於其上南至滎
陽東極陽都使御史監司其中禽獸民有犯者罪至大
辟御史因之擅作威福民有美女好牛馬求之不得便
誣以犯獸論民死者相繼海岱河濟之間民無寧志矣
又發民牛二萬餘頭配朔州牧官増内官二十四等東
宫十二等諸公侯七十餘國皆為置女官九等先是大
發民女二十已下十三已上三萬餘人為三等之第以
分配之郡縣有希㫖務於美淑奪人婦者九千餘人民
妻有美色豪勢因而脅之率多自殺太子諸公私令採
發者亦垂一萬建國九年虎遣使朝貢虎使其太子宣
及宣弟秦公韜逓日省可尚書奏事宣惡韜侔已謂嬖
人楊柯牟成等曰汝等殺韜吾入西宫當以韜之國邑
分封汝等韜既死上必親臨因行大事亡不濟矣柯等
許諾乃夜入韜第而殺之虎將出臨韜喪其司空李農
諫乃止翌日有人告之虎大怒以鐡鐶穿宣頷而鏁之
作數斗木槽和以羮飯以猪狗法食之取害韜刀仗䑛
其上血號呌之聲震動宫殿積柴城北樹標其上標末
置鹿盧穿之以繩送宣於標所使韜所親宦者郝雅劉
靈拔其髪抽其舌以繩貫其頷鹿盧絞上之劉霸斷其
手足斫眼潰腹如韜之傷四面縱火煙焰際天虎從昭
儀已下數千人登中臺以觀之火滅取灰分置諸門交
道中殺其妻子二十九人誅其四率已下三百人宦者
五十人皆車裂節解棄之漳水洿其東宫以養䐗牛十
二年虎自稱皇帝號年太寧虎死
少子世僭立虎養孫閔殺世以世兄遵為主
遵以閔為大將軍輔政遵立七日大風雷震晝昏火水
俱下災其太武殿延及宫内府庫至于閶闔門火月餘
乃滅
遵兄鑒又殺遵而自立號年青龍鑒弟苞與胡張才孫
伏都等謀殺閔不尅而死自鳯陽門至琨華殿積屍如
邱流血成池閔知胡人不為已用乃閉鄴城四門盡殺
諸胡晉人貌似胡者多亦濫死閔乃殺鑒而自立盡滅
石氏
閔本姓冉乃復其姓自稱大魏號年永興尋為慕容儁
所擒
鐵弗劉虎南單于之苗裔左賢王去卑之孫北部帥劉
猛之從子居於新興慮虒之北北人謂胡父鮮卑母為
鐵弗因以為號猛死子副崘來奔虎父誥升爰代領部
落誥升爰一名訓兜誥升爰死虎代焉虎一名烏路孤
始臣附於國自以衆落稍多舉兵外叛平文與晉并州
刺史劉琨共討之虎走據朔方歸附劉聰聰以虎宗室
拜安北將軍監鮮卑諸軍事丁零中郎將復渡河侵西
部平文逆擊大破之虎退走出塞昭成初虎又㓂西部
帝遣軍逆討又大破之虎死
子務桓代領部落遣使歸順務桓一名豹子招集種落
為諸部雄潛通石虎虎拜為平北將軍左賢王務桓死
弟閼陋頭代立密謀反叛語在序紀後務桓子悉勿祈
逐閼陋頭而自立悉勿祈死
弟衛辰代立衛辰務桓之第三子也既立之後遣子朝
獻昭成以女妻衛辰衛辰潛通苻堅堅以為左賢王遣
使請堅求田内地春来秋去堅許之後掠堅邉民五十
餘口為奴婢以獻於堅堅讓歸之乃背堅專心歸國舉
兵伐堅堅遣其建節將軍鄧羌討擒之堅自至朔方以
衛辰為夏陽公統其部落衛辰以堅還復其國復附於
堅雖於國貢使不絶而誠敬有乖帝討衛辰大破之收
其部落十六七焉衛辰奔苻堅堅送還朔方遣兵戍之
昭成末衛辰導苻堅來㓂南境王師敗績堅遂分國民
為二部自河以西屬之衛辰自河以東屬之劉庫仁語
在燕鳯𫝊堅後以衛辰為西單于督攝河西雜類屯代
來城慕容永之據長子拜衛辰使持節都督河西諸軍
事大將軍朔州牧居朔方姚萇亦遣使結好拜衛辰使
持節都督北朔雜夷諸軍事大將軍大單于河西王幽
州牧累為㓂害登國中衛辰遣子直力鞮宼南部其衆
八九萬太祖軍五六千人為其所圍太祖乃以車為方
營並戰並前大破之於鐵岐山南直力鞮單騎而走獲
牛羊二十餘萬乘勝追之自五原金津南渡逕入其國
居民駭亂部落奔潰遂至衛辰所居悦跋城衛辰父子
驚遁乃分遣諸將輕騎追之陳留公元䖍南至白鹽池
虜衛辰家屬將軍伊謂至木根山禽直力鞮盡并其衆
衛辰單騎遁走為其部下所殺傳首行宫獲馬牛羊四
百餘萬頭先是河水赤如血衛辰惡之及衛辰之亡誅
其族類並投之於河衛辰第三子屈孑亡奔薛于部帥
太悉伏
屈孑本名勃勃太宗改其名曰屈孑屈孑者卑下也太
悉伏送之姚興興髙平公破多羅沒弈干妻之以女屈
孑身長八尺五寸興見而竒之拜驍騎將軍加奉車都
尉常參軍國大議寵遇踰於勲舊興弟濟南公邕言於
興曰屈孑天性不仁難以親育寵之太甚臣竊惑之興
曰屈孑有濟世之才吾方收其藝用與之共平天下有
何不可乃以屈孑為安逺將軍封陽川侯使助没弈干
鎮髙平議以義城朔方雜夷及衛辰部衆三萬配之以
候邊隙邕固諫以為不可興曰卿何以知其氣性邕曰
屈孑奉上慢御衆殘貪暴無親輕為去就寵之踰分終
為邉害興乃止以屈孑為持節安北将軍五原公配以
三交五部鮮卑二萬餘落鎮朔方太祖末屈孑襲殺沒
弈干而并其衆僭稱大夏天王號年龍昇置百官興乃
悔之屈孑耻姓鐵弗遂改為赫連氏自云徽赫與天連
又號其支庶為鐵伐氏云其宗族剛銳如鐵皆堪伐人
劉裕攻長安屈孑聞而喜曰姚泓豈能拒裕裕必滅之
待裕去後吾取之如拾遺耳於是秣馬厲兵休養士卒
及裕擒泓留子義真守長安屈孑伐之大破義真積人
頭為京觀號曰髑髏臺遂僭稱皇帝於灞上號年為昌
武定都統萬勒銘城南頌其功徳以長安為南都性憍
虐視民如草芥蒸土以築都城鐵錐刺入一寸即殺作
人而并築之所造兵器匠呈必死射甲不入即斬弓人
如其入也便斬鎧匠凡殺工匠數千人常居城上置弓
劒於側有所嫌忿手自殺之羣臣忤視者鑿其目笑者
決其唇諌者謂之誹謗先截其舌而後斬之議廢其長
子璝璝自長安起兵攻屈孑屈孑中子太原公昌破璝
殺之屈孑以昌為太子始光二年屈孑死昌僭立
昌字還國一名折屈孑之第三子也既僭位改年永光
世祖聞屈孑死諸子相攻關中大亂於是西伐乃以輕
騎一萬八千濟河襲昌時冬至之日昌方宴饗王師奄
到上下驚擾車駕次於黒水去城三十餘里昌乃出戰
世祖馳徃撃之昌退走入城未及閉門軍士乘勝入其
西宫焚其西門夜宿城北明日分軍四出略居民殺獲
數萬生口牛馬十數萬徙萬餘家而還後昌遣弟定與
司空奚斤相持於長安世祖乘虚西伐濟君子津輕騎
三萬倍道兼行羣臣咸諫曰統萬城堅非十日可拔今
輕軍討之進不可克退無所資不若步軍攻具一時俱
徃世祖曰夫用兵之術攻城最下不得已而用之如其
攻具一時俱徃賊必懼而堅守若攻不時拔則食盡兵
疲外無所掠非上䇿也朕以輕騎至其城下彼先聞有
步軍而徒見騎至必當心閑朕且羸師以誘之若得一
戰擒之必矣所以然者軍士去家二千里復有黄河之
難所謂置之死地而後生也以是決戰則有餘攻城則
不足遂行次于黒水分軍伏於深谷而以少衆至其城
下昌將狄子玉來降說昌使人追其弟定定曰城既堅
峻未可攻拔待擒斤等然後徐徃内外撃之何有不濟
昌以為然世祖惡之退軍城北示昌以弱遣永昌王健
及娥清等分騎五千西掠居民會軍士負罪亡入昌城
言官軍糧盡士卒食菜輜重在後步兵未至撃之為便
昌信其言引衆出城步騎三萬司徒長孫翰等言昌歩
陳難陷宜避其鋒且縱步兵一時奮擊世祖曰不然逺
來求賊恐其不出今避而不擊彼奮我弱非計也遂收
軍偽北引而疲之昌以為退鼓譟而前舒陳為翼行五
六里世祖衝之賊陳不動稍復前行㑹有風起方術宦
者趙倪勸世祖更待後日崔浩叱之世祖乃分騎為左
右以掎之世祖墜馬賊已逼接世祖騰馬刺殺其尚書
斛黎又殺騎賊十餘人流矢中掌奮擊不輟昌軍大潰
不及入城奔於上邽遂克其城初屈孑性奢好治宫室
城髙十仭基厚三十歩上廣十歩宫墻五仞其堅可以
礪刀斧臺榭髙大飛閣相連皆彫鏤圖畫被以綺繡飾
以丹青窮極文采世祖顧謂左右曰蕞爾小國而用民
如此雖欲不亡其可得乎後侍御史安頡擒昌世祖使
侍中古弼迎昌至京師舎之西宫門内給以乘輿之副
又詔昌尚始平公主假常忠將軍㑹稽公封為秦王坐
謀反伏誅
昌弟定小字直獖屈孑之第五子凶暴無賴昌敗定奔
於平凉自稱尊號改年勝光定登隂槃山望其本國泣
曰先帝以朕承大業者豈有今日之事乎使天假朕年
當與諸卿建季興之業俄而有羣狐百數鳴於其側定
命射之無所獲定惡之曰此亦大不臧咄咄天道復何
言哉與劉義隆連和遥分河北自恒山以東屬義隆恒
山以西屬定遣其將㓂麟城始平公隗歸討破之定又
將數萬人東擊歸世祖親率輕騎襲平凉定救平凉方
陳自固世祖四面圍之斷其水草定不得水引衆下原
詔武衛將軍丘眷擊之衆潰定被創單騎遁走收其餘
衆乃西保上邽神䴥四年為吐谷渾慕璝所襲擒定送
京師伏誅
徒河慕容廆字弈洛瓌其本出於昌黎曽祖莫護跋魏
初率諸部落入居遼西從司馬宣王討平公孫淵拜率
義王始建國於棘城之北祖木延從母丘儉征髙麗有
功加號左賢王父涉歸以勲進拜鮮卑單于遷邑遼東
涉歸死廆代領部落以遼東僻逺徙於徒河之青山穆
帝之世頗為東部之患左賢王普根擊走之乃修和親
晉愍帝拜廆鎮軍將軍昌黎遼東二國公平文之末廆
復侵東部擊破之王浚稱制以廆為散騎常侍冠軍將
軍前鋒大都督大單于廆以非王命所授拒之廆死子
元真代立
元真小字萬年名犯恭宗廟諱元真既襲弟仁叛於遼
東之平郭與元真相攻元真討斬之乃號年為元年自
稱燕王置官如魏武輔漢故事石虎率衆伐元真元真
擊走之建國二年帝納元真女為后元真襲石虎至於
髙陽掠徙幽冀二州三萬户而還四年元真遣使朝貢
城和龍城而都焉元真征髙麗大破之遂入丸都掘髙
麗王釗父利墓載其屍并其母妻珍寳掠男女五萬餘
口焚其宫室毁丸都而歸釗單馬遁走後稱臣於元真
家於昌黎元真死子儁統任
儁字宣英既襲位號年為元年聞石氏亂乃礪甲嚴兵
將為進取之計鑿山除道入自盧龍剋薊城而都之進
剋中山常山大破冉閔於魏昌廉臺擒之閔太子叡固
守鄴城進師攻鄴剋之建國十五年儁僭稱皇帝置百
官號年元璽國稱大燕郊祀天地十六年遣使朝貢儁
自薊遷都於鄴號年為光夀儁死子暐統任
暐字景茂儁之第三子也既僭立號年建熙暐政無綱
紀時人知其將滅有神降於鄴自稱湘女有聲與人相
接數日而去僭晋將桓温率衆伐暐至於枋頭暐叔父
垂擊走之垂有大功暐不能賞方欲殺之垂怒奔苻堅
堅遣將王猛伐鄴擒暐封新興侯後拜尚書太祖之七
年苻堅敗於淮南垂叛攻苻丕於鄴暐弟濟北王泓先
為北地長史聞垂攻鄴亡奔闗東收諸馬牧鮮卑衆至
數千還屯華隂暐乃潛使諸弟及宗人起兵於外堅遣
將軍張永步騎五千擊之為泓所敗泓衆遂盛自稱使
持節大都督陜西諸軍事大將軍雍州牧濟北王推垂
為丞相都督陜東諸軍事領大司馬冀州牧吳王堅遣
子鉅鹿公叡伐泓泓弟中山王沖先為平陽太守亦起
兵河東有衆二萬泓大破叡軍斬叡沖為堅将竇衝所
破棄其歩衆率鮮卑騎八千奔於泓軍泓衆至十餘萬
遣使謂堅曰秦為無道滅我社稷今天誘其衷秦師傾
敗将欲興復大燕吳王已定關東可速資備大駕奉送
乘輿并宗室功臣之家泓當率關中燕人翼衛皇帝還
返鄴都與秦以虎牢為界分王天下永為鄰好不復為
秦之患也堅怒責暐曰卿雖曰破滅其實若歸奈何因
王師小敗猖悖若是泓書如此卿欲去者朕當相資暐
叩頭流血涕泣陳謝堅久之曰此自三豎之罪非卿之
過復其位待之如初命暐以書招喻垂及泓沖使息兵
還長安恕其反叛之咎而暐密遣使謂泓曰今秦數已
終社稷不輕勉建大業可以吳王為大將軍領司徒承
制封拜聴吾死問汝便即尊位泓於是進向長安年號
燕興泓謀臣髙蓋宿勤崇等以泓徳望後沖且持法苛
峻乃殺泓立沖為皇太弟承制行事置百官沖去長安
二百里堅遣子平原公暉拒之沖大破暉軍進據阿房
初堅之滅燕沖姉清河公主年十四有殊色納之寵冠
後庭沖年十二亦有龍陽之姿堅又幸之姉弟專寵宫
人莫進長安歌之曰一雌復一雄雙飛入紫宫咸懼為
亂王猛切諫堅乃出沖及其母卒葬之以燕后之禮長
安又謡曰鳯皇鳯皇止阿房堅以鳯皇非梧桐不棲非
竹實不食乃蒔梧竹數十萬株于阿房城以待鳯皇之
至沖小字鳯皇至是終為堅賊入止阿城焉暐入見堅
稽首謝曰弟沖不識義方孤背國恩臣罪應萬死陛下
垂天地之容臣蒙更生之恵臣二子昨婚明當三日愚
欲暫屈鑾駕幸臣私第堅許之暐出術士王嘉曰椎蘆
作籧篨不成文章㑹天大雨不得殺羊言暐將殺堅而
不果也堅與羣臣莫之能觧是夜大雨晨不果出初暐
之遣諸弟起兵於外也謀欲伏兵請堅殺之時鮮卑在
城者猶有千餘人暐令其帥悉羅騰屈突鐵侯等潛告
之曰官今使吾外鎮聴舊人悉随可於某日㑹集某處
鮮卑信之北部人突賢之妹為堅左將軍竇衝小妻賢
與妹别妹請衝留其兄衝馳入白堅堅大驚召騰問之
騰具首服乃誅暐父子及其宗族城内鮮卑無少長男
女皆殺之廆弟運運孫永
永字叔明暐既為苻堅所并永徙於長安家貧夫妻常
賣鞾於市及暐為堅所殺也沖乃自稱尊號以永為小
將沖與左將軍茍池大戰於驪山永力戰有功斬池等
數千級堅大怒復遣領軍將軍楊定率左右精騎二千
五百擊沖大敗之俘掠鮮卑萬餘而還堅􁀒坑之又敗
沖右僕射慕容憲於㶚滻之間定果勇善戰沖深惮之
納永計穿馬埳以自固遷永黄門郎沖毒暴關中人民
流散道路斷絶千里無煙及堅出如五將山沖入長安
縱兵大掠死者不可勝計初堅之未亂也關中土然無
火而煙氣大起方數十里月餘不滅堅每臨聴訟觀令
民有怨者舉煙於城北觀而録之長安為之語曰欲得
必存當舉煙闗中謡曰長鞘馬鞭擊左股太嵗南行當
復虜西人呼徒河為白虜沖果據長安樂之忘歸且以
慕容垂威名夙著跨據山東憚不敢進課農築室為久
安之計衆咸怨之登國元年沖左將軍韓延因民之怨
殺沖立沖將段随為燕王改年昌平沖之入長安王嘉
謂之曰鳯皇鳯皇何不髙飛還故鄉無故在此取滅亡
沖敗其左僕射慕容恒與永潛謀襲殺段随立宜都王
子覬為燕王號年建明率鮮卑男女三十餘萬口乘輿
服御禮樂器物去長安而東以永為武衛將軍恒弟護
軍將軍韜隂有貳志誘覬殺之于臨晉恒怒去之永與
武衛將軍刁雲率衆攻韜韜遣司馬宿勤黎逆戰永執
而戮之韜懼出奔恒營恒立慕容沖子望為帝號年建
平衆􁀒去望奔永永執望殺之立慕容泓之子忠為帝
改年建武忠以永為太尉守尚書令封河東公至聞嘉
知慕容垂稱尊號託以農要弗集築燕熙城以自固刁
雲等又殺忠推永為大都督大将軍大單于雍秦梁凉
四州牧河東王稱藩於垂永以苻丕至平陽恐不能自
固乃遣使求丕假道還東丕不許率衆討永永擊走之
進據長子永僭稱帝號年中興垂攻丁零翟釗於滑臺
釗請救於永永謀於衆尚書郎渤海鮑遵曰徐觀其敝
卞莊之舉也中書侍郎太原張騰曰彊弱勢殊何敝之
有不如救之成鼎峙之勢可引兵趣中山晝多疑兵夜
倍其火彼必懼而還師我衝其前釗躡其後此天授之
機不可失也永不從釗敗降永永以釗為車騎大将軍
東郡王嵗餘謀殺永永誅之垂遣其龍驤将軍張崇攻
永弟武鄉公友於晉陽永遣其尚書令刁雲率衆五萬
屯潞川垂停鄴月餘不進永乘詭道伐之乃攝諸軍還
於太行軹關垂進師入自木井關攻永從子征東将軍
小逸豆歸鎮東將軍王次多於臺壁永遣其從兄太尉
大逸豆歸救次多等垂將平規擊破之永率衆五萬與
垂戰於臺壁南為垂所敗奔還長子嬰城固守大逸豆
歸部將濳為内應垂勒兵密進永奔北門為前驅所獲
垂數而戮之并斬永公卿已下刁雲大逸豆歸等三十
餘人永所統新舊民户及服御圖書器樂珍寳垂盡獲
之
垂字道明元真苐五子也甚見寵愛常目而謂諸弟曰
此兒濶達好竒終能破人家或能成人家故名霸字道
業恩遇踰於儁故儁不能平之及即王位以垂墜馬傷
齒改名為缺外以慕郤缺為名内實惡之尋以讖記之
文乃去夬以垂為名焉年十三為偏将所在征伐勇冠
三軍儁平中原垂為前鋒累戰有大功及僭尊號拜黄
門郎出為安東冀州牧封吳王以侍中右禁將軍録留
臺事鎮龍城大收東北之和歴位鎮東平州征南大將
軍荆兖二州牧司𨽻校尉以車騎大将軍敗桓温於枋
頭威名大震不容於暐西奔苻堅堅甚重之拜冠軍將
軍封賔都侯堅敗於淮南入於垂軍子寳勸垂殺之垂
以堅遇之厚也不聴行至洛陽請求拜墓許之遂起兵
攻苻丕於鄴乃引漳水以灌之不沒者尺餘丁零翟斌
怨垂使人夜徃決堰水潰故鄴不拔垂稱燕王置百官
年號燕元引師去鄴開苻丕西歸之路丕固守鄴城請
援於司馬昌明垂怒曰苻丕吾縱之不能去方引南賊
䂓固鄴都不可置也乃復進師丕乃棄鄴奔并州垂以
兄子魯陽王和為南中郎将鎮鄴垂定都中山登國元
年垂僭稱大位號年為建興建宗廟社稷於中山盡有
幽冀平州之地垂遣使朝貢三年太祖遣九原公儀使
於垂垂又遣使朝貢四年太祖遣陳留公䖍使於垂又
遣使朝貢五年又遣秦王觚使於垂垂留觚不遣遂絶
行人垂議討慕容永太史令靳安言於垂曰彗星經尾
箕之分燕當有野死之王不出五年其國必亡嵗在鶉
火必克長子垂乃止安出而謂人曰此衆既并終不能
久安意蓋知太祖之興也而不敢言先是丁零翟遼叛
垂後遣使謝罪垂不許遼怒遂自號大魏天王有衆數
萬屯於滑臺與垂相擊遼死子釗代之及垂征尅滑臺
釗奔長子垂議征長子諸將咸諫以永國未有釁連嵗
征役士卒疲怠請待他年垂將從之垂弟司徒范陽王
徳固勸垂征垂曰司徒議與吾同二人同心其利斷金
吾計决矣且吾投老叩囊底智足以克之不復留逆賊
以累子孫垂率步騎七萬伐永剋之十年垂遣其太子
寳来㓂時太祖幸河南宫乃進師臨河築臺告津奮揚
威武連旌㳂河東西千有餘里是時陳留公䖍五萬騎
在河東要山截谷六百餘里以絶其左太原公儀十萬
騎在河北以承其後略陽公遵七萬騎塞其南路太祖
遣捕寳中山行人一二盡擒馬歩無脫寳乃引船列兵
亦欲南渡中流大風卒起漂寳船數十艘泊南岸擒其
将士三百餘人太祖悉賜衣服遣還始寳之來垂已有
疾自到五原太祖斷其行路父子問絶太祖乃詭其行
人之辭令臨河告之曰汝父已死何不遽還兄弟聞之
憂怖以為信然於是士卒駭動徃徃間言皆欲為變初
寳至幽州其所乘車軸無故自折占工靳安以為大凶
固勸令還寳怒不從至是問安安對曰今天變人事咎
徴已集速去可免寳逾大恐安退而告人曰今皆將死
於他鄉尸骸委於草野為烏鳥螻蟻所食不復見家矣
冬十月寳燒船夜遁是時河氷未成寳謂太祖不能度
故不設斥候十一月天暴風寒氷合太祖進軍濟河留
輜重簡精銳二萬餘騎急追之晨夜兼行暮至參合陂
西寳在陂東營於蟠羊山南水上靳安言於寳曰今日
西北風勁是追軍将至之應宜設警備兼行速去不然
必危寳乃使人防後先不撫循軍無節度将士莫為盡
心行十餘里便皆解鞍寢卧不覺大軍在近前驅斥候
見寳軍營還告其夜太祖部分衆軍相援諸将羅落東
西為掎角之勢約勒士卒束馬口衘枚無聲昧爽衆軍
齊進日出登山下臨其營寳衆晨将東引顧見軍至遂
驚擾奔走太祖縱騎騰躡大破之有馬者皆蹶倒氷上
自相鎮壓死傷者萬數寳及諸父兄弟單馬迸散僅以
身免於是寳軍四五萬人一時放仗斂手就羈矣其遺
迸去者不過千餘人生擒其王公文武将吏數千獲寳
寵妻及宫人器甲輜重軍資雜財十餘萬計垂復欲來
宼太史曰太白夕沒西方數日後見東方此為躁兵先
舉者亡垂不從鑿山開道至寳前敗所見積骸如邱設
祭弔之死者父兄子弟遂皆嘷哭聲震山川垂慙忿嘔
血發病而還死於上谷寳僭立
寳字道祐小字庫勾垂之第四子也少而輕果無志操
好人佞已及為太子砥礪自修朝士翕然稱之垂亦以
為克保家業垂妻段氏謂垂曰寳資質雍容柔而不斷
承平則為仁明之主處難則非濟世之雄今託之以大
業未見克昌之美遼西髙陽兒之賢者宜擇一以樹之
趙王麟姦詐負氣常有輕寳之心恐必難作此自家事
宜深圖之垂弗納寳聞之深以為恨寳既僭立年號永
康遣麟逼其母段氏曰后常謂主上不能繼守大統今
竟能不宜早自裁以全段氏段氏怒曰汝兄弟尚逼殺
母安能保社稷吾豈惜死念國滅不久耳遂自殺寳議
以后諌廢嫡統無母后之道不宜成䘮羣臣咸以為然
寳中書令眭邃執意抗言寳從而止皇始元年太祖南
伐及克信都寳大懼太祖軍於栢肆寳夜來犯營太祖
擊破之寳走還中山率萬餘騎奔薊寳子清河王㑹先
守龍城聞寳被圍率衆赴難逢寳於路寳分奪其軍以
授弟遼西王農等㑹怒襲農殺之農弟髙陽王隆勸寳
收㑹不獲㑹勒兵攻寳寳走龍城㑹追圍之侍御郎髙
雲襲敗㑹㑹奔中山寳命雲為子封夕陽公㑹至中山
為慕容普隣所殺寳率衆自龍城而南将攻中山衆憚
征逃潰寳還龍城垂舅蘭汗拒之寳南走奔薊汗遣使
誘迎寳寳殺之將南奔叔父范陽王徳聞徳稱制退濳
辟陽汗復遣迎寳寳以汗垂之季舅子盛又汗之壻也
必謂無二乃還龍城汗殺之及子弟等百餘人汗自稱
大都督大單于昌黎王號年青龍以盛子壻哀而宥之
盛字道運寳之長子也垂封為長樂公歴位散騎常侍
左將軍寳既僭立進爵為王拜征北大将軍司𨽻校尉
尚書左僕射蘭汗之殺寳也以盛為侍中左光禄大夫
盛乃間汗兄弟使相疑害李早衛雙劉志張真等皆盛
之舊昵汗太子穆並引為腹心盛要結早等因汗穆等
酒醉夜襲殺之僭尊號改年為建平又號年為長樂盛
改稱庶民大王盛以寳闇而不斷遂峻極威刑纎介嫌
忌莫不裁之於未萌防之於未兆於是上下震局人不
自安雖忠誠親戚亦僉懐離貳前将軍段璣等夜濳禁
中鼓譟攻盛盛聞變起率左右出戰衆皆披潰俄有一
賊闇中擊盛傷之遂輦昇殿申約禁衛召叔父河間公
熙屬之未至而盛死
熙字道文小字長生垂之少子也羣臣與盛伯母丁氏
議以其家多難宜立長君遂廢盛子定迎熙而立之熙
立殺定年號光始築龍騰苑廣袤十餘里役徒二萬人
起景雲山於苑内基廣五百歩高十七丈又起逍遥宫
甘露殿連房數百觀閣相交鑿天河渠引水入宫又為
妻苻氏鑿曲光海清凉池季夏盛暑不得休息暍死者
大半熙逰于城南止大栁樹下若有人呼曰大王且止
熙惡之伐其樹下有蛇長丈餘熙盡殺寳諸子改年為
建始又為其妻起承華殿負土於北門土與榖同價典
軍杜静載棺詣闕上書極諌熙大怒斬之熙妻當季夏
思凍魚鱠仲冬須生地黄皆下有司切責不得加之以
大辟其虐也如此及苻氏死熙擁其屍而撫之曰體已
就冷命遂斷矣於是僵仆絶息久而乃蘇悲號擗踴斬
衰食粥大斂之後復啟而交接制百官哭臨沙門素服
令有司案檢有淚者為忠孝無淚者罪之於是羣臣震
懼莫不含辛以為淚焉及葬熙被髮徒跣歩從轜車高
大毁城門而出長老相謂曰慕容氏自毁其門將不入
矣中衛将軍馮跋兄弟閉門拒熙執而殺之立夕陽公
雲為主
雲寳之養子復姓高氏年號正始跋又殺雲自立雲之
立也熙幽州刺史上庸公慕容懿以遼西歸降太祖以
懿為征東将軍平州牧昌黎王後坐反伏誅元真少子
徳
徳字元明雅為兄垂所重桓温之至枋頭也徳與垂擊
走之苻堅滅暐以徳為張掖太守垂稱尊號封為范陽
王拜車騎大将軍司𨽻校尉尋遷司徒寳既即位以徳
鎮鄴後拜丞相寳既東走羣寮勸徳稱尊號徳不從皇
始二年既拔中山太祖遣衛王儀攻鄴徳率户四萬南
走滑臺自稱燕王號年為燕元置百官徳冠軍將軍苻
廣叛於乞活壘徳留兄子和守滑臺率衆攻廣斬之而
和長史李辯殺和以城來降徳無所據乃謀於衆其給
事黄門侍郎張華勸徳取彭城而據之其尚書潘聰曰
青齊沃壤號曰東秦土方二千里户餘十萬四塞之固
負海之饒可謂用武之國宜攻取據之以為關中河内
也徳從之引師克薛城徐兗之民盡附之以其南海王
法為兗州刺史鎮梁父進克莒城以潘聰為徐州刺史
鎮莒城北伐廣固司馬徳宗幽州刺史辟閭渾聞徳将
至徙民八千餘户入廣固遣司馬崔誕率千餘人戍薄
荀固平原太守張豁屯栁泉誕豁皆承檄遣子降徳渾
懼擕妻子北走徳追騎斬之渾少子道秀自歸請與父
俱死徳曰渾雖不忠而子能孝其特赦之徳入都廣固
僭稱尊號號年建平女水竭徳聞而惡之因而寢疾兄
子超請祈女水徳曰人君之命豈女水所知超固請終
不許立超為太子徳死超僭立
超字祖明徳兄北海王納之子也既僭位號年太上超
青州刺史北地王鍾兗州刺史南海王法等起兵叛超
超悉平之超南郊柴燎爓起而煙不出靈臺令張光告
人曰今火盛而煙滅國其亡乎天賜五年司馬徳宗将
劉裕伐超超將公孫五樓勸超拒之於大峴超曰但令
度峴我以鐵騎踐之此成擒也太尉桂林王鎮曰若如
聖㫖必須平原用馬便宜出峴逆戰戰而不勝猶可退
守不宜縱敵自貽㓂逼臣以為天時不如地利拒之大
峴䇿之上也超不從出而告人曰主上酷似劉璋今年
國滅吾必死之超收鎮下獄裕入大峴超拒之於臨朐
乃赦鎮而謝之超戰於臨朐為裕所敗退還廣固裕遂
圍之廣固鬼夜哭有流星長十餘丈隕于廣固城潰裕
執超送建康市斬之
臨渭氐苻健字建業本出略陽臨渭祖懐歸為部落小
帥父洪字廣世洪之生也隴右霖雨百姓苦之時有謡
曰雨若不止洪水必起故名之曰洪年十二而父死為
部帥羣氐推以為盟主劉曜拜洪為寧西将軍率義侯
徙之髙陸進為氐王石虎平秦隴表石勒拜冠軍将軍
涇陽伯又徙之枋頭遷光烈将軍進爵為侯稍遷冠軍
大將軍進封西平公討平梁犢進位車騎大将軍開府
儀同三司略陽公冉閔之亂秦雍徙民西歸憑洪為主
衆至十餘萬自稱大将軍大單于三秦王既而為其将
麻秋所鴆臨死謂健曰關中周漢舊都形勝之國進可
以一同天下退不失保全秦雍吾死之後便可鼓行而
西健從之健初名羆字世建又避石虎外祖張罷之名
故改焉健便弓馬善於事人石虎深愛之歴位翼軍校
尉鎮軍将軍時京兆杜洪竊據長安關中雄儁皆應之
健密圖關中懼洪之知也乃繕宫室於枋頭課民種麥
示無西意既而自稱征西大將軍雍州刺史盡衆西行
至盟津起浮橋以濟遣弟輔國将軍雄率歩騎五千入
自潼關兄子揚武將軍菁率衆七千自軹關入河東執
菁手曰若事不㨗汝死河北我死河南不及黄泉無相
見也濟訖焚橋自統大衆繼雄而進杜洪遣将軍張光
逆健于潼關雄擊破之洪盡召關中之衆以拒健健聞
而筮之遇泰之臨健曰小徃大來吉亨昔徃東而小今
還西而大吉孰大焉諸君知不此則漢祖屠秦之機也
健長驅至長安杜洪奔司竹健遂入都建國十四年乃
僭稱天王號年皇始國號大秦置百官健尋自稱皇帝
桓温率衆伐長安次于灞上健弟雄撃温破之温乃引
衆東走健遣其太子萇追温比至潼關克敗之萇亦為
流矢所中死關中大饑蝗虫生於華澤西至隴山百草
皆盡牛馬至相噉毛虎狼食人行路斷絶十八年健死
子生僭立
生字長生健之第三子也幼而麤暴昏酒無賴祖洪甚
惡之生無一目年七嵗洪戱之問侍者曰吾聞瞎兒一
淚信乎侍者曰然生怒引佩刀自刺出血曰此亦一淚
也洪驚鞭之生曰性耐刀矟不堪鞭捶洪曰汝為爾不
已吾将以汝為奴生曰可不如石勒也洪懼跣而掩其
口謂健曰此兒狂悖宜早除之不然長大必破人家健
欲殺之雄止之曰兒長成自當修改何至便如此健乃
止及長力舉千鈞雄勇好殺手格猛獸走及奔馬撃刺
騎射冠絶一時初健之長子死生母彊氏意在少子栁
健以䜟有三羊五眼之言故立之生既僭立號年夀光
雖在諒闇逰飲自若彎弓露刃以見朝臣錘鉗鋸鑿備
置左右在位未㡬后妃公卿下至僕𨽻殺五百餘人朝
饗羣臣酣飲奏樂生親歌以和之命其尚書令辛牢行
酒既而生怒曰何不彊酒猶有坐者引弓射牢而殺之
於是百僚大懼無不引滿汙服失冠生以為樂長安大
風或稱賊至宫門晝閉五日乃止生推告賊者刳出心
胃生舅彊平切諌生鑿其頂而殺之虎狼大暴從潼關
至于長安晝則斷道夜則發屋不食六畜專以害人自
其元年秋至于二年夏虎殺七百餘人民廢農桑内外
忷懼其臣奏請禳災生曰野獸飢則食人飽當自止終
不累年為患也天将助吾行誅以施刑教但勿犯罪何
為怨天生如阿房遇人共妹行者逼令為滛固執弗從
生怒殺之其尚書僕射賈元石形貌美偉生與妻樓上
望見元石在庭中妻曰此何人也生曰汝欲得也乃誅
𤣥石生嘗夜食棗過多至旦病使太醫程延診脉延曰
陛下食棗多無他疾也生曰嘻汝非聖人焉知吾食棗
乃殺之常從輿上溲便輦者謂之天雨生既眇其目所
諱者不足不具少無缺傷殘毁偏隻之言皆不得道左
右忤㫖而死者不可勝紀太白犯東井其臣奏曰東井
秦也太白罰星必有暴兵起於京師生曰星入井者必
將渴耳何所恠乎初生夢大魚食蒲又長安謡曰東海
大魚化為龍男便為王女為公問在何所洛門東是月
生以謡夢之故誅太師魚遵父子一十八人東海苻堅
封也時為龍驤将軍宅在洛門之東又謡曰百里望空
城鬱鬱何青青瞎人不知法仰不見天星於是􁀒壊諸
空城以禳之法是苻法也生耽湎於酒無復晝夜其臣
朝謁漏盡請見生曰日知盡乎須待飲訖因醉問左右
曰吾統天下已來汝等何所聞乎或對曰聖明宰世子
育百姓罰必有罪賞必有功天下唯歌太平未聞有怨
生曰汝媚吾也引而斬之他日又問或對曰陛下刑罰
微過生曰汝謗吾也亦殺之使宫人與男女倮交於殿
前引羣臣臨而觀之或生剝牛羊驢馬活燖雞豚鵝鴨
數十為羣放之殿下剝人面皮令其歌舞勲舊親戚殺
害略盡王公在者以疾告歸得度一日如過十年至於
截脛刳胎拉脅鋸頸者動有千數生夜對侍婢曰阿法
兄弟亦不可信明當除之旦而侍婢以告法與弟堅率
壯士數百人入雲龍門宿衛者皆捨仗歸堅廢生為越
王俄而殺之
堅字永固一字文玉雄第二子也既殺苻生以位讓其
兄清河王法法固以推堅於是去皇帝之號僭稱天王
號年永興以法為丞相東海公尋以疑忌殺之改年為
甘露時建國二十二年也堅從弟晋公栁反於蒲坂魏
公庾反於陜燕公武反於安定堅弟趙公雙反於上邽
皆討平之慕容垂奔於堅王猛勸堅殺之堅不從三十
八年改為建元堅遣使牛恬朝貢使尚書令王猛伐鄴
堅親率大衆以繼之克鄴擒慕容暐堅使其右将軍楊
安攻克漢中仍平蜀又遣其武衛将軍茍萇西伐凉州
降張天錫遣其子長樂公丕攻克襄陽堅觀其史書見
母茍氏通李威之事慙怒乃焚其書堅南伐司馬昌明
戎卒六十萬騎二十七萬前後千里旗鼓相望堅至項
城凉州兵始達咸陽蜀漢之軍順流而下幽冀之衆至
于彭城東西萬里水陸齊進運漕萬艘自河入石門逹
于汝潁堅弟陽平公融攻夀春克之融馳使白堅曰賊
少易俘但懼越逸宜速進軍堅大悅捨大軍于項城輕
騎八千兼道赴之堅與融登城望昌明将謝石軍又望
八公山上草木皆類人形顧謂融曰此亦勍敵也何謂
少乎憮然有懼色謝石欲戰苻融陳逼肥水石遣使謂
融曰君若小退師令将士周旋僕與君公緩轡而觀之
不亦美也融於是麾軍却陳欲因其濟覆而取之軍遂
奔退制之不可止融馬倒見殺軍遂大敗謝石乘勝追
擊至于青岡死者相枕堅單騎遁還淮北初謡言曰堅
不出項羣臣勸堅停項為六軍聲鎮堅不從諸軍悉潰
唯其冠軍慕容垂一軍獨全堅以千餘騎赴之收集離
散比至洛陽衆十餘萬行未及關垂有貳志說堅請廵
撫燕代并求拜墓許之垂遂殺堅驍騎将軍石越鎮軍
将軍毛當引丁零之衆攻堅子長樂公丕於鄴慕容泓
沖起兵華澤堅遣子叡暉前後擊泓為泓所敗長安鬼
夜哭三旬沖又撃殺堅將姜宇於灞上遂屯阿房進逼
長安堅登城觀之歎曰此虜何從而出其彊若斯大言
責沖曰爾軰羣奴正可牧牛羊何為送死沖曰奴則奴
矣既厭奴苦取爾見代堅遣使送錦袍一領遺沖使者
稱有詔古人兵交使在其間卿逺来草創得無勞乎今
送一袍以明本懐朕於卿恩分如何而於一朝忽為此
變沖命詹事答之亦稱皇太弟有令孤今心在天下豈
顧一袍小恵茍能知命便可君臣束手早送皇帝自當
寛貸苻氏以酬曩好終不使既徃之事獨美於前堅大
怒曰朕不用王景略陽平公之言使白虜敢至於此長
安大饑人民相食姚萇叛於北地與沖連和合攻長安
有羣烏數萬鳴於長安城上其聲甚悲占者以為不終
年有甲兵入城之象每夜有人周城大呼曰楊定健兒
應屬我宫殿臺觀應坐我父子同出不共汝旦遣尋求
不見人跡先是又謡曰堅入五将山長得堅大信之告
其太子永道曰天或導余脱如謡言留汝兼總戎政勿
與賊争利吾當出隴收兵運糧以給汝天其或者正訓
予也遣其衛将軍楊定擊沖於城西為沖所擒堅彌懼
付永道以後事率騎數百出如五将宣告州郡期救長
安月餘永道尋将母妻宗室男女數千騎出奔武都遂
假道入司馬昌明慕容沖入據長安堅至五将山姚萇
遣其将吳忠圍之堅衆奔散獨左右十數人神色自若
坐而待之召宰人進食俄而兵至執堅及其夫人張氏
與少女寳錦送詣姚萇萇囚之将害焉堅自以平生遇
萇厚忿之厲聲大罵謂張氏曰豈令羌奴辱吾兒於是
殺寳錦姚萇乃縊堅於新平佛寺永道既奔昌明處之
江州桓元以為梁州刺史後為劉裕所誅永道名犯高
祖廟諱
堅子丕字永敘堅以為征東将軍冀州牧封長樂公鎮
鄴為慕容垂圍逼丕乃去鄴率男女六萬餘口進如潞
川堅驃騎将軍張蚝并州刺史王騰迎丕入據晉陽堅
既為姚萇所殺太祖九年丕乃僭稱尊號改年太安先
是王猛子幽州刺史永亦率衆赴之丕以永為司徒録
尚書事張蚝為司空王騰為司𨽻𫝊檄逺近率多應之
丕留王騰守晉陽楊輔守壺關率衆四萬進據平陽将
討姚萇而慕容永請假道東歸丕弗許怒曰永乃我之
馬将首亂京畿禍傾社稷承凶繼逆方請逃歸是而可
忍孰不可恕使其丞相王永討之戰于襄陵永大敗死
之丕衆離散率騎數千南奔東垣為司馬昌明将馮該
所殺
丕族子登字文髙麤險不修細行故堅弗之竒也長而
折節頗覽書𫝊堅以為長安令坐事黜為狄道長及關
中起兵奔於枹罕羣氐殺河州牧毛興推衛平為安西
将軍河州刺史平以登為長史既而枹罕諸氐以衛平
年老議欲廢之而憚其宗彊連日不決氐有啖青者謂
諸将曰大事宜定東討姚萇不可猶豫一旦事發返為
人害諸君但請衛公㑹集衆将青為諸君决之衆咸以
為然因大饗青抽劒而前曰衛公朽耄不足以成大事
狄道長苻登雖王室踈屬請共立之於是推登為使持
節都督隴右征羌諸軍事撫軍大将軍雍河二州牧略
陽公率衆五萬東下隴據南安馳使請命丕以登為征
西大将軍開府儀同三司南安王餘因其所稱而授之
後與姚萇戰于胡奴阜大破之丕死登國元年登僭稱
尊號於隴東號年太初置百官立堅神主於軍中載以
輜軿羽葆青蓋建黄旗虎賁之士三百人以衛之每戰
必告繕甲治兵引師而東皆刻鉾鎧為死休字示以戰
死為志每戰以長矛鈎刃為方圎大陳如有厚薄從中
分配故人自為戰所向無前登每圍萇營四面大哭哀
聲動人大呼曰殺君賊姚萇出來吾與爾決何為枉害
無辜萇憚而不應登進攻安定萇襲其輜重獲登妻毛
氏将妻之毛氏哭罵萇殺之登聞姚萇死喜曰姚興小
兒吾将折杖以笞之乃盡衆而東以趣廢橋興将尹緯
據橋待之争水不得為緯所敗奔於平凉入馬毛山姚
興攻之登戰死
子崇奔於湟中僭稱尊號改年延初尋為乞伏乾歸所
殺
羌姚萇字景茂出於南安赤亭燒當之後也祖柯回助
魏将絆姜維於沓中以功假綏戎校尉西羌都督父弋
仲晉永嘉之亂東徙榆眉劉曜以弋仲為平西将軍平
襄公烈帝之五年弋仲率部衆随石虎遷于清河之灄
頭勒以弋仲為奮武將軍封襄平公昭成時弋仲死子
襄代屯於譙城慕容儁以襄為豫州刺史丹陽公進屯
淮南自稱大将軍大單于為司馬聃将桓溫所敗奔於
河東後為苻眉所殺弋仲有子四十二人萇第二十四
随兄襄征伐襄甚竒之襄之敗也萇率子弟降於苻堅
從堅征伐頻有戰功厯寧幽兗三州刺史封益都侯邑
五百户苻堅伐司馬昌明以萇為龍驤将軍督益梁州
諸軍事謂萇曰朕本以龍驤建業龍驤之號初未假人
今特以相授山南之事一以委卿堅左将軍竇衝進曰
王者無戯言此将不臧之徴也惟陛下察之堅黙然及
慕容泓起兵華澤堅遣子衛大将軍叡討之戰敗為泓
所殺時萇為叡司馬懼罪奔馬牧聚衆萬餘自稱大将
軍大單于萬年秦王號年白雀數月之間衆至十餘萬
與慕容沖連和進屯北地苻堅出至五将山萇執而殺
之登國元年僭稱皇帝置百官國號大秦年曰建初改
長安曰常安以其太子興鎮長安自擊苻登安定敗之
萇病夢苻堅将天官使者鬼兵數百突入營中萇懼走
後宫宫人迎萇刺鬼誤中萇隂鬼相謂曰正中死處拔
矛出血石餘寤而驚悸遂患隂腫醫刺之出血如夢萇
乃狂言或稱臣或稱萇殺陛下者兄襄非臣之罪願不
枉臣萇死子興襲位祕不發喪
興字子略萇長子也既滅苻登乃發喪行服僭稱皇帝
於槐里號年皇初天興元年興去皇帝之號降稱天王
號年洪始興克洛陽以其弟東平公紹鎮之三年興遣
使朝貢太祖遣謁者僕射張濟使於興興又大破乞伏
乾歸遂入枹罕獲鎧馬六萬匹乾歸降於興太祖遣軍
襲興髙平公沒弈干干棄部衆率數千騎與赫連屈孑
奔於秦州追至于瓦亭長安震懼興大議為㓂其臣咸
以為不可興不從天興五年夏興遣其弟義陽公平率
衆四萬侵平陽攻乾壁六十餘日壁中衆少失井乃䧟
之六月太祖将討平遣毗陵王順等三軍六萬騎為先
鋒七月車駕親征八月次於永安平募遣勇将率精騎
二百闚軍為太祖前鋒将長孫肥所擒匹馬不返平遂
退走太祖急追及於柴壁平因守固太祖圍之興乃悉
舉其衆救平太祖聞興将至増築重圍内以防平之出
外以拒興之入又截汾曲為南北浮橋乗西㟁築圍太
祖以步騎三萬餘人渡䝉坑南四十里逆擊興興晨行
北引未及安營太祖軍卒至興衆怖擾太祖詔毗陵王
順以精騎衝擊獲興甲騎數百斬首千餘級興退南走
四十餘里太祖引還平竟不敢出但使人燒圍數百步
而已太祖知興氣挫乃南絶䝉坑之口東杜新坂之隘
守天度屯賈山令平水陸路絶将坐甲而擒之太祖又
縁汾帶岡樹柵數十里以衛芻牧者九月興從汾西北
下憑壑為壘以自固興又将數千騎乘西㟁闚視太祖
營束栢材從汾上流下之欲以毁橋官軍鈎取以為薪
蒸興還壘太祖度其必攻西圍乃命修塹増廣之至夜
興果来攻梯短不及棄之塹中而還又分其衆臨汾為
壘叩逼水門與平相望太祖因截水中興内外隔絶士
衆喪氣於是平糧盡窘急夜􁀒衆将突西南而出興列
兵汾西舉烽鼓譟為平接援太祖簡諸軍精銳屯汾西
固守南橋絶塞水口興夜聞聲望平力戰突免平聞外
鼓望興攻圍引接故但呌呼虚相應和莫敢逼圍平引
不得出窮廹乃将二妾赴水而死興安逺将軍不蒙世
揚武將軍雷重等将士四千餘人随平投水太祖令泅
水鈎捕無得免者平衆三萬餘人皆斂手受執擒興尚
書右僕射狄伯友越騎校尉唐小方積弩将軍姚梁國
建忠将軍雷星康官北中郎将康猥興從子伯禽已下
四品将軍已上四十餘人興逺来赴救自觀其窮力不
能免舉軍悲號震動山谷數日不止頻遣使請和太祖
不許乃班師興還長安有雀數萬頭鬬於興廟毛羽折
落多有死者月餘乃止識者曰今雀鬭廟上子孫當有
争亂者乎又興殿有聲如牛吼有二狐入長安一登興
殿屋走入宫一入于市求之不得先是譙縱略有益寧
之地僭稱尊號遣使稱蕃於興興以縱為蜀王加九錫
永興三年興遣周寳朝貢五年興遣使朝貢并請進女
太宗許之興中子廣平公弼有寵委之朝政興疾篤長
子泓侍疾於中弼集黨數千人候興死欲殺泓自立興
諸子姪外鎮者聞之皆起兵討弼興疾瘳不忍誅弼免
官而已神瑞元年興遣兼散騎常侍尚書吏部郎嚴康
朝貢二年興遣散騎常侍東武侯姚敞尚書姚泰奉其
西平公主於太宗帝以后禮納之興復以弼為中軍大
将軍配兵三萬屯於渭北興又疾甚弼遣其黨姚武伯
等率衆攻端門泓時侍疾遣兵拒之興力疾臨前殿殺
弼弼黨乃散泰常元年興死泓僭立
泓字元子興之長子也既僭位號年永和赫連屈孑攻
泓秦州又剋安定遂據雍城司馬徳宗将劉裕伐泓裕
遣将檀道濟至洛陽泓弟陳留公洸以城降泓弟太原
公懿反於蒲坂泓從弟齊公恢反於嶺北皆舉兵伐長
安泓既有内難裕遂長驅入關泓戰敗請降送於建康
市斬之
略陽氐吕光字世明本出略隄父婆樓苻堅太尉光年
十嵗逰戱好戰陳之法為諸兒所推身長八尺四寸肘
有肉印從王猛征討稍遷破虜将軍堅以光為驍騎将
軍率衆七千討西域所經諸國莫不降附光至龜兹王
帛純拒之西域諸胡救帛純者七十餘萬人光乃結陳
為勾鏁之法戰於城西大破之斬級萬餘帛純逃走降
者三十餘國光以駝二千餘頭致外國珍寳及竒伎異
戱殊禽恠獸千有餘品駿馬萬餘匹而還苻堅凉州刺
史梁熙遣兵拒之光擊破熙軍遂入姑臧斬熙自署護
羌校尉凉州刺史登國初又自稱使持節大都督大将
軍凉州牧酒泉公主簿尉祐奸佞淺薄光寵任之譖誅
姚皓尹景等名士十餘人於是逺近失望人懐離貳四
年光私稱三河王遣使朝貢置官自丞郎已下猶攝州
事號麟嘉元年皇始初光僭稱天王置百官改號龍飛
立子紹為太子遣使朝貢光疾甚立紹為天王自號太
上皇帝光死長子纂殺紹僭立
纂字永緒既自立號咸寧元年纂弟大司馬洪名犯顯
祖諱以猜忌不容起兵攻纂纂殺之縱兵大掠纂笑謂
左右曰今日之戰何如纂侍中房晷對曰先帝始崩太
子以幽逼致殂山陵甫訖大司馬疑懼肆逆京邑交兵
友于接刃雖洪自取夷滅亦由陛下無棠棣之義且洪
妻陛下弟婦也洪女陛下之姪女也奈何使小人汙辱
為婢妾天地神明豈忍見此因歔欷流涕纂謝之乃收
洪妻子纂昏虐任情逰田無度耽荒酒色與左右因醉
馳獵於坑澗之間或有諌者纂昏不納又性多猜忌忍
於殺戮纂從弟超殺纂纂弟緯單馬入城超殺之而立
其兄隆
隆字永基光弟寳之子也初超讓位於隆隆難之超曰
今猶乘龍上天豈得中下乃僭位改神鼎元年超使纂
妻楊氏及侍婢數人殯纂於城西超慮楊持珍寳出使
人搜之楊氏責超曰郎君兄弟手刃相圖新婦旦夕死
人用金寳何為超慙而退楊氏國色超将妻焉謂其父
桓曰后若自殺禍及卿宗桓以告之楊氏曰大人本賣
女與氐以圖富貴一之以甚復可使女辱於二氐乎乃
自殺沮渠䝉遜秃髮傉檀頻来攻擊河西之民不得農
植榖價湧貴斗直錢五千文人相食餓死者千餘口姑
臧城門晝閉樵採路斷民請出城乞為夷虜奴婢者日
有數百隆恐沮動人情盡坑之於是積屍盈于衢路户
絶者十有九焉屢為䝉遜攻逼乃請迎於姚興遣齊難
率衆迎之隆遂降焉至長安尋復為興所誅
史臣曰夷狄不恭作害中國帝王之世未曽無也劉淵
等假竊名目狼戾為梗汗辱神器毒螫黎元喪亂鴻多
一至於此怨積禍盈死傾巢穴天意其俟大人乎
　
　
　
　
　
　
　
　
　
　
　魏書卷九十五
　魏書卷九十五考證
劉聰傳至西陽門○門監本訛作明今改正
慕容廆傳又大破宇文闥地千里○各本同晋書載記
　晃親伐宇文歸逺遁漠北開路千餘里此殆脱去歸
　字并訛開為闥也
　
　
　
　
　
　
　
　
　
　
　魏書卷九十五考證
