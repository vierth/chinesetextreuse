
　元史卷一百十七
　　明翰林學士亞中大夫知制誥兼修國史宋濓等修
　列傳第四
　　伯勒格台
宗王伯勒格台者列祖之第五子太祖之季弟也天性
純厚明敏多智畧不喜華飾軀幹魁偉勇力絶人㓜從
太祖平諸部落掌從馬國法常以腹心遇敗則牽從馬
其子孫最多居處近太祖行在所南接阿齊台營地嘗
從太祖宴諸部族或潛圖害伯勒格台以刀斫其臂傷
甚帝大怒欲索而誅之伯勒格台曰今將舉大事於天
下其可以臣故而生釁隙哉且臣雖傷甚幸不至死請
勿治帝尤賢之當創業之初征取諸國王未嘗不在軍
中摧鋒䧟陣不避艱險帝嘗曰有伯勒格台之力哈扎
爾之射此朕之所以取天下也其見稱如此嘗立為國
相又長官扎爾古齊别授之印賜以蒙古百姓三千户
及廣寧路恩州二城户一萬一千六百三以為分地又
以鄂諾竒嚕之地建營以居江南平加賜信州路及鈆
山州二城户一萬八千王薨子曰罕都呼曰伊蘇布哈
曰昆布哈罕都呼性剛猛能知兵從憲宗征伐多立戰
功及攻釣魚山而還道由河南招來流亡百餘户悉以
入籍罕都呼子曰呼喇濟以疾廢不能軍世祖俾居于
恩以綂其籓人至大三年呼喇濟薨子逹春嗣逹春性
温厚謙恭好學通經史能撫恤其民云伊蘇布哈子曰
卓多中統三年始以推戴功封為廣寧王至元十三年
賜印昆布哈領兵河南屢建大功子曰穆爾格特昂吉
爾岱
　　卓沁
卓沁者太祖長子也國初以親王分封西北其地極逺
去京師數萬里驛騎急行二百餘日方逹京師以故其
地郡邑風俗皆莫得而詳焉卓沁薨子巴圖嗣巴圖薨
弟薩喇逹嗣薩喇逹薨弟孟克特穆爾嗣孟克特穆爾
薨弟托克托孟克嗣托克托孟克薨弟托克托嗣托克
薨弟布呼嗣布呼薨弟伊濟貝嗣至元三年伊濟貝遣
使來求分地嵗賜以賑給軍站京師元無所領府治三
年中書請置總管府給正三品印至大元年伊濟貝薨
子嘉鼐巴嗣其位下舊賜平陽晉州永州分地嵗賦中
統鈔二千四百錠自至元五年己夘嵗給之
　　圖喇
圖喇太祖次子察罕台四世孫也少以勇力聞大徳十
一年春成宗崩佐丞相阿古台等潛謀立安西王阿南
逹而推皇后巴約特氏稱制中外洶洶仁宗歸自懷孟
引圖喇入内縛阿古台等以出誅之大事遂定武宗即
位第功封越王賜金印以紹興路為其分地圖喇居常
怏怏有怨望意至大元年秋武宗幸涼亭將御舟圖喇
前止之帝曰爾何如朕欲登舟圖喇曰人有常言一箭
中麋毋曰自能百兔未得未可遽止此葢國俗儕輩相
靳之語而圖喇言之武宗由是銜焉既而大宴萬嵗山
圖喇醉起解其腰帯擲諸地嗔目謂帝曰爾與我者止
此耳帝益疑其有異志二年春命楚王伊克圖丞相托
克托平章齊勒特穆爾鞫之辭服遂伏誅子西安王剌
特納實哩天厯初以推戴功進封豫王
　　伊克圖
伊克圖祖父博綽睿宗庶子也博綽之母曰瑪實尼瑪
察氏博綽驍勇善騎射憲宗命將大軍北征欽察有功
賜號巴圖爾嵗丁巳分土諸侯王赐蠡州三千三百四
十七户為其食邑博綽娶察罕黙爾竒氏生實喇卜嘉
勒實喇卜嘉勒娶鴻吉哩氏生伊克圖伊克圖年十三
世祖命襲其祖父統軍至元十二年從北安王北征十
三年錫里濟叛遣人誘脅之伊克圖不從事王益忠謹
博爾歡巴圖魯尼堪與海都通相率引去王遣伊克圖
追之擒博爾歡等以獻未㡬錫里濟以和爾圖卜特穆
爾等反以兵攻王圖博特穆爾生致伊克圖使錫里濟
拘之伊克圖與王親臣納木台等謀逃歸事覺納木台
等被殺復繫錫里濟永和爾困辱備至十四年鄂爾和
達巴延帥師討叛鍚里濟永和爾迎戰伊克圖潛結齊勒
特穆爾托克托呼亂其陣錫里濟軍亂因得脱走見帝
鬚髪盡白帝閔之賞賚甚厚至元十八年加封耒陽州
五千三百四十七户二十一年與托克托呼同封海都
伊克圖先進邏得諜人知其虚實直前衝敵陣破其精
兵海都敗走得所俘掠軍民而還托多爾海上其功詔
賜鈔幣鎧甲弓矢其後北安王駐特穆爾河納延額布
根有異圖額布根引兵趨吉魯爾河大帳王遣庫庫楚
托克托呼率衆追之諾海民擾攘不知所從伊克圖將
三百騎至阿哈齊地㑹王帳下蘇達蘇部兵逃去伊克
圖諭之使還時徹伯爾圖呼嚕古台誘蒙古軍二萬從
納延伊克圖知之夜襲其河上軍突入帳中遇呼敦黙
爾根㡬獲之間道逸去二十七年海都入宼時托多爾
海方居守大帳詔遣伊克圖同力備禦軍未戰而潰伊
克圖妻奴輜重駐布色哈剌嶺上悉為永和爾莽賚特
穆爾所剽掠伊克圖與其子托里特穆爾相失獨與十
三騎奔還世祖撫慰嘉歎賜爵慎逺王塗金銀印以鴻
吉哩氏女賜之資裝特厚復命納爾環齊齊克布哈往
錫命其部屬同時被掠者以故相僧格家財分賜之仍
各賜白金五十兩珠子一酒巵鈔幣稱是又命伊克圖
居北安王第二帳王薨帝命掌大帳固辭成宗立命伊
克圖侍左右武宗撫兵漠北請以子托里特穆爾從大
徳五年海都都勒幹合軍入㓂托里特穆爾將兵千人
擁䕶先後立戰功多在軍十年成宗崩安西王阿南達
與莽賚特穆爾窺望神器伊克圖曰世祖皇帝之嫡孫
在神器所當屬安西藩王也入繼非制武宗即位以其
父子勞効忠勤益厚遇之進封楚王賜金印置王傅以
駙馬都尉都勒噶之女弟鴻吉哩氏為楚王妃又以叛
王徹伯爾親屬賜之托里特穆爾襲封鎮逺王至大三
年徹伯爾來歸宗親皆㑹伊克圖進曰太祖皇帝削平
四方惟南土未定列聖嗣位未遑統一世祖皇帝混一
四海顧惟宗室諸王弗克同堂而燕今陛下洪福齊天
巴圖罕之裔首已附順叛王徹伯爾舉族來歸人民境
土悉為一家地大物衆有可恃者焉有不可恃者焉昔
我太祖有訓世祖誦之臣與有聞治亂國者宜以法齊
之所以辨上下定民志今請有以整飭之則人將有所
勸懲惟陛下鑒之帝嘉納其言伊克圖薨仁宗命托里
特穆爾嗣楚王延祐中明宗西出托里特穆爾坐累徙
西番沒入其家貲之半明宗即位制曰托里特穆爾何
罪其轉徙籍沒豈不以我故耶其復故號人民貲帑悉
歸之托里特穆爾薨子巴圖魯立巴圖魯薨有子三人
曰雅克特穆爾曰蘓克特穆爾曰多羅布哈雅克特穆
爾嗣時年十有二妃鴻吉哩氏哈扎爾駙馬之女孫蘇
喀實哩皇后之從妹也
　　庫春布哈
庫春布哈世祖之孫鎮南王托歡子也泰定三年封威
順王鎮武昌賜金印撥付集賽台五百名又自募至一
千名設王傅官屬湖廣行省供億錢糧衣裝嵗支米三
萬石鈔三萬二千錠又日給王子諸妃飲饍文宗天厯
初賜庫春布哈金銀各五十兩幣三十匹仍鎮湖廣而
庫春布哈縱集賽等官侵奪民利民患苦之至元五年
太師巴延矯制召赴京貶之及托克托為相始明其無
辜命復還鎮至正二年湖北亷訪司糾言庫春布哈恃
以宗室恣行不法不報十一年徐夀輝為亂起蘄黄庫
春布哈與其子拜特穆爾塔斯特穆爾引兵至金剛臺
夀輝部將倪文俊敗之執拜特穆爾十二年夀輝偽將
普勝䧟武昌庫春布哈與湖廣行省平章和尚棄城走
詔追奪庫春布哈印而誅和尚十三年湖廣行省參知
政事鄂爾和克復武昌及漢陽庫春布哈復率領王子
并本部集賽台屢討賊立功十四年詔庫春布哈復鎮
武昌還其印十六年命庫春布哈與宣讓王特穆爾布
哈以兵鎮遏懷慶各賜黄金一錠白金五錠幣帛九匹
鈔二十錠未㡬復還武昌命其子報恩努莭岱努佛嘉
努以大船四十餘隻水陸並進至沔陽攻徐夀輝偽將
倪文俊且載妃妾以行兵至漢川縣雞鳴汊水淺船閣
不能行文俊以火筏盡焚其船莭岱努佛嘉努皆遇害
而報恩努自死妃妾皆䧟庫春布哈走陜西二十五年
侯巴延達實春庫春布哈自雲南經蜀轉戰而去至成
州欲之京師李思齊以取蜀為名扼不令行俾屯田于
成州以沒其子曰和尚者封義王侍從順帝左右多著
勞効帝出入常與俱至正二十四年博囉特穆爾稱兵
犯闕遂為中書右丞相總握國柄恣為淫虐和尚心忿
之數為帝言乃受密㫖與儒士徐士本謀交結勇士桑
都瑪金諾海巴延岱爾特古思布哈和尼呼圖克洪巴
拜黄哈喇巴圖龍從雲陰圖剌博囉特穆爾帝期以事
濟放鴿鈴為號徐士本掌之明年七月博囉特穆爾入
奏事行至延春閣李樹下巴延岱爾自衆中奮出斫博
囉特穆爾中其腦桑都瑪等競前斫死之詳見博囉特
穆爾傳二十八年順帝將北奔詔淮王特穆爾布哈監
國而以和尚佐之及京城將破即先遁不知所之
　　特穆爾布哈
特穆爾布哈世祖孫鎮南王托歡第四子也初世祖第
九子托歡以討安南無成功終身不許見遂封鎮南王
出鎮揚州托歡薨子婁章襲封鎮南王婁章薨弟圖卜
布哈襲及圖卜布哈薨子博囉布哈㓜特穆爾布哈乃
嗣封為鎮南王文宗天厯初賜特穆爾布哈黄金五十
兩白金五十兩幣三十匹二年博囉布哈已長特穆爾
布哈請以其位復還博囉布哈朝廷以其讓而不居也
改封宣讓王賜金印移鎮於廬州順帝至元元年撥廬
州饒州牧地一百頃賜之二年賜市宅鈔四千錠命其
王府官凡班次列于有司之右五年巴延擅權矯制貶
特穆爾布哈及威順王庫春布哈至托克托為相始力
言于帝明兩王皆無辜詔令復還鎮至正十二年廬州
境内賊起淮西亷訪使陳思謙言于特穆爾布哈曰王
以帝室之胄鎮撫淮甸豈宜坐視且府中官屬及集賽
台人等數甚多必有可使摧鋒䧟陣者惟王圖之特穆
爾布哈大悟其言曰此吾責也即命以所部兵及諸王
竒塔特等分道擊賊擒其渠帥廬州境内皆平帝聞之
賜金帯銀鈔以賞其功十六年命特穆爾布哈與庫春
布哈以兵鎮遏懷慶路赐金銀各一錠幣帛九匹鈔二
十錠既而汝潁之㓂南渡淮特穆爾布哈復以便宜調
芍陂屯軍拒之及廬州不守乃挈身北歸留京師二十
七年進封淮王賜金印設王傅等官二十八年大明兵
逼京師順帝北奔詔以特穆爾布哈監國而拜慶通中
書左丞相輔之俄而城破特穆爾布哈死之年八十三
　
　
　
　
　
　元史卷一百十七
元史卷一百十七考證
伊克圖傳憲宗命将大軍　原文作大将軍考元時諸
　王領兵有大将軍之稱係倒置今改正
托克托呼　原文作禿禿哈他卷又作脫脫哈土土哈
　今併改
都勒斡　原文作䔍哇他卷又作䔍姓又作都斡今併
　改
庫春布哈　原文作寛徹普化他卷又作寛徹不花今
　倂改其他名以不花而又訛普化補化者倣此
巴延岱爾　原文作伯顔達兒他卷又作伯達兒今併
　改
