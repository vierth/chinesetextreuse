
　大事記續編卷三　　　　　明　王禕　撰
漢孝元皇帝初元元年春正月辛丑塟社陵上諡曰孝
宣皇帝(以本/紀修)賜諸侯王公主列侯黄金二千石以下錢
帛有差大赦天下(以本/紀修)以散騎諫大夫給事中劉向為
散騎宗正給事中(以荀悦/漢紀修)
　解題曰元帝即位蕭望之選白宗室明經達學散騎
　諌大夫劉更生給事中餘見通鑑
丙午立倢伃王氏為皇后封其父禁為陽平侯(以列/傳修)
　解題曰初濟北王安失國齊人謂之王家因以為氏
　孫賀為武帝繡衣御史徙魏郡元城建公曰昔春秋
　沙麓崩晉史卜之曰陰為陽雄土火相乘故有沙麓
　崩後六百四十五年宜有聖女興其齊田乎今王翁
　孺徙日月當之後八十年當有貴女興天下云禁本
　始三年生政君禁有四女八男政君在身夣月入其
　懷年十八入掖庭為家人子帝令擇後宮家人子虞
　侍太子政君與在其中送太子宮見於丙殿壹幸有
　身甘露三年生成帝於甲館畫堂夫王莽變天下以
　諂偽自謂裔出黄虞其詳不可致詰然則沙麓夣月
　之類皆假神怪以誑愚俗耳班固乃從而盡紀之柳
　宗元作貞符如𤣥鳥巨迹白魚流火之異一切排詆
　之以扶正道固安足以語此
以公田及苑可省者賑業貧民賦貸種食(以本/紀修)封外祖
父同産弟子中常侍許嘉為平恩侯(以本/紀修)夏四月遣光
祿大夫褒等十二人循行天下(以本/紀修)
　解題曰詔曰朕承先帝之聖緒獲奉宗廟戰戰兢兢
　間者地數動而未靜懼於天地之戒不知所由方田
　作時朕憂蒸庶之失業臨遣光祿大夫褒等十二人
　循行天下延登賢俊招顯側陋因覽風俗之化相守
　二千石誠能正躬勞力壹明教化以親萬姓則六合
　之内和親庶幾乎無憂矣書不云乎股肱良哉庶事
　康哉布告天下使明知朕意(史稱元帝號令溫雅有/古風烈故錄此詔亦見)
　(其文有餘/實不足也)
詔郡國被災甚者毋出租賦江湖園池屬少府者假貧
民(以本/紀修)賜宗室為三老孝弟力田鰥寡孤獨帛吏民五
十户牛酒(以本/紀修)六月以民疾疫損太官膳減樂府員省
苑馬以振困乏(以本/紀修)秋八月上郡屬國降胡亡入匈奴
(以本/紀修)九月關東郡國十一大水饑令宮館希幸者勿治
減榖食馬肉食獸(以本/紀修)遣使徵王吉貢禹吉道病死以
禹為諫議大夫(以列/傳修)
　解題曰元帝即位召王吉貢禹與武帝召申公枚乘
　同意不可謂無志於為治者吉死而禹亦耄及不競
　惜哉事見通鑑
是歲初置戊巳校尉屯田車師故地(以百官表/列傳修)
　解題曰顔師古曰甲乙丙丁庚辛壬癸皆有正位惟
　戊巳寄治耳今所置校尉亦無常居故取戊巳為名
　有戊校尉巳校尉一説戊巳居中鎮覆四方今校尉
　亦處西域之中撫諸國也按校尉屯田車師前王庭
　則有常居矣非寄治也西域自有都護校尉特其屬
　爾鎮覆四方非其所任况車師王庭亦非西域之中
　葢戊巳土也屯田畊種以土為事故以名官也餘見
　通鑑
詔除減律令(以刑法/志修)
　解題曰見哀帝建平三年光武建武十四年解題
漢孝元皇帝初元二年春正月帝幸甘泉郊泰畤(以本/紀修)
下蕭望之周堪劉向獄皆免為庶人(以列傳/通鑑修)
　解題曰此初逐受遺大臣也初宣帝不甚從儒術任
　用法律而中書宦官用事中書令𢎞恭乆典樞機明
　習文法與車騎將軍史高為表裏論議常獨持故事
　不從望之等望之以為中書政本宜以賢明之選自
　武帝游宴後廷故用宦者白欲更置士人繇是大與
　恭顯忤餘見通鑑陳瓘曰宣帝以兵柄授許史以樞
　機付恭顯而歸過於儒不亦悖乎
二月丁巳立弟竟為清河王(以諸侯王表/及本紀修)戊午隴西地
震毁落太上皇廟敗城郭官寺民屋(以荀悦/漢紀修)三月立廣
陵王太子霸為王(本/紀)罷黄門乘輿狗馬水衡禁囿宜春
下苑少府佽飛外池嚴籞池田假貧民(以本/紀修)
　解題曰晉灼曰塟二世杜南宜春苑中顔師古曰即
　今京城東南隅曲江池是如淳曰佽飛具矰繳以射
　鳬鴈故有池也蘓林曰嚴籞射苑也
詔災甚者無出租賦赦天下舉茂材直言極諫之士(以/本)
(紀/修)
　解題曰翼奉奏封事曰臣聞人氣内逆則感動天地
　天變見於星氣日蝕地變見於竒物震動所以然者
　陽府其精陰用其形猶人之有五藏六體五藏象天
　六體象地故藏病則氣色發於面體病則欠申動於
　貌古者朝廷必有同姓以明親親必有異姓以明賢
　賢今左右無同姓獨以舅后之家為親異姓之臣又
　疏王后之黨滿朝非特處位執尤奢潛過度陰氣之
　盛不亦宜乎又聞未央建章甘泉宮才人各以百數
　皆不得天性及諸侯王國與其後宮宜為設員出其
　過制者今異至不應災將隨之其法大水極陰生陽
　反為大旱甚則火災春秋宋伯姬是矣餘見通鑑
夏四月丁巳立子驁為皇大子賜御史大夫爵關内侯
中二千石右庶長天下當為父後者爵一級列侯錢(以/荀)
(悦漢/紀修)賜蕭望之爵關内侯給事中(以列傳/通鑑修)六月關東飢
(本/紀)秋七月地震北海水溢詔公卿陳過失(以本/紀修)徵周堪
劉向為中郎尋下獄免為庶人
　解題曰堪向至是再用而再黜矣
冬十二月中書令𢎞恭僕射石顯譖蕭望之望之自殺
(以本/紀修)
　解題曰劉更生使其外親上變事言春秋地震為在
　位執政太盛也不為三獨夫動亦已明矣前𢎞恭奏
　望之等獄決三月地大震恭移病出後復視事天陰
　雨雪由是言之地動殆為恭等書奏恭顯疑更生所
　為白請考姦詐辭果服遂逮更生繫獄下太傅韋𤣥
　成諫大夫貢禹與廷尉雜考劾更生前為九卿坐與
　望之堪謀排車騎將軍高許史氏侍中者毁離親戚
　欲退去之而獨專權為臣不忠幸不伏誅復䝉恩徵
　用不悔前過而教令人言變事誣罔不道更生坐免
　為庶人而望之亦坐使子上書自寃前事恭顯白令
　詣獄置對望之自殺餘見通鑑夫韋𤣥成貢禹世之
　所謂儒者也豈不知望之更生國之楨榦縱不能如
　鄭昌之訟寛饒慶忌之救劉輔亦何忍𫝊會貴幸而
　中以深文乎今劾更生罪至不道是殆觀望恭顯許
　史之意耳儒者若此豈有益於人之國哉張拭曰望
　之向輔初政以元帝天資之弱而外有史高總朝廷
　之事内有恭顯制樞機之權可謂孤危之甚要當艱
　深其慮正固其守誠意懇惻以廣上心人才兼收以
　強國勢積之以乆羣心歸而理勢順庶幾可為此易
　屯膏小貞之義也今二子綢繆經理未嘗有一日之
　功遽白罷中書宦官其機已盡露而無餘既不䝉信
　用而中外小人並起而乘之以鄭朋之傾邪而使之
　待詔至於華龍之汙穢亦欲入其黨彼葢有以召之
　矣袁安任隗當竇憲強横之時非惟不能加害而卒
　能去之以其所處者正也二子曾不知此至於使外
　親上變事與子上書則又其無識之甚者矣
𢎞恭死石顯為中書令(以通/鑑修)
漢孝元皇帝初元三年春令諸侯相位郡守下(本/紀)
　解題曰顔師古曰諸侯謂諸侯王也
弃珠厓郡(以紀/傳修)
　解題曰揚雄曰珠厓之絶捐之之力也否則介鱗易
　我衣裳事見通鑑
夏四月乙未茂陵白鶴館災赦天下(以五行/志修)
　解題曰通鑑據本紀作乙未晦劉羲叟長厯四月癸
　丑晦非乙未也五行志但作乙未今從之
旱(荀悦/漢紀)立長沙王旦弟宗為王(通/鑑)六月詔罷甘泉建章
宮衞令就農百官條奏省費(以本/紀修)以周堪為光祿勲堪
弟子張猛為光祿大夫給事中(以列傳/通鑑修)
漢孝元皇帝初元四年春正月帝幸甘泉郊泰畤三月
幸河東祠后土(以本/紀修)赦汾陰徒(通/鑑)
漢孝元皇帝初元五年春正月以周子南君為周承休
侯(本/紀)三月帝幸雍祠五畤(本/紀)夏四月有星孛于參詔太
官所具減半乘輿馬無乏正事而已罷角抵上林宮館
希御幸者齊三服官北假田官鹽鐵官常平倉及博士弟
子員省刑罰七十餘事(以本紀荀/悦漢紀修)
　解題曰用貢禹諸儒議也詔曰朕之不逮序位不明
　衆僚又慮未得其人元元失望上感皇天陰陽為變
　咎流萬民朕甚懼之迺者關東連遭災害飢寒疾疫
　天下終命詩不云乎凡民有喪匍匐救之其令太官
　毋日殺所具各減半乘輿秣馬毋乏正事而已(顔師/古曰)
　(正事謂駕供祭祀蒐/獵之事非游田者也)罷角抵上林宮館希御幸者齊
　三服官(李斐曰齊國舊有三服之官春獻冠幘縰為/首服紈素為冬服輕綃為夏服凡三呉莘曰)
　(按地理志齊郡臨淄縣有服官三服官者言有官舍/三所非謂首服冬服夏服而名官也貢禹論三服官)
　(作工各數千人言各則知其非一矣漢紀載此疏乃/去各字非也襄邑有服官獨不能葢所供龍衮之屬)
　(禮不可缺至臨淄三官固可省者禹又言三/工官費五千萬亦謂每一工官為費若此也)北假田
　官(晉灼曰匈奴傳秦始皇渡河據陽山北假/中王莽傳五原北假膏壤殖榖北假地名)鹽鐵官
　(始元欲罷而未能/至是罷之永光復)常平倉(簫望之謂耿壽昌欲近糴/漕關内之榖築倉治船費)
　(直二萬萬餘/其擾動可見)博士弟子毋置員以廣學者賜宗室子
　有屬籍者馬一匹至二駟三老孝者帛人五匹弟者
　力田二匹鰥寡孤獨二匹吏民五十户牛酒省刑罰
　七十餘事(見哀帝建平/三年解題)除光祿大夫以下至保同産
　之令(應劭曰舊時相保一人有過皆當坐之顔師/古曰特為郎中以上除此令者所以優之也)令
　從官給事宮司馬門者得為大父母父母兄弟通籍
　(顔師古曰從官親近天子常侍從者也司馬門者宮/之外門也衞尉有八屯衞侯司馬主衞士儌巡宿衞)
　(每面各二司馬故衞宮之外門為司馬門應劭曰籍/者為二尺竹牒記其年紀名字物色縣之宮門案省)
　(相應乃/得入也)
令民七歲乃出口錢(以列傳荀/悦漢紀修)
　解題曰貢禹上書古民亡賦算口錢起武帝征伐四
　夷重賦於民民産子三歲則出口錢故民重困至於
　生子輒殺甚可悲痛宜令兒七歲去齒乃出口錢年
　二十乃算民産子七歲乃出口錢自此始也
六月辛酉以長信少府貢禹為御史大夫冬十二月丁
未禹卒以長信少府薛廣德為御史大夫(以百官表/紀傳修)
　解題曰禹在位數言得失初石顯聞衆人匈匈言已
　殺前將軍蕭望之望之當世名儒顯恐天下學士姍
　已病之是時諫大夫貢禹明經著節顯使人致意深
　自結納因薦禹厯位九卿至御史大夫禮事之甚備
　議者於是稱顯以為不妬譖望之矣(後漢曹節以陳/蕃竇氏既誅海)
　(内多怨欲借寵時賢以為名白/靈帝拜韋著為東海相事相類)餘是通鑑
匈奴郅支單于殺漢使者西走康居(以紀/傳修)司隷校尉諸
葛豐劾侍中許章收豐司𨽻節(以列傳荀/悦漢紀修)
　解題曰豐為司𨽻校尉刺舉無所避時侍中許章以
　外屬貴幸奢淫不奉法賓客犯事與章相連豐按劾
　章欲奏其事適逢許侍中私出豐駐車舉節詔章曰
　下欲收之章迫窘馳車去豐追之許侍中因得入宮
　門自歸上豐亦上奏於是收豐節司𨽻去節自豐始
漢孝元皇帝永光元年春正月帝幸甘泉郊泰畤(以本/紀修)
三月詔丞相御史舉質樸敦厚遜讓有行者光祿歲以
此科第郎從官(本/紀)
　解題曰顔師古曰始令丞相御史舉此四科人以擢
　用之而見在郎及從官又令光祿每歲依此科考校
　定其第高下用知其人賢否也
三月赦天下無田者貸種食(以本/紀修)
　解題曰詔曰五帝三王任賢使能以登至平而今不
　治者豈斯民異哉咎在朕之不明亡以知賢也是故
　壬人在位而吉士雍蔽重以周泰之弊民漸薄俗去
　禮義觸刑法豈不哀哉繇此觀之元元何辜其赦天
　下令厲精自新各務農業無田者皆假之貸種食如
　貧民(呂祖謙曰漢至元帝百餘年矣文景武昭宣之/盛為兩漢之冠永光元年之詔猶云承周秦之)
　(敝俗化陵夷風/俗之難格如此)
雨雪隕霜殺桑(以五行/志修)秋七月史高免(以百官表荀/恱漢紀修)九
月隕霜殺稼大飢(以五行志/通鑑修)戊子以侍中衞尉王接為
大司馬車騎將軍(以百官表荀/恱漢紀修)
　解題曰荀恱曰接者宣帝舅王無故之子也
薛廣德免帝欲以太中大夫孔霸代之霸固讓乃以太
子太傅韋𤣥成為御史大夫(以列/傳修)
　解題曰按列傳自御史大夫貢禹卒及薛廣德免輒
　欲用霸霸讓位自陳至于再三上深知其至誠乃弗
　用孔叢子載其辭語曰臣世以經學為業家轉相承
　作為訓法今俗儒繁法逺本雜以妖妄侍中安國受
　詔綴集古義臣乞為太常典臣家業與安國紀綱古
　訓帝遂拜太常孔叢子偽書也不足據
待詔賈捐之棄市(以列/傳修)冬十二月于定國免(以列傳百/官表修)
城門校尉諸葛豐免(以列傳/通鑑修)匈奴呼韓邪單于歸北庭
(朱熹/綱目)徙清河王竟為中山王(以通/鑑修)
　解題曰中山故郡也景帝三年為國今中山府祁州
　之地
左遷光祿勲周堪河東太守光祿大夫張猛槐里令(以/列)
(傳/修)
　解題曰以石顯許史等譖故也於是堪等三用而三
　黜矣事見通鑑
漢孝元皇帝永光二年春二月赦天下(以本/紀修)
　解題曰據胡安國通鑑舉要厯補遺此後赦之無事
　義者不載
丁酉韋𤣥成為丞相復封扶陽侯右扶風鄭𢎞為御史
大夫(以列傳百/官表修)三月壬戌朔日有食之令内郡國舉茂
材賢良直言(以本/紀修)夏六月赦天下(本/紀)秋七月西羌反遣
右將軍馮奉世擊之八月以太常任千秋為奮威將軍
别將五校並進大破之(本/紀)
　解題曰按後漢列傳无弋爰劒曾孫忍忍子研景帝
　時研種留何率種人求守隴西塞於是徙於狄道安
　故臨洮氐道羌道縣武帝開西河四郡隔絶羌胡不
　得交關先零與封養牢姐與匈奴通遣李息徐自為
　擊平之始置護羌校尉統領焉羌乃去湟中依西海
　鹽池左右宣帝時先零渡湟水郡縣不能禁趙充國
　破平之研十三世孫燒當立元帝時彡姐等七種冦
　隴西馮奉世破降之按先零之反也充國之計在於
　招降罕研解散虜謀故雖發三輔中都官徒弛刑及
　佽飛羽林胡越騎郡國材官郡騎士合六萬人用許
　延壽辛武賢為將軍而充國終守罷騎兵屯田之䇿
　而先零以降彡姐旁種之反也奉世之計在於師不
　乆暴而天誅亟决故雖已調萬二千人必待發三輔
　河東𢎞農越騎迹射佽飛彀者羽林及呼速㕘嗕種
　六萬餘人而後進而彡姐以破其計不同其成功則
　一而已班固謂奉世為折衝宿將功名次充國其確
　論哉事見通鑑(顔師古曰彡音所亷反/又音先亷反姐音紫)
天雨草有雄雞生角(以五行志荀/恱漢紀修)
　解題曰荀恱曰本志以為黄龍初元永光雞變三見
　王氏僭位之明也
漢孝元皇帝永光三年春二月馮奉世還京師以為左
將軍爵關内侯(以通/鑑修)三月立子康為濟陽王(以本/紀修)
　解題曰按漢地里志後漢郡國志樂史寰宇記歐陽
　志輿地廣記宣帝甘露二年更濟陰為定陶四年復
　成帝河平復為定陶哀帝復後漢因之晋為濟陽郡
　杜預注曹國在濟陰定陶而晉志乃有濟陽郡郡更
　名在預之後也宋興仁府濟濮拱單徐五州廣濟軍
　之地
夏四月平昌考侯王接薨秋七月許嘉為大司馬車騎
將軍(以通/鑑修)冬十一月地震雨水(通/鑑)復鹽鐵官博士弟子
員(本/紀)
漢孝元皇帝永光四年春三月帝幸雍祠五畤(以本/紀修)夏
六月甲戌孝宣園東闕災(本/紀)戊寅晦日有食之詔直言
無所諱(以本/紀修)以周堪為光祿大夫領尚書事張猛為太中
大夫堪尋卒中書令石顯譖猛猛自殺(以列/傳修)
　解題曰是時孝宣廟闕災其晦日食帝召諸前言日
　變在堪猛者責問皆稽首謝乃下詔曰河東太守堪
　先帝賢之命而傅朕資質淑茂道術通明論議正直
　秉心有常發憤悃愊信有憂國之心以不能阿尊事
　貴孤特寡助抑厭遂退(顔師古曰厭一/甲反不伸也)卒不克明往
　者衆臣見異不務自修深惟其故而反晻昧說天託
　咎此人朕不得已出而試之以彰其材堪出之後大
　變仍臻衆亦嘿然堪治未期年而三老官屬有識之
　士詠頌其美(漢敬三老之風至叔世猶/然如頌至尊之類是也)使者過郡靡
　人不稱此固足以彰先帝之知人而朕有以自明也
　俗人乃造端作基非議詆欺或引幽隠非所宜明意
　疑以類欲以陷之朕亦不取也朕迫於俗不得專心
　(帝之優柔/不斷如此)乃者大暑大異朕甚愳焉今堪年衰歲暮
　恐不得自信排於異人將安究之哉其徵堪詣行在
　所拜為光祿大夫秩中二千石領尚書事猛復為太
　中大夫給事中餘見通鑑堪等於是四任用矣愈用
　而愈不競惜哉以帝之知堪如此而卒使之厭抑以
　死此郭公之所以亡國也歟
秋九月戊子罷衞思后園及戾園(本/紀)冬十月乙丑罷郡
國祖宗廟諸陵分屬三輔(以本/紀修)作初陵勿置縣邑徙民
(以本/紀修)
漢孝元皇帝永光五年春正月帝幸甘泉郊泰畤三月
幸河東祠后土(以本/紀修)秋穎川水(以本/紀修)冬大獵於長楊(以/本)
(紀/修)十二月乙酉毀太上皇孝惠帝寢廟園(以本/紀修)河決清
河(以溝洫/志修)
　解題曰自塞宣防後河復北决於館陶(今大名府/館陶縣)分
　為屯氏河(河水别出為屯氏河東北至章武/入海顔師古曰隋誤以為毛氏河)東北經
　魏郡清河信都勃海入海廣深與大河等故因其自
　然不隄塞也此開通後館陶東北四五郡雖時小被
　水害而兖州以南六郡無水憂地節中光祿大夫郭
　昌使行河北曲三所水流之勢皆邪直貝丘縣(屬清/河郡)
　恐水盛隄防不能禁迺各更穿渠直東經東郡界中
　不令北曲渠通利百姓安之永光五年河決清河靈
　鳴犢口而屯氏河絶魏郡宋大名開德隆德三府相
　磁濬洺四州之地勃海河間安得燕山三府滄霸清
　棣莫五州永靜保定信安三軍之地東郡滑濮博濟
　四州濟南東平大名開德興仁信德六府之地(靈縣/屬清)
　(河郡河水别出為鳴犢河東北/至信都蓨縣入屯氏河蓨音條)
漢孝元皇帝建昭元年
　解題曰宋庠紀年通譜義取建立昭明之義
春正月戊辰隕石于梁(以五行/志修)三月帝幸雍祠五畤(以/本)
(紀/修)秋八月有白蛾羣飛蔽日(以本/紀修)冬河間王元有罪遷
房陵(本/紀)罷孝文太后孝昭太后寢園(本/紀)
漢孝元皇帝建昭二年春正月幸甘泉郊泰畤三月幸
河東祠后土(以本/紀修)益三河太守秩户十二萬為大都(本/紀)
夏六月立子興為信都王(以本/紀修)郎中京房奏考功課吏
法令公卿議之(以通/鑑修)八月光祿勲匡衡為御史大夫(以/百)
(官表/傳修)閏月丁酉太皇太后上官氏崩(以本紀/通鑑修)冬十一月
齊楚地震大雨雪(本/紀)御史中丞陳咸髠為城旦(以列/傳修)以
京房為魏郡太守尋徵下獄弃市(以本紀/列傳修)
　解題曰永光建昭間西羌反日蝕乆青亡光陰霧不
　精房上疏所言屢中天子數召見問房對曰古帝王
　以功舉賢則萬化成瑞應著末世以毁譽取人故功
　業廢而致災異宜令百官各試其功災異可息詔使
　作其事房奏考功課吏法(晉灼曰令丞尉治一縣崇/教化亡犯法者輒遷有盜)
　(賊滿三日不覺則尉事也令覺之/自除二尉負其二率相准如此法)上令公卿朝臣與房
　會議皆以房言煩碎不可許上意鄉之時部刺史奏
　事京師上召見諸刺史令房曉以課事刺史復以為
　不可行唯御史大夫鄭𢎞光祿大夫周堪初言不可
　後善之後上令房上弟子曉知考功課事者欲試用
　之房上中郎任良姚平願以為刺史試考功法臣得
　通籍殿中為奏事以防壅蔽石顯五鹿充宗皆疾房
　欲逺之建言宜試以房為魏郡太守得以考功法治
　郡房自請願無屬刺史得除用它郡人自第吏千石
　已下歲竟得乘傳奏事天子許焉房自知數以論議
　為大臣所非内與石顯五鹿充宗有隙不欲逺離左
　右及為太守憂懼未發上令陽平侯鳳承制詔房止
　無乘傳奏事房意愈恐去月餘竟徵下獄棄市餘見
　通鑑胡寅曰君臣之交有淺深交深者聖人猶存不
　可則止之戒况交淺者乎房事元帝其交固淺陳考
　功法帝雖向之而公卿朝臣皆以為不可又欲上加親
　信而不量帝之庸懦不可恃也亦難乎其免矣房學
　易不明其義徒以災變占候為事此易之末也易曰
　不出户庭何謂也子曰亂之所生也言語以為階君不
　密則失臣臣不密則失身房乃每道所對上語於人
　致石顯之言得入又曰樂天知命故不憂房言災變
　常中既去朝占曰涌水出道人當逐死知不免矣猶
　上疏以趙高斤石顯冀上還已是不自信其術也故
　占候前知之學君子不貴焉惟明乎消息盈虚之理
　語默進退之機以不失乎時中則易之道也
漢孝元皇帝建昭五年夏六月甲辰扶陽共侯韋𤣥成
薨(以本/紀修)壬子晦日有食之不盡如鉤(以五行/志修)秋七月癸
亥匡衡為丞相封樂安侯衞尉李延壽為御史大夫(以/百)
(官表列/傳修)冬使護西域騎尉甘延壽副校尉陳湯矯發屯
田吏士西域胡兵襲擊郅支單于於康居殺之(以本紀/稽古錄)
(修/)
漢孝元皇帝建昭四年春正月縣郅支首藳街十日告
祠郊廟羣臣上壽置酒(以本/紀修)
　解題曰晉灼曰藳街在長安城門内顔師古曰蠻夷
　邸在此街邸若今鴻臚客館
夏四月詔遣諫大夫博士等二十一人循行天下(以本/紀修)
六月甲申中山王竟薨(本/紀)藍田地震山崩壅霸水安陵
岸崩壅涇水逆流(以本/紀修)
　解題曰水經霸水從灞陵縣西北流注渭水涇水出
　藍田縣藍田谷又左合滻水厯白鹿原又北逕軹道
　上有霸橋又東逕新豐縣東北逕霸城南又北合於
　渭漢地理志注涇水出安定郡涇陽縣西東南至馮
　翊陽陵縣入渭涇陽宋原州平高縣陽陵宋京兆府
　高陵縣
漢孝元皇帝建昭五年春三月赦天下(以本/紀修)夏六月庚
申復戾園(本/紀)壬申晦日有食之(本/紀)秋七月庚子復太上
皇寢廟園原廟昭靈后武哀王昭哀后衞思后園(本/紀)徙
濟陽王康為山陽王(以列傳/通鑑修)
　解題曰山陽故梁國景帝中六年為山陽國武帝建
　武五年别為郡宋濟州單州襲慶府之地
漢孝元皇帝竟寧元年
　解題曰應劭曰單于願保塞邊竟得以安寧故以冠
　元顔師古曰應說讀竟為境古字實同但此詔云邊
　垂長無兵革之事竟者終極之言既無兵革中外安
　寧豈止境上依本字讀義更𢎞通
春正月匈奴呼韓邪單于來朝請罷備塞吏卒郎中侯
應陳十不可乃止(以本紀通/鑑綱目修)皇太子冠賜列侯嗣子爵
五大夫天下為父後者爵(以本/紀修)三月丙寅以太子少傅
張譚為御史大夫(以通/鑑修)
　解題曰石顯見馮奉世父子為公卿著姓女又為昭
　儀在内心欲附之薦言昭儀兄謁者逡修敕宜侍帷
　幄天子召見欲以為侍中逡請間言顯顓權天子大
　怒罷歸郎官其後御史大夫闕羣臣比白舉逡兄大
　鴻臚野王行能第一天子以問顯顯曰九卿無出野
　王者然野王親昭儀兄臣恐後世必以陛下度越衆
　賢私後宮親以為三公上曰善吾不見是餘見通鑑
　文帝賢皇后弟竇廣國欲以為相曰恐天下以吾私
　廣國與此政相類然天下終不以元帝為文帝者文
　帝斷之自已而元帝出於石顯也
癸未復孝惠皇帝寢廟園孝文太后孝昭太后寢園(本/紀)
以河南太守召信臣為少府(以列/傳修)夏封甘延壽為列侯
賜陳湯爵關内侯(以紀/傳修)
　解題曰初石顯欲以姊妻甘延壽延壽不取及丞相
　御史亦惡其矯制湯素貪所鹵獲財物入塞多不法
　既至論功石顯匡衡以為延壽湯擅興師矯制幸得
　不誅如復加爵土則後奉使者爭欲乘危儌幸生事
　於蠻夷議乆不决劉向上疏言宜除過勿治尊寵爵
　位以勸有功於是下詔赦延壽湯罪令公卿議封焉
　餘見通鑑陳瓘曰莎車之事望之據所見若衡於郅
　支則不能無阿石顯之嫌張耒曰漢公卿論陳湯斬
　郅支賞其守常不通者則曰是不當賞且開後奉使
　者乘危儌幸生事蠻夷而竒其功憤其為庸臣所詘
　者則稱譽贊說宜尊寵以勸有功夫奮不顧身决計
　出竒以孤軍取其單于之頭梟之藳街自漢擊匈奴
　以來未有能如此者而以一切矯制生事謂之有罪
　而赦之不使有尺寸之賞此天下皆知其不近人情
　然使朝廷遂厚賞之一不問其矯制則人臣不待命
　而有功者將得以要我故劉向之論善矣而未盡也
　夫所惡夫賞矯制而開後患者謂其功可以相踵而
　比肩者也陰山之北凡幾單于自漢擊匈奴獨一陳
　湯得單于耳若裂地封湯而著之令曰有能矯制斬
　單于如陳湯者無罪而封侯吾意漢雖欲再賞一人
　焉雖數十年未有繼也何遽有邀功生事之憂哉
帝欲廢太子立山陽王康駙馬都尉侍中史丹泣諫乃
止(以列傳通/鑑綱目修)五月壬辰帝崩于未央宮(本/紀)毁太上皇孝
惠孝景皇帝廟罷孝文太后孝昭太后昭靈后武哀王
昭哀后寢園(本/紀)
　解題曰初高祖時令諸侯王都皆立太上皇帝廟至
　惠帝尊高帝廟為太祖廟景帝尊孝文廟為太宗廟
　所嘗行幸郡國各立廟宣帝復尊孝武廟為世宗廟
　凡祖宗廟在郡國六十八合百六十七所(顔師古曰/六十八者)
　(郡國之數也百六十/七所宗廟之數也)而京師自高祖至宣帝與太上
　皇悼皇考各居陵旁立廟并為百七十六又園中各
　有寢便殿(顔師古曰寢者陵上正殿若/路寢便殿者寢側之别殿)日祭於寢月
　祭於廟時祭於便殿寢日四上食廟歲二十五祠(晉/灼)
　(曰漢儀注宗廟一歲為十二祠五月嘗麥六月七月/三伏立秋貙婁又嘗菜八月先少饋飱皆一太牢酎)
　(祭用九太牢十月嘗稻又飲烝二太牢十一月嘗十/二月臘二太牢又每月一太牢如閏加一祀與此上)
　(十二為二/十五祠)便殿歲四祠又月一游衣冠而昭靈后武
　哀王昭哀后孝文太后孝昭太后衞思后戾太子戾
　后各有寢園與諸帝合凡三十所元帝時貢禹言古
　者天子七廟今孝惠孝景廟皆親盡宜毁及郡國廟
　不應古禮宜正定永光四年乃下詔先議罷郡國廟
　承相𤣥成等七十人以為宗廟在郡國宜無修奏可
　因罷昭靈后武哀王昭哀后衛思后戾太子戾后園
　皆不奉祠後月餘復下詔曰明王制禮立親廟四祖
　宗之廟萬世不毁所以明尊祖敬宗者親親也惟大
　禮未備戰栗恐懼其與將軍列侯中二千石二千石
　諸大夫博士議𤣥成等四十四人奏議曰禮王者始
　受命諸侯始封之君皆為太祖以下五廟而迭毁(顔/師)
　(古曰迭互也親盡/則去故云迭也)毁廟之主藏乎太祖五年而再殷
　祭言一禘一祫也(顔師古曰殷大也禘諦/也祫合也一一祭之也)祫祭者毁
　廟與未毁廟之主皆合食於太祖父為昭子為穆孫
　復為昭古之禮也(顔師古曰昭穆者父子易其號序/也昭明也穆美也以晉諱改昭為)
　(韶/)祭議曰王者禘其祖自出(顔師古曰/所從出也)以其祖配之
　而立四廟言始受命而王祭天以其祖配而不為立
　廟親盡也立親廟四親親也親盡而迭毁親疏之殺
　示有終也周之七廟以后稷始封文武受命而王是
　以三廟不毁與親廟四而七臣愚以為高帝宜為帝
　者太祖之廟世世不毁承後屬盡者宜毁今宗廟異
　處昭穆不序宜入就太祖廟而序昭穆如禮太上皇
　孝惠孝文孝景廟皆親盡宜毁皇考廟親未盡如故
　大司馬車騎將軍許嘉二十九人以為孝文皇帝宜
　為帝者太宗之廟廷尉忠以為孝武皇帝宜為世宗
　之廟諫大夫更始等十八人以為皇考上序於昭穆
　非正禮宜毁於是上重其事依違者一年乃下詔曰
　王者祖有功而宗有德尊尊之大義也存親廟四親
　親之至恩也高皇帝為漢太祖孝文皇帝為漢太宗
　世世承祀傳之無窮孝宣皇帝為後於義壹體(顔師/古曰)
　(謂俱為昭也禮孫與祖俱為昭宣帝於昭帝為/從孫劉敞曰以孝宣為昭帝後臣子一體也)孝景
　皇帝及皇考皆親盡其正禮儀𤣥成等奏曰高皇帝
　為太祖孝文皇帝為大宗孝景皇帝為昭孝武皇帝
　為穆孝昭皇帝與孝宣皇帝俱為昭皇考廟親未盡
　太上孝惠廟皆親盡宜毁孝文太后孝昭太后寢祠
　園宜如禮勿復脩奏可後歲餘匡衡為丞相上寢疾
　夢祖宗譴罷郡國廟上少弟楚孝王亦夢焉上議欲
　復之衡深言不可上疾連年遂盡復諸所罷廟至是
　元帝崩衡奏言衞思后戾太子戾后園親未盡孝惠
　孝景廟親盡宜毁及太上皇孝文孝昭太后昭靈后
　昭哀后武哀王祠請悉罷勿奉從之厥後成帝以無
　繼嗣河平元年復太上皇寢廟園世世奉祀昭靈后
　武哀王昭哀后并食於太上寢廟如故哀帝即位丞
　相孔光大司空何武奏言損益之禮不敢有與迭毁
　之次當以時定於是光祿勲彭宣等五十三人皆以
　為孝武皇帝親盡宜毁大僕王舜中壘校尉劉歆議
　曰高帝建大業為太祖孝文皇帝德至厚也為文太
　宗孝武皇帝功至著也為武世宗禮記王制及穀梁
　傳天子七廟七者其正法數可常數者也宗不在此
　數中宗變也(顔師古曰言非/常數故云變也)茍有功德則宗之不可
　預為設數故於殷太甲為太宗太戊曰中宗武丁曰
　高宗繇是言之宗無數也(朱熹曰歆謂宗不在七廟/中者葢恐有德者多占了)
　(七廟數其/說似是)制曰太僕舜中壘校尉歆議可歆又以為
　禮去事有殺(顔師古曰去除也殺漸也/去音丘吕反殺音所例反)故春秋外傳
　曰日祭月祀時享歲貢終王祖禰則日祭曾高則月
　祀二祧則時享壇墠則歲貢(張晏曰去祧為壇墠而/祭也顔師古曰祧逺祖)
　(也築土為壇/除地為墠)大禘則終王(顔師古曰每一王終新/王即位蠻夷乃來助祭)德
　盛而游廣親親之殺也(如淳曰/游流也)彌逺則彌尊故禘為
　重矣孫居王父之處正昭穆則孫常與祖相代此遷
　廟之殺也聖人於祖出於情矣禮無所不順故無毁
　廟自貢禹建迭毁之議惠景及太上寢園廢而為墟
　失禮意矣平帝元始中大司馬王莽奏本始元年丞
　相義等議孝宣皇帝親曰悼園置邑三百家至元康
　元年丞相相等奏悼園宜稱尊號曰皇考立廟臣愚
　以為皇考廟不當立又孝文太后南陵孝昭大后雲
　陵園陵名未正謹與大司徒晏等百四十七人議皆
　曰孝宣皇帝以兄孫繼統為孝昭後以數故孝元世
　以孝景及皇考廟親未盡不毁此兩統貳父違於禮
　制臣請皇高祖考廟奉明園毁勿修罷南陵雲陵為
　縣奏從其議(定陶共皇丁傅后之事王莽方指為竒/貨招君之過以取名又脅平帝隔絶衞)
　(氏故建明皇考廟不當立薄太后趙太后/陵名未正平晏等皆從而𫝊㑹其說也)朱熹曰王
　制天子七廟三昭三穆與太祖之廟而七大夫士降
　殺以兩天子太祖百世不遷一昭一穆為宗亦百世
　不遷(宗亦曰世室亦曰祧鄭康成曰逺廟曰祧周為/文武之廟遷主藏焉先公藏主於后稷之廟先)
　(王藏之於文武之廟明堂有文世室武/世室鄭康成曰世室者不毁之名也)二昭二穆為
　四親廟高祖以上親盡則毁而遞遷(昭常為昭穆常/為穆假令新死)
　(者當祔昭廟則毁其高祖之廟而祔於左祧遷其祖/之主於高祖之故廟而祔新死者於祖之故廟當祔)
　(於穆者其序亦然葢祔昭則羣昭皆動而穆不動故/虞之明日祔於祖父葢將代居其處故為之祭以告)
　(新舊之神也元豐何洵直張璪以此為說而陸佃非稱/之曰昭穆者父子之號方其為父則稱昭其為子則)
　(穆豈可膠哉壇立於右墠立於左以周制言之則太右遷/王親盡去右壇而為墠王季親盡去左祧而為壇左)
　(徒無嫌殊不知昭穆本以廟之居東居西主之向南/向北而得名初不為父子之號也必曰父子之號則)
　(穆之子又安得復為昭哉壇墠之左右亦為去廟之/後主藏夾室而又有儔之祭且壇墠又皆一而已昭)
　(不可以越壇而俓墠穆不可以有壇而無墠故迭進/而無嫌非若廟之有昭穆可以各由其序而遞遷也)
　(况昭穆之分自始封以下入廟之時便有定次後/雖百世不復移易而其尊卑則不以是而可紊也)儀
　禮所謂以其班祔檀弓所謂祔于祖父者三代之制
　大略如此漢承秦敝不能深考古制貢禹韋𤣥成匡
　衡之徒雖欲正之而終不能以盡合旋亦廢罷
六月己未太子即皇帝位謁高廟尊皇太后曰太皇太
后皇后曰皇太后(本/紀)
　解題曰帝既即位丞相匡衡知帝有酒色之失上疏
　勸上正妃匹之際究經學之意謹威儀之則以明慎
　始之道上敬納其言然諒闇受朝乃末世弊習衡曽
　不能正其原乃謂今正月初幸路寢臨朝賀置酒以
　饗萬方願留神動靜之節使羣下得望盛德休光是
　不揣其本而齊其末放飯流歠而問無齒决者也
以元舅侍中衞尉陽平侯王鳳為大司馬大將軍領尚
書事(以本/紀修)秋七月丙戌塟渭陵上諡曰孝元皇帝大赦
天下(本/紀)
　
　
　
　
　
　
　
　
　
　
　
　大事記續編卷三
