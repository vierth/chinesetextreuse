
　舊五代史巻四十五
　　宋門下侍郎參知政事監修國史薛居正等撰
　唐書第二十一
　　閔帝紀
閔帝諱從厚小字菩薩奴明宗第三子也母昭懿皇后
夏氏以天祐十一年歳在甲戌十一月二十八日庚申
生帝于晉陽舊第帝髫齓好讀春秋畧通大義貌類明
宗尤鍾愛天成元年授金紫光祿大夫檢校司徒二年
四月加檢校太保同平章事河南尹判六軍諸衛事十
一月加檢校太傅三年三月授汴州節度使四年移鎮
河東長興元年改授鎮州節度使㝷封宋王二年加檢
校太尉兼侍中移鎮鄴都三年加中書令秦王從榮帝
同母兄也以帝有望徳深所猜忌帝在鄴宫恒憂其禍
然善于承順竟免間隙四年十一月二十日秦王誅翼
日明宗遣宣徽使孟漢瓊馳驛召帝二十六日明宗崩
二十九日帝至自鄴十二月癸夘朔發喪于西宫帝于
柩前即位丁未羣臣上表請聽政表再上詔允己酉中
外將士給賜有差庚戌帝縗服見羣臣于廣夀門之東
廡下宰臣馮道進曰陛下久居哀毁臣等咸願一覩聖
顔朱𢎞昭前舉帽羣臣再拜而退御光政樓存問軍民
辛亥賜司衣王氏死坐秦王事也癸丑以前鎮州節度
使涇王從敏權知河南府事尋以盧質代之乙夘賜司
儀康氏死事連王氏也丙辰以天雄軍節度判官唐汭
為諫議大夫掌書記趙彖為起居郎元從都押衙宋令
詢為磁州刺史丁已以左僕射平章事馮道為山陵使
户部尚書韓彦惲為副中書舍人王延為判官禮部尚
書王權為禮儀使兵部尚書李鏻為鹵簿使御史中丞
龍敏為儀仗使右僕射權知河南府盧質為橋道頓逓
使庚申以前相州刺史郝瓊為右驍衛大將軍充宣徽
北院使以光祿卿充三司副使王玫為三司使癸亥故
檢校太尉右衛上將軍充三司使孫岳贈太尉齊國公
丁夘帝釋縗服羣臣三上表請復常膳御正殿從之辛未
帝御中興殿羣臣列位馮道升階進酒帝曰比于此物
無愛除賔友之會不近罇斚况在沉痛之中安事飲啖
命徹之
應順元年春正月壬申朔帝御廣夀殿視朝百寮詣閤
門奉慰時議者云月首以常服臨不視朝可也乙亥契
丹遣使朝貢(遼史太宗紀天顯九年閏月戊午/唐遣使來告哀即日遣使祭弔)丁丑以
太常卿崔居儉為秘書監以前蔡州刺史張繼祚為左
武衛上將軍充山陵橋道頓逓副使戊寅御明堂殿仗
衛如儀宫懸樂作羣臣朝服就位宣制大赦天下改長
興五年為應順元年時議者以梓宫在殯宫懸樂作非
禮也懸而不作可也回鶻可汗仁美遣使貢方物故可
汗仁裕進遺留馬是日命中使三十五人以先帝鞍馬
衣帶分賜藩位庚辰宰臣馮道加司空李愚加右僕射
劉昫加吏部尚書餘竝如故壬午侍衛親軍馬步軍都
指揮使河陽節度使康義誠加檢校太尉兼侍中判六
軍諸衛事甲申以侍衛馬軍都指揮使寧國軍節度使
安彦威為河中節度使以侍衛步軍都指揮使忠正軍
節度使張從賔為涇州節度使竝加檢校太傅以捧聖
左右廂都指揮使欽州刺史朱洪實為寧國軍節度使
加檢校太保充侍衛馬軍都指揮使以嚴衛左右廂都
指揮使巖州刺史皇甫遇為中正軍節度使檢校太保
充侍衛步軍都指揮使戊子樞密使檢校太尉同平章
事朱𢎞昭樞密使檢校太尉同中書門下二品馮贇竝
加兼中書令北京留守河東節度使兼大同彰國振武
威塞等軍藩漢馬步總管石敬瑭加兼中書令幽州節
度使檢校太尉兼中書令趙徳鈞加檢校太師兼中書
令樞密使馮贇表堅讓中書令制改兼侍中封邠國公
庚寅鳳翔節度使潞王從珂加兼侍中青州節度使檢
校太尉兼中書令房知温加檢校太師辛夘以翰林學
士承旨尚書右丞李懌為工部尚書以秘書監盧文紀
為太常卿充山陵禮儀使壬辰荆南節度使檢校太尉
兼中書令髙從誨封南平王湖南節度使檢校太尉兼
中書令馬希範封楚王甲午兩浙節度使檢校太師守
中書令呉王錢元瓘進封呉越王前洺州團練使皇甫
立加檢校太保充鄜州節度使前彰義軍節度使康福
加檢校太傅充邠州節度使劒南東西兩川節度使檢
校太尉兼中書令蜀王孟知祥加檢校太師制下知祥
辭不受命丙申鎮州節度使檢校太尉兼侍中范延光
汴州節度使檢校太尉兼侍中趙延夀竝加檢校太師
戊戌山南西道節度使檢校太傅同平章事張䖍釗襄
州節度使趙在禮竝加檢校太尉辛丑以振武軍節度
使安北都䕶楊檀兼大同彰國振武威塞等軍都虞候
充北面馬軍都指揮使閏月壬寅朔羣臣赴西宫臨癸
夘御文明殿入閤以前右僕射權知河南府事盧質為
太子少𫝊兼河南尹以諫議大夫唐汭膳部郎中知制
誥陳乂竝為給事中充樞密院直學士(通鑑汭以文學/從帝歴三鎮在)
(幕府及即位將佐之有才者朱馮皆斥逐之汭性迂疎/朱馮恐帝含怒有時而發乃引汭于密近以其黨陳乂)
(監/之)宣徽南院使驃騎大將軍左衛上將軍知内侍省孟
漢瓊加開府儀同三司賜忠貞扶運保泰功臣丙午正
衙命使册皇太后曹氏戊申以前雄武軍節度使劉仲
殷為右衛上將軍邢州節度使趙鳳加爵邑自是諸藩
鎮文武臣寮皆次第加恩帝嗣位覃恩澤也以翰林學
士中書舍人崔稅為工部侍郎依前充職以給事中張
鵬為御史中丞以御史中丞龍敏為兵部侍郎以太僕
少卿竇維為大理卿甲寅正衙命使册皇太妃王氏集
賢院上言準㩽書修創凌煙閣尋奉詔問閣髙下等級
謹按凌煙閣都長安時在西内三清殿側畫像皆北面
閣有中隔隔内面北寫功髙宰輔南面冩功髙諸侯王
隔外面次第圖畫功臣題贊自西京板蕩四十餘年舊
日主掌官吏及畫像工人竝已淪喪集賢院所管冩真
官畫真官人數不少都洛後廢職今將起閣望先定佐
命功臣人數請下翰林院預令寫真本及下將作監興
功次序間架修建乃詔集賢御書院復置冩真官畫真
官各一員餘依所奏丁巳安州奏此月七日夜節度使
符彦超為部曲王希全所害廢朝一日戊午以前振武
軍節度使安北都䕶髙行周為彰武節度使辛酉以前
鄆州使范政為少府監丙寅幸至徳宫車駕至興教門
有飛鳶自空而墜殭于御前是日大風晦㝠二月乙亥
以前鎮州節度使涇王從敏為宋州節度使己夘以前
徐州節度使檢校太傅李敬周為安州節度使是日宣
授鳳翔節度使潞王從珂為權北京留守以北京留守
石敬瑭權知鎮州軍州事以鎮州范延光權知鄴都留
守事以前河中節度使洋王從璋權知鳳翔軍軍府事
庚寅幸山陵工作所是日西京留守王思同奏鳳翔節
度使潞王從珂拒命丁酉王思同加同平章事充西面
行營都部署以前邠州節度使藥彦稠為副部署以河
中節度使安彦威為西面兵馬都監以前定州節度使
李徳珫為權北京留守山陵使奏伏覩御札皇帝親奉
靈駕至園陵伏見累朝故事人君無親送葬之儀請車
駕不行不從乙未樞密使馮贇起復視事時贇丁母憂
也己亥以司農卿張鎛為殿中監庚子殿直楚匡祚上
言監取亳州團練使李重吉至宋州繫于軍院重吉潞
王之長子及幽于宋州帝猶以金帛賜之及聞西師咸
叛方遣使殺之三月甲辰以前太僕少卿魏仁鍔為太
僕卿興元節度使張䖍釗奏會合討鳳翔丙午以右領
衛上將軍武延翰為郢州刺史丁未洋州孫漢韶奏至
興元與張䖍釗同議進軍己酉以鎮州節度使范延光
依前檢校太師兼侍中行興唐尹充天雄軍節度使北
面水陸轉運制置使以北京留守河東節度使石敬瑭
依前檢校太尉兼中書令其真定尹充鎮州節度使大
同彰國振武威塞等軍蕃漢馬步總管如故辛亥以前
定州節度使李徳珫為北京留充河東節度使許王從
益加檢校太保前河中節度使洋王從璋加檢校太傅
詔蕃侯帶平章事以上薨許立神道碑差官撰文未帶
平章事及刺史準令式合立碑者其文任自製撰不在
奏聞乙夘興元張䖍釗奏自鎮將兵赴鳳翔收大㪚關
宗正寺奏準故事諸陵有令丞各一員近例更委本縣
令兼之緣河南洛陽是京邑兼令丞不便詔特置陵臺
令丞各一員已未以前金吾大將軍李肅為左衛上將
軍充山陵修奉上下宫都部署庚申西面步軍都監王
景從等自軍前至奏今月十五日大軍進攻鳳翔十六
日嚴衛右廂都指揮使尹暉引軍東面入城右羽林都
指揮使楊思權引軍西面入城山南軍潰帝聞之謂康
誠等曰朕幼年嗣位委政大臣兄弟之間必無榛梗諸
公大計見告朕獨難違事至于此何方轉禍朕當與左
右自往鳳翔迎兄主社稷朕自歸藩于理為便朱𢎞昭
馮贇不對義誠曰西師驚潰蓋由主將失䇿今駕下兵
甲尚多臣請自往關西振其兵威扼其衝要義誠又累
奏請行帝召侍衛都將以下宣曰先皇帝棄萬國朕于
兄弟之中無心爭立一旦被召主喪便委社稷岐陽兄
長果致猜嫌卿等頃從先朝千征萬戰今日之事寧不
痛心今據府庫悉以頒賜卿等勉之乃出銀絹錢厚賜
于諸軍是時方事山陵復有此賜府藏為之一空軍士
猶負賞物揚言于路曰到鳳翔更請一分其驕誕無畏
如是辛酉幸左藏庫視給將士金帛是日誅馬軍都指
揮使朱洪實坐與康義誠忿爭故也癸亥以康義誠為
鳳翔行營都招討使餘如故以王思同為副招討使以
安從進為順化軍節度使充侍衛馬軍都指揮使詔左
右羽林軍四十指揮改為嚴衛左右龍武神武軍改為
捧聖甲子陜州奏潞王至潼關害西面都部署王思同
乙亥宣諭西面行營將士俟平鳳翔日人賞二百千府
庫不足以宫闈服翫增給詔侍衛馬軍都指揮使安從
進京城巡檢是日從進已得潞王書檄潛布腹心矣丁
夘潞王至陜州戊辰帝急召孟漢瓊不至召朱𢎞昭𢎞
昭懼投于井安從進尋殺馮贇于其第是夜帝以百騎
出𤣥武門謂控鶴指揮使慕容遷曰爾誠有馬控鶴從
予及駕出即闔門不行遷乃帝素親信者也臨危如是
人皆惡之是月二十九日夜帝至衛州東七八里遇騎
從自東來不避左右叱之乃曰鎮州節度使石敬瑭也
帝喜敬瑭拜舞于路帝下馬慟哭諭以潞王危社稷康
義誠以下叛我無以自庇長公主見教逆爾于路謀社
稷大計敬瑭曰衛州王𢎞贄宿舊諳事且就𢎞贄圖之
敬瑭即馳騎而前見𢎞贄曰主上播遷至此危迫吾戚
屬也何以圖全𢎞贄曰天子避狄古亦有之然于奔迫
之中亦有將相國寶法物所以軍長瞻奉不覺其亡也
今宰執近臣從乎寶玉法物從乎詢之無有𢎞贄曰大
樹將顛非一繩所維今以五十騎奔竄無將相一人擁
從安能興復大計所謂蛟龍失雲雨者也今六軍將士
總在潞邸矣公縱以戚藩念舊無奈之何遂與𢎞贄同
謁于驛亭宣坐謀之敬瑭以𢎞贄所陳以聞弓箭庫使
沙守榮奔洪進前謂敬瑭曰主上即明宗愛子公即明
宗愛婿富貴既同受休戚合共之今謀于戚藩欲期安
復飜索從臣國寶欲以此為辭為賊算天子耶乃抽佩
刀刺敬瑭敬瑭親將陳暉扞之守榮與暉單戰而死洪
進亦自刎是日敬瑭盡誅帝之從騎五十餘輩獨留帝
于驛乃馳騎趨洛四月三日潞王入洛五日即位七日
廢帝為鄂王遣𢎞贄子殿直王巒之衛州時𢎞贄已奉
帝幸州廨九日巒至帝遇鴆而崩時年二十一是日辰
時白虹貫日皇后孔氏在宫中及王巒迴即日與其四
子竝遇害晉髙祖即位諡曰閔與秦王及末帝子重吉
竝葬于徽陵域中封纔數尺路人觀者悲之
史臣曰閔帝爰自沖年素有令問及徵從代邸入踐堯
階屬軒皇之弓劒初遺呉王之几杖未賜遽生猜間遂
至奔亡蓋輔臣無安國之謀非少主有不君之咎以至
越在草莽失守宗祧斯蓋天命之難忱土徳之將謝故
也
　
　
　舊五代史巻四十五
　舊五代史巻四十五考證
唐閔帝紀閔帝諱從厚小字菩薩奴明宗第三子也
　案歐陽史作明宗第五子呉縝常辨其誤今攷五代
　會要亦作第三子與是書同
十二月癸夘朔　案五代春秋作癸亥朔蓋𫝊冩之訛
　歐陽史通鑑俱從是書作癸夘
節度使符彦超為部曲王希全所害　案彦超被害通
　鑑從是書作閏月五代春秋繫于正月殊誤
丁酉王思同加同平章事充西面行營都部署以前邠
　州節度使藥彦稠為副部署　案歐陽史辛夘西京
　留守王思同為西面行營都部署静難軍節度使藥
　彦稠為副是書作丁酉與歐陽史異据通鑑則思同
　以辛夘充都部署丁酉加同平章也蓋採薛歐二史
　而兼用之
殿直楚匡祚上言　楚匡祚原本作楚祚今從通鑑增
　匡字
陜州奏潞王至潼關害西面都部署王思同　歐陽史
　作思同奔歸于京師死之與是書異
是夜帝以百騎出𤣥武門　案契丹國志愍帝領五十
　騎自隨出奔衛州宋史李洪信𫝊又作少帝東奔捧
　聖軍數百騎從行與是書異据下文王𢎞贄曰今以
　五十騎奔竄則作五十騎者是也
九日巒至帝遇酖而崩　案契丹國志云王巒至衛州
　進酖于愍帝愍帝不飲巒縊殺之與是書異
　
　
　
　
　
　
　
　舊五代史巻四十五攷證
