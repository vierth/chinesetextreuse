
　元史卷二百六
　　明翰林學士亞中大夫知制誥兼修國史宋濓等修
　列傳第九十三
　　叛臣
李璮小字松壽濰州人李全子也或曰璮本衢州徐氏
子父嘗為揚州司理參軍全蓋養之為子云太祖十六
年全叛宋舉山東州郡歸附太師國王博囉承制拜全
山東淮南楚州行省而以其兄福為副元帥太宗三年
全攻宋揚州敗死璮遂襲為益都行省仍得專制其地
朝廷數徴兵輒詭辭不至憲宗七年又調其兵赴行在
璮親詣帝言曰益都乃宋航海要津分軍非便帝然之
命璮歸取漣海數州璮遂發兵攻㧞漣水相連四城大
張尅㨗之功中統元年世祖即位加璮江淮大都督璮
言近獲生口知宋調兵將攻漣水且諜見許浦射陽湖
舟艦相望勢欲出膠西向益都請繕城塹以備詔出金
符十銀符五授璮以賞將士有功者且賜銀三百錠降
詔奬諭䝉古漢軍之在邉者咸聼節制璮復揚言宋呂
文徳合淮南兵七萬五千來攻漣水且規築堡以臨我
及得賈似道呂文徳書辭甚悖傲知朝廷近有内顧之
憂必將肆志於我乞選將益兵臣當帥先渡淮以雪慢
書之辱執政得奏諭以朝廷方通和議邉將惟當固封
圉且南人用間其詐非一彼旣不至毋或妄動璮乃上
言臣所領益都土曠人稀自立海州今八載將士未嘗
釋甲轉輓未嘗息肩民力凋耗莫甚斯時以一路之兵
抗一敵國衆寡不侔人所共患頼陛下神武旣克漣海
二州復破夏貴孫虎臣十餘萬之師然臣豈敢恃此必
敵人之不再至哉且宋人今日西無掣肘宜得并力而
東若以水陸綴漣而遣舟師遵海以北擣膠萊之虚然
後帥步騎直指沂莒滕嶧則山東非我有矣豈可易視
而不為備哉臣昨追敵至淮安非不能乘勝取揚楚徒
以執政止臣故臣不敢深入若以棗陽唐鄧陳蔡諸軍
攻荆山取壽泗以亳宿徐邳諸軍合臣所統兵攻揚楚
則兩淮可定兩淮旣定則選兵以取江南自守以寛民
力將無施不可此上䇿也因上將校馮泰等功第狀詔
以益都官銀分賞之二年正月璮言於行中書省以宋
人聚兵糧數十萬列艦萬三千艘於許浦以侵内郡而
宣撫司轉輸不繼恐一日水陸道絶緩急莫報請選精
騎倍道來援表裏恊攻乘機深入江淮可圖也旣而來
獻漣水㨗詔復奬諭仍給金符十七銀符二十九増賜
將士庚寅璮輒發兵修益都城塹且報宋人來攻漣水
詔阿珠哈喇巴圖阿實克布哈等悉兵赴之仍諭度宜
益兵赴調璮遂請節制諸道所集兵馬且請給兵器中
書議與矢三萬詔給矢十萬三年二月又以宋賈似道
誘總管張元張進等書來上蓋璮專制山東者三十餘
年其前後所奏凡數十事皆恫疑虚喝挾敵國以要朝
廷而自為完繕益兵計其謀深矣初以其子彦簡質於
朝而僣為私驛自益都至京師質子營至是彦簡遂用
私驛逃歸璮遂反以漣海三城獻於宋殲䝉古戍兵引
麾下具舟艦還攻益都甲午入之發府庫以犒其黨遂
寇蒲臺陷淄州民聞璮反皆入保城郭或奔竄山谷由
是益都至臨淄數百里寂無人聲癸卯帝聞璮反詔暴
其罪甲辰命諸軍討璮己酉以璮故戮中書平章王文
統壬子璮盗據濟南癸酉命史樞阿珠帥師赴濟南璮
帥衆出掠輜重將及城官軍邀擊大敗之斬首四千級
璮退保濟南五月庚申築環城圍之甲戌圍合璮自是
不得復出猶日夜拒守取城中子女賞將士以悦其心
且分軍就食民家發其蓋藏以繼不足則家賦之鹽令
以人為食至是人情潰散璮不能制各什伯相結縋城
以出璮知城且破乃手刃愛妾乘舟入大明湖自投水
中水淺不得死為官軍所獲縛至諸王哈必齊帳前丞相
史天澤言宜即誅之以安人心遂與䝉古軍官囊嘉特
并誅焉
王文統字以道益都人也少時讀權謀書好以言撼人
遍干諸侯無所遇乃徃見李璮璮與語大喜即留置幕
府命其子彦簡師事之文統亦以女妻璮由是軍旅之
事咸與諮决嵗上邉功虚張敵勢以固其位用官物樹
私恩取宋漣海二郡皆文統謀也世祖在潜藩訪問才
智之士素聞其名及即位厲精求治有以文統為薦者
亟召用之乃立中書省以總内外百官之政首擢文統
為平章政事委以更張庶務建元為中統詔諭天下立
十路宣撫司示以條格欲差發辦而民不擾鹽課不失
常額交鈔無致阻滯尋詔行中書省造中統元寳交鈔
立互市於潁州漣水光化軍是年冬初行中統交鈔自
十文至二貫文凡十等不限年月諸路通行税賦並聼
收受明年二月世祖在開平召行中書省事瑪穆特與
文統率各路宣撫使俱赴闕世祖自去秋親征叛王額
哷布格於北方凡民間差發宣課鹽鐡等事一委文統
等裁處及振旅還宫未知其可否何若且以徃者急於
用兵事多不暇講究所當振其紀綱者宜在今日故召
文統等至責以成效用㳺顯鄭鼎趙良弼董文炳等為
各路宣撫司復以所議條格詔諭各路俾遵行之未幾
又詔諭宣撫司并達嚕噶齊管民官課税所官申嚴私
鹽酒醋麴貨等禁文統為人忌刻初立中書時張文謙
為左丞文謙素以安國利民自負故凡講論建明輒相
可否文統積不能平思有以陷之文謙竟以本職行大
名等路宣撫司事而去時姚樞竇黙許衡皆世祖所敬
信者文統諷世祖授樞為太子太師黙為太子太傅衡
為太子太保外佯尊之實不欲使朝夕備顧問於左右
也黙嘗與王鶚及樞衡俱侍世祖面詆文統曰此人學
術不正必禍天下不可處以相位世祖曰若是則誰可
為者黙以許衡對世祖不懌而罷鶚嘗請以右丞相史
天澤監修國史左丞相耶律鑄監修遼史文統監修金
史世祖曰監修階銜俟修史時定之又明年二月李璮
反以漣海三城獻於宋先是其子彦簡由京師逃歸璮
遣人白之中書及反書聞人多言文統嘗遣子蕘與璮
通音耗世祖召文統問之曰汝敎璮為逆積有嵗年舉
世皆知之朕今問汝所䇿云何其悉以對文統對曰臣
亦忘之容臣悉書以上書畢世祖命讀之其間有曰螻
蟻之命苟能存全保為陛下取江南世祖曰汝今日猶
欲緩頰於朕耶㑹璮遣人持文統三書自洺水至以書
示之文統始錯愕駭汗書中有期甲子語世祖曰甲子
之期云何文統對曰李璮乆蓄反心以臣居中不敢即
發臣欲告陛下縛璮乆矣第縁陛下加兵北方猶未靖
也比至甲子猶可數年臣為是言姑遲其反期耳世祖
曰無多言朕㧞汝布衣授之政柄遇汝不薄何負而為
此文統猶枝辭傍説終不自言臣罪當死乃命左右斥
去始出就縛猶召竇黙姚樞王鶚僧子聰及張柔等至
示以前書曰汝等謂文統當得何罪文臣皆言人臣無
將將則必誅柔獨疾聲大言曰宜剮世祖又曰汝等同
辭言之諸臣皆曰當死世祖曰渠亦自服朕前矣乃誅
文統子蕘并就戮詔諭天下曰人臣無將垂千古之彝
訓國制有定懐二心者必誅何期輔弼之僚廼蓄姦邪
之志平章政事王文統起由下列擢寘台司倚付不為
不深待遇不為不厚庶收成效以底丕平焉知李璮之
同謀潜使子蕘之通耗邇者獲親書之數幅審其有反
狀者累年宜加肆市之誅以著滔天之惡已於今月二
十三日將反臣王文統并其子蕘正典刑訖於戲負國
恩而謀大逆死有餘辜處相位而被極刑時或未喻咨
爾有衆體予至懐然文統雖以反誅而元之立國其規
模法度世謂出於文統之功為多云
阿勒呼木特穆爾默哷大王之裔也初太宗生七子而
默哷位第七世祖旣定天下大封宗親為王默哷其一
也默哷生托和托和生温都爾温都爾生圖們至大元
年始封陽翟王賜金印螭紐俾鎮北藩圖們傳庫春庫
春傳太平太平傳特穆爾齊而阿勒呼木特穆爾襲封
㑹兵起汝潁天下震動帝屢詔宗王以北方兵南討阿
勒呼木特穆爾知國事不可為乃乘間擁衆數十萬屯
於穆爾古珠之地而脅宗王以叛且遣使來言於帝曰
祖宗以天下付汝汝何故失其大半盍以國璽授我我
當自為之帝聞神色自若徐曰天命有在汝欲為則為
之於是降詔開諭俾其悔罪阿勒呼木特穆爾不聼乃
遣知樞密院事圖沁特穆爾等擊之至青海起哈喇齊
萬人為軍其人素不習兵一旦驅之使戰旣陣兵猶未
接脱其號衣奔阿勒呼木特穆爾軍中圖沁特穆爾軍
遂敗績單騎還上都至正二十一年更命少保知樞密
院事婁章以兵十萬擊之且俾阿勒呼木特穆爾之弟
呼圖克特穆爾從征遂大敗其衆阿勒呼木特穆爾謀
東遁其部將托歡知勢窮乃與宗王囊嘉特伊蘇烏爾
圖華擒阿勒呼木特穆爾獻俘帝命誅之於是加婁章
太傅托歡知遼陽行樞密院事以呼圖克特穆爾襲封
陽翟王而宗王囊嘉特等悉議加封尋又加封婁章和
寜王以嶺北行省丞相知行樞密院事俾鎮北藩云
元史卷二百六
元史卷二百六考證
李璮𫝊太祖十六年全叛宋舉山東州郡歸附　按𫝊
　誤以是年宋安撫使張琳來降為李全事全之降在
　元太祖二十一年圍益都以後𫝊内憲宗七年調兵
　赴行在本紀作八年
阿勒呼木特穆爾傳至正二十一年　二十一年上原
　文未書帝號今按順帝紀増
