
　金史卷四十三
　　元中書右丞相總裁托克托等修
　志第二十四
　　輿服上(天子車輅制/皇太子車)　(皇后妃嬪車輦及鞍勒飾/王公以下車制)
古者車輿之制各有名物表識以祀以封以田以戎所
以别上下明等威也歴代相承互有損益或因時創始
或襲舊致文竒巧曰滋浮靡益蕩加以後世便習騎乗
車用蓋寡惟於郊廟祀享法駕導引為一代令儀而不
敢廢也其於先王經世立法之意寥乎闊哉金初得遼
之儀物既而克宋於是乎有車輅之制熙宗幸燕始用
法駕迨至世宗制乃定班班乎古矣考禮文證國史以
見一代之制度云
大定十一年將有事於南郊命太常寺檢宋南郊禮鹵
簿當用玉輅金輅象輅革輅木輅耕根車明逺車指南
車記里鼓車崇德車皮軒車進賢車黄鉞車白鷺車鸞
旗車豹尾車軺車羊車各一革車五屬車十二除見有
車輅外闕象木革輅耕根明逺皮軒進賢白鷺羊車大
輦各一革車三屬車四按五禮新儀玉輅以青金輅以
緋象輅以銀褐革輅以黄木輅以皂蓋其物有合隨輅
之色者有當用别色者如玉輅用青絲繡雲龍絡帶青
羅繡寳相花帶青畫輪轅青氂牛尾此隨輅之色者也
若象木革輅則當用緋用銀褐用黄乃皂若至尊乗御
步武所及非若餘物但為美觀其踏牀倚背踏道之褥
皆用紅錦座褥及行馬褥透壁輭簾三用銀褐黄青羅
錦三色又大輦宋陶榖創意為之至祥符中以其太重
減七百餘斤可見當時亦無定制各以意從長斟酌造
之其制金玉輅闕可見者象輅革輅木輅耕根皮軒進
賢明逺白鷺羊車革車大輦凡十有一象輅黄質金塗
銅裝以象飾諸末輪衣銀褐建大赤餘同玉輅　　革
輅黄質鞔之以革金銅塗裝輪衣以黄建大白餘同玉
輅　木輅黑質漆之輪衣以皂建大麾餘同玉輅　耕
根車青質蓋三重制如玉輅而無玉飾　皮軒車赤質
上有漆柱貫五輪相重畫虎紋一轅　進賢車赤質如
革車緋輪衣絡帶門簾並鳳上設朱漆牀香案紫􁀙衣
一轅　明逺車制如屋鋭頂重簷勾欄頂上有金四角
垂鐸上層四面垂簾下層周以花板三轅　白鷺車赤
質周施花板上有漆柱柱杪刻為鷺鷥銜鵝毛筩紅綾
帶柱貫五輪相重輪衣皂頂緋裙緋絡帶並繡飛鷺一
轅　羊車赤質兩壁油畫龜紋金鳳翅幰衣結帶並繡
瑞羊二轅　大輦赤質正方油畫金塗銀葉龍鳳裝其
上四面施行龍雲朶火珠方鑑銀絲囊網珠翠結雲龍
鈿窠霞子四角龍頭御香囊頂輪施耀葉中有銀蓮花
坐龍紅綾裹碧牙壓帖内設圓鑑香囊銀輪鈎欄臺坐
紫絲絛網帉錔中施黄褥上置御座曲几香鑪錦結綬
几衣輪衣絡帶並緋繡雲龍寳相花金綫壓長竿四飾
以金塗銀龍頭畫梯托义行馬　七寳輦制如大輦飾
以玉裙網七寳滴子用真珠宋欽宗為上皇製海陵自
汴取而用之
皇后之車六一曰重翟車青質金飾金塗銅鈒花葉段
裝釘燿葉二十四明金立鳳一紫羅銷金生色寳相帷
一青羅青油幰衣各一朱絲絡網紫羅明金生色雲龍
絡帶各二兩廂明金五彩間裝翟羽二金塗䃋石表輪
鳳頭三横轅立鸞八香鑪香寳子一副宜男錦帶結朱
紅漆杌子踏床各一扶板扶魚一副紅羅明金衣褥紅
羅襯褥一青羅行道褥四青羅明金生色雲鳳夾幔一
紅羅明金緑紅竹簾二金塗銅葉斷行馬二朱紅漆金
塗銀葉裝釘胡梯一青羅胡梯尋儀褥二踏道褥十青
絹裹大麻索二油蒙帕一二曰厭翟車赤質倒仙錦帷
一紫羅紫油幰衣各一朱絲絡網宜男錦絡帶各二餘
同重翟惟行道夾幔尋儀褥羅及裹索等用紅三曰翟
車黄質金飾䃋石裝假裝釘宜男錦帷黄羅油幰衣䃋
石長轅鳳頭三而無横轅立鸞餘同厭翟而羅色用黄
四曰安車赤質倒仙錦帷紫油幰衣朱絲絡網天下樂
錦絡輦䃋石長轅鳳頭三無横轅立鸞及香鑪香寳子
餘同翟車而色皆用紅五曰四望車朱質宜男錦帷青
油幰衣轅端螭頭二餘並同安車六曰金根車朱質紫
羅紫幰油衣朱絲倒仙錦絡帶各二踏牀褥用紅綾衣
尋儀褥踏道褥並同綾餘並同安車造六車成後復改
造圓輅重簷方輅五華亭頭平頭六等之制又増制九
龍車一高二丈廣一丈一尺長二丈六尺五鳳車四各
高一丈八尺長廣如之圓輅車一方輅車一重簷車一
各高一丈七尺長一丈八尺廣八尺皆駕馬四駕士各
五十人並平巾幘生青色青緋黄三色寳相花衫褐抺
帶大口袴平頭輦一五華輦一亭頭輦一各高一丈九
尺廣丈五寸長三寸舁士各九十六人作兩番代並生
色緋寳相花衫餘如前製管押人員三十五人長脚幞
頭紫羅窄衫金銅帶束駕馬繁纓涼屜鈴拂􁀁尾皆從
車色金銅面揷翟尾朱轡朱總龍車合用紅傘羅一傘
子二人用本服錦帽幞頭帶又檢定扇障等制偏扇仙
人羽扇行障六扇各長八尺高六尺用紅羅表朱裏畫
雲鳯龍首竿銜鞶結每障用宫人四坐障二扇各長七
尺高五尺畫雲鳳紅羅表朱裏餘同行障錦六柱八扇
各闊二尺高三尺冒以錦内給使八人執宫人車制如
屬車駕士八人平巾幘緋衫大口袴鞋韈供奉宫人三
十人雲脚紗帽紫衫束帶緑靴明昌元年三月定妃嬪
車輦用鍍金鳳頭黄結御妻世婦用間金鳳頭梅紅結
子
皇太子車制大定六年十二月奏皇太子金輅典故制
度及上用金輅儀式奉敕詳定輈旗旂首及應用龍者
更以麟為飾省去鄣塵等物上用金輅名件色數依上
公以九為節減四分之一上用輅軾前有金龍改為伏
鹿軾上坐龍改為鳳旂十二旒減為九駕赤騮六減為
四及簾褥用黄羅處改用梅紅餘並具體成造其制赤
質金飾諸末重較箱畫虞文鳥獸黄屋軾作赤伏鹿龍
輈金鳳一軾前設障塵朱蓋黄裏輪畫朱牙左建九旒
右載闟㦸旂首銜金龍頭結綬及鈴緌八鸞在衡二鈴
在軾駕赤騮四金鍐方釳揷翟尾鏤錫鞶纓九就皇帝
輅自頂至地高一丈七尺今閷四分之一為一丈三尺
二寸修廣之閷亦如之
王公以下車制一品轅用銀螭頭涼棚杆子月板並許
以銀裝飾三品以上螭頭不得施銀涼棚杵子月板亦
聽用銀為飾五品以上轅獅頭六品以上轅雲頭庶人
坐車平頭止用一色黒油
親王鞍塗金銀裹仍鈒以開花障泥用紫羅飾以錦轡
以塗金銀裝束用絲結皇家小功以上太皇太后皇太
后大功以上皇后期親以上并一品官及官職俱至三
品以上者障泥許用金若經賜或御毬場内不在禁限
舊制親王宰執任外者與大興尹皆服小冒束帶銀
鞍絲鞭大定中世宗以京尹亦外官三品而與親王無
别遂命不得御銀鞍絲鞭惟同外三品例幞頭帶展皂
視事
承安二年制䕶衛銅裝鞍轡不得借人庶人鞍馬許用
黑漆以骨角鐡為飾不得用玉較具及金銀犀象飾鞍
轡
　　　輿服中(天子衮冕/皇后冠服)　(視朝之服服/皇太子冠)
　　　　　　(宗室外戚及一品命婦服用/祭服  公服)　(臣下朝服/)
昔者聖人制為𤣥黄黼黻之服以象天地之德以章貴
賤之儀夏商損益至周大備不可以有加矣自秦滅棄
禮法先王之制靡敝不存漢初猶服袀𤣥以從大祀歴
代雖漸復古制亦不純而已金制皇帝服通天絳紗衮
冕偪舄即前代之遺制也其臣有貂蟬法服即所謂朝
服者章宗時禮官請參酌漢唐更製祭服青衣朱裳去
貂蟬豎筆以别於朝服惟公朝則又有紫緋緑三等之
服與夫窄紫服展皂等事悉著于篇云
天眷三年有司以車駕將幸燕京合用通天冠絳紗𫀆
據見闕名件依式成造禮服𫀆裳方心曲領中單蔽膝
革帶大帶玉具劍綬佩舄韈乗輿服大綬六采黑黄赤
白縹綠小綬三色同大綬間施三玉環大綬五百首小
綬半之白玉雙佩革帶玉鈎䚢
冕制天板長一尺六寸廣八寸前高八寸五分後高九
寸五分身圍一尺八寸三分井納言並用青羅為表紅
羅為裏週迴用金稜天板下有四柱四面珍珠網結子
花素墜子前後珠旒共二十四旒各長一尺二寸青碧
線織造天河帶一長一丈二尺闊二寸兩頭各有真珠
金碧旒三節玉滴子節花紅線組帶二上有真珠金翠
旒玉滴子節花下有金鐸子二枚紅線款幔帶一黈纊
二真珠垂繋上用金蕚子二簪窠款幔組帶鈿窠各二
内組帶鈿窠四並玉鏤塵碾造玉簪一頂方二寸導長
一尺二寸簪頂刻鏤塵雲龍
衮用青羅夾製五綵間金繪畫正面日一月一昇龍四
山十二上下襟華蟲火各六對虎蜼各六對背面星一
昇龍四山十二華蟲火各十二對虎蜼各六對中單一
白羅單製羅領褾襈裳一帶褾襈紅羅八幅夾製繡藻
三十一粉十六米黼三十二黻三十二蔽膝蔽膝一帶
褾襈並紅羅夾製繡昇龍二綬一幅大綬以赤黄黑白
禄褾六綵織紅羅托裏小綬三色同大綬銷金黄羅綬
頭上間施三玉環皆刻雲龍大綬五百首小綬半之緋
白大綬一銷金黄羅帶頭鈿窠二十四紅羅勒帛一青
羅抺帶一玉佩二白玉上中下環各一半月各二皆劾
雲龍玉滴子各二皆以真珠穿製金箆鈎獸面水葉環
釘涼帶一紅羅裏鏤金上有玉鵝七錠尾束各一金攀
龍口以玳瑁板襯釘脚舄重底紅羅面白綾托裏如意
頭銷金黄羅縁口玉鼻仁飾以珠韈用緋羅加綿凡大
祭祀加尊號受册寶則服衮冕行幸齋戒出宫或御正
殿則通天冠絳紗袍
鎮圭大圭皇統九年十月二十四日禮部下太常書鎮
圭式様大禮使據三禮圖以進用之大定十一年太常
寺按禮大圭長三尺抒上終葵首天子服之自西魏隋
唐以來大圭長一尺二寸與鎮圭同蓋鎮圭以鎮天下
四鎮山為飾今其圭已依古制惟無大圭今御府有故
宋曰玉圭圓無上閷及終葵首自西魏以來所制玉笏
皆長尺有二寸而不折雖非先王之法蓋後世王難得
隨宜故也擬合以御府所蔵行禮就用
視朝之服初太宗即位始服赭黄自後視百官朝御袍
帶章宗即位以世宗之喪有司請御純吉不從乃服淡
黄袍烏犀帶常朝則服小帽紅襴偏帶或束帶
皇后冠服花珠冠用盛子一青羅表青絹襯金紅羅托
裏用九龍四鳯前面大龍銜穗毬一朶前後有花珠各十有二
及鸂鶒孔雀雲鶴王母隊仙人浮動挿瓣等後有納言上有金
蟬鑻兩博鬢以上並用鋪翠滴粉鏤金裝珍珠結製下有金圈
口上用七寳鈿窠後有金鈿窠二穿紅羅鋪金欵幔帶一
褘衣深青羅織成翬翟之形素質十二等領褾襈並紅
羅織成雲龍中單以素青紗製領織成黼形十二褾袖襈
織成雲龍並織紅縠造裳八副深青羅織成翟文六等
褾襈織成紅羅雲龍明金帶腰蔽膝深青羅織成翟
文三等領縁緅色羅織成雲龍明金帶大綬一長五尺
闊一尺黄赤白黑縹緑六彩織成小綬三色同大綬閒
七寳鈿窠施三玉環上碾雲龍撚金線織成大小綬頭
紅羅花襯大帶青羅朱裹紕其外上以朱錦下以緑錦
紐約用青組撚金線織成帶頭玉佩二朶每朶上中下
璜各一半月墜子二並玉碾縷金打鈒獸面箆鈎　佩
子各一水葉子真珠穿綴青衣革帶用縷金青羅裹造
上用金打鈒水地龍鵝眼䤩尾龍口攀束子共八事以
玳瑁襯金釘脚抺帶二紅羅青羅各一並明金造各長
一丈五寸舄以青羅製白綾裏如意頭明金黄羅準上
用玉鼻仁真珠裝綴繋帶韈青羅表裏綴繋帶
犀冠減撥花様縷金裝造上有玉簪一下有玳瑁盤一
皇太子冠服冕用白珠九旒紅絲組為纓青纊充耳犀
簪導衮青衣朱裳五章在衣山龍華蟲火宗彛四章在
裳藻粉米黼黻白紗中單青褾襈裾玉帶塗金銀鈎䚢
蔽膝隨裳色為火山二章瑜玉雙佩四采織成大綬間
施玉環三白韈朱舄舄加金塗銀釦謁廟則服之
逺逰冠十八梁金塗銀花飾博山附蟬紅絲組為纓犀
簪導朱明服紅裳白紗中單方心曲領絳紗蔽膝白襪
黑舄餘同衮冕冊寶則服之
桓圭長九寸廣三寸厚半寸用之玉若屋之桓楹為二
稜太子入朝起居及與宴則朝服紫袍玉帶雙魚袋其
視事及見師少賓客則服小帽皂衫玉束帶
宗室及外戚并一品命婦衣服聽用明金期親雖别籍
女子出嫁並同又五品以上官母妻許披霞帔唯首飾
霞帔領䄂腰帶許用明金籠金間金之類其衣服止用
明銀象金及金條壓繡正班局分承應帶官人雖未出
職係班其祖母及母妻子孫之婦同籍兄弟之妻及在
室女孫姊妹並同又禁私家用純黄帳幕陳設若曽經
宣賜鸞輿服御日月雲肩龍文黄服五箇鞘眼之鞍皆
須更改
臣下朝服見導駕及行大禮文武百官皆服之正一品
貂蟬籠巾七梁額花冠貂䑕立筆銀立筆犀簪導佩劍
緋羅大䄂緋羅裙緋羅蔽膝各一緋白羅大帶天下樂
暈錦玉環綬一白羅方心曲領白紗中單銀褐勒帛各
一玉珠佩二金塗銀革帶烏皮履白綾韈正二品七梁
冠銀立筆犀簪導不佩劍緋羅大䄂雜花暈錦玉環綬
餘並同正四品五梁冠銀立筆犀簪白獅錦銀環綬珠
佩銀革帶御史中丞則獬豸冠青荷蓮綬餘並同正五
品四梁冠簇四金鵰錦銅環綬銀珠佩餘並同正六品
至七品三梁冠黄獅錦銅環綬珠佩銅束帶餘並同大
定二十二年祫享攝官導駕二品冠七梁三品四品冠
六梁服有金花五品冠五梁六品冠四梁七品冠三梁
監察御史獬豸冠青綬八品九品冠二梁餘制並同(三/品)
(舊/無)
祭服皇統七年太常寺言太廟成後奉安神主祫享行
禮凡行事執事助祭陪位官準古典當服衮冕九章畫
降龍隨品各有等差通典云虞夏殷並十二章日月星
辰山龍華蟲作繪於衣宗彛藻火粉米黼黻絺繡於
裳周升三辰於旂登龍於山登火於宗彛作九章之服山
龍華蟲火宗彛繪於衣藻粉米黼黻繡於裳公之服自
衮冕而下如王之服侯伯之服自鷩冕而下如公之服
又後魏帝服衮冕與祭者皆朝服又開元禮一品服九
章又五禮新儀正一品服九旒冕犀簮青衣畫降龍今
汴京舊禮直官言自宣和二年已後一品祭服七旒冕
大䄂無龍唐雖服九章服當時司禮少常伯孫茂道言
諸臣之章雖殊然飾龍名衮尊卑相亂請於三公服冕
八章為宜臣等竊謂歴代衣服之制不同若從後魏則
止服朝服或用宋服則為七章若遵唐九章則有飾龍
名衮尊卑相亂之議尚書省乃奏用後魏故事止用燕
京大册禮時所服朝服以祭大定三年八月詔遵皇統
制攝官則朝服散官則公服以皇太子為亞獻服衮冕
十四年用唐制若祭遇雨雪則服常服今謂之公服也
泰和元年八月禮官言祭服所以接神朝服所以事君
雖歴代損益不同然未嘗不有分别是以衮冕十二旒
𤣥衣纁裳備十二章天子之祭服也通天冠絳紗袍紅
羅裳天子之視朝服也臣下之服則用青衣朱裳以祭
朱衣朱裳以朝國朝惟天子備衮冕通天冠二等之服
今羣臣但有朝服而祭服尚闕每有祀事但以朝服從
事實於典禮未當請依漢唐故事祭服冕旒畫章然君
冕服章數各殊而俱飾龍名衮而唐孫茂道已有尊卑
相亂之倫然三公法服有龍恐涉於僭國初禮官亦
嘗駮議乞參酌古今改置祭服其冠則如朝冠而但去
其貂蟬豎筆其服用青衣朱裳白韈朱履緋攝事者則
用朝服庶幾少有差别上曰朝祭之服固冝分也
公服大定官制文資五品以上官服紫三師三公親王
宰相一品官服大獨科花羅徑不過五寸執政官服小
獨科花羅徑不過三寸二品三品散搭花羅謂無枝葉
者徑不過寸半四品五品服小雜花羅謂花頭碎小者
徑不過一寸六品七品服緋芝蔴羅八品九品服緑無
紋羅應武官皆服紫凡散官職事皆從一高上得兼下
下不得僭上窄紫亦同服色各依官制品格其諸局分
承應人並用無紋素羅十五年制曰袍不加襴非古也
遂命文資官公服皆加襴帶制皇太子玉帶佩玉雙魚
袋親王玉帶佩玉魚一品玉帶佩金魚二品笏頭毬文
金帶佩金魚三品四品荔枝或御仙花金帶並佩金魚
五品服紫者紅鞓烏犀帶佩金魚服緋者紅鞓烏犀帶
佩銀魚服緑者並皂鞓烏犀帶武官一品二品佩帶同
三品四品金帶五品六品七品紅鞓烏犀帶皆不佩魚
八品以下並皂鞓烏犀帶司天太醫内侍教坊服皆同
文武官惟不佩魚應殿庭承應五品以下官非入内不
許金帶又展紫入殿庭者並許服紅鞓不佩魚又二品
以上官許兼服通犀帯三品官若治事若見賓客許兼
服花犀帶大定二年制百官趨朝赴省並須裹帶五品
以上官趨朝則朝服赴省則展皂雨雪沾衣則從便凡
朝參主寳主符展紫御仙花或太平花金束帶近侍給
使供御筆硯直長符寳吏紫襖子塗金束帶輪直則近
侍給使並常服常服則展紫閤門六尚遇朝參侍立則
服本品服若宫中當直則服窄紫金帶學士院官修起
居注補闕拾遺秘書丞秘書郎朝參侍立則服本品服
色帶當直則窄紫金帶東宫左右衛率僕正副僕正典
儀贊儀内直郎丞當直亦許服之太子太師出入宫中
則展紫至東宫則展皂三少則展紫
　　輿服下(衣服通制/)
君子之服以稱德也故德之備者其文備古者王公及
士庶人莫不各有一定之制而不敢相逾者蓋風俗之
奢儉法令之齊一必於是而觀焉詩曰彼都人士狐裘
黄黄其容不改出言有章其三章曰彼都人士充耳琇
實彼君子女謂之尹吉此言都邑之盛人物之懿也明
昌間章宗謂宰臣曰今風俗侈靡莫若律以制度使貴
賤有等其令禮部具典故以聞他日又謂參知政事張
萬公曰山東風俗何如萬公對以奢左丞守貞因言衣
服之制上曰如卿所言正恐失人心耳守貞曰止是商
賈有不悦者萬公曰乞寛與之期三年之内當如制矣
於是上以禮部所擬太繁以尚書省所擬而行之嗟乎
人君以風俗為言其亦知所務矣
金人之常服四帶巾盤領衣烏皮靴其束帶曰陶罕巾
之制以皂羅若紗為之上結方頂折垂于後頂之下際
兩角各綴方羅徑二寸許方羅之下各附帶長六七寸
當横額之上或為一縮􁀙積貴顯者於方頂循十字縫
鉓以珠其中必貫以大者謂之頂珠帶旁各絡珠結綬
長半帶額之海陵賜大興國者是也其衣色多白三品
以皂窄䄂盤領縫腋下為􁀙積而不缺袴其胷臆肩䄂
或飾以金繡其從春水之服則多鶻捕鵝雜花卉之飾
其從秋山之服則以熊鹿山林為文其長中骭取便於
騎也陶罕玉為上金次之犀象骨角又次之銙周鞓小
者間置於前大者施於後左右有雙䤩尾納方束中其刻
琢多如春水秋山之飾左佩牌右佩刀刀貴鑌柄尚鷄
舌木黄黒相半有黑雙距者為上或三事五事室飾
以醬瓣樺􁖭口飾以鮫或屑金鍮和漆塗鮫隙而礲平
之醬瓣樺者謂樺皮斑文色殷紫如醬中豆瓣也産其
國故尚之初女直人不得改為漢姓及學南人裝束違
者杖八十編為永制婦人服䄡裙多以黑紫上編繡全
枝花周身六􁀙積上衣謂之團衫用黑紫或皂及紺直
領左祍掖縫兩傍復為雙􁀙積前拂地後曵地尺餘帶色
用紅黄前雙垂至下齊年老者以皂紗籠髻如巾狀散
綴玉鈿於上謂之玉逍遥此皆遼服也金亦襲之許嫁
之女則服綽子製如婦人服以紅或銀褐明金為之對
襟彩領前齊拂地後曵五寸餘
明昌六年制文武官六貫石以上承應人并及廕者許
用牙領紫圓板皂絛羅帶皂靴上得兼下係籍儒生止
服白衫領繋背帶並以紫圓絛羅帶乾皂靴餘人用純
紫領不得用縁雜色圓板絛羅帶不得用紫靴用黄及
黑油皂蠟等婦人各從便泰和四年以親王品官既分
領縁而復有皂靴之禁似涉大煩遂聽親王用銀褐領
紫縁品官皆紫領白縁餘從明昌制
書袋之制大定十六年世宗以吏員與士民之服無别
潛入民間受賕鬻獄有司不能檢察遂定懸書袋之制
省樞密院令譯史用紫紵絲為之臺六部宗正統軍司
檢察司以黒斜皮為之寺監隨朝諸局并州縣並黄皮
為之各長七寸闊二寸厚半寸並於束帶上懸帶公退
則懸於便服違者所司糾之
大定十三年太常寺擬士人及僧尼道女冠有師號并
良間官八品以上許服花紗綾羅絲紬在官承應有出
身人帶八品以下官未帶官亦同許服花紗綾羅紵絲
絲紬家屬同婦人許用珠為首飾其都孔目與八品間
官同京府州縣司吏皆與庶人同庶人止許服絁紬絹
布毛褐花紗無紋素羅絲綿其頭巾繫腰領帕許用芝
蔴羅絛用絨織成者不得以金玉犀象諸寳瑪瑙玻璃
之類為器皿及裝飾刀把鞘并銀裝釘牀榻之類婦人
首飾不許用珠翠鈿子等物翠毛除許裝飾花環冠子
餘外並禁兵卒許服無紋壓羅絁紬絹布毛褐奴婢止
許服絁紬絹布毛褐倡優遇迎接公筵承應許暫服繪
畫之服其私服與庶人同
　
　
　
　
　
　
　
　
　
　
　
　金史卷四十三
