史記正義卷六十七
　　　　　　　　　　　　唐　張守節　撰
仲尼弟子列傳第七　　　　史記六十七
孔子曰受業身通者七十有七人皆異能之士也徳行
顔淵閔子騫冉伯牛仲弓政事冉有子路言語宰我子
貢文學子游子夏師也僻(音/癖)參也魯柴也愚由也喭(□/音)
(畔/)回也屢空賜不受命而貨殖焉億則屢中孔子之所
嚴事於周則老子於衛蘧伯玉於齊晏平仲於楚老萊
子於鄭子産於魯孟公悼數稱臧文仲栁下恵銅鞮伯
華介山子然孔子皆後之不並世(鞮丁奚反按/銅鞮潞州縣)
顔回者魯人也字子淵少孔子三十嵗(少成/妙反)顔淵問仁
孔子曰克已復禮天下歸仁焉孔子曰賢哉回也一簟
食一瓢飲在陋巷人不堪其憂回也不改其樂回也如
愚退而省其私亦足以發回也不愚用之則行捨之則
藏唯我與爾有是夫(肈字永髙平人晉尚書郎作/論疑釋十卷及語駿虚二卷)回年
二十九髮盡白蚤死孔子哭之慟曰自吾有回門人益
親魯哀公問弟子孰為好學孔子對曰有顔回者好學
不遷怒不貳過不幸短命死矣今也則亡
閔損字子騫少孔子十五嵗孔子曰孝哉閔子騫人不
間於其父母昆弟之言不仕大夫不食汙君之禄如有
復我者必在汶上矣
冉耕字伯牛孔子以為有徳行伯牛有惡疾孔子往問
之自牖執其手曰命也夫斯人也而有斯疾命也夫
冉雍字仲弓仲弓問政孔子曰出門如見大賔使民如
承大祭在邦無怨在家無怨孔子以仲弓為有徳行曰
雍也可使南面仲弓父賤人孔子曰犂牛之子騂且角
雖欲勿用山川其舍諸
冉求字子有少孔子二十九嵗為季氏宰季康子問孔
子曰冉求仁乎曰千室之邑百乗之家求也可使治其
賦仁則吾不知也復問子路仁乎孔子對曰如求求問
曰聞斯行諸子曰行之子路問聞斯行諸子曰有父兄
在如之何其聞斯行之子華怪之敢問問同而答異孔
子曰求也退故進之由也兼人故退之
仲由字子路卞人也少孔子九嵗子路性鄙好勇力志
伉直冠雄雞佩猳豚陵暴孔子孔子設禮稍誘子路子
路後儒服委質因門人請為弟子子路問政孔子曰先
之勞之請益曰無倦子路問君子尚勇乎孔子曰義之
為上君子好勇而無義則亂小人好勇而無義則盜子
路有聞未之能行唯恐有聞孔子曰片言可以折獄者
其由也與由也好勇過我無所取材若由也不得其死
然衣敝緼袍與衣狐狢者立而不耻者其由也與由也
升堂矣未入於室也季康子問仲由仁乎孔子曰千乗
之國可使治其賦不知其仁子路喜從游遇長沮桀溺
荷蓧丈人子路為季氏宰季孫問曰子路可謂大臣與
孔子曰可謂具臣矣子路為蒲大夫辭孔子孔子曰蒲
多壯士又難治然吾語汝恭以敬可以執勇寛以正可
以比衆恭正以静可以報上初衛靈公有寵姬曰南子靈
公太子蕢瞶得過南子懼誅出奔及靈公卒而夫人欲
立公子郢郢不肯曰亡人太子之子輙在於是衛立輙
為君是為出公出公立十二年其父蕢瞶居外不得入子
路為衛大夫孔悝之邑宰蕢瞶乃與孔悝作亂謀入孔
悝家遂與其徒襲攻出公出公奔魯而蕢瞶入立是為
莊公方孔悝作亂子路在外聞之而馳往遇子羔出衛
城門謂子路曰出公去矣而門已閉子可還矣母空受
其禍子路曰食其食者不避其難子羔卒去有使者入
城城門開子路隨而入造蕢瞶蕢瞶與孔悝登臺子路
曰君焉用孔悝請得而殺之蕢瞶弗聽於是子路欲燔
臺蕢瞶懼乃下石乞壼黶攻子路擊斷子路之纓子路
曰君子死而冠不免遂結纓而死孔子聞衛亂曰嗟乎
由死矣已而果死故孔子曰自吾得由惡言不聞於耳
是時子貢為魯使於齊
宰予字子我利口辯辭既受業問三年之䘮不已乆乎
君子三年不為禮禮必壞三年不為樂樂必崩舊榖既
沒新榖既升鑚燧改火期可已矣子曰於汝安乎曰安
汝安則為之君子居䘮食㫖不甘聞樂不樂故弗為也
宰我出子曰予之不仁也子生三年然後免於父母之
懷夫三年之䘮天下之通義也宰我晝寢子曰朽木不
可雕也糞土之牆不可圬也宰我問五帝之徳子曰予
非其人也宰我為臨菑大夫與田常作亂以夷其族孔
子耻之
端木賜衛人字子貢少孔子三十一嵗子貢利口巧辭
孔子常黜其辯問曰汝與囘也孰愈對曰賜也何敢望
回回也聞一以知十賜也聞一以知二子貢既已受業
問曰賜何人也孔子曰汝器也曰何器也曰瑚璉也陳
子禽問子貢曰仲尼焉學子貢曰文武之道未墜於地
在人賢者識其大者不賢者識其小者莫不有文武之
道夫子焉不學而亦何常師之有又問曰孔子適是國
必聞其政求之與抑與之與子貢曰夫子温良恭儉讓
以得之夫子之求之也其諸異乎人之求之也子貢問
曰富而無驕貧而無諂何如孔子曰可也不如貧而樂
道富而好禮田常欲作亂於齊憚髙國鮑晏故移其兵
欲以伐魯孔子聞之謂門弟子曰夫魯墳墓所處父母
之國國危如此二三子何為莫出子路請出孔子止之
子張子石請行孔子弗許子貢請行孔子許之遂行至
齊説田常曰君之伐魯過矣夫魯難伐之國其城薄以
卑其地狹以泄其君愚而不仁大臣偽而無用其士民
又惡甲兵之事此不可與戰君不如伐吴夫吴城髙以
厚地廣以深甲堅以新士選以飽重器精兵盡在其中
又使明大夫守之此易伐也田常忿然作色曰子之所
難人之所易子之所易人之所難而以教常何也子貢
曰臣聞之憂在内者攻彊憂在外者攻弱今君憂在内
吾聞君三封而三不成者大臣有不聽者也今君破魯
以廣齊戰勝以驕主破國以尊臣而君之功不與焉則
交日䟱於主是君上驕主心下恣羣臣求以成大事難
矣夫上驕則恣臣驕則爭是君上與主有郤下與大臣
交爭也如此則君之立於齊危矣故曰不如伐吴伐吴
不勝民人外死大臣内空是君上無彊臣之敵下無民
人之過孤主制齊者唯君也田常曰善雖然吾兵業已
加魯矣去而之吴大臣疑我奈何子貢曰君按兵無伐
臣請往使吴王令之救魯而伐齊君因以兵迎之田常
許之使子貢南見吴王説曰臣聞之王者不絶世霸者
無彊敵千鈞之重加銖兩而移今以萬乗之齊而私千
乗之魯與吴爭彊竊為王危之且夫救魯顯名也伐齊
大利也以撫泗上諸侯誅暴齊以服彊晉利莫大焉名
存亾魯實困彊齊智者不疑也吴王曰善雖然吾嘗與
越戰棲之㑹稽越王苦身飬士有報我心子待我伐越
而聽子子貢曰越之勁不過魯吴之彊不過齊王置齊
而伐越則齊已平魯矣且王方以存亡繼絶為名夫伐
小越而畏彊齊非勇也夫勇者不避難仁者不窮約智
者不失時王者不絶世以立其義今存越示諸侯以仁
救魯伐齊威加晉國諸侯必相率而相吴霸業成矣且
王必惡越臣請東見越王令出兵以從此實空越名從
諸侯以伐也吴王大說乃使子貢之越越王除道郊迎
身御至舍而問曰此蠻夷之國大夫何以儼然辱而臨
之子貢曰今者吾説吴王以救魯伐齊其志欲之而畏
越曰待我伐越乃可如此破越必矣且夫無報人之志
而令人疑之拙也有報人之意使人知之殆也事未發
而先聞危也三者舉事之大患勾踐頓首再拜曰孤嘗
不料力乃與吴戰困於㑹稽痛入於骨髓日夜焦脣乾
舌徒欲與吴王接踵而死孤之願也遂問子貢子貢曰
吴王為人猛暴羣臣不堪國家敝於數戰士卒弗忍百
姓怨上大臣内變子胥以諫死太宰嚭用事順君之過
以安其私是殘國之治也今王誠發士卒佐之以徼其
志重寶以説其心卑辭以尊其禮其伐齊必也彼戰不
勝王之福矣戰勝必以兵臨晉臣請北見晉君令共攻
之弱吴必矣其銳兵盡於齊重甲困於晉而王制其敝
此滅吴必矣越王大説許諾送子貢金百鎰劍一良矛
二子貢不受遂行報吴王曰臣敬以大王之言告越王
越王大恐曰孤不幸少失先人内不自量抵罪於吴軍
敗身辱棲于㑹稽國為虚莽賴大王之賜使得奉俎豆
而脩祭祀死不敢忘何謀之敢慮後五日越使大夫種
頓首言於吴王曰東海役臣孤勾踐使者臣種敢脩下
吏問於左右今竊聞大王將興大義誅彊救弱困暴齊
而撫周室請悉起境内士卒三千人孤請自被堅執鋭
以先受矢石因越賤臣種奉先人藏器甲二十領鈌屈
盧之矛步光之劔以賀軍吏吴王大説以告子貢曰越
王欲身從寡人伐齊可乎子貢曰不可夫空人之國悉
人之衆又從其君不義君受其幣許其師而辭其君吴
王許諾乃謝越王於是吴王乃遂發九郡兵伐齊子貢
因去之晉謂晉君曰臣聞之慮不先定不可以應卒兵
不先辨不可以勝敵今夫齊與吴將戰彼戰而不勝越
亂之必矣與齊戰而勝必以其兵臨晉晉君大恐曰為
之奈何子貢曰脩兵休卒以待之晉君許諾子貢去而
之魯吴王果與齊人戰於艾陵大破齊師􁀙七將軍之
兵而不歸果以兵臨晉與晉人相遇黄池之上吴晉争
彊晉人擊之大敗吴師越王聞之涉江襲吴去城七里
而軍吴王聞之去晉而歸與越戰於五湖三戰不勝城
門不守越遂圍王宫殺夫差而戮其相破吴三年東向
而霸故子貢一出存魯亂齊破吴彊晉而霸越子貢一
使使勢相破十年之中五國各有變子貢好廢舉與時
轉貨貲喜揚人之美不能匿人之過常相魯衛家累千
金卒終於齊
言偃吴人字子游少孔子四十五嵗子游既已受業為
武城宰(括地志云在兖州即南城也輿地志云南武/城縣魯武邑城子游為宰者也在泰山郡)孔
子過聞弦歌之聲孔子莞爾而笑曰割雞焉用牛刀子
游曰昔者偃聞諸夫子曰君子學道則愛人小人學道
則易使孔子曰二三子偃之言是也前言戲之耳孔子
以為子游習於文學
卜商字子夏少孔子四十四嵗子夏問巧笑倩兮美目
盼兮素以為絢兮何謂也子曰繪事後素曰禮後乎孔
子曰商始可與言詩已矣子貢問師與商孰賢子曰師
也過商也不及然則師愈與曰過猶不及子謂子夏曰
汝為君子儒無為小人儒孔子既沒子夏居西河教授
(西河郡今汾州也爾雅云兩河間曰冀州禮記云自東/河至於西河河東故號龍門河為西河漢因為西河郡)
(汾州也子夏所教處括地志云竭泉山一名隠泉山在/汾州郾城縣北四十里注水經云其山岸壁五崖半有)
(一石室去地五十丈頂上平地十許頃隨國集記云/此為子夏石室退老西河居此有卜商神祠今見在)為
魏文侯師(文侯都安邑孔子卒後子夏教於西/河之上文侯師事之咨問國政焉)其子死
哭之失明
顓孫師陳人字子張少孔子四十八嵗子張問干禄孔
子曰多聞闕疑慎言其餘則寡尤多見闕殆慎行其餘
則寡悔言寡尤行寡悔禄在其中矣他日從在陳蔡間
困問行孔子曰言忠信行篤敬雖蠻貊之國行也言不
忠信行不篤敬雖州里行乎哉立則見其參於前也在
輿則見其倚於衡夫然後行子張書諸紳子張問士何
如斯可謂之達矣孔子曰何哉爾所謂達者子張對曰
在國必聞在家必聞孔子曰是聞也非達也夫達者質
直而好義察言而觀色慮以下人在國及家必達夫聞
也者色取仁而行違居之不疑在國及家必聞
曽參南武城人(括地志云南武城在兖州子游為宰者/地里志云定襄有武城清河有武城故)
(此云南/武城也)字子輿少孔子四十六嵗孔子以為能通孝道
(韓詩外傳云曽子曰吾嘗仕為吏禄不過鍾釡尚猶欣/欣而喜者非以為多也樂道養親也親没之後吾嘗南)
(游於越得尊官堂髙九仞欀提三尺􁀙轂百乗/然猶北向而泣者非為賤也悲不見吾親也)故授之
業作孝經死於魯
澹臺滅明(括地志云涎津在滑州靈昌縣東北里注水/經注黄河水至此為之涎津昔澹臺子羽齎)
(千金之璧渡河陽疾波起兩蛟夾丹子羽曰吾可以義/求不可以威却操劔斬蛟蛟死乃投璧於河三投而輙)
(躍出乃毁璧而去亦/無怪意即此津也)武城人(括地志云/亦在兖州)字子羽少孔子
三十九嵗狀貌甚惡欲事孔子孔子以為材薄既已受
業退而修行行不由徑非公事不見卿大夫南游至江
從弟子三百人設取予去就名施乎諸侯孔子聞之曰
吾以言取人失之宰予以貎取人失之子羽(按澹臺子/羽墓在兖)
(州鄒城/縣是也)
宻不齊字子賤(顔氏家訓云兖州永郡城舊單父縣地/也東有子賤碑世所立乃云濟南伏生)
(即子賤之後是虙之與伏古來通字誤為宻較可明/矣虙字從音呼寧從音綿下俱為必世傳寫誤也)少
孔子四十九嵗孔子謂子賤君子哉魯無君子斯焉取
斯子賤為單父宰(宋州縣也説苑云宻子賤理單父彈/琴身不下堂單父理巫馬期以星出)
(以星入而單父亦理巫馬期問其故宻子賤曰/我之謂在人子之謂在力任力者勞任人者逸)反命於
孔子曰此國有賢不齊者五人教不齊所以治者孔子
曰惜哉不齊所治者小所治者大則庶㡬矣
原憲字子思子思問耻孔子曰國有道榖國無道榖耻
也子思曰克伐怨欲不行焉可以為仁乎孔子曰可以
為難矣仁則吾弗知也孔子卒原憲亡在草澤中子貢
相衛而結駟連騎排藜藿入窮閻過謝原憲原憲攝敝
衣冠見子貢子貢耻之曰夫子豈病乎原憲曰吾聞之
無財者謂之貧學道而不能行者謂之病若憲貧也非
病也子貢慙不懌而去終身耻其言之過也
公冶長齊人字子長孔子曰長可妻也雖在累紲之中
非其罪也以其子妻之
南宫括字子容問孔子曰羿善射奡盪舟(羿音詣盪/大浪反)俱
不得其死然禹稷躬稼而有天下孔子弗答容出孔子
曰君子哉若人上徳哉若人國有道不廢國無道免於
刑戮三復白珪之玷以其兄之子妻之
公晢哀字季次孔子曰天下無行多為家臣仕於都唯
季次未嘗仕
曾蒧字晢侍孔子孔子曰言爾志蒧曰春服既成冠者
五六人童子六七人浴乎沂風乎舞雩詠而歸孔子喟
爾嘆曰吾與蒧也
顔無繇(繇音/由)字路路者顔回父父子嘗各異時事孔子
顔回死顔路貧請孔子車以葬孔子曰材不材亦各言
其子也鯉也死有棺而無椁吾不徒行以為之椁以吾
從大夫之後不可以徒行
商瞿(具俱/反)魯人字子木少孔子二十九嵗孔子𫝊易於
瞿瞿𫝊楚人馯臂子𢎞(馯音汗顔師古云馯姓也漢書/及荀卿子皆云字子弓此作𢎞)
(盖誤也應劭云/子弓子夏門人)𢎞𫝊江東人矯子庸疵(漢書作橋庇云/魯人顔師古云)
(橋庇字/子庸)疵𫝊燕人周子家豎(豎音時與反周豎字子/家漢書稱作周醜也)豎
𫝊淳于人光子乗羽(光乗字羽括地志云淳于國在宻/州安丘縣東三十里古之州國周)
(武王封/淳于國)羽𫝊齊人田子莊何(儒林𫝊云田/何字子莊)何𫝊東武人
王子中同(括地志云東武縣令宻州諸/城縣是也漢作王同字子仲)同𫝊菑川人楊
何(漢書云字叔元按商/瞿至楊何凡八代)何元朔中以治易為漢中大夫
髙柴字子羔(家語云/齊人)少孔子三十嵗子羔長不盈五尺
受業孔子孔子以為愚子路使子羔為費郈宰(括地志/云鄆州)
(宿縣二十/三里郈亭)孔子曰賊夫人之子子路曰有民人焉有社
稷焉何必讀書然後為學孔子曰是故惡夫佞者
漆彫開字子開(家語云蔡人字子若少孔/子十一嵗習尚書不樂仕)孔子使開仕
對曰吾斯之未能信孔子説
公伯僚字子周(家語有申繚子周古史考云疑公伯僚/是讒愬之人孔子不責而云命非弟子)
(之流/也)周愬子路於季孫子服景伯以告孔子曰夫子固
有惑志僚也吾力猶能肆諸市朝孔子曰道之將行命
也道之將廢命也公伯僚其如命何
司馬耕字子牛牛多言而躁問仁於孔子孔子曰仁者
其言也訒曰其言也訒斯可謂之仁乎子曰為之難言
之得無訒乎問君子子曰君子不憂不懼曰不憂不懼
斯可謂之君子乎子曰内省不疾夫何憂何懼
樊須字子遲(家語云/魯人)少孔子三十六嵗樊遲請學稼孔
子曰吾不如老農請學圃曰吾不如老圃樊遲出孔子
曰小人哉樊須也上好禮則民莫敢不敬上好義則民
莫敢不服上好信則民莫敢不用情夫如是則四方之
民襁負其子而至矣焉用稼樊遲問仁子曰愛人問智
曰知人
有若(家語云魯人字有子少/孔子三十三嵗不同)少孔子十三嵗有若曰禮
之用和為貴先王之道斯為美小大由之有所不行知
和而和不以禮節之亦不可行也信近於義言可復也
恭近於禮逺耻辱也因不失其親亦可宗也孔子既沒
弟子思慕有若狀似孔子弟子相與共立為師師之如
夫子時也他日弟子進問曰昔夫子當行使弟子持雨
具已而果雨弟子問曰夫子何以知之夫子曰詩不云
乎月離于畢俾滂沱矣昨暮月不宿畢乎他日月宿畢
竟不雨商瞿年長無子其母為取室(家語云瞿年三十/八無子母欲更娶)
(室孔子曰瞿年過四十當有五丈夫子果然中備云魯/人商瞿使向齊國瞿年四十今後使行逺路畏慮恐絶)
(無子夫子正月與瞿母筮告曰後有五丈夫子子貢曰/何以知子曰卦遇大畜艮之二世九二甲寅木為世立)
(五景行水為應世生外象生象來爻生互内象艮别子/應有五子一子短命顔回云何以知之内象是本子一)
(艮變為二醜三陽爻五於是五子/一子短命何以知短命他以故也)孔子使之齊瞿母請
之孔子曰無憂瞿年四十後當有五丈夫子已而果然
敢問夫子何以知此有若黙然無以應弟子起曰有子
避之此非子之座也
公西赤字子華少孔子四十二嵗子華使於齊冉有為
其母請粟孔子曰與之釡請益曰與之庾冉子與之粟
五秉孔子曰赤之適齊也乘肥馬衣輕裏吾聞君子周
急不繼富
巫馬施字子旗少孔子三十嵗陳司敗問孔子曰魯昭
公知禮乎孔子曰知禮退而揖巫馬旗曰吾聞君子不
黨君子亦黨乎魯君娶吴女為夫人命之為孟子孟子
姓姬諱稱同姓故謂之孟子魯君而知禮孰不知禮施
以告孔子孔子曰丘也幸茍有過人必知之臣不可言
君親之惡為諱者禮也
梁鱣字叔魚少孔子二十九嵗
顔幸字子栁少孔子四十六嵗
冉孺字子魯少孔子五十嵗
曹䘏字子循少孔子五十嵗
伯䖍字子析少孔子五十嵗(家語云/子哲)
公孫龍字子石少孔子五十三嵗(家語云衛人孟子云/趙人莊子云堅白之)
(談/也)自子石已右三十五人頗有年名及受業聞見于書
𫝊其四十有二人無年及不見書𫝊者紀于左
冉季字子産(家語云冉/季字子産)
公祖句兹字子之(句音/鈎)
秦祖字子南
漆雕哆字子歛
顔髙字子驕(孔子在衛南子招夫子/為次乗過市顔髙為御)
漆雕徒父
壤駟赤字子徒
商澤
石作蜀字子明
任不齊字選
公良孺字子正(孔子周游常以家車五乗從孔子孔子/世家亦云語在三十五人中今在三十)
(二人數恐太/史公誤也)
后處字子里
秦冉字開(家語云無此人王肅家語此等惟三十七人/其公良孺秦商顔亥仲叔㑹四人家語有事)
(迹而史記闕公伯僚秦冉鄡單家語/不載而别有琴牢陳亢縣亶三人)
公夏首字乗
奚容箴字子晢(衛/人)
公堅定字子中
顔祖字襄(魯/人)
鄡單字子家
句井疆(句作/鈎)
罕父黑字子索
秦商字子丕(家語云魯/人字丕兹)
申黨字周(魯/人)
顔之僕字叔
榮旂字子祺
縣成字子祺(縣音/𤣥)
左人郢字行
燕伋字思
鄭國字子徒(家語云薛邦字徒史記作國者/避髙祖諱薛字與鄭字誤耳)
秦非字子之
施之常字子恒
顔噲字子聲
步叔乗字子車
原亢籍(亢作冗/仁勇反)
樂欬字子聲(魯/人)
亷絜字庸
叔仲㑹字子期
顔何字冉
狄黑字晢
邽巽字子歛
孔忠
公西輿如字子上
公西葴字子上
太史公曰學者多稱七十子之徒譽者或過其實毁者
或損其真鈞之未覩厥容貎則論言弟子籍出孔氏古
文近是余以弟子名姓文字悉取論語弟子問并次為
篇疑者闕焉
　
　
　
　
　史記正義卷六十七
