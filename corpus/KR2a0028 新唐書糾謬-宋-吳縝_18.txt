
　十八曰與奪不常
　　建定邊軍之策
　　論封建事
　　李愬李光顔平蔡之功
　　韓臯有大臣器
　　憲宗罷韓全義
　　嚴綬治太原事
　　　建定邊軍之策
路巖傳云巖爲劒南西川節度使承蠻盗邊後
巖力拊循置定邊軍於卭州扼大度治故關取
壇丁子弟敎擊刺使𥙷屯籍由是西山八國來
朝以勞遷兼中書令封魏國公
　今案南蠻傳云初李師望建言成都經總蠻
　事曠日不能决請析卭蜀嘉眉黎雅嶲七州
　爲定邊軍建節度制機事近且速天子喟然
　卽詔師望爲節度使治卭州卭距成都才五
　舍嶲州最南去卭乃千里緩急首尾不相副
　而師望利專制諱不言此二傳言定邉軍利
　害自不同而各載之使後世何以取信歟
　　　論封建事
宗室傳贊云唐興䟽屬畢王至太宗稍稍降封
時天下巳定帝與名臣蕭瑀等喟然講封建事
欲與三代比隆而魏徵李百藥皆謂不然百藥
稱帝王自有天命曆祚之短長不緣封建若乃
百藥推天命乃臆論也
　今案此贊意盖短百藥以爲國祚短長本諸
　天命不在乎封建之與郡縣以爲臆論不足
　取也然至於十一宗諸子贊則曰曆數短長
　自有底止彼漢七國晉八王不得其效愈速
　禍云斯言也亦何異於百藥之論歟
　　　李愬李光顔平蔡之功
李愬傳賛曰平蔡功愬爲多
　今案李光顔賛曰世皆謂李愬提孤旅入蔡
　縛賊爲竒功殊未知光顔於平蔡爲多也此
　二人平蔡之功皆爲多則與奪果安在乎
　　　韓臯有大臣器
韓臯傳云臯資質重厚有大臣器
　今案臯本傳臯爲京尹而用小人言掊歛亟
　進以希時邀寵及百姓以旱灾受弊則喑嘿
　不言德宗庸闇之主也猶知其非而逐之于
　外今史氏乃以爲有大臣器則古之以道事
　君者固如是乎
　　　憲宗罷韓全義
韓全義傳云全義討蔡無功班師過闕下託疾
不入謁卒不見天子去時恨帝失政使姦人得
自肆云憲宗在藩疾之旣嗣位全義大懼願入
覲不復用以太子少保致仕卒
　今案杜黃裳傳云於是夏綏銀節度使韓全
　義憸佞無功因其來朝白罷之以全義傳言
　之則是憲宗素已疾全義之姦妄雖不因黃
　裳之白亦必罷去而黃裳傳則又全歸功於
　黃裳而隱憲宗之疾惡明斷史筆與奪豈當
　如是乎
　　　嚴綬治太原事
裴垍傳云嚴綬守太原政一出監軍李輔光垍
劾其懦以李鄘代之
　今案嚴綬傳云綬爲河東節度使在鎭九年
　尚寛惠治稱流聞士馬孳息入爲尚書右僕
　射然則綬治太原在本傳則爲有治迹可取
　在裴垍傳則爲無治狀而可罪二者是非孰
　在乎

　　　　　　　　　　　　　海虞趙開美校刋
新唐書糾謬卷第十八
新唐書糾謬卷第十九
　　　　　　　　　　　