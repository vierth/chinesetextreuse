
　金史卷三十六
　　元中書右丞相總裁托克托等修
　志第十七
　　禮九(國初即位儀/朝参常朝儀)　(受尊號儀/肆赦儀)　(上壽儀詔儀/臣下拜)
國初卽位儀收國元年春正月壬申朔諸路官民耆老
畢會議創新儀奉上卽皇帝位阿里罕宗翰乃為陳耕
其九祝以闢土養民之意復以良馬九隊隊九疋别為
色并介胄弓矢矛劍奉上國號大金建元收國天會元
年九月六日皇弟安班貝勒卽皇帝位已未告祀天
地丙寅大赦改元
受尊號儀皇統元年正月二日太師宗幹率百僚上表
請上皇帝尊號凡三請詔允七日遣上京留守奭告天
地社稷析津尹宗强告太廟十日帝服衮冕御元和殿
宗幹率百僚恭奉冊禮冊文云云臣等謹奉玉冊玉寳
上尊號曰崇天體道欽明文武聖徳皇帝是日皇帝改
服通天冠宴二品以上官及高麗夏國使十二日恭謝
祖廟還御宣和門大赦改元大定七年恭上皇帝尊號
前三日遣使奏告天地宗廟社稷前二日諸司停奏刑
罰文字百官習儀於大安殿庭兵部帥其屬設黄麾仗
放大安殿門之内外宣徽院帥儀鸞司於前一日設受
冊寳壇於大安殿中間又設御榻於壇上又設冊寳幄
次於大安殿門外及設皇太子幕次於殿東廊又設羣
官次于大安門外大樂令與恊律郎前一日設宫縣于
殿庭又設登歌樂架于殿上立舞表于殿下符寳郎其
日俟文武羣官入奉八寳置于御座左右候上冊寳訖
復舁寳還所司其日質明奉冊太尉奉寳司徒讀冊中
書令讀寳侍中以次應行事官並集於尙書省俟冊寳
興乘馬奉迎冊寳至應天門下馬由正門步導入至大
安殿門外置冊寳於幄次舁冊寳床弩手人等分立於
左右文武羣官並朝服入次攝太常卿與大樂令帥工
人入就位恊律郎各就舉麾位舁冊寳案官由西偏門
先入置案於殿東西間褥位置訖各退于西階冊寳位
後捧冊官捧寳褥位冊匣官舁寳盝官由西偏門先入
至殿西階下冊寳褥位之西東向立俟閤門報通事舎
人引攝侍中版奏中嚴訖典儀賛者各就位閤門官引
文武百僚分左右入於殿階下磚道之東西相向立符
寳郎奉八寳由西偏門分入升置殿上東西間相向訖
分左右立於寳後通事舎人引攝侍中版奏外辦扇合
服衮冕以出曲直甲蓋侍衞警蹕如常儀殿上鳴鞭訖
殿下亦鳴鞭初索扇恊律郎跪俛伏興舉麾工鼓柷奏
乾寧之曲出自東房卽座儀使副添香爐煙升扇開簾
捲恊律郎偃麾戞敔樂止太常卿士通事舎人自冊寳
幄次分引冊太常卿前導吏部侍郎押冊而行奉冊太
尉讀冊中書令舉冊官於冊後以次從之次太常博士
通事舎人二員分引寳禮部侍郎押寳而行奉寳司徒
讀寳侍中舉寳官於寳後以次從之由正門入宫縣奏
歸美揚功之曲太常卿於冊床前導至第一墀香案南
藉寳冊褥位上少置太常卿與舉冊寳官退於冊寳稍
西東向立應博士舎人立於其後舁寳寳床弩手繖子
官等又於其後皆東向太尉司徒中書令侍中皆於冊
後面北以次立吏部侍郎禮部侍郎次立於其後立定
樂止閤門舎人分引東西兩班羣官合班轉北向立中
間少留班路俟立定太常博士通事舎人四員分引太
尉司徒中書令侍中吏部禮部侍郎以次各復本班訖
博士舎人退以俟初引時樂奏歸美揚功之曲至位立
定樂止典儀曰拜贊者承傳太尉以下應在位官皆舞
蹈五拜班首出班起居訖又贊再拜如朝㑹常儀太常
博士通事舎人四員再引太尉司徒中書令侍中吏禮
部侍郎復進至冊寳所稍南立定舁冊寳床弩手繖子
官並進前舉冊寳床興太常博士通事舎人二員分引
冊太常卿前導更部侍郎押冊而行奉冊太尉讀冊中
書令舉冊官於冊後以次從之冊初行樂奏肅寜之曲
次通事舎人太常博士又二員分引寳禮部侍郎押寳
而行奉寳司徒讀寳侍中舉寶官於寶後以次從之詣
西階下至冊寳褥位少置(冊北/寳南)樂止舁冊寳床弩手繖
子官等退於後稍西東向立捧冊官與舁冊官並進前
取冊匣升太常博士通事舎人分引冊太常卿側身導
冊先升奉冊太尉讀冊中書令舉冊官捧冊官於冊後
以次從升冊初行樂奏肅寧之曲進至殿上博士舎人
分左右於前楹立以俟讀冊中書令於欄子外前楹稍
西立以俟舉冊官捧冊官立於其後奉冊太尉從升至
褥位搢笏少前跪置訖執笏俛伏興樂止退於前楹稍
西立以俟太常博士立於後太常卿少退東向立舁冊
官立於其後皆東向捧冊官先入舉冊官次入讀冊中
書令又次入捧冊官四員皆搢笏䨇跪捧舉冊官二員
亦搢笏兩邊單跪對舉中書令執笏進跪稱中書令臣
某讀冊讀訖俛伏興中書令俟冊興先退通事舎人引
降自東階復本班訖太常卿降復寳床前舁冊官並進
與捧冊官等取冊匣興置於殿東間褥位案上西向捧
舉冊官等降自東階還本班舁冊官亦退太常博士引
奉冊太尉降自西階東向立以俟次捧寶官與舁寶官
俟讀冊中書令讀訖出並進前取寶盝升太常博士通
事舎人分引寶太常卿側身導寶先升奉寶司徒讀寶
侍中舉寶官捧寶官於寶後以次從升寶初行樂奏肅
寜之曲進至殿博士士舎人俱退不升並於前楹稍西
立俟讀寶侍中於欄子外前楹間稍西立以俟舉寶官
捧寶官立於其後奉寶司徒從升至褥位搢笏少前跪
置訖執笏俛伏興樂止司徒退於前楹西立以俟太常
卿少退東向立舁寶官立於其後皆東向捧寶官先入
舉寶次入入讀寶侍中又次入捧寶官四員皆搢笏雙
跪捧舉寳官二員亦搢笏兩邊單跪對舉侍中執笏進
跪稱侍中臣某讀寳讀訖俛伏興侍中俟寳興先退通
事舎人引降自西階復本班訖舁寶官進前與捧寶舉
寶官等取寳盝興置於殿之西間褥位案上東向捧寶
舉寳官等與太常卿俱降自西階及吏部侍郎皆復本
班舁寶官亦退太常博士引奉寶司徒次奉冊太尉東
向立定博士舎人贊引太尉司徒進詣第一墀香案南
褥位立定博士舎人稍退典儀曰拜贊者承傳在位官
皆再拜訖博士舎人二員引太尉詣東階升宫縣奏純
誠享上之曲至階止閤門使二員引太尉進至前立定
樂止閤門使揖贊太尉拜跪賀殿下閤門揖百僚躬身
太尉稱文武百僚具官臣等言致賀詞云云俛伏興退
至階上博士舎人分引太尉降至東階初降宫縣作肅
寧之曲復香案南褥位立定樂止博士舍人少退典儀
曰拜贊者承𫝊太尉司徒及在位羣官俱再拜舞蹈三
稱萬歳又再拜訖通事舎人引攝侍中升自東階前楹
間躬承㫖退臨階西向稱有制典儀曰拜贊者承𫝊太
尉司徒及在位羣官俱再拜躬身宣詞云云宣訖通事
舎人引侍中還位典儀曰拜贊者承𫝊階上下應在位
羣官俱再拜舞蹈三稱萬嵗又再拜訖博士舎人分引
太尉司徒就百僚位初引宫縣作肅寧之曲至位立定
樂止閤門舎人分引應北面位羣官各分班東西相向
立定通事舎人引攝侍中升自東階當前楹間跪奏禮
畢俛伏興引降還位扇合簾降恊律郎俛伏興舉麾工
鼓柷奏乾寧之曲降座入自東房還後閤進膳侍衞警
蹕如儀扇開樂止捧冊官帥舁冊床人捧寶官帥舁寶
床人皆升殿取匣盝蓋訖置於床前引進司官前導通
事舎人贊引詣東上閤門上進通事舎人分引文武百
僚等以次出歸幕次賜食以俟上壽上冊寶禮畢有司
供辦御床及與宴羣官位並如曲宴儀攝太常卿與大
樂令帥工人入并恊律郎各就舉麾位俟舎人報通事
舎人引三師以下文武百僚親王宗室等分左右入至
殿階下稍南東西相向立通事舎人先引攝侍中版奏
中嚴少頃又奏外辦扇合鳴鞭恊律郎跪俛伏興工鼓
柷宫縣奏乾寧之曲服通天冠絳紗袍卽座簾捲内侍
賛扇開殿上下鳴鞭戞敔樂止儀使副等添香爐煙升
通事舎人引班首以下合班樂奏肅寧之曲至北向位
重行立定中間少留班路通士舎人引攝侍中詣東階
升至殿上少立閤門舎人引禮部尙書出班前北向俛
伏跪奏稱禮部尙書臣某言請允羣臣上壽俛伏興躬
身通事舎人引攝侍中少退舎人賛禮部尙書再拜訖
賛祗候復本班内侍局進御床人次良醖令於殿下横
階南酹酒訖典儀曰拜賛者承傳在位官皆再拜隨拜
三稱萬歳訖平立太常博士通事舎人分引攝上公由
東階升初升宫縣奏肅寧之曲殿上舎人少退二閤使
揖上公進至進酒褥位樂止宣徽使以爵授上公上公
搢笏受爵詣榻前跪進受爵訖上公執槃授宣徽使訖
二閤使揖上公入欄子内賛拜跪殿下閤門揖百僚皆
躬身通事舎人揖攝侍中進詣前楹間躬承㫖退臨階
西向稱有制典儀曰拜賛者承傳上公及在位羣官皆
再拜隨拜三稱萬歲訖躬身宣曰得公等壽酒與公等
内外同慶閤門舎人賛宣諭訖上公與百僚皆舞蹈五
拜訖閤門舎人引百僚分班東西序北向立博士舎人
再引上公自東階升宫縣奏肅寧之曲至進酒褥位樂
止上公搢笏宣徽使授上公槃上公詣欄子内褥位跪
舉酒宫縣奏景命萬年之曲飲訖樂止上公進受虚爵
訖復褥位以爵授宣徽使訖二閤使揖上公退内侍局
舁御床出博士舎人並進前分引降自東階宫縣奏肅
寧之曲閤門舎人分引東西兩班隨上公俱復北向位
立定樂止典儀曰拜賛者承傳在位官皆再拜三稱萬
歲訖平立殿上通事舎人揖攝侍中進詣前楹間躬承
㫖退臨階西向閤門官先揖百僚躬身侍中稱有㫖典
儀曰拜賛者承傳在位官皆再拜訖躬身宣曰延王公
等升殿典儀曰拜賛者承傳在位官皆再拜訖搢笏舞
蹈又再拜訖太常博士通事舎人引王公以下合赴宴
羣官分左右升殿不與宴羣官分左右捲班出宫縣奏
肅寜之曲百僚至殿上坐後立樂止内侍局進御床入
依尋常宴㑹再進第一爵酒登歌奏聖徳昭明之曲飲
訖樂止執事者行羣官酒宫縣作肅寧之曲文舞入觴
行一周樂止尙食局進食執事者設羣官食宫縣奏保
大定功之舞三成止出又進第二爵酒登歌奏天賛堯
齡之曲飲訖樂止執事者行羣官酒宫縣作肅寧之曲
武舞入觴行一周樂止尙食局進食執事者設羣官食
宫縣奏萬國來同之舞三成止出又進第三爵酒登歌
奏慶雲之曲飲訖樂止執事者行羣官酒宫縣作肅寧
之曲觴行一周樂止尚食局進食執事者設羣官食宫
縣奏肅寧之曲食畢樂止閤門官分揖侍宴羣官起立
於席後通事舎人引攝侍中詣榻前俛伏興跪奏侍中
臣某言禮畢俛伏興閤門舎人分引羣官俱降東西階
内侍局舁御床出宫縣作肅寧之曲至北向位立定樂
止興儀曰拜賛者承傳在位官皆再拜訖搢笏舞蹈又
再拜訖再分班東西序立扇合簾降殿上下鳴鞭恊律
郎俛伏跪舉麾興工鼓柷奏乾寧之曲降座入自東房
還後閤侍衞如來儀内侍贊扇開戞敔樂止通事舎人
引攝侍中版奏解嚴所司承㫖放仗在位羣官皆再拜
以次出
元日聖誕上壽儀皇帝陞御座鳴鞭報時畢殿前班小
起居各復侍立位舎人引皇太子并臣僚使客合班入
至丹墀舞蹈五拜平立閤使奏諸道表自皇太子以下
皆再拜引皇太子升殿褥位搢笏捧盞盤進酒皇帝受
置於案皇太子退復褥位轉盤與執事者出笏二閤使
齊揖入欄子内拜跪致詞云元正啓祚品物咸新恭惟
皇帝陛下與天同休若聖節則云萬春令節謹上壽巵
伏願皇帝陛下萬歲萬歲萬萬歲祝畢拜興復褥位同
殿下羣僚皆再拜宣徽使稱有制在位皆再拜宣荅曰
履新上壽與卿等内外同慶聖節則曰得卿壽酒與卿
等内外同慶詞畢舞蹈五拜齊立皇太子搢笏執盤臣
僚分班敎坊奏樂皇帝舉酒殿上下侍立臣僚皆再拜
皇太子受虚盞退立褥位轉盤與執事者出笏左下殿
樂止合班在位臣僚皆再拜分引與宴官上殿次引宋
國人從至丹墀再拜不出班奏聖躬萬福再拜喝有勅
賜酒食有再拜各祗候平立引左廊立次引高麗夏人
從如上儀畢分引左右廊立御果床入進酒皇帝飲則
坐宴侍立臣皆再拜進酒官接盞還位坐宴官再拜復
坐行酒傳宣立飲訖再拜坐次從人再拜坐三盞致語
揖臣使并從人立誦口號畢坐宴侍立官皆再拜坐次
從人再拜坐食入七盞曲將終揖從人立再拜畢引出
聞曲時揖臣使起再拜下殿果床出至丹墀合班謝宴
舞蹈五拜各祗候分引出　大定六年正月上御大安
殿受皇太子以下百官及外國使賀賜宴文武五品以
上侍坐者有定員為常制十七年詔以皇族袒免以上
親雖無官爵封邑若與宴當有班次禮官言按唐典皇
家周親視三品大功親小功尊屬視四品小功親緦麻
尊屬視五品緦麻袒免以上視六品上合以此制為班
次
朝參常朝儀天眷二年五月詳定常朝及朔望儀准前
代制以朔日六日十一日十五日二十一日二十六日
為六參日後又定制以朔望日為朝參餘日為常朝凡
朔望朝參日百官卯時至幕次皇帝辰刻視朝供御弩
手傘子直於殿門外分兩面排立司辰入殿報時畢皇
帝御殿坐鳴鞭閤門報班齊執擎儀物内侍分降殿階
兩傍面南立宿衞官自都點檢至左右親衞祗應官自
宣徽閤門祗候先兩拜班首少離位奏聖躬萬福兩拜
弩手傘子先於殿門外東西向排立俟奏聖躬萬福時
卽就位北面山呼聲喏起居畢卽相向對立擎御傘直
立左班内侍上都點檢以次陞殿副點檢在少南東西
相向立左右衞在殿下東西相向立閤門乃引親王班
贊班首名以下再拜訖班首少離位奏聖躬萬福歸位
再拜畢先退次引文武百僚班首以下應合朝參官并
府運六品以上官皆左入至丹墀之東西向鞠躬畢閤
門通唱復引至丹墀閤門贊班首名以下起居舞蹈五
拜又再拜畢領省宰執陞殿奏事殿中侍御史對立於
左右衞將軍之北少前脩起居東西對立於殿欄子内
副階下餘退右出初帝就坐置寶匣於殿階上東南角
後定制師傅起居畢御案始東入置定捧案内侍東西
分下侍殿隅直日主寳捧寶當殿叩欄奏封全符寶郎
及當監印郎中各一員監當手分令史用印訖主寶吏
封授主寶俟奏事畢進封訖内侍徹案若常朝則親王
班退引七品以上職事官分左右班入丹墀再拜班首
稍前起居畢復位再拜宰執升殿餘官分班退　大定
二年五月命臺臣定朝參禮五品以上官職趨朝朝服
入局治事則展皂自來朝參除殿前班外若遇朔望自
七品以上職事官皆赴其餘朝日五品以上職事官得
赴六品以下止於本司局治事如左右司員外郎侍御
史記注院等官職雖不係五品亦赴朝參吏員詔則但
有職事并七品以上散官皆赴朝參吏員令譯史通事
檢法各於本局待官員朝退赴局簽押文字不得於宫
内署押七品以下流外職遇朝日亦不合入宮如左右
司都事有須合取奏事乃聽入宫七品以上職事宫如
遇使客朝辭見日依朔望日皆赴若元日聖節拜詔車
駕出獵送迎詣祖廟燒飯但有職事并七品以下散官
皆赴凡親王宗室已命官者年十六以上皆隨班赴起
居大定五年右諫議大夫伊喇子敬言明安穆昆不得
與州鎭官隨班入見非軍民一體之意上是其言責宣
徽院令隨班入見凡班首遇朝參有故不赴以次押班
凡五品以上及侍御史尙書諸司郎中太常丞翰林修
撰起居注殿中侍御史補闕拾遺赴召或假一月以上
若除官出使之類皆通班入見辭謝除官於殿門外見
謝班皆舞蹈七拜辭班四拜門見謝辭並再拜
肆赦儀大定七年正月十一日上尊冊禮畢十四日應
天門頒赦十一年制同前期宣徽院使率其屬陳設應
天門之内外設御座于應天門上又更御衣御幄於大
安殿門外稍東南向閤門使設捧制書箱案於御座之
左少府監設雞竿於樓下之左竿上置大盤盤中置金
鷄鷄口啣絳幡幡上金書大赦天下四字卷而啣之盤
四面近邊安四大鐡鐶盤底四面近邊縣四大朱索以
備四伎人攀緣又設捧制書木鶴仙人一以紅繩貫之
引以轆轤置於御前欄子上又設捧鶴畫臺於樓下正
中臺以弩手四人對舉大樂署設宮縣於樓下又設皷
一於宫縣之左稍北東向兵部立黄麾仗於門外刑部
御史臺大興府以囚徒集於左仗外御史臺閤門司設
文武百官位於樓下東西相向又設典儀位於門下稍
東西向宣徽院設承受制書案於畫臺之前又設皇太
子侍立褥位於門下稍東南向又設皇太子致賀褥位
於百官班前又設恊律郎位於樓上前楹稍東西向尙
書省委所司設制書位於百官班之北稍東西向司天
臺鷄唱生於東闕樓之上尙衣局備皇帝常服如常日
視朝之服尙輦設輦於更衣御幄之前躬謝禮畢皇帝
乘金輅入應天門至幄次前侍中俛伏跪奏請降輅入
幄俛伏興皇帝降輅入幄簾降少頃侍中奏中嚴又少
頃俟典贊儀引皇太子就門下侍立位通事舎人引羣
官就門下分班相向立侍中奉外辦皇帝服常朝服尙
輦進輦侍中奏請升輦繖扇侍衞如常儀由左翔龍門
踏道升應天門至御座東侍中奏請降輦升座宫縣樂
作所司索扇(五十/柄)扇合皇帝臨軒卽御座樓下鳴鞭簾
捲扇開執御繖者張於軒前以障日樂止東上閤門使
捧制書置於箱閤門舎人二員從以俟引繩降木鶴仙
人通事舎人引文武羣官合班北向立宫縣樂作凡分
班合班則樂作立定卽止典儀曰再拜在位官皆再拜
訖分班相向立侍中詣御座前承㫖退稍前南向宣曰
奏勅樹金鷄通事舎人於門下稍前東向宣曰奉勅樹
金鷄退復位金鷄初立大樂署擊皷樹訖皷止竿木伎
人四人緣繩争上竿取鷄所銜絳幡展示訖三呼萬歲
通事舎人引文武羣官合班北向立樓上乘鶴仙人捧
制書循繩而下至畫臺閤使奉承置於案閤門舎人四
員舉案又二員對捧制書閤使引至班前西向稱有制
典儀曰拜在位官皆再拜訖以制書授尙書省長官稍
前搢笏跪受訖以付右司官右司官搢笏跪受訖長官
出笏俛伏興退復位右司官捧制書詣宣制位都事對
捧右司官宣讀至咸赦除之所司帥獄吏引罪人詣班
南北向躬稱脫枷訖三呼萬歲以罪人過右司官宣制
訖西向以制書授刑部官跪受訖以制書加於笏上退
以付其屬歸本班典儀曰拜在位官皆再拜舞蹈又再
拜典贊儀引皇太子至班前褥位立定典儀曰拜皇太
子以下羣官皆再拜典儀引皇太子稍前俛伏跪致詞
俛伏興典儀曰再拜皇太子以下羣官皆再拜搢笏舞
蹈又再拜侍中於御座前承㫖退臨軒宣曰有制典儀
曰再拜皇太子以下羣官皆再拜侍中宣答宣訖歸侍
位典儀曰再拜皇太子以下羣官皆再拜搢笏舞蹈又
再拜訖典贊儀引皇太子至門下褥位通事舎人引羣
官分班相向立侍中詣御座前俛伏跪奏禮畢俛伏興
退復位所司索扇宮縣樂作扇合簾降皇帝降座樂止
樓下鳴鞭皇帝乘輦還内繖扇侍衞如常儀侍中奏解
嚴通事舎人承勅羣臣各還次將士各還本所
臣下拜赦詔儀宣赦日於應天門外設香案及設香輿
於案前又於東側設卓子自皇太子宰臣以下序班定
閤門官於箱内捧赦書出門置於案閤門官案東立南
向稱有勅贊皇太子宰臣百僚再拜皇太子少前上香
訖復位皆再拜閤門官取赦書授尙書省都事都事跪
受及尚書省令史二人齊捧同升於卓子讀在位官皆
跪聽讀訖赦書置於案都事復位皇太子宰臣百僚以
下再拜搢笏舞蹈執笏俛伏興再拜拱衞直以下三稱
萬歲訖退其降禇書禮亦准此惟不稱萬歲其外郡尙
書省差官送赦書到京府節鎭先遣人報長官卽率僚
屬吏從備旗幟音樂綵輿香案詣五里外迎見送赦書
官卽於道側下馬所差官亦下馬取赦書置綵輿中長
官詣香輿前上香訖所差官上馬在香輿後長官以下
皆上馬後從鳴鉦皷作樂導至公㕔從正門入所差官
下馬執事者先設案并望闕褥位於庭中香輿置於案
之前又設所差官褥位在案之側又設卓子於案之東
南所差官取赦書置於案綵輿退所差官稱有勅長官
以下皆再拜長官少前上香訖退復位又再拜所差官
取赦書授都目都目跪受及孔目官二員三人齊捧赦
書同高几上宣讀在位官皆跪聽讀訖都目等復位長
官以下再拜舞蹈俛伏興再拜公吏以下三稱萬歲禮
畢明日長官率僚屬音樂送至郭外
　
　
　
　
　
　
　
　
　金史卷三十六
