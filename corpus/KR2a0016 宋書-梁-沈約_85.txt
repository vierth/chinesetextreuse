書卷八十五
　　梁　　　　沈　　　　　約　　　　撰
　列傳第四十五
　　謝莊　　王景文
謝莊字希逸陳郡陽夏人太常宏微子也年七嵗能屬
文通論語及長韶令羙容儀太祖見而異之謂尚書僕
射殷景仁領軍將軍劉湛曰藍田出玉豈虚也哉初為
始興王濬後軍法曹行參軍轉太子舍人廬陵王文學
太子洗馬中舍人廬陵王紹南中郎諮議參軍又轉隨
王誕後軍諮議並領記室分左氏經傳隨國立篇製木
方丈圖山川土地各有分理離之則州别郡殊合之則
㝢内為一元嘉二十七年索虜宼彭城虜遣尚書李孝
伯來使與鎮軍長史張暢共語孝伯訪問莊及王徽其
名聲逺布如此二十九年除太子中庶子時南平王鑠
獻赤鸚鵡普詔羣臣為賦太子左衛率袁淑文冠當時
作賦畢齎以示莊莊賦亦竟淑見而歎曰江東無我卿
當獨秀我若無卿亦一時之傑也遂隱其賦元凶弑立
轉司徒左長史世祖入討密送檄書與莊令加改治宣
布莊遣腹心門生具慶奉啓事密詣世祖曰賊劭自絶
於天裂冠毁冕窮弑極逆開闢未聞四海泣血幽明同
憤奉三月二十七日檄聖迹昭然伏讀感慶天祚王室
叡哲重光殿下文明在嶽神武居陜肅將乾威龔行天
罰滌社稷之仇雪華夷之恥使弛墜之構更獲締造垢
辱之甿復得明目伏承所命栁元景司馬文恭宗慤沈
慶之等精甲十萬已次近道殿下親董銳旅授律繼進
荆鄢之師岷漢之衆舳艫萬里旌斾虧天九土㝠符羣
后畢㑹今獨夫醜類曾不盈旅自相暴殄省闥横流百
僚屏氣道路以目檄至輒布之京邑朝野同欣里頌塗
歌室家相慶莫不望景聳魂瞻雲佇足先帝以日月之
光照臨區㝢風澤所漸無幽不洽況下官世荷寵靈叨
恩踰量謝病私門幸免虎口雖志在投報其路無由今
大軍近次永清無逺欣悲踊躍不知所裁世祖踐阼除
侍中時索虜求通互市上詔羣臣博議莊議曰臣愚以
爲獯檢棄義唯利是視闗市之請或以覘國順之示弱
無明柔逺歫而觀釁有足表彊且漢文和親豈止彭陽
之寇武帝脩約不廢馬邑之謀故有餘則經略不足則
閉關何爲屈冠帶之邦通引弓之俗樹無益之軌招塵
㸃之風交易爽議既應深杜和約詭論尤宜固絶臣庸
管多蔽豈識國儀恩誘降逮敢不披盡時驃騎將軍竟
陵王誕當爲荆州徵丞相荆州刺史南郡王義宣入輔
義宣固辭不入而誕便克日下船莊以丞相既無入志
驃騎發便有期如似欲相逼切於事不便世祖乃申誕
發日義宣竟亦不下上始踐阼欲宣𢎞風則下節儉詔
書事在孝武本紀莊慮此制不行又言曰詔云貴戚競
利興貨廛肆者悉皆禁制此實允㥦民聽其中若有犯
違則應依制裁糾若廢法申恩便爲令有所屈此處分
伏願深思無緣明詔既下而聲實乖爽臣愚謂大臣在
禄位者尤不宜與民爭利不審可得在此詔不拔葵去
織實宜深𢎞孝建元年遷左衛將軍初世祖嘗賜莊寳
劒莊以與豫州刺史魯爽送别爽後反叛世祖因宴集
問劒所在答曰昔以與魯爽别竊為陛下杜郵之賜上
甚説當時以為知言于時摉才路陿乃上表曰臣聞功
照千里非特燭車之珍徳柔鄰國豈徒祕璧之貴故詩
稱殄悴誓述榮懐用能道臻無積化至恭已伏惟陛下
膺慶集圖締㝢開縣夕爽選政昃旦調風采言厮輿觀
謠仄逺斯實辰階告平頌聲方製臣竊惟隆陂所漸治
亂之由何嘗不興資得才替因失士故楚書以善人為
寳虞典以則哲為難進選之軌既弛中代登造之律未
闡當今必欲崇本康務庇民濟俗匪更惉懘奚取九成
升歴中陽英賢起於徐沛受籙白水茂異出於荆宛寕
二都智之所產七隩愚之所集實遇與不遇用與不用
耳今大道光亨萬務俟徳而九服之曠九流之艱提鈞
懸衡委之選部一人之鑒易限而天下之才難原以易
限之鑒鏡難原之才使國罔遺授野無滯器其可得乎
昔公叔與僎同升管仲取臣於盜趙文非親士疎嗣祁
奚豈謟讎比子茹茅以彚作範前經舉爾所知式昭往
牒且自古任薦賞罰𢎞明成子舉三哲而身致魏輔應
侯任二士而已捐秦相臼季稱冀缺而疇以田采張㪍
進陳湯而坐以褫爵此先事之盛准亦後王之彛鑒如
臣愚見宜普命大臣各舉所知以付尚書依分銓用若
任得其才據主延賞有不稱職宜及其坐重者免黜輕
者左遷被舉之身加以禁錮年數多少隨愆議制若犯
大辟則任者刑論又政平訟理莫先親民親民之要是
歸守宰故黄霸治頴川累稔杜畿居河東歴載或就加
恩秩或入崇輝寵今莅民之職自非公私必應代換者
宜遵六年之制進獲章明庸墯退得民不勤擾如此則
下無浮謬之愆上靡棄能之累考績之風載泰槱薪之
歌克昌臣生屬亨路身漸鴻猷遂得奉詔左右陳愚於
側敢露芻言懼氛恒典有詔莊表如此可付外詳議事
不行其年拜吏部尚書莊素多疾不願居選部與大司
馬江夏王義恭牋自陳曰下官凡人非有達槩異識俗
外之志實因羸疾常恐奄忽故少來無意於人間豈當
有心於崇達邪頃年乘事回薄遂果饕非次既足貽誚
明時又亦取愧朋友前以聖道初開未遑引退及此諸
夏事寜方陳微請欵志未伸仍荷今授被恩之始具披
寸心非惟在已知尤實懼塵穢彛序稟生多病天下所
悉兩脅癖疾殆與生俱一月發動不減兩三每至一惡
痛來逼心氣餘如綖利患數年遂成痼疾吸吸惙惙常
如行尸恒居死病而不復道者豈是疾痊直以荷恩深
重思答殊施牽課尫瘵以綜所忝眼患五月來便不復
得夜坐恒閉帷避風日晝夜惽懵爲此不復得朝謁諸
王慶弔親舊唯被敇見不容停耳此叚不堪見賔已數
十日持此苦生而使銓綜九流應對無方之訴實由聖
慈罔已然當之信自苦劇若才堪事任而體氣休健承
寵異之遇處自效之塗豈茍欲思閑辭事邪家素貧弊
宅舍未立兒息不免麤糲而安之若命寜復是能忘微
祿正以復有切於此處故無復他願耳今之所希唯在
小閑下官微命於天下至輕在已不能不重屢經披請
未蒙哀恕良由誠淺辭訥不足上感家世無年亡髙祖
四十曾祖三十二亡祖四十七下官新歲便三十五加
以疾患如此當復幾時見聖世就其中煎憹若此實在
可矜前時曾啓願三吴敇旨云都不須復議外出莫非
過恩然亦是下官生運不應見一閑逸今不敢復言此
當付之來生耳但得保餘年無復物務少得養痾此便
是志願永畢在衡門下有所懐動止必聞亦無假居職
患於不能裨補萬一耳識淺才常羸疾如此孤負主上
擢授之恩私心實自哀愧入年便當更申前請以死自
固但庸近所訴恐未能仰徹公恩盻𢎞深粗照誠懇願
侍坐言次賜垂拯助則苦誠至心庶獲哀允若不蒙降
祐下官當於何希冀邪仰慿愍察願不垂恡三年坐辭
疾多免官大明元年起爲都官尚書奏改定刑獄曰臣
聞明慎用刑厥存姬典哀矜折獄實暉吕命罪疑從輕
既前王之格範寧失弗經亦列聖之恒訓用能化致升
平道臻恭已逮漢文傷不辜之罰除相坐之令孝宣倍
深文之吏立鞫訊之法當是時也號令刑存陛下踐位
親臨聽訟億兆相賀以爲無寃民矣而比囹圄未虗頌
聲尚缺臣竊謂五聽之慈弗宣於宰物三宥之澤未洽
於民謠頃年軍旅餘弊劫掠猶繁監司計獲多非其實
或規免咎不慮國患楚對之下鮮不誣濫身遭鈇鑕之
誅家嬰孥戮之痛比伍同閈莫不及罪是則一人罰謬
坐者數十昔齊女告天臨淄臺殞孝婦寃戮東海愆陽
此皆符變靈祗初咸景緯臣近兼訊見重囚八人旋觀
其初死有餘罪詳察其理實並無辜恐此等不少誠可
怵惕也舊官長竟囚畢郡遣督郵案驗仍就施刑督郵
賤吏非能異於官長有案驗之名而無研䆒之實愚謂
此制宜革自今入重之囚縣考正畢以事言郡并送囚
身委二千石親臨覈辯必收聲吞釁然後就戮若二千
石不能決乃度廷尉神州統外移之刺史刺史有疑亦
歸臺獄必令死者不怨生者無恨庶鬻棺之諺輟歎於
終古兩造之察流詠於方今臣學闇申韓才寡治術輕
陳庸管懼乖國憲上時親覽朝政常慮權移臣下以吏
部尚書選舉所由欲輕其勢力三年下詔曰八柄馭下
以爵為先九徳咸事政典居首銓衡治樞興替攸寄頃
世以來轉失厥序徒秉國鈞終貽權謗今南北多士勲
勤彌積物情善否實繫斯任官人之詠維聖克允則哲
之美粤帝所難加澆季在俗讓議成風以一人之識當
羣品之誚望沈浮自得庸可致乎吏部尙書可依郎分
置并詳省閑曹又别詔太宰江夏王義恭曰分選詔旦
出在朝論者亦有同異誠知循常甚易改舊生疑但吏
部尚書由來與錄共選良以一人之識不辦洽通兼與
奪威權不宜專一故也前述宣先旨敬從來奏省錄作
則永貽後昆自此選舉之要唯由元凱一人若通塞乖
衷而訴達者尠且違令與物理至隔閡前王盛主猶或
難之況在寡闇尤見其短又選官裁病即嗟誚滿道人
之四體㑹盈有虚旬日之間便至怨詈況實有假託不
由寢頓者邪一詣不前貧苦交困則兩邉致患互不相
體校之以實並有可哀若職置二人則無此弊兼選曹
樞要歴代斯重人經此職便成貴塗已心外議咸不自
限故范曄魯爽舉兵滅門以此言之實由榮厚勢驅殷
䌓所至設可擬議此授唯有數人本積歲月稍加引進
而理無前期多生慮表或嬰艱抱疾事至回移官人之
任決不可闕一來一去向人已周非有黜責已貴難賤
既成妨長寘之無所盛衰遞襲便是一叚世臣相處之
方臣主生疑所以彌覺此職宜在降階監令端右足處
時望無人則闕異於九流今但直銓選部有減前資物
情好猜横立别解本旨向意終不外宣唯有從郎分置
視聽自改選既輕先民情已變有堪其任大展遷回兼
常之宜以時稍進本職非復重官可得不須帶帖數過
居之盡無詒怪自中分荆揚于時便有意於此正訝改
革不少容生駭惑爾來多年欲至歲下處分㑹何偃致
故應有親人故近因此施行本意詔文不得委悉故復
紙墨具陳於是置吏部尚書二人省五兵尚書莊及度
支尚書顧顗之並補選職遷右衞將軍加給事中時河
南獻舞馬詔羣臣爲賦莊所上其詞曰天子馭三光總
萬㝢挹雲經之留憲裁河書之遺矩是以徳澤上昭天
下漏泉符瑞之慶咸屬榮懐之應必躔月晷呈祥乾維
效氣賦景河房承靈天駟陵原郊而漸影躍采淵而泳
質辭水空而南傃去輪臺而東洎乗玉塞而歸寳奄芝
庭而獻袐及其養安騏校進駕龍涓輝大馭於國皂賁
上襄於帝閑超益野而踰緣地軼蘭池而轢紫燕五王
晦其術十氏懵其𤣥東門豈或狀西河不能傳既秣苞
以均性又佩蘅以崇躅卷雄神於綺文蓄奔容於帷燭
蘊籋雲之銳景戢追電之逸足方疊鎔於丹縞亦聨規
於朱駮觀其雙璧應範三封中圖𤣥骨滿燕室虗陽理
竟潛策紆汗飛赭沬流朱至於肆夏已升采齊既薦始
徘徊而龍俛終沃若而鸞盻迎調露於飛鍾赴承雲於
驚箭寫秦坰之彌塵狀吴門之曵練窮虞庭之蹈蹀究
遺野之環袨若夫蹠實之態未卷凌逺之氣方攄歴岱
野而過碣石跨滄流而軼姑餘朝送日於西坂夕歸風
於北都尋瓊宫於倐瞬望銀臺於須臾若乃日宣重光
徳星昭衍國稱梁岱佇蹕史言壇場望踐鄗上之瑞彰
江間之禎闡榮鏡之運既臻㑹昌之歴已辨感五繇之
程符鑒羣后之薦典聖主將有事於東嶽禮也於是順
斗極乘次躔戒懸日於昭旦命月題於上年騑騑翼翼
泛脩風而浮慶煙肅肅雍雍引八神而詔九仙下齊郊
而掩配林集嬴里而降祊田蒲軒次巘瑄璧承巒金檢
兹𤼵玉牒斯刋盛節之義洽升中之禮殫億兆悅精祗
歡聆萬歲於曾岫燭神光於紫壇是以擊轅之蹈撫埃
之舞相與而歌曰聳朝蓋兮泛晨霞靈之來兮雲漢華
山有夀兮松有茂祚神極兮貺皇家然後悟聖朝之績
號慶榮之烈比盛乎天地爭明乎日月茂實冠於胥庭
鴻名邁於勛發業底於告成道臻乎報謁巍巍乎蕩蕩
乎民無得而稱焉又使莊作舞馬歌令樂府歌之五年
又爲侍中領前軍將軍于時世祖出行夜還敕開門莊
居守以棨信或虚執不奉旨湏墨詔乃開上後因酒讌
從容曰卿欲效郅君章邪對曰臣聞蒐廵有度郊祀有
節盤于遊田著之前誡陛下今蒙犯塵露晨徃宵歸容
恐不逞之徒妄生矯詐臣是以伏湏神筆乃敢開門耳
改領游擊將軍又領本州大中正晉安王子勛征虜長
史廣陵太守加冠軍將軍改爲江夏王義恭太宰長史
將軍如故六年又爲吏部尚書領國子博士坐選公車
令張竒免官事在顏師伯傳時北中郎將新安王子鸞
有盛寵欲令招引才望乃使子鸞板莊爲長史府尋進
號撫軍仍除長史臨淮太守未拜又除吴郡太守莊多
疾不樂去京師復除前職前廢帝即位以爲金紫光禄
大夫初世祖寵姬殷貴妃薨莊爲誄云贊軌堯門引漢
昭帝母趙婕妤堯母門事廢帝在東宫銜之至是遣人
詰責莊曰卿昔作殷貴妃誄頗知有東宫不將誅之或
說帝曰死是人之所同政復一徃之苦不足爲深困莊
少長富貴今且繫之尚方使知天下苦劇然後殺之未
晩也帝然其言繫於左尚方太宗定亂得出及即位以
莊爲散騎常侍光禄大夫加金章紫綬領尋陽王師頃
之轉中書令常侍王師如故尋加金紫光禄大夫給親
信二十人本官並如故泰始二年卒時年四十六追贈
右光禄大夫常侍如故諡曰憲子所著文章四百餘首
行於世長子颺晉平太守女爲順帝皇后追贈金紫光
禄大夫
王景文琅邪臨沂人也名與明帝諱同祖穆臨海太守
伯父智少簡貴有髙名髙祖甚重之常云見王智使人
思仲祖與劉穆之謀討劉毅而智在焉它日穆之白髙
祖曰伐國重事也公云何乃使王智知髙祖笑曰此人
髙簡豈聞此輩論議其見知如此爲太尉咨議叅軍從
征長安留爲桂陽公義真安西將軍司馬天水太守還
爲宋國五兵尚書晉陵太守加秩中二千石封建陵縣
五等子追贈太常父僧朗亦以謹實見知元嘉中爲侍
中勤於朝直未甞違惰太祖嘉之以爲湘州刺史世祖
大明末爲尚書左僕射太宗初以后父爲特進左光祿
大夫又進開府儀同三司固讓乃加侍中特進尋薨追
贈開府諡曰元公景文出繼智幼爲從叔球所知美風
姿好言理少與陳郡謝莊齊名太祖甚相欽重故爲太
宗娶景文妹而以景文名與太宗同髙祖第五女新安
公主先適太原王景深離絶當以適景文固辭以疾故
不成婚起家太子太傅主簿轉太子舍人襲爵建陵子
出爲江夏王義恭始興王濬征北後軍二府主簿武陵
王文學世祖撫軍記室參軍南廣平太守轉諮議參軍
仍度安北鎮軍府出爲宣城太守元凶弑立以爲黄門
侍郎未及就世祖入討景文遣閒使歸款以父在都邑
不獲致身及事平頗見嫌責猶以舊恩除南平王鑠司
空長史不拜出爲東陽太守入爲御史中丞秘書監領
越騎校尉不拜遷司徒左長史上以散騎常侍舊與侍
中俱掌獻替欲髙其選以景文及㑹稽孔顗俱南北之
望並以補之尋復爲左長史坐姉墓開不臨赴免官大
明二年復爲袐書監太子右衛率侍中五年出爲安陸
王子綏冠軍長史輔國將軍江夏内史行郢州事又徴
爲侍中領射聲校尉右衛將軍加給事中太子中庶子
右衛如故坐與奉朝請毛法因蒱戲得錢百二十萬白
衣領職尋復爲侍中領中庶子未拜前廢帝嗣位徙秘
書監侍中如故以父老自解出爲江夏王義恭太宰長
史輔國將軍南平太守永光初爲吏部尚書景和元年
遷右僕射太宗即位加領左衛將軍時六軍戒嚴景文
仗士三十人入六門諸將咸云平殄小賊易於拾遺景
文曰敵固無小蜂蠆有毒何可輕乎諸軍當臨事而懼
好謀而成先爲不可勝乃制勝之術耳尋遷丹陽尹僕
射如故遭父憂起爲冠軍將軍尚書左僕射丹陽尹固
辭僕射改授散騎常侍中書令中軍將軍尹如故又辭
不拜仍出爲使持節散騎常侍都督江州郢州之西陽
豫州之新蔡晉熙三郡諸軍事安南將軍江州刺史讓
常侍服闋乃受太宗翦除暴主又平四方欲引朝望以
佐大業乃下詔曰夫良圖宣國賞崇彛命殊績顯朝䇿
勤王府安南將軍江州刺史景文風度淹粹理懐清暢
體兼望實誠備夷岨寳厯方啓密贊義機妖徒干紀預
毗廟略宜登茅社永傳厥祚朕澄氛寧樞實資多士疏
爵疇庸寔膺徽列尚書右僕射領衛尉興宗識懐詳正
思局通敏吏部尚書領太子左衛率淵器情閑茂風業
韶逺並謀參軍政績亮時艱拓宇開邑寔允勲典景文
可封江安縣侯食邑八百户興宗可始昌縣伯淵可南
城縣伯食邑五百戸景文固讓不許乃受五百戸進號
鎮南將軍尋給鼓吹一部後以江州當徙鎮南昌領豫
章太守餘如故州不果遷頃之徴爲尚書左僕射領吏
部揚州刺史加太子詹事常侍如故不願還朝求爲湘
州刺史不許時又謂景文在江州不能潔已景文與上
幸臣王道龍書曰吾雖寡於行已庶不負心既愧殊效
誓不上欺明主竊聞有爲其貝錦者云營生乃至巨萬
素無此能一旦忽致異術必非平理唯乞平心精檢若
此言不虚便宜肆諸市朝以正風俗脫其妄作當賜思
罔昧之由吾踰忝轉深足以致謗念此驚懼何能自測
區區所懐不願望風容貸吾自了不作偷猶如不作賊
故以密白想爲申啓景文屢辭内授上手詔譬之曰尚
書左僕射卿已經此任東宫詹事用人雖美職次正可
比中書令耳庶姓作揚州徐干木王休元殷鐡並處之
不辭卿清令才望何愧休元毗贊中興豈謝干木綢繆
相與何後殷鐡邪司徒以宰相不應帶神州逺遵先旨
京口鄉基義重密邇畿内又不得不用驃騎陕西任要
由來用宗室驃騎既去巴陵理應居之中流雖曰閑地
控帯三江通接荆郢經塗之要由來有重鎮如此則揚
州自成闕刺史卿若有辭更不知誰應處之此選大備
與公卿疇懐非聊爾也固辭詹事徙領中書令常侍僕
射揚州如故又進中書監領太子太傅常侍揚州如故
景文固辭太傅上遣新除尚書右僕射褚淵宣旨以古
來比例六事詰難之不得已乃受拜時太子及諸皇子
並小上稍為身後之計諸將帥吴喜夀寂之之徒慮其
不能奉幼主並殺之而景文外戚貴盛張永累經軍旅
又疑其將來難信乃自為謠言曰一士不可親弓長射
殺人一士王字弓長張字也景文彌懼乃自陳求解揚
州曰臣凡猥下劣方圜無算特逄聖私頻叨不次乗非
其任理宜覆折雖加恭謹無補横至夙夜燋戰無地容
處六月中得臣外甥女殷恒妻蔡疏欲令其兒啓聞乞
禄求臣署入云凡外人通啓先經臣署于時驚怖即欲
封疏上呈更思此家落漠庶非通謗且廣聽察幸無復
所聞此日忽得兖州都送迎西曹解季遜板云是臣屬
既不識此人即問郗顒方知虗託此十七日晩得征南
參軍事謝儼口信云臣使人略奪其婢臣遣李武之問
儼元由荅云使人謬誤誤之與實雖所不知聞此之日
唯有憂駭臣之所知便有此三變臣所不覺尤不可思
若守爵散輩寧當招此誠由闇拙非復可防自竊州任
倐已七月無徳而禄其殃將至且傅職清峻亢禮儲極
以臣凡走豈可蹔安荷恩懼罪不敢執固焦魂裭氣憂
迫失常況臣髮醜人羣病絶力効穢朝㸃列顧無與等
獨息易駭慙懼難持伏願薄回矜愍全臣身計大夫之
俸足以自周久懐欣羡未敢干請仰希慈宥照臣欵誠
上詔荅曰去五月中吾病始差未堪勞役使卿等看選
牒署竟請敕施行此非密事外間不容都不聞然傳事
好訛由來常患殷恒妻匹婦耳閨閤之内傳聞事復作
一兩倍落漠兼謂卿是親故希卿署不必云選事獨關
卿也恒妻雖是傳聞之僻大都非可駭異且舉元薦凱
咸由疇諮可謂唐堯不明下干其政邪悠悠好詐貴人
及在事者屬卿偶不悉耳多是其周旋門生輩作其屬
託貴人及在事者永無由知非徒止於京師乃至州郡
縣中或有詐作書疏灼然有文迹者諸舍人右丞輩及
親近驅使人慮有作其名載禁物求停檢校彊賣猥物
與官仍求交直或屬人求乞州郡資禮希蠲呼召及虜
𤼵船車並啓班下在所有即駐錄但卿貴人不容有此
啓由來有是何故獨驚之居貴要但問心若為耳大明
之世巢徐二載位不過執㦸權亢人主顏師伯白衣僕
射横行尚書中令袁粲作僕射領選而人往往不知有
粲粲遷為令居之不疑今既省錄令便居昔之錄任置
省事及幹童並依錄格粲作令來亦不異為僕射人情
向粲淡淡然亦復不改常以此居貴位要任當有致憂
兢理不卿今雖作揚州太子傅位雖貴而不關朝政可
安不懼差於粲也想卿虚心受榮而不為累貴髙有危
殆之懼卑賤有溝壑之憂張單雙災木雁兩失有心於
避禍不如無心於任運夫千仞之木既摧於斧斤一寸
之草亦瘁於踐蹋髙涯之脩幹與深谷之淺條存止之
要巨細一揆耳晉畢萬七戰皆獲死於牖下蜀相費褘
從容坐談斃於刺客故甘心於履危未必逢禍縱意於
處安不必全福但貴者自惜故每憂其身賤者自輕故
易忘其已然為敎者每誡貴不誡賤言其貴滿好自恃
也凡名位貴逹人以在懐泰則觸人改容不則行路嗟
愕至如賤者否泰不足以動人存亡不足以絓數死於
溝瀆死於塗路者天地之間亦復何限人不以係意耳
以此而推貴何必難處賤何必易安但人生也自應卑
慎為道行已用心務思謹惜若乃吉凶大期正應委之
理運遭隨參差莫不由命也既非聖人不能見吉凶之
先正是依俙於理言可行而為之耳得吉者是其命吉
遇不吉者是其命凶以近事論之景和之世晉平庶人
從夀陽歸亂朝人皆爲之戰慄而乃遇中興之運袁顗
圖避禍於襄陽當時皆羙之謂為陵霄駕鳯遂與義嘉
同滅駱宰見幼主語人云越王長頸鳥喙可與共憂不
可與共樂范蠡去而全身文種留而遇禍今主上口頸
頗有越王之狀我在尚書中久不去必危遂求南江小
縣諸都令史住京師者皆遭中興之慶人人蒙爵級宰
值義嘉染罪金木纒身性命幾絶卿耳眼所聞見安危
在運何可預圖邪時上既有疾而諸弟並已見殺唯桂
陽王休範人才本劣不見疑出為江州刺史慮一旦晏
駕皇后臨朝則景文自然成宰相門族彊盛藉元舅之
重嵗暮不為純臣泰豫元年春上疾篤乃遣使送藥賜
景文死手詔曰與卿周旋欲全卿門户故有此處分死
時年六十追贈車騎將軍開府儀同三司常侍中書監
刺史如故諡曰懿侯長子絇字長素年七嵗讀論語至
周監於二代外祖何尚之戲之曰耶耶乎文哉絇即荅
曰草蓊風必偃少以敏惠見知及長篤志好學官至秘
書丞年二十四先景文卒諡曰恭世子子婼襲封齊受
禪國除景文兄子蘊字彥深父楷太中大夫人才凡劣
故蘊不為羣從所禮常懐恥慨家貧為廣徳令㑹太宗
初即位四方叛逆蘊遂感激為將假寧朔將軍建安王
休仁司徒參軍令如故景文甚不悦語之曰阿益汝必
破我門户阿益者蘊小字也事寕封吉陽縣男食邑三
百户為中書黄門郎晉陵義興太守所莅並貪縱在義
興應見收治以太后故止免官廢帝元徽初復為黄門
郎東陽太守未之郡值桂陽王休範逼京邑蘊領兵於
朱雀門戰敗被創事平除侍中出為寕朔將軍湘州刺
史蘊輕躁薄於行業時沈攸之為荆州刺史密有異志
藴與之結厚及齊王輔朝政蘊攸之便連謀為亂㑹遭
母憂還都停巴陵十餘日更與攸之成謀時齊王世子
為郢州行事蘊至郢州謂世子必下慰之欲因此為變
據夏口與荆州連横世子覺其意稱疾不往又嚴兵自
衛蘊計不得行乃下及攸之為逆蘊密與司徒袁粲等
結謀事在粲傳事敗走鬬場追禽斬於秣陵市景文弟
子孚大明末為海鹽令泰始初天下反叛唯孚獨不同
逆官至司徒記室參軍
史臣曰王景父弱年立譽聲芳籍甚榮貴之來匪由勢
至若泰始之朝身非外戚與袁粲羣公方驂並路傾覆
之災庶幾可免庾元規之讓中書令義在此乎
　
　
　
　
　
　
　
　
　
　
　
　
　
　
　
　宋書卷八十五
　宋書卷八十五考證
謝莊傳孝伯訪問莊及王徽○本書及南史皆有王微
　傳無王徽傳徽字疑即微字之訛然微卒于元嘉二
　年而李孝伯與張暢荅問事在元嘉二十七年豈王
　徽又别一人耶
吸吸惙惙常如行尸○吸吸南史岋岋
當是時也號令刑存○諸本及謝莊集並同刑字疑誤
辭水空而南傃○謝莊本集空作穴
王景文傳復為秘書監太子右衛率侍中○衛諸本誤
　御百官志無御率之名今改正
景文與上幸臣王道龍書○道龍當作道隆
　
　
　
　
　宋書卷八十五考證
