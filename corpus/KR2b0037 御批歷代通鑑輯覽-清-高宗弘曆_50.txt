
御批厯代通鑑輯覽卷四十九
隋
煬帝
(戊/寅)大業十四年(恭帝侑義寧二年已考是年楚林士𢎞/魏定楊等建元俱  見前恭帝侗唐髙)
(祖等建元俱載三/月以後兹不具列)春正月唐王淵遣世子建成秦公世
民救東都以齊公元吉為太原道行軍元帥
三月宇文化及弑帝于江都立秦王浩
　帝至江都荒淫益甚然見天下危亂亦不自安退朝
　則幅巾短衣徧厯臺閣汲汲顧景惟恐不足(常仰視/天文謂)
　(蕭后曰外間大有圖儂者且共樂飲耳因引滿沈醉/又引鏡自照曰好頭頸誰當斫之后驚問故帝笑曰)
　(貴賤苦樂更迭/為之亦復何傷)見中原已亂無心北歸欲保江東乃
　命治丹陽宫將徙都之時江都糧盡從駕驍果多闗
　中人思歸郎將司馬徳戡元禮直閤裴䖍通等共謀
　亡去因轉相招引日夜結約郎將趙行樞以告將作
　少監宇文智及智及大喜曰今天實喪隋英雄並
　起同心叛者已數萬人因行大事此帝王之業也徳
　戡等然之行樞因請以智及兄許公化及為主乃悉
　召驍果諭以所為夜于東城集兵得數萬人徳戡使
　䖍通將數百騎入宫屯衛將軍獨孤盛與左右十一
　人拒戰而死徳戡遂引兵自元武門入(先是帝選驍/健宫奴數百)
　(人置元武門謂之給使以備非常至是化及等結帝/所信司宫魏氏使矯詔聴給使出外徳戡遂得入)
　帝聞亂易服逃于西閤䖍通等入永巷問陛下安在
　有美人出指之校尉令狐行達拔刀直進扶帝下閤
　勒兵守之至旦以甲騎迎化及化及戰栗不能言既
　至徳戡等迎謁引入朝堂號為丞相䖍通逼帝出宫
　化及見之曰何用持此物出亟還與手(言與之毒/手而殺之)于
　是引帝還至寢殿䖍通露刃侍立帝嘆曰我何罪至
　此賊黨馬文舉曰陛下違棄宗廟巡遊不息外勤征
　討内極奢淫使丁壯盡于矢刃女弱填于溝壑四民
　喪業盜賊蜂起専任佞䛕飾非拒諫何謂無罪帝曰
　我實負百姓至于爾輩榮禄兼極何乃如是今日
　之事孰為首邪徳戡曰溥天同怨何止一人化及又
　使封徳彛數帝罪帝曰卿乃士人何為亦爾徳彛赧
　然而退(帝愛子趙王杲年十三在側號慟不已䖍通/斬之血濺御服欲遂弑帝帝曰天子死自有)
　(法何得加以鋒刃取/鴆酒來文舉等不許)于是令狐行達引帝縊殺之初
　帝每巡幸常以蜀王秀自隨化及既弑帝欲迎立之
　衆議不可乃殺之及齊王暕宗戚無少長皆死唯秦
　王浩素與智及往來得免(又殺虞世基裴藴來䕶兒/等世基弟世南抱世基號)
　(泣請以身代化及不/許  虞世南字伯施)化及自稱大丞相總百揆以皇
　后令立秦王浩為帝居别宫以兵守之令發詔畫敕
　而已化及之入朝堂也百官畢賀蘇威亦往給事郎
　許善心獨不至化及殺之其母范氏年九十二撫柩
　不哭曰吾有子矣不食而卒(唐王之入闗也張季珣/之弟仲琰為上洛令死)
　(之至是仲琰弟琮為千牛左右亦為化及所殺兄弟/皆死國難時人惜之唐王聞變慟哭曰吾北面事人)
　(失道不能救敢忘/哀乎追諡曰煬)
宇文化及發江都
　化及擁衆十餘萬據有六宫自奉如煬帝以少主浩
　付尚書省令衛士守之遣吏取其畫敕百官不復朝
　㕘下令欲還長安奪人舟楫以行(虎賁郎將麥孟才/等與折衝郎將沈)
　(光謀曰吾儕受先帝厚恩今俛首事讐何面目視息/人間光泣曰是所望于將軍也乃與孟才糾合恩舊)
　(帥所將數千人將以晨襲化及語洩被殺其麾下皆/鬬死無一降者  麥孟才鐵杖子沈光字總持呉興)
　(人/)及至彭城(司馬徳戡與趙行樞等亦/謀殺化及事洩化及殺之)魏公宻兵據
　鞏洛以拒化及化及不得西遂引兵入東郡
吳興太守沈法興(武康人/恪之子)起兵據江表十餘郡
　法興聞宇文化及弑逆舉兵討之得精兵六萬攻餘
　杭(本錢塘郡聞皇中曰杭州大業初/改郡曰餘杭今浙江杭州府是)毘陵丹陽(注俱/見前)
　皆下之據十餘郡
夏四月(隋恭帝侑義寜三年恭帝侗皇泰元年唐髙祖/神堯皇帝李淵武徳元年夏王竇建徳五鳳元)
(年涼王李軌安樂元年楚王朱粲昌達元年梁是嵗三/月隋煬帝亡四月後并楚林士𢎞魏定楊梁  師都秦)
(梁蕭銑凡十二國/隋恭帝侑秦魏亡)
唐世子建成趙公世民(世民于三/月徙封趙)等還長安
　建成世民引兵至東都城中多欲為内應者世民曰
　吾新定闗中根本未固雖得東都不能守也遂不受
　將還世民又曰城中見吾還必來追躡乃設三伏以
　待之段達等果來追遇伏而敗世民遂置新安宜陽
　二郡(注見/前)分兵守之而還
梁王銑稱皇帝
　梁王蕭銑即帝位置百官徙都江陵修復原廟引岑
　文本(字景仁鄧/州棘陽人)為中書侍郎委以機宻又使張繡徇
　嶺南郡縣多降于是東自九江西自三峽南盡交阯
　北距漢川銑皆有之勝兵四十餘萬
五月唐王淵稱皇帝
　先是唐王淵自加殊禮(劍履上殿贊拜不名王以書/諭郡縣于是東至商洛南盡)
　(巴蜀郡縣長吏盜賊/氐羌皆遣子弟請降)已而復為相國總百揆(將加九/錫王謂)
　(僚屬曰此諂䛕所為耳孤秉大政而自加九錫可乎/必若循魏晉之迹彼皆繁文偽飾欺天罔人孤竊耻)
　(之或曰厯代所行亦何可廢王曰堯舜湯武各因其/時未聞夏商之末必效唐虞之禪也但改丞相為相)
　(國府其九錫殊/禮皆歸之有司)至是隋帝侑禪位于唐唐王即皇帝
　位推五運為土徳色尚黄廢帝侑為酅國公而選用
　其宗室(詔曰近世以來時運遷革前代親族莫不誅/夷興亡之効豈伊人力其隋蔡王智積等子)
　(孫并付所司/量才選用)
唐罷郡置州以太守為刺史
隋越王侗稱皇帝
　東都留守官聞煬帝凶問奉越王侗即位段達王世
　充為納言元文都為内史令共掌朝政
唐定律令置學校
　命裴寂劉文靜等修律令行之置國子太學四門生
　三百餘員郡縣學亦置生員
六月唐以裴寂為右僕射知政事劉文靜為納言竇威
蕭瑀為内史令
　唐主待裴寂特厚羣臣莫及稱為裴監而不名委蕭
　瑀以庶政事無大小莫不闗掌瑀亦孜孜盡力繩違
　舉過人皆憚而毁之瑀終不自理(唐主嘗有敕瑀不/時宣行唐主責之)
　(瑀對曰大業之世内史宣敕或前後相違有司不知/所從今王業經始事繋安危故臣每受一敕必勘審)
　(使與前敕不違始敢宣行稽緩之愆實/由于此唐主曰卿用心如此吾復何憂)
唐立四親廟
　追尊髙祖熙曰宣簡公曽祖天錫曰懿王祖虎曰景
　皇帝廟號太祖考昞曰元皇帝廟號世祖妣皆為后
　諡妃竇氏曰穆皇后每嵗祀昊天上帝皇地祇神州
　(鄒衍大九州之一中國在/焉秦以後遂為中國之稱)地祇以景帝配感生帝(五/帝)
　(迭王王者之興必感其一是為感生帝/說出春秋元命苞  迭王之王去聲)明堂(宗祀也/注見前)
　以元帝配
唐立世子建成為太子世民為秦王元吉為齊王
　宗室封王者八人
唐以永安王孝基(唐主從/父弟)為陜州總管
　時邊要州皆置總管府以統數州之兵
唐以孫伏伽(貝州武/城人)為治書侍御史
　萬年縣(後周置今曰咸寧與/長安俱為西安府治)法曹孫伏伽上表(畧曰/隋以)
　(惡聞其過亡天下故陛下得之然陛下徒知得之之/易而未知隋失之之不難也謂宜易其覆轍務盡下)
　(情凡人君言動不可不慎陛下今日即位而明日有/獻鷂雛者此乃少年之事豈聖主所須哉又百戲散)
　(樂亡國淫聲近太常于民問借婦女裙𥜗以充妓衣/擬五月五日元武門遊戲此亦非所以為子孫法也)
　(夫善惡之習漸染易移太子諸王參僚左右宜謹擇/其人有門風不睦素無行義専好奢靡以聲色遊獵)
　(為事者皆不可近自古骨肉乖離以/至敗亡未有不因左右離間而然也)唐主省之大悅
　下詔褒稱擢為治書侍御史賜帛三百匹仍頒示逺
　近
魏公宻敗宇文化及于黎陽奉表降隋
　東都聞宇文化及西來上下震懼有盖琮者上疏請
　說李宻與之合勢以拒化及元文都盧楚(范陽/人)以為
　然使琮齎敕書賜宻化及引兵北趣黎陽李宻將徐
　世勣畏其軍鋒西保倉城化及渡河分兵圍世勣宻
　壁于清淇與化及隔水而語數之曰卿本匈奴皂𨽻
　世受隋恩主上失徳不能死諫反行弑逆天地所不
　容將欲何之化及黙然良久大言曰與爾論相殺事
　何須作書語耶乃盛修攻具以逼倉城世勣擊敗之
　宻畏東都議其後見盖琮至大喜遂上表乞降請滅
　化及以贖罪隋主册拜宻太尉封魏公俟平化及入
　朝輔政(元文都等喜于和解于上東門置酒作樂王/世充作色曰朝廷官爵乃以與賊其志欲何)
　(為邪文都等亦疑世充欲以城應化及由是有隙已/而化及食盡引餘衆北趣魏縣宻知其無能為西還)
　(鞏洛留徐世勣以備之時蘇威亦詣宻降宻虚心禮/之威初不言帝室艱難惟再三舞蹈稱不圖今日復)
　(見聖明時/人鄙之)
秋七月隋王世充殺元文都隋主以世充為僕射魏公
宻如東都不至而復
　李宻每戰勝輒使告捷于隋隋人皆喜世充獨曰文
　都輩刀筆吏耳吾觀其勢必為李宻所擒且吾軍士
　屢與宻戰殺其軍父兄子弟前後已多一旦為之下
　吾屬無噍類矣欲以激怒其衆文都懼謀因世充朝
　伏甲誅之段達以告世充世充夜勒兵襲含嘉門文
　都入奉隋主御殿閉門拒守世充攻太陽門得入殺
　盧楚使段達脅隋主出文都殺之及其諸子悉遣人
　代宿衛者然後入見謝曰文都等欲召李宻以危社
　稷疾臣違異深積猜嫌迫于救死不暇聞奏乃被髮
　為誓詞淚俱發隋主以為誠以世充為左僕射總督
　内外諸軍事世充移居尚書省使兄世惲入居禁中
　子弟咸典兵馬隋主拱手而已宻將入朝至温聞變
　而還(初宻獲東都國子祭酒徐文逺故嘗受業者也/備弟子禮北面拜之文逺曰將軍之志欲為伊)
　(霍以繼絶扶傾則老夫雖遲暮猶願盡力若為莽卓/乗危邀利則無所用老夫矣宻頓首受教至是宻復)
　(問計文逺曰世充亦吾門人也其人殘忍必有異圖/將軍前計必不諧矣世充未破不可入朝也後宻敗)
　(文逺復入東都見世充必先拜或問曰君倨見宻而/敬王公何也文逺曰魏公君子也能容賢士王公小)
　(人也能殺故人安得不拜世徐/文逺名曠以字行孝嗣五  孫)
長樂王建徳定都樂壽
　初建徳攻河間隋郡丞王琮拒守嵗餘不下及聞煬
　帝凶問琮帥吏民發喪建徳遣使弔之琮乃請降建
　徳退舍待之琮言及隋亡建徳亦為之泣諸將請烹
　之建徳曰忠臣也吾方賞之以勸事君奈何殺之往
　在髙雞泊為盜容可妄殺人今欲安百姓定天下豈
　得害忠良乎以琮為瀛州刺史于是河北郡縣聞之
　争附于建徳饒陽令宋正本博學有才氣說建徳以
　定河北之䇿建徳引為謀主定都樂壽備置百官
八月秦主舉卒子仁杲立
　先是唐秦王世民與秦主舉戰于髙墌(城名在今陜/西邠州長武)
　(縣/北)敗績郝瑗因言于舉曰唐兵新破闗中騷動宜乗
　勝直取長安舉然之㑹病卒仁杲立居折墌城(仁杲/之為)
　(太子也與諸將多有隙及即位衆心猜懼郝瑗哭/舉而死由是寖弱  折墌城在今平凉府涇州)
唐立李軌為涼王
　唐主欲與李軌共圖秦隴遣使招撫之謂之從弟軌
　大喜遣弟入貢遂册拜軌為涼王(已而軌/自稱帝)
隋人葬煬帝于江都
　隋江都太守陳稜求得煬帝之柩略備儀衛葬之(葬/于)
　(江都宫西/吳公臺下)
魏公宻與隋戰大敗遂以其衆降唐
　宻開洛口倉羣盜就食者近百萬口東都降者日以
　百數(倉無防守文券取者隨意委棄衢路米厚數寸/淘米洛水兩岸十里粲如白沙宻喜謂賈閏甫)
　(曰此可謂足食矣閏甫曰國以民為本民以食為天/今民襁負而至者以所天在此故也一旦米盡民散)
　(孰與成/大業哉)時隋軍乏食宻軍少衣王世充請交易宻許
　之東都降者遂少世充簡兵擊宻宻留王伯當守金
　墉邴元真守洛口自引精兵出偃師北阻邙山以待
　之(裴仁基謂宻曰世充悉衆而至洛下必虚可簡精/兵三萬傍河西出以逼東都世充還我且按甲如)
　(此則我有餘力彼勞奔命破之必矣宻以為然既而/諸將欲戰者什七八宻又惑而從之魏徴亦言于長)
　(史鄭頲曰世充乏食志在死戰未若深溝髙壘以拒/之不過旬月世充必退追而擊之蔑不勝矣頲曰此)
　(老生之/常談耳)宻輕世充不設壘壁世充夜遣騎潛入北山
　伏谿谷中命軍士皆秣馬蓐食遲明薄宻宻兵未及
　成列世充縱擊之其士卒皆江淮剽勇出入如飛戰
　方酣伏兵乗髙馳下宻衆大潰馳回洛口邴元真已
　遣人潛引世充單雄信亦降宻自度不能支帥輕騎
　奔虎牢王伯當亦棄金墉保河陽宻欲南阻河北守
　太行東連黎陽(時徐世勣/鎮黎陽)以圖進取諸將曰兵新失
　利衆心危懼難以成功宻曰孤所恃者衆也衆既不
　願孤道窮矣諸君幸不相棄當共歸闗中衆咸曰然
　從宻入闗者二萬人于是宻之將帥州縣多降于隋
唐行戊寅厯
　白馬道士傅仁均所造也
隋宇文化及弑秦王浩自稱許帝
　宇文化及兵勢日蹙兄弟酣宴尤智及曰今所向無
　成負弑君之名天下不容必將滅族豈不由汝智及
　怒數相鬬䦧其衆多亡化及嘆曰人生固當死豈不
　一日為帝乎于是鴆殺秦王浩稱帝于魏縣國號許
冬十月壬申朔日食
唐以李宻為光禄卿邢國公
　宻將至唐主遣使迎勞相望宻喜曰我擁衆百萬解
　甲歸唐比于竇融功亦不細豈不以台司見處及至
　長安乃拜光禄卿賜爵邢國公宻大失望
朱粲自稱楚帝取唐鄧州(開皇中置大業初改南陽/郡唐仍為州今屬南陽府)刺
史吕子臧(蒲州河/東人)死之
　子臧與撫慰使馬元規(安陸/人)擊朱粲破之言于元規
　曰粲新敗危懼併力擊之一舉可滅若復遷延其徒
　稍集則為患深矣元規不從既而粲收集餘衆兵復
　大振自稱楚帝進攻鄧州子臧撫膺謂元規曰老夫
　今日坐公死矣㑹霖雨城壊所親勸子臧降子臧曰
　安有天子方伯降賊者乎帥麾下赴敵死俄而城陷
　元規亦死
十一月唐秦王世民破秦兵秦主仁杲降還至長安斬
之
　唐主遣秦王世民伐秦至髙墌仁杲使宗羅㬋將兵
　拒之世民堅壁不出(諸將請戰世民曰我軍新敗士/氣沮喪賊恃勝而驕有輕我心)
　(宜閉壘以待之彼驕我奮可一戰/而克也乃令軍中曰敢言戰者斬)相持六十餘日仁
　杲糧盡所部多降世民乃命梁實營于淺水原(一名/鶉觚)
　(原在邠州長/武縣東北)以誘之羅㬋大喜盡鋭攻之數日世民
　度其已疲謂諸將曰可以戰矣使龎玉陳于原南羅
　㬋併兵擊之玉㡬不能支世民乃引大軍自原北出
　其不意自帥驍騎陷陳羅㬋軍潰世民帥騎追之竇
　軌叩馬苦諫世民曰破竹之勢不可失也遂進圍仁
　杲仁杲將士多叛計窮出降得其精兵萬餘人(諸將/皆賀)
　(因問曰大王一戰而勝遽捨步兵又無攻具直造城/下衆皆以為不克而卒取之何也世民曰羅㬋所將)
　(皆隴外驍將悍卒吾特出其不意破之斬獲不多若/緩之則皆入城仁杲撫而用之未易克也急之則散)
　(歸隴外折墌虚弱仁杲破膽不暇為謀此吾所以克/也衆皆悦服世民聞褚亮名求訪獲之引為文學唐)
　(主使李宻迎世民于豳州宻自恃智略功名見唐主/猶有傲色及見世民不覺驚服私謂殷開山曰真英)
　(主也不如是何/以定禍亂乎)世民還至長安唐主命斬仁杲于市
　并酋黨數十人(仁杲父子據隴/西凡五年而滅)
徐世勣降唐賜姓李氏
　世勣據李宻舊境未有所屬魏徵隨宻至長安無所
　知名乃自請安集山東唐主以為秘書丞乗傳至黎
　陽勸世勣早降世勣遂决計西向謂長史郭孝恪(陽/翟)
　(人/)曰此民衆土地皆魏公有也吾若獻之是利主之
　敗自為功以邀富貴也今宜籍郡縣户口士馬之數
　以啓魏公使自獻之乃使孝恪詣長安唐主初怪世
　勣無表既而聞之嘆曰世勣不背徳不邀功純臣也
　賜姓李氏
長樂王建徳改國號曰夏
　有大鳥五集于樂壽羣鳥數萬從之又有得元圭以
　獻者建徳羣臣曰此天所以賜大禹也乃改國號夏
　(改元/五鳳)
唐以秦王世民為陜東大行臺
　蒲州及河北兵馬並受節度
唐殺隋河東守將堯君素
　隋將堯君素守河東唐遣獨孤懐恩(信之/孫)攻之不下
　招之不從遣其妻至城下謂之曰隋室已亡君何自
　苦君素曰天下名義非婦人所知引弓射之應絃而
　倒君素志在守死每言及國家未嘗不㱆欷謂將士
　曰吾大義不得不死必若隋祚永終天命有屬自當
　斷頭以付諸君持取富貴今城池甚固倉儲豐備大
　事猶未可知不可横生心也久之食盡又聞江都傾
　覆左右殺君素以降别將王行本誅作亂者復乗城
　拒守懐恩引兵圍之(行本拒守二年糧盡援絶乃出/降唐主斬之懐恩以久攻蒲坂)
　(不下唐主數誚讓之由是怨望及行本/降懐恩遂謀據蒲坂以叛事覺伏誅)
唐以羅藝為幽州總管
　初宇文化及遣使招藝藝曰我隋臣也斬其使為煬
　帝發喪竇建徳髙開道各遣使招之藝曰二子皆劇
　賊耳唐公乃吾主也遂奉表降唐唐以為幽州總管
　其將薛萬徹萬均(皆世/雄子)亦皆授以官爵藝司馬温彦
　博(名大臨以字/行并州祁人)贊其歸唐之計唐徵為中書侍郎與
　兄黄門侍郎大雅(字彦/𢎞)並居近宻(竇建徳帥衆十萬/寇幽州藝用萬均)
　(計以羸兵阻水為陳伏百騎於城旁/俟建徳半渡擊之建徳大敗引還)已而唐賜藝姓
　李氏又屢敗夏兵
唐以西突厥曷娑那可汗為歸義王
　曷娑那獻大珠唐主曰珠誠至寳然朕寳王赤心珠
　無所用竟還之(後北突厥遣使請殺曷娑那唐主/不許久之縱北突厥使者殺之)
唐李宻叛行軍總管盛彦師(宋州虞/城人)討斬之
　先是宻言于唐主請收撫山東與賈閏甫偕行(宻遇/大朝)
　(㑹職當進食深恥之退以告王伯當伯當曰/天下事在公度内耳宻因請收山東以自效)唐主許
　之羣臣以為不可唐主不聴以王伯當為副而遣之
　宻既出闗長史張寳徳上封事言其必叛唐主乃敕
　宻還更受節度(宻謂賈閏甫曰無故召還恐無生理/不若破桃林縣收兵渡河茍得至黎)
　(陽大事必成公意如何閏甫曰明公既已委質復生/異圖雖破桃林兵豈暇集一稱叛逆誰復相容為明)
　(公計不若且應朝命以明原無異心宻怒曰唐使吾/與絳灌同列吾何以堪之閏甫曰自翟讓受戮之後)
　(人皆謂明公棄恩忘本今日誰肯復以兵委公者大/福不再願熟思之宻大怒揮刃欲擊之閏甫奔熊州)
　(熊桃林隋縣唐改靈寳今屬陜州/  州後周置今河南府宜陽縣是)宻遂斬使者入桃
　林縣驅掠徒衆直趣南山乗險而東使人馳告故將
　伊州刺史張善相(伊州/人)令以兵應接而聲言向洛行
　軍總管盛彦師聞之率衆踰熊耳山南據要道令其
　衆夾路而伏令之曰俟賊半度一時俱發(或曰聞宻/欲向洛而)
　(公入山何也彦師曰宻聲言向洛實欲出人不意走/襄城就張善相耳若賊入谷我自後追之山路險隘)
　(一夫殿後必不能制今/吾得先入谷擒之必矣)宻果南出半度彦師擊斬之
　及伯當傳首長安(宻起兵凡/六年而滅)李世勣在黎陽唐主遣
　使以宻首示之世勣北面號慟表請收葬詔歸其屍
　世勣舉軍縞素葬之宻素得士心哭之多嘔血(張善/相降)
　(于唐後為王/世充所殺)
髙開道據魚陽自稱燕王
　署置百官有衆數萬(懐戎浮屠髙曇晟殺令據縣自/號大乗皇帝遣使約開道為兄)
　(弟開道引衆從之居三月殺曇晟并有其地/  懐戎北齊縣故城在今宣化府保安州)
唐以李素立(趙州髙邑人/義深曽孫)為侍御史(唐六典侍御/史從六品上)
　有犯法不至死者唐主特命殺之監察御史(六典監/察御史)
　(從八/品上)李素立諌曰三尺法王者所與天下共也法一
　動摇人無所措手足陛下甫創鴻業奈何棄法臣不
　敢奉詔唐主從之命所司授以七品清要官擬雍州
　司戸唐主曰要而不清又擬秘書郎唐主曰清而不
　要遂擢授侍御史
隋唐
(已隋恭帝侗皇泰二年唐武徳二年鄭王王世充開明/夘元年梁玉沈法興延康元年吳王李子通明政元年)
(是嵗隋梁楚粲亡并楚夏定楊梁師都梁銑凡七國嗣/再是年以後分據諸國依十六國之例非建國改元)
(位嵗首俱/不備列)春正月隋王世充殺總管劉孝元獨孤武都
　王世充之敗李宻也隋主以為太尉尚書令使開府
　備置官屬于是世充盡取隋朝顯官名士為大尉府
　屬杜淹(字執禮/如晦叔)戴胄(字元𦙍相/州安陽人)皆預焉(世充専總朝/政設三榜于)
　(府外上書陳事者日以百數世充悉引見殷勤慰諭/人人自喜然終無所施行下至士卒厮養皆以甘言)
　(悦之而實/無恩施)馬軍總管獨孤武都為世充所親任步軍
　總管劉孝元與武都從弟機等謀召唐兵使崔孝仁
　說武都為内應武都從之事泄世充皆殺之
淮安(本顯州大業初改郡/今南陽府泌陽縣是)楊士林擊朱粲破之
　朱粲有衆二十萬剽掠漢淮間每破州縣食其積粟
　將去悉焚其餘軍中乏食乃教士卒烹婦人嬰兒噉
　之曰肉之美者無過于人但使他國有人何憂于餒
　于是諸城堡相率叛之淮安土豪楊士林起兵攻粲
　旁郡響應粲大敗奔菊潭(本漢酈縣隋更名故城在/今南陽府内鄉縣縣西北)
　(有菊潭水極甘芳飲/者多夀隋以此名縣)士林帥漢東四郡降唐唐以為
　顯州(唐改郡為/州從舊稱)道行臺(已而粲降唐唐以為楚王使/散騎常侍段確勞粲確醉戲)
　(粲曰聞卿好噉人人作何味粲曰噉醉人正如糟彘/確怒罵曰狂賊入朝為一頭奴耳復得噉人乎粲烹)
　(食之遂屠菊潭奔王世充後世充敗粲斬于洛水上/士庶擲瓦礫擊其尸須臾若冡楊士林後為長史田)
　(瓚所殺以/州歸唐)
二月唐定租庸調法
　其法以人丁為本田則有租身則有庸戸則有調損
　益厯代之制而定之(制詳後取按租取于田即粟米/之征庸  于丁即力役之征調)
　(取于户即布/縷之征也)
唐置宗師
　詔諸宗姓居官者在同列之上未仕者免徭役每州
　置宗師一人以攝總别為團伍
夏王建徳破宇文化及于聊城(注見/前)誅之
　宇文化及誘海曲(注見/前)諸賊帥王薄等共守聊城竇
　建徳謂其下曰隋為吾君吾為隋民化及弑逆不可
　不討乃引兵趣聊城與化及連戰大破之生擒化及
　先謁隋蕭后稱臣素服哭煬帝盡哀收傳國璽執智
　及與其黨集隋宫而斬之以檻車載化及斬之襄國
　(建徳每克城得資財悉以分將士常食蔬茹粟飯妻/曹氏不衣紈綺婢妾纔十許人得隋宫人數千即時)
　(散遣以裴矩為左僕射自餘隨才授職欲詣闗中及/東都者聴之王薄等皆歸建徳薄尋降唐授齊州總)
　(管後為李/武意所殺)
唐以宇文士及為上儀同封徳彞為内史侍郎
　初唐主與宇文士及善化及既死手詔召之士及與
　封徳彞來降時士及妹為昭儀由是授上儀同唐主
　以徳彞諂詐不忠罷遣就舍徳彝以秘䇿干唐主唐
　主悅拜内史舍人俄遷侍郎
隋王世充侵唐穀州(隋開皇中置大業初改新安郡/唐復為州今河南府新安縣是)
　王世充以秦叔寳程知節(李宻敗後二/人皆歸世充)為將軍待之
　皆厚然二人疾世充多詐知節謂叔寳曰王公器度
　淺狹多妄語好咒誓乃老巫嫗耳豈撥亂之主乎至
　是世充與唐兵戰于九曲(城名在今河南府宜陽縣/水經注洛水自宜陽而東)
　(逕九曲南即此王幼學/釋為鄯州之九曲誤)叔寳知節以數十騎西馳百
　許步下馬拜世充曰荷公殊禮深思報効公猜忌信
　䜛非僕托身之所請從此辭遂降于唐秦王世民以
　叔寳為總管知節為統軍既而世充將李君羨(武安/人)
　田留安(臨邑/人)羅士信皆降于唐(士信初從李宻擊世/充兵敗為世充所得)
　(世充厚禮之既而得邴元真等待之如士信士信恥/之故降唐元真尋為宻故將杜才幹所殺持其首以)
　(祭宻/墓)
唐以楊恭仁(隋觀王/雄之子)為涼州總管
　恭仁素習邊事曉羌胡情偽民夷悅服自蔥嶺以東
　並入朝貢
隋王世充自稱鄭王加九錫夏四月世充稱帝
　初王世充既殺元盧慮人情未附猶媚事隋主既而
　漸驕横不復朝謁及是召集文武議受九錫參軍戴
　胄固諌世充怒出為鄭州長史乃使段達等言于隋
　主(隋主曰鄭公近平李宻已拜太尉自是以来未有/殊績俟天下稍平議之未晚達曰太尉欲之隋主)
　(熟視曰/任公)達等遂稱詔進世充爵鄭王加九錫四月世
　充令長史韋節等造禪代儀稱隋主命禪位于鄭(世/充)
　(先遣段達等入奏隋主曰天命不常鄭王功徳甚盛/願陛下遵唐虞之迹隋主怒曰天下者髙祖之天下)
　(若隋祚未亡此言不應發必天命已改何煩禪讓公/等或祖禰舊臣或台鼎髙位既有斯言朕復何望世)
　(充乃幽隋主于含凉殿雖有三表/陳讓及敕書敦勸隋主皆不之知)世充遂備法駕入
　宫即皇帝位奉隋主為潞國公(納言蘇威年老不任/朝謁世充以威隋代)
　(重臣欲以炫耀士民每勸進必冠威名及受殊禮之/日扶威置百官之上然後南面正坐受之既受禪以)
　(威為太師又以陸徳明為其子漢王元恕師令元恕/就徳明家行束脩禮徳明恥之故服巴豆散對之遺)
　(利竟不與語行陸徳明/名元朗以字  吳人)
夏王建徳立楊政道為鄖公
　建徳初結好于王世充及聞世充自立乃絶之始建
　天子旌旗出入警蹕立隋齊王暕遺腹子政道為鄖
　公然猶倚突厥以壯兵勢隋義成公主遣使迎蕭后
　建徳遣之又傳宇文化及首以獻公主(已而突厥立/政道為隋王)
　(居定/襄)
唐遣安興貴襲執涼王軌以歸殺之河西平
　先是唐册使至涼州軌欲去帝號受唐爵曹珍請依
　蕭詧事魏故事軌乃遣鄧曉奉書稱皇從弟大凉皇
　帝臣軌唐主怒乃遣吐谷渾伐之(隋煬帝征吐谷渾/可汗伏允奔党項)
　(煬帝立其質子順為主不果入㑹中國亂伏允收還/故地唐主與之連和許以順還之伏允喜起兵擊軌)
　(數遣使入貢請/順唐主遣之)至是軌將安修仁之兄興貴仕長安
　表請說軌唐主曰軌豈口舌所能下興貴曰臣家在
　涼州奕世豪望為民夷所附弟修仁又軌所信任軌
　聴臣固善不聴則圖之唐主乃遣之興貴至乗間說
　軌以竇融故事軌不聴興貴乃與修仁結諸胡起兵
　擊軌軌敗被執河西平(鄧曉在長安舞蹈稱慶唐主/曰汝為使臣聞國亡而不戚)
　(既不忠于軌其肯為/朕用乎遂廢之終身)軌至長安斬于西市(軌自起至/亡凡三年)
　唐主以興貴修仁為左右武侯大將軍
五月鄭王王世充弑隋主侗
　世充以裴仁基行儼(李宻敗後仁基父子為世充所/獲仁基為尚書行儼為大將軍)
　有威名忌之仁基父子知之亦不自安乃與尚書左
　丞宇文儒童等謀殺世充復立隋主事泄皆夷三族
　世充之兄世惲曰儒童等謀反正為隋主尚在故也
　不如早除之世充遣人酖之隋主請與太后訣不許
　乃布席禮佛曰願自今以往不復生帝王家飲藥不
　能絶以帛縊殺之(諡曰恭/皇帝)
秋七月唐置十二軍
　置十二軍分統闗内諸府皆取天星為名(初析闗中/為十二道)
　(萬年道為參旗軍長安道為鼓旗軍富平道為元戎/軍醴泉道為井鉞軍同州道為羽林軍華州道為騎)
　(官軍西麟道為苑游軍寜州道為折威軍岐州道為/平道軍豳州道為招揺軍涇州道為天紀軍宜州道)
　(為天/節軍)每軍將副各一人督以耕戰之務由是士馬精
　彊所向無敵(後武徳六年十二/軍俱廢尋又復之)
西突厥遣使入貢于唐
　初西突厥曷娑那可汗入隋(事具/前)國人立其叔父號
　射匱可汗(達頭可/汗之孫)射匱既立拓地東至金山(注見/前)西
　至海(即今大/西洋)遂與北突厥為敵建庭于龜兹北三彌
　山射匱卒弟統葉䕶可汗立統葉䕶勇而有謀北并
　鐵勒控弦數十萬據烏孫故地又移庭于石國(胡三/省注)
　(康居支庶之分治柘/析城漢時大宛北鄙)北千泉(其地有雪山/多泉故名)西域諸國
　皆臣之統葉䕶各遣吐屯(注見/前)監之督其征賦至是
　入貢于唐
八月唐酅公薨(諡曰隋/恭帝)
唐殺其民部尚書劉文靜
　文靜自以才畧功勲在裴寂之右而位居其下意甚
　不平數侵侮寂由是有隙文靜家數有妖弟文起召
　巫厭勝文靜有妾無寵使其兄上變告之唐主以文
　靜屬吏遣寂問狀秦王世民固請曰昔在晉陽文靜
　先建非常之策始告寂知及克京城任遇懸隔今文
　靜觖望則有之非敢謀反寂曰文靜才畧過人性復
　粗險天下未定留之必貽後患唐主卒用寂言殺之
沈法興稱梁王于毗陵李子通稱吳帝于江都
　沈法興稱梁王都毗陵性殘忍専尚威刑其下離怨
　時杜伏威據厯陽陳稜據江都李子通據海陵俱有
　窺江表之心子通攻江都克之稜奔伏威子通入江
　都即帝位國號吳(伏威尋降唐唐以為和州總管江/和州北齊以厯陽郡置今州隸)
　(南/)
定陽可汗武周取唐并州總管裴寂軍潰齊王元吉奔
長安
　先是武周取唐榆次(漢縣厯代因之今/屬山西太原府)進圍并州元
　吉拒却之(元吉時/守晉陽)武周又遣宋金剛寇并州(金剛本/易州賊)
　(為竇建徳所敗奔武周武周號曰宋王委以軍事金/剛說武周圖晉陽南向爭天下武周使將兵寇并州)
　(自進陷介州介介州隋/置今汾州府  休縣是)唐以裴寂為總管拒之至是
　寂為金剛所敗軍潰自晉州以北城鎮皆沒武周進
　逼并州元吉紿其參佐夜擕妻妾奔還長安武周據
　太原遣金剛攻晉州拔之進逼絳州陷龍門
唐以李綱為太子少保
　初綱以尚書領太子詹事太子建成始甚禮之久之
　漸昵近小人以秦王世民功髙忌之綱屢諫不聴乃
　乞骸骨唐主罵曰卿為何潘仁(西域商胡入司竹/園為盜後歸唐)長
　史乃恥為朕尚書邪綱曰潘仁賊也每欲妄殺人臣
　諫之則止為其長史可以無愧陛下創業明主臣所
　言如水投石于太子亦然臣何敢久汚天臺辱東朝
　乎唐主曰知公直士勉留輔吾兒以為太子少保尚
　書詹事如故綱復諫太子飲酒無節及信䜛慝疎骨
　肉太子不懌綱固稱老病辭職乃解尚書仍為少保
　(唐主嘗考第羣臣以綱及孫伏伽為第一謂裴寂曰/隋以主驕臣諂亡天下朕即位以來每虚心求諫唯)
　(綱盡忠欵伏伽誠直餘人皆踵弊風俛首而已豈朕/所望哉朕視卿如愛子卿當視朕如慈父有懐必盡)
　(勿自/隠也)
冬定楊將宋金剛取澮州(唐置今平陽/府翼城縣是)唐遣秦王世民
擊之
　宋金剛取澮州陷之軍勢甚銳唐主欲棄大河以東
　謹守闗西秦王世民請曰太原王業所基國之根本
　河東殷實京邑所資若舉而棄之臣竊憤恨願假臣
　精兵三萬必平殄武周克復汾晉唐主于是發闗中
　兵以益世民使擊武周
夏王建徳克唐黎陽虜淮安王神通(唐主/從弟)李世勣降遂
定衛滑齊充等州
　先是唐以淮安王神通為山東安撫大使已而竇建
　徳取唐邢(今順徳/府是)滄(注見/前)洺(今廣平/府是)相(注見/前)等州神
　通不能拒就世勣于黎陽建徳又取趙州(建徳執總/管張志昻)
　(慰撫使張道源以其不早降欲殺之國子祭酒凌敬/曰大王使髙士興拒羅藝于易水藝纔至興即降大)
　(王以為何如/建徳悟釋之)至是建徳進趣衛州過黎陽二十里世
　勣遣騎將邱孝剛偵之與建徳遇擊之建徳敗走其
　大軍救之斬孝剛建徳怒還宫黎陽克之虜淮安王
　神通及世勣父盖并魏徵等世勣走免數日以父故
　還詣建徳降建徳使守黎陽而以其父為質以徵為
　起居舍人遂徙都洺州(滑州刺史王軌奴殺軌擕其/首詣建徳降建徳曰奴殺主)
　(大逆立斬之反軌首于滑州吏民感悅即日降于是/旁近郡縣及徐圓朗等皆附唐主遣使與建徳修好)
　(建徳以淮安王/神通等歸之)
唐以夏侯端(壽春人/詳之孫)為秘書監
　初唐主遣秘書監夏侯端安撫淮左端傳檄州縣東
　至于海南至于淮二十餘州皆降㑹汴亳降鄭(王世/充徇)
　(地至滑臺汴/亳等州降之)還路遂絶端素得衆心所從二千人雖
　糧盡不忍委去從行五日餒死及遇賊奔潰唯存五
　十二人時河南之地皆入世充唯把州刺史李公逸
　(雍邱/人)為唐堅守遣兵迎端館給之世充遣使召端解
　衣遺之除書以端為淮南郡公端對使者焚書毁衣
　曰夏侯端天子大使豈受王世充官乎汝欲吾往唯
　取吾首耳因解節旄懐之置刃于竿自山中西走冒
　踐荆棘晝夜兼行得達宜陽從者墜崖溺死為虎狼
　所食又喪其半端詣闕見唐主但謝無功初不自言
　艱苦唐主復以為秘書監(時又遣大理卿郎楚之安/撫山東楚之為竇建徳所)
　(獲不屈竟得還李公逸守孤城唐不能救公逸乃留/其屬李善行守雍邱身帥輕騎入朝為世充所獲世)
　(充謂曰卿越鄭臣唐其說安在公逸曰我于天/下唯知有唐不知有鄭世充怒斬之善行亦死)
(庚唐武徳三年是嵗并楚夏定楊梁師都梁/辰銑鄭梁法興吳凡九國定楊梁法興亡)春正月李
世勣復歸于唐
　李世勣欲歸唐恐禍及其父謀于郭孝恪孝恪曰今
　新事竇氏動則見疑宜立效以取信然後可圖也世
　勣乃襲獲嘉(隋改漢修武縣置今/縣屬河南衛輝府)擊新鄉(隋改漢獲/嘉縣置今)
　(縣亦屬/衛輝府)虜世充將劉黒闥(黒闥漳南人少與建徳善/王世充嘗竊笑其所為至)
　(是歸建徳/署為將軍)建徳由是親世勣世勣因勸建徳取孟海
　公所據曹戴二州遂臨徐兖以向河南建徳以為然
　遣其妻兄曹旦將兵先渡河世勣㑹之世勣謀俟建
　徳至襲殺之冀得其父并建徳土地歸唐久之建徳
　不至世勣欲襲曹旦營聞已有備乃與郭孝恪數十
　騎奔唐(建徳羣臣請誅世勣父建徳曰世勣為唐臣/不忘故國忠臣也其父何罪赦之明年二月)
　(建徳克周橋/虜孟海公)
二月唐改官名
　納言為侍中内史令為中書令給事郎為給事中
夏四月唐秦王世民擊宋金剛破之定楊可汗武周及
金剛皆走死
　先是世民自龍門渡河屯栢壁(城名在絳/州西南)與金剛相
　持民間聞世民來莫不歸附世民休兵秣馬堅壁不
　戰惟令偏裨乗間抄掠(永安王孝基等攻賊帥吕崇/荗金剛遣其將尉遲敬徳尋)
　(相救之虜孝基等將還世民遣殷開山邀之于美良/川大破之敬徳相潛引精騎向蒲坂世民自將步騎)
　(從間道邀擊又大破之敬徳僅以身免悉俘其衆朔/永安王孝基唐主從父弟尉遲敬徳名恭以字行)
　(州人美良川/在絳州東北)諸將咸請戰世民曰金剛懸軍深入兵
　精將猛利在速戰我養鋭以挫其鋒俟其糧盡自當
　遁走當待此機未宜速戰也(孝基謀逃歸/武周殺之)至是金剛
　食盡北走世民追及尋相大破之乗勝逐北一晝夜
　行二百餘里戰數十合劉𢎞基諫世民曰功難成而
　易敗機難得而易失必乗此勢取之遂進追及金剛
　于雀鼠口一日八戰皆破之俘斬數萬人世民不食
　二日軍中止有一羊與將士分食之引兵趣介休(注/見)
　(前/)金剛以衆二萬出西門背城布陳南北七里李世
　勣與戰小却世民帥精騎擊之出其陳後金剛大敗
　尉遲敬徳尋相舉介休及永安(注亦/見前)降(世民得敬徳/喜甚使將其)
　(舊衆八千與諸營相參屈突通/慮其為變以為言世民不聴)劉武周聞金剛敗大
　懼棄并州走突厥金剛欲復戰衆莫肯從亦走突厥
　世民入并州武周所得州縣皆入于唐未㡬武周謀
　歸馬邑事泄突厥殺之(武周起兵/六年而滅)金剛謀走上谷突
　厥追獲腰斬之(武周之南冦也其黨苑君璋諫曰唐/主舉一州之衆直取長安所向無敵)
　(此乃天授非人力也不如北連突厥南結唐朝南面/稱孤足為長䇿武周不聴及敗泣謂君璋曰不用公)
　(言以至于此人/苑君璋馬邑)
五月唐立老子廟
　晉州人吉善行自言于羊角山(在今平陽府/浮山縣南)見白衣
　老父曰為吾語唐天子吾而祖也詔于其地立廟
秋七月唐遣秦王世民督諸軍伐鄭
　唐主詔秦王世民督諸軍擊世充(屈突通二子在洛/陽唐主謂通曰今)
　(欲使卿東征如卿二兒何通曰臣昔為俘囚分當就/死陛下釋縛加以恩禮當是時臣心口相誓期以更)
　(生餘年為陛下盡節但恐不獲死所耳今得備先/驅二兒何足顧乎唐主歎曰徇義之士一至此乎)世
　民遣行軍總管史萬寳自宜陽南據龍門(此伊闕也/俗亦名龍)
　(門/)劉徳威自太行東圍河内王君廓(并州石/艾人)自洛口
　斷其餉道黄君漢攻迴洛城大軍屯于北邙連營以
　逼之(世充陳于青城宫世民亦置陳當之世充隔水/謂世民曰唐帝闗中鄭帝河南世充未嘗西侵)
　(王忽舉兵東來何也世民使應之曰四海咸仰皇風/惟公獨阻聲教為此而來世充曰相與息兵講好不)
　(亦善乎又應之曰奉詔取東都不令講好也至暮/各引兵還  青城宫在洛陽縣北大業初所建)已
　而世民遣王君廓攻轘轅(注見/前)拔之于是河南州縣
　相繼降唐(杜才幹以濮州降楊慶以管州降魏陸以/滎州降王雄以陽城王要漢以汴州皆來)
　(降王楊慶隋河間王𢎞之子管州隋以管城縣置滎/州  世充以滎陽縣置管城滎陽及陽城汴州注俱)
　(見/前)世充子元應鎮虎牢聞諸州叛奔還洛陽許亳等
　州(許州即潁州亳州/即譙郡注俱見前)亦降于唐(時劉武周降將尋相/等多叛去諸將疑尉)
　(遲敬徳囚之屈突通殷開山言于世民曰敬徳驍勇/絶倫留之恐為後患不如殺之世民曰敬徳若叛豈)
　(在尋相之後耶遽命釋之引入臥内賜之金曰丈夫/意氣相期勿以小嫌介意必欲去者以此金相資表)
　(一時共事之情也世民以五百騎行戰地世充帥步/騎萬餘猝至圍之單雄信引槊直趣世民敬徳躍馬)
　(大呼横刺雄信墜馬翼世民出圍更帥騎兵還戰會/屈突通引兵至世充敗去世民謂敬徳曰公何相報)
　(之速也自是/寵遇日隆)
冬十月夏王建徳圍幽州髙開道遣使降唐
　竇建徳圍幽州李藝告急于髙開道開道帥二千騎
　救之建徳兵引去開道因藝遣使降唐唐以為蔚州
　(唐置今屬/宣化府)總管賜姓李氏封北平郡王(已而建徳帥/衆二十萬復)
　(攻幽州兵已攀堞薛萬均萬徹帥/敢死百人從地道出其背擊走之)
鄭遣使如夏乞師
　初王世充侵黎陽竇建徳襲破其殷州(注見/前)以報之
　自是二國交惡信使不通及唐兵逼洛陽世充遣使
　求救于建徳夏中書侍郎劉彬請解仇救鄭(彬曰唐/得闗西)
　(鄭得河南夏得河北共成鼎足之勢今唐舉兵臨鄭/鄭地日蹙鄭亡則夏不能獨立矣不如解仇除忿發)
　(兵救之夏擊其外鄭攻其内破唐必矣唐師既退徐/觀其變若鄭可取則取之併二國之兵乗唐師之老)
　(天下可/取也)建徳從之
十二月吳主子通敗梁兵取京口杜伏威擊之子通敗
走襲梁梁王法興走死
　李子通渡江攻沈法興取京口法興敗走呉郡于是
　丹陽毘陵等郡皆降于子通杜伏威遣輔公祏攻之
　子通大敗棄江都保京口江西之地盡入于伏威伏
　威徙居丹陽子通復東走太湖收合亡散得二萬人
　襲沈法興于吳郡大破之法興赴江溺死(法興起事/三年而滅)
　子通軍勢復振帥其羣臣徙都餘杭盡取法興之地
　北自太湖南至嶺東包㑹稽西距宣城皆有之
(辛唐武徳四年是嵗夏鄭梁銑/已吳亡并楚梁師都凡三國)春二月唐以趙郡王孝
恭為䕫州(唐以巴東郡置/今為府屬四川)總管李靖為行軍總管
　先是唐主遣開府李靖詣䕫州經畧蕭銑靖至峽州
　(本梁宜州後周更名/今湖北宜昌府是)阻銑兵不得進唐主敕峽州刺
　史許紹(字嗣宗/安陸人)斬之紹惜其才為之奏請得免已而
　唐峽州兵伐梁拔荆門鎮(在荆州府宜都/縣以荆門山名)黔州(後周/置今)
　(四川黔彭㕔/彭水縣是)兵伐梁又拔其五州四鎮至是靖說孝
　恭攻取蕭銑十䇿孝恭上之詔以孝恭為䕫州總管
　使大造舟艦習水戰以靖為行軍總管委以軍事靖
　說孝恭悉召巴蜀酋長子弟量才授任置之左右外
　示引擢實以為質(蕭銑性猜忌大將軍董景珍弟謀/作亂事泄伏誅景珍據長沙郡降)
　(唐銑遣張繡討之景珍為部下所殺繡恃功/驕恣銑又殺之由是諸將皆離心兵勢益弱)
唐秦王世民敗鄭主世充于穀水(注見/前)進圍洛陽
　世民奏請唐主進圍東都移軍青城(即青/城官)壁壘未立
　王世充帥衆二萬臨穀水以拒之諸將皆懼世民曰
　賊勢窘矣悉衆而出邀幸一戰今日破之後不敢復
　出矣命屈突通率步卒五千渡水擊之兵交世民引
　騎南下身先士卒與通合勢衆殊死戰散而復合者
　數四自辰至午世充兵始退世民縱兵乗之直抵城
　下遂圍之城中守禦甚嚴世民四面攻之旬餘不能
　克將士皆疲敝思歸總管劉𢎞基請班師世民曰東
　方諸州已望風欵服洛陽孤城勢不能久功在垂成
　奈何棄之乃下令軍中曰敢言班師者斬衆乃不敢
　復言(唐主亦宻敕世民使還世民遣封徳彞言于唐/主曰世充號令所行一城而已智盡力窮克在)
　(朝夕若旋師賊勢復振後必難圖唐主/從之世民又遣王君廓夜襲虎牢拔之)
突厥寇唐汾隂(注見/前)
　突厥頡利可汗(始畢可汗之弟始畢卒弟處/羅可汗立處羅卒弟頡利立)士馬雄
　盛有憑陵中國之志王世充使人說之曰昔啟民奔
　隋賴文帝之力有此土宇子孫享之今唐天子非文
　帝子孫宜奉楊政道伐之以報文帝之徳頡利然之
　唐主以中國未寜待突厥甚厚而頡利求請無厭言
　辭驕慢至是冦汾隂(已而唐主遣使賂頡利并許結/婚頡利乃遣使如唐未㡬頡利)
　(帥騎十五萬入雁門冦并州唐主遣襄邑王神符等/擊破之乃遣鄭元璹詣頡利責以負約頡利頗慙元)
　(璹因說之還師修好頡利悅遂引兵還/襄邑王神符唐主從弟鄭元璹譯之子)
夏王建徳將兵救鄭夏五月唐秦王世民大破擒之鄭
主世充降
　唐兵圍洛陽掘塹築壘而守之城中乏食死者相倚
　于道竇建徳悉發其衆西救洛陽陷管州及滎陽
　翟等縣水陸並進兵十餘萬軍于成臯之東原遣使
　與王世充相聞先是建徳遺秦王世民書請退軍潼
　闗返鄭侵地復修前好世民不許(世民集將佐議皆/請避其鋒郭孝恪)
　(曰世充窮蹙垂將面縛建徳逺來助之此天意欲兩/亡之也宜據武牢以拒之伺間而動破之必矣記室)
　(薛收曰世充府庫充實所將皆江淮精鋭但乏糧食/故為我持建徳自將逺來亦當極其精銳若縱之至)
　(此兩冦合從轉河北之粟以饋洛陽則戰争方始混/一無期今宜分兵守洛陽深溝髙壘勿與戰大王親)
　(率驍銳先據成臯以逸待勞決可克也建徳既破世/充自下不過二旬兩主就縛矣世民善之蕭瑀屈突)
　(通封徳彝皆欲退保新安以乗其弊世民曰建徳逺/來吾據武牢扼其咽喉彼若争鋒取之甚易若其不)
　(戰旬月之間世充自潰一舉兩克在此行也若不速/進賊入武牢諸城新附必不能守兩賊併力其勢必)
　(彊何弊之乗吾計決矣避薛收字伯褒/道衡子武牢即虎牢唐  諱虎皆改武)乃中分麾下
　使屈突通等副齊王守東都世民自將驍勇東趣武
　牢正晝出兵厯北邙抵河陽趍鞏世充莫測竞不敢
　出世民遂入武牢(世民將驍騎五百出覘建徳營縁/道分留使李世勣程知節秦叔寳)
　(將之伏于道旁纔餘四騎偕進去建徳營三里所建/徳遊兵遇之世民大呼曰我秦王也引弓射之斃其)
　(一將建徳大驚出五六千騎逐之世民按轡徐行追/騎將至則射之止而復來如是再三世民逡巡稍却)
　(以誘之既入伏世/勣等奮擊大破之)建徳迫于武牢累月不得進戰數
　不利將士思歸世民又遣王君廓將輕騎千餘掠其
　糧運(淩敬言于建徳曰大王宜悉兵濟河攻懐州河/陽遂建旗鼓踰大行入上黨徇汾晉趣蒲津拓)
　(地收兵則闗中震懼鄭圍自解建徳將從之而世充/遣使告急又隂以金玉啗建徳諸將諸將皆欲戰建)
　(徳乃謝敬其妻曹氏曰祭酒/之言不可違也建徳不聴)五月建徳悉衆出牛口
　(峪名在開封府/氾水縣西北)置陳亘二十里鼔行而進諸將皆懼
　世民升髙望之謂諸將曰賊起山東未嘗見大敵今
　度險而囂是無紀律逼城而陳有輕我心我按兵不
　出彼勇氣自衰陳久卒饑勢將自退追而擊之無不
　克矣建徳列陳自辰至午士卒饑倦逡巡欲退世民
　命宇文士及將三百騎經建徳陳西馳而南上建徳
　陳動世民曰可擊矣世民率輕騎先進大軍繼之直
　薄其陳建徳方朝羣臣召騎兵使拒唐兵阻朝者不
　得過建徳揮朝者令退進退之間唐兵已至于是大
　戰世民帥史大奈(西突厥/特勒)程知節秦叔寳等卷斾而
　入出于陳後張唐旗幟建徳將士見之大潰建徳中
　槊墜馬車騎將軍楊武威擒之(世民讓之曰我討世/充何預汝事建徳曰)
　(今不自來恐煩逺取年/建徳起兵至滅凡六)建徳將士皆潰去俘獲五萬
　人世民即日散遣使還鄉里遂囚建徳至洛陽城下
　以示世充世充乃素服帥其子及羣臣三千餘人詣
　軍門降(世充簒凡/三年滅)于是部分諸軍先入洛陽分守市
　肆禁止侵掠無敢犯者世民乃入宫城命房元齡收
　隋圖籍制誥已為世充所毁命蕭瑀等封府庫收其
　金帛頒賜將士收段達單雄信等十餘人斬之(世民/坐閶)
　(闔門蘇威請見稱老病不能拜世民遣人數之曰公/隋室宰相危不能扶使君弑國亡見李宻王世充皆)
　(拜伏舞蹈今既/老病何勞相見)世民觀隋宫殿歎曰逞侈心窮人力
　欲無亡得乎命撒端門樓焚乾陽殿毁則天門闕廢
　諸道塲(建徳餘衆走至洺州欲立建徳養子為主徵/兵以拒唐僕射齊善行曰夏王英武士馬精)
　(强一朝為擒易如反掌豈非天命有所屬耶今喪敗/如此必無所成不若委心請命于唐乃與裴矩曹旦)
　(帥百官奉建徳妻曹氏及傳國八璽請降于唐王世/充弟世辯亦以徐宋等三十八州請降淮安王神通)
　(又徇下山東/三十餘州)世充建徳之地悉平世民還長安獻俘
　太廟赦世充斬建徳(詔赦世充為庶人徙蜀定州刺/史獨孤修徳以其父機前為世)
　(充所殺乃矯詔殺世充以報父仇/詔免修徳官  獨孤機事見前)
秋七月唐以蘇世長(武功/人)為諫議大夫
　王世充僕射蘇世長以襄州來降唐主與之有舊既
　至長安以為諫議大夫(世長嘗從校獵髙陵大獲禽/獸唐主曰今日樂乎世長曰)
　(不滿十旬未足為樂唐主變色既而笑曰狂態復發/邪對曰于臣則狂于陛下甚忠嘗侍宴披香殿酒酣)
　(謂唐主曰此殿煬帝之所為邪唐主曰卿諫似直而/實多詐豈不知此殿朕之所為乎對曰臣實不知但)
　(見其華侈非興王之所為耳昔侍陛下于武功見所/居宅僅庇風雨當時亦以為足今因隋之宫室已極)
　(侈矣而又増之將何以/矯其失乎唐主深然之)
唐初行開元通寳錢
　隋末錢幣濫薄至裁皮糊紙為之民間不勝其弊至
　是初行開元通寳錢徑八分重二銖四絫(十黍為絫/十絫為銖)
　積十錢重一兩輕重大小最為折衷逺近便之(置監/于洛)
　(并幽益等州秦王世民齊王元吉賜三罏/裴寂賜一罏聴鑄錢餘盜鑄者身死家没)
竇建徳故將劉黑闥起兵漳南
　竇建徳諸將居閭里暴横為民患唐官吏以法繩之
　皆驚懼不安㑹詔悉徵建徳故將于是范願髙雅賢
　等相謂曰王世充以洛陽降唐其將相大臣皆夷滅
　吾屬至長安必不免矣且夏王得淮安王遇以客禮
　唐得夏王即殺之吾屬皆為夏王所厚今不為之報
　仇無以見天下之士乃謀作亂卜之以劉氏為主吉
　因相與之漳南見建徳故將劉雅雅曰天下適安定
　吾將老于耕桑不願復起兵衆怒殺之故漢東公劉
　黑闥屏居漳南諸將詣之告以其謀黑闥方種蔬即
　殺耕牛與之飲食定計聚衆襲縣據之既又陷㓱縣
　建徳舊黨稍出歸之乃為壇于漳南祭建徳告以舉
　兵之意自稱大將軍唐主詔將軍秦武通定州總管
　李元通(藍田/人)擊之又詔李藝引兵㑹擊
八月丙戌朔日食
唐徐圓朗以兵應劉黑闥
　圓朗初附李宻宻敗歸竇建徳唐平洛陽圓朗請降
　授兖州總管㑹劉黑闥兵起圓朗應之自稱魯王
唐蠲太常樂工為民
　詔以太常樂工皆前代因罪配没子孫相承多厯年
　所並蠲為民且令執事若仕宦入流(從九品以上/為流内官)勿
　使追集
冬十月唐以秦王世民為天䇿上將
　唐主以秦王世民功大前代官皆不足以稱之特置
　天䇿上將位在王公上以世民為之開府置屬世民
　以海内浸平乃開館以延文學之士杜如晦房元齡
　虞世南禇亮姚思亷李元道(隴西/人)蔡允恭(江陵/人)薛元
　敬(收從/子)顔相時(字睿師/古弟)蘇朂(字慎行/武功人)于志寧蘇世長
　薛收李守素(趙州/人)陸徳明孔穎達(字仲達/衡水人)盖文達(信/都)
　(人/)許敬宗(字延族善/心之子)為文學館學士分為三番更日
　直宿世民暇日輒至館中討論文籍或至夜分使庫
　直閻立本(京兆萬/年人)圖像褚亮為贊號十八學士士大
　夫得預其選者時人謂之登瀛洲(時府僚多補外官/如晦亦出為陜州)
　(長史元齡曰如晦王佐之才大王欲經營四方非如/晦不可世民即奏留之使參謀帷幄軍中多事如晦)
　(剖決如流世民每克城諸將争取寳貨元齡獨收采/人物致之幕府每令入奏事唐主曰元齡為吾兒陳)
　(事雖隔千里/皆如面談)
唐使趙郡王孝恭李靖伐梁梁主銑降
　唐發巴蜀兵以孝恭李靖統之自䕫州東擊蕭銑(時/峽)
　(江方漲諸將請俟水落靖曰兵貴神速今吾乗江/漲掩其不備可成擒也孝恭乃東下銑果不為備)孝
　恭等拔其荆門宜都(注俱/見前)二鎮進至夷陵入北江(江/水)
　(至枝江縣百里洲分而為二其/出洲北而東流者謂之北江)銑以罷兵營農宿衛
　纔數千人聞唐兵至倉猝徵兵未集乃悉出見兵拒
　戰孝恭逆擊敗走銑衆委舟收掠軍資靖見其衆亂
　縱兵奮擊大破之乗勝直抵江陵入其外郭大獲舟
　艦靖使散之江中(諸將皆曰破敵所獲當藉其用奈/何棄之靖曰吾懸軍深入若攻城)
　(未拔援兵四集吾表裏受敵進退不獲雖有舟楫將/安用之今棄舟艦使塞江而下援兵見之必謂江陵)
　(已破未敢輕進往來覘伺/動淹旬月吾必取之矣)援兵見舟艦疑不敢進遂
　圍江陵銑内外阻絶問䇿于岑文本文本勸銑降銑
　謂羣臣曰天不祚梁不可復支矣必待力屈則百姓
　蒙患奈何以我之故陷百姓于塗炭乎以太牢告廟
　下令出降守城者皆哭銑帥羣臣緦縗布幘詣軍門
　曰當死者唯銑耳百姓無罪願不殺掠(孝恭入城諸/將欲大掠岑)
　(文本曰江南之民遭隋虐政重以征戰跂踵連頸以/望真主以蕭后君臣決計歸命庶幾有所息肩今若)
　(縱兵俘掠士民失望恐自此以南無復向化之心矣/孝恭稱善遂禁止之諸將又言梁將帥拒鬬死者請)
　(籍其家以賞將士靖曰王者之師宜使義聲先路彼/為其主鬭死乃忠臣也豈可同之叛逆之科乎于是)
　(城中安堵秋毫無犯南方/州縣聞之皆望風欵附)孝恭送銑長安斬于都市
　(銑建國凡/五年而滅)以孝恭為荆州總管靖為上柱國安撫嶺
　南(先是銑遣劉洎畧地嶺表得五十餘城未還而銑/敗洎以所得城來降靖既度嶺所至皆下銑桂州)
　(總管李襲志帥所部來降以靖代之引兵下九十六/州得户六十餘萬  劉洎字師道江陵人李襲志字)
　(重光金城/安康人)
十一月唐杜伏威擊李子通執送長安
　伏威遣其將王雄誕(曹州濟/隂人)擊子通子通窮蹙請降
　伏威執送長安(子通僭號/七年而亡)唐主釋之(時新安汪華據/黟歙聞人遂安)
　(據崑山伏威皆降之于是盡有淮南江東之地華後/歸唐為總管  黟歙皆漢縣今歙縣為徽州府治黟)
　(縣屬/府)
髙開道叛唐復稱燕王
　幽州饑李藝告糴于髙開道許之藝發三千人車數
　百乗馬千匹往受粟開道悉留之告絶于藝復稱燕
　王北連突厥南與劉黑闥相結恒定幽易咸被其患
　(久之開道復欲歸唐未果為其將張金樹所殺開道/起兵凡八年而滅唐以其地置媯州  唐媯州今宣)
　(化府懷/來縣是)
十二月唐命秦王世民齊王元吉擊劉黑闥
　初黑闥擊破淮安王神通(神通與李藝合兵擊黒闥/反為所敗藝歸幽州黒闥)
　(移書趙魏竇建徳故將/争殺唐官吏以應之)已而又破定州執總管李元
　通(黑闥欲降元通元通不屈故吏有餽以酒/肉者元通飲醉紿守者刀自刺潰腹而死)李世勣
　走保洺州黑闥復追破之半嵗之間盡復建徳舊境
　遣使北連突厥將軍秦武通程名振(洺州平/恩人)等皆自
　河北遁歸長安乃命秦王世民齊王元吉討之
(壬唐武徳五年漢東王劉黑闥天造/午元年是嵗楚亡并梁師都凡三國)春正月劉黑闥自
稱漢東王三月唐秦王世民破之于洺水黑闥奔突厥
　黑闥稱王改元都洺州(竇建徳時文武悉復本位其/設法行政悉師建徳而攻戰)
　(勇決/過之)三月世民進軍洺水上以逼之李藝以兵數萬
　來㑹黑闥使其僕射范願守洺州自將兵拒藝程名
　振載鼔六十具於城西堤上急擊之城中地皆震動
　范願馳告黑闥黑闥遽還遣兵繫藝于鼔城(隋縣今/正定府)
　(晉州/是)大敗(洺水人據城來降世民遣王君廓守之黑/闥引兵還攻甚急世民三引兵救之不得)
　(進恐君廓不能守行軍總管羅士信請代君廓守之/世民登城西南髙冡以旗招君廓君廓率其徒力戰)
　(潰圍而出士信乗之入城黑闥晝夜急攻會大雪救/兵不得往凡八日城陷黑闥素聞士信勇欲生之士)
　(信辭色不屈乃殺之曲洺水隋/縣故城在今廣平府  周縣)世民與藝營于洺水
　之南黑闥數挑戰世民堅壁不應李世勣擊斬黑闥
　將髙雅賢程名振又邀截其運糧相持六十餘日世
　民度黑闥糧盡必來決戰乃使人堰洺水上流黑闥
　果帥步騎二萬南度洺水壓唐營而陳世民自將精
　騎擊破之黑闥率衆殊死戰自午至昏戰數合黑闥
　勢不能支遂先遁餘衆不知猶格戰守吏決堰水大
　至衆遂潰黑闥與范願等奔突厥山東悉平
秋七月唐秦王世民擊徐圓朗杜伏威入朝于唐
　秦王世民擊徐圓朗下十餘城聲振淮泗杜伏威懼
　遂請入朝世民以淮濟畧定使淮安王神通及任瓌
　李世勣攻圓朗自引兵還已而圓朗棄城夜亡為野
　人所殺(李子通聞杜伏威入朝欲往收其/衆遂亡走至藍田為吏所獲伏誅)
隋漢陽太守馮盎降唐
　初盎以漢陽太守從隋煬帝征遼東及隋亂奔還嶺
　表據有其地(或說盎宜效趙佗稱王盎曰吾家居此/為牧伯者五世富貴極矣常懼不克負)
　(荷為先人羞/敢效佗乎)至是承李靖檄以所部降唐嶺南悉平
十月楚主林士𢎞卒
　初士𢎞為蕭銑所逼退保餘干(本漢餘汗縣隋改汗/曰干今縣屬江西饒)
　(州/府)及銑敗散卒多歸之軍勢復振至是士𢎞卒其衆
　遂散(士𢎞僭號/七年而亡)
十一月唐遣太子建成擊劉黑闥
　黑闥既奔突厥引突厥冦山東又冦定州唐遣齊王
　元吉擊之淮陽王道元(唐主/從子)將兵三萬與黑闥戰敗
　没(道元與副將史萬寳不協帥輕騎犯陳萬寳擁兵/不進故敗時年十九秦王世民深惜之曰道元嘗)
　(從吾征伐見吾深入賊陳心/慕效之以至于此為之流涕)山東震駭黑闥盡復故
　地進據洺州元吉不敢進太子建成請行故遣(太子/中允)
　(王珪洗馬魏徵說太子曰秦王功葢天下中外歸心/殿下但以年長居東宫無大功以鎮服海内今劉黑)
　(闥散亡之餘衆不滿萬殿下宜自擊之以取功名庶/可自安于是太子請行初唐主之起兵晉陽也皆秦)
　(王世民之謀唐主謂世民曰事成當以汝為太子將/佐亦以為請世民固辭而止太子喜酒色遊畋齊王)
　(多過失皆無寵世民功名日盛建成内不自安乃與/元吉協謀共傾世民曲意事諸妃嬪以求媚于上世)
　(民獨不事之由是諸妃嬪争譽建成元吉而短世民/世民每侍宴思太穆皇后早終不得見唐主有天下)
　(或流涕唐主不樂諸妃嬪曰陛下春秋髙宜相娱樂/而秦王如此正是憎妾等陛下萬嵗後妾子母必無)
　(孑遺皇太子仁孝必能保全妾等唐主為之愴然由/是無易太子意時世民元吉皆居別殿與上臺東宫)
　(晝夜通行無復禁限相遇如家人禮太子令秦齊王/教與詔敕並行有司莫知所從唯據得之先後為定)
　(世民以淮安王神通有㓛給田數十頃張媫妤求之/手敕賜之神通以教給在先不與媫妤訴于唐主唐)
　(主怒以責世民復謂裴寂曰此兒久典兵在外為/書生所教非復昔日子也  王珪字叔玠郿人)
(癸唐武徳六年都是嵗漢/未東亡并梁師  凡二國)春正月漢東將諸葛徳威執
其君黑闥降唐唐斬之
　先是唐太子建成兵至昌樂(漢縣唐改南樂/今屬大名府)黑闥亡
　走(魏徵曰前破黑闥其將帥皆懸名處死故其衆皆/為之盡力今宜悉解其俘囚慰諭遣之則可坐視)
　(其離散矣太子從之黑闥食盡/衆多降黑闥與數百騎遁去)太子遣騎將劉宏基
　追之至饒陽黑闥所署刺史諸葛徳威出迎饋之食
　未畢勒兵執之送詣太子斬于洺州(黒闥臨刑嘆曰/我幸在家鋤菜)
　(為髙雅賢輩/所誤至此)
林邑遣使入貢于唐
　初隋破林邑分其地為三郡及中原喪亂林邑復國
　至是始入貢
幽州總管李藝入朝于唐
　藝入朝唐以為左翊衛大將軍(後貞觀元年藝反將/奔突厥為其下所殺)
夏六月苑君璋奔突厥髙滿政以馬邑降唐
　初突厥既殺劉武周以苑君璋代統其衆居馬邑馬
　邑人多不願屬突厥君璋將髙滿政因衆心不欲夜
　襲君璋君璋奔突厥引之入冦滿政破之降唐唐以
　為朔州總管已而突厥圍馬邑都虞候杜士逺殺滿
　政以馬邑降突厥㑹突厥請和親乃以馬邑歸唐
秋八月唐淮南道行臺僕射輔公祏反
　初杜伏威降唐唐以輔公祏為淮南道行臺僕射(伏/威)
　(素與公祏友善兄事之軍中謂之伯父畏敬與伏威/等已而伏威浸忌之潛奪其兵權公祏知之陽為學)
　(道辟穀/以自明)及伏威入朝留公祏守丹陽令王雄誕典兵
　為之副公祏詐雄誕奪其兵諭以反計雄誕曰今天
　下方平定吳王在京師奈何無故自求族滅乎公祏
　殺之詭稱伏威貽書令其起兵尋稱帝于丹陽國號
　宋唐主詔趙郡王孝恭李靖等討之(孝恭將發與諸/將宴集命取水)
　(忽變為血在坐皆失色孝恭舉止自若曰此/乃公祏授首之徴也飲而盡之衆皆悅服)明年孝
　恭李靖攻克丹陽斬公祏傳首長安(公祏之反也與/唐洪州總管張)
　(善安連兵善安故兖州賊帥降唐授總管已而復叛/唐遣安撫使涇陽李大亮討之善安委罪諸將請降)
　(大亮執送長安赦其罪及公祏敗得所與往還書乃/殺之  考隋自王薄倡亂四方並起僭竊位號割據)
　(州郡凡一百三十餘人至唐武徳七年始俱翦滅唯/梁師都至貞觀二年乃亡今自大業七年以後録其)
　(尤著者各具起滅餘或因事附見不備載再綱目/于武徳七年以後梁師都亦不附注嵗首今依之)
唐置屯田于并州
　突厥數為邊患并州長史竇靜(字元休/抗之子)表請于太原
　置屯田以省餽運議者以為煩擾靜切論不已徵靜
　入朝與裴寂等相問難于唐主前寂等不能屈乃從
　靜議嵗收榖數千斛秦王復請増置屯田于并州之
　境從之
　
　
御批厯代通鑑輯覽卷四十九
