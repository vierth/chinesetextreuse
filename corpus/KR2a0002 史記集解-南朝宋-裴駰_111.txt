史記集解卷一百十三
　　　　　　　　　　　　　宋　裴駰　撰
史記一百十三
南越尉陀列傳第五十三
南越王尉陀者真定人也姓趙氏秦時已并天下略定
揚越(張晏曰揚州/之南越也)置桂林南海象郡以謫徙民與越雜
處十三嵗(徐廣曰秦并天下至二世元年十三年并/天下八嵗乃平越地至二世元年六年也)陀
秦時用為南海龍川令至二世時南海尉任囂病且死
(徐廣曰爾時/未言都尉也)召龍川令趙陀語曰聞陳勝等作亂秦為
無道天下苦之項羽劉季陳勝吴廣等州郡各共興軍
聚衆虎爭天下中國擾亂未知所安豪傑畔秦相立南
海僻逺吾恐盜兵侵地至此吾欲興兵絶新道自備待
諸侯變㑹病甚且番禺負山險阻南海東西數千里頗
有中國人相輔此亦一州之主也可以立國郡中長吏
無足與言者故召公告之即被佗書(韋昭曰被之以/書音光被之被)行
南海尉事囂死佗即移檄告横浦陽山湟谿闗曰(徐廣/曰在)
(桂陽通/四㑹也)盜兵且至急絶道聚兵自守因稍以法誅秦所
置長吏以其黨為假守秦已破滅佗即擊并桂林象郡
自立為南越武王(韋昭曰生以武為/號不稽於古也)髙帝已定天下為
中國勞苦故釋佗弗誅漢十一年遣陸賈因立佗為南
越王與剖符通使和集百越毋為南邉患害與長沙接
境髙后時有司請禁南越闗市鐵器佗曰髙帝立我通
使物今髙后聴讒臣别異蠻夷隔絶器物此必長沙王
計也欲倚中國擊滅南越而并王之自為功也於是佗
乃自尊號為南越武帝發兵攻長沙邉邑敗數縣而去
焉髙后遣将軍隆慮侯竈往擊之㑹暑溼士卒大疫兵
不能踰嶺嵗餘髙后崩即罷兵佗因此以兵威邉財物
賂遺閩越西甌駱役屬馬(漢書音義/曰駱越也)東西萬餘里迺乗
黄屋左纛稱制與中國侔及孝文帝元年初鎮撫天下
使告諸侯四夷從代來即位意喻盛徳焉乃為佗親冢
在真定置守邑嵗時奉祀召其從昆弟尊官厚賜寵之
詔丞相陳平等舉可使南越者平言好畤陸賈先帝時
習使南越迺召賈以為大中大夫往使因讓佗自立為
帝曽無一介之使報者陸賈至南越王甚恐為書謝稱
曰蠻夷大長老夫臣陀前日髙后隔異南越竊疑長沙
王讒臣又遥聞髙后盡誅陀宗族掘燒先人冡以故自
棄犯長沙邉境且南方早溼蠻夷中間其東閩越千人
衆號稱王其西甌駱裸國亦稱王老臣妄竊帝號聊以
自娱豈敢以聞天王哉乃頓首謝願長為藩臣奉貢職
於是乃下令國中曰吾聞兩雄不俱立兩賢不竝世皇
帝賢天子也自今已後去帝制黄屋左纛陸賈還報孝
文帝大説遂至孝景時稱臣使人朝請然南越其居國
竊如故號名其使天子稱王朝命如諸侯至建元四年
卒陀孫胡為南越王(徐廣曰皇甫謐曰越王趙陀以建/元四年卒爾時漢興七十年陀葢)
(百嵗/矣)此時閩越王郢興兵撃南越邉邑粤使人上書曰
兩越俱為藩臣毋得擅興兵相攻撃今閩越興兵侵臣
臣不敢興兵唯天子詔之於是天子多南越義守職約
為興師遣兩将軍往討閩越兵未踰嶺閩越王弟餘善
殺郢以降於是罷兵天子使莊助往諭意南越王胡頓
首曰天子乃為臣興兵討閩越死無以報徳遣太子嬰
齊入宿衛謂助曰國新被宼使者行矣胡方日夜裝入
見天子助去後其大臣諌胡曰漢興兵誅郢亦行以驚
動南越且先王昔言事天子期無失禮要之不可以説
好語入見入見則不得復歸亡國之勢也於是胡稱病
竟不入見後十餘嵗胡實病甚太子嬰齊請歸胡薨諡
為文王嬰齊代立即藏其先武帝璽嬰齊其入宿衛在
長安時取邯鄲樛氏女生子興(徐廣曰/一作典)及即位上書請
立樛氏女為后興為嗣漢數使使者風諭嬰齊嬰齊尚
樂擅殺生自恣懼入見要用漢法比内諸侯固稱病遂
不見遣子次公入宿衛嬰齊薨諡為明王太子興代立
其母為太后太后自未為嬰齊姬時嘗與霸陵人安國
少季通及嬰齊薨後元鼎四年漢使安國少季往諭王
王太后以入朝比内諸侯令辯士諌大夫終軍等宣其
辭勇士魏臣等輔其缺(徐廣曰/一作決)衛尉路博徳将兵屯桂
陽待使者王年少太后中國人也嘗與安國少季通其
使復私焉國人頗知之多不附太后太后恐亂起亦欲
倚漢威數勸王及羣臣求内屬即因使者上書請比内
諸侯三嵗一朝除邉闗於是天子許之賜其丞相吕嘉
銀印及内史中尉太傅印餘得自置除其故黥劓刑用
漢法比内諸侯使者皆留填撫之王王太后飭治行裝
重齎為入朝具其相吕嘉年長矣相三王宗族官仕為
長吏者七十餘人男盡尚王女女盡嫁王子兄弟宗室
及蒼梧秦王有連(漢書音義曰蒼梧越中王/自名為秦王連親婚也)其居國中
甚重越人信之多為耳目者得衆心愈於王王之上書
數諌止王王弗聴有畔心數稱病不見漢使者使者皆
注意嘉勢未能誅王王太后亦恐嘉等先事發乃置酒
介漢使者權(韋昭曰恃使/者為介冑也)謀誅嘉等使者皆東鄉太后
南鄉王北鄉相嘉大臣皆西鄉侍坐飲嘉弟為将将卒
居宫外酒行太后謂嘉曰南越内屬國之利也而相君
苦不便者何也以激怒使者使者狐疑相杖遂莫敢發
嘉見耳目非是即起而出太后怒欲鏦嘉以矛(韋昭曰/鏦撞也)
王止太后嘉遂出分其弟兵就舍稱病不肯見王及使
者乃隂與大臣作亂王素無意誅嘉嘉知之以故數月
不發太后有淫行國人不附欲獨誅嘉等力又不能天
子聞嘉不聴王王太后弱孤不能制使者怯無決又以
為王王太后已附漢獨吕嘉為亂不足以興兵欲使莊
參以二千人往使參曰以好往數人足矣以武往二千
人無足以為也辭不可天子罷參也郟壯士(徐廣曰縣/屬頴川音)
(古治/反)故濟北相韓千秋奮曰以區區之越又有王太后
應獨相吕嘉為害願得勇士三百人必斬嘉以報於是天子
遣千秋(徐廣曰/為校尉)與王太后弟樛樂將二千人往入越境
吕嘉等乃遂反下令國中曰王年少太后中國人也又
與使者亂専欲内屬盡持先王寳器入獻天子以自媚
多從人行至長安虜賣以為僮僕取自脫一時之利無
顧趙氏社稷為萬世慮計之意乃與其弟将卒攻殺王
太后及漢使者遣人告蒼梧秦王及其諸郡縣立明王
長男越妻子術陽侯建徳為王(徐廣曰元鼎四年以南/越王兄越封髙昌侯)
而韓千秋兵入破數小邑其後越直開道給食未至番
禺四十里越以兵擊千秋等遂滅之使人函封漢使者
節置塞上好為謾辭謝罪發兵守要害處於是天子曰
韓千秋雖無成功亦軍鋒之冠封其子延年為成安侯
樛樂其姊為王太后首願屬漢封其子廣徳為龍亢侯
乃下赦曰天子㣲諸侯力政譏臣不討賊今吕嘉建徳
等反自立晏如令罪人及江淮以南(徐廣曰淮/一作滙也)樓船十
萬師(應劭曰時欲撃越非水不至故作/大船船上施樓故號曰樓船也)往討之元鼎五
年秋衛尉路博徳為伏波将軍出桂陽下匯水(徐廣曰/一作湟)
(案地理志曰桂陽有匯/水通四㑹或作淮字)主爵都尉楊僕為樓船将軍出
豫章下横浦故歸義越侯二人(張晏曰故越/人降為侯)為戈船下
厲將軍(徐廣曰厲一作瀬駰案張晏曰越人於水中負/人船又有蛟龍之害故置戈於船下因以為名)
(也應劭曰瀨水流涉上也瓚曰伍子胥/書有戈船以載干戈因謂之戈船也)出零陵或下離
水(徐廣曰在零/陵通廣信)或扺蒼梧使馳義侯(徐廣曰越/人也名遺)因巴蜀
罪人發夜郎兵下䍧牱江咸㑹番禺元鼎六年冬樓船将
軍将精卒先陷尋陜破石門得越船粟因推而前挫越
鋒以數萬人待伏波伏波将軍将罪人道逺㑹期後與
樓船㑹乃有千餘人遂俱進樓船居前至番禺建徳嘉
皆城守樓船自擇便處居東南面伏波居西北面㑹暮
樓船攻敗越人縱火燒城越素聞伏波名日草不知其
兵多少伏波乃為營遣使者招降者賜印復縱令相招
樓船力攻燒敵反驅而入伏波營中犂旦城中皆降伏
波(徐廣曰吕靜曰犂結也音力奚反結猶連/及逮至也漢書犂旦為遲旦謂待明也)吕嘉建徳
已夜與其屬數百人亡入海以船西去伏波又因問所
得降者貴人以知吕嘉所之遣人追之以其故校尉司
馬蘇宏得建徳封為海常侯(徐廣曰/在東萊)越郎(徐廣曰南/越之郎官)都
稽(徐廣曰表/曰孫都)得嘉封為臨蔡侯曰蒼梧王趙光者越王
同姓聞漢兵至及越掲陽令定(韋昭曰掲/音其逝反)自定屬漢越
桂林監居翁(漢書音義曰桂林郡/中監姓居名翁也)諭甌駱屬漢皆得為
侯戈船下厲将軍兵及馳義侯所發夜郎兵未下南越
已平矣遂為九郡(徐廣曰儋耳珠崖南海蒼梧/九真鬱林日南合浦交趾)伏波将
軍益封樓船将軍以陷堅為将梁侯自尉陀初王後五
世九十三嵗而國亡焉
太史公曰尉陀之王本由任囂遭漢初定列為諸侯隆
慮離溼疫佗得以益驕甌駱相攻南越動揺漢兵臨境
嬰齊入朝其後亡國徴自樛女吕嘉小忠令陀無後樓
船從欲怠傲失惑伏波困窮智慮愈殖因禍為福成敗
之轉譬若糾墨
　
　
　
　
　
　
　
　史記集解卷一百十三
