
　金史卷七十五
　　元中書右丞相總裁托克托等修
　列傳第十三
　　盧彦倫(子璣/)　(孫亨嗣/)毛子亷(本名巴克實/)
　　李三錫　　　　　　孔敬宗
　　李師夔　　　　　　沈璋
　　左企弓　　　　　　虞仲文(曹勇義康公弼附/)
　　左泌(弟淵/)　(姪光慶/)
盧彦倫臨潢人遼天慶初蕭貞一留守上京置為吏以
材翰稱是時臨潢之境多盗而城中兵無統屬者府以
彦倫為材薦之於朝即授殿直勾當兵馬公事遼兵敗
於珠赫店還至臨潢散居民家今給飬之而軍士縱恣
侵擾無所不至百姓殊厭苦之留守耶律徹格爾不能
禁戢乃召軍民諭之曰契丹漢人久為一家今邊方有
警國用不足致使兵士久溷父老間有侵擾亦當相容
衆皆無敢言者彦倫獨曰兵興以來民間財力困竭今
復使之養士以國家多故義固不敢辭而此軰敢為强
暴人不能堪且番漢之民皆赤子也奪此與彼謂何初
取臨潢軍中有辛額特埓者舊為臨潢驛吏與彦倫善
使徃詔諭彦倫殺之遼授彦倫團練使勾當留守司公
事天輔四年彦倫從留守托卜嘉出降授夏州觀察使
權發遣上京留守事師還托卜嘉以城叛彦倫乃率所
部逐托卜嘉盡殺城中契丹遣使來報未幾遼將耶律
瑪格以兵取臨潢彦倫拒守者七月㑹援兵至敵解圍
去因赴闕天㑹二年知新城事城邑初建彦倫為經畫
民居公宇皆有法改静江軍節度留後知咸州烟火事
未幾遷静江軍節度使天眷初行少府監兼都水使者
充提㸃京城大内所改利涉軍節度使未閲月還復為
提㸃大内所彦倫性機巧能迎合悼后意由是頗見寵
用嵗餘遷侍衛親軍馬部軍都指揮使為宋國嵗元使
改禮部尚書加特進封郇國公天徳二年出為大名尹
明年詔彦倫營造燕京宫室以疾卒年六十九子璣
璣字正甫以䕃補閤門祗候累遷客省使兼東上閤門
使改提㸃太醫教坊司天充大定十五年宋主生日副
使遷同知宣徽院事丁母憂起服太府監改開逺軍節
度使入為右宣徽使章宗即位轉左宣徽使致仕明昌
四年起服左宣徽使改定武軍節度使復為左宣徽使
是時璣年已七十詔許朝㕘得坐於廊下復致仕泰和
初詔璣天壽節預宴二年元妃李氏生皇子滿三月章
宗以璣老而康强命以所策杖為洗兒禮物章宗幸玉
泉山詔璣與致仕宰相俱㑹食許策杖給扶後預天壽
節上命璣與大臣握槊戯璣獲勝焉從上秋山賜名馬
上曰酬卿愽直其眷遇如此秦和六年卒年八十子亨
嗣
亨嗣字繼祖以廕補閤門祗候内供奉調同監平涼府
醋務改同監天山鹽場丁母憂服闋監萊州酒課累調
監豐州任丘汲縣東平酒務課最遷白登縣令明昌四
年行六部差規措軍前糧料入為典給直長改西京户
籍判官厯官西京中都太倉使中都户籍判官尚醖署
丞丁父憂大安初復為典給署丞兼太子家令崇慶元
年遷同知順天軍節度使事是時兵興徴調煩急亨嗣
以辨最遷定遠大將軍入為户部員外郎貞祐二年遷
莒州刺史三年山東宣撫司討楊安兒亨嗣行六部兵
罷還州興定二年卒年六十一亨嗣與弟亨益盡友愛
之道亨嗣初以祖廕得官大定十六年父璣為同知宣
徽院事當廕子亨嗣以讓弟亨益亨益早卒子兟兟幼
稚亨嗣盡以舊業田宅奴畜財物與之
毛子亷本名巴克實臨潢長泰人材勇善射遼季盜起
募勇士子亷應募遼主召見賜甲仗率百人㑹所在官
兵捕盜以功授東頭供奉官賜良馬天輔四年遣穆昆
辛額特垺伊喇庫色勒招諭臨潢子亷率户二千六百
來歸就領其衆佩銀牌招未降軍民盧彦倫怒子亷先
降殺子亷妻及二子使騎兵二千伺取子亷子亷與庫
色勒經險阻騎兵圍之兩騎突出直犯子亷子亷引弓
斃其一人其一人挺槍㡬中子亷腋子亷避其槍與搏
戰生擒之乃彥倫健將孫延壽也餘衆潰去天會三年
除上京副畱守久之兼鹽鐵事天眷中除燕京麴院都
監遼王宗幹問宰相曰子亷有功何為下遷宰相以例
對宗幹曰盧彥倫何不除此職子亷之功十倍彥倫在
臨潢十餘年吏民畏愛如一日誰能及此是時盧彥倫
已以少府監除節度使故宗幹引以為比除寧昌軍節
度使海陵弑熙宗子亷聞之歎曰曾不念國王定策之
功耶乃致仕大定二年卒
李三錫字懷邦錦州安昌人以貲得官遼季盜功錦州
州人推三錫主兵事設機應變城頼以完録功授左承
制遼主走天徳劉彦宗辟三錫將兵保白雲山金兵次
來州三錫以其衆降攝臨海軍節度副使叅預元帥府
軍事改知嚴州宗望伐宋三錫領行軍明安敗郭藥師
軍於白河進官汝州防禦使再克汴京三錫從棟摩護
宋二主北歸復知嚴州改歸徳軍節度副使詔廢齊國
擇吏二十人與俱行三錫在選中還為慶州刺史三遷
武勝軍節度使察亷第一遷三階改安國軍節度使除
河北西路轉運使致仕三錫政事强明所至稱治世宗
舊聞其名大定初起為北京路都轉運使制下而三錫
已卒
孔敬宗字仲先其先東垣人石晉末徙遼陽遼季敬宗
為寧昌劉宏幕官烏楞古兵至境上敬宗勸劉宏迎降
遂以敬宗為鄉導㧞顯州以功補順安令天輔二年詔
敬宗與劉宏率懿州民徙内地授世襲明安知安州事
將兵千人從宗望伐宋汴京平宗望命敬宗守汴嘗自
汴馳驛至河北還至河上會日暮無舟敬宗策馬亂流
遂達南岸遷静江軍節度使厯石辰信磁四州刺史階
光祿大夫海陵問張浩曰卿識孔敬宗否何階髙職下
也浩對曰國初敬宗勸劉宏以懿州効順其後從軍積
勞有司不知故一槩常調耳明日除寧昌軍節度使徙
歸德軍致仕大定二年卒
李師夔字賢佐奉聖州永興人倜儻有大志以廕入仕
為本州麴監天輔六年太祖襲遼主於鴛鴦濼郡守委
城遁去衆無所屬相與叩門請師夔主郡事師夔許之
搜卒治兵都古嚕訥兵至奉聖州師夔與其故人沈璋
宻謀出降曰一城之命懸於此舉璋曰君言是矣如軍
民不從奈何師夔即率親信十數軰詰旦出城見伊都
與之約曰今已服從願無以兵入城及俘掠境内伊都
許諾詔以師夔領節度以璋佐之賜師夔駿馬二俾招
未附者許以便宜從事明年加左監門衞大將軍劇賊
張勝以萬人逼城師夔度衆寡不敵乃偽與之和日致
饋給勝信之師夔乘其不備使人刺勝殺之以其首徇
曰汝軰皆良民䝱從至此今元惡已誅可棄兵歸復其
所賊衆大驚皆散去别賊焦望天尹智穆率兵數千來
寇師夔以兵臨之設伏歸路使人反間之智穆果疑望
天先引去智穆勢孤亦還遇伏而敗遂執斬之是後賊
衆不敢入境以勞遷静江軍節度畱後累遷武平軍節
度使改東京路轉運使徏陜西東路轉運使致仕封任
國公卒年八十五
沈璋字之達奉聖州永興人學進士業都古嚕訥軍至
上谷璋與李師夔謀開門迎降明日擇可為守者衆皆
推璋璋固稱李師夔於是授師夔武定軍節度使以璋
副之授太常少卿遷鴻臚卿丁母憂起復山西路都轉
運副使加衞尉卿從伐宋汴京平衆爭趨貲貨璋獨無
所取惟載書數千卷而還太行賊䧟潞州殺共守姚璠
官軍討平之命璋權知州事璋至招復逋逃賑養困餓
收其横屍葬之未幾民頗安輯初賊黨據城潞之軍卒
當緣坐者七百人帥府牒璋盡誅之璋不從帥府聞之
大怒召璋呵責且欲殺璋左右震恐璋顔色不動從容
對曰招亡撫存璋之職也此軰初無叛心葢為賊所䝱
有不得已者故招之復來今欲殺之是殺降也苟利於
衆璋死何憾少頃怒解因召潞軍曰吾始命戮汝今汝
使君活爾矣皆感泣而去朝廷聞而嘉之拜左諫議大
夫知潞州事百姓為之立祠移知忻州改同知太原尹
加尚書禮部侍郎時介休人張覺聚黨亡命山谷鈔掠
邑縣招之不肯降曰前嘗有降者皆殺之今以好言誘
我是欲殺我耳獨得侍郎沈公一言我乃無疑於是命
璋往招之覺即日降轉尚書吏部侍郎西京副畱守同
知平陽尹遷利涉軍節度使為東京路都轉運使改鎮
西軍節度使天徳元年以病致仕卒年六十子宜中天
徳三年賜楊建中牓及第
贊曰危難之際兩軍方爭專城之將國家之輕重繫焉
李師夔非有君命為衆所推又能全活其人猶有説也
盧彥倫之降雖云城潰初志不確何尤乎毛子亷至如
子亷不仕海陵沈璋以片言降張覺一善足稱何可掩
也
左企弓字君財八世祖皓後唐棣州刺史以行軍司馬
戍燕遼取燕使守薊因家焉企弓讀書通左氏春秋中
進士再遷來州觀察判官蕭英弼賊昭懷太子窮治黨
與多連引企弓辨析其冤免者甚衆自御史知雜事出
為中京副畱守按刑遼陽有獄本輕而入之重者已奏
待報企弓釋之以聞累遷知三司使事天慶末拜廣陵
軍節度使同中書門下平章事知樞宻院事金兵已㧞
上京北樞宻院恐忤㫖不以時奏遼故事軍政皆闗決
北樞宻院然後奏御企弓以聞遼主曰兵事無乃非卿
職邪對曰國勢如此豈敢循例為自容計因陳守備之
策拜中書侍郎平章事監修國史時遼主聞金已克中
京將西幸以避之企弓諫不聴遼主自鴛鴦濼亡保陰
山秦晉國王耶律聶哷自立于燕廢遼主為湘陰王改
元徳興企弓守司徒封燕國公虞仲文參知政事領西
京畱守同中書門下平章事内外諸軍都統曹勇義中
書侍郎平章事樞宻使燕國公康公弼參知政事簽樞
密院事賜號忠烈翊聖功臣徳妃攝政企弓加侍中宋
兵襲燕奄至城中已而敗走或疑有内應者欲根株之
企弓爭之乃止太祖至居庸闗蕭妃自古北口遯去都
監髙陸等送欵于太祖太祖徑至城下髙陸等開門待
之太祖入城受降企弓等猶不知太祖駐蹕燕京城南
企弓等奉表降太祖俾復舊職皆受金牌企弓守太傅
中書令仲文樞密使侍中秦國公勇義以舊官守司空
公弼同中書門下平章事樞密副使權知院事簽中書
省封陳國公遼致仕宰相張琳進上降表詔曰燕京應
琳田宅財物並給還之琳年髙不能入見止令其子弟
來太祖既定燕從初約以與宋人企弓獻詩畧曰君王
莫聴捐燕議一寸山河一寸金太祖不聽是時置樞密
院於廣寧府企弓等將赴廣寧張覺在平州有異志太
祖欲以兵送之企弓等辭兵曰如此是促之亂也及過
平州舍於栗林下張覺使人殺之企弓年七十三諡恭
烈天會七年贈守太師遣使致奠正隆二年改贈特進
濟國公
虞仲文字質夫武州寧逺人也七歲知作詩十歲能屬
文日記千言刻苦學問第進士累仕州縣以亷能稱舉
賢良方正對策優等擢起居郎史館修撰三遷至太常
少卿宰相有左降仲文獨出餞之或指以為黨仲文乃
求養親久之召復前職宰相薦文行第一權知制誥除
中書舍人討平白霫拜樞密直學士權翰林學士為翰
林侍講學士年五十五卒諡文正天會七年贈兼中書
令正隆二年改贈特進濮國公
曹勇義廣寧人第進士除長春令樞府辟令史上書陳
時政累擢館閣遷樞密副都承㫖權燕京三司使加給
事中召為樞密副使加太子少保與大公鼎虞仲文龔
誼友善與虞仲文同在樞密羣小擠之復出為三司使
加宣政殿大學士卒諡文莊天會七年贈守太保正隆
二年改贈特進定國公
康公弼字伯迪其先應州人曽祖𦙍遼保寧間以戰功
授誓劵家於燕之宛平公弼好學年二十三中進士除
著作郎武州軍事判官辟樞府令史求外補出為寧逺
令縣中隕霜殺禾稼漕司督賦急繫之獄公弼上書朝
廷乃釋之因免縣中租賦縣人為立生祠監平州錢帛
庫調役糧于川州大盜侯槩䧟川州使䕶送公弼出境
曰良吏也權乾州節度使卒諡忠肅天會七年贈侍中
正隆二年改贈特進道國公
企弓子泌瀛淵泌字長源企弓長子也仕遼官至棣州
刺史太祖平燕泌從企弓歸朝既而東遷至平州企弓
為張覺所害泌復還燕是時以燕與宋宣撫司遣至汴
泌以平州仇人在是乃間道奔還朝廷嘉之擢西上閤
門使從宋王宗望南伐破真定有功知祁州厯刺澤隰
等州貞元初為濬州防禦使遷陜西路轉運使封戴國
公泌性夷澹好讀莊老年六十一即請致仕親友或以
為早泌嘆曰予年三十秉旄鉞侵尋仕路又三十年名
遂身退可矣時人髙之卒年七十四
淵累官燕京副畱守中京路都轉運使厯河北東路中
都路都轉運使淵貪鄙三任漕事務以錢榖自營在中
都凡八年不求遷與李通許霖交闗賄賂詭納漕司諸
物規取財利世宗即位淵使其子貽慶詣東京上表特
賜貽慶任忠傑牓第三甲進士授從仕郎貽慶還中都
世宗詔淵曰凡殿位張設悉依舊毋增益不得役使一
夫以擾百姓謹宫禁出入而已大定二年改泌南軍節
度使世宗素知其為人戒之曰卿宰相子練習朝政前
為漕司朕甚鄙之毋或刻削百姓若復敢爾勿思再用
淵到懷州未幾坐前為中都轉運嘗盜用官材木除名
子光慶
光慶字君錫幼穎悟沉厚少言淵嘗謂所親曰世吾家
者此子也以廕補閤門祗候遷西上閤門副使丁父憂
起復東上閤門副使再轉西上東上閤門使兼太廟署
令光慶好古讀書識大義喜為詩善篆隸尤工大字世
宗行郊禮受尊號及受命寶皆光慶篆凡宫廟牓署經
光慶書者人稱其有法典領原廟坤厚陵壽安宫工役
不為苛峻使勞逸相均身兼數職勤慎周密未嘗自伐
世宗獨察之初御史大夫璋請製大金受命寶有司以
秦璽文進上命以大金受命萬世之寶為文徑四寸八
分厚一寸四分蟠龍紐髙厚各四寸六分有半禮部尚
書張景仁少府監張僅言典領工事詔光慶篆之遷同
知宣徽院事改少府監丁母憂起復右宣徽使世宗幸
上京光慶往上京治儀仗制度時人以為得宜二十五
年卒年五十一上遣使致祭賻銀三百兩重練十端絹
百疋平時喜為善言蓄善藥號善善道人晩信浮屠法
自作真贊語皆任達云
贊曰左企弓虞仲文曹勇義康公弼四子者皆有才識
之士其事遼主數有論建及其受爵僣位委質二君隕
身逆黨三者胥失之哀哉
　
　
　
　金史卷七十五
