
　金史卷十四
　　元中書右丞相總裁托克托等修
　本紀第十四
　　宣宗上
宣宗繼天興統述道勤仁英武聖孝皇帝諱珣本名烏逹布
顯宗長子母曰昭華劉氏大定三年癸未嵗生世宗飬于宫
中十八年封温國公加特進二十六年賜今名二十九年進
封豐王加開府儀同三司累判兵吏部又判永定彰徳等軍
承安元年進封翼王泰和五年改賜名從嘉八年進封邢王
又封昇王所至著祥異至寧元年八月衛紹王𬒳弑圖克坦銘
等迎于彰徳府既至京親王百官上表勸進九月甲辰即
皇帝位于大安殿以赫舍哩呼沙呼為太師尚書令兼都
元帥封澤王乙巳諭尚書省事有規畫者皆即規畫悉依世
宗所行行之丙午以駙馬雄名第賜呼沙呼丁未諭宰臣曰
朕即大位羣臣凡有所見各直言勿隠臨奠于衛紹王第有
司奏舊禮當設坐哭上命撤坐伏哭盡哀勅有司以禮
改𦵏戊申御仁政殿視朝賜呼沙呼坐呼沙呼不辭辛
亥封皇子守禮為遂王守純為濮王皇女温國公主䕫
王永升薨上親臨奠大元遣伊埒齊來壬子改元貞祐
大赦恩賚中外臣民有差丙辰左諫議大夫張行信上
章言從節儉廣聽納明賞罰三事尚書右丞相圖克坦
鎰進左丞相封廣平郡王庚申澤王呼沙呼等議廢故
衛王為庻人上曰朕徐思之以諭卿等壬戌授呼沙呼
中都路和囉噶圖世襲明安丙寅詔六品以下官事有
可言者言之無隠閏月戊辰朔拜日仁政殿自是每月
吉為常授尚書左丞相圖克坦鎰中都路達魯明安庚
午上復舊名珣詔所司告天地廟社前所更名二字自
今不須迴避辛未詔尊皇妣為皇太后是日皇妃皇子
至自彰徳府遣使使宋己夘左諫議大夫張行信上疏
請立皇太子甲申立子守忠為皇太子丙戌詔降故衛
王為東海郡侯甲午減定監察御史為十二員冬十
月丁酉朔京師戒嚴辛丑大元伊埒齊來乙巳詔應遷
加官賞諸色人與本朝人一體庚戌勅有司皇太子冊
禮俟邊事息然後舉行辛亥元帥右監軍珠格髙琪戰
于城北凡兩敗績而歸就以兵殺呼沙呼於其第持其
首詣闕待罪赦之仍授左副元帥壬子殿前都㸃檢赫
舍哩特黙等補外官張行信上封事言正刑賞擇將帥及
珊延實古納之冤大元兵下涿州設京城鎮撫彈壓官
置招賢所癸亥放宫女百三十人十一月戊辰夏人攻會
州圖克坦酬爾出兵擊走之庚午將乞和大元詔百官
議于尚書省以横海軍節度使承暉為尚書右丞耿端
義為參知政事癸未詔贈死事費摩福興及珊延實古
納官大元兵徇觀州刺史高守約死之又徇河間府滄
州乙未定亡失告身文憑格十二月丁酉朔上御應天
門詔諭軍士仍出銀賜之平章政事圖克坦公弼進尚
書右丞相尚書右丞承暉進都元帥兼平章政事左副
元帥珠格髙琪進平章政事兼前職
二年春正月丁夘朔以邊事未息詔免朝賀辛未大元
兵徇彰徳府知府事洪果玖珠死之宋人攻秦州統軍
使舒穆嚕仲温擊却之癸未有司請權止今年禘享朝
獻原廟及皇太后册立從之乙酉徵處士王澮不至大
元兵徇益都府命有司復議本朝徳運乙未大元兵徇
懷州沁南軍節度使宋扆死之二月丙申朔壬子大元
伊埒齊扎巴來丙辰罷按察司壬戌大元伊埓齊復來
三月辛未遣承暉詣大元請和丁丑赦國内癸未京帥
大括粟甲申大元伊埒齊扎巴來詔百官議於尚書省
戊子以濮王守純為殿前都㸃檢兼侍衛親軍都指揮
使權都元帥府事庚寅奉衛紹王公主歸于大元太祖
皇帝是為公主皇后辛夘詔許諸人納粟買官京城戒
嚴壬辰大元兵下嵐州鎮西軍節度使烏庫哩仲温死
之夏四月乙未朔以知大興府事胥鼎為尚書右丞戊
戌奉遷昭聖皇后柩于新寺時山東河北諸郡失守惟
真定清沃大召東平徐邳海數城僅存而已河東州縣
亦多殘燬兵退命布薩安貞等為諸路宣撫使安集遺
黎至是以大元允和議大赦國内癸夘權厝昭聖皇后
于新寺甲辰詔有司具陣亾人子孫以備錄用丁未以
都元帥承暉為平章政事庚戌左丞相兼修國史廣平
郡王圖克坦鎰薨乙夘尚書省奏幸南京詔從之己未
𦵏衛紹王五月癸酉承暉加金紫光祿大夫封定國公
尚書左丞穆延盡忠加崇進封申國公甲戌霍王從彛
薨乙亥輟朝上決意南遷詔告國内太學生趙昉等上
章極論利害以大計已定不能中止皆慰諭而遣之詣
原廟奉辭戊寅將發雨不果行以南京留守布薩端等
嘗請臨幸及行先詔諭之辛巳詔遷衞紹鎬厲王家屬
于鄭州壬午車駕發中都是日雨至甲申止丙戌次定
興禁有司扈從踐蹂民田丁亥次安肅州元帥右監軍
完顔弼以兵迎見癸巳次中山府勅扈從軍所踐禾稼
計直酬之六月甲午朔以按察轉運使高汝礪為參知
政事癸丑次内邱縣大元伊埓齊來戊午次彰徳府曲
赦其境内庚申次鉅橋鎮是日南京行宫寶鎮閣灾壬
戌次宜村黄龍見西北秋七月車駕至南京詔立元妃
温都氏為皇后八月甲午以立后百官上表稱賀庚子
皇太子至自中都丁未夏人入邊命移文責之甲寅罷
經畧司應奉翰林文字完顔蘇哷上書言事九月壬戌
朔日有食之皇孫生癸亥山東路報萊州之捷辛未立
監察御史陞黜格庚辰詔訓練軍士丁亥諭宣徽院正
旦生辰不須進物太白晝見于軫戊子禁軍官圍獵冬
十月甲午詔遣官市木波西羌馬陜西軍户戰死者給
糧膳其家丁酉大元兵徇順州勸農使王晦死之壬寅
左副元帥兼尚書左丞穆延盡忠進平章政事以御史
中丞富珠哩徳裕為參知政事簽樞宻院事曲赦中都
路乙夘遣參知政富珠哩徳裕行尚書省于大名府丙
辰大元兵收成州諭大名行省貶損用度徳州防禦使
完顔酬努伏誅十一月丁夘以御史大夫布薩端為尚
書左丞相曲赦山東路辛未詔賜衛紹王家屬既稟詔
有司答夏國牒丙子許諸色人試武舉蘭州譯人程陳
僧叛西結夏人為援辛巳熒惑犯房宿鈎鈐星癸未曲
赦遼東路勅罷宣撫司輒擬官十二月戊戌遣真定行
元帥府事永錫等援中都頒勸農詔丁未以和議既定
聽民南渡乙夘登州刺史耿格伏誅流其妻孥大元兵
徇懿州節度使髙閭山死之
三年春正月辛酉朔宋遣使來賀壬戌遣内侍諭永錫
防邊毋以和議為辭癸亥曲宴羣臣宋使定文武五品
以上侍坐員遂為常制乙丑詔宣撫阿哈總管和卓討
賊劉二祖張汝楫戊辰尚書省言内外軍人入粟補職
者多行伍浸虚請俟平定應監差者與三酬門户有職
事者陞一等其子弟應廕者罷之上可其奏乙亥夏人
犯環州北京軍亂殺宣撫使鄂屯襄丁丑右副元帥富
察齊勤以其軍降於大元辛巳皇太子疾輟朝乙酉皇
太子薨二月辛夘環州刺史烏庫哩延夀及錫黙摩囉
歡等敗夏人于州境詔進官有差大元伊埒齊來壬辰
上臨奠皇太子殯所有司奏辰日不哭上曰父子至親
何可拘忌命御史中丞李英元帥左都監烏庫哩慶夀
領兵䕶饟中都付以空名宣勅許視功遷敘逗撓者治
以軍律乙未改寧邊州隸嵐州丁酉詔諸色人遷官並
視女直人有司妄生分别以違制論從户部郎中鄂屯
阿古請也辛丑勅宰臣饋伊埒齊酒饌壬寅頒奬諭官
吏軍民詔曲赦招撫北京作亂者丙午尚書省以南遷
後吏部秋冬置選南京春夏置𨕖中都赴調者不便請
併𨕖于南京從之武清縣巡檢梁佐栁口巡檢李耀珠
以誅乣賊張暉劉永昌等功進官有差皆賜姓完顔丁
未山東宣撫使布薩安貞遣提控布薩瑠嘉等破賊楊
安兒步騎三萬殲其衆降偽頭目三百餘人脅從民三
萬餘户戊申減沿邊州府官資考有差壬子立保城無
虞及捕獲姦叛遷賞格乙夘勅奏急事不拘假日丁巳
日初出赤如血欲没復然戊午大風隆徳殿䲭尾壞三
月壬辰詔河北州縣官令文武五品以上辟舉不聽以
他事差占仍勒終任有勞績者但升遥領之職應降罰
者亦止本處居住時河北殘燬吏治多苟且以求代易
故著是令癸亥詔百官各陳防邊利害封章以聞丙寅
勅河東河北大名長貳官訓練隨處義兵鄰境有警責
其捄援降人自拔歸國者遷職仍列其姓名以招諭來
者沿河州縣官罷軟不勝職任汰去令五品已上官公
舉仍許今季到部人内先擇能者量緩急易之丁夘安
武軍節度使張行信上書言急務四事庚午諭遼東
宣撫使布希萬努選精銳屯瀋州廣寧以候進止壬申
長春節宋遣使來賀戊寅諭尚書省嵗旱議弛諸處碾
磑以其水溉民田己夘雨自去冬不雨雪至是始雨勸
農使李華言河北州縣官吏多求河南差占以避難宜
𤼵元任領戍兵者不可離則别注以往庚辰御史臺言
在京軍官及委差官芻糧劵例悉同征行乞減其給樞
宻院委差有俸人吏非征行不必給皆從之勅尚書省
入粟補官者毋括其户為軍有司議賞軍功毋有沮格
壬午山東宣撫司報大沫堌之捷𤓰爾佳錫爾格及黙
哷擒賊渠劉二祖等斬之前後殪賊萬計西京軍民變
遣官撫諭之己丑禁州縣置刃於杖以決罪人前年京
兆治中李友直私逃華州結同知防禦使馮朝河州防
禦判官郝遵甫平涼府同知致仕楊庭秀水洛縣主簿
宿徽等團集州民號忠義扈駕都綂府相挻為亂殺其
防禦判官完顔巴錦及城中女直人以書約都統楊珪
為府兵所得珪諱之請自效誘友直等執之麾所招千
餘人納仗阬諸城下時京師道路隔絶安撫司以便宜
族友直等至是以狀聞乃贈巴錦及被害官軍十餘人
各一官賻錢三百貫夏四月癸巳河東宣撫司胥鼎言
利害十三事長勝軍都統楊珪伏誅丙申河南路蝗遣
官分捕上諭宰臣曰朕在潛邸聞捕蝗者止及道傍使
者不見處即不加意當以此意戒之權參知政事徳升
言舊制夏至後免朝四日一奏事上曰此在平時可也
方今多故勿謂朕勞遂云當免但使國事無廢則善矣
己亥曲赦山東路癸夘籍赴選監當官為軍乙巳罷都
南行尚書六部侯摯言九事曲赦富察齊勤脅從之黨
募能殺獲齊勤者以其官官之丙午以調度不給凡隨
朝六品以下官及承應人罷其從已人力輸傭錢經兵
州府其吏減半司縣吏減三之一其餘除開封府南京
轉運司外例減三之一有禄官吏被差不出本境者並
罷給劵出境者以其半給之脩内司軍夫亦減其半丁
未故皇太子啓菆賜諡曰莊獻戊申權𦵏迎朔門外詔
自今䇿論詞賦進士第一甲第一人特遷奉直大夫第
二人以下經義第一人並儒林郎第二甲以下徵事郎
同進士從事郎經童將仕郎壬子艾國公從厚薨詔遣
使同山西宣撫司𨕖其民勇健者為軍諭有司勿拒河
北避兵之民所至加存䘏用山東西路宣撫副使完顔
弼言招大沫堌渠賊孫邦佐張汝楫以五品職下詔湔
洗其罪乙夘詔檢覈朝廷差遣官劵厯無故稽留中道
者罪之丙辰諭田琢留山東流民少壯者充軍老㓜者
令就食於邢洺等州欲趨河南者聽上議遣新軍六千
餘及所募二千七百人援中都宰臣以為行宫單弱親
軍不可遣遂止五月庚申招撫山西軍民仍降詔諭之
是日中都破尚書右丞相兼都元帥定國公承暉死之
户部尚書任天寵知大興府事髙霖皆及于難壬戌降
空名宣勅紫衣師徳號度牒以補軍儲辛未立皇孫鏗
為皇太孫癸酉劉炳上書言十事辛巳上諭宰臣多事
之秋陳言者悉送省恐卿等不暇朕于宫中置局命方
正官數員擇可取者付出施行何如宰臣請如聖諭詔
削納補官恩例戊子謀伐西夏遣大臣鎮撫京兆秋七
月戊午朔大元兵收濟源縣己未徵弓箭于内外品官
三品以上三副四品五品二副餘以等級徵之庚申置
陳頴漕運提舉官以户部勾當官往來督察有星如太
白色青白有尾出紫㣲垣北極傍入貫索中上聞河北
譏察官有要求民財始聽渡河者避兵民至或餓死自
溺特命御史臺體訪之又禁隨朝職官敓民碾磑以
自營利詔河間孤城移其軍民就粟清州括民間騾付
諸軍與馬參用辛酉議括官田及牧馬地以贍河北軍
戸之徙河南者已為民佃者俟穫畢日付之羣臣迭言
其不便遂寢癸亥詔河北郡縣軍須並減河南之半定
尚書所造諸符樞宻院鹿宣撫司魚綂軍司虎丙寅遣
參知政事髙汝礪往河南便宜措置糧儲制品官納弓
箭之令丁憂致仕者免甲戌借平陽民租一年詔職官
更兵亡失告身見任者保識即重給之妄冒者從詐偽
法丙子尚書省奏給皇太孫嵗賜錢上不從曰襁褓
兒安所用之詔致仕官俸給比南征時減其半丁丑肅
宗神主至自中都奉安于明俊殿戊寅月入畢宿中戊
夜犯畢大星己夘明徳皇后神主至自中都裁損宫中
嵗給有差甲申詔尚書省行六部太多其令各路運司
兼之改交鈔名貞祐寶劵八月戊子朔以陜西統軍使
完顔哈逹簽樞宻院事己丑制軍府庶事樞宻院官須
與經厯官裁决經厯議是而院官不從許直以聞癸巳
詔遣官體究京西路新遷軍户丙申諭尚書省職官犯
罪大者即施行之小者籍之事定始論其罪諭樞宻院
薩哈連所簽軍有具戒僧人可罷遣之己亥詔武舉官
非見任及已從軍者隨處調赴京師别為一軍以備用
被薦未授官者量才任之庚子上慮平陽城大兵食不
足議棄之宰臣持不可前冀州教授鈕祜祿特烈集義
兵出方畧遇土㓂兵後攝州復立州治積芻糧招徠民
户至五萬置東西路總管府于歸徳府及徐亳二州特
遷三官升正五品職以太常卿侯摯為參知政事行中
書省于河北東西兩路太祖御容至自西京奉安于啓
慶宫甲辰置行樞宻院于徐州歸徳府詔諸職官不拘
何從出身其才可大用者尚書省具以聞丙午山東西
路宣撫司完顔弼表遥授同知東平府事張汝楫將謀
復叛宻遣人招同知益都府事孫邦佐邦佐斬其人馳
報弼弼殺汝楫及其黨萬餘人承制陞邦佐徳州防禦
使餘立功者賞有差上嘉弼功加崇進封宻國公詔奬
諭之丁未詔近臣舉良將加孫邦佐昭毅大將軍泰定
軍節度使仍官其子戊申東平益都太原潞州置元帥
府大赦己酉監察御史許古獻恢復中都之䇿紅襖賊
掠城武宣撫副使延扎天澤討走之斬首數百級進天
澤一官將校有功者命就遷賞命侯摯招邢州賊程邦
傑以官不從則誘其黨圖之減户部幹辦官四員及差
委官有差壬子置行省于陜西乙夘増㳂河闌糴之法
十取其八以抑販粟之弊仍嚴禁私渡増步軍萬人戍
京以西四萬人戍京以東選陜西騎兵二千増京畿之
衛諭陜西監守延安臨洮環慶蘭會保安綏徳平涼徳
順鎮戎涇原鄜坊邠寧乾耀等處要害分渭南州郡步
兵屯平原令宣撫使治邠州副使治同州之澄城以綂
之更以步騎守㳂渭諸津丙辰元帥左監軍兼知真定
府事永錫坐援中都失律削官爵杖之八十九月丁巳
朔户部侍郎鄂屯阿古言國家多故職官往往不仕乞
限以兩季違者勿復任用上嫌其太重命違限者止奪
三官降職三等仍永不升注辛酉除名永錫特遷信武
將軍息州刺史甲子諭宰臣沿淮塘路以南地曏授民
業今為豪𫝑據奪者其令有司察之丙寅樞宻院言陜
西河東世襲蕃部巡檢昨與世襲明安穆昆例罷其俸
今邊事方急宜仍給之庶獲其用又西邊弓箭手有才
武出衆獲功未推賞者令宣撫司覈實以聞從之丁夘
以秋稼未穫禁軍官圍獵詔授隱士王澮太中大夫右
諌議大夫充遼東宣撫司參謀官戊辰遙授武寧軍節
度副使圖克坦烏登告平章政事穆延盡忠逆謀詔有
司鞫之設潼關提控總領軍馬等官辛未置河北東路
行總管府于原武陽武封邱陳留延津通許杞諸縣以
治所徙軍户命司屬令和尚等䕶治鞏國公安春第上
謂宰臣曰安春所為不慎或至犯法舍之則理所不容
治之則失親親之道但當設官以防之耳安春尋以不
法謫博州防禦使黜衛紹王母李氏光獻皇后尊諡神
主在太廟畫像在衍慶宫並遷出之陳州鎮防軍段仲
連進羊三百詔遷三官命右丞汝礪詣陳州規畫糧儲
壬申以蘇門縣為輝州癸酉朝謁世祖太祖御容于啓
慶宫行獻享禮始用樂賜東永昌姓為温都氏包世顯
包疙疽為烏庫哩氏多隆烏為哈薩喇氏何定為必喇
氏馬福徳馬栢夀為𤓰爾佳氏各遷一官甲戌朝謁太
宗熙宗睿宗御容行獻享禮詔開滑濬濟曹滕諸州置
連珠寨如衛州乙亥詔河北山東等路平涼慶陽臨洮
府涇邠秦鞏徳順諸州經兵四品以下職事官並以二
十月為滿募隨處主帥及官軍義軍將校有能率衆復
取中都者封王遷一品階授二品職能戰却敵善誘降
人取附都州縣者予本處長官散官隨職遷授餘州縣
遞減二等紅襖賊周元兒䧟深祁州束鹿安平無極等
縣真定帥府以計破之斬元兒及殺其黨五百餘人丁
丑詔司縣官能募民進糧五千石以上減一資考萬石
以上遷一官減二資考二萬石以上遷一官升一等注
見闕諸色人以功賜國姓者能以千人敗敵三千人賜
及緦麻以上親二千人以上賜及大功以上親千人以上賜
止其家庚辰陜西宣撫司來上第五將城萬户楊再興擊走
夏人之㨗壬午以空名宣勅付陜西宣撫司凡夏人入㓂有
能臨陣立功者五品以下並聽遷授乙酉置大名府行總管
府于柘城縣以治所徙軍戸冬十月丙戌朔翰林侍讀學
士權參知政事烏庫哩徳升出為集慶軍節度使兼亳州
管内觀察使丁亥尚書右丞汝礪言河北軍户之徙河南
者宜以係官閒田及牧馬草地之可耕者賜之使自耕以食
而罷其月糧上從其請命右司諫馮開隨處按視人給三
十畝夏人入保安都統完顔果嘉努破之攻延安戍將又
敗之是日㨗至戊子御史中丞圖克坦思忠為參知政事
己丑平章穆延盡忠下獄既久監察御史許古言盡忠逮
繫有司此必重罪而莫知其由甚駭公聽乞遣公正重臣
鞫之如得其實明示罪目以厭中外之心書上不報庚寅
遂誅盡忠癸巳罪狀盡忠告中外詔樞宻副使布薩安貞
行樞宻院于徐州戊戌遼東宣撫司報敗瑠格之㨗甲辰
詔求廣平郡王承暉之後得其猶子厯亭縣丞永懷以
為器物直長丙午夏人陷臨洮陜西宣撫副使完顔和
索哩被執庚戌詔尚書左丞相布薩端兼都元帥行尚
書省于陜西辛亥䝉古綱奏昨被㫖權山東路宣撫副
使屯東平行至徐北岸北兵已偪徐不可往詔樞宻副
使布薩安貞權於沿河任使之壬子以同華舊屯陜西
兵及河南所移步騎舊隸陜州宣撫司者改隸陜西行
省召中奉大夫襲封衍聖公孔元措為太常博士上初
用元措於朝或言宣聖墳廟在曲阜宜遣之奉祀既而
上念元措聖人之後山東寇盜縱横恐罹其害是使之
奉祀而反絶之也故有是命遼東賊布希萬努僭號改
元天泰十一月丙辰朔河北行尚書省侯摯入見詔河
北西路宣撫副使田琢自濬徙其兵屯陜戊午樞宻院
進王世安取盱眙楚州之䇿遂以世安為招撫使與泗
州元帥府所遣人同往淮南計度其事戊辰夏人犯綏
徳之克戎寨官軍敗之犯綏平又敗之賞有功將士及
來告捷者參知政事圖克坦思忠言今陳言者多掇細
故乞不送省止令近侍局度其可否發遣上曰若爾是
塞言路凡係國家者豈得不由尚書省乎庚午上與尚
書左丞汝礪商畧遣官括田賜軍之利害汝礪言不便
者數端乃詔有司罷其令仍給軍糧之半其半給詣實
之價壬申遣參知政事侯摯祭河神于宜村甲戌伊喇
托卜嘉以萬人破夏人數萬于熟羊寨丙子詔市民間
輓車羸疾牝馬置羣牧中以圖滋息知臨洮府圖們呼
圖克們破夏人八萬於城下丁丑監察御史陳規劾參
知政事侯摯上不允所言而慰答之庚辰上謂宰臣曰
朕恐括地擾民罷其令矣官荒牧馬地軍户願耕者聽
已為民承種者勿敓舊例㸃檢左右將軍近侍局官護
衛承應人秩滿皆賜匹帛雖所司為之製造然不免賦
取於民近亦罷之止給寶劵至於朕所服御亦以官絲
付太府監織之自今勿復及民也大元兵徇彰徳府知
府圖們色埓黙死之十二月乙酉朔徙朔州民分屯嵐
石隰吉絳解等州戊子以軍事免樞宻院官朝己丑侯
摯復行尚書省于河北庚寅太白晝見壬辰詔免元日
朝賀乙未勅贈昭聖皇后三代官爵太康縣人劉全時
温東平府民李寧謀反伏誅戊戌陜西行元帥府乞益
兵以田琢之衆隸之仍奬以詔壬寅詔林州刺史惟宏
與都提控蘇爾坦同經理邊事諸將功賞次第便宜行
之乙巳大元兵徇大名府癸丑皇太孫薨以殤無祭享
之制戒勿勞民諭宣徽院免元日親王公主進酒甲寅
禮官奏正旦宋遣使來賀不宜輟朝不舉樂服色如常
儀詔臨洮路兵馬都總管圖們呼圖克們進官三階再
任
四年春正月癸亥監察御史田迥秀條陳五事丙寅紅
襖賊犯泰安徳博等州山東西路行元帥府敗之丁夘
諭御史臺曰今旦視朝百官既拜之後始聞開封府報
衙聲四方多故之秋弛慢如此可乎中丞福興素號謹
于官事者當一詰之己巳尚書右丞髙汝礪進左丞庚
午大元兵收曹州辛未參知政事侯摯進尚書右丞壬
申太原元帥左監軍烏庫哩徳升招其民降北者得四
千三百三十餘人癸酉詔謚故皇太孫曰冲懷更定捕
獲偽造寶劵者官賞乙亥以殿前都㸃檢皇子遂王守
禮為樞宻使樞宻使濮王守純為平章政事己夘立遂
王守禮為皇太子庚辰詔免逃户租壬午言者請遣官
勸農至秋成考其績以甄賞宰臣言民恃農以生初不
待勸但寛其力勿奪其時而已遣官不過督州縣計頃
畝嚴期會而已吏卒因為姦利是乃妨民何名為勸上
是其言不遣二月甲申朔日有食之上不視朝詔皇太
子控制樞宻院事大元兵圍太原乙酉以信武將軍宣
撫副使永錫簽樞宻院事權尚書右丞皇太子既總樞
務詔有司議典禮以金鑄撫軍之寶授太子啟稟之際
用之平章政事髙琪表乞致仕不允召樞宻院官問所
以備禦之䇿丁亥以河東南路宣撫使胥鼎為樞宻副
使權尚書左丞行省于平陽鼎方抗表求退詔勉諭就
職因有是命行省左丞相布薩端先亦告老遣太醫往
鎮䕶視其疾戊子宰臣以皇太子既立服御儀物悉與
已受冊同今邊事未寧請少緩冊寶之禮從之戊戌免
親王公主長春節入賀致禮己亥大元兵攻下霍山諸
隘甲辰命參知政事李革為修奉太廟使禮部尚書張
行信提控修奉社稷權祔肅宗神主于世祖室奉始祖
以下神主于隨室祭器以瓦代銅獻官以公服行事供
張等物並從簡約庚戌詔凡死節之臣籍其數立廟致
祭壬子任國公瑋薨輟朝是月同知觀州軍州事張開
復河間府滄獻等州并屬縣十有三表請赦旁郡脅從
之臣又請以宣撫司空名宣勅二百道付之從權署補
仍以糧繼其軍食詔樞宻措畫三月乙夘以將修太廟
遣李革奏告祖宗神主于明俊殿丁巳曲赦中都河北
等路議軍户給地事乙丑延州刺史温薩克蘇上疏言
皇太子宜選正人為師保丙寅長春節宋遣使來賀己
巳以將修社稷遣太子少保張行信預告滄州經畧副
使張文破趙福復恩州丙子曲赦遼東路己夘處士王
澮以右諫議大夫復遷中奉大夫翰林學士仍賜詔褒
諭庚辰復邢州捷至夏四月己丑陜西行省來報秦州
官軍破妖賊趙用劉髙二之捷遣官鞫單州防禦使布
薩倬之罪罷其城單州之役癸巳張開奏復清州等十
有一城詔遷官兩階賞將士有差甲午改賜皇太子名
守緒詔諭陜西路軍民丙申河北行省侯摯言比商販
粟渡河官遮糴其什八商遂不行民饑益甚請罷其令
從之河南陜西蝗丁酉太白晝見于奎己亥夏人巴鄂
特族都管汪三郎率番戸來歸以千羊進詔納之優給
其直辛丑侯摯言紅襖賊掠臨沂費縣之境官軍敗之
獲其黨訊之知其渠賊郝定僭號署官已陷滕兖單諸
州萊蕪新泰等十餘縣時道路不通宰臣請諭摰為備
仍詔樞宻院招捕蔡息行元帥府兵抜木陡闗斬首千
級甲辰有司言扶風郿縣有􁁉傷麥五月癸丑朔禮官
言太廟既成行都禮雖簡約惟以親行祔享為敬請權
不用鹵簿儀仗及宫縣樂舞從之山東行省上沂州之
捷甲寅鳯翔及華汝等州蝗辛酉以尚書右丞侯摯行
省事於東平己巳來逺鎮獲夏諜者陳岊等知夏人將
圖臨洮鞏州闚長安命陜西行省嚴為之備丙子上將
以七月行祔享禮慮時雨有妨詔改用十月夏人修來
羌城界河橋元帥右都監完顔薩布遣兵焚之俘馘甚
多戊寅京兆同華鄧裕汝亳宿泗等州蝗六月戊子詔
凡進奏帖及申尚書省樞宻院闗應宻大事私發視者
絞誤者減二等制書應宻者如之壬辰遼西偽瀛王張
致遣完顔内赫張烏遜上表來歸詔授致特進行北京
路元帥府事兼本路宣撫使内赫同知北京兵馬總管
府烏遜同知廣寧府丙申嵗星晝見于奎百有一日乃
伏癸夘詔有司祈雨丁未河南大蝗傷稼遣官分道捕
之罷河北諸路宣撫司更置經畧司壬子以旱詔参知
政事李革審決京師冤獄秋七月癸丑朔昭義軍節度
使必喇阿嚕岱復威州及獲鹿縣飛蝗過京師甲寅山
東行省檻賊郝定等至京師伏誅乙夘以旱蝗詔中外
己未勅減尚食數品及後宫嵗給縑帛有差辛酉監察
御史陳規上章條陳八事閏月壬午朔日有食之辛夘
復深州癸巳翰林學士完顔伯特進中興事跡甲午命
掌軍官舉竒才絶力之人提控都副統等官互舉其屬
頒舉官賞罰格許功過相除品官及草澤人有才武者
舉薦升降亦如之庚子詔河南陜西鎮防軍應廕及納
粟補官者當役如舊候事定乃遷赴銓八月甲寅太子
少保兼禮部尚書張行信定祔享親祀之儀以進上嘉
納之三原縣僧廣恵進僧道納粟多寡與都副威儀及
監寺等格從其言鬻之夏人入安塞堡元帥左監軍烏
庫哩慶夀遣軍敗之壬戌賜張行信寶劵二萬貫重幣
十端旌其議禮之當乙亥詔諭中都民命大名招撫使
募人持詔以往丙子大元兵攻延安己夘夏人入結耶
觜川官軍擊走之九月辛巳朔大元兵攻防州以簽樞
宻院事永錫為御史大夫領兵赴陜西便宜從事壬辰
大元兵攻代州經畧使鄂屯醜和尚戰没以中尉衛完
顔諾爾布等使宋賀生日冬十月己未親王百官奉迎
祖宗神主于太廟招射生獵户練習武藝知山徑者分
屯陜虢要地命元帥左監軍必喇阿嚕岱守潼關遙授
知歸徳府事完顔仲元軍盧氏大元兵攻潼關西安軍
節度使尼瑪哈富勒呼戰没辛酉上親行祔享禮甲子
祔享禮成赦乙丑詔諭河南官吏軍民以賞格募立功
之士命參知政事圖克坦思忠提控鎮撫京師伊喇卓
拉布屯關陜西寅詔京師具防城器械多鑿坎穽築垣
墻于隙地徙衛紹及鎬厲王家屬于京師丁夘以奉安
社稷遣官預告戊辰命張行信攝太尉奉安社稷禮樂
咸殺其數詔吏禮兵工四部尚書董防城之役大元兵
徇汝州己巳㳂河唯存通報小舟餘皆焚之庚午詔宿
糧州縣屯兵其簽民為兵者就署隊長以自防遏河東
行省胥鼎遣潞州元帥左監軍必喇阿嚕岱以軍一萬
孟州經略使圖克坦伯嘉以軍五千由便道濟河趨闗
陜自將平陽精兵援京師命樞府督軍應之辛未置官
領招賢所事命内外官採訪有才識勇畧能區畫防城
者具以聞得實超授仍賞舉主内負長才不為人知者
聽赴招賢所自陳壬申以龍虎衛上將軍費摩洋格知
歸徳府事行樞宻院事癸酉詔罷遣有司所拘民間輸
稅車牛以運軍士衣糧者甲戌諭附其民盡徙其芻糧
入城官儲併運之丙子行樞宻院知河南府事完顔哈
逹以徵兵失應坐誅户部郎中魏琦以没王事官其子
己夘議禁京師靡穀近侍以寶劵方行恐遲其用不果
吏部令史韓希祖陳言曽以戰功致身者盡拘京師備
用從之十一月庚辰朔増定守禦官及軍人遷賞格辛
巳詔止附京農民自撤其廬舍壬午河南行省胥鼎入
援京師用其言以知平陽府王質權元帥左監軍同知
完顔僧嘉努權右監軍代鎮河東拜鼎為尚書左丞兼
樞宻副使知歸徳府完顔伯嘉簽樞宻院事以完顔哈
逹伏誅詔中外乙酉元帥右都監完顔薩布來獻其提
控實嘉喀齊喀楊沃哩等大敗夏人于定西之捷命行
省視其功賞之大元兵至沔池右副元帥富察阿里巴
斯軍潰而逃失其所佩虎符丙戌前臨潢府推官權元
帥右監軍完顔哈逹率官軍老㓜自北歸國升鎮南軍
節度使進官三階詔出公帑綿絹付有司償所括民服
以衣軍者是夕月暈木星木在奎月在壁己丑定毀防
城器具法辛夘詔立功五品以上官賜饌御前六品以
下官賜饌近侍局癸巳上諭皇太子京城提控官有以
文資充者彼豈知兵其速易之甲午放免諸職官傔從
及諸司局射糧兵卒嘗選充軍者戊戌勅諸州縣簽籍
軍民以備土宼華州元帥府復潼闗庚子罷在京防城
民軍遣御史陳規等充河南宣差安撫捕盜官河南路
統軍使赫舍哩素赫以發兵後期坐誅甲辰以尚書工
部侍郎和尚等充賀宋正旦使丙午河南行樞宻院蘇
爾坦言其族人道格願隸行伍以自効上嘉其忠許之
内族承立進所獲馬駝上曰此軍士所得即以予之可
也朕安用哉因徧諭諸道將帥後勿復如是十二月辛
亥平章政事珠格髙琪加崇進尚書右丞相參知政事
李革罷癸亥大元兵攻平陽丙寅皇太子議伐西夏大
元兵徇大名府壬申大元兵進自代州神仙横城及平
定承天鎮諸隘攻太原府宣撫使烏庫哩禮遣人間道
齎礬書至京師告急詔發潞州元師府平陽河中絳孟
宣撫司兵援之乙亥髙琪請修南京裏城上曰民力已
困此役一興病滋甚矣城雖完固朕亦何能獨安此乎
　
　
　
　
　
　
　
　金史卷十四
