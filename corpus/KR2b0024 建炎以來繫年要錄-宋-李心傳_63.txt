
　建炎以來繫年要錄巻六十二
　　　　　　　　　　　　宋　李心傳　撰
紹興三年(嵗次癸丑金太宗晟天㑹十/一年偽齊劉豫阜昌四年)春正月丁巳朔
上在臨安　江西安撫大使司將官李宗諒誘奉新戍
兵以叛進犯筠州統領官趙進擊却之宗諒奔潭州
是日權河南鎮撫使翟琮及權知虢州董震以山寨餘
衆入潼闗後二日琮入西京偽齊留守孟邦雄方醉卧
遂俘其族以歸(熊克小歴稱琮以丁巳朔入西/京據琮奏乃在初三日今從之)
己未命諸路憲臣兼提舉常平司公事用户部尚書黄
叔敖請也時論者以為自罷提舉官以來諸色田宅所
收租課錢物詭冐失䧟虧損國計不知其幾乞委提刑
司根括事下叔敖叔敖請諸路提刑各給勅兼提舉常
平等事許辟差幹辦官一員諸州令主管官管幹故有
是命　詔婺州年額上供羅並權折價錢時宣諭官朱
異至婺州而州人言每嵗輸羅兩數大重異請損其半
户部因令折錢自建炎中詔減婺羅為三萬匹至是計
臣乞復崇寧之舊守臣王居正三上章且遣其屬詣都
堂白宰執仍手䟽五不可以聞乃詔依已減定之數(王/居)
(正事熊克小歴附去年末而日歴無之因朱異奏請附/見然户部所申乃云年額羅二萬匹又减於建炎已減)
(之數不/知何也)
庚申浙西安撫大使司統制官武功大夫忠州防禦使
孫琦特追三官坐不察官兵冐請錢糧為安撫大使劉
光世所劾也(孫琦恐即是寳應衛/兵去為盗者當考)　大理評事山隂石
邦哲言近偽徐王李勃偽帝姬阿易之來遣使迓之絡
繹于道有以見陛下之親睦既察其詐遂正典刑又有
以見陛下之明斷臣聞漢光武之誅王郎雖或者疑其
為成帝之遺體而猶誅之葢惡人之惑衆而偽者莫辨
也唐代宗之訪母后嘗曰寧受百欺冀得一真葢懼人
之避罪而真者莫至也今李勃阿易之事既已鏤板播
告四方尚恐皇族有自金國脱身南歸宜令州縣驗實
許以推賞不得隠匿庶茂本支詔禮部徧牒諸州如其
請　是日㐮陽鎮撫使李横破潁順軍降偽齊知軍事
拱衛大夫明州觀察使蘭和後二日敗偽齊兵於長葛
縣
辛酉開封府免舉進士張松夀特補池州文學以江東
西宣撫司選鋒右軍統制董旼言其嘗至辰州招降曹
成有勞也
壬戌右諫議大夫徐俯兼侍讀　詔宰執侍從官自二
月朔日依令繫金帶宣和後冦難作掊聚金幣以遺敵
約和有㫖宰執侍從許以花犀帶入朝二府正透從官
倒透為别葢權宜之制也至是以髙麗貢使將至乃詔
許服帶如舊仍以左藏庫所有假之
癸亥左承直郎大理評事趙公爟為左奉議郎公爟轉
對請令諸處鹽場具見逓年祖額増虧申嚴賞罰故有
是命　䖍盗陳顒圍潮州不能下是夜㧞柵遁去復還
江西尋命神武前軍左部統領申世景以所部二千自
閩中往擊之
甲子命尚書户部侍郎姚舜明往建康總領大軍錢糧
用同都督江淮荆浙諸軍事孟庾請也時諸軍屯建康
者嵗用錢糧五十餘萬皆户部財計故命舜明領之總
領名官自此始庾又言應統兵大小將帥並聽節制自
今軍期及錢糧事並先申督撫毋得妄有申明庶幾號
令齊一庾又言降受右武大夫和州防禦使馬擴通曉
軍務請以為參議官從之翊日庾發行在　右承務郎
孟思誠特進一官思誠庾子也為督府書寫機宜文字
上召對庾力辭而有是命　詔御前忠銳第七將徐文
以所部屯定海縣聽沿海制置司節制　尚書右司員
外郎張宗臣試大理卿　左朝奉大夫知封州熊大啟
為廣南東路轉運判官大啟應詔上書言利害故就用
之既而右諫議大夫徐俯言其不材老繆命遂寢　是
日李横復頴昌府先一日横引兵至城下偽齊京西北
路安撫使趙弼固守横率將士急攻之至日城䧟弼巷
戰不勝遂遁去劉豫聞横兵至急遣先鋒將董先使拒
敵先出京城殺掠數百人奪騎數百走翟琮軍琮以先
為鎮撫司都統制(董先事以五月戊/午翟琮所奏修入)
乙丑手詔曰廷尉天下之平也曹劌謂小大之獄雖不
能察必以情為忠之屬也可以一戰不其然乎可布告
中外應為吾士師者各務仁平濟以哀矜天髙聽卑福
善禍滛莫遂爾情罰及爾身置此座右永以為訓臺屬
憲臣常加檢察月具所平反刑獄以聞三省歲終鈎考
當議殿最(中興聖政臣留正等曰人主有好生惡殺之/心而治獄之吏以慘酷害之斯民固有以小)
(罪而䧟深文者猶吾納入於機穽也太上皇帝中興之/功出於仁恕盗賊雖流毒於天下而不能使民心解携)
(而去葢不忍人之政素有以結之也時方艱難既以救/吾民於水火而兵革休息又恐其隕性命於酷吏之手)
(聖心亦已勞矣為吏者安忍髙下三尺而傷中和之政/乎紹興初宰相欲以大理卿髙誼知蘇州太上皇帝曰)
(大理人命所繫獄官多慘刻少恩誼儒者奏讞平恕勿/令補外劉大中宣諭江西而歸擢為諫官已而曰大中)
(江西興獄頗多若置之諌官恐州郡觀/望遂改除秘書少監聖慮深逺顧如此)　集英殿修撰
歐陽懋充江淮荆浙都督府㕘議官　兩浙轉運副使
梁汝嘉言得劉光世牒鎮江府所撥贍軍苖米近已兩
次應副奉使一行及韓世忠軍兵往還食用令别行科
撥三省勘㑹鎮江府一郡財賦雖有㫖聽取撥助軍緣
止謂酒税之類况日收不下數百千兼本月錢糧既有
定數即未審此錢何用有無赤歴已劄下提刑司取㑹
其苖米係上供之數不合占留方今行在贍養内外官
兵常恐糧儲不足若不體認急闕但巧以名色占破如
此雖竭一路糧斛亦無由應副足備乃詔世忠往還所
給糧令漕司償其數餘不行如奉行有違合干官吏並
當重行竄責左宣教郎趙子偁添差通判湖州　徽
猷閣待制何志同卒　是日金人陷金州先是宣撫處
置使張浚召本司都統制節制興文龍州吳玠金均房
州鎮撫使兼本司同都統制王彦利州路經畧使兼知
興元府劉子羽㑹于興元約金人若以大兵取蜀即三
帥相為應援子羽聞敵至諭彦俾以强弩據險邀之彦
習用短兵屢平小盗不以子羽言介意金州之西有姜
子闗乃承平時商旅由子午谷入金洋之路金聲言取
姜子闗路入漢隂縣故彦頗分兵守之既而薩里罕自
上津疾馳不一日至洵陽境上召漢隂統制官郭進以
三千人乗流夜發遇于沙隈敵捨騎來攻戰數十合敵
見官軍少晡時歩騎並進塵埃蔽日進力戰敗死彦曰
敵所以疾馳者欲因吾糧食以入蜀耳即盡焚儲積退
保石泉縣金人入金州彦退趨西鄉㑹浚遣幹辦官甄
援持手書督彦清野來㑹彦遂踰西鄉　劉豫以其臣
周光為京西安撫使
初神武副軍都統制岳飛在江州軍中糧乏江西安撫
大使李回分其軍之半萬二千屯于江筠州臨江興國
軍而命飛以餘軍即吉州屯駐言于朝丁卯詔飛即以
兵赴行在
己巳尚書吏部侍郎兼侍講席益試工部尚書兼權吏
部尚書中書舎人兼侍講陳與義試吏部侍郎
庚午詔大宗正司自廣州還行在以嗣濮王仲湜兼判
大宗正事奉濮安懿王神主及諸宗室俱行　言者請
宣諭五使所至毋得受理匿名文書從之
辛未入内東頭供奉官幹辦皇城司馮益還所寄資為
武功大夫康州防禦使帶御器械　進士李康仲特補
將仕郎康仲之母黄庭堅女也始上召庭堅子相赴行
在至荆渚而死黄氏請以其夫已命未調之官禄康仲
上特許之仍詔餘人毋得援例(朱勝非閑居錄黄庭堅/豫章人善詩律書法蘇)
(軾薦入舘仍兼史院又薦修起居注而蘇轍方秉政以/為庭堅無行不可建中靖國中除吏部郎官亦不及赴)
(紹興初今上偶喜其字畫吕相頥浩因薦渠族弟叔敖/徑登瑣闥終於版書其甥洪炎以瞶疾久廢亦降召命)
(至不能對除中書舎人行詞乖繆改授待制有徐俯者/亦黄出也嘗任省郎附内臣鄭諶入拜大諌又拜内相)
(又拜簽書樞宻院事黄氏親族以至外姻或遷/官或白身命官殆無遺餘皆云以庭堅之故也)　賜劉
光世兩鎮節度使印及别賜寧國軍旌節自是以為例
　尚書工部員外郎袁正功獻渾儀木式(是月壬/戌進呈)太史
局令丁師仁等請折半製造許之初京東渾儀凡四坐
至道儀在刻漏所皇祐儀在翰林天文院熈寧儀在太
史局元祐儀在合臺每座約重二萬斤(此據太史局所/申云爾沈括筆)
(談司天監銅渾儀景德中歴官韓顯符所造依倣劉曜/時孔挺晁崇斛蘭之法失於簡畧天文院渾儀皇祐中)
(冬官正舒易簡所造乃用唐梁令瓉僧一行之法頗為/詳備而失於難用熈寧中予更造渾儀并剏為玉壺浮)
(漏銅表皆置天文院别設官領之天文院渾儀送朝/物法物庫以備講求括所記與此差不同今附見)城
破皆為金所索揚州之䧟也吕頥浩收得渾儀法物二
事獻諸朝(金索渾儀據欽宗實錄云爾而頥浩又奏收/到渾儀法物二事豈金但取其一乎當考)
至是折半計用銅八千斤有竒既而卒不就(三年十一/月甲戌可)
(㕘/考)　詔私販茶鹽再遇大禮赦亦不合原免先是浙西
提舉官夏之文言茶鹽係一司専法慮不應引用海行
條大理卿張宗臣權刑部侍郎章誼皆言委得允當於
是行下　修武郎都督府親兵前軍統領李通既受招
(事見去年/九月戊辰)數月不解甲至是督府命通以所部屯和州
行至廬江之王家市通為徒中王全所併其下劉徳率
衆圍舒州(都督府申通以正月十/五日被殺故附于此)　是日雨雹而雷
壬申詔左文林郎方慤許參選慤桐廬人深明禮學政
和中嘗獻所著禮記解義遂賜上舎出身至是法當討
論權吏部尚書席益等言慤所進解義今行于世與進
賦頌直赴殿試者不同故有是命
癸酉初復大火之祭配以閼伯歲以辰戌月祀之用酒
酺(此即趙霈所請/或可移附去年)　三省奏淮東久闕帥臣乞以徽猷
閣直學士提舉江州太平觀湯東野知揚州充淮東安
撫使右承務郎鍾離濬嘗任髙郵縣丞熟知本路利害
特遷一官通判揚州仍命神武右軍授湯東野兵千人
以行賜米六千斛黄金二百兩白金三千兩為養兵之
用武功大夫明州觀察使知揚州史康民改充浙西路
馬歩軍副總管以所部屯鎮江先是劉光世不肯渡江
朝廷以冦賊既平而民未歸業田疇不耕者衆故復用
文臣
乙亥武功大夫袁州防禦使襄陽府郢州鎮撫使李横
為襄陽府鄧隨郢州鎮撫使兼知襄陽府武義大夫閤
門宣賛舎人新除鄧隨州鎮撫使李道依舊知隨州先
是朝廷遣成忠郎邱坦持告賜二人而道畏横之强終
不拜左承議郎通判襄陽府趙去疾等因言四州人馬
不可分擘且勢分力弱恐誤事機故有是命(熊克小歴/於去年冬)
(末書霍明殺桑仲及李横授襄陽等州鎮/撫使皆無本月日且差畧殊甚今不取)
丁丑中書後省言百官定諡乞惟特恩賜諡者命詞給
告餘如故事出敕從之　吏部員外郎王庭秀面對言
吏部四選自渡江以來案牘散失品官到部無所考驗
止憑保官審實不容無弊竊見朝廷遣使宣諭諸道欲
乞令立式下所屬州縣取責管下見任及宫觀寄居待
闕丁憂停替責降安置編管官除曽任侍從外每員具
夾細脚色家狀五人為保結除名之罪知通考驗詣實
籍為三本一留州一留轉運司一候使人回日送部其
在軍下令主將保明注籍一留軍中一納樞宻院一送
部三省百司有官及入品吏人令御史臺取責編類一
留所屬一留本臺一納部仍令吏部榜諭品官將來到
部聲説於某年某處注籍訖本部據籍㸃磨無差誤即
與判成堂除舉辟亦從本部㕘照曽實係籍方許放行
差遣庶幾銓曹按文覈實吏胥不能為姦而偽冐之徒
無所容跡詔本部勘當後不行　武功大夫康州團練
使京東山寨統領范温自青龍鎮以所部赴行在上召
對賜金帶衣甲遂以温為御前忠鋭第四將(温除忠鋭/將在此月)
(乙/酉)
戊寅神武中軍統制楊沂中請以所選水軍五百人剏
置第六將許之時中軍纔五千人也
己卯詔太史局依舊頒降諸路轉運司歴日其賣到浄
利錢赴𣙜貨務　尚書工部侍郎賈安宅充徽猷閣待
制提舉臨安府洞霄宫先是右司諫唐煇奏安宅在靖
康末嘗欲從莫儔儔敗乃乞休致仕明受之際葉夢得
率湖州寄居官偕往勤王安宅持不可(事見建炎/二年三月)安宅
家居與富人張子琛交結為之占田詔安宅勒住朝㕘
令分析安宅自辯甚悉而理終屈吕頥浩庇之令御史
臺定奪且命毋得挾情觀望誣人功罪御史曽統等言
安宅不曽與夢得偕行且交結子琛有實故有是命煇
言不已乃降安宅為集英殿修撰奉祠　詔翰林醫官
十二科通以四十三員為額
庚辰用禮官議嵗以春秋二仲遣宗室環衛官於法惠
寺行望祭諸陵之禮時庶事草創位牌但以白木黄紙
為之紹興末乃改作(此據三十年十/一月居廣所奏)
辛巳翰林學士綦崈禮言祖宗時凡節鉞臣寮得謝不
以文武並納節别除一官致仕熈寧間富弼以元勲舊
相始令特帶節鉞致仕弼猶力辭不敢當者久之其後
相繼者則曽公亮文彦博也他人豈可援以為例邪近
楊惟忠邢煥致仕不復納節換官恐違舊制詔三省樞
宻院討論以聞遂命自今如祖宗故典後不果行(降㫖/依典)
(故在/三月)　諡陳過庭曰忠肅
壬午起居郎趙思誠試中書舎人秘書少監洪炎守中
書舍人　直徽猷閣知桂州許中奉詔市戰馬千四百
匹而弱不堪用上命降中二官樞宻院因請即邕州置
買馬司馬必四尺二寸以上每百匹為一綱令帥臣提
舉收買選見任官管押毋得差峒丁土丁其沿路諸軍
毋得截留自是嵗得千匹雖道斃者半然於治軍亦非
小補(今年二月辛夘/李預事可參考)　詔禁衛神武三衙諸軍御前忠
鋭宰執親兵並支雪寒錢
甲申命進奏院月以賞功罰罪事鏤板付天下復舊典
也其後不果行　詔復郎官畨宿之制
乙酉諡聶昌曰榮愍　减民間蠶鹽錢初祖宗時賣民
間蠶鹽政和三年詔民間不願請鹽者輸鹽錢十之六
渡江後不復予鹽而差損其直至是又申明之(建炎三/年十一)
(月丁未/可考)　左朝奉郎提舉台州崇道觀李光貶秩二等
初光在建康以軍衣不足借用上供絹至是下本府責
償且令具當職官姓名來上江東安撫大使趙鼎謂光
為大帥直移文有司取而用之誰復敢議安可併及它
官遂止以光聞因奏漕司不時應副且廹於軍衣不得
不爾擇禍莫若輕非其罪也光之罪行及臣矣時吕頥
浩方怒光故卒抵其罪(熊克小歴載此事於今年二月/末且云是月下本府具當職官)
(按日歴去年十二月甲寅得㫖具當職官姓名今年正/月本府奏到克實誤也克又云始朝廷既怒得鼎奏乃)
(薄光罪此亦據鼎行述所云其實本府當職官各降二/官乃去年先降㫖今但黜光而不及餘人則用鼎奏并)
(行述差誤今修/潤令不抵牾)
建炎以來繫年要録巻六十二金人地名考證
　　薩里罕(原書作撒離曷/誤改見巻十一)
