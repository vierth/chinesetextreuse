
　金史卷十五
　　元中書右丞相總裁托克托等修
　本紀第十五
　　宣宗中
興定元年春正月己卯朔宋遣使來賀癸未宋使朝辭
上謂宰臣曰聞息州南境有盗此乃彼界饑民沿淮為
亂爾宋人何故攻我髙琪請伐之以廣疆土上曰朕意
不然但能守祖宗所付足矣安事外討乙未詔中都西
京北京等路䇿論進士及武舉人權試于南京東平博
索上京等四路丙申東平行省言調兵以來吏卒因勞
進爵多至五品例獲封贈及民年七十並該覃恩若人
往自陳公私俱費請令本路為製誥勑類赴朝廷以求
印署使受命者量輸諸物而給之人力不勞兵食少濟
從之皇子平章政事濮王守純授世襲東平府路三屯
明安尚書左丞胥鼎進平章政事封莘國公癸卯議減
庶官冗員乙巳大元兵攻觀州二月戊申朔初用貞祐
通寶凡一貫當貞祐寶劵千貫己酉命樞宻院汰罷軟
軍士諭尚書省用官馬給驛𫝊以紓民力庚戌皇后生
辰詔百官免賀仍諭㫖曰時方多難將来長春節亦免
賀禮辛亥以崇進元帥右都監完顔薩布簽樞密院事
癸丑罷招賢所乙卯皇孫生宣徽請稱賀詔無用樂己
未大元兵徇忻代詔定州縣官雖積階至三品坐乏軍
儲者聴行部決遣壬戌尚書省以軍儲不繼請罷州府
學生廩給上曰自古文武並用向在中都設學養士猶
未嘗廢況今日乎其令仍舊給之丙子議置莊獻太子
廟三月戊寅勑事闗刑名當面議之勿聴轉奏以絳陽
軍節度使李革知平陽府兼河東南路兵馬都總管權
參知政事行尚書省壬午定民間收潰軍亡馬之法及
以馬送官酬直之格乙酉上宫中見蝗遣官分道督捕
仍戒其勿以苛暴優民庚寅長春節宋遣使来賀辛卯
詔罷平陽河中元帥乙未先徵山東兵接應苗道潤共
復中都而石海據真定叛慮為所梗乃集鈕祜禄貞郭
文振武仙所部精鋭與東平軍為掎角之𫝑圖之己亥
大元兵攻新城庚子攻霸州甲辰威州刺史武仙率兵
斬石海及其黨二百餘人降葛仲趙林張立等軍盡獲
海僣擬之物尋進仙權知真定府事夏四月丁未朔以
宋嵗幣不至命烏庫哩慶夀完顔薩布等經略南邊戊
申孟州經略司萬户宋子玉率兵叛斬闗而出經畧使
蘇爾坦等追敗之庚戌花㡌軍作亂于滕州詔山東行
省討之南陽五朶山盗𤼵衆至千餘人節度副使伊喇
洋格出討遇之方城招之不從乃進擊之殺其衆殆盡
癸丑以安化軍節度使完顔㝢權元帥左都監行元帥
府事督經畧使苗道潤進復都城且令和輯河間招撫
使伊喇特爾格等軍特爾格與道潤不協互言有異志
故命重臣鎮之戊午單州雨雹傷稼詔遣官勸諭農民
改蒔秋田官給其種平定州賊閻徳用之黨閻顯殺徳
用以其衆降己未以權參知政事遼東路行省完顔阿
里巴斯為參知政事行尚書省元帥府于博索路以權
遼東路宣撫使富察烏錦權參知政事行尚書省元帥
府于上京庚申李革請罷義軍總領使副以畀州縣尚
書省以秋防在邇改法非便姑如舊制州縣各司察之
甲子元帥完顔薩布破宋兵于信陽使来奏捷乙丑濟
南泰安滕兖等州賊並起侯摯遣棣州防禦使完顔霆
討平之降其壯士二萬人老幼五萬人完顔薩布復奏
敗宋軍于隴山等處俘馘甚衆戊辰太白晝見于井辛
未權孟州經畧使蘇爾坦追賊宋子玉至輝州境其黨
邢福殺子玉以衆來歸壬申以萬努叛逆未殄詔諭遼
東諸將完顔薩布軍渡淮破光州兩關獲軍實分給將
士五月戊寅陜西行省破夏人于大北岔是日捷至丁
亥民范汝濟上書陳利害上以示宰臣曰卑賤小人猶
能盡言如此有可采者即行之己丑賊宋子玉餘黨家
屬悉放歸農尚書右丞富察伊埓圖棄官擅赴京師降
知河南府事行樞密院兼行六部事壬辰延州原武縣
雨雹傷稼詔官貸民種改蒔癸巳宋人攻潁州焚掠而
去戊戌行樞密院兵敗宋人於泥河灣又敗之樊城縣
山東行帥府事䝉古綱擅械轉運使李秉鈞法當決秉
鈞返詈綱應論贖詔兩釋之宋人取漣水縣癸卯蘭州
水軍千户李平等苦提控富察雅爾堅貪暴殺之構夏
人以叛脅其徒張扆俱行扆以計盡獲之陜西行省便
宜遷扆官四階授同知蘭州事頒賞有差以其事上聞
甲辰大元兵下沔城縣軍官任福死之丙午定河北求
仕官渡河之法曽經總兵者白樞宻院餘驗據聴渡行
樞密院事烏庫哩慶夀南伐還奏不以實詔鞠之六月
己酉苗道潤表歸國人李琛復以衆叛琛亦表道潤異
謀詔山東行省察之修潼闗遣中使持詔及暑藥勞失
匠權參知政事張行信進參知政事庚戌詔捕治遼東
受偽署官家屬得按察使髙禮妻子皆戮之壬子制鄜
坊丹州四品以下州縣官視環慶例以二十月終更甲
寅招撫使惟宏言彰徳府守臣擅徙民山砦避兵上曰
難保之城守之何益徒傷我民爾勿治乙卯顯宗忌日
謁奠于啓慶官丙辰詔樞宻院遣經歴官分諭行院嚴
兵利器以守衝要仍禁飲宴違以軍律論宋人合土寇
攻東海境戊午以宋遣兵數犯境及嵗幣不至詔諭沿
邉罪宋己未詔凡上書人其言已采用者上其姓名辛
酉以進士朱蓋草澤人李維嶽論議可取詔給八貫石
俸乙丑設潼闗使副及三門集津提舉官尚書左丞相
兼都元帥布薩端薨輟朝置南京流泉務遼東行省遣
使來上正月中敗契丹之捷秋七月丙子朔日有食之
辛巳宋人圍泗州壬午圍靈璧縣癸未隩州振威軍萬
户馬寛逐其刺史李䇿據城叛遣使招之乃降已而復
謀變州吏擒戮之夷其族甲申詔諭遼東諸路乙酉宋
人襲破東海縣丙申置提舉倉塲使副癸卯太社壇産
嘉禾一莖十有五穂甲辰夏人犯黄鶴坌官軍敗之乙
巳初置集賢院知院事同知院事等官宋人及土寇攻
海州經畧使擊破其衆夏人圍羊狼寨帥府發諸鎮兵
擊走之八月戊申陜西行省報木波賊犯洮州敗績遁
去木星晝見于昴六十有七日乃伏己酉海州經畧司
表官軍與宋人戰石湫南戰漣水縣戰中土橋宋兵敗
績壬子削御史大夫永錫官爵有司論失律當斬上以
近族特貰其死癸丑宋人攻確山縣為官軍所敗詔諭
國内軍士使知宋人渝盟之故仍命大臣議其事乙卯
集賢院諮議官朱蓋上書陳禦敵三䇿壬戌海州經畧
使阿布哈努色爾敗宋人于其境提控李元與宋人戰
屢捷多所俘獲徙欄通渡經畧司於黄陵岡乙丑制増
定擒捕逃軍賞格及居停人罪丙寅左司諫布薩毅夫
乞更開封府號賜美名以尉氏縣為刺郡睢州為防禦
使與鄭延二州左右前後輔京師上曰山陵在中都朕
豈樂久居此乎遂止癸酉太祖忌日謁奠于啓慶宫甲
戌元帥右都監承商遣部將納喇吉遜等合巴鄂特族
都管尼瑪哈以兵掩襲果爾餘族諸番帳屢破之斬馘
士卒擒其首領俘獲人畜甚多是日捷至九月丁丑更
定監察御史失察法以元帥左監軍必喇阿嚕岱權參
知政事行省于益都戊寅夏人犯綏徳之克戎寨都統
羅世暉逆擊却之己卯蔡州帥府偵宋人將窺息州以
輕兵誘其進别以鋭師邀擊之虜其將沈俊壬午以改
元興定赦國内甲申罷規運所設行六部辛卯大元兵
徇隰州及汾西縣癸巳攻沁州遼東行省完顔阿里巴
斯為叛人伯特呼圖所殺月犯東井西扇北第二星乙
未大元兵攻太原簸箕掌寨丁酉薄太原城攻交城清
源癸卯立沿河冰牆鹿角冬十月丁未以霖雨詔寛農
民輸税之限庚戌以將有事于宋詔帥臣整厲師徒辛
亥遣官括市民馬紅賞格以示勸甲寅命高汝礪張行
簡同修章宗實録息州帥府獻破宋人于中渡之捷乙
卯大元兵徇中山府及新樂縣丙辰丹州進嘉禾異畝
同頴辛酉制定州府司縣官失覺姦細罪壬戌右司諌
兼侍御史許古上疏請先遣使與宋議和乙丑大元兵
下磁州丙寅定職官不求任及規避不赴任法髙汝礪
上䟽言和議先𤼵於我恐自示弱非便戊辰上命許古
草通宋議和牒既進以示宰臣宰臣以其言有祈哀之
意徒示微弱無足取者議遂寢辛未罷流泉務大元兵
收鄒平長山及淄州壬申改郇國號為管避上嫌名髙
汝礪表致仕不允十一月壬午從宜伊喇邁努言賊魚
張二等若悉誅之屢詔免罪恐乖恩信且其親屬淪落
宋境近在均州或相構亂乞貸其死徙之歸徳睢陳鈞
許間為便詔許之癸未月暈木火二星木在胃火在昴
丙戌太白晝見遣翰林侍講學士楊雲翼禜之大元兵
收濱棣博三州己丑下淄州庚寅下沂州甲午河西嘉
納克楚納克等族千餘户來歸丁酉詔唐鄧蔡州行元
帥府舉兵伐宋戊戌大元兵攻太原府庚子上謂宰臣
曰朕聞百姓流亡逋賦皆配見户人何以堪又添徵軍
須錢太多亡者詎肯復業其并議除之宰臣論命行部
官閲實蠲貸已代納者給以恩例或除他役或減本户
雜征四之一上曰朕於此事未嘗去懐其亟行之十二
月甲辰朔大元兵攻潞州都統馬甫死之戊申即墨移
風砦於大舶中得日本國太宰府民七十二人因糴遇
風飄至中國有司覆驗無他詔給以糧俾還本國庚戌
元帥左監軍富察烏錦進右副元帥權參知政事充遼
東行省是日大元兵平益都府辛亥陜西行省胥鼎諌
伐宋不報甲寅海州經畧使報提控韓璧敗宋人于鹽
倉己未大元兵復攻沂州官民棄城遁辛酉下密州節
度使完顔㝢死之壬戌候摯兼三司使庚午免逃户復
業者差賦
二年春正月乙亥詔議賑恤辛巳勅南征將帥所至毋
縱殺掠壬午宋人攻淮北唐州元帥府敗之獲統領季
雄韜陳臯以歸癸未近侍局副使額爾克遣使報南師
之捷乙酉陜西行省獲歸國人言大元兵圍夏王城李
遵頊命其子居守而出走西涼詔諭諸帥府明斥候嚴
守備戊子唐鄧元帥完顔薩布報連破宋人之捷宋人
攻泗州又戰却之二月癸卯宋人侵青口行樞密院遣
兵敗之甲辰免中京嵩汝等州逋租諭胥鼎克宋散闗
可保則保不可保則焚毀而還定奴婢救主法丙午額
爾克敗宋人于防山赫舍哩和勒端亦奏上光州信陽
之捷庚戌海州經略敗宋兵于朐山表請繼其軍儲詔
東平帥府發兵䕶送資糧以應之許州長社縣何冕等
謀反伏誅辛亥張行信出為彰化軍節度使兼涇州管
内觀察使壬子御史以北兵退請汰各處行樞宻院元
帥府冗官尚書以為非便上從尚書言仍舊制完顔薩
布報棗陽之捷癸丑完顔阿林報皂郊堡之捷丁巳夀
州行樞宻院破宋人高栁橋水砦夷其砦而還壬戌額
爾克遣兵抜宋柵碁盤嶺又破之於裴家莊寒山嶺龍
門闗等處得粟二千餘石乙丑諭樞密曰中京商虢諸
州軍人願耕屯田比括地授之聞徐宿軍獨不願受意
謂予田必絶其廪給也朕肯爾邪其以朕意曉之丙寅
諭尚書省曰聞中都納粟官多為吏部繳駁殊不知方
闕乏時利害為如何又立功戰陣人必責保官若輩皆
義軍白丁豈識職官苟文牒可信即當與之至若在都
時規運薪炭入城者朕嘗植恩授以官此豈容偽而間
亦為所沮格其悉諭之勿復若是赫舍哩約赫徳破宋
人于旴𣅿軍上俘獲之數己巳以侯摯行省河北兼行
三司安撫司事三月庚辰尚書集文資官雜議進士之
選詔依泰和例行之癸未額爾克敗宋人于光化軍甲
申長春節戊子諭宰臣曰舊制廷試進士晡後出宫近
欲復舊恐能文而思遲者不得盡其才其令日没乃出
以御史中丞巴古拉為參知政事陜西行六部尚書楊
貞削五官累杖一百七十解職額爾克表言官軍自桐
栢入宋境所向克捷癸巳宋人争皂郊堡擊官軍軍潰
主將完顔阿林戰没丙申更定京城捕告强盗官賞制
辛丑上京行省富察烏錦表左監軍格綳額誣防州宣
撫副使赫舍哩阿敦將叛而殺之事下尚書省宰臣以
為阿敦之死徐議䘏典格綳額亦姑牢籠使之上勉從
其言夏四月壬寅朔富察烏錦表遼東便宜阿里巴斯
貸糧髙麗不應輒以兵掠其境上命烏錦遣人以詔徃
諭髙麗使知興兵非上國意乙巳詔河南路行總管府
節鎮以上官充宣差捕盗使以防禦刺史以上長貳官
及世襲明安之才武者為之副又命濮王府尉完顔摩
囉歡為宣差提控以巡督之是日曲赦遼東等路以户
部尚書𤓰爾佳必喇為翰林學士承㫖權參知政事行
省遼東丁未承裔敗宋人于皂郊堡庚戌御史劾集賢
院諮議官李維嶽本中山府無極縣進士趙孝選家奴
乞正其事上曰國家用人奚擇貴賤命以官銀五十兩
贖放為良任使仍舊壬子遣侍御史完顔蘇哷近侍局
副使額爾克赴遼東察訪叛賊萬努事體行省侯摯督
兵復宻州提控朱琛復髙密縣癸丑完顔蘇哷請宣諭
髙麗復開互市從之乙卯特賜武舉温特赫皦珠以下
一百四十人及第丁巳陜西行省兵破宋雞公山取和
州成州至河池縣黒谷闗守者皆遁前後獲糧九萬斛
錢數千萬軍實不可勝計戊午紅襖賊犯徐邳行樞密
院兵大破之已未阿里巴斯自潼闗之敗失其所在變
姓名匿居柘城為御史覺察繫其家屬將窮治之乃遣
子上書詣吏待罪臺臣力請誅之以懲不忠上卒赦其
罪諭以自效癸亥遣重臣審理京師冤獄丁卯河南諸
郡蝗臨洮路報敗宋人之捷東平行省敗黒旗賊拔膠
西縣渠賊李全来援併破之戊辰河北行省敗紅襖賊
進至密州降偽將校數十人士卒七百人悉復其業五
月辛未朔鳳翔元帥完顔閭山破宋人部落堝香爐堡
諸屯甲戌招撫副使洪果阿嚕岱襲破李全于莒州及
日照縣之南三道擊之追奔四十里丙子夏人自葭州
入鄜延元帥承立遣兵敗之馬吉峯是日捷至詔遣官
督捕河南諸路蝗辛巳䇿論詞賦經義進士及武舉人
入見賜誥命章服萊州民曲貴殺節度經畧使内族専
努自稱元帥構宋人據城叛山東招撫司遣提控王庭
玉招撫副使洪果阿嚕岱等討平之斬偽統制白珍及
牙校數十人生擒貴及偽節度使吕忠等十餘人誅之
乃命庭玉保萊朱琛保宻阿嚕岱保寧海以安輯其民
丙戌陜西行省言四月中鞏州行元帥承裔遣提控烏
庫哩長夀納喇吉遜分道伐宋長夀出鹽川鎮吉遜出
鐵城堡皆克捷而還辛卯夀州行樞宻院南城軍攻辛
城鎮一軍趣史河與宋人戰勝之壬辰河北行省復黄
縣乙未第鳳翔秦鞏三道南征將士功各遷其官丙申
増隨朝官及諸承應人俸戊戌陜西行省連報承裔等
入宋境之捷己亥大元兵徇錦州元帥劉仲亨死之庚
子陜州羣狼傷百餘人立賞募人捕殺六月甲辰樞密
院言諸道表稱大元集兵應州飛狐將分道南下觀其
意不在河北而在陜西河東各路義士土兵蕃漢弓箭
手宜於農隙教閱以備緩急東平單州衝要豫徙其農
民糧畜置可守之城修近城水砦因以為固潼谷逺連
商虢宜令兩帥府選官按視阨塞又言賈瑀等刺殺苗
道潤乞治瑀等専殺之罪餘州郡各以正職授頭目使
分治一方上諭之曰道潤之衆亟收集之瑀等是非未
明姑置勿問諸頭目各制一方利害至重更深處之石
州賊馮天羽衆數千據臨泉縣為亂帥府命將討捕之
為賊所敗旁郡縣將謀應之州刺史赫舍哩公順赴以
兵天羽等數十人迎降公順殺之餘賊走保積翠山遣
將王九思攻之不下詔國史院編修官馬季良持誥勅
金幣往招之比至九思先破柵殺賊二十人餘復走險
已而其黨安國用等詣季良降者五千餘人就署國用
同知孟州防禦使事以次遷擢有差分其衆于絳霍間
丁未以參知政事巴古拉權左副元帥與平章政事胥
鼎協力防秋己酉苗道潤所部軍請𨽻潞州元帥府詔
河北行省審處之壬子紅襖賊犯沂州官軍敗之追至
白里港都提控齊信没於陣有司議贈䘏丙辰遣監察
御史鈕祜禄蘇卜實往河中等郡同守土官商度可保
城池丁巳上以久旱諭宰臣治京嶽冤因及京城小民
中納石炭既給其價御史劾以過請官錢並繫之獄有
論至極刑者欲悉從寛宥何如髙琪對不然遂止壬戌
御史言户部員外郎臧伯昇供億息州偶遇官軍戰勝
亦冒遷一官乞論其罪上曰軍前如此者何止伯昇今
遽見罪餘皆不安且詰所從来勢連及帥府多故之秋
豈為一官遂忘大計但令釐正之癸亥遣髙汝礪圖克
坦思忠禱雨秋七月庚午朔日有食之辛未詔賞南伐
將士有差夏人犯龕谷提控𤓰爾佳瑞及其副趙防敗
之甲戌以旱災詔中外己卯遣官望祀嶽鎮海瀆于北
郊享太廟祭太社太稷祭九宫貴神于東郊以禱雨遣
太子太保阿布哈徳剛禮部尚書楊雲翼分道審理冤
獄癸未大雨太子親王百官表請御正殿復常膳庚寅
擇明幹官提控銓選無違失者與升擢令譯史不任事
者驗已歴俸月放滿别選能者甲午夏人復来侵爪爾
佳瑞大破之用㸃檢承𤣥言遣官詣諸道選寄居守闕
丁憂官及親軍入仕才堪總兵者得一百六人付樞宻
任使八月庚子朔江北行省以苗道潤軍𨽻涿州刺史
李奇嚕副以張甫張柔戊申勅親軍百户以下授職待
闕者給本俸仍充役俟當赴任遣之己酉詔河北行省
完顔霆進軍援山東招撫使田琢自今將士立功聴琢
先賞以聞大元遣穆呼哩等帥歩騎數萬自太和嶺徇
河東乙卯大元兵收代州辛酉棣州提控赫舍哩綽哈
討賊張聚大破其衆復濱棣二州姦人李宜伏誅復禁
北歸民渡河戊辰大元兵收隰州九月乙亥下太原府
元帥左監軍兼知樞府事烏庫哩徳升死之丙戌諭皇
太子曰軍務之速動闗機㑹悉從中覆則或稽緩自今
當亟行者先行後聞以户部尚書納哈塔富拉塔為元
帥右監軍行帥府事于潞州戊子置秦闗等處九守禦
使命完顔芬徹等分戍諸阨議遷海州侯摯言不便止
大元兵徇汾州節度使烏雅恩徹亨死之庚寅李全破
密州執招撫副使洪果阿嚕岱同知節度使𤓰爾佳肆
嘉努辛卯大元兵下孝義縣乙未設隨處行六部官以
京府節鎮長官充尚書次侍郎郎中員外郎防刺長官
侍郎次郎中員外郎主事勾當官聴所屬任使州府官
並充勸農使防刺長官及京府節鎮同知以下充副使
丙申李全破夀光縣冬十月甲辰李全破鄒平縣戊申
破臨朐縣己酉大元兵徇絳潞壬子攻平陽提控郭用
死之癸丑下平陽知府事權參知政事行尚書省李革
及蘇爾坦死之甲寅權平定州刺史范鐸以棄城誅詔
諸部録囚官凡坐軍期者皆奏讞山東路轉運副使兼
同知沂州防禦使程戩及邳州副提控王汝霖等通宋
人為變伏誅宋人攻漣水縣提控劉瑛敗之丁巳大元
兵攻澤州戊午尚書省言獲姦細叛亡率多僧道詔沿
邉諸州惟本處受度聽依舊居止來自河北山東遣入
内郡譏其出入己未李全據安邱提控王政屯昌樂俟
王庭玉兵同進討宣差太府少監伯特玩擅率政兵攻
全為全所敗提控王顯死焉田琢上言乞正玩罪癸亥
月犯軒轅左角之少民星甲子詔河東北路忻代寧化
東勝諸州並受嵐州帥府節制十一月庚午大赦庚辰
御登賢門召致政舊臣賜食訪時政得失辛巳行元帥
府赫舍哩和勒端權簽樞宻院事行院于徐州權右都
監額爾克行元帥府事于息州甲申河東南路隰吉等
州聼絳州元帥府節制大元兵收潞州元帥右監軍納
哈塔富拉塔參議官修起居注王良臣死之龕谷提控
𤓰爾佳瑞敗夏人于質孤堡河北行省報海州之捷壬
辰定經兵州縣職官子孫非本貫理䕃及過期不䕃等
格丙申大元兵下太原之韓村砦定京師失火法十二
月己亥朔以御史中丞完顔伯嘉權參知政事元帥左
監軍行河中府尚書省元帥府控制河東南北路便宜
從事升絳州為晉安府總管河東南路兵降平陽為散
府辛丑簽樞密院事富察伊埓圖伏誅壬寅前山東西
路轉運使致仕伊喇富森上章言時事癸卯詔大理卿
温特赫逹權同簽樞密院事行院許州甲辰以誅伊埓
圖詔中外乙巳命圖克坦思忠祈雪已而大雪甲寅以
開封府治中吕子羽等使宋講和紅襖賊攻彭城之胡
村寨徐州兵敗之乙卯禮部侍郎穆延呼喇勒為汾陽
軍節度使權元帥右監軍嵐州元帥𤓰爾佳實倫完復
河東丁巳籍瀕河埽兵癸亥尚書省言樞密掌天下兵
皇太子撫軍而諸道又設行院其有功及失律者須白
院啓東宫至於奏可然後誅賞有司但奏行而已自今
軍中號令闗賞罰者皆明注詔㫖教令毋容軍司售其
姦欺上從之以樞密副使駙馬都尉布薩安貞為左副
元帥權參知政事行尚書省元帥府事伐宋甲子上諭
㫖有司京師丏食死於祁寒朕甚憫之給以後苑竹木
令居獲燠所
三年春正月庚午吕子羽至淮宋人不納而還詔伐宋
丙子税民種地畝議行均輸戊寅勅和市邉城軍需無
至配民定鎮戍征行軍官減資歴月日格壬午大雪上
聞東掖有撤瓦聲問左右知為丁未葺器物庫廡舍上
惻然諭主者曰雪寒役人不休可乎姑止之丙戌赫舍
哩約赫徳上壕州香山村之捷丁亥諭宣徽皇后生日
免百官賀壬辰以大元兵已定太原河北事勢非復向
日集百官議備禦長久之計伐宋捷至上謂侍臣曰此
事豈得已哉近日遣使實欲講和彼既不從安得不用
兵也免單丁民户月輸軍需錢甲午有司請立價以買
南征軍士所獲馬上恐失衆心因至敗事不聴乙未勅
尚書省自今六部禀議常事但可再送不得趣召辯正
餘應入法寺定㫁而再送猶未當者具以聞下吏治之
宰相執政以下皆不得召部寺官部寺官亦不得詣省
犯者論違制丁酉鄧州元帥府提控羅索有罪減死削
爵二月庚子上與太子謀南征帥不得其人歎曰天下
之廣緩急無可使者朕安得不憂赫舍哩約赫徳敗宋
人于滁甲辰胥鼎言軍中誅賞近制須聞朝廷賞由中
出示恩有歸可部分失律主將不得即治其罪不可詔
尚書樞密雜議宰臣請城守野戰將校有罪從七品以
下許便宜決罸餘悉奏裁上曰七品以下財令治之將
權太輕或至誤事自今四品以下聴決乙巳攻宋光山
縣俘其統制蔡從定等光州以兵來援復敗之丙午上
謂宰臣江淮之人號稱選愞然官軍攻蔓菁􁧄其衆困
甚脅之使降無一肯從者我家河朔州郡一遇北警往
往出降此何理也丁未勅凡立功將士有居喪者特起
復遷授戊申拔宋小江寨殺其統制王大蓬己酉取宋
武休闗庚戌元帥右都監承立以綏徳保安之境各獲
夏人統軍司文移來上其辭雖渉不遜而皆有保境息
民之言詔尚書省議之宰臣言鎮戎靈平等鎮近耗夏
人數犯疆場此文正緩我爾宜嚴備禦以破姦計上然
其言又曰頃近侍還自陜西謂博索已得鳳州如得武
休闗將遂取蜀朕意殊不然假令得之亦何可守此舉
蓋為宋人渝盟初豈貪其土地邪朕重惜生靈惟和議
早成為佳爾髙汝礪乞致仕優詔不允甲寅詔陜西行
省從七品以下官許注擬有罪許決罰丁憂待闕隨宜
任使軍官徒以上罪及軍事怠慢者巡按御史治之己
未行省安貞入宋境破梁縣等軍擒統制李申之右副
元帥完顔薩布左都監約赫徳白石闗平山砦之捷俱
至三月丁卯朔陜西兵破宋虎頭闗取興元洋州捷至
上大悅庚午破宋人于七口倉甲戌髙麗先請朝貢因
遣使撫諭之使還表言道路不通俟平定後議通欵命
行省姑示羈縻勿絶其好戊寅蔡州行元帥府右都監
完顔哈逹破宋人于海林闗擒統制張時己卯長春節
免朝賀提控鄂屯沃哩布敗宋人于上津縣軍還至濠
州宋人来拒約赫徳擊走之乙酉河南路節鎮以上立
軍器庫設使副各一員防刺郡設都監同監各一員完
顔哈達敗宋人于馬嶺堡丙戌行省安貞破宋人于石
堌山己丑追賜皇后父太尉汴國公彦昌姓溫都庚寅
攻宋麻城縣拔之獲其令張倜等辛卯行省安貞破宋
兵于塗山壬辰薩布敗宋兵于老口鎮又敗宋人于石
鶻崖甲午録用罪廢官副元帥富察阿里巴斯御史大
夫永錫等七十人詔太原等路州縣闕正授官令民推
其所愛為長從行省量與職任及運解鹽入陜西以濟
調度命胥鼎兼領其事閏三月丙申朔申明屠宰牛罪
律以雄霸以東付權中都經略李奇嚕易州以西付權
中都西路經畧靖安民治之除遙授金安軍節度使完
顔和尚故行軍副提控𤓰爾佳烏登名庚子皇子平章
政事濮王守純進封英王壬寅叛賊王公喜構宋人取
沂州甲辰沂國公主薨輟朝丙午給空名宣勑及金銀
符付嵐州帥𤓰爾佳實倫便宜遷注以招脅從丁未諭
樞宻院議晉安東平河中諸郡備兵之䇿庚戌行省左
副元帥布薩安貞至自軍前入見于仁安殿辛亥少監
紐枯禄蘇卜實言利害七事甲寅以南伐師還罷南邉
州郡籍民為兵者戊午夏人破葭州之通泰砦刺史赫
舍哩王嘉努戰没壬戌治書侍御史富勒呼上書請選
太子師傅甲子胥鼎等各遷官賞南伐之功夏四月丙
寅朔裕宿等州置元帥府選陜西歩騎精鋭六千人實
京兆戊辰選精鋭六萬分屯平涼涇邠乾耀等州庚午
以秦州防禦使鈕枯禄古爾錦行元帥府于平涼罷募
民運解鹽築京師裏城命侯摯董役髙琪總之甲戌以
知臨洮府事實嘉喀齊喀為元帥左都監行元帥府事
于鞏州壬午遣近侍四人巡視築城丁夫時其飲食聴
其更休督吏慘酷悉禁止之癸未陜西黒風晝起有聲
如雷地大震甲申詔河北州縣官止令土著推其所愛
者充朝廷已授者别議任使乙酉夏人據通秦寨提控
納哈塔邁珠敗之己丑林州都統霍成以疑貳誣殺降
人論罪當死元帥惟良不欲以殺敵人誅邉將請寛其
罸仍請立䕶送降民賞格以杜後患上為之赦成而命
有司班賞格焉䕶送十人以上至者遷一官不及者每
名賞錢二百緡五十人以上兩官百人以上兩官雜班
任使庚寅以時暑詔朝臣四日一奏事髙汝礪請備防
秋之糧宜及年豐於河南州郡驗直立式募民入粟上
與議定其法而行之同提舉𣙜貨司王三錫請𣙜油嵗
可入銀數萬兩髙琪主之衆以為不便遂止辛卯夏人
犯通秦砦元帥完顔哈達出兵安塞堡以擣其巢至隆
州夏人逆戰官軍擊之衆潰進薄城俄陷其西南隅㑹
日暮還壬辰以同知平陽府事胡天作充便宜招撫使
五月乙未朔鳳翔元帥府遣兵敗宋人于黄牛等堡壬
子太白晝見于參六月甲子朔時暑給修城夫病者藥
餌遣諭元帥哈逹曰以卿幹局故有唐鄧之委或有侵
軼戰退不宜逺追第固吾圉以驃騎上將軍河南路統
軍使實嘉紐勒歡為元帥右都監行平涼元帥府事詔
赴遼東等處行省給銀符及空名宣勅聴便宜處置壬
申制沿河戍兵逃亡罪並同征行軍人例詔御史中丞
完顔伯嘉行樞密院于許州甲戌定防秋將校擊毬飲
燕之罰李全㓂日照博興赫舍哩萬努敗之冦即墨完
顔僧夀又敗之復萊州戊寅詔陜西簽軍如河南例曲
赦河東南北路丁亥命防禦使圖克坦福定等帥所部
軍與沂州民老幼盡徙于邳戊子遼州總領提控唐古
果勒帥師復太原府平涼等處地震詔右司諌郭著撫
諭其軍民秋七月丁酉籍邳海等州義軍及脅從歸國
而充軍者人給地三十畝有力者五十畝仍蠲差税日
支糧二升號決勝軍戊戌上進樞密臣僚諭之曰裏城
久未畢功尚書欲増調民朕慮妨農况糧儲不繼將若
之何盍改圖之樞臣言是役之興實為大計今功已過
半偶值霖潦成功差遲尚書議増丁夫勢必驗口不令
妨業比及防秋當告成矣上曰卿等善為計無貽朕憂
庚子以地震曲赦陜西路甲辰置東西南三路行三司
乙卯曲赦山東西路丁巳以地震遣圖克坦思忠祭地
祗于上清宫八月丙寅補闕許古等削官解職丁卯木
星犯與鬼東南星戊辰遣禮部尚書楊雲翼祭社稷翰
林侍讀學士趙秉文祭后土于河中府西京行三司李
復亨言汝鄧冶鐵河南北食鹽之利木星晝見于栁百
有九日乃滅壬申上勅臺臣朕處分尚書事或至數日
不奉行及再問則巧飾次第以對大臣容有遺忘左右
司玩弛臺臣當紏今後復爾併罪卿等乃定御史上下
半月勾檢省中制勅文字大元兵下武州軍事判官郭
秀死之丁丑緩在京差徭中山治中王善殺權知府事
李仲等以叛大元兵下合河縣縣令喬天翼等死之乙
酉命樞宻遣官簡嶺外諸軍之武健者養之彰徳邢洺
衛濬懷孟等城弱者罷遣戊子勑侯摯諭三司行部官
勸民種麥無種粒者貸之九月甲午詔單州經畧使完
顔仲屯宿州與右都監赫舍哩徳同行帥府事丙申唐
州從宜𤓰爾佳天成敗宋人于桐柏丁酉尚書省請命
侯摯廣營積貯上不許曰徴斂已多今更規畫不過復
取於民爾防秋稍緩當量減戍兵用度幸足何至是耶
甲辰大元兵徇東勝州節度使伯特烏格死之庚戌命
行省胥鼎領兵赴河中壬子真定招撫使武仙請給金
銀符賞有功從之沿河造戰艦付行元帥府冬十月癸
亥朔定保舉縣令能否升黜舉主制乙丑用䝉古綱言
招集義軍各置都統副統等官如貞祐三年制平涼府
先以地震被命醮祭方行事慶雪見以圖來上遣官覆
驗得實是日百官奉表稱賀丁卯以完顔開權元帥左
都監郭文振權右都監並行元帥府事謀復太原壬申
定贓吏計罪以銀為則癸酉以慶雲遣官告太廟甲戌
以慶雲詔國内己卯大元兵次單州境詔諸路民應遷
避兵而不欲者亟遣人以利害曉之癸未裏城畢工百
官稱賀宴宰臣便殿遷右丞摯官一階賜右丞相琪左
丞汝礪參知政事思忠金鼎各一重幣三是役上慮擾
民募人能致甓五十萬者遷一官百萬仍升一等平陽
判官完顔阿拉左廂譏察霍定和𤼵宋蔡京故居得二
百萬有竒准格遷賞甲申宰臣請以裏城之功建碑㑹
朝門從之丁亥大元兵屯綿上壬辰命有司葺閒舍給
薪米以濟貧民期明年二月罷俟時平則贍之以為常
十一月癸巳朔前嵐州倉使張祐自夏來歸以樞密副
使布薩安貞同簽院事額爾克行院事于河北乙未以
官驢借朝士之無馬者乘之仍給芻豆己亥大元兵徇
彰徳府辛丑詔朝官七品外路六品以上官二嵗舉縣
令一人户部令史蘇唐催租封邱期限迫促民有生刈
禾輸租者上聞之遣吏按問杖唐五十縣令髙希隆減
二等尚書以希隆罰輕上曰使臣至外路自非至剛者
孰能不從其依前詔甲寅徐州總領納哈塔禄格大破
紅襖賊于狄山禮部郎中穆延呼喇勒上疏言事丁巳
右丞相髙琪下獄泰安軍副使張天翼為賊張林所執
以歸宋縶之楚州至是逃歸授睢州刺史超兩官進職
一等戊午大元兵平晉安府行元帥府事工部尚書鈕
枯禄貞死之十二月誅髙琪
　
　
　
　
　
　
　
　
　金史卷十五
