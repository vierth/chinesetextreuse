
御批歴代通鑑輯覽卷二十九
蜀漢
帝禪
(己/巳)延熈十二年(魏嘉平元年吴/赤烏十二年)春正月魏司馬懿殺曹
爽及何晏等夷其族
　曹爽驕奢無度飲食衣服擬于乘輿兄弟數俱出遊
　司農桓範(字元則/沛國人)謂曰總萬機典禁兵不宜並出若
　有閉城門誰復内人者爽曰誰敢爾耶(爽所親李勝/出刺荆州過)
　(辭懿懿令兩婢侍持衣衣落指口言渴婢進粥懿不/持杯而飲粥流霑胷聲氣纔屬言年老忱疾死在旦)
　(夕并州近胡好為之備且以子師昭為託勝曰還忝/本州非并州也懿復錯亂其辭曰君方到并州勝曰)
　(當忝荆州懿曰年老意荒不解君言今為本州好建/功勲勝退告爽曰司馬公尸居餘氣形神已離不足)
　(慮矣故爽等/不復設備)是月魏主芳謁高平陵爽與弟羲訓彦
　皆從懿與師(字子元晉/諡景帝)昭(字子上晉/諡文帝)謀以皇太后令
　閉諸城門勒兵據武庫召司徒高柔太僕王觀(字偉/臺東)
　(郡廩/邱人)分據爽羲營奏爽背棄顧命敗亂國典僭擬專
　權有無君之心皇太后令罷爽兄弟吏兵以侯就第
　臣輒力疾将兵屯洛水浮橋伺察非常爽得奏迫窘
　不知所為懿使爽所親信説爽宜早自歸罪唯免官
　而已(懿以太后令召桓範範欲應命其子曰車駕在/外不如南出範乃出懿謂蔣濟曰智囊往矣濟)
　(曰駑馬戀棧豆必不能用也範勸爽以天子詣許昌/發四方兵自輔爽疑未決範謂羲曰此事昭然卿用)
　(讀書何為今卿門户求貧賤復可得乎且匹夫質一/人尚欲望活卿與天子相隨令于天下誰敢不應今)
　(詣許昌不過中宿所憂榖食而大司農印章在我身/羲兄弟不能從自甲夜至五鼓爽乃投刀于地曰我)
　(亦不失作富家翁範哭曰曹子丹佳人生/汝兄弟㹠犢耳何圖今日坐汝族滅也)爽乃通懿
　奏請下詔免已官奉駕還宫爽兄弟歸家懿發吏卒
　圍守之有司奏黃門張當私以所擇才人與爽疑有
　姦收付廷尉考實辭云爽與何晏鄧颺丁謐畢軌李
　勝等謀逆于是收爽羲等并桓範張當俱夷三族(先/是)
　(宗室曹冏上書曰古者必建同姓以名親親必樹異/姓以名賢賢親疎並用故能保其社稷今州郡牧守)
　(皆跨有千里兼軍務之任或比國數人或兄弟並據/而宗室子弟王空虚之地君不使之民曽無一人間)
　(厠其□與相維制非所以强幹弱枝備萬一之虞也/語曰百足之蟲至死不僵以其扶之者衆也此言雖)
　(小可以譬大冏欲以感悟曹爽爽不能用何晏等方/用事自以為一時才傑人莫能及嘗為名士品目曰)
　(唯深也故能通天下之志夏侯太初是也唯幾也故/能成天下之務司馬子元是也唯神也故不疾而連)
　(不行而至吾聞其語未見其人蓋以自况也晏聞平/原管輅明術數請與論易鄧颺在座謂輅曰君自謂)
　(善易而語不及易中詞義何也輅曰夫善易者不言/易也晏笑而贊之曰可謂要言不煩因謂輅曰試為)
　(作一課當至三公不又問連夢青蠅數十來集鼻上/何也輔曰元凱輔舜周公佐周皆以和惠謙恭享有)
　(多福今君侯位尊勢重而懐徳者鮮畏威者衆殆非/小心求福之道願君侯裒多益寡非禮不履三公可)
　(至青蠅可驅也颺曰此老生之常談輅曰老生者見/不生常談者見不談輅舅聞之責其言太切輅曰與)
　(死人語何所畏邪舅怒以為狂及何鄧敗輅舅謂輅/曰爾前何以知之輅曰鄧之行步筋不束骨脈不制)
　(肉起立傾倚若無手足此為鬼躁何之視候魂不守/宅血不華色精爽煙浮容若槁木此為鬼幽二者皆)
　(非遐福之象也晏性自喜粉白不去手行步顧影尤/好老莊書與夏侯元荀粲王弼之徒競為凊議祖尚)
　(虚無謂六經為聖人之糟粕由是天下士大夫慕效/之遂成風流不可復制  管輅字公明平原人荀粲)
　(字奉倩彧之子王/弼字輔嗣山陽人)
魏司馬懿自為丞相加九錫復辭不受(懿為丞相汪克/寛以提要本作)
(自為今/依之)
魏䕶軍夏侯霸(字仲權/淵之子)來奔
　霸為曹爽所厚以父死于蜀常切齒有報仇之志為
　征蜀䕶軍統屬征西征西將軍夏侯元霸之從子爽
　外弟也至是司馬懿召元詣京師霸以爽既誅而元
　又被徴恐禍及遂來奔姜維問之曰懿既得政當復
　有征伐之志不霸曰彼方營立家門未遑外事有鍾
　士季(鍾繇之子名㑹/士季其字也)者其人雖少若管朝政吴蜀之
　憂也
秋姜維伐魏雍州不克
　維攻魏雍州依麴山築二城(今鞏昌府岷州有/古麴城即維所築)使句
　安(句音鈎句芒氏/之後以名為氏)李韶守之聚羌胡質任(謂諸羌所/質臣子)
　侵偪諸郡魏郭淮使刺史陳泰(字元伯/羣之子)進兵圍之㫁
　其運道及城外流水將士窘困分糧聚雪以引日月
　維引軍救之出自牛頭山(明史地理志/在岷州東南)與泰相對泰
　勅諸軍各堅壘勿與戰遣使白淮使趣牛頭截其還
　路淮從之進軍洮水(注見/前)維懼遁走安等降魏
(庚/午)十三年(魏嘉平二年吴/赤烏十三年)秋吴廢其太子和殺魯王霸
及將軍朱據冬十一月立子亮為太子
　初潘夫人有寵于吴主權生少子亮權愛之全公主
　既與太子和有隙(事具/前)欲豫自結數稱亮美權以魯
　王霸結朋黨以害其兄心亦惡之謂侍中孫峻(字子/逺吴)
　(宗/室)曰子弟不睦將有袁氏之敗為天下笑若使一人
　立者安得不亂乎遂有廢和立亮之意然猶沈吟歴
　年至是乃幽太子和將軍朱據諫不聴據與尚書僕
　射屈晃(汝南/人)率諸將吏泥頭自縛連日詣闕請和而
　無難督陳正(吴置左右無難營又/置五營各有督領之)及五營督陳象各
　上書切諫吴主大怒族誅正象牽據晃入殿杖之一
　百遂廢和為庶人徙故鄣(漢縣吴屬吴興郡故城在/今浙江湖州府安吉州)
　賜霸死殺楊竺全寄等據尋亦賜死遂立亮為太子
　(明年立潘/氏為皇后)
(辛/未)十四年(魏嘉平三年/吴大元元年)夏四月魏司馬懿殺王凌及楚
王曹彪(字朱虎武帝子由/白馬王徙封楚)遂置諸王公于鄴
　初凌以將軍假節督揚州西其甥令狐愚(晉魏犨子/顆封于令)
　(狐後以/為氏)為兖州刺史甥舅並典重兵專淮南之任陰
　謀以魏主制于彊臣楚王彪有智勇欲共立之迎都
　許昌㑹愚以病卒至是凌遣將軍禓宏以廢立事告
　兖州刺史黃華華宏連名以白司馬懿懿將中軍乘
　水道討凌先下赦赦凌罪又為書諭凌已而大軍掩
　至百尺(水經注沙水過陳縣東南注于潁水水次有/大堰即古百尺堰  陳縣今陳州府淮寧縣)
　(是/)凌勢窮面縛水次懿解其縛送詣京師道飲藥死
　懿至洛陽窮治其事諸相連者悉夷三族發凌愚冢
　剖棺暴尸賜楚王彪死盡録諸王公置鄴使有司察
　之不得與人交闗
秋八月魏太傅司馬懿卒其子師自為撫軍大將軍録
尚書事(綱目于司馬懿父子高歡宇文㤗之死皆准曹/操例具官書卒以其為魏晉齊周之祖也今依)
(之/)
冬十二月吴以諸葛恪為太子太傅總統國事
　吴主權頗寤太子和之無罪㑹祀南郊得風疾欲召
　和還全公主及侍中孫峻中書令孫宏固爭之乃止
　權以太子亮㓜議所付託峻薦恪可付大事權嫌其
　剛很自用峻曰朝臣才無及恪者乃召之(恪將行吕/岱成之曰)
　(世方多難子每事必十思恪曰昔季文子三思而後/行夫子曰再斯可矣今君令恪十思明恪之劣也岱)
　(無以答時咸/謂之失言)恪至建業見吴主于卧内受詔牀下以
　大將軍領太子太傅孫宏領少傅有司諸務一統于
　恪惟殺生大事乃以聞
費禕北屯漢壽(本漢葭萌縣蜀漢改名故城/在今四川保寧府昭化縣)以陳祗守
尚書令
　禕還成都望氣者云都邑無宰相位乃復北屯漢壽
(壬/申)十五年(魏嘉平四年吴主/孫亮建興元年)春正月魏司馬師自為大
將軍
夏四月吴主權卒太子亮立以諸葛恪為太傅
　吴主權病篤(潘后使人問漢吕后稱制故事左/右畏后虐戾伺其昏睡縊殺之)召諸
　葛恪孫宏太常滕𦙍(字承嗣北/海劇人)及將軍吕據(字世議/範之子)
　侍中孫峻屬以後事而卒(宏素與恪不平秘不發喪/欲矯詔誅恪峻以告恪恪)
　(請宏咨事于坐/殺之乃發喪)諡權曰大皇帝太子亮即位以恪為
　太傅𦙍為衛將軍吕岱為大司馬恪乃命罷視聴息
　校官(胡三省注吴主權置校官專任以為/耳目今息校官即所謂罷視聴也)原逋責除
　闗税崇恩澤衆莫不悦
吴徙其齊王奮(字子揚權/第五子)于豫章
　先是吴主權立故太子和為南陽王居長沙奮為齊
　王居武昌休(字子烈權第六/子後立為景帝)為瑯邪王居虎林(即武/林城)
　(在今江南池/州府貴池縣)至是諸葛恪不欲諸王處濱江兵馬之
　地乃徙齊王奮于豫章瑯邪王休于丹陽奮不肯徙
　恪遺之牋曰明鑑所以照形古事所以知今大王宜
　深以魯王為戒(謂魯/王霸)若棄忘先帝法教懐輕慢之心
　臣下寧負大王不敢負先帝奮懼遂行
冬十月吴諸葛恪修東興堤(在今江南和州含山縣/西南接廬州府巢縣界)十
二月魏人擊之恪與戰于徐塘(胡三省注/東興近地)魏人敗走
　初吴大帝築東興堤以遏巢湖後廢不治至是諸葛
　恪更作大堤左右結山俠(與夾/通)築兩城(水經注湖水/東逕右塘山)
　(上有城塘即東興堤城即闗城也胡三省曰濡須山/在和州謂之東闗七寶山在無為軍謂之西闗雨山)
　(對峙中為石/梁鑿石通水)各留千人使全端留略(留氏衛留/封人之後)守之
　魏諸葛誕言于司馬師曰今因吴内侵使文舒王昶
　逼江陵仲恭(毋邱/儉)向武昌以羈吴之上流然後簡精
　卒攻其兩城可大獲也是時征南王昶征東胡遵(安/定)
　(臨涇/人)鎮南毋邱儉各獻征吴之策(詔以問尚書傅嘏/嘏曰吴為冦六十)
　(年君臣相保吉凶同患設令立船津要則彼堅城據/險横行之計其殆難捷今惟有擇地居險奪其肥壌)
　(使還塉地一也兵出民表冦鈔不犯二也招懐近路/降附日至三也羅落逺設間搆不來四也賊退其守)
　(佃作易立五也坐食積榖士不運輸六也釁隙時聞/討襲速決七也凡此七者軍事之急務也不進據則)
　(賊擅便資據之則利歸于/國不可不察也師不從)詔昶等三道擊吴昶攻南
　郡儉向武昌遵誕攻東興恪將兵四萬救東興遵等
　作浮橋以渡陳于堤上分兵攻兩城城高峻不可抜
　恪使將軍丁奉(字承淵廬/江安豐人)吕據為前部從山西上奉
　曰諸軍行緩若賊據便地則難與爭鋒我請趨之乃
　辟(讀如/闢)諸軍使下道自率麾下三千人徑進時北風
　舉帆二日至東闗遂據徐塘㑹天寒雪遵方置酒高
　㑹奉見其前部兵少使兵皆解鎧去矛㦸但兜鍪刀
　楯倮身縁堨魏人望見大笑之不即嚴兵吴兵得上
　便鼓譟斫破其前屯據等繼至魏軍驚擾散走爭渡
　橋壊相蹈藉溺死者數萬吴獲車乘牛馬驢騾各以
　千數資器山積振旅而歸昶儉聞東軍敗各燒屯走
　(魏廷欲貶諸將師曰此我不聴公休過也諸將何罪/悉宥之師弟安東將軍昭時為監軍唯削昭爵而已)
(癸/酉)十六年(魏嘉平五年/吴建興二年)春正月盜殺大將軍費禕
　初姜維攻魏西平(後漢建安中析金城置西/平郡今甘肅西寧府是)獲中郎将
　郭循以為左將軍循欲刺帝不得近每因上壽且拜
　且前為左右所遏事輒不果至是費禕與諸將大㑹
　于漢壽歡飲沈醉循刺殺之禕汎愛不疑待新附太
　過張嶷嘗與書引岑彭來歙為戒禕不從故及
二月吴諸葛恪擊魏
　吴軍還自東興加諸葛恪荆揚二州牧督中外諸軍
　事恪遂有輕敵之心復欲出軍諸大臣以為數出疲
　勞固諫不聴恪因著論諭衆(論曰昔秦但得闗西耳/尚并合六國今以魏比)
　(秦土地數倍以吴蜀比六國不能半也所以能敵之/者但以操時兵衆于今適盡而後生者未長又司馬)
　(懿隕斃而其子㓜弱專國雖有智計之士未得施用/是其厄㑹也若順衆人之情懐偷安之計以為長江)
　(之險可以傳世不論魏之終始而以今日遂輕其後/此吾所以長歎息者也昔漢祖幸已自有三秦何不)
　(閉闗自娱而數出攻楚豈甘鋒刃而忘安寧哉每鑒/荆邯之説近見家叔父陳表未嘗不喟然也  荆邯)
　(説公孫述諸葛亮/出師表俱見前)衆人皆心以為不可莫敢復難獨
　滕𦙍謂曰君前破彊敵天下震動今猥以勞役之後
　興師出征民疲力屈逺主有備若攻城不克野掠無
　獲是喪前勞而招後責也恪又不聴遂大發州郡二
　十萬衆復擊魏
夏四月姜維伐魏圍狄道(注見/前)
　維負其才武欲誘諸羌胡以為羽翼謂自隴以西可
　㫁而有每欲大舉費禕嘗裁制不從與兵不過萬人
　(曰丞相猶不能定中夏况吾等乎不如保國治民謹/守社稷如其功業以俟能者無為徼倖決成敗于一)
　(舉若不如志/悔之無及)及禕死維得行其志遂將數萬人伐魏
　圍狄道
吴師圍魏新城不克
　吴諸葛恪入淮南圍新城姜維復在狄道司馬師以
　二方皆急而諸將意沮問于虞松(松曰昔周亞夫堅/壁昌邑而吴楚自)
　(敗事有似弱而彊者不可不察也今恪悉其鋭衆足/以肆暴而坐守新城欲以致一戰耳若攻城不抜請)
　(戰不可師老衆疲勢將自遁諸將之不進乃公之利/也姜維投食我麥非深根之冦且謂我并力於東是)
　(以徑進今若使闗中諸軍倍道急/赴出其不意殆將走矣師曰善)乃使郭淮陳㤗解
　狄道之圍勅毋邱儉等按兵自守以新城委吴泰至
　洛門(注見/前)維以糧盡引還揚州牙門將張特(字子産/涿郡人)
　守新城吴人攻之連月城將陷特謂吴人曰今我無
　心復戰也然城雖陷尚有不欲降者我當還為相語
　明早送名且以我印綬去為信吴人聴之特乃夜撤
　諸屋材柵補其闕為二重明日謂曰我但有鬬死耳
　吴人大怒進攻之不能抜㑹大暑吴軍病者大半死
　傷塗地恪乃引去(鄧艾言于司馬師曰孫權已歿大/臣未附恪不念撫恤上下以立根)
　(基乃競于外事載禍/而歸其亡可待也)
冬十月吴殺其太傅諸葛恪以孫峻為丞相峻殺南陽
王和
　恪還建業愈治威嚴多所罪責復嚴兵欲向青徐孫
　峻因搆恪於吴主亮云欲為變遂與亮謀置酒請恪
　伏兵殺之并夷三族臨淮臧均表請聴故吏收葬從
　之(初恪少有盛名大帝深器重之而恪父瑾常以為/戚曰非保家之子也陸遜嘗謂恪曰在我前者吾)
　(必奉之同升在我下者則状接之今君氣陵/其上意蔑其下非安徳之基也至是果敗)吴羣臣
　表峻為丞相大將軍都督中外諸軍事峻驕矜淫暴
　國人側目南陽王和妃張氏恪甥也峻因此收和印
　綬遣使者賜和死(和將死與張妃别妃曰吉凶當相/隨終不獨生亦自殺其妾何氏曰)
　(若皆從死誰當字孤遂撫育其子/皓及諸姬子徳謙俊皆頼以全)
(甲/戌)十七年(魏主曹髦正元元/年吴五鳳元年)春二月魏司馬師殺中書
令李豐(字安國/馮翊人)及太常夏侯元光禄大夫張緝(字敬仲/高陵人)
遂廢其后張氏(胡三省曰曹操弑漢后伏氏而司馬師/殺魏后張氏此不惟天道亦操有以教)
(之/也)
　初李豐年十七八已有清名其父太僕恢不悦敕使
　閉門㫁客後司馬師秉政以豐為中書令時太常夏
　侯元有天下重名以曹爽親故不得在勢任居常怏
　怏張緝以后父家居亦不得意豐皆與親善雖為師
　所擢用而心常在元魏主芳又數獨召豐語師知其
　議已詰之不以實告師怒以刀鐶築殺之遂收元緝
　下廷尉鍾毓(字稚叔/繇之子)案治云豐等謀誅大將軍以元
　代之緝知其謀遂皆夷三族并廢張后(夏侯霸之入/蜀也邀元與)
　(俱不從及司馬懿卒中領軍許允謂曰無復憂矣元/歎曰此人猶能以通家年少遇我子元子上不我容)
　(也及下獄元不肯下辭鍾繇夜為辭流涕示之元惟/頷之而已及就東市顔色不變舉動自若後允出為)
　(鎮北將軍與魏主芳别涕泣歔欷師諷有司奏其罪/徙樂浪道死正始中元及何晏鄧颺俱有盛名欲交)
　(傅嘏嘏不受荀粲怪而問之嘏曰泰初志大其量能/合虚聲而無實才何平叔言逺而情近好辨而無誠)
　(所謂利口覆邦國之人也鄧元茂外要名利内無闗/鑰貴同惡異多言而妬前多言多釁妬前無親以吾)
　(觀此三人皆將敗家逺之猶恐禍及/况昵之乎  許允字士宗高陽人)
夏姜維伐魏
　維出隴西與魏將徐質戰敗之抜河間(胡三省曰當/作河闗  河)
　(闗故縣在今/甘肅河州)狄道臨洮三縣遷其民還(將軍張嶷戰/死所殺傷亦)
　(過當詔封/其子為侯)
秋九月魏司馬師廢其主芳為齊王遷之河内冬十月
迎高貴鄉公髦(字彦士文帝孫/東海定王霖子)立之
　魏主芳以李豐之死意殊不平安東將軍司馬昭鎮
　許昌詔召之使擊姜維九月昭領兵入見芳幸平樂
　觀以臨軍過左右勸因昭辭殺之勒兵以退大將軍
　已書詔于前芳懼不敢發司馬師以太后令召羣臣
　議以魏主荒淫無度䙝近倡優不可以承天緒羣臣
　莫敢違乃奏收璽綬歸藩于齊(芳與太后垂泣而别/乘王車從太極南殿)
　(出羣臣送者數十人太尉司馬孚悲不自/勝餘多流涕  司馬孚字叔達懿次弟也)師將立彭
　城王據(文帝/子)太后曰彭城王季叔也今來我當何之
　高貴鄉公文皇帝長孫明皇帝弟子于禮小宗有後
　大宗之義其詳議之師乃召羣臣議迎髦于元城(先/是)
　(師遣郭芝收芳璽綬太后令旁侍御引璽綬置坐側/及羣臣議定師又使請璽綬迎髦太后曰我見高貴)
　(鄉公小時識之欲/以璽綬手授之)十月髦至元武館(胡三省注在芒/山之尾直洛城)
　(北/)羣臣奏請舎前殿髦以先帝舊處避止西廂羣臣
　又請以法駕迎不聴入洛陽羣臣迎拜髦下輿答拜
　儐者請曰儀不拜髦曰吾人臣也遂答拜至止車門
　左右曰舊乘輿入髦曰吾被徴未知所為遂步至太
　極東堂見太后其日即位(時年/十四)百僚皆欣欣焉
(乙/亥)十八年(魏正元二年/吴五鳯二年)春正月魏揚州都督毋邱儉刺
史文欽(字仲若/譙郡人)起兵討司馬師師擊敗之欽奔吴儉走
死
　初欽以驍果見愛于曹爽而儉素與夏侯元李豐善
　至是皆不自安(儉子甸謂儉曰大人居方嶽重任國/家傾覆而安然自守將受四海之責)
　(矣/)于是儉矯太后詔起兵壽春移檄州郡以討司馬
　師(又遣使邀鎮南將軍/諸葛誕誕斬其使)儉將五六萬衆渡淮至項(注/見)
　(前/)堅守使欽在外為游兵時師新割目瘤創甚或謂
　不宜自行河南尹王肅尚書傅嘏中書侍郎鍾㑹勸
　師自行師蹶然起曰我請輿疾而東以弟昭兼中領
　軍留鎮洛陽以荆州刺史王基為行監軍基言于師
　曰淮南之逆非吏民思亂也畏儉等迫脇是以屯聚
　若大兵一臨瓦解必矣師從之以基為前軍進據南
　頓(注見/前)儉等亦往爭聞基先到乃還保項吴孫峻率
　兵襲壽春師命諸軍深壁以待來軍之集諸將請進
　攻項師曰淮南將士本無反志儉欽欺誘與之舉事
　小與持久詐情自露將不戰而克矣乃遣諸葛誕自
　安風(漢縣魏于此置郡故城在/今江南潁州府霍邱縣)向壽春胡遵出譙宋
　(譙漢縣建安末改郡今潁州府/亳州是宋謂睢陽故宋都也)絶其歸路儉欽進不
　得鬬退恐壽春見襲計窮不知所為將士家皆在北
　降者相屬兖州刺史鄧艾將萬餘人趨樂嘉城(本漢/博陽)
　(縣王莽更名後漢省故/城在今陳州府商水縣)儉使欽襲之(師自汝陽潛兵/就艾欽卒遇之)
　(未知所為其子鴦年十八勇力絶人謂之曰及其未/定擊之可破也於是分為二隊夜夾攻之鴦率壯士)
　(先至鼓譟軍中震櫌師驚駭病目突出恐衆知之囓/被皆破欽失期不應㑹明鴦見兵盛乃還欽引而東)
　(鴦以匹馬拒追騎數千所向披靡人莫敢逼殿中人/尹大目故曹氏家奴從師行知師目出啟云欽本明)
　(公腹心素與大目相信乞為公追解之乃乘馬追欽/謂曰君侯何苦不可復忍數日中也欽殊不悟乃更)
　(怒罵欲射之大目涕泣曰世事敗矣/善自努力  汝陽故城在商水縣)欽軍退儉恐懼
　夜走壽春亦潰孫峻進至槖臯(注見/前)欽以孤軍無繼
　不能自立遂詣峻降儉走慎縣(注亦/見前)人就殺之傳首
　京師詔夷儉三族以諸葛誕為鎮東大將軍都督揚
　州諸軍事吴軍亦還
魏大將軍司馬師卒二月師弟昭自為大將軍録尚書
事
　師病篤還許昌昭自洛陽往省之師令總督諸軍而
　卒中書侍郎鍾㑹從師典知密事魏主髦詔勅尚書
　傅嘏以東南新定權留昭屯許昌為内外之援令嘏
　率諸軍還㑹與嘏謀使嘏表上輒與昭俱發還屯洛
　水南詔以昭為大將軍録尚書事(㑹由是常有自矜/之色嘏戒之曰子)
　(志大其量而勲業/難為也可不慎哉)
秋八月姜維伐魏敗其兵于洮西(洮水/西)遂圍狄道不克
而還
　姜維復議出軍征西大將軍張翼廷爭以為國小民
　勞不宜黷武不聴維遂將數萬人至枹罕魏雍州刺
　史王經(字彦偉/清河人)與戰于洮西大敗死者萬計還保狄
　道城翼謂維曰可以止矣進或毁此大功為蛇畫足
　(陳軫語見/戰國策)維大怒遂圍狄道魏詔鄧艾行安西將軍
　與征西將軍陳泰并力拒維泰進軍隴西(諸將皆曰/王經新敗)
　(蜀衆太盛不如據險自保觀釁待敝此計之得也泰/曰維輕兵深入正欲與我爭鋒原野求一戰之利當)
　(高壁深壘挫其鋭氣今乃與戰使賊得計經既破走/維若以戰克之威進兵東向據櫟陽積穀之實招納)
　(羌胡東爭闗隴傳檄四郡此我之所惡也今乃以乘/勝之兵挫峻城之下攻守勢殊客主不同吾乘高據)
　(勢臨其項領不戰必/走矣遂進軍潛行)夜至狄道於東南高山上多舉
　烽火鳴鼓角維不意救兵卒至急攻不克乃遁而還
(丙/子)十九年(魏甘露元年/吴太平元年)夏四月魏司馬昭始服衮冕赤
舄
魏主髦視學
　初魏主髦宴羣臣于東堂與諸儒論夏少康漢高祖
　優劣以少康為優至是幸太學與諸儒論書易及禮
　諸儒莫能及常與中䕶軍司馬望(字子初/孚之子)侍中王沈
　散騎常侍裴秀(字學彦河/東聞喜人)及鍾㑹等講宴于東堂特
　加禮異魏主性急請召欲速以望職在外特給追鋒
　車虎賁五人毎有㑹集輒馳而至
秋七月姜維伐魏與其將鄧艾戰敗績
　姜維自狄道還駐鍾提(城名在甘肅階/州成縣西北)魏人以其力
　竭未能更出(安西將軍鄧艾曰彼有乘勝之勢我有/虚弱之實一也彼上下相習我將易兵)
　(新二也彼以船行我以陸軍三也狄道隴西南安祁/山各當有守彼專為一我分為四四也彼從南安因)
　(食羌穀若趨祁山熟麥千頃/五也賊有黠計其來必矣)秋維復出祁山聞艾有
　備乃回趨南安艾與戰于叚谷(今秦州清水縣有叚/谷水元和志鄧艾敗)
　(姜維/於此)大破之死者甚衆蜀人由是怨維
八月魏司馬昭自為都督奏事不名假黃鉞
吴孫峻死以其從弟綝(字子/通)為侍中輔政
　先是吴將軍孫儀等謀殺峻事泄死者數千人并及
　朱公主(朱據/妻)至是將軍吕據當進軍淮泗峻入其營
　餞之據軍伍嚴整峻惡之稱心痛去遂夢為諸葛恪
　所擊恐懼發病死以後事付綝
冬十月吴孫綝殺大司馬滕𦙍將軍吕據
　吴將軍吕據在江都聞孫綝輔政大怒表薦滕𦙍為
　丞相綝更以𦙍為大司馬出駐武昌未行據引兵還
　約𦙍共廢綝綝遣從兄憲將兵逆據而使人趣𦙍行
　𦙍懼勒兵自衛綝表𦙍反發兵攻圍之或勸𦙍曰引
　兵至蒼龍門(吴建業/宫門)將士必委綝就公矣時夜已半
　𦙍特與據期又難舉兵向宫比曉據不至綝兵大㑹
　殺𦙍夷三族或勸據奔魏據曰吾恥為叛臣遂自殺
　(綝多行無禮將軍王惇與峻/從弟憲謀殺之事泄皆死)
魏以盧毓為司空
　魏以盧毓為司空毓固讓司𨽻校尉王祥(字休徵琅/邪臨沂人)
　詔不許(祥至孝繼母朱氏遇之無道祥愈恭謹朱氏/子覽年數嵗每見祥被箠輒涕泣抱其母母)
　(以非禮使祥覽輒與俱及長娶妻母虐使祥妻覽妻/亦趨之母為少止祥漸有時譽母深疾之密使酖祥)
　(覽徑起取酒祥不與母奪而反之後母賜祥饌覽輒/先嘗母懼遂止漢末遭亂隱居三十餘年不應州郡)
　(之命母終毁瘁杖而後起徐州刺史檄祥為别駕委/以州事政化大行時人歌之曰海沂之康實頼王祥)
　(邦國不空别駕之/功  王覽字元通)
(丁/丑)二十年(魏甘露二年/吴太平二年)夏四月吴主亮始親政
　吴主亮親政事大將軍孫綝表奏多見難問又料兵
　子弟十八已下十五已上三千餘人選大將子弟年
　少有勇力者使將之日於苑中教習曰吾立此軍欲
　與之俱長數出中書視大帝時舊事問左右侍臣曰
　先帝數有特制今大將軍問事但令我書可邪(嘗食/生梅)
　(使黃門至中藏取蜜蜜中有鼠矢召問藏吏藏吏叩/頭亮曰黃門從爾求蜜邪吏曰向求實不敢與黃門)
　(不服亮令破鼠矢矢中燥因大笑謂左右曰若矢先/在蜜中中外俱濕今外濕裏燥必黃門所為也詰之)
　(果服左/右驚悚)
魏揚州都督諸葛誕起兵討司馬昭六月昭奉其主髦
攻之吴人救之不克而還
　誕素與夏侯元等友善元等死王凌毋邱儉相繼誅
　滅誕内不自安乃傾帑賑施曲赦有罪以收衆心養
　輕俠數千人為死士又請増兵築城以備吴冦意欲
　保有淮南(司馬昭初秉政長史賈充請遣參佐慰勞/四征且觀其志充至淮南見誕論時事因)
　(曰洛中諸賢皆願禪代君以為何如誕厲聲曰卿非/賈豫州子乎世受魏恩豈可以社禝輸人若洛中有)
　(難吾當死之充黙然還言於昭曰誕再在揚州得士/衆心今召之必不來然反疾而禍小不召則反遲而)
　(禍大不如召之征賈充字公閭逵之子四征/魏置征東征西  南征北四將軍是為四征)五月詔
　徴誕為司空誕遂殺揚州刺史樂綝斂屯田兵十餘
　萬及新附四五萬人聚穀足一年食為閉門自守計
　遣長史吴綱將小子靚至吴稱臣請救司馬昭奉魏
　主髦及太后討之吴使將軍全懌(琮之/子)全端唐咨(利/城)
　(人/)等與文欽同救誕六月昭督諸軍二十六萬進屯
　邱頭(今陳州府沈邱縣東有武/邱本曰邱頭司馬昭更名)使將軍王基陳騫(字/休)
　(淵矯/之子)圍壽春㑹吴朱異率三萬人屯安豐(注見/前)為欽
　外勢基四面合圍擊欽異皆破走之吴孫綝大發卒
　出屯鑊里(胡三省注/在巢縣界)復遣異等解壽春圍魏人又擊
　破之異走歸綝綝使異更死戰異以士卒乏食不從
　綝怒斬異而還綝既不能抜出誕而喪敗士衆自戮
　名將吴人咸怨㑹全懌兄子輝等得罪于吴奔魏昭
　偽作輝書告懌等言吴中怒諸將不能抜壽春欲盡
　誅之懌等恐遂率衆出降(誕將蔣班焦彛勸誕并力/决死誕不從班彛踰城自)
　(歸于/昭)
姜維伐魏
　姜維聞魏分闗中兵赴淮南欲乘虚向秦川率數萬
　人出駱谷時長城(戍名在西安府盩厔縣水經/注駱谷水流逕長城西是也)積穀
　多而守兵少魏都督司馬望及鄧艾進據之以拒維
　維數挑戰不應是時維數出兵蜀人愁苦譙周作仇
　國論諷之
(戊/寅)景耀元年(魏甘露三年吴景/帝孫休永安元年)春二月魏司馬昭抜壽
春殺諸葛誕
　文欽教諸葛誕決圍而出不克復還城中食盡降者
　日衆欽欲盡出北方人省食與吴人堅守誕不聴由
　是爭恨遂殺欽欽子鴦虎踰城自歸于魏軍吏請誅
　之司馬昭曰欽子固應就戮然今以窮來歸且城未
　抜殺之是堅城内之心也乃使將數百騎巡城呼曰
　文欽之子猶不見殺其餘何懼又表為將軍賜爵闗
　内侯城中皆喜昭因進軍克之斬誕夷三族誕麾下
　數百人皆拱手為列不降每斬一人輒降之卒不變
　以至于盡吴將于詮曰大丈夫受命其主以兵救人
　既不能克又束手于敵吾弗取也乃免胄冒陳而死
　(時議者以淮南仍為叛逆吴兵家在江南宜悉坑之/昭曰古之用兵全國為上戮其元惡而已吴兵得亡)
　(還適可示中國之大度耳一無所殺分布三河近郡/安處之以王基為征東將軍都督揚州諸軍事是月)
　(姜維聞諸葛誕死/遂引兵還成都)
夏五月魏司馬昭自為相國封晉公加九錫復辭不受
秋八月魏主髦養老乞言于太學
　以王祥為三老鄭小同(康成之孫康成子益恩被黃/巾之難有遺腹子康成以其)
　(手文似已名/之曰小同)為五更
九月吴孫綝廢其主亮為㑹稽王冬十月迎立琅邪王
休休以綝為丞相封兄子皓(字元宗一名/彭祖字皓宗)為烏程侯
　孫綝以其主亮親政多所難問稱疾不朝使弟據入
　宿衛恩幹闓分屯諸營以自固亮陰與全公主將軍
　劉承謀誅之(全后父尚為衛將軍亮使尚子紀語尚/嚴整兵馬孤當率宿衛臨橋且曰勿令)
　(卿母知女人不曉大事且綝姊也邂逅漏泄悮孤非/小紀承詔以告尚尚無逺慮以語紀母母使人宻語)
　(綝/)九月綝以兵襲全尚執之殺劉承于蒼龍門外遂
　圍宫亮大怒上馬帶鞬執弓欲出曰孤大皇帝適子
　在位已五年誰敢不從者近臣共牽止之不得出綝
　使光禄勲孟宗(字恭武/江夏人)告太廟廢亮為㑹稽王以其
　罪班告逺近尚書桓彜(長沙臨湘人魏/尚書令階之弟)不肯署名綝
　怒殺之遂迎琅邪王休于㑹稽遣亮之國(亮時年十/六後㑹稽)
　(謠言以亮當為天子/休黜為侯亮自殺)綝于是殺全尚遷全公主于豫
　章(綝以休未至欲入居宫中召百官㑹議皆惶怖唯/唯選曹郎虞汜曰明公擅廢立之威誠欲上安宗)
　(廟今迎王未至而欲入宫竊恐衆聴疑惑非所以永/終忠孝揚名于後世也綝不懌而止  虞汜字世洪)
　(翻之/子)十月休至羣臣奉上璽符三讓乃受即日御正
　殿大赦改元綝稱草莽臣詣闕上印綬節鉞求避賢
　路吴主休慰諭之以為丞相荆州牧封南陽王子皓
　為烏程侯
十二月吴孫綝伏誅
　綝奉牛酒詣休休不受齎詣左將軍張布酒酣出怨
　言曰帝非我不立今上禮見拒是與凡臣無異當復
　改圖耳布以告休休銜之恐其有變數加賞賜或告
　綝反休執付綝綝殺之由是益懼求出屯武昌休許
　之凡所請求無一違者將軍魏邈説休曰綝居外必
　有變衛士又告綝反休將討之密問于張布布曰左
　將軍丁奉雖不能吏書而計畧過人能㫁大事乃召
　奉問計畫奉曰丞相兄弟支黨甚盛不可卒制可因
　臘㑹有陛兵以誅之十二月臘㑹綝稱疾休强起之
　不得已而入奉布目左右縛而斬之以其首令衆諸
　同謀者皆赦之放仗者五千人夷綝三族(發孫峻棺/取印綬斵)
　(其棺而埋之改葬諸葛恪及𦙍據等其罹恪等事逺/徙者一切召還有乞為恪立碑者詔曰盛夏出軍士)
　(卒傷損無尺寸之功不可謂能受託孤/之任死于豎子之手不可謂智遂寢)
詔漢中兵屯漢壽守漢樂二城(建興八年諸葛亮築漢/城于沔陽樂城于成固)
(西漢城在今漢中府沔縣對樂城而言謂之/  樂城樂城即成固縣南城是也在今縣南)
　初昭烈定漢中實兵諸圍以禦外敵敵若來攻使不
　得入其後皆承此制及姜維用事建議以為諸圍適
　可禦敵不獲大利不若斂兵聚穀退守漢樂二城聴
　敵入平重闗頭鎮守以捍之敵攻闗不克千里運糧
　自然疲乏引退之日然後諸城並出搏之此殄敵之
　術也于是詔督漢中胡濟(字偉度/義陽人)却屯漢壽王含守
　樂城蔣斌(偉之/子)守漢城
(己/夘)二年(魏甘露四年/吴永安二年)春正月黃龍二見魏寧陵井中
　先是魏地井中屢有龍見羣臣以為吉祥魏主髦曰
　龍者君徳也上不在天下不在田而數屈于井非嘉
　兆也作潛龍詩以自諷司馬昭見而惡之
秋八月陳祗卒以董厥(字龔襲/義陽人)為尚書令諸葛瞻(字思/逺亮)
(之/子)為僕射
　祗以巧佞有寵權位在姜維之上及是卒帝為之流
　涕蜀人追思諸葛亮因咸愛瞻每朝廷有一善政雖
　非瞻所建造百姓皆傳相告曰此葛侯之所為也是
　以美聲溢譽或過其實
(庚/辰)三年(魏元帝曹奐景元/元年吴永安三年)春正月朔日食(三國志失/書甲子)
夏五月魏司馬昭弑其主髦于南闕下尚書王經死之
　魏主髦見威權日去不勝其忿召侍中王沈尚書王
　經散騎常侍王業(武/人)陵謂曰司馬昭之心路人所知
　也吾不能坐受廢辱今日當與卿自出討之(經曰昔/魯昭公)
　(不忍李氏敗走失國為天下笑今權在其門為口久/矣朝廷四方皆為之致死不顧順逆之理且宿衛寡)
　(弱陛下何所資用而一旦如此毋乃欲除疾而更深/之邪禍殆不測髦出懐中黃素詔投地曰行之決矣)
　(正使死何懼/况不必死邪)于是入白太后沈業奔走告昭呼經欲
　與俱經不從髦遂抜劍升輦率殿中宿衛蒼頭官僮
　鼓譟而出中䕶軍賈充入與戰南闕下髦自用劍衆
　欲退太子舎人成濟問充曰事急矣當奈何充曰司
　馬公畜養汝等正為今日今日之事無所問也濟即
　抽戈前刺髦殞于車下(濟刺髦刃出於背/時大雨雷電晦冥)昭聞之大
　驚自投于地太傅孚奔往枕之股而哭甚哀曰殺陛
　下者臣之罪也昭入殿中召羣臣㑹議尚書僕射陳
　泰不至昭逼之乃入見泰悲慟昭亦對之泣曰元伯
　卿何以處我泰曰獨有斬賈充少可以謝天下耳昭
　久之曰更思其次泰曰泰言惟有進于此者不知其
　次昭乃不復言以太后令罪狀髦廢為庶人葬以民
　禮收王經及其家屬付廷尉(經謝其母母笑曰人誰/不死正恐不得其所以)
　(此并命何恨之有及就誅故吏向雄哭之哀動一/市王沈以功封安平侯  向雄字茂伯山陽人)太
　傅孚等請以王禮葬髦許之昭言成濟大逆不道夷
　三族(濟不即伏罪裸而升屋醜/言悖慢自下射之方殪)
六月魏主奐立
　奐燕王宇之子也本名璜封常道鄉公司馬昭迎立
　之更名奐(年十/五)
(辛/巳)四年(魏景元二年/吴永安四年)冬以董厥諸葛瞻為將軍共平尚
書事樊建(字長元/義陽人)為尚書令
　時中常侍黃皓用事厥瞻咸共將䕶無能匡矯建特
　不與皓往來(秘書令郤正久在内職與皓比屋周旋/三十餘年澹然自守以書自娱既不為)
　(皓所愛亦不為所憎故官不/過六百石而亦不罹其禍)吴使薛珝(綜之/子)來聘及
　還吴主問漢政得失對曰主闇而不知其過臣下容
　身以求免罪入其朝不聞直言經其野民皆菜色臣
　聞燕雀處堂子母相樂突決棟焚而怡然不知禍之
　將及其是之謂乎
鮮卑索頭(鮮卑别部姓拓跋氏黃帝子昌意之苗裔也/北史黃帝以土徳王北俗謂土為拓謂后為)
(跋故以/為氏)貢質于魏
　鮮卑索頭部世居北荒不交南夏至可汗(音榼寒猶/漢時之單)
　(于/也)毛(後魏諡/成帝)始彊大統國三十六大姓九十九後五
　世至可汗推寅(諡宣/帝)南遷大澤又七世至可汗鄰(諡/獻)
　(帝/)使其兄弟七人(兄紇骨氏普氏拓䟦氏弟達/奚氏伊婁氏邱敦氏侯氏)及族
　人乙旃氏車惃氏分統部衆為十族(九姓與鄰/共為十族)鄰老
　以位授其子詰汾(諡聖/武帝)使南遷居匈奴故地詰汾死
　力微(是為後魏始/祖神元帝)立復徙居定襄之盛樂(漢定襄郡/冶後漢廢)
　(故城在今/歸化城南)部衆浸盛諸部畏服之至是始遣其子沙
　漠汗(諡文/帝)貢于魏因留為質(胡三省曰拓/跋氏始見此)
(壬/午)五年(魏景元三年/吴永安五年)冬十月姜維伐魏洮陽(明史地理/志洮州西)
(南有臨潭城即古洮陽/城  洮州今屬鞏昌府)不克
　維將出軍車騎將軍廖化(字元儉/襄陽人)曰兵不戢必自焚
　伯約之謂也智不出敵而力少于冦用之無厭何以
　自存維遂伐魏攻洮陽鄧艾與戰于侯和(明史地理/志洮州有)
　(侯和/城)破之(時黃皓用事維啟帝請殺之帝曰皓趨走/小臣耳往董允每切齒吾嘗恨之君何足)
　(介意維見皓枝附葉連遜辭而出帝勅皓詣維陳謝/維由是疑懼返自洮陽因求種麥㳫中不敢歸成都)
　(西明史地理志洮州/  南有古㳫中戍)
吴以濮陽興(濮陽以地為氏興/字子元陳留人)為丞相
　初吴主休在㑹稽興為太守遇之厚而張布嘗為左
　右督將及即位二人皆貴寵用事布典宫省興闗軍
　國以佞巧更相表裏吴人失望(休喜讀書欲與祭酒/韋昭博士盛沖講論)
　(布以昭沖切直恐入侍言已過固諌止之休曰孤欲/與昭等講習舊聞亦何所損君特恐其道臣下姦慝)
　(故不欲令入耳如此之事孤已自備之不須昭等然/後解也布惶恐陳謝且言懼妨政事休曰王務學業)
　(其流各異不相妨也然休恐布疑懼卒廢講/業不使昭等入  韋昭字宏嗣吴郡雲陽人)
魏司馬昭殺中散大夫嵇康(字叔夜其先姓奚㑹稽上/虞人避怨徙譙郡銍縣家)
(于嵇山之側/因以命氏)
　康文辭壯麗好言老莊而尚竒仕俠與阮籍(殷有阮/國其子)
　(孫以國為氏籍字/嗣宗陳留尉氏人)籍兄子咸(字仲/容)山濤(周官有山師/其後以官為)
　(氏濤字巨/源河内人)向秀(字子期/山陽人)王戎(字濬仲/琅邪人)劉伶(字伯倫/沛國人)相
　友善號竹林七賢皆崇尚虚無輕蔑禮法縱酒昏酣
　遺落世事(籍為步兵校尉其母卒方與人圍棊對者/求止籍留與決睹既而飲酒二斗舉聲一)
　(號吐血數升毀瘠骨立居喪飲酒無異平日司隸何/曾面質籍于司馬昭座曰卿縱情背禮敗俗之人不)
　(可長也因謂昭曰公方以孝治天下而聴籍以重哀/飲酒食肉于公座何以訓人宜擯之四裔無令汚染)
　(華夏昭愛籍才常擁䕶之咸素幸姑婢姑將婢去咸/方對客遽借客馬追之累騎而還伶尤嗜酒常乘鹿)
　(車攜一壺酒使人荷□隨之曰死便埋我當時士大/夫皆以為賢爭慕效之謂之放達  何曽字頴考陳)
　(國陽/夏人)鍾㑹聞康名造之康箕踞而鍛(康性好鍛/鍛小冶也)不為
　之禮㑹將去康曰何所聞而來何所見而去㑹曰聞
　所聞而來見所見而去遂深銜之濤為吏部郎舉康
　自代康與濤書自説不堪流俗而非薄湯武昭聞而
　怒之康與東平吕安(字仲/悌)親善安兄巽誣安不孝康
　為證其不然㑹因譖康嘗欲助毋邱儉與安皆有盛
　名于世而言論放蕩害時亂教宜因此除之昭遂殺
　安及康康嘗詣隱者孫登(字公和汲/郡共人)登曰子才多識
　寡難乎免于今之世矣
魏以鍾㑹都督闗中軍事
　魏司馬昭患姜維數北伐欲大舉伐漢朝臣多以為
　不可獨鍾㑹勸之昭諭衆曰自定壽春以來息役六
　年治兵繕甲以擬(猶言/謀也)二虜今吴地廣大而下濕攻
　之用兵差難不如先定巴蜀三年之後因順流之勢
　水陸並進此滅虢取虞之勢也今絆姜維于沓中使
　不得東顧直指駱谷出其空虚之地以襲漢中以劉
　禪之闇而邊城外破士女内震其亡可知也乃以㑹
　為鎮西將軍督闗中鄧艾以蜀未有釁屢陳異議昭
　使人諭之艾乃奉命姜維表遣左右車騎張翼廖化
　督諸軍分䕶陽安闗口(在漢中府寧羌州西北水經/注謂之闗城今曰陽平闗營)
　及陰平之橋頭(今階州文縣城南有陰平橋跨白水/上即水經注所云白水東逕橋頭是)
　(也/)以防未然黃皓信巫鬼謂敵終不自致啟帝寢其
　事羣臣莫知
(癸/未)炎興元年(魏景元四年吴永/安六年是嵗漢亡)春詔立故丞相亮廟于
沔陽
　亮初亡所在各求為立廟朝議以禮秩不許百姓遂
　因時節私祭之于道陌上至是校尉習隆(襄陽/人)等請
　近其墓(亮遺命葬定軍山因山/為墳在今漢中府沔縣)立一廟于沔陽以時
　賜祭其故臣吏欲奉祠者皆至其廟㫁其私祭以崇
　正禮從之
夏吴交趾殺其太守以降魏
　吴交趾太守孫諝貪暴郡吏吕興殺之而請吏于魏
　九真日南皆應(魏以興為將軍遣兵助/之未至興為其下所殺)其後吴三攻
　交趾皆敗沒已復取之(晉遣楊稷毛炅戍交趾吴將/虞汜陶璜擊破之禽殺稷炅)
　(九真曰南皆還屬/事在晉泰始七年)
秋魏遣鄧艾鍾㑹將兵入冦闗中守將傅僉(義陽人/彤之子)死
之姜維戰敗還守劍閣(亦曰劍門在今四川保寧府劍/州東北水經注小劍戍去大劍)
(三十里連山絶險元和志大劍即古梁山其山峭壁/千仞下瞰絶澗鑿石架空為飛梁閣道以通行旅)
　魏遣鄧艾督三萬餘人自狄道趨甘松(嶺名元和志/甘松嶺在松)
　(州嘉誠縣西南嘉誠故城/在今四川龍安府松潘衛)沓中(注見/前)以綴姜維雍州
　刺史諸葛緒督三萬餘人自祁山趣武街(水經注濁/水東逕武)
　(街城南階濁水今曰下/辨水在  州成縣南)橋頭絶維歸路鍾㑹統十萬
　餘衆分從斜谷駱谷子午谷趣漢中以衛瓘(字伯玉/河東安)
　(邑/人)持節監軍事行鎮西軍司八月軍發洛陽漢遣廖
　化為姜維繼援張翼董厥詣陽安闗口為諸圍外助
　大赦改元勅諸圍不得戰退保漢樂二城㑹平行至
　漢中使兵圍二城徑趣陽安口遣人祭諸葛亮墓使
　䕶軍胡烈(字武元/遵之子)為前鋒攻闗口守將傅僉拒守其
　下蔣舒率衆迎降烈乘虚襲城僉格鬭而死㑹遂長
　驅而前大得藏庫積穀維聞㑹已入漢中引兵還艾
　遣兵追躡于彊川口(胡三省注彊川在嵹臺山南地/理今釋西傾山一名嵹臺山在)
　(今鞏昌府/洮州西)大戰維敗走還至陰平合衆欲赴闗城聞
　其已破遇化翼厥等合兵守劍閣以拒㑹
冬十月吴人來援
　遣使告急于吴吴使大將軍丁奉向壽春丁封(奉之/弟)
　孫異(韶之/子)向沔中救漢
魏司馬昭始稱相國晉公受九錫
　初昭累辭進位爵賜至是蜀㨗交至詔復授之昭乃
　受命辟魏舒(字陽元仕/城樊人)為相國參軍(舒少時遲鈍不/為鄉親所重從)
　(叔父衡嘗使守水碓嘆曰舒堪數百户長我願□矣/舒亦不以介意年四十餘郡舉上計掾察孝廉宗黨)
　(以舒無學業勸令不就可以為高舒曰若試而不中/其負在我安可竊不就之高以為己榮乎于是自課)
　(百日習一經對策升第累遷後將軍鍾毓長史毓每/與參佐射朋人不足以舒滿數舒容範閑雅發無不)
　(中舉坐愕然莫有敵者毓嘆而謝曰吾之不足以盡/卿才有如此射矣及為參軍府朝碎務未嘗是非至)
　(廢興大事衆人莫敢㫁者舒徐馬/籌之多出衆議之表昭深器重之)
衛將軍諸葛瞻及鄧艾戰于綿竹敗績及其子尚皆死
之
　鄧艾進至陰平欲與諸葛緒自江油(蜀漢戍今為縣/屬四川龍安府)
　趨成都緒以西行非本詔遂引兵與鍾㑹合㑹欲專
　軍勢密白緒畏懦不進檻車徴還軍悉屬㑹姜維列
　營守險㑹攻之不能克欲引還艾言蜀已摧折宜遂
　乘之乃自陰平行無人地七百餘里鑿山通道造作
　橋閣(方輿勝覽江油左擔路鄧艾伐蜀置闗道一十/二處行者自北而南右肩不得易所負故名左)
　(擔/)山高谷深又糧運將匱瀕于危殆艾以氊自裹推
　轉而下將士皆攀木縁崖魚貫而進先登至江油守
　將馬邈降諸葛瞻督諸軍拒艾至涪尚書郎黃崇(權/之)
　(子/)勸瞻速行據險無令敵得入平地瞻猶豫未納艾
　遂長驅而前瞻退往綿竹艾以書誘瞻曰若降者表
　為琅邪王瞻斬其使列陳以待艾大破之斬瞻及崇
　瞻子尚曰父子荷國重恩不早斬黃皓使敗國殄民
　用生何為策馬冒陳而死
鄧艾至成都帝出降皇子北地王諶死之漢亡(劉友益/曰獻帝)
(之廢漢未亡也至此/而亡矣故特揭著之)
　漢不意魏兵卒至不為城守調度聞艾已入平地帝
　使羣臣㑹議(或勸奔吴或勸入南中譙周以為自古/無寄他國為天子者魏能并吴吴不能)
　(并魏等為稱臣為小孰與為大再辱何與一辱若欲/奔南當早為計今大敵已近羣心無可保者恐發道)
　(之日其變不測就能至南逺夷平常無所供給猶數/反叛今外當拒敵内供服御耗損諸夷其叛必矣)
　乃用譙周策遣使奉璽綬詣艾降北地王諶怒曰若
　理窮力屈禍敗將及便當父子君臣背城一戰同死
　社稷以見先帝可也奈何降乎帝不聽諶哭于昭烈
　之廟先殺妻子而後自殺帝率羣臣面縛輿櫬詣軍
　門艾持節解縛焚櫬延見禁將士無得虜掠輒依鄧
　禹故事承制拜漢帝以下官(收黃皓將殺之/皓賂左右以免)姜維等
　及諸郡縣圍守得勅放仗詣鍾㑹降將士咸怒技刀
　斫石㑹厚待維等皆權還其印綬節蓋
吴兵還
　吴聞漢亡乃罷兵(魏之代蜀也吴人或謂張悌曰司/馬氏得政以來大難屢作百姓未)
　(服今又逺征何以能克悌曰不然司馬懿父子累有/大功而仕賢使能各盡其心今蜀閹宦專朝國無政)
　(令玩戎黷武民勞卒敝因危而伐殆無不克噫彼之/得志我之憂也吴人笑其言至是乃服  張悌字巨)
　(先襄/陽人)
(甲魏咸熈元年吴主孫皓/申元興元年  凡二國)春正月魏以檻車徴鄧艾鍾
㑹謀反伏誅監軍衛瓘襲艾殺之
　鄧艾在成都頗自矜伐以書言于晉公昭請因平蜀
　之勢以乘吴宜留隴右及蜀兵煑鹽興冶並作舟船
　豫為順流之事且王劉禪以顯歸命之寵使吴人畏
　威懐徳望風而從昭使衛瓘喻艾事當須報不宜輒
　行艾曰春秋之義大夫出疆有可以安社稷利國家
　者專之可也今吴人未賓勢與蜀連不可拘常以失
　事機鍾㑹有異志姜維知之欲搆成擾亂以圖克復
　(乃説㑹曰君自淮南以來算無遺策今復定蜀威徳/振世欲以此安歸乎何不法陶朱公泛舟絶迹全功)
　(保身邪㑹曰君言逺矣我不能行維曰其他則/君智力之所能無煩于老夫矣由是情好懽甚)㑹因
　艾承制專事乃與瓘密白艾有反狀詔以檻車徴艾
　昭恐艾不從命敕㑹進軍成都又遣賈充將兵入斜
　谷昭自將大軍從魏主幸長安令山濤為行軍司馬
　鎮鄴㑹遣瓘先至成都收艾瓘兵少㑹因此欲令艾
　殺瓘并以為艾罪瓘知之乃以夜至成都檄艾所統
　諸將稱奉詔收艾其餘一無所問平旦瓘乘使者車
　徑入艾卧内執其父子置之檻車㑹至送艾赴京師
　㑹所憚惟艾艾既就擒遂決意謀反欲使姜維為前
　驅自隨其後時郭太后卒㑹乃悉召諸將為太后發
　哀稱遺詔使起兵廢司馬昭更使親信代領諸軍所
　召羣官悉閉諸曹屋中瓘詐稱疾篤出就外廨㑹信
　之無所復憚維欲使㑹盡殺北來諸將已因殺㑹復
　立故漢帝(密書與帝曰願陛下忍數日之辱臣/欲使社稷危而復安日月幽而復明)㑹欲
　誅諸將猶豫未決䕶軍胡烈親兵出取飲食烈紿語
　親兵及與其子淵曰㑹已作大坑白棓數千欲悉呼
　外兵棓殺内坑中一夜轉相告皆徧淵遂率其父兵
　出門諸軍鼓譟爭先赴城所閉諸人各縁屋出與其
　軍士共斬㑹及維(維死時見割/膽如斗大)死喪狼藉瓘分部諸
　將數日乃定艾本營將士追出艾于檻車迎還瓘自
　以與㑹共陷艾恐其為變乃遣兵襲艾父子于綿竹
　西斬之(初魏軍發洛陽或問參相國軍事劉寔曰鍾/鄧其平蜀乎寔曰破蜀必矣而皆不還客問)
　(其故寔笑而不答及是二人皆被誅/果如寔言  寔字子真平原高唐人)
三月魏晉公司馬昭進爵為王
　魏詔晉公昭進爵為王太尉王祥司徒何曽司空荀
　顗(字景倩/彧之子)共詣晉王顗謂祥曰相王尊重今日便當
　相率而拜祥曰王公相去一階而已安有天子三公
　可輒拜人者君子愛人以禮我不為也及入顗拜而
　祥獨長揖昭謂祥曰今日然後知君見顧之重也
魏封故漢帝禪為安樂公
　禪舉家遷洛陽大臣無從行者惟秘書令郤正及殿
　中督張通捨妻子單身從行正相導宜適舉動無闕
　禪乃慨然歎息恨知正之晩(昭與禪宴為之作蜀技/旁人皆感愴而禪喜笑)
　(自若昭謂賈充曰人之無情乃至于是雖使諸葛亮/在不能輔之久全况姜維邪他日問禪曰頗思蜀否)
　(禪曰此間樂不思蜀也正聞之謂曰若王復問宜泣/而答曰先人墳墓逺在岷蜀乃心西悲無日不思因)
　(閉其目㑹昭復問禪對如前昭曰何乃似郤/正語邪禪驚視曰誠如尊命左右皆笑之)
秋七月魏以羅憲(羅以國為氏憲/字令則襄陽人)為陵江將軍
　初漢使羅憲守永安及漢敗憲得其主手勅乃帥所
　統臨于都亭三日吴聞蜀敗起兵西上外託救援内
　欲襲憲憲曰吴不恤我難而背盟徼利不義甚矣乃
　繕甲誓衆厲以節義與吴人戰大破之吴主怒遣陸
　抗(字㓜節/遜之子)等帥衆増其圍憲被攻凡六月魏荆州刺
　史胡烈救之吴師遂退晉王昭使仍舊任加號將軍
　(時漢建寧太守霍弋督南中聞成都不守素服大臨/三日諸將勸弋連降弋曰若魏以禮遇主上則保境)
　(而降萬一危辱吾將以死拒之何論遲速及得禪□/遷之問乃率將守上表曰臣聞人生在三事之如一)
　(唯難所在則致其命今臣國敗主附守死無所是以/委質不敢有貳晉王昭善之委以本任  在三語見)
　(左/傳)
吴主休殂烏程侯皓立
　吴主寢疾口不能言手書呼濮陽興入令子􁠔(讀如/彎)
　出拜把興臂指􁠔託之而殂(諡曰/景帝)吴人以蜀初亡恐
　懼欲得長君左典軍萬彧嘗為烏程令與烏程侯皓
　善稱皓才識明㫁加之好學奉遵法度興與左將軍
　張布言于朱太后乃迎立之吴主貶朱太后為景皇
　后追諡父和曰文皇帝尊母何氏為太后(吴主初立/發優詔恤)
　(士民開倉廩賑貧乏當時稱為明主及既得志麤暴/驕盈多忌諱好酒色大小失望興布竊悔之或譖諸)
　(吴主乃因興布入朝執之徙于廣州道/殺之夷三族明年復殺景后及其二子)
八月魏司馬昭以其子中撫軍炎(即晉/世祖)為副相國冬十
月立為晉世子
　初晉王昭娶王肅之女生炎及攸(字大/猷)以攸繼景王
　後攸性孝友多材藝清和平允名過于炎昭愛之常
　曰天下者景王之天下也吾百年後大業宜歸攸欲
　以為世子山濤曰廢長立少違禮不祥賈充何曽裴
　秀亦以為言乃遂立炎
(乙魏咸熈二年晉世祖武皇帝司馬炎秦始元/酉年吴甘露元年  是嵗魏亡晉代凡二國)秋八月
魏晉王司馬昭卒子炎嗣
　諡昭為文王葬崇陽陵(在河南府洛/陽縣東南)
冬吴遷都武昌
　從西陵督步闡(隲少/子)之請也(武昌塉埆揚民泝流供/給苦之謠言云寧飲建)
　(業水不食武昌魚寧還建業死不止武昌居陸凱/以為言明年乃復還建業  陸覬字敬風遜族子)
十二月晉王炎稱皇帝廢魏主為陳留王
　魏主禪位于晉出舎金墉城(在河南府洛陽縣/東北魏明帝築)太傅
　司馬孚拜辭流涕歔欷不自勝曰臣死之日固大魏
　之純臣也晉王即皇帝位奉魏主為陳留王即宫于
　鄴魏氏諸王皆降為侯(魏自文帝篡漢至陳留/王凡五主合四十六年)追尊
　宣王景王文王為皇帝尊王太后曰皇太后
晉大封宗室
　晉主懲魏氏孤立之敝故大封宗室授以職任(叔祖/父孚)
　(為安平王太宰都督中外諸軍事叔父伷東莞王/弟攸齊王其餘封各有差  伷字子將宣帝子)又
　詔諸王皆得自選國中長吏(齊王獨不/敢皆上請)
晉除漢魏宗室禁錮罷將吏質任
　初魏禁防宗室甚峻又禁錮諸劉皆不得仕進其諸
　將征戍及長吏仕州郡者俱留質任于京師及是晉
　悉除罷之
晉初置諫官(胡三省曰漢有諌大夫後漢有諌議大夫/魏不復置晉以散騎常侍拾遺補闕即諌)
(官職/也)
　晉以散騎常侍傅元(字休奕北/地泥陽人)及皇甫陶共掌諫職
　元以魏末士風頺敝上疏言之(畧曰臣聞先王之御/天下教化隆于上清)
　(議行于下近者魏武好法術而天下貴刑名魏文慕/通達而天下賤守節其後綱維不攝放誕盈朝遂使)
　(天下無復清議陛下龍興受禪未舉清逺有禮之臣/以敦風俗未退虚鄙之士以懲不恪臣是以猶敢有)
　(言/)晉主嘉納使元草詔以進然亦不能革也
(丙晉泰始二年/戌吴寶鼎元年)春正月晉立七廟
　即用魏廟祭征西府君(名鈞字/叔平)以下凡七室(征西將/軍鈞豫)
　(章太守量潁川太守雋京兆尹/防與宣帝景帝文帝為七廟)
晉除郊祀五帝座
　羣臣奏五帝即天帝也王氣時異故名號有五自今
　明堂南郊宜除五帝座從之晉主王肅外孫故郊祀
　之禮有司多從肅議
三月吴遣使如晉弔祭
　以文帝之喪也使者丁忠還説吴主曰北方無守戰
　之備弋陽(漢縣魏為郡今/河南光州是)可襲而取吴主以問羣臣
　鎮西大將軍陸凱曰北方新并巴蜀而遣使來和(先/是)
　(晉遣使致/書吴主)非求援于我也欲蓄力以俟時耳敵勢方
　彊而欲徼倖求勝未見其利也吴主雖不出師然遂
　與晉絶
夏六月丙午晦日食
秋八月晉主謁崇陽陵
　文帝之喪臣民皆從權制三日除服既葬晉主亦除
　之然猶素冠疏食哀毁如居喪者至是謁陵詔以衰
　絰從行羣臣自依舊制尚書令裴秀奏曰既除復服
　義無所依遂止中軍將軍羊祜(字叔子泰/山南城人)謂傅元曰
　三年之喪雖貴遂服禮也而漢文除之毁禮傷義今
　主上至孝雖奪其服實行喪禮若因此復先王之法
　不亦善乎元曰以日易月已數百年一旦復古殆難
　行也祜曰不能使天下如禮且使主上遂服不猶愈
　乎元曰主上不除而天下除之此為有父子而無君
　臣也乃止羣臣請易服復膳詔曰毎念不得終苴絰
　之禮以為沈痛况食稻衣錦乎朕本諸生家傳禮來
　久何至一旦易此情于所天可試省孔子答宰我之
　言無事紛紜也遂以疏素終三年
　(司馬氏光曰三年之喪自天子達于庶人此先王禮/經百世不易者也漢文師心不學變古壊禮後世帝)
　(王不能篤于哀戚之情而羣臣諂諛莫肯釐正至于/晉武獨以天性矯而行之可謂不世之賢君而裴傳)
　(之徒固陋庸臣習常玩/故不能將順其美惜哉)
冬十月丙午朔日食
晉罷山陽督軍除其禁制(胡三省注魏奉漢帝為山陽/公置軍防衛至是人心去漢)
(已久故/罷之)
十一月晉并圜方丘之祀于南北郊
(丁晉泰始三年/亥吴寶鼎二年)春正月晉立子衷(字正/度)為太子
　詔以近世每立太子必有赦曲惠小人朕無取焉遂
　不赦
晉徴犍為李密(字令伯犍/為武陽人)不至
　晉主徴李密為太子洗(悉薦/反)馬(續漢志洗馬職如謁/者太子出則當直者)
　(在前導/威儀)密以祖母老固辭許之密與人交每公議其
　得失而切責之常言吾獨立于世顧影無儔然而不
　懼者以無彼此于人故也
夏六月吴作昭明宫(晉太康地記吴有太初宫權所起/昭明宫皓所造昭明在太初之東)
(方五/百丈)
　吴主作昭明宫二千石以下皆自入山督伐木大開
　苑囿起土山樓觀窮極伎巧功費以億萬計丞相陸
　凱中書丞華覈(字永先吴/郡武進人)切諫不聴(先是吴主還自/武昌后滕氏寵)
　(衰諸姬佩皇后璽綬者甚衆又使黃門徧行州郡料/取將吏家女其二千石大臣子女皆嵗嵗言名簡閲)
　(不中乃得出嫁於是後宫千數被服華麗因之民俗/滋奢華覈上疏曰今事多而役繁民貧而俗侈百工)
　(作無用之器婦人為綺靡之飾不勤麻枲並繡黼黻/兵民之家亦皆逐俗内無儋石之儲出有綾綺之服)
　(至于富商大販奢恣尤甚上無尊卑等級之差/下有耗財費力之損欲求富給其可得乎不聴)
秋九月晉禁星氣䜟緯之學(胡三省注星謂星者氣謂/望氣者䜟緯之學後漢以)
(來有/之)
(戊晉泰始四年/子吴寶鼎三年)春正月晉律令成
　先是晉主命賈充等正法律至是充等上所刋修律
　令(充等就漢律九章増十一篇合二十篇六百二十/條其不入律者悉以為令合二千九百二十六條)
　晉主親自臨講中書侍郎張華(字茂先范/陽方城人)請抄死罪
　條目懸以示民從之
晉詔立考課法不果行
　詔河南尹杜預(字元凱/恕之子)為黜陟之課(豫奏古者黜陟/擬議于心不泥)
　(于法末世疑心而信耳日疑耳目而信簡書簡書愈/繁官方愈偽魏氏考課即京房之遺意其文可謂至)
　(密然失于苛細以違本體故歴代不能通也豈若申/唐堯舊制去密就簡委任達官各考所統嵗第其人)
　(言其優劣如此六載主者總集採案其言六優者超/擢六劣者廢免優多劣少者平叙劣多優少者左遷)
　(其有優劣徇情不協公論者當委監司彈之若令上/下公相容過此為清議大頺雖有考課之法亦無益)
　(也/)事竟不行
晉主親耕籍田
三月晉太后王氏殂
　晉主居喪一遵古禮既葬有司請除衰服詔曰受終
　身之愛而無數年之報情所不忍也有司固請詔曰
　患在不能篤孝勿以毁傷為憂前代典禮質文不同
　何必限以近制使達喪闕然乎羣臣請不已乃許之
　然猶素服以終三年
夏四月晉太保王祥卒
　祥卒門無雜弔之賓其族孫戎嘆曰太保當正始之
　世不在能言之流及間與之言理致清逺豈非以徳
　掩其言乎
　(胡氏三省曰王祥之所以可尚者孝于後母與不拜/晉王耳君子猶謂其任人柱石而傾人棟梁也理致)
　(清逺言乎徳乎清談之禍迄/于永嘉流及江左猶未已也)
秋七月衆星西流如雨而隕
九月晉大水
(已晉泰始五年/丑吴建衡元年)春二月晉以羊祜督荆州諸軍事
　晉主有滅吴之志使祜都督荆州鎮襄陽祜綏懐逺
　近甚得江漢之心與吴人開布大信降者欲去皆聴
　之減戍邏之卒以墾田八百餘頃其始至軍無百日
　之糧及季年乃有十年之積祜在軍常輕裘緩帶身
　不被甲鈴閣之下侍衛不過十數人
晉録用故漢名臣子孫
　濟陰太守文立(字廣休/巴西人)言故蜀名臣子孫宜量才叙
　用以慰巴蜀之心傾吴人之望晉主從之(詔曰諸葛/亮在蜀盡)
　(其心力子瞻臨難死義其孫京宜隨才署吏蜀將傅/僉父子死于其主息著募沒入奚官宜免為庶人)
　(息子也著募二子名奚官/府屬凡男女沒入者屬焉)
秋九月有星孛于紫宫
冬十月吴左丞相陸凱卒
　凱竭心公家忠懇内發表疏皆指事不飾都尉何定
　(汝南人前為大帝給/使吴主即位信仕之)方用事專為威福凱面責其姦
　邪定大恨之及是凱疾病吴主遣人問所欲言凱陳
　定不可信用因薦樓元(字承先/蘄人)賀卲(字興伯/齊之孫)張悌及
　族弟抗等清忠卓茂可訪以時務遂卒吴主素銜凱
　切直且入何定之譖竟徙其家于建安(本漢東侯官/地三國吴置)
　(縣今為福建/建寧府治)
(庚晉秦始六年/寅吴建衡二年)夏四月吴以陸抗(字㓜節/遜之子)都督諸軍治
樂鄉(城名在荆州府松滋縣水經注江水/南逕孱陵縣之樂郷城陸抗所築)
　抗以吴主政事多闕上疏曰徳均則衆者勝寡力侔
　則安者制危此六國所以并于秦西楚所以屈于漢
　也今敵之所據廣于秦漢而國家外無連衡之援内
　無西楚之彊庶政陵遲黎民未乂議者徒以長江峻
　山限帶封域此乃守國之末事非智者所先也臣每
　念及此中夜撫枕臨餐忘食謹陳時宜十七條吴主
　不納
六月晉秦州刺史胡烈討鮮卑秃髪樹機能(樹機能之/祖曰壽闐)
(在孕時其母相掖氏寢而産于被中鮮卑謂被為/禿髪因而氏焉此即南涼禿髪烏孤之五世祖)敗死
　先是鄧艾納鮮卑降者置雍涼之間與民雜居朝廷
　恐其久而為患乃分置秦州(統隴西南安天水畧陽/武都陰平等郡治冀城)
　以胡烈為刺史至是樹機能作亂烈討之敗死明年
　樹機能與北地叛胡圍金城涼州刺史牽宏(觀津人/魏牽招)
　(次/子)復為所殺(初陳騫言于晉主曰胡烈牽宏皆勇而/無謀彊于自用非綏邊之材也將為國)
　(恥晉主不以為然及是二人皆兵敗/身死征討連年僅而能定晉主悔之)
(辛晉泰始七年/夘吴建衡三年)春正月吴主大舉兵出華里(胡三省注/在建業西)
遇雪還(綱日作不至而還據分注皓出華里西/上則已過華里而西非不至也今改書)
　吴人刁元(風俗通豎刁之後以/名為氏元丹陽人)詐増䜟文云黃旗紫
　蓋見于東南終有天下者荆揚之君(又得降人言壽/春有童謠云吴)
　(天子/當上)吴主信之大舉兵出華里載太后及後宫數千
　人西上(皓意蓋欲直至/壽春以應謠言)行遇大雪兵士寒凍殆死皆
　曰若遇敵便當倒戈吴主乃還(先是吴散騎常侍王/蕃氣體高亮不能承)
　(顔順㫖吴主不悦萬彧從而譖之蕃遂被弑及吴主/出華里彧恐其不歸與左將軍留平有宻謀吴主頗)
　(聞之後因㑹以毒酒飲彧及平不死彧自/殺平憤懣而卒  王蕃字永元廬江人)
冬十月丁丑朔日食
晉安樂公劉禪卒(諡曰/思)
(壬晉泰始八年/辰吴鳯凰元年)春二月晉太子衷納妃賈氏
　初侍中尚書令賈充自文帝時寵任用事晉主為太
　子充頗有力故益有寵充為人巧諂與太尉荀顗待
　中荀勗(字公曽/潁川人)越騎校尉馮紞(字少胄/安平人)相為黨友朝
　野惡之(晉主嘗問侍中裴楷以方今得失對曰陛下/受命四海承風所以未比徳于堯舜者但以)
　(賈充之徒尚在朝耳宜引天下賢人與宏政/道不宜示人以私  裴楷字叔則秀従弟)侍中任
　愷(字元襃樂/安博昌人)河南尹庾純(庾氏堯時掌庾大夫以官/命氏純字謀甫鄢陵人)
　皆與充不協㑹樹機能亂秦雍晉主以為憂愷及純
　因薦充使督秦涼諸軍充患之問計于勗勗曰是行
　也辭之實難獨有結婚太子可不辭而自留矣晉主
　初欲為太子娶衛瓘女充妻郭槐賂楊后(華陰人晉/主即位立)
　(為皇/后)左右使后説納其女(晉主曰衛公女有五可賈/公女有五不可衛氏種賢)
　(而多子美而長白賈氏種妬而/少子醜而短黑后固以為請)至是勗與顗紞皆稱
　充女絶美且有才徳晉主遂從之留充復居舊任(賈/妃)
　(年十五長太子二嵗妬忌/多權詐太子嬖而畏之)
晉太宰安平王孚辛(諡曰/憲)
　孚性忠慎宣帝執政常自退損後逢廢立之際未嘗
　預謀及晉主即位恩禮尤重孚雖見尊寵常有憂色
　臨終遺令曰有魏貞士河内司馬孚字叔達不伊不
　周不夷不惠立身行道終始若一當衣以時服斂以
　素棺卒年九十三
夏晉以王濬(字士治/湖人)為益州刺史
　初濬為羊祜參軍祜深知之或曰濬為人志大奢侈
　不可專任祜曰濬有大才將以濟其所欲必可用也
　至是濬為廣漢太守㑹益州軍亂(牙門張宏殺刺史/皇甫晏縱兵抄掠)
　濬發兵討平之詔以濬為益州刺史先是汶山白馬
　(注俱/見前)諸羌胡相侵掠及濬至明立威信蠻夷歸附俄
　遷大司農時晉主與羊祜謀伐吴祜以為宜藉上流
　之勢密表留濬加龍驤將軍監梁益軍詔使罷屯田
　兵大作舟艦(于是作大艦長百二十步受二千餘人/以木為城起樓櫓開四出門其上可馳)
　(馬往/來)時木柹蔽江而下吴建平(吴郡杜佑/曰即巴東)太守吾彦
　(字士則/吴人)取以白吴主曰晉必有攻吴之計宜増建平
　兵以塞其衝吴主不從彦乃為鐵鎖橫㫁江路
秋九月吴步闡以西陵叛降晉
　闡世在西陵至是吴主徴之闡自以失職且懼有讒
　遂據城降晉
冬十月辛未朔日食
十一月吴陸抗抜西陵誅步闡晉羊祜等救之不及
　抗聞闡叛急遣將軍吾彦討之晉遣荆州刺史楊肇
　迎闡羊祜出江陵以救之抗敕西陵諸軍築嚴圍内
　以圍闡外禦晉兵而自帥衆赴之已而肇至西陵抗
　自將憑圍肇攻之不克夜遁抗使輕兵躡其後肇兵
　大敗祜已至江陵聞之引軍還抗遂抜西陵誅闡夷
　三族吴主既克西陵志益張大使術士尚廣筮取天
　下對曰吉庚子嵗青蓋當入洛陽吴主喜不修徳政
　專為兼并之計(祜歸自江陵務修徳信以懐吴人每/交兵刻日方戰不為掩襲之計將帥)
　(有欲進譎計者輒飲以醇酒使不得言軍行吴境刈/穀為糧皆計所侵送絹償之每遊獵常止晉地所得)
　(禽獸或先為吴人所傷者皆送還之于是吴邊人皆/悦服祜與陸抗對境使命常通抗遺祜酒祜飲之不)
　(疑抗疾祜與之成藥抗即服之人多諌抗抗曰豈有/酖人羊叔子哉抗告其邊戍曰彼專為徳我專為暴)
　(是不戰而自服各保分界而已無求細利吴主聞而/責之抗曰一邑一鄉不可以無信義况大國乎臣不)
　(如此適足彰彼之徳于祜無傷也祜不附結中朝權/貴荀勗馮紞之徒皆惡之從甥王衍嘗詣陳事辭甚)
　(清辯祜不然之衍拂衣去祜顧謂客曰王夷甫方當/以盛名處大位然敗俗傷化必此人也及攻江陵祜)
　(以軍法將斬王戎戎衍之從兄也故皆憾/之時人為之語曰三王當國羊公無徳)
晉免河南尹庾純官尋復以為國子祭酒(晉初立國子/學置祭酒博)
(士各/一人)
　賈充與朝士宴河南尹庾純醉與充爭言充曰父老
　不歸養卿為無天地純曰高貴鄉公何在充慙怒上
　表解職純亦自劾詔免純官仍下五府正其臧否石
　苞(字仲容渤海南皮人先為揚州/都督徵還以樂陵郡公就第)以純榮宦忘親當
　除名齊王攸以為純于禮律未有違者詔復以純為
　祭酒
吴殺其大司農樓元
　吴主以樓元為宫下鎮(官/名)主殿中事元正身帥衆奉
　法而行應對切直吴主浸不悦中書令賀卲諫(略曰/臣聞)
　(異國之君樂聞其過荒亂之主樂聞其譽聞其過者/過日消而福臻聞其譽者譽日損而禍至陛下嚴刑)
　(法以禁直辭黜善士以逆諌口是以正/士摧方庸臣茍媚非所以保洪緒也)吴主深恨之
　于是左右誣元與卲謗訕政事俱被詰責徙元于廣
　州竟殺之(後卲病中風不能言吴主疑其詐收掠千/數卒無一語乃燒鋸斷其頭韋昭領國史)
　(吴主欲為其父作紀昭曰文皇不登帝位當為傳吴/主不悦人有言祥瑞者吴主以問昭昭曰此家人箱)
　(篋中物耳吴主以積怒遂誅之陳聲為司市吴主愛/姬使人入市奪民物聲繩之以法吴主怒假他事殺)
　(之投其身于四望之下又湘東太守張詠以不出算/緡㑹稽太守車浚以郡饑求賑皆令梟首尚書熊睦)
　(微諌以刀環撞殺之身無完膚嘗與羣臣飲問中書/令張尚曰孤飲酒可以方誰尚曰陛下有百觚之量)
　(吴主怒曰尚知孔某不王而以孤方之遂殺尚舜四/望山名在今江寧府城西北百觚見孔叢子堯  千)
　(鍾孔子/百觚)
(癸晉泰始九年/巳吴鳯凰二年)夏四月戊辰朔日食
晉以鄧艾孫朗為郎中
　初鄧艾之死人皆知其冤而莫為之辨者及晉主即
　位議郎段灼(字休然/敦煌人)上疏理之(疏曰艾本屯田掌犢/人寵位已極功名已)
　(成七十老公復何所求正以劉禪初降逺郡未附矯/令承制權安社稷鍾㑹有悖逆之心畏艾威名因其)
　(疑似搆成其事艾被詔書即束身就縛誠知奉見先/帝必無當死之理也㑹受誅之後艾將吏愚戅自共)
　(追艾解其囚執艾在困地未嘗預謀而獨受腹背之/誅豈不哀哉謂宜聴艾歸葬還其田宅繼封定諡則)
　(艾死無所恨而天下徇名之士/思立功之臣亦樂為陛下死矣)晉主善其言而不能
　從也至是問給事中樊建(故蜀/臣)以諸葛亮之治蜀建
　稽首曰陛下知鄧艾之冤而不能直雖得亮得母如
　馮唐之言乎晉主笑曰卿言起我意乃以朗為郎中
秋七月丁酉朔日食
晉選公卿女備六宫
　晉主詔選公卿以下女備六宫有蔽匿者以不敬論
　采擇未畢權禁天下嫁娶(明年又取良家女及小將/吏女五千餘人入宫選之)
　(母子號泣于宫/中聲聞于外)
(甲晉泰始十年/午吴鳯凰三年)春正月乙未朔日食(晉書武帝紀泰始/十年日食但有三)
(月癸亥不書晦朔而無/正月乙未今依通鑑)
晉詔自今不得以妾媵為正嫡
　晉主以近世多由内寵以登后亂尊卑之序故有是
　詔
三月癸亥日食
秋七月晉后楊氏殂
　初晉主以太子不慧恐不堪為嗣常密以問后后曰
　立子以長不以賢豈可動也疾篤恐晉王更立后以
　危太子泣而言曰叔父駿(字文長/華陰人)女芷有徳色願以
　備六宫晉主許之(既葬晉主及羣臣除喪博士陳逵/議以為今時所行漢帝權制太子)
　(無國事自宜終服尚書杜預曰古者天子諸侯三年/之喪始同齊斬既葬除服諒闇以居心喪終制故周)
　(公不言高宗服喪三年而云諒闇此服心喪之文也/君子之于禮存諸内而已禮非玉帛之謂喪豈衰麻)
　(之謂乎太子出則撫軍守則監國不為無事/宜卒哭除衰麻而以諒闇終三年晉主從之)
晉以山濤為吏部尚書
　濤典選十餘年每一官缺輒擇才資可為者啟擬數
　人得詔㫖所向然後顯奏之晉主所用或非舉首衆
　以濤輕重任意為言晉主益親愛之濤甄抜人物各
　為題目而奏之時稱山公啟事
晉以嵇紹(字延/祖)為秘書丞
　紹康之子也以父得罪屏居私門至是山濤薦徴之
　紹欲辭不就濤謂之曰為君思之久矣天地四時猶
　有消息况于人乎紹乃應命(初東闗之敗文帝問寮/屬曰近日之事誰任其)
　(咎安東司馬王儀對曰責在元帥文帝怒曰司馬欲/委罪于孤邪斬之儀子裒痛父非命隱居教授三辟)
　(七徵皆不就未嘗西向而坐廬于墓側旦夕攀柏悲/號涕涙著樹樹為之枯讀詩至哀哀父母生我劬勞)
　(未嘗不三復流涕門人為之廢蓼莪家貧計口而田/度身而蠶人或饋之不受助之不聴諸生宻為刈麥)
　(裒輒棄之遂不仕而終偉王/儀字朱表修之子裒字  元)
吴大司馬荆州牧陸抗卒
　抗疾病上疏曰西陵建平國之藩表既處上流受敵
　二境若敵汎舟順流星奔電邁非可恃援他部以救
　倒懸此乃社稷安危之機也臣死之後乞以西方為
　屬及卒吴主使其子晏景(字士/仁)元機(字士/衡)雲(字士/龍)分
　將其兵機雲皆善屬文名重于世(初周魴之子處膂/力絶人不修細行)
　(鄉里患之處嘗問父老曰今時和嵗豐而人不樂何/也父老嘆曰三害不除何樂之有處曰何謂也曰南)
　(山白額虎長橋蛟并子為三矣處曰若患止此吾能/除之乃射虎殺蛟遂從機雲受學篤志讀書砥節礪)
　(行比及期年州府交辟縣南山即荆南山孫皓封為/南嶽在今常州府荆溪  南長橋在荆溪縣治南周)
　(處字/子隱)
晉作河橋(以舟相比為梁而渡在/河南懐慶府孟縣南)
　杜預以孟津渡險請建河橋于富平津(杜佑曰在河/陽縣南  河)
　(陽注/見前)議者難之預曰造舟為梁河橋之謂也卒成之
晉邵陵公曹芳卒(諡曰/厲)
　芳廢凡二十一年卒(初芳之廢也中郎范粲素服拜/送哀動左右遂稱疾陽狂不言)
　(寢所乘車足不履地子僑等侍疾家庭足不出邑里/及晉代魏詔以二千石禄養病加賜帛百匹僑以父)
　(疾篤辭不敢受粲不言凡三十六年年八十四/終于所寝之車  范粲字承明陳留外黃人)
吴比三年大疫
(乙晉咸寧元年/未吴天冊元年)秋七月甲申晦日食
冬晉追尊祖廟(宣帝為高祖景帝為/世宗文帝為太祖)
晉大疫
(丙晉咸寧二年/申吴天璽元年)春晉徙河南尹夏侯和(字義權/霸之弟)為光禄
勲
　晉主得疾甚劇朝野皆屬意于齊王攸攸妃賈充長
　女也(充先娶李豐女生二女/長曰荃為齊王攸妃)河南尹夏侯和謂充曰
　卿二婿親疎等耳(謂攸及/太子)立人當立徳充不答攸素
　惡荀勗馮紞傾諂及晉主疾愈勗使紞説晉主曰陛
　下前日疾若不愈齊王為公卿百姓所歸太子雖欲
　高讓其得免乎宜遣歸藩以安社稷晉主陰納之乃
　徙和為光禄卿奪充兵權而位遇無替
秋八月吴臨平湖(在浙江杭州府/仁和縣西北)開歴陽山石印封發
(吴志天冊元年鄱陽言歴陽山石文理成字胡三省曰/鄱陽郡無歴陽有歴陵饒州圖經亦載鄱陽歴陵縣有)
(石印山考歴陵故縣在今九江府徳安縣輿志不載有/石印山惟和州之歴陽山輿地紀勝以為即孫皓所祭)
(之石印山蓋仍吴志之文/也今以二説並注于此)
　吴人或言于吴主曰臨平湖自漢末薉塞長老言湖
　塞天下亂湖開天下平近者無故忽開此天下當太
　平青蓋入洛之祥也吴主以問都尉陳訓(字道元/歴陽人)對
　曰臣止能望氣不能達湖之開塞退而告其友曰青
　蓋入洛者銜璧之事也初吴人掘地得銀尺上有刻
　文吴主因改元天册又或獻小石刻皇帝字復改元
　天璽至是歴陽長上言歴陽山石印封發俗謂當太
　平(江表傳歴陽縣有石山臨水高百丈其三十丈所/有七穿駢羅穿中色黃赤謂之石印發則天下太)
　(平/)吴主遣使者祠之封其山為王又改明年元曰天
　紀
冬十月晉加羊祜征南大將軍
　祜上疏請伐吴曰期運雖天所授而功業必因人而
　成蜀之為國皆云一人荷㦸千人莫當及進兵之日
　曽無藩籬之限乘勝席卷徑至成都誠以力不足以
　相抗也今江淮之險不如劍閣孫皓之暴過于劉禪
　吴人之困甚于巴蜀而大晉兵力盛于往時若引梁
　益之兵水陸俱下荆楚之衆進臨江陵平南豫州(胡/奮)
　(為平南將軍王/戎為豫州刺史)直指夏口徐揚青兖並㑹秣陵以一
　隅之吴當天下之衆勢分形散所備皆急一處傾壊
　則上下震蕩雖有智者不能為吴謀矣晉主深納之
　(時議者多有不同賈充荀勗馮紞尤以為不可祐歎/曰天下不如意事十常居八九天與不取豈非更事)
　(者恨于後時哉惟杜預及中書/令張華與晉主意合贊成其計)
晉立后楊氏以后父駿為車騎將軍
　晉主初聘后后叔父珧(字文/琚)上表曰自古一門二后
　未有能全其宗者乞藏其表于宗廟異日得以免禍
　晉主許之竟立后而以駿為將軍封侯(駿驕傲自得/鎮軍胡奮謂)
　(曰卿恃女更益豪邪歴觀前世與天家婚未有/不滅門者但早晚事耳  胡奮字元威烈之弟)
(丁晉咸寧三年/酉吴天紀元年)春正月丙子朔日食
秋七月有星孛于紫宫
晉詔遣諸王就國封功臣為公侯
　晉主詔諸王各以户邑多少為三等大國置三軍(五/千)
　(人/)次國二軍(三千/人)小國一軍(一千一/百人)諸王為都督者
　各徙其國使相近其無官者皆遣就國異姓之臣有
　大功者封郡公郡侯(羊祜封南城郡侯固辭不受祜/歴事二世職典樞要凡謀議皆)
　(焚其草世莫得聞所進達之人皆不知所/由常曰拜官公朝謝恩私門吾所不取也)
晉大水
冬十二月索頭拓跋力微死
　先是力微子沙漠汗在洛陽以親老求歸晉主許之
　已而復入貢于魏當還衛瓘表留不遣陰以金帛賂
　遺諸部大人令致間隙至是沙漠汗歸國諸部大人
　譖而殺之力微以憂死年一百四子悉禄立(後魏諡/章帝)
　諸部離散其國遂衰
(戊晉咸寧四年/戌吴天紀二年)春正月庚午朔日食
夏六月晉羊祜入朝
　祜以病求入朝既至面陳伐吴之計晉主善之以祜
　病不宜數入更遣張華就問籌策祜曰孫皓暴虐已
　甚于今可不戰而克若皓沒更立令主雖有百萬之
　衆長江未可窺也華深然之祜曰成吾志者子也(晉/主)
　(欲使祜卧䕶諸軍祜曰取吴不必/臣行但既平之後當勞聖慮耳)
秋晉大水螟
　詔以水災問主者何以佐百姓杜預上疏以為今者
　水災東南尤劇宜勅兖豫等州留漢氏舊陂以蓄水
　餘皆決瀝令饑者得魚菜螺蜯之饒此目下日給之
　益也水去之後填淤之田畝取數鍾此又明年之益
　也典牧種牛有四萬五千餘頭可給民使耕種責其
　租税此又數年以後之益也晉主從之民頼其利(預/在)
　(尚書七年損益庶政不可勝數時/人謂之杜武庫言其無所不有也)
冬晉以衛瓘為尚書令
　是時朝野咸知太子昏愚不堪為嗣瓘欲啟而不敢
　㑹侍宴凌雲臺(在洛陽縣魏文帝所/造登之可見孟津)瓘陽醉跪晉主
　前欲言而止者三因以手撫牀曰此座可惜晉主意
　悟因謬曰公真大醉邪遂悉召東宫官宴而密封尚
　書疑事令太子決之賈妃大懼倩外人代對多引古
　義給事張泓曰太子不學陛下所知不如直以意對
　妃喜謂泓曰便與我好答富貴與汝共之泓即具草
　令太子自寫晉主省之甚悦先以示瓘瓘大踧踖衆
　人乃知瓘嘗有言也賈充密遣人語妃云衛瓘老奴
　幾破汝家
十一月晉詔毋得獻竒技異服
　晉太醫司馬程據獻雉頭裘晉主焚之于殿前因有
　是詔
晉以杜預為鎮南大將軍都督荆州諸軍事鉅平(漢縣/晉末)
(省故城在兖/州府寧陽縣)侯羊祜卒(諡曰/成)
　祜疾篤舉預自代而卒晉主哭之甚哀祜遺令不得
　以南城侯印入柩晉主曰祜固辭歴年身沒讓存今
　聴復本封以彰高美南州民聞祜卒罷市巷哭吴守
　邊將士亦為之泣(祜好遊峴山襄陽人建碑立廟于/其地嵗時祭祀望其碑者無不流)
　(涕因謂之墮淚碑峴峴山/在襄陽縣南亦曰  首山)
晉清泉侯傅元卒
　元性峻急為司𨽻每有奏劾或值日暮捧白簡整簪
　帶竦踊不寐坐而待旦由是貴游震懾臺閣生風卒
　諡曰剛(時司空何曽亦卒曽厚自奉養過于人主博/士秦秀讓曰曽驕侈過度名被九域若生極)
　(其情死又無貶王公貴人復何畏哉謹按諡法名與/實爽曰繆怙亂肆行曰醜宜諡繆醜公晉主策諡曰)
　(孝良秦秀字/元  新興人)
(己晉咸寧五年/亥吴天紀三年)春晉以匈奴劉淵(字元/海)為左部帥(胡三/省曰)
(劉淵事/始此)
　初南匈奴自謂其先本漢室之甥因冒姓劉氏魏太
　祖留單于呼厨泉于鄴分其衆為五部使居并州境
　内左賢王豹(呼厨泉/兄子)為左部帥部族最强(晉文帝以/鄧艾言分)
　(左部為二國立右賢/王去卑子使居鴈門)淵豹之子也㓜而儁異師事上
　黨崔游(字子/相)博習經史嘗謂同門生曰吾嘗恥隨陸
　無武絳灌無文于是兼學武事及長猿臂善射膂力
　過人姿貌魁偉為任子在洛陽王渾及其子濟(字武/子)
　皆重之薦于晉主曰淵有文武長才陛下任以東南
　之事吴不足平也孔恂楊珧曰非我族類其心必異
　不可重任時樹機能方陷涼州晉主問將于李熹(字/子)
　(和上/黨人)對曰陛下誠假淵一將軍之號使將之而西樹
　機能之首可指日而梟也恂曰淵果梟樹機能則涼
　州之患方更深耳晉主乃止(東萊王彌家世二千石/彌有學術勇畧善騎射)
　(青州人謂之飛豹淵與彌友善謂彌曰王李以鄉曲/見知每相稱薦適足為吾患耳因縱酒長嘯歔欷流)
　(涕齊王攸聞之言于晉主曰陛下不除劉淵臣恐并/州不得久安王渾曰大晉方以信懐殊俗奈何以無)
　(形之疑殺人侍/子乎晉主然之)㑹豹卒以淵代為左部帥
冬十一月晉大舉兵分道伐吴
　晉益州刺史王濬上疏曰孫皓荒淫兇逆(皓每宴羣/臣咸令沈)
　(醉又置黃門郎十人為司過宴罷之/後奏其闕失或剝人面或鑿人眼)宜速征伐臣作
　船七年且有朽敗臣年七十死亡無日願陛下無失
　事機晉主于是決意伐吴㑹王渾言孫皓欲北上邊
　戍皆戒嚴乃更議明年出師杜預上表言之未報復
　具表言(畧曰羊祜不博謀而與陛下計故令朝臣多/異同之議凡事當以利害相校今此舉之利)
　(十有八九而其害止于無功耳若又中止孫皓怖而/生計徙都武昌完修江南諸城逺其居民城不可攻)
　(野無所掠則明年/之計亦無及矣)晉主方與張華圍碁預表適至華
　推枰斂手曰陛下聖武國富兵彊吴主淫虐誅殺賢
　能今討之可不勞而定願勿以為疑晉主乃許之(以/張)
　(華為度支尚書量計運漕賈充荀勗馮紞固爭之晉/主大怒充免冠謝罪山濤退而告人曰自非聖人外)
　(寧必有内憂今釋吴/為外懼豈非算乎)十一月遣將軍琅邪王伷(由東/莞徙)
　(封/)及王渾王戎胡奮杜預王濬唐彬(字儒宗/魯國人)等將兵
　二十餘萬分道伐吴
十二月晉將軍馬隆(字孝興東/平平陸人)破樹機能斬之涼州平
　先是樹機能陷涼州晉主臨朝而歎曰誰能為我討
　此虜者司馬督馬隆進曰臣願募勇士三千人無問
　所從來帥之以西虜不足平也晉主許之以為討虜
　將軍武威太守(隆募能引弓四鈞挽弩九石者立標/簡試得三千五百人隆曰足矣又請)
　(自主武庫選仗晉主命惟所/取仍給三年軍資而遣之)隆西渡温水(胡三省注/武威東有)
　(温圍/水)樹機能以衆數萬據險拒之(隆以山路陿隘乃/作扁箱車為木屋)
　(施於/車上)隆轉戰而前殺傷甚衆至武威鮮卑大人帥萬
　餘落降隆與樹機能大戰斬之涼州遂平
晉詔議省吏員
　詔問朝臣以政之損益司徒長史傅咸(字長虞/元之子)上書
　以為公私不足由設官太多當今之急在并官省役
　務農而已遂議省州郡縣半吏赴農功中書監荀勗
　以為省吏不如省官省官不如省事省事不如清心
　若直作大例天下之吏悉省其半恐郡國職業劇易
　不同不可以一概施之若有曠闕皆須更復或激而
　滋繁亦不可不重也
　
　
　
　
　
　
　
　
　
　
御批歴代通鑑輯覽卷二十九
