　　　　　史部二
御定資治通鑑綱目三編　　編年類
　　提要
　　　　(臣/)等謹案
　　御定資治通鑑綱目三編四十卷乾隆四十年奉
　　勅撰初大學士張廷玉等奉
　　勅採明一代事迹撰通鑑綱目三編以續朱子商
　　　　輅之書然廷玉等惟以筆削褒貶求書法之
　　　　謹嚴於事迹多所挂漏又邊外諸部於人名
　　　　地名多沿襲舊聞無所考正尤不免於舛訛
　　　　夫朱子剏例之初原以綱仿春秋目仿左傳
　　　　春秋大義數十炳若日星然不詳核左傳之
　　　　事迹於聖人予奪之㫖尚終不可明况史籍
　　　　編年僅標梗概於大書而不具始末於細注
　　　　其是非得失又何自而知即
　　聖諭所指福藩田土一條其他條之疎漏可以例
　　　　推至譯語惟取對音原無意義而宋人妄生
　　　　穿鑿乖謬不經如趙元昊自稱兀卒即烏珠
　　　　之轉音而宋人訛為吾祖遂以為元昊見侮
　　　　又如蕭鷓巴亦非漢名而宋人以對曽純甫
　　　　借鶉脯之音以為惡謔沿及明代此習未除
　　　　如
　　聖諭所指朶顔青海諸人名書圗為兎之類亦往
　　　　往而有鄙倍荒唐尤不可不亟為釐正是編
　　　　仰稟
　　睿裁於大書體例皆遵
　　御批通鑑輯覽而細注則詳核史傳補遺糾謬使
　　　　端委秩然復各附發明以闡衮鉞之義各増
　　　　質實以資考證之功而譯語之誕妄者亦皆
　　　　遵
　　欽定遼金元國語觧一一改正以傳信訂訛較張
　　　　廷玉等初編之本實倍為精宻
　　聖人制事以至善為期義有未安不以已成之局
　　　　而憚於改作此亦可仰窺萬一矣乾隆五十
　　　　年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸費墀
　　凡例
　一綱目三編現在遵
㫖照
御批通覽輯覽改纂凡紀年系統諸大端及一切書法
　　均應仰遵
筆削定例永示凖繩至三編原本毎年所列綱目不過
　　數條而輯覽内條數較多于一代治忽所闗更為
　　明偹自應將輯覽所増一併敬謹添輯
　一查朱子綱目原有尹起莘發明劉友益書法及質
　　實正誤附入各條綱目之下明代所修續綱目内
　　亦有發明廣義諸條皆所以推闡大義考證故實
　　足為本書羽翼而綱目三編内從前未經辦及現
　　在
御批通鑑輯覧俱仰稟
睿裁大㫖㣲言昭掲星日(臣/)等遵照改輯自應于
特筆所在各倣照前例恭加發明詳悉闡繹庶
衮鉞謹嚴大公至正之意更足昭示萬世至其間姓名
　　爵里及輿地官制等類本文内未能該盡者並擬
　　各加質實俾讀者開卷了然似于軆例尤為周宻
　一原書内如載福王之國撥給莊田四萬頃一條葉
　　向髙集内實作二萬頃仰蒙
聖明指示(臣/)等因檢明史福王傳内詔賜莊田四萬頃
　　句下有所司力争常洵亦奏辭得減半之文因原
　　書採摘未全紀載遂致失實又福王傳于此條下
　　尚有奏乞張居正沒産沿江洲税四川茶銀淮揚
　　鹽引河南北齊楚間所至騷動等事必須連類並
　　載足以見神宗寵溺失徳之實而原書概行刋除
　　亦不免過于簡畧今擬各條紀事俱將明史紀傳
　　逐一參訂考核異同如有舛漏即行詳確改正其
　　或有情事未能詳盡者亦各酌量添修務令首尾
　　該具核實無訛庶足永稱傳信
　一綱目三編内所有蒙古等人地官名之對音訛舛
　　譯字鄙俚者均應倣照現辦遼金元國語解之例
　　譯改
　一此次改編綱目折衷論定均仰荷
聖訓詳明應請㳟録前後
諭㫖冠于簡編次列
御製原序庶俾辦理原委次第秩然
