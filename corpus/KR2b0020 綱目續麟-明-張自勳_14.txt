
　綱目續麟巻十一
　　　　　　　　　　　　　宜春張自勲撰
(庚/申)恭皇帝元熙二年(宋髙祖武帝劉裕永初元年魏太/宗明元帝拓跋嗣泰常五年西秦)
(文昭王乞伏熾磐建𢎞元年夏世祖赫連勃勃真興二/年燕太祖馮跋太平十一年北凉武宣王沮渠䝉遜𤣥)
(始八年西凉公李恂永建元/年○是歲晉亡宋代凡七國)夏四月長星出竟天六月
宋王裕還建康稱皇帝廢帝為零陵王以兵守之
　　考證(裕當作劉裕○謹按凡例曰凡僭國稱帝者/曰某號姓名稱皇帝註云如魏王曹丕宋王)
　　(劉裕梁王朱晃之類又曰凡無統自漢晉以後用/僭國例但稱帝者不書姓註云如晉王炎齊王道)
　　(成之類或曰均為僭國稱帝也何書姓不書姓之/異乎曰漢晉唐有天下用天子制以臨四方逺者)
　　(四百年近者百有餘年曹丕劉裕朱晃為其臣下/受其官爵乃恃僭賊之强廢正統而簒其位特書)
　　(姓名昭罪惡也若司馬炎蕭道成衍高洋宇文覺/陳覇先楊堅之類以僭國廢僭國故不書姓者非)
　　(予之也所以甚曹丕等之惡也朱子修是書主在/正統嘗曰綱目義例益精亂臣賊子真無所匿其)
　　(形其是之謂乎○司馬炎獨非魏之臣下受其官/爵乎必謂以僭國廢僭國則魏于司馬不當書討)
　　(正閏之分嚴而君臣/之義廢得失安在哉)
　裕不書姓亦可如考證所云竟忘晉之為簒弑也晉
　亦何幸矣哉如謂享國長久則吳魏歴年猶多于蜀
　(蜀二帝共四十三年魏/四十六年吳六十年)何以正統在此不在彼也若
　謂用天子制臨四方則五季之君皆然何獨一晉或
　又曰五季分而晉統一然王莽十八年席漢之舊尺
　地一民莫非莽有綱目何不以正統歸之後世莽操
　並稱未嘗稍從末减獨綱目以正統予晉遂使簒弑
　之賊得與漢祖唐宗並駕則孟子所稱孝子慈孫百
　世不能改者又豈足信乎勲終不敢傅㑹
　　分註(宋主臨太極殿大赦改元其犯鄉論清議一/皆蕩滌與之更始○裴子野曰昔重華受終)
　　(四凶流放武王克殷頑民遷洛天/下之惡一也鄉論清議除之過矣)
　按裕除鄉論清議所以自為也已負元惡而使犯清
　議者不獲自新豈所以安天下乎子野不察至引舜
　武為證可謂儗非其倫綱目采入分註非是
八月宋立子義符為皇太子
　　考異(按尊立例曰立太子曰立子某為皇太子非/正統特書者去皇號則此不當加皇字或曰)
　　(宋武以王初稱帝故特加皇字然隋文初稱/帝其立后立太子皆不加皇號此必傳誤矣)
　　書法(宋太子不書皇此其書/何志始也後削之矣)
　當從考異去皇字書法以為志始不載凡例不可從
　○或曰是年宋尊王太后為皇太后書法亦以為志
　始非與曰書皇所以别于王罪其僭也茍以為志始
　吳魏何以不書必至宋而後書乎曰魏亦尊王太后
　為皇太后(見魏志黄初元/年綱目不書)綱目獨不罪其僭與曰宋
　書皇太后為事后素謹也(詳尊后/分註)此凡例所謂因事
　乃見者非可例視也
(辛宋永初二年魏泰常六年/酉○是歲西凉亡凡六國)春二月宋祀南郊大赦
　　考證(下當書/境内)
　按凡例雖云非正統者曰赦其境内然既冠以國名
　則所赦之為境内明矣又曰赦其境内不亦贅乎勲
　謂非正統而赦者但書赦而去大字如立子不書皇
　例考證不必從後倣此
　　分註(裴子野曰郊祀天地修歲/事也赦彼有罪夫何為哉)
　劉裕之赦與除鄉議同意皆所以要結衆心使人㤀
　其為弑逆之賊耳裴氏前謂不當除此謂不當赦(罪/亦)
　(有宜赦者但須權其輕/重槩謂不宜赦亦非)皆非知裕者郊祀天地在正
　統以為歲事可也裕本晉臣一旦廢其君而僭其禮
　罪且不容逭裴氏槩以為修歲事亦誤
秋九月宋主劉裕弑零陵王于秣陵
　　分註(初宋主劉裕以毒酒一􁁏授前琅邪郎中令/張偉使酖零陵王偉歎曰酖君以求生不如)
　　(死乃自/飲而卒)
　當作宋劉裕弑帝于秣陵(魏宇文泰常書太師泰至/廢弑其君則斥稱姓名即)
　(此/例)郎中令張偉死之○按零陵王裕所廢也以臣廢
　君而直書于冊是予其廢也惡可訓哉義當書帝去
　零陵王三字(據甲子宋廢廬陵王義真為庶人至/殺仍書前廬陵王不曰庶人可證)且
　零陵王君也劉裕臣也零陵一日未滅猶裕之主裕
　安得遽稱主哉今上書宋主下書零陵王以主臨王
　而冠之以宋若兩國焉則殺之已爾安在其為弑乎
　去主存宋而書帝明裕非晉臣而弑君之名終不可
　冺耳庶以防後之假禪讓為簒弑者其義不尤著乎
　至于張偉之死例應大書蓋其心猶知有君也不酖
　君以求生遂殺身以殉國此孔子所稱成仁者而僅
　列分註何以為死節者勸哉(祕書監徐廣當廢帝時/哀感流涕自稱晉室遺)
　(老亦當書卒綱/目不録非是)
冬十一月葬晉恭帝于冲平陵
　　考異(提要葬上有宋字據凡例凡無統事/各冠以國號此條合從提要加宋字)
　　書法(晉惠之篇上書陳留王曹奐卒下書晉人葬/之雖晉篇也復再書晉予晉厚也于是非宋)
　　(篇也宋葬恭帝其不書宋何削之也曷為削之身/親弑焉而禮葬之以為欺與晉人不可同日語矣)
　　(是故魏葬漢孝獻書魏晉葬陳留王書晉陳葬梁/孝元書陳石晉葬故唐主書晉惟宋葬晉恭帝不)
　　(書宋綱目/之意㣲矣)
　自是綱目漏宋字如書法所云則削不書葬不尤見
　宋之薄乎以為著欺正宜書宋(上書宋弑下書宋葬/此書法所謂身親弑)
　(焉而禮葬之/以為欺者)不書則未知葬者為誰安見其為欺邪
　又况提要已有宋字乎(以為罪薄則如勿書如後五/代周葬漢主穎陵不書是也)
　(以為著欺何嫌書宋如齊襄滅紀葬姬/春秋亦書齊葬安在去宋乃見意乎)書法傅㑹綱
　目不可從○按宋葬晉恭帝與為晉諸陵置守衛一
　也(元熙/元年)綱目于置守衛書宋而此不書宋亦自矛盾
　書法槩以為譏欺(書法云書置守衛何譏也加禮于/死君而無禮于廢主則為欺而已)
　(矣/)則或書或否又何别焉
(甲宋景平二太祖文帝義隆元嘉元/子年魏世祖太武帝燾始光元年)夏五月宋徐羡之
傅亮謝晦廢其主義符為營陽王遷于吳六月弑之迎
宜都王義隆于江陵殺前廬陵王義真以謝晦行都督
荆湘等州軍事
　　考異(提要廬陵/王作庶人)
　當從綱目書廬陵王提要作庶人誤
柔然宼魏
　　書法(柔然于魏書侵恒也此其書/宼魏何晉滅而進魏于宋也)
　寇當作侵○按凡例云非正統而相攻先發者不曰
　寇陷後應者不曰征討是時中國無統雖中國不得
　寇外國况柔然與魏勢均乎故當作侵書法謂進魏
　于宋(即謂進魏于宋亦不當書寇况無此例乎信如/所云魏加兵柔然當稱征討何以但書攻伐邪)
　勲謂夷宋于魏可也(如元熙二年歲首分註列叙諸/國年號謚號與宋並書得之)
　進魏于宋則東晉終不可以加中國春秋所以予齊
　晉而擯秦楚也書法説謬
冬十一月吐谷渾王阿柴卒弟慕璝立
　　考異(卒當作死據義熙十三年書/樹洛干死則此年誤書卒)
　　考證(立當/作嗣)
　樹洛干書死為晉尚存也綱目以正統予晉故書法
　若此(凡例外/地書死)永初(宋武/帝)以後中國無統矣故阿柴書
　卒(元嘉六年柔然突/厥並書死非是)考異以為誤非是立不必作嗣
　考證亦泥
(乙宋元嘉二年魏始光二年/丑夏主赫連昌承光元年)六月武都王楊盛卒子𤣥
立
　　考異(立當/作嗣)
　　考證(當去/楊姓)
　當作武都王盛薨子元嗣綱目書卒誤(按阿柴之卒/而書卒盛不)
　(書薨是儕劉宋于阿柴也考異考/證知去姓書嗣而議不及此何與)○按凡例云無統
　之君稱帝者曰某主某殂稱王公者曰某王公某薨
　註云上無天子故得因其臣子之辭今宋主裕(永初/三年)
　(壬/戌)魏主嗣(泰常八/年癸亥)皆已書殂而武都王盛不書薨與
　例不合故當改正(後倣/此)
(丙宋元嘉三年/寅魏始光三年)春正月宋討徐羡之傅亮殺之以王𢎞
為司徒揚州刺史録尚書事彭城王義康都督荆湘等
州軍事謝晦舉兵反江陵
　　考異(殺當/作誅)
宋主自將討謝晦二月殺之(綱目書法多據分註此二/條分註皆稱誅獨綱目書)
(殺豈皆傳/録誤邪)
　　考異(殺當/作誅)
　　發明(羡之亮晦既皆書討乃不書誅何也宋主下/詔暴其殺二王之罪而不正其大逆之謀是)
　　(謂君臣同辭誠使羡之等罪止于殺二王則討而/殺之足矣豈知營陽君也君親無將將則必誅是)
　　(數人者實弑其君必也殘其身汙瀦其宫室以正/其殺無君之罪斯可矣而乃以殺二王討之則非)
　　(其義矣宋主之意不過欲掩䕶已之為君而不知/營陽既弑廬陵又殺己有次立之勢國人扳己而)
　　(立之則立之宜也何嫌於正討/賊之名哉皆書殺之譏失賊也)
　當從考異作誅發明傅㑹綱目非是○按討賊之名
　固當正殺二王之罪亦可誅也薄昭殺漢使綱目猶
　書有罪(見漢文/帝十年)安有人臣殺其二王而可不書誅者
　哉(即如𤼵明之説然謝晦直書舉兵/反抑豈可不誅乎益信書殺之誤)若謂宋主䕶已
　失賊(是時徐傅已/誅何為失賊)不能無過則不當書討既正其為
　討而止書殺亦自矛盾蓋討者義在己誅者罪在人
　在己者無歉(書/討)而謂在人者可恕乎(書/殺)又况羡之亮
　晦之罪之當誅者哉
(丁宋元嘉四年/卯魏始光四年)五月魏主發平城
　　考異(提要無/此七字)
　據前後皆書還平城(春正月魏主還平城/秋八月魏主還平城)則此七字
　不可少提要不書或傳録誤漏不必從
晉徵士陶潛卒
　　考異(提要作處士據分註潛為州祭酒又為彭澤/令解歸徵著作郎不就則非周黨莊光之比)
　　(當從刋本/作徵士)
　　分註(潛字淵明潯陽人侃之曽孫也少有高趣博/學不羣以親老家貧為州祭酒少日自解歸)
　　(召主簿不就躬耕自資遂抱羸疾後復為彭澤令/不以家自隨送一力給其子書曰此亦人子也可)
　　(善遇之在官八十餘日郡遣督郵至縣吏請曰應/束帶見之潛歎曰我豈能為五斗米折腰向鄉里)
　　(小兒即日解印綬去賦歸去來辭著五柳先生傳/以自况徵著作郎不就妻翟氏亦與同志能安勤)
　　(苦潛自以先世為晉輔恥復屈身後代自宋髙祖/王業漸隆不復肯仕是歲將復徵之㑹卒世號靖)
　　(節先/生)
　當作故晉彭澤令陶潛卒于宋(管寧不臣魏故書卒/于魏陶潛恥屈宋故)
　(書卒于宋/一例也)○按潛實為彭澤令非特徵著作郎不就
　也以八十餘日之令不書徒以一日之徵為據豈定
　論哉唯書彭澤令卒于宋(按凡例云凡無統事各冠/以國號今上書晉下不書)
　(宋亦誤當以/鄙説為正)然後見潛為晉臣(彭澤令晉官/也故當書晉)宋不得
　而臣之所以表其不二之忠也今僅稱徵士何關于
　晉乃特書晉哉(據分註是歲將復徵之則著作郎亦/宋徵之也于晉何與而曰晉徵士尤)
　(謬/)考異但知提要處士之非不知綱目之徵士亦未
　當也(集覽謂徵士猶/言處士謬甚)或曰綱目書徵士明潛以不仕
　為高子獨書官豈潛意乎曰不然使潛卒于晉書徵
　士可也既已入宋綱目特書晉方藉潛為晉重若曰
　晉雖亡猶有忠義如潛者所謂君臣同美也不録其
　官亦何以見意哉此輕重之權衡惟視乎所繫之大
　小而已豈好為紛更乎
　　發明(晉隱逸傳不見其不屈之意至南史始著其/説且載檀道濟嘗餽粱肉麾而却之之事則)
　　(潛之此意顯然明白今分註亦/本此為説其有關于世教多矣)
　分註本宋書隱逸傳南史雖載道濟餽肉事然頗失
　次蓋道濟刺江州在元嘉三年(見宋書/文帝紀)南史列于潛
　令彭澤之前非其實矣(潛令彭澤在晉安帝義熙元/年乙巳距元嘉三年丙寅凡)
　(三十/餘年)按潛自永初以後但書甲子(不用/宋號)何至元嘉之
　時尚肯為彭澤令乎觀道濟謂潛曰子生文明之世
　何自苦如此(見南史道濟不解人意宜淵明之/麾却也與但書甲子宜入分註)是時
　指宋言也以宋事而列晉前誣甚(王𢎞刺江州在道/濟之前本傳先道)
　(濟而後王/𢎞俱誤)發明不加辯正猶謂南史能見潛不屈之
　意而分註亦本此何其謬與
(庚宋元嘉七年/午魏神䴥三年)九月燕王馮跋殂弟𢎞殺其太子翼而
自立
　　考異(按凡例無統之君稱帝者曰某主某殂此馮/跋稱天王未嘗稱帝據秦王熾磐凉王䝉遜)
　　(並書卒此當/書卒誤作殂)
　據例當作薨而去姓綱目書殂與考異書卒皆非也
　(凡例無統之君稱王公者曰某王公某薨註云上無/天子故得因其臣子之辭考異謂當書卒是以正統)
　(僭國之例例無統之主也必欲泥例則/熾磐䝉遜並當書薨綱目皆書卒亦誤)
(甲宋元嘉十一年/戌魏延和三年)春宋梁秦刺史蕭思話討楊難當破
之
　　考異(討當/作擊)
　按難當宋屬也(元嘉七年宋以楊/難當為武都王)既而襲據宋地(十/年)
　(難當襲宋/漢中據之)故得書討考異不必從後書寇書討倣此
燕王𢎞稱藩于魏
　　分註(燕王遣高顒稱藩請罪于魏以季女充掖庭/魏主許之徵其太子王仁入朝燕王送魏使)
　　(者于什門還平城什門在燕二十一年不屈節魏/主下詔褒稱以比蘓武拜治書御史策吿宗廟頒)
　　(示天/下)
　當書魏使者于什門還自燕以為治書御史去燕王
　𢎞稱藩于魏七字(按什門之節不下蘓武而魏主之/待什門過漢武逺甚然後世知有)
　(蘓武不知有什門將生非其地/抑執簡者之過與今特著之)○或曰燕實稱藩于
　魏曷為不書曰魏徵其太子入朝而燕不遣(見下伐/燕分註)
　則非誠于稱藩者矣故魏得書伐(書法謂稱藩/故書伐非是)若上
　書稱藩是燕無罪也而下復書伐典刑不亦紊乎且
　書什門還自燕則見燕稱藩之意(非稱藩則什/門不還矣)而書
　燕稱藩于魏無以著什門之節昔漢遣蘇武使匈奴凡
　十九年迨其還也亦由匈奴與漢和親然綱目特書
　蘇武還自匈奴而不曰和親以和輕而節重也據分
　註什門在燕二十一年不屈節當時下詔褒稱以比
　蘇武而不得大書豈春秋與人為善崇奬節義之㫖
　哉
(丙宋元嘉十三年魏太延二/子年○是歲燕亡凡三國)柔然絶魏和親寇其邊
　　考異(寇當作侵/或作攻)
　　考證(寇當/作入)
　按書入恒辭也魏既與柔然和親(十一年大書魏及/柔然和親分註以)
　(海西公主妻柔然敕連可汗又納/其妹為夫人遣潁川王提迎之)未聞有他釁也柔
　然棄婚媾之好而為盜賊之舉故得書寇例不可執
　如此考異考證並泥(上書絶魏和親罪在柔然非無/故先𤼵者比故不以恒辭書)
(己宋元嘉十六年魏太延五/卯年○是歲凉亡凡二國)柔然宼魏不克
　考異(寇當作侵/或作攻)
　考證(寇當作入○謹按凡例曰中國無主則外國/但云入邊或云入塞或云入某郡殺掠吏民)
　(後倣/此)
　當從考異作侵考證不必從○或曰書入例也曷為
　不從曰凡例稱入為外國與中國言耳柔然與魏皆
　夷也以小加大故當書侵(前十三年/寇邊倣此)
(庚宋元嘉十七年魏/辰太平真君元年)春正月沮渠無諱寇魏酒泉
　　考異(寇當作侵/或作攻)
　　考證(宼當/作入)
　凉已降魏(己卯魏主伐凉/凉王牧犍降)故書寇非他敵國比(如柔/然之)
　(類/)考異考證不必從(按酒泉本凉地而書魏無諱凉/王弟而不書凉皆所以絶之也)
(辛宋元嘉十八年魏/已太平真君二年)楊難當寇宋漢川宋遣兵討之
　　分註(難當傾國寇宋邊謀據蜀土遣其將苻沖出/束洛宋梁秦刺史劉真道擊斬之難當攻拔)
　　(葭萌遂圍涪城不克而還十二月/宋遣龍驤將軍裴方明等討之)
　　考異(寇當作攻/討當作擊)
　　考證(寇當作入/討當作擊)
　寇當作侵討當作伐○按五代諸國凡舉兵者皆當
　書侵惟宋魏加彼或得稱伐稱攻耳如難當等書宼
　則過于尊宋書攻則嫌于縱敵僅稱入又不見其攻
　掠之害惟以侵稱則彼此皆當矣綱目特據分註直
　書未嘗正之以義也不必從
(壬宋元嘉十九年魏/午太平真君三年)五月宋討楊難當平之魏人救之
不克
　　考異(討字當/作擊)
　　考證(討當/作擊)
　　書法(書討而救/罪救者也)
　討當作攻○按分註裴方明等至漢中與劉真道分
　兵攻武興(攻武興下辯/白水皆取之)凡例云非正統而相攻先發
　者不曰寇陷後應者不曰征討其他悉從本文故當
　作攻書法以為罪救特未詳書討之誤耳春秋之義
　凡書救者善之今以誤書討而罪救雖傅㑹綱目失
　春秋之義矣使綱目果有罪魏之意則當削救以示
　貶如楚子辛救鄭春秋削而不書説者謂鄭無可救
　之善楚不得有能救之名(見魯襄公/元年胡傳)今特書魏救安
　知其非善之而以為罪與據分註難當奔上邽獲其
　兄子保熾又獲其子虎送建康斬之仇池平以胡崇
　之為刺史鎮其地果爾則難當雖有罪(據上年/侵宋)而宋
　之治之亦已甚矣若是雖以為善魏可也
(甲宋元嘉二十一年/申魏太平真君五年)魏太子晃總百揆
　　考證(魏上當以圏隔/太子上漏以字)
　　分註(魏太子晃始總百揆以中書監穆壽司徒崔/浩侍中張黎古弼輔之晃課民稼穡使無牛)
　　(者借人牛而為之芸以償之凡耕種二十二畝而/芸七畝大略以是為率使民各標姓名于田首以)
　　(知其勤惰禁飲酒逰/戯者于是墾田大増)
　以字非漏按上年魏主還平城已詔太子總百揆(見/上)
　(年十二/月分註)至是始見諸行事特書總百揆以墾田大増
　故也不書以者命不自今始也考證不必從
夏六月河西王沮渠無諱卒弟安周代立
　　考異(代主二字/當作嗣)
　　考證(當去沮/渠二字)
　當書河西王無諱薨弟安周代領其衆考異謂當作
　嗣非也
柔然敕連可汗死子處羅可汗吐賀真立
　死當作卒○按吐谷渾已書卒(宋景平二/年阿柴)柔然猶書
　死亦自矛盾
(丙宋元嘉二十三年/戌魏太平真君七年)三月魏誅沙門毁佛書佛像
　　分註(魏主與崔浩皆信重寇謙之奉其道浩素不/信佛法每言于魏主以為佛法虛誕為世費)
　　(害宜悉除之及魏主至長安入佛寺沙門飲從官/酒入其室見大有兵器出以白魏主魏主怒曰此)
　　(非沙門所用必與蓋吳通謀欲為亂耳命有司按/誅闔寺沙門閲其財産大得釀具及窟室婦女浩)
　　(因説魏主悉誅境内沙/門焚毁經像魏主從之)
　當作毁佛像及其書○按魏毁佛書由沙門為亂也
　而沙門之亂則以像寺為之窟室故誅沙門毁佛像
　者魏之本意也書則因而及之耳是沙門累佛書非
　佛書累沙門也故當書及以殊之綱目據分註直書
　(分註經在像先特便口耳綱目據此以為先後殊失/輕重按詔書云諸有佛像胡書皆擊破焚燒未嘗不)
　(先像後/書也)略無所别非是
(壬宋元嘉二十九年魏高/辰宗文成帝濬興安元年)
　按宗愛弑余劉尼勸立皇孫濬愛曰皇孫若立豈㤀
　正平時事此年分註當書魏正平二年文成帝濬興
　安元年所謂廢興之際關義理得失者(見凡/例)綱目不
　書疑漏(是年南安王改元永平然余/為弑君者所立雖不書可也)考異知辛亥當
　書皇興五年獨此置不言何與
春二月魏中常侍宗愛弑其君燾而立南安王余
　　考異(提要中常侍作宦者按凡例賊宦可/見者並著之則此當從綱目刋本)
　當從提要書宦者(書中常侍則與孫程/等無異故從提要)以示人君不
　可昵近刑人之意凡例不必泥考異謂當從綱目非
　也
秋八月宋攻碻磝不克而退雍州兵進至虎牢亦還
　　考異(提要攻下有魏/字亦還作引還)
　按碻磝本宋地(碻磝晉戍名屬/濟北郡宋因之)魏特恃强取之耳(辛/卯)
　(魏復取/碻磝)不書魏者不以碻磝予魏也提要不必從雍
　州兵本以碻磝敗退而還(見分/註)故書亦亦者有所因
　也明其皆不得志也引字亦非
(癸宋元嘉三十年/己魏興安二年)二月宋太子劭弑其君義隆及其
左衛率袁淑僕射徐湛之尚書江湛而自立以何尚之
為司空
　　分註(嚴道育之亡命也搜捕甚急道育匿于東宫/又隨始興王濬至京口濬入朝復載還東宫)
　　(捕得其婢云道育隨征北還都宋主乃命京口送/婢須至檢覈欲廢太子劭賜濬死先與王僧綽謀)
　　(之使尋漢魏典故送徐湛之江湛武陵王駿素無/寵故屢出外藩南平王鑠建平王宏皆為宋主所)
　　(愛鑠妃江湛之妹隨王誕妃徐湛之之女也湛勸/立鑠湛之欲立誕僧綽曰建立之事仰由聖懷臣)
　　(謂惟宜速斷不可稽緩當斷不斷反受其亂願以/義割恩略小不忍不爾便應坦懷如初無煩疑論)
　　(事機雖宻易致宣廣不可使難生慮表取笑千載/宋主曰卿可謂能斷大事然此事至重不可不慇)
　　(勤三思且彭城始亡人將謂我無復慈愛之道僧/綽曰臣恐千載之後言陛下唯能裁弟不能裁兒)
　　(宋主黙然江湛出謂僧綽曰卿向言將不太傷切/直僧綽曰弟亦恨君不直鑠自壽陽入朝失㫖宋)
　　(主欲立宏嫌其非次是以議久不決與湛之屏人/語或連日累夕常使湛之自秉燭繞壁檢行慮有)
　　(竊聽者既而以其謀吿潘淑妃妃以告濬濬馳報/劭劭乃謀為逆初宋主以宗室彊盛慮有内難特)
　　(加東宫兵使與羽林相若至有實甲萬人劭性黠/而剛猛宋主深倚之及將作亂每夜饗將士或親)
　　(行酒僧綽宻以聞㑹嚴道育婢將至劭詐為詔豫/加部勒云有所討夜呼前中庶子蕭斌左衛率袁)
　　(淑中舍人殷仲素入宫流涕謂曰主上信讒將見/罪廢内省無過不能受枉明旦當行大事望相與)
　　(戮力因起徧拜之衆驚愕莫能對久之淑斌皆曰/自古無此願加三思劭怒變色斌懼曰當竭身奉)
　　(令淑叱之曰卿便謂殿下真有是邪殿下幼嘗患/風今疾動耳劭愈怒因眄淑曰事當克否淑曰居)
　　(不疑之地何患不克但既克之後不為天地所容/大禍亦旋至耳假有此謀猶將可息左右引淑出)
　　(曰此何事而云可罷乎淑還繞牀行至四更方寢/明旦宫門未開劭以朱衣加戎服上乘畫輪車與)
　　(蕭斌同載呼袁淑甚急淑眠不起劭停車催之淑/徐起至車後劭使登車又辭不上劭命殺之門開)
　　(而入舊制東宫隊不得入城劭以偽詔示門衛曰/受敕有所收討令後隊速來張超之等數十人馳)
　　(入齋閣拔刃徑上合殿宋主其夜與徐湛之屏人/語至旦燭猶未㓕衛兵尚未起宋主見超之入舉)
　　(几捍之五指皆落遂弑之湛之驚起兵人殺之劭/出坐東堂江湛聞喧噪聲歎曰不用王僧綽言以)
　　(至于此劭/遣兵殺之)
　　書法(綱目君弑書及其君母及其太后有之矣未/有書及其大臣者大臣書及必若淑與二湛)
　　(而後可也終綱目再見而已李逺死/節人臣之極致綱目重以予人也)
　據分註當書宋主義隆為其太子劭所弑而自立殺
　僕射徐湛之尚書江湛及左衛率袁淑○按劭雖大
　逆然宋主所以處劭者非其道也(如東宫置兵與羽/林等及巫蠱事覺)
　(赦不誅之類史稱劭喜賓客意所欲/為宋主必從此春秋所謂養惡也)可廢則廢何至
　優游不斷坐受其斃乎昧僧綽之言而泄謀于潘妃
　是弑君者劭而致劭之弑者則宋主自取之也劭罪
　易見而君過難明故當變文以著之○或曰袁淑之
　死在二湛之前此其先二湛何曰宋主所以不斷者
　為二湛各欲立其所親也(按宋主謂僧綽曰諸人各/為身謀無與國家同憂者)
　(僧綽乃云建立之事仰由聖懷分註/接此二語使二湛之罪不明非是)使二人力贊僧
　綽之議先廢太子則禍本已息然後徐議所立未晚
　也計不出此反謂綽言太直豈知輕重緩急者哉乃
　若袁淑當劭逆已決之後莫可誰何惟一死以全節
　耳凡皆大臣不善謀國之過非淑罪也故書及以殊
　之茍徒以死之先後為次第則分註甚明何取于大
　書况劭之自立弑君已定其視二湛與淑猶腐䑕耳
　安能為有亡(春秋于孔父仇牧書及為其/能為有亡也淑湛何足語此)乃先及而
　後立哉書法謂必若淑與二湛而後可以書及特傅
　㑹綱目耳不然千三百六十二年死節有愈于淑與
　二湛者而不書及何哉
(丙宋世祖孝武帝駿孝/申建三年魏太安二年)二月魏主立其子𢎞為太子
　　考異(主其二字羨按凡例立太子曰立子某為皇/太子非正統特書者去皇號據漢立太子盈)
　　(不書漢王立其子竊考提要宋立子業齊立長𢡟/寳巻皆書某主立其子今綱目定本皆削去則知)
　　(主其二字羨乃/未削之字也)
　　分註(魏主立子𢎞為皇太子生三年矣先使其母/李貴人條記所付託兄弟然後依故事賜死)
　　書法(書立太子多矣此其斥書魏主何議也于是/𢎞生甫三歲使其母條記所託依故事賜死)
　　(是亦不可少緩乎忍哉其為君也故斥書主終綱/目立太子斥書主者四成立兄子班魏立子𢎞立)
　　(子恂梁立子/綱皆譏也)
　當從考異刪主其二字○按凡例立太子非正統不
　書因事特書者去皇號則五代之時凡書立子者皆
　因事也此書魏立子𢎞正為賜母死乃特書耳非是
　則不書矣然則書立子即所以為譏奚俟斥主然後
　見乎信如書法所云則宋之元凶劭尤甚于魏子恂
　然魏書主(書法云咎/不詳也)而宋復從其恒辭(宋文帝元嘉/六年書宋立)
　(子劭為太/子不書主)又何别焉且太子恂雖有罪魏主能以大
　義廢之(魏主將廢恂太傅穆亮等免冠謝魏主曰大/義滅親若不去之乃社稷之憂也遂廢恂為)
　(庶人詳見/丙子年)視宋劭初生袁后已知其破國欲殺不舉
　而文帝特立為太子卒為所弑(初袁后生劭詳視馳/白宋主曰此兒形貌)
　(異常必破國家不可舉即欲殺之宋主自/至后殿禁之乃止元嘉三十年弑帝自立)其不詳孰
　甚綱目何譏魏而略宋也(按宋明帝立子昱為太子/亦有故者而不書主益見)
　(書法/之謬)他如周世宗立子宗訓亦書主(顯德六年書周/主立其子宗訓)
　(為梁/王)書法又以為知節是則書主未必皆譏不書未
　必皆予何如不書猶不失為正例乎勲意凡子不當
　立而立者則書主以著其私(宋劭宜/入此例)其當立而罪惡
　未著者後雖以罪廢書國而已(魏子恂宜/入此例)蓋罪在太
　子而非其主之過也安在或主或否紛紛無定義哉
(丁宋太宗明帝泰始/未三年魏皇興元年)十二月常珍竒叛魏歸宋
　　考異(提要作復/歸于宋)
　　分註(常珍竒雖降于魏實懐二心劉勔復以書招/之㑹魏西河公石攻汝陰珍竒乗虚燒刼懸)
　　(瓠驅掠上蔡安成平輿三縣民屯/于灌水魏人攻之珍竒奔壽陽)
　　書法(歸宋反正也必書叛魏何惡反覆也綱目惡/反覆于其降魏也書叛其歸宋也亦書叛及)
　　(魏拔歴城也則書奔與書孟達大異矣是故珍竒/歸宋書叛魏陳伯之歸梁書叛魏趙匡贊侯益還)
　　(漢書叛蜀皆惡/其反覆者也)
　當從提要作復歸于宋綱目書叛魏誤○按珍竒不
　可與陳伯之等同日語伯之書反(壬/午)而珍竒之降魏
　非得已也特宋主不從蔡興宗之言故疑懼而叛耳
　(初珍竒與薛安都乞降于建康宋主以南方已平欲/示威淮北命張永沈攸之將兵五萬迎安都蔡興宗)
　(曰安都歸順不虛正須單使今以重兵迎之勢必疑/懼如其外叛招引北寇將為朝廷旰食之憂宋主不)
　(從珍竒安都/果懼而叛)其始事之殊已如此及既降魏伯之實
　受魏職而珍竒常懷二心綱目于伯之特書魏豫州
　刺史(丙戌匡贊侯益與伯之/同故皆書漢節度使)而珍竒既不書官亦不
　繫魏則以珍竒雖降魏未嘗歸誠于魏也(史稱珍竒/降後欲為)
　(變以魏有/備而止)但以誤書叛魏遂令書法與伯之等同罪
　非矣乃若歴城之奔本屬羨文(提要無四年/奔宋條極是)書法尤
　據以為證俱謬
(戊宋泰始四年/申魏皇興二年)魏以李惠為征南大將軍馮熙為太
傅
　　考異(按凡例親戚書其屬此當書魏以馮太后/兄熙為太傅李夫人父惠為征南大將軍)
　　分註(惠李夫人之父熙/馮太后之兄也)
　親戚書屬為正統與政者言耳惠熙既未能與政而
　無統之國尤不得與正統等故特書以惠熙為某某
　正為后夫人之屬(辛未封李安祖等倣/此考異謂漏舅字誤)非是則不書
　矣(觀分註可見凡例云非/正統命官非有故不書)考異説誤
　　書法(是歲十月朔日/食不書疑漏)
　按宋志是年非特十月朔日食也八月朔亦日食據
　兩漢之篇有一歲再書者則八月亦當據宋志補入
　書法僅謂十月漏日食尚未詳攷耳
(己宋泰始五年/酉魏皇興三年)春正月魏拔宋青州執其刺史沈文秀
　　分註(魏拔東陽文秀解戎服坐齋内魏人執/之鎻送平城魏主宥之拜外都下大夫)
　據分註鎻送平城秀下當有以歸二字綱目不書疑
　漏(春秋凡執而歸者皆書以歸如/楚執蔡有晉執季孫意如可證)
(庚宋泰始六年/戌魏皇興四年)宋納太子妃江氏
　　考異(提要作宋太子昱納妃江氏竊疑書宋納太/子妃則似唐𤣥宗納夀王妃而于君臣父子)
　　(之教所害尤大今考晉泰始八年書晉太子衷納/妃賈氏陳大建五年書周太子斌納妃楊氏則此)
　　(當從/提要)
　　書法(納太子妃不書此其書何志賄/也于是責百官皆獻故書譏之)
　當從提要書太子納妃○按凡例無統后夫人因事
　乃書此書太子納妃為責獻也非是則不書矣書法
　雖知為志賄而仍以納太子妃為辭何以解于𤣥宗
　之疑也考異説是
(辛宋泰始七年魏高祖/亥孝文帝宏延興元年)宋主殺其豫州都督吳喜
　　分註(初吳喜之討㑹稽也言于宋主曰得諸賊帥/皆即戮之既而生送子房釋顧琛等宋主以)
　　(新立功不問而心銜之至是以其多計數得人情/恐其不能事幼主乃召入賜死又詔劉勔等曰喜)
　　(輕狡萬端茍取物情非/㤀其功勢不得已耳)
　　書法(明帝之篇非殺其親戚不斥書主據泰豫元/年王景文止書宋殺此其斥宋主何誅心也)
　　(先是喜討㑹稽生送子房宋主銜之至是見殺殺/吳喜之心即殺子房之心也綱目誅心故以殺親)
　　(戚例書之/其㫖深矣)
　明帝殺喜固以多計得情不能事幼主非專為生送
　子房也使喜凡劣如休範雖地處危疑誅鋤殆盡猶
　不之及(休範桂陽王時宋主諸弟俱盡惟/休範以人材凡劣不見忌故得全)况喜異姓
　孤臣哉書法因一主字遂謂以親戚例殺喜果爾則
　子業凡殺書主果皆以親戚例書之乎若謂以淫虐
　稱主(書法子業殺人斥/書宋主惡淫刑也)則明帝之濫尤甚于子業(子/業)
　(書殺者六而諸王居其三明/帝書殺者八而諸王居其五)安知非以子業待明帝
　(殺王景文/當書主)乃曲為親戚之説哉
(壬宋泰豫元年/子魏延興二年)○宋殺其揚州刺史江安侯王景文
　宋下漏主字○按吳喜以都督而書主景文書官書
　爵而不書主漏也
八月宋中書監樂安公蔡興宗卒
　　分註(諡曰/宣穆)
　據本傳興宗行己恭恪家行尤謹奉歸宗姑事寡嫂
　養孤兄子有聞于世卒年八十五遺命薄葬奉還封
　爵此數語宜入分註諡曰之上不宜槩略○勲按宋
　明帝任情恣殺葛藟不庇諸臣非如道成之譎禇淵
　之䛕鮮能自全者恬約如王景文猶且不免而興宗
　以伉直自遂動無詭容言不茍隨(觀其勸沈慶之王/元謨及劉道隆等)
　(舉事尤言/人所難)卒能考終豈真顧愷之所謂命有定分抑
　别有自全之術與士不幸而遇無道非進而就戮惟
　退而茍免耳興宗獨能措身通顯而又不失為君子
　此豈易及也哉
(癸宋主昱元徽元/丑年魏延興三年)宋尚書令袁粲以母喪去職
　　分註(詔以衛軍將/軍攝職粲辭)
　　書法(未有書母喪去職者此其書何嘉守禮也于/是詔以衛將軍攝職粲固辭當時如粲者鮮)
　　(矣故書/嘉之)
　　發明(母喪去職前此未有書者是時主少國疑姦/雄伺隙粲躬受託孤之任所繫甚重其可拘)
　　(常守禮者哉特筆書之非美之/也正所以譏其暗于事機耳)
　居喪去職禮也如劉勔受遺輔幼慕高尚而遣部曲
　(蕭道成謂勔曰將軍受顧命輔幼主而深尚從容廢/省羽翼一旦事至悔可追乎勔不從及桂陽攻建康)
　(為杜黒騾/所敗而死)乃真暗于事機耳發明以此罪粲豈知粲
　者哉况休範舉兵粲扶曳入殿慷慨破賊(明年五月/桂陽王休)
　(範攻建康粲聞難即入慷慨謂諸將曰孤子受先帝/付託不能綏靖國家請與諸君同死社稷被甲上馬)
　(將驅之于是陳顯達等出/戰大破諸賊餘黨悉平)而謂粲拘常委任何其誣
　也(發明不詳分註/妄肆譏評謬甚)
(甲宋元徽二年/寅魏延興四年)夏五月宋江州刺史桂陽王休範舉兵
反攻建康右衛將軍蕭道成撃斬之
　　考異(據凡例當書蕭/道成討誅之)
　當從考異作討誅○或謂道成亦休範耳故不書討
　誅不以討義予道成也(見辛酉/賀善贊)勲按道成雖簒是時
　反謀未著况書討誅者所以正叛亂之罰明君臣之
　分安得因舉事者未然之禍而寛反叛者當境之罪
　哉賀氏説誤
(乙宋元徽三年/卯魏延興五年)春三月宋以張敬兒都督雍梁二州軍
事
　　分註(敬兒請為雍州蕭道成以其人位俱輕不許/敬兒曰沈攸之在荆州欲何所作不出敬兒)
　　(以制之恐非公之利也道成乃以敬兒鎮襄陽攸/之恐其襲己陰為之備敬兒既至奉事攸之甚謹)
　　(攸之以為誠然敬兒由是/得其事跡皆宻白道成)
　當書以校尉張敬兒都督雍梁諸軍事二州字可省
　○按敬兒本校尉(凡例有官者書/官惟初除一見)非可為都督也道
　成欲藉敬兒以制攸之故為其所脅而不敢違此皆
　動于利而不能裁之以義者也故當特書校尉以著
　其私(器小任重之/意亦于此見)若僅以恒辭書則其義隱矣(或曰/分註)
　(自明曰必待分註而後明何取大書况太/宗才人猶可書况敬兒校尉乎可以類推)
(丁宋順帝凖昇明元/巳年魏太和元年)
　　考異(按宋蕭道成七月弑宋主昱立安成王凖/此當分註宋元徽五年順帝凖昇明元年)
　分註當從考異補元徽五年四字○按君雖不君臣
　不可以不臣昱未弑之先猶宋主也安有在位尚七
　月而歲首先黜其年者乎此皆凡例所謂有害于君
　臣父子之教者故當補書
(戊宋昇明二年/午魏太和二年)宋以蕭賾為領軍將軍蕭嶷為江州刺
史
　此條宜刪當據上文分註書以其子賾為江州刺史
　嶷為領軍將軍(見本年正月道成自為太尉條分註/云道成還領東府以其子賾為江州)
　(刺史嶷為中領軍加道成太尉/都督南徐等十六州諸軍事)于道成都督軍事之
　下見其父子濟惡相與有成不待稱帝弑君而宋之
　為齊已明(觀前徵賾為左衛將軍賾留屯溢口以扼/沈攸之道成聞之喜曰真我子也可見)
　後凡刺荆揚為僕射(三年以嶷為荆州刺史賾為/僕射又以嶷為揚州刺史)皆
　可不録直至立為太子(三年夏五月齊立世子/賾為太子諸子皆封王)然後
　特書庶合于因事乃見非有故不特書之例(見封拜/及人事)
　(例/)且賾方為太子嶷方封王(嶷封豫/章王)何取于刺史僕
　射乃歴歴書之邪雖正統猶當從略况無統乎愚故
　僭刪如此
(己宋昇明三年齊太祖高帝蕭道成建元/未元年魏太和三年○是歲宋亡齊代)
　　考異(提要分註無是歲/宋亡齊代六字)
　當從綱目分註提要不書省文耳不必從(後倣/此)
(辛齊建元三年/酉魏太和五年)魏尚書令王叡卒
　　分註(叡疾病太后屢至其家及卒贈諡立廟文士/作誄者百餘人及葬自稱姻舊纕絰哭送者)
　　(千餘人魏主以叡/子襲代為尚書令)
　當直書魏王叡卒去尚書令三字(魏書王叡入恩倖/故當去官提要無)
　(尚書令三字/極是綱目誤)○按叡乃魏太后之私人例不當卒書
　卒非予叡所以著太后之私也何以官為况叡本由
　尚書令而為中山王(見上年/十二月)今不書中山王某卒而
　曰尚書令尤非官已見者不復書之例故當刪去
吐谷渾王拾寅卒子度易侯立
　　考異(卒當/作死)
　　考證(立當/作嗣)
　立字當從考證作嗣(凡例稱王者/繼世曰嗣)按蠻地書死為正
　統言也時至五代中國無統例當書卒考異不分正
　變概以死稱皆泥例之過不可從(中國稱王者至五/代得書薨宜著為)
　(例/)
(壬齊建元四年/戌魏太和六年)秋齊南康公禇淵卒
　　分註(淵卒世子賁恥父失節服除遂不/仕以爵讓其弟蓁屏居墓下終身)
　　發明(按晁説之曰自開關以來未有比肩近臣一/旦北面稱翊贊佐命以本朝輸人者有之實)
　　(自淵始嗚呼迹淵之所以忍恥而就此者任遐謂/其惜身保妻子淵知惜身保妻子而不知惜理保)
　　(名節此所以陷為/千古之罪人也與)
　當直書齊禇淵死與晉賈充何曽同南康公三字宜
　刪(如綱目所書賁亦何恥之有良心/不冺于其子而獨晦于史官謬甚)○按淵之失節
　其子猶恥之不可以無貶揚雄一為莽大夫綱目猶
　書死賣國如淵獨與賢臣同例何嚴于彼而寛于此
　也任遐謂其惜身家勲謂尤躭爵禄耳(觀淵引何曽/故事求齊官)
　(及尼何戢加常侍斥/劉祥為寒士可見)使非躭禄即不以本朝輸齊未
　必遽至族滅如謝朏不解璽綬(道成稱帝百官陪位/胐以侍中在直當解)
　(璽綬朏曰齊自應有侍中乃引枕卧傳詔使/朏稱疾朏曰我無疾何所道遂朝服步出)王琨攀
　車痛哭(琨為光禄大夫時宋主出就東邸琨/攀車痛哭嗚咽不自勝百官雨泣)曷嘗被
　殺則知淵之所以佐齊者在此不在彼也(齊主即位/以淵為司)
　(空繼又為司徒沈文季曰淵自謂忠/臣不知死之日何面目見宋明帝)宋蘇軾云其心
　本生于患失其禍乃至于喪邦若淵者殆孔子所稱
　鄙夫也而書法凡例謂非賢不録(凡例云宋魏至陳/無不具官者非賢)
　(不録/也)豈淵之書爵亦可謂賢乎
(癸齊世祖武帝賾永明/亥元年魏太和七年)春齊復郡縣官田秩遷代以小
滿為限
　　考異(提要無遷代/以為四字)
　　分註(詔以邊境寜晏治民之官普復田秩宋末以/治民之官六年過久乃以三年為斷謂之小)
　　(滿遷換去來又不能依三年之制/至是乃詔自今一以小滿為限)
　當從提要去遷代以為四字○按田秩小滿限皆舊
　制也既書復其制已明若復書遷代以為便似新法
　非復舊也
(戊齊永明六年魏/辰太和十二年)夏四月魏侵齊據隔城齊擊破之
　　分註(桓天生復引魏兵出據隔城齊遣將軍曹虎/督諸軍討之將軍朱公恩將兵蹹伏遇天生)
　　(遊軍與戰破之遂進圍隔城天生引魏兵來戰/虎奮擊大破之拔隔城斬其太守天生棄城走)
　　書法(嘗書伐齊矣此其書侵何齊既易世/故從其恒辭罰不及嗣綱目之厚也)
　書侵罪魏也齊有弑君之賊魏不能討(己未蕭道成/稱帝弑宋主)
　(魏奉劉昶伐齊庚申/攻齊壽陽不克而還)乃以天生之叛(丁卯天生以南/陽降魏請兵寇)
　(齊/)助臣伐君非義舉也故書侵(魏伐齊猶梁伐東魏/至侯景叛魏附梁則)
　(梁亦書侵與此正/同事見太清元年)書法僅謂從其恒辭非是况漢成
　帝元延二年段㑹宗誅烏孫太子書法以為弑逆之
　罪雖易世不可逭(書法云弑君者其父誅太子何弑/逆之罪雖易世不可逭也綱目之)
　(法嚴/矣)此又以罰不及嗣為綱目之厚何自相矛盾與
(己齊永明七年魏/巳太和十三年)夏五月齊中書監南昌公王儉卒
　當書齊王儉死與禇淵同綱目具官爵卒如賢臣例
　謬甚(淵儉齊之佐命宋之/賊臣也不可不誅)
(庚齊永明八年魏/午太和十四年)九月魏太后馮氏殂
　　分註(于是王公表請時定兆域既葬公除魏主乃/問尚書游明根高閭等曰聖人制卒哭之禮)
　　(授服之變皆奪情以漸今旬日之間言及即吉得/無傷于禮乎對曰踰月而葬葬而即吉此金册遺)
　　(㫖也魏主曰金册之㫖所以然者慮廢政事故爾/然今不敢闇黙不言以荒庶政惟欲衰麻廢吉禮)
　　(朔望盡哀誠若不許服衰服則當除衰拱黙委政/冢宰二事之中惟公卿所擇明根曰淵黙不言則)
　　(大政將曠仰煩/聖心請從衰服)
　　書法(太后前書弑其主矣此其以恒辭書何譏魏/朝之無大臣也太后之罪大矣主幼不知大)
　　(臣其不知乎生不能正死而絶之可也而魏主且/致孝焉蓋魏主之至性有過人者知古禮之當復)
　　(而不知大讐之不可忘則朝無大臣故也故書謁/陵書祥禫書遷祔辭繁而不殺綱目之意㣲矣然)
　　(則何以無貶辭復古禮是也何貶/焉獨用非所用綱目所以深惜之)
　當書魏馮太后死(冠之以姓而不曰魏太/后所以絶之于魏也)魏主素服
　終制(祥禫遷祔悉書于冊素服/終制不見大書尤失輕重)○按馮后乃魏之弑
　賊(丙辰魏太后馮氏/弑其主𢎞復稱制)不可書殂書法謂魏朝無大臣
　此當日諸臣之失非所語于史氏之討誅也如春秋
　尊王必書王正月至桓公無王則去王以示貶如書
　法所云一遵舊史不加筆削何以見義哉不于大書
　致貶必待分註然後見則提要目録無分註者亦安
　見其為譏乎書死以正馮后之罪書終制以著魏主
　之美所謂是非不相掩也(方正學謂孝文不得讐馮/后勲謂在孝文則可在史)
　(氏則不可齊崔杼弑君南史相繼而死古人何故如/此只為彜倫不可斁公議不容冺也當時諸臣既阿)
　(人主不敢正其罪後世史官復從其恒辭則是非冺/矣綱目于溤后之罪不誅魏主之美不著非所以示)
　(勸懲/也)
冬十月齊以伏登之為交州刺史
　　分註(交州刺史房法乘專好讀書常屬疾不治事/由是長史登之得擅權改易將吏法乗聞之)
　　(大怒繫登之于獄登之厚賂法乗妹夫崔景叔得/出因將部曲襲執法乗囚之啓法乗心疾不任視)
　　(事詔以登/之為刺史)
　此唐世殺其主帥用為主帥之俑也法當書齊交州
　長史伏登之執其刺史房法乘以登之為交州刺史
　所以譏齊之無政刑也綱目不書特以無統之世凡
　書官者因事乃見故舍彼録此而齊失政刑之義隱
　矣綱目所以非春秋比也○按周官云不學牆靣涖
　事惟煩然則學所以涖事也法乘好讀書而屬疾不
　治事何哉禮曰在官言官法乘身為刺史不能見諸
　行事使長史得擅權易吏此借叢委蠻之弊也既不
　自省徒繫登之于獄又不能始終執法反為所襲所
　稱讀書者固若斯乎宋太祖嘗謂宰相須用讀書人
　如法乘者誤天下有餘可不慎哉
(辛齊永明九年魏/未太和十五年)齊太廟加薦䙝味別祀于清溪故
宅
　　分註(詔太廟四時之祭薦宣皇帝起麫餅鴨􁂄孝/皇后筍鴨卵高皇帝肉膾菹羮昭皇后茗粣)
　　(炙魚皆所嗜也齊主夢太祖謂已宋氏諸帝常在/太廟從我求食可别為致祠乃命豫章王妃庾氏)
　　(四時祀于清溪故宅用家人禮○司馬公曰昔屈/到嗜芰屈建以為不可以私欲干國之典况天子)
　　(而以庶人之禮祭其父乎衛成公欲祀相甯武/子猶非之况降祀祖考于私室使庶婦尸之乎)
　齊薦䙝味祀故宅温公之論固當(發明云司馬/公論之當矣)然勲
　謂于正統之君可也道成躬為弑逆在己初無君臣
　之義後人安知有父子之誼耶死而有知或亦冥謫
　之無可逃耳曷足道哉春秋書震夷伯之廟(僖公十/五年)
　傳曰展氏有隱慝焉齊廟儼然而自求别祀是亦震
　之而已矣温公此語其猶裴子野之責劉裕矣
魏封李安祖等四人為侯
　　考異(封下漏/舅字)
　按分註魏主雖訪舅氏封安祖等為侯然以無能令
　其還家且曰以外戚而舉者季世之法也是魏主方
　以外戚為戒安在其為舅乎(魏主曰設官以待賢才/以外戚而舉者季世之)
　(法也卿等既無/異能且可還家)綱目書此為魏主之言書也非為屬
　戚也考異不必從
(壬齊永明十年魏/申太和十六年)齊大司馬太傅豫章王嶷卒
　　考異(提要無大司/馬太傅五字)
　　分註(嶷性仁謹亷儉不事財賄齋庫失火燒荆州/還資評直三千餘萬杖主局數十而已疾篤)
　　(遺令諸子曰才有優劣位有通塞運有貧富此自/然之理無足以相陵侮也及卒第庫無見錢勅月)
　　(給錢百萬/諡曰文獻)
　　書法(宗臣具官卒自齊王攸後/無聞焉于是復見賢嶷也)
　當從提要去大司馬太傅五字○按弑逆之族茍非
　魯叔肸曹子臧之流皆當减一等論書法與齊王攸
　並稱非也(如晉司馬孚書太宰安平王得之孚雖非/叔肸子臧比亦其類也他如朱全昱之責)
　(全忠石敬威之自殺皆非蕭/嶷所及者惜不獲大書耳)
魏南陽公鄭羲卒
　　分註(羲嘗為西兖州刺史在州貪鄙及卒尚書奏/諡曰宣詔以羲雖有文業而治闕亷清可謚)
　　(文/靈)
　羲既貪鄙何以書卒雖削之可也○或曰卒羲非録
　賢將以見魏之治尚亷清不以文業為重且慎于易
　名如此(尚清慎名附見可也以/此為羲卒之正義則非)果爾亦當去南陽公
　三字曰鄭羲卒而已何以爵為
(甲齊主昭業隆昌元昭文延興元高宗/戌明帝鸞建武元年魏太和十八年)
　分註昭文延興元五字可刪○按昭文為弑君者所
　立既不能討賊又未幾而廢(蕭鸞弑昭業而立昭文/既又廢昭文而自立)
　其不足君齊明矣(昭文七月立十月廢史稱啓/居飲食皆諮蕭鸞而後行)雖不
　紀元可也綱目于魏南安王余不紀永平(余以二月/立十月弑)
　(分註猶不紀元况昭文/僅三月乎當去無疑)而于昭文特書延興非是
竟陵王子良以憂卒
　　考異(提要竟上有齊字良下無以憂字/按無統事各冠以國當加齊字)
　　分註(司馬公曰王融乘危徼幸謀易嗣君故以子/良之賢王素守忠慎而不免憂死其所以然)
　　(由融速求富貴而已/輕躁之士烏可近哉)
　當從提要補齊字以憂字可省所謂因事而書也(凡/例)
　非是則不卒矣綱目當書而不書不當書而書並誤
　○按子良之憂見上王融伏誅條至本傳但云疾篤
　謂左右曰門外應有異遣人視見淮中魚無筭皆浮
　出水上向城門尋薨特傅㑹憂字不足信
齊蕭鸞弑其君昭業而立新安王昭文自為驃騎大將
軍錄尚書事封宣城公
齊以始安王遙光為南郡太守
　　分註(遙光鸞兄子也鸞有異志遙光贊成之鸞/欲樹置親黨故用為南郡守而不之官)
　當去齊字合上為一條○按遙光贊成鸞志故以為
　南郡守是時間無異事宜去齊字䝉上自為之文見
　事出鸞意庶以著其樹黨之惡也若復書齊如謝朏
　則是殊遙光于蕭鸞失春秋誅意之法矣(己未上書/宋以蕭嶷)
　(為刺史下書宋以謝朏為侍中書法云非間有事/再書宋以殊之也殊朏于嶷賾所以著其非黨也)
冬十月齊宣城公鸞自為太傅揚州牧進爵為王
　　分註(宣城公鸞謀繼大統多引名士與參籌䇿侍/中謝朏心不願乃求出為吳興太守至郡致)
　　(酒數斛遺其弟吏部尚書瀹曰可力飲此勿與人/事○司馬公曰衣人之衣者懷人之憂食人之食)
　　(者死人之事二謝兄弟比肩貴近安享/榮禄危不預知為臣如此可謂忠乎)
　二謝之罪不在不預齊事正坐比肩貴近耳身本宋
　臣欲其竭忠齊室縱令危能復安不過助讐黨惡而
　已奚當焉且淫婦而責之守節不亦愚乎○按魏拔
　新野齊太守劉思忌死之綱目不以死節書(戊/寅)蕭衍
　圍郢城涪陵王遣軍主吳子陽救之子陽屯加湖不
　進綱目不病其不急君(辛巳書法云救書次譏也書/屯不以不急君病子陽也)
　則知二謝不預齊事固非綱目所貶温公之説雖不
　録可也
(乙齊建武二年魏/亥太和十九年)春二月魏主攻鍾離不克遣使臨江
數齊主之罪而還
　　考異(攻下漏/齊字)
　鍾離不書齊䝉上伐齊之文也(上書魏主/自將伐齊)考異不必
　從(丁丑魏主圍新野不/書齊考異不言何與)
齊修晉諸陵増置守衛
　　書法(綱目于蕭鸞無取焉/于是特書録小善也)
　鸞再弑君(甲戌弑其君昭業而立昭文/既又廢昭文為海陵王弑之)殺諸王以十
　數(甲戌殺鄱陽王鏘等七人又殺衡陽王鈞等四人/乙亥殺領軍蕭諶及西陽王子明等殺直閤將軍)
　(周奉不/與焉)而修異代之陵増置守衛可謂不愛吾弟而
　愛秦人之弟矣書譏之也書法以為録小善非是(觀/明)
　(年詔去乘輿金銀飾書法以/為譏矯則知此亦非美辭)
資治通鑑綱目巻二十九
　　(起丁丑齊明帝建武四年魏孝文帝太和二十/一年盡甲申梁武帝天監三年魏宣武帝正始)
　　(元/年)
　　考異(提要分註齊明帝作齊高宗魏孝文帝作魏/高祖梁武帝作梁高祖魏宣武帝作魏世宗)
　當以綱目所書為正(後並/倣此)考異不可從(自魏晉至前/後五代巻首)
　(起盡及每歲年號但書某/帝不録廟號宜著為例)
(丁齊建武四年魏/丑太和二十一年)十二月齊侵魏太倉口魏豫州刺史
王肅敗之
　　分註(齊將軍魯康祚侵太倉口魏豫州刺史王肅/使長史傅永將甲士三千擊之齊魏夾淮而)
　　(軍相去十餘里永曰南人好夜斫營必于淮中置/火以記淺處乃夜分為二部伏于營外又以瓢貯)
　　(火宻使人于深處置之戒曰見火起則亦燃之是/夜康祚等果引兵斫永營伏兵夾擊之康祚等走)
　　(趣淮水火既競起不知所/從溺死及斬首數千級)
　敗當作擊走○按分註康祚侵太倉口王肅使傅永
　擊之及康祚斫營永伏兵夾擊康祚走趣淮水溺死
　斬首數千級則擊而走之也今不書擊走但曰敗之
　非惟失其事實(凡例悉/從本文)且安知齊師不復舉邪故當
　改正(凡書敗未有不書擊者非擊亦/何以敗之觀前後書敗者可證)
(戊齊永泰元年魏/寅太和二十二年)八月高車叛魏九月魏主引兵還討
降之
　　考異(提要主下有自齊/二字討當作擊)
　　分註(魏發高車兵南伐高車憚逺役奉袁紇樹者/為主相率北叛魏主遣將軍宇文福討之大)
　　(敗而還更命將軍江陽王繼討之尋聞齊高宗殂/下詔稱禮不伐喪引兵還北伐高車十一月至鄴)
　　(江陽王繼上言高車頑昧避役逃遁若悉誅戮恐/遂擾亂請遣使推檢斬魁首一人餘加慰撫若悔)
　　(悟從役即令赴軍從之于是叛者往往自歸繼先/遣人慰諭樹者樹者亡入柔然尋自悔相帥出降)
　　(魏主善之曰江陽/可大任也遂班師)
　自齊二字可省○按上書齊王殂下書自齊引兵還
　則幾于聞喪而還矣(魯襄公十九年晉士匄侵齊/聞齊侯卒而還春秋善之)魏
　本以高車之叛而還非為齊喪也(詔稱禮不伐喪特/飾辭耳非其實也)
　故降之者江陽王而綱目必書魏主明其以是還也
　不書自齊不以還義予魏也提要不必從上書叛故
　下得書討考異亦泥
(己齊主寳巻永元元年/卯魏太和二十三年)夏四月魏主宏殂于穀塘源后
馮氏伏誅太子恪立
　當去后字○按上書魏后馮氏有罪退處後宫分註
　云賜后辭訣已非后矣此復書后馮氏是仍以馮氏
　為魏后也豈孝文之意故當直書馮氏使若斥稱姓
　名者然所以絶之于魏也
(辛齊和帝寳融中興/巳元年魏景明二年)
　　考異(按齊主寳巻三月被廢分註當云/齊永元三年和帝寳融中興元年)
　不書永元三年削之也(綱目惡寳/巻故削之)觀下遙廢寳巻為
　涪陵王綱目即以涪陵王書可見考異不必從
齊尚書令巴東公蕭穎胄卒
　　考異(提要無巴/東公三字)
　　書法(穎胄官爵寳融所命也予寳/融故穎胄卒具官爵如恒稱)
　當從提要去巴東公三字○按本傳和帝即位以穎
　胄為侍中尚書令蕭衍受禪詔封穎胄巴東郡公是
　寳融(和帝/諱)所命止尚書令而巴東公則梁封爵也提
　要不書巴東公良是書法謂予寳融故具官爵以梁
　爵而繫之齊官誤甚况穎胄殺劉山陽而封蕭衍初
　非忠于齊者(山陽時為巴西太守廢帝敕與穎胄共/圖蕭衍衍知而備之穎胄用叅軍議叛)
　(附蕭衍後以無功憂愧/而卒詳見梁書頴達傳)書官以卒已非正例况具爵
　乎
　
　
　
　
　
　
　
　
　
　
　
　
　
　綱目續麟巻十一
