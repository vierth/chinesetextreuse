
　大事記續編卷六十一　　　明　王禕　撰
唐德宗皇帝建中四年春正月丁亥張鎰及吐蕃尚結
賛盟于清水(以新/紀脩)庚寅李希烈䧟汝州甲午遣太子太
師顔真卿宣慰之(以朱熹/綱目脩)戊戌以龍武大將軍哥舒曜
爲東都汝州節度使討李希烈二月丁卯復汝州(以新/舊紀)
　
　觧題曰東都汝州節度使見乾元二年東畿解題
三月戊寅江西節度使曹王臯敗李希烈兵取黄蘄二
州(以吕祖謙/標目脩)夏四月命神䇿軍使白志貞召募禁兵(以/吕)
(祖謙標/目脩)庚申加李勉淮西招討使哥舒曜副之(以通/鑑脩)甲
子京師地震(新紀/)五月京師地震(新紀/)六月庚戌稅屋
間架筭除陌錢(新紀/)七月馬璲為魏博澶相節度招討
使(新紀/)秋八月丁未李希烈冦襄城(新紀/)乙卯李希烈
將以随州降(以新/紀脩)發涇原諸道兵救襄城冬十月丁未
涇原節度使姚令言作亂于京師戊申帝幸奉天令言
等奉朱泚為帥庚戌段秀實欲誅泚不克死之(以新紀/吕祖謙)
(標目/脩)
　觧題曰李希烈圍哥舒曜於襄城詔涇原節度使姚
　令言督鎮兵五千東救曜涇師多携子弟而來望獲
　厚賞及上路一無所賜次滻水詔京尹王栩犒軍唯
　糲食菜餤衆怒覆而不顧羣譟曰國家瓊林大盈寳
　貨如山尚何徃乃盡甲反旗而皷居人狼狽走竄亂
　兵呼勿走不奪汝商貨僦質矣不税汝間架矣帝遣
　使者開諭賊已陣通化門殺使者帝遣普王姜公輔
　載金綵慰撫賊薄丹鳳門詔集六軍無至者先是闗
　東河北戰不利禁兵悉東衛士内空而神䇿軍使白
　志真藉市人𨽻兵聽其居肆私取庸自入故遽迫皆
　不至餘見通鑑范祖禹曰周公作立政以戒成王自
　左右常伯至于綴衣虎賁皆選忠良而勿以憸人晋
　悼公使弁糾御戎荀賔爲右使訓諸御知義羣騶知
　禮故可用也至漢宿衛者猶以忠力之臣與公卿之
　子盖古之遺法也夫以天子之尊必使諸侯與天下
　之賢者共扞衛之訓其徒旅使知禮義不如是不足
　以為國也後世茍簡人君多疑寧與小人而不與君
　子德宗所任尤非其人至於變起京邑而無一卒之
　衛其後懲前之失委之宦者而其禍愈深夫聚天下
　不義之人使執利器而環天子之居不以付之忠賢
　之臣是以知後世人主之不尊國家之無法也(胡寅/曰自)
　(大厯四年元載欲逺郭子儀自邠州徙馬璘鎮涇自/河中徙子儀鎮邠四鎮北庭之兵刃覊旅勞弊重於)
　(遷徙遂謀作亂頼段秀實處之有方衆不敢動遂遷/於涇然非所欲也及楊炎紹述載志築原州城涇當)
　(為城具將士怒曰吾屬始居邠州甫營耕桑地著即/來屯涇披荆榛立軍府今又投之塞外何罪至此於)
　(是劉文喜據州不受詔涇人之心可知矣撫之不至/徒驅之以威力無怨之民猶不可使况役怨民而又)
　(犒以糲食/菜餤哉)
辛亥以金吾衛大將軍渾瑊爲行在都虞候(以呂祖謙/標目脩)
壬子鳳翔將李楚琳殺張鎰自爲節度使降朱泚(以舊/紀通)
(鑑/脩)朱泚自稱秦帝改元殺郡王王子王孫七十七人(以/通)
(鑑/脩)癸丑李希烈䧟襄城(新紀/)乙卯殺右僕射崔寧(以新/紀脩)
　解題曰庾凖言劉晏與朱泚書怨望召兵拒命德宗
　不加按驗既命中使宻殺之矣及王翃使康湛詐為
　崔寧遣朱泚書復匆匆殺之何以服人心乎事見通
　鑑
丁巳户部尚書蕭復為吏部尚書吏部郎中劉從一為
刑部侍郎翰林學士姜公輔為諌議大夫並同平章事
(以新舊/紀脩)朱泚圍奉天渾瑊與邠寧兵馬使韓游瓌拒之
龍武大將軍呂希倩將軍髙重傑死之(以吕祖謙/標目脩)十一
月靈武留後杜希全渭北節度使李建徽等入援敗于
漠谷(以新舊紀/通鑑脩)
　解題曰靈武見開元九年朔方節度使觧題按方鎮
　表渭北節度使上元置渭北郛坊節度使并領丹延
　永泰罷領丹延増領綏州丹延别置都團練使尋升
　為觀察使大厯六年更名渭北節度使領丹延慶觀
　察使十四年罷節度置都團練觀察使建中四年復
　置渭北節度使尋罷置都團練觀察防禦使貞元復
　置渭北節度綏州𨽻銀夏元和析丹州置防禦使中
　和渭北號保大軍増領翟州延州置保塞軍光化更
　名寧塞後又更衛國軍罷丹州防禦𨽻衛國軍又按
　漠谷水出醴州永夀縣髙要山幕谷過武功奉天
李懐光及神䇿河北行營節度使李晟入援(以通/鑑脩)癸巳
李懐光敗朱泚于醴泉泚遁懐光將入朝盧把沮之以
為中書令諸道兵馬副元帥(以新舊/紀脩)
　解題曰醴泉縣屬醴州
翰林學士祠部貟外郎陸贄上䟽(以通/鑑脩)
　解題曰蘇軾進贄奏議狀曰贄才本王佐學為帝師
　論深切於事情言不離於道德智如子房而文則過
　辯如賈誼而術不疎上以格君心之非下以迪天下
　之志但其不幸仕不遇時德宗以苛刻為能而贄諌
　之以忠厚德宗以猜忌為術而贄勸之以推誠德宗
　好用兵而贄以銷兵為先德宗吝用財而贄以散財
　為急至於用人聽言之法治邊取將之方罪已以収
　人心改過以應天道去小人以除民患惜名器以待
　有功如此之流未易悉數可謂進苦口之藥石鍼害
　身之膏肓使德宗盡用其言則貞觀可得而復
十二月壬戌貶盧把白志貞趙賛為逺州司馬(以舊/紀修)李
希烈陷汴鄭二州稱帝改元(以新舊紀/列傳修)
　解題曰按通鑑考異謂希烈稱帝實録舊希烈傳顔
　真卿傳皆無年月據奉天録幸天記及實録閏月庚
　午詔謂在興元元年正月初今以新舊史列傳攷之
　建中四年冬議改元加尊號陸贄奏僣帝者二豎則
　其時希烈已僣號矣不待至興元也况新舊史皆載
　希烈入汴州僣號改元豈不可攷
癸酉闗播罷(以通/鑑修)以李楚琳為節度使(以通/鑑修)六軍各置
統軍(以新舊/官志修)
　解題曰按新史兵志會要龍朔二年置左右羽林軍
　開元二十七年析置左右龍武軍以左右萬騎營𨽻
　焉至德二載置左右神武軍緫曰北衙六軍新史官
　志左右羽林大將軍各一人正三品將軍各二人從
　三品左右龍武大將軍各一人正二品綂軍各一人
　正三品將軍三人從三品左右神武大將軍各一人
　正二品綂軍各一人正二品將軍三人從三品龍武
　神武軍皆視羽林者也大將軍猶正二品而羽林大
　將軍乃正三品又無統軍此史於大將軍各一人之
　下缺正二品統軍各一人八字顯然(新史兵志及官/志注以左右龍)
　(武神武神䇿號六軍誤也舊史官志羽林龍武神武/謂之北衙六軍會要貞元十四年始詔神䇿左右軍)
　(置統軍品秩同六年則神/䇿不在六軍之數明矣)
唐德宗皇帝興元元年春正月癸酉朔下詔罪已大赦
改元去聖神文武號復李希烈田悦王武俊李納官爵
罷間架墊陌錢竹木茶漆稅人心大恱(以新舊/紀修)朱泚更
號漢(以吕祖謙/標目修)王武俊田恱李納去王號(以吕祖謙/標目修)丙
戌吏部侍郎盧翰為兵部侍郎同中書門下平章事(以/新)
(舊紀/修)立瓊林大盈庫陸贄諫罷之(以吕祖謙/標目修)戊子蕭復
出為山南等道宣慰安撫使(以新舊/紀脩)辛卯以王武俊為
恒冀深趙節度使(通/鑑)庚子遣祕書監崔漢衡使吐蕃(以/通)
(鑑/修)二月戊申贈段秀實太尉諡忠烈(以舊/紀修)李晟會李懐
光于陳濤斜既而移軍東渭橋(以通/鑑修)
　解題曰秦漢唐架渭者凡三橋咸陽西十里者名便
　橋漢武帝造在咸陽二十二里者為中渭橋秦始皇
　造在萬年縣四十里者為東渭橋三橋之外以船渡
　者十一處
李懐光奪郛坊京畿金商節度使李建徽神䇿兵馬使
陽惠元兵惠元死之甲子以懷光為太尉(以新舊/紀修)加李晟
河中節度使同中書門下平章事丁夘帝幸梁州李懐
光以兵來追不及(以新舊/紀傳修)
　解題曰凌凖邠志二十六日懐光又使持書促韓游
　瓌渾公獲而奏之且使其卒物色我軍游瓌不知不
　得以聞又怒瑊之虞己也嫚罵于途上疑其變即日
　幸梁州餘見通鑑
三月癸酉魏博兵馬使田緒殺田恱自稱留後(以新/紀修)甲
戌李懐光殺兵馬使張名振石演芬歸河中(以新舊/紀修)
　解題曰韓愈董晉行狀曰晉宣慰恒州還懐光反公
　造懐光言曰公之功天下無以與敵公之過未有聞
　於人晉至上所言公之情上寛明將無不赦宥焉乃
　能為朱泚臣乎彼為臣而背其君茍得志於公何有
　且公既為太尉矣彼雖寵公何以加此彼不能事君
　能以臣事公乎公能事彼而有不能事君乎彼知天
　下之怒朝夕戮死者也求其同罪而與之比公何所
　利焉公之敵彼有餘力不如明告之絶而起兵襲取
　之清宫而迎天子庶人服而請罪有司雖有大過猶
　將掩焉如公則誰敢議語已懐光拜曰天賜公活懐
　光之命喜且泣公亦泣則又語其將卒如語懐光者
　將卒呼曰天賜公活吾三軍之命拜且泣公亦泣故
　懐光卒不與朱泚餘見通鑑
己亥渾瑊為朔方邠寧等道行營兵馬副元帥(以新/紀修)
　解題曰按新史列傳陸贄上䟽曰開元天寳時制西
　北二蕃則朔方河西隴右三節度而已尚慮權分或
　詔兼領之中興未遑外討則僑四鎮𨽻安定以隴右
　附扶風所當二蕃則朔方涇原隴右河東四節度而
　已以闗東戍卒屬之雖任未得人而措置之法存焉
　自賊泚亂以誘涇原懐光反以汙朔方則分朔方為
　三節度其鎮軍且四十皆特詔任之各有中人監軍
　咸得相抗既無軍法臨下莫能禀屬邊書告急方使
　闗白可謂力分於將多矣餘見通鑑
夏四月壬寅以韓游環為邠寧節度使(以舊/紀修)甲辰李晟
為京畿渭北商華兵馬副元帥(以新舊/紀修)庚戌以田緒為
節度使(以通/鑑修)吐蕃遣兵助渾瑊破朱泚尋引去(以吕祖/謙標目)
(修/)甲寅姜公輔罷(新紀/)涇原兵馬使田希鑒殺其節度
使馮河清自稱留後(以新/紀修)李抱真會王武俊於南宫(呂/祖)
(謙標/目修)
　解題曰葉適曰朱泚既反朱滔連四叛圍貝州將絶
　河津窺東都與泚合時李懐光據河中李希烈自汴
　逼江漢李納田緒猖狂未巳唐號令所及十纔二三
　然而天下卒不至土崩者李抱真結王武俊之力抱
　真所以能說囬武俊者賴賈林之詞也存唐之功過
　於燭之武矣德宗初立運動天下事出萬全及其荒
　忽繆計自取遷辱而以存亡俯仰之勢寄於辯士之
　口為人主者可不鑒哉事見通鑑
五月丙子抱真武俊大敗朱滔於貝州滔還幽州(以吕/祖謙)
(目/修)乙未李晟移軍光泰門外戊戌大敗朱泚復京師六
月癸夘姚令言伏誅甲辰泚伏誅(以吕祖謙/標目修)
　解題曰宋敏求長安志禁苑東二門南曰光化外郭
　城東二門北曰通化光泰門在通化門東北小城之
　東門竇苹音訓遂謂為苑城之東北門非也事見通
　鑑(晟破泚露布鎮國軍節度使駱元光商州節度使/尚可孤本軍副元帥都知兵馬使吳説都虞候邢)
　(君牙京西行營都知兵馬使孟渉右廂兵馬使郭審/全權文成神䇿行營商州節度都虞候彭光俊等陳)
　(兵於光泰門外盡鋭於神䴥倉東賊將姚令言張雲/等横列堅陣旁速髙岡衙前兵馬使王佖知衙兼刀)
　(斧將史萬頃先登進擊深入合攻乗其踣藉遂至於/上蘭取彼鯨鯢直通於中禁段成諫賊之心膂既已)
　(生擒沈厚運賊之羽毛終制死命令言等力扞王師/退而復合又使决勝軍節度使唐良臣等領馬歩為)
　(副/)
己酉以李晟為司徒中書令餘遷官有差田希鑒為節
度使甲寅渾瑊為侍中(以舊紀/通鑑修)偽署官李忠臣等伏誅
(以舊/紀修)秋七月壬午帝至自梁州(以新/紀修)丁亥李懐光害宣
慰使給事中孔巢父(以新/紀修)乙未以杭州刺史李泌為㪚
騎常侍(以通/鑑修)八月壬寅李希烈害顔真卿(以朱熹/綱目修)甲辰
李楚琳罷為金吾大將軍(紀傳/通鑑)
　解題曰按郭元一奉天録朱泚攻奉天楚琳供應及
　泚守長安楚琳勢窮遂進貢奉天後懐光阻兵帝幸
　洋梁楚琳又與泚通耗帝聞深不平還京楚琳從駕
　至長安詔授將軍表請出家詔依請愁憤而卒餘見
　通鑑
癸夘李晟兼鳳翔隴右節度等使涇原四鎮北庭行營
副元帥爵西平王(以紀傳/通鑑修)馬燧為奉誠軍節度使渾瑊
為河中節度使並為管内行營副元帥討李懐光(以紀/傳通)
(鑑/修)
　解題曰奉誠軍見大厯元年京畿解題
冬十月辛丑李勉檢校司徒同平章事(以新紀/通鑑修)戊辰宦
官竇文瑒王希遷為神䇿軍左右兵馬使(以舊/紀修)
　解題曰栁芳唐厯李晟自山東來詔加神䇿行營節
　度使晟鎮鳳翔始分神䇿為左右廂令内官竇文􁨋
　王希遷分知兩廂兵馬貞元二年始置神䇿軍大將
　軍官員十二年又置䕶軍中尉官員餘見通鑑(竇苹/音訓)
　(太和門外之北從西第三乃左神䇿軍/九仙門外之北從東第三乃右神䇿軍)
閏月田希鑒伏誅(以通/鑑修)李希烈將以滑州降(以新/紀修)閏十
二月劉𤣥佐等大敗李希烈兵于陳州希烈走戊午復
汴州鄭州降(以吕祖謙/標目修)乙丑蕭復罷(新紀/)十二月庚辰
加鎮海節度使韓滉檢校左僕射同平章事江淮轉運
使(以通/鑑修)
　解題曰鎮海節度見至德元年江南西道節度解題
是歳蝗大饑(以通/鑑修)
唐德宗皇帝貞元元年春正月丁酉朔改元(以新舊/紀修)
　解題曰宋庠紀年通譜李泌云元嘉麟德寳應多以
　年號為厯陛下即位用貞元厯年號貞元而用貞元
　厯則相應矣皇朝之盛無若貞觀開元各取一字以
　明則效遂用之
癸丑贈顔真卿司徒諡文忠(以舊紀/通鑑修)帝欲用吉州長史
盧把為饒州刺史給事中袁高補闕陳京等諌壬戌以
把為澧州别駕尋卒(以舊/紀修)
　解題曰按新舊史列傳張獻恭檢校吏部尚書盧把
　移饒州刺史袁髙論其不可獻恭入對言高所奏至
　當帝不答復前曰高是陛下一良臣望特優異上遂
　不徙把世咨其不撓餘見通鑑
三月丁未李希烈陷鄧州(以新舊/紀修)夏六月朱滔卒涿州
刺史劉怦自稱幽州盧龍留後(以吕祖謙/標目修)辛夘劒南西
川節度使張延賞為中書侍郎同平章事金吾衛大將
軍韋臯為西川節度使(以新舊/紀修)秋七月陜虢兵馬使達
奚抱暉殺節度使張勸辛丑以李泌為都防禦觀察水
陸運使平之(以舊/紀修)
　解題曰陜虢節度見大厯元年東畿解題
壬子以劉怦為節度使(以通/鑑修)大旱(通鑑/)八月甲戌李懐
光伏誅(新紀/)馬燧為侍中(新紀/)張延賞罷(新紀/)九月劉
從一罷(以新/紀修)劉怦請以其子濟權知幽州軍府事怦卒
以濟為節度使(以舊/紀修)
唐德宗皇帝貞元二年春正月壬寅盧翰罷吏部侍郎
劉滋為散騎常侍給事中崔造中書舍人齊映同平章
事(以新舊/紀修)崔造奏罷水陸運使度支廵院江淮轉運
等諸道租賦委觀察使刺史(以吕祖謙/標目修)
　解題曰胡寅曰財賦出於縣而總於州使觀察刺史
　任貢賦之責何患乎不辦而多張使名衆建官吏若
　非委以聚斂則安所用哉利聚于上怨興于下其弊
　不可勝言造所建明非特當時可行後世固可行也
　顧革弊之初事難遽集四相在内未必恊謀韓滉力
　行沮止故造不能獨濟耳事見通鑑
宰相分判六曹(以通鑑/目録修)夏四月丙寅李希烈伏誅甲申
以淮西衙將陳仙竒為節度使(以吕祖謙/標目修)秋七月淮西
兵馬使呉少誠殺陳仙竒自為留後(以吕祖謙/標目修)八月丙
戌吐蕃寇邠寧涇隴四州(以新紀/通鑑修)九月吐蕃寇好畤李
晟遣兵敗之(以新紀/通鑑修)
　解題曰好畤醴州縣
冬十一月甲午立淑妃王氏為皇后丁酉崩(以新/紀修)辛丑
吐蕃陷鹽州(新紀/)十二月丁巳以韓滉兼度支諸道鹽
鐵轉運等使(以吕祖謙/標目修)吐蕃陷夏州(新紀/)庚申崔造罷
(以新/紀修)是歳李勉罷(以新舊史/列傳修)
　解題曰按新史紀表勉罷相皆失書惟列傳云居相
　二歳辭位以太子太師罷故書於此
唐德宗皇帝貞元三年春正月壬寅左僕射張延賞同
平章事壬子劉滋罷齊映貶䕫州刺史兵部侍郎栁渾
同平章事(以新舊/紀修)韋臯招南詔(以吕祖謙/標目修)二月戊寅韓
滉卒分浙江東西道為三以果州刺史白志貞為浙西
觀察使(以吕祖謙/標目修)三月丁未以李晟為太尉中書令罷
其兵(以吕祖謙/標目修)夏五月丁亥以渾瑊為吐蕃會盟使(以/舊)
(紀/修)閏月庚申省州縣官尋復之(以通鑑/列傳修)辛未吐蕃刼盟
于平凉(以吕祖謙/標目修)六月馬燧為司徒罷其兵(以新舊/紀修)李
泌為中書侍郎同平章事泌請罷宰相分判六曹從之
(以新舊/紀修)復鹽夏二州(以通/鑑修)秋七月遣使勾檢兩税(以吕/祖謙)
(標目/修)張延賞卒(以舊/紀修)
　解題曰按舊史列傳延賞與栁渾同列延賞怙權矜
　已而嫉渾守正俾其所厚謂渾曰相公舊德但節言
　於廟堂則重位可久渾曰為我謝張公渾頭可斷舌
　不可禁也自是為其所擠餘見通鑑胡寅曰此林甫
　之所以待陳希烈盧把之所以待闗播者也而延賞
　亦以此施之栁渾何哉
李泌議復府兵請募戍卒屯田京西(以朱熹/綱目修)
　解題曰李燾曰戍卒因屯田致富則安於其土不復
　思歸舊制三年而代及期將滿下令有願留者即以
　所開田為永業家人願來者聽遣之據應募之數移
　報本道河朔諸帥得免更代之煩亦喜聞矣不過數
　畨則戍卒皆土著乃悉以府兵之法理之變闗中之
　疲弊為富强此易成也夫不復府兵則已如欲復之
　舍此䇿安出乎使張說少有智慮此䇿必行於開元
　矣開元可行而不行貞元將行而復廢此願治者所
　為太息也餘見通鑑及貞觀十年府兵解題
八月辛巳朔日有食之(新紀/)己丑栁渾罷(新紀/)帝欲廢
太子李泌救之(以吕祖謙/標目修)
　解題曰德宗之答李泌謂此朕家事非他人所預而
　泌以為天子以四海為家則莫非家事可謂大臣之
　言矣狄仁傑之對武后曰王者以四海為家四海之
　内孰非臣妾何者不為陛下家事仁傑之言泌有取
　云爾乃若李勣之答髙宗李林甫之語宦人彼不學
　之人何足以語此餘見通鑑
戊申吐蕃寇隴州(以新紀/通鑑修)九月李泌請罷貢獻歳供宫
中錢百萬緡(以吕祖謙/標目修)囬紇和親(以吕祖謙/標目修)吐蕃陷涇
州連雲堡冬十月甲申寇豐義城乙酉寇長武城城故
原州而屯之(以新紀/通鑑修)
　解題曰寧州彭陽縣本隋豐義城寰宇記長武城在
　邠州宜禄縣西五十里郭子儀置兵備西戎舊史列
　傳李懐光頻歳城長武城據原首臨涇水俯瞰通道
　吐蕃不敢南侵
唐德宗皇帝貞元四年春正月増京官俸(以通/鑑修)夏四月
乙未改殿前射生軍曰左右神威軍與左右羽林龍武
神武神䇿為十軍(以吕祖謙/標目修)南詔内附(以通/鑑修)五月吐蕃
寇涇邠寧慶鄜五州(新紀/)六月封子為王(以新/紀修)徴處士
陽城為諫議大夫(以舊/紀修)秋七月邠寧軍亂都虞候楊朝
晟敗之(新紀/)九月罷勾檢兩稅(以吕祖謙/標目修)冬十月戊子
囬紇可汗來迎咸安公主請改號回鶻(以吕祖謙/標目修)吐蕃
寇西川韋臯遣兵破之(以通/鑑修)册回鶻長壽天親可汗(以/通)
(鑑/修)十一月以壽廬豪都團練使張建封為徐泗豪節度
使(以吕祖謙/標目修)
　解題曰按地理志元和郡縣志濠初作豪元和三年
　改(彭晁杜亭記碑隂載武德間州印豪字不從水/元和二年刺史崔中始請依舊以濠水為州名)又
　按方鎮表建中置徐海沂密都團練觀察使興元元
　年廢是年復置徐泗豪節度使貞元廢未幾置泗豪
　觀察使徐州領本州留後元和二年廢觀察使置武
　寧節度領徐泗濠四年増領宿州長慶宿𨽻淮南大
　和復領宿咸通三年罷節度使置徐州團練防禦使
　𨽻兖海又置宿泗都團練觀察使四年罷防禦使濠
　州𨽻淮南五年置徐泗團練觀察處置使十年置徐
　泗節度使是年復置都團練防禦使增領濠宿十一
　年置徐泗觀察使尋號感化軍節度乾符二年罷領
　泗州天復二年罷節度
横海節度使程日華卒其子懐直自為留後(以通/鑑修)是歳
京師地震二十(新紀/)
唐德宗皇帝貞元五年春正月甲辰朔日有食之(新紀/)
二月程懐直請分置景州廷授刺史帝嘉其忠以為横
海留後(以新史/傳修)
　解題曰按新史傳懐直使參軍李宇入朝願於東光
　景城二縣置景州且請刺史河朔刺史不廷授幾三
　十年帝嘉其忠以徐申為刺史昇横海軍為節度使
　其後横海節度使烏重胤請以支郡兵馬並令刺史
　領之蓋本於懷直也餘見元和十四年支郡兵馬解
　題
庚子大理卿董晉為門下侍郎御史大夫竇參為中書
侍郎同平章事(以新舊/紀修)三月甲辰李泌薨(新紀/)
　解題曰宋祁賛曰泌之為人也異哉其謀事近忠其
　輕去近髙其自全近智卒而建上宰近立功名者肅
　宗時泌於獻納為不少又佐代宗收兩京猶不見録
　寧二主不以宰相器之耶德宗晚好鬼神事乃獲用
　蓋以怪自置而為之助也則知當時議者切而不與
　有為而然至勸帝先事范陽明太子無罪亦不可誣
　也
冬十月韋臯遣將破吐蕃克嶲州(以通/鑑修)十二月回鶻天
親可汗死戊寅册其子為忠貞可汗尋為其弟所弑(以/朱)
(熹綱/目修)是歳以吳少誠為節度使(新舊列/傳修)
　解題曰通鑑不書闕也
唐德宗皇帝貞元六年春迎佛骨于岐山(以通/鑑修)夏吐蕃
陷北庭安西亦陷(以吕祖謙/標目修)秋八月辛丑殺太子妃蕭
氏(以新/紀修)
　解題曰按新史列傳郜國公主貞元四年以厭蠱廢
　六年薨子位坐為蠱祝囚端州佩儒偲囚房州前生
　子駙馬都尉裴液囚錦州主女為皇太子妃帝畏妃
　怨望將殺之未發㑹主薨太子属疾乃殺妃以厭災
是歲程懷直為節度使(以新史/列傳修)
唐德宗皇帝貞元七年春二月遣使册回鶻奉誠可汗
(以通/鑑修)三月癸未張孝忠卒秋七月戊寅以其子定州刺
史茂昭為義武留後(以通/鑑修)八月丙午陸贄解翰林學士
為兵部侍郎(以通/鑑修)
　解題曰胡寅曰贄自李泌相後不復諫說豈帝訪問
　之遺歟抑推尊長源而然也以吾度之正謂長源周
　旋二帝間已為後進嫌有争材競能之意耳或問贄
　何如人也曰孟子所謂有安社稷臣以安社稷為恱
　者歟不然道合則留不合則去乃天民矣事見通鑑
唐德宗皇帝貞元八年春三月庚午劉𤣥佐卒夏四月
其子士寧自稱宣武留後尋以為節度使(以新紀/通鑑修)殺諫
議大夫知制誥呉通𤣥乙未貶竇參為彬州别駕左丞
趙憬兵部侍郎陸贄為中書侍郎同平章事(以新舊/紀修)壬
子吐蕃寇靈州(通鑑/)五月陸贄請䑓省長官舉其屬從
之尋復止(以吕祖謙/標目修)癸酉李納卒其子師古自稱平盧
留後尋以為節度使(以新紀/通鑑修)六月吐蕃寇涇州(舊紀/)秋
七月己未司農少卿裴延齡判度支(以吕祖謙/標目修)大水(以/通)
(鑑/修)冬十一月壬子朔日有食之(以新舊/紀修)十二月神䇿大
將軍柏良器左遷右領軍軍政始專掌於宦官(以吕祖謙/標目修)
唐德宗皇帝貞元九年春正月癸夘初稅茶(以吕祖謙/標目修)
二月甲寅以張茂昭為節度使(以通/鑑修)辛酉城鹽州(以通/鑑修)
　解題曰按後梁實錄乾化元年降鹽州刺史髙行存
　其下云鹽州與吐蕃党項犬牙相接又烏池鹽鹺之
　利戎羌意未甞息唐建中初為吐蕃所陷由是銀夏
　寧延洎於靈武歲以河南河東山南淮南青徐江浙
　等道兵士不啻四萬分䕶其地謂之防秋貞元九年
　命渾瑊總兵三萬復取其地邊患遂止事見通鑑
三月貶竇參驩州司馬尋殺之(以吕祖謙/標目修)
　解題曰按陸贄奏議希顔宣進止竇參結朕左右兼
　有隂謀皆有憑據事不曖昧只縁連及處多不可推
　按卿等宜更商量若恐事體不稳即且流貶向絶逺
　惡處竇申竇榮李則之首未同惡冝便商量處置其
　竇參等所有朋黨親密並不可容在側近可便條流
　盡發遣向僻逺無兵馬處蓋唐朋黨之名始於太宗
　疑魏徴阿黨繼以肅宗疑李峴德宗指竇參迄憲宗
　而牢不可解矣餘見通鑑
夏五月甲辰義成節度使賈耽為右僕射右丞盧邁同
平章事(以新舊/紀修)
　解題曰義成節度使見乾元二年汴滑節度使解題
韋臯平吐蕃五十餘堡(以舊/紀修)丙午董晉罷(新紀/)裴延齡
為户部侍郎判度支(以舊/紀修)秋七月令宰相旬更秉筆未
幾日易之(以吕祖謙/標目修)八月庚戌西平忠武王李晟薨(以/通)
(鑑/修)
　解題曰蘓軾賛曰以吾觀西平王提孤軍自北方赴
　行在走懐光斬朱泚如反掌及其後帥鳳翔與隴右
　瞰河湟兵益振謀既臧終不能取尋常堕賊計困平
　涼卒罷兵仆三將誰之咎在廟堂斬馬劔誅延賞為
　葅醢不足償覽遺像涕泗滂
冬十二月乙夘宣武軍將李萬榮逐劉士寧自稱留後
(以新舊/紀修)陸贄奏均節財賦六條(以通/鑑修)
　解題曰范祖禹曰穀帛出於民而官不可為也錢出
　於官而民不可為也取其所有而予其所無則上下
　皆濟矣是故以穀帛為賦則民不得不耕織以奉公
　上此駈之於農桑也如不取其所有而取其所無則
　民之所有棄之必賤矣官之所無收之必貴矣穀帛
　輕則民為之者少錢重則物甚賤者多是以利壅於
　上民困於下至於田野荒杼軸空由取其所無故也
　然則以錢為賦官豈得其利乎為法者必使民去末
　而反本則富國之道也事見通鑑
唐德宗皇帝貞元十年春正月壬辰南詔大破吐蕃來
獻㨗夏六月南詔王遣其弟入貢遣使賜之印(以新舊/紀修)
　解題曰胡寅曰李泌力勸德宗與回紇和親而詔雲
　南大食天竺以分吐蕃之勢於是韋臯遣使要結累
　年而異牟尋棄吐蕃向中國此後吐蕃為邊患益稀
　豈非其國盛衰自有數耶然後數十年唐之禍不起
　於吐蕃而起於雲南以此知中國當自治以為强而
　外夷之離合非所計也事見通鑑
秋八月西原蠻陷欽横潯貴四州(以新舊/紀修)冬十一月壬
申陸贄上書論裴延齡罪十二月壬戌罷(以通/鑑修)
唐德宗皇帝貞元十一年夏四月壬戌貶太子賓客陸
贄為忠州别駕帝意不測陽城率諫官上疏論裴延齡
明贄無罪(以通/鑑修)
　解題曰事見通鑑蘓轍曰贄始事德宗從之出奔而
　與之反國彌縫其闗而濟其危亡比其老也功業定
　矣而卒斃於裴延齡之手何也贄以有常之德而事
　德宗之無常以巫醫之明而治無常之疾是以承其
　羞耳帝初好名而貪功河朔三畔父子相襲帝將以
　力勝之田恱驚疑而起朱滔王武俊和之帝使馬燧
　李抱真往迎其鋒復使李晟出禁衛之兵李懷光舉
　朔方之衆萃於魏郊而李希烈乗間而起兵連禍結
　常賦所不能贍於是為之抽貫筭間假貸商賈闗中
　已亂而帝不知也贄曰今為禍亂之首者獨四五凶
　人而已其間必有旁遭詿誤内蓄危疑而計不能止
　者而况於脅從之黨乎陛下若能招懐以禮悔禍以
　誠使來者必安安者必久人知獲免則誰為惡者帝
　忽其言而不用而涇原之變起倉皇避寇半年而歸
　帝亦老而厭兵矣於是一切以姑息養蕃鎮凡節度
　使將佐之得士心者皆就命留後雖以簒奪請命者
　亦如之宣武劉士寧以暴慢失衆贄曰萬榮搆亂之
　日諸郡守將固非其同謀也一城士衆亦未必皆其
　黨也方成敗逆順之勢交戰於中其肯捐軀與之同
　惡乎今若選命賢將降詔軍中奬萬榮撫定之功别
　加寵任褒將士輯睦之義例賜恩賞使衆知保安則
　誰肯復助其亂萬榮縱欲䟦扈勢亦無所至矣帝方
　茍安無事竟亦不許由此觀之帝持無常之心故前
　勇而後怯贄持有常之心故勇怯各得其當君臣之
　間異同至此雖欲上下相保不可得矣
回鶻奉誠可汗死其相骨咄禄立五月册為懷信可汗
(以朱熹/綱目修)以李萬榮為節度使(以通/鑑修)秋七月丙寅陽城左
遷國子司業(以列傳/通鑑修)八月辛亥北平莊武王馬燧薨(以/舊)
(紀通/鑑修)
　解題曰宋祁賛曰唐史臣稱燧沈雄忠力常先計後
　戰每戰親令於衆無不感慨用命鬪必决死未嘗折北
　名蓋一時然力能得田恱而不取虜不可信而決信
　之故河北三盜卒不臣平凉大臣奔辱燧之罪也
唐德宗皇帝貞元十二年春正月加方鎮中書令同平
章事及檢校官(以通鑑/舊紀修)三月癸巳朔以閑廐宫苑使李
齊運為禮部尚書裴延齡為户部尚書每宰相對罷則
齊運次進(以吕祖謙/標目修)
　解題曰按新史列傳德宗臨御久益不假備宰相自
　竇參陸贄斥罷中書取充位白居易張平叔户部侍
　郎判度支制坐而决事丞相以下不過四五而主計
　之臣在焉蘓軾曰以此知唐制主計蓋坐而論事也
　不知四五者悉何人事見通鑑
夏四月庚午田緒卒其子魏博節度副大使季安自稱
留後(以新/紀修)六月乙未以監句當左右神䇿竇瑒瑒霍仙
鳴為䕶軍中尉(以吕祖謙/標目修)
　解題曰按舊史宦官傳李輔國從幸靈武程元振翼
　衛代宗怙寵邀君至守三公封王爵干預國政亦未
　全握兵權代宗時子儀北伐親王東討遂特立觀軍
　容宣尉使令魚朝恩為之然自有統帥亦監領而已
　德宗以禁軍委白志貞志貞多納豪門賂補為軍士
　取其傭直身無在軍者涇師之亂帝詔禁軍無至者
　唯竇文瑒霍仙鳴諸宦者及親王左右從行志貞貶
　官左右禁旅悉委文瑒主之從幸山南兩軍漸集還
　京頗忌宿將凡握兵多者悉罷之文瑒仙鳴分統焉
　貞元十二年以文瑒仙鳴為左右神䇿䕶軍中尉内
　謁者監焦希望右神威軍使張尚進為左右神䇿中
　䕶軍(此二句畧櫽/括則本文)自是神䇿親軍之權全歸於宦者
　矣竇霍之權震於天下藩鎮節將多出禁軍䑓省清
　要時出其門餘見通鑑(葉夢得曰神䇿兵始奪魚朝/恩德宗親見其患至用崔祐)
　(甫謀以白志貞代王駕鸛僅能得之而復以俾竇文/瑒蓋朝恩之盛由肅代德宗未必得其心而文瑒積)
　(累之漸皆自我始故/昵其私而弗悟也)
李萬榮子兵馬使迺自稱宣武兵馬使秋七月乙未以
東都留守董晉為節度使丙申萬榮卒迺伏誅(以新紀/通鑑修)
八月己未朔日有食之(以通鑑/目録修)以田季安為節度使(以/通)
(鑑/修)趙憬薨(以新/紀修)九月丙午裴延齡卒(以通/鑑修)冬十月甲戌
諌議大夫崔損給事中趙崇儒同平章事(以新舊/紀修)十一
月乙未以右補闕韋渠牟為諌議大夫(以通/鑑修)
唐德宗皇帝貞元十三年秋九月乙丑盧邁罷(新紀/)冬
十二月張建封入朝諌宫市弗聽(以吕祖謙/標目修)
唐德宗皇帝貞元十四年夏閏五月辛酉長武城軍亂
逐其使韓全義(新紀/)秋七月壬申趙崇儒罷工部侍郎
鄭餘慶為中書侍郎同平章事(以新/紀修)八月初置神䇿統
軍(以通/鑑修)九月吳少誠侵壽州(以通/鑑修)己巳貶陽城為刺史
(以朱熹/綱目修)
唐德宗皇帝貞元十五年春二月丁丑宣武軍節度使
董晉薨乙酉宣武軍亂殺其行軍司馬陸長源等宋州
刺史劉全諒自稱留後(以新紀/通鑑修)以常州刺史李錡為浙
西觀察使諸道鹽鐵轉運使(以吕祖謙/標目修)己丑以劉全諒
為節度使(以通/鑑修)三月甲寅吳少誠陷唐州(以新/紀修)秋八月
乙未吳少誠寇陳許二州(以吕祖謙/標目修)九月庚戌劉全諒
卒兵馬使韓𢎞自稱宣武留後尋以為節度使(以新/紀修)丙
辰詔發十六道兵討吳少誠(以通/鑑修)冬十二月辛未咸寧
忠武王渾瑊薨(以舊/紀修)乙未諸道兵潰於小溵河(新紀/)
　解題曰小溵河在穎昌府郾城縣北
唐德宗皇帝貞元十六年春二月乙酉以夏綏節度使
韓全義為蔡州招討處置使(新紀/)
　解題曰夏綏節度使見開元八年朔方節度使解題
夏五月庚戌韓全義及吳少誠將戰于廣利原敗績(以/新)
(紀/修)
　解題曰竇苹音訓廣利城在溵水縣之南
壬子張建封卒其子愔自稱徐泗豪留後(以新舊/紀修)秋七
月吳少誠敗韓全義於五樓(以通/鑑修)
　解題曰竇苹音訓今商水東有五樓村
九月庚戌鄭餘慶貶郴州司馬庚申太常卿齊抗為中書侍
郎同平章事(新紀/)冬十月戊子赦吳少誠(以吕祖謙/標目修)
唐德宗皇帝貞元十七年春二月大雨雹己亥霜戊申
大雨雪震雹庚戌大雪雨雹夏五月壬戌朔日有食之
(以新舊/紀修)乙酉朔方邠寧慶節度使楊朝晟卒六月兵馬
使高固自稱知軍事(以新紀/通鑑修)浙西崔善貞論宫市進奉
鹽鐵之弊送李錡殺之(以通/鑑修)
　解題曰范祖禹曰德宗本惡崔善貞直言故使李錡
　甘心善貞之死非特以告錡也鉗天下之口而長姦
　臣之威實德宗殺之是朝廷殺諌者非錡殺告者也
　事見通鑑(崔偃曰髙祖信皇甫無逸斬皇甫希仁太/宗信房喬斬上變者天下是之明皇縳告)
　(者付安禄山德宗械崔善貞付/李錡則禍亂相仍顧不異哉)
己酉以髙固為節度使(以通/鑑修)丁巳王武俊卒其子成德
節度副大使士貞自稱留後秋七月辛巳以為節度使
(以新紀/通鑑修)己丑吐蕃陷麟州(通鑑/)九月韋臯大破吐蕃冬
十月庚子加臯中書令爵南康王(以通/鑑修)
唐德宗皇帝貞元十八年秋七月乙亥罷正衙奏事(新/紀)
唐德宗皇帝貞元十九年春三月壬子淮南節度使杜
佑檢校司空同平章事(以新/紀修)丁夘遷獻懿二祖於德明
興聖廟(以朱熹/綱目修)
　解題曰按新史禮樂志唐興以景帝為太祖而世近
　在三昭三穆之内至禘祫乃虛東向之位而太祖列
　於昭穆代宗祔𤣥宗肅宗而遷獻祖懿祖於夾室於
　是太祖居第一室禘祫得東向而獻懿不合食建中
　二年太學博士陳京請獻懿立别廟至禘祫則享禮
　儀使顔真卿議曰太祖居百代不遷之尊而禘祫之
　時暫居昭穆屈己以奉祖宗乃引蔡謨議以獻祖居
　東向而懿祖太祖以下左右為昭穆貞元十七年太
　常裴郁議以非是請下百寮議工部郎中張薦議與
　真卿同太子左庶子李嶸等七人曰獻懿二祖宜藏
　夾室以合祭法逺廟為祧而壇墠有禱則祭無禱則
　止之義吏部郎中栁冕等十二人曰周禮有先公之
　祧遷主藏於后稷之廟又有先王之祧其遷主藏於
　文武之廟今懿獻猶周先公也請築别廟以居之司
　勲員外裴樞曰建石室於寢園以藏神主至禘祫之
　歲則祭之考功貟外郎陳京同官尉仲子陵皆曰遷
　神主於德明興聖廟(李繪曰天寳元年詔追尊咎繇/為德明皇帝凉武昭王為興聖)
　(皇帝十年立廟欲遷獻懿祔此廟者陳/京建中二年奏議本意至此復申其説)京兆少尹韋
　武曰祫則獻祖東向禘則太祖東向十一年左司郎
　中陸淳曰議者多矣一曰復太祖之正位二曰並列
　昭穆而虚東向三曰祫則獻祖禘則太祖迭居東向
　而復正太祖之位為是然太祖復位則獻懿之主宜
　有所歸一曰藏諸夾室二曰置之别廟三曰遷於園
　寢四曰祔於興聖唯祔於興聖為是至十九年左僕
　射姚南仲等獻議五十七封付都省集議户部尚書
　王紹等五十五人請遷懿祖祔興聖廟議遂定由是
　太祖始復東向之位
乙亥司農卿李實兼京兆尹(以通/鑑修)秋七月己未齊抗罷
(新/紀)自正月不雨至是月甲戌始雨(以新/紀修)翰林待詔王伾
王叔文侍太子翰林學士韋執誼等與之交結(以吕祖謙/標目修)
　解題曰范祖禹曰古之教太子者必選天下之賢使
　與之共處左右前後皆正人也其後嗣猶或不能成
　德而小人之依德宗不能選賢以輔導東宫而惟使
　技藝博奕之人入侍豈不愚其子乎夫有十金之産
　者必欲其子守之有一命之爵者必欲其子繼之此
　常人之情也而况天下至大祖業至重可不求賢以
　傳其子而愚之乎詩曰其誰知之蓋亦勿思昔之人
　君疑賢者導其子之為非而不疑於小人因之不教
　其子者亦不思而已矣事見通鑑
冬閏十月崔損卒十二月太常卿髙郢為中書侍郎吏
部侍郎鄭珣瑜為門下侍郎同平章事(以新/紀修)貶監察御
史韓愈為陽山令(以通/鑑修)
　解題曰按新舊史韓愈之貶皆以為論宫市事方崧
　卿云李翺所作行狀但云為幸臣所惡皇甫湜神道
　碑亦止云闗中旱饑專政者惡之則非為宫市明矣
　公詩云或疑自上疏上疏豈其由是未必皆上疏之
　罪也又詩云伾文未揃崖州熾雖得赦宥常愁猜是
　其為叔文等所排明甚不知新舊史何以不取
唐德宗皇帝貞元二十年夏六月昭義節度使李長榮
卒兵馬使盧從史自立秋八月己未以為節度使(以吕/祖謙)
(標目/修)
　
　
　
　
　
　大事記續編卷六十一
