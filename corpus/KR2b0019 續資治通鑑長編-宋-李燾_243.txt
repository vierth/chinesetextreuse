
　續資治通鑑長編巻二百四十一
　　　　　　　　　　　　　宋　李燾　撰
　　神宗
熙寧五年十二月乙亥朔詔罷諸路上供科買以提舉
在京市易務言上供薦蓆黄蘆之類六十色凡百餘州
不勝科擾乞計錢數從本務召人承攬以便民也　詔
賜王韶御製攻守圖行軍環珠武經總要神武祕畧風
角集占四路戰守約束各一部仍令秦鳳路經畧司抄
錄
丙子詔曰荆湖溪洞中亡命之人今日以前罪無輕重
皆釋之如願居本處或欲歸本鄉各從其便如能自効
顯有勞績令章惇等保眀等第酬奬若敢創造事端扇
揺人户即捕斬以聞先是知辰州石鑑言昨被㫖同章
惇措置兩江蠻事嘗遣侍禁李資等多方以朝廷威徳
鐫諭諸蠻今資等言南江蠻人雖各有歸化之意而溪
洞多有向時亡命之人阻隔蠻情雖以曉諭許與放罪
尚慮懐疑扇惑别致中變故有是詔(李資事具六年正/月魏泰東軒錄云)
(越州僧願成客京師能為符籙禁咒時王雱㓜小夜啼/用成咒而止雱雖徳之然性靳嗇㑹章惇察訪荆湖南)
(北二路朝廷有意經畧溪洞或云蠻人行南法畏符籙/雱即薦成于章章至辰州先遣張裕李質入夷中及成)
(等入南江受降欵裕等至洞而穢亂蠻婦蠻酋田元猛/等不勝其憤盡縛來使刳斮于柱次至成摶頰求哀元)
(猛素事佛乃不殺裸而遣之願成不以為恥乃更乘大/馬擁斧以自從稱察訪大師猶以入洞之勞得紫衣師)
(號此可考/李資事)　詔差官檢視陜西武備從知華州吕大防
請也大防因山崩陳私憂者三過計者一以為三路京
東人情剽悍最宜先慮緣邊則有城池兵械可恃之具
而内郡武備素隳將帥多未選擇乞精揀三路京東守
臣宻付方畧姑令以備邊界為名講論守禦之策若政
事稍渉撓動人情者一切緩之以竢他日庶使姦猾好
亂之人無所窺伺萬一有不虞則吾亦有以待之也
丁丑詔以知太原府劉庠所根括忻麟州寧化軍可耕
地招置弓箭手
戊寅詔崇奉聖祖及祖宗陵寢神御寺院宫觀免納役
錢　編修三司令勅所言伏見齋醮式有温成皇后張
皇后秦晉國夫人周太祖世宗梁王宣懿皇后柴太后
等忌日齋祭朝廷已為周立後奉祭享不絶而温成皇
后於禮不當有忌乞並廢罷上曰温成皇后仁宗朝所
行日月未逺朕所不忍王安石等對曰嘉祐中諫官楊
畋以久雨隂沴言宗廟之禮恐有未順且言城南立温
成廟四時諏日祭奠以待制舍人攝事牲幣裸獻登歌
設樂並同太廟之禮葢當時有司失於講求畧無典據
昔商宗遭變飭已思咎祖已訓以典祀無豐于昵况以
嬖寵列於秩祀非所以享天心奉祖宗之意也遂改温
成廟為祠殿嵗時遣宫臣行事薦以常饌其忌日齋祭
在典禮無聞宜如令敇所陳罷去從之
己夘河北京東路提舉鹽稅水部郎中王伯瑜為司門
郎中再任以嵗課増羡也(鹽稅司事/始當考)　河州歸順蕃部
首領楞占訥芝為右侍禁充結河一帶蕃部巡檢　太
常丞樞宻院檢詳刑房文字劉奉世為集賢校理以上
批奉世自擢置樞掾奉職不茍故也　王安石白上曽
孝寛等體量河東團保甲散馬至忻州適㑹教義勇千
五百人作三畨召見諭以朝廷所立法無一人不忻然
乞如此施行又言河東人至以團保甲散馬謳歌古人
以謳歌察民情所在而鼓舞之樂所為作也上曰人情
好兵安石曰人情大抵好勝先王能養其勝氣故可以
使之征伐上曰河東人惜財物不憚征役可使安石曰
義可以使君子利可以使小人陛下誠操義利之權而
施之不失其當賢若孔子不肖如盜跖皆可使豈但河
東人也安石又嘗為上言呉審禮巡按保甲上畨還言
上畨人多願留其較藝獲賞厚人極歆豔習武技至忘
寢食上悅曰制法當使人樂趨而競奮太祖因諸營戰
勝有功乃令各營升俸廩此人所以樂戰也今虎翼定
奉錢五百人何所勸安石曰廼者非但兵也至於士大
夫亦各自計資級資級所當得不以為恩若稍稽留便
生觖望及陛下稍分别才否陟黜不復盡用資序士大
夫乃粗知有勸(此據兵志第二巻増入志無年月神宗/寶訓係之五年且云安石為上言非呉)
(審禮所奏也今附曽孝寛言/河東人悅團保甲散馬後)
庚辰右諫議大夫沈立等上新修審官西院敇十巻詔
賜銀絹有差
壬午前禮部尚書平章事集賢殿大學士陳升之除檢
校太傅同平章事樞宻使大敇繫銜文彦博下遣内侍
齎詔往賜仍趣令赴闕(要錄樞宻使下有初上問王安/石何以處升之安石曰非臣所)
(敢預固問之固辭上曰與郡可乎安石曰升之以/人望亦可驅使顧陛下御之如何耳恐不當與郡)王安
石言麟府兵可省今内地人習兵足恃極邊又有堅城
即雖兵少西人無敢犯之理上恐兵少西人侵宼民不
安居安石曰與弱國通和厚與之財物乃更不免其侵
宼又不徹備即與和何補但有侵宼即急切與之理㑹
彼自不敢兵法以為無所不備即無所不寡能有所不
備者知敵之情故也今不料敵情即豈免無所不備今
日之事麟府不須厚為兵備於無事時省兵以紓民愛
惜財榖以實邊乃所以待有事也臣愚以為西事但應
接不失計即雖元昊復生尚無能為何况如今秉常孱
弱上曰慶厯中麟府不過萬人今乃二萬人誠可省但
得城寨堅完即可無虞安石曰要城寨堅完此豈難事
但令沿邊將吏知朝廷詔令常惕懼不敢茍且即城寨
自然堅完
乙酉詔廢河東太原監選本監可披甲馬募義勇願養
馬者給之如開封府界保甲例以户下稅糴折充草粟
不足即通折别户仍許裏私收折脚價錢如義勇願自
買馬及以私馬印入官者亦如府界給價錢其養馬之
數毋過本監舊額馬不可給義勇者以給下軍及馬舖
其孳息牝牡就便以給河北監牧仍以緣邊次邊空閑
牧地招置弓箭手見佃牧地人願充弓箭手者聽其餘
地所收租撥入轉運司從河東路經畧監牧使劉庠請
也
丁亥司封員外郎直史館蔡延慶為天章閣待制秦鳳
等路都轉運使馮京初欲用劉瑾王安石曰百司方頼
瑾提舉未宜差出王珪言延慶可用安石亦稱之且曰
延慶嘗修注宜與待制上從之　判秦州宣徽南院使
檢校太尉吕公弼判河陽王韶取熙河公弼以本路帥
遷檢校太尉公弼自言無功不敢受不聽㑹疾作求内
徙故有是命尋改為西太一宫使(西太一使在/眀年二月)　權秦
鳳等路轉運使司封郎中直集賢院張詵直龍圖閣知
秦州　詔熙河路都巡檢三員各差軍馬千人徃根括
緣邊州軍不該歸業逃田招弓箭手　知太原府劉庠
言夏國與董戬結親上曰外夷合從亦可慮王安石曰
但當修政刑令中國安强外夷合從非所憂上曰孟子
言小固不可以敵大合從則大大則難制安石曰孟子
所謂小固不可以敵大者謂地醜徳齊者言之故齊以
一服八則不能若克修其政刑則王不待大故曰以齊
王猶反手也湯以七十里文王以百里豈復計小大又
為上言唐兩戎合從犯中國郭子儀以一言伐其交陛
下能用郭子儀之徒為將帥則外夷之交固可伐而離
之也上曰郭子儀豈易得安石曰有天下之大所患者
非子儀之徒難得也要分别君子小人而已又為上言
曹操與袁紹相抗紹地大兵衆操寡弱自不敢保勝紹
然荀彧逆知操必勝紹者以操眀勝紹機勝紹決勝紹
故也既而安石又白上王中正言郢城嘉卜力足敵董
戬董戬與夏人結昏欲以兵援送借道於嘉卜界内嘉
卜以為夏董交昏即我孤立於兩間素與董戬為讐必
被攻襲眀告夏人如此我必歸漢亦遣人至王韶處王
韶未敢許納臣以為宜令韶相度事機以利害諭董戬
令絶昏宜聽因可以施徳於嘉卜收異時之用上以為
然文彦博請召王中正問状乃行下許之(日錄載此事/於十二月二)
(十五日/今附見)
己丑知太平州翰林侍讀學士給事中張瓌奪一官坐
三舉官不當也(四年九月壬辰嘗/坐舉官不當奪官)　御史盛陶言兵部
員外郎判流内銓李復圭昨守慶州驕衆輕敵以敗國
事初西人領衆號十萬築納斡堡復圭合漢蕃兵纔三
千士非素練勞逸又不敵而復圭輕脫迫遣偏將李信
劉甫种詠等連夕出兵信等告以大兵未聚衆寡不敵
復圭威以節制親畫陣圖以授之信等不獲已進兵遇
敵即潰殺傷極多復圭急於自解即拘信等於寧州抽
取經畧司節制文字獄官希㫖囘䕶主帥專劾信等復
圭又誣之以違節制以此詠死獄中斬信與甫而流配
郭貴等寃魂怨骨銜恨無窮始復圭敗事恍惚謬欲以
刼掠之功為幸免之計復出兵印州堡夜入西界蘭浪
和市刼掠老小數百増飾事状論功告㨗朝廷為之賞
林廣姚兕趙餘慶等又遣兵夜襲金湯㑹西人已去所
殺惟老小一二百人大斂邊怨己而全無斥堠致羣醜
嘯聚有酬賽之心隣路城堡皆警備待敵而復圭庸騃
自如賊兵已圍大順諸壘方稍追集邠寧等兵處置乖
方故陷郭慶衛慶宗于業樂陷髙敏于榆林慶之属羌
蕩滅無幾正兵義勇死傷不可勝數寘之典法萬死猶
輕朝廷全其首領止令安置議者至今惜之陛下寛赦
聽還近職使復圭稍知亷恥當俯伏引咎以謝生死肉
骨之恵乃敢具奏乞賞打刼蕃部時麾下偏禆文過飾
非僥倖萬一以夜襲為晝戰謂敗卒為勝兵又有言不
能要結中人以致怨謗交作公然傳播玷累上徳豈典
刑獨行於李信劉甫而能廢於復圭乎乞寘之散地以
協公議上語陶曰卿知李信劉甫所受劍否即復圭當
受陶曰陛下不誅復圭今日思之不能無悔復圭在朝
又將謀帥臣恐陛下後日之悔有甚於今日上曰朕向
者不知今日盡知之自有處置乃詔永興軍路提㸃刑
獄周良孺根究以聞陶又言復圭罪状眀白乞先罷復
圭判流内銓然後令良孺與知慶州楚建中同根究從
之(元祐史官既於五年十二月己丑書盛陶疏又於六/年四月乙未書之其疏則同但文稍詳耳朱史削己)
(丑所書并書于乙未日且刪去上語上語安可刪去也/葢王安石主李復圭故史官私為安石諱耳今復存之)
(陶疏則但/存其一)先是復圭酬奬將官李克忠金湯戰功樞宻
院言金湯之役復圭盡取趙餘慶所得首級繫之克忠
其自洛河川歸慶州克忠兵又中道為敵衝斷有當時
轉運使孫坦體量状及知延州郭逵奏具在上怒復圭
詐妄王安石獨眀其不然曰復圭雖得罪克忠等功自
當賞上曰餘人已賞之矣克忠乃别坐罪安石曰案復
圭劄子論一行將官等不為克忠一人就令克忠一人
有罪罪自論罪功自論功陛下斷克忠罪太重克忠不
合取蕃部甲原情固與取玉帛子女入已不同克忠所
以獲罪太重者正坐平時人浸潤復圭以為阿黨克忠
克忠無能又作過壊邊事故常含怒以待之適㑹事發
故特被重斷且陛下為人浸潤游說所誤非但此一事
如王廣淵慶州兵變廣淵撫定有功乃降兩官如种診
得朝㫖令通消息與西人議和惟不合擅牒韋州原情
有何深罪乃追一官又追奪候二年與閤門副使指揮
始時衆議紛然深咎种診以為當令分析者疑此事出
於廣淵故也及分析到畧不干廣淵事陛下以人言衆
遂行遣种診如此論者謂种診緣貪功故累國體臣愚
以為妨功慢命即不可容若趣赴政令務成事功縱有
過失豈可深罪上曰當時方欲與西人議和种診遽牒
去恐西人因此更旅拒安石曰臣愚以為若中國自修
政事西人和與不和非所議縱度時宜欲與之和何患
西人旅拒陛下斷王廣淵种診罪如此杜純親被㫖勘
王韶事陛下無故與轉一官固己非理及其奏報欺謾
皆杜純奏状内自見非因人媒孽糺摘然陛下遲疑令
候服闋日行遣臣力辨論然止於衝替而已不知陛下
謂种診之罪與杜純孰重原兩人之情孰為欲沮壊政
事上曰种診但欲了事耳有何罪安石曰如郭逵之罪
固不可與王廣淵同日而論王廣淵降兩官郭逵乃止
降一官上曰為宣徽使重故也安石曰宣徽使非郭逵
所有乃陛下所與兹為天官天官重則報禮亦宜重今
逵乃敢如此而陛下譴之止於如此何足以馭羣臣人
固有恥其君不如堯舜若撻于市者如此等人豈有肯
為不義煩陛下威怒如逵者乃曽盜官肉決杖豈可以
待有道君子之道待之惟知畏懼乃可驅使陛下以為
逵材亦可用故愛惜之不欲深責臣恐但長逵驕陵不
復為用安石言此大抵專為復圭道地也既而復圭乞
降御史所言分析上曰已委官體量虚實當自見安石
曰但劄與令分析若有理固陛下所欲聞若無理即復
圭更有上書不實之罪上乃許之其後安石又請以復
圭所分析事状送建中等上亦許之(安石辨李克忠功/罪日錄在十二月)
(初以盛陶章傳李復圭在二十三日今并書之盛陶再/論復圭實錄在二十三日以復圭分析送建中等據日)
(錄在眀年正月十/一日今亦并書之)
龍圖閣學士給事中李中師前知河南府時朝廷初令
民出錢免役中師率先諸州推行富弼告老家居中師
籍其户等令與富民均出錢希司農意指多取寛剩比
它處獨重洛人怨之中師頗厚結中人庚寅召入為羣
牧使先是河南北置監牧使分典國馬中師言養馬費
重請罷所置使而養馬於民不報其後卒廢南北兩監
牧罷使者上問王安石曰蔡挺得景思立書言入武勝
軍非因糧即大狼狽不知今有備否安石曰王韶約至
來秋乃舉事今蕃部既接續内附摩正無復能為縱少
遲亦無可虞之變上曰河州與蘭州相隣此可虞也安
石曰秉常必無能為但不侵迫彼國必不敢妄作上因
言夏人善戰安石曰夏國安能用兵但中國未修紀律
故爾如昨者慶州即可見老弱至多都無部分上曰此
非其精兵如魏太武驅老弱當敵非其所惜安石曰秉
常豈魏太武之比夏國來宼恃衆而已若能潰其老弱
精兵豈能獨留上曰夏國屢敗契丹安石曰契丹雖大
而無能以當元昊宜其敗上曰諒祚亦能敗契丹諒祚
為國主能以身先士衆犯矢石所以能率其衆勝契丹
上又曰中國亦未嘗能勝契丹安石曰勝契丹當有素
定計畧如陛下今日但憂契丹移口鋪與之計校巡馬
恐終無以勝契丹也
壬辰太子中允集賢校理同修起居注吕恵卿同檢正
中書五房公事　提舉淮南西路常平司言濠州鍾離
縣長安堰定逺縣楚漢泉二堰水利至博積年堙廢久
未完復乞依宿亳泗州例賜常平錢榖春初募人興修
詔轉運副使楊汲覆視如可興修即本司官提舉
乙未知制誥陳繹曽布並為翰林學士初吕恵卿既除
都檢正欲布罷職王安石固請留布曰得兩人協濟則
臣愚短庶幾寡過上許之及是又欲留布上曰學士職
任髙不可為宰属安石又請留布修中書條例上曰恵
卿吏文尤精宻不須留布也安石乃己　起居舍人史
館修撰兼樞宻都承㫖羣牧副使曽孝寛為龍圖閣待
制同羣牧使王安石始欲除孝寛知制誥上曰恐孝寛
作文字非所長故有是命太子中允集賢校理同修起
居注吕恵卿為右正言知制誥祕書丞集賢校理章惇
同修起居注　詔京西路差廂軍一千人永興秦鳳等
路二千人修築熙州南北闗及諸堡寨
丙申知亳州太常少卿孫琳罷理三司副使資序知眀
州太常少卿趙諴奪一官並勒停鎮安節度使知鄧州
李璋降授振武軍節度使知郢州俸給依初除例皆坐
舉李守蒙也(李守蒙事在閏七/月三日或并入彼)　右監門衞大將軍叔
蹤右千牛衞將軍叔呉各奪一官叔蹤坐誣告其弟叔
呉坐不告母而還出婢也　仁宗修儀楊氏卒贈賢妃
　王安石為上言三司節畧吕嘉問起請儀鸞司供内
中綵帛文字却奏云為礙吕嘉問起請乞指揮其意蓋
以内東門索綵帛作禁中上元而嘉問起請致妨闕欲
中傷嘉問且歸咎於中書立法此事不可不察也上笑
曰副使判官為誰曰王克臣晏知止上曰如何行遣安
石曰欲送吏人開封府勘斷副使判官具與上簿上從
之安石曰如此等事非陛下恭儉節用人臣豈敢如此
立法臣見陛下於殿上蓋氊尚御批減省以此知不肯
用上等匹帛縻費於結絡上曰本朝祖宗皆愛惜天物
不肯横費如此縻費欲何為漢文帝曰朕為天下守財
爾安石曰人主若能以堯舜之政澤天下之民雖竭天
下之力以奉乘輿不為過當守財之言非天下正理然
陛下聖心髙逺如紛華盛麗無可累心故安於儉節自
是盛徳足以率勵風俗此臣所以不敢不上體聖心也
丁酉詔留知府州折繼祖荒荘地候春首標撥與歸順
蕃部從經畧司之請也上問王安石曰見王中正否安
石曰見之問何言安石曰中正言熙河人情甚喜蕃酋
女子至連袂圍繞漢官踏歌言自今後無讐殺有買賣
快樂作得活計不被摩正來奪人口牛馬也上曰邊事
湏委付不可擾之王韶等不怕西邊事宜却怕東邊事
宜每得朝㫖或不應事機即人情疑沮安石曰熙州事
陛下一一應副無違不知更有何事致人情疑沮昨者
韶亦無說方克武勝人人望功賞乃有朝中人書報韶
將以城還摩正人情大叚疑沮王珪曰此必是聞吳充
奏乞以城還摩正事上曰由此觀之事皆在廟堂安石
曰事不在廟堂乃皆在聖心聖心辨君子小人情状分
眀不為邪說所蔽即無事不成天授陛下利勢自秦以
來未有如今日人民蕃庶内外無事天下四鄰一皆庸
愚疲弱無可儆之敵且又天錫陛下聰眀亦自秦漢以
來鮮及若每以道揆事了無不可為者尚書厯代所寶
以為大訓其言乃孔子孟子所取以證事言服四鄰必
先曰食哉惟時惇徳允元而難任人言兼弱攻昩必先
曰佑賢輔徳顯忠遂良聖心誠能佑賢輔徳顯忠遂良
惇徳允元而難任人雖有如冒頓之强敵亦非所恤也
安石又白上廟堂以文書往擾邊事未若置人朝夕與
之共事以沮害之此最所宜察凡付人以一方事必使
之能制衆以義制衆則必有不獲逞者人懐不獲逞之
心而内有沮害之臣為之應内外相合以沮害其事則
忠力之臣雖欲有為必不敢有為必不成矣上批李憲
特與磨勘於見寄禮賓副使上轉七資為洛苑副使仍
寄資(此據御集乃十二/月二十四日事)
己亥遼主遣髙州觀察使蕭瑜廣州防禦使王惟教其
母遣安東軍節度使耶律什太常卿史館修撰韓曄來
賀正旦　賜築州城部役都監楊從先等一十九人銀
絹有差　詔鼎澧州自今互差文臣　權河東轉運使
工部郎中孫坦屯田郎中通判河陽李師錫江南東路
轉運副使屯田郎中韓鐸各奪一官坐為陜西監司體
量所部使臣失實入慶州兵叛不能招安也(孫坦等奪/官㑹要云)
(坐不能招安慶州叛兵/與實錄不同今兩存之)　贈度支員外郎范祥秘書監
仍錄子若孫一人為太廟齋郎用秦鳳經畧使張詵議
也詵以祥嘗經制古渭寨時拓土臨洮自古渭始故請
褒之
壬寅詔鄜延經畧司應緣邊災傷城寨速體量賑濟仍
相度乗人力未至饑乏募闕食漢蕃人修近便城寨及
諸工役如支常平錢榖無得過二萬貫石　詔諸路屯
駐駐泊軍囘引見如有理訴許以軍頭司自陳如輙唐
突決訖降配虛妄者論如法即乞呈試武藝者凖此先
是軍士引對唐突諠譁上每優容之面諭管軍原其罪
仍令衞士勿擊至是始條約之
是月置鎮戎軍張義堡廢梓州永泰縣綿州西昌縣為
鎮
是嵗河北大蝗(舊紀有此六年四/月二十五日可考)宗室子賜名授官者
四十七人天下上户部主户一千四十九萬八千八百
六十九丁一千五百七十三萬四千一百九十七客户
四百五十九萬二千六百九十一丁六百一十三萬三
千六百五十五斷大辟三千七百九十二人
