書卷七十三
　　梁　　　　沈　　　　約　　　　　撰
　列傳第三十三
　　顔延之
顔延之字延年琅邪臨沂人也曽祖含右光祿大夫祖
約零陵太守父顯䕶軍司馬延之少孤貧居負郭室巷
甚陋好讀書無所不覽文章之美冠絶當時飲酒不䕶
細行年三十猶未婚妹適東莞劉憲之穆之子也穆之
既與延之通家又聞其美將仕之先欲相見延之不徃
也後將軍吳國内史劉栁以為行參軍因轉主簿豫章
公世子中軍行參軍義熙十二年髙祖北伐有宋公之
授府遣一使慶殊命參起居延之與同府王參軍俱奉
使至洛陽道中作詩二首文辭藻麗為謝晦傅亮所賞
宋國建奉常鄭鮮之舉為博士仍遷世子舍人髙祖受
命補太子舍人鴈門人周續之隠居廬山儒學著稱永
初中徴詣京師開館以居之髙祖親幸朝彦畢至延之
官列猶卑引升上席上使問續之三義續之雅仗辭辯
延之每折以簡要既連挫續之上又使還自敷釋言約
理暢莫不稱善徙尚書儀曹郎太子中舍人時尚書令
𫝊亮自以文義之美一時莫及延之負其才辭不為之
下亮甚疾焉廬陵王義真頗好辭義待接甚厚徐羡之
等疑延之為同異意甚不悦少帝即位以為正員郎兼
中書尋徙員外常侍出為始安太守領軍將軍謝晦謂
延之曰昔荀朂忌阮咸斥為始平郡今卿又為始安可
謂二始黄門郎殷景仁亦謂之曰所謂俗惡俊異世疵
文雅延之之郡道經汨潭為湘州刺史張紀祭屈原文
以致其意曰恭承帝命建旟舊楚訪懐沙之淵得捐佩
之浦弭節羅潭艤舟汨渚敬祭楚三閭大夫屈君之靈
蘭薰而摧玉貞則折物忌堅方人諱明潔曰若先生逢
辰之缺温風迨時飛霜急節嬴芈遘紛昭懷不端謀折
儀尚貞蔑椒蘭身絶郢闕迹遍湘干比物荃蓀連類龍
鸞聲溢金石志華日月如彼樹芬實頴實發望汨心欷
瞻羅思越藉用可塵昭忠難闕元嘉三年羡之等誅徴
為中書侍郎尋轉太子中庶子頃之領歩兵校尉賞遇
甚厚延之好酒疎誕不能斟酌當世見劉湛殷景仁専
當要任意有不平常云天下之務當與天下共之豈一
人之智所能獨了辭甚激揚每犯權要謂湛曰吾名噐
不升當由作卿家吏湛深恨焉言於彭城王義康出為
永嘉太守延之甚怨憤乃作五君詠以述竹林七賢山
濤王戎以貴顯被黜詠稽康曰鸞翮有時鎩龍性誰能
馴詠阮籍曰物故可不論塗窮能無慟詠阮咸曰屢薦
不入官一麾乃出守詠劉伶曰韜精日沉飲誰知非荒
宴此四句盖自序也湛及義康以其辭㫖不遜大怒時
延之已拜欲黜為逺郡太祖與義康詔曰降延之為小
邦不政有謂其在都邑豈動物情罪過彰著亦士庶共
悉直欲選代令思愆里閭猶復不悛當驅往東土乃至
難恕自可隨事錄治殷劉意咸無異也乃以光祿勲車
仲逺代之延之與仲逺世素不協屏居里巷不豫人間
者七載中書令王球名公子遺務事外延之慕焉球亦
愛其材情好甚欵延之居常罄匱球輙贍之晉恭思皇
后葬應湏百官湛之取義熙元年除身以延之兼持邑
吏送札延之醉投札於地曰顔延之未能事生焉能事
死間居無事為庭誥之文今刪其䌓辭存其正著於篇
曰庭誥者施於閨庭之内謂不逺也吾年居秋方慮先
草木故遽以未聞誥爾在庭若立履之方規鑒之明已
列通人之規不復續論今所載咸其素蓄本乎生靈而
致之心用夫選言務一不尚煩密而至於備議者盖以
網諸情非古語曰得鳥者羅之一目而一目之羅無時
得鳥矣此其積意之方道者識之公情者徳之私公通
可以使神明加嚮私塞不能令妻子移心是以昔之善
為士者必捐情反道合公屏私尋尺之身而以天地為
心數紀之夀常以金石為量觀夫古先垂戒長老餘論
雜用細制每以不朽見銘繕築末迹咸以可乆承志況
樹德立義収族長家而不思經逺乎曰身行不足遺之
後人欲求子孝必先慈將責弟悌務為友雖孝不待慈
而慈固植孝悌非期友而友亦立悌夫和之不備或應
以不和猶信不足焉必有不信儻知恩意相生情理相
出可使家有參柴人皆由損夫内居德本外夷民譽言
髙一世處之逾嘿噐重一時體之滋沖不以所能干衆
不以所長議物淵泰入道與天為人者士之上也若不
能遺聲欲人出已知柄在虚求不可校得敬慕謙通畏
避矜踞思廣監擇從其逺猷文理精出而言稱未達論
問宣茂而不以居身此其亞也若乃聞實之為貴以辯
畫所克見聲之取榮謂爭奪可獲言不出於户牖自以
為道義乆立才未信於僕妾而曰我有以過人於是感
茍鋭之志馳傾􁦠之望豈悟已挂有識之裁入修家之
誡乎記所云千人所指無病自死者也行近於此者吾
不願聞之矣凡有知能預有文論不練之庶士校之羣
言通才所歸前流所與焉得以成名乎若呻吟於牆室
之内喧囂於黨軰之間竊議以迷寡聞妲語以敵要説
是短筭所出而非長見所上適值尊朋臨座稠覽博論
而言不入於髙聼人見棄於衆視則慌若迷塗失偶黶
如深夜撤燭銜聲茹氣腆嘿而歸豈識向之夸慢祗足
以成今之沮喪邪此固少壯之廢爾其戒之夫以怨誹
為心者未有達無心救得喪多見誚耳此盖臧獲之為
豈識量之為事哉是以德聲令氣愈上每髙忿言懟譏
每下愈發有尚於君子者寧可不務勉邪雖曰恒人情
不能素盡故當以逺理勝之公笇除之豈可不務自異
而取䧟庸品乎富厚貧薄事之懸也以富厚之身親貧
薄之人非可以一時處然昔有守之無怨安之不悶者
盖有理存焉夫有富厚必有貧薄豈其證然時乃天道
若人皆厚富是理無貧薄然乎必不然也若謂富厚在
我則宜貧薄在人可乎又不可矣道在不然義在不可
而横意去就謬生希幸以為未達至分蠶温農飽民生
之本躬稼難就止以僕役為資當施其情願庀其衣食
定其當治遞其優劇出之休饗後之捶責雖有勸恤之
勤而無霑曝之苦務前公稅以逺吏讓無急傍費以息
流議量時發斂視嵗穰儉省贍以奉己損散以及人此
用天之善御生之得也率下多方見情為上立長多術
晦明為懿雖及僕妾情見則事通雖在畎畝明晦則功
博若奪其常然役其煩務使威烈雷霆猶不禁其欲雖
棄其大用窮其細瑖或明灼日月將不勝其邪故曰孱
焉則差的焉則闇是以禮道尚優法意從刻優則人自
為厚刻則物相為薄耕収誠鄙此用不忒所謂野陋而
不以居心也含生之氓同祖一氣等級相傾遂成差品
遂使業習移其天識世服没其性靈至夫願欲情嗜宜
無間殊或役人而養給然是非大意不可侮也隅奥有
竈齊侯蔑寒犬馬有秩管燕輕饑若能服温厚而知穿
弊之苦明周之德厭滋㫖而識寡嗛之急仁恕之功豈
與夫比肌膚於草石方手足於飛走者同其意用哉罰
慎其濫惠戒其偏罰濫則無以為罰惠偏則不如無恵
雖爾眇末猶扁庸保之上事思反己動類念物則其情
得而人心塞矣抃博蒱塞㑹衆之事諧調哂謔適坐之
方然失敬致侮皆此之由方其剋瞻彌喪端儼況遭非
鄙慮將醜折豈若拒其容而簡其事靜其氣而逺其意
使言必諍懕賔友清耳笑不傾嫵左右悦目非鄙無因
而生侵侮何從而入此亦持德之管籥爾其謹哉嫌惑
疑心誠亦難分豈唯厚貎蔽智之明深情怯剛之斷而
已哉必使猜怨愚賢則嚬笑入戾期變犬馬則歩顧成
妖況動容竊斧束裝濫金又何足論是以前王作典明
慎議獄而僣濫易意朱公論璧光澤相如而倍薄異價
此言雖大可以戒小游道雖廣交義為長得在可乆失
在輕絶乆由相敬絶由相狎愛之勿勞當扶其正性忠
而勿誨必藏其枉情輔以藝業㑹以文辭使親不可䙝
疎不可間每存大德無挾小怨率此往也足以相終酒
酌之設可樂而不可嗜嗜而非病者希病而遂𤯝者㡬
既𤯝既病將蔑其正若存其正性紓其妄發其唯善戒
乎聲樂之會可簡而不可違違而不背者鮮矣背而非
弊者反矣既弊既背將受其毁必能通其礙而節其流
意可為和中矣善施者唯發自人心乃出天則與不待
積取無謀實並散千金誠不可能贍人之急雖乏必先
使施如王丹愛如杜林亦可與言交矣浮華怪飭滅質
之具竒服麗食棄素之方動人勸慕傾人顧盻可以逺
識奪難用近欲從若覩其淫怪知生之無心為見竒麗
能致諸非務則不抑自貴不禁自止夫數相者必有之
徴既聞之術人反驗之吾身理可得而論也人者兆氣
二德禀體五常二德有竒偶五常有勝殺及其為人寧
無叶沴亦猶生有好醜死有夭夀人皆知其懸天至於
丁年乖遇中身迂合者豈可易地哉是以君子道命愈
難識道愈堅古人恥以身為溪壑者屏欲之謂也欲者
性之煩濁氣之蒿蒸故其為害則燻心智耗真情傷人
和犯天性雖生必有之而生之德猶火含煙而妨火桂
懐蠹而殘桂然則火勝則煙滅蠹壯則桂折故性明者
欲簡嗜䌓者氣惛去明即惛難以主一目其以中外羣
聖建言所黜儒道衆智發論是除然有之者不患誤深
故藥之者恒苦術淺所以毁道多而義寡頓盡誠難每
指可易能易每指亦明之末廉嗜之性不同故畏慕之
情或異從事於人者無一人我之心不以己之所善謀
人為有明矣不以人之所務失我能有守矣己所謂然
而彼定不然奕棊之蔽恱彼之可而㤀我不可學嚬之
蔽將求去蔽者念通作介而已流言謗議有道所不免
況在闕薄難用筭防接應之方言必出己或信不素積
嫌間所襲或性不和物尤怨所聚有一於此何處逃毁
茍能反悔在我而無責於人必有達鑒昭其情逺識迹
其事日省吾躬月料吾志寛嘿以居潔靜以期神道必
在何恤人言喭曰富則盛貧則病矣貧之病也不惟形
色麤黶或亦神心沮廢豈但交友疎棄必有家人誚讓
非廉深識逺者何能不移其植故欲蠲憂患莫若懐古
懐古之志當自同古人見通則憂淺意逺則怨浮昔琴
歌於編蓬之中者用此道也夫信不逆彰義必出隠交
頼相盡明有相照一面見㫖則情固邱岳一言中志則
意入淵泉以此事上水火可蹈以此託友金石可弊豈
待充其榮實乃將議報厚之篚筐然後圗終如或與立
茂思無忽祿利者受之易易則人之所榮蠶穡者就之
艱艱則物之所鄙艱易既有勤倦之情榮鄙又間向背
之意此二塗所為反也以勞定國以功施人則役徒屬
而擅豐麗自理於民自事其生則督妻子而趨耕織必
使陵侮不作懸企不萌所謂賢鄙處宜華野同泰人以
有惜為質非假嚴刑有恒為德不慕厚貴有惜者以理
葬有恒者與物終世有位去則情盡斯無惜矣又有務
謝則心移斯不恒矣又非徒若此而己或見人休事則
懃蘄結納及聞否論則處彰離貳附㑹以從風隠竊以
成釁朝吐面譽暮行背毁昔同稽款今猶判戾斯為甚
矣又非唯若此而已或憑人恵訓藉人成立與人餘論
依人揚聲曲存禀仰甘赴塵軌衰没畏逺忌聞形迹又
䝉之毁之無度心短彼能私樹己拙自崇恒軰㒺顧髙
識有人至此實蠹大倫每思防避無通閭伍覩驚異之
事或無渉傳遭卒廹之變反思安順若異從己發將尸
謗人廹而又迕愈使失度能夷異如裴楷處逼如裴遐
可稱深士乎喜怒者有性所不能無常起於褊量而止
於𢎞識然喜過則不重怒過則不威能以恬漠為體寛
愉為噐者大喜蕩心㣲抑則定甚怒煩性小忍即歇動
無愆容舉無失度則物將自懸人將自止習之所變亦
大矣豈唯蒸性染身乃將移智易慮故曰與善人居如
入芷蘭之室乆而不聞其芬與之化矣與不善人居如
入鮑魚之肆久而不知其臭與之變矣是以古人慎所
與處唯夫金真玉粹者乃能盡而不汚爾故曰丹可滅
而不能使無赤石可毁而不能使無堅苟無丹石之性
必慎浸染之由能以懐道為人必存從理之心道可懐
而理可從則不議貧議所樂爾或云貧何由樂此未求
道意道者瞻富貴同貧賤理固得而自我喪之未為通
議苟議不䘮夫何不樂或曰温飽之貴所以榮生饑寒
在躬空曰從道取諸其身將非篤論此又通理所用凡
生之具豈間定實或以膏腴夭性有以菽藿登年中散
云所足與不由外是以稱體而食貧嵗愈嗛量腹而炊
豐家餘飡非粒實息耗意有盈虚爾況心得復劣身獲
仁富明白入素氣志如神雖十旬九飯不能令饑業席
三屬不能為寒豈不信然且以己為度者無以自通彼
量渾四游而幹五緯天道𢎞也振河海而載山川地道
厚也一情紀而合流貫人靈茂也昔之通乎此數者不
為剖判之行必廣其風度無挾私殊博其交道無懐曲
異故望塵請友則義士輕身一遇拜親則仁人投分此
倫序通允禮俗平一上獲其用下得其和世務雖移前
休未逺人之適主吾將反本三人至生蹔有之識㓜壯
驟過衰耗騖及其間夭欝既難勝言假獲存遂又云無
㡬柔麗之身亟委土木剛清之才遽為丘壤回遑顧慕
雖數紀之中爾以此持榮曽不可留以此服道亦何能
平進退我生遊觀所達得貴為人將在含理含理之貴
惟神與交幸有心靈義無自惡偶信天德逝不上慙欲
使人沈來化志符往悊勿謂是賖日鑿斯宻著通此意
吾將忘老如固不然其誰與歸值懐所撰略布衆修若
備舉情見顧未書一贍身之經别在田家節政奉終之
紀自著燕居畢義劉湛誅起延之為始興王濬後軍諮
議參軍御史中丞在任縱容無所舉奏遷國子祭酒司
徒左長史坐啓買人田不肯還直尚書左丞荀赤松奏
之曰求田問舍前賢所鄙延之唯利是視輕冐陳聞依
傍詔恩拒捍餘直垂及周年猶不畢了昧利苟得無所
顧忌延之昔坐事屏斥復䝉抽進而曽不悛革怨誹無
己交逰闒茸沈迷麴糵横興譏謗詆毁朝士仰竊過榮
増憤薄之性私恃顧盼成彊梁之心外示寡求内懷奔
競干祿祈遷不知極已預讌班觴肆罵上席山海含容
每存遵養愛兼彫蟲未忍遐棄而驕放不節日月彌著
臣聞聲問過情孟軻所恥況聲非外來問由己出雖心
智薄劣而髙自比擬客氣虚張曽無愧畏豈可復弼亮
五教増曜台階請以延之訟田不實妄干天聼以彊凌
弱免所居官詔可復為秘書監光祿勲太常時沙門釋
慧琳以才學為太祖所賞愛每召見常升獨榻延之甚
疾焉因醉白上曰昔同子參乘袁絲正色此三台之坐
豈可使刑餘居之上變色延之性既𥚹激兼有酒過肆
意直言曽無遏隠故論者多不知云居身清約不營財
利布衣蔬食獨酌郊野當其為適傍若無人二十九年
上表自陳曰臣聞行百里者半於九十言其末路之難
也愚心常謂為虚方今乃知其信臣延之人薄寵厚宿
塵國言而雪効無從榮牒増廣歴盡身彫日叨官次雖
容載有塗而妨穢滋積早欲啓請餘筭屏蔽醜老但時
制行及歸慕無賖是以腆冐愆非簡息干黷耗歇難支
質用有限自去夏侵暑入此秋變頭齒眩疼根痼漸劇
手足冷痺左髀尤甚素不能食頃向減半本猶頼服比
倦悸晚年疾所催顧景引日臣班叨首卿位尸封典肅
祗朝校尚恧匪任而陵廟衆事有以疾怠宫府覲慰轉
闕躬親息㚟庸㣲過宰近邑回澤爰降實加將監乞解
所職隨就藥養伏願聖慈特垂矜許禀恩明世負報㝠
暮仰企端闈上戀㒺極不許明年致事元凶弑立以為
光祿大夫先是子竣為世祖南中郎諮議參軍及義師
入討竣參定宻謀兼造書檄劭召延之示以檄文問曰
此筆誰所造延之曰竣之筆也又問何以知之延之曰
竣筆體臣不容不識劭又曰言辭何至乃爾延之曰竣
尚不顧老父何能為陛下劭意乃釋由是得免世祖登
阼以為金紫光祿大夫領湘東王師子竣既貴重權傾
一朝凡所資供延之一無所受噐服不改宅宇如舊常
乘羸牛笨車逢竣鹵簿即屏徃道側又好騎馬遨游里
巷遇知舊輙據鞍索酒得酒必頺然自得常語竣曰平
生不喜見要人今不幸見汝竣起宅謂曰善為之無令
後人笑汝拙也表解師職加給親信三十人孝建三年
卒時年七十三追贈散騎常侍特進金紫光祿大夫如
故諡曰憲子延之與陳郡謝靈運俱以詞彩齊名自潘
岳陸機之後文士莫及也江左稱顔謝焉所著並傳於
世竣别有傳竣弟惻亦以文章見知官至江夏王𫝊義
恭大司徒錄事參軍蚤卒太宗即位詔曰延之昔師訓
朕躬情契兼款前記室參軍濟陽太守㚟伏勤蕃朝綢
繆恩舊可擢為中書侍郎㚟延之第三子也
史臣曰出身事主雖義在㤀私至於君親兩事既無同
濟為子為臣各隨其時可也若夫馳文道路軍政恒儀
成敗所因非繋乎此而據筆數辠陵讎犯逆餘彼慈親
垂之虎吻以此為忠無聞前誥夫自忍其親必將忍人
之親自忘其孝期以申人之孝食子放鹿斷可識矣記
云八十者一子不從政九十者家不從政豈不以年薄
桑榆憂患將及雖有職王朝許以辭事況顛沛之道慮
在未測者乎自非延年之辭允而義㥦夫豈或免
　
　宋書卷七十三
　宋書卷七十三考證
顔延之傳妹適東莞劉憲之穆之子也○(臣承蒼/)按穆
　之三子慮之式之貞之無名憲之者此憲字疑誤
道經汨潭為湘州刺史張紀祭屈原文以致其意○(臣/)
　(承蒼/)按顔延之集為刺史張邵作篇首稱維有宋五
　年是時湘州刺史正是張邵非紀也
凡生之具豈間定實○間顔集作簡
　
　
　
　
　
　
　
　
　宋書卷七十三考證
