
　資治通鑑後編卷七
　　　　　　　　　　　刑部尚書徐乾學撰
　宋紀七(起昭陽作噩正月盡旃䝉/大淵獻十二月凡二年)
　　太祖啓運立極英武睿文神徳聖功至明大孝皇
　　帝
開寶六年春二月丙辰朔棣州兵馬殿直傅延翰謀反
伏誅　丙申曺州饑漕太倉米二萬石賑之　是月髙
麗王王昭卒子伷立　三月乙夘朔房州言周鄭王殂
帝素服發哀輟視朝十日諡曰恭帝命還葬慶陵之側
號順陵　辛酉新及第進士宋凖等十人諸科二十八
人詣講武殿謝帝以進士武濟川三傳劉睿材質最陋
應對失次絀去之時翰林學士李昉權知貢舉濟川昉
鄉人也帝頗不恱㑹進士徐士亷等擊登聞鼓訴昉用
情取舍非當帝以問翰林學士盧多遜多遜曰頗亦聞
之帝乃令貢院籍終塲下第者姓名得三百六十人癸
酉召見擇其一百九十五人并凖以下及士亷等各賜
紙札别試詩賦命殿中侍御史李瑩左司員外郎侯陟
等為考官乙亥帝御講武殿親閱之得進士二十六人
士亷與焉五經四人開元禮七人三禮三十八人三傳
二十六人三史三人學究十八人明法五人皆賜及第
又賜凖錢二十萬以張宴㑹責昉為太常少卿考官右
贊善大夫楊可法等皆坐責自兹殿試為常式　試朝
臣死王事者子陸坦等賜進士出身　壬午以教船池
為講武池闗河為恵民河五丈河為廣濟河　禁銅錢
不得入畨界及越江海至化外　夏四月乙酉詔諸州
考試官今長吏精選僚屬才學公正者充知貢舉與考
試官同看詳義卷定其通否即駁放不得優假虚至終
塲申禁私薦屬舉人募告者其賞有差舉人勒還本貫
重役永不得入科塲　辛丑翰林學士盧多遜等上所
修開寶通禮二百卷義纂一百卷並付有司施行　是
日遣盧多遜為江南生辰國信使多遜至江南得其臣
主歡心及還檥舟宣化口使人白國主曰朝廷重修天下
圗經史館獨闕江東諸州願各求一本以歸國主亟令
繕冩與之於是江南十九州形勢屯戍逺近户口多寡
多遜盡得之歸即言江南衰弱可取狀帝嘉其謀始有
意大用　戊申詔參知政事薛居正監修梁後唐晉漢
周五代史　知制誥王祐等上重定神農本草二十卷
帝制序摹印頒天下　先是江南饑詔諭江南國主借
船漕湖南米麥以賑之辛亥國主遣使修貢謝恩　命
錢文敏知瀘州召見帝謂曰瀘州近蠻獠尤宜撫綏聞
知州郭思齊監軍郭重進擅斂不法卿為朕鞫之茍有
一毫侵民朕必不赦
　富弼曰祖宗憂恤天下瀘州去京師四千一百里至
　僻逺其差知州必盡自處分盖憂民恤物不限逺近
　故延接臣下亦無所間也
五月癸丑帝知堂吏擅中權多為姦贓欲更用士人而
有司所選終不及數遂召舊任者劉仲華等四人面加
戒勵令復故嵗滿無過與上縣令稍有愆咎重置其罰
　樞密副使沈義倫居第卑陋處之宴如時貴要多冒
禁市巨木秦隴間以營私宅及李守信受詔市木以盜
官錢敗皆自啓於帝前義倫亦嘗市木為母營佛舍因
奏其事帝笑謂義倫曰爾非踰矩者知居第尚不葺因
遣中使按圗督工匠五百人為治之義倫私告使者願
得制度狹小使者以聞帝亦不違其志　庚申參知政
事劉熙古以户部尚書致仕　己巳交州刺史丁璉遣
使入貢詔以璉為靜海軍節度使安南都䕶交阯郡王
　武寧節度使髙繼冲卒　辛未女真侵遼邊殺遼都
監烏勒達伊喇鄂囉羅驅掠邊民牛馬而去　初京城
左右軍巡院典司按鞫開封府舊選牙校分掌其職帝
哀矜庶獄始詔改任士人　六月辛卯閱試在京百司
吏(寶訓作/流外人)七百餘人于便殿勒歸農者四百人
　富弼曰流外入官最為冗雜出臨民政罕不侵漁于
　人太祖特减員數俾歸業省吏者正謂此耳
初蜀民所輸兩稅皆以疋帛充折其後市價愈髙而官
所收止依舊例帝慮其傷民壬寅詔西川諸州凡以疋
帛折稅並凖市價　知商州奚嶼希宰相意奏司户參
軍雷徳驤為文謗訕朝廷械繫徳驤具狀以聞帝貸其
罪削籍徙靈武徳驤子有鄰意趙普實擠排之日夜求
所以報普者於是舉發普堂後官胡贊李可度受賕事
詞連秘書丞王洞及前攝上蔡主簿劉偉偉兄前進士
侁并宗正丞趙孚帝怒悉下御史獄鞫實始有疑普意
矣壬寅詔參知政事吕餘慶薛居正升都堂與宰相同
議政事癸卯偉坐棄市孚等並决杖除名贊可度仍籍
没其家財以有鄰為秘書省正字厚賜之有鄰自是累
上疏告人隂事俄被病白晝見偉入室以杖擊其背有
鄰號呼聲聞於外數日死　趙普之為政也専廷臣多
疾之帝初聴趙玭之訴欲逐普既而止盧多遜在翰林
因召對數毁短普具言普嘗以隙地私易尚食蔬圃廣
第宅營邸店奪民利帝訪諸李昉昉曰臣職司書詔普
所為臣不得而知也帝黙然自李崇矩罷帝於普稍有
間及趙孚等抵罪普恩益替庚戌復詔薛居正吕餘慶
與普知印押班奏事以分其權　易州刺史賀惟忠卒
惟忠性剛果洞曉兵法在易州葺治亭障撫士卒能得
其心所向無敵十餘年無北寇邊民賴之及卒帝甚嗟
悼即録其子昭度為供奉官　先是諸道州府任牙校
為馬步都虞候及判官斷獄多失其中秋七月壬子朔
詔罷之改馬步院為司寇院以新及第進士九經五經
及選人資叙相當者為司寇㕘軍　中書擬左補闕辛
仲甫為淮南轉運使帝不許乙亥選授三司户部判官
賜錢百萬有𣙜酤主吏武希璉等二十餘輩逋嵗課三
十餘萬緡連年械繫竭資産不能償餒死者數人搒督
不已仲甫奏除之又請百官折俸今估實直　八月乙
酉罷成都府偽蜀嫁裝税　草澤王徳芳(考異宋史太/祖本紀作王)
(澤方今/從長編)上修河利害辛卯賜徳芳同學究出身　甲辰
左僕射兼門下侍郎平章事趙普罷為河陽三城節度
使同平章事普獨相凡十年剛毅果㫁以天下事為己
任嘗欲除某人為某官帝不用明日復奏之又不用明
日更奏之帝怒裂其奏投諸地普顔色自若徐拾奏歸
補綴復奏如初帝悟卒可其奏後果以稱職聞又有立
功當遷官者帝素嫌其人不與普力請與之帝怒曰朕
故不與遷官將奈何普曰刑以懲惡賞以酬功刑賞者
天下之刑賞非陛下之刑賞也豈得以喜怒專之帝弗
聴起普隨之帝入宫普立于宫門良久不去帝竟從其
請一日大宴雨驟至帝不恱良久不止怒形於辭色左
右皆震恐普因進言外間百姓政望雨于大宴何損不
過沾濕供帳樂衣耳此時雨難得乞令樂官就雨中奏
技帝大恱終宴普臨機制變能回帝意類此常設大瓦
壺于視事閤中中外表疏普意不欲行者必投之壺中
束緼焚之其多得謗咎殆由此也普既出鎮上書自愬
云外人謂臣輕議皇弟開封尹皇弟忠孝全徳豈有間
然矧昭憲皇太后大漸之際臣實預聞顧命知臣者君
願賜昭鑒帝手封其書藏之金匱　九月吏部侍郎參
知政事吕餘慶以疾求解職丁卯罷為尚書左丞餘慶
為帝霸府元僚趙普李處耘皆先進用餘慶恬然不以
介意處耘獲罪時餘慶知江陵還朝帝委曲問處耘事
餘慶以理解釋及普忤㫖左右爭傾之餘慶獨為明辨
帝意稍解時稱長者　己巳封皇弟開封尹光義為晉
王以山南西道節度使光美為永興節度使兼侍中皇
子貴州防禦使徳昭為山南西道節度使同平章事吏
部侍郎㕘知政事薛居正為門下侍郎樞密副使户部
侍郎沈義倫為中書侍郎並平章事翰林學士兵部貟
外郎知制誥盧多遜為中書舍人參知政事左驍衛大
將軍判三司楚昭輔為樞密副使　壬申詔晉王光義
班宰相上　江南内史舍人潘佑與户部侍郎李平(平/初)
(見乾祐/元年)最相親善佑好神仙事平頗知修練導養之術
佑特信之佑嘗言於國主曰富國之本在厚農桑因請
復井田之法深抑兼并有買貧者田皆令歸之又依周
禮造牛籍使盡闢曠土以種桑薦平判司農寺以督之
符令行下急於星火百姓大撓國主遽遣罷之佑疑執
政沮已乃歴詆大臣與握兵者兩為朋比旦夕將謀反
叛且言國將亡非已為相不可救江南政事多在尚書
省因薦平可知省事司天監楊熙澄可任樞密軍校侯
英可典禁衛國主不納佑益忿抗疏請誅宰相湯恱等
數十人國主手書教誡之佑遂不復朝謁居家屢上表
言陛下既不能強又不能弱不如以兵十萬助收河東
因率官吏朝覲此亦保國之良策也國主始恨之不復
答佑復請致仕入山避難國主以為狂悉置不問冬十
月壬午佑復上表曰古有桀紂孫皓破國亡家孽自己
作尚為千古所笑今陛下取則姦回敗亂國家是陛下
為君不及桀紂孫皓逺矣臣不能與姦臣雜處而事亡
國之主使一旦為天下笑陛下必欲罪臣願賜誅戮以
謝中外國主大怒推其狂誖謗訕始由李平乃先收平
下大理獄後收佑佑即自殺母及妻子徙饒州平亦縊
死獄中國主尋謂左右曰吾誅佑不獲已也明年皆宥
其家廪給之佑初與張洎為忘形交其後俱為中書舍
人稍相持佑嘗答洎書云堂堂乎張也難與並為仁矣
佑之死洎頗有力焉洎時為清輝殿學士殿在苑中國
主不欲洎逺離左右故授此職洎與太子太傅徐遼太
子太保徐游别居澄心堂密畫中㫖多自澄心堂出游
從子元楀等出入宣行之中書密院乃同散地　甲申
葬周恭帝不視朝　丁酉以除名人雷徳驤為秘書丞
分判御史臺三院事　初左藏庫使元城田仁朗為宦
官所譛帝怒立召仁郎面詰之至殿門命去冠帶仁朗
神色不撓從容言曰臣嘗為鳯州路壕寨都監伐木除
道從大軍破蜀秋毫無所犯陛下固知之今主藏禁中
豈復為姦利以自汚帝怒解止停其官乙巳起為𣙜易
使　少府監致仕盧億有髙識惡其子多遜所為嘗曰
趙普元勲也而小子毁之禍必及我我得蚤死不及見
其敗幸矣十二月庚子億以憂卒丙午多遜起復　是
嵗命參知政事盧多遜知制誥扈蒙張澹以見行長定
循資格及泛降制書考正違異削去重複補其闕漏為
長定格三卷循資格一卷起請條一卷書成上之頒為
永式自是銓注益有倫矣(李燾曰重定循資格實録在/七月己未今從本志繫之嵗)
(末/)　始行開寶通禮
七年春正月北漢改元廣運(十國春秋曰歐陽五代史/言孝和帝殁于天㑹十三)
(年英武帝嗣位即改元廣運皆非也嘗稽定王劉繼顒/碑文為右諫議大夫楊夢申所撰中云天㑹十二年今)
(皇帝踐祚之初年也十七年繼顒卒末署廣運元年嵗/次甲戍九月丙午朔而李惲千佛樓碑銘亦署廣運二)
(年嵗次乙亥八月庚午朔夢申/與惲本北漢臣此最可信云)　二月庚辰朔日有食
之丙戍日有二黑子(攷異東都事畧作/丙子今從宋史)　壬辰慶州刺
史姚内斌卒遣中使䕶喪歸葬洛陽内斌在慶州踰十
年邊人畏伏目為姚大蟲言其虓勇如虎也　三月遣
使如遼　四月丙午命左補闕南皮賈黄中檢視廣南
民田黄中亷直平恕逺人便之還奏利害數十事皆稱
㫖　是月遼遣使耶律昌珠來聘　五月戊申朔殿中
侍御史李瑩坐受江南餽遺責授左贊善大夫　監察
御史劉蟠受詔於廬舒等州巡茶蟠乗羸馬偽稱商人
抵民家求市民家不疑出茶與之即擒置於法壬戌命
蟠同知淮南諸州轉運事　江南國主天性友愛以弟
從善被留悲戀不已嵗時宴㑹皆罷為却登髙文以見
意於是遣常州刺史陸昭符入貢奉手疏求從善歸國
(攷異南唐書繫此事/於秋今姑從長編)帝不許出其疏示從善慰撫之六
月甲申以從善掌書記江直木為司門貟外郎通判兖
州僚佐悉推恩又封從善母凌氏為呉國太夫人　陸
昭符在江南與張洎有隙帝雅知之因從容謂昭符曰
爾國弄權者結喉小兒張洎何不入使爾歸可諭令一
來朕欲觀之昭符懼遂不敢歸　秋七月盧多遜既還
江南國主知帝有南伐意遣使願受封冊帝不許於是
復遣閤門使梁迥使焉迥從容問國主曰朝廷今冬有
柴燎之禮國主盍來助祭國主唯唯不答迥歸帝始决意
意伐之(梁迥以此嵗夏出使/不知何月今附此)　初江南人樊若水(攷異/長編)
(作若氷今從/陳桱續編)舉進士不中第上書言事不報遂謀北歸
先釣魚采石江上用小舫載絲繩維於南岸而疾棹抵
北岸以度江之廣狹凡數十往反而得其丈尺之數遂
詣闕自言有策可取江南帝令送學士院試賜及第授
舒州團練推官若水啓帝以老母及親屬皆在江南恐
為李煜所害願迎至治所帝即詔國主䕶送國主聴命
戊辰召若水為贊善大夫且遣使詣荆湖如若水之策
造大艦及黄黑龍船數千艘　南丹州蠻莫洪燕内附
　先是呉越王俶遣元帥府判官黄夷簡入貢帝謂之
曰汝歸語元帥當訓練兵甲江南倔強不朝我將發師
討之元帥當助我無惑人言帝又命有司造大第於薰
風門外連亘數坊棟宇宏麗儲偫什物無不悉具乃召
呉越進奏使錢文贄謂之曰朕數年前令學士承㫖陶
榖草詔比於城南建離宫今賜名禮賢宅以待李煜及
汝主先來朝者賜之且以詔草示文贄遂遣文贄賜俶
羊馬諭㫖于俶八月戊寅俶遣其行軍司馬孫承佑入
貢丁亥辭歸上厚賜俶器幣且密告以師期　九月癸
亥命潁州團練使曺翰領兵先赴荆南丙寅復命宣徽
南院使曺彬侍衛馬軍都虞候洛陽李漢瓊判四方館
事田欽祚同領兵繼之帝已部分諸將而未有出師之
名欲先遣使召李煜入朝擇羣臣可遣者以左拾遺知
制誥李穆使江南穆至諭㫖國主將從之光政使門下
侍郎陳喬曰臣與陛下俱受元宗顧命今往必見留其
若社稷何臣雖死無以見元宗於九泉矣張洎亦勸國主
無入朝國主遂稱疾固辭且言謹事大國者盖望全濟
之恩今若此有死而已穆曰朝與否國主自處之然朝
廷兵甲精銳物力雄富恐不易當其鋒也宜熟計之無
貽後悔使還具言其狀帝以為所諭要切江南亦謂穆
言不欺己(使還當在此月/後今并言之)是日又命山南東道節度使
潘美侍衛步軍都虞候劉遇東上閤門使梁迥等同領
兵赴荆南　冬十月甲申帝幸迎春苑登汴隄發戰艦
東下丙戍幸東水門發戰櫂東下　江南國主復遣其
弟江國公從鎰水部郎中龔慎修重幣入貢且買宴帝
皆留之不報　曺彬與諸將入辭帝謂彬曰南方之事
一以委卿切勿暴畧生民務廣威信使自歸順不須急
擊也且以匣劒授彬曰副將而下不用命者斬之潘美
等皆失色不敢仰視自王全斌平蜀多殺人帝每恨之
彬性仁厚故専任焉(攷異邵氏見聞録云趙普實薦曺/彬按此時普已罷相出鎮矣恐邵)
(氏悞今/不取)　丁酉以呉越王俶為昇州東南面行營招撫
制置使仍賜戰馬二百匹遣客省使丁徳裕以禁兵步
騎千人為俶前鋒且監其軍　乙亥曺彬等自蘄陽過
江破峽口寨殺守卒八百人生擒二百七十人獲池州
牙校王仁震王宴錢興等三人　甲辰以曺彬為昇州
西南面行營馬步軍戰櫂都部署潘美為都監曺翰為
先鋒都指揮使初王師直趨池州縁江屯戍皆謂每嵗
朝廷所遣巡兵但閉壁自守遣使奉牛酒來犒師尋覺
異於他日池州守將戈彦遂棄城走閏月己酉曺彬等
入池州先是上遣八作使郝守濬率丁匠自荆南以大
艦載巨竹絙并下朗州所造黄黑龍船于采石磯跨江
為浮梁先試於石牌口既成命前汝州防禦使靈丘陸
萬友往守之　丁巳曺彬等及江南兵戰於銅陵敗之
獲戰艦二百餘艘生擒八百餘人　庚申知制誥史館
修撰扈䝉上言昔唐文宗每開延英召大臣論事必命
起居郎舍人執筆螭拗以紀時政故文宗實録最為詳
備至後唐明宗亦命端明殿學士及樞密直學士輪修
日厯送史館近朝以來此事都廢每季雖有内殿日厯
樞密院録送史館然所記者不過臣下對見辭謝而已
帝王言動莫得而書縁宰相以漏泄為虞無因肯說史
官以疎逺自隔何由得聞望自今凡有裁制之事優䘏
之恩發自宸衷可書簡冊者並委宰臣及參知政事每
月輪知抄録以備史官撰集詔從之命盧多遜専其職
　壬戍曺彬等至當塗雄逺軍判官魏羽以城降我師
先拔蕪湖又克當塗遂屯采石磯　甲子監修國史薛
居正等上所修五代史百五十卷明日上謂宰相曰昨
觀新史見梁太祖暴亂醜穢之跡乃至如此宜其旋被
賊虐也　丁夘曺彬等敗江南二萬餘衆於采石生擒
馬步軍副部署楊收兵馬都監孫震等又獲戰馬三百
餘匹初江南無戰馬朝廷每嵗賜百匹至是驅為先鋒
以拒我師既獲之驗其印記皆朝廷所賜者　十一月
癸未選大寧節度使李從善麾下及江南水軍凡一千
三百餘人為禁旅號曰歸聖(攷異按宋史云黥李從善/部下及江南水軍一千三)
(百九十人為歸化軍今從/楊仲良長編紀事本末)　詔移石牌鎮浮梁於采石
磯繫纜三日而成不差尺寸大兵過之如履平地初為
浮梁國主聞之以語張洎洎對曰載籍以來無有此事
此必不成國主曰吾亦謂此兒戲耳於是遣鎮海節度
使鄭彦華督水軍萬人天徳都虞候杜真領步軍萬人
同禦我師將行國主誡之曰兩軍水陸相濟無不㨗矣
(彦華見顯/徳三年)　戊子呉越王俶遣使修貢謝招撫制置之
命也并上江南國主所遺書其畧云今日無我明日豈
有君明天子一旦易地酬勲王亦大梁一布衣耳　己
丑知漢陽軍李恕敗江南鄂州水軍三千餘人獲戰
艦四十餘艘　甲午曺彬等敗江南兵於新寨(攷異作/新竹砦)
(今從楊氏長/編紀事本末)獲戰艦三十艘鄭彦華杜真與我師遇真
以所部先戰彦華擁兵不救真衆大敗　遼涿州刺史
耶律琮致書於權知雄州孫全興其畧云兩朝初無纖
隙若交馳一介之使顯布二君之心用息疲民長為鄰
國不亦休哉辛丑全興以琮書來上帝命全興答書許
修好焉　十二月金陵始戒嚴下令去開寶之號公私
記籍但稱甲戌嵗益募民為兵民以財及粟獻者官爵
之　丁未漢陽兵馬監押甯光祚敗鄂州水軍於江北
岸　呉越王俶率兵圍常州　己酉曺彬敗江南軍於
白鷺洲　癸亥呉越兵拔利城砦　丙寅曺彬等破江
南兵於新林港口　庚午北漢寇晉州守臣武守琦敗
之於洪洞　辛未呉越王俶敗江南兵於常州北境上
開寶八年春正月丙子權知池州樊若水敗江南兵四
千人於州界　初曺彬等師未出帝命王明為黄州刺
史密授方畧明既視事亟修葺城壘訓練士卒至是以
明為池州至岳州江路巡檢戰棹都部署辛巳明遣兵
馬都監武守謙等渡江敗江南兵於武昌拔樊山寨是
日行營左廂戰棹都監田欽祚破江南兵於溧水江南
都統李雄謂諸子曰吾必死於國難爾曺勉之父子八
人皆没于陣　乙酉帝御長春殿謂宰相曰古之為君
鮮能正身自致無過之地朕常夙夜畏懼防非窒欲庶
幾以徳化人之義如唐太宗受人諫疏直詆其失曽不
愧恥豈若不為之而使天下無間言哉為臣者或不終
名節陷於不義盖忠信之薄而獲福亦鮮斯可戒矣
庚寅曺彬等進攻金陵行營馬軍都指揮使李漢瓊率
所部渡淮南取巨艦實以葭葦順風縱火攻其水寨拔
之初次秦淮江南兵水陸十餘萬背城而陣時舟楫未
具潘美率所部先濟大兵隨之江南軍大敗江南復出
兵將泝流奪采石浮梁美旋擊破之　癸巳命京西轉
運使李符益調荆湖軍食赴金陵城下　二月權知潭
州朱洞遣兵馬鈐轄石曦敗江南兵於袁州西界　癸
丑曺彬等敗江南兵於白鷺洲乙卯拔昇州闗城守陴
者皆遁入其内城　甲子知揚州侯陟敗江南兵於宣
化鎮　丁夘以知制誥王祐權知貢舉知制誥扈䝉左
補闕梁周翰秘書丞雷徳驤並權同知貢舉權同知貢
舉始此　戊辰帝御講武殿覆試王祐等所奏合格舉
人王式等因語之曰向者登科名級多為勢家所取塞
孤貧之路今朕躬親臨試以可否進退盡革前弊矣式
等皆頓首謝於是内出詩賦題試之得進士王嗣宗以
下三十人諸科紀自成等三十四人江南進士林松雷
說試不中格以其間道來歸並賜三傳出身　三月尚
食供膳有蝨縁食器旁帝性寛仁多恕謂左右曰勿令
掌膳者知帝嘗讀堯典歎曰堯舜之世四凶之罪止從
投竄何近代憲綱之密耶盖有意於措刑也故自二年
至今詔所貸死罪凡四千一百八人　乙亥權知廬州
邢琪領兵渡江至宣州界攻拔義安寨　庚寅曺彬等
敗江南兵於江中　壬寅遣中使王繼恩領兵數千人
赴江南　己亥遼使克實克慎思以書講和　夏四月
教坊使衛徳仁以老乞外官且援同光故事求領郡帝
曰用伶人為刺史此莊宗失政豈可效之宰相擬上州
司馬帝曰上佐乃士人所處資望甚優亦不可輕授此
輩但當於樂部遷轉爾乃命為太常寺大樂署令　王
明敗江南兵於江州界　呉越兵圍常州刺史禹萬城
距守大將金成禮刼萬城以其城降　壬戍幸都亭驛
臨汴觀飛江兵乗刀魚船習水戰　曺彬等敗江南兵
於秦淮北　五月壬申朔以呉越國王錢俶守太師尚
書令益食邑　甲申呉越王俶言江隂寧逺軍及松江
諸寨皆降　丁酉王明破江南兵於武昌　初陳喬張
洎為江南國主謀請所在堅壁以老吾師吾師入其境
國主弗憂也日於後苑引僧道誦經講易不䘏政事軍
書告急非徐元楀等皆莫得通師傅城下累月國主猶
不知時宿將皆前死神衛統軍都指揮使皇甫繼勲者
暉之子也(暉初見乾/祐六年)年尚少國主委以兵柄繼勲素貴
驕初無効死意但欲國主速降而口不敢發每與衆云
北軍強勁誰能敵之聞兵敗則喜見顔色曰吾固知其
不勝也偏禆有募敢死士欲夜出營邀我師者繼勲鞭
其背而拘之由是衆情憤怒一日國主自出巡城見吾
師列柵城外旌旗滿野知為左右所蔽始驚懼乃收繼
勲付獄殺之軍士爭臠割其肉頃刻都盡繼勲既誅凡
兵機處分皆自澄心堂宣出實洎等専之也於是遣使
召神衛軍都虞候朱令贇以上江兵入援令贇擁十萬
衆屯湖口請將請乗江漲速下令贇曰我今進前敵人
必反據我後戰而㨗可也不㨗糧道且絶奈何乃以書
召南都留守柴克貞使代鎮湖口克貞以病遷延不行
令贇亦不敢進國主累促之令贇不從　詔以嶺表之
俗疾不呼醫自皇化攸及始知方藥商人齎生藥度嶺
者勿算　六月辛酉前鳯翔節度使太師兼中書令魏
王符彦卿卒輟三日朝官給葬事彦卿武勇有謀善用
兵遼人自陽城之敗尤畏彦卿或馬疾不飲齕必唾而
咒曰是豈有符王耶初契丹滅晉北歸耶律德光母問
其左右曰符彦卿安在或對曰在徐州母曰不以彦卿
來何失策之甚也　甲子彗出栁長四丈晨見東方西
南指凡八十三日乃滅　癸卯曺彬等敗江南兵於城
下　秋七月辛未朔日有食之　初江南㨗書累至邸
吏督李從鎰入賀潘慎修以為國且亡當待罪何賀也
自是羣臣稱慶從鎰即奉表請罪帝嘉其得禮遣中使
慰撫供帳牢餼悉從優給壬午復命李穆送從鎰還國
手詔促國主來降且令諸將緩攻以待之　左司員外
郎權知揚州侯陟受賕不法為部下所訟追赴京師陟
素善參知政事盧多遜私遣人求哀時金陵未拔帝以
南土卑濕方秋暑軍中多疾疫議令曺彬等退屯廣陵
休士馬以為後圗多遜爭不能得㑹陟新從廣陵來知
金陵危蹙多遜教令上急變言江南事陟時被病帝令
皇城卒掖入見即大言江南平在朝夕陛下奈何欲罷
兵願急取之臣若悞陛下願夷三族帝屏左右召升殿
問狀遽寢前議赦陟罪不治八月甲辰復以陟判吏部流内
銓(或云已發詔罷兵因陟言始命/追還盖悞也時方有此議爾)　癸亥丁徳裕言敗江南
軍於潤州城下　九月壬申帝狩近郊逐兔馬蹶墜地因引
佩刀刺馬殺之既而悔之曰吾為天下主輕事畋獵又何罪
馬哉自是遂不復獵　我師初起江南國主以京口要害擢
素所親任侍衛都虞候劉澄為潤州留後臨行謂曰卿未
合離孤孤亦難與卿别但此行非卿不可澄涕泣辭歸盡
輦金玉以往謂人曰此皆前後所賜今當散此以圖勲業
國主聞之喜及吳越兵初至營壘未成左右請出兵掩之
澄不肯國主尋命凌波都虞候盧絳引所部舟師八千來
救時澄已通降欵徐謂絳曰閒者言都城受圍日乆若都
城不守守此何為絳亦知城終陷遂潰圍而出戊寅澄帥
將吏開門請降潤州平絳聞金陵危甚乃趣宣州日夕酣
飲為樂或勸赴難皆不答　初李從鎰至江南諭帝㫖國
主欲出降陳喬張洎廣陳符命以為金湯之固未易取也
北軍旦夕當自退國主乃止李穆既還帝復命諸將進兵
及潤州平外圍愈急始謀遣使入貢求緩兵道士周惟
簡常以冠褐侍講周易累官至虞部郎中致仕於是張
洎薦惟簡有逺畧可以談笑弭兵鋒復召為給事中與
修文館學士承㫖徐鉉同使京師時國主方督朱令贇
舉湖口兵入援謂鉉曰汝既行即當止上江援兵勿令
東下鉉曰臣此行未必能排難解紛城中所恃者援兵
爾奈何止之國主曰方求和好而復召兵於汝豈不危
乎鉉曰要以社稷為計置臣於度外耳國主泣下又以
惟簡雅素髙尚不近榮利親冩十數紙題冩奏目令惟
簡乗間求哀欲謝政養病冬十月己亥朔曺彬等遣使
送鉉及惟簡赴闕鉉居江南以名臣自負其來也欲以
口舌馳說存其國於是大臣亦先白帝言鉉博學有才
辨宜有以待之帝笑曰第去非爾所知也既而鉉入朝
仰而大言曰李煜無罪陛下師出無名帝徐召之升殿
使畢其說鉉曰煜以小事大如子事父未有過失奈何
見伐其說累數百言帝曰爾謂父子為兩家可乎鉉不
能對惟簡尋以奏目進帝覽之謂曰爾主所言我一不
能曉帝雖不為緩兵然所以待鉉等皆如未舉兵時壬
寅鉉等辭歸江南(攷異按實録徐鉉同惟簡凡再至京/師故五代史及談苑太祖對鉉辭有)
(不同今以五代史所載附之初見時談苑所載附之後/見時上初答惟簡但云不曉爾主所言後遂詰責之初)
(猶以理折鉉後乃直加/威怒其事勢或當然也)　辛亥詔郡國令佐察民有孝
弟力田竒才異行或文武可用者遣詣闕　丁巳遣使
修洛陽宫室帝始謀西幸也　江南國復遣使貢銀五
萬兩絹五萬匹乞緩師　朱令贇自湖口以衆入援號
十五萬縛木為筏長百餘丈戰艦大者容千人順流而
下將焚采石浮梁王明屯獨樹口遣其子馳騎入奏帝
密遣使令明于州浦間多立長木若帆檣之狀以疑之
令贇獨乗大航髙十餘重上建大將旗幡至皖口行營
步軍都指揮使劉遇聚兵急攻之令贇勢蹙因縱火距
鬭㑹北風甚火反及之其衆悉潰己未生擒令贇及戰
棹都虞候王暉等獲兵仗數萬金陵獨恃此援由是孤
城愈危蹙矣(攷異本紀及劉遇傳皆云禽令贇于皖口/王明傳乃云小孤山江南野録又云虎踞)
(洲未知孰是今從/本紀及劉遇傳)　監察御史劉蟠性清介寡合頗任
數設詐以卜人主之遇蟠時領染院乙丑車駕臨幸蟠
伺上將至輒衣短後衣芒屩持梃以督役頭蓬不治遽
出迎謁帝以為能勤其官賜錢二十萬　十一月徐鉉
及周惟簡還江南未幾國主復遣入奏辛未對于便殿
鉉言李煜事大之禮甚恭徒以被病未任朝謁非敢拒
詔也乞緩兵以全一邦之命其言甚切至帝與反覆數
四鉉聲氣愈厲帝怒因按劒謂鉉曰不須多言江南亦
有何罪但天下一家臥榻之側豈容他人鼾睡乎鉉皇
恐而退帝復詰責惟簡甚懼乃言臣本居山野非有仕
進意李煜強遣臣來耳臣素聞終南山多靈藥他日願
得棲隠帝憐而許之仍各厚賜遣還　庚辰王明言敗
江南兵於湖口　先是曺彬等列三寨攻城潘美居其
北以圗來上帝視之指北寨謂使者曰此宜深溝自固
江南人必夜出兵來寇爾亟去語曺彬等併力速成之
不然將為所乗矣賜使者食且召樞密使楚昭輔草詔
令徙置戰棹以防他變使者食已即行彬等承命自督
丁夫掘塹塹成丙戍江南人果夜出兵五千襲北寨人
持一炬鼓噪而進彬等縱其至乃徐擊之皆殲焉又獲
其將帥佩符印者凡十數人　我師圍金陵自春徂冬
居民樵采路絶曺彬終欲降之累遣人告國主曰此月
二十七日城必破矣宜蚤為之所國主不得已約先令
其子清源郡公仲㝢入朝既而久不出彬日遣人督之
且曰郎君不須逺適若到寨即四面罷攻矣國主終惑
左右之言但報云仲㝢趣裝未辦宫中宴餞未畢二十
七乃可出也彬又遣人告曰即二十六日出亦無及矣
國主不聴先是帝數遣使者諭彬以勿傷城中人若猶
困鬭李煜一門切無加害于是彬忽稱疾不視事諸將
皆來問疾彬曰余疾非藥石所愈須諸公共為信誓破
城日不妄殺一人則彬之病愈矣諸將許諾乃相與焚
香為誓翼日彬即稱愈　乙未金陵城陷將軍卨彦馬
誠信及弟承俊帥壯士巷戰而死勤政殿學士豫章鍾
蒨朝服坐於家亂兵至舉族就死不去初陳喬張洎同
建不降之議事急又相要以同死社稷然洎實無死志
於是擕妻子及槖裝入止宫中引喬同見國主喬曰臣
負陛下願加顯戮若中朝有所詰責請以臣為辭國主
曰歴數已盡卿死無益也喬曰縱不殺臣何面目見士
人乎遂自經死洎曰臣與喬共掌樞務國亡當俱死又
念陛下入朝誰與陛下辨明此事所以不死者將有待
也(攷異張洎傳言洎與陳喬同升閣喬自經死洎視喬/氣絶乃下而談苑載喬縊于視事㕔洎猶不知國史)
(盖因九國志陳喬傳所云恐九國志未可信也洎既已/背約不死亦何待喬氣絶乃下閤乎談苑又言國主求)
(喬不得或告洎以為喬已北降明年乃得喬尸按此則/所云升閤者謬甚矣大抵城破時洎與喬猶同見國主)
(請如前約喬遂死而洎不死耳洎固不能死/所以同見國主者度國主必不許其死也)彬整軍成
列至其宫城國主乃奉表納降與其羣臣迎拜於門先
見潘美設拜美答之次欲拜彬彬先使人語之曰介胄
在身拜不敢答即選精卒千人守其門外令曰有欲入
者一切拒之始國主令積薪宫中自言若社稷失守則
盡室赴火死及見彬彬慰安之且諭以歸朝俸賜有限
費用至廣當厚自齎裝既為有司所籍一物不可復得
矣因復遣煜入宫惟意所欲取梁迥田欽祚等諫曰茍
有不虞咎將誰執彬但笑而不答迥等力爭不已彬曰
煜素無斷今已降必不能自引决可亡慮也又遣五百
人為輦載輜重煜方憤歎國亡無意蓄財所攜極鮮頗
以黄金分賜近臣彬既入金陵申嚴禁暴之令士大夫
保全者甚衆仍大蒐於軍無得匿人妻子倉廪府庫委
轉運使許仲宣按籍檢視彬一不問師旋舟中惟圗籍
衣衾而已　十二月己亥朔江南㨗書至凡得州十九
軍三縣一百有八户六十五萬五千六十有五羣臣皆
稱賀帝泣謂左右曰宇縣分割民受其禍攻城之際必
有横罹鋒刃者此實可哀也即詔出米十萬石賑城中
饑民　辛丑赦江南管内州縣常赦所不原者偽署文
武官吏見釐務者並仍其舊　令太子洗馬河東吕龜
祥詣金陵籍李煜所藏圗書送闕下　己未以恩赦侯
劉鋹為左監門衛上將軍改封彭城郡公　户部貟外
郎知制誥王祐判門下省與判吏部流内銓侯陟不協
陟所注擬祐多駁正陟訴於盧多遜多遜初為學士隂
傾宰相趙普累諷祐助己祐不聴多遜不恱癸亥祐坐
陟事黜為鎮國行軍司馬(攷異司馬光日記云祐坐以/百口保大名節度使符彦卿)
(非跋扈逆上意故貶盖悞也開寶三/年彦卿已徙鳯翔祐貶時彦卿死矣)　先是帝嘗召呉
越進奏使任知果令諭㫖於其王俶曰元帥克毗陵有
大功竢平江南可暫來與朕相見以慰延想即當復還
不久留也朕三執圭幣以見上帝豈食言乎崔仁冀亦
告俶曰主上英武所向無敵今天下事勢已可知保族
全民䇿之上也俶深然之　甲子遼遣耶律烏珍來賀
正旦　丁卯俶請以長春節朝覲許之
　
　
　
　
　資治通鑑後編卷七
