
　續資治通鑑長編巻二十六
　　　　　　　　　　　　　宋　李燾　撰
　　　太宗
雍熈二年春正月癸亥翰林學士賈黄中䓁九人權知
貢舉上謂宰相曰夫設科取士之門最為㨗要然而近
年籍滿萬餘人得無濫進者乎己巳詔自今諸科并令
量定人數相參引試分科隔坐命官廵察監門謹視出
入有以文字往復與吏為奸者寘之於法私以經義相
教者斥出科塲伍保預知亦連坐進士倍加研覆貢舉
人勿以曾經御試不考而薦始令試官親戚别試者凡
九十八人又罷進士試律復貼經
上覽諸道轉運副使知州通判奏章有不聨名者謂宰
相曰當官共事須叶心從長且條陳利害動輙變改今
不聨名此必任其獨見未為允當也二月戊寅下詔戒
之
丙戌上謂宰相曰朕覽史書見晋髙祖求援于契丹遂
行父事之禮仍割地以奉之使數百萬黎庶䧟于契丹
馮道趙瑩位居宰輔皆遣令持禮屈辱之甚也敵人貪
婪㗖之以利可耳割地甚非良䇿朕每思之不覺歎惋
宋琪等奏曰晋髙祖遣馮道奉使張筵送之親舉酒洒
涕曰達兩君之命交二國之懽勞我重臣之彼窮塞息
民繼好宜體此懷勿以為憚也及道回有詩曰殿上一
杯天子泣門前䨇節國人嗟方今亭鄣肅清生靈安泰
皆由得制禦之道恢復舊境亦應有詩上然之
己未上御崇政殿覆試禮部貢舉人得進士須城梁顥
等百七十九人庚申得諸科三百一十八人並唱名賜
及第唱名自此始(此據登/科記)宰相李昉之子宗諤參知政
事呂䝉正之從弟䝉亨鹽鐡使王明之子扶度支使許
仲宣之子待問舉進士試皆入䓁上曰此並勢家與孤
寒競進縱以藝升人亦謂朕為有私也皆罷之青州人
王從善應五經舉年始踰冠自言通誦五經文注上厯
舉本經試之其誦如流特賜九經及第面賜緑袍銀帶
錢二萬時左右獻言尚有遺材壬戍復試又得進士上
元洪湛等七十六人癸亥得諸科三百二人並賜及第
夏四月丙子復置明法科分周易尚書各為一科附以
論語孝經爾雅三小經毛詩專為一科明法亦附三小
經進士九經以下更不習法書又以鎻㕔求試者率多
繆濫始令諸道州府自今擇才學優茂而厯官無過者
乃舉之仍先奏俟報　是日召宰相參知政事樞宻三
司使翰林樞宻直學士尚書省四品兩省五品以上三
館學士宴于後苑賞花釣魚張樂賜飲命羣臣賦詩習
射自是每歲皆然賞花釣魚曲宴始于是也(此據㑹要/賞花賦詩)
(已見雍熈/元年三月)
五月庚午中書門下奏謫官在外而累經赦宥者欲令
歸闕責其後效上不許謂宰相曰朝廷致理當任賢良君
子小人宜在明辨大扺人君宜先自正其身亦如治家身
不正則家亂矣故聽讒邪之言則骨肉至親坐成離間
豈能致敦叙之道歟大小雖殊其致一也今海島瓊崖
逺惡處甚多竄逐之臣郊禋以來豈不在念然此等務
行巇嶮若小得志即復結朋植黨恣其毁譽如害羣之
馬豈宜輕議哉(選舉志言詔從/其請蓋誤也)
六月己夘詔兩街供奉僧于内殿建道塲上謂宰相曰
今兹夏麥豐稔比聞嵗熟則民多疾疫朕恐百姓或有
災患故令設此未必便能獲佑且表朕勤禱之意云
丙戌命右諌議大夫劉保勲兵部郎中楊徽之屯田郎
中孔承恭與判吏部流内銓王祐同就尚書省以新及
第進士諸科名次先後鄉里逺近之便注擬自是為定
例
秋七月上謂宰相曰國家以百姓為本百姓以食為命
故知儲蓄最為急務昨江南災旱甚㓙遣使振貸果無
流亡盗賊之患若非積聚何以救之庚申詔諸路轉運
使及諸州長吏專切督察如倉官吏等依時省視倉粟
勿致毁敗其有計度支用外設法變易或出糶借貸與
民及轉輸京師如不省視而致損官粟者雖去官猶論
如律　鼎州言江水溢害稼
八月庚辰上謂宰相曰朕于獄犴之寄夙夜焦勞比分
遣使臣按廵諸道蓋慮或有寃滯耳因思新及第進士
為司理叅軍彼于法律固未精習冝令諸州長吏視其
不勝任者于判司簿尉中兩易之
癸巳上謂宰相曰近代以來政理隳紊無如晉漢兩朝
外則侯伯不法恣其掊斂内則權倖用事貨賂公行百
姓未納王租先遭率斂縣中官吏歲有年常之求鎮將
人員時為乞索之局鄉胥里長更迭往來嗷嗷蒸民何
所告愬欲望天道順和其可得乎近年以來頗革此弊
臣寮守法兆民舒泰雖未能還淳反樸亦可謂之小康
矣每念百姓寒耕熱耘營求衣食國家若非贍養軍旅
兩稅亦不忍催督而况非理誅剥乎宋琪等對曰陛下
恤民求理取鑒晉漢實天下幸甚(㑹要十一月有戒官/吏乞取錢物年常節)
(儀酒肉米麵等詔委轉運使與/長吏採訪聞奏仍附十一月末)
九月初涪王廷美既得罪楚王元佐獨申救之上不聽
廷美死元佐遂感心疾或經時不朝請(龍川别志言太/宗將立元佐為)
(嗣元佐堅辭欲立太祖之子由是遂廢故當時以為狂/按太祖二子徳昭卒于太平興國四年八月徳芳卒于)
(六年三月而元佐以七年七月出閤時太祖之子無在/者矣元佐雖封衛王盖未嘗有建儲之議也九年正月)
(廷美死元佐乃發狂固不縁辭位别志誤矣司馬光日/記載宋敏求云廷美之貶元佐請其罪由是失愛日記)
(葢得其/實也)屢為殘忍不守法度左右微過必加手刃僕吏
過庭往往彎弓射之上誨甚厲皆不悛是嵗夏秋疾其
上深以為憂是月疾小愈上喜因降德音庚戌重陽召
諸王宴射苑中而元佐以疾新起不預至暮陳王元佑
等過之元佐謂曰汝等與至尊宴射而我不預焉是為
君父所棄也遂發憤中夜閉媵妾縱火焚宫遲明烟熖
未止上意火必元佐所為也令攝赴中書遣御史按問
置巨校於前元佐恐懼具對以實上遣入内都知王仁
睿謂曰汝為親王富貴極矣何兇悖如是國家典憲我
不敢私父子之情於此絶矣元佐無以對陳王元佑以
下洎宰相近臣號泣營救上涕泗謂曰朕每讀書見前
代帝王子孫不率教者未嘗不扼腕憤恨豈知我家自
有此事朕為宗社計斷不捨之遂下制廢為庻人送均
州安置顧謂宰相曰比者内外安寜方思自適而元佐
縱火實撓朕懷宋琪等曰堯舜有丹朱商均此不足有
累聖德元佐茍無心疾當不至是惟陛下開釋丁巳琪
等帥百官伏闕拜表乞留元佐京師詔不許表三上乃
許之元佐行至黄山召還寘于南宫使者監䕶不通外
事楚王府諮議趙齊王遹翊善戴𤣥以輔導無狀皆請罪
上曰朕教訓猶不從豈汝等所能賛導耶並釋不問(冦/凖)
(通判鄆州得召見太宗謂曰知卿有深謀逺慮試與朕/决一事令中外不驚動此事已與大臣議之矣凖請示)
(其事太宗曰東宫所為不法他日必為桀紂之行欲廢/之則東宫亦自有兵甲恐因而招亂凖曰請某月日令)
(東宫至某處攝行禮其左右侍衛皆令從之陛下捜其/宫中果有不法之事俟還而示之隔左右勿令入而廢)
(之一黄門力耳太宗以為然及東宫出因捜其宫中得/淫刑之器有剜眼挑筋摘舌等物還而示之東宫服罪)
(遂廢之選立章聖為太子自是太宗眷凖益厚此張唐/英所著仁宗政要冦凖傳所載也傳聞謬誤一至于此)
(葢因廢元佐事耳淳化三年十月罷恭孝太子元僖冊/禮則縁惑嬖妾張氏初無滛刑事也唐英書世多有之)
(謬誤不獨此/不可不辯)
九月虞部郎中知制誥鄭人韓丕有文行朝廷稱為長
者然誥命應用傷於稽緩一夕頒詔書甚急丕停筆既
乆問索舊草吏以本典扄户出宿不可捜檢丕乃破鎻
取改易而進宰相宋琪性𥚹急常加督責或申以諧謔
丕不能平中書舎人王祐以前輩負氣多凌辱面折之
乃表求外任閏九月甲戌丕罷知虢州
上覽邕管雜記歎其風俗乖異乙未詔嶺南諸州民嫁
娶䘮葬衣服制度委所在長吏漸加誡厲俾遵條例其
殺人祭鬼病不求醫僧置妻孥等事深宜化導使之悛
革無或峻法以致煩擾
己亥坊州獻一角獸上召近臣觀之咸奏曰按瑞應圖
牡曰麒牝曰麟昔嵐州進麟也此乃麒也請宣示中外
上不許但令豢於苑中遂其飲齕之性且謂宰相曰時
和年豐兆民安泰斯為上瑞鳥獸草木夫何足云
冬十月辛丑朔上録京城諸司繫囚多所原減決事遂
至日旰近臣或諫以勞苦過甚上曰不然儻惠及無告
使獄訟平允不致枉撓朕意深以為適何勞之有因謂
宰相曰中外臣寮若皆留心政務天下安有不治者古
人宰一邑守一郡使飛蝗避境猛虎渡江況人君能惠
養黎庶申理寃滯豈不感召和氣乎朕每自勤不怠此
志必無改易或云有司細故帝王不當親決朕意則異
乎此若以尊極自居則下情不得上逹矣
十一月辛夘詔自今京官幕職州縣官有丁父母憂者
並放離任常參官奏聞待報然其後亦頗有特追出者
十二月上謂李昉等曰中書樞宻朝廷正人所出治亂
根本繫焉且天下廣大卿等與朕共理當各竭公忠以
副任用人誰無姻故之情茍才不足稱不若遺之財帛
耳朕亦有舊人若果無取未嘗假以名器也卿等其戒
之　開寳中賊攻綉州知州饒陽王恕死焉恕子濟時
從行賊將并害之濟擁尸號慟謂賊曰吾父已死吾安
用活為但恨力不足殺汝以報父讐耳賊感其言捨之
濟遂拾父骨匿山谷間既而官軍大集濟脱身謁其帥
朱乙陳討賊之計乙嘉其誠遺以束帛奏假驛置而歸
先是濟母終於岳陽權殯佛舎并獲二䘮還饒陽州將
以聞太祖召見為其尚少且俾就學於是上書自陳死
事之孤得試學士院補龍溪主簿時調福建輸鶴翎為
箭羽鶴非常有物官督責尤急至一翎直數百錢者民
甚苦之濟以便宜諭民取鵝翎代輸驛奏其事因詔旁
郡悉如濟所陳
