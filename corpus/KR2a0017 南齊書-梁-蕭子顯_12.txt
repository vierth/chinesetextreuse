卷十一
　　梁　　　蕭　　　子　　　顯　　　撰
　志第三
　　樂
南郊樂舞歌辭二漢同用見前漢志五郊互奏之魏歌
舞不見疑是用漢辭也晉武帝泰始二年郊祀明堂詔
禮遵用周室肇稱殷祀之義權用魏儀後使傅𤣥造祀
天地五郊夕牲歌詩一篇迎神歌一篇宋文帝使顔延
之造郊天夕牲迎送神饗神歌詩三篇是則宋初又仍
晉也建元二年有司奏郊廟雅樂歌辭舊使學士博士
撰捜簡採用請敇外凡肄學者普令製立參議太廟登
歌宜用司徒褚淵餘悉用黄門郎謝超宗辭超宗所撰
多刪顔延之謝荘辭以為新曲備改樂名永明二年太
子歩兵校尉伏曼容上表宜集英儒刪纂雅樂詔付外
詳竟不行
羣臣出入奏肅咸之樂
夤承寳命　　　嚴恭帝緒　　　奄受敷錫
升中拓宇　　　亘地稱皇　　　罄天作主
月域来賔　　　日際奉土　　　開元首正
禮交樂舉　　　六典聨事　　　九官列序(此下除/四句皆)
(顔/辭)
牲出入奏引牲之樂
皇乎敬矣　　　恭事上靈　　　昭教國祀
肅肅明明　　　有牲在滌　　　有絜在爼
以薦王衷　　　以荅神祜(此上四/句顔辭)
陟配在京　　　降徳在民　　　奔精望夜
髙燎佇晨
薦豆呈毛血奏嘉薦之樂
我恭我享　　　惟孟之春　　　以孝以敬
立我蒸民　　　青壇奄靄　　　翠幙端凝
嘉俎重薦　　　兼籍再升　　　設業設簴
展容玉庭　　　肇禋配祀　　　克對上靈
(此一篇増/損謝辭)
　　右夕牲歌並重奏
迎神奏昭夏之樂
惟聖饗帝　　　惟孝饗親(此下除/四句)禮行宗祀
敬達郊禋　　　金枝中樹　　　廣樂四陳(此下除/)
月御案節　　　星驅扶輪　　　遥興逺駕
曜曜振振　　　告成大報　　　受釐元神
皇帝入壇東門奏永至之樂
紫壇望靈　　　翠幙佇神　　　率天奉贄
罄地来賔　　　神貺竝介　　　泯祇合祉
恭昭鑒享　　　肅光孝祀　　　威藹四靈
洞曜三光　　　皇徳全被　　　大禮流昌
皇帝升壇奏登歌辭
報惟事天　　　祭實尊靈　　　史正嘉兆
神宅崇禎　　　五畤昭鬯　　　六宗彞序
介丘望塵　　　皇軒肅舉
皇帝初獻奏文徳宣烈之樂
營泰畤　　定天𠂻　　思心緒　　謀筮從(此下除/二句)
田燭置　　爟火通　　大孝昭　　國禮融(此一句/改餘皆)
(顔辭此下又/除二十二句)
次奏武徳宣烈之樂
功燭上宙　　　徳燿中天　　　風移九域
禮飾八埏　　　四靈晨炳　　　五緯宵明
膺厯締運　　　道茂前聲
太祖髙皇帝配饗奏髙徳宣烈之樂此章永明二年造
奏(尚書令/王儉辭)
饗帝嚴親　　　則天光大　　　舄奕前古
榮鏡無外　　　日月宣華　　　卿雲流靄
五漢同休　　　六幽咸泰
皇帝飲福酒奏嘉胙之樂
鬯嘉禮　　　　承休錫　　　　盛徳符景緯
昌華應帝策　　聖藹耀昌基　　融祉暉世厯
聲正涵月軌　　書文騰日迹　　寳瑞昭神圖
靈貺流瑞液　　我皇崇暉祚　　重芬冠往籍
送神奏昭夏之樂
薦饗洽　　禮樂該　　神娛展　　辰斾回
洞雲路　　拂璇階　　紫雰藹　　青霄開
睠皇都　　顧玉臺　　留昌徳　　結聖懐
皇帝就燎位奏昭逺之樂
天以徳降　　　帝以禮報　　　牲罇俯陳
柴幣仰燎　　　事展司采　　　敬達瑄薌
煙䞇青昊　　　震颺紫場　　　陳馨示策
肅志宗禋　　　禮非物備　　　福唯誠陳
皇帝還便殿奏休成之樂重奏
昭事上祀　　　饗薦具陳　　　回鑾轉翠
拂景翔宸　　　綴縣敷暢　　　鍾石昭融
羽炫深晷　　　籥曀行風　　　肆序輟度
肅禮停文　　　四金聳衛　　　六馭齊輪
　　右南郊歌辭
北郊樂歌辭案周頌昊天有成命郊祀天地也是則周
漢以来祭天地皆同辭矣宋顔延之饗地神辭一篇餘
與南郊同齊北郊羣臣入奏肅咸樂牲入奏引牲薦豆
毛血奏嘉薦皇帝入壇東門奏永至飲福酒奏嘉胙還
便殿奏休成辭竝與南郊同迎送神昭夏登歌異
迎地神奏昭夏之樂
詔禮崇營　　　敬饗𤣥畤　　　靈正丹帷
月肅紫墀　　　展薦登華　　　風縣凝鏘
神惟戾止　　　鬱葆遥荘　　　昭望嵗芬
環㳺辰太　　　穆哉尚禮　　　横光秉藹
皇帝升壇登歌
佇靈敬享　　　禋肅彝文　　　縣動聲儀
薦絜牲芬　　　隂祗以貺　　　昭祀式慶
九服熙度　　　六農祥正
皇帝初獻奏地徳凱容之樂
繕方丘　　端國隂　　掩珪晷　　仰靈心
詔源委　　遍丘林(八句/)禮獻物　　樂薦音
(此下除二十二/句餘皆顔辭)
次奏昭徳凱容之樂
慶圖濬邈　　　藴祥祕瑶　　　俔天炳月
嬪光紫霄　　　邦化靈懋　　　閫則風調
儷徳方儀　　　徽載以昭
送神奏昭夏之樂
薦神升　　享序楙　　淹玉俎　　停金奏
寳斾轉　　旒駕旋　　溢素景　　鬱紫躔
靈心顧　　留宸睠　　洽外瀛　　瑞中縣
瘞埋奏隸幽之樂
后皇嘉慶　　　定祗𤣥畤　　　承帝休圖
祗敷靈祉　　　篚羃周序　　　軒朱凝㑹
牲幣芬壇　　　精明佇盖　　　調川瑞昌
警岳祥泰
　　右北郊歌
明堂歌辭祀五帝漢郊祀歌皆四言宋孝武使謝荘造
辭荘依五行數木數用三火數用七土數用五金數用
九水數用六案洪範五行一曰水二曰火三曰木四曰
金五曰土月令木數八火數七土數五金數九水數六
蔡邕云東方有木三土五故數八南方有火二土五故
數七西方有金四土五故數九北方有水一土五故數
六又納音數一言得土三言得火五言得水七言得金
九言得木若依洪範木數用三則應水一火二金四也
若依月令金九水六則應木八火七也當以洪範一二
之數言不成文故有取捨而使兩義竝違未詳以數立
言為何依據也周頌我將祀文王言皆四其一句五一
句七謝荘歌宋太祖亦無定句建元初詔黄門郎謝超
宗造明堂夕牲等辭并採用荘辭建武二年雩祭明堂
謝朓造辭一依謝荘唯世祖四言也
賔出入奏肅咸樂歌辭二章
彝承孝典　　　恭事嚴聖　　　浃天奉賮
罄壤齊慶　　　司儀具序　　　羽容夙章
芬枝揚烈　　　黼構周張　　　助寳尊軒
酎珍充庭　　　璆縣凝㑹　　　琄朱竚聲
先期選禮　　　肅若有承　　　祇對靈祉
皇慶昭膺
尊事威儀　　　輝容昭序　　　迅恭明神
絜盛牲俎　　　肅肅嚴宫　　　藹藹崇基
皇靈降止　　　百祗具司　　　戒誠望夜
端烈承朝　　　依微昭旦　　　物色輕宵
青帝歌
參映夕　　駟昭晨　　靈乗震　　司青春
鴈將向　　桐始蕤　　和風舞　　暄光遲
萌動達　　萬品親　　潤無際　　澤無垠
赤帝歌
龍精初見大火中　　　　朱光北至圭景同
帝在在離寔司衡　　　　雨水方降木堇榮
庶物盛長咸殷阜　　　　恩澤四溟被九有
黄帝歌
履艮宅中宇　　　司繩總四方　　　裁化徧寒燠
布政司炎涼(此以下/除八句)至分乘經晷　　　閉啓集恒度
帝暉緝萬有　　　皇靈澄國歩
白帝歌
百川若鏡天地爽且明　　雲冲氣舉盛徳在素精(此/下)
(除四/句)
庶類收成嵗功行欲寜　　浃地奉渥罄宇承帝靈
黒帝歌
嵗既暮日方馳　　　靈承坎徳司規
𤣥雲合晦鳥蹊　　　白雲繁亘天崖(此下除/四句)
晨晷促夕漏延　　　太隂極微陽宣(此下除/二句)
皇帝還東壁受福酒奏嘉胙樂歌辭(太廟/同用)
禮薦洽　　　　福祚昌　　　　聖皇膺嘉祐
帝業凝休祥　　居極乘景運　　宅徳瑞中王
澄明臨四奥　　精華延八鄉　　洞海同聲憓
澈宇麗乾光　　靈慶纒世祉　　鴻烈永無疆
送神奏昭夏樂歌辭(宋謝/荘辭)
藴禮容　　餘樂度　　靈方留　　景欲暮
開九重　　肅五達　　鳳參差　　龍已沫
雲既動　　河既梁　　萬里照　　四空香
神之車　　歸清都　　璇庭寂　　玉殿虚
鴻化凝　　孝風熾　　顧靈心　　結皇思
鴻慶遐鬯　　　嘉薦令芳　　　翊帝明徳
永祚深光(増四/字)
牲出入奏引牲樂歌詩
惟誠絜饗　　　維孝尊靈　　　敬芳黍稷
敬滌犧牲　　　騂繭在豢　　　載溢載豐
以承宗祀　　　以肅皇𠂻　　　蕭芳四舉
華火周傳　　　神鑒孔昭　　　嘉足叄牷
薦豆呈毛血奏嘉薦樂歌詩二章
肇禋戒祀　　　禮容咸舉　　　六典飾文
九司炤序　　　牲柔既昭　　　犧剛既陳
恭滌惟清　　　敬事惟神　　　加籩再御
兼俎兼薦　　　節動軒越　　　聲流金縣
奕奕閟幄　　　亹亹嚴闈　　　絜誠夕鑒
端服晨暉　　　聖靈戾止　　　翊我皇則
上綏四㝢　　　下洋萬國　　　永言孝饗
孝饗有容　　　儐僚贊列　　　肅肅雍雍
　　右夕牲辭
迎神奏昭夏樂歌辭
地紐謐　　乾樞回　　華盖動　　紫微開
旌蔽日　　車若雲　　駕六氣　　乘烟煴
曄帝景　　耀天邑　　聖祖降　　五雲集(此下除/八句)
懋粢盛　　絜牲牷　　百禮肅　　羣司䖍
皇徳逺　　大孝昌　　貫九幽　　洞三光
神之安　　解玉鑾　　昌福至　　萬㝢歡(皆謝/荘辭)
皇帝升明堂奏登歌辭
雍臺辯朔　　　澤宫選辰　　　挈火夕炤
明水朝陳　　　六瑚賁室　　　八羽華庭
昭事先聖　　　懐濡上靈　　　肆夏式敬
升歌發徳　　　永固洪基　　　以綏萬國(皆謝/荘辭)
初獻奏凱容宣烈樂歌辭(太廟/同)
釃醴具登　　　嘉俎咸薦　　　饗洽誠陳
禮周樂徧　　　祝辭罷祼　　　序容輟縣
蹕動端庭　　　鑾回嚴殿　　　神儀駐景
華漢髙虚　　　八靈案衛　　　三祗解途
翠盖澄耀　　　罼帟凝晨　　　玉鑣息節
金輅懐音　　　式誠逹孝　　　底心肅感
追馮皇鑒　　　思承淵範　　　神錫懋祉
四緯昭明　　　仰福帝徽　　　俯齊庶生
　　右祀明堂歌辭建元永明中奏
雩祭歌辭
清明暢　　禮樂新　　候龍景　　選貞辰
陽律亢　　隂晷伏　　秏下土　　荐穜稑
宸儀警　　王度乾　　嗟雲漢　　望昊天
張盛樂　　奏雲儛　　集五精　　延帝祖
雩有諷　　禜有秩　　膋鬯芬　　圭瓚瑟
靈之来　　帝閽開　　車煜燿　　吹徘徊
停龍轙　　徧觀此　　凍雨飛　　祥雲靡
壇可臨　　奠可歆　　對氓社　　鑒皇心
　　右迎神歌辭(依漢来郊歌三言/宋明堂迎神八解)
濬哲維祖　　　長發其武　　　帝出自震
重光御㝢　　　七徳攸宣　　　九疇咸叙
静難荆舒　　　凝威蠡浦　　　昧旦丕承
夕惕刑政　　　化壹車書　　　徳馨粢盛
昭星夜景　　　非雲曉慶　　　衢室成隂
璧水如鏡　　　禮充玉帛　　　樂被筦絃
於鑠在詠　　　陟配于天　　　自宫徂兆
靡愛牲牷　　　我将我享　　　永祚豐年
　　右歌世祖武皇帝(依廟歌/四言)
營翼日　　鳥殷宵　　凝氷泮　　𤣥蟄昭
景陽陽　　風習習　　女夷歌　　東皇集
奠春酒　　秉青珪　　命田祖　　渥羣黎
　　右歌青帝(木生/數三)
惟此夏徳徳恢台　　　　兩龍既御炎精来
火景方中南譌秩　　　　靡草云黄含桃實
族雲蓊鬱温風煽　　　　興雨祁祁黍苗徧
　　右歌赤帝(火成/數七)
稟火自髙明　　毓金挺剛克　　凉燠資成化
羣方載厚徳　　陽季勾萌逹　　炎徂溽暑融
商暮百工止　　嵗極凌隂沖　　皇流疏已清
原隰甸已平　　咸言祚惟億　　敦民保齊京
　　右歌黄帝(土成/數五)
帝悦于兌執矩固司蔵　　百川收潦精景應徂商
嘉樹離披榆闗命賔鳥　　夜月如霜金風方嫋嫋
商隂肅殺萬寳咸亦遒　　勞哉望嵗場功兾可收
　　右歌白帝(全成/數九)
白日短𤣥夜深　招揺轉移太隂　霜鐘鳴㝠陵起
星回天月窮紀　聽嚴風来不息　望𤣥雲黝無色
曾冰洌積羽幽　飛雲至天山側　闗梁閉方不巡
合國吹饗蜡賔充微陽究終始　　百禮洽萬祚臻
　　右歌黒帝(水成/數六)
敬如在　　禮将周　　神之駕　　不少留
躡龍鑣　　轉金盖　　紛上馳　　雲之外
警七耀　　詔八神　　排閶闔　　渡天津
有渰興　　膚寸積　　雨㝠㝠　　又終夕
俾栖糧　　惟萬箱　　皇情暢　　景命昌
　　右送神歌辭
太廟樂歌辭周頌清廟一篇漢安世歌十七章是也永
平三年東平王蒼造光武廟登歌一章二十六句其辭
稱述功徳建安十八年魏國初建侍中王粲作登歌安
世詩説神靈鑒饗之意明帝時侍中繆襲奏安世詩本
故漢時歌名今詩所歌非往詩之文襲案周禮志云安
世樂猶周房中樂也往昔議者以房中歌后妃之徳宜
改安世名正始之樂後續漢安世歌亦説神来宴饗無
有后妃之言思惟往者謂房中樂為后妃歌恐失其意
方祭祀娱神登歌先祖功徳下堂詠宴享無事歌后妃
之化也於是改安世樂曰饗神歌散騎常侍王肅作宗
廟詩頌十二篇不入於樂晉泰始中傅𤣥造廟夕牲昭
夏歌一篇迎送神肆夏歌詩一篇登歌七廟七篇𤣥云
登歌歌盛徳之功烈故廟異其文至於饗神猶周頌之
有瞽及雍但説祭饗神明禮樂之盛七廟饗神皆用之
夏侯湛又造宗廟歌十三篇宋世王韶之造七廟登歌
七篇昇明中太祖為齊王令司空褚淵造太廟登歌二
章建元初詔黄門侍郎謝超宗造廟樂歌詩十六章永
明二年尚書殿中曹奏太祖髙皇帝廟神室奏髙徳宣
烈之舞未有歌詩郊應湏歌辭穆皇后廟神室亦未有
歌辭案傅𤣥云登歌廟異其文饗神十室同辭此議為
允又尋漢世歌篇多少無定皆稱事立文竝多八句然
後轉韻時有兩三韻而轉其例甚寡張華夏侯湛亦同
前式傅𤣥改韻頗數更傷簡節之美近世王詔之顔延
之竝四韻乃轉得賖促之中顔延之謝荘作三廟歌皆
各三章章八句此於序述功業詳畧為宜今宜依之郊
配之日改降尊作主禮殊宗廟穆后母儀之化事異經
綸此二歌為一章八句别奏事御奉行詔可尚書令王
儉造太廟二室及郊配辭
羣臣出入奏肅咸樂歌辭
絜誠底孝　　　孝感煙霜　　　夤儀式序
肅禮綿張　　　金華樹藻　　　肅哲騰光
殷殷升奏　　　嚴嚴階庠　　　匪椒匪玉
是降是將　　　懋分神𠂻　　　翊祐傳昌
牲出入奏引牲樂歌辭
肇祀嚴靈　　　恭禮尊國　　　達敬敷典
結孝陳則　　　芬滌既肅　　　犧牷既整
聳誠流思　　　端儀選景　　　肆禮佇夜
綿樂望晨　　　崇席皇鑒　　　用饗明神
薦豆呈毛血奏嘉薦樂歌辭
清思眑眑　　　閟寝微微　　　恭言載感
肅若有希　　　芬俎具陳　　　嘉薦兼列
凝馨煙颺　　　分炤星晢　　　睿靈式降
協我帝道　　　上澄五緯　　　下陶八表
　　右夕牲歌辭
迎神奏昭夏樂歌辭
涓辰選氣　　　展禮恭祗　　　重闈月洞
層牖煙施　　　載虚玉鬯　　　載受金枝
天歌折饗　　　雲舞罄儀　　　神惟降止
泛景凝羲　　　帝華永藹　　　泯藻方摛
皇帝入廟北門奏永至樂歌辭
戯繇惟則　　　姬經式序　　　九司聨事
八方承宇　　　鑾迾静陳　　　縵樂具舉
凝旒若慕　　　傾璜載竚　　　振振璇衛
穆穆禮容　　　載藹皇歩　　　式敷帝蹤
大祝祼地奏登歌辭
清明既鬯　　　大孝乃熙　　　天儀睟愴
皇心儼思　　　既芬房豆　　　載絜牷牲
鬱祼升禮　　　鋗玉登聲　　　茂對幽嚴
式奉徽靈　　　以享以祀　　　惟感惟誠
皇祖廣陵丞府君神室奏凱容樂歌辭
國昭惟茂　　　帝穆惟崇　　　登祥緯逺
締世景融　　　紛綸睿緒　　　菴蔚王風
明進厥始　　　濬哲文終
皇祖太中大夫府君神室奏凱容樂歌辭
璇條夤蔚　　　瓊源浚照　　　懋矣皇烈
載挺明劭　　　永言敬思　　　式恭惟教
休途良乂　　　榮光有耀
皇祖淮隂令府君神室奏凱容樂歌辭
嚴宗正典　　　崇饗肇禋　　　九章既飾
三清既陳　　　昭恭皇祖　　　承假徽神
貞祐伊協　　　卿藹是鄰
皇曾祖即丘令府君神室奏凱容樂歌辭
肅惟敬祀　　　絜事参薌　　　環袨像綴
緬宻絲簧　　　明明烈祖　　　尚錫龍光
粤雅于姬　　　伊頌在商
皇祖太常卿府君神室奏凱容樂歌辭
神宫懋鄴　　　明寝昌基　　　徳凝羽綴
道鬯容辭　　　假我帝緒　　　懿我皇維
昭大之載　　　國齊之祺
皇考宣皇神室奏宣徳凱容樂歌辭
道閟期運　　　義開藏用　　　皇矣睿祖
至哉攸縱　　　循規烈炤　　　襲矩重芬
徳溢軒羲　　　道懋炎雲
昭皇后神室奏凱容樂歌辭
月靈誕慶　　　雲瑞開祥　　　道茂淵柔
徳表徽章　　　粹訓宸中　　　儀形宙外
容蹈凝華　　　金羽傳藹
皇帝還東壁上福酒奏永祚樂歌辭
搆宸抗宇　　　合軫齊文　　　萬靈載溢
百禮以殷　　　朱絃繞風　　　翠羽停雲
桂樽既滌　　　瑤俎既薫　　　升薦惟誠
昭禮惟芬　　　降祉遥裔　　　集慶氤氲
送神奏肆夏樂歌辭
禮既升　　樂以愉　　昭序溢　　幽饗餘
人祗鬯　　敬教敷　　神光動　　靈駕翔
芬九垓　　鏡八鄉　　福無屆　　祚無疆
皇帝詣便殿奏休成樂歌辭
睿孝式鬯　　　饗敬爰徧　　　諦容輟序
佾文静縣　　　辰儀聳蹕　　　宵衛浮鑾
旒帟雲館　　　翠華景摶　　　恭惟尚烈
休明再纒　　　國猷逺藹　　　昌圖聿宣
太廟登歌辭二章
惟王建國　　　設廟凝靈　　　月薦流典
時祀暉經　　　瞻宸僾思　　　雨露追情
簡目筮晷　　　閟奠升文　　　金罍渟桂
沖幄舒薫　　　備僚肅列　　　駐景開雲
至饗攸極　　　睿孝惇禮　　　具物咸絜
聲香合體　　　氣昭扶幽　　　眇慕纒逺
迎絲驚促　　　送佾留晩　　　聖𠂻踐候
節改増愴　　　妙感崇深　　　英徽彌亮
太祖髙皇帝神室奏髙徳宣烈樂歌辭
悠悠草昧　　　穆穆經綸　　　乃文乃武
乃聖乃神　　　動龕危亂　　　静比斯民
誕應休命　　　奄有八夤　　　握機肇運
光啓禹服　　　義滿天淵　　　禮昭地軸
澤靡不懐　　　威無不肅　　　戎夷竭歡
象来致福　　　偃風裁化　　　暅日敷祥
信星含曜　　　秬草流芳　　　七廟觀徳
六樂宣章　　　惟先惟敬　　　是饗是将
穆皇后神室奏穆徳凱容之樂辭
太姒嬪周　　　塗山儷禹　　　我后嗣徽
重規疊矩　　　肅肅閟宫　　　翔翔雲舞
有饗徳馨　　　無絶終古
髙宗明皇帝神室奏明徳凱容之樂歌辭
多難固業　　　殷憂啓聖　　　帝宗纘武
惟時執競　　　起栁獻祥　　　百堵興詠
義雖祀夏　　　功符受命　　　逺無不懐
邇無不肅　　　其儀濟濟　　　其容穆穆
赫矣君臨　　　昭哉嗣服　　　允王維后
膺此多福　　　禮以昭事　　　樂以感靈
八簋陳室　　　六舞充庭　　　觀徳在廟
象徳在形　　　四海来祭　　　萬國咸寜
藉田歌辭漢章帝元和元年𤣥武司馬班固奏用商頌
載芟祠先農晉傅𤣥作祀先農先蠶夕牲歌詩一篇八
句迎送神一篇饗社稷先農先聖先蠶歌詩三篇前一
篇十二句中一篇十六句後一篇十二句辭皆叙田農
事胡道安先農饗神詩一篇竝八句樂府相傳舊歌三
章永明四年籍田詔驍騎将軍江淹造藉田歌淹製二
章不依胡傅世祖口勑付太樂歌之
祀先農迎送神升歌
羽鑾從動　　　金駕時逰　　　教騰義鏡
樂綴禮脩　　　率先丹耦　　　躬遵緑疇
靈之聖之　　　嵗殷澤柔
饗神歌辭
瓊斚既飾　　　繡簋以陳　　　方燮嘉種
永毓宵民
元㑹大饗四廂樂歌辭晉泰始五年太僕傅𤣥撰正旦
大㑹行禮歌詩四章夀酒詩一章食舉東西廂樂十三
章黄門郎張華作上夀食舉行禮詩十八章中書監荀
朂侍郎成公綏言數各異宋黄門郎王韶之造肆夏四
章行禮一章上夀一章登歌三章食舉十章前後舞歌
一章齊微改革多仍舊辭其前後舞二章新改其臨軒
樂亦奏肆夏於鑠四章
肆夏樂歌辭
於鑠我皇　　　體仁苞元　　　齊明日月
比量乾坤　　　陶甄百王　　　稽則黄軒
訏謨定命　　　辰告四蕃
　　右一曲客入四廂奏
將將蕃后　　　翼翼羣僚　　　盛服待晨
明發来朝　　　饗以八珍　　　樂以九韶
仰祇天顔　　　厥猷孔昭
　　右一曲皇帝當陽四廂奏皇帝入變服四廂并奏
　　前二曲
法章既設　　　初筵長舒　　　濟濟列辟
端委皇除　　　飲和無盈　　　威儀有餘
温恭在位　　　敬終如初　　　九功既歌
六代惟時　　　被徳在樂　　　宣道以詩
穆矣大和　　　品物咸熙　　　慶積自逺
告成在兹
　　右二曲皇帝入變服黄鐘太蔟二廂奏
大㑹行禮歌辭
大哉皇齊　　　長發其祥　　　祚隆姬夏
道邁虞唐　　　徳之克明　　　休有烈光
配天作極　　　辰居四方　　　皇矣我后
聖徳通靈　　　有命自天　　　誕授休禎
龍飛紫極　　　造我齊京　　　光宅宇宙
赫赫明明
　　右二曲姑洗廂奏
上夀歌辭
獻夀爵　　　　慶聖皇　　　　靈祚窮二儀
休明等三光
　　右一曲黄鐘廂奏
殿前登歌辭
明明齊國　　　緝熙皇道　　　則天垂化
光定天保　　　天保既定　　　肆覲萬方
禮繁樂富　　　穆穆皇皇
沔彼流水　　　朝宗天池　　　洋洋貢職
抑抑威儀　　　既習威儀　　　亦閑禮容
一人有則　　　作孚萬邦
烝哉我皇　　　寔靈誕聖　　　履端惟始
對越休慶　　　如天斯崇　　　如日斯盛
介兹景福　　　永固洪命
　　右三曲别用金石太樂令跪奏
食舉歌辭
晨儀載煥　　　萬物咸覩　　　嘉慶三朝
禮樂備舉　　　元正肇始　　　典章徽明
萬方来賀　　　華夷充庭　　　多士盈九徳
俯仰觀玉聲　　恂恂俯仰　　　載爛其暉
鐘鼓震天區　　禮容塞皇闈　　思樂窮休慶
福履同所歸
五玉既獻　　　三帛是薦　　　爾公爾侯
鳴玉華殿　　　皇皇聖后　　　降禮南面
元首納嘉禮　　萬邦同欽願
休哉休哉　　　君臣熙宴　　　建五旗
列四縣　　　　樂有文　　　　禮無勌
融王風　　　　窮一變
禮至和　　感隂陽　　徳無不柔　繋休祥
瑞徴辟　　應嘉鍾　　儛雲鳳　　躍潛龍
景星見　　甘露墜　　木連理　　禾同穂
𤣥化洽　　仁澤敷　　極禎瑞　　窮靈符
懐荒逺　　　　綏齊民　　　　荷天祐
靡不賔　　　　靡不賔　　　　長世盛
昭明有融　　　繁嘉慶　　　　繁嘉慶
熙帝載　　　　含氣感和　　　蒼生欣戴
三靈協瑞　　　惟新皇代
王道四達　　　流仁徳　　　　窮理詠乾元
垂訓從帝則　　靈化侔四時　　幽誠通𤣥黙
徳澤被八紘　　禮章軌萬國
皇猷緝　　　　咸熙泰　　　　禮儀煥帝庭
要荒服遐外　　被髮襲纓冕　　右衽回衿帶
天覆地載　　　澤流汪濊　　　聲教布濩
徳光大
開元辰　　畢来王　　奉貢職　　朝后皇
鳴珩佩　　觀典章　　樂王慶　　悦徽芳
陶盛化　　逰大康　　惟昌明　　永克昌
惟建元　　徳丕顯　　齊七政　　敷五典
彝倫序　　洪化闡
王澤流　　太平始　　樹靈祇　　恭明祀
介景祚　　膺嘉祉　　禮有容　　樂有儀
金石陳　　干羽施　　邁武濩　　均咸池
歌南風　　徳永稱　　文明煥　　頌聲興
王道純　　徳彌淑　　寜八表　　康九服
導禮讓　　移風俗　　移風俗　　永克融
歌盛羙　　告成功　　詠休烈　　邈無窮
　　右黄鍾先奏晨儀篇太蔟奏五玉篇餘八篇二廂
　　更奏之
前舞階歩歌辭(新辭/)
天挺聖哲　　　三方維綱　　　川岳伊寜
七耀重光　　　茂育萬物　　　衆庶咸康
道用潛通　　　仁施遐揚　　　徳厚巛極
功髙昊蒼　　　舞象盛容　　　徳以歌章
八音既節　　　龍躍鳳翔　　　皇基永樹
二儀等長
前舞凱容歌詩(舊辭/)
於赫景命　　　天鑒是臨　　　樂来伊陽
禮作惟隂　　　歌自徳富　　　舞由功深
庭列宫懸　　　陛羅瑟琴　　　翿籥繁㑹
笙磬諧音　　　簫韶雖古　　　九奏在今
導志和聲　　　徳音孔宣　　　光我帝基
協靈配乾　　　儀刑六合　　　化穆自宣
如彼雲漢　　　為章于天　　　熙熙萬類
陶和常年　　　撃轅中韶　　　永世弗騫
後舞階歩歌辭(新辭/)
皇皇我后　　　紹業盛明　　　滌拂除穢
宇宙載清　　　允執中和　　　以莅蒼生
𤣥化逺被　　　兆世軌形　　　何以崇徳
乃作九成　　　妍歩恂恂　　　雅曲芬馨
八風清鼓　　　應以祥禎　　　澤浩天下
功齊百靈
後舞凱容歌辭(舊辭/)
假樂聖后　　　寔天誕徳　　　積美自中
王猷四塞　　　龍飛在天　　　儀形萬國
欽明惟神　　　臨朝淵黙　　　不言之化
品物咸得　　　告成于天　　　銘勲是勒
翼翼厥猷　　　亹亹其仁　　　從命創制
因定和神　　　海外有截　　　九國無塵
冕旒司契　　　垂拱臨民　　　乃舞凱容
欽若天人　　　純嘏孔休　　　萬載彌新
宣烈舞執干戚郊廟奏平冕黒介幘𤣥衣裳白領袖絳
領袖中衣絳合幅袴絳􁆗朝廷則武冠赤幘生絳袍單
衣絹領袖皁領袖中衣虎文畫合幅袴白布彩皆黒韋
緹周大武舞秦改為五行漢髙造武徳舞執干戚象天
下樂已除亂按禮云朱干玉戚冕而舞大武是則漢放
此舞而立也魏文帝改五行還為大武而武徳曰武頌
舞明帝改造武始舞晉世仍舊傅𤣥六代舞歌有舞辭
此武舞非一也宋孝建初朝議以凱容舞為韶舞宣烈
舞為武舞據韶為言宣烈即是古之大武非武徳也今
世諺呼為武王伐紂其冠服魏明帝世尚書所奏定武
始舞服晉宋承用齊初仍舊不改宋舞名其舞人冠服
見魏尚書奏後代相承用之
凱容舞執羽籥郊廟冠委貌服如前朝廷進賢冠黒介
幘生黄袍單衣白合幅袴餘如前本舜韶舞漢髙改曰
文始魏復曰大韶又造咸熙為文舞晉傅𤣥六代舞有
虞韶舞辭宋以凱容繼韶為文舞相承用魏咸熙冠服
前舞後舞晉泰始九年造正徳大豫舞傅𤣥張華各為
歌辭宋元嘉中改正徳為前舞大豫為後舞
　　右朝㑹樂辭
舞曲皆古辭雅音稱述功徳宴享所奏傅𤣥歌辭云獲
罪於天北徙朔方墳墓誰掃超若流光如此十餘小曲
名為舞曲疑非宴樂之辭然舞曲總名起此矣
明君辭
明君創洪業　　盛徳在建元　　受命君四海
聖皇應靈乾　　五帝繼三皇　　三皇世所歸
聖徳應期運　　天地不能違　　仰之彌已髙
猶天不可階　　將復結繩化　　靜拱天下齊
　　右一曲漢章帝造鼙舞歌云闗東有賢女魏明帝
　　代漢曲云明明魏皇帝傅𤣥代魏曲作晉洪業篇
　　云宣文創洪業盛徳存泰始聖皇應靈符受命君
　　四海今前四句錯綜其辭從五帝至不可階六句
　　全𤣥辭後二句本云將復御龍氏鳳皇在庭栖又
　　改易焉
聖主曲辭
聖主受天命　　應期則虞唐　　升旒綜萬幾
端扆馭八方　　盈虚自然數　　揖讓歸聖明
北化陵河塞　　南威越滄溟　　廣徳齊七政
敷教騰三辰　　萬㝢必承慶　　百福咸来臻
聖皇應福始　　昌徳洞祐先
明君辭
明君御四海　　總鑒盡人靈　　仰成恩已洽
竭忠身必榮　　聖澤洞三靈　　徳教被八鄉
草木變柯葉　　川岳洞嘉祥　　愉樂盛明運
舞蹈升泰時　　微霜永昌命　　軌心長歡怡
鐸舞歌辭
黄雲門　　唐咸池　　虞韶舞　　夏夏殷濩
列代有五　振鐸鳴金　延大武　　清歌發唱
形為主　　聲和八音　協律呂　　身不虚動
手不徒舉　應節合度　周期序　　時奏宮角
雜之以徴羽　樂以移風　禮相輔　安有出其所
　　右一曲傅𤣥辭以代魏太和時徴羽除下厭衆目
　　上從鍾鼓二句
白鳩辭
翩翩白鳩　再飛再鳴　懐我君徳　　来集君庭
　　右一曲舞叙云白符或云白符鳩舞出江南吳人
　　所造其辭意言患孫皓虐政慕政化也其詩本云
　　平平白符思我君恵集我金堂言白者金行符合
　　也鳩亦合也符鳩雖異其義是同
濟濟辭
暢飛暢舞　　氣流芳　　追念三五　　大綺黄
　　右一曲晉濟濟舞歌六解此是最後一解
獨禄辭
獨禄獨禄　水深泥濁　泥濁尚可　水深殺我
　　右一曲晉獨鹿舞歌六解此是前一解古辭明君
　　曲後云勇安樂無慈不問清與濁清與無時濁邪
　　交與獨禄伎録云求禄求禄清白不濁清白尚可
　　貪汙殺我晉歌為鹿字古通用也疑是風刺之辭
碣石辭
東臨碣石　　　以觀滄海　　　水河淡淡
山島竦峙　　　樹木叢生　　　百草豐茂
秋風蕭瑟　　　洪波涌起　　　日月之行
若出其中　　　星漢粲爛　　　若出其裏
幸甚至哉　　　歌以言志
　　右一曲魏武帝辭晉以為碣石舞歌詩四章此是
　　中一章
淮南王辭
淮南王　　自言尊　　百尺髙樓　　與天連
我欲渡河　河無梁　　願作雙黄鵠　還故鄉
　　右一曲晉淮南王舞歌六解前是第一後是第五
齊世昌辭
齊世昌　　四海安樂　　齊太平　　人命長
當結久　　千秋萬嵗　　皆老夀
　　右一曲晉杯槃歌十解第三解云舞杯槃何翩翩
　　舉坐翻覆夀萬年干寳云太康中有此舞杯槃翻
　　覆至危之像言晉世之士茍貪飲食智不及逺其
　　第一解首句云晉世寜宋改為宋世寜惡其杯槃
　　翻覆辭不復取齊改為齊世昌餘辭同後一
公莫辭
吾不見公莫時　　吾何嬰公来　　嬰姥時吾
思君去時　　　　吾何零　　　　子以耶
思君去時　　　　思来嬰　　　　吾去時母那何
去吾
　　右一曲晉公莫舞歌二十章無定句前是第一解
　　後是第十九二十解雜有三句並不可曉解建武
　　初明帝奏樂至此曲言是似永明樂流涕憶世祖
　　云
白紵辭
陽春白日風花香　　　趨歩明月舞瑶裳
情發金石媚笙簧　　　羅袿徐轉紅袖揚
清歌流響繞鳳梁　　　如驚若思凝且翔
轉眄流精艷輝光　　　將流將引雙雁行
歡来何晩意何長　　　明君馭世永歌昌
　　右五曲尚書令王儉造白紵歌周處風土記云吳
　　黄龍中童謡云行白者君追汝句驪馬後孫權征
　　公孫淵浮海乘舶舶白也今歌和聲猶云行白紵
　　焉
俳歌辭
俳不言不語　　呼俳噏所　　　俳適一起
狼率不止　　　生拔牛角　　　摩斷膚耳
馬無懸蹄　　　牛無上齒　　　駱駼無角
奮迅兩耳
　　右休儒導舞人自歌之古辭俳歌八曲此是前一
　　篇二十二句今侏儒所歌擿取之也
角抵像形雜伎歴代相承有也其増損源起事不可詳
大畧漢世張衡西京賦是其始也魏世則事見陳思王
樂府宴樂篇晉世則見傅𤣥元正篇朝㑹賦江左咸和
中罷紫鹿跂行鼈食笮鼠齊王卷衣絶倒五案等伎中
朝所無見起居注並莫知所由也泰元中苻堅敗後得
闗中檐橦胡伎進太樂今或有存亡案此則可知矣永
明六年赤城山雲霧開朗見石橋瀑布從来所罕覩也
山道士朱僧標以聞上遣主書董仲民案視以為神瑞
太樂令鄭義泰案孫興公賦造天台山伎作莓苔石橋
道士捫翠屏之状尋又省焉
皇齊啟運　　從瑶璣　　靈鳳銜書　　集紫微
和樂既洽　　神所依　　超商卷夏　　耀英輝
永世夀昌　　聲華飛
　　右鳳皇銜書伎歌辭盖魚龍之流也元㑹日侍中
　　於殿前跪取其書宋世辭云大宋興隆膺靈符鳳
　　鳥感和銜素書嘉樂之美通𤣥虚惟新濟濟邁唐
　　虞巍巍蕩蕩道有餘齊初詔中書郎江淹改
永平樂歌者竟陵王子良與諸文士造奏之人為十曲
道人釋寳月辭頗美上常被之管絃而不列於樂官也
贊曰綜採六代和平八風殷薦宴享舞徳歌功
　
　
　
　
　
　
　
　
　
　
　
　
　
　
　南齊書卷十一
