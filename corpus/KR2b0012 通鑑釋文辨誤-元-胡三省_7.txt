
　通鑑釋文辯誤卷六　　　宋　胡三省　撰
　　　通鑑一百二十(凡五條/)
文帝元嘉元年蹺騎
　史炤釋文曰蹺牽么切行輕貌(海陵/本同)余按通鑑本文
　是年即無蹺字史炤於蹺騎之上注貂渠是秦王熾
　盤遣太子暮末出貂渠谷攻河西事下注偼伃是尊
　帝母胡倢伃事二事之間有王華領驍騎將軍事是
　誤以驍騎為蹺騎而曲為之說也
魏主命長孫翰尉眷北撃柔然魏主自將屯柞山
　史炤釋文曰柞山其地在柔然國余按魏收魏書帝
　紀魏未遷洛以前諸帝多幸柞山其山在大河之西
　世祖始光三年度君子津襲統萬至其城下徙萬餘
　家而還至柞山班所虜獲於將士神䴥二年十一月
　西廵狩田於河西至柞山而還以此徵之可以見矣
　且魏主遣將擊柔然自將大軍為後繼以壯聲勢耳
　豈必至柔然國中而屯兵乎
三年謝晦弟黃門侍郎㬭
　史炤釋文曰㬭疾雀切余按字書疾雀切皭字埤蒼
　曰白色也㬭音子肖翻釋小明也晦㬭兄弟也其命
　名之字旁皆從日音子肖翻為是
湟河
　史炤釋文曰湟胡光切說文細繒也余按炤釋湟河
　而引說文細繒全不可曉詳考通鑑是年有秦夏戰
　于嵻㟍山又攻湟河事至于年末有魏令漏戸輸繒
　帛事盖音胡光切者注湟河之湟字也引說文者注
　繒帛也此又傳寫之誤
四年魏奚斤上疏言赫連昌亡保上邽鳩合餘燼
　史炤釋文曰鳩鶻鵃也鳩合猶烏合之稱(費本/同)余按
　左傳郯子言少皥以鳥名官五鳩鳩民者也五鳩指
　言祝鳩氏睢鳩氏鳲鳩氏爽鳩氏鶻鳩氏至於鳩民
　之鳩則以聚民為義此言鳩合亦謂聚合耳安得以
　鶻鵃為注其言猶烏合之稱尤非鳩合之義
　　　通鑑一百二十一(凡一條/)
五年秦王暮末以叔父光祿大夫沃陵為凉州牧
　史炤釋文曰沃陵姓也(海陵/本同)余按通鑑本文既言沃
　陵為暮末叔父則乞伏者其姓而沃陵者其名此不
　難見也史炤之昏繆乃如此
　　　通鑑一百二十二(凡二條/)
十年魏平凉休屠征西將軍金崕
　史炤釋文曰休屠武威邑屬北凉(費本/同)余謂金崕者
　本匈奴休屠種居於平凉魏以為征西將軍通鑑文
　意甚明若因地志武威郡有休屠縣引以為注則通
　鑑本文休屠之上有平凉二字便說不行史炤繆矣
楊難當攻葭萌獲晉壽太守范延朗
　海陵本釋文曰葭萌縣名屬梓潼余按葭萌縣漢屬
　梓潼郡劉蜀改為漢壽縣晉改為晉壽縣孝武帝太
　元十五年梁州刺史周馥表分梓潼北界立晉壽郡
　治古葭萌之地
　　　通鑑一百二十三(凡二條/)
十五年太子率更何承天立史學
　史炤釋文曰率更令官名也猶秦中更也(海陵/本同)余按
　漢書百官表即有太子率更令續漢志本注曰主庻
　子舎人更直晉志率更令主宮殿門戶及賞罰事職
　如光祿勲衛尉中更秦爵級非官也
十六年老父被苫而耕
　史炤釋文曰苫草覆屋余按被苫而耕盖被苫於身
　以蔽雨非覆屋也
　　　通鑑一百二十四(凡三條/)
十九年雍州刺史劉道產善為政民安其業小大豐贍
由是民間有襄陽樂歌山蠻不可制者皆出沿沔為村
落
　史炤釋文曰樂歌山蠻其地在雍州襄陽(海陵/本同)余謂
　襄陽之民安其業大小豐贍故有襄陽樂之歌凡昔
　日山蠻之不可制者慕王民之豐樂故皆出山緣沔
　而居因通鑑本文而求其義居然可見樂歌句斷炤
　乃以樂歌山蠻為句是不求其義也
二十年魏皮豹子鎮仇池楊文德來求援詔以為武都
王屯葭蘆城
　史炤釋文曰葭蘆城度赤河經岐山三百四十里即
　其地(海陵/本同)余按今階州福津縣東南七十里有葭蘆
　城世傳魏將鄧艾與蜀將姜維相持於此後魏置葭
　蘆縣後周併入盤堤縣仇池山在成州之西百里階
　成二州皆古武都郡地岐山在鳳翔府東去葭蘆道
　里甚逺史炤之言未可信也
二十三年魏主軍至東雍州臨薛永宗壘永宗出戰大
敗與家人皆赴汾水死
　史炤釋文曰汾水出汾陽北山余按史炤止能言汾
　水發源之地不知薛永宗舉家赴汾水而死其地不
　在太原汾陽界水經汾水出太原汾陽北山東南過
　晉陽梗陽大陵平陶等縣南入河東界過永安楊平
　陽等縣又南過臨汾縣東又屈從縣南西流經絳縣
　故城北左傳所謂晉都新田有汾澮以流其惡者也
　又西逕魏正平郡南東雍州治所也太和中罷州立
　郡東雍州南之汾水乃薛永宗舉家赴水處漢書地
　理志曰汾水出汾陽北山過郡二行千三百四十里
　而入于河千三百四十里之汾水或源或委當隨地
　注釋而後能有别
　　　通鑑一百二十五(凡二條/)
二十七年魏主圍懸瓠施大鉤於衝車之端以鉤樓堞
　史炤釋文曰鉤劒屬(費本/同)余謂如古者吳鉤之鉤可
　以言劒屬此所謂大鉤者乃詩以爾鉤援之鉤言施
　大鉤於衝車之端以鉤樓堞則非劒明矣
芮芮亦遣使逺輸誠欵
　史炤釋文曰芮芮國名余按芮芮即蠕蠕魏呼柔然
　為蠕蠕南人語轉為芮芮沈約宋書李延壽南史皆
　以蠕蠕為芮芮從南人語音也
　　　通鑑一百二十六(凡二條/)
二十八年魏人乃肉薄登城
　史炤釋文曰謂相背負而上城也余謂薄廹也不用
　梯衝以身廹城緣之而上謂之肉薄登城
魏宗愛殺秦王翰於永巷
　史炤釋文曰永巷宮中所直名漢官儀曰令一人宦
　者為之秩六百石掌宮婢侍史余按永巷者宮中之
　長巷史直言宗愛殺翰於長巷耳宮中所直名五字
　既不可曉又不必引漢書永巷令為釋一百六十六
　卷梁敬帝紹泰元年一百七十卷陳宣帝太建元年
　皆有永巷事炤釋愈繆
　　　通鑑一百二十七(凡三條/)
三十年武陵王軍于溧洲
　費本注曰溧水名出丹陽溧陽縣余謂溧水固出溧
　陽溧洲則在大江中
魯秀等攻大航克之王羅漢聞官軍已度即放仗降緣
渚幢隊以次奔散
　海陵本釋文曰幢隊執幡幢之隊者余按是時南北
　朝用兵各置幢主隊主皆有副非執幡幢之隊也史
　炤誤同而注在上文幢隊主副之下海陵本移寘於
　此盖亦疑上文有幢隊主副四字而不得其説耳
卒散民盡可蹻足而待也
　史炤釋文曰蹻紇約切舉足行高也又丘妖切舉足
　謂之蹻余謂炤上音義俱非當從下音義
　　　通鑑一百二十八(凡三條/)
孝武帝孝建元年魯爽引兵直趣歴陽薛安都宗越等
戍歴陽與爽前鋒楊胡興等戰斬之爽不能進留軍大
峴使魯瑜屯小峴
　史炤釋文曰大峴山名在夀州六安縣有五峴山是
　以分大小峴桐城亦有五峴非此余按史炤但以魯
　爽自夀陽趣歴陽而留軍大峴遂謂大小峴皆在夀
　州六安縣殊不知六安縣在夀陽西大小峴在夀陽
　東不特在夀陽東也又在合肥之東自夀陽東過合
　肥而後至小峴又自小峴而東乃至大峴六朝都建
　康自歴陽而西趣夀陽自夀陽而東向建康大小峴
　乃兵馬往来之要路通鑑書大小峴不一審諦考之
　可以㮣見余又於一百五十四卷梁武帝天監元年
　辨海陵本釋大小峴之誤參取而觀之則知地理未
　易言也
臧質進計於南郡王義宣曰下官中流鼓棹直趣石頭
　史炤釋文曰鼔棹歌鼔而行舟也(海陵/本同)余按鼔之為
　義撃也扇也動盪之也撃棹以行舟漢書所謂樓船
　卒水居擊棹者今人謂之打棹打亦與撃同義鼔棹
　之義夫人能知之炤乃謂歌鼔以行舟淺繆甚矣
何尚之曰夏口在荆江之中正對沔口
　史炤釋文曰沔水出武都東南入江過江夏謂之夏
　水余按史炤釋用應劭漢書注劭注江夏郡曰沔水
　自江别至南郡華容為夏水過郡入江故曰江夏水
　經曰夏水出江流于江陵縣東南又東過華容縣南
　又東過江夏雲杜縣入于沔沔水又東過江夏沙羡
　縣北南入于江酈道元注云江津豫章口東有中夏
　口是夏水之首江之汜也原夫夏之為名始於分江
　冬竭夏流故納厥稱既有中夏之目亦苞大夏之名
　其决水之所出謂之堵口自堵口下沔水通兼夏目
　而㑹于江謂之夏汭故春秋左傳沈尹射犇命夏汭
　杜預注曰漢水曲入江即夏口矣庾仲雍亦曰夏口
　一曰沔口酈道元又曰黃鵠山東北對夏口城孫權
　所築也對㟁則入沔津故城以夏口為名亦沙羨縣
　治沈約志曰江夏郡本治安陸是年徙治夏口夏口
　本沙羡土沈約所云正何尚之所謂夏口在荆江之
　中正對沔口者也章懷太子賢亦謂夏口戍在鄂州
　故唐以来皆指卾州為夏口歴考諸家之説自應劭
　至庾仲雍皆以為沔口即夏口自孫權築夏口城至
　唐置鄂州則夏口之名移於江南而沔水入江之口
　止謂之沔口或謂之漢口夏口之名遂與沔口對立
　分在江之南北以此釋何尚之之言乃為明白史炤
　止引應劭注而不能䆒其地名之離合余故僃論之
　　　通鑑一百二十九(凡一條/)
大明三年豈可三緘
　史炤釋文曰家語魯人三緘其口余按孔子家語孔
　子觀周入后稷之廟有金人三緘其口銘其背曰古
　之慎言也豈魯人哉
　　　通鑑一百三十(凡二條/)
明帝泰始元年魏侍中司徒平原王陸麗
　史炤釋文曰陸姓也古帝號有陸終其後因以為氏
　(海陵/本同)余按陸麗者陸俟之子陸突之孫本歩六孤氏
　與拓䟦氏皆起於代北世領部落魏孝文帝變胡俗
　凡代北三字姓及複姓皆改為單姓作史者從簡便
　因以後所改姓書之陸麗安得為陸終之後乎
綖環錢
　史炤釋文曰綖夷然切(費本/同)余謂夷然切者乃左傳
　所謂衡紞紘綖之綖注云冠上覆也綖環之綖音私
　箭翻盖當時鵝眼錢薄小一千之長不盈三寸而綖
　環錢又劣於鵝眼貫之以綖其狀如環故曰綖環若
　以為冠上覆之綖非其義矣丁度集韵綫線綖皆同
　音同義近世學者弗之考耳
　　　通鑑一百三十一(凡三條/)
二年汝南新蔡二郡太守周矜起兵於懸瓠
　史炤釋文曰矜居陵切說文矛柄也(海陵/本同)余按周矜
　人姓名也安得以矛柄為義且矛柄之矜音其巾翻
　若居陵切則為矜憐之矜稍識文理者豈不知周矜
　為人姓名史炤乖繆如此類者甚衆
東軍據㟁結寨
　史炤釋文曰寨籬落也余按此乃營寨寨柵之寨非
　籬落也
蕭道成世子賾為南康贑令
　史炤釋文曰贑古送切(費本/同)余按漢書地理志贑縣
　屬豫章郡如淳音感顏師古音古暗翻劉昫音古濫
　翻獨廣韵音古送切史炤釋文多以廣韵為據致此
　誤也贑縣當章貢二水之㑹故合章貢二字為贑字
　若音古送切則是指貢水為縣名而遺章水矣二百
　九卷唐睿宗景雲元年二百一十二卷𤣥宗開元十
　一年贑註亦誤
　　　通鑑一百三十二(凡一條/)
三年魏尉元上言賊向彭城必由清泗過宿豫歴下邳
趨青州亦由下邳沂水經東安
　史炤釋文曰沂水出東海費縣東西入海余按漢書
　地理志沂水出泰山盖縣南至下邳入泗過郡五行
　六百里水經沂水出泰山盖縣艾山南逕開陽襄賁
　郯良城等縣又南過下邳縣西南入于泗尉元言南
　國進兵向青州水路必由泗入沂泝沂而經東安乃
　可至青州沂水未嘗出於費縣亦未嘗入海史炤妄
　矣
　　　通鑑一百三十三(凡一條/)
七年分交廣置越州治臨漳
　史炤釋文曰臨漳本漢鄴縣地(海陵/本同)余按晋愍帝諱
　鄴改鄴縣為臨漳尋淪沒於石勒復為鄴縣東魏天
　平初始復分鄴立臨漳縣宋分交廣置越州安能逺
　北界治魏郡之臨漳劉昫曰廉州合浦縣宋分置臨
　漳郡則越州之所治者合浦之臨漳也
　　　通鑑一百三十四(凡三條/)
順帝昇明元年蒼梧王鍼椎鑿鋸不離左右
　史炤釋文曰鋸居御切槍唐也通作鐻余考史炤槍
　唐之説既未知其所據而以鋸通作鐻之説徵之子
　史則亦妄矣按鋸字先秦古書未之有也字書引古
　史考云孟莊子作鋸音居庻切解截器也若鐻字則
　莊子所謂削木為鐻讀與據同史記秦始皇銷鋒鏑
　以為鍾鐻讀與虡同後漢書羌人以金鐻八枚遺張
　奐鐻戎夷貫耳也音求於翻鐻字曷嘗與刀鋸之鋸
　通哉
王敬則以刀鐶塞窐孔呼門甚急
　史炤釋文曰窐音圭甑空也(海陵/本同)余按字書窐字固
　以甑下孔為釋但呼門而塞甑孔事不相闗且甑孔
　甚大非刀鐶所能塞盖門旁有孔三角如圭頭以窺
　外人因謂之圭孔後人遂於圭上加穴耳
二年王僧䖍奏大明中即以宮縣合和鞞拂
　史炤釋文曰釋名鞞禆也禆助鼔節也呂氏春秋帝
　嚳令人作鞞鼔之樂余按鞞拂皆舞名也晉志曰鞞
　舞未詳所起然漢代已施於宴享矣拂舞出自江左
　舊云吳舞撿其歌非吳舞也亦陳於殿庭以此觀之
　史炤誤矣
　　　通鑑一百三十五(凡四條/)
齊高帝建元元年宋順帝下詔禪位于齊帝逃于佛盖
之下太后自帥閹人索得之
　史炤釋文曰閹人宮中守門者(費本/同)余按閹即周禮
　之奄鄭氏注云奄精氣閉藏者今謂之宦人陸德明
　音義奄於檢翻劉於驗翻徐於劒翻今於奄字加門
　則音淹釋者因其加門也遂以宦者守門為義殊不
　思前史凡閹人給事宮中者皆曰閹宦初不以守門
　為義史炤説拘矣
二年魏師攻鍾離崔文仲遣軍主崔孝伯度淮攻魏茌
　戍主龍得矦等殺之
　史炤釋文曰泰山郡有山茌縣茌山在其東北(海陵/本同)
　余按齊徐州治鍾離自鍾離渡淮攻茌眉盖淺攻也
　茌眉自是淮北地名魏於此置戌非泰山之山茌縣
　也
北上黃蠻文勉德寇汶陽汶陽太守戴元賓弃城奔江
陵
　史炤釋文曰汶音問魯郡之邑余按沈約宋書云汶
　陽太守何承天志新立去江陵陸行四百里水行七
　百里上黃縣宋初屬襄陽後屬長寕郡郡去江陵陸
　行六十里水經注晋武帝割臨沮之北鄉中廬之南
　鄉立上黃縣治軡鄉在宐城西義熙初分新城郡立
　汶陽郡治錫城縣春秋時楚伐庸至于錫宂者也其
　地在臨沮縣西北若如史炤説以為魯郡之汶陽則
　非襄陽上黃蠻所得而攻而郡守亦無從而奔江陵
　也自南北分據建置郡縣多與古郡縣之名錯出其
　所建置之地非深考不能知也一百四十三卷東昏
　矦永元二年釋汶陽誤同
四年南康公禇淵卒世子賁恥其父失節以爵讓其弟
蓁
　史炤釋文曰賁恥符非切姓也恥其名(海陵/本同)余按褚
　賁淵子也通鑑之文甚明賁恥其父失節者以淵奉
　宋氏社稷輸之於齊也不當以賁為姓恥為名史炤
　之誤多類此賁讀曰蕡音符分翻
　　　通鑑一百三十六(凡三條/)
武帝永明三年李叔獻獻十二隊純銀兠鍪乃孔雀毦
　史炤釋文曰孔雀鳥名毦者毛羽飾也博雅曰㲥毦
　罽也一曰積羽為衣一曰兜鍪上飾余謂毦者以孔
　雀毛為兜鍪飾耳不必引㲥毦及積羽為衣以雜其
　説
五年魏主詔七廟親子孫及外戚緦麻已上親賦役無
所與
　史炤釋文曰緦兩麻一絲之布也余按禮記雜記曰
　朝服十五升去其半而緦加灰錫也注曰緦精麤與
　朝服同去其半則六百縷而疏也又無事其布而不
　灰焉正義曰朝服精細全用十五升布為之去其半
　而緦者緦麻於朝服十五升之内抽去其半以七升
　半用為緦麻服之衰服也鄭注云䘮服去其半而緦
　如絲是也加灰錫也者取緦以為布又加灰治之則
　曰錫錫言滑易也注云又無事其布而不灰焉者經
　云去其半而緦始云加灰錫明此緦衰不加灰不治
　布故也詳攷雜記注疏則朝服之布十五升去其半
　者為緦麻服之衰其加灰治布者則為錫衰史炤以
　緦為兩麻一絲之布其説不經見
六年魏築城於醴陽陳顯逹攻㧞之進攻沘陽
　史炤釋文作澧陽注曰天門邑余按天門郡之澧陽
　今之澧州沘陽縣今之唐州唐州與澧州相去甚逺
　夐隔江漢陳顯逹既㧞醴陽遂攻沘陽是沘陽與醴
　陽相近非天門之澧陽明矣水經注沘水出沘陽西
　北太湖山東南流過沘陽縣南又南流而與澧水㑹
　澧水源出桐柏山與淮同源而别流西注又西北流
　逕平氏故城東又西注沘水魏盖於此水之隄築城
　又水經於淮水註曰淮水與澧水同源俱導西流為
　醴東流為淮正作此醴字
　　　通鑑一百三十七(凡一條/)
八年魏太皇太后馮氏徂高祖勺飲不入口者五日
　史炤釋文曰勺軄略切挹取也余按詩泂酌彼行潦
　挹彼注兹此酌字音軄略翻以挹取為説周官考工
　記梓人為飲器勺一升勺音上酌翻勺飲之義取此
　非挹取之酌也
　　　通鑑一百三十八(凡二條/)
十一年王融行逢朱雀桁開喧湫不得進
　史炤釋文曰湫即由切本作啾謂喧譁啾唧也(費本/同)
　余謂此湫即左傳湫隘之湫顧野王云湫子小翻隘
　也以喧譁湫隘為説文義自通何必改為啾唧之啾
　乎
車前無八騶何得稱丈夫
　史炤釋文曰騶廐御也余按晉志諸公諸從公車前
　給騶八人王融望為公輔故云然騶者在車前傳呼
　辟開道止行人者今人所謂騶哄
徐勉曰王君名高望促難可並􁣃衣裾
　史炤釋文曰􁣃帛也(費本/同)余謂於此以帛為釋其義
　殊為不通按字書弊字亦有從敝從衣者以弊為説
　其義乃通
　　　通鑑一百三十九(凡一條/)
明帝建武元年魏安定靖王休卒自卒至殯魏主三臨
其第
　史炤釋文曰臨力禁切哭也余謂此君臨臣䘮之臨
　讀如字君臨臣䘮固哭之但史言三臨其第當以臨
　幸臨視之臨為義漢書賈山所謂賜衰麻絰而三臨
　其䘮正古者待大臣之禮魏主用斯禮也
　　　通鑑一百四十(凡三條/)
二年魏主曰代人遷洛者宐悉𦵏邙山其先有夫死於
代者聽妻還𦵏夫死於洛者不得還代就妻其餘州之
人自聽從便
　史炤釋文提起妻其二字注曰妻七計切以女嫁人
　曰妻余謂若如炤釋當以妻其餘州之人為句讀之
　便使上下文皆失其指義童而習者不為也按通鑑
　上文時廣川王諧卒其妻先死於代而諧從魏主南
　遷死於洛有司於其𦵏地審以新尊從舊卑之義故
　魏主因是定制以為夫尊妻卑夫𦵏於代而妻死於
　洛則妻當還𦵏於代以從夫若妻𦵏於代而夫死於
　洛不得還𦵏於代以就妻除代人之外餘州之人不
　用此制各從其便妻字句斷其字當屬下句文理曉
　然妻讀如字
沮水氐楊馥之為齊擊武典氐楊集始破之
　史炤釋文曰沮水出房陵東至郢入江余謂沮水有
　二辯已見七十七卷魏元帝景元二年此沮水乃武
　都沮縣之沮水非出房陵之沮水也元和郡縣志曰
　今興州城古之武興城也武興及沮縣之沮水皆屬
　漢武都郡界房陵則屬漢中郡唐之房州是也楊氏
　諸氐皆居武都不居房陵也一百四十八卷梁武帝
　天監十四年釋沮水誤同其曰新城房陵則以曹魏
　分漢中置新城郡欲以新異觀者之目耳
三年魏寇司州櫟城戍主魏僧岷拒破之
　史炤釋文曰櫟城在司州屬後魏余按此時魏寇齊
　之司州為櫟城戍主所破則櫟城屬齊不屬魏明矣
　齊之司州鎮義陽
　　　通鑑一百四十一(凡四條/)
四年魏發冀定瀛相濟五州兵
　海陵本釋文曰瀛州即河内郡余按瀛州河間郡地
　非河内也
李崇搓山分道
　史炤釋文曰搓山與氐羌相近槎鋤加切亦作查(海/陵)
　(本/同)余按槎音仕雅翻衺斫木也此與晉穆帝永和六
　年燕命慕輿埿搓山通道同義史炤於此以搓山為
　山名又愈誤矣
聚礌石臨崖下之
　史炤釋文曰礌落罪切推石自高而下也余謂釋是
　而音非音洛罪切者礌硌之礌推石自高而下之礌
　當音盧對翻漢書李陵傳乗隅下壘石壘音盧對翻
　音義正與此礌同特古字借用不同耳
徐州刺史裴叔業引兵攻虹城
　史炤釋文曰虹戸工切後魏之地余謂此虹城即漢
　虹縣也今泗州猶有虹縣漢書音義虹音貢今人讀
　如絳南齊徐州刺史鎮鍾離裴叔業自鍾離引兵度
　淮攻魏之虹城以撓魏南寇之兵正今泗州之虹縣
　也史炤音戸工切特隨字自為之音非有所據也
　
　
　
　
　
　
　
　通鑑釋文辯誤卷六
