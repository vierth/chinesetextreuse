
　資治通鑑後編卷四十九
　　　　　　　　　　　刑部尚書徐乾學撰
　宋紀四十九(起重光大荒落七月盡/𤣥􁓶敦牂正月凡七月)
　　仁宗體天法道極功全德神文聖武睿哲明孝皇
　　帝
慶厯元年秋七月己酉帝謂輔臣曰鄜延都鈐轄張亢
與本路部署許懷德不能同心協謀何由了邊事宜令
都部署司戒諭若固為此以求内徙當悉奪官安置極
邊已而亢疏言其所疑者十事大畧謂將不知兵未聞
深究致敗之由而處之雖徒益兵馬亦未見必勝之理
又言賊至一處諸路援兵各踰十程千里逺鬭豈能施
勇如賊已退乃是空勞異時更冦别路必又如此是不
戰而自敝也又言今言邊事者甚衆前條方遂施行後
令復即衝改胥吏有抄録之勞官員無㸔詳之暇邊陣
軍政一無定制此其最不可者也又言夏竦陳執中皆
朝廷大臣凡有邊事當付之不疑今但主文書守詔令
毎有宣命則飜録行下如諸處申稟則令候朝廷指揮
如此則何必以大臣主事乎乞暫許臣赴闕面陳利害
如以臣言狂率不可用則乞重行降黜不報　辛亥詔
以冬至有事於南郊時議者或謂西兵未息請罷大禮
帝不許　癸丑帝謂輔臣曰古來良將皆能察士卒之
好惡而同其甘苦故衆心親附切聞邊臣多執獨見偏
禆之屬罕蒙聽納其宻諭朕意令將佐日夕博議軍政
庶下情可通而士樂為用也　命通判同州蔣偕與環
慶都監王懷端同招撫蕃落始用田况議也　壬戌置
萬勝軍凡二十指揮　甲子詔將來南郊羣臣毋得請
加上尊號　乙亥中書樞宻院言陜西沿邊蕃部歸降
者多在蕃官帳下請令部署司察其向背者徙家内地
給閒田以處之奏可亦從田况議也　是月元昊冦麟
府二州(考異東都事畧作/八月今從長編)折繼閔敗之八月戊寅詔鄜
延部署許懷德等以兵萬人援麟府　皇第三子生母
曰朱才人甲申遣官奏告宗廟　河北置場括市戰馬
縁邊七州軍免括　乙酉詔兩制檢閲唐書紀傳中君
臣事迹近於治道者録一兩條上之從翰林學士蘓紳
言也　丁亥詔南郊禮近中外毋得以皇子生復有貢
獻　罷天下舉人納公卷初權知開封府賈昌朝言自
唐以來禮部采名譽觀素業故預投公卷今有封彌謄
録一切考諸試篇則公卷為可罷詔從之　戊子命集
賢校理曽公亮直史館梁適考試鏁㕔舉人舉人有試
官親戚者並亙送别差官試鏁㕔舉人自此始　丙戌
元昊破麟州寧逺寨寨主侍禁王世亶兵馬監押殿直
王顯死之焚倉庫樓櫓皆盡復領兵攻府州城中官軍
六千餘人居民亦習戰城險且堅東南各有水門崖壁
峭絶下臨大河賊縁崖腹微徑魚貫而前城上矢石亂
下賊死傷殆盡轉攻城圵士卒復力戰傷者千餘人賊
乃引退縱兵四掠刈禾稼發窖藏又復圍豐州　麟府
二州皆在河外因山為城最為險固初河東轉運使文
洎以麟州餉道回逺軍食不足按唐張説嘗領并州兵
萬人出合河闗掩擊黨項於銀城大破之遂奏置麟州
此為河外之直道自折德扆世有府谷即大河通保德
舟楫郵筒以便府人遂為麟之别路故河闗路廢而弗
治洎將復之未及就而卒及洎子彦博為河東轉運副
使遂通道銀城而州有積粟可守城中素乏水圍既久
士卒渴乏或勸知州苗繼宣取汚溝之泥以飾埤元昊
仰視曰諜謂我無庸戰不三日漢人當渴死今尚有餘
以汚堞紿我也斬之城下觧圍去　知諌院張方平言
臣承乏諌省及今未五十日凡内臣外戚醫官之類遷
轉者且二十人大則防圍刺史小則近職要司伏以邊
陲用兵將士暴露矢石鋒刃之下以首爭首以命爭命
上功於朝報賞之際未嘗有特恩殊命及之者今帷幄
宻侍肺腑近戚坐受恩寵動霑厚賜至於方伎雜類恩
澤過宜伏願審兹威福之柄深計安危之本無容僥求
過分宜為條約禁止詔並依前降指揮常切遵守　乙
未元昊陷豐州知州王餘慶權兵馬監押孫吉指使侯
秀死之始王沿在并州建議乞徙豐州不報不逾嵗州
果陷(考異東都事畧云戊/子陷豐州今從長編)　鄜延走馬承受傅季明言
元昊冦麟府聞其死傷者三萬餘人帝謂輔臣曰此諜
者非驕我即欲緩諸路牽制之兵耳可令鄜延部署司
嚴飭邊備　知諌院張方平言夏竦為陜西招討等使
四路軍政實節制之師惟不出出則喪敗冦惟不來來
必得志安有權握大衆坐翫冦敵至於覆軍殺將蹙國
損威而曰我不預知是安用名為統帥也且朝廷設此
司所以使臂指相用首尾相應主衆謀於獨斷通諸路
為一家近如麟府之圍雖非陜西所部然為統帥苟急
國患即未能請行赴救猶須耀師境上助為聲援陛下
遣敕使齎璽書督出偏師遥制賊後而逗遛立異終不
奉命至使賊如蹈無人之境因以陷豐州夷寧逺麟州
今雖僅存勢已孤絶如秦人視越人之肥瘠一不動念
但恐涇原鄜延即有警急亦未必能如臂指首尾之相
救也乞還竦舊官與之一郡遂其自全之計然後精擇
諸路守將量其邊勢配之兵力未有不為國建功者也
　九月戊申詔鎖㕔舉人自今文臣許應三舉武臣兩
舉　庚戌以鄜延都鈐轄張亢為并代鈐轄専管勾麟
府軍馬公事代康德輿也時元昊已破豐州引兵屯琉
璃堡縱騎鈔麟府間二州閉壁不出民乏水飲黄金一
兩易水一杯亢單騎扣府州城門闗不啟亢曰我新軍
馬也出所受敕示城上既入即開門縱民采薪芻汲澗
谷然賊騎猶時出鈔掠漢田亢以州東焦山有石炭穴
為築東勝堡下城旁有蔬畦為築金城堡州北沙坑有
水泉為築安定堡置兵守之募人穫於外腰鎌與持兵
衛送者均其得時禁兵敗北無鬭志乃募役兵夜潜隘
道邀擊賊遊騎比明或持首級來獻亢犒勞之衣以錦
袍禁兵始慙奮曰我顧不若彼乎又縱使飲博士窘乏
幸利皆願一戰亢知可用始謀擊琉璃堡諜伏賊寨旁
草中見老羌方炙羊脾占吉凶驚曰明日當有急兵且
趨避之皆笑曰漢兒方藏頭膝間何敢至此亢知無備
夜引兵襲擊大破之斬首二百餘級賊棄堡遁去乃築
宣城寨於步駞溝捍冦路　以鄜延都監王信為本路
鈐轄兼兩路都巡檢使信初為鄜延都監始至之夕賊
衆號數萬𫝊城軍吏氣懾不知所為信領勁兵二千夜
出南門與賊戰不利失其前鋒因按軍不動遲明濳上
東山整軍乘勢而下擊走之追襲大獲而還葛懷敏敗
信又出兵拒賊俘斬甚衆　戊午杖殺中書守當官周
卞於都市坐於内降度僧勑内偽益童行三十四人也
事既覺開封府止按餘人而不問堂吏知制誥富弼時
紏察刑獄白執政請以吏付開封執政指其坐曰公即
居此無為近名弼正色不受其言曰必得吏乃止執政
滋不悦初劉德從之妻遂國夫人者䝉正女也嘗出入
内廷或云得幸於上後獲譴奪封罷朝謁久之出入如
故諌官張方平再以疏論列皆留中既而有詔復封遂
國弼繳還詞頭封命遂寢唐制惟給事中得封還詔書
中書舍人繳還詞頭盖自弼始也　辛酉以知秦州韓
琦復為起居舍人知慶州范仲淹復為户部郎中仲淹
上疏曰西賊叛命以來言邊事者以萬計其謂保彊守
境者則曰賊來收民閉壘示以持重郊野之外不暇救
也殊不知承平以來沿邊之民日以繁盛所居必近田
畝有蓄積室廬之便樂土重遷若令入保城寨不唯無
所居止兼薪水亦須市買以此甘在田野賊來方始逃
避又自環慶抵於涇原沿邊属户數踰十萬自來以官
軍勢弱不能保全皆有去就之意竊謂若以見屯之兵
為保境之計則慮嵗月之間邊民苦其屠掠盡徙内地
諸族屬户皆與賊合沿邊城寨數百里外田野一空唯
存孤壘則嵗計糧草何從而出且賊既知無後患則席
勝深入闗輔根本能不揺乎其謂愛民省用者則曰沿
邊戌卒漸次裁减可以省科斂之煩轉餉之苦殊不知
賊勢未弭邊害滋大日朘月削所傷益多斯皆利於近
而戒於逺顧其小而遺其大若為國家長久之策莫若
於鄜慶渭三州各更益兵三萬人拔用有勇畧將帥三
員統領訓練預先分定部曲逺設斥堠於春秋西賊舉
動之時先據要害賊來則㑹駐劄之兵觀利整陣併力
擊之又於西賊未經㸃集之際出三州已整之兵淺入
大掠或破其和市或招其種落或更築壘拓地廣招強
人别立經制以助正軍屬户有助賊者即㑹兵宻行破
蕩諸族見此事勢自然無去就之意漸可驅使既不能
為亂則可以嚴青鹽粟帛之禁勿使與賊交通朝廷節
儉省費傾内帑三分之一分助邊用以金帛賜逐路帥
臣使行間覘賊則動靜先知遇盛暑則那次邊就食粮
草如此則三二年間賊力漸屈平定有期誠暫勞永逸
之長算也　先是屯田員外郎河内張㫖通判府州州
依山無外城㫖將築之州將曰吾州據險敵必不來㫖
不聽城垂就冦大至乃聨巨木補其罅守以強弩州無
井賊斷河飲路㫖夜開門擊賊少郤以官軍壁兩旁使
民出汲復以渠泥覆草積督居民乘城力戰賊死傷者
衆遂觧去遷㫖都官員外郎　鄜州都監王凱全斌曽
孫也嘗破賊於染杖谷再戰於伺候烽前後斬首三百
八十餘級獲馬牛橐駞器械數千許賊圍麟州乘城拒
鬭晝夜三十一日始觧去累遷麟府路沿邊都巡檢使
與同巡檢府谷張㞯䕶糧道於青眉浪賊大至與㞯相
失乃分兵出其後夾擊之復與㞯合斬首六十五級又
入兎毛川遇賊衆三萬凱以兵六千陷圍流矢中面鬭
不觧至暮賊潰又斬首百八十六級自蹂踐死者以數
千遷南作坊副使　癸酉降并代副部署通判王元鈐
轄康德輿楊懷志等官先是賊圍府州德輿等按兵不
出戰但移文轉運副使文彦博籍民輦運至境以俟德
輿終不敢出及豐州陷才出屯州城外數里三日而還
居民望見以為冦復至皆棄其所齎入保城郭彦博以
其事聞故責及之然止坐不出戰其他則朝廷不悉聞
也　冬十月戊寅修河北諸州城凡二十一州時聞契
丹將謀入冦也　知并州楊偕言豐州寧逺寨已為賊
所破惟麟州孤壘距府州百四十里逺在絶塞雖寧逺
界二州之間可以為䇿應兵馬宿屯之地然其中無水
泉可守若議修復徒費國用今請建新麟州於嵐州合
河津黄河東岸裴家山其地四面絶險有水泉且曰靈
夏二州皆唐漢古郡一旦棄之麟州復何足惜帝謂輔
臣曰麟州古郡也咸平中嘗經冦兵攻圍非不可守今
遽欲棄之是將退而以黄河為界也其諭偕速修復寧
逺寨以援麟州　甲午徙夏竦判河中府知永興軍陳
執中知陜州竦雅意在朝廷及任西事頗依違顧避久
之無功又與執中論議多不合皆上表乞觧兵柄而諌
官張方平亦請罷竦統帥執中又言兵尚神宻千里稟
命非所以制勝宜屬四路各保疆圉與方平議論畧同
朝廷是之於是兩人俱罷始分陜西為四路以管勾秦
鳳路部署司事兼知秦州韓琦管勾涇原路部署司事
兼知渭州王沿管勾環慶路部署司事兼知慶州范仲
淹管勾麟延路部署司事兼知延州龎籍並兼本路馬
步軍都部署經畧安撫沿邊招討使　丙申詔三司副
使自今遭喪者並如兩制例起復時鹽鐵副使張錫丁
毋憂而三司使姚仲孫請特起復之遂為故事　己亥
罷諸路銅符木契　辛丑詔令逐路都部署司經置營
田以助邊費　壬寅知諌院張方平又上疏言臣嘗就
西邊來者詢賊中事多云元昊為冦三年雖連陷城寨
未能有我尺寸之地而絶其俸賜禁諸闗市今賊中尺
布可直錢數百以此揣賊情安得不困然業與大國為
仇儻有悔心勢未能自通誠欵朝廷雖欲招來而非時
無名事亦難舉今因南郊大禮宜特推曠恩以示綏懷
之意或特降一詔或著之赦文或擇邊臣之有名望者
單使以諭上㫖足彰朝廷德義之厚而無損威重之體
且賊於其種落自尊大久矣向者求請但欲自稱烏珠
之號當國者慮害不深吝此虚名遂成實禍陛下若徇
其前請加以嵗時賜賚使天下知陛下深識逺慮為生
靈計天地鬼神亦當助仁而祐順若賊心悍然自恃凶
愎不移亦足以驕怠彼情激怒我衆願陛下延召二府
大臣商愚計而施行之帝喜曰是吾心也命方平以疏
付中書吕夷簡讀之拱手曰公言及此社稷之福也
　十一月丁未朔以四方館使高繼宣知并州兼河東
路經畧安撫沿邊招討使代楊偕也偕嘗列六事於朝
一罷中人預軍事二徙麟州三以便宜從事四黜冗帥
五募武士六専補授且曰能用臣言則受命不然則已
朝廷難之偕累奏不止乃罷知邢州　詔江饒池三州
鑄錢兼鑄鐵錢三百萬緡以備陜西軍費　壬子置涇
原路強壯弓箭手　丙辰以京城穀貴發廩粟一百萬
斛减價出糶以濟貧民　詔延州若元昊専遣人投進
表章即且拘留之先具事宜以聞若令偽官持私書至
州須候朝廷處分然後報之始用張方平議也　甲子
朝饗景靈宫乙丑饗太廟奉慈廟丙寅祀天地於圜丘
大赦改元蠲陜西來年夏租十之二麟府今年夏秋租
及來年夏租保安軍今年秋租盡蠲之詔元昊背惠以
來屢求歸附然其欲緩我師専為譎詐是以拒而弗受
况河西士民素被王化朕為之父母豈不閔傷自今仰
邊臣但謹守封疆精練軍伍非因戰鬭毋得枉殺老㓜
及熏燒族帳國朝將帥之臣素有扞邊勲名者委中書
門下求訪其子孫特與録用自今功臣不限品數賜私
門立㦸文武臣僚許立家廟已賜門㦸者仍給官地修
建令有司檢詳制度以聞(張方平傳曰録用功臣後許/立私廟賜㦸凡九事皆方平)
(建/白)　是月梁適使陜西還知慶州范仲淹附奏攻守二
議其議攻曰臣竊見延安之西慶州之東有賊界百餘
里侵入漢地中有金湯白豹後橋三寨阻延慶二州經
過道路使兵勢不接䇿應迂逺自來雖曽攻取無招降
之恩據守之謀漢兵纔回邊患如舊臣謂西賊更有大
舉朝廷必令牽制則可攻之地其在於此可用步兵三
萬騎兵五千軍行入界當先布號令生降者賞殺降者
斬得精彊者賞害老㓜婦人者斬拒者併力以戮之服
者厚利以安之逃遁者勿追疑有質也居者勿遷俾安
土也乃大為城寨以據其地俟城寨堅完當留土兵守
之方諸舊寨必倍其數使范全趙明以安撫之(范全為/騏驥副)
(使慶州北路都巡檢趙明今為/東頭供奉官柔逺寨都巡檢使)嚴戒曰賊大至則明斥
候召援兵堅壁清野以困之小至則阨險設伏以待之
居常商估入中夏置營田以助之如此則可分彼賊勢
振此兵威通得延慶兩路軍馬易於應援又環州之西
鎮戎之東復有葫蘆泉一帶蕃部與明珠滅藏相接阻
環州鎮戎經過道路明珠滅藏之居圵接賊疆多懐觀
望又延州南安去故綏州四十里在銀夏川口今延州
兵馬東渡黄河北入嵐石却西渡黄河倒來麟府䇿應
盖以故綏州一帶賊界阻斷經過道路如此取下一處
城寨平定則更圗一處為據守之䇿比之朝去暮還此
稍為便穏其議守曰臣昨在延州見知青澗城种世衡
言欲於本處漸興田利今聞僅獲萬石臣觀今之邊寨
皆可使弓手土兵以守之因置營田據畝定課兵獲羨
餘中糶於官人樂其勤公收其利則轉輸之患久可息
矣且使其兵徙家塞下重田利習地勢父母妻子共堅
其守比之東兵不樂田利不習地勢復無懷戀者功相
逺矣倘朝廷許行此道則委臣舉擇官員約古之義酌
今之宜行於邊陲庶幾守愈久而備愈充雖賊時為患
不能困我此假土兵弓手之力以置屯田為守之利也
　十二月丁丑司天監上崇天萬年厯　戊寅詔陜西
四路總管及轉運使兼營田　癸未詔三司鑄慶厯元
寶錢　甲申命丁度梁適同三司放天下欠負　己丑
翰林學士王堯臣等上新修崇文總目六十卷景祐初
以三館秘閣所藏書間有謬濫及不完者命官定其存
廢因倣開元四部録為總目至是上之所藏書凡三萬
六百六十九卷然或相重亦有可取而誤棄不録者
韓琦言前日山外之戰諸將多亡沒所部兵衆故不可
一概問罪今不立法制則各務生全豈復以亡沒主將
為意若人數不多則軍法可必行請陜西河東諸路部
署許親隨兵百五十人鈐轄百人招討都監等七十人
月加給錢二百其出師臨敵主將亡沒者並斬從之
甲午置陜西䕶塞軍　乙未進封乳母林氏為韓國賢
和佑聖夫人　丙申以右千牛衛大將軍宗實為右羽
林衛大將軍進封才人張氏為修媛
二年春正月庚戌詔近分陜西縁邊為四路各置經畧
安撫招討等使自今路分部署鈐轄以上許與都部署
司同議軍事路分都監以下並聽都部署等節制違者
以軍法論知慶州范仲淹請給樞宻院及宣徽院宣頭
空名者各百道緩急書填以勸賞戰功及招降蕃部從
之　丁巳命翰林學士聶冠卿權知貢舉初端明殿學
士李淑侍經筵訪以進士詩賦䇿論先後俾以故事對
淑退而上奏曰唐調露二年劉思立為考功員外郎以
進士止試䇿㓕裂不盡其學請貼經以觀其學試雜文
以觀其才自此沿以為常至永隆二年進士試雜文通
文律者始試䇿天寶十一載進士試一大經能通者試
文又通而後試䇿五條皆通為中第建中二年趙贊試
以時務䇿五篇論表贊各一篇八年禮部試以帖經口
義次試䇿五篇問經義者三問時務者二厥後變易遂
以詩賦第一場論第二場䇿第三場帖經第四場今陛
下欲求理道不以雕篆為貴得取士之實矣然考官以
所試分考不能通加評校而毎場輒退落士之中否特
係於幸耳願約舊制先䇿次論次賦次貼經墨義而勑
有司并試四場通校工拙毋以一場得失為去留詔有
司議稍施行焉　自元昊反軍興用度不足因聽入中
芻粟予劵趨京師榷貨務受錢若金銀入中他貨予劵
償以池鹽由是羽毛筋角膠漆鐵炭瓦木之類一切以
鹽易之猾商奸人乘時射利與官吏表裏為姦虚費池
鹽不可勝計鹽直益賤販者不行公私無利朝廷知其
弊戊午用三司使姚仲孫請以度支判官范宗傑為制
置觧鹽使往經度之始詔復京師𣙜法宗傑請凡商人
以虗估受劵及已受鹽未鬻者皆計直輸虧官錢内地
州軍民間鹽悉收市入官為置場増價而出之復禁永
興等十一州商賈官自輦運以衙前主之又禁商鹽私
入蜀置折博務於永興鳳翔聽人入錢若蜀貨易鹽趨
蜀中以售詔皆用其説　京兆府布衣雷簡夫隠居不
仕樞宻院杜衍荐之召見論邊事甚辯帝悦令中書檢
真宗用种放故事吕夷簡言士大夫有口才者未必能
成事請姑試之乃以為校書郎秦州觀察判官簡夫孝
先子也　知慶州范仲淹前奏攻守二議詔答以勤訓
練嚴捍禦逺探候見利乃進觀釁而動與鄰路亙相應
援有便宜宻具以聞仲淹復奏曰議攻者謂守則示弱
議守者謂攻必速禍是二議卒不能合也臣竊謂攻有
利害守有安危攻其逺者則害必至攻其近者則利必
隨守以土兵則安守以東兵則危又覩赦文謂彼無騷
動則我不侵掠臣恐賊冦一隅諸路重兵豈能安坐如
無素定之畫又無行營之備恐當牽制之時茫然無措
雖見利而莫敢進雖觀釁而莫敢動願朝廷於守䇿之
外更備攻術彼冦其西我圗其東彼冦其東我圗其西
寧有備而不行豈當行而無備且自古兵馬精勁西戎
之所長也金帛豐富中國之所有也禮義之不可化干
戈之不可取則當任其所有勝其所長臣前知越州毎
嵗納税絹十二萬和買絹二十萬一郡之入餘三十萬
儻以啖戎是費一郡之入而息天下之弊也詔陜西諸
路經畧招討司參議以聞　壬戌詔以京西閒田處内
附蕃族無親属者　遣使河北募兵及萬人者賞之
癸亥詔磨勘院考提㸃刑獄功罪為三等以待黜陟
秦州築東西闗城成賜總役官吏金帛有差初知州韓
琦言州東西居民及軍營萬餘家皆附城而居無所捍
禦請築外城凡十里至是成之
　
　
　
　
　資治通鑑後編卷四十九
