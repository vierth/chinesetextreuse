史記正義卷三十二
　　　　　　　　　　　　唐　張守節　撰
齊太公世家第二(括地志云天齊池在青州臨淄縣東/南十五里封禪書云齊之所以為齊)
(者以/天齊)　　　　　　　　　　史記三十二
太公望吕尚者東海上人其先祖甞為四嶽佐禹平水
土甚有功虞夏之際封於吕或封於申姓姜氏夏商之
時申吕或封枝庶子孫或為庶人尚其後苗裔也本姓
姜氏從其封姓故曰吕尚吕尚葢甞窮困年老矣以漁
釣奸周西伯(奸音干括地志云茲泉水源出岐州岐山/縣西南凡谷吕氏春秋云太公釣於茲泉)
(遇文王酈元云磻磎中有泉謂之茲泉積水為陣即太/公釣處今謂之凡谷有石壁深髙幽邃人跡罕及東南)
(隅有石室葢太公所居水次盤石釣處即太公垂釣之/所其投竿跪餌兩膝遺跡猶存是磻磎之稱也其水清)
(泠神異北流十二里注于渭說苑云吕望年七十釣于/渭渚三日三夜魚無食者望即忿脫其衣冠上有農人)
(者古之異人謂望曰子姑復釣必細其綸芳其餌徐徐/而投無令魚駭望如其言初下得鮒次得鯉刺魚腹得)
(書書文曰吕望封/於齊望知其異)西伯將出獵卜之曰所獲非龍非彲
非虎非羆所獲霸王之輔於是周西伯獵果遇太公於
渭之陽與語大說曰自吾先君太公曰當有聖人適周
周以興子真是邪吾太公望子久矣故號之曰太公望
載與俱歸立為師或曰太公博聞甞事紂紂無道去之
游說諸侯無所遇而卒西歸周西伯或曰吕尚處士隱
海濱周西伯拘羑里㪚宜生閎夭素知而招吕尚吕尚
亦曰吾聞西伯賢又善養老盍往焉三人者為西伯求
美女竒物獻之於紂以贖西伯西伯得以出反國言吕
尚所以事周雖異然要之為文武師周西伯昌之脫羑
里歸與吕尚隂謀修徳以傾商政其事多兵權與竒計
(六韜云武王問太公曰律之音聲可以知三軍之消息/乎太公曰深哉王之問也夫律管十二其要有五宫商)
(角徵羽此其正聲也萬代不易五行之神道之常也可/以知敵金木水火土各以其勝攻之其法以天清静無)
(隂雲風雨夜半遣輕騎往至敵人之壘九伯步偏持律/管横耳大呼驚之有聲應管其來甚㣲角管齊應當以)
(白虎徵管聲應當以𤣥武商管聲應當以内陳五管盡/不應無有商聲當以青龍此五行之府佐勝之徵隂敗)
(之機/也)故後世之言兵及周之隂權皆宗太公為本謀周
西伯政平及斷虞芮之訟而詩人稱西伯受命曰文王
伐崇密須犬夷大作豐邑天下三分其二歸周者太公
之謀計居多文王崩武王即位九年欲脩文王業東伐
以觀諸侯集否師行師尚父左杖黄鉞右把白旄以誓
曰蒼兕蒼兕揔爾衆庶與爾舟楫後至者斬遂至盟津
諸侯不期而㑹者八百諸侯諸侯皆曰紂可伐也武王
曰未可還師與太公作此大誓居二年紂殺王子比干
囚箕子武王將伐紂卜龜兆不吉風雨暴至羣公盡懼
唯太公彊之勸武王武王於是遂行十一年正月甲子
誓於牧野伐商紂紂師敗績紂反走登鹿臺遂追斬紂
明日武王立于社羣公奉明水衛康叔封布采席師尚
父牽牲史佚䇿祝以告神討紂之罪散鹿臺之錢發鉅
橋之粟以振貧民封比干墓釋箕子囚遷九鼎修周
政與天下更始師尚父謀居多於是武王已平商而王
天下封師尚父於齊營丘(括地志云營丘在青州/臨淄北百步外城中)東就
國遒宿行遲逆旅之人曰吾聞時難得而易失客寢甚
安殆非就國者也太公聞之夜衣而行犂明至國萊侯
來伐與之争營丘營丘邊萊萊人夷也㑹紂之亂而周
初定未能集逺方是以與太公争國太公至國修政因
其俗簡其禮通商工之業便魚鹽之利而人民多歸齊
齊為大國及周成王少時管蔡作亂淮夷(孔安國云淮/浦之夷徐州)
(之/戎)畔周乃使召康公命太公曰東至海西至河南至穆
陵北至無棣五侯九伯實得征之齊由此得征伐為大
國都營丘葢太公之卒百有餘年子丁公吕伋(謚法述/義不克)
(曰/丁)立丁公卒子乙公得立乙公卒子癸公慈母立癸公
卒子哀公不辰立哀公時紀侯譖之周周烹哀公而立
其弟静是為胡公(謚法彌年/壽考曰胡)胡公徙都薄姑(括地志云/夀姑城在)
(青州博昌縣/東北六十里)而當周夷王之時哀公之同母少弟山怨
胡公乃與其黨率營丘人襲攻殺胡公而自立是為獻
公獻公元年盡逐胡公子因徙薄姑都治臨菑九年獻
公卒子武公夀立武公九年周厲王出奔居彘(直厲反/括地志)
(云晉州霍邑縣也鄭元云/霍山在彘本秦時霍伯國)十年王室亂大臣行政號曰
共和二十四年周宣王初立二十六年武公卒子厲公
無忌立厲公暴虐故胡公子復入齊齊人欲立之乃與
攻殺厲公胡公子亦戰死齊人乃立厲公子赤為君是為
文公而誅殺厲公者七十人文公十二年卒子成公脫立
成公九年卒子莊公購立莊公二十四年犬戎殺幽王周東
徙雒秦始列為諸侯五十六年晉弑其君昭侯六十四年莊
公卒子釐公禄甫立釐公九年魯隠公初立十九年魯桓
公弑其兄隠公而自立為君二十五年北戎伐齊鄭使太
子忽來救齊齊欲妻之忽曰鄭小齊大非我敵遂辭之
三十二年釐公同母弟夷仲年死其子曰公孫無知釐公愛
之令其秩服奉養比太子三十三年釐公卒太子諸兒
立是為襄公襄公元年始為太子時嘗與無知鬬及立
絀無知秩服無知怨四年魯桓公與夫人如齊齊襄公
故嘗私通魯夫人魯夫人者襄公女弟也自釐公時嫁
為魯桓公婦及桓公來而襄公復通焉魯桓公知之怒
夫人夫人以告齊襄公齊襄公與魯君飲醉之使力士
彭生抱上魯君車因拉殺魯桓公(拉音力/合反)桓公下車則
死矣魯人以為讓而齊襄公殺彭生以謝魯八年伐紀
紀遷去其邑十二年初襄公使連稱管至父戍葵丘𤓰
時而往及𤓰而代往戍一嵗卒𤓰時而公弗為發代或
為請代公弗許故此二人怒因公孫無知謀作亂連稱
有從妹在公宫無寵使之間襄公曰事成以女為無知
夫人冬十二月襄公游姑棼(音扶/云反)遂獵沛丘(左傳云齊/襄公田于)
(貝邱墜車傷/足即此也)見彘從者曰彭生公怒射之彘人立而啼
公懼墜車傷足失屨反而鞭主屨者茀三百茀(非佛反/下同茀)
(主履/者也)出宫而無知連稱管至父等聞公傷乃遂率其衆
襲宫逢主屨茀茀曰且無入驚宫驚宫未易入也無知
弗信茀示之創(音/瘡)乃信之待宫外令茀先入茀先入即
匿襄公户間良久無知等恐遂入宫茀反與宫中及公
之幸臣攻無知等不勝皆死無知入宫求公不得或見
人足於户間發視乃襄公遂弑之而無知自立為齊君
桓公元年春齊君無知游於雍林雍林人甞有怨無知
及其往游雍林人襲殺無知告齊大夫曰無知弑襄公
自立臣謹行誅唯大夫更立公子之當立者唯命是聼
初襄公之醉殺魯桓公通其夫人殺誅數不當淫於婦
人數欺大臣羣弟恐禍及故次弟糾奔魯其母魯女也
管仲召忽傅之次弟小白奔莒鮑叔傅之小白母衛女
也有寵於釐公小白自少好善大夫髙傒(傒音/奚)及雍林
人殺無知議立君髙國先隂召小白於莒魯聞無知死
亦發兵送公子糾而使管仲别將兵遮莒道射中小白
帶鈎小白佯死管仲使人馳報魯魯送糾者行益遲伐
魯至齊則小白已入髙傒立之是為桓公桓公之中鉤
佯死以誤管仲已而載温車中馳行亦有髙國内應故
得先入立發兵距魯秋與魯戰于乾時魯兵敗走齊兵
掩絶魯歸道齊遺魯書曰子糾兄弟弗忍誅請魯自殺
之召忽管仲讎也請得而甘心醢之不然將圍魯魯人
患之遂殺子糾于笙瀆召忽自殺管仲請囚桓公之立
發兵攻魯心欲殺管仲鮑叔牙曰臣幸得從君君竟以
立君之尊臣無以增君君將治齊即髙傒與叔牙足也
君且欲霸王非管夷吾不可夷吾所居國國重不可失
也於是桓公從之乃詳為召管仲欲甘心實欲用之管
仲知之故請往鮑叔牙迎受管仲及堂阜而脫桎梏齋
祅而見桓公桓公厚禮以為大夫任政桓公既得管仲
與鮑叔隰朋髙徯修齊國政連五家之兵設輕重魚鹽
之利以贍貧窮禄賢能齊人皆說二年伐滅郯郯子奔
莒初桓公亡時過郯郯無禮故伐之五年伐魯魯將師
敗魯莊公請獻遂邑以平桓公許與魯㑹柯而盟魯將
盟曹沬以匕首劫桓公於壇上曰反魯之侵地桓公許
之已而曹沬去匕首北面就臣位桓公後悔欲無與魯
地而殺曹沬管仲曰夫劫許之而倍信殺之愈一小快
耳而棄信於諸侯失天下之援不可於是遂與曹沬三
敗所亡地於魯諸侯聞之皆信齊而欲附焉七年諸侯
㑹桓公於甄而桓公於是始霸焉十四年陳厲公子完
(音/桓)號敬仲來奔齊齊桓公欲以為卿讓於是以為工正
田成子常之祖也二十三年山戎伐燕燕告急於齊齊
桓公救燕遂伐山戎至于孤竹而還燕莊公遂送桓公
入齊境桓公曰非天子諸侯相送不出境吾不可以無
禮於燕於是分溝割燕君所至與燕命燕君復修召公
之政納貢于周如成康之時諸侯聞之皆從齊二十七
年魯湣公母曰哀姜桓公女弟也哀姜淫於魯公子慶
父慶父弑湣公哀姜欲立慶父魯人更立釐公桓公召
哀姜殺之二十八年衛文公有狄亂告急於齊齊率諸
侯城楚邱而立衛君二十九年桓公與夫人蔡姬戱船
中蔡姬習水蕩公公懼止之不止出船怒歸蔡姬弗絶
蔡亦怒嫁其女桓公聞而怒興師往伐三十年春齊桓
公率諸侯伐蔡蔡潰遂伐楚楚成王興師問曰何故涉
吾地管仲對曰昔召康公命我先君太公曰五侯九伯
若實征之以夾輔周室賜我先君履東至海西至河南
至穆陵北至無棣楚貢包茅不入王祭不具是以來責
昭王南征不復是以來問楚王曰貢之不入有之寡人
罪也敢不共乎昭王之出不復君其問之水濱齊師進
次于陘夏楚王使屈完將兵扞齊齊師退次召陵桓公
矜屈完以其衆屈完曰君以道則可若不則楚方城以
為城江漢以為溝君安能進乎乃與屈完盟而去過陳
陳袁濤塗詐齊令出東方覺秋齊伐陳是嵗晉殺太子
申生三十五年夏㑹諸侯于葵邱周襄王使宰孔賜桓
公文武胙彤弓矢大路命無拜桓公欲許之管仲曰不
可乃下拜受賜秋復㑹諸侯於葵邱益有驕色周使宰
孔㑹諸侯頗有叛者晉侯病後遇宰孔宰孔曰齊侯驕
矣弟無行從之是嵗晉獻公卒里克殺奚齊卓子(卓丑/角反)
秦穆公以夫人入公子夷吾為晉君桓公於是討晉亂
至髙梁使隰朋立晉君還是時周室㣲唯齊楚秦晉為
彊晉初與㑹(與音預/下同)獻公死國内亂秦穆公辟逺不與
中國㑹盟楚成王初收荆蠻有之夷狄自置唯獨齊為
中國㑹盟而桓公能宣其徳故諸侯賓㑹於是桓公稱
曰寡人南伐至召陵望熊山北伐山戎離枝孤竹西伐
大夏涉流沙(大夏并州/晉陽是也)束馬懸車登太行至卑耳山(卑/音)
(壁劉伯莊及/韋昭並如字)而還諸侯莫違寡人寡人兵車之㑹三(左/傳)
(云魯荘十三年㑹北杏以平宋亂僖四/年侵蔡遂伐楚六年伐鄭圍新城也)乘車之㑹六(左/傳)
(云魯荘十四年㑹于鄄十五年又㑹鄄十六年同盟/于幽僖五年㑹首正八年盟于洮九年㑹葵邱是也)九
合諸侯一匡天下(匡正也一匡天下謂定/襄王為太子之位也)昔三代受命
有何以異於此乎吾欲封泰山禪梁父管仲固諫不聼
乃說桓公以逺方珍恠物至乃得封桓公乃止三十八
年周襄王弟帶與戎翟合謀伐周齊使管仲平戎於周
周欲以上卿禮管仲管仲頓首曰臣倍臣安敢三讓乃
受下卿禮以見三十九年周襄王弟帶來奔齊齊使仲
孫請王為帶謝襄王怒弗聼四十一年秦穆公虜晉恵
公復歸之是嵗管仲隰朋皆卒(括地志云管仲冢在青/州臨淄縣南二十一里)
(牛山上與桓公冢連隰朋墓/在青州臨淄縣東北七里也)管仲病桓公問曰羣臣誰
可相者管仲曰知臣莫如君公曰易牙如何(即雍巫也/賈逵云雍)
(巫雍人名/巫易牙也)對曰殺子以適君非人情不可公曰開方如
何(管子云衛公子開方去其/千乘之太子而臣事君也)對曰倍親以適君非人情
難近公曰豎刁如何(刁鳥條反顔師古云竪刁易牙皆/齊桓公臣管仲有病桓公往問之)
(曰将何以教寡人管仲曰願君遠易牙竪刁公曰易牙/烹其子以快寡人尚可疑耶對曰人之情非不愛其子)
(也其子之忍又將何愛於君公曰竪刁自宫以近寡人/猶尚疑耶對曰人之情非不愛其身也其身之忍又將)
(何有於君公曰諾管仲遂盡逐之而公食不甘心不怡/者三年公曰仲父不已過乎於是皆即召反明年公有)
(病易牙竪刁相與作亂塞宫門築髙墻不通人有一婦/人踰垣入至公所公曰我欲食婦人曰吾無所得又曰)
(我欲飲婦人曰吾無所得公曰何故曰易牙竪刁相與/作亂塞宫門築髙墻不通人故無所得公慨然歎涕出)
(曰嗟乎聖人所見豈不逺哉若死者有知我將何面目/見仲父乎蒙衣𬒮而死乎壽宫蟲流於戸葢以楊門之)
(扇二月/不葬也)對曰自宫以適君非人情難親管仲死而桓公
不用管仲言卒近用三子三子專權四十二年戎伐周
周告急齊齊令諸侯各發卒戌周是嵗晉公子重耳來
桓公妻之四十三年初齊桓公之夫人三曰王姬徐姬
蔡姬皆無子桓公好内多内寵如夫人者六人長衛姬
生無詭少衛姬生恵公元鄭姬生孝公昭葛嬴生昭公
潘密姬生懿公商人宋華子生公子雍桓公與管仲屬
孝公於宋襄公以為太子雍巫有寵於衛共姬因䆠者
豎刁以厚獻於桓公亦有寵桓公許之立無詭管仲卒
五公子皆求立冬十月乙亥齊桓公卒易牙入與豎刁
因内寵殺羣吏而立公子無詭為君太子昭奔宋桓公
病五公子各樹黨争立及桓公卒遂相攻以故宫中空
莫敢棺(音古/患反)桓公尸在牀上六十七日尸蟲出於户十
二月乙亥無詭立乃棺赴辛巳夜歛殯桓公十有餘子
要其後立者五人無詭立三月死無謚次孝公次昭公
次懿公次恵公孝公元年三月宋襄公率諸侯兵送齊
太子昭而伐齊齊人恐殺其君無詭齊人將立太子昭
四公子之徒攻太子太子走宋宋遂與齊人四公子戰
五月宋敗齊四公子師而立太子昭是為齊孝公宋以
桓公與管仲屬之太子故來征之以亂故八月乃葬齊
桓公(括地志云齊桓公墓在臨菑縣南二十一里牛山/上亦名鼎足山一名牛首崗一所二墳晉永嘉末)
(人發之初得版次得水銀池有氣不得入經數日乃牽/犬入中得金蠶數十薄珠襦玉匣繒綵軍噐不可勝數)
(又以人殉葬/骸骨狼藉也)六年春齊伐宋以其不同盟于齊也夏宋
襄公卒七年晉文公立十年孝公卒孝公弟潘因衛公
子開方殺孝公子而立潘是為昭公昭公桓公子也其
母曰葛嬴昭公元年晉文公敗楚於城濮(賈逵云/衛地也)而㑹
諸侯踐土朝周天子使晉稱伯(音霸/一)六年翟侵齊晉文
公卒秦兵敗於殽十二年秦穆公卒十九年五月昭公
卒子舎立為齊君舎之母無寵於昭公國人莫畏昭公
之弟商人以桓公死争立而不得隂交賢士附愛百姓
百姓說及昭公卒子舎立孤弱即與衆十月即墓上弑
齊君舎而商人自立是為懿公懿公桓公子也其母曰
密姬懿公四年春初懿公為公子時與丙戎之父獵争
獲不勝及即位斷丙戎父足而使丙戎僕(左傳云乃掘/而刖之杜預)
(云斷其/尸足也)庸職之妻(國語及左/傳作閻職)好公内之宫使庸職驂乘
五月懿公游於申池二人浴戯職曰斷足子戎曰奪妻
者二人俱病此言乃怨謀與公游竹中二人弑懿公車
上棄竹中而亡去懿公之立驕民不附齊人廢其子而
迎公子元於衛立之是為惠公惠公桓公子也其母衛
女曰少衛姬避齊亂故在衛惠公二年長翟來王子城
父攻殺之埋之於北門晉趙穿弑其君靈公十年惠公
卒子頃公無野立(頃音/傾)初崔杼有寵於惠公惠公卒髙
國畏其偪也逐之崔杼奔衛頃公元年楚莊王彊伐陳
二年圍鄭鄭伯降已復國鄭伯六年春晉使郤克於齊
齊使夫人帷中而觀之郤克上夫人笑之郤克曰不是
報不復涉河歸請伐齊晉侯弗許齊使至晉郤克執齊
使者四人河内殺之八年晉伐齊齊以公子疆質晉晉
兵去十年春齊伐魯衛魯衛大夫如晉請師皆因郤克
晉使郤克以車八百乘為中軍將士爕將上軍欒書將
下軍以救魯衛伐齊六月壬申與齊侯兵合靡笄下癸
酉陳于鞌逢丑父為齊頃公右頃公曰馳之破晉軍㑹
食射傷郤克流血至履克欲還入壁其御曰我始入再
傷不敢言疾恐懼士卒願子忍之遂復戰戰齊急丑父
恐齊侯得乃易處頃公為右車絓於木而止(絓胡封反/止也有所)
(礙/也)晉小將韓厥伏齊侯車前曰寡君使臣救魯衛戲之
丑父使頃公下取飲(左傳云及華泉驂絓於木而止丑/父使公下如華衆取飲周父御左)
(車苑茷為右載/齊侯獲免也)因得亡脫去入其軍晉郤克欲殺丑父
丑父曰代君死而見僇後人臣無忠其君者矣克舎之
丑父遂得亡歸齊於是晉軍追齊至馬陵齊侯請以寶
器謝不聼必得笑克者蕭桐叔子令齊東畝對曰叔子
齊君母齊君母亦猶晉君母子安置之且子以義伐而
以暴為後其可乎於是乃許令反魯衛之侵地(左傳云/晉師及)
(齊國使齊人歸/我汶陽之田也)十一年晉初置六卿賞鞌之功齊頃公
朝晉欲尊王晉景公晉景公不敢受乃歸歸而頃公弛
苑囿薄賦歛振孤問疾虛積聚以救民民亦大說厚禮
諸侯竟頃公卒百姓附諸侯不犯十七年頃公卒子靈
公環立靈公九年晉欒書弑其君厲公十年晉悼公伐
齊齊令公子光質晉十九年立子光為太子髙厚傅之
令㑹諸侯盟於鐘離(括地志云鐘離故/城在沂州承縣界)二十七年晉使
中行獻子伐齊齊師敗靈公走入臨菑晏嬰止靈公靈
公弗從曰君亦無勇矣晉兵遂圍臨菑臨菑城守不敢
出晉焚郭中而去二十八年初靈公取魯女生子光以
為太子仲姬戎姬戎姬嬖仲姬生子牙屬之戎姬戎姬
請以為太子公許之仲姬曰不可光之立列於諸侯矣
今無故廢之君必悔之公曰在我耳遂東太子光使髙
厚傅牙為太子靈公疾崔杼迎故太子光而立之是為
莊公莊公殺戎姬五月壬辰靈公卒莊公即位執太子
牙於勾竇之邱殺之八月崔杼殺髙厚晉聞齊亂伐齊
至髙唐莊公三年晉大夫欒盈奔齊莊公厚客待之晏
嬰田文子諫公弗聼四年齊莊公使欒盈間入晉曲沃
為内應以兵隨之上太行入孟門欒盈敗齊兵還取朝
歌六年初棠公妻好棠公死崔杼取之莊公通之數如
崔氏以崔杼之冠賜人侍者曰不可崔杼怒因其伐晉
欲與晉合謀襲齊而不得閒莊公嘗笞宦者賈舉賈舉
復侍為崔杼間公(間音閑/又如字)以報怨五月莒子朝齊齊以
甲戌饗之崔杼稱病不視事乙亥公問崔杼病遂從崔
杼妻崔杼妻入室與崔杼自閉戸不出公擁柱而歌宦
者賈舉遮公從宫而入閉門崔杼之徒持兵從中起公
登臺而請解不許請盟不許請自殺於廟不許皆曰君
之臣杼疾病不能聼命近於公宫陪臣争趣有淫者不
知二命公踰牆射中公股公反墜遂弑之晏嬰立崔杼
門外曰君為社稷死則死之為社稷亡則亡之若為已
死已亡非其私暱誰敢任之門開而入枕公尸而哭三
踊而出人謂崔杼必殺之崔杼曰民之望也舎之得民
丁丑崔杼立莊公異母弟杵臼是為景公景公母魯叔
孫宣伯女也景公立以崔杼為右相慶封為左相二相
恐亂起乃與國人盟曰不與崔慶者死晏子仰天曰嬰
所不獲唯忠於君利社稷者是從不肯盟慶封欲殺晏
子崔杼曰忠臣也舎之齊太史書曰崔杼弑莊公崔杼
殺之其弟復書崔杼復殺之少弟復書崔杼乃舎之景
公元年初崔杼生子成及彊其母死取東郭女生明東
郭女使其前夫子無咎與其弟偃(杜預云東郭偃/東郭姜之弟也)相崔
氏成有罪(左傳云成有疾而廢/之杜預云有惡疾也)二相急治之立明為太
子成請老於崔杼崔杼許之二相弗聼曰崔宗邑不可
成彊怒告慶封(左傳云成强告慶封曰夫子身亦子所/知也唯無咎與偃是從父兄莫能進矣)
(恐害夫子敢以告慶封曰荀利夫子必去之難吾助汝/乃殺東郭偃堂無咎於崔氏朝也其妻及崔杼皆縊死)
(崔明/奔魯)慶封與崔杼有郤欲其敗也成彊殺無咎偃於崔
杼家家皆奔亡崔杼怒無人使一宦者御見慶封慶封
曰請為子誅之使崔杼仇盧蒲嫳攻崔氏殺成彊盡滅
崔氏崔氏婦自殺崔杼歸亦自殺慶封為相國專權三
年十月慶封出獵初慶封已殺崔杼益驕嗜酒好獵不
聼政令慶舎用政已有内郤田文子謂桓子曰亂將作
田鮑髙欒氏相與謀慶氏慶舎發甲圍慶封宫四家徒
共擊破之慶封還不得入奔魯齊人讓魯封奔呉呉與
之朱方聚其族而居之冨於在齊其秋齊人徙𦵏莊公
僇崔杼尸於市以說衆九年景公使晏嬰之晉與叔向
私語曰齊政卒歸田氏田氏雖無大徳以公權私有徳
於民民愛之十二年景公如晉見平公欲與伐燕十八
年公復如晉見昭公二十六年獵魯郊因入魯與晏嬰
俱問魯禮三十一年魯昭公辟季氏難奔齊齊欲以千
社封之子家止昭公昭公乃請齊伐魯取鄆(鄆鄆/城也)以居
昭公三十二年彗星見景公坐栢寢嘆曰堂堂誰有此
乎羣臣皆泣晏子笑公怒晏子曰臣笑羣臣䛕甚景公
曰彗星出東北當齊分野寡人以為憂晏子曰君髙臺
深池賦歛如弗得刑罰恐弗勝茀星將出彗星(茀音佩/謂客星)
(侵近邊側欲相害又曰彗息/嵗反若菷形見其境有亂也)何懼乎公曰可禳否晏子
曰使神可祝而來(祝音章/受反)亦可禳而去也百姓苦怨以
萬數而君令一人禳之安能勝衆口乎是時景公好治
宫室聚狗馬奢侈厚賦重刑故晏子以此諫之四十二
年呉王闔閭伐楚入郢四十七年魯陽虎攻其君不勝
奔齊請齊伐魯鮑子諫景公乃囚陽虎陽虎得亡奔晉
四十八年與魯定公好㑹夾谷犂鉏曰孔丘知禮而怯
請令萊人為樂因執魯君可得志景公害孔丘相魯懼
其霸故從犂鉏之計方㑹進萊樂孔子歴階上使有司
執萊人斬之以禮讓景公景公慚乃歸魯侵地以謝而
罷去是嵗晏嬰卒五十五年范中行反其君於晉晉攻
之急來請粟田乞欲為亂樹黨於逆臣說景公曰范中
行數有徳於齊不可不救乃使乞救而輸之粟五十八
年夏景公夫人燕姬適子死景公寵妾芮姬生子荼荼
少其母賤無行諸大夫恐其為嗣乃言願擇諸子長贒
者為太子景公老惡言嗣事又愛荼母欲立之憚發之
口乃謂諸大夫曰為樂耳國何患無君乎秋景公病命
國惠子髙昭子立少子荼為太子逐羣公子遷之萊景
公卒太子荼立是為晏孺子冬未葬而羣公子畏誅皆
出亡荼諸異母兄公子夀駒黔奔衛(三公/子)公子駔陽生
奔魯萊人歌之曰景公死乎弗與埋三軍事乎弗與謀
師乎師乎胡黨之乎晏孺子元年春田乞偽事髙國者
每朝乞驂乘言曰子得君大夫皆自危欲謀作亂又謂
諸大夫曰髙昭子可畏及未發先之大夫從之六月田
乞鮑牧乃與大夫以兵入公宫攻髙昭子昭子聞之與
國惠子救公公師敗田乞之徒追之國惠子奔莒遂反
殺髙昭子晏圉奔魯八月齊秉意茲田乞敗二相乃使
人之魯召公子陽生陽生至齊私匿田乞家十月戊子
田乞請諸大夫曰常之母有魚菽之祭幸來㑹飲㑹飲
田乞盛陽生槖中置坐中央發槖出陽生曰此乃齊君
矣大夫皆伏謁將與大夫盟而立之鮑牧醉乞誣大夫
曰吾與鮑牧謀共立陽生鮑牧怒曰子忘景公之命乎
諸大夫相視欲悔陽生前頓首曰可則立之否則已鮑
牧恐禍起乃復曰皆景公子也何為不可乃與盟立陽
生是為悼公悼公入宫使人遷晏孺子於駘殺之幕下
而逐孺子母芮子芮子故賤而孺子少故無權國人輕
之悼公元年齊伐魯取讙闡初陽生亡在魯季康子以
其妹妻之及歸即位使迎之季姬與季魴侯通言其情
魯弗敢與故齊伐魯竟迎季姬季姬嬖齊復歸魯侵地
鮑子與悼公有郤不善四年呉魯伐齊南方鮑子弑悼
公赴于呉呉王夫差哭於軍門外三日將從海入討齊
齊人敗之呉師乃去晉趙鞅伐齊至賴而去齊人共立
悼公子壬是為簡公簡公四年春初簡公與父陽生俱
在魯也闞止有寵焉及即位使為政田成子憚之驟顧
於朝御鞅言簡公曰田闞不可並也君其擇焉弗聼子
我夕田逆殺人逢之遂捕以入田氏方睦使囚病而遺
守囚者酒醉而殺守者得亡子我盟諸田於陳宗初田
豹欲為子我臣使公孫言豹豹有喪而止後卒以為臣
幸於子我子我謂曰吾盡逐田氏而立女可乎對曰我
逺田氏矣且其違者不過數人何盡逐焉遂告田氏子
行曰彼得君弗先必禍子子行舎於公宫夏五月壬申
成子兄弟四乘如公子我在幄出迎之遂入閉門宦者
禦之子行殺宦者公與婦人飲酒于檀臺成子遷諸寢
公執戈將擊之太史子餘曰非不利也將除害也成子
出舎于庫聞公猶怒將出曰何所無君子行抜劍曰需
事之賊也誰非田宗所不殺子者有如田宗乃止子我
歸屬徒攻闈與大門皆弗勝乃出田氏追之豐邱人執
子我以告殺之郭闗成子將殺大陸子方田逆請而免
之以公命取車於道出雍門田豹與之車弗受曰逆為
余請豹與余車余有私焉事子我而有私於其讎何以
見魯衛之士庚辰田常執簡公于徐州公曰余蚤從御
鞅言不及此甲午田常弑簡公于徐州田常乃立簡公
弟驁是為平公平公即位田常相之專齊之政割齊安
平以東為田氏封邑平公八年越滅呉二十五年卒子
宣公積立宣公五十一年卒子康公貸立田㑹反廩邱
康公二年韓魏趙始列為諸侯十九年田常曽孫田和
始為諸侯遷康公海濱二十六年康公卒吕氏遂絶其
祀田氏卒有齊國為齊威王彊於天下
太史公曰吾適齊自泰山屬之琅邪北被于海膏壤二
千里其民闊達多匿知其天性也以太公之聖建國本
桓公之盛修善政以為諸侯㑹盟稱伯不亦宜乎洋洋
哉固大國之風也
　
　
　
　
　
　史記正義卷三十二
