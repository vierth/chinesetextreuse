
　資治通鑑後編卷一百
　　　　　　　　　　刑部尚書徐乾學撰
　宋紀一百(起著雍閹茂正月盡上/章困敦十二月凡三年)
　　徽宗體神合道駿烈遜功聖文仁徳憲慈顯孝皇
　　帝
重和元年春正月甲申朔御大慶殿受定命寳百僚稱
賀　初金主用鐡州楊樸策即位改元矣樸又言自古
英雄開國或受禪必先求大國封冊金主遂遣使如遼
丁亥遼遣耶律訥格等如金議和以蕭奉先等言許之
可以彌兵故也(考異按金史太祖紀不書遣使求封冊/盖醜其事而隠之也今據遼史天祚紀)
(修/入)　己丑大赦應元符末上書邪中等人亦得凖依無
過人例　庚戌以翰林學士承㫖王黼為尚書左丞黼
美風姿有口辯才踈雋而寡學術然多智善佞初因何
執中薦擢校書郎遷左司諫張商英在相位寖失帝意
帝遣使以玉環賜蔡京於杭黼覘知之因數條奏京所
行政事并擊商英及京復相徳其助已嵗中三遷為御
史中丞黼欲去執中使京專國遂䟽執中二十罪已而
改翰林學士㑹京與鄭居中不合黼復納交居中京由
是怨之徙為户部尚書將陷以罪黼以智獲免還為學
士承㫖至是遂入政府　遼保安軍節度使張崇以雙
州二百户降金時東路諸州盗賊蠭起至掠民自隨以
充食　二月戊辰増諸路酒價　庚午遣武義大夫馬
政同高藥師等使女真講買馬舊好初藥師等兵船至
海北見女真邏者不敢前復回青州稱已入蘇州界女
真不納㡬為邏者所殺青州安撫使崔直躬具奏其事
時政和七年八月也帝怒詔元募借補人并將校一行
並編配逺惡仍委童貫措置通好女真事監司帥臣不
許干預如違並以違御筆論貫更令王師中别選能吏
以往政洮州人也謫官青州寓家於平師中言政可使
遂用之(考異宋史徽宗紀重和元年二月庚午遣馬政/由海道使女真約夾攻遼金史太祖紀天輔元)
(年十二月亦云宋使登州防禦使馬政以國書來其畧/曰日出之分實生聖人竊聞征遼屢破勍敵若克遼之)
(後五代時陷入契丹漢地願畀下邑是初遣馬政即欲/夾攻求故地也李燾長編辨此為封氏編年之説未可)
(全信云議夾攻實自宣和二年二月四日遣趙良嗣始/前此馬政及呼慶兩畨所議但買馬耳若果議夾攻則)
(政子擴茅齊自序不應不載兼趙有開死政止不行獨呼/慶見阿固達何縁便議夾攻不知封氏據何書當並削)
(去今從之金史所載國書或是良嗣所齎誤繫之馬政/且遣使在重和元年乃金天輔二年也元年十二月安)
(得見政所致之國書/其為舛錯無疑矣)　甲戌升六安縣為六安軍　　丁
丑詔監司輒以禁錢買物為苞苴饋獻者論以大不恭
　遼使耶律訥格還自金金主復書曰能以兄事朕嵗
貢方物歸我上中京興中府三路州縣以親王公主駙
馬大臣子孫為質還我行人及元給信符并宋夏高麗
往復書詔表牒則可以如約　三月丙戌詔監司郡守
自今須滿三嵗乃得代仍得通理　癸巳令嘉王楷赴
廷對楷帝第二子也　丁酉知建昌陳并等改建神霄
宫不䖍及科决道士詔並勒停　戊申賜禮部奏名進
士及第出身七百八十三人有司以嘉王楷第一帝不
欲楷先多士遂以王昂為榜首　召管勾棣州韓君文
人觀劉棟赴闕　遼復使耶律訥格如金申前議也
夏四月癸丑朔築靖夏城制戎城　録吕餘慶後　乙
夘御筆以淮南轉運使張根輕躁妄言落職監信州酒
税是時承平日久賜予無藝營繕並興殆無虚日以故
國用益窘帝多命臣僚條具財計於是中外所陳非一
根因而進節用之説權倖以其不利於己也莫不切齒
而大臣以賜第事謂根議已力謀所以中根者於是言
章交上而帝察根之誠不之罪也㑹御前人船所拘占
直達綱船以應花石之用根以上供期迫奏乞還之重
忤權倖意且因被命督促竹石又上言東南花石綱之
費官買一竹至費五十緡本路尚然他路猶不止此今
不以給苑囿而入諸臣之家民力之奉將安所涯願示
休息之期以厚幸天下於是權倖益怒故有是命　癸
亥减捶刑　己夘詔毎嵗以季秋親祀明堂如孟月朝
獻禮以太上混元上徳皇帝二月十五日生辰為貞元
節　辛巳道録院上看詳釋經六千餘卷内詆謗道儒
二教惡談毁詞分為九卷乞取索焚棄仍存此本永作
證驗又林靈素上釋經詆誣道教議一卷乞頒降施行
並從之　五月壬午朔日有食之　乙酉詔諸路選漕
臣一員提舉本路神霄宫　丁亥以林靈素為通真達
靈元妙先生張虚白為通元冲妙先生虚白南陽人通
太一六壬術帝召管太一宫恩賚無虚日官太虚大夫
金門羽客出入禁中終日論道無一言及時事曰朝廷
事有宰相在非予所知也帝每以張胡呼之而不名
壬辰頒御製聖濟經以青華帝君八月九月生辰為元
成節　戊戌遼復遣耶律訥格使金要以酌中之議金
主遣呼都堪與訥格持書報如前約　庚戌手敕兩浙
漕司以權添酒錢盡給御前工作　六月乙夘以賢妃
劉氏為淑妃　壬申門下侍郎薛昂奏承詔編集王安
石遺文乞差檢閲文字官三員從之　遼通祺雙遼四
州之民八百餘户降于金金主命分置諸部擇膏腴之
地處之　秋七月壬午以西師有功加蔡京恩官其一
子鄭居中為少傅余深為少保鄧洵武為特進進執政
官一等　癸未詔蔡京鄭居中余深童貫並兼充神霄
玉清萬夀宫使鄧洵武薛昂白時中王黼蔡攸並兼充
副使　己酉遣亷訪使者六人振濟東南諸路氷災
遼耶律訥格等齎宋夏高麗書詔表牒至金金乃遣呼
都堪如遼免取質子及上京興中府所屬州郡裁减嵗
幣之數如能以兄事朕冊用漢儀可以如約遼於是遣
訥格托多如金議冊禮金留托多遣訥格還謂之曰言
如不從勿復遣使　八月甲寅以童貫為太保　戊午
知兖州王純奏乞令學者治御注道徳經間於其中出
論題從之　庚午詔自今學道之士許入州縣學教養
所習經以黄帝内經道徳經為大經莊子列子為小經
外兼通儒書俾合為一道大經周易小經孟子其在
中選人増置士名分入官品元士高士上士良士方士
居士逸士隠士志士每嵗試經撥放州縣學道之士初
入學為道徒試中升貢同稱貢士到京入辟廱試中上
舎並依貢士法三嵗大比許襴鞹就殿試當别降䇿問
庻得有道之士以稱招延　辛未資政殿大學士知陳
州鄧洵仁奏乞選擇道蔵經數十部先次鏤板頒之州
郡道録院看詳取㫖施行又乞禁士庻婦女輒入僧寺
詔令吏部申明行下　壬申詔執政非入謝及丐去毋
得獨留奏事　乙亥升兖州為襲慶府　是月掖庭大
火自甲夜達曉大雨如傾火益熾凡爇屋五千餘間後
苑廣聖宫及宫人所居㡬盡焚死者甚衆　九月辛巳
大饗明堂　壬午詔罷拘白地禁𣙜貨増方田税添酒
價取醋息河北加折耗米東南水災強糴等事　丙戌
詔太學辟廱各置内經道徳經莊子列子愽士二員
戊子金主詔曰國書詔令宜選善屬文者為之其令所
在訪求博學雄才之士敦遣赴闕　己丑以嵗當戌月
當壬為元命降徳音于天下　庚寅門下侍郎薛昂罷
以白時中為門下侍郎王黼為中書侍郎翰林學士承
㫖馮熈載為尚書左丞刑部尚書范致虚為尚書右丞
　頒御注道徳經刻石神霄宫　壬辰禁州郡遏糴及
邊將殺降以倖功賞者　癸巳禁羣臣朋黨　丁酉用
蔡京言集古今道教事為紀志賜名道史　辛丑鄭居
中罷乞持餘服詔從之　壬寅詔視中大夫林靈素視
中奉大夫張虚白並特授本品真官　先是帝用方士
言鑄神霄九鼎名曰太極飛雲洞刼之鼎蒼壺祀天貯
醇酒之鼎山嶽五神之鼎精明洞淵之鼎天地隂陽之
鼎混沌之鼎浮光洞天之鼎靈光見耀錬神之鼎蒼龜
火蛇蟲魚金輪之鼎至是始成奉安於上清寳籙宫之
神霄殿　閏月己未以劉棟為守静先生視中大夫棟
辭不受　庚申詔江淮荆浙閩廣監司督責州縣還集
流民　乙亥給事中趙野奏乞諸州添置道學博士擇
本州官兼充從之　丙子詔用柴氏後已封崇義公復
立恭帝後以為宣義郎監周陵廟世世為國三恪　冬
十月己夘太白晝見　壬辰知陳州鄧洵仁奏本州學
内舍生宋瑀係故翰林學士宋祁之孫行藝清修願換
道學内舍生舊有撰到道論十篇及近撰神霄玉清萬
夀宫雅謹具繳奏呈御筆宋瑀特與志士仍許赴將來
殿試　己亥改興慶軍為肇慶府　癸夘帝如上清寳
籙宫傳度玉清神霄祕籙㑹者八百人時道士有俸毎
一齋施動獲數十萬毎一觀給田亦不下數百千頃貧
下之人多買青布幅巾以赴日得一飲餐及襯施錢三
百　甲辰置道官二十六等道職八等有諸殿侍晨校
籍授經以擬待制修撰直閣之名　戊申徽猷閣待制
提舉萬夀觀蔡絛以罪勒停(長編載絛訴神文曰臣舉/家兄弟諸姪皆投名請受)
(神霄秘籙獨臣不願受於是九重始大怒因遣梁師成/諭㫖戒臣不許接見賓客嗚呼事既掣肘謀既盡露臣)
(亦决知得罪矣一日臣兄來宣諭臣父將通延福宫江/路徹閶闔門跨城為複道飛橋入賜第自此往來無間)
(君臣相悉時已大毁民居數千家如荒動矣臣不勝憤/懣亟夜草書力爭臣父愕然實愛惜臣猶不肻出臣兄)
(伺知及鄭昂洩臣語因下開封府捕繫昂盡搜索其篋/笥然獨無有於是昂遂枷項編管安州臣始勒住朝參)
(不許接見賓客又降御筆謂臣狂妄不循分守特落職/而怒終不觧臣父因賞橘内宴丐入中禁獨拜懇於太)
(上之前臣遂得不死始議貶新州俄而置諸光州臣父/以謂出則必隂殺之因持之久乃俾臣父上章特勒停)
(令侍養遇有臨幸則出避耳今按蔡絛之勒停史不著/其所以據絛自言如此恐其間容有文過之辭然宋史)
(蔡攸傳云攸以絛鍾愛於京數請殺之過/不許則此事為其兄所媒糵理或然也)　十一月己
酉朔詔改明年元曰宣和大赦天下　辛亥日中有黒
子如李大　丙辰以婉儀王氏為賢妃　丁卯茂徳帝
姬下嫁蔡鞗父京請免見舅姑行盥饋之禮詔不允
己巳升梓州為潼川府　丙子提舉成都府路學事翟
栖筠奏王安石參酌古今篆𨽻而為之説此造道之指
南而窮經之要術也然字形書畫纎悉委曲咸有不易
之體世之學者知究其義而至於形畫則或畧而不講
從俗就簡轉易偏旁傳習既殊漸失本真如期朔之類
從月股肱之類從肉勝服之類從舟丹青之類從丹靡
有不辨而今書者乃一之若此者不可勝舉故㓜學之
士終年誦書徒識字之近似而不知字之正形甚可歎
也願詔儒臣重加修定去其訛謬存其至當一以王安
石字説為正分次部類號為新定五經字様頒之庠序
詔太學官集衆修定　十二月戊寅朔復京西錢監
己夘詔九鼎新名乃狂人妄有改革皆無稽據宜復舊
名狂人指王仔昔也　馬政等還自女真與其使者俱
來是日至登州登州遣赴闕政與平海指揮使呼慶隨
高藥師曹孝才以閏月六日下海纔達北岸為邏者所
執并其物奪之欲殺者屢次已而縛之行經十餘州至
金主所居安扎川來流河約三千餘里其用事人曰尼
罕曰阿呼曰烏舍尼雅滿烏舍金主之侄而阿呼其長子
也皆呼為郎君詰問海上遣使之由政以實對金主與
衆議數日遂質登州小校王美劉亮等六人發渤海人
李善慶熟女真薩都生女真布克達三人齎國書并北珠
生金貂革人參松子同政等来報使　甲申遼議定冊
禮遣耶律訥格使金時山前諸路大饑乾顯宜錦興中
等路斗粟直數縑民削皮食之既而人相食寧昌軍節
度使劉宏以懿州户三千降于金金以為千户　己丑
置裕民局　丙申御筆莊周列禦冦所著書與太上真
經並行方之孔門不在孟軻揚雄下其令神霄玉清萬
夀宫使司議所以褒顯之設像並配太上祠　是嵗江
淮荆浙梓州水　出宫女百七十人　黄巖民妻一産
四男子
宣和元年春正月戊申朔日下有五色雲　乙夘詔佛
改號大覺金仙餘為仙人大士之號僧為徳士易服飾
稱姓氏寺為宫院為觀即住持之人為知宫觀事所有
僧録司可改作徳士司左右街道録院可改作道徳院
徳士司隸屬道徳院蔡攸通行提舉天下州府僧正司
可並為徳士司尋又女冠為女道尼為女徳時林靈素
欲廢釋氏以逞前憾請悉更其號故有是命　丁巳金
使李善慶等入國門館於寳相院詔蔡京童貫及鄧文
誥見之議事補善慶修武郎薩都從義郎布克達秉義郎
給全俸居十餘日遣朝議大夫直祕閣趙有開武義大
夫馬政忠翊郎王瓌充使副齎詔書禮物與善慶等渡
海聘之瓌師中子也初議報女真儀趙良嗣欲以國書
用國信禮有開曰女真之酋止節度使世受契丹封爵
常慕中朝恨不能臣屬何必過為尊崇用詔書足矣問
善慶何如善慶曰二者皆可用惟朝廷所擇於是從有
開言有開與善慶等至登州未行而有開死㑹河北奏
得諜者言契丹已割遼東地封女真為東懷王且妄言
女真常祈修好并以其表聞乃詔馬政等勿行止差呼
慶持登州牒送李善慶等歸戊午以余深為太宰兼
門下侍郎王黼為特進少宰兼中書侍郎黼賜第城西
日導以教坊樂供帳什器悉取于官寵傾一時是時朝
廷已納趙良嗣之計將㑹金以圗燕㑹諜云遼主有亡
國之相黼聞畫學正陳堯臣善丹青精人倫因薦堯臣
使遼堯臣即挾畫學生二人與俱繪遼主像以歸言於
帝曰遼主望之不似人君臣謹畫其容以進若以相法
言之亡在旦夕幸速進兵兼弱攻昧此其時也并圗其
山川險易以上帝大喜取燕雲之計遂定　乙丑改湟
州為樂州　乙丑帝耕籍田　罷裕民局　封占城楊
卜麻疊為占城國王占城在中國西南所統大小聚落
一百五畧如州縣自上古未嘗通中國周顯徳中始入
貢自是朝貢不絶然北與交州接壤互相侵擾及詔封
為王始與交阯加恩均矣　金使烏陵噶賛謨如遼迎
封册也　二月庚辰改宣和殿為保和殿　戊戌以鄧
洵武為少保　三月丁未朔遼遣蕭實訥埒等冊金主
為東懷國皇帝　庚戌蔡京等進安州所得商六鼎
己未以馮熈載為中書侍郎范致虚為尚書左丞翰林
學士張邦昌為尚書右丞　詔天下和宫觀道士與監
司郡縣官以客禮相見　童貫令熈河經畧使劉法取
朔方法不欲行強遣之出至統安城遇夏主弟察克率
步騎三陳以當法前軍而别遣精騎登山出其後大戰
移七時兵饑馬渇死者甚衆法乘夜遁比明走七十里
至和敏峗守兵追之法墜崖折足乃斬首而去是役也
䘮師十萬貫隠其敗而以㨗聞察克見法首惻然語其
下曰劉將軍前敗我庫庫里木多泉吾嘗避其鋒謂天
生神將豈料今為一小卒梟首哉其失在恃勝輕出不
可不戒遂乘勝圍震武震武在山峽中熈秦兩路不能
餉自築後三嵗間知軍李明孟清皆為夏人所殺至是
城又將陷察克曰勿破此城留作南朝病塊乃自引去
宣撫使司以㨗聞受賞者數百人　甲子知登州宗澤
坐建神霄宫不敬除名編管　辛未賜上舍生四十五
人及第　甲戍皇后親蠶　夏四月丙子朔日有食之
　庚寅童貫以鄜延環慶兵大破夏人平其三城辛丑
進輔臣官一等　五月丙午朔京師茶肆傭晨興見大
犬蹲榻傍近視之乃龍也軍器作坊兵士取而食之逾
五日大雨如注歴七日而止京城外水高十餘丈帝懼
甚命戸部侍郎唐恪决水下流入五丈河起居郎李綱
言隂氣太盛當以盗賊外患為憂詔貶綱監沙縣稅務
丁未詔徳士並許入道學依道士法丙辰敗夏人於靈
武　壬辰班御製九星二十八宿朝元冠服圖　是月
西北有赤氣亘天　遼準布博斯齊等叛執招討使耶
律鄂爾多都監蕭蘇爾特死之　六月戊寅呼慶等至
金主軍前金主及尼雅滿等責以中輟且言登州不當行
牒呼慶對本朝知貴朝與契丹通好又以使人至登州
縁疾告終因遣慶與貴朝使臣同行欲得早到軍前權
令登州移文非有他故若貴朝果不與契丹通好即朝
廷定别遣使人共議金主不聽遂拘留慶等又以薩都
受宋團練使杖而奪之(考異金史太祖紀天輔三年六/月書宋使馬政及其子宏來聘)
(宏即擴聲之訛也按先是馬政已輟/行獨呼慶至耳金史誤書今不取)　壬午詔西邉武
臣為經畧使者改用文臣　甲申詔封莊周為微妙元
通真君列禦㓂為致虚觀妙真君仍用冊命配享混元
皇帝　童貫因闗右既困諷夏人因遼進誓表納欵己
亥詔六路罷兵及夏遣使來賀天寧節授以誓詔夏使
辭不取貫不能屈但遣館伴強之使持還及境棄之道
中而去賈琰得而上之貫始大沮尋加貫太傅封涇國
公時人稱蔡京為公相貫為媪相　秋七月丙辰詔以
蔡絛向縁狂率廢黜㡬年念其父京元老勲在王室未
忍終棄可特叙舊官外與宫觀任便居住既而京言叙
不以法乞賜寢罷詔候過大禮取㫖　金復遣烏陵噶
賛謨如遼責册文無兄事之語不言大金而云東懷乃
小邦懷其徳之義又冊文有渠材二字語涉輕侮若遥
芬多戩等語皆非善意殊乖體式如依前書所定然後
可從　遼楊詢卿羅子韋率衆降金金主命各以所部
為穆琨　八月戊寅詔諸路未方田處並令方量均定
租課　丙戌御製御書神霄玉清萬夀宫記令京師神
霄宫刻記於碑以碑本賜天下如太平祥符故事摹勒
立石以垂無窮　己丑金頒女真字於國中女真初無
文字及獲契丹漢人始通契丹漢字於是烏葉摩囉歡
固紳等學之摩囉歡兩月盡通大小字遂與鄂特本等立
法定制凡與遼宋往來書問皆摩囉歡固紳主之金主
因命固紳依倣漢人楷字因契丹字制度合本國語製
女真字行之　丁酉尚書左丞范致虚以母憂去位時
朝廷欲用師契丹致虚言邉隙一開必有意外之患宰
相謂其懷異竟不起復　九月乙夘曲宴蔡京于保和
新殿殿西南廡有玉真軒者安妃妝閣也京請見安妃
帝許之命使傳㫖曰雅燕酒酣添逸興玉真軒内見安
妃詔京賡補成篇京即題曰保和新殿麗秋暉詔許塵
凡到綺闈及至玉真軒不見安妃但畫像挂西垣京即
以詩奏謝曰玉京軒檻暖如春只見丹青不見人月裏
姮娥終有恨鑑中姑射未應真須臾中使詔京至玉華
閣帝手持詩曰因卿有詩况姻家自當相見京曰頃縁
葭莩已得拜望故敢以詩請帝大笑妃素妝而出京進
前再拜叙謝妃拜京又拜翌日京作記以進　辛酉大
饗明堂　癸亥幸道徳院觀金芝由景龍江至蔡京第
鳴鸞堂賜京酒京訴開封尹聶山離間事山即坐絀因
作鳴鸞記以進時京子攸儵翛及攸子行皆為大學士
鞗尚帝姬家人厮養亦居大官媵妾封夫人京毎侍上
恒以君臣相悦為言帝時乘輕車小輦頻幸其第命坐
賜酒畧用家人禮京謝表有云主婦上夀請釂而肻從
稚子牽衣挽留而不却盖實事也　丙寅蔡京奏臣伏
䝉聖慈以臣夏秋疾病特命於龍徳太一宫設普天大
醮又親製青詞以見誠意至曰臨幸醮筵别製宻詞親
手焚奏仰惟異禮今昔所無殞首殺身難以仰報方京
病篤人謂其必死獨晁冲之謂陸宰曰未死也彼敗壞
國家至此若使晏然死牖下備極哀榮豈復有天道哉
已而果愈(此據陸游/家世舊聞)　丁夘以蔡攸為開府儀同三司
攸有寵於帝進見無時與王黼得預宫中祕戲或侍曲
宴則短衫窄袴塗抹青紅雜倡優侏儒中多道市井淫
媟謔浪語以獻笑取悦攸妻宋氏出入禁掖攸子行領
殿中監寵信傾其父攸嘗言於帝曰所謂人主當以四
海為家太平為娛嵗月能㡬何豈可徒自勞苦帝深納
之因令苑囿皆倣江浙為白屋不施五采多為村居野
店及聚珍禽異獸動數千百以實其中都下毎秋風夜
靜禽獸之聲四徹宛若山林陂澤間識者以為不祥之
兆　金主以遼冊禮使失期詔諸路軍過江屯駐遼乃
令實訥埒等先持冊藁如金而後遣使送烏陵噶贊謨
持書以還　冬十月甲戌以紹述熈豐政事書布告天
下　遼耶律陳圗努等二十餘人謀反伏誅　十一月
辛亥蔡京奏乞以神霄玉清萬夀宫觀玉真王所説玉
嬰神變妙經刋印頒行從之　乙夘祀圜丘赦天下
甲子詔東南諸路水災令監司郡守悉心振救　戊辰
以張邦昌為尚書左丞翰林學士王安中為尚書右丞
安中附童貫王黼為中丞因論蔡京罪為帝所知遂居
政府　淮甸旱饑民失業遣監察御史察訪　太學生
鄧肅以朱勔花石綱害民進詩諷諌詔放歸田里　壬
申放林靈素歸温州釋氏既廢靈素益尊重官冲和殿
侍宸出入呵引至與諸王爭道都人稱曰道家兩府靈
素與道士王允誠共為怪神後忌其相軋毒之死都城
暴水遣靈素厭勝方率其徒步虚城上役夫爭舉梃將
繫之走而免帝知衆所怨始不樂靈素恣横不悛道遇
皇太子弗歛避太子入訴帝怒以為太虚大夫斥還故
里命江端本通判温州㡬察之端本亷得居處過制罪
詔徙置楚州而已死遺奏至猶以侍從禮葬焉(考異長/編載蔡)
(絛云久之上復思靈素使道流保明欲再召入伯氏大/懼而靈素不知何故怱死矣端本乃以靈素遺表上之)
(曰靈素不血死按伯氏謂蔡攸也詳絛/此語靈素死不分明疑攸使端本殺之)　十二月甲戌
詔京東東路盗賊竊發令東西路提刑督捕之　辛夘
大雨雹　自政和以來帝多微行乗小轎子數内臣導
從置行幸局局中稱出日為有排當次日未還則傳㫖
稱瘡痍不坐朝始民間猶未知及蔡京謝表有輕車小
輦七賜臨幸之語自是邸報傳之四方而臣僚阿順莫
敢言秘書省正字曹輔上䟽諌曰陛下厭居法宫時乘
小輦出入㕓陌郊坰極遊樂而後返臣不意陛下當宗
社付託之重玩安忽危一至於此夫君之與民本以人
合合則為腹心離則為楚越畔服之際在於斯須甚可
畏也萬一當乗輿不戒之初一夫不逞包蔵禍心雖神
靈垂䕶然亦損威傷重矣又况有臣子不忍言者可不
戒哉帝得䟽出示宰臣令赴都堂審問余深曰輔小官
何敢論大事輔曰大官不言故小官言之王黼陽顧張
邦昌王安中曰有是事乎皆應以不知輔曰兹事雖里
巷小民無不知相公當國獨不知耶曽此不知焉用彼
相黼怒令吏從輔受詞輔操筆曰區區之心一無所求
愛君而已退待罪於家黼奏不重責輔無以息浮言丙
申詔編管郴州初輔將有言知必獲罪召子紳來付以
家事乃閉戸草䟽及貶怡然就道　將樂楊時初登進
士第聞程顥兄弟講孔孟絶學調官不赴以師禮見顥
於潁昌相得甚歡其歸也顥目送之曰吾道南矣及顥
卒又師事程頥於洛盖年四十矣一日頥偶瞑坐時與
游酢侍立不去頥既覺則門外雪深一尺矣後歴知瀏
陽餘杭蕭山三縣皆有恵政民思之不忘時安於州縣
未求聞達而徳望日重四方之士不逺千里從之游號
曰龜山先生蔡京客張觷言於京曰今天下多故至此
必敗宜亟引舊徳老成置諸左右庶㡬猶可及京問其
人觷以時對京因薦之㑹路允迪自高麗還言高麗國
王問龜山先生安在乃召為秘書郎呼慶留金凡六
月數見金主執其前説再三辨論金主與尼雅滿烏舍議
乃遣慶歸臨行語曰跨海求好非吾家本心吾已獲大
遼數路其他州郡可以俯拾所以遣使人報聘者欲交
隣耳暨聞使至不以書來而以詔詔我此已非其宜使
人雖卒自合復遣止遣汝軰尤為非禮足見翻悔本欲
留汝念過在汝朝非汝罪也歸見皇帝若果欲結好請
早示國書或仍用詔决難從命且我嘗遣使求遼主冊
吾為帝取其鹵簿使人未歸爾家來通好而遼主使人
冊吾為東懷國立我為至聖至明皇帝吾怒其禮儀不
備又念與汝家已通好遂鞭其來使不受法駕等乃本
國守兩家之約不謂貴朝如此見侮汝可速歸為我言
其所以慶以是月戊戌離金主軍前朝夕奔馳從行之
人有裂膚墮指者　是嵗京西饑淮東大旱遣官賑濟
　嵐州黄河清　升趙州為慶源府均州為武當軍
二年春正月癸亥追封蔡確為汝南郡王　甲子罷道
學以儒道合而為一不必别置道學也　二月乙亥遣
中奉大夫右文殿修撰趙良嗣忠訓郎王環使金先是
呼慶以正月至自登州具道金主所言并其國書達于
朝廷王師中亦遣子環同慶詣童貫白事貫時受宻㫖
圖遼欲假外援因建議遣良嗣等持御筆往仍以買馬
為名其實約夾攻遼取燕京舊地第面約不齎國書夾
攻之約盖始於此(考異馬擴茅齋自序云政和八年父/政過海至女真所居來流河重和元)
(年正月父入國門宣和元年正月呼慶等齎到女真文/字因復遣趙良嗣今考之他書其年並誤盖擴所稱政)
(和八年即重和元年而所稱重和元年當作宣和元年/所稱宣和元年當作宣和二年也夾攻之約實自二年)
(始/)唐恪罷　戊子令所在贍給淮南流民諭還之　甲
午詔别修哲宗正史　金主使烏陵噶賛謨持書及冊
文副本至遼且責其乞兵于高麗　遼以金人所定大
聖二字與先世稱號同遣實訥埒往議金主怒謂羣臣
曰遼人屢敗遣使求成惟飾虚辭以為緩師之計當議
進兵乃令咸州路統軍司治軍旅修器械具數以聞將
以四月進師令斜葛留兵一千鎮守棟摩以餘兵來㑹
于渾河和議遂絶　三月乙夘賜上舎生二十一人及
第　乙夘改熈河蘭湟路為熈河蘭廓路　遼復遣實
訥埒以國書如金　夏四月丙子詔江西廣東兩界羣
盗嘯聚添置武臣提刑路分都監各一員　乙未金主
自將伐遼分三路出師趣上京　五月庚子朔以淑妃
劉氏為貴妃　己酉日中有黒子如棗大　趙良嗣等
以四月甲申至蘇州守臣高國寳迎勞甚恭㑹金主已
出師以是月壬子㑹青牛山議所向翌日良嗣等至金
主令良嗣與遼使實訥埒並從軍毎行數十里輒鳴角
吹笛鞭馬疾馳比明行六百五十里至上京命進攻且
謂良嗣等曰汝可觀吾用兵以卜去就遂臨城督戰諸
軍鼓噪而進自旦及已棟摩以麾下先登克其外城留
守托卜嘉以城降良嗣等奉觴為夀皆稱萬嵗金主乃
還　丁巳祭地於方澤降徳音于諸路　布衣朱夢説
上書論宦寺權太重編管池州　戊辰詔宗室有文行
才術者令太宗正司以聞　六月癸酉詔開封府賑濟
饑民　丁丑太白晝見太師魯國公神霄玉清萬夀宫
使蔡京屢上章乞致仕戊寅詔依所請守本官在京賜
第居住仍朝朔望京專政曰久公論益不與帝亦厭薄
之子攸權勢既與父相軋浮薄者復間焉由是父子各
立門户遂為仇敵攸别居賜第一日詣京京正與客語
使避之攸甫入遽起握父手為診視狀曰大人􁁙勢舒
緩體中得無有不適乎京曰無之攸曰禁中方有公事
即辭去客窺見以問京京曰君固不觧此此兒欲以為
吾疾而罷我耳閲數日果有致仕之命　辛巳詔自今
請改元豐法制論以大不恭　中牟縣民訴方田不院
凡田百户乙酉詔罷諸路方田　丙戌詔三省樞宻院
額外吏職並從裁汰及有妄言惑衆稽違詔令者重論
之　詔諸司總輔提㸃之類非元豐法並罷　丁亥復
寺院額尋又復徳士為僧　甲午罷禮制局并修書五
十八所　秋七月壬子罷文臣起復　己未罷醫算學
　八月庚辰詔减定醫官額　乙未詔監司所舉守令
非其人或廢法不舉令亷訪使者劾之　是月趙良嗣
於上京出御筆與金主議約以燕京一帶本漢舊地約
夾攻契丹取之金主命譯者曰契丹無道其土疆皆我
有尚何言顧南朝方通歡且燕京皆漢地當特與南朝
良嗣曰今日約定不可與契丹復和也金主曰有如契
丹乞和亦須以燕京與爾家方許和遂議嵗幣良嗣初
許三十萬辨論久之卒與契丹舊數金主又謂良嗣曰
吾軍已行九月至西京汝等到南朝請發兵相應遂以
手札付之約以本國兵徑自平地松林趨古北口南朝
兵自雄州趣白溝夾攻不如約即地不可得金師至松
林㑹大暑馬牛疫金主乃還遣驛追良嗣至易國書約
來年同舉尼雅滿烏舍曰使副至南朝奏皇帝勿如前時
中絶也留良嗣飲食數日及令契丹吳王妃歌舞妃初
配吳王天祚私納之復與下通遂囚于上京金破上京
得之謂良嗣曰此契丹兒婦也今作奴婢為使人歡甲
辰金主遣實喇赫嚕貝勒大達呼高随等持其國書來
報聘　九月壬寅金實喇赫嚕等至詔衞尉少卿董耘
館之止作新羅人使引見後三日對于崇政殿帝臨軒
實喇赫嚕等捧書以進禮畢而退　詔罷政和二年給
地牧馬條法收見馬以給軍應收田地及置監處並如
舊制　丙辰詔登州鈐轄馬政借武顯大夫使聘于金
是日實喇赫嚕等入辭于崇政殿賜宴顯靜寺命趙良
嗣押宴王環伴送政持國書及事目随赫嚕等行書曰
大宋皇帝謹致書於大金皇帝逺承信介持示函書具
聆啟處之詳殊副瞻懷之素契丹逆天賊義干紀亂常
肆害忠良恣為暴虐知夙嚴於軍旅用綏集於人民致
罰有辭逖聞為慰今者確示同心之好共圖問罪之師
念彼羣黎舊為赤子既久淪於塗炭思永靖於方陲誠
意不渝義當如約已差太傅知樞宻院事童貫勒兵相
應使回請示舉軍的日以慿夾攻所有五代以後陷没
幽薊等州舊漢地及漢民并居庸古北松亭榆闗已議
收復所有兵馬彼此不得過闗外據諸色人及貴朝舉
兵之後背㪚到彼餘處人户不在收留之數絹銀依與
契丹數目嵗交仍置𣙜場計議之後契丹請和聽命各
無允從乃别降樞宻院劄目付政遣政子擴從行初朝
廷止欲得燕京舊地及趙良嗣還朝言嘗問金主燕京
一帶舊漢地并西京亦是金主曰西京我安用止為拏
阿古須一臨爾事竟亦與汝家阿古天祚小字也又言
平營本燕京地高慶裔曰平灤非一路金主曰此不須
議故事目并及山後雲寰應朔蔚媯儒新武諸州兩國
之釁由此生矣　冬十月戊辰朔日有食之　己巳尚
書省言州縣武學已罷内外願入京武學人乞依元豐
法試補入學舉試其考選升補推恩並以大觀武學法
從之　以内侍梁師成為太尉師成黠慧習文法初領
睿思殿文字外庫主出外傳上㫖政和中漸得幸因竄
名進士籍中累遷河東節度使至是遂有此命時中外
泰寧帝留帝禮文符瑞之事師成逢迎希恩寵帝本以
𨽻人畜之命入處殿中凡御書號令皆出其手多擇善
書吏習倣帝書雜詔㫖以出外廷莫能辨師成實不能
文而高自標榜自言蘇軾出於時天下禁誦軾文其尺
牘在人間者皆毁去師成訴於帝曰先臣何罪自是軾
之文乃稍出以翰墨為己任四方名士必招致門下往
往遭㸃汙多寘書畫卷軸於外舍邀賔客縱觀得其題
識合意者輒宻加汲引執政侍從可階而升王黼以父
事之稱為恩府先生蔡京父子亦諂附焉都人目為隠
相所領職局多至數十百　睦州清溪民方臘世居縣
之堨村託左道以惑衆初唐永徽中睦州女子陳碩真
反自稱文佳皇帝故其地相傳有天子基臘因得慿藉
以自信縣境梓桐幇源諸洞皆在山谷幽險處民物繁
夥有漆楮杉材之饒富商巨賈多往來臘有漆園造作
局屢酷取之臘怨而未敢發時吳中因於朱勔花石之
擾比屋致怨臘因民不忍隂聚貧乏游手之徒以誅勔
為名遂作亂　馬政等達金來流河留帳前月餘議論
不决金主初不認事目内已許西京之語且言平灤營
三州不係燕京所管政等不能對唯唯而已金主又與
其羣臣謀謂北朝所以雄盛邁古者縁得燕地漢人今
一旦割還南朝不惟國勢微削兼退守五闗之北無以
臨制南方坐受其弊若我將來滅契丹盡有其地與宋
為鄰時或以兵厭境更南展提封有何不可羣臣皆以
為然唯尼雅滿云南朝四面被邊若無兵力安能立國未
可輕之金主遂將馬擴逺行射獵久之乃還令諸酋具
飲食遞邀南使十餘日始草國書遣赫嚕貝勒大達呼
與政等來報聘書中大畧云前日趙良嗣等回許燕京
東路州鎮已載國書若不夾攻應難如約今若更欲西
京請便計度收取若難果意冀為報示(考異按趙良嗣/金主已許西京)
(等語出其所自撰奉使總録而金盟本末華夷直筆及/詔㫖諸書皆取之李燾因採入長編今金主不認此語)
(豈果彼之食言乎或云此良嗣實為姦以罔/上致事目妄求為國家之禍本也此説得之)　十一月
戊戌朔方臘自號聖公建元永樂以其月為正月置官
吏將帥以巾飾為别自紅巾而上凡六等無弓矢介胄
唯以鬼神詭祕事相扇訹焚室廬掠金帛子女誘脅良
民為兵不旬日聚衆至數萬陷清溪縣　己亥少傅太
宰兼門下侍郎余深罷時福建以取花果擾民深為言
之帝不悦出知福州　庚戌以王黼為少保太宰兼門
下侍郎初蔡京致仕黼陽順人心悉反其所為四方翕
然稱為賢相及拜太宰遂乘高為邪多畜子女玉帛自
奉僣擬禁省因請置應奉局自兼提領中外名錢皆許
擅用竭天下財力以供費官吏承望風㫖凡四方水土
珍異之物悉苛取於民進帝所者不能什一餘皆入於
黼家　己未兩浙都監蔡遵顔坦擊方臘于息坑死之
　十二月戊辰方臘陷睦州殺官兵千人於是夀昌分
水桐廬遂安等縣皆為賊據　甲申方臘陷休寧縣知
縣事麴嗣復為賊所執脅之使降嗣復罵賊不絶口曰
何不速殺我賊曰我休寧人也公宰邑有善政前後官
無及公者我忍殺公乎委之而去朝廷因命嗣復知睦
州進官二等尋為賊所傷自力渡江將乞兵於宣撫司
未及行而卒　丙戌方臘陷歙州東南將郭師中戰死
士曹掾粟先守獄詬賊遇害於是婺源績谿祁門黟縣
官吏皆逃去尋又陷富陽新城遂逼杭州凡賊兵所至
得官吏必斷臠支體探其肺膓或熬以膏油叢鏑亂射
備盡楚毒以償積怨警奏至京師時方聚兵以圖北伐
王黼匿不以聞於是附者益衆東南大震淮南發運使
陳遘上言賊衆強官軍弱乞調京畿兵及鼎澧槍牌手
兼程以來使不至滋蔓帝得䟽大驚乃罷北伐之議丁
亥以譚稹為兩浙制置使童貫為江淮荆浙宣撫使率
禁旅及秦晉蕃漢兵十五萬討之　己丑以少傅鄭居
中權領樞宻院　庚寅詔訪兩浙民疾苦　真臘在占
城南東際海地方七千里政和中始通中國是嵗遣郎
將來朝詔封其主金褒賓深為真臘國王比占城
　
　
　
　
　
　
　資治通鑑後編卷一百
