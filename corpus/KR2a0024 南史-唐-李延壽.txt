#+TITLE: 南史-唐-李延壽
#+DATE: 2016-06-11 12:20:50
#+SOURCE: github.com/kanripo/KR2a0024 master d38d1ee3                
欽定四庫全書　　　　　史部一
　南史目錄　　　　　　　正史類
　　唐　　　李　　　延　　　壽　　　撰
　本紀十卷
　列傳七十卷　　　　　凡八十卷
本紀
南史卷一
　宋本紀上第一
　　武帝(諱裕氏/姓劉)　　　　少帝(諱義符/)
南史卷二
　宋本紀中第二
　　文帝(諱義隆/)　　　　孝武帝(諱駿/)
　　前廢帝(諱子業/)
南史卷三
　宋本紀下第三
　　眀帝(諱彧/)　　　　　後廢帝(諱昱/)
　　順帝(諱凖/)
南史卷四
　齊本紀上第四
　　高帝(諱道成/姓蕭氏)　　　　武帝(諱賾/)
南史卷五
　齊本紀下第五
　　廢帝鬱林王(諱昭業/)　廢帝海陵王(諱昭文/)
　　眀帝(諱鸞/)　　　　　廢帝東昏侯(諱寳卷/)
　　和帝(諱寳融/)
南史卷六
　梁本紀上第六
　　武帝上(諱衍氏/姓蕭)
南史卷七
　梁本紀中第七
　　武帝下
南史卷八
　梁本紀下第八
　　簡文帝(諱綱/)　　　　元帝(諱繹/)
　　敬帝(諱方智/)
南史卷九
　陳本紀上第九
　　武帝(諱霸先/姓陳氏)　　　　文帝(諱蒨/)
　　廢帝(諱伯宗/)
南史卷十
　陳本紀下第十
　　宣帝(諱頊/)　　　　　後主(諱叔寳/)
列傳
南史卷十一
　列傳第一
　　后妃上
　　　宋孝穆趙皇后　　孝懿蕭皇后
　　　武敬臧皇后　　　武張夫人
　　　文章胡太后　　　少帝司馬皇后
　　　文元袁皇后(潘淑妃/)孝武昭路太后
　　　眀宣沈太后　　　孝武文穆王皇后(宣貴妃/)
　　　前廢帝何皇后　　眀恭王皇后
　　　後廢帝陳太妃　　後廢帝江皇后
　　　順陳太妃　　　　順謝皇后
　　　齊宣孝陳皇后　　高昭劉皇后
　　　武穆裴皇后　　　文安王皇后
　　　鬱林王何妃　　　海陵王王妃
　　　眀敬劉皇后　　　東昏褚皇后
　　　和王皇后
南史卷十二
　列傳第二
　　后妃下
　　　梁文獻張皇后　　武徳郗皇后
　　　武丁貴嬪　　　　武阮脩容
　　　簡文王皇后　　　元徐妃
　　　敬夏太后　　　　敬王皇后
　　　陳武宣章皇后　　文沈皇后
　　　廢帝王皇后　　　宣柳皇后
　　　後主沈皇后(張貴妃/)
南史卷十三
　列傳第三
　　宋宗室及諸王
　　　長沙景王道憐　　臨川烈武王道規(鮑照/)
　　　營浦侯遵考(從子季連/)
　　武帝諸子
　　　廬陵孝獻王義真　彭城王義康
　　　江夏文獻王義恭　南郡王義宣
　　　衡陽文王義季
南史卷十四
　列傳第四
　　文帝諸子
　　　元凶劭　　　　　始興王濬
　　　南平穆王鑠　　　竟陵王誕
　　　建平宣簡王宏　　廬陵王褘
　　　晉熙王昶　　　　武昌王渾
　　　始安王休仁　　　晉平刺王休祐
　　　海陵王休茂　　　鄱陽哀王休業
　　　臨慶沖王休倩　　新野懐王夷父
　　　桂楊王休範　　　巴陵哀王休若
　　孝武諸子
　　　豫章王子尚　　　晉安王子勛
　　　松滋侯子房　　　臨海王子頊
　　　始平孝敬王子鸞　永嘉王子仁
　　　始安王子真　　　邵陵王子元
　　　齊敬王子羽　　　淮南王子孟
　　　晉陵孝王子雲　　南海哀王子師
　　　淮陽思王子霄　　東平王子嗣
　　　武陵王贊
　　眀帝諸子
　　　邵陵殤王友　　　隨颺王翽
　　　新興王嵩　　　　始建王禧
南史卷十五
　列傳第五
　　劉穆之(曾孫祥之/從子秀)
　　徐羨之(從孫湛之蒨湛之孫孝嗣/孝嗣孫君)
　　傅亮(族兄隆/)　　　　檀道濟(兄韶祗韶孫珪/韶弟)
南史卷十六
　列傳第六
　　王鎮惡　　　　　　朱齡石(弟超石/)
　　毛脩之(孫惠素/)　　　傅𢎞之
　　朱脩之　　　　　　王𤣥謨(子瞻/𤣥載)　(從弟𤣥象/𤣥邈)
南史卷十七
　列傳第七
　　劉敬宣　　　　　　劉懐肅(弟懐敬/)　(懐慎/)
　　劉粹(族弟損/)　　　　孫處
　　蒯恩　　　　　　　向靖(子柳/)
　　劉鍾　　　　　　　虞丘進
　　孟懐玉(弟龍符/)　　　胡藩
　　劉康祖(伯父簡之産簡之弟謙之孫/簡之子道    道産子延)
南史卷十八
　列傳第八
　　趙倫之(子伯符/)　　　蕭思話(子惠開眎惠眀/惠眀子  素)
　　　　(惠眀弟惠基/惠休弟子介)　(惠基子洽引惠基弟惠休琛/介子允      惠開從子)
　　臧燾(𤣥孫嚴弟嚴族叔未甄/厥  燾  熹  熹子質)　(未甄子盾/)
南史卷十九
　列傳第九
　　謝晦(兄瞻澹弟㬭/從叔)　　謝裕(子恂純𤣥孫徽/裕弟    述)
　　　　(述孫朓/)　　　　謝方明(子惠連/)
　　謝靈運(孫超宗卿/曾孫幾)
南史卷二十
　列傳第十
　　謝𢎞微(子莊顥孫朏弟曾孫譓子𤣥孫哲弟舉/朏弟    顥  􁊞  􁊞  覽  覽)
　　　　　(舉子嘏僑/舉兄子)
南史卷二十一
　列傳第十一
　　王𢎞(子錫遠錫弟僧逹祐曽孫融子𢎞弟子微/微兄    遠子僧    僧祐  籍)
　　　　(𢎞從孫瞻瑜𢎞𤣥孫沖/沖子瑒)
南史卷二十二
　列傳第十二
　　王曇首(子僧綽/鶱弟暕)　(孫儉承曽孫鶱僧鶱子規䖍/暕子    訓    綽弟僧)
　　　　　(僧䖍子慈/志弟子筠)　(慈子泰/志弟彬)　(慈弟志/寂)
南史卷二十三
　列傳第十三
　　王誕(凡子偃瑩偃子藻弟亮/藻弟子    瑩從)
　　王華(從弟琨/)　　　　王惠(從弟球/)
　　王彧(子絢奐絢弟繢份繢孫克錫彧兄子蘊/奐    弟份    孫銓      僉  通)
　　　　(勱/)　(質/)　(固/)
南史卷二十四
　列傳第十四
　　王裕之(孫秀之綸延之曾阮韜/延之子  之    孫峻)　(峻子琮/)
　　王鎮之(弟𢎞之思𢎞之孫晏/晏從弟  遠)
　　王韶之　　　　　　王悦之
　　王准之(曾孫清之清子猛/從弟逡    珪之)　(族子素/)
南史卷二十五
　列傳第十五
　　王懿
　　到彦之(孫撝洽撝子沆仲沆從兄漑/漑弟    洽子  舉)
　　垣護之(弟子崇祖閎崇祖從兄榮祖/榮祖從父    閎弟子曇深)
　　張興世(子欣泰/)
南史卷二十六
　列傳第十六
　　袁湛(弟豹子豹子淑從淑兄子顗仙顗從弟粲/顗弟  彖  彖  弟昻  馬  琕)
　　　　(昻子君正/君正弟敬)　(君正子樞/泌)　(憲/)
南史卷二十七
　列傳第十七
　　孔靖(孫琇之孫奐/琇之曾)　　孔琳之(孫覬/)
　　殷景仁(從祖弟淳/)
南史卷二十八
　列傳第十八
　　褚裕之(弟淡之彦𤣥孫球囘裕之兄子湛之子向/湛之子  囘  彦  子賁  蓁  蓁)
　　　　　(向子翔/炫子澐)　(彦囘弟澄蒙從弟炤/澐子蒙    子玠)　(炫/)
南史卷二十九
　列傳第十九
　　蔡廓(子興宗/約弟撙)　(孫約凝/曾孫)
南史卷三十
　列傳第二十
　　何尚之(子偃𦙍孫戢從偃弟子求之求弟點㝢/點弟    𦙍  弟炯  尚  弟子昌)
　　　　　(昌㝢子敬容/)
南史卷三十一
　列傳第二十一
　　張裕(子永瓖岱瓖岱兄子緒弟緒子完弟充/永子      子率  率  盾  瓖  稷)
　　　　(稷子嵊種/稷從子)
南史卷三十二
　列傳第二十二
　　張邵(子敷寳孫沖徐兄子暢文暢子融嗣伯/融弟  積    文伯    伯從弟)
南史卷三十三
　列傳第二十三
　　范泰(子曅/)　　　　　荀伯子(族子萬秋/)
　　徐廣(郗紹子豁/廣兄)　　　鄭鮮之
　　裴松之(孫昭眀野/曾孫子)　　何承天(曾孫遜/)
南史卷三十四
　列傳第二十四
　　顔延之(子竣師伯/從子)　　沈懐文(子沖曇慶/從兄)
　　周朗(族孫顒𢎞顒子捨直捨弟子𢎞正/𢎞讓    直  𢎞  子確)
南史卷三十五
　列傳第二十五
　　劉湛
　　庾悦(族弟登之遠登之弟仲文仲容/仲文子𢎞    仲文族孫)
　　顧琛　　　　　　顧覬之(孫憲之/)
南史卷三十六
　列傳第二十六
　　羊欣　　　　　　　羊𤣥保(子戎希/兄子)
　　沈演之(子勃從兄孫顗憲孫浚/演之  子憲)
　　江夷(子湛孫曽孫斆世𤣥孫蒨夷祿子智深/五世  䋔  六  孫揔    弟)
　　江秉之(孫謐/)
南史卷三十七
　列傳第二十七
　　沈慶之(孫昭略之子文季從弟子文秀/從子攸    攸之  孫僧昭)
　　宗慤(從子夬/)
南史卷三十八
　列傳第二十八
　　柳元景(元景弟子世隆盼世隆子惔/憚子偃  偃子    憚弟憕)　(惔弟憚/憕弟忱)
　　　　　(世隆從弟慶遠禮慶遠子津/津子仲禮  敬)
南史卷三十九
　列傳第二十九
　　殷孝祖(族子琰/)
　　劉勔(子悛繪孫孺子覽綽遵孝悛弟子苞/悛弟    繪  孝      綽子諒)
　　　　(孝綽弟潛/)　(繪弟瑱/)
南史卷四十
　列傳第三十
　　魯爽　　　　　　　薛安都(從子深/)
　　鄧琬(劉胡/)　　　　　宗越
　　吳喜　　　　　　　黄囘
南史卷四十一
　列傳第三十一
　　齊宗室
　　　衡陽元王道度(繼子/鈞)始安貞王道生
　　　始安王遙光　　　曲江公遙欣(子幾/)
　　　安陸昭王􁛁　　　新吳侯景先
　　　南豐伯赤斧(子穎胄/穎達)衡陽公諶
　　　臨汝侯坦之
南史卷四十二
　列傳第三十二
　　齊高帝諸子上
　　　豫章文獻王嶷(子子廉乾子恪範子操顯子範/子範子    子  弟子)
　　　　　　　　　(子雲/)
南史卷四十三
　列傳第三十三
　　齊高帝諸子下
　　　臨川獻王映　　　長沙威王晃
　　　武陵昭王曅　　　安成恭王暠
　　　鄱陽王鏘　　　　桂陽王鑠
　　　始興簡王鑑　　　江夏王鋒
　　　南平王鋭　　　　宜都王鏗
　　　晉熙王銶　　　　河東王鉉
南史卷四十四
　列傳第三十四
　　齊武帝諸子
　　　文惠太子長懋　　竟陵文宣王子良(子昭胄/)
　　　廬陵王子卿　　　魚復侯子響
　　　安敬王子敬　　　晉安王子懋
　　　南郡王子隆　　　建安王子真
　　　西陽王子眀　　　南海王子罕
　　　巴陵王子倫　　　邵陵王子貞
　　　臨賀王子岳　　　西陽王子文
　　　衡陽王子峻　　　南康王子琳
　　　湘東王子建　　　南郡王子夏
　　文惠諸子
　　　巴陵王昭秀　　　桂陽王昭粲
　　眀帝諸子
　　　巴陵隠王寶義　　江夏王寶𤣥
　　　廬陵王寶源　　　鄱陽王寶寅
　　　邵陵王寶脩　　　晉熙王寶嵩
　　　桂陽王寳貞
南史卷四十五
　列傳第三十五
　　王敬則　　　　　　陳顯達
　　張敬兒　　　　　　崔慧景
南史卷四十六
　列傳第三十六
　　李安人(子元履/)　　　戴僧靜
　　桓康　　　　　　　焦度
　　曹武(子世宗/)　　　　呂安國
　　周山圖　　　　　　周盤龍(子奉叔/)
　　王廣之(子珍國/張齊)
南史卷四十七
　列傳第三十七
　　荀伯玉
　　崔祖思(祖思叔父景真/宗人文仲)　(景真子元祖/)
　　蘇侃　　　　　　　虞悰
　　胡諧之(范栢年/)　　　虞玩之
　　劉休　　　　　　　江祏(劉暄/)
南史卷四十八
　列傳第三十八
　　陸澄
　　陸慧曉(子倕厥孫繕弟兄子閑兄閑子絳/絳弟    厥  襄  襄  子雲公)
　　　　　(雲公子瓊瑜瓊子從典從瓊從弟琰/琰弟瑜    從兄玠    弟琛)
　　陸杲(子罩/)
南史卷四十九
　列傳第三十九
　　庾杲之(叔父蓽/)　　　王諶(從叔摛/)
　　何憲(孔逷/)　　　　　孔珪
　　劉懐珍(子靈哲霽從父弟峻/懐慰子    杳  歊)　(劉沼從從子懐慰/懐珍  孫訏)
　　　　　(懐珍族弟善眀/)
南史卷五十
　列傳第四十
　　劉瓛(弟璡弟族子顯/顯從  㲄)　眀僧紹(子山賓/)
　　庾易(子黔婁/肩吾)　(於陵/)　劉虬(子之遴坦之亨/虬從弟)
南史卷五十一
　列傳第四十一
　　梁宗室上
　　　吳平侯景(子勵/弟昌)　(勸/昻)　(勔/昱)　(勃/)
　　　長沙宣武王懿(子業韶孫孝儼猷業弟藻眀猷/猷子    駿    弟朗)
　　　永陽昭王敷　　　衡陽宣王暢
　　　桂陽簡王融(子象慥/象子)
　　　臨川靜惠王宏(宏子正仁理正義徳正徳則/正徳子見    正  弟正)
　　　　　　　　　(正則弟正立/正立弟正表)　(正立子賁/正信)
南史卷五十二
　列傳第四十二
　　梁宗室下
　　　安成康王秀(秀子機/機弟推)
　　　南康元襄王偉(偉子恪/恭子靜)　(恪弟恭/恭弟祇)
　　　鄱陽忠烈王恢(恢子範/諮弟脩)　(範子嗣/脩弟泰)　(範弟諮/)
　　　始興忠武王憺(憺子亮/映弟曄)　(亮弟映/)
南史卷五十三
　列傳第四十三
　　梁武帝諸子
　　　昭眀太子統　　　豫章王綜
　　　南康簡王績　　　廬陵茂王續
　　　邵陵攜王綸　　　武陵王紀
南史卷五十四
　列傳第四十四
　　梁簡文帝諸子
　　　哀太子大器　　　尋陽王大心
　　　臨川王大款　　　南海王大臨
　　　南郡王大連　　　安陸王大春
　　　桂陽王大成　　　汝南王大封
　　　瀏陽公大雅　　　新興王大莊
　　　西陽王大鈞　　　武寧王大威
　　　皇子大訓　　　　建平王大球
　　　義安王大昕　　　綏建王大摰
　　　樂良王大圜
　　元帝諸子
　　　忠烈世子方等　　貞惠世子方諸
　　　愍懐太子方矩　　始安王方略
南史卷五十五
　列傳第四十五
　　王茂　　　　　　　曹景宗
　　席闡文　　　　　　夏侯詳(子亶/魚𢎞)　(夔/)
　　吉士瞻　　　　　　蔡道恭
　　楊公則　　　　　　鄧元起(羅研/李膺)
　　張惠紹(子登/)　　　　馮道根
　　康絢　　　　　　　昌義之
南史卷五十六
　列傳第四十六
　　張𢎞策(子緬/綰)　(纘/)　　庾域(子子與/)
　　鄭紹叔　　　　　　呂僧珍
　　樂藹(子法才/)
南史卷五十七
　列傳第四十七
　　沈約(子旋/)　(孫衆/)　　范雲(從兄縝/)
南史卷五十八
　列傳第四十八
　　韋叡(兄纂載闡鼎叡子放稜孫粲弟放弟正/正子        正弟    稜  黯)
　　裴邃(邃子之禮/之平子忌)　(兄子之高横之高弟之平/之高弟之)
南史卷五十九
　列傳第四十九
　　江淹　　　　　　　任昉
　　王僧孺
南史卷六十
　列傳第五十
　　范岫　　　　　　　傅昭(弟映/)
　　孔休源　　　　　　江革(子徳藻/)
　　徐勉　　　　　　　許懋(子亨/)
　　殷鈞(宗人芸/)
南史卷六十一
　列傳第五十一
　　陳伯之　　　　　　陳慶之(子昕/)　(暄/)
　　蘭欽
南史卷六十二
　列傳第五十二
　　賀瑒(子革琛/弟子)　　　　司馬褧
　　朱异　　　　　　　顧協
　　徐摛(子陵陵陵子儉/儀    弟孝克)　(份/)
　　鮑泉(鮑行卿客卿/行卿弟)
南史卷六十三
　列傳第五十三
　　王神念(子僧辯/)　　　羊偘(子球/)　(鵾/)
　　羊鴉仁
南史卷六十四
　列傳第五十四
　　江子一　　　　　　胡僧祐
　　徐文盛　　　　　　陰子春(子鏗/)
　　杜崱(兄岸龕弟幼安/兄子)　王琳
　　張彪
南史卷六十五
　列傳第五十五
　　陳宗室諸王
　　　永脩侯擬　　　　遂興侯詳
　　　宜黄侯慧紀　　　衡陽獻王昌(子伯信/)
　　　南康愍王曇朗(子方泰/)　(方慶/)
　　文帝諸子
　　　始興王伯茂　　　鄱陽王伯山
　　　新安王伯固　　　晉安王伯恭
　　　廬陵王伯仁　　　江夏王伯義
　　　武陵王伯禮　　　永陽王伯智
　　　桂陽王伯謀
　　宣帝諸子
　　　始興王叔陵　　　豫章王叔英
　　　長沙王叔堅　　　建安王叔卿
　　　宜都王叔眀　　　河東王叔獻
　　　新蔡王叔齊　　　晉熙王叔文
　　　淮南王叔彪　　　始興王叔重
　　　尋陽王叔儼　　　岳陽王叔慎
　　　義陽王叔達　　　巴山王叔雄
　　　武昌王叔虞　　　湘東王叔平
　　　臨賀王叔敖　　　陽山王叔宣
　　　西陽王叔穆　　　南安王叔儉
　　　南郡王叔澄　　　沅陵王叔興
　　　岳山王叔韶　　　新興王叔純
　　　巴東王叔謨　　　臨海王叔顯
　　　新會王叔坦　　　新寧王叔隆
　　　新昌王叔榮　　　太原王叔匡
　　後主諸子
　　　太子深　　　　　吳興王𦙍
　　　南平王嶷　　　　永嘉王彦
　　　南海王䖍　　　　信義王祗
　　　邵陵王兢　　　　會稽王莊
　　　東陽王恮　　　　吳郡王藩
　　　錢塘王恬
南史卷六十六
　列傳第五十六
　　杜僧眀　　　　　　周文育(子寶安/)
　　侯瑱　　　　　　　侯安都
　　歐陽頠(子紇/)　　　　黄法氍
　　淳于量　　　　　　章昭達
　　吳眀徹(裴子烈/)
南史卷六十七
　列傳第五十七
　　胡穎　　　　　　　徐度(子敬成/)
　　杜稜　　　　　　　周鐵虎
　　程靈洗(子文季/)　　　沈恪
　　陸子隆　　　　　　錢道戢
　　駱文牙　　　　　　孫瑒
　　徐世譜　　　　　　周敷
　　荀朗　　　　　　　周炅
　　魯悉達(弟廣達/)　　　蕭摩訶(子世廉/)
　　任忠　　　　　　　樊毅(弟猛/)
南史卷六十八
　列傳第五十八
　　趙知禮　　　　　　蔡景歴(子徵/)
　　宗元饒　　　　　　韓子高
　　華晈　　　　　　　劉師知
　　謝岐　　　　　　　毛喜
　　沈君理　　　　　　陸山才
南史卷六十九
　列傳第五十九
　　沈炯　　　　　　　虞荔(弟寄/)
　　傅縡(章華/)　　　　　顧野王(蕭濟/)
　　姚察
南史卷七十
　列傳第六十
　　循吏
　　　吉翰　　　　　　杜驥
　　　申怙　　　　　　杜慧慶
　　　阮長之　　　　　甄法崇(孫彬/)
　　　傅琰(孫岐/)　　　　虞愿
　　　王洪軌(李珪之/)　　沈瑀
　　　范述曾　　　　　孫謙(從子廉/)
　　　何遠　　　　　　郭祖深
南史卷七十一
　列傳第六十一
　　儒林
　　　伏曼容(子暅挺/暅子)　　何佟之
　　　嚴植之　　　　　司馬筠
　　　卞華　　　　　　崔靈恩
　　　孔僉　　　　　　盧廣
　　　沈峻(太史叔眀/峻子文阿)　　孔子袪
　　　皇侃　　　　　　沈洙
　　　戚衮　　　　　　鄭灼(張崖威陸詡徳基/沈徳    賀)
　　　全緩　　　　　　張譏
　　　顧越(龔孟舒/)　　　沈不害
　　　王元規(陸慶/)
南史卷七十二
　列傳第六十二
　　文學
　　　丘靈鞠(子遲仲孚/從孫)　檀超(熊襄道吳邁遠/超叔  鸞)
　　　卞彬(諸葛朂孫袁嘏/高爽    抱)
　　　丘巨源(孔廣憲孔逭仲虞通之詵虞龢/司馬    袁  眀  孫)
　　　王智深　　　　　崔慰祖
　　　祖沖之(子暅之/來嶷)　(孫皓/)
　　　賈希鏡　　　　　袁峻
　　　劉昭(子縚/)　(緩/)　　鍾嶸(兄岏/)　(弟嶼/)
　　　周興嗣　　　　　吳均(江洪/)
　　　劉勰　　　　　　何思澄(子朗雲/王子)
　　　任孝恭　　　　　顔協
　　　紀少瑜　　　　　杜之偉
　　　顔晃　　　　　　岑之敬
　　　何之元　　　　　徐伯陽
　　　張正見　　　　　阮卓
南史卷七十三
　列傳第六十三
　　孝義上
　　　龔穎　　　　　　劉瑜(董陽/)
　　　賈恩　　　　　　郭世通(子原平/)
　　　嚴世期　　　　　吳逵
　　　潘綜(陳遺/)　(秦綿/)　張進之(俞僉/)　(張楚/)
　　　丘傑　　　　　　師覺授
　　　王彭　　　　　　蔣恭
　　　徐耕(嚴成/)　(王道蓋/)孫法宗
　　　范叔孫(呉國夫/)　　卜天與(張𢎞之等生/天與弟天)
　　　許昭先　　　　　余齊人
　　　孫棘(妻許慶徐元妻許/錢延)
　　　何子平　　　　　崔懐順
　　　王虚之(顧昌衍/江軻)　(江柔之/)
　　　吳慶之　　　　　蕭叡眀(鮮于文宗英/文宗姉文)
　　　蕭矯妻羊(羊緝之女佩任吳呉康之妻趙/蔣儁之妻黄    翼之母丁)
　　　　　　　(永興概中里王氏女/呉興乘公濟妻姚)　(諸暨屠氏女/)
　　　　　　　(呉郡范法恂妻褚/)
　　　公孫僧遠　　　　吳欣之
　　　韓係伯　　　　　丘冠先
　　　孫淡　　　　　　華寶(薛天生/劉懐𦙍)
　　　解叔謙(宗元卿魯庾震/匡昕    康祚)　(朱文濟/謝昌㝢)
　　　韓靈敏　　　　　劉渢(弟溓/)　(栁叔夜/)
　　　封延伯(陳𤣥子/范安祖)　(邵榮興/李聖伯)　(文獻叔/范道根)　(徐生之/譚𢎞寶)
　　　　　　(何𢎞祖陽黑頭福/王續    郝道)
　　　吳達之(蔡曇智/何伯璵)　　王文殊
　　　樂頤之(弟預之/沈昇)　　江泌
　　　庾道愍(族孫沙彌/沙彌子持)
南史卷七十四
　列傳第六十四
　　孝義下
　　　滕曇恭(徐普癠/張悌等)　　陶季直
　　　沈崇傃　　　　　荀匠
　　　吉翂　　　　　　甄恬
　　　趙㧞扈　　　　　韓懐眀
　　　褚脩
　　　張景仁(宛陵女子/劉景昕)　(衛敬瑜妻王/)
　　　陶子鏘　　　　　成景儁
　　　李慶緖　　　　　謝藺(子貞/)
　　　殷不害(弟不佞/)　　司馬暠
　　　張昭(弟乾𤣥/王知)
南史卷七十五
　列傳第六十五
　　隠逸上
　　　陶潛　　　　　　宗少文(孫測彧之/從弟)
　　　沈道䖍　　　　　孔淳之
　　　周續之　　　　　戴顒
　　　翟法賜　　　　　雷次宗
　　　郭希林　　　　　劉凝之
　　　龔祈　　　　　　朱百年
　　　關康之(辛普眀/樓惠眀)　　漁父
　　　褚伯玉　　　　　顧歡(盧度/)
　　　杜京産(孔道徽兒京産子栖/剡縣小)
南史卷七十六
　列傳第六十六
　　隠逸下
　　　臧榮緒　　　　　吳苞(逍僧巖/孔嗣之)　(蔡薈/)
　　　徐伯珍(婁幼瑜/)　　沈麟士
　　　阮孝緖　　　　　鄧郁
　　　陶𢎞景(釋寶誌/)　　諸葛璩
　　　劉慧斐(兄慧鏡曇淨/慧鏡子)范元琰
　　　庾詵　　　　　　張孝秀
　　　庾承先　　　　　馬樞
南史卷七十七
　列傳第六十七
　　恩倖
　　　戴法興(戴眀寶/)　　徐爰
　　　阮佃夫　　　　　紀僧直
　　　劉係宗　　　　　茹法亮
　　　呂文顯　　　　　茹法珍(梅蟲兒/)
　　　周石珍　　　　　陸驗(徐驎/)
　　　司馬申　　　　　施文慶
　　　沈客卿　　　　　孔範
南史卷七十八
　列傳第六十八
　　夷貊上
　　海南諸國
　　　林邑國　　　　　扶南國
　　西南夷
　　　訶羅陁國　　　　呵羅單國
　　　婆皇國　　　　　波達國
　　　闍婆達國　　　　槃槃國
　　　丹丹國　　　　　干陁利國
　　　狼牙脩國　　　　婆利國
　　　中天竺國　　　　天竺迦毗黎國
　　　師子國
南史卷七十九
　列傳第六十九
　　夷貊下
　　東夷
　　　高句麗　　　　　百濟
　　　新羅　　　　　　倭
　　　文身　　　　　　大漢
　　　扶桑
　　西戎
　　　河南王　　　　　宕昌
　　　鄧至　　　　　　武興
　　諸蠻
　　　荆雍州蠻　　　　豫州蠻
　　西域
　　　高昌　　　　　　滑
　　　呵跋檀　　　　　白題
　　　龜兹　　　　　　于闐
　　　渴盤陁　　　　　末
　　　波斯
　　北狄
　　　蠕蠕
南史卷八十
　列傳第七十
　　賊臣
　　　侯景　　　　　王偉
　　　熊曇朗　　　　周迪
　　　留異　　　　　陳寶應
　　　　(臣/)等謹案南史八十卷唐李延夀撰延夀事
　　　　蹟附載新唐書令狐徳棻傳延夀承其父大
　　　　師之志為北史南史而南史先成就正於令
　　　　狐徳棻其乖失者嘗為改定宋人稱延夀之
　　　　書刪煩補闕為近世佳史顧炎武日知録又
　　　　摘其李安民諸傳一事兩見為紀載之疎以
　　　　今考之本紀刪其連綴諸臣事跡列傳則多
　　　　刪詞賦意存簡要殊勝本書然宋齊梁陳四
　　　　朝九錫之文符命之説告天之詞皆沿襲虛
　　　　言無闗實證而備書簡牘陳陳相因是芟削
　　　　未盡也且合累朝之書勒為通史發凡起例
　　　　宜畫一今延夀於循吏儒林隠逸傳既遞載
　　　　四朝人物而文學一傳乃因宋書不立此目
　　　　遂始於齊之邱靈鞫豈宋無文學乎孝義傳
　　　　搜綴湮落以備闕文而蕭矯妻羊氏衛敬瑜
　　　　妻王氏先後互載男女無别將謂史不當有
　　　　列女傳乎况北史謂周書無文苑傳遂取列
　　　　傳中之庾信王褒入於文苑則宋之謝靈運
　　　　顔延之何承天裴松之諸人何難移冠文苑
　　　　之前北史謂魏隋有列女傳齊周並無此篇
　　　　今又得趙氏陳氏附備列女則宛陵女子等
　　　　十四人何難取補列女之闕書成一手而例
　　　　出兩岐尤以矛䧟盾萬萬無以自解者矣葢
　　　　延夀當日専致力於北史南史不過因其舊
　　　　文排纂刪潤故其減字節句毎失本意間有
　　　　所増益又緣飾為多如宋路太后傳較宋書
　　　　為詳然沈約修史工於詆毁前朝而不載路
　　　　太后飲酒置毒之事當亦揆以前後恩慈不
　　　　應存此異説也延夀采雜史為實錄又豈可
　　　　盡信哉然自宋畧齊春秋梁典諸書盡亡其
　　　　備宋齊梁陳四史之叅校者獨賴此書之存
　　　　則亦何可竟廢也乾隆四十一年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　南史卷一
　　唐　　　李　　　延　　　壽　　　撰
　宋本紀上第一
宋高祖武皇帝諱裕字徳輿小字寄奴彭城縣綏輿里
人姓劉氏漢楚元王交之二十一世孫也彭城楚都故
苖裔家焉晉氏東遷劉氏移居晉陵丹徒之京口里皇
祖靖晉東安太守皇考翹字顯宗郡功曹帝以晉哀帝
興寧元年歲在癸亥三月壬寅夜生神光照室盡眀是
夕甘露降于墓樹及長雄傑有大度身長七尺六寸風
骨奇偉不事廉隅小節奉繼母以孝聞嘗游京口竹林
寺獨臥講堂前上有五色龍章衆僧見之驚以白帝帝
獨喜曰上人無妄言皇考墓在丹徒之候山其地秦史
所謂曲阿丹徒間有天子氣者也時有孔恭者妙善占
墓帝嘗與經墓欺之曰此墓何如孔恭曰非常地也帝
由是益自負行止時見二小龍附翼樵漁山澤同侶或
亦覩焉及貴龍形更大帝素貧時人莫能知唯琅邪王
謐獨深敬焉帝嘗負刁逵社錢三萬經時無以還被逵
執謐以已錢代償由是得釋後伐荻新洲見大蛇長數
丈射之傷眀日復至洲裏聞有杵臼聲往覘之見童子
數人皆靑衣於榛中擣藥問其故荅曰我王為劉寄奴
所射合散傅之帝曰王神何不殺之荅曰劉寄奴王者
不死不可殺帝叱之皆散仍收藥而反又經客下邸逆
旅會一沙門謂帝曰江表當亂安之者其在君乎帝先
患手創積年不愈沙門有一黄藥因留與帝既而忽亡
帝以黄散傅之其創一傅而愈寳其餘及所得童子藥
每遇金創傅之竝驗初為冠軍孫無終司馬晉隆安三
年十一月祅賊孫恩作亂於㑹稽朝廷遣衛將軍謝琰
前將軍劉牢之東討牢之請帝參府軍事命與數十人
覘賊遇賊衆數千帝便與戰所將人多死而帝奮長刀
所殺傷甚衆牢之子敬宣疑帝為賊所困乃輕騎尋之
既而衆騎竝至遂平山陰恩遁入海四年五月恩復入
會稽殺謝琰十一月牢之復東征使帝戍句章句章城
小人少帝每戰陷陣賊乃退還浹口時東伐諸將士卒
暴掠百姓皆苦之惟帝獨無所犯五年春恩頻攻句章
帝屢破之恩復入海三月恩北出海鹽帝築城于故海
鹽賊日來攻城城内兵少帝乃選敢死士擊走之時雖
連勝帝深慮衆寡不敵乃一夜偃旗示以羸弱觀其懈
乃奮擊大破之恩知城不可下進向滬瀆帝棄城追之
海鹽令鮑陋遣子嗣之以吳兵一千為前驅帝以吳人
不習戰命之在後不從是夜帝多設奇兵兼置旗鼔眀
日戰伏發賊退嗣之追奔陷汲帝且退且戰麾下死傷
將盡乃至向處止令左右解取死人衣以示睱賊疑尚
有伏乃引去六月恩浮海至丹徒帝兼行與俱至奔擊
大破之恩至建鄴知朝廷有備遂走鬱洲八月晉帝以
帝為下邳太守帝又追恩至鬱洲及海鹽頻破之恩自
是饑饉奔臨海元興元年荆州刺史桓𤣥舉兵東下驃
騎將軍司馬元顯遣牢之拒之帝又參其軍事𤣥至帝
請擊之牢之不許乃遣子敬宣詣𤣥請和帝與東海何
無忌竝固諫不從𤣥尅建鄴以牢之為會稽内史牢之
懼招帝於廣陵舉兵帝曰人情去矣廣陵亦豈可得之
牢之竟縊於新洲何無忌謂帝曰我將何之帝曰可隨
我還京口𤣥必守臣節當與卿事之不然與卿圖之𤣥
從兄脩以撫軍將軍鎭丹徒以帝為中兵參軍孫恩自
敗後懼見獲乃投水死於臨海餘衆推恩妹夫盧循為
主𤣥復遣帝東征二年循奔永嘉帝追破之六月加帝
彭城内史十二月桓𤣥簒位遷晉帝於尋陽桓脩入朝
帝從至建鄴𤣥見帝謂司徒王謐曰昨見劉裕風骨不
恒蓋人傑也每游集贈賜甚厚𤣥妻劉氏尚書令耽之
女也聰眀有智鑒常見帝因謂𤣥曰劉裕龍行虎步視
瞻不凡恐必不為人下宜早為其所𤣥曰我方平蕩中
原非裕莫可待關隴平定然後議之脩尋還京口帝託
以金創疾動不堪步從乃與無忌同船共還建興復計
及弟道規沛國劉毅平昌孟昶任城魏詠之高平檀慿
之琅邪諸葛長人太原王元徳隴西辛扈興東莞童厚
之竝同義謀時桓脩弟𢎞為青州刺史鎭廣陵道規為
𢎞中兵參軍昶為州主簿乃令毅就昶謀共襲𢎞長人
為豫州刺史刁逵左軍府參軍謀據歴陽相應元徳厚
之謀於建鄴攻𤣥尅期齊發三年二月乙卯帝託游獵
與無忌詠之慿之毅從弟藩慿之從子韶祗隆道濟昶
族弟懐玉等集義徒凡二十七人願從者百餘人丙辰
候城門開無忌等義徒服傳詔服稱詔居前義衆馳入
齊呌吏士驚散即斬脩以徇帝哭之甚慟厚加歛䘏昶
勸𢎞其日出獵未眀開門出獵人昶道規毅等率壯士
五六十人因開門直入𢎞方噉粥即斬之因收衆濟江
義軍初尅京城脩司馬刁𢎞率文武佐吏來赴帝登城
謂曰郭江州已奉乗輿反正於尋陽我等竝被密詔誅
逆黨今日賊𤣥之首已當梟於大航諸君非大晉之臣
乎𢎞等信之而退毅既至帝命誅𢎞等毅兄邁先在建
鄴事未發數日帝遣同謀周安穆報之使為内應邁甚
懼安穆慮事發馳歸時𤣥以邁為竟陵太守邁便下船
欲之郡是夜𤣥與邁書曰北府人情云何卿近見劉裕
何所道邁謂𤣥已知其謀晨起白之𤣥驚封邁為重安
侯又以不執安穆故殺之誅元徳扈興厚之等乃遣頓
丘太守呉甫之右衛將軍皇甫敷北拒義軍先是帝造
游擊將軍何澹之左右見帝光曜滿室以告澹之澹之
以白𤣥𤣥不以為意至是聞義兵起甚懼或曰裕等甚
弱陛下何慮之深𤣥曰劉裕足為一世之雄劉毅家無
擔石之儲樗蒱一擲百萬何無忌劉牢之之外甥酷似
其舅共舉大事何謂無成時衆推帝為盟主以孟昶為
長史總後事檀慿之為司馬百姓願從者千餘人軍次
竹里移檄都下曰夫成敗相因理不常泰狡焉肆虐或
遇聖眀自我大晉屢遘陽九隆安以來皇家多故貞良
弊於豺狼忠臣碎於虎口逆臣桓𤣥敢肆陵慢阻兵荆
郢肆暴都邑天未忘難凶力寔繁踰年之間遂傾皇祚
主上播越流幸非所神器沉辱七廟毁墜雖夏后之離
浞豷有漢之遭莽卓方之於兹未足為喻自𤣥簒逆于
今歴載彌年亢旱人不聊生士庶疲於轉輸文武困於
板築室家分析父子乖離豈惟大東有杼軸之悲摽梅
有頃筐之怨而已哉仰觀天文俯察人事此而可存孰
有可亡凡在有心誰不扼腕裕等所以叩心泣血不遑
啓處者也是故夕寐宵興搜奬忠烈潛搆崎嶇過於履
虎乗機奮發義不圖全輔國將軍劉毅廣武將軍何無
忌鎮北主簿孟昶兖州主簿魏詠之寧遠將軍劉道規
龍驤參軍劉藩振威將軍檀慿之等忠烈斷金精白貫
日荷戈俟奮志在畢命益州刺史毛璩萬里齊契掃定
荆楚江州刺史郭昶之奉迎主上宮于尋陽鎮北將軍
王元徳等竝率部曲保據石頭揚武將軍諸葛長人收
集義士已據歴陽征虜參軍庾賾之等潛相連結以為
内應同力協契所在蠭起即日斬偽徐州刺史安成王
脩靑州刺史𢎞義衆既集文武争先咸謂不有一統則
事無以緝裕辭不獲命遂總軍要庶上慿祖宗之靈下
罄義夫之節翦馘逋逆蕩清京華公侯諸君或世樹忠
貞或身荷爵寵而竝俛眉猾䜿無由自效顧瞻周道寧
不弔乎今日之舉良其會也裕以虚薄才非古人受任
於既頽之運接勢於已替之機丹誠未宣感慨憤激望
霄漢以永懐盼山川以增佇投檄之日神馳賊庭三月
戊午遇吳甫之於江乗帝躬執長刀大呼即斬甫之進
至羅洛橋遇皇甫敷檀慿之戰敗死之衆退帝進戰彌
厲又斬敷首初帝建大謀有工相者相帝與無忌等近
當大貴惟云慿之無相至是慿之戰死帝知其事必㨗
𤣥聞敷等沒使桓謙屯東陵口卞範之屯覆舟山西已
未義軍進至覆舟東張疑兵以油帔冠諸樹布滿山谷
帝先馳之將士皆殊死戰無不一當百呼聲動天地因
風縱火煙熖張天謙等大敗𤣥始雖遣軍而走意已決
别遣領軍殷仲文具舟石頭聞謙敗輕船南逸庚申帝
鎮石頭城立留臺總百官焚桓溫主於宣陽門外造晉
新主於太廟遣諸將追𤣥命尚書王嘏率百官奉迎乘
輿司徒王謐與衆議推帝領揚州帝固辭乃以謐為錄
尚書事領揚州刺史帝為鎮軍將軍都督八州諸軍事
徐州刺史領軍將軍初晉陵人韋叟善相術桓脩令相
帝當得州不叟曰當得邊州刺史退而私於帝曰君相
貴不可言帝笑曰若中當相用為司馬至是叟詣帝曰
成王不負桐葉之信公亦應不忘司馬之言今不敢希
鎮軍司馬願得領軍佐於是用焉時諸葛長人失期為
刁逵執送未至而𤣥敗𤣥經尋陽江州刺史郭昶之為
具乗輿法物初荆州刺史王綏以江左冠族又桓氏之
甥素甚陵帝至是及其父尚書左僕射愉有自疑志竝
及誅四月戊子奉武陵王遵為大將軍承制大赦惟桓
氏一祖後不免桓𤣥之簒王謐佐命手解安帝璽紱及
義旗建衆謂謐宜誅惟帝素徳謐保持之劉毅嘗因朝
會問謐璽紱所在謐益懼及王愉父子誅謐從弟諶謂
謐曰王駒無罪而誅此是翦除勝已兄既桓氏黨附求
免得乎駒愉小字也謐懼奔曲阿帝牋白大將軍迎還
復其位𤣥挾天子走江陵又浮江東下與劉毅何無忌
劉道規等遇於峥嶸洲衆軍大破之𤣥黨殷仲文奉晉
二皇后還建鄴𤣥復挾天子至江陵因走南郡太守王
騰之荆州别駕王康産奉天子入南郡府初益州刺史
毛璩遣從孫祐之與參軍費恬送弟䘮下州璩弟子脩
之時為𤣥屯騎校尉誘𤣥入蜀至枚回洲恬與祐之迎
射之益州督護馮遷斬𤣥傳首建鄴𤣥從子振逃於華
容之涌中招集逆黨襲江陵城騰之康産皆被殺桓謙
先匿沮川亦聚衆應振為𤣥舉哀立喪庭謙率衆官奉
璽綬于安帝劉毅何無忌進及桓振戰敗績于靈谿十
月帝領靑州刺史甲仗百人入殿義熙元年正月毅等
至江津破桓謙桓振江陵平三月甲子晉帝至自江陵
庚子詔進帝侍中車騎將軍都督中外諸軍錄尚書事
帝固讓旋鎮丹徒九月乙巳加帝領兖州刺史盧循浮
海破廣州獲刺史吳隐之即以循為廣州刺史以其黨
徐道覆為始興相二年三月進帝督交廣二州十月論
匡復勳封帝豫章郡公邑萬戸賜絹三萬疋其餘封賞
各有差三年十二月司徒錄尚書揚州刺史王謐薨四
年正月徵帝入輔授侍中車騎將軍開府儀同三司揚
州刺史錄尚書事徐兖二州刺史如故表解兖州先是
帝遣冠軍劉敬宣伐蜀賊譙縱無功而還九月帝以敬
宣挫退遜位不許十月乃降為中軍將軍開府如故五
年二月偽燕主慕容超大掠淮北三月帝抗表北討以
丹陽尹孟昶監中軍留府事乃浮淮入泗五月至下邳
留船歩軍進琅邪所過築城留守超大將公孫五樓請
斷大峴堅壁清野以待超不從初謀是役議者以為賊
若嚴守大峴軍無所資何能自反帝曰不然鮮卑性貪
略不及遠既幸其勝且愛其榖必將引我且亦輕戰師
一入峴吾何患焉及入峴帝舉首指天曰吾事濟矣衆
問其故帝曰師既過險士有必死之志餘糧栖畝軍無
匱乏之憂勝可必矣六月超留羸老守廣固使其廣甯
王賀刺盧及公孫五樓悉力據臨朐去城四十里有巨
蔑水超告五樓急據之比至為龍驤將軍孟龍符所保
五樓乃退大軍分車四千兩為二翼方軌徐行車張幰
御者執矟以騎為游軍軍令嚴肅比及臨朐賊騎交至
帝命兖州刺史劉藩并州刺史劉道憐等陷其陣日向
昃戰猶酣帝用參軍胡藩策襲剋臨朐賊乃大奔超遁
還廣固獲其玉璽豹尾輦等送于都丙子剋廣固大城
超固其小城乃設長圍以守之館榖於青土停江淮轉
輸七月超尚書郎張綱乞師於姚興自長安反太山太
守申宣執送之綱有巧思先是帝修攻具城上人曰汝
不得張綱何能為也及至升諸樓車以示之城内莫不
失色超既求救不獲綱反見虜乃求稱藩割大峴為界
獻馬千匹不聽時姚興遣使聲言將涉淮左帝謂曰爾
報姚興我定靑州將過函谷虜能自送今其時矣錄事
參軍劉穆之遽入曰此言不足威敵容能怒彼若鮮卑
未拔西羌又至公何以待之帝乃笑曰此兵機也非子
所及𦍑若能救不有先聲是自彊也十月張綱修攻具
成設飛樓縣梯木幔板屋冠以牛皮弓矢無所用之劉
毅遣上黨太守趙恢以千餘人來援帝夜潛遣軍會之
眀旦恢衆五千方道而進毎晉使將到輒復如之六年
二月丁亥屠廣固超踰城走追獲之斬于建康市殺其
王公以下納生口萬餘馬二千匹初帝之北也徐道覆
勸盧循乗虚而出循不從道覆乃至番禺説循曰今日
之機萬不可失若剋京都劉公雖還無能為也循從之
是月寇南康廬陵豫章諸郡郡守皆奔走時帝將鎮下
邳進兵河洛及徵使至即日班師鎮南將軍何無忌與
道覆戰敗死於豫章内外震駭朝議欲奉乗輿北走帝
次山陽聞敗卷甲與數十人造江上徵問知賊尚未至
四月癸未帝至都劉毅自表南征帝以賊新㨗鋒鋭須
嚴軍偕進使劉藩止之毅不從五月壬午盧循敗毅于
桑落洲及審帝凱入相視失色欲還尋陽平江陵據二
州以抗朝廷道覆請乗勝遂下争之旬日乃從于時北
師始還傷痍未復戰士纔數千賊衆十餘萬舳艫亘千
里孟昶諸葛長人懼欲擁天子過江帝曰今兵士雖少
猶足一戰若其剋濟臣主同休如其不然不復能草間
求活吾計決矣初帝征慕容超惟孟昶勸行丙辰昶乃
表天子引罪仰藥而死時議者欲分兵屯守諸津帝曰
賊衆我寡分其兵則測人虚實一處失利則沮三軍之
心若聚衆石頭則衆力不分戊午帝移鎮石城乙丑賊
大至帝曰賊若新亭直上且將避之若回泊蔡洲成禽
耳徐道覆欲自新亭焚舟而戰循多疑少決每求萬全
乃泊蔡洲以待軍潰帝登石頭以望見之悦庚辰賊設
伏於南岸疑兵向白石帝率劉毅諸葛長人北拒焉留
參軍徐赤特戍查浦戒令勿戰帝既北賊焚查浦而至
張侯橋赤特與戰大敗賊進屯丹陽郡帝馳還石頭斬
徐赤特解甲久之乃出陣於南塘七月庚申循自蔡洲
退將還歸尋陽帝遣輔國將軍王仲徳等追之使建威
將軍孫處自海道襲番禺戒之曰我十二月必破祅宼
卿亦足至番禺先傾其巢窟也十月帝率舟師南伐使
劉毅監太尉留府是月徐道覆寇江陵荆州刺史劉道
規大破之道覆走還湓口十一月孫處至番禺剋其城
盧循父嘏奔始興處撫其人以守十二月己卯大軍次
大雷庚辰賊方江而下帝躬提幡鼓命衆軍齊力擊之
軍中多萬鈞神弩所至莫不摧陷帝自於中流蹙之因
風水之勢賊艦悉薄西岸岸上軍先備火具焚之大敗
循還尋陽遂走豫章悉力栅左里丙申大軍次左里將
戰帝麾之麾竿折幡沉于水衆咸懼帝笑曰昔覆舟之
役亦如此今勝必矣攻其栅循單舸走衆皆降師旋晉
帝遣侍中黄門勞師于行所七年正月己未振旅而歸
改授大將軍揚州牧給班劎二十人本官竝如故固辭
凡南北征伐戰亡者竝列上賻贈屍喪未反者遣主帥
迎接致還本土二月盧循至番禺為孫處所破收餘衆
南走劉藩孟懐玉斬徐道覆于始興自晉中興以來朝
綱弛紊權門兼并百姓流離不得保其産業桓𤣥頗欲
釐改竟不能行帝既作輔大示軌則豪彊肅然遠近禁
止至是會稽餘姚唐亮復藏匿亡命千餘人帝誅亮免
會稽内史司馬休之晉帝又申前詔帝固辭於是改授
太尉中書監乃受命奉送黄鉞交州刺史杜惠度斬盧
循父子函七首送都先是諸州郡所遣秀才孝廉多非
其人帝乃表申眀舊例策試之荆州刺史劉道規疾患
求歸八年四月改授豫州刺史以豫州刺史劉毅代之
毅既有雄才大志與帝俱興復晉室自謂京城廣陵功
足相抗雖權事推帝而心不服也厚自矜許朝士素望
者竝多歸之與尚書僕射謝混丹陽尹郗僧施竝深相
結及鎮江陵豫州舊府多割以自隨請僧施為南蠻校
尉帝知毅終為異端心密圖之毅至西稱疾篤表求從
弟兖州刺史藩以為副貳帝偽許焉九月藩入朝帝命
收藩及謝混竝賜死自表討毅又假黄鉞率諸軍西征
以前鎮軍將軍司馬休之為平西將軍荆州刺史兖州
刺史道憐鎮丹徒豫州刺史諸葛長人監太尉留府事
加太尉司馬丹陽尹劉穆之建威將軍配以實力壬午
發建鄴遣參軍王鎮惡龍驤將軍蒯恩前襲江陵剋之
毅及黨與皆伏誅十一月帝至江陵分荆州十郡為湘
州帝仍進督焉以西陵太守朱齡石為益州刺史使伐
蜀晉帝進帝太傅揚州牧加羽葆鼓吹班劎二十人九
年二月乙丑帝至自江陵初諸葛長人貪淫驕横帝每
優容之劉毅既誅長人謂所親曰昔年醢彭越今年殺
韓信禍其至矣將謀作亂帝剋期至都而每淹留不進
公卿以下頻日奉候於新亭長人亦驟出既而帝輕舟
密至已還東府矣長人到門引前却人閑語凡平生言
所不盡者皆與及之長人甚悦帝已密命左右丁昨自
幔後出於坐拉焉死於牀側輿屍付廷尉并誅其弟黎
人旿驍勇有力時人語曰勿跋扈付丁旿先是山湖川
澤皆為豪彊所奪百姓薪採漁釣皆責税直至是禁斷
之時人居未一帝上表定制於是依界土斷惟徐兖靑
三州居晉陵者不在斷例諸流寓郡縣多所併省以帝
領鎮西將軍豫州刺史帝固讓太傅揚州牧及班劎奉
還黄鉞七月朱齡石平蜀斬譙縱傳首建鄴九月晉帝
以帝平齊定盧循功封帝次子義真為桂陽縣公并重
申前命授帝太傅揚州牧加羽葆鼓吹班劎二十人將
吏百僚敦勸乃受羽葆鼔吹班劎餘固辭十年息人簡
役築東府城起府舍帝以荆州刺史司馬休之宗室之
重又得江漢人心疑其有異志而休之子譙王文思在
都招聚輕俠帝執送休之命自為其所休之表廢文思
并與帝書陳謝十一年正月帝收休之子文寳兄子文
祖竝賜死率衆西討復加黄鉞領荆州刺史以中軍將
軍道憐監留府事休之上表自陳并罪狀帝休之府錄
事參軍韓延之有幹用才帝未至江陵密書招之延之
報書曰承親率戎馬遠履西偏闔境士庶莫不惶駭辱
疏知以譙王前事良增歎息司馬平西體國忠貞款懐
待物以公有匡復之勲家國蒙賴推徳委誠毎事詢仰
譙王往以微事見劾猶自表遜位况以大過而當黙邪
來示云處懐期物自有由來今伐人之君啗人以利真
可謂處懐期物者矣劉藩死於閶闔之門諸葛斃於左
右之手甘言詫方伯襲之以輕兵遂使席上靡款懐之
士閫外無自信諸侯以為得算良所恥也吾雖鄙劣嘗
聞道於君子以平西之至徳寧可無授命之臣乎假天
長喪亂九流渾濁當與臧洪游於地下不復多云帝視
書歎息以示將佐曰事人當如此三月軍次江陵初雍
州刺史魯宗之負力好亂且慮不為帝容常為讖曰魚
登日輔帝室與休之相結至是率其子竟陵太守軌會
于江陵帝濟江休之衆潰與軌等奔襄陽江陵平加領
南蠻校尉將拜南蠻遇四廢日佐史鄭鮮之等白遷日
不許下書開寛大之恩四月進軍襄陽休之等奔姚興
晉帝復申前令授太傅揚州牧劎履上殿入朝不趨讚
拜不名加前部羽葆鼓吹置左右長史司馬從事中郎
四人封第三子義隆為北彭城縣公八月甲子帝至自
江陵奉還黄鉞固辭太傅州牧前部羽葆鼓吹其餘受
命十二年正月晉帝詔帝依舊辟士加領平北將軍兖
州刺史增督南秦凡二十二州帝以平北文武寡少不
宜别置於是罷平北府以併太府三月加帝中外大都
督初帝平齊仍有定關洛意遇盧循侵逼故寢及荆雍
平乃謀外略會姚興死子泓新立兄弟相殺關中擾亂
四月乙丑帝表伐關洛乃戒嚴北討加領征西將軍司
豫二州刺史以世子為徐兖二州刺史帝以義聲懐遠
奉琅邪王北伐五月廬江霍山崩獲六鍾獻之天子癸
巳加領北雍州刺史前後部羽葆鼓吹增班劎為四十
人八月乙巳率大衆進發以世子為中軍將軍監太尉
留府事尚書右僕射劉穆之為左僕射領監軍中軍二
府軍司入居東府總攝内外九月帝至彭城加領北徐
州刺史十月衆軍至洛圍金墉降之修復晉五陵置守
衛十二月壬申晉帝加帝位相國總百揆揚州牧封十
郡為宋公備九錫之禮加璽紱遠游冠綠綟綬位在諸
侯王上䇿曰朕以寡昧仰纘洪基夷羿乗釁蕩覆王室
越在南鄙遷于九江宗祀絶饗人神無位提挈羣凶寄
命江浦則我祖宗之烈奄墜于地七百之祚翦焉既傾
若涉巨海罔知攸濟天未絶晉誕育英輔振厥弛維再
造區㝢興亡繼絶俾昏作眀元勲至徳朕實攸賴今將
授公典䇿其敬聽朕命乃者桓𤣥肆僭滔天泯夏拔本
塞源顛蹶六位庶僚俛眉四方莫恤公精貫朝日氣陵
虹蜺奮其靈武大殲羣慝剋復皇邑奉歆神祗此公之
大節始於勤王者也授律羣后順流長鶩薄伐峥嶸獻
㨗南郢大憝折首羣逆畢夷三光旋采舊物反正此又
公之功也出藩入輔𢎞兹保弼阜財利用繁殖黎元編
戸歲滋疆宇日啓導徳眀刑四境有截此又公之功也
鮮卑負衆僭盗三齊介恃遐阻仍為邊害公蒐乘秣馬
敻入遠疆衝櫓四臨萬雉俱潰拓土三千申威龍漠此
又公之功也盧循祅凶伺隙五嶺侵覆江豫矢及王城
國議遷都之規家獻徙卜之計公乗轅南濟義形于色
運奇攄略英謨不世狡宼窮衂喪旗宵遁俾我畿甸拯
於將墜此又公之功也追奔逐北揚於江濆偏旅浮海
指日遄至番禺之功俘級萬數左里之㨗鳥散魚潰元
凶遠竄傳首萬里此又公之功也劉毅叛渙負釁西夏
陵上罔主志肆姦暴公禦軌以刑消之不日罪人斯得
荆衡寧晏此又公之功也譙縱怙亂宼竊一隅王化阻
閔三巴淪溺公指命偏帥授以良圖陵波慿湍致屆井
絡僭豎伏鑕梁岷草偃此又公之功也馬休魯宗阻兵
内侮驅率二方連旗稱亂公投袂星言研其上略江津
之師勢踰風電回斾沔川實繁震懾二叛奔迸荆雍來
蘇此又公之功也永嘉不競四夷擅華五都傾蕩山陵
幽辱祖宗懐沒世之憤遺甿有匪風之思公遠齊阿衡
納隍之仁近同小白滅亡之恥鞠旅陳師赫然大號分
命羣帥北徇司兖許鄭風靡鞏洛載清百年榛穢一朝
掃滌此又公之功也公有康宇内之勲重之以眀徳爰
初發跡則奇謨冠古電擊彊祅則鋒無前對聿寧東畿
大造黔首若乃草昧經綸化融於歲計扶危靜亂道固
於包桑蠲削煩苛較若畫一淳風美化盈塞區㝢是以
絶域獻琛遐夷納賮王略所亘九服率從雖文命之東
漸西被咎繇之邁于種徳何以尚兹朕聞先王之宰世
也庸勲尊賢建侯胙土襃以寵章崇其徽物所以協輔
皇室永隆藩屏故曲阜光啓遂荒徐宅營丘表海四履
有聞其在襄王亦賴匡霸又命晉文備物光賜惟公道
冠前烈勲高振古而殊典未飾朕甚懵焉今進授相國
以徐州之彭城沛蘭陵下邳淮陽山陽廣陵兖州之高
平魯泰山十郡封公為宋公錫兹𤣥土苴以白茅爰定
爾居用建冢社昔晉鄭啓藩入作卿士周召保傅出總
二南内外之任公實兼之今命使特節兼太尉尚書左
僕射晉寧縣五等男湛授相國印綬宋公璽紱使持節
兼司空散騎常侍尚書陽遂鄉侯泰授宋公茅土金虎
符第一至第五左竹使符第一至第十左相國位無不
總禮絶朝班居常之名宜與事革其以相國總百揆去
錄尚書之號上送所假節侍中貂蟬中外都督太傅太
尉印綬豫章公印䇿進揚州刺史為牧領征西將軍司
豫北徐雍四州刺史如故公紀綱禮度萬國是式乗介
蹈方罔有遷志是用錫公大路戎路各一𤣥牡二駟公
抑末敦本務農重積采蘩寔殷稼穡惟阜是用錫公衮
冕之服赤舄副焉公閑邪納正移風改俗陶鈞品物如
樂之和是用錫公軒縣之樂六佾之儛公宣美王化導
揚休風華夷企踵遠人胥萃是用錫公朱戸以居公官
方任能網羅幽滯九臯辭野髦士盈朝是用錫公納陛
以登公當軸處中率下以義式遏宼讎滌除苛慝是用
錫公虎賁之士三百人公眀罰恤刑庶獄詳允放命干
紀罔有攸縱是用錫公鈇鉞各一公龍驤鳯矯咫尺八
紘括囊四海折衝無外是用錫公彤弓一彤矢百玈弓
十玈矢千公温恭孝思致䖍禋祀忠肅之志儀刑四方
是用錫公秬鬯一卣圭瓚副焉宋國置丞相以下一遵
舊儀欽哉其祗服往命茂對天休簡恤庶邦敬敷顯徳
以終我高祖之嘉命置宋國侍中黄門侍郎尚書左丞
相大使奉迎抱䍐虜乞伏熾盤遣使謁帝求効力討姚
泓拜為平西將軍河南公十三年正月帝以舟師進討
留彭城公義隆鎮彭城軍次陳留城經張良廟下令以
時修飾棟宇致薦焉晉帝追贈帝祖為太常父為特進
左光祿大夫讓不受二月冠軍將軍檀道濟等軍次潼
關三月庚辰帝率大軍入河五月帝至洛陽謁晉五陵
七月至陜龍驤將軍王鎮惡舟師自河浮渭八月扶風
太守沈田子大破姚泓軍於藍田王鎮惡剋長安禽姚
泓始義熙九年歲鎮熒惑太白聚東井至是而關中平
九月帝至長安長安豐稔帑藏盈積帝先收其彝器渾
儀土圭記里鼓指南車及秦始皇玉璽送之都其餘珍
寳珠玉悉以班賜將帥遷姚宗于江南送泓斬于建康
市謁漢長陵大會文武於未央殿十月晉帝詔進宋公
爵爲王加十郡益宋國竝前為二十郡其相國揚州牧
領征西將軍司豫北徐雍四州刺史如故帝欲息駕長
安經略趙魏十一月前將軍劉穆之卒乃歸十二月庚
子發自長安以桂陽公義真為雍州刺史鎮長安留腹
心將佐以輔之十四年正月壬戍帝至彭城解嚴息甲
以輔國將軍劉遵考為并州刺史領河東太守鎮蒲坂
帝解司州領徐冀二州刺史固讓進爵時漢中成固縣
漢水崖際有異聲如雷俄頃岸崩有銅鍾十二出自潛
壤鞏縣人宗曜於其田所獲嘉禾九穗同莖帝以獻晉
帝以歸于我帝沖讓乃止六月丁亥受相國宋公九錫
之命下令赦國内殊死以下詔崇豫章太夫人為宋公
太妃世子為中軍將軍副貳相國府百官悉依天朝之
制又詔宋國所封十郡之外悉得除用先是安西中兵
參軍沈田子殺安西司馬王鎮惡諸將殺安西長史王
脩關中亂十月帝遣右將軍朱齡石代安西將軍桂陽
公義真為雍州刺史義真還為赫連勃勃所追大敗僅
以身免諸將帥及齡石竝沒十二月晉安帝崩大司馬
琅邪王即帝位元熙元年正月晉帝詔徵帝入輔又申
前令公進爵為王以徐州之海陵北東海北譙北梁豫
州之新蔡兖州之北陳留司州之陳郡汝南潁川滎陽
十郡増宋國七月乃受命赦國内五歲刑以下遷都壽
陽九月解揚州十二月晉帝命帝冕十有二旒建天子
旌旗出警入蹕乗金根車駕六馬備五時副車置旄頭
雲罕樂儛八佾設鍾簴宮縣進王太妃為太后王妃為
王后世子為太子王子王孫爵命之號一如舊儀二年
正月帝表讓殊禮竟陵郡江濱自開出古銅禮器十餘
枚帝獻之晉帝讓不受於是歸諸瑞物藏於相府四月
詔遣敦勸兼徵帝入輔六月壬戍帝至都甲寅晉帝禪
位于宋有司草詔既成請書之天子即便操筆謂左右
曰桓𤣥之時天命已改重為劉公所延將二十載今日
之事本所甘心甲子遣使奉策曰咨爾宋王夫𤣥古權
輿悠哉邈矣其詳靡得而聞爰自書契降逮三五莫不
以上聖君四海止戈定大業然則帝王者宰物之通器
君道者天下之至公也昔在上葉深鑒兹道是以天祿
既終唐虞弗得傳其嗣符命來格舜禹不獲全其謙所
以經緯三才澄序彞化作範振古垂風萬葉莫尚於兹
自是厥後歴代彌劭漢既嗣徳於放勛魏亦方軌於重
華諒以協謀乎人鬼而以百姓為心者也昔我祖宗欽
眀辰居其極而眀晦代序盈虧有期翦商兆禍非惟一
世曾是弗剋矧伊在今天之所廢有自來矣惟王體上
聖之姿包二儀之徳眀齊日月道合四時乃者社稷傾
覆王拯而存之中原蕪梗又濟而復之自負固不賓千
紀放命肆逆滔天竊據萬里靡不潤之以風雨震之以
雷霆九伐之道既敷八法之化自理豈伊博施於人濟
斯黔庶固已義洽四海道盛八荒者矣至於上天垂象
四靈効徵圖讖之文既眀人神之望已改百工歌於朝
庶人頌乎野億兆抃踴傾佇惟新自非百姓樂推天命
攸集豈伊在予所得獨專是用仰祗皇靈俯順羣議敬
禪神器授帝位于爾躬大祚其窮天祿永終於戲王其
允執其中敬遵典訓副率土之嘉願恢洪業於無窮時
膺休祐以答三靈之眷望又遣使持節兼太保散騎常
侍光祿大夫謝澹兼太尉尚書劉宣範奉璽書歸皇帝
璽綬受終之禮一如唐虞漢魏故事帝奉表陳讓晉帝
已遜于琅邪王第表不獲通於是陳留王䖍嗣等二百
七十人及宋臺羣臣竝上表勸進猶不許太史令駱達
陳天文符應曰案晉義熙元年至元熙元年太白晝見
經天凡七占曰太白經天人更主異姓興義熙七年五
虹見于東方占曰五虹見天子黜聖人出九年鎮星歲
星太白熒惑聚于東井十三年鎮星入太微占曰鎮星
守太微有立王有徙王元熙元年冬黑龍四登于天易
傳曰冬龍見天子亡社稷大人受命冀州道人釋法稱
告其弟子曰嵩神言江東有劉將軍漢家苗裔當授天
命吾以璧三十二鎮金一餅與之劉氏卜世之數也漢
建武至建安末一百九十六年而禪魏魏自黄初至咸
熙末四十六年而禪晉晉自太始至今百五十六年三
代揖讓咸窮於六又漢光武社于南陽漢末而其樹死
劉備有蜀廼應之而興及晉季年舊根始萌至是而盛
矣若此者有數十條羣臣又固請乃從之
永初元年夏六月丁卯皇帝即位於南郊設壇柴燎告
天曰皇帝臣裕敢用𤣥牡昭告于皇皇后帝晉以卜世
告終歴數有歸欽若景運以命于裕夫樹君宰世天下
為公徳充帝王樂推攸集越俶唐虞降暨漢魏靡不以
為上哲格文祖元勲陟帝位故能大拯黔首垂訓無窮
晉自東遷四維不振宰輔焉依為日已久難棘隆安禍
成元興遂至帝主遷播宗祀堙滅裕雖地非齊晉衆無
一旅仰憤時難俯悼横流投袂一起則皇祀剋復及危
而能持顛而能扶姦宄具殲僭偽亦滅誠興廢有期否
終有數至於大造晉室撥亂濟時因藉時來寔尸其重
加以殊俗慕義重譯來庭正朔所暨咸服聲敎至乃三
靈垂象山川告祥人神協祉歲月滋著是以羣公卿士
億兆夷人僉曰皇靈降鑒於上晉朝款誠於下天命不
可以久淹宸極不可以暫曠遂逼羣議恭兹大禮猥以
寡徳託于兆人之上雖仰畏天威略是小節顧探永懐
祗懼若霣敬簡元日升壇受禪告類上帝用酬萬國之
情克隆天保永祚于有宋惟眀靈是饗禮畢備法駕幸
建康宮臨太極前殿大赦改元賜人爵二級鰥寡孤獨
不能自存者人榖五斛逋租宿責勿收其犯鄉論清議
贓汚淫盗一皆蕩滌長徒之身特皆原遣亡官失爵禁
錮奪勞一依舊凖封晉帝為零陵王全食一郡載天子
旌旗乗五時副車行晉正朔郊祀天地禮樂制度皆用
晉典上書不為表荅表不稱詔宮于故秣陵追尊皇考
為孝穆皇帝妣為穆皇后尊王太后為皇太后詔曰夫
微禹之感歎深後昆愛人懐樹猶或勿翦雖在異代義
無廢絶降殺之儀一依前典可降始興公為縣公廬陵
公為柴桑縣公始安公為荔浦縣侯長沙公為醴陵縣
侯康樂公即降為縣侯奉王導謝安溫嶠陶侃謝𤣥之
祀其宣力義熙者一仍本秩庚年以司空道憐為太尉
封長沙王立南郡公義慶為臨川王又詔論戰亡追贈
及酬賞除復之科乙亥封皇子桂陽公義真為廬陵王
彭城公義隆為宜都王義康為彭城王丁丑使使巡行
四方旌賢舉善問人疾苦獄訟虧濫政刑乖愆傷化擾
俗未尤人聽者皆具以聞戊寅詔增百官奉己卯改晉
泰始歴為永初歴社以子臘以辰秋七月丁亥原放劫
賊餘口沒在臺府者諸流徙之家竝聽還本又以市税
繁苦優量減降從征關洛殞身不反者贍賜其家己丑
陳留王曹䖍嗣薨辛卯復置五校三將官增殿中將軍
員二十人餘在員外戊戍征西大將軍開府儀同三司
楊盛進號車騎大將軍甲辰鎮西將軍李歆進號征西
大將軍平西將軍乞伏熾盤進號安西大將軍征東將
軍高句麗王高璉進號征東大將軍鎮東將軍百濟王
扶餘映進號鎮東大將軍置東宮冗從僕射旅賁中郎
將官戊申遷神主於太廟車駕親奉壬子詔改權制率
從寛簡八月辛酉詔舊郡縣以北為名者悉除之寓立
於南者聽以南為號戊辰詔曰彭城桑梓敦本斯隆宜
同豐沛其沛郡下邳各復租布三十年辛未追諡妃臧
氏為敬皇后陵曰永寧癸酉立王太子義符為皇太子
乙亥赦見罪人閏月壬午置晉帝諸陵守衛其名賢先
哲詳加灑掃丁酉林邑國遣使朝貢九月壬子置東宮
殿中將軍十人員外二十人壬申置都官尚書是歲魏
眀元皇帝太常五年西涼亡
二年春正月辛酉祀南郊大赦丙寅斷金銀塗以揚州
刺史廬陵王義真為司徒以尚書僕射徐羡之為尚書
令揚州刺史己卯禁喪事用銅釘罷會稽郡府二月己
丑䇿試州郡秀孝于延賢堂倭國遣使朝貢三月乙丑
初限荆州府置將不得過二千人吏不得過一萬人州
置將不得過五百人吏不得過五千人兵士不在此限
夏四月己卯初禁淫祀除諸房廟其先賢以勲徳立祠
者不在此例戊辰聽訟於華林園五月己酉置東宮屯
騎歩兵翊軍二校尉官秋七月己巳地震九月己丑零
陵王殂宋志也車駕率百僚臨于朝堂三日如魏眀帝
服山陽公故事使兼太尉持節護喪事葬以晉禮冬十
月己亥以涼州胡帥大且渠蒙遜為鎮軍大將軍開府
儀同三司涼州刺史十一月辛亥葬晉恭皇帝于沖平
陵車駕率百官瞻送
三年春正月甲辰朔詔刑罪無輕重悉原之癸丑以尚
書令揚州刺吏徐羡之為司空錄尚書事刺史如故進
江州刺史王𢎞衛將軍開府儀同三司以太子詹事傅
亮為尚書僕射二月丙戍有星孛于虚危三月上不豫
太尉長沙王道憐司空徐羡之尚書僕射傅亮領軍將
軍謝晦護軍將軍檀道濟竝入侍醫藥羣臣請祈禱神
祗上不許惟使侍中謝方眀以疾告廟而已丁未以廬
陵王義真為侍中車騎將軍開府儀同三司南豫州刺
史己未上疾瘳大赦夏四月乙亥封仇池公楊盛為武
都郡王五月上疾甚召太子戒之曰檀道濟雖有幹略
而無遠志非如兄韶有難御之氣徐羡之傅亮當無異
圖謝晦常從征伐頗識機變若有異必此人也小却可
以會稽江州處之又為手詔朝廷不須復有别府宰相
帶揚州可置甲士千人若大臣中任要宜有爪牙以備
不祥人者可以臺見留隊給之有征討悉配以臺見軍
隊行還復舊後世若有幼主朝事一委任宰相母后不
煩臨朝仗既不許入臺殿門要重人可詳給班劎癸亥
上崩于西殿時年六十七月己酉葬丹陽建康縣蔣山
初寧陵羣臣上諡曰武皇帝廟號高祖上清簡寡欲嚴
整有法度未嘗視珠玉輿馬之飾後庭無紈綺絲竹之
音初朝廷未備音樂長史殷仲文以為言帝曰日不暇
給且所不解仲文曰屢聽自然解之帝曰政以解則好
之故不習耳寧州嘗獻虎魄枕光色甚麗價盈百金時
將北伐以虎魄療金創上大悦命碎分賜諸將平關中
得姚興從女有盛寵以之廢事謝晦諌即時遣出財帛
皆在外府内無私藏宋臺建有司奏東西堂施局脚牀
金塗釘上不許使用直脚牀釘用鐵廣州嘗獻入筒細
布一端八丈帝惡其精麗勞人即付有司彈太守以布
還之并制嶺南禁作此布帝素有熱病并患金創末年
尤劇坐臥常須冷物後有人獻石牀寢之極以為佳乃
歎曰木牀且費而况石邪即令毁之制諸主出適遣送
不過二十萬無錦繡金玉内外奉禁莫不節儉性尤簡
易嘗著連齒木屐好出神武門内逍遙左右從者不過
十餘人時徐羡之往西州嘗思羡之便歩出西掖門羽
儀絡驛追隨已出西眀門矣諸子旦問起居入閤脱公
服止著裙帽如家人之禮焉微時躬耕於丹徒及受命
耨耜之具頗有存者皆命藏之以留於後及文帝幸舊
宮見而問焉左右以實對文帝色慙有近侍進曰大舜
躬耕歴山伯禹親事土木陛下不覩列聖之遺物何以
知稼穡之艱難何以知先帝之至徳乎及孝武大眀中
壊上所居陰室於其處起玉燭殿與羣臣觀之牀頭有
土障壁上挂葛燈籠麻繩拂侍中袁顗盛稱上儉素之
徳孝武不荅獨曰田舍公得此以為過矣故能光有天
下克成大業盛矣哉
少帝諱義符小字車兵武帝長子也母曰張夫人晉義
熙二年生帝於京口時武帝年踰不惑尚未有男及帝
生甚悦年十歲拜豫章公世子帝膂力絶人善騎射解
音律宋臺建拜宋世子元熙元年進為宋太子武帝受
禪立為皇太子永初三年五月癸亥武帝崩是日太子
即皇帝位大赦制服三年尊皇太后曰太皇太后六月
壬申以尚書僕射傅亮為中書監尚書令司空徐羡之
領軍將軍謝晦及亮輔政戊子太尉長沙王道憐薨秋
九月丁未有司奏武皇帝配南郊武敬皇后配北郊冬
十一月戊午有星孛于營室十二月庚戌魏軍剋滑臺
景平元年春正月己亥朔大赦改元文武賜位二等辛
丑祀南郊魏軍攻金墉城癸卯河南郡失守乙卯有星
孛于東壁二月丁丑太皇太后崩鎮軍大將軍大且渠
蒙遜河南鮮卑吐谷渾阿豺竝遣使朝貢庚辰進蒙遜
驃騎大將軍封河西王以阿豺為安西將軍沙州刺史
封澆河公二月壬寅孝懿皇后祔葬于興寧陵是月高
麗國遣使朝貢夏閏四月己未魏軍剋虎牢秋七月癸
酉尊所生張夫人為皇太后丁丑赦五歲刑以下冬十
月己未有星孛于氐是歲魏眀元皇帝崩
二年春二月己卯朔日有蝕之廢南豫州刺史廬陵王
義真為庶人徙新安郡乙巳大風天有雲五色占者以
為有兵執政使使者誅皇弟義真于新安高麗國遣使
朝貢時帝居處所為多乖失夏五月己酉皇太后令暴
帝過惡廢為營陽王一依漢昌邑晉海西故事奉迎鎮
西將軍宜都王義隆入纂皇統始徐羡之傅亮將廢帝
諷王𢎞檀道濟求赴國計𢎞等來朝使中書舍人邢安
泰潘盛為内應是旦道濟謝晦領兵居前羡之等隨後
因東掖門開入自雲龍門盛等先戒宿衛莫有禦者時
帝於華林園為列肆親自酤賣又開瀆聚土以象破岡
埭與左右引船唱呼以為歡樂夕游天泉池即龍舟而
寢其朝未興兵士進殺二侍者於帝側傷帝指扶出東
閤就收璽綬羣臣拜辭送于東宮遂幽于吳郡是日赦
死罪以下太后令奉還璽紱檀道濟入守朝堂六月癸
丑徐羡之等使中書舍人邢安泰弑帝於金昌亭帝有
勇力不即受制突走出昌門追以門關踣之致殞時年
十九
論曰晉自社稷南遷王綱弛紊朝權國命遞歸台輔君
道雖存主威久謝桓溫雄才蓋世勲高一時移鼎之業
已成天人之望將改自斯以後帝道彌昏道子開其禍
端元顯成其釁末桓𤣥乗時藉運加以先資革命受終
人無異望宋武地非齊晉衆無一旅曾不浹旬夷凶翦
暴誅内清外功格上下若夫樂推所歸謳歌所集校之
魏晉可謂收其實矣然武皇將涉知命弱嗣方育顧有
慈顔前無嚴訓少帝體易染之質禀可下之姿外物莫
犯其心所欲必從其志嶮縱非學而能危亡不期而集
其至顛沛非不幸也悲哉
　
　
　
　南史卷一
　南史卷一考證
宋高祖紀裕字徳輿○輿監本訛興今從宋書
昨見劉裕風骨不恒蓋人傑也○恒監本訛其今従南
　本改正
盼山川以増佇○盼監本訛盻今改正
桓𤣥頗欲釐改竟不能行○行監本訛仃今改正
毅至西稱疾篤表求從弟兖州刺史藩以為副貳○監
　本脱稱字今從各本增入
封帝次子義真為桂陽縣公○陽監本訛楊今改從宋
　書
辛卯復置五校三將官増殿中將軍員二十人○増監
　本訛贈今改正
是歲魏眀元皇帝太常五年○太魏書作泰
二年春正月○二監本訛五今改正
少帝紀突走出昌門追以門關踣之○關監本訛開今
　改從宋書
　
　
　
　
　
　
　
　
　
　
　
　
　
　
　
　南史卷一考證
欽定四庫金書
　南史卷二
　　唐　　　李　　　延　　　壽　　　撰
　宋本紀中第二
太祖文皇帝諱義隆小字車兒武帝第三子也晉義熙
三年生於京口十一年封彭城縣公永初元年封宜都
郡王位鎮西將軍荆州刺史加都督時年十四長七尺
五寸博涉經史善𨽻書是歲來朝會武帝當聽訟仍遣
上訊建康獄囚辯斷稱㫖武帝甚悦景平初有黑龍見
西方五色雲隨之二年江陵城上有紫雲望氣者皆以
為帝王之符當在西方其年少帝廢百官議所立徐羡
之傅亮等以禎符所集備法駕奉迎入奉皇統行臺至
江陵尚書令傅亮奉表進璽紱州府佐史並稱臣請題
榜諸門一依宮省上皆不許敎州府國紀綱宥所統内
見刑是時司空徐羡之等新有弑害及鑾駕西迎人懐
疑懼惟長史王曇首司馬王華南蠻校尉到彦之共期
朝臣未有異志帝曰諸公受遺不容背貳且勞臣舊將
内外充滿今兵力又足以制物夫何所疑甲戌乃發江
陵命王華知州府留鎮陜西令到彦之監襄陽車駕在
道有黑龍躍負上所乗舟左右莫不失色上謂王曇首
曰此乃夏禹所以受天命我何徳以堪之及至都羣臣
迎拜於新亭先謁初寧陵還次中堂百官奉璽紱沖讓
未受勸請數四乃從之
元嘉元年秋八月丁酉皇帝即位于中堂備法駕入宮
御太極前殿大赦改元文武賜位二等戊戍拜太廟詔
追復廬陵王先封奉迎靈柩辛丑謁臨川烈武王陵癸
卯進司空徐羡之位司徒江州刺史王𢎞位司空尚書
令傅亮左光祿大夫開府儀同三司甲辰追尊所生胡
媫妤為章皇太后封皇弟義恭為江夏王義宣為竟陵
王義季為衡陽王己酉減荆湘二州今年税布之半九
月丙子立妃袁氏為皇后是歲魏太武皇帝始光元年
二年春正月丙寅司徒徐羡之尚書令傅亮奉表歸政
上始親覽萬機辛未祀南郊大赦秋八月乙酉驃騎將
軍南徐州刺史彭城王義康以本號開府儀同三司改
授司空王𢎞車騎大將軍開府儀同三司冬十一月庚
午以武都王世子楊𤣥為北秦州刺史襲封武都王是
歲赫連屈丐死
三年春正月丙寅司徒徐羡之尚書令傅亮有罪伏誅
遣中領軍到彦之征北將軍檀道濟討荆州刺史謝晦
上親率六師西征大赦丁卯以江州刺史王𢎞為司徒
錄尚書事二月戊午以金紫光祿大夫王敬𢎞為尚書
左僕射豫章太守鄭鮮之為右僕射戊辰到彦之檀道
濟大破謝晦於隠磯丙子車駕自蕪湖反斾己卯禽晦
於延頭送都伏誅夏五月乙未以征北將軍南兖州刺
史檀道濟為征南大將軍開府儀同三司江州刺史乙
巳驃騎大將軍涼州牧大且渠蒙遜改為車騎大將軍
詔大使巡行四方觀省風俗丙午臨延賢堂聽訟自是
每歲三訊秋旱且蝗冬十二月前吳郡太守徐佩之謀
反伏誅
四年春正月乙亥朔曲赦建鄴百里内辛巳祀南郊二
月乙卯行幸丹徒謁京陵三月丙子宴丹徒宮帝鄉父
老咸與焉蠲丹徒今年租布原五歲刑以下丁亥車駕
還宮戊子尚書右僕射鄭鮮之卒壬寅採富陽令諸葛
闡議禁斷夏至日五絲命縷之屬夏五月都下疾疫遣
使存問給醫藥死無家屬者賜以棺器六月癸卯朔日
有蝕之
五年春正月乙亥詔以陰陽愆序求讜言甲申臨𤣥武
館閲武戊子都下大火遣使巡慰振恤夏六月庚戌司
徒王𢎞降為衛將軍開府儀同三司都下大水乙卯遣
使檢行振贍十二月天竺國遣使朝貢是歲魏神䴥元
年太武皇帝伐赫連昌滅之乞伏熾盤死
六年春正月辛丑祀南郊癸丑以荆州刺史彭城王義
康為司徒錄尚書事三月丁巳立皇子劭為皇太子戊
午大赦賜文武位一等夏四月癸亥以尚書左僕射王
敬𢎞為尚書令丹陽尹臨川王義慶為尚書左僕射吏
部尚書江夷為右僕射五月壬辰朔日有蝕之秋七月
百濟國遣使朝貢冬十一月己丑朔日有蝕之星晝見
十二月西河河南國並遣使朝貢
七年春二月壬戍雪且雷三月戊子遣左將軍到彦之
侵魏夏六月己卯封氐楊難當為武都王冬十月戊午
立錢署鑄四銖錢戊寅魏剋金墉城十一月癸未又剋
武牢壬辰遣征南大將軍檀道濟拒魏右將軍到彦之
自滑臺奔退十二月都下火延燒于太社北墻是歲馮
跋死倭百濟呵羅單林邑呵羅他師子等國並遣使朝
貢吳興晉陵義興大水遣使巡行振恤
八年春二月辛酉魏剋滑臺癸酉檀道濟引軍還自是
河南復亡三月大雩夏六月己丑大赦旱故又大雩閏
六月乙巳遣使省行獄訟簡息徭役
九年春二月辛卯詔曰故太傅長沙景王故大司馬臨
川烈武王故司徒南康文宣公穆之衛將軍華容公𢎞
征南大將軍永脩公道濟故左將軍龍陽侯鎮惡或履
道廣深執徳沖邈或雅量高劭風鑒眀遠或識凖𢎞正
才略開邁咸文徳以𢎞帝載武功以隆景業而太常未
銘從祀闕享寤寐屬慮永言興懐便宜配祭廟庭勒功
天府三月庚戍進衛將軍王𢎞為太保丁巳加江州刺
史檀道濟為司空夏五月壬申新除太保王𢎞薨六月
癸未置積射彊弩將軍官乙未以征西將軍沙州刺史
吐谷渾慕璝為征西大將軍西秦河二州刺史隴西王
壬寅以撫軍將軍江夏王義恭為征北將軍開府儀同
三司南兖州刺史秋七月庚午以領軍將軍殷景仁為
尚書僕射冬十二月庚寅立皇子紹為廬陵王奉孝獻
王祀江夏王義恭子朗為南豐王奉營陽王祀是歲魏
延和元年
十年春正月甲寅改封竟陵王義宣為南譙王己未大
赦夏林邑闍婆娑州訶羅單國並遣使朝貢秋七月戊
戌曲赦益梁秦三州冬十一月氐楊難當據有梁州是
月且渠蒙遜死
十一年夏四月梁秦二州刺史蕭思話破氐梁州平五
月丁卯曲赦梁南秦二州劒閤以北戊寅以大且渠茂
䖍為征西大將軍梁州刺史封西河王是歲林邑扶南
訶羅單國並遣使朝貢
十二年春正月辛酉大赦辛未祀南郊癸酉封馮𢎞為
燕王夏四月丙辰詔内外舉士都下地震六月禁酒師
子國遣使朝貢丹陽淮南吳吳興義興大水都下乗船
己酉以徐豫南兖三州㑹稽宣城二郡米榖百萬斛賜
五郡遭水人秋七月辛酉闍婆娑達扶南國並遣使朝
貢八月乙亥原除遭水郡諸逋負九月蜀賊張尋為寇
是歲魏太延元年
十三年春正月癸丑朔上有疾不朝會三月己未誅司
空江州刺史檀道濟庚申大赦夏六月高麗武都等國
並遣使朝貢秋七月己未零陵王太妃殂追崇為晉皇
后葬以晉禮九月癸丑立皇子濬為始興王駿為武陵
王是歲馮𢎞奔高麗
十四年春正月辛卯祀南郊大赦戊戌鳯凰二見于都
下衆鳥隨之改其地曰鳯凰里夏四月蜀賊張尋趙廣
降遷之建鄴冬十二月辛酉初停賀雪河南西河訶羅
單國並遣使朝貢
十五年春正月以平東將軍吐谷渾慕延為鎮西將軍
秦河二州刺史封隴西王秋七月辛未地震新作東宮
是歲武都河南高麗倭扶南林邑等國並遣使朝貢立
儒學館于北郊命雷次宗居之
十六年春正月戊寅閲武于北郊庚寅進彭城王義康
為大將軍領司徒以開府儀同三司江夏王義恭為司
空夏六月己酉改封隴西王吐谷渾慕延為河南王秋
八月庚子立皇子鑠為南平王九月魏滅且渠茂䖍冬
十二月乙亥皇太子冠大赦是歲武都河南林邑高麗
等國並遣使朝貢上好儒雅又命丹陽尹何尚之立𤣥
素學著作佐郎何承天立史學司徒參軍謝元立文學
各聚門徒多就業者江左風俗於斯為美後言政化稱
元嘉焉
十七年夏四月戊午朔日有蝕之秋七月壬子皇后袁
氏崩八月徐兖青冀四州大水遣使振恤九月壬子葬
袁皇后于長寧陵冬十月戊午前丹陽尹劉湛有罪伏
誅大赦文武賜爵一級以大將軍領司徒錄尚書事彭
城王義康為江州刺史大將軍如故甲戌以司空江夏
王義恭為司徒錄尚書事十一月尚書僕射揚州刺史
殷景仁卒十二月癸亥以光祿大夫王球為尚書僕射
戊辰武都河南百濟等國並遣使朝貢是歲魏太平真
君元年
十八年春三月庚子雨雹戊申置尚書刪定郎官夏五
月壬午衛將軍南兖州刺史臨川王義慶征北將軍南
徐州刺史南譙王義宣並開府儀同三司甲申河水汎
溢害居人六月戊辰遣使巡行賑贍冬十一月戊子尚
書僕射王球卒己亥以丹陽尹孟顗為尚書僕射氐楊
難當宼漢川十二月晉寧太守爨松子舉兵反寧州刺
史徐循討平之是歲河南肅特高麗蘇摩黎林邑等國
並遣使來朝貢
十九年夏四月甲戌上以久疾愈始奉初祠大赦五月
庚寅梁秦二州刺史劉真道龍驤將軍裴方眀破楊難
當仇池平閏月都下水遣使巡行賑恤六月以大且渠
無諱為征西大將軍涼州刺史封西河王秋七月甲戌
晦日有蝕之九月丙辰有客星在北斗因為彗入文昌
貫五車埽畢拂天節經天苑季冬乃滅冬十二月丙申
詔奉聖之𦙍速議承襲及令脩廟四時饗祀并命蠲近
墓五家供洒埽栽松柏六百株是歲蠕蠕河南扶南婆
皇國並遣使朝貢西涼武昭王孫李寶始歸于魏
二十年春正月辛亥祀南郊二月甲申閲武於白下魏
軍剋仇池夏四月甲午立皇子誕為廣陵王秋七月癸
丑以楊文徳為征西將軍北秦州刺史封武都王冬十
月雷十二月壬午置藉田是歲河西高麗百濟倭國並
遣使朝貢自去歲至是諸州郡水旱傷稼人大饑遣使
開倉賑恤
二十一年春正月己亥南徐南兖南豫州揚州之浙江
西並禁酒辛酉親耕藉田大赦二月己丑司徒錄尚書
事江夏王義恭進位太尉領司徒辛卯立皇子宏為建
平王秋八月戊辰以荆州刺史衡陽王義季為征北大
將軍開府儀同三司南兖州刺史九月甲辰以大且渠
安周為征西將軍涼州刺史封河西王冬十月己亥命
刺史郡守脩東耕丙子雷且電
二十二年春正月辛卯朔改用御史中丞何承天元嘉
新歴二月甲戌立皇子禕為東海王昶為義陽王秋七
月己未以尚書僕射孟顗為左僕射中護軍何尚之為
右僕射九月己未開酒禁癸酉宴于武帳堂上將行敕
諸子且勿食至㑹所賜饌日旰食不至有飢色上誡之
曰汝曹少長豐佚不見百姓艱難今使爾識有飢苦知
以節儉期物冬十二月乙未太子詹事范曄謀反及黨
與皆伏誅丁酉免大將軍彭城王義康為庶人絶屬籍
是冬浚淮起湖熟廢田千餘頃
二十三年夏四月丁未大赦六月癸未朔日有食之交
州刺史檀和之伐林邑國剋之是歲大有年築北堤立
𤣥武湖於樂游苑北興景陽山于華林園役重人怨
二十四年春正月甲戌大赦賜文武位一等夏四月河
濟俱清六月都下疫癘使巡省給醫藥以貨貴制大錢
一當兩秋八月乙未徐州刺史衡陽王義季薨冬十一
月甲寅立皇子渾為汝陽王是歲徐兖青冀四州大水
二十五年春閏二月己酉大蒐於宣武場三月庚辰校
獵夏四月乙巳新作閶闔廣莫二門改先廣莫門曰承
眀開陽門曰津陽五月乙卯罷當兩大錢六月庚戌零
陵王司馬元瑜薨丙寅加荆州刺史南譙王義宣位司
空八月甲子立皇子彧為淮陽王九月辛未以尚書右
僕射何尚之為左僕射冬靑州城南遠望見地中如水
有影謂之地鏡
二十六年春正月辛巳祀南郊二月己亥幸丹徒謁京
陵三月丁巳宴于丹徒宮大赦復丹徒縣僑舊今歲租
布之半行所經過蠲田租之半癸亥使祭晉故司空忠
肅公何無忌墓壬午至自丹徒丙戌婆皇國壬辰婆逹
國並遣使朝貢冬十月庚子改封廣陵王誕為隨郡王
癸卯彗星見于太微甲辰以揚州刺史始興王濬為征
北將軍開府儀同三司徐兖二州刺史
二十七年春正月辛卯百濟國遣使朝貢二月魏軍攻
縣瓠以軍興減百官奉祿三分之一三月乙丑淮南太
守諸葛闡求減奉祿同内百官於是諸州郡縣丞尉並
悉同減戊寅罷國子學秋七月庚午遣寧朔將軍王𤣥
謨拒魏太尉江夏王義恭出次彭城總統諸軍冬十一
月丁未大赦十二月庚午魏太武帝率大衆至𤓰歩聲
欲度江都下震懼咸荷擔而立壬午内外戒嚴緣江六
七百里舳艫相接始議北侵朝士多有不同至是帝登
烽火樓極望不悦謂江湛曰北伐之計同議者少今日
士庶勞怨不得無慙貽大夫之憂在予過矣甲申使饋
百牢于魏
二十八年春正月丁亥魏太武帝自𤓰步退歸俘廣陵
居人萬餘家以北徐豫靑冀二兖六州殺略不可勝算
所過州郡赤地無餘二月甲戌降太尉領司徒江夏王
義恭為驃騎將軍開府儀同三司壬午幸𤓰歩是日解
嚴三月乙酉車駕還宮丙申拜初寧陵大旱夏四月癸
酉婆逹國遣使朝貢乙卯彗星見于昴是月都下疾疫
使巡視給醫藥五月乙酉亡命司馬順則自號齊王據
梁鄒城丁巳婆皇國戊戌河南國並遣使朝貢戊申以
尚書左僕射何尚之為尚書令太子詹事徐湛之為左
僕射護軍將軍壬子彗星見太微中對帝坐秋七月甲
辰進安東將軍倭王綏濟為安東大將軍八月癸酉梁
鄒平斬司馬順則是秋猛獸入郭内為災冬十月癸亥
高麗國遣使朝貢十一月壬寅曲赦二兖徐豫靑冀六
州徙彭城流人於𤓰步淮西流人於姑熟合萬許家是
歲魏正平元年
二十九年春正月甲午詔經宼六州仍逢災澇可量加
赦贍二月乙卯雷且雪戊午立皇子休仁為建安王三
月壬午大風拔木都下火夏四月戊午訶羅單國遣使
朝貢秋七月壬辰改封汝陰王渾為武昌王淮陽王彧
為湘東王丁酉省大司農太子僕廷尉監官九月乙亥
以平西將軍吐谷渾拾寅為安西將軍秦河二州刺史
封河南王冬十一月壬寅揚州刺史廬陵王紹薨十二
月戊辰黄霧四塞辛未以南兖州刺史江夏王義恭為
大將軍南徐州刺史錄尚書如故是歲魏中常侍宗愛
搆逆太武皇帝崩乃奉南安王余為帝改元為承平後
又賊余於是殿中尚書長孫渴侯尚書陸麗奉皇孫是
為文成皇帝改元曰興安
三十年春正月乙亥朔會羣臣於太極前殿有靑黑氣
從東南來覆映宮上戊寅以司空荆州刺史南譙王義
宣為司徒中軍將軍揚州刺史壬午以南徐州刺史始
興王濬為衛將軍開府儀同三司荆州刺史戊子使江
州刺史武陵王駿統衆軍伐西陽蠻二月甲子元凶劭
搆逆帝崩于合殿時年四十七諡景皇帝廟號中宗三
月癸巳葬長寧陵孝武帝踐阼追改諡曰文帝廟號太
祖帝聰眀仁厚雅重文儒躬勤政事孜孜無怠加以在
位日久惟簡靖為心于時政平訟理朝野悦睦自江左
之政所未有也又性存儉約不好奢侈車府令嘗以輦
䇨故請改易之又輦席舊以烏皮緣故欲代以紫皮上
以竹䇨未至於壊紫色貴並不聽改其率素如此云
世祖孝武皇帝諱駿字休龍小字道人文帝第三子也
元嘉七年八月庚午夜生有光照室少機穎神眀爽發
讀書七行俱下才藻甚美雄決愛武長於騎射十二年
立為武陵王二十二年累遷雍州刺史自晉江左以來
襄陽未有皇子重鎮時文帝欲經略關河故有此授及
魏太武大舉至淮南時帝鎮彭城魏使尚書李孝伯至
帝遣長史張暢與語而帝改服觀之孝伯目帝不輟及
出謂人曰張侯側有人風骨視瞻非常士也二十八年
為都督江州刺史時緣江蠻為宼文帝遣太子步兵校
尉沈慶之等伐之使上總統衆軍三十年正月出次西
陽之五洲㑹元凶弑逆上率衆入討荆州刺史南譙王
義宣雍州刺史臧質並舉義兵三月乙未建牙于軍門
是時多不悉舊儀有一翁斑白自稱少從武帝征伐頗
悉其事因使指麾事畢忽失所在自冬至春常東北風
連陰不霽其日牙立之後風轉而西南景色開霽有紫
雲二蔭于牙上四月辛酉上次溧州丙寅次江寧丁卯
大將軍江夏王義恭來奔奉表上尊號戊辰上至新亭
己巳即皇帝位大赦改文帝號諡以大將軍江夏王義
恭為太尉南徐州刺史庚午以荆州刺史南譙王義宣
為中書監丞相揚州刺史並錄尚書六條事以安東將
軍隨王誕為衛將軍荆州刺史加雍州刺史臧質車騎
將軍並開府儀同三司以江州刺史撫軍將軍蕭思話
為尚書左僕射壬申以征虜將軍王僧達為右僕射改
新亭為中興亭夏五月乙亥輔國將軍朱脩之剋東府
丙申剋建鄴二凶及同逆並伏誅庚辰詔分遣大使巡
省方俗是日解嚴辛巳幸東府城甲申尊所生路淑媛
為皇太后乙酉立妃王氏為皇后壬辰以太尉江夏王
義恭為太傅領大司馬甲午謁初寧陵曲赦建鄴二百
里内并蠲今年租税戊戌以撫軍將軍南平王鑠為司
空建平王宏為尚書左僕射六月丙午車駕還宮初置
殿門及上閣門屯兵庚午以丹陽尹褚湛之為尚書右
僕射庚申詔有司論功班賞各有差辛酉安西將軍西
秦河二州刺史吐谷渾拾寅進號鎮西大將軍開府儀
同三司辛未改封南譙王義宣為南郡王隨王誕為竟
陵王閏月丙子遣兼散騎常侍樂詢等十五人巡行風
俗庚申加太傅江夏王義恭錄尚書事以荆州刺史竟
陵王誕為侍中驃騎大將軍開府儀同三司揚州刺史
甲申蠲尋陽西陽郡租布三年是月置衛尉官秋七月
辛丑朔日有蝕之辛酉詔崇儉約禁淫侈己巳司空南
平王鑠薨以侍中南郡王世子恢為尚書右僕射冬十
月癸未聽訟於閲武堂十一月丙辰停臺省衆官朔望
問記丙寅高麗國遣使朝貢十二月甲戌省都水使者
官置水衡令官癸未以將置東宮省太子率更令步兵
翊軍校尉旅賁中郎將冗從僕射左右積弩將軍官中
庶子中舍人庶子舍人洗馬各減舊員之半
孝建元年春正月己亥朔祀南郊大赦改元壬戌更鑄
四銖錢丙寅立皇子子業為皇太子賜天下為父後者
爵一級是月起正光殿二月庚子豫州刺史魯爽車騎
將軍江州刺史臧質丞相荆州刺史南郡王義宣兖州
刺史徐道寶舉兵反壬午曲赦豫州三月癸亥内外戒
嚴夏五月甲寅義宣等攻梁山左衛將軍王𤣥謨大破
之己未解嚴癸亥以吳興太守劉延孫為尚書右僕射
六月戊辰臧質走至武昌為人所斬傳首建鄴甲戌撫
軍將軍柳元景進號撫軍大將軍及鎮北大將軍沈慶
之並開府儀同三司癸未罷南蠻校尉官戊子省錄尚
書官庚寅義宣於江陵賜死秋七月丙申朔日有蝕之
既丙辰大赦賜文武爵一級冬十月戊寅詔開建仲尼
廟制同諸侯之禮詳擇爽塏厚給祭秩十一月癸卯復
置都水使者官始課南徐州僑人租是歲魏興光元年
二年春二月己丑婆皇國遣使朝貢丙寅以南兖州刺
史沈慶之為左光祿大夫開府儀同三司夏四月壬申
河南國遣使朝貢五月乙未熒惑入南斗戊戌以湘州
刺史劉遵考為尚書右僕射六月甲子以國哀除釋大
赦秋七月癸巳立皇弟休祐為山陽王休茂為海陵王
休業為鄱陽王己酉槃槃國遣使朝貢八月庚申雍州
刺史武昌王渾有罪廢為庶人自殺辛酉斤陀利國遣
使朝貢三吳饑詔所在振貸九月丁亥閲武於宣武塲
冬十月壬午以揚州刺史竟陵王誕為司空南徐州刺
史以尚書左僕射建平王宏為尚書令十一月辛亥高
麗國遣使朝貢是歲魏太安元年
三年春正月庚寅立皇弟休範為順陽郡王休若為巴
陵郡王戊戌立皇子子尚為西陽郡王辛丑祀南郊以
驃騎將軍建昌忠公到彦之衛將軍左光祿大夫新建
文宣侯王華豫寧文侯王曇首配饗文帝廟庭壬子皇
太子納妃甲寅大赦羣臣上禮二月丁丑制朔望臨西
堂接羣下受奏事閏三月癸酉鄱陽王休業薨夏四月
甲子初禁人車及酒肆器用銅五月辛酉制荆徐兖豫
雍靑冀七州統内家有馬一匹者蠲復一丁秋九月壬
戌以丹陽尹劉遵考為尚書左僕射冬十月丙午太傅
江夏王義恭進位太宰領司徒
大眀元年春正月辛亥朔大赦改元庚午都下雨水辛
未遣使檢行賜以樵米三月壬戌制大臣加班劍者不
得入宮城門夏四月都下疾疫丙申遣使巡賜給醫藥
死而無收歛者官為歛埋五月吳興義興大水人飢乙
卯遣使開倉振恤癸酉聽訟于華林園自是非巡狩軍
役則車駕歲三臨訊丙寅芳春琴堂東西有雙橘連理
景陽樓上層西南梁栱間有紫氣清暑殿西甍鴟尾中
央生嘉禾一株五莖改景陽樓為慶雲樓清暑殿為嘉
禾殿芳香琴堂為連理堂乙亥以輔國將軍梁瑾葱為
河州刺史封宕昌王秋七月辛未土斷雍州諸僑郡縣
九月建康秣陵二縣各置都官從事一人司水火劫盗
冬十月甲辰以百濟王餘慶為鎮東大將軍十二月丁
亥改封順陽王休範為桂陽王
二年春正月辛亥祀南郊丙辰復郡縣田秩并九親祿
奉壬戌拜初寧陵二月丙戌衛將軍尚書令建平王宏
以本號開府儀同三司以丹陽尹褚湛之為尚書左僕
射三月丁未尚書令建平王宏薨乙卯以田農要月命
太官停殺牛夏四月甲申立皇子子綏為安陸王辛丑
地震六月戊寅增置吏部尚書一人省五兵尚書官丁
亥加左光祿大夫何尚之開府儀同三司秋八月丙戌
中書令王僧達下獄死九月壬戌襄陽大水遣使巡行
振恤庚午置武衛將軍武騎常侍官冬十二月己亥制
諸王及妃主庶姓位從公者䘮事聽設凶門餘悉斷是
歲河南高麗林邑等國竝遣使朝貢
三年春正月己丑以領軍將軍柳元景為尚書令二月
乙卯以揚州所統六郡為王畿以東揚州為揚州甲子
復置廷尉監官夏四月乙卯司空南兖州刺史竟陵王
誕有罪貶爵誕不受命據廣陵反以沈慶之為車騎大
將軍開府儀同三司南兖州刺史討誕秋八月己巳剋
廣陵城斬誕悉誅城内男丁以女口為軍賞是日解嚴
辛未大赦丙子以丹陽尹劉秀之為尚書右僕射丙戌
加南兖州刺史沈慶之位司空九月壬辰於𤣥武湖北
立上林苑甲午移南郊壇於牛頭山以正陽位冬十一
月甲子立皇后蠶宮於西郊十二月辛酉置謁者僕射
官是歲婆皇河西高麗肅慎等國各各遣使朝貢西域
獻儛馬
四年春正月辛未祀南郊甲戌宕昌國遣使朝貢乙亥
親耕藉田大赦庚寅立皇子子勛為晉安王子房為尋
陽王子頊為歴陽王子鸞為襄陽王三月甲申皇后親
桑于西郊夏四月丙午詔四時供限詳減大半辛亥太
宰江夏王義恭等表請封岱宗詔不從辛丑詔以都下
疾疫遣使存問并給醫藥其亡者隨宜賑恤五月丙戌
尚書左僕射褚湛之卒秋七月甲戌光祿大夫開府儀
同三司何尚之薨八月雍州大水甲寅遣加賑恤九月
丁亥改封襄陽王子鸞為新安王冬十月庚寅遣新除
司空沈慶之討緣江蠻十一月戊辰改細作署令為左
右御府令丙戌復置大司農官十二月辛丑幸廷尉寺
宥繫囚魏遣使通和丁未幸建康縣原放獄囚倭國遣
使朝貢是歲魏和平元年
五年春正月戊午朔華雪降散為六出上悦以為瑞二
月癸巳閲武軍幢以下普加班錫多所原宥三月甲戌
行幸江乘遣祭故太保王𢎞光祿大夫王曇首墓夏四
月癸巳改封西陽王子尚為豫章王丙申加尚書令柳
元景左光祿大夫開府儀同三司丙午雍州刺史海陵
王休茂殺司馬庾深之舉兵反參軍尹𤣥慶起義斬之
傳首建鄴五月起眀堂於國學南丙巳之地癸亥制帝
室朞親官非祿官者月給錢十萬秋七月丁卯高麗國
遣使朝貢庚午曲赦雍州八月戊子立皇子子仁為永
嘉王子真為始安王己丑詔以來歲脩葺庠序旌延國
胄庚寅制方鎮所假白板郡縣年限依臺除食祿三分
之一不給送故衛將軍東海王禕以本號開府儀同三
司九月甲寅日有蝕之丁卯行幸琅邪郡原遣囚繫庚
午河濟清閏月丙申初立馳道自閶闔門至于朱雀門
又自承眀門至于𤣥武湖壬寅改封歴陽王子頊為臨
海王冬十月甲寅以南徐州刺史劉延孫為尚書左僕
射十二月壬申以領軍將軍劉遵考為尚書右僕射甲
戌制天下人戸歲輸布四疋
六年春正月辛卯祀南郊是日又宗祀文皇帝于眀堂
以配上帝大赦乙未置五官中郎將左右中郎將官二
月乙卯復百官祿三月庚寅立皇子子元為邵陵王壬
寅以倭世子興為安東將軍倭國王夏四月庚申新作
大航門五月丙戌置凌室于覆舟山脩藏氷之禮六月
辛酉尚書左僕射劉延孫卒秋七月甲申地震有聲如
雷兖州尤甚於是魯郡山摇者二乙未立皇子子雲為
晉陵王八月乙丑置清臺令官九月制沙門致敬人主
乙未以尚書右僕射劉遵考為左僕射以丹陽尹王僧
朗為右僕射冬十月丁卯詔上林苑内士庶丘墓欲還
合葬者勿禁十一月己卯陳留王曹䖍秀薨
七年春正月癸未詔剋日於𤣥武湖大閲水師并巡江
右講武校獵丁亥以右衛將軍顔師伯為尚書左僕射
二月甲寅車駕巡南豫南兖二州丁巳校獵烏江己未
登烏江縣六合山壬戌大赦行幸所經無出今年租布
賜人爵一級女子百戸牛酒郡守邑宰及人夫從蒐者
普加霑賚又詔蠲歴陽郡租輸三年遣使巡慰問人疾
苦癸亥行幸尉氏觀溫泉壬申車駕至都拜二廟乃還
宮夏四月甲子詔自今非臨軍戰陣一不得專殺其罪
人重辟者皆依舊先上須報有司嚴加聽察犯者以殺
人罪論五月丙子詔自今刺史守宰動人興軍皆須守
詔施行惟邊隅外警及姦釁内發變起倉卒者不從此
例六月戊申蠕蠕高麗等國並遣使朝貢秋七月乙亥
進高麗王高璉位車騎大將軍開府儀同三司八月乙
丑立皇子子孟為淮南王子産為臨賀王車駕幸建康
秣陵縣訊獄囚九月庚寅以南徐州刺史新安王子鸞
為兼司徒乙未幸廷尉訊獄囚丙申立皇子子嗣為東
平王冬十月壬寅皇太子冠賜王公以下帛各有差戊
申車駕巡南豫州奉太后以行癸丑行幸江寧縣訊縣
囚加車騎將軍揚州刺史豫章王子尚開府儀同三司
癸亥以開府儀同三司東海王禕為司空加中軍將軍
義陽王昶開府儀同三司己巳校獵於姑熟十一月丙
子曲赦南豫州殊死以下巡幸所經詳減今歲田租乙
酉詔祭晉大司馬桓溫征西將軍毛璩墓上於行所訊
溧陽永世丹陽縣囚癸巳祀梁山大閲水師於中江有
白雀二集華蓋有司奏改元為神雀詔不許乙未原放
行獄徒繫浙江東諸郡大旱十二月壬寅遣使開倉賑
恤聽受雜物當租丙午行幸歴陽甲寅大赦賜歴陽郡
女子百户牛酒蠲郡租十年己未加太宰江夏王義恭
尚書令於博望梁山立雙闕癸未至自歴陽
八年春正月辛巳祀南郊是日還宗祀文帝于眀堂甲
戌詔曰東境去歲不稔宜廣商貨遠近販鬻米粟者可
停道中雜税其以仗自防悉勿禁夏閏五月壬寅以太
宰江夏王義恭領太尉庚申帝崩於玉燭殿時年三十
五七月丙午葬于丹陽秣陵縣巖山景寧陵帝末年為
長夜之飲毎旦寢興盥嗽畢仍復命飲俄頃數斗憑几
惛睡若大醉者或外有奏事便肅然整容無復酒色外
内服其神眀莫敢弛惰
前廢帝諱子業小字法師孝武帝長子也元嘉二十六
年正月甲申生孝武鎮尋陽帝留都下三十年孝武入
伐元凶囚帝於侍中下省將加害者數矣卒得無恙及
孝武踐阼立為皇太子始未之東宮中庶子二率竝入
直永福省大眀二年出東宮七年加元服八年閏五月
庚午孝武崩其日太子即皇帝位大赦加驃騎大將軍
柳元景尚書令甲子置錄尚書官以太宰江夏王義恭
錄尚書事加驃騎大將軍柳元景開府儀同三司秋七
月庚戌婆皇國遣使朝貢崇皇太后為太皇太后皇后
曰皇太后乙卯罷南北二馳道改孝建以來所變制度
還依元嘉丙辰追崇獻妃為獻皇后八月乙丑皇太后
崩九月乙卯文穆皇后祔葬景寧陵冬十二月乙酉以
尚書右僕射顔師伯為尚書僕射壬辰以王畿諸郡為
揚州以揚州為東揚州癸巳加車騎將軍揚州刺史豫
章王子尚位司徒去歲及是歲東諸郡大旱甚者米一
斗數百都下亦至百餘餓死者十六七孝建以來又立
錢署鑄錢百姓因此盗鑄錢轉偽小商貨不行
景和元年春正月乙未朔大赦改元為永光乙巳省諸
州臺傳二月乙丑減州郡縣田祿之半庚寅鑄二銖錢
夏五月魏文成皇帝崩秋八月庚午以尚書僕射顔師
伯為左僕射吏部尚書王景文為右僕射癸酉帝自率
宿衛兵誅太宰江夏王義恭尚書令柳元景左僕射顔
師伯廷尉劉徳願改元為景和甲戌以司徒揚州刺史
豫章王子尚領尚書令乙亥帝釋素服御錦衣以始興
公沈慶之為太尉庚辰以石頭城為長樂宮東府城為
未央宮甲申以北邸為建章宮南第為長楊宮己丑復
立南北二馳道九月癸巳幸湖熟奏鼓吹戊戌還宮帝
自以為昔在東宮不為孝武所愛及即位將掘景寧陵
太史言於帝不利而止乃縱糞於陵肆罵孝武帝為􁀙
奴又遣發殷貴嬪墓忿其為孝武所寵初貴嬪薨武帝
為造新安寺乃遣壊之又欲誅諸遠近僧尼辛丑免南
徐州刺史新安王子鸞為庶人賜死丁未加衛將軍湘
東王彧開府儀同三司己酉車駕討徐州刺史義陽王
昶内外戒嚴昶奔魏戊午解嚴開百姓鑄錢冬十月癸
亥曲赦徐州丁卯東陽太守王藻下獄死以文帝第十
女新蔡公主為貴嬪夫人改姓謝氏以武賁鈒㦸鸞輅
龍旂出警入蹕矯言公主薨空設䘮事焉乙酉以豫州
刺史山陽王休祐為鎮軍大將軍開府儀同三司十一
月壬辰寧朔將軍何邁下獄死癸巳殺新除太尉沈慶
之壬寅立皇后路氏四廂奏樂曲赦揚南徐二州丁未
皇子生少府劉矇之子也大赦贓汚淫盗悉皆原蕩賜
為父後者爵一級壬子以護軍將軍建安王休仁為驃
騎大將軍開府儀同三司戊午南平王敬猷廬陵王敬
先安南侯敬深竝賜死時帝凶悖日甚誅殺相繼内外
百官不保首領先是訛言湘中出天子帝將南巡荆湘
以厭之期旦誅除四叔然後發引是夜湘東王彧與左
右阮佃夫王道隆李道兒密結帝左右壽寂之姜産之
等十一人謀共廢帝先是帝好遊華林園竹林堂使婦
人倮身相逐有一婦人不從命斬之經少時夜夢游後
堂有一女子罵曰帝悖虐不道眀年不及熟矣帝怒於
宮中求得似所夢者一人戮之其夕復夢所戮女罵曰
汝枉殺我已訴上帝至是巫覡云此堂有鬼帝與山陰
公主及六宮綵女數百人隨羣巫捕鬼屏除侍衛帝親
自射之事畢將奏靡靡之聲壽寂之懐刀直入姜産之
為副諸姬迸逸廢帝亦走追及之大呼寂寂如此者三
手不能舉乃崩於華光殿時年十七太皇太后令奉湘
東王彧纂承皇統於是葬帝於丹陽秣陵縣南郊壇西
帝蠭目鳥喙長頸鋭下幼而狷急在東宮每為孝武所
責孝武西巡帝啓參承起居書迹不謹上詰讓之曰書
不長進此是一條耳聞汝比素業都懈狷戾日甚何以
頑固乃爾初踐阼受璽紱慠然無哀容蔡興宗退而歎
曰昔魯昭不戚叔孫請死國家之禍其在此乎帝始猶
難諸大臣及戴法興等既殺法興諸大臣莫不震懾於
是又誅羣公元凱以下皆被毆捶牽曵内外危懼殿省
騷然太后疾篤遣呼帝帝曰病人間多鬼可畏那可往
太后怒語侍者曰將刀來破我腹那得生寧馨兒及太
后崩後數日帝夢太后謂曰汝不仁不孝本無人君之
相子尚愚悖如此亦非運阼所及孝武險虐滅道怨結
人鬼兒子雖多並無天命大命所歸應還文帝之子故
帝聚諸叔都下慮在外為患山陰公主淫恣過度謂帝
曰妾與陛下雖男女有殊俱託體先帝陛下後宮數百
妾惟駙馬一人事不均平一何至此帝乃為立面首左
右三十人進爵會稽郡長公主秩同郡王湯沐邑二千
戸給鼓吹一部加班劍二十人帝毎出公主與朝臣常
共陪輦帝少好讀書頗識古事粗有文才自造孝武帝
誅及雜篇章往往有辭采以魏武有發丘中郎將摸金
校尉乃置此二官以建安王休仁山陽王休祐領之其
餘事迹分見諸列傳
論曰文帝幼年特秀自禀君徳及正位南面歴年長久
綱維備舉條禁眀密罰有恒科爵無濫品故能内清外
晏四海謐如而授將遣師事乖分閫才謝光武而遙制
兵畧至於攻戰日時咸聽成㫖雖覆帥䘮旅將非韓白
而延寇蹙境抑此之由及至言泄衾衽難結凶豎雖禍
生非慮蓋亦有以而然夫盡人命以自養蓋惟桀紂之
行觀夫大眀之世其將盡人命乎雖周公之才之美亦
當終之以亂由是言之得殁亦為幸矣至如廢帝之事
行著于篇假以中才之君有一於此足以致霣况乎兼
斯衆惡不亡其可得乎
　
　
　
　
　
　
　
　
　
　
　
　南史卷二
　南史卷二考證
文帝紀冬十一月庚午以武都王世子楊𤣥為北秦州
　刺史○南本無王字誤
是冬浚淮起湖熟廢田千餘頃○田監本訛四今改從
　南本
冬十月庚子改封廣陵王誕為隨郡王○庚監本訛甲
　下文九月内有癸卯甲辰則誤可知矣今改從各本
八月癸酉梁鄒平斬司馬順則○酉監本作亥今各本
　俱作酉故從之
淮陽王彧為湘東王○彧監本訛或今改正
是為文成皇帝改元曰興安○安監本誤元今改正
孝武皇帝紀文帝第三子也○三監本訛二宋書文帝
　十九男元凶劭居長始興王濬第二孝武帝次之今
　改正
史臣論有一於此足以致霣○足監本訛異今改從南
　本
　
　
　
　
　
　
　
　
　
　
　
　
　
　
　
　南史卷二考證
欽定四庫全書
　南史卷三
　　唐　　　李　　　延　　　壽　　　撰
　宋本紀下第三
太宗眀皇帝諱彧字休景小字榮期文帝第十一子也
元嘉十六年十月生二十五年封淮陽王二十九年改
封湘東王孝武踐阼累遷鎮軍將軍雍州刺史是歲入
朝時廢帝疑畏諸父以上付廷尉眀日將加禍害上乃
與腹心阮佃夫李道兒等密謀時廢帝左右直閤將軍
宋越譚金童太一等是夜並外宿佃夫道兒因結壽寂
之等十一月十九日弑廢帝於後堂建安王休仁便稱
臣奉引升西堂登御坐事出倉卒上失履跣猶著烏紗
帽休仁呼主衣以白紗代之未即位凡衆事悉稱令書
己未司徒豫章王子尚山陰公主並賜死宋越譚金童
太一伏誅十二月庚申朔令書以東海王禕為中書監
太尉以晉安王子勛為車騎將軍開府儀同三司癸亥
以建安王休仁為司徒尚書令揚州刺史乙丑改封安
陸王子綏為江夏王
泰始元年即大眀九年也魏和平六年冬十二月丙寅
皇帝即位于太極前殿大赦改元辛未改封臨賀王子
産為南平王晉熙王子輿為廬陵王壬申以王景文為
尚書僕射乙亥追尊所生沈媫妤曰宣皇太后戊寅改
太皇太后為崇憲太后立皇后王氏罷二銖錢江州刺
史晉安王子勛舉兵反鎮軍長史袁顗赴之鄧琬為其
謀主壬午謁太廟甲申郢州刺史安陸王子綏會稽太
守尋陽王子房臨海王子頊並舉兵同逆
二年春正月乙未晉安王子勛僭即偽位於尋陽年號
義嘉壬辰徐州刺史薛安都舉兵反甲午内外戒嚴司
徒建安王休仁都督諸軍南討丙戌徐州刺史申令孫
司州刺史龎孟虯豫州刺史殷琰青州刺史沈文秀冀
州刺史崔道固湘州行事何慧文廣州刺史袁曇益州
刺史蕭惠開梁州刺史柳元怡並同逆丙午車駕親御
六軍頓中興堂辛亥南豫州刺史山陽王休祐改為豫
州刺史西討吳郡太守顧琛吳興太守王曇生義興太
守劉延熙晉陵太守袁標山陽太守程天祚並舉兵反
鎮東將軍巴陵王休若統軍東討壬子崇憲皇太后崩
二月乙丑以蔡興宗為尚書右僕射壬申吳興太守張
永右將軍蕭道成東討平晉陵丁亥建武將軍吳喜公
率諸軍破賊於吳興會稽平定三郡同逆皆伏誅輔國
將軍蕭道成前鋒北討輔國將軍劉勔前鋒西討劉胡
衆四萬據赭圻三月庚寅撫軍將軍殷孝祖攻赭圻死
之以輔國將軍沈攸之代為南討前鋒賊衆稍盛袁顗
頓鵲尾連營至濃湖衆十餘萬丙申南徐州刺史桂陽
王休範總統北討諸軍事戊戌貶尋陽王子房爵為松
滋縣侯癸卯令人入米七百石者除郡減此各有差壬
子斷新錢專用古錢夏五月甲寅葬崇憲皇太后於脩
寧陵秋七月丁酉以仇池太守楊僧嗣為北秦州刺史
封武都王八月己卯司徒建安王休仁率衆軍大破賊
斬偽尚書僕射袁顗進討江郢荆湘雍五州平之晉安
王子勛安陸王子綏臨海王子頊邵陵王子元並賜死
同黨皆伏誅諸將帥封賞各有差九月癸巳六軍解嚴
戊戌以王𤣥謨為左光祿大夫開府儀同三司領護軍
將軍冬十月乙卯永嘉王子仁始安王子真淮南王子
孟南平王子産廬陵王子輿松滋侯子房並賜死丁卯
以沈攸之為中領軍與張永俱北討戊寅立皇子昱為
皇太子十一月壬辰立建平王景素子延年為新安王
十二月薛安都要引魏軍張永沈攸之大敗於是遂失
淮北四州及豫州淮西地是歲魏大安元年
三年春正月庚子以農役將興詔太官停宰牛癸卯曲
赦豫南豫二州閏正月庚午都下大雨雪遣使巡行振
貸各有差二月甲申為戰亡將士舉哀丙申曲赦靑冀
二州夏四月丙戌詔以故丞相江夏文獻王故太尉巴
東忠烈公柳元景故司空始興襄公沈慶之故征西將
軍洮陽肅侯宗慤陪祭孝武廟庭庚子立桂陽王休範
第三子徳嗣為廬陵王立侍中劉韜第三子銑為南豐
王以奉廬江昭王南豐哀王祀五月丙辰詔宣太后崇
寧陵禁内墳瘞遷徙者給葬直蠲復其家壬戌以太子
詹事袁粲為尚書僕射秋八月壬寅以中領軍沈攸之
行南兖州刺史率衆北伐九月戊午以皇后六宮以下
雜衣千領金釵千枚賜北伐將士冬十月壬午改封新
安王延年為始平王辛丑以鎮西大將軍西秦河二州
刺史吐谷渾拾寅為征西大將軍十一月立建安王休
仁第二子伯猷為江夏王是歲魏皇興元年
四年春正月丙辰朔雨草于宮乙亥零陵王司馬勗薨
二月乙巳左光祿大夫開府儀同三司王𤣥謨薨三月
交州人李長仁據州叛祅賊攻廣州殺刺史羊希龍驤
將軍陳伯紹討平之夏四月丙申改封東海王禕為廬
江王山陽王休祐為晉平王秋九月戊辰詔定黥刖之
制有司奏自今凡劫竊執官仗拒戰邏司攻剽亭寺及
傷害更人并監司將吏自為劫皆不限人數悉依舊制
斬刑若遇赦黥及兩頰劫字斷去兩脚䈥徙付交梁寧
州五人以下止相逼奪者亦依黥作劫字斷去兩脚筋
徙付遠州若遇赦原斷徒猶黥面依舊補冶士家口應
及坐悉依舊詰讁及上崩其例乃寢庚午上備法駕幸
東宮冬十月癸酉朔日有蝕之發諸州兵北伐
五年春正月癸亥親耕藉田乙丑魏剋青州執刺史沈
文秀以歸二月丙申以廬江王禕為車騎將軍開府儀
同三司南豫州刺史夏六月辛未立晉平王休祐子宣
曜為南平王秋七月壬戌改輔國將軍為輔師將軍九
月甲寅立長沙王纂子延之為始平王冬十月丁卯朔
日有蝕之十一月丁未魏人來聘十二月庚申分荆益
之五郡置三巴校尉
六年春正月乙亥初制間二年一祭南郊間一年一祭
眀堂夏四月癸亥立皇子夑為晉熙王六月癸卯以王
景文為尚書左僕射揚州刺史以袁粲為右僕射己未
改臨賀郡為臨慶郡秋七月丙戍臨慶王智井薨九月
戊寅立總眀觀徵學士以充之置東觀祭酒訪舉各一
人舉士二十人分為儒道文史陰陽五部學言陰陽者
遂無其人冬十月辛卯立皇子贊為武陵王十二月癸
巳以邊難未息制父母隔在異域者悉使婚宦
七年春正月甲戍置散騎奏舉郎二月癸丑征西將軍
荆州刺史巴陵王休若進號征西大將軍及征南大將
軍江州刺史桂陽王休範竝開府儀同三司甲寅南徐
州刺史晉平王休祐薨三月辛酉魏人來聘夏五月戊
午鴆司徒建安王休仁庚午以袁粲為尚書令褚彦回
為右僕射丙戌追免晉平王休祐為庶人秋七月丁巳
罷散騎奏舉郎乙丑江州刺史巴陵王休若賜死八月
戊子以皇子躋繼江夏文獻王義恭庚寅帝疾間戊戌
立皇子凖為安成王是歲魏孝文帝延興元年
泰豫元年春正月甲寅朔上以疾未痊故改元丁巳巨
人跡見西池氷上夏四月己亥上疾大漸加江州刺史
桂陽王休範位司空以劉勔為尚書右僕射蔡興宗為
征西將軍開府儀同三司荆州刺史沈攸之進號安西
將軍袁粲褚彦回劉勔蔡興宗沈攸之入閤被顧命是
日上崩于景福殿時年三十四五月戊寅葬臨沂縣莫
府山高寧陵帝好讀書愛文義在藩時撰江左以來文
章志又續衛瓘所注論語二卷及即大位舊臣才學之
士多䝉引進末年好鬼神多忌諱言語文書有禍敗凶
䘮疑似之言應回避者犯即加戮改騧馬字為馬邊𤓰
以騧字似禍故也嘗以南苑借張永云且給三百年期
盡更請宣陽門謂之白門上以白門不祥諱之尚書右
丞江謐嘗誤犯上變色曰白汝家門路太后停屍漆床
移出東宮上幸宮見之怒免中庶子以之坐死者数十
人内外常慮犯觸人不自保移床脩壁先祭土神使文
士為祝策如大祭饗阮佃夫楊運長王道隆皆擅威權
言為詔敇郡守令長一缺十除内外混然官以賄命王
阮家富於公室中書舍人胡母顥專權奏無不可時人
語曰禾絹閉眼諾胡母大張槖禾絹謂上也及泰始泰
豫之際左右失㫖往往有刳斮斷截禁中懔懔若踐刀
劍夜夢豫章太守劉愔反遣就郡殺之軍旅不息府藏
空虚内外百官並斷祿奉在朝造官者皆市井傭販之
子而又令小黄門於殿内埋錢以為私藏以蜜漬鱁鮧
一食數升噉腊肉嘗至二百臠奢費過度毎所造制必
為正御三十副御次副又各三十須一物輒造九十枚
天下騷然民不堪命宋氏之業自此衰矣
後廢帝諱昱字徳融眀帝長子也大眀七年正月辛丑
生於衛尉府帝母陳氏李道兒妾眀帝納之故人呼帝
為李氏子帝亦自稱李將軍眀帝諸子在孕皆以周易
筮之即以所得卦為小字故帝小字慧震泰始二年立
為皇太子六年出東宮又制太子元正朝賀服衮冕九
章衣眀帝崩庚子太子即皇帝位大赦尚書令袁粲護
軍將軍褚彦回共輔朝政班劍依舊入殿六月乙巳尊
皇后曰皇太后立皇后江氏秋七月戊辰拜帝所生陳
貴妃為皇太妃八月戊午中書監左光祿大夫開府儀
同三司蔡興宗薨冬十一月己亥新除郢州刺史劉彦
節為尚書左僕射
元嶶元年春正月戊寅大赦改元詔自元年以前徒放
者並聽還本土魏人來聘夏六月乙卯壽陽大水秋八
月都下旱庚午陳留王曹銑薨九月丁亥立衡陽王嶷
子伯玉為南平王冬十二月癸亥朔日有蝕之乙巳進
桂陽王休範位太尉癸亥立前建安王世子伯融為始
安縣王
二年夏五月壬午江州刺史桂陽王休範舉兵反庚寅
内外戒嚴巾領軍劉勔右衞將軍蕭道成前鋒南討出
屯新亭征北將軍張永屯白下前南兖州刺史沈懷眀
戌石頭衛將軍袁粲中軍將軍褚彦回入衛殿省壬辰
賊奄至攻新亭壘道成拒擊大破之越騎校尉張茍兒
斬休範賊黨杜黑蠡丁文豪分軍向朱雀航劉勔拒賊
敗績死之右將軍王道隆奔走遇害張永潰于白下沈
懷眀自石頭奔散甲午車騎典籖茅恬開東府納賊賊
入屯中堂羽林監陳顯達擊大破之丙申張茍兒等又
破賊進平東府城梟禽羣賊丁酉大赦解嚴荆州刺史
沈攸之南徐州刺史建平王景素郢州刺史晉熙王夑
湘州刺史張興世並舉義兵赴建鄴六月癸卯晉熙王
夑遣軍剋尋陽江州平壬戌改輔師將軍還為輔國秋
七月庚辰立皇弟友為邵陵王乙酉徐州刺史建平王
景素進號征北將軍開府儀同三司九月丁酉以袁粲
為中書監領司徒加護軍將軍褚彦回為尚書令冬十
一月丙戌帝加元服十二月癸亥立皇弟躋為江夏王
贊為武陵王
三年春三月己巳都下大水夏六月魏人來聘秋七月
庚戌以袁粲為尚書令九月丙辰征西大將軍河南王
吐谷渾拾寅進號車騎征西大將軍
四年夏六月乙亥加蕭道成尚書左僕射秋七月戊子
建平王景素據京城反己丑内外纂嚴遣驍騎將軍任
農夫冠軍將軍黄回北討蕭道成總統衆軍始安王伯
融都鄉侯伯猷並賜死乙未剋京城斬景素同逆皆伏
誅八月丁卯立皇弟翽為南陽王嵩為新興王禧為始
建王九月戊子驍騎將軍高道慶有罪賜死己丑車騎
將軍揚州刺史安成王凖進號驃騎大將軍開府儀同
三司冬十月辛酉以王僧䖍為尚書右僕射
五年夏四月甲戌豫州刺史阮佃夫步兵校尉申伯宗
朱幼謀廢立皆伏誅五月地震六月甲戌誅司徙左長
史沈勃散騎常侍杜幼文游擊將軍孫超之長水校尉
杜叔文七月戊子夜帝遇弑於仁壽殿時年十五己丑
皇太后令貶帝為蒼梧郡王葬丹陽秣陵縣郊壇西初
帝之生夕眀帝夢人乘馬馬無頭及後足有人曰太子
也及在東宮五六歲能緣漆帳竿去地丈餘如此者半
食漸長喜怒乖節左右失㫖者手加撲打徒跣蹲踞及
嗣位内畏太后外憚大臣猶未得肆志自加元服三年
好出入單將左右或十里二十里或入市里遇慢罵則
悦而受焉四年無日不出與左右解僧智張五兒恒夜
出開承明門夕去晨反晨出暮歸從者並執鋌矛行人
男女及犬馬牛驢逢無免者人間擾懼晝日不開門道
無行人嘗著小袴不服衣冠有白棓數十各有名號鉗
鑿錐鋸不離左右為擊腦槌陰剖心之誅日有數十常
見臥屍流血然後為樂左右人見有嚬眉者帝令其正
立以矛刺洞之曜靈殿上養驢數十頭所自乘馬養於
御牀側與右衛翼輦營女子私通每從之遊持数千錢
為酒肉之費出逢婚姻葬送輒與挽車小兒羣聚飲酒
以為歡適阮佃夫腹心人張羊為佃夫委信佃夫敗叛
走復捕得自於承眀門以車轢殺之殺杜延載杜幼文
躬運矛鋋手自臠割察孫超有蒜氣剖腹視之執楯馳
馬自往刺杜叔文於𤣥武北湖孝武帝二十八子眀帝
殺其十六餘皆帝殺之吳興沈勃多寶貨往劫之揮刀
獨前左右未至勃時居䘮在廬帝望見之便投鋋不中
勃知不免手搏帝耳唾罵之曰汝罪踰桀紂屠戮無日
遂見害帝自臠割制露車一乘施䇨乘以出入從數十
人羽儀追之恒不相及又各慮禍亦不敢追但整部伍
别在一處瞻望而已凡諸鄙事過目則能鍜銀裁衣作
帽莫不精絶未嘗吹箎執管便韻天性好殺一日無事
輒慘慘不樂内外憂惶夕不及旦領軍將軍蕭道成與
直閤將軍王敬則謀之七月戊子帝微行出北湖單馬
先走羽儀不及左右張五兒馬墜湖帝怒自馳騎刺馬
屠割之與左右作羌胡伎為樂又於蠻岡賭跳因乘露
車無復鹵簿往青園尼寺新安寺偷狗就曇度道人煑
之飲酒楊玉夫常得意忽然見憎遇輒切齒曰眀日當
殺小子取肝肺是夜七夕令玉夫伺織女度報已因與
内人穿針訖大醉臥於仁壽殿東阿氊幄中帝出入無
禁王敬則先結玉夫陳奉伯楊萬年等合二十五人其
夕玉夫候帝眠熟至乙夜與萬年同入氊幄内取千牛
刀殺之
順皇帝諱凖字仲謨小字知觀眀帝第三子也泰始五
年七月癸丑生七年封安成王帝姿貌端華眉目如畫
見者以為神人廢帝即位加揚州刺史元徽二年加都
督揚南豫二州諸軍事四年進號驃騎大將軍及廢帝
殞蕭道成奉太后令迎王入居朝堂
昇眀元年秋七月壬辰皇帝即位大赦改元徽五年為
昇眀元年甲午蕭道成出鎮東城輔政荆州刺史沈攸
之進號車騎大將軍蕭道成司空錄尚書事以袁粲為
中書監司徒以褚彦回為衛將軍劉彦節為尚書令加
中軍將軍辛丑以王僧䖍為尚書僕射癸卯車駕謁太
廟八月癸亥司徒袁粲鎮石頭戊辰崇拜帝所生陳昭
華為皇太妃庚午以蕭道成為驃騎大將軍開府儀同
三司錄尚書如故九月己酉廬陵王暠薨十二月丁巳
荆州刺史沈攸之舉兵不從執政丁卯蕭道成入守朝
堂侍巾蕭嶷鎮東府戊辰中外纂嚴壬申司徒袁粲據
石頭謀誅道成不果旋見覆滅乙亥以王僧䖍為左僕
射王延之為右僕射吳郡太守劉遐據郡不從執政令
張瓌攻斬之閏月辛亥屯騎校尉王宜興貳於執政見
誅癸巳沈攸之攻郢城前軍長史柳世隆固守己亥中
外戒嚴假蕭道成黄鉞乙巳道成出頓新亭是歲魏太
和元年
二年春正月丁卯沈攸之敗己巳華容縣人斬攸之首
送之辛未雍州刺史張敬兒剋江陵荆州平丙子解嚴
以柳世隆為尚書右僕射蕭道成旋鎮東府二月庚辰
以王僧䖍為尚書令王延之為左僕射癸未蕭道成加
授太尉以褚彦回為中書監司空丙戌撫軍將軍揚州
刺史晉熙王夑進號中軍將軍三月己酉朔日有蝕之
夏四月南兖州刺史黄回貳于執政賜死五月戊午以
倭國王武為安東大將軍六月丁酉以輔國將軍楊文
𢎞為北秦州刺史封武都王秋九月乙巳朔日有蝕之
丙午加太尉蕭道成黄鉞都督中外諸軍事太傅領揚
州牧賜殊禮以揚州刺史晉熙王夑為司徒冬十月壬
寅立皇后謝氏十一月立故武昌太守劉琨息頒為南
豐縣王癸亥誅臨澧侯劉晃甲子改封南陽王翽為隨
郡王十二月丙戌皇后見于太廟
三年春正月辛亥領軍將軍蕭賾加尚書右僕射進號
中軍大將軍開府儀同三司二月丙子南豫州刺史邵
陵王友薨丙申地震建陽門三月癸卯朔日有蝕之甲
辰加蕭道成相國總百揆封十郡為齊公備九錫之禮
庚戌誅臨川王綽夏四月壬申進齊公蕭道成爵為王
壬午安西將軍武陵王贊薨辛卯帝禪位於齊壬辰遜
于東邸是日王敬則以兵陳于殿庭帝猶居内聞之逃
于佛蓋下太后懼自帥閹豎索扶幸板輿黄門或促之
帝怒抽刀投之中項而殞帝既出宮人行哭俱遷備羽
儀乘畫輪車出東掖門封帝為汝陰王居丹徒宮齊兵
衛之建元元年五月己未帝聞外有馳馬者懼亂作監
人殺王而以疾赴齊人徳之賞之以邑六月乙酉葬于
遂寧陵諡曰順帝宋之王侯無少長皆幽死矣
論曰文帝負扆南面實有人君之美經國之義雖𢎞而
隆家之道不足彭城照不窺古本無卓爾之資徒見昆
弟之義深未識君臣之禮異以此家情行之國道主忌
而猶犯恩離而未悟致以陵逼之愆遂成滅親之禍開
端樹隙乖之後人眀帝因猜忍之情據已行之典翦落
洪支飲不待慮既而本根莫庇幼主孤立下無磐石之
託上有累卵之危方復藏璽懷紱魚服忘反危冠短制
四馬孤征以至覆亡理固然矣神器以勢弱傾移靈命
隨樂推回改斯蓋履霜有漸夫豈一夕何止區區汝陰
揖讓而已
　
　
　
　
　
　
　
　南史卷三
　南史卷三考證
眀帝紀字休景○休景宋書作休炳南本作景休彼此
　互異
秋七月丙戌臨慶王智井薨○井監本訛并今從南本
　改正
後廢帝紀令玉夫伺織女度報已因與内人穿針訖○
　内監本誤鄉今從閣本
　
　
　
　
　
　
　
　
　南史卷三考證
欽定四庫全書
　南史卷四
　　唐　　　李　　　延　　　夀　　　撰
　齊本紀上第四
齊太祖髙皇帝諱道成字紹伯小字鬬將姓蕭氏其先
本居東海蘭陵縣中都郷中都里晉元康元年惠帝分
東海郡為蘭陵故復為蘭陵郡人中朝喪亂皇髙祖淮
隂令整字公齊過江居晉陵武進縣之東城里寓居江
左者皆僑置本土加以南名更為南蘭陵人也皇曽祖
儁字子武位即丘令皇祖樂子字閨子位輔國參軍宋
昇明中贈太常皇考承之字嗣伯少有大志才力過人
仕宋為漢中太守梁州之平以功加龍驤將軍後為南
太山太守封晋興縣五等男遷右軍將軍元嘉二十四
年殂梁土思之於峨公山立廟祭祀昇明二年贈散騎
常侍金紫光禄大夫髙帝以宋元嘉四年丁卯嵗生姿
表英異龍䫙鍾聲長七尺五寸鱗文徧體舊宅在武進
縣宅南有一桑樹擢本三丈横生四枝狀似華盖帝年
數嵗好戱其下從兄敬宗曰此樹為汝生也儒生雷次
宗立學於雞籠山帝年十三就受禮及左氏春秋十七
年宋大將軍彭城王義康被黜徙豫章皇考領兵防守
帝捨業南行十九年竟陵蠻動宋文帝遣帝領偏軍討
沔北蠻二十三年雍州刺史蕭思話鎮襄陽啟帝自随
初為左軍中兵參軍二十九年領偏軍征仇池破其武
興蘭臯二壘遂從谷口入闗未至長安八十里梁州刺
史劉秀之遣司馬馬汪助帝攻拔談提城魏救兵至帝
軍力疲少又閒文帝崩乃燒城還南鄭後襲爵晉興縣
五等男為建康令有能名少府蕭恵開雅有知人鑒謂
人曰昔魏武為洛陽北部時人服其英今看蕭建康但
當過之耳宋眀帝即位為右軍將軍時四方叛會稽太
守尋陽王子房及在東諸郡皆起兵明帝加帝輔國將
軍東討至晋陵一日破賊十二壘分軍定諸縣及徐州
刺史薛安都據彭城歸魏遣從子索兒攻淮隂又徵帝
討破之索兒走鍾離帝追至黯黮而還除驍騎將軍封
西陽縣侯遷巴陵王衛軍司馬随鎮會稽江州刺史晉
安王子勛遣臨川内史張淹自鄱陽嶠道入三吳明帝
遣帝討之時朝廷器甲皆充南討帝軍容寡闕乃編椶
皮為馬具装折竹為寄生夜舉火進軍賊望見恐懼未
戰而走還除桂陽王征北司馬南東海太守行南徐州
事及張永等敗於彭城淮南孤弱以帝為假冠軍将軍
持節都督北討前鋒諸軍事鎮淮隂遷南兖州刺史加
督五州督北討如故明帝嫌帝非人臣相而人間流言
帝當為天子明帝愈以為疑遣冠軍將軍吳喜留軍破
釡自持銀壺酒封以賜帝帝戎服出門迎懼鴆不敢飲
將出奔喜告以誠先飲之帝即酌飲之喜還明帝意乃
悦泰始七年徴還都部下勸勿就徴帝曰主上自誅諸
弟為太子幼弱作萬嵗後計何闗佗族惟應速發事緩
當見疑今骨肉相害自非靈長之運禍難將興方與卿
等戮力耳至拜散騎常侍太子左衛率明帝崩遺詔為
右衛將軍領衛尉加兵五百人與尚書令袁粲護軍褚
彦回領軍劉勔共掌機事尋解衛尉加侍中領石頭戍
軍事元徽二年五月江州刺史桂陽王休範舉兵於尋
陽朝廷惶駭帝與褚彦囘等集中書省計議莫有言者
帝曰昔上流謀逆皆因淹緩以敗休範必逺懲前失輕
兵急下乗我無備請頓新亭以當其鋒因索筆下議餘
並注同中書舎人孫千齡與休範有密契獨曰宜依舊
遣軍據梁山帝正色曰賊今已近梁山豈可得至新亭
既是兵衝所欲以死報國耳乃單車白服出新亭加帝
使持節都督征討諸軍事平南將軍加鼓吹一部築新
亭城壘未畢賊前軍已至帝方觧衣髙卧以安衆心乃
索白虎幡登西垣使寧朔將軍髙道慶羽林監陳顯逹
貟外郎王敬則浮舸與賊水戰大破之未時張敬兒斬
休範首䑓軍及賊衆俱不知其别率杜黑蠡急攻東壘
帝挺身上馬帥數百人出戰與黑蠡拒戰自晡達明旦
矢石不息其夜大雨鼓呌不復相聞將士積日不得寢
食軍中馬夜驚城内亂走帝執燭正坐厲聲呵止之如
是者數四賊帥丁文豪設伏破臺軍於皂荚橋直至朱
雀航王道隆劉勔並戰沒初勔髙尚其意託造園宅名
為東山頗忽時務帝謂曰將軍以顧命之重此是艱難
之日而深尚從容廢省羽翼一朝事至悔可追乎勔不
納竟敗及賊進至杜姥宅車騎典籖茅恬開東府納賊
冠軍將軍沈懐明於石頭奔散張永潰於白下宮内傳
新亭亦陷太后執蒼梧王手泣曰天下事敗矣帝遣軍
主陳顯逹任農夫張敬兒周盤龍等從石頭濟淮間道
自承明門入衛宮闕時休範典籖許公與詐稱休範在
新亭士庶惶惑詣壘期赴休範投名者千數及至乃是
帝随得輙燒之登城北謂曰劉休範父子先昨皆已死
戮屍在南岡下身是蕭平南諸軍善見觀汝等名皆已
焚除勿懼也䑓分遣衆軍擊平賊帝振旅凱入百姓緣
道聚觀曰全國家者此公也帝與袁粲褚彦回劉彦莭
引咎解職不許遷散騎常侍中領軍都督南兖州刺史
鎮軍將軍進爵為公與袁粲褚彦回劉彦節等更日入
直决事號為四貴休範平後蒼梧王漸行凶暴屢欲害
帝常率數十人直入鎮軍府時暑熱帝晝卧裸袒蒼梧
立帝於室内畫腹為射的自引滿將射之帝神色不變
斂板曰老臣無罪蒼梧左右王天恩諌曰領軍腹大是
佳射堋而一箭便死後無復射不如以雹箭射之乃取
雹箭一發即中帝臍蒼梧投弓於地大笑曰此手何如
時建平王景素為朝野歸心?為自全計布誠於帝帝
拒而不納景素尋舉兵帝出屯𤣥武湖事平乃還帝威
名既重蒼梧深相猜忌刻木為帝形畫腹為射堋自射
之又命左右射中者加賞皆莫能中時帝在領軍府蒼
梧自來燒之冀帝出因作難帝堅卧不動蒼梧益懐忿
患所見之物呼之為帝加以手自磨鋌曰明日當以刄
蕭道成陳太妃罵之曰蕭道成有大功於國今害之誰
為汝盡力故止髙帝謀與袁褚廢立皆不見從五年七
月戊子楊玉夫等與直閤將軍王敬則通謀弑蒼梧齎
首使左右陳奉伯藏衣袖中依常行法稱敕開承明門
出囊貯之以與敬則敬則馳至領軍府叩門大聲言報
帝門猶不開敬則自門窐中以首見帝帝猶不信乃於
墻上投進其首帝索水洗視敬則乃踰垣入帝跣出敬
則呌曰事平矣帝乃戎服乗常所騎赤馬夜入殿中殿
中驚怖及知蒼梧死咸稱萬嵗至帝踐阼號此馬為龍
驤赤明旦召袁粲褚彦回劉彦莭入會西鍾槐樹下計
議帝以事讓彦節彦節未答帝鬚髯盡張眼光如電次
讓袁粲又不受敬則乃拔刀在牀側躍麾衆曰天下之
事皆應闗蕭公敢有開一言者血染敬則刀仍呼虎賁
劒㦸羽儀手自取白紗帽加帝首令帝即位曰今日誰
敢復動事須及熱帝正色呵之曰卿都不自解粲𣣔有
言敬則又叱之乃止帝乃下議備法駕詣東城迎立順
帝於是長刀遮粲彦節等失色而去甲午帝移鎮東府
與袁粲褚彦回劉彦莭各甲仗五十人入殿丙申加侍
中司空録尚書事驃騎大將軍封竟陵郡公給油幢車
班劒三十人帝固辭上台即授以驃騎大將軍開府儀
同三司十二月荆州刺史沈攸之反稱太后詔已下都
乙卯帝入居朝堂命諸將西討平西將軍黄回為都督
前驅先是太后兄子前湘州刺史王藴遭母喪罷任還
至巴陵停舟與攸之密謀乃下達郢州武帝時為郢州
長史藴伺武帝出弔因作亂據郢城武帝知之不出蘊
還至東府前又期見髙帝帝又不出弔再計不行外謀
愈固司徒袁粲尚書令劉彦莭見帝威權稍盛慮不自
安與藴及黄回等相結舉事殿内宿衛主帥無不協同
及攸之反問初至帝往石頭詣粲謀粲稱疾不相見剋
壬申夜起兵據石頭其夜丹陽丞王遜告變彦莭從弟
領軍韞及直閤將軍卜伯興等嚴兵為内應帝命王敬
則於宮内誅之遣諸將攻石頭王藴將數百精手帶甲
赴粲城門已閉官軍又至乃散衆軍攻石頭斬粲彦莭
走頟擔湖藴逃鬭場並禽斬之粲典籤莫嗣祖同粲謀
藴嬖人張承伯藏匿藴髙帝亦並赦而用之時黄回頓
新亭聞石頭已下因稱救援髙帝知而不言撫之愈厚
遣囘西上流涕告别二年正月沈攸之平二月宋帝進
髙帝太尉都督十六州諸軍事髙帝表送黄鉞三月己
酉増班劒四十人甲仗百人入殿丙子加羽葆鼔吹大
明泰始以来相承奢侈百姓成俗及髙帝輔政奏罷御
府省二尚方諸飾玩至是又上表禁人間華偽雜物凡
十七條其中宮及諸王服用雖依舊例亦請詳制九月
丙午加帝假黄鉞都督中外諸軍事太傅領揚州牧劒
履上殿入朝不趨贊拜不名置左右長史司馬從事中
郎掾屬各四人固辭詔遣敦勸乃受黄鉞辭殊禮甲寅
給三望車三年正月乙丑髙帝表蠲百姓逋責丙辰加
前部羽葆鼓吹丁巳命太傅府依舊辟召丁卯給髙帝
甲仗五百人出入殿省甲午重申前命劒履上殿入朝
不趨奏拜不名三月甲辰宋帝詔進帝位相國總百揆
封十郡為齊公備九錫禮加逺㳺冠位在諸侯王上加
相國緑綟綬甲寅使以備物典禮進策曰朕以不造夙
罹閔凶嗣君失徳書契未紀威侮五行䖍劉九縣神猒
靈繹海水羣飛綴旒之殆未足為譬豈直小宛興刺黍
離作歌而已哉天賛皇宋實啟明宰爰登寡昧纂承大
業髙勲至徳振古絶倫雖保衡翼殷博陸匡漢方斯蔑
如也今将授公典禮其敬聼朕命乃者袁劉搆禍實繁
有徒子房不臣稱兵協亂顧瞻宫掖將成茂草言念邦
國翦為仇讐當此之時人無固志公投𬒮徇難超然奮
發登寅車而戒路執金板而先驅麾鉞一臨凶黨氷泮
此則霸業之基勤王之始也安都背叛竊據徐方敢率
犬羊陵虐淮浦索兒愚悖同惡相濟天祚無象背順歸
逆北鄙黔黎奄墜塗炭公受命宗祊精貫朝日擁節和
門氣踰霄漢破釡之㨗斬馘蔽野石梁之戰禽其渠帥
保境全人江陽即序此又公之功也張淹迷昧弗顧本
朝爰自南區志圖東夏?軍間入竊覬不虞于時江服
未夷皇塗荐沮公忠誠慷慨在險彌亮以寡制衆所向
風偃朝廷無東顧之憂閩越有来蘇之慶此又公之功
也匈奴野心侵掠疆場醜羯侜張勢振彭泗公奉辭伐
罪戒旦晨征兵車始交氛祲時蕩弔死扶傷𢎞宣皇澤
俾我淮肥復霑盛化此又公之功也自兹厥後獫狁孔
熾封豕長蛇重窺上國而世故相仍師出已老角城髙
壘指日淪陷公眷言王事發憤忘食躬擐甲胄視險若
夷分疆畫界開創青兖此又公之功也桂陽負衆輕問
九鼎裂冠毁冕拔本塞源烈火焚于王城飛矢集乎君
屋羣后憂惶元戎無主公按劒凝神則竒謨冠世把旄
指麾則懦夫成勇信宿之間宣揚底定此又公之功也
皇室多難釁起戚藩建平失圖興兵内侮公指授六師
義形于色役未踰旬朱方寧晏此又公之功也蒼梧肆
虐諸夏糜沸淫刑以逞誰則無辜黔首相悲朝不謀夕
髙祖之業已淪文明之軌誰嗣公逺稽殷漢之義近遵
魏晉之典猥以𦕈身入奉宗祐七廟清謐九區反政此
又公之功也袁劉攜貳成此亂階醜圖潛搆危機竊發
據有石頭志犯應路公神謀内運霜鋒外舉祅沴載澄
國塗恱穆此又公之功也沈攸苞禍嵗月滋彰蠭目豺
聲阻兵安忍乃眷西顧緬同異域而經綸惟始九伐未
申長惡不悛遂逞凶逆公把鉞出闗凝威江甸正情與
皦日同亮明略與秋雲競爽至義所感人百其心積年
逋誅一朝顯戮沮浦安流章䑓順軌此又公之功也公
有濟天下之勲重之以明哲道庇生靈志匡宇宙戮力
肆心劬勞王室險阻艱難備嘗之矣若乃締搆宗稷之
勤造物資始之澤雲布霧散光被六幽弼予一人永清
四海是以秬草騰芳於郊園景星垂暉於清漢遐方欵
闗而慕義荒服重譯而来庭汪哉邈乎無得而名也朕
聞疇庸表徳前王盛典崇樹侯伯有國攸同所以文命
成功𤣥圭顯錫姬旦宣哲曲阜啟藩或改玉以𢎞風或
胙土以宣化禮絶常班寵冠羣辟爰逮桓文車服異數
惟公勲業超於先烈而褒賞闕於舊章古今之道何其
爽歟静言欽歎良有缺然今進授相國以青州之齊郡
徐州之梁郡南徐州之蘭陵魯郡琅邪東海晉陵義興
揚州之吳郡會稽凡十郡封公為齊公錫兹𤣥土苴以
白茅定爾邦家用建冢社斯實尚父故藩世作盟主紀
綱侯甸率由舊則往者周召建國師保兼任毛畢執珪
入作卿士内外之寵同規在昔今命使持節兼太尉侍
中中書監司空衛將軍雩都縣開國侯彦回授公相國
印綬齊公璽紱持節兼司空守尚書令僧䖍授齊公茅
土金虎符第一至第五左竹使符第一至第十左相國
位總百辟秩踰三事職以禮移號随事革其以相國總
百揆去録尚書之稱送所假節侍中貂蟬中外都督太
傅太尉印綬竟陵公印策其驃騎大將軍揚州牧南徐
州刺史如故又加公九錫其敬聼後命以公執禮𢎞律
儀刑區宇遐邇一體人無異業是用錫公大輅戎輅各
一𤣥牡二駟公崇修南畝所寳惟榖王府充實百姓繁
衍是用錫公衮冕之服赤舄副焉公居身以謙導物以
義鎔鈞庶品罔不和悦是用錫公軒縣之樂八佾之儛
公翼贊王猷聲教逺洽蠻夷竭歡回首内附是用錫公
朱戶以居公明鑒人倫澄辯涇渭官方與能英乂克舉
是用錫公納陛以登公保佑皇朝厲身化下杜漸防萌
含生寅式是用錫公虎賁之士三百人公禦宄以刑禦
姦以徳君親無将將而必誅是用錫公鈇鉞各一公鳯
舉四維龍騰八表威靈所振異類同乂是用錫公彤弓
一彤矢百盧弓十盧矢千公明發載懐肅恭禋祀孝敬
之重義感靈祗是用錫公秬鬯一卣圭瓚副焉齊國置
丞相以下敬遵舊式往欽哉其祗服朕命經緯乾坤宏
亮洪業茂昭爾大徳闡揚我髙祖之休命髙帝三讓公
卿敦勸固請乃受之丁巳下令赦國内殊死以下宋帝
詔齊公十郡之外随宜除用以齊國初建給錢五百萬
布五千疋絹五千疋以太尉左長史王儉為尚書右僕
射領吏部四月癸酉宋帝又詔進齊公為王以徐州之
南梁陳頴川陳留南兖州之盱眙山陽秦廣陵海陵南
沛増王封為二十郡使司空褚彦回奉䇿授璽紱改立
王社餘如故丙戌命齊王冕十有二旒建天子旌旗出
警入蹕乗金根車駕六馬備五時副車置旄頭雲䍐樂
儛八佾設鍾簴宮懸王世子為太子王女王孫爵命一
如舊儀辛卯宋帝以歴數在齊乃下詔禪位是日遜于
東邸壬辰遣使奉䇿曰咨爾齊王伊太古初陳萬化紛
綸開曜靈以鑒品物立元后以馭黎元若夫容成大庭
之世伏羲五龍之辰靡得而詳焉自軒黄以降墳索所
紀畧可言者莫崇乎堯舜披金繩而握天鏡開玉匣而
總地維徳之休明宸居靈極期運有終歸禪與能所以
大唐遜位䜎然興歌有虞揖讓卿雲發采遺風餘烈光
被無垠漢魏因循不敢失墜爰逮自晉亦遵前典昔我
祖宗英叡旁格幽明末葉不造仍世多故惟王聖哲欽
明榮鏡區宇仁育羣生義征不憓聲化逺洎荒服無虞
殊類同規華戎一族是以五色来儀於軒庭九穗含芳
於郊牧象緯昭徹布新之符已顯圖讖彪煥受終之義
既彰靈祗乃眷兆庶引領朕聞至道深㣲惟人是𢎞天
命無常惟徳是與所以仰鑒𤣥情俯察羣議敬禪神器
授帝位于爾躬四海困窮天禄永終於戱王其允執厥
中儀刑前式以副率土之欣望命司裘而謁蒼昊奏雲
門而升圓丘時膺大禮永保洪業豈不盛歟并命璽書
遣兼太保司空褚彦回兼太尉守尚書令王僧䖍奉皇
帝璽綬受終之禮一依唐虞故事髙帝固讓宋朝王公
以下陳留王粲等詣門陳請帝猶未許齊世子卿士以
下固請兼太史令將作匠文建陳天符瑞因言漢自建
武至建安二十五年一百九十六年而禪魏魏自黄初
至咸熈二年四十六年而禪晉晉自泰始至元熈二年
一百五十六年而禪宋宋自永初元年至昇明三年凡
六十年咸以六終六受六亢位也驗往揆今若斯昭著
敢以職任備陳管穴伏願順天時膺符瑞二朝百辟又
固請尚書右僕射王儉奏被宋詔遜位臣等參議宜剋
日受禪髙帝乃許焉
建元元年夏四月甲午皇帝即位於南郊柴燎告天曰
皇帝臣道成敢用𤣥牡昭告于皇皇后帝夫肇自生靈
樹以司牧所以闡極立則開元創物肆兹大道天下惟
公命不于常昔在虞夏受終上代粤自漢魏揖讓中葉
咸煥諸方䇿載在典謨水徳既㣲仍世多故實賴道成
匡救之功以𢎞濟乎厥難大造顛墜再搆區宇誕惟天
人罔弗和會廼仰協歸運景屬與能用集大命于兹辭
徳匪嗣至于累仍而羣公卿士庶尹御事爰及黎獻暨
乎百蠻僉曰皇天眷命不可以固違人臣無統不可以
曠主畏天之威敢不祗順鴻歴敬簡元辰䖍奉皇符升
壇受禪告類上帝以荅人衷式敷萬國惟明靈是饗禮
畢備大駕幸建康宮臨太極前殿大赦改元賜人爵二
級文武位二等鰥寡孤獨不能自存者穀人五斛逋租
宿責勿收犯郷論清議贓汙淫盗者一皆蕩滌洗除先
注與之更始長徒敕繋者特加原遣亡官失爵禁錮奪
勞一依舊典封宋帝為汝隂王築宮於丹陽故縣行宋
正朔車旗服色一如晉宋故事上書不為表荅表不稱
詔宋諸王皆降為公郡公主為縣君縣公主為郷君詔
降宋南康郡公為縣公華容公為侯萍郷侯為伯減戶
有差以奉劉穆之王𢎞何無忌之祀追尊皇考曰宣皇
帝皇妣曰孝皇后陵曰永安妃曰昭皇后陵曰泰安詔
劫賊餘口沒在臺府者悉原赦諸負釁流徙者皆聼還
本土戊戌以荆州刺史嶷為尚書令驃騎大將軍開府
儀同三司斷四方上慶禮己亥詔二宮諸王悉不得營
立屯邸封略山湖乃停太宮池塞稅庚子詔宋帝后藩
王諸陵量置守衛五月丙午以河南王吐谷渾拾寅為
驃騎大將軍詔宋氏第秩量所廢置有司奏留襄陽郡
公張敬兒等六十二人除廣興郡公沈曇亮等一百二
十二人改元嘉歴為建元歴祖以正月卯臘以十二月
未丁未詔曰設募取將縣賞購士盖出權宜自今可斷
衆募乙邜河南國遣使朝貢丙辰詔遣兼散騎常侍十
二人廵行四方己未汝隂王殂齊志也追謚為宋順帝
辛酉誅隂安公劉夑等六月乙亥詔宋末以來枯骸毁
櫬宣下埋藏庚辰備法駕奉七廟主于太廟甲申立齊
太子賾為皇太子斷諸州郡禮慶降死罪以下刑并申
前赦恩百日立皇子嶷為豫章王映為臨川王晃為長
沙王曄為武陵王暠為安成王鏘為鄱陽王鑠為桂陽
王鑑為廣興王皇孫長懋為南郡王乙酉塟宋順帝于
遂寧陵秋七月丁未曲赦交州部内丁巳詔南蘭陵桑
梓本郷長蠲租布武進王業所基給復十年八月癸巳
省陳留國丁巳立皇子鈞為衡陽王九月辛丑詔以二
吳義興三郡遭水減今年田租乙巳復置南蠻校尉官
丙午加司空褚彦回尚書令冬十月丙子立彭城劉𦙍
為汝隂王奉宋後己邜享太廟辛巳汝隂王太妃王氏
薨追贈宋恭皇后己丑荆州天井湖出綿人用與常綿
不異
二年春正月戊戌朔大赦以司空褚彦回為司徒以尚
書右僕射王儉為左僕射辛丑祀南郊二月丁卯魏軍
攻夀陽豫州刺史垣崇祖破走之癸巳遣大使廵慰淮
肥徐豫邊人尤貧遘難者三月百濟國遣使朝貢以其
王牟都為鎮東大將軍夏四月丙寅進髙麗王樂浪公
髙璉號驃騎大將軍五月立六門都牆秋九月甲午朔
日有蝕之丙子蠕蠕國遣使朝貢冬十二月戊戌以司
空褚彦回為司徒壬子以驃騎豫章王嶷為司空
三年春正月壬戌朔詔王公卿士薦讜言丙子立皇子
鋒為江夏王二月癸丑罷南蠻校尉官夏四月辛亥始
制東宮臣僚用下官禮敬聞喜公子良等六月壬子大
赦秋七月己未朔日有蝕之九月辛未蠕蠕國王遣使
欲俱攻魏獻師子皮袴褶烏程令吳郡顧昌𤣥坐父法
秀宋泰始中北征死亡屍骸不反而昌𤣥宴樂嬉游與
常人無異有司請加以清議丙戌置會稽山隂縣獄丞
冬十月戊子以河南王世子吐谷渾度陽侯為西秦河
二州刺史河南王十二月丁亥髙麗國遣使朝貢命散
騎常侍虞炎等十二人廵行諸州郡觀省風俗
四年春二月乙未上不豫庚戌詔原都下囚繋有差免
元年以前逋責三月庚申詔司徒褚彦回左僕射王儉
受顧託壬戌皇帝崩于臨光殿年五十六羣臣上謚曰
髙皇帝廟號太祖梓宮於東府前渚升龍舟四月丙午
塟于武進泰安陵於龍舟卒哭内外反吉上少有大量
喜怒不形於色深沈静黙常有四海之心博學善屬文
工草隸書奕棊第二品雖經綸夷險不廢素業及即位
後身不御精細之物主衣中有玉介導以長侈奢之源
命打破之凡異物皆令随例毁棄後宮器物欄檻以銅
為飾者皆改用鐵内殿施黄紗帳宮人著紫皮履華盖
除金華𤓰用鐵回釘每曰使我臨天下十年當使黄金
與土同價欲以身率下移風易俗性寛常與直閤將軍
周覆給事中褚思荘共棊累局不倦覆乃抑上手不許
易行其𢎞厚如此所著文詔中書侍郎江淹撰次之又
詔東觀學士撰史林三十篇魏文帝皇覽之流也始帝
年十七時嘗夢乗青龍上天西行逐日帝舊塋在武進
彭山岡阜相屬數百里不絶其上常有五色雲又有龍
出焉上時已貴矣宋明帝甚惡之遣善占墓者髙靈文
往墓所占相靈文先給事太祖還詭荅曰不過出方伯
耳密白太祖曰貴不可言明帝意猶不已遣人踐藉以
左道厭之上後於所樹華表柱忽龍鳴震響山谷明帝
寝疾為身後之慮多翦功臣上亦見疑毎云蕭道成有
不臣相時鎮淮隂每懐憂懼忽見神人謂上曰無所憂
子孫當昌盛泰始三年宋明帝遣前淮南太守孫奉伯
往淮隂監元會奉伯舊與帝款是行也帝與奉伯同室
臥奉伯夢上乗龍上天於下捉龍脚不得及覺敘夢因
謂曰兖州當大庇生靈而弟不得與也奉伯竟卒於宋
世又參軍崔靈建夢天謂己蕭道成是我第十九子我
去年已使授其天子位考自三皇五帝以降受命之次
至帝為十九也及為領軍望氣者陳安寳見上身上恒
有紫黄氣安寳謂王洪範曰此人貴不可言所居武進
縣有一道相傳云天子路或謂秦皇所游或云孫氏舊
迹時訛言東城天子出其後建安王休仁鎮東府宋明
帝懼殺休仁而常閉東府不居明帝又屢幸改代作伐
以厭王氣又使子安成王代之及蒼梧王敗安成王代
立時咸言為驗術數者推之上舊居武進東城村東城
之言其在此也昇明二年冬延陵縣季子廟沸井之北
忽聞金石聲疑其異鑿深三尺得沸井奔湧若浪其地
又響即復鑿之復得一井湧沸亦然井中得一木簡長
一尺廣二分上有隠起字曰廬山道人張陵再拜詣闕
起居簡文堅白字色乃黄瑞應圖云浪井不鑿自成王
者清静則仙人主之會稽剡縣有山名刻石父老相傳
云山雖名刻石而不知文字所在昇明末縣人兒襲祖
行獵忽見石上有文字凡三處苔生其上字不可識乃
去苔視之其大石文曰此齊者黄石公之化氣也立石
文曰黄天星姓蕭字道成得賢師天下太平小石文曰
剡石者誰會稽南山李斯刻秦望之風也孝經鉤命决
曰誰者起視名將將帝小字也河洛讖曰歴年七十水
滅緖風雲俱起龍鱗舉又曰肅肅草成道徳盡備案宋
水徳也義熈元年宋武帝王業之始至齊受命七十年
又讖曰蕭為二士天下樂案二士主字也郭文舉金䧺
記曰當復有作肅入草易曰聖人作萬物覩當復有作
言聖人作也王子年歌曰欲知其姓草肅肅榖中最細
低頭熟鱗身甲體永興福穀中精細者稻也即道也熟
猶成也又歌曰金刀利刃齊刈之金刀劉字刈猶翦也
孔子河洛讖曰堨河梁塞龍泉消除水災泄山川水即
宋也宋氏為災害故曰水災梁亦水也堨河梁則行路
成矣路猶道也消除水災除宋水氏之災害也河圖讖
又曰上參南斗第一星下立草屋為紫庭神龍之岡梧
桐生鳳鳥戢翼朔旦鳴南斗吳分野草屋者居上蕭字
象也先是益州有山古老相傳曰齊后山昇明三年四
月二十三日有沙門𤣥暢者於此山立精舎其日上登
尊位其月二十四日滎陽郡人尹千於嵩山東南隅見
天雨石墜地石開有玉璽在其中璽方三寸文曰戊丁
之人與道俱肅然入草應天符掃平河洛清魏都又曰
皇帝運興千奉璽詣雍州刺史蕭赤斧赤斧以獻案宋
武帝於嵩髙山得玉璧三十二枚神人云此是宋卜世
之數三十二者二三十也宋自受命至禪齊凡六十年
然則帝之符應也若是今備之云
世祖武皇帝諱賾字宣逺髙帝長子也以宋元嘉二十
七年六月己未生於建康縣之青溪宮将産之夕孝皇
后昭皇后並夢龍據屋故小字上為龍兒年十三夣人
以筆畵身左右為兩翅又著孔雀羽衣裳空中飛舉體
生毛髮長至足有人指上所踐地曰周文王之田又於
所住堂内得璽一枚文曰皇帝行璽又得異錢文為北
斗星雙刀雙貝及有人形帶劒焉仕宋為贛令江州刺
史晉安王子勛反上不從命南康相沈肅之縶上郡獄
族人蕭欣祖門客桓康等破郡迎出上上遂率部曲百
餘人起義避難揭陽山有白雀来集聞山中有清聲傳
漏響又於山累石為佛圖其側忽生一樹狀若華盖青
翠扶踈有殊羣木上将討戴凱之大饗士卒是日大熱
上各令折荆枝自蔽言未終而有雲垂䕃正當會所會
罷乃散及為廣興相嶺南積旱遭水阻涸商旅不通上
部伍既至無雨而川流暴起遂得利渉元徽四年累遷
晉熈王鎮西長史江夏内史行郢州事順帝立徴晋熙
王夑為撫軍揚州刺史以上為左衛将軍輔夑俱下沈
攸之事起未得朝廷處分上以中流可以待敵即據盆
口城為戰守備髙帝聞之曰此真我子也於盆城掘塹
得一大錢文曰太平百嵗于時城内乏水欲引水入城
始鑿城内遇伏泉湧出如此者九處用之不竭上表求
西討不許乃遣偏軍援郢平西將軍黄回等皆受上節
度昇明二年事平遷江州刺史封聞喜縣侯其年徴侍
中領軍将軍尋加督京畿諸軍事三年又加尚書僕射
中軍大將軍開府儀同三司進爵為公給班劒二十人
齊國建為齊公世子改加侍中南豫州刺史給油絡車
羽葆鼓吹増班劒為三十人以石頭為世子宫官置二
率以下坊省服章一如東宮進為王太子髙帝即位為
皇太子建元四年三月壬戌髙帝崩是日皇太子即皇
帝位大赦征鎮州郡令長軍屯營部各行喪三日不得
擅離任都邑城守防備幢隊一不得還乙丑稱先帝遺
詔以司徒褚彦回録尚書事尚書左僕射王儉為尚書
令車騎將軍張敬兒開府儀同三司詔曰喪禮雖有定
制先㫖每存簡約内官可三日一還臨外官間日一還
臨後有大喪皆如之丁卯以前將軍王奐為尚書左僕
射庚午以司空豫章王嶷為太尉癸酉詔免逋城錢自
今以後申明舊制初晉宋舊制受官二十日輙送修城
錢一千宋泰始初軍役大起受官者萬計兵戎機急事
有未遑自是令僕以下並不輸送二十年中大限不可
勝計文符督切擾亂在所至是除蕩百姓悦焉夏四月
辛邜追尊穆妃為皇后五月庚申以髙皇帝配南郊髙
昭皇后配北郊六月甲申朔立河南王長懋為皇太子
詔申壬戌赦恩百日丙申立皇太子妃王氏進封聞喜
公子良為竟陵王臨汝公子卿為廬陵王應城公子敬
為安陸王江陵公子懋為晉安王枝江公子隆為随王
皇子子真為建安王皇孫昭業為河南郡王戊戌以水
潦為患星緯乖序剋日訊都下囚諸逺獄委刺史以時
察判建康秣陵二縣貧人加振賜必令周悉吳興義興
遭水縣蠲降租調以司徒褚彦回為司空秋八月癸卯
司空禇彦回薨九月丁巳以國哀故罷國子學辛未以
征南将軍王僧䖍為左光禄大夫開府儀同三司冬十
月乙未以中書令王延之為尚書左僕射十二月己丑
詔曰緣淮戍将乆處邊勞三元行始宜霑恩慶可遣中
書舎人宣㫖臨會後每嵗如之
永明元年春正月辛亥祀南郊大赦改元壬子詔内外
羣僚各進讜言王公卿士各舉所知又詔守宰禄奉盖
有恒準往以邊虜告警故沿時損益今區宇寧晏宜加
優奨郡縣丞尉可還舊秩壬戌立皇弟銳為南平王鏗
為宜都王皇子子明為武昌王子罕為南海王望氣者
云新林婁湖東府西有氣甲子築青溪舊宮作新婁湖
苑以厭之二月庚寅以征虜将軍楊炅為沙州刺史封
隂平王三月丙辰詔以星緯失序隂陽愆度申辛亥赦
恩五十日以期訖為始戊寅詔四方見囚罪無輕重及
劫賊餘口長徒敕繋悉皆原赦夏五月丁酉車騎将軍
張敬兒有罪伏誅秋八月壬申魏人來聘冬十月丙寅
使驍騎將軍劉纉聘于魏十一月己邜雷十二月乙巳
朔日有蝕之
二年春正月乙亥以護軍将軍栁世隆為尚書右僕射
以南兖州刺史竟陵王子良為護軍將軍兼司徒壬寅
以新除尚書右僕射栁世隆為左僕射以丹陽尹李安
人為右僕射秋七月甲申立皇子子倫為巴陵王八月
丙午幸舊宮申都下獄及三署見徒量所降宥戊申幸
𤣥武湖講武壬子扶南國遣使朝貢并獻頌章云甲子
詔都下二縣墳墓毁發随宜掩埋遺骸未櫬者並加斂
瘞疾困不能存者詳加霑賚冬十二月庚申魏人来聘
三年春正月辛卯祀南郊赦三百里内罪應入重者降
一等餘依赦制三月甲寅使輔國将軍劉纘聘于魏夏
五月省總明觀秋七月甲戌左光禄大夫開府儀同三
司王僧䖍薨辛卯於益州置平蠻校尉官八月乙未幸
中堂聴訟乙巳以行宕昌王梁彌頡為河涼二州刺史
封隴西公宕昌王冬十一月丙辰魏人来聘十二月以
江州刺史王奐為尚書右僕射改封武昌王子明為西
陽王
四年春閏正月癸巳立皇子子貞為邵陵王丁未以武
都王楊集始為北秦州刺史辛亥耕藉田詔宥殊死以
下甲寅幸閲武堂勞酒小㑹賜王公以下在位者帛有
差戊午幸宣武堂講武二月丙寅大風吳興偏甚樹葉
皆赤己未立皇弟銶為晉熈王鉉為河東王壬午使通
直郎裴昭明聘于魏
五年春正月戊子以太尉豫章王嶷為大司馬車騎將
軍竟陵王子良為司徒驃騎將軍臨川王映衛将軍王
儉中軍將軍王敬則並以本號開府儀同三司以尚書
右僕射王奐為尚書左僕射辛卯賜孤寡老疾各有差
夏四月庚午殷祀太廟降諸囚徒先是立商颷舘於孫
陵岡世呼為九日臺秋九月辛邜車駕幸焉冬十月初
起新林苑
六年春三月甲申詔皇太子於東宫𤣥圃園宣猷堂臨
訊及三署徒隸己亥封皇子子響為巴東王夏五月庚
辰左衛殿中將軍邯鄆超表陳射雉書奏賜死又潁川
荀丕亦以諌諍託他事及誅六月辛未詔省州郡縣送
故輸錢者秋七月齊興太守劉元寳於郡城壍得錢三
十七萬皆輪厚徑一寸半以獻上以為瑞班賜公卿九
月壬寅於琅邪城講武習水歩軍冬十月庚申立冬初
臨太極殿讀時令十一月丙戌土霧竟天如煙入人眼
鼻二日乃止
七年春正月丙午以鎮南將軍栁世隆為尚書左僕射
以豫州刺史西昌侯鸞為右僕射辛亥祀南郊大赦申
明不舉子之科若有産子者復其父壬戌驃騎將軍開
府儀同三司臨川王映薨戊辰詔以諸大夫年秩隆重
増俸給見役三月甲寅立皇子子岳為臨賀王子峻為
廣漢王子琳為宣成王子珉為義安王夏五月乙巳尚
書令衛將軍開府儀同三司王儉薨甲子以新除尚書
左僕射栁世隆為尚書令秋九月壬寅魏人来聘冬十
一月戊申詔平南參軍顔幼明聘于魏
八年春正月庚子以領軍王奐為尚書左僕射丁巳以
行百濟王泰為鎮東大將軍百濟王二月辛卯零陵王
司馬藥師薨夏四月戊辰朔詔公卿以下各舉所知六
月己巳魏人来聘庚午長沙王晃薨丙申大雷雨有黄
光竟天照地狀如金乙酉都下大風發屋秋七月癸卯
詔以隂陽舛和緯象愆度儲𦙍嬰患淹歴旬晷可大赦
八月壬辰荆州刺史巴東王子響反遣丹陽尹蕭順之
討之子響伏誅乙酉以河南王世子休留代為西秦河
二州刺史封河南王冬十一月戊寅詔量増尚書丞郎
賜禄己卯改封宣城王子琳為南康王立皇子子建為
湘東王
九年春正月甲午省平蠻府辛丑祀南郊降都下見囚
戊午詔射聲校尉裴昭明聘于魏三月癸巳明堂災夏
五月丙申林邑國獻金簟丁未魏人来聘安成王暠薨
己未樂游正陽堂災秋八月己亥使司徒參軍蕭琛聘
于魏吳興義興大水乙卯蠲二郡租九月戊辰幸琅邪
城講武觀者傾都普頒酒肉冬十月甲寅魏人来聘
十年春正月戊午以司徒竟陵王子良領尚書令以尚
書右僕射西昌侯鸞為左僕射詔増内外有務衆官祿
奉丙戌詔故太宰禇彦回故太尉王儉故司空桺世隆
驃騎大將軍王敬則鎮軍大將軍陳顯逹故鎮軍将軍
李安人配饗太祖廟庭二月乙巳使司徒參軍蕭琛聘
于魏
十一年春正月戊午以驃騎大將軍豫州刺史王敬則
為司空乙亥皇太子長懋薨二月雍州刺史王奐有罪
伏誅三月丙寅以金紫光禄大夫王晏為尚書右僕射
夏四月癸未魏人来聘甲午立皇孫昭業為皇太孫賜
天下為父後者爵一級五月戊辰以旱故都下二縣朱
方姑熟權斷酒秋七月丁巳曲赦南兖兖豫司徐五州
南豫州之歴陽譙臨江廬江四郡三調衆逋宿責並同
原除其緣淮及青冀新附僑人復除巳訖更申五年先
是魏地謡言赤火南流喪南國是嵗有沙門從北齎此
火而至色赤於常火而㣲云以療疾貴賤争取之多得
其驗二十餘日都下大盛咸云聖火詔禁之不止火炙
至七炷而疾愈吳興丘國賔密以還鄉邑人楊道慶虚
疾二十年依法炙即差是月上不豫徙御延昌殿始登
階而殿屋鳴吒上惡之魏軍將至上慮朝野憂惶力疾
召樂府奏正聲伎戊寅大漸詔曰始終大期聖賢不免
吾行年六十亦復何恨但皇業艱難萬機自重不能無
遺慮耳太孫進徳日茂社稷有寄子良善相毗輔思𢎞
正道内外衆事無大小悉與鸞參懐尚書是職務根本
悉委王晏徐孝嗣軍旅捍邊之略委王敬則陳顯逹王
廣之王𤣥邈沈文季張瓌薛深等百辟庶僚各奉爾職
謹事太孫勿有懈怠又詔曰我識滅後身上著夏衣畫
天衣純烏犀導絓諸器服悉不得用寳物及織成等唯
装複裌衣各一通常所服刀長短二口鐵環者随入梓
宫祭敬之典本在因心靈上慎勿以牲為祭祭惟設䴵
茶飲干飯酒脯而已天下貴賤咸同此制未山陵前朔
望設菜食陵墓萬世所宅意常恨休安陵未稱今可用
東三處地最東邊以葬我名為景安陵䘮禮每存省約
不須煩人百官停六時入臨朔望祖日可依舊諸主六
宫並不須從山陵内殿鳳華夀昌曜靈三處是吾所改
制夫貴有天下富兼四海宴處寝息不容乃陋謂此為
奢儉之中慎勿壊去顯陽殿玉像諸佛及供養具如别
牒可盡心禮拜供養之應有功徳事可專在中自今公
私皆不得出家為道及起立塔寺以宅為精舎並嚴斷
之惟年六十必有道心聽朝賢選序已有别詔諸小小
賜乞及閤内處分亦有别牒内外禁衛勞舊主帥左右
悉令蕭諶優量驅使之是日上崩于延昌殿年五十四
羣臣上謚曰武皇帝廟號世祖九月丙寅塟景安陵上
剛毅有斷政總大體以富國為先頗喜游宴彫綺之事
言常恨之未能頓遣臨崩又詔凡諸游費宜從休息自
今逺近薦獻務存節儉不得出界營求相髙奢麗金粟
繒纊敝人已甚珠玉玩好傷俗尤重嚴加禁絶
論曰齊髙帝基命之初武功?用泰始開運大拯時艱
及蒼梧暴虐釁結朝野而百姓懍懍命縣朝夕權道既
行兼濟天下元功振主利器難以假人羣方戮力實懐
尺寸之望豈惟天厭水行固己人希水徳歸功與能事
極乎此武帝雲雷伊始功參佐命雖為繼體事實艱難
御衮垂旒深存政典文武授任不革舊章明罰厚恩皆
由己出外表無塵内朝多豫機事平理職貢有恒府藏
内充鮮人勞役宫室苑圃未足以傷財安樂延年衆庶
所同幸亦有齊之良主也據齊梁紀録並云出自蕭何
又編御史大夫望之以為先祖之次案何及望之於漢
俱為勲徳而望之本傳不有此陳齊典所書便乖實録
近祕書監顔師古博考經籍注解漢書已正其非今随
而改削云
　
　
　
　
　
　
　
　
　
　
　
　
　
　南史卷四
　南史卷四考證
齊髙帝紀帝軍容寡闕乃編椶皮為馬具装○乃監本
　訛仍今從南本
公奉辭伐罪戒旦晨征○征監本訛徴今從南本
重窺上國而世故相仍師出已老○世監本作勢今從
　齊書
信宿之間宣揚底定○揚監本作陽今從南本
命司裘而謁蒼昊○裘監本誤喪今改從齊書
兼太尉守尚書令王僧䖍○守各本俱誤以今從齊書
　改正
冬十二月戊戌以司空褚彦回為司徒○(臣承蒼/)按上
　文云春正月戊戌朔大赦以司空褚彦回為司徒此
　不當重出殆因戊戌日相同而有誤也
武帝紀忽生一樹狀若華盖青翠扶疎有殊羣木○華
　監本訛花今從閣本
都邑城守防備幢隊一不得還○幢監本訛憧今改從
　齊書
　
　
　
　
　
　
　
　
　
　
　
　
　
　
　南史卷四考證
欽定四庫全書
　南史卷五
　　唐　　　李　　　延　　　夀　　　撰
　齊本紀下第五
廢帝鬱林王諱昭業字元尚小字法身文恵太子長子
也髙帝為相王鎮東府時年五歳牀前戯髙帝方令左
右拔白髮問之曰兒言我誰耶荅曰太翁髙帝笑謂左
右曰豈有為人作曽祖而拔白髮者乎即擲鏡鑷其後
問訊髙帝指示賓客曰我基於此四世矣及武帝即位
封為南郡王時年十歳永明五年十一月戊子冠於東
宮崇正殿其日小會賜王公以下帛各有差給南郡王
扶二人七年有司奏給班劒二十人鼓吹一部髙選友
學禮絶羣王十一年給皂輪三望車文恵太子薨立南
郡王為皇太孫居東宫其年七月戊寅武帝崩皇太孫
即帝位大赦八月壬午詔稱遺詔以護軍将軍武陵王
曄為衛將軍征南大将軍陳顯達即本號並開府儀同
三司以尚書左僕射西昌侯鸞為尚書令右僕射王晏
為左僕射吏部尚書徐孝嗣為右僕射癸未加司徒竟
陵王子良位太傅増班劒三十人蠲除三調及衆逋在
今年七月三十日以前者省御府及無用池田邸冶減
闗市征稅先是每有蠲原之詔少無事實督責如故是
時西昌侯鸞任知朝政天下咸望風来蘇至此恩信兩
行海内莫不欣然九月辛酉追尊文惠皇太子為世宗
文皇帝冬十月壬寅尊皇太孫太妃為皇太后立皇后
何氏十一月庚戌魏人来聘辛亥立臨汝公昭文為新
安王曲江公昭秀為臨海王皇弟昭粲為永嘉王
隆昌元年春正月丁未大赦改元加太傅竟陵王子良
殊禮鎮軍將軍西昌侯鸞即本號為大將軍給鼓吹一
部親兵五百人以領軍鄱陽王鏘為尚書右僕射詔百
僚極陳得失又詔王公以下各舉所知辛亥祀南郊宥
隆昌元年以来流人戊午拜崇安陵甲戌使司徒參軍
劉斆聘于魏二月辛卯祀明堂夏四月辛巳衛将軍開
府儀同三司武陵王曄薨戊子太傅竟陵王子良薨丁
酉以驃騎将軍廬陵王子卿為衛將軍尚書右僕射鄱
陽王鏘為驃騎將軍並開府儀同三司閏月丁卯以鎮
軍大將軍西昌侯鸞即本號開府儀同三司五月甲戌
朔日有食之秋七月癸巳皇太后令廢帝為鬱林王帝
少羙容止好𨽻書武帝特所鍾愛敕皇孫手書不得妄
出以貴之進退音吐甚有令譽生而為竟陵文宣王所
攝養常在袁妃間竟陵王移住西州帝亦随住焉性甚
辯慧哀樂過人接對賓客皆款曲周至矯情飾詐隂懐
鄙慝與左右無賴羣小二十許人共衣食同卧起妃何
氏擇其中羙貌者皆與交歡密就富市人求錢無敢不
與及竟陵王移西邸帝獨住西州每夜輙開後堂閤與
諸不逞小人至諸營署中淫宴凡諸小人並逆加爵位
皆䟽官名號於黄紙使各囊盛以帶之許南面之日即
便施行又别作籥鉤兼善效人書每私出還輙扄籥封
題如故故人無知者師史仁祖侍書胡天翼聞之相與
謀曰若言之二宮則其事未易若於營署為異人所毆
打及犬物所傷豈直罪止一身亦當盡室及禍年各已
七十餘生寧足吝邪數日中二人相係自殺二宫不知
也武帝以既陽縣寒人給事中綦母珍之代仁祖剡縣
寒人馬澄代天翼文恵太子每禁其起居節其用度帝
謂豫章王妃庾氏曰阿婆佛法言有福生帝王家今見
作天王便是大罪左右主帥動見拘執不如市邊屠酤
富兒百倍文恵太子自疾及薨帝侍疾及居喪哀容號
毁旁人見者莫不嗚咽裁還私室即歡笑酣飲備食甘
滋塟畢立為皇太孫問訊太妃截壁為閤於太妃房内
往何氏間每入輙彌時不出武帝往東宮帝迎拜號慟
絶而復蘇武帝自下輿抱持之寵愛日隆又在西州令
女巫楊氏禱祀速求天位及文帝薨謂由楊氏之力倍
加敬信呼楊婆宋氏以来人間有楊婆兒哥盖此徴也
武帝有疾又令楊氏日夜禱祈令宮車早晏駕時何妃
在西州武帝未崩數日疾稍危與何氏書紙中央作一
大喜字而作三十六小喜字繞之侍武帝疾憂容慘慼
言發淚下武帝每言及存亡帝輙哽咽不自勝武帝以
此謂為必能負荷大業謂曰五年中一委宰相汝勿厝
意五年以後勿復委人若自作無成無所多恨臨崩執
帝手曰阿奴若憶翁當好作如此再而崩大斂始畢乃
悉呼武帝諸伎偹奏衆樂諸伎雖畏威從事莫不哽咽
流涕素好狗馬即位未逾旬便毁武帝所起招婉殿以
材賜閹人徐龍駒於其處為馬埒馳騎墜馬面頟並傷
稱疾不出者數日多聚名鷹快犬以粱肉奉之及武帝
梓宫下渚帝於端門内奉辭輼輬車未出端門便稱疾
還内裁入閤即於内奏胡伎鞞鐸之聲震響内外時司
空王敬則問新除射聲校尉蕭坦之曰便如此不當怱
怱邪坦之曰此政是内人哭響徹耳自山陵之後便於
閤内乘内人車問訊往皇后所生母宋氏間因㣲服游
走市里又多往文帝崇安陵隧中與羣小共作諸鄙褻
擲塗賭跳放鷹走狗雜狡獪帝既失道朝事大小皆决
之西昌侯鸞鸞有諫多不見從極意賞賜左右動至百
數十萬每見錢曰我昔思汝一箇不得今日得用汝未
武帝聚錢上庫五億萬齋庫亦出三億萬金銀布帛不
可稱計即位未朞歳所用已過半皆賜與諸不逞羣小
諸寳器以相撃剖破碎之以為笑樂及至廢黜府庫悉
空其在内常裸袒着紅紫錦繡新衣錦帽紅縠褌雜采
袒服好鬬雞密買雞至數千價武帝御物甘草杖宫人
寸斷用之徐龍駒為後宮舎人日夜在六宫房内帝與
文帝幸姬霍氏淫通改姓徐氏龍駒勸長留宮内聲云
度霍氏為尼以餘人代之皇后亦淫亂齋閤通夜洞開
外内淆雜無復分别中書舎人綦母珍之朱隆之直閤
將軍曹道剛周奉叔並為之羽翼西昌侯鸞屢諫不納
既而尼媼外入頗傳異語乃疑鸞有異志中書令何𦙍
以皇后從叔見親使直殿省常随后呼𦙍為三父與𦙍
謀誅鸞令𦙍受事𦙍不敢當依違杜諫乃止又謀出鸞
於西州中敕用事不復闗諮鸞慮變先使蕭諶坦之等
於省誅曺道剛朱隆之等率兵自尚書省入雲龍門戎
服加朱衣於上比入門三失履王晏徐孝嗣蕭坦之陳
顯達王廣之沈文季係進帝在夀昌殿裸身與霍氏相
對聞外有變使閉内殿諸房閤令閹人登興光樓望還
報云見一人戎服從數百人急装在西鍾樓下須叟蕭
諶領兵先入宮帝走向愛姬徐氏房拔劒自刺不入以
帛纒頸輿接出延徳殿諶初入殿宿衛將士皆衛執亐
楯欲戰諶曰所取自有人卿䓁不須動宿衛信之及帝
出各欲自奮帝竟無一言出西弄遇弑年二十二舁尸
出徐龍駒宅濵塟以王禮霍氏及廣昌君宋並賜死餘
黨亦見誅先是文恵太子立樓館於鍾山下號曰東田
太子屢游幸之東田反語為顛童也武帝又於青溪立
宮號曰舊宮反之窮廐也果以輕狷而至於窮又武帝
時有小史姓皇名太子武帝曰皇太子非名之謂於是
移點於外易名為犬子處士何點曰太子者天地之所
懸三才之所係今化而為犬不得立矣既而文恵太子
薨鬱林海陵相繼廢黜此其驗也永明中百姓忽著破
後帽始自建業流于四逺貴賤翕然服之此服祅也帽
自蕭諶之家其流遂逺天意若曰武穆文昭皆當滅而
諶亦誅死之效焉
廢帝海陵恭王諱昭文字季尚文惠太子第二子也永
明四年封臨汝公鬱林王即位改封新安王及鬱林廢
西昌侯鸞奉帝纂統延興元年秋七月丁酉皇帝即位
大赦改元賜文武位二等以鎮軍大將軍西昌侯鸞為
驃騎大將軍開府儀同三司録尚書事都督揚州刺史
加班劒為三十人封宣城郡公出鎮東城以尚書左僕
射王晏為尚書令以丹陽尹徐孝嗣為左僕射以領軍
將軍沈文季為右僕射以車騎大將軍陳顯達為司空
以驃騎大將軍鄱陽王鏘為司徙命宣城公鸞甲仗百
人入殿陳顯達王晏徐孝嗣蕭諶各五十人入殿八月
壬辰魏人来聘甲午以前司空王敬則為太尉辛丑復
置南蠻校尉官甲辰詔使者觀省風俗九月癸未誅新
除司徒鄱陽王鏘中書大將軍随王子隆遣平西將軍
王廣之誅南兖州刺史安陸王子敬於是江州刺史晉
安王子懋起兵遣中護軍王𤣥邈討誅之乙酉又誅湘
州刺史南平王鋭郢州刺史晋熈王銶南豫州刺史宜
都王鏗丁亥以衞將軍廬陵王子卿為司徒以撫軍将
軍桂陽王鑠為中書將軍開府儀同三司冬十月丁酉
加宣城公鸞黄鉞進授都督中外諸軍事太傅領大將
軍揚州刺史加殊禮進爵為王戊戌誅新除中軍將軍
桂陽王鑠撫軍將軍衡陽王鈞侍中祕書監江夏王鋒
鎮軍將軍建安王子真左將軍巴陵王子倫是時宣城
王鸞輔政帝起居皆諮而後行思食蒸魚菜太官令荅
無録公命竟不與辛亥皇太后令廢帝為海陵王使宣
城王入纂皇統建武元年詔海陵王依漢東海王彊故
事給虎賁旄頭畫輪車設鍾簴宫縣十一月稱王有疾
數遣御師往視乃殞之給溫明祕器斂以衮冕之服大
鴻臚監護喪事塟給轀輬車九旒大輅黄屋左纛前後
部羽葆鼔吹挽歌二部依東海王彊故事諡曰恭先是
武帝立禪靈寺於都下當世以為壮觀天意若曰禪者
禪也靈者神明之目漢文帝晏駕而鼎業傾移也永明
世市里小兒以鐵相撃於地謂之鬬鑿鑿之為言族也
至是宗室族滅矣又武帝時以燕支為朱衣朝士皆服
之及明帝以宗子入纂此又奪朱之效也時又多以生
紗為帽半其裙而析之號曰倚勸先是人間語好云擾
攘建武至是朝士勸進實為怱遽倚勸擾攘之言於是
驗矣
髙祖明皇帝諱鸞字景栖始安貞王道生之子也小字
𤣥度少孤髙帝撫育過諸子宋泰豫元年為安吉令有
嚴能之名昇明中累遷淮南宣城二郡太守進號輔國
將軍髙帝踐阼封西昌侯位郢州刺史永明元年為侍
中領驍騎將軍王子侯舊乗纒帷車帝獨乘下帷儀從
如素士公事混撓販食人擔火誤燒牛鼻豫章王以白
武帝帝笑焉轉為散騎常侍左衛將軍清道而行十年
累遷尚書左僕射領右衛將軍武帝遺詔為侍中尚書
令尋加鎮軍將軍給班劒二十人隆昌元年即本號為
大將軍給鼔吹一部親兵五百人尋加中書監開府儀
同三司海陵王立為驃騎大將軍録尚書事揚州刺史
加都督増班劒為三十人封宣城郡公鎮東府城給兵
五千人錢二百萬布千匹九江事難假黄鉞事寧表送
之尋加黄鉞都督中外諸軍事太傅領大將軍揚州牧
増班劒為四十人給幢絡三望車前後部羽葆鼓吹劒
履上殿入朝不趋贊拜不名置左右長史司馬從事中
郎掾屬各四人封宣城王未拜太后令廢海陵王以上
入纂髙帝為第三子羣臣三請乃受命建武元年冬十
月癸亥皇帝即位大赦改元文武賜位二等以太尉王
敬則為大司馬以司空陳顯達為太尉乙丑詔斷逺近
上禮丁卯詔自今雕文篆刻歳時光新可悉停省藩牧
守宰或有薦獻事非任土宜加禁斷十一月壬申日有
蝕之帝宿沐浴不御内其日潔齋蔬食斷朝務屏人單
衣帢危坐以至事畢追尊始安貞王為景皇妃江氏為
懿后别立寝廟號陵曰修安封桂陽王鑠等諸王子皆
為列侯凡諸王侯得罪者諸子皆復屬籍又詔遣大使
觀省四方癸酉革永明之制依晋宋舊典太子以師禮
敬少傅甲戌進大司馬尋陽公王敬則等十三人爵邑
各有差省新林苑先是百姓地者悉以還主廢南蠻校
尉官己卯追崇妃劉氏為敬皇后號陵曰興安庚辰立
皇子寳義為晉安王寳𤣥為江夏王寳源為廬陵王寳
寅為建安王寳融為随郡王寶攸為南平王甲中斷官
長貢獻及私餉遺以安陸昭王緬第二子寳晊襲封安
陸王丁亥詔細作中署材官車府凡諸工可悉開番假
逓令休息戊子立皇子寳卷為皇太子賜天下為父後
者爵一級己丑詔東宫肇建逺近或有慶禮可悉斷之
永明中御史中丞沈深表百官年登七十者皆令致仕
並窮困私門庚子詔自縉紳年及可一遵永明七年以
前銓敘之科十二月庚戌宣徳右僕射劉朗之㳺撃將
軍劉璩之子坐不贍給兄子致使随母他嫁免官禁錮
終身付之郷論是歳魏孝文皇帝遷都洛陽
二年春正月辛未降都下撃囚殊死以下詔王公以下
各舉所知内外羣僚各進忠言無有所諱魏攻豫司徐
梁四州壬申遣鎮軍王廣之督司州右衞將軍蕭坦之
督徐州尚書右僕射沈文季督豫州以拒魏己卯詔都
下二縣有毁發墳壠随宜修理乙未魏軍攻鍾離徐州
刺史蕭恵休破之丙申加太尉陳顯達使持節都督西
北道諸軍事丁酉内外纂嚴三月己未司州刺史蕭誕
與衆軍攻敗魏軍詔雍豫司南兖徐五州遭遇兵戎之
家悉停今年税調丙寅停青州麥租魏軍自夀春退甲
申觧嚴夏四月己亥朔親録三百里内獄訟自外委州
郡訊察三署徒𨽻原遣有差魏軍圍漢中梁州刺史蕭
懿拒退之五月甲午寝廟成詔監作長帥賜位一等六
月壬戌誅領軍蕭諶西陽王子明南海王子䍐邵陵王
子貞秋九月己丑改封南平王寶攸為邵陵王蜀郡王
子文為西陽王廣漢王子峻為衡陽王臨海王昭秀為
巴陵王永嘉王昭粲為桂陽王冬十月癸卯詔罷東田
毁光興樓并詔水衡量省御乘乙邜納皇太子妃褚氏
大赦王公以下班賜各有差斷四方上禮十二月丁酉
詔晉帝諸陵悉皆修理并増守衛呉晋陵失稔之郷蠲
三調有差
三年春正月丁酉以隂平王楊炅子崇祖為沙州刺史
封隂平王二月己巳詔申明守長六周之制事竟不行
乙酉詔以去歳魏攻緣邊諸州郡將士有臨陣及病死
者並送還本土三月壬午詔車府乗輿有金銀飾者皆
剔除之夏四月魏軍攻司州櫟城戍主魏僧崏撃破之
冬閏十二月戊寅皇太子冠賜王公以下帛各有差為
父後者賜爵一級斷逺近上禮
四年春正月庚午大赦庚辰詔人産子者蠲其父母調
役一年又賜米十斛新婚者蠲夫役一年壬辰誅尚書
令王晏二月以尚書左僕射徐孝嗣為尚書令秋八月
甲午追尊景皇所生王氏為恭太后魏軍攻沔北冬十
月又逼司雍二州甲戌遣太子中庶子蕭衍右軍司馬
張稷禦之十一月丙辰以氐楊靈珍為北秦刺史封仇
池公武都王十二月丁丑遣度支尚書崔慧景率衆救
雍州
永泰元年春正月癸未朔大赦中軍大將軍徐孝嗣即
本號開府儀同三司沔北諸郡為魏所攻相繼亡敗新
野太守劉忌随宜應接食盡煮土為粥而救兵不至城
被剋死之乙巳遣太尉陳顯達持節救雍州丁未誅河
東王鉉臨賀王子岳西陽王子文衡陽王子峻南康王
子琳永陽王子珉湘東王子建南郡王子夏巴陵王昭
秀桂陽王昭粲二月癸丑遣左衞將軍蕭惠休假節援
夀陽辛未豫州刺史裴叔業敗魏軍於淮北三月甲午
蠲雍州遇魏軍之縣租布戊申詔増仲尼祭秩上以疾
患不瘳望氣者云宜改元夏四月甲寅大赦改元文武
賜位二等己未立武陵昭王子子坦為衡陽王丁丑大
司馬會稽太守王敬則舉兵反五月壬午遣輔國將軍
劉山陽率軍東討乙酉斬敬則傳首建業曲赦浙東吳
晉陵等七郡秋七月己酉帝崩于正福殿年四十七遺
詔徐孝嗣可重申八命中書監本官悉如故沈文季可
尚書左僕射常侍護軍如故江祏可右僕射江祀可侍
中劉暄可衛尉卿軍政大事委陳太尉内外衆事無大
小委徐孝嗣遥光坦之江祏其大事與沈文季江祀劉
暄參懐心腹之任可委劉悛蕭惠休崔慧景羣臣上諡
曰明皇帝廟號髙宗塟興安陵帝明審有吏才持法無
所借制御親幸臣下肅清驅使寒人不得用四幅繖大
存儉約罷武帝所起新林苑以地還百姓廢文惠太子
所起東田斥賣之永明中輿輦舟乘悉剔金銀還主衣
庫以牙角代之嘗用皂莢訖授餘濼與左右曰此猶堪
明日用大官進御食有裹蒸帝十字畵之曰可四片破
之餘充晚食而武帝掖庭中宫殿服御一無所改其儉
約如此性猜忌亟行誅戮信道術用計數每出行幸先
占利害簡於出入将南則詭言之西將東則詭言之北
皆不以實竟不南郊初有疾無輟聽覽羣臣莫知及疾
䔍敕臺省府署文簿求白魚以為藥外始知之身衣絳
衣服飾皆赤以為厭勝巫覡云後湖水頭經過宫内致
帝有疾帝乃自至太官行水溝左右啟太官無此水則
不立决意塞之欲南引淮流會崩事寝
廢帝東昏侯諱寶卷字智藏明帝第二子也本名明賢
明帝輔政後改焉建武元年立為皇太子永泰元年七
月己酉明帝崩太子即皇帝位八月庚申鎮北将軍晉
安王寶義進號征北大将軍開府儀同三司冬十月己
未詔刪省律科癸亥詔蕭坦之江祏更直殿省總監宿
衞辛未詔劉暄江祏更直延明殿省十一月戊子立皇
后褚氏庚寅尚書令徐孝嗣議王侯貴人昏連卺以真
銀盃盖出近俗又牢燭侈繢亦虧曩制今除金銀連鎻
自餘新器悉用埏陶牢燭華侈亦宜停之奏可
永元元年春正月戊寅朔大赦改元辛卯祀南郊丁酉
改封随王寶融為南康王安陸王寶晊為湘東王竟陵
王昭胃為巴陵王二月太尉陳顯達敗績於馬圈夏四
月丙午朔魏孝文皇帝崩己巳立皇子誦為皇太子大
赦賜為父後者爵一級五月癸亥加撫軍大將軍始安
王遥光開府儀同三司六月甲子詔原雍州今年三調
秋七月辛未淮水變赤如血丙戌殺尚書右僕射江祏
侍中江祀地震自此至来嵗晝夜不止小屋多壊丁亥
都下大水死者甚衆賜死者材器並加振恤八月乙巳
蠲遇水資財漂蕩者今年調税又詔為馬圈戰亡將士
舉哀丙辰揚州刺史始安王遥光據東府反詔曲赦都
下中外戒嚴遣領軍将軍蕭坦之致討戊午斬遥光傳
首己巳以尚書令徐孝嗣為司空以領軍蕭坦之為尚
書左僕射閏月丙子以江陵公寶覽為始安王九月甲
辰殺尚書左僕射蕭坦之右衛将軍曹武戊午殺領軍
將軍劉暄壬戌以頻殺大臣大赦冬十月乙未誅尚書
令新除司空徐孝嗣右僕射新除鎮軍將軍沈文季庚
子以吳興太守蕭恵休為尚書右僕射辛丑以侍中王
亮為左僕射十一月丙辰太尉江州刺史陳顯達舉兵
反於尋陽乙丑加護軍将軍崔慧景平南將軍督衆軍
南討十二月甲申陳顯逹至都宫城嚴警己酉斬顯達
傳其首餘黨盡平
二年春正月庚午詔討豫州刺史裴叔業二月己丑叔
業病死兄子植以夀春降魏三月乙卯命平西将軍崔
慧景攻夀春夏四月丙午尚書右僕射蕭惠休卒丁未
崔慧景於廣陵反舉兵内向壬子命右衛將軍左興盛
督都下水歩衆軍禦之南徐州刺史江夏王寶𤣥以京
城納慧景乙卯遣中領軍王瑩率衆軍屯北籬門壬戌
慧景至瑩等敗績甲子慧景入建業臺城内閉門拒守
豫州刺史蕭懿興兵入援己巳以懿為尚書右僕射癸
酉慧景弃衆走斬之詔曲赦都下及南徐南兖二州乙
亥以新除尚書右僕射蕭懿為尚書令丙子以中領軍
王瑩為尚書右僕射五月己酉江夏王寶𤣥伏誅壬子
赦己丑曲赦都下及徐兖二州六月庚寅車駕於樂游
苑内會如三元都下放女人觀秋七月甲辰夜宫内火
唯東閤内明帝舊殿數區及太極以南得存餘皆蕩盡
冬十月己亥殺尚書令蕭懿十一月甲寅西中郎長史
蕭頴胄起兵於荆州十二月雍州刺史蕭衍起兵於襄
陽是嵗魏宣武皇帝景明元年
三年春正月丙申朔日有蝕之帝與宫人於閲武堂元
會皇后正位閹人行儀帝戎服臨視丁酉以驃騎大将
軍晉安王寶義為司徒以新除撫軍將軍建安王寶寅
為車騎将軍開府儀同三司乙巳長星見竟天辛亥祀
南郊大赦詔百官陳讜言二月丙寅乾和殿西廂火壬
午詔遣羽林兵征雍州中外纂嚴始内横吹五部於殿
内晝夜奏之壬戌蚩尤旗見三月乙巳南康王寶融即
皇帝位於江陵癸丑遣平西將軍陳伯之西征六月蕭
頴胄弟頴孚起兵廬陵戊子赦江州安成廬陵二郡秋
七月癸巳曲赦荆雍二州雍州刺史張欣泰前南譙太
守王靈秀率石頭文武奉建安王寶寅向臺至杜姥宅
宫門閉乃散走丙辰龍鬬于建康淮激水五里八月辛
卯以太子左率李居士總督西討諸軍事屯新亭九月
甲辰蕭衍至南豫州輔國将軍監南豫州事申胄軍二
萬人於姑熟奔歸丙辰李居士與衍軍戰於新亭見敗
冬十月甲戌王珍國又戰敗於朱雀航戊寅寧朔将軍
徐元瑜以東府城降青冀二州刺史桓和入衛屯東宫
尋亦降衍於是閉宫城門自守十二月丙寅新除雍州
刺史王珍國侍中張稷率兵入殿殺帝時年十九帝在
東宫便好㺯不喜書學明帝亦不以為非但朂以家人
之行令太子求一日再入朝發詔不許使三日一朝在
宫嘗夜捕鼠達旦以為笑樂明帝臨崩屬後事以隆昌
為戒曰作事不可在人後故委任羣小誅諸宰臣無不
如意性訥澀少言不與朝士接欲速塟惡靈在太極殿
徐孝嗣固争得踰月每當哭輙云喉痛太中大夫羊闡
入臨無髮號慟俯仰幘遂脱地帝輟哭大笑謂宦者王
寶孫曰此謂秃秋啼来乎自江祏始安王遥光等誅後
無所忌憚日夜於後堂戱馬鼓譟為樂合夕便撃金鼓
吹角令左右數百人呌雜以羌胡横吹諸伎常以五更
就臥至晡乃起王侯以下節朔朝見晡後方前或際暗
遣出臺閣案奏月數十日乃報或不知所在閹豎以紙
包裹魚肉還家並是五省黄案二年元會食後方出朝
賀裁竟便還殿西序寝自己至申百僚陪位皆僵仆菜
色比起就會怱遽而罷太子所生母黄貴嬪早亡令潘
妃母養之拜潘氏為貴妃乗卧輿帝騎馬從後著織成
袴褶金薄帽執七寶縛矟又有金銀校具錦繡諸帽數
十種各有名字戎服急装縛袴上著絳衫以為常服不
變寒暑陵冒雨雪不避阬穽馳騁渴乏輙下馬觧取腰
邊蠡器酌水飲之復上馳去馬乘具用錦繡處患為雨
所濕織雜采珠為覆䝉備諸雕巧教黄門五六十人為
騎客又選營署無賴小人善走者為逐馬鷹犬左右數
百人常以自随奔走往来略不暇息置射雉場二百九
十六處翳中帷帳及歩障皆袷以緑紅錦金銀鏤弩牙
瑇瑁帖箭每出輙與鷹犬隊主徐令孫媒翳隊主俞靈
韻齊馬而走左右争逐之又甚有筋力牽弓至三斛五
斗能擔幢初學擔幢每傾倒在幢杪者必致踠傷其後
白虎幢七丈五尺齒上擔之折齒不倦擔幢諸校具服
飾皆自製之綴以金華玉鏡衆寶舎人主書及至左右
主帥並皆侍側逞諸變態曾無愧顔始欲騎馬未習其
事俞靈韻為作木馬人在其中行動進退随意所適其
後遂為善騎陳顯達卒漸出游走不欲令人見之驅斥
百姓唯置空宅而已是時率一月二十餘出既往無定
處尉司常慮得罪東行驅西南行驅北應旦出夜便驅
逐吏司奔驅呌呼盈路打鼓蹋圍鼓聲所聞便應奔走
臨時驅廹衣不暇披乃至徒跣走出犯禁者應手格殺
百姓無復作業終日路隅從萬春門由東宫以東至郊
外數十里皆空家盡室巷陌縣幔為髙障置人防守謂
之屏除髙障之内設部伍羽儀復有數部皆奏鼓吹羌
胡伎鼓角横吹夜反火光照天每三四更中鼓聲四出
幡㦸横路百姓喧走士庶莫辨或於市肆左側過親幸
家環繞宛轉周徧都下老小震驚啼號塞道處處禁斷
不知所過疾患困篤者悉掆移之無人掆者扶匐道側
吏司又加捶打絶命者相係從騎及左右因之入富家
取物無不蕩盡工商莫不廢業樵蘇由之路斷至於乳
婦昏姻之家移産寄室或輿病棄屍不得殯塟有棄病
人於青溪邊者吏懼為監司所問推至水中泥覆其面
須臾便死遂失骸骨前魏興太守王敬賓新死未斂家
人被驅不得留視及家人還鼠食兩眼都盡如此非一
又常至沈公城有一婦人當産不去帝入其家問何獨
在荅曰臨産不得去因剖腹看男女又長秋卿王儇病
篤不聼停家死於路邊丹陽尹王志被驅急狼狽歩走
惟將二門生自随藏朱雀航南酒壚中夜方得羽儀而
歸喜游獵不避危險至蔣山定林寺一沙門病不能去
藏於草間為軍人所得應時殺之左右韓暉光曰老道
人可念帝曰汝見麞鹿亦不射邪仍百箭俱發故貴人
富室者皆數處立宅以為避圍之舎每還宫常至三更
百姓然後得反禁斷又不即通處處屯咽或泥塗灌注
或氷凍嚴結老幼啼號不可聞見時人以其所圍處號
為長圍及建康城見圍亦名長圍識者以為䜟焉三年
殿内火合夕便發其時帝猶未還宫内諸房閤已閉内
人不得出外人又不敢輒開比及開死者相枕領軍將
軍王瑩率衆救火太極殿得全内外呌喚聲動天地帝
三更中方還先至東宫慮有亂不敢便入參覘審無異
乃歸其後出游火又燒璿儀曜靈等十餘殿及栢寢北
至華林西至祕閣三千餘間皆盡左右趙鬼能讀西京
賦云栢梁既災建章是營於是大起諸殿芳樂芳徳仙
華大興含徳清曜安夀等殿又别為潘妃起神仙永夀
玉夀三殿皆帀飾以金璧其玉夀中作飛仙帳四面繡
綺窻間盡畫神仙又作七賢皆以羙女侍側鑿金銀為
書字靈獸神禽風雲華炬為之玩飾椽桷之端悉垂鈴
佩江左舊物有古玉律數枚悉裁以鈿笛荘嚴寺有玉
九子鈴外國寺佛面有光相禪靈寺塔諸寶珥皆剥取
以施潘妃殿飾性急暴所作便欲速成造殿未施梁桷
便於地畫之唯須宏麗不知精密酷不别畵但取絢曜
而已故諸匠賴此得不用情又鑿金為蓮華以帖地令
潘妃行其上曰此歩歩生蓮華也塗壁皆以麝香錦幔
珠簾窮極綺麗縶役工匠自夜達曉猶不副速乃剔取
諸寺佛刹殿藻井仙人騎獸以充足之武帝興光樓上
施青漆世人謂之青樓帝曰武帝不巧何不純用瑠璃
潘氏服御極選珍寶主衣庫舊物不復周用貴市人間
金銀寶物價皆數倍琥珀釧一隻直百七十萬都下酒
租皆折輸金以供雜用猶不能足下揚南徐二州橋桁
塘埭丁計功為直斂取見錢供太樂主衣雜費由是所
在塘瀆悉皆隳廢又訂出雄雉頭鶴氅白鷺縗百品千
條無復窮已親倖小人因緣為姦科一輸十又各就州
縣求為人輸準取見直不為輸送守宰懼威口不得道
須物之處以復重求如此相仍前後不息百姓困盡號
泣道路少府大官凡諸市買事皆急速催求相係吏司
奔馳遇便虜奪市廛離散商旅靡依又以閱武堂為芳
樂苑窮竒極麗當暑種樹朝種夕死死而復種卒無一
生於是徴求人家望樹便取毁徹牆屋以移置之大樹
合抱亦皆移掘揷葉繋華取玩俄頃剗取細草来植階
庭烈日之中至便焦燥紛紜往還無復已極山石皆塗
以采色跨池水立紫閣諸樓壁上畵男女私褻之像明
帝時多聚金寶至是金以為泥不足周用令富室買金
不問多少限以賤價又不還直張欣泰嘗謂舎人裴長
穆曰宫殿何事頓爾夫以秦之富起一阿房而滅今不
及秦一郡而頓起數十阿房其危殆矣荅曰非不悦子
之道顧言不用耳潘妃放恣威行逺近父寶慶與諸小
共逞姦毒富人悉誣為罪田宅貲財莫不啟乞或云寄
附隠藏復加収沒計一家見陷禍及親鄰又慮後患男
口必殺明帝之崩竟不一日蔬食居處衣服無改平常
潘妃生女百日而亡制斬衰絰杖衣悉麤布羣小来弔
盤旋地坐舉手受執蔬膳積旬不聽音伎左右直長閹
豎王寶孫諸人共營肴羞云為天子觧菜又於苑中立
店肆模大市日游市中雜所貨物與宫人閹豎共為裨
販以潘妃為市令自為市吏録事將鬭者就潘妃罰之
帝小有得失潘則與杖乃敕虎賁威儀不得進大荆子
閤内不得進實中荻雖畏潘氏而竊與諸姊妹滛通每
游走潘氏乘小輿宫人皆露褌著緑絲屩帝自戎服騎
馬從後又開渠立埭躬自引船埭上設店坐而屠肉于
時百姓歌云閱武堂種楊栁至尊屠肉潘妃酤酒又偏
信蔣侯神迎来入宫晝夜祈禱左右朱光尚詐云見神
動輙諮啟並云降福始安之平遂加位相國末又號為
靈帝車服羽儀一依王者又曲信小祠日有十數師巫
魔媼迎送紛紜光尚輒託云神意范雲謂光尚曰君是
天子要人當思百全計光尚曰至尊不可諫正當託鬼
神以達意耳後東入樂游人馬忽驚以問光尚光尚曰
向見先帝大瞋不許數出帝大怒拔刀與光尚等尋覓
既不見處乃縛菰為明帝形北向斬之縣首苑門上自
永元以後魏每来伐繼以内難揚南徐二州人丁三人
取兩以此為率逺郡悉令上米準行一人五十斛輸米
既畢就役如故又先是諸郡役人多依人士為附𨽻謂
之屬名又東境役苦百姓多注籍詐病遣外醫巫在所
檢占諸屬名并取病身凡屬名多不合役止避小小假
並是役蔭之家凡注病者或已積年皆攝充將役又追
責病者租布随其年歳多少銜命之人皆給貨賂随意
縱捨又横調徵求皆出百姓羣小以陳顯達下數日便
敗崔慧景圍城正得十日及蕭衍師至亦謂為然裹糧
食樵芻凡所須物為百日備帝謂茹法珍曰須来至白
門前當一决及至近郊乃聚兵為固守計召王侯分置
尚書都坐及殿省尚書舊事悉充紙鎧使冠軍將軍王
珍國領三萬人據大桁莫有鬬志遣王寳孫督戰呼為
王倀子寶孫切罵諸將帥直閣將軍席豪發憤突陣死
豪驍將也既斃衆軍於是土崩軍人從朱雀觀上自投
及赴淮水死者無數於是閉城自守城内軍事委王珍
國兖州刺史張稷入衞以稷為副實甲猶七萬人帝著
烏帽袴褶偹羽儀登南掖門臨望又虚設鎧馬齋仗千
人皆張弓拔白出東掖門稱蔣王出盪又受刀敕等教
著五音兒衣登城望戰還與御刀左右及六宫於華光
殿立軍壘以金玉為鎧仗親自臨陣詐被創勢以板掆
將去以此厭勝又於閱武堂設牙門軍頓每夜嚴警帝
於殿内騎馬從鳳荘門入徽明門馬被銀蓮葉具装鎧
雜羽孔翠寄生逐馬左右衞從晝眠夜起如平常聞外
鼓吹呌聲被大紅袍登景陽樓望弩幾中之衆皆怠怨
不為致力募兵出戰至城門數十歩皆坐甲而歸慮城
外有伏兵乃燒城傍諸府署六門之内皆盡城中閣道
西掖門内相聚為市販死牛馬肉蕭衍長圍既立塹栅
嚴固然後出盪屢戰不㨗帝尤惜金錢不肯賞賜茹法
珍叩頭請之帝曰賊来獨取我邪何為就我求物後堂
儲數百具榜啟為城防帝曰擬作殿竟不與城防巧手
而悉令作殿晝夜不休又催御府細作三百人精仗須
圍解以擬屏除金銀雕鏤雜物倍急於常法珍虫兒又
説帝曰大臣不留意使圍不觧宜悉誅之珍國張稷懼
禍乃謀應蕭衍以計告後閤舎人錢强强許之密令游
盪主崔叔智夜開雲龍門稷及珍國勒兵入殿分軍又
從西上閤入後宫御刀豐勇之為内應是夜帝在含徳
殿吹笙歌作女兒子卧未熟聞兵入趋出北户欲還後
宫清曜閤已閉閹人禁防黄泰平刀傷其膝仆地顧曰
奴反邪直後張齊斬首送蕭衍宣徳太后令依漢海昏
侯故事追封東昏侯
和帝諱寶融字智昭明帝第八子也建武元年封随郡
王永元元年改封南康王出為西中郎將荆州刺史督
九州軍事二年十一月甲寅長史蕭頴胄奉王舉兵其
日太白及長星俱見西方乙夘教纂嚴丙辰以雍州刺
史蕭衍為使持節都督前鋒諸軍事戊午衍表勸進十
二月乙亥羣僚勸進並不許壬辰驍騎將軍夏侯亶自
建鄴至江陵稱宣徳太后令西中郎將南康王宜纂承
皇祚光臨億兆可且封宣城王相國荆州牧加黄鉞置
僚屬三年正月乙巳王受命大赦唯梅虫兒茹法珍等
不在例是日長星見竟天甲寅建牙于城南二月己巳
羣僚上尊號立宗廟及南北郊
中興元年春三月乙巳皇帝即位大赦改永元三年為
中興文武賜位二等是夜彗星竟天以相國左長史蕭
頴胄為尚書令加雍州刺史蕭衍尚書左僕射都督征
討諸軍以晉安王寶義為司空廬陵王寶源為車騎將
軍開府儀同三司丙午有司奏封庶人寶卷為零陵侯
詔不許又奏為涪陵王詔可夏四月戊辰詔凡東討衆
軍及諸向義之衆普復除五年秋七月丁卯魯山城主
孫樂祖以城降己未郢城主薛元嗣降八月丙子平西
將軍陳伯之降九月己未詔假黄鉞蕭衍若定京邑得
以便宜從事冬十一月壬寅尚書令鎮軍將軍蕭頴胄
卒十二月丙寅建康城平己巳宣徳皇太后令以征東
大將軍蕭衍為大司馬録尚書驃騎大將軍揚州刺史
封建安郡公依晉武陵王遵承制故事壬申改封建安
王寳寅為鄱陽王癸酉以司徒揚州刺史晉安王寶義
為太尉領司徒乙酉以尚書右僕射王瑩為左僕射
二年春正月戊戌宣徳皇太后臨朝入居内殿壬寅大
司馬蕭衍都督中外諸軍事加殊禮己酉以大司馬長
史王亮為守尚書令甲寅加大司馬蕭衍位相國梁公
備九錫禮二月壬戌誅湘東王寶晊丙戌進梁公蕭衍
爵為王三月辛丑鄱陽王寶寅奔魏誅邵陵王寳攸晉
熈王寶貞庚戌車駕東歸至姑熟丙辰遜位于梁丁巳
廬陵王寳源薨四月辛丑禪詔至皇太后遜居外宫梁
受命奉帝為巴陵王宫于姑熟戊辰巴陵王殂年十五
追尊為齊和帝塟恭安陵初梁武帝欲以南海郡為巴
陵國邑而遷帝焉以問范雲雲俛首未對沈約曰今古
殊事魏武所云不可慕虛名而受實禍梁武頷之於是
遣鄭伯禽進以生金帝曰我死不須金醇酒足矣乃引
飲一升伯禽就加摺焉先是文惠太子與才人共賦七
言詩句後輙云愁和帝至是其言方驗又永明中望氣
者云新林婁湖青溪並有天子氣於其處大起樓苑宫
觀武帝屢游幸以應之又起舊宫於青溪以弭其氣而
明帝舊居東府城西延興末明帝龍飛至是梁武帝衆
軍城於新林而武帝舊宅亦在征虜百姓皆著下屋白
紗帽而反裙覆頂東昏曰裙應在下今更在上不祥命
斷之於是百姓皆反裙向下此服袄也帽者首之所寄
今而向下天意若曰元首方為猥賤乎東昏又令左右
作逐鹿帽形甚窄狹後果有逐鹿之事東昏宫裏又作
散叛髮反髻根向後百姓争學之及東昏狂惑天下散
叛矣東昏又與羣小别立帽騫其口而舒兩翅名曰鳳
度三橋羣向後總而結之名曰反縛黄麗東昏與刀敕
之徒親自著之皆用金寶鑿以璧璫又作著調帽鏤以
金玉間以孔翠此皆天意梁武帝舊宅在三橋而鳳度
之名鳯翔之驗也黄麗者皇離為日而反縛之東昏戮
死之應也調者梁武帝至都而風俗和調先是百姓及
朝士皆以方帛填胷名曰假兩此又服祅假非正名也
儲兩而假之明不得真也東昏誅其子廢為庶人假兩
之意也
論曰鬱林地居長嫡瑕釁未彰而武皇之心不變周道
故得保兹守器正位尊極既而愆鄙内作兆自宫闈雖
為害未逺而足傾社稷郭璞稱永昌之名有二日之象
隆昌之號實亦同焉明帝越自支庶任當負荷乘機而
作大致殱夷流涕行誅非云義舉事茍非安能無内愧
既而自樹本枝根胤孤弱貽厥所授屬在凶愚用覆宗
祊亦其理也夫名以行義往賢垂範備而之禪術士誠
之東昏以卷名藏以終之其兆先徴盖亦天所命矣
　
　
　南史卷五
　　謹案卷四第十頁後七行公忠誠慷慨刋本誠訛
　　　議據監本改
　　第十六頁前四行遣兼太保司空褚彦回刋本遣
　　　訛遺今
欽定四庫全書
　南史卷六
　　唐　　　李　　　延　　　夀　　　撰
　梁本紀上第六
梁髙祖武皇帝諱衍字叔達小字練兒南蘭陵中都里
人姓蕭氏與齊同承淮隂令整整生皇髙祖鎋位濟隂
太守鎋生皇鲁祖副子位州治中從事副子生皇祖道
賜位南臺治書侍御史道賜生皇考諱順之字文緯於
齊髙帝為始族弟皇考外甚清和而内懐英氣與齊髙
少而欵狎嘗共登金牛山路側有枯骨縱横齊髙謂皇
考曰周文王以来㡬年當復有掩此枯骨者乎言之懔
然動色皇考由此知齊髙有大志常相随逐齊髙每外
討皇考常為軍副及北討薛索兒夜遣人入營提刀徑
至齊髙眠牀皇考手刄之頻為齊髙鎮軍司馬長史時
宋帝昏虐齊髙謀出外皇考以為一旦奔亡則危㡬不
測不如因人之欲行伊霍之事齊髙深然之歴黄門郎
安西長史吳郡内史所經皆著名吴郡張緒常稱文武
兼資有德有行吾敬蕭順之袁粲之據石頭黄回與之
通謀皇考聞難作率家兵據朱雀橋回覘人還告曰朱
雀橋南一長者英威毅然坐胡牀南向回曰蕭順之也
遂不敢出時㣲皇考石頭㡬不據矣及齊髙創造皇業
摧鋒決勝莫不垂拱仰成焉齊建元末齊髙從容謂皇
考曰當令阿玉觧揚州相授玉豫章王嶷小名也齊武
帝在東宫皇考常問訊及退齊武指皇考謂嶷曰非此
翁吾徒無以致今日及即位深相忌憚故不居台輔以
參豫佐命封臨湘縣侯歴位侍中衞尉太子詹事領軍
將軍丹陽尹贈鎮北將軍諡曰懿帝以宋孝武大明元
年歳次甲辰生于秣陵縣同夏里三橋宅初皇妣張氏
甞夢抱日已而有娠遂産帝帝生而有異光狀貌殊特
日角龍顔重岳虎顧舌文八字項有浮光身映日無景
兩骻駢骨項上隆起有文在右手曰武帝為兒時能蹈
空而行及長博學多通好籌略有文武才幹所居室中
常若雲氣人或遇者體輙肅然初為衛軍王儉東閣祭
酒儉一見深相器異請為戸曹屬謂廬江何憲曰此蕭
郎三十内當作侍中出此則貴不可言竟陵王子良開
西邸招文學帝與沈約謝眺王融蕭琛范雲任昉陸倕
等並游焉號曰八友融俊爽識鑒過人尤敬異帝每謂
所親曰宰制天下必在此人累遷随王鎮西諮議參軍
行經牛渚逄風入泊龍瀆有一老人謂帝曰君龍行虎
歩相不可言天下方亂安之者其在君乎問其名氏忽
然不見尋以皇考艱去職歸建業及齊武帝不豫竟陵
王子良以帝及兄懿王融劉繪王思逺顧暠之范雲等
為帳内軍王融欲因帝晏駕立子良帝曰夫立非常之
事必待非常之人融才非負圖視其敗也范雲曰憂國
家者惟有王中書帝曰憂國欲為周召欲為豎刁邪懿
曰直哉史魚何其木强也初皇考之薨不得志事見齊
魚復侯傳至是鬱林失徳齊明帝作輔將為廢立計帝
欲助齊明傾齊武之嗣以雪心恥齊明亦知之每與帝
謀時齊明將追随王恐不從又以王敬則在會稽恐為
變以問帝帝曰随王雖有羙名其實庸劣既無智謀之
士爪牙惟仗司馬垣歴生武陵太守卞白龍耳此並惟
利是與若啗以顯職無不載馳随王止須折簡耳敬則
志安江東窮其富貴宜選羙女以娛其心齊明曰亦吾
意也即徴歴生為太子左衛率白龍游撃將軍並至續
召随王至都賜自盡豫州刺史崔慧景既齊武舊臣不
自安齊明憂之乃起帝鎮夀陽外聲備魏實防慧景師
次長瀨慧景懼罪白服来迎帝撫而宥之將軍房伯玉
徐𤣥慶並曰慧景反跡既彰實是見賊我曹武將譬如
韝上鷹將軍一言見命便即制之帝笑曰其如掌中嬰
兒殺之不武於是曲意和釋之慧景遂安隆昌元年拜
中書侍郎遷黄門侍郎建武二年魏將王肅劉昶攻司
州刺史蕭誕甚急齊明遣左衛將軍王廣之赴救帝為
偏帥隸廣之行次熨斗洲有人長八尺餘容貌衣冠皓
然皆白緣江呼曰蕭王大貴帝既屢有徵祥心益自負
時去誕百里衆軍以魏軍盛莫敢前帝欲大振威略謂
諸將曰今屯下梁之城塞鑿峴之險守雉脚之路據賢
首之山以通西闗以臨賊壘三方掎角出其不備破賊
必矣廣之等不從後遣徐𤣥慶進據賢首山魏絶其糧
道衆懼莫敢援之惟帝獨奮請先進於是廣之益帝精
甲銜枚夜前失道望見如持兩炬者随之果得道徑上
賢首山廣之軍因得前魏軍来脅帝堅壁不進時王肅
自攻城一鼓而退劉昶有疑心帝因與書間成其隙一
旦有風從西北起陣雲随之来當肅營尋而風回雲轉
還向西北帝曰此所謂歸氣魏師遁矣令軍中曰望麾
而進聼鼓而動肅乃傾壁十萬陣于水北帝揚麾鼔譟
響振山谷敢死之士執短兵先登長戟翼之城中見援
至因出軍攻魏柵魏軍表裏受敵因大崩肅昶單騎走
斬獲千計流血絳野得肅昶巾箱中魏帝敕曰聞蕭衍
善用兵勿與爭鋒待吾至若能禽此人則江東吾有也
以功封建陽縣男尋為司州刺史有沙門自稱僧惲謂
帝曰君項有伏龍非人臣也復求莫知所之帝在州甚
有威名常有人餉馬帝不受餉者密以馬繋齋柱而去
帝出見馬荅書殷勤縛之馬首令人驅出城外馬自還
都為太子中庶子領四廂直出鎮石頭齊明性猜忌帝
避時嫌觧遣部曲常乗折角小牛車齊明每稱帝清儉
朂勵朝臣四年魏孝文帝自率大衆逼雍州刺史曹武
度沔守樊城武舊齊武腹心齊明忌之欲使后弟劉暄
為雍州暄不願出外因江祏得留齊明帝擬帝雍州受
密㫖出頓聲為軍事發遣又命五兵尚書崔慧景征南
將軍陳顯達相續援襄陽慧景與帝進行鄧城魏孝文
帥十餘萬騎奄至慧景引退帝止之不從於是大敗帝
帥衆拒戰獨得全軍及魏軍退以帝為輔國將軍監雍
州事先是雍州相傳樊城有王氣至是謡言更甚及齊
明崩遺詔以帝為都督雍州刺史時揚州刺史始安王
遥光尚書令徐孝嗣右僕射江祏右將軍蕭坦之侍中
江祀衛尉劉暄更直内省分日帖敕世所謂六貴又有
御刀茹法珍梅虫兒豐勇之等八人號為八要及舎人
王咺之等四十餘人皆口擅王言權行國憲帝謂張𢎞
䇿曰政出多門亂其階矣當今避禍惟有此地勤行仁
義可坐作西伯但諸弟在都恐離時患須與益州圖之
耳時上長兄懿罷益州還仍行郢州事乃使𢎞䇿詣郢
陳計於懿語在懿傳言既不從𢎞策還帝乃召弟偉及
憺是嵗至襄陽乃潛造器械多伐竹木沈於檀溪密為
舟装之備時帝所住齋常有氣五色回轉狀若蟠龍季
秋出九日臺忽暴風起煙塵四合帝所居獨白日清朗
其上紫雲騰起形如繖盖望者莫不異焉尋而大臣相
次誅戮永元二年冬懿又被害信至帝密召長史王茂
中兵呂僧珍别駕栁慶逺功曹史吉士瞻等謀之既定
以十一月乙巳召僚佐集於聼事告以舉兵是日建牙
出檀溪竹木装舸艦旬日大辦百姓願從者得鐵馬五
千匹甲士三萬人先是東昏以劉山陽為巴西太守使
過荆州就行事蕭頴胄以襲襄陽帝知其謀乃遣參軍
王天武龎慶國詣江陵徧與州府人書論軍事天武既
發帝謂諮議參軍張𢎞䇿曰今日天武坐收天下矣荆
州得天武至必回遑無計若不見同取之如拾地芥耳
斷三峡據巴蜀分兵定湘中便全有上流以此威聲臨
九𣲖斷彭蠡傳檄江南風之靡草不足比也政小引日
月耳江陵本憚襄陽人加脣亡齒寒必不孤立寧得不
闇見同邪挟荆雍之兵埽定東夏韓白重出不能為計
况以無算之昏主役御刀應敕之徒哉及山陽至巴陵
帝復令天武齎書與頴胄兄弟去後帝謂張𢎞䇿曰用
兵之道攻心為上攻城次之心戰為上兵戰次之今日
是也近遣天武往州府人皆有書今叚止有兩封與行
事兄弟云一二天武口具及問天武口無所説天武是
行事心膂彼聞必謂行事與天武共隠其事則人人生
疑山陽惑於衆口判相嫌貳則行事進退無以自明是
馳兩空函定一州矣山陽至江安聞之果疑不上栁忱
勸斬天武送首山陽頴胄乃謂天武曰天下之事縣之
在卿今就卿借頭以詐山陽昔樊於期亦以頭借荆軻
於是斬之送首山陽山陽信之馳入城將踰閾縣門發
折其車轅投車而走中兵參軍陳秀拔戟逐之斬于門
外傳首于帝仍以南康王尊號之議来告且曰時有未
利當須来年二月遽便進兵恐非廟算帝荅曰今坐甲
十萬糧用自竭若頓兵十旬必生悔吝且太白出西方
杖義而動天時人謀有何不利昔武王伐紂行逆太歳
復須待年月乎竟陵太守曹景宗遣杜思沖勸帝迎南
康都襄陽時正尊號帝不從王茂又私于張𢎞䇿曰今
以南康置人手中彼挾天子以令諸侯節下前去為人
所使此豈嵗寒之計𢎞䇿言之於帝帝曰若前途大事
不㨗故自蘭艾同焚若功業克建誰敢不從豈是碌碌
受人處分於沔南立新野郡以集新附三年二月南康
王為相國以帝為征東將軍戊申帝發襄陽自冬積霰
至是開霽士卒咸悦帝遂留弟偉守襄陽城謂曰當置
心於襄陽人腹中推誠信之勿有疑也天下一家乃當
相見遂移檄建業闡揚威武及至竟陵命長史王茂與
太守曹景宗為前軍中兵參軍張法安守竟陵城茂景
宗帥衆濟岸進頓九里其日郢州刺史張沖迎戰茂等
大破之荆州遣冠軍將軍鄧元起軍主王世興田安等
會大軍於夏口帝築漢口城以守魯山命水軍主張恵
紹朱思逺等游遏中江絶邽魯二城信使時張沖死其
衆推軍主薛元嗣及沖長史程茂為主三月乙巳南康
王即帝位於江陵遥廢東昏為涪陵王以帝為尚書左
僕射加征東將軍都督征討諸軍假黄鉞西臺又遣冠
軍將軍蕭頴達領兵来會四月帝出沔命王茂蕭頴達
等逼郢城五月己酉帝移屯漢南是日有紫雲如盖䕃
于壘幕甲寅東昏遣寧朔將軍吳子陽光子衿等十三
軍救郢州進據巴口七月帝命王茂帥軍主曹仲宗康
絢武會超等?師襲加湖將逼子陽水涸不通艦子衿
喜其夜流星墜其城四更中無雨而水暴長衆軍乘流
齊進鼓譟攻之俄而大潰子陽等竄走衆盡溺于江王
茂虜其餘而旋郢魯二城相視奪氣先是東昏遣冠軍
將軍陳伯之鎮江州為子陽等聲援帝謂諸將曰夫征
討未必須實力所聼威聲耳今加湖之敗誰不讋服陳
虎牙即伯之之子狼狽奔歸彼間人情理當恟懼我謂
九江傳檄可定也因命搜所獲俘囚得伯之幢主蘇隆
之厚加賞賜使致命焉戊午魯山城主孫樂祖降己未
夜邽城有數百毛人踰堞且泣因投黄鵠磯盖城之精
也及旦其城主程茂薛元嗣遣參軍朱曉求降帝謂曰
城中自可不識天命何意恒罵曉曰明公未之思耳桀
犬何甞不吠堯初郢城之閉將佐文武男女口十餘萬
人疾疫流腫死者十七八及城開帝並加隠䘏其死者
命給棺槥東昏聞郢城沒乃為城守計簡二尚方二冶
囚徒以配軍其不可活者於朱雀門内日斬百餘人尚
書令王亮苦諫不從陳伯之遣蘇隆之反命求未便進
軍帝曰伯之此言意懐首鼠可及其猶豫逼之乃命鄧
元起即日沿流八月天子遣兼黄門郎蘇回勞軍帝登
舟命諸軍以次進路留上庸太守韋叡守郢城行州事
鄧元起將至尋陽陳伯之猶懼乃收兵退保湖口留其
子虎牙守盆城及帝至乃束甲請罪九月天子詔帝平
定東夏以便宜從事前軍之次蕪湖南豫州刺史申胄
棄姑孰走至是大軍進據之自發雍州帝所乘艦常有
兩龍導引左右莫不見者緣道奉迎百姓皆如挾纊仍
遣曹景宗蕭頴逹領馬歩進頓江寧東昏遣征虜將軍
李居士迎戰景宗撃走之於是王茂鄧元起吕僧珍進
據赤鼻邏曹景宗陳伯之為游兵是日新亭城主江道
林率兵出戰衆軍禽之於陣大軍次新林建康士庶傾
都而至送欵或以血為書命王茂進據越城曹景宗據
皂莢橋鄧元起據道士墩陳伯之據籬門道林餘衆退
屯航南廹之因復散走退保朱雀憑淮自固時李居士
猶據新亭壘請東昏燒南岸邑屋以開戰場自大航以
西新亭以北蕩然矣十月東昏石頭軍主朱僧勇歸降
東昏又遣征虜將軍王珍國列陣於航南大路悉配精
手利器尚十餘萬閹人王倀子持白虎幡督諸軍王茂
曹景宗等掎角奔之珍國之衆一時土崩衆軍退至宣
陽門李居士以新亭壘徐元瑜以東府城降石頭白下
諸軍並宵潰壬午帝鎮石頭命衆軍圍六門東昏悉焚
門内驅逼營署官府並入城有衆二十萬青州刺史桓
和紿東昏出戰因降先是俗語謂密相欺變者為和欺
於是虫兒法珍等曰今日敗於桓和可謂和欺矣帝命
諸軍築長圍初衆軍既逼柬昏遣軍主左僧慶鎮京口
常僧景鎮廣陵李叔獻屯𤓰歩及申胄自姑孰奔歸又
使屯破墩以為東北聲援至是帝遣曉喻並降帝乃遣
弟輔國將軍秀鎮京口輔國將軍恢屯破墩從弟寧朔
將軍景鎮廣陵吳郡太守蔡夤棄郡赴降十二月丙寅
兼衛尉張稷北徐州刺史王珍國斬東昏其夜以黄油
裹首送軍帝命吕僧珍張彌勒兵封府庫及圖籍帝乃
入收嬖妾潘妃誅之及兇黨王咺之以下四十八人屬
吏以宫女二千人分賚將士宣德皇后令追廢涪陵王
為東昏侯授帝中書監大司馬録尚書鰾騎大將軍都
督揚州刺史封建安郡公食邑萬户給班劒四十人黄
鉞侍中征討諸軍事並如故依晉武陵王遵承制故事
百僚致敬己卯帝入屯閱武堂下令大赦丙戌入鎮殿
内是日鳳皇集建業又下令凡昏制謬賦滛刑濫役外
可詳檢前源悉皆除蕩其主守散失諸所損耗精立科
條咸從原例丁亥遣豫州刺史李元履以兵五千慰勞
東方十二郡二年正月辛卯下令通檢尚書衆曹東昏
時諸諍訟失理及主者淹停不時施行者精加訊辯依
事議奏其義師臨陣致命疾病死亡者並加葬歛收恤
遺孤甲午天子遣兼侍中席闡文兼黄門侍郎樂法才
慰勞都下追贈皇祖散騎常侍左光禄大夫皇考侍中
丞相乙未下令朱雀之㨗逆徒送死者特許家人殯塟
若無親屬或有貧苦二縣長尉即為埋掩建康城内不
達天命自取淪滅亦同此科又下令減損浮費自非奉
粢盛脩紱冕習禮樂之容繕甲兵之備此外一皆禁絶
御府中署量宜罷省命外詳為條格戊戌宣德皇后臨
朝入居内殿拜帝大司馬觧承制百僚致敬如前丁亥
詔進帝都督中外諸軍事劒履上殿入朝不趨贊拜不
名加前後部羽葆鼓吹置左右長史司馬從事中郎掾
屬各四人并依舊辟士餘並如故甲寅齊帝進帝位相
國總百揆封十郡為梁公備九錫之禮加逺游冠緑綟
綬位在諸王上䇿曰上天不造難鍾皇室世祖以休明
早崩世宗以仁德不嗣髙宗襲統宸居弗永雖夙夜劬
勞而隆平不洽嗣君昏暴書契弗睹朝權國柄委之羣
孽勦戮忠賢誅殘台輔含寃抱痛噍類靡餘公藉昏明
之期因兆庶之願爰率羣后翊成中興宗社之危已固
天人之望允塞此實公紐我絶綱大造皇家者也永明
季年邊隙大啟荆河連率招引戎荒公受言本朝輕兵
赴襲排危冐險剛柔逓用坦然一方還成藩服此又公
之功也在昔隆昌洪基已謝髙宗慮深社稷將行權道
公定䇿帷帳激揚大節廢帝立王謀猷深著此又公之
功也建武闡業厥猷雖逺戎狄内侵憑陵闗塞司部危
逼淪陷指期公總兵外討卷甲長鶩焚廬毁帳胡哭言
歸此又公之功也樊漢阽切羽書續至公星言鞠旅禀
命徂征拯我邊危重獲安堵此又公之功也漢南㢠弱
咫尺勍㓂公作藩爰始因資靡託練兵訓卒蒐狩有序
俾我危城翻為强鎮此又公之功也永元紀號瞻烏已
及雖廢昏有典而伊霍難行公首建大䇿爰立明聖義
踰邑綸勲髙代入此又公之功也文王之風雖被江漢
京邑蠢蠢湮為洪流公投袂萬里事惟拯溺義聲所覃
無思不韙此又公之功也魯城夏汭梗據中流乘山置
壘縈川自固公御此烏集陵兹地險費無遺矢戰未窮
兵踐華之固相望俱拔此又公之功也惟此羣凶同惡
相濟緣江負險蟻聚淮湖桴旝一臨應時褫潰此又公
之功也姦孽震皇復懐舉斧畜兵九𣲖用擬勤王公稜
威直指勢踰風電旌斾小臨全州稽服此又公之功也
姑孰衝要密邇京畿兇徒熾聚斷塞津路公兵威所震
望旗自駭此又公之功也羣豎猖狂志在借一豕突淮
涘武騎如雲公爰命英勇因機騁鋭氣冠阪泉勢踰洹
水此又公之功也琅邪石首襟帶岨固新壘東墉金湯
是埒憑險作守兵食兼資風激電駭莫不震疊城復于
隍於是乎在此又公之功也獨夫昏佷憑城靡懼鼓鍾
鞺鞜傲若有餘狎是邪孽忌斯冠冕凶狡因之將逞孥
戮公竒謀密運威略潛囘忠勇之徒得申厥效白旗宣
室未之或比此又公之功也公有拯億兆之勲重之以
明徳爰初厲志服道儒門濯纓来仕清猷映世時運艱
難宗社危殆崑岡已燎玉石同焚驅率貔貅抑揚霆電
義等南巢功齊牧野若夫禹功寂寞㣲管誰嗣拯其將
魚驅其袒髮觧兹亂網理此棼絲復禮袵席反樂河海
永平故事聞之者歎息司隸舊章見之者隕涕請我人
命還之斗極憫憫縉紳重符戴天之慶哀哀黔首復蒙
履地之恩徳踰於嵩岱功鄰於造物超哉邈矣越無得
而言焉朕又聞之疇庸命徳建侯作屏咸用克固四維
永隆萬葉是以二南流化九伯斯征王道淳洽刑厝罔
用惟公經綸天地寧濟區夏道冠乎伊稷賞薄於桓文
豈所以憲章齊魯長轡宇宙敬惟前烈朕甚懼焉今進
授相國改揚州刺史為牧以豫州之梁郡歴陽南徐州
之義興揚州之淮南宣城吳呉興會稽新安東陽十郡
封公為梁公錫兹白土苴以白茅爰定爾邦用建冢社
在昔旦奭入居保佑逮于畢毛亦作卿士任兼内外禮
實宜之今命使持節兼太尉王亮授相國揚州牧印綬
梁公璽紱使持節兼司空王志授梁公茅土金虎符第
一至第五左竹使符第一至第十左相國位冠羣后任
總百司恒典彞數宜與事革其以相國總百揆去録尚
書之號上所假節侍中貂蟬中書監印中外都督大司
馬印綬建安公印䇿驃騎大將軍如故又加公九錫其
敬聽後命以公禮律兼脩刑德備舉哀矜折獄罔不用
情是用錫公大輅戎輅各一𤣥牡二駟公勞心稼穡念
在人天丕崇務本惟榖是寶是用錫公衮冕之服赤舄
副焉公鎔釣所被變風以雅易俗陶人載和邦國是用
錫公軒縣之樂六佾之儛公文徳廣覃義聲逺洽椎髻
髽首夷歌請吏是用錫公朱戶以居公揚清抑濁官方
有序多士聿興棫樸流詠是用錫公納陛以登公正色
御下以身範物式遏不虞折衝惟逺是用錫公虎賁之
士三百人公威同夏日志清姦宄方命圮族刑兹罔赦
是用錫公鈇鉞各一公跨躡嵩溟陵厲區宇譬諸日月
容光必照是用錫公彤弓一彤矢百盧弓十盧矢千公
永言惟孝至感通神恭嚴祀典祭有餘敬是用錫公秬
鬯一卣圭瓚副焉梁國置丞相以下一遵舊式欽哉其
敬循往䇿祗服大禮對揚天眷用膺多福以𢎞我太祖
之休命帝固辭府僚勸進不許二月辛酉府僚重請曰
近以朝命蘊䇿冒奏丹誠奉被還令未䝉虚受縉紳顒
顒深所未達盖聞受金於府通人之𢎞致髙蹈海隅匹
夫之小節是以履乘石而周公不以為疑贈玉璜而太
公不以為讓况世哲繼軌先徳在人經綸草昧歎深㣲
管加以朱方之役荆河是依班師振旅大造王室雖復
累繭救宋重胝存楚居今觀古鲁何足云而惑甚盗鍾
功疑不賞皇天后土不勝其酷是以玉馬駿奔表㣲子
之去金板出地告龍逄之寃明公據鞍號哭厲三軍之
志獨居掩涕激義士之心故能使海若登祗罄圖效祉
山戎孤竹束馬景從伐罪弔人一匡静亂匪叨天功實
勤濡足龜玉不毁誰之功歟獨為君子將使伊周何地
於是始受相國梁公之命命焚東昏滛奢異服六十二
種於都街齊帝追贈梁公夫人為梁國妃乙丑南兖州
隊主陳文興於宣武城内鑿井得玉鏤麒麟金鏤玉璧
水精環各二又鳳凰見建康縣桐下里宣德皇后稱羙
符瑞歸于相國府丙寅詔梁國依舊選諸要職悉依天
朝之制帝上表以前代選官皆立選簿請自今選曹精
加隠括依舊立簿使冠履無爽名實不違庶人識涯涘
造請自息且聞中間立格甲族以二十登仕後門以過
立試吏豈所以𢎞奬風流希向後進此實巨蠧尤宜刋
革詔依表施行丙戌詔進梁公爵為王以豫州之南譙
廬江江州之尋陽郢州之武昌西陽南徐州之南琅邪
南東海晉陵揚州之臨海永嘉十郡益梁國并前為二
十郡其相國揚州牧鰾騎大將軍如故帝固辭有詔斷
表相國左長史王瑩等率百僚敦請三月癸巳受梁王
之命下令赦國内殊死以下鰥寡孤獨不能自存者賜
穀五斛府州所統亦同蠲蕩丙午齊帝命帝冕十有二
旒建天子旌旗出警入蹕乘金根車駕六馬備五時副
車置旄頭雲䍐樂儛八佾設鍾簴宫縣王妃王子王女
爵命之號一如舊儀丙辰齊帝下詔禪位即安姑孰四
月辛酉宣徳皇后令曰西詔至帝憲章前代敬禪神器
于梁明可臨軒遣使恭授璽紱未亡人便歸于别宫壬
戌策曰咨爾梁王惟昔䆳古之載肇有生靈皇䧺大庭
之辟赫胥尊盧之后斯並龍圖鳥跡以前慌惚杳㝠之
世固無得而詳焉洎乎農軒炎皥之代放勲重華之主
莫不以大道君萬姓公器御八紘居之如執朽索去之
若釋重負一駕汾陽便有窅然之志暫適箕嶺即動讓
王之心故知戴黄屋服玉璽非所以示貴稱尊乘大輅
建旂旗盖欲令歸趣有地是故忘已而字兆庶徇物而
君四海及於精華内竭畚橇外勞則撫兹歸運惟能是
與四百告終有漢所以髙揖黄德既謝魏氏所以樂推
爰及晉宋亦𢎞斯典我太祖握河受歴應符啟運二葉
重光三聖係軌嗣君喪徳昏棄紀度毁紊天綱彫絶地
紐是以谷滿川枯山飛鬼哭七廟已危人神無主惟王
體兹上哲明聖在躬端冕而協邕熈推鋒而拯塗炭武
功與日車並運文教與鵬翼齊舉固以幽顯宅心謳訟
斯屬豈徒桴鼓播地卿雲叢天而已哉至於書睹爭明
夜飛枉矢除舊之徴必顯更姓之符允集今便仰祗乾
象俯從人願敬禪神器授帝位于爾躬大祚告窮天禄
永終於戲王允執其中式遵前典以副昊天之望禋上
帝而臨億兆格文祖而膺大業以傳無疆之祚豈不盛
與并命璽書遣兼太保中書監兼尚書令王亮兼太尉
中書令王志奉皇帝璽紱受終之禮一依唐虞故事帝
抗表陳讓表不獲通於是齊百官豫章王元琳等八百
一十九人及梁臺侍中范雲等一百一十七人並上表
勸進帝謙讓不受是日太史令蔣道秀陳天文符讖六
十四條事並明著羣臣重表固請乃從之
天監元年夏四月丙寅皇帝即位于南郊設壇柴燎告
天曰皇帝臣衍敢用𤣥牡昭告于皇皇后帝齊氏以歴
運斯既否終則亨欽若天應以命于衍夫任是司牧惟
能是授天命不于常帝王非一族唐謝虞受漢替魏升
爰及晉宋憲章在昔咸以君德馭四海元功子萬姓故
能大庇甿黎光宅區宇齊代云季世主昏凶狡焉羣慝
是崇是長肆厥姦囘暴亂以播虐于我有邦俾九服八
荒之内連率岳牧之君蹶角頓顙匡救無術衍投袂星
言推鋒萬里厲其挂冠之情用拯兆庶之切遂因時来
宰司邦國濟物康世實有厥勞而晷緯呈祥川岳効祉
代終之符既顯革運之期已萃殊俗百蠻重譯獻款人
神逺邇罔不和會於是羣公卿士咸致厥誠並以皇乾
降命難以謙拒衍自惟匪徳辭不獲遂仰廹上𤣥之眷
俯惟億兆之心宸極不可乆曠人神不可乏主遂藉樂
推膺此嘉祚以兹寡薄臨馭萬方顧求夙志永言祗惕
敬簡元辰恭兹大禮升壇受禪告類上帝克播休祉以
𢎞盛烈式傳厥後用永保于我有梁惟明靈是饗禮畢
有詔放觀乃備法駕還建康宫臨太極前殿大赦改元
賜人爵二級文武位二䓁鰥寡孤獨不能自存者人榖
五斛逋布口錢宿責勿復收其犯郷論清議贓汙滛盗
一皆蕩滌洗除前注與之更始封齊帝為巴陵王全食
一郡載天子旌旗乘五時副車行齊正朔郊祀天地禮
樂制度皆用齊典以齊宣德皇后為齊文帝妃齊帝后
王氏為巴陵王妃齊代王侯封爵悉皆降省其効著艱
難者别有後命惟宋汝隂王不在除例劫賊餘口没在
臺府者悉皆蠲放諸流徙之家並聼還本土以兼尚書
令王亮為尚書令兼尚書右僕射沈約為尚書僕射封
皇弟中護軍宏為臨川王南徐州刺史秀為安成王雍
州刺史偉為建安王右衛將軍恢為鄱陽王荆州刺史
憺為始興王自郡王以下列爵為縣六等皇弟皇子封
郡王二千戸王之庶子為縣侯五百戸謂之諸侯功臣
爵邑無定科鳳凰集南蘭陵丁夘詔凡後宫樂府西解
暴室諸如此例被幽逼者一皆放遣若衰老不能自存
者官給廪食戊辰遺巴陵王錢二百萬絹布各千疋綿
二千斤車騎將軍髙麗王髙雲進號車騎大將軍鎮東
大將軍百濟王餘太進號征東大將軍鎮東大將軍倭
王武進號征東將軍己巳巴陵王殂于姑孰追諡為齊
和帝終禮一依故事庚午詔分遣内侍周省四方觀政
聼謡訪賢舉滯其有田野不闢獄訟無章忘公徇私侵
漁是務者悉随事以聞若懐寶迷邦蘊竒待價蓄響藏
真不求聞達各依名騰奏罔或遺隠又詔曰金作贖刑
有聞自昔入縑以免施於中代永言叔季偷薄成風嬰
愆入罪厥塗匪一死者不可復生刑者無因自反由此
而望滋實庸可致乎可依周漢舊典有罪入贖外詳為
條格以時奏聞辛未以新除謝沭公蕭寶義為巴陵王
以奉齊祀復南蘭陵武進縣依前代之科徵新除相國
軍諮祭酒謝朏為侍中左光禄大夫開府儀同三司改
南東海為蘭陵郡土斷南徐州諸僑郡縣癸酉詔於公
車府謗木胏石傍各置一函若肉食莫言山阿欲有横
議投謗木函若從我江漢功在可䇿犀兕徒弊龍蛇方
縣次身才髙妙擯壓莫通懐傅吕之術抱屈賈之歎其
理有皦然受困包匭夫大政侵小豪門陵賤百姓已窮
九重莫達若欲自申並可投胏石函甲戌詔斷逺近上
慶禮閏月丁酉以行宕昌王梁彌邕為安西將軍河涼
二州刺史正封宕昌王壬寅詔以憲綱日弛漸以為俗
令端右以風聞奏事依元熙舊制有司奏追尊皇考為
文皇帝廟號太祖皇妣張氏為獻皇后陵曰建陵郗氏
為徳皇后陵曰修陵五月乙亥夜盗入南北掖燒神武
門總章觀害衛尉卿張𢎞䇿戊子江州刺史陳伯之舉
兵反以領軍將軍王茂為征南將軍江州刺史率衆討
之六月庚戌封北秦州刺史楊紹先為武都王是月陳
伯之奔魏江州平前益州刺史劉季連據成都反秋七
月丁巳朔日有蝕之八月戊戌置建康三官癸夘鸞鳥
見樂游苑乙巳平北將軍西涼州刺史象舒彭進號安
西將軍封鄧至王丁未命中書監王瑩等八人參定律
令詔尚書郎依昔奏事交州獻能歌鸚鵡詔不納林邑
干陁利國各遣使朝貢冬十一月己未立小廟甲子立
皇子統為皇太子賜天下為父後者爵一級十二月大
雪深三尺是嵗大旱米斗五千人多餓死
二年春正月乙卯以尚書僕射沈約為左僕射吏部尚
書范雲為右僕射辛酉祀南郊降死罪以下囚庚辰以
仇池公楊靈珍為北梁州刺史封仇池王夏四月癸夘
尚書刪定郎蔡法度上梁律二十卷令三十卷科四十
卷五月尚書右僕射范雲卒乙丑益州刺史鄧元起剋
成都曲赦益州六月丁亥以新除左光禄大夫謝朏為
司徒尚書令甲午以中書監王瑩為尚書右僕射是夏
多癘疫秋七月扶南龜兹中天竺國各遣使朝貢冬十
月皇子綱生降都下死罪以下囚十一月乙夘雷電大
雨晦
三年春正月癸丑以尚書右僕射王瑩為左僕射太子
詹事柳惔為右僕射二月魏剋梁州三月隕霜殺草夏
五月丁巳以扶南王憍陳如闍耶跋摩為安南将軍六
月丙子詔分遣使廵察州郡視人寃酷癸未大赦秋七
月甲子立皇子綜為豫章王八月魏剋司州九月壬子
以河南王世子伏連籌為鎮西將軍西秦河二州刺史
封河南王北天竺國遣使朝貢冬十一月甲子詔除贖
罪科是嵗魏正始元年
四年春正月癸夘詔自今九流常選年未三十不通一
經不得解褐若有才同甘顔勿限年次置五經博士各
一人有司奏吳令唐傭鑄盤龍火爐翔鳳硯盖詔禁錮
終身丙午省鳳凰銜書伎戊申詔往代多命宫人帷宫
觀禋郊之禮非所以仰䖍蒼昊自今停止辛亥祀南郊
大赦二月初置胄子律博士壬午遣衞尉卿楊公則率
宿衛兵塞洛口壬辰交州刺史李凱據州反長史李畟
討平之曲赦交州是月立建興苑於秣陵建興里夏四
月丁巳以行宕昌王梁彌博為安西將軍河涼二州刺
史正封宕昌王六月庚戌立孔子廟冬十月使中軍將
軍揚州刺史臨川王宏都督北討諸軍事侵魏以興師
費用王公以下各上國租及田榖以助軍資是嵗大穰
米斛三十
五年春正月丁夘朔詔凡諸郡國舊族邦内無在朝位
者選官搜括使郡有一人乙亥起前司徒謝朏為中書
監司徒甲申立皇子綱為晉安王三月丙寅朔日有蝕
之夏四月甲寅初立詔獄詔建康縣置三官與廷尉三
官分掌獄事號建康為南獄廷尉為北獄五月置集雅
舘以招逺學秋七月乙丑鄧至國遣使朝貢八月辛酉
作東宫九月臨川王宏軍至洛口大潰所亡萬計宏單
騎而歸冬十一月甲子都下地震生白毛乙丑以師出
淹時大赦魏人乘勝攻鍾離十二月癸卯司徒謝朏薨
六年春三月庚申隕霜殺草是月有三象入建鄴夏四
月壬辰置左右驍騎左右游擊將軍官癸巳曹景宗韋
叡等破魏師於邵陽洲斬獲萬計己酉以江州刺史王
茂為尚書右僕射丁巳以揚州刺史臨川王宏為驃騎
大將軍開府儀同三司以右光禄大夫沈約為尚書左
僕射五月己巳置中衛中權將軍改驍騎為雲騎游擊
為游騎秋八月戊子赦戊戌都下大水九月乙亥改閲
武堂為徳陽堂聼訟堂為儀賢堂冬閏十月乙丑以開
府臨川王宏為司徒以行太子太傅尚書左僕射沈約
為尚書令以行太子少傅吏部尚書袁昻為兼尚書右
僕射甲申以左光禄大夫夏侯詳為左僕射十二月丙
辰左僕射夏侯詳卒
七年春正月戊子以元樹為恆朔二州都督封魏郡王
戊戌詔作神龍仁獸闕於端門大司馬門外二月乙夘
新作國門于越城南乙丑増置鎮衛將軍以下為十品
以法日數凡二十四班以法氣序不登十品别有八班
以象八風又置施外國將軍二十四班合一百九號庚
午詔於州郡縣置州望郡宗郷豪各一人專掌搜薦乙
亥以車騎大將軍髙麗王髙雲為撫東大將軍開府儀
同三司夏四月乙夘以皇太子納妃故赦大辟以下頒
賜朝臣及近侍各有差五月都下大水戊子詔蘭陵縣
建脩二陵周囘五里内居人賜復終身己亥詔復置宗
正太僕大匠鴻臚又増太府太舟仍先為十二卿及置
朱衣直閣將軍官六月辛酉改陵監為令秋八月丁巳
皇子繹生赦大辟以下未結正者九月壬辰置童子奉
車郎癸巳立皇子績為南康王冬十月丙寅以吳興太
守張稷為尚書左僕射丙子詔大舉北侵丁丑魏縣瓠
鎮主白皂生豫州刺史胡遜以城内屬是嵗魏永平元
年
八年春正月辛巳祀南郊大赦壬辰魏鎮東參軍成景
雋以宿豫城内屬夏四月戊申以司徒臨川王宏為司
空揚州刺史以車騎將軍領太子詹事王茂即本號開
府儀同三司秋七月癸巳巴陵王蕭寶義薨冬十一月
壬寅立皇子續為廬陵王
九年春正月乙亥以左光禄大夫王瑩為尚書令庚寅
新作緣淮塘三月己丑幸國子學親臨講肄賜祭酒以
下各有差乙未詔皇太子及王侯之子年在從師者皆
入學夏四月丁巳選尚書五都令史革用士流六月癸
丑盗殺宣城太守朱僧勇閏六月己丑宣城盗轉㓂呉
興太守蔡撙討平之冬十二月癸未幸國子學策試胄
子賜訓授之司各有差是嵗于闐林邑國並遣使朝貢
十年春正月辛丑祀南郊大赦戊申荆州言騶虞見三
月盗殺東莞琅邪二郡太守劉晰以朐山引魏徐州刺
史盧昶夏六月以國子祭酒張充為尚書右僕射冬十
二月山車見臨城縣振逺將軍馬仙琕大破魏軍斬馘
十餘萬復朐山城是歳初作宫城門三重樓及開二道
宕昌國遣使朝貢婆利國貢金席
十一年春正月壬辰詔自今捕譴之家及罪應質作若
年有老小可停將送加鎮南將軍江州刺史建安王偉
開府儀同三司司空揚州刺史臨川王宏進位太尉以
驃騎將軍王茂為司空二月戊辰新昌濟陽二郡野蠶
成繭三月丁巳為旱故曲赦揚徐二州庚申髙麗國遣
使朝貢夏四月百濟扶南林邑等國各遣使朝貢秋九
月宕昌國遣使朝貢冬十月乙未以呉郡太守袁昻為
兼尚書右僕射己酉降太尉揚州刺史臨川王宏為驃
騎將軍開府同三司之儀癸丑齊宣德太妃王氏薨是
嵗魏延昌元年
十二年春正月辛夘祀南郊赦大辟罪以下辛酉兼尚
書右僕射袁昻即正丙寅詔明下逺近若委骸不塟或
篨衣莫改量給棺具收歛辛巳新作太極殿改為十三
間以從閏數閏三月乙丑特進中軍將軍沈約卒夏四
月都下大水六月癸巳新作太廟増基九尺秋九月加
揚州刺史臨川王宏位司空以司空王茂為驃騎將軍
開府同三司之儀位江州刺史冬十月丁亥詔曰明堂
地居卑濕可量就埤起以盡誠敬
十三年春二月庚辰朔震于西南天如裂丁亥耕藉田
大赦賜孝悌力田爵一級夏六月都下訛言有棖棖取
人肝胏及血以飴天狗百姓大懼二旬而止秋七月乙
亥立皇子綸為邵陵王繹為湘東王紀為武陵王是嵗
林邑扶南于闐國各遣使朝貢作浮山堰
十四年春正月乙巳朔皇太子冠大赦賜為父後者爵
一級王公以下班賚各有差停逺近上慶禮辛亥祀南
郊詔班下逺近博採英異又前以墨刑用代重辟者除
其條丙辰汝隂王劉𦙍薨丁巳魏宣武皇帝崩夏四月
丁丑驃騎將軍開府同三司之儀江州刺史王茂薨冬
十月浮山堰壊是嵗蠕蠕狼牙修國各遣使來朝貢
十五年春三月戊辰朔日有蝕之既夏四月髙麗國遣
使朝貢六月庚子以尚書令王瑩為左光禄大夫開府
儀同三司尚書右僕射袁昻為左僕射吏部尚書王暕
為右僕射秋八月蠕蠕河南國各遣使朝貢九月辛巳
左光禄大夫開府儀同三司王瑩薨壬辰大赦冬十一
月交州刺史李畟斬反者阮宗孝傳首建鄴曲赦交州
是嵗魏孝明皇帝熈平元年
十六年春正月辛未祀南郊詔尤貧家勿收今年三調
無田業者所在量宜賦給及優蠲産子之家恤理寃獄
并賑孤老鰥寡不能自存者二月辛亥耕藉田甲寅赦
罪人三月丙子敕太醫不得以生類為藥公家織官紋
錦飾並斷仙人鳥獸之形以為褻衣裁翦有乖仁恕於
是祈告天地宗廟以去殺之理欲被之含識郊廟牲牷
皆代以麪其山川諸祀則否時以宗廟去牲則為不復
血食雖公卿異議朝野喧囂竟不從冬十月宗廟薦羞
始用蔬果是嵗河南扶南婆利等國各遣使朝貢
十七年春二月癸巳雍州刺史安成王秀薨甲辰大赦
三月丙申改封建安郡王偉為南平王夏六月乙酉中
軍將軍中書監臨川王宏以本號行司徒秋八月壬寅
詔兵騶奴婢男年六十六女年六十免為編戸閏八月
干陁利國遣使朝貢冬十月乙亥以行司徒臨川王宏
即正十一月辛亥以南平王偉為左光禄大夫開府儀
同三司是嵗魏神龜元年
十八年春正月甲申以領軍將軍鄱陽王恹為征西將
軍荆州刺史以荆州刺史始興王憺為中撫將軍並開
府儀同三司以尚書左僕射袁昻為尚書令以右僕射
王暕為左僕射以太子詹事徐勉為右僕射辛夘祀南
郊孝悌力田賜爵一級夏四月丁巳帝於無碍殿受佛
戒赦罪人秋七月于闐扶南國各遣使朝貢
　
　
　
　
　南史卷六
　南史卷六考證
梁武帝紀兩骻駢骨項上隆起○項梁書作頂今各本
　俱同仍之
公竒謀密運威略潜回○囘一本作通
明公據鞍號哭厲三軍之志○號一本作輟
乙丑南兖州隊王陳文興於宣武城内鑿井○宣武梁
　書作桓
劫賊餘口沒在臺府者悉皆蠲放○皆監本作在梁書
　作可今從閣本
乙丑益州刺史鄧元起尅成都○丑監本訛已今從梁
　書上文為丁巳尚書右僕射范雲卒下文為壬申斷
　諸郡縣獻奉二宫改正
戊申荆州言騶虞見○申監本訛子今從梁書改正
冬十月乙未以呉郡太守袁昻為兼尚書右僕射○十
　月梁書作十一月
　南史卷六考證
欽定四庫全書
　南史卷七
　　唐　　　李　　　延　　　夀　　　撰
　梁本紀中第七
普通元年春正月乙亥朔大赦改元丙子日有蝕之己
卯以司徒臨川王宏為太尉揚州刺史以金紫光禄大
夫王份為尚書左僕射庚子扶南髙麗等國並遣使朝
貢二月癸丑以髙麗王嗣子安為寧東將軍髙麗王三
月滑國遣使朝貢夏四月河南國遣使朝貢秋七月己
夘江淮海並溢九月乙亥有星晨見東方光爛如火是
嵗魏正光元年
二年春正月辛巳祀南郊詔置孤獨園以恤孤幼戊子
大赦二月辛丑祀明堂三月庚寅大雪平地三尺夏四
月乙夘改作南北郊内辰詔曰平秩東作義不在南前
代因襲有乖禮制可於震方具兹千畝於是徙藉田於
東郊外十五里五月癸夘琬琰殿火延燒後宮屋三千
間閏月丁巳詔自今可停賀瑞六月丁夘義州刺史文
僧明以州歸魏秋七月丁酉假大匠卿裴䆳節督衆軍
侵魏甲寅魏荆州刺史桓叔興帥衆降八月丁亥始平
郡石鼓村地自開成井方六尺六寸深三十二丈冬十
一月百濟新羅國各遣使朝貢十二月戊辰以鎮東大
將軍百濟王餘隆為寧東大將軍
三年春正月庚子以呉郡太守王暕為尚書左僕射庚
戌都下地震三月乙夘巴陵王蕭屏薨夏四月丁夘汝
隂王劉端薨五月壬辰朔日有蝕之既癸巳大赦詔公
卿百僚各上封事連率郡國舉賢良方正直言之士秋
八月甲子婆利白題國各遣使朝貢冬十一月甲申開
府儀同三司始興王憺薨
四年春正月辛夘祀南郊大赦辛亥祀明堂二月乙亥
耕藉田孝弟力田賜爵一級預耕之司尅日勞酒冬十
月庚午以中衞將軍袁昻為尚書令即本號開府儀同
三司十一月癸未朔日有蝕之甲辰尚書左僕射王暕
卒十二月戊午用給事中王子雲議始鑄鐵錢狼牙修
國遣使朝貢
五年夏六月乙酉龍鬬于曲阿王陂因西行至建陵城
所經樹木倒折開數十丈庚子以員外散騎常侍元樹
為平北將軍北青兖二州刺史率衆侵魏
六年春正月辛亥祀南郊大赦庚申魏徐州刺史元法
僧以彭城来降自去嵗以来北侵諸軍所在尅獲甲戌
以元法僧為司空封始安郡王二月辛巳改封法僧為
宋王三月丙午賜新附人長復除詿誤罪失一無所問
夏五月己酉修宿豫堰又修曹公堰於濟隂壬子遣中
護軍夏侯亶督壽陽諸軍侵魏六月庚辰豫章王綜奔
魏魏復據彭城秋七月壬戌大赦冬十二月壬辰都下
地震是嵗魏孝昌元年
七年春正月辛丑朔赦死罪以下夏四月乙酉太尉臨
川王宏薨南州津改置校尉増加奉秩詔在位羣臣各
舉所知凡是清吏咸使薦聞秋九月己酉荆州刺史鄱
陽王恢薨冬十一月庚辰丁貴嬪薨大赦是嵗河南髙
麗林邑滑國並遣使朝貢
大通元年春正月乙丑以尚書右僕射徐勉為尚書左
僕射詔百官奉禄自今可長給見錢辛未祀南郊詔流
亡者聼復宅業蠲役五年尤貧家勿收今年三調孝弟
力田賜爵一級是月司州刺史夏侯夔進軍三闗所至
皆尅初帝創同泰寺至是開大通門以對寺之南門取
反語以協同泰自是晨夕講義多由此門三月辛未幸
寺捨身甲戌還宫大赦改元大通以符寺及門名夏五
月丙寅成景儁尅魏臨潼竹邑冬十月庚戌魏東豫州
刺史元慶和以渦陽内屬甲寅曲赦東豫州十一月丁
夘以中護軍蕭藻為都督侵魏鎮于渦陽是嵗林邑師
子髙麗等國各遣使朝貢
二年春正月乙酉蠕蠕國遣使朝貢二月築寒山堰癸
丑魏孝明皇帝崩夏四月戊戌魏余朱榮推奉孝莊帝
庚子榮殺幼主及太后胡氏辛丑魏郢州刺史元願達
以義陽降封願達為樂平王是時魏大亂其北海王顥
臨淮王彧汝南王悦並来奔北青州刺史元儁南荆州
刺史李志皆以地降冬十月丁亥以魏北海王顥主魏
遣東宫直閤將軍陳慶之衞送還北魏豫州刺史鄧獻
以地降是嵗魏武泰元年尋改為建義又改曰永安
中大通元年春正月辛酉祀南郊大赦賜孝悌力田爵
一級辛巳祀明堂夏四月癸巳陳慶之攻拔魏梁城進
屠考城禽魏濟隂王暉業五月癸酉進尅虎牢魏孝荘
帝出居河北乙亥元顥入京師僭號建武六月壬午以
永興公主疾篤故大赦公主志也是月都下疫甚帝於
重雲殿為百姓設救苦齋以身為禱閏月護軍將軍南
康王績薨己夘魏將尒朱榮攻殺元顥京師反正秋九
月辛巳朱雀航華表災癸巳幸同泰寺設四部無遮大
會上釋御服披法衣行清淨大捨以便省為房素床瓦
器乘小車私人執役甲午升講堂法坐為四部大衆開
涅槃經題癸夘羣臣以錢一億萬奉贖皇帝菩薩大捨
僧衆黙許乙巳百辟詣寺東門奉表請還臨宸極三請
乃許帝三荅書前後並稱頓首冬十月己酉又設四部
無遮大會道俗五萬餘人會畢帝御金輅還宫御太極
殿大赦改元十一月戊子魏巴州刺史嚴始欣以城降
是嵗盤盤蠕蠕國並遣使朝貢
二年夏四月癸丑幸同泰寺設平等會庚申大雨雹六
月丁巳遣魏汝南王悦還北主魏庚申以魏尚書左僕
射范遵為司州牧随悦北侵是月林邑扶南國遣使朝
貢秋八月庚戌幸徳陽堂祖魏主元悦山賊宼會稽郡
縣九月壬午假超武將軍湛海珍節以討之是嵗魏荘
帝殺其權臣尒朱榮其黨奉魏長廣王曄為主而殺孝
荘帝年號建明
三年春正月辛巳祀南郊大赦丙申以魏尚書僕射鄭
元護為征北大將軍二月辛丑祀明堂夏四月己巳皇
太子統薨六月癸丑立昭明太子子華容公歡為豫章
郡王枝江公譽為河東郡王曲江公詧為岳陽郡王是
月丹丹國遣使朝貢秋七月乙亥立晉安王綱為皇太
子大赦賜為父後者及出處忠孝文武清勤並爵一級
庚寅詔宗戚有服屬者並賜湯沐食郷亭侯各隨逺近
以為差次壬辰以吏部尚書何敬容為尚書右僕射九
月狼牙修國遣使朝貢是秋吳興生野稻饑者賴焉冬
十月己酉上幸同泰寺升法座為四部衆説涅槃經訖
于乙夘前樂山縣侯蕭正則有罪流徙至是招誘亡命
欲宼廣州在所討平之十一月乙未上幸同泰寺升法
座為四部衆説般若經訖于十二月辛丑是嵗魏尒朱
兆又廢其主曄而奉節閔皇帝改建明二年為普泰元
年又魏渤海王髙歡舉兵信都别奉渤海太守朗為主
改普泰元年為中興
四年春正月丙寅以開府儀同三司南平王偉為大司
馬以司空宋王元法僧為太尉尚書令以開府儀同三
司袁昻為司空立臨川靖惠王宏子正徳為臨賀郡王
庚午立嫡皇孫大器為宣城郡王位列諸王上癸未魏
南兖州刺史劉世明以城降二月壬寅以太尉元法僧
還北主魏以侍中元景隆為徐州刺史封彭城郡王通
置常侍元景宗為青州刺史封平昌郡王随法僧北侵
庚戌新除揚州刺史邵陵王綸有罪免為庶人三月庚
午侍中領國子博士蕭子顯表置制㫖孝經助教一人
生十人專通帝所釋孝經義夏四月盤盤國遣使朝貢
秋七月甲辰星隕如雨九月乙巳加司空袁昻尚書令
冬十一月髙麗國遣使朝貢十二月丙子魏彭城王尒
朱仲逺来奔以為定洛將軍封河南王北侵隨所尅土
使自封建庚辰以太尉元法僧為郢州刺史驃騎大將
軍開府同三司之儀是嵗魏相渤海王髙歡平尒朱氏
廢節閔皇帝及自所奉渤海故王朗而奉平陽王修是
為孝武皇帝改中興二年為大昌尋又改為永熙元年
五年春正月辛夘祀南郊大赦賜孝悌力田爵一級先
是一日丙夜南郊令解滌之等到郊所履行忽聞異香
三随風至及將行事奏樂迎神畢有神光圓滿壇上朱
紫黄白雜色食頃乃滅戊申都下地震己酉長星見辛
亥祀明堂二月癸未幸同泰寺設四部大會升法座發
金字般若經題訖于己丑三月丙辰大司馬南平王偉
薨夏五月戊子都下大水御道通船六月己夘魏建義
城主蘭保殺東徐州刺史崔祥以下邳降冬十月庚申
以尚書右僕射何敬容為左僕射以吏部尚書謝舉為
右僕射是嵗河南波斯盤盤國並遣使朝貢
六年春二月癸亥耕藉田大赦賜孝悌力田爵一級三
月己亥以行河南王可沓振為西秦河二州刺史正封
河南王甲辰百濟國遣使朝貢夏四月丁卯熒惑在南
斗秋七月甲辰林邑國遣使進貢冬十月丁夘以信武
將軍元慶和為鎮北將軍封魏王率衆北侵閏十二月
丙午西南有雷聲二是嵗魏孝武帝廹于其相髙歡出
居闗中歡又别奉清河王世子善見為主是為孝静帝
改永熈三年為天平元年魏於是始分為兩孝武既至
闗中又與丞相宇文泰不平未㡬遇鴆而崩
大同元年春正月戊申朔大赦改元二月辛巳祀明堂
丁亥耕藉田辛丑髙麗丹丹國並遣使朝貢三月丙寅
幸同泰寺設無遮大㑹辛未滑國遣使朝貢夏四月庚
子波斯國遣使朝貢壬戌幸同泰寺鑄十方銀像并設
無碍會秋七月辛夘扶南國遣使朝貢冬十月雨黄塵
如雪十一月壬戌北梁州刺史蘭欽攻漢中魏梁州刺
史元羅降癸亥復梁州是嵗西魏文皇帝大綂元年
二年春二月乙亥耕藉田三月庚申詔求讜言及令文
武在位舉士戊寅帝幸同泰寺設平等法會夏四月乙
未以開府同三司之儀元法僧為太尉五月癸夘以魏
梁州刺史元羅為青冀二州刺史封東郡王六月丁亥
詔郊明堂陵廟等令改視散騎侍郎秋九月辛亥幸同
泰寺設四部無得法會冬十月乙亥詔大舉北侵壬午
幸同泰寺設無碍大會十一月雨黄塵如雪攬之盈掬
己亥詔北侵衆軍班師辛亥都下地震生白毛長二尺
十二月壬申與東魏通和
三年春正月辛丑祀南郊大赦賜孝悌力田爵一級是
夜朱雀門災壬寅雨灰黄色二月丁亥耕藉田癸巳以
護軍將軍蕭藻為尚書左僕射三月戊戌立昭明太子
子􁢨為武昌郡王譼為義陽郡王夏五月癸未幸同泰
寺鑄十方金銅像設無得法會六月青州胊山隕霜秋
七月青州雪害苗稼癸卯東魏人来聘己酉義陽王譼
薨八月辛夘幸阿育王寺設無碍法喜食大赦九月使
兼散騎常侍張臯聘于東魏閏九月甲子侍中太尉元
法僧薨冬十月丙辰都下地震是嵗饑
四年春二月己亥耕藉田三月河南蠕蠕國並遣使朝
貢夏五月甲戌東魏人来聘六月辛丑日有食之秋七
月癸亥詔以柬冶徒李𦙍之降象牙如来真形大赦戊
辰使兼散騎常侍劉孝儀聘于柬魏八月甲辰詔南兖
等十二州既經饑饉曲赦逋租宿責勿收今年三調九
月閲武于樂游苑
五年春正月乙夘以護軍將軍廬陵王續為驃騎將軍
安右將軍尚書左僕射蕭藻為中衛將軍並開府儀同
三司中權將軍丹陽尹何敬容以本號為尚書令吏部
尚書張纉為尚書左僕射丁巳御史中丞參禮儀事賀
琛奏今南北二郊及藉田往還並宜御輦不復乘路二
郊請用素輦藉田往還乘常輦皆以侍中陪乘停大將
軍及太僕詔付尚書博議施行改素輦名大同輦郊祀
宗廟乘佩輦辛未祀南郊詔孝弟力田及州閭郷黨稱
為善人者各賜爵一級秋八月乙酉扶南國獻生犀冬
十一月乙亥東魏人来聘十二月使兼散騎常侍栁豹
聘于東魏是嵗都下訛言天子取人肝以飴天狗大小
相警日晚便閉門持仗數月乃止
六年春正月庚戌朔曲赦司豫徐兗四州二月己亥耕
藉田夏四月癸未詔晋宋齊三代諸陵有職司者勤加
守護五月己夘河南王遣使朝獻馬及方物求釋迦像
并經論十四條勅付像并制㫖涅槃般若金光明講䟽
一百三卷秋七月丁亥東魏人来聘遣散騎常侍陸晏
子報聘八月戊午大赦辛未盤盤國遣使朝貢九月戊
戌司空袁昻薨冬十一月己夘曲赦都下十二月壬子
江州刺史豫章王歡薨
七年春正月辛巳祀南郊大赦辛丑祀明堂二月乙巳
以行宕昌王梁彌泰為平西將軍河凉二州刺史正封
宕昌王辛亥耕藉田乙夘都下地震夏四月戊申東魏
人来聘遣兼散騎常侍明少遐報聘冬十一月丙子詔
停所在使役女丁十二月壬寅東魏人来聘遣兼散騎
常侍袁狎報聘丙辰於宫城西立士林舘延集學者是
嵗宕昌蠕蠕髙麗百濟滑國各遣使朝貢百濟求涅槃
等經疏及醫工畫師毛詩博士並許之交州人李賁攻
刺史蕭諮
八年春正月安成郡人劉敬躬挾左道以反二月戊戌
江州刺史湘東王繹遣中兵曹子郢討禽之送于都斬
之建康市三月於江州新蔡髙塘立頌平屯墾作蠻田
九年春閏正月丙申地震生毛三月以太子詹事謝舉
為尚書僕射夏四月林邑王破徳州攻李賁賁將范修
又破林邑王於九德敗走之冬十一月益州刺史武陵
王紀進號征西將軍開府儀同三司
十年春正月李賁竊號於交阯年號天徳三月甲午幸
蘭陵庚子謁建陵有紫雲䕃陵上食頃乃散帝望陵流
涕所霑草皆變色陵傍有枯泉至是而流水香潔辛丑
哭于修陵壬寅於皇基寺設法會詔賜蘭陵老少位一
階并加頒賚所經縣邑無出今年租賦因賦還舊郷詩
癸夘詔園陵職司恭事勤勞並錫位一階并加賜賚己
酉幸京口城北固樓因改名北顧庚戌幸囘賔亭宴帝
郷故老及所經近縣奉迎候者少長數千人各賚錢二
千夏四月乙夘至自蘭陵詔鰥寡孤獨尤貧者贍恤各
有差五月廣州人盧子略反刺史新渝侯映討平之詔
曲赦廣州秋九月己丑赦冬十一月大雪平地三尺
十一年春正月震華林園光嚴殿重雲閣帝自貶拜謝
上天累刻乃止夏四月東魏人来聘冬十月己未詔復
開贖罪典
中大同元年春正月丁未曲阿縣建陵隧口石辟邪起
舞有大蛇鬬隧中其一被傷奔走青蟲食陵樹葉略盡
癸丑交州刺史楊㬓尅交阯嘉寧城李賁竄入屈獠洞
交州平三月乙巳大赦庚戌幸同泰寺講金字三慧經
仍施身夏四月丙戌皇太子以下奉贖仍於同泰寺解
設法會大赦改元是夜同泰寺災六月辛巳竟天有聲
如風水相薄秋七月甲子詔自今有犯罪者非大逆父
母祖父母勿坐丙寅詔曰朝四暮三衆狙皆喜名實未
虧而喜怒為用頃聞外間多用九佰錢佰減則物貴佰
足則物賤非物有貴賤是心有顛倒至於逺方日更滋
甚自今可通用足佰錢八月丁丑東揚州刺史武昌王
􁢨薨甲午渇槃陁國遣使獻方物冬十一月癸酉汝隂
王劉哲薨
太清元年春正月己亥朔日有蝕之壬寅荆州刺史廬
陵王續薨辛酉祀南郊大赦甲子祀明堂是月東魏相
渤海王髙歡薨二月己夘白虹貫日庚辰東魏司徒侯
景求以河南十三州内屬壬午以景為大將軍封河南
王大行臺承制如鄧禹故事丁亥耕藉田三月庚子幸
同泰寺設無遮大會上釋御服服法衣行清浄大捨名
曰羯磨以五明殿為房設素木床葛帳土瓦器乘小輿
私人執役乘輿法服一皆屏除甲辰遣司州刺史羊鴉
仁率土州刺史桓和仁州刺史湛海珍等應接侯景兵
未至而東魏遣兵攻景景又割地求救於西魏方解圍
乙巳帝升光嚴殿講堂坐師子講金字三慧經捨身夏
四月庚午羣臣以錢一億萬奉贖皇帝菩薩僧衆黙許
戊寅百辟詣鳳莊門奉表三請三荅頓首並如中大通
元年故事丁亥服衮冕御輦還宫幸太極殿如即位禮
大赦改元是月神馬出皇太子獻寶馬頌六月戊辰以
前雍州刺史鄱陽王範為征北將軍總督漢北征討諸
軍事秋七月庚申羊鴉仁入縣瓠城八月乙丑諸軍北
征以南豫州刺史蕭明為大都督赦緣邉初附諸州戊
子以大將軍侯景録行臺尚書事九月癸夘王游苑成
輿駕幸苑冬十一月東魏將慕容紹宗大敗蕭明于寒
山明被俘執紹宗進圍潼州十二月戊辰命太子舎人
元真還北為東魏主
二年春正月癸巳朔兩月相承如鉤見于西方戊戌詔
在位各舉所知己亥東魏克渦陽辛丑以尚書僕射謝
舉為尚書令以守吏部尚書王克為尚書僕射甲辰東
魏剋殷豫二州三月甲辰撫軍將軍髙麗王髙延卒以
其子成為寧東將軍髙麗王樂浪公己未屈獠洞斬李
賁傳首建鄴夏四月丙子詔在朝及州郡各舉士五月
辛丑以新除中書令邵陵王綸為安前將軍開府儀同
三司辛亥曲赦交愛徳三州六月天裂于西北長十丈
闊二丈光出如電其聲若雷秋七月使兼散騎常侍謝
班聘于東魏結和八月戊辰侯景舉兵反甲辰使開府
儀同三司邵陵王綸都督衆軍討景曲赦南豫州九月
戊辰地震江左尤甚壊屋殺人地生白毛長二尺益州
市有飛螽萬羣螫人死冬十月侯景襲譙州進攻陷歴
陽戊申以臨賀王正徳為平北將軍都督諸軍屯丹陽
郡己酉景自横江濟采石辛亥至建鄴臨賀王正徳率
衆附賊十一月戊午朔設壇刑白馬祀蚩尤於太極殿
前己未景立蕭正徳為天子於南闕前辛酉賊攻䧟東
府城庚辰邵陵王綸帥武州刺史蕭弄璋前譙州刺史
趙伯超等入援乙酉進軍湖頭與賊戰賊敗績丙戌安
北將軍鄱陽王範遣世子嗣雄信將軍裴之髙等率衆
入援次張公洲十二月戊申天西北裂有光如火尚書
令謝舉卒丙辰司州刺史栁仲禮前衡州刺史韋粲髙
州刺史李遷仕前司州刺史羊鴉仁等率軍入援
三年春正月丁巳大都督栁仲禮率衆軍分據南岸賊
濟軍於青塘襲殺韋粲庚申白虹貫日三重邵陵王綸
臨城公大連等率兵集南岸戊辰有流星長三十丈堕
武庫李遷仕及天門太守樊文皎進軍青溪東為賊所
破文皎死之壬午熒惑守心二月侯景遣使求和皇太
子固請帝乃許之盟于西華門下景既運東城米歸于
石頭亦不觧圍啟求遣諸軍退丁未皇太子又命南兗
州刺史南康王會理前青冀二州刺史湘潭侯退率江
北之衆頓于蘭亭苑甲子以開府儀同三司丹陽尹邵
陵王綸為司空以合州刺史鄱陽王範為征北大將軍
開府儀同三司以司州刺史栁仲禮為侍中尚書僕射
時景姧計既成乃表陳帝失復舉兵向闕三月城内以
景違盟設壇告天地神祗戊午前司州刺史羊鴉仁等
進軍東府北與賊戰大敗時四方征鎮入援者三十餘
萬莫有鬬志自相抄奪而已丁卯賊攻陷宫城縱兵大
掠己巳賊矯詔遣石城公大款解外援軍庚午侯景自
為都督中外諸軍事大丞相録尚書事辛未援軍各退
散丙子熒惑守心夏四月己丑都下地震丙申又震己
酉帝以所求不供憂憤寢疾是月青冀二州刺史明少
遐東徐州刺史湛海珍北青州刺史王奉伯各舉州附
東魏五月丙辰帝崩于淨居殿時年八十六辛亥遷梓
宫于太極前殿十一月乙卯塟于修陵追尊為武皇帝
廟號髙祖帝性淳孝六嵗獻皇太后崩水漿不入口三
日哭泣有過成人及丁文帝憂時為齊随王諮議随府
在荆鎮以病聞便投劾星馳不復寢食倍道就路憤風
驚浪不暫停止帝形容本壯及至都銷毁骨立親表士
友皆不復識望宅奉諱氣絶久之每哭輒歐血數升服
内日惟食麥二溢拜埽山陵涕淚所洒松草變色及居
帝位即於鍾山造大愛敬寺青溪邉造智度寺於臺内
立至敬等殿又立七廟堂月中再設淨饌每至展拜涕
泗滂沲哀動左右少而篤學能事畢究雖萬機多務猶
卷不輟手燃燭側光常至戊夜撰通史六百卷金海三
十卷制㫖孝經義周易講疏及六十四卦二繫文言序
卦等義樂社義毛詩春秋答問尚書大義中庸講疏孔
子正言孝經講䟽凡二百餘卷王侯朝臣皆奉表質疑
帝皆為解釋修飾國學増廣生員立五舘置五經博士
天監初何佟之賀瑒嚴植之明山賔等覆述制㫖并撰
吉凶軍賓嘉五禮一千餘卷帝稱制斷疑焉大同中於
臺西立士林舘領軍朱异太府卿賀琛舎人孔子祛等
逓互講述皇太子宣城王亦於東宫宣猷堂及揚州解
開講於是四方郡國莫不向風爰自在田及登寶位躬
制賛序詔誥銘誄箴頌牋奏諸文又百二十卷六藝備
閑棊登逸品隂陽緯候卜筮占決草𨽻尺牘騎射莫不
稱妙晚乃溺信佛道日止一食膳無鮮腴惟豆羹糲飯
而已或遇事擁日儻移中便𠻳口以過製涅槃大品淨
名三慧諸經義記數百卷聽覽餘閑即於重雲殿及同
泰寺講説名僧碩學四部聽衆常萬餘人身衣布衣木
綿皂帳一冠三載一被二年自五十外便斷房室後宫
職司貴妃以下六宫禕䄖三翟之外皆衣不曵地傍無
錦綺不飲酒不聴音聲非宗廟祭祀大㑹饗宴及諸法
事未嘗作樂勤於政務孜孜無怠每冬月四更竟即敕
把燭看事執筆觸寒手為皴裂然仁愛不斷親親及所
愛愆犯多有縱捨故政刑弛紊每決死罪常有哀矜涕
泣然後可奏性方正雖居小殿暗室恒理衣冠小坐暑
月未甞褰袒雖見内豎小臣亦如遇大賓也初齊髙帝
夢屐而登殿顧見武明二帝後一人手張天地圖而不
識問之荅曰順子後及崔慧景之逼長沙宣武王入援
至越城夢乘馬飛半天而墜帝所馭化為赤龍騰虚獨
上時臺内有宿衛士為覡常見太極殿有六龍各守一
柱末忽失其二後見在宣武王宅時宣武為益州覡乃
往蜀伏事及宣武在郢此覡還都乃見六龍俱在帝所
寢齋遂去郢之雍中途遇疾且死謂同侣曰蕭雍州必
作天子具以前事語之推此而言盖天命也雖在䝉塵
齋戒不廢及疾不能進膳盥漱如初皇太子日中再朝
每問安否涕泗交面賊臣侍者莫不掩泣疾乆口苦索
蜜不得再曰荷荷遂崩賊祕之太子問起居不得見慟
于閤下始天監中沙門釋寶誌為詩曰昔年三十八今
年八十三四中復有四城北火酣酣帝使周捨封記之
及中大同元年同泰寺災帝啟封見捨手迹為之流涕
帝生於甲辰三十八尅建鄴之年也遇災嵗實丙寅八
十三矣四月十四日而起火之始自浮屠第三層三者
帝之昆季次也帝惡之召太史令虞履筮之遇巛履曰
無害其繇云西南得朋東北喪朋安貞吉文言云東北
喪朋乃終有慶帝曰斯魔鬼也酉應見夘金来尅木夘
為隂賊鬼而帶賊非魔何也孰為致之酉為口舌當乎
説位説言乎兌故知善言之口宜前為法事於是人人
讃善莫不從風或刺血灑地或刺血書經穿心然燈坐
禪不食及太清元年帝捨身光嚴重雲殿游仙化生皆
震動三日乃止當時謂之祥瑞識者以非動而動在鴻
範為祅以比石季龍之敗殿壁畵人頸皆縮入頭之類
時海中浮鵠山去餘姚岸可千餘里上有女人年三百
嵗有女官道士四五百人年並出百但在山學道遣使
獻紅席帝方捨身時其使適至云此草常有紅鳥居下
故以為名觀其圖狀則鸞鳥也時有男子不知何許人
於大衆中自割身以飴饑鳥血流徧體而顔色不變又
沙門智泉鐵鈎挂體以然千燈一日一夜端坐不動開
講日有三足鳥集殿之東户自戶適于西南縣楣三飛
三集白雀一見于重雲閣前連理樹又有五色雲浮於
華林園昆明池上帝既流遁益甚境内化之遂至喪亡
云
論曰梁武帝時逄昏虐家遭寃禍既地居勢勝乘機而
作以斯文徳有此武功始用湯武之師終濟唐虞之業
豈曰人謀亦惟天命及據圖籙多歴嵗年制造禮樂敦
崇儒雅自江左以来年踰二百文物之盛獨羙于兹然
先王文武逓用徳刑備舉方之水火取法隂陽為國之
道不可獨任而帝留心爼豆忘情干戚溺於釋教弛於
刑典既而帝紀不立悖逆萌生反噬彎弧皆自子弟履
霜弗戒卒至亂亡自古撥亂之君固己多矣其或樹置
失所而以後嗣失之未有自己而得自己而喪追蹤徐
偃之仁以致窮門之酷可為深痛可為至戒者乎
　南史卷七
　南史卷七考證
武帝紀三月乙卯巴陵王蕭屏薨○乙夘梁書作己夘
　又下文冬十一月甲申梁書作甲午俱彼此小異
辛亥祀明堂○辛亥梁書作丙午
其北海王顥臨淮王彧汝南王悦並来奔○彧監本訛
　或今改正
先是一日丙夜南郊令解滌之等到郊所履行○丙夜
　梁書作柬
及將行事奏樂迎神畢○迎監本作道今從閣本
二郊請用素輦○二監本訛三今从梁書
詔晉宋齊三代諸陵有職司者勤加守護○勤梁書作
　勒
曲阿縣建陵隧口石辟邪起舞○辟邪起舞梁書作騏
　驎動
頃聞外間多用九佰錢○佰梁書作陌
夏四月庚午羣臣以錢一億萬奉贖○午監本訛寅上
　文云三月庚子幸同泰寺乙巳升殿講經下文云戊
　寅百辟表請丁亥御輦還宫凡四十七日計乙巳後
　戊寅前不應有庚寅再查是年正月己亥朔則庚子
　乙巳為三月初旬戊寅丁亥為四月中旬末而庚午
　至戊寅距八日竊意庚午贖身既已黙許戊寅奉表
　三請三荅又遲九日丁亥回宫其為午字無疑也
撰通史六百卷金海三十卷○海梁書作䇿
覆述制㫖并撰吉凶軍賓嘉五禮一千餘卷○并監本
　訛拜今從梁書改正
　
　
　
　
　
　
　南史卷七考證
欽定四庫全書
　南史卷八
　　唐　　　李　　　延　　　壽　　　撰
　梁本紀下第八
太宗簡文皇帝諱綱字世讃小字六通武帝第三子昭
明太子母弟也天監二年十月丁未生於顯陽殿五年
封晉安王普通四年累遷都督雍州刺史中大通三年
被徴入朝未至而昭明太子謂左右曰我夢與晉安王
對奕擾道我以班劔授之王還當有此加乎四月昭明
太子薨五月丙申立晉安王為皇太子七月乙亥臨軒
䇿拜以修繕東宫權居東府四年九月移遷東宫太清
三年臺城䧟太子坐永福省見侯景神色自若無懼容
五月丙辰帝崩辛巳太子即皇帝位大赦癸未追尊穆
貴嬪為皇太后追諡妃王氏為簡皇后六月丙戌以南
康王㑹理為司空丁亥立宣城王大噐為皇太子壬辰
立當陽公大心為尋陽郡王石城公大欵為江夏郡王
寜國公大臨為南海郡王臨城公大連為南郡王西豐
公大春為安陸郡王新塗公大成為山陽郡王臨湘公
大封為宜都郡王髙唐公大荘為新興郡王秋七月甲
寅廣州刺史元景仲謀應侯景西江督䕶陳霸先攻之
景仲自殺霸先迎定州刺史蕭勃為刺史庚午以司空
南康王㑹理為兼尚書令是月九江大饑人相食者十
四五八月癸卯征東大将軍開府儀同三司南徐州刺
史蕭藻薨丙午侯景矯詔儀同三司位比正公自令悉
不加将軍以為定凖冬十月丁未地震是月百濟國遣
使朝貢見城寺荒蕪哭於闕下
大寳元年春正月辛亥朔大赦改元丁巳天雨黄沙己
未西魏剋安陸執司州刺史柳仲禮盡有漢東地丙寅
月晝見於東方癸酉前江都令祖皓起義兵於廣陵二
月癸未侯景攻下廣陵皓見害乙巳以尚書僕射王克
為左僕射内午侯景逼帝幸西州夏五月丙辰東魏静
帝遜位於齊庚午開府儀同三司鄱陽王範薨自春迄
夏大旱人相食都下尤甚六月庚子前司州刺史羊鴉
仁自尚書省出奔江陵秋七月戊辰賊行臺任約寇江
州刺史尋陽王大心以州降之八月甲午湘東王繹遣
領軍将軍王僧辯逼郢州邵陵王綸棄郢州走九月乙
亥侯景自進位相國封二十郡為漢王冬十月乙未景
又逼帝幸西州曲宴自加宇宙大将軍都督六合諸軍
事立皇子大鈞為西陽郡王大威為武寜郡王大球為
建安郡王大昕為義安郡王大摯為綏建郡王大圜為
樂梁郡王壬寅侯景害司空南康王㑹理十一月任約
進據西陽分兵寇齊昌執衡陽王獻送都下害之湘東
王繹遣前寜州刺史徐文盛拒約南郡王前中兵参軍
張彪起義於㑹稽若邪山攻破浙東諸縣
二年春二月邵陵王綸走至安陸董城為魏所攻見殺
三月庚戌魏文帝崩夏閏四月侯景圍巴陵六月乙巳
解圍宵遁秋七月景還至建鄴八月戊午景遣偽衛尉
卿彭擕廂公王僧貴入殿廢帝為晉安王害皇太子大
器尋陽王大心西陽王大鈞武寜王大威建安王大球
義安王大昕及尋陽王諸子二十餘人矯為帝詔以為
次當支庶宜歸正嫡禪位於豫章王棟使呂季略送詔
令帝寫之帝書至先皇念神器之重思社稷之固越升
非次遂主震方嗚咽不能自止賊衆皆為掩泣乃幽帝
於永福省棟即位改元天正使害南海王大臨於呉郡
南郡王大連於姑熟安陸王大春於會稽新興王大荘
於京口冬十月壬寅帝崩於永福省時年四十九賊偽
諡曰明皇帝廟稱髙宗明年三月己丑王僧辯平侯景
率百官奉梓宫升朝堂元帝追崇為簡文皇帝廟號太
宗四月乙丑葬荘陵帝幼而聰睿六嵗便能屬文武帝
弗之信於前面試帝攬筆立成文武帝歎曰常以東阿
為虛今則信矣及長器宇寛𢎞未嘗見喜愠色尊嚴若
神方頤豐下湏鬢如畫直髪委地雙眉翠色項毛左旋
連錢入背手執玉如意不相分辨眄睞則目光燭人讀
書十行俱下辭藻艶發博綜群言善談𤣥理自十一便
能親庶務歴試藩政所在稱美性恭孝居穆貴嬪憂哀
毁骨立所坐席霑濕盡爛在襄陽拜表侵魏遣長史柳
津司馬董當門壮武将軍杜懐寳振逺将軍曹義宗等
進軍剋南陽新野等郡拓地千餘里及居監撫多所𢎞
宥文案簿領纎毫必察𢎞納文學之士賞接無倦嘗於
𤣥圃述武帝所製五經講疏聼者傾朝野雅好賦詩其
自序云七嵗有詩癖長而不倦然帝文傷於輕靡時號
宫體所著昭明太子傳五卷諸王傳三十卷禮大義二
十卷長春義記一百卷法寳連璧三百卷謝客文涇渭
三卷玉簡五十卷光明符十二卷易林十七卷竈經二
卷沐浴經三卷馬槊譜一卷棊品五卷彈恭譜一卷新
増白澤圖五卷如意方十卷文集一百卷並行於世初
即位制年號将曰文明以外制强臣取周易内文明而
外柔順之義恐賊覺乃改為大寳雖在蒙塵尚引諸儒
論道説義披尋墳史未嘗暫釋及見南康王㑹理誅知
不乆指所居殿謂舍人殷不害曰龎涓死此下又曰吾
昨夢吞土試思之不害曰昔重耳饋塊卒反晉國陛下
所夢将符是乎帝曰儻幽㝠有徴兾斯言不妄初景納
帝女溧陽公主公主有美色景惑之妨於政事王偉每
以為言景以告主主出惡言偉知之懼見䜛乃謀廢帝
而後間主苦勸行殺以絶衆心廢後王偉乃與彭儁王
修纂進觴於帝曰丞相以陛下幽憂既乆使臣上壽帝
笑曰已禪帝位何得言陛下此壽酒将不盡此乎於是
儁等并齎酒肴曲項琵琶與帝極飲帝知将見殺乃盡
酣謂曰不圖為樂一至於斯既醉而寝偉乃出儁進土
囊王修纂坐上乃崩竟恊於夢偉撤户扉為棺遷殯於
城北酒庫中帝自幽縶之後賊乃撤内外侍衛使突騎
圍守墻垣悉有枳棘無復紙乃書壁及板鄣為文自序
云有梁正士蘭陵蕭世讃立身行道終始若一風雨如
晦鷄鳴不已弗欺暗室豈况三光數至於此命也如何
又為文數百篇崩後王偉觀之惡其辭切即使刮去有
隨偉入者誦其連珠三首詩四篇絶句五篇文並悽愴
云
世祖孝元皇帝諱繹字世誠小字七符武帝第七子也
初武帝夢眇目僧執香爐稱託生王宮既而帝母在采
女次侍始褰户幔有風囬裾武帝意感幸之采女夢月
墮懐中遂孕天監七年八月丁巳生帝舉室中非常香
有紫胞之異武帝竒之因賜采女姓阮進為修容十三
年封湘東王太清元年累遷為鎮西将軍都督荆州刺
史三年三月侯景䧟建鄴四月世子方等至自建鄴知
臺城不守帝命柵江陵城周囬七十里鎮西長史王沖
等拜牋請為太尉都督中外諸軍事承制主盟帝不許
曰吾於天下不賤寜俟都督之名帝子之尊何藉上台
之重議者可斬投筆流淚沖等重請不從又請為司空
以主諸侯亦弗聼乃開鎮西府辟天下士是月帝徴兵
於湘州刺史河東王譽譽拒命尋上甲侯韶自建鄴至
宣三月十五日密詔授帝位假黄鉞大都督中外諸軍
事司徒承制於是立行臺於南郡而置官司焉七月遣
世子方等討河東王譽軍敗死之又遣鎮兵将軍鮑泉
討譽九月乙卯雍州刺史岳陽王詧舉兵宼江陵其将
杜崱兄弟來降詧遁走鮑泉攻湘州未剋又遣左衛将
軍王僧辯代将及簡文帝即位改元為大寳元年帝以
簡文制於賊臣卒不遵用正月使少子方晷質於魏魏
不受質而約為兄弟四月剋湘州斬譽湘州平雍州刺
史岳陽王詧自稱梁王蕃於魏魏遣兵助伐襄陽先是
邵陵王綸書已言凶事祕之以待湘州之㨗是月壬寅
始命陳瑩報武帝崩問帝哭於正寝六月江夏王大欵
山陽王大成宜都王大封自信安來奔九月辛酉以前
郢州刺史南平王恪為中衛将軍尚書令開府儀同三
司改封大款為臨川郡王大成為桂陽郡王大封為汝
南郡王十一月甲子南平王恪等奉牋進位相國總百
揆帝不從二年三月侯景悉兵西上閏四月景遣其将
宋子仙任約襲郢州執刺史方諸庚戍領軍王僧辯屯
師巴陵五月癸未帝遣将胡僧祐陸法和援巴陵六月
僧祐等擊破景将任約軍禽約景解圍宵遁以王僧辯
為征東将軍開府儀同三司尚書令帥衆追景所至皆
㨗進圍郢州獲賊将宋子仙等九月盤盤國獻馴象十
月辛丑朔紫雲如盖臨江陵城是月簡文帝崩開府儀
同三司王僧辯等奉表勸進帝奉諱大臨三日百官縞
素荅表不許司空南平王恪率宗室領軍将軍胡僧祐
率群僚江州别駕張佚率吏人並奉牋勸進帝固讓十
一月乙亥僧辯又奉表勸進又不從時巨寇尚存帝未
欲即位而四方表勸前後相屬乃下令斷表
承聖元年二月王僧辯衆軍發自尋陽帝馳檄四方購
獲景及逆者封萬户開國公絹布五萬匹三月僧辯等
平景傳首江陵戊子以賊平告明堂大社己丑僧辯等
又表勸進曰衆軍以今月戊子總集建康賊景鳥伏獸
窮頻撃頻挫姦竭詐盡深溝自固臣等分勒武旅百道
同趨突騎短兵犀函鐵楯結隊千群持戟百萬止紂七
歩圍項三重轟然大潰群凶四滅京師少長俱稱萬嵗
長安酒食於此價髙九縣雲開六合清朗矧伊黔首誰
不載躍伏惟陛下咀痛茹哀嬰憤忍酷自紫庭綘闕胡
塵四起壖垣好畤冀馬雲屯泣血臨兵嘗膽誓衆而呉
楚一家方與七國俱反管蔡流言又以三監作亂西涼
義衆阻秦塞而不通并州遺黎跨飛狐而見絶犲狼當
路非止一人鯨鯢不梟倐焉五載英武克振怨恥並雪
永尋霜露伊何可勝臣等輒依故實奉修社廟使者持
節分告園陵嗣后升遐龍輴未殯承華掩曜梓宫莫測
並即隨由備辦禮具凶荒四海同哀六軍袒哭聖情孝
友理當感慟日者百司岳牧仰祈宸鍳以錫珪之功既
歸有道當璧之禮允屬聖明而優詔謙沖杳然凝邈飛
龍可躋而乾爻在四帝閽云呌而門闔未開謳歌再馳
是用翹首所以越人固執熏丹穴以求君周人樂推踰
岐山而事主漢王不即位無以貴功臣光武止蕭王豈
謂紹宗廟黄帝迷於襄城尚訪御人之道放勛寂於姑
射猶使樽爼有歸伊此儻來豈聖人所欲帝王所應不
獲已而然伏讀璽書尋諷制㫖領懐物外未奉慈衷陛
下日角龍顔之姿表於徇齊之日彤雲素靈之瑞基於
應物之初博學則大哉無所與名深言則曄乎文章之
觀忠為令徳孝實動天加以英威茂略雄圖武算指麾
則丹浦不戰顧眄則阪泉自蕩地維絶而重紐天柱傾
而更植鑿河津於孟門百川復啓補穹儀以五石萬物
再生縱陛下拂袗衣而游廣城登􁛸山而去東土群臣
安得仰訴兆庶何所歸仁况郊祀配天罍篚禮曠齋宫
清廟匏竹不陳仰望鸞輿匪朝伊夕瞻言法駕載渴且
饑豈可乆稽衆議有曠彛則舊邦凱復函洛已平髙奴
櫟陽宫館雖毁濁河清渭佳氣猶存臯門有亢甘泉四
敞土圭測景仙人承露斯盖九州之赤縣六合之樞機
博士捧圖書而稍還太常定禮儀其已立豈得不揚清
警而赴名都具玉鑾而旋正寝昔東周既遷鎬京遂其
不復長安一亂郟洛永以為居夏后以萬國朝諸侯文
王以六州匡天下方之跡基百里劒杖三尺以殘楚之
地抗拒六戎一旅之卒剪夷三叛坦然大定御辯東歸
解五牛於冀州秣六馬於譙郡緬求前古其可得歟對
揚天命無所讓徳有理存焉敢重祈奏帝尚未從辛卯
宣猛将軍朱買臣奉帝密㫖害豫章王棟及其二弟橋
樛四月乙巳益州刺史新除假黄鉞太尉武陵王紀僭
位於蜀年號天正帝遣兼司空蕭泰祠部尚書樂子雲
拜謁塋陵修復社廟丁巳下令解嚴五月庚午司空南
平王恪及宗室王侯大都督王僧辯等復拜表上尊號
帝猶固讓甲申以開府儀同三司江州刺史王僧辯為
司徒乙酉斬賊左僕射王偉尚書吕季略少府卿周石
珍舍人嚴亶於江陵市乃下令赦境内齊将潘樂辛術
等攻秦郡王僧辯遣将杜崱帥衆拒之以陳霸先為征
北大将軍開府儀同三司徐州刺史齊人賀平侯景八
月武陵王紀率巴蜀之衆東下遣䕶軍将軍陸法和屯
巴峽以拒之九月甲戌司空南平王恪薨十月乙未前
梁州刺史蕭循自魏至江陵以為平北将軍開府儀同
三司戊申執湘州刺史王琳於殿内庚戍琳長史陸納
及其将潘烏累等舉兵反攻䧟湘州是月四方征鎮王
公卿士復勸進表三上乃許之冬十一月丙子皇帝即
位於江陵改太清六年為承聖元年逋租宿責並許𢎞
宥孝子順孫悉皆賜爵長徒鎖士特加原宥禁錮奪勞
一皆曠蕩是日帝不升正殿公卿陪列而已時有兩日
俱見己卯立王太子方矩為皇太子改名元良立皇子
方智為晉安郡王方畧為始安郡王追尊所生妣阮修
容為文宣太后改諡忠壮太子為武烈太子封武烈子
荘為永嘉王是月陸納遣将軍潘烏累等破衡州刺史
丁道貴於渌口道貴走零陵十二月陸納分兵襲巴陵
湘州刺史蕭循擊走之天門山獲野人出山三日而死
星隕呉郡淮南有野象數百壊人室廬宣城郡猛獸暴
食人是嵗魏廢帝元年
二年春正月乙丑詔王僧辯討陸納戊寅以吏部尚書
王褒為尚書僕射己卯江夏宫南門鑰牡飛三月庚寅
有兩龍見湘州西江夏五月甲申魏大将尉遲迥進兵
逼巴西潼州刺史楊乾運以城納迥己丑武陵王紀軍
至西陵六月乙卯王僧辯平湘州秋七月武陵王紀衆
大潰見殺八月戊戌尉遲迥平蜀九月齊遣郭元建及
将邢杲逺歩六汗薩東方老帥衆頓合肥冬十一月辛
酉僧辯留鎮姑熟豫州刺史侯瑱據東闗壘徴呉興太
守裴之横帥衆繼之戊戍以尚書僕射王褒為左僕射
湘東太守張綰為右僕射十二月宿豫土人東方光據
城歸北齊江西州郡皆起兵應之
三年春正月魏帝為相安定公所廢而立齊王廓是為
恭帝元年三月主衣庫見黒蛇長丈許數十小蛇隨之
舉頭髙丈餘南望俄失所在帝又與宫人幸𤣥洲苑復
見大蛇盤屈於前群小蛇遶之並黒色帝惡之宫人曰
此非怪也恐是錢龍帝敕所司即日取數千萬錢鎮於
蛇處以厭之因設法㑹赦囚徒振窮乏退居栖心省又
有蛇從屋墮落帝帽上忽然便失又龍光殿上所御肩
輿復見小蛇縈屈輿中以頭駕夾膝前金龍頭上見人
走去逐之不及城濠中龍騰出煥爛五色竦躍入雲六
七小龍相隨飛去群魚騰躍墜死於陸道龍處為窟若
數百斛圖舊大城上常有紫氣至時稍復消歇甲辰以
司徒王僧辯為太尉車騎大将軍戊申以䕶軍将軍郢
州刺史陸法和為司徒夏四月癸酉以征北大将軍開
府儀同三司陳霸先為司空六月癸未有黒氣如龍見
於殿内秋九月辛卯帝於龍光殿述老子義先是魏使
宇文仁恕來聘齊使又至江陵帝接仁恕有闕魏相安
定公憾焉乙巳使柱國萬紐于謹來攻冬十月丙寅魏
軍至襄陽梁王蕭詧率衆㑹之丁卯停講内外戒嚴輿
駕出行城柵大風㧞木丙子續講百寮戎服以聼詔徴
王僧辯十一月甲申幸津陽門講武置南北兩城主帝
親觀閱風雨總集部分未交旗幟飄亂帝趣駕而囬無
復次序風雨隨息衆竊驚焉乙酉以領軍胡僧祐為都
督城東城北諸軍事右僕射張綰為副左僕射王褒都
督城西城南諸軍事直殿省元景亮為副丁亥魏軍至
柵下丙申徴廣州刺史王琳入援丁酉大風城内火燒
居人數千家以為失在婦人斬首尸之是日帝猶賦詩
不廢以胡僧祐為開府儀同三司庚子信州刺史徐世
譜晉安王司馬任約軍次馬頭岸是夜有流星墜城中
帝援蓍筮之卦成取龜式驗之因抵於城曰吾若死此
下豈非命乎因裂帛為書催僧辯曰吾忍死待公可以
至矣戊申胡僧祐朱買臣等出戰買臣敗績辛亥魏軍
大攻帝出枇杷門親臨陣督戰僧祐中流矢薨軍敗反
者斬西門守卒以納魏軍帝見執如梁王蕭詧營甚見
詰辱他日乃見魏僕射長孫儉譎儉云埋金千斤於城
内欲以相贈儉乃将帝入城帝因述詧相辱状謂儉曰
向聊相譎欲言耳豈有天子自埋金乎儉乃留帝於主
衣庫十二月丙辰徐世譜任約退戍巴陵辛未魏人戕
帝明年四月梁王方智承制追尊為元皇帝廟號世祖
帝聰悟俊朗天才英發出言為論音響若鍾年五六嵗
武帝嘗問所讀書對曰能誦曲禮武帝使誦之即誦上
篇左右莫不驚歎初生患眼醫療必増武帝自下意療
之遂盲一目乃憶先夢彌加愍愛及長好學博極群書
武帝嘗問曰孫策在江東於時年幾荅曰十七武帝曰
正是汝年帝性不好聲色頗慕髙名為荆州刺史起州
學宣尼廟嘗置儒林參軍一人勸學從事二人生三十
人加廩餼帝工書善畫自圖宣尼像為之賛而書之時
人謂之三絶與裴子野劉顯蕭子雲張纉及當時才秀
為布衣交常自比諸葛亮桓温惟纉許焉性好矯飾多
猜忌於名無所假人㣲有勝己者必加毁害帝姑義興
昭長公主子王銓兄弟八九人有盛名帝妬害其美遂
改寵姬王氏兄王珩名琳以同其父名忌劉之遴學使
人鴆之如此者甚衆雖骨肉亦徧被其禍始居文宣太
后憂依丁蘭作木母及武帝崩祕喪逾年乃發凶問方
刻檀為像置於百福殿内事之甚謹朝夕進蔬食動静
必啓聞迹其虗矯如此性愛書籍既患目多不自執卷
置讀書左右番次上直晝夜為常略無休已雖睡卷猶
不釋五人各伺一更恒致逹曉常眠熟大鼾左右有睡
讀失次第或偷卷度紙帝必驚覺更令追讀加以榎楚
雖戎略殷湊機務繁多軍書羽檄文章詔誥點毫便就
殆不游手常曰我韜於文士愧於武夫論者以為得言
始在尋陽夢人曰天下将亂王必維之又背生黒子巫
媪見曰此大貴不可言初武帝勅賀革為帝府諮議使
議三禮革西上意甚不悦過别御史中丞江革江革告
之曰吾嘗夢主上徧見諸子至湘東王脱㡌授之此人
後必當壁卿其行乎革頷之及太清之禍遂膺歸運自
侯景之難州郡大半入魏自巴陵以下至建康緣以長
江為限荆州界北盡武寜西拒峽口自嶺以南復為蕭
勃所據文軌所同千里而近人户著籍不盈三萬中興
之盛盡於是矣武陵之平議者欲因其舟艦遷都建鄴
宗懔黄羅漢皆楚人不願移帝及胡僧祐亦俱未欲動
僕射王褒左户尚書周𢎞正驟言即楚非便宗懔及御
史大夫劉懿以為建鄴王氣已盡且渚宫洲已滿百於
是乃留尋而嵗星在井熒惑守心帝觀之慨然而謂朝
臣文武曰吾觀𤣥象将恐有賊但吉凶在我運數由天
避之何益及魏軍逼閽人朱買臣按劒進曰惟有斬宗
懔黄羅漢可以謝天下帝曰曩實吾意宗黄何罪二人
退入於人中及魏人燒柵買臣謝荅仁勸帝乗暗潰圍
出就任約帝素不便馳馬曰事必無成徒増辱耳荅仁
又求自将帝以問僕射王褒褒曰荅仁侯景之黨豈是
可信成彼之勲不如降也乃聚圖書十餘萬卷盡燒之
荅仁又請守子城收兵可得五千人帝然之即授城内
大都督以帝鼓吹給之配以公主既而又召王褒謀之
荅仁請入不得歐血而去遂使皇太子王褒出質請降
有頃黄門郎裴政犯門而出帝乘白馬素衣出東門抽
劒撃闔曰蕭世誠一至此乎魏師至凡二十八日徴兵
四方未至而城見剋在幽逼求酒飲之製詩四絶其一
曰南風且絶唱西陵最可悲今日還蒿里終非封禪時
其二曰人世逄百六天道異貞恒何言異螻蟻一旦損
鵾鵬其三曰松風侵曉哀霜雰當使來寂寥千載後誰
畏軒轅䑓其四曰夜長無嵗月安知秋與春原陵五樹
杏空得動耕人梁王詧遣尚書傅準監行刑帝謂之曰
卿幸為我宣行準捧詩流淚不能禁進土囊而殞之梁
王詧使以布帊纒屍斂以蒲席束以白茅以車一乘葬
於津陽門外愍懐太子元良及始安王方略等皆見害
徐世譜任約自馬頭走巴陵約後降於齊将軍裴畿畿
弟機並被害謝荅仁三人相抱俱見屠汝南王大封尚
書左僕射王褒以下並為俘以歸長安乃選百姓男女
數萬口分為奴婢小弱者俱殺之帝於伎術無所不該
嘗不得南信筮之遇剥之艮曰南信已至今當遣左右
季心徃看果如所説賓客咸驚其妙凡所占決皆然初
從劉景受相術因訊以年荅曰未至五十當有小厄禳
之可免帝自勉曰茍有期㑹禳之何益及是四十七矣
特多禁忌墻壁崩倒屋宇傾頽年月不便終不修廟庭
草蕪沒令鞭去之其慎䕶如此著孝徳傳忠臣傳各三
十卷丹陽尹傳十卷注漢書一百十五卷周易講疏十
卷内典博要百卷連山三十卷詞林三卷玉韜金樓子
補闕子各十卷老子講疏四卷懐舊傳二卷古今全徳
志荆南地記貢職圖古今同姓名録一卷筮經十二卷
式賛三卷文集五十卷初承聖二年三月有二龍自南
郡城西升天百姓聚觀五采分明江陵故老竊相泣曰
昔年龍出建康淮西天下大亂今復有焉禍至無日矣
帝聞而惡之踰年而遘禍又江陵先有九十九洲古老
相承云洲滿百當出天子桓𤣥之為荆州刺史内懐簒
逆之心乃遣鑿破一洲以應百數隨而崩散竟無所成
宋文帝為宜都王在藩一洲自立俄而文帝纂綂後遇
元凶之禍此洲還沒太清末枝江楊之閣浦復生一洲
郡公上疏稱慶明年而帝即位承聖末其洲與大岸相
通惟九十九云
敬皇帝諱方智字慧相小字法真元帝第九子也太清
三年封興梁侯承聖元年封晉安郡王二年出為江州
刺史三年十一月魏剋江陵太尉王僧辯司空陳霸先
定議以帝為梁王太宰承制四年二月癸丑於江州奉
迎至建鄴入居朝堂以太尉王僧辯為中書監録尚書
驃騎大将軍都督中外諸軍事加司空陳霸先班劒二
十人以湘州刺史蕭循為太尉廣州刺史蕭勃為司徒
三月齊遣其上黨王髙渙送貞陽侯蕭明來主梁嗣至
東闗遣呉興太守裴之横拒之與戰敗績死之四月司
徒陸法和以郢州附齊遣江州刺史侯瑱討之七月辛
丑僧辯納貞陽侯蕭明自米石濟江甲辰入建鄴丙午
即偽位年號天成以帝為皇太子司空陳霸先襲殺王
僧辯黜蕭明而奉帝焉
紹泰元年秋九月丙午皇帝即位冬十月己巳大赦改
元以貞陽侯蕭明為司徒封建安郡公壬子加司空陳
霸先尚書令都督中外諸軍事震州刺史杜龕舉兵攻
信武将軍陳蒨於長城義興太守韋載應之癸丑以太
尉蕭循為太保以司徒蕭明為太傅司徒蕭勃為太尉
以鎮南将軍王琳為車騎将軍開府儀同三司戊午尊
所生夏貴妃為皇太后立妃王氏為皇后辛未司空陳
霸先東討韋載降之丙子南豫州刺史任約譙秦二州
刺史徐嗣徽舉兵據石頭反十一月庚辰齊安州刺史
翟子崇楚州刺史柳逹摩率衆赴任約入石頭十二月
庚戌任約徐嗣徽等至采石迎齊援丙辰遣猛烈将軍
侯安都於江寜邀擊敗之約嗣徽等奔江西庚申翟子
崇等降並放還北
太平元年春正月戊寅大赦追贈諡簡文帝諸子封故
永安侯確子後為邵陵王奉攜王後癸未震州刺史杜
龕降詔賜死赦呉興郡己亥以太保宜豐侯蕭循襲封
鄱陽王東揚州刺史張彪圍臨海太守王懐振於剡岩
二月庚戌遣周文育陳蒨襲㑹稽討彪敗走以中衛将
軍臨川王大款即本號開府儀同三司丙辰若邪村人
斬張彪傳首建鄴赦東揚州甲子以東土經杜龕張彪
之亂遣大使廵省是月齊人來聘使侍中王廓報聘三
月壬午班下逺近並雜用今古錢戊戌齊将蕭軌出柵
口向梁山陳霸先大敗之夏四月壬申侯安都輕兵襲
齊行䑓司馬恭於歴陽大破之五月癸未太傅建安公
蕭明薨庚寅齊軍水歩入丹陽縣内外纂嚴六月壬子
齊軍至𤣥武湖西北乙卯陳霸先大破齊軍戊午大赦
辛酉解嚴秋七月丙子司空陳霸先進位司徒丁亥以
開府儀同三司侯瑱為司空八月己酉太保鄱陽王循
薨九月壬寅大赦改元司徒陳霸先進位丞相録尚書
事改封義興郡公加中權将軍王沖開府儀同三司以
吏部尚書王通為尚書右僕射冬十月乙亥魏相安定
公薨十一月起雲龍神武門十二月壬申進太尉蕭勃
為太保甲午封前壽昌令劉叡為汝隂王前鎮西法曹
行参軍蕭沇為巴陵王奉宋齊二代後庚子魏恭帝遜
位於周
二年春正月壬寅詔求魯國孔氏族為奉聖侯并繕廟
堂供備祀典又詔諸州各置中正舊放舉選不得輒承
單状序官皆湏中正押上然後量授其選中正每求耆
徳該悉以他官領之以開府儀同三司王琳為司空以
尚書右僕射王通為左僕射二月庚午遣領軍将軍徐
度入東闗太保廣州刺史蕭勃舉兵反詔平西将軍周
文育平南将軍侯安都等南討戊子徐度至合肥燒齊
船舶三千艘癸巳周文育軍於巴山獲蕭勃偽帥歐陽
頠三月甲寅徳州刺史陳法武前衡州刺史譚逺於始
興攻殺蕭勃夏四月癸酉曲赦江廣衡三州并督内為
賊所拘逼者己卯鑄四柱錢一當二十齊遣使通和壬
辰改四柱錢一當十丙申復用細錢五月乙巳平西将
軍周文育進號鎮南将軍平南将軍侯安都進號鎮北
将軍並開府儀同三司戊辰余孝頃遣使詣丞相府求
降秋八月加丞相陳霸先殊禮九月周冢宰宇文䕶殺
閔帝丞相陳霸先改授相國封陳國公冬十月戊辰進
陳國公爵為王辛未帝遜位於陳陳受命奉帝為江隂
王薨于外邸時年十六追諡敬皇帝
論曰帝王之位天下之重職文武之道守國所常遵其
於行用義均水火相資則可専任成亂觀夫有梁諸帝
皆一之而已簡文文明之姿禀乎天授粤自支庶入居
明兩經國之算其道弗閒官體所傳且變朝野雖主虗
號何救滅亡元帝居勢勝之地啓中興之業既雪讐恥
且應天人而内積猜忍外崇矯飾攀號之節忍酷於踰
年定省之制申情於水偶竟而雍州引寇釁起河東之
戮益部親尋事習邵陵之窘悖辭屈於僧辯殘虐極於
圓正不義不昵若斯之甚而復謀無經逺心勞志大近
捨宗國逺逼强鄰外弛藩籬内崇講肄卒於溘至戕隕
方追始皇之迹雖復文籍滿腹何救社廟之墟歴觀書
契以來盖亦廢興代有未見三葉遘愍頓若蕭宗之酷
敬皇以此沖年當斯頽運将不髙揖其可得乎初武帝
末年都下用錢毎百皆除其九謂為九佰竟而有侯景
之亂及江陵将覆每百復除六文稱為六佰識者以為
九者陽九六者百六盖符歴數非人事也善乎鄭文貞
公論之曰髙祖固天攸縱聰明稽古道亞生知學為博
物允文允武多藝多才爰自諸生有不羈之度屬昏凶
肆虐天倫及禍紏合義旅将雪家冤曰紂可伐不期而
㑹龍躍樊漢電撃湘郢翦離徳如振槁取獨夫如拾遺
其雄才大略固無得而稱矣既縣白旗之首方應皇天
之眷布徳施惠悦近來逺開蕩蕩之王道革靡靡之商
俗大修文教盛飾禮容鼓扇𤣥風闡揚儒業介冑仁義
折衝尊爼聲振寰宇澤流遐裔干戈載戢凡數十年濟
濟焉洋洋焉魏晉以來未有若斯之盛也然不能息末
敦本斵彫為樸慕名好事崇尚浮華抑揚孔墨流連釋
老或終夜不寝或日旰不食非𢎞道以利物惟飾智以
驚愚且心未遺榮虗厠蒼頭之伍髙談脱屣終戀黄屋
之尊夫人之大欲在乎飲食男女至於軒冕殿堂非有
切身之急髙祖屏除嗜欲眷戀軒冕得其所難而滯於
所易可謂神有所不逹智有所不通矣逮夫精華稍竭
鳯徳已衰惑於聼受權在奸侫儲后百辟莫能盡言險
躁之心暮年逾甚見利而動愎諫違卜開門揖盗棄好
即讐釁起蕭墻禍成戎羯身殞非命災被億兆衣冠斃
鋒鏑之下老幼粉戎馬之足瞻彼黍離痛深周廟永言
麥秀悲甚殷墟自古以安為危既成而敗顛覆之速書
契所未聞也易曰天之所助者順人之所助者信髙祖
之遇斯屯剥不得其死盖動而之險不由信順失天人
之助其能免於此乎太宗敏叡過人神采秀發多聞博
逹富瞻詞藻然文艶用寡華而不實體窮滛麗義罕疏
通哀思之音遂移風俗以此而貞萬國異乎周誦漢荘
矣我生不辰載離多難桀逆構扇巨猾滔天始同牖里
之拘終類望夷之禍悠悠蒼昊其可問哉昔國歩初屯
兵纒魏闕群后釋位投𬒮勤王元帝以盤石之宗受分
陜之任屬君親之難居連率之長不能撫劒嘗膽枕戈
泣血躬先士卒致命前驅遂乃擁衆逡巡内懐觖望坐
觀國變以為身幸不急莽卓之誅先行昆弟之戮又沉
猜忍酷多行無禮騁智辯以飾非肆忿戾以害物爪牙
重将心膂謀臣或顧眄以就拘囚或一言而反葅醢朝
之君子相顧懔然自謂安若太山算無遺䇿怵於邪説
即安荆楚雖元惡克翦社稷未寜而西隣責言禍敗旋
及斯乃上靈降鑒此焉假乎天道人事其可誣乎其篤
志藝文採浮華而棄忠信戎昭果毅先骨肉而後寇讐
口誦六經心通百氏有仲尼之學有公旦之才適足以
益其驕矜増其禍患何補金陵之覆沒何救江陵之滅
亡哉敬帝遭家不造紹兹屯運征伐有所自出政刑不
由於已時無伊霍之輔焉得不為髙讓歟
　
　
　
　
　
　南史卷八
　南史卷八考證
簡文帝紀三月己丑王僧辯平侯景○己丑梁書作癸
　丑
𢎞納文學之士○𢎞梁書作引
孝元帝紀齊将潘樂辛術等攻秦郡○梁書齊作魏樂
　作洛
十月乙未前梁州刺史蕭循自魏至江陵○乙監本訛
　已今从梁書及上下文改正
齊遣郭元建及将邢杲逺步六汗薩東方老帥衆頓合
　肥○六監本訛大今从閣本
其虚矯如此○矯監本訛嬌今改从南本
敬帝紀十一月庚辰齊安州刺史翟子崇楚州刺史柳
　逹摩率衆赴任約入石頭○梁書陳書皆作楚州刺
　史劉仕榮淮州刺史柳達摩又見於下卷陳武帝紀
　此脱去劉仕榮淮州刺史七字
齊将蕭軌出柵口向梁山○軌監本訛軏今从齊書梁
　書陳書改正
　
　
　
　
　
　
　
　
　
　
　
　
　
　
　南史卷八考證
欽定四庫全書
　南史卷九
　　唐　　　李　　　延　　　壽　　　撰
　陳本紀上第九
陳高祖武皇帝諱霸先字興國小字法生吳興長城下
若里人姓陳氏其本甚微自云漢太丘長實之後也實
𤣥孫晉太尉準準生匡匡生逹永嘉中南遷爲丞相掾
太子洗馬出爲長城令悅其山水遂家焉嘗謂所親曰
此地山川秀麗當有王者興焉二百年後我子孫必鍾
斯運逹生康復爲丞相掾咸和中土斷故爲長城人康
生盱眙太守英英生尚書郎公弼公弼生歩兵校尉鼎
鼎生散騎侍郎高高生懐安令詠詠生安成太守猛猛
生太常卿道巨道巨生皇考文讚帝以梁天監二年癸
未嵗生少俶儻有大志長於謀畧意氣雄傑不事生産
及長渉獵史籍好讀兵書明緯候孤虗遁甲之術多武
藝明逹果斷爲當時推服身長七尺五寸日角龍顔垂
手過膝嘗游義興館於許氏夢天開數丈有四人朱衣
捧日而至納之帝口及覺腹内猶熱帝心獨喜初仕鄉
爲里司後至建鄴爲油庫吏徙爲新喻侯蕭映傳教勤
於其事爲映所賞及映爲呉興太守甚重帝謂僚佐曰
此人将來逺大必勝於我及映爲廣州帝爲中直兵參
軍隨之鎮映令帝招集士馬先是武林侯蕭諮爲交州
刺史以嚴刻失和土人李賁連結數州豪傑同時反臺
遣高州刺史孫冏新州刺史盧子雄将兵擊賁冏等不
時進皆於廣州伏誅子雄弟子畧與冏子姪及其主帥
杜天合杜僧明共舉兵執南江督護沈顗進宼廣州晝
夜苦攻州中震恐帝率精兵救之賊衆大潰僧明後有
功業遂降梁武帝深歎異焉授直閤将軍封新枋縣子
仍遣圖帝貎而觀之其年冬蕭映卒明年帝送喪還至
大庾嶺㑹有詔以帝爲交州司馬與刺史楊㬓南討帝
益招勇敢噐械精利㬓委帝經畧時蕭勃爲定州刺史
於西江相㑹勃知軍士憚逺役因詭說留㬓㬓集諸将
問訃帝曰交阯叛渙罪由宗室節下奉辭伐罪故當死
生以之於是鼓行而進軍至交州㬓推帝為前鋒所向
摧䧟賁竄入屈獠洞中屈獠斬賁傳首建鄴是嵗太清
元年也賁兄天寶遁入九真與劫帥李紹隆收餘兵殺
徳州刺史陳文戒進圍愛州帝討平之除西江督䕶高
要太守督七郡諸軍事二年冬侯景宼逼帝将赴援廣
州刺史元景仲隂将圖帝帝知之與成州刺史王懐明
等集兵於南海馳檄以討景仲景仲縊於閤下帝迎蕭
勃鎮廣州時臨賀内史歐陽頠監衡州蘭裕蘭京禮扇
誘始興等十郡共攻頠頠請援於勃勃令帝救之悉禽
裕等仍監始興郡事帝遣杜僧明胡頴将二千人頓於
嶺上幷厚結始興豪傑同謀義舉侯安都張偲等率衆
來附蕭勃聞之遣鍾休悅說停帝帝泣謂休悅曰君辱
臣死誰敢愛命僕行計决矣時蔡路養起兵據南康勃
遣腹心譚世逺為曲江令與路養相結同遏義軍大寶
元年正月帝發始興次大庾嶺大破路養軍進頓南康
湘東王繹承制授帝交州刺史改封南野縣伯於是修
理峙頭古城徙居之劉惠騫等望見恒有紫氣冒城上
逺近驚異故惠騫等深自結於帝尋改封長城縣侯南
江州刺史時寧都人劉藹等資高州刺史李遷仕舟艦
兵仗将襲南康帝遣杜僧明等據白口禦之二年僧明
禽遷仕送南康斬之承制授帝江州刺史帝發南康灨
石舊有二十四灘灘多巨石行旅以為難帝之發水暴
起數丈三百里間巨石皆沒進軍頓西昌有龍見水濱
高五丈五采鮮曜軍人觀者數萬人帝又嘗獨坐胡林
於閣下忽有神光滿閤廊廡之間並得相見趙知禮侍
側怪而問帝帝笑不答時承制遣征東将軍王僧辯督
衆軍討侯景次盆城帝率杜僧明等合三萬将㑹焉時
西軍乏食帝先計軍糧五十萬石至是分三十萬石以
資之仍頓巴丘㑹侯景廢簡文立豫章嗣王棟帝遣兼
長史沈衮奉表於江陵勸進承制授帝東揚州刺史領
㑹稽太守三年帝帥師發自豫章二月次桑落洲時僧
辯已發盆城㑹帝於白茅灣乃登岸結壇刑牲盟約進
次大雷軍人杜稜夢雷池君周何神自稱征討大将軍
乘朱航陳甲仗稱下征侯景湏臾便還云已殺景竟三
月帝與諸軍進剋姑熟仍次蔡洲侯景登石頭城望官
軍之盛不悅曰一把子人何足可打密謂左右曰此軍
上有紫氣不易可當乃以䑡䑰貯石沉塞淮口緣淮作
城自石頭迄青溪十餘里中樓雉相接僧辯遣杜崱問
計於帝帝以諸将不敢當鋒請先徃立柵即於石頭西
横壠築柵衆軍次連八城直出東北賊恐西州路斷亦
於東北果林作五城以遏大路帝曰善用兵者如常山
之蛇使救首救尾困而無暇今我師旣衆賊徒甚寡應
分賊兵力以弱制彊乃命諸将分處置兵帝與王琳杜
龕等悉力乘之景衆大潰僧辯啓命帝鎮京口五月齊
遣将辛術圍嚴超逹於秦郡帝命徐度領兵助其固守
齊衆起土山穿地道攻之甚急帝乃自率萬人解其圍
振旅南歸承制授帝征北大将軍開府儀同三司南徐
州刺史進封長城縣公及王僧辯征陸納於湘州承制
命帝代鎮揚州承聖二年湘州平帝旋鎮京口三年三
月進帝位司空及魏平江陵帝與王僧辯等進啓請晉
安王以太宰承制十二月晉安王至自尋陽入居朝堂
給帝班劍二十人四年五月齊送貞陽侯明還主社稷
王僧辯納之明即位改元天成以晉安王為皇太子初
齊之納貞陽也帝固爭之以為不可不見從帝居常憤
歎曰嗣主高祖之孫元皇之子竟有何事坐致廢黜假
立非次此情可知乃宻具袍數千領及錦綿金銀以為
賞賜之資九月壬寅帝召徐度侯安都周文育仍部列
将士水陸俱進夜發南徐州討王僧辯甲辰帝至石頭
前遣勇士自城北踰入時僧辯方視事聞外白有兵遽
走帝大兵尋至因風縱火僧辯就禽是夜縊之及其子
頠於是廢貞陽侯而奉晉安王即位改承聖四年為紹
泰元年壬子詔授帝侍中大都督中外諸軍事車騎將
軍揚南徐二州刺史持節司空班劍鼓吹並如故仍詔
甲仗百人出入殿省震州刺史杜龕據呉興與義興太
守韋載舉兵逆命辛未帝表自東討留高州刺史侯安
都石州刺史杜稜宿衞臺省甲戌軍至義興秦州刺史
徐嗣徽據城入齊又要南豫州刺史任約舉兵應龕齊
人資其兵食嗣徽乘虚奄至闕下侯安都出戰嗣徽等
退據石頭丁丑載及龕從弟北叟來降帝撫而釋之仍
以載兄鼎知郡事以嗣徽宼逼卷甲還都命周文育進
討杜龕十一月己卯齊遣兵五千度據姑熟又遣安州
刺史翟子崇楚州刺史劉士榮淮州刺史柳逹摩領兵
萬人於胡墅度米粟三萬石馬千匹入石頭帝乃遣侯
安都領水軍使襲胡墅燒齊船周鐵武率舟師斷齊運
輸帝領鐵騎自西明門襲之齊人大潰嗣徽留逹摩等
守城自率親屬腹心徃南州采石以迎齊援先是太白
自十一月丙戌不見十二月乙卯出於東方丙辰帝盡
命衆軍分部甲卒對冶城日立航度兵攻其水南二柵
柳逹摩等度淮置陣帝督兵疾戰縱火燒柵煙塵漲天
齊人大潰盡收其船艦是日嗣徽約等領齊兵還據石
頭帝遣侯安都領水軍襲破之嗣徽等單舸脫走丁巳
㧞石頭南岸柵移度北岸起柵以絶其汲路又堙塞東
門故城中諸井齊所據城中無水水一合貿米一升一
升米貿絹一疋或炒米食之逹摩謂其衆曰頃在北童
謡云石頭擣兩襠擣青復擣黄侯景服青巳倒於此今
吾徒衣黄豈謡言驗邪庚申逹摩遣侯子欽劉士榮等
請和帝許之乃於城外盟約其将士恣其南北辛酉帝
出石頭南門陳兵送齊人歸北者及至齊人殺之壬戍
齊和州長史烏丸逺自南州奔還歴陽江寜令陳嗣黄
門侍郎曹朗據姑熟不從帝命侯安都徐度等討平之
聚其首為京觀是月杜龕以城降二年正月癸未誅龕
其弟翕從弟北叟司馬沈孝敦並賜死三月戊戌齊遣
水軍儀同蕭軌庫狄伏連堯難宗東方老侍中裴英起
東廣州刺史獨孤辟惡洛州刺史李希光幷任約徐嗣
徽王僧愔等衆十萬出柵口向梁山帳内盪主黄叢逆
擊敗之燒其前軍船艦齊頓軍保蕪湖五月丙申齊兵
至秣陵故城己亥帝率宗室王侯及朝臣於大司馬門
外白虎闕下刑牲告天以齊人背約發言慷慨涕泗交
流士卒觀者益奮辛丑齊軍於秣陵故城跨淮立橋柵
引度兵馬癸卯自方山進及兒塘游騎至臺都下震駭
帝潜以精卒三千配沈泰度江襲齊行臺趙彦深於𤓰
歩獲其舟粟六月甲辰齊兵潜至鍾山龍尾丁未進至
莫府山帝遣錢明領水軍出江乘要擊齊人糧運盡獲
之齊軍大餒殺馬驢而食之壬子齊軍至𤣥武湖西北
莫府山南将據北郊壇衆軍自覆舟東移頓郊壇北與
齊人相對其夜大雨震電暴風㧞木平地水丈餘齊軍
晝夜坐立泥中縣鬲以爨足指皆爛而臺中及潮溝北
水退路燥官軍毎得畨易甲寅少霽是時食盡調市人
餽軍皆是麥屑為飯以荷葉裹而分給間以麥䬳兵士
皆困㑹文帝遣送米三千石鴨千頭帝即炊米煮鴨誓
申一戰士及防身計糧數臠人人裹飯混以鴨肉帝命
衆軍蓐食攻之齊軍大潰執嗣徽及其弟嗣宗斬之以
徇虜蕭軌東方老王敬寳李希光裴英起王僧智等将
帥四十六人其軍士得竄至江者縛筏以濟中江而溺
流屍至京口者彌岸惟任約王僧愔獲免先是童謡云
虜萬夫入五湖城南酒家使虜奴自晉宋以後經絓在
魏境江淮以北南人皆謂為虜是時以賞俘貿酒者一
人裁得一醉丁巳衆軍出南州燒賊舟己未斬劉歸義
徐嗣産傅野猪於建康市是日解嚴庚申誅蕭軌東方
老王敬寳李希光裴英起等太平元年九月壬寅帝進
位丞相録尚書事鎮衛大将軍揚州牧進封義興郡公
庚申追贈皇考侍中光禄大夫封義興郡公諡曰恭十
月甲戌梁帝勅丞相自今問訊可施别榻以近扆坐二
年正月壬寅詔加帝班劍十人幷前為三十丁未詔贈
皇兄道談南兖州刺史長城縣公諡曰昭烈皇弟休光
侍中南徐州刺史武康縣侯諡曰忠壮甲寅遣兼侍中
謁者僕射陸繕䇿拜長城縣夫人章氏為義興國夫人
丁卯詔贈皇祖侍中太常卿諡曰孝追封皇祖妣許氏
呉郡嘉興縣君諡曰敬皇妣張氏義興國太夫人諡曰
宣二月庚午蕭勃舉兵自廣州度嶺頓南康遣其将歐
陽頠傅泰及其子孜為前軍至豫章分屯要險南江州
刺史余孝頃起兵應勃帝命周文育侯安都率衆討平
之八月甲午帝進位太傅加黄鉞劍履上殿入朝不趨
贊拜不名丙申加前後部羽葆鼓吹是時湘州刺史王
琳擁兵不應命遣周文育侯安都率衆討之九月辛丑
梁帝進帝位相國總百揆封十郡為陳公備九錫之禮
加璽紱逺游冠緑綟綬位在諸侯王上䇿曰大哉乾元
資日月以貞觀至哉坤元憑山川以載物故惟天為大
陟配者欽明惟王建國翼輔者齊聖是以文武之佐磻
谿蘊其玉璜堯舜之臣榮河鏤其金板况乎體得一之
鴻姿寜陽九之危戹援横流於碣石撲燎火於崑岡驅
馭於韋彭跨蹍於齊晉神功行而靡用聖道運而無名
者乎今将授公典䇿其敬聼朕命日者昊天不弔鍾亂
於我國家網漏吞舟彊胡内贔茫茫宇宙惵惵黎元方
趾圓顱萬不遺一太清否亢橋山之痛以深大寳屯如
平陽之禍相繼上宰應運康救黔黎鞠旅於溟池之南
揚旌於桂嶺之北縣三光於已墜謐四海於群飛光啓
中興蕩寜上國此則公之大造於皇家者也旣而天未
悔禍夷醜薦臻南夏崩騰西京蕩覆冢司昏撓旁引宼
讐旣見貶於桐宫方謀危於漢閣皇運已殆何殊贅旒
中國摇然非徒如綫公赫然投𬒮匡救本朝復莒齊都
平戎王室朕所以還膺寳歴重履宸居挹建武之風猷
歌宣王之雅頌此又公之再造於皇家者也公應務之
初登庸惟始孫盧肇釁越貊為災蕃部阽危勢将淪殄
公赤旗所指祅壘洞開白羽纔撝凶徒粉潰此又公之
功也大同之未邊政不修李賁狂迷竊我交愛公英謩
雅算電掃風行馳御樓船直跨滄海三山獠洞八角蠻
陬逖矣水寓之鄉悠哉火山之國馬援之所不届陶璜
之所未開莫不懼我王靈争朝邊候歸賝天府獻状鴻
臚此又公之功也自宼虜陵江宫闈幽辱而番禺連率
本自諸夷言得其朋是懐同惡公仗此忠誠乘機勦定
執沛令而釁鼓平新野而據鞌此又公之功也世道初
艱方隅多難公以國盗邊警知無不為恤是同盟誅其
醜類南土黔黎重保蘇息此又公之功也長驅嶺嶠夢
想京畿縁道酋豪逓為榛梗路養渠帥全據大都蓄聚
逋逃方謀阻亂公龍驤虎歩嘯吒風雲山靡堅城野無
彊陣清祅氛於灨石滅沴氣於雩都此又公之功也遷
仕凶慝屯據大臯乞活類馬騰之軍流人多杜弢之衆
公坐揮三畧遥制六竒義勇同心貔貅騁力雷奔電擊
谷静山空列郡無犬吠之驚叢祠罷狐鳴之盗此又公
之功也王師討虜次届淪波兵乏兼儲士有饑色公囬
麾彭蠡積榖巴丘億庾之詠斯豐壺漿之甿是衆故使
三軍勇鋭百戰無前承此兵糧遂殄凶逆此又公之功
也盆壘猜攜用淹戎畧公志惟同獎師克在和屈禮交
盟神祗感咽故能使舟師並路逺邇朋心此又公之功
也姑熟襟要峙函所憑宼虜據其闗梁大盗負其扃鐍
公一校纔撝三雄並奮左賢右角沙潰土崩鄂坂之隘
斯開夷庚之道無塞此又公之功也義軍大衆俱集帝
京逆豎凶徒猶屯皇邑公囬兹地軸抗此天羅曽不崇
朝俾無遺噍此又公之功也内難初静諸侯出闗外郡
傳𤇺鮮卑犯塞公舟師歩甲亘野横江殲厥群氐遂殫
封豕此又公之功也公克黜禍難劬勞皇室而孫寗之
黨翻啓狄人伊洛之間咸為虜戍朝閽戎塵夜喧胡鼔
公三籌既畫八陣斯張裁譽靈鉟亦抽金僕咸俘醜類
悉反髙墉此又公之功也任約叛渙梟聲不悛戎羯貪
婪狼心無改公左甄右落箕張翼舒掃是攙搶驅其獫
狁投秦坑而盡沸噎滍水而不流此又公之功也一相
居中自折彝鼎五湖小守妄懐同惡公夙駕兼道秉羽
杖戎玉斧将揮金鉦且戒祅酋震慴遽請灰釘此又公
之功也賊龕凶横陵虐具區阻兵安忍憑災怗亂公雖
宗居汝潁世寓東南眷言桑梓公私憤切戮此大憝如
烹小鮮此又公之功也同姓有扈頑凶不賓憑藉宗盟
圖危社稷公論兵於廟堂之上决勝於尊爼之間宼賈
樊滕浮江下瀬一朝翦撲無待甸師此又公之功也豫
章祅宼依憑山澤繕甲完聚多歴嵗時結從連横爰洎
交廣吕嘉既獲呉濞巳摐命我還師征其不恪連營盡
㧞偽黨斯禽此又公之功也自八紘九野𤓰剖豆分竊
帝偷王連州比縣公武靈已暢文徳又宣折簡馳書風
猷斯逺此又公之功也京師禍亂亟積寒暄雙闕低昻
九門寥豁公求衣昧旦昃食髙舂興構宫闈具聸遐邇
郊庠宗稷之典六符十等之章還聞太始之風流重覩
永平之遺事此又公之功也公有濟天下之勲重之以
明徳凝神體道合徳符天周百姓以為心隨萬機以成
務上徳不徳無為以為夏長春生顯仁藏用功成化洽
樂奏咸雲安上御人禮兼文質是以天無藴寳地有呈
祥既景煥於圖書方葳蕤於史牒髙勲踰於象緯積徳
冠於嵩華固無得而稱者矣朕又閒之前王宰世茂賞
尊賢式樹藩長總征郡伯二南崇絶四履遐曠泱泱表
海祚土維齊巖巖㤗山俾侯於魯况復經營宇宙寜惟
斷鼇足之功𢎞濟蒼生非直鑿龍門之險而疇庸報徳
寂爾無聞朕所以垂拱當宁載懐慙悸者也今授公相
國以南豫州之陳留南丹陽宣城揚州之呉興東陽新
安新寜南徐州之義興江州之鄱陽臨川十郡封公為
陳公錫兹青土苴以白茅爰定爾邦用建冢社昔旦奭
分陜俱為保師晉鄭諸侯咸作卿士兼其内外禮實攸
宜今命使持節兼太尉王通授相國印綬陳公璽紱使
持節兼司空王瑒授陳公茅土金虎符第一至第五左
竹使符第一至第十左相國秩踰三鉉任總百司位絶
朝班禮由事革以相國總百揆除録尚書之號上所假
節侍中貂蟬中書監印章中外都督太傅印綬義興公
印䇿其鎮衛大将軍揚州牧如故又如公九錫其敬聼
後命以公禮為楨榦律等銜䇿四維皆舉八柄有章是
用錫公大輅戎輅各一𤣥牲二駟以公賤寳崇榖疏爵
待農室富京坻人知榮辱是用錫公衮冕之服赤舄副
焉以公調理隂陽燮諧風雅三靈允降萬國同和是用
錫公軒縣之樂六佾之儛以公宣導王猷𢎞闡風敎光
景所照鞮象必通是用錫公朱户以居以公抑揚清濁
褒徳進賢髦士盈朝幽人虗谷是用錫公納陛以登以
公嶷然廊廟為世鎔範折衝四表臨御八荒是用錫公
虎賁之士三百人以公軌兹明罰期在刑厝象恭無赦
干紀必誅是用錫公斧鉞各一以公英猷逺量跨厲嵩
溟包一車書括囊寰㝢是用錫公彤弓一彤矢百盧弓
十盧矢千以公天經地義貫徹幽明春露秋霜允供粢
盛是用錫公秬鬯一卣圭瓚副焉陳國置丞相以下一
遵舊式徃欽哉其恭循朕命克相皇天𢎞建邦家允興
鴻業以光我髙祖之休命十月戊辰又進帝爵為王以
揚州之㑹稽臨海永嘉建安南徐州之晉陵信安江州
之尋陽豫章安成廬陵幷前為二十郡益封陳國其相
國揚州牧鎮衛大将軍並如故又命陳王冕十有二旒
建天子旌旗出警入蹕乘金根車駕六馬備五時副車
置旄頭雲罕樂儛八佾設鍾虡宫縣王妃王子王女爵
命之號陳臺百官一依舊典辛未梁帝禪位於陳策曰
咨爾陳王惟昔上古厥初生人驪連栗陸之前容成大
庭之世杳㝠慌忽故靡得而議焉自羲農軒昊之君陶
唐有虞之主或垂衣而御四海或無為而子萬姓居之
如馭朽索去之如脫弊屣裁遇許由便能捨帝暫逢善
卷即以譲王故知𤣥扈璇璣非闗尊貴金根玉輅示表
君臨及南觀河渚東沉刻璧菁華既竭耄勤已倦則抗
首而笑惟賢是與䜎然作歌簡能斯授遺風餘烈昭晰
圖書漢魏因循是為故實宋齊授受又𢎞斯義我髙祖
應期撫運握樞御宇三后重光祖宗齊聖及時屬陽九
封豕薦食西都失馭夷狄交侵乃臮天成輕弄龜鼎惵
惵黔首若崩厥角徽徽皇極将甚綴旒惟王乃聖乃神
欽明文思二儀並運四時合序天錫智勇人挺雄傑珠
庭日角龍行虎歩爰初投𬒮日迺勤王電掃番禺雲撤
彭蠡翦其元惡定我京畿及王賀帝𢎞貿兹冠履既行
伊霍用保沖人震澤稽塗並懐叛逆獯羯醜虜三亂皇
都裁命偏師二邦自殄薄伐獫狁六戎盡殪嶺南叛渙
湘郢連結賊帥旣禽凶渠傳首用能百揆時序四門允
穆無思不服無逺不届上逹穹昊下漏淵泉蛟魚並見
謳歌攸屬况乎長彗横天已徴布新之兆璧日斯既實
表更姓之符七百無常期皇王非一族昔木徳既季而
傳祚於我有梁天之歴數允集明哲式遵前典廣詢群
議王公卿尹莫不攸屬敬從人祇之願授帝位於爾躬
四海困窮天禄永終王其允執厥中軌儀前式以副溥
天之望禋郊祀帝時膺大禮永固洪業豈不盛與又命
璽書遣兼太保尚書左僕射王通兼太尉司徒左長史
王瑒奉皇帝璽紱受終之禮一依唐虞故事是日梁帝
遜於别宫帝謙讓再三群臣固請乃許之永定元年冬
十月乙亥皇帝即位於南郊柴燎告天曰皇帝臣霸先
敢用𤣥牡昭告於皇皇后帝梁氏以圯剥薦臻歴運有
極欽若天應以命於霸先夫肇有黎蒸乃樹司牧選賢
與能未常厥姓有梁末運仍葉遘屯獯醜憑陵乆移神
噐承聖在外非能祀夏天未悔禍復罹宼逆嫡嗣廢黜
宗枝僣詐天地板蕩紀綱泯絶覇先爰初投𬒮大拯横
流重舉義兵實戡多難廢王立帝實有厥功安國定社
用盡其力是謂小康方期大道既而煙雲表色日月呈
祥除舊布新既彰𤣥象遷虞事夏且協謳歌九域八荒
同布𠂻欵百神群祀皆有誠願梁帝髙謝萬邦授以大
寳霸先自惟菲薄讓徳不嗣至於再三辭弗獲許僉以
百姓湏主萬機難曠皇靈眷命非可謙拒畏天之威用
膺嘉柞永言夙志能無慙徳敬簡元辰升壇受禪告類
上帝用答甿心永保於我有陳惟明靈尚饗先是氛霧
雨雪晝夜晦冥至是日景氣清晏禮畢輿駕還宫臨太
極前殿大赦改元賜百姓爵二級文武二等鰥寡孤獨
不能自存者人榖五斛逋租宿責皆勿復收有犯鄉論
清議贓汚滛盗者皆洗除先注與之更始其長徒勅繫
特皆原之亡官失爵禁錮奪勞一依舊典又詔以江隂
郡奉梁主為江隂王行梁正朔車旗服色一依前凖梁
皇太后為江隂國太妃皇后為江隂國妃又詔百司各
依位攝職丙子幸鍾山祭蔣帝廟戊寅幸華林園覧辭
訟臨赦囚徒己卯分遣大使宣勞四方庚辰詔出佛牙
於杜姥宅集四部設無遮大㑹辛巳追尊皇考曰景皇
帝廟號太祖皇妣董太夫人曰安皇后前夫人錢氏為
昭皇后世子克為孝懐太子立夫人章氏為皇后癸未
尊景帝陵曰瑞陵昭皇后陵曰嘉陵依梁初園陵故事
立刪定郎刋定律令戊子遷景皇帝神主祔於太廟是
月西討都督周文育侯安都於郢州敗績沒於王琳十
一月丙申封皇兄子長城縣侯蒨為臨川郡王頊襲封
始興郡王皇弟子曇朗襲封南康郡王庚申都下火十
二月庚辰皇后謁太廟是嵗周閔帝元年及九月冢宰
宇文䕶廢閔帝而奉明帝又為明帝元年
二年春正月乙未以車騎將軍開府儀同三司侯瑱為
司空辛丑祀南郊大赦甲寅遣中書舍人韋鼎䇿呉興
楚王神為帝戊午祀明堂二月壬申南豫州刺史沈泰
奔齊辛卯詔司空侯瑱總督水陸衆軍以禦齊三月王
琳立梁永嘉王蕭荘以奉梁後即位於郢州夏四月甲
子祀太廟乙丑江隂王殂陳志也追諡梁敬帝詔太宰
弔祭司空監䕶喪事以梁武林侯蕭諮子季卿嗣為江
隂王戊辰重雲殿東鴟尾有紫煙屬天五月乙未都下
地震壬寅立梁邵陵擕王廟室祭以太牢辛丑帝幸火
荘嚴寺捨身壬戌群臣表請還宮六月己巳詔司空侯
瑱領軍将軍徐度討王琳初侯景之平也太極殿被焚
承聖中議欲營之獨闕一柱秋七月有樟木大十八圍
長四丈五尺流泊陶家後渚監軍鄒子度以聞詔中書
令沈衆兼起部尚書搆太極殿八月周文育侯安都等
於王琳所逃歸自劾廷尉即日引見宥之並復本官丁
亥加江州刺史周廸平南将軍開府儀同三司冬十月
庚午遣鎮南将軍周文育都督衆軍出豫章討余孝勱
乙亥幸荘嚴寺發金光明經題丁酉加髙州刺史黄法
氍平南将軍開府儀同三司十二月甲子幸大荘嚴寺
設無礙大㑹捨乘輿法物群臣備法駕奉迎即日還宮
丙戌加北江州刺吏熊曇朗平西将軍開府儀同三司
三年春正月丁酉鎮南将軍廣州刺吏歐陽頠即本號
開府儀同三司是夜大雪及旦太極殿前有龍跡見甲
子廣州言仙人見於羅浮山寺小石樓二月辛酉加平
西将軍桂州刺史淳於量鎮西大将軍開府儀同三司
夏閏四月甲午詔依前代置西省學士兼取伎術士是
時乆不雨丙午幸鍾山祭蔣帝廟是日降雨迄於月晦
五月丙辰朔日有蝕之有司奏舊儀帝御前殿服朱紗
袍通天冠詔曰此乃前代承用意有未同合朔仰助太
陽宜備衮冕之服自今永可為準丙子扶南國遣使朝
貢乙酉北江州刺史熊曇朗殺都督周文育舉兵反王
琳遣其将常衆愛曹慶率兵援余孝勱六月戊子儀同
侯安都敗衆愛等於左里獲琳從弟襲主帥羊暕等四
十餘人衆愛遁走庚寅廬山人斬之傳首建鄴甲午衆
軍凱歸丁酉帝不豫遣兼太宰尚書右僕射王通以疾
告太廟兼太宰中書令謝哲告大社南北郊辛丑帝小
瘳故司空周文育之柩至自建昌壬寅帝素服哭於朝
堂哀甚癸卯上臨訊獄訟是夜熒惑在天尊上疾甚丙
午帝崩於璿璣殿時年五十七遺詔追臨川王蒨入纘
大業甲寅殯於太極殿西階八月甲午群臣上諡曰武
皇帝廟號髙祖丙申葬萬安陵帝雄武多英畧性甚仁
愛及居阿衡恒崇寛簡雅尚儉素常膳不過數品私饗
曲宴皆瓦噐蜯盤肴核庶羞裁令充足不為虛費初平
侯景及立敬帝子女玉帛皆班将士其充闈房者衣不
重采飾無金翠聲樂不列於前踐阼之後彌厲恭儉故
能隆功茂徳光於江左云
世祖文皇帝諱蒨字子華始興昭烈王之長子也少沉
敏有識量美容儀留意經史武帝甚愛之常稱吾家英
秀梁太清初帝夢両日鬬一大一小大者光滅墜地色
正黄其大如斗帝三分取一懐之侯景之亂避地臨安
縣郭文舉舊宅及武帝舉兵南下景遣呉興大守信都
遵收帝及衡陽獻王出都帝乃密䄂小刀候見景欲圖
之及至以付郎中王翻幽守故其事不遂武帝圍石頭
景欲加害者數矣㑹景敗乃得出起家呉興太守武帝
之討王僧辯也先召帝與謀時僧辯壻杜龕據呉興兵
衆甚盛武帝密令帝還長城立柵備之龕遣将杜泰乘
虛掩至将士相視失色帝言笑自若部分益明於是衆
心乃定及武帝遣周文育討龕帝遣将軍劉澄蔣元舉
攻下龕拜㑹稽太守武帝受禪立為臨川王夢梁武帝
以寳刀授已周文育侯安都之敗於沌口武帝詔帝入
總軍政尋命率兵城南皖永定三年六月丙午武帝崩
皇后稱遺詔徴帝入纂皇統甲寅至自南皖入居中書
省皇后令帝嗣膺寳籙帝辭讓至於再三公卿固請其
日即皇帝位於太極前殿大赦詔州郡悉停奔赴秋七
月丙辰尊皇后為皇太后辛酉以司空侯瑱為太尉以
南豫州刺史侯安都為司空以南徐州刺史徐度為侍
中中撫軍将軍開府儀同三司乙丑重雲殿災八月庚
戌立王子伯茂為始興王奉昭烈王後徙封始興嗣王
頊為安成王九月辛酉立皇子伯宗為皇太子王公以
下賜帛各有差乙亥立妃沈氏為皇后冬十月甲子齊
文宣帝殂十一月乙卯王琳宼大雷詔太尉侯瑱司空
侯安都儀同徐度禦之是嵗周明帝改天王稱皇帝復
建年號曰武成元年
天嘉元年春正月癸丑大赦改元詔賜鰥寡孤獨不能
自存者人粟五斛孝弟力田殊行異等加爵一級甲寅
分遣使者宣勞四方辛酉祀南郊詔賜人爵一級二月
丙申太尉侯瑱敗王琳於梁山敗齊兵於博望禽齊将
劉伯球王琳及其主蕭荘奔齊庚子分遣使者齎璽書
宣勞四方乙巳遣太尉侯瑱鎮盆城庚戌立武帝第六
子昌為衡陽王三月丙辰蕭荘所署郢州刺史孫瑒舉
州内附丁巳江州刺史周廸平南中斬賊帥熊曇朗傳
首建鄴戊午齊軍棄魯山城走詔南豫州刺史程靈洗
守之丙子衡陽王昌沈于江夏四月丁亥立皇子伯信
為衡陽王奉獻王後辛丑周明帝崩六月辛巳改諡皇
祖妣景安皇后曰景文皇后壬辰詔改葬梁元帝於江
寧舊塋車騎禮章悉用梁典仍依魏葬漢獻帝故事甲
午追策故始興昭烈王妃曰孝妃辛丑國哀周忌上臨
於太極前殿百僚陪哭赦建鄴殊死以下秋七月丙辰
立皇子伯山為鄱陽王八月壬午齊孝昭帝廢其主殷
而自正戊子詔非兵噐及國容所湏金銀珠玉衣服雜
玩悉皆禁斷丁酉幸正陽堂閲武九月癸丑彗星見乙
卯周将獨孤盛領水軍趣巴湘與賀若敦水陸俱進太
尉侯瑱自尋陽禦之冬十月癸巳侯瑱襲破獨孤盛於
楊葉洲盛登岸築城自保丁酉詔司空侯安都率衆㑹
侯瑱南拒周軍十二月己亥周巴陵城主尉遲憲降庚
子獨孤盛潜遁走
二年春正月庚戌大赦辛未周湘州城主殷亮降湘州
平二月庚寅曲赦湘州諸郡三月乙卯太尉湘州刺史
侯瑱薨夏六月己亥齊人通好秋七月丙午周将賀若
敦遁歸武陵天門南平義陽河東宜都郡悉平九月甲
寅詔以故太尉侯瑱故司空周文育故開府儀同三司
杜僧明故中䕶軍胡頴故領軍陳擬配食武帝廟庭冬
十月癸丑霍州西山蠻率部内屬乙卯髙麗國遣使朝
貢十一月甲辰齊孝昭帝殂十二月甲申立始興國廟
於都下用王者禮以國用不足立煮海鹽傳及𣙜酤科
先是缙州刺史留異應王琳丙戌詔司空侯安都討之
是嵗周武帝保定元年
三年春正月庚戌設帷宫於南郊幣告胡公以配天辛
亥祀南郊詔賜人爵一級孝弟力田加一等二月梁宣
帝殂閏月己酉以百濟王餘明為撫東大将軍髙麗王
髙湯為寜東将軍江州刺史周廸舉兵應留異甲子改
鑄五銖錢三月丙子安成王頊至自周丁丑以安右将
軍呉明徹為安南将軍江州刺史督衆軍南討甲申大
赦庚寅司空侯安都破留異於姚支嶺異奔晉安東陽
郡平夏四月癸卯曲赦東陽郡乙巳齊人來聘秋七月
己丑皇太子納妃王氏在位文武賜帛各有差孝弟力
田為父後者賜爵二級九月戊辰朔日有蝕之以侍中
到仲舉為尚書右僕射丁亥周廸請降
四年春正月丙子干陁利國遣使朝貢甲申周廸走投
閩州刺史陳寳應納之夏四月辛丑設無礙大㑹捨身
於太極前殿乙卯加驃騎将軍楊州刺史安成王頊開
府儀同三司六月癸巳司空侯安都賜死秋九月壬戌
開府儀同三司廣州刺史歐陽頠薨癸亥曲赦都下辛
未周廸復宼臨川詔䕶軍将軍章昭達討平之冬十二
月丙申大赦詔昭逹進軍建安討陳寳應
五年春三月壬午詔以故䕶軍将軍周鐵虎配食武帝
廟庭夏五月周齊並遣使來聘秋七月丁丑曲赦都下
九月城西城冬十一月己丑章昭逹禽陳寳應留異送
建鄴晉安郡平甲辰以䕶軍将軍章昭逹為鎮軍将軍
開府儀同三司十二月甲子曲赦建安晉安二郡討陳
寳應将士死王事者並給棺槥送還本鄉幷復其家癸
未齊人來聘
六年春正月甲午皇太子加元服王公以下賜帛各有
差孝弟力田為父後者賜爵一級鰥寡孤獨不能自存
者榖人五斛夏四月甲寅以開府儀同三司揚州刺史
安成王頊為司空五月齊武成帝傳位於太子緯自號
太上皇帝六月辛酉彗星見於上台北周人來聘秋七
月癸未有大風自西南至廣百餘歩激壊靈臺候樓甲
申儀賢堂無故自壊丙戌臨川太守駱牙斬周廸傳旨
建鄴梟於朱雀航八月己卯立皇子伯固為新安王伯
恭為晉安王伯仁為廬陵王伯義為江夏王九月新作
大航冬十月辛亥齊人來聘十二月乙卯立皇子伯禮
為武陵王癸亥曲赦都下
天康元年春二月丙子大赦改元三月己卯以司空安
成王頊為尚書令夏四月乙卯皇孫至澤生賜在位文
武帛各有差為父後者賜爵一級癸酉皇帝崩於有覺
殿遺詔皇太子可即君臨山陵務存儉速大歛竟群臣
三日一臨公除之制率依舊典六月甲子群臣上諡曰
文皇帝廟號世祖丙寅葬永寜陵文帝起自布衣知百
姓疾苦國家資用務從儉約妙識真偽下不容姦一夜
内刺閨取外事分判者前後相續每雞人伺漏傳籖於
殿中者令投籖於階石上鎗然有聲云吾雖得眼亦令
驚覺其自彊若此云
廢帝諱伯宗字奉業小字藥王文帝嫡長子也梁承聖
三年五月庚寅生永定二年二月戊辰拜臨川王世子
三年文帝嗣位八月庚戌立為皇太子自梁室亂離東
宫焚燼太子居於永福省天康元年四月癸酉文帝崩
是日太子即皇帝位於太極前殿大赦詔内外文武各
復其職逺方悉停奔赴五月己卯尊皇太后曰太皇太
后皇后曰皇太后庚寅以司空揚州刺史新除尚書令
安成王頊為司徒録尚書都督中外諸軍事丁酉以中
軍大将軍開府儀同三司徐度為司空以鎮東将軍東
揚州刺史始興王伯茂為征東将軍開府儀同三司以
吏部尚書袁樞為尚書左僕射以呉興太守沈欽為右
僕射秋七月丁酉立妃王氏為皇后冬十月庚申享太
廟十一月乙亥周人來弔十二月甲子髙麗國遣使朝
貢是嵗周天和元年
光大元年春正月癸酉尚書左僕射袁樞卒乙亥大赦
改元賜孝弟力田爵一級辛卯祀南郊二月辛亥南豫
州刺史余孝頃謀反伏誅三月甲午以尚書右僕射沈
欽為侍中尚書僕射夏五月乙未湘州刺史華皎不從
執政丙申以中撫軍大将軍淳于量為征南大将軍總
舟師討之六月壬寅以中軍大将軍司空徐度為車騎
将軍總督都下衆軍自歩道襲湘州秋七月戊申立皇
子至澤為皇太子賜天下為父後者爵一級王公以下
賚帛各有差九月丙辰百濟國遣使朝貢是月周将拓
㧞定入郢州與華皎水陸俱進都督淳于量呉明徹等
大破之皎單舸奔江陵禽定送建鄴冬十月辛巳曲赦
湘巴二州為皎所詿誤者十一月甲子中權将軍開府
儀同三司王沖薨十二月庚寅以儀同三司兼從事中
郎孔英哲為奉聖亭侯奉孔子祀
二年春正月己亥司徒安成王頊進位大傅領司徒加
殊禮以新除征南大将軍淳于量為中軍大将軍及安
南将軍湘州刺史呉明徹即本號並開府儀同三司庚
子詔討華皎軍人死王事者並給棺槥送還本鄉仍復
其家甲子司空徐度薨夏五月丙辰太傅安成王頊獻
玉璽一六月丁亥彗星見秋七月戊申新羅國遣使朝
貢壬戌立皇弟伯智為永陽王伯謀為桂陽王九月林
邑狼牙修國並遣使朝貢冬十一月甲寅慈訓太后令
曰伯宗昔在儲宫本無令問及居崇極遂騁凶滛太傅
親承顧託義深垣屛而攅塗未御翌日無淹仍遣劉師
知殷不佞等顯言排斥隂謀禍亂頼元相維持但除君
側又以余孝頃密邇京師便相徴召宗社之靈祅氛是
滅於是密謂華皎稱兵上流國祚憂惶幾移醜類又别
勅歐陽紇等攻逼衡州嶺表紛紜殊淹弦望但賊豎皆
亡日望懲改而悖禮忘徳情性不悛盪主侯法喜等太
傅麾下恒游府内啗以深利謀興肘腋又盪主孫泰等
潜相連結大有交通天誘其衷自然開發此諸文迹今
以相示豈可復肅恭禋祀臨御生靈今可特降為臨海
郡王送還藩邸太傅安成王固天生徳齊聖廣深二后
鍾心三靈佇眷自前朝不豫任總邦家威惠相宣刑禮
兼設且地彰靈璽天表長彗布新除舊禎祥咸顯文皇
知子之鍳事甚帝堯傳弟之懐乆符太伯今可還申舊
志崇立賢君中外宜依舊典奉迎輿駕是日帝出居别
第太建二年四月乙卯薨時年十九帝性仁弱無人君
之噐及即尊位政刑皆歸冢宰故宣太后稱文帝遺志
而廢焉
論曰陳武帝以雄毅之姿屬殷憂之運功存拯溺道濟
横流應變無方蓋惟人傑及乎西都盪覆江表阽危僧
辯任同伊尹空結桐宮之恨貞陽入假秦兵不息穆嬴
之泣帝乘隙以舉乃蹈𤣥機王業所基始自於此柴天
改物盖有憑云文帝以宗枝承統情存兢惕加以崇尚
儒術愛悦文義恭儉行已勤勞濟物志度𢎞逺有前哲
之風至於臨下明察得永平之政矣臨海懦弱有同於
帝摯文后雖欲不鑒殷道盖亦其可得耶
　
　
　
　
　
　
　
　
　
　南史卷九
　南史卷九考證
陳武帝紀封新枋縣子○陳書封新安子與此小異
勃遣腹心譚世逺為曲江令○前卷梁太平二年三月
　内稱衡州刺史譚逺盖以避諱故去世字也兹復作
　世逺前後互異如此
帝先計軍糧五十萬石○計陳書作貯
乃以䑡䑰貯石沈塞淮口○䑡監本誤般今从梁書改
　正
十一月己卯齊遣兵五千度據姑熟○度陳書作濟渡
楚州刺史劉士榮○士梁書陳書皆作仕
鞠旅於溟池之南○溟陳書作滇
吕嘉既獲吳濞已摐○摐監本作鏦今从陳書
金虎符第一至第五左竹使符第一至第十左○陳書
　無第二左字乃脱去也
壬寅立梁邵陵攜王廟室祭以太牢辛丑帝幸大莊嚴
　寺捨身○先壬寅而後辛丑不知何以顛倒至此陳
　書武帝紀永定二年不載立廟室事又辛丑作辛酉
甲子廣州言仙人見於羅浮山寺小石樓○上云正月
　丁酉下云二月辛酉則此二十六日内當是庚子或
　壬子此作甲訛也若陳書作甲午則更訛矣
丙子扶南國遣使朝貢○丙子陳書作丙寅
文帝紀十月癸丑霍州西山蠻率部内屬乙夘高麗國
　遣使朝貢十一月甲辰齊孝昭帝殂○癸丑陳書作
　乙巳又乙卯上有十一月三字與此小異
丙戌臨川太守駱牙斬周迪○駱牙陳書作駱文牙
廢帝紀六月丁亥彗星見○丁亥陳書作丁卯
此諸文迹今以相示○此監本作比今从陳書及閣本
　
　
　
　
　南史卷九考證
欽定四庫全書
　南史卷十
　　唐　　　李　　　延　　　壽　　　撰
　陳本紀下第十
髙宗孝宣皇帝諱頊字紹世小字帥利始興昭烈王第
二子也梁中大通二年七月辛酉生有赤光滿室少寛
容多智略及長美容儀身長八尺三寸垂手過膝有勇
力善騎射武帝平侯景鎮京口梁元帝徴武帝子姪入
侍武帝遣帝赴江陵累官為中書侍郎時有軍主李總
與帝有舊每同游處帝嘗夜被酒張燈而寐總適出尋
反乃見帝是大龍便驚走他室魏平江陵遷於長安帝
貎若不慧魏将楊忠門客張子煦見而竒之曰此人虎
頭當大貴也永定元年遥襲封始興郡王文帝嗣位改
封安成王天嘉三年自周還授侍中中書監中衛将軍
置佐吏歴位司空尚書令廢帝即位拜司徒録尚書都
督中外諸軍事光大二年正月進位太傅領司徒加殊
禮劍履上殿十一月甲寅慈訓太后黜廢帝為臨海王
以帝入纉皇統是月齊武成帝殂
太建元年春正月甲午皇帝即位於太極前殿大赦改
元文武賜位一階孝弟力田及為父後者賜爵一級鰥
寡不能自存者人賜榖五斛復太皇太后尊號曰皇太
后立妃柳氏為皇后世子叔寳為皇太子封皇子江州
刺史康樂侯叔陵為始興王奉昭烈王祀乙未謁太廟
丁酉分命大使觀省四方風俗以尚書僕射沈欽為左
僕射度支尚書王勱為右僕射辛丑祀南郊壬寅封皇
子建安侯叔英為豫章王豐城侯叔堅為長沙王二月
乙亥耕籍田夏五月甲午齊人來聘丁巳以吏部尚書
徐陵為尚書右僕射秋七月辛卯皇太子納妃沈氏王
公以下賜帛各有差冬十月新除左衛将軍歐陽紇據
廣州反辛未遣開府儀同三司章昭逹討之
二年春二月癸未章昭逹禽歐陽紇送都斬於建康市
廣州平三月丙申皇太后崩丙午曲赦廣衡二州丁未
大赦又詔自討周廸華皎以來兵所有死亡者並令收
斂并給棺槥送還本鄉夏四月乙卯臨海王伯宗薨戊
寅皇太后祔葬於萬安陵五月壬午齊人來弔六月戊
子新羅國遣使朝貢辛卯大雨雹乙巳分遣大使廵州
郡省寃屈冬十一月辛酉髙麗國遣使朝貢十二月癸
巳雷
三年春正月癸丑以尚書右僕射徐陵為尚書僕射辛
酉祀南郊二月辛巳祀明堂丁酉耕藉田三月丁丑大
赦夏四月壬辰齊人來聘五月辛亥髙麗新羅丹丹天
竺盤盤等國並遣使朝貢六月丁亥江隂王蕭季卿以
罪免甲辰封東中郎長沙王府諮議参軍蕭彞為江隂
王冬十月乙酉周人來聘十二月壬辰司空章昭逹薨
四年春正月丙午以尚書僕射徐陵為左僕射中書監
王勱為右僕射二月乙酉立皇子叔卿為建安王三月
乙丑扶南林邑國並遣使朝貢夏五月癸卯尚書右僕
射王勱卒是月周人誅冢宰宇文䕶秋八月辛未周人
來聘九月庚子朔日有蝕之辛亥大赦丙寅以故太尉
徐度儀同三司杜稜程靈洗配食武帝廟庭故司空章
昭逹配食文帝廟庭冬十一月己亥地震是嵗周建徳
元年
五年春正月癸酉以吏部尚書沈君理為尚書右僕射
領吏部辛巳祀南郊二月辛丑祀明堂乙卯夜有白氣
如虹自北方貫北斗紫宫三月壬午以開府儀同三司
呉明徹都督征討諸軍事畧地北邊丙戌西衡州獻馬
生角己丑皇孫𦙍生内外文武賜帛各有差為父後者
賜爵一級夏六月癸卯周人來聘秋九月癸未尚書右
僕射沈君理卒壬辰晦夜明冬十月己亥以特進周𢎞
正為尚書右僕射乙巳呉明徹剋壽陽城斬王琳傳首
建鄴梟於朱雀航十二月壬辰詔熊曇朗留異陳寳應
周廸鄧緖等及王琳首並還親屬以𢎞廣宥乙巳立皇
子叔明為宜都王叔獻為河東王是嵗諸軍畧地所在
剋㨗
六年春正月壬戌赦江右淮北諸州甲申周人來聘髙
麗國遣使朝貢二月壬辰朔日有蝕之辛亥耕藉田夏
四月庚子彗星見六月壬辰尚書右僕射周𢎞正卒冬
十一月乙亥詔北邊行軍之所並給復十年十二月戊
戌以吏部尚書王瑒為尚書僕射
七年春正月辛未祀南郊三月辛未詔豫二兖譙徐合
霍南司定九州及南豫江郢所部在江北諸郡置雲旗
義士徃大軍及諸鎮備防夏四月丙戌有星孛於大角
庚寅監豫州陳桃根獻青牛詔以還百姓乙未桃根又
上織成羅紋錦被表各二詔於雲龍門外焚之壬子郢
州獻瑞鍾六六月丙戌詔為北行将士死王事者剋日
舉哀壬辰以尚書右僕射王瑒為尚書僕射己酉改作
雲龍神虎門秋八月癸卯周人來聘閏九月壬辰都督
呉明徹大破齊軍於吕梁是月甘露頻降樂㳺苑丁未
輿駕幸苑採甘露宴群臣詔於苑龍舟山立甘露亭冬
十月己巳立皇子叔齊為新蔡王叔文為晉熈王十二
月壬戌以尚書僕射王瑒為左僕射太子詹事陸繕為
右僕射甲子南康郡獻瑞鍾一
八年春二月壬申以開府儀同三司呉明徹為司空夏
五月庚寅尚書左僕射王瑒卒六月甲寅以尚書右僕
射陸繕為左僕射新除晉陽太守王克為右僕射秋九
月戊戌立皇子叔彪為淮南王
九年春正月乙亥齊主傳位於其太子恒自號太上皇
是月周滅齊二月壬子耕藉田秋七月己卯百濟國遣
使朝貢庚辰大雨震萬安陵華表己丑震慧日寺刹及
瓦官寺重門一女子震死冬十月戊午司空呉明徹破
周将梁士彦於吕梁十二月戊申東宫成皇太子移於
新宫
十年春二月甲子周軍救梁士彦大敗司空呉明徹於
吕梁及将卒皆見囚俘不反三月辛未震武庫丙子分
命衆軍以備周乙酉大赦夏四月庚戌詔絓在軍者並
賜爵二級又詔御府堂署所營造禮樂儀服軍噐之外
悉皆停息掖庭常供王侯妃主諸有奉卹者並各量減
庚申大雨雹六月丁酉周武帝崩閏六月丁卯大雨震
大皇寺刹荘嚴寺露盤重陽閣東樓千秋門内槐樹及
鴻臚府門秋七月戊戌新羅國遣使朝貢八月戊寅隕
霜殺稻菽九月乙巳立方明壇於婁湖戊申以揚州刺
史始興王叔陵兼王官伯臨盟甲寅幸婁湖臨誓衆乙
卯分遣大使以盟誓班下四方以上下相警冬十月戊
子以尚書左僕射陸繕為尚書僕射十二月乙亥合州
廬江蠻田伯興出宼樅陽刺史魯廣逹討平之是嵗周
宣政元年
十一年春正月丁酉南兖州言龍見二月癸亥耕藉田
秋七月辛卯初用大貨六銖錢八月丁卯幸大壮觀閲
武冬十月甲戌以尚書僕射陸繕為尚書左僕射以祠
部尚書晉安王伯恭為右僕射十一月辛卯大赦戊戌
周将梁士彦圍壽陽剋之辛亥又剋霍州癸丑以揚州
刺史始興王叔陵為大都督總督水歩衆軍十二月乙
丑南北兖晉三州及盱台山陽陽平馬頭秦歴陽沛北
譙南梁等九郡民並自㧞向建鄴周又剋譙北徐二州
自是淮南之地盡歸於周矣己巳詔非軍國所湏多所
減損歸於儉約是嵗周宣帝大象元年
十二年夏四月癸亥尚書左僕射陸繕卒己卯大雩壬
午雨五月癸巳以尚書右僕射晉安王伯恭為尚書僕
射己酉周宣帝崩六月壬戌大風吹壊臯門中闥秋八
月己未周鄖州總管司馬消難以所統九州八鎮之地
來降詔因以消難為大都督加司空封隨郡公庚申詔
鎮西将軍樊毅進督沔漢諸軍事遣南豫州刺史任忠
率衆趨歴陽超武将軍陳慧紀為前軍都督趨南兖州
戊辰以司空司馬消難為大都督水陸諸軍事庚午通
直散騎常侍淳于陵剋臨江郡癸酉智武将軍魯廣逹
剋郭黙城甲戌大雨霖丙子淳于陵剋柘州城九月癸
未周臨江太守劉顯光率衆來降是夜天東南有聲如
風水相激三夜乃止丁亥周将王延貴率衆援歴陽任
忠擊破之禽延貴等己酉周廣陵義軍主曹藥率衆來
降冬十月癸丑大雨震電十二月庚辰南徐州刺史河
東王叔獻薨
十三年春正月壬午以中權将軍䕶軍将軍鄱陽王伯
山即本號開府儀同三司以尚書僕射晉安王伯恭為
左僕射吏部尚書袁憲為右僕射二月乙亥耕藉田秋
九月癸亥夜大風從西北來發屋㧞樹大雨雹冬十月
壬寅丹丹國遣使朝貢十二月辛巳彗星見西南是嵗
周静帝大定元年遜位於隋文帝改元開皇元年
十四年春正月己酉上弗像甲寅崩於宣福殿時年五
十三遺詔凡厥終制事從省約金銀之飾不以入壙明
噐皆用瓦以日易月及公除之制悉依舊準在位百司
三日一臨四方州鎮五等諸侯各守所職並停奔赴二
月辛卯羣臣上諡曰孝宣皇帝廟號髙宗癸巳葬顯寜
陵帝之在田本有恢𢎞之度及居尊位實允天人之屬
於時國歩初弭創痍未復淮南之地並入於齊帝志復
舊境意反侵地彊弱之形理則懸絶犯斯不韙適足為
禽及周兵滅齊乘勝而舉畧地還至江際自此懼矣既
而修飾都城為扞禦之備獲銘云二百年後當有癡人
修破吾城者時莫測所從云
後主諱叔寳字元秀小字黄奴宣帝嫡長子也梁承聖
二年十一月戊寅生於江陵明年魏平江陵宣帝遷於
長安留後主於穰城天嘉三年歸建鄴立為安成王世
子光大二年累遷侍中太建元年正月甲午立為皇太
子十四年正月甲寅宣帝崩乙卯始興王叔陵構逆伏
誅丁巳太子即皇帝位於太極前殿大赦在位文武及
孝弟力田為父後者並賜爵一級孤老鰥寡不能自存
者賜榖人五斛帛二匹癸亥以侍中丹陽尹長沙王叔
堅為驃騎将軍開府儀同三司揚州刺史乙丑尊皇后
為皇太后丁卯立皇弟叔敦為始興王奉昭烈王祀己
巳立妃沈氏為皇后辛未立皇弟叔儼為尋陽王叔慎
為岳陽王叔逹為義陽王叔熊為巴山王叔虞為武昌
王甲戌設無礙大㑹於太極前殿三月癸亥詔内外衆
官九品以上各薦一人又詔求忠讜無所隐諱己己以
新除翊左将軍永陽王伯智為尚書僕射夏四月丙申
立皇子永康公𦙍為皇太子賜天下為父後者爵一級
王公以下賚帛各有差庚子詔鏤金銀薄庶物化生土
木人綵華之屬及布帛短狹輕疎者並傷財廢業尤成
蠧患又僧尼道士挾邪左道不依經律人間滛祀祅書
諸珍怪事詳為條制並皆禁絶秋七月辛未大赦是月
自建鄴至荆州江水色赤如血八月癸未天有聲如風
水相激乙酉夜又如之九月丙午設無礙大㑹於太極
前殿捨身及乘輿御服大赦辛亥夜天東北有聲如蟲
飛漸移西北丙寅以驃騎将軍開府儀同三司揚州刺
史長沙王叔堅為司空征南将軍江州刺史豫章王叔
英即本號開府儀同三司
至徳元年春正月壬寅大赦改元以江州刺史豫章王
叔英為驃騎将軍開府儀同三司以司空揚州刺史長
沙王叔堅為江州刺史征東将軍開府儀同三司癸卯
立皇子深為始安王秋八月丁卯以驃騎将軍開府儀
同三司長沙王叔堅為司空九月丁巳天東南有聲如
蟲飛冬十月丁酉立皇弟叔平為湘東王叔敖為臨賀
王叔宣為陽山王叔穆為西陽王叔儉為南安王叔澄
為南郡王叔興為沅陵王叔韶為岳山王叔純為新興
王十二月丙辰頭和國遣使朝貢司空長沙王叔堅有
罪免戊午夜天開自西北至東南其内有青黄雜色隆
隆若雷聲
二年春正月丁卯分遣大使廵省風俗癸巳大赦夏五
月戊子以吏部尚書江總為尚書僕射秋七月壬午皇
太子加元服在位文武賜帛各有差孝弟力田為父後
者賜爵一級鰥寡癃老不能自存者人榖五斛冬十一
月丙寅大赦是月盤盤百濟國並遣使朝貢
三年春正月戊午朔日有蝕之庚午鎮左将軍長沙王
叔堅即本號開府儀同三司三月辛酉前豐州刺史章
大寳舉兵反夏四月庚戌豐州義軍主陳景詳斬大寳
傳首建鄴冬十月己丑丹丹國遣使朝貢十一月己未
詔修復仲尼廟辛巳幸長干寺大赦十二月癸卯髙麗
國遣使朝貢是嵗梁明帝殂
四年春正月甲寅詔王公以下各薦所知無隔輿皁二
月丙申立皇弟叔謨為巴東王叔顯為臨江王叔坦為
新㑹王叔隆為新寜王夏五月丁巳立皇子荘為㑹稽
王秋九月甲午幸𤣥武湖肄艫艦閲武丁未百濟國遣
使朝貢冬十月癸亥以尚書僕射江總為尚書令吏部
尚書謝伷為尚書僕射十一月己卯大赦
禎明元年春正月戊寅大赦改元乙未地震秋九月庚
寅梁太傅安平王蕭巖荆州刺史蕭瓛遣其都官尚書
沈君公詣荆州刺史陳紀請降辛卯巖等帥其文武官
男女濟江甲午大赦冬十一月丙子以蕭巖為平東将
軍開府儀同三司東揚州刺史丁亥以驃騎大将軍開
府儀同三司豫章王叔英為兼司徒十二月丙辰以前
鎮衛大将軍開府儀同三司東揚州刺史鄱陽王伯山
為鎮衛大将軍開府儀同三司
二年春正月辛巳立皇子恮為東陽王恬為錢唐王夏
四月戊申有群鼠無數自蔡洲岸入石頭渡淮至於青
塘兩岸數日自死隨流出江是月郢州南浦水黒如墨
五月甲午東冶鑄鐵有物赤色大如數升自天墜鎔所
有聲隆隆如雷鐵飛出墻外燒人家六月戊戌扶南國
遣使朝貢庚子廢皇太子𦙍為呉興王立揚州刺史始
安王深為皇太子辛丑以太子詹事袁憲為尚書僕射
丁巳大風自西北激濤水入石頭城淮渚暴溢漂沒舟
乘冬十月己亥立皇子蕃為呉王己酉幸莫府山大校
獵十一月丁卯詔剋日於大政殿訊獄丙子立皇弟叔
榮為新昌王叔匡為太原王初隋文帝受周禪甚敦鄰
好宣帝尚不禁侵掠太建末隋兵大舉聞宣帝崩乃命
班師遣使赴弔修敵國之禮書稱姓名頓首而後主益
驕書末云想彼統内如宜此宇宙清泰隋文帝不説以
示朝臣清河公楊素以為主辱再拜請罪及襄邑公賀
若弼並奮求致討後副使袁彦聘隋竊圖隋文帝状以
歸後主見之大駭曰吾不欲見此人毎遣間諜隋文帝
皆給衣馬禮遣以歸後主愈驕不虞外難荒於酒色不
恤政事左右嬖侫珥貂者五十人婦人美貎麗服巧態
以從者千餘人常使張貴妃孔貴人等八人夾坐江總
孔範等十人預宴號曰狎客先令八婦人襞采箋製五
言詩十客一時繼和遲則罰酒君臣酣飲從夕逹旦以
此為常而盛修宫室無時休止税江税市徴取百端刑
罰酷濫牢獄常滿覆舟山及蒋山栢林冬月常多采醴
後主以為甘露之瑞前後災異甚多有神自稱老子游
於都下與人對語而不見形言吉凶多驗得酒輒釂之
經三四年乃去船下有聲云明年亂視之得嬰兒長三
尺而無頭蒋山衆鳥鼔兩翼以拊膺曰奈何帝奈何帝
又建鄴城無故自壊青龍出建陽門井涌霧赤地生黒
白毛大風㧞朱雀門臨平湖草舊塞忽然自通後主又
夢黄衣圍城乃盡去繞城橘樹又見大蛇中分首尾各
走夜中索飲忽變為血有血霑階至於坐牀頭而火起
有狐入其牀下捕之不見以為祅乃自賣於佛寺為奴
以禳之於郭内大皇佛寺起七層塔未畢火從中起飛
至石頭燒死者甚衆又采木湘州擬造正寝栰至牛渚
磯盡沒水中既而漁人見栰浮於海上起齊雲觀國人
歌曰齊雲觀宼來無際畔始北齊末諸省官人多稱省
主未幾而滅至是舉朝亦有此稱識者以為省主主将
見省之兆隋文帝謂僕射髙熲曰我為百姓父母豈可
限一衣帶水不拯之乎命大作戰船人請密之隋文帝
曰吾将顯行天誅何密之有使投柹於江若彼能改吾
又何求及納梁蕭瓛蕭巖隋文愈忿以晉王廣為元帥
督八十總管致討乃送璽書暴後主二十惡又散寫詔
書書三十萬紙徧喻江外諸軍既下江濱鎮戌相繼奏
聞新除湘州刺史施文慶中書舍人沈客卿掌機密並
抑而不言初蕭巖蕭瓛之至也徳教學士沈君道夢殿
前長人朱衣武冠頭出欄上攘臂怒曰那忽受叛蕭誤
人事後主聞之忌二蕭故逺散其衆以巖為東揚州刺
史瓛為呉州刺史使領軍任忠出守呉興郡以襟帶二
州使南平王嶷鎮江州永嘉王彦鎮南徐州尋詔二王
赴期明年元㑹命縁江諸防船艦悉從二王還都為威
勢以示梁人之來者由是江中無一鬬船上流諸州兵
皆阻楊素軍不得至都下甲士尚十餘萬人及聞隋軍
臨江後主曰王氣在此齊兵三度來周兵再度至無不
摧沒虜今來者必自敗孔範亦言無渡江理但奏伎縱
酒作詩不輟
三年春正月乙丑朔朝㑹大霧四塞入人鼻皆辛酸後
主昏睡至晡時乃罷是日隋将賀若弼自北道廣陵濟
韓擒虎趨横江濟分兵晨襲采石取之進㧞姑熟次於
新林時弼攻下京口縁江諸戌望風盡走弼分兵斷曲
阿之衝而入丙寅采石戍主徐子建至告變戊辰乃下
詔曰犬羊陵縱侵竊郊畿螽蠆有毒宜時掃定朕當親
御六師廓清八表内外並可戒嚴於是以蕭摩訶為皇
畿大都督樊猛為上流大都督樊毅為下流大都督司
馬消難施文慶並為大監軍重立賞格分兵鎮守要害
僧尼道士盡皆執役庚午賀若弼攻䧟南徐州辛未韓
擒虎又䧟南豫州隋軍南北道並進辛巳賀若弼進軍
鍾山頓白土岡之東南衆軍敗績弼乘勝進軍宫城燒
北掖門是時韓擒虎率衆自新林至石子岡鎮東大将
軍任忠出降擒虎仍引擒虎經朱雀航趣宫城自南掖
門入城内文武百司皆遁出唯尚書僕射袁憲後閤舍
人夏侯公韻侍側憲勸端坐殿上正色以待之後主曰
鋒刃之下未可交當吾自有計乃逃於井二人苦諫不
從以身蔽井後主與争乆之方得入沈后居處如常太
子深年十五閉閤而坐舍人孔伯魚侍焉戍士叩閤而
入深安坐勞之曰戎旅在塗不至勞也既而軍人窺井
而呼之後主不應欲下石乃聞呌聲以䋲引之驚其太
重及出乃與張貴妃孔貴人三人同乘而上隋文帝聞
之大驚開府鮑宏曰東井上於天文為秦今王都所在
投井其天意邪先是江東謡多唱王獻之桃葉辭云桃
葉復桃葉度江不用檝但度無所苦我自接迎汝及晉
王廣軍於六合鎮其山名桃葉果乘陳船而度丙戌晉
王廣入據䑓城送後主於東宮三月己巳後主與王公
百司同發自建鄴之長安隋文帝權分京城人宅以俟
内外修整遣使迎勞之陳人謳詠忘其亡焉使還奏言
自後主以下大小在路五百里纍纍不絶隋文帝嗟歎
曰一至於此及至京師列陳之車服噐物於庭引後主
於前及前後二太子諸父諸弟衆子之為王者凡二十
八人司空司馬消難尚書令江總僕射袁憲驃騎蕭摩
訶䕶軍樊毅中領軍魯廣逹鎮軍将軍任忠吏部尚書
姚察侍中中書令蔡徴左衛将軍樊猛自尚書郎以上
二百餘人文帝使納言宣詔勞之次使内史令宣詔讓
後主後主伏地屏息不能對乃見宥隋文帝詔陳文武
宣三帝陵總給五户分守之初武帝始即位其夜奉朝
請史普直宿省夢有人自天而下導從數十至太極殿
前北面執玉䇿金字曰陳氏五帝三十二年及後主在
東宫時有婦人突入唱曰畢國主有鳥一足集其殿庭
以觜畫地成文曰獨足上髙䑓盛草變為灰欲知我家
處朱門當水開解者以為獨足盖指後主獨行無衆盛
草言荒穢隋承火運草得火而灰及至京師與其家屬
館於都水䑓所謂上髙䑓當水也其言皆驗或言後主
名叔寳反語為少福亦敗亡之徴云既見宥隋文帝給
賜甚厚數得引見班同三品毎預宴恐致傷心為不奏
呉音後監守者奏言叔寳云既無秩位每預朝集願得
一官號隋文帝曰叔寳全無心肝監者又言叔寳常耽
醉罕有醒時隋文帝使節其酒既而曰任其性不爾何
以過日未幾帝又問監者叔寳所嗜對曰嗜驢肉問飲
酒多少對曰與其子弟日飲一石隋文帝大驚及從東
廵登芒山侍飲賦詩曰日月光天徳山川壮帝居太平
無以報願上東封書幷表請封禪隋文帝優詔謙讓不
許後從至仁壽宮常侍宴及出隋文帝目之曰此敗豈
不由酒将作詩功夫何如思安時事當賀若弼度京口
彼人密啟告急叔寳為飲酒遂不省之髙熲至日猶見
啓在牀下未開封此亦是可笑盖天亡也昔苻氏所征
得國皆榮貴其主茍欲求名不知違天命與之官乃違
天也隋文帝以陳氏子弟既多恐京下為過皆分置諸
州縣每嵗賜以衣服以安全之後主以隋仁壽四年十
一月壬子終於洛陽時年五十二贈大将軍封長安縣
公諡曰煬葬河南洛陽之芒山
論曰陳宣帝噐度𢎞厚有人君之量文帝知冢嗣仁弱
早存太伯之心及乎弗悆咸已委託矣至於纉業之後
拓土開疆盖徳不逮文智不及武志大不已晚致吕梁
之敗江左日蹙抑此之由也後主因削弱之餘鍾滅亡
之運刑政不樹加以荒淫夫以三代之隆歴世數十及
其亡也皆敗於婦人况以區區之陳外鄰明徳覆車之
跡尚且追蹤叔季其獲支數年亦為幸也雖忠義感慨
致慟井隅何救麥秀之深悲適足取笑乎干祀嗟乎始
梁末童謡云可憐巴馬子一日行千里不見馬上郎但
見黄塵起黄塵汗人衣皁莢相料理及僧辯滅群臣以
謡言奏聞曰僧辯本乘巴馬以撃侯景馬上郎王字也
塵謂陳也而不解皁莢之謂既而陳滅於隋說者以為
江東謂羖羊角為皁莢隋氏姓楊楊羊也言終滅於隋
然則興亡之兆盖有數云
　
　
　
　
　
　
　
　
　南史卷十
　南史卷十考證
宣帝紀乙未桃根又上織成羅紋錦被表各二詔於雲
　龍門外焚之○表陳書作裘
二月壬子耕藉田○壬子陳書作壬午
丙子淳于陵剋柘州城○柘陳書作祐
後主紀光大二年累遷侍中○二監本訛三今以光大
　止有二年改正之
立皇弟叔敦為始興王○敦陳書作重
庚子詔鏤金銀薄庶物化生土木人綵華之屬○庶監
　本作度今从陳書及南本
叔韶為岳山王○岳監本訛樂今从本傳改
肆艫艦閲武○肆南本作肄閣本注一作肄
東冶鑄鐵有物赤色大如數升自天墜鎔所○升陳書
　作斗盖升斗二字古文相似易致訛也
　
　南史卷十考證
欽定四庫全書
　南史卷十一
　　唐　　　李　　　延　　　壽　　　撰
　列傳第一
　　后妃上
　　　宋孝穆趙皇后　　孝懿蕭皇后
　　　武敬臧皇后　　　武張夫人
　　　文章胡太后　　　少帝司馬皇后
　　　文元袁皇后(潘淑妃/)孝武昭路太后
　　　明宣沈太后　　　孝武文穆王皇后(宣貴妃/)
　　　前廢帝何皇后　　明恭王皇后
　　　後廢帝陳太妃　　後廢帝江皇后
　　　順陳太妃　　　　順謝皇后
　　　齊宣孝陳皇后　　高昭劉皇后
　　　武穆裴皇后　　　文安王皇后
　　　鬱林王何妃　　　海陵王王妃
　　　明敬劉皇后　　　東昏禇皇后
　　　和王皇后
六宫位號前史代有不同晉武帝采漢魏之制置貴嬪
夫人貴人是為三夫人位視三公淑妃淑媛淑儀脩華
脩容脩儀婕妤容華充華是為九嬪位視九卿其餘有
美人才人中才人爵視千石以下宋武帝省二才人其
餘仍用晉制案貴嬪魏文帝所制夫人魏武初建魏國
所制貴人漢光武所制淑妃魏明帝所制淑媛魏文帝
所制淑儀脩華晉武帝所制脩容魏文帝所制脩儀魏
明帝所制婕妤容華前漢舊號充華晉武帝所制美人
漢光武所制及孝武孝建三年省夫人置貴妃位比相
國進貴嬪比丞相貴人比三司以為三夫人又置昭儀
昭容昭華以代脩華脩儀脩容又置中才人充衣以為
散位案昭儀漢元帝所制昭容孝武所制昭華魏明帝
所制中才人晉武帝所制充衣前漢舊制及明帝泰始
二年省淑妃昭華中才人充衣復置脩華脩儀脩容才
人良人三年又省貴人置貴姬以備三夫人之數又置
昭華增淑容承徽列榮以淑媛淑儀淑容昭華昭儀昭
容脩華脩儀脩容為九嬪婕妤容華充華承徽列榮凡
五職亞九嬪美人才人良人三職為散役其後帝留心
後房擬百官備置内職焉及齊高帝建元元年有司奏
置貴嬪夫人貴人為三夫人脩華脩儀脩容淑妃淑媛
淑儀婕妤容華充華為九嬪美人中才人才人為散職
三年太子宫置三内職良娣比開國侯保林比五等侯
才人比駙馬都尉及永明元年有司奏貴妃淑妃並加
金章紫綬佩于窴玉淑妃舊擬九棘以淑為温恭之稱
妃為亞后之名進同貴妃以比三司夫人之號不殊蕃
國降淑媛以比九卿七年復立昭容位在九嬪焉梁武
撥亂反正深鑒奢逸配徳早終長秋曠位定令制貴妃
貴嬪貴姬為三夫人淑媛淑儀淑容昭華昭儀昭容脩
華脩儀脩容為九嬪婕妤容華充華承徽列榮為五職
羙人才人良人為三職東宫置良娣保林為二職及簡
文元帝出自儲蕃或廹在拘縶或逼於寇亂且妃並先
殂更不建椒閫陳武光膺天歴以朴素自居故後宫員
位其數多闕文帝天嘉之後詔宫職備員其所制立無
改梁舊編之令文以為後法然帝性恭儉而嬪嬙不備
宣帝後主無所改作今總綴緝以立此篇云
宋孝穆趙皇后諱安宗下邳僮人也父裔平原太守后
以晉穆帝升平四年嬪于孝皇帝以産武帝殂於丹徒
官舍葬晉陵丹徒縣東鄉練璧里雩山宋初追崇號諡
陵曰興寧永初二年有司奏追贈裔光禄大夫加金章
紫綬裔命婦孫氏封豫章郡建昌縣君其年又追封裔
臨賀縣侯裔子倫之自有傳
孝懿蕭皇后諱文壽蘭陵人也父卓字子略洮陽令后
為孝皇帝繼室生長沙景王道憐臨川烈武王道規義
熈七年拜豫章公太夫人武帝為宋公宋王又加太妃
太后之號帝踐阼尊曰皇太后居宣訓宫上以恭孝為
行奉太后素謹及即大位春秋已高每旦朝太后未嘗
失時刻少帝即位加崇曰太皇太后景平元年崩于顯
陽殿年八十一遺令漢世帝后陵皆異處今可於塋域
之内别為一壙一遵往式乃開别壙與興寧合墳初武
帝微時貧約過甚孝皇之殂葬禮多闕帝遺㫖太后百
嵗後不須祔葬至是故稱后遺令云卓初與趙裔俱贈
金紫光祿大夫又追封封陽縣侯妻下邳趙氏封呉郡
夀昌縣君卓子源之襲爵源之見子思話傳
武敬臧皇后諱愛親東莞人也祖汪尚書郎父儁郡功
曹后適武帝生㑹稽宣長公主興弟帝以儉正率下后
恭謹不違義熙四年正月甲子殂於東城故贈豫章公
夫人還葬丹徒帝臨崩遺詔留葬建鄴於是備法駕迎
梓宫祔葬初寧陵宋初追贈儁金紫光祿大夫妻高密
叔孫氏封永陵平鄉君儁子燾熹並自有傳
武帝張夫人諱闕不知何許人也生少帝及義興恭長
公主惠媛永初元年拜夫人少帝即位有司奏上尊號
為皇太后宫曰永樂少帝廢太后還壐紱随居吳郡文
帝元嘉元年拜營陽國太妃二年薨
文章胡太后諱道女淮南人也義熙初武帝所納文帝
生五年被譴賜死葬丹徒武帝踐阼追贈婕妤文帝即
位有司奏上尊號曰章皇太后陵曰熈寧立廟建鄴
少帝司馬皇后諱茂英晉恭帝女也初封海鹽公主少
帝以公子尚焉宋初拜皇太子妃少帝即位為皇后元
嘉元年降為營陽王妃又為南豐王太妃十六年薨
文元袁皇后諱齊媯陳郡陽夏人左光禄大夫湛之庶
女也母本卑賤后年五六嵗方見舉後適文帝初拜宜
都王妃生子劭東陽獻公主英娥上待后恩禮甚篤袁
氏貧薄后每就上求錢帛以贍之上性儉所得不過五
三萬五三十匹後潘淑妃有寵愛傾後宫咸言所求無
不得后聞之未知信否乃因潘求三十萬錢與家以觀
上意宿昔便得因此恚恨稱疾不復見上遂憤恚成疾
元嘉十七年疾篤上執手流涕問所欲言后視上良久
乃引被覆面崩于顯陽殿上甚悼痛之詔前永嘉太守
顏延之為哀䇿文甚麗及奏上自益撫存悼亡感今懐
昔八字以致意焉有司奏諡宣皇后詔諡曰元初后生
劭自詳視之使馳白帝此兒形貌異常必破國亡家不
可舉便欲殺之文帝狼狽至後殿戸外手掇幔禁之乃
止后亡後常有小小靈應明帝所生沈美人嘗以非罪
見責應賜死從后昔所住徽音殿前度此殿有五間自
后崩後常閉美人至殿前流涕大言曰今日無罪就死
先后若有靈當知之殿户應聲豁然開職掌者遽白文
帝驚往視之美人乃得釋大明五年孝武乃詔追后之
所生外祖親王夫人為豫章郡新淦平樂鄉君又詔趙
蕭臧光禄袁敬公平樂鄉君墓先未給塋户各給蠻户
三以供灑埽后父湛之自有傳
潘淑妃者本以貌進始未見賞帝好乘羊車經諸房淑
妃每莊飾褰帷以侯并密令左右以鹹水灑地帝每至
戸羊輒舐地不去帝曰羊乃為汝徘徊况於人乎於此
愛傾後宫
孝武昭路太后諱惠男丹陽建康人也以色貌選入後
宫生孝武帝拜為淑媛及年長無寵常随孝武出蕃孝
武即位有司奏奉尊號曰太后宫曰崇憲太后居顯陽
殿上於閨房之内禮敬甚寡有所御幸或留止太后房
内故人間或有醜聲宫掖事祕亦莫能辯也孝建二年
追贈太后父興之散騎常侍興之妻餘杭縣廣昌鄉君
大明四年太后弟子撫軍叅軍瓊之上表自陳有司承
㫖奏贈瓊之父道慶給事中瓊之及弟休之茂之並居
顯職太后頗豫政事賜與瓊之等財物家累千金居處
器服與帝子相侔大明五年太后隨上巡南豫州妃主
以下並從廢帝立號太皇太后明帝踐阼號崇憲太后
初明帝少失所生為太后所攝養撫愛甚篤及即位供
奉禮義不異舊日有司奏宜别居外宫詔欲親奉晨昏
盡懽閨禁不如所奏及聞義嘉難作太后心幸之延上
飲酒置毒以進侍者引上衣上寤起以其巵上夀是日
太后崩祕之喪事如禮遷殯東宫題曰崇憲宫又詔述
太后恩慈特齊衰三月以申追逺諡曰昭皇太后葬孝
武陵東南號曰脩寧陵先是晉安王子勛未卒巫者謂
宜開昭太后陵毁去梓宫以厭勝脩復倉卒不得如禮
上性忌慮將來致災泰始四年夏詔有司曰崇憲昭太
后脩寧陵地大明之世久所考卜前嵗遭諸蕃之難禮
從權宜未暇營改而塋隧之所山原卑陋可式遵舊典
以禮改創有司奏請脩寧陵𤣥宫補葺毁壊權施油殿
蹔出梓宮事畢即定詔可廢帝景和中又追贈興之侍
中金紫光祿大夫諡曰孝侯道慶光祿大夫開府儀同
三司諡曰敬侯道慶女為皇后以休之為侍中
明宣沈太后諱容姬不知何許人也為文帝美人生明
帝拜婕妤元嘉三十年卒葬建康之莫府山孝武即位
追贈湘東國太妃明帝即位有司奏上尊號為皇太后
諡曰宣陵號崇寧
孝武文穆王皇后諱憲嫄琅邪臨沂人也元嘉二十年
拜武陵王妃生廢帝豫章王子尚山隂公主楚玉臨淮
康哀公主楚佩皇女楚琇康樂公主脩明孝武在蕃后
甚寵異及即位為皇后焉大明四年后率六宫躬桑于
西郊皇太后觀禮妃主以下竝加班錫廢帝即位尊曰
皇太后宮曰永訓其年崩于含章殿祔葬景寧陵父偃
别有傳
殷淑儀南郡王義宣女也麗色巧笑義宣敗後帝宻取
之寵冠後宫假姓殷氏左右宣泄者多死故當時莫知
所出及薨帝常思見之遂為通替棺欲見輒引替覩屍
如此積日形色不異追贈貴妃諡曰宣及葬給輼輬車
虎賁班劒鑾輅九旒黄屋左纛前後部羽葆皷吹上自
於南掖門臨過喪車悲不自勝左右莫不掩泣上痛愛
不已精神罔罔頗廢政事每寝先於靈牀酌奠酒飲之
既而慟哭不能自反又諷有司奏曰據春秋仲子非魯
惠公元嫡尚得考别宫今貴妃盖天秩之崇班理應創
新乃立别廟於都下時有巫者能見鬼說帝言貴妃可
致帝大喜令召之有少頃果於帷中見形如平生帝欲
與之言黙然不對將執手奄然便歇帝尤哽恨於是擬
李夫人賦以寄意焉謝莊作哀䇿文奏之帝卧覽讀起
坐流涕曰不謂當今復有此才都下傳寫紙墨為之貴
或云貴妃是殷琰家人入義宣家義宣敗入宫云
前廢帝何皇后諱令婉廬江灊人也孝建三年納為皇
太子妃大明五年薨于東宫徽光殿諡曰獻妃廢帝即
位追崇曰獻皇后明帝踐阼遷后與廢帝合葬龍山北
后父瑀字幼玉晉尚書左僕射澄曾孫也瑀尚武帝少
女豫康長公主諱次男公主先適徐喬美容色聪敏有
智數文帝世禮待特隆瑀豪競於時與平昌孟靈休東
海何朂等並以輿馬相尚公主與瑀情愛隆密何氏踈
戚莫不霑被恩禮瑀位右衛将軍主薨瑀墓開孝武追
贈瑀金紫光祿大夫子邁尚文帝第十女新蔡公主諱
英媚邁少以貴戚居顯官好犬馬馳逐多聚才力士位
南濟隂太守廢帝納公主於後宮偽言薨殞殺一婢送
出邁第殯葬行喪禮常疑邁有異圖邁亦招聚同志欲
因行廢立事覺見誅明帝即位追封建寧縣候瑀兄子
衍性躁動位黄門郎拜竟求司徒司馬得司馬復求太
子右率拜一二日復求侍中旬日之間求進無已不得
侍中以怨罵賜死
明恭王皇后諱貞風琅邪臨沂人也初拜淮陽王妃明
帝改封又為湘東王妃生晉陵長公主伯姒建安長公
主伯媛明帝即位立為皇后上嘗宫内大集而裸婦人
觀之以為歡笑后以扇鄣面獨無所言帝怒曰外舍家
寒乞今共作笑樂何獨不視后曰為樂之事其方自多
豈有姑姊妹集聚而祼婦人形體以此為樂外舍為歡
適與此不同帝大怒令后起后兄揚州刺史景文以此
事語從舅陳郡謝綽曰后在家為儜弱婦人不知今叚
遂能剛正如此廢帝即位尊為皇太后宮曰𢎞訓廢帝
失徳太后每加朂譬始猶見順後狂慝稍甚太后嘗賜
帝玉柄毛扇帝嫌毛扇不華因此欲加酖害令太醫煮
藥左右止之曰若行此事官便作孝子豈得出入狡獪
帝曰汝語大有理乃止順帝即位齊高帝執權宗室劉
晃劉綽卜伯興等有異志太后頗與相闗順帝禪位太
后與帝遜于東邸因遷居丹陽宫拜汝隂王太后順帝
殂于丹陽更立第都下建元元年薨于第追加諡葬以
宋禮后父僧朗别有傳
後廢帝陳太妃諱妙登丹陽建康屠家女也孝武嘗使
尉司采訪人間子女有姿色者太妃家在建康縣居有
草屋兩三間上出行問尉曰御道那得此草屋當由家
貧賜錢三萬令起瓦屋尉自送錢與之家人並行唯太
妃在家時年十二三尉見其美即以白孝武於是迎入
宫在路太后房内經二年再呼不見幸太后因言於上
以賜明帝始有寵一年衰歇以賜李道皃尋又迎還生
廢帝先是人間言明帝不男故皆呼廢帝為李氏子廢
帝後每微行自稱李将軍或自謂李統明帝即位拜貴
妃秩同皇太子廢帝踐阼有司奏上尊號曰皇太妃輿
服一如晉孝武李太妃故事宫曰𢎞化置家令一人改
諸國太妃曰太姬昇明初降為蒼梧王太妃
後廢帝江皇后諱簡珪濟陽考城人也太始五年明帝
訪太子妃而雅信小數名家女多不合江氏雖為華族
而后父祖並已亡弟又弱小以卜筮吉故為太子納之
六年拜皇太子妃諷朝士州郡皆令獻物多者将直百
金始興太守孫奉伯止獻琴書其外無餘物上大怒封
藥賜死既而原之太子即帝位立為皇后帝既廢降后
為蒼梧王妃祖智深自有傳
順陳太妃諱法容丹陽建康人也明帝素肥晚年廢疾
不能内御諸弟姬人有懐孕者輒取以入宫及生男皆
殺其母而與六宫所愛者養之順帝桂陽王休範子也
以陳昭華為母明帝崩昭華拜安成王太妃順帝即位
進為皇太妃順帝禪位去皇存太妃之號
順謝皇后諱梵境陳郡陽夏人右光祿大夫莊之孫也
父颺車騎功曹昇明二年立為皇后順帝禪位降為汝
隂王妃祖莊自有傳
齊宣孝陳皇后諱道止臨淮東陽人魏司徒矯之後也
后家貧少勤織作家人矜其勞或止之后終不改嫁于
宣帝宣帝庶生子衡陽元王道度始安貞王道生后生
高帝高帝年二嵗乳人之乳后夢人以兩甌麻粥與之
覺而乳驚因此豐足宣帝從任在外后常㽞家有相者
謂后曰夫人有貴子而不見之后歎曰我三子誰當應
之呼高帝小字曰政應是汝耳宣帝殂後后親執勤婢
使有過皆恕而不問高帝雖從宦而家業木貧為建康
令時明帝等冬月猶無縑纊而奉膳甚厚后每撒去兼
肉曰於我過足矣殂于縣舍昇明二年追贈竟陵公國
太夫人齊國建為齊國太妃並蜜印畫青綬祠以太牢
建元元年追尊孝皇后贈外祖父肇之金紫光祿大夫
諡敬侯后母胡氏為永昌縣靖君永明九年詔太廟四
時祭宣皇帝薦起麵餅鴨􁂄孝皇后薦笋鴨卵脯醤炙
白肉高皇帝薦肉膾葅羮昭皇后薦茗粣炙魚並生平
所嗜也
高昭劉皇后諱智容廣陵人也祖𤣥之父夀之並員外
郎后母桓氏夢吞玉勝生后時有紫光滿室以告夀之
夀之曰恨非是男桓笑曰雖女亦足興家矣后寝卧見
有羽蓋䕃其上家人試察之常見其上掩藹如似雲氣
年十七裴方明為子求婚酬許已定后夢見先有迎車
至猶如常家迎法后不肻去次有迎至龍旂豹尾有異
於常后喜而從之既而與裴氏不成婚竟嬪于上嚴整
有軌度造次必依禮法生太子及豫章王嶷太子初在
孕后嘗歸寧遇家奉祠爾日隂晦失曉舉家狼狽共營
祭食后助炒胡麻始復内薪未及索火火便自然宋泰
豫元年殂歸葬先帝墓側則泰安陵也門生王清與墓
工始下揷有白兎跳起尋之不得及墳成兔還栖其上
昇明二年贈竟陵公國夫人三年贈齊國妃印綬齊建
元元年尊諡昭皇后二年贈后父夀之金紫光禄大夫
母桓氏上虞都鄉君
武穆裴皇后諱惠昭河東聞喜人也祖封之給事中父
璣之左軍參軍后少與豫章王妃庾氏為娣姒庾氏勤
女工奉事高昭后恭謹不倦后不能及故不為舅姑所
重武帝亦薄焉性剛嚴竟陵王子良妃袁氏布衣時有
過后加訓罰昇明三年為齊世子妃建元元年為皇太
子妃二年后薨諡穆妃葬休安陵時議欲立石誌王儉
曰石誌不出禮起宋元嘉中顔延之為王球石誌素族
無銘䇿故以紀行自爾以來共相祖習儲妃之重禮絶
恒例既有哀策不煩石誌從之武帝即位追尊皇后贈
父璣之金紫光祿大夫后母檀氏餘杭廣昌鄉元君舊
顯陽昭陽二殿太后皇后所居也永明中無太后皇后
羊貴嬪居昭陽殿西范貴妃居昭陽殿東寵姬荀昭華
居鳯華柏殿宫内御所居夀昌畫殿南閣置白鷺鼔吹
二部乾光殿東西頭置鍾磬兩廂皆宴樂處也上數㳺
幸諸苑囿載宫人後從車宫内深隐不聞端門鼔漏聲
置鍾於景陽樓上應五鼔及三鼔宫人聞鍾聲早起莊
飾車駕數幸琅邪城宫人常從早發至湖北埭雞始鳴
故呼為雞鳴埭婦人吳郡韓蘭英有文辭宋孝武時獻
中興賦被賞入宫宋明帝時用為宫中職僚及武帝以
為博士教六宫書學以其年老多識呼為韓公云
文安王皇后諱寳明琅邪臨沂人也祖韶之呉興太守
父曄之太宰祭酒宋世高帝為文惠太子納后建元元
年為南郡王妃四年為皇太子妃無寵太子宫人製新
麗衣裳及首飾而后牀帷陳故古舊釵鑷十餘枚永明
十一年為皇太孫太妃鬱林即位尊為皇太后稱宣徳
宫置男左右三十人前代所未有也贈后父曄之金紫
光祿大夫母桓氏豐安縣君其年十二月備法駕謁太
廟明帝即位出居鄱陽王故第為宣徳宫永元三年梁
武帝定建鄴迎入宫后稱制至禪位遜居外宫梁天監
十一年薨葬崇安陵諡曰安后祖韶之自有傳
鬱林王何妃諱婧英廬江灊人撫軍將軍戢女也初將
納為南郡王妃文惠太子嫌戢無男門孤不欲與昏王
儉以南郡王妃便為将來外戚唯須高胄不須强門今
何氏䕃華族弱實允外戚之義永明三年乃成昏妃稟
性淫亂南郡王所與無頼人游妃擇其美者皆與交歡
南郡王侍書人馬澄年少色美甚為妃悅常與鬭腕較
力南郡王以為歡笑澄者本剡縣寒人嘗於南岸逼略
人家女為秣陵縣所録南郡王語縣散遣之澄又逼求
姨女為妾姨不與澄詣建康令沈徽孚訟之徽孚曰姨
女可為婦不可為妾澄曰僕父為給事中門戸既成姨
家猶是寒賤政可為妾耳徽孚訶而遣之十一年為皇
太孫妃又有女巫子楊珉之亦有美貌妃尤愛悦之與
同寝處如伉儷及太孫即帝位為皇后封后嫡母劉為
高昌縣都鄉君所生母宋為餘杭廣昌鄉君后將拜鏡
在牀無因堕地其冬與太后同日謁太廟楊珉之為帝
所幸常居中侍明帝為輔與王晏徐孝嗣王廣之並面
請不聽又令蕭諶坦之固請皇后與帝同席坐流涕覆
面謂坦之曰楊郎好年少無罪過何可枉殺坦之耳語
於帝曰此事别有一意不可令人聞帝謂皇后為阿奴
曰阿奴蹔去坦之乃曰外間並云楊珉之與皇后有異
情彰聞遐邇帝不得已乃為敕坦之馳報明帝即令建
康行刑而果有敕原之而珉之已死后既淫亂又與帝
相愛褻故帝恣之又迎后親戚入宫嘗賜人百數十萬
以武帝曜靈殿處后家屬帝廢后貶為王妃父戢自有
傳
海陵王王妃諱韶明琅邪臨沂人太常慈之女也永明
八年納為臨沂公夫人鬱林王即位為新安王妃延興
元年為皇后其年降為海陵王妃妃父慈自有傳
明敬劉皇后諱惠端彭城人光祿大夫道𢎞孫也高帝
為明帝納之建元三年除西昌侯夫人永明七年卒葬
江乘縣張山延興元年贈宣城王妃明帝即位追尊敬
皇后贈父通直郎景猷為金紫光祿大夫母王氏平陽
鄉君明帝崩改葬袝于興安陵
東昏褚皇后諱令璩河南陽翟人太常澄之女也建武
二年納為皇太子妃而無寵帝謂左右曰若得如山隂
主無恨矣山隂主明帝長女也後遂與之為亂明年妃
謁敬后廟東昏即位為皇后帝寵潘妃后不被遇黄淑
儀生太子誦而卒東昏廢后及誦並為庶人后父澄自
有傳
和王皇后諱蕣華琅邪臨沂人太尉儉之孫也初為随
王妃中興元年為皇后帝禪位后降為妃妃祖儉自有
傳
　
　
　
　
　
　
　
　
　南史卷十一
　南史卷十一考證
后妃傳敘淑妃舊擬九棘以淑為温㳟之稱○棘各本
　訛􁁉查字書􁀙同棘亦从朿不从來今改正
宋孝穆趙皇后傳葬晉陵丹徒縣東鄉練璧里雩山○
　練一本作綀璧一本作壁
武敬臧皇后傳封永陵平鄉君○監本訛作遷陵永平
　鄉君今从宋書改正
文元袁皇后○元監本訛帝今从目錄改正
前廢帝何皇后傳瑀尚武帝少女豫康公主諱次男○
　凡公主之名皆不書諱獨本傳此處與下文邁尚文
　帝第十女新蔡公主諱英媚各衍一諱字
齊宣孝陳皇后傳並蜜印畫青綬祠以太牢○南本蜜
　作密畫作書
武穆裴皇后傳上數游幸諸苑囿載宫人後從車宫内
　深隐不聞端門鼓漏聲○一本後作從宫内作置内
海陵王王妃傳諱韶○韶閣本作昭
　
　
　
　
　
　
　
　
　
　
　
　
　
　
　
　南史卷十一考證
欽定四庫全書
　南史卷十二
　　唐　　　李　　　延　　　壽　　　撰
　列傳第二
　　后妃下
　　　梁文獻張皇后　　武徳郗皇后
　　　武丁貴嬪　　　　武阮脩容
　　　簡文王皇后　　　元徐妃
　　　敬夏太后　　　　敬王皇后
　　　陳武宣章皇后　　文沈皇后
　　　廢帝王皇后　　　宣柳皇后
　　　後主沈皇后(張貴妃/)
梁文獻張皇后諱尚柔范陽方城人也父穆之娶文帝
從姑而生后后以宋元嘉中嬪於文帝生長沙宣武王
懿永陽昭王敷次生武帝方孕忽見庭前菖蒲花光采
非常驚報侍者皆云不見后曰常聞見菖蒲花者當富
貴因取吞之是月生武帝將産之夕后見庭内若有衣
冠陪列焉次生衡陽宣王暢義興昭長公主令嫕后宋
泰始七年殂於秣陵縣同夏里舍葬晉陵武進縣東城
里山天監元年五月甲辰追上尊號為皇后諡曰文獻
穆之字思静晉司空華六世孫也少方雅有識鑒初為
員外散騎侍郎深被始興王濬引納穆之鑒其禍萌求
為交阯太守政有異績宋文帝將以為交州刺史㑹病
卒子𢎞籍字真藝齊初為鎮西叅軍卒於官梁武踐阼
追贈穆之光祿大夫加金章紫綬贈𢎞籍廷尉卿𢎞籍
無子從弟𢎞䇿以子纉嗣别有傳
武徳郗皇后諱徽高平金鄉人也祖紹宋國子祭酒領
東海王師父曄太子舍人早卒后母宋文帝女尋陽公
主也方娠夢當生貴子及后生有赤光照室器物盡明
家人怪之巫言此女光高將有所妨乃於水濵祓除之
后幼明慧善隸書讀史傳女工之事無不閑習宋後廢
帝將納為后齊初安陸王緬又欲結婚郗氏並辭以女
疾乃止齊建元末嬪于武帝生永興公主玉姚永世公
主玉婉永康公主玉嬛及武帝為雍州刺史殂于襄陽
官舍年三十二其年歸葬南徐州南東海武進縣東城
里山中興二年武帝為梁公齊帝詔贈后為梁公妃及
武帝踐阼追崇為皇后諡曰徳陵曰脩陵后父曄贈金
紫光祿大夫后酷妬忌及終化為龍入于後宫通夢於
帝或見形光彩照灼帝體將不安龍輒激水騰涌於露
井上為殿衣服委積常置銀鹿盧金瓶灌百味以祀之
故帝卒不置后
武丁貴嬪諱令光譙國人也祖父從官襄陽因居沔北
五女村寓於劉惠明廡下貴嬪生於樊城初産有神光
之異紫氣滿室故以光為名相者云當大貴少時與鄰
女月下紡績諸女並患蚊蚋貴嬪弗之覺也鄉人魏益
徳将聘之未及成而武帝鎮樊城嘗登樓以望見漢濱
五采如龍下有女子擘絖則貴嬪也又丁氏因人以相
者言聞之於帝帝贈以金環納之時年十四貴嬪生而
有赤痣在左臂療之不滅又體多疣子至是無何並失
所在徳后酷忌遇貴嬪無道使日舂五斛舂每中程若
有助者被遇雖嚴益小心祗敬嘗於供養經案側髣髴
若見神人心獨異之天監元年五月有司奏為貴人未
拜其年八月又奏初貴嬪居顯陽殿及太子定位有司
奏曰皇太子副貳宸極率土咸執吏禮既盡禮皇儲則
所生不容無敬王侯妃主常得通信問者及六宫三夫
人雖與貴嬪同列並應以敬皇太子之禮敬貴嬪宋元
嘉中始興武陵國臣並以吏敬敬王所生潘淑妃路淑
媛貴嬪於宫臣雖非小君其義不異與宋泰豫朝議百
官以吏敬敬帝所生事義政同謂宫僚施敬宜同吏禮
詣神虎門奉牋致謁年節稱慶亦同如此且儲妃作配
率由盛則以婦踰姑彌乖從序謂貴嬪典章一與太子
不異於是貴嬪備典章禮數同乎太子言則稱令貴嬪
性仁恕及居宫接馭自下皆得其歡心不好華飾器服
無珍麗未嘗為親戚私謁及武帝𢎞佛教貴嬪長進蔬
膳受戒日甘露降于殿前方一丈五尺帝所立義皆得
其指歸尤精浄名經普通七年十一月庚辰薨移殯於
東宫臨雲殿時年四十二詔吏部郎張纉為哀冊文有
司奏諡曰穆葬寕陵祔于小廟簡文即位追崇曰太后
貴嬪父道遷天監初為歴陽太守廬陵威王之生武帝
謂之曰賢女復育一男答曰莫道猪狗子世人以為笑
後位兗州刺史宣城太守
文宣阮太后諱令嬴㑹稽餘姚人也本姓石初齊始安
王遥光納焉遥光敗入東昏宫建康城平為武帝采女
在孕夢龍罩其牀天監六年八月生元帝于後宫是日
大赦尋拜為脩容賜姓阮氏嘗随元帝出藩大同六年
六月薨于江州正寢時年六十七其年十一月歸葬江
寧縣通望山諡曰宣元帝即位有司奏追崇為文宣太
后還祔小廟承聖二年追贈太后父齊故奉朝請石靈
寳散騎常侍左衛将軍封武康縣侯母陳氏武康侯夫
人
簡文王皇后諱靈賓琅琊臨沂人也祖儉齊太尉南昌
文憲公父騫金紫光祿大夫南昌安侯后幼而柔明叔
父暕見之曰吾家女師也天監十一年拜晉安王妃生
哀太子太器南郡王大連長山公主妙䂮大通三年十
月拜皇太子妃太清三年三月薨于永福省時年四十
五其年簡文即位追崇為皇后諡曰簡大寳元年九月
葬莊陵
元帝徐妃諱昭佩東海郯人也祖孝嗣齊太尉枝江文
忠公父緄侍中信武将軍妃以天監十六年十二月拜
湘東王妃生世子方等益昌公主含貞妃無容質不見
禮帝三二年一入房妃以帝眇一目每知帝將至必為
半面粧以俟帝見則大怒而出妃性嗜酒多洪醉帝還
房必吐衣中與荆州後堂瑶光寺智逺道人私通酷妬
忌見無寵之妾便交杯接坐纔覺有娠者即手加刀刃
帝左右暨季江有姿容又與淫通季江每嘆曰栢直狗
雖老猶能獵蕭溧陽馬雖老猶駿徐娘雖老猶尚多情
時有賀徽者美色妃要之於普賢尼寺書白角枕為詩
相贈答既而貞惠世子方諸母王氏寵愛未幾而終元
帝歸咎於妃及方等死愈見疾太清三年遂逼令自殺
妃知不免乃透井死帝以屍還徐氏謂之出妻葬江陵
瓦官寺帝制金樓子述其淫行初妃嫁夕車至西州而
疾風大起發屋折木無何雪霰交下帷簾皆白及長還
之日又大雷震西州廰事兩柱俱碎帝以為不祥後果
不終婦道
敬夏太后㑹稽人也普通中納于湘東王宫生敬帝承
聖元年冬拜晉安王國太妃紹泰元年尊為太后明年
冬降為江隂國太妃
敬王皇后琅邪臨沂人也承聖元年十一月拜晉安王
妃紹泰元年十月拜皇后明年降為江隂王妃父僉自
有傳
陳武宣章皇后諱要兒吳興烏程人本姓鈕父景明為
章氏所養因改姓焉后母蘇嘗遇道士以小龜遺已光
采五色曰三年有徴及期后生紫光照室因失龜所在
后少聰慧美容儀手爪長五寸色並紅白每有朞功之
服則一爪先折武帝先娶同郡錢仲方女早卒後乃聘
后后善書計能誦詩及楚辭帝為長城縣公后拜夫人
永定元年立為皇后追贈后父梁散騎侍郎景明特進
金紫光祿大夫加金章紫綬拜后母蘇安吉縣君二年
安吉君卒與后父葬吳興明年追封后父為廣徳縣侯
諡曰温武帝崩后與中書舍人蔡景歴定計祕不發喪
時衡陽獻王昌未至召文帝及即位尊后為皇太后宫
曰慈訓廢帝即位后為太皇太后光大二年后下令黜
廢帝為臨海王命宣帝嗣立大建元年復為皇太后二
年三月丙申崩于紫極殿時年六十五遺令喪事並從
儉約諸饋奠不用牲牢其年四月羣臣上諡曰宣祔葬
萬安陵后親屬無在朝者惟本族兄鈕洽官至中散大
夫
文沈皇后諱妙容吳興武康人也父法深梁安前中錄
事參軍后年十嵗餘以梁大同中歸于文帝武帝之討
侯景文帝時在吳興及后並被收景平乃獲免武帝踐
阼后為臨川王妃文帝即位為皇后追贈后父法深光
禄大夫加金章紫綬封建城縣侯諡曰恭追贈后母高
為綏安縣君諡曰定廢帝即位尊后為皇太后宫曰安
徳時宣帝與僕射到仲舉舍人劉師知等並受遺輔政
師知與仲舉恒居禁中參决衆事而宣帝為揚州刺史
與左右三百人入居尚書省師知忌宣帝權重矯敕令
還東府理州務宣帝将出毛喜止帝曰今若出外便受
制於人如曹爽願作富家公不可得也宣帝乃稱疾召
師知留與語使毛喜先入言之於后后曰今伯宗年幼
政事並委二郎此非我意喜又言於廢帝廢帝曰此自
師知等為非朕意也喜出報宣帝帝因囚師知自入見
后及帝極陳師知之短仍自草敕請畫以師知付廷尉
其夜於獄賜死自是政歸宣帝后憂悶計無所出乃宻
賂宦者蔣裕令誘建安人張安國使據郡反冀因此圖
帝安國事發被誅時后左右近侍頗知其事后恐連逮
黨與並殺之宣帝即位以后為文皇后陳亡入隋大業
初自長安歸于江南頃之卒后兄欽襲爵建城侯位尚
書左僕射欽素無伎能奉已而已卒諡曰成子觀嗣頗
有學識官至御史中丞
廢帝王皇后琅邪臨沂人也天嘉元年為皇太子妃廢
帝即位立為皇后廢帝為臨海王后廢為妃至徳中薨
后生臨海嗣王至澤至澤光大元年為皇太子大建元
年襲封臨海嗣王陳亡入長安后父固自有傳
宣柳皇后諱敬言河東解縣人也曾祖世隆祖惲父偃
並有傳后九嵗幹理家事有若成人侯景之亂后與弟
盼往江陵依梁元帝帝以長城公主故待遇甚厚以配
宣帝承聖二年后生後主於江陵及魏剋江陵宣帝遷
于闗右后與後主俱留穰城天嘉二年與后主還朝后
為安成王妃宣弟即位立為皇后后美姿容身長七尺
二寸手垂過膝初宣帝居鄉里先娶吳興錢氏及即位
拜貴妃甚有寵后傾心下之每尚方供奉物其上者皆
推於貴妃而已御其次焉宣帝崩始興王叔陵為亂後
主賴后與吳媼救而獲免後主即位尊后為皇太后宫
曰洪範是時新失淮南地隋師臨江又國遭大喪後主
患創不能聽政其誅叔陵供大行喪事邉境防守及百
司衆務雖假後主之敕實皆决之於后後主創愈乃歸
政焉后性謙謹未嘗以宗族為請雖衣食亦無所分遺
陳亡入長安隋大業十二年薨於東都年八十三葬于
洛陽之芒山
後主沈皇后諱婺華吳興武康人也父君理自有傳后
母即武帝女㑹稽穆公主早亡時后尚幼而毁瘠過甚
及服畢每嵗時朔望恒獨坐涕泣哀動左右内外敬異
焉大建二年拜為皇太子妃後主即位立為皇后后性
端静有識量寡嗜欲聰敏强記渉獵經史工書翰後主
在東宫而后父君理卒居憂處别殿哀毁逾禮後主遇
后既薄而張貴妃有寵總後宫之政后澹然未嘗有所
忌怨而身居儉約衣服無錦繡之飾左右近侍纔百許
人唯尋閱圖史及釋典為事嘗遇嵗旱自暴而誦佛經
應時雨降無子飬孫姬子𦙍為已子數上書諫争後主
将廢之而立張貴妃㑹國亡不果乃與後主俱入長安
及後主薨后自為哀辭文甚酸切隋煬帝每廵幸恒令
從駕及煬帝被殺后自廣陵過江於毗陵天静寺為尼
名觀音貞觀初卒
張貴妃名麗華兵家女也父兄以織席為業後主為太
子以選入宫時龔貴嬪為良娣貴妃年十嵗為之給使
後主見而悅之因得幸遂有娠生太子深後主即位拜
為貴妃性聰慧甚被寵遇後主始以始興王叔陵之亂
被傷卧于承香殿時諸姬並不得進唯貴妃侍焉而柳
太后猶居栢梁殿即皇后之正殿也而沈皇后素無寵
于後主不得侍疾别居求賢殿至徳二年乃於光昭殿
前起臨春結綺望仙三閣高數十丈並數十間其窗牖
壁帶縣楣欄檻之類皆以沉檀香為之又飾以金玉間
以珠翠外施珠簾内有寳牀寳帳其服玩之屬瑰麗皆
近古未有每微風暫至香聞數里朝日初照光映後庭
其下積石為山引水為池植以竒樹雜以花藥後主自
居臨春閣張貴妃居結綺閣龔孔二貴嬪居望仙閣並
複道交相往來又有王季二美人張薛二淑媛袁昭儀
何婕妤江脩容等七人並有寵遞代以游其上以宫人
有文學者袁大捨等為女學士後主每引賓客對貴妃
等游宴則使諸貴人及女學士與狎客共賦新詩互相
贈答采其尤豔麗者以為曲調被以新聲選宫女有容
色者以千百數令習而歌之分部迭進持以相樂其曲
有玉樹後庭花臨春樂等其略云璧月夜夜满瓊樹朝
朝新大抵所歸皆美張貴妃孔貴嬪之容色張貴妃髪
長七尺鬒黑如漆其光可鑑特聰慧有神彩進止閑華
容色端麗每瞻視眄睞光彩溢目照映左右嘗於閣上
靚粧臨于軒檻宫中遥望飄若神仙才辯强記善侯人
主顔色薦諸宫女後宫咸徳之競言其善又工厭魅之
術假鬼道以惑後主置淫祀於宮中聚諸女巫使之鼓
舞時後主怠於政事百司啓奏並因宦者蔡臨兒李善
度進請後主倚隱囊置張貴妃於膝上共決之李蔡所
不能記者貴妃並為疏條無所遺脫因參訪外事人間
有一言一事貴妃必先知白之由是益加寵異冠絶後
庭而後宫之家不遵法度有絓於理者但求恩於貴妃
貴妃則令李蔡先啓其事而後從容為言之大臣有不
從者因而譖之言無不聽於是張孔之權熏灼四方内
外宗族多被引用大臣執政亦從風而靡閹宦便佞之
徒内外交結轉相引進賄賂公行賞罰無常綱紀瞀亂
矣及隋軍剋臺城貴妃與後主俱入井隋軍出之晉王
廣命斬之於青溪中
論曰飲食男女人之大欲存焉故聖人順于人情而為
之度王宫六列士室二等皆随事升降以立節文若夫
義篤閫闈政刑邦國古先哲王有以之致化矣夫后妃
專夕配以徳升姬嬙並御進非色幸欲使情有覃被愛
罔偏流專貞内表妖蠱外息乃可以輔興君徳燮理隂
政宋氏因晉之舊典聘納有方俔天作儷必四岳之後
自元嘉以降内職稍繁所選止於軍署徴引極乎厮皁
非若晉氏采擇濫及冠冕者焉而愛止帷房權無外授
戚屬餼賚嵗時不過肴漿斯為美矣及文帝之傾惑潘
嫗謀及婦人大明之淪没殷姬並后匹嫡其為喪敗亦
已甚矣齊氏孝昭二后並有賢明之訓惜乎早世不得
母臨萬國有婦人焉空慕周典禎符顯瑞徒萃徽名高
皇受命宫禁貶約衣不文繡色無紅采永巷貧空有同
素室武帝嗣位運藉休平夀昌前興鳯華晚構香栢文
檉花梁繡柱雕金鏤寳照燭房帷趙瑟吳趨承閑奏曲
事由私蓄無損國儲明帝統業矯情儉陋奉已之制曾
莫云改東昏喪道侈風大扇哲婦傾城同符殷夏可以
垂誡其在斯乎梁武志在約已示存宫掖雖貴嬪之徽
華早著誕育元艮唯見崇重無聞正位徐妃無行其殱
滅也宜哉陳武撫兹歸運奄開帝業若夫儷天作則燮
隆王化則宣太后其懿焉文宣宫壺無聞於喪徳後主
嗣業實敗于椒房既曰牝晨亦唯家之索也
　
　
　
　
　
　
　
　
　
　
　
　
　
　南史卷十二
　南史卷十二考證
武丁貴嬪傳貴嬪生而有赤痣在左臂○痣南本作誌
元帝徐妃傳東海郯人也○郯梁書作剡又下文蕭溧
　陽馬雖老猶駿句溧訛漂今改正
敬夏太后傳拜晉安王國太妃○監本脫太字今从南
　本增入
張貴妃傳共賦新詩互相贈答○監本缺贈字今增入
　
　
　
　
　
　
　
　
　南史卷十二考證
欽定四庫全書
　南史卷十三
　　唐　　　李　　　延　　　夀　　　撰
　列傳第三
　　宋宗室及諸王上
　　　長沙景王道憐　　　臨川烈武王道規(鮑照/)
　　　營浦侯遵考(從子季連/)武帝諸子
長沙景王道憐宋武帝中弟也謝琰為徐州命為從事
史武帝剋京城及平建業道憐常留侍太后後以軍功
封新渝縣男從武帝征廣固所部獲慕容超以功改封
竟陵縣公及討司馬休之道憐監太尉留府事江陵平
為驃騎将軍開府儀同三司荆州刺史䕶南蠻校尉加
都督北府文武悉配之道憐素無才能言音甚楚舉止
多諸鄙拙畜聚常若不足去鎮日府庫為空徴拜司空
徐兖二州刺史加都督出鎮京口武帝受命遷太尉封
長沙王先是廬陵王義真為揚州刺史太后謂上曰道
憐汝布衣兄弟宜用為揚州上曰寄奴於道憐豈有所
惜揚州根本所寄事務至重非道憐所了太后曰道憐
年五十豈不如十嵗子邪上曰車士雖為刺史事無大
小皆由寄奴道憐年長不親其事於聽望不足太后乃
無言竟不授永初三年薨加贈太傅葬禮依晋太宰安
平王孚故事鸞路九旒黄屋左纛輼輬車挽歌二部前
後羽葆鼓吹虎賁班劔百人文帝元嘉九年詔故太傅
長沙景王故大司馬臨川烈武王故司徒南康文宣公
劉穆之開府儀同三司華容縣公王𢎞開府儀同三司
永修縣公檀道濟故青州刺史龍陽縣公王鎮惡並勒
功天府配祭廟庭道憐子義欣嗣位豫州刺史鎮夀陽
境内畏服道不拾遺遂為盛藩强鎮薨贈開府儀同三
司諡曰成王子悼王瑾嗣傳爵至子齊受禪國除瑾弟
韞字彦文位雍州刺史侍中領右衛将軍領軍将軍昇
明二年被齊髙帝誅韞人才凡鄙特為明帝所寵在湘
州雍州使善畫者圖其出行鹵簿羽儀常自披翫嘗以
圖示征西将軍蔡興宗興宗戲之陽若不觧畫者指韞
形問之曰此何人而在輿韞曰政是我其庸鄙類如此
韞弟述字彦思亦甚庸劣從子俁疾危篤父彦節母蕭
對之泣述嘗候之便命左右取酒肉令俁進之皆莫知
其意或問焉答曰禮云有疾飲酒食肉述又嘗新有緦
惨或詣之問其母安否述曰惟有愁惽次訪其子對曰
所謂父子聚麀盖謂麀為憂也義欣弟義融封桂陽縣
侯邑千戸凡王子為侯食邑皆千戸義融位五兵尚書
領軍有質幹善於用短卒諡恭侯子孝侯覬嗣無子弟
襲以子晃繼襲字茂徳性庸鄙為郢州刺史暑月露禈
上聽事時綱紀政伏閤怪之訪問乃知是襲義融弟義
宗㓜為武帝所愛字曰伯奴封新渝縣侯位太子左衛
率坐門生杜徳靈放横打人入義宗第蔽隐免官徳靈
以姿色故義宗愛寵之義宗卒於南兖州刺史諡曰惠
侯子懐珍嗣無子弟彦節以子承繼彦節少以宗室清
謹見知孝武時其弟遐坐通嫡母殷氏飬女雲敷殷每
禁之及殷亡口血出衆疑遐行毒害孝武使彦節從弟
祗諷彦節啓證其事彦節曰行路之人尚不應爾今日
廼可一門同盡無容奉敕衆以此稱之後廢帝即位累
遷尚書左僕射参選元徽元年領吏部加兵五百人桂
陽王休範為逆中領軍劉勔出守石頭彦節權兼領軍
将軍所給加兵自隨入殿封當陽侯與齊髙帝袁粲禇
彦回分日入直平决機事遷中書令加撫軍将軍及帝
廢為蒼梧王彦節出集議於路逢從弟韞韞問曰今日
之事故當歸兄邪彦節曰吾等已讓領軍矣韞搥胸曰
兄肉中詎有血邪今年族矣齊髙帝聞而惡之順帝即
位轉尚書令時齊髙帝輔政彦節知運祚将遷宻懐異
圖及沈攸之舉兵齊髙入屯朝堂袁粲鎮石頭潜與彦
節及諸大将黄回等謀夜㑹石頭詰旦乃發彦節素怯
騷擾不自安再晡後便自丹陽郡車載婦女盡室奔石
頭臨去婦蕭氏强勸令食彦節歠羹冩胸中手振衣自
禁其主簿丁靈衛聞難即入語左右曰今日之事難以
取濟但我受劉公厚恩義無二情及至見粲粲驚曰何
遽便來事今敗矣彦節曰今得見公萬死何恨從弟韞
直省内與直閣将軍卜伯興謀其夜共攻齊髙帝㑹彦
節事覺秣陵令劉實建康令劉遐宻告齊髙帝髙帝夜
使驍騎将軍王敬則收殺之伯興亦遇害粲敗彦節踰
城走於額檐湖見禽被殺彦節子俁嘗賦詩云城上草
植根非不髙所恨風霜早時咸云此為祅句事敗俁與
弟陔剃髪被法服向京口於客舍為人識執於建康獄
盡殺之彦節既貴士子自非三署不得上方榻時人以
此少之其妻蕭思話女也常懼禍敗每謂曰君富貴已
足故應為児作計彦節不從故及禍彦節弟遐字彦道
為嫡母殷暴亡有司糾之徙始安郡後得還位吳郡太
守至是亦見誅遐人才甚凡自諱名有同主諱常對客
曰孝武無道見枉殺母其頑騃若此及彦節當權遐累
求方伯彦節曰我在事而用汝作州於聽望不足遐曰
富貴則言不可相闗從坐之日得免不至是果死義宗
弟義賓封興安侯位徐州刺史卒諡曰肅侯義賓弟義
綦封營道縣侯凡鄙無識始興王濬嘗謂曰陸士衡詩
云營道無烈心其何意苦阿父如此義綦曰下官初不
識士衡何忽見苦其庸塞皆然位湘州刺史諡僖侯
臨川烈武王道規字道則武帝少弟也倜儻有大志預
謀誅桓𤣥時桓𢎞鎮廣陵以為征虜中兵参軍武帝剋
京城道規亦以其日與劉毅孟昶斬𢎞𤣥敗走道規與
劉毅何無忌追破之無忌欲乘勝追𤣥直造江陵道規
曰諸桓世居西楚羣小皆為竭力桓振勇冠三軍且可
頓兵以計策縻之無忌不從果為振敗乃退還尋陽繕
舟甲復進遂平巴陵江陵之平道規推毅為元功無忌
為次自居其末以起義勲封華容縣公累遷領䕶南蠻
校尉荆州刺史加都督善於刑政士庶畏而愛之盧循
冦逼建業道規遣司馬王鎮之及揚武将軍檀道濟廣
武将軍到彦之等赴援朝廷至尋陽為循黨荀林所破
林乘勝伐江陵聲言徐道覆已剋建業而桓謙自長安
入蜀譙縱以謙為荆州刺史與其大将譙道福俱冦江
陵道規乃㑹将士告之曰吾東來文武足以濟事欲去
者不禁因夜開城門衆咸憚服莫有去者雍州刺史魯
宗之自襄陽來赴或謂宗之未可測道規乃單車迎之
衆咸感悦衆議欲使檀道濟到彦之共擊荀林等道規
曰非吾自行不决乃使宗之居守委以心腹率諸将大
敗謙斬之諮議劉遵追荀林斬之巴陵初謙至枝江江
陵士庶皆與謙書言城内虚實道規一皆焚燒衆乃大
安徐道覆奄至破冢魯宗之已還襄陽人情大震或傳
循已剋都遣道覆上為刺史江漢士庶感其焚書之恩
無復二志道規使劉遵為游軍拒道覆前驅失利道規
壮氣愈厲遵自外横擊大破之初使遵為游軍衆咸言
不宜割見力置無用之地及破道覆果得游軍之力衆
乃服焉遵字慧明淮南海西人道規從母兄也位淮南
太守追封監利縣侯道規進號征西大将軍開府儀同
三司改授豫州以疾不拜義熈八年薨于都贈司徒諡
曰烈武進封南郡公武帝受命贈大司馬追封臨川王
無子以長沙景王第二子義慶嗣初文帝少為道規所
養武帝命紹焉咸以禮無二繼文帝還本而定義慶為
後義慶為荆州廟主當隨往江陵文帝下詔褒羙勲徳
及慈蔭之重追崇丞相加殊禮鸞路九旒黄屋左纛給
節鉞前後部羽葆鼓吹虎賁班劔百人及長沙太妃檀
氏臨川太妃曹氏後薨葬皆凖給義慶㓜為武帝所知
年十三襲封南郡公永初元年襲封臨川王元嘉中為
丹陽尹有百姓黄初妻趙殺子婦遇赦應避孫讎義慶
議以為周禮父母之仇避之海外盖以莫大之寃理不
可奪至於骨肉相殘當求之法外禮有過失之宥律無
讎祖之文况趙之縱暴本由於酒論心即實事盡荒耄
豈得以荒耄之王母等行路之深讎宜共天同域無虧
孝道六年加尚書左僕射八年太白犯左執法義慶懼
有災禍乞外鎮文帝詔諭之以為𤣥象茫昧左執法嘗
有變王光禄至今平安日蝕三朝天下之至忌晋孝武
初有此異彼庸主耳猶竟無佗義慶固求觧僕射乃許
之九年出為平西将軍荆州刺史加都督荆州居上流
之重資實兵甲居朝廷之半故武帝諸子徧居之義慶
以宗室令羙故特有此授性謙虛始至及去鎮迎送物
並不受十二年普使内外羣臣舉士義慶表舉前臨汝
令新野庾實前徵奉朝請　陵龔祈處士南郡師覺授
義慶留心撫物州統内官長親老不隨在官舎者一年
聼三吏餉家先是王𢎞在江州亦有此制在州八年為
西土所安撰徐州先賢傳十卷奏上之又擬班固典引
為典叙以述皇代之羙改授江州又遷南兖州刺史並
带都督尋即本號加開府儀同三司性簡素寡嗜慾愛
好文義文辭雖不多足為宗室之表歴任無浮淫之過
唯晚節奉沙門頗致費損少善騎乘及長不復跨馬招
聚才學之士逺近必至太尉袁淑文冠當時義慶在江
州請為衛軍諮議其餘吳郡陸展東海何長瑜鮑照等
並有辭章之羙引為佐吏國臣所著世説十卷撰集林
二百卷並行於世文帝每與義慶書常加意斟酌鮑照
字明逺東海人文辭贍逸嘗為古樂府文甚遒麗元嘉
中河濟俱清當時以為羙瑞照為河清頌其叙甚工照
始嘗謁義慶未見知欲貢詩言志人止之曰即位尚卑
不可輕忤大王照勃然曰千載上有英才異士沉沒而
不聞者安可数哉大丈夫豈可遂蘊智能使蘭艾不辯
終日碌碌與燕雀相隨乎於是奏詩義慶竒之賜帛二
十匹尋擢為國侍即甚見知賞遷秣陵令文帝以為中
書舎人上好文章自謂人莫能及照悟其㫖為文章多
鄙言累句咸謂照才盡實不然也臨海王子頊為荆州
照為前軍参軍掌書記之任子頊敗為亂兵所殺義慶
在廣陵有疾而白虹貫城野􁈹入府心甚惡之因陳求
還文帝許觧州以本號還朝二十一年薨于都下追贈
司空諡曰康王子哀王曅嗣為元凶所殺曅子綽嗣昇
明三年見殺國除
營浦侯遵考武帝族弟也曽祖淳皇曽祖武原令混之
弟位正員郎祖巖海西令父涓子彭城内史始武帝諸
子並弱宗室唯有遵考及北伐平定以為并州刺史領
河東太守鎮蒲坂闗中失守南還再遷冠軍将軍晋帝
遜位居秣陵宫遵考領兵防衛武帝初即位封營浦縣
侯元嘉中累遷寕蠻校尉雍州刺史加都督為政嚴暴
聚斂無節為有司所糾上寝不問孝武大明中位尚書
左僕射領崇憲太僕後老疾失明元徽元年卒贈左光
禄大夫開府儀同三司諡曰元公子澄之昇明末貴逹
澄之弟琨之為竟陵王誕司空主簿誕有寳琴左右犯
其徽誕罰焉琨之諌誕曰此余寳也琨之曰前哲以善
人為寳不以珠玉為寳故王孫圉稱觀父為楚國之寳
未聞以琴瑟為寳誕忸然不悦誕之叛以為中兵参軍
辭曰忠孝不得並琨之老父在将安之乎誕殺之後贈
黄門郎詔謝莊為誄遵考從父弟思考亦官歴清顯卒
於散騎常侍金紫光祿大夫子季連字惠續早歴清官
齊髙帝受禪将及誅太宰禇彦回素善之固請乃免建
武中為平西蕭遥欣長史南郡太守遥欣多招賓客明
帝甚惡之季連有憾於遥欣乃宻表明帝言其有異迹
明帝乃以遥欣為雍州刺史而心徳季連以為益州刺
史令據遥欣上流季連父思考宋時為益州雖無政績
州人猶以義故故善待之季連存問故老見父時人吏
皆泣對之遂寕人龔愜累世有學行辟為府主簿及聞
東昏失徳稍自驕矜性忌𥚹遂嚴愎酷佷土人始怨永
元元年九月因聲講武遂遣中兵参軍宋買以兵襲中
水穰人李託買戰不利退還州郡遂多叛亂明年十月
巴西人趙續伯反奉其鄕人李𢎞為聖主𢎞乘佛輿以
五綵褁青石誑百姓云天與已玉印當王蜀季連遣中
兵参軍李奉伯大破獲之将刑謂刑人曰我湏臾飛去
復曰汝空殺我我三月三日㑹更出遂斬之梁武帝平
建鄴遣左右陳建孫送季連二子及弟通直即子深喻
㫖季連受命修還装武帝以西䑓将鄧元起為益州刺
史元起南郡人季連為南郡時待之素薄元起典籖朱
道琛者嘗為季連府都録無賴季連欲殺之逃免至是
説元起請先使檢校縁路奉迎及至言語不恭又歴造
府州人士見器物輙奪之曰㑹屬人何湏苦惜軍府大
懼言於季連季連以為然又惡昔之不禮元起益憤懣
司馬朱士略説季連求為巴西郡守三子為質季連許
之既而召兵算之精甲十萬臨軍歎曰據天嶮之地握
此盛兵進可以匡社稷退不失作劉備欲以此安歸乎
遂矯稱齊宣徳皇后令復反收朱道琛殺之書報朱士
略兼召涪令李膺並不受命天監元年六月元起至巴
西季連遣其将李奉伯拒戰見敗季連固守元起圍之
城中餓死者相枕又從而相食三年乃肉袒請罪元起
遷季連于外俄而造焉待之以禮季連謝曰早知如此
豈有前日之事元起誅李奉伯送季連還都将發人莫
之視唯龔愜送焉初元起在道懼事不集無以賞士之
至者皆許以辟命於是受别駕中從事檄者将二千人
季連既至詣闕謝罪自東掖門入数歩一稽首以至帝
前帝笑謂曰卿欲慕劉備而曽不及公孫述豈無卧龍
之臣乎赦為庶人四年出建陽門為蜀人藺相如所殺
季連在蜀殺其父變名走建鄴至是報焉乃面縛歸罪
帝壮而赦之
宋武帝七男張夫人生少帝孫修華生廬陵孝獻王義
真胡媫妤生文帝王修容生彭城王義康桓羙人生江
夏文獻王義恭孫羙人生南郡王義宣吕羙人生衡陽
文王義季
廬陵孝獻王義真羙儀貌神情秀徹初封桂陽縣公年
十二從北征及關中平武帝東遷欲留偏将恐不足固
人心乃以義真為雍州刺史加都督以太尉諮議参軍
京兆王修為長史委以闗中任帝将還三秦父老泣訴
曰殘生不霑王化於今百年始覩衣冠方仰聖澤長安
十陵是公家墳墓咸陽宫殿是公家屋宅捨此何之武
帝為之憫然慰譬曰受命朝廷不得擅留今留第二児
令文武才賢共鎮此境臨還自執義真手以授王修令
修執其子孝孫手授帝義真又進都督并東秦二州領
東秦州刺史時隴上流戸多在闗中望得歸本及置東
秦州父老知無復經略隴右固闗中之意咸共歎息而
赫連勃勃冦逼交至沈田子既殺王鎮惡王修又殺田
子兼裁减義真賜左右物左右怨之因白義真曰鎮惡
欲反故田子殺之修殺田子豈又欲反也義真使左右
劉乞殺修修字叔京兆覇城人初南度見桓𤣥𤣥謂曰
君平世吏部郎才也修既死人情離異武帝遣右将軍
朱齡石代義真鎮闗中使義真疾歸諸将競歛財貨方
軌徐行建威将軍傅𢎞之曰虜騎若至何以待之賊追
兵果至至青泥大敗義真獨逃草中中兵参軍叚宏單
騎追尋義真識其聲曰君非叚中兵邪身在此行矣必
不兩全可刎身頭以南使家公望絶宏泣曰死生共之
下官不忍乃束義真於背單馬而歸義真謂宏曰丈夫
不經此何以知艱難初武帝未得義真審問怒甚剋日
北伐謝晦諫不從及得宏啓知義真免乃止義真尋為
司州刺史加都督以叚宏為義真諮議参軍宏鮮卑人
為慕容超尚書左僕射武帝伐廣固歸降義真改揚州
刺史鎮石頭永初元年封廬陵王武帝始踐阼義真色
不悦侍讀博士蔡茂之問其故對曰安不忘危何可恃
也明年遷司徒武帝不豫以為車騎将軍開府儀同三
司南豫州刺史加都督鎮歴陽未之任而武帝崩義真
聰敏愛文義而輕動無徳業與陳郡謝靈運琅邪顔延
之慧琳道人並周旋異常云得志日以靈運延之為宰
相慧琳道人為西豫州刺史徐羡之等嫌義真靈運延
之昵狎過甚故吏范晏戒之義真曰靈運空踈延之隘
薄魏文云鮮能以名節自立者但性情所得未能忘言
於悟賞故與游耳将之鎮列部伍於東府前既有國哀
義真與靈運延之慧琳等坐視部伍因宴舫裏使左右
剔母舫函道施已船而取其勝者及至歴陽多所求索
羡之等每不盡與深怨執政表求還都初少帝之居東
宫多狎羣小謝晦嘗言於武帝曰陛下春秋既髙宜思
存萬代神器至重不可使負荷非才帝曰廬陵何如晦
曰臣請觀焉晦造義真義真盛欲與談晦不甚答還曰
德輕於才非人主也由是出居于外及羡之等專政義
真愈不悦時少帝失徳羡之等謀廢立次第應在義真
以義真輕訬不任主社稷因其與少帝不恊奏廢為庶
人徙新安郡前吉陽令張約之上䟽諌徙為梁州府軍
参軍尋殺之景平二年羡之等遣使殺義真於徙所時
年十八元嘉元年八月詔追復先封迎靈柩并孫修華
謝妃一時俱還三年正月誅徐羡之傅亮等是日詔追
崇侍中大将軍王如故贈張約以郡義真無子文帝第
五子紹字休𦙍嗣襲廬陵王紹少寛雅位揚州刺史薨
無子以南平王鑠子敬先嗣
彭城王義康永初元年封彭城王歴南豫南徐二州刺
史並加都督文帝即位為驃騎将軍開府儀同三司元
嘉三年改授都督荆州刺史給班劒三十人義康少而
聰察及居方任職事修理六年司徒王𢎞表義康宜還
入輔徵為侍中司徒錄尚書事都督南徐州刺史二府
置佐領兵與王𢎞共輔朝政𢎞既多疾且每事推謙自
是内外衆務一斷之義康太子詹事劉湛有經國才用
義康昔在豫州湛為長史既素情欵至是待遇特隆動
皆諮訪故前後在藩多善政九年王𢎞薨又領揚州刺
史十二年又領太子太傅義康性好吏職鋭意文案糾
剔是非莫不精盡既專朝權事决自己生殺大事皆以
錄命斷之凡所陳奏入無不可方伯以下並委義康授
用由是朝野輻湊權傾天下義康亦自强不息無有懈
倦府門每旦常有数百乘車雖復位卑人微皆被接引
又聰識過人一聞必記嘗所蹔遇終身不忘稠人廣坐
每標題所憶以示聰明人物益以此推服之愛惜官爵
未嘗以階級私人凡朝士有才用者皆引入已府自下
樂為竭力不敢欺負文帝有虛勞疾每意有所想便覺
心中痛裂屬纊者相係義康入侍醫藥盡心衛奉湯藥
飲食非口所嘗不進或連夕不寝彌日不觧衣内外衆
事皆專决施行十六年進位大将軍領司徒義康素無
術學待文義者甚薄袁淑嘗詣義康義康問其年答曰
鄧仲華拜衮之嵗義康曰身不識也淑又曰陸機入洛
之年義康曰身不讀書君無為作才語見向其淺陋若
此既闇大體自謂兄弟至親不復存君臣形迹率心而
行曽無猜防私置僮六千餘人不以言䑓時四方獻饋
皆以上品薦義康而以次者供御上嘗冬月噉甘歎其
形味並劣義康在坐曰今年甘殊有佳者遣還東府取
甘大供御者三寸僕射殷景仁為帝所寵與劉湛素善
而意好晚乖湛常欲因宰輔之權傾之景仁為帝所保
持義康屡言不見用湛愈憤南陽劉斌湛之宗也有俗
才用為義康所知自司徒右長史擢為左長史從事中
郎琅邪王履主簿沛郡劉敬文祭酒魯郡孔𦙍秀並以
傾側自入見帝疾篤皆謂宜立長君上嘗危殆使義康
具顧命詔義康還省流涕以告湛及景仁曰天下艱難
詎是㓜主所御湛景仁並不答而𦙍秀等輙就尚書儀
曹索晋咸康立康帝舊事義康不知也及帝疾瘳微聞
之而斌等既為義康所寵遂結朋黨若有盡忠奉國不
同已者必搆以罪黜每采景仁短長或虛造同異以告
湛自是主相之勢分矣義康欲以斌為丹陽尹言其家
貧上覺之曰以為吳郡後㑹稽太守羊𤣥保求還義康
又欲以斌代之上時未有所擬倉卒曰我已用王鴻上
以嫌隙既成将致大禍十七年乃收劉湛又誅斌及大
将軍録事参軍劉敬文并賊曹孔劭秀中兵邢懐明主
簿孔𦙍秀丹陽丞孔文秀司空從事中郎司馬亮烏程
令盛曇泰徙尚書庫部郎何黙子餘姚令韓景之永興
令顔遥之湛弟黄門郎素斌弟給事中温於廣州王履
廢於家青州刺史杜驥勒兵殿内以備非常義康時入
宿留止中書省遣人宣㫖告以湛等罪義康上表遜位
改授江州刺史出鎮豫章實幽之也停省十餘日桂陽
侯義融新渝侯義宗祕書監徐湛之往來慰視於省奉
辭便下渚上唯對之慟哭遣沙門慧琳視之義康曰弟
子有還理不琳公曰恨公不讀数百卷書征虜司馬蕭
斌為義康所昵劉斌等讒之被斥乃以斌為諮議領豫
章太守事無大小皆委之司徒主簿謝綜素為義康所
狎以為記室左右愛念者並聽隨從至豫章辭州見許
資奉優厚朝廷大事皆報示之義康未敗時東府聽事
前井水忽涌野雉江鷗並入所住齋前龍驤参軍巴東
令扶育上表申明義康奏即收付建康賜死㑹稽長公
主於兄弟為長帝所親敬上嘗就主宴集甚歡主起再
拜頓首悲不自勝上不曉其意起自扶之主曰車子嵗
暮必不見容特乞其命因慟哭上亦流涕指蒋山曰必
無此慮若違今誓便是負初寕陵即封所飲酒賜義康
曰㑹稽姊飲憶弟所飲餘今封送車子義康小字也二
十二年太子詹事范曅等謀反事連義康詔特宥大辟
并子女並免為庶人絶屬籍徙安成郡義康在安成讀
漢書見淮南厲王長事廢書歎曰前代乃有此我得罪
為宜也二十四年豫章胡誕世前吳平令袁惲等謀奉
戴義康太尉江夏王義恭奏徙義康廣州奏可未行㑹
魏軍至𤓰歩天下擾動上慮有異志者奉義康為亂孝
武時鎮彭城及尚書左僕射何尚之並言宜早為之所
二十八年正月遣中書舎人嚴麝持藥賜死義康不肯
服藥曰佛教自殺不復人身乃以被掩殺之以侯禮葬
安成郡子允元凶殺之孝武大明四年義康女玉秀等
乞反葬舊塋詔聽之
江夏文獻王義恭㓜而明嶷姿顔端麗武帝特所鍾愛
帝性儉諸子飲食不過五醆盤義恭求湏果食日中無
算得未嘗噉悉以與傍人諸王未嘗敢求求亦不得元
嘉六年為都督荆州刺史義恭渉獵文義而驕奢不節
及出藩文帝與書誡之曰禮賢下士聖人垂訓驕奢矜
尚先哲所去豁達大度漢祖之徳猜忌褊急魏武之累
漢書稱衛青云大将軍遇士大夫以禮與小人有恩西
門安于矯性齊羙闗羽張飛任偏同弊行已舉事深宜
鑒此汝一月日自用不可過三十萬若能省此益羙西
楚殷曠常宜早起接對賓侣園池堂觀計無湏改作凡
訊獄前一二日可取訊簿宻與劉湛軰粗共詳論慎無
以喜怒加人能擇善者從之羙自歸已不可專意自决
以矜獨斷之明也刑獄不可壅滞一月可再訊凡事皆
應慎宻名器深宜慎惜不可妄以假人聲樂嬉游不宜
令過宜数引見佐史非惟臣主自應相見不数則彼我
不親不親無因得盡人人不盡何由具知衆事九年為
南兖州刺史加都督鎮廣陵十六年進位司空明年彭
城王義康有罪出藩徴義恭為侍中都督揚南徐兖三
州司徒録尚書事領太子太傅給班劒二十人置佐領
兵二十一年進太尉領司徒義恭小心且戒義康之失
雖為總録奉行文書而已文帝安之年給相府錢二千
萬他物稱此而義恭性奢用常不足文帝又别給錢年
至千萬時有獻五百里馬者以賜義恭二十七年文帝
欲有事河洛義恭總統羣帥出鎮彭城及魏軍至爪歩
義恭與孝武閉城自守初魏軍深入上慮義恭不能固
彭城備加誡勅義恭答曰臣雖未能臨瀚海濟居延庶
免劉仲奔逃之恥及魏軍至義恭果欲走賴衆議得停
降號驃騎将軍開府儀同三司魯郡孔子舊廟有栢樹
二十四株歴漢晋其大連抱有二株先倒折土人崇敬
莫之敢犯義恭悉遣伐取父老莫不歎息又以本官領
南兖州刺史加都督移鎮盱眙修舘宇擬東城二十九
年冬還朝上以御所乘蒼蠻船上迎之遭太妃憂改授
大将軍南徐州刺史還鎮東府元凶肆逆其日劭急召
義恭先是詔召太子及諸王慮有詐妄致害者召皆有
人至是義恭求常所遣傳詔劭遣之而後入義恭凡府
内兵仗並送還䑓進位太保孝武入討劭疑義恭異志
使入尚書下省分諸子並神獸門外侍中下省孝武前
鋒至新亭劭挾義恭出戰故不得自抜戰敗義恭單馬
南奔劭大怒遣始興王濬殺義恭十二子義恭既至勸
孝武即位授太尉録尚書六條事假黄鉞事寕進位太
傅領大司馬増班劒為三十人以在藩所服玉環大綬
賜之上不欲致禮太傅諷有司奏天子不應加拜從之
及立太子東宫文案使先經義恭及南郡王義宣等反
又加黄鉞白直百人入六門事平以臧質七百里馬賜
義恭孝武以義宣亂逆由於彊盛欲削王侯義恭希㫖
請省録尚書上從之又與驃騎大将軍竟陵王誕奏陳
貶損之格九條詔外詳議於是有司奏九條之格猶有
未盡更加附益凡二十四條大抵聽事不得南面坐施
帳國官正冬不得跣登國殿公主妃傳令不得朱服輿
不得重掆鄣扇不得雉尾劒不得鹿盧形槊眊不得孔
雀白􁐻夾轂隊不得綘􁀙平乘誕馬不得過二匹胡伎
不得綵衣舞伎正冬著袿衣不得莊面諸妃主不得著
緄带信幡非䑓省官悉用綘郡縣内史相及封内長官
於其封君罷官則不復追敬不稱臣諸鎮常行車前不
得過六隊刀不得過銀銅餙諸王女封縣主諸王子孫
襲封王之妃及封侯者夫人行並不得鹵簿諸王子繼
體為王者婚葬吉凶悉依諸國公侯之禮不得同皇弟
皇子車輿非軺車不得油幢平乘船皆下兩頭作露平
形不得擬象龍舟詔可孝建二年為揚州刺史加入朝
不趨賛拜不名劒履上殿固辭殊禮義恭撰要記五卷
起前漢訖晋太元表上之詔付祕閣時西陽王子尚有
盛寵義恭觧揚州以避之乃進位太宰領司徒義恭常
慮為孝武所疑及海陵王休茂於襄陽為亂乃上表稱
諸王貴重不應居邉有州不湏置府其餘制度又多所
减省時孝武嚴暴義恭慮不見容乃卑辭曲意附㑹皆
有容儀每有祥瑞輒上賦頌大明元年有三脊茅生石
頭西岸又勸封禪上甚悦及孝武崩遺詔義恭觧尚書
令加中書監栁元景領尚書令入住城内事無巨細悉
闗二公大事與沈慶之参决若有軍旅可為總統尚書
中事委顔師伯外監所統委王𤣥謨前廢帝即位復録
尚書本官如故尚書令栁元景即本號開府儀同三司
領兵置佐一依舊凖又増義恭班劍為四十人更申殊
禮之命固辭殊禮義恭性嗜不恒與時移變自始至終
屢遷第宅與人游欵意好亦多不終奢侈無度不愛財
寳左右親幸一日乞與或至一二百萬小有忤意輒追
奪之大明時資供豊厚而用常不足賒市百姓物無錢
可還民有通辭求錢者輒題後作原字善騎馬觧音律
游行或二三百里孝武恣其所之東至吳郡登虎丘山
又登無錫縣烏山以望太湖大明中撰國史孝武自為
義恭作傳及永光中雖任宰輔而承事近臣戴法興等
常若不及前廢帝狂悖無道義恭元景謀欲廢立廢帝
率羽林兵於第害之并四子斷析義恭支體分裂腹胃
挑取眼睛以宻漬之以萬鬼目粽明帝定亂令書追崇
侍中都督中外諸軍丞相領太尉中書監録尚書事王
如故給九旒鸞輅虎賁班劍百人前後部羽葆㰻吹輼
輬車泰始三年又詔陪祭廟庭
南郡王義宣生而舌短澁於言論元嘉元年封竟陵王
都督南兖州刺史遷中書監中軍将軍給鼓吹時竟陵
羣蠻充斥役刻民散改封南譙王十三年出為江州刺
史加都督初武帝以荆州上流形勝地廣兵彊遺詔諸
子次第居之謝晦平後以授彭城王義康義康入相次
江夏王義恭又以臨川王義慶宗室令望且臨川烈武
王有大功於社稷義慶又居之其後應在義宣上以義
宣人才素短不堪居上流十六年以衡陽王義季代義
慶而以義宣為南徐州刺史而㑹稽公主每以為言上
遲回乆之二十一年乃以義宣都督七州諸軍事車騎
将軍荆州刺史先賜中詔曰師䕶以在西乆比表求還
出内左右自是經國常理亦何必其應於一往今欲聽
許以汝代之䕶雖無殊績絜已節用通懐期物不恣羣
下此信未易在彼已有次第為士庶所安論者乃謂未
議遷之今之回換更在欲為汝耳汝與䕶年時一軰各
有其羙方物之義亦互有少劣若今向事脱一减之者
既於西夏交有巨礙遷代之譏必歸責於吾矣師䕶義
季小字也義宣至鎮勤自課厲政事修理白晳羙湏眉
長七尺五寸腰帶十圍多畜嬪媵後房千餘尼媼数百
男女三十人崇餙綺麗費用殷廣進位司空改侍中二
十七年魏軍南侵義宣慮冦至欲奔上明及魏軍退文
帝詔之曰善修民務不湏營潜逃計也遷司徒揚州刺
史侍中如故元凶弑立以義宣為中書監太尉領司徒
義宣聞之即時起兵徵聚甲卒傳檄近逺㑹孝武入討
義宣遣参軍徐遺寳率衆三千助為先鋒孝武即位以
義宣為中書監都督揚豫二州丞相錄尚書六條事揚
州刺史加羽葆鼓吹給班劍四十人改封南郡王追諡
義宣所生為獻太妃封次子宜陽侯愷為南譙王義宣
固辭内任及愷王爵於是改授都督八州諸軍事荆湘
二州刺史持節侍中丞相如故降愷為宜陽縣王将佐
以下並加賞秩義宣在鎮十年兵彊財富既首創大義
威名著天下凡所求欲無不必從朝廷所下制度意不
同者一不遵承嘗獻孝武酒先自酌飲封送所餘其不
識大體如此初臧質隂有異志以義宣凡弱易可傾移
欲假手為亂以成其姦自襄陽往江陵見義宣便盡禮
及至江州每宻信説義宣以為有大才負大功挾震主
之威自古尠有全者宜在人前早有處分不爾一旦受
祸悔無所及義宣隂納質言而孝武閨庭無禮與義宣
諸女淫亂義宣因此發怒宻治舟甲剋孝建元年秋冬
舉兵報豫州刺史魯爽兖州刺史徐遺寳使同爽狂酒
失㫖其年正月便反遣府戸曹送版以義宣補天子并
送天子羽儀遺寳亦勒兵向彭城義宣及質狼狽起兵
二月加都督中外諸軍事置左右長史司馬使僚佐悉
稱名遣傳奉表以姦臣交亂圗傾宗社輒徴召甲卒戮
此凶醜詔答之太傅江夏王義恭又與義宣書諭以禍
福義宣移檄諸州郡遣参軍劉諶之尹周之等率軍下
就臧質雍州刺史朱修之起兵奉順義宣率衆十萬發
自江津舳艫数百里是日大風船垂覆沒僅得入中夏
口以第八子慆為輔國将軍留鎮江陵遣魯秀朱曇韶
萬餘人北討朱修之秀初至江陵見義宣既出拊膺曰
阿兄誤人事乃與癡人共作賊今年敗矣義宣至尋陽
與質俱下質為前鋒至鵲頭聞徐遺寳敗魯爽於小峴
授首相視失色孝武使鎮北大将軍沈慶之送爽首於
義宣并與書義宣質並駭懼上先遣豫州刺史王𤣥謨
舟師頓梁山洲内東西兩岸為却月城營柵甚固撫軍
栁元景據姑熟為大統偏師鄭琨武念戍南浦質徑入
梁山去𤣥謨一里許結營義宣屯蕪湖五月十九日西
南風猛質乘風順流攻𤣥謨西壘冗從僕射胡子友等
戰失利棄壘度就𤣥謨質又遣将龎法起数千兵趣南
浦仍使自後掩𤣥謨與琨念相遇法起戰大敗赴水死
略盡義宣至梁山質上出軍東岸攻𤣥謨𤣥謨分遣游
擊將軍垣䕶之竟陵太守薛安都等出壘奮擊大敗質
軍軍人一時投水䕶之等因風縱火焚其舟乘風勢猛
盛煙爓覆江義宣時屯西岸延火燒營殆盡諸将乘風
火之勢縱兵攻之衆一時奔潰義宣與質相失各單舸
逩走東人士庶並歸順西人與義宣相隨者船舸猶有
百餘女先適臧質子過尋陽入城取女載以西奔至江
夏聞巴陵有軍被抄斷回入逕口歩向江陵衆散且盡
左右唯有十許人脚痛不復能行就民僦露車自載無
復食縁道求告至江陵郭外竺超人具羽儀迎之時帶
甲尚萬餘人義宣既入城仍出聽事見客左右翟靈寳
誡使撫慰衆賓以臧質違指授之宜用致失利今治兵
繕甲更為後圗昔漢髙百敗終成大業而義宣誤云項
羽千敗衆咸掩口而笑魯秀竺超人等猶為之爪牙欲
收合餘燼更圖一决而義宣惽墊無復神守入内不復
出左右腹心相率奔叛魯秀北走義宣不復自立欲隨
秀去乃於内戎服盛糧糗带背刀携息慆及所愛妾五
人皆著男子服相隨城内擾亂白刃交橫義宣大懼落
馬仍便歩地超人送城外更以馬與之超人還守城義
宣冀及秀望諸将送北入魏既失秀所在未出郭将士
逃盡唯餘慆及五妾兩黄門而已夜還向城入南郡空
廨無牀席地至旦遣黄門報超人超人遣故車一乘載
送刺姦義宣止獄戸坐地歎曰臧質老奴誤我始與五
妾俱入獄五妾尋被遣出義宣號泣語獄吏曰常日非
苦今日分别始是苦大司馬江夏王義恭諸公王八坐
與荆州刺史朱修之書言義宣反道叛恩便宜專行大
戮書未逹修之已至江陵於獄盡之孝武聽還葬舊墓
長子恢年十一拜南譙王世子晋氏過江不置城門校
尉及衛尉官孝武欲重城禁故復置衛尉卿以恢為侍
中領衛尉衛尉之置自恢始也義宣反録付廷尉自殺
恢弟愷字景穆生而養於宫中寵均皇子十嵗封宜陽
侯孝武時進為王義宣反問至愷於尚書寺内著婦人
衣乘問訊車投臨汝公孟詡詡於妻室内為地窟藏之
事覺并詡誅其餘並為修之所殺
衡陽文王義季㓜而夷簡無鄙近之累文帝為荆州武
帝使隨往由是特為文帝所愛元嘉元年封衡陽王十
六年代臨川王義慶為都督荆州刺史先是義慶在任
遇巴蜀擾亂師旅應接府庫空虛義季蓄財節用数年
還復充實隊主續豐母老家貧無以充飬遂不食肉義
季哀其志給豐母月米二斛錢一千并制豐噉肉義季
素拙書上聽使人書啓事唯自署名而已嘗大蒐於郢
有野老帶苫而耕命左右斥之老人擁耒對曰昔楚子
盤游受譏令尹今陽和扇氣播厥之始一日不作人失
其時大王馳騁為樂驅斥老夫非勸農之意義季止馬
曰此賢者也命賜之食老人曰吁願大王均其賜也茍
不奪人時則一時皆享王賜老人不偏其私矣斯飯也
弗敢當問其名不言而退義季素嗜酒自彭城王義康
廢後遂為長夜飲略少醒日文帝詰責曰此非唯傷事
業亦自損性皆汝所諳近長沙兄弟皆縁此致故将軍
蘇徴耽酒成疾旦夕待盡一門無此酣法汝於何得之
義季雖奉㫖酣縱不改成疾以至於終二十一年徴為
征北大将軍開府儀同三司南兖州刺史加都督發州
之日帷帳器服諸應隨刺史者悉留之荆楚以為羙談
二十二年遷徐州刺史明年魏攻邉北州擾動義季慮
祸不欲以功勤自業無他經略唯飲酒而已文帝又詔
責之二十四年薨於彭城太尉江夏王義恭表觧職迎
䘮不許上遣東海王禕迎䘮追贈司空傳國至孫齊受
禪國除
論曰自古帝王之興雖係之于歴数至於經啓多難莫
不兼藉親賢當於餘祅内侮荀桓交逼荆楚之勢同于
累卵如使上略未盡一算或遺則得䘮之機未可知也
烈武王擥羣才揚盛策一舉而埽勍冦盖亦人謀之致
乎長沙雖位列台鼎不受本根之寄跡其行事有以知
武皇之則哲廬陵以帝子之重兼髙明之姿釁跡未彰
禍生忌克痛矣夫天倫猶子分形共氣親愛之道人理
斯同富貴之情其義則舛善乎龎公之言比之周公管
蔡若處茅屋之内宜無放殺之酷觀夫彭城南郡其然
乎江夏地居愛子位當上相大明之世親禮冠朝屈體
降身歸于卑下得使兩朝暴主永無猜色歴載踰十以
尊戚自保及在永光㓜主南面公旦之重屬有所歸自
謂踐氷之慮已除太山之安可恃曽未云㡬而磔體分
肌古人以隐㣲致誡斯為篤矣衡陽晚存酒徳何先後
之云殊其将存覆車之鑒不然何以致於是也
　
　
　
　
　
　
　
　
　
　
　
　
　
　南史卷十三
　南史卷十三考證
長沙景王道憐傳融位五兵尚書領軍有質幹善於用
　短○善於用短南本作善用短楯
凡自諱名有同主諱○主南本作至
位湘州刺史諡僖侯○僖監本訛僐今从閣本
臨川烈武王道規傳左執法嘗有變王光禄至今平安
　○王監本誤五今改从宋書
營浦侯遵考傳州人猶以義故故善待之○善待一本
　作喜得
宋武帝七男傳○一本衡陽文王義季下有義宣别有
　傳五字本卷南郡王義宣傳平列於後彼殆因宋書
　而衍者今从監本
廬陵孝獻王義真傳脩字叔京兆覇城人○宋書脩字
　叔治殆唐人避諱而刪之也
使左右剔母舫函道施已船而取其勝者○母一本作
　每今从梁書作母謂其母孫修儀也
景平二年羡之等遣吏殺義真於徙所○吏一本作使
彭城王義康傳上嘗冬月噉甘歎其形味並劣○甘一
　本作柑
江夏文獻王義恭傳二十九年冬還朝上以御所乘蒼
　蠻船上迎之○蠻宋書作鷹
南郡王義宣傳生而舌短澁於言論○監本無短字今
　从宋書及閣本増入
　
　
　
　
　
　
　
　
　南史卷十三考證
欽定四庫全書
　南史卷十四
　　唐　　　李　　　延　　　夀　　　撰
　列傳第四
　　宋宗室及諸王下
　　　文帝諸子　　孝武諸子　　孝明諸子
文帝十九男元皇后生元凶劭潘淑妃生始興王濬路
淑媛生孝武帝吳淑儀生南平穆王鑠髙修儀生廬陵
昭王紹殷修華生竟陵王誕曹媫妤生建平宣簡王宏
陳修容生東海王禕謝容華生晋熈王昶江修容生武
昌王渾沈媫妤生明帝楊羙人生始安王休仁邢羙人
生山陽王休祐蔡羙人生海陵王休茂董羙人生鄱陽
哀王休業顔羙人生臨慶冲王休倩陳羙人生新野懐
王夷父荀羙人生桂陽王休範羅羙人生巴陵哀王休
若紹出繼廬陵孝獻王義真
元凶劭字休逺文帝長子也帝即位後諒闇中生劭故
秘之元嘉三年閏正月方云劭生自前代人君即位後
皇后生太子唯殷帝乙踐阼正妃生紂至此又有劭焉
始生三日帝往視之簮㡌甚堅無風而墜于劭側上不
悦初命之曰劭在文為召刀後患焉改刀為力年六嵗
拜為皇太子中庶子二率入直永福省為更築宮制度
嚴麗年十二出居東宫納黄門侍郎殷淳女為妃十三
加元服好讀史傳尤愛弓馬及長羙鬚眉大眼方口長
七尺四寸親覽宫事延賔客意之所欲上必從之東宫
置兵與羽林等十七年劭拜京陵大将軍彭城王義康
竟陵王誕桂陽侯義融並從二十七年上将北侵劭與
蕭思話固諫不從魏太武帝至𤓰歩上登石頭城有憂
色劭曰不斬江湛徐湛之無以謝天下上曰北伐自我
意不關二人但湛等不異耳由是與江徐不平上時務
本業使宫内皆蠶欲以諷勵天下有女巫嚴道育夫為
劫坐沒入奚官劭姊東陽公主應閤婢王鸚鵡白公主
道育通靈主乃白上託云善蠶求召入道育云所奉天
神當賜符應時主夕卧見流光相隨状若螢火遂入巾
箱化為䨇珠圓青可愛於是主及劭並信惑之始興王
濬素佞事劭並多過失慮上知使道育祈請欲令過不
上聞歌儛呪詛不捨晝夜道育輒云自上天陳請必不
泄露劭等敬事號曰天師後遂為巫蠱刻玉為上形像
埋於含章殿前初東陽公主有奴陳天興鸚鵡飬以為
子而與之淫通鸚鵡天興及寕州所獻黄門慶國並與
巫蠱事劭以天興補隊主東陽主薨鸚鵡應出嫁劭慮
言語泄與濬謀之嫁與濬府佐吳興沈懐逺為妾不啓
上慮事泄因臨賀公主微言之上後知天興領隊遣閹
人奚承祖讓劭曰汝間用隊主副盡是奴邪欲嫁者又
嫁何處劭答南第昔屬天興求将吏驅使視形容粗健
便兼隊副下人欲嫁者猶未有處時鸚鵡已嫁懐逺矣
劭懼書告濬并使報臨賀主上若問嫁處當言未定濬
答書曰啓此事多日今始来問當是有感發之者計臨
賀故不應飜覆言語自生寒熱也此姥由來挾兩端難
可孤保正爾自問臨賀冀得審實也其若見問當作依
違答之天興先署佞人府位不審監上當無此簿領可
急宜撻之殿下已見王未宜依此具令嚴自躬上啓聞
彼人若為不已政可促其餘命或是大慶之漸凡劭濬
相與書類如此所言皆為名號謂上為彼人或以為其
謂太尉江夏王義恭為佞人東陽主第在西掖門外故
云南第王即鸚鵡姓躬上啓聞者令道育上天白天神
也鸚鵡既適懐逺慮與天興私通事泄請劭殺之劭宻
使人害天興既而慶國謂往來唯有二人天興既死慮
将見及乃以白上上驚惋即收鸚鵡家得劭濬手書皆
呪詛巫蠱之言得所埋上形像於宫内道育叛亡捕之
不得上詰責劭濬劭濬唯陳謝而已道育變服為尼逃
匿東宫濬往京口又以自隨或出止人張旿家上謂江
夏王義恭曰常見典籍有此謂之傳空言不意親覩劭
南面之日非復我及汝事汝鬼子多将來遇此不幸耳
先是二十八年彗星起畢昴入太㣲掃帝坐端門滅翼
軫二十九年熒惑逆行守氐自十一月霖雨連雪陽光
罕曜時道士范材修練形術是嵗自言死期如期而死
既殯江夏王疑其仙也使開棺視之首如新刎血流于
背上聞而惡焉三十年正月大風飛霰且雷上憂有竊
發輒加劭兵東宫實甲萬人其年二月濬自京口入朝
當鎮江陵復載道育還東宫欲将西上有告上云京口
人張旿家有一尼服食出入征北内似是嚴道育上使
掩得二婢云道育隨征北還都上惆悵惋駭湏檢覆廢
劭賜濬死初濬母卒命潘淑妃養以為子淑妃愛濬濬
心不附妃被寵上以謀告之妃以告濬濬報劭因有異
謀每夜饗将士或親自行酒宻與腹心隊主陳叔児齋
帥張超之任建之謀之其月二十一日夜詐作上詔云
魯秀謀反汝可平明率衆入因使超之等集素所飬士
二千餘人皆被甲云有所討宿召前中庶子右軍長史
蕭斌及左衛率袁淑中舎人殷仲素左積弩将軍王正
見並入告以大事自起拜斌等因流涕並驚愕明旦劭
以朱服加戎服上乘畫輪車與蕭斌同載衛從如常入
朝儀從萬春門入舊制東宫隊不得入城劭語門衛云
受詔有所收討令後速來張超之等数十人馳入雲龍
東中華門及齋閤拔刄徑上合殿上其夜與尚書僕射
徐湛之屏人語至旦燭猶未滅門階戸席並無侍衛上
以几自鄣超之行弑上五指俱落并殺湛之劭進至合
殿中閤文帝已崩出坐東堂蕭斌執刀侍直呼中書舎
人顧瑕瑕懼不時出及至問曰欲共見廢何不早啓未
及答斬之遣人於崇禮闥殺吏部尚書江湛文帝左細
仗主卜天與攻劭於東堂見殺又使人入殺潘淑妃剖
其心觀其邪正使者阿㫖答曰心邪劭曰邪佞之心故
宜邪也又殺文帝親信左右数十人急召始興王濬率
衆屯中堂劭即偽位百僚至者裁数十人乃為書曰徐
湛之弑逆吾勒兵入殿已無所及今罪人斯得元凶剋
殄可大赦改元為太初素與道育所定也蕭斌曰舊踰
年改元劭以問侍中王僧綽僧綽曰晋惠帝即位便改
年劭喜而從之初使蕭斌作詔斌辭以不文乃使王僧
綽始文帝未崩前一日甲夜太史奏東方有急兵其禍
不測宜列萬人兵於太極前殿可以銷災上不從及劭
弑逆聞而歎曰㡬誤我事乃問太史令曰我得㡬年對
曰得十年退而語人曰十旬耳劭聞而怒毆殺之即位
訖便稱疾還入永福省然後遷大行皇帝升太極殿以
蕭斌為尚書僕射何尚之為司空大行大斂劭辭疾不
敢出先給諸處兵仗悉收還武庫遣人謂魯秀曰徐湛
之常欲相危我已為卿除之使秀與屯騎校尉龎秀之
對掌軍隊以侍中王僧逹為吏部尚書司徒左長史何
偃為侍中成服日劭登殿臨靈號慟不自持博訪公卿
詢求政道遣使分行四方分浙江以東五郡為㑹州省
揚州立司𨽻校尉以殷沖補之以大将軍江夏王義恭
為太保司徒南譙王義宣為太尉荆州刺史始興王濬
進號驃騎将軍王僧綽以先豫廢立見誅長沙王瑾弟
楷臨川王曄桂陽侯覬新渝侯玠並以宿恨死禮官希
㫖諡文帝不敢盡羙稱諡曰中宗景皇帝及聞南譙王
義宣隨玊誕等起義師悉聚諸王於城内移江夏王義
恭住尚書下舎分義恭諸子住侍中下省四月立妻殷
為皇后孝武檄至劭自謂素習武事謂朝士曰卿等助
我理文書勿厝意戎陣若有冦難吾當自出唯恐賊虜
不敢動耳中外戒嚴防孝武世子於侍中省南譙王義
宣諸子於太倉空屋劭使濬與孝武書言上親御六師
太保又執鉞臨統吾與烏羊相尋即道上聖恩每厚法
師令在殿内住想弟欲知消息故及烏羊者南平王鑠
法師孝武世子小名也劭欲殺三鎮士庶家口江夏王
義恭何尚之説曰凡舉大事不顧家口且多是驅逼今
忽誅其餘累政足堅彼意耳劭乃下書一無所問濬及
蕭斌勸劭勒水軍自上決戰江夏王義恭慮義兵倉卒
船舫陋小不宜水戰乃進策以為宜以近待之逺出則
京師空弱東軍乘虛容能為患不如飬鋭待期劭善其
議蕭斌厲色曰南中即二十年少業能建如此大事豈
復可量劭不納疑朝廷舊臣不為之用厚撫王羅漢魯
秀悉以兵事委之多賜珍玩羙色以悦其志羅漢先為
南平王鑠右軍参軍劭以其有将用故以心膂委焉或
勸劭保石頭城者劭曰昔人所以固石頭俟諸侯勤王
耳我若守此誰當見救唯應力戰决之日日自出行軍
慰勞将士使有司奏立子偉之為皇太子及義軍至新
亭劭登朱雀門躬自督戰将士懐劭重賞皆為之力戰
将剋而魯秀打退鼓軍乃止為栁元景等所乘故大敗
禇湛之擕二子與檀和之同歸順劭懼走還䑓城其夜
魯秀又南奔二十五日江夏王義恭單馬南奔劭遣濬
殺義恭諸子以輦迎蒋侯神像於宫内乞恩拜為大司
馬封鍾山郡王蘇侯為驃騎将軍使南平王鑠為祝文
罪状孝武二十七日臨軒拜子偉之為皇太子百官皆
戎服劭獨衮衣下書大赦唯孝武劉義恭義宣誕不在
原例五月三日魯秀等攻大航鉤得一舶王羅漢昏酣
作妓聞官軍已度驚放仗歸降是夜劭閉守六門於門
内鑿壍立柵以露車為楼城内沸亂将吏並踰城出奔
劭使詹叔児燒輦及衮冕服蕭斌聞大航不守皇窘不
知所為宣令所統皆使觧甲尋戴白幡來降即於軍門
伏誅四日劭腹心白直諸同逆先屯閶闔門外並走還
入殿程天祚與薛安都副譚金因而乘之即得俱入臧
質從廣莫門入同㑹太極殿前即斬太子左衛率王正
見建平東海等七王並號哭俱出劭穿西垣入武庫井
中副隊髙禽執之濬率左右数十人與南平王鑠於西
明門出俱南奔於越城遇江夏王義恭濬下馬曰南中
即今何在義恭曰已君臨萬國又稱字曰虎頭來得無
晚乎義恭曰恨晚又曰故當不死義恭曰可詣行闕請
罪又曰未審猶能得一職自効不義恭又曰此未可量
勒與俱自歸命於馬上斬首
濬字休明将産之夕有鵬鳴於屋上聞者莫不惡之元
嘉十三年八嵗封始興王濬少好文籍資質端妍母潘
淑妃有盛寵時六宫無主潘專總内政濬人才既羙母
又至愛文帝甚所留心與建平王宏侍中王僧綽中書
郎蔡興宗等並以文義往復初元皇后性忌以潘氏見
幸恚恨致崩故劭深病潘氏及濬濬慮将來受祸乃曲
意事劭劭與之遂善多有過失屡為上所讓憂懼乃與
劭共為巫蠱後出鎮京口乃因員外散騎侍郎徐爰求
鎮江陵又求助於尚書僕射徐湛之而尚書令何尚之
等咸謂濬太子次弟不應逺出上以上流之重宜有至
親故以濬為衞将軍開府儀同三司荆州刺史加都督
領䕶南蠻校尉濬入朝遣還京口為行留處分至京口
数日而巫蠱事發時二十九年七月也上惋歎彌日謂
潘淑妃曰太子圖富貴更是一理虎頭復如此非復思
慮所及汝母子豈可一日無我邪明年荆州事方行二
月濬還朝十四日臨軒受拜其日藏嚴道育事發明旦
濬入謝上容色非常其夕即加詰問濬唯謝罪潘淑妃
抱濬泣曰汝始呪詛事發猶冀克已思愆何意忽藏嚴
道育今日用活何為可送藥来吾當先自取盡不忍見
汝祸敗濬奮衣去曰天下事尋自判必不上累劭入弑
之旦濬在西州府舎人朱法瑜曰䑓内叫喚宫門皆閉
道上傳太子反未測禍變所至濬陽驚曰今當奈何濬
未得劭信不知事之濟不騷擾不知所為将軍王慶曰
今宫内有變未知主上安危預在臣子當投袂赴難濬
不聽俄而劭遣張超之馳馬召濬濬問状訖即戎服乘
馬而去朱法瑜固止濬濬不從至中門王慶又諌不宜
從逆濬曰皇太子令敢有復言者斬及入見劭勸殺荀
赤松等劭謂濬曰潘淑妃遂為亂兵所害濬曰此是下
情由來所願其悖逆如此劭将敗勸劭入海輦珍寳繒
帛下船及劭入井髙禽於井出之劭問天子何在禽曰
至尊近在新亭将劭至殿前臧質見之慟哭劭曰天地
所不覆載丈人何為見哭質因辯其逆状答曰先朝當
見枉廢不能作獄中囚問計於蕭斌斌見勸如此又語
質曰可得為乞逺徙不質曰主上近在航南自當有處
分縛劭馬上防送軍門及至牙下據鞌顧望太尉江夏
王義恭與諸王共臨視之義恭曰我背逆歸順有何大
罪頓殺十二児劭曰殺諸弟此一事負阿父江湛妻庾
氏乘車罵之龎秀之亦加誚讓劭厲聲曰汝軰復何煩
爾先殺其四子語南平王鑠曰此何有哉乃斬于牙下
臨刑歎曰不圖宋室一至如此劭濬及其子並梟首大
航暴尸於市劭妻殷氏賜死於廷尉臨刑謂獄丞江恪
曰汝家骨肉相殘何以枉殺天下無罪人恪曰受拜皇
后非罪而何殷氏曰此權時耳當以鸚鵡為后也濬妻
禇氏丹陽尹湛之之女湛之南奔之始即見離絶故免
於誅其餘子女妾媵並於獄賜死投劭濬尸首於江其
餘同逆及王羅漢等皆伏誅張超之聞兵入遂至合殿
故基止於御床之所為亂兵所殺剖腹刳心臠割其肉
諸将生噉之焚其頭骨時不見傳國璽問劭云在嚴道
育處就取得之道育鸚鵡並都街鞭殺於石頭四望山
焚其尸揚灰于江毁劭東宫所住齋汙瀦其處封髙禽
新陽縣男追贈潘淑妃為長寕國夫人置守冢偽司𨽻
校尉殷沖丹陽尹尹𢎞並賜死沖為劭草立符文又妃
叔父𢎞為劭簡配兵士盡其心力故也
南平穆王鑠字休𤣥文帝第四子也元嘉十六年年九
嵗封南平王少好學有文才未弱冠擬古三十餘首時
人以為亞迹陸機二十二年為南豫州刺史加都督時
文帝方事外略罷南豫州併夀陽以鑠為豫州刺史領
安蠻校尉二十六年魏太武圍汝南懸瓠城行汝南太
守陳憲保城自固魏作髙楼施弩射城内城内負戸以
汲又毁佛圖取金像以為大鈎施之衝車端以牽楼堞
城内有一沙門頗有機思輒設竒以應之魏人以蝦蟇
車填壍肉薄攻城死者與城等遂登屍以陵城憲鋭氣
愈奮戰士無不一當百殺傷萬計汝水為之不流相拒
四十餘日鑠遣安蠻司馬劉康祖與寕朔将軍臧質救
之魏人燒攻具而退元凶弑立以鑠為侍中録尚書事
劭迎蒋侯神於宫内疏孝武年諱厭呪祈請假授位號
使鑠造策文及義軍入宫鑠與濬俱歸孝武濬即伏法
上迎鑠入宫當時倉卒失國璽事寕更鑄給之進侍中
司空領兵置佐以國哀未闋讓侍中鑠既歸義最晚常
懐憂懼每於眠中蹶起坐與人語亦多謬僻語家人云
我自覺無復魂守鑠為人負才狡競每與兄弟計度藝
能與帝又不能和食中遇毒尋薨贈司徒加以楚穆之
諡三子敬猷敬深敬先敬深封南安縣侯敬先繼廬陵
王紹前廢帝景和末召鑠妃江氏入宫命左右於前逼
之江氏不受命謂曰若不從當殺汝三子江氏猶不從
於是遣使於第殺敬猷敬深敬先等鞭江氏一百其夕
廢帝亦殞明帝即位追贈敬猷侍中諡曰懐改封孝武
帝第十八子臨賀王子産字孝仁為南平王繼鑠後未
拜被殺泰始五年立晋平王休祐第七子宣曜為南平
王繼鑠休祐死宣曜被廢還本後廢帝元徽元年立衡
陽恭王嶷第二子伯玉為南平王繼鑠後昇明三年被
誅
竟陵王誕字休文文帝第六子也元嘉二十年年十一
封廣陵王二十六年為雍州刺史加都督以廣陵凋弊
改封隨郡王上欲大舉侵魏以襄陽外接闗河欲廣其
資力乃罷江州軍府文武悉配雍州湘州入䑓租税雜
物悉給襄陽及大舉北侵命諸蕃並出師皆奔敗唯誕
遣中兵参軍栁元景剋𢎞農闗陜元凶立以揚州浙江
西屬司𨽻校尉浙江東五郡立㑹州以誕為刺史孝武
入討遣寕朔将軍顧彬之受誕節度誕遣参軍劉季之
舉兵與彬之并遇劭将華欽庾遵於曲阿之奔牛塘大
敗之事平以誕為荆州刺史加都督衛将軍開府儀同
三司誕以位號正與濬同惡之請求回改乃進號驃騎
将軍加班劔二十人南譙王義宣不肯就徴以誕為侍
中驃騎大将軍揚州刺史開府如故改封竟陵王誕性
恭和得士庶之心頗有勇略明年義宣反有荆江兖豫
四州之力勢震天下上即位日淺朝野大懼上欲奉乘
輿法物以迎義宣誕固執不可曰奈何持此座與人帝
加誕節仗士五十人出入六門上流平定誕之力也誕
初討元凶豫同舉兵有奔牛之㨗至是又有殊勲上性
多猜頗相疑憚而誕造立第舎窮極工巧園池之羙冠
於一時多聚材力之士實之第内精甲利器莫非上品
上意愈不平孝建二年以司空太子太傅出為都督南
徐州刺史上以京口去都宻邇猶疑之大明元年秋又
出為南兖州刺史加都督誕知見猜亦潜為之備至廣
陵因魏侵邉修城隍聚糧練甲嫌隙既著道路常云誕
反三年建康人陳文詔訴父饒為誕府史恒使入山圖
畫道路不聽歸家誕大怒使人殺饒吳郡人劉成又訴
稱息道龍伏事誕見誕在石頭城内修乘輿法物習唱
警蹕向伴侣言之誕知宻捕殺道龍豫章人陳談之又
上書稱弟詠之在誕左右見誕與左右荘慶傅元禮等
潜圖姦逆常疏陛下年紀姓諱往巫鄭師憐家呪詛詠
之與建康右尉黄逹往來誕疑其宣漏誣以罪被殺其
年四月上使有司奏誕罪惡宜絶屬籍削爵土收付法
獄上不許有司又固請乃貶爵為侯遣令之國上将謀
誕以義興太守桓閬為兖州刺史配以羽林禁兵遣給
事中戴明寳隨閬襲誕使閬以之鎮為名閬至廣陵誕
未悟也明寳夜報誕典籖蒋成使為内應成以告府舎
人許宗之宗之告誕誕驚起召録事参軍王璵之曰我
何罪於天以至此斬蒋成勒兵自衛遣腹心率壮士擊
明寳等破之閬即遇害明寳逃自海陵界還上遣車騎
大将軍沈慶之討誕誕奉表投之城外自申於國無負
并言帝宫闈之醜孝武忿誕深切凡誕左右腹心同籍
朞親並誅之死者千数車駕出頓宣武堂内外纂嚴誕
見衆軍大集欲棄城北走行十餘里衆並不欲去請誕
乃還城五月十九日夜有流星長十餘丈從西北來墜
城内是謂天狗占曰天狗所墜下有伏屍流血廣陵城
舊不開南門云開南門者不利其主誕乃開焉彭城邵
領宗在城内隂結死士欲襲誕先欲布誠於慶之乃説
誕求為間構見許領宗既出致誠畢復還城内事泄誕
鞭二百考問不伏遂支觧之上遣送章二紐其一曰竟
陵縣開國侯食邑千戸募賞禽誕其二曰建興縣開國
男食邑三百戸募賞先登若剋外城舉一烽剋内城舉
二烽禽誕舉三烽七月二日慶之進軍剋其外城乘勝
又剋小城誕聞軍入走趣後園墜水引出殺之傳首建
業因葬廣陵貶姓留氏帝命城中無大小悉斬慶之執
諫自五尺以下全之於是同黨悉伏誅城内女口為軍
賞男丁殺為京觀死者尚数千人每風晨雨夜有號哭
之聲誕母殷妻徐並自殺追贈殷長寕國淑妃初誕為
南徐州刺史在京口夜大風飛落屋瓦城門鹿牀倒覆
誕心惡之及遷鎮廣陵将入城衝風暴起揚塵晝晦又
嘗中夜閑坐有赤光照室見者莫不駭愕誕左右侍直
眠中夢人告之曰官湏髪為矟毦既覺已失髻矣如此
者数十人誕甚怪懼大明二年發人築廣陵城誕循行
有人干輿揚聲大罵曰大兵尋至何以辛苦百姓誕使
執之問其本末答曰姓夷名孫家在海陵天公與道佛
先議欲燒除此間人道佛苦諫强得至今大禍将至何
不立六慎門誕問六慎門云何答曰古有言禍不過六
慎門誕以其言狂悖殺之又五音士忽狂易見鬼驚怖
啼哭曰外軍圍城城上張白布㠶誕執録二十餘日乃
殺城䧟之日雲霧晦㝠白虹臨北門亘屬城内八年前
廢帝即位義陽王昶為徐州刺史道經廣陵至墓盡哀
表請改葬誕詔葬誕及妻子並以庶人禮明帝泰始四
年又改葬祭以少牢王璵之琅邪人有才局其五子悉
在建業璵之嘗乘城慶之縛其五子示而招之許以富
貴璵之曰吾受主王厚恩不可以二心三十之年未獲
死所耳安可以私親誘之五子號叫於外呼其父及城
平慶之悉撲殺之
建平宣簡王宏字休度文帝第七子也早䘮母元嘉二
十一年年十一封建平王宏少而閑素篤好文籍文帝
寵愛殊常為立第於雞籠山盡山水之羙建平國職髙
他國一階歴位中䕶軍中書令元凶弑立孝武入討劭
録宏殿内自拔莫由孝武先嘗以一手板與宏宏遣左
右親信周法道齎手板詣孝武事平以為尚書左僕射
使迎太后還加中軍将軍中書監為人謙儉周慎禮賢
接士明逹政事上甚信仗之轉尚書令宏少多病求觧
尚書令本號開府儀同三司未拜薨追贈司徒上痛悼
甚至每朔望出臨靈自為墓誌銘并誄五年益諸弟國
各千戸薨者不在其例唯宏追益子景素嗣景素少有
父風位南徐州刺史加都督桂陽王休範為逆景素雖
纂集兵衆以赴朝廷為名而隂懐兩端及事平進號鎮
北将軍景素好文章書籍招集才義之士以收名譽由
是朝野屬意而後廢帝狂凶失道内外皆謂景素宜當
神器唯廢帝所生陳氏親戚疾忌之而楊運長阮佃夫
並明帝舊𨽻貪㓜主以乆其權慮景素立不見容於長
主深相忌憚元徽三年景素防閤将軍王季符恨景素
因奔告之運長等便欲遣軍討之齊髙帝及衛将軍袁
粲以下並保持之景素亦馳遣世子延齡還都具自申
理運長等乃徙季符於梁州又奪景素征北将軍開府
儀同三司自是廢帝狂悖日甚朝野並屬心景素陳氏
及運長等彌相猜疑景素因此稍為自防之計多以金
帛結材力之士時大臣誅夷孝武諸子孫或殺或廢無
復在朝者且景素在藩甚得人心而謗聲日積深懐憂
懼嘗與故吏劉璡獨處曲䑓有鵲集於承塵上飛鳴相
追景素泫然曰若斯鳥者遊則参于風煙之上止則隐
于林木之下飢則啄渴則飲形體無累于物得失不闗
于心一何樂哉時廢帝單馬獨出游走郊野輔國将軍
曹欣之等謀候廢帝出行因聚衆作難事剋奉景素景
素每禁之未欲怱怱舉動運長宻遣傖人周天賜偽投
景素勸為異計景素知即斬之送首還䑓四年七月羽
林監桓祗祖奔景素言䑓城已潰景素信之即舉兵運
長等常疑景素有異志即纂嚴景素本乏威略不知所
為竟為䑓軍破斬之即葬京口景素性甚仁孝事獻太
妃朝夕不違侍飬太妃有不安景素傍行蓬髪與人言
呴呴常恐傷其情又甚儉素為荆州時州有髙齋刻楹
栢構景素竟不處朝廷欲賜以甲第辭而不當兩宫所
遺珍玩塵於笥篋食常不過一肉器用瓦素時有獻鏤
玉器景素顧主簿何昌㝢曰我持此安所用哉乃謝而
反之及敗後昌㝢與故記室王摛等上書訴其寃齊受
禪景素故秀才劉璡又上書述其徳羙陳寃並不見省
至齊武帝即位下詔曰宋建平王劉景素名父之子雖
末路失圖而原心有木可聽以禮葬舊塋
廬陵王禕字休秀文帝第八子也元嘉二十二年年十
一封東海王大明七年進位司空明帝踐阼進太尉封
廬陵王初廢帝目禕似驢上以廢帝之言類故改封焉
文帝諸子禕尤凡劣諸兄弟並蚩鄙之南平王鑠薨子
敬深婚禕視之白孝武借伎孝武答曰婚禮既不舉樂
且敬深孤苦伎非宜也至是明帝與建安王休仁詔曰
人既不比数西方公汝便為諸王之長時禕住西故謂
之西方公泰始五年河東栁欣慰謀反欲立禕禕與相
酬和欣慰結征北諮議參軍杜㓜文㓜文具奏其事上
暴其罪惡黜為南豫州刺史車騎将軍開府儀同三司
上遣腹心楊運長領兵防衛明年又令有司奏禕怨懟
逼令自殺葬宣城
晋熈王昶字休道文帝第九子也元嘉二十二年年十
嵗封義陽王大明中位中書令中軍将軍開府儀同三
司廢帝即位為徐州刺史加都督昶輕訬褊急不能事
孝武大明中常被嫌責人間常言昶當有異志廢帝既
誅羣公彌縱狂惑常語左右曰我即大位來遂未戒嚴
使人邑邑江夏王義恭誅後昶表求入朝遣典籖蘧法
生銜使帝謂法生義陽與太宰謀反我政欲討之今知
求還甚善又問法生義陽謀反何不啟法生懼走還彭
城帝因此北封法生至昶即起兵統内諸郡並不受命
昶知事不㨗乃夜開門奔魏棄母妻唯携妾一人作丈
夫服騎馬自隨在道慷慨為斷句曰白雲滿鄣來黄塵
半天起闗山四面絶故鄕㡬千里因把姬手南望慟哭
左右莫不哀哽每節悲慟遥拜其母昶家還都二妾各
生一子明帝即位名長者曰思逺小者曰懐逺尋並卒
帝以金千兩贖昶于魏不獲乃以第六皇子燮字仲綏
繼昶封為晋熈王明帝既以燮繼昶乃詔曰晋熈國太
妃謝氏沉刻無親物理罕比骨肉至親尚相棄蔑况以
義合免苦為難可還其本家削絶藩秩先是改謝氏為
射氏元徽元年燮年四嵗以為郢州刺史明年復昶所
生謝氏為晋熈國太妃齊受禪燮降封安隂縣公謀反
賜死
武昌王渾字休深文帝第十子也元嘉二十四年年九
嵗封汝隂王後徙武昌渾少而凶戾嘗忿左右拔防身
刀斫之元凶弑立以為中書令山陵夕裸身露頭往散
騎省戲因彎弓射通直郎周朗中枕以為笑樂孝建元
年為雍州刺史監雍梁南北秦四州荆州之竟陵隨二
郡諸軍事寕蠻校尉至鎮與左右人作文檄自稱楚王
號年為元光備置百官以為戲笑長史王翼之得其手
迹封呈孝武上使有司奏免為庶人下太常絶屬籍使
付始安郡逼令自殺即葬襄陽大明四年聽還葬母江
太妃墓次明帝即位追封義昌縣侯
建安王休仁文帝第十二子也元嘉二十九年年十嵗
立為建安王前廢帝景和元年累遷䕶軍将軍時帝狂
悖無道誅害羣公忌憚諸父並聚之殿内毆捶陵曵無
復人理休仁及明帝山陽王休祐形體並肥壮帝乃以
籠盛稱之以明帝尤肥號為豬王號休仁為殺王休祐
為賊王以三王年長尤所畏憚故常録以自近不離左
右東海王禕凡劣號之驢王桂陽王休範巴陵王休若
年少故並得從容嘗以木槽盛飯内諸雜食攪令和合
掘地為阬穽實之以泥水祼明帝内坑中以槽食置前
令以口就槽中食之用為歡笑欲害明帝及休仁休祐
前後以十数休仁多計数每以笑調佞諛詶悦之故得
推遷常於休仁前使左右淫逼休仁所生楊太妃左右
並不得已順命至右衛将軍劉道隆道隆歡以奉㫖盡
諸醜状時廷尉劉蒙妾孕臨月帝迎入後宫冀其生男
欲立為太子明帝嘗忤旨帝怒乃祼之縛其手脚以杖
貫手脚内使擔付太官即日屠豬休仁笑謂帝曰未應
死帝問其故休仁曰待皇太子生殺豬取肝肺帝意觧
曰且付廷尉一宿出之帝将南游荆湘二州明旦欲殺
諸父便發其夕被弑於華林園休仁即日便執臣禮於
明帝時南平王敬猷廬陵王敬先兄弟被害猶朱殯歛
休仁休祐同載臨之開帷歡笑鼓吹往反時人咸非焉
明帝以休仁為侍中司徒尚書令揚州刺史給三望車
時劉道隆為䕶軍休仁求觧職曰臣不得與此人同朝
上乃賜道隆死尋諸方逆命休仁都督征討諸軍事増
班劔為三十人出據獸檻進赭圻尋領太子太傅總統
諸軍中流平定休仁之力也明帝初與蘇侯神結為兄
弟以祈福助及事平與休仁書曰此叚殊得蘇兄神力
休仁年與明帝相亞俱好文籍素相愛及廢帝世同經
艱危明帝又資其權譎之力泰始初四方逆命休仁親
當矢石大勲克建任總百揆親寄甚隆四方輻湊上甚
不悦休仁悟其㫖表觧揚州見許進位太尉領司徒固
讓又加漆輪車劔履升殿受漆輪固辭劔履明帝末年
多忌休仁轉不自安及殺晋平王休祐其年上疾篤與
楊運長為身後計運長等又慮帝晏駕後休仁一旦居
周公之地其軰不得執權彌贊成上使害諸王及上疾
暴甚内外皆屬意休仁主書以下皆往東府詣休仁所
親信豫自結納其或直不得出者皆懼上與運長等定
謀召休仁入宿尚書下省其夜遣人齎藥賜休仁死休
仁對使者罵曰上有天下誰之功也孝武以誅子孫而
至于滅今復遵覆車枉殺兄弟奈何忠臣抱此寃濫我
大宋之業其能乆乎上疾乆慮人情同異自力乘輿出
端門休仁死後乃入詔稱其自殺宥其二子并全封爵
有司奏請降休仁為庶人絶屬籍児息悉徙逺郡詔休
仁特降為始安縣王并停子伯融等流徙聽襲封爵及
帝疾甚見休仁為祟叫曰司徒小寛我尋崩伯融妃殷
氏所生殷氏吳興太守沖女也范陽祖飜有醫術姿貌
又羙殷氏有疾飜入視脉悦之遂與姦事泄遣還家賜
死
晋平刺王休祐文帝第十三子也孝建二年年十一封
山陽王明帝即位以山陽荒弊改封晋平王位驃騎大
将軍開府儀同三司荆州刺史休祐素無才能强梁自
用大明之世未得自專至是貪淫好財色在荆州多營
財貨以短錢一百賦人田登就求白米一斛米粒皆令
徹白若碎折者悉不受人間糴此米一斗一百至時又
不受米評米責錢凡諸求利皆如此百姓嗷然不復堪
命徴為南徐州刺史加都督上以休祐貪虐不可莅人
留之都下遣上佐行府州事休祐佷戾前後忤上非一
在荆州時左右范景逹善彈碁上召之休祐留不遣上
怒詰責之且慮休祐将來難制欲方便除之七年二月
車駕於巖山射雉有一雉不肯入場日暮将反留休祐
射之令不得雉勿歸休祐時從在黄麾内左右從者並
在部伍後休祐便馳去上遣左右数人隨之上既還前
驅清道休祐人從悉散不復相得上遣夀寂之等諸壮
士追之日已欲闇與休祐相及蹴令墜馬休祐素勇壮
有氣力奮拳左右排擊莫得近有一人自後引隂因頓
地即共拉殺之遣人馳白上行唱驃騎落馬上聞驚曰
驃騎體大落馬殊不易即遣御醫上藥相係至頃之休
祐左右人至乆已絶矣輿以還第贈司空時巴陵王休
若在江陵其日即馳信報休若曰吾與驃騎南山射雉
驃騎馬驚與直閣夏文秀馬相蹋文秀墮地驃騎失控
馬重驚觸松樹墜地落硎中時頓悶故馳報弟其年五
月追免休祐為庶人十三子並徙晋平明帝尋病見休
祐為祟使使至晋平撫其諸子帝尋崩廢帝元徽元年
聽諸子還都順帝昇明三年稱謀反並賜死
海陵王休茂文帝第十四子也孝建二年年十一封海
陵王大明二年為雍州刺史加都督北中即将寕蠻校
尉時司馬庾深之行府州事休茂性急欲自專深之及
主帥每禁之常懐忿因左右張伯超至所親愛多罪過
主帥常加訶責伯超懼罪謂休茂曰主帥宻疏官罪欲
以啓聞休茂曰今為何計伯超曰唯殺行事及主帥舉
兵自衛縱不成不失入虜中為王休茂從之夜使伯超
等殺司馬庾深之集兵建牙馳檄休茂出城行營諮議
参軍沈暢之等閉門拒之城䧟斬暢之其日参軍尹𤣥
度起兵攻休茂禽之斬首母妻皆自殺同黨悉伏誅有
司奏絶休茂屬籍貶姓為留不許即葬襄陽
鄱陽哀王休業文帝第十五子也孝建二年年十一封
鄱陽王三年薨以山陽王休祐次子士𢎞嗣被廢國除
臨慶沖王休倩文帝第十六子也孝建元年年九嵗疾
篤封東平王未拜薨大明七年立第二十七皇子子嗣
為東平王紹休倩泰始三年還本遂絶六年以第五皇
子智井為東平王繼休倩未拜薨其年追改休倩為臨
慶王休倩為文帝所愛故前後屡加紹嗣
新野懐王夷父文帝第十七子也元嘉二十九年薨明
帝泰始五年追加封諡
桂陽王休範文帝第十八子也孝建三年年九嵗封順
陽王大明元年改封桂陽泰始六年累遷驃騎大将軍
江州刺史加都督遺詔進位司空侍中加班劔三十人
休範素凡訥少知觧不為諸兄齒遇明帝常指左右人
謂王景文曰休範人才不及此以我故生便富貴釋氏
願生王家良有以也及明帝晚年晋平王休祐以狠戾
致禍建安王休仁以權逼不容巴陵王休若素得人情
以此見害唯休範謹澁無才不為物情所向故得自保
而常憂懼及明帝晏駕主㓜時艱休範自謂宗戚莫二
應居宰輔事既不至怨憤彌結招引勇士繕修器械行
人經過尋陽者莫不降意折節於是至者如歸朝廷知
之宻相防禦母荀太妃薨即葬廬山以示不還之志時
夏口闕鎮朝議以居尋陽上流欲樹置腹心重其兵力
元徽元年乃以第五皇弟晋熈王燮為郢州刺史長史
王奐行府州事配以實力出鎮夏口慮為休範所撥留
自太子洑去不過尋陽休範怒欲舉兵乃上表修城堞
其年進位太尉明年五月遂反發自尋陽晝夜取道大
雷戍主杜道欣馳下告變道欣至一宿休範已至新林
朝廷震動齊髙帝出次新亭壘時事起倉卒朝廷兵力
甚弱及開武庫隨将士意取休範於新林歩上攻新亭
壘屯騎校尉黄回乃偽往降并宣齊髙帝意休範大悦
置之左右休範壮士李恒鍾爽進諫不宜親之休範曰
不欺人以信時休範日飲醇酒以二子徳宣徳嗣付與
齊髙帝為質至即斬之回與越騎校尉張茍児直前斬
休範首持還左右並散初休範自新林分遣同黨杜墨
蠡丁文豪等直向朱雀門休範雖死墨蠡等不知王道
隆率羽林兵在朱雀門内聞賊至急召劉勔勔自石頭
來赴戰死之墨蠡等乘勝直入朱雀門道隆為亂兵所
殺墨蠡等唱云太尉至休範之死也齊髙帝遣隊主陳
靈寳齎首還䑓逢賊埋首道側挺身得逹雖唱云已平
而無以為據衆愈疑惑墨蠡徑至杜母宅宫省恇擾無
復固志撫軍長史褚澄以東府納賊賊擁安成王據東
府稱休範教曰安成王吾子也勿得侵賊勢方逼衆莫
能振尋而丁文豪之衆知休範已死稍欲退散文豪勇
氣殊壮厲聲曰我獨不能定天下邪休範首至又羽林
監陳顯逹率所領於杜母宅破墨蠡等諸賊一時奔散
斬墨蠡文豪等晋熈王燮自夏口遣軍平尋陽
巴陵哀王休若文帝第十九子也孝建三年年九嵗封
巴陵王明帝即位出為㑹稽太守加都督二年遷都督
雍州刺史寕蠻校尉前在㑹稽録事参軍陳郡謝沉以
諂側事休若多受財賂時内外戒嚴並袴褶沉居母䘮
被起聲樂酣飲不異吉人衣冠既無殊異並不知沉居
䘮沉嘗自稱孤子衆乃駭愕休若坐與沉褻黷降號鎮
西将軍典籖夏寳期事休若無禮啓明帝殺之慮不許
啓未報於獄行刑信反令鎖送而寳期已死上怒勅之
曰孝建之世汝何敢爾使其母羅加杖三百四年改行
湘州刺史六年為荆州刺史加都督征西大将軍開府
儀同三司七年晋平王休祐被殺建安王休仁見疑都
下訛言休若有至貴之表明帝以此言報之休若甚憂
嘗衆賓滿坐有一異鳥集席隅哀鳴墜地死又聽事上
有二大白蛇長丈餘唅唅有聲休若甚惡之㑹被徴為
南徐州刺史加都督征北大将軍開府如故休若腹心
将佐咸謂還朝必有大祸中兵参軍京兆王敬先勸割
據荆楚休若執録馳使白明帝敬先坐誅休若至京口
上以休若善能諧緝物情慮将來傾㓜主欲遣使殺之
慮不奉詔徴入朝又恐猜駭乃偽授為江州刺史至即
於第賜死贈侍中司空子沖始襲封
孝武帝二十八男文穆皇后生廢帝子業豫章王子尚
陳淑媛生晋安王子勛阮容華生安陸王子綏徐昭容
生皇子子深何淑儀生松滋侯子房史昭華生臨海王
子頊殷貴妃生始平孝敬王子鸞次永嘉王子仁與皇
子子深同生何媫妤生皇子子鳳謝昭容生始安王子
真江媫妤生皇子子𤣥史昭儀生邵陵王子元次齊敬
王子羽與始平孝敬王子鸞同生江羙人生皇子子衡
楊媫妤生淮南王子孟次皇子子况與皇子子𤣥同生
次南平王子産與永嘉王子仁同生次晋陵孝王子雲
次皇子子文並與始平孝敬王子鸞同生次廬陵王子
輿與淮南王子孟同生次南海哀王子師與始平孝敬
王子鸞同生次淮陽思王子霄與皇子子𤣥同生次皇
子子雍與始安王子真同生次皇子子趨與皇子子鳳
同生次皇子子期與皇子子衡同生次東平王子嗣與
始安王子真同生張容華生皇子子悦安陸王子綏南
平王子産廬陵王子輿並出繼皇子子深子鳳子𤣥子
衡子况子文子雍未封早夭子趨子期子悦未封為明
帝所殺
豫章王子尚字孝師孝武第二子也孝建二年年六嵗
封西陽王大明三年分浙江西立王畿以浙江東為揚
州以子尚為刺史加都督六年改封豫章王領㑹稽太
守七年進號車騎大将軍開府儀同三司時東土大旱
鄞縣多疁田孝武使子尚表至鄞縣勸農又立左學召
生徒置儒林祭酒一人學生師敬位比州中從事文學
祭酒一人比州西曹勸學從事二人比祭酒從事前廢
帝即位罷王畿復舊徴子尚都督揚南徐二州諸軍事
領尚書令初孝建中孝武以子尚太子母弟甚留心後
新安王子鸞以母幸見愛子尚寵衰及長凶慝有廢帝
之風明帝既殞廢帝乃稱太皇太后令曰子尚頑凶楚
玉淫亂並於第賜盡楚玉廢帝姊山隂公主也廢帝改
封㑹稽郡長公主給鼓吹一部加班劒二十人未拜受
而廢敗
晋安王子勛字孝徳孝武第三子也眼患風不為孝武
所愛大明四年年五嵗封晋安王七年為江州刺史加
都督八年改授雍州未拜而孝武崩還為江州時廢帝
狂凶多所誅害前撫軍諮議叅軍何邁謀因帝出為變
迎立子勛事泄帝誅邁使八座奏子勛與邁通謀遣左
右朱景送藥賜子勛死景至盆口遣報長史鄧琬琬等
奉子勛起兵以廢立為名明帝定亂進子勛車騎将軍
開府儀同三司琬等不受命泰始二年正月七日奉子
勛為帝即偽位於尋陽年號義嘉備置百官四方響應
是嵗四方貢計並詣尋陽及軍敗子勛見殺時年十一
即葬尋陽廬山
松滋侯子房字孝良孝武第六子也大明四年年五嵗
封尋陽王前廢帝景和元年為㑹稽太守加都督明帝
即位徵為撫軍領太常長史孔覬不受命舉兵應晋安
王子勛上虞令王晏殺覬送子房還建業上宥之貶為
松滋縣侯司徒建安王休仁以子房兄弟終為禍難勸
上除之廢徙逺郡見殺年十一
臨海王子頊字孝烈孝武第七子也初封歴陽王後改
封臨海位荆州刺史明帝即位進督雍州長史孔道存
不受命應晋安王子勛事敗賜死年十一
始平孝敬王子鸞字孝羽孝武第八子也大明四年封
襄陽王尋改封新安五年為北中郎将南徐州刺史領
南琅邪太守母殷淑儀寵傾後宫子鸞愛冠諸子凡為
上眄遇者莫不入于鸞府國為南徐州又割吳郡屬之
六年丁母憂前廢帝素疾子鸞有寵及即位既誅羣臣
乃遣使賜子鸞死時年十嵗子鸞臨死謂左右曰願後
身不復生王家同生弟妹並死明帝即位改封始平王
以建平王景素子延年嗣
永嘉王子仁字孝龢孝武第九子也大明五年封永嘉
王明帝即位以為湘州刺史帝尋從司徒建安王休仁
計未拜賜死時年十嵗
始安王子真字孝貞孝武第十一子也
邵陵王子元字孝善孝武第十三子也並被明帝賜死
齊敬王子羽字孝英孝武第十四子也生二嵗而薨追
加封諡
淮南王子孟字孝光孝武第十六子也初封淮南王明
帝改封安成王未拜賜死
晋陵孝王子雲字孝舉孝武第十九子也大明六年封
未拜而亡
南海哀王子師字孝友孝武第二十二子也大明七年
封未拜為前廢帝所害明帝即位追諡
淮陽思王子霄字孝雲孝武第二十三子也早薨追加
封諡
東平王子嗣字孝叔孝武帝第二十七子也明帝賜死
武陵王贊字仲敷小字智隨明帝第九子也明帝既誅
孝武諸子詔以智隨奉孝武為子封武陵郡王順帝昇
明二年薨國除
明帝十二男陳貴妃生後廢帝謝修儀生皇子法良陳
昭華生順帝徐媫妤生第四皇子鄭修容生皇子智井
次晋熈王燮與皇子法良同生泉羙人生邵陵殤王友
次江夏王躋與第四皇子同生徐良人生武陵王賛杜
修華生隨陽王翽次新興王嵩與武陵王賛同生又泉
羙人生始建王禧智井燮躋賛並出繼法良未封第四
皇子未有名早夭
邵陵殤王友字仲賢明帝第七子也年五嵗出為南中
即将江州刺史封邵陵王後廢帝元徽二年桂陽王休
範誅後王室㣲弱友府州文案及臣吏不諱有無君之
心順帝昇明二年徙南豫州刺史薨無子國除
隨陽王翽字仲儀明帝第十子也初封南陽王昇明二
年改封隨陽齊受禪封舞隂縣公
新興王嵩字仲岳明帝第十一子也齊受禪降封定襄
縣公
始建王禧字仲安明帝第十二子也齊受禪降封荔浦
縣公尋並云謀反賜死
論云甚矣哉元嘉之遇禍也弑逆之釁事起肌膚因心
之童遂亡天性雖鳴鏑之酷未極於斯其不至覆亡亦
為幸也明皇統運疑隙内搆尋斧所加先自王戚晋刺
以獷暴摧軀巴哀由和良酖體保身之路未知攸適昔
之戒子慎勿為善詳求其㫖将逺有以乎詩云不自我
先不自我後盖古人之畏亂也孝武諸子提挈以成舋
亂遂至宇内沸騰王室如燬而帝之諸𦙍莫不殱焉强
不如弱義在於此明帝負螟之慶事非已出枝葉不茂
豈能庇其本乎
　
　
　
　
　
　
　
　
　
　
　
　
　
　南史卷十四
　南史卷十四考證
文帝十九男傳陳脩容生東海王禕○東海目録及本
　傳俱作廬陵
元凶劭傳初使蕭斌作詔斌辭以不文乃使王僧綽○
　監本脫辭字今从宋書増入
劭使詹叔児燒輦及衮冕服○上文云宻與腹心隊主
　陳叔児齋帥張超之任建之謀之此作詹叔児二者
　必有一訛
竟陵王誕傳改封隨郡王○隨監本作隋今改正
開南門者不利其主○不利其主監本作其主王今从
　宋書
白虹臨北門亘屬城内○屬一本作入
晋熈王昶傳在道慷慨為斷句○斷監本誤繼今改正
先是改謝氏為射氏○監本謝與射互誤今改正
明年復昶所生謝氏為晋熈國太妃○謝監本訛射今
　改正
晋平刺王休祐傳且慮休祐将来難制欲方便除之○
　監本脱欲字今増入
孝武帝二十八男傳史昭華生臨海王子頊○華一本
　作容
始平孝敬王子鸞傳凡為上眄遇者莫不入于鸞府○
　于一本作子
永嘉王子仁傳字孝龢○龢監本誤􁀙今改正
武陵王賛傳○此三行共四十八字監本複見於邵陵
　殤王友傳後查目録及閣本俱無之不知何人所贅
　増也今獨存此傳刪其複見者
　
　
　
　
　
　南史卷十四考證
欽定四庫全書
　南史卷十五
　　唐　　　李　　　延　　　夀　　　撰
　列傳第五
　　劉穆之(曽孫祥之/從子秀)　　　徐羡之(從孫湛之嗣/湛之孫孝)
　　　　　(孝嗣孫君蒨/)　　傅亮(族兄隆/)
　　檀道濟(兄韶/)　(韶孫珪/)　(韶弟祗/)
劉穆之字道和小字道人東莞莒人也世居京口初為
琅邪府主簿嘗夢與宋武帝汎海遇大風驚俯視船下
見二白龍夾船既而至一山山峰聳秀意甚悦及武帝
克京城從何無忌求府主簿無忌進穆之帝曰吾亦識
之即馳召焉時穆之聞京城有叫聲晨出陌頭屬與信
㑹直視不言者乆之反室壊布裳為袴往見帝帝謂曰
我始舉大義湏一軍吏甚急誰堪其選穆之曰無見踰
者帝笑曰卿能自屈吾事濟矣即於坐受署從平建鄴
諸大處分皆倉卒立定並穆之所建遂動見諮詢穆之
亦竭節盡誠無所遺隐時晋網寛弛威禁不行盛族豪
家負勢陵縱重以司馬元顯政令違舛桓𤣥科條繁宻
穆之斟酌時宜隨方矯正不盈旬日風俗頓改遷尚書
祠部郎復為府主簿記室録事参軍領堂邑太守以平
桓𤣥功封西華縣五等子及揚州刺史王謐薨帝次應
入輔劉毅等不欲帝入議以中領軍謝混為揚州或欲
令帝於丹徒領州以内事付僕射孟昶遣尚書右丞皮
沈以二議諮帝沈先與穆之言穆之偽如厠即宻疏白
帝言沈語不可從帝既見沈且令出外呼穆之問焉穆
之曰公今日豈得居謙遂為守藩将邪劉孟諸公俱起
布衣共立大義事乃一時相推非宿定臣主分也力敵
勢均終相吞咀揚州根本所係不可假人前授王謐事
出權道今若復佗授便應受制於人一失權柄無由可
得公功髙勲重不可直置疑畏便可入朝共盡同異公
至京邑彼必不敢越公更授餘人帝從其言由是入輔
從廣固還拒盧循常居幕中畫策劉毅等疾之每從容
言其權重帝愈信仗之穆之外所聞見大小必白雖閭
里言謔皆一二以聞帝毎得人間委宻消息以示聰明
皆由穆之又愛賔游坐客恒滿布耳目以為視聽故朝
野同異穆之莫不必知雖親昵短長皆陳奏無隐人或
譏之穆之曰我蒙公恩義無隐諱此張遼所以告闗羽
欲叛也帝舉止施為穆之皆下節度帝書素拙穆之曰
此雖小事然宣布四逺願公小復留意帝既不能留意
又禀分有在穆之乃曰公但縱筆為大字一字徑尺無
嫌大既足有所包其勢亦偉帝從之一紙不過六七字
便滿穆之凡所薦達不納不止常云我雖不及荀令君
之舉善然不舉不善穆之與朱齡石並便尺牘嘗於武
帝坐與齡石並答書自旦至日中穆之得百函齡石得
八十函而穆之應對無廢遷中軍䕶軍司馬加丹陽尹
帝西討劉毅以諸葛長人監留府疑其難獨任留穆之
輔之加建威将軍置佐吏配給實力長人果有異謀而
猶豫不能發屏人謂穆之曰悠悠之言云太尉與我不
平何以至此穆之曰公泝流逺伐以老母弱子委節下
若一豪不盡豈容若此長人意乃小安穆之亦厚為之
備謂所親曰貧賤常思富貴富貴必踐危機今日思為
丹徒布衣不可得也帝還長人伏誅進前将軍帝西伐
司馬休之中軍将軍道憐知留任而事無大小一决穆
之遷尚書左僕射領選將軍尹如故帝北伐留世子為
中軍将軍監太尉留府轉穆之左僕射領監軍中軍二
府軍司将軍尹領選如故甲仗五十人入殿入居東城
穆之内總朝政外供軍旅决斷如流事無壅滯賔客輻
凑求訴百端内外諮禀盈階滿室目覽詞訟手答牋書
耳行聽受口並酬應不相参渉皆悉贍舉又言談賞笑
彌日亘時未嘗倦苦裁有閑暇手自冩書尋覽篇章校
定墳籍性奢豪食必方丈旦輒為十人饌未嘗獨餐每
至食時客止十人以還帳下依常下食以此為常嘗白
帝曰穆之家本貧賤贍生多闕叨忝以來雖毎存約損
而朝夕所湏微為過豐此外無一豪負公義熈十三年
卒帝在長安本欲頓駕闗中經略趙魏聞問驚慟哀惋
者数日以根本虛乃馳還彭城以司馬徐羡之代管留
䑓而朝廷大事常决於穆之者並悉北諮穆之前軍府
文武二萬人以三千配羡之建威府餘悉配世子中軍
府追贈穆之開府儀同三司帝又表奏天子曰臣聞崇
賢旌善王教所先念功簡勞義深追逺故司勲執策在
勤必記徳之休明没而彌著故尚書左僕射前将軍臣
穆之爰自布衣恊佐義始内竭謀猷外勤庶政宻勿軍
國心力俱盡及登庸朝右尹司京畿敷讚百揆翼新大
猷頃戎車逺役居中作捍撫寕之勲實洽朝野識量局
致棟幹之器也方宣贊盛化緝隆聖世忠績未究逺邇
悼心皇恩褒述班同三事榮哀既備寵靈已泰臣伏思
尋自義熈草創艱患未弭外虞既殷内難亦荐時屯世
故靡有寕嵗臣以寡乏負荷國重實賴穆之匡翼之勲
豈唯讜言嘉謀溢于人聽若乃忠規宻謨潜慮帷幙造
膝詭辭莫見其際事隔於皇朝功隐於視聽者不可勝
紀所以陳力一紀遂克有成出征入輔幸不辱命㣲夫
人之左右未有寕濟其事者矣履謙居寡守之彌固毎
議及封爵輒深自抑絶所以勲髙當年而茅土弗及撫
事永念胡寕可昧謂宜加贈正司追甄土宇俾忠貞之
烈不冺於身後大賚所及永旌於善人臣契闊屯夷旋
觀終始金蘭之分義深情感是以獻其乃懐布之朝聽
於是重贈侍中司徒封南昌縣侯及帝受禪毎歎憶之
曰穆之不死當助我理天下可謂人之云亡邦國殄瘁
光禄大夫范泰對曰聖主在上英彦滿朝穆之雖功著
艱難未容便闗興毁帝笑曰卿不聞驥騄乎貴日致千
里耳帝後復曰穆之死人輕易我其見思如此以佐命
元勲追封南康郡公諡曰文宣穆之少時家貧誕節嗜
酒食不修拘檢好往妻兄家乞食多見辱不以為耻其
妻江嗣女甚明識毎禁不令往江氏後有慶㑹屬令勿
來穆之猶往食畢求㯽榔江氏兄弟戲之曰㯽榔消食
君乃常飢何忽湏此妻復截髪市殽饌為其兄弟以餉
穆之自此不對穆之梳沐及穆之為丹陽尹将召妻兄
弟妻泣而稽顙以致謝穆之曰本不匿怨無所致憂及
至醉穆之乃令厨人以金柈貯㯽榔一斛以進之元嘉
二十五年車駕幸江寕經穆之墓詔致祭墓所長子慮
之嗣卒子邕嗣先是郡縣為封國者内史相並於國主
稱臣去任便止孝建中始革此制為下官致敬河東王
歆之嘗為南康相素輕邕後歆之與邕俱豫元㑹並坐
邕嗜酒謂歆之曰卿昔見臣今能見勸一盃酒不歆之
因斆孫晧歌答曰昔為汝作臣今與汝比肩既不勸汝
酒亦不願汝年邕性嗜食瘡痂以為味似鰒魚嘗詣孟
靈休靈休先患灸瘡痂落在牀邕取食之靈休大驚痂
未落者悉褫取飴邕邕去靈休與何朂書曰劉邕向顧
見噉遂舉體流血南康國吏二百許人不問有罪無罪
逓與鞭瘡痂常以給膳邕卒子肜嗣坐刀斫妻奪爵以
弟彪紹齊建元初降封南康縣侯虎賁中郎将坐廟墓
不修削爵為羽林監又坐與亡弟母楊别居楊死不殯
葬崇聖寺尼慧首剃頭為尼以五百錢為買棺以泥洹
轝送𦵏為有司奏事寝不出
穆之中子式之字延叔為宣城淮南二郡太守犯贓貨
揚州刺史王𢎞遣從事檢校之式之召從事謂曰還白
使君劉式之於國粗有㣲分偷数百萬錢何有况不偷
邪從事還白𢎞由此得停從征闗洛有功封徳陽縣五
等侯卒諡曰恭子瑀字茂琳始興王濬為南徐州以瑀
為别駕瑀性陵物䕶前時濬征北府行参軍吳郡顧邁
輕薄有才能濬待之厚瑀乃折節事邁邁以瑀與之欵
盡濬所言宻事悉以語瑀瑀與邁共進射堂下忽顧左
右索單衣幘邁問其故瑀曰公以家人待卿言無不盡
卿外宣泄我是公吏何得不啟白之濬大怒啟文帝徙
邁廣州瑀性使氣尚人後為御史中丞甚得志彈蕭惠
開云非才非望非勲非徳彈王僧逹云蔭藉髙華人品
冗末朝士莫不畏其筆端轉右衛将軍年位本在何偃
前孝武初偃為吏部尚書瑀圖侍中不得與偃同從郊
祀時偃乘車在前瑀策駟居後相去数十歩瑀蹋馬及
之謂偃曰君轡何疾偃曰牛駿馭精所以疾耳偃曰君
馬何遲曰騏驥羅於覊絆所以居後偃曰何不着鞭使
致千里答曰一蹙自造青雲何至與駑馬争路然甚不
得意謂所親曰人仕宦不出當入不入當出安能長居
戸限上因求益州及行甚不得意至江陵與顔竣書曰
朱修之三世叛兵一日居荆州青油幕下作謝宣明面
目向使齋帥以長刀引吾下席於吾何有政恐匃奴輕
漢耳坐奪人妻為妾免官後為吳興太守侍中何偃當
案之云参伍時望瑀大怒曰我於時望何参伍之有遂
與偃絶族叔秀之為丹陽瑀又與親故書曰吾家黒面
阿秀遂居劉安衆處朝廷不為多士其年疽發背何偃
亦發背癰瑀疾已篤聞偃亡懽躍叫呼於是亦卒諡曰
剛
祥字顯徴式之孫也父敳太宰從事中郎祥少好文學
性韻剛疎輕言肆行不避髙下齊建元中為正員郎司
徒褚彦囬入朝以腰扇鄣日祥從側過曰作如此舉止
羞面見人扇鄣何益彦回曰寒士不遜祥曰不能殺袁
劉安得免寒士永明初撰宋書譏斥禪代尚書令王儉
宻以啟聞上銜而不問為臨川王驃騎從事中即祥兄
整為廣州卒官祥就整妻求還資事聞朝廷又於朝士
多所貶忽王奐為尚書僕射祥與奐子融同載行至中
堂見路人驅驢祥曰驢汝好為之如汝人才皆已令僕
著連珠十五首以寄其懐其譏議者云希世之寳違時
必賤偉俗之器無聖則淪是以明玉黜於楚岫章甫窮
於越人有以祥連珠啟上上令御史中丞任遐奏其過
惡付廷尉上别遣敇祥曰我當原卿性命令卿萬里思
愆卿若能改革當令卿得還乃徙廣州不得意終日縱
酒少時卒
秀之字道寳穆之從父兄子也祖爽山陰令父仲道餘
姚令秀之少孤貧十嵗時與諸児戲前渚忽有大蛇來
勢甚猛莫不顛沛驚呼秀之獨不動衆並異之東海何
承天雅相知器以女妻之兄欽之為朱齡石右軍参軍
隨齡石敗沒秀之哀慼不歡宴者十年宋景平二年除
駙馬都尉元嘉中再為建康令政績有聲孝武鎮襄陽
以為撫軍録事参軍襄陽令襄陽有六門堰良田数千
頃堰乆决壊公私廢業孝武遣秀之修復雍部由是大
豐後除西戎校尉梁南秦二州刺史加都督漢川饑饉
秀之躬自儉約先是漢川悉以絹為貨秀之限令用錢
百姓利之二十七年大舉北侵遣輔國将軍楊文徳巴
西梓潼二郡太守劉𢎞宗受秀之節度震蕩汧隴元凶
弑逆秀之即日起兵求赴襄陽司空南譙王義宣不許
事寕遷益州刺史折留奉禄二百八十萬付梁州鎮庫
此外蕭然梁益豐富前後刺史莫不大營聚畜多者致
萬金所携賔僚並都下貧子出為郡縣皆以茍得自資
秀之為政整肅逺近悦焉南譙王義宣據荆州為逆遣
徴兵於秀之秀之斬其使以起義功封康樂縣侯徙丹
陽尹先是秀之從叔穆之為丹陽與子弟聽事上宴聽
事柱有一穿穆之謂子弟及秀之汝等試以栗遥擲柱
入穿者後必得此郡唯秀之獨入焉其言遂驗時賖買
百姓物不還錢秀之以為非宜陳之甚切雖納其言竟
不用遷尚書右僕射時定制令𨽻人殺長吏科議者謂
㑹赦宜以徙論秀之以為律文雖不顯人殺官長之㫖
若遇赦但止徙論便與悠悠殺人曽無一異人敬官長
比之父母行害之身雖遇赦謂宜長付尚方窮其天命
家口補兵從之後為寕蠻校尉雍州刺史加都督將徵
為左僕射㑹卒贈司空諡忠成公秀之野率無風采而
心力堅正上以其蒞官清潔家無餘財賜錢二十萬布
三百疋傳封至孫齊受禪國除
徐羡之字宗文東海郯人也祖寕尚書吏部郎父祚之
上虞令羡之為桓修撫軍中兵参軍與宋武帝同府深
相親結武帝北伐稍遷太尉左司馬掌留任副貳劉穆
之帝議北伐朝士多諫唯羡之黙然或問何獨不言羡
之曰今二方已平拓地萬里唯有小羌未定公寝食不
安何可輕豫其議穆之卒帝欲用王𢎞代之謝晦曰休
元輕易不若徐羡之乃以羡之為丹陽尹總知留任甲
仗二十人出入加尚書僕射義熈十四年軍人朱興妻
周生子道扶年三嵗先得癎病周因其病發掘地生埋
之為道扶姑雙女所告周棄市羡之議曰自然之愛豺
狼猶仁周之凶忍宜加顯戮臣以為法律之外尚𢎞通
理母之即刑由子明法為子之道焉有自容之地愚謂
可特申之遐裔從之及武帝即位封南昌縣公位司空
録尚書事揚州刺史羡之起自布衣又無術學直以局
度一旦居廊廟朝野推服咸謂有宰相之望沉宻寡言
不以憂喜見色頗工奕棊觀戲常若未觧當世倍以此
推之傅亮蔡廓嘗言徐公曉萬事安異同嘗與傅亮謝
晦宴聚亮晦才學辯博羡之風度詳整時然後言鄭鮮
之歎曰觀徐傅言論不復學問為長武帝不豫加班劍
三十人宫車晏駕與中書令傅亮領軍将軍謝晦鎮北
將軍檀道濟同被顧命少帝詔羡之亮率衆宫内月一
决獄帝後失徳羡之等将謀廢立而廬陵王義真多過
不任四海乃先廢義真然後廢帝時謝晦為領軍以府
舍内屋敗應修理悉移家人出宅聚将士於府内檀道
濟以先朝舊将威服殿省且有兵衆召入朝告之謀既
廢帝侍中程道惠勸立皇子義恭羡之不許及文帝即
位改封南平郡公固讓加封有司奏車駕依舊臨華林
園聽訟詔如先二公權訊元嘉二年羡之與傅亮歸政
三奏乃見許羡之仍遜位退還私第兄子佩之及程道
惠吳興太守王韶之等並謂非宜敦勸甚苦復奉詔攝
任三年正月帝以羡之亮晦旬月間再肆醜毒下詔暴
其罪誅之爾日詔召羡之至西門外時謝晦弟㬭為黄
門郎正直報亮云殿中有異處分亮馳報羡之羡之乘
内人問訊車出郭歩走至新林入陶竈中自縊而死年
六十三羡之初不應召上遣領軍到彦之右衞将軍王
華追討及死野人以告載尸付廷尉初羡之年少時嘗
有一人來謂曰我是汝祖羡之拜此人曰汝有貴相而
有大厄宜以錢二十八文埋宅四角可以免災過此可
位極人臣後羡之隨親之縣住在縣内嘗暫出而賊自
後破縣縣内人無免者雞犬亦盡唯羡之在外獲全又
隨從兄履之為臨海樂安縣嘗行經山中見黒龍長丈
餘頭有角前兩足皆具無後足曵尾而行及拜司空守
闗将入彗星辰見危南又當拜時雙鶴集太極殿東鴟
尾鳴喚竟以凶終羡之兄欽之位祕書監欽之子佩之
輕薄好利武帝以其姻戚累加寵任為丹陽尹景平初
以羡之知權頗豫政事與王韶之程道惠中書舍人邢
安泰潘盛為黨時謝晦乆病連灸不堪見客佩之等疑
其託疾有異圖與韶之道惠同載詣傅亮稱羡之意欲
令作詔誅之亮曰已等三人同受顧命豈可自相殘戮
佩之等乃止羡之既誅文帝特宥佩之免官而已其冬
佩之謀反事發被誅佩之弟逵之尚武帝長女㑹稽宣
公主為彭城沛二郡太守武帝諸子並糿以逵之姻戚
将大任之欲先令立功及討司馬休之使統軍為前鋒
待尅當即授荆州於陣見害追贈中書侍郎子湛之
湛之字孝源㓜孤為武帝所愛常與江夏王義恭寝食
不離帝側永初三年詔以公主一門嫡長且湛之致節
之𦙍封枝江縣侯数嵗與弟淳之共車行牛奔車壊左
右人馳來赴之湛之先令取弟衆咸歎其㓜而有識及
長頗渉文義善自位待事祖母及母以孝聞元嘉中以
為黄門侍即祖母年老辭以朝直不拜後拜祕書監㑹
稽公主身居長嫡為文帝所禮家事大小必諮而後行
西征謝晦使公主留止䑓内縂攝六宫毎有不得意輒
號哭上甚憚之初武帝㣲時貧陋過甚嘗自新洲伐荻
有納布衣襖等皆是敬皇后手自作武帝既貴以此衣
付公主曰後世若有驕奢不節者可以此衣示之湛之
為大将軍彭城王義康所愛與劉湛等頗相附及得罪
事連湛之文帝大怒将致大辟湛之憂懼無計以告公
主公主即日入宫及見文帝因號哭下牀不復施臣妾
之禮以錦囊盛武帝納衣擲地以示上曰汝家本賤貧
此是我母為汝父作此納衣今日有一頓飽食便欲殘
害我児子上亦號哭湛之由此得全再遷太子詹事尋
加侍中湛之善尺牘音辭流暢貴戚豪强産業甚厚室
宇園池貴游莫及伎樂之妙冠絶一時門生千餘皆三
吳富人子資質端羙衣服鮮麗毎出入行游塗巷盈滿
泥雨日悉以後車載之文帝每嫌其侈縱時安成公何
朂無忌之子臨汝公孟靈休昶之子也並名奢豪與湛
之以肴膳器服車馬相尚都下為之語曰安成食臨汝
餙湛之羙兼何孟朂官至侍中追諡荒公靈休善彈棊
官至祕書監湛之後遷丹陽尹加散騎常侍以公主憂
不拜過𦵏復授前職二十三年范曄等謀反湛之始與
之同後發其事所陳多不盡為曄等欵辭所連有司以
湛之闗豫逆黨事起積嵗末乃歸聞多有蔽匿請免官
削爵付廷尉上不許湛之詣闕上疏請罪以為初通其
謀為誘引之辭曄等並見怨咎規相祸䧟又昔義康南
出之始敇臣入相伴慰慇懃異意頗形言㫖遺臣利刃
期以際㑹臣苦相諌譬深加拒塞以為怨憤所至不足
為虞便以闗啟懼成虚妄非為納受曲相蔽匿又令申
情范曄釋中間之憾致懐蕭思話恨婚意未申謂此僥
倖亦不宣達陛下敦惜天倫彰於四海蕃禁優簡親理
咸通又昔蒙眷顧不容自絶音翰信命時相往來或言
少意多㫖深文淺辭色之間往往難測臣顧惟心無邪
悖故不稍以自嫌㥪㥪丹實具如此啓臣雖駑下情匪
木石豈不知醜㸃難嬰伏劍為易而靦然視息忍此餘
生實非茍吝㣲命假延漏刻誠以負戾灰滅貽耻方來
貪及視息少自披訴乞蒙隨放伏待鈇鑕上優詔不許
二十四年服闋轉中書令太子詹事出為南兖州刺史
善政俱肅威惠並行廣陵舊有髙楼湛之更修整之南
望鍾山城北有陂澤水物豐盛湛之更起風亭月觀吹
䑓琴室果竹繁茂花藥成行招集文士盡游玩之適時
有沙門釋惠休善屬文湛之與之甚厚孝武命使還俗
本姓湯位至揚州從事史二十六年湛之入為丹陽尹
領太子詹事二十七年魏太武帝至𤓰歩湛之與皇太
子分守石頭二十八年魯爽兄弟率部曲來奔爽等軌
子也湛之以為廟算特所奨納不敢茍申私怨乞屏田
里不許轉尚書僕射領䕶軍将軍時尚書令何尚之以
湛之國戚任遇隆重欲以朝政推之湛之以令事無不
縂又以事歸尚之互相推委御史中丞袁淑奏並免官
詔乃使湛之與尚之並受辭訴尚之雖為令而以朝事
悉歸湛之初劉湛伏誅殷景仁卒文帝任沈演之庾仲
文范曄等後又有江湛何瑀之自曄誅仲文免演之瑀
之並卒至是江湛為吏部尚書與湛之並居權要世謂
之江徐上毎疾湛之輒侍醫藥二凶巫蠱事發上欲廢
劭賜濬死而孝武無寵故累出外藩不得停都下南平
王鑠建平王宏並被愛而鑠妃即湛之妹湛之勸上立
之徴鑠自夀陽入朝至又失㫖欲立宏嫌其非次議又
不决與湛之議或連日累夕毎夜使湛之自執燭繞壁
檢行慮有竊聽者劭入殺之旦其夕上與湛之屏人語
至曉猶未滅燭湛之驚起趣北戸未及開見害時年四
十四孝武即位追贈司空諡曰忠烈公子聿之為元凶
所殺聿之子孝嗣
孝嗣字始昌父被害孝嗣在孕母年少欲更行不願有
子自牀投地者無算又以擣衣杵舂其腰并服墮胎藥
胎更堅及生故小字遺奴㓜而挺立八嵗襲爵枝江縣
公見宋孝武升階流涕迄于就席帝甚愛之尚康樂公
主拜駙馬都尉泰始中以登殿不著韎為書侍御史蔡
凖所奏罰金二兩孝嗣姑適東莞劉舍舎兄藏為尚書
左丞孝嗣往詣之藏退謂舍曰徐郎是令僕人三十餘
可知汝宜善自結昇明中為齊髙帝驃騎從事中郎帶
南彭城太守轉太尉諮議参軍齊建元初累遷長史兼
侍中善趨歩閑容止與太宰禇彦回相埒尚書令王儉
謂人曰徐孝嗣将來必為宰相轉御史中丞武帝問儉
曰誰可繼卿儉曰臣東都之日其在徐孝嗣乎出為吳
興太守儉贈孝嗣四言詩曰方軌叔茂追清彦輔柔亦
不茹剛亦不吐時人以比蔡子尼之行状也在郡有能
名王儉亡上徵孝嗣為五兵尚書其年敇撰江左以來
儀典令諮受孝嗣明年遷太子詹事從武帝幸方山上
曰朕經始此山之南復為離宫應有邁靈丘靈丘山湖
新林苑也孝嗣答曰繞黄山欵牛首乃盛漢之事今江
南未廣願陛下少更留神上乃止竟陵王子良甚善之
歴吏部尚書右軍将軍領太子左衞率䑓閣事多以委
之武帝崩遺詔以為尚書右僕射隆昌元年為丹陽尹
明帝謀廢鬱林遣左右莫智明以告孝嗣孝嗣奉㫖無
所釐替即還家草太后令明帝入殿孝嗣戎服隨後鬱
林既死明帝湏太后令孝嗣於袖出而奏之帝大悦時
議悉誅髙武子孫孝嗣堅保持之故得無恙以廢立功
封枝江縣侯甲仗五十人入殿轉左僕射明帝即位進
爵為公給班劍二十人加兵百人舊拜三公乃臨軒至
是帝特詔與陳顯逹王晏並臨軒拜授時王晏為令人
情物望不及孝嗣晏誅轉尚書令孝嗣愛好文學器量
𢎞雅不以權勢自居故見容明帝之世初在率府晝卧
齋北壁下夢兩童子遽云移公牀孝嗣驚起聞壁有聲
行数歩而壁崩壓牀建武四年即本號開府儀同三司
讓不受時連年魏軍動國用虚乏孝嗣表立屯田帝已
寝疾兵事未巳竟不行及崩受遺託重申開府之命加
中書監永元初輔政自尚書下省出住宫城南宅不得
還家帝失徳孝嗣不敢諫及江祏誅内懐憂恐然未嘗
表色始安王遥光反衆懐惶惑見孝嗣入宫乃安然羣
小用事不能制也時孝嗣以帝終亂天常與沈文季俱
在南掖門欲要文季以門為應四五目之文季輒亂以
他語孝嗣乃止進位司空固讓求觧丹陽尹不許孝嗣
文人不顯同異名位雖大故得未及祸虎賁中郎将許
凖有膽力陳説事機勸行廢立孝嗣遲疑謂必無用干
戈理湏少主出游閉城門召百僚集議廢之雖有此懐
終不能决羣小亦稍憎孝嗣勸帝除之其冬孝嗣入華
林省遣茹法珍賜藥孝嗣容色不異謂沈昭略曰始安
事吾欲以門應之賢叔若同無今日之恨少能飲酒飲
藥至斗餘方卒乃下詔言誅之于時凡被殺者皆取其
蟬冕剝其衣服衆情素敬孝嗣得無所侵長子演尚齊
武帝女武康公主位太子中庶子第三子況尚明帝女
山隂公主並拜駙馬都尉俱見殺孝嗣之誅衆人懼無
敢至者唯㑹稽魏温仁奔赴以私財營䘮事當時稱之
初孝嗣復故封使故吏吳興丘叡筮之當傳㡬世叡曰
恐不終尊身孝嗣容色甚惡徐曰緣有此慮故令卿决
之中興元年和帝贈孝嗣太尉二年改𦵏宣徳太后詔
増班劍四十人加羽葆鼓吹諡曰文忠改封餘干縣公
子緄仕梁位侍中太常信武将軍諡頃子
緄子君蒨字懐簡㓜聰朗好學尤長丁部書問無不對
善弦歌為梁湘東王鎮西諮議参軍頗好聲色侍妾数
十皆佩金翠曵羅綺服玩悉以金銀飲酒数升便醉而
閉門盡日酣歌每遇歡謔則飲至斗有時載伎肆意游
行荆楚山川靡不畢踐朋從遊好莫得見之時襄陽魚
𢎞亦以豪侈稱於是府中謡曰北路魚南路徐然其服
翫次於𢎞也君蒨辯於辭令湘東王嘗出軍有人将婦
從者王曰才愧李陵未能先誅女子将非孫武遂欲驅
戰婦人君蒨應聲曰項籍壮士猶有虞兮之愛紀信成
功亦資姬人之力君蒨文冠一府特有輕艶之才新聲
巧變人多諷習竟卒於官
傅亮字季友北地靈州人晋司𨽻校尉咸之𤣥孫也父
瑗以學業知名位至安成太守瑗與郗超善超常造瑗
見二子廸及亮亮年四五嵗超令人觧衣使持去初無
悋色超謂瑗曰卿小児才名位宦當逺踰於兄然保家
終在大者廸字長猷宋初終五兵尚書贈太常亮博渉
經史尤善文辭義熈中累遷中書黄門侍郎直西省宋
武帝以其乆直之勤勞欲以為東陽郡先以語廸大喜
告亮亮不答即馳見武帝陳不樂出帝笑曰謂卿湏禄
耳能如此甚恊所望也以為太尉從事中即掌記室宋
國初建除侍中領世子中庶子加中書令從還夀陽武
帝有受禪意而難於發言乃集朝臣宴飲從容曰桓𤣥
暴簒鼎命已移我首唱大義興復皇室今年時衰暮欲
歸老京師羣臣唯盛稱功徳莫曉此意亮悟㫖日晚宫
門已閉叩扉請見曰臣暫宜還都帝知意無復他言直
云湏㡬人自送亮曰湏数十人於是奉辭及出夜見長
星竟天拊髀曰我常不信天文今始驗矣亮至都即徴
帝入輔永初元年加太子詹事封建城縣公入直中書
省專典詔命以亮任縂國權聽於省見客神獸門外每
旦車常数百兩武帝登庸之始文筆皆是参軍滕演北
征廣固悉委長史王誕自此之後至于受命表策文誥
皆亮辭也演字彦将南陽西鄂人位至祕書監二年加
亮尚書僕射及帝不豫與徐羡之謝晦並受顧命給班
劍二十人少帝即位進中書監尚書令領䕶軍将軍少
帝廢亮奉迎文帝立行䑓於江陵城南題曰大司馬門
率行䑓百僚詣門拜表威儀甚盛文帝将下引見亮哭
泣哀動左右既而問義真及少帝薨廢本末悲號嗚咽
侍側者莫能仰視亮流汗霑背不能答於是布腹心於
到彦之王華等及至都徐羡之問帝可方誰亮曰晋文
景以上人羡之曰必能明我赤心亮曰不然及文帝即
位加左光祿大夫開府儀同三司司空府文武即為左
光禄府進爵始興郡公固讓進封元嘉三年帝将誅亮
先呼入見省内宻有報之者亮辭以嫂病暫還遣信報
徐羡之因乘車出郭門騎馬奔兄廸墓屯騎校尉郭泓
收之初至廣莫門上亦使以詔謂曰以公江陵之誠當
使諸子無恙亮讀詔訖曰亮受先帝布衣之眷遂蒙顧
託黜昏立明社稷之計欲加之罪其無辭乎於是伏誅
妻子流建安亮之方貴兄廸毎深誡焉而不能從及見
世路屯險著論名曰演慎及少帝失徳内懐憂懼直宿
禁中睹夜蛾赴燭作感物賦以寄意初奉大駕道路賦
詩三首其一篇有悔懼之辭自知傾覆求退無由又作
辛有穆生董仲道贊稱其見㣲之羙云
隆字伯祚亮族兄也曽祖晞司徒屬父祖並早卒隆少
孤貧有學行義熈初年四十為孟昶建威参軍累遷尚
書左丞以族弟亮為僕射緦服不得相臨徙太子率更
令元嘉初為御史中丞甚得司直之體轉司徒左長史
㑹稽剡縣人黄初妻趙持殺息載妻王遇赦王有父母
及男稱女葉依法徙趙二千里外隆議曰禮律之興本
之自然求之情理非從天墮非從地出父子至親分形
同氣稱之於載即載之於趙雖言三世為體猶一稱雖
創鉅痛深固無讐祖之義向使石厚之子日磾之孫砥
鋒挺鍔不與二祖同戴天日則石碏秺侯何得流名百
代舊令言殺人父母徙之二千里外不施父子孫祖明
矣趙當避王期功千里外耳令亦云凡流徙者同籍親
近欲相隨者聽之此又大通情體因親以教愛也趙既
流移載為人子何得不從載從而稱不行豈名教所許
如此稱趙竟不可分趙雖内愧終身稱沉痛沒齒孫祖
之義自不得以永絶事理然也從之出為義興太守有
能名拜左戸尚書坐正直受節假對人未至委出白衣
領職尋轉太常文帝以新撰禮論付隆使更下意隆表
上五十二事後致仕拜光禄大夫歸老於家手不釋卷
博學多通特精三禮年八十三卒
檀道濟髙平金鄊人也世居京口少孤居䘮備禮奉兄
姊以和謹稱宋武帝建義道濟與兄韶祗等從平京城
俱参武帝建武将軍事累遷太尉参軍封作唐縣男義
熈十二年武帝北伐道濟為前鋒所至望風降服徑進
洛陽議者謂所獲俘囚應悉戮以為京觀道濟曰伐罪
弔人正在今日皆釋而遣之於是中原感悦歸者甚衆
長安平以為琅邪内史武帝受命以佐命功改封永修
縣公位丹陽尹䕶軍将軍武帝不豫給班劍二十人出
為鎮北将軍南兖州刺史徐羡之等謀廢立諷道濟入
朝告以将廢廬陵王義真道濟屡陳不可竟不納将廢
帝夜道濟入領軍府就謝晦晦悚息不得眠道濟寝便
睡熟晦以此服之文帝即位給鼓吹一部進封武陵郡
公固辭進封道濟素與王𢎞善時被遇方深道濟彌相
結附毎搆羡之等𢎞亦雅仗之上将誅徐羡之等召道
濟欲使西討王華曰不可上曰道濟從人者也曩非創
謀撫而使之必将無慮道濟至之明日上誅羡之亮既
而使道濟與中領軍到彦之前驅西伐上問策於道濟
對曰臣昔與謝晦同從北征入關十策晦有其九才略
明練殆難與敵然未嘗孤軍决勝戎事恐非其長臣悉
晦智晦悉臣勇今奉王命外討必未陣而禽時晦本謂
道濟與羡之同誅忽聞來上遂不戰自潰事平遷征南
大将軍開府儀同三司江州刺史元嘉八年到彦之侵
魏已平河南復失之道濟都督征討諸軍事北略地轉
戰至濟上魏軍盛遂克滑䑓道濟時與魏軍三十餘戰
多㨗軍至歴城以資運竭乃還時人降魏者俱説糧食
已磬於是士卒憂懼莫有固志道濟夜唱籌量沙以所
餘少米散其上及旦魏軍謂資糧有餘故不復追以降
者妄斬以狥時道濟兵寡弱軍中大懼道濟乃命軍士
悉甲身自服乘輿徐出外圍魏軍懼有伏不敢逼乃歸
道濟雖不剋定河南全軍而反雄名大振魏甚憚之圖
之以禳鬼還進位司空鎮夀陽道濟立功前朝威名甚
重左右腹心並經百戰諸子又有才氣朝廷疑畏之時
人或目之曰安知非司馬仲逹也文帝寝疾累年屡經
危殆領軍劉湛貪執朝政慮道濟為異説又彭城王義
康亦慮宫車晏駕道濟不復可制十二年上疾篤㑹魏
軍南伐召道濟入朝其妻向氏曰夫髙世之勲道家所
忌今無事相召祸其至矣及至上巳間十三年春将遣
還鎮下渚未發有似鷦鳥集船悲鳴㑹上疾動義康矯
詔召入祖道收付廷尉及其千給事黄門侍郎植司徒
從事中卽粲太子舍人混征北主簿承伯祕書郎中尊
等八人並誅時人歌曰可憐白浮鳩枉殺檀江州道濟
死日建鄴地震白毛生又誅司空参軍薛肜髙進之並
道濟心腹也道濟見收憤怒氣盛目光如炬俄爾間引
飲一斛乃脱幘投地曰乃壊汝萬里長城魏人聞之皆
曰道濟巳死吳子軰不足復憚自是頻嵗南伐有飲馬
長江之志文帝問殷景仁曰誰可繼道濟答曰道濟以
累有戰功故致威名餘但未任耳帝曰不然昔李廣在
朝匈奴不敢南望後繼者復有幾人二十七年魏軍至
𤓰歩文帝登石頭城望甚有憂色歎曰若道濟在豈至
此
韶字令孫以桓𤣥功封邑丘縣侯從征廣固率所領先
登位琅邪内史從討盧循以功更封宜陽縣後拜江州
刺史以罪免韶嗜酒貪横所蒞無政績上嘉其合門從
義道濟又有大功故特見寵授卒子臻字係宗位員外
郎臻子珪
珪字伯玉位沅南令元嶶中王僧虔為吏部尚書以珪
為征北板行参軍珪訴信虔求禄不得與僧虔書曰僕
一門雖謝文通乃忝武達羣從姑叔三媾帝姻而令子
姪餓死遂不荷濶蟬腹龜腸為日已久饑彪能赫人遽
與肉餓驎不噬誰為落毛雖復孤徵百世國士姻媾位
宦亦不後物尚書同堂姊為江夏王妃檀珪同堂姑為
南譙王妃尚書伯為江州檀珪祖亦為江州僕於尚書
人地本懸至於婚宦皆不殊絶今通塞雖異猶忝氣類
尚書何事為爾見苦僧䖍報書曰吾與足下素無怨憾
何以相苦直是意有左右耳乃用為安成郡丞
祗字恭叔與兄韶弟道濟俱参義舉封西昌縣侯歴位
廣陵相義熈十年亡命司馬國璠兄弟自北徐州界潛
得過淮因天隂闇夜率百許人縁廣陵城入叫喚直上
聽事祗被射傷股語左右曰賊乘暗得入欲掩我不備
但打五鼓懼之曉必走矣賊聞鼓鳴直謂為曉乃奔散
追殺百餘人宋國初建為領軍祗性矜豪樂在外放恣
不願内職不得志發疾不自療其年卒于廣陵諡曰威
侯傳嗣至齊受禪國除
論曰自晋網不綱主威莫樹亂基王室毒被江左宋武
一朝創業事屬横流改易紊章歸于平道以建武永平
之風變太元隆安之俗此盖宣公之為乎其配饗清廟
豈徒然也若夫怙才驕物公旦其猶病諸而以劉祥居
之斯亡亦為幸焉秀之行已有道可謂位無虛授當徐
傅二公跪承顧託若使死而可再固當赴蹈為期及至
處權定機當震主之地甫欲攘抑後祸禦蔽身災使桐
宫有卒追之痛淮王非中霧之疾若以社稷為存亡則
義異於此湛之孝嗣臨機不决既以敗國且以殞身反
受其亂斯其效也道濟始因録用故得忘瑕晚困大名
以至顛覆韶祗克傳𦙍嗣其木鴈之間乎
　
　
　
　
　
　
　
　
　南史卷十五
　南史卷十五考證
劉穆之傳力敵勢均終相吞咀○咀監本訛阻今改正
遷中軍䕶軍司馬○䕶軍一本作太尉
徐湛之傳與劉湛等頗相附及得罪事連湛之○劉湛
　下監本衍之字今刪
少自披訴乞蒙隨放○隨宋書作隳
緄子君蒨傳㓜聰朗好學尤長丁部書問無不對○丁
　監本訛于今改正
檀道濟傳夜道濟入領軍府就謝晦晦悚息不得眠○
　謝晦下宋書有宿字
韶傳以桓𤣥功封邑邱縣侯○以字下應有平字邑應
　从宋書作巴
以功更封宜陽縣後拜江州刺史○宋書縣字下有侯
　字
　
　南史卷十五考證
欽定四庫全書
　南史卷十六
　　唐　　　李　　　延　　　夀　　　撰
　列傳第六
　　王鎮惡　　　　　朱齡石(弟超石/)
　　毛修之(孫惠素/)　　傅𢎞之　　朱修之
　　王𤣥謨(子瞻/)　(從弟𤣥象/)　(𤣥載/)　(𤣥邈/)
王鎮惡北海劇人也祖猛仕苻堅任兼将相父休為河
東太守鎮惡以五月生家人以俗忌欲令出繼疎宗猛
曰此非常児昔孟嘗君惡月生而相齊是児亦将興吾
門矣故名為鎮惡年十三而苻氏敗寓食黽池人李方
家方善遇之謂方曰若遭英雄主要取萬戸侯當厚相
報方曰君丞相孫人材如此何患不富貴至時願見用
為本縣令足矣後隨叔父曜歸晋客荆州頗讀諸子兵
書喜論軍國大事騎射非長而從横善果斷宋武帝伐
廣固鎮惡時為天門郡臨澧令人或薦之武帝召與語
異焉因留宿旦謂諸将曰鎮惡王猛孫所謂将門有将
即以署前部賊曹拒盧循有功封博陸縣五等子武帝
謀討劉毅鎮惡曰公若有事西楚請給百舸為前驅及
西討轉鎮惡参軍事使率龍驤将軍蒯恩百舸前發鎮
惡受命便晝夜兼行揚聲劉兖州上毅謂為信不知見
襲鎮惡去江陵城二十里舍船歩上蒯恩在軍前鎮惡
次之舸留一二人對舸岸上豎旗安鼓語所留人曰計
我将至城便長嚴令後有大軍状又分隊在後令燒江
津船鎮惡徑前襲城漳戍及百姓皆言劉藩實上晏然
不疑将至城逢毅要将朱顯之馳前問藩所在軍人答
云在後及至軍後不見藩又望見江津船艦被燒而鼓
聲甚盛知非藩上便躍馬告毅令閉城門鎮惡亦馳進
得入城便因風放火燒大城南門及東門又遣人以詔
及赦并武帝手書凡三函示毅毅皆燒不視金城内亦
未信帝自來及短兵接戰鎮惡軍人與毅下将或是父
兄子弟中表親親且鬬且語知武帝在後人情離懈初
毅常所乘馬在城外不得入倉卒無馬使就子肅取馬
肅不與朱顯之謂曰人取汝父而惜馬汝走欲何之奪
馬以授毅從大城東門出奔牛牧佛寺自縊鎮惡身被
五箭手所執稍於手中破折江陵平後二十日大軍方
至以功封漢夀縣子及武帝北伐為鎮西諮議行龍􁑂
将軍領前鋒将發前将軍劉穆之謂曰昔晋文王委蜀
於鄧艾今亦委卿以闗中卿其勉之鎮惡曰吾等因託
風雲並蒙抽擢今咸陽不尅誓不濟江三秦若定而公
九錫不至亦卿之責矣鎮惡入賊境戰無不㨗破虎牢
及栢谷塢進次黽池造故人李方家升堂見母厚加酬
賚即授方黽池令方軌徑據潼闗将士乏食乃親到𢎞
農督人租百姓競送義粟軍食復振初武帝與鎮惡等
期若尅洛陽湏待大軍未可輕前既而鎮惡等至潼闗
為偽大将軍姚紹所拒不得進馳告武帝求糧援時帝
軍入河魏軍屯河岸軍不得進帝呼所遣人開舫北戸
指河上軍示之曰我語令勿進而深入岸上如此何由
得遣軍鎮惡既得義租紹又病死偽撫軍将軍姚讚代
紹守嶮衆力猶盛武帝至湖城讚引退大軍次潼闗謀
進取計鎮惡請率水軍自河入渭直至渭橋鎮惡所乘
皆蒙衝小艦行船者悉在艦内泝渭而進艦外不見有
行船人北土素無舟檝莫不驚以為神鎮惡既至令将
士食畢便棄船登岸渭水流急諸艦悉逐流去鎮惡撫
士卒曰此是長安城北門外去家萬里而舫乘衣糧並
已逐流唯宜死戰可立大功乃身先士卒即䧟長安城
城内六萬餘戸鎮惡撫慰初附號令嚴肅於灞上奉迎
武帝勞之曰成吾覇業者真卿也謝曰此明公之威諸
将之力帝笑曰卿欲學馮異邪時闗中豐全鎮惡性貪
收歛子女玉帛不可勝計帝以其功大不問時有白帝
言鎮惡藏姚泓偽輦有異志帝使覘之知鎮惡剔取餙
輦金銀棄輦於垣側帝乃安帝留第二子桂陽公義真
為安西将軍雍秦二州刺史鎮長安鎮惡以征虜将軍
領安西司馬馮翊太守委以扞禦之任及大軍東還赫
連勃勃逼北地義真遣中兵参軍沈田子拒之虜甚盛
田子退屯劉因堡遣使還報鎮惡鎮惡對田子使謂安
西長史王修曰公以十嵗児付吾等當共思竭力今擁
兵不進賊何由得平使反言之田子甚懼王猛之相苻
堅也北人以方諸葛亮入闗之功又鎮惡為首時論者
深憚之田子嶢栁之㨗威振三輔而與鎮惡争功武帝
将歸留田子與鎮惡私謂田子曰鍾㑹不得遂其亂者
為有衛瓘等也語曰猛獸不如羣狐卿等十餘人何懼
王鎮惡故二人常有猜心時鎮惡師于涇上與田子俱
㑹傳𢎞之壘田子求屏人因斬之幕下并兄基弟鴻遵
深從弟昭朗凡七人𢎞之奔告義真義真率王智王修
被甲登横門以察其變俄而田子至言鎮惡反修執田
子以專戮斬焉是嵗義熈十四年正月十五日也追贈
左将軍青州刺史及帝受命追封龍陽縣侯諡曰壯傳
國至曽孫叡齊受禪國除
朱齡石字伯児沛郡沛人也世為將伯父憲及斌並為
西中即袁真将佐桓温伐真於夀陽真以憲兄弟潛通
温並殺之齡石父綽逃歸温夀陽平真已死綽輒發棺
戮尸温怒将斬之温弟冲請得免綽受冲更生之恩事
冲如父位西陽廣平太守及冲薨綽歐血而死齡石少
好武不事崖檢舅淮南蔣氏才劣齡石使舅卧聽事翦
紙方寸帖着舅枕以刀子縣擲之相去八九尺百擲百
中舅畏齡石終不敢動舅頭有大瘤齡石伺眠宻割之
即死武帝尅京城以為建武参軍從至江乘将戰齡石
言世受桓氏恩不容以兵刃相向乞在軍後帝義而許
之以為鎮軍参軍遷武康令縣人姚係祖專為刼郡縣
畏不能討齡石至縣偽與厚召為参軍係祖恃彊乃出
應召齡石斬之掩其家悉殺其兄弟由是一部得清後
領中兵齡石有武幹又練吏職帝甚親委之平盧循有
功為西陽太守義熈九年徙益州刺史為元帥伐蜀初
帝與齡石宻謀進取曰劉敬宣往年出黄武無功而退
賊謂我今應從外水往而料我當出其不意猶從内水
來也必重兵守涪城以備内道若向黄武正墮其計今
以大衆自外水取成都疑兵出内水此制敵之竒也而
慮此聲先馳賊審虛實别有函封付齡石署曰至白帝
乃開諸軍雖進未知處分至白帝發書曰衆軍悉從外
水取成都臧熹朱枚於中水取廣漢使羸弱乘髙艦十
餘由内水向黄武譙縱果備内水使其大将譙道福戍
涪城遣其秦州刺史侯暉僕射譙詵等屯彭摸夾水為
城十年六月齡石至彭摸七月齡石率劉鍾蒯恩等於
北城斬侯暉譙詵朱枚至廣漢復破譙道福别軍譙縱
奔涪城巴西人王志斬送之并獲道福斬於軍門帝之
伐蜀将謀元帥乃舉齡石衆咸謂齡石資名尚輕慮不
辦克論者甚衆帝不從乃分大軍之半令猛将勁卒悉
以配之臧熹敬皇后弟也亦命受其節度及戰尅㨗衆
咸服帝知人又羙齡石善於事以平蜀功封豐城侯十
四年桂陽公義真被徴以齡石為雍州刺史督闗中諸
軍事齡石至長安義真乃發義真敗于青泥齡石亦舉
城奔走見殺傳國至孫齊受禪國除
齡石弟超石亦果鋭雖出自将家兄弟並閑尺牘桓謙
為衛将軍以補行参軍後為武帝徐州主簿收迎桓謙
身首躬營殯𦵏義熈十二年北伐超石前鋒入河時軍
人緣河南岸牽百丈有漂度北岸者輒為魏軍所殺略
帝遣白直隊主丁旿率七百人及車百乘於河北岸為
却月陣兩頭抱河車置七仗士事畢使竪一白長毦魏
軍不觧其意並未動帝先命超石戒嚴白毦既舉超石
赴之幷齎大弩百張一車益二十人設彭排於轅上魏
軍見營陣立乃進圍營超石先以弱弓小箭射之魏軍
四面俱至魏明元皇帝又遣南平公長孫嵩三萬騎肉
薄攻營於是百弩俱發魏軍既多弩不能制超石初行
别齎大槌并千餘張矟乃斷矟三四尺以槌之一矟輒
洞貫三四人魏軍不能當遂潰大軍進剋蒲坂以超石
為河東太守後除中書侍郎封興平縣五等侯闗中亂
帝遣超石慰勞河洛與齡石俱没赫連勃勃見殺
毛修之字敬文滎陽陽武人也祖武生伯父璩並益州
刺史父瑾梁秦二州刺史修之仕桓𤣥為屯騎校尉隨
𤣥西奔𤣥欲奔漢川修之誘令入蜀馮遷斬𤣥於枚洄
洲修之力也宋武帝以為鎮軍諮議遷右衛将軍既有
斬𤣥之謀又父伯並在蜀帝欲引為外助故頻加榮爵
及父瑾為譙縱所殺帝表修之為龍􁑂将軍配兵遣奔
赴時益州刺史鮑陋不肯進討修之言状帝乃令冠軍
将軍劉敬宣伐蜀無功而退譙縱由此送修之父伯及
中表䘮柩口累並得還後劉毅西鎮江陵以為衛軍司
馬南郡太守修之雖為毅将佐而深結於帝及毅敗見
宥時遣朱齡石伐蜀修之固求行帝慮修之至蜀多所
誅殺且土人既與毛氏有嫌亦當以死自固不許修之
不信鬼神所至必焚房廟時蒋山廟中有好牛馬並奪
取之累遷相國右司馬行司州事戍洛陽修立城壘武
帝至履行善之賜衣服玩好當時評直二千萬王鎮惡
死修之代為安西司馬桂陽公義真敗為赫連勃勃所
禽及赫連昌滅入魏修之在洛敬事嵩髙道士冦謙之
謙之為魏太武帝信敬營䕶之故不死修之嘗為羊羮
薦魏尚書尚書以為絶味獻之太武大悦以為太官令
被寵遂為尚書光禄大夫封南郡公太官令常如故後
朱修之俘于魏亦見寵修之問朱修之南國當權者為
誰答云殷景仁修之笑曰吾昔在南殷尚㓜少我歸罪
之日便當巾韝到門經年不忍問家消息乆之乃訪焉
修之具答并云賢子元矯甚能自處修之悲不得言直
視良乆乃長歎曰嗚呼自此一不復及初北人去來言
修之勸魏侵邉并教以在南禮制文帝甚疑責之朱修
之後得還具相申理上意乃釋修之在魏多妻妾男女
甚衆身遂死於魏
孫惠素仕齊為少府卿性至孝母服除後更修母所住
處牀帳屏帷每月朝十五向帷悲泣傍人為之感傷終
身如此惠素吏才彊濟而臨事清刻敕市銅官碧青一
千二百斤供御畫用錢六十五萬有讒惠素納利武帝
怒敕尚書評價貴二十八萬餘有司奏伏誅死後家徒
四壁武帝後知無罪甚悔恨之
傅𢎞之字仲度北地泥陽人也傅氏舊屬靈州漢末失
土寄馮翊置泥陽富平二縣廢靈州故傅氏悉屬泥陽
晋武帝太康三年復立靈州縣傅氏還屬靈州𢎞之髙
祖祗晋司徒後封靈州公不欲封本縣故祗一門還屬
泥陽曽祖暢祕書丞没石勒生子洪晋穆帝永和中石
氏亂度江洪生梁州刺史歆歆生𢎞之少倜儻有大志
厯位太尉行参軍宋武帝北伐𢎞之與扶風太守沈田
子等七軍自武闗入𢎞之素習騎乘於姚泓馳道内戲
馬甚有姿制羌胡觀者數千並歎稱善留為桂陽公義
真雍州中從事史及義真東歸赫連勃勃傾國追躡於
青泥大戰𢎞之躬貫甲胄氣冠三軍軍敗䧟没不為之
屈時天大寒裸𢎞之𢎞之叫罵見殺
朱修之字恭祖義陽平氏人也曽祖燾晋平西将軍祖
序豫州刺史父諶益州刺史修之初為州主簿宋元嘉
中累遷司徒從事中郎文帝謂曰卿曾祖昔為王導丞
相中即卿今又為王𢎞中即可謂不忝爾祖矣後隨右
軍到彦之北侵彦之自河南囬修之留戍滑䑓被魏将
安頡攻圍糧盡将士熏鼠食之修之被圍既乆母常悲
憂忽一旦乳汁驚出母號慟告家人曰我年老非復有
乳汁時今如此児必没矣魏果以其日剋滑䑓囚之太
武嘉其固守之節以為雲中鎮将妻以宗室女修之潛
謀南歸妻疑之每流涕謂曰觀君無停意何不告我以
實義不相負修之深嘉其義而不告也及太武伐馮𢎞
修之及同没人邢懐明並從又有徐卓者亦没魏復欲
率南人竊發事泄見誅修之懐明懼禍同奔馮𢎞不見
禮停一年㑹宋使至修之名位素顯傳詔見便拜彼國
敬傳詔呼為天子邉人見傳詔致敬乃始禮之時魏屢
伐黄龍𢎞遣使求救修之乃使傳詔説而遣之泛海未
至東萊舫柂折風猛海師慮向海北垂長索舫乃正海
師視上有飛鳥知去岸不逺湏臾至東萊及至以為黄
門侍郎孝武初累遷寕蠻校尉雍州刺史加都督修之
政在寛簡士庶悦附及荆州刺史南郡王義宣反檄修
之舉兵雍土時饑修之偽與之同既而遣使陳情於孝
武孝武嘉之以為荆州刺史加都督義宣乃聞修之不
同更以魯秀為雍州刺史擊襄陽修之命斷馬鞍山道
秀不得前乃退修之率衆向江陵竺超已執義宣修之
至於獄殺之以功封南昌縣侯修之立身清約百城貺
贈一無所受唯以蠻人宜存撫納有餉皆受得輒與佐
史賭之未嘗入已去鎮之日秋毫無犯計在州以來然
油及私牛馬食官糓草以私錢六十萬償之而儉刻無
潤薄於恩情姊在鄉里饑寒不立修之貴為刺史未曽
供贍往姊家姊為設菜羮麤飯以激之修之曰此是貧
家好食進之致飽先是新野庾彦逹為益州刺史携姊
之鎮資給供奉中分秩禄西土稱焉修之後拜左戸尚
書領軍将軍至建鄴牛奔墜車折脚辭尚書徙崇憲太
僕仍加特進金紫光禄大夫脚疾不堪獨行見特給扶
侍卒諡貞侯
王𤣥謨字彦徳太原祁人也六世祖宏河東太守緜竺
侯以從叔司徒允之難棄官北居新興仍為新興鴈門
太守其自序云爾祖牢仕慕容氏為上谷太守隨慕容
徳居青州父秀早卒𤣥謨㓜而不群世父蕤有知人鑒
常笑曰此児氣槩髙亮有太尉彦雲之風宋武帝臨徐
州辟為從事史與語異之少帝末謝晦為荆州請為南
蠻行参軍武寕太守晦敗以非大帥見原元嘉中補長
沙王義欣鎮軍中兵参軍領汝隂太守每陳北侵之謀
上謂殷景仁曰聞王𤣥謨陳説使人有封狼居胥意後
為興安侯義賔輔國司馬彭城太守義賔薨𤣥謨上表
以彭城要兼水陸請以皇子撫臨州政乃以孝武出鎮
及大舉北侵以𤣥謨為寕朔将軍前鋒入河受輔國将
軍蕭斌節度軍至碻磝𤣥謨進向滑䑓圍城二百餘日
魏太武自來救之衆號百萬鼓鼙動天地𤣥謨之行也
衆力不少噐械精嚴而專仗所見多行殺戮初圍城城
内多茅屋衆求以火箭燒之𤣥謨曰損亡軍實不聽城
中即撒壊之空地為窟室及魏救将至衆請發車為營
又不從将士並懐離怨又營貨利一匹布責人八百棃
以此倍失人心及太武軍至乃夜遁麾下散亡略盡蕭
斌将斬之沈慶之固諫曰佛狸威震天下控弦百萬豈
𤣥謨所當殺戰将以自弱非良計也斌乃止初𤣥謨始
将見殺夢人告曰誦觀世音千徧則免𤣥謨夢中曰何
可竟也仍見授既覺誦之且得千徧明日将刑誦之不
輟忽傳唱停刑遣代守碻磝江夏王義恭為征討都督
以碻磝沙城不可守召令還為魏軍所追大破之流矢
中臂二十八年正月還至歴城義恭與𤣥謨書曰聞因
敗為成臂上金創将非金印之徴邪元凶弑立以𤣥謨
為冀州刺史孝武伐逆𤣥謨遣濟南太守垣䕶之等将
兵赴義事平除徐州刺史加都督及南郡王義宣與江
州刺史臧質反朝廷假𤣥謨輔國将軍為前鋒南討拜
豫州刺史質尋至大破之加都督封曲江縣侯中軍司
馬劉冲之白孝武言𤣥謨在梁山與義宣通謀檢雖無
實上意不能明使有司奏𤣥謨没匿所得賊寳物虛張
戰簿與徐州刺史垣䕶之並免官尋為寕蠻校尉雍州
刺史加都督雍土多諸僑寓𤣥謨上言所統僑郡無有
境土新舊錯亂租課不時宜加并合見許乃省并郡縣
自此便之百姓當時不願屬籍其年𤣥謨又令九品以
上租使貧富相通境内莫不嗟怨人間訛言𤣥謨欲反
時栁元景當權元景弟僧景為新城太守以元景之勢
制令雍土南陽順陽上庸新城諸郡並發兵欲討𤣥謨
𤣥謨令内外晏然以觧衆惑馳啓孝武具陳本末帝知
其虗馳遣主書吳喜公慰撫之又答曰𤣥謨啓明白之
日七十老公反欲何求聊復為笑想足以申卿眉頭耳
𤣥謨性嚴未曽妄笑時人言𤣥謨眉頭未曽申故以此
見戲後為金紫光禄大夫領太常及建明堂以本官領
起部尚書又領北選孝武狎侮羣臣各有稱目多湏者
謂之羊短長肥瘦皆有比擬顔師伯缺齒號之曰齴劉
秀之儉恡常呼為老慳黄門侍郎宗靈秀軀體肥壮拜
起艱難毎一集㑹輒於坐賜靈秀器服飲食前後相係
欲其占謝傾踣以為歡笑又刻木作靈秀父光禄勲叔
獻像送其家聽事栁元景垣䕶之雖並北人而𤣥謨獨
受老傖之目凡諸稱謂四方書疏亦如之嘗為𤣥謨作
四時詩曰菫茹供春膳粟漿充夏飡爮醬調秋菜白鹺
觧冬寒又寵一崑崙奴子名白主常在左右令以杖擊
羣臣自栁元景以下皆罹其毒𤣥謨尋遷徐州刺史加
都督時北土災饉乃散私糓十萬斛牛千頭以賑之孝
武崩與羣公俱被顧命時朝政多門𤣥謨以嚴直不容
徙青冀二州刺史加都督少帝誅顔師伯栁元景等狂
悖滋甚以領軍徴𤣥謨子姪咸勸稱疾𤣥謨曰避難茍
免既乖事君之節且吾荷先朝厚恩彌不得逡廵及至
屡表諫諍又流涕請緩刑去殺以安元元之意少帝大
怒明帝即位禮遇益崇時四方反叛𤣥謨領水軍前鋒
南討以脚疾未差聽乘輿出入尋除車騎大将軍江州
刺史副司徒建安王休仁於赭圻賜以諸葛亮筩袖鎧
頃之以為光禄大夫開府儀同三司領䕶軍将軍遷南
豫州刺史加都督薨年八十二諡曰莊公子深早卒深
子繢嗣深弟寛泰始初為隨郡太守逢四方反父𤣥謨
在建鄴寛棄郡自歸以母在西為賊所執請西行遂襲
破隨郡收其母事平明帝嘉之使圖寛形以上齊永明
元年為太常坐於宅殺牛免官後卒於光禄大夫
寛弟瞻字明逺一字叔鸞負氣慠俗好貶裁人物仕宋
為王府参軍嘗詣劉彦節直登榻曰君侯是公孫僕是
公子引蒲促膝唯余二人彦節外跡雖酬之意甚不悦
齊豫章王嶷少時早與瞻友瞻常候嶷髙論齊武帝時
在大牀寝瞻謂嶷曰帳中人物亦復隨人寝興嶷言次
忽問王景文兄揩賢愚何如殷道矜瞻曰卿遂復言他
人兄邪武帝笑稱嶷小名多王汝兄愚那得忽來王参
軍此句瞻曰直恐如卿來談武帝銜之未嘗形色後歴
黄門侍郎及齊建元初瞻為永嘉太守詣闕跪拜不如
儀武帝知之召入東宫仍送付廷尉殺之命左右啓髙
帝曰父辱子死王瞻傲朝廷臣輒已收之髙帝曰此何
足計及聞瞻已死乃黙無言𤣥謨從弟𤣥象位下邳太
守好發冢地無完槨人間垣内有小冢墳上殆平每朝
日初升見一女子立冢上近視則亡或以告𤣥象使命
發之有一棺尚全有金蠶銅人以百数剖棺見一女子
年可二十姿質若生卧而言曰我東海王家女應生資
財相奉幸勿見害女臂有玉釧破冢者斬臂取之於是
女復死𤣥謨時為徐州刺史以事上聞𤣥象坐免郡
𤣥載字彦休𤣥謨從弟也父蕤東莞太守𤣥載仕宋位
益州刺史沈攸之之難𤣥載起義送誠於齊髙帝封鄂
縣子齊建元元年為左戸尚書永明四年位兖州刺史
卒官諡烈子
𤣥載弟𤣥邈字彦逺仕宋位青州刺史齊髙帝之鎮淮
隂為宋明帝所疑乃北通魏遣書結𤣥邈𤣥邈長史房
叔安進曰夫布衣韋帶之士銜一餐而不忘義使之然
也今将軍居方州之重託君臣之義無故舉忠孝而棄
之三齊之士寕蹈東海死耳不敢隨将軍也𤣥邈意乃
定仍使叔安使建鄴發髙帝謀髙帝於路執之并求𤣥
邈表叔安答曰寡君使表上天子不上将軍且僕之所
言利國家而不利将軍無所應問茍伯玉勸殺之髙帝
曰物各為主無所責也𤣥邈罷州還髙帝塗中要之𤣥
邈嚴軍直過還都啓宋明帝稱髙帝有異謀髙帝不恨
也昇明中髙帝引為驃騎司馬太山太守𤣥邈甚懼髙
帝待之如初再遷西戎校尉梁南泰二州刺史封河陽
縣侯兄弟同時為方伯齊建元初亡命李烏奴作亂梁
部𤣥邈使人偽降烏奴告之曰王使君兵弱携愛妾二
人已去矣烏奴喜輕兵襲州城𤣥邈竒兵破之髙帝聞
之曰𤣥邈果不負吾延興元年為中䕶軍明帝使𤣥邈
往江州殺晋安王子懋𤣥邈苦辭不行及遣王廣之往
廣陵取安陸王子敬𤣥邈不得已奉㫖建武中卒於䕶
軍贈雍州刺史諡壮侯叔安字子仁清河人髙帝即位
懐其忠正時為益州司馬寕蜀太守就拜前将軍方用
為梁州㑹病卒帝歎曰叔安節義古人中求之耳恨不
至方伯而終子長瑜亦有義行永明中為州中從事
論曰自晋室播遷來宅揚越關邉遥阻汧隴遐荒區甸
分其内外山河判其表裏桓温一代英人志移晋鼎自
非兵屈灞上戰衂枋頭則光宅之運中年允集宋武帝
崛起布衣非藉人譽一旦驅率烏合奄興覇緒功雖有
餘而徳猶未洽非樹竒功於難立震大威於四海則不
能成配天之業一異同之心故湏外積武功以收人望
及金墉請吏元勲既立心欲挂斾龍門折衝冀趙跨功
桓氏取髙昔人方復觀兵崤渭陳師天嶮及靈威薄震
重闗自闢故知英算所包先勝而後戰也王鎮惡推鋒
直指前無彊陣為宋方叔其壮矣乎朱齡石超石毛修
之傅𢎞之等以歸衆難固之情逢英勇乘機之運以至
顛䧟為不幸矣脩之滑䑓之守有疎勒之難茍誠節在
焉所在為重其取榮大國豈徒然哉終假道自歸首丘
之義也𤣥謨封狼之心雖簡帝念然天方相魏人豈能
支宋氏以三吳之弱卒當八州之勁勇欲以邀勝不亦
難乎蹙境亡師固其宜也觀夫慶之言可謂逹於時變
瞻傲恨不悔卒至亡軀然齊武追恨魚服匹夫懼矣𤣥
邈行已之度有士君子之風乎
　
　
　
　
　
　
　
　
　
　
　南史卷十六
　南史卷十六考證
王鎮惡傳鎮惡以五月生家人以俗忌○五月下宋書
　有五日二字
鎮惡身被五箭手所執矟手中破折○手中上宋書有
　於字
朱齡石弟超石傳長孫嵩三萬騎肉薄攻營○肉監本
　訛内今改正
大軍進剋蒲坂○坂監本誤坡今改正
傅𢎞之傳洪生梁州刺史歆○歆宋書及南本俱作韶
朱脩之傳有餉皆受得輒與佐史賭之未嘗入已○史
　宋書作吏
王𤣥載弟𤣥邈傳乃北通魏遣書結𤣥邈○通監本訛
　勸今从南本
　
　
　南史卷十六考證
欽定四庫全書
　南史卷十七
　　唐　　　李　　　　延　　壽　　　撰
　列傳第七
　　劉敬宣　　　　劉懷肅(弟懷敬/)　(懷慎/)
　　劉粹(族弟損/)　　孫處　　蒯恩
　　向靖(子柳/)　　　劉鍾　　虞丘進
　　孟懷玉(弟龍符/)　胡藩　　劉康祖(伯父簡之之/簡之弟謙)
　　　　　(簡之子道産/)　(道産子延孫/)
劉敬宣字萬夀彭城人也父牢之晉鎮北将軍敬宣八
歳䘮母晝夜號泣中表異之輔國将軍桓序鎮蕪湖牢
之叅序軍事四月八日敬宣見衆人灌佛乃下頭上金
鏡為母灌像因悲泣不自勝序謂牢之曰卿此兒非惟
家之孝子必為國之忠臣起家王恭前軍叅軍又叅㑹
稽世子元顯征虜軍事隆安二年王恭起兵京口以誅
司馬尚之為名牢之時為恭前軍司馬恭以豪戚自居
甚相陵忽牢之心不能平及恭此舉使牢之為前鋒牢
之遣敬宣襲恭敗之元顯以敬宣為後将軍諮議参軍
三年孫恩為亂牢之自表東討敬宣請以騎傍南山趣
其後吴賊畏馬又懼首尾受敵遂大敗之進平會稽遷
後軍從事中郎宋武帝既累破祅賊功名日盛敬宣深
相憑結元顯進號驃騎敬宣仍隨府轉元顯驕肆羣下
化之敬宣每預宴會調戲無所酬答元顯甚不悦元興
元年牢之南討桓𤣥元顯為征討大都督日夜昏酣牢
之以道子昏闇元顯滛凶慮平𤣥之日亂政方始㑹𤣥
遣信説牢之牢之欲假手於𤣥誅執政然後乘𤣥之隙
可以得志天下将許𤣥降敬宣諫恐𤣥威望既成則難
圖牢之怒曰吾豈不知今日取之如反覆手但平後令
我柰驃騎何遣敬宣為任𤣥既得志害元顯廢道子以
牢之為會稽太守牢之與敬宣謀襲𤣥期以明旦爾日
大霧府門晚開日旰敬宣不至牢之謂謀泄欲奔廣陵
而敬宣還京口迎家牢之謂已為𤣥禽乃縊而死敬宣
奔䘮哭畢就司馬休之髙雅之等俱奔洛陽往來長安
求救於姚興後奔慕容徳敬宣素明天文知必有興復
晉室者尋夢凡土服之覺而喜曰凡者桓也桓吞吾當
復本土乎乃結青州大姓諸省封謀㓕徳推休之為主
時徳司空劉軌大被任髙雅之又要軌謀泄乃相與殺
軌而去會宋武帝平京口手書名敬宣即馳還襲封武
岡縣男後拜江州刺史劉毅之少人或以雄桀許之敬
宣曰此人外寛内忌自伐而尚人若一旦遭逄當以陵
上取祸毅聞深恨及在江陵知敬宣還尋知為江州大
駭惋敬宣愈不自安安帝反正自表求解武帝恩款周
洽所賜莫與為比敬宣女嫁賜錢三百萬雜綵千匹帝
方大相寵任欲令立功義熙三年表遣敬宣伐蜀博士
周祗諌以為道逺運漕難繼毛脩之家讐不雪不應以
得死為恨劉敬宣蒙生存之恩亦宜性命仰答将軍欲
驅二死之甘心亡國家之重計愚情竊所未安不從假
敬宣節監征蜀諸軍事敬宣至黄武去成都五百里食
盡遇疾疫而還為有司奏免官五年武帝伐慕容超除
中軍諮議参軍與兗州刺史劉藩大破超軍進圍廣固
屢獻規畧盧循逼建鄴敬宣分領鮮卑獸班突騎置陣
甚整循走仍從南討為左衞将軍敬宣寛厚善待士多
伎藝弓馬音律無事不善尚書僕射謝混美才地少所
交納與敬宣遇便盡禮或問混卿未嘗輕交而傾盖劉
夀何也混曰孔文舉禮太史子義天下豈有非之邪初
敬宣蜀還劉毅欲以重法繩之武帝既相任待又何無
忌謂不宜以私憾傷至公毅雖止猶謂武帝曰平生之
舊豈可孤信光武悔之於龐萌曺公失之於孟卓宜深
慎之毅出為荆州謂敬宣曰欲屈卿為長史南蠻豈有
見輔意乎敬宣懼祸以告武帝帝笑曰但令老兄平安
必無過慮後領兾州刺史時帝西討劉毅豫州刺史諸
葛長人監太尉軍事貽敬宣書曰盤龍狼戾專恣自取
夷㓕異端将盡世路方夷富貴之事相與共之敬宣報
曰下官常懼福過災生實思避盈居損富貴之㫖非所
敢當便以長人書呈帝謂王誕曰阿夀故為不負我十
一年進號右軍将軍時晉宗室司馬道賜為敬宣参軍
會武帝西征司馬休之而道賜乃隂結同府辟閭道秀
左右小将王猛子等謀反道賜自號齊王規據廣固舉
兵應休之猛子取敬宣刀殺敬宣文武佐吏即討道賜
道秀猛子斬之先是敬宣嘗夜與僚佐宴空中有投一
隻芒屩於坐墜敬宣食盤上長三尺五寸已經人著耳
鼻間並欲壞頃之而敗䘮至武帝臨哭甚哀子光祖嗣
宋受禅國除
劉懐肅彭城人宋武帝從母兄也家世貧窶而躬耕好
學仕晉為費令及聞武帝起義棄縣來奔義熙元年為
輔國将軍淮南歴陽二郡太守二年又領劉毅撫軍司
馬以建義功封東興縣侯其冬桓石綏司馬國璠陳襲
於胡桃山聚衆為宼懐肅討破之江淮間群蠻及桓氏
餘黨為亂懐肅自請討之及行失㫖毅上表免懐肅官
三年卒追贈左将軍無子弟懐慎以子蔚祖嗣位江夏
内史蔚祖卒子道存嗣位太尉江夏王義恭諮議参軍
孝武伐元凶道存出奔義軍元凶乃殺其母以狥景和
中為義恭太宰從事中郎義恭敗以黨與下獄死
懷肅次弟懐敬澀訥無才能初武帝産而皇妣殂孝皇
帝貧薄無由得乳人議欲不舉帝從母生懐敬未朞乃
斷懐敬乳而自養帝帝以舊恩懷敬累見寵授至會稽
太守時以為速武帝曰亡姨於我恩重此何可忘歴尚
書金紫光祿大夫懷敬子真道為錢塘令元嘉十三年
東土饑帝遣揚州中從事史沈演之巡行在所演之表
真道及餘杭令劉道錫有美政上嘉之各賜榖千斛以
眞道為歩兵校尉十四年出為梁南秦二州刺史十八
年氐帥楊難當侵寇漢中真道討破之而難當寇盗猶
不已文帝遣龍驤将軍裴方明率禁兵五千受真道莭
度十九年方眀至武興率太子積弩将軍劉康祖等進
軍大致剋㨗以真道為建威将軍雍州刺史方明輔國
将軍梁南秦二州刺史又詔故晉夀太守姜道盛殞身
鋒鏑可贈給事中賜錢十萬道盛注古文尚書行於世
真道方眀並坐破仇池斷割金銀諸雜寳貨又藏難當
善馬下獄死
懷敬弟懷慎少謹慎質直從宋武帝征討位徐州刺史
為政嚴猛境内震肅以平廣固盧循功封南城縣男十
二年武帝北伐以為中領軍征虜将軍宿衞輦轂坐府
内相殺免宮雖名位轉優而恭恪愈至毎所之造位任
不踰已者皆束帶門外下車其謹退類如此永初元年
以佐命功進爵為侯位五兵尚書加散騎常侍光祿大
夫景平元年遷護軍将軍祿賜班於宗族家無餘財卒
謚肅侯子徳願嗣大明初為遊撃将軍領石頭戍事坐
受賈客韓佛智貨下獄奪爵後為秦郡太守徳願性麤
率為孝武狎侮上寵姬殷貴妃薨𦵏畢數與羣臣至殷
墓謂徳願曰卿哭貴妃若悲當加厚賞徳願應聲便號
慟撫膺擗踴涕泗交流上甚悦以為豫州刺史又令醫
術人羊志哭殷氏志亦嗚咽他日有問志卿那得此副
急淚志時新䘮愛姬答曰我爾日自哭亡妾耳志滑稽
善為諧謔上亦愛狎之德願善御車嘗立兩柱使其中
劣通車軸乃於百餘歩上振轡長驅未至數尺打牛奔
從柱間直過其精如此孝武聞其能為之乘畫輪車幸
太宰江夏王義恭第徳願岸著籠冠短朱衣執轡進止
甚有容状永光中為廷尉與栁元景厚善元景敗下獄
誅懷慎庶長子榮祖少好騎射為武帝所知及盧循攻
逼時賊乘小艦入淮拔栅武帝宣令三軍不得輒射賊
榮祖不勝憤怒冐禁射之所中應弦而倒帝益奇焉以
戰功参太尉軍事從討司馬休之彭城内史徐逵之敗
沒諸将意沮榮祖請戰愈厲上乃觧所著鎧授之榮祖
䧟陣身被數創及帝北伐轉鎮西中兵参軍水軍入河
與朱超石大破魏軍於半城帝大饗戰士謂榮祖曰卿
以寡尅衆攻無堅城雖古名将何以過此永初中為輔
國将軍追論平城功賜爵都鄉侯榮祖為人輕財貴義
善撫将士然性褊頗失士君子心卒于官懷慎弟懷黙
江夏内史子孫登武陵内史孫登子亮少工刀楯以軍
功封順陽縣侯歴梁益二州刺史在任亷儉所得公祿
悉以還官宋明帝下詔褒羙亮在梁州忽服食欲致長
生迎武當山道士孫懷道使合仙藥藥成服之而卒及
就斂屍弱如生諡曰剛侯孫登弟道隆前廢帝景和中
位右衛将軍封永昌縣侯委以腹心之任㤗始初又為
州帝盡力遷左衞将軍中護軍賜死事在建安王休仁
傳
劉粹字道冲沛郡蕭人也家在京口初為州從事從宋
武帝平建鄴征廣固以功封西安縣五等侯累遷中軍
諮議参軍盧循之逼京口任重文帝時年四歳武帝使
粹奉文帝鎮京口後為江夏相族兄毅貳於武帝粹不
與毅同而盡心武帝帝将謀毅衆並疑粹在夏口帝愈
信之及大軍至竭其誠力事平封灄縣男永初元年以
佐命功改封建安縣侯文帝即位為雍州刺史加都督
元嘉三年討謝晦初晦與粹善以粹子曠之為参軍至
是帝甚疑之王𢎞曰粹無私必無憂也及受命南討一
無所顧文帝以此嘉之晦亦不害曠之遣還粹尋卒曠
之嗣粹弟道濟位益州刺史任長史費謙等聚歛傷政
害人初晉末有司馬飛龍者自稱晉宗室走仇池元嘉
九年聞道濟綏撫失和遂自仇池入綿竹為亂道濟遣
軍討斬之先是道濟以五城人帛氐奴梁顯為参軍督
護費謙固執不與逺方商人至者謙又抑之商旅呼嗟
百姓咸欲為亂氐奴等因聚黨為盗及趙廣等詐言司
馬殿下猶在陽泉山中蜀土僑舊翕然並反奉道人程
道養言是飛龍道養枹䍐人也趙廣改名為龍興號為
蜀王車騎大将軍益梁二州牧建號泰始元年備置百
官以道養弟道助為驃騎将軍長沙王鎮涪城廣自號
鎮軍将軍帛氐奴為征虜将軍梁顯為征北将軍奉道
養圍成都道濟遣中兵参軍斐方眀頻破之十年正月
賊復大至攻逼成都道濟卒方明等共埋尸於後齋使
書與道濟相似者為教酬荅籖疏不異常日雖母妻不
知也二月道養升壇郊天方就柴燎方眀擊大敗之㑹
平西将軍臨川王義慶使巴東太守周籍之帥衆援成
都廣等屯據廣漢分守郫川籍之與方明攻郫克之方
明禽偽驃騎将軍司馬龍伸斬之龍伸即道助也涪蜀
皆平俄而張尋攻破隂平復與道養合逃於郪山其餘
羣賊出為盗不絶文帝遣寧朔将軍蕭汪之討之十四
年餘黨乃平遷趙廣張尋等於建鄴十六年廣尋復與
國山令司馬敬琳謀反伏誅粹族弟損字子騫衞将軍
毅從父弟也父鎮之字仲德以毅貴顯閑居京口未嘗
應召常謂毅汝必破我家毅甚畏惮每還京口未嘗敢
以華儀入鎮之門左光祿大夫徴不就卒於家損元嘉
中為吳郡太守至昌門便入太伯廟時廟室頽毁垣牆
不修損愴然曰清塵尚可髣髴衡宇一何摧頽即令修
葺卒贈太常損同郡宗人有劉伯龍者少而貧薄及長
歴位尚書左丞少府武陵太守貧窶尤甚常在家慨然
召左右将營十一之方見一鬼在傍撫掌大笑伯龍歎
曰貧窮固有命乃復為鬼所笑也遂止
孫䖏字季髙會稽永興人也籍注字故以字行少任氣
武帝征孫恩季髙樂從及平建鄴封新番縣五等侯盧
循之難武帝謂季髙曰此賊行破非卿不能破其窟穴
即遣季髙泛海襲番禺㧞之循父嘏長史孫建之司馬
虞尫夫等輕舟奔始興即分遣振武将軍沈田子等討
平嶺表諸郡循於左里走還襲廣州季髙破走之義熙
七年季髙卒追贈南海太守封侯官縣侯九年武帝表
贈交州刺史
蒯恩字道恩蘭陵承人也武帝征孫恩縣差恩伐馬芻
常負大束兼倍餘人毎捨芻於地歎曰大丈夫彎弓三
石奈何充馬士武帝聞之即給器仗自征妖賊常為先
登膽力過人甚見愛信於婁縣戰箭中右目平京城定
建鄴以軍功封都鄉侯從伐廣固破盧循隨劉藩追斬
徐道覆與王鎮惡襲江陵隨朱齡石伐蜀又從伐司馬
休之自從征討凢百餘戰身被重創武帝錄其前後功
封新寧縣男武帝北伐留恩侍衞世子命朝士與之交
恩益自謙損與人語常呼位官自稱鄙人撫士卒甚有
恩紀世子開府再遷為司馬後入闗迎桂陽公義真沒
於赫連勃勃傳國至孫無子國除
向靖字奉仁小字彌河内山陽人也名與武帝祖諱同
故以小字行彌與武帝有舊從平京城参建武軍事進
平建鄴以功封山陽縣五等侯又從征廣固討盧循所
在著績封安南縣男武帝西伐司馬休之征闗中並見
任使及帝受命以佐命功封曲江縣侯位太子左衞率
加散騎常侍卒於官彌立身儉約不營室宇無園田商
貨之業時人稱之子植嗣多過失不受母訓奪爵更以
植次弟楨紹封又坐殺人國除
楨弟栁字𤣥季有學義才能立身方雅太尉袁淑司空
徐湛之東揚州刺史顔竣皆與友善及竣貴栁猶以素
情自許不推先之順陽范璩誡栁曰名位不同禮有異
數鄉何得作曩時意邪栁曰我與士遜心期久矣豈可
一旦以勢利處之及桞為南康郡渉義宣事敗繫建康
獄屢宻請竣求相申救孝武嘗與竣言及栁事竟不助
之栁遂伏法璩字伯玉平北将軍汪曾孫也位淮南太
守
劉鍾字世之彭城人也少孤依鄉人中山太守劉回共
居常慷慨於貧賤從宋武帝征伐盡其心力及義旗建
帝㧞鍾為郡王簿曰豫是彭城鄉人赴義者並可依劉
主簿於是立義隊連戰皆㨗及桓謙屯於東陵卞範之
屯覆舟山西武帝疑賊有伏兵顧左右政見鍾謂曰此
山下當有伏兵鄉可往探之鍾馳進果有伏兵一時奔
走後除南齊國内史封安丘縣五等侯求改𦵏父祖及
親屬十䘮帝厚加資給從征廣固孟龍符於陣䧟沒鍾
直入取其屍而反盧循逼建鄴鍾拒柵身被重創賊不
得入循南走鍾又隨劉藩追徐道覆斬之後隨朱齡石
伐蜀為前鋒去成都二百里鍾于時脚疾齡石乃詣鍾
謀且欲養鋭息兵以伺其隙鍾曰不然前揚言大衆向
内水譙道福不敢捨涪城今重軍卒至出其不意蜀人
已破膽矣賊今阻兵守險是其懼不敢戰非能持久也
因其兇懼攻之其勢必剋若緩兵彼将知人虚實當為
蜀子虜耳齡石從之明日陷其二城徑平成都以廣固
功封永新縣男十二年武帝北伐鍾居守累遷右衞将
軍元熙元年卒傳國至孫齊受禅國除
虞丘進字緣之東海郯人也少時隨謝𤣥討苻堅冇功
封闗内侯後從宋武帝征孫恩頻戰有功從定建鄴除
燕國内史封龍川縣五等侯及盧循逼都孟昶等議奉
天子過江進廷議不可靣折昶等武帝甚嘉之除鄱陽
太守後隨劉藩斬徐道覆義熙九年以前後功封望蔡
縣男永初二年累遷太子右衞率卒追論討司馬休之
功進爵為子傳國至曾孫齊受禅國除
孟懷玉平昌安丘人也世居京口宋武帝東伐孫恩以
為建武司馬豫義旗從平京口定建鄴以功封鄱陽縣
五等侯盧循逼都以戰功為中書諮議参軍循平封陽
豊縣男位江州刺史南中郎将卒官無子國除
懷玉弟龍符驍果有膽氣早為武帝所知以軍功封平
昌縣五等子從伐廣固以車騎将軍加龍驤将軍廣川
太守乘勝追奔被圍見害追贈青州刺史封臨沅縣男
胡藩字道序豫章南昌人也少孤居䘮以毁聞太守韓
伯見之謂藩叔尚書少廣曰卿此姪當以義烈成名州
府辟不就湏二弟冠婚畢乃叅郗􁀙征虜軍事時殷仲
堪為荆州刺史藩外兄羅企生為仲堪叅軍藩過江陵
省企生因説仲堪曰桓𤣥意趣不常節下崇待太過非
将來計也仲堪不恱藩退謂企生曰倒戈授人必至大
禍不早去後悔無及後𤣥自夏口襲仲堪藩叅𤣥後軍
軍事仲堪敗企生果以附從及祸藩轉叅太尉大将軍
相國軍事宋武帝起兵𤣥戰敗将出奔藩扣馬曰今羽
林射手猶有八百皆是義故西人一旦捨此欲歸可復
得乎𤣥直以鞭指天而已於是奔散相失追及𤣥於蕪
湖𤣥見藩喜謂張湏無曰鄉州故為多士今復見王修
桑落之敗藩艦被燒幷鎧入水潛行三十許歩方得登
岸乃還家武帝素聞藩直言於殷氏又為𤣥盡節召叅
鎮軍軍事從征慕容超超軍屯聚臨朐藩言於武帝曰
賊屯軍城外留守必寡今往取其城而斬其旗幟此韓
信所以尅趙也帝乃遣檀韶與藩潛往即剋其城賊見
城陷一時奔走還保廣固圍之将㧞之夜忽有鳥大如
鵞蒼黒色飛入帝帳裏衆以為不祥藩賀曰蒼黑者胡
虜色胡虜歸我大吉之祥明旦攻城陷之從討盧循於
左里頻戰有功封吳平縣五等子尋除鄱陽太守從伐
劉毅初毅當之荆州表求東道還建鄴辭墓去都數十
里不過拜闕帝出倪塘會毅藩請殺之乃謂帝曰公謂
劉衞軍為公下乎帝曰卿謂何如對曰夫豁達大度功
髙天下連百萬之衆允天人之望毅固以此服公至於
渉獵記傳一詠一談自許以雄豪加以誇伐搢紳白靣
之士輻湊而歸此毅不肯為公下也帝曰吾與毅俱有
尅復功其過未彰不可自相圖至是謂藩曰昔從鄉倪
塘之謀無今舉也又從征司馬休之復為叅軍徐逵之
敗沒帝怒即日於馬頭岸度江江津岸壁立數丈休之
臨岸置陣無由可登帝呼藩令上藩有疑色帝怒令左
右錄來欲斬之藩不受命顧曰寜前死耳以刀頭穿岸
劣容脚指徑上隨之者稍多及登殊死戰敗之從伐闗
中叅太尉軍事統别軍至河東暴風漂輜重艦度北岸
魏軍牽得此艦藩氣憤率左右十二人乘小船徑往魏
騎五六百見藩來並笑之藩素善射登岸射之應弦而
倒者十許人魏軍皆退悉收所失而反又遣藩及朱超
石等追魏軍於半城魏騎數萬合圍藩及超石不盈五
千力戰大破之武帝還彭城叅相國軍事論平司馬休
之及廣固功封陽山縣男元嘉中位太子左衞率卒諡
曰壮侯子隆世嗣藩諸子多不遵法度第十四子遵世
同孔熙先逆謀文帝以藩功臣不欲顯其事使汪州以
他事殺之十六子誕世十七子茂世後欲奉庶人義康
交州刺史檀和之至豫章討平之
劉康祖彭城吕人也世居京口父䖍之輕財好施位江
夏相宋武帝西征司馬休之及魯宗之宗之子軌襲殺
䖍之追贈梁秦二州刺史封新康縣男康祖便弓馬膂
力絶人以浮蕩蒱酒為事每犯法為郡縣所錄輒越屋
踰牆莫之能禽夜入人家為有司所圍突圍去並莫敢
追因夜還京口半夕便至明旦守門詣府州要職俄而
建康移書錄之府州執事者並證康祖其夕在京遂得
無恙前後屢被糺劾文帝以勲臣子每原貸之後襲封
拜貟外郎再坐蒱戲免官孝武為豫州刺史鎭歴陽以
康祖為征虜中兵參軍既被委任折節自修歴南平王
鑠安蠻府司馬元嘉二十七年魏太武帝親率大衆攻
圍汝南文帝遣諸軍救援康祖摠統為前驅次新蔡攻
破魏軍去懸瓠四十里太武燒營而還轉左軍将軍文
帝欲大舉北侵康祖以歳月已晚請待明年上不許其
年秋蕭斌王𤣥謨沈慶之等入河康祖率豫州軍出許
洛𤣥謨等敗歸南平王鑠在夀陽上慮為魏所圍召康
祖速反康祖回軍未至夀陽數十里㑹魏永昌王以長
安之衆八萬騎與康祖相及於尉武康祖有八千人乃
結車營而進魏軍四靣來攻衆分為三且休且戰康祖
率厲将士無不一當百魏軍死者大半流血沒踝矢中
頭而死於是大敗舉營淪覆免者裁數十人魏人傳康
祖首示彭城靣如尘贈益州刺史諡曰壮
康祖伯父簡之有志幹為宋武帝所知帝将謀興復收
集才力之士嘗再造簡之㑹有客簡之悟其意謂䖍之
曰劉下邳再來必當有意既不得語汝可試往見之及
䖍之至武帝已尅京口䖍之即投義簡之聞之殺耕牛
會衆以赴之位太尉諮議叅軍簡之弟謙之好學撰晉
紀二十卷位廣州刺史太中大夫
簡之子道産初為無錫令襲爵晉安縣五等侯元嘉三
年累遷梁南秦二州刺史加都督在州有恵化後為雍
州刺史領寧蠻校尉加都督兼襄陽太守善於臨職在
雍部政績尤著蠻夷前後不受化者皆順服百姓樂業
由此有襄陽樂歌自道産始也卒于官諡曰襄侯道産
澤被西土及䘮還諸蠻皆備縗絰號哭追送至于沔口
長子延孫孝武初位侍中封東昌縣侯累遷尚書右僕
射大明元年除金紫光禄大夫領太子詹事又出為南
徐州刺史先是武帝遺詔京口要地去都宻邇自非宗
室近戚不得居之劉氏之居彭城者分為三里帝室居
綏輿里左将軍劉懷肅居安上里豫州刺史劉懷武居
叢亭里三里及延孫所居吕縣凢四劉雖同出楚元王
由來不序昭穆延孫於帝室本非同宗不應有此授時
司空竟陵王誕為徐州上深相畏忌不欲使居京口遷
之廣陵廣陵與京口對岸使腹心為徐州據京口以防
誕故以南徐州授延孫而與之合族使諸王序親三年
南兗州刺史竟陵王誕有罪不受徴延孫馳遣中兵叅
軍杜幼文赴討及至誕已閉城自守乃還誕遣劉公泰
齎書要之延孫斬公泰送首建鄴復遣幼文受沈慶之
節度五年詔延孫曰舊京樹親由來常凖今此防久弭
當以還授小兒乃徴延孫為侍中尚書左僕射領䕶軍
延孫病不任拜赴卒贈司徒給班劒二十人有司奏諡
忠穆詔改為文穆子質嗣
論曰劉敬宣與宋武恩結龍潛義分早合雖興復之始
事隔逄迎而深期久要未之或爽隆赫之任遂止於人
存飾終之數無聞於身後恩禮之有厚薄将别有以乎
劉懷肅劉懷慎劉粹孫處蒯恩向靖劉鍾虞丘進孟懷
玉孟龍符胡藩等或階縁恩舊一其心力或攀附風雲
奮其鱗羽咸能振㧞塵滓自致封侯詩云無徳不報其
言信矣康祖門奉興王早裂封壤受委疆場赴蹈為期
道産樹績漢南歴年踰十遺風餘烈有足稱焉覽其行
事可謂異迹均羙延孫隆名盛寵擇而後授遂以腹心
之託自致宗臣之重亦其過也
　
　
　南史卷十七
　南史卷十七考證
劉懷肅傳桓石綏司馬國璠陳襲於胡桃山聚衆為寇
　○綏監本訛緩今改正
劉粹傳道養枹䍐人也○枹監本訛抱今改正
虞邱進傳少時隨謝𤣥討苻堅○謝𤣥下監本衍謝𤣥
　二字今从宋書删去
劉康祖傳歴南平王鑠安蠻府司馬○鑠監本訛錄今
　改正
　
　
　
　
　
　
　
　南史卷十七考證
欽定四庫全書
　南史卷十八
　　唐　　　李　　　延　　　壽　　　撰
　列傳第八
　　趙倫之(子伯符/)　　蕭思話(子惠開眎惠明/惠眀子  素)
　　　　　(惠明弟惠基/惠基弟惠休)　(惠基子洽介/惠休弟子)
　　　　　(介子允/)　(引/)　(惠開從子琛/)
　　臧燾(𤣥孫嚴/燾弟熹)　(嚴族叔未甄/熹子質)　(未甄子盾/)　(厥/)
趙倫之字幼成下邳僮人宋孝穆皇后之弟也幼孤貧
事母以孝稱宋武帝起兵以軍功封閬中縣五等侯累
遷雍州刺史武帝北伐倫之遣順陽太守傅𢎞之扶風
太守沈田子出嶢栁大破姚泓於藍田及武帝受命以
佐命功封霄城縣侯少帝卽位徴拜䕶軍元嘉三年拜
領軍将軍倫之雖外戚貴寵而居月儉素性野拙澀於
人間世事多所不觧久居方伯公私富貴入為䕶軍資
力不稱以為見貶光禄大夫范泰好戲笑謂曰司徒公
缺必用汝老奴我不言汝資地所任要是外戚髙秩次
第所至耳倫之大喜每載酒肴詣泰五年卒諡元侯子
伯符嗣
伯符字潤逺少好弓馬為寧逺将軍總領義徒以居宫
城北每火起及有劫盜輒身貫甲胄助郡縣赴討武帝
甚嘉之文帝即位累遷徐兖二州刺史為政苛暴吏人
畏懼如與虎狼居而劫盗逺迸無敢入境元嘉十八年
徴為領軍将軍先是外監不𨽻領軍宜相統攝者自有
别詔至此始統領焉後為丹陽尹在都嚴酷曹局不復
堪命或委叛被録投水而死典筆吏取筆失㫖頓與五
十鞭子倩尚文帝第四女海鹽公主甚愛重倩嘗因言
戲以手擊主事上聞文帝怒離婚伯符慙懼發病卒諡
曰肅傳國至孫朂齊受禅國除
蕭思話南蘭陵人宋孝懿皇后弟子也父源之字君流
歴徐兖二州刺史永初元年卒贈前将軍思話十歲許
時未知書好騎屋棟打細腰鼓侵暴隣曲莫不患毒之
自此折節數年中遂有令譽頗工𨽻書善弹琴能騎射
後襲爵封陽縣侯元嘉中為青州刺史亡命司馬朗之
兄弟聚黨謀為亂思話遣北海太守蕭汪之討斬之八
年魏軍大至乃棄鎮奔平昌魏軍定不至由是徴繫尚
方初在青州常所用銅斗覆在藥廚下忽於斗下得二
死雀思話歎曰斗覆而䨇雀殞其不祥乎既而被繫及
梁州刺史甄法䕶在任失和氐帥楊難當因此寇漢中
乃自徒中起思話為梁南秦二州刺史平漢中悉收侵
地置戍葭萌水思話遷鎮南鄭法護中山無極人也過
江寓居南郡弟法崇自少府為益州刺史法護委鎮之
罪為府所收於獄賜死文帝以法崇受任一方命言法
護病卒文帝使思話上定漢中本末下之史官十四年
遷臨川王義慶平西長史南蠻校尉文帝賜以弓琴手
敕曰前得此琴言是舊物今以相借并徃桑弓一張理
材乃快良材美器宜在盡用之地丈人真無所與讓也
嘗從文帝登鍾山北嶺中道有盤石清泉上使於石上
彈琴因賜以銀鍾酒謂曰相賞有松石間意歴寧蠻校
尉雍州刺史監四州軍事徴爲吏部尚書思話以去州
無復事力倩府軍身九人文帝戲之曰丈人終不爲田
父於閭里何憂無人使邪未拜遷護軍將軍是時魏攻
懸瓠文帝將大舉北侵朝士僉同思話固諌不從魏軍
退卽代孝武爲徐兗二州刺史監四州軍事後爲圍碻
磝城不拔退師歴下爲江夏王義恭所奏免官元凶弑
立以爲徐兗二州刺史卽起義以應孝武孝武卽位徴
爲尚書左僕射固辭改爲中書令丹陽尹散騎常侍時
都下多劫掠二旬中十七發引咎陳遜不許後拜郢州
刺史加都督卒贈征西將軍開府儀同三司謚曰穆侯
思話外戚令望早見任待歴十二州杖節監督者九焉
所至雖無皎皎清節亦無穢黷之累愛才好士人多歸
之
長子恵開少有風氣渉獵文史家雖貴戚而居服簡素
初爲祕書郎意趣與人多不同比肩或三年不共語外
祖光祿大夫沛郡劉成戒之曰汝恩戚家子無多異以
取天下之疾轉太子舍人與汝南周朗同官友善以偏
竒相尚孝建元年爲黄門侍郎與侍中何偃争推積射
將軍徐冲之事偃任遇甚隆怒使門下推彈惠開乃上
表解職由此忤㫖别敕有司以屬疾多免之思話素恭
謹與惠開不同每加嫌責及見惠開自解表歎曰兒不
幸與周朗周旋理應如此杖之二百尋除中庶子丁父
艱居喪有孝性家素事佛凡爲父起四寺南岡下名曰
禪岡寺曲阿舊鄉宅名曰禪鄉寺京口墓亭名曰禪亭
寺所封封陽縣名曰禪封寺謂國僚曰封秩鮮而兄弟
甚多若全關一人則在我所讓若人人等分又事可悲
耻寺衆旣立自宜悉供僧衆襲封封陽縣侯爲新安王
子鸞冠軍長史惠開妹當適桂陽王休範女又當適孝
武子發遣之資應須二千萬乃以爲豫章内史聽其肆
意聚納由是在郡著貪暴之名再遷御史中丞孝武與
劉秀之詔曰今以蕭惠開爲憲司冀當稱職但一徃眼
額已自殊有所震及在職百僚憚之後拜益州刺史路
經江陵時吉翰子在荆州共惠開有舊爲設女樂樂人
有美者惠開就求不得又欲以四女妓易之不許惠開
怒收吉斬之卽納其妓啓云吉為劉義宣所遇交結不
逞向臣訕毁朝政輒已戮之孝武稱快惠開素有大志
至蜀欲廣樹經畧善於敘述聞其言者皆以爲大功可
立才疎意廣竟無成功嚴用威刑蜀人號曰臥虎明識
過人嘗三千沙門一閲其名退無所失明帝即位晉安
王子勛反惠開乃集將佐謂曰吾荷世祖之眷當投袂
萬里推奉九江蜀人素怨惠開嚴及是所遣兵皆不得
前晉原郡及諸郡悉應並來圍城城内東兵不過二千
凢蜀人惠開疑之悉皆遣出子勛尋敗蜀人並欲屠城
以望厚賞明帝以蜀土險遠赦其誅責遣其弟惠基使
蜀宣㫖而蜀人志在屠城不使王命速達遏留惠基惠
基破其渠帥然後得前惠開奉㫖歸順城圍得解明帝
又遣惠開宗人寶首水路慰勞益州寳首欲以平蜀爲
功更奨說蜀人䖏䖏蜂起惠開乃啓陳情事遣宋寕太
守蕭惠訓州别駕費欣業分兵並進大破之禽寳首送
之惠開至都明帝問其故侍衛左右莫不悚然側目惠
開舉動自若從容荅曰臣唯知逆順不識天命又云非
臣不亂非臣不平初惠開府録事參軍劉希㣲負蜀人
責將百萬爲責主所制未得俱還惠開與希㣲共事不
厚而廐中凢有馬六十疋悉以乞希㣲償責其意趣不
常如是惠開還資二千餘萬悉散施道俗一無所留後
除桂陽王休範征北長史南東海太守其年會稽太守
蔡興宗之郡惠開自京口請假還都相逄於曲阿惠開
先與興宗名位畧同又經情款自以負釁推屈慮興宗
不能詣已戒勒部下蔡會稽部伍若問慎不得荅惠開
素嚴部下莫敢違興宗見惠開舟力甚盛遣人訪訊事
力二三百人皆低頭直去無一人荅者尋除少府加給
事中惠開素剛至是益不得志曰大丈夫入管喉舌出
莅方伯乃復低頭入中邪寺内所住齋前嚮種花草甚
美惠開悉剗除别種白楊每謂人曰人生不得行胷懐
雖壽百歳猶爲夭也發病嘔血吐物如肝肺者卒子睿
嗣齊受禪國除惠開與諸弟並不睦惠基使至益州遂
不相見與同産弟惠明亦致嫌隙云
惠明其次弟也亦有時譽泰始初爲吴興太守郡界有
卞山山下有項羽廟相承云羽多居郡聽事前後太守
不敢上惠明謂綱紀曰孔季恭嘗為此郡未聞有災遂
盛設筵榻接賔數日見一人長丈餘張弓挾矢向惠明
既而不見因發背旬日而卒
子眎素梁天監中位丹陽尹丞初拜日武帝賜錢八萬
眎素一朝散之親友遷司徒左西屬南徐州中從事性
靜退少嗜慾好學能清言榮利不關於中喜怒不形於
色在人間及居職並任情通率不自矜尚天然簡素及
在京口便有終焉之志後為中書侍郎在位少時求為
諸暨令到縣十餘日挂衣冠於縣門而去獨居屏事非
親戚不得至其籬門妻卽齊太尉王儉女久與别居遂
無子卒親故迹其事行諡曰貞文先生
惠明弟惠基幼以外戚見宋江夏王義恭歎其詳審以
女結婚歴中書黄門郎恵基善𨽻書及奕棊齊髙帝與
之情好相得桂陽王休範妃惠基姊也髙帝謂之曰卿
家桂陽遂復作賊髙帝頓新亭壘以惠基為軍副惠基
弟惠朗親為休範攻戰惠基在城内了不自疑後為長
兼侍中袁粲劉彦節起兵之夕髙帝以彦節是惠基妹
夫惠基時直在省遣王敬則觀其指趣見惠基安静不
與彦節相知由是益加恩信仕齊為都官尚書掌吏部
永明中為侍中領驍騎將軍尚書令王儉朝宗貴望惠
基同在禮閣非公事不私覿焉遷太常加給事中自宋
大明以來聲伎所尚多鄭衛而雅樂正聲鮮有好者惠
基觧音律尤好魏三祖曲及相和歌每奏輒賞悅不能
已當時能棊人琅邪王抗第一品吴郡禇思莊會稽夏
赤松第二品赤松思速善於大行思莊戲遲巧於鬭棊
宋文帝時羊𤣥保為會稽帝遣思莊入東與𤣥保戲因
置局圖還於帝前覆之齊髙帝使思莊與王抗交賭自
食時至日暮一局始竟上倦遣還省至五更方决抗睡
於局後寢思莊逹旦不寐時或云思莊所以品第致髙
縁其用思深久人不能及抗思莊並至給事中永明中
敕使抗品棊竟陵王子良使惠基掌其事初思話先於
曲阿起宅有閑曠之致惠基常謂所親曰須婚嫁畢當
歸老舊廬立身退素朝廷稱為善士卒贈金紫光祿大
夫
子洽字宏稱幼敏悟年七歳誦楚辭畧上口及長好學
博涉善屬文仕梁位南徐州中從事近畿重鎮職更數
千人前後居者皆致巨富洽清身率職饋遺一無所受
妻子不免飢寒累遷臨海太守為政清平不尚威猛人
俗便之後拜司徒左長史敕撰當塗堰碑辭甚贍麗卒
於官文集二十卷行於世
惠基弟惠休齊永明四年為廣州刺史罷任獻奉傾資
上敕中書舍人茹法亮曰可問蕭惠休故當不復私邪
吾欲分受之也後封建安縣子永元元年從吴興太守
徴爲尚書右僕射吳興郡項羽神舊酷烈人云惠休事
神謹故得美遷于時朝士多見殺二年惠休還至平望
帝令服藥而卒贈金紫光祿大夫惠休弟惠朗同桂陽
賊齊高帝赦之後為西陽王征虜長史行南兗州事坐
法免官惠朗弟惠蒨仕齊左戸尚書子介
介字茂鏡少頴悟有器識梁大同中武陵王紀為揚州
刺史以介為府長史在職以清白稱武帝謂何敬容曰
蕭介甚貧可以處一郡復曰始興郡頻無良守可以介
為之由是出為始興太守及至甚著威德徴為少府卿
尋加散騎常侍會侍中闕選司舉王筠等四人並不稱
㫖帝曰我門中久無此職宜用蕭介為之應對左右多
所匡正帝甚重之遷都官尚書每軍國大事必先訪介
帝謂朱异曰端右材也中大同二年辭疾致仕帝優詔
不許終不肯起乃遣謁者僕射魏祥就拜光祿大夫太
清中侯景於渦陽敗走入壽陽帝敕助防韋黯納之介
聞而上表致諌極言不可帝省表歎息卒不能用介性
髙簡少交游唯與族兄琛從兄眎素及洽從弟淑等文
酒賞㑹時人以比謝氏烏衣之游初武帝總延後進二
十餘人置酒賦詩臧盾以詩不成罰酒一斗盾飲盡顔
色不變言笑自若介染翰便成文無加㸃帝兩美之曰
臧盾之飲蕭介之文卽席之美也年七十三卒於家
第三子允字叔佐少知名風神凝逺通逹有識鑒容止
醖藉仕梁位太子洗馬侯景攻䧟臺城百僚奔散允獨
整衣冠坐于宫坊景軍敬焉弗之逼也尋出居京口時
冦賊縱横百姓波駭允獨不行人問其故允曰性命自
有常分豈可逃而免乎方今百姓爭欲奮臂而論大功
何事於一書生哉莊周所謂畏景避迹吾弗為也乃閉
門静䖏併日而食卒免於患陳永定中侯安都為南徐
州刺史躬造其廬以申長幼之敬宣帝即位為黄門侍
郎晉安王為南豫州以為長史時王尚少未親人務故
委允行府事入為光祿卿允性敦重未嘗以榮利干懐
及晉安出鎮湘州又苦攜允允少與蔡景歴善子徴修
父黨之敬聞允將行乃詣允曰公年德並髙國之元老
從容坐鎮旦夕自為列曹何為方辛苦蕃外荅曰已許
晉安豈可忘信其恬榮勢如此至德中鄱陽王出鎮會
稽允又為長史帶會稽郡丞行經延陵季子廟設蘋藻
之薦託異代之交為詩以叙意辭理清典後主嘗問蔡
徴允之為人徴曰其清虛𤣥逺殆不可測至於文章可
得而言因誦允詩以對後主嗟賞久之尋拜光祿大夫
及隋師濟江允遷于闗右時南士至長安者例皆授官
允與尚書僕射謝伷辭以老疾隋文帝義之並厚賜帛
尋卒年八十四
弟引字叔休方正有器度性聰敏博學善屬文仕梁位
西昌侯儀同府主簿侯景之亂梁元帝為荆州刺史朝
士多歸之引曰諸王力争禍患方始今日逃難未是擇
君之秋吾家再世為始興郡遺愛在人政可南行以存
家門耳乃與弟肜及宗親等百餘人南奔嶺表時始興
人歐陽頠為衡州刺史乃徃依焉頠遷廣州病死子紇
領其衆引疑紇異圗因事規正由是情禮漸疎及紇反
時都下士人岑之敬公孫挺等並惶駭唯引怡然謂之
敬等曰管幼安袁曜卿亦但安坐耳君子正身以明道
直已以行義亦何憂乎及章昭逹平番禺引始北還拜
尚書金部侍郎引善書為當時所重宣帝嘗披奏事指
引署名曰此字筆趣翩翩似鳥之欲飛引謝曰此乃陛
下假其毛羽耳帝又謂引曰我每有所忿見卿輒意解
何也引曰此自陛下不遷怒臣何預此恩引性抗直不
事權貴宣帝每欲遷用輒為用事者所裁及吕梁覆師
戎儲空匱轉引為庫部侍郎掌知營造引在職一年而
器械充足歴中書黄門吏部侍郎廣州刺史馬靖甚得
嶺表人心而甲兵精練每年深入俚洞數有戰功朝野
頗生異議宣帝以引悉嶺外物情且遣引觀靖審其舉
措諷令送質及至靖卽悟㫖遣兒弟為質後主卽位為
中庶子建康令時殿内隊主吳璡及宦者李善度蔡脱
兒等多所請屬引一皆不許引始族子密時為黄門郎
諫引曰李蔡之權在位皆憚亦宜少為身計引曰吾之
立身自有本末亦安能為李蔡致屈就令不平不過免
職耳吳璡竟作飛書李蔡證之坐免官卒於家子徳言
最知名引弟肜位太子中庶子南康王長史
琛字彦瑜惠開從子也祖僧珍宋廷尉卿父惠訓齊末
為巴東相梁武帝起兵齊和帝於荆州卽位惠訓與巴
西太守魯休烈並以郡相抗惠訓使子璝據上眀建康
城平始歸降武帝宥之以為太中大夫卒官琛少眀悟
有才辯數歳時從伯惠開見而竒之撫其背曰必興吾
宗起家齊太學博士時王儉當朝琛年少未為儉所識
負其才氣候儉宴于樂游苑乃著虎皮靴策桃枝杖直
造儉坐儉與語大悦儉時為丹陽尹辟為主簿永明九
年魏始通好琛再銜命北使還為通直散騎侍郎時魏
遣李彪來使齊武帝讌之琛於御筵舉酒勸彪彪不受
曰公庭無私禮不容受勸琛荅曰詩所謂雨我公田遂
及我私坐者皆悦服彪乃受琛酒累遷尚書左丞時齊
明帝用法嚴峻尚書郎坐杖罰者皆卽科行琛乃密啓
曰郎有杖起自後漢爾時郎官位卑親主文案與令史
不異故郎三十五人令史二十人是以古人多耻為此
職自魏晉以來郎官稍重今方參用髙華吏部又近於
通貴不應官高昔品而罰遵曩科所以從來彈舉雖在
空文而許以推遷或逄赦恩或入春令便得息停宋元
嘉大明中經有被罰者别由犯忤主心非關常凖自泰
始建元以來未經施行事廢已久人情未習自奉敕之
後已行倉部郎江重欣杖督五十皆無不人懷慙懼兼
有子弟成長彌復難為儀適其應行罰可特賜輸贖使
與令史有異以彰優緩之澤帝納之自是應受罰者依
舊不行東昏初嗣立時議無廟見文琛議據周頌烈文
閔予皆為卽位朝廟之典於是從之梁武在西邸與琛
有舊梁臺建以為御史中丞天監九年累遷平西長史
江夏太守始琛為宣城大守有北僧南度唯齎一瓠蘆
中有漢書序傳僧云三輔舊書相傳以為班固眞本琛
固求得之其書多有異今者而紙墨亦古文字多如龍
舉之例非𨽻非篆琛甚祕之及是以書餉鄱陽王範獻
于東宮後為吳興太守郡有項羽廟土人名為憤王甚
有靈驗遂於郡廰事安牀幕為神坐公私請禱前後二
千石皆於廰拜祠以軛下牛充祭而避居他室琛至著
履登廰事聞室中有叱聲琛厲色曰生不能與漢祖爭
中原死據此廳事何也因遷之於廟又禁殺牛解祀以
脯代肉琛頻莅大郡不事産業有闕則取不以為嫌歴
左戸度支二尚書侍中帝每朝讌接琛以舊恩嘗犯武
帝偏諱帝斂容琛從容曰名不偏諱陛下不應諱順上
曰各有家風琛曰其如禮何又經預御筵醉伏上以棗
投琛琛乃取栗擲上正中靣御史中丞在坐帝動色曰
此中有人不得如此豈有說邪琛卽荅曰陛下投臣以
赤心臣敢不報以戰栗上笑悦上每呼琛為宗老琛亦
奉陳昔恩以早簉中陽夙忝同閈雖迷興運猶荷洪慈
上荅曰雖云早契闊乃自非同志勿談興運初且道狂
奴異琛常言少壯三好音律書酒年長以來二事都廢
唯書籍不衰而琛性通脱常自解竈事畢餘餕必陶然
致醉位特進金紫光祿大夫卒遺令諸子與妻同墳異
藏祭以蔬菜𦵏止車十乘事存率素乘輿臨哭甚哀謚
曰平子琛所撰漢書文府齊梁拾遺幷諸文集數十萬
言子逰位少府卿逰子密字士㡬幼聰敏博學有文詞
位黄門郎太子中庶子散騎常侍
臧燾字徳仁東莞莒人宋武敬皇后兄也少好學善三
禮貧約自立操行為鄉里所稱晉太元中衛将軍謝安
始立國學徐兗二州刺史謝𤣥舉燾為助教晉孝武帝
追崇庶祖母宣太后議者或謂宜配食中宗燾議曰陽
秋之義母以子貴故仲子成風咸稱夫人經言考仲子
宫若配食惠廟則宫無緣别築前漢孝文孝昭太后並
繫子為號祭於寢園不配於髙祖孝武之廟後漢和帝
之母曰恭懷皇后安帝祖母曰敬隱皇后順帝之母曰
恭愍皇后雖不繫子為號亦祭於陵寢不配章安二帝
此則二漢雖有太后皇后之異至於並不配食義同陽
秋唯光武追廢吕后故以薄后配髙廟又衛后旣廢霍
光追尊李夫人爲皇后配武帝廟此非母以子貴之例
直以髙武二廟無配故耳又漢世立寢於陵自是晉制
所異謂宜遠凖陽秋考宫之義近慕二漢不配之典尊
號既正則罔極之情申别建寢廟則嚴禰之義顯繫子
為稱兼明母貴之所由一舉而允三義固哲王之髙致
也議者從之頃之去官以父母老家貧與弟熹俱棄人
事躬耕自業約已養親者十餘年父母喪亡居喪六年
以毁瘠著稱宋武帝義旗建參右将軍何無忌軍事隨
府轉鎮南參軍武帝鎮京口參帝中軍軍事入補尚書
度支郎改掌祠部襲封髙陵亭侯時太廟鴟尾災燾謂
著作郎徐廣曰昔孔子在齊聞魯廟災曰必桓僖也今
征西京兆四府君宜在毁落而猶列廟饗此其徴乎乃
上議曰臣聞國之大事在祀與戎将營宫室宗廟為首
古先哲王莫不致肅恭之誠心盡崇嚴乎祖考然後能
流淳化於四海通幽感於神明固宜詳廢興於古典修
情禮以求中者也禮天子七廟三昭三穆與太祖而七
自考廟以至祖考五廟皆月祭之遠廟為祧有二祧享
嘗乃止去祧為壇去壇為墠有禱然後祭之此宗廟之
次親疏之序也鄭𤣥以為祧者文王武王之廟王肅以
為五世六世之祖尋去祧之言則祧非文武之廟矣文
武周之祖宗何云去祧為壇乎明遠廟為祧者無服之
祖也又遠廟則有享甞之降去祧則有壇墠之殊明世
遠者其義彌疏也若祧是文武之廟宜同月祭於太祖
雖推后稷以配天由功徳之所始非尊崇之義每有差
降也又禮有以多為貴者故傳稱徳厚者流光徳薄者
流卑又言自上以下降殺以兩禮也此則尊卑等級之
典上下殊異之文而云天子諸侯俱祭五廟何哉又王
祭嫡殤下及來孫而上祀之禮不過髙祖推隆恩於下
流替誠敬於尊廟亦非聖人制禮之意也是以泰始建
廟從王氏議以禮父為士子為天子諸侯祭以天子諸
侯其尸服以士服故上及征西以備六世之數宣皇雖
為太祖尚在子孫之位至於殷祭之日未申東向之禮
所謂子雖齊聖不先父食者矣今京兆以上旣遷太祖
始得居正議者以昭穆未足欲屈太祖於卑坐臣以為
非禮典之㫖也所謂與太祖而七自是昭穆旣足太廟
在六世之外非為湏滿七廟乃得居太祖也議者又以
四府君神主宜永同於殷祫臣又以為不然傳所謂毁
廟之主陳乎太祖謂太祖以下先君之主也故白虎通
云禘祫祭遷廟者以其繼君之體持其綂而不絶也豈
如四府君在太祖之前非繼綂之主無靈命之瑞非王
業之基昔以世近而及今則情禮已逺而當長饗殷祫
永虛太祖之位求之禮籍未見其可昔永和之初大議
斯禮于時虞喜范宣並以洪儒碩學咸謂四府君神主
無縁永存於百世或欲瘞之兩階或欲藏之石室或欲
為之改築雖所執小異而大歸是同若宣皇既居群廟
之上而四主禘祫不已則大晉殷祭長無太祖之位矣
夫理貴有中不必過厚禮與世遷豈可順而不斷故臣
子之情雖篤而靈厲之諡彌彰追遠之懷雖切而遷毁
之禮為用豈不有心於加厚顧禮制不可踰耳石室則
藏於廟北改築則未知所䖏虞主所以依神神移則有
瘞埋之禮四主若饗祀宜廢亦神之所不依也凖傍事
例宜同虞主之瘞埋然經典難詳羣言錯繆非臣淺識
所能折中時學者多從燾議竟未施行宋武帝受命拜
太常雖外戚貴顯而彌自沖約茅屋蔬食不改其舊所
得奉祿與親戚共之永初三年致事拜光祿大夫加金
章紫綬卒少帝贈左光祿大夫長子邃宜都太守邃子
凝之學渉有當世才與司空徐湛之為異常交年少時
與傅僧祐俱以通家子始為文帝所引見時上與何尚
之論鑄錢事凝之便干其語次上因回與語僧祐引凝
之衣令止凝之大言曰明主難再遇便應政盡所懷上
與徃復十餘反凝之辭韻詮序上甚賞焉後為尚書左
丞以徐湛之黨為元凶所殺凝之子寅字士若事在沈
攸之傅寅弟稜後軍參軍稜子嚴
嚴字彦威幼有孝性居父憂以毁聞孤貧勤學行止書
卷不離手從叔未甄為江夏郡攜嚴之官於途作屯游
賦又作七筭辭並典麗性孤介未嘗造請梁㒒射徐勉
欲識之嚴終不詣累遷湘東王宣惠輕車府參軍兼記
室嚴於學多所諳記尤精漢書諷誦畧皆上口王嘗自
執四部書目試之嚴自甲至丁卷中各對一事并作者
姓名遂無遺失王遷荆州隨府轉西中郎安西錄事參
軍歴義陽武寧郡守郡界蠻左前郡守常選武人以兵
鎮之嚴獨以數門生單車入境郡蠻悦服後卒於鎮南
諮議參軍文集十卷
嚴族叔未甄燾曾孫也父潭左尸尚書未甄有才幹少
為外兄汝南周顒所知仕梁為太尉長史丁所生母憂
三年廬于墓側歴廷尉卿江夏太守卒子盾
盾字宣卿幼從徴士琅邪諸葛璩受五經璩學徒常有
數十百人盾䖏其間無所狎比璩曰此生王佐才也為
尚書中兵郎羙風姿善容止每趣奏梁武帝甚悦焉入
兼中書通事舍人盾有孝性嘗隨父宿直廷尉府母劉
氏在宅夜暴亡盾左手中指忽痛不得寢及旦宅信果
報凶問其感通如此服未終父卒居喪五年不出廬戸
形骸枯悴家人不識武帝累敕抑譬後累遷御史中丞
性公强甚稱職中大通五年帝幸同泰寺開講設四部
大會衆數萬人南越所獻馴象忽於衆中狂逸衆皆駭
散唯盾與散騎侍郎斐之禮嶷然自若帝甚嘉焉大同
二年為中領軍領軍管天下兵要監局事多盾為人敏
贍有風力長於撥繁職事甚理先是吳平侯蕭景居此
職著聲至是盾復繼之後卒於領軍將軍諡曰忠
盾弟厥字獻卿亦以幹局稱為晉安太守郡居山海常
結聚逋逃前二千石討捕不能止厥下車宣化凶黨皆
襁負而出自是居人復業然政嚴百姓謂之臧彪前後
再兼中書通事舍人卒於兼司農卿厥前後居職所掌
之局大事及蘭臺廷尉所不能决者悉以付厥辯斷精
明咸得其理卒後有撾登聞鼓訴求付清直舍人帝曰
臧厥既亡此事便無所付其見知如此子操尚書三公
郎
熹字義和燾之弟也與燾並好經學隆安初兵𧺫熹乃
習騎射志立功名嘗與溧陽令阮崇獵遇猛獸突圍獵
徒並散熹射之應弦而倒從宋武入京城進至建鄴桓
𤣥走武帝便使熹入宫收圖書器物封府庫有金飾樂
器武帝問熹卿欲此乎熹正色曰主上幽逼播越非所
将軍首建大義劬勞王室雖復不肖實無情於樂帝笑
曰聊以戲耳以建義功封始興縣五等侯參武帝車騎
中軍軍事武帝将征廣固議者多不同熹贊成其行武
帝遣朱齡石綂大衆伐蜀命熹竒兵出中水領建平巴
東二郡太守蜀主譙縱遣大将譙撫之屯牛脾又遣譙
小茍重兵塞打鼻熹至牛脾撫之敗走追斬之成都平
熹遇疾卒於蜀追贈光祿勲
子質字含文少好鷹犬善蒱博意錢之戲長六尺七寸
出靣露口頽頂拳髪初為世子中軍參軍嘗詣䕶軍趙
倫之倫之名位已重不相接質憤然起曰大丈夫各以
老嫗作門户何至以此中相輕倫之慙謝質拂衣而去
後為江夏王義恭撫軍參軍以輕薄無檢為文帝所嫌
徙給事中會稽長公主每為之言乃出為建平太守甚
得蠻楚心歴竟陵内史巴東建平三郡太守吏人便之
質年始出三十屢居名郡渉獵文史尺牘便敏有氣幹
好言兵文帝謂可大任以為徐兗二州刺史加都督在
鎮奢凌爵命無章為有司所糺遇赦與范曄徐湛之等
厚善曄謀反量質必與之同㑹事發復為義興太守二
十七年遷南譙王義宣司空司馬南平内史未之職㑹
魏太武帝圍汝南城主陳憲固守告急文帝遣質輕往
壽陽與安蠻司馬劉康祖等救憲後太武率大衆數十
萬刼彭城以質為輔國将軍北救始至盱眙太武已過
淮二十八年正月太武自廣陵北返悉力攻盱眙就質
求酒質封溲便與之太武怒甚築長圍一夜便合質報
太武書云爾不聞童謡言邪虜馬飲江水狒狸死卯年
冥期使然非復人事寡人受命相㓕期之白登師行未
遠爾自送死豈容復令爾饗有桑乾哉假令寡人不能
殺爾爾由我而死爾若有幸得為亂兵所殺爾若不幸
則生相鎖縛載以一驢直送都市爾識智及衆豈能勝
苻堅邪頃年展爾陸梁者是爾未飲江太歲未卯故耳
時魏地童謡曰軺車北來如穿雉不意虜馬飲江水虜
主北歸石濟死虜欲渡江天不徙故荅書引之太武大
怒乃作鐵牀於上施鐵鑱破城得質當坐之此上質又
與魏軍書冩臺格購斬太武封萬户侯賜布絹各萬疋
魏以鉤車鉤垣樓城内繋絙數百人呌呼引之車不能
退質夜以木桶盛人縣出城外截鉤獲之眀日又以衝
車攻城土堅宻每頽落下不過數斗魏軍乃肉薄登城
墜而復升莫有退者殺傷萬計死者與城平如此三旬
死者過半太武乃觧圍而歸上嘉質功以為寧蠻校尉
雍州刺史監四州諸軍事明年文帝又北侵使質率見
力向潼闗質頓兵不肯時發又顧戀嬖妾棄軍營壘单
馬還城散用臺庫見錢六七百萬為有司所紏上不問
元凶弑立以質為丹陽尹質家遣門生師顗報質具言
文帝崩問質使告司空義宣及孝武帝而自率衆五千
馳下討逆自陽口進江陵見義宣時質諸子在都聞質
舉義並逃亡義宣始得質報即日舉兵馳信報孝武板
進質號征北将軍孝武即位加質車騎将軍開府儀同
三司都督江州諸軍事使質自白下歩上薛安都程天
祚等亦自南掖門入與質同會太極殿庭生禽元凶仍
使質留守朝堂封始興郡公之鎮舫千餘乗部伍前後
百餘里六平乘並施龍子幡時孝武自攬威權而質以
少主遇之刑政慶賞不復諮禀朝廷自謂人才足為一
世英傑始聞國祸便有異圖以義宣凢闇易制欲外相
推奉以成其志及至江陵便致拜稱名質於義宣雖為
兄弟而年近大十歳義宣驚曰君何意拜弟質曰事中
宜然時義宣已推崇孝武故其計不行毎慮事泄及至
新亭又拜江夏王義恭義恭愕然問質所以質曰天下
屯危禮異常日前在荆州亦拜司空會義宣有憾於孝
武質因此宻信説誘陳朝廷得失又謂震主之威不可
持久質女為義宣子採妻謂質無復異同納其説且義
宣腹心將佐蔡超竺超人等咸有富貴情願又勸義宣
義宣時未受丞相質子敦為黄門侍郎奉詔敦勸道經
尋陽質令敦具更譬説義宣義宣意乃定馳報豫州刺
史魯爽期孝建元年秋同舉爽失㫖即起兵遣人至都
報弟瑜席卷奔叛瑜弟𢎞為質府佐孝武馳使報質誅
𢎞於是執臺使狼狽舉兵馳報義宣孝武遣撫軍将軍
栁元景綂豫州刺史王𤣥謨等屯梁山洲兩岸築偃月
壘水陸待之元景檄書宣告而義宣亦相次係至江夏
王義恭書曰昔桓𤣥借兵於仲堪有似今日義宣由此
與質相疑質進計曰今以萬人取南州則梁山中絶萬
人綴𤣥謨必不敢輕動質浮舟外江直向石頭此上畧
也義宣將從之義宣客顔樂之説義宣曰質若復拔東
城則大功盡歸之矣宜遣麾下自行義宣遣腹心劉諶
之就質陳軍城南𤣥謨留羸弱守城悉精兵出戰薛安
都騎軍前出垣䕶之督諸將繼之乃大潰質求義宣欲
計事宻已走矣質不知所為亦走至尋陽焚府舍載妓
妾入南湖摘蓮噉之追兵至以荷覆頭沉於水出鼻軍
士鄭俱兒望見射之中心兵刃亂至腹胃纒縈水草隊
主裘應斬質傳首建鄴錄尚書江夏王義恭等奏依漢
王莾事漆其頭藏於武庫詔可
論曰趙倫之蕭思話俱以外戚之親並接風雲之會言
親則在趙為宻論望則於蕭為重古人云人能𢎞道蓋
此之謂乎惠開親禮雖篤弟隙尤著方寸之内孝友異
情嶮於山川有驗於此臧氏文義之美傳于累代含文
以致誅滅好亂之所致乎
　
　南史卷十八
　南史卷十八考證
蕭恵開傳今以蕭恵開為憲司冀當稱職但一徃眼額
　已自殊有所震○眼宋書作服
蕭恵明傳郡界有卞山山下有項羽廟○本卷中凡三
　見項羽事此其一也顧炎武謂恵明因發背旬日而
　卒與齊書李安民為吴興太守不祀神以牛而牛死
　安民尋卒畧相類
蕭恵基弟恵休傳吴興郡項羽神舊酷烈○又一項羽
　神事顧炎武謂下文云恵休事神謹故得美遷畧與
　本書蕭猷為吴興郡守所禱必從相類
蕭琛傳負其才氣侯儉宴于樂游○樂游下梁書有苑
　字
後為吴興太守郡有項羽廟○又一項羽神事頋炎武
　謂下文遷之于廟禁祀以牛畧與宋書孔季恭居聴
　事竟無害相類
臧燾傳武帝鎮京口叅帝軍中軍事○參帝監本誤參
　軍今从閣本
臧盾傳美風姿善容止毎趣奏梁武帝甚悦焉○趣一
　本作趨
　
　
　
　
　
　
　
　
　
　
　
　
　南史卷十八考證
欽定四庫全書
　南史卷十九
　　唐　　　李　　　延　　　夀　　　撰
　列傳第九
　　謝晦(兄瞻澹弟㬭/從叔)　　謝裕(子恂純𤣥孫㣲/裕弟    述)
　　　　(述孫朓/)　　　　謝方明(子惠連/)
　　謝靈運(孫超宗卿/曾孫幾)
謝晦字宣眀陳郡陽夏人晉太常裒之𤣥孫也裒子奕
據安萬鐵並著名前史據子朗字長度位東陽太守朗
子重字景重位㑹稽王道子驃騎長史重生絢瞻晦㬭
遯絢位至宋文帝鎮軍長史早卒晦初為孟昶建威府
中兵叅軍昶死帝問劉穆之昶府誰堪入府穆之舉晦
即命為太尉叅軍武帝當訊獄其旦刑獄叅軍有疾以
晦代之晦車中一覽訊牒隨問酬對無失帝竒之即日
署刑獄賊曺累遷太尉主簿從征司馬休之時徐逵之
戰死帝將自登岸諸将諌不從晦持帝帝曰我斬卿晦
曰天下可無晦不可無公晦死何有會胡藩登岸賊退
乃止晦美風姿善言笑眉目分明鬢髪如墨渉獵文義
博贍多通時人以方楊徳祖微将不及晦聞猶以為恨
帝深加愛賞從征闗洛内外要任悉委之帝於彭城大
會命紙筆賦詩晦恐帝有失起諌帝卽代作曰先蕩臨
淄穢却清河洛塵華陽有逸驥桃林無伏輪於是羣臣
並作時謝琨風華為江左第一甞與晦俱在武帝前帝
目之曰一時頓有兩玉人耳劉穆之遣使陳事晦徃徃
異同穆之怒曰公復有還時不及帝欲以晦為從事中
郎穆之堅執不與故終穆之世不遷及穆之喪問至帝
哭之甚慟曰喪我賢友晦時正直喜甚自入閤參審其
日教出轉晦從事中郎宋臺建為右衞将軍加侍中武
帝聞咸陽淪沒欲復北伐晦諌以士馬疲怠乃止於是
登城北望慨然不悦乃命羣僚誦詩晦詠王粲詩曰南
登霸陵岸回首望長安悟彼下泉人喟然傷心肝帝流
涕不自勝及帝受命於石頭登壇備法駕入宫晦領游
軍為警加中領軍封武昌縣公永初二年坐行璽封鎮
西司馬南郡太守王華而誤封北海太守球板免晦侍
中尋轉領軍将軍加散騎常侍依晉中軍羊祜故事入
直殿省總統宿衞及帝不豫給班劒二十人與徐羡之
傅亮檀道濟並侍醫藥少帝即位加中書令與徐傅輔
政及少帝廢徐羡之以晦領䕶南蠻校尉荆州刺史加
都督欲令居外為援慮文帝至或别用人故遽有此授
精兵舊将悉以配之文帝即位晦慮不得去甚憂惶及
發新亭顧石頭城喜曰今得脱矣進封建平郡公固讓
又給鼓吹一部至江陵深結侍中王華兾以免祸二女
當配彭城王義康新野侯義賓元嘉二年遣妻及長子
世休送女還都先是景平中魏師攻取河南至是欲誅
羡之等并討晦聲言北行又言拜京陵裝舟艦傅亮與
晦書言薄伐河朔事猶未巳朝野之慮憂懼者多又言
當遣外監萬幼宗往時朝廷䖏分異常其謀頗泄三年
正月晦弟黄門侍郎㬭馳使告晦晦猶謂不然呼諮議
參軍何承天示以亮書曰計幼宗一二日必至傅公慮
我好事故先遣此書承天曰外間所聞咸謂西討已定
幼宗豈有止理晦尚謂虗使承天豫立答詔啓草北行
宜湏眀年江夏内史程道慧得尋陽人書言其事已審
使執晦晦問計於承天封曰蒙将軍殊顧常思報徳事
變至矣何敢隐情然明日戒嚴動用軍法區區所懷懼
不得盡晦懼曰卿豈欲我自裁哉承天曰尚未至此其
在境外晦曰荆州用武之地兵糧易給聊且決戰走復
何晚吾不愛死負先帝之顧如何又謂承天曰幼宗尚
未至若後二三日無消息便是不復來邪承天曰程説
其事已判豈容復疑晦欲焚南蠻兵籍率見力决戰士
人多勸發兵晦問諸将戰士三千足守城乎南蠻司馬
周超曰非徒守城若有外寇亦可立勲司馬庾登之請
觧司馬南郡以授之暗即命超為司馬轉登之為長史
文帝誅羡之等及晦子世休收㬭子世平兄子紹等晦
知訖先舉羡之亮哀次發子弟凶問既而自出射堂集
得精兵三萬人乃奉表言臣等若志欲專權不顧國典
便當輔翼幼主孤背天日豈得㳂流數千虚館三月奉
迎鑾駕以遵下武故廬陵王於滎陽之世屢被猜嫌積
怨犯上自貽非命不有所廢将何以興耿弇不以賊遺
君父臣亦何負於宋室邪又言羡之亮無罪見誅王𢎞
兄弟輕躁昧進王華猜忌忍害帝時已戒嚴尚書符荆
州暴其罪狀晦率衆二萬發自江陵舟艦列自江津至
于破冢旗旌相照歎曰恨不得以此為勤王之師移檄
建鄴言王𢎞曇首王華等罪又上表陳情初晦與徐傅
謀為自全計晦據上流檀鎮廣陵各有强兵足制朝廷
羡之亮於中知權可得持久及帝将行召檀道濟委之
以衆晦始謂道濟不全及聞其來大衆皆潰晦得小船
還江陵初雍州刺史劉粹遣弟竟陵太守道濟與臺軍
主沈敞之襲江陵至沙橋周超大破之俄而晦至江陵
無佗唯愧周超而已超其夜詣到彦之降晦乃擕弟遯
兄子世基等七騎北走遯肥不能騎馬晦每待不得速
至安陸延頭晦故吏戍主光順之檻送建鄴於路作悲
人道以自哀周超既降到彦之以參府事劉粹遣告彦
之沙橋之事敗由周超彦之乃執與晦等並伏誅世基
絢之子也有才氣臨死為連句詩曰偉哉横海鱗壮矣
垂天翼一旦失風水飜為螻蟻食晦續之曰功遂侔昔
人保退無智力既渉太行險斯路信難陟晦女為彭城
王義康妃聰眀有才貌被髪徒跣與晦訣曰阿父大丈
夫當横屍戰場奈何狼籍都市言訖呌絶行人為之落
淚晦死時年三十七庾登之殷道鸞何承天自晦下並
見原
瞻字宣逺一曰名檐字通逺晦次兄也六歳能屬文為
紫石英贊果然詩為當時才士歎異與從叔琨族弟靈
運俱有盛名甞作喜霽詩靈運寫之琨詠之王𢎞在坐
以為三絶瞻幼孤叔母劉撫養有恩兄弟事之同於至
親劉弟栁為吳郡将姊俱行瞻不能違逺自楚臺祕書
郎觧職隨從故為栁建威長史後為宋武帝相國從事
中郎晦時為宋臺右衞權遇已重於彭城還都迎家賔
客輻湊時瞻在家驚駭謂晦曰吾家以素退為業汝遂
勢傾朝野此豈門户福邪乃籬隔門庭曰吾不忍見此
後因宴集靈運問晦潘陸與賈充優劣晦曰安仁諂於
權門士衡邀競無已並不能保身自求多福公閭勲名
佐世不得為並靈運曰安仁士衡才為一時之冠方之
公閭本自遼絶瞻歛容曰若䖏貴而能遺權斯則是非
不得而生傾危無因而至君子以眀哲保身其在此乎
常以裁止晦如此及還彭城言於武帝曰臣本素士父
祖位不過二千石弟年始三十志用凡近位任顯宻福
過災生特乞降黜以保衰門前後屢陳帝欲以瞻為吴
興郡又自陳請乃為豫章太守晦或以朝廷密事語瞻
瞻輒向親舊説以為戲笑以絶其言晦遂建佐命功瞻
愈憂懼永初二年在郡遇疾不療幸於不永晦聞疾奔
波瞻見之曰汝為國大臣又總戎重萬里逺出必生疑
謗時果有詐告晦反者瞻疾篤還都帝以晦禁旅不得
出宿使瞻居於晉南郡公主壻羊賁故第在領軍府東
門瞻曰吾有先人弊廬何為於此臨終遺晦書曰吾得
歸骨山足亦何所多恨弟思自勉為國為家卒時年三
十五瞻文章之美與從叔琨族弟靈運相抗靈運父瑍
無才能為祕書郎早卒而靈運好臧否人物琨患之欲
加裁折未有其方謂瞻曰非汝莫能乃與晦瞻𢎞㣲等
共游戲使瞻與靈運共車靈運登車便商較人物瞻謂
曰祕書早亡談者亦互有同異靈運黙然言論自此衰
止
瞻弟㬭字宣鏡年數歲所生母郭氏疾㬭晨昏温凊勤
容戚顔未嘗暫改恐僕役營疾懈倦躬自執勞母為疾
畏驚而㣲賤過甚一家尊卑感㬭至性咸納屨行屏氣
語如此者十餘年位黄門侍郎從坐伏誅
澹字景恒晦從叔也祖安晉太傅父瑶琅邪王友澹任
逹仗氣不營當世與順陽范泰為雲霞之交歴位尚書
宋武帝将受禅有司議使侍中劉叡進璽帝曰此選當
湏人望乃使澹攝澹嘗侍帝宴酣飲大言無所屈鄭鮮
之欲按之帝以為澹方外士不宜規矩繩之然意不説
不以任寄後復侍飲醉謂帝曰陛下用羣臣但湏委屈
順者乃見貴汲黯之徒無用也帝大笑景平中累遷光
祿大夫從子晦為荆州将之鎮詣澹别晦色自矜澹問
晦年答曰三十五澹笑曰昔荀中郎年二十九為北府
都督卿比之已為老矣晦色甚愧元嘉中位侍中特進
金紫光禄大夫卒初澹從弟混與劉毅昵澹常以為憂
漸疎混每謂弟璞從子瞻曰益壽此性終當破家混尋
見誅朝廷以澹先言故不及祸璞字景山幼孝友祖安
深賞愛之位光祿勲
謝裕字景仁朗弟允之子而晦從父也名與宋武帝諱
同故以字行允字令度位宣城内史景仁幼為從祖安
所知始為前軍行參軍會稽王世子元顯嬖人張法順
權傾一時内外無不造門惟景仁不至年三十而方為
著作佐即桓𤣥誅元顯見景仁謂四坐曰司馬庶人父
子云何不敗遂令謝景仁三十而方佐著作郎𤣥建楚
臺以補黄門侍郎及簒位領驍騎将軍景仁博聞强識
善叙前言往行𤣥每與言不倦𤣥出行殷仲文卞範之
之徒皆騎馬散從而使景仁陪輦宋武帝為桓修撫軍
中兵參軍甞詣景仁諮事景仁與語説因留帝食食未
辦而景仁為𤣥所召𤣥性促俄頃間騎詔續至帝屢求
去景仁不許曰主上見待要應有方我欲與客食豈不
得待竟安坐飽食然後應召帝甚感之及平建鄴景仁
與百僚同見武帝目之曰此名公孫也歴位武帝鎮軍
司馬復為車騎司馬義熙五年帝将伐慕容超朝議皆
謂不可劉毅時鎮姑孰固止帝以為苻堅侵境謝太傅
猶不自行宰相逺出傾動根本景仁獨曰公建桓文之
烈應天人之心雖業髙振古而徳刑未樹宜推亾固存
廣振威畧平定之後養鋭息徒然後觀兵洛汭修復園
寝豈有縱敵貽患者哉帝從之及北伐大司馬琅邪王
天子母弟屬當儲副帝深以根本為憂轉景仁大司馬
左司馬專總府任又遷吏部尚書時從兄混為尚書左
僕射依制不得相監帝啓依僕射王彪之尚書王劭前
例不觧職坐選吏部令史邢安泰為都令史平原太守
二官共除安泰以令史職拜謁陵廟為御史中丞鄭鮮
之所糾白衣領職十一年為左僕射景仁性矜嚴整潔
居宇净麗每唾輒唾左右人衣事畢即聼一日澣濯每
欲唾左右争來受之武帝雅相知重申以昏姻廬陵王
義真妃景仁女也十二年卒贈金紫光禄大夫𦵏日武
帝親臨甚慟
子恂字泰温位鄱陽太守恂子孺子少與族兄莊齊名
多藝能尤善聲律車騎将軍王彧孺子姑之子也嘗與
孺子宴桐臺孺子吹笙彧自起舞既而歎曰今日真使
人飄颻有伊洛間意為新安王主簿出為廬江郡辭宋
孝武謂有司曰謝孺子不可屈為小郡乃以為司徒主
簿後以家貧求西陽太守卒官子璟少與從叔朓俱知
名齊竟陵王子良開西邸招文學璟亦預焉位中書郎
梁天監中為左户尚書再遷侍中固辭年老求金紫帝
不恱未叙會卒
子㣲字𤣥度美風采好學善屬文位兼中書舍人與河
東裴子野沛國劉顯同官友善時魏中山王元畧還北
梁武帝餞於武徳殿賦詩三十韻限三刻成㣲二刻便
就文甚美帝再覧焉又為臨汝侯猷製放生文亦見賞
於世後除尚書左丞及昭明太子薨帝立晉安王綱為
皇太子将出詔唯召尚書右僕射何敬容宣恵将軍孔
休源及㣲三人與議㣲時年位尚輕而任遇已重後卒
於北中郎豫章王長史南蘭陵太守文集二十卷
純字景懋景仁弟也劉毅鎮江陵以為衛軍長史南平
相及王鎮惡襲毅毅時病佐史聞兵至馳還入府左右
引車欲還外觧純叱之曰我人吏也逃欲安之及入毅
兵敗衆散純為人所殺純弟甝字景甝位司徒右長史
甝弟述字景先小字道兒少有至行隨純在江陵純遇
害述奉純䘮還都至西塞遇暴風純喪舫流漂不知所
在述乗小船尋求經純妻庾舫過庾遣人謂曰小郎去
必無及寧可存亡俱盡邪述號泣答曰若安全至岸尚
湏營理如其已致意外述亦無心獨存因冐浪而進見
純䘮幾沒述號呌呼天幸而獲免咸以為精誠所致武
帝聞而嘉之及臨豫州諷中正以為迎主簿甚被器遇
景仁愛甝而憎述嘗設饌請宋武帝希命甝豫坐而帝
召述述知非景仁夙意又慮帝命之請急不從帝馳遣
呼述湏至乃餐其見重如此及景仁疾述盡心視湯藥
飲食必嘗而後進衣不解帶不盥櫛者累旬景仁深感
愧焉友愛遂篤及景仁卒哀號過禮景仁肥壮買材數
具皆不合用述哀惶親選廼獲焉為太尉參軍從征司
馬休之封吉陽縣五等侯元嘉二年拜中書侍郎後為
彭城王義康驃騎長史領南郡太守義康入相述又為
司徒左長史轉左衞将軍莅官清約私無宅舍義康遇
之甚厚尚書㒒射殷景仁領軍将軍劉湛並與述為異
常之交述美風姿善舉止湛每謂人曰我見謝道兒未
嘗足雍州刺史張邵以黷貨将致大辟述表陳邵先朝
舊勲宜蒙優貸文帝手詔詶納焉述語子綜曰主上矜
邵夙誠自将曲恕吾所啓謬會故特見納若此跡宣布
則為侵奪主恩使綜對前焚之帝後謂邵曰卿之獲免
謝述力焉述有心虚疾性理時或乖謬卒於吳興太守
䘮還未至都數十里殷景仁劉湛同乗迎赴望船流涕
及劉湛誅義康外鎮将行歎曰謝述唯勸吾退劉湛唯
勸吾進述亾而湛存吾所以得罪也文帝亦曰謝述若
存義康必不至此三子綜約緯綜有才藝善隸書為太
子中舍人與范曄謀反伏誅約亦死緯尚宋文帝第五
女長城公主素為綜約所憎免死徙廣州孝建中還都
方雅有父風位正貟郎子朓
朓字𤣥暉少好學有美名文章清麗為齊隨王子隆鎮
西功曹轉文學子隆在荆州好辭賦朓尤被賞不捨日
夕長史王秀之以朓年少相動欲以啓聞朓知之因事
求還道中為詩寄西府曰常恐鷹隼擊時菊委嚴霜寄
言罻羅者寥廓已髙翔是也仍除新安王中軍記室朓
牋辭子隆曰朓聞潢汙之水思朝宗而每竭駑蹇之乗
希沃若而中疲何則臯壤摇落對之惆悵岐路東西或
以嗚唈况乃服義徒擁歸志莫從邈若墜雨飄似秋蔕
朓實庸流行能無算屬天地休眀山川受納襃米一介
搜揚小善故得捨耒場圃奉筆兎園東泛三江西浮七
澤契闊戎旃從容讌語長裾日曵後乗載脂榮立府廷
恩加顔色沭髮晞陽未測涯涘撫臆論報早誓肌骨不
悟滄溟未運波臣自蕩渤澥方春旅翮先謝清切藩房
寂寥舊蓽輕舟反泝弔影獨留白雲在天龍門不見去
徳滋永思徳滋深惟待青江可望候歸艎於春渚朱邸
方開效蓬心於秋實如其簪屨或存衽席無改雖復身
填溝壑猶望妻子知歸攬涕告辭悲來横集時荆州信
去倚待朓執筆便成文無㸃易以本官兼尚書殿中郎
隆昌初敇朓接北使朓自以口訥啓讓見許明帝輔政
以為驃騎諮議領記室掌霸府文筆又掌中書詔誥轉
中書郎出為晉安王鎮北諮議南東海太守行南徐州
事啓王敬則反謀上甚賞之遷尚書吏部郎朓上表三
讓中書疑朓官未及讓以問國子祭酒沈約約曰宋元
嘉中范曄讓吏部朱修之讓黄門蔡興宗讓中書並三
表詔答近代小官不讓遂成恒俗恐有乖讓意王藍田
劉安西並貴重初自不讓今豈可慕此不讓邪孫興公
孔顗並讓記室今豈可三署皆讓邪謝吏部今授超階
讓别有意豈闗官之大小撝謙之美本出人情若大官
必讓便與詣闕章表不異例既如此謂都非疑朓讓優
答不許朓善草隸長五言詩沈約常云二百年來無此
詩也敬皇后遷祔山陵朓撰哀策文齊世莫有及者東
昏失徳江祏欲立江夏王寶𤣥末更回惑與弟祀宻謂
朓曰江夏年少脱不堪不可復行廢立始安年長入纂
不乖物望非以此要富貴只求安國家爾遥光又遣親
人劉渢致意於朓朓自以受恩眀帝不肯答少日遥光
以朓兼知衞尉事朓懼見引即以祏等謀告左興盛又
說劉暄曰始安一旦南靣則劉渢劉宴居卿今地但以
卿為反覆人爾暄陽驚馳告始安王及江祏始安欲出
朓為東陽郡祏固執不與先是朓常輕祏為人祏常詣
朓朓因言有一詩呼左右取既而便停祏問其故云定
復不急祏以為輕已後祏及弟祀劉渢劉宴俱候朓朓
謂祏曰可謂帶二江之雙流以嘲弄之祏轉不堪至是
搆而害之詔暴其過惡收付廷尉又使御史中丞范岫
奏收朓下獄死時年三十六臨終謂門賔曰寄語沈公
君方為三代史亦不得見沒初朓告王敬則反敬則女
為朓妻常懷刀欲報朓朓不敢相見及當拜吏部謙挹
尤甚尚書郎范縝嘲之曰卿人才無慙小選但恨不可
刑于寡妻朓有愧色及臨誅歎曰天道其不可昧乎我
雖不殺王公王公因我而死朓好奨人才會稽孔顗粗
有才筆未為時知孔珪嘗令草讓表以示朓朓嗟吟良
久手自折簡寫之謂珪曰士子聲名未立應共奨成無
惜齒牙餘論其好善如此朓及殷叡素與梁武以文章
相得帝以大女永興公主適叡子鈞第二女永世公主
適朓子謨及帝為雍州二女並暫隨母向州及武帝即
位二主始隨内還武帝意薄謨又以門单欲更適張𢎞
策子策卒又以與王志子諲而謨不堪歎恨為書状如
詩贈主主以呈帝甚蒙矜歎而婦終不得還尋用謨為
信安縣稍遷王府諮議時以為沈約早與朓善為制此
書云
謝方明裕從祖弟也祖鐵字鐵石位永嘉太守父冲字
秀度中書郎家在會稽病歸為孫恩所殺贈散騎常侍
方明隨伯父吳興太守邈在郡孫恩寇會稽東土諸郡
響應吳興人胡桀郜驃破東遷縣方眀勸邈避之不從
賊至被害方明逃免初邈舅子長樂馮嗣之及北方學
士馮翊仇𤣥逹俱投邈禮待甚簡二人並恨遂與恩通
謀劉牢之謝琰等討恩恩走臨海嗣之等不得同去方
更聚合方明體素羸弱而勇決過人結邈門生討嗣之
等悉禽手刃之時亂後吉凶禮廢方明合門遇祸資産
無遺而營舉凶功盡力數月𦵏送並畢平世備禮無以
加也頃之孫恩重陷㑹稽謝琰見害因購方明甚急方
明於上虞載母妹奔東陽由黃蘖嶠出鄱陽附載還都
寄居國子學流離險戹屯苦備經而貞履之操在約無
改桓𤣥剋建鄴丹陽尹卞範之勢傾朝野欲以女嫁方
眀方眀終不回桓𤣥聞而賞之即除著作佐郎後從兄
景仁舉為宋武中軍主簿方明知無不為帝謂曰愧未
有𤓰衍之賞且當與卿共豫章國祿屢加賞賜方明嚴
恪善自居遇雖暗室未嘗有惰容從兄混有重名唯歳
節朝拜而已丹陽尹劉穆之權重當時朝野輻凑其不
至者惟混方明郗僧施蔡廓四人而已穆之甚恨及混
等誅後方明廓來往造穆之穆之太恱白武帝曰謝方
明可謂名家駒及蔡廓直置並台鼎人無論復有才用
頃之轉從事中郎仍為右將軍道憐長史武帝令府中
衆事皆諮决之府轉爲中軍長史尋加晉陵太守復為
驃騎長史南郡相委任如初嘗年終江陵縣獄囚事無
輕重悉放歸家使過正三日還到罪重者二十餘人綱
紀以下莫不疑懼時晉陵郡送故主簿𢎞季咸徐夀之
並隨在西固諌以為昔人雖有其事或是記籍過言且
當今人情偽薄不可以古義相許方明不納一時遣之
囚及父兄並驚喜涕泣以為就死無恨至期有重罪一
人醉不能歸違二日乃反餘一囚十日不來五官朱千
期請見欲自討之方明知為囚事使左右謝五官不須
入囚自當反囚逡巡墟里不能自歸鄉村責讓率領将
送竟無逃者逺近歎服焉宋武帝受命位待中丹陽尹
有能名轉會稽太守江東人户殷盛風俗峻刻彊弱相
陵姦吏蜂起符書一下文攝相續方明深達政體不拘
文法濶畧苛細務在統領貴族豪士莫敢犯禁除比伍
之坐判久繫之獄前後征伐毎兵運不充悉倩士庶事
寧皆使還本而守宰不明與奪乖謬人事不至必被抑
塞方明簡太精當各順所宜東土稱詠之性尤愛惜未
嘗有所是非承代前人不易其政必宜改者則漸變使
無迹可尋卒官
子恵連年十嵗熊屬文族兄靈運加賞之云每有篇章
對惠連輒得佳語嘗於永嘉西堂思詩竟日不就忽夢
見恵連即得池塘生春草大以為工嘗云此語有神功
非吾語也本州辟主簿不就恵連先愛幸會稽郡吏杜
德靈及居父憂贈以五言詩十餘首乗流遵歸路諸篇
是也坐廢不豫榮位尚書僕射殷景仁愛其才言次白
文帝言臣小兒時便見此文而論者云是恵連其實非
也文帝曰若此便應通之元嘉七年方為司徒彭城王
義康法曺行叅軍義康修東府城城壍中得古冢為之
改𦵏使恵連為祭文留信待成其文甚羙又為雪賦以
髙麗見奇靈運見其新文每曰張華重生不能易也文
章並行於世年三十七卒既早亡輕薄多尤累故官不
顯無子恵連弟恵宣位臨川太守
謝靈運安西将軍奕之曽孫而方明從子也祖𤣥晉車
騎将軍父瑍生而不慧位祕書郎早亾靈運幼便頴悟
𤣥甚異之謂親知曰我乃生瑍瑍兒何為不及我靈運
少好學博覽群書文章之羙與顔延之為江左第一縱
横俊發過於延之深宻則不如也從叔祖混特加愛之
襲封康樂公以國公例除員外散騎侍郎不就為琅邪
王大司馬行叅軍性豪侈車服鮮麗衣物多改舊形制
世共宗之咸稱謝康樂也累遷祕書丞坐事免宋武帝
在長安靈運為世子中軍諮議黃門侍郎奉使慰勞武
帝於彭城作撰征賦後為相國從事中郎世子左衛率
坐輒殺門生免官宋受命降公爵為侯又為太子左衛
率靈運多愆禮度朝廷惟以文義䖏之不以應實相許
自謂才能宜叅權要既不見知常懷憤惋廬陵王義真
少好文籍與靈運情欵異常少帝即位權在大臣靈運
搆扇異同非毁執政司徒徐羡之等患之出為水嘉太
守郡有名山水靈運素所愛好出守既不得志遂肆意
遊遨徧歴諸縣動踰旬朔理人聴訟不復闗懷所至輒
為詩詠以致其意在郡一周稱疾去職從弟晦曜𢎞㣲
等並與書止之不從靈運父祖並𦵏始寧縣并有故宅
及墅遂移籍㑹稽修營舊業傍山帶江盡幽居之羙與
隐士王𢎞之孔淳之等放蕩為娱有終焉之志毎有一
首詩至都下貴賤莫不競寫宿昔間士庶皆徧名動都
下作山居賦并自注以言其事文帝誅徐羡之等徵為
祕書監再召不起使光禄大夫范泰與書敦奨乃出使
整祕閣書遺闕又令撰晉書粗立條流書竟不就尋遷
侍中賞遇甚厚靈運詩書皆兼獨絶每文竟手自寫之
文帝稱為二寳既自以名軰應叅時政至是惟以文義
見接每侍上宴談賞而已王曇首王華殷景仁等名位
素不踰之並見任遇意既不平多稱疾不朝直穿池植
援種竹樹果驅課公役無復期度出郭游行或一百六
七十里經旬不歸既無表聞又不請急上不欲傷大臣
諷㫖令自觧靈運表陳疾賜假東歸将行上書勸伐河
北而游娱宴集以夜續晝復為御史中丞傅隆奏免官
是嵗元嘉五年也靈運既東與族弟恵連東海何長瑜
頴川荀雍太山羊璿之以文章賞㑹共為山澤之游時
人謂之四友惠連幼有竒才不為父方眀所知靈運去
永嘉還始寧時方眀為㑹稽靈運造方眀遇惠連大相
知賞靈運性無所推唯重惠連與為刎頸交時何長瑜
教惠連讀書亦在郡内靈運又以為絶倫謂方眀曰阿
連才悟如此而尊作常兒遇之長瑜當今仲宣而飴以
下客之食尊既不能禮賢宜以長瑜還靈運載之而去
荀雍字道雍官至員外散騎郎璿之字曜璠為臨川内
史被司空竟陵王誕所遇誕敗坐誅長瑜才亞恵連雍
璿不及也臨川王義慶招集文士長瑜自國侍郎至平
西記室參軍嘗於江陵寄書與宗人何朂以韻語序義
慶州府僚佐云陸展染白髪欲以媚側室青青不觧久
星星行復出如此者五六句而輕薄少年遂演之凡人
士並為題目皆加劇言苦句其文流行義慶大怒白文
帝除廣州所統曽城令及義慶薨朝士並詣第叙哀何
朂謂袁淑曰長瑜便可還也淑曰國新䘮未宜以流人
為念廬陵王紹鎮尋陽以長瑜為南中郎行叅軍掌書
記之任行至板橋遇暴風溺死靈運因祖父之資生業
甚厚奴僮既衆義故門生數百鑿山浚湖功役無已尋
山陟嶺必造幽峻巖嶂數十重莫不備盡登躡常著木
屐上山則去其前齒下山去其後齒嘗自始寕南山伐
木開徑直至臨海從者數百臨海太守王琇驚駭謂為
山賊末知靈運乃安又要琇更進琇不肯靈運贈琇詩
曰邦君難地嶮旅客易山行在㑹稽亦多從衆驚動縣
邑太守孟顗事佛精懇而為靈運所輕嘗謂顗曰得道
應湏慧業丈人生天當在靈運前成佛必在靈運後顗
深恨此言又與王𢎞之諸人出千秋亭飲酒倮身大呼
顗深不堪遣信相聞靈運大怒曰身自大呼何闗癡人
事㑹稽東郭有回踵湖靈運求决以為田文帝令州郡
履行此湖去郭近水物所出百姓惜之顗堅執不與靈
運既不得回踵又求始寧休崲湖為田顗又固執靈運
謂顗非存利人政慮决湖多害生命言論傷之與顗遂
隙因靈運横恣表其異志發兵自防露板上言靈運馳
詣闕上表自陳本末文帝知其見誣不罪也不欲復使
東歸以為臨川内史在郡游放不異永嘉為有司所紏
司徒遣使随州從事鄭望生收靈運靈運興兵叛逸遂
有逆志為詩曰韓亾子房奮秦帝魯連耻本自江海人
忠義感君子追討禽之送廷尉廷尉論正斬刑上愛其
才欲免官而已彭城王義康堅執謂不宜恕詔以謝𤣥
勲参㣲管宜宥及後嗣降死徙廣州後秦郡府将宋齊
受使至涂口行達桃墟村見有七人下路聚語疑非常
人還告郡縣遣兵隨齊掩討禽之其一人姓趙名欽云
同村薛道雙先與靈運共事道雙因同村成國報欽云
靈運犯事徙廣州給錢令買弓箭刀楯等物使道雙要
合鄉里健兒於三江口簒之若得者如意後功勞是同
遂合部黨要謝不得及還饑饉緣路為劫有司奏收之
文帝詔於廣州棄市臨死作詩曰龔勝無餘生李業有
終盡嵇公理既廹霍生命亦殞所稱龔勝李業猶前詩
子房魯連之意也時元嘉十年年四十九所著文章傳
於世孟顗字彦重平昌安邱人衛將軍昶弟也昶顗並
美風姿時人謂之雙珠昶貴盛顗不就辟昶死後顗歴
侍中僕射太子詹事散騎常侍左光祿大夫嘗就徐羡
之因敘關洛中事顗歎劉穆之終後便無繼者王𢎞亦
在甚不平曰昔魏朝酷重張郃謂不可一日無之及郃
死何關興廢顗不悦衆賔笑而釋之後卒於㑹稽太守
靈運子鳯坐靈運徙嶺南早卒
鳯子超宗隨父鳯嶺南元嘉末得還與慧休道人來徃
好學有文辭盛得名譽選補新安王子鸞國常侍王母
殷淑儀卒超宗作誄奏之帝大嗟賞謂謝莊曰超宗殊
有鳯毛靈運復出時右衛將軍劉道隆在御坐出候超
宗曰聞君有異物可見乎超宗曰懸罄之室復有異物
邪道隆武人無識正觸其父名曰旦侍宴至尊説君有
鳯毛超宗徒跣還内道隆謂檢覔毛至闇待不得乃去
泰始中為尚書殿中郎三年都令史駱宰議榮秀孝格
五問並得為上四三為中二為下一不第超宗議不同
詔從宰議齊高帝為領軍愛其才衛將軍袁粲聞之謂
高帝曰超宗開亮善可與語取為長史臨淮太守粲誅
高帝以超宗為義興太守昇明二年坐公事免詣東府
門自通其日風寒高帝謂四坐曰此客至使人不衣自
暖矣超宗既坐飲酒數杯辭氣横出高帝對之甚歡及
齊受禪為黄門郎有司奏撰郊廟歌上敕司徒褚彦回
侍中謝朏散騎侍郎孔珪太學博士王咺之總明學士
劉融何法圖何曇秀作者凡十人超宗辭獨見用為人
恃才使酒多所陵忽在直省常醉上召見語及北方事
超宗曰虜動來二十年矣佛出亦無如之何以失儀出
為南郡王中軍司馬人問曰承有朝命定是何府超宗
怨望答曰不知是司馬為是司驢旣是驢府政應為司
驢為有司奏以怨望免禁錮十年後司徒褚彦回因送
湘州刺史王僧虔閣道壊墜水僕射王儉驚跣下車超
宗拊掌笑曰落水三公墜車僕射彦回出水霑濕狼藉
超宗先在僧虔舫抗聲曰有天道焉天所不容地所不
受投畀河伯河伯不受彦囘大怒曰寒士不遜超宗曰
不能賣袁劉得富貴焉免寒士前後言誚稍布朝野武
帝即位使掌國史除竟陵王征北諮議領記室愈不得
志超宗為子娶張敬兒女為婦帝甚疑之及敬兒誅超
宗謂丹陽尹李安人曰徃年殺韓信今年殺彭越君欲
何計安人具啓之上積懐超宗輕慢使兼中丞袁彖奏
超宗請付廷尉武帝雖可其奏以彖言辭依違使左丞
王逡之奏彖輕文畧奏撓法容非請免彖所居官詔彖
匿情欺國愛朋罔主免官禁錮十年超宗下廷尉一宿
髪白皓首詔徙越􁦸行至豫章上敕豫章内史虞悰赐
盡勿傷其形骸明年超宗門生王永先又告超宗子才
卿死罪二十餘條上疑其妄以才卿付廷尉辯以不實
見原永先於獄盡之
才卿弟幾卿清辯時號神童超宗從越􁦸詔家人不得
相隨幾卿年八歳别父於新亭不勝其慟遂投於江超
宗命估客數人入水救之良久涌出得就岸瀝耳目口
鼻出水數斗十餘日乃裁能言居父憂哀毁過禮年十
二召補國子生齊文慧太子自臨策試謂王儉曰幾卿
本長𤣥理今可以經義訪之儉承㫖發問幾卿辯釋無
滯文慧大稱賞焉儉謂人曰謝超宗為不死矣及長博
學有文采仕齊為太尉晋安王主簿梁天監中自尚書
三公郎為治書侍御史舊郎官轉為此職者世謂之南
奔幾卿頗失志多陳疾臺事略不復理累遷尚書左丞
幾卿詳悉故實僕射徐勉每有凝滯多詢訪之然性通
脱㑹意便行不拘朝憲嘗預樂遊苑宴不得醉而還因
詣道邊酒壚停車褰幔與車前三騶對飲時觀者如堵
幾卿處之自若後以在省署夜著犢鼻褌與門生登閣
道飲酒酣呼為有司糾奏坐免普通六年詔西昌侯藻
督衆軍北侵幾卿啓求行擢為藻軍師長史將行與僕
射徐勉别勉云淮肥之役前謝已著奇功未知今謝何
如幾卿應聲曰已見今徐勝於前徐後謝何必愧於前
謝勉黙然軍至渦陽退敗幾卿坐免官居白楊石井宅
朝中交好者載酒從之客恒滿坐時左丞庾仲容亦免
歸二人意相得並肆情誕縱或乘露車歴游郊野醉則
執鐸挽歌不屑物議湘東王繹在荆鎮與書慰勉之後
為太子率更令放逹不事容儀性不容非與物多忤有
乖已者輒肆意罵之退無所言遷左丞僕射省嘗議集
公卿幾卿外還宿醉未醒取枕高卧傍若無人又嘗於
閣省祼袒酣飲及醉小遺下霑令史為南司所彈幾卿
亦不介意轉左光禄長史卒文集行於世幾卿雖不持
檢操然於家門篤睦兄才卿早卒子藻幼孤幾卿撫餋
甚至及藻成立歴清官皆幾卿奨訓之力也
論曰謝晦以佐命之功當頋托之重殷憂在日黜昏啓
聖于社稷之計盖為大矣但廬陵之殞事非主命昌門
之覆有乖臣道博陸所慎理異於斯加以身處上流兵
權總已将欲以外制内豈人主所乆堪乎向令徐傅不
亡道濟居外四權制命力足相侔劉氏之危則有逾累
卵以此論罰豈曰妄誅宣逺所為寒心可謂睹其萌矣
然謝氏自晉以降雅道相傳景恒景仁以徳素傳美景
懋景先以莭義流譽方明行已之度𤣥暉藻繢之竒各
擅一時可謂徳門者矣靈運才名江左獨振而猖獗不
已自致覆亡人各有能兹言乃信惜乎
　
　
　
　
　
　
　
　
　
　
　南史卷十九
　南史卷十九考證
謝瞻傳瞻文章之羙與從叔琨族弟靈運相抗○琨一
　本作混應从之
謝純弟述傳述號泣答曰若安全至岸尚須營理○監
　本脱尚字今从各本増
謝方明傳承代前人不易其政必宜改者則漸變○政
　監本訛正今从梁書
謝超宗傳常醉上召見語及北方事○語監本訛詔今
　改正
以失儀出為南郡王中軍司馬○失監本訛朱今从閣
　本
　
　
　
　
　南史卷十九考證
欽定四庫全書
　南史卷二十
　　唐　　　李　　　延　　　夀　　　撰
　列傳第十
　　謝𢎞微(子莊顥/朏弟)　(孫朏􁊞/顥弟)　(曽孫譓/􁊞子覧)　(𤣥孫哲/覧弟舉)
　　　　　(舉子嘏/)　(舉兄子僑/)
謝密字𢎞微晉西中郎萬之曾孫尚書左僕射景仁從
子也祖韶車騎司馬父思武昌太守𢎞微年十歲繼從
叔峻名犯所繼内諱故以字行童幼時精神端審時然
後言所繼叔父混名知人見而異之謂思曰此兒深中
夙敏方成佳器有子如此足矣峻司空琰子也於𢎞微
本服緦親戚中表素不相識率意承接皆合禮衷義熙
初襲爵建昌縣侯𢎞微家素貧儉而所繼豐泰唯受數
千卷書國吏數人而已遺財祿秩一不闗預混聞而驚
歎謂國郎中令漆凱之曰建昌國祿本應與北舍共之
國侯既不厝意今可依常分送𢎞㣲重混言乃少有所
受北舍𢎞微本家也混風格高峻少所交納唯與族子
靈運瞻晦曜以文義賞會常共宴處居在烏衣巷故謂
之烏衣之游混詩所言昔為烏衣游戚戚皆親姓者也
其外雖復高流時譽莫敢造門瞻等才辭辯富𢎞微每
以約言服之混特所敬貴號曰微子謂瞻等曰汝諸人
雖才義豐辯未必皆惬衆心至於領會機賞言約理要
故當與我共推微子常言阿逺剛躁負氣阿客博而無
檢曜仗才而持操不篤晦自知而納善不周設復功濟
三才終亦以此為恨至如微子吾無間然又言微子異
不傷物同不害正若年造六十必至公輔嘗因酣讌之
餘為韻語以奨勸靈運瞻等曰康樂誕通度實有名家
韻若加繩染功剖瑩乃瓊瑾宣明體遠識頴逹且沉雋
若能去方執穆穆三才順阿多標獨解弱冠纂華𦙍質
勝誡無文其尚又能峻通逺懐清悟采采摽蘭訊直轡
鮮不躓抑用解偏吝微子基微尚無倦由慕藺勿輕一
簣少進徃必千仭數子勉之哉風流由爾振如不犯所
知此外無所慎靈運瞻等並有誡厲之言唯𢎞微獨盡
褒美曜𢎞微兄多其小字通逺即瞻字客兒靈運小名
也晉世名家身有國封者起家多拜員外散騎侍郎𢎞
微亦拜員外散騎侍郎琅邪王大司馬參軍義熙八年
混以劉毅黨見誅混妻晉陵公主改適琅邪王練公主
雖執意不行而詔與謝氏離絶公主以混家事委之𢎞
微混仍世宰相一門兩封田業十餘處僮役千人唯有
二女年並數歲𢎞微經紀生業事若在公一錢尺帛出
入皆有文簿宋武受命晉陵公主降封東鄉君以混得
罪前代東鄉君節義可嘉聽還謝氏自混亾至是九年
而室宇修整倉廩充盈門徒不異平日田疇墾闢有加
於舊東鄉君歎曰僕射生平重此一子可謂知人僕射
為不亾矣中外姻親道俗義舊見東鄉之歸者入門莫
不歎息或為流涕感𢎞微之義也性嚴正舉止必修禮
度事繼親之黨恭謹過常伯叔二母歸宗兩姑晨夕瞻
奉盡其誠敬内外或傳語通訊輒正其衣冠婢僕之前
不妄言笑由是尊卑大小敬之若神時有蔡湛之者及
見謝安兄弟謂人曰𢎞微貎類中郎而性似文靖文帝
初封宜都王鎭江陵以琅邪王球為友𢎞微為文學母
憂去職居䘮以孝稱服闋蔬素踰時文帝即位為黄門
侍郎與王華王曇首殷景仁劉湛等號曰五臣遷尚書
吏部郎參機密尋轉右衛将軍諸故吏臣佐並委𢎞微
選擬居身清約器服不華而飲食滋味盡其豐美兄曜
歴御史中丞彭城王義康驃騎長史卒官𢎞微哀戚過
禮服雖除猶不噉魚肉沙門釋慧琳嘗與之食見其猶
蔬素謂曰檀越素既多疾即吉猶未復膳若以無益傷
生豈所望於得理𢎞微曰衣冠之變禮不可踰在心之
哀實未能已遂廢食歔欷不自勝𢎞微少孤事兄如父
友睦之至舉世莫及口不言人短見兄曜好藏否人物
每聞之常亂以他語歴位中庻子加侍中志在素宦畏
忌權寵固讓不拜乃聽解中庻子每獻替及陳事必手
書焚草人莫之知上以𢎞微能膳羞每就求食𢎞微與
親舊經營及進之後親人問上所御𢎞微不答别以餘
語酬之時人比之漢世孔光及東鄉君薨遺財千萬園
宅十餘所又會稽呉興琅邪諸處太傅安司空琰時事
業奴僮猶數百人公私咸謂室内資財宜歸二女田宅
僮僕應屬𢎞微𢎞微一不取自以私祿營葬混女夫殷
叡素好樗蒱聞𢎞微不取財物乃濫奪其妻妹及伯母
兩姑之分以還戲責内人皆化𢎞微之讓一無所争𢎞
微舅子領軍将軍劉湛謂𢎞微曰天下事宜有裁衷卿
此不問何以居官𢎞微笑而不答或有譏以謝氏累世
財産充殷君一朝戲責譬棄物江海以為廉耳𢎞微曰
親戚争財為鄙之甚今内人尚能無言豈可導之使争
今分多共少不至有乏身死之後豈復見關東鄉君葬
混墓開𢎞微牽疾臨赴病遂甚元嘉十年卒年四十二
文帝歎惜甚至謂謝景仁曰謝𢎞微王曇首年踰四十
名位未盡其才此朕之責也𢎞微性寛博無喜慍末年
嘗與友人棊友人西南棊有死勢復一客曰西南風急
或有覆舟者友悟乃救之𢎞微大怒投局於地識者知
其暮年之事果以此嵗終時有一長鬼寄司馬文宣家
言被遣殺𢎞微𢎞微疾每劇輒豫告文宣及𢎞微死與
文宣分别而去𢎞微臨終語左右曰有二封書湏劉領
軍至可於前燒之慎勿開也書是文帝手敕上甚痛惜
之使二衛千人營畢𦵏事追贈太常𢎞微與琅邪王惠
王球並以簡淡稱人謂沈約曰王惠何如約曰令明簡
次問王球約曰倩玉淡又次問𢎞微約曰簡而不失淡
而不流古之所謂名臣𢎞微當之其見美如此子莊
莊字希逸七嵗能屬文及長韶令美容儀宋文帝見而
異之謂尚書僕射殷景仁領軍将軍劉湛曰藍田生玉
豈虚也哉為隨王誕後軍諮議領記室分左氏經傳隨
國立篇製木方丈圖山川土地各有分理離之則州郡
殊别合之則㝢内為一元嘉二十七年魏攻彭城遣尚
書李孝伯與鎭軍長史張暢語孝伯訪問莊及王微其
名聲逺布如此二十九年除太子中庶子時南平王鑠
獻赤鸚鵡普詔羣臣為賦太子左衛率袁淑文冠當時
作賦畢示莊及見莊賦歎曰江東無我卿當獨秀我若
無卿亦一時之傑遂隠其賦元凶弑立轉司徒左長史
孝武入討密送檄書與莊令加改正宣布之莊遣腹心
門生具慶奉啓事密詣孝武陳誠及帝踐阼除侍中時
魏求通互市上詔羣臣博議莊議以為拒而觀釁有足
表強驃騎竟陵王誕當為荆州徵丞相荆州刺史南郡
王義宣入輔義宣固辭不入而誕便剋日下船莊以丞
相既無入志而驃騎發便有期如似欲相逼切帝乃申
誕發日義宣竟亦不下孝建元年遷左将軍莊有口辯
孝武嘗問顔延之曰謝希逸月賦何如答曰美則美矣
但莊始知隔千里兮共明月帝召莊以延之答語語之
莊應聲曰延之作秋胡詩始知生為久離别没為長不
歸帝撫掌竟日又王𤣥謨問莊何者為雙聲何者為疊
韻答曰𤣥䕶為雙聲磝碻為疊韻其捷速若此初孝武
嘗賜莊寳劔莊以與豫州刺史魯爽後爽叛帝因宴問
劔所在答曰昔以與魯爽别竊為陛下杜郵之賜上甚
恱當時以為知言于時搜才路狹莊表陳求賢之義曰
臣聞功傾魏后非特照車之珍德柔秦客豈徒祕璧之
貴隆陂所漸成敗之由何嘗不興資得才替因失士故
楚書以善人為寳虞典以則哲為難而進選之軌既隳
中代登造之律未聞當今必欲豐本康務庇人濟俗匪
更惉懘奚取九成夫才生於時古今豈貳士出於世屯
泰焉殊升歴中陽英賢起於徐沛受籙白水茂異出於
荆宛寧二都智之所産七隩愚之所育實遇與不遇用
與不用耳今大道光亨萬務俟德而九服之曠九流之
艱提鈞懸衡委之選部一人之鑒易限天下之才難源
以易限之鑒鏡難源之才使國罔遺賢野無滯器其可
得乎昔公叔登臣管仲升盜趙文非私親疎嗣祁奚豈
諂讐比子茹茅以彚作範前經舉爾所知式昭徃牒且
自古任薦𢎞明賞罰成子舉三哲而身致魏輔應侯任
二士而已捐秦相臼季稱冀缺而疇以田采張勃進陳
湯而坐之褫爵此則先事之盛準亦後王之彝鑒臣謂
宜普命大臣各舉所知以付尚書依分銓用若任得其
才舉主延賞有不稱職宜及其坐重者免黜輕者左遷
被舉之身加以禁錮年數多少隨愆議制若犯大辟則
任者刑論又政平訟理莫先親人親人之要實歸守宰
故黄霸莅潁川累稔杜畿居河東歴載或就加恩秩或
入崇暉寵今莅人之職宜遵六年之限進得章明庸惰
退得民不勤擾如此則上靡棄能下無浮謬考績之風
載泰薪槱之歌克昌初文帝世限年三十而仕郡縣六
周乃選代刺史或十年餘至是皆易之仕者不拘長少
莅人以三周為滿宋之善政於是乎衰是年拜吏部尚
書莊素多疾不願居選部與大司馬江夏王義恭牋自
陳兩脇癖疢殆與生俱一月發動不減兩三每痛来逼
心氣餘如綖利患數年遂成痼疾岋岋惙惙常如行尸
眼患五月来便不復得夜坐恒閉帷避風晝夜惛懵為
此不復得朝謁諸王慶弔親舊今之所止唯在小閣下
官微命於天下至輕在已不能不重家世無年亾高祖
四十曾祖三十三亾祖四十七下官新嵗便四十五加
以疾患如此當復幾時入年當申前請以死自固願侍
坐言次賜垂接助三年坐疾多免官大明元年起為都
官尚書上時親覽朝政慮權移臣下以吏部尚書選舉
所由欲輕其勢力二年詔吏部尚書依部分置并詳省
閑曹又别詔大宰江夏王義恭曰吏部尚書由來與錄
共選良以一人之識不辨洽通兼與奪威權不宜專一
故也於是置吏部尚書二人省五兵尚書莊及度支尚
書顧顗之並補選職遷左衛將軍加給事中時河南獻
舞馬詔羣臣為賦莊所上甚美又使莊作舞馬歌令樂
府歌之五年又為侍中領前軍將軍時孝武出行夜還
敕開門莊居守以棨信或虗須墨詔乃開上後因宴從
容曰卿欲効郅君章邪對曰臣聞蒐廵有度郊祀有節
盤於游田著之前誡陛下今蒙犯塵露晨徃宵還容致
不逞之徒妄生矯詐臣是以伏須神筆六年又為吏部
尚書領國子博士坐選公車令張竒免官事在顔師伯
傳後除呉郡太守前廢帝即位以為金紫光祿大夫初
孝武寵姬殷貴妃薨莊為誄言贊軌堯門引漢昭帝母
趙婕妤堯母門事廢帝在東宫銜之至是遣人詰莊曰
卿昔作殷貴妃誄知有東宫不將誅之孫奉伯說帝曰
死是人之所同政復一徃之苦不足為困莊少長富貴
且繫之尚方使知天下苦劇然後殺之未晚帝曰卿言
有理繫於左尚方明帝定亂得出使為赦詔莊夜出署
門方坐命酒酌之已微醉傳詔立待詔成其文甚工後
為尋陽王師加中書令散騎常侍尋加金紫光禄大夫
給親信二十人卒贈右光祿大夫諡憲子所著文章四
百餘首行於世五子颺朏顥嵸􁊞世謂莊名子以風月
景山水颺位晉平太守女為順帝皇后追贈金紫光祿
大夫
朏字敬沖幼聰慧莊器之常置左右十嵗能屬文莊游
土山使朏命篇攬筆便就琅邪王景文謂莊曰賢子足
稱神童復為後来特逹莊撫朏背曰眞吾家千金宋孝
武帝游姑孰敕莊攜朏從駕詔為洞井讚於坐奏之帝
曰雖小竒童也仕宋為衛將軍袁粲長史粲性簡峻時
人方之李膺朏謁退粲曰謝令不死矣宋明帝嘗敕朏
與謝鳯子超宗從鳯莊門入二人俱至超宗曰君命不
可以不徃乃趨而入朏曰君處臣以禮進退不入時人
兩稱之以比王尊王陽後為臨川内史以賄見劾袁粲
寢其事齊高帝為驃騎將軍輔政選朏為長史高帝方
圖禪代欲以朏佐命遷左長史每夕置酒獨與朏論魏
晉故事言石苞不早勸晉文死方慟哭方之馮異非知
機也朏曰昔魏臣有勸魏武帝即位魏武曰有用我者
其周文王乎晉文世事魏氏將必終身北面假使魏早
依唐虞故事亦當三讓彌高帝不悅更引王儉為左長
史以朏為侍中領祕書監及齊受禪朏當日在直百僚
陪位侍中當解璽朏佯不知曰有何公事傳詔云解璽
授齊王朏曰齊自應有侍中乃引枕臥傳詔懼乃使稱
疾欲取兼人朏曰我無疾何所道遂朝服出東掖門乃
得車仍還宅是日遂以王儉為侍中解璽既而武帝請
誅朏高帝曰殺之則成其名正應容之度外又以家貧
乞郡辭㫖抑揚詔免官禁錮五年永明中為義興太守
在郡不省雜事悉付綱紀曰吾不能作主者吏但能作
太守耳歴都官尚書中書令侍中領新安王師求出仍
為呉興太守明帝謀入嗣位引朝廷舊臣朏内圖止足
且實避事弟􁊞時為吏部尚書朏至郡致􁊞數斛酒遺
書曰可力飲此勿豫人事朏居郡每不理常務聚歛衆
頗譏之亦不屑也建武四年徵為侍中中書令不應遣
諸子還都獨與母留築室郡之西郭明帝詔加優禮旌
其素槩賜牀帳褥席奉以卿祿時國子祭酒廬江何𦙍
亦抗表還會稽永元中詔徵朏𦙍並不屈時東昏皆命
迫遣會梁武帝起兵及建鄴平徴朏𦙍並補軍諮祭酒
皆不至及即位詔徴朏為侍中左光祿大夫開府儀同
三司𦙍散騎常侍特進右光祿大夫又並不屈仍遣領
軍司馬王果敦譬朏朏謀於何𦙍𦙍欲獨高其節紿曰
興王之世安可久處明年六月朏輕出詣闕自陳帝笑
曰子陵遂能屈志詔以為侍中司徒尚書令朏辭脚疾
不堪拜謁乃角巾自輿詣雲龍門謝詔見於華林園乗
小車就席明旦乗輿出幸朏宅宴語盡歡朏固陳本志
不許又固請自還迎母許之臨發輿駕臨幸賦詩餞别
王人送迎相望於道到都敕材官起府於舊宅武帝臨
軒遣謁者於府拜授詔停諸公事及朔望朝謁三年元
會詔朏乗小輿升殿朏素憚煩及居台鉉兼掌内臺職
事多不覽以此頗失衆望其年母憂尋有詔攝職如故
五年改授中書監司徒衛將軍固讓不受遣謁者敦授
留府門及暮至於經春夏八月乃拜受焉是冬薨車駕
出臨哭諡曰靖孝武初朏為呉興以雞卵賦人収雞數
千及遁節不全為清談所少著書及文章行於世子諼
位司徒右長史坐殺牛廢黜為東陽内史及還五官送
錢一萬止留一百答曰數多劉寵更以為愧
次子譓不妄交接門無雜賔有時獨醉曰入吾室者但
有清風對吾飲者唯當明月位右光祿大夫子哲字頴
豫美風儀舉止醖籍襟情豁朗為士君子所重仕梁至
廣陵太守侯景之亂因寓居焉仕陳歴吏部尚書中書
令侍中司徒左長史卒諡康子
顥字仁悠朏弟也少簡静宋末為豫章太守至石頭遂
白服登𤇺火樓坐免官詣齊高帝自占謝言辭清麗容
儀端雅左右為之傾目宥而不問齊永明初高選文學
以顥為竟陵王友歴吏部郎有簡秀之目卒於北中郎
長史
顥弟􁊞字儀潔年七歳王景文見而異之言於宋孝武
召見於人衆中􁊞舉止閑詳應對合旨帝恱詔尚公主
景和敗事寢僕射褚彦囘以女妻之厚為資送性甚敏
贍嘗與劉悛飲推讓久之悛曰謝莊兒不可云不能飲
􁊞曰茍得其人自可流湎千日悛甚慙無言仕齊累遷
中書侍郎衛軍王儉引為長史雅相禮遇後拜吏部尚
書明帝廢鬰林領兵入殿左右驚走報􁊞􁊞與客圍棋
每下子輒云其當有意竟局乃還齋臥竟不問外事明
帝即位􁊞又屬疾不知公事蕭諶以兵臨起之􁊞曰天
下事公卿處之足矣且死者命也何足以此懼人後宴
會功臣上酒尚書令王晏等興席􁊞獨不起曰陛下受
命應天王晏以為己力獻觴遂不見報上大笑解之坐
罷晏呼􁊞共載欲相撫恱􁊞又正色曰君巢窟在何處
晏初得班劔􁊞謂曰身家太傅裁得六人若何事頓得
二十晏甚憚之謂江祏曰彼上人者難為訓對加領右
軍將軍兄朏在呉興論啓公事稽晚􁊞輒代朏為啓上
知非朏手迹被問見原永泰元年卒於太子詹事贈金
紫光祿大夫諡簡子初朏為呉興􁊞於征虜渚送别朏
指􁊞口曰此中唯宜飲酒􁊞建武之朝專以長酣為事
與劉瑱沈昭畧交飲各至數斗齊武帝問王儉當今誰
能為五言儉曰朏得父膏腴江淹有意上起禪靈寺敕
􁊞撰碑文􁊞子覽
覽字景滌選尚齊錢唐公主拜駙馬都尉梁武平建鄴
朝士王亮王瑩等數人揖自餘皆拜覽時年二十餘為
太子舍人亦長揖而已意氣閑雅視瞻聰明武帝目送
良久謂徐勉曰覺此生芳蘭竟體想謝莊政當如此自
此仍被賞味天監元年為中書侍郎掌吏部事頃之即
眞嘗侍坐受敕與侍中王暕為詩荅贈其文甚工乃使
重作復合旨帝賜詩云雙文既後進二少實名家豈伊
爾棟隆信乃俱國華為侍中頗樂酒因宴席與散騎常
侍蕭琛辭相詆毁為有司所奏武帝以覽年少不直出
為中權長史後拜吏部尚書出為呉興太守中書舍人
黄睦之家居烏程子弟專横前太守皆折節事之覽未
到郡睦之弟迎覽覽逐去其船杖吏為通者自是睦之
家杜門不出郡境多劫為東道患覽下車肅然初齊明
帝及覽父􁊞東海徐孝嗣並為呉興號為名守覽皆過
之覽昔在新安頗聚歛至是遂稱廉潔時人方之王述
卒於官贈中書令
覽弟舉字言揚幼好學與覽齊名年十四嘗贈沈約詩
為約所賞弱冠丁父憂幾致毁滅服闋為太常博士與
兄覽俱預元會江淹一見並相欽挹曰所謂馭二龍於
長塗者也為太子家令掌管記深為昭明太子賞接祕
書監任眆出為新安郡别舉詩云詎念耋嗟人方深老
夫託其屬意如此梁武嘗訪舉於覽覽曰識藝過臣甚
逺唯飲酒不及於臣帝大恱尋除安成郡守母徃於郡
䘮辭不赴歴位左户尚書遷掌吏部尚書舉祖莊父􁊞
兄覽並經此職前代少比舉尤長𤣥理及釋氏義為晉
陵郡時常與義學僧遞講經論徵士何𦙍自虎丘山出
赴之其盛如此先是北度人盧廣有儒術為國子博士
於學發講僕射徐勉以下畢至舉造坐屢折廣辭理遒
邁廣深歎服仍以所執塵尾斑竹杖滑石書格薦之以
況重席焉加侍中遷尚書右僕射大同二年出為呉郡
太守先是何敬容居郡有美績世稱為何呉郡及舉為
政聲跡畧相比曾要何徵君講中論何難以巾褐入南
門乃從東囷進致詩徃復為虎丘山賦題于寺入為侍
中太子詹事翊左將軍舉父􁊞齊時終此官累表乞改
敕不許後遷尚書僕射侍中將軍如故舉雖屡居端揆
未嘗肯預時政保身固寵不能有所發明因疾陳解敕
輒賜假并敕處方加給上藥其恩遇如此侯景來降帝
詢訪朝臣舉及朝士皆請拒之帝從朱异言納之以為
景能立功趙魏舉等不敢復言太清二年遷尚書令卒
於内臺上曰舉非止歴官已多亦人倫儀表久著公望
悵恨未授之可贈侍中衛將軍開府儀同三司舉宅内
山齋捨以為寺泉石之美殆若自然臨川始興諸王常
所游踐邵陵王綸於婁湖立園廣讌酒後好聚衆賓冠
手自裂破投之唾壺皆莫敢言舉嘗預宴王欲取舉幘
舉正色曰裂冠毁冕下官弗敢聞命拂衣而退王屢召
不返甚有慙色舉托情𤣥勝尤長佛理注淨名經常自
講説有文集二十卷子嘏
嘏字含茂風神清雅頗善屬文仕梁為太子中庶子建
安太守侯景之亂之廣州依蕭勃勃敗在周廸門後依
陳寳應寳應平方詣闕歴侍中中書令都官尚書卒諡
曰光子有文集行於世子儼位侍中御史中丞太常卿
伷位尚書僕射
舉兄子僑字國美父𤣥大仕梁侍中僑素貴嘗一朝無
食其子啓欲以班史質錢答曰寧餓死豈可以此充食
乎太清元年卒集十卷長子禕僑弟札字世高亦博渉
文史位湘東王諮議先僑卒
論曰易云積善之家必有餘慶𢎞微立履所蹈人倫播
美其世濟不隕葢有馮焉敬沖出入三代驟經遷革遁
俗之志無聞貞固之道居官之方未免貨財之累因傴
成敬偃仰當年古人云處士全盜虗聲斯之謂矣
　
　
　
　南史卷二十
　南史卷二十考證
謝密傳𢎞微與琅邪王慧王球○慧宋書作恵
謝莊傳藍田生玉豈虚也哉○生一本作出
晝夜惛懵為此不復得朝謁諸王○謁監本訛修今从
　宋書
謝朏傳及還五官送錢一萬止留一百○官監本訛宫
　今以閣本
　
　
　
　
　
　
　
　
　南史卷二十考證
欽定四庫全書
　南史卷二十一
　　唐　　　李　　　延　　　夀　　　撰
　列傳第十一
　　王𢎞(子錫子微/𢎞弟)　(錫弟僧逹/微兄逺)　(曽孫融祐/逺子僧)
　　　　(僧祐子籍/冲子瑒)　(𢎞從孫曕/瑜)　(𢎞𤣥孫冲/)
王𢎞字休元琅邪臨沂人也曽祖導晋丞相祖洽中領
軍父珣司徒𢎞少好學以清悟知名弱冠為㑹稽王道
子驃騎主簿珣頗好積聚財物布在人間及薨𢎞悉燔
劵書一不收責其餘舊業悉委諸弟時内外多難在喪
者皆不得終其哀惟𢎞徴召一無所就桓𤣥剋建業收
道子付廷尉臣吏莫敢瞻送𢎞時尚居喪獨道側拜辭
攀車涕泣論者稱焉宋武帝召補鎮軍諮議参軍以功
封華容縣五等侯累遷太尉左長史從北征前鋒已平
洛陽而未遣九錫𢎞銜使還都諷朝廷時劉穆之掌留
任而㫖乃從北來穆之愧懼發病遂卒宋國建為尚書
僕射掌選領彭城太守奏彈世子左衛率謝靈運為軍
人桂興滛其嬖妾靈運殺興棄屍洪流御史中丞王淮
之曽不弹舉武帝答曰端右肅正風軌誠副所期自今
以為永制於是免靈運官後遷江州刺史省賦簡役百
姓安之永初元年以佐命功封華容縣公三年入朝進
號衛将軍開府儀同三司帝因宴集曰我布衣始望不
至此傅亮之徒並撰辭欲盛穪功徳𢎞率爾對曰此所
謂天命求之不可得推之不可去時穪其簡舉少帝景
平二年徐羡之等謀廢立召𢎞入朝文帝即位以定策
安社稷進位司空封建安郡公固辭見許進號車騎大
将軍開府刺史如故徐羡之等以廢弑罪将及誅𢎞以
非首謀且弟曇首又為上所親委事将發宻使報𢎞羡
之既誅遷侍中司徒揚州刺史録尚書事給班劒三十
人上西征謝晦與彭城王義恭居守入住中書下省引
隊仗出入司徒府權置參軍元嘉五年春大旱𢎞引咎
遜位先是彭城王義康為荆州刺史鎮江陵平陸令河
南成粲與𢎞書誡以盈滿兼陳彭城王宜入知朝政竟
陵衡陽冝出據列藩𢎞由是固自陳請乃遷為衛將軍
開府儀同三司六年𢎞又上表陳彭城王宜入輔并求
觧州義康由是代𢎞為司徒與之分録𢎞又辭分録𢎞
博練政體留心庶事斟酌時冝每存優允與八座丞郎
疏曰同伍犯法無人士不罪之科然每至詰謫輒有請
訴若常垂恩宥則法廢不行依事糾責則物以為苦恐
宜更為其制時議多不同𢎞以為謂之人士便無庶人
之坐署為庶人輒受人士之罰不其頗歟謂人士可不
受同伍之謫取罪其奴客庸何傷邪無奴客可令輸贖
有修身閭閻與羣小實隔又或無奴僮為衆所明者官
長二千石便親臨列上依事遣判又主守偷五疋常偷
四十疋並加大辟議者咸以為重𢎞以為小吏無知臨
財易昧或由踈慢事蹈重科宜進主守偷十疋常偷五
十疋死四十疋降以補兵至于官長以上荷蒙榮禄冐
利五疋乃已為𢎞士人至此何容復加哀矜且此軰人
士可殺不可謫謂冝奏聞决之聖㫖文帝從𢎞議𢎞又
上言舊制人年十三半役十六全役今四方無事應存
消息請以十五至十六為半丁十七為全丁從之及弟
曇首亡文帝嗟悼不已見𢎞流涕歔欷𢎞斂容而已既
而彭城王義康言於帝曰曇首既為家寳又為國器𢎞
情不稱何也帝曰賢者意不可度其見體亮如此九年
進位太保領中書監餘如故其年薨贈太保中書監給
節加羽葆鼓吹増班劒為六十人諡曰文昭公配食武
帝廟庭𢎞既人望所宗造次必存禮法凡動止施為及
書翰儀體後人皆依放之謂為王太保家法雖歴藩輔
而不營財利薨亡之後家無餘業而輕率少威儀客有
疑其諱者𢎞曰家諱與蘇子髙同性𥚹隘人有忤意輒
加詈辱少嘗摴蒱公城子野舍及後當權有人就𢎞求
縣此人嘗以蒱戲得罪𢎞詰之曰君得錢㑹戲何用禄
為答曰不審公城子野何所在𢎞黙然自領選及當朝
總録将加榮爵於人者每先呵責譴辱之然後施行若
羙相盼接語欣懽者必無所諧人問其故答曰王爵既
加於人又相撫勞便成與主分功此所謂姦以事君者
也若求者絶官叙之分既無以為惠又不㣲借顔色即
大成怨府亦鄙薄所不任問者悦伏子錫嗣
錫字寡光位太子左衛率江夏内史髙自位遇太尉江
夏王義恭當朝錫箕踞大坐殆無推敬卒子僧亮嗣齊
受禪降爵為侯僧亮弟僧衍位侍中僧衍弟僧逹
僧逹幼聡敏𢎞為揚州時僧逹六七嵗遇有通訟者竊
覽其詞謂為有理及大訟者亦進𢎞意其小留左右僧
逹為申理闇誦不失一句兄錫質訥乏風采文帝聞僧
逹早慧召見徳陽殿應對閑敏上甚知之妻以臨川王
義慶女少好學善属文為太子舍人坐属疾而於揚列
橋觀鬬鴨為有司所糾原不問性好鷹犬與閭里少年
相馳逐又躬自屠牛義慶聞之令周旋沙門慧觀造而
觀之僧逹陳書滿席舉論文義慧觀酬答不暇深相稱
羙訴家貧求郡文帝欲以為秦郡吏部郎庾仲文曰王
𢎞子既不宜作秦郡僧達亦不堪莅人乃止遷太子洗
馬母憂去職與兄錫不協錫罷臨海郡還送故及奉禄
百萬以上僧達一夕令奴輦取無餘服闋為宣城太守
性好游獵而山郡無事僧逹肆意馳騁或五日三日方
歸受辭辯訟多在獵所人或逢不識問府君所在僧逹
且曰在近其後徙義興及元凶弑立孝武發尋陽沈慶
之謂人曰王僧逹必來赴義人問其所以慶之曰虜馬
飲江王出赴難見其在先帝前議論開張執意明决以
此言之其必至也僧達尋至孝武即以為長史及即位
為尚書右僕射僧逹自負才地三年間便望宰相嘗答
詔曰亡父亡祖司徒司空其自負若此後為護軍將軍
不得志乃求徐州上不許固陳乃以為吴郡太守時朞
歳五遷彌不得意吴郭西䑓寺多富沙門僧逹求湏不
稱意乃遣主簿顧曠率門義劫寺内沙門竺法瑶得數
百萬荆江夏反叛加僧逹置佐領兵臺符聴置千人而
輒立三十隊隊八十人立宅於吴多役功力坐免官後
孝武獨召見慠然了不陳遜唯張目而視及出帝歎曰
王僧逹非狂如何乃戴面向天子後顔師伯詣之僧逹
慨然曰大丈夫寧當玉碎安可以沒沒求活師伯不答
逡廵便退初僧逹為太子洗馬在東宫爱念軍人朱靈
寳及出為宣城靈寳己長僧逹詐列死亡寄宣城左永
之籍注以為子改名元序啓文帝以為武陵國典衛令
又以補竟陵國典書令建平國中軍將軍孝建元年事
發又加禁錮表謝言不能因依左右傾意權貴上愈怒
僧逹族子確少羙姿容僧達與之私欵確叔父休為永
嘉太守當将確之郡僧達欲逼留之確知其意避不徃
僧達潜於所住屋後作大阬欲誘確來别殺埋之從弟
僧虔知其謀禁呵乃止御史中丞劉瑀奏請収案上不
許二年除太常意尤不悦頃之上表觧職文㫖抑揚侍
中何偃以其言不遜啓付南䑓又坐免官先是何尚之
致仕復膺朝命於宅設八關齋大集朝士自行香次至
僧逹曰願郎且放鷹犬勿復游獵僧達答曰家飬一老
狗放無䖏去已復還尚之失色大明中以歸順功封寧
陵縣五等侯累遷中書令黄門郎路瓊之太后兄慶之
孫也宅與僧逹門並嘗盛車服詣僧逹僧達将獵已改
服瓊之就坐僧逹了不與語謂曰身昔門下騶人路慶
之者是君何親遂焚瓊之所坐牀太后怒泣涕於帝曰
我尚在而人陵之我死後乞食矣帝曰瓊之年少無事
詣王僧達門見辱乃其宜耳僧達貴公子豈可以此加
罪乎太后又謂帝曰我終不與王僧達俱生先是南彭
城蕃縣人髙闍沙門釋曇標道方等共相誑惑自言有
鬼神龍鳯之瑞常聞簫鼓音與秣陵人藍宕期等謀為
亂又結殿中將軍苗乞食等起兵攻宫門事發凡黨與
死者數十人僧達屢經犯忤以為終無悛心因髙闍事
䧟之收付廷尉於獄賜死時年三十六帝亦以為恨謂
江夏王義恭曰王僧達遂不免死追思太保餘烈使人
慨然於是詔太保華容文昭公門爵國姻一不貶絶時
有蘇寳者名寳生本寒門有文義之羙官至南䑓侍御
史江寧令坐知髙闍謀反不即聞啓亦伏誅僧達子道
琰徙新安元徽中為廬陵内史未至郡卒子融
融字元長少而神眀警慧母臨川太守謝恵宣女性敦
敏教融書學博渉有文才從叔儉謂人曰此児至四十
名位自然及祖舉秀才累遷太子舍人以父宦不通弱
年便欲紹興家業啓齊武帝求自試遷祕書丞従叔儉
初有儀同之授贈儉詩及書儉甚竒之笑謂人曰穰侯
印詎便可觧歴丹陽丞中書郎永眀末武帝欲北侵使
毛惠秀畫漢武北伐圖融因此上疏開張北侵之議圖
成上置琅邪城射堂壁上游幸輒觀焉九年芳林園禊
宴使融為曲水詩序當時稱之上以融才辯使兼主客
接魏使房景髙宋弁弁見融年少問主客年幾融曰五
十之年乆踰其半景髙又云在北聞主客曲水詩序勝
延年實願一見融乃示之後日宋弁於瑶池堂謂融曰
昔觀相如封禅以知漢武之徳今覧王生詩序用見齊
主之盛融曰皇家盛眀豈直比蹤漢武更慙鄙製無以
逺匹相如上以魏所送馬不穪使融問之曰秦西冀北
實多駿驥而魏之良馬乃駑不若将旦旦信誓有時而
爽駉駉之牧遂不能嗣宋弁曰當是不習地土融曰周
穆馬迹徧於天下若騏騮之性因地而遷則造父之策
有時而躓弁曰王主客何為勤勤於千里融曰卿國既
異其優劣聊𣸪相訪若千里斯至聖上當駕鼓車弁曰
向意既湏必不能駕鼓車也融曰買死馬之骨亦以郭
隗之故弁不能答融躁於名利自恃人地三十内望為
公輔初為司徒法曹詣王僧祐因遇沈昭畧未相識昭
畧屢顧盼謂主人曰是何年少融殊不平謂曰僕出於
扶桑入於暘谷照耀天下誰云不知而卿此問昭畧云
不知許事且食蛤蜊融曰物以羣分方以類聚君長東
隅居然應嗜此族其髙自標置如此及為中書郎嘗撫
案歎曰為爾寂寂鄧禹笑人行遇朱雀桁開路人填塞
乃搥車壁曰車中乃可無七尺車前豈可乏八騶及魏
軍動竟陵王子良於東府募人板融寕朔将軍軍主融
文辭捷速有所造作援筆可待子良特相友好晚節大
習騎馬招集江西傖楚數百人並有幹用融特為謀主
武帝病篤蹔絶子良在殿内太孫未入融戎服絳衫於
中書省閤口斷東宫仗不淂進欲矯詔立子良詔草已
立上重蘇朝事委西昌侯鸞梁武謂范雲曰左手據天
下圖右手刎其喉愚夫不為主上大漸國家自有故事
道路籍籍将有非常之舉卿聞之乎雲不敢答俄而帝
崩融乃䖏分以子良兵禁諸門西昌侯聞急馳到雲龍
門不得進乃曰有敕召我仍排而入奉太孫登殿命左
右扶出子良指麾音響如鍾殿内無不從命融知不遂
乃釋服還省歎曰公誤我鬰林深怨融即位十餘日收
下廷尉獄使中丞孔珪倚為奏曰融姿性剛險立身浮
競動迹驚羣抗言異類近塞外㣲塵苦求将領遂招納
不逞扇誘荒傖狡弄威聲専行權利反覆唇齒之間傾
動頰舌之内威福自己無所忌憚誹謗朝政歴毁王公
謂已才流無所推下事暴逺近使融依源據答融辭曰
囚實頑蔽觸行多愆但夙忝門素淂奉教君子爰自總
髮迄将立年州閭鄉黨見許愚昚過蒙大行皇帝奨育
之恩又荷文皇帝識擢之重司徒公賜預士林安陸王
曲垂盼接前後陳伐虜之計亦仰簡先朝今段犬羊乍
擾令囚草撰符詔及司徒宣敕招募同例非一實以戎
事不小不敢承教續蒙軍號賜使招集銜敕而行非敢
虚扇且張弄威聲應有形迹專行權利又無贓賄反覆
唇齒之間未審悉與誰言傾動頰舌之内不容都無主
此自上甘露頌及銀甕啓三日詩序接虜使語辭竭思
稱揚得非誹謗囚才分本劣謬被策用悚怍之情夙宵
兢惕自循自省並愧流言伏惟明皇臨宇普天蒙澤戊
寅赦恩輕重必宥百日曠期始蒙旬日一介罪身獨嬰
憲劾融被收朋友部曲參問北寺相繼於道請救於子
良子良不敢救西昌侯故争不得詔於獄賜死時年二
十七臨死歎曰我若不為百嵗老母當吐一言融意欲
指斤帝在東宫時過失也先是太學生會稽魏凖以才
學為融所賞既欲奉子良而凖鼓成其事太學生虞羲
邱國賔竊相謂曰竟陵才弱王中書無斷敗在眼中矣
及融誅召凖入舍人省詰問遂懼而死舉體皆青時人
以凖膽破融文集行於世
㣲字景𤣥𢎞弟光禄大夫孺之子也少好學善属文工
書兼解音律及醫方卜筮隂陽數術之事宋文帝賜以
名蓍初為始興王友父憂去職㣲素無宦情服闋除南
平王鑠右軍諮議叅軍仍為中書侍郎時兄逺免官歴
年㣲歎曰我兄無事而屏廢我何得而叨忝踰分文帝
即以逺為先禄勲微為文好古言頗抑揚袁淑見之謂
為訴屈吏部尚書江湛舉微為吏部郎㣲確乎不拔時
論者或云微之見舉廬江何偃亦叅其議偃慮為㣲所
咎與之書自陳㣲報書深言塵外之適其從弟僧綽宣
文帝㫖使就職因留之宿㣲妙觧天文知當有大故獨
與僧綽仰視謂曰此上不欺人非智者其孰能免之遂
辭不就尋有元凶之變㣲常住門屋一間尋書玩古遂
足不履地終日端坐牀席皆生塵埃唯當坐䖏獨净弟
僧謙亦有才譽為太子舍人遇疾㣲躬自䖏療而僧謙
服藥失度遂卒深自咎恨發病不復自療哀痛僧謙不
能已以書告靈僧謙卒後四旬而㣲終遺令薄葬不設
轜旐鼓挽之屬施五尺牀為靈二宿便毁以常所弹琴
置牀上何長史偃來以琴與之無子家人遵之所著文
集傳於世贈祕書監㣲兄逺字景舒位光禄勲時人謂
逺如屏風屈曲從俗能蔽風露言能不乖物理也
逺子僧祐字𦙍宗幼聰悟叔父㣲撫其首曰児神明意
用當不作率爾人雅為從兄儉所重每鳴笳列騶到其
門候之僧祐輒稱疾不前儉曰此吾之所望於若人也
世皆推儉之爱名徳而重僧祐之不趨勢也未弱冠頻
經憂居䘮至孝服闋髮落畧盡殆不立冠帽舉秀才為
驃騎法曹羸瘠不堪受命雅好博古善老莊不尚繁華
工草隸善鼓琴亭然獨立不交當世沛國劉瓛聞風而
悦上書薦之為著作佐郎遷司空祭酒謝病不與公卿
游齊髙帝謂王儉曰卿從可謂朝隐答曰臣從非敢妄
同髙人直是爱閑多病耳經贈儉詩云汝家在市門我
家在南郭汝家饒賔侣我家多鳥雀儉時聲髙一代賔
客填門僧祐不為之屈時人嘉之稍遷晋安王文學而
陳郡袁利為友時人以為妙選齊武帝數閲武僧祐獻
講武賦王儉借觀不與竟陵王子良聞其工琴於坐取
琴進之不從命永明末為太子中舍人在直屬疾不待
對人輒去中丞沈約弹之云肆情運氣不顧朝典揚眉
闊歩直轡髙驅坐贖論時何點王思逺之徒請交並不
降意自天子至於侯伯未嘗與一人游卒於黄門郎子
籍
籍字文海仕齊為餘杭令政化如神善於擿伏自下莫
能欺也性頗不儉俄然為百姓所訟又為錢塘縣下車
布政咸謂數十年來未之有也籍好學有才氣為詩慕
謝靈運至其合也殆無愧色時人咸謂康樂之有王籍
如仲尼之有邱明老𥅆之有嚴周梁天監中為輕車湘
東王諮議叅軍隨府㑹稽郡至若邪溪賦詩云蟬噪林
逾静鳥鳴山更幽劉􁅈見之擊節不能己巳以公事免
及為中散大夫彌忽忽不樂乃至徒行市道不擇交游
有時塗中見相識輒以笠傘覆面後為作唐侯相小邑
寡事彌不樂不理縣事人有訟者鞭而遣之未幾而卒
籍又甚工草書筆勢遒放盖孔琳之流亞也湘東王集
其文為十卷云
瞻字思範𢎞從孫也祖柳字休季位光禄大夫東亭侯
父猷字世倫位侍中光禄大夫瞻年六歳從師時有伎
經門過同業皆出觀瞻獨不視習業如初從父僧逺聞
而異之謂其父猷曰大宗不衰寄之此子年十二居父
憂以孝聞服闋襲封東亭侯後頗好逸游為閭里患以
輕薄稱及長折節修士操渉獵書記善碁工射厯位驃
騎将軍王晏長史晏誅出為晋陵太守潔已為政妻子
不免飢寒時號廉平王敬則作亂瞻赴都敬則經晋陵
郡人多附之敬則敗䑓軍討賊黨瞻言愚人易動不足
窮法齊明帝從之所全萬數遷御史中丞梁䑓建為侍
中吏部尚書性率亮居選部所舉多行其意頗嗜酒每
飲或彌日而精神朗贍不廢簿領梁武每稱瞻有三術
射棊酒也卒諡康侯子長𤣥早卒𢎞四弟虞柳孺曇首
虞字休仲位廷尉卿虞子深字景度有羙名位新安太
守柳􁅈事列於前曇首别卷
沖字長深𢎞𤣥孫也祖僧衍位侍中父茂璋字𦙍光仕
梁位給事黄門侍郎沖母梁武帝妹新安公主卒於齊
世武帝深鍾爱沖賜爵東安亭侯累遷侍中南郡太守
習於法令政號平理雖無赫赫之譽乆而見思曉音樂
習歌儛善與人交貴游之中聲名籍甚侯景之亂元帝
承制沖求觧南郡讓王僧辯并獻女伎十人以助軍賞
侯景平授丹陽尹魏平江陵敬帝為太宰承制以沖為
左長史紹泰中累遷光禄大夫尚書左僕射開府儀同
三司給扶陳武帝受禪領太子少傅加特進左光禄大
夫領丹陽尹參撰律令帝以沖前代舊臣特申長幼之
敬文帝即位益加尊重嘗從幸司空徐度宅宴筵之上
賜以几光大元年薨年七十六贈司空諡曰元簡沖有
子三十人並致通官第十二子瑒
瑒字子瑛沉静有器局羙風儀梁元帝時位太子中庶
子陳武帝入輔以為司徒左長史文帝即位累遷太子
中庶子散騎常侍侍中父沖嘗為瑒辭領中庶子文帝
顧沖曰所以久留瑒於承華正欲使太子㣲有瑒風法
耳宣帝即位厯中書令吏部尚書瑒性寛和務清静無
所抑揚遷尚書左僕射加侍中叅選事瑒居家篤睦每
嵗時饋遺徧及近親敦誘諸弟禀其規訓卒贈特進諡
曰光子
瑒弟瑜字子珪亦知名羙容儀年三十官至侍中永定
元年使齊以陳郡袁憲為副齊以王琳故囚之齊文宣
每行載死囚以從齊人呼曰供御囚每佗怒則召殺之
瑜及憲並危殆者數矣齊僕射楊遵彦每救護之天嘉
二年還朝復為侍中卒諡曰貞子
論曰語云不有君子其能國乎晋自中原沸騰介居江
左以一隅之地抗衡上國年移三百盖有憑焉其初諺
云王與馬共天下盖王氏人倫之盛實始是矣及夫休
元弟兄並舉棟梁之任下逮世嗣無虧文雅之風其所
以簪纓不替豈徒然也僧逹猖狂成性元長躁競不止
(闕/)
　
　
　
　
　
　
　
　
　
　南史卷二十一
　南史卷二十一考證
列傳第十一王𢎞子錫錫弟僧達○弟監本訛子今改
　正
王錫傳錫箕踞大坐殆無推敬卒子僧亮嗣○此子字
　承𢎞而言或因此不查宋書而遂以為錫子因稱僧
　達為孫幷疑僧達傳兄錫為訛誤矣
王僧逹傳寄宣城左永之籍注以為子○之籍監本作
　籍之今改从宋書
王瞻傳為侍中吏部尚書性率亮居選部所舉多行其
　意○居選部所舉多行其意句監本誤居選所舉其
　意多行今改从梁書
　
　
　
　
　南史卷二十一考證
欽定四庫全書
　南史卷二十二
　　唐　　　李　　　延　　　壽　　　撰
　列傳第十二
　　王曇首(子僧綽/騫子規)　　　(孫儉暕/騫弟)　　(曽孫騫/暕子承)　(訓/)
　　　　　(僧綽弟僧虔/慈弟志)　(僧虔子慈/志弟子筠)　(慈子泰/志弟彬)　(寂/)
王曇首太保𢎞之弟也幼有素尚兄弟分財曇首唯取
圖書而已辟琅邪王大司馬属従府公修復洛陽園陵
與従弟球俱詣宋武帝帝曰並膏梁世徳乃能屈志戎
旅曇首答曰既従神武自使懦夫立志時謝晦在坐曰
仁者果有勇帝悦及至彭城大㑹戲馬臺賦詩曇首文
先成帝問𢎞曰卿弟何如卿答曰若但如下官門户何
寄帝大笑曇首有智局喜愠不見於色閨門内雍雍如
也手不執金玉婦女亦不得以為飾玩自非禄賜一毫
不受於人為文帝鎮西長史武帝謂文帝曰曇首輔相
才也汝可每事諮之及文帝被迎入奉大統議者皆致
疑曇首與到彦之従兄華並勸上行上猶未許曇首固
諫并言天人符應上乃下率府州文武嚴兵自衛臺所
遣百官衆力不得近部伍中兵參軍朱容子抱刀在平
乘户外不觧帶者累旬及即位謂曇首曰非宋昌獨見
無以致此以曇首為侍中領驍騎将軍容子為右軍将
軍誅徐羡之等及平謝晦皆曇首及華力也元嘉四年
車駕出北堂使三更竟開廣莫門南臺云應湏白獸幡
銀字棨不肯開尚書左丞羊𤣥保奏免御史中丞傅隆
㫖下曇首曰既無異敕又闕幡棨雖稱上㫖不異單刺
元嘉元年二年雖有再開門例此乃前事之違今之守
舊未為非禮其不請白獸幡銀字􁦹致開門不時由尚
書相承之失亦合糾正上特無問更立科條遷太子詹
事侍中如故自謝晦平後上欲封曇首等㑹讌集舉酒
勸之因拊御牀曰此坐非卿兄弟無復今日出詔以示
之曇首曰豈可因國之災以為身幸陛下雖欲私臣當
如直史何封事遂寝時𢎞録尚書事又為揚州刺史曇
首為上所親委任兼兩宫彭城王義康與𢎞並録意常
怏怏又欲得揚州以曇首居中分其權任愈不悦曇首
固乞吴郡文帝曰豈有欲建大厦而遺其棟梁賢兄比
屢稱疾固辭州任将來若相申許此處非卿而誰時𢎞
久疾屢遜位不許義康謂賓客曰王公久疾不起神州
詎合卧臨曇首勸𢎞減府兵力之半以配義康乃悦七
年卒時年三十七文帝臨慟歎曰王詹事所疾不救國
之衰也中書舍人周﨣侍側曰王家欲衰賢者先殞上
曰直是我家衰耳贈光禄大夫九年以預誅徐羡之等
謀追封豫寧縣侯諡曰文孝武即位配饗文帝廟庭子
僧綽嗣
僧綽幼有大成之度衆便以國器許之好學練悉朝典
年十三文帝引見拜便流涕哽咽上亦悲不自勝襲封
豫寧縣侯尚文帝長女東陽獻公主初為江夏王義恭
司徒參軍累遷尚書吏部郎參掌大選究識流品任舉
咸盡其分僧綽深沉有局度不以才能髙人父曇首與
王華並被任遇華子新建侯嗣才劣位遇亦輕僧綽嘗
謂中書侍郎蔡興宗曰弟名位與新建齊弟超至今日
盖姻戚所致也遷侍中時年二十九始興王濬嘗問其
年僧綽自嫌早達逡廵良久乃答其謙退若此元嘉末
文帝頗以後事為念大相付託朝政大小皆參焉従兄
微清介士也懼其太盛勸令損抑僧綽乃求吴郡及廣
州並不許㑹巫蟲事洩上先召僧綽具言之及将廢立
使尋求前朝舊典劭於東宫夜饗将士僧綽宻以唘聞
上又令撰漢魏以來廢諸王故事送與江湛徐湛之欲
立随王誕江湛欲立南平王鑠文帝欲立建平王宏議
久不決誕妃即湛之女鑠妃湛妹也僧綽曰建立之事
仰由聖懐臣謂惟宜速斷幾事難宻不可使難生慮表
取笑千載上曰卿可謂能斷大事此事不可不殷勤且
庶人始亡人将謂我無復慈愛之道僧綽曰恐千載之
後言陛下惟能裁弟不能裁兒上默然江湛出閤謂僧
綽曰卿向言将不傷直邪僧綽曰弟亦恨君不直及劭
弑逆江湛在尚書上省聞變曰不用王僧綽言至此劭
立轉僧綽吏部尚書及檢文帝巾箱及湛家書疏得僧
綽所唘饗士并廢諸王事乃収害焉因此䧟北第諸侯
王以為與僧綽有異志孝武即位追贈金紫光禄大夫
諡曰愍侯初太社西空地本吴時丁奉宅孫皓流徙其
家江左初為周顗蘇峻宅後為袁悦宅又為章武王司
馬秀宅皆以凶終及給臧燾亦頻遇禍故世稱凶地僧
綽嘗謂宅無吉凶請以為第始造未及居而敗子儉
儉字仲寳生而僧綽遇害為叔父僧虔所養四嵗襲爵
豫寧縣侯拜受茅土流涕嗚咽幼篤學手不釋卷賓客
或相稱羙僧虔曰我不患此兒無名政恐名太盛耳乃
手書崔子玉座右銘以貽之丹陽尹袁粲聞其名及見
之曰宰相之門也栝栢豫章雖小已有棟梁氣矣終當
任人家國事言之宋明帝選尚陽羡公主拜駙馬都尉
帝以儉嫡母武康主同太初巫蠱事不可以為婦姑欲
開冡離葬儉因人自陳密以死請故事不行年十八觧
褐祕書郎太子舍人超遷祕書丞依七畧撰七志四十
卷表獻之又撰定元徽四部書目母憂服闋為司徒右
長史晉令公府長史著朝服宋大明以來著朱衣儉上
言宜復舊制時議不許及蒼梧暴虐儉告袁粲求外出
引晉新安主婿王獻之任吴興為例補義興太守昇明
二年為長史兼侍中以父終此職固讓先是齊髙帝為
相欲引時賢參讃大業時謝朏為長史帝夜召朏却人
與語久之朏無言唯有二小兒捉燭帝慮朏難之仍取
燭遣兒朏又無言帝乃呼左右儉素知帝雄異後請間
言於帝曰功髙不賞古來非一以公今日位地欲北面
居人臣可乎帝正色裁之而神采内和儉因又曰儉蒙
公殊眄所以吐所難吐何賜拒之深宋以景和元徽之
淫虐非公豈復寧濟但人情澆薄不能持久公若小復
推遷則人望去矣豈唯大業永淪七尺豈可得保帝笑
曰卿言不無理儉又曰公今名位故是經常宰相宜禮
絶羣后微示變革當先令褚公知之儉請銜命帝曰我
當自往經少曰帝自造彦囘款言移晷乃謂曰我夢應
得官彦囘曰今授始爾恐一二年間未容便移且吉夢
未必便在旦夕帝還告儉儉曰褚是未逹理虞整時為
中書舍人甚閑辭翰儉乃自報整使作詔及髙帝為太
尉引儉為右長史尋轉左専見任用大典将行禮儀詔
策皆出於儉褚彦回唯為詔又使儉參懐定之齊臺建
遷尚書左僕射領吏部時年二十八多所引進時客有
姓譚者詣儉求官儉謂曰齊桓滅譚那得有君答曰譚
子奔莒所以有僕儉賞其善據卒得職焉髙帝嘗従容
謂儉曰我今日當以青溪為鴻溝對曰天應人順庶無
椘漢之事時朝儀草創衣服制則未有定凖儉議曰漢
景六年梁王入朝中郎謁者金貂出入殿門左思魏都
賦云藹藹列侍金貂齊光此藩國侍臣有貂之明文晉
百官表云太尉參軍四人朝服武冠此又宰府之明文
又疑百僚敬齊公之禮儉又曰晉王受命勸進云沖等
眷眷稱名則應盡禮而世子禮秩未定儉又曰春秋曹
世子來朝待以上公之禮下其君一等今齊公九命禮
冠列藩世子亦宜異數並従之世子鎮石頭城仍以為
世子宫儉又曰魯有靈光殿漢之前例也聴事為崇光
殿外齋為宣徳殿以散騎常侍張緒為世子詹事車服
悉依東宫制度髙帝踐阼與儉議佐命功臣従容謂曰
卿謀謨之功莫與為二卿止二千户意以為少趙充國
猶能自舉西零之任況卿與我情期異常儉曰昔宋祖
創業佐命諸公開國不過二千以臣比之唯覺超越上
笑曰張良辭侯何以過此建元元年改封南昌縣公時
都下舛雜且多姦盜上欲立符伍家家以相檢括儉諫
曰京師翼翼四方是湊必也持符於事既煩理成不曠
謝安所謂不爾何以為京師乃止是嵗有司奏定郊殷
之禮儉以為宜以今年十月殷祭宗廟自此以後五年
再殷祭二年正月上辛有事南郊即以其日還祭明堂
又用次辛饗祀北郊而並無配従之明年轉左僕射領
選如故初宋眀帝紫極殿珠簾綺柱飾以金玉江左所
未有髙帝欲以其材起宣陽門儉與褚彦回及叔父僧
䖍連名表諫上手詔酬納宋世宫門外六門城設竹籬
是年初有發白虎樽言白門三重門竹籬穿不完上感
其言改立都墻儉又諫上答曰吾欲後世無以加也朝
廷初基制度草創儉問無不決上每曰詩云惟岳降神
生甫及申今天為我生儉也其年固請觧選見許帝幸
樂遊宴集謂儉曰卿好音樂孰與朕同儉曰沐浴唐風
事兼比屋亦既在齊不知肉味帝稱善後幸華林宴集
使各效伎藝褚彦回彈琵琶王僧虔栁世隆彈琴沈文
季歌子夜來張敬兒舞儉曰臣無所解唯知誦書因跪
上前誦相如封禪書上笑曰此盛徳之事吾何以堪之
後上使陸澄誦孝經起自仲尼居儉曰澄所謂博而寡
要臣請誦之乃誦君子之事上章上曰善張子布更覺
非竒也於是王敬則脱朝服袒以絳糾髻奮臂拍張呌
動左右上不悦曰豈聞三公如此答曰臣以拍張故得
三公不可忘拍張時以為名答儉尋以本官領太子詹
事加兵三百人時皇太子妃薨左衛将軍沈文季經為
宫臣未詳服不儉議曰漢魏以來宫僚先備臣隷之節
具體在三存既盡敬亡豈無服昔庾翼喪妻王允滕含
猶謂府吏宜有小君之服况臣節之重宜依舊君之妻
齊衰三月而除上崩遺詔以儉為侍中尚書令鎮軍每
上朝令史恒有三五十人随上諮事辯析未嘗壅滯褚
彦回時為司徒録尚書笑謂儉曰觀令判斷甚樂儉曰
所以得厝私懐寔由禀明公不言之化武帝即位給班
劒二十人進號衛将軍掌選事時有司以前代嗣位或
仍前郊年或别為郊始晉宋以來未有畫一儉議曰晉
明帝大寧三年南郊其年九月崩成帝即位明年改元
亦郊簡文咸安三年南郊其年七月崩孝武即位明年
改元亦郊宋元嘉三十年正月南郊二月崩孝武嗣位
明年亦郊此二代明例差可依放今聖明係業幽顯宅
心言化則頻郊非嫌語事則元號初改禋燎登配孝敬
兼遂謂明年正月宜饗禮二郊虞祭明堂自茲以後依
舊間嵗有司又以明年正月上辛應南郊而立春在上
辛後郊在立春前為疑儉曰宋景平元年正月三日辛
丑南郊其月十一日立春元嘉十六年正月六日辛未
南郊其月八日立春此近世明例也並從之永明二年
領丹陽尹三年領國子祭酒又領太子少傅舊太子敬
二傅同至是朝議接少傅以賔友禮宋時國學頽廢未
暇修復宋明帝泰始六年置總明觀以集學士或謂之
東觀置東觀祭酒一人總明訪舉郎二人儒𤣥文史四
科科置學士十人其餘令史以下各有差是嵗以國學
既立省總明觀於儉宅開學士館以總明四部書充之
又詔儉以家為府四年以本官領吏部先是宋孝武好
文章天下悉以文采相尚莫以専經為業儉弱年便留
意三禮尤善春秋發言吐論造次必於儒教由是衣冠
翕然並尚經學儒教於此大興何承天禮論三百卷儉
抄為八帙又别抄條目為十三卷朝儀舊典晉末來施
行故事撰次諳憶無遺漏者所以當朝理事斷決如流
每博議引正先儒罕有其例八坐丞郎無能異者令史
諮事賔客滿席儉應接銓序傍無留滯十日一還監試
諸生巾卷在庭劒衛令史儀容甚盛作觧散幘斜揷簮
朝野慕之相與放效儉常謂人曰江左風流宰相惟有
謝安盖自况也武帝深委仗之士流選用奏無不可五
年儉即本號開府儀同三司固讓六年重申前命先是
詔儉三日一還朝尚書令史出諮事上以往来煩數詔
儉還尚書下省月聴十日出外儉唘求觧選上不許七
年乃上表固請見許改領中書監參掌選事其年疾上
親臨視薨年三十八詔衛軍文武及臺所給兵仗悉停
侍葬又詔追贈太尉加羽葆鼓吹増班劒為六十人葬
禮依太宰文簡公褚彦回故事諡文憲公儉寡嗜慾唯
以經國為務車服塵素家無遺財手筆典裁為當時所
重少便有宰臣之志賦詩云稷契匡虞夏伊吕翼商周
及生子字曰𤣥成取仍世作相之義撰古今喪服集記
并文集並行於世梁武帝受禪詔為儉立碑降爵為侯
儉弟遜宋昇明中為丹陽丞告劉彦節事不蒙封賞建
元初為晉陵太守有怨言儉慮為禍因禇彦囘唘聞中
丞陸澄依事舉奏詔以儉竭誠佐命特降刑書宥遜逺
徙永嘉郡於道伏誅長子騫嗣
騫字思寂本字𤣥成與齊髙帝偏諱同故改焉性凝簡
慕樂廣為人未嘗言人之短諸女子姪皆嬪王尚王朔
望來歸輜軿填咽非所欲也敕嵗中不過一稱見嘗従
容謂諸子曰吾家本素族自可依流平進不湏茍求也
歴黄門郎司徒右長史不事産業有舊墅在鍾山八十
餘頃與諸宅及故舊共佃之常謂人曰我不如鄭公業
有田四百頃而食常不周以此為愧永元末召為侍中
不拜三年春枉矢晝見西方長十餘丈騫曰此除舊布
新之象也及梁武起兵騫曰天時人事其在此乎梁武
霸府建引為大司馬諮議參軍遷侍中及帝受禪降封
為侯歴位度支尚書中書令武帝於鍾山西造大愛敬
寺騫舊墅在寺側者即王導賜田也帝遣主書宣㫖就
騫市之欲以施寺答云此田不賣若敕取所不敢言酬
對又脱畧帝怒遂付市評田價以直逼還之由是忤㫖
出為吴興太守騫性侈於味而儉於服頗以多忌為累
又惰於接物雖王書宣敕或過時不見才望不及弟􁀙
特以儉之嫡故不棄於時􁀙為尚書左丞僕射當朝用
事騫自中書令為郡邑邑不樂在郡卧不視事徴復為
度支尚書加給事中領射聲校尉以母憂去職普通三
年卒年四十九贈侍中金紫光禄大夫諡曰安子規
規字威明八嵗丁所生母憂居喪有至性齊太尉徐孝
嗣每見必為流涕稱曰孝童叔父􁀙亦深器重之常曰
此兒吾家千里駒也年十二畧通五經大義及長遂博
涉有口辯為本州迎主簿起家祕書郎累遷太子洗馬
天監十二年改造太極殿畢規獻新殿賦其辭甚工後
為晉安王綱雲麾諮議叅軍久之為新安太守父憂去
職服闋襲封南昌縣侯除中書黄門侍郎敕與陳郡殷
芸琅邪王錫范陽張緬同侍東宫俱為昭眀太子所禮
湘東王繹時為丹陽尹與朝士宴集属規為酒令規從
容曰江左以来未有茲舉特進蕭琛金紫光禄大夫傅
昭在坐並謂為知言朱异嘗因酒卿規規責以無禮普
通初陳慶之北侵陷洛陽百僚稱慶規退曰可弔也又
何賀焉道家有云非為功難成功難也昔桓温得而復
失宋武竟無成功我孤軍無援深入寇境将為亂階俄
見覆沒六年武帝於文徳殿餞廣州刺史元景隆詔羣
臣賦詩同用五十韻規援筆立奏其文又羙武帝嘉焉
即日授侍中後為晉安王長史王立為太子仍為散騎
常侍太子中庶子侍東宫太子賜以所服貂蟬并降令
書悦是舉也尋為吴郡太守主書苪珍宗家在吴前守
宰皆傾意附之至是珍宗假還規遇之甚薄珍宗還都
密奏規不理郡事俄徴為左户尚書郡境千餘人詣闕
請留表三奏不許求於郡樹碑許之規常以門宗貴盛
恒思減退後為太子中庶子領步兵校尉辭疾不拜遂
於鍾山宋熙寺築室居焉卒贈光禄大夫諡曰文皇太
子出臨哭與湘東王繹令曰王威明風韻遒上神峯標
映千里絶迹百尺無枝實俊人也一爾過隙永歸長夜
金刀掩芒長淮絶涸去嵗冬中已傷劉子今茲寒孟復
悼王生俱往之傷信非虛說規集後漢衆家異同注續
漢書二百卷文集二十卷子褒魏尅江陵入長安
暕字思晦騫弟也年數嵗而風神警拔有成人之度時
父儉作宰相賓客盈門見暕曰公才公望復在此矣弱
冠選尚淮南長公主拜駙馬都尉歴祕書丞齊明帝詔
求選士始安王遥光薦暕及東海王僧􁅈除暕騎從事
中郎天監中歴位侍中吏部尚書領國子祭酒門貴與
物隔不能留心寒素頗稱刻薄後為尚書左僕射領國
子祭酒卒諡曰靖子承訓並通顯
承字安期初為祕書郎累遷中書黄門侍郎兼國子博
士時膏腴貴遊咸以文學相尚罕以經術為業唯承獨
好儒業遷長史兼侍中俄轉國子祭酒承祖儉父暕皆
為此職三世為國師前代未之有久之出為東陽太守
政存寛恵吏人悦之卒郡諡曰章承性簡貴有風格右
衛朱异當朝用事每休下車馬填門有魏郡申英者門
寒才俊好危言髙論以忤權右嘗指异門曰此中輻湊
皆為利往能不至者唯大小王東陽耳小東陽即承弟
穉也時唯承兄弟及褚翔不至异門世並稱之
訓字懐範生而紫胞師媪云法當貴幼聰警有識量僧
正恵超見而竒之謂門人羅智國曰四郎眉目疎朗舉
動和韻此是興門户者智國以白暕暕亦曰不墜基業
其在文殊文殊訓小字也年十三暕亡憂毁家人莫識
十六召見文徳殿應對爽徹上目送之久謂朱异曰可
謂相門有相初補國子生問說師袁昻昻曰久籍髙名
有勞虛想及觀容止若披雲霧俄而諸袁子弟來昻謂
諸助教曰我兒出十數若有一子如此實無所恨射策
除祕書郎累遷祕書丞嘗詩云旦奭匡世功蕭曹佐甿
俗追祖儉之志也後拜侍中入見武帝帝問何敬容曰
褚彦回年幾為宰相敬容曰少過三十上曰今之王訓
無謝彦回訓羙容儀善進止文章為後進領袖年二十
六卒諡温子
僧䖍金紫光禄大夫僧綽弟也父曇首與兄弟集㑹子
孫任其戲適僧逹跳下地作彪子時僧虔累十二博棊
既不墜落亦不重作僧綽採蠟燭珠為鳯皇僧逹奪取
打壊亦復不惜伯父𢎞歎曰僧逹俊爽當不減人然亡
吾家者終此子也僧䖍必至公僧綽當以名義見羙或
云僧䖍採燭珠為鳯皇𢎞稱其長者云僧䖍弱冠雅善
隸書宋文帝見其書素扇歎曰非唯跡逾子敬方當器
雅過之為太子舍人退黙少交接與袁淑謝莊善淑每
歎之曰卿文情鴻麗學觧深拔而韜光潜實物莫之窺
雖魏陽元之射王汝南之騎無以加焉遷司徒左西属
兄僧綽為宋元凶所害親賓咸勸之逃僧䖍泣曰吾兄
奉國以忠貞撫我以慈愛今日之事苦不見及耳若同
歸九泉猶羽化也孝武初出為武陵太守擕諸子姪兄
子儉中塗得病僧䖍為廢寝食同行客慰喻之僧䖍曰
昔馬援子姪之間一情不異鄧攸於弟子更逾所生吾
實懐其心誠未異古亡兄之𦙍不宜忽諸若此兒不救
便當回舟謝職還為中書郎再遷太子中庶子孝武欲
擅書名僧䖍不敢顯跡大眀世常用拙筆書以此見容
後為御史中丞領驍騎将軍甲族由来多不居憲臺王
氏分枝居烏衣者位宦微減僧虔為此官乃曰此是烏
衣諸郎坐處我亦可試為耳泰始中為吴興太守始王
獻之善書為吴興郡及僧䖍工書又為郡論者稱之徙
㑹稽太守中書舍人阮佃夫家在東請假歸客勸僧䖍
以佃夫要幸宜加禮接僧䖍曰我立身有素豈能曲意
此軰彼若見惡當拂意去耳佃夫言於宋眀帝使御史
中丞孫夐奏僧䖍坐免官尋以白衣領侍中元徽中為
吏部尚書尋加散騎常侍轉右僕射昇明二年為尚書
令嘗為飛白書題尚書省壁曰圓行方止物之定質修
之不已則溢髙之不已則慄馳之不已則躓引之不已
則迭是故去之宜疾當時嗟賞以比坐右銘兄子儉每
覲見輒朂以前言往行忠貞止足之道雅好文史觧音
律以朝廷禮樂多違正典人間競造新聲時齊髙帝輔
政僧虔上表請正聲樂髙帝乃使侍中蕭恵基調正清
商音律齊受命轉侍中丹陽尹郡縣獄相承有上湯殺
囚僧虔上言湯本救疾而實行寃暴若罪必入重自有
正刑若去悪宜疾則應先唘豈有死生大命而潛制下
邑上納其言而止文恵太子鎮雍州有盜發古冡者相
傳云是椘王冡大獲寳物玉履玉屏風竹簡書青絲綸
簡廣數分長二尺皮節如新有得十餘簡以示僧䖍云
是科斗書考工記周官所闕文也髙帝素善書篤好不
已與僧䖍賭書畢謂曰誰為第一對曰臣書第一陛下
亦第一帝笑曰卿可謂善自為謀或云帝問我書何如
卿答曰臣正書第一草書第二陛下草書第二而正書
第三臣無第三陛下無第一帝大笑曰卿善為辭然天
下有道丘不與易也帝示僧虔古迹十一卷就求能書
人名僧䖍得人間所有卷中所無者吴大皇帝景帝歸
命侯書桓𤣥書及王丞相導領軍洽中書令珉張芝索
靖衛伯儒張翼十一卷奏之又上羊欣所撰能書人名
一卷遷湘州刺史侍中如故清簡不營財産百姓安之
武帝即位以風疾欲陳觧遷侍中左光禄大夫開府儀
同三司僧䖍少時羣從並㑹客有相之云僧䖍年位最
髙仕當至公餘人莫及及此授僧虔謂兄子儉曰汝任
重於朝行當有八命之禮我若復此授一門有二台司
實所畏懼乃固辭上優而許之客問其故僧虔曰吾榮
位已過無以報國豈容更受髙爵方貽官謗邪儉既為
朝宰起長梁齋制度小過僧䖍視之不悦竟不入戸儉
即日毁之永明三年薨時年六十追贈司空侍中如故
諡簡穆僧䖍頗觧星文夜坐見豫章分野當有事故時
僧䖍子慈為豫章内史慮有公事少時而僧䖍薨棄郡
奔赴時有前将軍陳天福坐討唐㝢之於錢唐掠奪百
姓財物棄市先是天福将行令家人豫作夀冡未至東
又信催速就冡成而得罪因以葬焉又宋世光禄大夫
劉鎮之年三十許病篤已辦凶具既而疾愈因畜棺以
為夀九十餘乃亡此器方用因此而言天道未易知也
僧虔論書云宋文帝書自言可比王子敬時議者云天
然勝羊欣工夫少於欣王平南廙右軍叔過江右軍之
前以為最亡曽祖領軍右軍云弟書遂不減吾變古制
今惟右軍領軍不爾至今猶法鍾張亡従祖中書令書
子敬云弟書如騎騾駸駸恒欲度驊騮前庾征西翼書
少時與右軍齊名右軍後進庾猶不分在荆州與都下
人書云小兒軰賤家雞皆學逸少書湏吾下當比之張
翼王右軍自書表晉穆帝令翼寫題後答右軍當時不
别久後方悟云小人幾欲亂真張芝索靖韋誕鍾㑹二
衛並得名前代無以辨其優劣唯見其筆力驚異耳張
澄當時亦呼有意郗愔章草亞於右軍郗嘉賓草亞於
二王緊媚其父桓𤣥自謂右軍之流論者以比孔琳之
謝安亦入能書録亦自重為子敬書嵇康詩羊欣書見
重一時親受子敬行書尤善正乃不稱名孔琳之書天
然縦放極有筆力規矩恐在羊欣後丘道護與羊欣俱
面受子敬故當在欣後范曄與蕭思話同師羊欣後小
叛既失故步為復小有意耳蕭思話書羊欣之影風流
趨好殆當不減筆力恨弱謝綜書其舅云緊生起是得
賞也恨少媚好謝靈運書乃不倫遇其合時亦得入流
賀道力書亜丘道護庾昕學右軍亦欲亂真矣僧䖍嘗
自書讓尚書令表辭制既雅筆迹又麗時人以比子敬
崇賢吴郡顧寳先卓越多竒自以伎能僧䖍乃作飛白
以示之寳先曰下官今為飛白屈矣僧䖍著書賦儉為
注序甚工僧䖍宋世嘗有書誡子曰知汝恨吾未許汝
學欲自悔厲或以闔棺自欺或更擇羙業且得有慨亦
慰窮生但亟聞斯唱未覩其實吾未信汝非徒然也往
年有意於史取三國志聚置牀頭百日許復徙業就𤣥
汝曽未窺其題目未辨其指歸而終日自欺人人不受
汝欺也由吾不學無以為訓然重華無嚴父放勛無令
子亦各由己耳汝軰竊議亦當云阿越不學何忽自課
汝見其一耳不全爾也設令吾學如馬鄭亦復甚勝復
倍不如今亦必大減致之有由従身上来也汝今壮年
自勤數倍許勝劣及吾耳吾在世雖乏徳素要復推排
人間十許年故是一舊物人或以比數汝耳即化之後
若自無調度誰復知汝事者舍中亦有少負令譽弱冠
越超清級者于是王家門中優者龍鳯劣猶虎豹失蔭
之後豈龍虎之議况吾不能為汝蔭政應各自努力耳
或有身經三公蔑爾無聞布衣寒素輕相屈體父子貴
賤殊兄弟聲名異何也體盡讀數百卷書耳吾今悔無
所及欲以前車誠爾後乘也汝年入立境方應従宦兼
有室累何處復得下帷如王即時邪各爾身已切豈復
闗吾邪鬼唯知愛深松茂柏寧知子弟毁譽事因汝有
感故畧叙胷懷子慈
慈字伯寳年八嵗外祖宋太宰江夏王義恭迎之内齋
施寳物恣所取慈取素琴石硯及孝子圖而已義恭善
之袁淑見其幼時撫其背曰叔慈内潤也少與従弟儉
共書學謝鳯子超宗嘗候僧虔仍往東齋詣慈慈正學
書未即放筆超宗曰卿書何如䖍公慈曰慈書比大人
如雞之比鳯超宗狼狽而退十嵗時與蔡興宗子約入
寺禮佛正遇沙門懴約戲慈曰衆僧今日可謂䖍䖍慈
應聲曰卿如此何以興蔡氏之宗歴位吴郡太守大司
馬長史侍中領步兵校尉司徒左長史慈患脚齊武帝
敕王晏慈有微疾不能騎聴乘車在仗後江左以来少
例也慈妻劉彦節女子觀尚武帝長女吴縣公主修婦
禮姑未嘗交答江夏王鋒為南徐州王妃慈女也以慈
為東海太守行徐州府州事還為冠軍将軍廬陵王中
軍長史未拜永眀九年卒贈太常諡懿子泰
泰字仲通幼敏悟年數嵗時祖母集諸孫姪散棗栗於
牀羣兒競之泰獨不取問其故對曰不取自當得賜由
是中表異之少好學手所抄寫二千許卷及長通和温
雅家人不見喜愠之色姉夫齊江夏王鋒為齊明帝所
害外生蕭子友並孤弱泰資給撫訓逾於子姪梁天監
元年為祕書丞自齊永元之末後官火延燒祕書圖書
散亂殆盡泰表校㝎繕寫武帝従之歴中書侍郎掌吏
部仍即真自過江吏部郎不復典大選令史以下小人
求競者輻湊前後少能稱職泰為之不為貴賤請属易
意天下稱平轉黄門侍郎每預朝宴刻燭賦詩文不加
㸃帝湥賞歎沈約常曰王有養炬謝有覽舉養泰小字
炬筠小字也始革大理以泰為廷尉卿再歴侍中後為
都官尚書泰能接人士故每願其居選官頃之為吏部
尚書衣冠属望未及選舉仍疾改除散騎常侍左驍騎
将軍未拜卒諡夷子廓
志字次道慈之弟也九嵗居所生母憂哀容毁瘠為中
表所異弱冠選尚宋孝武女安固公主拜駙馬都尉褚
彦囘為司徒引志為主簿謂其父僧虔曰朝廷之恩本
為殊特所可光榮在屈賢子累遷宣城内史清謹有恩
恵郡人張倪吴慶争田經年不決志到官父老相謂曰
王府君有徳政吾鄉里乃有如此争倪慶因相擕請罪
所訟地遂成閒田後為東陽太守郡獄有重囚十餘冬
至日悉遣還家過節皆反唯一人失期志曰此自太守
事主者勿憂眀旦果至以婦孕吏人益歎服之為吏部
尚書在選以和理稱崔慧景平以例加右軍将軍封臨
汝侯固讓改領右衛将軍及梁武軍至城内殺東昏百
僚署名送首志歎曰冠雖弊可加足乎因取庭樹葉挼
服之偽悶不署名梁武覽牋無志署心嘉之弗以讓也
霸府開為驃騎大将軍長史梁臺建位散騎常侍中書
令天監初為丹陽尹為政清静都下有寡婦無子姑亡
舉責以斂葬既而無以還之志愍其義以俸錢償焉時
年饑每旦為粥於郡門以賦百姓衆悉稱恵常懷止足
謂諸子姪曰謝莊在宋孝武時位止中書令吾自視豈
可過之三年為散騎常侍中書令因多謝病簡通賓客
九年遷為散騎常侍金紫光禄大夫卒志善藁隷當時
以為楷法齊游擊将軍徐希秀亦號能書常謂志為書
聖志家居建康禁中里馬糞巷父僧䖍門風寛恕志尤
惇厚所厯不以罪咎劾人門下客嘗盜脱志車幰賣之
志知而不問待之如初賓客遊其門者専盖其過而稱
其善兄弟子姪皆篤實謙和時人號馬糞諸王為長者
普通四年志改葬武帝厚賻贈之諡曰安有五子緝休
諲操素志弟揖位太中大夫揖子筠
筠字元禮一字徳柔幼而警悟七嵗能属文年十六為
芍藥賦其辭甚羙及長清静好學與従兄泰齊名沈約
見筠以為似外祖袁粲謂僕射張稷曰王郎非唯額類
袁公風韻都欲相似稷曰袁公見人輒矜嚴王郎見人
必娱笑唯此一條不能酷似仕為尚書殿中郎王氏過
江以来未有居郎署或勸不就筠曰陸平原東南之秀
王文度獨步江東吾得比蹤昔人何所多恨乃欣然就
職沈約每見筠文咨嗟嘗謂曰昔蔡伯喈見王仲宣稱
曰王公之孫吾家書籍悉當相與僕雖不敏請附斯言
自謝朓諸賢零落平生意好殆絶不謂疲暮復逢於君
約於郊居宅閣齋請筠為草木十詠書之壁皆直寫文
辭不加篇題約謂人曰此詩指物程形無假題署約製
郊居賦搆思積時猶未都畢示筠草筠讀至雌霓(五的/反)連
蜷約撫掌欣抃曰僕常恐人呼為霓(五兮/反)次至墜石磓星
及冰懸埳而帶坻筠皆擊節稱贊約曰知音者希真賞
殆絶所以相要政在此數句耳筠又嘗為詩呈約約即
報書歎詠以為後進擅羙筠又能用强韻每公宴並作
辭必妍靡約嘗唘上言晚来名家無先筠者又於御筵
謂王志曰賢弟手文章之羙可謂後米獨步謝朓常見
語云好詩圓羙流轉如彈丸近見其數首方知此言為
實累遷太子洗馬中舍人並掌東宮管記昭明太子愛
文學士常與筠及劉孝綽陸倕到洽殷鈞等遊宴𤣥圃
太子獨執筠袖撫孝綽肩曰所謂左把浮丘袖右拍洪
崖肩其見重如此筠又與殷鈞以方雅見禮後為中書
郎奉敕製開善寺寳誌法師碑文辭甚麗逸又敕撰中
書表奏三十卷及所上賦頌都為一集後為太子家令
復掌管記普通元年以母憂去職筠有孝性毁瘠過禮
大通二年為司徒左長史三年昭眀太子薨敕製哀策
文復見嗟賞尋出為臨海太守在郡侵刻還資有芒屩
兩舫他物稱是為有司奏不調累年後歴祕書監太府
卿度支尚書司徒左長史及簡文即位為太子詹事筠
家累千金性儉嗇外服麤弊所乘牛嘗飼以青草及遇
亂舊宅先為賊焚乃寓居國子祭酒蕭子雲宅夜忽有
盜攻懼墜井卒時年六十九家人十二口同遇害人棄
屍積於空井中筠状貎寝小長不滿六尺性𢎞厚不以
藝能髙人而少擅才名與劉孝綽見重當時其自序云
余少好抄書老而彌篤雖遇見瞥觀皆即疏記後重省
覽懽興彌深習與性成不覺筆倦自年十三四建武二
年乙亥至梁大同六年四十載矣幼年讀五經皆七八
十遍愛左氏春秋吟諷常為口實廣畧去取凡三週五
抄餘經及周官儀禮國語爾雅山海經本草並再抄子
史諸集皆一遍未嘗倩人假手並躬自抄録大小百餘
卷不足傳之好事盖以備遺忘而已又與諸兒書論家
門集云史傳稱安平崔氏及汝南應氏並累葉有文才
所以范蔚宗云崔氏雕龍然不過父子兩三世耳非有
七葉之中名徳重光爵位相繼人人有集如吾門者也
沈少傅約常語人云吾少好百家之言身為四代之史
自開闢以来未有爵位蟬聨文才相繼如王氏之盛也
汝等仰觀堂搆思各努力筠自撰其文章以一官為一
集自洗馬中書中庶吏部左佐臨海太府各十卷尚書
三十卷凡一百卷行於世子祥仕陳位黄門侍郎揖弟
彬
彬字思文好文章習篆隸與志齊名時人為之語曰三
真六草為天下寳齊武帝起舊宫彬獻賦文辭典麗尚
齊髙帝女臨海長公主拜駙馬都尉仕齊歴太子中庶
子徙永嘉太守卜室於積榖山有終焉之志梁天監中
歴吏部尚書祕書監卒諡恵彬立身清白推賢接士有
士君子風彬弟寂
寂字子𤣥性迅動好文章讀范滂傳未嘗不歎悒王融
敗後賓客多歸之齊建武初欲獻中興頌兄志謂曰汝
膏粱年少何患不逹不鎮之以静将恐貽譏寂乃止位
祕書郎卒年二十一
論曰王曇首之才器王僧綽之忠直其世禄不替也豈
徒然哉仲寳雅道自居早懐伊吕之志竟而逄時遇主
自致宰輔之隆所謂衣冠禮樂盡在是矣齊有人焉於
斯為盛其餘文雅儒素各稟家風箕裘不墜亦云羙矣
　
　
　
　
　
　
　
　
　南史卷二十二
　南史卷二十二考證
王僧綽傳陛下惟能裁弟不能裁兒○兒監本訛兄今
　改正
王儉傳年三十八○三監本訛四今从閣本
王慈傳衆僧今日可謂䖍䖍○僧監本訛生今改从閣
　本
　
　
　
　
　
　
　
　
　
　南史卷二十二考證
欽定四庫全書
　南史卷二十三
　　唐　　　李　　　延　　　夀　　　撰
　列傳第十三
　　王誕(兄子偃亮/瑩從弟)　(偃子藻/)　(藻弟子瑩/)
　　王華(從弟琨/)　　王恵(從弟球/)
　　王彧(子絢子藴/彧兄)　(絢弟繢/奂)　(繢孫克/奂弟份)
　　　　(份孫銓/    勱)　　(錫/質)　　　(僉/固)　　　(通/)
王誕字茂世太保𢎞從祖兄也祖恬晉中軍將軍父混
太常卿誕少有才藻晉孝武帝崩從叔尚書令珣為哀
策出本示誕曰猶恨少序節物誕攬筆便益之接其秋
冬代變後云霜繁廣除風回髙殿殉歎羙因而用之襲
爵雉鄉侯為會稽王世子元顯後軍長史琅邪内史誕
結事元顯嬖人張法順故見寵元顯納妾誕為之親迎
隨府轉驃騎長史内史如故元顯討桓𤣥欲悉誅諸桓
誕救桓脩等由此得免脩誕甥也及𤣥得志將見誅脩
為陳請乃徙廣州盧循據廣州以誕為其平南府長史
甚賓禮之誕久客思歸乃說循曰下官與劉鎮軍情味
不淺若得北歸必蒙任寄時廣州刺史呉隠之亦為循
所拘留誕又曰將軍今留吳公公私非計孫伯符豈不
欲留華子魚但以一境不容二君耳於是誕及隠之俱
得還誕為宋武帝太尉長史盡心歸奉帝甚仗之盧循
自蔡洲南走劉毅固求追討誕宻白帝曰公既平廣固
復滅盧循則功蓋終古勲無與二如此大威豈可使餘
人分之毅與公同起布衣一時相推耳今既喪敗不宜
復使立功帝納其說後為吳國内史母憂去職武帝伐
劉毅起為輔國將軍誕固辭以墨絰從行時諸葛長人
行太尉留府事心不自安武帝甚慮之毅既平誕求先
下帝曰長人似有自疑心卿詎宜便去誕曰長人知下
官蒙公垂盼今輕身單下必當以為無虞可少安其意
帝笑曰卿勇過賁育矣於是先還後卒追封作唐縣五
等侯子詡早卒誕兄嘏字偉世侍中左户尚書始興公
嘏子偃
偃字子游母晉孝武帝女鄱陽公主宋受禪封永成君
偃尚宋武帝第二女吳興長公主諱榮男常倮偃縛諸
庭樹時天夜雪噤凍久之偃兄恢排閣詬主乃免偃謙
虛恭謹不以世事闗懐位右光禄大夫贈開府儀同三
司諡恭公
長子藻位東陽太守尚文帝第六女臨川長公主諱英
媛公主性妬而藻别愛左右人吳崇祖景和中主讒之
於廢帝藻下獄死主與王氏離婚宋世諸主莫不嚴妬
明帝每疾之湖熟令袁慆妻以妬賜死使近臣虞通之
撰妬婦記左光禄大夫江湛孫斆當尚孝武帝女上乃
使人為斆作表讓婚曰伏承詔㫖當以臨海公主降嬪
榮出望表恩加典外顧審輶蔽伏用憂惶臣寒門悴族
人凡質陋閭閻有對本隔天姻如臣素流家貧業寡年
近將冠皆已有室荆釵布裙足得成禮每不自觧無偶
迄茲媒訪莫尋素族弗問自惟門慶屢降公主天恩所
覃庸及醜末懐憂抱惕慮不獲免徴命所當果膺兹舉
雖門泰宗榮於臣非倖仰縁聖貸冒陳愚實自晉氏以
來配尚王姬者雖累經羙胄亟有名才至如王敦懾氣
桓温歛威真長佯愚以求免子敬灸足以違禍王偃無
仲都之質而倮雪於北階何瑀闕龍工之姿而投軀於
深井謝莊殆自害於矇叟殷沖幾不免於强鉏彼數人
者非無才意而勢屈於崇貴事隔於聞覽吞悲茹氣無
所逃訴制勒甚於僕隷防閑過於婢妾往來出入人理
之常當待賓客朋從之義而令掃轍息駕無闚門之期
廢筵抽席絶接對之理非唯交友離異乃亦兄弟疎濶
第令受酒肉之賜制以動靜監子待錢帛之私節其言
笑姆妳争媚相勸以嚴尼媪競前相諂以急第令必凡
庸下才監子皆葭萌愚豎議舉止則未閑是非聼言語
則謬於虛實姆妳敢恃耆舊唯賛妬忌尼媪自唱多知
務檢口舌其間又有應答問訊卜筮師母乃至殘餘飲
食詰辯與誰衣被故弊必責頭領又出入之宜繁省難
衷或進不獲前或入不聼出不入則嫌於欲疎求出則
疑有别意召必以三晡為期遣必以日出為限夕不見
晚魄朝不識曙星至於夜步月而弄琴晝拱𬒮而披卷
一生之内與此長乖又聲影裁聞則少婢奔迸裾袂向
席則醜老叢來左右整刷以疑寵見嫌賓客未冠以少
容致斥禮有列媵象有貫魚本無嫚嫡之嫌豈有輕婦
之誚今義絶傍私䖍恭正匹而每事必言無儀適設辭
輒云輕易我又竊聞諸主聚集唯論夫族緩不足為急
者法急則可為緩者師更相扇誘本其恒意不可貸借
固實常辭或云野敗去或云人笑我雖曰家事有甚王
憲發口所言恒同科律王藻雖復彊佷頗經學涉戲笑
之事遂為寃魂褚曖憂憤用致夭絶傷理害義難以具
聞夫螽斯之徳實致克昌專妬之行有妨繁衍是以尚
主之門往往絶嗣駙馬之身通離釁咎以臣凡弱何以
克堪必將毁族淪門豈伊身責前後嬰此其人雖衆然
皆患彰遐邇事隔天朝故吞言咽理無敢論訴臣幸屬
聖明矜照由道𢎞物以典處親以公臣之鄙懐可得自
盡如臣門分世荷殊榮足守前基便預提拂清官顯位
或由才升一叨婚戚咸成恩假是以仰冒非宜披露丹
實非唯止陳一已規全身願實乃廣申諸門受患之切
伏願天慈照察特賜蠲停使燕雀微羣得保叢蔚蠢物
憐生自已彌篤若恩詔難降披請不申便當刋膚剪髪
投山竄海帝以此表遍示諸主以諷切之并為戲笑元
徽中臨川主表求還身王族守養弱嗣許之藻弟懋字
昌業光禄大夫封南鄉侯懋子瑩
瑩字奉光選尚宋臨淮公主拜駙馬都尉累遷義興太
守代謝超宗超宗去郡與瑩交惡還都就懋求書屬瑩
求一吏曰丈人一㫖如湯澆雪耳及至瑩答㫖以公吏
不可超宗往懋處對諸賓謂懋曰湯定不可澆雪懋面
洞赤唯大恥愧懋後往超宗處設精白䱒羙鮓麞􁤋懋
問那得佳味超宗詭言義興始見餉陽驚曰丈人豈應
不得邪懋大忿言於朝廷稱瑩供養不足坐失郡廢棄
久之後歴侍中東陽太守以居郡有恵政遷吳興太守
齊明帝勤憂庶政瑩頻處二郡皆有能名還為中領軍
隨王長史意不平改為太子詹事中領軍永元初政由
羣小瑩守職而已不能有所是非及尚書令徐孝嗣誅
瑩頗綜朝政啓取孝嗣所居宅及取孝嗣封名枝江縣
侯以為己封從弟亮謂曰此非盛徳也瑩怒曰我昔從
東度為吳興束身登岸徐時為宰相不能見知相用為
領軍長史今住其宅差無多慙時人咸謂失徳亮既當
朝於瑩素雖不善時欲引與同事遷尚書左僕射未拜
㑹䕶軍崔恵景自京口奉江夏王内向瑩拒恵景於湖
頭衆敗瑩赴水乘舫入樂遊因得還臺城恵景敗瑩還
居領軍府梁武兵至復假節都督宫城諸軍事建康平
瑩乃以宅還徐氏初為武帝相國左長史及踐阼封建
城縣公累遷尚書令瑩性清慎帝深善之時有猛獸入
郭上意不悦以問羣臣羣臣莫對瑩在御筵乃歛板答
曰昔擊石拊石百獸率舞陛下膺籙御圖虎象來格帝
大悦衆咸服焉十五年位左光禄大夫開府儀同三司
丹陽尹既為公湏開黄閣宅前促欲買南隣朱侃半宅
侃懼見侵貨得錢百萬瑩乃回閣向東時人為之語曰
欲向南錢可貪遂向東為黄銅及將拜印工鑄印六鑄
而龜六毁及成頭空不實補而用之居職六日暴疾薨
諡曰静恭少子實嗣起家祕書郎尚梁武帝女安吉公
主襲爵建城縣公為新安太守實從兄來郡就求告實
與銅錢五十萬不聽於郡及道散用從兄密於郡市貨
還都求利及去郡數十里實乃知命追之呼從兄上岸
盤頭令卒與杖搏頰乞原劣得免後為南康嗣王湘州
長史長沙郡王三日出禊實衣冠傾崎王性方嚴見之
意殊惡實稱主名謂王曰蕭玉誌念實殿下何見憎王
驚赧即起後宻啟之因此廢銅
亮字奉叔瑩從父弟也父攸字昌逹仕宋位太宰中郎
贈給事黄門侍郎亮以名家子宋末選尚公主拜駙馬
都尉歴任祕書丞齊竟陵王子良開西邸延才俊以為
士林使工圖其像亮亦預焉累遷晉陵太守在職清公
有羙政時有晉陵令沈㠝之性麤疎好犯亮諱亮不堪
遂啟代之㠝之怏怏乃造坐云下官以犯諱被代未知
明府諱若為攸字當作無骹尊傍犬為犬傍無骹尊若
是有心攸無心攸乞告示亮不履下牀跣而走㠝之撫
掌大笑而去建武末累遷吏部尚書時右僕射江祏管
朝政多所進㧞為士所歸亮自以身居選部每持異議
始亮未為吏部郎時以祏帝之内弟故深友祏祏為之
延譽益為帝所器重至是與祏情好攜薄祏昵之如初
及祏遇誅羣小放命凡所除拜悉由内寵亮弗能止外
若詳審内無明鑒所選用拘資次而已當時不謂為能
後為尚書左僕射及東昏肆虐亮取容以免梁武帝至
新林内外百僚皆道迎其不能㧞者亦間路送誠款亮
獨不遣及東昏遇殺張稷仍集亮等於太極殿前西鍾
下坐議欲立齊湘東嗣王寳晊領軍瑩曰城閉已久人
情離解征東在近何不諮問張稷又曰桀有昏徳鼎遷
于殷今實微子去殷項伯歸漢之日亮黙然朝士相次
下牀乃遣國子博士范雲齎東昏首送石頭推亮為首
城平朝士畢至亮獨後裠履見武帝帝謂曰顛而不扶
安用彼相亮曰若其可扶明公豈有今日之舉因泣而
去霸府開以為大司馬長史梁臺建授侍中尚書令固
讓乃為侍中中書監兼尚書令及受禪遷侍中尚書令
中軍將軍封豫寧縣公天監二年轉左光禄大夫元日
朝㑹亮辭疾不登殿設饌别省語笑自若數日詔公卿
問訊亮無疾色御史中丞樂藹奏亮大不敬論棄市詔
削爵廢為庶人四年帝宴華光殿求讜言尚書左丞范
縝起曰司徒謝朏徒負虚名陛下擢之如此前尚書令
王亮頗有政體陛下棄之如彼愚臣所不知帝變色曰
卿可更餘言縝固執不已帝不悦御史中丞任昉因奏
縝妄陳褒貶請免縝官詔可亮因屏居閉掃不通賔客
遭母憂居䘮盡禮後為中書監加散騎常侍卒諡煬子
王華字子陵誕従祖弟也祖薈衞將軍㑹稽内史父廞
司徒右長史晉安帝隆安初王恭起兵討王國寶時廞
丁母憂在家恭檄令起兵廞即聚衆應之以女為貞列
將軍以女人為官屬及國寳死恭檄廞罷兵廞起兵之
際多所誅戮至是不復得已因舉兵以討恭為名恭遣
劉牢之擊廞廞敗走不知所在長子泰為恭所殺華時
年十三在軍中與廞相失随沙門釋曇冰逃使提衣襆
従後津邏咸疑焉華行遲曇冰罵曰奴子怠懈行不及
我以杖捶華數十衆乃不疑由此得免遇赦還吳以父
存没不測布衣蔬食不交游者十餘年宋武帝欲収其
才用乃發廞喪使華制服服闋武帝北伐長安領鎮西
將軍北徐州刺史辟華為州主簿後為别駕歴職著稱
文帝鎮江陵為西中郎主簿諮議参軍文帝未親政事
悉委司馬張邵華性尚物不欲人在已前邵性豪每行
來常引夾轂華出入乘牽車従者不過兩三人以矯之
嘗相逄華陽若不知是邵謂左右曰此鹵簿甚盛必是
殿下乃下牽車立於道側及邵至乃驚邵白服登城為
華所糾邵坐被徵華代為司馬文帝將入奉大統以少
帝見害不敢下華曰先帝有大功於天下四海所服雖
嗣主不綱人望未改徐羡之中才寒士傅亮布衣諸生
非有晉宣帝王大將軍之心明矣畏廬陵嚴斷將來必
不自容殿下寛叡慈仁所知已且越次奉迎兾以見徳
悠悠之論殆必不然羡之亮晦又要檀道濟王𢎞五人
同功孰肯相讓勢必不行今日就徵萬無所慮帝従之
曰卿復欲為吾之宋昌矣乃留華總後任上即位以華
為侍中右衞將軍先是㑹稽孔甯子為文帝鎮西諮議
參軍以文義見賞至是為黄門侍郎領歩兵校尉甯子
先為何無忌安成國侍郎還東修宅令門可容髙盖隣
里笑之甯子曰大丈夫何常之有甯子與華並有富貴
之願自羡之等執權日夜搆之於文帝甯子嘗東歸至
金昌亭左右欲泊船甯子命去之曰此殺君亭不可泊
也華每閑居諷詠常誦王粲登樓賦曰兾王道之一平
假髙衢而騁力出入逄羡之等每切齒憤叱歎曰當見
太平時否元嘉二年甯子卒三年誅羡之等華遷䕶軍
將軍侍中如故宋世唯華與南陽劉湛不為飾讓得官
即拜以此為常華以情事異人未嘗預宴集終身不飲
酒有宴不之詣若有論事者乘車造門主人出車就之
及王𢎞輔政而𢎞弟曇首為文帝所任與華相埓華常
謂己力用不盡每歎曰宰相頓有數人天下何由得安
四年卒年四十三九年以誅羡之功追封新建縣侯諡
曰宣孝武即位配享文帝廟庭子定侯嗣卒子長嗣坐
罵母奪爵以長弟佟紹封齊受禪國除
琨華從父弟也父懌不辨菽麥時以為殷道矜之流人
無肯與婚家以獵婢恭心侍之遂生琨初名崐崙懌後
娶南陽樂𤣥女無子故即以琨為名立以為嗣琨少謹
篤為從伯司徒謐所愛宋武帝初為桓脩參軍脩待帝
厚後帝以事計圖脩猶懐昔顧使王華訪素門嫁其二
女華為琨娶大女以小女適頴川庾敬度亦是舊族除
琨郎中駙馬都尉奉朝請先是琨伯父廞得罪晉世諸
子並從誅唯華得免華宋􁃪貴盛以門衰提擕琨恩若
同生為之延譽歴位宣城義熙太守皆以廉約稱華終
又託之宋文帝故琨屢居清顯孝建中為吏部郎吏曹
選局貴要多所屬請琨自公卿下至士大夫例為用兩
門生江夏王義恭嘗属琨用二人後復屬琨答不許出
為平越中郎將廣州刺史加都督南土沃實在任者常
致巨富世云廣州刺史但經城門一過便得三千萬琨
無所取納表獻禄奉之半鎮舊有鼓吹又唘輸還及罷
任孝武知其清問還資多少琨曰臣買宅百三十萬餘
物稱之帝悦其對後為歴陽内史上以琨忠實徙為寵
子新安王北中郎長史再歴度支尚書加光禄大夫初
琨従兄華孫長襲華爵新建縣侯嗜酒多愆失琨表以
長將傾基緒請以長小弟佟嗣焉琨後出為吴郡太守
遷中領軍坐在郡用朝舍錢三十六萬營餉二宫諸王
及作絳襖奉獻軍用左遷光禄大夫尋加太常及金紫
加散騎常侍廷尉虞龢議社稷各一神琨案舊糾駮不
為屈時龢見寵朝廷歎琨强正明帝臨崩出為㑹稽太
守加都督坐誤竟囚降為冠軍順帝即位進右光禄大
夫順帝遜位百僚陪列琨攀畫輪獺尾慟泣曰人以夀
為歡老臣以夀為戚既不能先驅螻蟻頻見此事嗚噎
不自勝百官人人雨淚齊髙帝即位領武陵王師加侍
中時王儉為宰相属琨用東海郡迎吏琨使謂曰語郎
三臺五省皆是郎用人外方小郡當乞寒賤省官何容
復奪之遂不過其事尋解王師及髙帝崩琨聞國諱牛
不在宅去臺數里遂歩行入宫朝士皆謂曰故宜待車
有損國望琨曰今日奔赴皆自應爾遂得病卒贈左光
禄大夫年八十四琨謙恭謹慎老而不渝朝㑹必早起
簡閱衣裳料數冠幘如此數四或為輕薄所笑大明中
尚書僕射顔師伯豪貴下省設女樂琨時為度支尚書
要琨同聽傳酒行炙皆悉内妓琨以男女無親授傳行
每至令置牀上回面避之然後取畢又如此坐上莫不
撫手嗤笑琨容色自若師伯後為設樂邀琨琨不往中
領軍劉勔晚節有栖退志表求東陽郡尚書令袁粲以
下莫不賛羙之琨曰永初景平唯謝晦殷景仁為中領
軍元嘉有到彦之為人望才譽勔不及也近聞加侍中
已為怏怏便求東陽臣恐子房赤松未易輕擬其鯁直
如此而儉於財用設酒不過兩盌輙云此酒難遇鹽豉
薑蒜之屬並挂屏風酒漿悉置牀下内外有求琨手自
賦之景和中討義陽王昶六軍戒嚴應須紫㯹左右欲
營辦琨曰元嘉初征謝晦有紫檦在匣中不湏更作檢
取果得焉而避諱過甚父名懌母名恭心並不得犯焉
時咸謂矯枉過正
王恵字令明誕從祖弟也祖劭車騎將軍父黙左光禄
大夫恵幼而夷簡為叔父司徒謐所知恬静不交游未
嘗有雜事陳郡謝瞻才辯有風氣嘗與兄弟羣従造恵
談論鋒起文史間發恵時相詶應言清理逺瞻等慙而
退宋武帝聞其名以問其從兄誕誕曰恵後來秀令鄙
宗之羙也即以為行參軍累遷世子中軍長史時㑹稽
内史劉懐敬之郡送者傾都恵亦造别還過從弟球球
問向何所見恵言唯覺逢人耳素不與謝靈運相識嘗
得交言靈運辯博辭義鋒起恵時然後言時荀伯子在
坐退而告人曰靈運固自蕭散直上王郎有如萬頃陂
焉嘗臨曲水風雨暴至坐者皆馳散恵徐起不異常日
不以霑濡而改宋國初建當置郎中令武帝難其人謂
傅亮曰今用郎中令不可減袁曜卿既而曰吾得其人
矣曜卿不得獨擅其竒乃以恵居之宋少帝即位以蔡
廊為吏部尚書不肯拜乃以恵代焉恵被召即拜未嘗
接客人有與書求官得輒聚閣上及去職印封如初時
以廊不拜恵即拜事異而意同也兄鑒頗好聚歛恵意
不同謂曰何用田為鑒怒曰無田何由得食恵又曰何
用食為其標寄如此卒贈太常無子
球字蒨玉司徒謐之子恵従父弟也少與恵齊名宋武
帝受命為太子中舍人宜都王友轉諮議參軍文帝即
位王𢎞兄弟貴動朝廷球終日端拱未嘗相往来𢎞亦
雅敬之歴位侍中中書令吏部尚書時中書舍人徐爰
有寵於上上嘗命球及殷景仁與之相知球辭曰士庶
區别國之章也臣不敢奉詔上改容謝焉球簡貴勢不
交游筵席虚静門無異客曇首常云蒨玉亦是玉巵無
當耳既而尚書僕射殷景仁領軍將軍劉湛並執重權
傾動内外球雖通家姻戚未嘗往来居選職接客甚稀
不視求官書疏而銓衡有序遷光禄大夫領廬陵王師
時大將軍彭城王義康専以政事為本刀筆幹練者多
被意遇謂劉湛曰王敬𢎞王球之属竟何所堪施為自
富貴復那可解球兄子履深結劉湛委誠義康與劉斌
等球每訓厲不納自大将軍從事中郎轉太子中庶子
流涕訴義康不願違離故復為從事中郎文帝甚銜之
及誅湛之夕履徒跣告球球命為取履先温酒與之謂
曰常日謂汝何履怖不得答球徐曰阿父在汝何憂左
右扶郎還齋亦以球故履免死廢於家殷景仁卒球除
尚書僕射王師如故素有腳疾多病還家朝直至少録
尚書江夏王義恭謂尚書何尚之曰當今乏才羣下宜
加戮力而王球放恣如此宜以法糾之尚之曰球有素
尚加又多疾公應以淡退求之未可以文案責也義恭
又面唘文帝曰王球誠有素譽頗以物外自許端任要
切或非所長帝曰誠知如此要是時望所歸昔周伯仁
終日飲酒而居此任盖所以崇素徳也遂見優容後以
白衣領職十八年卒時年四十九贈特進金紫光禄大
夫無子從孫奂為後
王彧字景文球從子也祖穆字伯逺司徒謐之長兄位
臨海大守父僧朗仕宋位尚書右僕射明帝初以后父
加特進贈開府儀同三司諡元公彧名與明帝諱同故
以字行伯父智少簡貴有髙名宋武帝甚重之常言見
王智使人思仲祖武帝與劉穆之討劉毅而智在焉他
日穆之白武帝曰伐國重事公言何乃使王智知武帝
笑曰此人髙簡豈聞此軰論議其見知如此為宋國五
兵尚書封建陵縣五等子追贈太常智無子故父僧朗
以景文繼智幼為從叔球所知憐羙風姿為一時推謝
袁粲見之歎曰景文非但風流可悦乃哺歠亦復可觀
有一客少時及見謝混答曰景文方謝叔源則為野父
矣粲惆悵良久曰恨眼中不見此人景文好言理少與
陳郡謝莊齊名文帝嘗與羣臣臨天泉池帝垂綸良久
不獲景文越席曰臣以為垂綸者清故不獲貪餌衆皆
稱善文帝甚相欽重故為明帝娶景文妹而以景文之
名名明帝武帝第五女新安公主先適太原王景深離
絶當以適景文景文固辭以疾故不成婚襲爵建陵子
元凶以為黄門侍郎未及就孝武入討景文遣間使歸
款以父在都下不獲致身事平頗見嫌責猶以舊恩累
遷司徒左長史上以散騎常侍舊與侍中俱掌獻替欲
髙其選以景文及㑹稽孔顗俱南北之望以補之尋復
為司徒左長史以姊墓開不臨赴免官後拜侍中領射
聲校尉左衛將軍加給事中太子中庶子坐與奉朝請
毛法因蒱戲得錢百二十萬白衣領職景和元年為尚
書右僕射明帝即位加領左衛將軍尋加丹陽尹遭父
憂起為尚書左僕射丹陽尹固辭僕射出為江州刺史
加都督服闋乃受詔封江安縣侯固讓不許後徴為尚
書左僕射領吏部揚州刺史加太子詹事不願還朝求
為湘州不許時又謂景文在江州不能潔已景文與上
幸臣王道隆書深自申理景文屢辭内授上手詔譬之
曰尚書左僕射卿已經此任東宫詹事用人雖羙職次
政可比中書令耳庶姓作揚州徐干木王休元殷鐡並
處之不辭卿清令才望何愧休元毗賛中興豈謝干木
綢繆相與何後殷鐡邪司徒以宰相不應帶神州逺遵
先㫖京口鄉基義重密邇畿内又不得不同驃騎陜西
任要由來用宗室驃騎既去巴陵理應居之中流雖曰
閑地控帶二江通接荆郢經塗之要由來有重鎮如此
則揚州自成闕刺史卿若有辭便不知誰應處之此選
大備與公卿疇懐非聊爾也固辭詹事領選徙為中書
令常侍僕射揚州如故又進中書監領太子太傅常侍
揚州如故景文固辭太傅上遣新除尚書右僕射禇彦
回宣㫖不得已乃受拜時太子及諸皇子竝小上猶為
身後計諸將帥吳喜夀寂之之徒慮其不能奉幼主並
殺之而景文外戚貴盛張永累經軍旅又疑其將來難
信乃自為謡言曰一士不可親弓長射殺人一士王字
指景文弓長張字指張永景文彌懼乃自陳求解揚州
詔答曰人居貴要但問心若為耳大明之世巢徐二戴
位不過執戟權亢人主顔師伯白衣僕射横行尚書中
袁粲作僕射領選而人往往不知有粲粲遷為令居之
不疑今既省録令便居昔之録至置省事及幹僮竝依
録格粲作令來亦不異為僕射人情向粲淡然亦復不
改常以此居貴位要任當有致憂兢不卿今雖作揚州
太子太傅位雖貴而不關朝政可安不懼差於粲也卿
虛心受榮有而不為累貴髙有危殆之懼卑賤有溝壑
之憂張單雙災木鴈兩失有心於避禍不如無心於任
運夫千仞之木既摧於斧斤一寸之草亦悴於踐蹋髙
崖之脩幹與深谷之淺條存亡之要巨細一揆耳晉將
畢萬七戰死於牖下蜀相費禕從容坐談斃於刺客故
甘心於履危未必逄禍縱意於處安不必全福但貴者
自惜故每憂其身賤者自輕故易忘其已然為教者每
誡貴不誡賤言其貴滿好自恃也凡名位貴逹人以存
懐泰則觸人改容否則行路嗟愕至如賤者否泰不足
以動人存亡不足以絓數死於溝瀆困於途路者天地
之間亦復何限人不係意耳以此而推貴何必難處賤
何必易安但人生自應卑慎為道行已用心務思謹惜
若乃吉凶大期正應委之理運遭随參差莫不由命也
既非聖人不能見吉凶之先見正是依稀於理言可行
而為之耳得吉者是其命吉遇不吉者是其命凶以近
事論之景和之世晉平庶人從夀陽歸亂朝人皆為之
戰慄而乃遇中興之運袁顗圖避禍於襄陽當時皆羡
之謂為陵霄駕鳯遂與義嘉同滅駱宰見狂主語人云
越王長頸鳥喙可與共憂不可共樂范蠡去而全身文
種留而遇禍今主長頸頗有越王之狀我在尚書中久
不去必危遂求江南縣諸都令史住京師者皆遭中興
之慶人人蒙爵級宰逢義嘉染罪金木纒身性命幾絶
卿耳目所聞見安危在運何可預圖邪上既有疾而諸
弟並已見殺唯桂陽王休範人才夲劣不見疑出為江
州刺史慮一旦晏駕皇后臨朝則景文自然成宰相門
族强盛藉元舅之重嵗暮不為純臣泰豫元年春上疾
篤遣使送藥賜景文死使謂曰朕不謂卿有罪然吾不
能獨死請子先之因手詔曰與卿周旋欲全卿門户故
有此處分敕至之夜景文政與客棊扣函着復還封置
局下神色怡然不變方與客棊思行爭刼竟斂子内奩
畢徐謂客曰奉敕見賜以死方以敕示客酒至未飲門
客焦度在側憤怒發酒覆地曰大丈夫安能坐受死州
中文武可數百人足以一奮景文曰知卿至心若見念
者為我百口計乃墨啟答敕并謝贈詔酌謂客曰此酒
不可相勸自仰而飲之時年六十追贈開府儀同三司
諡曰懿長子絢
絢字長素早恵年五六嵗讀論語至周監於二代外祖
何尚之戲之曰可改耶耶乎文哉絢應聲答曰尊者之
名安可戲寧可道草翁之風必舅及長篤志好學位祕
書丞先景文卒諡曰恭世子絢弟繢
繢字叔素弱冠祕書郎太子舍人轉中書舍人景文以
此授超階令繢經年乃受景文封曲安侯繢襲其本爵
為始平縣五等男元徽末為黄門郎東陽太守齊武帝
為撫軍吏部尚書張岱選繢為長史呈選牒髙帝笑曰
此可謂素望再遷義興太守輒録郡吏陳伯喜付陽羡
獄欲殺之縣令孔逭不知何罪不受繢教為有司奏坐
白衣領職後長兼侍中武帝出射雉繢信佛法稱疾不
從永元元年卒於太常諡靖子繢女適武帝寵子安陸
王子敬永明二年納妃脩外舅姑之敬武帝遣文恵太
子相随往繢家置酒設樂公卿皆冠冕而去當世榮之
繢弟約齊明帝世數年廢錮梁武帝時為太子中庶子
嘗謂約曰卿方當富貴必不容久滯屈及帝作輔謂曰
我嘗相卿當富貴不言卿今日富貴便當見由歴侍中
左户尚書廷尉繢長子儁不慧位止建安太守儁子克
克羙容貎善容止仕梁歴司徒右長史尚書僕射臺城
陷仕侯景位太宰侍中録尚書事景敗克迎侯王僧辯
問克曰勞事夷狄之君克不能對次問璽紱何在克黙
然良久曰趙平原將去平原名思賢景腹心也景授平
原太守故克呼焉僧辯乃誚克曰王氏百世卿族便是
一朝而墜仕陳位尚書右僕射
藴字彦深彧兄子也父揩太中大夫揩人才凡劣故藴
不為羣從所禮常懐恥慨家貧為廣徳令明帝即位四
方叛逆欲以將領自奮每撫刀曰龍泉太阿汝知我者
叔父景文常誡之曰阿答汝滅我門户藴曰答與童烏
貴賤異童烏絢小字答藴小字也及事寧封吉陽男歴
晉陵義興太守所莅竝貪縦後為給事黄門侍郎桂陽
之逼王道隆為亂兵所殺藴力戰重創御溝側或扶以
免事平撫軍長史禇澄為吳郡太守司徒左長史蕭恵
開明言於朝曰禇澄開城以納賊更為股肱大郡王藴
被甲死戰棄而不収賞罰如此何憂不亂禇彦回慙乃
議用藴為湘州刺史及齊髙帝輔政藴與沈攸之連謀
事敗斬於秣陵市
奐字道明彧兄子也父粹字景深位黄門侍郎奐繼從
祖球故小字彦孫年數歳常侍球許甚見愛奐諸兄出
身諸王國常侍而奐起家著作佐郎琅邪顔延之與球
情欵稍異常撫奐背曰阿奴始免寒士奐少而强濟叔
父景文常以家事委之仕宋歴待中祠部尚書轉掌吏
部昇明初遷丹陽尹初王晏父普曜為沈攸之長史常
懼攸之舉事不得還奐為吏部轉普曜為内職晏深徳
之及晏仕齊武帝以奐宋室外戚而從弟藴又同逆疑
有異意晏叩頭保奐無異志時晏父母在都請以為質
武帝乃止永明中累遷尚書右僕射王儉卒上欲用奐
為尚書令以問晏晏位遇已重意不推奐答曰栁世隆
有勲望恐不宜在奐後乃轉左僕射加給事中出為雍
州刺史加都督與寧蠻長史劉興祖不睦十一年奐遣
軍主朱公恩征蠻失利興祖欲以唘聞奐大怒収付獄
興祖於獄以針畫漆盒盤為書報家稱枉令唘聞而奐
亦馳信唘上誣興祖扇動荒蠻上知其枉敕送興祖還
都奐恐辭情翻背輒殺之上大怒遣中書舍人吕文顯
直閣將軍曹道剛領兵収奐又别詔梁州刺史曹武自
江陵步出襄陽奐子彪凶愚頗干時政士人咸切齒時
文顯以漆匣匣箜篌在船中因相誑云臺使封刀斬王
彪及道剛曹武文顯俱至衆力既盛又懼漆匣之言於
是議閉門拒命長史殷叡奐女壻也諌曰今開城門白
服接臺使不過檻車徵還隳官免爵耳彪堅執不從叡
又曰宜遣典籖間道送唘自申亦不患不被宥乃令叡
書唘遣典籖陳道齊出城便為文顯所執叡又曰忠不
背國勇不逃死百世門户宜思後計孰與仰藥自全則
身名俱泰叡請先驅螻蟻又不從奐門生鄭羽叩頭唘
奐乞出城迎臺使奐曰我不作賊欲先遣唘自申政恐
曹吕軰小人相陵藉故且閉門自守耳彪遂出戰敗走
歸土人起義攻州西門彪登門拒戰却之司馬黄瑶起
寧蠻長史裴叔業於城内起兵攻奐奐聞兵入禮佛未
及起軍人斬之彪及弟爽弼殷叡皆伏誅奐長子太子
中庶子融融弟司徒從事中郎琛於都棄市餘孫皆原
宥琛弟肅秉竝奔魏後得黄瑶起臠食之弟伷女為長
沙王晃妃以男女竝長又且出繼特不離絶奐既誅故
舊無敢至者汝南許明逹先為奐參軍躬為殯歛經理
甚厚當時髙其節奐弟份
份字季文仕宋位始安内史哀粲之誅親故無敢視者
份獨往致慟由是顯名累遷大司農奐誅後其子肅奔
魏份自拘請罪齊武帝宥之肅屢引魏人至邊份嘗因
侍坐武帝謂曰比有北信不份改容對曰肅既近忘墳
栢寧逺憶有臣帝亦以此亮焉後位祕書監仕梁位散
騎常侍領歩兵校尉兼起部尚書武帝嘗於宴席問羣
臣曰朕為有為無份曰陛下應萬物為有體至理為無
帝稱善後累遷尚書左僕射歴侍中特進左光禄大夫
監丹陽尹卒諡曰胡子長子琳字孝璋位司徒左長史
琳齊代取梁武帝妹義興長公主有子九人竝知名長
子銓字公衡羙風儀善占吐尚武帝女永嘉公主拜駙
馬都尉銓雖學業不及弟錫而孝行齊焉時人以為銓
錫二王可謂玉昆金友母長公主疾銓形貎瘠貶人不
復識及居䘮哭泣無常因得氣疾位侍中丹陽尹卒於
衛尉卿子溥字伯淮尚簡文帝女餘姚公主
銓弟錫字公嘏幼而警悟與兄弟受業至應休散輒獨
留不起精力不倦致損右目十三為國子生十四舉清
茂除祕書郎再遷太子洗馬時昭明太子尚幼武帝敕
錫與祕書郎張纉使入宮不限日數與太子游狎情兼
師友又敕陸倕張率謝舉王規王筠劉孝綽到洽張緬
為學士十人盡一時之選錫以戚属封永安侯普通初
魏始連和使劉善明來聘敕中書舍人朱异接之善明
彭城舊族氣調甚髙負其才氣酒酣謂异曰南國辯學
如中書者幾人异曰异所以得接賓宴乃分職是司若
以才辯相尚則不容見使善明乃曰王錫張纉北間所
聞云何可見异具唘聞敕即使南苑設宴錫與張纉朱
异四人而已善明造席遍論經史兼以嘲謔錫纉隨方
酬對無所稽疑善明甚相歎挹他日謂异曰一日見二
賢實副所期不有君子安能為國引宴之日敕使左右
徐僧權於坐後言則書之累遷吏部郎中時年二十四
謂親友曰吾以外戚謬被時知兼比羸病庶務難擁安
能捨其所好而狥所不能乃稱疾不拜便謝遣胥徒拒
絶賔客掩扉覃思室宇蕭然諸子温清隔簾趨倚公主
乃命穿壁使子渉湜觀之卒年三十六贈侍中諡貞子
錫弟僉
僉字公㑹八嵗丁父憂哀毁過禮初補國子生祭酒袁
昻稱為通理累遷始興内史丁所生母憂固辭不拜又
除南康内史在郡義興主薨詔起復郡後為太子中庶
子掌東宫管記卒贈侍中元帝下詔賢而不伐曰恭追
諡曰恭子僉弟通
通字公逹仕梁為黄門侍郎敬帝承制以為尚書右僕
射陳武帝受禪遷右僕射太建元年為左光禄大夫六
年加特進侍中將軍光禄佐吏扶竝如故未拜卒諡曰
成弟勱
勱字公齊羙風儀博涉書史恬然清簡未嘗以利欲干
懐仕梁為輕車河東王功曹史王出鎮京口勱將隨之
蕃范陽張纉時典選舉勱造纉言别纉嘉其風采乃曰
王生才地豈可游外府乎奏為太子洗馬後為南徐州
别駕從事史大同末梁武帝謁園陵道出朱方勱随例
迎候敕令從輦側所經山川莫不顧問勱随事應對咸
有故實又從登北顧樓賦詩辭義清典帝甚嘉之時河
東王為廣州刺史乃以勱為冠軍河東王長史南海太
守王至嶺南多所侵掠因懼罪稱疾委州還朝勱行州
府事越中饒沃前後守宰例多貪縦勱獨以清白著聞
入為給事黄門侍郎侯景之亂奔江陵歴位晉陵太守
時兵饑之後郡中彫弊勱為政清簡吏人便安之徵為
侍中遷五兵尚書㑹魏軍至元帝徴湘州刺史宜豐侯
蕭循入援以勱監湘州及魏平江陵敬帝承制以為中
書令加侍中歴陳武帝司空丞相長史侍中中書令竝
如故及蕭勃平以勱為廣州刺史未行改為衡州刺史
王琳據有上流衡廣攜貳勱不得之鎮留于大庾嶺太
建元年累遷尚書右僕射時東境大水以勱為晉陵太
守在郡甚有威恵郡人表請立碑頌勱政徳詔許之徵
為中書監重授尚書左僕射領右軍将軍卒諡曰温子
勱弟質
質字子貞少慷慨渉獵書史梁世以武帝甥封甲口亭
侯位太子中舍人庶子侯景濟江質領歩騎頓于宣陽
門外景軍至都質不戰而潰為桑門潜匿人間城䧟後
西奔荆州元帝承制歴位侍中吳州刺史領鄱陽内史
魏平荆州侯瑱鎮盆城與質不協質率所部依于留異
陳永定二年武帝命質率所部随都督周文育討王琳
質與琳素善或譖云於軍中潜信交通武帝命文育殺
質文育唘救之獲免文帝嗣位以為五兵尚書宣帝輔
政為司徒左長史坐招聚博徒免官後為都官尚書卒
諡曰安子弟固
固字子堅少清正頗渉文史梁時以武帝甥封莫口亭
侯位丹陽尹丞梁元帝承制以為相國户曹属掌管記
尋聘魏魏人以其梁氏外戚待之甚厚承聖元年為太
子中庶子遷尋陽太守魏剋荆州固之鄱陽随兄質度
東嶺居信安縣陳永定中移居吴郡文帝以固清静且
欲申以婚姻天嘉中歴位中書令散騎常侍國子祭酒
以其女為皇太子妃禮遇甚重廢帝即位授侍中金紫
光禄大夫宣帝輔政固以廢帝外戚妳媪恒往來禁中
頗宣宻㫖事洩比黨皆誅宣帝以固本無兵權且居處
清素止免所居官禁錮太建中卒於太常卿諡恭子固
清虚寡欲居䘮以孝聞又信佛法及丁所生母憂遂終
身蔬食夜則坐禪晝誦佛經嘗聘魏因宴饗祭請停殺
一羊羊於固前跪拜又宴昆明池魏人以南人嗜魚大
設罟網固以佛法咒之遂一鱗不獲子寛位侍中
論曰王誕夙有名軰而間關夷險卒獲攀光日月葢亦
得其時焉奉光奉叔竝得官成齊代而亮自著寒松斯
為優矣瑩印章六毁豈鬼神之害盈乎景文弱年立譽
芳聲籍甚榮貴之來匪由勢至若使泰始之朝身非外
戚與袁粲羣公方驂竝路傾覆之災庶幾可免庾元規
之讓中書令義歸此矣奐有愚子自致誅夷份𦙍嗣克
昌特鍾門慶羙矣
　
　
　
　
　
　南史卷二十三
欽定四庫全書
　南史卷二十四
　　唐　　　李　　　延　　　夀　　　撰
　列傳第十四
　　王裕之(孫秀之綸之/廷之子)　(廷之峻/曽孫)　(阮韜琮/峻子)
　　王鎮之(弟𢎞之思逺/晏従弟)　(𢎞之孫晏/)
　　王韶之　　王悦之　　王准之(曽孫清/清子猛)
　　　　　(准之従弟逡之/)　(珪之/)　(族子素/)
王裕之字敬𢎞晉驃騎将軍廙之曾孫司州刺史胡之
之孫也名與宋武帝諱同故以字行父茂之字興元晉
陵太守敬𢎞少有清尚起家本國左常侍衛軍參軍性
恬静樂山水求為天門太守及之郡妻弟荆州刺史桓
𤣥遣信要令過已敬𢎞至巴陵謂人曰靈寳正當欲見
其姊我不能為桓氏贅壻乃遣别船送妻往江陵彌年
不迎山郡無事恣其游適意甚好之後為南平太守去
官居作唐縣界𤣥輔政及篡位屢召不下宋武帝以為
車騎従事中郎徐州中従事史征西将軍道規諮議參
軍時府主簿宋協亦有髙趣道規竝以事外相期嘗共
酣飲敬𢎞因醉失禮為外司所白道規即便引還重申
初讌永初中累遷吏部尚書敬𢎞每被召即便祗奉既
到宜退旋復觧官武帝嘉其志不茍違也除廬陵王師
加散騎常侍自陳無徳不可師範令王固讓不拜元嘉
三年為尚書僕射關署文案初不省讀嘗豫聴訟上問
疑獄敬𢎞不對上變色問左右何故不以訊牒副僕射
敬𢎞曰臣乃得訊牒讀之正自不觧上甚不悦雖加禮
敬亦不以時務及之六年遷尚書令固讓表求還東上
不能奪改授侍中特進左光禄大夫給親信三十人及
東歸車駕幸冶亭餞送十二年徴為太子少傅敬𢎞詣
都上表固辭不拜東歸上時不豫自力見焉十六年以
為左光禄大夫開府儀同三司侍中如故又詣都表辭
竟不拜東歸二十三年復申前命復辭明年薨於餘杭
之舍亭山年八十八順帝昇明三年追諡文貞公敬𢎞
形状短而起坐端方桓𤣥謂之彈棊發八勢所居舍亭
山林澗環周備登臨之羙故時人謂之王東山文帝嘗
問為政得失對曰天下有道庶人不議上髙其言左右
嘗使二老婦女戴五條辮著青紋袴􁜕飾以朱粉女適
尚書僕射何尚之弟述之敬𢎞嘗往何氏看女遇尚之
不在因寄齋中臥俄頃尚之還敬𢎞還使二婦女守閤
不聴尚之入云正熱不堪相見君可且去尚之於是移
於他室上将為廬陵王納其女辭曰臣女幼既許孔淳
之息子恢之被召為祕書郎敬𢎞求為奉朝請與恢之
書曰彼秘書有限故有競朝請無限故無競吾欲使汝
處不競之地文帝嘉之竝見許敬𢎞見兒孫嵗中不過
一再相見見輙剋日未嘗敎子孫學問各随所欲人或
問之答曰丹朱不應乏敎甯越不聞被捶恢之位新安
太守嘗請假㝎省敬𢎞剋日見之至日輒不果假日将
盡恢之求辭敬𢎞呼前至閤復不見恢之於閤外拜辭
流涕而去恢之弟瓉之位吏部尚書金紫光禄大夫諡
貞子瓉之弟昇之位都官尚書瓉之子秀之
秀之字伯奮幼時祖父敬𢎞愛其風采仕宋為太子舍
人父卒廬於墓側服闋復職吏部尚書褚彦回欲與結
婚秀之不肯以此頻為兩府外兵參軍後為晉平太守
朞年求還或問其故答曰此郡沃壤珍阜日至人所昧
者財財生則禍逐智者不昧財亦不逐禍吾山資已足
豈可久留以妨賢路乃上表請代時人以為王晉平恐
富求歸仕齊為豫章王嶷驃騎長史嶷於荆州立學以
秀之領儒林祭酒武帝即位累遷侍中祭酒轉都官尚
書秀之祖父敬𢎞性貞正徐羡之傅亮當朝不與来往
及致仕隠吴興與秀之父瓉之書深朂以静退瓉之為
五兵尚書未嘗詣一朝貴江湛謂何偃曰王瓉之今便
是朝隠及栁元景顔師伯貴要瓉之竟不候之至秀之
為尚書又不與王儉款接三世不事權貴時人稱之轉
侍中領射聲校尉出為随王鎮西長史南郡内史後為
輔國将軍吴興太守秀之先為諸王長史行事便歎曰
仲祖之識見於己多便無復仕進止營理舍亭山宅有
終焉之志及除吴興郡隠業所在心願為之到郡修舊
山移置輜重隆昌元年卒遺令朱服不得入棺祭則酒
脯而已世人以僕妾直靈助哭當由喪主不能淳至欲
以多聲相亂魂而有靈吾當笑之諡曰簡子
延之字希季昇之子也少静黙不交人事仕宋為司徒
左長史清貧居宇穿漏褚彦回以唘宋眀帝即敇材官
為起三間齋屋歴吏部尚書尚書左僕射宋徳既衰齊
髙帝輔政朝野之情人懐彼此延之與尚書令王僧虔
中立無所去就時人語曰二王居平不送不迎髙帝以
此善之昇明三年出為江州刺史加都督齊建元元年
進號鎮南将軍延之與金紫光禄大夫阮韜俱宋領軍
将軍劉湛外甥竝有早譽湛甚愛之曰韜後當為第一
延之為次也延之甚不平每致餉下都韜與朝士同例
髙武聞之與延之書曰韜云卿未嘗有别意當由劉家
月旦故邪韜字長明陳留人晉金紫光禄大夫裕𤣥孫
也為南兗州别駕刺史江夏王義恭逆求資費錢韜曰
此朝廷物執不與宋孝武選侍中四人竝以風貎王彧
謝莊為一雙韜與何偃為一雙常充兼假至始興王師
卒延之居身簡素清静寡慾凡所經歴務存不擾在江
州禄俸外一無所納獨處齋内未嘗出户吏人罕得見
焉雖子弟亦不妄前時時見親舊未嘗及世事従容談
詠而已後為尚書左僕射尋領竟陵王師卒諡簡子
子綸之字元章為安成王記室參軍偃仰召㑹退居僚
末司徒袁粲聞而歎曰格外之官便今日為重貴游居
此位者遂以不掌文記為髙自綸之始也齊永眀中厯
位侍中出為豫章太守下車祭徐孺子許子将墓圖畫
陳蕃華歆謝鯤像於郡朝堂為政寛簡稱良二千石武
帝幸琅邪城綸之與光禄大夫全景文等二十一人坐
不參承為有司奏免官後位侍中都官尚書卒自敬𢎞
至綸之竝方嚴皆剋日乃見子孫盖家風也綸之子昕
有業行居父憂過禮謝􁊞欲遣參之孔珪曰何假參此
豈有全理以憂卒
峻字茂逺秀之子也少羙風姿善容止仕齊為桂陽内
史梁天監初為中書侍郎武帝甚悦其風采與陳郡謝
覽同見賞擢累遷侍中吏部尚書處選甚得名譽峻性
詳雅無趨競心嘗與謝覽約官至侍中不復謀進仕覽
自吏部尚書出為吴興郡平心不畏强禦亦由處俗情
薄故也峻為侍中已後雖不退身亦淡然自守無所營
務遷金紫光禄大夫未拜卒諡恵子子琮為國子生尚
始興王女繁昌主琮不慧為學生所嗤遂離婚峻謝王
王曰此自上意僕極不願如此峻曰下官曽祖是謝仁
祖外孫亦不藉殿下姻媾為門户耳
王鎮之字伯重晉司州刺史胡之之従孫而裕之従祖
弟也祖耆之位中書郎父随之上虞令鎮之為剡上虞
令竝有能名桓𤣥輔晉以為大将軍録事參軍時三吴
饑荒遣鎮之衘命賑卹而會稽内史王愉不奉符㫖鎮
之依事糾奏愉子綏𤣥之外甥當時貴盛鎮之為所排
抑以母老求補安成太守以母憂去職在官清潔妻子
無以自反乃棄官致喪還上虞舊墓葬畢為子摽之求
安復令随子之官服闋為征西道規司馬南平太守後
為御史中丞執正不撓百僚憚之出為建威将軍平越
中郎将廣州刺史加都督宋武帝謂人曰鎮之少著清
績必将繼羙吴隠嶺南弊俗非此不康也在鎮不受俸
禄蕭然無營去官之日不異初至武帝初建相國府為
諮議參軍領録事善於吏職嚴而不殘遷宋臺祠部尚
書武帝踐阼卒於宣訓衛尉弟𢎞之
𢎞之字方平少孤貧為外祖徴士何凖所撫育従叔獻
之及太原王恭竝貴重之仕晉為司徒主簿家貧性好
山水求為烏傷令桓𤣥輔晉桓謙以為衛軍參軍時殷
仲文還姑熟祖送傾朝謙要𢎞之同行答曰凡祖離送
别必在有情下官與殷風馬不接無緣扈従謙貴其言
母随兄鎮之之安成郡𢎞之觧職同行義熙中何無忌
及宋武帝辟召一無所就家在㑹稽上虞従兄敬𢎞為
吏部尚書奏𢎞之為太子庶子不就文帝即位敬𢎞為
尚書左僕射陳𢎞之髙行徴為通直散騎常侍又不就
敬𢎞嘗觧貂裘與之即著以採藥性好釣上虞江有一
處名三石頭𢎞之常垂綸於此經過者不識之或問漁
師得魚賣不𢎞之曰亦自不得得亦不賣日夕載魚入
上虞郭經親故門各以一兩頭置門内而去始寧沃川
有佳山水𢎞之又依巖築室謝靈運顔延之並相欽重
靈運與廬陵王義真牋曰㑹境既豐山水是以江左嘉
遁竝多居之至若王𢎞之拂衣歸耕踰歴三紀孔淳之
𨼆約窮岫自始迄今阮萬齡辭事就閑纂戎先業既逺
同羲唐亦激貪厲競若遣一介有以相存真可謂千載
盛羙也𢎞之元嘉四年卒顔延之欲為作誄書與其子
曇生曰君家髙世之善有識歸重豫染豪翰所應載述
況僕託慕末風竊以叙徳為事但恨短筆不足書羙誄
竟不就曇生好文義以謙和見稱歴吏部尚書太常卿
孝武末為吴興太守眀帝初興與四方同逆戰敗歸降
被宥終於中散大夫阮萬齡陳留尉氏人祖思曠左光
禄大夫父寧黄門侍郎萬齡少知名為孟昶建威長史
時袁豹江夷相係為昶司馬時人謂昶府有三素望萬
齡家在㑹稽剡縣頗有素情位左户尚書太常出為湘
州刺史無政績後為散騎常侍金紫光禄大夫卒曇生
弟普曜位秘書監普曜子晏
晏字休黙一字士彦仕宋初為建安國左常侍稍至車
騎晉熙王爕安西板晏主簿時齊武帝為長史與晏相
遇府轉鎮西板晏為記室沈攸之事難随武帝鎮盆城
齊髙帝時威權雖重而衆情猶有疑惑晏便専心奉事
軍旅書翰皆見委性甚便僻漸見親待常參議機宻建
元初為太子中庶子武帝在東宫専斷朝事多不聞唘
晏慮及罪稱疾自疎武帝即位為長史兼侍中意任如
舊遷侍中祭酒遭母喪起為司徒左長史晏父普曜藉
晏勢多歴通官普曜卒晏居喪有禮永眀六年為丹陽
尹晏位任親重自豫章王嶷尚書令王儉皆降意接之
而晏每以疎漏被責連稱疾久之轉為江州刺史泣不
願出留為吏部尚書太子右率終以舊恩見寵時尚書
令王儉雖貴而疎晏既領選權行臺閣與儉頗不平儉
卒禮官欲依王導諡為文獻晏唘上曰𨗳乃得此諡但
宋來不加素族謂親人曰平頭憲事已行矣十一年為
右僕射領太孫右衛率武帝崩遺㫖以尚書事付晏及
徐孝嗣鬱林即位轉左僕射及眀帝謀廢立晏便響應
接奉轉尚書令封曲江縣侯給鼓吹一部甲仗五十人
入殿時明帝形勢已布而莫敢先言蕭諶兄弟握兵權
遲疑未决晏頻三夜微歩詣諶議時人以此窺之明帝
與晏東府語及時事晏抵掌曰公常言晏怯今定如何
建武元年進號驃騎大将軍給班劒二十人又加兵百
人領太子少傅進爵為公以魏軍動給兵千人晏篤於
親舊為時所稱至是自謂佐命唯新言論常非武帝故
事衆始怪之眀帝雖以事際須晏而心相疑斥料簡武
帝中詔得與晏手詔三百餘紙皆是論國家事永明中
武帝欲以眀帝代晏領選晏唘曰鸞清幹有餘然不諳
百氏恐不可居此職乃止及見此詔愈猜薄之帝初即
位始安王遥光便勸誅晏帝曰晏於我有勲且未有罪
遥光曰晏尚不能為武帝安能為陛下帝黙然變色時
帝常遣心腹左右陳世範等出塗巷采聴異言由是以
晏為事晏性浮動志欲無懕自謂旦夕開府又望録尚
書每謂人曰徐公應為令又和徐詩云槐序候方調其
名位在徐前若三槐則晏不言自顯人或譏之晏人望
未重又與上素疎中興初雖以事計委任而内相疑阻
晏無防意既居朝端事多専決内外要職竝用周旋門
義每與上争用人數呼相工自視云當大貴與客語好
屏人上聞疑晏欲反遂有誅晏意有鮮于文粲與晏子
徳元往来宻探朝㫖告晏有異志又左右單景儁陳世
範等采巫覡言唘上云晏懐異圖是時南郊應親奉景
儁等言晏因此與武帝故主帥於道中竊發㑹獸犯郊
壇帝愈懼未郊前一日上乃停行先報晏及徐孝嗣孝
嗣奉㫖而晏陳郊祀事大必宜自力景儁言益見信元
㑹畢乃召晏於華林省誅之下詔顯其罪稱以河東王
鉉識用微弱欲令守以虚器竝令収付廷尉晏之為員
外郎也父普曜齋前栢樹忽變成梧桐論者以為梧桐
雖有棲鳯之羙而失後凋之節及晏敗果如之又未敗
前見屋桷子悉是大虵就視之猶木也晏惡之乃以紙
裹桷子猶紙内摇動蓛蓛有聲又於北山廟答賽夜還
晏醉部伍人亦飲酒羽儀錯亂前後十餘里中不復禁
制識者云此不復久也未幾而敗晏子徳元有意尚位
車騎長史徳元初名湛武帝曰劉湛江湛竝不善終此
非佳名也晏乃改之至是及誅晏弟詡位少府卿敇未
登黄門郎不得畜女伎詡與射聲校尉隂𤣥智坐畜伎
免官禁錮十年敇特原詡亦篤舊後拜廣州刺史晏誅
上遣殺之
思逺晏從父弟也父羅雲平西長史思逺八嵗父卒祖
𢎞之及外祖新安太守羊敬元並栖退髙尚故思逺少
無仕心宋建平王景素辟南徐州主簿深見禮遇景素
被誅左右離散思逺親視殯葬手種松栢與廬江何昌
㝢沛郡劉璡上表理之事感朝廷景素女廢為庶人思
逺分衣食以相資贍年長為備笄總訪求素對傾家送
遣齊建元初歴竟陵王司徒録事參軍太子中舍人文
恵太子與竟陵王子良素好士竝蒙賞接思逺求出為
逺郡除建安内史長兄思𤣥卒思逺友于甚至表乞自
觧不許及祥日又固陳武帝乃許之仍除中書郎大司
馬諮議詔舉士竟陵王子良薦思逺及吴郡顧暠之陳
郡殷叡時邵陵王子貞為吴郡除思逺為吴郡丞以本
官行郡事論者以為得人後拜御史中丞臨海太守沈
昭略贓私思逺依事劾奏明帝及思逺従兄晏昭略叔
父文季竝請止之思逺不從案事如故建武中遷吏部
郎思逺以晏為尚書令不欲竝居内臺權要之職上表
固讓乃改授司徒左長史初眀帝廢立之際思逺謂晏
曰兄荷武帝厚恩今一旦賛人如此事彼或可以權計
相須未知兄将何以自立及此引決猶可保全門户不
失後名晏曰方噉粥未暇此事及拜驃騎㑹子弟謂思
逺兄思徴曰隆昌之末阿戎勸吾自裁若用其語豈有
今日思逺遽應曰如阿戎所見猶未晚也晏既不能謙
退位處朝端事多専斷内外要職並用門生帝外迹甚
羙内相疑異思逺謂曰時事稍異兄覺不凡人多拙於
自謀而巧於謀人晏黙然不答思逺退後晏方歎曰天
下人遂勸人自殺旬日晏及禍眀帝後知思逺有此言
謂江祏曰王晏早用思逺語當不至此思逺立身簡潔
諸客有詣己者覘知衣服垢穢方便不前形儀新楚乃
與促膝雖然及去之後猶令二人交帚拂其坐處明帝
従祖弟季敞性甚豪縦使詣思逺令見禮度都水使者
季珪之常曰見王思逺終日匡坐不妄言笑簮帽衣領
無不整絜便憶丘明士見明士蓬頭散帶終日酣醉吐
論從横唐突卿宰便復憶見思逺言其兩反也上既誅
晏思逺遷為侍中掌優策及起居注卒年四十九贈太
常諡曰貞子思逺與顧暠之善暠之卒後家貧思逺迎
其妻子經恤甚至暠之字士明少孤好學有義信位太
子中舍人兼尚書左丞
王韶之字休泰胡之從孫而敬𢎞従祖弟也祖羡之鎮
軍掾父偉之少有志尚當世詔命表奏輒手自書寫泰
元隆安時事大小悉撰錄位本國郎中令韶之家貧好
學嘗三日絶糧而執卷不輟家人誚之曰困窮如此何
不耕答曰我常自耕耳父偉之為烏程令韶之因居縣
境好史籍博渉多聞初為衛将軍謝琰行參軍得父舊
書因私撰晉安帝陽秋及成時人謂宜居史職即除著
作佐郎使續後事訖義熙九年善叙事辭論可觀遷尚
書祠部郎晉帝自孝武以来常居内殿武官主書於中
通呈以省官一人管詔誥住西省因謂之西省郎傅亮
羊嶶相代在職義興十一年宋武帝以韶之博學有文
辭補通直郎領西省事轉中書侍郎晉安帝之崩武帝
使韶之與帝左右宻加酖毒恭帝即位遷黄門侍郎領
著作西省如故凡諸詔黄皆其辭也武帝受命加驍騎
将軍黄門如故西省職觧復掌宋書坐璽制謬誤免黄
門事在謝晦傅韶之為晉史序王珣貨殖王廞作亂珣
子𢎞廞子華竝貴顯韶之懼為所陷深附結徐羡之傅
亮等少帝即位遷侍中出為吴郡大守羡之被誅王𢎞
入相領揚州刺史𢎞雖與韶之不絶諸弟未相識者皆
不復往来韶之在郡常慮為𢎞所繩夙夜勤勵政績甚
羙𢎞亦抑其私憾文帝兩嘉之韶之稱為良守徴為祠
部尚書加給事中坐去郡長取送故免官後為吴興太
守卒撰孝傳三卷文集行於世宋廟歌辭韶之所制也
子曄位臨賀太守
王悦之字少明晉右軍将軍羲之曽孫也祖獻之中書
令父靖之司徒左長史為劉穆之所厚就穆之求侍中
如此非一穆之曰卿若不求久自得之遂不果悦之少
厲清操亮直有風檢為吏部郎隣省有㑹同者遺悦之
餅一甌辭不受曰此費誠小然少来不願當之宋眀帝
泰始中為黄門郎御史中丞上以其廉介賜良田五頃
以為侍中在門下盡其心力掌檢校御府太官太醫諸
署時承奢忲之後姦竊者衆悦之按覆無所避得姦巧
甚多於是衆署共咒詛悦之病甚恒見兩烏衣人捶之
及卒上乃収典掌者十許人桎梏之送淮隂宻令度瓜
歩江投之中流
王准之字元魯晉尚書僕射彬𤣥孫也曽祖彪之位尚
書令祖臨之父納之竝御史中丞彪之博聞多識練悉
朝儀自是家世相傳竝諳江左舊事緘之青箱世謂之
王氏青箱學准之兼明禮傳贍於文辭桓𤣥簒位以為
尚書祠部郎宋武帝起兵為太尉主簿出為山隂令有
能名預討盧循功封都亭侯宋臺建除御史中丞為百
僚所憚自彪之至准之四世居此職准之嘗作五言詩
范泰嘲之卿唯觧彈事耳准之正色答猶差卿世載雄
狐坐世子左衛率謝靈運殺人不舉免官武帝受命拜
黄門侍郎永初中奏曰鄭𤣥注禮三年之喪二十七月
而吉古今學者多謂得禮之宜晉初用王肅議祥禫共
月故二十五月而除遂以為制江左以来凖晉朝施用
搢紳之士多遵𤣥義夫先王制禮以大順羣心喪也寧
戚著自前經今大宋開泰品物遂理愚謂宜同即物情
以𤣥義為制朝野一禮則家無殊俗従之元嘉中歴位
侍中都官尚書改領吏部出為丹陽尹准之究識舊儀
問無不對時大将軍彭城王義康錄尚書事每歎曰何
須髙論𤣥虛正得如王准之兩三人天下便足然寡風
素情悁急不為時流所重撰儀注咸見遵用卒贈太常
子輿之征虜主簿輿之子進之仕齊位給事黄門侍郎
扶風太守梁武帝之舉兵也所在響應隣郡多請進之
同遣修謁進之曰非吾志也竟不行武帝嘉之梁臺建
歴尚書左丞廣平天門二郡太守左衛将軍封建寧公
進之子清位散騎常侍金紫光禄大夫鎮東府長史新
野東陽二郡太守安南将軍封中盧公承聖末陳武帝
殺太尉王僧辯遣文帝攻僧辯壻杜龕龕告難於清引
兵援龕大敗陳文帝於吴興追奔至晉陵時廣州刺史
歐陽頠亦同清援龕中更改異殺清而歸陳武帝子猛
猛字世雄本名勇五歳而父清遇害陳文帝軍度浙江
訪之将加夷滅母韋氏擕之遁于㑹稽遂免及長勤學
不倦博渉經史兼習孫吴兵法以父遇酷終文帝之世
不聴音樂蔬食布衣以喪禮自處宣帝立乃始求位太
建初釋褐鄱陽王府中兵參軍再遷永陽王府録事參
軍猛慷慨常慕功名先是上疏陳安邊拓境之策甚見
嘉納至是詔随大都督吴眀徹略地以軍功封應陽縣
子累遷太子右衛率徙晉陵太守威恵兼舉姦盜屏跡
富商野次云以付王府君郡人歌之以比漢之趙廣漢
至徳初徴為左驍騎将軍加散騎常侍深見信重時孔
範施文慶等竝相與比周害其梗直議将出之而未有
便㑹廣州刺史馬靖不受徴乃除猛都督東衡州刺史
領始興内史與廣州刺史陳方慶共取靖猛至即禽靖
送建鄴進爵為公加先勝将軍平越中郎将大都督發
廣桂等二十州兵討嶺外荒梗所至皆平禎眀二年詔
授鎮南大将軍都督二十四州諸軍事尋命徙鎮廣州
未之鎮而隋師濟江猛總督所部赴援時廣州刺史臨
汝侯方慶西衡州刺史衡陽王伯信竝隸猛督府各觀
望不至猛使髙州刺史戴智烈清逺太守曽孝逺各以
輕兵就斬之而發其兵及聞臺城不守乃舉哀素服藉
槀不食歎曰申包胥獨何人㢤因勒兵縁江拒守以固
誠節及審後主不死乃遣其部将辛昉馳驛赴京師歸
款隋文帝大悦謂昉曰猛懐其舊主送故情深即是我
之誠臣保守一方不勞兵甲又是我之功臣即日拜昉
開府儀同三司仍詔猛與行軍總管韋洸便留嶺表經
略猛母妻子先留建鄴因随後主入京詔賜宅及什物
甚厚别賚物一千叚及遣璽書勞猛仍討平山越馳驛
奏聞時文帝幸河東㑹猛使至大悦楊素賀因曰昔漢
武此地聞喜用改縣名王猛今者告捷逺符前事於是
又降璽書褒賞以其長子繕為開府儀同三司猛尋卒
於廣州文帝聞而痛之遣使弔祭贈上開府儀同三司
封歸仁縣公命其子繕襲仍授普州刺史仁夀元年繕
弟續表陳猛志求葬闗中詔許之仍贈使持節大将軍
宋州刺史三州諸軍事諡曰成納之弟瓌之字道茂位
司空諮議參軍瓌之子逡之
逡之字宣約少禮學博聞仕宋位吴令昇眀末尚書右
僕射王儉重儒術逡之以著作郎兼尚書左丞參定齊
國儀禮初儉撰古今喪服集記逡之難儉十一條更撰
世行五卷國學久廢齊建元二年逡之先上表立學轉
國子博士又兼著作永明起居注後位南康相光禄大
夫加給事中逡之率素衣裳不澣几案塵黒年老手不
釋卷建武二年卒従弟珪之位長水校尉撰齊職儀永
眀九年其子中軍參軍顥唘上其書凡五十卷詔付秘
閣
素字休業彬五世孫而逡之族子也髙祖翹之晉光禄
大夫曽祖望之祖泰之竝不仕父元𢎞位平固令素少
有志行家貧母老隠居不仕宋孝建大眀泰始中屢徴
不就聲譽甚髙山中有蚿清長聴之使人不厭而其形
甚醜素仍為蚿賦以自况卒年五十四
論曰昔晉初度江王導卜其家世郭璞云淮流竭王氏
滅觀夫晉氏以来諸王冠冕不替盖亦人倫所得豈唯
世禄之所傳乎及于陳亡之年淮流實竭曩時人物掃
地盡矣斯乃興亡之兆已有前定天之所廢豈智識之
所謀乎
　
　
　
　
　
　
　
　南史卷二十四
　南史卷二十四考證
王延之傳即敕材官為起三間齋屋○材監本誤校今
　从各本改
王鎮之傳晉司州刺史胡之之從孫○孫監本誤祖今
　訂正
王思逺傳與廬江何昌㝢沛郡劉進上表理之○㝢監
　本訛寓今改正
　
　
　
　
　
　
　
　
　南史卷二十四考證
欽定四庫全書
　南史卷二十五
　　唐　　　李　　　延　　　夀　　　撰
　列傳第十五
　　王懿　　到彦之(孫撝洽撝子沆仲沆従兄溉/溉弟    洽子  舉)
　　垣護之(弟子崇祖閎/榮祖従父)　(崇祖従兄榮祖/閎弟子曇深)
　　張興世(子欣泰/)
王懿字仲徳太原祁人自言漢司徒兄弟幽州刺史懋
七世孫也祖宏仕石季龍父苗仕苻堅皆至二千石仲
徳少沉審有意略事母甚謹學通隂陽精觧聲律苻氏
之敗仲徳年十七及兄叡同起義兵與慕容垂戰敗仲
徳被重創走與家属相失路經大澤困未能去臥林中
有一小兒青衣年可七八嵗騎牛行見仲徳驚曰漢已
食未仲徳言飢小兒去湏臾復來得飯與之食畢欲行
而暴雨莫知津逗有一白狼至前仰天而號號訖銜仲
徳衣因度水仲徳随後得濟與叡相及度河至滑臺復
為翟遼所留使為将帥積年仲徳欲南歸乃棄遼奔太
山遼追騎急夜行忽見前有猛炬導之乗火行百許里
以免晉太元末徙居彭城兄弟名犯晉宣元二帝諱故
皆以字行叡字元徳北土重同姓並謂之骨肉有逺來
相投者莫不竭力營贍若有一人不至者以為不義不
為鄉邑所容仲徳聞王愉在江南貴盛是太原人乃逺
來歸愉愉接遇甚薄因至始熟投桓𤣥值𤣥簒見輔國
将軍張暢言及世事仲徳曰自古革命誠非一族然今
之起者恐不足以濟大事元徳果勁有計畧宋武帝甚
知之告以義舉使於都下襲𤣥仲徳聞其謀謂元徳曰
天下事不可不宻且兵亦不貴遲巧𤣥情無逺慮好冐
夜出入今取之正湏一夫力耳事泄元徳為𤣥誅仲徳
竄走㑹義軍剋建鄴仲徳抱元徳子方回出候武帝帝
於馬上抱方回與仲徳相對號慟追贈元徳給事中封
安復縣侯以仲徳為鎮軍中兵參軍武帝伐廣固仲徳
為前驅戰輒破之大小二十餘戰盧循寇逼衆議並欲
遷都仲徳正色曰今天子當陽南面明公命世作輔新
建大功威震六合祅寇豕突恃我逺征既聞凱入将自
奔散今日投草莽則同匹夫匹夫號令何以威物此謀
若立請従此辭帝悦及武帝與循戰於左里仲徳功冠
諸将封新淦縣侯義熙十二年北伐進仲徳征虜将軍
加冀州刺史督前鋒諸軍事冠軍将軍檀道濟龍驤将
軍王鎮惡向洛陽寧朔将軍劉遵考建武将軍沈林子
出石門寧朔将軍朱超石胡藩向半城咸受統於仲徳
仲徳率龍驤将軍朱牧寧逺将軍竺靈秀嚴綱等開鉅
野入河乃總衆軍進據潼闗長安平以仲徳為太尉諮
議參軍武帝欲遷都洛陽衆議咸以為宜仲徳曰非常
之事人所駭今暴師經載士有歸心故當以建鄴為王
基遷都宜候文軌大同帝深納之使衛送姚泓先還彭
城武帝受命累遷徐州刺史加都督元嘉中到彦之北
侵仲徳同行魏棄河南司兖三州平定三軍咸喜而仲
徳有憂色曰諸賢不諳北土情偽必墯其計諸軍進屯
靈昌魏軍於委粟津度河虎牢洛陽並不守彦之聞二
城並沒欲焚舟步走仲徳曰洛陽既敗虎牢無以自立
理數必然也去我猶自千里滑臺尚有强兵若便捨舟
士卒必散且當入濟至馬耳谷口更詳所宜乃回軍沿
濟南歴城步上焚舟棄甲還至彭城仲徳坐免官尋與
檀道濟救滑臺糧盡乃歸自是復失河南九年又為徐
州刺史仲徳三臨徐州威徳著於彭城立佛寺作白狼
童子像於塔中以在河北所遇也進號鎮北大将軍十
五年卒諡曰桓侯亦於廟立白狼童子壇每祭必祠之
子正循嗣為家僮所殺仲徳兄孫文和景和中為征北
義陽王昶府佐昶於彭城奔魏部曲皆散文和獨送至
界上昶謂曰諸人皆去卿有老母何獨不去文和乃去
昇明中為巴陵内史沈攸之事起文和斬其使馳白齊
武帝及齊永明年中歴青冀兗益四州刺史
到彦之字道豫彭城武原人楚大夫屈到後也宋武帝
討孫恩以鄉里樂從每有戰功義旗将起彦之家在廣
陵臨川武烈王道規剋桓𢎞彦之時近行聞事捷馳歸
而道規已南度江倉卒晚方獲濟及至京口武帝已向
建鄴孟昶居守留之及見武帝被責不自陳昶又不申
理故不加官義熙元年補鎮軍行參軍六年盧循逼都
彦之與檀道濟掩循輜重與循黨荀林戰敗免官後以
軍功封佷山縣子為太尉中兵參軍驃騎将軍道憐鎮
江陵以彦之為驃騎諮議參軍尋遷司馬南郡太守又
從文帝西鎮除使持節南蠻校尉武帝受命進爵為侯
彦之佐守荆椘垂三十載威信為士庶所懐及文帝入
奉大統以徐羡之等新有簒虐懼欲使彦之領兵前驅
彦之曰了彼不貳便應朝服順流若使有虞此師既不
足恃更開嫌隙之端非所以副逺邇之望也㑹雍州刺
史褚叔度卒乃遣彦之權鎮襄陽羡之等欲即以彦之
為雍州上不許徴為中領軍委以戎政彦之自襄陽下
謝晦已至鎮慮彦之不過已彦之至楊口步往江陵深
布誠款晦亦厚自結納彦之留馬及利劒名刀以與晦
晦由此大安元嘉三年討晦進彦之鎮軍於彭城洲戰
不利咸欲退還夏口彦之不回㑹檀道濟至晦乃敗走
江陵平因監荆州州府事改封建昌縣公其秋遷南豫
州刺史監六州諸軍事鎮歴陽上於彦之恩厚将加開
府欲先令立功七年遣彦之制督王仲徳竺靈秀尹沖
段宏趙伯符竺靈真庾俊之朱脩之等北侵自淮入泗
泗水滲日裁行十里自四月至七月始至東平湏昌縣
魏滑臺虎牢洛陽守兵並走彦之留朱脩之守滑臺尹
沖守虎牢杜驥守金墉十年魏軍向金墉城次至虎牢
杜驥奔走尹沖衆潰而死魏軍仍進滑臺時河氷将合
糧食又罄彦之先有目疾至是大動将士疾疫乃回軍
焚舟步至彭城初遣彦之資實甚盛及還凡百蕩盡府
蔵為空文帝遣檀道濟北救滑臺收彦之下獄免官兖
州刺史竺靈秀弃軍伏誅明年夏起為護軍九年復封
邑固辭明年卒乃復先户邑諡曰忠公孝建三年詔彦
之與王華王曇首配食文帝廟庭長子元度位益州刺
史少子仲度嗣位驃騎従事中郎兄弟並有才用皆早
卒仲度子撝
撝字茂謙襲爵建昌公宋明帝立欲收物情以撝功臣
之後自長兼左户郎中擢為太子洗馬撝資藉豪富厚
自奉養供一身一月十萬宅宇山池伎妾姿藝皆窮上
品才調流贍善納交遊愛伎陳玉珠明帝遣求不與逼
奪之撝頗怨帝令有司誣奏将殺之撝入獄數宿鬚鬢
皆白免死繫尚方奪封與弟賁撝由是更以貶素自立
明帝崩弟賁讓封還撝朝議許之弟遁元徽中為南海
太守在廣州昇明元年沈攸之反刺史陳顯逹起兵應
朝廷遁猶豫見殺遁家人在都従野夜歸見兩三人持
堊㕞其家門須臾而滅明日而遁死問至撝懼詣齊髙
帝謝即板撝武帝中軍諮議參軍建元初國除武帝即
位累遷司徒左長史宋時武帝與撝同從宋明帝射雉
郊野渴倦撝得早青瓜與上對剖食之上又數游撝家
懐其舊徳至是一嵗三遷永明元年為御史中丞車駕
幸丹陽郡宴飲撝恃舊酒後狎侮同列謂庾杲之曰蠢
爾蠻荆其俗鄙復謂虞悰曰斷髪文身其風陋王晏既
貴雅歩従容又問曰王散騎復何故爾晏先為國常侍
轉員外散騎郎此二職清華所不為故以此嘲之王敬
則執榠查以刀子削之又曰此非元徽頭何事自契之
為左丞庾杲之所糺以贖論再遷左衛将軍随王子隆
帶彭城郡撝問訊不脩部下敬為有司舉免官後為五
兵尚書廬陵王中軍長史卒子沆嗣
沆字茂瀣幼聰敏五嵗時父撝於屏風抄古詩沆請教
讀一遍便能諷誦及長善属文工篆隷羙風神容止可
悦梁天監初為征虜主簿東宫建以為太子洗馬時文
徳殿置學士省召髙才碩學待詔沆通籍焉武帝宴華
光殿命羣臣賦詩獨詔沆為二百字三刻便成沆於坐
立奏其文甚羙俄以洗馬管東宫書記及散騎省優策
文三年詔尚書郎在職清能者為侍郎以沆為殿中曹
侍郎此曹以文才選沆從父兄溉洽並有才名時相代
為之見榮當世遷太子中舍人沆為人謙敬口不論人
短任昉范雲皆與善後卒於北中郎諮議參軍所著詩
賦百餘篇
溉字茂灌撝弟子也父坦齊中書郎溉少孤貧與兄沼
弟洽俱知名起家王國左常侍樂安任昉大相賞好坦
提擕溉洽二人廣為聲價所生母魏本寒家悉越中之
資為二兒推奉昉梁天監初昉出守義興要溉洽之郡
為山澤之遊昉還為御史中丞後進皆宗之時有彭城
劉孝綽劉苞劉孺吴郡陸倕張率陳郡殷芸沛國劉顯
及溉洽車軌日至號曰蘭臺聚陸倕贈昉詩云和風雜
羙氣下有真人遊壮吴荀文若賢㢤陳太丘今則蘭臺
聚萬古信為儔任君本逹識張子復清脩既有絶塵到
復見黄中劉時謂昉為任君比漢之三君到則溉兄弟
也除尚書殿中郎後為建安太守昉以詩贈之求二衫
段云鐡錢兩當一百易代名實為恵當及時無待凉秋
日溉答云余衣本百結閩中徒八蠶假令金如粟詎使
廉夫貪還為太子中舍人溉長八尺眉目如㸃白晳羙
鬚髯舉動風華善於應答上用為通事舍人中書即兼
吏部太子中庶子湘東王繹為㑹稽太守以溉為輕車
長史行府郡事武帝勑繹曰到溉非直為汝行事足為
汝師溉嘗夢武帝遍見諸子至湘東而脱帽與之於是
宻敬事焉遭母憂居喪盡禮所處廬間方四尺毁瘠過
人服闋猶蔬食布衣者累載歴御史中丞都官左户二
尚書掌吏部尚書時何敬容以令參選事有不允溉輒
相執敬容謂人曰到溉尚有餘臭遂學作貴人敬容日
方貴寵人皆下之溉仵之如初溉祖彦之初以擔糞自
給故世以為譏云後省門鴟尾被震溉左遷光禄大夫
所莅以清白自脩性又率儉不好聲色虛室單牀傍無
姬侍冠履十年一易朝服或至穿補傳呼清路不有朝
章而已後為散騎常侍侍中國子祭酒表求列武帝所
撰正言於學請置正言助教二人學生二十人尚書左
丞賀琛又請加置博士一人溉特被武帝賞接每與對
棊従夕達旦或復失寝加以低睡帝詩嘲之曰状若喪
家狗又似懸風槌當時以為笑樂溉第居近淮水齋前
山池有竒礓石長一丈六尺帝戲與賭之并禮記一部
溉並輸焉未進帝謂朱异曰卿謂到溉所輸可以送未
斂板對曰臣既事君安敢失禮帝大笑其見親愛如此
石即迎置華林園宴殿前移石之日都下傾城縱觀所
謂到公石也溉奕棊入第六品常與朱异韋黯於御坐
校棊比勢復局不差一道後因疾失明詔以金紫光禄
大夫散騎常侍就第養疾溉少有羙名遂不為僕射人
為之恨溉澹如也家門雍睦兄弟特相友愛初與弟洽
恒共居一齋洽卒後便捨為寺蔣山有延賢寺溉家世
所立溉得禄俸皆充二寺因斷腥膻終身蔬食别營小
室朝夕従僧徒禮誦武帝每月三致淨饌恩禮甚篤性
不好交游唯與朱异劉之遴張綰同志友宻及臥疾門
可羅雀唯三人每嵗時恒鳴騶枉道以相存問置酒極
歡而去以太清二年卒臨終託張劉勒子孫薄葬之禮
曰氣絶便斂斂以法服先有冡竁斂竟便葬不湏擇日
凶事必存約儉孫姪不得違言便屏家人請僧讀經賛
唄及卒顔色如恒手屈二指即佛道所云得果也時朝
廷多事遂無贈諡有集二十卷行於時子鏡鏡字圓照
初在孕其母夢懐鏡及生因以名焉鏡五嵗便口授為
詩婉有辭況位太子舍人作七悟文甚羙先溉卒鏡子
藎早聰慧位尚書殿中郎嘗従武帝幸京口登北顧樓
賦詩藎受詔便就上以示溉曰藎定是才子翻恐卿従
來文章假手於藎因賜絹二十疋後溉每和御詩上輒
手詔戲溉曰得無貽厥之力乎又賜溉連珠曰硯磨墨
以騰文筆飛毫以書信如飛蛾之赴火豈焚身之可吝
必耄年其已及可假之於少藎其見知賞如此後除丹
尹丞太清亂赴江陵卒溉弟洽
洽字茂㳂清警有才學父坦以洽無外家乃求娶於羊
𤣥保以為外氏洽年十八為徐州迎西曹行事謝朓文
章盛於一時見洽深相賞好每稱其兼資文武脁後為
吏部欲薦之洽覩時方亂深相拒絶遂築室巖阿幽居
積嵗時人號曰居士任昉與洽兄沼溉並善嘗訪洽於
田舍歎曰此子日下無雙遂申拜親之禮梁武帝嘗問
待詔丘遲曰到洽如何沆溉遲曰正情過於沆文章不
減溉加此清言殆将難及即召為太子舍人御幸華光
殿詔洽及沆蕭琛任昉侍宴賦二十韻詩以洽辭為工
賜絹二十疋上謂昉曰諸到可謂才子昉曰臣常竊議
宋得其武梁得其文遷司徒主簿直待詔省勑使抄甲
部書為十二卷遷尚書殿中郎後為太子中舍人與庶
子陸倕對掌東宫管記俄為侍讀侍讀省仍置學士二
人洽充其選遷國子博士奉勑撰太學碑累遷尚書吏
部郎請託不行徙左丞凖繩不避貴戚時帝欲親戎軍
國禮容多自洽出尋遷御史中丞號為勁直少與劉孝
綽善下車便以名教隠穢首彈之孝綽託與諸弟書實
欲聞之湘東王公事左降猶居職舊制中丞不得入尚
書下舍洽兄溉為左户尚書洽引服親不應有礙刺省
詳決左丞蕭子雲議許入溉省亦以其兄弟素篤不相
别也出為尋陽太守卒贈侍中諡理子洽羙容質善言
吐弱年聼伏曼容講未嘗傍膝伏深歎之文集行於世
子仲舉
仲舉字徳言無他藝業而立身耿正仕梁為長城令政
號廉平陳文帝居鄉里嘗詣仲舉時天隂雨仲舉獨坐
齋内聞城外有簫豉聲俄而文帝至仲舉異之乃深自
結帝又嘗因飲夜宿仲舉帳中忽有神光五采照于室
内由是祗事益恭及侯景平文帝為吴興太守以仲舉
為郡丞與頴川庾持俱為文帝賔客文帝嗣位授侍中
參掌選事天嘉元年守都官尚書封寳安縣侯三年遷
尚書左僕射丹陽尹參掌如故改封建昌縣侯仲舉既
無學術朝章非其所長選舉引用皆出自袁樞性疎簡
不干時務與朝士無所親狎但聚財酣飲而已文帝積
年寝疾不親萬機尚書中書事皆使仲舉斷決天康元
年遷侍中尚書僕射文帝疾甚入侍醫藥及帝崩宣帝
受遺為尚書令入輔仲舉與左丞王暹中書舍人劉師
知殷不佞以朝望有歸乃遣不佞宣㫖遣宣帝還東府
事發師知下獄賜死暹不佞並付推乃以仲舉為貞毅
将軍金紫光禄大夫初仲舉子郁尚文帝妹信義長公
主官至中書侍郎出為宣城太守文帝配以士馬是年
遷南康内史以國哀未之任仲舉既慶居私宅與郁皆
不自安時韓子髙在都人馬素盛郁每乘小輿蒙婦人
衣與子髙謀子髙軍主告其事宣帝収子髙仲舉及郁
並於獄賜死郁諸男女帝甥獲免
垣護之字彦宗略陽垣道人也族姓豪强石季龍時自
略陽徙鄴祖敞仕苻氏為長樂國郎中令伯父遵父苗
仕慕容超並見委任遵為尚書苗為京兆太守宋武帝
圍廣固遵苗踰城歸降並以為太尉行參軍元嘉中遵
為員外散騎常侍苗屯騎校尉仍家下邳護之少倜儻
不拘小節形状短陋而氣幹强果元嘉初為殿中将軍
隨到彦之北侵魏彦之将回師護之書諫彦之不納散
敗而歸文帝聞而善之累遷鍾離太守隨王𤣥謨入河
𤣥謨攻滑臺護之百舸為前鋒進據石濟及魏救将至
馳書勸𤣥謨急攻之不見従𤣥謨敗退不暇報䕶之而
魏軍悉牽𤣥謨水軍大艚連以鐡鏁三重斷河以絶護
之還路河水迅急䕶之中流而下每至鐡鏁以長柯斧
斷之魏人不能禁唯失一舸餘舸並全留戍麋溝城還
為江夏王義恭驃騎户曹參軍戍淮隂領濟北太守三
十年文帝崩還屯歴下孝武入討率所領馳赴帝以為
冀州刺史及南郡王義宣反兗州刺史徐遺寶護之妻
弟也與護之書勸使同逆護之馳使以聞率軍随沈慶
之等擊魯爽義宣率大衆至梁山與王𤣥謨相持栁元
景率護之及護之弟詢之栁叔仁鄭琨等出鎮新亭𤣥
謨求上遣元景等進據南州護之水軍先發大破賊将
龎法起元景乃以精兵配䕶之追討㑹朱脩之已平江
陵至尋陽而還遷徐州刺史封益陽縣侯後拜青冀二
州刺史鎮歴城大明二年徴為右衛将軍還於道聞竟
陵王誕據廣陵反護之即率部曲受車騎大将軍沈慶
之節度事平轉臨淮太守徙豫州刺史護之所莅多聚
斂賄貨七年坐下獄免官明年起為太中大夫未拜以
憤卒諡壮侯
崇祖字敬逺一字僧寳護之弟子也父詢之驍敢有氣
力元凶弑逆嗣輔國將軍張東時張超手行大逆亦領
軍隷東詢之規殺之慮柬不同柬宿有此志又未測詢
之同否互相觀察㑹超來論事柬色動詢之覺之即共
定謀遣召超超疑之不至改宿他所詢之不知逕往斫
之殺其僕於牀因與柬南奔時孝武已即位以為積射
将軍梁山之役力戰中流矢卒贈冀州刺史崇祖年十
四有幹畧伯父護之謂門宗曰此兒必大吾門後随徐
州刺史薛安都入魏尋又率門宗據朐山歸宋求淮北
立功明帝以為北琅邪蘭陵二郡太守封下邳子及齊
髙帝鎮淮隂崇祖時戍朐山既受都督祗奉甚至帝以
其武勇善待之崇祖謂其妹夫皇甫肅曰此真吾君也
遂宻布誠節髙帝威名已著宋明帝尤所忌疾徴為黄
門郎規害髙帝崇祖建策以免由是甚見親參豫宻謀
元徽末髙帝懼禍令崇祖入魏崇祖即以家口託皇甫
肅勒數百人将入魏界更聴後㫖㑹蒼梧廢召崇祖還
都及齊髙帝新踐阼恐魏致討以送劉昶為辭以為軍
衝必在夀春非崇祖莫可為捍徙為豫州刺史監豫司
二州諸軍事封望蔡侯建元二年魏遣劉昶攻夀春崇
祖乃於城西北立堰塞肥水堰北起小城使數千人守
之謂長史封延伯曰虜必悉力攻小城若破此堰放水
一激急逾三峽自然沉溺豈非小勞而大制邪及魏軍
由西道集堰南分軍東路内薄攻小城崇祖著白紗帽
肩輿上城手自轉式日晡時決小史埭水勢奔下魏攻
城之衆溺死千數大衆退走初崇祖於淮隂見髙帝便
自比韓白唯上獨許之及破魏軍唘至上謂朝臣曰崇
祖恒自擬韓白今真其人也進為都督崇祖聞陳顯逹
李安人皆増給軍儀乃啟求鼔吹横吹上敕曰韓白何
可不與衆異給鼓吹一部崇祖慮魏復攻淮北唘徙下
蔡戍於淮東其冬魏果欲攻下蔡及聞内徙乃揚聲平
除故城衆疑魏當於故城立戍崇祖曰下蔡去鎮咫尺
魏豈敢置戍實是欲除此城正恐奔走殺之不盡耳魏
果夷掘下蔡城崇祖大破之武帝即位為五兵尚書領
驍騎将軍初豫章王有盛寵武帝在東宫崇祖不自附
及破魏軍詔使還朝與共宻議武帝疑之曲加禮待酒
後謂曰世間流言我已豁懐抱自今已後富貴見付也
崇祖拜謝及去後髙帝復遣荀伯玉敕以邊事受㫖夜
發不得辭東宫武帝以為不盡誠心銜之永明元年詔
稱其與荀伯玉搆扇邊荒誅之故人無敢至者獨有前
豫州主簿夏侯恭叔出家財為殯時人以比欒布恭叔
譙國人崇祖為豫州聞其才義辟為主簿兼掌書翰髙
帝即位方鎮皆有賀表王儉見崇祖唘咨嗟良久曰此
恭叔辭也時宋氏封爵随軍遷改恭叔以栁元景中興
元勲劉勔殞身王事不宜見廢上表論之甚有義理事
雖不従優詔見答後為竟陵令恵化大行木連理上有
光如燭咸以善政所致
榮祖字華先崇祖従父兄也父諒之宋北中郎府參軍
榮祖少學騎射或曰何不學書榮祖曰曹操曹丕上馬
横槊下馬談論此可不負飲食矣君軰無自全之伎何
異犬羊乎宋孝建中為後軍參軍伯父豫州刺史護之
子襲祖為淮陽太守孝武以事徙之嶺南護之不食而
死帝疾篤又使殺襲祖臨死與榮祖書曰弟嘗勸我危
行言遜今果敗矣明帝初即位四方反除榮祖冗従僕
射遣還徐州説刺史薛安都曰天之所廢誰能興之使
君今不同八百諸侯如下官所見非計中也安都曰今
京都無百里地莫論攻圍取勝自可相拍手笑殺且我
不欲負孝武榮祖曰孝武之行足致餘殃今雖天下雷
同正是速死無能為也安都曰不知諸人云何我不畏
此大蹄馬在近急便作計榮祖被拘不得還因為安都
将領安都引魏軍入彭城榮祖擕家属南奔朐山齊髙
帝在淮隂榮祖歸附髙帝保持之及宋明帝崩髙帝書
送榮祖詣僕射褚彦囘除東海太守彦回謂曰蕭公稱
卿幹略故以郡相處榮祖善彈登西樓見翔鵠雲中謂
左右當生取之於是彈其兩翅毛脱盡墜地無傷養毛
生後飛去其妙如此元徽末蒼梧凶狂恒欲危害髙帝
帝欲奔廣陵起事荀伯玉等皆贊成之榮祖諫曰領府
去臺百歩公走人豈不知若單騎輕行廣陵人一旦閉
門不相受公欲何之公今動足下牀恐便有叩臺門者
公事去矣蒼梧明夕自至領府扣門欲害帝帝嘗以書
案下安鼻為楯以鐡為書鎮如意甚壮大以備不虞欲
以代杖蒼梧至府而日且申令夕湏至一處作適還當
取奴尋遇殺齊髙帝謂榮祖曰不用卿言㡬無所成豫
佐命勲封将樂縣子永明二年為尋陽相南新蔡太守
被告作大形棺材盛仗使鄉人載度江北案騐無實見
原後拜兖州刺史初巴東王子響事方鎮皆唘稱子響
為逆榮祖曰此非所宜言政應云劉寅等孤負恩奨逼
廹巴東使至於此時諸唘皆不得通事平後上乃省視
以榮祖為知言九年卒従弟歴生亦為驍将位太子右
率性苛暴與始安王遥光同反伏誅
閎字叔通榮祖從父也父遵位員外常侍閎為宋孝武
帝南中郎參軍孝武帝即位以為交州刺史時交土全
實閎罷州還資財鉅萬孝武末年貪慾刺史二千石罷
任還都必限使獻奉又以捕戲取之要令罄盡乃止閎
還至南州而孝武晏駕擁南資為富人明帝初以為司
州刺史北破薛道標封樂鄉縣男出為益州刺史蜀還
之貨亦數千金先送獻物傾西資之半明帝猶嫌其少
及閎至都詣廷尉自簿先詔獄官留閎於是悉送資財
然後被遣凡蠻夷不受鞭罰輸財贖罪謂之賧時人謂
閎被賧刺史歴度支尚書衛尉齊髙帝輔政使褚彦回
為子晃求閎女閎辭以齊大非偶帝雖嘉其退讓而心
不能歡即以晃婚王伷女謂豫章王嶷曰前欲以白象
與垣公婚者重其夷澹事雖不遂心常依然白象晃小
字也及髙帝即位以有誠心封爵如故卒於金紫光禄
大夫諡曰定子憘伯襲爵憘伯少負氣豪俠妙觧射雉
尤為武帝所重以為直閣将軍與王文和俱任頗以地
勢陵之後出為巴西梓潼二郡太守時文和為益州刺
史曰每憶昔日俱在閤下卿時視我如我今日見卿因
誣其罪馳信唘之又輒遣蕭寅代憘伯為郡憘伯亦别
遣唘臺閉門待報寅以兵圍之齊明帝輔政知其無罪
不欲乖文和乃敕憘伯觧郡還為寅軍所躡束手受害
閎弟子曇深以行義稱為臨城縣罷歸得錢十萬以買
宅奉兄退無私蓄先是劉楷為交州謂王儉曰欲一人
為南土所聞者同行儉良久曰得之矣昔垣閎為交州
閎弟閲又為九真郡皆著信南中羽林監曇深者閲之
子也雅有學行當令同行及隨楷未至交州而卒儉惆
悵良久曇深妻鄭氏字獻英榮陽人時年二十子文凝
始生仍随楷到鎮晝夜紡織傍無親援年既盛羙甚有
容徳自厲氷霜無敢望其門者居一年私装了乃告楷
求還楷大驚曰去鄉萬里固非孀婦所濟遂不許鄭又
曰垣氏覉魂不反而其孤藐幼妾若一同灰壤則何面
目以見先姑因大悲泣楷愴然許之厚為之送於是間
關危險遂得至鄉葬畢乃曰可以下見先姑矣時文凝
年甫四嵗親教經禮訓以義方州里稱羙又有吴興丘
景賓字彦先亦以節義聞父康祖無錫令亡後僮僕數
十人及宅宇産畜景賓悉議與兄鎮之鎮之又推齋屋
三間與之亦不肯受太守孔山士歎曰聞栁下恵之風
貪夫㢘儒夫有立志復見之矣終於奉朝請
張興世字文徳竟陵人也本單名世宋明帝益為興世
少家貧白衣随王𤣥謨伐蠻後随孝武鎮尋陽補南中
郎參軍督護従入討元凶及南郡王義宣反又随𤣥謨
出梁山有戰功明帝即位四方反叛進興世龍驤将軍
領水軍拒南賊時臺軍據赭圻朝廷遣吏部尚書褚彦
回就赭圻行選是役也皆先戰授位檄板不供由是有
黄紙札南賊屯在鵲尾既相持久不决興世建議曰賊
據上流兵張地勝今以竒兵潜出其上使其首尾周惶
進退疑阻糧運艱礙乃制勝之竒沈攸之吴喜並賛其
計分戰士七千配之興世乃令輕舸泝流而上旋復回
還一二日中輒復如此使賊不為之防賊帥劉胡間興
世欲上笑之曰我尚不敢越彼下取揚州興世何人欲
據我上興世謂攸之等曰上流唯有錢溪可據乃往據
之及劉胡來攻捋士欲迎擊之興世曰賊來尚逺而氣
驟盛矣夫驟既力盡盛亦易衰此曹劌所以破齊也将
士不得妄動賊來轉近興世乃命夀寂之任農夫率壮
士擊走之袁顗愠曰賊據人肝藏裏云何得活是月朔
赭圻軍士伐木為柵於青山遇一童子曰賊下旬當平
無為自苦忽不見至是果敗興世又遏其糧道賊衆漸
飢劉胡棄軍走袁顗仍亦奔散興世遂與吴喜共平江
陵遷右軍将軍封作唐縣侯歴雍州刺史左衛将軍以
疾徙光禄大夫尋卒興世居臨沔水自襄陽以下至于
江二千里先無洲嶼興世初生當其門前水中一旦忽
生洲年年漸大及興世為方伯而洲上遂十餘頃父仲
子由興世致位給事中興世欲将往襄陽愛鄉里不肯
去嘗謂興世曰我雖田舍老公樂聞鼓角汝可送一部
行田時欲吹之興世素恭謹畏法譬之曰此是天子鼓
角非田舍公所吹興世欲拜墓仲子謂曰汝衛従太多
先人必當驚怖興世咸撤而行子欣泰
欣泰字義亨不以武業自居好𨽻書讀子史年十餘詣
吏部尚書褚彦回彦囘問張郎弓馬多少答曰性怯畏
馬無力牽弓彦囘甚異之歴諸王府佐宋元徽中興世
在家擁雍州還資見錢三千萬蒼梧王自領人劫之一
夜垂盡興世憂懼病卒欣泰兄欣華時為安成郡欣泰
悉封餘財以待之齊建元初為尚書都官郎武帝與欣
泰早款遇及即位以為直閤将軍後為武陵内史坐贓
私殺人被糾見原還復為直閤步兵校尉領羽林監欣
泰通涉雅俗交結多是名素下直輒著鹿皮冠納衣錫
杖挾素琴有以唘武帝帝曰将家兒何敢作此舉止後
從駕出新林敕欣泰㢘察欣泰停仗於松樹下飲酒賦
詩制局監吕文度以啟武帝帝大怒遣出數日意釋召
謂曰卿不樂武職當處卿清貴除正員郎出為鎮軍南
中兵參軍南平内史巴東王子響殺僚佐上遣中庶子
胡諧之西討使欣泰為副欣泰謂諧之曰今太嵗在西
南逆嵗行軍兵家深忌若且頓軍夏口宣示禍福可不
戰而擒也諧之不従進江津尹略等見殺事平欣泰徙
為随王子隆鎮西中兵改領河東内史子隆深相愛重
數與談宴意遇與謝脁相次典籖宻唘之武帝怒召還
都屏居家巷置宅南岡下面接松山欣泰負弩射雉恣
情閑放聲伎雜藝頗多開觧明帝即位為領軍長史遷
諮議參軍上書陳便宜二十條其一條言宜毁廢塔寺
帝病優詔報答建武二年魏圍鍾離欣泰為軍主随崔
慧景救援及魏軍退而邵陽洲上餘兵萬人求輸馬五
百疋假道慧景欲斷路攻之欣泰說慧景曰歸師勿遏
古人畏之死地兵不可輕也慧景乃聴過時領軍蕭坦
之亦援鍾離還唘明帝曰邵陽洲有死賊萬人慧景欣
泰放而不取帝以此皆不加賞四年出為永陽太守永
元初還都崔慧景圍城欣泰入城守備事寧除廬陵王
安東司馬梁武帝起兵東昏以欣泰為雍州刺史欣泰
與弟前始安内史欣時宻謀結太子右率胡松前南譙
太守王靈秀直閤将軍鴻選含徳主帥茍勵直後劉靈
運等並同契㑹帝遣中書舍人馮元嗣監軍救郢茹法
珍梅蟲兒及太子右率李居士制局監楊明泰等十餘
人相送中興堂欣泰等使人懐刀於坐斫元嗣頭墜果
柈中又斫眀泰破其腹蟲兒傷數創手指皆墜居士踰
墻得出茹法珍亦散走還臺靈秀仍往石頭迎建安王
寶寅率文武數百唱警蹕至杜姥宅欣泰初聞事發馳
馬入宫冀法珍等在外城内處分必盡見委因行廢立
既而法珍得返處分關門上仗不配欣泰兵鴻選在殿
内亦不敢發城外衆尋散少日事覺欣泰胡松等皆伏
誅欣泰少時有人相其當得三公而年裁三十後屋瓦
墜傷額又問相者云無復公相年夀更増亦可得方伯
耳死時年三十六
論曰王仲徳受任二世能以功名始終入闗之役檀王
咸出其下元嘉北討則受督於人有藺生之志而無闗
公之憤長者㦲道豫雖地居豐沛榮非恩假時歴四代
人焉不絶文武之道不墜斯門殆為優矣垣氏宋齊之
際世著武節崇祖陳力彊場以韓白自許竟而杜郵之
酷可為痛㦲興世鵲浦之竒逺有深致其垂組建斾豈
徒然也
　
　
　
　
　
　
　南史卷二十五
　南史卷二十五考證
到彦之𫝊後以軍功封佷山縣子○佷山縣属武陵郡
垣閎傳羽林監曇深者閲之子也○閲監本作閎查上
　文云閎弟子曇深又云閎弟閲今改从閣本
張欣泰傳欣泰通涉雅俗交接多是名素○素監本誤
　哀今从南本
後屋瓦墜傷額○屋瓦監本作瓦屋今改從齊書
　
　
　
　
　
　
　
　
　南史卷二十五考證
欽定四庫全書
　南史卷二十六
　　唐　　　李　　　延　　　夀　　　撰
　列傳第十六
　　袁湛(弟豹弟粲/顗從)　(豹子淑彖/顗弟子)　(淑兄子顗/彖從弟昻)
　　　　(馬仙琕/樞弟憲)　　(昻子君正/君正弟敬)　(君正子樞/泌)
袁湛字士深陳郡陽夏人也祖耽晉厯陽太守父質琅
邪内史並知名湛少與弟豹並為從外祖謝安所知安
以其兄子𤣥女妻湛宋武帝起兵以為鎮軍諮議參軍
以從征功封晉寧縣五等男義熙十二年為尚書右僕
射武帝北伐湛兼太尉與兼司空尚書范泰奉九命禮
拜授武帝帝沖讓湛等随軍至洛陽住栢谷塢泰議受
使未畢不拜晉帝諸陵湛獨至五陵展敬時人羙之初
陳郡謝重王胡之外孫也於諸舅敬禮多闕重子絢湛
之甥也嘗於公坐慢湛湛正色謂曰汝便是兩世無渭
陽情絢有愧色十四年卒贈左光禄大夫文帝即位以
后父贈侍中以左光禄大夫開府儀同三司諡曰敬公
大明三年孝武幸籍田經湛墓遣使致祭増守墓五户
子淳淳子植並早卒
湛弟豹字士蔚好學博聞善談雅俗每商較古今兼以
誦詠聼者忘疲為御史中丞時鄱陽縣侯孟懐玉上母
檀拜國太夫人有司奏許豹以婦人從夫爵懐玉父大
司農綽見居列卿妻不宜従子奏免尚書右僕射劉栁
等官詔並贖論後為丹陽尹太尉長史義熙九年卒官
以參伐蜀謀追封南昌縣五等子子淑
淑字陽源少有風氣年數嵗伯父湛謂人曰此非凡兒
至十餘嵗為姑夫王𢎞所賞博渉多通不為章句學文
采遒豔従横有才辯彭城王義康命為司徒祭酒義康
不好文學雖外相禮接意好甚疎從母兄劉湛欲其附
己而淑不為改意由是大相乖失淑乃賦詩曰種蘭忌
當門懐璧莫向楚椘少别玉人門非植蘭所尋以久疾
免官元嘉二十六年累遷尚書吏部郎其秋大舉北侵
従容曰今當席捲趙魏檢玉岱宗願上封禪書一篇文
帝曰盛徳之事我何足以當之出為始興王濬征北長
史南東海太守淑始到府濬引見謂曰不意舅遂垂屈
佐淑答曰朝廷遣下官本以光公府望也還為御史中
丞時魏軍南伐至𤓰歩文帝使百官議防禦之術淑上
議其言甚誕淑喜誇每為時人所嘲始興王濬嘗送錢
三萬餉淑一宿復遣人追取謂為使人謬誤欲以戲淑
淑與濬書曰聞之前志曰七年之中一與一奪義士猶
或非之況宻邇旬次何其裒益之亟也竊恐二三諸侯
有以觀大國之政遷太子左衛率元凶將為逆其夜淑
在直呼淑及蕭斌等流涕告以明旦當行大事里相與
戮力淑斌並曰自古無此願加善思劭怒斌懼曰謹奉
令淑叱之曰卿便謂殿下真有是邪殿下幼時嘗患風
或是疾動耳劭愈怒因問曰事當剋不淑曰居不疑之
地何患不剋但既剋之後為天地所不容大禍亦旋至
耳劭左右引淑衣曰此是何事而可言罷劭因起賜淑
等袴褶又就主衣取錦裁三尺為一叚又中裂之分斌
與淑及左右使以縛袴褶淑出還省繞牀至四更乃寝
劭将出已與蕭斌同載呼淑甚急淑眠終不起劭停車
奉化門催之相續徐起至車後劭使登車辭不上劭命
左右殺之於奉化門外槐樹下劭即位追贈太常孝武
即位贈侍中太尉諡曰忠憲公又詔淑及徐湛之江湛
王僧綽卜天興四家長給廩淑文集傳於世諸子並早
卒兄洵吳郡太守諡曰貞洵子顗
顗字國章初為豫州主簿累遷晉陵太守襲南昌縣五
等子大明末拜侍中領前軍将軍時新安王子鸞以母
嬖有盛寵太子在東宫多過上微有廢太子立子鸞之
意從容言之顗盛稱太子好學有日新之羙帝怒振衣
而入顗亦厲色而出左丞徐爰言於帝請宥之帝意解
後帝又以沈慶之才用不多言論頗相嗤毁顗又陳慶
之忠勤有幹略堪當重任由是前廢帝深感頭慶之亦
懐其徳景和元年誅羣公欲引進顗任以朝政遷為吏
部尚書封新塗縣子俄而意趣乖異寵待頓衰始令顗
與沈慶之徐爰參知選事尋復反以為罪使有司糾奏
坐白衣領職従幸湖熟往反數日不被命顗慮禍求出
乃除建安王休仁安西長史休仁不行即以顗為領寧
蠻校尉雍州刺史加都督顗舅蔡興宗謂曰襄陽至惡
豈可昌邪顗曰白刃交前不救流矢今日之行本願生
出彪口且天道遼逺何必皆驗如其有徴當脩徳以禳
之於是狼狽上路恒慮見追後至尋陽曰今知免矣與
鄧琬款狎過常每清閑必盡日窮夜顗與琬人地本殊
衆知其有異志矣及至襄陽使劉胡繕脩兵械㑹明帝
定大事進顗號右将軍遣荆州典籖邵宰乘驛還江陵
道由襄陽顗反意已定而糧仗未足欲且奉表於明帝
顗子祕書丞戩曰一奉表疏便為彼臣以臣伐君於義
不可顗從之顗詐云被太皇后令使其起兵便建牙馳
檄奉勸晉安王子勛即大位與琬書使勿觧甲子勛即
位進顗號安北将軍加尚書左僕射顗本無将略在軍
中未嘗戎服語不及戰陣唯賦詩談議而已不能撫接
諸将劉胡每論事酬對甚簡由此大失人情胡常切齒
恚恨胡以南軍未至軍士匱乏就顗換襄陽之資顗答
曰都下兩宅未成方應經理不可損徹又信往來之言
言都下米貴斗至數百以為不勞攻伐行自離散於是
擁甲以待之明帝使顗舊門生徐碩奉手詔譬顗曰卿
未經為臣今追蹤竇融猶未晚也及劉胡叛走不告顗
顗至夜方知大怒罵曰今年為小子所誤呼取飛鷰謂
其衆曰我當自出追之因又遁走至鵲頭與戍主薛伯
珍及其所領數千歩取青林欲向尋陽夜止山間宿殺
馬勞将士顗顧伯珍曰我舉八州以謀王室未一戰而
散豈非天耶非不能死豈欲草間求活望一至尋陽謝
罪主上然後自刎耳因慷慨叱左右索節無復應者及
旦伯珍請求間言乃斬顗首詣錢溪馬軍主襄陽俞湛
之降湛之因斬伯珍併送首以為己功明帝忿顗違叛
流尸於江弟子彖收瘞於石頭後岡後廢帝即位方得
改葬顗子戩昻戩為黄門侍郎戍盆城尋陽敗伏誅
粲字景倩洵弟子也父濯揚州秀才早卒粲幼孤祖哀
之名之曰愍孫伯叔並當世榮顯而愍孫飢寒不足母
琅邪王氏太尉長史誕之女也躬事績紡以供朝夕愍
孫少好學有清才隨伯父洵為吳郡擁弊衣讀書足不
踰户其從兄頭出遊要愍孫愍孫輙稱疾不動叔父淑
雅重之語子弟曰我門不乏賢愍孫必當復三公或有
欲與顗婚顗父洵曰顗不堪政可與愍孫婚耳愍孫在
坐流涕起出早以操行見知宋孝武即位稍遷尚書吏
部郎太子右衛率侍中孝建元年文帝諱日羣臣並於
中興寺八關齋中食竟愍孫别與黄門郎張淹更進魚
肉食尚書令何尚之奉法素謹宻以白孝武孝武使御
史中丞王謙之糾奏並免官大明元年復為侍中領射
聲校尉封興平縣子三年坐納山隂人丁承文貨舉為
㑹稽郡孝㢘免官五年為左衛将軍加給事中七年轉
吏部尚書左衛如故其年皇太子冠上臨宴東宫與顔
師伯栁元景沈慶之等並摴蒱愍孫勸師伯酒師伯不
飲愍孫因相裁辱曰不能與佞人周旋師伯見寵於上
上常嫌愍孫以寒素陵之因此發怒曰袁濯兒不逢朕
員外郎未可得也而敢寒士遇物将手刃之命引下席
愍孫色不變沈栁並起謝久之得釋出為海陵太守廢
帝即位愍孫在郡夢日墮其胷上因驚尋被徴管機宻
歴吏部尚書侍中驍衛将軍愍孫峻於儀範廢帝倮之
迫使走愍孫雅歩如常顧而言曰風雨如晦雞鳴不已
明帝泰初元年為司徒左長史南東海太守愍孫清整
有風操自遇甚髙嘗著妙徳先生傳以續嵇康髙士傳
後以自況曰有妙徳先生陳國人也氣志深虛姿神清
映性孝履順棲沖業簡有舜之遺風先生幼夙多疾性
疎嬾無所營尚然九流百氏之言雕龍談天之藝皆汎
識其大歸而不以成名家貧嘗仕非其好也混其聲迹
晦其心用席門常掩三逕裁通雖楊子寂寞嚴叟沉㝠
不是過也脩道遂志終無得而稱焉又嘗謂周旋人曰
昔有一國國中一水號曰狂泉國人飲此水無不狂唯
國君穿井而汲獨得無恙國人既並狂反謂國主之不
狂為狂於是聚謀共執國主療其狂疾火艾針藥莫不
必具國主不任其苦於是到泉所酌水飲之飲畢便狂
君臣大小其狂若一衆乃歡然我既不狂難以獨立比
亦欲試飲此水矣幼慕荀奉倩為人孝武時求改名粲
不許至明帝立乃請改為粲字景倩其外孫王筠又云
明帝多忌諱反語袁愍為殞門帝意惡之乃令改焉二
年遷領軍将軍仗士三十人入六門其年徙中書令領
太子詹事三年轉尚書僕射尋領吏部五年加中書令
又領丹陽尹粲負才尚氣愛好虛逺雖位任隆重不以
事務經懐獨歩園林詩酒自適家居負郭每杖䇿逍遥
當其意得悠然忘反郡南一家頗有竹石粲率爾歩往
亦不通主人直造竹所嘯詠自得主人出語笑款然俄
而車騎羽儀併至門方知是袁尹又嘗歩屧白楊郊野
間道遇一士大夫便呼與酣飲明日此人謂被知顧到
門求進粲曰昨飲酒無偶聊相要耳竟不與相見嘗作
五言詩言訪迹雖中宇循寄乃滄洲盖其志也七年為
尚書令初粲忤於孝武其母候乗輿出負塼叩頭流血
塼碎傷目自此後粲與人語有誤道眇目者輙涕泣彌
日嘗疾母憂念晝寝夢見父容色如平生與母語曰愍
孫無憂将為國家器不患沉沒但恐富貴終當傾滅耳
母未嘗言及粲貴重恒懼傾滅乃以告之粲故自挹損
明帝臨崩粲與褚彦回劉勔並受顧命加班劔二十人
給鼓吹一部後廢帝即位加兵五百人元徽元年丁母
憂葬竟攝令親職加衛将軍不受性至孝居喪毁甚祖
日及祥詔衛軍斷客二年桂陽王休範為逆粲扶曵入
殿詔加兵自随府置佐吏時兵難危急賊已至南掖門
諸將意沮咸莫能奮粲慷慨謂諸将帥曰寇賊已逼而
衆情離阻孤子受先帝顧託本以死報今日當與諸護
軍同死社稷因命左右被馬辭色哀壮於是陳顯逹等
感激出戰賊即平殄事寧授中書監即本號開府儀同
三司領司徒以揚州觧為府固不肯移三年徙尚書令
衛軍開府如故並固辭服終乃受命加侍中進爵為侯
又不受時粲與齊髙帝褚彦回劉彦節遞日入直平決
萬機粲閑默寡言不肯當事主書每往諮決或髙詠對
之時立一意則衆莫能改素寡往來門無雜賓閑居髙
卧一無所接談客文士所見不過一兩人順帝即位遷
中書監司徒侍中如故齊髙帝既居東府故使粲鎮石
頭粲素静退每有朝命逼切不得已然後方就及詔移
石頭即便順㫖有周旋人觧望氣謂粲曰石頭氣甚凶
往必有禍粲不答又給油絡通幰車仗士五十人入殿
時齊髙帝方革命粲自以身受顧託不欲事二姓宻有
異圖劉彦節宋氏宗室前湘州刺史王藴太后兄子素
好武事並慮不見容於齊髙帝皆與粲結諸将帥黄回
任候伯孫曇瓘王宜興彭文之卜伯興等並與粲合昇
明元年荆州刺史沈攸之舉兵反齊髙帝自詣粲粲稱
疾不見粲宗人袁逹以為不宜示異同粲曰彼若劫我
入臺便無辭以拒一如此不復得出矣時齊髙帝入屯
朝堂彦節従父弟領軍将軍韞入直門下省卜伯興為
直閣黄回諸将皆率軍出新亭粲剋日謀矯太后令韞
伯興率宿衛兵攻齊髙帝於朝堂回率軍來應彦節候
伯等並赴石頭事泄先是齊髙帝遣将薛深蘓烈王天
生等領兵戍石頭云以助粲實禦之也又令腹心王敬
則為直閣與伯興共總禁兵王藴聞彦節已奔歎曰今
年事敗矣乃狼狽率部曲向石頭薛深等據門射之藴
謂粲已敗乃便散走齊髙帝以報敬則敬則誅韞并伯
興又遣軍王戴僧静向石頭助薛深自倉門入時粲與
彦節等列兵登東門僧静分兵攻府西門彦節與兒踰
城出粲還坐列燭自照謂其子最曰本知一木不能止
大厦之崩但以名義至此耳僧静挺身暗往奮刀直前
欲斬之子最覺有異大呌抱父乞先死兵士人人莫不
隕涕粲曰我不失忠臣汝不失孝子仍求筆作唘云臣
義奉大宋䇿名兩畢今便歸魂墳壠永就山丘僧静乃
并斬之初粲大明中與蕭恵開周朗同車行逢大航開
駐車恵開自照鏡曰無年可仕朗執鏡良久曰視死如
歸粲最後曰當至三公而不終至是如言最字文髙時
年十七既父子俱殞左右分散任候伯等其夜並自新
亭赴石頭其後皆誅粲小兒數嵗乳母将投粲門生狄
靈慶靈慶曰吾聞出郎君者有厚賞今袁氏已滅汝匿
之尚誰為乎遂抱以首乳母號泣呼天曰公昔於汝有
恩故冒難歸汝奈何欲殺郎君以求小利若天地鬼神
有知我見汝滅門此兒死後靈慶常見兒騎大㲰狗戲
如平常經年餘鬭場忽見一狗走入其家遇靈慶於庭
噬殺之少時妻子皆沒此狗即袁即所常騎也齊永明
元年武帝詔曰哀粲劉彦節並與先朝同奨宋室沈攸
之於景和之世特有乃心雖末節不終而始誠可録嵗
月彌往宜霑優隆於是並命改葬粲省事莫嗣祖粲常
所委信與劉彦節等宣宻謀至是齊髙帝問曰汝知袁
粲謀逆何不啟嗣祖曰小人無識曲蒙袁公厚恩實不
仰負今日就死分甘官若賜性命亦不忍背粲而獨生
也戴僧静勸殺之帝曰彼各為其主遂赦焉用為省事
歴朝所賞梁豫章王直新出閣中㫖用嗣祖為師
彖字偉才顗弟覬之子也覬好學羙才早有清譽仕宋
位武陵内史彖少有風氣善属文及談𤣥舉秀才歴諸
王府參軍不就覬臨終與兄顗書曰史公才識可喜足
慰先基矣史公彖小字也及顗見誅宋明帝投尸江中
不許斂葬彖與舊奴一人微服求尸四十餘日乃得宻
瘞石頭後岡身自負土懐其文集未嘗離身明帝崩後
乃改葬顗從叔司徒粲祖舅征西将軍蔡興宗並器之
仕宋為齊髙帝太傅相國主簿秘書丞仕齊為中書郎
兼太子中庶子又以中書郎兼御史中丞坐彈謝超宗
簡奏依違免官後拜盧陵王諮議時南郡江陵縣人茍
蔣之弟胡之婦為曾口寺沙門所淫夜入茍家蔣之殺
沙門為官司所檢蔣之列家門穢行欲告則恥欲忍則
不可實己所殺胡之列又如此兄弟争死江陵令宗躬
唘州荆州刺史廬江王求博議彖曰夫迅寒急節乃見
松筠之操危機廻構方識貞孤之風竊以蔣之胡之殺
人原心非暴辯讞之日友于讓生事憐左右義哀行路
昔文舉引謗獲漏疎網蔣之心迹同符古人若䧟以深
刑實傷為善由是蔣之兄弟免死累遷太子中庶子出
為冠軍将軍監吴興郡事彖性剛固以微言忤武帝又
薄王晏為人晏請交不答武帝在便殿用金柄刀子翦
𤓰晏在側曰外聞有金刀之言恐不宜用此物帝窮問
所以晏曰袁彖為臣説之上銜怒良久彖到郡坐過用
禄錢免官付東冶彖妹為竟陵王子良妃子良世子昭
胄時年八嵗見武帝而形容慘悴帝問其故昭胄流涕
曰臣舅負罪今在尚方臣母悲泣不食已積日臣所以
不寧帝曰特為兒赦之既而帝遊孫陵望東冶曰冶中
有一好貴囚數日與朝臣幸冶履行庫藏因宴飲賜囚
徒酒肉敕見彖與語明日釋之後為侍中彖充腴異衆
每從射雉郊野數人推抶乃能徒歩幼而母卒養於伯
母王氏事之如親閨門孝義隆昌元年卒諡靖子彖宗
人廓之字思度宏之曽孫也父景儁宋世為淮南太守
以非罪見誅廓之終身不聼音樂布衣蔬食足不出門
示不臣於宋時人以比晉之王裒顔延之見其幼時歎
曰有子如袁廊足矣齊國建方出仕稍至殿中郎王儉
栁世隆傾心待之為太子洗馬于時何澗亦稱才子為
文恵太子作楊畔歌辭甚側麗太子甚悦廓之諫曰夫
楊畔者既非典雅而聲甚哀思殿下當降意簫韶奈何
聼亡國之響太子改容謝之
昻字千里雍州刺史顗之子也顗敗藏於沙門沙門将
以出關闗吏疑非常人沙門杖而語之遂免或云顗敗
時昻年五嵗乳媪擕抱匿於廬山州郡於野求之於乳
媪匿所見一彪因去遂免㑹赦得出猶徙晉安在南唯
勤學至元徽中聼還時年十五初顗敗傳首建鄴藏於
武庫以漆題顗名以為誌至是始還之昻號慟嘔血絶
而復蘓以淚洗所題漆字皆滅人以為孝感葬訖更制
服廬于墓次從兄彖常撫視抑譬之昻容質修偉冠絶
人倫以父亡不以理終身不聼音樂後與彖同見從叔
司徒粲粲謂彖曰昻幼孤而能至此故知名器自有所
在仕齊為王儉鎮軍府功曹史儉後為丹陽尹於後堂
獨引見昻指北堂謂曰卿必居此累遷黄門郎昻本名
千里齊永明中武帝謂曰昻昻千里之駒在卿有之今
改卿名為昻即字千里後為衛軍武陵王長史丁母憂
哀毁過禮服未除而從兄彖卒昻幼孤為彖所養乃制
朞服人有怪而問之昻致書以喻之曰竊聞禮由恩斷
服以情申故小功他邦加制一等同㸑有緦明之典籍
孤子夙以不天幼傾乾䕃資敬未奉過庭莫承藐藐沖
年未逹朱紫從兄提養訓教示以義方每假其談價虛
其聲譽得及人次實亦有由兼開拓房宇處以華曠同
財共有恣其取足爾來三十餘年憐愛之至言無異色
姉妹孤姪成就一時篤念之深在終彌固此恩此愛畢
壤不追既情若同生而服為諸從言心即事實未忍安
昔馬稜與従弟毅同居毅亡稜為心服三年由也之不
除喪亦縁情而致制雖識不及古誠懐感慕常願千秋
之後從服朞齊不圖門衰禍集一旦草土殘息復罹今
酷尋惟慟絶彌劇彌深今以餘喘欲遂素志庶寄其罔
慕之痛少伸無己之情雖禮無明據乃事有先例率迷
而至必欲行之臨紙哽咽言不識次後為御史中丞時
尚書令王晏弟詡為廣州多納賕貨昻依事劾奏不憚
權豪當時號為正直初昻為洗馬明帝為領軍欽昻風
素頻降駕焉及踐阼奏事多留與語謂曰我昔以卿有
羙名親經相詣昻答曰陛下在田之日遂蒙三顧草廬
帝甚悦尋出為豫章内史丁所生母憂去職以喪還江
路風潮暴駭昻乃縛衣著柩誓同沉溺及風止餘船皆
沒唯昻船獲全咸謂精誠所致葬訖起為吴興太守永
元末梁武帝起兵州郡望風皆降昻獨拒境帝手書喻
之曰夫禍福無門興亡有數天之所棄人孰能匡機來
不再圖之宜早頃藉聼道路承欲狼顧一隅既未喻雅
懐聊申往意獨夫狂悖振古未聞窮凶極虐嵗月滋甚
天未絶齊聖明啟運億兆有賴百姓來蘇吾荷任前驅
掃除京邑屠潰之期當不云逺兼熒惑出端門太白入
氐室天文表於上人事符於下不謀同契實在茲辰且
范岫申胄久薦誠款各率所守仍為掎角而足下欲以
區區之郡禦堂堂之師根本既傾枝葉安附今竭力昏
主未足為忠家門屠滅非所謂孝忠孝俱盡将欲何依
去就之宜幸加詳擇昻答曰都史至辱誨承藉以衆論
謂僕有勤王之舉兼蒙誚責獨無送款循復嚴㫖若臨
萬仞三吴内地非用兵之所況以偏隅一郡何能為役
近奉敕以此境多虞見使安慰自承麾斾届止莫不膝
袒軍門唯僕一人敢後至者正以自揆庸素文武無施
直是陳國賤男子耳雖欲獻心不增大軍之勇置其愚
黙寧沮衆帥之威幸藉将軍含𢎞之大可得從容以禮
竊以一飱微施尚復投殞況食人之禄而頓忘一旦非
唯物議不可亦恐明公鄙之建康城平昻舉哀慟哭時
帝使豫州刺史李元履廵撫東土敕元履曰袁昻道素
之門世有忠節天下須共容之勿以兵威陵辱元履至
宣㫖昻亦不請降開門徹備而已及至帝亦不問其過
天監二年以為後軍臨川王參軍事昻唘謝曰恩隆絶
望之辰慶集㝠心之日熖灰非喻荑枯未擬摳衣聚足
顛狽不勝臣徧歴三墳備詳六典廵校賞罰之科洞檢
生死之律莫不嚴五辟於明君之朝峻三章於聖主之
日是以塗山始㑹致防風之誅酆邑方搆有崇侯之伐
未有緩憲於斮戮之人賒刑於耐罪之族出萬死入一
生如臣者也推恩及罪在臣實大披心瀝血敢乞言之
臣東國賤人學行何取既殊鳴鴈直木固無結綬彈冠
徒藉羽儀易農就仕往年濫職守秩東隅仰属龔行風
驅電掩當其時也負鼎圖者日至執玉帛者相望獨在
愚臣頓昏大義狥鴻毛之輕忘同徳之重但三吴險薄
五湖交通屢起田儋之變每懼殷通之禍空慕君魚保
境遂失師涓抱器後至者斬臣甘斯戮明刑徇衆誰曰
不然幸因約法之𢎞承鮮網之宥猶當降等薪粲遂乃
頓釋鉗赭斂骨吹魂還編黔庶濯疵蕩穢入椘遊陳天
波既洗雲油遽沐古人有言非死之難處死之難臣之
所荷曠古不書臣之死所未知何地武帝答曰朕遺射
鉤卿無自外尋為侍中遷吏部尚書帝謂曰齊明帝用
卿為黒頭尚書我用卿為白頭尚書良以多愧對曰臣
生四十七年于兹矣四十以前臣之自有七年以後陛
下所養七嵗尚書未為晚逹帝曰士固不妄有名十五
年為尚書左僕射尋為尚書令時僕射徐勉勢傾天下
在昻處宴賓主甚歡勉求昻出内人傳盃昻良久不出
勉苦求之昻不獲已命出五六人始至齋閣昻謂勉曰
我無少年老嫗並是兒母非王妃母便是主大家今令
問訊卿勉聞大驚求止方知昻為貴昻在朝謇諤世號
宗臣昭明太子薨立晉安王綱為皇太子昻獨表言宜
立昭明長息歡為皇太孫雖不見用擅聲朝野自是告
老乞骸骨不干時務昻雅有人鑒遊處不雜入其門者
號登龍門大通中位司空大同六年薨時年八十詔即
日舉哀初昻臨終遺疏不受贈諡敕諸子不得言上行
状及立銘誌凡有所須悉皆停省因復曰吾釋褐從仕
不期富貴但官序不失等倫衣食粗知榮辱以此闔棺
無慙鄉里往忝吴興属在昏明之際既闇於前覺無誠
於聖朝不識天命甘貽顯戮幸遇殊恩得全門户自念
負罪私門階榮望絶保存性命以為幸甚不謂叨竊寵
靈一至於此常欲竭誠酬報申吾乃心所以朝廷每興
師北伐吾輒唘求行誓之丹款實非矯言既庸懦無施
皆不蒙許雖欲罄命其議莫從今日瞑目畢恨泉壤聖
朝遵古如吾名品或有追逺之恩脱有贈官慎勿祗奉
諸子累表陳奏詔不許諡曰穆正公有集二十卷初昻
之歸梁有馬仙琕者亦以義烈稱
仙琕字靈馥扶風郿人父伯鸞宋冠軍司馬仙琕少以
果敢聞父憂毁瘠過禮負土成墳手植松栢仕齊位豫
州刺史梁武起兵使其故人姚仲賓説之仙琕先為設
酒乃斬於軍門以徇帝又遣其族叔懐逺説之仙琕曰
大義滅親又命斬之懐逺號泣軍中為請乃免武帝至
新林仙琕猶於江西日抄運漕建康城平仙琕舉哀謂
衆曰我受任寄義不容降今衆寡不侔勢必屠滅公等
雖無二心其如親老何我為忠臣君為孝子各盡其道
不亦可乎於是悉遣城内兵出降餘壮士數十閉門獨
守俄而兵入圍之數十重仙琕令士皆持滿兵不敢近
日晚乃投弓曰諸君但來見取我義不降乃檻送建康
至石頭而脱之帝使待袁昻至俱入曰使天下見二義
士帝勞之曰射鉤斬袪昔人弗忌卿勿以戮使㫁運茍
自嫌絶也謝曰小人如失主犬後主飼之便復為用帝
笑而羙之俄而母卒帝知其貧賻給甚厚仙琕號泣謂
弟仲艾曰蒙大造之恩未獲上報今復荷殊澤當與爾
以心力自効耳天監四年師侵魏仙琕每戰恒冠三軍
與諸将論議口未嘗言功人問其故仙琕曰大丈夫為
時所知當進不求名退不逃罪乃平生願也何功可論
為南義湯太守累破山蠻郡境清謐以功封含洭縣伯
遷司州刺史進號貞威将軍魏豫州人白旱生使以懸
瓠來降武帝使仙琕赴之又遣直閣将軍武㑹超馬廣
率衆為援仙琕進頓楚王城遣副将齊茍兒助守懸瓠
魏中山王英攻懸瓠執齊茍兒進擒馬廣送洛陽仙琕
不能救㑹超等亦相次退散魏軍進據三闗仙琕坐徴
還為雲騎将軍十年朐山人殺琅邪太守劉晰以城降
魏詔假仙琕節討之魏徐州刺史盧昶以衆十餘萬赴
焉仙琕累戰破走之進爵為侯遷豫州刺史加都督仙
琕自為将及居州郡能與士卒同勞逸身衣不過布帛
所居無幃幕衾屏行則飲食與厮養最下者同其在邊
境常單身潛入敵境伺知壁壘村落險要處所攻戰多
剋㨗士卒亦甘心為用帝雅愛仗之卒於州贈左衛将
軍諡曰剛初仙琕幼名仙婢及長以婢名不典乃以玉
代女云子嚴夫嗣
昻子君正字世忠少聰敏年數嵗父疾晝夜不眠専侍
左右家人勸令暫卧答曰官既未差眠亦不安歴位太
子庶子君正羙風儀善自居處以貴公子卓得時譽為
豫章内史性不信巫邪有師萬世榮稱道術為一郡巫
長君正在郡小疾主簿熊岳薦之師云湏疾者衣為信
命君正以所著襦與之事竟取襦云神将送與北斗君
君正使檢諸身於衣裏獲之以為亂政即刑於市而焚
神一郡無敢行巫遷吳郡太守侯景亂率數百人随邵
陵王綸赴援及臺城陷還郡君正當官莅事有名稱而
蓄聚財産服玩靡麗賊遣張太墨攻之新城戍主戴僧
易勸令拒守己以戍兵自外擊之君正不能決吴人陸
映公等懼不濟賊種族其家勸之迎賊君正性怯懦乃
送米及牛酒郊迎賊賊掠奪其財物子女因是感疾卒
子樞
樞字踐言羙容儀性沉静好學手不釋卷家本顯貴貲
産充積而樞獨處率素傍無交往非公事未嘗出遊榮
利之懐淡如也侯景之亂樞往吴郡省父疾丁父憂時
四方擾亂人求茍免樞居喪以至孝聞王僧辯平侯景
鎮建鄴衣冠爭往造請樞杜門静居不求聞逹紹泰中
歴吏部尚書吴興郡太守陳永定中徴為侍中掌選遷
都官尚書掌選如故樞博學明悉舊章初陳武帝長女
永嗣公主先適陳留太守錢蕆生子岊主及岊並卒于
梁時武帝受命唯主追封至是将葬尚書請議加蕆駙
馬都尉并贈岊官樞議曰昔王姬下嫁必適諸侯同姓
為主聞於公羊之説車服不繫顯於詩人之篇漢氏初
興列侯尚主自斯以後降嬪素族駙馬都尉置由漢武
或以假諸功臣或以加於戚属是以魏曹植表駙馬奉
車取為一號齊職儀曰凡尚公主必拜駙馬都尉魏晉
以來因為瞻凖盖以王姬之重庶姓之輕若不加其等
級寧可合卺而酳所以假駙馬之位乃崇於皇女也今
公主早薨伉儷已絶既無禮數致疑何湏駙馬之授案
杜預尚晉宣帝第二女晉武踐阼而主已亡泰始中追
贈公主元凱無復駙馬之號梁文帝女新安穆公主早
薨天監初王氏無追拜之事逺近二例足以校明無勞
此授今宜追贈亭侯時議以為當天嘉三年為吏部尚
書領丹陽尹以葬父拜表自觧詔令葬訖停宅視郡事
服闋還職時僕射到仲舉雖參掌選事銓衡汲引並出
於樞舉薦多㑹上㫖謹慎周宻清白自居文武職司鮮
有遊其門者廢帝即位遷尚書左僕射卒諡曰簡懿有
集十卷行於世弟憲
憲字德章幼聰敏好學有雅量梁武帝修建庠序别開
五館其一館在憲宅西憲常招引諸生與之談論新義
出人意表同軰咸嗟服焉大同八年武帝撰孔子正言
章句詔下國學宣制㫖義憲時年十四被召為正言生
祭酒到溉目送之愛其神采國子博士周𢎞正謂憲父
君正曰賢子今茲欲䇿試不君正曰未敢令試居數日
君正遣門客岑文豪與憲候𢎞正㑹𢎞正将升講坐弟
子畢集乃延憲入室授以麈尾令憲豎義時謝岐何妥
在坐𢎞正謂曰二賢雖窮奥賾得無憚此後生邪何謝
乃遞起義端深極理致憲與往復數番酬對閑敏𢎞正
謂妥曰恣卿所問勿以童幼期之時觀者重沓憲神色
自若辯論有餘𢎞正亦起數難終不能屈因告文豪曰
卿還諮袁吴郡此郎已堪見代博士矣時生徒對䇿多
行賄賂文豪請具束脩君正曰我豈能用錢為兒買第
邪學司銜之及憲試争起劇難憲随問抗答剖析如流
到溉顧憲曰袁君正其有後矣及君正将之吴郡溉祖
道於征虜亭謂君正曰昨䇿生蕭敏孫徐孝克非不解
義至於風神器局去賢子逺矣尋舉髙第以貴公子選
尚南沙公主即梁簡文帝女也大同元年釋褐祕書郎
遷太子舍人侯景寇逆憲東之吴郡尋丁父憂哀毁過
禮陳武帝作相除司徒户曹初謁遂抗禮長揖中書令
王勱謂憲曰卿何矯衆不拜録公憲曰於理不應致拜
衛尉趙知禮曰袁生舉止詳中故有陳汝之風陳受命
授中書侍郎兼散騎常侍與黄門郎王喻使齊數年不
遣天嘉初乃還太建三年累遷御史中丞羽林監時豫
章王叔英不奉法度逼取人馬憲依事劾奏免叔英自
是朝野嚴憚憲詳練朝章尤明聼斷至有獄情未盡而
有司具法者即伺閑為帝言之所申理甚衆嘗陪宴承
香閣賓退後宣帝留憲與衞尉樊俊徙席山亭談宴終
日帝謂俊曰袁家故為有人其見重如此自侍中遷吴
郡太守以父任固辭改授南康内史遷吏部尚書憲以
久居清顯累表自求解任帝曰諸人在職屢有謗書卿
處事已多可謂清白别相甄録且勿致辭遷右僕射參
掌選事先是憲長兄樞為左僕射至是憲為右僕射臺
省目樞為大僕射憲為小僕射朝廷榮之及宣帝不豫
憲與吏部尚書毛喜俱受顧命始興王叔陵之肆逆也
憲指麾部分預有力焉後主被創病篤執憲手曰我兒
尚幼後事委卿憲曰羣情喁喁兾聖躬康復後事之委
未敢奉詔以功封建安縣伯領太子中庶子尋除侍中
太子詹事及太子加元服行釋奠禮憲表請觧職不許
尋給扶二人皇太子頗不率典訓憲手表陳諫十條皆
援引古今言辭切直太子雖外示容納心無悛改後主
欲立寵姬張貴妃子始安王為嗣嘗従容言之吏部尚
書蔡徴順㫖稱贊憲厲色折之曰皇太子國家儲副億
兆宅心卿是何人輕言廢立然是夏竟廢太子為吴興
王後主知憲有規諫之事答曰袁徳章實骨鯁臣即日
詔為尚書僕射禎明三年隋軍來伐隋将賀若弼進燒
宫城北掖門兵衛皆散走朝士各藏唯憲侍左右後主
謂曰我從來待卿不先餘人今日見卿可謂嵗寒知松
栢後凋也非唯由我無徳亦是江東衣冠道盡後主将
避匿憲正色曰北兵之入必無所犯大事如此陛下安
之臣願陛下依梁武見侯景故事以待之不従因下榻
馳去憲從出後堂景陽殿後主投井中憲拜哭而出及
至長安隋文帝嘉其雅操下詔以為江表稱首授開府
儀同三司昌州刺史開皇十四年授晉王廣府長史十
八年卒時年七十贈大将軍安成郡公諡曰簡長子承
家仕隋至秘書丞國子司業君正弟敬
敬字子恭純素有風格幼便篤學老而無倦仕梁位太
子中舍人魏剋江陵流寓嶺表陳武帝受禪敬在廣州
依歐陽頠頠卒其子紇據州将有異志敬累諫不從宣
帝即位遣章昭逹討紇紇将敗恨不納敬言朝廷義之
徴為太子中庶子歴左户都官二尚書太常卿散騎常
侍金紫光禄大夫加特進至徳三年卒諡靖徳子子元
友嗣敬弟泌
泌字文洋清正有幹局容體魁岸志行脩謹仕梁歴諸
王府佐侯景之亂泌兄君正為吴郡太守梁簡文帝在
東宫板泌為東宫領直令往吳中召募士卒及景圍臺
城泌率所領赴援城䧟依鄱陽嗣王範範卒泌降景景
平王僧辯表泌為富春太守兼丹陽尹貞陽侯明僣位
以為侍中使於齊陳武帝受禪泌自齊從梁永嘉王荘
往王琳所及荘稱尊號以泌為侍中丞相長史琳敗衆
皆散唯泌輕舟送逹于北境属荘於御史中丞劉仲威
然後拜辭歸陳請罪文帝深義之累遷通直㪚騎常侍
兼侍中聘周及宣帝入輔以泌為司徒左長史卒于官
臨終戒其子芳華曰吾於朝廷素無功績瞑目之後斂
手足旋葬無得受贈諡其子述泌遺意朝廷不許贈金
紫光禄大夫諡曰質
論曰天長地久四時代謝靈化悠逺生不再來所以據
洪圖而輕天下恡寸隂而賤尺璧夫義重於生空傳前
誥投軀徇主罕遇其人觀夫宋齊以還袁門世蹈忠義
固知風霜之槩松筠其性乎若無陽源之節丹青夫何
取貴顗雖末路披猖原心有本彖之出處所蹈實懋家
風粲執履之迹近乎仁勇古人所謂疾風勁草豈此之
謂乎昔王經峻節既被旌於晉世粲之貞固亦改葬於
齊朝其激厲之方異代同符者矣昻命属崩離身逢危
季雖獨夫喪徳臣節無改拒梁武之命義烈存焉隆從
兄之服悌心髙已既而抗言儲嗣無忘直道辭榮身後
有心黜殯自初及末無虧風範従微至著皆為稱職葢
一代之名公也樞風格峻整憲仁義率由韓子稱人臣
委質心無有二憲弗渝嵗暮良可稱云敬泌立履之地
亦不為替矣
　
　
　
　
　
　
　
　
　
　
　
　
　
　南史卷二十六
　南史卷二十六考證
袁顗傳以為不勞攻伐行自離散於是擁甲以待之○
　待監本誤得今从宋書
今追蹤竇融猶未晚也○猶監本訛獨今从宋書及閣
　本
袁粲傳袁濯兒不逢朕員外郎未可得也○濯監本訛
　灌今从上文改正
袁昻傳且范岫申胄久薦誠欵○申監夲訛甲今从梁
　書
當其時也負鼎圖者日至執玉帛者相望○各本俱脱
　當字今从梁書以監本為是
袁昻子君正傳性不信巫邪有師萬世榮稱道術為一
　郡巫長○師萬一本作萬師
袁樞傳永嗣公主先適陳留太守錢蕆○蕆各本俱誤
　藏今考陳書从監本
袁憲傳憲以久居清顯累表自求觧○監本脱求字今
　从閣本増
袁敬傳諡靖徳○靖一本訛曰今从陳書
　
　
　
　
　
　
　
　
　
　
　
　
　
　南史卷二十六考證
欽定四庫全書
　南史卷二十七
　　唐　　　李　　　延　　　夀　　　撰
　列傳第十七
　　孔靖(孫琇之孫奐/琇之曽)　　孔琳之(孫覬/)
　　殷景仁(從祖弟淳/)
孔靖字季恭㑹稽山隂人也名與宋武帝祖諱同故以
字稱祖愉晉車騎將軍父誾散騎常侍季恭始察孝㢘
累遷司徒左西掾未拜遭母憂隆安五年被起為山隂
令不就宋武帝東征孫恩屢至㑹稽過季恭宅季恭正
晝卧有神人衣服非常謂曰起天子在門既而失之遽
出適見帝延入結交執手曰卿後當大貴願以身為託
扵是曲意禮接贍給甚厚帝後討孫恩時桓𤣥篡形已
著帝欲扵山隂建義季恭以山隂路逺且𤣥未居極位
不如待其篡後扵京口圖之帝亦以為然時虞嘯父為
㑹稽内史季恭求為府司馬不得乃出詣都及帝定桓
𤣥以季恭為㑹稽内史使齎封板拜授正與季恭遇季
恭便回舟夜還至即叩扉入郡嘯父本為桓𤣥所授聞
𤣥敗開門請罪季恭慰勉使且安所住明日乃移季恭
到任釐整浮華翦罰遊惰由是境内肅清累遷吴興太
守加冠軍先是呉興頻䘮太守言項羽神為卞山王居
郡聽事二千石常避之季恭居聽事竟無害也遷尚書
左僕射固讓義熙八年復為㑹稽内史修飾學校督課
誦習十年復為右僕射又讓不拜除領軍加散騎常侍
十二年致仕拜金紫光禄大夫是嵗武帝北伐季恭求
從以為太尉軍諮祭酒從平關洛宋臺初建以為尚書
令又讓乃拜侍中特進左光禄大夫辭事東歸帝餞之
戲馬臺百僚咸賦詩以述其美及受命加開府儀同三
司讓累年不受薨以為贈子靈符位丹陽尹㑹稽太守
尋加豫章王子尚撫軍長史靈符家本豐富産業甚廣
又扵永興立墅周回三十三里水陸地二百六十五頃
含帶二山又有果園九處為有司所糾詔原之而靈符
答對不實坐免尋又復官靈符慤實有材幹不存華飾
每所莅官政績修理廢帝景和中犯忤近臣為所讒搆
遣使鞭殺之二子湛之深之扵都賜死明帝即位追贈
靈符金紫光禄大夫深之大明中為尚書比部郎時安
陸應城縣人張江陵與妻呉共罵母黄令死黄忿恨自
經死已值赦案律子賊殺傷毆父母梟首罵詈棄市謀
殺夫之父母亦棄市㑹赦免刑補治江陵罵母母以自
裁重扵傷毆若同殺科則疑重用傷毆及詈科則疑輕
制唯有打母遇赦猶梟首無詈母致死㑹赦之科深之
議曰夫題里逆心而仁者不入名且惡之况乃人事故
毆傷呪詛法所不原詈之致盡則理無可宥罰有從輕
蓋疑失善求之文㫖非此之謂江陵雖遇赦恩故合梟
首婦本以義愛非天屬黄之所恨情不在吳原死補治
有允正法詔如深之議吴可棄市靈符弟靈運位著作
郎靈運子琇之琇之有吏能仕齊為吴令有小兒年十
嵗偷刈隣家稻一束琇之付獄案罪或諫之琇之曰十
嵗便能為盗長大何所不為縣中皆震肅遷尚書左丞
又以職事知名後兼左户尚書廷尉出為臨海太守在
任清約罷郡還獻乾姜二十斤齊武帝嫌其少及知琇
之清乃歎息出監吴興郡尋拜太守政稱清嚴眀帝輔
政防備諸蕃致密㫖扵上佐使便宜従事隆昌元年遷
琇之晉熙王冠軍長史江夏内史行郢州事欲令殺晉
熙琇之辭不許欲自引决友人陸閑諫之琇之不從遂
不食而死子臻至太子舍人尚書三公郎臻子㓜孫梁
寧逺枝江公主簿無錫令㓜孫子奐
奐字休文數嵗而孤為叔父虔孫所飬好學善屬文沛
國劉顯以博學稱每深相歎羙執其手曰昔伯喈墳素
悉與仲宣吾當希彼蔡君足下無愧王氏所保書籍尋
以相付仕梁為尚書儀曹侍郎時左户郎沈炯為飛書
所謗將䧟重辟連官臺閣人懐憂懼奐廷議理之竟得
眀白侯景陷建鄴朝士並被拘縶或薦奐扵賊率侯子
鑒乃脱桎梏厚遇之令掌書記時子鑒景之腹心朝士
莫不卑屈奐獨無所下或諫奐曰不宜髙抗奐曰吾性
命有在豈有取媚㓙醜以求全乎時賊徒剝掠子女拘
逼士庶奐保持得全者甚衆尋遭母憂時天下䘮亂皆
不能終三年䘮唯奐及吴國張種在寇亂中守法度並
以孝聞及景平司徒王僧辯先下辟書引為左西掾梁
元帝扵荆州即位徴奐及沈炯僧辯累表請留之帝手
敕報曰孔沈二士今且借公其為朝廷所重如此僧辯
為揚州刺史又補中從事史時侯景新平每事草創憲
章故事無復存者奐博物强識甄明故實問無不知儀
注體式牋書表翰皆出扵奐陳武帝作相除司徒左長
史遷給事黄門侍郎齊遣東方老蕭軌来寇四方壅隔
糧運不繼三軍取給唯在都下乃除奐建康令武帝剋
日决戰乃令奐多營麥飯以荷葉裹之一宿之間得數
萬裹軍人旦食訖盡棄其餘因而決戰大破賊武帝受
禪遷太子中庶子永定三年除晉陵太守晉陵自宋齊
以来為大郡雖經寇擾猶為全實前後二千石多行侵
暴奐清白自守妻子並不之官唯以單船臨郡所得秩
俸随即分贍孤寡郡中號曰神君曲阿富人殷綺見奐
居處儉素乃餉以衣氊一具奐曰太守身居美禄何為
不能辦此但百姓未周不容獨享温飽勞卿厚意幸勿
為煩陳文帝即位徴為御史中丞奐性剛直多所糾劾
朝廷甚敬憚之又達扵政體每所奏未嘗不稱善百司
滯事皆付咨决遷散騎常侍領歩兵校尉中書舍人重
除御史中丞尋為五兵尚書時文帝不豫臺閣事事並
令僕射到仲舉共决及帝疾篤奐與宣帝及到仲舉并
吏部尚書袁樞中書舍人劉師知等入侍醫藥文帝甞
謂奐等曰今三方鼎峙宜湏長君朕欲近則晉成逺隆
殷法卿等湏遵此意奐乃流涕歔欷跪而對曰陛下御
膳違和痊復非久皇太子春秋鼎盛聖徳日躋廢立之
事臣不敢聞帝曰古之遺直復見之卿乃用奐為太子
詹事廢帝即位除散騎常侍國子祭酒出為南中郎康
樂侯長史尋陽太守行江州事宣帝即位為始興王長
史奐在職清儉多所規正宣帝嘉之賜米五百斛并累
降敇書殷勤勞問太建六年為吏部尚書八年加侍中
時有事北邉剋復淮泗封賞叙用紛紜重疊奐應接引
進門無停賔加以識鑒人物詳練百氏凡所甄㧞衣冠
縉紳莫不悦服性耿介絶諸請託雖儲副之尊公侯之
重溺情相及終不為屈始興王叔陵之在湘州累諷有
司固求台鉉奐曰衮章本以徳舉未必皇枝因抗言扵
宣帝帝曰始興那忽望公且朕兒為公湏在鄱陽王後
奐曰臣之所見亦如聖㫖後主時在東宫欲以江總為
太子詹事令管記陸瑜言之奐奐曰江有潘陸之華而
無園綺之實輔弼儲貳竊謂非材後主深以為恨乃自
言扵宣帝宣帝將許之奐乃奏曰江總文華之人今皇
太子文華不少無藉扵總如臣愚見願選敦重之才以
居輔導帝曰誰可奐曰都官尚書王廓代有懿徳識性
敦敏可以居之後主時亦在側乃曰廓王泰之子不可
居太子詹事奐又曰宋朝范曄即范泰之子亦為太子
詹事後主固爭之帝以總為詹事由是忤㫖初後主欲
官其私寵微諷扵奐奐不從及左僕射陸繕遷職宣帝
欲用奐代繕已草詔訖後主抑遂不行十四年為散騎
常侍金紫光禄大夫領前軍將軍未行改領𢎞範宫衛
尉至徳元年卒年七十餘有集十五卷弹文四卷子紹
安紹薪紹忠紹忠字孝揚亦有才學位太子洗馬鄱陽
東曹掾
孔琳之字彦琳㑹稽山隂人也曽祖羣晉御史中丞祖
沈丞相掾父廞光禄大夫琳之强正有志力少好文義
解音律能弹棊妙善草𨽻桓𤣥輔政為太尉以為西閣
祭酒𤣥時議欲廢錢用榖帛琳之議曰洪範八政以貨
次食豈不以交易之所資為用之至要者乎故聖王制
無用之貨以通有用之財既無毁敗之費又省難運之
苦此錢所以嗣功龜貝厯代不廢者也榖帛為寳本充
衣食今分以為貨則致損甚多又勞煩扵商販之手耗
棄扵割截之用此之為弊著扵自曩故鍾繇曰巧偽之
人競濕榖以要利制薄絹以充資魏世制以嚴刑弗能
禁也是以司馬芝以為用錢非徒豐國亦所以省刑今
既用而廢之則百姓頓亡其財是有錢無糧之人皆坐
而飢困此斷之之弊也魏明帝時錢廢榖用四十年矣
以不便扵人乃舉朝大議精才逹政之士莫不以宜復
用錢彼尚舍榖帛而用錢足以明榖帛之弊著扵已試
也𤣥又議復肉刑琳之以為唐虞象刑夏禹立辟盖淳
薄既異致化不同書曰世輕世重言随時也夫三代風
純而事簡故罕蹈刑辟季末俗巧而務殷故動陷憲網
若三千行扵叔世必有踊貴之尤此五帝不相循法肉
刑不可悉復者也漢文發仁惻之意傷自新之路莫由
革古創制號稱刑厝然名輕而實重反更傷人故孝景
嗣位輕之以緩緩而人慢又不禁邪期于刑罰之中所
以見美扵昔厯代詳論而未獲厥中者也兵荒已後罹
法更多棄市之刑本斬右趾漢文一謬承而弗革所以
前賢悵恨議之而未辯鍾繇陳羣之意雖小有不同欲
以右趾代棄市若從其言則所活者衆矣降死之生誠
為輕法可以全其性命蕃其産育仁既濟物功亦益衆
又今之所患逋逃為先屢叛不革宜令逃身靡所亦以
肅戒未犯永絶惡原至扵餘條宜且依舊𤣥好人附悦
而琳之不能順㫖是以不見知累遷尚書左丞揚州中
從事史所居著績時責衆官獻便宜議者以為宜修庠
序䘏典刑審官方明黜陟舉逸拔才務農簡調琳之扵
衆議之外别建言曰夫璽印者所以辯章官爵立契符
信官莫大扵皇帝爵莫尊扵公侯而傳國之璽厯代遞
用襲封之印奕世相傳貴在仍舊無取改作今世唯尉
一職獨用一印至扵内外羣官每遷悉改討尋其義私
所未逹若謂官各異姓與傳襲不同則未若異代之為
殊也若論其名器雖有公卿之貴未若帝王之重若以
或有誅夷之臣忌其凶穢則漢用秦璽延祚四百未聞
以子嬰身戮國亡而棄不佩帝王公侯之尊不疑扵傳
璽人臣衆僚之卑何嫌扵即印載籍未聞其説推别自
乖其凖而終年刻鑄䘮功消實金銀銅炭之費不可稱
言非所以因循舊貫易簡之道愚請衆官即用一印無
煩改作若新置官又官多印少文或零失然後乃鑄則
仰裨天府非唯小益又曰凶門栢装不出禮典起自末
代積習生常遂成舊俗爰自天子達于庶人誠行之有
由卒革必駭然茍無闗扵情而有愆禮度存之未有所
明去之未有所失固當式遵先典釐革後謬况復兼以
游費實為人患者乎凡人事䘮儀多出閭里每有此湏
動十數萬損人財力而義無所取至扵寒庶則人思自
竭雖復室如懸罄莫不傾産單財所謂𦵏之以禮其若
此乎謂宜一罷凶門之式遷尚書吏部郎義熙十一年
除宋武帝平北征西長史遷侍中宋臺初建除宋國侍
中永初二年為御史中丞眀憲直法無所屈撓奏劾尚
書令徐羡之虧違憲典時羡之領揚州刺史琳之弟璩
之為中従事羡之使璩之解釋琳之使停寢其事琳之
不許曰我觸忤宰相政當罪止一身汝必不應從坐何
湏勤勤邪自是百僚震肅莫敢犯禁武帝甚嘉之行經
蘭臺親加臨幸遷祠部尚書不事産業家尤貧素景平
元年卒追贈太常子邈有父風官至揚州中従事邈子
覬
覬字思逺少骨鯁有風力以是非為己任口吃好讀書
早知名厯位中書黄門侍郎初晉安帝時散騎常侍選
望甚重與侍中不異其後職任閑散用人漸輕孝建三
年孝武欲重其選扵是吏部尚書顔竣奏以覬及司徒
左長史王景文應舉帝不欲威權在下其後分吏部尚
書置二人以輕其任侍中蔡興宗謂人曰選曹要重常
侍閑淡改之以名而不以實雖主意欲為輕重人心豈
可變邪既而常侍之選復卑選部之貴不異大明元年
徙太子中庶子領翊軍校尉厯秘書監廷尉卿為御史
中丞鞭令史為有司所糾原不問六年除安陸王子綏
後軍長史江夏内史性使酒仗氣每醉輒彌日不醒僚
類間多所陵忽尤不能曲意權幸莫不畏而疾之居常
貧罄無有豐約未甞闗懐為府長史典籖諮事不呼前
不敢前不令去不敢去雖醉日居多而眀曉政事醒時
判决未嘗有壅衆咸曰孔公一月二十九日醉勝世人
二十九日醒也孝武每欲引見先遣人覘其醉醒性真
素不尚矯飾遇得寳玩服用不疑而他物麤敗終不改
易時吳郡顧覬之亦尚儉素衣裘器服皆擇其陋者宋
世清儉稱此二人覬弟道存從弟徽頗營産業二弟請
假東還覬出渚迎之輜重十餘船皆是綿絹紙席之屬
覬見之偽喜謂曰我比乏得此甚要因命置岸側既而
正色謂曰汝軰忝預士流何至還東作賈客邪命燒盡
乃去先是庾徽之為御史中丞性豪麗服玩甚華覬代
之衣冠器用莫不麤率蘭臺令史並三吴富人咸有輕
之之意覬蓬首緩帶風貌清嚴皆重跡屏氣莫敢欺犯
庾徽之字景猷頴川􁆘陵人也後卒扵南東海太守覬
後為司徒左長史道存代覬為後軍長史江夏内史時
東土大旱都邑米貴一斗將百錢道存慮覬甚乏遣吏
載五百斛米餉之覬呼吏謂之曰我在彼三載去官之
日不辦有路糧郎至彼未㡬那能得此米邪可載米還
彼吏曰自古以来無有載米上水者都下米貴乞扵此
貨之不聽吏乃載米而去永光元年遷侍中後為尋陽
王右軍長史行㑹稽郡事明帝即位召為太子詹事遣
故佐平西司馬庾業為右軍司馬代覬行㑹稽郡事時
上流反叛上遣都水使者孔璪入東慰勞璪至説覬以
廢帝侈費倉儲耗盡都下罄匱資用已竭今南北並起
逺近離叛若擁五郡之銳招動三吴事無不剋覬然其
言遂發兵馳檄覬子長公璪二子淹𤣥並在都馳信密
報泰始二年正月並逃叛東歸遣書要吴郡太守顧琛
琛以母年篤老又密邇建鄴與長子寳素謀議未判少
子寳先時為山隂令馳書報琛以南師已近朝廷孤弱
不時順従必有覆滅之禍覬前鋒軍已度浙江琛遂據
郡同反吴興太守王曇生義興太守劉延熙晉陵太守
袁標一時響應庾業既東眀帝即以代延熙為義興以
延熙為巴陵王休若鎮東長史業至長塘湖即與延熙
合眀帝遣建威將軍沈懐明東討尚書張永係進巴陵
王休若董統東討諸軍時覬所遣孫曇瓘等軍頓晉陵
九里部陣甚盛懐明至奔牛所領寡弱張永至曲阿未
知懐眀安否退還延陵就休若諸將帥咸勸退破罔休
若宣令敢有言退者斬衆小定軍主劉亮又繼至兵力
轉集人情乃安時齊髙帝率軍東討與張永等扵晉陵
九里曲結營與東軍相持上遣積射將軍江方興南臺
御史王道隆至晉陵視賊形勢賊帥孫曇瓘程扞宗陳
景逺凡有五城互相連帶扞宗城猶未固道隆率所領
急攻之俄頃城䧟斬扞宗首劉亮果勁便刀楯乃負楯
而進直入重柵衆軍因之即皆摧破齊髙帝與永等乗
勝馳擊之又大破之曇瓘因此敗走孔璪與曇生焚倉
庫奔錢唐㑹稽聞西軍稍近將士多奔亡覬不能復制
上虞令王晏起兵攻郡覬憂遽不知所為其夕率千人
聲云東討實趨石瀃遇潮涸不得去衆叛都盡門生載
以小船竄于山􁀙村村人縛以送晏晏調曰此事孔璪
之為無豫卿事可作首辭當相為申上覬曰江東處分
莫不由身委罪求活便是君軰行意耳晏乃斬之東閣
外臨死求酒曰此是平生所好顧琛王曇生袁標等並
詣吴喜歸罪喜皆宥之東軍主凡七十六人扵陣斬十
七人餘皆原宥覬之起兵也夢行宣陽門道上顧望皆
邱陵覬寤私告人曰邱陵者弗平建康其殆難剋覬弟
道存位黄門吏部郎南海太守晉安王子勛建偽號以
為侍中行雍州事事敗見殺
殷景仁陳郡長平人也曽祖融晉太常祖茂之特進左
光禄大夫父道裕早亡景仁少有大成之量司徒王謐
見而以女妻之為宋武帝太尉行參軍厯位中書侍郎
景仁不為文而敏有思致不談義而深逹理至扵國典
朝議舊章記注莫不撰録識者知其有當世之志也甞
建議請百官舉才以所薦能否黜陟武帝甚知之少帝
即位補侍中累表辭讓優詔申其請以為黄門侍郎厯
左衛將軍文帝即位委遇彌厚俄遷侍中左衛如故時
與王華王曇首劉湛四人並為侍中以風力局幹冠冕
一時同升之美近代莫及元嘉三年車駕征謝晦司徒
王𢎞入居中書下省景仁長直共掌留任晦平代到彦
之為中領軍侍中如故文帝所生章太后早亡上奉太
后所生蘇氏甚謹六年蘇氏卒車駕親往臨哭詔欲遵
二漢推恩之典景仁議以為漢氏推恩加爵于時承秦
之弊儒術蔑如懼非盛明所宜軌蹈晉監二代朝政之
所因君舉必書哲王之所慎體至公者懸爵賞扵無私
奉天統者每屈情以申制所以作孚萬國貽則後昆上
從之丁母憂𦵏竟起為領軍将軍固辭上使綱紀代拜
遣中書舍人周﨣與載詣府服闋遷尚書僕射太子詹
事劉湛代為領軍湛與景仁素善皆被遇扵武帝俱以
宰相許之湛常居外任㑹王𢎞王華王曇首相係亡景
仁引湛還朝共參朝政湛既入以景仁位遇本不踰己
一旦居前意甚憤憤知文帝信仗景仁不可移奪乃深
結司徒彭城王義康欲倚宰相之重以傾之十二年景
仁遷中書令䕶軍將軍僕射如故尋復加領吏部湛愈
怒義康納湛言毁景仁扵文帝帝遇之益隆景仁密陳
相王權重非社稷計上以為然景仁對親舊歎曰引之
令入便噬人乃稱疾請解不見許使停家飬病湛議欲
遣人若劫盗者扵外殺之以為文帝雖知當不能傷至
親之愛上微聞之徙景仁扵西掖門外晉鄱陽王第以
為䕶軍府密邇宫禁故其計不行景仁卧疾者五年雖
不見上而密函去来日中以十數朝政大小必以問焉
影迹周密莫有窺其際者及將収湛之日景仁便拂拭
衣冠寢疾既久左右皆不悟其意其夜上出華林園延
賢堂召之景仁猶稱脚疾小牀輿以就坐誅討處分一
皆委之代義康為揚州刺史僕射吏部如故遣使者授
印綬主簿代拜畢便覺疾甚情理乖錯性本寛厚而忽
更苛暴問左右曰今年男婚多女嫁多是冬大雪景仁
乗輿出廳事觀望忽驚曰當閣何得有大樹既而曰我
誤耳疾篤文帝謂不利在州使還住僕射下省為州凡
月餘日卒或云見劉湛為祟追贈侍中司空諡曰文成
公大明五年孝武行經景仁墓詔遣致祭子道矜幼而
不慧位太中大夫道矜子恒明帝時位侍中度支尚書
屬父疾積久為有司所奏詔曰道矜生便有病更無横
疾恒因愚習惰久妨清序可除散騎常侍
淳字粹逺景仁從祖弟也祖允晉太常父穆以和謹致
稱自五兵尚書為宋武帝相國左長史元嘉中位特進
右光禄大夫領始興王師卒官諡曰元子淳少好學有
美名厯中書黄門侍郎黄門清切直下應留下省以父
老特聽還家髙簡寡言早有清尚愛好文義未甞違捨
在祕書閣撰四部書大目凡四十卷行扵世元嘉十一
年卒朝廷痛惜之子孚有父風甞與侍中何朂共食孚
羮盡朂云益殷蓴羮朂司空無忌子也孚徐輟筯曰何
無忌諱孚位吏部郎為順帝撫軍長史子臻字後同幼
有名行袁粲禇彦回並賞異之每造二公之席輒清言
畢景王儉為丹陽尹引為郡丞袁昻先拜秘書丞求臻
為到省表臻答曰何不見倩拜而見倩作表遂不為作
厯位太子洗馬淳弟沖字希逺位御史中丞有司直之
稱再遷度支尚書元凶妃即淳女而沖在東宫為邵所
知遇邵弑立以為司𨽻校尉沖有學義文辭劭使為尚
書符罪状孝武亦為劭盡力建鄴平賜死沖弟淡字夷
逺亦厯黄門吏部郎太子中庶子大明中又以文章見
知
論曰季恭命偶興王恩深惟舊及位致崇寵而每存謙
挹觀夫持滿之戒足以追蹤古人琇之貞素之風不踐
無義之地易曰王臣蹇蹇其動也直休文行已之度可
謂近之琳之二議深逹變通之道覬持身之節亦曰一
時之良而聽言則悖晚致覆没痛矣㦲景仁逺大之情
著扵初筮元嘉之盛幸致宗臣言聽計從扵斯為重羙
矣乎
　南史卷二十七
　南史卷二十七考證
孔靖傳言項羽神為卞山王○又一項羽神事
特進左光禄大夫辭事東歸帝餞之戲馬臺○一本無
　左字又餞字上有親字
靈符慤實有材幹○材監本誤堪今改从閣本
孔奐傳除司徒左長史遷給事黄門侍郎○一本作除
　司徒長史左遷給事黄門侍郎
加以識鑑人物詳練百氏○監本脫以字一本并脫識
　字
　
　
　
　
　
　
　南史卷二十七考證
欽定四庫全書
　南史卷二十八
　　唐　　　李　　　延　　　夀　　　撰
　列傳第十八
　　褚裕之(弟淡之彦𤣥孫球/湛之子  回)　(裕之兄子湛之/彦回子賁  蓁)
　　　　　(蓁子向弟向子翔/彦回從  炤  炫)　(彦回弟澄/炫子澐)
　　　　　(澐孫玠/)
褚裕之字叔度河南陽翟人晉太傅裒之曽孫也祖歆
秘書監父爽金紫光禄大夫長兄秀之字長倩厯大司
馬琅邪王從事中郎黄門侍郎宋武帝鎮西長史秀之
妹晉恭帝后也秀之雖晉氏姻戚而盡心扵武帝遷侍
中出補大司馬右司馬晉恭帝即位為祠部尚書宋受
命徙太常元嘉初卒扵官秀之弟淡之字仲原亦厯顯
官為宋武帝車騎従事中郎尚書吏部郎廷尉卿左衛
將軍宋受命為侍中淡之兄弟並盡忠事武帝恭帝每
生男輒令方便殺焉或誘賂内人或密加毒害前後如
此非一及恭帝遜位居秣陵宫常懼見禍與褚后共止
一室慮有酖毒自煑食扵前武帝將殺之不欲遣人入
内令淡之兄弟視后褚后出别室相見兵人乃踰垣而
入進藥扵恭帝帝不肯飲曰佛教自殺者不得復人身
乃以被掩之後㑹稽郡缺朝議欲用蔡廓武帝曰彼自
是蔡家佳兒何闗人事可用褚佛佛淡之小字也乃用
淡之為㑹稽太守景平二年富陽孫氏聚合門宗謀逆
其支黨在永興縣潛相影響永興令羊恂覺其謀以告
淡之淡之不信乃以誣人之罪收縣職局扵是孫法先
自號冠軍大將軍與孫道慶等攻没縣邑更相樹置遥
以鄮令司馬文宣為征西大將軍建旗鳴鼓直攻山隂
淡之自假陵江將軍以山隂令陸邵領司馬加振武將
軍前員外散騎常侍王茂之為長史前國子博士孔欣
前員外散騎常侍謝苓之並參軍事召行參軍七十餘
人前鎮西諮議參軍孔甯子左光禄大夫孔季恭子山
士並在艱中皆起為將軍遣隊主陳願郡議曹掾虞道
納二軍過浦陽江願等戰敗賊遂推鋒而前去城二十
餘里淡之遣陸邵水軍禦之而身率所領出次近郊邵
與行參軍漏恭期合力大敗賊扵柯亭淡之尋卒諡曰
質子裕之名與武帝同故行字焉初為太宰琅邪王行
參軍武帝車騎參軍司徒左西屬中軍諮議參軍署中
兵加建威將軍從征鮮卑盡其誠力盧循攻查浦叔度
力戰有功循南走武帝板行廣州刺史加督建威將軍
領平越中郎將在任四年廣營貲貨資財豐積坐免官
禁錮終身還至都凡諸親舊及一面之欵無不厚加贈
遺尋除太尉諮議參軍相國右司馬武帝受命為右衛
將軍武帝以其名家而能竭盡心力甚嘉之封番禺縣
男尋加散騎常侍永初四年出為雍州刺史領寧蠻校
尉在任三年以清簡致稱景平二年卒子恬之嗣恬之
弟寂之著作佐郎早卒寂之子曖尚宋文帝第六女琅
邪真長公主位太宰參軍亦早卒曖子繢位太子舍人
亦尚宋公主繢子球字仲寳少孤貧篤志好學有才思
宋建平王景素元徽中誅滅唯有一女存故吏何昌㝢
王思逺聞球清立以此女妻之仕齊為溧陽令在縣清
白資公奉而已仕梁厯都官尚書通直散騎常侍祕書
監領著作司徒右長史常侍著作如故自魏孫禮晉荀
組以後台佐加貂始自球也後為散騎常侍光禄大夫
加給事中
湛之字休𤣥秀之子也尚宋武帝第七女始安哀公主
拜駙馬都尉著作佐郎哀公主薨復尚武帝第五女呉
郡宣公主諸尚主者並因世胄不必皆有才能湛之謹
實有意幹故為文帝所知厯顯位為太子中庶子司徒
左長史侍中左衛將軍左户尚書丹陽尹元凶弑􁃸以
為吏部尚書復出為丹陽尹統石頭戍事孝武入伐劭
自攻新亭壘使湛之率水師俱進湛之因攜二息彦回
澄登輕舟南奔彦回始生一男為劭所殺孝武即位以
為尚書右僕射孝建元年為中書令丹陽尹後拜尚書
左僕射以南奔賜爵都鄊侯大明四年卒諡敬侯子彦
回
彦回幼有清譽宋元嘉末魏軍逼𤓰歩百姓咸負擔而
立時父湛之為丹陽尹使其子弟並着芒屩扵齋前習
行或譏之湛之曰安不忘危也彦回時年十餘甚有慙
色湛之有一牛至所愛無故墮聽事前井湛之率左右
躬自營救之郡中喧擾彦回下簾不視也又有門生盗
其衣彦回遇見謂曰可密藏之勿使人見此門生慙而
去不敢復還後貴乃歸罪待之如初尚宋文帝女南郡
獻公主拜駙馬都尉除著作佐郎累遷秘書丞湛之卒
彦回悉推財與弟澄唯取書數千卷湛之有兩厨寳物
在彥回所生郭氏間嫡母吴縣主求之郭欲不與彦回
曰但令彥回在何患無物猶不許彦回流涕固請乃從
之襲爵都鄊侯厯位尚書吏部郎景和中山隂公主淫
恣窺見彦回悦之以白帝帝召彦回西上閣宿十日公
主夜就之備見逼迫彦回整身而立従夕至曉不為移
志公主謂曰君鬚髯如戟何無文夫意彦回曰回雖不
敏何敢首為亂階宋明帝即位累遷吏部尚書有人求
官密袖中將一餅金因求請間出金示之曰人無知者
彦回曰卿自應得官無假此物若必見與不得不相啓
此人大懼妆金而去彦回敘其事而不言其名時人莫
之知也帝之在蕃與彦回以風素相善至是深相委仗
陳事皆見從改封雩都伯厯侍中領尚書右衛将軍彦
回美儀貌善容止俯仰進退咸有風則每朝㑹百僚逺
國使莫不延首目送之明帝甞嘆曰褚彦回能遲行緩
歩便得宰相矣時人以方何平叔嘗聚袁粲舍初秋涼
夕風月甚美彦回援琴奏别鵠之曲宫商既調風神諧
暢王彧謝荘並在粲坐撫節而歎曰以無累之神合有
道之噐宫商暫離不可得已時傖人常珍竒與薛安都
為逆降叛非一後又求降眀帝加以重位彦回謂全其
首領扵事已𢎞不足大加寵異帝不従珍竒尋又叛彦
回後為呉郡太守帝寢疾危殆馳使召之欲託後事及
至召入帝坐帳中流涕曰吾近危篤故召卿欲使著黄
羅􁜕指牀頭大函曰文書皆函内寘此函不得復開彦
回亦悲不自勝黄羅􁜕乳母服也帝雖小間猶懐身後
慮建安王休仁人才令羙物情宗向帝與彦回謀誅之
彦回以為不可帝怒曰卿癡不足與議事彦回懼而奉
㫖復為吏部尚書衛尉卿尚書右僕射以母老疾晨昏
須飬辭衛尉不許明帝崩遺詔以為中書令䕶軍将軍
與尚書令袁粲受顧命輔幼主粲等雖同見託而意在
彦回彦回同心理事務𢎞儉約百姓賴之既而王道隆
阮佃夫用事姦賂公行彦回不能禁也遭所生䘮毁頓
不復可識朞年不盥櫛唯泣淚處乃見其本質焉詔斷
哭禁弔客葬畢起為中軍将軍本官如故元徽二年桂
陽王休範反彦回與衛將軍袁粲入衛宫省鎮集衆心
彦回初為丹陽與従弟炤同載道逢齊髙帝彦回舉手
指髙帝車謂炤曰此非常人也出為吴興髙帝餉物别
彦回又語人曰此人才貌非常将来不可測也及顧命
之際引髙帝豫焉髙帝既平桂陽遷中領軍南兖州髙
帝固讓與彦回及衛軍袁粲書陳情彦回粲荅書不従
髙帝乃受命其年加彦回尚書令侍中給班劒二十人
固讓令三年進爵為侯服闋改授中書監侍中䕶軍如
故給鼓吹一部時淮北屬江南無復鰒魚或有間闗得
至者一枚直數千錢人有餉彦回鰒魚三十枚彦回時
雖貴而貧薄過甚門生有獻計賣之云可得十萬錢彦
回變色曰我謂此是食物非曰財貨且不知堪賣錢聊
爾受之雖復儉乏寧可賣餉取錢也悉與親游噉之少
日便盡明年嫡母吴郡公主薨毁瘠骨立葬畢詔攝職
固辭又以朞祭禮及表解職並不許蒼梧暴虐稍甚齊
髙帝與彦回及袁粲言世事粲曰主上幼年微過易改
伊霍之事非季世所行縦使功成亦終無全地彦回黙
然歸心髙帝及廢蒼梧羣公集議袁粲劉彦節既不受
任彦回曰非蕭公無以了此手取事授髙帝髙帝曰相
與不肯我安得辭事乃㝎順帝立改號衞将軍開府儀
同三司侍中如故甲仗五十人入殿及袁粲懐貳曰褚
公眼睛多白所謂白虹貫日亡宋者終此人也他日粲
謂彦回曰國家所倚唯公與劉丹陽及粲耳願各自勉
無使竹帛所笑彦回曰願以鄙心寄公之腹則可矣然
竟不能貞固及髙帝輔政王儉議加黄鉞任遐曰此大
事應報褚公帝曰褚脱不與卿将何計遐曰彦回保妻
子愛性命非有竒才異節遐能制之果無違異及沈攸
之事起髙帝召彦回謀議彦回曰西夏舋難事必無成
公當先備其内耳髙帝宻為其備事平進中書監司空
齊臺建彦回白髙帝引何曾自魏司徒為晉丞相求為
齊官髙帝謙而不許建元元年進位司徒侍中中書監
如故改封南康郡公彦回讓司徒乃與僕射王儉書欲
依蔡謨事例儉以非所宜言勸彦回受命終不就尋加
尚書令二年重申前命為司徒又固讓魏軍動髙帝欲
發王公以下無官者従軍彦回諫以為無益實用空致
擾動上乃止三年七月帝親甞酎盛暑欲夜出彦回與
左僕射王儉諫以為自漢宣帝以来不夜入廟所以誡
非常人君之重所宜克慎從之時朝廷機事彦回多與
議謀每見從納禮遇甚重上大宴集酒後謂朝臣曰卿
等並宋時公卿亦當不言我應得天子王儉等未及荅
彦回歛板曰陛下不得言臣不早識龍顔上笑曰吾有
愧文叔知公為朱祐久矣彦回善彈琵琶齊武帝在東
宫宴集賜以金鏤柄銀柱琵琶性和雅有噐度不妄舉
動宅甞失火煙爓甚逼左右驚擾彦回神色怡然索輿
徐去然世頗以名節譏之于時百姓語曰可憐石頭城
寧為袁粲死不作彦回生髙帝崩遺詔以為録尚書事
江左以来無單拜録者有司疑立優策尚書令王儉議
以為見居本官别拜録應有策書而舊事不載中朝以
来三公王侯則優策並設官品第二策而不優優者褒
美策者兼明委寄尚書職居天官政化之本故尚書令
品雖第三拜必有策録尚書品秩不見而總任彌重前
代多與本官同拜故不别有策即事縁情不容均之凡
僚宜有策書用申隆寄既異王侯不假優文従之尋増
彦回班劒為三十人五日一朝頃之寢疾彦回少時嘗
篤病夢人以卜著一具與之遂差其一至是年四十八
矣嵗初便寢疾而太白熒惑相係犯上将彦回慮不起
表遜位武帝不許乃改授司空驃騎將軍侍中録尚書
事如故薨年四十八家無餘財負責數十萬詔給東園
秘噐時司空掾屬以彦回未拜疑應為吏敬以不王儉
議依禮婦在塗聞夫家䘮改服而入今掾屬雖未服勤
而吏節禀扵天朝宜申禮敬司徒府史又以彦回既解
職而未恭後授府應上服以不儉又議依中朝士孫徳
祖従樂陵遷為陳留未入境樂陵郡吏依見君之禮陳
留迎吏依娶女有吉日齋衰弔司徒府宜依居官制服
又詔贈太宰侍中録尚書公如故增班劒為六十人葬
送禮悉依宋太保王𢎞故事諡曰文簡先是庶姓三公
轜車未有㝎格王儉議官品第一皆加幢絡自彦回始
也又詔彦回妻宋故巴西主埏𡑞蹔啓宜贈南康郡公
夫人
長子賁字蔚先少耿介父背袁粲等附髙帝賁深執不
同終身愧恨之有棲退之志位侍中彦回薨服闋見武
帝賁流涕不自勝上甚嘉之以為侍中領歩兵校尉左
户尚書常謝病在外上以此望之遂諷令辭爵讓與弟
蓁仍居墓下及王儉薨乃騎水牛出弔以繫門外柱入
哭盡哀而退家人不知也㑹疾篤其子霽載以歸疾小
間知非故處大怒不肯復飲食内外閤悉釘塞之不與
人相聞數日裁餘氣息謝􁊞聞其弊往候之排閤不可
開以杵搥破進見賁曰事之不可得者身也身之不可
全者名也名與身俱滅者君也豈不全之㦲賁曰吾少
無人間心豈身名之可慕但願啓手歸全必在舊隴兒
軰不才未逹余趣移尸徙殯失吾素心更以此為恨耳
永明七年卒
蓁字茂緒位義興太守八年改封巴東郡侯明年表讓
封還賁子霽詔許之建武末蓁位太子詹事度支尚書
領前軍将軍永元元年卒太常諡穆子蓁子向字景政
年數嵗父母相繼亡沒毁若成人親表異之及長淹雅
有器量位長兼侍中向風儀端麗眉目如畵每公庭就
列為衆所瞻望焉仕梁卒扵北中郎廬陵王長史子翔
翔字世舉起家秘書郎累遷宣城王主簿中大通五年
梁武帝宴羣臣樂游苑别詔翔與王訓為二十韻詩限
三刻成翔扵坐立奏帝異焉即日補宣城王文學俄遷
友時宣城友文學加正王二等翔超為之時論美焉出
為義興太守在政潔己省繁苛去游費百姓安之郡西
亭有古樹積年枯死翔至郡忽更生枝葉咸以為善政
所感以秩滿吏人詣闕請之敕許焉尋徴為吏部郎去
郡百姓無老少追送出境涕泣拜辭翔居小選公清不
為請屬易意號為平允遷侍中太清二年守吏部尚書
丁母憂以毁卒翔少有孝行為侍中時母病篤請沙門
祈福中夜忽見户外有異光又聞空中彈指及旦疾遂
愈咸以為精誠所致云
澄字彦道彦回弟也初湛之尚始安公主薨納側室郭
氏生彦回後尚吴郡主生澄彦回事主孝謹主愛之湛
之亡主表彦回為嫡澄尚宋文帝女廬江公主拜駙馬
都尉厯官清顯善醫術建元中為吴郡太守百姓李道
念以公事到郡澄見謂曰汝有重疾荅曰舊有冷疾至
今五年衆醫不差澄為診脉謂曰汝疾非冷非熱當是
食白􁊞雞子過多所致令取蘇一升煑服之始一服乃
吐得一物如升涎裹之動開看是雞雛羽翅爪距具足
能行走澄曰此未盡更服所餘藥又吐得如向者雞十
三頭而病都差當時稱妙豫章王感病髙帝召澄為療
立愈尋遷左户尚書彦回薨澄以錢一萬一千就招提
寺贖髙帝所賜彦回白貂坐褥壊作裘及䙬又贖彦回
介幘犀導及彦回常所乗黄牛永明元年為御史中丞
袁彖所奏免官禁錮見原遷侍中領右軍将軍以勤謹
見知澄女為東昏皇后永元元年卒追贈金紫光禄大
夫
炤字彦宣彦回從父弟也父法顯鄱陽太守炤少有髙
節王儉甞稱才堪保傅為成安郡還以一目眇召為國
子博士不拜常非彦回身事二代彦回子賁往問訊炤
炤問曰司空今日何在賁曰奉璽紱在齊大司馬門炤
正色曰不知汝家司空将一家物與一家亦復何謂彦
回拜司徒賔客满坐炤歎曰彦回少立名行何意披猖
至此門户不幸乃復有今日之拜使彦回作中書郎而
死不當是一名士邪名徳不昌遂有期頤之夀彦回性
好戯以軺車給之炤大怒曰著此辱門户那可令人見
索火燒之馭人奔車乃免炤弟炫
炫字彦緒少清簡為従舅王景文所知從兄彦回謂人
曰従弟㢘勝獨立乃十倍扵我為正員郎從宋明帝射
雉帝至日中無所得甚猜羞召問侍臣曰吾旦来如臯
遂空行可笑坐者莫荅炫獨曰今節候雖適而雲霧尚
凝故斯翬之禽驕心未警但得神駕猶豫羣情便可載
驩帝意解乃扵雉場置酒遷中書侍郎司徒右長史昇
明初炫以清尚與彭城劉俣陳郡謝朏濟陽江斆入殿
侍文義號為四友齊臺建為侍中領歩兵校尉以家貧
建元初出補東陽太守前後三為侍中與従兄彦回操
行不同故彦回之世不至大官永明元年為吏部尚書
炫居身清立非弔問不雜交游論者以為美及在選部
門庭蕭索賔客罕至出行左右常捧一黄紙㡌箱風吹
紙剝殆盡罷江夏郡還得錢十七萬於石頭并分與親
族病無以市藥以冠劒為質表自陳解改授散騎常侍
領安成王師國學建以本官領博士未拜卒無以殯斂
時年四十一贈太常諡貞子子澐
澐字士洋仕梁為曲阿令厯晉安王中錄事正員郎烏
程令兄游亡棄縣還為太尉屬延陵令中書侍郎太子
率更令御史中丞湘東王府諮議參軍卒澐之為縣令
清慎可紀好學解音律重賔客雅為湘東王所親愛澐
子蒙位太子舍人蒙子玠
玠字温理九嵗而孤為叔父驃騎従事中郎随所養早
有令譽先逹多以才噐許之及長羙風儀善占對博學
能屬文訓義典實不尚淫靡陳天嘉中兼通直散騎常
侍聘齊還遷中書侍郎太建中山隂縣多豪猾前後令
皆以贓汚免宣帝謂中書舍人蔡景厯曰稽隂大邑久
無良宰卿文士之内試思其人景厯進玠帝曰甚善卿
言與朕意同乃除山隂令縣人張次的王休逹等與諸
猾吏賄賂通姦全丁大户類多隱没玠鏁次的等具状
啓臺宣帝手敕慰勞并遣使助玠搜括所出軍人八百
餘户時舍人曹義達為宣帝所寵縣人陳信家富諂事
義達信父顯文恃勢横暴玠乃遣使執顯文鞭之一百
扵是吏人股慄信後因義達譖玠竟坐免官玠在任嵗
餘守禄俸而已去官之日不堪自致因留縣境種蔬菜
以自給或以玠非百里才玠曰吾委輸課最不後列城
除殘去暴姦吏局蹐若謂其不能自潤脂膏則如来命
以為不達従政吾未服也時人以為信然皇太子知玠
無還装手書賜粟米二百斛扵是還都後累遷御史中
丞玠剛毅有膽决善騎射甞従司空侯安都扵徐州出
獵遇猛獸玠射之載發皆中口入腹俄而獸斃及為御
史中丞甚有直繩之稱卒扵官皇太子親製誌銘以表
惟舊至徳二年贈秘書監所製章奏雜文二百餘篇皆
切事理由是見重於世子亮位尚書殿中侍郎
論曰褚氏自至江左人焉不墜彦回以此世資時譽早
集及扵逢迎興運謗議沸騰既以人望見推亦以人望
而責也炤貞勁之性炫㢘勝之風求之古人亦何以加
此玠公平諒直文武兼資可謂世業無隕者矣
　
　
　
　
　
　
　
　南史卷二十八
　南史卷二十八考證
褚裕之傳與行參軍漏恭期合力大敗賊扵柯亭○期
　監本訛欺今从閣本
褚彦回傳人君之重所宜克慎○宜一本作以
謂朝臣曰卿等並宋時公卿亦當不言我應得天子○
　當不一本作不當
　
　
　
　
　
　
　
　
　
　南史卷二十八考證
欽定四庫全書
　南史卷二十九
　　唐　　　李　　　延　　　夀　　　撰
　列傳第十九
　　蔡廓(子興宗/撙孫凝)　(孫約/)　(約弟撙/)
蔡廓字子度濟陽考城人晉司徒謨之曽孫也祖系撫
軍長史父綝司徒左西屬廓博渉羣書言行以禮起家
著作佐郎後為宋武帝太尉參軍中書黄門郎以方梗
閑素為武帝所知載遷太尉従事中郎未拜遭母憂性
至孝三年不櫛沭殆不勝䘮宋臺建為侍中建議以為
鞫獄不宜令子孫下辭明言父祖之罪虧敎傷情莫此
為大自今但令家人與囚相見無乞鞫之訴便足以明
伏罪不湏責家人下辭朝議從之世子左衛率謝靈運
輒殺人御史中丞王准之坐不糾免官武帝以廓剛直
補御史中丞多所糾奏百寮震肅時中書令傅亮任寄
隆重學冠當時朝廷儀典皆取㝎扵亮亮每事諮廓然
後行亮意若有不同廓終不為屈遷司徒左長史出為
豫章太守徴為吏部尚書廓因北地傅隆問亮選事若
悉以見付不論不然不能拜也亮以語錄尚書徐羡之
羡之曰黄門郎以下悉以委蔡吾徒不復厝懐自此以
上故宜共參同異廓曰我不能為徐干木署紙尾遂不
拜干木羡之小字也選案黄紙録尚書與吏部尚書連
名故廓言署紙尾也羡之亦以廓正直不欲使居權要
徙為祠部尚書文帝入奉大統尚書令傅亮率百官奉
迎廓亦俱行至尋陽遇疾不堪前髙将進路詣别廓謂
曰營陽在吴宜厚加供奉一旦不幸卿諸人有殺主之
名欲立扵世将可得邪時亮已與羡之議害少帝乃馳
信止之信至已不及羡之大怒曰與人共計云何裁轉
背便賣惡扵人及文帝即位謝晦将之荆州與廓别屏
人問曰吾其免乎廓曰卿受先帝顧命任以社稷廢昏
立明義無不可但殺人二昆而以之北面挟震主之威
據上流之重以古推今自免為難也廓年位並輕而時
流所推重每至時嵗皆束帶詣門奉兄軌如父家事大
小皆諮而後行公禄賞賜一皆入軌有所資湏悉就典
者請焉從武帝在彭城妻郗氏書求夏服廓答書曰知
湏夏服計給事自應相供無容别寄時軌為給事中元
嘉二年廓卒武帝常云羊徽蔡廓可平世三公少子興
宗
興宗字興宗幼為父廓所重謂有已風與親故書曰小
兒四嵗神氣似可不入非類室不與小人逰故以興宗
為之名以興宗為之字年十嵗䘮父哀毁有異凡童廓
罷豫章郡還起二宅先成東宅以與兄軌軌罷長沙郡
還送錢五十萬以禆宅直興宗年十一白母曰一家由
来豐儉必共今日宅直不宜受也母悦而從焉軌深有
愧色謂其子淡曰我年六十行事不及十嵗小兒尋又
䘮母少好學以業尚素立見稱為中書侍郎中書令建
平王宏侍中王僧綽並與之厚善元凶弑立僧綽被誅
凶威方盛親故莫敢往興宗獨臨哭盡哀孝武踐阼累
遷尚書吏部侍郎時尚書何偃疾患上謂興宗曰卿詳
練清濁今以選事相付便可開門當之無所讓也後拜
侍中每正言得失無所顧憚孝武新年拜陵興宗負璽
陪乗及還上欲因以射雉興宗正色曰今致䖍園陵情
敬兼重從禽猶有餘日請待他辰上大怒遣令下車由
是失㫖竟陵王誕據廣陵爲逆事平孝武輿駕出宣陽
門敕左右文武呌稱萬嵗興宗時陪輦帝顧曰卿獨不
呌興宗從容正色荅曰陛下今日政應涕泣行誅豈得
軍中皆稱萬嵗帝不悦興宗奉㫖慰勞廣陵州别駕范
羲與興宗素善在城内同誅興宗至躬自妆殯致䘮還
豫章舊墓上聞謂曰卿何敢故爾觸網興宗抗言荅曰
陛下自殺賊臣自葬周旋既犯嚴制政當甘扵斧鉞耳
帝有慙色又廬江内史周朗以正言得罪鏁付寧州親
戚故人無敢贍送興宗時在直請急詣朗别上知尤怒
坐屬疾多日白衣領職後為廷尉卿有解士先者告申
坦昔與丞相義宣同謀時坦已死子令孫作山陽郡自
繫廷尉興宗議曰若坦昔為戎首身今尚存累經肆眚
猶應蒙宥令孫天屬理相為隠况人亡事逺追相誣訐
斷以禮律義有合闗見従出為東陽太守後為左户尚
書轉掌吏部時上方盛淫宴虐侮羣臣自江夏王義恭
以下咸加穢辱唯興宗以方直見憚不被侵媟尚書僕
射顔師伯謂儀曹郎王耽之曰蔡尚書常免昵戲去人
實逺耽之曰蔡豫章昔在相府亦以方嚴不狎武帝宴
私之日未嘗相召每至官賭常在勝明蔡尚書今日可
謂能荷矣大明末前廢帝即位興宗告太宰江夏王義
恭應湏策文義恭曰建立儲副本為今日復安用此興
宗曰累朝故事莫不皆然近永初之末榮陽王即位亦
有文策今在尚書可檢視也不從時義恭錄尚書受遺
輔政阿衡幼主而引身避事政歸近習越騎校尉戴法
興中書舎人巢尚之專制朝權威行近逺興宗職管九
流銓衡所寄每至上朝輒與令録以下陳欲登賢進士
之意又箴規得失博論朝政義恭素性恇撓阿順法興
恒慮失㫖每聞興宗言輒戰懼無計先是大明世奢侈
無度多所造立賦調煩嚴徴役過苦至是發詔悉皆削
除由是紫極殿南北馳道之屬皆被毁壊自孝建以来
至大明末凡諸制度無或存者興宗扵都坐慨然謂顔
師伯曰先帝雖非盛徳要以道始終三年無改古典所
貴今殯宫始撤山陵未逺而凡諸制度興造不論是非
一皆刋削雖復禪代亦不至爾天下有識當以此窺人
師伯不能用興宗每奏選事法興尚之等輒㸃㝎回換
僅有存者興宗扵朝堂謂義恭及師伯曰主上諒闇不
親萬機選舉密事多被刪改非復公筆迹不知是何天
子意王景文謝莊等遷授失序興宗又欲改為羙選時
薛安都為散騎常侍征虜将軍太子率殷恒為中庶子
興宗先選安都為左衞将軍常侍如故殷恒為黄門領
校太宰嫌安都為多欲單為左衛興宗曰率衛相去㡬
何之間且已失征虜非乃超越復奪常侍則頓為降貶
若謂安都晚過微人本宜裁抑今名噐不輕宜有選序
謹依選體非私安都義恭曰若宫官宜加越授者殷恒
便應侍中那得為黄門而已興宗又曰中庶侍中相去
實逺且安都作率十年殷恒中庶百日今又領校不為
少也使選令史顔禕之薛慶先等往復論執義恭然後
署案既而中㫖以安都為右衛加給事中由是大忤義
恭及法興等出興宗為吴郡太守固辭又轉南東海太
守又不拜苦求益州義恭扵是大怒上表言興宗之失
詔付外詳議義恭因使尚書令栁元景奏興宗及尚書
袁愍孫私相許與自相選署亂羣害政混穢大猷扵是
除興宗永昌太守郡屬交州朝廷喧然莫不嗟駭先是
興宗納何后寺尼智妃為妾姿貌甚美迎車已去而師
伯密遣人誘之潛往載取興宗迎人不得及興宗被徙
論者並言由師伯師伯甚病之法興等既不欲以徙大
臣為名師伯又欲止息物議由此停行頃之法興見殺
尚之被繋義恭師伯並誅復起興宗為臨海王子頊前
軍長史南郡太守行荆州事不行時前廢帝凶暴興宗
外甥袁顗為雍州刺史固勸興宗行曰朝廷形勢人情
所見在内大臣朝夕難保舅今出居陕西為八州行事
顗在襄沔地勝兵强去江陵咫尺水陸通便若一朝有
事可共立桓文之功豈與受制凶狂禍難不測同年而
語乎興宗曰吾素門平進與主上甚疎未容有患宫省
内外既人不自保比者㑹應有變若内難得弭外釁未
必可量汝欲在外求全我欲居内免禍各行所見不亦
善乎時士庶危懼衣冠咸欲逺徙後皆流離外難百不
一存重除吏部尚書太尉沈慶之深慮危禍閉門不通
賔客甞遣左右范羡詣興宗屬事興宗謂羡曰公關門
絶客以避悠悠之請謁耳身非有求何為見拒羡復命
慶之使要興宗興宗因説之曰主上比者所行人倫道
盡今所忌憚唯在扵公公威名素著天下所服今舉朝
惶惶人懐危怖指撝之日誰不景従如其不斷旦暮禍
及僕昔佐貴府蒙眷異常故敢盡言願思其計慶之曰
僕比日前慮不復自保但盡忠奉國始終以之正當委
天任命耳加老罷私門兵力頓闕雖有其意事亦無從
興宗曰當今懐謀思奮者非復要富貴期功賞各欲救
死朝夕耳殿内将帥正聽外間消息若一人唱首則俯
仰可定况公威風先著統戎累朝諸舊部曲布在宫省
誰敢不從僕在尚書中自當唱率百寮案前世故事更
簡賢明以奉社稷又朝廷諸所行造人間皆言公悉豫
之今若沉疑不决當有先公起事者公亦不免附惡之
禍也且車駕屢幸貴第酣醉彌留又聞斥屏左右獨入
閤内此萬世一時機不可失僕荷眷深重故吐去梯之
言公宜詳其禍福慶之曰此事大非僕所能行事至政
當抱忠以沒耳頃之慶之果以見忌致禍時領軍将軍
王𤣥謨大将有威名邑里訛言𤣥謨當建大事或言已
見誅𤣥謨典籖包法榮家在東陽興宗故郡人也為𤣥
謨所信使至興宗間興宗謂曰領軍比日殊當憂懼法
榮曰頃者殆不復食夜亦不眠恒言收已在門不保俄
頃興宗因法榮勸𤣥謨舉事𤣥謨又使法榮報曰此亦
未易可行其當不泄君語右衛将軍劉道隆為帝所寵
信専統禁兵乗輿當夜幸著作佐郎江斆宅興宗乗馬
車従道隆従車後過興宗謂曰劉公比日思一閑道隆
深達此音掐興宗手曰蔡公勿言時帝每因朝宴棰毆
羣臣自驃騎大将軍建安王休仁以下侍中袁愍孫等
咸見陵曵唯興宗得免頃之明帝定大事𤣥謨責所親
故吏郭季産女壻韋希真等曰當艱難時周旋軰無一
言相和發者季産曰蔡尚書令包法榮所道非不㑹機
但大事難行耳季産言亦何益𤣥謨有慙色當明帝起
事之夜廢帝横屍太醫閤口興宗謂尚書左僕射王景
文曰此雖凶悖是天下之主宜使䘮禮麤足者直如此
四海必将乗人時諸方並舉兵反朝廷所保丹陽淮南
數郡其間諸縣或已應賊東兵已至永世宫省危懼上
集羣臣以謀成敗興宗曰宜鎮之以静以至信待人比
者逆徒親戚布在宫省若繩之以法則土崩立至宜明
罪不相及之義上従之遷尚書右僕射尋領衛尉明帝
謂興宗曰頃日人情言何事當濟不興宗曰今米甚豐
賤而人情更安以此算之清蕩可必但臣之所憂更在
事後猶羊公言既平之後方當勞聖慮耳尚書禇彦回
以手板築興宗興宗言之不已上曰如卿言赭圻平函
送袁顗首敕従登南掖門樓以觀之興宗潜然流涕上
不悦事平封興宗始昌縣伯固讓而許之封樂安縣伯
國秩吏力終以不受時殷琰據夀陽為逆遣輔國将軍
劉勔攻圍之四方既平琰嬰城固守上使中書為詔譬
琰興宗曰天下既平是琰思順之日陛下宜賜手詔數
行今直使中書為詔彼必疑非真不従琰得詔謂劉勔
詐造果不敢降久乃歸順先是徐州刺史薛安都據彭
城反後遣使歸欵泰始二年冬遣鎮軍将軍張永率軍
迎之興宗曰安都遣使歸順此誠不虚今不過湏單使
一人咫尺書耳若以重兵迎之勢必疑懼或能招引北
虜為患不測時張永已行不見信安都聞大軍過淮果
引魏軍永戰大敗遂失淮北四州其先見如此初永敗
問至上在乾明殿先召司徒建安王休仁又召興宗謂
休仁曰吾慙蔡僕射以敗書示興宗曰我愧卿三年出
為郢州刺史初吴興邱珍孫言論常侵興宗珍孫子景
先人才甚羙興宗與之周旋及景先為鄱陽郡㑹晉安
王子勛為逆轉在竟陵為吴喜所殺母老女幼流離夏
口興宗至郢州親自臨哭致其䘮柩家累皆得東還遷
㑹稽太守領兵置佐加都督㑹稽多諸豪右不遵王憲
幸臣近習參半宫省封略山湖妨人害政興宗皆以法
繩之又以王公妃主多立邸舍子息滋長督責無窮啓
罷省之并陳原諸逋負解遣雜役並見從三吴舊有鄉
射禮元嘉中羊𤣥保為吴郡行之久不復修興宗行之
禮儀甚整明帝崩興宗與尚書令袁粲右僕射褚彦回
中領軍劉勔鎮軍将軍沈攸之同被顧命以興宗為征
西将軍開府儀同三司都督荆州刺史加班劒二十人
被徴還都時右軍将軍王道隆任參國政權重一時躡
履到興宗前不敢就席良久方去竟不呼坐元嘉初中
書舍人秋當詣太子詹事王曇首不敢坐其後中書舍
人𢎞興宗為文帝所愛遇上謂曰卿欲作士人得就王
球坐乃當判耳殷劉並雜無所益也若往詣球可稱㫖
就席及至球舉扇曰君不得爾𢎞還依事啓聞帝曰我
便無如此何至是興宗復爾道隆等以興宗强正不欲
使擁兵上流改為中書監左光禄大夫開府儀同三司
固辭不拜興宗行己恭恪光祿大夫北地傅隆與父廓
善興宗常修父友之敬又太原孫敬玉常通興宗侍兒
被禽反接興宗命與杖敬玊了無怍容興宗竒其言對
命釋縳試以伎能髙其筆札因以侍兒賜之為立室宇
位至尚書右丞其遏惡揚善若此敬玉子㢘仕梁以清
能位至御史中丞興宗家行尤謹奉歸宗姑事寡嫂養
孤兄子有聞扵世太子左率王錫妻范聰明婦人也有
才學書讓錫弟僧達曰昔謝太傅奉寡嫂王夫人如慈
母今蔡興宗亦有恭和之稱其為世所重如此妻劉氏
早卒一女甚幼外甥袁顗始生子彖而妻劉氏亦亡興
宗姊即顗母也一孫一姪躬自撫飬年齒相比欲為婚
姻每見興宗輒言此意大明初詔興宗女與南平王敬
猷婚興宗以姊生平之懐屢經陳啓帝答曰卿諸人欲
各行己意則國家何由得婚且姊言豈是不可違之處
邪舊意既乖彖亦他娶其後彖家好不終顗又禍敗彖
亦淪廢當時孤微理盡敬猷遇害興宗女無子婺居名
門髙胄多欲結姻明帝亦敕適謝氏興宗並不許以女
適彖泰豫元年卒年五十八遺命薄葬奉還封爵追贈
後授子順固辭不受又奉表疏十餘上詔特申其請以
旌克讓之風初興宗為郢州府參軍彭城顔敬以式卜
曰亥年當作公官有大字者不可受也及有開府之授
而太嵗在亥果薨扵光祿大夫云文集傳扵世子順字
景𤣥方雅有父風位大尉従事中郎昇明末卒弟約
約字景撝少尚宋孝武女安吉公主拜駙馬都尉仕齊
累遷太子中庶子領屯騎校尉永明八年八月合朔約
既武冠觧劒扵省眠至下鼓不起為有司所奏贖論出
為宜都王冠軍長史淮南太守行府州事武帝謂曰今
用卿為近蕃上佐想副我所期約曰南豫密邇京師不
化自理臣亦何人爝火不息時諸王行事多相裁割約
居右任主佐之間穆如也遷司徒左長史齊明帝為録
尚書輔政百僚脱屐到席約躡屐不改帝謂江祏曰蔡
氏是禮度之門故自可悦祏曰大将軍有揖客復見扵
今約好飲酒夷淡不與世雜永元二年卒扵太子詹事
年四十四贈太常弟撙
撙字景節少方雅退黙與第四兄寅俱知名仕齊位給
事黄門侍郎丁母憂廬于墓側齊末多難服闋因居墓
所除太子中庶子太尉長史並不就梁臺建為侍中遷
臨海太守公事左遷太子中庶子復為侍中吴興太守
初撙在臨海百姓楊元孫以婢采蘭貼與同里黄權約
生子酬乳哺直權死後元孫就權妻吴贖婢母子五人
吴背約不還元孫訴撙判還本主吴能為巫出入撙内
以金釧賂撙妾遂改判與吴元孫撾登聞鼓訟之為有
司劾時撙已去郡雖不坐而常以為耻口不言錢及在
吴興不飲郡井齋前自種白莧紫茄以為常餌詔褒其
清加信武将軍時帝将為昭明太子納妃意在謝氏袁
昻曰當今貞素簡勝唯有蔡撙乃遣吏部尚書徐勉詣
之停車三通不報勉笑曰當湏我召也遂投刺乃入天
監九年宣城郡吏吴承伯挟祅道聚衆攻宣城殺太守
朱僧勇轉寇吴興吏人並請避之撙堅守不動命衆出
戰摧破斬承伯餘黨悉平累遷吏部尚書在選𢎞簡有
名稱又為侍中領袐書監武帝甞謂曰卿門舊尚有堪
事者多少撙曰臣門客沈約范岫各已被升擢此外無
人約時為太子少傅岫為右衛将軍撙風骨梗正氣調
英嶷當朝無所屈讓甞奏用琅邪王筠為殿中郎武帝
嫌不取參掌通署乃推白牒扵香橙地下曰卿殊不了
事撙正色俯身拾牒起曰臣謂舉爾所知許允已有前
事既是所知而用無煩參軍署名臣撙少而仕宦未甞
有不了事之目因捧牒直出便命駕而去仍欲抗表自
解帝尋悔取事為畫帝嘗設大臣䴵撙在坐帝頻呼姓
名撙竟不荅食䴵如故帝覺其負氣乃改喚蔡尚書撙
始放筯執笏曰爾帝曰卿向何聾今何聡對曰臣預為
右戚且職在納言陛下不應以名垂喚帝有慙色性甚
凝厲善自居適女為昭明太子妃自詹事以下咸来造
謁往往稱疾相聞間遣之及其引進但暄寒而已此外
無復餘言後為中書令卒扵吴郡太守諡曰康子司空
袁昂嘗謂諸賔曰自蔡侯卒不復更見此人其為名軰
所知如此子彦深宣城内史彦深弟彦髙給事黄門侍
郎彦髙子凝
凝字子居美容止及長博渉經傳有文詞尤工草𨽻陳
太建元年累遷太子中舍人以名公子選尚信義公主
拜駙馬都尉中書侍郎遷晉陵太守及将之郡更令左
右修中書廨宇謂賔友曰庶来者無勞尋授吏部侍郎
凝年位未髙而才地為時所重常端坐西齋自非素貴
名流罕所交接趣時者多譏焉宣帝嘗謂凝曰我欲用
義興主壻錢肅為黄門侍郎卿意如何凝正色曰帝鄉
舊戚恩由聖㫖則無所復問若格以僉議黄散之職故
湏人門兼美帝黙然而止肅聞而不平義興公主日譖
之尋免官遷交趾頃之追還後主嗣位為給事黄門侍
郎後主嘗置酒歡甚将移宴𢎞範宫衆人咸従唯凝與
袁憲不行後主曰何為凝曰長樂尊嚴非酒後所過臣
不敢奉詔衆人失色後主曰卿醉矣令引出他日後主
謂吏部尚書蔡徴曰蔡凝負地矜才無所用也尋遷信
威晉熙王府長史鬱欝不得志乃喟然歎曰天道有廢
興夫子云樂天知命斯理庶㡬可逹因著小室賦以見
志陳亡入隋道病卒年四十七子君知頗知名
論曰蔡廓體業𢎞正風格峻舉興宗出内所踐不隕家
聲位在具臣而情懐伊霍仁者有勇驗在斯乎然自廓
及凝年移四代髙風素氣無乏扵時其所以取貴不徒
然矣至扵矜倨之失盖其風俗所通格以正道故亦名
敎之深尤也
　
　
　
　
　
　
　
　
　
　
　
　
　
　
　
　南史卷二十九
　南史卷二十九考證
蔡興宗傳蔡尚書今日可謂能荷矣○宋書荷字上有
　負字
使選令史顔褘之薛慶先等往復論執○一本無史字
　誤
蔡凝傳若格以僉議黄散之職故湏人門兼美○僉一
　本作檢
　
　
　
　
　
　
　
　
　南史卷二十九考證
欽定四庫全書
　南史卷三十
　　唐　　　李　　　延　　　夀　　　撰
　列傳第二十
　　何尚之(子偃㸃/求弟)　(孫戢𦙍/㸃弟)　(偃弟子求/𦙍從弟烱)
　　　　　(尚之弟子昌㝢/)　　(昌㝢子敬容/)
何尚之字彦徳廬江灊人也曾祖準髙尚不應徵辟祖
恢南康太守父叔度恭謹有行業姨適沛郡劉璩與叔
䖍母情愛甚篤叔度母早卒奉姨若所生姨亡朔望必
往致哀并設祭奠食並珍新躬自臨視若朔望應有公
事則先遣送祭皆手自料簡流涕對之公事畢即往致
哀以此為常三年服竟義熈五年吳興武康縣人王延
祖為劫父睦以告官新制凡劫身斬刑家人棄市睦既
自告於法有疑時叔度為尚書議曰設法止姦必本扵
情理非謂一人為劫闔門應刑所以罪及同産欲開其
相告以出造惡之身睦父子之至容可悉共逃亡而割
其天屬還相縳送解腕求存扵情可愍並合從原從之
後為金紫光禄大夫吳郡太守太保王𢎞每稱其清身
潔己尚之少頗輕薄好摴蒱及長折節蹈道以操立見
稱為陳郡謝混所知與之游處家貧初為臨津令宋武
帝領征西將軍補主簿従征長安以公事免還都因患
勞病積年飲婦人乳乃得差以從征之勞賜爵都鄉侯
少帝即位為廬陵王義真車騎諮議参軍義真與司徒
徐羡之尚書令傅亮等不協每有不平之言尚之諫戒
不納義真被廢入為中書侍郎遷吏部郎告休定省傾
朝送别扵冶渚及至郡叔度謂曰聞汝来此傾朝相送
可有㡬客答曰殆數百人叔度笑曰此是送吏部郎耳
非關何彦徳也昔殷浩亦甞作豫章定省送别者甚衆
及廢徙東陽船泊征虜亭積日乃至親舊無復相窺者
後拜左衛將軍領太子中庶子尚之雅好文義從容賞
㑹甚為文帝所知元嘉十三年彭城王義康欲以司徒
長史劉斌為丹陽尹上不許乃以尚之為之立宅南郭
外立學聚生徒東海徐秀廬江何曇黄頴川荀子華太
原孫宗昌王延秀魯郡孔恵宣並慕道来游謂之南學
王球常云尚之西河之風不墜尚之亦云球正始之風
尚在尚之女適劉湛子黯而湛與尚之意好不篤湛欲
領丹陽乃徙尚之為祠部尚書領國子祭酒尚之甚不
平湛誅遷吏部尚書時左衛將軍范瞱任参機宻尚之
察其意趣異常白文帝宜出為廣州若在内釁成不得
不加以鈇鉞屢誅大臣有虧皇化上曰始誅劉湛等方
欲引升後進瞱事跡未彰便豫相黜斥萬姓將謂卿等
不能容才以我為信受讒說但使共知如此不憂致大
也曄後謀反伏誅上嘉其先見二十三年為尚書左僕
射是嵗造𤣥武湖上欲扵湖中立方丈蓬菜瀛洲三神
山尚之固諫乃止時又造華林園並盛暑役人尚之又
諫上不許曰小人常日曝背此不足為勞時上行幸還
多侵夜尚之又表諫上優詔納之先是患貸少鑄四銖
錢人間頗盜鑄多翦鑿古錢以取銅上患之二十四年
錄尚書江夏王義恭議以一大錢當兩以防翦鑿議者
多同尚之議曰凡創制改法宜順人情未有違衆矯物
而可久也泉布廢興驟議前代赤灰白金俄而罷息六
貸憒亂人泣扵市良由事不畫一難用遵行自非急病
權時宜守長世之業若今制遂行富人之資自倍貧者
彌増其困懼非所以欲均之意中領軍沈演之以為若
以大當兩則國傳難朽之寳家贏一倍之利不俟加憲
巧源自絶上從演之議遂以一錢當兩行之經時公私
非便乃罷二十八年為尚書令太子詹事二十九年致
仕扵方山著退居賦以眀所守而議者咸謂尚之不能
固志文帝與江夏王義恭詔曰羊孟尚不得告謝尚之
任遇有殊便當未宜申許尚之還攝職羊即羊𤣥保孟
即孟覬尚之既任事上待之愈隆扵是袁淑乃録古来
隐士有迹無名者為真隠傳以嗤焉時或遣軍北侵資
給戎旅悉以委之元凶弑立進位司空尚書令時三方
興義將佐家在都者劭悉欲誅之尚之誘說百端並得
全免孝武即位復為尚書令丞相南郡王義宣車騎將
軍臧質反義宣司馬竺超質長史陸展兄弟並應從誅
尚之上言扵法為重超従坐者由是得原時欲分荆州
置郢州議其所居江夏王義恭蕭思話以為宜在巴陵
尚之議曰夏口在荆江之中正對沔口通接雍梁實為
津要扵事為允上從其議荆揚二州户口居江南之半
江左以来揚州為根本委荆州以閫外至是並分欲以
削臣下之權而荆揚並因此虚耗尚之建言宜復合二
州上不許大明二年以左光禄開府儀同三司侍中如
故尚之在家常著鹿皮帽及拜開府天子臨軒百僚陪
位沈慶之扵殿庭戲之曰今日何不著鹿皮冠慶之累
辭爵命朝廷敦勸甚苦尚之謂曰主上虛懐側席詎宜
固辭慶之曰沈公不效何公去而復還也尚之有愧色
尚之愛尚文義老而不休與太常顔延之少相好狎二
人並短小尚之常謂延之為猨延之目尚之為猴同游
太子西池延之問路人云吾二人誰似猴路人指尚之
為似延之喜笑路人曰彼似猴耳君乃真猴有人常求
為吏部郎尚之歎曰此敗風俗也官當圖人人安得圖
官延之大笑曰我聞古者官人以才今官人以勢彼勢
之所求子何疑焉所與延之論議往反並傳扵世尚之
立身簡約車服率素妻亡不娶又無姬妾執衡當朝畏
逺權柄親故一無薦舉既以此致怨亦以此見稱復以
本官領中書令薨年七十九贈司空諡曰簡穆公子偃
偃字仲𢎞元嘉中位太子中庶子元凶弑立以偃為侍
中掌詔誥時尚之為司空尚書令偃居門下父子並處
權要時為寒心而尚之及偃善攝機宜曲得時譽㑹孝
武即位任遇無改厯位侍中領太子中庶子時求讜言
偃以為宜重農卹本并官省事考課以知能否增奉以
除吏姦責成良守久扵其職都督刺史宜别其任改領
驍騎將軍親遇隆宻有加舊臣轉吏部尚書尚之去選
未五載偃復襲其迹世以為榮侍中顔竣至是始貴與
偃俱在門下以文義賞㑹相得甚歡竣既任遇隆宻謂
宜居重大而位次與偃等未殊意稍不悦及偃代竣領
選竣逾憤懣與偃遂隙竣時權傾朝野偃不自安遂發
悸病意慮乖僻上表解職告靈不仕孝武遇偃既深備
加醫療乃得差偃素好談𤣥注荘子逍遥篇傳扵時卒
官孝武與顔竣詔甚傷惜之諡曰靖子戢
戢字恵景選尚宋孝武長女山隂公主拜駙馬都尉累
遷中書郎景和世山隂主就帝求吏部郎褚彦回侍己
彦回雖拘逼終不肯從與戢同居止月餘日由是特申
情好元徽初彦回參朝政引戢為侍中時年二十九戢
以年未三十苦辭内侍改授司徒左長史齊髙帝為領
軍與戢来往數申歡宴髙帝好水引餅戢每設上焉久
之復為侍中累遷髙帝相國左長史建元元年遷散騎
常侍太子詹事尋改侍中詹事如故上欲轉戢領選問
尚書令褚彦回以戢資重欲加散騎常侍彦回曰宋時
王球從侍中中書令單作吏部尚書資與戢相似領選
職方昔小輕不容頓加常侍聖㫖每以蟬冕不宜過多
臣與王儉既已左珥若復加戢則八座便有三蟬若帖
以驍游亦不為少廼以戢為吏部尚書加驍騎將軍戢
美容儀動止與褚彦回相慕時人號為小褚公家業富
盛性又華侈衣被服飾極為奢麗出為吴興太守上頗
好畫扇宋孝武賜戢蟬雀扇善畫者顧景秀所畫時吴
郡陸探微顧彦先皆能畫歎其巧絶戢因王晏獻之上
令晏厚酬其意卒年三十六諡懿子女為鬱林王后父
追贈侍中右光祿大夫
求字子有偃弟子也父鑠仕宋位宜都太守求元嘉末
為文帝挽郎厯位太子洗馬丹陽郡丞清退無嗜慾後
為太子中舍人泰始中妻亡還吴葬舊墓除中書郎不
拜仍住吴隱居波若寺足不踰户人莫見其面宋明帝
崩出奔國哀除永嘉太守求時寄住南澗寺不肯詣臺
乞扵野外拜受見許一夜忽乗小船逃歸吴隐武邱山
齊永明四年拜太中大夫不就卒初求父鑠素有風疾
無故害求母王氏坐法死求兄弟以此無宦情求弟㸃
㸃字子晳年十一居父母憂㡬至滅性及長感家禍欲
絶昬宦尚之强為娶琅邪王氏禮畢將親迎㸃累涕泣
求執本志遂得罷㸃明目秀眉容貎方雅真素通美不
以門户自矜博通羣書善談論家本素族親姻多貴仕
㸃雖不入城府性率到好狎人物遨游人間不簮不帶
以人地並髙無所與屈大言踑踞公卿敬下或乗柴車
躡草屩恣心所適致醉而歸故世論以㸃為孝隱士弟
𦙍為小隐士大夫多慕從之時人稱重其通號曰游俠
處士兄求亦隐吴郡武邱山求卒㸃菜食不飲酒訖于
三年腰帶減半宋太始末徵為太子洗馬齊初累徵中
書侍郎太子中庶子並不就與陳郡謝􁊞吴國張融㑹
稽孔徳璋為莫逆友㸃門世信佛從弟遁以東籬門園
居之徳璋為築室焉園有卞忠貞冡㸃植花扵冡側每
飲必舉酒酹之招攜勝侣及名徳桑門清言賦詠優游
自得初褚彦回王儉為宰相㸃謂人曰我作齊書已竟
賛云回既世族儉亦國華不賴舅氏遑恤國家王儉聞
之欲候㸃知不可見乃止豫章王嶷命駕造㸃點從後
門遁去司徒竟陵王子良聞之曰豫章王尚望塵不及
吾當望岫息心後點在法輪寺子良就見之㸃角巾登
席子良欣悦無已遺點嵇叔夜酒盃徐景山酒鎗㸃少
時嘗患渴利積嵗不愈後在吴中石佛寺建講扵講所
晝寢夢一道人形貎非常授丸一掬夢中服之自此而
差時人以為淳徳所感性通脱好施逺近致遺一無所
逆隨復散焉甞行經朱雀門街有自車後盗㸃衣者見
而不言旁人禽盗與之㸃乃以衣施盗盗不敢受㸃令
告有司盗懼乃受之㸃雅有人倫鍳多所甄㧞知吴興
邱遲扵㓜童稱濟陽江淹扵寒素悉如其言哀樂過人
甞行逢葬者歎曰此哭者之懐豈可思邪扵是悲慟不
能禁老又娶魯國孔嗣女嗣亦隐者㸃雖昏亦不與妻
相見築别室以處之人莫諭其意吴國張融少時免官
而為詩有髙言㸃荅詩曰昔聞東都日不在簡書前雖
戲而融久病之及㸃後昏融始為詩贈㸃曰惜㢤何居
士薄暮遘荒淫㸃亦病之永元中崔恵景圍城人間無
薪㸃悉伐園樹以贍親黨恵景性好佛義先慕交㸃點
不顧之至是乃逼召㸃㸃裂裠為袴往赴其軍終日談
説不及軍事其語黙之迹如此恵景平後東昏大怒欲
誅之王瑩為之懼求計扵蕭暢暢謂茹法珍曰㸃若不
誘賊共講未必可量以此言之乃應得封東昏乃止梁
武帝與㸃有舊及踐阼手詔論舊賜以鹿皮巾等并召
之㸃以巾褐引入華林園帝贈詩酒恩禮如舊仍下詔
徵為侍中捋帝鬚曰乃欲臣老子辭疾不起復下詔詳
加資給並出在所日費所湏大官别給天監二年卒詔
給第一品材具喪事所湏内監經理㸃弟𦙍
𦙍字子季出繼叔父曠故更字𦙍叔年八嵗居憂毁若
成人及長輕薄不覊晚乃折節好學師事沛國劉瓛受
易及禮記毛詩又入鍾山定林寺聽内典其業皆通而
縱情誕節時人未之知也唯瓛與汝南周顒深器異之
仕齊為建安太守政有恩信人不忍欺每伏臘放囚還
家依期而反厯黄門侍郎太子中庶子尚書令王儉受
詔撰新禮未就而卒又使特進張緒續成緒又卒屬在
司徒竟陵王子良子良以讓𦙍乃置學士二十人佐𦙍
撰錄後以國子祭酒與太子中庶子王瑩並為侍中時
𦙍單作祭酒疑所服陸澄博古多該亦不能據遂以𤣥
服臨試爾後詳議乃用朱服祭酒朱服自此始也及鬱
林嗣位𦙍為后族甚見親待為中書令領臨海巴陵上
師𦙍雖貴顯常懐止足建武初已築室郊外恒與學徒
游處其内至是遂賣園宅欲入東未及發聞謝朏罷吴
興郡不還𦙍恐後之乃拜表解職不待報輒去明帝大
怒使御史中丞袁昻奏收𦙍尋有詔許之𦙍以㑹稽山
多靈異往游焉居若邪山雲門寺初𦙍二兄求㸃並棲
遁求先卒至是𦙍又隐世號㸃為大山𦙍為小山亦曰
東山兄弟發迹雖異克終皆隐世謂何氏三髙永元中
徵為太常太子詹事並不就梁武帝霸朝建引為軍謀
祭酒并與書詔不至及帝踐阼詔為特進光禄大夫遣
領軍司馬王杲之以手敕諭意并徵謝朏杲之先至𦙍
所𦙍恐朏不出先示以可起乃單衣鹿皮巾執經卷下
牀跪受詔出就席伏讀𦙍因謂杲之曰吾昔扵齊朝欲
陳三兩條事一者欲正郊丘二者欲更鑄九鼎三者欲
樹雙闕世傳晉室欲立闕王丞相指牛頭山云此天闕
也是則未明立闕之意闕者謂之象魏懸法於其上浹
日而收之象者法也魏者當塗而髙大貌也鼎者神器
有國所先圓丘國郊舊典不同南郊祠五帝靈威仰之
類圓丘祠天皇大帝北極大星是也往代合之郊丘先
儒之巨失今梁徳告始不宜遂因前謬卿宜陳之杲之
曰僕之鄙劣豈敢輕議國典此當敬俟叔孫生耳及杲
之從謝朏所還問𦙍以出期𦙍知朏已應召荅杲之曰
吾年已五十七月食四斗米不盡何客復有宦情杲之
失色不能荅𦙍反謂曰卿何不遣傳詔還朝拜表留與
我同游邪杲之愕然曰古今不聞此例𦙍曰檀弓兩卷
皆言物始自卿而始何必有例𦙍朏俱前代髙士𦙍處
名譽尤邁矣杲之還以𦙍意奏聞有敕給白衣尚書禄
𦙍固辭又敕山隂庫錢月給五萬又不受乃敕何子朗
孔夀等六人扵東山受學太守衡陽王元簡深加禮敬
月中常命駕式閭談論終日𦙍以若邪處勢廹隘不容
學徒乃遷秦望山山有飛泉廼起學舍即林成援因巖
為堵别為小閤室寢處其中躬自啓閉僮僕無得至者
山側營田二頃講隙從生徒游之𦙍初遷將築室忽見
二人著𤣥冠容貎甚偉問𦙍曰君欲居此邪乃指一處
云此中殊吉忽不復見𦙍依言而卜焉尋而山發洪水
樹石皆倒㧞唯𦙍所居室巋然獨存元簡乃命記室參
軍鍾嶸作瑞室頌刻石以旌之及元簡去郡入山與𦙍
别𦙍送至都賜埭去郡三里因曰僕自棄人事交游路
斷自非降貴山藪豈容復望城邑此埭之游扵今絶矣
執手涕零何氏過江自晉司空充並葬吴西山𦙍家世
年皆不永唯祖尚之至七十二𦙍年登祖夀乃移還吴
作别山詩一首言甚悽愴至吴居虎邱山西寺講經論
學僧復随之東境守宰經途者莫不畢至𦙍常禁殺有
虞人逐鹿鹿徑来趨𦙍伏而不動又有異鳥如鶴紅色
集講堂馴狎如家禽初開善寺藏法師與𦙍遇扵秦望
山後還都卒扵鍾山死日𦙍在波若寺見一名僧授𦙍
香爐奩并函書云貧道發自揚都呈何居士言訖失所
在𦙍開函乃是大荘嚴論世中未有訪之香爐乃藏公
所常用又扵寺内立明珠柱柱乃七日七夜放光太守
何逺以状啓昭明太子太子欽其徳遣舍人何思澄致
手令以褒美之中大通三年卒年八十六先是𦙍疾妻
江氏夢神告曰汝夫夀盡既有至徳應獲延期爾當代
之妻覺說焉俄得患而卒𦙍疾乃瘳至是𦙍夢見一神
女并八十許人並衣帢行列在前俱拜牀下覺又見之
便命營凶具既而疾困不復瘳初𦙍侈扵味食必方丈
後稍欲去其甚者猶食白魚䱇脯糖蟹以為非見生物
疑食蚶蠣使門人議之學生鍾岏曰䱇之就脯驟扵屈
申蟹之将糖躁擾彌甚仁人用意深懐如怛至扵車螯
蚶蠣眉目内闕慙渾沌之竒獷殻外緘非金人之慎不
悴不榮曾草木之不若無馨無臭與瓦礫其何算故宜
長充庖厨永為口實竟陵王子良見岏議大怒汝南周
顒與𦙍書勸令食菜曰變之大者莫過死生生之所重
無逾性命性命之扵彼極切滋味之在我可賖若云三
世理誣則幸矣良快如使此道果然而受形未息一往
一来生死常事則傷心之慘行亦自及丈人扵血氣之
類雖不身踐至扵晨鳬夜鯉不能不取備屠門財貝之
經盜手猶為亷士所棄生性之一啟鸞刀寜復慈心所
忍騶虞雖飢非自死之草不食聞其風者豈不使人多
媿丈人得此有素聊復片言發起耳故𦙍末年遂絶血
味𦙍注百法論十二門論各一卷註周易十卷毛詩總
集六卷毛詩隐義十卷禮記隐義二十卷禮荅問五十
五卷子撰亦不仕有髙風
何炯字士光𦙍從弟也父撙太中大夫炯年十五從𦙍
受業一期並通五經章句白晢羙容貌從兄求㸃毎曰
叔寳神清杜乂膚清今觀此子復見衛杜在目從兄戢
謂人曰此子非止吾門之寳亦為一代偉人炯常慕恬
退不樂進仕從叔昌㝢謂曰求㸃皆已髙蹈汝無宜復
爾且君子出處亦各一途年十九觧褐揚州主簿舉秀
才累遷梁仁威南康王限内記室書侍御史以父疾陳
觧炯侍疾踰旬衣不解帶頭不櫛沐信宿之間形貌頓
改及父卒號慟不絶聲藉地腰脚虚腫醫云湏服猪蹄
湯炯以有肉味不肯服親友請譬終扵不回遂以毁卒
先是謂家人曰王孫𤣥晏所尚不同長魚慶緒扵事為
得必湏儉而中禮無取茍異月朝十五日可置一甌麤
粥如常日所進又傷兩兄並淡仕進故禄所不及恐而
今而後温飽無資乃漼然下泣自外無所言
何昌㝢字儼望尚之弟子也父佟之位侍中昌㝢少而
清靖獨立不羣所交者必當世清名是以風流籍甚仕
宋為尚書儀曹郎建平王景素征北南徐州府主簿以
風素見重母老求禄出為湘東太守還為齊髙帝驃騎
功曹昌㝢在郡景素被誅昌㝢痛之至是啟髙帝理其
寃又與司空褚彦回書極言之髙帝嘉其義歴位中書
郎王儉衛軍長史儉謂昌㝢曰後任朝事者非卿而誰
臨海王昭秀為荆州以昌㝢為西中郎長史南郡太守
行荆州事明帝將踐阼先使裴叔業往宻勅昌㝢令以
便宜從事昌㝢拒之曰國家委身以六尺之孤付身以
萬里之事臨海王未有失寜得從君單詔行事吾自有
啟聞湏反更議叔業曰若爾便是拒詔拒詔恐非佳事
耳荅曰能見殺者君也能拒詔者僕也君不能見殺僕
有㳂流之計耳昌㝢素有名徳叔業不敢逼而退上聞
而嘉之昭秀由此得還都昌㝢後為吏部尚書嘗有一
客姓閔求官昌㝢謂曰君是誰後荅曰子騫後昌㝢團
扇掩口而笑謂座客曰遥遥華胄昌㝢不雜交游通和
汎愛歴郡皆以清白稱後卒扵侍中領驍騎將軍贈太
常諡曰簡子子敬容
敬容字國禮弱冠尚齊武帝女長城公主拜駙馬都尉
梁天監中為建安内史清公有美績吏人稱之累遷守
吏部尚書銓序明審號為稱職出為吴郡太守為政勤
恤人隐辯訟如神視事四年政為天下第一吏人詣闕
請樹碑詔許之復為吏部尚書侍中領太子中庶子敬
容身長八尺白晳美鬚眉性矜荘衣冠鮮麗武帝雖衣
浣衣而左右衣必湏潔嘗有侍臣衣帶卷摺帝怒曰卿
衣帶如繩欲何所縛敬容希㫖故益鮮明常以膠清刷
鬚衣裳不整伏牀熨之或暑月背為之焦毎公庭就列
容止出人為尚書右僕射參掌選事遷左僕射丹陽尹
並參掌大選如故敬容接對賔朋言詞若訥詶荅二宫
則音韻調暢大同中朱雀門災武帝謂羣臣曰此門制
狹我始欲改搆遂遭天火相顧未荅敬容獨曰此所謂
先天而天不違時以為名對五年改為尚書令參選事
如故敬容久處臺閣詳悉晉魏以来舊事且聰明識達
勤扵簿領詰朝理事日旰不休職隆任重専預機宻而
拙扵草𨽻淺扵學術通苞苴餉餽無賄則畧不交語自
晉宋以来宰相皆文義自逸敬容獨勤庶務貪恡為時
所嗤鄙其署名敬字則大作茍小為文容字大作父小
為口陸倕戲之曰公家茍既竒大父亦不小敬容遂不
能荅又多漏禁中語故嘲誚日至嘗有客姓吉敬容問
卿與邴吉逺近荅曰如明公之與蕭何時蕭琛子廵頗
有輕薄才因制卦名離合等詩嘲之亦不屑也帝嘗夢
具朝服入太廟拜伏悲感旦扵延務殿説所夢敬容對
曰臣聞孝悌之至通扵神明陛下性與天通故應感斯
夢上極然之便有拜陵之議後坐妾弟費恵明為導倉
丞夜盜官米為禁司所執送領軍府時河東王譽為領
軍敬客以書觧恵明譽前經屬事不行因此即封書以
奏帝大怒付南司推劾御史中丞張綰奏敬容協私罔
上合棄市詔特免職到溉謂朱异曰天時便覺開霽其
見嫉如此初沙門釋寳誌嘗謂敬容曰君後必貴終是
何敗耳及敬容為宰相謂何姓當召其禍故抑没宗族
無仕進者至是竟為河東所敗中大同元年三月武帝
幸同㤗寺講金字三恵經敬客啓預聴敕許之又起為
金紫光禄大夫未拜又加侍中敬容舊時賔客門生諠
譁如昔兾其復用㑹稽謝郁致書戒之曰草萊之人聞
諸道路君侯已得瞻望朝夕出入禁門醉尉將不敢呵
灰然不無其漸甚休敢賀扵前又將弔也昔流言裁至
公旦東奔燕書始来子孟不入夫聖賢被虚過以自斥
未有嬰時舋而求親者也且暴鰓之魚不念杯酌之水
雲霄之翼豈顧籠樊之糧何者所託己盛也昔君侯納
言加首鳴玉在腰回豐貂以歩文昌聳髙蟬而趨武帳
可謂盛矣不以此時薦才㧞士少報聖主之恩今卒如
爰絲之説受責見過方復欲更窺朝廷觖望萬分竊不
為左右取也昔竇嬰楊惲亦得罪明時不能謝絶賔客
猶交黨援卒無後福終益前禍僕之所弔實在扵斯人
人所以頗猶有踵君侯之門者未必皆感恵懐仁有灌
夫任安之義乃戒翟公之大署兾君侯之復用也夫在
思過之日而挾復用之意未可為智者説矣夫君侯宜
杜門念失無有所通築茅茨扵鍾阜聊優㳺以卒嵗見
可憐之意著待終之情復仲尼能改之言惟子貢更也
之譬少戢言扵衆口㣲自救扵竹帛所謂失之東隅收
之桑榆如此令明主聞知尚有兾也僕東臯鄙人入穴
幸無銜窶耻天下之士不為執事道之故披肝膽示情
素君侯豈能鑒焉太清元年遷太子詹事侍中如故二
年侯景襲建鄴敬容自府移家臺内初景渦陽退敗未
得審實傳者乃云其將暴顯反景身與衆並没朝廷以
為憂敬容尋見東宫簡文謂曰淮北始更有信侯景定
得身免敬容曰得景遂死深是朝廷之福簡文失色問
其故對曰景飜覆叛臣終當亂國是年簡文頻扵𤣥圃
自講老荘二書學士吴孜時寄詹事府毎日入聴敬容
謂孜曰昔晉氏喪亂頗由祖尚虚𤣥胡賊遂覆中夏今
東宫復襲此殆非人事其將為戎乎俄而侯景難作其
言有徴也三年卒于圍内何氏自晉司空充宋司空尚
之奉佛法並建立塔寺至敬容又捨宅東為伽藍趨權
者因助財造搆敬容並不拒故寺堂宇頗為宏麗時輕
薄者因呼為衆造寺及敬容免職出宅止有常用器物
及囊衣而已竟無餘財貨時亦以此稱之敬容特為從
兄𦙍所親愛𦙍在若邪山嘗疾篤有書云田疇館宇悉
奉衆僧書經並歸從弟敬容其見知如此敬容唯有一
子年始八嵗在吴臨還與𦙍别𦙍問名敬容曰仍欲就
兄求名𦙍即命紙筆名曰㲄曰書云兩玉曰㲄吾與弟
二家共此一子所謂㲄也位秘書丞早卒
論曰尚之以雅道自居用致公輔行己之迹動不踰閑
及乎洗閤取譏皮冠獲誚貞粹之地髙人未之全許然
父子一時並處權要雖經屯詖咸以功名自卒古之所
謂巧宦此之謂乎㸃𦙍弟兄俱云遁逸求其蹈履則非
曰山林察其持身則未捨名譽觀夫子晳之赴恵景子
秀之矯敬冲以迹以心居然可測而髙自標致一代歸
宗以之入用未知所取斯殆虚勝之風江東所尚不然
何以至扵此也昌㝢雅仗名節殆曰人望敬容材實幹
蠱賄而敗業惜乎
　
　
　
　
　
　
　
　
　
　
　
　
　
　
　南史卷三十
　南史卷三十考證
何尚之傳尚之立身簡約車服率素○簡監本作節今
　从宋書
何偃傳親遇隆宻有加舊臣○宻監本訛宓今从閣本
何㸃傳性通脱好施○脱監本訛悦今改正
何𦙍傳廼起學舍即林成援○援監本訛授今改正
並衣帢行列在前○帢監本訛恰今改从梁書
䱇之就脯驟扵屈申○䱇監本訛鮔今从閣本
何昌㝢傳景素被誅昌㝢痛之○景監本訛尹今从上
　文建平王景素改正
髙帝義之○髙帝監本作彦回今从閣本
帝將踐阼先使裴叔業往宻勅昌㝢○往宻勅昌㝢一
　本作賚㫖詔昌㝢
寜得從君單詔行事吾自有啟聞湏反更議○一本作
　寜得從軍單詔行事耶自有啟文湏反更議
拒詔恐非佳事耳○一本作拒詔軍法從事耳
僕有沿流之計耳○僕一本作政
何敬容傳嘗有侍臣衣帶卷摺○帶監本訛冠今从閣
　本
　
　
　
　
　
　
　
　
　
　
　
　
　南史卷三十考證
欽定四庫全書
　南史卷三十一
　　唐　　　李　　　延　　　夀　　　撰
　列傳第二十一
　　張裕(子永瓌岱瓌岱兄子緒弟緒子完弟充/永子      子率  率  盾  瓌  稷)
　　　　(稷子嵊/)　(永從孫種/)
張裕字茂度吴郡吴人也名與宋武帝諱同故以字稱
曽祖澄晉光禄大夫祖彭祖廣州刺史父敞侍御史度
支尚書吴國内史茂度仕為宋武帝太尉主簿揚州中
從事累遷别駕武帝西伐劉毅北伐闗洛皆居守留任
州事出為都督廣州刺史平越中郎將綏静百越嶺外
安之元嘉元年為侍中都督益州刺史帝討荆州刺史
謝晦詔益州遣軍襲江陵晦平西軍始至白帝茂度與
晦素善議者疑其出軍遅留弟邵時為湘州刺史起兵
應大駕上以邵誠節故不加罪累遷太常以脚疾出為
義興太守上從容謂曰勿以西蜀介懐對曰臣不遭陛
下之明墓本拱矣後為都官尚書以疾就拜光禄大夫
加金章紫綬茂度内足扵財自絶人事經始本縣之華
山為居止優㳺野澤如此者七年十八年除㑹稽太守
素有吏能職事甚理卒扵官諡曰恭子子演位太子中
舍人演四弟鏡永辯岱俱知名時謂之張氏五龍鏡少
與光禄大夫顔延之鄰居顔談義飲酒喧呼不絶而鏡
静黙無言聲後鏡與客談延之從籬邉聞之取胡牀坐
聼辭義清𤣥延之心服謂客曰彼有人焉由是不復酣
呌仕至新安太守演鏡兄弟中名最髙餘並不及初裕
曽祖澄當葬父郭璞為占墓地曰葬某處年過百嵗位
至三司而子孫不蕃某處年㡬減半位裁卿校而累世
貴顯澄乃葬其劣處位光禄年六十四而亡其子孫遂
昌云
永字景雲初為郡主簿累遷尚書中兵郎先是尚書中
條制繁雜元嘉十八年欲加脩撰徙永為刪定郎掌其
任二十二年除建康令所居皆有稱績又除廣陵王誕
北中郎録事參軍永渉獵書史能為文章善隷書騎射
雜藝觸類兼善又有巧思益為文帝所知紙墨皆自營
造上每得永表啟輒執玩咨嗟自嘆供御者了不及也
二十三年造華林園𤣥武湖並使永監統凡所制置皆
受則扵永永既有才能每盡心力文帝謂堪為將二十
九年以永為揚威將軍冀州刺史加都督王𤣥謨申坦
等諸將經畧河南進攻碻磝累旬不拔為魏軍所殺甚
衆永即夜撤圍退軍不報告諸將衆軍驚擾為魏所乗
死敗塗地永及申坦並為統府撫軍將軍蕭思話所收
繫扵歴城獄文帝以屢征無功諸將不可任詔責永等
與思話又與江夏王義恭書曰早知諸將軰如此恨不
以白刃驅之今者悔何所及三十年元凶弑立起永為
青州刺史及司空南譙王義宣起義又改永為冀州刺
史加都督永遣司馬崔勲之中兵參軍劉宣則二軍馳
赴國難時蕭思話在彭城義宣慮二人不相諧緝與思
話書勸與永坦懐又使永從兄長史張暢與永書朂之
使逺慕亷藺在公之徳近効平勃亡私之美事平召為
江夏王義恭大司馬從事中郎領中兵孝武孝建元年
臧質反遣永輔武昌王渾鎮京口大眀三年累遷廷尉
上謂曰卿既與釋之同姓欲使天下復無寃人永曉音
律太極殿前鐘聲嘶孝武嘗以問永永答鐘有銅滓乃
扣鐘求其處鑿而去之聲遂清越明帝即位為青冀二
州刺史監四州諸軍事統諸將討徐州刺史薛安都累
戰剋㨗破薛索皃又遷鎮軍將軍尋為南兖州刺史加
都督時薛安都據彭城請降而誠心不欵明帝遣永與
沈攸之重兵迎之加督前鋒諸軍事進軍彭城安都招
引魏兵既至永狼狽引軍還為魏軍追大敗復遇寒雪
士卒離散永脚指㫁落僅以身免失其第四子三年徙
㑹稽太守加都督將軍如故以北行失律固求自貶降
號左將軍永痛悼所失之子有兼常哀服制雖除猶立
靈坐飲食衣服待之加生毎出行常别具名車好馬號
曰侍從有軍事輒語左右報郎君知也以破薛索皃功
封孝昌縣侯在㑹稽賔客有謝方童阮湏何逹之等竊
其權贓貨盈積方童等坐下獄死永又降號冠軍將軍
廢帝即位為右光禄大夫侍中領安成王師出為吴郡
太守元徽二年為征北將軍南兖州刺史加都督永少
便驅馳志在宣力其為將帥能與士卒同甘苦朝廷所
給賜脯餼必棊坐齊割手自頒賜年雖已老志氣未衰
優㳺閑任意甚不樂及有此授喜悦非常即日命駕還
都未之鎮遇桂陽王休範作亂永率所領屯白下休範
至新亭前鋒攻南掖門永遣人覘賊既反唱言臺城䧟
永衆潰棄軍還以舊臣不加罪止免官削爵以愧發病
卒
岱字景山州辟從事累遷東遷令時殷沖為吴興太守
謂人曰張東遷親貧湏養所以棲遅下邑然名器方顯
終當大至後為司徒左西曹掾母年八十籍注未滿岱
便去官從實還養有司以岱違制將欲糾舉宋孝武曰
觀過可以知仁不湏案也累遷山隂令職事閑理巴陵
王休若為北徐州未親政事以岱為冠軍諮議參軍領
彭城太守行府州國事後臨海王為征虜將軍廣州豫
章王為車騎揚州晉安王為征虜南兖州岱歴為三府
諮議三王行事與典籖主帥共事事舉而情得或謂岱
曰主王既幼執事多門而毎能緝和公私云何致此岱
曰古人言一心可以事百君我為政端平待物以禮悔
吝之事無由而及明闇短長更是才用多少耳入為黄
門郎新安王子鸞以盛寵為南徐州割吴郡屬焉髙選
佐史孝武召岱謂曰卿美効夙著兼資宦已多今欲用
卿為子鸞别駕總刺史之任無謂小屈終當大申也帝
崩累遷吏部郎㤗始末為吴興太守元徽中為益州刺
史加都督數年益土安其政累遷吏部尚書王儉為吏
部郎時専㫁曹事岱毎相違執及儉為宰相以此頗不
相善兄子瓌弟恕誅吴郡太守劉遐齊髙帝欲以恕為
晉陵郡岱曰恕未閑從政美錦不宜濫裁髙帝曰恕為
人我所悉其又與瓌同勲自應有賞岱曰若以家貧賜
禄此所不論語功推事臣門之恥加散騎常侍建元元
年中詔序朝臣欲以右僕射擬岱禇彦回謂得此過優
若别有忠誠特宜升引者别是一理詔更量出為吴郡
太守髙帝知岱歴任清直至郡未㡬手敕曰大郡任重
乃未欲回換但總戎務殷宜湏望實今用卿為䕶軍加
給事中岱拜竟詔以家為府武帝即位復為吴興太守
岱晚節在吴興更以寛恕著名遷南兖州刺史未拜卒
岱初作遺命分張家財封置箱中家業張減随復改易
如此十數年諡曰貞子
緒字思曼岱兄子也父演宋太子中舍人緒少知名清
簡寡欲從伯敷及叔父鏡從叔暢並貴異之鏡比之樂
廣敷云是我軰人暢言扵孝武帝用為尚書倉部郎都
令史諮詳郡縣米事緒蕭然直視不以經懐宋明帝毎
見緒輒歎其清淡轉太子中庶子本州大中正遷司徒
左長史吏部尚書袁粲言扵帝曰臣觀張緒有正始遺
風宜為宫職復轉中庶子後為侍中遷吏部郎參掌大
選元徽初東宫官罷選曹擬舍人王儉為格外記室緒
以儉人地兼美宜轉祕書丞從之緒又遷侍中嘗私謂
客曰一生不觧作諾有以告袁粲褚彦回者由是出為
吴郡太守緒初不知也昇明二年自祠部尚書為齊髙
帝太傅長史建元元年為中書令緒善談𤣥深見敬異
僕射王儉嘗云緒過江所未有北士可求之耳不知陳
仲弓黄叔度能過之不駕幸荘嚴寺聼僧逹道人講維
摩坐逺不聞緒言上難移緒乃遷僧逹以近之時帝欲
用緒為右僕射以問王儉儉曰緒少有清望誠美選也
南士由来少居此職褚彦回曰儉少年或未憶耳江左
用陸玩顧和皆南人也儉曰晉氏衰政不可為則先是
緒諸子皆輕俠中子充少時又不䕶細行儉又以為言
乃止及立國學以緒為太常卿領國子祭酒以王延之
代緒為中書令何㸃歎曰晉以子敬季琰為此職今以
王延之張緒為之可謂清官後接之者實為未易緒長
扵周易言精理奥見宗一時常云何平叔不觧易中七
事武帝即位轉吏部尚書祭酒如故永明二年領南郡
王師加給事中三年轉太子詹事師給事如故緒毎朝
見武帝目送之謂王儉曰緒以位尊我我以徳貴緒遷
散騎常侍金紫光禄大夫師如故給親信二十人復領
中正長沙王晃屬選用吴郡聞人邕為州議曹緒以資
籍不當執不許晃遺書扵緒固請之緒正色謂晃信曰
此是身家州鄉殿下何得見逼乃止緒吐納風流聼者
皆忘飢疲見者肅然如在宗廟雖終日與居莫能測焉
劉悛之為益州獻蜀柳數株枝條甚長状若絲縷時舊
宫芳林苑始成武帝以植扵太昌靈和殿前常賞玩咨
嗟曰此楊柳風流可愛似張緒當年時其見賞愛如此
王儉為尚書令丹陽尹時諸令史来問訊有一令史善
俯仰進止可觀儉賞異之問曰經與誰共事荅云十餘
嵗在張令門下儉目送之時尹丞殷存至在坐曰是康
成門人也七年竟陵王子良領國子祭酒武帝敕王晏
曰吾欲令司徒辭祭酒以授張緒物議以為如何子良
竟不拜以緒領國子祭酒緒口不言利有財輒散之清
談端坐或竟日無食門生見緒飢為之辦飱然未嘗求
也死之日無宅以殯遺命凶事不設柳翣上以蘆葭轜
車引柩靈上置盃水香火不設祭從弟融敬緒事之如
親兄齎酒扵緒靈前酌酒慟哭曰阿兄風流頓盡追贈
散騎常侍特進光禄大夫諡簡子子完宋後廢帝時為
正員郎險行見寵坐廢錮完弟允永明中安西功曹淫
通殺人伏法允兄充知名
充字延符少好逸逰緒嘗告歸至吴始入西郭逢充獵
右臂鷹左牽狗遇緒船至便放紲脱鞲拜扵水次緒曰
一身兩役無乃勞乎充跪曰充聞三十而立今充二十
九矣請至来嵗緒曰過而能改顔氏子有焉及眀年便
脩改多所該通尤明老易能清言與從叔稷俱有令譽
歴尚書殿中郎武陵王友時尚書令王儉當朝用事齊
武帝皆取决焉儉方聚親賔充縠巾葛帔至便求酒言
論放逸一坐盡傾及聞武帝欲以緒為尚書僕射儉執
不可充以為愠與儉書曰頃日路長霖霞韜晦涼暑未
平想無虧攝充幸以漁釣之閑鎌採之暇時復引軸以
自娱逍遥乎前史從横萬古動黙之路多端紛綸百年
升降之塗不一故金剛水柔性之别也圓行方止器之
異也善御性者不違金水之質善為器者不易方圓之
用充生平少偶不以利欲干懐三十六年差得以棲貧
自澹介然之志峭聳霜崖確乎之情峯横海岸至如彯
纓天閣既謝廊廟之華綴組雲臺終愧衣冠之秀寔由
氣岸踈凝情塗狷隔獨師懐抱不見許扵俗人孤秀神
崖毎邅回扵在世長羣魚鳥畢景松阿雖復玉沒扵訪
珪之辰桂掩扵搜芳之日汎濫扵漁父之逰偃息扵卜
居之㑹如此而已充何識哉若夫驚巖罩日吐海逢天
竦石崩尋分危落仞桂蘭綺靡叢雜扵山幽松栢隂森
相繚扵澗側元卿扵是乎不歸伯休亦以兹長往至扵
飛竿釣渚濯足滄洲獨浪煙霞髙卧風月悠悠琴酒岫
逺誰来灼灼文言空擬方寸不覺鬱然千里路隔江川
毎至西風何嘗不歎丈人嵗路未强學優而仕道佐蒼
生功横海望可謂徳盛當時孤松獨秀者也而茂陵之
彦望冠盖而長懐渭川之甿佇簮裾而竦歎得無惜乎
充崑西百姓岱表一人蠶而衣耕而食不能事王侯覓
知己造時人騁游説容與扵屠博之間其懽甚矣然舉
世皆謂充為狂充亦何能與諸君道之哉是以披聞見
掃心胷述平生論語黙所可通夢交䰟推襟送抱者唯
丈人而已闕廷敻阻書罷莫因儻遇樵夫妄塵執事儉
以為脱畧弗之重仍以書示緒緒杖之一百又為御史
中丞到撝所奏免官禁錮沈約見其書歎曰充始為之
敗終為之成久之為司徒諮議參軍與琅邪王思逺同
郡陸恵曉等並為司徒竟陵王賔客累遷義興太守為
政清浄吏人便之後為侍中梁武帝兵至建鄴東昏逢
殺百官集西鍾下召充充不至武帝霸府建以充為大
司馬諮議參軍天監初歴太常卿吏部尚書居選以平
允稱再遷散騎常侍國子祭酒登堂講説皇太子以下
皆至時王侯多在學執經以拜充朝服而立不敢當再
遷尚書僕射頃之出為吴郡太守下車恤貧老故舊莫
不忻悦卒扵吴郡諡曰穆子子最嗣
瓌字祖逸宋征北將軍南兖州刺史永之子也仕宋累
遷桂陽内史不欲前兄瑋處禄自免不拜後為司徒右
長史通直散騎常侍驍騎將軍初瓌父永拒桂陽王休
範扵白下敗績阮佃夫等欲加罪齊髙帝固申明之瓌
由此感恩自結後遭父母喪還吴持服昇明元年劉彦
節有異圖弟遐為吴郡潜相影響髙帝宻遣殿中將軍
卞白龍令瓌取遐諸張世有豪氣瓌宅中常有父時舊
部曲數百遐召瓌委以軍事瓌偽受命與叔恕領兵十
八人入郡斬之郡内莫敢動事㨗髙帝以告左軍張沖
沖曰瓌以百口一擲出手得盧矣即授吴郡太守錫以
嘉名封義城縣侯從弟融聞之與瓌書曰吴郡何晚何
湏王反聞之嗟驚乃是阿兄郡人顧暠陸閑並少年未
知名瓌並引為綱紀後並立名世以為知人齊建元元
年改封平都侯遷侍中與侍中沈文季俱在門下髙帝
嘗謂曰卿雖我臣我親卿不異賾嶷等文季毎遷直器
物若遷瓌止朝服而已時集書毎兼門下東省實多清
貧有不識瓌者常呼為散騎出為吴興太守瓌以既有
國秩不取郡奉髙帝敕上庫别藏其奉以表其清武帝
即位為寜蠻校尉雍州刺史加都督徴拜左戸尚書加
右軍將軍還後安陸王􁛁臨雍州行部登蔓山有野老
来乞􁛁問何不事産而行乞邪荅曰張使君臨州理物
百姓家得相保後人政嚴故至行乞􁛁由是深加嗟賞
後拜太常自謂閑職輒歸家武帝曰卿軰未富貴謂人
不與既富貴那復欲委去瓌曰陛下御臣等若養馬無
事就閑廐有事復牽来帝猶怒遂以為散騎常侍光禄
大夫鬱林之廢朝臣到宫門參承明帝瓌託脚疾不至
海陵立明帝疑外藩起兵以瓌鎮石頭督衆軍事瓌見
朝廷多難遂恒卧疾建武末屢啟求還吴見許居室豪
富伎妾盈房或有譏其衰暮畜伎瓌曰我少好音律老
而方觧平生嗜欲無復一存唯未能遣此耳明帝疾甚
防疑大司馬王敬則授瓌平東將軍吴郡太守以為之
備及敬則反瓌遣兵迎拒扵松江聞敬則軍鼓聲一時
散走瓌棄郡迯人間事平乃還郡為有司奏免官削爵
永元初為光禄大夫三年梁武帝起兵東昏假瓌節戍
石頭尋棄城還宫梁天監元年拜給事中右光禄大夫
以脚疾拜扵家四年卒瓌有子十二人常云中應有好
者子率知名
率字士簡性寛雅十二能屬文常日限為詩一篇或數
日不作則追補之稍進作賦頌至年十六向作二千餘
首有虞訥者見而詆之率乃一旦焚毁更為詩示焉託
云沈約訥便句句嗟稱無字不善率曰此吾作也訥慙
而退時陸少𤣥家有父澄書萬餘卷率與少𤣥善遂通
書籍盡讀其書建武三年舉秀才除太子舍人與同郡
陸倕陸厥幼相友狎嘗同載詣左衛將軍沈約遇任昉
在焉約謂昉曰此二子後進才秀皆南金也卿可識之
由此與昉友梁天監中為司徒謝朏掾直文徳待詔省
敕使抄乙部書又使撰古婦人事使工書人琅邪王琛
吴郡范懐約等寫給後宫率取假東歸論者謂為慠世
率懼乃為待詔賦奏之甚見稱賞手敕荅曰相如工而
不敏枚臯速而不工卿可謂兼二子扵金馬矣又侍宴
賦詩武帝别賜率詩曰東南有才子故能服官政余雖
慙古昔得人今為盛率奏詩往反六首後引見扵玉衡
殿謂曰卿東南物望朕宿昔所聞卿言宰相是何人不
從天下不由地出卿名家竒才若復以禮律為意便是
其人祕書丞天下清官東南望胄未有為之者今以相
處為卿定名譽尋以為祕書丞掌集書詔䇿四年禊飲
華光殿其日河南國獻赤龍駒能拜伏善舞詔率與到
溉周興嗣為賦武帝以率及興嗣為工其年父憂去職
有父時妓數十人其善謳者有色貌邑子儀曹郎顧珖
之求娉謳者不願遂出家為尼嘗因齋㑹率宅珖之乃
飛書言與率姦南司以事奏聞武帝惜其才寢其奏然
猶致時論服闋久之不仕七年除中權建安王中記室
參軍俄直夀光省脩丙丁部書抄累遷晉安王宣恵諮
議參軍率在府十年恩禮甚篤後為揚州别駕率雖歴
居職務未嘗留心簿領及為别駕奏事武帝覽牒問之
並無對但荅云事在牒中帝不悦後歴黄門侍郎出為
新安太守丁所生母憂卒率嗜酒不事扵家務尤忘懐
在新安遣家僮載米三千石還宅及至遂耗太半率問
其故荅曰雀鼠耗率笑而言曰壯哉雀䑕竟不研問自
少屬文七畧及藝文志所載詩賦今無其文者並補作
之所著文衡十五卷文集四十卷行扵世子長公率弟
盾
盾字士宣以謹重稱為無錫令遇劫問劫何湏劫以刀
斫其頰眉目咄咄不易餘無所言扵是生資皆盡不以
介懐為湘東王記室出監富陽令廓然獨處無所用心
身死之日家無遺財唯有文集并書千餘卷酒米數甕
而已
稷字公喬瓌弟也幼有孝性所生母劉無寵遘疾時稷
年十一侍養衣不觧帶每劇則累夜不寢及終毁瘠過
人杖而後起見年軰幼童輒哽咽泣淚州里謂之淳孝
長兄瑋善彈筝稷以劉氏先執此伎聞瑋為清調便悲
感頓絶遂終身不聼之性疎率朗悟有才畧起家著作
佐郎不拜父永及嫡母丘相繼殂六年廬于墓側齊永
明中為豫章王嶷主簿與彭城劉繪俱見禮接未嘗被
呼名毎呼為劉四張五以貧求為剡令畧不視事多為
小山遊㑹山賊唐㝢之作亂稷率厲部人保全縣境所
生母劉先假葬瑯邪黄山建武中改申葬禮賻助委積
扵時雖不拒絶事畢随以還之自幼及長數十年中常
設劉氏神坐出告反面如事生焉歴給事中黄門侍郎
新興永寜二郡太守郡犯私諱改永寜為長寜永元末
為侍中宿衞宫城梁武師至兼衞尉江淹出奔稷兼衞
尉卿副王瑩都督城内諸軍事時東昏淫虐北徐州刺
史王珍國就稷謀乃使直閣張齊行弑于含徳殿稷乃
召右僕射王亮等列坐殿前西鍾下議遣國子博士范
雲中書舍人裴長穆等使石頭城詣武帝以稷為侍中
左衞將軍遷大司馬左司馬梁朝建為散騎常侍中書
令及上即位封江安縣子位領軍將軍武帝常扵樂夀
殿内宴稷醉後言多怨辭形扵色帝時亦酣謂曰卿兄
殺郡守弟殺其君袖提帝首衣染天血如卿兄弟有何
名稱稷曰臣乃無名稱至扵陛下不得言無勲東昏暴
虐義師亦来伐之豈在臣而已帝捋其鬚曰張公可畏
人中丞陸杲彈稷云領軍張稷門無忠貞官必險逹殺
君害主業以為常武帝留中竟不問累遷尚書左僕射
帝將幸稷宅以盛暑留幸僕射省舊臨幸供具皆酬太
官饌直帝以稷清貧手詔不受宋時武帝經造張永至
稷三世並降萬乗論者榮之稷雖居朝右毎慙口實乃
名其子伊字懐尹霍字希光畯字農人同字不見見字
不同以旌其志既懼且恨乃求出許之出為青冀二州
刺史不得志常閉閣讀佛經禁防寛弛僚吏頗致侵擾
州人徐道角等夜襲州城乃害之有司奏削爵土稷性
明烈善與人交歴官無畜聚奉禄皆頒之親故家無餘
財為吴興太守下車存問遺老引其子孫置之右職政
稱寛恕初去郡就僕射徴道由吴鄉人候稷者滿水陸
稷單装徑還都下人莫之識其率素如此稷長女楚媛
適㑹稽孔氏無子歸宗至逢稷見害女以身蔽刃先父
卒稷與族兄充融卷俱知名時目云充融卷稷為四張
卷字令逺少以和理著稱能清言位都官尚書天監初
卒稷子嵊
嵊字四山稷初為剡令至嵊亭生之因名嵊字四山少
敦孝行年三十餘猶班衣受稷杖動至數百收淚歡然
方雅有志操能清言感家禍終身蔬食布衣手不執刀
刃不聼音樂弟淮言氣不倫嵊垂泣訓誘起家祕書郎
累遷鎮南湘東王長史尋陽太守王暇日𤣥言因為之
筮得節卦謂嵊曰卿後當東入為郡恐不得終其天年
嵊曰貴得其所耳時伏挺在坐曰君王可畏人也還為
太府卿吴興太守侯景圍建鄴遣弟伊率郡兵赴援城
䧟御史中丞沈浚違難東歸嵊往見之謂曰賊臣憑陵
人臣効命之日今欲收集兵刃保據貴鄉雖復萬死誠
亦無恨浚固勸嵊舉義時邵陵王綸東奔至錢唐聞之
遣前舍人陸丘公板授嵊征東將軍嵊曰天子蒙塵今
日何情復受榮號留板而已賊行臺劉神茂攻破義興
遣使説嵊嵊斬其使仍遣軍破神茂侯景乃遣其中軍
侯子鑒助神茂撃嵊嵊軍敗乃釋戎服坐扵聼事賊臨
以刃終不屈執以送景景將舍之嵊曰死為幸乃殺之
子弟遇害者十餘人景欲存其一子嵊曰吾一門已在
鬼録不就爾處求恩扵是皆死賊平元帝追贈侍中中
衞將軍開府儀同三司諡忠貞子嵊弟睪知名
種字士苖永從孫也祖辯宋大司農廣州刺史父畧太
子中庶子臨海太守種少恬静居處雅正傍無造請時
人語曰宋稱敷演梁則卷充清虚學尚種有其風仕梁
為中軍宣城王府主簿時已四十餘家貧求為始豐令
及武陵王紀為益州刺史重選府僚以種為左西曹掾
種辭以母老為有司奏坐黜免侯景之亂奉母東奔鄉
里母卒種時年五十而毁瘠過甚又廹以凶荒未葬服
雖畢居家飲食恒若在喪景平初司徒王僧辯以状奏
起為中從事并為具葬禮葬訖種方即吉僧辯又以種
年老無子賜以妾及居處之具陳武帝受禪為太常卿
歴位左戸尚書侍中中書令金紫光禄大夫種沉深虛
静識量宏博時以為宰相之器僕射徐陵嘗抗表譲位
於種以為宜居左執其為時所推如此卒贈特進諡元
子種仁恕寡欲雖歴顯位家産屢空終日晏然不以為
病太建初女為始興王妃以居處僻陋特賜宅一區又
累賜無錫嘉興縣秩嘗扵無錫見重囚在獄天寒呼囚
暴日遂失之帝大笑而不深責有集十四卷種弟稜亦
清静有識度位司徒左長史贈光禄大夫
論曰張裕有宋之初早參霸政出内所歴莫非清顯諸
子並荷崇搆克舉家聲其美譽所歸豈徒然也思曼立
身簡素殆人望乎夫濯纓從事理存無二取信一主義
絶百心以永元之末人憂塗炭公喬重圍之内首創大
謀而旋見猜嫌又況異扵斯也然則士之行己可無深
議四山赴蹈之方可謂矯其違矣
　
　
　
　
　
　
　
　
　
　
　
　南史卷三十一
　南史卷三十一考證
張岱傳随復改易如此十數年○復監本訛後今改从
　齊書
張充傳充生平少偶不以利欲干懐三十六年差得以
　棲貧自澹○少字下一本有長字盖以生平少長為
　句而偶字連下與下差字對也
張嵊傳嵊曰死為幸乃殺之○一本死字上有速字
張種傳其為時所推如此○一本無時字誤
種弟稜亦清静有識度○監本脱種弟二字今増正
史臣論取信一主義絶百心○絶監本訛終今从閣本
　
　
　
　
　
　南史卷三十一考證
欽定四庫全書
　南史卷三十二
　　唐　　　李　　　延　　　夀　　　撰
　列傳第二十二
　　張邵(子敷寶孫沖徐兄子暢文暢子融嗣伯/融弟  積    文伯    伯從弟)
張邵字茂宗㑹稽太守裕之弟也初為晉琅邪内史王
誕龍驤府功曹桓𤣥徙誕扵廣州親故皆離棄之唯邵
情禮彌謹流涕追送時寇亂年饑邵又資饋其妻子桓
𤣥簒位父敞先為尚書以荅事㣲謬降為廷尉卿及宋
武帝討桓𤣥邵白敞表獻忠欵帝大悦命署寺門曰有
犯張廷尉家者軍法論事平以敞為吴郡太守及王謐
為揚州召邵補主簿劉毅位居亞相好士愛才當世莫
不輻凑唯邵不往親故怪而問之邵曰主公命世人傑
何煩多問劉穆之言扵帝帝益親之轉太尉参軍署長
流賊曹盧循至蔡洲武帝至石頭使邵守南城時百姓
水際望賊帝不觧其意以問邵邵曰節鉞未反奔散之
不暇亦何暇觀望今當無復恐耳帝以邵勤練憂公重
補州主簿邵悉心政事精力絶人及誅劉藩邵時在西
州直廬即夜誡衆曹曰大軍當大討可各各條倉庫及
舟船人領至曉取辦旦日帝求諸簿最應時即至怪問
其速諸曹荅曰宿受張主簿處分帝曰張邵可謂同人
憂慮矣九年世子始開征虜府以邵補録事参軍轉號
中軍遷諮議參軍領記室十二年武帝北伐邵請見曰
人生危脆宜有逺慮若劉穆之邂逅不幸誰可代之尊
業如此若有不諱則處分云何帝曰此自委穆之與卿
耳青州刺史檀祗鎮廣陵輙率衆至滁中掩討亡命劉
穆之慮其為變議欲遣軍邵曰檀韶據中流道濟為軍
首若有相疑之跡則大府立危不如逆遣慰勞必無患
也祗果不動及穆之暴卒朝廷恇懼便發詔以司馬徐
羡之代邵獨曰今誠急病任終在徐然世子無専行之
義宜須諮信反方使世子出命曰朝廷及大府事悉諮
徐司馬其餘啟還武帝善其臨事不撓得大臣節十四
年世子改授荆州邵諌曰儲貳之重四海所繫不宜外
出敢以死請世子竟不行文帝為中郎將荆州刺史以
邵為司馬領南郡相衆事悉决扵邵武帝受命以佐命
功封臨沮伯分荆州立湘州以邵為刺史將署府邵以
長沙内地非用武之國置府妨人乖為政要從之荆州
刺史謝晦反遺書要邵邵不發函使呈文帝元嘉五年
轉征虜將軍領寜蠻校尉雍州刺史加都督初王華與
邵不和及華參要親舊為之危心邵曰子陵方𢎞至公
豈以私隙害正義是任也華實舉之及至襄陽築長圍
脩立堤堰創田數千頃公私充給丹淅二州蠻屬為寇
邵誘其帥竝出因大㑹誅之遣軍掩其村落悉禽既失
信羣蠻所在竝起水陸路㫁七年子敷至襄陽定省當
還都羣蠻欲㫁取之㑹蠕蠕國獻使下蠻以為是敷因
掠之邵坐降號揚烈將軍江夏王義恭鎮江陵以邵為
撫軍長史持節南蠻校尉九年坐在雍州營私畜取贓
貨二百四十五萬下廷尉免官削爵土後為吴興太守
卒追復爵邑諡曰簡伯邵臨終遺命祭以菜果葦席為
轜車諸子從焉長子敷
敷字景𦙍生而母亡年數嵗問知之雖童䝉便有感慕
之色至十嵗許求母遺物而散施已盡唯得一扇乃緘
録之毎至感思輒開笥流涕見從母悲感哽咽性整貴
風韻甚髙好讀𤣥言兼屬文論初父邵使與髙士南陽
宗少文談繫象往復數番少文毎欲屈握麈尾歎曰吾
道東矣扵是名價日重宋武帝聞其美召見竒之曰真
千里駒也以為世子中軍参軍數見接引累遷江夏王
義恭撫軍記室参軍義㳟就文帝求一學義沙門㑹敷
赴假還江陵入辭文帝令以後車載沙門往謂曰道中
可得言晤敷不奉詔曰臣性不耐雜上甚不悦遷正員
中書郎敷小名樝父邵小名黎文帝戲之曰樝何如黎
荅曰黎是百果之宗樝何敢比也中書舍人狄當周﨣
竝管要務以敷同省名家欲詣之﨣曰彼若不相容接
便不如勿往詎可輕行當曰吾等竝已員外郎矣何憂
不得共坐敷先旁設二牀去壁三四尺二客就席數呼
左右曰移我逺客﨣等失色而去其自標遇如此善持
音儀盡詳緩之致與人别執手曰念相聞餘響久之不
絶張氏後進皆慕之其源起自敷也遷黄門侍郎始興
王濬後將軍司徒左長史未拜父在吴興亡成服凡十
餘日始進水漿葬畢不進鹽菜遂毁瘠成疾伯父茂度
毎止譬之輒更感慟絶而復續茂度曰我冀譬汝有益
但更甚耳自是不復往未朞而卒孝武即位詔旌其孝
道追贈侍中改其所居稱孝張里敷弟柬襲父封位通
直郎柬勇力手格猛獸元凶以為輔國將軍孝武至新
亭東出奔墜淮而死子式嗣弟沖
沖字思約出繼伯父敷沖母戴顒女有儀範張氏内取
則焉沖少有至性随從叔永為將帥除盱台太守永征
彭城遇寒軍人足脛凍㫁者十七八沖足指皆墮齊永
明八年為假節監青兾二州行刺史事沖父初卒遺命
祭我必以鄉土所産無用牲物沖在鎮四時還吴國取
果菜毎至烝嘗輒流涕薦焉仍轉刺史永元二年為南
兖州刺史遷司州裴叔業以夀春降魏又遷沖南兖州
刺史竝未拜崔慧景事平徴建安王寶夤還都以沖為
舒州刺史一嵗之中頻授四州刺史至是乃受任封定
襄侯梁武帝起兵手書喻意又遣辯士説之沖確然不
回東昏遣驍騎將軍薛元嗣制局監暨榮伯領兵及糧
運送沖使拒西師元嗣等懲劉山陽之敗疑沖不敢進
停住夏首浦聞梁武師將至元嗣榮伯相率入郢城時
竟陵太守房僧寄被代還至郢東昏敕僧寄留守魯山
除驍騎將軍僧寄謂沖曰下官雖未荷朝廷深恩實蒙
先帝厚澤隂其樹者不折其枝實欲㣲立塵効沖深相
許諾共結盟誓分部拒守遣軍主孫樂祖數千人助僧
寄援魯山岸立城壘眀年二月梁武圍魯山城遣軍主
曹景宗等過江攻郢城沖中兵叅軍陳光静等間出擊
之光静戰死沖固守不出病將死厲府僚以誠節言終
而卒元嗣榮伯與沖子孜及長史江夏程茂固守東昏
詔贈沖散騎常侍䕶軍將軍元嗣等處圍城之中無他
經畧唯迎蔣子文及蘇侯神日禺中扵州聼上祀以求
福鈴鐸聲晝夜不止又使子文導從登陴廵行旦日輒
復如之識者知其將亡僧寄病死孫樂祖窘以城降郢
被圍二百餘日士庶病死者七八百家魯山䧟後二日
程茂及元嗣等議降使孜為書與梁武帝沖故吏青州
中從事房長瑜謂孜曰前使君忠貫昊天操愈松竹郎
君但當端坐畫一以荷析薪若天運不與幅巾待命以
下從使君今若随諸人之計非唯郢州士女失髙山之
望亦恐彼所不取也不從卒以郢城降時以沖及房僧
寄比臧洪之被圍也贈僧寄益州刺史
暢字少㣲邵兄褘子也禕少有操行為晉琅邪王國郎
中令從王至洛還京都宋武帝封藥酒一甖付禕使宻
加酖毒受命扵道自飲而卒暢少與從兄敷演鏡齊名
為後進之秀起家為太守徐佩之主簿佩之被誅暢馳
出奔赴制服盡哀為論者所美弟牧嘗為猘犬所傷醫
云宜食蝦蟇牧甚難之暢含笑先嘗牧因此乃食創亦
即愈累遷太子中庶子孝武鎮彭城暢為安北長史沛
郡太守元嘉二十七年魏太武南征太尉江夏王義恭
統諸軍出鎮彭城太武親率大衆去彭城數十里彭城
衆力雖多軍食不足義恭欲棄彭城南歸計議彌日不
定時歴城衆少食多安北中兵参軍沈慶之議欲以車
營為函箱陳精兵為外翼奉二王及妃媛直趨歴城分
城兵配䕶軍將軍蕭思話留守太尉長史何朂不同欲
席卷奔鬱洲自海道還都二議未决更集羣僚謀之暢
曰若歴城鬱洲有可至之理下官敢不髙讃今城内乏
食百姓咸有走情但以闗扄嚴固欲去莫從耳若一旦
動腳則各自散走欲至所在何由可得今軍食雖寡朝
夕猶未窘罄豈有捨萬安之術而就危亡之道若此計
必用下官請以頸血汚君馬跡孝武聞暢議謂義恭曰
張長史言不可異也義恭乃止魏太武得至仍登城南
亞父冡扵戲馬臺立氊屋先是隊主蒯應見執其日晡
時太武遣送應至小市門致意求甘蔗及酒孝武遣人
送酒二器甘蔗百挺求駱駝明日太武又自上戲馬臺
復遣使至小市門求與孝武相見遣送駱駝并致雜物
使扵南門受之暢扵城上與魏尚書李孝伯語孝伯問
君何姓荅云姓張孝伯曰張長史暢曰君何得見識孝
伯曰君聲名逺聞足使我知因言説久之城内有具思
者嘗在魏義恭遣視知是孝伯乃開門進餉物太武又
求酒及甘橘暢宣孝武㫖又致螺盃雜粽南土所珍太
武復令孝伯傳語曰魏主有詔借博具暢曰博具當為
申致有詔之言政可施扵彼國何得稱之扵此孝伯曰
鄰國之君何為不稱詔扵鄰國之臣暢曰君之此稱尚
不可聞扵中華况在諸王之貴而獨曰鄰國之君邪孝
伯曰魏主言太尉鎮軍久闕南信殊當憂邑苦欲遣信
當為䕶送暢曰此方間路甚多不復以此勞魏主孝伯
曰亦知有水路似為白賊所㫁暢曰君著白衣故稱白
賊邪孝伯大笑曰今之白賊亦不異黄巾赤眉暢曰黄
巾赤眉似不在江南孝伯曰亦不離青徐暢曰今者青
徐實為有賊但非白賊耳又求博具俄送與太武又遣
送氊及九種鹽并胡豉云此諸鹽各有所宜白鹽是魏
主所食黒者療腹脹氣滿細刮取六銖以酒服之胡鹽
療目痛柔鹽不用食療馬脊創赤鹽駮鹽臭鹽馬齒鹽
四種並不中食胡豉亦中噉又求黄甘并云魏主致意
太尉安北何不遣人来至我間彼此之情雖不可盡要
湏見我小大知我老少觀我為人若諸佐不可遣亦可
使僮来暢又宣㫖荅曰魏主形狀才力久為来往所具
李尚書親自銜命不患彼此不盡故不復遣信又云魏
主恨向所送馬殊不稱意安北若湏大馬當更送之脱
湏蜀馬亦有佳者暢曰安北不乏良駟送自彼意非此
所求義恭又餉炬燭十挺孝武亦致錦一匹又曰知更
湏黄甘誠非所吝但㑹不足周彼一軍向給魏主未應
便乏故不復重付太武復求甘蔗安石榴暢曰石榴出
自鄴下亦當非彼所乏孝伯曰君南土膏粱何為著屩
君而著此使將士云何暢曰膏粱之言誠為多愧但以
不武受命統軍戎陣之間不容緩服太武又遣就二王
借箜篌琵琶筝笛等器及棊子孝伯辭辯亦北土之美
暢随宜應荅吐屬如流音韻詳雅風儀華潤孝伯及左
右人並相視歎息時魏聲云當出襄陽故以暢為南譙
王義宣司空長史南郡太守三十年元凶弑逆義宣發
哀之日即便舉兵暢為元佐位居僚首哀容俯仰隂映
當時舉哀畢改服著黄袴褶出射堂簡人音姿容止莫
不矚目見者皆願為盡命事平徴為吏部尚書封夷道
縣侯義宣既有異圖蔡超等以暢人望勸義宣留之乃
觧南蠻校尉以授暢加冠軍將軍領丞相長史暢遣門
生荀僧寶下都因顔竣陳義宣舋狀僧寶有私貨停巴
陵不時下㑹義宣起兵津路㫁絶僧寶遂不得去義宣
將為逆遣嬖人翟靈寶告暢暢陳必無此理請以死保
之靈寶知暢不回勸義宣殺以狥衆頼丞相司馬竺超
人得免進號撫軍别立軍部以收人望暢雖署文檄而
飲酒常醉不省文書随義宣東下梁山戰敗扵亂兵自
歸為軍人所掠衣服都盡遇右將軍王𤣥謨乗輿出營
暢已得敗衣因排𤣥謨上輿𤣥謨意甚不悦諸將請殺
之隊主張世營救得免執送都下廷尉尋見原起為都
官尚書轉侍中代子淹領太子右衛率孝武宴朝賢暢
亦在坐何偃因醉曰張暢故是竒才同義宣作賊亦能
無咎非才何以致此暢乃厲聲曰太初之時誰黄其閤
帝曰何事相苦初元凶時偃父尚之為元凶司空義師
至新林門生皆迯尚之父子與婢妾共洗黄閤故暢譏
之孝建二年出為㑹稽太守卒諡曰宣暢愛弟子輯臨
終遺命與輯合墳論者非之暢弟悦亦有美稱歴侍中
臨海王子頊前軍長史南郡太守晉安王子勛建偽號
召拜為吏部尚書與鄧琬共輔偽政事敗悦殺琬歸降
復為太子中庶子後拜雍州刺史泰始六年明帝扵巴
郡置三巴校尉以悦補之加持節輔師將軍領巴郡太
守未拜卒暢子浩官至義陽王昶征北諮議參軍浩弟
淹黄門郎封廣晉縣子太子左衞率東陽太守逼郡吏
燒臂照佛百姓有罪使禮佛贖愆動至數千拜坐免官
禁錮起為光禄勲臨川内史後與晉安王子勛同逆軍
敗見殺淹弟融
融字思光弱冠有名道士同郡陸修静以白鷺羽塵尾
扇遺之曰此既異物以奉異人觧褐為宋新安王子鸞
行參軍王母殷淑儀薨後四月八日建齋并灌佛僚佐
儭者多至一萬少不減五千融獨注儭百錢帝不悦曰
融殊貧當序以佳禄出為封溪令從叔永出後渚送之
曰似聞朝㫖汝尋當還融曰不患不還政恐還而復去
及行路經嶂嶮獠賊執融將殺食之融神色不動方作
洛生詠賊異之而不害也浮海至交州扵海中遇風終
無懼色方詠曰乾魚自可還其本鄉肉脯復何為者哉
又作海賦文辭詭激獨與衆異後以示鎮軍將軍顧顗
之顗之曰卿此賦實超𤣥虚但恨不道鹽耳融即求筆
注曰漉沙構白熬波出素積雪中春飛霜暑路此四句
後所足也顗之與融兄有恩好顗之卒融身負墳土在
南與交趾太守卞展善展扵嶺南為人所殺融挺身奔
赴與秀才對䇿中第為尚書殿中郎不就改為儀曹郎
尋請假奔叔父喪道中罰幹錢敬道鞭杖五十寄繫延
陵獄大明五年制二品清官行僮幹杖不得出十為左
丞孫緬所奏免官復位攝祠部倉部二曹時領軍劉勔
戰死融以祠部議上應哭勔見從又俗人忌以正月開
太倉融議不宜拘束小忌尋兼掌正厨見宰殺回車徑
去自表觧職再遷南陽王友融父暢為丞相長史義宣
事難暢將為王𤣥謨所殺時𤣥謨子瞻為南陽王長史
融啟求去官不許融家貧欲禄乃與從叔征北將軍永
書曰融昔幼學早訓家風雖則不敏率以成性布衣韋
帶弱年所安簞食瓢飲不覺不樂但世業清貧人生多
待榛栗棗脩女贄既長束帛禽鳥男禮已大勉身就官
十年七仕不欲代耕何至此事昔求三吴一丞雖屬舛
錯今聞南康缺守願得為之融不知階級階級亦可不
知融政以求丞不得所以求郡求郡不得亦可復求丞
又與吏部尚書王僧䖍書曰融天地之逸人也進不辨
貴退不知賤實以家貧累積孤寡傷心八姪俱孤二弟
頓弱豈能山海陋禄申融情累阮籍愛東平土風融亦
欣晉平閑外時議以融非御人才竟不果辟齊太傅掾
稍遷中書郎非其所好乞為中散大夫不許張氏自敷
以来並以理音辭脩儀範為事至融風止詭越坐常危
膝行則曵歩翹身仰首意制甚多見者驚異聚觀成市
而融了無慙色随例同行常稽遲不進髙帝素愛融為
太尉時與融欵接見融常笑曰此人不可無一不可有
二即位後手詔賜融衣曰見卿衣服麤故誠乃素懐有
本交爾藍縷亦虧朝望今送一通故衣意謂雖故乃勝
新也是吾所著已令裁減稱卿之體并履一量髙帝出
太極殿西室融入問訊彌時方登階及就席上曰何乃
遲為對曰自地升天理不得速時魏主至淮而退帝問
何意忽来忽去未有荅者融時下坐抗聲曰以無道而
来見有道而去公卿咸以為㨗融善草書常自美其能
帝曰卿書殊有骨力但恨無二王法荅曰非恨臣無二
王法亦恨二王無臣法融假還鄉詣王儉别儉立此地
舉袂不前融亦舉手呼儉曰歜曰王前儉不得已趨就
之融曰使融不為慕勢而令君為趨士豈不善乎常歎
云不恨我不見古人所恨古人又不見我融與吏部尚
書何戢善往詣戢誤通尚書劉澄下車入門乃曰非是
至戸望澄又曰非是既造席視澄曰都自非是乃去其
為異如此又為長沙王鎮軍竟陵王征北諮議並領記
室司徒從事中郎永明二年總明觀講敕朝臣集聽融
扶入就榻私索酒飲之事畢乃長歎曰嗚呼仲尼獨何
人哉為御史中丞到撝所奏免官尋復職融形貌短醜
精神清徹王敬則見融革帶寛殆將至髀謂曰革帶太
急融曰既非歩吏急帶何為融假東出武帝問融住在
何處荅曰臣陸處無屋舟居無水後上問其從兄緒緒
曰融近東出未有居止權牽小舩扵岸上住上大笑後
使融接對北使李道固就席道固顧而言曰張融是宋
彭城長史張暢子不融嚬䠞久之曰先君不幸名達六
夷豫章王大㑹賔僚融食炙始行畢行炙人便去融欲
求鹽蒜口終不言方摇食指半日乃息出入朝廷皆拭
目驚觀之八年朝臣賀衆瑞公事融扶入拜起復為有
司所奏見原遷司徒兼右長史竟陵張欣時為諸暨令
坐罪當死欣時父興世討宋南譙王義宣官軍欲殺融
父暢興世以袍覆暢而坐之以此得免興世卒融著髙
履為負土成墳至是融啓竟陵王子良乞代欣時死子
良荅曰此乃是長史美事恐朝有常典不得如長史所
懐遷黄門郎太子中庶子司徒左長史融有孝義忌月
三旬不聼樂事嫂甚謹父暢臨終謂諸子曰昔丞相事
難吾以不同將見殺緣司馬竺超人得活爾等必報其
子後超人孫㣲冬月遭母喪居貧融弔之悉脱衣以為
賻披牛被而反常以兄事㣲豫章王嶷竟陵王子良薨
自以身經佐吏哭輒盡慟建武四年病卒遺令建白旐
無旒不設祭令人捉麈尾登屋復䰟曰吾生平所善自
當凌雲一笑三千買棺無製新衾左手執孝經老子右
手執小品法華經妾二人事哀畢各遣還家曰吾生平
之風調何至使婦人行哭失聲不湏暫停閨閤融𤣥義
無師法而神觧過人髙談鮮能抗拒永眀中遇疾為問
律自序云吾文章之體多為世人所驚汝可師耳以心
不可使耳為心師也夫文豈有常體但以有體為常政
當其有體丈夫當刪詩書制禮樂何至因循寄人籬下
臨卒又戒其子曰手澤存焉父書不讀況文音情婉在
其韻吾意不然别遺爾㫖吾文體英變變而屢竒豈吾
天挺盖不隤家聲汝可號哭而看之融文集數十卷行
扵世自名其集為玉海司徒禇彦回問其故融云盖玉
以比徳海崇上善耳張氏前有敷演鏡暢後有充融卷
稷第六弟寶積建武中出為廬陵太守時名流謝􁊞何
㸃陸恵曉孔珪集融弟鐵之舍㸃造坐便曰今日可謂
盛集二五我兄弟之流阿六張氏保家之子顧見王思
逺曰卿詐作善非實得也二五謂孔珪及融並第五寶
積永元中為湘州行事蕭頴胄扵江陵乗腰輿詣頴胄
舉動自若頴胄問何至之晚荅曰本朝危亂四海横流
既不能為比干之死實未忍為㣲子之去是以至晚頴
胄深以為善即用為相府諮議後位御史中丞融與東
海徐文伯兄弟厚文伯字徳秀濮陽太守熈曽孫也熙
好黄老隐扵秦望山有道士過求飲留一瓠􁜻與之曰
君子孫宜以道術救世當得二千石熙開之乃扁鵲鏡
經一卷因精心學之遂名震海内生子秋夫彌工其術
仕至射陽令嘗夜有鬼呻聲甚悽愴秋夫問何湏荅言
姓某家在東陽患腰痛死雖為鬼痛猶難忍請療之秋
夫曰云何厝法鬼請為芻人案孔穴針之秋夫如言為
灸四處又針肩井三處設祭埋之明日見一人謝恩忽
然不見當世伏其通靈秋夫生道度叔嚮皆能精其業
道度有腳疾不能行宋文帝令乗小輿入殿為諸皇子
療疾無不絶驗位蘭陵太守宋文帝云天下有五絶而
皆出錢唐謂杜道鞠彈棊范悦詩褚欣逺模書褚𦙍圍
碁徐道度療疾也道度生文伯叔嚮生嗣伯文伯亦精
其業兼有學行侗儻不屈意扵公卿不以醫自業融謂
文伯嗣伯曰昔王微嵇叔夜並學而不能殷仲堪之徒
故所不論得之者由神眀洞澈然後可至故非吾徒所
及且褚侍中澄當貴亦能救人疾卿此更成不逹荅曰
唯逹者知此可崇不逹者多以為深累既鄙之何能不
恥之文伯為効與嗣伯相埒宋孝武路太后病衆醫不
識文伯診之曰此石博小腸耳乃為水劑消石湯病即
愈除鄱陽王常侍遺以千金旬日恩意隆重宋明帝宫
人患腰痛牽心每至輒氣欲絶衆醫以為肉癥文伯曰
此髪癥以油投之即吐得物如髪稍引之長三尺頭已
成蛇能動挂門上適盡一髪而已病都差宋後廢帝出
樂逰苑門逢一婦人有娠帝亦善診之曰此腹是女也
問文伯曰腹有兩子一男一女男左邉青黑形小扵女
帝性急便欲使剖文伯惻然曰若刀斧恐其變異請針
之立落便寫足太隂補手陽明胎便應針而落兩皃相
續出如其言子雄亦傳家業尤工診察位奉朝請能清
言多為貴逰所善事母孝謹母終毁瘠㡬至自滅俄而
兄亡扶杖臨喪撫膺一慟遂以哀卒嗣伯字叔紹亦有
孝行善清言位正員郎諸府佐彌為臨川王映所重時
直閤將軍房伯玉服五石散十許劑無益更患冷夏日
常複衣嗣伯為診之曰卿伏熱應須以水發之非冬月
不可至十一月冰雪大盛令二人夾捉伯玉觧衣坐石
取冷水從頭澆之盡二十斛伯玉口噤氣絶家人啼哭
請止嗣伯遣人執杖防閤敢有諌者撾之又盡水百斛
伯玉始能動而見背上彭彭有氣俄而起坐曰熱不可
忍乞冷飲嗣伯以水與之一飲一升病都差自爾恒發
熱冬月猶單褌衫體更肥壯常有嫗人患滯冷積年不
差嗣伯為診之曰此尸注也當取死人枕煮服之乃愈
扵是往古冢中取枕枕已一邉腐缺服之即差後秣陵
人張景年十五腹脹面黄衆醫不能療以問嗣伯嗣伯
曰此石蚘耳極難療當死人枕煮之依語煮枕以湯投
之得大利并蚘蟲頭堅如石五升病即差後沈僧翼患
眼痛又多見鬼物以問嗣伯嗣伯曰邪氣入肝可覓死
人枕煮服之竟可埋枕扵故處如其言又愈王晏問之
曰三病不同而皆用死人枕而俱差何也荅曰尸注者
鬼氣伏而未起故令人沉滯得死人枕投之䰟氣飛越
不得復附體故尸注可差石蚘者久蚘也醫療既癖蚘
中轉堅世間藥不能遣所以湏鬼物驅之然後可散故
令煮死人枕也夫邪氣入肝故使眼痛而見魍魎應湏
邪物以鈎之故用死人枕也氣因枕去故令埋扵冢間
也又春月出南籬間戲聞笪屋中有呻聲嗣伯曰此病
甚重更二日不療必死乃往視見一老姥稱體痛而處
處有􁗌黒無數嗣伯還煑斗餘湯送令服之服訖痛勢
愈甚跳投床者無數湏臾所􁗌處皆拔出釘長寸許以
膏塗諸瘡口三日而復云此名釘疽也時又薛伯宗善
徙癕疽公孫泰患背伯宗為氣封之徙置齋前柳樹上
明旦癕消樹邉便起一瘤如拳大稍稍長二十餘日瘤
大膿爛出黄赤汁斗餘樹為之痿損
論曰有晉自宅淮海張氏無乏賢良及宋齊之間雅道
彌盛其前則云敷演鏡暢盖其尤著者也然景𦙍敬愛
之道少㣲立履所由其殆優矣思光行已卓越非常俗
所遵齊髙帝所云不可有二不可無一斯言其㡬得矣
徐氏妙理通靈盖非常所至雖古之和鵲何以加兹融
與文伯欵好故附之云爾
　
　
　
　
　
　
　
　南史卷三十二
　南史卷三十二考證
張邵傳初為晉瑯邪内史王誕龍驤府功曹桓𤣥徙誕
　扵廣州○監本脱第二誕字今从晉書増正
張敷傳樝何如梨○何監本作可今从閣本
其自標遇如此○標一本作寵誤
伯父茂度毎止譬之輙更感慟絶而復續茂度曰我冀
　譬汝有益但更甚耳○冀監本訛異今改从閣本
張暢傳義恭又餉炬燭十挺○十一本作千今从魏書
張融傳出為封溪令從叔永出後渚送之○後監本訛
　夜今改正
後以示鎮軍將軍顧顗之○顗一本作覬
顗之與融兄有恩好顗之卒融身負墳土○監本脱兩
　之字今从齊書増入
今聞南康缺守願得為之○願監本訛應今从閣本
　
　南史卷三十二考證
欽定四庫全書
　南史卷三十三
　　唐　　　李　　　延　　　夀　　　撰
　列傳第二十三
　　范㤗(子曄/)　　荀伯子(族子萬秋/)
　　徐廣(郗紹子豁/廣兄)鄭鮮之　　裴松之(孫昭明野/曾孫子)
　　何承天(曾孫逰/)
范㤗字伯倫順陽人也祖汪晉安北將軍徐兖二州刺
史父寗豫章太守並有名前代㤗初為太學博士外弟
荆州刺史王忱請為天門太守忱嗜酒醉輒累旬及醒
則儼然端肅泰陳酒既傷生所宜深誡其言甚切忱嗟
歎乆之曰見規者衆未有若此者也或問忱范㤗何如
謝邈忱曰茂度漫又問何如殷覬忱曰伯道易忱常有
意立功謂泰曰今城池既立軍甲亦充將欲掃除中原
以申宿昔之志伯道意鋭當令擁戈前驅以君持重欲
相委留事何如㤗曰百年逋寇前賢挫屈者多矣功名
雖貴鄙生所不敢謀㑹忱病卒召㤗為驃騎諮議參軍
遷中書郎時㑹稽世子元顯専權内外百官請假不復
表聞唯籖元顯而已㤗言以為非宜元顯不納以父憂
去職襲爵遂鄉侯桓𤣥輔晉使御史中丞祖台之奏㤗
及前司徒左長史王淮之輔國將軍司馬珣之並居喪
無禮㤗坐廢徙丹徒宋武帝義旗建累遷黃門侍郎御
史中丞坐議殷祠事謬白衣領職出為東陽太守歴侍
中度支尚書時僕射陳郡謝混後進知名武帝嘗從容
問混㤗名軰誰比對曰王元一流人也徙為太常初司
徒道規無子養文帝及道規薨以兄道憐第二子義慶
為嗣武帝以道規素愛文帝又令居重及道規追封南
郡公應以先華容縣公賜文帝㤗議以為禮無二主由
是文帝還本屬後加散騎常侍為尚書兼司空與右僕
射袁湛授宋公九錫随軍到洛陽武帝還彭城與㤗登
城㤗有足疾特命乘輿㤗好酒不拘小節通率任心雖
公坐笑言不異私室武帝甚賞愛之然短於為政故不
得在政事官武帝受命議建國學以㤗領國子祭酒㤗
上表陳奬進之道時學竟不立又言事者多以錢貨減
少國用不足欲更造五銖㤗又諫曰臣聞為國拯弊莫
若務本百姓不足君孰與足未有人貧而國富本不足
而末有餘者也故囊漏貯中識者不吝反裘負薪存毛
實難王者不言有無諸侯不説多少食祿之家不與百
姓爭利故㧞葵所以明政織蒲謂之不仁是以貴賤有
章職分無爽今之所憂在農人尚寡倉廩未克轉運無
已資食者衆家無私積難以禦荒耳夫貨存貿易不在
少多昔日之貴今者之賤彼此共之其揆一也但令官
人均通則無患不足若使必資貨廣以收國用者則龜
貝之屬自古所行尋銅之為器在用也博矣鐘律所通
者逺機衡所揆者大夏鼎負圖實冠衆瑞晉鐸呈象亦
啓休徴器有要用則貴賤同資物有適宜則家國共急
今毁必資之器而為無施之錢於貨則功不補勞在用
則君人俱困校之以實損多益少伏願思可乆之道探
欲速之情𢎞山海之納擇芻牧之説景平初加位特進
明年致仕解國子祭酒少帝在位多諸愆失㤗上封事
極諫少帝雖不能納亦不加譴徐羡之傅亮等與㤗素
不平及廬陵王義真少帝見害㤗謂所親曰吾觀古今
多矣未有受遺顧託而嗣君見殺賢王嬰戮者也元嘉
二年㤗表賀元正并陳旱災多所奬勸拜表遂輕舟遊
東陽任心行止不闗朝廷有司劾奏之文帝不問時文
帝雖當陽親覽而羨之等猶執重權㤗復上表論得失
言及執事諸子禁之表竟不奏三年羨之伏誅進位侍
中左光祿大夫國子祭酒領江夏王師特進如故上以
㤗先朝舊臣恩禮甚重以有腳疾宴見之日特聼乘輿
到坐所陳時事上每優容之其年秋旱蝗又上表言有
蝗之處縣官多課人捕之無益於枯苗有傷於殺害又
女人被宥由來尚矣謝晦婦女猶在上方匹婦一至亦
能有所感激書奏上乃原謝晦婦女時司徒王𢎞輔政
㤗謂𢎞曰彭城王帝之次弟宜徵還入朝共參朝政𢎞
納其言時旱災未已加以疾疫㤗又上表有所勸誡泰
博覧篇籍好為文章愛奬後生孜孜無倦撰古今善言
二十四篇及文集傳於世暮年事佛甚精於宅西立祗
洹精舍五年卒初議贈開府殷景仁曰㤗素望不重不
可擬議台司竟不果及𦵏王𢎞撫棺哭曰君生平重殷
鐡今以此為報追贈車騎將軍諡曰宣侯第四子曅最
知名
曅字蔚宗母如厠産之頟為塼所傷故以塼為小字出
繼從伯𢎞之後襲封武興縣五等侯少好學善為文章
能隸書曉音律為祕書丞父憂去職服闋為征南大將
軍檀道濟司馬領新蔡太守後為尚書吏部郎元嘉元
年彭城太妃薨將𦵏祖夕僚故並集東府曅與司徒左
西屬王深及弟司徒祭酒廣夜中酣飲開北牖聼挽歌
為樂彭城王義康大怒左遷宣城太守不得志乃刪衆
家後漢書為一家之作至於屈伸榮辱之際未嘗不致
意焉遷長沙王義欣鎮軍長史兄暠為宜都太守嫡母
随暠在官亡報之以疾曅不時奔赴及行又攜伎妾自
随為御史中丞劉損所奏文帝愛其才不罪也服闋累
遷左衛將軍太子詹事曅長不滿七尺肥黒秃眉鬢善
彈琵琶能為新聲上欲聞之屢諷以微㫖曅偽若不曉
終不肯為上嘗宴飲歡適謂曅曰我欲歌卿可彈曅乃
奉㫖上歌既曅曅亦止弦初魯國孔熙先博學有從横
才志文史星算無不兼善為員外散騎侍郎不為時知
乆不得調初熙先父黙之為廣州刺史以贓貨下廷尉
大將軍彭城王義康保持之故免及義康被黜熙先密
懷報効以曅志意不滿欲引之無因進説曅甥謝綜雅
為曅所知熙先藉嶺南遺財家甚富足乃傾身事綜始
與綜諸弟共博故為拙行以物輸之情意稍欵綜乃引
熙先與曅戲熙先故為不敵前後輸曅物甚多曅既利
其財寳又愛其文藝遂與申莫逆之好熙先始以微言
動曅曅不回曅素有閨庭論議朝野所知故門胄雖華
而國家不與姻以此激之曰丈人若謂朝廷相待厚者
何故不與丈人婚為是門戸不得邪人作犬豕相遇而
丈人欲為之死不亦惑乎曅黙然不荅其意乃定時曅
與沈演之並為上所知待每被見多同曅若先至必待
演之演之先至常獨被引曅又以此為怨曅累經義康
府佐見待素厚及宣城之授意好乖離綜為義康大將
軍記室參軍随鎮豫章綜還申義康意於曅求解晚隙
復敦往好曅既有逆謀欲探時㫖乃言於上曰臣歴觀
前史二漢故事諸蕃王政以妖詛幸災便正大逆之罰
况義康姦心舋跡彰著遐爾而至今無恙臣竊惑焉且
大梗常存將成亂階上不納熙先素善天文云文帝必
以非道晏駕當由骨肉相殘江州應出天子以為義康
當之綜父述亦為義康所遇綜弟約又是義康女夫故
文帝使綜随從南上既為熙先奬説亦有酬報之心廣
州人周靈甫有家兵部曲熙先以六十萬錢與之使於
廣州合兵靈甫一去不反大將軍府史仲承祖義康舊
所信念屢銜命下都亦濳結腹心規有異志聞熙先有
誠密相結納丹湯尹徐湛之素為義康所愛雖為舅甥
恩過子弟承祖因此結事湛之告以密計承祖南下申
義康意於蕭思話及曅云本欲與蕭結婚恨始意不果
與范本情不薄中間相失傍人為之耳有法畧道人先
為義康所飬粗被知待又有王國寺法靜尼出入義康
家内皆感激舊恩規相拯拔並與熙先往來使法畧罷
道法畧本姓孫改名景𤣥以為臧質寧逺參軍熙先善
療病兼能診脉法靜尼妹夫許耀領隊在臺宿衛殿省
嘗有疾因法靜尼就熙先乞療得損因成周旋熙先以
耀膽幹因告逆謀耀許為内應豫章胡藩子遵世與法
靜甚欵亦密相酬和法靜尼南上熙先遣婢采藻随之
付以牋書陳説圖讖法靜還義康餉熙先銅匕銅鑷袍
段棊奩等物熙先慮事泄酖采藻殺之湛之又謂曅等
臧質見與異常質與蕭思話欵密二人並受大將軍眷
遇必無異同不憂兵力不足但當勿失機耳乃備相署
置湛之為撫軍將軍揚州刺史曅中軍將軍南徐州刺
史熙先左衛將軍其餘皆有選擬凡素所不善及不附
義康者又有别簿並入死目熙先使弟休先豫為􁘭文
言賊臣趙伯符肆兵犯蹕禍流儲宰乃奉戴義康又以
既為大事宜須義康意㫖乃作義康與湛之書宣示同
黨二十二年九月征北將軍衡陽王義季右將軍南平
王鑠出鎮上於虎帳岡祖道曅等期以其日為亂許耀
侍上扣刀以目曅曅不敢視俄而坐散差互不得發十
一月徐湛之上表告狀於是悉出􁘭書選事及同惡人
名手迹詔收綜等並皆欵服唯曅不首上頻使窮詰乃
曰熙先茍誣引臣熙先聞曅不服笑謂殿中將軍沈邵
之曰凡諸處分符􁘭書疏皆曅所造及改定云何方作
此扺上示以曅墨迹曅乃引罪明日送曅付廷尉入獄
然後知為湛之所發熙先望風吐欵辭氣不撓上竒其
才使謂曰以卿之才而滯於集書省理應有異志此乃
我負卿也熙先於獄中上書陳謝并陳天文占候誡上
有骨肉相殘之禍其言深切曅後與謝綜等得隔壁遥
問綜曰疑誰所告綜曰不知曅乃稱徐湛之小名曰乃
是徐僮也在獄為詩曰禍福本無兆性命歸有極必至
定前期誰能延一息在生已可知來緣㦎無識好醜共
一丘何足異枉直豈論東陵上寧辯首山側雖無嵇生
琴庶同夏侯色寄言生存子此路行復即上有白團扇
甚佳送曅令書出詩賦羙句曅受㫖援筆而書曰去白
日之炤炤襲長夜之悠悠上循覽悽然曅本謂入獄便
死而上窮其獄遂經二旬曅便有生望獄吏因戲之曰
外傳詹事或當長繫曄聞之驚喜綜熙先笑之曰詹事
嘗共論事無不攘袂瞋目乃在西池射堂上躍馬顧眄
自以為一世之雄而今擾攘紛紜畏死乃爾設令今時
賜以性命人臣圖主何顔可以生存曅謂衛獄將曰惜
哉埋如此人將曰不忠之人亦何足惜曅曰大將言是
也及將詣市曅最在前於獄門顧謂綜曰次第當以位
邪綜曰賊帥當為先在道語笑初無慙耻至市問綜曰
時欲至未綜曰勢不復乆曅既食又苦勸綜綜曰此異
疾篤何事强飯曅家人悉至市監刑職司問曰湏相見
不曅問綜曰家人已來幸得相見將不暫别綜曰别與
不别亦何所在來必當號泣正足亂人意曅曰號泣何
闗人向見道邊親故相瞻望吾意故欲相見於是呼前
曅妻先撫其子回罵曅曰君不為百嵗阿家不感天子
恩遇身死固不足塞罪奈何枉殺子孫曅乾笑云罪至
而已曅所生母對泣曰主上念汝無極汝曽不能感恩
又不念我老今日奈何仍以手擊曅頸及頰曅妻云罪
人阿家莫憶莫念妹及妓妾來别曅乃悲泣流漣綜曰
舅殊不及夏侯色曅收淚而止綜母以子弟自陷逆亂
獨不出視曅語綜曰姊今不來勝人多也曅轉醉子藹
亦醉取地土及果皮以擲曅呼為别駕數十聲曅問曰
汝瞋我邪藹曰今日何緣復瞋但父子同死不能不悲
耳曅常謂死為滅欲著無鬼論至是與徐湛之書當相
訟地下其謬亂如此又語人寄語何僕射天下決無佛
鬼若有靈自當相報收曅家樂器服玩並皆珍麗妓妾
亦盛飾母住止單陋唯有二厨盛樵薪弟子冬無被叔
父單布衣曅及黨與並伏誅曅時年四十八謝綜弟緯
徙廣州藹子魯連呉興昭公主外孫請全生命亦得逺
徙孝武即位乃還曅性精微有思致觸類多善衣裳器
服莫不増損制度世人皆法學之撰和香方其序之曰
麝本多忌過分必害沉實易和盈斤無傷零藿虚燥詹
唐黏溼甘松蘇合安息鬰金奈多和羅之屬並被珍於
外國無取於中土又棗膏昏鈍甲煎淺俗非唯無助於
馨烈乃當彌増於尤疾也所言悉以比類朝士麝本多
烈比庾仲文零藿虛燥比何尚之詹唐黏濕比沈演之
棗膏昏鈍比羊𤣥保甲煎淺俗比徐湛之甘松蘇合比
慧琳道人沈實易和以自比也曅獄中與諸生姪書以
自序其畧曰吾少嬾學問年三十許始有尚耳自爾以
來轉為心化至於所通處皆自得之胷懷常謂情志所
託故當以意為主以文傳意以意為主則其㫖必見以
文傳意則其辭不流然後抽其芬芳振其金石耳觀古
今文人多不全了此處年少中謝莊最有其分手筆差
易於文不拘韻故也吾思乃無定方但多公家之言少
於事外逺致以此為恨亦由無意於文名故也本未開
史書政恒覺其不可解耳既造後漢轉得統緒詳觀古
今著述及評論殆少可意者班氏最有髙名既任情無
例唯志可推耳博贍可不及之整理未必愧也吾雜傳
論皆有精意深㫖至於循吏以下及六夷諸序論筆勢
縱放實天下之竒作其中合者往往不減過秦篇嘗共
比方班氏所作非但不愧之而已欲徧作諸志前漢可
有者悉令備雖事不必多且使見文得盡又欲因事就
卷内發論以正一代得失意復不果贊自是吾文傑思
殆無一字空設竒變不窮同合異體乃自不知所以稱
之此書行故應有賞音者紀傳例為舉其大畧耳諸細
意甚多自古體大而思精未有此也恐世人不能盡之
多貴古賤今所以稱情狂言耳吾於音樂聼功不及自
揮但所精非雅聲為可恨然至於一絶處亦復何異邪
其中體趣言之不可盡絃外之意虛響之音不知所從
而來亦嘗以授人士庶中未有一毫似者此永不傳矣
吾書雖小小有意筆勢不快餘竟不成就每愧此名曅
自序並實故存之藹幼而整潔衣服竟嵗未嘗有塵㸃
死時年二十曅少時兄晏常云此兒進利終破門戸果
如其言初何尚之處銓衡自謂天下無滯才及熙先就
拘帝詰問之曰使孔熙先年三十猶作散騎侍郎那不
作賊熙先死後又謂尚之曰孔熙先有美才地胄猶可
論而翳迹仕流豈非時匠失乎尚之曰臣昔謬得待罪
選曹誠無以濯汙揚清然君子之有智能猶鵷鳯之有
文采俟時而振羽翼何患不出雲霞之上若熙先必蘊
文采自棄於汙泥終無論矣上曰昔有良才而不遇知
己者何嘗不遺恨於後哉
荀伯子潁川潁隂人晉驃騎將軍羨之孫也父猗祕書
郎伯子少好學博覽經傳而通率好為雜語遨遊閭里
故以此失清途解褐駙馬都尉奉朝請員外散騎侍郎
著作郎徐廣重其才學舉伯子及王韶之並為佐郎同
撰晉史及著桓𤣥等傳遷尚書祠部郎義熙元年上表
稱故太傅鉅平侯羊祐勲參佐命功盛平呉而享嗣闕
然烝嘗莫寄漢以蕭何元功故絶世輒紹愚謂鉅平之
封宜同酇國故太尉廣陵公陳淮黨翼孫秀禍加淮南
竊饗大國因罪為利㑹西朝政刑失裁中興復因而不
奪今王道惟新豈可不大判臧否謂廣陵之國宜在削
除故太保衛瓘本爵菑陽縣公既被橫禍乃進第秩加
贈蘭陵又轉江夏中朝公輔多非理終瓘功德不殊亦
無緣獨受偏賞宜復本封以正國章詔付門下前散騎
常侍江夏公衛璵及潁川陳茂先各自陳先代勲不伏
貶降詔皆付門下並不施行伯子為妻弟謝晦薦逹為
尚書左丞出補臨川内史車騎將軍王𢎞稱伯子沉重
不華有平陽侯之風伯子常自矜藉䕃之美謂𢎞曰天
下膏粱唯使君與下官耳宣明之徒不足數也遷散騎
常侍又上表曰百官位次陳留王在零陵王上臣愚竊
以為疑昔武王克殷封神農後於焦黃帝後於祝帝堯
後於薊帝舜後於陳夏后後於杞殷後於宋杞陳並為
列國而薊祝焦無聞斯則褒崇所承優於逺代之顯驗
也是以春秋次序諸侯宋居杞陳之上考之近代事亦
有徵晉泰始元年詔賜山陽公劉康子弟一人爵闗内
侯衛公姬署宋侯孔紹子弟一人駙馬都尉又泰始三
年太常上言博士劉嘉等議稱衛公署於大晉在三恪
之數應降稱侯臣以為零陵王位宜在陳留之上從之
為御史中丞莅職勤恪有匪躬之稱立朝正色衆咸憚
之凡所奏劾莫不深相訶毁或延及祖禰示其切直又
頗雜嘲戲故世人以此非之補司徒左長史卒於東陽
太守文集傳於世子赤松為尚書右丞以徐湛之黨為
元凶所殺伯子族弟昶字茂祖與伯子絶服元嘉初以
文義至中書郎昶子萬秋萬秋字元寳亦用才學自顯
昶見釋慧琳謂曰昨萬秋對䇿欲以相示荅曰此不須
看若非先見而荅貧道不能為若先見而荅貧道奴皆
能為昶曰此將不傷道德耶荅曰大德所以不德乃相
對笑竟不看焉萬秋孝武初為晉陵太守坐於郡立華
林閤置主衣主書下獄免前廢帝末為御史中丞卒官
徐廣字野人東莞姑幕人也父藻都水使者兄邈太子
前衛率家世好學至廣尤精百家數術無不研覽家貧
未嘗以産業為意妻中山劉謐之女忿之數以相讓廣
終不改如此數十年家道日弊遂與廣離後晉孝武帝
以廣博學除為祕書郎校書祕閣増置職僚隆安中尚
書令王珣舉為祠部郎李太后崩廣議服曰太皇太后
名位既正體同皇極理制備盡情理彌申陽秋之義母
以子貴既稱夫人禮服從正故成風顯夫人之號昭公
服三年之喪子於父之所生體尊義重且禮祖不厭孫
固宜遂服無屈而緣情立制若嫌明文不存則疑斯從
重謂應同於為祖母後齊衰三年時從其議及㑹稽王
世子元顯錄尚書欲使百僚致敬臺内使廣立議由是
内外並執下官禮廣常為愧恨義熙初宋武帝使撰車
服儀注仍除鎮軍諮議參軍領記室封樂成縣五等侯
轉員外散騎常侍領著作郎二年尚書奏廣撰成晉史
六年遷驍騎將軍時有風雹為災廣獻言武帝多所勸
免又轉大司農領著作郎遷祕書監初桓𤣥篡位安帝
出宫廣陪列悲慟哀動左右及武帝受禪恭帝遜位廣
又哀感涕泗交流謝晦見之謂曰徐公將無小過廣收
淚荅曰身與君不同君佐命興王逢千載嘉運身世荷
晉徳眷戀故主因更歔欷永初元年詔除中散大夫廣
言墳墓在晉陵丹徒又生長京口息道𤣥忝宰此邑乞
随之官歸終桑梓許之贈賜甚厚性好讀書年過八十
猶嵗讀五經一遍元嘉二年卒廣所撰晉紀四十二卷
義熙十二年成表上之又有答禮問百餘條行於世時
有髙平郗紹亦作晉中興書數以示何法盛法盛有意
圖之謂紹曰卿名位貴逹不復俟此延譽我寒士無聞
於時如袁宏干寳之徒頼有著述流聲於後宜以為恵
紹不與至書成在齋内厨中法盛詣紹紹不在直入竊
書紹還失之無復兼本於是遂行何書
徐豁字萬同廣兄子也父邈晉太子前衛率豁宋永嘉
初為尚書左丞山隂令精練法理為時所推元嘉初為
始興太守表陳三事文帝嘉之賜絹二百匹榖一千斛
徙廣州刺史未拜卒
鄭鮮之字道子榮陽開封人魏將作大匠渾之𤣥孫也
祖襲大司農經為江乘令因居縣境父遵尚書郎鮮之
下帷讀書絶交遊之務初為桓偉輔國主簿先是兗州
刺史滕怙為丁零翟所沒屍喪不反怙子羨仕官不廢
論者嫌之桓𤣥在荆州使羣僚博議鮮之議曰名教大
極忠孝而已至乎變通抑引每事輒殊本而尋之皆求
心而遺迹迹之所乘遭遇或異故聖人或就迹以助教
或因迹以成罪屈申與奪難可等齊舉其阡陌皆可終
言矣天可逃乎而伊尹廢君君可脅乎而鬻拳見善忠
可愚乎而箕子同仁自此以還殊實而齊聲異譽而等
美者不可勝言令如滕羨情事者或終身隐處不闗人
事或升朝理務無譏前哲通滕者則以無譏為證塞滕
者則以隐處為美折其兩中則異同之情可見矣大聖
人立教猶言有禮無時君子不行有禮無時政以事有
變通不可宗一故耳宋武帝起義兵累遷御史中丞性
剛直甚得司直之體外甥劉毅權重當時朝野莫不歸
附鮮之盡心武帝獨不屈意於毅毅甚恨焉以與毅舅
甥制不相糺使書侍御史丘洹奏彈毅輒宥傳詔羅道
盛詔無所問時新制長吏以父母疾去官禁錮三年山
隂令沈淑任父疾去職鮮之因此上議曰父母之疾而
加以罪名悖義疾理莫此為大謂宜從舊於義為允從
之於是自二品以上父母及為祖父母後者墳墓崩毁
及疾病族屬輒去並不禁錮劉毅當鎮江陵武帝㑹於
江寧朝士曅集毅素好摴蒱於是㑹戲帝與毅斂局各
得其半積錢隐人毅呼帝併之先擲得雉帝甚不悦良
乆乃荅之四坐傾屬既擲得盧毅意大惡謂帝曰知公
不以大坐席與人鮮之大喜徒跣繞床大呌聲聲相續
毅甚不平謂之曰此鄭君何為者無復甥舅之敬帝少
事戎旅不經渉學及為宰相頗慕風流時或談論人皆
依違不敢難鮮之難必切至未嘗寛假與帝言要須帝
理屈然後置之帝有時慙恧變色感其輸情時人謂為
格佞十二年武帝北伐以為右長史鮮之曾祖晉江州
長史哲墓在開封求拜省帝以騎送之及入咸陽帝遍
視阿房未央故地悽愴動容問鮮之秦漢所以得喪鮮
之具以賈誼過秦對帝曰及子嬰而亡已為晚矣然觀
始皇為人智足見是非所任不得人何也荅曰夫佞言
似忠奸言似信中人以上乃可語上始皇未及中人所
以暗於識士前至渭濵帝復歎曰此地寧復有吕望邪
鮮之曰昔葉公好龍而真龍見燕昭市骨而駿足至明
公以旰食待士豈患海内無人帝稱善者乆之宋國初
建轉奉常赫連勃勃陷闗中武帝復欲北討鮮之表諌
及踐阼遷太常都官尚書時傳亮謝晦位遇日隆范泰
嘗衆中讓誚鮮之曰卿與傅謝俱從聖主有功闗洛卿
乃居僚首今日荅颯去人遼逺何不肖之甚鮮之熟視
不對鮮之為人通率在武帝坐言無所隐晦亦甚憚焉
而隐厚篤實贍恤親故遊行命駕或不知所適随御者
所之尤為武帝所狎上曽内殿晏飲朝貴畢至唯不召
鮮之坐定謂羣臣曰鄭鮮之必當自來俄而外啓尚書
鄭鮮之詣神獸門求啓事帝大笑引入其被遇如此以
從征功封龍陽縣五等子景平中徐傅當權出為豫章
太守時王𢎞為江州刺史竊謂人曰鄭公德素先朝所
禮方於前代鍾元常王景興之流今徐傅出以為郡抑
當有以尋有廢立事元嘉三年𢎞入為相舉鮮之為尚
書右僕射四年卒文集行於世子愔始安太守
裴松之字世期河東聞喜人也祖昧光祿大夫父珪正
員外郎松之博覽墳籍立身簡素年二十拜殿中將軍
此官直衛左右晉孝武太元中革選名家以參顧問始
用琅邪王茂之㑹稽謝輶皆南北之望義熙初為呉興
故彰令在縣有績入為尚書祠部郎松之以世立私碑
有乖事實上表陳之以為諸欲立碑者宜悉令言上為
朝議所許然後聼之庶可以防遏無徵顯彰茂實由是
普斷武帝北伐領司州刺史以松之為州主簿轉中從
事既尅洛陽松之居州行事宋國初建毛德祖使洛陽
武帝敕之曰裴松之廊廟之才不宜乆居邊務今召為
太子洗馬與殷景仁同可令知之時議立五廟樂松之
以妃臧氏廟用樂亦宜與四廟同除零陵内史徵為國
子博士元嘉三年誅司徒徐羨之等分遣大使廵行天
下並兼散騎常侍班宣二十四條詔書松之使湘州甚
得奉使之義論者美之轉中書侍郎上使注陳夀三國
志松之鳩集傳記廣増異聞既成奏之上覽之曰裴世
期為不朽矣出為永嘉太守勤恤百姓吏人便之後為
南琅邪太守致仕拜中散大夫尋為國子博士進太中
大夫使續成何承天國史未及撰述卒子駰南中郎參
軍松之所著文論及晉紀駰注司馬遷史記並行於世
駰子昭明
昭明少傳儒史之業宋太始中為太學博士有司奏大
子婚納徵用玉璧虎皮未詳何所凖擬昭明議禮納徵
儷皮鄭云皮為庭實鹿皮也晉太子納妃注以虎皮二
太元中公主納徵虎豹皮各一此豈謂婚禮不詳王公
之差故取虎豹文蔚以尊其事虎豹雖文而徴禮所不
言熊羆雖古而婚禮所不及珪璋雖美或為用各異今
宜準經誥凡諸僻繆一皆詳正於是有司參議加珪璋
豹熊羆皮各二元嶶中出為長沙郡丞罷任刺史王蘊
之謂曰卿清貧必無還資湘中人士有須一禮之命者
我不愛也昭明曰下官忝為郡佐不能光益上府豈以
鴻都之事仰累清風歴祠部通直郎齊永明二年使魏
武帝謂曰以卿有將命之才使還當以一郡相賞還為
始安内史郡人龔𤣥宜云神人與其玉印玉板書不須
筆吹紙便成字自稱龔聖人以此惑衆前後郡太守敬
事之昭明付獄案罪及還甚貧罄武帝曰裴昭明當罷
郡還遂無宅我不讀書不知古人中誰可比之遷射聲
校尉九年復北使建武初為王𤣥邈安北長史盧陵太
守明帝以其在事無啓奏代還責之昭明曰臣不欲競
執闗鍵故耳昭明歴郡皆清勤常謂人曰人生何事須
聚畜一身之外亦復何須子孫若不才我聚彼散若能
自立則不如一經故終身一不事産業中興二年卒子
子野
子野字㡬原生而母魏氏亡為祖母殷氏所飬殷柔明
有文義以章句授之年九嵗殷氏亡泣血哀慟家人異
之少好學善屬文仕齊為江夏王行參軍遭父憂去職
初父寢疾彌年子野禱請備至涕泗霑濡父夜夢見其
容且召視如夢俄而疾間以為至孝所感命著孝感傳
固辭乃止及居喪每之墓所草為之枯有白兎白鳩馴
擾其側梁天監初尚書僕射范雲嘉其至行將表奏之
㑹雲卒不果樂安任昉有盛名為後進所慕遊其門者
昉必推薦子野於昉為從中表獨不至昉亦恨焉故不
之善乆之兼廷尉正時三官通署獄子野嘗不在同僚
輒署其名奏有不允子野從坐免職或勸言請有司可
無咎子野笑曰雖慙栁季之道豈因訟以受服自此免
黜乆之終無恨意中書郎范縝與子野未遇聞其行業
而善焉㑹遷國子博士乃上表讓之有司以資歴非次
不為通後為諸暨令在縣不行鞭罰人有争者示之以
理百姓稱悦合境無訟初子野曽祖松之宋元嘉中受
詔續修何承天宋史未成而卒子野常欲繼成先業及
齊永明末沈約所撰宋書稱松之已後無聞焉子野更
撰為宋畧二十卷其叙事評論多善而云戮淮南大守
沈璞以其不從義師故也約懼徒跣謝之請兩釋焉歎
其述作曰吾弗逮也蘭陵蕭琛言其評論可與過秦王
命分路揚鑣於是吏部尚書徐勉言之於武帝以為著
作郎掌修國史及起居注頃之兼中書通事舍人尋除
通直員外著作舍人如故敕又掌中書詔誥時西北逺
邊有白題及滑國遣使由岻山道入貢此二國歴代弗
賓莫知所出子野曰漢潁隂侯斬胡白題將一人服䖍
注云白題胡名也又漢定逺侯擊虜入滑此其後乎時
人服其博識敕仍使撰方國使圖廣述懷來之盛自要
服至于海表凡二十國子野與沛國劉顯南陽劉之遴
陳郡殷芸陳留阮孝緒呉郡顧協京兆韋稜皆博學深
相賞好顯尤推重之時長平侯蕭勱范陽張纘每討論
墳籍咸折𠂻於子野繼母曹氏亡居喪過禮服闋再遷
員外郎普通七年大舉北侵敕子野為移魏文受詔立
成武帝以其事體大召尚書僕射徐勉太子詹事周捨
鴻臚卿劉之遴中書侍郎朱异集夀光殿以觀之時並
歎服武帝目子野曰其形雖弱其文甚壯俄又敕為書
喻魏相元叉其夜受㫖子野謂可待旦方奏未之為也
及五鼔敕催令速上子野徐起操筆昧爽便就及奏武
帝深嘉焉自是諸符檄皆令具草子野為文典而速不
尚靡麗制多法古與今文體異當時或有詆訶者及其
末翕然重之或問其為文速者子野荅云人皆成於手
我獨成於心遷中書侍郎鴻臚卿領歩兵校尉子野在
禁省十餘年黙静自守未嘗有所請謁外家及中表貧
乏所得奉悉給之無宅借官地二畆起茅屋數間妻子
恒苦饑寒唯以教誨為本子姪祗畏若奉嚴君劉顯常
以師道推髙之末年深信釋教終身飯麥食蔬中大通
二年卒先是子野自占死期不過戊戌嵗是年自省移
疾謂同官劉之亨曰吾其逝矣遺命務存儉約武帝悼
惜為之流涕贈散騎常侍即日舉哀先是五等君及侍
中以上乃有諡及子野特以令望見嘉賜諡貞子子野
少時集注喪服續裴氏家傳各二卷抄合後漢事四十
餘卷又敕撰衆僧傳二十卷百官九品二卷附益諡法
一卷方國使圖一卷文集二十卷並行於世又欲撰齊
梁春秋始草創未就而卒及葬湘東王為之墓誌銘陳
于藏内邵陵王又立墓誌堙于羨道羨道列誌自此始
焉子騫官至通直郎
何承天東海郯人也五嵗喪父母徐廣姉也聰明博學
故承天幼漸訓義宋武起義初撫軍將軍劉毅鎮姑熟
板為行參軍毅嘗出行而鄢陵縣吏陳滿射鳥箭誤中
直帥雖不傷人處法棄市承天議曰獄貴情斷疑則從
輕昔有驚漢文帝乘輿馬者張釋之劾以犯蹕罪止罰
金何者明其無心於驚馬也故不以乘輿之重加於異
制今滿意在射鳥非有心於中人案律過誤傷人三嵗
刑況不傷乎徵罰可也宋臺建為尚書祠部郎與傅亮
共撰朝儀謝晦鎮江陵請為南蠻長史晦進號衛將軍
轉諮議參軍領記室元嘉三年晦將見討問計於承天
曰大小既殊逆順又異境外求全上計也以腹心領兵
戍義陽將軍率衆於夏口一戰若敗即趨義陽以出北
境此其次也晦良乆曰荆楚用武之國且當决戰走不
晚也及晦下承天留府不從到彦之至馬頭承天自詣
歸罪見宥後兼尚書左丞呉興餘杭人薄道舉為劫制
同籍期親補兵道舉從弟代公道生等並為劫大功親
非應在補讁之例法以代公等母存為期親則子宜随
母補兵承天議曰尋劫制同籍期親補兵大功則不在
例婦人三從既嫁從夫夫死從子今道舉為劫若其叔
父尚存應制補讁妻子營居固其宜也但為劫之時叔
父已殁代公道生並是從弟大功之親不合補讁今若
以叔母為期親令代公随母補兵既乖大功不讁之制
又失婦人三從之道由於主者守期親之文不辯男女
之異謂代公等母子並宜見原承天為性剛愎不能屈
意朝右頗以所長侮同列不為僕射殷景仁所平出為
衡陽内史昔在西方與士人多不協在郡又不公清為
州司所糾被收繫獄㑹赦免十六年除著作佐郎撰國
史承天年已老而諸佐郎並名家年少潁川荀伯子嘲
之常呼為妳母承天曰卿當云鳯凰將九子妳母何言
邪尋轉太子率更令著作如故時丹陽溧陽丁況等乆
喪而不𦵏承天議曰禮云還𦵏當謂荒儉一時故許其
稱財而不求備丁況三家數十年中𦵏輒無棺櫬實由
淺情薄思同於禽獸者耳竊以丁寳等同伍積年未嘗
勸之以義䋲之以法十六年冬既無新科又未申明舊
制有何嚴切歘然相糾或由隣曲分争以興此言如聞
在東諸處比例既多江西淮北尤為不少若但讁此三
人殆無所肅開其一端則互相恐動臣愚為況等三家
且可勿問因此附定制㫖若人𦵏不如法同伍當即糾
言三年除服之後不得追相告引十九年立國子學以
本官領國子博士皇太子講孝經承天與中庶子顔延
之同為執經頃之遷御史中丞時魏軍南伐文帝訪羣
臣捍禦之畧承天上安邊論凡陳四事其一移逺就近
以實内地其二浚復城隍以増阻防其三纂偶車牛以
飾戎械其四計丁課仗勿使有闕文多不載承天素好
奕棊頗用廢事又善彈筝文帝賜以局子及銀裝筝承
天奉表陳謝上荅曰局子之賜何必非張武之金邪承
天博見古今為一時所重張永嘗開𤣥武湖遇古冢冢
上得一銅斗有柄文帝以訪朝士承天曰此亡新威斗
王莾三公亡皆賜之一在冢外一在冢内時三台居江
左者唯甄邯為大司徒必邯之墓俄而永又啓冢内更
得一斗復有一石銘大司徒鄄邯之墓時帝每有疑議
必先訪之信命相望於道承天性褊促嘗對主者厲聲
曰天何言哉四時行焉百物生焉文帝知之應遣先戒
曰善侯伺顔色如其不悦無須多陳二十四年承天遷
廷尉未拜上欲以為吏部郎已受密㫖承天宣漏之坐
免官卒於家年七十八先是禮論有八百卷承天刪減
并各以類相從凡為三百卷并前傳雜語所纂文及文
集並傳於世又改定元嘉歴改漏刻用二十五箭皆從
之曽孫遜
遜字仲言八嵗能賦詩弱冠州舉秀才南鄉范雲見其
對䇿大相稱賞因結忘年交謂所親曰頃觀文人質則
過儒麗則傷俗其能含清濁中今古見之何生矣沈約
嘗謂遜曰吾每讀卿詩一日三復猶不能已其為名流
所稱如此梁天監中兼尚書水部郎南平王引為賔客
掌記室事後薦之武帝與呉均俱進倖後稍失意帝曰
呉均不均何遜不遜未若吾有朱异信則異矣自是疎
隔希復得見卒於仁威廬陵王記室初遜為南平王所
知深被恩禮及聞遜卒命迎其柩而殯藏焉并餼其妻
子東海王僧孺集其文為八卷初遜文章與劉孝綽並
見重時謂之何劉梁元帝著論論之云詩多而能者沈
約少而能者謝脁何遜遜從叔僴字彦夷亦以才著聞
宦遊不逹作拍張賦以喻意末云東方曼倩發憤於侏
儒遂與火頭食子禀賜不殊位至臺郎時有㑹稽虞騫
工為五言名與遜埓官至王國侍郎後又有㑹稽孔翁
歸濟陽江避並為南平王大司馬府記室翁歸工為詩
避博學有思理注論語孝經二人並有文集
論曰夫令問令望詩人所以作詠有禮有法前哲由斯
播美觀夫范荀二公並以學業自著而干時之譽不期
俱不為𢎞雖才則有餘而望乃不足蔚宗藝用有過人
之美迹其行事何利害之相傾徐廣動不違仁義兼儒
行鮮之時稱格佞斯不佞矣松之雅道為貴寔光載徳
承天素訓所資無慙舅氏美矣乎
　南史卷三十三考證
范泰傳上每優容之○容監本訛遊今改从宋書
匹婦一至亦能有所感激○匹監本訛疋今改正
范曄傳在生已可知來緣㦎無識○㦎監本訛㦎今从
　宋書改正
姉今不來勝人多也○姉監本訛妹今改从宋書及閣
　本
荀伯子傳故太保衛瓘本爵菑陽縣公○菑宋書作蕭
　誤
鄭鮮之傳先是兖州刺史滕怙為丁零翟所沒○怙一
　本作恬
使羣僚博議○博監本訛溥今改从宋書
政以事有變通不可宗一故耳○宗宋書作守今各本
　俱同仍之
使書侍御史丘洹奏彈毅輙宥傳詔羅道盛○洹一本
　作恒
裴松之傳義熙初為興故彰令○彰一本作鄣
裴子野傳從坐免職或勸言請有司可無咎○請梁書
　作諸
中書郎范縝與子野未遇聞其行業而善焉○梁書無
　郎字
何承天傳丁況三家數十年中𦵏輙無棺櫬○丁監本
　訛下令據上文丁況等乆喪而不𦵏改正
遇古冢冢上得一銅斗○遇一本作過
何遜傳頃觀文人質則過儒麗則傷俗○儒一本作懦
　
　
　
　
　
　
　南史卷三十三考證
欽定四庫全書
　南史卷三十四
　　唐　　　李　　　延　　　夀　　　撰
　列傳第二十四
　　顔延之(子竣師伯/從子)　沈懷文(子沖曇慶/從兄)
　　周朗(族孫顒𢎞顒子捨直捨弟子𢎞正/𢎞正弟  讓  𢎞    𢎞直子確)
顔延之字延年琅邪臨沂人也曾祖含晉左光祿大夫
祖約零陵太守父顒護軍司馬延之少孤貧居負郭好
讀書無所不覽文章冠絶當時好飲酒不䕶細行年三
十猶未昏妹適東莞劉穆之子憲之穆之聞其美才將
仕之先欲相見延之不往也後為宋武帝豫章公世子
中軍行參軍及武帝北伐有宋公之授府遣延之慶殊
命行至洛陽周視故宫室盡為禾黍悽然詠黍離篇道
中作詩二首為謝晦傳亮所賞武帝受命補太子舍人
鴈門周續之隐廬山儒學著稱永初中徵詣都下開館
以居之武帝親幸朝彦畢至延之宫官列卑引升上席
上使問續之三義續之雅杖辭辯延之毎以簡要連挫
續之上又使還自敷釋言約理暢莫不稱善再遷太子
中舍人時尚書令傅亮自以文義一時莫及延之負其
才不為之下亮甚疾焉廬陵王義真待之甚厚徐羨之
等疑延之為同異意甚不悦少帝即位累遷始安太守
領軍將軍謝晦謂延之曰昔荀朂忌阮咸斥為始平郡
今卿又為始安可謂二始黃門郎殷景仁亦謂之曰所
謂人惡俊異世疵文雅延之之郡道經汨潭為湘州刺
史張邵祭屈原文以致其意元嘉三年羡之等誅徵為
中書侍郎轉太子中庶子領歩兵校尉賞遇甚厚延之
既以才學見遇當時多相推服唯袁淑年倍小延之不
相推重延之忿於衆中折之曰昔陳元方與孔元駿齊
年文學元駿拜元方於牀下今君何得不見拜淑無以
對延之疎誕不能取容當世見劉湛殷景仁專當要任
意有不平常言天下事豈一人之智所能獨了辭意激
揚毎犯權要又少經為湛父栁後將軍主簿至是謂湛
曰吾名器不升當由作卿家吏耳湛恨焉言於彭城王
義康出為永嘉太守延之甚怨憤乃作五君詠以述竹
林七賢山濤王戎以貴顯被黜詠嵇康云鸞翮有時鎩
龍性誰能馴詠阮籍云物故不可論途窮能無慟詠阮
咸云屢薦不入官一麾乃出守詠劉伶云韜精日沉飲
誰知非荒宴此四句蓋自序也湛及義康以其辭旨不
遜大怒欲出為逺郡文帝與義康詔曰宜令思愆里閭
猶復不悛當驅往東土乃至難恕者自可随事錄之於
是延之屏居不豫人間者七載中書令王球以名公子
遺務事外與延之雅相愛好每振其罄匱晉恭思皇后
𦵏應湏百官皆取義熙元年除身以延之兼持邑吏送
札延之醉投札於地曰顔延之未能事生焉能事死文
帝嘗召延之傳詔頻不見常日但酒店裸袒挽歌了不
應對他日醉醒乃見帝嘗問以諸子才能延之曰竣得
臣筆測得臣文㚟得臣義躍得臣酒何尚之嘲曰誰得
卿狂荅曰其狂不可及尚之為侍中在直延之以醉詣
焉尚之望見便陽眠延之發簾熟視曰朽木難彫尚之
謂左右曰此人醉甚可畏閑居無事為庭誥之文以訓
子弟劉湛誅後起延之為始興王濬後軍諮議參軍御
史中丞在任從容無所舉奏遷國子祭酒司徒左長史
何尚之素與延之狎書與王球曰延之有後命教府無
復光暉坐啓買人田不肯還直尚書左丞荀赤松奏之
曰求田問舍前賢所鄙延之唯利是視輕冒陳聞依傍
詔恩抵捍餘直垂及周年猶不畢了昧利茍得無所顧
忌延之昔坐事屏斥復䝉抽進而曽不悛革怨誹無已
交游闒茸沉迷麴蘖橫興譏謗詆毁朝士仰竊過榮増
憤薄之性私恃顧眄成彊梁之心外示寡求内懷奔競
干祿祈遷不知極已預宴班觴肆詈上席山海容含每
存遵飬愛兼雕蟲未忍遐棄而驕放不節日月彌甚臣
聞聲問過情孟軻所耻況聲非外來問由己出雖心智
薄劣而髙自比擬客氣虛張曽無愧畏豈可復弼亮五
教増耀台階請以延之訟田不實妄干天聼以强凌弱
免所居官詔可後為祕書監光祿勲太常時沙門釋慧
琳以才學為文帝所賞朝廷政事多與之謀遂士庶歸
仰上每引見常升獨榻延之甚疾焉因醉白上曰昔同
子參乘袁絲正色此三台之坐豈可使刑餘居之上變
色延之性既褊激兼有酒過肆意直言曽無回隐故論
者多不與之謂之顔彪居身儉約不營財利布衣蔬食
獨酌郊野當其為適傍若無人三十年致事元凶弑立
以為光祿大夫長子竣為孝武南中郎諮議參軍及義
師入討竣定密謀兼造書檄劭召延之示以檄文問曰
此筆誰造延之曰竣之筆也又問何以知之曰竣筆體
臣不容不識劭又曰言辭何至乃爾延之曰竣尚不顧
老臣何能為陛下劭意乃釋由是得免孝武登阼以為
金紫光祿大夫領湘東王師嘗與何偃同從上南郊偃
於路中遥呼延之曰顔公延之以其輕脱怪之荅曰身
非三公之公又非田舍之公又非君家阿公何以見呼
為公偃羞而退竣既貴重權傾一朝凡所資供延之一
無所受器服不改宅宇如舊常乘羸牛車逢竣鹵簿即
屏住道側又好騎馬遨游里巷遇知舊輙據鞍索酒得
必傾盡欣然自得嘗語竣曰平生不喜見要人今不幸
見汝見竣起宅謂曰善為之無令後人笑汝拙也表解
師職加給親信二十人嘗早候竣遇賓客盈門竣方卧
不起延之怒曰恭敬撙節福之基也驕佷傲慢禍之始
也況出糞土之中而升雲霞之上傲不可長其能乆乎
延之有愛姬非姬食不飽寢不安姬憑寵嘗盪延之墜
牀致損竣殺之延之痛惜甚至常坐靈上哭曰貴人殺
汝非我殺汝以冬日臨哭忽見妾排屏風以壓延之延
之懼墜地因病孝建三年卒年七十三贈特進諡曰憲
子延之與陳郡謝靈運俱以辭采齊名而遲速縣絶文
帝嘗各勑擬樂府北上篇延之受詔便成靈運乆之乃
就延之嘗問鮑照已與靈運優劣照曰謝五言如初發
芙蓉自然可愛君詩若鋪錦列繡亦雕繢滿眼延之每
薄湯恵休詩謂人曰恵休制作委巷中歌謡耳方當誤
後事是時議者以延之靈恵自潘岳陸機之後文士莫
及江右稱潘陸江左稱顔謝焉
竣字士遜延之長子也早有文義為宋孝武帝撫軍主
簿甚被嘉遇竣亦盡心補益元嘉中上不欲諸王各立
朋黨將召竣補尚書郎江湛以為在府有稱不宜回改
乃止随府轉安北領軍北中郎府主簿初沙門釋僧含
精有學義謂竣曰貧道常見讖記當有真人應符名稱
次第屬在殿下後竣在彭城嘗於親人叙之言遂宣布
聞於文帝時元凶巫蠱事已發故上不加推案孝武鎮
尋陽遷南中郎記室三十年春以父延之致仕固求解
職賜假未發而文帝崩問至孝武舉兵入討轉諮議參
軍領軍錄事任總内外并造檄書孝武發尋陽便有疾
自沈慶之以下竝不堪相見唯竣出入卧内斷決軍機
時孝武屢經危篤不任諮禀凡厥衆務竣皆專斷施行
孝武踐阼歴侍中左衛將軍封建城縣侯孝建元年轉
吏部尚書領驍衛將軍留心選舉自强不息任遇既隆
奏無不可後謝莊代竣領選意多不行竣容貎嚴毅莊
風姿甚美賓客喧訴常歡笑答之人言顔竣瞋而與人
官謝莊笑而不與人官南郡王義宣臧質等反以竣兼
領右將軍義宣質諸子藏匿建康秣陵湖熟江寧縣界
孝武大怒免丹陽尹褚湛之官收四縣官長以竣為丹
陽尹加散騎常侍先是竣未有子而司馬江夏王義恭
諸子為元凶所殺至是各産男上自為制名名義恭子
為伯禽以比魯公伯禽周公之子名竣子為辟疆以比
漢侍中辟彊張良之子也先是元嘉中鑄四銖錢輪郭
形制與五銖同用費無利故百姓不盜鑄及孝武即位
又鑄孝建四銖所鑄錢形式薄小輪郭不成於是人間
盜鑄者雜以鉛錫竝不牢固又翦鑿古錢以取其銅錢
轉薄小稍違官式雖重制嚴刑人吏官長坐死免者相
係而盜鑄彌甚百物踊貴人患苦之乃立品格薄小無
輪郭者悉加禁斷始興公沈慶之議宜聼人鑄錢置署
樂鑄之家皆居署内去春所禁新品一時施用今鑄悉
依此格萬税三千嚴檢盜鑄并禁翦鑿數年之間公私
豐贍銅盡事息姦偽自止禁鑄則銅轉成器開鑄則器
化為財上下其事於公卿竣議曰今云開署放鑄誠所
欲同但慮采山事絶器用日耗銅既轉少器亦彌貴設
器直一千則鑄之減半為之無利雖令不行時議者又
以銅難得欲鑄二銖錢竣又議曰今鑄二銖恣行新細
於官無解於乏而人大興天下之貨將糜碎至盡空曰
嚴禁而利深難絶不過一二年間其弊不可復救此其
甚不可一也使姦人意騁而貽厥愆謀此又甚不可二
也富商得志貧人困窘此又甚不可三也若使交益深
重尚不可行況又未見利而衆弊如此失算當時取笑
百代乎前廢帝即位鑄二銖形式轉細官錢每出人間
即模効之而大小厚薄皆不及也無輪郭不磨鑪如今
之翦鑿者謂之來子錢景和元年沈慶之啓通私鑄由
是錢貨亂敗一千錢長不盈三寸大小稱此謂之鵝眼
錢劣於此者謂之綎環錢貫之以縷入水不沉随手破
碎市井不復料數十萬錢不盈一掬斗米一萬商貨不
行明帝初唯禁鵝眼綎環其錢皆通用復禁人鑄官署
亦廢尋復普斷唯用古錢竣自散騎常侍丹陽尹加中
書令表讓中書令見許時嵗旱人飢竣上言禁糃一月
息米近萬斛復代謝莊為吏部尚書領太子右衛率未
拜丁父憂裁踰月起為右將軍丹陽尹如故竣固辭表
十上不許遣中書舍人戴寳明抱竣登車載之郡舍賜
以布衣一襲絮以綵綸遣主衣就衣諸體竣藉藩朝之
舊臣每極陳得失上自即吉之後宫内頗有醜論又多
所興造竣諌争懇切竝無所回避上意甚不悦多不見
從竣自謂才足幹時恩舊莫比當務居中永執朝政而
所陳多不被納疑上欲疎之乃求出以卜時㫖大明元
年以為東揚州刺史所求既許便憂懼無計至州又丁
母艱不許去職聼送喪還都恩待猶厚竣彌不自安每
對親故頗懷怨憤又言朝廷違謬人主得失及王僧達
被誅謂為所讒搆臨死陳竣前後忿懟恨言不見從僧
達所言頗相符㑹上乃使御史中丞庾徽之奏竣窺覘
國柄潛圖乆執受任選曹驅扇滋甚出尹京輦形勢彌
放傳詔犯憲舊湏啓聞而竣以通訴忤已輒加鞭辱罔
顧威靈莫此為甚懷挾姦數包藏隐慝豫聞中㫖罔不
宣露罰則委上善必歸已脅懼上宰激動閭閻末慮上
聞内懷猜懼偽請東牧以卜天㫖既獲出藩怨詈方肆
反脣腹誹方之已輕前冬母亡詔賜還𦵏事畢不去盤
桓經時方搆間勲貴造立同異遂以已被斥外國道將
顛兼行闕於家早負世議天倫怨毒親交震駭街談道
説非復風聲宜加顯戮以昭盛化請以見事免竣所居
官下太常削爵土上未欲便加大戮且止免官竣頻啓
謝罪并乞性命上愈怒詔答曰憲司所奏非宿昔所以
相期卿受榮遇政當極此訕訐怨憤已孤本望乃復過
煩思慮懼不全立豈為下事上誠節之至邪及竟陵王
誕為逆因此陷之言通於誕召御史中丞庾徽之於前
立奏奏成詔先打折足然後於獄賜死妻息宥之以逺
子辟彊徙交州又於宫亭湖沉殺之竣文集行於世竣
弟測亦以文章見知官至江夏王義恭大司馬錄事參
軍以兄貴為憂先竣卒明帝即位詔曰延之昔師訓朕
躬情契兼重前記室參軍濟陽太守㚟伏事蕃朝綢繆
恩舊可擢為中書侍郎㚟延之第三子也
顔師伯字長深竣族兄也父邵剛正有局力為謝晦領
軍司馬晦鎮江陵請為諮議參軍領錄事軍府之務悉
委焉邵慮晦有禍求為竟陵太守未及之郡㑹晦見討
邵飲藥死師伯少孤貧渉獵書傳頗解聲樂弟師仲妻
臧質女也質為徐州辟師伯為主簿孝武為徐州師伯
仍為輔國安业行參軍王景文時為諮議參軍愛其諧
敏進之孝武以為徐州主簿善於附㑹大被知遇及去
鎮師伯以主簿送故孝武鎮尋陽啓文帝請為南中郎
府主簿文帝不許謂典籖曰中郎府主簿那得用顔師
伯孝武啓為長流正佐帝又曰朝廷不能除之卿可自
板然亦不宜署長流乃板為參軍刑獄及討元凶轉主
簿孝武踐阼以為黃門侍郎累遷侍中大明元年封平
都縣子親幸隆密羣臣莫二多納貨賄家累千金孝武
嘗與師伯摴蒱帝擲得雉大悦謂必勝師伯後得盧帝
失色師伯遽斂子曰幾作盧爾日師伯一輸百萬仍遷
吏部尚書石軍將軍上不欲威權在下前後領選者唯
奉行文書師伯專精獨斷奏無不可七年為尚書右僕
射時分置二選陳郡謝莊琅邪王曇生並為吏部尚書
師伯子舉周旋寒人張竒為公車令上以竒資品不當
使兼市買丞以蔡道恵代之令史潘道栖諸道恵顔禕
之元從夫任澹之石道兒黃難周公選等抑道恵勑使
竒先到公車不施行竒兼市買丞事師伯坐以子預職
莊曇生免官道栖道恵棄市緯之等六人鞭杖一百師
伯尋領太子中庶子雖被黜挫愛任如初孝武臨崩師
伯受遺詔輔幼主尚書侍中事專以委之廢帝即位復
還即真加領衛尉師伯居權日乆天下輻凑游其門者
爵位莫不踰分多納貨賄家産豐積妓妾聲樂盡天下
之選園池第宅冠絶當時驕奢滛恣為衣冠所疾又遷
尚書僕射領丹陽尹廢帝欲親朝政轉師伯為左僕射
以吏部尚書王景文為右僕射奪其京尹又分臺任師
伯至是始懼與栁元景謀廢立初師伯專斷朝事不與
沈慶之參懷謂令史曰沈公爪牙者耳安得預政事慶
之聞而切齒乃泄其謀尋與太宰江夏王義恭同誅六
子皆見殺明帝即位諡曰荒
沈懷文字思明呉興武康人也祖寂晉光祿勲父宣新
安太守懷文少好𤣥理善為文章為楚昭王二妃詩見
稱於世為江夏王義恭東閣祭酒丁父憂新安郡送故
豐厚奉終禮畢餘悉班之親戚一無所留文帝聞而嘉
之賜奴婢六人服闋除尚書殿中郎隐士雷次宗被徵
居鍾山後南還廬江何尚之設祖道文義之士畢集為
連句詩懷文所作尤美辭髙一坐随王誕領襄陽出為
後軍主簿與諮議參軍謝莊共掌辭令領義成太守元
嘉二十八年誕嘗為廣州欲以懷文為安南府記室先
除通直郎懷文固辭南行上不悦弟懷逺納東陽公主
飬女王鸚鵡為妾元凶行巫蠱鸚鵡預之事洩懷文因
此失調為治書侍御史元凶弑立以為中書侍郎孝武
入討呼之使作符檄固辭劭大怒㑹殷冲救得免託疾
落馬間行奔新亭以為竟陵王誕驃騎錄事參軍淮陵
太守時國哀未釋誕欲起内齋懷文以為不可乃止尋
轉揚州中從事史時議省錄尚書懷文以為非宜上議
不從遷别駕從事史及江夏王義恭遷西陽王子尚為
揚州居職如故時熒惑守南斗上乃廢西州舊館使子
尚移居東城以厭之懷文曰天道示變宜應之以德今
雖空西州恐無益也不從而西州竟廢大明二年遷尚
書吏部郎時朝議欲依古制置立王畿揚州移居㑹稽
猶以星變故也懷文曰周制封畿漢置司𨽻各因時宜
非存相反安人定國其揆一也茍人心所安天必從之
必改今追古乃致平一神州舊壤歴代相承異於邊州
或置或罷既物情不悦容虧化本又不從三年子尚移
鎮㑹稽遷撫軍長史行府州事時四繫甚多動經年月
懷文到任訊五郡九百三十六獄衆咸稱平入為侍中
寵待隆密竟陵王誕據廣陵反及城陷士庶皆裸身鞭
靣然後加刑聚所殺人首於石頭南岸謂之髑髏山懷
文陳其不可上不納孝武嘗有事圜丘未至期而雨晦
竟夜明旦風霽雲色甚美帝升壇悦懷文稱慶曰昔漢
后郊祀太一白日重輪神光四燭今陛下有事茲禮而
膏雨迎夜清景麗朝斯實聖明幽感所致臣願與侍臣
賦之上笑稱善揚州移㑹稽忿浙江東人情不和欲貶
其勞祿唯西州舊人不改懷文曰揚州徙居既乖人情
一州兩格尤失大體上不從懷文與顔竣周朗素善竣
以失㫖見誅朗亦以忤意得罪上謂懷文曰竣若知我
殺之亦當不敢如此懷文嘿然又嘗以嵗夕與謝莊王
景文顔師伯被勑入省未及進景文因談言次稱竣朗
人才之美懷文與相酬和師伯後因語次白上叙景文
等此言懷文屢經犯忤至此上倍不悦上又壞諸郡士
族以充將吏並不服役至悉逃亡加以嚴制不能禁乃
改用軍法得便斬之莫不奔竄山湖聚為盜賊懷文又
以為言齊庫上絹年調鉅萬疋綿亦稱此期限嚴峻人
問買絹一疋至三二千綿一兩三四百貧者賣妻子甚
者或自縊死懷文具陳人困由是綿絹薄有所減俄復
舊子尚等諸皇子皆置邸舍逐什一之利為患徧天下
懷文又曰列肆販賣古人所非卜式明不雨之由𢎞羊
受致旱之責若以用度不充故宜量加減省不聼孝建
以來抑黜諸弟廣陵平後復欲更峻其科懷文曰漢明
不使其子比光武之子前史以為美談陛下既明管蔡
之誅願崇唐衛之寄及海陵王休茂誅欲遂前議太宰
江夏王義恭探得密㫖先發議端懷文固請不可由是
得息時游幸無度太后六宫常乘副車在後懷文與王
景文每諌不宜亟出後因從坐松樹下風雨甚驟景文
曰卿可以言矣懷文曰獨言無繼宜相與陳之江智深
卧草側亦謂之善俄而被召俱入雉場懷文曰風雨如
此非聖躬所宜景文又曰懷文所啓宜從智深未及有
言上方注怒作色曰卿欲效顔竣耶何以恒知人事又
曰顔竣小子恨不得鞭其靣上每宴集在坐者咸令沉
醉懷文素不飲酒又不好戲上謂故欲異已謝莊常誡
懷文曰卿每與人異亦何可乆懷文曰吾少來如此豈
可一朝而變非欲異物性之所不能耳五年出為晉安
王子勛征虜長史廣陵太守明年坐朝正事畢被遣還
北以女病求申臨辭又乞停三日訖猶不去為有司所
糾免官禁錮十年既被免賣宅還東上大怒收付廷尉
賜死弟懷逺為始興王濬征北長流參軍深見親待坐
納王鸚鵡為妾孝武徙之廣州刺史宗慤欲殺之㑹南
郡王義宣反懷逺頗閑文筆慤起義使造檄書并銜命
至始興與始興相沈法系論起義事事平慤具為陳請
由此見原終孝武世不得還前廢帝世歸位武康令撰
南越志及懷文文集竝傳於世懷文三子淡深沖
沖字景綽渉獵文義仕宋歴位撫軍正佐兼記室及懷
文得罪被繫沖兄弟行謝情哀貎苦見者傷之柳元景
欲救懷文言於孝武曰沈懷文三子塗炭不可見願陛
下速正其罪帝曰宜急殺之使其意分竟殺之元景為
之歎息沖兄弟以此知名累遷司徒錄事齊武帝為江
州沖為征虜長史尋陽太守齊建元中累遷太子中庶
子武帝在東宫待以恩舊及即位轉御史中丞侍中永
明四年為五兵尚書沖與兄淡深名譽有優劣世號為
腰鼔兄弟淡深並歴御史中丞兄弟三人皆為司直晉
宋所未有也中丞案裁之職被惡者多結怨永明中深
彈呉興太守袁彖建武中彖從弟昂為中丞到官數日
奏彈深子繢父在僦白幰車免官禁錮沖母孔氏在東
鄰家失火疑為人所焚爇大呼曰我三兒皆作御史中
丞與人豈有善者方恐肌分骨散何但焚如兄弟後並
歴侍中武帝方欲任沖尋卒追贈太常諡曰恭子
曇慶懷文從父兄也父發員外散騎侍郎曇慶仕宋位
尚書左丞時嵗有水旱曇慶議立常平倉以救人急文
帝納其言而事不行大明元年為徐州刺史時殿中員
外將軍裴景仁助戍彭城景仁本北人多悉闗中事曇
慶使撰秦記十卷叙苻氏事其書傳於世曇慶謹實清
正所莅有稱績常謂子弟曰吾處世無才能圖作大老
子耳世以長者稱之卒於祠部尚書
周朗字義利汝南安成人也父淳宋初歴位侍中太常
兄嶠尚武帝第四女宣城德公主二女適建平王宏廬
江王褘以貴戚顯官朗少而愛竒雅有風氣與嶠志趨
不同嶠甚疾之為江夏王義恭太尉參軍元嘉二十七
年春朝議北侵魏當遣義恭出鎮彭城為諸軍大統朗
聞之解職及義恭出鎮府主簿羊希從行與朗書戲之
勸令獻竒進䇿朗報書援引古義辭意倜儻孝武即位
除建平王宏中軍錄事參軍時普責百官讜言朗上書
陳述得失多自矜誇書奏忤㫖自解去職後為廬陵内
史郡界荒蕪頗有野獸母薛氏欲見獵朗乃合圍縱火
令母觀之火逸燒郡廨朗悉以秩米起屋償所燒之限
稱疾去官為州司所糾還都謝孝武曰州司舉臣愆失
多不允臣在郡猛獸三食人蟲䑕犯稼以此二事上負
陛下上變色曰州司不允或可有之蟲獸之災寧闗卿
小物朗尋丁母憂每哭必慟其餘頗不依居喪常節大
明四年上使有司奏其居喪無禮詔曰朗悖禮利口宜
合翦戮微物不足亂典刑特鎻付邊郡於是傳送寧州
於道殺之朗族孫顒
顒字彦倫晉左光祿大夫顗七世孫也祖虎頭員外常
侍父恂歸鄉相顒少為族祖朗所知解褐海陵國侍郎
益州刺史蕭恵開賞異顒攜入蜀為厲鋒將軍帶肥鄉
成都二縣令仍為府主簿常謂恵開性太險每致諫恵
開不悦答顒曰天險地險王侯設險但問用險何如耳
随恵開還都宋明帝頗好𤣥理以顒有辭義引入殿内
親近宿直帝所為慘毒之事顒不敢顯諫輒誦經中因
緣罪福事帝亦為之小止元徽中詔為剡令有恩恵百
姓思之齊髙帝輔政為齊殿中郎建元中為長沙王後
軍參軍山隂令還為文恵太子中軍錄事參軍文恵在
東宫顒遷正員郎始興王前軍諮議直侍殿省深見賞
遇顒音辭辯麗長於佛理著三宗論言空假義西凉州
智林道人遺顒書深相贊美言捉麈尾來四十餘載頗
見宗錄唯此塗白黑無一人得者為之發病非意此音
猥來入耳其論見重如此顒於鍾山西立隐舍休沐則
歸之轉太子僕兼著作撰起居注遷中書郎兼著作常
游侍東宫少從外氏車騎將軍臧質家得衛恒散隸書
法學之甚工文恵太子使顒書𤣥圃茅齋壁國子祭酒
何𦙍以倒薤書求就顒換之顒笑答曰天下有道丘不
與易也每賓友會同顒虚席晤語辭韻如流聼者忘倦
兼善老易與張融相遇輒以𤣥言相滯彌日不解清貧
寡欲終日長蔬雖有妻子獨處山舍甚機辯衛將軍王
儉謂顒曰卿山中何所食顒曰赤米白鹽綠葵紫蓼文
恵太子問顒莱食何味最勝顒曰春初早韮秋末晚菘
何𦙍亦精信佛法無妻太子又問顒卿精進何如何𦙍
顒曰三塗八難共所未免然各有累太子曰累伊何對
曰周妻何肉其言辭應變如此轉國子博士兼著作太
學諸生慕其風爭事華辯始著四聲切韻行於時後卒
於官子捨
捨字昇逸幼聰頴顒異之臨終謂曰汝不患不冨貴但
當將之以道德及長博學尤精義理善誦詩書音韻清
辯弱冠舉秀才除太學博士從足綿為剡縣贓汙不少
籍沒資財捨乃推宅助焉建武中魏人呉苞南歸有儒
學尚書僕射江祏招苞􁅳捨造坐折苞辭理遒逸由是
名為口辯王亮為丹陽尹聞而悦之辟為主簿政事多
委焉遷太常丞梁武帝即位吏部尚書范雲與顒素善
重捨才器言之武帝召拜尚書祠部郎禮儀損益多自
捨出先是帝與諸王及呉平侯書皆云弟捨立議引武
王周公故事皆曰汝從之累遷鴻臚卿時王亮得罪歸
家故人莫至捨獨敦恩舊及亮卒身營殯葬時人稱之
遷尚書吏部郎太子右衛率右衛將軍雖居職屢徙而
常留省内罕得休下國史詔誥儀體法律軍旅謀謨皆
兼掌之日夜侍上預機密二十餘年未嘗離左右帝以
為有公輔器初范雲卒僉以沈約允當樞管帝以約輕
易不如徐勉於是勉捨同參國政勉小嫌中廢捨專掌
權轄雅量不及勉而清簡過之兩人俱稱賢相時議國
史疑文帝紀傳之名捨以為帝紀之籠百事如乾象之
包六爻今若追而為紀則事無所包若直書功德則傳
而非紀應於上紀之前畧有仰述從之捨占對辯㨗嘗
居直廬語及嗜好裴子野言從來不嘗食薑捨應聲曰
孔稱不徹裴乃不嘗一坐皆悦與人論謔終日不絶而
竟不言漏泄機事衆尤服之性儉素衣服器用居處牀
席如布衣之貧者每入官府雖廣厦華堂閨閤重邃捨
居之則塵埃滿積以荻為障壞亦不修歴侍中太子詹
事普通五年南津校尉郭祖深獲始興相白渦書餉捨
衣履及婢以聞坐免官以右驍衛將軍知詹事卒上臨
哭哀動左右追赠侍中䕶軍將軍諡曰簡子初帝鋭意
中原羣臣咸言不可唯捨贊成之大通中累獻㨗帝思
其功下詔述其德美以為往者南司白渦之劾恐外議
謂朕有私致此黜免追愧若人一介之善外可量加褒
異以旌善人捨集二十卷二子𢎞義𢎞信弟子𢎞正
𢎞正字思行父寳始梁司徒祭酒𢎞正幼孤及弟𢎞讓
𢎞直俱為伯父捨所飬年十嵗通老子周易捨毎與談
論輒異之曰觀汝清理警發後世知名當出吾右河東
裴子野深相賞納請以女妻之十五召補國子生仍於
國學講易諸生傳習其義以季春入學孟冬應舉學司
以日淺不許博士到洽曰周郎弱冠講經豈俟䇿試普
通中初置司文義郎直夀光省以𢎞正為司義侍郎𢎞
正醜而不陋吃而能談俳諧似優剛腸似直善𤣥理為
當世所宗藏法師於開善寺講説門徒數百𢎞正年少
未知名著紅禈錦絞髻踞門而聼衆人蔑之弗譴也既
而乘間進難舉坐盡傾法師疑非世人覘知大相賞狎
劉顯將之尋陽朝賢畢祖道顯縣帛十匹約曰險衣來
者以賞之衆人競改常服不過長短之間顯曰將有甚
於此矣既而𢎞正綠絲布袴繡假種軒昂而至折標取
帛大通三年昭明太子薨其嗣華容公不得立乃以晉
安王綱為皇太子𢎞正奏記請抗目夷上仁之義執子
臧之節其抗直守正如此常自稱有才無相僕射徐勉
掌選以其陋不堪為尚書郎乃獻書於勉其言甚切稍
遷國子博士學中有宋元凶講孝經碑歴代不改𢎞正
始到官即表刋除時於城西立士林館𢎞正居以講授
聼者傾朝野焉𢎞正啓周易疑義凡五十條又請釋乾
坤二繫復詔答之後為平西邵陵王府諮議參軍有罪
應流徙勑以賜干陁利國未去寄繫尚方於獄上武帝
講武詩降勑原罪仍復本位𢎞正博物知𤣥象善占候
大同末嘗謂弟𢎞讓曰國家阸在數年當有兵起吾與
汝不知何所逃之及武帝納侯景𢎞正謂𢎞讓曰亂階
此矣臺城陷𢎞正諂附王偉又與周石珍合族避景諱
改姓姬氏拜太常景將篡之際使掌禮儀及王僧辯東
討元帝謂僧辯曰王師近次朝士孰當先來王僧辯曰
其周𢎞正乎𢎞正智不後機體能濟勝無妻子之顧有
獨決之明其餘碌碌不逮也俄而前部傳云𢎞正至僧
辯飛騎迎之及見歡甚曰吾固知王僧達非後機者公
可坐吾膝上對曰可謂進而若將加諸膝老夫何足以
當僧辯即日啓元帝手書與𢎞正仍遣使迎之謂朝士
曰晉氏平呉喜獲二陸今我討賊亦得兩周及至禮數
甚優朝臣無比授黃門侍郎直侍中省俄遷左戸尚書
加散騎常侍夏月著犢鼻禈衣朱衣為有司所彈其作
達如此元帝嘗著金樓子曰余於諸僧重招提琰法師
隐士重華陽陶貞白士大夫重汝南周𢎞正其於義理
情轉無窮亦一時之名士也𢎞正善清談梁末為𤣥宗
之冠及侯景平僧辯啓送祕府圖籍勑𢎞正讐校時朝
議遷都但元帝再臨荆陜前後二十餘年情所安戀不
欲歸建業兼故府臣僚皆楚人並欲即都江陵云建康
蓋是舊都彫荒已極且王氣已盡兼與北止隔一江若
有不虞悔無所及且臣等又聞荆南有天子氣今其應
矣元帝無去意時尚書左僕射王褒及𢎞正咸侍帝顧
曰卿意何如褒等以帝猜忌弗敢衆中公言唯唯而已
褒後因清間密諌還丹陽甚切帝雖納之色不悦及明
日衆中謂褒曰卿昨勸還建業不為無理吾昨夜思之
猶懷疑惑褒知不引納乃止他日𢎞正乃正色諫至于
再三曰若如士大夫唯聖王所都本無定處至如黔首
未見入建鄴城便謂未是天子猶列國諸王今日赴百
姓之心不可不歸建業當時頗相酬許𢎞正退後黃羅
漢宗懔乃言𢎞正王褒竝東人仰勸東下非為國計𢎞
正竊知其言他日乃復上前靣折二人曰若東人勸下
東謂之私計西人勸住西亦是私計不衆人黙然而人
情竝勸遷都上又曾以後堂大集文武其預㑹者四五
百人帝欲徧試人情曰勸吾去者左袒於是左袒者過
半武昌太守朱買臣上舊左右而閹人也頗有幹用故
上擢之及是勸上遷曰買臣家在荆州豈不願官長住
但恐是買臣富貴非官富貴邪上深感其言卒不能用
及魏平江陵𢎞正遁歸建業太平元年授侍中領國子
祭酒遷太常卿都官尚書陳武帝授太子詹事天嘉元
年遷侍中國子祭酒徃長安迎宣帝三年自周還廢帝
嗣位領都官尚書總知五禮事宣帝即位遷特進領國
子祭酒加扶大建二年授尚書右僕射尋勑侍東宫講
論語孝經太子以𢎞正德望素重有師資之敬焉𢎞正
特善𤣥言兼明釋典雖碩德名僧莫不請質疑滯六年
卒官年七十九贈侍中中書監諡曰簡子所著周易講
疏十六卷論語疏十一卷莊子疏八卷老子疏五卷孝
經疏二卷集二十卷行于代子豫𤣥年十四與俱載入
東乘小船度岸見藤花𢎞正挽之船覆俱溺𢎞正僅免
豫𤣥遂得心驚疾次子墳尚書吏部郎
𢎞讓性簡素博學多通始仕不得志隐於句容之茅山
頻徴不出晚仕侯景為中書侍郎人問其故對曰昔王
道正直得以禮進退今乾坤易位不至將害於人吾畏
死耳始彭城劉孝先亦辭辟命随兄孝勝在蜀武陵建
號仕為世子府諮議參軍二隐竝獲譏於代𢎞讓承聖
初為國子祭酒二年為仁威將軍城句容以居之命曰
仁威壘陳天嘉初以白衣領太常卿光祿大夫加金章
紫綬
𢎞讓弟𢎞直字思方幼而聰敏仕梁為西中郎湘東王
外兵記室參軍與東海鮑泉南陽宗懍平原劉綬沛國
劉㲄同掌書記王出鎮江荆二州累除諮議參軍及承
制封湘濱縣侯累遷昌州刺史王琳之舉兵𢎞直在湘
州琳敗乃入陳位太常卿光祿大夫加金章紫綬𢎞直
方雅敦厚氣調髙於次昆或問三周孰賢人曰若蜂腰
矣太建七年卒遺疏氣絶之後便買市中見材小形者
斂以時服古人通制但下見先人必湏備禮可著單衣
裙衫故履既應侍飬宜備紛帨或逢善友又湏香煙棺
内唯安白布手巾麤香鑪而已此外無所用卒於家年
七十六有集二十卷子確字士濳美容儀寛大有行檢
博渉經史篤好𤣥言位都官尚書禎明初卒
論曰文人不䕶細行古今之所同焉由夫聲裁所知故
取忤於人者也觀夫顔謝之於宋朝非不名髙一代靈
運既以取斃延之亦躓當年向之所謂貴身翻成害已
者矣士遜援筆數罪陵讐犯難餌彼慈親再之獸吻以
此為忠無聞前誥夫自忍其親必將忍人之親士遜自
忘其孝期以申人之孝自非嚴父之辭允而義愜則難
乎免矣師伯行已縱欲好進忘退既以此始亦以此終
宜乎懷文蹈履之地足以追蹤古烈孔母致懼中丞其
誡深矣周朗始終之節亦倜儻為尤顒捨父子文雅不
墜𢎞正兄弟義業幾乎德門者焉
　
　
　
　
　南史卷三十四
　南史卷三十四考證
顔竣傳嚴檢盜鑄並禁剪鑿○禁下監本衍私字今从
　宋書
竣上言禁糃一月息米近萬斛○糃一本作糃
顔師伯傳師伯子舉周旋寒人張竒為公車令○寒監
　本誤塞今改正
令史潘道栖諸道恵○諸宋書作褚
沈懷文傳元凶弑立以為中書侍郎孝武入討呼之使
　作符檄固辭○呼之上應从宋書加上字
上方注怒作色○怒應从閣本改弩
周捨傳雖廣夏華堂○夏應改厦
周𢎞正傳又請釋乾坤二繫○坤監本作巛𢎞讓傳今
　乾坤易立句同
　
　
　南史卷三十四考證
欽定四庫全書
　南史卷三十五
　　唐　　　李　　　延　　　夀　　　撰
　列傳第二十五
　　劉湛　　庾悦(族弟登之逺/仲文子𢎞)　(仲文族孫仲容/仲文)
　　顧琛　　顧覬之(孫憲之/)
劉湛字𢎞仁南陽湼陽人也祖躭父柳竝晉左光祿大
夫開府儀同三司湛出繼伯父淡襲封安衆縣五等男
少有局力不尚浮華博渉經傳諳前代舊典弱年便有
宰物情常自比管葛不為文章不喜談議除宋武帝太
尉行參軍賞遇甚厚父柳亡於江州府州送故甚豐一
無所受時論稱之服闋為相國參軍謝晦王𢎞竝稱其
器幹武帝入受晉命以第四子義康為冠軍將軍豫州
刺史留鎮夀陽以湛為長史梁郡太守義康弱年未親
政府州事悉委湛進號右將軍仍随府轉義康以本號
徙南豫州湛改領歴陽太守為人剛嚴用法姦吏犯贓
百錢以上皆殺之自下莫不震肅廬陵王義真出為車
騎將軍南豫州刺史湛又為長史太守如故義真時居
武帝憂使帳下備膳湛禁之義真乃使左右人買魚肉
珍羞於齋内别立㕑帳㑹湛入因命臑酒炙車螯湛正
色曰公當今不宜有此設義真曰旦甚寒杯酒亦何傷
長史事同一家望不為異酒至湛起曰既不能以禮自
處又不能以禮處人後為廣州刺史嫡母憂去職服闋
為侍中時王華王曇首殷景仁亦為侍中文帝於合殿
與四人宴飲甚悦華等出帝目送良乆歎曰此四賢一
時之秀同管喉唇恐後世難繼及撫軍將軍江夏王義
恭鎮江陵以湛為使持節南蠻校尉領撫軍長史行府
事王𢎞輔政而王華王曇首任事居中湛自謂才能不
後之不願外出是行也謂為𢎞等所斥意甚不平常曰
二王若非代邸之舊無以至此可謂遭遇風雲湛負其
才氣常慕汲黯崔琰為人故名長子曰黯字長孺第二
子曰琰字季珪琰於江陵病卒湛求自送喪還都義恭
亦為之陳請文帝答義恭曰吾亦得湛啓事為之酸懷
乃不欲茍違所請但汝弱年新渉軍務八州殷曠專斷
事重疇諮委杖不可不得其人量算二三未獲便相順
許今答湛啓權停彼𦵏頃朝臣零落相係寄懷轉寡湛
實國器吾乃欲引其令還直以西夏任重要且停此事
耳汝慶賞黜罰預得失者必宜悉相委寄義恭性甚狷
隘年又漸大欲專政事每為湛所裁主佐之間嫌隙遂
搆文帝聞之密遣詰讓義恭義恭陳湛無居下之禮又
自以年長未得行意雖奉詔㫖每出怨言上友于素篤
欲加酬順乃詔之曰當今之才委受已爾宜盡相彌縫
取其可取棄其可棄先是王華既亡曇首又卒領軍將
軍殷景仁以時賢零落白文帝徵湛八年召為太子詹
事加給事中與景仁竝被任遇湛云今代宰相何難此
正可當我南陽郡漢代功曹耳明年景仁轉尚書僕射
領選䕶軍將軍湛代為領軍十二年又領詹事湛與景
仁素欵又以其建議徵之甚相感悦及俱被時遇猜隙
漸生以景仁專内任謂為間巳時彭城王義康專執朝
權而湛昔為上佐遂以舊情委心自結欲因宰相之力
回主心傾黜景仁獨當時務義康屢言之於文帝其事
不行義康僚屬及湛諸附𨽻濳相約勒無敢歴殷氏門
者湛黨劉敬文父成未悟其機詣景仁求郡敬文遽謝
湛曰老父悖耄遂就殷鐡干祿由敬文闇淺上負生成
合門慙懼無地自處敬文之姦諂如此義康擅權專朝
威傾内外湛愈推崇之無復人臣之禮上稍不能平湛
初入朝委任甚重善論政道并諳前代故事聼者忘疲
每入雲龍門御者便解駕左右及羽儀随意分散不夕
不出以此為常及晚節驅煽義康陵轢朝廷上意雖内
離而接遇不改上謂所親曰劉斑初自西還吾與語常
看日早晚慮其當去比入亦看日早晚慮其不去湛小
字斑獸故云斑也遷丹陽尹詹事如故十七年所生母
亡上與義康形迹既乖舋難將結湛亦知無復全地及
至丁艱謂所親曰今年必敗常日頼口舌争之故得推
遷耳今既窮毒無復此望禍至其能乆乎伏甲於室以
待上臨弔謀又泄竟弗之幸十日詔收付廷尉於獄伏
誅時年四十九黯等從誅弟素黃門郎徙廣州湛初被
收歎曰便是亂邪又曰不言無我應亂殺我日自是亂
法耳入獄見素曰乃復及汝邪相勸為惡惡不可為相
勸為善正見今日如何湛生女輒殺之為時流所怪
庾悦字仲豫潁州􁆘陵人也晉太尉亮之曾孫也祖義
呉國内史父淮西中郎將豫州刺史悦仕晉為司徒右
長史桓𤣥篡位為中書侍郎宋武平建業累遷建威將
軍江州刺史加都督初劉毅家在京口酷貧嘗與鄉曲
士大夫往東堂共射時悦為司徒右長史要府州僚佐
出東堂毅已先至遣與悦相聞曰身竝貧躓營一遊甚
難君如意人無處不可為適豈不能以此堂見讓悦素
豪徑前不答毅時衆人竝避唯毅留射如故悦廚饌甚
盛不以及毅毅既不去悦甚不歡毅又相聞曰身今年
未得子鵝豈能以殘炙見恵悦又不答至是毅表解悦
都督將軍官以刺史移鎮豫章以親將趙恢領千兵守
尋陽建威府文武三千人悉入毅將府深相挫辱悦不
得志疽發背到豫章少日卒
登之字元龍悦族弟也曾祖冰晉司空祖蘊廣州刺史
父廓東陽太守登之少以彊濟自立初為宋武帝鎮軍
參軍預討桓𤣥功封曲江縣五等男累遷新安太守謝
晦為荆州刺史請為長史南郡太守仍為衛軍長史登
之與晦俱曹氏壻名位本同一旦為之佐意甚不惬到
廰牋唯言即日恭到初無感謝之言毎入覲見備持箱
囊几席之屬一物不具則不肯坐嘗於晦坐誦西征賦
云生有脩短之命位有通塞之遇晦雖恨而常優容之
晦拒王師欲登之留守登之不許晦敗登之以無任免
官禁錮還家何承天戲之曰因禍為福未必皆知登之
曰我亦㡬與三豎同戮承天為晦作表云當浮舟東下
戮此三豎故登之為嘲後為司徒長史南東海太守府
公彭城王義康專覧政事不欲自下厝意而登之性剛
毎陳己志義康不悦出為呉郡太守以贓貨免官後拜
豫章太守徵為中䕶軍未拜卒子仲逺初為宋明帝府
佐廢帝景和中明帝疑防賓客故人無到門者唯仲逺
朝謁不㬱明帝即位謂曰卿所謂疾風知勁草自軍錄
事參軍擢拜太子中庶子卒於豫章太守贈侍中登之
弟仲文
仲文位廣平太守兄登之為謝晦長史仲文往省之時
晦權重朝士竝加敬仲文獨與抗禮後為彭城王義康
驃騎主簿未就徙為丹陽丞既未到府疑於府公禮敬
下禮官博議中書侍郎裴松之議曰案春秋桓公八年
祭公逆王后于紀公羊傳曰女在國稱女此其稱王后
何王者無外其辭成矣推此而言則仲文為吏之道定
於受勑之日矣名器既正則禮亦從之安可以未到廢
其節乎宜執吏禮從之後始興王濬當鎮湘州以仲文
為司馬濬不之任仍除南梁太守司馬如故于時領軍
劉湛協附大將軍彭城王義康而與僕射殷景仁隙凡
朝士遊殷氏者不得入劉氏之門獨仲文遊二人間密
盡忠於朝廷景仁稱疾不朝見者歴年文帝常令仲文
銜命去來湛不疑也義康出藩湛伏誅以仲文為尚書
吏部郎與右衛將軍沈演之俱參機密歴侍中吏部尚
書領義陽王師内外歸附勢傾朝野仲文為人强急不
耐煩賓客訴非理者忿罵形於辭色素無術學不為衆
望所推性好潔士大夫造之者未出戸輒令人拭席洗
牀時陳郡殷沖亦好浄小史非浄浴新衣不得近左右
士大夫小不整潔每容接之仲文好潔反是每以此見
譏領選既不緝衆論又頗通貨賄用少府卿劉道錫為
廣州刺史道錫至鎮餉白檀牽車常自乘焉或以白文
帝帝見問曰道錫餉卿小車裝飾甚麗有之乎仲文懼
起謝又仲文請急還家吏部令史錢泰主客令史周伯
齊出仲文宅諮事泰能彈琵琶伯齊善歌仲文因留停
宿尚書制令史諮事不得宿停外雖八座命亦不許為
有司所奏上於仲文素厚將恕之召問尚書右僕射何
尚之具陳仲文得失奏言仲文事如丘山若縱而不糺
復何以為政晉武不為明主斷鬲令史遂能奮發華廙
見待不輕廢錮累年後起改作城門校尉耳若言仲文
有誠於國未知的是何事政當云與殷景仁不失其舊
與劉湛亦復不疎且景仁當時意事豈復可蔑縱有微
誠復何足掩其惡今賈充勲烈晉之重臣雖事業不稱
不聞有大罪諸臣進説便即逺出陛下聖叡又更遲遲
於此仲文身上之舋既自過於范曄所少賊一事耳伏
願深加三思試以諸聲傳普訪諸可顧問者羣下見陛
下顧遇既重恐不敢苦侵傷顧問之日宜布嫌責之旨
若不如此亦當不辯有所得失時仲文自理不諳臺制
令史竝言停外非嫌帝以小事不足傷大臣尚之又陳
令史具向仲文説不得停之意仲文了不聼納非為不
解直是茍相留耳雖是令史出乃逺虧朝典又不得謂
之小事謝晦望實非今者之疇一事錯誤免侍中官王
珣時賢少失桓𦙍春蒐之謬皆白衣領職況公犯憲制
邪孔萬祀居左局言仲文貴要異他尚書令又云不癡
不聾不成姑公敢作此言亦為異也文帝猶優游使尚
之更陳其意尚之備言仲文愆曰臣思張遼之言闗羽
雖兄弟曹公父子豈得不言觀今人臣憂國甚寡臣復
結舌日月之明或有所蔽然不知臣者豈不謂臣有争
競之心亦追以悵悵臣與仲文周旋俱被恩接不宜復
生厚薄太尉昨與臣言説仲文有諸不可非惟一條逺
近相崇畏震動四海仲文先與劉德願殊惡德願自持
琵琶甚精麗遺之便復款然市令盛馥進數百口材助
營宅恐人知作虛買券劉道錫驟有所輸傾南俸之半
劉雍自謂得其力助事之如父夏中送甘蔗若新發於
州國吏運載樵蘇無輟於道諸見人有物鮮或不求聞
劉遵考有材便乞材見好燭槃便復乞之選用不平不
可一二太尉又言仲文都無共事之體凡所選舉悉是
其意政令太尉知耳論虞秀之作黃門太尉不正答和
故得停太尉近與仲文疏欲用德願兒作州西曹仲文
乃啓用為主簿即語德願以謝太尉前後漏泄賣恩亦
復何極縱不罪故宜出之自從裴劉刑罰已來諸將□
力百倍今日事實好惡可問若赫然發憤顯明法憲陛
下便可閑卧紫闥無復一事也帝欲出仲文為丹陽又
以問尚之答言仲文蹈罪負恩陛下遲遲舊恩未忍窮
法方復有尹京赫赫之授恐悉心奉國之人於此而息
貪狼恣意嵗月滋甚如臣所聞天下議論仲文恒塵累
日月未見一毫增輝乃更成形勢是老王雅也古人言
無賞罰雖堯舜不能為政陛下豈可坐損皇家之重迷
一凡夫令賈誼劉向重生豈不慷慨流涕於聖世邪臣
昔啓范曄當時亦懼犯觸之尤茍是愚懷所挹政自不
能不舒達所謂雖九死而不悔也臣謂仲文且外出若
能修改在職著稱還亦不難而得少明國典粗酬四海
之誚今愆舋如山榮任不損仲文若復有彰大之罪誰
敢以聞亦知陛下不能採臣之言故是臣不能以已之
意耳又曰臣見劉伯龍大慷慨仲文所行言有人送張
幼緒語人吾雖得一縣負錢三十萬庾仲逺仍當送至
新林見縛束猶未得解手荀萬秋嘗詣仲文逢一客姓
夏侯主人問有好牛不言無問有好馬不又言無政有
佳驢耳仲文便答甚是所欲客出門遂相聞索之劉道
錫言仲文所舉就道錫索嫁女具及祠器乃當百萬數
猶謂不然選令史章龍向臣説亦歎其受納之過言實
得嫁女銅鑪四人舉乃勝細葛斗帳等物不可稱數在
尚書中令奴酤酃酒利其百十亦是立臺閣所無不審
少簡聖聼不帝乃可有司之奏免仲文官卒于家帝錄
其宿誠追贈本官子𢎞逺
𢎞逺字士操清實有士譽仕齊為江州長史刺史陳顯
達舉兵敗斬於朱雀航將刑索帽著之曰子路結纓吾
不可以不冠而死謂看者曰吾非賊乃是義兵為諸君
請命耳陳公太輕事若用吾言天下將免塗炭𢎞逺子
子曜年十四抱持父乞代命遂併殺之仲文從弟徽之
位御史中丞徽之子漪齊邵陵王記室漪子仲容
仲容字子仲幼孤為叔父泳所飬及長杜絶人事專精
篤學晝夜手不輟卷初為安西法曹行參軍泳時貴顯
吏部尚書徐勉擬泳子晏嬰為宫僚泳泣曰兄子幼孤
人才粗可願以晏嬰所忝回用之勉許焉轉仲容為太
子舎人遷安成王主簿時平原劉峻亦為府佐竝以强
學為王所禮接後為永康錢唐武康令竝無績多被推
劾乆之除安成王中記室當出随府皇太子以舊恩降
餞賜詩曰孫生陟陽道吳子朝歌縣未若樊林舉置酒
臨華殿時軰榮之後為尚書左丞坐推糺不直兔官仲
容博學少有盛名頗任氣使酒好危言高論士友以此
少之唯與王籍謝幾卿情好相得二人時亦不調遂相
追随誕縱酣飲不持檢操遇太清亂遊㑹稽卒仲容抄
子書三十卷諸集三十卷衆家地理書二十卷列女傳
三卷文集二十卷竝行於代
顧琛字𢎞瑋呉郡呉人晉司空和之曾孫也祖履之父
惔竝為司徒左西曹掾琛謹確不尚浮華起家州從事
駙馬都尉累遷尚書庫部郎元嘉七年文帝遣到彦之
經畧河南大敗悉委棄兵甲武庫為之空虛文帝宴㑹
有歸化人在座上問琛庫中仗猶有㡬許琛詭辭答有
十萬人仗舊庫仗祕不言多少上既發問追悔失言及
琛詭對上甚善之尚書等門有制八座以下門生随入
者各有差不得雜以人士琛以宗人顧碩寄尚書張茂
度門名而與顧碩同席坐明年坐譴出免中正凡尚書
官大罪則免小罪譴出譴出者百日無代人聼還本職
琛仍為彭城王義康所請再補司徒錄事參軍十五年
出為義興太守初義康請琛入府欲委以腹心琛不能
承事劉湛故尋見斥外十九年徙東陽太守欲使琛防
守彭城王義康固辭忤旨廢黜還家積年及元凶弑立
分㑹稽五郡置州以随王誕為刺史即以琛為㑹稽太
守誕起義加冠軍將軍事平遷吳興太守孝建元年為
吳郡太守以起義功封永新縣五等候大明元年呉縣
令張闓坐居母喪無禮下廷尉錢唐令沈文秀判劾違
謬應坐被彈琛宣言於衆闓被劾之始屢相申明又云
當啓文秀留縣孝武聞之大怒謂琛賣惡歸上免官琛
母老仍停家琛及前西陽太守張牧竝事司空竟陵王
誕誕反遣客陸延稔齎書板琛及子弟官時孝武以琛
素結事誕或有異志遣信就吳郡太守王曇生誅琛父
子㑹延稔先至琛等即執斬之遣二子送延稔首啓聞
孝武所遣誅琛使其日亦至而獲免琛母孔氏時年百
餘嵗晉安帝隆安初琅邪王廞於呉中作亂以為貞烈
將軍悉以女人為官屬以孔氏為司馬及孫恩亂後東
土饑荒人相食孔氏散家糧以賑邑里得活者甚衆生
子皆以孔為名焉琛仍為呉興太守明年坐郡人多翦
錢及盜鑄免官歴位都官尚書廢帝即位為呉郡太守
初琛景平中為朝請假還東日晚至方山于時商旅數
十船悉泊岸側有一人𤣥衣介幘執鞭屏諸船云顧呉
郡部伍尋至應泊此岸於是諸船各東西俄有一假裝
至事力甚寡仍泊向處人問顧呉郡早晚至船人答無
顧呉郡又問何船曰顧朝請耳莫不驚怪琛意竊知為
善徵因誓之曰若得郡當於此立廟至是果為呉郡乃
立廟方山號白馬廟云明帝泰始初與四方同反兵敗
奉母奔㑹稽臺軍既至歸降後為員外常侍中散大夫
卒次子寳先大明中為尚書水部郎先是琛為左丞荀
萬秋所劾及寳先為郎萬秋猶在職自陳不拜孝武詔
曰勑違糾慢憲司之職若有不公自當更有釐改而自
頃劾無輕重輒致私絶此風難長主者嚴為其科先是
宋世江東貴達者㑹稽孔季恭子靈符呉興丘深之及
琛呉音不變深之字思𤣥呉興烏程人位侍中都官尚
書卒於太常
顧覬之字偉仁呉郡呉人也高祖謙字公讓晉平原内
史陸機姊夫祖崇大司農父黃老司徒左西曹掾覬之
為謝晦衛軍參軍晦愛其雅素深相知待歴位尚書都
官郎殷劉隙著覬之不欲與殷景仁乆接乃辭腳疾免
歸每夜常於床上行脚家人竊異之而莫曉其意及義
康徙廢朝廷多受禍覬之竟免後為山隂令山隂劇邑
三萬戸前後官長晝夜不得休事猶不舉覬之御繁以
約縣用無事晝日垂簾門階閑寂自宋世為山隂務簡
而事理莫能尚也後為尚書吏部郎嘗於文帝坐論江
東人物言及顧榮袁淑謂覬之曰卿南人怯懦豈辦作
賊覬之正色曰卿乃復以忠義笑人淑有愧色孝建中
為湘州刺史以政績稱大明元年徵守度支尚書轉吏
部尚書時沛郡相縣唐賜往比村彭家飲酒還因得病
吐蠱二十餘物賜妻張從賜臨終言死後親刳腹五藏
悉縻碎郡縣以張忍行刳剖賜子副又不禁止論妻傷
夫五藏刑子不孝母子棄市竝非科例三公郎劉勰議
賜妻痛往遵言兒識謝及理考事原心非在忍害謂宜
哀矜覬之議以妻子而行忍酷不宜曲通小情謂副為
不孝張同不道詔如覬之議後為吳郡太守幸臣戴法
興權傾人主而覬之未嘗低意左光祿大夫蔡興宗與
覬之善嫌其風節過峻覬之曰辛毗有云孫劉不過使
吾不為三公耳後卒於湘州刺史諡曰簡子覬之家門
雍穆為州郡所重子綽私財甚豐鄉里士庶多負責覬
之禁不能止及後為吳郡誘出文券一大厨悉令焚之
宣語逺近皆不湏還綽懊歎彌日覬之常執命有定分
非智力所移唯應恭已守道信天任運而闇者不達妄
意徼倖徒虧雅道無闗得喪乃以其意命弟子愿作定
命論愿字子恭父深之散騎侍郎愿好學有才辭卒於
太子舍人覬之孫憲之
憲之字士思性尤清直宋元徽中為建康令時有盜牛
者與本主争牛各稱己物二家辭證等前後令莫能決
憲之至覆其狀乃令解牛任其所去牛徑還本宅盜者
始伏其罪時人號曰神明至於權要請託長吏貪殘據
法直繩無所阿縱性又清儉强力為政甚得人和故都
下飲酒者醇㫖輒號為顧建康謂其清且美焉仕齊為
衡陽内史先是郡境連嵗疾疫死者大半棺槨尤貴悉
裏以葦席棄之路傍憲之下車分告屬縣求其親黨悉
令殯𦵏其家人絶滅者憲之出公祿使紀綱營護之又
土俗山人有病輒云先亡為禍皆開冢剖棺水洗枯骨
名為除祟憲之曉諭為陳生死之别事不相由風俗遂
改時刺史王奐初至唯衡陽獨無訟者乃歎曰顧衡陽
之化至矣若九郡率然吾將何事後為東中郎長史行
㑹稽郡事山隂人呂文度有寵於齊武帝於餘姚立邸
頗縱橫憲之至郡即日除之文度後還𦵏郡縣争赴弔
憲之不與相聞文度甚銜之亦卒不能傷也時西陵戌
主杜元懿以呉興嵗儉㑹稽年登商旅往來倍嵗西陵
牛埭税官格日三千五百求加至一倍計年長百萬浦
陽南北津及栁浦四埭乞為官領攝一年格外長四百
許萬武帝以示㑹稽使陳得失憲之議曰尋始立牛埭
非茍通僦以納税也當以風濤迅險人力不㨗濟急以
利物耳既公私是樂故輸直無怨京師航渡即其例也
而後之監領各務已功或禁遏别道人生理㑹凡如此
類不經埭煩牛者上詳被報䝉停格外十條從來喧訴
始得暫弭案吳興頻嵗失稔今茲尤饉去乏從豐良由
饑棘舊格新減尚未議登格外加倍將以何術皇慈恤
隐振廪蠲調而元懿幸災𣙜利重增困瘼人而不仁古
今共疾且比見加格置市者前後相屬非唯新加無贏
竝皆舊格有闕愚恐元懿今啓亦當不殊若事不副言
懼貽譴詰便百方侵苦為公賈怨其所欲舉腹心亦當
獸而冠耳書云與其有聚斂之臣寧有盜臣言盜公為
損蓋微斂民所害乃大也然掌斯任者應簡亷平則無
害於人愚又以便宜者蓋謂便於公宜於人也竊見頃
之言便宜者非能於人力之外用天分地者也率皆即
日不宜於人方來未便於公名與實反有乖政體凡如
此等誠宜深察山隂一縣課戸二萬其人貲不滿三千
者殆將居半刻又刻之猶且三分餘一凡有貲者多是
士人復除其貧極者悉皆露户役人三五屬官竝惟正供
百端輸調又則常然皆衆局檢校首尾尋續橫相質累
者亦復不少一人被攝十人相追一緒裁萌千孽互起
蠶事弛而農業廢賤取庸而貴舉責應公贍私日不暇
給欲無為非其可得乎死且不憚矧伊刑罰身且不愛
何况妻子是以前檢未窮後巧復滋網辟徒峻猶不能
悛竊尋人之多偽實由宋季軍旅繁興役賦殷重不堪
勤劇竒巧所優積習生常遂迷忘反四海之大庶黎之
衆心用參差難卒澄一化宜以漸不可疾責誠存不擾
藏疾納洿務詳寛簡則稍自歸淳又被簡符前後累千
符㫖既嚴不敢闇信縣簡送郡郡簡呈使殊形詭狀千
變萬源聞者忽不經懷見殊刑者實足傷駭兼親屬里
伍流離道路時轉窮涸事方未已其士人婦女彌難厝
衷不簡則疑其有巧欲簡復未知所安愚謂此條宜委
縣保舉其綱領略其毛目乃當有漏不出貯中庶嬰疾
沉痼者重荷生造之恩也又永興諸暨離唐㝢寇擾公
私殊燼彌復特甚儻逢水旱實不易思俗諺云㑹稽打
鼓送恤吳興歩擔令史㑹稽舊稱沃壤今猶若此呉興
本是塉土事在可知因循餘弊誠宜改張武帝竝從之
由是深以方直見知遷南中郎巴陵王長史南兖南豫
二州事典籖諮事未嘗接以顔色動遵法制時司徒竟
陵王於宣城臨成定陵三縣界立屯封山澤數百里禁
人樵採憲之固陳不可言甚切直王曰非君無以聞此
德音即命罷屯禁遷給事黃門兼尚書吏部郎中宋時
其祖覬之嘗為吏部於庭列植嘉樹謂人曰吾為憲之
植耳至是憲之果為此職永明中為豫章内史在任清
簡務存寛恵有貞婦萬晞者少孀居無子事舅姑尤孝
父母欲奪而嫁之誓死不許憲之賜以束帛表其節義
梁武帝平建業為揚州牧徵憲之為别駕從事史比至
而已受禪憲之風疾漸篤因求還呉就加太中大夫憲
之雖累經宰郡資無儋石及歸環堵不免饑寒天監八
年卒於家臨終為制勅其子曰夫出生入死理均晝夜
生既不知所從死亦安識所往延陵云精氣上歸于天
骨肉下歸于地魂氣則無所不之良有以也雖復茫昧
難徵要若非妄百年之期迅若馳隙吾今預為終制瞑
目之後念竝遵行勿違吾志也莊周澹臺逹生者也王
孫士安矯俗者也吾進不及達退無所矯常謂中都之
制允理愜情衣周於身示不違禮棺周於衣足以蔽臭
入棺之物一無所湏載以輴車覆以麤布為使人勿惡
也漢明帝天子之尊猶祭以杅水脯糗范史雲列士之
高亦奠以寒水乾飯況吾卑庸之人其可不節哀也喪
易寧慼自是親親之情禮奢寧儉差可得由吾意不湏
常施靈筵可止設香燈使致哀者有憑耳朔望祥忌可
權安小牀蹔施几席唯下素饌勿用牲牢蒸嘗之祠貴
賤罔替備物難辦多致疎怠祠先自有舊典不可有闕
自吾已下止用蔬食時果勿同於上世示令子孫四時
不忘其親耳孔子云雖菜羮𤓰祭必齋如者本貴誠敬
豈求備物哉所著詩賦銘讚并衡陽郡記數十篇
論曰古人云利令智昏甚矣利害之相傾也劉湛識用
才能實包經國之畧豈知移弟為臣則君臣之道變用
兄成主則兄弟之義殊而執數懷姦茍相宗悦與夫推
長㦸而犯順何以異哉昔華元敗則以羊羮而取禍觀
夫庾悦亦鵝炙以速尤乾餱以愆斯相類矣登之因禍
而福倚伏無常仲文賄而為災乃狥財之過也顧琛呉
郡徵兆於初筮覬之清白之迹見於暮年憲之莅政所
在稱美時移三代一德無虧求之古人未為易遇觀其
遺命可謂有始有卒者矣
　
　
　
　
　
　
　
　
　
　南史卷三十五
　南史卷三十五考證
劉湛傳博渉經傳○經閣本作史
武帝入受晉命○入監本訛又今改从宋書
第二子曰琰字季珪琰於江陵病卒○第二琰字監本
　誤母今从宋書改正
主佐之間嫌隙遂搆○佐監本訛佑今从閣本
又曰不言無我應亂殺我日自是亂法耳○監本作不
　言無戎應亂今从宋書
庾悦傳經前不答毅時衆人並避○時宋書作語
庾登之傳子仲逺○仲宋書作冲
　
　
　
　
　
　南史卷三十五考證
欽定四庫全書
　南史卷三十六
　　唐　　　李　　　延　　　夀　　　撰
　列傳第二十六
　　羊欣　　羊𤣥保(子戎希/凡子)　　沈演之(子勃顗/凡孫)
　　　　(演之從祖弟子憲/憲孫浚)　　　江夷(子湛斆/曾孫)
　　　　(斆子蒨/紑子揔)　(祿弟蒨子紑/夷  子智深)　江秉之(孫謐/)
羊欣字敬元泰山南城人也曾祖忱晉徐州刺史祖權
黃門郎父不疑桂陽太守欣少靖黙無競於人美言笑
善容止泛覧經籍尤長𨽻書父不疑為烏程令欣年十
二時王獻之為呉興太守甚知愛之欣嘗夏月著新絹
裙晝寢獻之入縣見之書裙數幅而去欣書本工因此
彌善起家輔國參軍府解還家隆安中朝廷漸亂欣優
遊私門不復進仕㑹稽王世子元顯每使書扇常不奉
命元顯怒乃以為其後軍府舍人此職本用寒人欣意
貎恬然不以髙卑見色論者穪焉嘗詣領軍謝混混拂
席改服然後見之時混族子靈運在坐退告族兄瞻曰
望蔡見羊欣遂改席易衣欣由此益知名桓𤣥輔政以
欣為平西主簿參預機要欣欲自疎時漏密事𤣥覺其
此意愈更重之以為楚臺殿中郎謂曰尚書政事之本
殿中禮樂所出卿昔處股肱方此為輕欣就職少日穪
病自免屏居里巷十餘年義熙中弟徽被知於武帝帝
謂諮議參軍鄭鮮之曰羊徽一時美器世論猶在兄後
即板欣補右軍劉藩司馬後為新安太守在郡四年簡
恵著穪除臨川王義慶輔國長史廬陵王義真車騎諮
議參軍竝不就文帝重以為新安太守在郡十三年樂
其山水嘗謂子弟曰人生仕宦至二千石斯可矣及是
便懷止足轉義興太守非其好也頃之穪病篤免歸除
中散大夫素好黄老常手自書章有病不服藥飲符水
而已兼善醫術撰藥方數十卷欣以不堪拜伏辭不朝
覲自非尋省近親不妄行詣行必由城外未嘗入六門
武帝文帝竝恨不識之元嘉十九年卒弟徽字敬猷時
譽多欣位河東太守卒
羊𤣥保太山南城人也祖楷晉尚書都官郎父綏中書
侍郎𤣥保初為宋武帝鎮軍參軍少帝景平中累遷司
徒右長史府公王𢎞甚知重之謂左長史庾登之吏部
尚書王淮之曰卿二賢明美朗詣㑹悟多通然𢎞懿之
望故當共推羊也頃之入為黃門侍郎善奕棋品第三
文帝亦好奕與賭郡𤣥保戲勝以補宣城太守先是劉
式之為宣城立吏人亡叛制一人不禽符伍里吏送州
作部能禽者賞位二階𤣥保以為非宜陳之曰臣伏尋
亡叛之由皆出於窮逼今立殊制於事為苦又尋此制
施一邦而已若其是邪則應與天下為一若其非邪亦
不宜獨行一郡由此制停歴丹陽尹㑹稽太守太常呉
郡太守文帝以𤣥保亷素寡欲故頻授名郡為政雖無
殊績而去後常必見思不營財利産業儉薄文帝嘗曰
人仕宦非唯湏才亦湏運命每有好官缺我未嘗不先
憶羊𤣥保元凶弑立以為吏部尚書領國子祭酒及孝
武入伐朝士多南奔劭集羣僚橫刀怒曰卿等便可去
矣衆竝懼莫敢言𤣥保容色不異徐曰臣其以死奉朝
劭為解孝武即位為金紫光祿大夫以謹敬見知大明
五年加散騎常侍特進𤣥保自少至老謹於祭奠四時
珍新未得祠薦者口不妄嘗卒諡曰定子子戎少有才
氣而輕薄少行檢語好為雙聲江夏王義恭嘗設齋使
戎布牀湏臾王出以牀狹乃自開牀戎曰官家恨狹更
廣八分王笑曰卿豈唯善雙聲乃辯士也文帝好與𤣥
保棋嘗中使至𤣥保曰今日上何召我邪戎曰金溝清
泚銅池摇颺既佳光景當得劇棋𤣥保嘗嫌其輕脱云
此兒必亡我家位通直郎坐與王僧達謗時政賜死死
後孝武帝引見𤣥保𤣥保謝曰臣無日磾之明以此上
負上美其言戎二弟文帝竝賜名曰咸曰粲謂𤣥保曰
欲令卿二子有林下正始餘風𤣥保既善棋而何尚之
亦雅好其事呉郡禇𦙍年七嵗便入髙品及長冠絶當
時𦙍父榮期與臧質同逆𦙍應從誅何尚之固請曰𦙍
奕棋之妙超古冠今魏犨犯令以材獲免父戮子宥其
例甚多特乞與其微命使異術不絶不許時人痛惜之
𤣥保兄子希字泰聞少有才氣為尚書左丞時揚州刺
史西陽王子尚上言山湖之禁雖有舊科人俗相因替
而不奉熂山封水保為家利自頃以來頽弛日甚富彊
者兼嶺而占貧弱者薪蘇無託至漁採之地亦又如兹
斯實害人之深弊為政所宜去絶損益舊條更申恒制
有司檢壬辰詔書占山䕶宅彊盜律論贓一丈以上皆
棄市希以壬辰之制其禁嚴刻事既難遵理與時弛而
占山封水漸染復滋更相因仍便成先業一朝頓去易
致嗟怨今更刋革立制五條凡是山澤先恒熂爐飬種
竹木雜果為林芿及陂湖江海魚梁鰌鮆場恒加功脩
作者聼不追奪官品第一第二聼占山三頃第三第四
品二頃五十畆第五第六品二頃第七第八品一頃五
十畆第九品及百姓一頃皆依定格條上貲簿若先已
占山不得更占先占闕少依限占足若非前條舊業一
不得禁有犯者水土一尺以上竝計贓依常盜律論停
除咸康二年壬辰之科從之時益州刺史劉瑀先為右
衛將軍與府司馬何季穆共事不平季穆為尚書令建
平王宏所親待屢毁瑀於宏㑹瑀出為益州奪士人妻
為妾宏使希舉察之瑀坐免官瑀恨希切齒有門生謝
元伯往來希間瑀宻令訪訊被免之由希曰此奏非我
意瑀即日到宏門奉牋陳謝云聞之羊希希坐漏泄免
官泰始三年為寧朔將軍廣州刺史四年希以沛郡劉
思道行晉康太守領軍伐俚思道違節失利希遣收之
思道不受命率所領襲州希踰城走思道獲而殺之希
子崇字伯逺尚書主客郎丁母憂哀毁過禮及聞廣州
亂即日便徒跣出新亭不能歩渉頓伏江渚門義以小
船致之父𦵏畢乃不勝哀而卒
沈演之字臺真呉興武康人也髙祖充晉車騎將軍呉
國内史曾祖勁冠軍陳祐長史戍金墉為燕將慕容恪
所陷不屈見殺贈東陽太守祖赤黔廷尉卿父叔任少
有幹質朱齡石伐蜀為齡石建威府司馬平蜀之功亞
於元帥以功封寧新縣男後拜益州刺史卒演之年十
一尚書僕射劉栁見而知之曰此童終為令器沈氏家
世為將而演之折節好學讀老子百遍以義理業尚知
名襲父别爵吉陽縣五等侯舉秀才為嘉興令有能名
元嘉中累遷尚書吏部郎先是劉湛劉斌等結黨欲排
廢尚書僕射殷景仁演之雅杖正義與景仁素善盡心
朝廷文帝甚嘉之及彭城王義康出藩誅劉湛等以演
之為右衛將軍景仁尋卒乃以後軍長史范瞱為左衛
將軍與演之對掌禁旅同參機密尋加侍中文帝謂之
曰侍中領衛望實優顯此蓋宰相便坐卿其勉之上欲
伐林邑朝臣多不同唯廣州刺史陸徽與演之贊成上
意及林邑平賜羣臣黃金生口銅器等物演之所得偏
多上謂曰廟堂之謀卿參其力平此逺夷未足多建茅
土廊清舊都鳴鸞東岱不憂山河之不開也二十一年
詔以演之為中領軍太子詹事范瞱懷逆謀演之覺其
有異言之文帝曄尋伏誅歴位吏部尚書領太子右衛
率素有心氣寢病歴年上使卧疾理事性好舉才申濟
屈滯而謙約自持上賜女伎不受暴卒文帝痛惜贈金
紫光祿大夫諡曰貞子睦位黃門侍郎與弟西陽王文
學勃忿䦧坐徙始興郡勃輕薄好利位太子右衛率加
給事中坐贓賄徙梁州後還給事阮佃夫王道隆等位
司徒左長史為後廢帝所誅演之兄子坦之仕齊位都
官郎坦之子顗
顗字處黙幼清静有至行慕黃叔度徐孺子之為人讀
書不為章句著述不尚浮華常獨處一室人罕見其面
從叔勃貴顯每還呉興賔客填咽顗不至其門勃就之
顗送迎不越閫勃歎曰吾乃今知貴不如賤也顗内行
甚修事母凡孝友兄昂一名顒亦退素以家貧仕為始
安令兄弟不能分離相随之任齊永明年中徴拜著作
郎太子舍人通直郎竝不赴文恵太子嘗擬古詩云磊
磊落落玉山崩顗聞之曰此讖言也既而太子薨至秋
武帝崩鬰林海陵相次黜辱顗素不事家産及昂卒逢
齊末兵荒與家人并日而食或有饋其粱肉者閉門不
受唯採蓴荇根供食以樵採自資怡怡然恒不改其樂
梁天監四年大舉北侵南陽樂藏為武康令以顗從役
到建業揚州别駕陸任以書與呉興太守栁惲責之不
能甄善别賢惲大慙即表停之卒家所著文章數十篇
憲字彦章演之從祖弟子也祖説道巴西梓潼二郡太
守父璞之北中郎行參軍憲少有幹局為駕部郎宋明
帝與憲棋謂曰卿廣州刺史材也補烏程令甚著政績
太守褚彦回歎美以為方圓可施少府管掌煩冗材幹
者竝更其職憲以吏能累遷少府卿武陵王曄為㑹稽
以憲為左軍司馬齊髙帝以山隂戸衆欲分為兩縣武
帝啓曰縣豈不可御但用不得人耳乃以憲帶山隂令
政聲大著孔珪請假東歸謂人曰沈令料事特有天才
後為晉安王後軍長史廣陵太守西陽王子明代為南
兖州憲仍留為冠軍長史太守如故永明八年子明典
籖劉道濟贓私百萬為有司所奏賜死憲坐不糾免官
後除散騎常侍未拜卒當時穪為良吏憲同郡丘仲起
先是為晉平郡清亷自立褚彦回歎曰目見可欲心能
不亂此楊公所以遺子孫也仲起字子震位至廷尉卒
憲孫浚字叔源少渉學有才幹仕梁歴山隂呉建康三
縣竝有能名太清二年累遷御史中丞時臺城為侯景
所圍外援並至景表請求和解圍還江北詔許之遣右
衛將軍柳津對景盟歃景知城内疾疫稍無守備因緩
去期城内知其背盟復舉烽鼔譟後數日景復進表請
和簡文使浚往景所景曰即日向熱非復行時政欲立
效求停君可見為申聞浚曰大將軍此意意在得城下
風所聞乆已乏食城内雖困尚有兵糧朝廷恐和好乖
貳已密勑外軍若臺城傾覆勿以二宫為念當以死雪
恥若不能决戰當深壁自守大將軍十萬之衆將欲何
資景橫刀於膝瞋目叱之浚乃正色責景曰河南王人
臣而舉兵向闕今朝廷已赦王罪結盟口血未乾而復
翻背沈浚六十之年且天子使也奉命而行何用見脅
徑去不顧景歎曰是真司直也然密銜之又勸張嵊立
義後得殺之
江夷字茂逺濟陽考城人也祖晉䕶軍將軍父敳驃騎
諮議參軍夷少自藻厲為後進之美宋武帝板為鎮軍
行參軍預討桓𤣥功封南郡州陵縣五等侯累遷大司
馬武帝命大司馬府琅邪國事一以委焉武帝受命歴
位吏部尚書呉郡太守營陽王於呉縣見害夷臨哭盡
禮以兄疾去官後為右僕射夷美風儀善舉止歴任以
和簡著穪出為湘州刺史加散騎常侍未之職卒遺令
薄斂蔬奠務存儉約子湛
湛字徽深居喪以孝聞愛文義善彈棋鼔琴兼明算術
為彭城王義康司徒主簿太子中舍人司空檀道濟為
子求娶湛妹不許義康有命又不從時人重其立志義
康之盛人競求自昵唯湛自疎固求外出乃以為武陵
内史随王誕為北中郎將南徐州刺史以湛為長史南
東海太守委以政事元嘉二十五年徵為侍中任以機
密遷左衛將軍時改選學職以太尉江夏王義恭領國
子祭酒湛領博士轉吏部尚書家甚貧不營財利餉饋
盈門一無所受無兼衣餘食嘗為上所召遇澣衣穪疾
經日衣成然後起牛餓御人求草湛良乆曰可與飲在
選職頗有刻覈之譏而公平無私不受請謁論者以此
穪焉初上大舉北侵舉朝謂為不可唯湛贊成之及魏
太武至𤓰歩以湛兼領軍軍事處分一以委焉魏遣使
求昏上召太子劭以下集議衆竝謂宜許湛謂許之無
益劭怒謂湛曰今三王在阨詎宜茍執異議聲色甚厲
坐散俱出劭使班劍及左右推排之殆於傾倒劭後宴
集未嘗命湛上乃為劭長子偉之娉湛第三女欲以和
之上將廢劭使湛具詔草劭之入殺湛直上省聞呌乃
匿傍小屋劭遣求之舍吏紿云不在此兵即殺舍吏乃
得見湛湛據窻受害意色不撓五子恁恕憼愻法夀皆
見殺初湛家數見怪異未敗少日所眠牀忽有數斗血
孝武即位追贈左光祿大夫開府儀同三司諡曰忠簡
公恁位著作佐郎恁子斆
斆字叔文母宋文帝女淮陽長公主幼以戚屬召見孝
武謂謝莊曰此小兒方當為名器少有美譽尚孝武女
臨汝公主拜駙馬都尉為丹陽丞時袁粲為尹見斆歎
曰風流不墜政在江郎數與宴賞留連日夜遷中書郎
斆庶祖母王氏老疾斆視膳嘗藥七十餘日不解衣及
累居内官毎以侍飬陳請朝廷優其朝直初湛娶褚秀
之女大義不終褚彦回為衛軍重斆為人先通意引為
長史随府轉司空長史領臨淮太守轉齊髙帝太尉從
事中郎齊臺建為吏部郎髙帝即位斆以祖母乆疾啓
求自解初宋明帝勑斆出繼其叔愻為從祖淳後於是
僕射王儉啓禮無後小宗之文近代緣情皆由父祖之
命未有既孤之後出繼宗族也雖復臣子一揆而義非
天屬江忠簡𦙍嗣所寄唯斆一人傍無期屬斆宜還本
若不欲江愻絶後可以斆小兒繼愻為孫尚書參議謂
間世立後禮無其文荀顗無子立孫墜禮之始何琦又
立此論義無所據於是斆還本家詔使自量立後者出
為豫章内史還除太子中庶子未拜門客通贓利武帝
遣使檢覆斆藏此客而躬自引咎上甚有怪色王儉從
容啓上曰江斆若能臨郡此便是具美耳上意乃釋永
明中為竟陵王司馬斆好文辭圍棋第五品為朝貴中
最遷侍中歴五兵尚書東陽呉二郡太守復為侍中轉
都官尚書領驍騎將軍王晏啓武帝曰江斆今重登禮
閣兼掌六軍慈渥所覃實有優忝但語其事任殆同閑
輩天㫖既欲升其名位愚謂以侍中領驍騎望實清顯
有殊納言上曰斆常啓吾為其鼻中惡今既以何𦙍王
瑩還門下故有此回換耳先是中書舍人紀僧真幸於
武帝稍歴軍校容表有士風謂帝曰臣小人出自本縣
武吏邀逢聖時階榮至此為兒昏得荀昭光女即時無
復所湏唯就陛下乞作士大夫帝曰由江斆謝􁊞我不
得措此意可自詣之僧真承㫖詣斆登榻坐定斆便命
左右曰移吾牀讓客僧真喪氣而退告武帝曰士大夫
故非天子所命時人重斆風格不為權倖降意隆昌元
年為侍中領國子祭酒鬰林廢朝臣皆被召入宫斆至
雲龍門方知廢立託散動醉吐車中而去明帝即位改
領祕書監又改領晉安王師卒遺令不受賻贈詔賻錢
三萬布百疋子蒨啓遵斆命不受詔嘉美之從其所請
贈散騎常侍太常卿諡曰敬子子蒨
蒨字彦標幼聰警讀書過口便誦選為國子生舉髙弟
起家祕書郎累遷廬陵王主簿居父憂以孝聞廬于墓
側明帝起兵遣寧朔將軍劉諓之為郡蒨拒之及建業
平蒨坐禁錮俄被原歴太尉臨川王長史尚書吏部郎
領右軍方雅有風格僕射徐勉權重唯蒨及王規與抗
禮不為之屈勉因蒨門客翟景為子繇求昏於蒨女不
答景再言之乃杖景四十由此與勉忤勉又為子求蒨
弟葺及王泰女二人竝拒之葺為吏部郎坐杖曹中幹
免官泰以疾假出宅乃遷散騎常侍皆勉意也初天監
六年詔以侍中常侍竝侍帷幄分門下二局入集書其
官品視侍中而非華胄所悦故勉斥泰為之蒨尋遷司
徒左長史初王泰出閣武帝謂勉云江蒨資歴應居選
部勉曰蒨有眼患又不悉人物乃止遷光祿大夫卒諡
肅蒨好學尤悉朝儀故事撰江左遺典三十卷未就卒
文集十五卷蒨弟曇字彦德少學渉有器度位侍中太
子詹事承聖初卒曇弟祿
祿字彦遐幼篤學有文章工書善琴形貎短小神明俊
發位太子洗馬湘東王錄事參軍以氣陵府王王深憾
焉廬陵威王續代為荆州留為驃騎諮議參軍獻書告
别王答書乃致恨祿先為武寧郡頗有資産積錢於壁
壁為之倒迮銅物皆鳴人戲之曰所謂銅山西傾洛鍾
東應者也湘東王恨之既深以其名祿改字曰榮財以
志其忿後為唐侯相卒撰列仙傳十卷行於世及井絜
臯木人賦敗船詠竝以自喻子徽亦有文采而清狂不
慧常以父為戲蒨子紑
紑字含絜幼有孝性年十三父蒨患眼紑侍疾將期月
衣不解帶夜夣一僧云患眼者飲慧眼水必差及覺説
之莫能解者紑第三叔祿與草堂寺智者法師善往訪
之智者曰無量夀經云慧眼見真能度彼岸蒨乃因智
者啓捨同夏縣界牛屯里合為寺乞賜嘉名勑答云純
臣孝子往往感應晉時顔含遂見冥中送藥又近見智
者以卿第二息夣云飲慧眼水慧眼則五眼之一號可
以慧眼為名及就創造泄故井井水清洌異於恒泉依
夣取水洗眼及煮藥稍覺有瘳因此遂差時人謂之孝
感南康王為徐州召為迎主簿紑性沉静好莊老𤣥言
尤善佛義不樂進仕及父卒紑廬于墓終日號慟不絶
聲月餘乃卒子揔
揔字揔持七歳而孤依于外氏幼聰敏有至性元舅呉
平侯蕭勵名重當世特所鍾愛謂曰爾神采英㧞後之
知名當出吾右及長篤學有文辭仕梁為尚書殿中郎
武帝撰正言始畢製述懐詩揔預同此作帝覽揔詩深
見嗟賞轉侍郎尚書僕射范陽張纘度支尚書琅邪王
筠都官尚書南陽劉之遴竝髙才碩學揔時年少有名
纘等雅相推重為忘年友㑹之遴嘗酬惚詩深相欽挹
累遷太子中舍人侯景寇建鄴詔以揔權兼太常卿守
小廟臺城陷避難㑹稽郡憩於龍華寺乃製脩心賦揔
第九舅蕭勃先據廣州又自㑹稽往依焉及元帝平侯
景徵為始興内史㑹魏剋江陵不行自此流寓嶺南積
歳陳天嘉四年以中書侍郎徴還累遷左戸尚書轉太
子詹事揔性寛和温裕尤工五言七言溺於浮靡及為
宫端與太子為長夜之飲飬良娣陳氏為女太子亟微
行遊揔家宣帝怒免之後又歴侍中左戸尚書後主即
位歴吏部尚書僕射尚書令加秩既當權任宰不持政
務但日與後主遊宴後庭多為豔詩好事者相傳諷翫
于今不絶唯與陳睻孔範王瑳等十餘人當時謂之狎
客由是國政日頽綱紀不立有言之者輒以罪斥之君
臣昏亂以至于滅禎明三年陳亡入隋拜上開府開皇
十四年卒於江都年七十六其為自序云太建之時權
移羣小諂嫉作威屢被摧黜奈何命也識者譏其言跡
之乖有文集三十卷長子溢頗有文辭性慠誕驕物雖
近屬故友不免詆欺歴中書黃門侍郎太子中庶子入
隋為秦王文學卒
江智深夷之弟子也父僧安宋太子中庶子夷有盛名
夷子湛又有清譽父子竝貴達智深父少無名問湛禮
敬甚簡智深常以為恨自非節歳不入湛門及為随王
誕後軍參軍在襄陽誕待之甚厚時諮議參軍謝莊主
簿沈懷文與智深友善懷文每穪曰人所應有盡有所
應無盡無者其江智深乎元嘉末除尚書庫部郎時髙
流官序不為臺郎智深門孤援寡獨有此選意甚不悦
固辭不拜後為竟陵王誕司空主簿記室參軍領南濮
陽太守遷從事中郎誕將為逆智深悟其機請假先反
誕事發即除中書侍郎智深愛好文雅辭采清贍孝武
深相知待恩禮冠朝上宴私甚數多命羣臣五三人遊
集智深常為其首同侣未及前輒獨䝉引進每以越衆
為慙未嘗有喜色每從遊幸與羣僚相随見傳詔馳來
知常呼己聳動愧恧形於容貎論者以此多之遷驍騎
將軍尚書吏部郎上每酣宴輒詆羣臣并使自相嘲訐
以為歡笑智深素方退漸不㑹㫖上嘗使王僧朗戲其
子景文智深正色曰恐不宜有此戲上怒曰江僧安癡
人癡人自相惜智深伏席流涕由是恩寵大衰出為新
安王子鸞北中郎長史南東海太守行南徐州事初上
寵姬宣貴妃殷氏卒使羣臣議諡智深上議曰懷上以
不盡嘉號甚銜之後車駕幸南山乘馬至殷氏墓羣臣
皆騎從上以馬鞭指墓石柱謂智深曰此柱上不容有
懷字智深益惶懼以憂卒子筠太子洗馬早卒後廢帝
皇后筠之女也廢帝即位以后父追贈金紫光祿大夫
筠妻王平望鄉君智深兄子槩早孤智深飬之如子槩
歴黃門吏部郎侍中武陵王贊北中郎長史
江秉之字𤣥叔濟陽考城人也祖逌晉太常父纂給事
中秉之少孤弟妹七人竝幼撫育姻娶盡其心力宋少
帝時為永世烏程令以善政著名東土徵為建康令為
政嚴察部下肅然後為山隂令人戸三萬政事繁擾訟
訴殷積階庭常數百人秉之御繁以簡常得無事宋世
唯顧顗之亦以省務著績其餘雖復刑政脩理而未能
簡事以在縣有能出補新安太守元嘉十二年轉任臨
海竝以簡約見穪卒於官所得秩悉散之親故妻子常
飢寒人有勸其營田秉之正色答曰食祿之家豈可與
農人競利在郡作書案一枚去官留以付庫秉之宗人
邃之字𤣥逺頗有文義撰文釋傳於世位司徒記室參
軍秉之子徽尚書都官郎呉令元凶殺徐湛之子徽以
黨與見誅子謐
謐字令和父徽遇禍謐繫尚方宋孝武平建業乃得出
為于湖令彊濟穪職宋明帝為兖州謐傾身奉事為帝
所待即位以為驃騎參軍弟䝉貎醜帝常召見狎侮之
謐再遷右丞兼比部郎太始四年江夏王義恭第十五
女卒年十九未笄禮官議從成人服諸王服大功左丞
孫敻重奏禮記女子十五而笄鄭𤣥云應年許嫁者也
其未許嫁者則二十而笄射慈云十九猶為殤禮官違
越經典於理無據太常以下結免贖論謐坐杖督五十
奪勞百日謐又奏敻先不研辯混同謬議凖以事例亦
宜及咎敻又結免贖論詔可出為建平王景素冠軍長
史長沙内史行湘州事政敎苛刻僧遵道又與謐情欵
随謐莅郡犯小事餓繫郡獄僧遵道裂三衣食之盡而
死為有司奏徴還明帝崩遇赦免齊髙帝領南兖州謐
為鎮軍長史廣陵太守入為遊撃將軍性疏俗善趨時
利元徽末朝野咸屬意建平王景素謐深自委結景素
事敗僅得免禍蒼梧王廢後物情尚懐疑貳謐獨竭誠
歸事齊髙帝昇明元年為黃門侍郎領尚書左丞沈攸
之事起議加髙帝黃鉞謐所建也事寧遷吏部郎齊建
元元年位侍中既而驃騎豫章王嶷領湘州以謐為長
史封永新縣伯三年為左戸尚書諸皇子出閣用文武
主帥悉以委謐尋勑選曰江謐寒士誠當不得競等華
儕然甚有才幹可遷掌吏部謐才長刀筆所在幹職髙
帝崩謐穪疾不入衆頗疑其怨不預顧命武帝即位謐
又不遷官以此怨望時武帝不豫謐詣豫章王嶷請問
曰至尊非起疾東宫又非才公今欲何計武帝知之出
謐為鎮北長史南東海太守未發憂甚乃以奕棋占卦
云有客南來金椀玉杯上使御史中丞沈沖奏謐前後
罪惡請收送廷尉詔赐死果以金甖盛藥鴆之子介建
武中為呉令政亦深苛人門榜死人髑髏為謐首介棄
官而去
論曰敬元夷簡歸譽𤣥保𢎞懿見推其取重於世豈虚
名也然𤣥保時隆帝念雖命禀於𤣥天跡其恩寵蓋亦
猶賢之助沈氏世傳武節而演之以業尚見知綢繆帷
幄遂參機務處黙保閑篤素叔源節見臨危懿德髙風
所謂世有人矣茂逺自晉及陳雅道相係奕世載德斯
之謂焉而揔溺於寵狎反以文雅為敗然則士之成名
所貴彬彬而已𤣥叔清介著美足以追踪古烈令和窺
覘成性終取躓於險塗宜矣
　
　
　
　
　
　
　
　
　
　
　
　
　
　南史卷三十六
　南史卷三十六考證
羊𤣥保傳祖楷○楷監本作揩今从閣本
江秉之傳元凶殺徐湛之子徽以黨與見誅○上云秉
　之子徽則此子字疑衍
　
　
　
　
　
　
　
　
　
　
　
　南史卷三十六考證
欽定四庫全書
　南史卷三十七
　　唐　　　李　　　延　　　夀　　　撰
　列傳第二十七
　　沈慶之(孫昭略子子文季攸弟子文秀昭/從父兄  攸之    之從孫僧)
　　宗慤(從子夬/)
沈慶之字𢎞先吳興武康人也少有志力晉末孫恩作
亂使其衆寇武康慶之未冠隨鄉族擊之屢捷由是以
勇聞荒擾之後鄉邑流散慶之躬耕壟畝勤苦自立年
四十未知名兄敞之為趙倫之征虜參軍監南陽郡擊
蠻有功遂即真慶之徃襄陽省兄倫之見而賞之命子
竟陵太守伯符板為寧逺中兵參軍竟陵蠻屢為寇慶
之為設規略每擊破之伯符由此致將帥之稱永初二
年慶之除殿中員外將軍又隨伯符𨽻到彦之北侵伯
符病歸仍𨽻檀道濟道濟白文帝稱慶之忠謹曉兵上
使領隊防東掖門稍得引接出入禁省領軍劉湛知之
欲相引接謂曰卿在省年月乆逺比當相論慶之正色
曰下官在省十年自應得轉不復以此仰累尋轉正員
將軍及湛被収之夕上開門召慶之慶之戎服履韎縛
袴入上見而驚曰卿何意乃爾急裝慶之曰夜半喚隊
主不容緩服遣收吳郡太守劉斌殺之元嘉十九年雍
州刺史劉道産卒羣蠻大動征西司馬朱脩之討蠻失
利以慶之為建威將軍率衆助脩之失律下獄慶之専
軍進討大破緣沔諸蠻後為孝武撫軍中兵參軍孝武
以本號為雍州隨府西上征蠻寇屢有功還都復為廣
陵王誕北中郎中兵參軍加建威將軍南濟隂太守雍
州蠻又為寇慶之以將軍太守復隨王誕入沔及至襄
陽率後軍中兵參軍栁元景隨郡太守宗慤等伐沔北
諸山蠻大破之威震諸山羣蠻皆稽顙慶之患頭風好
著狐皮帽羣蠻惡之號曰蒼頭公每見慶之軍輒畏懼
曰蒼頭公已復來矣慶之引軍出前後破降甚衆又討
犬羊諸山蠻緣險築重城施門櫓甚峻慶之連營山下
營中開門相通又令諸軍各穿池於營内朝夕不外汲
兼以防蠻之火頃之風甚蠻夜下山人提一炬燒營火
至輒以池水灌滅之蠻被圍守日久並飢乏自後稍出
歸降慶之前後所獲蠻並移都下以為營戸二十七年
遷太子歩兵校尉其年文帝將北侵慶之諌曰道濟再
行無功彦之失利而反今料王𤣥謨等未踰兩將恐重
辱王師上曰王師再屈别有所由道濟養寇自資彦之
中塗疾動虜所恃唯馬夏水浩大泛舟濟河碻磝必走
滑䑓小戍易可覆㧞剋此二戍館榖弔人虎牢洛陽自
然不固慶之固陳不可時丹陽尹徐湛之吏部尚書江
湛並在坐上使湛之等難慶之慶之曰為國譬如家耕
當問奴織當訪婢陛下今欲伐國而與白面書生輩謀
之事何由濟上大笑及軍行慶之副𤣥謨𤣥謨進圍滑
䑓慶之與蕭斌留守碻磝仍領斌輔國司馬𤣥謨攻滑
䑓積旬不㧞魏太武大軍南向斌遣慶之將五千人救
𤣥謨慶之曰少軍輕徃必無益也㑹𤣥謨退還斌將斬
之慶之諫乃止蕭斌以前驅敗績欲絶死固碻磝慶之
以為不可㑹制使至不許退諸將並宜留斌復問計於
慶之慶之曰閫外之事將所得専制從逺來事勢已異
節下有一范增而不能用空議何施斌及坐者並笑曰
沈公乃更學問慶之厲聲曰衆人雖見古今不如下官
耳學也𤣥謨自以退敗求戍碻磝斌乃還歴城申坦垣
䕶之共據清口慶之奔驛馳歸二十九年師復行慶之
固諌不從以立議不同不使北出是時亡命司馬黒石
廬江叛吏夏侯方進在西陽五水讙動羣蠻自淮汝間
至江沔咸離其患乃遣慶之督諸將討之制江豫荆雍
並遣軍受慶之節度三十年孝武出次五洲總統羣帥
慶之從巴水出至五洲諮受軍略㑹孝武典籖董元嗣
自建鄴還陳元凶弑逆孝武遣慶之引諸軍慶之謂腹
心曰蕭斌婦人不足數其餘將帥並易與耳今輔順討
逆不憂不濟也時元凶密與慶之書令殺孝武慶之入
求見孝武稱疾不敢見慶之突前以元凶手書呈簡孝
武泣求入内與母辭慶之曰下官受先帝厚恩常願報
徳今日之事唯力是視殿下是何疑之深帝起再拜曰
家國安危在於將軍慶之即勒内外處分府主簿顔竣
聞慶之至馳入見帝曰今四方尚未知義師之舉而劭
據有天府首尾不相應赴此危道也宜待諸鎮唇齒然
後舉事慶之厲聲曰今方興大事而黄頭小兒皆參預
此禍至矣宜斬以徇衆帝曰竣何不拜謝竣起再拜慶
之曰君但當知筆札之事於是處分旬日内外整辦時
皆謂神兵百姓欣悦衆軍既集假慶之為武昌内史領
府司馬孝武至尋陽慶之及栁元景等並勸即大位不
許賊劭遣慶之門生錢無忌齎書說慶之觧甲慶之執
無忌白之孝武踐阼以慶之為領軍將軍尋出為南兖
州刺史加都督鎮盱台封南昌縣公孝建元年魯爽反
遣慶之與薛安都等徃討之安都臨陣斬爽進慶之號
鎮北大將軍尋與柳元景俱開府儀同三司固辭改封
始興郡公慶之以年滿七十固請辭事以為侍中左光
祿大夫開府儀同三司固讓乃至稽顙自陳言輒泣涕
上不能奪聼以郡公罷就第月給錢十萬米百斛二衛
史五十人大明三年司空竟陵王誕據廣陵反復以慶
之為車騎大將軍開府儀同三司固讓南兖州刺史加
都督率聚討之誕遣客沈道愍齎書說慶之餉以玉環
刀慶之遣道愍反數以罪惡慶之至城下誕登樓謂曰
沈公君白首之年何為來此慶之曰朝廷以君狂愚不
足勞少壯故使僕來耳慶之塞壍造攻道立行樓土山
并諸攻具時夏雨不得攻城上使御史中丞庾徽之奏
免慶之官以激之制無所問誕餉慶之食提挈者百餘
人慶之不開悉焚之誕於城上投函表令慶之為送慶
之曰我奉制討賊不得為汝送表每攻城慶之輒身先
士卒上戒之曰卿為統任當令處分有方何須身受矢
石邪自四月至七月乃屠城斬誕進慶之司空又固讓
爵於是與柳元景並依晉密陵侯鄭袤故事朝㑹慶之
位次司空元景在從公之上給䘏吏五十人門施行馬
初慶之甞夢引鹵簿入厠中慶之甚惡入厠之鄙時有
善占夢者為觧之曰君必大富貴然未在旦夕問其故
答云鹵簿固是富貴容厠中所謂後帝也知君富貴不
在今主及中興之功自五校至是而登三事四年西陽
五水蠻復為宼慶之以郡公統諸軍討平之慶之居清
明門外有宅四所室宇甚麗又有園舍在婁湖慶之一
夜攜子孫徙居之以宅還官悉移親戚中表於婁湖列
門同閈焉廣開田園之業每指地語人曰錢盡在此中
興身享大國家素富厚産業累萬金奴僮千計再獻錢
千萬榖萬斛以始興封優近求改封南海郡不許妓妾
十數人並羙容工藝慶之優游無事盡意歡愉自非朝
賀不出門毎從游幸及校獵據鞍陵厲不異少壯太子
妃上孝武金鏤匕筯及杅杓上以賜慶之曰觴酌之賜
宜以大夫為先也上甞歡飲普令羣臣賦詩慶之粗有
口辯手不知書每將署事輒恨眼不識字上逼令作詩
慶之曰臣不知書請口授師伯上即令顔師伯執筆慶
之口授之曰微生遇多幸得逢時運昌朽老筋力盡徒
歩還南岡辭榮此聖世何愧張子房上甚悅衆坐並稱
其辭意之羙孝武晏駕慶之與柳元景等並受顧命遺
制若有大軍旅及征討悉委慶之前廢帝即位加慶之
几杖給三望車一乘慶之每朝賀常乘猪鼻無幰車左
右從者不過三五騎履行田園每農桑劇月無人從行
遇之者不知三公也及加三望車謂人曰我每游履田
園有人時與馬成三無人則與馬成二今乘此車安所
之乎及賜几杖並固讓柳元景顔師伯甞詣慶之會其
游田元景等鳴笳列卒滿道慶之獨與左右一人在田
見之悄然改容曰夫貧賤不可居富貴亦難守吾與諸
公並出貧賤因時際會榮貴至此唯當共思損挹之事
老子八十之年目見成敗者已多諸君炫此車服欲何
為乎於是揷杖而耘不為之顧元景等徹侍褰裳從之
慶之乃與相對為歡慶之既通貴鄉里老舊素輕慶之
者後見皆膝行而前慶之歎曰故是昔時沈公視諸沈
為劫首者數十人士悉患之慶之詭為置酒大㑹一時
殺之於是合境肅清人皆喜悅廢帝狂悖無道衆勸之
廢立及柳元景等連謀以告慶之慶之與江夏王義恭
不厚發其事帝誅義恭元景等以慶之為侍中太尉及
義陽王昶反慶之從帝渡江總統衆軍帝凶暴日甚慶
之猶盡言諫争帝意稍不悦及誅何邁慮慶之不同量
其必至乃開清溪諸橋以絶之慶之果徃不得度而還
帝又忌之乃遣其從子攸之齎藥賜死時年八十是嵗
旦慶之夢有人以兩疋絹與之謂曰此絹足度寤而謂
人曰老子今年不免矣兩疋八十尺也足度無盈餘矣
及死贈賻甚厚遣贈侍中太尉如故給鸞輅輼輬車前
後羽葆皷吹諡曰忠武公未及葬帝敗明帝即位追贈
侍中司空諡曰襄公太始七年改封蒼梧郡公慶之羣
從姻戚由慶之在列位者數十人長子文叔位侍中慶
之之死也不肯飲藥攸之以被掩殺之文叔密取藥藏
錄或勸文叔逃避文叔見帝斷截江夏王義恭支體慮
奔亡之日帝怒容致義恭之變乃飲藥自殺文叔子昭
明位祕書郎聞父死曰何忍獨生亦自縊死元徽元年
還復先封時改始興為廣興昭明子曇亮襲廣興郡公
齊受禪國除昭明弟昭略
昭略字茂隆性狂儁不事公卿使酒杖氣無所推下甞
醉晚日負杖攜家賔子弟至婁湖苑逢王景文子約張
目視之曰汝是王約耶何乃肥而癡約曰汝沈昭略邪
何乃瘦而狂昭略撫掌大笑曰瘦已勝肥狂已勝癡奈
何王約奈汝癡何昇明末為相國西曹掾齊髙帝賞之
及即位謂王儉曰南士中有沈昭略何職處之儉以擬
前軍將軍上不欲違乃可其奏尋為中書郎累遷侍中
王晏甞戯昭略曰賢叔可謂吳興僕射昭略曰家叔晚
登僕射猶賢於尊君以卿為初蔭永元中與叔父文季
俱被召入華林省茹法珍等進藥酒昭略怒罵徐孝嗣
曰廢昏立明古今令典宰相無才致有今日以甌投其
面曰使為破靣鬼死時言笑自若了無懼容徐孝嗣謂
曰見卿使人想夏侯泰初答曰明府猶憶夏侯便是方
寸不能都豁下官見龍逢比干欣然相對霍光脫問明
府今日之事何辭答之邪昭略弟昭光聞收兵至家人
勸逃去昭光不忍捨母入執母手悲泣遂見殺時昭明
子曇亮已得逃去聞昭光死乃曰家門屠滅獨用生何
為又絶吭而死時人歎其累世孝義中興元年贈昭略
太常昭光廷尉
文季字仲達文叔弟也以寛雅正直見知尤善塞及彈
碁在宋封山陽縣五等伯位中書郎父慶之遇害諸子
見收文叔謂之曰我能死爾能報遂自殺文季揮刀馳
馬去收者不敢追遂免明帝立為黄門郎領長水校尉
明帝宴㑹朝臣以南臺御史賀咸為柱下史糾不醉者
文季不肯飲被驅下殿晉平王休祐為南徐州帝就褚
彦回求幹事人為上佐彦回舉文季轉驃騎長史南東
海太守休祐被殺雖用薨禮僚佐多不敢至文季獨徃
墓展哀元徽初自祕書監出為吳興太守文季飲酒至
五斗妻王氏飲亦至三斗甞對飲竟日而視事不廢昇
明元年沈攸之反齊髙帝加文季冠軍將軍督吳興錢
唐軍事初慶之死也攸之求行至是文季收攸之弟新
安太守登之誅其宗族以復舊怨親黨無吹火焉君子
以文季能報先恥齊國建為侍中領祕書監建元元年
轉太子右衛率侍中如故改封西豐縣侯文季風采稜
岸善於進止司徒褚彦回當時貴望頗以門戸裁之文
季不為之屈武帝在東官於𤣥圃宴朝臣文季數舉酒
勸彦回彦回甚不平啓武帝曰沈文季謂彦回經為其
郡依然猶有故情文季曰惟桑與梓必恭敬止豈如明
府亡國失土不識枌榆遂言及魏軍動事彦回曰陳顯
達沈文季當今將略足委以邊事文季諱稱將門因是
發怒啓武帝曰褚彦回遂品藻人流臣未知其身死之
日何面目見宋明帝武帝笑曰沈率醉也中丞劉休舉
其事見原後豫章王北宅後堂集㑹文季與彦回並善
􁁉琶酒闌彦回取樂器為明君曲文季便下席大唱曰
沈文季不能作伎兒豫章王嶷又解之曰此故當不損
仲容之徳彦回顔色無異終曲而止永明中累遷領軍
將軍文季雖不學發言必有辭采武帝謂文季曰南士
無僕射多厯年所文季對曰南風不競非復一日當世
善其對明帝輔政欲以文季為江州遣左右單景儁宣
㫖文季陳讓稱老不願外出因問右執法有人未景儁
還具言之延興元年以為尚書右僕射明帝即位加領
太子詹事尚書令王晏甞戯文季為吳興僕射文季答
曰琅邪執法似不出卿門建武二年魏軍南伐明帝以
為憂制文季鎮夀春文季入城門嚴加備守魏軍尋退
百姓無所損永元元年轉侍中左僕射始安王遥光反
其夜遣於宅掩取文季欲以為都督而文季已還臺明
日與尚書令徐孝嗣共坐南掖門上時東昏已行殺戮
孝嗣深懐憂慮欲與文季論時事文季輒引以佗辭終
不得及事寧加鎮軍將軍署府史文季以時方昏亂託
老疾不豫朝機兄子昭略謂文季曰阿父年六十為員
外僕射欲求免乎文季笑而不答未幾見害先被召便
知敗舉動如常登車顧曰此行恐徃而不返於華林省
死年五十八朝野寃之中興元年贈司空諡曰忠憲公
文秀字仲逺慶之弟子也父邵之南中郎行參軍文秀
宋前廢帝時累遷青州刺史將之鎮部曲出次白下文
秀說慶之以帝狂悖禍在難測欲因此衆力圖之慶之
不從及行慶之果見殺又遣直閤江方興領兵誅文秀
未至而明帝已定亂時晉安王子勛據尋陽文秀與徐
州刺史薛安都並同子勛反尋陽平定明帝遣其弟召
之便歸命請罪即安本任四年封新城縣侯先是冀州
刺史崔道固亦據歴城同反文秀遣信引魏魏遣慕容
白曜援之及至而文秀已受朝命文秀善於撫御被魏
圍三載無叛者五年為魏所剋終于北
攸之字仲達慶之從父兄子也父叔仁為宋衡陽王義
季征西長史兼行參軍領隊攸之少孤貧元嘉二十七
年魏軍南攻朝廷發三吳之衆攸之亦行及至建業詣
領軍將軍劉遵考求補白丁隊主遵考以為形陋不堪
攸之歎曰昔孟甞君身長六尺為齊相今求士取肥大
者哉因隨慶之征討二十九年征西陽蠻始補隊主巴
口建義授南中郎府板長兼行參軍新亭之戰身被重
創事寧為太尉行參軍封平洛縣五等侯隨府轉大司
馬行參軍晉時都下二岸揚州舊置都部從事分掌二
縣非違永初以後罷省孝建三年復置其職攸之掌北
岸㑹稽孔璪掌南岸後又罷攸之遷員外散騎侍郎又
隨慶之征廣陵屢有功被箭破骨孝武以其善戰配以
仇池歩矟事平當加厚賞為慶之所抑遷太子旅賁中
郎攸之甚恨之前廢帝景和元年除豫章王子尚車騎
中兵參軍直閤與宋越譚金等並為廢帝所寵誅戮羣
公攸之等皆為之用命封東興縣侯明帝即位以例削
封尋告宋越譚金等謀反復召直閤㑹四方反叛南賊
已次近道以攸之為寧朔將軍尋陽太守率軍據虎檻
時王𤣥謨為大統未發前鋒有五軍在虎檻五軍後又
駱驛繼至每夜各立姓號不相稟受攸之謂軍吏曰今
衆軍同舉而姓號不同若有耕夫漁父夜相呵叱便致
駭亂此敗道也請就一軍取號衆咸從之殷孝祖為前
鋒都督失夫人情攸之内撫將士外諧羣帥衆並安之
時殷孝祖中流矢死軍主范潜率五百人投賊人情震
駭並謂攸之宜代孝祖為統時建安王休仁屯虎檻總
統衆軍聞孝祖死遣寧朔將軍江方興龍驤將軍劉靈
遺各率三千人赴赭圻攸之以為孝祖既死賊有乘勝
之心明日若不更攻則示之以弱方興名位相亞必不
為己下軍政不一致敗之由乃率諸軍主詣方興推重
幷慰勉之方興甚悅攸之既出諸軍主並尤之攸之曰
卿忘廉藺宼賈事邪吾本以濟國活家豈計此之升降
明旦進戰自寅訖午大敗賊于赭圻尋進號輔國將軍
代孝祖督前鋒諸軍事薛常保等在赭圻食盡南賊大
帥劉胡屯濃湖以囊盛米繫流查及船腹陽覆船順風
流下以餉赭圻攸之疑其有異遣人取船及流查大得
囊米尋剋赭圻遷寧蠻校尉雍州刺史加都督袁顗復
率大衆來入鵲尾相持既久軍主張興世越鵲尾上據
錢溪劉胡自攻之攸之率諸將攻濃湖錢溪信至大破
賊攸之悉以錢溪所送胡軍耳鼻示之顗駭懼急追胡
還攸之諸軍悉力進攻多所斬獲胡於是棄衆而奔顗
亦奔走赭圻濃湖之平也賊軍委棄資財珍貨山積諸
軍各競収歛唯攸之張興世約勒所部不犯毫芥諸將
以此多之攸之進平尋陽遷中領軍封貞陽縣公時劉
遵考為光祿大夫攸之在御坐謂遵考曰形陋之人今
何如帝問之攸之依實對帝大笑累遷郢州刺史為政
刻暴或鞭士大夫上佐以下有忤意輒面加詈辱而曉
達吏事自强不息士庶畏憚人莫敢欺聞有猛獸輒自
圍捕徃無不得一日或得兩三若逼暮不禽則宿昔圍
守賦歛嚴苦徴發無度繕修船舸營造器甲自至夏口
便有異圖進監豫司之二郡軍事進號鎮軍將軍泰豫
元年明帝崩攸之與蔡興宗並在外藩同預顧命㑹巴
西人李承明反蜀土搔擾時荆州刺史建平王景素被
徴新除荆州刺史蔡興宗未之鎮乃遣攸之權行荆州
事㑹承明已平乃以攸之為鎮西將軍荆州刺史加都
督聚歛兵力養馬至二千餘匹皆分賦邏將士使耕田
而食廩財悉充倉儲荆州作部嵗送數千人仗攸之割
留之簿上云供討四山蠻裝戰艦數百千艘沉之靈溪
裹錢帛器械巨積漸懐不臣之心朝廷制度無所遵奉
富貴擬於王者夜中諸廂廊然燭達旦後房服珠玉者
數百人皆一時絶貌江州刺史桂陽王休範密有異志
欲以微㫖動攸之使道士陳公昭作天公書一函題言
沈丞相送攸之門者攸之不開書推檢得公昭送之朝
廷後廢帝元徽二年休範舉兵襲都攸之謂僚佐曰桂
陽今逼朝廷必聲言吾與之同若不顛沛勤王必增朝
野之惑於是遣使受郢州刺史晉熙王爕節度會休範
平使乃還進號征西大將軍開府儀同三司固讓開府
攸之自擅閫外朝廷疑憚之累欲徵入慮不受命乃止
四年建平王景素據京城反攸之復應朝廷景素尋平
時有䑓直閣髙道慶家在江陵攸之初至州道慶在家
牒其親戚十餘人求州從事西曹攸之為用三人道慶
大怒自入州取教毁之而去道慶素便馬攸之與宴飲
於㕔事前合馬槊道慶槊中攸之馬鞍怒索刃槊道慶
馳馬而出還都說攸之反狀請三千人襲之朝議慮其
事難濟髙帝又保持不許楊運長等常相疑畏乃與道
慶密遣刺客齎廢帝手詔以金餅賜攸之州府佐吏進
其階級時有象三頭至江陵城北數里攸之自出格殺
之忽有流矢集攸之馬鄣泥其後刺客事發廢帝既殞
順帝即位加攸之車騎大將軍開府儀同三司齊髙帝
遣攸之子司徒左長史元琰齎廢帝刳斮之具以示之
攸之曰吾寧為王陵死不作賈充生尚未得即起兵乃
上表稱慶幷與齊髙帝書推功攸之有素書十數行常
韜在兩襠角云是宋明帝與己約誓又皇太后使至賜
攸之燭十挺割之得太后手令曰國家之事一以委公
明日遂舉兵其妾崔氏許氏諫曰官年已老那不為百
口作計攸之指兩襠角示之攸之素畜士馬資用豐積
至是戰士十萬鐡馬三千將發江陵使沙門釋僧粲筮
之云不至都當自郢州回還意甚不悦初發江津有氣
狀如塵霧從西北來正蓋軍上齊髙帝遣衆軍西討攸
之盡銳攻郢州行事柳世隆屢破之昇明二年還向江
陵未至城已為雍州刺史張敬兒所據無所歸乃與第
三子中書侍郎文和至華容之􁀙頭林投州吏家此吏
甞為攸之所鞭待攸之甚厚不以徃罰為怨殺㹠薦食
既而村人欲取之攸之於櫟林與文和俱自經死村人
斬首送之都或割其腹心有五竅征西主簿茍昭先以
家財葬攸之攸之晚好讀書手不釋卷史漢事多所記
憶甞歎曰早知窮達有命恨不十年讀書及攻郢城夜
甞風浪米船沉沒倉曹參軍崔靈鳳女先適柳世隆子
攸之正色謂曰當今軍糧要急而卿不以在意由與城
内婚姻邪靈鳳答曰樂廣有言下官豈以五男易一女
攸之歡然意解攸之招集才力之士隨郡人雙泰真有
幹力召不肯來攸之遣二十人被甲追之泰真射殺數
人欲過家將母去事迫不獲單身走入蠻追者既失之
錄其母去泰真既失母乃自歸攸之不罪曰此孝子也
賜錢一萬轉補隊主其抑情待士如此初攸之賤時與
吳郡孫超之全景文共乘一小船出都三人共上引埭
有一人止而相之曰君三人皆當至方伯攸之曰豈有
是事相者曰不驗便是相書誤耳後攸之為郢荆三州
超之廣州刺史景文南豫州刺史景文字𢎞達齊永明
中卒於光祿大夫攸之初至郢州有順流之志府主簿
宗儼之勸攻郢城功曹臧寅以為攻守勢異非旬日所
拔若不時舉挫銳損威攸之不從既敗諸將帥皆奔散
或呼寅俱亡寅曰我委質事人豈可幸其成而責其敗
乃投水死又倉曹參軍金城邊榮為府錄事所辱攸之
為榮鞭殺錄事攸之自江陵下以榮為留府司馬守城
張敬兒將至人或說之使詣敬兒降榮曰受沈公厚恩
一朝緩急便改易本心不能也城敗見敬兒敬兒問曰
邊公何為同人作賊不早來榮曰沈荆州舉義兵匡社
稷身雖可滅要是宋世忠臣天下尚有直言之士不可
謂之為賊身本不蘄生何須見問敬兒曰死何難命斬
之榮歡笑而去容無異色太山程邕之者素依隨榮至
是抱持榮謂敬兒曰君入人國不聞仁恵之聲而先戮
義士三楚之人寧蹈江漢而死豈肯與將軍同日以生
敬兒曰求死甚易何為不許先殺邕之然後及榮三軍
莫不垂泣曰奈何一日殺二義士比之臧洪及陳容廢
帝之殞攸之欲起兵問之星人葛珂之珂之曰起兵皆
候太白太白見則成伏則敗昔桂陽以太白伏時舉兵
一戰授首此近世明驗今蕭公廢昏立明正逢太白伏
時此與天合也且太白尋出東方利用兵西方不利故
攸之止不下及後舉兵珂之又曰今嵗星守南斗其國
不可伐攸之不從果敗攸之表檄文疏皆其記室南陽
宗儼之辭也事敗責之答曰士為知己豈為君輩所識
遂伏誅攸之景和中與齊髙帝同直殿省申以歡好帝
以長女義興憲公主妻攸之第三子文和生二女並養
之宫中恩禮甚厚及嫁皆得素舊公家營遣焉齊武帝
制以攸之弟雍之孫僧昭為義興公主後僧昭别名法
朗少事天師道士常以甲子及甲午日夜著黄巾衣褐
醮於私室時記人吉凶頗有應驗自云為太山錄事幽
司中有所收錄必僧昭署名中年為山隂縣梁武陵王
紀為㑹稽太守宴坐池亭蛙鳴聒耳王曰殊廢絲竹之
聴僧昭呪厭十許口便息及日晚王又曰欲其復鳴僧
昭曰王歡已闌今恣汝鳴即便喧聒又甞校獵中道而
還左右問其故答曰國家有邊事須還處分問何以知
之曰向聞南山虎嘯知耳俄而使至復謂人曰吾昔為
幽司所使實為煩碎今已自解乃開匣出黄紙書上有
一大字字不可識曰敎分判如此及太清初謂親知曰
明年海内喪亂生靈十不一存乃苦求東歸既不獲許
及亂百口皆殱僧昭位廷尉卿太清三年卒
宗慤字元幹南陽湼陽人也叔父少文髙尚不仕慤年
少問其所志慤答曰願乘長風破萬里浪少文曰汝若
不富貴必破我門戸兄泌娶妻始入門夜被劫慤年十
四挺身與劫相拒十餘人皆披散不得入室時天下無
事士人並以文義為業少文既髙尚諸子羣從皆愛好
墳典而慤任氣好武故不為鄉曲所知江夏王義恭為
征北將軍南兖州刺史慤隨鎮廣陵時從兄綺為征北
府主簿與慤同住綺妾與給吏牛泰私通綺入直而泰
潜來就綺妾慤知之入殺牛泰然後白綺義恭壯其意
不罪也後以補國上軍將軍元嘉二十二年伐林邑慤
自奮願行義恭舉慤有膽勇乃除振武將軍為安西參
軍蕭景憲軍副隨交州刺史檀和之圍區粟城林邑遣
將范毗沙達來救區粟和之遣偏軍拒之為賊所敗又
遣慤慤乃分軍為數道偃旗潜進討破之仍攻㧞區粟
入象浦林邑王范陽邁傾國來逆以具裝被象前後無
際慤以為外國有獅子威服百獸乃製其形與象相禦
象果驚奔衆因此潰亂遂剋林邑收其珍異皆是未名
之寳其餘雜物不可稱計慤一毫無犯唯有被梳枕刷
此外蕭然文帝甚嘉之三十年孝武伐逆以慤為南中
郎諮議參軍領中兵及事平功次柳元景孝武即位以
為左衛將軍封洮陽侯孝建中累遷豫州刺史監五州
諸軍事先是鄉人庾業家富豪侈侯服玉食與賓客相
對膳必方丈而為慤設粟飯菜葅謂客曰宗軍人串噉
麤食慤致飽而退初無異辭至是業為慤長史帶梁郡
慤待之甚厚不以昔事為嫌大明三年竟陵王誕據廣
陵反慤表求赴討乘驛詣都面受節度上停輿慰勉慤
聳躍數十左右顧盻上壯之及行𨽻車騎大將軍沈慶
之初誕誑其衆云宗慤助我及慤至躍馬繞城呼曰我
宗慤也事平入為左衛將軍五年從獵墮馬腳折不堪
朝直以為光祿大夫加金章紫綬有佳牛堪進御官買
不肯賣坐免官明年復先職廢帝即位為寧蠻校尉雍
州刺史加都督卒贈征西將軍諡曰肅侯配食孝武廟
庭子羅雲卒子元寳嗣
慤從子夬字明揚祖少文名列隠逸傳父繁西中郎諮
議參軍夬少勤學有局幹仕齊為驃騎行參軍時竟陵
王子良集學士於西邸並見圖畫夬亦預焉齊鬱林之
為南郡王居西州使夬管書記以筆札貞正見許故任
焉時與魏和通𠡠夬與尚書殿中郎任昉同接魏使皆
時選也及文恵太子薨王為皇太孫夬仍管書記太孫
即位多失徳夬頗自疎得為秣陵令遷尚書都官郎少
帝見誅舊寵多被其災唯夬與傅昭以清正免齊明帝
以為郢州中從事以父老去官南康王為荆州刺史引
為别駕梁武帝起兵遷西中郎諮議時西土位望唯夬
與同郡樂藹劉坦為州人所推服故領軍蕭頴胄深相
委仗武帝受禪歴太子右衛率五兵尚書參掌大選天
監三年卒子曜卿嗣
論曰沈慶之以武毅之姿屬殷憂之日馳驅戎旅所在
見推其戡難定功蓋亦宋之方邵及勤王之業克舉台
鼎之位已隆年致懸車官成名立而卒至顛覆倚伏豈
易知也諸子才氣並有髙風將門有將斯言得矣攸之
地處上流聲稱義舉専威擅命年且逾十終從諸葛之
薨代徳其有數乎宗慤氣概風雲竟成其志夬蹈履清
正用升顯級亦各志能之士也
　
　
　
　
　
　
　
　
　
　
　南史卷三十七
欽定四庫全書
　南史卷三十八
　　唐　　　李　　　延　　　夀　　　撰
　列傳第二十八
　　柳元景(元景弟子世隆子偃/惔弟惲    惲)　　(世隆子惔/偃子盼)
　　　　　(惲弟憕津/慶遠子)　(憕弟忱禮/津子仲)　(世隆從弟慶逺/敬禮)
柳元景字孝仁河東解人也髙祖純位平陽太守不拜
曾祖卓自本郡遷於襄陽官至汝南太守祖恬西河太
守父憑馮翊太守元景少便弓馬數随父伐蠻以勇穪
寡言語有器質荆州刺史謝晦聞其名要之未及往而
晦敗雍州刺史劉道産深愛其能㑹荆州刺史江夏王
義恭復召之道産謂曰乆規相屈今貴王有召難輒相
留乖意以為罔罔服闋累遷義恭司徒太尉城局參軍
文帝見又知之先是劉道産在雍州有恵化逺蠻歸懐
皆出緣沔為村落戸口殷盛及道産死羣蠻大為寇暴
孝武西鎮襄陽義恭薦元景乃以為武威將軍随郡太
守及至廣設方畧斬獲數百郡境肅然随王誕鎮襄陽
元景徙為後軍中兵參軍及朝廷大舉北侵使諸鎮各
出軍二十七年八月誕遣尹顯祖出貲谷魯方平薛安
都龎法起入盧氏田義仁出魯陽加元景建威將軍總
統軍帥後軍外兵參軍龎季明三秦冠族求入長安招
懐闗陜乃自貲谷入盧氏盧氏人趙難納之元景率軍
係進以前鋒深入懸軍無繼馳遣尹顯祖入盧氏以為
諸軍聲援元景以軍食不足難可曠日相持乃束馬懸
車引軍上百丈崖出溫谷以入盧氏法起諸軍進次方
伯堆去𢎞農城五里元景引軍度熊耳山安都頓軍𢎞
農法起進據潼闗季明率方平趙難諸軍向陜十一月
元景率衆至𢎞農營於闗方口仍以元景為𢎞農太守
初安都留住𢎞農而諸軍已進陜元景既到謂安都曰
卿無坐守空城而令龎公孤軍深入宜急進軍衆軍竝
造陜下列營以逼之竝大造攻具魏城臨河為固恃險
自守季明安都方平顯祖趙難諸軍頻三攻未拔安都
方平各列陣於城東南以待之魏兵大合輕騎挑戰安
都瞋目橫矛單騎突陣四向奮擊左右皆辟易殺傷不
可勝數於是衆軍竝鼔譟俱前魏多縱突騎衆軍患之
安都怒甚乃脱兠鍪解所帶鎧唯著綘衲兩當衫馬亦
去具裝馳入賊陣猛氣咆勃所向無前當其鋒者無不
應刃而倒如是者數四每入衆無不披靡魏軍之將至
也方平遣驛騎告元景時諸軍糧盡各餘數日食元景
方督義租并上驢馬以為糧運之計遣軍副栁元怙簡
歩騎二千以赴陜急卷甲兼行一宿而至詰朝魏軍又
出列陣於城外方平諸軍竝成列安都并領馬軍方平
悉勒歩卒左右掎角之餘諸義軍方於城西南列陣方
平謂安都曰今勍敵在前堅城在後是吾取死之日卿
若不進我當斬卿我若不進卿當斬我也安都曰卿言
是也遂合戰安都不堪其憤橫矛直前殺傷者甚多流
血凝肘矛折易之復入副譚金率騎從而奔之自詰旦
戰至日晏魏軍大潰靣縛軍門者二千餘人諸將欲盡
殺之元景以為不可乃悉釋而遣之皆穪萬嵗而去時
北畧諸軍王𤣥謨等敗退魏軍深入文帝以元景不宜
獨進且令班師諸軍乃自狐闗度白楊嶺出于長州安
都斷後宋越副之法起自潼闗向商城與元景㑹季明
亦從胡谷南歸竝有功而入誕登城望之以鞍下馬迎
元景時魯爽向虎牢復使元景率安都等北出爽退乃
遷再出北侵威信著於境外孝武入討元凶以為諮議
參軍配萬人為前鋒宗慤薛安都等十三軍皆隸焉時
義軍船乘小陋慮水戰不敵至蕪湖元景大喜倍道兼
行至新亭依山建壘柵東西據險令軍中曰鼓繁氣易
衰叫數力易竭但各銜枚疾戰一聼吾營鼓音元景察
賊衰竭乃命開壘鼓譟以奔之賊衆大潰劭更率餘衆
自來攻壘復大破之劭僅以身免上至新亭即位以元
景為侍中領左衛將軍尋轉寧蠻校尉雍州刺史監雍
梁南北秦四州荆之竟陵随二郡諸軍事始上在巴口
問元景事平何所欲對曰願還鄉里故有此授初臧質
起義以南譙王義宣闇弱易制欲相推奉潛報元景使
率所領西還元景即以質書呈孝武語其信曰臧冠軍
當是未知殿下義舉耳方應伐逆不容西還質以此恨
之及元景為雍州質慮其為荆州後患穪𤓰牙不宜逺
出上重違其言更以元景為領軍將軍加散騎常侍封
曲江縣公孝建元年正月魯爽反遣左衛將軍王𤣥謨
討之加元景撫軍將軍假節置佐係𤣥謨後以為領南
蠻校尉雍州刺史加都督臧質義宣竝反王元謨南據
梁山垣䕶之薛安都度據歴陽元景出屯采石𤣥謨求
益兵上使元景進屯姑熟元景悉遣精兵助王𤣥謨以
羸弱居守所遣軍多張旗幟梁山望之如數萬人皆謂
都下兵悉至由是剋㨗與沈慶之俱以本號加開府儀
同三司改封晉安郡公固讓開府復為領軍太子詹事
加侍中大明三年為尚書令太子詹事侍中中正如故
以封在嶺南改封巴東郡公又命左光祿大夫開府儀
同三司侍中中正如故又讓開府乃與沈慶之俱依晉
密陵侯鄭袤不受司空故事六年進司空侍中中書令
中正如故又固讓乃授侍中驃騎大將軍南兖州刺史
留衛都下孝武晏駕與太宰江夏王義恭尚書僕射顔
師伯竝受遺詔輔幼主遷尚書令領丹陽尹侍中將軍
如故加開府儀同三司給班劒二十人固辭班劒元景
少時貧苦嘗下都至大雷日暮寒甚頗有羈旅之歎岸
側有一老父自稱善相謂元景曰君方大富貴位至三
公元景以為戲之曰人生免飢寒幸甚豈望富貴老父
曰後當相憶及貴求之不知所在元景起自將率及當
朝理務雖非所長而有𢎞雅之美時在朝勲要多事産
業惟元景獨無所營南岸有數十畆菜園守園人賣菜
得錢三萬送還宅元景怒曰我立此園種菜以供家中
啖耳乃復賣以取錢奪百姓之利邪以錢乞守園人孝
武嚴暴無常元景雖荷寵遇恒慮及禍太宰江夏王義
恭及諸大臣莫不重足屏氣未嘗敢私相徃來孝武崩
義恭元景等竝相謂曰今日始免橫死義恭與義陽等
諸王元景與顔師伯等常相馳遂聲樂酣飲以夜繼晝
前廢帝少有凶德内不能平殺戴法興後悖情轉露義
恭元景憂懼乃與師伯等謀廢帝立義恭持疑未決發
覺帝親率宿衛兵自出討之稱詔召元景左右奔告兵
刃非常元景知禍至整朝服乗車應召出門逢弟車騎
司馬叔仁戎服左右壯士數十人欲拒命元景苦禁之
及出巷軍士大至下車受戮容色恬然長子慶宗有幹
力而情性不倫孝武使元景送還襄陽於道賜死次子
嗣宗紹宗茂宗孝宗文宗仲宗成宗秀宗至是並遇禍
元景六弟僧景僧珍叔宗叔政叔珍叔仁僧珍叔仁及
子姪在都下襄陽死者數十人元景少子承宗嗣宗子
謩竝在孕獲全明帝即位贈太尉給班劒三十人羽葆
鼔吹一部謐曰忠烈公元景從父兄元怙大明末同晉
安王子勛逆事敗歸降元景從祖弟光世留鄉里仕魏
為河北大守封西陵男與司徒崔浩親浩被誅光世南
奔明帝時位右衛將軍順陽太守子欣慰謀反光世賜
死
世隆字彦緒元景弟子也父叔宗字雙驎位建威參軍
事早卒世隆幼孤挺然自立不與衆同雖門勢子弟獨
修布衣之業及長好讀書折節彈琴渉獵文史音吐溫
潤元景愛賞異於諸子言於宋孝武得召見帝謂元景
曰此兒將來復是三公一人為西陽王撫軍法曹行參
軍出為武威將軍上庸太守帝謂元景曰卿昔以武威
之號為随郡今復以授世隆使卿門世不之公也元景
為前廢帝所殺世隆以在逺得免太始初四方反叛世
隆於上庸起兵以應宋明帝為孔道存所敗衆散逃隐
道存購之甚急軍人有貎相似者斬送之時世隆母郭
妻閻竝見縶襄陽獄道存以所逆首示之母見首悲情
小歇而妻閻號呌方甚竊謂郭曰今見不悲為人所覺
唯當大慟以滅之世隆竟以免後為太子洗馬與張緒
王延之沈琰為君子之交累遷晉熙王安西司馬加寧
朔將軍時齊武帝為長史與世隆相遇甚懽齊髙帝之
謀度廣陵也令武帝率衆同㑹都下世隆與長流參軍
蕭景先等戒嚴待期事不行時朝廷疑憚沈攸之密為
之防府州器械皆有素蓄武帝將下都劉懐珍白髙帝
曰夏口是兵衝要地宜得其人髙帝納之與武帝書曰
汝既入朝當湏文武兼資人委以後事世隆其人也武
帝乃舉世隆自代轉為武陵王前軍長史江夏内史行
郢州事昇明元年冬攸之反遣輔國將軍中兵參軍孫
同等以三萬人為前驅又遣司馬冠軍劉攘兵等二萬
人次之又遣輔國將軍中兵參軍王靈秀等分兵出夏
口據魯山攸之乗輕舸從數百人先大軍下住白螺州
坐胡牀以望其軍有自驕色既至郢以郢城弱小不足
攻攸之將去世隆遣軍於西渚挑戰攸之果怒晝夜攻
戰世隆随宜拒應衆皆披却武帝初下與世隆别曰攸
之一旦為慶雖留攻城不可卒㧞卿為其内我為其外
乃無憂耳至是武帝遣軍主桓敬陳𦙍叔苟元賓等八
軍據西塞令堅壁以待賊疲慮世隆危急遣腹心胡元
直潛使入郢城通援軍消息内外竝喜郢城既不可攻
而平西將軍黄回軍至西陽乗三層艦作羌胡伎沂流
而進攸之素失人情本逼以威力初發江陵已有叛者
至此稍多攸之大怒於是一人叛遣十人追竝去不返
劉攘兵射書與世隆請降開門納之攸之怒銜鬚咀之
收攘兵兄子天賜女壻張平慮斬之軍旅大散世隆乃
遣軍副劉僧麟緣道追之攸之已死徵為侍中仍遷尚
書右僕射封貞陽縣侯出為呉郡太守居母憂寒不衣
絮齊髙帝踐阼起為南豫州刺史加都督進爵為公上
手詔司徒褚彦回甚傷美之彦回曰世隆事陛下在危
盡忠居憂杖而後起立人之本二理同極加榮增寵足
以敦厲風俗建元二年授右僕射不拜性愛渉獵啓髙
帝借祕閤書上給二千卷三年出為南兖州刺史加都
督武帝即位加散騎常侍世隆善卜别龜甲價至一萬
永明初世隆曰永明九年我亡亡後三年丘山崩齊亦
於此季矣屏人命典籖李黨取筆及髙齒屐題簾箔旌
曰永明十一年因流涕謂黨曰汝當見吾不見也遷䕶
軍而衛軍王儉脩下官敬甚謹世隆止之儉曰將軍雖
存𢎞眷如王典何其見重如此性清亷唯盛事墳典張
緒問曰觀君舉措當以清名遺子孫邪荅曰一身之外
亦復何湏子孫不才將為争府如其才也不如一經光
祿大夫韋祖征州里宿德世隆雖已貴重每為之拜人
或勸祖征止之答曰司馬公所為後生楷法吾豈能止
之哉後授尚書左僕射湘州蠻動遣世隆以本官總督
伐蠻衆軍仍為湘州刺史加都督至鎮以方畧討平之
在州立邸興生為御史中丞庾杲之所奏詔不問復入
為尚書左僕射不拜乃轉尚書令世隆少立功名晚専
以談義自業善彈琴世稱栁公雙瑣為士品第一常自
云馬矟第一清談第二彈琴第三在朝不干世務垂簾
鼔琴風韻清逺甚獲世譽以疾遜位拜左光祿大夫侍
中永明九年卒詔給東園祕器贈司空班劒二十人諡
曰忠武世隆曉數術於倪塘創墓與賓客踐履十往五
往常坐一處及卒墓工圖墓正取其坐處焉所著龜經
祕要二卷行於世長子悦字文殊少有清致位中書郎
早卒諡曰恭世隆次子惔
惔字文通好學工製文尤曉音律少與長兄悦齊名王
儉謂人曰栁氏二龍可謂一日千里儉為尚書左僕射
嘗造世隆宅世隆謂為詣已徘徊乆之及至門唯求悦
及惔遣謂世隆曰腎子俱有盛才一日見顧今故報禮
若仍相造似非本意恐年少窺人嘗預齊武烽火樓晏
帝善其詩謂豫章王嶷曰惔非徒風韻清夾亦屬文遒
麗後為巴東王子響友子響為荆州惔随之鎮子響昵
近小人惔知將為禍稱疾還都及難作竟以得免累遷
新安太守居郡以無政績免建武末為梁南秦二州刺
史及梁武帝起兵惔舉漢中以應梁武受命為太子詹
事加散騎常侍武帝之鎮襄陽惔祖道帝解茅土玉環
贈之天監二年元㑹帝謂曰卿所佩玉環是新亭所贈
邪對曰既而瑞感神衷臣謹服之無斁帝因勸之酒惔
時未卒爵帝曰吾常比卿劉越石近辭巵酒邪罷㑹封
曲江縣侯帝因宴為詩貽惔曰爾寔冠羣后惟余實念
功帝又嘗謂曰徐元瑜違命嶺南周書父子兄弟罪不
相及朕已放其諸子何如惔曰罰不及嗣賞延于後今
復見之聖朝時以為知言尋遷尚書左僕射年六十卒
於湘州刺史諡曰穆惔度量寛博家人未嘗見其喜慍
甚重其婦頗成畏憚性愛音樂女伎精麗畧不敢視僕
射張稷與惔狎密而為惔妻賞敬稷每詣惔必先相問
夫人惔每欲見妓恒因稷請奏其妻隔幔坐妓然後出
惔因得留目惔著仁政傳及諸詩賦粗有辭義子昭位
中書郎襲爵曲江侯
惔弟惲字文暢少有志行好學善尺牘與陳郡謝􁊞隣
居深見友愛􁊞曰宅南栁郎可為表儀初宋時有嵇元
榮羊蓋者竝善琴云傳戴安道法惲從之學惲特窮其
妙齊竟陵王子良聞而引為法曹行參軍唯與王暕陸
果善每歎曰暕雖名家猶恐累我也雅被子良賞狎子
良嘗置酒後園有晉太傅謝安鳴琴在側援以授惲惲
彈為雅㺯子良曰卿巧越嵇心妙臻羊體良質美手信
在今夜豈止當今稱竒亦可追蹤古烈為太子洗馬父
憂去官著述先頌申其岡極之心文甚哀麗後試守鄱
陽相聼吏屬得盡三年喪禮署之文教百姓稱焉還除
驃騎從事中郎梁武帝至建業惲候謁石頭以為征東
府司馬上牋請城平之日先收圖籍及遵漢髙寛大之
義帝從之徙為相國右司馬天監元年除長兼侍中與
僕射沈約等共定新律惲立性貞素以貴公子早有令
名少工篇什為詩云亭臯木葉下壠首秋雲飛琅邪王
融見而嗟賞因書齋壁及所執白團扇武帝與宴必詔
惲賦詩嘗和武帝登景陽樓篇云太液滄波起長楊髙
樹秋翠華承漢逺彫輦逐風游深見賞美當時咸共稱
傳歴平越中郎將廣州刺史祕書監右衛將軍再為呉
興太守為政清静人吏懷之於郡感疾自陳解任父老
十餘人拜表陳請事未施行卒初惲父世隆彈琴為士
流第一惲每奏其父曲常感思復變體備寫古曲嘗賦
詩未就以筆捶琴坐客過以筯扣之惲驚其哀韻乃製
為雅音後傳擊琴自於此惲常以今聲轉棄古法乃著
清調論具有條流齊竟陵王嘗宿晏明旦將朝見惲投
壺梟不絶停轝乆之進見遂晚齊武帝遲之王以實對
武帝復使為之賜絹二十匹嘗與琅邪王瞻博射嫌其
皮闊乃摘梅帖烏珠之上發必命中觀者驚駭梁武帝
好奕棊使惲品定棊譜登格者二百七十八人第其優
劣為棊品三卷惲為第二焉帝謂周捨曰吾聞君子不
可求備具美栁惲可謂具美分其才藝足了十人惲著
十杖龜經性好毉術盡其精妙少子偃字彦游年十二
梁武帝引見詔問讀何書對曰尚書又問有何美句對
曰德唯善政政在飬民衆咸異之詔尚武帝女長城公
主拜駙馬都尉都亭侯位鄱陽内史卒子盼尚陳文帝
女富陽公主拜駙馬都尉後主即位以帝舅加散騎常
侍盼性愚戇使酒因醉乗馬入殿門為有司劾免卒於
家贈侍中中䕶軍后從祖弟莊清警有鑒識自盼卒後
太后宗屬唯莊為近兼素有名望深被恩禮位度支尚
書陳亡入隋為岐州司馬惲弟憕
憕字文深少有大意好𤣥言通老易梁武帝舉兵至姑
熟憕與兄惲及諸友朋於小郊候接時道路猶梗憕與
諸人同憇逆旅食俱去行里餘憕曰寧我負人不人負
我若復有追堪憇此客命左右燒逆旅舍以絶後追當
時服其善斷歴位給事黃門侍郎與琅邪王峻齊名俱
為中庶子時人號為方王後為鎮北始興王長史王移
鎮益州復請憕帝曰栁憕風標才氣恐不能乆為少王
臣王祈請數四不得已以為鎮西長史蜀郡太守在蜀
亷恪為政益部懷之憕弟忱
忱字文若年數嵗父世隆及母閻氏竝疾忱不解帶經
年及居喪以毁聞仕齊為西中郎主簿東昏遣巴西太
守劉山陽由荆州襲梁武帝于雍州西中郎長史蕭穎
胄計未定召忱及其所親席闡文等夜入議之忱及闡
文竝勸同武帝穎胄從之以忱為寧朔將軍累遷侍中
郢州平穎胄議遷都夏口忱以巴峽未賓不宜輕捨根
本摇動人心不從俄而巴東兵至峽口遷都之議乃息
論者以為見機及梁受命封州陵伯歴五兵尚書祕書
監散騎常侍改授給事中光祿大夫疾篤不拜卒諡曰
穆忱兄弟十五人多少亡唯第二兄惔第三兄惲第四
兄憕及忱三兩年間四人迭為侍中復居方伯當世罕
比子範嗣
慶逺字文和元景弟子也父叔珍義陽内史慶逺仕齊
為魏興太守郡遭㬥水人欲移於杞城慶逺曰吾聞江
河長不過三日命築土而已俄而水退百姓服之後為
襄陽令梁武帝之臨雍州問京兆人杜惲求州綱紀惲
言慶逺武帝曰文和吾已知之所問未知者耳因辟為
别駕慶逺謂所親曰天下方亂定霸者其吾君乎因盡
誠協贊及起兵慶逺常居帷幄為謀主從軍東下身先
士卒武帝行營見慶逺頓舍嚴整每歎曰人人若是吾
又何憂建康城平為侍中带淮陵齊昌二郡太守城内
嘗夜火衆竝驚懼武帝時居宫中悉斂諸門籥問栁侍
中何在慶逺至悉付之其見任如此霸府建為從事中
郎武帝受禪封重安侯位散騎常侍改封雲杜侯出為
雍州刺史加都督帝餞於新亭謂曰卿衣錦還鄉朕無
西顧憂矣始武帝為雍州慶逺為别駕謂曰昔羊公語
劉𢎞卿後當居吾處今相觀亦復如是曾未十年而慶
逺督府談者以為逾於魏詠之累遷侍中領軍將軍給
扶出為雍州刺史慶遠重為本州頗厲清節士庶懐之
卒官贈開府儀同三司諡曰忠恵侯喪還都武帝親出
臨之初慶逺從父兄世隆嘗謂慶逺曰吾昔夣太尉以
褥席見賜吾遂亞台司適又夣以吾褥席與汝汝必光
我門族至是慶逺亦繼世隆焉
子津字元舉雖乏風華性甚强直人或勸之聚書津曰
吾常請道士上章驅鬼安用此鬼名邪歴散騎常侍太
子詹事襲封雲杜侯侯景圍城既急帝召津問䇿對曰
陛下有邵陵臣有仲禮不忠不孝賊何由可平太清三
年城陷卒子仲禮勇力兼人少有膽氣身長八尺眉目
疎朗初簡文帝為雍州刺史津為長史及簡文入居儲
宫津亦得侍從仲禮留在襄陽馬仗軍人悉付之撫循
故舊甚得衆和起家著作佐郎稍遷電威將軍陽泉縣
侯中大通中西魏將賀㧞勝來逼樊鄧仲禮出擊破之
除黄門郎稍遷司州刺史武帝思見其靣使畫工圖之
初侯景潛圖反噬仲禮先知之屢啓求以精兵三萬討
景朝廷不許及景濟江朝野便望其至兼蓄雍司精卒
與諸蕃赴援見推總督景素聞其名甚憚之仲禮亦自
謂當世英雄諸將莫己若也韋粲見攻仲禮方食投箸
被練馳之騎能屬者七十比至粲已敗仲禮因與景戰
於青塘大敗之景與仲禮交戰各不相知仲禮矟將及
景而賊將支伯仁自後斫仲禮再斫仲禮中肩馬陷于
淖賊聚矟刺之騎將郭山石救之以免自此壯氣外衰
不復言戰神情傲佷凌蔑將帥邵陵王綸亦鞭䇿軍門
每日必至累刻移時仲禮亦弗見也綸既忿歎怨隙遂
成而仲禮常置酒髙㑹日作優倡毒掠百姓汙辱妃主
父津登城謂曰汝君父在難不能盡心竭力百代之後
謂汝為何仲禮聞之言笑自若晚又與臨城公大連不
協景嘗登朱雀樓與之語遺以金環是後開營不戰衆
軍日固請皆悉拒焉南安侯駿謂曰城急如此都督不
復處分如脱不守何靣以見天下義士仲禮無以應之
及臺城陷侯景矯詔使石城公大欵以白虎幡解諸軍
仲禮召諸將軍㑹議邵陵王以下畢集王曰今日之命
委之將軍仲禮熟視不對裴之髙王僧辯曰將軍擁衆
百萬致宫闕淪沒正當悉力決戰何所多言仲禮竟無
一言諸軍乃随方各散時湘東王繹遣王琳送米二十
萬石以饋軍至姑熟聞臺城陷乃沉米於江而退仲禮
及弟敬禮羊鴉仁王僧辯趙伯超竝開營降賊時城雖
淪陷援軍甚衆軍士咸欲盡力及聞降莫不歎憤論者
以為梁禍始於朱异成於仲禮仲禮等入城竝先拜景
而後見帝帝不與言既而景留栁敬禮羊鴉仁而遣仲
禮僧辯西上各復本位餞於後渚景執仲禮手曰天下
之事在將軍耳郢州巴西竝以相付及至江陵㑹岳陽
王詧南宼湘東王以仲禮為雍州刺史襲襄陽仲禮方
觀成敗未發及南陽圍急杜岸請救仲禮乃以别將夏
侯强為司州刺史守義陽自帥衆如安陸使司馬康昭
如竟陵討孫暠暠執魏戍人以降仲禮命其將王叔孫
為竟陵太守副軍馬岫為安陸太守置孥於安陸而以
輕兵師于漴頭將侵襄陽岳陽王詧告急于魏魏遣大
將楊忠援之仲禮與戰于漴頭大敗并弟子禮沒于魏
魏相安定公待仲禮以客禮西魏於是盡得漢東
仲禮弟敬禮少以勇烈聞麤暴無行檢恒畧賣人為百
姓所苦故襄陽有栁四郎歌起家著作佐郎稍遷扶風
太守侯景度江敬禮率馬歩三千赴援至都與景頻戰
甚著威名臺城陷與兄仲禮俱見景景遣仲禮經畧上
流留敬禮質以為䕶軍將軍景餞仲禮於後渚敬禮謂
仲禮曰景今來㑹敬禮抱之兄便可殺雖死無恨仲禮
壯其言許之及酒數行敬禮目仲禮仲禮見備衛嚴不
敢動遂不果㑹景征晉熙敬禮與南康王㑹理謀襲其
城剋期將發建安侯蕭賁告之遂遇害臨死曰我兄老
婢也國敗家亡實余之責今日就死豈非天乎
論曰栁元景行己所資豈徒武毅當朝任職實兼雅道
卒至覆族遭逢亦有命乎世隆文武器業殆人望也諸
子門素所傳俱云克構仲禮始終之際其不副也何哉
豈應天方喪梁不然何斯人而有斯迹也
　
　
　
　
　
　
　南史卷三十八
　南史卷三十八考證
栁元景傳時魯夾向虎牢復使元景率安都等北出爽
　退乃遷○遷當係還字之訛
給班劒三十人○班監本訛斑今改正
栁惔傳周書父子兄弟罪不相及○梁書無父子兄弟
　四字
栁惔弟惲傳唯與王暕陸果善○果應作杲
栁忱傳忱以巴峽未賔○峽梁書作硤誤
栁慶逺傳俄而水退○退梁書作過
問京兆人杜惲求州綱紀○梁書少紀字
栁仲禮弟敬禮傳將發建安侯蕭賁告之○侯監本訛
　偞今改正又告之梁書作知而去之
　
　
　
　南史卷三十八考證
欽定四庫全書
　南史卷三十九
　　唐　　　李　　　延　　　夀　　　撰
　列傳第二十九
　　殷孝祖(族子琰/)　　劉勔(子悛覧/孺弟)　(悛子孺/覧弟遵)
　　　　　(悛弟子苞/孝綽子諒)　(悛弟繪潜繪子孝綽/孝綽弟    繪弟瑱)
殷孝祖陳郡長平人也曾祖羡晉光祿勲父祖宦並不
達孝祖少誕節好酒色有氣幹宋孝武時以軍功仕至
積射將軍前廢帝景和元年為兖州刺史明帝初即位
四方反叛孝祖外甥司徒參軍潁川荀僧韶建議銜命
徴孝祖入朝上遣之時徐州刺史薛安都遣薛索兒等
屯據津徑僧韶間行得至說孝祖曰景和凶狂開闢未
有朝野憂危假命漏刻主上曽不浹辰夷凶翦暴國亂
朝危宜立長主公卿百辟人無異議而羣迷相扇構造
無端貪利幼弱競懐希幸舅少有立功之志長以氣節
成名若能控濟河義勇還奉朝廷非唯匡主静亂乃可
以垂名竹帛孝祖即日棄妻子率文武二千人隨僧韶
還都時普天同逆朝廷唯保丹陽一郡孝祖忽至衆力
不少人情於是大安進孝祖號冠軍將軍假節督前鋒
諸軍事御仗先有諸葛亮筒袖鎧鐡帽二十五石弩射
之不能入上悉以賜孝祖孝祖負其誠節陵轢諸將時
賊據赭圻孝祖將進攻之與大將王𤣥謨别悲不自勝
衆並駭怪泰始二年三月三日與賊合戰每戰常以鼓
蓋自隨軍中人相謂曰殷統軍可謂死將矣今與賊交
鋒而以羽儀自標顯若射者十手攅射欲不斃得乎是
日中流矢死追贈建安縣侯諡曰忠
琰字敬珉孝祖族子也父道鸞宋衡陽王義季右軍長
史琰少為文帝所知見遇與琅邪王景文相埓前廢帝
永光元年累遷黄門侍郎出為山陽王休祐右軍長史
南梁郡太守休祐入朝琰乃行府州事明帝泰始元年
以休祐為荆州㑹晉安王子勛反即以琰為豫州刺史
土人前右軍杜叔寳等並勸琰同逆琰素無部曲無以
自立受制於叔寳二年正月帝遣輔國將軍劉勔西討
之築長圍創攻道於東南角并作大蝦蟇車載土牛皮
䝉之三百人推以塞壍十二月琰乃始降時琰有疾以
板自輿諸將帥靣縛請罪勔並撫宥之無所誅戮後除
少府加給事中卒官琰性和雅静素寡嗜慾諳前世舊
事事兄甚謹少以名行見稱在夀陽被攻圍積時為城
内所懐附揚州刺史王景文征西將軍蔡興宗司空褚
彦回並相與友善
劉勔字伯猷彭城安上里人也祖懐義父穎之位並郡
守勔少有志節兼好文義家貧仕宋初為廣州增城令
稍遷欝林太守大明初還都徐州刺史劉道隆請為寧
朔司馬竟陵王誕據廣陵為逆勔隨道隆受沈慶之節
度事平封金城縣五等侯除西陽王子尚撫軍參軍入
直閣先是費沈伐陳擅不剋乃除勔龍驤將軍西江督
䕶鬱林太守勔既至隨宜翦定大致名馬并獻珊瑚連
理樹上甚悅前廢帝即位為屯騎校尉又入直閤明帝
即位江州刺史晉安王子勛為逆四方響應勔以本官
領建平王景素輔國司馬進據梁山㑹豫州刺史殷琰
反叛召勔還都復兼山陽王休祐驃騎司馬致討時琰
嬰城固守自始春至于末冬勔内攻外禦戰無不捷善
撫將帥以寛厚為衆所依將軍王廣之求勔所自乘馬
諸將並忿廣之貪冒勸勔以法裁之勔懽笑即解馬與
廣之及琰請降勔約令三軍不得妄動城内士庶感悅
咸曰來蘇還都拜太子右衛率封鄱陽縣侯遷右衛將
軍行豫州刺史加都督後徴拜散騎常侍中領軍勔以
世路紏紛有懐止足經始鍾嶺之南以為栖息聚石蓄
水髣髴丘中朝士雅素者多徃游之明帝臨崩顧命以
為守尚書右僕射中領軍廢帝即位加兵五百人元徽
初月犯右執法太白犯上將或勸勔解職勔曰吾執心
行已無愧幽明若才輕任重災眚必及天道宻微避豈
能免桂陽王休範為亂奄至建業加勔使持節鎮軍將
軍置佐鎮扞石頭既而賊衆屯朱雀航南右軍將軍王
道隆率宿衛向朱雀聞賊已至急信召勔勔戰敗死之
事平贈司空諡曰昭公子悛
悛字士操隨父征竟陵王誕於廣陵以功拜駙馬都尉
後為桂陽王征北中兵參軍與齊武帝同直殿内並為
宋明帝所親待由是與武帝欵好悛本名忱宋明帝多
忌反語劉忱為臨讎改名悛焉齊武帝甞至悛宅晝卧
覺悛自捧金澡罐受四升水以沃盥因以與帝前後所
納稱此後遷安逺䕶軍武陵内史郡南古江堤久廢悛
修朱畢而江水忽至百姓棄役奔走悛親率厲之於是
乃立漢壽人邵榮興六世同爨悛表其門閭悛强濟有
世調善於流俗蠻王田僮在山中年垂百餘嵗南譙王
義宣為荆州僮出謁至是又謁悛明帝崩表求奔赴敕
𢃄郡還都吏人送者數千萬人悛人人執手係以涕泣
百姓感之贈送甚厚桂陽之難加寧朔將軍助守石頭
父勔於大航戰死悛時遇疾扶伏路次號哭求勔屍勔
屍頂復傷缺悛割髪補之持喪墓側冬日不衣絮齊髙
帝代勔為領軍素與勔善書譬悛殷勤抑勉建平王景
素反髙帝總衆悛初免喪髙帝召悛及弟愃入省欲使
領支軍及見皆羸削改貌乃止覇業初建悛先致誠節
沈攸之事起加輔國將軍後為廣州刺史襲爵鄱陽縣
侯武帝自尋陽還遇悛驩宴叙舊停十餘日乃下遣文
恵太子及竟陵王子良攝衣履備父友之敬齊受禪國
除平西記室參軍夏侯恭叔上書以柳元景中興功臣
劉勔殞身王事宜存封爵詔以與運隆替不容復厝意
也初蒼梧廢髙帝集議中華門見悛謂曰君昨直邪悛
曰僕昨正直而之急在外至是上謂悛曰功名之際人
所不忘卿昔在中華門荅我何其欲謝世事悛曰臣世
受宋恩門荷齊眷非常之勲非臣所及敢不以實仰荅
遷太子中庶子領越騎校尉時武帝在東宮毎幸悛坊
閑言至夕賜屏風帷帳武帝即位改領軍將軍後拜司
州刺史悛父勔討殷琰平夀陽無所犯害百姓徳之為
立碑記悛歩道從夀陽之鎮過勔碑拜敬涕泣於州下
立學校得古禮器銅罍甑豳山銅罍罇銅豆鍾各二口
獻之遷長兼侍中車駕數幸悛宅宅盛修山池造甕牖
武帝著鹿皮冠披悛菟皮衾於牖中宴樂以冠賜悛至
夜乃去後從駕登蔣山上數歎曰貧賤之交不可忘糟
糠之妻不下堂顧謂悛曰此況卿也世言富貴好改其
素情吾雖有四海今日與卿盡布衣之適悛起拜謝累
遷始興王前軍長史平蠻校尉蜀郡太守行益州府州
事初髙帝輔政有意欲鑄錢以禪讓之際未及施行建
元四年奉朝請孔顗上鑄錢均貨議辭證甚博其略以
為食貨相通理勢自然李悝曰糴甚貴傷人甚賤傷農
人傷則離散農傷則國貧甚賤與甚貴其傷一也三吳
國之闗奥比嵗時被水潦而糴不貴是天下錢少非榖
穰賤此不可不察也鑄錢之弊在輕重屢變重錢患難
用而難用為累輕輕錢弊盜鑄而盜鑄為禍深人所盜
鑄嚴法不禁者由上鑄錢惜銅愛工也惜銅愛工謂錢
無用之器以通交易務欲令輕而數多使省工而易成
不詳慮其為患也自漢鑄五銖至宋文帝歴五百餘年
制度世有廢興而不變五銖錢者明其輕重可法得貨
之宜以為開置泉府方牧貢金大興鎔鑄錢重五銖一
依漢法若官鑄已布於人使嚴斷翦鑿輕小破缺無周
郭者悉不得行官錢細小者稱合銖兩銷以為大利貧
良之人塞姦巧之路錢貨既均逺近若一百姓樂業市
道無爭衣食滋殖矣時議多以錢貨輕轉少宜更廣鑄
重其銖兩以防人姦髙帝使諸州郡大市銅炭㑹晏駕
事寢永明八年悛啓武帝曰南廣郡界䝉山下有城可
二頃地有燒鑪四所髙一丈廣一丈五尺從䝉城度水
南百許歩平地掘土深二尺得銅又有古掘銅坑深二
丈幷居宅處猶存鄧通南安人漢文帝賜通嚴道縣銅
山鑄錢今䝉山近在青衣水南青衣左側並是故秦之
嚴道地青衣縣文帝改名漢嘉且䝉山去南安二百里
案此必是通所鑄近喚䝉山獠出云甚可經畧此議若
立潤利無極幷獻䝉山銅一片又銅石一片平州鑄鐡
刀一口上從之遣使入蜀鑄錢得千餘萬功費多乃止
悛仍代始興王鑑為益州刺史監益寧二州諸軍事悛
既藉舊恩尤能承迎權貴賔客閨房供費奢廣罷廣司
二州領資貢獻家無留儲在蜀作金浴瓮餘金物稱是
罷任以本號還都欲獻之而武帝晏駕欝林新立悛奉
獻減少欝林知之諷有司收悛付廷尉將加誅戮明帝
啓救之見原禁錮終身雖見廢黜而賔客日至海陵即
位以白衣除兼左戸尚書尋除正明帝立加領驍騎將
軍復故官駙馬都尉悛厯朝見恩遇髙帝為鄱陽王鏘
納悛妹為妃明帝又為晉安王寶義納悛女為妃自此
連姻帝室王敬則反悛出守琅邪城轉五兵尚書悛兄
弟以父死朱雀航終身不行此路明帝崩東昏即位改
授散騎常侍領驍騎將軍尚書如故衛送山陵路經朱
雀航感慟至曲阿而卒贈太常常侍都尉如故諡曰敬
子
子孺字孝稚㓜聰敏七嵗能屬文年十四居喪毁瘠骨
立宗黨咸異之叔父瑱為義興郡攜以之官常置坐側
謂賔客曰此吾家明珠也及長羡風采性通和雖家人
不見其喜慍本州召迎主簿起家中軍法曹行參軍時
鎮軍沈約聞其名引為主簿恒與游宴賦詩大為約所
嗟賞累遷太子中舍人孺少好文章性又敏速甞在御
坐為李賦受詔便成文不加㸃梁武帝甚稱賞之後侍
宴夀光殿詔羣臣賦詩時孺與張率並醉未及成帝取
孺手板題戲之曰張率東南羙劉孺洛陽才攬筆便應
就何事久遲回其見親愛如此遷中書郎兼中書通事
舍人厯太子中庶子尚書吏部郎累遷散騎常侍左戸
尚書大同五年守吏部尚書出為晉陵太守在郡和理
為吏人所稱入為侍中後復為吏部尚書母憂以毁卒
諡曰孝子孺少與從兄苞孝綽齊名苞早卒孝綽數坐
免黜位並不髙唯孺貴顯有文集二十卷孺弟覽
覽字孝智十六通老易位中書郎以所生母憂廬于墓
常再朞不甞鹽酪食麥粥而已隆冬止著單布衣家人
慮不勝喪中夜竊置炭於床下覽因暧得寐及覺知之
號慟歐血梁武帝聞其至性數使省視服闋除尚書左
丞性聰敏尚書令史七百人一見並記名姓當官清正
無所私從兄吏部郎孝綽在職頗通贓貨覽劾奏免官
孝綽怨之常謂人曰犬噬行路覽噬家人出為始興内
史居郡尤勵清節復為左丞卒官覽弟遵
遵字孝陵少清雅有學行工屬文為晉安王綱宣恵雲
麾二府記室甚見賓禮王立為皇太子仍除中庶子遵
自隨藩及在東官以舊恩偏䝉寵遇時輩莫及卒官皇
太子深悼惜之與遵從兄陽羡令孝儀令曰賢從弟中
庶奄至殞逝痛可言乎其孝友淳深立身貞固内含玉
潤外表瀾清言行相符終始如一文史該富琬琰為心
辭章博贍𤣥黄成采既以鳴謙表性又以難進自居吾
昔在漢南連翩書記及黍朱方從容坐首鷁舟乍動朱
鷺徐鳴未甞一日而不追隨一時而不㑹遇益者三友
此寔其人及𢎞道下邑未申善政而能使人結去思野
多馴雉此亦威鳳一羽足以驗其五徳其見愛賞如此
苞字孝嘗一字孟嘗悛弟子也父愃位太子中庶子苞
三嵗而孤至六七嵗見諸父常泣時伯父悛繪等並顯
貴其母謂其畏憚怒之苞曰早孤不及有識聞諸父多
相似故心中悲耳因而歔欷母亦悲慟初苞父母及兩
兄相繼亡殁悉假瘞焉苞年十六始移墓所經營改葬
不資諸父奉君母朱夫人及所生陳氏並扇席温枕叔
父繪常歎服之少好學能屬文家有舊書例皆殘蠧手
自編緝筐篋盈滿梁初以臨川王妃弟故自征虜主簿
遷右軍功曹累遷太子洗馬掌書記侍講夀安殿及從
兄孝綽等並以文藻見知多預宴坐受詔詠天泉池荷
及採菱調下筆即成天監十年卒臨終呼友人南陽劉
之遴託以喪事從儉苞居官有能名性和直與人交靣
折其非退稱其羙士友咸以此歎惜之
繪字士章愃弟也初為齊髙帝行參軍帝歎曰劉公為
不亡也及豫章王嶷鎮江陵繪為鎮西外兵參軍以文
義見禮時琅邪王綱為功曹以吏能自進嶷謂僚佐曰
吾雖不能得應嗣陳蕃然閤下自有二驥也性通悟出
為南康相郡人有姓賴所居名穢里頼謁繪繪戯嘲之
曰君有何穢而居穢里此人應聲曰未審孔丘何闕而
居闕里繪嘿然不荅亦無忤意歎其辯速後厯位中書
郎掌詔誥敕助國子祭酒何𦙍撰修禮儀永明末都下
人士盛為文韋談義皆湊竟陵西邸繪為後進領袖時
張融以言辭辯捷周顒彌為清綺而繪音采不贍麗雅
有風則時人為之語曰三人共宅夾清漳張南周北劉
中央言其處二人間也魚復侯子響誅後豫章王疑欲
求葬之召繪為表言其事繪須臾便成嶷歎曰彌衡何
以過此唯足八字云提擕鞠養俯見成人後魏使至繪
以辭辯被敕接使事畢當撰語辭繪謂人曰無論潤色
未易但得我語亦難矣隆昌中兄悛坐事將見誅繪伏
闕請代兄死明帝輔政救之乃免死明帝即位為太子
中庶子安陸王寶旺為湘州以繪為冠軍長史長沙内
史行湘州事寳晊妃悛女也寳晊愛其侍婢繪奪取具
以啓聞寳晊以為恨與繪不協遭母喪去官有至性服
闋為晉安王征北長史南海太守行南徐州事及梁武
起兵朝廷以繪為雍州刺史固讓不就衆以朝廷昏亂
為之寒心繪終不受乃改用張欣泰轉繪建安王車騎
長史行府國事及東昏見殺城内遣繪及國子博士范
雲等齎其首詣梁武帝於石頭轉大司馬從事中郎卒
子孝綽
孝綽字孝綽本名冉㓜聰敏七嵗能屬文舅齊中書郎
王融深賞異之與同載以適親友號曰神童融毎曰天
下文章若無我當歸阿士阿士即孝綽小字也父繪齊
時掌詔誥孝綽時年十四繪常使代草之父黨沈約任
昉范雲等聞其名命駕造焉昉尤相賞好范雲年長繪
十餘嵗其子孝才與孝綽年並十四五及雲遇孝綽便
申伯季乃命孝才拜之兼善草𨽻自以書似父乃變為
别體梁天監初起家著作佐郎為歸沐詩贈任昉昉報
曰彼羙洛陽子投我懐秋作詎慰耋嗟人徒深老夫託
直史兼褒貶轄司専疾惡九折多羙疹匪報庶良藥其
為名流所重如此後遷兼尚書水部郎奉啓陳謝手敕
荅曰羙錦未可便製簿領亦宜稍習頃之即真武帝時
因宴幸令沈約任昉等言志賦詩孝綽亦見引嘗侍宴
於坐作詩七首武帝覽其文篇篇嗟賞由是朝野改觀
累遷祕書丞武帝謂舍人周捨云第一官當知用第一
人故以孝綽居此職後為太子僕掌東宫管記時昭明
太子好士愛文孝綽與陳郡殷芸吳郡陸倕琅邪王筠
彭城到洽等同見禮太子起樂賢堂乃使先圖孝綽太
子文章羣才咸欲撰録太子獨使孝綽集而序之遷兼
廷尉卿初孝綽與到溉兄弟甚狎溉少孤宅近僧寺孝
綽徃溉許適見黄卧具孝綽謂僧物色也撫手笑溉知
其旨奮拳撃之傷口而去又與洽同游東宫孝綽自以
才優於洽每於宴坐嗤鄙其文洽深銜之及孝綽為廷
尉携妾入廷尉其母猶停私宅洽尋為御史中丞遣令
史劾奏之云携少妹於華省棄老母於下宅武帝為𨼆
其惡改妹字為姝孝綽坐免官諸弟時隨藩皆在荆雍
乃與書論共洽不平者十事其辭皆訢到氏又冩别本
封至東宫昭明太子命焚之不開視孝綽免職後武帝
數使僕射徐勉宣㫖慰撫之每朝宴常預焉及武帝為
籍田詩又使勉先示孝綽時奉詔作者數十人帝以孝
綽詩工即日起為西中郎湘東王諮議參軍遷黄門侍
郎尚書吏部郎坐受人絹一束為餉者所訟左遷信威
臨賀王長史晚年忽忽不得志後為祕書監初孝綽居
母憂冬月飲冷水因得冷癖以大同五年卒官年五十
九孝綽少有盛名而仗氣負才多所陵忽有不合意極
言詆訾領軍臧盾大府卿沈僧畟等並被時遇孝綽尤
輕之毎於朝集㑹同處公卿間無所與語反呼騶卒訪
道途間事由此多忤於物前後五免孝綽辭藻為後進
所宗時重其文毎作一篇朝成暮徧好事者咸傳誦寫
流聞河朔亭苑柱壁莫不題之文集數十萬言行於時
兄弟及羣從子姪當時有七十人並能屬文近古未之
有也其三妹一適琅邪王叔英一適吳郡張嵊一適東
海徐悱並有才學悱妻文尤清㧞所謂劉三娘者也悱
為晉安郡卒喪還建業妻為祭文辭甚悽愴悱父勉本
欲為哀辭及見此文乃閣筆
孝綽子諒字求信小名春少好學有文才尤悉晉代故
事時人號曰皮裏晉書位中書宣城王記室為湘東王
所善王嘗游江濱歎秋望之羙諒對曰今日可謂帝子
降於北渚王有目疾以為刺己應曰卿言目眇眇以愁
予邪從此嫌之
孝綽弟潜字孝儀幼孤與諸兄弟相朂以學並工屬文
孝綽嘗云三筆六詩三即孝儀六謂孝威也舉秀才累
遷尚書殿中郎敕令製雍州平等寺金像碑文甚宏麗
晉安王綱鎮襄陽引為安北功曹史及王為皇太子仍
補洗馬遷中舍人出為陽羡令甚有稱績後為中書郎
以公事左遷安西諮議參軍兼散騎常侍使魏還除中
書郎累遷尚書左丞長兼御史中丞在職多所彈糾無
所顧望當時稱之出為臨海太守時政網踈闊百姓多
不遵禁孝儀下車宣下條制勵精綏撫境内翕然風俗
大變入遷都官尚書太清元年出為豫州内史侯景寇
建業孝儀遣子勵帥郡兵三千隨前衡州刺史韋粲入
援及宫城不守孝儀為前厯陽太守莊鐡所逼失郡卒
孝儀為人寛厚内行尤篤第二兄孝熊早卒孝儀奉寡
嫂甚謹家内巨細必先諮決與妻子朝夕供事未嘗失
禮時人以此稱之有文集二十卷行於世第五弟孝勝
位尚書右丞兼散騎常侍聘魏還為安西武陵王紀長
史蜀郡太守紀僣號於蜀以為尚書僕射隨紀出峽口
兵敗被執元帝宥之以為司徒右長史第六弟孝威氣
調爽逸風儀俊舉初為安北晉安王法曹後為太子洗
馬中舍人庶子率更令並掌管記大同中白雀集東宫
孝威上頌甚羙太清中遷中庶子兼通事舍人及侯景
寇亂隨司州刺史栁仲禮至安陸卒第七弟孝先位武
陵王主簿與兄孝勝俱隨紀軍出峽口兵敗元帝以為
黄門郎遷侍中
瑱字士温繪弟也少有行業文藻篆𨽻丹青並為當世
所稱時有滎陽毛恵逺善畫馬瑱善畫婦人並為當世
第一瑱妹為齊鄱陽王妃伉儷甚篤王為齊明帝所誅
妃追傷遂成痼疾醫所不療有陳郡殷蒨善寫人靣與
真不别瑱令蒨畫王形像幷圖王平日所寵姬共照鏡
狀如欲偶寢瑱乃宻使媪妳示妃妃視畢仍唾之因罵
云故宜其早死於是恩情即歇病亦除差寵姬亦被廢
苦因即以此畫焚之瑱仕齊厯尚書吏部郎義興太守
先繪卒
論曰當太始之際二殷去就不同原始要終各以名節
自立孝祖翫敵而亡蓋其宜也劉勔出征久撫所在流
譽行已之節赴蹈為期雖古之忠烈亦何以加此悛至
性過人繪辭義克舉諸子各擅雕龍當年方駕文采之
盛殆難繼乎孝綽中冓為尤可謂人而無儀者矣
　
　
　
　
　
　
　
　
　
　
　
　
　
　
　
　南史卷三十九
　南史卷三十九考證
殷琰傳司空褚彦回○監本缺褚字今增正
劉悛子孺傳字孝稚○孝一本作季今从梁書
劉孝綽弟潜傳第二兄孝熊○熊梁書作能
劉瑱傳寵姬亦被廢苦○寵一本作此
　
　
　
　
　
　
　
　
　
　
　南史卷三十九考證
欽定四庫全書
　南史卷四十
　　唐　　　李　　　延　　　夀　　　撰
　列傳第三十
　　魯爽　　薛安都(從子深/)　　鄧琬(劉胡/)
　　宗越　　吳喜　　黄回
魯爽小字女生扶風郿人也祖宗之字彦仁仕晉官至
南陽太守義熙元年起義以功為雍州刺史宋武帝討
劉毅與宗之因㑹江陵封南陽郡公自以非武帝舊隷
屢建大功有自疑之志㑹司馬休之見討猜懼因與休
之北奔盡室入姚氏頃之病卒父軌一名象齒便弓馬
膂力絶人為竟陵太守隨父入姚氏及武帝定長安軌
休之北奔魏魏以軌為荆州刺史襄陽公鎮長社孝武
鎮襄陽軌遣親人程整奉書規欲歸南致誠以殺劉康
祖徐湛之父不敢歸文帝累遣招納許以為司州刺史
爽少有武藝魏太武知之常置左右及軌死爽代為荆
州刺史襄陽公鎮長社麤中使酒數有過失太武怒將
誅之爽懼密懐歸南計次弟秀小字天念頗有意略仕
魏以軍功為中書郎封廣陵侯或告太武鄴人欲反復
遣秀檢察幷燒石季龍殘餘宫殿秀常乘驛徃返是時
病還遲為太武所詰秀復恐懼太武尋南攻因從渡河
先是廣平人程天祚為殿中將軍有武力元嘉二十七
年助戍彭城為魏軍所獲以善針術深被太武賞愛封
南安公常置左右恒勸秀南歸秀納之及太武北還與
爽俱來奔文帝悦以爽為司州刺史秀為滎陽頴川二
郡太守是嵗元嘉二十八年也魏毁其墳墓明年四月
入朝時太武已崩上更謀經略五月遣爽秀及程天祚
等出許洛王𤣥謨攻碻磝不㧞敗退爽亦收衆南還三
十年元凶弑逆南譙王義宣起兵入討爽與雍州刺史
臧質俱詣江陵事平以爽為豫州刺史加都督至夀陽
便曲意賓客爵命士人畜仗聚馬如寇將至元凶之為
逆也秀在建業元凶謂秀曰我為卿誅徐湛之矣方相
委任以秀為右將軍使攻新亭秀因此歸順孝武即位
以為司州刺史加都督領汝南太守孝建元年二月義
宣與爽謀反報秋當同舉爽狂酒乖謬即日便起兵使
其衆戴黄標稱建平元年竊造法服義宣質聞爽已處
分便狼狽同反爽於是送所造輿服詣江陵板義宣及
臧質等文曰丞相劉今補天子名義宣車騎臧今補丞
相名質平西朱今補車騎名修之皆板到奉行義宣駭
愕爽所送法物並留竟陵縣不聼進使爽直出厯陽自
采石濟軍與質水陸俱下左軍將軍薛安都與爽相遇
刺殺之傳首建業進平夀陽子弟並伏誅
薛安都河東汾隂人也世為强族族姓有三千家父廣
為宗豪宋武帝定闗河以為上黨太守安都少以勇聞
身長七尺八寸便弓馬仕魏以軍功為雍州秦州都統
元嘉二十一年來奔求北還構扇河陜文帝許之孝武
鎮襄陽板為北𢎞農太守魏軍漸强安都乃歸襄陽二
十七年隨王誕板安都為建武將軍隨栁元景向闗陜
率歩騎居前所向剋捷後孝武伐逆安都領馬軍與栁
元景俱發孝武踐祚除右軍將軍率所領騎為前鋒直
入殿庭以功封南鄉縣男安都初征闗陜至臼口夢仰
視天見天門開謂左右曰汝等見天門開不至是歎曰
夢天門開乃中興之象邪從弟道生亦以軍功為大司
馬參軍犯罪為秣陵令庾淑之所鞭安都大怒即日乃
乘馬從數十人令左右執矟欲徃殺淑之行至朱雀航
逢栁元景遥問曰薛公何之安都躍馬至車後曰小子
庾淑之鞭我從弟今指徃刺殺之元景慮其不可駐車
紿之曰小子無宜適卿徃與手甚快安都既回馬元景
復呼之令下馬入車因讓之曰卿從弟服章言論與寒
細不異且人身犯罪理應加罰卿為朝廷勲臣云何放
恣輒於都邑殺人非惟科律所不容主上亦無辭相宥
因載俱歸安都乃止其年以憚直免官孝建元年除左
軍將軍及魯爽反叛遣安都及沈慶之濟江安都望見
爽便躍馬大呼直徃刺之應手倒左右范雙斬爽首爽
世梟猛咸云萬人敵安都單騎直入斬之而反時人皆
云闗羽斬顔良不是過也進爵為侯時王𤣥謨拒南郡
王義宣臧質於梁山安都復領騎為支軍義宣遣將劉
諶及臧質攻𤣥謨𤣥謨命衆軍擊之使安都引騎出賊
陣右横擊陷之賊遂大潰轉太子右衛率大明元年魏
軍向無鹽遣安都領馬軍東陽太守沈法系統水軍並
授徐州刺史申坦節度時魏軍已去坦求回軍討任榛
見許㑹天旱水泉多竭人馬疲困不能逺追安都法系
白衣領職坦繫尚方任榛大抵在任城界積世逋叛所
聚棘榛深密難為用師故能久自保藏屢為人患安都
明年復職改封武昌縣侯景和元年為平北將軍徐州
刺史加都督明帝即位安都舉兵同晉安王子勛時安
都從子索兒在都明帝以為左軍將軍直閤安都將為
逆遣報之又遣人至瓜歩迎接時右衛將軍栁光世亦
與安都通謀二人俱逃攜安都諸子及家累席卷北奔
青州刺史沈文季冀州刺史崔道固並皆同反明帝遣
齊髙帝率前將軍張永等北討所至奔散斬薛索兒時
武衛將軍王廣之領軍𨽻劉勔攻殷琰於壽陽道固部
將傅靈越為廣之軍人所禽厲聲曰我傅靈越也汝得
賊何不即殺時生送詣勔勔躬自慰勞詰其叛逆對曰
九州唱義豈獨在我勔又問卿何不早歸天闕乃逃命
草間靈越曰薛公舉兵淮北威震天下不能専任智勇
委付子姪致敗之由實在於此人生歸於一死實無面
求活勔壯其意送還建業明帝欲加原宥靈越辭對如
一終不回改乃殺之靈越清河人也子勛平定安都遣
别駕從事史畢衆愛下邳太守王煥等奏啓事詣明帝
歸欵索兒之死也安都使栁光世守下邳至是亦率所
領歸降帝以四方已平欲示威於淮外遣張永沈攸之
以重軍迎安都懼不免罪遂降魏
深安都從子也本名道深避齊髙帝偏諱改焉安都以
彭城降魏親族皆入北髙帝鎮淮隂深遁來委身自結
於髙帝果幹有氣力宋元徽末以軍功至驍騎將軍軍
主封竟陵侯沈攸之之難齊髙帝入朝堂豫章王嶷代
守東府使深領軍屯司徒右府分備建鄴袁粲據石頭
豫章王嶷夜登西門遥呼深深驚起率軍赴難髙帝即
位除淮隂太守尋為直閤將軍轉太子左率武帝即位
遷左衛將軍隆昌元年為司州刺史右將軍卒
鄧琬字元琰豫章南昌人也父𦙍之宋孝武征虜長史
光祿勳孝武起義初琬為南海太守以弟瓊與臧質同
逆逺徙仍停廣州久之得還厯位丹陽丞大明七年車
駕幸歴陽追思在藩之舊擢琬為給事黄門侍郎明年
出為晉安王子勛鎮軍長史尋陽内史行江州事前廢
帝以文帝孝武並次居第三以登極位子勛次第既同
深致嫌疑因何邁之謀乃遣使齎藥賜死使至子勛典
籖謝道邁主帥潘欣之侍書褚靈嗣等馳以告琬泣涕
請計琬曰身南土寒士䝉先帝殊恩以愛子見託當以
死報効景和元年冬子勛戎服出廒事宣旨欲舉兵四
坐未荅録事參軍陶亮曰請効死前驅衆並奉旨㑹明
帝定亂進子勛號車騎將軍開府儀同三司令書至諸
佐史並喜造琬曰暴亂既除殿下又開黄閤實為公私
大慶琬以子勛次第居三又以尋陽起事有符孝武理
必萬剋乃取令書投地曰殿下當開端門黄閤是吾徒
事耳衆並駭愕琬與陶亮等繕甲器徴兵四方郢州刺
史安陸王子綏荆州刺史臨海王子頊㑹稽太守尋陽
王子房雍州刺史袁顗梁州刺史栁元怙益州刺史蕭
恵開廣州刺史袁曇逺徐州刺史薛安都青州刺史沈
文季冀州刺史崔道固湘州行事何慧文吳郡太守顧
琛吳興太守王曇生晉陵太守袁標義興太守劉延熙
並同叛逆琬乃建牙於桑尾傳檄建業購明帝萬戸侯
布絹二萬疋金銀五百斤其餘各有差明帝遣荆州典
籖邵宰乘驛還江陵經過襄陽袁顗馳書報琬勸勿解
甲幷奉勸子勛即偽位琬乃稱說符瑞令顧昭之撰為
瑞命記造乘輿御服立宗廟設壇場矯作崇憲太后璽
令羣僚上偽號於子勛泰始二年正月七日即位於尋
陽城改景和三年為義嘉元年其日雲雨晦合行禮忘
稱萬嵗取子勛所乘車除腳以為輦置偽殿之西其夕
有鴟棲其中鴞集其幰又有秃鶖鳥集城上拜安陸王
子綏為司徒因雷電晦㝠震其黄閤柱鴟尾墮地又有
鴟棲其帳上琬性鄙闇貪吝過甚財貨酒食皆身自量
校至是父子並賣官鬻爵使婢僕出市道販賣酣歌博
奕日夜不休賓客到門者厯旬不得前内事悉委褚靈
嗣等三人羣小競為威福士庶忿怨内外離心矣明帝
遣領軍將軍王𤣥謨領水軍南討吳興太守張永為繼
尚書下符奉詔以四王㓜弱不幸陷難兵交之日不得
妄加侵犯若有逼損誅翦無貸琬遣孫沖之等前鋒一
萬據赭圻沖之於道與子勛書欲沿流挂㠶直取白下
請速遣陶亮衆軍相接分據新亭亮本無幹略聞建安
王休仁自上殷孝祖又至不敢進及孝祖中流矢死沈
攸之代為前鋒沖之謂陶亮曰孝祖梟將一戰便死天
下事定矣不湏復戰便當直取京都亮不從明帝遣員
外散騎侍郎王道隆至赭圻督戰衆軍奮擊大破之琬
又遣豫州刺史劉胡來屯鵲尾胡宿將攸之等甚憚之
胡鄉人蔡那佼長生張敬兒各領軍𨽻攸之在赭圻胡
因與那等共語那等說令歸順胡回軍入鵲尾無他權
略建安王休仁自武檻進據赭圻時胡等兵衆强盛逺
近疑惑明帝欲綏慰人情遣吏部尚書褚彦回至武檻
選用將帥以下申謙杜㓜文因此求黄門沈懐明劉亮
求中書郎建安王休仁即使彦回擬選上不許曰忠臣
殉國不謀其報臨難以干朝典豈為下之節沈攸之等
與劉胡相持久不決上又遣强弩將軍任農夫等領兵
繼至攸之繕修船舸板材不周計無所出會琬送五千
片榜供胡軍用俄而風潮奔迅榜突柵出江胡等力不
能制趂流而下泊攸之等營於是材板大足琬進袁顗
都督征討諸軍事率樓船千艘來入鵲尾張興世建議
越鵲尾上據錢溪斷其糧道胡累攻之不能剋乃遣龍
驤將軍陳慶領三百舸向錢溪戒慶不須戰陳慶至錢
溪不敢攻越溪於梅根立砦胡别遣將王起領百舸攻
興世撃大破之胡率其餘舸馳還顗更使胡攻興世休
仁因此命沈攸之吳喜佼長生劉靈遺劉伯符等進攻
濃湖造皮艦千乘㧞其營柵苦戰移日大破之顗被攻
急馳信召胡令還張興世既據錢溪江路阻斷胡軍乏
食琬大送資糧畏興世不敢下胡遣將迎之為錢溪所
破夜走徑趣梅根顗聞胡走亦棄衆西奔至青林見殺
琬惶擾無計時張悅始發兄子浩喪乃稱疾呼琬計事
令左右伏甲戒之若聞索酒便出琬至謀斬晉安王封
府庫以謝罪悅曰寧可賣殿下求活邪因呼求酒再呼
左右震懾不能應第二子詢提刀出餘人續至即斬琬
悦因齎琬首詣建安王休仁降蔡那子道深以父為明
帝効力被繫作部因亂脫鏁入城執子勛囚之沈攸之
諸軍至江州斬子勛於桑尾牙下傳首建業劉胡走入
沔竟陵郡丞陳懐直憲子也斷道邀之胡人馬既疲困
因隨懐直入城告渴得酒飲酒畢引佩刀自刺不死斬
首送建業張興世弟僧彦追殺懐直取胡首竊有其功
荆州聞濃湖平更議奉子頊奔益州就蕭恵開典籖阮
道預邵宰不同曰雖復欲西豈可得至遣使歸罪荆州
中從事宗景土人姚儉等勒兵入城執子頊以降
劉胡南陽湼陽人也本以面坳黒似胡故名拗胡及長
單名胡焉出身郡將稍至隊主討伐諸蠻徃無不捷蠻
甚畏憚之明帝即位除越騎校尉蠻畏之小兒啼語云
劉胡來便止
宗越南陽葉人也本為南陽次門安北將軍趙倫之鎮
襄陽襄陽多雜姓越更被黜為役門出身補郡吏父為
蠻所殺越於市中刺殺讐人太守夏侯穆嘉其意擢為
隊主蠻有為冦盜者常使越討伐徃輒有功家貧無以
市馬刀楯歩出單身挺戰衆莫能當毎一捷郡將輒賞
錢五千因此得買馬元嘉二十四年啓文帝求復次門
移戸屬冠軍縣許之二十七年隨栁元景侵魏領馬幢
𨽻栁元怙有戰功還補後軍參軍督護隨王誕戯之曰
汝何人遂得我府四字越荅曰佛狸未死不憂不得諮
議參軍誕大笑孝武即位以為江夏王義恭大司馬行
參軍濟陽太守臧質魯爽反朝廷致討越戰功居多追
奔至江陵時荆州刺史朱修之未至越多所誅戮又逼
略南郡王義宣子女坐免官繫尚方尋被宥追論前功
封范陽縣子大明三年為長水校尉竟陵王誕據廣陵
反越領馬軍𨽻沈慶之攻誕及城陷孝武使悉殺城内
男丁越受㫖行誅躬臨其事莫不先加捶撻或有鞭其
面者欣欣然若有所得凡殺數千人改封始安縣子前
廢帝景和元年進爵為侯召為游擊將軍直閤領南濟
隂太守改領南東海太守帝凶暴無道而越譚金童太
一並為之用命誅戮羣公及何邁等莫不盡心竭力故
帝憑其爪牙無所忌憚賜與越等羙女金帛充牣其家
越等武人麤强識不及逺感一徃意氣皆無復二心帝
時南廵明旦便發其夕悉聼越等出外宿明帝因此定
亂明晨越等並入被撫接甚厚越改領南濟隂太守本
官如故越等既為廢帝盡心慮明帝不能容之上接待
雖厚内並懐懼上意亦不欲使其居中從容謂曰卿遭
離暴朝勤勞日久兵馬大郡隨卿等所擇越等素已自
疑及聞此㫖皆相顧失色因謀作難以告沈攸之攸之
具白帝即日下獄死越善立營陣每數萬人止頓自騎
馬前行使軍人隨其後馬止營合未嘗參差及沈攸之
代殷孝祖為南討前鋒時孝祖新死衆心並懼攸之歎
曰宗公可惜故有勝人處而性嚴酷好行刑誅時王𤣥
謨御下亦少恩將士為之語曰寧作五年徒不逐王𤣥
謨𤣥謨猶尚可宗越更殺我譚金在魏時與薛安都有
舊後出新野居牛門村及安都歸國金常隨征討副安
都排堅陷陣氣力兼人孝建三年為屯騎校尉直閤領
南清河太守景和元年前廢帝誅羣公金等並為之用
封金平都縣男童太一宜陽縣男沈攸之東興縣男越
州里又有武念佼長生曹欣之蔡那並以將帥顯武念
位至南陽太守長生寧蠻校尉曹欣之驍騎將軍蔡那
見子道恭傳
吳喜吳興臨安人也本名喜公明帝減為喜出身為領
軍府白衣吏少知書領軍將軍沈演之使寫起居注所
寫既畢闇誦略皆上口演之嘗作讓表未奏失本喜經
一見即寫無所漏脫演之甚知之因此渉獵史漢頗見
古今演之門生朱重人入為主書薦喜為主書吏進為
主圖令史文帝嘗求圖書喜開卷倒進之帝怒遣出㑹
太子歩兵校尉沈慶之征蠻啓文帝請喜自隨為孝武
所知稍遷至河東太守殿中御史明帝即位四方反叛
喜請得精兵三百致死於東帝大悅即假建武將軍簡
羽林勇士配之議者以喜刀筆吏不當為將不可遣中
書舍人巢尚之曰喜隨沈慶之累經軍旅性既勇決又
習戰陣若能任之必有成績喜乃東討喜在孝武世既
見驅使性寛厚所至人並懐之及東討百姓聞吳河東
來便望風降散故喜所至剋捷遷歩兵校尉封竟陵縣
侯東土平定又率所領南討遷尋陽太守泰始四年改
封東興縣侯除右軍將軍淮陽太守兼太子左衛率五
年轉驍騎將軍太守兼率如故其年大破魏軍於荆亭
六年又率軍向豫州拒魏軍加都督豫州諸軍事明年
還建業初喜東征白明帝得尋陽王子房及諸賊帥即
於東梟斬東土既平喜見南賊方熾慮後翻覆受禍乃
生送子房還都凡諸大主帥顧琛王曇生之徒皆被全
活上以喜新立大功不問而心銜之及平荆州恣意剽
虜贓私萬計又嘗對客言漢髙魏武本是何人上聞之
益不悦後夀寂之死喜内懼因乞中散大夫上尤疑之
及上有疾為身後之慮疑其將來不能事幼主乃賜死
上召入内殿與言謔酬接甚欵賜以名饌並金銀御器
敕將命者勿使食器宿喜家上素多忌諱不欲令食器
停凶禍之室故也及喜死發詔賻贈子徽人襲
黄回竟陵郡軍人也出身充郡府雜使稍至傳教臧質
為郡轉為齋帥及去職以回自隨質討元凶回隨從有
功免軍戸後隨質於梁山敗走被錄遇赦因下都於宣
陽門與人相打詐稱江夏王義恭馬客被鞭二百付右
尚方㑹中書舍人戴明寳被繫差回為戸伯奉事明寳
竭心盡力明寳尋得原散委任如初啓免回以領隨身
隊統知宅及江西墅事性巧觸類多能明寳甚寵任之
回拳捷果勁勇力兼人在江西與諸楚子相結屢為劫
盜㑹明帝初即位四方反叛明寳啓帝使回募江西楚
人得快手八百隷劉勔西討累遷至將校以功封葛陽
縣男元徽初桂陽王休範為逆回以屯騎校尉領軍隸
齊髙帝於新亭創詐降之計回見休範可乘謂張敬兒
曰卿可取之我誓不殺諸王敬兒即日斬休範事平進
爵為侯改封聞喜縣四年遷冠軍將軍南琅邪濟陽二
郡太守建平王景素反回又率軍前討城平之日回軍
先入又以景素讓張敬兒奴倪奴明年遷右軍將軍沈
攸之反以回為平西將軍郢州刺史率衆出新亭為前
鋒未發而袁粲據於石頭不從齊髙帝回與新亭諸將
任候伯彭文之王宜興等謀應粲攻高帝於朝堂事既
不果髙帝撫之如舊回與宜興素不協斬之宜興吳興
人也形狀短小而果勁有膽力少年時為劫不須伴郡
縣討逐圍繞數十重終莫能擒嘗舞刀楯回使十餘人
以水交灑不能著明帝泰始中為將在夀陽間與魏戰
每以少制多挺身深入以平建平王景素功封長夀縣
男至是為屯騎校尉見殺回進軍未至郢州而沈攸之
敗走回不樂停郢州固求南兖遂率部曲輒還改封安
陸郡公徙南兖州刺史加都督齊髙帝以回専殺終不
附己乃使召之及上車愛妾見赤光冠其頭至足苦止
不肯住及至見誅回既貴祇事戴明寳甚謹言必自名
未嘗敢坐躬至帳下及入内料檢有無隨乏供送以此
為常回同時為將有南郡髙道慶凶險暴横求欲無已
有失意者輒加捶拉徃徃有死者朝廷畏之如虎狼齊
髙帝與袁粲等議收付廷尉賜死
論曰凶人之濟其身業非世亂其莫由焉魯爽以亂世
之請而行之於平日其取敗也宜哉安都自致奔亡亦
為幸矣鄧琬以亂濟亂終致顛隕宗越釁稔惡盈旋至
夷戮各其職也吳喜以定亂之功榮未酬而禍集黄回
以助順之志福未驗而災生唯命也哉
　
　
　
　
　
　
　
　
　
　
　
　
　南史卷四十
　南史卷四十考證
薛安都傳父廣為宗豪宋武帝定闗河以為上黨太守
　○北史作父廣晉上黨太守
元嘉二十一年來奔○北史真君五年與東雍州刺史
　沮渠康謀逆事發奔宋
青州刺史沈文季○季北史作秀
明帝遣齊髙帝率前將軍張永等北討○北史作明帝
　遣將張永討安都
黄回傳竟陵郡軍人也○郡南本作都
　
　
　
　
　
　
　南史卷四十考證
欽定四庫全書
　南史卷四十一
　　唐　　　李　　　延　　　夀　　　撰
　列傳第三十一
　　齊宗室
　　　衡陽元王道度(繼子鈞/)始安貞王道生
　　　始安王遥光　　　　曲江公遥欣(子幾/)
　　　安陸昭王𬗟　　　　新吳侯景先
　　　南豐伯赤斧(子頴胄/穎達)　衡陽公諶
　　　臨汝侯坦之
衡陽元王道度齊髙帝長兄也始與髙帝俱受學於雷
次宗宣帝問次宗二子學業次宗答曰其兄外朗其弟
内潤皆良璞也仕宋位安定太守卒齊建元元年髙帝
追加封諡無子髙帝以第十一子鈞繼
鈞字宣禮年五嵗所生區貴人病便加慘悴左右依常
以五色䬳飴之不肯食曰須侍姨差年七嵗出繼衡陽
元王見髙帝未拜便涕泗横流髙帝執其手曰伯叔父
猶父勿怨所以令汝出繼以汝有意堪奉蒸甞故耳即
敕外如先給通幰車雉尾扇等事事依正王區貴人卒
居喪盡禮服闋當問訊武帝尫羸骨立登車三上不能
升乃止典籖曹道人具以聞武帝即幸鈞邸見之愴然
還謂褚蓁曰昨見衡陽猶竒毁損卿可數相撫悦先是
貴人以華釵厨子幷翦刻錦繡中倒炬鳳皇蓮芰星月
之屬賜鈞以為玩弄貴人亡後每嵗時及朔望輒開視
再拜哽咽見者皆為之悲性好學善屬文與琅邪王智
深以文章相會濟陽江淹亦逰焉武帝謂王儉曰衡陽
王須文學當使華實相稱不得止取貴㳺子弟而已乃
以太子舍人蕭敷為文學鈞常手自細書寫五經部為
一卷置於巾箱中以備遺忘侍讀賀玠問曰殿下家自
有墳素復何須蠅頭細書别藏巾箱中答曰巾箱中有
五經於檢閲既易且一更手寫則永不忘諸王聞而爭
効為巾箱五經巾箱五經自此始也居身清率言未甞
及時事會稽孔珪家起園列植桐柳多構山泉殆窮真
趣鈞徃遊之珪曰殿下處朱門遊紫闥詎得與山人交
邪荅曰身處朱門而情遊江海形入紫闥而意在青雲
珪大羙之吳郡張融清抗絶俗雖王公貴人視之慠如
也唯雅重鈞謂從兄緒曰衡陽王飄飄有凌雲氣其風
情素韻彌足可懐融與之遊不知老之將至見賞如此
厯位祕書監延興元年為明帝所殺明帝立以永陽王
子珉仍本國繼元王為孫子珉字雲璵武帝第二十子
也初封義安郡王後改永陽永泰元年見害復以武陵
昭王曄子子坦奉元王後
始安貞王道生字孝伯髙帝次兄也仕宋位奉朝請卒
髙帝即位追加封諡三子長鳳次鸞是為明帝次𬗟是
為安陸昭王鳳字景慈仕宋位正員郎卒髙帝即位諡
靖世子建武元年明帝追尊道生為景皇妃江氏為后
立寢廟於御道西陵曰修安追封鳳始安靖王改華林
鳳莊門為望賢門太極東堂畫鳳鳥題為神鳥而改鸞
鳥為神雀子遥光嗣
始安王遥光字元暉生而躄疾髙帝謂不堪奉拜祭祀
欲封其弟武帝諌乃以遥光襲爵位中書郎明帝輔政
誅賞諸事唯與遥光共謀議勸明帝併殺髙武諸子弟
見從建武元年為揚州刺史三年進號撫軍將軍好吏
事頗多慘害足疾不得同朝例常乘輿自望賢門入每
與明帝久清閑言畢帝索香火明日必有所誅太子不
悦學唯曼逰是好朝議令蔡仲熊為太子講禮未半遥
光從容曰文義之事此是士大夫以為伎藝欲求官耳
皇太子何用講為上以為然乃停講永泰元年即本號
為大將軍給油絡車帝不豫遥光數入侍疾帝疾漸甚
河東王鉉等七王一夕見殺遥光意也帝崩遺詔加遥
光侍中中書令給扶永元元年給班劒二十人即本號
開府儀同三司遥光多忌人有餉履者以為戱已大被
嫌責劉繪甞為牋云智不及葵亦以忤㫖既輔東昏潜
結江祏兄弟謀自樹立弟遥欣在荆楚擁兵居上流密
相影響遥光當據東府號令使遥欣急下潜謀將發而
遥欣病死江祏被誅東昏召遥光入殿告以祏罪遥光
懼還省便陽狂號哭自此稱疾不復入臺先是遥光行
還入城風飄儀繖出城外遥光弟遥昌先卒夀春豫州
部曲皆歸遥光及遥欣喪還葬武進停東府前渚荆州
衆力送者甚盛東昏誅江祏後慮遥光不自安欲轉為
司徒還第召入喻旨遥光慮見殺收集荆豫二州部曲
於府東門衆頗怪其異莫知其指趣也遥光召親人丹
陽丞劉渢及城局參軍劉晏中兵參軍曹樹生等并諸
傖楚欲以討劉暄為名夜遣數百人破東冶出囚尚方
取仗又召驍騎將軍垣厯生厯生隨信至便勸遥光令
率城内兵夜攻臺輦荻燒城門曰公但乘輿隨後反掌
可得遥光意疑不敢出天稍曉遥光戎服至㕔事停輿
處分上仗登城行賞賜厯生復勸出軍遥光不肯望臺
内自變及日出臺軍稍至遥光於是戒嚴勅都下領軍
蕭坦之屯湘官寺鎮軍司馬曹武屯青溪大橋太子右
率左興盛屯東府門東籬門衆軍圍東城遥光遣垣厯
生從西門出戰臺軍屢北殺軍主桑天愛初遥光問諮
議參軍蕭暢暢正色拒不從既而暢與撫軍長史沈昭
略奔臺人情大沮又垣歴生從南門出戰為曹武所禽
謂武曰卿以主上為聖明梅茹為賢相者則我當死且
我今死卿明亦死遂殺之遥光聞厯生見獲大怒於牀
上自竦踊使殺厯生兒其晚臺軍射火箭燒東北角樓
至夜城潰遥光還小齋令人反拒左右並踰屋出臺軍
主劉國寳時當伯等先入遥光聞外兵至吹滅火扶匐
下牀軍人排閤入斬之遥光舉事四日而卒舉事之夕
月蝕識者以月為大臣蝕而既必滅之道未敗之夕城
内皆夢羣蛇緣城四出各共說之咸以為異臺軍入城
焚屋宇且盡遥光㓜時甚貞正明帝傾意待之東昏為
兒童時明帝使與遥光共齋居止呼遥光為安兄恩情
甚至及遥光誅後東昏登舊宮土山望東府愴然呼曰
安兄乃嗚咽左右不忍視見思如此天下知名之士劉
渢渢弟謙陸閑閑子綘司馬端崔慶逺皆坐誅
曲江公遥欣字重暉始安王遥光弟也宣帝兄西平太
守奉之無後以遥欣繼為曽孫遥欣髫齓中便嶷然明
帝謂江祏曰遥欣雖㓜觀其神彩殊有局幹必成令器
未知年命何如耳安陸昭王𬗟曰不患其兄弟不富貴
但恐𬗟不及見耳言之慘然而悲始年七嵗出齋時有
一左右小兒善彈飛鳥無不應弦墜落遥欣謂曰凡戱
多端何急彈此鳥自空中翔飛何闗人事無趣殺此生
亦復不急左右感其言遂不復彈鳥時少年通好此事
所在遂止年十五六便博覽經史弱冠拜中書郎明帝
入輔遥欣與始安王遥光等參預政事凡所談薦皆得
其人由是朝野輻湊軒蓋盈門延興元年明帝以遥欣
為兖州刺史時豐城公遥昌亦出鎮壽春帝於便殿密
宴始安王遥光亦在座帝慘然謂遥欣曰昭王云不患
汝兄弟不富貴而言不及見如何因悲慟不自勝君臣
皆嗚咽侍者雨淚及泊歐陽岸忽謂左右曰比何都不
見彈左右云有門生因彈見朂遂以此廢所在皆止遥
欣笑曰我小兒時聊復語耳那復遂斷邪建武元年進
號西中郎將封聞喜縣公遷荆州刺史加都督改封曲
江公明帝子弟弱小晉安王寳義有廢疾故以遥光為
揚州居中遥欣居陜西在外威權并在其門遥欣好勇
聚畜武士以為形援永泰元年詔遥欣以本官領雍州
刺史寧蠻校尉移州鎮襄陽魏軍退不行卒贈司空諡
康公葬用王禮
子幾字徳𤣥年十嵗便能屬文早孤有弟九人並㓜幾
恩愛篤睦聞於朝廷性温和與物無競清貧自立好學
善草𨽻書湘州刺史楊公則曲江公故吏也毎見幾謂
人曰康公此子可謂桓靈寳重出及公則卒幾為之誄
時年十五沈約見而竒之謂其舅蔡撙曰昨見賢甥楊
平南誄文不減希逸之作始驗康公積善之慶位中書
侍郎尚書左丞末年専尚釋敎為新安太守郡多山水
特其所好適性逰履遂為之記卒於官子清亦有文才
位永康令遥欣弟遥昌字季暉建武元年封豐城縣公
位豫州刺史卒諡憲公
安陸昭王𬗟字景業善容止仕宋位中書郎建元元年
封安陸侯為五兵尚書出為吳郡太守政有能名竟陵
王子良與之書曰竊承下風數十年來姑蘓未有此政
武帝嘉其能累遷寧蠻校尉雍州刺史加都督𬗟留心
辭訟人人呼至案前親自顧問有不得理者勉喻之退
皆無恨為百姓所畏愛及卒喪還百姓緣沔水悲泣設
祭於峴山為立祠諡曰昭侯明帝少相友愛時為僕射
領衛尉表求解職私第展哀詔不許每臨𬗟靈輒慟絶
哭不成聲建武元年贈司徒安陸王子寳晊嗣永元元
年改封湘東王東昏廢寳晊望物情歸已坐待法駕既
而城内送歀于梁武帝宣徳太后臨朝拜太常不自安
謀反及弟江陵公寳賢霄城公寳宏皆伏誅
新吳侯景先髙帝從子也祖爰之員外郎父敬宗始興
王國中軍景先少孤有至性隨母孔氏為舅氏鞠養髙
帝嘉之常相提攜及鎮淮隂以景先領軍主自隨防衛
城内委以心腹武帝為廣興郡啓髙帝求景先同行除
武帝寧朔府司馬自此常相隨逐建元元年為太子左
衛率封新吳縣伯見委任勢傾天下景先本名道先乃
改為景先以避上諱初武帝少年與景先共車行泥路
車久故壊至領軍府西門車轅折俱狼狽景先謂帝曰
兩人脱作領軍亦不得忘今日艱辛及武帝踐阼詔以
景先為兼領軍將軍拜日羽儀甚盛傾朝觀矚拜還未
至府中門詔相聞領軍今日故當無折轅事邪景先奉
謝景先事上盡心故恩寵特密初西還上坐景陽樓召
景先語故舊唯豫章王一人在席而已轉中領軍車駕
射雉郊外景先常甲仗從廉察左右尋進爵為侯始昇
明中沈攸之於荆州舉兵武帝時鎮江州盆城景先夜
乘城忽聞壍中有小兒呼蕭丹陽未測何人聲聲不絶
試問誰空中應云賊尋當平何事嚴防語訖不復言即
窮討之了不見明旦以白帝帝曰攸之自無所至焉知
汝後不作丹陽尹景先曰寧有作理尋而攸之首至及
永明三年詔以景先為丹陽尹謂曰此授欲驗徃年盆
城壍空中言耳後假節司州諸軍事卒諡曰忠侯子毅
位北中郎司馬性奢豪好弓馬為明帝所疑忌王晏事
敗幷陷誅之
南豐伯赤斧髙帝從祖弟也祖隆子衛軍錄事參軍父
始之冠軍中兵參軍赤斧以和謹為髙帝所知髙帝輔
政為黄門侍郎淮陵太守順帝遜位于丹陽故所立宮
上令赤斧輔送至因留防衛薨乃還後為雍州刺史在
州不營産利勤於奉公遷散騎常侍左衛將軍武帝親
遇與蕭景先相比封南豐縣伯遷給事中太子詹事卒
於家貧無絹為衾武帝聞之愈加惋惜諡懿伯子頴胄
襲爵
穎胄字雲長𢎞厚有父風起家祕書郎髙帝謂赤斧曰
穎胄輕朱被身覺其趨進轉羙足慰人意遷太子舍人
遭父喪感脚疾數年然後能行武帝有詔慰勉之賜以
醫藥除竟陵王司徒外兵參軍晉熙王文學穎胄好文
義弟穎基好武勇武帝登烽火樓詔羣臣賦詩穎胄詩
合㫖上謂穎胄曰卿文弟武宗室便不乏才上以穎胄
勲戚子弟自中書郎除左軍將軍知殿内文武事得入
便殿出為新安太守吏人懐之後除黄門郎領四廂直
遷衛尉明帝廢立穎胄從容不為同異乃引穎胄預功
建武二年進爵為侯賜以常所乘白􁀙牛明帝每存儉
約欲鑄壊太官元日上夀銀酒鎗尚書令王晏等咸稱
盛徳穎胄曰朝廷盛禮莫過三元此一器既是舊物不
足為侈帝不悦後預曲宴銀器滿席穎胄曰陛下前欲
壊酒鎗恐宜移在此器也帝甚慙後為廬陵王後軍長
史廣陵太守行兖州府事是年魏揚聲當飲馬長江帝
懼敕穎胄移居人入城百姓驚恐席卷欲南度穎胄以
魏軍尚逺不即施行魏軍亦尋退仍為南兖州刺史加
都督和帝為荆州以穎胄為西中郎長史南郡太守行
荆州府事時江祏専執朝權此行由祏穎胄不平曰江
公盪我輩出東昏侯誅戮羣公委任厮小崔陳敗後方
鎮各懐異計永元二年十月尚書令臨湘侯蕭懿及弟
衛尉暢見害先遣輔國將軍劉山陽就穎胄兵襲梁武
帝帝時為雍州刺史將起兵慮穎胄不同遣穎胄親人
王天武詣江陵聲云山陽西上并襲荆雍書與穎胄勸
同舉兵穎胄意猶未决初山陽出南州謂人曰朝廷以
白虎幡追我亦不復還矣席捲妓妾盡室西行至巴陵
遲回十餘日不進梁武帝復遣天武齎書與穎胄設竒
略以疑之是時或云山陽謀殺穎胄以荆州同舉山陽
至果不敢入城穎胄計無所出夜遣錢唐人朱景思呼
西中郎城局參軍席闡文諮議參軍柳忱閉齋定議闡
文曰蕭雍州畜養士馬非復一日江陵素畏襄陽人人
衆又不敵取之不可必制制之嵗寒復不為朝廷所容
今若殺山陽與雍州舉事立天子以令諸侯覇業成矣
山陽持疑不進是不信我今斬送天武則彼疑可釋至
而圖之罔不濟矣忱亦勸焉穎胄乃斬天武以示山陽
山陽大喜輕將歩騎數百到州闡文勒兵斬之傳首于
梁武東昏聞山陽死發詔討荆雍穎胄有器局既唱大
事衆情歸之長沙寺僧鑄黄金為龍數千兩埋土中厯
相傳付稱為下方黄鐡穎胄因取此龍以充軍實乃歎
曰徃年江祏斥我至今始知禍福之無門也十二月移
檄建業三年正月和帝為相國穎胄為左長史進號鎮
軍將軍於是始選用方伯梁武屢表勸和帝即尊號穎
胄使别駕宗史撰定禮儀上尊號改元於江陵立宗廟
南北郊州府門城悉依建康官置尚書五省以城南射
堂為蘭臺南郡太守為尹建武中荆州大風雨龍入栢
齋中柱壁上有爪足處刺史蕭遥欣恐畏不敢居之至
是以為嘉福殿中興元年三月穎胄為侍中尚書令監
八州軍事荆州刺史留衛西朝以弟穎達為冠軍將軍
及楊公則等率師隨梁武圍郢城穎達會軍於漢口與
王茂曹景宗等攻陷郢城梁武進漂州使與曹景宗破
東昏將李居士又從下東城初梁武之起也巴東太守
蕭恵訓子璝巴西太守魯休烈弗從舉兵侵荆州敗輔
國將軍任漾之於峽口穎胄遣軍拒之而梁武已平江
郢圍建康時穎胄輔帝主有安重之勢素能飲酒噉白
肉膾至三斗自以職居上將不能拒制璝等憂愧發疾
而卒州中祕之使似其書者假為教命時梁武圍建康
住石頭和帝宻詔報穎胄凶問亦祕不發喪及建康平
蕭璝亦衆懼而潰和帝乃始發喪詔贈穎胄丞相前後
部羽葆鼓吹班劒三十人輼輬車黄屋左纛梁天監元
年追封巴東郡公喪還武帝車駕臨哭渚次葬依晉王
導齊豫章王故事諡曰獻武
弟穎達少好勇使氣穎胄齊建武末行荆州事穎達亦
為西中郎外兵參軍俱在西府齊季多難頗不自安因
與兄穎胄舉兵穎達弟穎孚自建業為廬陵人修景智
潜引與南歸穎孚緣山逾嶂僅免道中絶糧後因食過
飽而卒建康平梁武帝以穎達為前將軍丹陽尹及受
禪贈穎孚右衛將軍封穎達作唐侯位侍中衛尉卿出
為豫章内史意甚憒憒未發前預華林宴酒後於座辭
氣不悦沈約因勸酒欲以釋之穎達大罵約曰我今日
形容正是汝老䑕所為何忽復勸我酒舉坐驚愕帝謂
之曰汝是我家阿五沈公宿望何意輕脱若以法繩汝
汝復何理穎達竟無一言唯大涕泣帝心愧之未幾遷
江州刺史少時懸瓠歸化穎達長史沈瑀等苛刻為盜
所害衆頗疑穎達或傳謀反帝遣直閤將軍張豹子稱
江中討盗實使防之穎達知朝廷之意唯飲酒不知州
事後卒於左衛將軍諡康侯子敏嗣位新安太守好射
雉未甞在郡辭訟者遷於畎焉後張弩損腰而卒第七
子斆太清初為魏興太守梁州刺史宜豐侯循以為府
長史梁州有古墓名曰尖冢或云張騫墳欲有發者輒
聞鼓角與外相拒椎埋者懼而退斆謂無此理求自監
督及開唯有銀鏤銅鏡方尺斆時居母服清談所貶
衡陽公諶字彦孚髙帝絶服族子也祖道清員外郎父
仙伯桂陽國下軍宋元徽末武帝在郢欲知都下消息
髙帝遣諶就武帝宣傳謀計留為腹心昇明中為武帝
中軍刑獄參軍南東莞太守以勞封安復縣男建元初
武帝在東宫諶領宿衛髙帝殺張景真武帝令諶啓乞
景真命髙帝不悅諶懼而退武帝即位除歩兵校尉南
蘭陵太守領御仗主齋内兵仗悉委付之心膂密事皆
使參掌為左中郎將後軍將軍太守如故武帝卧疾延
昌殿諶在左右宿直上崩遺敕諶領殿内事如舊鬰林
即位深委信諶諶每請急出宿帝通夕不能寐諶還乃
安轉衞軍司馬兼衛尉丁母憂敕還本位守衛尉明帝
輔政諶回附明帝勸行廢立密召諸王典籖約語之不
許諸王外接人物諶親要日久衆皆憚而從之鬰林被
廢日初聞外有變猶密為手敕呼諶其見信如此諶性
險無䕶身計及廢帝日領兵先入後宫齋内仗身素𨽻
服諶莫有動者海陵立轉中領軍進爵為公甲仗五十
人入直殿内月十日還府建武元年轉領軍將軍左將
軍南徐州刺史給扶進爵衡陽郡公明帝初許事剋用
諶為揚州及有此授諶恚曰見炊飯推以與人王晏聞
之曰誰復為蕭諶作甌筯者諶恃勲重干豫朝政明帝
新即位遣左右要人於外聼察具知諶言深相疑阻二
年六月上華林園宴諶及尚書令晏等數人盡歡坐罷
留諶晚出至華林閤仗身執還入省上遣左右莫智明
數諶曰隆昌之際非卿無有今日今一門二州兄弟三
封朝廷相報政可極此卿恒懐怨望乃云炊飯已熟合
甑與人邪今賜卿死諶謂智明曰天去人亦復不逺我
與至尊殺髙武諸王是卿傳語來去我今死還取卿矣
於省殺之至秋而智明死見諶為崇詔乃顯其過惡收
付廷尉諶好左道吳興沈文猷相諶云相不減髙帝諶
喜曰感卿意無為人言也至是文猷伏誅諶兄誕字彦
偉永明中為建康令與秣陵令司馬廸之同乘行車前
導四卒左丞沈昭略奏凡有鹵簿官共乘不得兼列騶
寺請免誕等官詔贖論延興元年厯徐司二州刺史明
帝立封安復侯徵為左衛將軍上欲殺諶以誕在邊鎮
拒魏故未及行魏軍退六旬諶誅遣梁武帝為司州别
使誅誕誕子稜妻江淹女字才君聞諶死曰蕭氏皆盡
妾何用生慟哭而絶諶弟誄字彦文與諶同豫廢立封
西昌侯位太子左衛率誅諶之日輔國將軍蕭季敞啓
求收誄深加排苦乃至手相摧辱誄徐曰已死之人何
足至此君不憶相提拔時邪幽冥有知終當相報季敞
麤猛無行善於彌縫髙帝時為諶所奬説故累為郡守
在政貪穢諶輒掩之後為廣州刺史白日見誄將兵入
城收之少日果為西江都䕶周世雄所襲軍敗奔山中
為蛭所嚙肉都盡而死慘楚備至後為村人所斬論者
以為有天道焉
臨汝侯坦之字君平髙帝絶服族子也祖道濟太中大
夫父欣祖武進令坦之與蕭諶同族為東宫直閣以勤
直為文恵所知除給事中蘭陵令武帝崩坦之率太孫
文武度上臺除射聲校尉令如故未拜除正員郎南魯
郡太守少帝以坦之文恵舊人親信不離得入内見皇
后帝於宫中及出後堂雜狡獪坦之皆得在側或遇醉
後倮袒坦之輒扶持諌喻見帝不可奉乃改附明帝密
為耳目隆昌元年追錄坦之父勲封臨汝縣男少帝微
聞外有異謀憚明帝在臺内敕移西州後在華林園華
光殿露著黄縠褌跂牀垂脚謂坦之曰人言鎮軍與王
晏蕭諶欲共廢我似非虚傳蘭陵所聞云何坦之甞作
蘭陵令故稱之坦之曰天下寧當有此誰樂無事廢天
子邪昔元徽獨在路上走三年人不敢近政坐枉殺孫
超杜幼文等故敗耳官有何事一旦便欲廢立朝貴不
容造以論政當是諸尼師母言耳豈可以尼姥言為信
官若無事除此三人誰敢自保安陸諸王在外寧肯復
還道剛之徒何能抗此帝曰蘭陵可好聼察作事莫在
人後帝以為除諸執政應須當事人意在沈文季夜遣
内左右密賂文季文季不受帝大怒謂坦之曰我賜文
季不受豈有人臣拒天子賜坦之曰官遣誰送帝曰内
左右坦之曰官若詔敕出賜令舍人主書送徃文季寧
敢不受政以事不方幅故仰遣耳帝又夜醉乘馬從西
歩廊向北馳走如此兩三將倒坦之諫不從執馬控帝
運拳擊坦之不著倒地坦之與曹道剛扶抱還夀昌殿
瑇琩牀上卧又欲起走坦之不能制坦之馳信報皇后
至請譬良久乃眠時明帝謀廢殺既與蕭諶及坦之定
謀少帝腹心直閣將軍曹道剛疑外間有異密有處分
諶未能發始興内史蕭季敞南陽太守蕭穎基並應還
都諶欲待二蕭至藉其威力以舉事明帝慮事變以告
坦之坦之馳謂諶曰廢天子古來大事比聞曹道剛朱
隆之等轉已猜疑衛尉明日若不就事無所復及弟有
百嵗母豈能坐聼禍敗政應作餘計耳諶惶遽明日遂
廢帝坦之力也海陵即位除黄門郎兼衛尉建武元年
遷左衛將軍進爵為侯東昏立為侍中領軍將軍永元
元年母憂起復職加將軍置府江祏兄弟欲立始安王
遥光密告坦之坦之曰明帝取天下已非次第天下人
至今不服今若復作此事恐四海瓦解我其不敢言及
遥光起事遣人夜掩取坦之坦之科頭著褌踰墻走逢
臺遊邏主顔端執之坦之謂曰始安作賊遣人見取向
於宅奔走欲還臺耳君何見錄端不荅而守防逾嚴坦
之謂曰身是大臣夜半奔走君理見疑以為得罪朝廷
若不信自可歩徃東府參視亦不荅端至小街審知遥
光舉事乃走還未至三十餘歩下馬再拜曰今日乞垂
將接坦之曰向語君何所道豈容相欺端以馬與坦之
相随去比至新亭道中收遥光所虜之餘得二百許人
并有麤仗乃進西掖門開鼔後得入殿内其夕四更主
書馮元嗣叩北掖門告遥光反殿内為之備向曉召徐
孝嗣入左將軍沈約五更初聞難馳車走趨西掖門或
勸戎服約慮外軍已至若戎衣或者謂同遥光無以自
明乃朱服而入臺内部分既立坦之假節督衆軍討遥
光事平遷尚書左僕射丹陽尹右軍如故進爵為公坦
之肥黒無鬚語聲嘶時人號為蕭瘂剛佷専執羣小畏
而惜之遥光事平二十餘日帝遣延明主帥黄文濟圍
坦之宅誅之坦之從兄翼宗為海陵郡將發坦之謂文
濟曰從兄海陵宅故應無他文濟曰海陵宅在何處坦
之告之文濟曰政應得罪仍遣收之檢家赤貧唯有質
錢帖子數百還以啓帝原其死和帝中興元年追贈坦
之中軍將軍開府儀同三司
論曰有齊宗室唯始安之後克昌明帝取之以非道遥
光濟之以殘酷其卒至顛仆所謂亦以此終者也穎胄
荆州之任蓋惟失職及其末途倚伏豈預圖之所致乎
諶與坦之俱應顧託既以傾國亦以覆身各其宜矣
　
　
　
　
　
　
　南史卷四十一
　南史卷四十一考證
始安王遥光傳太子右率左興盛屯東府門東籬門○
　屯東府門東離門一本作屯府東籬門
焚屋宇且盡○屋字一本作居字
曲江公遥欣子幾傳好學善草𨽻書○草閣本作章
南豐伯赤斧子穎胄傳梁武帝復遣天武齎書與穎胄
　○遣監本誤追今改从梁書
穎胄使别駕宗史撰定禮儀○史應作夬雖梁書宗夬
　本傳未載此事而云故領軍將軍蕭穎胄深相委仗
　每事諮焉其為夬無疑也
穎胄遣軍拒之而梁武已平江郢圍建康○監本缺郢
　字今从閣本增入
衡陽公諶傳諶每請急出宿帝通夕不能寐○出宿監
　本訛宿出今据齊書改正
臨汝侯坦之傳少帝以坦之文恵舊人親信不離得入
　内見皇后○離各本誤難今改从齊書
建武元年遷左衛將軍○建監本訛孝今從閣本
坦之科頭著褌踰墻走○褌監本誤禪今從齊書
羣小畏而惜之○惜一本作憎應从之
　
　
　
　
　
　
　
　
　
　
　
　
　南史卷四十一考證
欽定四庫全書
　南史卷四十二
　　唐　　　李　　　延　　　夀　　　撰
　列傳第三十二
　　齊髙帝諸子上
齊髙帝十九男昭皇后生武帝豫章文獻王嶷謝貴嬪
生臨川獻王映長沙威王晃羅太妃生武陵昭王曄任
太妃生安成恭王暠陸脩儀生鄱陽王鏘晉熙王銶袁
脩容生桂陽王鑠何太妃生始興簡王鑑宜都王鏗區
貴人生衡陽王鈞張淑妃生江夏王鋒河東王鉉李羙
人生南平王鋭第九第十三第十四第十七皇子早亡
衡陽王鈞出繼髙帝兄元王後
豫章文獻王嶷字宣儼髙帝第二子也寛仁𢎞雅有大
成之量髙帝特鍾愛焉仕宋為尚書左戸郎錢唐令髙
帝破薛索兒改封西陽以先爵賜嶷為晉夀縣侯後為
武陵内史時沈攸之賧伐荆州界内諸蠻遂反五溪禁
斷魚鹽羣蠻怨怒酉溪蠻王田頭擬殺攸之使攸之責
賧千萬頭擬輸五百萬發氣死其弟婁侯簒立頭擬子
田都走入獠中於是蠻部大亂抄掠至都城下嶷遣隊
主張英兒擊破之田都自獠中請立而婁侯亦歸附嶷
誅婁侯於郡獄命田都繼其父蠻衆乃安入為宋順帝
驃騎從事中郎詣司徒袁粲粲謂人曰後來佳器也髙
帝在領軍府嶷居青溪宅蒼梧王夜中微行欲掩襲宅
内嶷令左右儛刀㦸於中庭蒼梧從牆間窺見已有備
乃去髙帝憂危既切腹心荀伯玉勸帝度江北起兵嶷
諫曰主上狂凶人不自保單行道路易以立功外州起
兵鮮有剋勝於此立計萬不可失及蒼梧殞髙帝報嶷
曰大事已判汝明可早入順帝即位轉侍中總宫内直
衛沈攸之之難髙帝入朝堂嶷出鎮東府加冠軍將軍
及袁粲舉兵夕丹陽丞王遜告變先至東府嶷遣帳内
軍主戴元孫二千人随薛道深等俱至石頭焚門之功
元孫預焉先是王藴薦部曲六十人助為城防實以為
内應也嶷知藴懐貳不給其仗散處外省及難作搜檢
皆已亡去上流平後武帝自尋陽還嶷出為都督江州
刺史以定䇿功改封永安縣公仍徙鎮西將軍都督荆
州刺史時髙帝作輔嶷務存約省停府州儀迎物及至
州坦懐納善側席思政王儉與嶷書曰舊楚蕭條仍嵗
多故政荒人散寔須緝理公臨莅甫爾英風惟穆江漢
來蘓八荒慕義庾亮以來荆州無復此政古人云朞用
有成而公旬日成化豈不休哉初沈攸之欲聚衆開人
相告士庶坐執役者甚衆嶷至鎮一日遣三千餘人見
囚五嵗刑以下不連臺者皆原遣以市税重多所寛假
百姓甚悦禪讓之間武帝欲速定大業嶷依違其事黙
無所言建元元年髙帝即位赦詔未至嶷先下令蠲除
部内昇明二年以前逋負遷侍中尚書令都督揚州刺
史驃騎大將軍開府儀同三司封豫章郡王㑹魏軍動
詔以嶷為南蠻校尉荆湘二州刺史都督八州尋給油
絡俠望車二年給班劒二十人其夏於南蠻園東南開
館立學上表言狀置生三十人取舊族父祖位正佐臺
郎年二十五以下十五以上補之置儒林參軍一人文
學祭酒一人勸學從事二人行釋菜禮以榖過賤聼人
以米當口錢優評斛一百義陽劫帥張羣亡命積年鼓
行為賊義陽武陵天門南平四郡界被其殘破沈攸之
連討不禽末乃首用之攸之起事羣從下郢於路先叛
結砦於三溪依據深險嶷遣中兵參軍虞欣祖為義陽
太守使降意誘納之厚為禮遺於坐斬首其黨皆散四
郡獲安入為中書監司空揚州刺史都督二州侍中如
故加兵置佐以前軍臨川王映府文武配司空嶷以將
還都修廨宇及路陌東歸部曲不得齎府州物出城發
江津士女觀送數千人皆垂泣嶷發江陵感疾至都未
瘳上深憂慮為之大赦三年六月壬子赦令是也疾愈
上幸東府設金石樂使乘輿至宫六門武帝即位進位
太尉增置兵佐解侍中增班劒三十人建元中武帝以
事失㫖髙帝頗有代嫡之意而嶷事武帝恭悌盡禮未
甞違忤顔色故武帝友愛亦深性至孝髙帝崩哭泣過
度眼耳皆出血永明元年領太子太傅解中書監宋武
以來州郡秩俸及雜供給多随土所出無有定準嶷上
表請明立定格班下四方永為恒制從之嶷不參朝務
而言事密謀多見信納服闋加侍中宋元嘉制諸王入
齋閤得白服裙帽見人主唯出太極四廂乃備朝衣自
此以來此事一斷上與嶷同生相友睦宫内曲宴許依
元嘉嶷固辭不奉敕唯車駕幸第乃白服烏紗帽以侍
宴焉至於衣服制度動皆陳啓事無專制務從減省並
不見許又啓曰北第舊邸本自甚華臣徃嵗作小眠齋
皆補接為辦無乖格制要是檉栢之華一時新浄東府
又有此齋亦為華屋而臣頓有二處住止下情竊所未
安訊訪東宮𤣥圃乃有栢屋制甚古拙臣乃欲壊取以
奉太子非但失之於前且補接既多不可見移亦恐外
物或為異論不審可有垂許送東府齋理不上荅曰見
别紙汝勞疾亦復那得不動何意為作煩長啓事竟不
從三年文恵太子講孝經畢嶷求解太傅不許嶷常慮
盛滿又因官宴求解揚州授竟陵王子良上終不許曰
畢汝一世無所多言武帝即位後頻發詔拜陵不果行
遣嶷拜陵還過延陵季子廟觀沸井有水牛突部伍直
兵執牛推問嶷不許取絹一疋横繫牛角放歸其家政
在寛厚故得朝野歡心四年唐㝢之賊起嶷啓上曰此
段小冦出於凶愚天網宏罩理不足論但聖明御世幸
甚不爾比藉聲聼皆云有由而然但頃小大士庶每以
小利奉公不顧所損者大撻籍檢功巧督䘏簡小塘藏
丁匿口凡諸條制實長怨府此目前交利非天下大計
一室之中尚不可精宇宙之内何可周洗公家何甞不
知人多巧古今政以不可細碎故不為耳為此者實非
乖理但識理者百不有一陛下弟兒大臣猶不能伏理
况復天下悠悠萬品怨積聚黨凶迷相類止於一處何
足不除脫復多所便成紛紜上荅曰欺巧那可容宋世
混亂以為是不蚊蟻何足為憂至今都應散滅吾政恨
其不辯大耳亦何時無亡命邪後乃詔聼復籍注是時
武帝奢侈後宫萬餘人宫内不容太樂景弟暴室皆滿
猶以為未足嶷後房亦千餘人穎川荀丕獻書於嶷極
言其失嶷咨嗟良久為書荅之又為之減遣丕字令哲
後為荆州西曹書佐長史王秀與其書題之云西曹荀
君丕報書曰第五之位不減驃騎亦不知西曹何殊長
史且人之處世當以徳行稱著何遽以一爵髙人邪相
如不見屈於澠池毛遂安受辱於郢都造敵臨事僕必
先於二子未知足下之貴足下之威孰若秦楚兩王僕
以徳為寳足下以位為寳各寳其寳於此敬宜於是直
題云長史王君時尚書令王儉當朝丕又與儉書曰足
下建髙人之名而不顯髙人之迹將何以書於齊史哉
及南郡綱紀啓荆州刺史随王子隆請罪丕丕自申乃
免又上書極諫武帝言甚直帝不悦丕竟於荆州獄賜
死徐孝嗣聞其死曰丕縱有罪亦不應殺數千年後其
如竹帛何五年嶷進位大司馬八年給皁輪車尋加中
書監固讓嶷身長七尺八寸善持容範文物衛從禮冠
百僚每出入殿省皆瞻望嚴肅自以地位隆重深懐退
素北宅舊有園田之羙乃盛脩理之武帝甞問臨川王
映居家何事樂映曰政使劉瓛講禮顧􁁉講易朱廣之
講莊老臣與二三諸彦兄弟友生時復擊賛以此為樂
上大賞之他日謂嶷曰臨川為善遂至於斯嶷曰此大
司馬公之次弟安得不爾上仍以玉如意指嶷曰未若
皇帝之次弟為善最多也嶷常戒諸子曰凡富貴少不
驕奢以約失之者鮮矣漢世以來侯王子弟以驕恣之
故大者滅身喪族小者削奪邑地可不戒哉稱疾不利
住東城累求還第令世子子亷代鎮東府上數幸嶷第
宋長寧陵隧道出第前路上曰我便是入他家墓内尋
人乃徙其表闕騏驎於東岡騏驎及闕形勢甚巧宋孝
武於襄陽致之後諸帝王陵皆模範而莫及也永明末
車駕數逰幸唯嶷陪從上甞出新林苑同輦夜歸至宫
門嶷下輦辭出上曰今夜行無使為尉司所呵也嶷對
曰京輦之内皆屬臣州願陛下不垂過慮上大笑賜以
魏所送氊車每幸第不復屏人敕外監曰我徃大司馬
第是還家耳嶷妃庾氏甞有疾瘳上幸嶷邸後堂設金
石樂宫人畢至登桐臺使嶷著烏紗帽極日盡歡敕嶷
備家人之禮嶷謂上曰古來言願陛下夀比南山或稱
萬嵗此殆近貌言如臣所懐實願陛下極夀百年亦足
矣上曰百年復何可得止得東西一百於事亦濟因相
執流涕十年上封嶷諸子舊例王子封千戸嶷欲五子
俱封啓減人五百戸其年疾篤表解職不許賜錢五百
萬營功徳薨年四十九其日上視疾至薨乃還宫詔歛
以衮冕之服温明祕器大鴻臚持節䕶喪事太官朝夕
送祭奠大司馬太傅二府文武悉停過葬詔贈假黄鉞
都督中外諸軍事丞相揚州牧綠綟綬具九服錫命之
禮侍中大司馬太傅王如故給九旒鸞輅黄屋左纛虎
賁班劒百人輼輬車前後部羽葆鼓吹喪葬送儀並依
漢東平王蒼故事嶷臨終召子子亷子恪曰吾無後當
共相勉勵篤睦為先才有優劣位有通塞運有富貧此
自然理無足以相陵侮勤學行守基業修閨庭尚閑素
如此足無憂患聖主儲皇及諸親賢亦當不以吾沒易
情也三日施靈唯香火盤水乾飯酒脯㯽榔而已朔望
菜食一盤加以甘果此外悉省葬後除靈可施吾常所
乘輿扇繖朔望時節席地香火盤水酒脯干飯㯽榔便
足棺器及墓中勿用餘物為後患也朝服之外唯下鐡
環刀一口作冢每令深一二依格莫過度也後堂樓可
安佛供養外國二僧餘皆如舊與汝逰戯後堂船乘吾
所乘牛馬送二宫及司徒服飾衣裘悉為功徳子亷等
號泣奉行武帝哀痛特至蔬食積旬太官朝送祭奠敕
王融為銘云半岳摧峯中河墜月帝流涕曰此正吾所
欲言也至其年十二月乃舉樂宴朝臣樂始舉上便歔
欷流涕嶷薨後第庫無見錢武帝敕貨雜物服飾數百
萬起集善寺月給第見錢百萬至上崩乃省嶷性汎愛
不樂聞人過失左右投書相告置鞾中竟不視取火焚
之齋庫失火燒荆州還資評直三千餘萬主局各杖數
十而已嶷薨後忽見形於沈文季曰我未應便死皇太
子加膏中十一種藥使我癕不差湯中復加藥一種使
利不斷吾已訴先帝先帝許還東邸當判此事因胷中
出青紙文書示文季曰與卿少舊因卿呈上俄失所在
文季祕而不傳甚懼此事少時太子薨又甞見形於第
後園乘腰輿指麾處分呼直兵直兵無手板左右授一
玉手板與之謂曰橘樹一株死可覓補之因出後園閤
直兵倒地仍失手板羣吏中南陽樂藹彭城劉繪吳郡
張稷最被親禮藹與竟陵王子良牋欲率荆江湘三州
僚吏建碑託中書侍郎劉繪營辦藹又與右率沈約書
請為文約荅曰郭有道漢末之匹夫非蔡伯喈不足以
偶三絶謝安石素族之台輔時無麗藻迄乃有碑無文
况文獻王冠冕彝倫儀形寓内自非一代辭宗難或與
此約閭閈鄙人名不入第歘酬今㫖便是以禮許人聞
命慙顔已不覺汗之霑背也建武中第二子子恪託約
及太子詹事孔珪為文妃庾氏有女功婦徳嶷甚重之
宋時武帝及嶷位宦尚輕家又貧薄庾氏常徹已損身
以相營奉兄弟每行來公事晚還飢疲躬營飲食未甞
不迎時先辦雖豐儉随事而香淨適口穆皇后不自營
又不整潔上亦以此貴之又不妬忌嶷倍加敬重嶷薨
後少時亦亡
子廉字景藹初嶷養魚復侯子響為嗣子子廉封永新
侯子響還本子廉為世子位淮陵太守太子中舍人前
將軍善撫諸弟十一年卒贈侍中諡哀世子子元琳嗣
梁武受禪詔曰豫章王元琳故竟陵王昭胄子同齊氏
宗國髙武嫡胤宜祚井邑以傳于後降封新塗侯
子廉弟子恪字景沖永明中以王子封南康縣侯年十
二和從兄司徒竟陵王子良髙松賦衛軍王儉見而竒
之建武中為吳郡太守及大司馬王敬則於㑹稽反奉
子恪為名而子恪奔走未知所在始安王遥光勸上併
誅髙武諸子孫於是並敕竟陵王昭胄等六十餘人入
永福省令大醫煮椒二斛并命辦數十具棺材謂舍人
沈徽孚曰椒熟則一時賜死期三更當殺之會上暫卧
主書單景雋啓依㫖斃之徽孚堅執曰事須更審爾夕
三更子恪徒跣奔至建陽門上聞驚覺曰故當未賜諸
侯命邪徽孚以荅上撫牀曰遥光幾誤人事及見子恪
顧問流涕諸侯悉賜供饌以子恪為太子中庶子東昏
即位為侍中中興二年為相國諮議參軍梁天監元年
降爵為子位司徒左長史子恪與弟子範等甞因事入
謝梁武帝在文徳殿引見謂曰夫天下之寳本是公器
茍無期運雖有項籍之力終亦敗亡宋孝武為性猜忌
兄弟粗有令名者無不因事鴆毒所遺唯景和至朝臣
之中疑有天命而致害者枉濫相繼于時雖疑卿祖無
如之何如宋明帝本為庸常被免豈疑得全又復我于
時已年二嵗彼豈知我應有今日當知有天命者非人
所害害亦不能得我初平建康城朝廷内外皆勸我云
時代革異物心須一宜行處分我于時依此而行誰謂
不可政言江左以來代謝必相誅戮此是傷於和氣國
祚例不靈長此是一義二者齊梁雖曰革代義異徃時
我與卿兄弟宗屬未逺卿勿言兄弟是親人家兄弟自
有周旋者不周旋者况五服之屬邪齊業之初亦是甘
苦共甞腹心在我卿兄弟年少理當不悉我與卿兄弟
便是情同一體豈當都不念此作行路事此是二義且
建武屠滅卿門我起義兵非惟自雪門恥亦是為卿兄
弟報仇卿若能在建武永元之時撥亂反正我雖起樊
鄧豈得不釋戈推奉我今為卿報仇且時代革異望卿
兄弟盡節報我耳且我自藉喪亂代明帝家天下不取
卿家天下昔劉子輿自稱成帝子光武言假使成帝更
生天下亦不復可得况子輿乎梁初人勸我相誅滅者
我答之猶如向言若茍有天命非我所殺若其無運何
忽行此政是示無度量曹志親是魏武帝孫入事晉武
為晉室忠臣此即卿事例卿是宗室情義異他方坦然
相期小待自當知我寸心又文獻王時内齋直帳閹人
趙叔祖天監初入臺為齋帥在夀光省武帝呼問曰汝
比見北第諸郎不若見道我此意今日雖是革代情同
一家但今盤石未立所以未得用諸郎非唯在我未宜
我亦是欲使諸郎得安耳但閉門髙枕後自當見我心
叔祖即出具宣敕意子恪普通三年累遷都官尚書四
年轉吏部大通二年出為吳郡太守卒官諡曰恭子子
恪兄弟十六人並入梁有文學者子恪子質子顯子雲
子暉子恪常謂所親曰文史之事諸弟備之矣不煩吾
復牽率但退食自公無過足矣子恪亦渉學頗屬文随
棄其本故不傳文集子恪次弟子操封泉陵侯王侯出
身官無定凖素姓三公長子一人為員外郎建武中子
操解褐為給事中自此齊末皆以為例永泰元年兄南
康侯子恪為吳郡太守避王敬則難歸以子操為吳郡
太守永元中為黄門郎子操弟子範字景則齊永明中
封祁陽縣侯拜太子洗馬天監初降爵為子位司徒主
簿丁所生母憂去職子範有孝性居喪以毁聞服闋累
遷大司馬南平王從事中郎王愛文學士子範偏被恩
遇常曰此宗室竒才也使製千字文其辭甚羙王命記
室蔡薳注釋之自是府中文筆皆使具草後為臨賀王
正徳長史正徳遷丹陽尹復為正徳信威長史領尹丞
歴官十餘年不出藩府而諸弟並登顯列意不能平及
是為到府牋曰上藩首僚於兹再忝河南雌伏自此重
叨老少異時盛衰殊日雖佩恩寵還羞年鬢子範少與
弟子顯子雲才名畧相比而風采容止不逮故宦途有
優劣每讀漢書杜緩傳云六弟五人至大官唯中弟欽
官不至最知名常吟諷之以況已也後為祕書監簡文
即位召為光祿大夫加金章紫綬以逼賊不拜其年葬
簡皇后使製哀策文理哀切帝謂武林侯蕭諮曰此段
莊陵萬事零落唯哀冊尚有典刑敕賚米千石子範無
居宅尋卒於招提寺僧房賊平元帝追贈金紫光祿大
夫諡曰文前後文集三十卷子滂確並少有文章簡文
在東宫時甞與邵陵王數諸蕭文士滂確並預焉滂位
中軍宣城王記室先子範卒確位司徒右長史魏平江
陵入長安滂弟乾字思惕容止雅正性恬簡善𨽻書得
叔父子雲之法九嵗補國子周易生祭酒袁昂深敬重
之仕梁為宣城王諮議參軍陳武帝鎮南徐州引為司
空從事中郎及受命永定元年除給事黄門侍郎時熊
曇朗在豫章周廸在臨川留異在東陽陳寳應在建安
共相連結閩中豪帥立砦自保武帝患之令乾徃諭以
逆順謂曰昔陸賈南征趙佗歸順随何奉使黥布來臣
追想清風髣髴在目卿宜勉建功名不煩更勞師旅乾
至示以逆順所在欵附其年就除建安太守天嘉二年
留異反陳寳應助之又資周廸兵糧出㓂臨川因逼建
安乾單使臨郡不能守乃棄郡以避寳應時閩中宰守
並受寳應署置乾獨不屈徙居郊野及寳應平都督章
昭達以聞文帝甚嘉之超授五兵尚書卒諡静子
子顯字景陽子範弟也㓜聰慧嶷偏愛之七嵗封寧都
縣侯梁天監初降為子位太尉錄事參軍子顯身長八
尺狀貌甚雅好學工屬文甞著鴻序賦尚書令沈約見
而稱曰可謂明道之髙致蓋幽通之流也又採衆家後
漢考正同異為一家之書又啓撰齊史書成表奏詔付
祕閣累遷邵陵王友後除黄門郎中大通二年遷長兼
侍中梁武帝雅愛子顯才又嘉其容止吐納每御筵侍
坐偏顧訪焉甞從容謂曰我造通史此書若成衆史可
廢子顯對曰仲尼讃易道黜八索述職方除九丘聖製
符同復在兹日時以為名對三年以本官領國子博士
武帝製孝經義未列學官子顯在職表置助教一人生
十人又啓撰武帝集幷普通北伐記遷國子祭酒加侍
中於學遞述武帝五經義遷吏部尚書侍中如故子顯
風神灑落雍容閑雅簡通賓客不畏鬼神性愛山水為
伐社文以見其志飲酒數斗頗負才氣及掌選見九流
賓客不與交言但舉扇一撝而已衣冠竊恨然簡文素
重其為人在東宫時毎引與促宴子顯甞起更衣簡文
謂坐客曰常聞異人間出今日始見知是蕭尚書其見
重如此出為吳興太守卒時年四十九詔贈侍中中書
令及請諡手敕曰恃才傲物宜諡曰驕子顯甞為自序
其畧云余為邵陵王友忝還京師逺思前比即楚之唐
宋梁之嚴鄒追尋平生頗好辭藻雖在名無成求心已
足若乃登髙目極臨水送歸風動春朝月明秋夜早鴈
初鸎開花落葉有來斯應每不能已也且前代賈傅崔
馬邯鄲繆路之徒並以文章顯所以屢上歌頌自比古
人天監六年始預九日朝宴稠人廣坐獨受旨云今雲
物甚羙卿將不斐然賦詩詩既成又降㫖曰可謂才子
余退謂人曰一顧之恩非望而至遂方賈誼何如哉未
易當也每有製作特寡思功須其自來不以力搆少來
所為詩賦則鴻序一作體兼衆製文備多方頗為好事
所傳故虚聲易逺子顯所著後漢書一百卷齊書六十
卷普通北伐記五卷貴儉傳三卷文集二十卷子序愷
並少知名序太清中位中庶子卒愷太子家令愷才學
譽望時論以方其父簡文在東宫早引接之時中庶子
謝嘏出守建安於宣猷堂錢飲並召時才賦詩同用十
五劇韻愷詩先就其辭又羙簡文與湘東王令曰王筠
本自舊手後進有蕭愷可稱信為才子先是太學博士
顧野王奉令撰玉篇簡文嫌其書詳畧未當以愷博學
於文字尤善使更與學士刪改太清中卒於侍中子顯
弟子雲
子雲字景喬年十二齊建武四年封新浦縣侯自製拜
章便有文采梁天監初降爵為子及長勤學有文藻弱
冠撰晉書至年二十六書成百餘卷表奏之詔付祕閣
子雲性沉靜不樂仕進風神閑廣任性不羣夏月對賓
客恒自裸袒而兄弟不睦乃至吉凶不相弔問時論以
此少之年三十方起家為祕書郎遷太子舍人撰東宮
新記奏之敕賜束帛累遷丹陽郡丞湘東王繹為丹陽
尹深相賞好如布衣之交中大通三年為臨川内史在
郡以和理稱人吏悦之還除散騎常侍歴侍中國子祭
酒梁初郊廟未革牲牷樂辭皆沈約撰至是承用子雲
啓宜改之敕荅曰此是主者守株宜急改也仍使子雲
撰定敕曰郊廟歌辭應須典誥大語不得雜用子史文
章淺言而沈約所撰亦多舛謬子雲作成敕並施用子
雲善草𨽻為時楷法自云善效鍾元常王逸少而微變
字體甞荅敕云臣昔不能㧞賞随時所貴規摹子敬多
歴年所年二十六著晉史至二王列傳欲作論草𨽻法
言不盡意遂不能成畧指論飛白一事而已十許年始
見敕㫖論書一卷商畧筆狀洞徹字體始變子敬全範
元常逮爾以來自覺功進其書迹雅為武帝所重帝甞
論書曰筆力勁駿心手相應巧逾杜度羙過崔寔當與
元常並驅爭先其見賞如此出為東陽太守百濟國使
人至建業求書逢子雲為郡維舟將發使人於渚次候
之望船三十許歩行拜行前子雲遣問之答曰侍中尺
牘之羙逺流海外今日所求唯在名迹子雲乃為停船
三日書三十紙與之獲金貨數百萬性吝自外荅餉不
書好紙好事者重加賂遺以要酬答太清元年復為侍
中國子祭酒二年侯景宼逼子雲逃民間三年宫城失
守奔晉陵餒卒于顯雲寺僧房年六十三所著晉書一
百一十卷東官新記二十卷子特字世達早知名亦善
草𨽻時人比之衛恒衛瓘武帝甞使特書及奏帝曰子
敬之迹不及逸少蕭特之書遂逼於父位太子舍人海
鹽令坐事免先子雲卒遺啓簡文求為墓誌銘帝為製
銘焉
子雲弟子暉字景光少渉學亦有文才性恬静寡嗜慾
甞預重雲殿聴制講三慧經退為講賦奏之甚見賞卒
於驃騎長史
　
　
　
　
　
　南史卷四十二
　南史卷四十二考證
豫章文獻王嶷傳江建來蘓○建一本作漢又下文古
　人云朞用有成而公旬日成化豈不休哉用作月似
　俱應从之
上數幸嶷第○第各本俱訛弟今改正
子廉弟子恪傳使製千字文其辭甚羙王命記室蔡薳
　注釋之○此與梁書同惟隋書經籍志云千字文一
　卷梁國子祭酒蕭子雲注與此異
子雲傳自云善效鍾元常王逸少○鍾監本訛鐘今改
　正
　
　
　
　
　
　南史卷四十二考證
欽定四庫全書
　南史卷四十三
　　唐　　　李　　　延　　　夀　　　撰
　列傳第三十三
　　齊髙帝諸子下
臨川獻王映字宣光髙帝第三子也少而警悟羙言笑
善容止仕宋位給事黄門侍郎南兖州刺史留心吏事
自下莫不肅然令行禁止髙帝踐阼為雍州刺史加都
督封臨川王甞致錢還都買物有獻訃者於江陵買貨
至都還換可得微有所増映笑曰我是賈客邪乃復求
利改授都督揚州刺史莅事聰敏府州曹局皆重足以
奉禁令自宋彭城王義康以後未之有也永明元年為
侍中驃騎將軍五年即本號開府儀同三司七年薨映
善騎射解聲律工左右書左右射應接賓客風韻韶靡
及薨朝野莫不惋惜贈司空九子皆封侯長子子晉永
元初為侍中入梁為髙平太守第二子子游州陵侯為
黄門侍郎謀反兄弟並伏誅
長沙威王晃字宣明髙帝第四子也少有武力為髙帝
所愛昇明二年代兄映為淮南宣城二郡太守晃便弓
馬初沈攸之事起晃多從武容赫奕都街時人為之語
曰煥煥蕭四繖其年遷西中郎將豫州刺史監三州諸
軍事髙帝踐阼晃每陳政事輒為典籖所裁晃殺之上
大怒手詔賜杖遷南徐州刺史加都督武帝為皇太子
拜武進陵於曲阿後湖鬬隊使晃御馬軍上聞之乂不
悦臨崩以晃屬武帝處以輦轂近藩勿令逺出永明元
年以晃為都督南徐州刺史入為中書監時禁諸王蓄
仗在都下者唯置捉刀左右四十人晃愛武􁂣罷徐州
還私載數百人仗還都為禁司所覺投之江中帝聞之
大怒將糾以法豫章王嶷稽首流涕曰晃罪誠不足宥
陛下當憶先朝念白象白象晃小字也上亦垂泣髙帝
大漸時戒武帝曰宋氏若骨肉不相圖佗族豈得乘其
弊汝深戒之故武帝終無異意然晃亦不見親寵當時
論者以武帝優於魏文減於漢明後拜車騎將軍侍中
薨贈開府儀同三司武帝常幸鍾山晃從駕以馬矟刺
道邊枯蘖上令左右數人引之銀纒皆卷聚而矟不出
乃令晃復馳馬㧞之應手便去每逺州獻駿馬上輒令
晃於華林中調試之髙帝常曰此我家任城也武帝緣
此意故諡曰威
武陵昭王曄字宣昭髙帝第五子也母羅氏從髙帝在
淮隂以罪誅曄年四嵗思慕不異成人每慟吐血髙帝
敕武帝曰三昧至性如此恐不濟汝可與共住每抑割
之三昧曄小字也故曄見愛髙帝雖為方伯而居處甚
貧諸子學書無紙筆曄常以指畫空中及畫掌學字遂
工篆法少時又無棊局乃破荻為片縱横以為棊局指
㸃行勢遂至名品性剛穎儁出與諸王共作短句詩學
謝靈運體以呈髙帝帝報曰見汝二十字諸兒作中最
為優者但康樂放蕩作體不辯有首尾安仁士衡深可
宗尚顔延之抑其次也建元二年為會稽太守加都督
上遣儒士劉瓛徃郡為曄講五經武帝即位歴中書令
祠部尚書巫覡或言曄有非常之相以此自負武帝聞
之故無寵未甞處方岳於御坐曲宴醉伏地貂抄肉柈
帝笑曰汙貂對曰陛下愛其羽毛而疎其骨肉帝不悦
性輕財重義有古人風罷會稽還都齋中錢不滿萬俸
祿所入皆與參佐賔僚共之常曰兄作天子何畏弟無
錢居止附身所須而已名後堂山為首陽蓋怨貧薄也
甞於武帝前與竟陵王子良闈棊子良大北及退豫章
文獻王謂曄曰汝與司徒手談故當小相推讓答曰曄
立身以來未甞一口妄語執心疎婞偏不知悔好文章
射為當時獨絶琅琊王瞻亦稱善射而不及曄也武帝
幸豫章王嶷東田宴諸長王獨不召曄嶷曰風景殊羙
今日甚憶武陵上仍呼使射屢發命中顧四坐曰手何
如上神色甚怪嶷曰阿五常日不爾今可謂仰藉天威
帝意乃釋後於華林射賭凡六箭五破一皮賜錢五萬
文又上舉酒勸曄曰陛下常不以此處許臣上回面不
答豫章王於邸起土山列種桐竹號為桐山武帝幸之
置酒為樂顧臨川王映王邸亦有嘉名否映曰臣好栖
静因以為稱又問曄曄曰臣山卑不曾栖靈昭景唯有
薇蕨直號首陽山帝曰此直勞者之歌也久之出為江
州刺史上以曄方出鎮求其宅給諸皇子遣舍人喻㫖
曄曰先帝賜臣此宅使臣歌哭有所陛下欲以州易宅
臣請不以宅易州帝恨之至鎮百餘日典籖趙渥之啓
曄得失徵還為左戸尚書遷太常卿累不得志冬節問
訊諸王皆出曄獨後來上已還便殿聞曄至引見問之
曄稱牛羸不能取路上敕車府給副御牛一頭敕主客
自今諸王來不隨例者不復為通公事還過竟陵王子
良宅冬月道逢乞人脱襦與之子良見曄衣單進襦於
曄曄曰我與向人亦復何異尚書令王儉詣曄曄留儉
設食盤中菘菜䱒魚而已儉重其率真為飽食盡歡而
去尋為丹陽尹始不復置行事自得親政轉侍中護軍
將軍給油絡車又給扶二人武帝臨崩遺詔為衛將軍
開府儀同三司大行在殯竟陵王子良在殿内太孫未
至衆論喧疑曄衆中言曰若立長則應在我立嫡則應
立太孫及鬱林立甚見馮賴隆昌元年薨贈司空班劒
二十人
安成恭王暠字宣曜髙帝第六子也性清和多疾厯位
南中郎將江州刺史侍中領歩兵校尉中書令永明元
年為散騎常侍祕書監領石頭戍事及夏薨
鄱陽王鏘字宣韶髙帝第七子也建元末武帝即位為
雍州刺史加都督武帝服除鏘方還始入覲拜便流涕
武帝愕然問其故鏘收淚曰臣違奉彌年今奉顔色聖
顔損瘦所以泣耳武帝歎曰我復是有此一弟累遷丹
陽尹永明十年為領軍將軍鏘和悌羙令性謙慎好文
章有寵於武帝領軍之授齊室諸王所未為鏘在官理
事無壅當時稱之車駕游幸常甲仗衛從恩待次豫章
王嶷其年給油絡車隆昌元年轉尚書左僕射遷侍中
驃騎將軍開府儀同三司領兵置佐鏘雍容得物情為
鬱林依信鬱林心疑明帝諸王問訊獨留鏘謂曰聞鸞
於法身何如鏘曰臣鸞於宗戚最長且受寄先帝臣等
年皆尚少朝廷之幹唯鸞一人願陛下無以為慮鬱林
退謂徐龍駒曰我欲與公共計取鸞公既不同我不能
獨辦且復小聼及鬱林廢鏘竟不知延興元年進位司
徒侍中如故明帝鎮東府權威稍異鏘每徃明帝屣履
至車迎鏘語及家國言淚俱下鏘以此推信之而宮臺
内皆屬意於鏘勸令入宫發兵輔政制局監謝粲説鏘
及隨王子隆曰殿下但乘油壁車入宫出天子置朝堂
二王夾輔號令粲等閉城門上仗誰敢不同宣城公政
當投井求活豈有一歩動哉東城人政共縛送耳子隆
欲定計鏘以上臺兵力既悉度東府且慮難捷意甚猶
豫馬隊主劉巨武帝時舊人詣鏘請間叩頭勸鏘立事
鏘命駕將入復回還内與母陸太妃别日暮不成行典
籖知謀告之數日明帝遣二千人圍鏘宅害鏘謝粲等
皆見殺凡諸王被害皆以夜遣兵圍宅或斧斫關排牆
呌噪而入家財皆見封籍焉
桂陽王鑠字宣朗髙帝第八子也永明七年為中書令
加散騎常侍時鄱陽王鏘好文章鑠好名理人稱為鄱
桂鑠清羸有冷疾常枕卧武帝臨視賜牀帳衾褥性理
偏詖遇其賞興則詩酒連日情有所廢則兄弟不通隆
昌元年加前將軍給油絡車并給扶二人鄱陽王見害
鑠遷中軍將軍開府儀同三司不自安至東府見明帝
及出處分存亡之計謂侍讀山悰曰吾前日覲王王流
涕嗚咽而鄱陽隨郡見誅今日見王王又流涕而有愧
色其在吾邪其夜三更中兵至見害
始興簡王鑑字宣徹髙帝第十子也性聰警年八嵗喪
所生母號慕過人數日中便至骨立豫章文獻王聞之
撫其首嗚咽謂髙帝曰此兒操行異人恐其不濟髙帝
亦悲不自勝初封廣興郡王袁彖時為祕書丞早有令
譽髙帝盛重鑑乃以彖為友後改封始興自晉以來益
州刺史皆以良將為之宋泰始中益州市橋忽生小洲
道士邵碩見之曰當有貴王臨州劉亮為刺史齋前石
榴樹陵冬生華亮以問碩碩曰此謂狂華宋諸劉滅亡
之象後二年君當終後九載宋當滅滅後有王勝憙來
作此州冀爾時蜀土平碩始康人元徽二年忽告人云
吾命終因卧而死後人見碩在荆州上明以一隻故履
縛左脚而行甚疾遂不知所之永明二年武帝不復用
諸將為益州始以鑑為益州刺史督益寧二州軍事加
鼔吹一部勝憙反語為始興碩言於此乃驗先是劫帥
韓武方常聚黨千餘人斷流為暴郡縣不能禁行旅斷
絶鑑行至上明武方乃出降長史虞悰等咸請殺之鑑
曰武方為暴積年所在不能制今降而被殺失信且無
以勸善於是啓臺果被宥自是巴西蠻夷凶惡皆望風
降附行次新城道路籍籍云陳顯達大選士馬不肯就
徵巴西太守隂智伯亦以為然乃停新城十許日遣典
籖張曇晳徃觀形勢俄而顯達遣使人郭安明朱公恩
奉書貢遺咸勸鑑執之鑑曰顯達立節本朝必自無此
曇晳還若有同異執安明等未晚居二日曇晳還説顯
達遣家累已出城日夕望殿下至於是乃前時年十四
好學善屬文不重華飾器服清素有髙士風與記室參
軍蔡仲熊登張儀樓商略先言徃行及蜀土人物鑑言
辭和辯仲熊應對無滯當時以為盛事州城北門常閉
不開鑑問其故於虞悰悰答曰蜀中多夷暴有時抄掠
至城下故相承閉之鑑曰古人云善閉無闗鍵且在徳
不在門即令開之戎夷慕義自是清謐於州園地得古
冢無復棺但有石槨銅器十餘種並古形玉璧三枚珍
寳甚多不可皆識金銀為蠶蛇形者數斗又以朱沙為
阜水銀為池左右咸勸取之鑑曰皇太子昔在雍有發
古冢者得玉鏡玉屏風玉匣之屬皆將還都吾意常不
同乃遣功曹何佇為之起墳諸寳物一不得犯性甚清
在蜀積年未甞有所營造資用一嵗不滿三萬王儉常
歎云始興王雖尊貴而行履都是素士時有廣漢什邡
人段祖以淳于獻鑑古禮器也髙三尺六寸六分圍三
尺四寸圓如筩銅色黑如漆甚薄上有銅馬以繩縣馬
令去地尺餘灌之以水又以器盛水於下以芒莖當心
跪注淳于以手振芒則聲如雷清響良乆乃絶古所以
節樂也五年鑑獻龍角一枚長九尺三寸色紅有文九
年為散騎常侍祕書監領石頭戍事上以與鑑久别車
駕幸石頭宴㑹賞賜尋遷左衛將軍未拜遇疾上為南
康王子琳起青陽巷第新成車駕與後宫幸第樂飲其
日鑑疾上遣騎詔問疾相繼為之止樂尋薨
江夏王鋒字宣穎髙帝第十二子也母張氏有容徳宋
蒼梧王逼取之又欲害鋒髙帝甚懼不敢使居舊宅匿
於張氏舍時年四嵗性方整好學書張家無紙札乃倚
井欄為書書滿則洗之已復更書如此者累月又晨興
不肯拂牕塵而先畫塵上學為書字五嵗髙帝使學鳳
尾諾一學即工髙帝大悦以玉麒麟賜之曰麒麟賞鳳
尾矣至十嵗便能屬文武帝時藩邸嚴急諸王不得讀
異書五經之外唯得看孝子圖而已鋒乃密遣人於市
里街巷買圖籍朞月之間殆將備矣好琴書蓋亦天性
常覲武帝賜以寳裝琴仍於御前鼔之大見賞帝謂鄱
陽王鏘曰闍黎琴亦是柳令之流亞其既事事有意吾
欲試以臨人鏘曰昔鄒忌鼔琴威王委以國政乃出為
南徐州刺史善與人交行事主文和别駕江祏等皆相
友善後文和被徵為益州置酒告别文和流淚曰下官
少來未甞作詩今日違戀不覺文生於性王儉聞之曰
江夏可謂善變素絲也工書為當時藩王所推南郡王
昭業亦稱工謂武帝曰臣書固應勝江夏王武帝答闍
黎第一法身第二法身昭業小名闍黎鋒小名也隆昌
元年為侍中領驍騎將軍尋加祕書監及明帝知權藩
邸危懼江祏甞謂王晏曰江夏王有才行亦善能匿迹
以琴道授羊景之景之著名而江夏掩能於世非唯七
絃而已百氏亦復如之鋒聞歎曰江祏遂復為混沌書
眉欲益反弊耳寡人聲酒是耽狗馬是好豈復一豪於
平生哉當時以為話言常忽忽不樂著修栢賦以見志
曰既殊羣而抗立亦含貞而挺正豈春日之自芳在霜
下而為盛衝風不能摧其枝積雪不能改其性雖坎壈
於當年度後凋之可詠時鼎業潛移鋒獨慨然有匡復
之意逼之行事典籖故不遂也甞見明帝言次及遥光
才力可委之意鋒答曰遥光之於殿下猶殿下之於髙
皇衛宗廟安社稷實有攸寄明帝失色鋒有武力明帝
殺諸王鋒與書詰責左右不為通明帝深憚之不敢於
第收之鋒出登車兵人欲上車防勒鋒以手擊却數人
皆應時倒地遂逼害之江斆聞其死流涕曰芳蘭當門
不得不鋤其修栢之賦乎
南平王鋭字宣毅髙帝第十五子也位左戸尚書朝直
勤謹未甞屬疾永明七年出為南中郎將湘州刺史延
興元年明帝作輔害諸王遣裴叔業平尋陽仍進湘州
鋭防閤周伯玉大言於衆曰此非天子意今斬叔業舉
兵匡社稷誰敢不同鋭典籖叱左右斬之鋭見害伯玉
下獄誅
宜都王鑑字宣儼髙帝第十六子也生三嵗喪母及有
識問母所在左右告以早亡便思慕蔬食自悲不識母
常祈請幽冥求一夢見至六嵗遂夢見一女人云是其
母鏗悲泣向舊左右説容貌衣服事皆如平生聞者莫
不歔欷清悟有學行永明十一年為南豫州刺史都督
二州軍事雖未經庶務而雅得人心舉動每為籖帥所
制立意多不得行州鎮姑熟于時人發桓温女冢得金
巾箱織金篾為嚴器又有金蠶銀璽等物甚多條以啓
聞鬱林敕以物賜之鏗曰今取徃物後取今物如此循
環豈可熟念使長史蔡約自徃修復纎毫不犯年十歳
時與吉景曜商略先言徃行左右誤排柟榴屏風倒壓
其背神色不異言談不輟亦不顧視彌善射常以堋的
大闊曰終日射侯何難之有乃取甘蔗挿地百歩射之
十發十中永明中制諸王年未三十不得畜妾及武帝
晏駕後有勸取左右者鏗曰在内不無使役既先朝遺
㫖何忍而違及延興元年明帝誅髙武文恵諸子鏗聞
之馮左右從容雅歩詠陸機弔魏武云昔以四海為己
任死則以愛子託人如此者三左右皆泣後果遣呂文
顯賚藥徃夜進㕔事正逢八闗齋鏗上髙坐謂文顯曰
髙皇昔寵任君何事乃有今日之行答云出不獲已於
是仰藥時年十八身長七尺鑑狀似兄嶷咸以國器許
之及死有識者莫不痛惜初鏗出閤時年七嵗陶𢎞景
為侍讀八九年中甚相接遇後𢎞景隠山忽夢鏗來慘
然言别云某日命過無罪後三年當生某家𢎞景訪以
幽中事多祕不出覺後即遣信出都參訪果與事符同
𢎞景因著夢記云
晉熙王銶字宣攸髙帝第十八子也隆昌元年位郢州
刺史延興元年見害
河東王鉉字宣𦙍髙帝第十九子也母張氏有寵於髙
帝鉉又最幼尤所留心髙帝臨崩以屬武帝武帝甚加
意焉為納柳世隆女為妃武帝與羣臣看新婦流涕不
自勝豫章王嶷亦哽咽及明帝誅髙帝諸子以鉉髙帝
所愛亦以才弱年幼故得全初鉉年三四嵗髙帝甞晝
卧纒髪鉉上髙帝腹上弄繩髙帝因以繩賜鉉及崩後
鉉以寳函盛繩嵗時輒開視流涕嗚咽人才甚凡而有
此一至建武中髙武子孫憂疑鉉朝見常鞠躬俯僂不
敢正行直視尋遷侍中衛將軍鉉年稍長四年誅王晏
以謀立鉉為名鉉免官以王還第禁不得與外人交通
永泰元年明帝暴疾甚乃見害聞收至欣然曰死生命
也終不斆建安乞為奴而不得仰藥而卒鉉二子在孩
抱亦見殺
論曰豫章文獻王珪璋之質夙表天姿行已所安率由
忠敬雖代宗之議早隆皇矚而天倫之愛無虧永明故
知為仁由已不虚言也自宋受晉終馬氏遂為廢姓齊
受宋禪劉宗盡見誅夷梁武革齊弗取前轍子恪兄弟
並皆錄用雖見梁武之𢎞裕亦表文獻之餘慶昔陳思
表云權之所存雖疎必重勢之所去雖親必輕原夫此
言實存固本然就國之典既隨代革卿士入朝作貴藩
輔皇王託體同稟尊極仕無常資秩有恒數禮地兼隆
易生猜疑武帝顧命情深尊嫡密圖逺算意在求安以
明帝同起布衣用存顧託遂韜永命於近戚寄重任於
疎親以為子弟布列外有强大之固支庶中立可息覬
覦之謀表裏相維洊隆家國曾不慮機能還衡權可制
衆宗族殱滅一至於斯曹植之言逺有致矣
　
　
　
　
　
　
　
　
　
　南史卷四十三
　南史卷四十三考證
始興簡王鑑傳道士邵碩見之曰當有貴王臨州○王
　監本訛一今改从閣本
時有廣漢什邠人叚祖以淳于獻鑑古禮器也○邠一
　本作邡
宜都王鏗傳左右誤排柟榴屏風倒壓其背○柟閣本
　作楠又榴一本作瘤誤
史臣論禮地兼隆易生猜疑○猜疑閣本作推擬
遂韜永命於近戚○永一本作末
　
　
　
　
　
　
　南史卷四十三考證
欽定四庫全書
　南史卷四十四
　　唐　　　李　　　延　　　夀　　　撰
　列傳第三十四
　　齊武帝諸子　　　　文惠諸子
　　明帝諸子
武帝二十三男穆皇后生文恵太子竟陵文宣王子良
張淑妃生廬陵王子卿魚復侯子響周淑儀生安陸王
子敬建安王子真阮淑媛生晉安王子懋衡陽王子峻
王淑儀生随郡王子隆蔡婕妤生西陽王子眀樂容華
生南海王子罕傅充華生巴陵王子倫謝昭儀生邵陵
王子貞江淑儀生臨賀王子岳庾昭容生西陽王子文
荀昭華生南康王子琳顔婕妤生永陽王子珉宮人謝
生湘東王子建何充華生南郡王子夏第六第十二第
十五第二十二皇子早亡子珉繼衡陽元王後
文恵皇太子長懋字雲喬小字白澤武帝長子也武帝
年未弱冠而生太子姿容豐美為髙帝所愛宋元徽末
除祕書郎不拜板輔國將軍遷晉熙王撫軍主簿事寜
武帝遣太子還都髙帝方創霸業心存嫡嗣謂太子曰
汝還吾事辦矣處之府東齋令通文武賔客謂荀伯玉
曰我出行日城中軍悉受長懋節度我雖不行内外直
防及諸門甲兵悉令長懋時時履行轉祕書丞以與宣
帝諱同不就歴中書黄門侍郎昇明三年髙帝將受禪
以襄陽兵馬重鎭不欲處他族出太子為雍州刺史加
都督北中郎將寜蠻校尉建元元年封南郡王江左嫡
皇孫封王始自此也先是梁州刺史范栢年頗著威名
沈攸之事起候望形勢事平朝廷遣王𤣥邈代之𤣥邈
已至栢年遲回魏興不肯下太子慮其為變乃遣説之
許啟為府長史及至襄陽因執誅之二年徵為侍中中
軍將軍置府鎭石頭穆妃薨成服日車駕出臨䘮朝議
疑太子應出門迎左僕射王儉曰尋禮記服問君所主
夫人丧太子嫡婦言國君為此三人為主䘮也今鑾輿
臨降自以主䘮而至雖因事撫慰義不在弔南郡以下
不應出門奉迎但尊極所臨禮有變革權去杖絰移立
户外足表情敬無煩止哭皇太子既一宮之主自應以
車駕幸宮依常奉侯既當成服之日吉凶不相干宜以
衰幘行事望拜止哭率由舊章尊駕不以臨弔奉迎則
惟常體求之情禮如為可安又其年九月有閏小祥疑
應計閏儉又議以為三百六旬尚書明義文公納幣春
秋致譏故先儒朞䘮歳數沒閏大功以下月數數閏所
以吳商云舍閏以正朞允協情理沒閏之理固在言先
並從之武帝即位為皇太子初髙帝好左氏春秋太子
承旨諷誦以為口實及正位東儲善立名尚觧聲律工
射飲酒至數斗而未嘗舉盃從容有風儀音韻和辯引
接朝士人人自以為得意文武士多所招集㑹稽虞炎
濟陽范岫汝南周顒陳郡袁廓並以學行才能應對左
右而武人畧陽垣厯生襄陽蔡道貴拳勇秀出當時以
比關羽張飛其餘安定梁天恵平原劉孝慶河東王世
興趙郡李居士襄陽黄嗣祖魚文康絢之徒並為後來
名將永明三年於崇正殿講孝經少傅王儉令太子僕
周顒撰為義疏五年冬太子臨國學親臨䇿試諸生於
坐問少傅王儉曲禮云無不敬義儉及竟陵王子良等
各有酬答太子又以此義問諸學生謝幾卿等一十人
並以筆對太子問王儉周易乾卦本施天位而説卦云
帝出乎震震本非天義豈當相左儉曰乾健震動天以
運為徳故言帝出乎震儉又諮太子孝經仲尼居曾子
侍義臨川王映諮孝為徳本義太子並應機酬荅甚有
條貫明年上將訊丹陽所領囚為南北二百里内獄詔
太子於𤣥圃園宣猷堂錄三署囚原宥各有差上晚年
好游宴尚書曹事亦分送太子省視太子與竟陵王子
良俱好釋氏立六疾館以養窮人而性頗奢麗宮内殿
堂皆雕飾精綺過於上宮開拓𤣥圃園與臺城北壍等
其中起出土山地閣樓觀塔宇窮竒極麗費以千萬多
聚異石妙極山水慮上宮中望見乃旁列修竹外施髙
鄣造游觀數百間施諸機巧宜須鄣蔽須臾成立若應
毁撤應手遷徙製珍玩之物織孔雀毛為裘光彩金翠
過於雉頭逺矣以晉明帝為太子時立西池乃啟武帝
引前例求於東田起小苑上許之永明中二宮兵力全
實太子使宮中將吏更番築役營城包巷制度之盛觀
者傾都上性雖嚴太子所為無敢啟者後上幸豫章王
宅還過太子東田見其彌亘華逺壯麗極目於是大怒
收監作主帥太子懼皆藏之由是見責太子素疾體又
過壮常在宮内簡於遨逰玩弄羽儀多所僭擬雖咫尺
宮禁而上終不知又使徐文景造輦及乘輿御物虎賁
雲䍐之屬上嘗幸東宮忽忽不暇藏輦文景乃以佛像
内輦中故上不疑文景父陶仁時為給事中謂文景曰
終當滅門政當掃墓待䘮耳乃移家避之其後文景竟
賜死陶仁遂不哭時人以為有古人風十年豫章王嶷
薨太子見上友于既至造碑文奏之未及鐫勒十一年
春正月太子有疾上自臨視有憂色疾篤上表告辭薨
於東宮崇明殿時年三十六太子年始過立久在儲宮
得參政事内外百姓私咸謂旦暮繼體及薨朝野驚惋
焉上幸東宮上臨哭盡哀詔歛以衮冕之服諡曰文惠
葬崇安陵有司奏御服朞朝臣齊衰三月南郡國臣齊
衰朞臨汝曲江國臣並不服六宮不從服武帝履行東
宮見太子服玩過制大怒敕有司随事毁除以東田殿
堂處為崇虚館鬱林立追尊為文帝廟稱世宗初太子
惡明帝密謂竟陵王子良曰我意色中殊不悦此人當
由其福徳薄所致子良便苦救觧後明帝立果大相誅
害
竟陵文宣王子良字雲英武帝第二子也幼聰敏武帝
為贛縣時與裴后不諧遣人船送后還都已登路子良
時年小在庭前不悦帝謂曰汝何不讀書子良曰孃今
何處何用讀書帝異之即召后還縣仕宋為邵陵王友
時宋道衰謝諸王微弱故不廢此官昇明三年為會稽
太守都督五郡封聞喜公宋元嘉中皆責成郡縣孝武
後徵求急速以郡縣遲緩始遣臺使自此公役勞擾髙
帝踐阼子良陳之請息其弊子良敦義愛古郡人朱百
年有至行先卒賜其妻米百斛蠲一人給其薪蘇郡閤
下有虞翻舊牀罷任還乃致以歸後於西邸起古齋多
聚古人器服以充之夏禹廟盛有禱祀子良曰禹泣辜
表仁菲食旌約服玩果粽足以致誠使歳獻扇簟而已
時有山隂人孔平詣子良訟嫂市米負錢不還子良歎
曰昔髙文通與寡嫂訟田義異於此乃賜米錢以償平
建元二年穆妃薨去官仍為丹陽尹開私倉振屬縣貧
人先是太妃以七月薨子良以八月奉凶問及小祥疑
南郡王應相待尚書左僕射王儉議以為禮有倫序義
無徒設如令遠則不待近必相須禮例既乖即心無取
若疑兄弟同居吉凶舛雜財逺還之子自應開立别門
以終喪事靈筵祭奠随在家之人再朞而毁庶子在家
亦不待嫡而況儲妃正體王室中軍長奠之重天朝又
行權制進退彌復非疑謂應不相待中軍縓縞之日聞
喜致哀而已不受弔慰至聞喜變除昆弟亦宜相就寫
情不對客從之武帝即位封竟陵郡王南徐州刺史加
都督永明二年為䕶軍將軍兼司徒四年進號車騎將
軍子良少有清向禮才好士居不疑之地傾意賔客天
下才學皆㳺集焉善立勝事夏月客至為設瓜飲及甘
果著之文敎士子文章及朝貴辭翰皆發敎撰録是時
上新視政水旱不時子良密啟請原除逋租又陳寛刑
息役輕賦省徭并陳泉鑄歳逺類多翦鑿江東大錢十
不一在公家所受必須輪郭遂買本一千加子七百求
請無地捶革相驅尋完者為用既不兼兩囘復遷貿會
非委積徒令小人每嬰困苦且錢布相半為制永久或
聞長宰須令輸直進違舊科退容姦利五年正位司徒
給班劒二十人侍中如故移居雞籠山西邸集學士抄
五經百家依皇覽例為四部要畧千卷招致名僧講論
佛法造經唄新聲道俗之盛江左未有武帝好射雉子
良啟諫先是左衛殿中將軍邯鄲超上書諫射雉武帝
為止久之超竟被誅永明末上將復射雉子良復諫前
後所陳上雖不盡納而深見寵愛又與文惠太子同好
釋氏甚相友悌子良敬信尤篤數於邸園營齋戒大集
朝臣衆僧至賦食行水或躬親其事世頗以為失宰相
體勸人為善未嘗厭倦以此終致盛名八年給三望車
九年都下大水吳興偏劇子良開倉振救貧病不能立
者於第北立廨妆養給衣及藥十年領尚書令揚州刺
史本官如故尋解尚書令加中書監文恵太子薨武帝
檢行東宮見太子服御羽儀多過制度上大怒以子良
與太子善不啟聞頗加嫌責武帝不豫詔子良甲仗入
延昌殿侍醫藥子良啟進沙門於殿戸前誦經武帝為
感夢見優曇鉢花子良案佛經宣旨使御府以銅為花
挿御牀四角日夜在殿内太孫間日入參武帝暴漸内
外惶懼百僚皆已變服物議疑立子良俄頃而蘇問太
孫所在因召東宮器甲皆入遺詔使子良輔政明帝知
尚書事子良素仁厚不樂時務乃推明帝詔云事無大
小悉與鸞參懷子良所志也太孫少飬於子良妃袁氏
甚著慈愛既懼前不得立自此深忌子良大行出太極
殿子良居中書省帝使虎賁中郎將潘敞二百人仗屯
太極西階之下成服後諸王皆出子良乞停至山陵不
許進位太傅増班劒為三十人本官如故解侍中隆昌
元年加殊禮劒履上殿入朝不趨贊拜不名進督南徐
州其年疾篤謂左右曰門外應有異遣人視見淮中魚
無算皆浮出水上向城門尋薨年三十五帝常慮子良
異志及薨甚悦詔給東園温明祕器歛以衮冕之服東
府施䘮位大鴻臚持節監䕶太官朝夕送祭又詔追崇
假黄鉞侍中都督中外諸軍事太宰領大將軍揚州牧
綠綟綬備九服錫命之禮使持節中書監王如故給九
旒鸞輅黄屋左纛輼輬車前後部羽葆鼓吹挽歌二部
虎賁班劒百人葬禮依晉安平王孚故事初豫章王嶷
葬金牛山文惠太子葬夾石子良臨送望祖硎山悲感
歎曰北瞻吾叔前望吾兄死而有知請葬兹地及薨遂
葬焉所著内外文筆數十卷雖無文采多是勸戒子良
既亡故人皆來奔赴陸恵曉扵邸門逢袁彖問之曰近
者云云定復何謂王融見殺而魏準破膽道路籍籍又
云竟陵不永天年有之乎荅曰齊氏微弱已數年矣爪
牙柱石之臣都盡命之所餘政風流名士耳若不立長
君無以鎮安四海王融雖為身計實安社稷恨其不能
斷事以至於此道路之談自為虛説耳蒼生方塗炭矣
政當瀝耳聽之建武中故吏范雲上表為子良立碑事
不行子昭胄嗣
昭胄字景𦙍汎渉書史有父風位太常以封境邊魏永
元元年改封巴陵王先是王敬則事起南康侯子恪在
吳郡明帝慮有同異召諸王侯入宮晉安王寶義及江
陵公寶覽住中書省髙武諸孫住西省敕人各兩左右
自随過此依軍法孩抱者乳母随入其夜並將加害賴
子恪至乃免自建武以來髙武王侯居常震怖朝不保
夕至是尤甚及陳顯達起事王侯復入宮昭胄懲往時
之懼與弟永新侯昭穎逃奔江西變形為道人崔慧景
舉兵昭胄兄弟出投之慧景敗昭胄兄弟首出投臺軍
主胡松各以王侯還第不自安謀為身計子良故防閤
桑偃為梅蟲兒軍副結前巴西太守蕭寅謀立昭胄昭
胄許事剋用寅為尚書左僕射護軍以寅有部曲大事
皆委之時胡松領軍在新亭寅遣人説之松許諾又張
欣泰嘗為雍州亦有部曲昭胄又遣房天寶以謀告之
欣泰聞命響應蕭寅左右華永達知其謀以告御刀朱
光尚光尚挟左道以惑東昏因謂東昏曰昨見蔣王云
巴陵王在外結黨欲反須官出行仍從萬春門入事不
可量時東昏日游走聞此説大懼不復出四十餘日偃
等議募健兒百餘人從萬春門入突取之昭胄以為不
可偃同黨王山沙慮事久無成以事告御刀徐僧重寅
遣人殺山沙於路吏於麝幐中得其事迹昭胄兄弟與
同黨皆伏誅梁受禪䧏封昭胄子同為監利侯同弟賁
字文奐形不滿六尺神識耿介幼好學有文才能書善
畫於扇上圖山水咫尺之内便覺萬里為遥矜慎不傳
自娱而已好著述嘗著西京雜記六十卷起家湘東王
法曹參軍得一府歡心及亂王為檄賁讀至偃師南望
無復儲胥露寒河陽北臨或有穹廬氊帳廼曰聖製此
句非為過似如體目朝廷非關序賊王聞之大怒收付
獄遂以餓終又追戮賁尸乃著懐舊傳以謗之極言詆
毁
廬陵王子卿字雲長武帝第三子也建元元年封臨汝
郡公武帝即位為郢州刺史加都督子卿諸子中無德
又與魚復侯子響同生故無寵徙都督荆州刺史始興
王為益州子卿解督子卿在鎮營造服飾多違制度作
瑇瑁乘具詔責之令速送都又作銀燈金薄裹箭脚亦
便速壞去凡諸服章自今不啟專輒作者當得痛杖又
曰汝比令讀學今年轉成長學既未得敕如風過耳使
吾失氣永明十年為都督南豫州刺史之鎮道中戲部
伍為水軍上聞大怒殺其典籖遣宜都王鏗代之子卿
還第至崩不與相見隆昌元年為衞將軍開府儀同三
司置兵佐鄱陽王鏘見害以子卿代為司徒所居屋梁
柱際血出溜於地旬日而見殺
魚復侯子響字雲音武帝第四子也豫章王嶷無子養
子響後嶷有子表留為嫡武帝即位為南彭城臨淮二
郡太守子響勇力絶人開弓四斛力數在園池中帖騎
馳走竹樹下身無虧傷既出繼車服異諸王每入朝輒
忿拳打車壁武帝知之令車服與皇子同永明六年有
司奏子響宜還本乃封巴東郡王七年為都督荆州刺
史直閤將軍董蠻粗有氣力子響要與同行蠻曰殿下
癲如雷敢相随邪子響笑曰君敢出此語亦復竒癲上
聞而不悦曰人名蠻復何容得藴藉乃改名為仲舒謂
曰今日仲舒何如昔日仲舒荅曰昔日仲舒出自私庭
今日仲舒降自天帝以此言之勝昔逺矣上稱善子響
少好武帶仗左右六十人皆有膽幹數在内齋殺牛置
酒與之聚樂令私作錦袍綘襖欲餉蠻交易器仗長史
劉寅等連名密啟上敕精檢寅等懼欲祕之子響聞臺
使不見敕乃召寅及司馬席恭穆諮議參軍江愈殷曇
粲中兵參軍周彥典籖吳修之王賢宗魏景深等俱入
於琴臺下併斬之上聞之怒遣衞尉胡諧之游擊將軍
尹畧中書舍人茹法亮領羽林三千人檢捕羣小敕子
響若來首自歸可全其性命諧之等至江津築城燕尾
洲子響白服登城頻遣信與相聞曰天下豈有兒反身
不作賊直是麤疎今便單舸還闕何築城見捉邪尹畧
獨荅曰誰將汝反父人共語子響聞之唯灑泣又送牛
數十頭酒二百石果饌三十輿畧棄之江流子響膽力
之士王衝天不勝忿乃率黨度洲攻壘斬畧而諧之法
亮單艇奔逸上又遣丹陽尹蕭順之領兵繼之子響即
日將白衣左右三十人乘舴艋中流下都初順之將發
文惠太子素忌子響密遣不許還令便為之所子響及
見順之欲自申明順之不許於射堂縊之有司奏絶子
響屬籍賜為蛸氏子響密作啟數紙藏妃王氏裙腰中
具自申明云輕舫還闕不得此苦之深唯願矜憐無使
竹帛齊有反父之子父有害子之名及順之還上心甚
怪恨百日於華林為子響作齋上自行香對諸朝士嚬
蹙及見順之嗚咽移時左右莫不掩涕他日出景陽山
見一猨透擲悲鳴問後堂丞此猨何意答曰猨子前日
墮崖致死其母求之不見故爾上因憶子響歔欷良久
不自勝順之慙懼感病遂以憂卒於是豫章王嶷上表
曰故庶人蛸子響識懷靡樹見淪不逞肆憤一朝取陷
凶德身膏草野未云塞釁但歸罪司戮迷而知返撫事
惟往載傷心目伏願一下天矜使得旋窆餘麓豈伊窮
骸被德實且天下歸仁上不許貶為魚復侯
安陸王子敬字雲端武帝第五子也初封應城縣公先
是子敬所生早亡帝命貴妃范氏母養之而子及婦服
制禮無明文永明中尚書令王儉議孫為慈孫婦為慈
婦姑為慈姑宜制朞年服從之十年位散騎常侍撫軍
將軍丹陽尹十一年加車騎將軍隆昌元年遷都督南
兖州刺史延興元年加侍中明帝除諸蕃王遣中䕶軍
王𤣥邈征九江王廣之襲殺子敬初子敬為武帝所留
心帝不豫有意立子敬為太子代太孫子敬與太孫俱
入參畢同出武帝目送子敬良久曰阿五鈍由此代換
之意乃息
晉安王子懋字雲昌武帝第七子也諸子中最為清恬
有意思亷讓好學年七歳時母阮淑媛嘗病危篤請僧
行道有獻蓮華供佛者衆僧以銅甖盛水漬其莖欲華
不萎子懋流涕禮佛曰若使阿姨因此和勝願諸佛令
華竟齋不萎七日齋畢華更鮮紅視甖中稍有根鬚當
世稱其孝感永明五年為南兖州刺史監五州軍事六
年徙監湘州刺史八年撰春秋例苑三十卷奏之武帝
敕付祕閤十一年為都督雍州刺史給鼔吹一部豫章
王䘮服未畢上以邊州須威望許得奏之啟求所好書
武帝曰知汝常以書讀在心足為深欣賜以杜預手所
定左傳及古今善言隆昌元年為征南大將軍江州刺
史敕留西楚部曲助鎮襄陽單將白直侠轂自隨陳顯
達時屯襄陽入别子懋謂之曰朝廷命身單身而反身
是天王豈可過爾輕率今欲將二三千人自随公意何
如顯達曰殿下若不留部曲便是大違敕旨顯達因辭
出便發去子懋計未立還鎭尋陽延興元年加侍中聞
鄱陽随郡二王見殺欲起兵赴難與參軍周英防閤陸
超之議傳檄荆郢入討君側事成則宗廟獲安不成猶
為義鬼防閤董僧慧攘袂曰此州雖小孝武亦嘗用之
今以勤王之師横長江指北闕以請鬱林之過誰能對
之於是部分兵將入匡社稷母阮在都遣書欲密迎上
阮報同產弟于瑶之為計瑶之馳告明帝於是纂嚴遣
中䕶軍王𤣥邈平西將軍王廣之南北討使軍主裴叔
業與瑶之先襲尋陽聲云為郢府司馬子懋知之遣三
百人守盆城叔業泝流直上襲盆城子懋先已具船於
稽亭渚聞叔業得盆城乃據州自衞子懋部曲多雍土
人皆勇躍願奮叔業畏之遣于瑶之説子懋曰今還都
必無過憂政當作散官不失富貴也子懋既不出兵攻
叔業衆情稍沮中兵參軍于琳之瑶之兄也説子懋重
賂叔業子懋使琳之往琳之因説叔業請取子懋叔業
遣軍主徐𤣥慶將四百人随琳之入城僚佐皆奔散唯
周英及外兵參軍王皎更移入城内子懋聞之歎曰不
意吾府有義士二人琳之從二百人仗自入齋子懋笑
謂之曰不意渭陽翻成梟獍琳之以袖障靣使人害之
故人懼罪無敢至者唯英皎僧慧號哭盡哀為䘮殯董
僧慧丹陽姑熟人出自寒微而慷慨有節義好讀書甚
驍果能反手於背彎五斛弓當世莫有能者𤣥邈知其
豫子懋之謀執之僧慧曰晉安舉義兵僕實豫議古人
云非死之難得死之難僕得為主人死不恨矣願至主
人大歛畢退就湯鑊雖死猶生𤣥邈義而許之還具白
明帝乃配東冶言及九江時事輒悲不自滕子懋子昭
基九歳以方二寸絹為書參其消息并遺錢五百以金
假人崎嶇得至僧慧覩書對錢曰此郎君書也悲慟而
卒陸超之吳人以清静雅為子懋所知子懋既敗于琳
之勸其逃亡荅曰人皆有死此不足懼吾若逃亡非唯
孤晉安之眷亦恐田横客笑人𤣥邈等以其義欲囚將
還都而超之亦端坐待命超之門生姓周者謂殺超之
當得賞乃伺超之坐自後斬之頭墜而身不僵𤣥邈嘉
其節後為殯歛周又助舉棺未出戸棺墜政壓其頭折
即死聞之者莫不以為有天道焉
随郡王子隆字雲興武帝第八子也性和美有文才娶
尚書令王儉女為妃武帝以子隆能屬文謂儉曰我家
東阿也永明八年為都督荆州刺史隆昌元年為侍中
撫軍將軍領兵置佐延興元年轉中軍大將軍侍中如
故子隆年二十一而體過充壯常使徐嗣伯合蘆茹丸
以服自銷損猶無益明帝輔政謀害諸王武帝諸子中
子隆最以才貌見憚故與鄱陽王鏘同夜先見殺文集
行於世
建安王子真字雲仙武帝第九子也永明七年累遷郢
州刺史加都督隆昌元年為散騎常侍護軍將軍延興
元年明帝遣裴叔業就典籖柯令孫殺之子真走入牀
下令孫手牽出之叩頭乞為奴贖死不從見害年十九
西陽王子明字雲光武帝第十子也永明元年封武昌
王三年失國璽改封西陽十年為㑹稽太守督五郡軍
事子明風姿明淨士女觀者咸嗟歎之建武元年為撫
軍將軍領兵置佐二年誅蕭諶誣子明及弟子罕子貞
同諶謀見害年十七
南海王子罕字雲華武帝第十一子也頗有學母樂容
華有寵故武帝留心母嘗寢疾子罕晝夜祈禱于時以
竹為燈纘照夜此纘宿昔枝葉大茂母病亦愈咸以為
孝感所致主簿劉鬷及侍讀賀子喬為之賦頌當時以
為美談建武元年位護軍將軍二年見殺年十七
巴陵王子倫字雲宗武帝第十三子也永明十年為北
中郎將南琅邪彭城二郡太守鬱林即位以南彭城祿
力優厚奪子倫與中書舍人綦母珍之更以南蘭陵代
之延興元年明帝遣中書舍人茹法亮殺子倫子倫時
鎮琅邪城有守兵子倫英果明帝恐不即罪以問典籖
華伯茂伯茂曰公若遣兵取之恐不即可辦若委伯茂
一小吏力耳既而伯茂手自執鴆逼之左右莫敢動者
子倫正衣冠出受詔謂法亮曰積不善之家必有餘殃
昔髙皇帝殘滅劉氏今日之事理數固然舉酒謂亮曰
君是身家舊人今銜此命當由事不獲已此酒差非勸
酬之爵因仰之而死時年十六法亮及左右皆流涕先
是髙帝武帝為諸王置典籖帥一方之事悉以委之每
至覲接輒留心顧問刺史行事之美惡係於典籖之口
莫不折節推奉恒慮弗及於是威行州部權重蕃君武
陵王曄為江州性烈直不可忤典籖趙渥之曰今出郡
易刺史及見武帝相誣曄遂免還南海王子罕戍琅邪
欲暫游東堂典籖姜秀不許而止還泣謂母曰兒欲移
五歩亦不得與囚何異秀後輒取子罕屐繖飲器等供
其兒昏武帝知之鞭二百繫尚方然而擅命不改邵陵
王子貞嘗求熊白厨人荅典籖不在不敢與西陽王子
明欲送書參侍讀鮑僎病典籖吳修之不許曰應諮行
事乃止言行舉動不得自專徵衣求食必須諮訪永明
中巴東王子響殺行事劉寅等武帝聞之謂羣臣曰子
響遂反戴僧靜大言曰諸王都自應反豈唯巴東武帝
問其故答曰天王無罪而一時被囚取一挺藕一杯漿
皆諮籖帥不在則竟日忍渇諸州唯聞有籖帥不聞有
刺史竟陵王子良嘗問衆曰士大夫何意詣籖帥參軍
范雲答曰詣長史以下皆無益詣籖帥使便有倍本之
價不詣謂何子良有愧色及明帝誅異已者諸王見害
悉典籖所殺竟無一人相抗孔珪聞之流涕曰齊之衡
陽江夏最有意而復害之若不立籖帥故當不至於此
邵陵王子貞字雲松武帝第十四子也建武二年見誅
年十五
臨賀王子岳字雲嶠武帝第十六子也明帝誅武帝諸
子唯子岳及弟六人在後時呼為七王朔望入朝上還
後宮輒歎息曰我及司徒諸兒子皆不長髙武子孫日
長大永泰元年上疾甚絶而復蘇於是誅子岳等延興
建武中凡三誅諸王每一行事明帝輒先燒香嗚咽涕
泣衆以此輒知其夜當殺戮也子岳死時年十四
西陽王子文字雲儒武帝第十七子也永明七年封蜀
郡王建武中改封西陽永泰元年見殺年十四
衡陽王子峻字雲嵩武帝第十八子也永明七年封廣
漢郡王建武中改封永泰元年見殺年十四
南康王子琳字雲璋武帝第十九子也母荀昭華盛寵
後宮才人位登采女者依例舊賜玉鳯凰荀時始為采
女得玉鳯凰投地曰我不能例受此武帝乃拜為昭華
子琳以母寵故最見愛太尉王儉因請昏武帝悦而許
之羣臣奉寶物名好盡直數百金武帝為之報答亦如
此及應封而好郡已盡乃以宣城封之既而以宣城屬
揚州不欲為王國改封南康公禇蓁為巴東公以南康
為王國封子琳永泰元年見殺年十四
湘東王子建字雲立武帝第二十一子也母謝無寵武
帝度為尼明帝即位使還母子建永泰元年見殺年十
三
南郡王子夏字雲廣武帝第二十三子也上春秋髙子
夏最幼寵愛過諸子初武帝夢金翅鳥下殿庭搏食小
龍無數乃飛上天及明帝初其夢方驗永泰元年子夏
誅年七歳
文惠太子四男安皇后生廢帝鬱林王昭業宮人許氏
生廢帝海陵恭王昭文陳氏生巴林王昭秀禇氏生桂
陽王昭粲
巴陵王昭秀字懷尚太子第三子也鬱林即位封臨海
郡王隆昌元年為都督荊州刺史延興元年徵為車騎
將軍明帝建武二年改封巴陵王永泰元年見殺年十
六
桂陽王昭粲太子第四子也鬱林立封永嘉郡王延興
元年出為荆州刺史加都督建武三年改封桂陽王四
年為太常永泰元年見殺年八歳
明帝十一男敬皇后生廢帝東昏侯寶卷江夏王寶𤣥
鄱陽王寶寅和帝殷貴妃生巴陵隱王寶義晉熙王寶
嵩袁貴妃生廬陵王寶源管淑妃生邵陵王寶修許淑
媛生桂陽王寶貞餘皆早夭
巴陵隱王寶義字智勇明帝長子也本名明基建武元
年封晉安郡王寶義少有廢疾不堪出人間止加除授
為都督揚州刺史仍以始安王遥光代之轉為右將軍
領兵置佐鎮石頭二年為南徐州刺史加都督東昏即
位進征北將軍開府儀同三司給扶永泰元年為都督
揚州刺史三年進位司徒和帝西臺建以為侍中司空
梁武平建業宣德太后令以寳義為太尉領司徒詔云
不言之化形於自逺時人皆云此實錄也梁受禪封謝
沐公尋封巴陵郡王奉齊後天監中薨
江夏王寳𤣥字智深明帝第三子也建武元年封江夏
郡王東昏即位為都督南徐兖二州刺史寳𤣥娶尚書
令徐孝嗣女為妃孝嗣被誅離絶東昏送少姬二人與
之寳𤣥恨望有異計明年崔慧景舉兵還至廣陵遣使
奉寳𤣥為主寳𤣥斬其使因是發將吏防城慧景將度
江寳𤣥密與相應開門納慧景乘八掆輿手執綘麾幡
随慧景至都百姓多往投集慧景敗收得朝野投寳𤣥
及慧景軍名東昏令燒之曰江夏尚爾豈復可罪餘人
寳𤣥逃奔數日乃出帝召入後堂以歩鄣裹之令羣小
數十人鳴鼔角馳繞其外遣人謂曰汝近圍我亦如此
少日乃殺之
廬陵王寳源字智泉明帝第五子也建武元年封和帝
即位為車騎將軍開府儀同三司中興二年薨
鄱陽王寳寅字智亮明帝第六子也建武初封建安郡
王東昏即位為都督郢州刺史永元三年為車騎將軍
開府儀同三司鎭石頭其秋雍州刺史張欣泰等謀起
事於新亭殺臺内諸主帥難作之日并前南譙太守王
靈秀奔往石頭帥城内將吏去車脚載寳寅向臺城百
姓數十人皆空手隨後至杜姥宅日已欲暗城門閉城
上人射之衆棄寳寅走寳寅逃亡三日戎服詣草市尉
尉馳以啟帝帝迎入宮問之寳寅涕泣稱制不自由帝
笑乃復爵位宣德太后臨朝改封寳寅鄱陽王中興二
年謀反奔魏
邵陵王寳修字智宣明帝第九子也建武元年封南平
郡王二年改封中興二年謀反宣德太后令賜死
晉熙王寳嵩字智靖明帝第十子也中興元年和帝以
為中書令二年誅
桂陽王寳貞明帝第十一子也中興二年誅
論曰守器之重邦家所馮觀文惠之在東儲固已有虧
令德向令負荷斯集猶當及於禍敗況先期夙隕愆失
已彰而武帝不以擇賢傳之昏孽推此而論有冥數矣
子良物望所集失在儒雅當斷不斷以及於災非止自
致䘮亡乃至宗祀覆滅哀哉夫帝王子弟生長尊貴情
偽之事不經耳目雖卓爾天悟自得懷抱孤寡為識所
陋猶多齊氏諸王並幼踐方岳故輔以上佐簡自帝心
勞舊左右用為主帥州國府第先令後行飲食㳺居動
應聞啟端拱守祿遵承法度張弛之要莫敢厝言行事
執其權典籖掣其肘處地雖重行止莫由威不在身恩
未接下倉卒一朝事難總集望其擇位扶危不可得矣
路溫舒云秦有十失其一尚存斯宋氏之餘風及在齊
而彌弊寳𤣥親兼一體欣受家殃曽不知執柯所指跗
蕚相從而敗以此而圖萬事未知其髣髴也
　
　
　
　
　
　
　
　南史卷四十四
　南史卷四十四考證
文惠皇太子長懋傳後明帝立果大相誅害○果監本
　誤東今改从閣本
竟陵文宣王子良傳賜其妻米百斛○斛監本訛觧今
　改正
廬陵王子卿傳又作銀燈金薄裹箭脚亦便速壞去○
　燈閣本作鐙
魚復侯子響傳子響膽力之士王衝天○衝監本作衡
　今从閣本
臨賀王子岳傳字雲嶠○嶠監本誤喬本卷文惠皇太
　子長懋字雲喬此誤複之今从閣本改正
史臣論守器之重邦家所馮○馮監本訛為今从南本
　
　
　
　南史卷四十四考證
欽定四庫全書
　南史卷四十五
　　唐　　　李　　　延　　　夀　　　撰
　列傳第三十五
　　王敬則　　　　　　陳顯達
　　張敬兒　　　　　　崔慧景
王敬則臨淮射陽人也僑居晉陵南沙縣母為女巫常
謂人云敬則生時胞衣紫色應得鳴鼓角人笑之曰汝
子得為人吹角可矣敬則年長而兩掖下生乳各長數
寸夢騎五色獅子性倜儻不羈好刀劒嘗與既陽縣吏
鬬謂曰我若得既陽縣當鞭汝小吏背吏唾其靣曰汝
得既陽縣我亦得司徒公矣屠狗商販徧於三吳使於
髙麗與其國女子私通因不肯還被收錄然後反善拍
張補刀㦸左右宋前廢帝使敬則跳刀高出白虎幢五
六尺接無不中仍撫髀拍張甚為儇㨗補侠轂隊主領
細鎧左右與夀寂之殺前廢帝及明帝即位以為直閤
將軍封重安縣子敬則少時於草中射獵有蟲如烏豆
集其身摘去乃脱其處皆流血敬則惡之詣道士卜道
士曰此封侯瑞也敬則聞之喜故出都自効後補既陽
令昔日鬬吏亡叛勒令出遇之甚厚曰我已得既陽縣
汝何時得司徒公邪初至既陽縣陸主山下宗侣十餘
船同發敬則船獨不進乃令弟入水推之見烏漆棺敬
則呪云若是吉使船速進吾富貴當改葬爾船須㬰入
縣收此棺葬之時軍荒後縣有一部劫逃入山中為人
患敬則遣人致意劫帥使出首當相申論郭下廟神甚
酷烈百姓信之敬則引神為誓必不相負劫帥既出敬
則於廟中設酒㑹於坐收縛曰吾啟神若負誓還神十
牛今不得違誓即殺十牛解神并斬諸劫百姓悦之元
徽三年随齊高帝拒桂陽賊於新亭敬則與羽林監陳
顯達寜朔將軍高道慶乘舸迎戰大破賊水軍事寜帶
南太山守右侠轂主轉越騎校尉安成王車騎參軍蒼
梧王狂虐左右不自安敬則以髙帝有威名歸誠奉事
每下直輒往領軍府夜著青衣扶匐道路為高帝聽察
髙帝令敬則於殿内伺機及楊玉夫將首投敬則敬則
馳謁髙帝乃戎服入宮至永明門門郞疑非蒼梧還敬
則慮人覘見以刀環塞窐孔呼開門甚急衞尉丞顏靈
寳窺見髙帝乘馬在外竊謂親人今若不開内領軍天
下㑹是亂爾門開敬則随帝入殿昇明元年遷輔國將
軍領臨淮太守知殿内宿衞兵事沈攸之事起進敬則
冠軍將軍髙帝入守朝堂袁粲起兵召領軍劉韞直閤
將軍卜伯興等於宮内相應戒嚴將發敬則開闗掩襲
皆殺之殿内竊發盡平敬則之力也政事無大小帝並
以委之敬則不識書止下名然甚善決斷齊臺建為中
領軍髙帝將受禪材官薦易太極殿柱順帝欲避土不
肯出宮遜位明日當臨軒順帝又逃宮内敬則將輿入
迎帝啟譬令出引令升車順帝不肯即上收淚謂敬則
曰欲見殺乎敬則荅曰出居别宫爾官先取司馬家亦
復如此順帝泣而彈指唯願後身生生世世不復夭王
作因緣宮内盡哭聲徹於外順帝拍敬則手曰必無過
慮當餉輔國十萬錢齊建元元年出為都督南兖州刺
史封尋陽郡公加敬則妻懷氏爵為尋陽國夫人二年
魏軍攻淮泗敬則恐委鎭還都百姓皆驚散奔走上以
其功臣不問以為都官尚書遷吳興太守郡舊多剽掠
有十數歳小兒於路取遺物敬則殺之以狥自此路不
拾遺郡無劫盜又錄得一偷召其親屬於前鞭之令偷
身長掃街路久之乃令偷舉舊偷自代諸偷恐為所識
皆逃走境内以清仍入烏程從市過見屠肉枅歎曰吳
興昔無此枅是我少時在此所作也召故人飲酒説平
生不以屑也遷護軍以家為府三年以改葬去職詔贈
敬則母尋陽國太夫人改授侍中撫軍髙帝遺詔敬則
以本官領丹陽尹尋遷㑹稽太守加都督永明二年給
鼓吹一部㑹土邉帶湖海人丁無士庶皆保塘役敬則
以功力有餘悉評斂為錢送臺庫以為便宜上許之三
年進號征東將軍宋廣州刺史王翼之子妾路氏酷暴
殺婢媵翼之子法朗告之敬則付山陰獄殺之路氏家
訴為有司所奏山陰令劉岱坐棄市刑敬則入朝上謂
敬則曰人命至重是誰下意殺之都不啟聞敬則曰是
臣愚意臣知何物科法見背後有節便言應得殺人劉
岱亦引罪上乃赦之敬則免官以公領郡後與王儉俱
即本號開府儀同三司時徐孝嗣於崇禮門候儉因嘲
之曰今日可謂連璧儉曰不意老子遂與韓非同傳人
以告敬則敬則欣然曰我南沙縣吏徼倖得細鎧左右
逮風雲以至於此遂與王衞軍同日拜三公王敬則復
何恨了無恨色朝士以此多之十一年授司空敬則名
位雖達不以富貴自遇初為散輩使魏於北館種楊桞
後員外郞虞長曜北使還敬則問我昔種楊桞樹今若
大小長曜曰虜中以為甘棠武帝令羣臣賦詩敬則曰
臣幾落此奴度上問之敬則對曰臣若解書不過作尚
書都令史爾那得今日敬則雖不大識書而性甚警黠
臨郡令省事讀辭下敎制決皆不失理明帝輔政密有
廢立意隆昌元年出敬則為㑹稽太守加都督海陵王
立進位太尉明帝即位為大司馬臺使拜授日雨大洪
注敬則文武皆失色一客旁曰公由來如此昔拜丹陽
尹吳興時亦然敬則大悦曰我宿命應得雨乃引羽儀
備朝服導引出㕔事拜受意猶不自得吐舌久之帝既
多殺害敬則自以髙武舊臣心懷憂懼帝雖外厚其禮
而内相疑備數訪問敬則飲食體幹聞其衰老且以扂
内地故得少安後遣蕭坦之將齋仗五百人行晉陵敬
則諸子在都憂怖無計上知之問計於梁武帝武帝曰
敬則豎夫易為感唯應錫以子女玉帛厚其使人如斯
而已上納之吳人張思祖敬則謀主也為府司馬頻銜
使上偽傾意待之以為游擊將軍遣敬則世子仲雄入
東仲雄善彈琴江左有蔡邕焦尾琴在主衣庫上敕五
日一給仲雄仲雄在御前鼓琴作懊儂曲歌曰常歎負
情儂郞今果行許又曰君行不淨心那得惡人題帝愈
猜愧永泰元年帝疾屢經危殆以張瓌為平東將軍吳
郡太守置兵佐密防敬則内外傳言當有處分敬則聞
之竊曰東今有誰秪是欲平我耳東亦何易可平吾終
不受金甖金甖謂鴆酒也諸子怖懼第五子幼隆遣正
員將軍徐嶽以情告徐州行事謝朓為計若同者當往
報敬則朓執嶽馳啟之敬則城局參軍徐庶家在京口
其子密以報庶庶以告敬則五官王公林公林敬則族
子也常所委信公林勸敬則急送啟賜兒死單舟星夜
還都敬則曰若爾諸郞要應有信且忍一夕其夜呼僚
佐文武摴蒱賭錢謂衆曰卿諸人欲令我作何計莫敢
先荅防閤丁興懷曰官秪應作爾敬則不聲明旦召山
陰令王詢臺傳御史鍾離祖願敬則横刀跂坐問詢等
發丁可得幾人庫見有幾錢物詢祖願對並乖旨敬則
怒將出斬之王公林又諫敬則曰官詎不更思敬則唾
其靣曰小子我作事何闗汝小子乃起兵招集配衣二
三日便發欲劫前中書令何𦙍還為尚書令長史王弄
璋司馬張思祖止之曰何令高蹈必不從不從便應殺
之舉大事先殺朝賢事必不濟及率實甲萬人過浙江
謂曰應須作檄思祖曰公今自還朝何用作此乃止朝
廷遣輔國將軍前軍司馬左興盛直閤將軍馬軍主胡
松三千餘人築壘於曲阿長岡尚書左僕射沈文秀為
持節都督屯湖頭備京口路敬則以舊將舉事百姓擔
篙荷鍤随逐之十餘萬衆至武進陵口慟哭乘肩輿而
前遇興盛山陽二柴盡力攻之官軍不敵欲退而圍不
開各死戰胡松領馬軍突其後白丁無器仗皆驚散敬
則大呌索馬再上不得上興盛軍容袁文曠斬之傳首
是時上疾已篤敬則倉卒東起朝廷震懼東昏侯在東
宮議欲叛使人上屋望見征虜亭失火謂敬則至急裝
欲走有告敬則者敬則曰檀公三十六䇿走是上計汝
父子唯應急走耳蓋譏檀道濟避魏事也敬則之來聲
勢甚盛凡十日而敗時年六十四朝廷漆其首藏在武
庫至梁天監元年其故吏夏侯亶表請收葬許之
陳顯達南彭城人也仕宋以軍功封彭澤縣子位羽林
監濮陽太守𨽻齊髙帝討桂陽賊於新亭壘劉勔大桁
敗賊進杜姥宅及休範死顯達出杜姥宅大戰於宣陽
津陽門大破賊矢中左目而鏃不出地黄村潘嫗善禁
先以釘釘柱嫗禹歩作氣釘即出乃禁顯達目中鏃出
之事平封彭城侯再遷平越中郞將廣州刺史加都督
沈攸之事起顯達遣軍援臺長史到遁司馬諸葛導勸
顯達保境蓄衆密通彼此顯達於坐手斬之遣表疏歸
心齊髙帝帝即位拜護軍將軍後御膳不宰牲顯達上
熊蒸一盤上即以充飯後拜都督益州刺史武帝即位
進號鎮西將軍益部山險多不賔服大度村獠前刺史
不能制顯達遣使責其租賧獠帥曰兩眼刺史尚不敢
調我遂殺其使顯達分部將吏聲將出獵夜往襲之男
女無少長皆斬之自此山夷震服永明二年徵為侍中
䕶軍將軍顯達累任在外經高帝之憂及見武帝流涕
悲咽上亦泣心甚嘉之八年為征南大將軍江州刺史
顯達謙厚有智計自以人微位重每遷官常有愧懼之
色子十餘人誡之曰我本意不及此汝等勿以富貴陵
人家既豪富諸子與王敬則諸兒並精車牛麗服飾當
世快牛稱陳世子青王三郞烏呂文顯折角江瞿曇白
鼻而皆集陳舍顯達知此不悦及子休尚為郢府主簿
過九江拜别顯達曰凡奢侈者鮮有不敗麈尾蠅拂是
王謝家物汝不須捉此自随即取於前燒除之其静退
如此豫廢欝林之勲延興元年為司空進爵為公明帝
即位進太尉封鄱陽郡公加兵二百人給油絡車後以
太尉判鄱陽郡公為三公事而職典連率人以為格外
三公上欲悉除髙武諸孫上微言問顯達荅曰此等豈
足介慮上乃止顯達建武世心懷不安深自貶退車乘
朽敗導從鹵簿皆用羸小侍宴酒後啟上借枕帝令與
之顯達撫枕曰臣年已老富貴已足唯少枕枕死特就
陛下乞之上失色曰公醉矣以年老告退不許永泰元
年乃遣顯達北侵永元元年顯達督平北將軍崔慧景
衆軍四萬圍南鄉界馬圈城去襄陽三百里攻之四十
日魏軍食盡噉死人肉及樹皮外圍急魏軍突走顯達
入據其城遣軍主莊丘黑進取南鄉縣魏孝文帝自領
十餘萬騎奄至軍主崔恭祖胡松以烏布幔盛顯達數
人擔之出均水口臺軍緣道奔退死者三萬餘人顯達
素有威名著於外境至是大損䘮焉御史中丞范岫奏
免顯達官又表解職並不許以為江州刺史鎮彭城初
王敬則事起始安王遥光啟明帝慮顯達為變欲追軍
還事平乃寢顯達亦懷危怖及東昏立彌不樂還都得
此授甚喜尋加領征南大將軍給三望車顯達聞都下
大相殺戮徐孝嗣等皆死傳聞當遣兵襲江州顯達懼
禍十一月十五日舉兵欲直襲建業以掩不備又遥指
郢州刺史建安王寳寅為主朝廷遣後軍將軍胡松等
據梁山顯達率衆數千人發尋陽與松戰於采石大破
之都下震恐十二月潛軍度取石頭北上襲城宮掖大
駭閉門守備顯達馬矟從歩軍數百人於西州前與臺
軍戰再合大勝矟折手猶殺十餘人官軍繼至顯達不
能抗退走至西州後烏榜村騎官趙潭注矟刺落馬斬
之籬側血涌湔籬似淳于伯之被刑時年七十三顯達
在江州遇疾不療之而差意甚不悦是時連冬大雪梟
首朱雀而雪不集諸子皆伏誅
張敬兒南陽冠軍人也父醜為郡將軍官至節府參軍
敬兒年少便弓馬有膽氣好射猛獸發無不中南陽新
野風俗出騎射而敬兒尤多膂力稍宦至寜蠻行參軍
随郡人劉胡伐襄陽諸山蠻深入險阻所向皆破又擊
胡陽蠻官軍引退敬兒單馬在後賊不能抗山陽王休
祐鎮夀陽求善騎射士敬兒及襄陽俞湛應選敬兒善
事人遂見寵為長兼行參軍泰始初随府轉驃騎參軍
署中兵領軍討義嘉賊與劉胡相拒於鵲尾洲啟明帝
乞本郡事平除南陽太守敬兒之為襄陽府將也家貧
每休假輒傭賃自給嘗為城東吳泰家擔水通泰所愛
婢事發將被泰殺逃賣棺材中以蓋加上乃免及在鵲
尾洲啟明帝云泰以絲助雍州刺史袁覬為弩弦黨同
逆若事平之日乞其家財帝許之至是收籍吳氏唯家
人倮身得出僮役財貨直數千萬敬兒皆有之先所通
婢即以為妾後為越騎校尉桂陽王事起隸齊髙帝頓
新亭賊矢石既交休範白服乘輿勞樓下敬兒與黄囘
白髙帝求詐降以取之髙帝曰卿若辦事當以本州相
賞敬兒相與出城南放仗走大呼稱降休範喜召至輿
側囘陽致髙帝密意休範信之囘目敬兒敬兒奪取休
範防身刀斬之其左右百人皆散敬兒持首歸新亭除
驍騎將軍加輔國將軍髙帝置酒謂敬兒曰非卿之功
無今日安帝以敬兒人位既輕不欲使便為襄陽重鎭
敬兒求之不已乃微動髙帝曰沈攸之在荆州公知其
欲何所作不出敬兒以防之恐非公之利也帝笑而無
言乃除雍州刺史加都督封襄縣侯部泊沔口敬兒乘
舴艋過江詣晉熙王燮中江遇風船覆左右丁壯者各
泅水走餘二小史沒船下求敬兒救敬兒兩掖挟之随
船仰得在水上如此翻覆行數十里方得迎接失所持
節更給之至鎮厚結攸之得其事迹密白髙帝終無二
心又與攸之司馬劉攘兵情欵及蒼梧廢敬兒疑攸之
當因此起兵密問攘兵所言寄敬兒馬鐙一隻敬兒乃
為備昇明元年冬攸之乃遣使報敬兒勞接周至為設
食訖列仗於㕔事前斬之集部曲頓攸之下當襲江陵
敬兒告變使至髙帝大喜進號鎭軍將軍改督攸之至
郢城敗走其子元琰與兼長史江乂别駕傅宣等還江
陸敬兒軍至白水元琰聞城外鶴唳謂是呌聲恐懼欲
走其夜乂宣開門出奔城潰元琰奔寵洲見殺敬兒至
江陵誅攸之親黨沒入其財物數千萬善者悉以入私
送臺者百不一焉攸之於湯渚村自經死居人送首荆
州敬兒使楯擎之蓋以青繖狥諸市郭乃送建業進爵
為公敬兒在雍州貪殘人間一物堪用莫不奪取於襄
陽城西起宅聚物貨宅大小殆侔襄陽又欲移羊叔子
堕淚碑於其處置臺綱紀諫曰此羊太傅遺德不宜遷
動敬兒曰太傅是誰我不識及齊受禪轉侍中中軍將
軍遷散騎常侍車騎將軍置佐史髙帝崩遺詔加開府
儀同三司於家竊泣曰官家大老天子可惜太子年少
向我所不及也及拜王敬則戲之呼為褚彦囘敬兒曰
我馬上所得終不能作華林閤勲也敬則甚恨焉初敬
兒微時有妻毛氏生子道門而鄉里尚氏女有色貌敬
兒悦之遂棄毛氏而納尚氏為室及居三司尚氏猶居
襄陽宅慮不復外出乃迎家口悉下至都啟武帝不蒙
勞問敬兒心自疑及垣崇祖死愈恐懼性好卜術信夢
尤甚初征荆州每見諸將帥不遑有餘計唯敘夣云未
貴時夢居村中社樹歘髙數十丈及在雍州又夢社樹
直上至天以此誘説部曲自云貴不可言由是不自測
量無知又使於鄉里為謡言使小兒輩歌曰天子在何
處宅在赤谷口天子是阿誰非猪如是狗敬兒家在冠
軍宅前有地名赤谷既得開府又望班劒語人曰我車
邉猶少班蘭物敬兒長自荒逺少習武事既從容都下
又四方寧靖益不得志其妻尚氏亦曰吾昔夢一手熱
如火而君得南陽郡元徽中夢一髀熱如火君得本州
建元中夢半體熱尋得開府今復舉體熱矣以告所親
言其妻初夢次夢又言今舉體熱矣閹人聞其言説之
事達武帝敬兒又遣使與蠻中交關武帝疑有異志永
眀元年敕朝臣華林八關齋於坐收敬兒初左右雷仲
顯常以盈滿誠敬兒不能從至是知有變抱敬兒泣敬
兒脱冠貂投地曰用此物誤我及子道門道暢道休並
伏誅少子道慶見宥後數年上與豫章王嶷三日曲水
内宴舴艋船流至御坐前覆沒上由是言及敬兒悔殺
之敬兒始不識書及為方伯乃習學讀孝經論語初徵
為護軍乃潛於密室中屏人學揖讓答對空中俯仰妾
侍竊窺笑焉將拜三司謂其妻嫂曰我拜後府開黄閣
因口自為鼓聲初得鼓吹羞便奏之又於新林姥廟為
妾祈子祝神口自稱三公其鄙俚如此始其母於田中
臥夢犬子有角䑛之已而有娠而生敬兒故初名狗兒
又生一子因狗兒之名復名猪兒宋明帝嫌狗兒名鄙
改為敬兒故猪兒亦改為恭兒位正員郞謝病歸本縣
常居上保村不肯出仕與居人不異與敬兒愛友甚篤
及聞敬兒敗走入蠻後首出原其罪
崔慧景字君山清河東武城人也祖構奉朝請父系之
州别駕慧景少有志業仕宋為長水校尉齊髙帝在淮
陰慧景與宗人祖思同時自結及髙帝受禪封樂安縣
子為都督梁南秦二州刺史永明四年為司州刺史母
䘮詔起復本任慧景每罷州輒傾資獻奉動數百萬武
帝以此嘉之十年為都督豫州刺史欝林即位慧景以
少主新立密與魏通朝廷疑之明帝輔政遣梁武帝至
夀春安慰之慧景密啟送誠勸進建武四年為度支尚
書領太子左率東昏即位為䕶軍時輔國將軍徐世標
專權號令慧景備員而已帝既誅戮將相舊臣皆盡慧
景自以年宿位重轉不自安及裴叔業以夀陽降魏即
授慧景平西將軍假節侍中䕶軍如故率軍水路征夀
陽軍頓白下將發帝長圍屏除出琅邪城送之帝戎服
坐樓上召慧景騎進圍内無一人自随裁交數言拜辭
而去慧景出至白下甚喜曰頸非復小豎等所折也子
覺為直閤將軍慧景密與之期時江夏王寳𤣥鎭京口
聞慧景北行遣左右余文興説之曰朝廷任用羣小猜
害忠賢江劉徐沈君之所見身雖魯衛亦不知滅亡何
時君今段之舉有功亦死無功亦死欲何求所免機不
可失今擁彊兵北取廣陵收吳楚勁卒身舉州以相應
取大功如反掌耳慧景常不自安聞言響應於時廬陵
王長史蕭寅司馬崔恭祖守廣陵城慧景以寳𤣥事告
恭祖恭祖先無宿契口雖相和心實不同還以事告寅
共為閉城計寅心謂恭祖與慧景同謂曰廢昏立明人
情所樂寧可違拒恭祖猶執不同俄而慧景至恭祖閉
門不敢出慧景知其異已泣數行而去中兵參軍張慶
延明巖卿等勸慧景襲取廣陵及密遣軍主劉靈運間
行突入慧景俄係至遂據其城子覺至仍使領兵襲京
口寳𤣥本謂大軍併來及見人少極失所望拒覺擊走
之恭祖及覺精兵八千濟江恭祖心本不同及至䔉山
欲斬覺以軍降京口事既不果而止覺等軍器精嚴桞
燈沈佚等謂寳𤣥曰崔䕶軍威名既重乃誠可見既已
脣齒忽中道立異彼以樂歸之衆亂江而濟誰能拒之
於是登北固樓並千蠟燭為烽火舉以應覺帝聞變以
右衞將軍左興盛假節督都下水陸衆軍慧景停二日
便率大衆一時俱濟江趣京口寳𤣥仍以覺為前鋒恭
祖次之慧景領大都督為衆軍節度東府石頭白下新
亭諸城皆潰左興盛走不得入宮逃淮渚荻船中慧景
擒殺之慧景稱宣德皇后令廢帝為吳王時栁燈别推
寳𤣥恭祖為寳𤣥羽翼不復承奉慧景嫌之巴陵王昭
胄先逃人間出投慧景意更向之故猶豫未知所立此
聲頗泄燈恭祖始貳於慧景又恭祖勸慧景射火箭燒
北掖樓慧景以大事垂定後若更造費用功多不從其
計性好談義兼解佛理頓法輪寺對客髙談恭祖深懐
怨望先是衞尉蕭懿為豫州刺史自厯陽歩道征壽陽
帝遣密使告之懿率軍主胡松李居士等自采石濟岸
頓越城舉火臺城中鼓呌稱慶恭祖先勸慧景遣二千
人斷西岸軍令不得度慧景以城旦夕降外救自然應
散不許恭祖請擊義師又不許乃遣子覺將精甲數千
人度南岸義師昧旦進戰覺大敗慧景人情離沮恭祖
頓軍興皇寺於東宮掠得女妓覺來逼奪由是忿恨其
夜崔恭祖與驍騎劉靈運詣城降慧景乃將腹心數人
潛去欲北度江城北諸軍不知猶為拒戰城内出盪殺
數百人慧景餘衆皆奔慧景圍城凡十二日軍旅散在
都下不為營壘及走衆於道稍散單馬至蟹浦投漁人
太叔榮之榮之故為慧景門人時為蟹浦戍謂之曰吾
以樂賜汝汝為吾覓酒既而為榮之所斬以頭内鰌籃
中擔送都恭祖者慧景宗人驍果便馬矟氣力絶人頻
經軍陣討王敬則與左興盛軍容袁文曠爭敬則首訴
明帝曰恭祖秃焉綘衫手刺倒敬則故文曠得斬其首
以死易勲而見枉奪若失此勲要當刺殺左興盛帝以
其勇健謂興盛曰何容令恭祖與文曠爭功慧景平後
恭祖繋尚方少時殺之覺亡命為道人見執伏法覺弟
偃年十八便身長八尺博渉書記善蟲篆為始安内史
藏竄得免和帝西臺立以為寧朔將軍中興元年詣公
車尚書申冤言多指斥尋下獄死先是東陽女子婁逞
變服詐為丈夫粗知圍棊觧文義徧游公卿仕至揚州
議曹從事事發明帝驅令還東逞始作婦人服而去歎
曰如此伎還之為老嫗豈不惜哉此人妖也隂而欲為
陽事不果故泄敬則遙光顯達慧景之應也舊史裴叔
業有傳事終於魏今畧之云
論曰光武功臣所以能終身名者豈唯不任職事亦以
繼奉章明心存正嫡王陳拔迹奮飛則建元永明之運
身極鼎將則建武永元之朝勲非往時位踰昔等禮授
雖重情分不交加以主猜政亂危亡慮及舉手扞頭人
思自免干戈既用誠淪犯上之跡敵國起於同舟況又
疎於此也敬兒挟震主之勇當鳥盡之運内惑邪夢跡
渉覬覦其至殱亡亦其理也慧景以亂濟亂能無及乎
　
　
　
　
　
　
　
　
　
　
　
　
　
　
　南史卷四十五
　南史卷四十五考證
王敬則傳敬則問我昔種楊桞樹今若大小長曜曰虜
　中以為甘棠○甘監本誤明今从閣本
陳顯達傳麈尾蠅拂是王謝家物汝不須捉此自随○
　物閣本作許随一作遂一作逐今从監本
以為江州刺史鎭彭城○彭一本作盆
張敬兒傳敬則甚恨焉○恨監本訛敬今从閣本
　
　
　
　
　
　
　
　
　南史卷四十五考證
欽定四庫全書
　南史卷四十六
　　唐　　　李　　　延　　　夀　　　撰
　列傳第三十六
　　李安人(子元履/)戴僧静　　　桓康
　　焦度　　　　曹武(子世宗/)　呂安國
　　周山圖　　　周盤龍(子奉叔/)王廣之(子珍國/張齊)
李安人蘭陵承人也祖嶷衛軍將軍父欽之薛令安人
少有大志常拊髀歎曰大丈夫處世富貴不可希取三
將五校何難之有随父在縣宋元嘉中縣被魏剋安人
尋率部曲自拔南歸明帝時稍遷武衞將軍領水軍討
晉安王子勛所向剋捷事平明帝大㑹新亭樓勞諸軍
主摴蒱官賭安人五擲皆盧帝大驚目安人曰卿靣方
如田封侯相也安人少時貧有一人從門過相之曰君
後當大富貴與天子交手共戲至是安人尋此人不知
所在後為廣陵太守行南兖州事齊髙帝在淮隂安人
遥相結事元徽初除司州刺史領義陽太守及桂陽王
休範起事安人遣軍援都建平王景素起兵安人破其
軍於葛橋景素誅留安人行南徐州事城局參軍王囘
素為安人所親盜絹二匹安人流涕謂曰我與卿契闊
備嘗今日犯王法乃卿負我也於軍門斬之後為斂祭
軍府皆震服轉東中郞司馬行會稽郡事時蒼梧縱虐
齊高帝憂廹無計安人白髙帝欲於東奉江夏王躋起
兵髙帝不許乃止髙帝即位為中領軍封康樂侯自宋
泰始以來内外頻有賊宼將帥以下各募部曲屯聚都
下安人上表以為自非淮北常備其外餘軍悉皆輸遣
若親近宜立随身者聽限人數上納之故詔斷衆募時
王敬則以勲誠見親至於家國密事上唯與安人論議
謂曰署事有卿名我便不復細覽也尋為領軍將軍魏
攻夀春至馬頭詔安人禦之魏軍退安人沿淮進夀春
先是宋時亡命王元初聚黨六合山僭大號自云垂手
過膝州郡討不能擒積十餘年安人生擒之斬建康市
髙帝崩遺詔加侍中武帝即位為丹陽尹遷尚書左僕
射安人時屢啟密謀見賞又善結尚書令王儉故世傳
儉啟有此授尋上表以年疾求退為吳興太守於家載
米往郡時服其清吳興有項羽神護郡聽事太守到郡
必須祀以軛下牛安人奉佛法不與神牛著屐上聽事
又於聽上八闗齋俄而牛死葬廟側今呼為李公牛冢
安人尋卒世以神為祟諡肅侯子元履幼有操業甚閑
政體為司徒竟陵王子良法曹參軍與王融游狎及王
融誅鬱林敕元履随右衛將軍王廣之北征密令於北
殺之廣之先為安人所厚又知元履無過甚擁護之會
鬱林敗死元履拜謝廣之曰二十二載父母之年自此
以外丈人之賜也仕梁為吳郡太守度支尚書衡廣青
冀四州刺史
戴僧静㑹稽永興人也少有膽力便弓馬事刺史沈文
秀俱被魏虜後將家屬叛還淮隂齊髙帝撫畜常在左
右後於都私齎錦出事發繫南兖州獄髙帝遣薛深餉
僧静酒食以刀子置魚腹中僧静與獄吏飲酒及醉以
刀刻械手自折鎖發屋而出歸髙帝帝匿之齋内以其
家貧年給榖千斛會魏軍至僧静應募出戰單刀直前
魏軍奔退又追斬三級時天寒甚乃脱衣口銜三頭拍
浮而還沈攸之事起高帝入朝堂遣僧静將腹心先至
石頭經略袁粲時蘇烈據倉城門僧静射書與烈夜縋
入城粲登城西南門列燭火坐臺軍至射之火乃滅囘
登東門其黨孫曇瓘驍勇善戰每盪一合輒大殺傷官
軍死者百餘人軍主王天生殊死拒戰故得相持自亥
至丑有流星赤色照地墜城中僧静率力攻倉門手斬
粲於東門外軍燒門入以功除前軍將軍寜朔將軍髙
帝即位封建昌縣侯位太子左衛率武帝踐阼出為北
徐州刺史買牛給貧人令耕種甚得荒情後除南中郞
司馬淮南太守永明八年巴東王子響殺僚佐武帝召
僧静使領軍向江陵僧静靣啟上曰巴東王年少長史
司馬捉之太急忿不思難故耳天子兒過誤殺人有何
大罪今急遣軍西上人情惶懼無所不至臣不敢奉敕
上不答而心善之徙廬陵王中軍司馬髙平太守卒諡
壯侯
桓康北蘭陵承人也勇果驍悍宋大明中随齊髙帝為
軍容從武帝在贛縣泰始初武帝起義為郡所縶衆皆
散康装擔一頭貯穆后一頭貯文惠太子及竟陵王子
良自負置山中與門客蕭欣祖等四十餘人相結破郡
獄出武帝郡追兵急康等死戰破之随武帝起兵摧堅
陷陣旅力絶人所經村邑恣行暴害江南人畏之以其
名怖小兒畫其形於寺中病瘧者寫形帖著牀壁無不
立愈後除襄賁令桂陽王休範事起康棄縣還都就髙
帝㑹事已平除員外郞元徽五年七月六日夜少帝微
行至領軍府帝左右人曰一府皆眠何不緣墻入帝曰
我今夕欲一處作適待明日夜康與髙帝所養健兒盧
荒向黑於門間聽得其語明旦王敬則將帝首至扣府
門康謂是變與荒黑拔白刃欲出仍随高帝入宮髙帝
鎮東府除武陵王中兵寜朔將軍帶蘭陵太守常衞左
右髙帝誅黄囘囘時為南兖州部曲數千欲收恐為亂
召入東府停外齋使康數囘罪然後殺之時人為之語
曰欲侜張問桓康除後軍將軍直閤將軍南濮陽太守
建元元年封吳平縣侯髙帝謂康曰卿随我日久未得
方伯亦當未解我意正欲與卿先共滅虜耳三年魏軍
動康大破魏軍於淮陽武帝即位卒於驍騎將軍
焦度字文績南安氐也祖文珪避難居仇池宋元嘉中
裴方明平楊難當度父明與千餘家随居襄陽乃立天
水郡略陽縣以居之度少有氣幹便弓馬孝武初青州
刺史顔師伯出鎭滑臺度領幢主送之與魏豹皮公遇
交槊鬭豹皮公堕地禽其具裝馬手殺數十人師伯啟
孝武稱度氣力弓馬並絶人帝召還充左右見度形狀
謂師伯曰此眞健人也補晉安王子勛夹轂隊主随鎮
江州子勛起兵以度為龍驤將軍為前鋒所向無不勝
事敗逃宮亭湖為賊朝廷聞其勇甚患之使江州刺史
王景文誘降之景文以為已鎮南參軍領中軍直兵厚
待之随景文還都常在府州内景文被害夕度大怒勸
景文拒命景文不從明帝不知也以度武勇補晉熙王
燮防閤随鎭夏口武陵王贊代燮為郢州度仍留鎮為
贊前軍參軍沈攸之事起轉度中直兵齊髙帝又使假
度輔國將軍屯騎校尉轉右將軍度容貌壯醜皮膚若
漆質直木訥口不能出言晉熙王使轂主周彥與度俱
在郢州彥有左右人與度父同名彥常呼其名使役之
度積忿呵責彥曰汝知我諱明而恒呼明何也及在郢
城尤為沈攸之所忿攸之大衆至夏口將直下都留偏
兵守郢而已度於城樓上肆言罵辱攸之至自發露形
體穢辱之故攸之怒改計攻城度親力戰攸之衆蒙楯
將登度令投以穢器賊衆不能冒後呼此樓為焦度樓
事寜度功居多封東昌縣子東宮直閤將軍還都為貴
戚追敘郢城時褰露穢䙝之事其戇如此為人朴澀欲
就髙帝求州比及見竟不渉一語帝以其不閑政事竟
不用後求竟陵郡不知所以置辭親人授之辭百餘言
度習誦數日皆得上口㑹髙帝履行石頭城度於大衆
中欲自陳臨時卒忘所敎乃大言曰度啟公度啟公度
無食帝笑曰卿何憂無食即賜米百斛建元四年乃除
淮陽太守性好酒醉輒暴怒上常使人節之度雖老而
氣力如故除游撃將軍卒
曹武字士威下邳人也本名虎頭齊髙帝鎭東府使武
與戴僧静各領白直三百人後為屯騎校尉帶南城令
石頭平封羅江縣男及高帝受禪改封監利縣武帝即
位累遷驍騎將軍帝以虎頭名鄙敕改之鬱林即位進
號前將軍隆昌元年為雍州刺史建武二年進爵為侯
東昏即位為前將軍鎭軍司馬永元元年始安王遥光
反武領軍屯青溪大橋事寜轉散騎常侍右衞將軍武
形幹甚毅善於誘納晚節在雍州致見錢七千萬悉厚
輪大郭他物稱是馬八百匹僕妾蔬食膳無膏腴嘗為
梅蟲兒茹法珍設女妓金翠耀眼器服精華蟲兒等因
是欲誣而奪之人傳武每好風景輒開庫招拍張武戲
帝疑武舊將領兼利其財新除未及拜遇誅及收兵至
歎曰諸人知我無異意所以殺我政欲取吾財貨伎女
耳恨令衆輩見之諸子長成者皆見誅唯子世宗兄弟
三人未冠繋尚方梁武帝兵至得免武雖武士頗有知
人鑒梁武及崔慧景之在襄陽于時崔方貴盛武性儉
嗇無所餉遺獨饋梁武謂曰卿必大貴我當不及見今
以弱子相託每密送錢物并好馬時帝在戎多乏就武
換借未嘗不得遂至十七萬及帝即位忘其惠天監二
年帝忽夢如田塍下行兩邊水深無底夢中甚懼忽見
武來負武帝得過曰卿今為天下主乃爾忘我顧託之
言邪我兒飢寒無衣昔所換十七萬可還其市宅帝覺
即使主書送錢還之使用市宅子世澄世宗並蒙抽擢
三二年間迭為大郡世宗性嚴明頗識兵勢末遂封侯
富顯厯位太子左衛率卒贈左散騎常侍左衛將軍諡
曰壯侯
呂安國廣陵人也宋大明末以將領見任隱重有幹局
為劉勔所稱泰始二年為勔軍副征殷琰以功封鍾武
縣男累遷兖州刺史及沈攸之事起齊髙帝以安國為
湘州刺史建元元年進爵為侯轉右衛將軍加給事中
後改封湘鄉侯武帝即位累遷光祿大夫加散騎常侍
安國欣有文授謂其子曰汝後勿袴褶驅使單衣猶恨
不稱當為朱衣官也厯都官尚書太子左率領軍將軍
安國累居將率在朝以宿舊見遇尋遷散騎常侍金紫
光祿大夫給扶永明八年卒諡肅侯
周山圖字季寂義興義鄉人也家世寒賤年十五六氣
力絶衆食噉恒兼數人鄉里獵戲集聚常為主帥指麾
處分皆見從不事産業恒願為將雖勇健而不閑弓馬
於書題甚拙謹直少言不嘗説人短長與人周旋皆白
首不異宋元嘉二十七年魏軍至𤓰歩臺符取健兒山
圖應募領白衣隊主軍功除員外郞加振武將軍及鎮
軍將軍張永侵魏山圖領二千人迎運至武原為魏軍
所追合戰多傷殺魏軍稱其勇呼為武原將及永軍大
敗山圖收散卒守下邳城還除給事中冗從僕射直閤
將軍山圖好酒多失明帝數加怒誚後遂自改累遷淮
南太守時盜發桓溫冢大獲寳物客竊取以遺山圖山
圖不受簿以還官遷左中郞將齊髙帝輔政山圖密啟
沈攸之久有異圖宜為之備帝笑而納之攸之事起武
帝為西討都督啟山圖為軍副攸之攻郢城武帝令山
圖量其形勢山圖曰攸之為人性度險刻無以結固士
心如頓兵堅城之下適所以為離散之漸耳及攸之敗
髙帝謂曰周公前言可謂明於見事矣建元元年封晉
興縣男武帝踐阼遷竟陵王鎮北司馬帶南平昌太守
以盆城之舊出入殿省甚見親信義鄉縣長風廟神姓
鄧先經為縣令死遂發靈山圖啟乞加神位輔國將軍
上答曰足狗肉便了事何用階級為轉黄門郞領羽林
監四廂直衛山圖於新林立墅舍晨夜往還上謂曰卿
罷萬人都督而輕行郊外自今往墅可以仗身自随以
備不虞及疾上手敕問疾尋卒年六十四
周盤龍北蘭陵人也膽氣過人尤便弓馬宋泰始中以
軍功封晉安子元徽二年桂陽搆難盤龍時為冗從僕
射随齊髙帝頓新亭稍至驍騎將軍改封沌陽侯髙帝
即位進號右將軍建元元年魏攻壽春以盤龍為軍主
假節助豫州刺史垣崇祖拒魏大破之上聞之喜下詔
稱美送金釵以二十枚與其愛妾杜氏手敕曰餉周公
阿杜明年魏攻淮陽圍角城先是上遣軍主成買戍角
城辭於王儉曰今段之行必以死報衡門蓬戸不朱斯
白小人弱息當得一子儉問其故荅曰若不殺賊便為
賊殺弱息不為世子便為孝子孝子則門加素堊世子
則門施丹赭至是買被圍上遣領軍將軍李安人救之
敕盤龍率馬歩下淮陽就李安人買與魏拒戰手所傷
殺無數晨起手中忽有數升血其日遂戰死首見斬猶
屍據鞍奔還軍然後僵盤龍子奉叔單馬率二百餘人
陷陣魏軍萬餘騎張左右翼圍之一騎走還報奉叔已
没盤龍方食棄筯馳馬奮矟直奔魏陣自稱周公來魏
人素畏盤龍驍名莫不披靡時奉叔已大殺魏軍得出
在外盤龍不知乃東西觸擊魏軍莫敢當奉叔見其父
久不出復躍馬入陣父子兩騎縈攪數萬人魏軍大敗
盤龍父子由是名播北國形甚羸而臨軍勇果諸將莫
逮永明五年為大司馬加征虜將軍濟陽太守武帝數
講武嘗令盤龍領馬軍校騎騁矟後以疾為光祿大夫
尋出為兖州刺史進爵為侯角城戍將張蒲與魏潛通
因大霧乘船入清中採樵載魏人直向城東門坐為有
司所奏詔白衣領職八坐尋奏復位加領東平太守盤
龍表年老才弱不可鎭邉求解職見許還為散騎常侍
光祿大夫武帝戲之曰卿著貂蟬何如兜鍪盤龍曰此
貂蟬從兜鍪中生耳尋病卒年七十九子奉叔勇力絶
人少随盤龍征討所在暴掠為東宮直閤將軍鬱林在
西州奉叔密得自進及即位與直閤將軍曹道剛為心
膂奉叔善騎馬帝從其學騎尤見親寵得入内無所忌
憚陵轢朝士就司空王敬則換米二百斛敬則以百斛
與之不受敬則大懼乃更餉二百斛并金鉿等物敬則
有一内妓帝令奉叔求奉叔不通逕前從者執單刀皆
半拔敬則跣走入内既而自計不免乃出遥呼奉叔曰
弟那忽能顧奉叔宣旨求妓意乃得釋與綦母珍曹道
剛朱隆之共相唇齒煽弄威權奉叔常翼單刀二十口
出入禁闈既無别詔門衞莫敢訶每語人云周郞刀不
識君求武帝御角及輿并求御仗以給左右事無不從
又求黄門郞明帝作輔固執不能得乃令蕭諶蕭坦之
説帝出奉叔為外鎮樹腹心又説奉叔以方伯之重奉
叔納其言隆昌元年出為青冀二州刺史奉叔就帝求
千戸侯帝許之明帝以為不可忽謂蕭諶曰若不能見
與千戸侯不復應減五百戸不爾周郞當就刀頭取辦
耳既而封曲江縣男奉叔大怒於衆中攘刀厲目切齒
明帝説諭乃受及將之鎮明帝慮其不可復制因其早
入引往後堂執送廷尉盡之
王廣之字士林一字林之沛郡相人也少好弓馬便㨗
有勇力初為馬隊主随劉勔征殷琰兵既盛而合肥戍
又阻兵為宼勔宣令軍中求征合肥者以大郡賞之廣
之曰若得將軍所乗馬判能制之勔幢主皇甫肅謂勔
曰廣之敢奪節下馬可斬勔曰觀其意必能立功即推
鞍下馬與之及行合肥果拔勔大賞之即擢為軍主廣
之於勔前謂肅曰節下若從卿言非唯斬壯士亦自無
以平賊卿不賞才乃至此邪廣之由此知名初封蒲圻
子肅有學術善舉止廣之亦雅相推慕勔亡後肅更依
廣之廣之盛相賞接啟武帝以為東海太守不念舊惡
如此廣之後以征伐功位給事中冠軍將軍改封寜都
縣子齊髙帝廢蒼梧出廣之為徐州刺史鍾離太守沈
攸之事起廣之留都下豫平石頭仍從髙帝頓新亭髙
帝誅黄囘囘弟駟及從弟馬兄子奴亡逸髙帝與廣之
書曰黄囘雖有微勲而罪過轉不可容近遂啟請御大
小二輿為刺史服飾吾乃不惜為其啟聞政恐得輿復
求畫輪車此外罪不可勝數第自悉之今啟依法令廣
之於江西搜捕駰等建元元年進爵為侯武帝即位累
遷右衛將軍散騎常侍前軍將軍延興元年為豫州刺
史豫廢鬱林後拜鎮南將軍江州刺史進應城縣公建
武中位侍中鎮軍將軍給扶後卒贈車騎將軍諡壯公
子珍國字德重仕齊為南譙太守有能名時郡境苦饑
乃發米散財以賑窮之髙帝手敕云卿愛人治國甚副
吾意永明初遷桂陽内史討捕賊盜境内肅清罷任還
都路經江州刺史桞世隆臨渚餞别見珍國還装輕素
歎曰此真良二千石也還為大司馬中兵參軍武帝雅
相知賞謂其父廣之曰珍國應堪大用卿可謂老蚌也
廣之曰臣不敢辭帝大笑帝每歎曰晚代將家子弟如
珍國者少矣累遷游撃將軍父憂去職建武末魏軍圍
司州明帝使徐州刺史裴叔業攻㧞渦陽以為聲援起
珍國為輔國將軍助焉魏將楊大眼大衆奄至叔業懼
棄軍走珍國率其衆殿故不至大敗及㑹稽太守王敬
則反珍國又率衆拒之永元中為北徐州刺史將軍如
故梁武起兵東昏召珍國以衆還都使出屯朱雀門為
王茂所敗乃入城密遣郗纂奉明鏡獻誠於梁武帝帝
斷金以報之時侍中衛尉張稷都督衆軍珍國潛結稷
腹心張齊要稷稷許之十二月丙寅旦珍國引稷於衛
尉府勒兵入自雲龍門殺東昏於内殿與稷㑹尚書僕
射王亮等於西鐘下使國子博士范雲等奉東昏首歸
梁武後因侍宴帝曰卿明鏡尚存昔金何在珍國曰黄
金謹在臣肘不敢失墜厯位左衛將軍加散騎常侍封
灄陽侯遷都官尚書初珍國自以廢殺東昏意望台鼎
先是出為梁秦二州刺史心常鬱怏酒後於坐啟云臣
近入梁山便哭帝大驚曰卿若哭東昏則已晚若哭我
我復未死珍國起拜謝竟不答坐即散因此疎退久方
有此進天監五年魏任城王澄攻鍾離帝遣珍國為援
因問討賊方略對曰臣常患魏衆少不苦其多武帝壯
其言乃假節與衆軍同赴魏軍退班師又出為南秦梁
二州刺史㑹梁州長史夏侯道遷以州降魏珍國歩道
出魏興將襲之不果遂留鎮焉改封宜陽縣侯累遷丹
陽尹卒贈車騎將軍諡曰威子僧度嗣
張齊字子嚮馮翊郡人少有膽氣初事荆州司馬垣厯
生厯生酗酒遇下嚴酷不禮之及吳郡張稷為荊府司
馬齊復從之甚見重以為腹心齊盡心事稷稷為南兖
州擢為府中兵參軍梁武帝起兵東昏徵稷歸都督宮
城諸軍事齊夜引珍國就稷齊手自執燭定謀明旦與
稷珍國即東昏於殿内齊手殺焉武帝受禪封齊安昌
侯位厯陽太守齊手不知書目不識字在郡清整吏事
甚脩天監四年魏將王足攻蜀圍巴西帝以齊為輔國
將軍救蜀未至足退齊進戍南安遷巴郡太守初南鄭
沒於魏乃於益州西置南梁州州鎮草創皆仰益州取
足齊上夷獠義租得米二十萬斛十一年進假節督益
州外水諸軍齊在益部累年討擊蠻獠身無寜歲其居
軍中能身親勞辱與士卒同勤苦自頓舍城壘皆委曲
得其便調給衣糧資用人無困乏既為物情所歸蠻獠
亦不敢犯是以威名行於庸蜀巴西郡居益州之半又
當東道衝要刺史經過軍府逺渉多窮匱齊緣路聚糧
食種蔬菜行者皆取給焉厯南梁州刺史遷信武將軍
征西鄱陽王司馬新興永寜二郡太守未發卒諡曰壮
論曰宋氏將季亂離日兆家懷逐鹿人有異圖髙帝觀
釁深視將符興運李安人戴僧静桓康焦度曹武呂安
國周山圖周盤龍王廣之等或早見誠款或備盡心力
或受委方靣或功成麾下其所以自致榮寵夫豈徒然
蓋亦驗人心之有歸樂推之非妄也語云勇而無禮則
亂觀夫奉叔取進之道不亦幾於亂乎其致屠戮亦其
宜矣珍國明鏡雖在而斷金莫驗報罵之義理則宜然
台輔之冀其何爽也張齊人位本下志望易充績宣所
莅其殆優也
　
　南史卷四十六
　南史卷四十六考證
李安人傳吳興有項羽神䕶郡聽事○又一項羽神事
　顧炎武日知錄所謂一事而互異者也
曹武傳後為屯騎校尉帶南城令○帶監本誤帝今改
　正
呂安國傳諡肅侯○侯監本訛俟今改正
史臣論報罵之義理則宜然台輔之冀其何爽也○報
　罵二字不可解本傳意望台鼎心常欎怏及酒後啟
　帝因致疎退一叚梁書不載所謂報罵者或指此然
　必有訛字
　
　
　
　
　
　南史卷四十六考證
欽定四庫全書
　南史卷四十七
　　唐　　　李　　　延　　　夀　　　撰
　列傳第三十七
　　荀伯玉　　崔祖思(叔父景真文景真子元祖/祖思宗人  仲)
　　蘇侃　　　虞悰　　胡諧之(范栢年/)
　　虞玩之　　劉休　　江祏(劉暄/)
荀伯玉字弄璋廣陵人也祖永南譙太守父闡之給事
中伯玉仕宋為晉安王子勛鎮軍行參軍泰始初随子
勛舉事及事敗還都賣卜自業齊髙帝鎮淮陰伯玉為
髙帝冠軍刑獄參軍髙帝為宋明帝所疑被徵為黄門
郞深懐憂慮見平澤有羣鶴乃命筆詠之曰八風儛遥
翮九野弄清音一摧雲間志為君苑中禽以示伯玉深
指伯玉勸髙帝遣數十騎入魏界安置標榜魏果遣游
騎數百履行界上髙帝以聞猶懼不得留令伯玉占伯
玉言不成行而帝卒復本任由是見親待髙帝有故吏
東莞竺景秀嘗以過繫作部髙帝謂伯玉卿比看景秀
不答曰數往候之備加責誚云若許某自新必吞刀刮
腸飲灰洗胃帝善其荅即釋之卒為忠信士後随髙帝
還都除奉朝請髙帝使主家事武帝罷廣興還立别宅
遣人於大宅掘樹數株伯玉不與馳以聞髙帝善之髙
帝為南兖州伯玉從轉鎮軍中兵參軍带廣陵令初髙
帝在淮陰伯玉假還廣陵夢上廣陵城南樓上有二青
衣小兒語伯玉云草中肅九五相追逐伯玉視城下人
頭皆有草泰始七年又夢髙帝乘船在廣陵北渚兩腋
下有翅不舒伯玉問何當舒帝曰却後三年伯玉夢中
自謂是呪師凡六唾呪之有六龍出兩腋下翅皆舒還
復斂元徽二年而髙帝破桂陽威名大震五年而廢蒼
梧謂伯玉曰卿夢今旦効矣昇平初仍為髙帝驃騎中
兵參軍帶濟陽太守霸業既建伯玉忠勤盡心常衞左
右加前將軍大見委信齊建元元年封南豐縣子為豫
章王司空諮議太守如故時武帝在東宮自以年長與
髙帝同創大業朝事大小悉皆專斷多違制度左右張
景真偏見任遇又多僭侈武帝拜陵還景真白服乘畫
舴艋坐胡牀觀者咸疑是太子内外祗畏莫敢有言者
驍騎將軍陳𦙍叔先已陳景真及太子前後得失伯玉
因武帝拜陵之後密啟之上大怒豫章王嶷素有寵政
以武帝長嫡又南郡王兄弟並列故武帝為太子至是
有改易之意武帝東還遣文恵太子聞喜公子良宣敕
詰責并示以景真罪狀使以太子令收景真殺之𦙍叔
因白武帝皆言伯玉以聞武帝憂懼稱疾月餘日上怒
不解晝臥太陽殿王敬則直入叩頭啟請往東宮以慰
太子髙帝無言敬則因大聲宣㫖往東宮命裝束又敕
大官設饌密遣人報武帝令奉迎因呼左右索輿髙帝
了無動意敬則索衣以衣髙帝仍牽上輿遂幸東宮召
諸王宴飲因逰𤣥圃園長沙王晃捉華蓋臨川王映執
雉尾扇聞喜公子良持酒鎗南郡王行酒武帝與豫章
王嶷及敬則自捧肴饌髙帝大飲賜武帝以下酒並大
醉盡歡日暮乃去是日微敬則則東宮殆廢髙帝重伯
玉盡心愈見信使掌軍國密事權動朝右每暫休外軒
蓋填門嘗遭母憂成服日左率蕭景先侍中王晏共載
弔之五更使巾車未到伯玉宅二里許王侯朝士已盈
巷至下鼓尚未得前司徒褚彦囘衛軍王儉俱進繼後
方得前又倚聽事久之中詔遣中書舍人徐希秀斷哭
止客久方得弔比出二人飢乏氣息惙然切齒形于聲
貌明日入宮言便云臣等所見二宮門及齋閤方荀伯
玉宅政可設雀羅續復言外論云千敕萬命不如荀公
一命武帝深怨伯玉髙帝臨崩指伯玉以屬武帝即位
伯玉憂懼上聞之以其與垣崇祖善崇祖田業在江西
慮相扇為亂加意撫之伯玉乃安永明元年與崇祖並
見誣伏誅而𦙍叔為太子左率呂文顯歎曰伯玉能謀
太祖而不能自謀豈非天哉初伯玉微時有善相墓者
謂其父曰君墓當出暴貴者但不得久耳又出失行女
子伯玉聞之曰朝聞道夕死可矣頃之伯玉姊當嫁明
日應行今夕逃随人去家尋求不能得後遂出家為尼
伯玉卒敗亡
崔祖思字敬元清河東武城人魏中尉琰七世孫也祖
諲宋冀州刺史父僧護州秀才祖思少有志氣好讀書
年十八為都昌令随青州刺史垣護之入堯廟廟有蘇
侯神偶坐䕶之曰唐堯聖人而與蘇侯神共坐今欲正
之何如祖思曰使君若清蕩此坐則是唐堯重去四凶
由是諸雜神並除齊髙帝在淮陰祖思聞風自結為上
輔國主簿甚見親待參豫謀議宋朝初議封髙帝為梁
公祖思啟髙帝曰讖云金刀利刃齊刈之今宜稱齊實
應天命從之自相國從事中郎遷齊國内史髙帝既為
齊王置酒為樂羮膾既至祖思曰此味故為南北所推
侍中沈文季曰羮膾吳食非祖思所解祖思曰炰鼈膾
鯉似非句吳之詩文委曰千里蓴羮豈關魯衛帝甚悦
曰蓴羮故應還沈帝之輔政衆議將加九錫内外皆贊
成之祖思獨曰公以仁恕匡社稷執股肱之義君子愛
人以德不宜如此帝聞而非之曰祖思逺同荀令豈孤
所望也由此不復處任職之官而禮見甚重垣崇祖受
密旨參訪朝臣光祿大夫垣閎曰身受宋氏厚恩復蒙
明公眷接進不敢同退不敢異祖思又曰公退讓誠節
故宜受之以禮次問冠軍將軍崔文仲文仲問崇祖曰
卿意云何對曰聖人云知幾其神又云見幾而作文仲
撫髀曰政與吾意同崇祖具説之及帝受禪閎存故爵
文仲崇祖皆封侯祖思加官而已除給事中黄門侍郞
武帝即位祖思啟陳政事以為自古開物成務必以敎
學為先宜太廟之南𢎞脩文序司農以北廣開武校又
曰劉備取帳搆銅鑄錢以充國用魏武遣女皁帳婢十
人東阿婦以繡衣賜死王景興以折米見誚宋武節儉
過人張妃房唯碧綃蚊幬三齊苮席五盞盤桃花米飯
殷仲文勸令畜伎答云我不解聲仲文曰但畜自解又
曰畏解故不畜厯觀帝王未嘗不以約素興侈麗亡也
伏惟陛下體唐成儉踵虞為樸寢殿則素木卑搆膳器
則陶瓢充御瓊簪玉笏碎以為塵珍裘繡服焚之如草
宜察朝士有柴車蓬館髙以殊等馳禽荒色長違清編
則調風變俗不俟終日又曰憲律之重由來尚矣寔宜
清置廷尉茂簡三官漢來習律有家子孫並傳其業今
廷尉律生乃令史門戸刑之不厝抑此之由又曰案前
漢編户千萬太樂伶官方八百二十九人孔光等奏罷
不合經法者四百四十一人正樂定員唯置三百八十
八人今户口不能百萬而大樂雅鄭元徽時校試千有
餘人後堂雜伎不在其數糜費力役傷敗風俗今欲撥
邪歸道莫若罷雜伎王庭唯置鍾簴羽戚登歌而已上
詔報荅後為青冀二州刺史在政清勤而謙卑下士言
議未嘗及時事上更以敬重之未幾卒上深加歎惜祖
思叔父景真位平昌太守有惠政常懸一蒲鞭而未嘗
用去任之日土人思之為立祠子元祖有學行好屬文
仕至射聲校尉武帝取為延昌主帥從駕至何美人墓
上為悼亡詩特詔元祖使和稱以為善永明九年魏使
李道固及蔣少游至元祖言臣甥少游有班倕之功今
來必令模寫宮掖未可令反上不從少游果圖畫而歸
元祖厯位驍騎將軍出為東海太守上每思之時節恒
賜手敕賞賜有加時青州刺史張沖啟淮北頻歲不熟
今秋始稔此境鄰接戎宼彌須沃實乞權斷穀過淮南
而徐兖豫司諸州又各私斷穀米不聽出境自是江北
荒儉有流亡之弊元祖乃上書謂宜豐儉均之書奏見
從祖思宗人文仲位徐州刺史封建陽縣子在政為百
姓所懼除黄門侍郞領越騎校尉徙封随縣嘗獻髙帝
纒鬚繩一枚上納受後卒於汝陰太守贈徐州刺史諡
襄子
蘇侃字休烈武邑人也祖䕶本郡太守父端州中從事
侃渉獵書傳薛安都反引侃為其府參軍使掌書記侃
自㧞南歸齊髙帝在淮上便自委結髙帝鎮淮陰取為
冠軍錄事參軍時髙帝在兵久見疑乃作塞客吟以喻
志曰寶緯紊宗神經淡序德晦河晉歴宣江楚雲雷兆
壮天山繇武直髪指秦關凝精越漢渚秋風起塞草衰
雕鴻思邉馬悲平原千里顧但見轉蓬飛星嚴海淨月
澈河明清暉映幕素液凝庭金笳夜厲羽轊晨征幹精
潭而悵泗枻松洲而悼情蘭含風而寫艶菊籠泉而散
英曲繞首燕之歎吹軫絶越之聲欷園琴之孤弄想庭
藿之餘馨青闗望斷白日西斜恬源靚霧壟首暉霞戒
旋鷁躍逺波情緜緜而方逺思褭褭而遂多粤擊秦中
之筑因為塞上之歌歌曰朝發兮江泉日夕兮陵山驚
颷兮瀄汨淮流兮潺湲胡埃兮雲聚楚斾兮星懸愁墉
兮思宇惻愴兮何言定寰中之逸鑒審雕陵之迷泉悟
樊籠之或累悵遐心以栖𤣥侃達髙帝此旨更自勤厲
遂見委付事深被知待桂陽之難帝以侃為平南錄事
領軍主從頓新亭使分金銀賦賜將士後為帝太尉諮
議侃事髙帝既久備悉起居乃與丘巨源撰蕭太尉記
載帝征伐之功封新建縣侯齊臺建為黄門郞領射聲
校尉任以心膂帝即位侃撰聖皇瑞命記一卷奏之建
元元年卒上惜之甚至諡質侯
虞悰字景豫會稽餘姚人也祖嘯父晉左戸尚書父秀
之黄門郞悰少以孝聞父病不欲見人雖子弟亦不得
前時悰年十二三晝夜伏戸外問内豎消息問未知轉
嗚咽流涕如此者百餘日及亡終䘮日唯食麥䬳二枚
仕宋位黄門郞宋明帝誅山陽王休祐至葬日寒雪厚
三尺故人無至者唯悰一人來赴初齊武帝始從宦家
尚貧薄悰數相分遺每行必呼帝同載帝甚徳之齊建
元初為太子中庶子累遷豫章内史悰家富於財而善
為滋味豫章王嶷盛饌享賔謂悰曰肴羞有所遺不悰
曰何曽食疏有黄頷臛恨無之累遷太子右率永明八
年大水百官戎服救太廟悰朱衣乘車鹵簿於宣陽門
外入行馬内驅逐人被奏見原上以悰布衣之舊從容
謂悰曰我當令卿復祖業轉侍中朝廷咸驚其美遷祠
部尚書武帝幸芳林園就悰求味悰獻粣及雜肴數十
輿大官鼎味不及也上就悰求諸飲食方悰祕不出上
醉後體不快悰乃獻醒酒鯖鮓一方而已欎林王立兼
大匠卿起休安陵於陵所受局下牛酒坐免官隆昌元
年以白衣領職欎林廢悰竊歎曰王徐遂縛袴廢天子
天下豈有此理邪延興元年領右軍明帝立悰稱疾不
陪位帝使尚書令王晏齎廢立事示悰以悰舊人引參
佐命悰謂晏曰主上聖明公卿戮力寜假朽老以匡贊
惟新乎不敢聞命因慟不自勝朝議欲糾之僕射徐孝
嗣曰此亦古之遺直衆議乃止悰稱疾篤還東詔賜假
百日轉給事中光禄大夫尋加正員常侍卒悰性敦實
與人知識必相存訪親疎皆有終始世以此稱之
胡諧之豫章南昌人也祖廉之書侍御史父翼之州辟
不就諧之仕宋為邵陵王左軍諮議齊武帝為江州以
諧之為别駕委以事任建元二年為給事中驍騎將軍
上方欲奨以貴族盛姻以諧之家人語傒音不正乃遣
宫内四五人往諧之家敎子女語二年後帝問曰卿家
人語音已正未諧之答曰宮人少臣家人多非唯不能
得正音遂使宮人頓成傒語帝大笑徧向朝臣説之永
明五年為左衛將軍加給事中諧之風采瓌潤善自居
處兼以舊恩見遇朝士多與交游六年遷都官尚書上
欲遷諧之嘗從容謂曰江州有幾侍中邪荅曰近世唯
程道惠一人而已上曰當令有二後以語尚書令王儉
儉意更異乃以為太子中庶子領左衛率諧之有識具
每朝廷官缺及應遷代密量上所用人皆如其言虞悰
以此稱服之既居權要多所徵求就梁州刺史范栢年
求佳馬栢年患之謂使曰馬非狗子那可得為應無極
之求接使人薄使人致恨歸謂諧之曰栢年云胡諧是
何傒狗無厭之求諧之切齒致忿時王𤣥邈代栢年栢
年稱疾推遷不時還諧之言於帝曰栢年恃其山川險
固聚衆欲擅一州及栢年下帝欲不問諧之又言見獸
格得而放上山於是賜死十年諧之轉度支尚書領衛
尉明年卒諡肅侯栢年本梓潼人土斷屬梁州華陽郡
初為州將劉亮使出都諮事見宋明帝帝言次及廣州
貪泉因問栢年卿州復有此水不荅曰梁州唯有文川
武鄉廉泉譲水又問卿宅在何處曰臣所居廉讓之間
帝嗟其善荅因見知厯位内外終於梁州刺史
虞玩之字茂瑶㑹稽餘姚人也祖宗晉尚書庫部郞父
玫通直常侍玩之少閑刀筆汎渉書史仕宋為烏程令
路太后外親朱仁彌犯罪玩之依法案之太后怨訴孝
武坐免官元徽中為尚書右丞齊髙帝參政與玩之書
曰張華為度支尚書事不徒然今漕藏有闕吾賢居右
丞已覺金粟可積也玩之上表陳府庫錢帛器械役力
州縣轉多興用漸廣慮不支月朝議優報之髙帝鎮東
府朝廷致敬玩之為少府猶躡屐造席髙帝取屐親視
之訛黑斜鋭蒵斷以芒接之問曰卿此屐已幾載玩之
曰初釋褐拜征北行佐買之著已三十年貧士竟不辦
易髙帝咨嗟因賜以新屐玩之不受帝問其故荅曰今
日之賜恩華俱重但蓍簪弊席復不可遺所以不敢當
帝善之拜驍騎諮議參軍霸府初開賔客輻凑髙帝留
意簡接玩之與樂安任遐俱以應對有席上之美齊名
見遇玩之遷黄門郞先時宗世人籍欺巧及髙帝即位
敕玩之與驃騎將軍傅堅意檢定之建元二年詔朝臣
曰黄籍人之大綱國之政端自頃甿俗巧偽乃至竊注
爵位盜易年月増損三狀貿襲萬端或戸存而文書已
絶或人在而反託死叛停私而云隸役身强而稱六疾
此皆政之巨蠧敎之深疵若約之以刑則人偽已逺若
綏之以徳則勝殘未易諸賢並深明政體各獻嘉謀玩
之表言便宜多見采納於是朝廷乃别置校籍官置令
史限人一日得數巧以防懈怠既連年不已貨賄潛通
百姓怨望富陽人唐㝢之僑居桐廬父祖相傳圖墓為
業㝢之自云其家墓有王氣山中得金印轉相誑惑永
明二年冬㝢之聚黨遂陷富陽至錢唐僭號置太子賊
遂據郡又遣偽㑹稽太守孫泓取山陰時㑹稽太守王
敬則朝正故㝢之謂可乘虚而襲泓至浦陽江而郡丞
張思祖遣浹口戍主楊休武拒戰大破之朝廷遣禁兵
東討至錢唐一戰便散擒斬㝢之進兵平諸郡縣臺軍
乗勝百姓頗被強奪軍還上聞之收軍主前軍將軍陳
天福棄市天福善馬矟為諸將法上寵將也既伏誅内
外莫不震肅玩之以久宦衰疾上表告退許之玩之於
人物好臧否宋末王儉舉員外郞孔逷使魏玩之言論
不相饒逷儉並恨之至是玩之東歸儉不出送朝廷無
祖餞者中丞劉休與親知書曰虞公散髮海隅同古人
之美而東都之送殊不藹藹玩之歸家數年卒其後員
外郞孔瑄就儉求㑹稽五官儉方盥投皁荚於地曰卿
鄉俗惡虞玩之至死煩人
劉休字𢎞明沛郡相人也初為駙馬都尉宋明帝居藩
休為湘東國常侍不為帝所知襲祖南鄉侯友人陳郡
謝儼同丞相義宣反休坐匿之被繫尚方孝武崩乃得
出泰始初諸州反休素能筮知明帝當勝静處不預異
謀休之繫尚方也尚方令吳喜愛其才後投吳喜為喜
輔師府錄事參軍喜進之明帝得在左右板桂陽王征
北參軍帝頗有好尚尤嗜飲食休多藝能爰至鼎味莫
不閑解遂見親賞長直殿内後宮孕者帝使筮其男女
無不如占帝憎婦人妬尚書右丞勞彥遠以善棊見親
婦妬傷其靣帝曰我為卿斷之何如彥遠率爾從旨其
夕遂賜藥殺其妻休妻王氏亦妬帝聞之賜休妾敕與
王氏二十杖令休於宅後開小店使王氏親賣皁荚掃
箒以此辱之其見親如此尋除員外郞領輔國司馬中
書通事舍人帶南城令後為都水使者南康相善談政
體而在郡無異績齊建元初為御史中丞頃之啟言宋
世載記六十厯斯任者五十有三校其年月不過盈歲
於臣叨濫宜請骸骨四年出為豫章内史卒宋末造指
南車髙帝以休有思理使與王僧䖍對共監試又元嘉
中羊欣重王子敬正隸書世共宗之右軍之體微輕不
復見貴及休始好右軍法因此大行云
江祏字𢎞業濟陽考城人也祖遵寜朔參軍父德驎司
徒右長史祏姑為齊髙帝兄始安貞王道生妃追諡景
皇后生齊明帝祏少為明帝所親恩如兄弟明帝為吳
興以祏為郡丞後除通直郞補南徐州别駕明帝輔政
委以腹心引為驃騎諮議參軍領南平昌太守時新立
海陵人情未服祏每説明帝以君臣大節明帝轉顧而
不言明帝胛上有赤誌常袐不傳既而祏勸帝出以示
人晉夀太守王洪範罷任還上袒示之曰人皆謂此是
日月相卿幸無泄之洪範曰公日月在軀如何可隱轉
當言之公卿上大悦㑹直後張伯尹瓚等屢謀竊發祏
憂虞無計每夕輒託事外出及明帝入纂議定加祏寜
朔將軍明帝為宣城王太史密奏圖緯云一號當得十
四年祏入帝喜以示祏曰得此復何所望及即位遷守
衛尉安陸縣侯祏祖遵以后父贈金紫光祿大夫父德
驎以帝舅亦贈光祿建武二年遷左衛將軍掌甲仗廉
察四年轉太子詹事祏以外戚親要權冠當時魏軍南
伐明帝欲以劉暄為雍州暄時方希内職不願遠役投
於祏祏謂明帝曰昔人相暄得一州便躓今為雍州儻
相中乎上黙然俄召梁武帝謂曰今使卿為雍州閫外
一以相委祏既見任遂遠致餉遺或取諸王名書好物
然家行甚睦待子姪有恩永泰元年明帝寢疾轉祏侍
中中書令出入殿省及崩遺詔轉尚書左僕射祏弟衛
尉祀為侍中皇后弟劉暄為衛尉與始安王遥光徐孝
嗣蕭坦之等輔政誡東昏曰五年中汝勿厝意過此自
覽勿復委人及即位祏參掌選事明帝雖顧命羣臣而
意寄多在祏兄弟至是更直殿内動止關諮永元元年
領太子詹事劉暄遷散騎常侍右衛將軍帝稍欲行意
徐孝嗣不能奪蕭坦之雖時有異同而祏堅意執制帝
深忌之孝嗣謂祏曰主上稍有異同詎可為相乖反祏
曰但以見付必無所憂左右小人㑹稽茹法珍吳興梅
蟲兒東海祝靈勇東冶軍人俞靈韻右衛軍人豐勇之
等並為帝所委任祏常裁折之羣小切齒帝失徳既彰
祏議欲立江夏王寳𤣥劉暄初為寳𤣥郢州行事執事
過刻有人獻馬寳𤣥欲看之暄曰馬何用看妃索煮肫
帳下諮暄暄曰旦已煮鵞不煩復此寳𤣥恚曰舅殊無
渭陽之情暄聞之亦不悦至是不同祏議欲立建安王
寳寅密謀於遥光遥光自以年長屬當鼎命微旨動祏
祏弟祀以少主難保勸祏立遥光暄以遥光若立已失
元舅之望不肯同故祏遲疑久不決遥光大怒遣左右
黄曇慶於青溪橋道中刺殺暄曇慶見暄部伍人多不
敢發事覺暄告祏謀帝處分收祏兄弟祀時在殿内疑
有異遣信報祏曰劉暄似有謀今作何計祏曰政當静
以鎮之俄而召祏入見停中書省先是直齋袁文曠以
王敬則勲當封祏執不與帝使文曠取祏以刀環築其
心曰復能奪我封不祏祀同日見殺祏任寄雖重而不
忘財利論者以此少之祏等既誅帝恣意遊走單騎奔
馳謂左右曰祏常禁吾騎馬小子若在吾豈能得此因
問祏親親餘誰答曰江祥今猶在也乃於馬上作敕賜
祥死祀字景昌位晉安王鎮北長史南東海太守行府
州事祀弟禧早卒有子廞字偉卿年十二聞收至謂家
人曰伯既如此無心獨存赴井死劉暄字士穆彭城人
及聞祏等戮眠中大驚投出戸外問左右收至未良久
意定還坐大悲曰不念江行自痛也遥光事起以討暄
為名事平暄遷領軍將軍封平都縣侯其年茹法珍梅
蟲兒徐世標譖暄有異志帝曰領軍是我舅豈應有此
世標曰明帝是武帝同堂恩遇如此尚滅害都盡舅復
焉可信乃誅之暄為人性軟弱當軸居政每事譲江祏
羣弟不得進官死之日皆怨之和帝中興元年贈祏衛
將軍暄散騎常侍撫軍將軍並開府儀同三司祀散騎
常侍太常卿
論曰君老不事太子義烈之遺訓也欲夫專心所奉在
節無二伯玉始遵其事旋及誅夷有以驗行之惟艱且
知齊武之非𢎞量矣髙帝作牧淮兖將興霸業崔蘇睹
微知著自同奔走虞悰笥餌之恩諧之心腹之寄並得
攀光日月亦各時運之所躋乎玩之臧否之尤著在懸
車之日是知嗣宗所誡蓋亦逺有致乎江祏立辟非時
竟蹈龍逢之血人之多僻蓋詩人所深懼也
　
　
　
　
　
　
　
　
　
　
　
　
　
　
　南史卷四十七
欽定四庫全書
　南史卷四十八
　　唐　　　李　　　延　　　夀　　　撰
　列傳第三十八
　　陸澄　　陸慧曉(子倕絳/閑子)　(孫繕厥/絳弟)　(兄子閑/厥弟襄)
　　　　(襄兄子雲公/瓊從父弟琰)　(雲公子瓊瑜瓊子從典/琰弟瑜    從父兄玠)
　　　　(瑜從父弟琛/)　　陸杲(子罩/)
陸澄字彥深吳郡吳人也祖劭臨海太守父瑗州從事
澄少好學博覽無所不知行坐眠食手不釋卷宋泰始
初為尚書殿中郞議皇后諱班下應依舊稱姓左丞徐
爰案司馬孚議皇后春秋逆王后于齊竝不言姓澄以
意立議坐免官白衣領職郞官舊坐杖有名無實澄在
官積前後罰凡至千數後兼左丞泰始六年詔皇太子
朝服衮冕九章澄與儀曹郞丘仲起議服冕以朝實著
經文秦除六冕漢明還備魏晉以來不欲令臣下服衮
冕故位公者加侍官今皇太子禮絶羣后宜遵聖王盛
典革近代之制累遷御史中丞齊建元元年驃騎諮議
沈憲等家奴客為劫子弟被劾憲等晏然左丞任遐奏
澄不糾請免澄官上表自理言舊例無左丞糾中丞之
義詔外詳議尚書令褚彥囘檢宋以來左丞糾正而中
丞不糾免官者甚衆奏澄謏聞膚見貽撓後昆上掩皇
明下籠朝議請以見事免澄所居官詔澄以白衣領職
永明元年累遷度支尚書尋領國子博士尚書令王儉
謂之曰昔曹志繆悦為此官以君係之始無慙德儉嘗
問澄曰崇禮門有鼓而未嘗鳴其義安在荅曰江左草
創崇禮闥皆是茅茨故設鼔有火則扣以集衆相傳至
今又與儉書陳王弼注易𤣥學之所宗今若𢎞儒鄭注
不可廢并言左氏杜學之長穀梁舊有麋信近益以范
甯不足兩立世有一孝經題為鄭𤣥注觀其用辭不與
注書相類案𤣥自序所注衆書亦無孝經且為小學之
類不宜列在帝典儉荅曰易體微逺實貫羣籍豈可專
據小王便為該備依舊存鄭髙同來説元凱注傳超邁
前儒穀梁小書無俟兩注存麋略范率由舊式凡此諸
議竝同雅論疑孝經非鄭所注僕以此書明百行之首
實人倫所先七略藝文竝陳之六藝不與蒼頡凡將之
流也鄭注虚實前代不嫌意謂可安仍舊立置儉自以
博聞多識讀書過澄澄謂曰僕少來無事唯以讀書為
業且年位已髙今君少便鞅掌王務雖復一覽便諳然
見卷軸未必多僕儉集學士何憲等盛自商略澄待儉
語畢然後談所遺漏數百千條皆儉所未覩儉乃歎服
儉在尚書省出巾箱几案雜服飾令學士隷事事多者
與之人人各得一兩物澄後來更出諸人所不知事復
各數條并舊物奪將去轉散騎常侍祕書監吳郡中正
光祿大夫加給事中尋領國子祭酒竟陵王子良得古
器小口方腹而底平可容七八升以問澄澄曰此名服
匿單于以與蘇武子良詳視器底有字彷彿可識如澄
所言隆昌元年以老疾轉光祿大夫加散騎常侍未拜
卒諡静子澄當世稱為碩學讀易三年不解文義欲撰
宋書竟不成王儉戲之曰陸公書厨也家多墳籍人所
罕見撰地理書及雜傳死後乃出澄弟鮮得罪宋世當
死澄於路見舍人王道隆叩頭流血以此見原揚州主
簿顧測以兩奴就鮮質錢鮮死子暉誣為買券澄為中
丞測遂為澄所抑世以此少之
陸慧曉字叔明吳郡吳人晉太尉玩之𤣥孫也自玩至
慧曉祖萬載世為侍中皆有名行慧曉伯父仲元又為
侍中時人方之金張二族父子真仕宋為海陵太守時
中書舍人秋當見幸家在海陵假還葬父子真不與相
聞當請發人修橋又以妨農不許彭城王義康聞而賞
之王僧達貴公子孫以才慠物為吳郡太守入昌門曰
彼有人焉顧琛一公兩掾英英門戸陸子真五世内侍
我之流亞子真自臨海太守眼疾歸為中散大夫卒慧
曉清介正立不雜交游㑹稽内史同郡張緒稱之曰江
東裴樂也初應州郡辟舉秀才厯諸府行參軍以母老
還家侍養十餘年不仕齊髙帝輔政除為尚書殿中郞
鄰族來相賀慧曉舉酒曰陸慧曉年踰三十婦父領選
始作尚書郞卿軰乃復以為慶邪高帝表禁奢侈慧曉
撰荅詔草為帝所賞引為太傅東閤祭酒齊建元初遷
太子洗馬廬江何點常稱慧曉心如照鏡遇形觸物無
不朗然王思遠恒如懷氷暑月亦有霜氣當時以為實
錄慧曉與張融竝宅其間有池池上有二株楊栁㸃歎
曰此地便是醴泉此木便是交讓及武陵王曄守㑹稽
上為精選僚吏以慧曉為征虜功曹與府參軍沛國劉
璡同從述職璡清介士也行至吳謂人曰吾聞張融與
慧曉竝宅其間有水此必有異味故命駕往酌而飲之
曰飲此水則鄙吝之萌盡矣何㸃薦慧曉於豫章王嶷
補司空掾加以恩禮累遷安西諮議領冠軍錄事參軍
武帝第三子廬陵王子卿為南豫州刺史帝稱其小名
謂司徒竟陵王子良曰烏熊癡如熊不得天下第一人
為行事無以壓一州既而曰吾思得人矣乃使慧曉為
長史行事别帝問曰卿何以輔持廬陵荅曰静以修身
儉以養性静則人不擾儉則人不煩上大悦後為司徒
右長史時陳郡謝朏為左長史府公竟陵王子良謂王
融曰我府前世誰比融曰明公二上佐天下英竒古來
少見其比子良西邸抄書令慧曉參知其事尋遷西陽
王征虜巴陵王後軍臨汝公輔國三府長史行府州事
復為西陽王左軍長史領㑹稽郡丞行郡事隆昌元年
徙為晉熙王冠軍長史江夏内史行郢州事慧曉厯輔
五政立身清肅僚佐以下造詣必起送之或謂慧曉曰
長史貴重不宜妄自謙屈荅曰我性惡人無禮不容不
以禮處人未嘗卿士大夫或問其故慧曉曰貴人不可
卿而賤者乃可卿人生何容立輕重於懐抱終身常呼
人位建武初除西中郞長史行事内史如故俄徵黄門
郞未拜遷吏部郞尚書令王晏選門生補内外要局慧
曉為用數人而止晏恨之送女妓一人欲與申好慧曉
不納吏曹郞令史厯政來諮執選事慧曉任已獨行未
嘗與語帝遣主書單景儁謂曰都令史諳悉舊貫可共
參懷慧曉謂景儁曰六十之年不復能諮都令史為吏
部郞也上若謂身不堪便當拂衣而退帝甚憚之後欲
用為侍中以形短小乃止出為晉安王鎮北司馬征北
長史東海太守行府州事入為五兵尚書行揚州事崔
慧景事平領右軍將軍出監南徐州朝議又欲以為侍
中王亮曰濟河須人今且就朝廷借之以鎮南兖州王
瑩王志皆曰侍中彌須英華方鎮猶應有選者亮曰角
其二者則貂璫緩拒寇切當今朝廷甚弱宜從切者乃
以為輔國將軍南兖州刺史加督至鎮俄爾以疾歸卒
贈太常三子僚任倕竝有美名時人謂之三陸初授慧
曉兖州三子依次第各作一讓表辭竝雅麗時人歎服
僚學渉子史長於微言美姿容鬚眉如畵位西昌侯長
史蜀郡太守
倕字佐公少勤學善屬文於宅内起兩茅屋杜絶往來
晝夜讀書如此者數歲所讀一徧必誦於口嘗借人漢
書失五行志四卷乃暗寫還之畧無遺脱幼為外祖張
岱所異岱嘗謂諸子曰此兒汝家陽元也十七舉本州
秀才刺史竟陵王子良開西邸延英俊倕預焉梁天監
初為右軍安成王主簿與樂安任昉友為感知已賦以
贈昉昉因此名以報之及昉為中丞簪裾輻湊預其讌
者殷芸到溉劉苞劉孺劉顯劉孝綽及倕而已號曰龍
門之游雖貴公子孫不得預也遷臨川王東曹掾梁武
帝雅愛倕才乃敕撰新漏刻銘其文甚美遷太子中舍
人又詔為石闕銘敕襃美之賜絹三十匹累遷太常卿
卒子纉早慧七歲通經為童子郞卒次𬗟有似於倕一
看殆不能别
繕字士儒倕兄子也父任御史中丞幼有志尚以雅正
知名梁承聖中為中書侍郞掌東宮管記魏平江陵繕
微服遁還建鄴紹泰元年除司徒右長史御史中丞以
父任所終固辭陳武帝作輔為司徒司馬及受命位侍
中出為新安太守文帝嗣位徵為中庶子領歩兵校尉
掌東宮管記繕儀表端麗進退閑雅趨歩躡履文帝使
太子諸王咸取則焉後復拜御史中丞猶以父所終固
辭不許乃權換廨宇徙以居之太建中厯度支尚書侍
中太子詹事尚書右僕射尋遷左僕射參掌選事别敕
與徐陵等七人參議政事卒贈特進諡曰安子以繕東
宮舊臣特賜祖奠繕子辯慧年數歳詔引入殿内進止
有父風宣帝因賜名辯慧字敬仁繕兄子見賢亦方雅
位少府卿卒
閑字遐業慧曉兄子也有風槩與人交不茍合少為同
郡張緖所知仕至揚州别駕齊明帝崩閑謂所親人曰
宮車晏駕百司將聽冢宰主上地重才弱必不能振難
將至矣乃感心疾不復預州事永元末刺史始安王遥
光據東府作亂或勸去之閑曰吾為人吏何可逃死臺
軍攻陷城閑以綱佐被收至杜姥宅尚書令徐孝嗣啟
閑不預逆謀未及報徐世標命殺之閑四子厥終完襄
也絳字魏卿時随閑抱頸求代死不獲遂以身蔽刀刃
行刑者俱害之
厥字韓卿少有風槩好屬文齊永明九年詔百官舉士
同郡司徒左西曹掾顧暠之表薦厥州舉秀才時盛為
文章吳興沈約陳郡謝脁琅邪王融以氣類相推轂汝
南周顒善識聲韻約等文皆用宮商將平上去入四聲
以此制韻有平頭上尾蜂腰鶴膝五字之中音韻悉異
兩句之内角徵不同不可増減世呼為永明體沈約宋
書謝靈運傳後又論其事厥與約書曰范詹事自序性
别宮商識清濁特能適輕重濟艱難古今文人多不全
了斯處縱有㑹此者不必從根本中來尚書亦云自靈
均以來此祕未覩或暗與理合匪由思至張蔡曹王曽
無先覺潘陸顔謝去之彌逺大旨欲宮商相變低昻舛
節若前有浮聲則後須切響一簡之内音韻盡殊兩句
之中輕重悉異辭既美矣理又善焉但觀厯代衆賢似
不都闇此處而云此祕未覩近於誣乎案范云不從根
本中來尚書云匪由思至斯則揣情謬於𤣥黄擿句著
其音律也范又云時有㑹此者尚書云或闇與理合則
美韻清謳有辭章調韻者雖有差謬亦有㑹合推此以
往可得而言夫思有合離前哲同所不免文有開塞即
事不得無之子建所以好人譏彈士衡所以遺恨終篇
既曰遺恨非盡美之作理可詆訶君子執其詆訶便謂
合理為闇豈如指其合理而寄詆訶為遺恨邪自魏文
屬論深以清濁為言劉楨奏書大明體勢之致齟齬妥
帖之談操末續顛之説興𤣥黄於律呂比五色之相宣
茍此祕未覩兹論為何所指邪愚謂前英已早識宮徵
但未屈曲指的若今論所申至於掩瑕藏疾合少謬多
則臨淄所云人之著述不能無病者也非知之而不改
謂不改則不知斯曹陸又稱竭情多悔不可力強者也
今許以有病有悔為言則必自知無悔無病之地引其
不了不合為闇何獨誣其一合一了之地乎意者亦質
文時異今古好殊將急在情物而緩於章句情物文之
所急美惡猶且相半章句意之所緩故合少語診多義
兼於斯必非不知明矣長門上林殆非一家之賦洛神
池鴈便成二體之作孟堅精正詠史無虧於東主平子
恢富羽獵不累於憑虚王粲初征他文未能稱是楊修
敏㨗暑賦彌日不獻率意寡尤則事促乎一日翳翳愈
伏而理賒於七歩一人之思遲速天懸一家之文工拙
壤隔何獨宮商律呂必責其如一邪論者乃可言未窮
其致不得言曽無先覺也約荅曰宮商之聲有五文字
之别累萬以累萬之繁配五聲之約髙下低昻非思力
所學又非止若斯而已十字之文顛倒相配字不過十
巧厯已不能盡何况復過於此者乎靈均以來未經用
之於懐抱固無從得其髣髴矣若斯之妙而聖人不尚
何邪此蓋曲折聲韻之巧無當於訓義非聖哲𤣥言之
所急也是以子雲譬之雕蟲篆刻云壯夫不為自古辭
人豈不知宮羽之殊商徵之别雖知五音之異而其中
參差變動所昧實多故鄙意所謂此祕未覩者也以此
而推則知前世文士便未悟此處若以文章之音韻同
弦管之聲曲美惡妍媸不得頓相乖反譬猶子野操曲
安得忽有闡緩失調之聲以洛神比陳思他賦有似異
手之作故知天機啟則律呂自調六情滯則音律頓舛
也士衡雖云煥若縟錦寜有濯色江波其中復有一片
是衛文之服此則陸生之言即復不盡者矣韻與不韻
復有精麤輪扁不能言之老夫亦不辯盡此約論四聲
妙有詮辯而諸賦亦往往與聲韻乖時有王斌者不知
何許人著四聲論行於時斌初為道人博渉經籍雅有
才辯善屬文能昌導而修容儀嘗弊衣於瓦官寺聽雲
法師講成實論無復坐處唯僧正慧超尚空席斌直坐
其側慧超不能平乃罵曰那得此道人祿蔌似隊父唐
突人因命驅之斌笑曰既有敘勲僧正何為無隊父道
人不為動而撫機問難辭理清舉四坐皆屬目後還俗
以詩樂自樂人莫能名之永元元年始安王遥光反厥
父閑被誅厥坐繫尚方尋有赦厥感慟而卒年二十八
文集行於世時有㑹稽虞炎以文學與沈約俱為文恵
太子所遇意眄殊常官至驍騎將軍
襄字師卿厥第四弟也本名衰字趙卿有奏事者誤字
為襄梁武帝乃改為襄字師卿天監三年都官尚書范
岫表薦襄起家著作佐郞後昭明太子統聞襄業行啟
武帝引與逰處自廬陵王記室除太子洗馬遷中舍人
竝掌管記出為揚州中從事以父終此官固辭武帝不
許聽與府司馬換廨居之昭明太子敬耆老襄母年將
八十與蕭琛傅昭陸杲每月常遣存問加賜珍羞衣服
襄母常卒患心痛醫方須三升粟漿時冬月日又逼暮
求索無所忽有老人詣門貨漿量如方劑始欲酬直無
何失之時以襄孝感所致後為太子家令復掌管記母
憂去職襄年已五十毁頓過禮太子憂之日遣使誡喻
大通七年為鄱陽内史先是郡人鮮于琮服食修道法
常入山採藥拾得五色幡毦又於地中得石璽竊怪之
琮先與妻别室望琮所處常有異氣益以為神大同元
年遂結門徒殺廣晉令王筠號上願元年署置官屬其
黨轉相誑惑有衆萬餘人將出攻郡襄先已率人吏修
城隍為備及賊至破之生獲琮時鄰郡豫章安成等守
宰案其黨與因求貨賄皆不得其實或有善人盡室罹
禍唯襄郡枉直無濫人作歌曰鮮于抄後善惡分人無
横死賴陸君又有彭李二家先因忿争遂相誣告襄引
入内室不加責誚但和言解喻之二人感恩深自悔咎
乃為設酒食令其盡歡酒罷同載而還因相親厚人又
歌曰陸君政無怨家鬬既罷讎共車在政六年郡中大
寜郡人李睍等四百二十人詣闕拜表陳襄德化求於
郡立碑降敕許之又表乞留襄固乞還太清元年為度
支尚書侯景圍臺城以襄直侍中省城陷襄逃還吳景
將宋子仙進攻錢唐㑹海鹽人陸黯舉義襲郡殺偽太
守蘇單于推襄行郡事時淮南太守文成侯蕭寜逃賊
入吳襄遣迎寜為盟主遣黯及兄子映公帥衆躡子仙
與戰黯敗走吳下軍聞之亦散襄匿于墓下一夜憂憤
卒襄弱冠遭家禍釋服猶若居憂終身蔬食布衣不聽
音樂口不言殺害五十年侯景平元帝贈侍中追封餘
干縣侯
雲公字子龍襄兄完子也完位寜逺長史琅邪彭城二
郡丞雲公五歲誦論語毛詩九歲讀漢書略能記憶從
祖倕與沛國劉顯質問十事雲公對無所失顯歎異之
及長好學有才思為平西湘東王繹行參軍雲公先製
太伯廟碑吳興太守張纉罷郡經途讀其文歎曰今之
蔡伯喈也纉至都掌選言之武帝召為尚書儀曹郞入
直夀光省以本官知著作郞事累遷中書黄門郞兼掌
著作雲公善奕碁嘗夜侍坐武冠觸燭火帝笑謂曰燭
燒卿貂帝將用為侍中故以此戲之時天泉池新製鯿
魚舟形狹而短帝暇日常泛此舟朝中唯引太常劉之
遴國子祭酒到溉右衛朱异雲公時年位尚輕亦預焉
太清元年卒張纉時為湘州與雲公叔襄兄晏子書曰
都信至承賢兄子賢弟黄門殞逝非唯貴門䘮寳實有
識同悲其為士流稱重如此雲公從父兄才子亦有才
名位太子中庶子廷尉與雲公竝有文集行於世
雲公子瓊字伯玉幼聰慧有思理六歲為五言詩頗有
詞采大同末雲公受梁武帝詔校定碁品到溉朱异以
下竝集瓊時年八歲於客前覆局由是都下號曰神童
异言之武帝召見瓊風神警亮進退詳審帝甚異之十
一丁父憂毁瘠有至性從祖襄歎曰此兒必荷門基所
謂一不為少及侯景作逆攜母避地于縣之西鄉勤苦
讀書晝夜無怠遂博學善屬文陳天嘉中以文學累遷
尚書殿中郞瓊素有令名深為陳文帝所賞及討周廸
陳寳應等都官符及諸大手筆竝中敕付瓊遷新安王
文學掌東宮管記及宣帝為司徒妙簡僚佐吏部尚書
徐陵薦瓊於宣帝言瓊識具優敏文史足用進居郞署
歲月過淹左西掾缺允膺兹選雖階次小踰其屈滯已
積乃除司徒左西掾尋兼通直散騎常侍聘齊太建中
為給事黄門侍郞轉中庶子領大著作撰國史後主即
位直中書省掌詔誥至德元年除度支尚書參選事掌
詔誥并判廷尉建康二獄事初瓊父雲公奉梁武敕撰
嘉瑞記瓊述其㫖而續焉自永定訖于至德勒成一家
之言遷吏部尚書著作如故瓊詳練譜牒雅有識鑑先
是吏部尚書宗元饒卒尚書左僕射袁憲舉瓊宣帝未
之用至是居之號為稱職瓊性謙儉不自封植雖位望
日隆而執志逾下園池室宇無所改作車馬衣服不尚
鮮華四時祿俸皆散之宗族家無餘財暮年深懐止足
思避權要恒謝疾不視事俄丁母憂初瓊之侍東宮母
隨在官舍及䘮還鄉詔加贈後主自制誌銘朝野榮之
瓊哀慕過毁以至徳四年卒有集二十卷行於世子從
典字由儀幼聰敏年八歲讀沈約集見回文研銘援筆
擬之便有佳致十二作栁賦其詞甚美從父瑜特所賞
愛及瑜將終命家中墳籍皆付之從典乃集瑜文為十
卷仍製集序其文甚工從典篤好學業博渉羣書位太
子洗馬司徒左西掾陳亡入隋位著作佐郞尚書右僕
射楊素奏從典續司馬遷史記迄于隋其書未就坐弟
受漢王諒職免後卒於南陽縣主簿
琰字温玉瓊之從父弟也父令公梁中軍宣城王記室
參軍琰幼孤好學有志操州舉秀才累遷宣恵始興王
外兵參軍直嘉德殿學士陳文帝聽覽餘暇頗留心史
籍以琰博學善占誦引置左右嘗使製刀銘琰援筆即
成無所㸃竄帝嗟賞久之賜衣一襲俄兼通直散騎常
侍副琅邪王厚聘齊至鄴而厚卒琰為使主時年二十
餘風氣韶亮占對閑敏齊士大夫甚傾心焉太建初為
武陵王明威府功曹史兼東宮管記丁母憂去官卒至
德二年追贈司農卿琰寡慾鮮矜競逰心經籍晏如也
所製文筆多不存本後主求其遺文撰成二卷
弟瑜字幹玉少篤學美詞藻州舉秀才再遷軍師晉安
王外兵參軍東宮學士兄琰時為管記竝以才學娛侍
左右時人比之二應太建中累遷太子洗馬中舍人瑜
聰敏強記常受莊老於汝南周𢎞正學成實論於僧滔
法師竝通大㫖時皇太子好學欲博覽羣書以子集繁
多命瑜抄撰未就而卒太子為之流涕親製祭文仍與
詹事江總論述其美詞甚傷切至徳二年追贈光祿卿
有集十卷瑜有從父兄玠從父弟琛
玠字潤玉梁大匠卿晏子之子也𢎞雅有識度好學能
屬文後主在東宮徵為管記仍兼中舍人尋以疾失明
將還鄉里太子解衣贈之為之流涕太建八年卒至徳
二年追贈少府卿有集十卷
琛字潔王宣毅臨川王長史丘公之子也少警俊事後
母以孝聞後主嗣位為給事黄門侍郞中書舍人參掌
機密琛性頗疎坐漏泄禁中語詔賜死
陸杲字明霞吳郡吳人也祖徽字休猷宋補建康令清
平無私為文帝所善元嘉十五年除平越中郞將廣州
刺史加督清名亞王鎮之為士庶所愛詠二十三年為
益州刺史亦加督䘏隱有方威惠兼著宼盜静息人物
殷阜蜀土安之卒於官身亡之日家無餘財文帝甚痛
惜之諡曰簡子父叡揚州中從事杲少好學工書畫舅
張融有髙名杲風韻舉止頗類時稱曰無對日下唯舅
與甥為尚書殿中曹郞拜日八坐丞郞竝到上省交禮
而杲至晚不及時刻坐免官後為司徒從事中郞梁臺
建為相國西曹掾天監五年位御史中丞性婞直無所
顧望時山陰令虞肩在任贓汙數百萬杲奏收劾之中
書舍人黄睦之以肩事託杲杲不荅梁武聞之以問杲
杲荅曰有之帝曰識睦之不荅曰臣不識其人時睦之
在御側上指示曰此人是也杲謂曰君小人何敢以罪
人屬南司睦之失色領軍將軍張稷是杲從舅杲嘗以
公事彈稷稷因侍宴訴帝曰陸杲是臣親通小事彈臣
不貸帝曰杲職司其事卿何得為嫌杲在臺號不畏強
禦為義興太守在郡寛惠為下所稱厯左戸尚書太常
卿出為臨川内史將發辭武帝於坐通啟求募部曲帝
問何不付所由呈聞杲荅所由不為受帝頗怪之以其
臨路不咎問後入為金紫光禄大夫特進卒諡質子杲
素信佛法持戒甚精著沙門傳三十卷弟煦學渉有思
理位太子家令撰晉書未就又著陸史十五卷陸氏驪
泉志一卷竝行於時子罩字洞元少篤學多所該覽善
屬文簡文居蕃為記室參軍撰帝集序稍遷太子中庶
子掌管記禮遇甚厚大同七年以母老求去公卿以下
祖道於征虜亭皇太子賜黄金五十斤時人方之疏廣
母終後位終光祿卿初簡文在雍州撰法寳聫璧罩與
羣賢竝抄掇區分者數歲中大通六年而書成命湘東
王為序其作者有侍中國子祭酒南蘭陵蕭子顯等三
十人以比王象劉邵之皇覽焉
論曰陸澄學稱博古而用不合今夫干將見重於時貴
其所以立斷於事未能周務書厨得所譏矣叔明持身
有檢殆為人望雅道相傳可謂載徳者也杲諒直見稱
罩文以取達亦足美乎舊陸徽著傳事迹蓋寡今以附
孫杲上云
　
　
　南史卷四十八
　南史卷四十八考證
陸慧曉傳父子真仕宋為海陵太守○海陵梁書作東
　陽
陸襄傳出為揚州中從事以父終此官固辭○中從事
　梁書作治中本卷襄父閑傳仕至揚州别駕
先是郡人鮮于琮服食修道法○琮梁書作琛
鮮于抄後善惡分人無横死賴陸君○抄梁書作平又
　賴字下衍有字
陸雲公傳時天泉池新製鯿魚舟形狭而短○狭梁書
　作闊
　
　
　
　
　
　南史卷四十八考證
欽定四庫全書
　南史卷四十九
　　唐　　　李　　　延　　　夀　　　撰
　列傳第三十九
　　庾杲之(叔父蓽/)　王諶(從叔摛/)　　何憲(孔逷/)
　　孔珪　　　　　劉懷珍(子靈哲/劉沼)　(從父弟峻/從子懷慰)
　　　　(懷慰子霽善杳/懷珍族弟  明)　(歊/)　(懷珍從孫訏/)
庾杲之字景行新野人也祖深之位義興太守以善政
聞父粲為宋南郡王義宣丞相城局參軍王舉兵見殺
杲之幼有孝行宋司空劉勔見而竒之謂曰見卿足使
江漢崇望杞梓發聲解褐奉朝請稍遷尚書駕部郞清
貧自業食唯有韮葅􁊞韮生韮雜菜任昉嘗戲之曰誰
謂庾郞貧食鮭嘗有二十七種累遷尚書左丞王儉謂
人曰昔袁公作衛軍欲用我為長史雖不獲就要是意
向如此今亦應須如我軰人也乃用杲之為衛將軍長
史安陸侯蕭緬與儉書曰盛府元僚寔難其選庾景行
汎淥水依芙蓉何其麗也時人以入儉府為蓮花池故
𬗟書美之厯位黄門吏部郞御史中丞參大選美容質
善言笑嘗兼侍中夹侍栁世隆在御坐謂齊武帝曰庾
杲之為蟬冕所映彌有華采陛下故當與其即真上甚
悦王儉仍曰國家以杲之清美所以許其假職若以其
即真當在胡諧之後武帝嘗與朝臣商畧酒後謂羣臣
曰我後當得何諡羣臣莫有荅者王儉因目杲之從容
曰陛下夀等南山方與日月齊明千載之後豈是臣子
輕所仰量時人雅歎其辯荅杲之嘗兼主客郞對魏使
使問杲之曰百姓那得家家題門帖賣宅荅曰朝廷既
欲掃蕩京洛剋復神州所以家家賣宅耳魏使縮鼻而
不荅時諸王年少不得妄稱接人敕杲之及濟陽江淹
五日一詣諸王使申遊好再遷尚書吏部郞參大選事
太子右衛率加通直常侍九年卒上甚惜之諡曰貞子
蓽字休野杲之叔父也仕齊為驃騎功曹史博渉羣書
有口辯永明中與魏和親以蓽兼散騎常侍報使還拜
散騎侍郞知東宮管記事後為荆州别駕前後紀綱皆
致富饒蓽再為之清身率下杜絶請託布被蔬食妻子
不免飢寒齊明帝聞而嘉焉手敕襃美州里榮之初梁
州人益州刺史鄧元起功勲甚著名地卑瑣願名挂士
流時始興忠武王憺為州將元起位已髙而解巾不先
州官則不為鄉里所悉元起乞上籍出身州從事憺命
蓽用之蓽不從憺大怒召蓽責之曰元起已經我府卿
何為茍惜從事蓽曰府是尊府州是蓽州宜須品藻憺
不能折遂止累遷會稽郡丞行郡府事時承彫弊之後
百姓凶荒米斗至數千人多流散蓽撫循甚有理唯守
公禄清節愈厲至有經日不舉火太守永陽王聞而饋
之蓽謝不受天監元年卒停屍無以歛柩不能歸梁武
帝聞之詔賜絹百疋穀五百斛初蓽為西楚望族兄子
杲之又有寵於齊武帝蓽早厯顯官鄉人樂藹有幹用
素與蓽不平互相陵競藹事齊豫章王嶷嶷薨藹仕不
得志自歩兵校尉求助戍歸荊州時蓽為州别駕益忽
藹及梁武帝踐阼藹以西朝勲為御史中丞蓽始得㑹
稽行事既恥之矣會職事微有譴帝以藹其鄉人也使
宣㫖誨之蓽大憤故發病卒子喬復仕為荊州别駕時
元帝為荊州刺史而州人范興話以寒賤仕叨九流選
為州主簿又皇太子令及之故元帝勒喬聽興話到職
及屬元日府州朝賀喬不肯就列曰庾喬忝為端右不
能與小人范興話為鴈行元帝聞乃進喬而停興話興
話羞慙還家憤卒世以喬為不墜家風喬子敻少聰慧
家富於財好賔客食必列鼎又狀貌豐美頤頬開張人
皆謂夐必為方伯無餒之之慮及魏剋江陵卒致餓死
時又有水軍都督禇蘿靣甚尖危有從理入口竟保衣
食而終
王諶字仲和東海郯人晉少傅雅𤣥孫也祖慶員外常
侍父元閔䕶軍司馬宋大明中沈曇慶為徐州辟諶為
迎主簿又為州迎從事湘東王彧國常侍鎮北行參軍
及彧即帝位是為明帝除司徒參軍帶薛令兼中書舍
人諶有學義見親遇常在左右帝所行慘僻諶屢諌不
從請退坐此繫尚方後拜中書侍郞明帝好圍棊置圍
棊州邑以建安王休仁為圍棊州都大中正諶與太子
右率沈勃尚書水部郞庾珪之彭城丞王抗四人為小
中正朝請禇思莊傅楚之為清定訪問後為尚書左丞
領東觀祭酒即明帝所置總明觀也遷黄門郞齊永明
初累遷豫章王太尉司馬武帝與諶相遇於宋明之世
甚委任之厯黄門郞領驍騎將軍太子中庶子諶貞正
和謹朝廷稱為善人多與之厚八年轉冠軍將軍長沙
王車騎長史徙廬江王中軍長史又徙西陽王子明征
虜長史行南兖府州事諶少貧常自紡績及通貴後每
為人説之世稱其達九年卒
諶從叔摛以博學見知尚書令王儉嘗集才學之士總
校虚實類物隸之謂之隸事自此始也儉嘗使賔客隸
事多者賞之事皆窮唯廬江何憲為勝乃賞以五花簟
白團扇坐簟執扇容氣甚自得摛後至儉以所隸示之
曰卿能奪之乎摛操筆便成文章既奥辭亦華美舉坐
擊賞摛乃命左右抽憲簟手自掣取扇登車而去儉笑
曰所謂大力者負之而趨竟陵王子良校試諸學士唯
摛問無不對為秣陵令清直請謁不行羽林隊主潘敞
有寵二宮勢傾人主婦弟犯法敞為之請摛摛投書於
地更鞭四十敞怒譖之明日而見代永明八年天忽黄
色照地衆莫能解司徒法曹王融上金天頌摛曰是非
金天所謂滎光武帝大悦用為永陽郡後卒於尚書左
丞
何憲字子思廬江灊人博渉該通羣籍畢覽天閣寳祕
人間散逸無遺漏焉任昉劉渢共執祕閣四部書試問
其所知自甲至丁書説一事并敘述作之體連日累夜
莫見所遺宗人何遁退讓士也見而美之願與為友憲
位本州别駕國子博士永明十年使于魏時又有孔逷
字世逺㑹稽山陰人也好典故學與王儉至交昇明中
為齊臺尚書儀曹郞屢箴闕禮多見信納上謂王儉曰
逷真所謂儀曹不沗厥職也儉為宰相逷常謀議幄帳
每及選用頗失鄉曲情儉從容啟上曰臣有孔逷猶陛
下之有臣永明中為太子家令卒時人呼孔逷何憲為
王儉三公及卒儉惜之為撰祭文
孔珪字德璋㑹稽山陰人也祖道隆位侍中父靈産泰
始中晉安太守有隱遁之志於禹井山立館事道精篤
吉日於静屋四向朝拜涕泣滂沲東出過錢唐北郭輒
於舟中遥拜杜子恭墓自此至都東向坐不敢背側元
徽中為中散大夫頗解星文好術數齊髙帝輔政沈攸
之起兵靈産白髙帝曰攸之兵衆雖強以天時冥數而
觀無能為也髙帝驗其言擢遷光禄大夫以簏盛靈産
上靈臺令其占候餉靈産白羽扇素隱几曰君有古人
之風故贈君古人之服當世榮之珪少學渉有美譽太
守王僧䖍見而重之引為主簿舉秀才再遷殿中郞髙
帝為驃騎取為記室參軍與江淹對掌辭筆為尚書左
丞父憂去官與兄仲智還居父山舍仲智妾李氏驕妬
無禮珪白太守王敬則殺之永明中厯位黄門郞太子
中庶子廷尉江左承用晉時張杜律二十卷武帝留心
法令數訊囚徒詔獄官詳正舊注先是尚書刪定郞王
植撰定律奏之削其煩害錄其允衷取張斐注七百三
十一條杜預注七百九十一條或二家兩釋於義乃備
者又取一百七條其注相同者取一百三條集為一書
凡一千五百三十二條為二十卷請付外詳校擿其違
謬詔從之於是公卿八座參議考正舊注有輕重處竟
陵王子良下意多使從輕其中朝議不能斷者則制㫖
平決至九年珪表上律文二十卷録序一卷又立律學
助敎依五經例詔報從之事竟不行轉御史中丞建武
初為平西長史南郡太守珪以魏連歲南伐百姓死傷
乃上表陳通和之䇿帝不從徵侍中不行留本任珪風
韻清疎好文詠飲酒七八斗與外兄張融情趣相得又
與琅邪王思逺廬江何㸃㸃弟胤竝款交不樂世務居
宅盛營山水憑几獨酌傍無雜事門庭之内草萊不翦
中有蛙鳴或問之曰欲為陳蕃乎珪笑答曰我以此當
兩部鼓吹何必効蕃王晏嘗鳴鼓吹候之聞羣蛙鳴曰
此殊聒人耳珪曰我聽鼓吹殆不及此晏甚有慙色永
元元年為都官尚書遷太子詹事加散騎常侍三年珪
疾東昏屏除以床舁之走因此疾甚遂卒贈金紫光禄
大夫
劉懷珍字道玉平原人漢膠東康王寄之後也其先劉
植為平原太守因家焉祖昶從慕容徳南度河因家于
北海都昌宋武帝平齊以為青州中從事位至員外常
侍伯父奉伯宋世位至陳南頓二郡太守懷珍幼随奉
伯至壽陽豫州刺史趙伯符出獵百姓聚觀懷珍獨避
不視奉伯異之曰此兒方興吾家本州辟主簿元嘉二
十八年亡命司馬順則聚黨東陽州遣懐珍將數千人
討平之宋文帝問破賊事懐珍讓功不肯當親人怪問
焉懐珍曰昔國子尼恥陳河間之級吾豈能論邦域之
㨗哉時人稱之江夏王義恭出鎮盱眙道遇懐珍以應
對見重取為驃騎長史兼墨曹行參軍孝建初為義恭
大司馬參軍直閤將軍随府轉太宰參軍大明二年以
軍功拜樂陵河間二郡太守賜爵廣晉縣侯司空竟陵
王誕反郡人王弼門族甚盛勸懐珍起兵助誕懐珍殺
之帝嘉其誠除豫章王子尚車騎參軍母憂去職服闋
見江夏王義恭義恭曰别子多年那得不老對曰公恩
未報何敢便老義恭善其對累遷黄門郞領虎賁中郞
將桂陽王休範反加懐珍前將軍守石頭出為豫州刺
史加督建平王景素反懐珍遣子靈哲領兵赴建鄴沈
攸之在荆楚遣使人許天保説結懐珍斬之送首於齊
髙帝封中宿縣侯進平南將軍増督二州初宋孝武世
齊高帝為舍人懐珍為直閤相遇早舊懐珍假還青州
髙帝有白驄馬齧人不可騎送與懐珍别懐珍報上百
匹絹或謂懐珍曰蕭公此馬不中騎是以與君耳君報
百匹不亦多乎懐珍曰蕭君局量堂堂寜應負人此絹
吾方欲以身名託之豈計錢物多少髙帝輔政以懐珍
内資未多徵為都官尚書領前將軍以第四子晃代為
豫州刺史或疑懐珍不受代髙帝曰我布衣時懐珍便
推懐投款况在今日寜當有異晃發經日疑論不止上
乃遣軍主房靈人領百騎進送晃謂靈人曰論者謂懐
珍必有異同我期之有素必不應爾卿是其鄉里故遣
卿行非唯衛新亦以迎故懐珍還乃授相國右司馬及
齊臺建朝士人人爭為臣吏以懐珍為宋臺右衛懐珍
謂帝曰人皆迎新臣獨送故豈以臣篤於本乎齊建元
元年轉左衛將軍加給事中改封霄城侯懐珍年老以
禁旅辛勤求為閑職轉光祿大夫卒遺言薄葬贈雍州
刺史諡敬侯
子靈哲字文明位齊郡太守前軍將軍靈哲所生母嘗
病靈哲躬自祈禱夢見黄衣老公與藥曰可取此食之
疾立可愈靈哲驚覺於枕間得之如言而疾愈藥似竹
根於齋前種葉似􁔈茈嫡母崔氏及兄子景煥泰始中
為魏所獲靈哲為布衣不聽樂及懐珍卒當襲爵靈哲
固辭以兄子在魏存亡未測無容越當茅土朝廷義之
靈哲傾産贖嫡母及景煥累年不能得武帝哀之令北
使者請之魏人送以還南襲懐珍封爵靈哲位兖州刺
史隆昌元年卒
峻字孝標本名法武懐珍從父弟也父琁之仕宋為始
興内史峻生期月而琁之卒其母許氏攜峻及其兄法
鳯還鄉里宋泰始初魏剋青州峻時年八歳為人所略
為奴至中山中山富人劉寳愍峻以束帛贖之教以書
學魏人聞其江南有戚屬更徙之代都居貧不自立與
母竝出家為尼僧既而還俗峻好學寄人廡下自課讀
書常燎麻炬從夕達旦時或昏睡爇其鬚髮及覺復讀
其精力如此時魏孝文選盡物望江南人士才學之徒
咸見申擢峻兄弟不蒙選㧞齊永明中俱奔江南更改
名峻字孝標自以少時未開悟晚更厲精明慧過人苦
所見不博聞有異書必往祈借清河崔慰祖謂之書淫
於是博極羣書文藻秀出故其自序云黌中濟濟皆升
堂亦有愚者解衣裳言其少年魯鈍也時竟陵王子良
招學士峻因人求為子良國職吏部尚書徐孝嗣抑而
不許用為南海王侍郞不就至齊明帝時蕭遥欣為豫
州引為府刑獄禮遇甚厚遥欣尋卒久不調梁天監初
召入西省與學士賀蹤典校祕閣峻兄孝慶時為青州
刺史峻請假省之坐私載禁物為有司所奏免官安成
王秀雅重峻及安成王遷荆州引為户曹參軍給其書
籍使撰類苑未及成復以疾去因遊東陽紫巖山築室
居焉為山栖志其文甚美初梁武帝招文學之士有高
才者多被引進擢以不次峻率性而動不能随衆沉浮
武帝每集文士䇿經史事時范雲沈約之徒皆引短推
長帝乃悦加其賞賚曽䇿錦被事咸言已罄帝試呼問
峻峻時貧悴冗散忽請紙筆疏十餘事坐客皆驚帝不
覺失色自是惡之不復引見及峻類苑成凡一百二十
卷帝即命諸學士撰華林徧略以高之竟不見用乃著
辯命論以寄其懐論成中山劉沼致書以難之凡再反
峻竝為申析以荅之㑹沼卒不見峻後報者峻乃為書
以序其事其文論竝多不載峻又嘗為自序其略云余
自比馮敬通而有同之者三異之者四何則敬通雄才
冠世志剛金石余雖不及之而節亮慷慨此一同也敬
通逢中興明君而終不試用余逢命世英主亦擯斥當
年此二同也敬通有忌妻至於身操井臼余有悍室亦
令家道轗軻此三同也敬通當更始世手握兵符躍馬
肉食余自少迄長戚戚無懽此一異也敬通有子仲文
官成名立余禍同伯道永無血胤此二異也敬通旅力
剛强老而益壯余有犬馬之疾溘死無時此三異也敬
通雖芝殘蕙焚終填溝壑而為名賢所慕其風流郁烈
芬芳久而彌盛余聲塵寂寞世不吾知魂魄一去將同
秋草此四異也所以力自為序遺之好事云峻本將門
兄法鳯自北歸改名孝慶字仲昌早有幹略齊末為兖
州刺史舉兵應梁武封餘干男厯官顯重峻獨篤志好
學居東陽吳㑹人士多從其學普通三年卒年六十門
人諡曰𤣥靖先生
劉沼字明信中山魏昌人六世祖輿晉驃騎將軍沼幼
善屬文及長博學位終秣陵令
懐慰字彦泰懐珍從子也祖奉伯宋元嘉中為冠軍長
史父乗人冀州刺史死於義嘉事懐慰持䘮不食醯醬
冬日不用絮衣養孤弟妹事寡叔母皆有恩義仕宋為
尚書駕部郞懐慰宗從善明等為齊髙帝心腹懐慰亦
預焉齊國建上欲置齊郡於都下議者以江右土沃流
人所歸乃置於𤓰歩以懐慰為輔國將軍齊郡太守上
謂懐慰曰齊邦是王業所基吾方欲以為顯任經理之
事一以委卿有手敕曰有文事必有武備今賜卿玉環
刀一口懐慰至郡修城郭安集居人墾廢田二百頃決
沈湖灌溉不受禮謁人有餉其新米一斛者懐慰出所
食麥飯示之曰食有餘幸不煩此因著㢘吏論以達其
意髙帝聞之手敕襃賞進督秦沛二郡妻子在都賜米
三百石兖州刺史栁世隆與懐慰書曰膠東流化潁川
致美以今方古曽何足云懐慰本名聞慰武帝即位以
與舅氏名同敕改之後兼安陸王北中郞司馬卒明帝
即位謂僕射徐孝嗣曰劉懐慰若在朝廷不憂無清吏
也子霽杳歊
霽字士湮九歲能誦左氏傳十四居父憂有至性每哭
輒嘔血家貧與弟杳歊勵志勤學及長博渉多通梁天
監中厯位西昌相尚書主客侍郞海鹽令霽前後宰二
邑竝以和理稱後除建康令不拜母胡氏寢疾霽年已
五十衣不解帶者七旬誦觀世音經數萬遍夜中感夢
見一僧謂曰夫人算盡君精誠篤志當相為申延後六
十日餘乃亡霽廬于墓哀慟過禮常有雙白鶴循翔廬
側處士阮孝緒致書抑譬焉霽思慕不已未終䘮而卒
著釋俗語八卷文集十卷
杳字士深年數歲徵士明僧紹見之撫而言曰此兒實
千里之駒十三丁父憂每哭哀感行路梁天監中為宣
恵豫章王行參軍杳博綜羣書沈約任昉以下每有遺
忘皆訪問焉嘗於約坐語及宗廟犧樽約云鄭𤣥荅張
逸謂為畫鳯皇尾婆娑然今無復此器則不依古杳曰
此言未必可安古者樽彞皆刻木為鳥獸鑿頂及背以
出内酒魏時魯郡地中得齊大夫子尾送女器有犧樽
作犧牛形晉永嘉中賊曹嶷於青州發齊景公冢又得
二樽形亦為牛象二處皆古之遺器知非虚也約大以
為然約又云何承天纂文竒博其書載張仲師及長頸
王事此何所出杳曰仲師長尺二寸唯出論衡長頸是
毗騫王朱建安扶南以南記云古來至今不死約即取
二書尋檢一如杳言約郊居宅時新搆閣齋杳為贊二
首并以所撰文章呈約約即命工書人題其贊於壁仍
報杳書共相歎美又在任昉坐有人餉昉􁥽酒而作榐
字昉問杳此字是不杳曰葛洪字苑作木旁□昉又曰
酒有千日醉當是虚言杳曰桂陽程鄉有千里酒飲之
至家而醉亦其例昉大驚曰吾自當遺忘實不憶此杳
云出楊元鳯所撰置郡事元鳯是魏代人此書仍載其
賦三重五品商溪摖里昉即檢楊記言皆不差王僧孺
被使撰譜訪杳血脉所因杳云桓譚新論云太史三代
世表旁行邪上竝効周譜以此而推當起周代僧孺歎
曰可謂得所未聞周捨又問杳尚書着紫荷橐相傳云
挈囊竟何所出杳曰張安世傳云持橐簪筆事孝武皇
帝數十年韋昭張晏注並曰橐囊也簪筆以待顧問范
岫撰字書音訓又訪杳焉尋佐周捨撰國史出為臨津
令有善績秩滿縣三百餘人詣闕請留敕許焉後詹事
徐勉舉杳及顧協等五人入華林撰徧略書成以晉安
王府參軍兼廷尉正以足疾解因著林庭賦王僧孺見
而歎曰郊居以後無復此作累遷尚書儀曹郞僕射徐
勉以臺閣文議專委杳焉出為餘姚令在縣清絜湘東
王繹發教襃美之大通元年為歩兵校尉兼東宮通事
舍人昭明太子謂曰酒非卿所好而為酒厨之職政為
卿不愧古人耳太子有瓠食器因以賜焉曰卿有古人
之風故遺卿古人之器俄有敕代裴子野知著作郞事
昭明太子薨新宮建舊人例無停者敕特留杳焉僕射
何敬容奏轉杳王府諮議武帝曰劉杳須先經中書仍
除中書侍郞尋為平西湘東諮議參軍兼舍人著作如
故遷尚書左丞卒杳清儉無所嗜好自居母憂便長斷
腥羶持齋蔬食臨終遺命斂以法服載以露車還葬舊
墓随得一地容棺而已不得設靈筵及祭醊其子遵行
之撰要雅五卷楚辭草木疏一卷髙士傳二卷東宮新
舊記三十卷古今四部書目五卷文集十五卷並行於
世
歊字士光生夕有香氣氛氲滿室幼有識慧四歲䘮父
與羣兒同處獨不戲弄六歲誦論語毛詩意所不解便
能問難十二讀莊子逍遥篇曰此可解耳客問之随問
而荅皆有情理家人每異之謂為神童及長博學有文
才不娶不仕與族弟訏竝隱居求志遨遊林澤以山水
書籍相娱而已奉母兄以孝悌稱寢食不離左右母意
有所須口未及言歊已先知手自營辦狼狽供奉母每
疾病夢歊進藥及翌日轉有間効其誠感如此性重興
樂尤愛山水登危履嶮必盡幽遐人莫能及皆歎其有
濟勝之具常欲避人世以母老不忍違每随兄霽杳從
宦少時好施務周人之急人或遺之亦不拒也久而歎
曰受人者必報不則有愧於人吾固無以報人豈可常
有愧乎天監十七年忽著革終論以為形者無知之質
神者有知之性有知不獨存依無知以自立故形之於
神逆旅之館耳及其死也神去此館速朽得理是以子
羽沉川漢伯方壙文楚黄壤士安麻索此四子者得理
也若從四子而遊則平生之志得矣然積習生常難卒
改革一朝肆志儻不見從今欲剪截煩厚務存儉易進
不祼尸退畢常俗不傷存者之念有合至人之道且張
奐止用幅巾王肅唯盥手足范冉斂畢便葬爰珍無設
筵几文度故舟為棺子廉牛車載柩叔起誡絶墳隴康
成使無卜吉此數公者尚或如之况為吾人而尚華泰
今欲髣髴景行以為軌則氣絶不須復魂盥漱而斂以
一千錢市成棺單故裠衫衣巾枕履此外送往之具棺
中常物一不得有所施世多信李彭之言可謂惑矣余
以孔釋為師差無此惑歛訖載以露車歸於舊山随得
一地地足為坎坎足容棺不須塼甓不勞封樹勿設祭
饗勿置几筵其蒸嘗繼嗣言象所絶事止余身無傷世
教初訏之疾歊盡心救療及卒哀傷為之誄又著悲友
賦以序哀情忽有老人無因而至謂曰君心力堅猛必
破死生但運會所至不得久留一方耳彈指而去歊心
知其異試遣尋之莫知其所於是信心彌篤既而寢疾
恐貽母憂乃自言笑勉進湯藥謂兄霽杳曰兩兄祿仕
足伸供養歊之歸泉復何所憾願深割無益之悲十八
年年三十二卒始沙門釋寳誌遇歊於興皇寺驚起曰
隱居學道清浄登仙如此三説歊未死之春有人為其
庭中裁柿歊謂兄子弇曰吾不見此實爾其勿言至秋
而亡人以為知命親故誄其行迹諡曰貞節處士先是
有太中大夫琅邪王敬𦙍以天監八年卒遺命不得設
復魄旌旐一蘆䕠藉下一枚覆上吾氣絶便沐浴籃輿
載尸還忠侯大夫𡑞中若不行此則戮吾尸於九泉敬
胤外甥許慧詔因阮研以聞詔曰敬𦙍令其息崇素氣
絶便沐浴藉以二蘆䕠鑿地周身歸葬忠侯此達生之
格言賢夫玉匣石槨遠矣然子於父命亦有所從有所
不從今崇素若信遺意土周淺薄屬辟不施一朝見侵
狐䑕戮屍已甚父可以訓子子亦不可行之外内易棺
此自奉親之情藉土而葬亦通人之意宜兩捨兩取以
達父子之志棺周於身土周於槨去其牲奠斂以時服
一可以申情二可以稱家禮教無違生死無辱此故當
為安也
訏字彦度懷珍從孫也祖承宗宋太宰參軍父靈真齊
鎮西諮議武昌太守訏幼稱純孝數歲父母繼卒訏居
䘮哭泣孺慕幾至滅性赴弔者莫不傷焉後為伯父所
養事伯母及昆姊孝友篤至為宗族所稱自傷早孤人
有誤觸其諱者未嘗不感結流涕長兄絜為聘妻尅日
成婚訏聞而逃匿事息乃還本州刺史張稷辟為主簿
主者檄召訏乃挂檄於樹而逃陳留阮孝緒博學隱居
不交當世恒居一鹿牀環植竹木寢處其中時人造之
未嘗見也訏經一造孝緒即顧以神交訏族兄歊又履
高操三人日夕招攜故都下謂之三隱訏善𤣥言尤精
意釋典曽與歊聽講鍾山諸寺因共卜築宋熙寺東澗
有終焉之志尚書郞何烱嘗遇之於路曰此人風神頴
俊蓋荀奉倩衛叔寳之流也命駕造門拒而不見族祖
孝標與書稱之曰訏超超越俗如半天朱霞歊矯矯出
塵如雲中白鶴皆儉歲之梁稷寒年之纖纊訏嘗著穀
皮巾披納衣每遊山澤輒留連忘返神理閑正姿貌甚
華在林谷之間意氣彌逺或有遇之者皆謂神人家甚
貧苦併日而食隆冬之月或無氊絮訏處之晏然人不
覺其飢寒也自少至長無喜慍之色每於可競之地輒
以不競勝之或有加陵之者莫不退而愧服由是衆論
咸歸重焉天監七年卒於歊舍臨終執歊手曰氣絶便
歛歛畢即埋靈筵一不須立勿設饗祀無求繼嗣歊從
而行之宗人至友相與刋石立銘諡曰𤣥貞處士
善明懐珍族弟也父懐人仕宋為齊北海二郡太守元
嘉末青州饑荒人相食善明家有積粟躬食饘粥開倉
以救鄉里多獲全濟百姓呼其家田為續命田善明少
而静處讀書刺史杜驥聞名候之辭不相見年四十刺
史劉道隆辟為中從事懐人謂善明曰我已知汝立身
復欲見汝立官也善明應辟仍舉秀才宋孝武見其䇿
强直甚異之泰始初徐州刺史薛安都反青州刺史沈
文秀應之時州居東陽城善明家在郭内不能自拔伯
父彌之詭説文秀求自効文秀使領軍主張靈慶等五
千人援安都彌之出門密謂部曲曰始免禍坑矣行至
下邳乃背文秀善明從伯懐恭為北海太守據郡相應
善明密契收集門宗部曲得三千人夜斬關奔北海族
兄乗人又聚渤海以應朝廷而彌之尋為薛安都所殺
明帝贈青州刺史以乗人為冀州刺史善明為北海太
守除尚書金部郞乗人病卒仍以善明為冀州刺史文
秀既降除善明海陵太守郡境邉海無樹木善明課人
種榆檟雜果遂獲其利還為直閣將軍五年魏剋青州
善明母在焉移置代郡善明布衣蔬食哀戚如持䘮明
帝每見為之歎息轉巴西梓潼二郡太守善明以母在
魏不願西行泣涕固請見許朝廷多哀善明心事元徽
初遣北使朝議令善明舉人善明舉州鄉北平田恵紹
使魏贖母還時宋後廢帝新立羣臣執政善明獨事齊
高帝委身歸誠出為西海太守行青冀二州刺史善明
從弟僧副與善明俱知名於鄉里泰始初魏攻淮北僧
副將部曲二千人東依海島齊高帝在淮陰壯其所為
召與相見引為安成王撫軍參軍後廢帝肆暴高帝憂
恐常令僧副微行伺察聲論使密告善明及東海太守
垣崇祖使動魏兵善明勸静以待之高帝納焉廢帝見
殺善明為高帝驃騎諮議南東海太守行南徐州事沈
攸之反高帝深以為憂善明獻計曰沈攸之控引八州
縱情蓄斂苞藏賊志於焉十年性既險躁才非持重起
逆累旬遲回不進豈應有所待也一則闇於兵機二則
人情離怨三則有掣肘之患四則天奪其魄本疑其輕
速掩襲未備今六師齊奮諸侯同舉此己籠之鳥耳事
平高帝召善明還都謂曰卿䇿沈攸之雖張良陳平適
如此耳仍遷太尉右司馬齊臺建為右衛將軍辭疾不
拜司空褚彦回謂善明曰髙尚之事乃卿從來素意今
朝廷方相委待詎得便學松喬邪善明荅曰我本無宦
情既逢知己所以戮力驅馳天地廓清朝廷濟濟鄙吝
既申不敢昧於富貴矣髙帝踐阼以善明勲誠欲與之
祿召謂曰淮南近畿國之形勝非親賢不居卿與我臥
理之乃代明帝為淮南宣城二郡太守遣使拜授封新
塗伯善明至都上表陳事凡一十一條其一以為天地
開創宜存問逺方廣宣慈澤其二以為京都逺近所歸
宜遣醫藥問其疾苦年九十以上及六疾不能自存者
随宜量賜其三以為宋氏赦令蒙原者寡愚謂今下赦
書宜令事實相副其四以為劉昶猶存容能送死境上
諸城宜應嚴備其五以為宜除宋氏大明以來苛政細
制以崇簡易其六以為凡諸土木之費且可權停其七
以為帝子王女宜崇儉約其八以為宜詔百官及府州
郡縣各貢讜言以𢎞廣唐虞之美其九以為忠貞孝悌
宜擢以殊階清儉苦節應授以政務其十以為革命惟
始宜擇才北使其十一以為交州險敻要荒之表宋末
政苛遂至怨叛今宜懐以恩德未應逺勞將士摇動邉
甿又撰賢聖雜語奏之託以諷諫上優詔荅之又諌起
宣陽門表陳宜明守宰賞罰立學校制齊禮開賔館以
接鄰國上荅曰夫賞罰以懲守宰飾館以待遐荒皆古
之善政吾所宜勉更撰新禮或非易制國學之美已敕
公卿宣陽門今敕停寡徳多闕思復有聞善明身長七
尺九寸質素不好聲色所居茅齋斧木而已牀榻几案
不加剗削少立節行常云在家當孝為吏當清子孫楷
栻足矣及累為州郡頗黷財賄崔祖思怪而問之荅曰
管子云夷吾知我因流涕曰方寸亂矣豈暇為㢘所得
金錢皆以贖母及母至清節方峻所厯之職㢘簡不煩
俸祿散之親友與崔祖思友善祖思出為青冀二州善
明遺書敘舊因相朂以忠槩及聞祖思死慟哭仍得病
建元二年卒豫命薄殯贈左将軍豫州刺史諡烈伯子
滌嗣善明家無遺儲唯有書八千卷高帝聞其清貧賜
滌家葛塘屯穀五百斛曰葛屯亦吾之垣下令後世知
其見異善明從弟僧副字士雲位前將軍封豐陽男卒
於巴西梓潼二郡太守上圖功臣像讃僧副亦在焉兄
法䕶字士伯有學業位濟陰太守
論曰詩稱抑抑威儀惟人之則又云其儀不忒正是四
國觀夫杲之風流所得休野行己之度蓋其有焉仲和
性履所遵徳璋業尚所守殆人望也懐珍宗族文質斌
斌自宋至梁時移三代或以隱節取高或以文雅見重
古人云立言立徳斯門其有之乎
　南史卷四十九
　南史卷四十九考證
庾杲之傳父粲為宋南郡王義宣丞相城局參軍○監
　本缺宋南二字今増正
孔珪傳王晏嘗鳴鼓吹候之○候監本訛侯今改正
劉霽傳字士湮○湮梁書作烜
常有雙白鶴循翔廬側○循梁書作馴
劉杳傳鄭𤣥答張逸謂為畫鳯皇尾婆娑然○婆娑梁
　書作娑娑
杳曰此言未必可安○安一木作按
有人餉昉􁥽酒而作榐字○榐監本訛搌今改从梁書
卿有古人之風故遺卿古人之器○此與本卷孔珪傳
　齊高帝餉珪父靈產白羽扇素隱几曰君有古人之
　風故贈君古人之服二語相同
文集十五卷○一本無此五字
劉歊傳忽有一老人無因而至○梁書歊幼時嘗獨坐
　空室有一老公至門與此小異
　
　
　
　
　
　
　
　
　
　
　
　
　
　
　
　南史卷四十九考證
欽定四庫全書
　南史卷五十
　　唐　　　李　　　延　　　壽　　　撰
　列傳第四十
　　劉瓛(弟璡弟㲄族子顯/顯從)　明僧紹(子山賔/)
　　庾易(子黔婁/肩吾)　(於陵/)　　劉虬(子之遴坦之亨/虬從弟)
劉瓛字子珪沛郡相人晉丹陽尹惔六世孫也祖𢎞之
給事中父惠臨賀太守瓛篤志好學博通訓義年五嵗
聞舅孔熙先讀管寧傳欣然欲讀舅更為説之精意聼
受曰此可及也宋大明四年舉秀才兄璲亦有名先應
州舉至是别駕東海王元曾與瓛父惠書曰此嵗賢子
充秀州閭可謂得人除奉朝請不就兄弟三人共處蓬
室一間為風所倒無以葺之怡然自樂習業不廢聚徒
教授常有數十丹陽尹袁粲於後堂夜集聞而請之指
聼事前古栁樹謂瓛曰人謂此是劉尹時樹每想髙風
今復見卿清徳可謂不衰矣薦為祕書郎不見用後拜
安成王撫軍行參軍公事免瓛素無宦情自此不復仕
袁粲誅瓛微服往哭并致賻助齊髙帝踐阼召瓛入華
林園談語問以政道荅曰政在孝經宋氏所以亡陛下
所以得之是也帝咨嗟曰儒者之言可寳萬世又謂瓛
曰吾應天革命物議以為何如瓛曰陛下戒前軌之失
加之以寛厚雖危可安若循其覆轍雖安必危及出帝
謂司徒褚彦回曰方直乃耳學士故自過人敕瓛使數
入而瓛自非詔見未嘗到宫門上欲用瓛為中書郎使
吏部尚書何戢喻㫖戢謂瓛曰上意欲以鳯池相處恨
君資輕可且就前除少日當轉國子博士便即所授瓛
笑曰平生無榮進意今聞得中書郎而拜記室豈本心
哉後以母老闕養拜彭城郡丞司徒褚彦回宣旨喻之
荅曰自省無廊廟才所願唯保彭城丞耳上又以瓛兼
總明觀祭酒除豫章王驃騎記室參軍丞如故瓛終不
就武陵王曅為㑹稽太守上欲令瓛為曄講除會稽郡
丞學徒從之者轉衆永明初竟陵王子良請為征北司
徒記室瓛與張融王思逺書曰奉敎使恭召會當停公
事但念生平素抱有乖恩顧吾性拙人間不習仕進昔
嘗為行佐便以不能及公事免黜此眷者所共知也量
已審分不敢期榮夙嬰貧困加以踈懶衣裳容髪有足
駭者中以親老供養褰裳徒歩脱爾逮今二代一紀先
朝使其更自修正勉勵於階級之次見其繿縷或復賜
以衣裳袁褚諸公咸加勸勵終於不能自反也一不復
為安可重為哉昔人有以冠一免不重加於首每謂此
得進止之儀又上下年尊益不願居官次廢晨昏也先
朝為此曲申從許故得連年不拜既習此嵗久又齒長
疾侵豈宜攝齋河間之聼厠迹東平之僚本無絶俗之
操亦非能偃蹇為髙此又聼覽所當深察者也近初奉
敎便自希得託迹客游之末而固辭榮級其故何邪以
古之王侯大人或以此延四方之士有追申白而入楚
羡鄒枚而游梁吾非敢叨夫曩賢庶欲從九九之遺迹
既於聞道集泮不殊而幸無職司拘礙可得奉温凊展
私計志在此耳除步兵校尉不拜瓛姿狀纖小儒業冠
於當時都下士子貴游莫不下席受業當世推其大儒
以比古之曹鄭性謙率不以髙名自居之詣於人惟一
門生持胡牀隨後主人未通便坐門待荅住在檀橋瓦
屋數間上皆穿漏學徒敬慕不敢指斥呼為清溪焉竟
陵王子良親往修謁七年表武帝為瓛立館以楊烈橋
故主第給之生徒皆賀瓛曰室美豈為人哉此華宇豈
吾宅邪幸可詔作講堂猶恐見害也未及徙居遇疾子
良遣從瓛學者彭城劉繪順陽范縝將厨於瓛宅營齋
及卒門人受學者竝弔服臨送瓛有至性祖母病疽經
年手持膏藥漬指為爛母孔氏甚嚴明謂親戚曰阿稱
便是今世曾子稱瓛小名也年四十餘未有婚對建元
中髙帝與司徒褚彦回為瓛娶王氏女王氏穿壁挂履
土落孔氏牀上孔氏不悦瓛即出其妻及居母憂住墓
下不出廬足為之屈杖不能起此山常有鴝鵒鳥瓛在
山三年不敢來服釋還家此鳥乃至梁武帝少時嘗經
伏膺及天監元年下詔為瓛立碑諡曰貞簡先生所著
文集行於世初瓛講月令畢謂學生嚴植之曰江左以
來隂陽律數之學廢矣吾今講此曾不得其彷彿學者
美其退讓時濟陽蔡仲熊禮學博聞謂人曰五音本在
中土故氣韻調平今既東南土氣偏詖故不能感動木
石瓛亦以為然仲熊執經議論往往與時宰不合亦終
不改操求同故坎壈不進歴年方至尚書左丞當時恨
其不遇又東陽婁幼瑜字季玉著禮捃拾三十卷
瓛弟璡字子璥方軌正直儒雅不及瓛而文采過之宋
泰豫中為明帝挽郎齊建元初為武陵王曅冠軍征虜
參軍曅與僚佐飲自割鵝炙璡曰應刃落爼是膳夫之
事殿下親執鸞刀下官未敢安席因起請退與友人會
稽孔逷同舟入東於塘上遇一女子逷目送曰美而艶
璡曰斯豈君子所宜言乎非吾友也於是解裳自隔或
曰與友孔徹同舟入東徹留目觀岸上女子璡舉席自
隔不復同坐兄瓛夜隔壁呼璡璡不荅方下牀著衣立
然後應瓛怪其久璡曰向束帶未竟其立操如此文惠
太子召璡入侍東宫每上事輒削草尋署射聲校尉卒
於官時濟陽江重欣亦清介雖處闇室如對嚴賔而不
及璡也重欣位至射聲校尉
顯字嗣芳瓛族子也父鬷字仲翔博識强正名行自居
幼為外祖臧質所鞠養質既富盛恒有音樂質亡後母
没十許年鬷每聞絲竹之聲未嘗不歔欷流涕梁天監
初終於晉安内史顯幼而聰敏六嵗能誦吕相絶秦賈
誼過秦琅邪王思逺吳國張融見而稱之號曰神童族
伯瓛儒學有重名卒無嗣齊武帝詔顯為後時年八嵗
本名頲齊武帝以字難識改名顯天監初舉秀才解褐
中軍臨川王行參軍俄署法曹顯博涉多通任昉嘗得
一篇缺簡文字零落示諸人莫能識者顯見云是古文
尚書所刪逸篇昉檢周書果如其説昉因大相賞異丁
母憂服闋尚書令沈約時領太子少傅引為少傅五官
約為丹陽尹命駕造焉於坐策顯經史十事顯對其九
約曰老夫昏忘不可受策雖然聊試數事不可至十顯
問其五約對其二陸倕聞之擊席喜曰劉郎子可謂差
人雖吾家平原詣張壯武王粲謁伯喈必無此對其為
名流推賞如此五兵尚書傅昭掌著作撰國史顯自兼
廷尉正被引為佐及革選尚書五都顯以法曹兼吏部
郎後為尚書儀曹郎嘗為上朝詩沈約見而美之命工
書人題之於郊居宅壁後兼中書通事舍人再遷驃騎
鄱陽王記室兼中書舍人後為中書郎舍人如故顯與
河東裴子野南陽劉之遴吳郡顧協連職禁中遞相師
友人莫不慕之顯博聞强記過於裴顧時波斯獻生師
子帝問曰師子有何色顯曰黄師子超不及白師子超
魏人送古器有隐起字無識者顯案文讀之無滯考校
年月一字不差武帝甚嘉焉遷尚書左丞除國子博士
時有沙門訟田帝大署曰貞有司未辯徧問莫知顯曰
貞字文為與上人帝因忌其能出之後為雲麾邵陵王
長史尋陽太守魏使李諧至聞之恨不相識歎曰梁徳
衰矣善人國之紀也而出之無乃不可乎王遷鎮郢州
除平西府諮議參軍久在府不得志大同九年終于夏
口時年六十三凡佐兩府竝事驕王人為之憂而反見
禮重友人劉之遴啟皇太子為之銘誌葬於秣陵縣劉
真長舊塋子莠恁臻臻早有名載北史
顯從弟㲄字仲寳形貌短小儒雅博洽善辭翰隨湘東
王在蕃十餘年寵寄甚深當時文檄皆其所為位吏部
尚書國子祭酒魏剋江陵入長安
明僧紹字休烈平原鬲人一字承烈其先吳太伯之裔
百里奚子孟明以名為姓其後也祖玩州中從事父畧
給事中僧紹明經有儒術宋元嘉中再舉秀才永光中
鎮北府辟功曹並不就隐長廣郡嶗山聚徒立學魏剋
淮南乃度江昇明中齊高帝為太傅敎辟僧紹及顧歡
臧榮緒以旌幣之禮徵為記室參軍不至僧紹弟慶符
為青州僧紹乏糧食隨慶符之鬱洲住弇榆山栖雲精
舍欣玩水石竟不一入州城泰始季年岷益有山崩淮
水竭齊郡僧紹竊謂其弟曰夫天地之氣不失其序若
夫陽伏而不泄隂廹而不蒸於是乎有山崩川竭之變
故伊洛竭而夏亡河竭而殷亡三川竭岐山崩而周亡
五山崩而漢亡夫有國必依山川而為固山川作變不
亡何待今宋徳如四代之季爾誌吾言而勿泄也竟如
其言齊建元元年冬徴為正員郎稱疾不就其後帝與
崔思祖書令僧紹與慶符俱歸僧紹又曰不食周粟而
食周薇古猶發議在今寜得息談邪聊以為笑慶符罷
任僧紹隨歸住江乘攝山僧紹聞沙門釋僧逺夙徳往
候定林寺髙帝欲出寺見之僧逺問僧紹曰天子若來
居士若為相對僧紹曰山藪之人政當鑿坯以遁若辭
不獲命便當依戴公故事既而遁還攝山建栖霞寺而
居之髙帝甚以為恨昔戴顒髙卧牖下以山人之服加
其身僧紹故云髙帝後謂慶符曰卿兄髙尚其事亦堯
之外臣朕夢想幽人固已勤矣所謂逕路絶風雲通仍
賜竹根如意筍籜冠隐者以為榮焉勃海封延伯者髙
行士也聞之歎曰明居士身彌後而名彌先亦宋齊之
儒仲也永明中徴國子博士不就卒僧紹長兄僧𦙍能
言𤣥仕宋為江夏王義恭參軍王别為立榻比之徐孺
子位冀州刺史子慧照元徽中為齊髙帝平南主簿從
拒桂陽累至驃騎中兵參軍與伯玉對領直建元元年
為巴州刺史綏懐蠻蜒上許為益州刺史未遷卒僧𦙍
次弟僧暠亦好學宋大明中再使魏于時新誅司空劉
誕孝武謂曰若問廣陵之事何以答之對曰周之管蔡
漢之淮南帝大悅及至魏魏問曰卿銜此命當縁上國
無相踰者邪荅曰聰明特達舉袂成帷比屋之甿又無
下僕晏子所謂看國善惡故再辱此庭位至青州刺史
僧紹子元琳仲璋山賓並傳家業山賓最知名
山賓字孝若七嵗能言𤣥理十三博通經傳居喪盡禮
起家奉朝請兄仲璋痼疾家道屢空山賓乃行干祿後
為廣陽令頃之去官會詔使公卿舉士左衞將軍江祏
上書薦山賔才堪理劇齊明帝不重學謂祏曰聞山賓
談書不輟何堪官邪遂不用梁臺建累遷右軍記室參
軍掌吉禮時初置五經博士山賓首應其選歴中書侍
郎國子博士太子率更令中庶子天監十五年出為持
節都督縁淮諸軍事北兗州刺史普通二年徴為太子
右衞率加給事中遷御史中丞以公事左遷黄門侍郎
四年為散騎常侍東宫新置學士又以山賓居之俄以
本官兼國子祭酒初山賓在州所部平陸縣不稔啓出
倉米以賑百姓後刺史檢州曹失簿以山賓為耗損有
司追責籍其宅入官山賓不自理更市地造宅昭明太
子聞築室不就有令曰明祭酒雖出撫大蕃擁旌推轂
珥金拖紫而恒事屢空聞搆宇未成今送薄助并詒詩
曰平仲古稱竒夷齊昔擅美令則挺伊賢東秦固多士
築室非道傍置宅歸仁里庚桑方有係原生今易擬必
來三徑人將招五經士山賓性篤實家中嘗乏困貨所
乘牛既售受錢乃謂買主曰此牛經患漏蹄療差已久
恐後脫發無容不相語買主遽追取錢處士阮孝緒聞
之歎曰此言足使還淳反朴激薄停澆矣五年又假節
攝北兗州事後卒官贈侍中諡曰質子山賔累居學官
甚有訓導之益然性頗踈通接於諸生多狎比人皆愛
之所著吉禮儀注二百二十四卷禮儀二十卷孝經喪
服義十五卷子震字興道亦傳父業位太子舍人尚書
祠部郎餘姚令山賓弟少遐字處黙亦知名位都官尚
書簡文謂人曰我不喜明得尚書更喜朝廷得人後拜
青州刺史太清之亂奔魏仕北齊卒于太子中庶子子
罕司空記室明氏南度雖晚並有名位自宋至梁為刺
史者六人
庾易字幼簡新野人也徙居江陵祖玫巴郡太守父道
驥安西參軍易志性恬静不交外物齊臨川王映臨州
表薦之餉麥百斛易謂使人曰走􁝜採麋鹿之伍終其
解之毛衣馳騁日月之車得保自耕之祿於大王之恩
亦已深矣辭不受以文義自樂安西長史袁承欽其風
贈以鹿角書格蚌盤蚌研白象牙筆并贈詩曰白日清
明青雲遼亮昔聞巢許今覩臺尚易以連理几竹翹書
格報之建武三年詔徴為司空主簿不就卒子黔婁嗣
黔婁字子貞一字貞正少好學多所講誦性至孝不曽
失色於人南陽髙士劉虬宗測並歎異之仕齊為編令
政有異績先是縣境多猛獸暴黔婁至猛獸皆度往臨
沮界時以為仁化所感徙孱陵令到縣未旬易在家遘
疾黔婁忽心驚舉身流汗即日棄官歸家家人悉驚其
忽至時易疾始二日毉云欲知差劇但嘗糞甜苦易泄
利黔婁輒取嘗之味轉甜滑心愈憂苦至夕每稽顙北
辰求以身代俄聞空中有聲曰徴君壽命盡不復可延
汝誠禱既至政得至月末晦而易亡黔婁居喪過禮廬
于冢側梁臺建黔婁自西臺尚書儀曹郎為益州刺史
鄧元起表為府長史巴西梓潼二郡太守及成都平城
中珍寳山積元起悉分與僚佐唯黔婁一無所取元起
惡其異衆厲聲曰長史何獨為髙黔婁示不違之請書
數篋尋除蜀郡太守在職清素百姓便之元起死于蜀
郡部曲皆散黔婁身營殯斂擕持喪柩歸鄉里東宮建
以中軍記室參軍侍皇太子讀甚見知重詔與太子中
庶子殷鈞中書舍人到洽國子博士明山賓遞日為太
子講五經義遷散騎侍郎卒弟於陵
於陵字子介七嵗能言𤣥理及長清警博學有才思齊
隨王子隆為荆州召為主簿使與謝朓宗夬抄撰羣書
子隆代還又以為送故主簿子隆為明帝所害僚吏畏
避莫至唯於陵與夬獨留經理喪事永元末除東陽遂
安令為人吏所稱梁天監初為建康獄平遷尚書功論
郎待詔文徳殿後兼中書通事舍人拜太子洗馬舊東
宫官屬通為清選洗馬掌文翰尤其清者近代用人皆
取甲族有才望者時於陵與周捨並擢充此職武帝曰
官以人清豈限甲族時論以為美累遷中書黄門侍郎
舍人如故後終於鴻臚卿弟肩吾
肩吾字慎之八嵗能賦詩為兄於陵所友愛初為晉安
王國常侍王毎徙鎮肩吾常隨府在雍州被命與劉孝
威江伯摇孔敬通申子悦徐防徐摛王囿孔鑠鮑至等
十人抄撰衆籍豐其果饌號髙齋學士王為皇太子兼
東宫通事舍人後為安西湘東王中錄事諮議参軍太
子率更令中庶子簡文開文徳省置學士肩吾子信徐
摛子陵吳郡張長公北地傅𢎞東海鮑至等充其選齊
永明中王融謝朓沈約文章始用四聲以為新變至是
轉拘聲韻彌為麗靡復踰往時簡文與湘東王書論之
曰比見京師文體懦鈍殊常競學浮疎争事闡緩既殊
比興正背風騷若夫六典三禮所施則有地吉凶嘉賓
用之則有所未聞吟詠情性反擬内則之篇操筆冩志
更模酒誥之作遲遲春日翻學歸蔵湛湛江水遂同大
傳吾既拙於為文不敢輕有掎摭但以當世之作歴萬
古之才人逺則揚馬曹王近則潘陸顔謝觀其遣辭用
心了不相似若以今文為是則昔賢為非若以昔賢可
稱則今體宜棄俱為盍各則未之敢許又時有効謝康
樂裴鴻臚文者亦頗有惑焉何者謝客吐言天拔出於
自然時有不拘是其糟粕裴氏乃是良史之才了無篇
什之美是為學謝則不届其精華但得其冗長師裴則
蔑絶其所長唯得其所短謝故巧不可階裴亦質不宜
慕故胸馳臆斷之侣好名忘實之類決羽謝生豈三千
之可及伏膺裴氏懼兩唐之不傳故玉徽金銑反為拙
目所嗤巴人下俚更合郢中之聼陽春髙而不和妙聲
絶而不尋竟不精討錙銖覆量文質有異巧心終愧妍
耳是以握瑜懐玉之士瞻鄭邦而知退章甫翠履之人
望閩鄉而歎息詩既若此筆又如之徒以煙墨不言受
其驅染紙札無情任其摇襞甚矣哉文章横流一至於
此至如近世謝朓沈約之詩任昉陸倕之筆斯文章之
冠冕述作之楷模張士簡之賦周升逸之辯亦成佳手
難可復遇文章未墜必有英絶領袖之者非弟而誰每
欲論之無可與語思言子建一共商㩁辯兹清濁使如
涇渭論兹月旦類彼汝南朱白既定雌黄有别使夫懐
䑕知慙濫竽自恥相思不見我勞如何及簡文即位以
肩吾為度支尚書時上流蕃鎮並據州拒侯景景矯詔
遣肩吾使江州喻當陽公大心大心乃降賊肩吾因逃
入東後賊宋子仙破會稽購得肩吾欲殺之先謂曰吾
聞汝能作詩今可即作若能將貸汝命肩吾操筆便成
辭采甚美子仙乃釋以為建昌令仍間道奔江陵歴江
州刺史領義陽太守封武康縣侯卒贈散騎常侍中書
令子信
劉虬字靈預一字徳明南陽湼陽人晉豫州刺史喬七
世孫也徙居江陵虬少而抗節好學須得祿便隐宋泰
始中仕至晉平王驃騎記室當陽令罷官歸家静處常
服鹿皮袷斷榖餌术及胡麻齊建元初豫章王嶷為荆
州敎辟虬為别駕與同郡宗測新野庾易竝遺書禮請
之虬等各修牋荅而不應命永明三年刺史廬陵王子
卿表虬及同郡宗測宗尚之庾易劉昭五人請加蒲車
束帛之命詔徴為通直郎不就竟陵王致書通意虬荅
曰虬四節卧疾病三時營灌植暢餘隂於山澤託暮情
於魚鳥寧非唐虞重恩周召宏施虬精信釋氏衣麤布
禮佛長齋注法華經自講佛義以江陵西沙洲去人逺
乃徙居之建武二年詔徴國子博士不就其冬虬病正
晝有白雲徘徊簷戸之内又有香氣及磬聲其日卒年
五十八虬子之遴
之遴字思貞八嵗能屬文虬曰此兒必以文興吾宗常
謂諸子曰若比之顔氏之遴得吾之文由是州里稱之
時有沙門僧惠有異識每詣虬必呼之遴小字曰僧伽
福徳兒握手而進之年十五舉茂才明經對䇿沈約任
昉見而異之吏部尚書王瞻嘗候任昉遇之遴在坐昉
謂瞻曰此南陽劉之遴學優未仕水鏡所宜甄擢即調
為太學博士昉曰為之美談不如面試時張稷新除尚
書僕射託昉為讓表昉令之遴代作操筆立成昉曰荆
南秀氣果有異才後位必當過僕御史中丞樂藹即之
遴之舅憲臺奏彈皆令之遴草焉後為荆州中從事梁
簡文臨荆州仍遷宣惠記室之遴篤學明審博覽羣籍
時劉顯韋稜竝稱强記之遴每與討論或不過也累遷
中書侍郎後除南郡太守武帝謂曰卿母年徳並髙故
令卿衣錦還鄉盡榮養之理轉西中郎湘東王繹長史
太守如故初之遴在荆府常寄居南郡忽夢前太守袁
彖謂曰卿後當為折臂太守即居此中之遴後牛奔墮
車折臂右手偏直不復得屈伸書則以手就筆歎曰豈
黥而王乎周捨嘗戲之曰雖復並坐可横政恐陋巷無
枕後連相兩王再為此郡歴祕書監出為郢州行事之
遴意不願出固辭曰去嵗命絶離巽不敢東下今年所
忌又在西方武帝手敕曰朕聞妻子具孝衰於親爵祿
具忠衰於君卿既内足理忘奉公之節遂為有司奏免
後為都官尚書太常卿之遴好古愛竒在荆州聚古器
數十百種有一器似甌可容一斛上有金錯字時人無
能知者又獻古器四種於東宮其第一種鏤銅鴟夷榼
二枚兩耳有銀鏤銘云建平二年造其第二種金銀錯
鏤古罇二枚有篆銘云秦容成侯適楚之嵗造其第三
種外國澡灌一口有銘云元封二年龜兹國獻其第四
種古製澡盤一枚銘云初平二年造時鄱陽嗣王範得
班固所撰漢書眞本獻東宮皇太子令之遴與張纉到
溉陸襄等參校異同之遴録其異狀數十事其大畧云
案古本漢書稱永平十六年五月二十一日己酉郎班
固上而今本無上書年月日子又案古本叙傳號為中
篇今本稱為敘傳又今本敘傳載班彪事行而古本云
彪自有傳又今本紀及表志列傳不相合為次而古本
相合為次總成三十八卷又今本外戚在西域後古本
外戚次帝紀下又今本髙五子文三王景十三王孝武
六子宣元六王雜在諸傳表中古本諸王悉次外戚下
在陳項傳上又今本韓彭英盧吳述云信惟餓隷布實
黥徒越亦狗盜芮尹江湖雲起龍驤化為侯王古本述
云淮隂毅毅伏劒周章邦之傑子寔惟彭英仕為侯王
雲起龍驤又古本第三十七卷解音釋義以助雅詁而
今本無此卷也之遴好屬文多學古體與河東裴子野
沛國劉顯恒共討論古籍因為交好時周易尚書禮記
毛詩並有武帝義疏唯左氏傳尚闕之遴乃著春秋大
意十科左氏十科三傳同異十科合三十事上之帝大
悦詔荅曰省所撰春秋義比事論書辭微旨逺編年之
敎言闡義繁丘明傳洙泗之風公羊宗西河之學鐸椒
之解不追瑕丘之説無取繼踵胡母仲舒云盛因循榖
梁千秋最篤張蒼之傳左氏賈誼之襲荀卿源本分鑣
指歸殊致詳畧紛然其來舊矣昔在弱年久經研味一
從遺置迄將五紀兼晚秋晷促機事罕暇夜分求衣未
遑披括須待夏景試欲推尋若温故可求别酬所問也
始武帝於齊代為荆府諮議時之遴父虬隐在百里洲
早相知聞帝偶匱乏遣就虬換榖百斛之遴時在父側
曰蕭諮議躓士云何能得舂願與其米虬從之及帝即
位常懐之侯景初以蕭正徳為帝之遴時落景所將使
授璽紱之遴預知仍剃髪披法服乃免先是平昌伏挺
出家之遴為詩嘲之曰傳聞伏不鬬化為支道林及之
遴遇亂遂披染服時人笑之尋避難還鄉湘東王繹嘗
嫉其才學聞其西上至夏口乃密送藥殺之不欲使人
知乃自製誌銘厚其賻贈前後文集五十卷子三達字
三善數嵗能清言及屬文州將湘東王繹聞之盛集賓
客召而試之説義屬詩皆有理致年十二聼江陵令賀
革講禮還仍覆述不遺一句年十八卒之遴深懐悼恨
乃題墓曰梁妙士以旌之之遴弟之亨
之亨字嘉㑹年四嵗出後叔父嵩及長好學美風姿善
占對武帝之臨荆州唯與虬談虬見之遴之亨帝曰之
遴必以文章顯之亨當以功名著後州舉秀才除太學
博士仍代兄之遴為中書通事舍人累遷歩兵校尉湘
東王繹諮議參軍敕賜金策并賜詩焉大通六年出師
南鄭詔湘東王節度諸軍之亨以司農卿為行臺承制
途出本州北界總督衆軍杖節而西樓船戈甲甚盛老
小緣岸觀曰是前舉秀才者鄉部偉之是行也大致剋
復軍士有功皆錄唯之亨為蘭欽所訟執政因而陷之
故封賞不行但復本位而已久之帝讀陳湯傳恨其立
功絶域而為文吏所抵宦者張僧𦙍曰外聞論者竊謂
劉之亨似之帝感悟乃封為臨江子固辭不拜之亨美
績嘉聲在朱异之右既不協懼為所害故美出之以代
之遴為安西湘東王繹長史南郡太守上問朱异曰之
亨代兄喜不兄弟因循豈直大馮小馮而已又謂尚書
令何敬容曰荆州長史南郡太守皆是僕射出入今者
之亨便是九轉在郡有異績吏人稱之卒荆土懐之不
復稱名號為大南郡小南郡子廣徳亦好學負才任氣
承聖中位湘東太守魏平荆州依于王綝綝平陳太建
中歴河東太守卒官之亨弟之遲位荆州中從事史子
仲威少有志氣頗涉文史梁承聖中為中書侍郎蕭莊
稱尊號以為御史中丞隨莊終鄴中
坦字徳度虬從弟也仕齊歴孱陵令南中郎録事參軍
所居以幹濟稱梁武帝起兵時輔國將軍楊公則為湘
州刺史帥師赴夏口西朝議行州事者坦求行乃除輔
國長史長沙太守行湘州刺史坦嘗在湘州多舊恩道
迎者甚衆齊東昏遣安成太守劉希祖破西臺所選太
守范僧簡於平都希祖移檄湘部於是始興内史王僧
粲應之湘部諸郡悉皆蜂起州人咸欲汎舟逃走坦悉
聚船焚之前湘州鎮軍鍾𤣥紹潛應僧粲坦聞其謀偽
為不知因理訟至夜城門遂不閉以疑之𤣥紹未及發
明旦詣坦問其故久留與語宻遣親兵收其家𤣥紹在
坐未起而收兵已報具得其文書本末𤣥紹即首伏於
坐斬之焚其文書餘黨悉無所問梁天監初論功封荔
浦子三年遷西中郎長史蜀郡太守行益州事未至蜀
道卒
論曰劉瓛弟兄僧紹父子並業盛專門飾以儒行持身
之節異夫茍得患失者焉庾易劉虬取髙一代其所以
行己事兼隐徳諸子學業之美各著家聲顯及之遴見
嫉時主或以非罪而斥或以非疾而亡異夫自古哲王
屈己下賢之道有以知武皇之不𢎞元后之多忌梁祚
之不永也不亦宜哉
　
　
　
　
　
　
　
　
　
　
　
　
　
　
　南史卷五十
　南史卷五十考證
劉瓛弟璡傳與友孔徹同舟入東○與監本訛興今改
　正
劉顯傳陸倕聞之擊席喜曰劉郎子可謂差人○梁書
　聞之下無擊席二字郎字下無子字又喜作歎今各
　本俱同从之
明僧紹傳隐長廣郡嶗山○嶗一本作勞顧炎武日知
　錄本草天麻生太山嶗山諸山則字本作嶗若魏書
　地形志唐書姜撫傳宋史甄棲真傳作勞並傳寫之
　訛乃齊乘以為登之者勞又云一作牢邱長春又改
　為鰲皆鄙淺可笑今从監本
勃海封延伯者髙行士也○延監本誤追从閣本
明山賓傳平仲古稱竒夷齊昔擅美○齊梁書作吾誤
庾易傳易謂使人曰走􁝜採麋鹿之伍終其解之毛衣
　○終其解之毛衣一本作終嵗鮮毛之衣
庾於陵傳遷尚書功論郎○功論梁書作工部
庾肩吾傳朱白既定雌黄有别○白梁書作丹
劉之遴傳必呼之遴小字曰僧伽福徳兒○監本脱伽
　字今增正
劉之亨傳故美出之以代之遴為安西湘東王繹長史
　○上文云之亨美績嘉聲在朱异之右既不協懼為
　所害則美字當係异字之誤也今各本俱同姑仍之
　
　
　
　
　
　
　
　
　
　南史卷五十考證
欽定四庫全書
　南史卷五十一
　　唐　　　李　　　延　　　壽　　　撰
　列傳第四十一
　　梁宗室上
　　　吳平侯景(子勵/弟昌)　　(勸/昂)　　(勔/昱)　　(勃/)
　　　長沙宣武王懿(子業韶孫孝儼猷業弟藻明猷/猷子    駿    弟朗)
　　　永陽昭王敷　　　衡陽宣王暢
　　　桂陽簡王融(子象慥/象子)臨川靜惠王宏(子正仁/正義)
　　　　　　　　(正義弟正徳/正德弟正則)　(正德子見理/正則弟正立)
　　　　　　　　(正立子賁信/正表弟正)　(正立弟正表/)
吳平侯景字子照梁武帝從父弟也祖道賜以禮讓稱
居鄉有争訟專賴平之又周其疾急鄉里號曰墟王皆
竊言曰其後必大仕宋終于書侍御史齊末追贈左光
祿大夫三子長曰尚之次曰文帝次曰崇之尚之敦厚
有器業為司徒建安主中兵參軍一府稱為長者遷歩
兵校尉卒官梁天監初追諡曰文宣侯子靈鈞仕齊為
廣徳令武帝起兵行㑹稽郡事頃之卒追封東昌縣侯
子謇嗣崇之仕齊官至東陽太守以幹能顯政尚嚴厲
永明中錢唐唐瑀之反别衆破東陽崇之遇害天監初
追諡忠簡侯景崇之子也八歳隨父在郡居喪以毁聞
及長好學才辯有識斷仕齊為永寧令政為百城最永
嘉太守范述曽居郡號稱亷平雅服景為政乃牓郡門
曰諸縣有疑滯者可就永寧令決以疾去官永嘉人胡
仲宣等千人詣闕表請景為郡不許永元二年以長沙
宣武王懿勲除歩兵校尉是冬懿遇害景亦逃難武帝
起兵以景行南兖州事時天下未定沔北傖楚各據塢
壁景示以威信渠帥相率面縛請罪旬日境内皆平武
帝踐阼封吳平縣侯南兖州刺史加都督詔景母毛氏
為國太夫人禮如王國太妃假金章紫綬景居州清恪
有威裁明解吏職文案無壅下不敢欺吏人畏敬如神
㑹年荒計口振恤又為饘粥於路以賦之死者給棺具
人甚賴焉天監七年為左驍騎將軍兼領軍將軍領軍
管天下兵要宋孝建以來制局用事與領軍分權典事
以上皆得呈奏領軍垂拱而已及景在職峻切官曹肅
然制局監皆近倖頗不堪命以是不得久㽞中尋出為
寧蠻校尉雍州刺史加都督八年魏荆州刺史元志攻
潺溝驅廹羣蠻羣蠻悉度漢水來降議者以為蠻累為
邊患可因此除之景曰窮來歸我誅之不祥且魏人來
侵每為矛楯若悉誅蠻則魏軍無礙非長䇿也乃開樊
城受降因命司馬朱思逺寧蠻長史曹義宗中兵參軍
孟惠雋擊志於潺溝大破之景初到州省除參迎羽儀
器服不得煩擾吏人修葺城壘申警邊備理辭訟勸農
桑郡縣皆改節自勵州内清静抄盗絶迹十三年復為
領軍將軍直殿省知十州損益事月加祿五萬景為人
雅有風力長於辭令其在朝廷為衆所瞻仰於武帝雖
屬為從弟而禮寄甚隆軍國大事皆與議決十五年加
侍中及太尉揚州刺史臨川王宏坐法免詔景以為安
右將軍監揚州置佐史即宅為府景越親居揚州固讓
至於涕泣帝弗許在州尤稱明斷符教嚴整有田舎老
姥訴得符還至縣縣吏未即發姥語曰蕭監州符如火
汝手何敢留之其為人所畏敬如此遷都督郢州刺史
將發帝幸建興苑餞别為之流涕在州復有能名齊安
竟陵郡接魏界多盗賊景移書告示魏即禁塢戍保境
不復侵略卒于州贈開府儀同三司諡曰忠子勵
勵字文約弱不好弄喜愠不形於色仕太子洗馬母憂
去職殆不勝喪每一思至必徒歩之墓或遇風雨仆卧
中路坐地號慟起而復前家人不能禁景特所鍾愛曰
吾百年後其無此子乎使左右節哭服闋除太子中舎
人景薨于郢鎮或以路逺祕其凶問以疾漸為辭勵乃
奔波届于江夏不進水漿者七日廬于墓所親友隔絶
㑹叔父曇下詔獄勵乃率昆弟羣從同詣大理雖門生
故吏莫能識之後襲封吳平侯對揚王人悲慟嗚咽傍
人亦為隕涕除淮南太守以善政稱遷宣城内史郡多
猛獸常為人患及勵在任獸暴為息又遷豫章内史道
不拾遺男女異路徙廣州刺史去郡之日吏人悲泣數
百里中舟乘填塞各齎糧食以送勵勵人為納受隨以
錢帛與之至新淦縣岓山村有一老姥以槃檠鰌魚自
送舟側奉上之童兒數十人入水扳舟或歌或泣廣州
邊海舊饒外國舶至多為刺史所侵每年舶至不過三
數及勵至纎毫不犯歳十餘至俚人不賔多為海暴勵
征討所獲生口寳物軍資之外悉送還臺前後刺史皆
營私蓄方物之貢少登天府自勵在州嵗中數獻軍國
所須相繼不絶武帝歎曰朝廷便是更有廣州有詔以
本號還朝而江西俚帥陳文徹出宼髙要又詔勵重申
蕃任未幾文徹降附勵以南江危險宜立重鎮乃表臺
於髙涼郡立州敕仍以為髙州以西江督護孫固為刺
史徴為太子左衛率勵性率儉而器度寛裕左右嘗將
羮至胷前翻之顔色不異徐呼更衣聚書至三萬卷披
翫不倦尤好東觀漢記略皆誦憶劉顯執卷策勵酬應
如流乃至卷次行數亦不差失少交結唯與河東裴子
野范陽張纉善卒於道贈侍中諡曰光侯勵弟勸勸字
文肅少以清静自立封西鄉侯位南康内史太舟卿大
寳元年與南康王會理謀誅侯景事發遇害勸弟勔勔
字文祗封東郷侯位太子洗馬及勸同見害勔弟勃位
定州刺史封曲江鄉侯大寳初廣州刺史元景仲將謀
應侯景西江督護陳覇先攻景仲迎勃為刺史時湘東
王繹在荆州雖承制授職力不能制遂從之勃乃鎮嶺
南為廣州刺史後江表定以王琳代為廣州以勃為晉
州刺史魏剋江陵勃復據廣州敬帝承制加司徒紹泰
中為太尉尋進為太保及陳武禪代之際舉兵不從尋
敗遇害
昌字子建景弟也位衡州刺史性好酒在州每醉徑出
人家或獨詣草野刑戮頗無期度醉時所殺醒或求焉
亦無悔也累遷兼宗正卿屢為有司所劾乆留都忽忽
不樂遂縦酒虚悸在石頭東齋引刀自刺而卒弟昂
昂字子眀位輕車將軍監南兖州初兄景再為兖州徳
惠在人及昂來代時人方之馮氏徴為琅邪彭城二郡
太守時有女子年二十許散髮黄衣在武窟山石室中
無所修行唯不甚食或出人間時飲少酒鵝卵一兩枚
人呼為聖姑就求子往往有效造者充满山谷昂呼問
無所對以為祅惑鞭之二十創即差失所在中大通元
年為領軍將軍久之封湘隂侯出為江州刺史卒諡曰
恭侯
昂弟昱字子真少而狂狷不拘禮度異服危冠交遊冗
雜尤善屠牛業以為常於宅内酤酒好騎射歴位中書
侍郞每求試邊州武帝以其輕脱無威望抑而不許遷
給事黄門侍郞上表請自解帝手詔責之坐免官因此
杜門絶朝覲普通五年坐於宅内鑄錢為有司所奏下
廷尉得免死徙臨海郡行至上虞有敕追還令受菩薩
戒既至恂恂盡禮改意蹈道持戒又精潔帝甚嘉之為
晉陵太守下車勵名迹除煩苛眀法憲嚴於姧吏旬日
之間郡中大安俄而暴卒百姓行號巷哭市里為之諠
沸設祭奠於郡庭者四百餘人田舎有婦女夏氏年百
餘嵗扶曽孫出郡悲泣不自勝其惠化所感如此百姓
相率為立廟建碑以紀其徳又詣都表求贈諡詔贈湘
州刺史諡曰恭子
文帝十男張皇后生長沙宣武王懿永陽昭王敷武帝
衡陽宣王暢李太妃生桂陽簡王融融為東昏所害敷
暢齊建武中卒武帝踐阼並追封郡王陳太妃生臨川
静惠王宏南平元襄王偉吳太妃生安成康王秀始興
忠武王憺費太妃生鄱陽忠烈王恢
長沙宣武王懿字元達文帝長子也少有令譽解褐齊
安南邵陵王行參軍襲爵臨湘縣侯歴位晉陵太守以
善政稱永眀末為梁南秦二州刺史加督是嵗魏軍入
漢中遂圍南鄭懿隨機拒擊乃解圍遁去又遣氐帥楊
元秀攻取魏歴城等六戍魏人震懼邊境遂寧永元二
年裴叔業據豫州反懿以豫州刺史領歴陽南譙二郡
太守討之叔業懼遂降魏武帝時在雍州遣典籖趙景
悦説懿興晉陽之甲誅君側之罪懿不荅既而平西將
軍崔慧景入宼奉江夏王寳𤣥圍臺城齊室大亂馳信
召懿懿時方食投箸而起率鋭卒三千人入援武帝馳
遣虞安福下都説懿曰誅賊之後則有不賞之功當明
君賢主尚或難立況於亂朝何以自免若賊滅之後仍
勒兵入宫行伊霍故事此萬世一時若不欲爾便放表
還歴陽託以外拒為事則威振内外誰敢不從一朝放
兵受其厚爵高而無人必生後悔長史徐曜甫亦苦勸
並不從慧景遣其子覺來拒懿擊大破之乘勝而進慧
景衆潰追斬之授中書令都督征討水陸諸軍事時東
昏肆虐茹法珍王咺之等執政宿臣舊將並見誅夷懿
既勲髙獨居朝右深為法珍等所惮乃説東昏將加酷
害徐曜甫知之密具舟江渚勸令西奔懿不從曰古皆
有死豈有叛走中書令邪尋見留省賜藥與弟融俱殞
謂使者曰家弟在雍深為朝廷憂之中興元年贈司徒
宣徳太后臨朝改贈太傅天監元年追崇丞相封長沙
郡王諡曰宣武給九旒鸞輅黄屋左纛葬禮依晉安平
王故事懿名望功業素重武帝本所崇敬帝以天監元
年四月丙寅即位是日即見褒崇戊辰乃崇贈第二兄
敷第四弟暢第五弟融至五月有司方奏追皇考皇妣
尊號遷神主于太廟帝不親奉命臨川王宏侍從七月
帝臨軒遣兼太尉散騎常侍王份奉䇿上太祖文皇帝
獻皇后及徳皇后尊號既先卑後尊又臨軒命䇿識者
頗致譏議焉
懿子業字静曠幼而明敏仕齊為太子舎人宣武之難
與二弟藻象俱逃匿於王嚴秀家東昏知之收嚴秀付
建康獄考掠備極乃以鉗拔手爪至死不言竟以免禍
天監二年襲封長沙王歴位祕書監侍中都督南兖州
刺史運私邸米僦人作甓以砌城武帝善之徙湘州尤
著善政零陵舊有二猛獸為暴無故相枕而死郡人唐
睿見猛獸傍一人曰刺史徳感神明所以兩猛獸自斃
言訖不見衆並異之業性敦篤所在留意普通四年為
侍中金紫光祿大夫薨諡曰元王文集行於世子孝儼
嗣
孝儼字希莊射䇿甲科除祕書郞太子舎人從幸華林
園於坐獻相風烏華光殿景陽山等頌其文甚美帝深
賞異之薨諡曰章子眘嗣業弟藻
藻字靖藝仕齊位著作佐郞天監元年封西昌縣侯為
益州刺史時鄧元起在蜀自以有剋劉季連功恃宿將
輕少藻藻怒乃殺之既天下草創邊徼未安州人焦僧
護聚衆數萬據郫繁作亂藻年未弱冠集僚佐議欲自
擊之或陳不可藻大怒斬之階側乃乘平肩輿巡行賊
壘賊聚弓亂射矢下如雨從者舉楯禦箭又命除之由
此人心大安賊乃夜遁藻命騎追擊平之元年徴為太
子中庶子初鄧元起之在蜀也崇於聚斂財貨山積金
玉珍帛為一室名曰内藏綺縠錦罽為一室號曰外府
藻以外府賜將帥内藏歸王府不有私焉及是還朝輕
裝就路再遷侍中藻性謙退不求聞達善屬文尤好古
體自非公宴未嘗妄有所為縱有小文成輙棄本歴雍
兖二州刺史頻蒞州鎮人吏咸稱之推善下人常如弗
及普通六年為軍師將軍與西豐侯正徳北侵渦陽輙
班師為有司奏免官削爵土八年復封爵中大通三年
為中軍將軍太子詹事出為丹陽尹帝每稱其小字歎
曰子弟並如迦葉吾復何憂入為尚書左僕射加侍中
固辭不許大同五年遷中衛將軍開府儀同三司中書
令侍中如故藻性恬静獨處一室牀有膝痕宗室衣冠
莫不楷則常以爵祿太過每思屏退門庭閑寂賔客罕
通簡文尤敬愛之自遭家禍恒布衣蒲席不食鮮禽非
公庭不聽音樂武帝每以此稱之出為南徐州刺史侯
景亂藻遣世子彧率兵入援及城開加散騎常侍侯景
遣其儀同蕭邕代之據京口藻因感氣疾或勸奔江北
藻曰吾國之台鉉任寄特隆既不能誅翦逆賊正當同
死朝廷耳因不食而薨
藻弟猷封臨汝侯為吳興郡守性倜儻與楚王廟神交
飲至一斛每酹祀盡歡極醉神影亦有酒色所禱必從
後為益州刺史侍中中護軍時江陽人齊茍兒反衆十
萬攻州城猷兵糧俱盡人有異心乃遥禱請救是日有
田老逢一騎浴鐵從東方來問去城幾里曰百四十時
日已晡騎舉矟曰後人來可令之疾馬欲及日破賊俄
有數百騎如風一騎過請飲田老問為誰曰吳興楚王
來救臨汝侯當此時廟中請祈無驗十餘日乃見侍衛
土偶皆泥濕如汗者是月猷大破茍兒猷在州頗僭濫
客筵内遂有香橙不置連榻武帝末知之以此為愆還
都以憂愧成疾卒諡曰靈以與神交也
猷子韶字德茂初封上甲縣都鄉侯太清初為舎人城
陷奉詔西奔及至江陵人士多往尋覔令韶説城内事
韶不能人人為説乃疏為一卷客問者便示之湘東王
聞而取看謂曰昔王韶之為隆安紀十卷説晉末之亂
離今之蕭韶亦可為太清紀十卷矣韶乃更為太清紀
其諸議論多謝吳為之韶既承㫖撰著多非實錄湘東
王徳之改超繼宣武王封長沙王遂至郢州刺史韶昔
為幼童庾信愛之有斷袖之歡衣食所資皆信所給遇
客韶亦為信傳酒後為郢州信西上江陵途經江夏韶
接信甚薄坐青油幕下引信入宴坐信别榻有自矜色
信稍不堪因酒酣乃徑上韶牀踐蹋肴饌直視韶面謂
曰官今日形容大異近日時賔客滿坐韶甚慙恥
韶弟駿字徳款善草𨽻工文章晚更習武膂力絶人與
永安侯確相類位尚書殿中郞起武將軍封南安侯城
陷為賊任約所禮謀召鄱陽嗣王範襲約反為所害
猷弟朗字靖徹天監五年例以王子封侯歴太子洗馬
桂州刺史加都督性倨而虐羣下患之記室庾丹以忠
諌見害帝聞之使於嶺表以功自効丹父景休位御史
中丞丹少有儁才與伏挺何子朗俱為周捨所狎初景
休罷巴東郡頗有資産丹負錢數百萬責者填門景休
怒不為之償既而朝賢之丹不之景休景休悦乃悉為
還之為建康正坐事流廣州
朗弟明字靖通少被武帝親愛封貞陽侯太清元年為
豫州刺史百姓詣闕拜表言其徳政樹碑于州門内及
碑匠採石出自肥陵明乃廣營廚帳多召人物躬自率
領牽至州識者笑之曰王自立碑非州人也武帝既納
侯景大舉北侵使南康王㑹理縂兵明乃拜表求行固
請乃許之㑹理已至宿豫詔改以明代為都督水陸諸
軍趣彭城大圗進取敕曰侯景志清鄴洛以雪讐恥其
先率大軍隨機撫定汝等衆軍可止於寒山築堰引清
水以灌彭城大水一沉孤城自殄慎勿妄動明師次吕
梁十八里作寒山堰以灌彭城水及于堞不沒者三板
魏遣將慕容紹宗赴救明謀略不出號令莫行諸將每
諮事輙怒曰吾自臨機制變勿多言衆乃各掠居人眀
亦不能制唯禁其一軍無所侵掠紹宗至決堰水眀命
將救之莫肯出魏軍轉逼人情大駭胡貴孫謂趙伯超
曰不戰何待伯超懼不能對貴孫乃入陳苦戰伯超擁
衆弗敢救曰與戰必敗不如全軍早歸乃使具良馬載
其愛妾自隨貴孫遂沒伯超子威方將赴戰伯超懼其
出使人召之遂相與南還眀醉不能興衆軍大敗眀見
俘執北人懐其不侵掠謂之義王及至魏魏帝引見眀
及諸將帥釋其禁送晉陽勃海王髙澄禮眀甚重謂曰
先王與梁主和好十有餘年聞彼禮佛文常云奉為魏
主并及先王此甚是梁主厚意不謂一朝失信致此紛
擾因欲與梁通和使人以眀書告武帝方致書以慰髙
澄東魏除眀散騎常侍及聞社稷淪蕩哀泣不捨晝夜
魏平江陵齊文宣使送明至梁并前所獲梁將湛海珍
等皆聽從眀歸令上黨王渙率衆送之是時太尉王僧
辯司空陳覇先在建康推晉安王方智為太宰都督中
外諸軍事承制置百官渙軍漸進眀與僧辯書求迎僧
辯不從及渙破東關斬裴之横僧辯懼乃納眀於是梁
輿東度齊師北反眀至望朱雀門便長慟迄至所止道
俗參問皆以哭對之及稱尊號改承聖四年為天成元
年大赦境内以方智為太子授王僧辯大司馬遣其子
章馳到齊拜謝齊遇眀及僧辯使人在館供給宴㑹豐
厚一同武帝時使及陳覇先襲殺僧辯復奉晉安王是
為敬帝而以眀為太傅建安王報齊云僧辯隂謀簒逆
故誅之仍請稱臣于齊永為蕃國齊遣行臺司馬恭及
梁人盟於歴陽眀年齊人徴眀覇先猶稱蕃將遣使送
眀疽發背死時王琳與覇先相抗齊文宣遣兵納永嘉
王莊主梁祀追諡明曰閔皇帝
永陽昭王敷字仲達文帝第二子也少有學業仕齊為
隨郡内史招懐逺近士庶安之以為前後之政莫及眀
帝謂徐孝嗣曰學士舊聞例不解理官聞蕭隨郡唯置
酒清言而路不拾遺行何風化以至於此答曰古者修
文徳以來逺人況止郡境而已帝稱善徴為廬陵王諮
議參軍卒武帝即位贈司空封永陽郡王諡曰昭天監
二年子伯游嗣伯游字士仁位會稽太守薨諡曰恭
衡陽宣王暢文帝第四子也有美名仕齊位太常封江
陵縣侯卒天監元年追贈開府儀同三司封衡陽郡王
諡曰宣三年子元簡位郢州刺史卒於官諡曰孝葬將
引柩有聲議者欲開視王妃栁氏曰晉文已有前例不
聞開棺無益亡者之生徒増生者之痛遂止少子獻嗣
桂陽簡王融文帝第五子也仕齊位太子洗馬與宣武
王懿俱遇害天監元年贈撫軍大將軍封桂陽郡王諡
曰簡無子詔以長沙宣武王第九子象嗣
象字世翼容止閑雅簡於交游事所生母以孝聞位丹
陽尹象生長深宫始親庶政舉無失徳朝廷稱之再遷
湘州刺史加都督湘州舊多猛獸為暴及象任州日四
猛獸死於郭外自此静息故老咸稱政德所感歴位太
常卿加侍中兼遷祕書監薨諡曰敦子慥嗣
慥字元貞位信州刺史有威惠太清二年赴援臺城遇
敕還蕃尋為張纉所搆書報湘東王曰河東桂陽二蕃
掎角欲襲江陵湘東乃水歩兼行至荆鎮慥尚軍江津
不以為意湘東至乃召慥深加慰喻慥心乃安後留止
省内慥心知禍及遂肆醜言湘東大怒付獄殺之
臨川静惠王宏字宣達文帝第六子也長八尺美鬚眉
容止可觀仕齊為北中郞桂陽王功曹史宣武之難兄
弟皆被收道人釋惠思藏宏及武帝師下宏至新林奉
迎建康平為中護軍領石頭戍事天監元年封臨川郡
王位揚州刺史加都督四年武帝詔宏都督諸軍侵魏
宏以帝之介弟所領皆器械精新軍容甚盛北人以為
百數十年所未之有軍次洛口前軍剋梁城宏部分乖
方多違朝制諸將欲乘勝深入宏聞魏援近畏懦不敢
進召諸將欲議旋師吕僧珍曰知難而退不亦善乎宏
曰我亦以為然栁惔曰自我大衆所臨何城不服何謂
難乎裴邃曰是行也固敵是求何難之避馬仙琕曰王
安得亡國之言天子掃境内以屬王有前死一尺無却
生一寸昌義之怒鬚盡磔曰吕僧珍可斬也豈有百萬
之師輕言可退何面目得見聖主乎朱僧勇胡辛生拔
劒而起曰欲退自退下官當前向取死議者已罷僧珍
謝諸將曰殿下昨來風動意不在軍深恐大致沮喪欲
使全師而反又私裴邃曰王非止全無經略庸怯過甚
吾與言軍事都不相入觀此形勢豈能成功宏不敢便
違羣議停軍不前魏人知其不武遺以巾幗北軍歌曰
不畏蕭娘與吕姥但畏合肥有韋武武謂韋叡也僧珍
歎曰使始興吳平為元帥我相毗輔中原不足平今遂
敵人見欺如此乃欲遣裴邃分軍取夀陽大衆停洛口
宏固執不聽乃令軍中曰人馬有前行者斬自是軍政
不和人懐憤怒魏奚康生馳遣楊大眼謂元英曰梁人
自剋梁城已後乆不進軍其勢可見當是懼我王若進
據洛水彼自奔敗元英曰蕭臨川雖騃其下有好將韋
裴之屬亦未可當望氣者言九月賊退今且觀形勢未
可便與交鋒張惠紹次下邳號令嚴眀所至獨剋下邳
人多有欲來降惠紹曰我若得城諸卿皆是國人若不
能破賊徒令公等失鄉非朝廷弔人本意也今且安堵
復業勿妄自辛苦降人咸悦九月洛口軍潰宏棄衆走
其夜暴風雨軍驚宏與數騎逃亡諸將求宏不得衆散
而歸棄甲投戈填滿水陸捐棄病者强壯僅得脫身宏
乘小船濟江夜至白石壘款城門求入臨汝侯登城謂
曰百萬之師一朝奔潰國之存亡未可知也恐姦人乘
間為變城門不可夜開宏無辭以對乃縋食饋之惠紹
聞洛口敗亦退軍六年遷司徒領太子太傅八年為司
空揚州刺史十一年正月為太尉其年冬以公事左遷
驃騎大將軍開府同三司之儀未拜遷揚州刺史十二
年加司空十五年所生母陳太妃薨去職尋起為中書
監驃騎大將軍揚州刺史如故宏妾弟吳法夀性麤狡
恃宏無所畏忌輙殺人死家訴有敕嚴討法夀在宏府
内無如之何武帝制宏出之即日償辜南司奏免宏司
徒驃騎揚州刺史武帝注曰愛宏者兄弟私親免宏者
王者正法所奏可宏自洛口之敗常懐愧憤都下每有
竊發輙以宏為名屢為有司所奏帝每貰之十七年帝
將幸光宅寺有士伏於驃騎航待帝夜出帝將行心動
乃於朱雀航過事發稱為宏所使帝泣謂宏曰我人才
勝汝百倍當此猶恐顛墜汝何為者我非不能為周公
漢文念汝愚故宏頓首曰無是無是於是以罪免而縦
恣不悛奢侈過度修第擬於帝宫後庭數百千人皆極
天下之選所幸江無畏服玩侔於齊東昏潘妃寳屧直
千萬好食鯖魚頭常日進三百其佗珍膳盈溢後房食
之不盡棄諸道路江本吳氏女也世有國色親從子女
徧游王侯後宫難免兄弟九人因權勢横於都下宏未
幾復為司徒普通元年遷太尉揚州刺史侍中如故七
年四月薨自疾至薨輿駕七出臨視及薨詔贈侍中大
將軍揚州牧假黄鉞并給羽葆鼓吹一部増班劒為六
十人諡曰靖惠宏以介弟之貴無佗量能恣意聚斂庫
室垂有百間在内堂之後關籥甚嚴有疑是鎧仗者密
以聞武帝於友于甚厚殊不悦宏愛妾江氏寝膳不能
暫離上佗日送盛饌與江曰當來就汝懽宴唯攜布衣
之舊射聲校尉丘佗卿徃與宏及江大飲半醉後謂曰
我今欲履行汝後房便呼後閤輿徑往屋所宏恐上見
其賄貨顔色怖懼上意彌言是仗屋屋檢視宏性愛錢
百萬一聚黄牓標之千萬一庫懸一紫標如此三十餘
間帝與佗卿屈指計見錢三億餘萬餘屋貯布絹絲綿
漆蜜紵蠟朱沙黄屑雜貨但見滿庫不知多少帝始知
非仗大悦謂曰阿六汝生活大可方更劇飲至夜舉燭
而還兄弟情方更敦睦宏都下有數十邸出懸錢立劵
每以田宅邸店懸上文劵期訖便驅劵主奪其宅都下
東土百姓失業非一帝後知制懸劵不得復驅奪自此
後貧庶不復失居業晉時有錢神論豫章王綜以宏貪
吝遂為錢愚論其文甚切帝知以激宏宣㫖與綜天下
文章何限那忽作此雖令急毁而流布已逺宏深病之
聚斂稍改宏又與帝女永興主私通因是遂謀弑逆許
事捷以為皇后帝嘗為三日齋諸主並豫永興乃使二
僮衣以婢服僮踰閾失屨閤帥疑之密言於丁貴嬪欲
上言懼或不信乃使宫帥圗之帥令内輿人八人纒以
純綿立於幕下齋坐散主果請間帝許之主升階而僮
先趣帝後八人抱而擒之帝驚墜於扆搜僮得刀辭為
宏所使帝祕之殺二僮於内以漆車載主出主恚死帝
竟不臨之帝諸女臨安安吉長城三主並有文才而安
吉最得令稱宏性好内樂酒沉湎聲色侍女千人皆極
綺麗慎衛寡方故屢致降免宏子十人許可知者七人
長子正仁字公業位祕書丞早卒諡哀世子正仁弟正
義嗣
正義字公威初以王子封平樂侯位太常卿南徐州刺
史屬武帝幸朱方正義修解宇以待輿駕初京城之西
有别嶺入江髙數十丈三面臨水號曰北固蔡謨起樓
其上以置軍實是後崩壊頂猶有小亭登降甚狹及上
升之下輦歩進正義乃廣其路傍施欄楯翌日上幸遂
通小輿上悦登望乆之敕曰此嶺不足湏固守然亰口
實乃壯觀乃改曰北顧賜正義束帛後為東揚州刺史
薨正義弟正德
正徳字公和少而凶慝招聚亡命破冢屠牛兼好弋獵
齊建武中武帝𦙍嗣未立養以為子及平建康生昭眀
太子正徳還本天監初封西豐縣侯累遷吳郡太守正
徳自謂應居儲嫡心常怏怏每形於言普通三年以黄
門侍郞為輕車將軍置佐史頃之奔魏初去之始為詩
一絶内火籠中即詠竹火籠曰楨榦屈曲盡蘭麝氛氲
銷欲知懐炭日正是履氷朝至魏稱是被廢太子時齊
蕭寳夤先在魏乃上表魏帝曰豈有伯為天子父作揚
州棄彼密親逺投佗國不若殺之魏既不禮之正徳乃
殺一小兒稱為己子逺營葬地魏人不疑又自魏逃歸
見於文徳殿至庭叩頭武帝泣而誨之特復本封正徳
志行無悛常公行剝掠時東府有正徳及樂山侯正則
潮溝有董當門子暹世謂之董世子者也南岸有夏侯
夔世子洪此四㓙者為百姓巨蠧多聚亡命黄昏多殺
人於道謂之打稽時勲豪子弟多縦恣以淫盗屠殺為
業父祖不能制尉邏莫能禦車服牛馬號西豐駱馬樂
山烏牛董暹金帖織成戰襖直七百萬後正則為劫殺
沙門徙嶺南死洪為其父夔奏繫東冶死於徒暹坐與
永陽王妃王氏亂誅三人既除百姓少安正徳淫虐不
革尋除給事黄門侍郞六年為輕車將軍隨豫章王北
侵正徳輙棄軍委走為有司所奏下獄帝復詔曰汝以
猶子情兼常愛故越先汝兄剖符連郡往年在蜀昵近
小人猶謂少年情志未定更於吳郡殺戮無辜劫盗財
物雅然無畏及還京師專為逋逃乃至江乘要道湖頭
斷路遂使京邑士女早閉晏開又奪人妻妾略人子女
徐敖非直失其配匹乃横屍道路王伯敖列卿之女誘
為妾媵我每加掩抑冀汝自新了無悛革怨讐逾甚遂
匹馬奔亡志懐反噬遣信慰問冀汝能還果能來歸遂
我夙志謂汝不好文史志在武功令汝杖節董戎前驅
豈謂汝狼心不改包藏禍胎志欲覆敗國計以快汝心
今當宥汝以逺無令房累自隨敕所在給汝廩餼王新
婦見理等當停太尉間汝餘房累悉許同行於是免官
削爵土徙臨海郡未至徙所道追赦之八年復封爵正
徳北還求交朱异帝既封昭眀諸子异言正徳失職大
通四年特封臨賀郡王後為丹陽尹坐所部多劫盗復
為有司所奏去職出為南兖州在任苛刻人不堪命廣
陵沃壤遂為之荒至人相食噉既累試無能從是黜廢
轉増憤恨乃隂養死士常思國釁聚蓄米粟宅内五十
間室並以為倉自征虜亭至于方山悉略為墅蓄奴僮
數百皆黥其面太清二年秋侯景反知其有姦心景黨
徐思玉在北經與正徳相知至是景遣思玉至建業具
以事告又與正徳書曰今天子年尊姦臣亂國以景觀
之計日必敗大王屬當儲貳中被廢辱天下義士竊所
忿慨大王豈得顧此私情棄兹億兆景雖不武實思自
奮正徳得書大喜曰侯景之意暗與人同天賛我也遂
許之及景至正徳潛運空舫詐稱迎荻以濟景焉朝廷
未知其謀以正徳為平北將軍屯朱雀航景至正徳乃
北向望闕三拜跪辭歔欷流涕引賊入宣陽門與景交
揖馬上退據左衛府先是其軍並著絳袍袍裏皆碧至
是悉反之賊以正徳為天子號曰正平元年初童謡有
之故以應也又世人相佷必稱正平耳正徳乃以長子
見理為太子以女妻景景為丞相與約曰平城之日不
得全二宫又令畿内王侯三日不出者誅之及臺城開
正徳率衆揮刀欲入賊先使其徒守門故正徳不果乃
復太清之號降正德為侍中大司馬正徳入問訊拜且
泣武帝曰惙其泣矣何嗟及矣正徳知為賊所賣深自
咎悔密書與鄱陽嗣王契以兵入賊遮得書乃矯詔殺
之先是正徳妹長樂主適陳郡謝禧正徳姦之燒主第
缚一婢加玉釧於手以金寳附身聲云主被燒死檢取
婢屍并金玉葬之仍與主通呼為栁夫人生一子焉日
月稍乆風聲漸露後黄門郞張準有一雉媒正徳見而
奪之尋㑹重雲殿為浄供皇儲以下莫不畢集準於衆
中吒罵曰張準雉媒非長樂主何可略奪皇太子恐帝
聞之令武陵王和止之乃休及出送雉媒還之其後梁
室傾覆既由正徳百姓至聞臨賀郡名亦不欲道童謡
云寧逢五虎入市不欲見臨賀父子其惡之如是
見理字孟節性甚凶麤長劒短衣出入廛里不為宗室
所齒及肆逆甚得志焉招聚羣盗每夜輙掠劫於大航
為流矢所中死正徳弟正則
正則字公衡天監初以王子封樂山侯累遷太子洗馬
舎人恒於第内私械百姓令養馬又盗鑄錢大通二年
坐匿劫盗削爵徙鬱林帝敕廣州日給酒肉南中官司
猶處以侯禮正則滋怨諸父與西江督護靳山顧通室
招誘亡命將襲番禺未及期而事發遂嗚鼓會將攻州
城刺史元景仲命長史元孝深討之正則敗逃于厠村
人缚送之詔斬於南海有司請絶屬籍收妻子詔聽絶
屬籍妻子特原正則弟正立
正立字公山初封羅平侯母江有寵初正仁之亡宏溺
情曲制以正立為世子正立微有學宏薨後知非朝議
表求讓兄帝甚嘉焉諸侯例封五百戸正立改封實土
建安縣侯食邑一千戸後位丹陽尹薨諡曰敏子賁嗣
賁字世文性躁薄正徳為侯景所立賁出投之專監造
攻具以攻臺城常為賊耳目南康嗣王㑹理謀襲景賁
與中宿世子子邕告之賊矯封賁竟陵王子邕隨郡王
並改姓侯氏賁為宗正卿子邕都官尚書專權陵蔑朝
政居嘗晝卧見栁敬禮蕭勸入室毆之賁驚起乞恩俄
而賊惡其翻覆殺之
正立弟正表封封山侯後奔樂山表弟正信
正信字公理封武化侯與正立同生亦被宏鍾愛然幼
不慧常執白團扇湘東王取題八字銘玩之正信不知
嗤之終常搖握位給事中卒
　
　
　
　
　南史卷五十一
　南史卷五十一考證
吳平侯景傳梁武帝從父弟也○從父弟監本誤從弟
　父今从梁書改正
長沙宣武王懿子猷傳為吳興郡守性倜儻與楚王廟
　神交飲至一斗○下文遥禱請救大破齊茍兒與南
　齊書蕭惠休事神謹故得美遷畧同
猷子韶傳湘東王徳之改超繼宣武王封長沙王○超
　疑係韶字之訛但各本俱同姑仍之
桂陽簡王融子象傳位丹陽尹○位監本訛於今改正
臨川靜惠王宏傳豈有百萬之師輕言可退○輕監本
　作卿今从閣本
親從子女徧游王侯後宫難免兄弟九人因權勢横於
　都下○難一本作男又注云一作難然俱不可解
　
　
　南史卷五十一考證
欽定四庫全書
　南史卷五十二
　　唐　　　李　　　延　　　壽　　　撰
　列傳第四十二
　　梁宗室下
　　　安成康王秀(子機/)　　　(機弟推/)
　　　南平元襄王偉(子恪祗/恭弟)　(恪弟恭/)　(恭子静/)
　　　鄱陽忠烈王恢(子範修/諮弟)　(範子嗣/修弟泰)　(範弟諮/)
　　　始興忠武王憺(子亮/)　(亮弟暎/)　(暎弟曄/)
安成康王秀字彦達文帝第七子也年十三呉太妃亡
秀母弟始興王憺時年九嵗與秀並以孝聞居喪累日
不進飲文帝親取粥授之哀其早孤命側室陳氏并母
二子陳亦無子有母徳視二子如己生秀美風儀性方
静雖左右近侍非正衣冠弗之見由是親友及家人咸
敬焉仕齊為太子舍人長沙王懿平崔慧景後為尚書
令居端右衡陽王暢為衞尉掌管籥東昏日夕逸游衆
頗勸懿廢之懿弗聼東昏左右惡懿勲髙又慮廢立並
間懿懿亦危之自是諸親咸為之備及難作臨川王宏
以下諸弟姪俱隐人間罕有發泄唯桂陽王融及禍武
帝兵至新林秀及諸親並自抜赴軍建康平為南徐州
刺史天監元年封安成郡王京口自崔慧景亂後累被
兵革人户流散秀招懐撫納惠愛大行仍屬饑年以私
財贍百姓所濟甚多六年為江州刺史將發主者求堅
船以為齋舫秀曰吾豈愛財而不愛士乃教以牢者給
參佐下者載齋物既而遭風齋舫遂破及至州聞前刺
史取徴士陶潛曾孫為里司歎曰陶潛之徳豈可不及
後𦙍即日辟為西曹時夏水汎長津梁斷絶外司請依
舊僦度收其價秀敎曰刺史不徳水潦為患可利之乎
給船而已七年遭慈母陳太妃憂詔起視事尋遷荊州
刺史加都督立學校招隐逸辟處士河東韓懐明南平
韓望南郡庾承先河東郭麻等是歳魏縣瓠城人反殺
豫州刺史司馬懐悦引司州刺史馬仙琕仙琕籖荆州
求應赴衆咸謂宜待臺報秀曰彼待我為援援之宜速
待敕非應急也即遣兵赴之及沮水暴長頗敗人田秀
以榖二萬斛贍之使長史蕭琛簡州貧老單丁吏一日
散遣百餘人百姓甚悦荆州嘗苦旱咸欲徙市開渠秀
乃責躬親祈楚望俄而甘雨即降遂獲有年又武寜太
守為弟所殺乃偽云士反秀照其姦慝望風首欵咸謂
之神於荆州起天居寺以武帝游梁館也及去任行次
大雷風波暴起船艫淪溺秀所問惟恐傷人十三年為
郢州刺史加都督郢州地居衝要賦斂殷煩人力不堪
至以婦人供作秀務存約已省去游費百姓安堵境内
晏然夏口常為戰地多暴露骸骨秀於黄鶴樓下祭而
埋之一夜夢數百人拜謝而去每冬月常作襦袴以賜
凍者時司州叛蠻田魯生魯賢超秀據蒙籠來降武帝
以魯生為北司州刺史魯賢北豫州刺史超秀定州刺
史為北境捍蔽而魯生超秀互相讒毁有去就心秀撫
喻懐納各得其用當時頼之遷雍州刺史在路薨武帝
聞之甚痛悼焉遣南康王績縁道迎候初秀之西也郢
州人相送出境聞其疾百姓商賈咸為請命及薨四州
人裂裳為白帽哀哭以迎送之雍州蠻迎秀聞薨祭哭
而去喪至都贈司空諡曰康秀美容儀每在朝百寮屬
目性仁恕喜愠不形於色左右嘗以石擲殺所養鵠齋
帥請按其罪秀曰吾豈以鳥傷人在都旦臨公事厨人
進食誤覆之去而登車竟朝不飯亦弗之誚也時諸王
並下士建安安成二王尤好人物世以二安重士方之
四豪秀精意學術搜集經記招學士平原劉孝標使撰
類苑書未及畢而已行於世秀於武帝布衣昆季及為
君臣小心畏敬過於踈賤者帝益以此賢之少偏孤於
始興王憺尤篤憺久為荆州刺史常以所得奉中分秀
秀稱心受之不辭多也昆弟之睦時議歸之佐史夏侯
亶等表立墓碑誌詔許焉當世髙才游王門者東海王
僧􁅈呉郡陸倕彭城劉孝綽河東裴子野各製其文欲
擇用之而咸稱實録遂四碑並建世子機嗣
機字智通位湘州刺史薨於州機美姿容善吐納家既
多書博學强記然而好弄尚力逺士子邇小人為州專
意聚斂無政績頻被案劾將葬有司請諡詔曰王好内
怠政宜諡曰煬所著詩賦數千言元帝集而序之子操
嗣
機弟推字智進少清敏好屬文深為簡文所親賞普通
六年以王子封南浦侯歴淮南晉陵呉郡太守所臨必
赤地大旱吳人號旱母焉侯景之亂守東府城陷推握
節死之
南平元襄王偉字文達文帝第八子也幼清警好學仕
齊為晉安王驃騎外兵參軍武帝為雍州慮天下將亂
求迎偉及始興王憺俄聞已入沔帝欣然謂佐史曰阿
八十一行至吾無憂矣及起兵留行雍州州府事及帝
剋郢魯下尋陽圍建鄴而巴東太守蕭惠訓子璝及巴
西太守魯休烈起兵逼荆州蕭頴胄憂憤暴卒西朝兇
懼徴兵於偉偉乃割州府將吏配始興王憺往赴之憺
至璝等皆降齊和帝詔以偉為都督雍州刺史天監元
年封建安王初武帝軍東下用度不足偉取襄陽寺銅
佛毁以為錢富僧藏鏹多加毒害後遂惡疾十三年累
遷為左光祿大夫加親信四十人嵗給米萬斛藥直二
百四十萬厨供月二十萬并二衛兩營雜役二百人倍
先置防閣白直左右職局一百人以疾甚故不復出蕃
而加奉秩十五年所生母陳太妃薨毁頓過禮水漿不
入口累日帝每臨幸抑譬之偉雖奉詔而殆不勝喪惡
疾轉増因求改封十七年改封南平郡位侍中左光祿
大夫開府儀同三司大通四年為中書令大司馬薨贈
侍中太宰諡曰元襄偉性端雅持軌度少好學篤誠通
恕趨賢重士常如弗及由是四方游士當時知名者莫
不畢至疾亟喪明便不復出齊世青溪宫改為芳林苑
天監初賜偉為第又加穿築果木珍竒窮極彫靡有侔
造化立游客省寒暑得宜冬有籠爐夏設飲扇每與賓
客游其中命從事中郎蕭子範為之記梁蕃邸之盛無
過焉而性多恩惠尤愍窮乏常遣腹心左右歴訪閭里
人士有貧困吉凶不舉者即遣贍卹之平原王曼頴卒
家貧無以殯友人江革往哭之其妻兒對革號訴革曰
建安王當知必為營理言未訖而偉使至給其喪事得
周濟焉每祁寒積雪則遣人載樵米隨乏絶者賦給之
晚年崇信佛理尤精𤣥學著二暗義製性情幾神等論
義僧寵及周捨殷鈞陸倕並名精解而不能屈朝廷得
失時有匡正子姪邪僻義方訓誘斯人斯疾而不得助
主興化梁政漸替自公薨焉世子恪嗣
世子恪字敬則𢎞雅有風則姿容端麗位雍州刺史年
少未閑庶務委之羣下百姓每通一辭數處輸錢方得
聞徹賔客有江仲舉蔡薳王臺卿庾仲容四人俱被接
遇並有蓄積故人間歌曰江千萬蔡五百王新車庾大
宅遂達武帝帝接之曰主人憒憒不如客尋以盧陵王
代為刺史恪還奉見武帝以人間語問之恪大慙不敢
一言後折節學問所厯以善政稱太清中為郢州刺史
及亂邵陵王至郢恪郊迎之讓位焉邵陵不受及王僧
辯至郢恪歸荆州元帝以為尚書令司空賊平為揚州
刺史時帝未遷都以恪宗室令譽故先使歸鎮社稷大
寳三年薨于長沙未之鎮也贈太尉諡曰靖節王恪弟
恭
恭字敬範天監八年封衡山縣侯初樂山侯正則有罪
敕讓諸王獨謂元襄王曰汝兒非直無過並有義方厯
位監南徐州事時衡州刺史武會超在州子姪縱暴州
人朱朗聚黨反武帝以恭為刺史時朗已圍始興恭至
緩服狥賊示以恩信羣賊伏其勇疋夜退三舍以避軍
吏請追恭曰賊以政苛致叛非有陳吳之心緩之則自
潰急之則併力諸君置之明日朗遣使請降恭杖節受
之一無所問即日收始興太守張寳生及㑹超弟之子
子仁斬之軍門以其賄而虐也有司奏恭縱罪人專戮
二千石有詔宥之遷湘州刺史善解吏事所在見稱而
性尚華侈廣營第宅重齋歩閣模冩宫殿尤好賔友酣
宴終辰坐客滿筵言談不倦時元帝居蕃頗事聲譽勤
心著述巵酒未嘗妄進恭每從容謂曰下官厯觀時人
多有不好懽興乃仰眠牀上看屋梁著書千秋萬嵗誰
傳此者勞神苦思竟不成名豈如臨清風對朗月登山
泛水肆意酣歌也尋除寜蠻校尉雍州刺史便道之鎮
簡文少與恭游特被賞狎至是手令朂以政事恭至州
政績有聲百姓請於城南立碑頌徳詔許焉名為政徳
碑是夜聞數百人大呌碑石明旦視之碑涌起一尺恭
命以大柱置于碑上使力士數十人抑之不下又以酒
脯祭之使人守視俄而自復視者竟不見之恭聞而惡
焉先是武帝以雍為邉鎮運數州粟以實儲倉恭乃多
取官米還贍私宅又典籖陳保印侵剋百姓為荆州刺
史廬陵王所啓被詔徴還在都朝謁白服隨例帝曰白
衣者為誰對曰前衡山侯恭帝厲色曰不還我陳保印
吾當白汝未已而保印實投湘東王王改其姓名曰袁
逢恭竟不敘用侯景亂卒於城中詔特復本封元帝追
諡曰僖侯
子静字安仁少有美名號為宗室後進有文才而篤志
好學既内足於財多聚經史散書滿席手自讐校何敬
容欲以女妻之静忌其太盛拒而不納時論服焉然好
戲笑輕論人物時以此少之位給事黄門侍郎深為簡
文所愛賞太清三年卒贈侍中
恭弟祗字敬謨美風儀幼有令譽天監中封定襄縣侯
後厯位北兗州刺史侯景亂與從弟湘潭侯退謀起兵
内援會州人反城應景祗遂奔東魏
鄱陽忠烈王恢字𢎞達文帝第十子也幼聰頴七歳能
通孝經論語義發擿無遺及長美風儀渉獵史籍仕齊
位北中郎外兵參軍前軍主簿宣武王之難逃在都下
武帝起兵恢藏伏得免大軍至新林乃奉迎天監元年
封鄱陽郡王除郢州刺史加都督初郢城内疾疫死者
甚多不及藏殯恢下車遽命瘞埋又遣四使廵行州部
境内大寜時有進筒中布者恢以竒貨異服即命焚之
於是百姓仰徳累遷都督益州刺史成都去新城五百
里陸路往來悉訂私馬百姓患焉累政不能改恢乃市
馬千匹以付所訂之家須則以次發之百姓頼焉再遷
開府儀同三司都督荆州刺史普通七年薨於州詔贈
侍中司徒諡曰忠烈恢美容質善談笑愛文酒有士大
夫風則所在雖無皎察亦不傷物有孝性初鎮蜀所生
費太妃猶停都後於都不豫恢未之知一夜忽夢還侍
疾及覺憂遑廢寢食俄而都信至太妃已瘳後有目疾
久廢視瞻有道人慧龍得療眼術恢請之及至空中忽
見聖僧及慧龍下釙豁然開朗咸謂精誠所致恢性通
恕輕財好施凡厯四州所得奉禄隨而散之在荆州嘗
從容問賔僚曰中山好酒趙王好吏二者孰愈衆未有
對者顧謂長史蕭琛曰漢時王侯蕃屏而已視事親人
自有其職中山聼樂可得任悦彭祖代吏近於侵官今
之王侯不守蕃國當佐天子臨人清白其優乎坐者咸
服有男女百人男封侯者三十九人女主三十八人世
子範嗣
範字世儀温和有器識為衛尉卿每夜自廵警武帝嘉
其勞苦出為益州刺史行至荆州而忠烈王薨因停自
解武帝不許詔權監荆州及湘東王至範依舊述職遣
弟湘潭侯退隨喪而下大同元年以開通劒道剋復華
陽增封尋徴為領軍將軍侍中範雖無學術而以籌畧
自命愛奇翫古招集文才率意題章亦時有竒致嘗得
舊琵琶題云齊竟陵世子範嗟人往物存攬筆為詠以
示湘東王王吟咏其辭作琵琶賦和之後為都督雍州
刺史範作牧莅人甚得時譽撫循將士盡獲歡心於是
養士馬修城郭聚軍糧於私邸時廬陵王為荆州既是
都督府又素不相能乃啓稱範謀亂範亦馳啓自理武
帝恕焉時論者猶謂範欲為賊又童謡云莫怱怱且寛
公誰當作天子草覆車邉已時武帝年髙諸王莫肯相
服簡文雖居儲貳亦不自安而與司空邵陵王綸特相
疑阻綸時為丹陽尹威震都下簡文乃選精兵以衛宫
内兄弟相貳聲聞四方範以名應謡言而求為公未㡬
加開府儀同三司範心宻喜以為謡驗武帝若崩諸王
必亂範既得衆又有重名謂可因機以定天下乃更收
士衆希望非常太清元年大舉北侵初謀元帥帝欲用
範時朱异取急外還聞之遽入曰嗣王雄豪蓋世得人
死力然所至殘暴非常非弔人之材昔陛下登北顧亭
以望謂江右有反氣骨肉為戎首今日之事尤宜詳擇
帝黙然曰㑹理何如對曰陛下得之臣無恨矣㑹理懦
而無謀所乗襻輿施版屋冠以牛皮帝聞不悦行至宿
預貞陽侯明請行又以明代之而以範為征北大将軍
總督漢北征討諸軍事尋遷南豫州刺史侯景敗於渦
陽退保夀陽乃改範為合州刺史鎮合肥時景不臣迹
露範屢啓言之朱异每抑而不奏及景圍都範遣世子
嗣與裴之髙等入援遷開府儀同三司臺城不守範乃
棄合肥出守東關請兵于魏遣二子為質魏人據合肥
竟不助範範進退無計乃泝流西上軍於嶷陽遣信告
尋陽王大心大心要還九江欲共兵西上範得書大喜
乃引軍至盆城以晉熙為晉州遣子嗣為刺史江州郡
縣輙更改易於是尋陽政令所行唯在一郡又疑畏範
市糴不通範乃復遣其弟觀寧侯永將兵通南川助荘
鐵時二鎮相猜無復圖賊之志範數萬之衆皆無復食
人多餓死範竟發背而薨衆祕不發喪奉弟南安侯恬
為主有衆數千範将侯瑱襲莊鐵於豫章殺之盡併其
軍乃迎喪往郡於松門遇風柩沉於水鈎求得之及于
慶之逼豫章侯瑱以範子十六人降賊賊盡於石頭坑
殺之
世子嗣字長胤容貌豐偉腰带十圍性驍果有膽略倜
儻不護細行而復傾身養士皆得死力範之薨也嗣猶
據晉熙城中食盡士皆之絶侯景遣任約攻嗣時賊方
盛咸勸且止嗣按劍叱之曰今日之戰蕭嗣効命死節
之秋也及戰遇流矢中􁦺不許拔帶箭手殺數人賊退
方命拔之應時氣絶妻子為任約所禽初範既與尋陽
王大心相持及嗣之死猶未敢發範喪
範弟諮字世恭位衞尉卿封武林侯簡文即位之後景
周衛轉嚴外人莫得見唯諮及王克殷不害並以文弱
得出入卧内晨昏左右天子與之講論六藝不輟於時
及南康王會理事敗克不害懼禍乃自疎諮不忍離帝
朝覲無絶賊惡之令其仇人刁戍刺殺諮於廣莫門外
諮弟修字世和封宜豐侯局力貞固風儀嚴整九歳通
論語十一能属文鴻臚卿裴子野見而賞之性至孝年
十一丁所生徐氏艱自荆州反葬中江遇風前後部伍
多致沉溺修抱柩長號血涙俱下随波摇蕩終得無佗
葬訖因廬墓次先時山中多猛獸至是絶迹野鳥馴狎
棲宿簷宇武帝嘉之以班告宗室為兼衞尉卿美姿貌
每屯兵周衞武帝視之移輦初嗣王範為衞尉夜中行
城常因風便鞭箠宿衞欲令帝知其勤及修在職夜必
再廵而不欲人知或問其故曰夜中警逴實有其勞主
上慈愛聞之容或賜止違詔則不可奉詔則廢事且胡
質之清尚畏人知此職司之常何足自顯聞者歎服時
王子侯多為近畿小郡歴試有績乃得出為邊州帝以
修識量宏逹自衞尉出鎮鍾離徙為梁秦二州刺史在
漢中七年移風改俗人號慈父長史范洪胄有田一頃
将秋遇蝗修躬至田所深自咎責功曹史琅邪王廉勸
修捕之修曰此由刺史無徳所致捕之何補言卒忽有
飛鳥千羣蔽日而至瞬息之間食蟲遂盡而去莫知何
鳥適有臺使見之具言於帝璽書勞問手詔曰犬牙不
入無以過也州人表請立碑頌徳嗣王範在盆城頗有
異論武陵王大生疑防流言噂􁀨修深自分釋求送質
子并請助防武陵王乃遣從事中郎蕭固諮以當世之
事具觀修意修泣涕為言忠臣孝子之節王敬納之故
終修之時不為不義一夕忽有狗據修所卧牀而卧修
曰此其戎乎因大修城壘承聖元年魏将逹奚武來攻
修遣記室參軍劉璠至益州求救於武陵王紀遣将楊
乾運援之拜修随郡王璠還至嶓冡乃降于魏乾運班
師璠至城下説城中降魏修數之曰卿不能死節反為
説客邪命射之間信遣至荆州元帝遣與相聞修中直
兵參軍陳晷甚勇有口求為覘候見獲以辭烈被害乃
遣諮議虞馨致武牛酒武謂曰梁已為侯景所敗王何
為守此孤城修荅守之以死誓為斷頭将軍魏相安定
公宇文泰遣書喻之力屈乃降安定公禮之甚厚未㡬
令還江陵厚遣之以文武千家為綱紀之僕元帝慮其
為變中使覘伺不絶於道至之夕命劫竊之及旦修表
輸馬仗而後帝安修入覲望閣悲不自勝元帝亦慟盡
朝皆泣尋拜湘州刺史長沙頻遇兵荒人口凋弊修勸
穡務分未朞流人至者三千餘家元帝多忌動加誅翦
修静恭自守埋聲晦迹元帝亦以宗室長年深相敬禮
及江陵被圍問至即日登舟赴救至巴陵西而江陵覆
滅敬帝立遥授修太尉遷太保時王室寖微修雖圖義
舉力弱不能自振遂發背歐血而薨年五十二
修弟泰字世怡封豐城侯歴位中書舎人傾竭財産以
事時要超為譙州刺史江北人情獷彊前後刺史並綏
撫之泰至州便偏發人丁使擔腰輿扇繖等物不限士
庶恥為之者重加杖責多輸財者即放免之於是人皆
思亂及侯景至人無戰心乃先覆敗
始興忠武王憺字僧逹文帝第十一子也仕齊為西中
郎外兵參軍武帝起兵憺為相國從事中郎與南平王
偉留守齊和帝即位以憺為給事黃門侍郎時巴東太
守蕭恵訓子璝等兵逼荆州蕭頴冑暴卒尚書僕射夏
侯詳議迎憺行荆州事憺率雍州将吏赴之以書喻璝
等皆降是冬武帝平建鄴眀年和帝詔以憺為都督荊
州刺史天監元年加安西将軍封始興郡王時軍旅之
後公私匱之憺厲精為政廣闢屯田減省力役存問兵
死之家供其窮困人甚安之是歳嘉禾生一莖六穂甘
露降于黄閣四年荆州大旱憺使祠于天井有巨蛇長
二丈出遶祠壇俄而注雨嵗大豐憺自以少年始居重
任開導物情辭訟者皆立待符教决於俄頃曹無留事
下無滯獄六年州大水江溢堤壊憺親率将吏冐雨賦
文尺築之而雨甚水壮衆皆恐或請避焉憺曰王尊尚
欲身塞河堤我獨何心以免乃登堤歎息終日輟膳刑
白馬祭江神酹酒於流以身為百姓請命言終而水退
堤立邴洲在南岸數百家見水長驚走登屋緣樹憺募
人救之一口賞一萬估客數十人應募洲人皆以免吏
人歎服咸稱神勇又分遣諸郡遭水死者給棺槥失田
者與糧種是嵗嘉禾生於州界吏人歸美焉七年慈母
陳太妃薨水漿不入口六日居喪過禮武帝優詔勉之
使攝州任是冬詔徵以本號還朝人歌曰始興王人之
爹(徙我/反)赴人急如水火何時復來哺乳我荆土方言謂
父為爹故云後為中衞将軍中書令領衞尉卿憺性好
謙降意接士常與賔客連榻坐時論稱之九年拜都督
益州刺史舊守宰丞尉嵗時乞丐躬歴村里百姓苦之
習以為常憺至州停斷嚴切百姓以蘇又興學校祭漢
蜀郡太守文翁由是人多向方者十四年遷都督荆州
刺史同母兄安成王秀将之雍州薨于道憺聞喪自投
于地席槀哭泣不飲不食者數日傾財産賻送部伍大
小皆取足焉天下稱其悌十八年徴為侍中中撫軍将
軍開府儀同三司領軍将軍即開府黄閣薨二宫悲惜
輿駕臨幸者七焉贈司徒諡曰忠武憺未薨前夢改封
中山王䇿授如他日意頗惡之數旬而卒憺有恵西土
荊州人聞薨皆哭於巷嫁娶有吉日移以避哀子亮嗣
亮弟暎字文眀年十二為國子生天監十七年詔諸生
口䇿宗室可否帝知暎聰解特令問䇿又口對並見竒
謂祭酒袁昻曰吾家千里駒也起家淮南太守諸兄未
有除命乃抗表讓焉暎美容儀普通二年封廣信縣侯
丁父憂隆冬地席哭不絶聲不嘗榖粒唯飲冷水因患
癥結除太子洗馬詔以憺艱難王業追增國封嗣王陳
讓既不獲許乃乞頒邑諸弟帝許之改封新渝縣侯後
居太妃憂泣血三年服闋為吳興太守郡累不稔中大
通三年野榖生武康凡二十二處自此豐穰暎製嘉榖
頌以聞中詔稱美後為北徐州刺史在任𢎞恕人吏懐
之嘗載粟帛遊於境内有遇貧者即以振焉勝境名山
多所尋履及徵将還鍾離人顧思逺挺义行部伍中暎
見甚老使人問對曰年一百一十二嵗凡七娶有子十
二死亡略盡今唯小者年已六十又無孫息家闕養乏
是以行役暎大異之召賜之食食兼於人檢其頭有肉
角長寸遂命後舟載還都謁見天子與之言往事多異
所傳擢為散騎侍郎賜以奉宅朝夕進見年百二十卒
又普通中北侵攻穰城城内有人年二百四十嵗不復
能食榖唯飲曾孫婦乳簡文帝命勞之賜以束帛荆州
上津鄉人張元始年一百一十六嵗膂力過人進食不
異至年九十七方生兒兒遂無影将亡人人告别乃至
山林樹木處處履行少日而终時人以為知命湘東王
愛竒重異遂留其枕暎後歴給事黄門侍郎衞尉卿廣
州刺史卒官諡曰寛侯
暎弟曄字通眀美姿容善談吐初封安陸侯憺特所鍾
愛常目送之曰吾所深憂左右問其故荅曰其過俊發
恐必無年及憺不豫侍疾衣不釋帶言與涙并憺薨扶
而後起服闋改封上黄侯位兼宗正卿簡文入居監撫
曄獻儲徳頌遷給事黃門侍郎出為晉陵太守美才仗
氣言多激揚常乗折角牛榖木履被服必於儒者名盛
海内為宗室推重特被簡文友愛與新渝建安南浦並
預宻宴號東宫四友簡文日有五六使來往曄初至郡
属旱躬自祈禱果獲甘潤郡雀林村舊多猛獸為害曄
在政六年此暴遂息卒于郡初曄寝疾歴年官曹擁滯
有司案諡法言行相違曰替乃諡替侯
論曰自昔王者創業莫不廣植親親割裂州國分建子
弟是以大斾少帛崇於魯衞盤石犬牙寄深梁楚梁武
逺遵前軌蕃屏懿親至於戚枝咸被任遇若蕭景才辯
固亦梁之令望者乎臨川不才頻叨重寄古者睦親之
道粲而不殊加之重名則有之矣而宏屢黷彞典一撓
師徒梁之不綱於斯為甚正徳穢行早顯逆心夙搆比
齊襄而迹可匹似吴濞而勢不侔徒為賊景之階梯竟
取國敗而身滅哀㦲安成南平鄱陽始興俱以名迹著
美盖亦有梁之間平也
　
　
　
　
　
　
　
　
　
　
　
　
　南史卷五十二
　南史卷五十二考證
南平元襄王偉傳倍先置防閣白直左右職局一百人
　○倍監本誤陪今改從梁書
平原王曼頴卒家貧無以殯○平原梁書作太原
子恭傳下官歴觀時人多有不好懽興○興一本作樂
恭乃多取官米還贍私宅○私梁書作𢎞誤
鄱陽忠烈王恢傳文帝第十子也○十梁書作九盖文
　帝十男恢居其末此總計髙祖兄弟而稱為第十子
　耳
中山聴樂可得任悦○悦梁書作説
子範傳乃泝流西上軍於嶷陽○嶷梁書作摐
大心要還九江欲共兵西上○梁書共字下有治字
範将侯瑱襲荘鐵於豫章○瑱監本訛填今从陳書改
始興忠武王憺傳人歌曰始興王人之爹(徙我/反)○徙梁
　書作徒
史臣論盤石犬牙寄深梁楚○梁書犬牙作凝脂寄深
　作樹斯
　
　
　
　
　
　
　
　
　
　
　
　
　
　
　南史卷五十二考證
欽定四庫全書
　南史卷五十三
　　唐　　　李　　　延　　　壽　　　撰
　列傳第四十三
　　梁武帝諸子
武帝八男丁貴嬪生昭眀太子統簡文皇帝廬陵威王
續阮修容生孝元皇帝吴淑媛生豫章王綜董昭儀生
南康簡王績丁充華生邵陵攜王綸葛修容生武陵王
紀
昭明太子統字徳施小字維摩武帝長子也以齊中興
元年九月生于襄陽武帝既年垂强仕方有冡嗣時徐
元瑜降而續又荆州使至云蕭頴胄暴卒時人謂之三
慶少日而建鄴平識者知天命所集天監元年十一月
立為皇太子時年㓜依舊於内拜東宫官属文武皆入
直永福省五年五月庚戍出居東宫太子生而聰叡三
嵗受孝經論語五嵗徧讀五經悉通諷誦性仁孝自出
宫恒思戀不樂帝知之毎五日一朝多便留永福省或
五日三日乃還宫八年九月於壽安殿講孝經盡通大
義講畢親臨釋奠于國學年十二於内省見獄官将讞
事問左右曰是皂衣何為者曰廷尉官属召視其書曰
是皆可念我得判否有司以統幼紿之曰得其獄皆刑
罪上統皆署杖五十有司抱具獄不知所為具言於帝
帝笑而從之自是數使聴訟毎有欲寛縦者即使太子
决之建康縣讞誣人誘口獄翻縣以太子仁愛故輕當
杖四十令曰彼若得罪便合家孥戮今縱不以其罪罪
之豈可輕罰而已可付冶十年十四年正月朔旦帝臨
軒冠太子於太極殿舊制太子著逺㳺冠金蟬翠緌纓
至是詔加金博山太子羙姿容善舉止讀書數行並下
過目皆憶每游宴祖道賦詩至十數韻或作劇韻皆属
思便成無所點易帝大𢎞佛教親自講説太子亦素信
三寶徧覽衆經乃於宫内别立慧義殿專為法集之所
招引名僧自立三諦法義普通元年四月甘露降于慧
義殿咸以為至徳所感時俗稍奢太子欲以己率物服
御朴素身衣浣衣膳不兼肉三年十一月始興王憺薨
舊事以東宫禮絶傍親書翰並依常儀太子以為疑命
僕射劉孝綽議其事孝綽議曰案張鏡撰東宫儀記稱
三朝發哀者踰月不舉樂鼓吹寝奏服限亦然尋傍絶
之義義在去服服雖可奪情豈無悲鐃歌輟奏良亦為
此既有悲情宜稱兼慕卒哭之後依常舉樂稱悲竟此
理例相符謂猶應兼慕請至卒哭僕射徐勉左率周捨
家令陸襄並同孝綽議太子令曰張鏡儀記云依士禮
終服月稱慕悼又云凡三朝發哀者踰月不舉劉僕議
云傍絶之義義在去服服雖可奪情豈無悲卒哭之後
依常舉樂稱悲竟此理例相符尋情悲之説非止卒哭
之後縁情為論此自難一也用張鏡之舉樂棄張鏡之
稱悲一鏡之言取捨有異此自難二也陸家令止云多
厯年所恐非事證雖復累稔所用意常未安近亦嘗以
此問外由来立意謂猶應有慕悼之言張豈不以舉樂
為大稱悲事小所以用小而忽大良亦有以至如元正
六佾事為國章雖情或未安而禮不可廢鏡吹軍樂比
之亦然書疏方之事則成小差可縁心聲樂自外書疏
自内樂自他書自己劉僕之議即情未安可令諸腎更
共詳衷司農卿明山賓歩兵校尉朱异議稱慕悼之辭
宜終服月於是付典書遵用以為永凖七年十一月貴
嬪有疾太子還永福省朝夕侍疾衣不解帶及薨步從
喪還宫至殯水漿不入口每哭輙慟絶武帝敕中書舎
人顧協宣旨曰毁不滅性聖人之制不勝喪比於不孝
有我在那得自毁如此可即强進飲粥太子奉敕乃進
數合自是至葬日進麥粥一升武帝又敕曰聞汝所進
過少轉就羸痩我比更無餘病政為汝如此胷中亦填
塞成疾故應彊加饘粥不俟我恒爾懸心雖屢奉敕勸
逼終喪日止一溢不嘗菜果之味體素壮腰帶十圍至
是減削過半每入朝士庻見者莫不下泣太子自加元
服帝便使省萬㡬内外百司奏事者填塞於前太子明
於庻事每所奏謬誤巧妄皆即辯析示其可否徐令改
正未嘗彈糾一人平斷法獄多所全宥天下皆稱仁性
寛和容衆喜愠不形於色引納才學之士賞愛無倦恒
自討論墳籍或與學士商㩁古今繼以文章著述率以
為常于時東宮有書㡬三萬卷名才並集文學之盛晉
宋以来未之有也性愛山水於𤣥圃穿築更立亭館與
朝士名素者遊其中嘗泛舟後池番禺侯軌盛稱此中
宜奏女樂太子不荅詠左思招隠詩云何必絲與竹山
水有清音軌慙而止出宫二十餘年不畜音聲未薨少
時敕賜太樂女伎一部略非所好普通中太軍北侵都
下米貴太子因命菲衣減膳每霖雨積雪遣腹心左右
周行閭巷視貧困家及有流離道路以米密加振賜人
十石又出主衣絹帛年常多作襦袴各三千領冬月以
施寒者不令人知若死亡無可斂則為備棺槥每聞逺
近百姓賦役勤苦輙斂容變色常以戸口未實重於勞
擾吴郡屢以水災不熟有上言當漕大瀆以瀉浙江中
大通二年春詔遣前交州刺史王奕假節發吴吴興信
義三郡人丁就役太子上疏曰伏聞當遣王奕等上東
三郡人丁開漕溝渠導洩震澤使吴興一境無復水災
蹔勞永逸必獲後利未萌難覩竊有愚懐所聞吴興累
年失収人頗流移吴郡十城亦不全熟唯信義去秋有
稔復非恒役之民今日東境榖稼猶貴劫盗屢起所在
有司皆不聞奏今征戍未歸强丁疎少此雖小舉竊恐
難合吏一呼門動為人蠧又出丁之處逺近不一比得
齊集已妨蠶農去年稱為豐嵗公私未能足食如復今
兹失業慮恐為弊更深且草竊多伺候人間虚實若善
人從役則抄盗彌增吴興未受其益内地已離其弊不
審可得權停此功侍優實以不武帝優詔以喻焉太子
孝謹天至毎入朝未五鼓便守城門開東宫雖燕居内
殿一坐一起恒向西南靣臺宿被召當入危坐逹旦三
年三月㳺後池乗彫文舸摘芙蓉姬人蕩舟沒溺而得
出因動股恐貽帝憂深誡不言以寝疾聞武帝敕看問
輙自力手書啓及稍篤左右欲啓聞猶不許曰云何令
至尊知我如此惡因便鳴咽四月乙巳暴惡馳啓武帝
比至已薨時年三十一帝臨哭盡哀詔斂以衮冕諡曰
昭明五月庚寅葬安寧陵詔司徒左長史王筠為哀册
文朝野惋愕都下男女奔走宫門號泣滿路四方甿庻
及壃徼之人聞喪者哀慟太子性仁恕見在宫禁防捉
荆子者問之云以清道驅人太子恐復致痛使捉手板
代之頻食中得蠅蟲之属密置柈邉恐㕑人獲罪不令
人知又見後閣小兒攤戲後属有獄牒攤者法士人結
流徒庻人結徒太子曰私錢自戲不犯公物此科太重
令注刑止三嵗士人免官獄牒應死者必降長徒自此
以下莫不減半所著文集二十卷又撰古今典誥文言
為正序十卷五言詩之善者為英華集二十卷文選三
十卷薨後長子東中郎将南徐州刺史華容公歡封豫
章郡王次子枝江公譽封河東郡王曲江公詧封岳陽
郡王􁢨封武昌郡王鑒封義陽郡王各三千戸女悉同
正主蔡妃供侍一同常儀唯别立金華宫為異帝既廢
嫡立庶海内噂􁀨故各封諸子大郡以慰其心岳陽王
詧流涕受拜累日不食初丁貴嬪薨太子遣人求得善
墓地将斬草有賣地者因閹人俞三副求市若得三百
萬許以百萬與之三副宻啓武帝言太子所得地不如
今所得地於帝吉帝末年多忌便命市之葬畢有道士
善圖墓云地不利長子若厭伏或可申延乃為蠟鵞及
諸物埋墓側長子位有宫監鮑邈之魏雅者二人初並
為太子所愛邈之晚見疎於雅宻啓武帝云雅為太子
厭禱帝宻遣檢掘果得鵞等物大驚将窮其事徐勉固
諌得止於是唯誅道士由是太子迄終以此慙慨故其
嗣不立後邵陵王臨丹陽郡因邈之與鄉人争婢議以
為誘略之罪牒宫簡文追感太子寃揮淚誅之邈之兄
子僧隆為宫直前未知邈之姪即日驅出先是人間謡
曰鹿子開城門城門鹿子開當開復未開使我心徘徊
城中諸少年逐歡歸去来鹿子開者反語為来子哭云
帝哭也歡前為南徐州太子果薨遣中書舎人臧厥追
歡於崇正殿解髪臨哭歡既嫡孫次應嗣位而遲疑未
决帝既新有天下恐不可以少主主大業又以心銜故
意在晉安王猶豫自四月上旬至五月二十一日方决
歡止封豫章王還任往謡言心徘徊者未定也城中諸
少年逐歡歸去来復還徐方之象也歡字孟孫位雲麾
将軍江州刺史薨諡安王子棟嗣
棟字元吉及簡文見廢侯景奉以為主棟方與妃張氏
鋤葵而法駕奄至棟驚不知所為泣而升輦及即位升
武徳殿欻有廻風從地涌起翻飛華蓋徑出端門時人
知其不終於是年號天正追尊昭明太子曰昭眀皇帝
安王為安皇帝金華敬妃蔡氏為敬皇后太后王氏為
皇太后妃為皇后未㡬行禪讓禮棟封淮隂王及二弟
橋樛並鎖於宻室景敗走兄弟相扶出逢杜崱於道崱
去其鎖弟曰今日免横死矣棟曰倚伏難知吾猶有懼
初王僧辯之為都督将發諮元帝曰平賊之後嗣君萬
福未審有何儀注帝曰六門之内自極兵威僧辯曰平
賊之謀臣為己任成濟之事請别舉人由是帝别敕宣
猛将軍朱買臣使行忍酷㑹簡文已被害棟等與買臣
遇見呼往船共飲未竟並沉于水
河東王譽字重孫普通二年封枝江縣公中大通三年
改封河東郡王累遷南中郎将湘州刺史未㡬侯景宼
建鄴譽入援至青草湖臺城沒有詔班師譽還湘鎮時
元帝軍于武城新除雍州刺史張纉宻報元帝曰河東
起兵岳陽聚米将来襲江陵元帝甚懼沉米斷纜而歸
因遣諮議周𢎞直至譽所督其糧衆譽曰各自軍府何
忽疑人使三反譽並不從元帝大怒遣世子方等征之
反為譽敗死又令信州刺史鮑泉討譽并陳示禍福譽
謂曰欲前即前無所多説泉軍于石槨寺譽逆撃不利
而還泉進軍橘洲譽攻之又見敗於是遂圍之譽幼而
有驍勇馬上用弩兼有膽氣能撫士卒甚得衆心元帝
又遣領軍王僧辯代鮑泉攻譽譽将潰圍而出㑹其麾
下将慕容華引僧辯入城遂被執謂守者曰勿殺我得
一見七官申此讒賊死無恨主者曰奉令不許遂斬首
送荆鎮元帝返其首以葬焉初譽之将敗引鏡照靣不
見其頭又見長人蓋屋兩手據地噉其臍又見白狗大
如驢從城出不知所在舉甚惡之俄而城陷
豫章王綜字世謙武帝第二子也天監三年封豫章郡
王累遷北中郎将南徐州刺史入為侍中鎮右将軍初
綜母吳淑媛在齊東昏宫寵在潘余之亞及得幸於武
帝七月而生綜宫中多疑之淑媛寵衰怨望及綜年十
四五恒夢一年少肥壮自挈其首對綜如此非一綜轉
成長心驚不已頻宻問淑媛曰夢何所如夢既不一淑
媛問夢中形色頗類東昏因宻報之曰汝七月日生兒
安得比諸皇子汝今太子次弟幸保富貴勿洩綜相抱
哭毎日夜恒泫泣又毎靖室閉戸藉地被髪席藁輕財
好士分施不輟唯留身上故衣外齋接客分麤服厨厙
恒致罄乏常於内齋布沙於地終日跣行足下生胝日
能行三百里嘗有人士姓王以屯躓投告綜于時大乏
唯有眠牀故皂複帳即下付之其降意下士以伺風雲
之㑹諸侯王妃主及外人並知此懐唯武帝不疑及長
有才學善属文武帝御諸子以禮朝見不甚數綜恒怨
不見知每出蕃淑媛恒随之至鎮時年十五尚裸袒嬉
戲於前晝夜無别妃袁氏尚書令昻之女也淑媛恒節
其宿止遇袁妃尤不以道内外咸有穢聲綜後在徐州
政刑酷暴又有勇力制及奔馬㩧殺駒犢常隂服微行
著烏絲布帽夜出無有期度招引道士探求數術性聰
敏多通每武帝有敕疏至輙忿恚形於顔色帝性嚴羣
臣不敢輕言得失凡綜所行弗之知也於徐州還頻裁
表陳便宜求經略邉境帝並優敕荅之徐州所有練樹
並令斬殺以帝小名練故累致意尚書僕射徐勉求出
鎮襄陽勉未敢言因是怒勉餉以白團扇圖伐檀之詩
言其賄也在西州於别室歳時設席祠齊氏七廟又累
微行至曲阿拜齊明帝陵然猶無以自信聞俗説以生
者血瀝死者骨滲即為父子綜乃私發齊東昏墓出其
骨瀝血試之既有徴矣在西州生次男月餘日潛殺之
既瘞夜遣人發取其骨又試之其酷忍如此每對東宫
及諸王辭色不恭遜嘗改嵗後問訊臨川王宏出至中
閣登宏羊車次遺糞而出居都下所為多如此者普通
四年為都督南兖州刺史頗勤於事而不見賔客其辭
訟則隔簾理之方幅出行垂帷於輿毎云惡人識其靣
也初齊故建安王蕭寶寅在魏綜求得北来道人釋法
鸞使入北通問於寶寅謂為叔父襄陽人梁話母死法
鸞説綜厚賜之言終可任使綜遺話錢五萬及葬畢引
在左右法鸞在廣陵往来通魏尤數毎舎淮隂苗文寵
家言文寵於綜綜引為國常侍六年魏将元法僧以彭
城降帝使綜都督衆軍權鎮彭城并攝徐州府事武帝
曉别𤣥象知當更有敗軍失将恐綜為北所禽手敕綜
令拔軍毎使居前勿在人後綜恐帝覺與魏安豐王元
延眀相持夜潛與梁話苗寵三騎開北門涉汴河遂奔
蕭城自稱隊主見延眀而拜延眀坐之問其名氏不荅
曰殿下問人有見識者延眀召使視之曰豫章王也延
眀喜下地執其手荅其拜送于洛陽及旦齋内諸閣猶
閉不開衆莫知所以唯見城外魏軍呌曰汝豫章王昨
夜已来在我軍中城中既失王所在衆軍皆退不得還
者甚衆湘州益陽人任煥常有騅馬乗之退走煥脚為
抄所傷人馬俱弊煥於橋下歇抄復至煥脚痛不復得
上馬於是向馬泣曰騅子我於此死矣馬因跪其前脚
煥乃得上馬遂免難綜長史江華大府卿祖暅並為魏
軍所擒武帝聞之驚駭綜至魏位侍中司空髙平公丹
陽王梁話苗寵並為光祿大夫綜改名纘字徳之追服
齊東昏斬衰魏太后及羣臣並弔八月有司奏削爵土
絶其属籍改子直姓悖氏未及旬日有詔復属籍封直
永新侯久之乃䇿免吴淑媛俄遇鴆而卒有詔復其品
秩諡曰敬使直主其喪及蕭寶寅據長安反綜復去洛
陽欲奔之魏法度河橋不得乗馬綜乗馬而行橋吏執
之送洛陽魏孝荘初歴位司徒太尉尚帝姊夀陽長公
主陳慶之之至洛也送綜啓求還時吴淑媛尚在敕使
以綜小時衣寄之信未逹而慶之敗未㡬終於魏初綜
在魏不得志嘗作聴鐘鳴悲落葉以申其志當時莫不
悲之後梁人盗其柩来奔武帝猶以子禮祔葬陵次直
字思方位晋陵太守沙州刺史
南康簡王績字世謹小字四果武帝第四子也天監七
年封南康郡王十年為南徐州刺史時年七嵗主者有
受貨洗改解書長史王僧孺弗之覺績見而詰之便即
首服衆咸歎其聰警十七年為都督南兖州刺史在州
以善政稱尋有詔徵還百姓曹樂等三百七十人詣闕
上表稱績尤異一十五條乞留為州任優詔許之普通
四年徵為侍中雲麾将軍領石頭戍軍事五年出為江
州刺史丁董淑媛憂居喪過禮固求解職乃徴授安右
将軍領石頭戍軍事尋加䕶軍羸瘠不親視事大通三
年因感疾薨于任贈開府儀同三司諡曰簡績寡玩好
少嗜欲居無僕妾躬事儉約所有租秩悉寄天府既薨
後少府有南康國無名錢數千萬子㑹理嗣
㑹理字長才少聰慧好文史年十一而孤特為武帝所
愛衣服禮秩與正王不殊十五為湘州刺史多信左右
行事劉納每禁之㑹理心不平證以贓貨収送建業納
歎曰我一見天子使汝等知㑹理厚送資糧數遣慰喻
令心腹於青草湖為盗殺納百口俱盡累遷都督南兖
州刺史太清元年督衆軍北侵至彭城為魏師所敗退
歸本鎮二年侯景圍城㑹理入援㑹北徐州刺史封山
侯正表将應其兄正徳外託赴援實謀襲廣陵㑹理撃
破之方得進路臺城陷㑹理歸鎮侯景遣前臨江太守
董紹先以武帝手敕召㑹理其僚佐曰紹先書豈天子
意咸勸拒之㑹理用其典籖范子鸞計曰天子年尊受
制賊虜今有手敕召我入朝臣子之心豈得違背且處
江北功業難成不若身赴京都圖之肘腋遂納紹先紹
先入以烏幡麾衆單馬遣之至都景以為司空兼尚書
令雖在宼手毎思匡復與西鄉侯歡等潛布腹心要結
壮士時范陽祖皓斬董紹先據廣陵城起義期以㑹理
為内應皓敗辭相連及侯景矯詔免㑹理官猶以白衣
領尚書令是冬景往晋熙都下虚弱㑹理復與桞敬禮
及北兖州司馬成欽謀之敬禮曰舉大事必有所資今
無寸兵安可以動㑹理曰湖熟有吾故舊三千餘人昨
来相知剋期響集計賊守兵不過千人若大兵外攻吾
等内應直取王偉事必有成縱景後歸無能為也敬禮
曰善于時百姓厭賊咸思用命建安侯賁以謀告王偉
偉遂収㑹理及其弟通理時有錢唐禇冕㑹理之舊亦
囚於省問事之所起考掠千計終無所言㑹理隔壁聞
之遥曰禇郎卿豈不為吾致此邪然勿言王偉害㑹理
等冕竟以不服偉赦之㑹理弟通理字仲宣位太子洗
馬封祁陽侯至是亦遇害
通理弟乂理字季英生十旬而簡王薨至三嵗能言見
内人分散涕泣相送問其故或曰此簡王宫人喪畢去
耳乂理便號泣悲不自勝諸宫人見之莫不哀感為之
停者三人服闋見武帝升殿又悲不自勝帝為之収涕
謂左右曰此兒大必為竒士大同八年封安樂縣侯乂
理慷慨慕立功名每讀書見忠臣烈士未嘗不廢卷歎
曰一生之内當無愧古人博覽多識有文才嘗祭孔文
舉墓并為立碑製文甚美及侯景内宼乂理聚客赴南
兖州随兄㑹理入援及城陷又随㑹理還廣陵因入齊
為質乞師行二日㑹景遣董紹先據廣陵遂追獲之防
嚴不得與兄相見乃偽請先還都入辭母因謂其姊固
安主曰兄若至願使善為計自勉勿顧以為念前途亦
思立効但未知天命何如耳至都以魏降人元貞忠正
可以託孤乃以玉柄扇贈之貞怪不受乂理曰後當見
憶㑹祖皓起兵乂理奔長蘆為景所害元貞始悟其前
言往収葬焉
廬陵威王續字世訢武帝第五子也天監八年封廬陵
王少英果旅力絶人馳射應發命中武帝歎曰此我之
任城也嘗馳射於帝前續中兩麞冠於諸人帝大悦中
大通二年為都督雍州刺史寧蠻校尉大同元年遷江
州刺史又為驃騎将軍開府儀同三司又為都督荆州
刺史薨贈司空諡曰威始元帝母阮脩容得幸由丁貴
嬪之力故元帝與簡文相得而與廬陵王少相狎長相
謗元帝之臨荆州有宫人李桃兒者以才慧得進及還
以李氏行時行宫户禁重續具状以聞元帝泣對使訴
於簡文簡文和之不得元帝猶懼送李氏還荆州世所
謂西歸内人者自是二王書問不通及續薨元帝時為
江州聞問入閤而躍屧為之破尋自江州復為荆州荆
州人迎于我境帝數而遣之吏人失望續多聚馬仗蓄
養趫雄耽色愛財極意収斂倉儲庫藏盈溢臨終有啓
遣中錄事參軍謝宣融送所上金銀器千餘件武帝始
知其富以為財多徳寡因問宣融曰王金盡於此乎宣
融曰此之謂多安可加也夫王之過如日月之食欲令
陛下知之故終而不隠帝意乃解世子憑以非前誅死
次子應嗣應不慧王薨至内庫閱珍物見金鋌問左右
曰此可食否荅曰不可應曰既不可食並特乞汝他皆
此類
邵陵攜王綸字世調小字六真武帝第六子也少聰頴
愽學善属文尤工尺牘天監十三年封邵陵郡王普通
五年以西中郎将權攝南徐州事在州輕險躁虐喜怒
不恒車服僣擬肆行非法遨逰市里雜於厮𨽻嘗問賣
䱉者曰刺史何如對者言其躁虐綸怒令吞䱉以死自
是百姓惶駭道路以目嘗逢喪車奪孝子服而著之匍
匐號呌籖帥懼罪宻以聞帝始嚴責綸不能改於是遣
代綸悖慢逾甚乃取一老公短痩類帝者加以衮冕置
之髙坐朝以為君自陳無罪使就坐剥褫捶之於庭忽
作新棺木貯司馬崔㑹意以轜車挽歌為送葬之法使
嫗乘車悲號㑹意不堪輕騎還都以聞帝恐其奔逸以
禁兵取之将於獄賜盡昭眀太子流涕固諫得免免官
削爵土還第大通元年復封爵中大通四年為揚州刺
史綸素驕縱欲盛器服遣人就市賒買錦采絲布數百
疋擬與左右職局防閣為絳衫内人帳幔百姓並關閉
邸店不出臺續使少府市采經時不能得敕責府丞何
智通具以聞因被責還第恒遣心腹馬容戴子髙戴𤓰
李撤趙智英等於路尋何智通於白馬巷逢之以槊刺
之刃出於背智通以血書壁作邵陵字乃絶遂知之帝
懸錢百萬購賊有西州㳺軍将宋鵲子條姓名以啓敕
遣舎人諸曇粲領齋仗五百人圍綸第於内人檻中禽
𤓰撤智英子髙驍勇踰牆突圍遂免智通子敞之割炙
食之即載出新亭四靣火炙之焦熟敞車載錢設鹽蒜
雇百姓食撤一臠賞錢一千徒黨并母肉遂盡綸鎖在
第舎人諸曇粲并主帥領仗身守視免為庶人經三旬
乃脱鎻頃之復封爵後預餞衡州刺史元慶和於坐賦
詩十二韻未云方同廣川國寂寞久無聲大為武帝賞
曰汝人才如此何慮無聲旬日間拜郢州刺史太清二
年位中衞将軍開府儀同三司侯景搆逆加征討大都
督率衆討景将發帝誡曰侯景小豎頗習行陣未可以
一戰即殄當以歳月圖之綸發白下中江而浪起有物
蕩舟将覆識者尤異之及次鍾離景已度采石綸乃晝
夜兼道旋軍入赴濟江中流風起人馬溺者十一二遂
率西豐公大春新塗公大成等步騎三萬發京口将軍
趙伯超請從徑路直指鍾山出其不意綸從之衆軍奄
至賊徒大駭分為三道攻綸綸大破之翊日賊又来攻
日晚賊稍退南安侯駿以數十騎馳之賊回拒駿駿部
亂賊因逼大軍大軍潰綸至鍾山戰敗奔還京口軍主
霍俊見獲賊送于城下逼云已禽邵陵王俊偽許之乃
曰王小失利政為糧盡還京口俊為託邏所獲非軍敗
也賊以刀背毆其髀俊色不變賊義而捨之俊中書舎
人靈超子也三年正月綸與東揚州刺史大連等入援
至驃騎洲進位司空臺城陷綸奔禹穴東土皆附臨城
公大連懼将害已乃圖之綸覺乃去至尋陽尋陽公大
心欲以州讓之不受大寶元年綸至郢州刺史南平王
恪讓州於綸綸不受乃上綸為假黄鉞都督中外諸軍
事綸於是置百官改聽事為正陽殿内外齋省悉題署
焉而數有變怪祭城隍神将烹牛有赤蛇繞牛口出南
浦施安幄帳無何風起飄沒于江于時元帝圍河東王
譽於長沙既久譽請救於綸綸欲往救之為軍糧不繼
遂止乃與元帝書曰道之斯羙以和為貴况天時地利
不及人和豈可手足肱支自相屠害即日大敵猶彊天
讐未雪余爾昆弟在外三人如不匡救安用臣子如使
逆宼未除家禍仍搆料今訪古未或弗亡夫征戰之理
義在克勝至於骨肉之戰愈勝愈酷捷則非功敗則有
喪勞兵損義虧失多矣侯景之軍所以未窺江外者政
為藩屏盤固宗鎮彊密若自相魚肉是謂代景行師景
便不勞兵力坐致成效醜徒聞此何快如之元帝復書
陳譽有罪不可解圍之状綸省書流涕曰天下之事一
至於斯左右聞之莫不掩泣於是大脩器甲将討侯景
元帝聞其盛乃遣王僧辯帥舟師一萬以逼綸綸将劉
龍武等降僧辯綸遂與子躓等十餘人輕舟走武昌沙
門法聲與綸有舊藏之巖石之下時綸長史韋質司馬
姜偉先在外聞綸敗馳往迎元帝復遣将徐文盛追攻
之綸復収卒屯于齊昌郡将引魏軍共攻南陽侯景将
任約襲綸綸敗走定州刺史田龍祖迎綸綸懼為所執
復歸齊昌行収兵至汝南魏所署汝南城主李素孝者
綸之故吏開城納之綸乃脩復城池收集士卒将攻竟
陵魏聞之遣大将楊忠儀同侯㡬通攻破城執綸綸不
為屈通乃卧大鼓使綸坐上殺之投于江岸經日色不
變鳥獸莫敢近時飛雪飄零屍横道路周回數步獨不
霑灑舊主帥安陸人郝破敵斂之於襄陽葬之日黄雪
雰糅唯冡壙所獨不下雪楊忠知而悔焉使以太牢往
祭殯焉百姓憐之為立祠廟岳陽王詧遣迎喪葬於襄
陽望楚山南贈太宰諡曰安後元帝議追加諡尚書左
丞劉㲄議諡法怠政交外曰攜従之綸任情卓越輕財
愛士不競人利府無儲積聞有輙求既得即散士亦以
此歸之初鎮京口大造器甲既涉聲論投之于江及後
出征戎備頗闕乃歎曰吾昔造仗本備非常無事涉疑
遂使零散今日討抄卒無所資初昭明之薨簡文入居
監撫綸不謂徳舉而云時無豫章故以次立及廬陵之
沒綸􁦠望滋甚於是伏兵于莽用伺車駕而臺舎人張
僧𦙍知之其謀頗洩又綸獻曲阿酒百器上以賜寺人
飲之而斃上乃不自安頗加衞士以警宫内於是傳者
諸相疑阻而綸亦不懼武帝竟不能有所廢黜卒至宗
室争競為天下笑
長子堅字長白大同元年以例封汝南侯亦善草𨽻性
頗庸短嘗與所親書題云嗣王其人得書大駭執以諫
堅堅曰前言戲耳人曰不願以此為戲耳侯景圍城堅
屯太陽門終日蒲飲不撫軍政吏士有功未嘗申理疫
癘所加亦不存恤士咸憤怨太清三年堅書佐董勛華
白曇朗等以堅私室醖釀亟有烹宰不相霑及忿恨夜
遣賊登樓城遂陷堅遇害弟確
確字仲正少驍勇有文才尤工楷𨽻公家碑碣皆使書
之除祕書丞武帝謂曰為汝能文所以特有此授大同
二年封為正階侯復徙封永福常在第中習騎射學兵
法時人以為狂左右或進諫確曰聴吾為國家破賊使
汝知之鍾山之役確所向披靡羣賊憚之確每臨陣對
敵意甚詳贍帶甲據鞍自朝及夕馳驟往返不以為勞
諸将服其壮勇軍敗賊使負砲不之知也確因隙自㧞
得逹朱方及後侯景乞盟憚確及趙威方在外慮為後
患啓求召確入城詔乃召確為南中郎将廣州刺史確
知此盟多貳城必淪沒欲先遣趙威方入確因南奔綸
聞之逼確使入確猶不肯綸流涕謂曰汝欲反邪時臺
使周石珍在坐確曰侯景雖云欲去而不解長圍以意
而推其事可見今召我入未見益也石珍曰敕㫖如此
侯豈得辭確執意猶堅綸大怒謂趙伯超曰譙州卿為
我斬之當齎首赴闕伯超揮刃眄曰我識君耳刀豈識
君確流涕而出遂入城及景背盟復圍城城陷確排闥
入啓時武帝方寝確曰城已陷矣帝曰猶可一戰否對
曰人心不可臣向格戰不禁縋下僅得至此武帝歎曰
自我得之自我失之亦復何恨幸不累子孫乃使確為
慰勞文謂曰爾速去謂汝父無以二宫為念及出見景
景愛其旅力恒令在左右後從景仰見飛鳶羣賊争射
不中確射之應弦即落賊徒忿嫉咸勸除之先是綸遣
典籖唐法隆密導確確謂使者曰侯景輕恌可一夫力
致確不惜死欲手刃之卿還啓家王願勿以一子為念
後與景獵鍾山同逐禽引弓将射景弦斷不得發賊覺
殺之
武陵王紀字世詢武帝第八子也少而寛和喜怒不形
於色勤學有文才天監十三年封武陵王尋授揚州刺
史中書詔成武帝加四句曰貞白儉素是其清也臨財
能讓是其廉也知法不犯是其慎也庶事無留是其勤
也紀特為帝愛故先作牧揚州大同三年為都督益州
刺史以路逺固辭帝曰天下方亂惟益州可免故以處
汝汝其勉之紀歔欷既出復入帝曰汝嘗言我老我猶
再見汝還益州也紀在蜀開建寧越嶲貢獻方物十倍
前人朝嘉其績加開府儀同三司初天監中震太陽門
成字曰紹宗梁位唯武王解者以武陵王於是朝野属
意焉及侯景陷臺城上甲侯韶西上至硖出武帝密勅
加紀侍中假黄鉞都督征討諸軍事驃騎大将軍太尉
承制大寶元年六月辛酉紀乃移告諸州征鎮遣世子
圓照領二蜀精兵三萬受湘東王繹節度繹命圓照且
頓白帝未許東下七月甲辰湘東王繹遣鮑檢報紀以
武帝崩問十一月壬寅紀總戎将發益鎮繹使胡智監
至蜀書止之曰蜀中斗絶易動難安弟可鎮之吾自當
滅賊又别紙云地擬孫劉各安境界情深魯衞書信恒
通二年四月乙丑紀乃僭號於蜀改年曰天正暗與蕭
棟同名識者尤之以為於文天為二人正為一止言各
一年而止也紀又立子圓照為皇太子圓正為西陽王
圓滿竟陵王圓普南譙王圓肅宜都王以巴西梓潼二
郡太守永豐侯撝為征西大将軍益州刺史封秦郡王
司馬王僧略直兵參軍徐怦並固諫皆殺之僧略僧辯
弟怦勉從子也以諫且以怦與将帥書云事事往人口
具以為反於已誅之永豐侯撝歎曰王不克矣夫善人
國之基也今乃誅之不亡何待又謂所親曰昔桓𤣥年
號大亨識者為謂二月了而𤣥之敗實在仲春今年曰
天正在文為一止其能久乎丁卯元帝遣萬州刺史宋
簉襲圓照於白帝圓照弟圓正時為西陽太守召至鎻
于省内初楊乾運求為梁州刺史不得紀以為潼州刺
史楊法深求為黎州刺史亦不得以為沙州刺史二憾
不獲所請各遣使通西魏及聞魏軍侵蜀紀遣其将譙
淹回軍赴援魏将尉遲迥逼涪水楊乾運降之迥即趨
成都五月己巳紀次西陵軍容甚盛元帝命䕶軍将軍
陸法和立二城於峡口名七勝城鎖江以斷峡時陸納
未平蜀軍復逼元帝甚憂法和告急旬日相繼元帝乃
拔任約於獄以為晉安王司馬撤禁兵以配之并遣宣
猛将軍劉棻共約西赴六月紀築連城攻絶鐵鎖元帝
復於獄拔謝荅仁為步兵校尉配衆一旅上赴紀之将
發也江水可掲前部不得行及登舟無雨而水長六尺
劉孝勝喜曰殆天贊也将至峡有黒龍負舟其将帥咸
謂天助及頓兵日久頻戰不利師老糧盡智力俱殫又
魏人入劒閣成都虚弱憂懑不知所為先是元帝已平
侯景執所俘馘頻遣報紀世子圓照鎮巴東留執不遣
啓紀云侯景未平宜急征討已聞荆鎮為景所滅疾下
大軍紀謂為實然故仍率衆沿江急進於路方知侯景
已平便有悔色召圓照責之圓照曰侯景雖誅江陵未
服宜速平蕩紀亦以既居尊位宣言於衆敢諫者死蜀
中将卒日夜思歸所署江州刺史王開業進曰宜還救
根本更思後圖諸将僉以為然圓照劉孝勝獨言不可
紀乃止既而聞王琳将至潛遣将軍侯叡傍險出法和
後臨水築壘禦琳及法和元帝書遺紀遣光州刺史鄭
安中往喻意於紀許其還蜀専制㟭方紀不從命報書
如家人禮既而侯叡為任約謝荅仁所破又陸納平諸
軍並西赴元帝乃與紀書曰甚苦大智季月煩暑流金
鑠石聚蚊成雷封狐千里以兹玉體辛苦行陣乃睠西
顧我勞如何自獯醜憑陵羯胡叛換吾年為一日之長
属有平亂之功膺此樂推事歸當璧儻遣使乎良所希
也如曰不然於此投筆友于兄弟分形共氣兄肥弟痩
無復相代之期讓棗推梨長罷懽愉之日上林静拱聞
四鳥之哀鳴宣室披圖嗟萬始之長逝心乎愛矣書不
盡言大智紀别字也帝又為詩曰回首望荆門驚浪且
雷奔四鳥嗟長别三聲悲夜猿圓正在獄中連句曰水
長二江急雲生三峽昏願貫淮南罪思報阜陵恩帝看
詩而泣紀頻敗知不振遣署度支尚書樂奉業往江陵
論和緝之計元帝知紀必破遂拒而不許於是兩岸十
餘城遂俱降游撃将軍樊猛率所領至紀所紀在船中
遶牀而走以金擲猛等曰此顧卿送我一見七官卿必
當富貴猛曰天子何由可見殺足下此金何之猶不敢
逼圍而守之法和馳啓上密敕樊猛曰生還不成功也
猛率甲士祝文簡張天成㧞刀升舟猶左右奔擲第五
子圓满馳来就父紀首既落圓滿軀亦分法和收太子
圓照兄弟三人問圓照曰阿郎何以至此圓照曰失計
願為公作奴法和叱遣之
圓照字明周中大同初為益州東齋郎宋寧宋興二都
太守逺鎮諸王世子皆在建鄴質守帝特愛紀故遣以
副紀紀之搆釁悉其謀也次弟圓正先見鎖在江陵及
紀既以兵終元帝使謂曰西軍已敗汝父不知存亡意
欲使其自裁而圓正既奉此問便號哭盡哀以禍難之
興皆由圓照於是唯哭世子言不絶聲上謂圓正聞問
悲感必應自殺頻看知不能死又付廷尉獄及見圓照
曰阿兄何乃亂人骨肉使酷痛如此圓照更無所言唯
云計誤並命絶食於獄齧臂啖之十三日死天下聞而
悲之
圓正字明允紀第二子美風儀善談論寛和好施愛接
士人封江安侯歴西陽太守有恵政既居上流人附者
甚衆及侯景作逆圓正収兵衆且一萬後遂跋扈中流
不從王命及景破復謀入蜀元帝将圖之署為平南将
軍及至弗見使南平嗣王恪等醉而囚之時紀稱梁王
及紀敗死為有司奏請絶紀属籍元帝許之賜姓饕餮
氏紀最為武帝所愛武帝諸子罕登公位唯紀以功業
顯著先啓黄扉兄邵陵王綸屢以罪黜心毎不平及聞
紀為征西綸撫枕歎曰武陵有何功業而位乃前我朝
廷憒憒似不知人武帝聞之大怒曰武陵有恤人拓境
之勲汝有何績太清初帝思之使善畫者張僧繇至蜀
圖其状在蜀十七年南開寧州越嶲西通資陵吐谷渾
内脩耕桑鹽鐵之功外通商賈逺方之利故能殖其財
用器甲殷積馬八千匹上足者置之内廐開寝殿以通
之日落輙出步馬便騎射尤工舞矟九日講武躬領幢
隊及聞國難謂僚佐曰七官文士豈能匡濟既東下黄
金一斤為餅百餅為簉至有百簉銀五倍之其他錦罽
繒采稱是毎戰則懸金帛以示将士終不賞賜寧州刺
史陳知祖請散金銀募勇士不聴慟哭而去自是人有
離心莫肯為用紀頗學觀占善風角亦知不復能濟瞻
望氣色歎吒天道椎牀聲聞于外有請事者以疾辭不
見既死埋於沙州不封無櫬元帝以劉孝勝付廷尉尋
免之初紀将僭號祅怪不一内寝栢殿柱繞節生花其
莖四十有六靃靡可愛状似荷花識者曰王敦祅花非
佳事也時蜀知星人説紀曰官若東下當用申年太白
出西從之為利申嵗發蜀酉年入荆不可失也發蜀之
嵗太白在西北及眀年則已東出矣
論曰甚矣讒佞之為巧也夫言附正直跡在恭敬悦目
㑹心無施不可至乃離父子間兄弟廢楚嫡疎漢嗣可
為太息良非一塗以昭眀之親之賢梁武帝之愛之信
謗言一及至死不能自明况於下此者也綜處秦政之
疑懐負尺之志肆行狂悖卒致奔亡廬陵多財為累雄
心自立未及騁暴早卒為幸南康為政有方居喪以禮
惜乎早夭不拯危季邵陵少而險躁人道頓忘晚致勤
王其殆優矣武陵地居勢勝卒致傾覆才輕志大能無
及乎
　
　
　
　
　
　
　
　
　
　
　
　
　南史卷五十三
　南史卷五十三考證
昭眀太子統傳徐元瑜降而續又荆州使至○又監本
　誤人今从南本
時年幼依舊於内○梁書於字上有居字應增入
五嵗徧讀五經悉通諷誦○通一本作融
胸中亦填塞成疾○填梁書作圯
不俟我恒爾懸心○俟梁書作使
不畜音聲未薨少時敕賜太樂女妓一部畧非所好○
　梁書無未薨二字又太作大
詔遣前交州刺史王奕○奕梁書作弁
唯信義去秋有稔○信義梁書作義興
為英華集二十卷○梁書同應从南本改為文章英華
　集二十卷
復還徐方之象也○還監本作逺
河東王譽傳譽曰各自軍府何忽疑人○疑梁書作𨽻
南康簡王績傳天監七年封南康郡王○七梁書作八
少府有南康國無名錢數千萬○梁書無少字
子乂理傳大同八年封安樂縣侯○八監本誤三今改
　从閣本又安樂梁書作建安
邵陵攜王綸傳以西中郎将權攝南徐州事○徐梁書
　作兖又云中大同元年出為統東将軍南徐州刺史
　本書不載殆彼此互訛也
恒遣心腹馬容戴子髙戴𤓰李撒趙智英等於路尋何
　智通於白馬巷逢之以槊刺之○梁書作令客戴子
　髙於都巷刺殺之
綸遂與子躓等十餘人輕舟走武昌○躓梁書作確下
　文確傳確自臺城出即在景左右旋欲手刃景為賊
　所殺則確未嘗有走武昌事當以躓為是
子確傳後徙封永安○安監本訛福今从梁書
武陵王紀傳震太陽門成字曰紹宗梁位唯武王解者
　以武陵王○解者以武陵王梁書作解者以為武王
　者武陵王也較眀
六月紀築連城攻絶鐵鎖○紀梁書作約誤也上文元
　帝命陸法和鎖江以斷峽遣劉棻共任約西赴下文
　元帝復以謝荅仁上赴所謂赴者皆赴法和也則此
　攻絶鐵鎖自當属紀不當属約矣
武陵王紀子圓正傳識者曰王敦祅花非佳事也○祅
　梁書作杖
　
　
　
　
　
　
　
　
　
　南史卷五十三考證
欽定四庫全書
　南史卷五十四
　　唐　　　李　　　延　　　壽　　　撰
　列傳第四十四
　　梁簡文帝諸子　　　　元帝諸子
簡文二十子王皇后生哀太子大器南郡王大連陳淑
容生尋陽王大心左夫人生南海王大臨安陸王大春
謝夫人生瀏陽公大雅張夫人生新興王大荘包昭華
生西陽王大鈞范夫人生武寧王大威褚修華生建平
王大球陳夫人生義安王大昕朱夫人生綏建王大摯
其臨川王大款桂陽王大成汝南王大封樂良王大圜
並不知母氏潘美人生皇子大訓早亡無封其餘不知
不載
哀太子大器字仁宗簡文嫡長子也中大通三年封宣
城郡王太清二年十月侯景宼建鄴敕太子為臺内大
都督三年五月簡文即位六月癸酉立為皇太子大寶
二年八月景廢簡文将害太子時景黨稱景命召之太
子方講老子将下牀而刑人掩至太子顔色不變徐曰
久知此事嗟其晚耳刑者将以衣帶絞之太子曰此不
能見殺乃指繫帳竿下繩命取絞之而絶時年二十八
太子性寛和兼神用端凝在賊中毎不屈意左右竊問
其故荅曰賊若未須見殺雖復陵傲呵叱其终不敢言
若見害時至雖一日百拜無益於死問者又曰官今憂
逼而神貌怡然未喻此意荅曰吾自度死必在賊前若
諸叔外来平夷羯宼必前見殺然後就死若其遂開拓
上流必先見殺後取富貴何能以無益之愁横憂必死
之命景之西上攜太子同行及敗歸船往往相失所乗
船入樅陽浦舟中腹心並勸因此入北太子曰自國家
喪敗志不圖生主上蒙塵寧忍違離吾今若去乃是叛
父非謂避賊天下豈有無父之國便涕泗嗚咽命即前
進賊以太子有器度每憚之恐為後患故先及禍承聖
元年四月追諡哀太子祔太廟隂室
尋陽王大心字仁恕簡文第二子也幼而聰朗善属文
中大通四年以皇孫封當陽縣公大同元年為都督郢
州刺史時年十三簡文以其幼戒之曰事無大小悉委
行事大心雖不親州務發言毎合於理衆皆驚服太清
元年為雲麾将軍江州刺史貪冐財賄不能綏接百姓
二年侯景宼都大心招集士卒與上流諸軍赴援宫闕
三年臺城陷上甲侯蕭韶南奔宣宻詔加散騎常侍進
號平南将軍大寶元年封尋陽王初歴陽太守荘鐡以
城降侯景既而又奉其母来奔大心以鐡舊将厚為其
禮軍旅之事悉以委之以為豫章内史景數遣軍西上
宼抄大心輙令鐡撃破之禽其将趙加婁賊不能進時
鄱陽王範率衆棄合肥屯于柵口待援兵總集欲俱進
大心聞之遣要範西上以盆城處之廪饋甚厚欲與戮
力共除禍難㑹鐵㨿豫章反大心令中兵參軍韋約討
之鐵敗乞降鄱陽世子嗣先與鐵善乃謂範曰昔與鐵
㳺處其人才略從横若降江州必不全其首領請援之
乃遣将侯瑱救鐵夜破韋約等營大心大懼於是二蕃
釁起景将任約略地至盆城大心遣司馬韋質拒戰敗
績時帳下猶有勇士千餘人咸説曰既無糧儲難以守
固若輕騎往建州以圖後舉䇿之上也其母陳淑容不
從撫胸慟哭大心乃止遂與約和二年将遇害遶牀謂
賊廂公王僧貴曰我以全州歸命何忍相苦乃見射而
殞
臨川王大款字仁師簡文第三子也初封石城縣公位
中書侍郎太清三年簡文即位封江夏郡王大寶元年
奔江陵湘東王承制改封臨川王魏剋江陵遇害
南海王大臨字仁宣簡文帝第四子也大同二年封寧
國縣公少而敏慧年十一遭左夫人憂哭泣毁瘠以孝
聞後入國學明經射䇿甲科拜中書侍郎遷給事黃門
侍郎十一年長兼侍中出為琅邪彭城二郡太守侯景
亂屯端門都督城南諸軍事大寶元年封南海郡王出
為都督東揚州刺史又除吴郡太守時張彪起義於㑹
稽吳人陸令公潁川庾孟卿等勸大臨投之大臨曰彪
若成功不藉我力如其撓敗以我説焉不可往也二年
遇害
南郡王大連字仁靖簡文第五子也少俊爽能属父舉
止風流雅有巧思妙達音樂兼善丹青大同二年封臨
城縣公七年與南海王俱入國學並射䇿甲科皆拜中
書侍郎十年武帝幸朱方大連與兄大臨並從武帝問
曰汝等習騎不對曰臣等未奉詔不敢輙習敕令給馬
試之大連兄弟據鞍往還各得馳驟之節帝大悦即賜
所乗馬及為啓謝辭又甚美帝他日謂簡文曰昨見大
臨大連風韻可愛足慰吾老年遷給事黄門侍郎轉侍
中太清元年出為東揚州刺史侯景入宼建鄴大連率
衆四萬来赴及臺城沒援軍散還東揚州㑹稽豐沃糧
仗山積東人懲景苛虐咸樂為用而大連恒沉湎于酒
宋子仙攻之大連棄城走追及於信安縣大連猶醉弗
之覺於是三吴悉為賊有大寶元年封南郡王賊遣将
趙伯超劉神茂来攻大連専委部将留異以城應賊大
連棄走為賊所獲侯景以為江州刺史二年遇害
安陸王大春字仁經簡文第六子也少博涉書記善吹
笙天性孝謹體貌瓌偉腰帶十圍大同六年封西豐縣
侯拜中書侍郎後為寧逺将軍知石頭戍軍事侯景内
宼大春奔京口随邵陵王入援戰于鍾山軍敗肥大不
能行為賊所獲大寶元年封安陸郡王出為東揚州刺
史二年遇害
桂陽王大成字仁和簡文第八子也初封新塗公太清
三年簡文即位封山陽郡王大寶元年奔江陵湘東王
承制改封桂陽王大成性甚兇麤兼便弓馬至江陵披
甲夜出人謂為劫斫之遂失左髻魏剋江陵遇害
汝南王大封字仁叡簡文第九子也初封臨汝公太清
三年簡文即位封宜都郡王大寶元年奔江陵湘東王
承制封汝南王魏剋江陵遇害
瀏陽公大雅字仁風簡文第十二子也大同九年封瀏
陽縣公少聰警羙姿儀特為武帝所愛臺城陷大雅猶
命左右格戰賊至漸衆乃自縋而下發憤感疾薨
新興王大莊字仁禮簡文第十三子也性躁動大同元
年封髙唐縣公大寶元年封新興郡王位南徐州刺史
二年遇害
西陽王大鈞字仁博簡文第十四子也性厚重不妄戲
弄年七嵗武帝嘗問讀何書對曰學詩因令諷誦即誦
周南音韻清雅帝重之因賜王羲之書一卷大寶元年
封西陽郡王位丹陽尹二年監揚州遇害
武寧王大威字仁容簡文第十五子也羙風儀眉目如
畫大寶元年封武寧郡王二年為丹陽尹遇害
皇子大訓字仁徳簡文第十六子也少而脚疾不敢躡
履太清三年未封而亡年十嵗
建平王大球字仁玉簡文帝第十七子也大寶元年封
建安郡王性明慧夙成初侯景圍臺城武帝素歸心釋
教每發誓願恒云若有衆生應受諸苦衍身代當時大
球年甫七嵗聞而驚謂母曰官家尚爾兒安敢辭乃六
時禮佛亦云凡有衆生應獲苦報悉大球代受其早慧
如此二年遇害
義安王大昕字仁朗簡文帝第十八子也年四嵗母陳
夫人卒便哀毁有若成人晨夕涕泣眼為之傷及武帝
崩大昕奉慰簡文嗚噎不自勝左右莫不掩泣大寶元
年封義安郡王二年遇害
綏建王大摯字仁瑛簡文第十九子也幼雄壮有膽氣
及臺城陷乃歎曰大丈夫㑹當㓕虜属妳媪驚掩其口
曰勿妄言禍将及大摯笑曰禍至非由此大寶元年封
二年遇害
樂良王大圜簡文第二十子也大寶元年封後入周仕
隋位内史侍郎
元帝諸子徐妃生忠壮世子方等王貴嬪生貞恵世子
方諸始安王方略袁貴人生愍懐太子方矩夏貴妃生
敬皇帝自餘不顯
忠壮世子方等字實相元帝長子也少聰敏有俊才善
騎射尤長巧思性愛林泉特好散逸嘗著論曰人生處
世如白駒過隙耳一壺之酒足以養性一簟之食足以
怡形生在蒿蓬死葬溝壑瓦棺石椁何以異兹吾嘗夢
為魚因化為鳥方其夢也何樂如之及其覺也何憂斯
類良由吾之不及魚鳥者逺矣故魚鳥飛浮任其志性
吾之進退恒在掌握舉首懼觸摇足恐堕若使吾終得
與魚鳥同遊則去人間如脱屣耳初徐妃以嫉妬失寵
方諸母王氏以冶容倖嬖及王夫人終元帝歸咎徐妃
方等意不自安元帝聞之又惡方等方等益懼故述此
論以申其志時武帝年髙欲見諸王長子元帝遣方等
方等欣然升舟冀免憂辱行至繇水遇侯景亂元帝召
之方等啓曰昔申生不愛其死方等豈顧其生元帝省
書歎息知無還意乃配歩騎一萬使援臺城賊每来攻
方等必身當矢石城陷方等歸荆州収集士馬甚得衆
和元帝始歎其能方等又勸修築城柵以備不虞既成
樓雉相望周廻七十餘里元帝觀之甚悦入謂徐妃曰
若更有一子如此吾復何憂徐妃不荅垂泣而退元帝
忿之因疏其穢行牓于大閣方等入見益以自危時河
東王為湘州刺史不受令方等求征之元帝謂曰汝有
水厄深宜慎之拜為都督令南討方等臨行謂所親曰
吾此叚出征必死無二死而獲所吾豈愛生及至麻溪
軍敗溺死方等之死元帝聞之心喜不以為戚後追思
其才贈侍中中軍将軍揚州刺史諡忠壮世子并招䰟
以葬之方等注范曄後漢書未就所撰三十國春秋及
篤静子行於世元帝即位改諡武烈世子封子荘為永
嘉王及魏剋江陵荘年甫七嵗為人家所匿後王琳迎
送建鄴及敬帝立出質于齊敬帝太平二年陳武帝将
受禪王琳請荘于齊以主梁嗣自盆城濟江二月即帝
位于郢州年號天啓置百官王琳總其軍國明年荘為
陳人所敗其御史中丞劉仲威奉以奔夀陽遂入齊齊
武平元年授特進開府儀同三司封梁王齊朝許以興
復竟不果而齊亡荘在鄴飲氣而死
貞恵世子方諸字眀智元帝第二子也幼聰警博學眀
老易善談𤣥風采清越特為元帝所愛母王氏又有寵
及方等敗後元帝謂曰不有所廢其何以興勿以汝兄
為念因拜中撫軍将軍以自副又出為郢州刺史鎮江
夏以鮑泉為行事時元帝遣徐文盛與侯景将任約相
持方諸年十五童心未革恃文盛在近不恤軍政日與
鮑泉蒱酒為樂侯景知之乃遣其将宋子仙從間道襲
之百姓奔告方諸與鮑泉並不信曰文盛大軍在下虜
安得来始命閉門賊已入城方諸方踞泉腹以五色毦
辮其鬚子仙執方諸以歸王僧辯軍至蔡洲景遂害之
元帝追諡貞恵世子
愍懐太子方矩字徳規元帝第四子也少勤學羙容止
初封南安侯太清初累遷侍中中衞将軍元帝承制拜
王太子改名元良承聖元年十一月丙子立為皇太子
及升儲位昵狎羣下好著微服嘗入朝公服中著碧絲
布袴摳衣髙元帝見之大怪遣尚書周𢎞正責之因使
太子師𢎞正佗日𢎞正謁見元帝問曰太子比頗受卿
導不對曰太子聖徳乃未極日新幸無大過帝曰卿以
我父子故未直言從容之間無失和嶠之對便有廢立
計未及行而江陵喪亡遇害太子聰頴凶暴猜忍俱有
元帝風敬帝承制追諡愍懐太子
始安王方略元帝第十子貞恵世子母弟也母王氏王
琳之次姉元帝即位拜貴嬪次妹又為良人並䝉寵幸
方略益鍾愛侯景亂元帝結好于魏方略年數歳便遣
入關元帝親送近畿執手歔欷既而旋駕憶之賦詩曰
如何吾幼子勝衣已别離十日無由宴千里送逺垂至
長安即得還贈遣甚厚江陵喪亡遇害貴嬪良人並更
誕子未出閣無封失名
論曰簡文提挈宼戎元帝崎嶇危亂諸子之備踐艱棘
蓋時運之所鍾乎忠烈以幹蠱之材出冡嗣之任竟亦
當年擯落通塞亦云命也哀哉
　
　
　
　
　
　
　
　
　
　
　
　
　
　
　
　南史卷五十四
　南史卷五十四考證
簡文二十子傳范夫人生武寧王大威○威一本作感
　今从梁書
建平王大球傳大寶元年封建安郡王○安梁書作平
義安王大昕傳大寶元年封義安郡王○年封二字監
　本誤寶云今改正
元帝諸子傳徐妃生忠壮世子方等○壮一本作烈今
　从梁書又下文袁貴人生愍懐太子方矩梁書不載
　所生
貞恵世子方諸傳字明智○明智梁書作智相
史臣論忠烈以幹蠱之材○忠烈即忠壮本傳元帝即
　位改諡武烈世子故也
　
　
　
　南史卷五十四考證
欽定四庫全書
　南史卷五十五
　　唐　　　李　　　延　　　壽　　　撰
　列傳第四十五
　　王茂　　曹景宗　席闡文　夏侯詳(子亶/魚𢎞)　(夔/)
　　吉士瞻　蔡道恭　楊公則　鄧元起(羅研/李膺)
　　張惠紹　馮道根　康絢　　昌義之
王茂字休連一字茂先太原祁人也祖深北中郞司馬
父天生宋末爲列將剋司徒袁粲以勲歴位郡守封上
黄縣男茂年數歳爲大父深所異常曰此吾家千里駒
成門戸者必此兒也及長好讀兵書究其大指性隱不
交游身長八尺絜白美容儀齊武帝布衣時嘗見之歎
曰王茂先年少堂堂如此必爲公輔後爲臺郞累年不
調亦知齊之將亡求爲邊職久之爲雍州長史襄陽太
守梁武便以王佐許之事無大小皆詢焉人或讚茂反
帝弗之信讚者驟言之遣視其甲矟則蟲網焉乃誅言
者或云茂與帝不睦帝諸腹心竝勸除之而茂少有驍
名帝又惜其用曰将舉大事便害健將此非上䇿乃令
腹心鄭紹叔徃候之遇其臥因問疾茂曰我病可耳紹
叔曰都下殺害日甚使君家門塗炭今欲起義長史那
猶臥茂因擲枕起即袴褶隨紹叔入見武帝大喜下牀
迎因結兄弟被推赤心遂得盡力發雍部遣茂為前驅
郢魯旣平從武帝東下為軍鋒師次秣陵東昏遣大将
王珍國盛兵朱雀門衆號二十萬及戰梁武軍引却茂
下馬單刀直前外甥韋欣慶勇力絶人執鐵纒矟翼茂
而進故大破之茂勲第一欣慶力也建康城平以茂為
護軍将軍遷侍中領軍将軍時東昏妃潘玉兒有國色
武帝将留之以問茂茂曰亡齊者此物留之恐貽外議
帝乃出之軍主田安啓求為婦玉兒泣曰昔者見遇時
主今豈下匹非類死而後已義不受辱及見縊絜美如
生輿出尉吏俱行非禮乃以余妃賜茂亦潘之亞也羣
盜之燒神虎門茂率所領應赴為盜所射茂躍馬而進
羣盜反走茂以不能式遏姦盜自表觧職優詔不許加
鎮軍將軍封望蔡縣公是歲江州刺史陳伯之叛茂出
為江州刺史南討之伯之奔魏時九江新經軍宼茂務
農省役百姓安之四年魏攻漢中茂受詔西禦魏乃班
師歴位侍中中衞将軍太子詹事車騎將軍開府儀同
三司丹陽尹時天下無事武帝方敦文雅茂心頗怏怏
侍宴醉後每見顔色武帝宥而不責進位司空茂性寛
厚居官雖無美譽亦爲吏人所安居處方正在一室衣
冠儼然雖僕妾莫見其惰容姿表瓌麗須眉如畫為衆
所瞻望徙驃騎将軍開府同三司之儀江州刺史在州
不取奉獄無滯囚居處被服同於儒素薨於州武帝甚
悼惜之詔贈太尉諡曰忠烈公初茂以元勲武帝賜鐘
磬之樂茂在州夢鐘磬在格無故自墮心惡之及覺命
奏樂旣成列鐘磬在格果無故編皆絶墮地茂謂長史
江詮曰此樂天子所以惠勞臣也樂既極矣能無憂乎
俄而病卒子貞秀嗣以居憂無禮為有司所奏徙越州
後詔留廣州與魏降人杜景欲襲州城長史蕭昻斬之
曹景宗字子震新野人也父欣之仕宋位徐州刺史景
宗幼善騎射好畋獵常與少年數十人澤中逐麞鹿每
衆騎赴鹿鹿馬相亂景宗於衆中射之人皆懼中馬足
應弦輒斃以此爲樂未弱冠欣之於新野遣出州以匹
馬將數人於中路卒逢蠻賊數百圍之景宗帶百餘箭
每箭殺蠻蠻遂散走因以膽勇聞頗愛史書每讀穰苴
樂毅傳輒放卷歎息曰丈夫當如是少與州里張道門
善道門車騎将軍敬兒少子也爲武陵太守敬兒誅道
門於郡伏法親屬故吏莫敢收景宗自襄陽遣船到武
陵收其屍迎還殯葬鄉里以此義之仕齊以軍功累加
游擊將軍建武四年隨太尉陳顯逹北圍馬圈以竒兵
二千破魏援中山王英四萬人及剋馬圈顯逹論功以
景宗為後景宗退無怨言魏孝文率衆大至顯逹宵奔
景宗導入山道故顯逹父子獲全梁武為雍州刺史景
宗深自結附數請帝臨其宅時天下方亂帝亦厚加意
焉表為竟陵太守及帝起兵景宗聚衆幷率五服内子
弟三百人從軍遣親人杜思沖勸先迎南康王於襄陽
即位武帝不從及至竟陵以景宗為軍鋒道次江寜東
昏将李居士以重兵鎭新亭景宗被甲馳戰居士棄甲
奔走景宗皆獲之又與王茂吕僧珍犄角破王珍國於
大航景宗軍士皆桀黠無頼御道左右莫非富室抄掠
財物畧奪子女景宗不能禁及武帝入頓西城嚴申號
令然後稍息城平封湘西縣侯除郢州刺史加都督天
監元年改封竟陵縣侯景宗在州鬻貨聚歛於城南起
宅長堤以東夏口以北開街列門東西數里而部曲殘
横部下厭之二年十月魏攻司州圍刺史蔡道恭城中
負板而汲景宗望關門不出但耀軍游獵而已及司州
城陷爲御史中丞任昉所奏帝以功臣不問徵爲右衞
将軍五年魏中山王英攻鍾離圍徐州刺史昌義之武
帝詔景宗督衆軍援義之豫州刺史韋叡亦援焉而受
景宗節度詔景宗頓道人洲待衆軍齊集俱進景宗欲
專其功乃違敕而進遇暴風卒起頗有沉溺復還守先
頓帝聞之曰此所以破賊也景宗不進葢天意乎若孤
軍獨往城不時立必見狼狽今得待軍同進始可大捷
矣及韋叡至與景宗進頓邵陽洲立壘與魏城相去百
餘歩魏連戰不能却傷殺者十二三自是魏軍不敢逼
景宗等器甲精新魏人望而奪氣魏將楊大眼對橋北
岸立城以通糧運每牧人過岸伐芻藁皆為大眼所略
景宗乃募勇敢士千餘人徑度大眼城南數里築壘親
自舉築大眼來攻景宗破之因得壘成使别将趙草守
之因謂為趙草城是後恣芻牧馬大眼遣抄掠輒為趙
草所獲先是詔景宗等預裝高艦使與魏橋等為火攻
計令景宗與叡各攻一橋叡攻其南景宗攻其北六年
三月因春水生淮水曓長六七尺叡遣所督将馮道根
李文釗裴邃韋寂等乘艦登岸擊魏洲上軍盡殪景宗
使衆軍復鼓噪亂登諸城呼聲震天地大眼於西岸燒
營英自東岸棄城走諸壘相次土崩悉棄其器甲爭投
水死淮水為之不流景宗命軍主馬廣躡大眼至濊水
上四十餘里伏屍相枕義之出逐英至洛口英以匹馬
入梁城緣淮百餘里屍骸相藉虜五萬餘人收其軍糧
器械山積牛馬驢騾不可勝計景宗乃搜所得生口萬
餘人馬千匹遣獻㨗先是旱甚詔祈蒋帝神求雨十旬
不降帝怒命載荻欲焚蒋廟并神影爾日開朗欲起火
當神上忽有雲如繖倐忽驟雨如瀉臺中宫殿皆自振
動帝懼馳詔追停少時還靜自此帝畏信遂深自踐阼
以來未嘗躬自到廟於是備法駕将朝臣脩謁是時魏
軍攻圍鍾離蒋帝神報敕必許扶助旣而無雨水長遂
挫敵人亦神之力焉凱旋之後廟中人馬腳盡有泥濕
當時竝目覩焉景宗振旅凱入帝於華光殿宴飲連旬
令左僕射沈約賦韻景宗不得韻意色不平啓求賦詩
帝曰卿伎能甚多人才英拔何必止在一詩景宗已醉
求作不已詔令約賦韻時韻已盡唯餘競病二字景宗
便操筆斯湏而成其辭曰去時兒女悲歸來笳鼓競借
問行路人何如霍去病帝歎不已約及朝賢驚嗟竟日
詔令上左史於是進爵為公拜侍中領軍将軍景宗為
人自恃尚勝每作書字有不解不以問人皆以意造雖
公卿無所推唯以韋叡年長且州里勝流特相敬重同
宴御筵亦曲躬謙遜武帝以此嘉之景宗好内妓妾至
數百窮極錦繡性躁動不能沉黙出行常欲褰車帷幔
左右輒諫以位望隆重人所具瞻不宜然景宗謂所親
曰我昔在鄉里騎快馬如龍與年少輩數十騎拓弓弦
作霹靂聲箭如餓鴟叫平澤中逐麞數肋射之渴飲其
血飢食其胃甜如甘露漿覺耳後生風鼻頭出火此樂
使人忘死不知老之將至今來揚州作貴人動轉不得
路行開車幔小人輒言不可閉置車中如三日新婦此
邑邑使人氣盡為人嗜酒好樂臘月於宅中使人作邪
呼逐除徧徃人家乞酒食本以爲戲而部下多剽輕因
弄人婦女奪人財貨帝頗知之景宗懼乃止帝數宴見
功臣共道故舊景宗酒後謬妄或誤稱下官帝故縱之
以爲笑樂後為江州刺史赴任卒於道贈雍州刺史開
府儀同三司諡曰壯子皎嗣景宗齊永元初任竟陵郡
其第九弟義宗年少未有位宦居在雍州旣方伯之弟
又是豪彊之門市邊富人姓向以見錢百萬欲埤義宗
以妺適之義宗遣人送書竟陵諮景宗景宗題書後荅
曰買猶未得云何已賣義宗貪鏹遂成後隨武帝西下
歴位梁秦二州刺史向家兄弟憑附曹氏位登列卿後
義宗爲都督征穰城軍敗見獲於魏卒
席闡文安定臨涇人也孤貧渉獵書史齊初為雍州刺
史蕭赤斧中兵參軍由是與其子穎胄善復歴西中郞
中兵参軍領城局梁武帝之將起兵闡文勸穎胄同焉
仍遣客田祖恭私報帝并獻銀裝刀帝報以金如意和
帝稱尊號爲衛尉卿穎胄曓卒州府騷擾闡文以和帝
幼弱中流任重時始興王憺留鎭雍部乃與西朝羣臣
迎憺總州事故賴以寜輯帝受禪除都官尚書封山陽
伯出為東陽太守在郡有能名冬至悉放獄中囚依期
而至改封湘西侯卒官諡曰威
夏侯詳字叔業譙郡譙人也年十六遭父艱居䘮哀毁
三年廬於墓側嘗有三足雀來集其廬戸衆咸異焉仕
宋爲新汲令政有異績豫州刺史叚佛榮班下境内爲
屬城表轉中從事史仍遷别駕歴事八将州部稱之齊
明帝為刺史雅相器遇及輔政引詳及裴叔業日夜與
語詳輒不酬帝以問叔業叔業以告詳詳曰不爲福始
不爲禍先由此微有忤出爲征虜長史義陽太守及南
康王爲荆州詳爲西中郎司馬新興太守梁武帝起兵
長史蕭穎胄同創大舉慮詳不同以告柳忱忱曰易耳
近詳求昏未之許令成昏而告之不憂立異於是以女
適其子虁大事方建西臺以詳爲中領軍加散騎常侍
南郡太守凡軍國大事穎胄多決於詳頃之穎胄卒梁
武帝始興王憺留守襄陽詳乃遣使憺共参軍國遷侍
中尚書右僕射尋授荆州刺史詳又固讓于憺天監元
年徵爲侍中車騎将軍封寜都縣侯詳累讓乃更授右
光禄大夫侍中如故給親信二十人改封豊城縣公三
年遷湘州刺史詳善吏事在州四載爲百姓所稱州城
南臨水有峻峯舊傳云刺史登此山輒代由是歴政莫
敢至詳於其地起臺榭延僚屬以表損挹之志後徵爲
尚書左僕射金紫光禄大夫道病卒上為素服舉哀贈
開府儀同三司諡曰景子亶嗣
亶字世龍齊永元末父詳爲西中郎南康王司馬隨府
鎭荆州亶留都下爲東昏聽政主帥及崔慧景作亂亶
以捍禦功除驍騎将軍及梁武起兵詳與長史蕭穎胄
協同密遣迎亶亶乃齎宣德皇后令令南康王纂承大
統建鄴平以亶爲尚書吏部郎俄遷侍中奉璽於帝天
監六年累遷南郡太守父憂解職居䘮盡禮廬于墓側
遺財悉推諸弟八年起爲司州刺史領安陸太守服闋
襲封豊城縣公居州甚有威惠爲邊人悦服歴都官尚
書遷給事中右衞将軍累遷吳興太守在郡復有惠政
吏人圖其像立碑頌美焉普通五年爲中護軍六年大
舉北侵先遣豫州刺史裴邃帥譙州刺史湛僧智等自
南道攻壽陽未剋而邃卒乃加亶使持節代邃與魏將
河間王琛臨淮王彧等相拒頻戰剋㨗尋敕班師合肥
須堰成復進七年夏淮堰水盛壽陽城將沒武帝復遣
北道軍元樹帥彭寳孫陳慶等稍進亶帥湛僧智魚𢎞
張澄等通流清澗將入淮肥魏軍夾肥築城出亶後亶
與僧智還襲破之進攻黎漿貞威將軍韋放自北道㑹
焉兩軍旣合所向皆降凡降城五十二獲男女口七萬
五千人詔以壽陽依前代置豫州合肥鎭改爲南豫州
以亶爲豫南豫二州刺史加都督壽春久離兵荒百姓
多流散亶輕刑薄賦務農省役頃之人戸充復卒于州
鎭帝聞之即日素服舉哀贈車騎将軍諡曰襄州人夏
侯簡等表請爲亶立碑置祠詔許之亶美風儀寛厚有
器量渉獵文史能専對宗人夏侯溢爲衡陽内史辭日
亶侍御坐帝謂亶曰夏侯溢於卿疏近亶荅云是臣從
弟帝知溢於亶已疏乃曰卿傖人如何不辯族從亶對
曰臣聞服屬易疏所以不忍言族時以爲能亶歴六郡
三州不爲産業禄賜所得隨散親故性儉率居處服用
充足而已不事華侈晚年頗好音樂有妓妾十數人並
無被服姿容每有客常隔簾奏之時謂簾爲夏侯妓衣
子誼襲封豐城縣侯
亶弟夔字季龍位大匠卿累遷司州刺史領安陸太守
帥壯武將軍裴之禮直閤将軍任思祖出義陽道攻平
靜穆陵陰山三闗剋之時譙州刺史湛僧智圍東豫州
刺史元慶和於廣陵入其郛魏将元顯伯率軍赴援僧
智逆擊破之夔自武陽出㑹僧智斷魏軍歸路慶和於
内築柵自固及夔至遂請降凡降男女口萬餘人顯伯
聞之夜遁衆軍追虜二萬餘人斬獲不可勝數由是義
陽北道遂與魏絶及郢州刺史元顯逹降詔改爲北司
州以虁爲刺史兼督司州封保城縣侯中大通六年為
豫州刺史如督豫州積歳連兵人頗失業夔乃率軍人
於蒼陵立堰溉田千餘頃歲妆榖百餘萬石以充儲備
兼贍貧人境内賴之夔兄亶先經此任至是夔又居焉
兄弟並有恩惠於鄉里百姓歌曰我之有州頻得夏侯
前兄後弟布政優優夔在州七年逺近多附之有部曲
萬人馬二千匹並服習精彊爲當時之盛性奢豪後房
伎妾曵羅綺飾金翠者百數愛好人士不以貴位自高
文武賔客常滿坐時亦以此稱之卒于州諡曰桓子譔
嗣官至太僕卿譔弟譒少麤險薄行常停鄉里領其父
部曲爲州助防刺史貞陽侯明引爲府長史明被魏囚
復為侯景長史景反譒前驅濟江頓兵上林館破邸第
及居人富室子女財貨盡略有之明在州有四妾章於
王阮竝有國色明被魏囚其妾竝還都第譒至破第納
焉
魚𢎞襄陽人身長八尺白晢美姿容累從征討常爲軍
鋒歴南譙盱台竟陵太守嘗謂人曰我爲郡有四盡水
中魚鼈盡山中麞鹿盡田中米榖盡村里人庻盡丈夫
生如輕塵棲弱草白駒之過隙人生但歡樂富貴在何
時於是恣意酣賞侍妾百餘人不勝金翠服翫車馬皆
窮一時之驚絶有眠牀一張皆是蹙柏四面周匝無一
有異通用銀鏤金花壽福兩重爲腳爲湘東王鎮西司
馬述職西上道中乏食緣路採菱作菱米飯給所部𢎞
度之所後人覓一菱不得又於窮洲之上捕得數百獼
猴膊以爲脯以供酒食比及江陵資食復振逢敕迎瑞
豫王令送像下都𢎞率部曲數百悉衣錦袍赫奕滿道
頗爲人所慕塗經夏首李抗斆其爲人抗舅元法僧聞
之杖抗三百後爲新興永寜太守卒官
吉士瞻字梁容馮翊蓮勺人也少有志氣不事生業時
徵士吳苞見其姿容勸以經學因誦鮑照詩云豎儒守
一經未足識行藏拂衣不顧年逾四十忽忽不得志乃
就江陵卜者王先生計禄命王生曰君擁旄杖節非一
州後一年當得戎馬大郡及梁武起兵義陽太守王撫
之天門太守王智遜武陵太守蕭彊等竝不從命鎭軍
蕭穎胄遣士瞻討平之齊和帝即位以爲領軍司馬士
瞻少時嘗於南蠻國中擲博無禈褰露爲儕輩所侮及
平魯休烈軍得絹三萬疋乃作百褌其外並賜軍士不
以入室以軍功除輔國將軍歩兵校尉建康平爲巴東
相建平太守初士瞻爲荆府城局参軍浚萬人仗庫防
池得一金革鉤隠起鏤甚精巧篆文曰錫爾金鉤且公
且侯士瞻娶夏侯詳兄女女竊以與詳詳喜佩之及是
革命詳果封侯而士瞻不錫茅土天監二年入爲直閣
將軍歴位秦梁二州刺史加都督後爲太子右衞率又
出爲西陽武昌二郡太守在郡清約家無私積始士瞻
夢得一積鹿皮從而數之有十一領及覺喜曰鹿者祿
也吾當居十一祿乎自其仕進所莅已久及除二郡心
惡之遇疾不肯療普通七年卒於郡贈左衞将軍諡曰
胡子子琨時在戎役聞問一踊而絶良乆乃蘇不顧軍
制輒離所部遂以孝聞詔下旌異
蔡道恭字懷儉南陽冠軍人也父那宋益州刺史道恭
少寛厚有大量仕齊爲西中郎中兵參軍加輔國将軍
梁武帝起兵蕭穎胄以道恭素著威略專相委任齊和
帝即位爲右衛將軍出爲司州刺史梁天監初論功封
漢壽縣伯進號平北將軍三年魏圍司州時城中衆不
滿五千人食裁半歲魏軍攻之晝夜不息乃作大車載
土四靣俱前欲以填壍道恭壍内作艨艟鬬艦以待之
魏人不得進又潛作伏道以决壍水道恭載土㹠塞之
相持百餘日前後斬獲不可勝計魏大造梯衝攻圍日
急道恭用四石烏漆大弓射所中皆洞甲飲羽一發或
貫兩人敵人望弓皆靡又於城内作土山多作大矟長
二丈五尺施長刃使壯士執以刺魏人魏軍甚憚之將
退㑹道恭疾篤乃呼兄子僧勰從弟靈恩及將率謂曰
吾所苦勢不能久汝等當以死固節無令吾沒有遺恨
又令取所持節授僧勰曰禀命出疆旣不得奉以還朝
方欲攜之同逝可與棺柩相隨衆皆流涕其年五月卒
魏知道恭死攻之轉急先是朝廷遣郢州刺史曹景宗
赴援景宗不前至八月城内糧盡魏剋之贈鎭西將軍
并尋購喪櫬八年魏許還道恭喪其家以女樂易之葬
襄陽傳國至孫固早卒國除
楊公則字君翼天水西縣人也父仲懷爲宋豫州刺史
殷琰將琰叛輔國將軍劉勔討琰仲懷力戰死於橫塘
公則隨父在軍年未弱冠冐陣抱尸號哭氣絶良久勔
命還仲懐首公則斂畢徒歩負喪歸鄉里由此著名後
梁州刺史范栢年板爲宋熙太守領白馬戍主時氐賊
李烏奴攻白馬公則矢盡糧竭陷于宼抗聲罵賊烏奴
壯之要與同事公則僞許而圖之謀泄單馬逃歸齊高
帝下詔襃美除晉壽太守在任清絜自守遷扶風太守
母憂去官雍州刺史陳顯逹起爲寧朔將軍復領太守
頃之荆州刺史巴東王子響搆亂公則進討事平遷武
寧太守百姓便之入爲前軍將軍和帝爲荆州刺史公
則爲西中郎中兵參軍及蕭穎胄協同梁武以公則爲
輔國將軍領西中郎諮議參軍率兵東下和帝即位授
湘州刺史梁武軍次沔口公則率湘府之衆㑹于夏口
時荆州諸軍悉受公則節度雖蕭穎逹宗室之貴亦隸
焉郢城平武帝命衆軍即日俱下公則受命先驅江州
旣定連旌東下直造建鄴公則號令嚴明秋豪不犯所
在莫不賴焉大軍至新林公則自越城移屯領軍府壘
北樓與南掖門相對嘗登樓望戰城中遥見麾蓋縱神
鋒弩射之矢貫胡牀左右皆失色公則曰虜幾中吾脚
談笑如初東昏夜選勇士攻公則柵軍中驚擾公則堅
卧不起徐命擊之東昏軍乃退公則所領多是湘溪人
性懦怯城内輕之以爲易與每出盪輒先犯公則壘公
則奬厲軍士剋獲更多及城平内出者或被剝奪公則
親率麾下列陳東掖門衞送公卿士庶故出者多由公
則營焉進號左將軍還鎭南藩初公則東下湘部諸郡
多未賓從及公則還州然後諸屯聚竝散天監元年進
號平南將軍封寧都縣侯湘州宼亂累年人多流散公
則輕刑薄斂頃之戸口充復爲政雖無威嚴然勵已廉
愼爲吏人所悦湘俗單門多以賂求州職公則至皆斷
之所辟皆州郡著姓武帝班下諸州以爲法四年徵中
䕶軍代至乗二舸便發送故一無所取遷衞尉卿時朝
廷始議北侵公則威名素著至都詔假節先屯洛口公
則受命將發遘疾謂親人曰昔廉頗馬援以年老見遺
猶自力請用今國家不以吾朽懦任以前驅方於古人
見知重矣雖臨塗疾苦豈可僶俛辭事馬革還葬此吾
志也遂彊起登舟至洛口壽春士女歸降者數千戸魏
豫州刺史薛恭度遣長史石榮等前鋒接戰即斬石榮
遂北至壽春去城數十里而返疾篤卒于師武帝深痛
惜之即日舉哀諡烈侯公則爲人敦厚慈愛居家篤睦
視兄子過于己子家財悉委焉性好學雖居軍旅手不
輟卷士大夫以此稱之子瞟嗣有罪國除帝以公則勲
臣特聽庻長子眺嗣眺固讓歴年乃受
鄧元起字仲居南郡當陽人也少有膽幹性任俠仕齊
爲武寜太守梁武起兵蕭穎胄與書招之即日上道率
衆與武帝㑹于夏口齊和帝即位拜廣州刺史中興元
年爲益州刺史仍爲前軍建康城平進號征虜將軍天
監初封爲當陽縣侯始述職焉初梁武之起益州刺史
劉季連持兩端及聞元起至遂發兵拒守元起至巴西
巴西太守朱士略開門以待先時蜀人多逃亡至是競
出投元起皆稱起義應朝廷元起在道久軍糧乏絶或
説之曰蜀郡政慢若檢巴西二郡籍注因而罰之所獲
必厚元起然之涪令李膺諫曰使君前有嚴敵後無繼
援山人始附於我觀德若糾以刻薄人必不堪衆心一
離雖悔無及膺請出圖之不患資糧不足也元起曰善
一以委卿膺退率富人上軍資米俄得三萬斛元起進
屯西平季連始嬰城自守時益州兵亂旣久人廢耕農
内外苦饑人多相食道路斷絶季連計窮㑹明年武帝
使赦季連罪許之降季連即日開城納元起元起送季
連于建康元起以鄉人庾黔婁爲錄事參軍又得荆州
刺史蕭遥欣故客蔣光濟竝厚待之任以州事黔婁甚
清潔光濟多計謀竝勸爲善政元起之剋季連也城内
財寳無所私勤恤人事口不論財色性能飲酒至一斛
不亂及是絶之爲蜀土所稱元起舅子梁矜孫性輕脱
與庾黔婁志行不同乃言於元起曰城中稱有三刺史
節下何以堪之元起由此疎黔婁而政迹稍損在政二
年以母老乞歸供飬詔許焉徵爲右衞將軍以西昌侯
蕭藻代之時梁州長史夏侯道遷以南鄭叛引魏將王
景𦙍孔陵攻東西晉壽竝遣告急衆勸元起急救之元
起曰朝廷萬里軍不卒至若寇賊侵淫方湏撲討董督
之任非我而誰何事怱怱便相催督黔婁等苦諫之皆
不從武帝亦假元起節征討諸軍將救漢中比是魏已
攻剋兩晉壽蕭藻將至元起頗營還装糧儲器械略無
遺者蕭藻入城求其良馬元起曰年少郎子何用馬為
藻恚醉而殺之元起麾下圍城哭且問其故藻懼曰天
子有詔衆乃散遂誣以反帝疑焉有司追劾削爵土詔
減邑之半封松滋縣侯故吏廣漢羅研詣闕訟之帝曰
果如我所量也使讓藻曰元起爲汝報讐汝爲讐報讐
忠孝之道如何乃貶藻號爲冠軍將軍贈元起征西將
軍給鼓吹諡忠侯
羅研字深微少有才辯元起平蜀辟爲主簿後爲信安
令故事置觀農謁者圍桑度田勞擾百姓研請除其弊
帝從之鄱陽忠烈王恢臨蜀聞其名請爲别駕及西昌
侯藻重爲刺史州人爲之懼研舉止自若侯謂曰非我
無以容卿非卿無以事我齊茍兒之役臨汝侯嘲之曰
卿蜀人樂禍貪亂一至于此對曰蜀中積弊實非一朝
百家爲村不過數家有食窮廹之人什有八九束縛之
使旬有二三貪亂樂禍無足多怪若令家畜五母之雞
一母之豕牀上有百錢布被甑中有數升麥飯雖蘇張
巧説於前韓白按劒於後將不能使一夫爲盜況貪亂
乎大通二年爲散騎侍郎嗣王範將西忠烈王恢謂曰
吾昔在蜀每事委羅研汝遵而勿失範至復以爲别駕
升堂拜母蜀人榮之數年卒官蜀士以文逹者唯研與
同郡李膺
膺字公𦙍有才辯西昌侯藻爲益州以爲主簿使至都
武帝悦之謂曰今李膺何如昔李膺對曰今勝昔問其
故對曰昔事桓靈之主今逢堯舜之君帝嘉其對以如
意擊席者久之乃以爲益州别駕著益州記三卷行於
世初元起在荆州刺史隨王板元起爲從事别駕庾蓽
堅執不可元起恨之及大軍至都蓽在城内甚懼城平
而元起先遣迎蓽語人曰庾别駕若為亂兵所殺我無
以自明因厚遺之少時又嘗至其西沮田舍有沙門造
之乞元起有稻幾二千斛悉以施之時人稱其二者有
大度元起初爲益州過江陵迎其母母事道方居館不
肯出元起拜請同行母曰汝貧賤家兒忽得富貴詎可
久保我寜死此不能與汝共入禍敗及至巴東聞蜀亂
使蔣光濟筮之遇蹇喟然歎曰吾豈鄧艾而及此乎後
果如筮子鏗嗣
張惠紹字德繼義陽人也少有武幹仕齊爲竟陵橫桑
戍主母喪歸鄉里聞梁武帝起兵乃自歸累有戰功武
帝踐阼封石陽縣侯位驍騎將軍直閤左細仗主時東
昏餘黨數百人竊入南北掖門夜燒神虎門害衞尉張
𢎞䇿惠紹馳率所領赴戰賊乃散走遷太子右衞率以
軍功累増爵邑歴位衞尉卿左衞將軍司州刺史領安
陸太守在州和理吏人親愛之徵還爲左衞將軍加通
直散騎常侍仗甲百人直衞殿中卒諡曰忠子登嗣累
有戰功與湛僧智胡紹世魚𢎞並爲當時驍將歴官衞
尉卿太子左衞率卒官諡曰愍
馮道根字巨基廣平酇人也少孤家貧傭賃以養母行
得甘肥未嘗先食必遽還以遺母年十三以孝聞郡召
爲主簿不就曰吾當使封侯廟食安能爲儒吏邪年十
六鄉人蔡道班爲湖陽戍主攻蠻錫城反爲蠻困道根
救之匹馬轉戰提雙劒左右奮擊殺傷甚多道班以免
由是知名齊建武末魏孝文攻陷南陽等五郡明帝遣
太尉陳顯逹争之師入汋均口道根説顯逹曰汋均水
急不如悉棄船於酇城方道歩進顯逹不聽道根猶以
私屬從軍及顯逹敗夜走頼道根指路以全尋爲汋均
口戍副以母喪還家聞梁武帝起兵乃謂所親曰金革
奪禮古人不避揚名後世豈非孝乎因率鄉人歸武帝
隸於王茂常爲前鋒武帝即位爲驍騎將軍封增城縣
男天監二年爲南梁太守領阜陵城戍初到阜陵修城
隍逺斥候如敵将至者衆頗笑之道根曰怯防勇戰此
之謂也修城未畢魏将党法宗傅豎眼率衆二萬奄至
城下道根壍壘未固城中衆少莫不失色道根命開城
門緩服登城選精鋭二百人出與魏軍戰敗之魏軍因
退遷輔國将軍六年魏攻鍾離武帝詔豫州刺史韋叡
救之道根爲叡前驅至徐州建計據邵陽洲築壘掘壍
逼魏城道根能走馬歩地計馬足以賦功城隍立辦及
淮水長道根乗戰艦斷魏連橋魏軍敗績進爵爲伯改
封豫寜縣八年拜豫州刺史領汝陰太守爲政清簡境
内安之累遷右衞將軍道根性謹厚木訥少言爲將能
檢御部曲所過村陌将士不敢虜掠每征伐終不言功
其部曲或怨非之道根喻曰明主自鑒功之多少吾將
何事武帝嘗指道根示尚書令沈約美其口不論勲約
曰此陛下之大樹將軍也歴處州郡和理清静爲下所
懷在朝廷雖貴顯而性儉約所居宅不修墻屋無器服
侍衞入室則蕭然如素士之貧賤者當世服其清退武
帝亦雅重之微時不學旣貴粗讀書自謂少文常慕周
勃之器量十六年復為豫州將行武帝引朝臣宴别道
根於武德殿召畫工使圖其形道根踧踖謝曰臣所可
報國家唯餘一死但天下太平恨無可死之地豫部重
得道根人皆喜悦武帝每稱曰馮道根所在能使朝廷
不復憶有一州居州少時遇疾乞還朝廷徵爲散騎常
侍左軍將軍卒于官是日輿駕春祠二廟及出宫有司
以聞帝問中書舎人朱异曰吉凶同日今可行乎對曰
昔柳莊寝疾衞獻公當祭請尸曰有臣柳荘非寡人之
臣社稷之臣也聞其死請徃不釋祭服而徃遂以襚之
道根雖未爲社稷臣亦有勞王室臨之禮也帝即駕幸
其宅哭之甚慟諡曰威子懐嗣
康絢字長明華山藍田人也其先出自康居初漢置都
䕶盡臣西域康居亦遣侍子待詔河西因留不去其後
遂氏焉晉時隴右亂遷於藍田絢曾祖因爲苻堅太子
詹事生穆穆爲姚萇河南尹宋永初中穆率鄉族三千
餘家入襄陽之峴南宋爲置華山郡藍田縣寄立於襄
陽以穆爲秦梁二州刺史未拜卒絢伯元隆父元撫竝
爲流人所推相繼爲華山太守絢少俶儻有志氣仕齊
爲華山太守推誠撫循荒餘悦服梁武起兵絢舉郡以
應天監元年封南陽縣男除竟陵太守累遷太子左衞
率甲仗百人與領軍蕭景直殿内絢身長八尺容貌絶
倫雖居顯職猶習武藝帝幸德陽殿戲馬敕絢馬射撫
弦貫的觀者悦之其日上使畫工圖絢形遣中使持以
問絢曰卿識此圖不其見親如此時魏降人王足陳計
求堰淮水以灌壽陽足引北方童謡曰荆山爲上格浮
山爲下格潼沱爲激溝併灌鉅野澤帝以爲然使水工
陳承伯材官將軍祖暅視地形咸謂淮内沙土漂輕不
堅實其功不可就帝弗納發徐揚人率二十戸取五丁
以築之假絢節都督淮上諸軍事并䕶堰作役人及戰
士有衆二十萬於鍾離南起浮山北抵巉石依岸築土
合脊於中流十四年四月堰將合淮水漂疾復決潰衆
患之或謂江淮多蛟能乗風雨決壞崖岸其性惡鐡因
是引東西二冶鐡器大則釡鬲小則鋘鋤數千萬斤沉
於堰所猶不能合乃伐樹爲幹填以巨石加土其上緣
淮百里内岡陵木石無巨細必盡負擔者肩穿夏日疾
疫死者相枕蠅蟲晝夜聲合武帝愍之遣尚書右僕射
袁昻侍中謝舉假節慰勞并加蠲復是冬寒甚淮泗盡
凍士卒死者十七八帝遣賜以衣袴十一月魏遣將楊
大眼揚聲決堰絢命諸軍撤營露次以待之遣其子悦
挑戰斬魏咸陽王府司馬徐方興魏軍小却十五年四
月堰成其長九里下闊一百四十丈上廣四十五丈高
二十丈深十九丈五尺夾之以堤并樹杞柳軍人安堵
列居其上其水清絜俯視邑居墳墓了然皆在其下或
謂絢曰四瀆天所以節宣其氣不可久塞若鑿湫東注
則游波寛緩堰得不壞絢然之開湫東注又縱反間於
魏曰梁所懼開湫魏人信之果鑿山深五丈開湫北注
水日夜分流湫猶不減其月魏軍竟潰而歸水之所及
夾淮方數百里地魏壽陽城戍稍徙頓八公山此南居
人散就岡壟初堰起徐州界刺史張豹子謂已必尸其
事旣而絢以佗官來監作豹子甚慙由是譖絢與魏交
通帝雖不納猶以事畢徵絢尋除司州刺史領安陸太
守絢還徵豹子不脩堰至其秋淮水暴長堰壊奔流于
海殺數萬人其聲若雷聞三百里水中怪物隨流而下
或人頭魚身或龍形馬首殊類詭状不可勝名祖暅坐
下獄絢在州三年大修城隍號爲嚴整普通元年除衞
尉卿未拜卒輿駕即日臨哭諡曰莊絢寛和少喜懼在
朝廷見人如不能言號爲長厚在省每寒見省官有繿
縷者輒遣遺以繻衣其好施如此子悦嗣
昌義之歴陽烏江人也少有武幹爲馮翊戍主梁武帝
爲雍州因事帝帝亦厚遇之及起兵板爲輔國將軍軍
主每戰必捷天監元年封永豊侯累遷北徐州刺史鎭
鍾離四年大舉北侵臨川王宏督衆軍向洛口義之爲
前軍攻魏梁城戍剋之五年冬武帝以征役乆詔班師
魏中山王元英乘勢追躡攻沒馬頭等城城内糧貯魏
悉移歸北議者咸謂無復南向帝曰此必進兵非其實
也乃遣脩鍾離城敕義之爲戰守備是冬英果率衆數
十萬圍鍾離衝車毁西墉時城中衆纔三千義之督帥
隨方抗禦前後殺傷萬計魏軍死者與城平六年帝遣
曹景宗韋叡率衆二十萬救焉大破魏軍義之率輕兵
追至洛口而還以功進號軍師將軍再遷都督南兖州
刺史坐以禁物出蕃為有司所奏免十三年累遷左衞
將軍是冬帝遣太子右衞率康絢督衆軍作荆山堰魏
將李曇定大衆逼荆山揚聲決堰詔假義之節救絢軍
未至絢等已破魏軍魏又遣大將軍李平攻硤石義之
又率朱衣直閤王神念救之魏克硤石義之班師爲有
司所奏帝以其功臣不問十五年授北徐州刺史義之
不知書所識不過十字性寛厚爲將能得人死力及居
藩任吏人安之改封營道縣侯徵爲䕶軍將軍卒於官
帝深痛惜之諡曰烈子寶景嗣
論曰永元之季雖時主昏狂荆雍二州尚未有釁武皇
迹緣家酷首唱孟津之師王茂等運接昌期自致勤王
之舉若非天人啟期豈得若斯之速乎其隆名顯級亦
各風雲之感㑹也元起勤乃胥附功惟闢土勞之不圖
禍機先陷冠軍之貶於罰已輕梁之政刑於斯爲失私
戚之端自斯而啟年之不永不亦宜乎張惠紹馮道根
康絢昌義之攀附之始其功則未及羣盜焚門張以力
戰自著鍾離邵陽之逼馮昌勞効居多浮山之役而康
絢實典其事互有厥勞寵進宜矣先是鎭星守天江而
堰實興退舍而決豈人事乎其天道也
　南史卷五十五
　南史卷五十五考證
王茂傳字休連○連梁書作逺
好讀兵書究其大㫖○兵書下梁書有駮畧二字
曹景宗傳毎箭殺蠻蠻遂敗走○殺字下梁書有一字
義之出逐英至洛口○義之昌義之也洛梁書作浴誤
夏侯亶傳武帝復遣北道軍元樹帥彭寶孫陳慶等稍
　進○慶字下梁書有之字
亶對曰臣聞服屬易疏所以不忍言族○顧炎武云書
　以親九族注同族髙祖以下是也非疏逺之謂漢書
　張敞傳廣川王同族宗室劉調等同族言其與王近
　親也顏氏家訓凡宗親世數有從父有從祖有族祖
　此云不忍言族當時雖爲敏對於理未通
亶弟夔傳不以貴位自高○高監本誤事今改正
魚𢎞傳通用銀鏤金花壽福兩重○兩監本訛雨今改
　正
羅研傳鄱陽忠烈王恢臨蜀聞其名請爲别駕○請監
　本誤謂今改正
史臣論其功則未○未梁書作輕今各本俱同姑仍其
　舊
　
　
　
　
　
　
　
　
　
　
　
　
　南史卷五十五考證
欽定四庫全書
　南史卷五十六
　　唐　　　李　　　延　　　夀　　　撰
　列傳第四十六
　　張𢎞䇿(子緬/)　(纘/)　(綰/)　庾域(子子輿/)
　　鄭紹叔　　吕僧珍　　樂藹(子法才/)
張𢎞策字真簡范陽方城人梁文獻皇后之從父弟也
父安之青州主簿南蠻行參軍𢎞䇿幼以孝聞母甞有
疾五日不食𢎞䇿亦不食母彊為進粥𢎞策乃食母所
餘遭母憂三年不食鹽菜幾至滅性兄弟友愛不忍暫
離雖各有室常同卧起世比之姜肱兄弟𢎞䇿與梁武
帝年相輩幼見親狎恒隨帝游處毎入室常覺有雲氣
體輒肅然𢎞䇿由此特加敬異建武末與兄𢎞胄從武
帝宿酒酣移席星下語及時事帝曰天下方亂舅知之
乎冬下魏軍方動則亡漢北王敬則猜嫌已久當乘間
而作𢎞䇿曰敬則張兩赤眼容能立事帝曰敬則庸才
為天下唱先爾主上運祚盡於來年國權當歸江劉而
江甚隘劉又闇弱都下當大亂死人如亂麻齊之厯數
自兹亡矣梁楚漢當有英䧺興𢎞策曰瞻烏爰止于誰
之屋帝笑曰光武所云安知非僕𢎞策起曰今夜之言
是天意也請定君臣之分帝曰舅欲斆鄧晨乎是冬魏
軍攻新野齊明帝密詔武帝代曹武監雍州事𢎞䇿聞
之心喜謂帝曰夜中言當驗帝笑曰且勿多言𢎞䇿從
帝西行仍參帷幄身親勞役不憚辛苦齊明帝崩遺詔
以帝為雍州刺史乃表𢎞䇿為録事參軍帶襄陽令帝
觀海内方亂有匡濟之心密為儲備謀猷所及唯𢎞䇿
而已時帝長兄懿罷益州還為西中郎長史行郢州事
帝使𢎞䇿到郢陳計於懿曰昔晉惠庸主諸王争權遂
内難九興外宼三作方今喪亂有甚於此六貴争權人
握王憲制主畫勑各欲專成且嗣主在宫本無令譽媟
近左右蜂目忍人一居萬機恣其所欲豈肯虚坐主諾
委政朝臣積相嫌贰必大誅戮始安欲為趙倫形迹已
露蹇人上天信無此理且性甚猜狹徒取禍機所可當
軸江劉而已祏怯而無斷暄弱而不才折鼎覆餗跂踵
可待蕭坦胷懐猜忌動言相傷徐孝嗣才非柱石聽人
穿鼻若隙開釁起必中外土崩今得外藩幸圖身計及
今猜防未生宜召諸弟以時聚集郢州控帶荆湘西注
漢沔雍州士馬呼吸數萬時安則竭誠本朝時亂則為
國剪暴如不早圖悔無及也懿聞之變色心未之許及
懿遇禍帝将起兵夜召𢎞䇿吕僧珍入定議旦乃發兵
以𢎞䇿為輔國将軍主領萬人督後部事及郢城平蕭
頴逹楊公則諸将皆欲頓軍夏口帝以為宜乘勢長驅
直指建鄴𢎞䇿與帝意合又訪寜朔将軍庾域域又同
即日上道凡磯浦村落軍行宿次立頓處所𢎞䇿預為
圖皆在目中城平帝遣𢎞䇿與吕僧珍先往清宫封檢
府庫于時城内珍寳委積𢎞䇿申勒部曲秋毫無犯遷
衛尉卿加給事中天監初加散騎常侍封洮陽縣侯𢎞
䇿盡忠奉上知無不為交友故舊隨才薦㧞縉紳皆趨
焉時東昏餘黨孫文明等初逄赦令多未自安文明又
嘗夢乘馬至雲龍門心惑其夢遂作亂帥數百人因運
荻炬束仗得入南北掖門至夜燒神獸門總章觀入衛
尉府𢎞䇿踰垣匿于龍廐遇賊見害賊又進燒尚書省
及閣道雲龍門前軍司馬吕僧珍直殿省帥羽林兵邀
擊不能却上戎服御前殿謂僧珍曰賊夜來是衆少曉
則走矣命打五鼓賊謂已曉乃散官軍捕文明斬于東
市張氏親屬臠食之帝哭之慟曰痛哉衛尉天下事當
復與誰論詔贈車騎将軍諡曰閔侯𢎞䇿為人寛厚通
率篤舊故及居隆重不以貴地自髙故人賔客接之如
布衣禄賜皆散之親友及遇害莫不痛惜焉子緬嗣
緬字元長年數嵗外祖中山劉仲徳異之曰此兒非常
器非止為張氏寳方為海内令名也齊永元末兵起𢎞
䇿從武帝向都留緬襄陽年始十嵗每聞軍有勝負憂
喜形於顔色及𢎞策遇害緬喪過于禮武帝毎遣喻之
服闋襲封洮陽縣侯起家秘書郎出為淮南太守時年
十八武帝疑其年少未閑吏事遣主書封取郡曹文案
見其斷決乆惬甚稱賞之再遷雲麾外兵參軍緬少勤
學自課讀書手不輟卷有質疑者隨問便對略無遺失
殿中郎缺帝謂徐勉曰此曹舊用文學且鴈行之首宜
詳擇其人勉舉緬充選頃之為武陵太守還拜太子洗
馬中舍人緬母劉氏以父沒家貧𦵏禮有闕遂終身不
居正室不隨子入官府緬在郡所得俸禄不敢用至乃
妻子不易衣裳及還都竝供之母振遺親屬雖累載所
蓄一朝隨盡緬私室常閴然如貧素者累遷豫章内史
緬為政任恩惠不設鉤距吏人化其徳亦不敢欺故老
咸云數十年未有也後為御史中丞坐收捕人與外國
使闘左降黄門兼領先職俄復舊任緬居憲司推繩無
所顧望號為勁直武帝乃遣圖其形於臺省以勵當官
遷侍中未拜卒詔便舉哀昭明太子亦往臨哭緬抄後
漢晉書抄三十卷又抄江左集未及成文集五卷緬弟
纘
纘字伯緒出繼從伯𢎞籍武帝舅也梁初贈廷尉卿纘
年十一尚武帝第四女富陽公主拜駙馬都尉封利亭
侯召補國子生起家秘書郎時年十七身長七尺四寸
眉目疎朗神采爽發武帝異之嘗曰張壮武云後八世
有逮吾者其此子乎纘好學兄緬有書萬餘卷晝夜披
讀殆不輟手秘書郎四員宋齊以來為甲族起家之選
待次入補其居職例不數十日便遷任纘固求不徙欲
遍觀閣内書籍帝執四部書目曰君讀此畢可言優仕
矣如此三載方遷太子舍人轉洗馬中舍人並掌管記
纘與琅邪王錫齊名普通初魏使彭城人劉善明通和
求識纘與錫纘時年二十三善明見而嗟服累遷尚書
吏部郎俄為長史兼侍中時人以為早逹河東裴子野曰
張吏部有喉脣之任已恨其晚矣子野性曠逹自云年
出三十不復詣人初未與纘遇便虚相推重因為忘年
之交大通中為呉興太守居郡省煩苛務清静人吏便
之大同二年徴為吏部尚書後門寒素一介者皆見引
㧞不為貴門屈意人士翕然稱之負其才氣無所與讓
定襄侯袛無學術頗有文性與兄衡山侯恭俱為皇太
子愛賞時纘從兄謐聿並不學問性又凡愚恭袛嘗預
東宫盛集太子戱纘曰丈人謐聿皆何在纘從容曰纘
有謐聿亦殿下之衡定太子色慙或云纘從兄聿及弼
愚短湘東王在坐問纘曰丈人二從聿弼藝業何如纘
曰下官從弟雖竝無多猶賢殿下之有衡定舉坐愕然
其忤物如此五年武帝詔曰纘外氏英華朝中領袖司
空已後名冠范陽可尚書僕射纘本寒門以外戚顯重
髙自擬倫而詔有司空范陽之言深用為狹以朱异草
詔與异不平初纘與參掌何敬容意趨不協敬容居權
軸賔客輻凑有過詣纘纘輒距不前曰吾不能對何敬
容殘客及是遷為讓表曰自出守股肱入居衡尺可以
仰首伸眉論列是非者矣而寸衿所滯近蔽耳目深淺
清濁豈有能預加以矯心飾貎酷非所閑不喜俗人與
之共事此言以指敬容也在職議南郊御乘素輦適古
今之𠂻又議印綬官若備朝服宜竝著綬時竝施行改
為湘州刺史述職經塗作南征賦初呉興呉規頗有才
學邵陵王綸引為賔客深相禮遇及綸作牧郢蕃規隨
從江夏遇纘出之湘鎮路經郢服綸餞之南浦纘見規
在坐意不能平忽舉盃曰呉規此酒慶汝得陪今宴規
尋起還其子翁孺見父不悦問而知之翁孺因氣結爾
夜便卒規恨纘慟兒憤哭兼至信次之間又致殞規妻
深痛夫子翌日又亡時人謂張纘一盃酒殺呉氏三人
其輕傲皆此類也至州務公平遣十郡慰勞解放老疾
吏役及闗市戌邏先所防人一皆省併州界零陵衡陽
等郡有莫傜蠻者依山險為居厯政不賔服因此向化
益陽縣人作田二頃皆異畝同穎在政四年流人自歸
户口増十餘萬州境大寜晚頗好積聚多寫圖書數萬
卷有油二百斛米四千石佗物稱是太清二年徙授領
軍俄改雍州刺史初聞邵陵王綸當代已為湘州其後
更用河東王譽纘素輕少王州府候迎及資待甚薄譽
深銜之及至州譽遂託疾不見纘仍檢括州府付度事
留纘不遣㑹聞侯景宼建鄴譽當下援湘東王時鎮江
陵與纘有舊纘将因之以斃譽兄弟時湘東王與譽及
信州刺史桂陽王慥各率所領入援䑓下硤至江津譽
次江口湘東王届郢州之武城屬侯景已請和武帝詔
罷援軍譽自江口将旋湘鎮欲待湘東至謁督府方還
州纘乃貽湘東書曰河東戴檣上水欲襲江陵岳陽在
雍共謀不逞江陵遊軍王朱榮又遣使報云桂陽住此
欲應譽詧湘東信之乃覆船沉米斬纜而歸至江陵收
慥殺之荆湘因構嫌隙纘尋棄其部曲攜其二女單舸
赴江陵湘東遣使責讓譽索纘部下仍遣纘向雍州前
刺史岳陽王詧推遷未去鎮但以城西白馬寺處之㑹
聞賊陷䑓城詧因不受代州助防杜岸紿纘曰觀岳陽
不容使君使君素得物情若走入西山舉義事無不濟
纘以為然因與岸兄弟盟乃要雍州人席引等於西山
聚衆乃服婦人衣乘青布輿與親信十餘人奔引等杜
岸馳告詧詧令中兵參軍尹正等追討纘以為赴期大
喜及至竝禽之纘懼不免請為沙門名法緒詧襲江陵
常載纘隨後逼使為檄固辭以疾及軍退敗行至湕水
南防守纘者慮追兵至遂害之棄尸而去元帝承制贈
開府儀同三司諡簡憲公元帝少時纘便推誠委結及
帝即位追思之嘗為詩序云簡憲之為人也不事王侯
負才任氣見余則申旦逹夕不能已已懐夫人之徳何
日忘之纘著鴻寳一百卷文集二十卷初纘之往雍州
資産悉留江陵性既貪婪南中貲賄填積及死湘東王
皆使收之書二萬卷竝摙還齊珍寳貨物悉付庫以粽
密之屬還其家次子希字子顔早知名尚簡文第九女
海鹽公主承聖初位侍中纘弟綰
綰字孝卿少與兄纘齊名湘東王繹嘗䇿之百事綰對
闕其六號為百六公位員外散騎常侍中軍宣城王長
史遷御史中丞武帝遣其弟中書舍人絢宣旨曰為國
之急唯在執憲直繩用人之本不限升降晉宋時周閔
蔡廓兼以侍中為之卿勿疑是左遷時宣城王府望重
故有此㫖焉大同四年元日舊制僕射中丞坐位東西
時當綰兄纘為僕射及百司就列兄弟竝𨗳騶分騶兩
塗前代未有時人榮之出為豫章内史在郡述制旨禮
記正言義四姓衣冠士子聽者常數百人八年安成人
劉敬宫挾祅道遂聚黨攻郡進宼豫州刺史湘東王遣
司馬王僧辯討賊受綰節度旬月間賊黨悉平十年復
為御史中丞綰再為憲司彈糾無所回避豪右憚之時
城西開士林館聚學者綰與右衛朱异太府卿賀琛遞
述制旨禮記中庸義太清三年為吏部尚書宫城陷奔
江陵位尚書右僕射魏剋江陵朝士皆俘入闗綰以疾
免卒於江陵次子交字少游尚簡文第十一女定陽公
主承聖二年官至秘書丞掌東宫管記
庾域字司大新野人也少沉静有名鄉曲梁文帝為郢
州辟為主簿歎美其才曰荆南杞梓其在斯乎加以恩
禮長沙宣武王為梁州以為錄事參軍帶華陽太守時
魏軍攻圍南鄭州有空倉數十所域手自封題指示将
士曰此中粟皆滿足支二年但努力堅守衆心以安軍
退以功拜羽林監及長沙王為益州域隨為懐寜太守
罷任還家妻子猶事井臼而域所衣大布餘俸專充供
飬母好鶴唳域在位營求孜孜不怠一旦䨇鶴來下論
者以為孝感所致永元初南康王板西中郎諮議參軍
母憂去職梁武帝舉兵起為寜朔将軍領行選武帝東
下師次楊口和帝遣御史中丞宗夬勞軍域乃諷夬曰
黄鉞未加非所以總率侯伯夬反西臺即授武帝黃鉞
蕭頴胄既都督中外諸軍事論者謂武帝應致牋域争
不聽乃止郢城平域及張𢎞䇿議與武帝意同即命衆
軍便下域謀多被納用覇府初開為諮議參軍天監初
封廣牧縣子後軍司馬出為寜朔将軍巴西梓潼二郡
太守梁州長史夏侯道遷降魏魏襲巴西域固守城中
糧盡将士皆齕草供食無有離心魏軍退進爵為伯于
時兵後人饑域上表振貸不待報輒開倉為有司所糾
上遷域西中郎司馬輔國将軍寜蜀太守卒于官子子
輿
子輿字孝卿幼而歧嶷五嵗讀孝經手不釋卷或曰此
書文句不多何用自苦答曰孝徳之本何謂不多齊永
明末除州主簿時父在梁州遇疾子輿奔侍醫藥言淚
恒并長沙宣武王省疾見之顧曰庾録事雖危殆可憂
更在子輿尋丁母憂哀至輒嘔血父戒以滅性乃禁其
哭泣梁初為尚書郎天監三年父出守巴西子輿以蜀
路險難啟求侍從以孝飬獲許父遷寜蜀子輿亦相隨
父於路感心疾毎至必呌子輿亦悶絶及父卒哀慟将
絶者再奉喪還鄉秋水猶壮巴東有滛預石髙出二十
許丈及秋至則纔如見焉次有瞿塘大灘行侣忌之部
伍至此石猶不見子輿撫心長呌其夜五更水忽退減
安流南下及度水復舊行人為之語曰滛預如幞本不
通瞿塘水退為庾公初發蜀有䨇鳩巢舟中及至又栖
廬側毎聞哭泣之聲必飛翔簷宇悲鳴激切欲為父立
佛寺未有定處夢有僧謂曰将修勝業嶺南原即可營
造明往履厯果見標度處所有若人功因立精舍居墓
所以終喪服闋手足枯攣待人而起仍布衣蔬食志守
墳墓叔該謂曰汝若固志吾亦抽簪於是始仕雖以嫡
長襲爵國秩盡推諸弟累遷兼中郎司馬大通二年除
巴陵内史便道之官路中遇疾或勸上郡就醫子輿曰
吾疾患危重全濟理難豈可貪官陳尸公廨因勒門生
不得輒入城市即於渚次卒遺令單衣帢履以歛酒脯
施靈而已
鄭紹叔字仲明榮陽開封人也累世居夀陽祖琨宋高
平太守紹叔年二十餘為安豐令有能名後為本州中
從事史時刺史蕭誕弟諶被誅䑓遣收誕兵使卒至左
右驚散紹叔獨馳赴焉誕死侍送喪柩衆咸稱之到都
司空徐孝嗣見而異之曰祖逖之流也梁武帝臨司州
命為中兵參軍領長流因是厚自結附帝罷州還都謝
遣賔客紹叔獨固請願留帝曰卿才幸自有用我今未
能相益宜更思佗塗固不許於是乃還夀陽刺史蕭遥
昌苦要引紹叔終不受命遥昌將囚之鄉人救解得免
及帝為雍州紹叔間道西歸補寜蠻長史扶風太守東
昏既害朝宰頗疑于帝紹叔兄植為東昏直後東昏遣
至雍州託候紹叔潛使為刺客紹叔知之密白帝及植
至帝於紹叔處置酒宴之戱植曰朝廷遣卿見圖今日
閑宴是見取良㑹也賔主大笑令植登城隍周觀府署
士卒器械舟艫戎馬莫不富實植退謂紹叔曰雍州實
力未易圖也紹叔曰兄還具為天子言之兄若取雍州
紹叔請以此衆一戰送兄於南峴相持慟哭而别續復
遣主帥杜伯符亦欲為刺客詐言作使上亦密知宴接
如常伯符懼不敢發上後即位作五百字詩具及之初
起兵紹叔為冠軍将軍改驍騎将軍從東下江州平留
紹叔監州事曰昔蕭何鎮闗中漢祖得成山東之業宼
恂守河内光武建河北之基今之九江昔之河内我故
留卿以為羽翼前途不㨗我當其咎糧運不繼卿任其
責紹叔流涕拜辭於是督江湘糧運無闕乏天監初入
為衛尉卿紹叔少孤貧事母及祖母以孝聞奉兄恭謹
及居顯要糧賜所得及四方遺餉悉歸之兄室忠於事
上所聞纎毫無隐每為帝言事善則曰臣愚不及此皆
聖主之䇿不善則曰臣智慮淺短以為其事當如是殆
以此誤朝廷也臣之罪深矣帝甚親信之母憂去職紹
叔有至性帝嘗使人節其哭頃之封營道縣侯復為衛
尉卿以營道縣户凋弊改封東興縣侯三年魏圍合肥
紹叔以本號督衆軍鎮東闗事平復為衛尉既而義陽
入魏司州移鎮闗南以紹叔為司州刺史紹叔至創立
城隍繕兵積榖流人百姓安之性頗矜躁以權勢自居
然能傾心接物多所舉薦士亦以此歸之徴為左衛将
軍至家疾篤詔於宅拜授輿載還府中使醫藥一日數
至卒於府舍帝将臨其殯紹叔宅巷陋不容輿駕乃止
詔贈散騎常侍䕶軍将軍諡曰忠紹叔卒後帝嘗澘然
謂朝臣曰鄭紹叔立志忠烈善必稱君過則歸已當今
殆無其比見賞惜如此子貞嗣
吕僧珍字元瑜東海范陽人也世居廣陵家甚寒微童
兒時從師學有相工厯觀諸生指僧珍曰此兒有竒聲
封侯相也事梁文帝為門下書佐身長七尺七寸容貎
甚偉曹輩皆敬之文帝為豫州刺史以為典籖帶䝉令
帝遷領軍将軍補主簿袄賊唐㝢之宼東陽文帝率衆
東討使僧珍知行軍衆局事僧珍宅在建陽門東自受
命當行毎日由建陽門道不過私室文帝益以此知之
司空陳顯逹出軍沔北見而呼坐謂曰卿有貴相後當
不見減深自努力建武二年魏軍南攻五道竝進武帝
帥師援義陽僧珍從在軍中時長沙宣武王為梁州刺
史魏軍圍守連月義陽與雍州路斷武帝欲遣使至襄
陽求梁州問衆莫敢行僧珍固請充使即日單舸上道
及至襄陽督遣援軍且獲宣武王書而反武帝甚嘉之
東昏即位司空徐孝嗣管朝政欲要僧珍與共事僧珍
知不久當敗竟弗往武帝臨雍州僧珍固求西歸得補
卭令及至武帝命為中兵參軍委以心膂僧珍隂飬死
士歸之者甚衆武帝頗招武猛士庶響從㑹者萬餘人
因命按行城西空地将起數千間屋為止舍多伐材竹
沉於檀溪積茅盖若山阜皆未之用僧珍獨悟其指因
私具櫓數百張及兵起悉取檀溪材竹装為船艦葺之
以茅竝立辦衆軍将發諸将須櫓甚多僧珍乃出先所
具每船付二張争者乃息武帝以僧珍為輔國将軍歩
兵校尉出入卧内宣通意㫖大軍次江寜武帝使僧珍
與王茂率精兵先登赤鼻邏其日東昏将李居士來戰
僧珍等大破之乃與茂進白板橋壘立茂移頓越城僧
珍守白板李居士知城中衆少直來薄城僧珍謂将士
曰今力不敵不可戰亦勿遥射須至壍裏當并力破之
俄而皆越壍僧珍分人上城自率馬歩三百人出其後
内外齊擊居士等應時奔散及武帝受禪為冠軍将軍
前軍司馬封平固縣侯再遷左衛将軍加散騎常侍入
直祕書省總知宿衛天監四年大舉北侵自是僧珍晝
直中省夜還祕書五年旋軍以本官領太子中庶子僧
珍去家久表求拜墓武帝欲榮以本州乃拜南兗州刺
史僧珍在任見士大夫迎送過禮平心率下不私親戚
兄弟皆在外堂竝不得坐指客位謂曰此兗州刺史坐
非吕僧珍牀及别室促膝如故從父兄子先以販葱為
業僧珍至乃棄業求州官僧珍曰吾荷國重恩無以報
効汝等自有常分豈可妄求叨越當速反葱肆耳僧珍
舊宅在市北前有督郵廨鄉人咸勸徙廨以益其宅僧
珍怒曰豈可徙官廨以益吾私宅乎姊適于氏住市西
小屋臨路與列肆雜僧珍常𨗳從鹵簿到其宅不以為
耻在州百日徴為領軍将軍直祕書省如先常以私車
輦水灑御路僧珍既有大勲任總心膂性甚恭慎當直
禁中盛暑不敢解衣毎侍御座屏氣鞠躬對果食未嘗
舉箸因醉後取一甘食武帝笑謂曰卿今日便是大有
所進禄俸外又月給錢十萬其餘賜賚不絶於時初武
帝起兵攻郢州久不下咸欲走北僧珍獨不肯累日乃
見從一夜僧珍忽頭痛壮熱及明而顙骨益大其骨法
盖有異焉十年疾病車駕臨幸中使醫藥日有數四僧
珍語親舊曰吾昔在䝉縣熱病發黄時必謂不濟主上
見語卿有富貴相必當不死俄而果愈吾今已富貴而
復發黄所苦與昔政同必不復起竟如言卒于領軍官
舍武帝即日臨殯贈驃騎将軍開府儀同三司諡曰忠
敬武帝痛惜之言為流涕子淡嗣初宋季雅罷南康郡
市宅居僧珍宅側僧珍問宅價曰一千一百萬怪其貴
季雅曰一百萬買宅千萬買隣及僧珍生子季雅往賀
署函曰錢一千閽人少之弗為通強之乃進僧珍疑其
故親自發乃金錢也遂言於帝陳其才能以為壮武将
軍衡州刺史将行謂所親曰不可以負吕公在州大有
政績
樂藹字蔚逺南陽淯陽人晉尚書令廣之六世孫也家
居江陵方頤隆準舉動醖藉其舅雍州刺史宗慤嘗陳
器物試諸甥姪藹時尚幼而無所取慤由此竒之又取
史傳各一卷授藹等使讀畢言所記藹略讀具舉慤益
善之齊豫章王嶷為荆州刺史以藹為驃騎行參軍領
州主簿參知州事嶷嘗問藹城隍風俗山川險易藹隨
問立對若案圖牒嶷益重焉州人嫉之或譖藹廨門如
市嶷遣覘之方見藹閉閤讀書後為大司馬記室永明
八年荆州刺史巴東王子響稱兵反及敗焚燒府舍官
曹文書一時蕩盡齊武帝見藹問以西事藹占對詳敏
帝悦用為荆州中從事勑付以修復府州事藹還州繕
修廨署數百區頃之咸畢豫章王嶷薨藹解官赴喪率
荆湘二州故吏建碑墓所南康王為西中郎以藹為諮
議參軍蕭頴胄引藹及宗夬劉坦任以經略天監初累
遷御史中丞初藹發江陵無故於船得八車輻如中丞
健歩避道者至是果遷焉性公彊居憲䑓甚稱職時長
沙宣武王将𦵏而車府忽於庫火油絡欲推主者藹曰
昔晉武庫火張華以為積油久灰必然今庫若灰非吏
罪也既而檢之果有積灰時稱其博物𢎞恕二年出為
平越中郎将廣州刺史前刺史徐元瑜罷歸遇始興人
士反逐内史崔睦舒因掠元瑜財産元瑜走歸廣州借
兵於藹託欲討賊而實謀襲藹藹覺誅之尋卒於官藹
姊適徵士同郡劉蚪亦明識有禮訓藹為州迎姊居官
舍三分禄秩以供焉西土稱之子法才
法才字元備幼與弟法蔵俱有美名沈約見之曰法才
實才子為建康令不受奉秩比去将至百金縣曹啓輸
臺庫武帝嘉其清節曰居職若斯可以為百城表矣遷
太舟卿尋除南康内史恥以讓奉受名辭不拜厯位少
府卿江夏太守因被代表求便道還鄉至家割宅為寺
棲心物表尋卒法蔵位征西録事參軍早亡子子雲美
容貌善舉止位江陵令承制除光禄卿魏剋江陵衆奔
散呼子雲子雲曰終為虜矣不如守以死節遂仆地卒
於馬蹄之下
論曰張𢎞策惇厚慎密首預帝圖其位遇之隆豈徒外
戚云爾至如太清板蕩親屬離貳纘不能叶和蕃岳克
濟陶冶之功而茍懐私怨以成釁隙之首風格若此而
為梁之亂階惜乎庾域鄭紹叔吕僧珍等或忠誠亮藎
或恪勤匪解締構王業皆有力焉僧珍之肅恭禁者紹
叔之勤誠靡貳盖有人臣之節矣藹雖異帷幄之勲亦
讚雲雷之業其當官任事寵秩不亦宜乎
　
　
　
　
　
　
　
　
　
　
　南史卷五十六
　南史卷五十六考證
張緬傳俄復舊任○舊任閣本作為真
張纘傳帝執四部書目曰君讀此畢可言優仕矣○梁
　書帝作常君作若
以粽密之屬還其家○密閣本作宻應改从之
張綰傳太清三年為吏部尚書○三梁書作二
吕僧珍傳姊適于氏○于一本作干
因醉後取一甘食○甘監本誤升梁書嘗因醉後取一
　柑食之應改从之
樂藹傳張華以為積油久灰必然○久灰閣本作萬匹
　又注云匹一作石
史臣論克濟陶冶之功○陶冶梁書作温陶應改从之
　
　
　
　南史卷五十六考證
欽定四庫全書
　南史卷五十七
　　唐　　　李　　　延　　　夀　　　撰
　列傳四十七
　　沈約(子族/)　(孫衆/)　范雲(從兄縝/)
沈約字休文呉興武康人也昔金天氏有裔子曰昧為
𤣥冥師生子允格臺駘臺駘能業其官宣汾洮障大澤
以處太原帝顓頊嘉之封諸汾川其後四國沈姒蓐黄
沈子國今汝南平輿沈亭是也春秋之時列於盟㑹魯
昭四年晉使蔡滅沈其後因國為氏自兹以降譜諜罔
存秦末有沈逞徴丞相不就漢初逞曽孫保封竹邑侯
保子遵自本國遷居九江之壽春官至齊王太傅封敷
徳侯遵生驃騎将軍逹逹生尚書令乾乾生南陽太守
𢎞𢎞生河内太守朂朂生御史中丞奮奮生将作大匠
恪恪生尚書闗内侯謙謙生濟陽太守靖靖生戎戎字
威卿仕為州從事説降劇賊尹良漢光武嘉其功封為
海昏縣侯辭不受因避地徙居㑹稽烏程縣之餘不鄉
遂家焉順帝永建元年分㑹稽為呉郡復為呉郡人靈
帝初平五年分烏程餘杭為永安縣呉孫皓寳鼎二年
分呉郡為呉興郡晉太康三年改永安為武康縣復為
呉興武康人焉雖邦邑屢改而築室不遷戎子鄷字聖
通任零陵太守致黄龍芝草之瑞第二子仲髙安平相
少子景河間相演之慶之曇慶懐文其後也仲高子鸞
字建光少有髙名州舉茂才公府辟州别駕從事史時
廣陵太守陸稠鸞之舅也以義烈政績顯名漢朝復以
女妻鸞早卒子直字伯平州舉茂才亦有清名卒子瑜
儀俱少有至行瑜十嵗儀九嵗而父亡居喪毁瘁過於
成人外祖㑹稽盛孝章漢末名士也深加憂傷毎撫慰
之曰汝並黄中英爽終成竒器何遽逾制自取殄滅邪
三年禮畢殆至滅性故兄弟竝以孝著瑜早卒儀字仲
則篤學有雅才以儒素自業時海内大亂兵草並起經
術廢弛士少全行而儀淳深隠黙守道不移風操貞整
不妄交納唯與族子仲山叔山及呉郡陸公紀友善州
郡禮請二府交辟公車徴竝不屈以夀終子曼字元禪
左中郎新都都尉定陽侯才志顯於呉朝子矯字仲桓
以節氣立名仕為立武校尉偏将軍孫皓時有将帥之
稱呉平為欎林長沙二太守不就太康末卒子陵字景
高晉元帝之為鎮東将軍命參軍事子延字思長頴川
太守始居縣東鄉之博陸里餘烏村延子賀字子寕桓
沖南中郎參軍賀子警字世明惇篤有行業學通左氏
春秋家産累千金後将軍謝安命為參軍甚相敬重警
内足於財為東南豪士無進仕意謝病歸安固留不止
乃謂曰沈參軍卿有獨善之志不亦高乎警曰使君以
道御物前所以懐徳而至既無用佐時故遂飲啄之願
爾還家積載以素業自娛前将軍王恭鎮京口與警有
舊好復引為參軍手書殷勤苦相招致不得已而應之
尋復謝去子穆夫字彦和少好學通左氏春秋王恭命
為前将軍主簿謂警曰足下既執不拔之志髙卧東南
故屈賢子共事非吏職嬰之也初錢唐人杜炅字子恭
通靈有道術東土豪家及都下貴望竝事之為弟子執
在三之敬警累世事道亦敬事子恭子恭死門徒孫泰
泰弟子恩傳其業警復事之隆安三年恩於㑹稽作亂
自稱征東將軍三呉皆響應穆夫在㑹稽恩以為餘姚
令及恩為劉牢之所破穆夫見害先是穆夫宗人沈預
與穆夫父警不協至是告警及穆夫弟仲夫任夫預夫
佩夫竝遇害唯穆夫子深子雲子田子林子䖍子獲全
田子林子知名田子字敬光從武帝剋京城進平建鄴
參鎮軍事封營道縣五等侯帝北伐廣固田子領偏師
與龍驤將軍孟龍符為前鋒龍符戰沒田子力戰破之
及盧循逼都帝遣田子與建威將軍孫季髙海道襲破
廣州還除太尉參軍淮陵内史賜爵都鄉侯義熙八年
從討劉毅十年從討司馬休之除振武將軍扶風太守
十二年武帝北伐田子與順陽太守傅𢎞之各領别軍
從武闗入屯據青泥姚泓將自禦大軍慮田子襲其後
欲先平田子然後傾國東出乃率歩騎數萬奄至青泥
田子本為疑兵所領裁數百欲擊之傅𢎞之曰彼衆我
寡難可與敵田子曰師貴用竒不必在衆𢎞之猶固執田
子曰衆寡相傾勢不兩立若使賊圍既固人情喪沮事
便去矣及其未整薄之必剋所謂先人有奪人之志也
便獨率所領鼓譟而進賊合圍數重田子乃棄糧毁舍
躬勒士卒前後奮擊賊衆一時潰散所殺萬餘人得泓
偽乘輿服御武帝表言其狀長安既平武帝讌于文昌
殿舉酒賜田子曰咸陽之平卿之功也即以咸陽相賞
即授咸陽始平二郡太守大軍既還桂陽公義真留鎮
長安以田子為安西中兵參軍龍驤將軍始平太守時
赫連勃勃來宼田子與安西司馬王鎮惡俱出北地禦
之初武帝將還田子及傅𢎞之等竝以鎮惡家在關中
不可保信屢言之帝曰今留卿文武將士精兵萬人彼
若欲為不善政足自滅耳勿復多言及俱出北地論者
謂鎮惡欲盡殺諸南人以數十人送義真南還因據闗
中反叛田子乃於𢎞之營内請鎮惡計事使宗人敬仁
於坐殺之率左右數十人自歸義真長史王修收殺田
子於長安槀倉門外是嵗十四年正月十五日也武帝
表天子以田子卒發狂易不深罪也林子字敬士少有
大度年數嵗隨王父在京口王恭見而竒之曰此兒王
子師之流也甞與衆人共見遺寳咸爭趨之林子直去
不顧年十三遇家禍既門陷祅黨兄弟竝應從誅而沈
預家甚彊富志相䧟滅林子兄弟沉伏山澤無所投厝
㑹孫恩屢出㑹稽武帝致討林子乃自歸陳情率老弱
歸罪請命因流涕哽咽三軍為之感動帝甚竒之乃載
以别船遂盡室移京口帝分宅給焉林子博覽衆書留
心文義從剋京城進平都邑時年十八身長七尺五寸
沈預慮林子為害常被甲持戈至是林子與兄田子還
東報讐五月夏節日至預政大集㑹子弟盈堂林子兄
弟挺身直入斬預首男女無論長幼悉屠之以預首祭
父祖墓及帝為揚州辟為從事領建熙令封資中縣五
等侯從伐慕容超平盧循竝著軍功後從征劉毅參太
尉軍事復從討司馬休之武帝毎征討林子輒摧鋒居
前時賊黨郭亮之招集蠻晉屯據武陵武陵太守王鎮
惡出奔林子率軍討之斬亮之於七里澗而納鎮惡武
陵既平復討魯軏於石城軏棄衆走襄陽復追躡之襄
陽既定權留守江陵武帝伐姚泓復參征西軍事加建
武將軍統軍為前鋒從汴入河偽并州刺史河東太守
尹昭據蒲坂林子於陜城與冠軍檀道濟同攻蒲坂龍
驤王鎮惡攻潼闗姚泓聞大軍至遣偽東平公姚紹爭
據潼闗林子謂道濟曰潼闗天岨所謂形勝之地鎮惡
孤軍勢危力屈若使姚紹據之則難圖也及其未至當
并力爭之若潼闗事㨗尹昭可不戰而服道濟從之及
至紹舉闗右之衆設重圍圍林子及道濟鎮惡等道濟
議欲度河避其鋒或欲棄捐輜重還赴武帝林子按劍
曰下官今日之事自為將軍辦之然二三君子或同業
艱難或荷恩罔極以此退撓亦何以見相公旗鼓邪塞
井焚舍示無全志率麾下數百人犯其西北紹衆小靡
乘其亂而薄之紹乃大潰俘虜以千數悉獲紹器械資
實時諸將破賊皆多其首級而林子獻㨗書至每以實
聞武帝問其故林子曰夫王者之師本有征無戰豈可
復増張虜獲以示誇誕昔魏尚以盈級受罰此亦後乘
之良轍也武帝曰乃所望於卿也初紹退走還保定城
留偽武衛將軍姚鸞精兵守嶮林子銜枚夜襲即屠其
城劓鸞而坑其衆紹復遣撫軍將軍姚讚將兵屯河上
林子連破之紹又遣長史姚伯子等屯據九泉憑河固
險以絶糧援武帝復遣林子累戰大破之即斬伯子所
俘獲悉以還紹使知王師之𢎞紹志節沉勇林子每戰
輒勝白武帝曰姚紹氣盖闗右而力以勢屈但恐凶命
先盡不得以釁齊斧爾尋紹疽發背死武帝以林子之
驗乃賜書嘉美之於是讚統後軍復襲林子林子禦之
連戰皆捷帝至閿鄉姚泓掃境内兵屯嶢栁時田子自
武闗北入屯軍藍田泓自率大衆攻之帝慮衆寡不敵
遣林子歩自秦嶺以相接援比至泓已破走田子欲窮
追進取長安林子止之曰往取長安如指掌爾復剋賊
城便為獨平一國不賞之功也田子乃止林子威震闗
中豪右望風請附帝以林子田子綏略有方頻賜書褒
美并令深慰納之長安既平姚氏十餘萬口西奔隴上
林子追討至寡婦水轉闘至槐里大軍東歸林子領水
軍於石門以為聲援還至彭城帝令林子差次勲勤隨
才授用文帝出鎮荆州議以林子及謝晦為蕃佐帝曰
吾不可頓無二人林子行則晦不宜出乃以林子為西
中郎中兵參軍領新興太守林子以行役久士有歸心
乃深陳事宜并言聖王所以戒慎祗肅非以崇威立武
實乃經國長甿宜廣建蕃屏崇嚴宿衛武帝深相訓納
俄而謝翼謀反帝嘆曰林子之見何其明也文帝進號
鎮西隨府轉加建威將軍河東太守時武帝以方隅未
靜復欲親戎林子固諌帝答曰吾輒當不復自行帝踐
阼以佐命功封漢夀縣伯固讓不許永初三年卒追贈
征虜將軍元嘉二十五年諡曰懐少子璞嗣璞字道真
童儒時神意閑審文帝召見竒璞應對謂林子曰此非
常兒也初除南平王左常侍文帝引見謂之曰吾昔以
弱年出蕃卿家以親要見輔今日之授意在不薄王家
之事一以相委勿以國官乖清塗為罔罔也元嘉十七
年始興王濬為揚州刺史寵愛殊異以為主簿時順陽
范曄為長史行州事曄性頗疎文帝謂璞曰范曄性疎
必多不同卿腹心所寄當密以在意彼行事其實卿也
璞以任遇既深所懷輒以密啟每至施行必從中出曄
政謂聖明留察故深更恭慎而莫見其際也在職八年
神州大寜又無謗黷璞有力焉二十二年范曄坐事誅
時濬雖曰親覽州事一以付璞濬年既長璞固求辭事
以璞為濬始興國大農累遷淮南太守三十年元凶弑
立璞以奉迎之晚見殺有子曰約其制自序大略如此
約十三而遭家難潛竄㑹赦乃免既而流寓孤貧篤志
好學晝夜不釋卷母恐其以勞生疾常遣減油滅火而
晝之所讀夜輒誦之遂博通羣籍善屬文濟陽蔡興宗
聞其才而善之及為郢州引為安西外兵參軍兼記室
興宗常謂其諸子曰沈記室人倫師表宜善事之及為
荆州又為征西記室帶闗西令齊初為征虜記室帶襄
陽令所奉主即齊文惠太子太子入居東宫為歩兵校
尉管書記直永夀省校四部圖書時東宫多士約特被
親遇每旦入見景斜方出時王侯到宮或不得進約毎
以為言太子曰吾平生嬾起是卿所悉得卿談論然後
忘寢卿欲我夙興可恒早入遷太子家令後為司徒右
長史黄門侍郎時竟陵王招士約與蘭陵蕭琛琅邪王
融陳郡謝脁南郡范雲樂安任昉等皆游焉當世號為
得人隆昌元年除吏部郎出為東陽太守齊明帝即位
徴為五兵尚書遷國子祭酒明帝崩政歸冢宰尚書令
徐孝嗣使約撰定遺詔永元中復為司徒左長史進號
征虜將軍南河清太守初梁武在西邸與約游舊建康
城平引為驃騎司馬時帝勲業既就天人允屬約甞扣
其端帝黙然而不應佗日又進曰今與古異不可以淳
風期萬物士大夫攀龍附鳯者皆望有尺寸之功以保
其福禄今童兒牧豎悉知齊祚之終且天文人事表革
運之徴永元以來尤為彰著䜟云行中水作天子此又
厯然在記天心不可違人情不可失帝曰吾方思之約
曰公初起兵樊沔此時應思今日王業已就何所復思
昔武王伐紂始入人便曰吾君武王不違人意亦無所
思公自至京邑已移氣序比於周武遲速不同若不早
定大業稽天人之望脱一人立異便損威徳且人非金
石時事難保豈可以建安之封遺之子孫若天子還都
公卿在位則君臣分定無復異圖君明於上臣忠於下
豈復有人方更同公作賊帝然之約出召范雲告之雲
對略同約㫖帝曰智者乃爾暗同卿明早將休文更來
雲出語約約曰卿必待我雲許諾而約先期入帝令草
其事約乃出懐中詔書并諸選置帝初無所改俄而雲
自外來至殿門不得入徘徊夀光閤外但云咄咄約出
雲問曰何以見處約舉手向左雲笑曰不乖所望有頃
帝召雲謂曰生平與沈休文羣居不覺有異人處今日
才智縱横可謂明識雲曰公今知約不異約今知公帝
曰我起兵於今三年矣功臣諸將實有其勞然成帝業
者乃卿二人也梁䑓建為散騎常侍吏部尚書兼右僕
射及受禪為尚書僕射封建昌縣侯又拜約母謝為建
昌國太夫人奉䇿之日吏部尚書范雲等二十餘人咸
來致拜朝野以為榮俄遷右僕射天監二年遭母憂輿
駕親出臨弔以約年衰不宜致毁遣中書舍人斷客節
哭起為鎮軍將軍丹陽尹置佐史服闋遷侍中右光禄
大夫領太子詹事奏尚書八條事遷尚書令累表陳讓
改授左僕射領中書令尋遷尚書令領太子少傅九年
轉左光禄大夫初約久處端揆有志台司論者咸謂為
宜而帝終不用乃求外出又不見許與徐勉素善遂以
書陳情於勉言已老病百日數旬革帶常應移孔以手
握臂率計月小半分欲謝事求歸老之秩勉為言於帝
請三司之儀弗許但加鼔吹而已約性不飲酒少嗜慾
雖時遇隆重而居處儉素立宅東田矚望郊阜常為郊
居賦以序其事尋加特進遷中軍將軍丹陽尹侍中特
進如故十二年卒官年七十三諡曰隠約左目重瞳子
腰有紫志聰明過人好墳籍聚書至二萬卷都下無比
少孤貧約干宗黨得米數百斛為宗人所侮覆米而去
及貴不以為憾用為郡部傅甞侍宴有妓婢帥是齊文
惠宫人帝問識坐中客不曰唯識沈家令約伏地流涕
帝亦悲焉為之罷酒約厯仕三代該悉舊章博物洽聞
當世取則謝𤣥暉善為詩任彦昇工於筆約兼而有之
然不能過也自負髙才昧於榮利乘時射勢頗累清淡
及居端揆稍𢎞止足每進一官輒殷勤請退而終不能
去論者方之山濤用事十餘年未常有所薦達政之得
失唯唯而已初武帝有憾於張稷及卒因與約言之約
曰左僕射出作邊州刺史已往之事何足復論帝以為
約昏家相為怒約曰卿言如此是忠臣邪乃輦歸内殿
約懼不覺帝起猶坐如初及還未至牀憑空頓於户下
因病夢齊和帝劍斷其舌召巫視之巫言如夢乃呼道
士奏赤章於天稱禪代之事不由己出先此約甞侍宴
㑹豫州獻栗徑寸半帝竒之問栗事多少與約各疏所
憶少帝三事約出謂人曰此公䕶前不讓即羞死帝以
其言不遜欲抵其罪徐勉固諫乃止及疾上遣主書黄
穆之專知省視穆之夕還増損不即啟聞懼罪竊以赤
章事因上省醫徐奘以聞又積前失帝大怒中使譴責
者數焉約懼遂卒有司諡曰文帝曰懐情不盡曰隠故
改為隠約少時常以晉氏一代竟無全書年二十許便
有撰述之意宋泰始初征西將軍蔡興宗為啟明帝有
勑許焉自此踰二十年所撰之書方就凡一百餘卷條
流雖舉而採綴未周永明初遇盜失第五帙又齊建元
四年被勑撰國史永明二年又兼著作郎撰次起居注
五年春又被勑撰宋書六年二月畢功表上之其所撰
國史為齊紀二十卷天監中又撰梁武紀十四卷又撰
邇言十卷諡例十卷文章志三十卷文集一百卷皆行
於世又撰四聲譜以為在昔詞人累千載而不悟而獨
得胷襟窮其妙㫖自謂入神之作武帝雅不好焉甞問
周捨曰何謂四聲捨曰天子聖哲是也然帝竟不甚遵
用約也
子旋字士規襲爵位司徒右長史太子僕以母憂去官
因疏食辟榖服除猶絶粳粱終于南康内史諡曰恭集
注邇言行於世旋弟趨字孝鯉亦知名位黄門郎旋卒
子寔嗣寔弟衆衆字仲師好學頗有文詞仕梁為太子
舍人時梁武帝制千文詩衆為之注解與陳郡謝景同
時召見于文徳殿帝令衆為竹賦賦成奏之手勅答曰
卿文體翩翩可謂無忝爾祖累遷太子中舍人兼散騎
常侍聘魏還為驃騎廬陵王諮議參軍侯景之亂表求
還呉興召募故義部曲以討賊梁武許之及景圍臺城
衆率宗族及義附五千餘人入援都軍容甚整景深憚
之梁武於城内遥授太子右衛率臺城䧟衆乃降景景
平元帝以為司徒左長史魏剋江陵見虜尋亦逃歸陳
武帝受命位中書令帝以衆州里知名甚敬重之賞賜
超於時軰性吝嗇財帛億計無所分遺自奉甚薄每朝
㑹中衣裳破裂或躬提冠履永定二年兼起部尚書監
起太極殿恒服布袍芒屩以麻繩為帶又囊麥飯䬳以
噉之朝士咸共誚其所為衆性狷急因忿恨遂歴詆公
卿非毁朝廷武帝大怒以衆素有令望不欲顯誅因其
休假還武康遂於呉中賜死
范雲字彦龍南鄉舞隂人晉平北將軍汪六世孫也祖
璩之宋中書侍郎雲六嵗就其姑夫袁叔明讀毛詩日
誦九紙陳郡殷琰名知人候叔明見之曰公輔才也雲
性機警有識且善屬文下筆輙成時人毎疑其宿構父
抗為郢府參軍雲隨在郢時呉興沈約新野庾杲之與
抗同府見而友之起家郢州西曹佐書轉法曹行參軍
俄而沈攸之舉兵圍郢城抗時為府長流入城固守留
家屬居外雲為軍人所得攸之召與語聲色甚厲雲容
貎不變徐自陳説攸之笑曰卿定可兒且出就舍明旦
又召雲令送書入城内餉武陵王酒一石犢一頭餉長
史栁世隆鱠魚二十頭皆去其首城内或欲誅雲雲曰
老母弱弟懸命沈氏若其違命禍必及親今日就戮甘
心如薺世隆素與雲善乃免之後除員外散騎郎齊建
元初竟陵王子良為㑹稽太守雲為府主簿王未之知
後剋日登秦望山乃命雲雲以山上有秦始皇刻石此
文三句一韻人多作兩句讀之並不得韻又皆大篆人
多不識乃夜取史記讀之令上口明日登山子良令賔
僚讀之皆茫然不識末問雲雲曰下官甞讀史記見此
刻石文進乃讀之如流子良大悦因以為上賔自是寵
冠府朝王為丹陽尹復為主簿深相親任時進見齊髙
帝㑹有獻白烏帝問此何瑞雲位卑最後答曰臣聞王
者敬宗廟則白烏至時謁廟始畢帝曰卿言是也感應
之理一至此乎子良為南徐州南兗州雲竝隨府遷每
陳朝政得失於子良尋除尚書殿中郎子良為雲求禄
齊武帝曰聞范雲謟事汝政當流之子良對曰雲之事
臣動相箴諫諌書存者百有餘紙帝索視之言皆切至
咨嗟良久曰不意范雲乃爾方令弼汝子良為司徒又
補記室時巴東王子響在荆州殺上佐都下匈匈人多
異志而豫章王嶷鎮東府多還私邸動移旬日子良築
第西郊游戲而已而梁武帝時為南郡王文學與雲俱
為子良所禮梁武勸子良還石頭并言大司馬宜還東
府子良不納梁武以告雲時廷尉平王植為齊武帝所
狎雲謂植曰西夏不靜人情甚惡大司馬詎得久還私
第司徒亦宜鎮石頭卿入既數言之差易植因求雲作
啟自呈之俄而二王各鎮一城文惠太子甞幸東田觀
穫稻雲時從文惠顧雲曰此刈甚快雲曰三時之務亦
甚勤勞願殿下知稼穡之艱難無狥一朝之宴逸也文
惠改容謝之及出侍中蕭緬先不相識就車握雲手曰
不謂今日復見讜言永明十年使魏魏使李彪宣命至
雲所甚見稱美彪為設甘蔗黄甘粽隨盡絶益彪笑謂
曰范散騎小復儉之一盡不可復得使還再遷零陵内
史初零陵舊政公田奉米之外别雜調四千石及雲至
郡止其半百姓悦之深為齊明帝所知還除正員郎時
髙武王侯竝懼大禍雲因帝召次曰昔太宰文宣王語
臣言甞夢在一髙山上上有一深阬見文惠太子先墜
次武帝次文宣望見僕射在室坐御牀備王者羽儀不
知此是何夢卿慎勿向人道明帝流涕曰文宣此惠亦
難負於是處昭胄兄弟異於餘宗室雲之幸於子良江
祏求雲女婚姻酒酣巾箱中取剪刀與雲曰且以為娉
雲笑受之至是祏貴雲又因酣曰昔與將軍俱為黄鵠
今將軍化為鳯皇荆布之室理隔華盛因出剪刀還之
祏亦更姻他族及祏敗妻子流離毎相經理又為始興
内史舊郡界得亡奴婢悉付作部曲即貨去買銀輸官
雲乃先聽百姓誌之若百日無主依判送臺又郡相承
後堂有雜工作雲悉省還役竝為帝所賞郡多豪猾大
姓二千石有不善者輒共殺害不則逐之邊帶蠻俚尤
多盜賊前内史皆以兵刃自衛雲入境撫以恩徳罷亭
候商賈露宿郡中稱為神明遷廣州刺史平越中郎將
至任遣使祭孝子南海羅威唐頌蒼梧丁密頓琦等墓
時江祏姨弟徐藝為曲江令祏深以託雲有譚儼者縣
之豪族藝鞭之儼以為恥至都訴雲雲坐徵還下獄㑹
赦免初梁武為司徒祭酒與雲俱在竟陵王西邸情好
歡甚永明末梁武與兄懿卜居東郊之外雲亦築室相
依梁武毎至雲所其妻甞聞蹕聲又甞與梁武同宿顧
嵩之舍嵩之妻方産有鬼在外曰此中有王有相雲起
曰王當仰屬相以見歸因是盡心推事及帝起兵将至
都雲雖無官自以與帝素欵慮為昏主所疑将求入城
先以車迎太原孫伯翳謀之伯翳曰今天文顯於上災
變應於下蕭征東以濟世䧺武挾天子而令諸侯天時
人事寜俟多説雲曰此政㑹吾心今羽翮未備不得不
就籠檻希足下善聽之及入城除國子博士未拜而東
昏遇弑侍中張稷使雲銜命至石頭梁武恩待如舊遂
參讚謨謀毗佐大業仍拜黄門侍郎與沈約同心翊贊
俄遷大司馬諮議參軍領録事梁臺建遷侍中武帝時
納齊東昏余妃頗妨政事雲甞以為言未之納後與王
茂同入卧内雲又諌王茂因起拜曰范雲言是公必以
天下為念無宜留惜帝黙然雲便疏令以余氏賚茂帝
賢其意而許之明日賜雲茂錢各百萬及帝受禪柴燎
南郊雲以侍中參乘禮畢帝升輦謂雲曰朕之今日所
謂懔乎若朽索之馭六馬雲對曰亦願陛下日慎一日
帝善其言即日遷散騎常侍吏部尚書以佐命功封霄
城縣侯雲以舊恩超居佐命盡誠翊亮知無不為帝亦
推心仗之所奏多允雲本大武帝十三嵗甞侍宴帝謂
臨川王宏鄱陽王恢曰我與范尚書少親善申四海之
敬今為天下主此禮既革汝宜代我呼范為兄二王下
席拜與雲同車還尚書下省時人榮之帝甞與雲言及
舊事云朕司州還在三橋宅門生王道牽衣云聞外述
圖䜟云齊祚不久别應有主者官應取富貴朕齋中坐
讀書内感其言而外迹不得無怪欲呼人縛之道叩頭
求哀乃不復敢言今道為羽林監文徳主帥知管籥雲
曰此乃天意令道發耳帝又云布衣時甞夢拜兩舊妾
為六宫有天下此嫗已卒所拜非復其人恒以為恨其
年雲以本官領太子中庻子二年遷尚書右僕射猶領
吏部頃之坐違詔用人免吏部猶為右僕射雲性篤睦
事寡嫂盡禮家事必先諮而後行好節尚竒專趨人之
急少與領軍長史王畡善雲起宅新成移家始畢畡亡
於官舍屍無所歸雲以東廂給之移屍自門入躬自營
唅招復如禮時人以為難及居選官任寄隆重書牘盈
案賔客滿門雲應答如流無所壅滯官曹文墨發擿若
神時人咸服其明贍性頗激厲少威重有所是非形於
造次士或以此少之初雲為郡號廉潔及貴重頗通饋
遺然家無蓄積隨散之親友武帝九錫之出雲忽中疾
居二日半召醫徐文伯視之文伯曰緩之一月乃復欲
速即時愈政恐二年不復可救雲曰朝聞夕死而况二
年文伯乃下火而牀焉重衣以覆之有頃汗流於此即
起二年果卒帝為流涕即日輿駕臨殯詔贈侍中衛将
軍禮官請諡曰宣勑賜諡曰文有集三十卷子孝才嗣
孫伯翳太原人晉祕書監盛之𤣥孫鲁祖放晉國子博
士長沙太守父康起部郎貧常映雪讀書清介交游不
雜伯翳位終驃騎鄱陽王參軍事雲從父兄縝
縝字子真父濛奉朝請早卒縝少孤貧事母孝謹年未
弱冠從沛國劉瓛學瓛甚竒之親為之冠在瓛門下積
年恒芒屩布衣徒行於路瓛門下多車馬貴游縝在其
間聊無恥愧及長博通經術尤精三禮性質直好危言
髙論不為士友所安唯與外弟蕭琛善琛名曰口辯每
服縝簡詣年二十九髪白皤然乃作傷暮詩白髪詠以
自嗟仕齊位尚書殿中郎永明中與魏氏和親簡才學
之士以為行人縝及從弟雲蕭琛琅邪顔幼明河東裴
昭明相繼将命皆著名鄰國時竟陵王子良盛招賔客
縝亦預焉甞侍子良子良精信釋教而縝盛稱無佛子
良問曰君不信因果何得富貴貧賤縝答曰人生如樹
花同發隨風而墮自有拂簾幌墜於茵席之上自有闗
籬牆落於糞溷之中墜茵席者殿下是也落糞溷者下
官是也貴賤雖復殊途因果竟在何處子良不能屈然
深怪之退論其理著神滅論以為神即形也形即神也
形存則神存形謝則神滅形者神之質神者形之用是
則形稱其質神言其用形之與神不得相異神之於質
猶利之於刀形之於用猶刀之於利利之名非刀也刀
之名非利也然而捨利無刀捨刀無利未聞刀沒而利
存豈容形亡而神在此論出朝野諠譁子良集僧難之
而不能屈太原王琰乃著論譏縝曰鳴呼范子曽不知
其先祖神靈所在欲杜縝後對鎮又對曰鳴呼王子知
其先祖神靈所在而不能殺身以從之其險詣皆此類
也子良使王融謂之曰神滅既自非理而卿堅執之恐
傷名教以卿之大美何患不至中書郎而故乖剌為此
可便毁棄之縝大笑曰使范縝賣論取官已至令僕矣
何但中書郎邪後為宜都太守性不信神鬼時夷陵有
伍相廟唐漢三神廟胡里神廟縝乃下教斷不祠後以
母憂去職居于南州梁武至縝墨縗來迎武帝與縝有
西邸之舊見之甚悦及建康城平以縝為晉安太守在
郡清約資公禄而已遷尚書左丞及還雖親戚無所遺
唯餉前尚書令王亮縝在齊時與亮同臺為郎舊相友
愛至是亮擯棄在家縝自以首迎武帝志在權軸而所
懐未滿亦怏怏故私相親結以矯於時竟坐亮徙廣州
在南累年追為中書郎國子博士卒文集十五卷子胥
字長才傳父業位國子博士有口辯大同中常兼主客
郎應接北使卒於鄱陽内史
論曰齊徳将謝昏虐君臨喋喋黔黎命懸晷刻梁武撫
兹歸運嘯召風雲范雲恩結龍潛沈約情深惟舊竝以
兹文義首居帷幄追蹤亂傑各其時之遇也而約以高
才博洽名亞董遷末迹為躓亦鳯徳之衰乎縝婞直之
節著于終始其以王亮為尤亦不足非也
　
　
　
　
　
　
　
　
　
　
　
　
　
　
　
　南史卷五十七
　南史卷五十七考證
沈約傳林子輙摧鋒居前○摧監本作推今改从閣本
子旋傳衆字仲師○師一本作興
時梁武帝制千文詩衆為之注解○顧炎武曰千字文
　有二本舊唐書經籍志千字文一卷蕭子範撰又一
　卷周興嗣撰是也今云梁武制千文詩則不獨興嗣
　子範二人矣又隋書經籍志興嗣千字文國子祭酒
　蕭子雲注而梁書蕭子範傳謂子範作之記室蔡薳
　注釋今云衆為之注解亦彼此互異
范雲傳雲入境撫以恩德罷亭候○亭監本訛停今改
　从閣本
梁武與兄懿卜居東郊之外○東監本誤築又下文梁
　武毎至雲所其妻甞聞蹕聲句蹕誤跋今俱改正
家事必先諮而後行○先諮監本誤元詔今改从閣本
交游不雜○監本脱不雜二字今増入
　南史卷五十七考證
欽定四庫全書
　南史卷五十八
　　唐　　　李　　　延　　　夀　　　撰
　列傳第四十八
　　韋叡(兄纂載閛鼎叡子放稜孫粲弟放弟正/正子        正弟    稜  黯)
　　裴邃(邃子之禮髙兄子之髙/子忌  之  弟之横)　(之高弟之平/)
韋叡字懷文京兆杜陵人也世為三輔著姓祖𤣥避吏
隱長安南山宋武帝入闗以太尉掾徴不至伯父祖征
宋末為光祿勲父祖歸寜逺長史叡事繼母以孝聞祖
征累為郡守毎携叡之職視之如子時叡内兄王憕姨
弟杜惲並有鄊里盛名祖征謂叡曰汝自謂何如憕惲
叡謙不敢對祖征曰汝文章或小減學識當過之然幹
國家成功業皆莫汝逮也外兄杜幼文為梁州刺史要
叡俱行梁土富饒往者多以賄敗叡雖幼獨以廉聞宋
永元初袁顗為雍州刺史見而異之引為主簿顗到州
與鄧琬起兵叡求出為義成郡故免顗之禍累遷齊興
太守本州别駕長水校尉右軍將軍齊末多故欲還鄊
里求為上庸太守俄而太尉陳顯逹䕶軍將軍崔慧景
頻逼建鄴人心惶駭西土人謀之叡曰陳雖舊將非髙
人才崔頗更事懦而不武天下真人殆興吾州矣乃遣
其二子自結於梁武及兵起檄至叡率郡人伐竹為筏
倍道来赴有衆二千馬二百匹帝見叡甚恱撫几曰佗
日見君之面今日見君之心吾事就矣師剋郢魯平茄
湖叡多建䇿皆見用大軍發郢謀留守將上難其人乆
之顧叡曰棄騏驥而不乘焉遑遑而更索即日以為江
夏太守行郢州府事初郢城之拒守也男女垂十萬閉
壘經年疾疫死者十七八皆積屍於牀下而生者寢䖏
其上每屋盈滿叡料簡隱䘏咸為營理百姓頼之梁臺
建徴為大理武帝即位遷廷尉封梁都子天監二年改
封永昌再遷豫州刺史領厯陽太守魏遣衆来伐叡率
州兵擊走之四年侵魏詔叡都督衆軍叡遣長史王超
宗梁郡太守馮道根攻魏小峴城未能㧞叡廵行圍柵
魏城中忽出數百人陳於門外叡欲擊之諸將皆曰向
本輕来請還授甲而後戰叡曰魏城中二千餘人閉門
堅守足以自保今無故出人扵外必其驍勇若能挫之
其城自拔衆猶遲疑叡指其節曰朝廷授此非以為飾
韋叡之法不可犯也乃進兵魏軍敗因急攻之中宿而
城拔遂進討合肥先是右軍司馬胡景略至合肥乆未
能下叡案行山川曰吾聞汾水可以灌平陽即此是也
乃堰肥水頃之堰成水通舟艦繼至魏初分築東西小
城夹肥叡先攻二城既而魏援將楊靈𦙍帥軍五萬奄
至衆懼不敵請表益兵叡曰賊已至城下方復求軍且
吾求濟師彼亦徴衆師克在和古人之義也因戰破之
軍人少安初肥水堰立使軍主王懐静築城於岸守之
魏攻陷城乘勝至叡城下軍監潘靈祐勸叡退還巢湖
諸將又請走保三丈叡怒曰將軍死綏有前無却因令
取繖扇麾幢樹之堤下示無動志叡素羸毎戰不甞騎
馬以板輿自載督勵衆軍魏兵鑿堤叡親與爭魏軍却
因築壘於堤以自固起鬭艦髙與合肥城等四面臨之
城潰俘獲萬餘所獲軍實無所私焉初胡景略與前軍
趙祖悦同軍交惡志相陷害景略一怒自齧其齒齒皆
流血叡以將帥不和将致患禍酌酒自勸景略曰且願
兩虎勿復私鬭故終於此役得無害焉叡每晝接客旅
夜算軍書三更起張燈逹曙撫循其衆常如不及故投
募之士争歸之所至頓舎修立館宇藩籬墉壁皆應凖
䋲合肥既平有詔班師去魏軍既近懼為所躡叡悉遣
輜重居前身乘小輿殿後魏人服叡威名望之不敢逼
全軍而還於是遷豫州於合肥五年魏中山王元英攻
北徐州圍刺史昌義之於鍾離衆兵百萬連城四十餘
武帝遣征北將軍曹景宗拒之次邵陽洲築壘相守未
敢進帝怒詔叡㑹焉賜以龍環御刀曰諸將有不用命
者斬之叡自合肥徑隂陵大澤過澗谷輙飛橋以濟師
人畏魏軍盛多勸叡緩行叡曰鍾離今鑿穴而䖏負户
而汲車馳卒奔猶恐其後而况緩乎旬日而至邵陽初
帝𠡠景宗曰韋叡卿鄊望宜善敬之景宗見叡甚謹帝
聞曰二將和師必濟矣叡扵景宗營前二十里夜掘長
壍樹鹿角截洲為城比曉而營立元英大驚以杖擊地
曰是何神也景宗慮城中危懼乃募軍士言文逹洪騏
驎等齎𠡠入城使固城守潜行水底得逹東城城中戰
守日苦始知有援於是人百其勇魏將楊大眼將萬餘
騎来戰大眼以勇冠三軍所向皆靡叡結車為陣大眼
聚騎圍之叡以彊弩二千一時俱發洞甲穿中殺傷者
衆矢貫大眼右臂亡魂而走明旦元英自率衆来戰叡
乘素木輿執白角如意以麾軍一日數合英甚憚其彊
魏軍又夜来攻城飛矢雨集叡子黯請下城以避箭叡
不許軍中驚叡扵城上厲聲呵之乃定魏人先於邵陽
洲兩岸為兩橋樹柵數百歩跨淮通道叡装大艦使梁
郡太守馮道根廬江太守裴邃秦郡太守李文釗等為
水軍會淮水暴長叡即遣之鬭艦競發皆臨賊壘以小
船載草灌之以膏従而焚其橋風怒火盛敢死之士拔
柵斫橋水又漂疾倐忽之間槁柵盡壊道根等皆身自
搏戰軍人奮勇呼聲動天地無不一當百魏人大潰元
英脱身遁走魏軍趨水死者十餘萬斬首亦如之其餘
釋甲稽顙乞為囚奴猶數十萬叡遣報昌義之義之且
悲且喜不暇答但呌曰更生更生帝遣中書郎周捨勞
軍於淮上叡積所獲於軍門捨觀之謂叡曰君此獲復
與熊耳山等矣以功進爵為侯七年遷左衛將軍俄為
安西長史南郡太守㑹司州刺史馬仙琕自北還軍為
魏人所躡三闗擾動詔叡督衆軍援焉叡至安陸増築
城二丈餘更開大壍起髙樓衆頗譏其示弱叡曰不然
為將當有怯時是時元英復追仙琕將復邵陽之恥聞
叡至乃退帝亦詔罷軍十三年為丹陽尹以公事免十
四年為雍州刺史初叡起兵鄊中客隂雙光泣止叡叡
遷為州雙光道候叡笑曰若従公言乞食於路矣餉耕
牛十頭叡扵故舊無所惜士大夫年七十以上多與假
板縣令鄊里甚懐之十五年拜表致仕優詔不許徴拜
護軍給鼓吹一部入直殿省居朝廷恂恂未甞忤視武
帝甚禮敬之性慈愛撫孤兄子過扵己子厯官所得祿
賜皆散之親故家無餘財後為䕶軍居家無事慕萬石
陸賈之為人因畫之扵壁以自玩時雖老暇日猶課諸
兒以學第三子稜尤明經史世稱其洽聞叡每坐使稜
説書其所發擿稜猶弗之逮武帝方鋭意釋氏天下咸
従風而化叡自以信受素薄位居大臣不欲與衆俯仰
所行略如佗日普通元年遷侍中車騎將軍未拜卒於
家年七十九遺令薄葬斂以時服武帝即日臨哭甚慟
贈車騎将軍開府儀同三司諡曰嚴叡雅有曠世之度
涖人以愛恵為本所居必有政績將兵仁愛士卒營幕
未立終不肯舍井竈未成亦不先食被服必扵儒者雖
臨陣交鋒常緩服乘輿執竹如意以麾進止與裴邃俱
為梁世名將餘人莫及初邵陽之役昌義之甚徳叡請
曹景宗與叡㑹因設錢二十萬貫賭之景宗擲得雉叡
徐擲得盧遽取一子反之曰異事遂作塞景宗時與羣
帥争先啟之㨗叡獨居後其不尚勝率多如是世尤以
此賢之叡兄纂闡並早知名纂仕齊位司徒記室特進
沈約甞稱纂扵上曰恨陛下不與此人同時其學非臣
輩也闡為建寧縣所得俸祿百餘萬還家悉委伯父䖏
分鄊里宗事之位通直郎
叡子放字元直身長七尺七寸腰帶八圍容貌甚偉襲
封永昌縣侯位竟陵太守在郡和理為吏人所稱大通
元年武帝遣兼領軍曹仲宗等攻渦陽又以放為明威
將軍總兵㑹之魏大将軍費穆帥衆奄至放軍營未立
麾下止有二百餘人放従弟洵驍果有勇力單騎擊刺
屢折魏軍洵馬亦被傷不能進放胄又三貫矢衆皆失
色請放突去放厲聲叱之曰今日唯有死爾乃免胄下
馬據胡牀處分士卒皆殊死戰莫不一當百逐北至渦
陽魏又遣常山王元昭大將軍李奬乞伏寳費穆等五
萬人来援放大破之渦陽城主王偉以城降魏人棄諸
營壘一時奔潰衆軍乗之斬獲略盡禽穆弟超并王偉
送建鄴還為太子右衛率中大通二年徙北徐州刺史
卒於鎮諡曰宜侯放性𢎞厚篤實輕財好施扵諸弟尤
雍穆每將逺别及行役初還常同一室卧起時比之三
姜初放與吴郡張率皆有側室懐孕因指為婚姻其後
各産男女未及成長而率亡遺嗣孤弱放常贍䘏之及
為北徐州時有貴族請昏者放曰吾不失信於故友乃
以息岐娶率女又以女適率子時稱放能篤舊子粲
粲字長倩少有父風好學仗氣身長八尺容觀甚偉初
為雲麾晉安王行叅軍後為外兵参軍兼中兵時潁川
庾仲容吴郡張率前輩才名與粲同府並忘年交好及
王為皇太子粲自記室遷歩兵校尉入為東宫領直後
襲爵永昌縣侯累遷右衛率領直粲以舊恩任寄稠宻
雖居職累徙常留宿衛頗擅權誕倨不為時輩所平右
衛朱昇甞扵酒席厲色謂粲曰卿何得已作領軍面向
人大同中帝甞不豫一日暴劇皇太子以下並入侍疾
内外咸云帝崩粲將率宫甲度臺微有喜色問所由那
不見辦長梯以為大行幸前殿須長梯以復也帝後聞
之怒曰韋粲願我死有司奏推之帝曰各為其主不足
推故出為衡州刺史皇太子出餞新亭執粲手曰與卿
不為乆别乆之帝復召還為散騎常侍還至廬陵聞侯
景作逆便簡閲部下倍道赴援至豫章即就内史劉孝
儀共謀之孝儀曰必如此當有𠡠安可輕信單使妄相
驚動或恐不然時孝儀置酒粲怒以杯抵地曰賊已度
江便逼宫闕水陸阻斷何暇有報假令無𠡠豈得自安
韋粲今日何情飲酒即馳馬出部分將發㑹江州刺史
當陽公大心遣使要粲粲乃分麾下配第八弟助第九
弟警為前軍粲馳往見大心曰上游蕃鎮江州去都最
近殿下情計實宜在先但中流任重當須應接不可闕
鎮今宜張軍聲勢移鎮盆城遣偏將賜隨於事便足大
心然之遣中兵栁昕帥兵二千隨粲粲悉留家累於江
州以輕舸就路至南洲粲外弟司州刺史栁仲禮亦帥
歩騎萬餘人至横江粲即送糧仗給之并散私金帛以
賞其戰士先是安北鄱陽王範亦自合肥遣西豫州刺
史裴之髙與其世子嗣帥江西之衆赴都屯于張公洲
待上流諸軍至是之髙遣船度仲禮與粲合軍進屯新
林王㳺苑粲建議推仲禮為大都督報下流衆軍裴之
髙自以年位髙恥居其下乃云栁節下已是州將何須
我復鞭板累日不決粲乃抗言於衆曰今同赴國難義
在除賊所推栁司州者政以乆捍邊疆先為侯景所憚
且士馬精鋭無出其前若論位次栁在粲下語其年齒
亦少於粲直以社稷之計不得復論今日貴在將和若
人心不同大事去矣裴公朝之舊齒豈應復挟私以阻
大計粲請為諸君解釋之乃單舸至之髙營切讓之之
髙泣曰吾荷國榮自應帥先士卒頋恨衰老不能効命
企望柳使君共平凶逆前謂衆議已定無俟老夫爾若
必有疑當剖心相示於是諸將定議仲禮方得進軍次
新亭賊列陣於中興寺相持至晚各解歸是夜仲禮入
粲營部分衆軍旦日將戰諸将各有據守令粲頓青塘
當石頭中路粲慮柵壘未立賊争之頗以為憚謂仲禮
曰下官才非禦武直欲以身狥國節下善量其宜不可
致有虧䘮仲禮曰青塘立營廹近淮渚欲以糧儲船乘
盡就廹之此事大非兄不可若疑兵少當更差軍相助
粲帥所部水陸俱進時昏霧軍人失道比及青塘夜已
過半壘柵至曉未合景登禪靈寺門望粲營未立便率
鋭卒来攻軍敗乘勝入營左右髙馮牽粲避賊粲不動
兵死略盡遂見害粲子尼及三弟助警構従弟昂皆戰
死親戚死者數百人賊傳粲首闕下以示城内簡文聞
之流涕謂御史中丞蕭愷曰社稷所寄唯在韋公如何
不幸先死行陣詔贈䕶軍將軍元帝平侯景追諡忠貞
子諒以學業為陳始興王叔陵所引為中錄事参軍兼
記室叔陵敗伏誅放弟正
正字敬直位襄陵太守初正與東海王僧孺善及僧孺
為吏部郎叅掌大選賓友故人莫不傾意正獨澹然及
僧孺擯廢正復篤素分有踰曩日論者稱焉卒於給事
黄門侍郎子載
載字徳基少聰慧篤志好學年十二隨叔父稜見沛國
劉顯顯問漢書十事載隨問應無疑滯及長博渉文史
沉敏有器局仕梁為尚書三公郎侯景之亂元帝承制
以為中書侍郎尋為尋陽太守隨都督王僧辯東討侯
景景平厯位琅邪義興太守陳武帝誅王僧辯乃遣周
文育襲載載嬰城自守載所屬縣並陳武舊兵多善用
弩載收得數十人繫以長鎖令所親監之使射文育軍
約曰十發不兩中者死每發輙中所中皆斃相持數旬
陳武帝聞文育軍不利以書喻載以誅王僧辯意并奉
梁敬帝𠡠𠡠載解兵載得書乃以衆降陳武帝引載恒
置左右與之謀議徐嗣徽任約等引齊軍濟江據石頭
城帝問計於載載曰齊軍若分兵先據三吴之路略地
東境則時事去矣今可急扵淮南即侯景故壘築城以
通東道轉輸别令輕兵絶其糧運使進無所虜退無所
資則齊将之首旬日可致帝従之永定中位散騎常侍
太子右衛率天嘉元年以疾去官載有田十餘頃在江
乘縣之白山至是遂築室而居屏絶人事吉凶慶弔無
所往来不入籬門者㡬十載卒於家載弟鼎
鼎字超盛少通曉博渉經史眀隂陽逆刺尤善相術仕
梁起家湘東王法曹叅軍遭父憂水漿不入口者五日
哀毁過禮殆將滅性服闋為邵陵王主簿侯景之亂鼎
兄昻於京口戰死鼎負屍出寄于中興寺求棺無所得
鼎哀憤慟哭忽見江中有物流至鼎所竊異之往視乃
新棺也因以充斂元帝聞之以為精誠所感侯景平司
徒王僧辯以為戸曹屬累遷中書侍郎陳武帝在南徐
州鼎望氣知其當王遂寄孥焉因謂陳武帝曰眀年有
大臣誅死後四嵗梁其代終天之厯數當歸舜後昔周
滅殷氏封媯汭于宛邱其裔子孫因為陳氏㒒觀眀公
天縦神武繼絶統者無乃是乎武帝隂有圗僧辯意聞
其言大喜因而定䇿及受禪拜黄門侍郎太建中以廷
尉卿為聘周使加散騎常侍後為太府卿至徳初鼎盡
貨田宅寓居僧寺友人大匠卿毛彪問其故答曰江東
王氣盡於此矣吾與爾當葬長安期運將及故破産爾
初鼎之聘周也甞遇隋文帝謂曰觀公容貌不乆必大
貴貴則天下一家嵗一周天老夫當委質願深自愛及
陳亡驛召入京授上儀同三司待遇甚厚每公宴鼎恒
預焉性簡貴雖為亡國之臣未甞俯仰當世時吏部尚
書韋世康兄弟顯貴隋文帝従容謂鼎曰世康與公逺
近對曰臣宗族南徙昭穆非臣所知帝曰卿百代卿族
豈忘本也命官給酒肴遣世康請鼎還杜陵鼎乃自楚
太傅孟以下二十餘世並考論昭穆作韋氏譜七卷示
之歡飲十餘日乃還時蘭陵公主寡上為之求夫選親
衛栁述及蕭瑒等以示鼎鼎曰瑒當封侯而無貴妻之
相述亦通顯而守位不終上曰位由我爾遂以主降述
上又問鼎諸兒誰為嗣位答曰至尊皇后所最愛者當
與之非臣敢預知也上笑曰不肯顯言乎開皇十三年
除光州刺史以仁義教導務𢎞清静州中有土豪外修
邊幅而内行不軌常為劫盗鼎於都㑹時謂之曰卿是
好人那忽作賊因條其徒黨姦謀逗遛其人驚懼即自
首伏又有人客㳺通主家之妾及其還去妾盗珍物於
夜逃亡尋扵草中為人所殺主家知客與妾通因告客
殺之縣司鞫問具得姦狀因斷客死獄成上於鼎鼎覽
之曰此客實姦而不殺也乃某寺僧詃妾盗物令奴殺
之贓在某䖏即放此客遣人掩僧并獲贓物自是部内
肅然咸稱其神道無拾遺尋追入京頃之而卒于長安
年七十九正弟稜
稜字威直性恬素以書史為業博物彊記當世士咸就
質疑位終光祿卿著漢書續訓二卷稜弟黯
黯字務直性彊正少習經史位太府卿侯景濟江黯屯
六門尋改為都督城西面諸軍時景於城外起東西二
土山城内亦應之簡文親自負土哀太子以下躬執畚
鍤黯守西土山晝夜苦戰以功授輕車將軍加持節卒
於城内初黯為太㒒卿而兄子粲為左衛率黯以常怏
怏謂人曰韋粲已落驊騮前朝廷是能用才不識者頗
以此闚之
裴邃字深眀河東聞喜人魏冀州刺史徽之後也祖夀
孫寓居夀陽為宋武帝前軍長史父仲穆驍騎將軍邃
十嵗能屬文善左氏春秋齊東昏踐阼始安王蕭遥光
為揚州刺史引邃為叅軍遥光敗邃還夀陽㑹刺史裴
叔業以夀陽降魏邃遂隨衆北徙魏宣武帝雅重之仕
魏為魏郡太守魏遣王肅鎮夀陽邃固求隨肅密圗南
歸梁天監初自㧞南還除後軍諮議参軍邃求邊境自
効以為廬江太守五年征邵陽洲魏人為長橋斷淮以
濟邃築壘逼橋每戰輙剋於是密作沒突艦㑹甚雨淮
水暴溢邃乘艦徑造橋側進擊大破之以功封夷陵縣
子遷廣陵太守與鄊人共入魏武廟因論帝王功業其
妻甥王篆之密啟梁武帝云裴邃多大言有不臣跡由
是左遷始安太守邃志立功邊垂不願閑逺乃致書扵
呂僧珍曰昔阮咸顔延有二始之歎吾才不逮古人今
為三始非其願也將如之何後為竟陵太守開置屯田
公私便之再遷西戎校尉北梁秦二州刺史復開創屯
田數千頃倉廩盈實省息邉運人吏獲安乃相率餉絹
千餘匹邃従容曰汝等不應爾吾又不可逆納其二匹
而已入為大匠卿普通二年義州刺史文僧明以州入
魏魏軍来援以邃為信武将軍督衆軍討焉邃深入魏
境出其不意魏所署義州刺史封夀據檀公峴邃擊破
之遂圍其城夀請降義州平除豫州刺史加督鎮合肥
四年大軍北侵以邃督征討諸軍事先襲夀陽攻其郛
斬門而入一日戰九合為後軍蔡秀成失道不至邃以
援絶拔還於是邃復整兵收集士卒令諸將各以服色
相别邃自為黄袍騎先攻拔狄邱甓城黎漿又屠安成
馬頭沙陵等戍眀年略地至汝潁間所在響應魏夀陽
守將長孫承業河間王元琛出城挑戰邃臨淮歎曰今
日不破河間方為謝𤣥所笑乃為四甄以待之令直閤
将軍李祖憐偽遁以引承業承業等悉衆追之四甄競
發魏衆大敗斬首萬餘級承業奔走閉門不敢復出在
軍疾篤命衆軍守備送喪還合肥尋卒贈侍中左衛将
軍進爵為侯諡曰烈邃沉深有思略為政寛眀能得士
心居身方正有威重将吏憚之少敢犯法及卒淮肥間
莫不流涕以為邃不死當大闢土字子之禮嗣
之禮字子義美儀容能言𤣥理為西豫州刺史母憂居
䘮唯食麥飯邃廟在光宅寺西堂宇𢎞敞松栢鬱茂范
雲廟在三橋蓬蒿不翦梁武帝南郊道經二廟頋而歎
曰范為已死裴為更生大同初都下旱蝗四籬門外桐
栢凋盡唯邃墓犬牙不入當時異之厯位黄門侍郎武
帝設無遮㑹儛象驚排突陛衛王公皆散唯之禮與散
騎常侍臧盾不動帝壮之以之禮為壮勇将軍北徐州
刺史盾兼中領軍將軍之禮卒扵少府卿諡曰壯子政
承聖中位給事黄門侍郎魏剋江陵随例入長安
之髙字如山邃兄中散大夫髦之子也頗讀書少負意
氣常隨叔父邃征討所在立功甚為邃所器重戎政咸
以委焉夀陽之役邃卒於軍所之髙𨽻夏侯夔平夀陽
仍除梁郡太守封都城縣男時魏汝陰来附𠡠之髙應
接仍除潁州刺史父憂還都起為光逺將軍令討平隂
陵盗以為譙州刺史侯景之亂之髙為西豫州刺史率
衆入援南豫州刺史鄱陽嗣王範命之髙總督江右援
軍諸軍事頓張公洲栁仲禮至横江之髙遣船舸迎致
仲禮與韋粲等俱㑹青塘及城陷之髙還合肥與鄱陽
王範西上元帝遣召之以為侍中䕶軍将軍到江陵時
之髙第六弟之悌在侯景中或傳之悌斬侯景元帝使
兼中書舍人黄羅漢報之髙之髙竟無言直云賊自殺
賊非之髙所聞元帝深嗟其介直承制除特進金紫光
祿大夫卒諡曰恭子畿官至太子右衛率魏剋江陵力
戰死之
之髙第五弟之平字如原少倜儻有志略以軍功封費
縣侯承聖中累遷散騎常侍太子詹事陳文帝初除光
祿大夫慈訓宫徴衛尉並不就乃築山穿池植以卉木
居䖏其中有終焉志天康元年卒諡曰僖子子忌
忌字無畏少聰敏有識量頗渉史傳為當時所稱侯景
之亂招集勇力乃随陳武帝征討及陳武帝誅王僧辯
僧辯弟僧智舉兵據吴郡陳武帝遣黄他攻之不能剋
命忌勒部下精兵自錢唐直趣吴郡夜至城下鼓譟薄
之僧智疑大軍至輕舟奔杜龕忌入據吴郡陳武帝嘉
之表授吴郡太守天嘉五年累遷衛尉卿封東興縣侯
及華皎稱兵上流宣帝時為錄尚書輔政盡命衆軍出
討委忌總知中外城防諸軍事宣帝即位改封樂安縣
侯厯位都官尚書及吴眀徹督衆北伐詔忌以本官監
明徹軍淮南平授豫州刺史忌善於綏撫甚得人和及
明徹進軍彭汴以眀徹為都督與眀徹俱進吕梁軍敗
見囚于周授上開府隋開皇十四年卒於長安年七十
三之髙第十二弟之横
之横字如岳少好賓㳺重氣侠不事産業之髙以其縦
誕乃為狭被蔬食以激厲之之横歎曰大丈夫富貴必
作百幅被遂與僮屬數百人扵芍陂大營田墅遂致殷
積梁簡文在東宫聞而要之以為河東王常侍遷直閤
将軍侯景之亂𨽻鄱陽王範討景景濟江仍與範世子
嗣入援臺城城陷退還合肥侯景遣任約逼晉熙範令
之横下援未及至範薨之横乃還時尋陽王大心在江
州範副梅思立密要大心襲盆城之横斬思立而拒大
心大心以州降侯景之横與兄之髙歸元帝位廷尉卿
河東内史随王僧辯拒侯景景退遷東徐州刺史封豫
寜侯又隨僧辯破景景東奔僧辯命之横與杜崱入守
臺城及陸納據湘州叛又𨽻僧辯南討斬納将李賢眀
平之又破武陵王於峡口還除吴興太守乃作百幅被
以成其志魏剋江陵齊遣上黨王髙渙挟貞陽侯眀攻
東闗晉安王承制以之横為徐州刺史都督衆軍出守
蘄城之横營壘未周而齊軍大至兵盡矢窮遂於陣沒
贈司空諡曰忠壮子鳳寶嗣
論曰韋裴少年勵􁄐俱以學尚自立晚節驅馳各著功
於戎馬觀叡制勝之道謂為魁梧之傑然而形甚羸瘠
身不跨鞌板輿指麾隱如敵國其器分有在隆名豈虚
得乎邃自効邊疆盛績克舉其志不遂良可悲夫二門
子弟各著名節與梁終始克荷隆構将門有將斯言豈
曰妄乎
　
　
　
　
　
　
　
　
　
　
　南史卷五十八
欽定四庫全書
　南史卷五十九
　　唐　　　李　　　延　　　夀　　　撰
　列傳第四十九
　　江淹　　　任昉　　　王僧孺
江淹字文通濟陽考城人也父康之南沙令雅有才思
淹少孤貧常慕司馬長卿梁伯鸞之為人不事章句之
學留情扵文章早為髙平檀超所知常升以上席甚加
禮焉起家南徐州從事轉奉朝請宋建平王景素好士
淹隨景素在南兖州廣陵令郭彦文得罪辭連淹言受
金淹被繫獄自獄中上書曰昔者賤臣叩心飛霜擊扵
燕地庶女告天振風襲扵齊臺下官每讀其書未嘗不
廢卷流涕何者士有一定之論女有不易之行信而見
疑貞而為戮是以壮夫義士伏死而不頋者以此也下
官聞仁不可恃善不可依謂徒虚語乃今知之伏願大
王蹔停左右少加矜察下官本蓬戸桑樞之人布衣韋
帶之士退不飾詩書以驚愚進不買聲名於天下日者
謬得升降承眀之闕出入金華之殿何嘗不局影凝嚴
側身扄禁者乎竊慕大王之義復為門下之賓備鳴盗
淺術之餘豫三五賤伎之末大王恵以恩光頋以顔色
實佩荆卿黄金之賜竊感豫讓國士之分矣常欲結纓
伏劍少謝萬一剖心摩踵以報所天不圗小人固陋坐
貽謗缺迹墜昭憲身限幽圄履影弔心酸鼻痛骨下官
聞虧名為辱虧形次之是以每一念来忽若有遺加以
渉旬月廹季冬天光沉隂左右無色身非木石與獄吏
為伍此少卿所以仰天搥心泣盡而繼之以血者也下
官雖乏鄊曲之譽然嘗聞君子之行矣其上則隠扵簾
肆之間卧於巖石之下次則結綬金馬之庭髙議雲臺
之上退則虜南越之君係單于之􁦺俱啓丹冊並圗青
史寧争分寸之末競錐刀之利哉下官聞積毁銷金積
讒摩骨逺則直生取疑於盗金近則伯魚被名扵不義
彼之二才猶或如是况在下官焉能自免昔上将之耻
絳侯幽獄名臣之羞史遷下室至如下官當何言哉夫
以魯連之智辭祿而不反接輿之賢行歌而忘歸子陵
閉闗於東越仲蔚杜門扵西秦亦良可知也若使下官
事非其虚罪得其實亦當鉗口吞舌伏匕首以殞身何
以見齊魯竒節之人燕趙悲歌之士乎方今聖歴欽朙
天下樂業青雲浮洛榮光塞河西洎臨洮狄道北距飛
狐陽原莫不寖仁沐義昭景飲醴而已下官抱痛圎門
含憤獄户一物之微有足悲者仰惟大王少垂眀白則
梧邱之魂不愧於沉首鵠亭之鬼無恨於灰骨景素覽
書即日出之尋舉南徐州秀才對策上第再遷府主簿
景素為荆州淹従之鎮少帝即位多失徳景素専據上
流咸勸因此舉事淹每從容進諌景素不納及鎮京口
淹為鎮軍叅軍領南東海郡丞景素與腹心日夜謀議
淹知禍機将發乃贈詩十五首以諷焉㑹東海太守陸
澄丁艱淹自謂郡丞應行郡事景素用司馬栁世隆淹
固求之景素大怒言於選部黜為建安吴興令及齊髙
帝輔政聞其才召為尚書駕部郎驃騎参軍事俄而荆
州刺史沈攸之作亂髙帝謂淹曰天下紛紛若是君謂
何如淹曰昔項彊而劉弱袁衆而曹寡羽卒受一劍之
辱紹終為奔北之虜此所謂在徳不在鼎公何疑哉帝
曰試為我言之淹曰公雄武有竒略一勝也寛容而仁
恕二勝也賢能畢力三勝也人望所歸四勝也奉天子
而伐叛逆五勝也彼志鋭而器小一敗也有恩無威二
敗也士卒解體三敗也搢紳不懐四敗也懸兵數千里
而無同惡相濟五敗也雖豺狼十萬而终為我獲焉帝
笑曰君談過矣桂陽之役朝廷周章詔􁘭乆之未就齊
髙帝引淹入中書省先賜酒食淹素能飲啖食鵞炙垂
盡進酒數升訖文誥亦辦相府建補記室叅軍高帝讓
九錫及諸章表皆淹製也齊受禪復為驃騎豫章王嶷
記室参軍建元二年始置史官淹與司徒左長史檀超
共掌其任所為條例並為王儉所駮其言不行淹任性
文雅不以著述在懷所撰十三篇竟無次序又領東武
令参掌詔䇿後拜中書侍郎王儉嘗謂曰卿年二十五
己為中書侍郎才學如此何憂不至尚書金紫所謂富
貴卿自取之但問年夀何如爾淹曰不悟眀公見眷之
重永眀三年兼尚書左丞時襄陽人開古冢得玉鏡及
竹簡古書字不可識王僧䖍善識字體亦不能諳直云
似是科斗書淹以科斗字推之則周宣王之簡也簡殆
如新少帝初兼御史中丞眀帝作相謂淹曰君昔在尚
書中非公事不妄行在官寛猛能折𠂻今為南司足以
振肅百僚也淹曰今日之事可謂當官而行更恐不足
仰稱明㫖爾於是彈中書令謝朏司徒左長史王繢護
軍長史庾𢎞逺並以託疾不預山陵公事又奏收前益
州刺史劉悛梁州刺史陰智伯並贓貨巨萬輒收赴廷
尉臨海太守沈昭略永嘉太守庾曇隆及諸郡二千石
并大縣官長多被劾内外肅然眀帝謂曰自宋以来不
復有嚴明中丞君今日可謂近世獨歩累遷祕書監侍
中衛尉卿初淹年十三時孤貧常采薪以養母曽於樵
所得貂蟬一具將鬻以供養其母曰此故汝之休徴也
汝才行若此豈長貧賤也可留待得侍中著之至是果
如母言永元中崔慧景舉兵圍都衣冠悉投名刺淹稱
病不往及事平時人服其先見東昏末淹以祕書監兼
衛尉又副領軍王瑩及梁武至新林淹微服来奔位相
國右長史天監元年為散騎常侍左衛將軍封臨沮縣
伯淹乃謂子弟曰吾本素官不求富貴今之忝竊遂至
於此平生言止足之事亦以備矣人生行樂須富貴何
時吾功名既立正欲歸身草莱耳以疾遷金紫光祿大
夫改封醴陵侯卒武帝為素服舉哀諡曰憲淹少以文
章顯晚節才思微退云為宣城太守時罷歸始泊禪靈
寺渚夜夢一人自稱張景陽謂曰前以一匹錦相寄今
可見還淹探懷中得數尺與之此人大恚曰那得割截
都盡頋見邱遲謂曰餘此數尺既無所用以遺君自爾
淹文章躓矣又嘗宿扵冶亭夢一丈夫自稱郭璞謂淹
曰吾有筆在卿䖏多年可以見還淹乃探懷中得五色
筆一以授之爾後為詩絶無羙句時人謂之才盡凡所
著述自撰為前後集并齊史傳志並行於世甞欲為赤
縣經以補山海之闕竟不成子蒍嗣
任昉字彦升樂安博昌人也父遥齊中散大夫遥兄遐
字景逺少敦學業家行甚謹位御史中丞金紫光祿大
夫始興永眀中遐以罪將徙荒裔遥懷名請訴言淚交
下齊武帝聞而哀之竟得免遥妻河東裴氏髙眀有徳
行嘗晝卧夢有五色采旗盖四角懸鈴自天而墜其一
鈴落入懐中心悸因而有娠占者曰必生才子及生昉
身長七尺五寸幼而聰敏早稱神悟四嵗誦詩數十篇
八嵗能屬丈自製月儀辭義甚美褚彦囬嘗謂遥曰聞
卿有令子相為喜之所謂百不為多一不為少由是聞
聲藉甚年十二従叔晷有知人之量見而稱其小名曰
阿堆吾家千里駒也昉孝友純至每侍親疾衣不解帶
言與淚并湯藥飲食必先經口初為奉朝請舉兖州秀
才拜太學博士永眀初衛將軍王儉領丹陽尹復引為
主簿儉每見其文必三復殷勤以為當時無輩曰自傳
季友以来始復見於任子若孔門是用其入室升堂於
是令昉作一文及見曰正得吾腹中之欲乃出自作文
令昉㸃正昉因定數字儉拊几歎曰後世誰知子定吾
文其見知如此後為司徒竟陵王記室参軍時琅邪王
融有才儁自謂無對當時見昉之文怳然自失以父䘮
去官泣血三年杖而後起齊武帝謂昉伯遐曰聞昉哀
瘠過禮使人憂之非直亡卿之寳亦時才可惜宜深相
全譬遐使進飲食當時勉勵囬即歐出昉父遥本性重
檳榔以為常餌臨終嘗求之剖百許口不得好者昉亦
所嗜好深以為恨遂終身不嘗檳榔遭繼母憂昉先以
毁瘠毎一慟絶良乆乃蘇因廬扵墓側以終䘮禮哭泣
之地草為不生昉素彊壮腰帶甚充服闋後不復可識
齊眀帝深加器異欲大相擢引為愛憎所白乃除太子
歩兵校尉掌東宫書記齊朙帝廢鬰林王始為侍中中
書監驃騎大將軍開府儀同三司揚州刺史錄尚書事
封宣城郡公使昉具草帝惡其辭斥甚愠昉亦由是終
建武中位不過列校昉尤長載筆頗慕傅亮才思無窮
當時王公表奏無不請焉昉起草即成不加㸃竄沈約
一代辭宗深所推挹永元中紆意於梅虫兒東昏中㫖
用為中書郎謝尚書令王亮亮曰卿宜謝梅那忽謝我
昉慙而退末為司徒右長史梁武帝剋建鄴霸府初開
以為驃騎記室参軍専主文翰每制書草沈約輙求同
署甞被急召昉出而約在是後文筆約叅製焉始梁武
與昉遇竟陵王西邸従容謂昉曰我登三府當以卿為
記室昉亦戲帝曰我若登三事當以卿為騎兵以帝善
騎也至是引昉符昔言焉昉奉牋云昔承清宴屬有緒
言提挈之旨形乎善謔豈謂多幸斯言不渝盖謂此也
梁臺建禪讓文誥多昉所具奉世叔父母不異嚴親事
兄嫂恭謹外氏貧闕恒營奉供養祿奉所收四方餉遺
皆班之親戚即日便盡性通脫不事儀形喜愠未甞形
於色車服亦不鮮朙武帝踐阼厯給事黄門侍郎吏部
郎出為義興太守嵗荒民散以私奉米豆為粥活三千
餘人時産子者不舉昉嚴其制罪同殺人孕者供其資
費濟者千室在郡所得公田奉秩八百餘石昉五分督
一餘者悉原兒妾食麥而已友人彭城到溉溉弟洽従
昉共為山澤㳺及被代登舟止有絹七匹米五石至都
無衣鎮軍將軍沈約遣裙衫迎之重除吏部郎参掌大
選居職不稱尋轉御史中丞祕書監自齊永元以来祕
閣四部篇卷分雜昉手自讐校由是篇目定焉出為新
安太守在郡不事邊幅率然曵杖徒行邑郭人通辭訟
者就路決焉為政清省吏人便之卒扵官唯有桃花米
二十石無以為斂遺言不許以新安一物還都雜木為
棺浣衣為斂闔境痛惜百姓共立祠堂於城南嵗時祠
之武帝聞問方食西苑綠沉𤓰投之扵盤悲不自勝因
屈指曰昉少時常恐不滿五十今四十九可謂知命即
日舉哀哭之甚慟追贈太常諡曰敬子昉好交結奬進
士友不附之者亦不稱述得其延譽者多見升擢故衣
冠貴㳺莫不多與交好坐上客恒有數十時人慕之號
曰任君言如漢之三君也在郡尤以清潔著名百姓年
八十以上者遣户曹掾訪其寒温甞欲營佛齊調楓香
二石始入三斗便出教長斷曰與奪自己不欲貽之後
人郡有蜜嶺及楊梅舊為太守所采昉以冐險多物故
即時停絶吏人咸以百餘年未之有也為家誡殷勤甚
有條貫陳郡殷芸與建安太守到溉書曰哲人云亡儀
表長謝元龜何寄指南誰託其為士友所推如此昉不
事生産至乃居無室宅時或譏其多乞貸亦随復散之
親故常自歎曰知我者亦以叔則不知我者亦以叔則
既以文才見知時人云任筆沈詩昉聞甚以為病晚節
轉好著詩欲以傾沈用事過多屬辭不得流便自爾都
下士子慕之轉為穿鑿扵是有才盡之談矣博學於書
無所不見家雖貧聚書至萬餘卷率多異本及卒後武
帝使學士賀縦共沈約勘其書目官無者就其家取之
所著文章數十萬言盛行於時東海王僧孺甞論之以
為過於董生揚子昉樂人之樂憂人之憂虚往實歸忘
貧去吝行可以厲風俗義可以厚人倫能使貪夫不取
懦夫有立其見重如此有子東里西華南容北叟並無
術業墜其家聲兄弟流離不能自振生平舊交莫有收
䘏西華冬月著葛帔練裙道逢平原劉孝標泫然矜之
謂曰我當為卿作計乃著廣絶交論以譏其舊交曰客
問主人曰朱公叔絶交論為是乎為非乎主人曰客奚
此之問客曰夫草虫鳴則阜螡躍雕虎嘯而清風起故
氛氲相感霧涌雲蒸嚶鳴相召星流電激是以王陽登
則貢公喜罕生逝而國子悲且心同琴瑟言鬱郁於蘭
茞道叶膠漆志婉孌於塤箎聖賢以此鏤金板而鐫盤
盂書玉牒而刻鍾鼎若乃匠石輟成風之妙巧伯牙息
流波之雅引范張欵欵於下泉尹斑陶陶於永夕駱驛
從横烟霏雨散巧歴所不知心計莫能測而朱益州汨
彝叙粤謨訓捶直切絶交遊視黔首以鷹鸇媲人靈於
豺虎蒙有猜焉請辯其惑主人听然曰客所謂撫弦徽
音未逹燥濕變響張羅沮澤不睹鴻鴈髙飛盖聖人握
金鏡闡風烈龍驤蠖屈従道汙隆日月連璧賛亹亹之
𢎞致雲飛雷薄顯棣華之微㫖若五音之變化濟九成
之妙曲此朱生得𤣥珠扵赤水謨神睿以為言至夫組
織仁義琢磨道徳懽其愉樂恤其陵夷寄通靈臺之下
遺跡江湖之上風雨急而不輟其音霜雪零而不渝其
色斯賢逹之素交厯萬古而一遇逮叔世人訛狙詐飈
起溪谷不能踰其險鬼神無以䆒其變競毛羽之輕趨
錐刀之末扵是素交盡利交興天下蚩蚩鳥驚雷駭然
利交同源泒流則異較言其略有五術焉若其寵均董
石權壓梁竇彫刻百工鑪錘萬物吐嗽興雲雨呼噏下
霜露九域聳其風塵四海疊其熏灼靡不望影星奔藉
響川鶩鷄人始唱鶴盖成隂髙門旦開流水接軫皆願
摩頂至踵隳膽抽腸約同要離焚妻子誓殉荆卿湛七
族是曰勢交其流一也富埓陶白貲巨程羅山擅銅陵
家蔵金穴出平原而聮騎居里閈而鳴鐘則有窮巷之
賓繩樞之士冀宵燭之末光邀潤屋之微澤魚貫鳬踊
颯沓鱗萃分鴈鶩之稻粱霑玉斝之餘瀝銜恩遇進款
誠援青松以示心指白水而旌信是曰賄交其流二也
陸大夫宴喜西都郭有道人倫東國公卿貴其籍甚搢
紳羡其登仙加以斂頤蹙頞涕唾流沫騁黄馬之劇談
縦碧雞之雄辯叙温燠則寒谷成暄論嚴苦則春叢零
葉飛沉出其頋指榮辱定其一言於是有弱冠王孫綺
紈公子道不挂於通人聲未遒扵雲閣攀其鱗翼丐其
餘論附騏驥之旄端軼歸鴻於碣石是曰談交其流三
也陽舒隂惨生靈大情憂合歡離品物恒性故魚以泉
涸而呴沫鳥因將死而鳴哀同病相憐綴河上之悲曲
恐懼寘懐昭谷風之盛典斯則斷金由扵湫隘刎頸起
於苫盖是以伍員濯溉於宰嚭張王撫翼扵陳相是曰
窮交其流四也馳騖之俗澆薄之倫無不操權衡執纎
纊衡所以揣其輕重纊所以屬其鼻息若衡不能舉纊
不能飛雖顔冉龍翰鳳鶵曽史蘭薰雪白舒向金玉淵
海卿雲黼黻河漢視若游塵遇同土梗莫肯費其半菽
罕有落其一毛若衡重錙銖纊微彯撇雖共工之蒐慝
驩兠之掩義南荊之跋扈東陵之巨猾皆為匍匐委蛇
折支舐痔金膏翠羽將其意脂韋便辟導其誠故輪盖
所游必非夷恵之室包苴所入寔行張霍之家謀而後
動芒豪寡忒是曰量交其流五也凡斯五交義同賈鬻
故桓譚譬之扵闤闠林囬諭之扵甘醴夫寒署逓進盛
衰相襲或前榮而後悴或始富而終貧或初存而末亡
或古約而今泰循環翻覆迅若波瀾此則徇利之情未
甞異變化之道不得一由是觀之張陳所以凶終蕭朱
所以隟末斷焉可知矣而翟公方䂓規然勒門以箴客
何所見之晚乎然因此五交是生三釁敗徳殄義禽獸
相若一釁也難固易攜讐訟所聚二釁也名陷饕餮貞
介所羞三釁也古人知三釁之為梗懼五交之速尤故
王丹威子以榎楚朱穆昌言而示絶有旨㢤有㫖哉近
世有樂安任昉海内髦傑早綰銀黄夙昭人譽遒文麗
藻方駕曹王英跱俊邁聮衡許郭類田文之愛客同鄭
荘之好賢見一善則盱衡扼腕遇一才則揚睂抵掌雌
黄出其脣吻朱紫由其月旦於是冠盖輻凑衣裳雲合
輜軿擊轊坐客恒滿蹈其閫閾若升闕里之堂入其隩
隅謂登龍門之坂至扵顧盼増其倍價翦拂使其長鳴
彯組雲臺者摩肩趨走丹墀者疊跡莫不締恩狎結綢
繆想惠莊之清塵庶羊左之徽烈及瞑目東粤歸骸洛
浦繐帳猶懸門罕漬酒之彦墳未宿草野絶動輪之賓
藐爾諸孤朝不謀夕流離大海之南寄命瘴癘之地自
昔把臂之英金蘭之友曽無羊舌下泣之仁寜慕郈成
分宅之徳嗚呼世路嶮巇一至於此太行孟門豈云嶃
絶是以耿介之士疾其若斯裂裳裹足棄之長騖獨立
髙山之頂懽與麋鹿同羣曒曒然絶其雰濁誠耻之也
誠畏之也到溉見其論抵之於地終身恨之昉撰雜傳
二百四十七卷地記二百五十二卷文章三十三卷東
里位尚書外兵郎
王僧孺字僧孺東海郯人也魏衛將軍肅八世孫也曽
祖雅晋左光祿大夫儀同三司祖凖之宋司徒左長史
父延年員外常侍未拜卒僧孺㓜聰慧年五嵗便機警
初讀孝經問授者曰此書何所述曰論忠孝二事僧孺
曰若爾願常讀之又有餽其父冬李先以一與之僧孺
不受曰大人未見不容先甞七嵗能讀十萬言及長篤
愛墳籍家貧常傭書以養母寫畢諷誦亦了仕齊為太
學博士尚書僕射王晏深相賞好晏為丹陽尹召補功
曹使撰東宫新記司徒竟陵王子良開西邸招文學僧
孺與太學生虞羲邱國賓蕭文琰邱令楷江洪劉孝孫
並以善辭藻游焉而僧孺與髙平徐夤俱為學林文惠
太子欲以為宫僚乃召入直崇眀殿㑹薨出為晋安郡
丞仍除侯官令建武初舉士為始安王遥光所薦除儀
曹郎遷書侍御史出為錢唐令初僧孺與樂安任昉遇
於竟陵王西邸以文學㑹友及将之縣昉贈詩曰唯子
見知唯余知子觀行視言要終猶始敬之重之如蘭如
芷形應影隨曩行今止百行之首立人斯著子之有之
誰毁誰譽脩名既立老至何遽誰其執鞭吾為子御劉
略班藝虞志荀錄伊昔有懷交相欣朂下帷無倦升髙
有屬嘉爾晨登惜余夜燭其為士友推重如此梁天監
初除臨川王後軍記室待詔文徳省出為南海太守南
海俗殺牛曽無限忌僧孺至便禁斷又外國舶物髙涼
生口嵗數至皆外國賈人以通貨易舊時州郡就市囬
而即賣其利數倍厯政以為常僧孺歎曰昔人為蜀郡
長史終身無蜀物吾欲遺子孫者不在越装並無所取
視事二嵗聲績有聞詔徴將還郡中道俗六百人詣闕
請留不許至拜中書侍郎領著作復直文徳省撰起居
注中表簿遷尚書左丞俄兼御史中丞僧孺㓜貧其母
鬻紗布以自業甞携僧孺至市道遇中丞鹵簿驅廹墜
溝中及是拜日引騶清道悲感不自勝頃之即真時武
帝制春景眀志詩五百字𠡠沈約以下辭人同作帝以
僧孺為工厯少府卿尚書吏部郎参大選請謁不行出
為仁威南康王長史蘭陵太守行府州國事初帝問僧
孺妾媵之數對曰臣室無傾視及在南徐州友人以妾
寓之行還妾遂懐孕為王典籖湯道愍所糾逮詣南司
坐免官乆之不調友人廬江何炯猶為王府記室僧孺
乃與炯書以見其意後為安成王参軍事鎮右中記室
叅軍僧孺工屬文善楷𨽻多識古事侍郎金元起欲注
素問訪以砭石僧孺答曰古人當以石為針必不用鐡
説文有此砭字許慎云以石刺病也東山經髙氏之山
多針石郭璞云可以為砭針春秋美疢不如惡石服子
慎注云石砭石也季世無復佳石故以鐡代之爾轉北
中郎諮議参軍入直西省知撰譜事先是尚書令沈約
以為晉咸和初蘇峻作亂文籍無遺後起咸和二年以
至于宋所書並皆詳實並在下省左户曹前廂謂之晋
籍有東西二庫此籍既並精詳寔可寳惜位宦髙卑皆
可依案宋元嘉二十七年始以七條徴發既立此科人
姦互起偽狀巧籍嵗月滋廣以至于齊患其不實於是
東堂校籍置郎令史以掌之競行姦貨以新換故昨日
卑細今日便成士流凡此姦巧並出愚下不辨年號不
識官階或注隆安在元興之後或以義熙在寜康之前
此時無此府此時無此國元興唯有三年而猥稱四五
詔書甲子不與長厯相應校籍諸郎亦所不覺不才令
史固自忘言臣謂宋齊二代士庶不分雜役減闕職由
於此竊以晉籍所餘宜加寳愛武帝以是留意譜籍州
郡多離其罪因詔僧孺改定百家譜始晋太元中員外
散騎侍郎平陽賈弼篤好簿狀乃廣集衆家大搜羣族
所撰十八州一百一十六郡合七百一十二卷凡諸大
品畧無遺闕藏在秘閣副在左户及弼子太宰叅軍匪
之匪之子長水校尉深世傳其業太保王𢎞領軍將軍
劉湛並好其書𢎞日對千客不犯一人之諱湛為選曹
始撰百家以助銓序而傷於寡畧齊衛將軍王儉復加
去取得繁省之衷僧孺之撰通范陽張等九族以代鴈
門解等九姓其東南諸族别為一部不在百家之數焉
普通二年卒僧孺好墳籍聚書至萬餘卷率多異本與
沈約任昉家書埒少篤志精力於書無所不覩其文麗
逸多用新事人所未見者時重其富博集十八州譜七
百一十卷百家譜集抄十五卷東南譜集抄十卷文集
三十卷兩臺彈事不入集别為五卷及東宫新記並行
於世虞義字士光㑹稽餘姚人盛有才藻卒於晉安王
侍郎邱國賓吴興人以才志不遇著書以譏揚雄蕭文
琰蘭陵人邱令楷吴興人江洪濟陽人竟陵王子良甞
夜集學士刻燭為詩四韻者則刻一寸以此為率文琰
曰頓燒一寸燭而成四韻詩何難之有乃與令楷江洪
等共打銅鉢立韵響滅則詩成皆可觀覽劉孝孫彭城
人博學通敏而仕多不遂常歎曰古人或開一説而致
卿相立談間而降白璧書籍妄耳徐夤髙平人有學行
父榮祖位祕書監甞有罪繫獄旦日原之而髮皓白齊
武問其故曰臣思愆於内而髮變扵外當時稱之
論曰二漢求士率先經術近代取人多由文史觀江任
之所以効用盖亦㑹其時焉而淹實先覺加之以沉静
昉乃舊恩持之以内行其所以名位自畢各其宜乎僧
孺碩學而中年遭躓非為不遇斯乃窮通之數也
　
　
　
　
　
　
　
　
　
　
　
　
　南史卷五十九
　南史卷五十九考證
江淹傳豫三五賤伎之末○五閣本注一作王
任昉傳東昏中㫖用為中書郎謝尚書令王亮○郎閣
　本作令誤也
主人听然○听監本作忻梁書同今从閣本
王僧孺傳東海郯人也○監本缺也字今増入
撰起居注中表簿○簿一本作薄今从梁書
　
　
　
　
　
　
　
　
　南史卷五十九考證
欽定四庫全書
　南史卷六十
　　唐　　　李　　　延　　　壽　　　撰
　列傳第五十
　　范岫　　　　　傅昭(弟映/)　　孔休源
　　江革(子徳藻/)　　徐勉　　　　許懋(子亨/)
　　殷鈞(宗人芸/)
范岫字懋賓濟陽考城人也髙祖宣晉徵士父羲宋尚
書殿中郎本州别駕竟陵王誕反羲在城中事平遇誅
岫幼而好學早孤事母以孝聞外祖顔延之早相題目
以為中外之寳蔡興宗臨荆州引為主簿及蔡將卒以
岫貧乏遺㫖賜錢二十萬固辭拒之仕齊為太子家令
文惠太子之在東宮沈約之徒以文才見引岫亦預焉
岫文雖不逮約而名行為時軰所與博渉多通尤悉魏
晉以來吉凶故事約常穪曰范公好事該博胡廣無以
加南鄉范雲謂人曰諸君進止威儀當問范長頭以岫
多識前代舊事也遷國子博士岫長七尺八寸姿容奇
偉永明中魏使至詔妙選朝士有辭辯者接使於界首
故以岫兼淮隂長史迎焉入為尚書左丞丁母憂居喪
過禮朝廷頻起並不拜朝廷亮其哀款得終喪制出為
安成内史創立鈞折行倉公私𢎞益徵黄門侍郎兼御
史中丞吏將送一無所納永元末為輔國將軍冠軍晉
安王長史行南徐州事梁武帝平建鄴承制徵為尚書
吏部郎參大選天監五年為散騎常侍光禄大夫侍皇
太子給扶累遷祠部尚書金紫光禄大夫卒官岫恭敬
儼恪進止以禮自親喪後蔬食布衣以終身每所居官
恒以廉絜著稱為長城令時有梓材巾箱至數十年經
貴遂不改易在晉陵唯作牙管筆一雙猶以為費所著
文集禮論雜儀字訓行於世二子褒偉
傅昭字茂逺北地靈州人晉司𨽻校尉咸七世孫也祖
和之父淡善三禮知名宋世淡事宋竟陵王誕誕反坐
誅昭六歲而孤哀毁如成人為外祖所養十歲於朱雀
航賣歴日雍州刺史袁顗見而奇之顗嘗來昭所昭讀
書自若神色不改顗歎曰此兒神情不凡必成佳器司
徒建安王休仁聞而悦之固欲致昭昭以宋氏多故遂
不往或有穪昭於廷尉虞愿乃遣車迎昭時愿宗人通
之在坐並當時名流通之貽昭詩曰英妙擅山東才子
傾洛陽清塵誰能嗣及爾遘遺芳太原王延秀薦昭於
丹陽尹袁粲深見禮辟為郡主簿使諸子從昭受學㑹
明帝崩粲造哀䇿文乃引昭定其所製昭有其半焉粲
每經昭户輒歎曰經其户寂若無人披其室其人斯在
豈非名賢尋為總明學士奉朝請齊永明中累遷尚書
儀曹郎先是御史中丞劉休薦昭於齊武帝永明初以
昭為南郡王侍讀王嗣帝位故時臣𨽻爭求權寵唯昭
及南陽宗夬保身而已守正無所參入竟不罹禍明帝
踐阼引昭為中書通事舍人時居此職者皆權傾天下
昭獨廉靜無所干豫器服率陋身安麤糲常揷燭板牀
明帝聞之賜漆合燭盤敕曰卿有古人之風故賜卿古
人之物累遷尚書左丞梁武帝素重昭梁臺建以為給
事黄門侍郎領著作兼御史中丞天監三年兼五兵尚
書參選事四年即真歴位左户尚書安成内史郡自宋
來兵亂相接府舍穪凶毎昏旦間人鬼相觸在任者鮮
以吉終及昭至有人夜見甲兵出曰傅公善人不可侵
犯乃騰虚而去有頃風雨忽至飄郡聽事入隍中自是
郡遂無患咸以昭貞正所致郡溪無魚或有暑月薦昭
魚者昭既不納又不欲拒遂餧于門側郡多猛獸為害
常設檻穽昭曰人不害猛獸猛獸亦不害人乃命去檻
穽猛獸竟不為害歴祕書監太常卿遷臨海太守郡有
宻巖前後太守皆自封固専收其利昭以周文之囿與
百姓共之大可喻小乃教勿封縣令嘗餉栗置絹于簿
下昭笑而還之普通五年為散騎常侍金紫光禄大夫
昭所莅官常以清靜為政不尚嚴肅居朝廷無所請謁
不畜私門生不交私利終日端居以書記為樂雖老不
衰博極古今尤善人物魏晉以來官宦簿閥姻通内外
舉而論之無所遺失世穪為學府性尤篤慎子婦嘗得
家餉牛肉以進昭昭召其子曰食之則犯法告之則不
可取而埋之其居身行已不負闇室類皆如此後進宗
其學重其道人人自以為不逮卒諡曰貞長子諝位尚
書郎湘東王外兵參軍諝子準有文才梁宣帝時位度
支尚書昭弟映字徽逺三嵗而孤兄弟友睦脩身勵行
非禮不動始昭之守臨海陸倕餞之賓主俱懽日暮不
反映以昭年髙不可連夜極樂乃自往候接同乘而歸
兄弟並已斑白時人美而服焉及昭卒映喪之如父年
踰七十哀戚過禮服制雖除毎言輒慟天監中位烏程
令卒於太中大夫子𢎞
孔休源字慶緖㑹稽山隂人晉尚書沖之八世孫沖即
開府儀同三司愉之世父也曾祖遥之宋尚書水部郎
父佩齊通直郎休源十一而孤居喪盡禮毎見父手所
寫書必哀慟流涕不能自勝見者莫不為之垂泣後就
吳興沈麟士受經略通大義州舉秀才太尉徐孝嗣省
其䇿深善之謂同坐曰董仲舒華令思何以尚此可謂
後生之準的也觀此足穪王佐之才琅邪王融雅相友
善乃薦之於司徒竟陵王為西邸學士梁臺建與南陽
劉之遴同為太學博士當時以為美選休源初到都寓
於宗人少府孔登曽以祠事入廟侍中范雲一與相遇
深加襃賞曰不期忽覯清顔頓祛鄙吝觀天披霧騐之
今日後雲命駕到少府登便拂筵整帶謂當詣已備水
陸之品雲駐筯命休源及至命取其常膳止有赤倉米
飯蒸鮑魚雲食休源食不舉主人之饌髙談盡日同載
還家登深以為愧尚書令沈約當朝貴顯軒蓋盈門休
源或時後來必虚襟引接處之坐右商略文義其為通
人所推如此武帝嘗問吏部尚書徐勉求一有學藝解
朝儀者為尚書儀曹郎勉曰孔休源識見清通詳練故
事自晉宋起居注誦略上口武帝亦素聞之即日除兼
尚書儀曹郎時多所改作毎逮訪前事休源即以所誦
記隨機斷決曾無疑滯吏部郎任昉常謂之為孔獨誦
遷建康獄正平反辯析時罕寃人後有選人為獄司者
帝常引休源以勵之除中書舍人後為尚書左丞彈肅
禮闈雅允朝望時周捨撰禮疑義自漢魏至于齊梁並
皆搜采休源所有奏議咸預編録再遷長兼御史中丞
正色直繩無所廻避百寮憚之後為晉安王長史南郡
太守行荆州府州事帝謂曰荆州總上流衝要義髙分
陜今以十嵗兒委卿善匡翼之勿憚周昌之舉也乃敕
晉安王曰孔休源人倫儀表汝年尚㓜當每事師之尋
始興王憺代鎮荆州復為憺府長史太守行府事如故
在州累政甚有治績平心決斷請託弗行帝深嘉之歴
祕書監復為晉安王府長史南蘭陵太守别敕専行南
徐州事休源累佐名蕃甚得人譽王深相倚仗常於中
齎别施一榻云此是孔長史坐人莫得預焉其見敬如
此歴都官尚書普通七年揚州刺史臨川王宏薨武帝
與羣臣議代居州任者時貴戚王公咸望遷授帝曰朕
已得人孔休源才識通敏寔應此選乃授宣惠將軍監
揚州事休源初為臨川王行佐及王薨而管州任時論
榮之神州都㑹簿領殷繁休源剖斷如流傍無私謁中
大通二年加金紫光禄大夫在州晝決辭訟夜覽墳籍
每車駕廵幸常以軍國事委之昭明太子薨有敕夜召
休源入宴居殿與羣公參定謀議立晉安王綱為皇太
子自公卿珥貂揷筆奏決於休源前休源怡然無愧時
人名為兼天子四年卒遺令薄葬節朔薦蔬菲而已帝
為之流涕顧謝舉曰孔休源居職清忠方欲共康政道
奄至隕沒朕甚痛之舉曰此人清介彊直臣竊為陛下
惜之諡曰貞子休源風範彊正明練政體常以天下為
己任武帝深委仗之累居顯職性縝密未嘗言禁中事
聚書盈七千卷手自校練凡奏議彈文勒成十五卷長
子雲章頗有父風位東揚州别駕少子宗範聰敏有識
度位中書郎
江革字休映濟陽考城人也祖齊之宋都水使者尚書
金部郎父柔之齊尚書倉部郎有孝行以母憂毁卒革
幼而聰敏早有才思六歳便解屬文柔之深加賞器曰
此兒必興吾門九嵗丁父艱與第四弟觀同生少孤貧
傍無師友兄弟自相訓朂讀書精力不倦十六喪母以
孝聞服闋與觀俱詣太學補國子生舉髙第齊中書郎
王融吏部郎謝朓雅相欽重朓嘗行還過候革時大寒
雪見革弊絮單席而耽學不倦嗟歎久之乃脱其所著
襦并手割半氊與革充臥具而去司徒竟陵王聞其名
引為西邸學士弱冠舉南徐州秀才時豫章胡諧之行
州事王融與諧之書令薦革諧之方貢琅邪王汎便以
革代之僕射江袥深相引接袥為太子詹事啓革為丞
袥時權傾朝右以革才堪經國令參掌機務詔誥文檄
皆委以具革防杜形迹外人不知袥誅賓客皆罹其罪
革獨以智免除尚書駕部郎中興元年梁武帝入石頭
時吳興太守袁昂據郡拒義不從革製書與昂於坐立
成辭義典雅帝深賞歎之令與徐勉同掌書記建安王
為雍州刺史表求管記以革為征北記室參軍帶中廬
令與弟觀少長共居不忍離别苦求同行以觀為征北
行參軍兼記室時吳興沈約樂安任昉與革書云比聞
雍府妙選英才文房之職總卿昆季可謂馭二龍於長
途騁騏驥於千里途次江夏觀卒革在雍州為府王所
禮款若布衣後為建康正頻遷秣陵建康令為政明肅
豪彊憚之歴中書舍人尚書左丞晉安王長史尋陽太
守行江州府事徙廬陵王長史太守行事如故以清嚴
為屬城所憚時少王行事多傾意於籤帥革以正直自
居不與典籤趙道智坐道智因還都啓事面陳革墮事
好酒以琅邪王曇聰代為行事南州士庶為之語曰故
人不道智新人佞散騎莫知度不度新人不如故遷御
史中丞彈奏豪權一無所避後為鎮北豫章王長史廣
陵太守時魏徐州刺史元法僧降附革被敕随府王鎮
彭城城既失守革素不便馬汎舟而還途經下邳為魏
人所執魏徐州刺史安豐王延明聞革才名厚加接待
革穪腳疾不拜延明將害之見革辭色嚴正更加敬重
時祖暅同被拘縶延明使暅作欹器漏刻銘革唾罵暅
曰卿荷國厚恩已無報答乃為虜立銘孤負朝廷延明
聞之乃令革作丈八寺碑并祭彭祖文革辭以囚執既
久無復心思延明將加箠扑革厲色曰江革年六十不
能殺身報主今日得死為幸誓不為人執筆延明知不
可屈乃止日給脱粟三升僅餘性命㑹魏帝請中山王
元略反北乃放革及祖暅還朝上大宴舉酒勸革曰卿
那不畏延明害對曰臣行年六十死不為夭豈畏延明
帝曰今日始見蘇武之節於是以為太尉臨川王長史
時帝惑於佛教朝賢多啓求受戒革精信因果而帝未
知謂革不奉佛法乃賜革覺意詩五百字云唯當勤精
進自彊行勝脩豈可作底突如彼必死囚以此告革及
諸貴遊又手敕曰果報不可不信豈可底突如對元延
明邪革因乞受菩薩戒時武陵王紀在東州頗驕縱上
以臧盾性弱不能匡正召革慰遣乃除武陵王長史㑹
稽郡丞行府州事革門生故吏家多在東聞革應至並
賫持緣道迎候革曰我通不受餉不容獨當故人筐篚
至鎮唯資公俸食不兼味郡境殷廣辭訟日數百革分
判辯析曾無疑滯人安吏畏百城震恐琅邪王騫為山
隂令贓貨狼籍望風自解府王憚之毎侍讌言論必以
詩書王因此躭學好文典籤沈熾文以王所制詩呈武
帝帝謂僕射徐勉曰革果穪職乃除都官尚書將還贈
遺一無所受送故依舊訂舫革並不納唯乘臺所給一
舸舸艚偏欹不得安臥或請濟江徙重物以迮輕艚革
既無物乃於西陵岸取石十餘片以實之其清貧如此
尋監吳郡時境内荒儉刧盜公行革至郡唯有公給仗
身二十人百姓皆懼不能靜寇革乃省游軍尉百姓逾
恐革乃廣施恩惠盜賊盡息武陵王出鎮江州乃曰我
得江革又得革清貧豈能一日忘之當與其同飽乃表
革同行除南中郎長史尋陽太守徵入為度支尚書好
奬進閭閻為後生延譽由是衣冠士子翕然歸之時尚
書令何敬容掌選序用多非其人革性彊直每朝宴恒
有襃貶以此為權貴所疾乃謝病還家除光禄大夫優
游閑放以文酒自娛卒諡曰彊子有集二十卷行於世
革歴官八府長史四王行事三為二千石傍無姬侍家
徒壁立時以此髙之長子敏早卒次子徳藻
德藻字德藻好學美風儀身長七尺四寸性至孝事親
盡禮與異産昆弟居恩惠甚篤渉獵經籍善屬文仕梁
為尚書比部郎以父憂去職服闋後容貌毁瘠如居喪
時及陳武帝受禪為祕書監兼尚書左丞尋以本官兼
中書舍人天監中兼散騎常侍與中書郎劉師知使齊
著北征道里記三卷還除太子中庶子遷御史中丞坐
公事免後自求宰縣補新渝令政尚恩惠頗有異績卒
於官文帝贈散騎常侍文筆十五卷子椿亦善屬文位
尚書右丞德藻弟從簡少有文情年十七作采荷調以
刺何敬容為當時所賞位司徒從事中郎侯景亂為任
約所害子兼叩頭流血乞代父命以身蔽刃遂俱見殺
天下痛之
徐勉字脩仁東海郯人也祖長宗宋武帝霸府行參軍
父融南昌相勉糿孤貧早勵清節年六嵗屬霖雨家人
祈霽率爾為文見穪耆宿及長好學宗人孝嗣見之歎
曰此所謂人中之騏驥必能致千里又嘗謂諸子曰此
人師也爾等則而行之年十八召為國子生便下帷專
學精力無怠同時儕軰肅而敬之祭酒王儉毎見常目
送之曰此子非常器也毎穪有宰輔之量射䇿甲科起
家王國侍郎補太學博士時每有議定勉理證明允莫
能貶奪同官咸取則焉遷臨海王西中郎田曹行參軍
俄徙署都曹時琅邪王融一時才儁特相慕悦嘗請交
焉勉謂所親曰王郎名髙望促難可輕􁣃衣裾融後果
陷於法以此見推識鑒累遷領軍長史初與長沙宣武
王游梁武帝深器賞之及武帝兵至建鄴勉於新林謁
見帝甚加恩禮使管書記及帝即位拜中書侍郎進領
中書通事舍人直内省遷臨川王後軍諮議尚書左丞
自掌樞憲多所糾舉時論以為穪職天監三年除給事
黄門侍郎尚書吏部郎參掌大選遷侍中時師方侵魏
候驛填委勉參掌軍書劬勞夙夜動經數旬乃一還家
羣犬驚吠勉歎曰吾憂國忘家乃至於此若吾亡後亦
是傳中一事六年除給事中五兵尚書遷吏部尚書勉
居選官彛倫有序既閑尺牘兼善辭令雖文案填積坐
客充滿應對如流手不停筆又該綜百氏皆避其諱嘗
與門人夜集客有虞暠求詹事五官勉正色答云今夕
止可談風月不宜及公事故時人服其無私天監初官
名互有省置勉撰立選簿奏之有詔施用其制開九品
為十八班自是貪冒茍進者以財貨取通守道淪退者
以貧寒見沒矣後為左衛將軍領太子中庶子侍東宮
昭明太子尚糿敕知宮事太子禮之甚重毎事詢謀嘗
於殿講孝經臨川王宏尚書令沈約備二傅勉與國子
祭酒張充為執經王瑩張稷柳憕王暕為侍講時選極
親賢妙盡人譽勉陳讓數四又與沈約書求換侍講詔
弗許然後就焉舊揚徐首迎主簿盡選國華中正取勉
子崧充南徐選首帝敕之曰卿寒士而子與王志子同
迎偃王以來未之有也勉耻以其先為戲答旨不恭由
是左遷散騎常侍領游擊將軍後為太子詹事又遷尚
書右僕射詹事如故時人間喪事多不遵禮朝終夕殯
相尚以速勉上疏曰禮記問喪云三日而後歛者以俟
其生也三日而不生亦不生矣頃來不遵斯制送終之
禮殯以朞日潤屋豪家乃或半晷衣衾棺槨以速為榮
親戚徒𨽻各念休反故屬纊纔畢灰釘已具忘狐鼠之
顧歩媿燕雀之徊翔傷情㓕理莫此為大且人子承衾
之時志懑心絶喪事所資悉關他手愛憎深淺事寔難
原如覘視或爽存沒違濫使萬有其一怨酷已多豈若
緩其告歛之辰申其望生之兾請自今士庶宜悉依古
三日大歛如其不奉加以糾繩詔可其奏又除尚書僕
射中衛將軍勉以舊恩繼升重位盡心奉上知無不為
爰自小選迄于此職常參掌衡石甚得士心禁省中事
未嘗漏泄毎有表奏輒焚藁草博通經史多識前載齊
世王儉居職已後莫有逮者朝儀國典昏冠吉凶勉皆
預圖議初勉受詔知撰五禮普通六年功畢表上之曰
夫禮以安上化人𢎞風訓俗經國家利後嗣者也唐虞
三代咸必由之在乎有周憲章尤備因殷革夏損益可
知雖復經禮三百曲禮三千經文三百威儀三千其大
歸有五即宗伯所掌典禮吉為上凶次之賓次之軍次
之嘉為下也故祠祭不以禮則不齊不莊喪紀不以禮
則背死忘生者衆賓客不以禮則朝覲失其儀軍旅不
以禮則致亂於師律冠昏不以禮則男女失其時為國
脩身於斯攸急洎周室大壞王道既衰官守斯文日失
其序暴秦滅學埽地無餘漢氏鬱興日不暇給猶命叔
孫於外野方知帝王之為貴末葉紛綸遞有興毁及東
京曹襃南宮制述集其散略百有餘篇雖寫以尺簡而
終闕平奏其後兵革相尋異端互起章句既淪爼豆斯
輟方領矩歩之容事滅於旌鼓蘭臺石室之典用盡於
帷蓋至乎晉氏爰定新禮荀顗制之於前摰虞刪之於
末既而中原喪亂罕有所遺江左草創因循而已釐革
之風是則未暇伏惟陛下睿明啓運光天改物撥亂惟
武經俗以文作樂在乎功成制禮𢎞於業定伏尋所定
五禮起齊永明二年太子歩兵校尉伏曼容表求制一
代禮樂于時參議置新舊學士十人止脩五禮諮禀衛
將軍丹陽尹王儉學士亦分住郡中制作歴年猶未克
就及文憲薨遺文散逸又以事付國子祭酒何𦙍經渉
九載猶復未畢建武四年𦙍還東山齊明帝敕委尚書
令徐孝嗣舊事本末隨在南第永元中孝嗣於此遇禍
又多零落當時鳩集所餘權付尚書左丞蔡仲熊驍騎
將軍何佟之共掌其事時禮局住在國子學中門外東
昏之時頻有軍火其所散失又踰大半天監元年佟之
啓審省置之宜敕使外詳時尚書參詳以天地初革庶
務權輿宜俟隆平徐議刪撰欲且省禮局併還尚書儀
曹詔㫖云禮壞樂缺故國異家殊寔宜以時修定以為
永準於是尚書僕射沈約等參議請五禮各置舊學士
一人人各自舉學士二人相助抄撰其中有疑者依前
漢石渠後漢白虎随源以聞請㫖斷決乃以舊學士右
軍記室參軍明山賓掌吉禮中軍騎兵參軍嚴植之掌
凶禮中軍田曹行參軍兼太常丞賀瑒掌賓禮征虜記
室參軍陸璉掌軍禮右軍參軍事司馬褧掌嘉禮尚書
右丞何佟之總參其事佟之亡後以鎮北諮議參軍伏
暅代之後又以暅代嚴植之掌凶禮暅尋遷官以五經
博士繆昭掌凶禮復以禮儀深廣記載殘缺宜須博論
共盡其致更使鎮軍將軍丹陽尹沈約太常卿張充及
臣三人同參厥務臣又奉别敕總知其事末又使中書
侍郎周捨庾於陵二人復豫參知若有疑義所掌學士
當職先立議通諮五禮舊學士及參知各言同異條牒
啓聞決之制㫖疑事既多嵗時又積制㫖裁斷其數不
少莫不網羅經誥玉振金聲凡諸奏決皆載篇首具列
聖㫖為不刋之則寜孝宣之能擬豈孝章之足云五禮
之職事有繁簡及其列畢不得同時嘉禮儀注以天監
六年五月七日上尚書合十有二帙一百一十六卷五
百三十六條賓禮儀注以天監六年五月二十日上尚
書合十有七帙一百三十三卷五百四十五條軍禮儀
注以天監九年十月二十九日上尚書合十有八帙一
百八十九卷二百四十條吉禮儀注以天監十一年十
一月十日上尚書合二十有六帙二百二十四卷一千
五條凶禮儀注以天監十一年十一月十七日上尚書
合四十有七帙五百一十四卷五千六百九十三條大
凡一百二十帙一千一百七十六卷八千一十九條又
列副祕閤及五經典書各一通繕寫校定以普通五年
二月始獲洗畢竊以撰正履禮歴代罕就皇明在運厥
功克成周代三千舉其盈數今之八千随事附益質文
相變故其數兼倍猶如八卦之爻因而重之錯綜成六
十四也臣以庸識謬司其任淹留歴稔允當斯責兼勒
成之初未遑表上寔由才輕務廣思力不周永言慙惕
無忘寤寐自今春輿駕將親六師搜尋軍禮閱其條章
靡不該備可以懸諸日月頒之天下者矣詔有司案以
遵行尋加中書令勉以疾求解内任詔不許乃令停下
省三日一朝有事遣主書論決患腳轉劇久闕朝覲固
求陳解詔許疾差還省勉雖居顯職不營産業家無畜
積奉禄分贍親族之貧乏者門人故舊或從容致言勉
乃答曰人遺子孫以財我遺之清白子孫才也則自致
輜軿如不才終為佗有嘗為書戒其子崧曰吾家本清
廉故常居貧素至於産業之事所未嘗言非直不經營
而已薄躬遭逢遂至今日尊官厚禄可謂備之毎念叨
竊若斯豈由才致仰藉先門風範及以福慶故臻此爾
古人所謂以清白遺子孫不亦厚乎又云遺子黄金滿
籝不如一經詳求此言信非徒語吾雖不敏寔有本志
庶得遵奉斯義不敢墜失所以顯貴以來將三十載門
人故舊承薦便宜或使創闢田園或勸興立邸店又欲
舳艫運致亦令貨殖聚歛若此衆事皆距而不納非謂
拔葵去織且欲省息紛紜中年聊於東田開營小園者
非存播藝以要利政欲穿池種樹少寄情賞又以郊際
閑曠終可為宅儻獲懸車致事寔欲歌哭於斯慧日十
住等既應營昏又須住止吾清明門宅無相容處所以
爾者亦復有以前割西邊施宣武寺既失西廂不復方
幅意亦謂此逆旅舍爾何事須華常恨時人謂是我宅
古往今來豪富繼踵髙門甲第連闥洞房宛其死矣定
是誰室但不能不為培塿之山聚石移果雜以花卉以
娛休沐用託性靈随便架立不存廣大唯功德處小以
為好所以内中逼促無復房宇近脩東邊兒孫二宅乃
藉十住南還之資其中所須猶為不少既牽挽不至又
不可中途而輟郊間之園遂不辦保貨與韋黯乃獲百
金成就兩宅已消其半尋園價所得何以至此由吾經
始歴年粗已成立桃李茂密桐竹成隂塍陌交通渠畎
相屬華樓迴榭頗有臨眺之美孤峯叢薄不無糾紛之
興瀆中並饒荷䓈湖裏殊富芰蓮雖云人外城闕密邇
韋生欲之亦雅有情趣追述此事非有吝心蓋是事意
所至爾憶謝靈運山家詩云中為天地物今成鄙夫有
吾此園有之二十載今為天地物物之與我相校㡬何
哉此直所餘今以分汝營小田舍親累既多理亦須此
且釋氏之教以財物謂之外命外典亦穪何以聚人曰
財况汝常情安得忘此聞汝所買湖熟田地甚為舄鹵
彌復可安所以如此非物競故也雖事異寢丘聊可髣
髴孔子曰居家理事可移於官既已營之宜使成立進
退兩亡更貽耻笑若有所收獲汝可自分贍内外大小
宜令得所非吾所知又復應霑之諸女爾汝既居長故
有此及凡為人長殊復不易當使中外諧緝人無間言
先物後已然後可貴老生云後其身而身先若能爾者
更招巨利汝當自朂見賢思齊不宜忽略以棄日也棄
日乃是棄身身名美惡豈不大哉可不慎歟今之所敕
略言此意政謂為家以來不事資産暨立墅舍似乖舊
業陳其始末無愧懷抱兼吾年時朽暮心力稍單牽課
奉公略不克舉其中餘暇裁可自休或復冬日之陽夏
日之隂良辰美景文案間隟負杖躡履逍遥陋館臨池
觀魚披林聽鳥濁酒一杯彈琴一曲求數刻之暫樂庶
居常以待終不宜復勞家間細務汝交關既定此書又
行凡所資須付給如别自兹以後吾不復言及田事汝
亦勿復與吾言之假使堯水湯旱豈如之何若其滿庾
盈箱爾之幸遇如斯之事過並無俟令吾知也記云夫
孝者善繼人之志善述人之事今且望汝全吾此志則
無所恨矣第二子悱卒痛悼甚至不欲久廢王務乃為
答客以自喻焉普通末武帝自算擇後宮吳聲西曲女
妓各一部並華少賚勉因此頗好聲酒禄奉之外月别
給錢十萬信遇之深故無與匹中大通中又以疾自陳
移授特進右光禄大夫侍中中衛將軍置佐史扶如故
増親信四十人兩宮參問冠盖結轍有敕每欲臨幸勉
以拜伏有虧頻啓停出詔許之遂停輿駕及卒帝聞而
流涕即日車駕臨殯贈右光禄大夫開府儀同三司皇
太子亦舉哀朝堂有司奏諡居敬行簡曰簡帝益執心
決斷曰肅因諡簡肅公勉雖骨鯁不及范雲亦不阿意
茍合後知政事者莫及梁世之言相者穪范徐云善屬
文勤著述雖當機務下筆不休常以起居注煩雜乃撰
為流别起居注六百六十卷左丞彈事五卷在選曹撰
選品三卷齊時撰太廟祝文二卷以孔釋二教殊途同
歸撰㑹林五十卷凡所著前後二集五十卷又為人章
表集十卷大同三年故佐史尚書左丞劉覽等詣闕陳
勉行狀請刋石紀德即降詔立碑於墓焉悱字敬業糿
聰敏能屬文位太子舍人掌書記累遷洗馬中舍人猶
管書記出入宮坊者歴稔以足疾出為湘東王友俄遷
晉安内史
許懋字昭哲髙陽新城人魏鎮北將軍允九世孫也五
世祖詢晉徵士祖珪宋給事著作郎桂陽太守父勇慧
齊太子家令冗從僕射懋少孤性至孝居父憂執喪過
禮篤志好學為州黨所穪十四入太學受毛詩旦領師
説晚而覆講坐下聽者常數十百人因撰風雅比興義
十五卷盛行於時尤明故事穪為儀注學起家後為豫
章王行參軍轉法曹舉秀才遷鰾騎大將軍儀同中記
室文惠太子聞而召之侍講於崇明殿後兼國子博士
與司馬褧同志友善僕射江袥甚推重之號為經史笥
梁天監初吏部尚書范雲舉懋參詳五禮除征西鄱陽
王諮議參軍兼著作郎待詔文徳省時有請㑹稽封禪
者武帝因集儒學士草封禪儀將行焉懋建議獨以為
不可帝見其議嘉納之由是遂停十年轉太子家令凡
諸禮儀多所刋正以足疾出為始平太守政有能名加
散騎常侍轉天門太守中大通三年皇太子召與諸儒
録長春義記四年拜中庶子是嵗卒撰述行記四卷有
集十五卷子亨
亨字亨道少傳家業孤介有節行博通羣書多識前代
舊事甚為南陽劉之遴所重梁太清初為西中郎記室
兼太常丞侯景之亂避地郢州㑹梁邵陵王自東至引
為諮議參軍王僧辯之襲郢州素聞其名召為儀同從
事中郎遷太尉從事中郎與吳興沈炯對掌書記府政
朝務一以委之晉安王承制授給事黃門侍郎陳武帝
受禪為太中大夫領大著作知梁史事初僧辯之誅也
所司收僧辯及其子頠屍於方山同坎埋瘞至是無敢
言者亨以故吏抗表請葬之與故義徐陵張種孔奐等
相率以家財營葬凡七柩皆改窆焉光大中宣帝入輔
以亨貞正有古人風甚相欽重常以師禮事之及到仲
舉之謀出宣帝宣帝問亨亨勸勿奉詔宣帝即位拜衛
尉卿卒於官亨初撰齊書并志五十卷遇亂亡失後撰
梁史成者五十八卷梁太清之後所製文筆六卷子善
心位尚書度支侍郎
殷鈞字季和陳郡長平人晉荆州刺史仲堪五世孫也
曽祖元素宋南康相坐元凶事誅元素娶尚書僕射琅
邪王僧朗女生子寜早卒寜遺腹生子叡亦當從戮僧
朗啓孝武救之得免叡有口辯司徒褚彦回甚重之謂
曰諸殷自荆州以來無出卿叡歛容答曰殷族衰悴誠
不如昔若此㫖為虚故不足降此㫖為實彌不可聞仕
齊歴司徒從事中郎叡妻琅邪王奐女奐為雍州刺史
啓叡為府長史奐誅叡亦見害鈞九歳以孝聞及長恬
靜簡交游好學有思理善𨽻書為當時楷法南鄉范雲
樂安任昉並穪美之梁武帝與叡少故舊以女永興公
主妻鈞拜駙馬都尉歴祕書丞在職啓校定祕閤四部
書更為目録又受詔料檢西省法書古迹列為品目累
遷侍中東宮學士自宋齊以來公主多驕滛無行永興
主加以險虐鈞形貎短小為主所憎毎被召入先滿壁
為殷叡字鈞輒流涕以出主命婢束而反之鈞不勝怒
而言於帝帝以犀如意擊主碎於背然猶恨鈞自侍中
出為王府諮議後為明威將軍臨川内史鈞體羸多疾
閉閤臥理而百姓化其徳劫盜皆奔出境嘗禽劫帥不
加考掠和言誚責劫帥稽顙乞改過鈞便命遣之後遂
為善人郡舊多山瘧更暑必動自鈞在任郡境無復瘧
疾母憂去職居喪過禮昭明太子憂之手書誠喻服闋
為散騎常侍領歩兵校尉侍東宮改領中庶子後為國
子祭酒卒諡貞二子構渥鈞宗人芸
芸字灌蔬倜儻不拘細行然不妄交游門無雜客勵精
勤學博洽羣書幼而廬江何憲見之深相歎賞天監中
位祕書監司徒左長史後直東宮學士省卒
論曰范懋賓之徳美傳茂逺之清令孔休源之政事江
休映之彊直並加之以學植飾之以文采其所以取髙
時主豈徒然哉徐勉少而勵志發憤忘食脩身慎行運
屬興王依光日月致位公輔提衡端執時無異議為梁
氏宗臣信為美矣許懋業藝以經笥見推亨懐道好古
以博覽歸譽其所以折議封禪求葬僧辯正直存焉豈
唯文義而已古人云仁者有勇斯言近之殷鈞徳業自
居又加之以政績文質斌斌亦足穪也
　
　
　南史卷六十
　南史卷六十考證
傅昭傳父淡善三禮知名宋世事宋竟陵王誕○事監
　本作仕今从閣本
郡有蜜巖○監本脱蜜字今从閣本増入
縣令常餉栗置絹於簿下○栗一本作粟
孔休源傳時周捨撰禮疑義○監本缺義字又下文休
　源所有奏議咸預編録句缺録字今俱増入
江革傳㑹魏帝請中山王元畧反北○請監本誤討今
　从魏書改正
武陵王出鎮江州乃曰我得江革又得革清貧豈能一
　日忘之○又一本作文
許亨傳凡七柩皆改窆焉○柩監本誤樞今改正
　
　
　
　南史卷六十考證
欽定四庫全書
　南史卷六十一
　　唐　　　李　　　延　　　壽　　　撰
　列傳第五十一
　　陳伯之　　　陳慶之(子昕/)　(暄/)　蘭欽
陳伯之濟隂睢陵人也年十三四好著獺皮冠帶刺刀
候鄰里稻熟輒偷刈之嘗為田主所見呵之曰楚子莫
動伯之曰君稻幸多取一擔何苦田主將執之因㧞刀
而進曰楚子定何如田主皆反走徐擔稻而歸及年長
在鍾離數為刧盗嘗援面覘人船船人斫之獲其左耳
後随鄉人車騎將軍王廣之廣之愛其勇每夜卧下榻
征伐常將自随頻以戰功累遷驃騎司馬封魚復縣伯
梁武起兵東昏假伯之節督前驅諸軍事豫州刺史轉
江州據尋陽以拒梁武郢城平武帝使說伯之即以為
江州刺史子虎牙為徐州刺史伯之雖受命猶懷兩端
帝及其猶豫逼之伯之退保南湖然後歸附與衆軍俱
下建康城未平毎降人出伯之輒喚與耳語帝疑其復
懷翻覆㑹東昏將鄭伯倫降帝使過伯之謂曰城中甚
忿卿欲遣信誘卿須卿降當生割卿手腳卿若不降復
欲遣刺客殺卿伯之大懼自是無異志矣城平封豐城
縣公遣之鎮伯之不識書及還江州得文牒辭訟唯作
大諾而已有事典籖傳口語與奪決於主者伯之與豫
章人鄧繕永興人戴承忠竝有舊繕經藏伯之息免禍
伯之尤徳之及在州用繕為别駕承忠為記室參軍河
南褚緭都下之薄行者武帝即位頻造尚書范雲雲不
好緭堅拒之緭益怒私語所知曰建武以後草澤底下
悉成貴人吾何罪而見棄今天下草創喪亂未可知陳
伯之擁強兵在江州非代來臣有自疑之意且復熒惑
守南斗詎非為我出今者一行事若無成入魏何減作
河南郡於是投伯之書佐王思穆事之大見親狎及伯
之鄉人朱龍符為長流參軍竝乘伯之愚闇恣行姦險
伯之子虎牙時為直閤將軍武帝手疏龍符罪親付虎
牙虎牙封示伯之帝又遣代江州别駕鄧繕伯之竝不
受命曰龍符健兒鄧繕在事有績臺所遣别駕請以為
中從事繕於是日夜説伯之云臺家府庫空竭無復器
仗三倉無米此萬世一時機不可失緭承忠等毎贊成
之伯之謂繕今叚啓卿若復不得便與卿共下使反武
帝敕部内一郡處繕伯之於是集府州佐史謂曰奉齊
建安王敎率江北義勇十萬已次六合見使以江州見
力運糧速下我荷明帝厚恩誓以死報使緭詐為蕭寳
寅書以示僚佐於聽事前為壇殺牲以盟伯之先㰱長
史以下次第㰱緭説伯之今舉大事宜引人望程元沖
不與人同心臨川内史王觀僧虔之孫人身不惡可召
為長史以代元沖伯之從之仍以緭為尋陽太守承忠
輔義將軍龍符豫州刺史豫章太守鄭伯倫起郡兵拒
守程元沖既失職於家合率數百人使伯之典籖呂孝
通戴元則為内應伯之毎旦常作伎日晡輒臥左右仗
身皆休息元沖因其解弛從北門入徑至聽事前伯之
聞呌自率出盪元沖力不能敵走逃廬山伯之遣使還
報虎牙兄弟虎牙等走盱眙盱眙人徐文安莊興紹張
顯明邀擊之不能禁反見殺武帝遣王茂討伯之敗走
間道亡命出江北與子虎牙及褚緭俱入魏魏以伯之
為使持節散騎常侍都督淮南諸軍事平南將軍光禄
大夫曲江縣侯天監四年詔太尉臨川王宏北侵宏命
記室丘遲私與之書曰陳將軍足下無恙幸甚幸甚將
軍勇冠三軍才為世出棄燕雀之毛羽慕鴻鵠以髙翔
昔因機變化遭遇明主立功立事開國穪孤朱輪華轂
擁旄萬里何其壯也如何一旦為奔亡之虜聞鳴鏑而
股戰對穹廬以屈膝又何劣邪尋君去就之際非有他
故直以不能内審諸已外受流言沉迷猖蹷以至於此
聖朝赦罪責功棄瑕録用推赤心於天下安反側於萬
物此將軍之所知非假僕一二談也昔朱鮪渉血於友
于張繡剚刄於愛子漢主不以為疑魏君待之若舊况
將軍無昔人之罪而勲重於當代夫迷塗知反往哲是
與不逺而復先典攸髙主上屈法申恩吞舟是漏將軍
松栢不翦親戚安居髙堂未傾愛妾尚在悠悠爾心亦
何可言當今功臣名將鴈行有序佩紫懷黄讚帷幄之
謀乘軺建節奉疆塲之任並刑馬作誓傳之子孫將軍
獨靦顔借命驅馳氊裘之長寜不哀哉夫以慕容超之
强身送東市姚泓之盛面縳西都故知霜露所均不育
異類姬漢舊邦無取雜種北虜僭號中原多歴年所惡
積禍盈理至焦爛况偽孽昏狡自相夷戮部落攜離酋
豪猜貳方當係頸蠻邸縣首藁街而將軍魚游於沸鼎
之中燕巢於飛幕之上不亦惑乎暮春三月江南草長
雜花生樹羣鸎亂飛見故國之旗鼓感生平於疇日撫
絃登陴豈不愴恨所以廉公之思趙將吳子之泣西河
人之情也將軍獨無情哉想早勵良規自求多福當今
皇帝盛明天下安樂白環西獻楛矢東來夜郎滇池解
辮請職朝鮮昌海蹶角受化唯北狄野心崛强沙塞之
間欲延嵗月之命耳中軍臨川殿下明徳茂親總兹戎
重方弔民洛汭伐罪秦中若遂不改方思僕言聊布往
懷君其詳之伯之得書乃於壽陽擁衆八千歸降虎牙
為魏人所殺伯之既至以為平北將軍西豫州刺史永
新縣侯未之任復為驍騎將軍又為太中大夫久之卒
於家其子猶有在魏者褚緭在魏魏人欲用之魏元㑹
緭戲為詩曰帽上著籠冠袴上著朱衣不知是今是不
知非昔非魏人怒出為始平太守日日行獵墮馬而死
陳慶之字子雲義興國山人也㓜随從梁武帝帝性好
棊毎從夜至旦不輟等軰皆寐唯慶之不寝聞呼即至
甚見親賞從平建鄴稍為主書散財聚士恒思立效除
奉朝請普通中魏徐州刺史元法僧於彭城求入内附
以慶之為武威將軍與胡龍牙成景儁率諸軍應接還
除宣猛將軍文徳主帥仍率軍送豫章王綜入鎮徐州
魏遣安豐王元延明臨淮王元彧率衆十萬來拒延明
先遣其别將丘大千觀兵近境慶之擊破之後豫章王
棄軍奔魏慶之乃斬關夜退軍士獲全普通七年安西
將軍兀樹出征壽春除慶之假節總知軍事魏豫州刺
史李憲遣其子長鈞别築兩城相拒慶之攻拔之憲力
屈遂降慶之入據其城轉東宮直閤大通元年𨽻領軍
曹仲宗伐渦陽魏遣常山王元昭等東援前軍至駞澗
去渦陽四十里韋放曰賊鋒必是輕鋭戰㨗不足為功
如不利沮我軍勢不如勿擊慶之曰魏人逺來皆已疲
倦須挫其氣必無不敗之理於是與麾下五百騎奔擊
破其前軍魏人震恐慶之還共諸將連營西進據渦陽
城與魏相持自春至冬各數十百戰師老氣衰魏之援
兵復欲築壘於軍後仲宗等恐腹背受敵謀退慶之杖
節軍門曰須虜圍合然後與戰若欲班師慶之别有密
敕仲宗壯其計乃從之魏人掎角作十三城慶之陷其
四壘九城兵甲猶盛乃陳其俘馘鼓譟攻之遂奔潰斬
獲畧盡渦水咽流詔以渦陽之地置西徐州衆軍乘勝
前頓城父武帝嘉焉手詔慰勉之大通初魏北海王元
顥來降武帝以慶之為假節颷勇將軍送顥還北顥於
渙水即魏帝號授慶之前軍大都督自銍縣進遂至睢
陽魏將丘大千有衆七萬分築九壘以拒慶之自旦至
中攻陷其三大干乃退時魏濟隂王元徽業率羽林庶
子二萬人來救梁宋進屯考城慶之攻陷其城禽徽業
仍趣大梁顥進慶之徐州刺史武都郡王仍率衆而西
魏左僕射楊昱等率御仗羽林宗子庶子衆七萬據滎
陽拒顥兵强城固魏將元天穆大軍復將至先遣其驃
騎將軍尒朱兆騎將魯安等援楊昱又遣右僕射尒朱
世隆西荆州刺史王羆據虎牢時滎陽未拔士衆皆恐
慶之乃解鞍秣馬宣喻衆曰我等纔有七千賊衆四十
餘萬今日之事義不圖存須平其城壘一鼓悉使登城
壯士東陽宋景休義興魚大愍踰堞而入遂剋之俄而
魏陣外合慶之率精兵三千大破之魯安於陣乞降天
穆兆單騎獲免進赴虎牢尒朱世隆棄城走魏孝莊出
居河北其臨淮王彧安豐王延明率百僚備法駕迎顥
入洛陽宮御前殿改元大赦顥以慶之為車騎大將軍
魏上黨王元天穆又攻拔大梁分遣王老生費穆據虎
牢刁宣刁雙入梁宋慶之随方掩襲並降天穆與十餘
騎北度河慶之麾下悉著白袍所向披靡先是洛中謡
曰名軍大將莫自牢千兵萬馬避白袍自發銍縣至洛
陽十四旬平三十二城四十七戰所向無前初魏莊帝
單騎度河宮衞嬪侍無改於常顥既得志荒于酒色不
復視事與安豐臨淮計將背梁以時事未安且資慶之
力用慶之心知之乃説顥曰今逺來至此未伏尚多宜
啓天子更請精兵并勒諸州有南人沒此者悉須部送
顥欲從之元延明說顥曰慶之兵不出數千已自難制
今更増其衆寜肯為用魏之宗社於斯而滅顥由是疑
慶之乃密啓武帝停軍洛下南人不出一萬魏人十倍
軍副馬佛念言於慶之曰勲髙不賞震主身危二事既
有將軍豈得無慮今將軍威震中原聲動河塞屠顥據
洛則千載一時慶之不從顥前以慶之為徐州刺史因
求之鎮顥心憚之遂不遣魏將尒朱榮尒朱世隆元天
穆尒朱兆等衆號百萬挾魏帝夾攻顥顥據洛陽六十
五日凡所得城一時歸魏慶之度河守北中郎城三日
十一戰傷殺甚衆榮將退還時有善天文人劉靈助謂
榮曰不出十日河南大定榮乃為栰濟自硤石與顥戰
於河橋顥大敗走至臨潁被禽洛陽復入魏慶之馬歩
數千結陣東反榮親自來追軍人死散慶之乃落鬚髪
為沙門間行至豫州州人程道雍等潛送出汝隂至都
仍以功除右衞將軍封永興侯出為北兗州刺史都督
緣淮諸軍事㑹有祅賊沙門僧强自穪為帝土豪蔡伯
寵起兵應之攻陷北徐州詔慶之討焉慶之斬伯寵僧
强傳其首中大通二年除南北司二州刺史加都督慶
之至鎮遂圍縣瓠破魏潁州刺史婁起揚州刺史是𤣥
寳於溱水又破行臺孫騰豫州刺史堯雄梁州刺史司
馬恭於楚城罷義陽鎮兵停水陸轉運江湘諸州並得
休息開田六千頃二年之後倉廪充實又表省南司州
復安陸郡置上明郡大同二年魏遣將侯景攻下楚州
執刺史桓和景仍進軍淮上慶之破之時大寒雪景棄
輜重走是嵗豫州饑慶之開倉振給多所全濟州人李
昇等八百人表求樹碑頌徳詔許焉五年卒諡曰武慶
之性祗慎每奉詔敕必洗沐拜受儉素不衣紈綺不好
絲竹射不穿札馬非所便而善撫軍士能得其死力長
子昭嗣梁世寒門達者唯慶之與俞藥藥初為武帝左
右帝謂曰俞氏無先賢世人云俞錢非君子所宜改姓
喻藥曰當令姓自於臣歴位雲旗將軍安州刺史
慶之第五子昕字君章七嵗能騎射十二随父入洛遇
疾還都詣鴻臚卿朱异异訪北間事昕聚土畫城指麾
分别异甚竒之慶之在縣瓠魏驍將堯雄子寳樂特為
敢勇求單騎校戰昕躍馬直趣寳樂雄即潰散後為臨
川太守太清二年侯景圍歴陽敕召昕還昕啓云採石
急須重鎮王質水軍輕弱恐虜必濟乃板昕為雲騎將
軍代質未及下渚景已度江為景所禽令收集部曲將
用之昕誓而不許景使其儀同范桃棒嚴禁之昕因說
桃棒令率所領歸降襲殺王偉宋子仙桃棒許之遂立
盟射城中遣昕夜縋而入武帝大喜敕即受降簡文遲
疑累日不决外事泄昕弗之知猶依期而下景邀得之
逼昕令更射書城中云桃棒且輕將數十人先入景欲
裹甲随之昕不從遂見害
少弟暄學不師受文才俊逸尤嗜酒無節操徧歴王公
門沉湎諠譊過差非度其兄子秀常憂之致書於暄友
人何胥兾以諷諌暄聞之與秀書曰旦見汝書與孝典
陳吾飲酒過差吾有此好五十餘年昔吳國張長公亦
穪耽嗜吾見張時伊已六十自言引滿大勝少年時吾
今所進亦多於往日老而彌篤唯吾與張季舒耳吾方
與此子交歡於地下汝欲笑吾所志邪昔阮咸阮籍同
遊竹林宣子不聞斯言王湛能𤣥言巧騎武子呼為癡
叔何陳留之風不嗣太原之氣巋然翻成可怪吾既寂
漠當世朽病殘年産不異於顔原名未動於卿相若不
日飲醇酒復欲安歸汝以飲酒為非吾以不飲酒為過
昔周伯仁度江唯三日醒吾不以為少鄭康成一飲三
百盃吾不以為多然洪醉之後有得有失成厮養之志
是其得也使次公之狂是其失也吾常譬酒之猶水亦
可以濟舟亦可以覆舟故江諮議有言酒猶兵也兵可
千日而不用不可一日而不備酒可千日而不飲不可
一飲而不醉美哉江公可與共論酒矣汝驚吾堕馬侍
中之門陷池武陵之第徧布朝野自言焦悚丘也幸茍
有過人必知之吾生平所願身沒之後題吾墓云陳故
酒徒陳君之神道若斯志意豈避南征之不復賈誼之
慟哭者哉何水曹眼不識盃鐺吾口不離瓢杓汝寜與
何同日而醒與吾同日而醉乎政言其醒可及其醉不
可及也速營糟丘吾將老焉爾無多言非爾所及暄以
落魄不為中正所品久不得調陳太康中徐陵為吏部
尚書精簡人物縉紳之士皆嚮慕焉暄以玉帽簪揷髻
紅絲布裹頭袍拂踝靴至膝不陳爵里直上陵坐陵不
之識命吏持下暄徐歩而出舉止自若竟無怍容作書
謗陵陵甚病之後主之在東宫引為學士及即位遷通
直散騎常侍與義陽王叔達尚書孔範度支尚書袁權
侍中王瑳金紫光禄大夫陳襃御史中丞沈瓘散騎常
侍王儀等恒入禁中陪侍游宴謂為狎客暄素通脫以
俳優自居文章諧謬語言不節後主甚親昵而輕侮之
嘗倒縣于梁臨之以刃命使作賦仍限以晷刻暄援筆
即成不以為病而慠弄轉甚後主稍不能容後遂搏艾
為帽加于其首火以爇之然及於髪垂泣求哀聲聞于
外而弗之釋㑹衞尉卿柳莊在坐遽起撥之拜謝曰陳
暄無罪臣恐陛下有翫人之失輒矯赦之造次之愆伏
待刑憲後主素重莊意稍解敕引暄出命莊就坐經數
日暄發悸而死
蘭欽字休明中昌魏人也幼而果决趫㨗過人宋末随
父子雲在洛陽恒於市騙橐駞後子雲還南梁天監中
以軍功至兾州刺史欽兼文徳主帥征南中五郡諸洞
反者所至皆平欽有謀畧勇决善戰歩行日二百里勇
武過人善撫馭得人死力以軍功封安懷縣男累遷都
督梁南秦二州刺史進爵為侯征梁漢事平進號智武
將軍改授都督衡州刺史未及赴職㑹西魏攻圍南鄭
梁州刺史杜懷珤來請救欽乃大破魏軍追入斜谷斬
獲畧盡魏相安定公遣致馬二千疋請結鄰好欽百日
之中再破魏軍威振鄰國詔加散騎常侍仍令赴職經
廣州因破俚帥陳文徹兄弟並禽之至衡州進號平南
將軍改封曲江縣公在州有惠政吏人詣闕請立碑頌
徳詔許焉後為廣州刺史前刺史新渝侯映之薨南安
侯恬權行州事兾得即真及聞欽至嶺厚貨厨人塗刀
以毒削瓜進之欽及愛妾俱死帝聞大怒檻車收恬削
爵土欽子夏禮侯景至歴陽率其部曲邀景兵敗死之
論曰陳伯之雖輕狡為心而勇勁自立其累至爵位蓋
有由焉及喪亂既平去就不已卒得其死亦為幸哉慶
之初同鷰雀之游終懷鴻鵠之志及乎一見任委長驅
伊洛前無强陣攻靡堅城雖南風不競晚致傾覆其所
剋㨗亦足穪之蘭欽戰有先鳴位非虚受終逢鴆毒唯
命也夫
　
　
　
　
　
　
　
　
　
　
　
　
　
　南史卷六十一
　南史卷六十一考證
陳伯之傳張繡剚刄於愛子○剚監本作手今从閣本
自旦至中攻䧟其三大千乃退○梁書中作申退作降
顥由是疑慶之乃宻啓武帝○疑監本訛陳今改正又
　梁書云顥由是致疑稍成疎貳慮慶之密啓乃表髙
　祖與此小異
破魏頴州刺史婁起揚州刺史是𤣥寳於溱水○𤣥魏
　書作云
　
　
　
　
　
　
　
　南史卷六十一考證
欽定四庫全書
　南史卷六十二
　　唐　　　李　　　延　　　壽　　　撰
　列傳第五十二
　　賀瑒(子革琛/弟子)　司馬褧　朱异　顧協
　　徐摛(子陵/儀)　(陵子儉克份/陵弟孝)鮑泉(鮑行卿客卿/行卿弟)
賀瑒字徳璉會稽山隂人晉司空循之𤣥孫也世以儒
術顯伯祖道養工卜筮經遇工歌女人病死為筮之曰
此非死也天帝召之歌耳乃以土塊加其心上俄頃而
蘇祖道力善三禮有盛名仕宋為尚書三公郎建康令
父損亦傳家業瑒少聰敏齊時沛國劉瓛為㑹稽府丞
見瑒深器異之嘗與俱造吳郡張融指瑒謂曰此生將
來為儒者宗矣薦之為國子生舉明經後為太學博士
梁天監初為太常丞有司舉脩賓禮召見說禮義武帝
異之詔朝朔望預華林講四年初開五館以瑒兼五經
博士别詔為皇太子定禮撰五經義時武帝方創定禮
樂瑒所建議多見施行七年拜歩兵校尉領五經博士
卒于館所著禮易老莊講疏朝廷博士議數百篇賓禮
儀注一百四十五卷瑒於禮尤精館中生徒常數百弟
子明經對䇿至數十人二子革季弟子琛並傳瑒業
革字文明少以家貧躬耕供養年二十始輟耒就文受
業精力不怠有六尺方牀思義未達則横卧其上不盡
其義終不肯食通三禮及長徧治孝經論語毛詩左傳
為兼太學博士長七尺八寸雍容都雅吐納蘊藉敕於
永福省為邵陵湘東武陵三王講禮後為國子博士於
學講授生徒常數百人出為西中郎湘東王諮議參軍
帶江陵令王於州置學以革領儒林祭酒講三禮荆楚
衣冠聽者甚衆前後再監南平郡為人吏所懷尋兼平
西長史南郡太守革至孝常恨食禄代耕不及為養在
荆州歴為郡縣所得俸秩不及妻孥専擬還鄉造寺以
申感思子徽美風儀能談吐深為革愛先革卒革哭之
因遘疾而卒季亦明三禮位中書黃門郎兼著作
琛字國寳幼孤伯父瑒授其經業一聞便通義理瑒異
之常曰此兒當以明經致貴瑒卒後琛家貧常往還諸
暨販粟以養母雖自執舟檝閑則習業尤精三禮年二
十餘瑒之門徒稍從問道初瑒於鄉里聚徒教授四方
受業者三千餘人瑒天監中亡至是復集琛乃築室郊
郭之際茅茨數間年將三十便事講授既世習禮學究
其精微古述先儒吐言辯絜坐之聽授終日不疲湘東
王㓜年臨郡彭城到溉為行事聞琛美名命駕相造㑹
琛正講學侣滿筵既聞上佐忽來莫不傾動琛說經無
輟曽不降意溉下車欣然就席便申問難往復從容義
理該贍溉嘆曰通儒碩學復見賀生今且還城尋當相
屈琛了不酬答神用頺然溉言之王請補郡功曹史琛
辭以母老終於固執俄遭母憂廬於墓所服闋猶未還
舍生徒復從之琛哀毁積年骨立而已未堪講授諸生
營救稍稍習業普通中太尉臨川王宏臨州召補祭酒
從事琛年已四十餘始應辟命武帝聞其有學術召見
文徳殿與語悅之謂僕射徐勉曰琛殊有門業仍補王
國侍郎稍遷兼中書通事舍人參軍禮事累遷尚書左
丞詔琛撰新諡法便即施用時皇太子議大功之末可
以冠子嫁女琛駮議曰令㫖以大功之末可得冠子嫁
女不自冠自嫁推以記文竊猶致惑案嫁冠之禮本是
父之所成無父之人乃可自冠故記稱大功小功並以
冠子嫁子為文非關唯得為子已身不得也小功之末
既得自娶而亦云冠子娶婦其義益明故先列二服每
明冠子嫁子結於後句方顯自娶之義既明小功自娶
即知大功自冠矣蓋是約言而見㫖若謂緣父服大功
子服小功小功服輕故得為子冠嫁大功服重故不得
自嫁自冠者則小功之末非明父子服殊不應復云冠
子嫁子也若謂小功之文言已可娶大功之文不言己
冠故知身有大功不得自行嘉禮但得為子冠嫁竊謂
有服不行嘉禮本為吉凶不可相干子雖小功之末可
得行冠嫁猶應須父得為其冠嫁若父於大功之末可
以冠子嫁子是於吉凶禮無礙吉凶禮無礙豈不得自
冠自嫁若自冠自嫁於事有礙則冠子嫁子寜獨可通
今許其冠子而塞其自冠是琛之所惑也又令㫖推下
殤小功不可娶婦則降服大功亦不得為子冠嫁伏尋
此㫖若為降服大功不可冠子嫁子則降服小功亦不
可自冠自嫁是為凡厥降服大功小功皆不得冠娶矣
記文應云降服則不可寜得唯稱下殤今不言降服的
舉下殤實有其義夫出嫁出後或有再降出後之身於
本姊妹降為大功若是大夫服士父又以尊降則成小
功其於冠嫁義無以異所以然者出嫁則有受我出後
則有傳重並欲使薄於此而厚於彼此服雖降彼服則
隆昔實朞親雖復再降猶依小功之禮可冠可娶若夫
朞降大功大功降為小功止是一等降殺有倫服末嫁
冠故無有異唯下殤之服特明不娶之義者蓋緣以幼
弱之故夭喪情深既無受厚他姓又異傳重彼宗嫌其
年㓜頓成殺畧故特明不娶以示本重之恩是以凡厥
降服冠嫁不殊唯在下殤乃明不娶其義若此則不得
言大功之降服皆不冠嫁也且記云下殤小功言下殤
則不得通於中上語小功又不兼於大功若實大功小
功降服皆不冠嫁上中二殤亦不冠嫁者記不得直云
下殤小功則不可恐非文意此又琛之所疑也遂從琛
議加員外散騎常侍舊尚書南坐無貂貂自琛始也遷
御史中丞參禮儀如先琛性貪嗇多受賕賂家産既豐
買主第為宅為有司奏坐免官後為通直散騎常侍領
尚書左丞參禮儀事琛前後居職凡郊廟諸儀多所創
定每進見武帝與語常移晷刻故省中語曰上殿不下
有賀雅琛容止閑雅故時人呼之遷散騎常侍參禮儀
如故時武帝年髙任職者緣飾奸諂深害時政琛啓陳
事條封奏大畧其一曰今北邊稽服政是生聚教訓之
時而天下户口減落誠當今之急務國家之於關外賦
稅蓋微乃至年常租調動致逋積而人失安居寜非牧
守之過其二事曰今天下宰守所以皆尚貪殘罕有亷
白者良由風俗侈靡使之然也欲使人守亷隅吏尚清
白安可得邪今誠宜嚴為禁制導之以節儉貶黜雕飾
糾奏浮華使衆皆知變其耳目改其好惡則易於反掌
其三事曰斗筲之人詭競求進運挈瓶之智徼分外之
求以深刻為能以繩逐為務長弊増奸寔由於此今誠
願責其公平之効黜其殘愚之心則下安上謐無徼倖
之患矣其四事曰自征伐北境帑藏空虚今天下無事
而猶日不暇給良有以也夫國弊則省其事而息其費
事省則養人費息則財聚若言小費不足害財則終年
不息矣以小役不足妨人則終年不止矣書奏武帝大
怒召主書於前口受敕責琛曰朕有天下四十餘年公
車讜言日聞聽覽毎苦倥偬更増惛惑卿珥貂紆組博
問洽聞不宜同於闒茸止取名字言我能上事恨朝廷
不能受卿云今北邊稽服政是生聚教訓之時而人失
安居牧守之過但大澤之中有龍有蛇縱不盡善不能
皆惡卿可分明顯出其人卿云宜導之以節儉又云至
道者必以淳素為先此言大善夫子言其身正不令而
行其身不正雖令不從朕絶房室三十餘年不與女人
同屋而寢亦三十餘年於居處不過一牀之地雕飾之
物不入於宮此亦人所共知受生不飲酒受生不好音
聲所以朝中曲宴未嘗奏樂朕三更出理事随事多少
事或少中前得竟事多至日昃方得就食既常一食若
晝若夜無有定時疾苦之日或亦再食昔腰過於十圍
今之瘦削裁二尺餘舊帶猶存非為妄說為誰為之救
物故也書云股肱惟人良臣惟聖向使朕有股肱可得
中主今乃不免居九品之下不令而行徒虚言耳卿又
云百司莫不奏事詭競求進今不許外人呈事於義可
否以噎廢飡此之謂也若斷呈事誰尸其任専委之人
云何可得是故古人云専聽生姦獨任成亂何者是宜
具以奏聞琛奉敕但謝過而已不敢有所指斥太清二
年為中軍宣城王長史侯景陷城琛被創未死賊求得
之輿至闕下求見僕射王克領軍朱异勸開城納賊克
等讓之涕泣而止賊復輿送莊嚴寺療之明年臺城不
守琛逃歸鄉里其年賊寇㑹稽復執琛送出都以為金
紫光禄大夫卒琛所撰三禮講疏五經滯義及諸儀注
凡百餘篇子翊位巴山太守
司馬褧字元表河内温人也曽祖純之晉大司農髙密
敬王祖讓之員外常侍父燮善三禮仕齊位國子博士
褧少傳家業强力専精手不釋卷沛國劉瓛為儒者宗
嘉其學深相賞好與樂安任昉善昉亦推重之梁天監
初詔通儒定五禮有舉褧脩嘉禮除尚書祠部郎時創
定禮樂褧所建議多見施行兼中書通事舍人每吉凶
禮當時名儒明山賓賀瑒等疑不能斷者皆取决焉累
遷御史中丞十六年出為宣毅南康王長史行府國并
石頭戍軍事褧雖居外官有敕預文徳武徳二殿長名
問訊不限日遷晉安王長史卒王命記室庾肩吾集其
文為十卷所撰嘉禮儀注一百一十二卷
朱异字彦和吳郡錢塘人也祖昭之以學解稱於鄉叔
父謙之字處光以義烈知名年數嵗所生母亡昭之假
葬於田側為族人朱㓜方燎火所焚同產姊密語之謙
之雖小便哀感如持喪長不昏娶齊永明中手刄殺㓜
方詣獄自繫縣令申靈朂表上之齊武帝嘉其義慮相
報復乃遣謙之随曹武西行將發㓜方子懌於津陽門
伺殺謙之兄巽之即异父也又刺殺懌有司以聞武帝
曰此皆是義事不可問悉赦之吳興沈顗聞而歎曰弟
死於孝兄狥於義孝友之節萃此一門巽之字處林有
志節著辯相論幼時顧歡見而異之以女妻焉仕齊官
至吳平令异年數嵗外祖顧歡撫之謂其祖昭之曰此
兒非常器當成卿門户年十餘好羣聚蒱博頗為鄉黨
所患及長乃折節從師梁初開五館异服膺於博士明
山賓居貧以傭書自業寫畢便誦徧覧五經尤明禮易
渉獵文史兼通雜藝博奕書算皆其所長年二十出都
詣尚書令沈約靣試之因戲异曰卿年少何乃不廉异
逡廵未達其旨約乃曰天下唯有文義棊書卿一時將
去可謂不廉也尋上書言建康宜置獄司比廷尉敕付
尚書詳議從之舊制年二十五方得釋褐時异適二十
一特敕擢為揚州議曹從事史尋有詔求異能之士五
經博士明山賓表薦异年時尚少徳備老成在獨無散
逸之想處闇有對賓之色器宇𢎞深神表峰峻金山萬
丈緣陟未登玉海千尋窺映不測加以珪璋新琢錦組
初搆觸響鏗鏘遇采便發觀其信行非唯十室所稀若
使負重遙途必有千里之用武帝召見使說孝經周易
義甚悅之謂左右曰朱异實異後見明山賓曰卿所舉
殊得人仍召直西省俄兼太學博士其年帝自講孝經
使异執讀遷尚書儀曹郎入兼中書通事舍人後除中
書郎時秋日始拜有飛蟬正集异武冠上時咸謂蟬珥
之兆遷太子右衞率普通五年大舉北侵魏徐州刺史
元法僧遣使請舉地内屬詔有司議其虚實异曰自王
師北討剋獲相繼徐州地轉削弱咸願歸罪法僧懼禍
其降必非偽也帝仍遣异報法僧并敕衆軍應接受异
節度及至法僧遵承朝㫖如异策焉遷散騎常侍异容
貌魁梧能舉止雖出自諸生甚閑軍國故實自周捨卒
後异代掌機密其軍旅謀謨方鎮改換朝儀國典詔誥
敕書並典掌之每四方表疏當局簿領諮詳請斷填委
於前异屬辭落紙覽事下議縱横敏贍不暫停筆頃刻
之間諸事便了遷右衛將軍啓求於儀賢堂奉述武帝
老子義敕許之及就講朝士及道俗聽者千餘人為一
時之盛時城西又開士林館以延學士异與左丞賀琛
遞日述武帝禮記中庸義皇太子又召异於𤣥圃講易
大同八年改加侍中异博解多藝圍棊上品而貪財冒
賄欺罔視聽以伺候人主意不肯進賢黜惡四方餉饋
曽無推拒故逺近莫不忿疾起宅東陂窮乎美麗晚朝
來下酣飲其中毎迫曛黄慮臺門將闔乃引其鹵簿自
宅至城使捉城門停留管籥既而聲勢所驅薰灼内外
產與羊侃相埓好飲食極滋味聲色之娛子鵞炰鯂不
輟於口雖朝謁從車中必齎飴餌而輕慠朝賢不避貴
戚人或誨之异曰我寒士也遭逢以至今日諸貴皆恃
枯骨見輕我下之則為蔑尤甚我是以先之自徐勉周
捨卒後外朝則何敬容内省則异敬容質慤無文以綱
維為己任异文華敏洽曲營世譽二人行異而俱見倖
异在内省十餘年未嘗被譴司農卿傅岐嘗謂异曰今
聖上委政於君安得每事從㫖頃者外開殊有異論异
曰政言我不能諌爭耳當今天子聖明吾豈可以其所
聞干忤天聽太清二年為中領軍舍人如故初武帝夢
中原盡平舉朝稱慶甚悅以語异曰吾生平少夢夢必
有實异曰此宇内方一之徵及侯景降敕召羣臣廷議
尚書僕射謝舉等以為不可許武帝欲納之未决嘗夙
興至武徳閤口獨言我國家猶若金甌無一傷缺承平
若此今便受地詎是事宜脫至紛紜悔無所及异探帝
微㫖答曰聖明御㝢上應蒼𤣥北土遺黎誰不慕仰為
無機㑹未達其心今侯景分魏國大半逺歸聖朝若不
容受恐絶後來之望帝深納异言又感前夢遂納之及
貞陽侯敗没帝憂曰今乃作晉家事乎尋而貞陽自魏
遣使述魏相髙澄欲申和睦敕有司定議异又議以和
為允帝從之其年六月遣建康令謝挺通直郎徐陵使
北通好時侯景鎮壽春疑懼累啓請絶和及致書與异
餉金二百兩又致書於制局監周石珍令具申聞异納
其金而不停北使景遂反初景謀反合州刺史鄱陽王
範司州刺史羊鴉仁並累有啓聞异以景孤立寄命必
不應爾乃謂使曰鄱陽王遂不許國家有一客並不為
聞奏及賊至板橋使前壽州司馬徐思玉先至求見於
上上召問之思玉紿稱反賊請閒陳事上將屏左右舍
人髙善寳曰思玉從賊中來情偽難測安可使其獨在
殿上時异侍坐乃曰徐思玉豈是刺客邪何言之僻善
寳曰思玉已將臨賀入北詎可輕信言未卒思玉果出
賊啓异大慙賊遂以討异及陸驗為名及景至城下又
射啓言朱异等蔑弄朝權輕作威福臣為讒臣所陷欲
加屠戮陛下誅异等臣歛轡北歸帝問簡文曰有是乎
對曰然帝召有司將誅之簡文曰賊特以异等為名耳
今日殺异無救於急適足貽笑將來若祅氛既息誅之
未晚帝乃止异之方倖在朝莫不側目雖皇太子亦不
能平至是城内咸尤异簡文為四言愍亂詩曰愍彼阪
田嗟斯氛霧謀之不臧褰我王度又製圍城賦末章云
彼髙冠及厚履並鼎食而乘肥升紫霄之丹地排玉殿
之金扉陳謀謨之啓沃宣政刑之福威四郊以之多壘
萬邦以之未綏問豺狼其何者訪虺蜴之為誰並以指
异又帝登南樓望賊顧謂异曰四郊多壘誰之罪歟异
流汗不能對慙憤發病卒時年六十七詔贈尚書右僕
射舊尚書官不以為贈及异卒武帝悼惜之方議贈事
左右有善异者乃啓曰异生平所懷願得執法帝因其
宿志特有此贈异居權要三十餘年善承上㫖故特被
寵任歴官自員外常侍至侍中四官皆珥貂自右衞率
至領軍四職並驅鹵簿近代未之有也异及諸子自潮
溝列宅至青溪其中有臺池翫好毎暇日與賓客遊焉
四方饋遺財貨充積性吝嗇未嘗有散施厨下珍羞恒
腐爛毎月常棄十數車雖諸子别房亦不分贍所撰禮
易講疏及儀注文集百餘篇子肅位國子博士次閏司
徒掾並遇亂卒
顧協字正禮吳郡吳人晉司空和六世孫也幼孤随母
養於外氏外從祖右光禄大夫張永嘗攜内外孫姪游
虎丘山協年數嵗永撫之曰兒欲何戲協曰兒政欲枕
石漱流永歎息曰顧氏興於此子及長好學以精力稱
外氏諸張多賢逹有識鑒内弟率尤推重焉初為揚州
議曹從事舉秀才尚書令沈約覽其策而歎曰江左以
來未有斯作為兼廷尉正太尉臨川王聞其名召掌書
記仍侍西豐侯正徳讀正徳為巴西梓潼郡協除所部
新安令未至縣遭母憂刺史始興王厚資遣之送喪還
於峽江遇風同旅皆漂溺唯協一妨觸石得泊焉咸謂
精誠所致張率嘗薦之於帝問協年率言三十有五帝
曰北方高凉四十强仕南方卑濕三十已衰如協便為
已老但其事親孝與友信亦不可遺於草澤卿便稱敕
喚出於是以協為兼太學博士累遷湘東王參軍兼記
室普通中有詔舉士湘東王表薦之即召拜通直散騎
侍郎兼中書通事舍人大通三年霆撃大航華表然盡
建康縣馳啓協以為非吉祥未即呈聞後帝知之曰霆
之所擊一本罰惡龍二彰朕之有過協掩惡揚善非曰
忠公由是見免後守鴻臚卿員外散騎常侍卿舍人並
如故自為近臣便繁㡬密毎有述製敕前示協時軰榮
之卒官無衾以歛為士子所嗟歎武帝悼惜之為舉哀
贈散騎常侍諡曰溫子協少清介有志操初為廷尉正
冬服單薄寺卿蔡法度欲解襦與之憚其清嚴不敢發
口謂人曰我願解身上襦與顧郎顧郎難衣食者竟不
敢以遺之及為舍人同官者皆潤屋協在省十六載器
服飲食不改於常有門生始來事協知其廉潔不敢厚
餉止送錢二千協發怒杖二十因此事者絶於饋遺自
丁艱憂遂終身布衣蔬食少時將娉舅息女未成昏而
協母亡免喪後不復娶年六十餘此女猶未他適協義
而迎之晚雖判合卒無𦙍嗣協博極羣書於文字及禽
獸草木尤稱精詳撰異姓苑五卷瑣語十卷文集十卷
並行於世
徐摛字士秀東海郯人也一字士繢祖憑道宋海陵太
守父超之梁天監初位員外散騎常侍摛㓜好學及長
徧覽經史屬文好為新變不拘舊體晉安王綱出戍石
頭武帝謂周捨曰為我求一人文學俱長兼有行者欲
令與晉安游處捨曰臣外弟徐摛形質陋小若不勝衣
而堪此選帝曰必有仲宣之才亦不簡貎乃以摛為侍
讀大通初王總戎北侵以摛兼寜蠻府長史參贊戎政
教命軍書多自摛出王入為皇太子轉家令兼管記尋
帶領直摛文體既别春坊盡學之宮體之號自斯而始
帝聞之怒召摛加誚責及見應對明敏辭義可觀乃意
釋因問五經大義次問歴代史及百家雜記末論釋教
摛商較從横應答如響帝甚加歎異更被親狎寵遇日
隆領軍朱异不悅謂所親曰徐叟出入兩宮漸來見逼
我須早為之所遂承間白帝曰摛年老又愛泉石意在
一郡自養帝謂摛欲之乃召摛曰新安大好山水任昉
等並經為之卿為我臨此郡中大通三年遂出為新安
太守為政清靜教人禮義勸課農桑朞月風俗便改秩
滿為中庶子時臨城公納夫人王氏即簡文妃姪女晉
宋以來初昏三日婦見舅姑衆賓皆列觀引春秋義云
丁丑夫人姜氏至戊寅公使大夫宗婦覿用幣戊寅即
丁丑之明日故禮官據此皆云宜依舊貫簡文問摛摛
議曰儀禮云質明贊見婦於舅姑雜記又云婦見舅姑
兄弟姊妹皆立於堂下政言婦是外宗未審􁋯令所以
舅延外客姑率内賓堂下之儀以備盛禮近代婦於舅
姑本有戚屬不相瞻者夫人乃妃姪女有異他姻覿見
之儀謂應可畧簡文從其議除太子左衞率及侯景攻
陷臺城時簡文居永福省賊衆奔入侍衞走散莫有存
者摛獨侍立不動徐謂景曰侯公當以禮見何得如此
凶威遂折侯景乃拜由是常憚摛簡文嗣位進授左衞
將軍固辭不拜簡文被閉摛不獲朝謁因感氣疾而卒
年七十八贈侍中太子詹事諡貞子長子陵最知名
陵字孝穆母臧氏嘗夢五色雲化為鳳集左肩上已而
誕陵年數嵗家人攜以候沙門釋寳誌寳誌摩其頂曰
天上石麒麟也光宅寺慧雲法師毎嗟陵早就謂之顏
回八嵗屬文十三通莊老義及長博渉史籍從横有口
辯父摛為晉安王諮議王又引陵參寜蠻府軍事王立
為皇太子東宮置學士陵充其選稍遷尚書度支郎出
為上虞令御史中丞劉孝儀與陵先有隙風聞劾陵在
縣贓污因坐免久之為通直散騎侍郎梁簡文在東宮
撰長春殿義記使陵為序又令於少傅府述今所製莊
子義太清二年兼通直散騎常侍使魏魏人授館宴賓
是日甚熱其主客魏收謿陵曰今日之熱當由徐常侍
來陵即答曰昔王肅至此為魏始制禮儀今我來聘使
卿復知寒暑收大慙齊文襄為相以收失言囚之累日
及侯景入寇陵父摛先在圍城之内陵不奉家信便蔬
食布衣若居哀恤㑹齊受魏禪梁元帝承制於江陵復
通使於齊陵累求復命終拘留不遣乃致書於僕射楊
遵彥不報及魏平江陵齊送貞陽侯明為梁嗣乃遣陵
随還太尉王僧辯初拒境不納明往復致書皆陵辭也
及明入僧辯得陵大喜以為尚書吏部郎兼掌詔誥其
年陳武帝誅僧辯仍進討韋載而任約徐嗣徽承虚襲
石頭陵感僧辯舊恩往赴約約平武帝釋陵不問以為
尚書左丞紹泰二年又使齊還除給事黄門侍郎祕書
監陳受禪加散騎常侍天嘉四年為五兵尚書領大著
作六年除散騎常侍御史中丞時安成王頊為司空以
帝弟之尊權傾朝野直兵鮑僧叡假王威風抑塞辭訟
大臣莫敢言陵乃奏彈之文帝見陵服章嚴肅若不可
犯為歛容正坐陵進讀奏狀時安成王殿上侍立仰視
文帝流汗失色陵遣殿中郎引王下殿自是朝廷肅然
遷吏部尚書領大著作陵以梁末以來選授多失其所
於是提舉綱維綜覈名實時有冒進求官馳競不已者
乃為書宣示之曰永定之時聖朝草創干戈未息尚無
條序府庫空虚賞賜懸乏白銀難得黃札易營權以官
階代於錢絹義在撫接無計多少致令員外常侍路上
比肩諮議參軍市中無數豈是朝章應其如此今衣冠
禮樂日富年華何可猶作舊意非理望也所見諸君多
踰本分猶言大屈未諭髙懷若問梁朝朱領軍异亦為
卿相此不踰其本分耶比是天子所㧞非闗選序梁武
帝云世間人言有目色我特不目色范悌宋文帝亦云
人豈無運命毎有好官缺輒憶羊𤣥保此則清階顯職
不由選也既忝衡流諸賢深明鄙意自是衆咸服焉時
論比之毛玠及宣帝入輔謀黜異志者引陵預其議廢
帝即位封建昌縣侯太建中為尚書左僕射抗表推周
𢎞正王勱等帝召入内殿曰卿何為固辭而舉人乎陵
曰𢎞正舊藩長史王勱太平中相府長史張種帝鄉賢
戚若選賢舊臣宜居後固辭累日乃奉詔及朝議北侵
宣帝命舉元帥衆議在淳于量陵獨曰不然吳明徹家
在淮左悉彼風俗將畧人才當今無過者於是爭論數
日不能決都官尚書裴忌曰臣同徐僕射陵應聲曰非
但明徹良將忌即良副也是日詔明徹為大都督令忌
監軍事遂剋淮南數十州地宣帝因置酒舉杯屬陵曰
賞卿知人七年領國子祭酒以公事免侍中僕射尋加
侍中給扶十二年為中書監領太子詹事以年老累表
求致事宣帝亦優禮之詔將作為造大齋令陵就第攝
事後主即位遷左光禄大夫太子少傅至徳元年卒年
七十七詔贈特進初後主為文示陵云他人所作陵嗤
之曰都不成辭句後主銜之至是諡曰章偽侯陵器局
深逺容止可觀性又清簡無所營樹俸禄與親族共之
太建中食建昌户户送米至水次親戚有貧匱者皆召
令取焉數日便盡陵家尋致乏絶府寮怪問其故陵云
我有車牛衣裳可賣餘家有可賣不其周給如此少而
崇信釋教經論多有釋解後主在東宮令陵講大品經
義學名僧自逺雲集毎講筵商較四坐莫能與抗目有
青睛時人以為聰慧之相也自陳創業文檄軍書及受
禪詔策皆陵所製為一代文宗亦不以矜物未嘗詆訶
作者其於後進接引無倦文宣之時國家有大手筆必
命陵草之其文頗變舊體緝裁巧密多有新意毎一文
出好事者已傳寫成誦遂傳于周齊家有其本後逢喪
亂多散失存者三十卷陵有四子儉份儀僔
儉一名報㓜而脩立勤學有志操汝南周𢎞直重其為
人妻之以女梁元帝名為尚書金部郎中常侍宴賦詩
元帝歎賞之曰徐氏之子復有文矣魏平江陵還建鄴
累遷中書侍郎太建初廣州刺史歐陽紇舉兵反宣帝
令儉持節喻㫖紇見儉盛列仗衛言辭不恭儉曰呂嘉
之事誠當已逺將軍獨不見周廸陳寳應乎紇黙然不
答懼儉沮衆不許入城置儉於孤園寺紇嘗出見儉儉
謂曰將軍業已舉事儉須還報天子儉之性命雖在將
軍將軍成敗不在於儉幸不見留紇於是遣儉從間道
馳還宣帝乃命章昭達討紇以儉監昭達軍紇平為兼
中書通事舍人後主立累遷尋陽内史為政嚴明盗賊
靜息遷散騎常侍襲封建昌侯入為御史中丞儉公平
無所阿附尚書令江總望重一時為儉所劾後主深委
任焉禎明二年卒
份少有父風九嵗為夢賦陵見之謂所親曰吾幼屬文
亦不加此為海鹽令有政績入為太子洗馬性孝弟陵
嘗疾篤份燒香泣涕跪誦孝經日夜不息如是者三日
陵疾豁然而愈親戚皆謂份孝感所致先陵卒
儀少聰警仕陳位尚書殿中郎陳亡隱于錢塘之赭山
隋煬帝召為學士尋除著作佐郎大業四年卒
陵弟孝克有口辯能談𤣥理性至孝遭父憂殆不勝喪
事所生母陳氏盡就養之道梁末侯景宼亂孝克養母
饘粥不能給妻東莞臧氏領軍將軍盾女也甚有容色
孝克乃謂曰今饑荒如此供養交闕欲嫁卿與當世人
望彼此俱濟於卿如何臧氏弗許之時有孔景行者為
侯景將多從左右逼而迎之臧氏涕泣而去所得穀帛
悉以遺母孝克又剃髪為沙門改名法整兼乞食以充
給焉臧氏亦深念舊恩數私致饋餉故不乏絶後景行
戰死臧氏伺孝克於途中累日乃見謂孝克曰往日之
事非為相負今既得脫當歸供養孝克嘿然無答於是
歸俗更為夫妻後東遊居錢塘之佳義里與諸僧討論
釋典遂通三論毎日二時講旦講佛經晚講禮傳道俗
受業者數百人天嘉中除剡令非其好尋去職太建四
年徵為祕書丞不就乃蔬食長齋持菩薩戒晝夜講誦
法華經宣帝甚嘉其操行後為國子祭酒孝克毎侍宴
無所食噉至席散當其前膳羞損減帝密記以問中書
舍人管斌斌自是伺之見孝克取珍果納紳帶中斌當
時莫識其意後尋訪方知其以遺母斌以啓宣帝嗟歎
良久乃敕自今宴享孝克前饌並遣將還以餉其母時
論美之至德中皇太子入學釋奠百司陪列孝克發孝
經題後主詔皇太子北面致敬禎明元年入為都官尚
書自晉以來尚書官僚皆攜家屬居省省在臺城内下
舍門中有閣道東西跨路通于朝堂其第一即都官省
西抵閣道年代久逺多有鬼怪毎夜昏之際無故有聲
光或見人著衣冠從井中出須臾復没或門閤自然開
閉居多死亡尚書周確卒於此省孝克代確便即居之
經兩載祅變皆息時人咸以為貞正所致孝克性清素
好施惠故不免飢寒後主敕以石頭津稅給之孝克悉
用設齋寫經随盡二年為散騎常侍侍東宮陳亡随例
入長安家道壁立所生母患欲粳米為粥不能常辦母
亡後孝克遂常噉麥有遺粳米者孝克對而悲泣終身
不復食焉開皇十二年長安疾疫隋文帝聞其名行召
令於尚書都堂講金剛般若經尋授國子博士後侍東
宮講禮傳十九年以疾卒年七十三臨終正坐念佛室
内有非常香氣鄰里皆驚異之子萬載位太子洗馬
鮑泉字潤岳東海人也父㡬字景𤣥家貧以母老詣吏
部尚書王亮干禄亮一見嗟賞舉為舂陵令後為明山
賓所薦為太常丞以外兄傅昭為太常依制緦服不得
相臨改為尚書郎終於湘東王諮議參軍泉美鬚髯善
舉止身長八尺性甚警悟博渉史傳兼有文筆少事元
帝為國常侍早見擢任謂曰我文之外無出卿者後為
通直侍郎常乘髙幰車從數十左右繖蓋服玩甚精道
逢國子祭酒王承承疑非舊貴遣訪之泉從者答曰鮑
通直承怪焉復欲辱之遣逼車問鮑通直復是何許人
而得如此都下少年遂為口實見尚豪華人相戲曰鮑
通直復是何許人而得如此以為笑謔及元帝承制累
遷至信州刺史方等之敗元帝大怒泉與王僧辯討之
僧辯曰計將安出泉曰事等沃雪何所多慮僧辯曰君
言文士常談耳江東少有武幹非精兵一萬不可以往
竟陵甲卒不久當至猶可重申欲與卿入言之泉許諾
及僧辯如向言泉嘿然不繼元帝大怒於是械繫僧辯
時人比泉為酈寄泉既專征長沙久而不剋元帝乃數
泉二十罪為書責之曰靣如冠玉還疑木偶鬚似蝟毛
徒勞繞喙乃從獄中起王僧辯代泉為都督使舍人羅
重歡領齋仗三百人與僧辯往及至長沙遣通泉曰羅
舍人被令送王竟陵來泉愕然顧左右曰得王竟陵助
我經畧賊不足平矣乃拂席坐而待之僧辯入乃背泉
而坐曰鮑郎卿有罪令旨使我鏁卿卿勿以故意見期
命重歡出令示泉鏁之牀下泉顏色自若了無懼容曰
稽緩王師罪乃甘分但恐後人更思鮑泉之憒憒耳僧
辯色甚不平泉乃啓陳淹遲之罪元帝尋復其任令與
僧辯等東逼邵陵王於郢州郢州平元帝以世子方諸
為刺史泉為長史行州府事方諸見泉和弱毎有諮陳
未嘗用使泉伏牀騎背為馬書其衣作其姓名由是州
府盡相欺侯景宻遣將宋子仙任約襲之方諸與泉不
恤軍政唯蒱酒自樂云賊何由得至既而傳告者衆始
命闔門城陷賊執方諸及泉送之景所後景攻王僧辯
於巴陵不剋敗還乃殺泉於江夏沉其屍於黄鶴磯初
泉夢著朱衣行水上及死舉身帶血而沉于江如其夢
泉於儀禮尤明撰新儀三十卷行於世時又有鮑行卿
以博學大才稱位後軍臨川王録事兼中書舍人遷歩
兵校尉上玉璧銘武帝發詔褒賞好韻語及拜歩兵靣
謝帝曰作舍人不免貧得五校實大校例皆如此有集
二十卷撰皇室儀十三卷乘輿龍飛記二卷
弟客卿位南康太守客卿三子檢正至並才藝知名俱
為湘東王五佐正好交遊無日不適人人為之語曰無
處不逢烏噪無處不逢鮑佐正不為湘東王所知獻書
告退王恨之及建鄴城陷正為尚書外兵郎病不能起
景雜於死屍焚之王聞之曰忠非紀信利非象齒焚如
棄如於是乎得君子以此知湘東王不仁檢為湘東鎭
西府中記室使蜀不屈於武陵王見害
論曰夏侯勝云士患不明經術經術明取青紫如拾地
芥耳於賀瑒賀琛朱异司馬褧其得之矣而异遂徼寵
倖任事居權不能以道佐時茍取容媚及延寇敗國實
异之由禍難既彰不明其罪亦既身死寵贈猶殊罰既
弗加賞亦斯濫夫太清之亂固其宜矣顧協清介足以
追蹤古人徐摛貞正仁者信乎有勇孝穆聰明特達締
搆興王獻替謀猷亮直斯在泉本文房之士毎處荷戈
之任非材之責勝任不亦難乎
　
　
　
　
　
　
　
　
　
　
　
　南史卷六十二
　南史卷六十二考證
朱异傳起宅東坡窮乎美麗晚朝來下酣飲其中○朝
　一本作日
子鵝炰鯂不輟於口○鯂一本作鰌字書鯂音蘇與甦
　同若鰌恐非佳品疑有訛字
愍彼阪田○阪南本作陂
徐摛傳簡文被閉摛不獲朝謁○梁書閉字上有幽字
徐陵傳既忝衡流諸賢深明鄙意○忝監本誤尒今改
　正又陳書云既忝衡流應須粉墨所望諸賢深明鄙
　意較明白
𢎞正舊藩長史王勱太平中相府長史○陳書無中字
徐儉傳儉一名報○報陳書作衆
汝南周𢎞直重其為人○直陳書作正
徐陵弟孝克傳欲嫁卿與當世人望彼此俱濟○當世
　陳書作富應改从之
鮑泉傳父㡬○幾梁書作機
泉於儀禮尤明撰新儀三十卷行於世○三梁書作四
　
　
　
　
　
　
　
　
　
　
　
　
　
　
　南史卷六十二考證
欽定四庫全書
　南史卷六十三
　　唐　　　李　　　延　　　壽　　　撰
　列傳第五十三
　　王神念(子僧辯/)　羊侃(子球/)　(鵾/)　羊鴉仁
王神念太原祁人也少好儒術尤明内典仕魏位潁川
太守與子僧辯據郡歸梁封南城縣侯歴安成武陽宣
城内史皆著政績後為青冀二州刺史神念性剛正所
更州郡必禁止滛祠時青州東北有石鹿山臨海先有
神廟祅巫欺惑百姓逺近祈禱糜費極多及神念至便
令毁撤風俗遂改後徵為右衞將軍卒於官諡曰莊及
元帝初追贈侍中中書令改諡忠公神念少善騎射及
老不衰嘗於武帝前手執二刀楯左右交度馭馬往來
冠絶羣伍時復有楊華者能作驚軍騎亦一時妙㨗帝
深賞之華本名白花武都仇池人父大眼為魏名將華
少有勇力容貌瓌偉魏胡太后逼幸之華懼禍及大眼
死擁部曲載父屍改名華來降胡太后追思不已為作
楊白花歌辭使宮人晝夜連臂蹋足歌之聲甚悽斷華
後位太子左衛率卒於侯景軍中神念長子遵業位太
僕卿次子僧辯
僧辯字君才學渉該博尤明左氏春秋言辭辯㨗器宇
肅然雖射不穿札而有凌雲之氣元帝後為江州刺史
僧辯随府為中兵參軍時有安成望族劉敬躬者田間
得白蛆化為金龜將銷之龜生光照室敬躬以為神而
禱之所請多騐無賴者多依之平生有徳有怨者必報
遂謀作亂逺近響應元帝命中直兵參軍曹子郢討之
使僧辯襲安成子郢既破其軍敬躬走安成僧辯禽之
又討平安州反蠻由是以勇畧稱元帝除荆州僧辯為
貞毅府諮議參軍代柳仲禮為竟陵太守及侯景反元
帝命僧辯總督舟師一萬赴援及至臺城陷沒侯景悉
收其軍實而厚加綏撫遣歸竟陵於是倍道兼行西就
元帝元帝承制以為領軍將軍及荆湘疑貳元帝令僧
辯及鮑泉討之時僧辯以竟陵間部下皆勁勇猶未盡
來意欲待集然後上頓與泉俱入使泉先言之泉入不
敢言元帝問僧辯僧辯以情對元帝性忌以為遷延不
去大怒厲聲曰卿憚行拒命欲同賊邪今唯死耳僧辯
對曰今日就戮甘心但恨不見老母帝自斫之中其髀
流血至地悶絶久之方蘓即送廷尉并收其子姪並繫
之其母脫簪珥待罪帝意解賜以良藥故不死㑹岳陽
軍襲江陵人情騷擾元帝遣就獄出僧辯以為城内都
督俄而岳陽奔退而鮑泉力不能剋長沙帝命僧辯代
之僧辯仍部分將帥并力攻圍遂平湘土還復領軍將
軍侯景浮江西寇軍次夏首僧辯為大都督軍次巴陵
景既陷郢城將進寇荆州於是緣江屯戍望風請服僧
辯並沉公私船於水分命衆軍乘城固守偃旗卧鼓安
若無人翌日賊衆濟江輕騎至城下謂城中曰語王領
軍何不早降僧辯使答曰大軍但向荆州此城自當非
礙僧辯百口在人掌握豈得便降景軍肉薄苦攻城内
同時鼓譟矢石雨下賊乃引退元帝又命平北將軍胡
僧祐率兵援僧辯是日賊復攻城不剋又為火艦燒柵
風不便自焚而退有流星墮其營中賊徒大駭相顧失
色賊帥任約又為陸法和所禽景乃燒營夜遁旋軍夏
首元帝以僧辯為征東將軍開府儀同三司江州刺史
封長寜縣公命即率巴陵諸軍沿流討景攻㧞魯山仍
攻郢即入羅城又有大星如車輪墜賊營去地十丈變
成火一時碎散有龍自城出五色光曜入城前鸚鵡洲
水中景聞之倍道歸建鄴賊帥宋子仙等困蹙求輸郢
城身還就景僧辯偽許之子仙謂為信然浮舟將發僧
辯命杜龕鼓譟掩至大破之禽子仙丁和等送江陵元
帝命生釘和舌臠殺之郢州既平僧辯進師尋陽軍人
多夢周何二廟神云吾已助天子討賊自稱征討大將
軍並乘朱航俄而反曰已殺景同夢者數十百焉元帝
加僧辯侍中尚書令征東大將軍僧辯頻表勸進並蒙
優答於是發江州直指建鄴乃先命南兗州刺史侯瑱
襲南陵鵲頭等戍並剋之先是陳武帝率衆五萬出自
南江前軍五千行至盆口陳武名蓋僧辯僧辯憚之既
至盆口與僧辯㑹于白茅洲為盟於是升壇歃血共讀
盟文辭氣慷慨皆淚下霑衿及發鵲頭中江而風浪師
人咸懼僧辯再拜告天曰僧辯忠臣奉辭伐罪社稷中
興當使風息若鼎命中淪請從此逝言訖風止自此遂
泛安流有羣魚躍水飛空引導賊望官軍上有五色雲
雙龍挾艦行甚迅疾景自出戰於石頭城北僧辯等大
破之盧暉畧聞景戰敗以石頭城降僧辯引軍入據之
景走朱方僧辯命衆將入據臺城其夜軍人失火燒太
極殿及東西堂僧辯雖有滅賊之功而馭下無法軍人
鹵掠驅逼居人都下百姓父子兄弟相哭自石頭至于
東城被執縳者男女裸露袒衣不免緣淮號呌翻思景
焉僧辯命侯瑱裴之横東追景偽行臺趙伯超自吳松
江降侯瑱瑱送至僧辯僧辯謂曰卿荷國重恩遂復同
逆今日之事將欲如何因命送江陵伯超既出僧辯顧
坐客曰朝廷昔唯知有趙伯超豈識王僧辯乎社稷既
傾為我所復人之興廢亦復何常賓客皆前稱歎功徳
僧辯戄然乃謬答曰此乃聖上威徳羣帥用命老夫雖
濫居戎首何力之有焉於是逆寇悉平元帝即位授鎭
衛將軍司徒加班劍二十人改封永寜郡公侍中尚書
令如故先是天監中沙門釋寳誌為讖云太嵗龍將無
理蕭經霜草應死餘人散十八子時言蕭氏當滅李氏
代興及湘州賊陸納等攻破衡州刺史丁道貴而李洪
雅又自零陵稱助討納既而朝廷未達其心詔徵僧辯
就宜豐侯循南征為都督東上諸軍事以陳武帝為都
督西下諸軍事先是陳武譲都督於僧辯僧辯不受故
元帝分為東西都督而俱南討焉尋而洪雅降納納以
為應符於是共議拜洪雅為大將軍尊事為主洪雅乘
平肩大輿繖蓋鼓吹羽儀悉備翼從入長沙城時納等
據車輪夾岸為城士卒皆百戰之餘器甲精嚴徒黨勇
銳蒙衝鬬艦亘水陵山時天日清明初無雲霧軍發之
際忽然風雨時人謂為泣軍百姓竊言知其敗也三月
庚寅有兩龍自城西江中騰躍升天五色分明遥映江
水百姓咸仰面目之父老咸聚而悲竊相謂曰地龍已
去國其亡乎初納造大艦一名曰三王艦者邵陵王河
東王桂陽嗣王三人並為元帝所害故立其像於艦祭
以大牢加其節蓋羽儀鼓吹毎戰輒祭之以求福又造
二艦一曰青龍艦一曰白虎艦皆衣以牛皮並髙十五
丈選其中尤勇健者乘之僧辯憚之稍作連城以逼焉
賊不敢交鋒並懷懈怠僧辯因其無備親執旗鼓以誠
進止羣賊大敗歸保長沙僧辯乃命築壘圍之而自出
臨視賊知不設備其黨吳藏李賢明等蒙楯直進僧辯
尚據胡牀不為之動指麾勇敢遂斬賢明賊乃退歸初
陸納作逆以王琳為辭云若放琳則自服時衆軍未之
許而武陵王紀擁衆上流内外駭懼元帝乃遣琳和解
之湘州乃平因被詔㑹衆軍西討尋而武陵敗績是時
齊遣郭元建謀襲建鄴又遣其大將東方老等繼之陳
武帝聞之馳報江陵元年即詔僧辯急下赴援僧辯次
姑孰即留鎭焉先命豫州刺史侯瑱築壘於東關以拒
北軍徵吳郡太守張彪吳興太守裴之横㑹瑱而大敗
之僧辯振旅歸建鄴承聖三年二月詔以僧辯為太尉
車騎大將軍頃之丁母憂母姓魏氏性甚安和善於綏
接家門内外莫不懷之初僧辯下獄母流淚徒行將入
謝罪元帝不與相見時貞惠世子有寵母詣閤自陳無
訓涕泗嗚咽衆並矜之及僧辯罪免母深相責厲辭色
俱嚴雖剋復舊都功蓋宇宙母恒自謙損不以富貴驕
物朝野稱之謂為明哲婦人及亡甚見愍悼且以僧辯
勲重故喪禮加焉命侍中謁者監護喪事諡曰貞敬太
夫人靈柩將師建康又遣謁者至舟渚弔祭其年十月
魏遣兵及梁王詧合衆將襲江陵元帝徵僧辯於建鄴
為大都督荆州刺史未至而荆州已滅及敬帝初即梁
王位僧辯預援立功承制進驃騎大將軍中書監都督
中外諸軍事錄尚書與陳武帝參謀討伐時齊文宣又
納貞陽侯明以為梁嗣與僧辯書并貞陽亦頻與僧辯
書論還國繼統之事僧辯不納及貞陽與齊上黨王髙
渙至東關散騎常待裴之横軍敗僧辯遂謀納貞陽仍
書定君臣之禮因遣第七子顯顯所生劉并弟子珍往
充質遣左户尚書周𢎞正至歴陽迎明又遣吏部尚書
王通送啓因求以敬帝為皇太子明報書許之僧辯遣
使送質于鄴貞陽求度衞士三千僧辯慮其為變止受
散卒千人而已并遣龍舟法駕往迎貞陽濟江之日僧
辯擁檝中流不敢就岸末乃同㑹于江寜浦明踐位授
僧辯大司馬領太子太傅揚州牧餘如故陳武帝時為
司空南徐州刺史因自京口舉兵襲之僧辯常處石頭
城是日視事軍人已踰城北而入南門又白有兵來僧
辯與子頠遽走出閤計無所出乃據南門樓拜請求哀
陳武縱火焚之方共頠下就執陳武謂曰我有何辜公
欲與齊師賜討又曰何意全無防備僧辯曰委公北門
何謂無備是夜及子頠俱被絞殺初僧辯平建鄴遣陳
武守京口推以赤心結㢘藺之分且為第三子頠許娶
陳武章后所生女未昏而僧辯母亡雖然情好甚密其
長子顗屢諌不聽至是㑹江淮人報云齊兵大舉至壽
春僧辯謂齊軍必出江表因遣記室參軍江旴以事報
陳武仍使整舟艦器械陳武宿有圖僧辯志及聞命留
旴城中銜枚而進知謀者唯侯安都周文育而已外人
但謂江旴徵兵扞北安都舟艦將趣石頭陳武控馬未
進安都大懼乃追陳武罵曰今日作賊事勢已成生死
須決在後欲何所望若敗俱死後期得免斫頭邪陳武
曰安都嗔我乃敢進遂剋之時壽春竟無齊軍又非陳
武之譎殆天授也顗承聖初位待中魏剋江陵隨王琳
入齊為竟陵郡守齊遣王琳鎭壽春將圖江左及陳平
淮南殺琳顗聞之乃出郡城南登髙冢上號哭一慟而
絶顗弟頒少有志節恒随梁元帝及荆州覆滅入于魏
僧辯既亡弟僧智得就任約約敗走僧智肥不能行又
遇害僧智弟僧愔位譙州刺史征蕭勃及聞兄死引軍
還時吳州刺史羊亮𨽻在僧愔下與僧愔不平密召侯
瑱見禽僧愔以名義責填瑱乃委罪於將羊鯤斬之僧
愔復得奔齊與徐嗣徽等挾齊軍攻陳軍敗竄逸荒野
莫知所之仰天嘆曰讐耻不雪未欲身膏野草若精誠
有感當得道路誓不受辱人手拔刀將自刎聞空中催
令急去僧愔異之勉力馳進行一里許顧向處己有陳
人踰越江山僅得歸齊徐嗣徽高平人父雲伯自青部
南歸位終新蔡太守侯景之亂嗣徽歸荆州元帝以為
羅州刺史及弟嗣宗並有武用嗣徽從征巴丘以功為
太子右衛率監南荆州徐州之亡任秦州刺史嗣彥先
在建鄴嗣宗自荆州滅亡中逃得至都從弟嗣先即僧
辯之甥復為比丘慧暹藏得脫俱還及僧辯見害兄弟
抽刀裂眦志在立功俱逃就兄嗣徽密結南豫州刺史
任約與僧辯故舊圖陳武帝帝遣江旴說之嗣徽執旴
送鄴乞師焉齊文宣帝授為儀同命將應赴及石頭敗
退復請兵於齊與任約王曅席臯同心度江及戰敗嗣
徽墮馬嗣宗援兄見害嗣彥為陳武軍所禽辭色不撓
而死任約王曅得北歸
羊侃字祖忻泰山梁父人也父祉北史有傳侃少而瓌
偉身長七尺八寸雅愛文史弱冠随父在梁州立功初
為尚書郎以力聞魏帝常謂曰郎官謂卿為虎豈羊質
虎皮乎試作虎狀侃因伏以手抉殿沒指魏帝壯之賜
以珠劍正光中秦州羌莫折念生據州反仍遣其弟天
生攻陷岐州寇雍州侃為偏將𨽻蕭寳寅往討之射殺
天生其衆即潰以功為征東大將軍東道行臺領泰山
太守進爵鉅平侯初其父祉恒使侃南歸侃至是將舉
濟河以成先志其從兄兗州刺史敦密知之據州拒侃
侃乃率精兵三萬襲之不剋仍築十餘城以守之梁朝
賞授一與元法僧同魏帝聞之使授侃驃騎大將軍司
徒泰山郡公長為兗州刺史侃斬其使魏人大駭令僕
射于暉率衆十萬及髙歡尒朱陽都等相繼而至柵中
矢盡南軍不進乃夜潰圍而出一日一夜乃出魏境至
渣口衆尚萬餘人馬二千匹將入南士卒竟夜悲歌侃
乃謝曰卿等懷土幸適去留各拜辭而去侃以大通三
年至建鄴授徐州刺史併其兄黙及三弟忱給元皆拜
刺史侃封髙昌縣侯累遷太子左衛率侍中車駕幸樂
游苑侃預宴時少府奏新造兩刃矟成長二丈四尺圍
一尺三寸帝因賜侃河南國紫騮令試之侃執矟上馬
左右擊刺特盡其妙觀者登樹帝曰此樹必為侍中折
矣俄而果折因號此矟為折樹矟北人降者唯侃是衣
冠餘緒帝寵之踰於他者謂曰朕少時捉矟形勢似卿
今失其舊體殊覺不奇上又製武宴詩三十韻示侃侃
即席上應詔帝覽曰吾聞仁者有勇今見勇者有仁可
謂鄒魯遺風英賢不絶是日詔入直殿省啓尚方仗不
堪用上大怒坐者非一及侯景作逆果弊於仗麤後遷
都官尚書尚書令何敬容用事與之並省未嘗游造左
衛蘭欽同侍宮宴詞色少交侃於坐折之曰小子汝以
銅鼓買朱异作父韋粲作兄何敢無宜適朱時在席後
華林法㑹欽拜謝於省中王銓謂欽曰卿能屈膝康公
彌見盡美然羊公意猶未釋容能更置一拜欽從之宦
者張僧胤嘗侯侃侃曰我牀非閹人所坐竟不前之時
論美其貞正太清元年為侍中㑹大舉北侵以侃為寇
軍將軍監作寒山堰事堰立侃勸元帥貞陽侯明乘水
攻彭城不見納既而魏援大至侃頻言乘其逺來可擊
旦日又勸出戰並不從侃乃率所領頓堰上及衆軍敗
侃結陣徐還二年復為都官尚書侯景反攻陷歴陽帝
問侃討景之䇿侃求以二千人急據采石令邵陵王襲
取夀春使景進不得前退失巢窟烏合之衆自然瓦解
議者謂景未敢便逼都遂寢其䇿令王質往侃曰今兹
敗矣乃令侃率千餘騎頓望國門景至新林追侃入副
宣城王都督城内諸軍事時景既卒至百姓競入公私
混亂無復次序侃乃區分防擬皆以宗室間之軍人爭
入武庫自取器甲所司不能禁侃命斬數人方得止是
時梁興四十七年境内無事公卿在位及閭里士大夫
莫見兵甲賊至卒迫公私駭震時宿將已盡後進少年
並出在外城中唯有侃及柳津韋黯津年老且疾黯儒
而無謀軍旅指撝一決於侃膽力俱壯簡文深仗之及
賊逼城衆皆兇懼侃偽稱得外射書云邵陵西昌侯已
至近路衆皆少安賊攻東掖門縱火甚盛侃以水沃滅
火射殺數人賊乃退加侍中軍師將軍有詔送金五千
兩銀萬兩絹萬匹賜戰士侃辭不受部曲千餘人並私
加賞賚賊為尖項木驢攻城矢石所不能制侃作雉尾
炬施鐡鏃以油灌之擲驢上焚之俄盡賊又東西起二
土山以臨城城中震駭侃命為地道潛引其土山不能
立賊又作登城樓髙十餘丈欲臨射城中侃曰車髙壍
虛彼來必倒可卧而觀之及車動果倒衆皆服焉賊既
頻攻不㨗乃築長圍朱异張綰議出擊之帝以問侃侃
曰不可賊多日攻城既不能下故立長圍欲引城中降
者耳今擊之出人若少不足破賊若多則一旦失利門
隘橋小必大致挫衂不從遂使千餘人出戰未及交鋒
望風退走果以爭橋赴水死者大半初侃長子鷟為景
所獲執來城下示侃侃謂曰我傾宗報主猶恨不足豈
復計此一子幸早殺之數日復持來侃謂鷟曰久以汝
為死猶在邪吾以身許國誓死行陣終不以爾而生進
退因引弓射之賊以其忠義亦弗之害景遣儀同傅士
哲呼侃與語曰侯王逺來問訊天子何為閉拒不時進
納尚書國家大臣宜啓朝廷侃曰侯將軍奔亡之後歸
命國家重鎭方城縣相任寄何所患苦忽致稱兵豈有
人臣而至於此吾不能妄受浮說開門揖盜士哲曰在
北之日久挹風猷願去戎服得一相見侃為免胄士哲
瞻望久之而去其為北人所欽慕如此後大雨城内土
山崩賊乘之垂入苦戰不能禁侃乃令多擲火為火城
以斷其路徐於城内築城賊不能進尋以疾卒於城内
贈侍中護軍將軍子球嗣侃少雄勇旅力絶人所用弓
至二十石馬上用六石弓嘗於兗州堯廟蹋壁直上至
五尋橫行得七跡泗橋有數石人長八尺大十圍侃執
以相擊悉皆破碎性豪侈善音律自造采蓮棹歌兩曲
甚有新致姬妾列侍窮極奢靡有彈箏人陸大喜著鹿
角爪長七寸儛人張淨琬腰圍一尺六寸時人咸推能
掌上儛又有孫荆玉能反腰帖地銜得席上玉簪敕賚
歌人王娥兒東宮亦賚歌者屈偶之並妙盡奇曲一時
無對初赴衡州於兩艖䒀起三間通梁木齋飾以珠玉
加之錦繢盛設帷屏列女樂乘潮解纜臨波置酒緣塘
傍水觀者填咽大同中魏使陽斐與侃在北嘗同學有
詔命侃延斐同宴賔客三百餘人食器皆金玉雜寳奏
三部女樂至夕侍婢百餘人俱執金花燭侃不飲酒而
好賔游終日獻酬同其醉醒性寛厚有器局嘗南還至
漣口置酒有客張孺才者醉於船中失火延燒七十餘
艘所燔金帛不可勝數侃聞聊不挂意命酒不輟孺才
慙懼自逃侃慰喻使還待之如舊第三子鵾字子鵬隨
侃臺内城陷竄於陽平侯景以其妹為小妻呼還待之
甚厚以為庫真都督及景敗鵾密圖之乃隨其東走景
於松江戰敗惟餘三舸下海欲向蒙山㑹景晝寢鵾語
海師此中何處有蒙山汝但聽我處分遂直向京口至
胡豆洲景覺大驚問岸上云郭元建猶在廣陵景大喜
將依之鵾㧞刀叱海師使向京口鵾與王元禮謝答仁
弟葳㽔並景之昵也三人謂景曰我等為王百戰百勝
自謂無敵卒至於此豈非天乎今就王乞頭以取富貴
景欲透水鵾抽刀斫之景乃走入船中以小刀抉船鵾
以矟入刺殺之景僕射索超世在别船葳㽔以景命召
之斬于京口元帝以鵾為青州刺史封昌國縣侯又領
東陽太守征陸納加散騎常侍除西晉州刺史破郭元
建於東闗遷東晉州刺史承聖三年西魏圍江陵鵾赴
援不及從王僧愔征蕭勃於嶺表聞僧辯敗乃還為侯
瑱所破遇害年二十八
羊鴉仁字孝穆太山鉅平人也少驍勇仕郡為主簿普
通中率兄弟自魏歸梁封廣晉侯征伐青齊間累有功
績位至都督北司州刺史及侯景降詔鴉仁督土州刺
史桓和之仁州刺史湛海珍等趣縣瓠應接景至仍為
都督司豫二州刺史鎮縣瓠㑹侯景敗於渦陽魏軍漸
逼鴉仁恐糧運不繼遂還北司上表陳謝帝大怒鴉仁
鴉仁懼頓軍入淮上及侯景反鴉仁率所部入援太清
二年景既背盟鴉仁乃與趙伯超及南康王㑹理共攻
賊於東府城反為賊敗臺城陷景以為五兵尚書鴉仁
常思奮發謂所親曰吾以凡流受寵朝廷竟無報效以
答重恩今若以此終没有餘責因泣下見者傷焉三年
出奔江西將赴江陵至東莞為故北徐州刺史荀伯道
子晷所害臨死以報效不终因而泣下後鴉仁兄子海
珍知之掘晷伯父并祖及所生母合五喪各分其半骨
共棺焚之半骨雜他骨作五袋盛之銘袋上曰荀晷祖
父母某之骨鴉仁子亮侯景亂後移至吳州刺史随王
琳以名將子見禮甚隆為人多酒無賴酒醉為閹豎所
殺
論曰王神念羊侃羊鴉仁等自北徂南咸受寵任既而
侃及鴉仁晚遇屯剝侃則臨危不撓鴉仁則守義以殞
古人所謂心同鐵石此之謂乎僧辯風格秀舉有文武
奇才而逢兹酷濫㡬致隕覆幸全首領卒樹奇功事人
之道於斯為得及時鍾交喪地居元宰内有奥主而外
求君遂使尊卑易位親疎貿序既同兒戲且類奕棊延
敵開釁實基於此喪國傾宗為天下笑豈天將啓陳何
斯人而斯謬也哀哉
　
　
　
　
　
　
　
　
　南史卷六十三
　南史卷六十三考證
王僧辯傳既至盆口與僧辯㑹於白茅洲為盟○陳書
　盆作湓洲作灣
自石頭至于東城○監本缺于字今从閣本増入
　
　
　
　
　
　
　
　
　
　
　
　南史卷六十三考證
欽定四庫全書
　南史卷六十四
　　唐　　　李　　　延　　　壽　　　撰
　列傳第五十四
　　江子一　　　胡僧祐　　　徐文盛
　　陰子春(子鏗/)　杜崱(兄岸/)　(弟幼安/)　(兄子龕/)
　　王琳　　　　張彪
江子一字元亮濟陽考城人晉散騎常侍統之七世孫
也父法成奉朝請子一少慷慨有大志家貧以孝聞苦
侍養多闕因終身蔬食仕梁起家為王國侍郎奉朝請
上書言事為當軸所排乃拜表求入北為刺客武帝異
之又啟求觀書祕閣武帝許之有敕直華林省其姑夫
左衛將軍朱异權要當朝休下之日賔客輻湊异不為
物議所歸欲引子一為助子一未嘗造門其髙潔如此
為遂昌曲阿令皆著羙績後為南津校尉弟子四歴尚
書金部郎大同初遷右丞兄弟性並剛烈子四自右丞
上封事極言得失武帝甚善之詔曰屋漏在上知之在
下其令尚書詳擇施於時政左戸郎沈炯少府丞顧璵
嘗奏事不允帝厲色呵責之子四乃趨前代炯等對對
甚激切帝怒呼縛之子四乃㩀地不受帝怒亦歇乃釋
之猶坐免職及侯景攻䧟歴陽自横江將度子一帥舟
師千餘人於下流欲邀之其副董桃生走子一乃退還
南洲收餘衆歩赴建鄴見於文徳殿帝怒之具以事對
且曰臣以身許國常恐不得其死今日之事何所復惜
不死闕前終死闕後耳及城被圍開承明門出戰子一
及弟尚書左丞子四東宫直殿主帥子五並力戰直前
賊坐甲不起子一引矟撞之賊縱突騎衆並縮子一刺
其騎騎倒矟折賊觧其肩時年六十二弟曰與兄俱出
何面獨旋乃免胄赴敵子四矟洞胸死子五傷脰還至
壍一慟而絶賊義子一之勇歸之面如生詔贈子一給
事黄門侍郎子四中書侍郎子五散騎侍郎侯景平元
帝又追贈子一侍中諡義子子四黄門侍郎諡毅子子
五中書侍郎諡烈子子一續黄圖及班固九品并辭賦
文章数十篇行於世
胡僧祐字願果南陽冠軍人也少勇决有武幹仕魏位
銀青光禄大夫以大通三年避尒朱氏之難歸梁頻上
封事武帝噐之拜文徳主帥歸使戍項城魏剋項城因
入北中大通元年陳慶之送魏北海王元顥入洛陽僧
祐又歸梁除南天水天門二郡太守有善政性好讀書
愛緝綴然文辭鄙野多被謿謔而自謂實工矜伐彌甚
晚事梁元帝侯景之亂西沮蠻反元帝令僧祐討之使
盡誅其渠帥僧祐諌忤㫖下獄大寳二年景圍王僧辯
於巴陵元帝乃引僧祐于獄拜為假節武猛將軍封新
市縣侯令援僧辯將發泣下謂其子玘曰汝可開朱白
二門吾不㨗則死吉則由朱凶則由白也元帝聞而壯
之前至赤沙亭㑹陸法和至乃與并軍大敗景將任約
軍禽約送江陵侯景聞之遂遁後拜領軍將軍厚自封
殖以所加鼓吹恒置齋中對之自娛人曰此是羽儀公
名望隆重不宜若此答曰我性愛之恒湏見耳或出游
亦以自隨人士笑之承聖二年為車騎將軍開府儀同
三司及魏軍至以僧祐為都督城東諸軍事俄中流矢
卒城遂潰
徐文盛字道茂彭城人也家本魏將父慶之梁天監初
自北歸南未至道卒文盛仍統其衆稍立功績大同末
為寜州刺史州在僻逺羣蠻劫竊相尋前後刺史莫能
制文盛推心撫慰夷人感之風俗遂改太清二年聞國
難乃召募得數萬人来赴元帝以為秦州刺史加都督
授以東討之畧東下至武昌遇侯景將任約遂與相持
元帝又命䕶軍将軍尹悅平東将軍杜幼安巴州刺史
王徇等㑹之並受文盛節度大敗約于貝磯約退保西
陽文盛進㩀蘆洲又與相持景聞之率大衆西上援約
至西陽諸將咸曰景水軍輕進又甚飢疲撃之必大㨗
文盛不許文盛妻石氏先在建鄴至是景載以還之文
盛深徳景遂私通信使都無戰心衆咸憤怨杜幼安宋
簉等乃率所領獨進大破景獲其舟艦以歸㑹景密遣
騎間道襲陷郢州軍中懼遂大潰文盛奔還荆州元帝
仍以為城北面大都督又聚歛贓汙甚多元帝大怒下
令數其十罪除其官爵文盛私懐怨望帝聞之乃以下
獄時任約被禽與文盛同禁文盛謂約曰何不早降令
我至此約曰門外不見卿馬跡使我何䖏得降文盛無
以對遂死獄中
隂子春字幼文武威姑臧人也晋義熈末會祖襲隨宋
武帝南遷至南平因家焉父智伯與梁武帝鄰居少相
善嘗入帝卧内見有異光成五色因握帝手曰公後必
大貴非人臣也天下方亂安蒼生者其在君乎帝曰幸
勿多言於是情好轉密帝每有求如外府焉及帝踐阼
官至梁秦二州刺史子春仕歴位朐山戍主東莞太守
時青州石鹿山臨海先有神廟刺史王神念以百姓祈
禱糜費毁神影壊屋舎當座棟上有一大蛇長丈餘役
夫打撲不禽得入海水爾夜子春夢見人通名詣子春
云有人見苦破壊宅舎既無所託欽君厚徳欲憩此境
子春心宻記之經二日而知之甚驚以為前所夢神因
辦牲醑請召安置一䖏數日復夢一朱衣人相聞辭謝
云得君厚恵當以一州相報子春心喜供事彌勤經月
餘魏欲襲朐山間諜前知子春設伏摧破之詔授南青
州刺史鎮朐山又遷都督梁秦二州刺史子春雖無佗
才行臨人以亷潔稱閨門混雜而身服垢汙腳數年一
洗言每洗則失財敗事云在梁州以洗足致梁州敗太
清二年徴為左衛將軍遷侍中属侯景亂元帝令子春
随王僧辯攻平邵陵王又與左衛將軍徐文盛東討景
至貝磯與景遇子春力戰恒冠諸軍㑹郢州陷沒軍遂
退卒于江陵子鏗
鏗字子堅博渉史傳尤善五言詩被當時所重為梁湘
東王法曹行參軍初鏗嘗與賔友宴飲見行觴者因回
酒炙以授之衆坐皆笑鏗曰吾儕終日酣酒而執爵者
不知其味非人情也及侯景之亂鏗當為賊禽或救之
獲免鏗問之乃前所行觴者陳天嘉中為始興王中錄
事參軍文帝嘗宴群臣賦詩徐陵言之帝即日召鏗預
宴使賦新成安樂宫鏗援筆便就帝甚歎賞之累遷晋
陵太守員外散騎常侍頃之卒有文集三卷行於世
杜崱京兆杜陵人也其先自北歸南居於雍州之襄陽
子孫因家焉父懐珤少有志節梁天監中累有軍功後
又立功南鄭位梁秦二州刺史大同初魏軍復圍南鄭
懐珤命第三子嶷帥二百人與魏前鋒戰于光道寺溪
矢中其目失馬敵人交矟將至嶷斬其一騎而上馳以
歸嶷旅力絶人便馬善射一日中戰七八合所佩霜明
朱弓四石餘力斑絲纒矟長二丈五同心敢死士百七
十人每出殺傷数百人敵人憚之號為杜彪懐珤卒於
州諡曰桓侯嶷位西荆州刺史時讖言獨梁之下有瞎
天子元帝以嶷其人也㑹嶷改葬父祖帝敕圖墓者惡
為之逾年而嶷卒崱嶷弟也幼有志氣居郷里以膽勇
稱後為新興太守太清三年随岳陽王来襲荆州元帝
與崱兄岸舊宻書邀之崱乃與岸弟幼安兄子龕等夜
歸元帝以為武州刺史封枝江縣侯令随領軍王僧辯
東討侯景至巴陵景遁加侍中進爵為公仍随僧辯追
景至石頭景敗崱入㩀臺城景平加散騎常侍江州刺
史是月齊將郭元建攻秦州刺史嚴超達于秦郡王僧
辯令崱赴援陳武帝亦自歐陽来㑹元建衆却崱因縱
兵大破之元建遁時元帝執王琳於江陵琳長史陸納
等於長沙反元帝徴崱與王僧辯討之及納等戰于車
輪大敗之後納等降崱又與王僧辯西討平武陵王于
硖石旋鎮遘疾卒諡曰武崱兄弟九人兄嵩岑嶷岌巚
岸及弟嵸幼安並知名
岸字公衡太清中與崱隨岳陽王詧攻荆州同歸元帝
帝以為北梁州刺史封江陵縣侯岸請以五百騎襲襄
陽去城三十里城中覺之詧夜知其師掩襄陽以岸等
襄陽豪帥于是夜遁歸襄陽岸等知詧至遂奔其兄南
陽太守巚于廣平詧遣将尹正薛睴等攻㧞之獲巚岸
等并其母妻子女並斬于襄陽北門詧母龔保林数岸
於衆岸曰老婢教汝児殺汝叔乃枉殺忠良詧命拔其
舌臠殺而烹之盡誅諸杜宗族親者幼弱下蠶室又發
其墳墓燒其骸骨灰而揚之并以為漆䯛及建鄴平崱
兄弟發安寜陵焚之以報漆䯛之酷元帝亦不責也
幼安性至孝寛厚雄勇過人與兄崱同歸元帝帝以為
西荆州刺史封華容縣侯與王僧辯討河東王譽於長
沙平之又令助徐文盛東討侯景至貝磯大破景将任
約斬其儀同叱羅子通湘州刺史趙威方等仍進軍大
舉漢口别攻拔武昌景度蘆洲上流以壓文盛幼安與
衆軍大敗之㑹景宻遣騎襲陷郢州執刺史方諸人情
大駭文盛由漢口遁歸衆軍大敗幼安降景景以其多
反覆殺之
龕岑之子也少驍勇善用兵與諸父歸元帝帝以為鄖
州刺史封中盧縣侯與王僧辯討平河東王譽又隨僧
辯下繼徐文盛軍至巴陵聞侯景陷郢州西上将至乃
與僧辯等守巴陵景至圍之数旬不剋而遁遷太府卿
定州刺史及衆軍至姑孰景将侯子鍳逆戰龕與陳武
帝王琳等撃之大敗子鍳遂至石頭景親㑹戰龕與衆
軍大破之論功為最授東揚州刺史又與王僧辯降陸
納平武陵王及魏平江陵後齊納貞陽侯明以紹梁嗣
以龕為震州刺史吴興太守遷南豫州刺史封溧陽縣
侯又加散騎常侍鎮南大将軍龕僧辯壻也始為吴興
太守以陳武帝既非素貴及為之夲郡以法繩其宗門
無所縱捨武帝銜之切齒及僧辯敗龕乃㩀吴興以拒
之頻敗陳文帝軍龕好飲酒終日恒醉勇而無畧部将
杜泰私通于文帝說龕降文帝龕然之其妻王氏曰覇
先讐隙如此何可求和因出私財賞募復大敗文帝軍
後杜泰降文帝龕尚醉不覺文帝遣人負出項王寺前
斬之王氏因截髪出家杜氏一門覆矣
王琳字子珩㑹稽山隂人也夲兵家元帝居藩琳姊妹
並入後庭見幸琳由此未弱冠得在左右少好武遂為
將帥太清二年帝遣琳獻米萬石未至都城陷乃中江
沉米輕舸還荆稍遷岳陽内史以軍功封建寜縣侯侯
景遣将宋子仙㩀郢州琳攻剋之禽子仙又随王僧辯
破景後拜湘州刺史琳果勁絶人又能傾身下士所得
賞物不以入家麾下萬人多是江淮群盗平景之勲與
杜龕俱為第一恃寵縱暴於建鄴王僧辯禁之不可懼
将為亂啟請誅之琳亦疑禍令長史陸納率部曲前赴
湘州身徑上江陵陳謝将行謂納等曰吾若不反子将
安之咸曰請死相泣而别及至帝以下吏而使廷尉卿
黄羅漢太舟卿張載宣喻琳軍陸納等及軍人並哭對
使者莫肯受命乃縶黄羅漢殺張載載性刻為帝所信
荆州疾之如讐故納等因人之欲抽其腸繋馬脚使繞
而走腸盡氣絶又臠割被五刑而斬之元帝遣王僧辯
討納納等敗走長沙是時湘州未平武陵王兵下又甚
盛江陵公私恐懼人有異圖納啟申琳無罪請復夲位
求為奴婢元帝乃鎖琳送時納出兵方戰㑹琳至僧辯
升諸楼車以示之納等投戈俱拜舉軍皆哭曰乞王郎
入城即出及放琳入納等乃降湘州平仍復琳夲位使
拒武陵王紀紀平授衡州刺史元帝性多忌以琳所部
甚盛又得衆心故出之嶺外又授都督廣州刺史其友
人主書李膺帝所任遇琳告之曰琳蒙㧞擢常欲畢命
以報國恩今天下未平遷琳嶺外如有萬一不虞安得
琳力忖官正疑琳耳琳分望有限可得與官争為帝乎
何不以琳為雍州刺史使鎮武寜琳自放兵作田為國
禦捍若警急動静相知孰若逺棄嶺南相去萬里一日
有變将欲如何琳非願長坐荆南政以國計如此耳膺
然其言而不敢啟故遂率其衆鎮嶺南元帝為魏圍逼
乃徴琳赴援除湘州刺史琳師次長沙知魏平江陵已
立梁王詧乃為元帝舉哀三軍縞素遣别将侯平率舟
師攻梁琳屯兵長沙傳檄諸方為進趣之計時長沙蕃
王蕭韶及上游諸将推琳主盟侯平雖不能度江頻破
梁軍又以琳兵威不接翻更不受指麾琳遣将討之不
尅又師老兵疲不能進乃遣使奉表詣齊并獻馴象又
使獻款于魏求其妻子亦稱臣于梁陳武帝既殺王僧
辯推立敬帝以侍中司空徴琳不從命乃大營樓艦将
圖義舉琳将張平宅乗一艦每将戰勝艦則有聲如野
猪故琳戰艦以千數以野猪為名陳武帝遣将侯安都
周文育等討琳仍受梁禪安都歎曰我其敗乎師無名
矣逆戰于沌口琳乗平輿執鉞而麾之禽安都文育其
餘無所漏惟以周鐵武一人背恩斬之鎖安都文育置
琳所坐艦中令一閹豎監守之琳乃移湘州軍府就郢
城帶甲十萬練兵于白水浦琳廵軍而言曰可以為勤
王之師矣温太真何人哉南江渠帥熊曇朗周廸懐貳
琳遣李孝欽樊猛與余孝頃同討之三将軍敗並為廸
所囚安都文育等盡逃還建鄴初魏尅江陵之時永嘉
王莊年甫七嵗逃匿人家後琳迎還湘中衛送東下及
敬帝立出質于齊請納莊為梁主齊文宣遣兵援送仍
遣兼中書令李騊駼冊拜琳為梁丞相都督中外諸軍
録尚書事又遣中書舎人辛慤游詮之等齎璽書江表
宣勞自琳以下皆有頒賜琳乃遣兄子叔寳率所部十
州刺史子弟赴鄴奉莊纂梁祚于郢州莊授琳侍中使
持節大將軍中書監改封安成郡公其餘並依齊朝前
命及陳文帝立琳乃輔莊次于濡湏口齊遣揚州道行
臺慕容儼率衆臨江為其聲援陳遣安州刺史吴明徹
江中夜上将襲盆城琳遣巴陵太守任忠大敗之明徹
僅以身免琳兵因東下陳遣太尉侯瑱司空侯安都等
拒之瑱等以琳軍方盛引軍入蕪湖避之時西南風至
急琳謂得天道将直取揚州侯瑱等徐出蕪湖躡其後
比及兵交西南風翻為瑱用琳兵放火燧以擲瑱船者
皆反燒其船琳船艦潰亂兵士投水死者十二三其餘
皆棄船上岸為陳軍所殺殆盡初琳命左長史袁泌御
史中丞劉仲威同典兵侍衛莊及軍敗泌遂降陳仲威
以莊投歴陽又送夀陽琳尋與莊同入齊齊孝昭帝遣
琳出合肥鳩集義故更圖進取琳乃繕艦分遣招募淮
南傖楚皆願戮力陳合州刺史裴景暉琳兄珉之壻也
請以私屬導引齊師孝昭委琳與行臺左丞盧?率兵
應赴沉吟不决景暉懼事泄挺身歸齊齊孝昭賜琳璽
書令鎮夀陽其部下将帥悉聴以從乃除琳驃騎大将
軍開府儀同三司揚州刺史封㑹稽郡公又增兵秩兼
給鐃吹琳水陸戒嚴将觀釁而動屬陳氏結好於齊使
琳更聴後圖琳在夀陽與行臺尚書盧潜不協更相是
非被召還鄴齊武成置而不問除滄州刺史後以琳為
特進侍中所居屋脊無故剥破出赤蛆數升汁落地化
為血蠕動有龍出于門外之地雲霧起晝晦㑹陳将吴
明徹冦齊齊帝敕領軍将軍尉破胡等出援秦州令琳
共為經畧琳謂所親曰今太嵗在東南嵗星居牛斗分
太白已髙皆利為客我将有喪又謂破胡曰吴兵甚銳
宜長䇿制之慎勿輕闘破胡不從戰軍大敗琳單馬突
圍僅而獲免還至彭城齊令便赴夀陽并許召募又進
封琳巴陵郡王陳将吴明徹進兵圍之堰肥水灌城而
齊将皮景和等屯于淮西竟不赴救明徹晝夜攻撃城
内水氣轉侵人皆患腫死病相枕從七月至十月城陷
被執百姓泣而從之吴明徹恐其為變殺之城東北二
十里時年四十八哭者聲如雷有一叟以酒脯来至號
酹盡哀收其血懐之而去傳首建康懸之于市琳故吏
梁驃騎府倉曹参軍朱瑒致書陳尚書僕射徐陵求琳
首曰竊以朝市遷貿時傳骨鯁之風歴運推移間表忠
貞之迹故典午将滅徐廣為晉家遺老當塗己謝馬孚
稱魏室忠臣用能播羙于前書垂名于後世梁故建寜
公琳洛濵餘胄沂川舊族立功代邸効績中朝當離亂
之辰縂藩伯之任爾乃輕躬殉主以身許國寔追蹤于
徃彦信踵武于前脩而天厭梁徳尚思匡繼徒藴包胥
之念終遘萇𢎞之眚洎王業光啟鼎祚有歸于是逺跡
山東寄命河北雖輕旅臣之歎猶懐客卿之禮感兹知
已忘此捐軀至使身没九泉頭行萬里誠知馬革裹屍
遂其生平之志原野暴骸㑹彼人臣之節然身首異䖏
有足悲者封樹靡卜良可愴焉瑒早造末僚預參下席
降薛君之吐握荷魏公之知遇是用霑巾雨袂痛可識
之顔回腸疾首切猶生之靣伏惟聖恩博厚明詔爰發
赦王經之哭許田横之葬瑒雖芻賤竊亦有心琳經莅
夀陽頗存遺愛曽游江右非無舊徳比肩東閣之吏繼
踵西園之賔願歸彼境還修窀穸庶孤墳既築或飛銜
土之鷰豐碑式樹時留堕淚之人近故舊王綰等已有
論牒仰蒙制議不遂所陳昔亷公告逝即肥川而建營
域叔孫云亡仍芍陂而植楸檟由此言之抑有其例不
使夀春城下惟傳報葛之人滄洲島上獨有悲田之客
昧死陳祈伏待刑憲陵嘉其志節又明徹亦數夢琳求
首並為啟陳主而許之仍與開府主簿劉韶慧等持其
首還于淮南權瘞八公山側義故㑹葬者數千人瑒等
乃間道北歸别議迎接尋有揚州人茅智勝等五人密
送喪柩達于鄴贈十五州諸軍事揚州刺史侍中特進
開府錄尚書事諡曰忠武王葬給輼輬車琳體貌閑雅
立髪委地喜怒不形於色雖無學業而强記内敏軍府
佐史千數皆識其姓名刑罰不濫輕財愛士得将卒之
心少為将帥屡经喪亂雅有忠義之節雖夲圖不遂齊
人亦以此重之待遇甚厚及敗為陳軍所執吴明徹欲
全之而其下将領多琳故吏爭来致請并相資給明徹
由此忌之故及於難當時田夫野老知與不知莫不為
之歔欷流泣觀其誠信感物雖李将軍之恂恂善誘殆
無以加焉琳十七子長子敬在齊襲王爵武平末通直
常侍第九子衍隋開皇中開府儀同三司大業初卒於
渝州刺史
張彪不知何許人自云家夲襄陽或云左衛将軍衡州
刺史蘭欽外弟也少亡命在若邪山為盗頗有部曲臨
城公大連出牧東揚州彪率所領客焉始為防閤後為
中兵参軍禮遇甚厚及侯景将宋子仙攻下東揚州復
為子仙所知後去子仙還入若邪義舉征子仙不㨗仍
走向剡趙伯超兄子稜為侯景山隂令去職從彪後懐
異心偽就彪計請酒為盟引刀子披心出血自㰱彪信
之亦取刀刺血報之刀始至心稜便以手案之望入彪
心刀斜傷得不深稜重取刀刺彪頭面被傷頓絶稜謂
已死因出外告彪諸將言已殺訖欲與求富貴彪左右
韓武入視彪已蘇細聲謂曰我尚活可與手于是武遂
誅稜彪不死復奉表元帝帝甚嘉之及侯景平王僧辯
遇之甚厚引為爪牙與杜龕相似世謂之張杜貞陽侯
踐位為東揚州刺史并給鼓吹室富于財晝夜樂聲不
息剡令王懐之不從彪自征之留長史謝岐居守㑹僧
辯見害彪不自展㧞時陳文帝已㩀震澤將及㑹稽彪
乃遣沈泰吴寳真還州助岐保城彪後至泰等反與岐
迎陳文帝入城彪因其未定踰城而入陳文帝遂走出
彪復城守沈泰說陳文帝曰彪部曲家口並在香巖寺
可徃收取遂徃盡獲之彪將申進密與泰相知因又叛
彪彪復敗走不敢還城㩀城之西山樓子及暗得與弟
崑崙妻楊氏去猶左右數人追随彪疑之皆發遣惟常
所飬一犬名黄蒼在彪前後未曽捨離乃還入若邪山
中沈泰說陳文帝遣章昭達領千兵重購之并圖其妻
彪眠未覺黄蒼驚吠刧来便嚙一人中喉即死彪拔刀
逐之映火識之曰何忍舉惡卿湏我者但可取頭誓不
生見陳蒨刧曰官不肯去請就平地彪知不免謂妻楊
呼為郷里曰我不忍令鄉里落佗䖏今當先殺鄉里然
後就死楊引頸受刀曽不辭憚彪不下刀便相随下嶺
到平䖏謂刧曰卿湏我頭我身不去也呼妻與訣曰生
死從此而别若見沈泰申進等為語曰功名未立猶望
鬼道相逄刧不能生得遂殺彪并弟致二首于昭達黄
蒼號呌彪屍側宛轉血中若有哀狀昭達進軍迎彪妻
便拜稱陳文帝教迎為家主楊便改啼為笑欣然意恱
請昭達殯彪喪墳冢既畢黄蒼又俯伏冢間號呌不肯
離楊還經彪宅謂昭達曰婦人夲在容貌卒苦日乆請
蹔過宅莊餙昭達許之楊入屋便以刀割髮毁面哀哭
慟絶誓不更行陳文帝聞之歎息不已遂許為尼後陳
武帝軍人求取之楊投井决命時寒比出之垂死積火
温燎乃蘇復起投於火彪始起於若邪興於若邪終於
若邪及妻犬皆為時所重異楊氏天水人散騎常侍曒
之女也有容貌先為河東裴仁林妻因亂為彪所納彪
友人吴中陸山才嗟泰等翻背刋吴昌門為詩一絶曰
田横感義士韓王報主臣若為留意氣持寄禹川人
論曰忠義之道安有常哉善言者不必能行蹈之者恒
在所忽江子一胡僧祐太清之季名宦盖微江則自致
亡軀胡亦期之殞命然則貞勁之節嵗寒自有性也文
盛克終有鮮詩人得所誡焉子春戰乃先鳴幽通有助
及乎梁州之敗而以濯足為尤杜氏終致覆亡亦云圖
墓之咎吉凶之兆二者豈易知乎王琳亂朝忠節志雪
仇耻然天方相陳義難𢎞濟斯則大厦落構豈一木所
能支也張彪一遇何懐死而後已惟妻及犬義悉感人
記傳所陳何以加此異乎
　南史卷六十四
　南史卷六十四考證
江子一傳字元亮○亮梁書作貞
帝怒亦歇○歇一夲作止
胡僧祐傳以大通三年避尒朱氏之難歸梁○梁書作
　以大通二年歸國
徐文盛傳文盛深徳景遂私通信使都無戰心○私閣
　夲作密
門外不見卿馬跡使我何䖏得降○䖏梁書作遽
杜崱傳太清三年○三梁書作二
王琳傳有龍出於門外之地○地一夲作池
張彪傳彪後至泰等反與岐迎陳文帝入城○迎監夲
　誤後今改从陳書
　
　
　
　南史卷六十四考證
欽定四庫全書
　南史卷六十五
　　唐　　　李　　　延　　　壽　　　撰
　列傳第五十五
　　陳宗室諸王
　　　永修侯擬　　　　　遂興侯詳
　　　宜黄侯慧紀　　　　衡陽獻王昌(子伯信/)
　　　南康愍王曇朗(子方泰/方慶)文帝諸子
　　　宣帝諸子　　　　　後主諸子
永修侯擬字公正陳武帝之疎屬也少孤貧質直强記
武帝南征交阯擬從焉梁紹泰二年除員外散騎常侍
明威將軍以雍州刺史資監南徐州事武帝踐阼廣封
宗室詔從子監南徐州擬封永修縣侯北徐州刺史褒
封鍾陵縣侯晃封建城縣侯炅封上饒縣侯從孫明威
將軍訬封䖍化縣侯吉陽縣侯諠仍前封信威將軍祏
封豫寜縣侯青州刺史詳封遂興縣侯貞威將軍慧紀
封宜黄縣侯敬雅封寜都縣侯敬泰封平固縣侯文帝
嗣位擬除丹陽尹坐事以白衣知郡尋復本職卒諡曰
定天嘉二年配享武帝廟庭子黨嗣
遂興侯詳字文㡬少出家為沙門善書記談論清雅武
帝討侯景召令還俗配以兵馬從定建鄴永定二年封
遂興縣侯天嘉三年累遷吳州刺史五年討周廸戰敗
死之以所統失律無贈諡子正理嗣
宜黄侯慧紀字元方武帝之從孫也渉獵書史負材任
氣從武帝平侯景及帝踐阼封宜黄縣侯除黄門侍郎
太建十年吳明徹北侵敗績以慧紀為緣江都督兗州
刺史至徳二年為都督荆州刺史及梁安平王蕭巖晉
熙王蕭瓛等詣慧紀請降慧紀以兵迎之以應接功位
開府儀同三司禎明三年隋師濟江慧紀率將士三萬
人船艦千餘乘沿江而下欲趣臺城遣南康太守吕肅
將兵據巫峽以五條鐵銷横江肅竭其私財以充軍用
隋將楊素奮兵擊之四十餘戰爭馬鞍山及磨刀澗守
險隋軍死者五千餘人陳人盡取其鼻以求功賞既而
隋軍屢㨗獲陳之士三縱之肅乃遁保延洲别帥廖世
寵領大舫詐降欲燒隋艦更決一死戰於是有五黄龍
備衆色各長十餘丈驤首連接順流而東風浪大起雲
霧晦㝠陳人震駭不覺火自焚隋軍乘髙艦張大弩以
射之陳軍大敗風浪應時頓息肅收餘衆東走慧紀時
至漢口為隋秦王俊拒不得進聞肅敗盡燒公安之儲
偽引兵東下因推湘州刺史晉熙王叔文為盟主水軍
都督周羅㬋與郢州刺史荀法尚守江夏及建鄴平隋
晉王廣遣一使以慧紀子正業來喻又使樊毅喻羅㬋
其上流城戍悉解甲於是慧紀及巴州刺史畢寳並慟
哭俱降慧紀入隋依例授儀同三司卒子正平頗有文
學
衡陽獻王昌字敬業武帝第六子也梁太清末武帝南
征李賁命昌與宣后随沈恪還吳興及武帝東討侯景
昌與宣后文帝並為景囚景平拜長城國世子吳興太
守時年十六昌容貌偉麗神情秀朗雅性聰辯明習政
事武帝遣陳郡謝哲濟陽蔡景歴輔昌臨郡又遣吳郡
杜之偉授昌以經昌讀書一覽便誦明於義理剖析如
流尋與宣帝俱往荆州魏剋荆州又與宣帝俱遷長安
武帝即位頻遣使請宣帝及昌周人許而未遣及武帝
崩乃遣之時王琳作梗中流昌不得還居于安陸王琳
平後天嘉元年二月昌發自安陸由魯山濟江而巴陵
王蕭沇等率百僚上表請以昌為湘州牧封衡陽郡王
詔曰可三月甲戌入境詔令主書舍人緣道迎接丙子
濟江於中流殞之使以溺告四月庚寅喪柩至都上親
臨哭乃下詔贈假黄鉞都督中外諸軍事太宰揚州牧
葬送之儀一依漢東平憲王齊豫章文獻王故事諡曰
獻無子文帝以第七皇子伯信嗣伯信字孚之位西衡
州刺史及隋師濟江與臨汝侯方慶並為東衡州刺史
王勇所害
南康愍王曇朗武帝母弟忠壯王休先之子也休先少
倜儻有大志梁簡文之在東宫深被知遇為文徳主帥
頃之卒敬帝即位追贈南徐州刺史封武康縣公武帝
受禪贈司徒封南康郡王諡曰忠壯曇朗少孤尤為武
帝所愛有膽力善綏御侯景平後起家著作郎武帝誅
王僧辯留曇朗鎮京口知留府事紹泰元年除中書侍
郎監南徐州二年齊兵攻逼建鄴因請和求武帝子姪
為質時四方州郡並多未賓本根虛弱糧運不繼在朝
文武咸願與齊和親武帝難之而重違衆議乃決遣曇
朗恐曇朗憚行或當奔竄乃自率歩騎京口迎之使質
於齊齊背約遣蕭軌等随徐嗣徽度江武帝大破之虜
蕭軌東方老等誅之齊人亦害曇朗于晉陽時陳與齊
絶弗之知武帝踐阼猶以曇朗襲封南康郡王奉忠壯
王祀禮秩一同皇子天嘉二年齊人結好始知其亡文
帝詔贈開府儀同三司南徐州刺史諡曰愍乃遣兼中
郎令随聘使江徳藻迎曇朗喪柩三年春至都初曇朗
未質於齊生子方泰方慶及將適齊以二妾自随在北
又生二子方華方曠亦同得還
方泰少麤獷與諸惡少年羣聚游逸無度文帝以南康
王故特寛宥之天嘉二年以為南康王世子及聞曇朗
薨於是襲爵南康王太建四年為都督廣州刺史為政
殘暴為有司奏免六年授豫章内史在郡不修政事秩
滿之際屢放部曲為劫又縱火延燒邑居因行暴掠驅
錄富人徵求財賄代至又淹留不還至都以為宗正卿
未拜為御史中丞宗元饒所劾免官以王還第十一年
起為寜逺將軍直殿省尋加散騎常侍其年八月宣帝
幸大壯觀因大閱武命都督任忠領歩騎十萬陣於𤣥
武湖都督陳景領樓艦五百出於𤓰歩江上登𤣥武門
親宴羣臣以觀之因幸樂游苑設絲竹會仍重幸大壯
觀集衆軍振旅而還時方泰當從啓稱所生母疾不行
因與亡命楊鍾期等二十人微行往人間滛淳于岑妻
為州長流所錄又率人仗抗拒傷損禁司為有司所奏
上大怒下方泰獄方泰初承行滛不承拒格禁司上曰
不承則上測方泰乃投列承引於是兼御史中丞徐君
整奏請解方泰所居官下宗正削爵土上可其奏禎明
初為侍中陳亡與後主俱入長安隋大業中為掖縣令
方慶少清警渉獵書傳及長有幹略天嘉中封臨汝縣
侯至徳二年累遷智武將軍武州刺史初廣州刺史馬
靖久居嶺表大得人心士馬强盛朝廷疑之以方慶為
廣州刺史以兵襲靖靖誅進號宣毅將軍方慶性清謹
甚得人和禎明三年隋師濟江都督東衡州刺史王勇
徵兵於方慶欲與赴援臺城時隋行軍總管韋洸帥兵
度嶺宣隋文帝敕云若嶺南平定留勇與豐州刺史鄭
萬頃且依舊職方慶聞之恐勇賣已且欲觀變乃不從
勇使髙州刺史戴智烈斬方慶於廣州而收其兵鄭萬
頃滎陽人梁司州刺史紹叔之始族子也父旻梁末入
魏萬頃通逹有材幹周武帝時為司城大夫出為温州
刺史至徳中與司馬消難奔陳拜散騎常侍昭武將軍
豐州刺史在州甚有惠政吏人表請立碑詔許焉初萬
頃在州甚被隋文帝知遇及隋文帝踐阼常思還北及
王勇殺方慶萬頃乃率州兵拒勇降隋隋授上儀同尋
卒
文帝十三男沈皇后生廢帝始興王伯茂嚴淑媛生鄱
陽王伯山晉安王伯恭潘容華生新安王伯固劉昭華
生衡陽王伯信王充華生廬陵王伯仁張修容生江夏
王伯義韓修華生武陵王伯禮江貴妃生永陽王伯智
孔貴妃生桂陽王伯謀二男早卒無名伯信出繼衡陽
王昌
始興王伯茂字鬱之文帝第二子也初武帝兄始興昭
烈王道談仕梁為東宫直閣將軍侯景之亂援臺中流
矢卒紹泰二年贈南兗州刺史封義興郡公諡曰昭烈
武帝受禪重贈太傅改封始興郡王道談生文帝及宣
帝宣帝以梁承聖末遷於長安至是武帝遥以宣帝襲
封始興嗣王以奉昭烈王祀武帝崩文帝入纂帝位時
宣帝在周未還文帝以本宗乏饗徙封宣帝為安成王
封伯茂為始興王以奉昭烈王祀賜天下為父後者爵
一級舊制諸王受封未加戎號者不置佐使於是尚書
入坐奏加伯茂寜逺將軍置佐使除揚州刺史伯茂性
聰敏好學謙恭下士又以太子母弟文帝深愛重之時
軍人於丹徒盜發晉郗曇墓大獲晉右將軍王羲之書
及諸名賢遺跡事覺其書並没縣官藏于袐府文帝以
伯茂好古多以賜之由是伯茂大工草隸書甚得右軍
法遷東揚州刺史鎮東將軍開府儀同三司廢帝時伯
茂在都劉師知等矯詔出宣帝伯茂勸成之師知等誅
後宣帝恐伯茂扇動朝廷乃進號中衛將軍令入居禁
中専與廢帝游處時四海之望咸歸宣帝伯茂深不平
數肆惡言宣帝以其無能不以為意及建安人蔣裕與
韓子髙等謀反伯茂並隂豫其事光大二年皇太后令
黜廢帝為臨海王其日又下令降伯茂為温麻侯時六
門之外有别館以為諸王冠昏之所名為昏第至是命
伯茂出居之宣帝遣盜殞之於車中年十八
鄱陽王伯山字靜之文帝第三子也偉容儀舉止閑雅
喜慍不形於色武帝時天下草創諸王受封儀注多闕
及伯山受封文帝欲重其事天嘉元年七月丙辰尚書
八坐奏封鄱陽郡王乃遣度支尚書蕭睿持節兼太宰
告于太廟又遣五兵尚書王質持節兼太宰告于太社
其年十月上臨軒䇿命䇿訖令王公以下並宴於王第
六年為緣江都督平北將軍南徐州刺史宣帝輔政不
欲令伯山處邊光大元年徙為東揚州刺史累遷征南
將軍護軍將軍加開府儀同三司給鼓吹并扶伯山性
寛厚美風儀又於諸王最長後主深敬重之每朝廷有
冠昏饗宴恒使為主及遭所生憂居喪以孝聞後主嘗
幸吏部尚書蔡徵宅因往弔之伯山號慟殆絶因起為
鎮衛將軍乃謂羣臣曰鄱陽王至性可嘉又是西第之
長豫章已兼司空其亦須遷太尉未及發詔禎明三年
薨尋屬陳亡遂無贈諡長子君範未襲爵而隋師至時
宗室王侯在都者百餘人後主恐其為變乃並召入屯
朝堂使豫章王叔英總督之又隂為之備六軍敗績相
率出降因從後主入長安隋文帝並配隴右及河西諸
州各給田業以處之大業二年隋煬帝以後主第六女
婤為貴人絶愛幸因召陳氏子弟盡還京師随才叙用
由是並為守宰徧於天下君範位溫縣令
新安王伯固字牢之文帝第五子也生而龜胸目通睛
揚白形狀眇小而俊辯善言論天嘉六年立為新安郡
王太建七年累遷都督南徐州刺史伯固性嗜酒不好
積聚所得禄奉用度無節酣醉以後多所乞丐於諸王
中最為貧窶宣帝毎矜之特加賞賜性輕率好行鞭捶
在州不知政事日出田獵或乘眠輿至於草間輒呼人
從游動至旬日所捕麞鹿多使生致宣帝頗知之遣使
責讓者數矣十年為國子祭酒頗知𤣥理而墯業無所
通至於擿句問難往往有奇意為政嚴苛國學有墯游
不修習者重加榎楚生徒懼焉由是學業頗進十三年
為都督揚州刺史後主初在東宫與伯固甚親狎伯固
又善謿謔宣帝毎宴集多引之叔陵在江州心害其寵
隂求瑕疵將中以法及叔陵入朝伯固懼罪諂求其意
乃共訕毁朝賢歴詆文武雖耆年髙位皆靣折無所畏
忌伯固性好射雉叔陵又好開發冡墓出游田野必與
偕行於是情好大協遂謀不軌伯固侍禁中毎有密語
必報叔陵及叔陵奔東府遣使告之伯固單馬馳赴助
叔陵指麾知事不㨗便欲走會四門已閉不得出因趣
白楊道臺馬容至為亂兵所殺尸於昌館門時年二十
八詔特許以庶人禮葬子及所生王氏並特宥為庶人
國除
晉安王伯恭字肅之文帝第六子天嘉六年封尋為吳
郡太守時年十餘嵗便留心政事官曹緝理歴位尚書
左僕射後為中衛將軍右光禄大夫陳亡入長安大業
初為成州刺史太常少卿
廬陵王伯仁字壽之文帝第八子天嘉六年立為侍中
國子祭酒領太子左庶子陳亡卒于長安
江夏王伯義字堅之文帝第九子天嘉六年封位金紫
光禄大夫陳亡入長安遷於𤓰州道卒
武陵王伯禮字用之文帝第十子天嘉六年立太建初
為吳興太守在郡恣行暴掠後為有司所劾十一年被
代徵還遂遷延不發為御史中丞徐君整所劾免陳亡
入長安大業中為臨洮太守
永陽王伯智字䇿之文帝第十二子少敦厚有器局博
渉經史太建中立累遷尚書左僕射後為特進陳亡入
長安大業中為國子司業
桂陽王伯謀字深之文帝第十三子太建中立位散騎
常侍薨子酆大業中為番禾令
宣帝四十二男柳皇后生後主彭貴人生始興王叔陵
曹淑華生豫章王叔英何淑儀生長沙王叔堅宜都王
叔明魏昭華生建安王叔卿錢貴妃生河東王叔獻劉
昭儀生新蔡王叔齊袁昭容生晉熙王叔文義陽王叔
達新㑹王叔坦王姬生淮南王叔彪巴山王叔雄吳姬
生始興王叔重徐姬生尋陽王叔儼淳于姬生岳陽王
叔慎王修華生武昌王叔虞韋修容生湘東王叔平施
姬生臨賀王叔敖沅陵王叔興曾姬生陽山王叔宣楊
姬生西陽王叔穆申媫妤生南安王叔儉南郡王叔澄
岳山王叔韶太原王叔匡袁姬生新興王叔純吳姬生
巴東王叔謨劉姬生臨江王叔顯秦姬生新寜王叔隆
新昌王叔榮其皇子叔叡叔忠叔泓叔毅叔訓叔武叔
處叔封八人並未及封三子早卒無名
始興王叔陵字子嵩宣帝之第二子也梁承聖中生於
江陵魏剋江陵宣帝遷關右叔陵留穰城宣帝之還以
後主及叔陵為質天嘉三年随後主還朝封康樂縣侯
叔陵少機辯狥聲名强梁無所推屈太建元年封始興
王奉昭烈王祀位都督江州刺史時年十六政自己出
僚佐莫預焉性嚴刻部下懾憚諸公子姪及罷縣令長
皆逼令事已豫章内史錢法成詣府進謁即配其子季
卿將領馬仗季卿慙耻不時至叔陵大怒侵辱法成法
成憤怨自縊而死州縣非其部内亦徵攝案之朝貴及
下吏有乖忤者輒誣奏其罪陷以重辟四年遷都督湘
州刺史諸州鎮聞其至皆震恐股慄叔陵日益橫征伐
夷獠所得皆入己絲毫不以賞賜徵求役使無有紀極
夜常不卧執燭達曉呼召賓客說人間細事戲謔無所
不為性不飲酒唯多置餚胾晝夜食噉而已自旦至中
方始寢寐曹局文案非呼不得輒白笞罪者皆繫獄動
數年不省視瀟湘以南皆逼為左右㕓里殆無遺者其
中脫有逃竄輒殺其妻子州縣無敢上言宣帝弗之知
九年除都督揚州刺史十年至都加扶給油幢車叔陵
居東府事務多關渉省閤執事之司承意順㫖即諷上
進用之微致違忤必抵大罪重者至殊死道路藉藉皆
言其有非常志叔陵修飾虛名毎入朝常於車中馬上
執卷讀書高聲長誦陽陽自若歸坐齋中或自執斧斤
為沭猴百戲又好游冡墓間遇有塋表主名可知者輒
命左右發掘取其石誌古器并骸骨肘脛持為翫弄藏
之府庫人間少妻處女微有色貌者並即逼納十一年
丁所生母彭氏憂去職頃之起為本職晉世王公貴人
多葬梅嶺及彭氏卒叔陵啓求梅嶺葬之乃發故太傅
謝安舊墓棄去安柩以葬其母初喪日偽為哀毁自稱
刺血寫湼槃經未及十旬乃日進甘膳又私召左右妻
女與之姦合所作尤不軌浸滛上聞宣帝責御史中丞
王政以不舉奏免政官又黜其典籖親事仍加鞭捶宣
帝素愛叔陵不繩以法但責讓而已服闋又為侍中中
軍大將軍及宣帝不豫後主諸王並入侍疾叔陵隂有
異志命典藥吏礪切藥刀及倉卒之際又命左右取劔
左右不悟乃取朝服所佩木劔以進叔陵怒及翌日小
歛後主哀頓俯伏叔陵以剉藥刀斫後主中項太后馳
來救焉叔陵又斫太后數下後主乳媪樂安君吳氏時
在太后側自後掣肘後主因得起叔陵仍持後主衣後
主自奮得免長沙王叔堅以手搤叔陵奪去其刀仍牽
就柱以其褶袖縳之棄池水中將殺之問後主曰即盡
之為待也時吳媪已扶後主避賊叔堅求後主所在將
受命叔陵多力因奮得脫突出雲龍門馳車還東府呼
其甲士斷清溪橋道放東城囚以充戰士又遣人往新
林追所部兵馬仍自被甲著白帽登城西門招募百姓
散金銀以賞賜外召諸王將帥無有應者唯新安王伯
固聞而赴之叔陵聚兵僅得千人欲據城保守時衆軍
並緣江防守臺内空虛叔堅白太后使太子舍人司馬
申急召右衛將軍蕭摩訶將兵至府西門叔陵事急遣
記室韋諒送鼓吹與摩訶謂曰事㨗以公為台鼎摩訶
紿報曰須王心膂節將自來方敢從命叔陵即遣戴洫
譚騏驎二人詣摩訶摩訶執以送臺斬於閣道下持其
首徇東城仍懸於朱雀門叔陵自知不濟遂入沉其妃
張氏及寵妾七人于井中叔陵有部下兵先在新林於
是率人馬數百自小航度欲趣新林以舟艦入北行至
白楊路為臺軍所邀伯固見兵至旋避入巷叔陵㧞刀
追之伯固復還叔陵部下多棄甲潰散摩訶馬容陳智
深迎刺叔陵閹豎王飛禽斫之數十下馬容陳仲華就
斬首送臺自寅至已乃定尚書入坐奏請依宋世故事
流尸江中汙瀦其室并毁其所生彭氏墳廟還謝氏之
塋後主從所奏叔陵諸子即日並賜死
豫章王叔英字子烈宣帝第三子也寛厚仁愛太建元
年封後位司空隋大業中位涪陵太守卒
長沙王叔堅字子成宣帝第四子也母本吳中酒家婢
相者言當生貴子宣帝微時因飲通焉生叔堅及貴召
拜淑儀叔堅少而嚴整又頗使酒兄弟憚之好數術卜
筮風角鎔金琢玉並究其妙初封豐城侯太建元年封
累遷丹陽尹初叔堅與始興王叔陵並招聚賓客各爭
權寵甚不平毎朝㑹鹵簿不肯為先後必分道而趨左
右或爭道而鬬至有死者及宣帝不豫叔堅與叔陵等
並從後主侍疾叔陵隂有異志叔堅疑之微伺其所為
及行逆賴叔堅以免以功進驃騎將軍開府儀同三司
揚州刺史尋遷司空將軍刺史如故時後主患創不能
視事政無大小悉決于叔堅權傾朝廷後主由是疎忌
之孔範管斌施文慶等並東宫舊臣日夕隂持其短至
徳元年乃詔令即本號用三司之儀出為江州刺史未
發尋以為司空實欲奪其權又隂令人造其厭魅刻木
為偶人衣以道士服施機闗能拜跪書夜於星月下醮
之祝詛於上又令人上書告其事案驗令實後主召叔
堅囚于西省將黜之令近侍宣敕數之叔堅自陳為佞
人所構死且慙見叔陵後主感其前功乃赦之免所居
官以王還第後位中軍大將軍開府儀同三司荆州刺
史秩滿還都陳亡入隋遷于𤓰州叔堅素貴不知家人
生産至是與妃沈氏酣酒不以耕種為事大業中為遂
寜郡太守卒
建安王叔卿字子弼宣帝第五子也性質直有材器容
貌甚偉太建四年立位中書監陳亡入隋大業中為都
官郎上黨通守
宜都王叔明字子昭宣帝第六子也儀容美麗舉止和
柔狀似婦人太建五年立位侍中陳亡入隋大業中為
鴻臚少卿
河東王叔獻字子恭宣帝第九子也性恭謹聰敏好學
太建五年立位南徐州刺史薨贈司空諡康簡子孝寛
嗣隋大業中為汶城令
新蔡王叔齊字子肅宣帝第十一子也風采明膽博渉
經史善屬文太建七年立位侍中陳亡入隋大業中為
尚書主客郎
晉熙王叔文字子才宣帝第十二子也性輕險好虛譽
頗渉書史太建七年立位都督湘州刺史徵為侍中未
還而隋軍濟江隋秦王至漢口時叔文自湘州還朝至
巴州乃率巴州刺史畢寳等請降致書於秦王王遣使
往巴州迎勞叔文叔文與畢寳荆州刺史陳慧紀及文
武將吏赴漢口秦王並厚待之及至京隋文帝坐于廣
陽門觀叔文從後主至朝堂文帝使内史令李徳林宣
㫖責其君臣不能相弼以致喪亡後主與其羣臣並愧
懼拜伏莫能仰視叔文獨欣然有自得志後上表陳在
巴州先送款望異常例文帝嫌其不忠而方懐柔江表
遂授開府宜州刺史
淮南王叔彪字子華宣帝第十三子也少聰慧善屬文
太建八年立位侍中入隋卒于長安
始興王叔重字子厚宣帝第十四子也性質朴無伎藝
宣帝崩始興王叔陵為逆誅其年立叔重為始興王以
奉昭烈王後位江州刺史隋大業中為太府少卿
尋陽王叔儼字子思宣帝第十五子也性凝重舉止方
正後主即位立位侍中入隋卒
岳陽王叔慎字子敬宣帝第十六子也少聰敏十嵗能
屬文太建十四年立至徳中為丹陽尹時後主尤愛文
章叔慎與衡陽王伯信新蔡王叔齊等日夕陪侍賦詩
恒被嗟賞禎明元年出為湘州刺史加都督及隋師濟
江清河公楊素兵下荆州遣將龎暉略地至湘州州内
將士剋日請降叔慎置酒㑹文武酒酣歎曰君臣之義
盡於此乎長史謝基伏而流涕湘州助防遂興侯正理
在坐起曰主辱臣死諸君獨非陳國臣乎縱其無成猶
見臣節青門之外有死不能今日後應者斬衆咸許諾
乃刑牲結盟遣人詐奉降書於龎暉叔慎伏甲待之暉
入伏兵發縳暉等以狥皆斬之叔慎招士衆數日中兵
至五千人隋遣内陽公薛胄為湘州刺史聞龎暉死乃
益請兵隋又遣行軍總管劉仁恩救之未至薛胄禽叔
慎秦王斬之漢口
義陽王叔達字子聰宣帝第十七子也太建十四年立
位丹陽尹入隋大業中為内史舍人絳郡通守武徳中
位侍中封江國公歴禮部尚書卒
巴山王叔雄字子猛宣帝第十八子也太建十四年立
入隋卒于長安
武昌王叔虞字子安宣帝第十九子也太建十四年立
入隋大業中為髙苑令
湘東王叔平字子康宣帝第二十子也至徳元年立入
隋大業中為胡蘇令
臨賀王叔敖字子仁宣帝第二十一子也至徳元年立
入隋大業中位儀同三司
陽山王叔宣字子通宣帝第二十二子也至徳元年立
入隋大業中為涇城令
西陽王叔穆字子和宣帝第二十三子也至徳元年立
入隋卒于長安
南安王叔儉字子約宣帝第二十四子也至徳元年立
入隋卒于長安
南郡王叔澄字子泉宣帝第二十五子也至徳元年立
入隋大業中為靈武令
沅陵王叔興字子推宣帝第二十六子也至徳元年立
入隋大業中為給事郎
岳山王叔韶字子欽宣帝第二十七子也至徳元年立
位丹陽尹入隋卒于長安
新興王叔純字子洪宣帝第二十八子也至徳元年立
入隋大業中為河北令
巴東王叔謨字子軌宣帝第二十九子也至徳四年立
入隋大業中為汧陽令
臨江王叔顯字子亮宣帝第三十子也至徳四年立入
隋大業中為鶉觚令
新㑹王叔坦字子開宣帝第三十一子也至徳四年立
入隋大業中為渉縣令
新寧王叔隆字子逺宣帝第三十二子也至徳四年立
入隋卒于長安
新昌王叔榮字子徹宣帝第三十三子也禎明三年立
入隋大業中為内黃令
太原王叔匡字子佐宣帝第三十四子也禎明二年立
入隋大業中為壽光令
後主二十二男張貴妃生太子深㑹稽王莊孫姬生吳
興王𦙍高昭儀生南平王嶷吕淑媛生永嘉王彦邵陵
王兢龔貴嬪生南海王䖍錢塘王恬張淑華生信義王
祗徐淑儀生東陽王恮孔貴人生吳郡王藩其皇子總
觀明綱統沖洽縚綽威辯十一人並未及封
太子深字承源後主第四子也少聰慧有志操容止儼
然左右近侍未嘗見其喜愠以母張貴妃故特為後主
所愛至徳元年封始安王位揚州刺史禎明二年皇太
子𦙍廢後主乃立深為皇太子隋師濟江隋將韓擒虎
自南掖門入百寮奔散深時年十餘嵗閉閤而坐舍人
孔伯魚侍隋軍排閤入深使宣令勞之曰軍旅在道不
乃勞也軍人咸致敬焉隋大業中為枹罕太守武徳初
為袐書丞卒官
吳興王𦙍字承業後主長子也太建五年二月乙丑生
於東宫母孫姬因產卒沈皇后哀而養之以為己子後
主年長未有嗣宣帝命以為嫡孫詔為父後者賜爵一
級十年封永康公後主即位為皇太子𦙍性聰敏好學
執經肄業終日不倦博通大義兼善屬文時張貴妃孔
貴嬪並愛幸沈皇后無寵日夜構成后及太子之短孔
範之徒又於外合成其事禎明二年廢為吳興王加侍
中衛將軍入隋卒于長安
南平王嶷字承岳後主第二子也方正有器局年數嵗
風采舉動有若成人至徳元年立位揚州刺史遷都督
郢州刺史入隋卒于長安
永嘉王彦字承懿後主第三子也至徳元年立位都督
江州刺史入隋大業中為襄武令
南海王䖍字承恪後主第五子也至徳元年立位南徐
州刺史入隋大業中為涿令
信義王祗字承敬後主第六子也至徳元年立位琅邪
彭城二郡太守入隋大業中為通議郎
邵陵王兢字承檢後主第七子也禎明元年立入隋大
業中為國子監丞
㑹稽王莊字承肅後主第八子也容貌蕞陋性嚴酷數
嵗時左右有不如意輒剟刺其靣或加燒爇性嗜酒愛
博以母張貴妃寵後主甚愛之至徳元年立位揚州刺
史入隋大業中為昌隆令
東陽王恮字承厚後主第九子也禎明二年立入隋大
業中為通議郎
吳郡王藩字承廣後主第十子也禎明二年封隋大業
中為任城令
錢唐王恬字承惔後主第十一子也禎明二年封入隋
卒于長安
江左承西晉諸王開國並以户數相差為大小三品大
國置上中下三將軍又置司馬一人次國置中下二將
軍小國置將軍一人餘官亦準此為差武帝受命自永
定訖于禎明唯衡陽王昌特加禮命至五千户自餘大
國不過二千小國則千户云
論曰有陳受命雖疆土日蹙然封建之典無革先王永
修等並以疎屬列居蕃屏慧紀始終之迹其殆優乎衡
陽南康地皆懿戚提攜以殞惟命也夫文宣二帝諸子
不一鄱陽岳陽風迹可紀古所謂維城盤石叔慎其近
之乎
　
　
　
　
　
　
　
　
　
　
　
　
　
　
　南史卷六十五
　南史卷六十五考證
遂興侯詳傳少出家為沙門○沙陳書作桑
衡陽獻王昌傳並為東衡州刺史王勇所害○監本脫
　王字今从陳書増入
南康愍王曇朗傳武帝母弟忠壯王休先之子也○先
　監本訛光今改从陳書
子方泰傳上登𤣥武門親宴羣臣以觀之○親監本訛
　觀今改正
上曰不承則上測○測陳書作刑
始興王伯茂傳舊制諸王受封未加戎號者不置佐使
　○使据陳書應作史今各本俱同仍之
新安王伯固傳目通睛揚白○睛陳書作精
因趣白楊道臺馬容至為亂兵所殺尸於昌館門○陳
　書容作客應改从之又昌館門上有東字
晉安王伯恭傳年十餘嵗便留心政事官曹緝理○官
　閣本作宫今从陳書以監本為是
始興王叔陵傳命典藥吏礪切藥刀○刀監本訛乃今
　改从閣本
叔陵有部下兵先在新林○林監本作安殆因新安王
　伯固而訛也上文云放東城囚以充戰士又遣人往
　新林追所部兵馬則為林字之誤無疑矣
湘東王叔平傳大業中為胡蘇令○胡應从陳書作湖
㑹稽王莊傳隋大業中為昌隆令○昌隆陳書作㑹昌
吳郡王藩傳為任城令○任陳書作涪
　
　
　
　
　
　
　
　南史卷六十五考證
欽定四庫全書
　南史卷六十六
　　唐　　　李　　　延　　　壽　　　撰
　列傳第五十六
　　杜僧明　　周文育(子寶安/)侯瑱
　　侯安都　　歐陽頠(子紇/)　黄法氍
　　淳于量　　章昭達　　　呉明徹(裴子烈/)
杜僧明字𢎞照廣陵臨澤人也形貌眇小而有膽氣善
騎射梁大同中盧安興為廣州刺史南江督䕶僧明與
兄天合及周文育並為安興所啓請與俱行頻征俚獠
有功為新州助防天合亦有材幹預在征伐安興死僧
明復副其子子雄及交州豪士李賁反逐刺史蕭諮諮
奔廣州臺遣子雄與高州刺史孫冏討賁時春草已生
瘴癘方起子雄請待秋討之廣州刺史新渝侯蕭映不
聽蕭諮又促之子雄等不得已遂行至合浦死者十六
七衆並憚役潰散禁之不可乃引其餘兵退還蕭諮啓
子雄及冏與賊交通逗遛不進梁武帝敇於廣州賜死
子雄弟子略子烈並豪俠家屬在南江天合謀於衆曰
盧公累葉待遇我等亦甚厚矣今見枉死而不能為報
非丈夫也我弟僧明萬人之敵若圍州城召百姓誰敢
不從城破斬二侯然後待臺使至束手詣廷尉死猶勝
生縱其不㨗亦無恨矣衆咸忼慨曰是所願也唯足下
命之乃與周文育等率衆結盟奉子雄弟子略為主以
攻刺史蕭映子略頓城南天合頓城北僧明文育分據
東西吏人並應之一日之中衆至数萬陳武帝時在高
要聞事起率衆來討大破之殺天合禽僧明及文育等
並釋之引為主帥武帝征交阯及討元景仲僧明文育
並有功侯景之亂俱隨武帝入援建鄴武帝於始興破
蘭裕僧明為前鋒斬裕又與蔡路飬戰於南野僧明馬
被傷武帝馳救之以所乘馬授僧明僧明上馬復進殺
數十人因而乘之大敗路飬高州刺史李遷仕又據大
臯入灨石以逼武帝武帝遣周文育為前軍與僧明擊
走之遷仕與寧都人劉孝尚并力將襲南康陳武又令
僧明與文育等拒之相持連戰百餘日卒禽遷仕送于
武帝及帝下南康留僧明頓西昌督安城廬陵二郡軍
事梁元帝承制授新州刺史臨江縣子侯景遣于慶等
寇南江武帝頓豫章命僧明為前驅所向剋㨗武帝表
僧明為長史仍隨東討軍至蔡洲僧明率麾下燒賊水
門大艦及景平除南兗州刺史進爵為侯仍領晉陵太
守及荆州覆亡武帝使僧明率呉明徹等隨侯瑱西援
於江州病卒贈散騎常侍諡曰威陳文帝即位追贈開
府儀同三司配享武帝廟庭子晉嗣
周文育字景德義興陽羡人也少孤貧本居新安壽昌
縣姓項氏名猛奴年十一能反覆游水中數里跳高六
尺與羣兒聚戲衆莫能及義興人周薈為壽昌浦口戍
主見而奇之因召與語文育對曰母老家貧兄弟姊並
長大困於賦役薈哀之乃隨文育至家就其母請文育
飬為己子母遂與之及薈秩满與文育還都見太子詹
事周捨請制名字捨因為立名為文育字景徳命兄子
𢎞讓教之書計𢎞讓善隷書寫蔡邕勸學及古詩以遺
之文育不之省謂𢎞讓曰誰能學此取富貴但有大槊
耳𢎞讓壯之教之騎射文育大悦司州刺史陳慶之與
薈同郡素相善啓薈為前軍主慶之使薈將五百人往
新蔡懸瓠慰勞白水蠻蠻謀執薈以入魏事覺薈與文
育拒之時賊徒甚盛一日中戰數十合文育前鋒䧟陣
勇冠軍中薈於陣戰死文育馳取其尸賊不敢逼及夕
各引去文育身被九創創愈辭請還葬慶之壯其節厚
加賵遺而遣之葬訖㑹盧安興為南江督䕶啓文育同
行累征有功除南海令安興死後文育與杜僧明攻廣
州為陳武帝所敗帝赦之後監州王勱以文育為長流
深被委任勱被代文育欲與勱俱下至大庾嶺詣卜者
卜者曰君北下不過作令長南入則為公侯文育曰足
錢便可誰望公侯卜人又曰君須臾當暴得銀至二千
兩若不見信以此為驗其夕宿逆旅有賈人求與文育
博文育勝之得銀二千兩旦辭勱勱問其故文育以告
勱乃遣之武帝聞其還大喜分麾下配焉武帝之討侯
景文育與杜僧明為前軍剋蘭裕援歐陽頠皆有功武
帝破蔡路飬於南野文育為路飬所圍四面數重矢石
雨下所乗馬死文育右手搏戰左手解鞍潰圍而出與
杜僧明等相得并力復進遂大敗之武帝乃表文育為
府司馬李遷仕之據大臯遣其將軍杜平虜入灨石魚
梁作城武帝命文育擊之平虜棄城走文育據其城遷
仕聞平虜敗留老弱於大臯悉選精兵自將以攻文育
文育與戰遷仕稍却相持未解㑹武帝遣杜僧明來援
别破遷仕水軍遷仕衆潰不敢過大臯直走新淦梁元
帝授文育義州刺史遷仕又與劉孝尚謀拒義軍武帝
遣文育與侯安都杜僧明徐度杜稜築城於白口拒之
文育頻出與戰遂禽遷仕武帝發自南康遣文育將兵
五千開通江路侯景將王伯醜據豫章文育擊走之遂
據其城累功封東遷縣侯武帝軍至白茅灣命文育與
杜僧明常為軍鋒及至姑熟與侯景將侯子鑒戰破之
景平改封南移縣侯累遷散騎常侍武帝誅王僧辯令
文育督衆軍㑹文帝於呉興圍剋杜龕又濟江襲㑹稽
太守張彪得其郡城及文帝為彪所襲文育時頓城北
香巖寺文帝夜往趨之彪又來攻文育苦戰遂破平彪
武帝以侯瑱擁據江州命文育討之仍除南豫州刺史
率兵襲盆城未剋徐嗣徽引齊人度江據蕪湖詔徴文
育還都嗣徽等乃列艦於青墩至于七磯以斷文育歸
路及夕文育鼓譟而發嗣徽等不能制至旦反攻嗣徽
嗣徽驍將鮑砰獨以小艦殿文育乘單舴艋跳入砰艦
斬砰仍牽其艦而還賊衆大駭因留船蕪湖自丹陽歩
上時武帝拒嗣徽於白城適與文育㑹將戰風急武帝
曰矢不逆風文育曰事急矣當決之何用古法抽槊上
馬而進衆軍隨之風亦尋轉殺傷數百人嗣徽等移營
莫府山文育徙頓對之頻戰有功最進爵壽昌縣公給
鼓吹一部及廣州刺史蕭勃舉兵踰嶺詔文育督衆軍
討之時新呉洞主余孝頃舉兵應勃遣其弟孝勱守郡
城自出豫章據于石頭勃使其子孜將兵與孝頃相㑹
又遣其别將歐陽頠頓軍苦竹灘傅泰據塶口城以拒
官軍官軍船少孝頃有舴艋三百艘艦百餘乘在上牢
文育遣軍主焦僧度羊東潛軍襲之悉取而歸仍於豫
章立柵時官軍食盡欲退還文育不許乃使人間行遺
周廸書約為兄弟并陳利害廸得書甚喜許饋以糧於
是文育分遣老小乘故船舫沿流俱下燒豫章所立柵
偽退孝頃望之大喜因不設備文育由閒道信宿達芈
韶芈韶上流則歐陽頠蕭勃下流則傅泰余孝頃文育
據其中間築城饗士賊徒大駭歐陽頠乃退入泥溪作
城自守文育遣嚴威將軍周鐵虎與長史陸山才襲頠
禽之於是盛陳兵甲與頠乘舟而宴以廵傅泰城下因
攻泰剋之蕭勃在南康聞之衆皆股慄其將譚世逺斬
勃欲降為人所害世逺軍主夏侯明徹持勃首以降蕭
孜余孝頃猶據石頭武帝遣侯安都助文育攻之孜降
文育孝頃退走新呉廣州平文育還頓豫章以功授開
府儀同三司王琳擁據上流詔侯安都為西道都督文
育為南道都督同㑹武昌與琳戰於沌口為琳所執後
得逃歸請罪詔不問復其官爵及周廸破余孝頃孝頃
子公颺弟孝勱猶據舊柵擾動南土武帝復遣文育及
周廸黄法氍等討之豫章内史熊曇朗亦率衆來㑹文
育遣呉明徹為水軍配周廸運糧自率衆軍入象牙江
築城於金口公颺偽降謀執文育事覺文育囚之送都
以其部曲分隸衆軍乃捨舟為歩軍進據三陂王琳遣
將曹慶救孝勱分遣主帥常衆愛與文育相拒自帥所
領攻周廸呉明徹軍廸等敗文育退據金口熊曇朗因
其失利謀害文育以應衆愛文育監軍孫白象頗知其
事勸令先之文育曰不可我舊兵少客軍夕若取曇朗
人皆驚懼亡立至矣不如推心撫之初周廸之敗棄船
走莫知所在及得廸書文育喜齎示曇朗曇朗害之於
坐武帝聞之即日舉哀贈侍中司空諡曰忠愍初文育
之據三陂有流星墜地其聲如雷地陷方一丈中有碎
炭數斗又軍市中忽聞小兒啼一市並驚聽之在土下
軍人掘焉得棺長三尺文育惡之俄而廸敗文育見殺
天嘉二年有詔配享武帝廟庭子寶安嗣文育本族兄
景曜因文育官至新安太守
寶安字安民年十餘嵗便習騎射以貴公子驕蹇游逸
好狗馬樂驅馳靡衣媮食文育之為晉陵以征討不遑
之郡令寶安監知郡事尤聚惡少年武帝患之及文育
西征敗績縶於王琳寶安便折節讀書與士君子游綏
御文育士卒甚有威惠文育歸復除呉興太守文育為
熊曇朗所害徴寶安還起為猛烈將軍領其舊兵仍令
南討文帝即位深器重之寄以心膂精卒多配焉及平
王琳頗有功周廸之破熊曇朗寶安南入窮其餘燼天
嘉二年重拜呉興太守襲封壽昌縣公三年征留異為
侯安都前軍異平除給事黄門侍郎衞尉卿再遷左衞
將軍領衞尉卿卒諡曰成子䂮嗣位晉陵定逺二郡
侯瑱字伯玉巴西充國人也父𢎞逺累世為西蜀酋豪
蜀賊張文蕚據白崖山有衆萬人梁益州刺史鄱陽王
蕭範命𢎞逺討之𢎞逺戰死瑱固請復讎每戰先鋒遂
斬文蕚由是知名因事範範委以將節之任山谷夷獠
不附者並遣瑱征之累功授輕車府中兵參軍晉康太
守範為雍州刺史瑱除馮翊太守範遷鎮合肥瑱又隨
之侯景圍臺城範乃遣瑱輔其世子嗣入援都及城陷
瑱嗣同退還合肥仍隨範徙鎮盆城俄而範及嗣皆卒
瑱領其衆依于豫章太守莊鐵鐵疑之瑱懼不自安詐
引鐵謀事因刃之據豫章之地後降於侯景將于慶慶
送瑱於景景以瑱與己同姓託為宗族待之甚厚留其
妻子及弟為質遣瑱隨慶平蠡南諸郡及景敗巴陵景
將宋子仙任約等並為西軍所獲瑱乃誅景黨與以應
義師景亦誅其弟及妻子梁元帝授瑱南兗州刺史鄲
縣侯仍隨都督王僧辯討景恒為前鋒既復臺城景奔
呉郡僧辯使瑱追景大敗之於吳松江以功除南豫州
刺史鎮姑熟及齊遣郭元建出濡須僧辯遣瑱扞之大
敗元建魏攻荆州王僧辯以瑱為前軍赴援未至而魏
剋荆州瑱頓九江因衞晉安王還都承制以瑱為侍中
江州刺史加都督改封康樂縣公及司徒陸法和據郢
州引齊兵來寇乃使瑱西討未至而法和入齊齊遣慕
容恃徳鎮夏首瑱攻之恃徳食盡請和瑱還鎮豫章僧
辯使其弟僧愔與瑱共討蕭勃及陳武帝誅僧辯僧愔
隂欲圖瑱而奪其軍瑱知之盡妆僧愔徒黨僧愔奔齊
是時瑱據中流甚强又以本事王僧辯雖外示臣節未
肯入朝初余孝頃為豫章太守及瑱鎮豫章乃於新吳
縣别立城柵與瑱相拒瑱留軍人妻子於豫章令從弟
奫知後事悉衆以攻孝頃自夏迄冬弗能剋奫與其部
下侯方兒不恊方兒下攻奫虜瑱軍府妓妾金玉歸于
武帝瑱既失根本輕歸豫章豫章人拒之乃趨盆城就
其將焦僧度僧度勸瑱投齊瑱以武帝有大量必能容
己乃詣闕請罪武帝復其爵位永定二年進位司空文
帝即位進授太尉王琳至柵口又以瑱為都督侯安都
等並隸焉天嘉元年二月王琳引合肥漅湖之衆舳艫
相次而下瑱率軍進獸檻洲明日合戰琳軍少却及夕
東西風吹其舟艦並壊夜中有流星墜于賊營及旦風
静琳入浦以鹿角繞岸不敢復出時西魏將史寧躡其
上流瑱聞之知琳不能持乆收軍却據湖浦以待其弊
及史寧至圍郢州琳恐衆潰乃率船來下去蕪湖十里
而泊明日齊人遣兵助琳瑱令軍中晨炊蓐食頓蕪湖
洲尾以待之將戰有微風至自東南衆軍施拍縱火定
州刺史章昭達乘平虜大艦中江而進琳軍大敗脱走
以免者十二三琳因此入齊其年詔以瑱為都督五州
諸軍事鎮盆城周將賀若敦獨孤盛等來攻巴湘又以
瑱為西討都督大敗盛軍以功授湘州刺史改封零陵
郡公二年薨贈大司馬諡曰壯肅配享武帝廟庭子浄
藏嗣尚文帝女富陽公主
侯安都字成師始興曲江人也為郡著姓父捍少仕州
郡以忠謹稱安都貴後官至光祿大夫始興内史安都
工隸書能鼓琴渉獵書傳為五言詩頗清靡兼善騎射
為邑里雄豪侯景之亂招集兵甲至三千人陳武帝入
援臺城安都引兵從武帝攻蔡路飬破李遷仕剋平侯
景並力戰有功封富川縣子隨武帝鎮京口除蘭陵太
守武帝謀襲王僧辯唯與安都定計仍使安都率水軍
自京口趣石頭武帝自從江乘羅落㑹之安都至石頭
北棄舟登岸僧辯弗之覺石頭城北接岡阜不甚危峻
安都被甲帶長刀軍人捧之投於女垣内衆隨而入進
逼僧辯臥室武帝大軍亦至與僧辯戰于聽事前安都
自内閣出腹背擊之遂禽僧辯以功授南徐州刺史武
帝東討杜龕安都留臺居守徐嗣徽任約等引齊宼入
據石頭游騎至于闕下安都閉門示弱令城中登陴看
賊者斬及夕賊收軍還石頭安都夜令士卒密營禦敵
之具將旦賊騎至安都與戰大敗之賊乃退還石頭不
敢逼臺城及武帝至以安都為水軍於中流斷賊糧運
又襲秦郡破嗣徽柵收其家口得嗣徽所彈琵琶及所
飬鷹遣信餉之曰昨至弟住處得此今以相還嗣徽等
見之大懼尋求和武帝聽其還北及嗣徽等濟江齊之
餘軍猶據采石守備甚嚴又遣安都攻之多所俘獲明
年春詔安都率兵鎮梁山以備齊徐嗣徽等復入至湖
熟武帝追安都還拒之戰於耕壇南安都率十二騎突
其陣破之禽齊儀同乞伏無芳又刺齊將東方老墮馬
㑹賊騎至救老獲免賊北度蔣山安都又與齊將王敬
寶戰於龍尾使從弟曉軍主張纂前犯其陣曉被創墜
馬張纂死之安都馳往救曉斬其騎士十二人取纂尸
而還齊軍不敢逼武帝與齊軍戰於幕府山命安都自
白下横擊其後大敗之以功進爵為侯又進號平南將
軍改封西江縣公仍督水軍出豫章助豫州刺史周文
育討蕭勃安都未至文育已斬勃并禽其將歐陽頠傅
泰等唯余孝頃與勃子孜猶于豫章之石頭作兩城孝
頃與孜各據其一又多設船艦夾水而陣安都至乃銜
枚夜燒其艦文育率水軍安都領歩騎登岸結陣孝頃
俄斷後路安都乃令軍士豎柵引營漸進頻致剋獲孜
乃降孝頃奔歸新呉請入子為質許之以功加開府儀
同三司仍率衆㑹武昌與周文育西討王琳將發王公
以下餞於新林安都躍馬度橋人馬俱墜水中又坐䑽
内墜於櫓井時以爲不祥至武昌琳將樊猛棄城走文
育亦自豫章至時兩將俱行不相統攝因部下交争稍
不平軍至郢州琳將潘純於城中遥射官軍安都怒圍
之未剋而王琳至弇口安都乃釋郢州悉衆徃沌口以
禦之遇風不得進琳據東岸官軍據西岸相持數日乃
合戰安都等敗與周文育徐敬成並為琳囚總以一長
鏁繫之置于䑽下令所親宦者王子晉掌視之琳下至
盆城白水浦安都等甘言許賂子晉子晉乃偽以小船
住䑽而釣夜載安都文育敬成上岸入深草歩投官軍
還都自劾詔並赦之復其官爵尋為丹陽尹出為南豫
州刺史令繼周文育攻余孝勱及王琳將曹慶常衆愛
等安都自宫亭湖出松門躡衆愛後文育為熊曇朗所
害安都回取大艦遇琳將周炅周協南歸與戰破之禽
炅協孝勱弟孝猷率部下四千家欲就王琳遇炅敗乃
詣安都降安都又進軍於禽竒洲破曹慶常衆愛等焚
其船艦衆愛奔廬山為村人所殺餘衆悉平還軍至南
皖而武帝崩安都隨文帝還朝乃與羣臣議翼奉文帝
時帝謙讓弗敢當太后又以衡陽王故未肯下令羣臣
不能決安都曰今四方未定何暇及逺臨川王有功天
下須共立之今日之事後應者斬便按劍上殿白太后
出璽义手解文帝髮推就喪次文帝即位遷司空仍授
南徐州刺史給扶王琳下至柵口大軍出頓蕪湖時侯
瑱為大都督而指麾經畧多出安都及王琳入齊安都
進軍盆城討琳餘黨所向皆下仍别奉中㫖迎衡陽獻
王昌初昌之將入致書於文帝辭甚不遜帝不懌召安
都從容而言曰太子將至須别求一蕃吾其老焉安都
對曰自古豈有被代天子愚臣不敢奉詔因自迎昌中
流而殺之以功進爵清逺郡公自是威名甚重羣臣無
出其右安都父捍為始興内史卒於官文帝徵安都為
發喪尋起復本官贈其父散騎常侍金紫光祿大夫拜
其母為清逺國太夫人仍迎赴都母固求停鄉里上乃
下詔改桂陽郡之汝城縣為廬陽郡分衡州之始興安
逺二郡合三郡為東衡州以安都從弟曉為刺史安都
第三子祕年九嵗上以為始興内史並令在鄉侍飬改
封安都桂陽郡公王琳敗後周兵入據巴湘安都奉詔
西捍及留異擁據東陽又奉詔東討異本謂臺軍自錢
唐江上安都乃歩由會稽之諸暨出永康異大恐奔桃
枝嶺處巖谷間䜿柵以拒守安都躬自接戰為流矢所
中血流至踝安都乘輿麾軍容止不變因其山隴為堰
屬夏潦水漲安都引船入堰樓船與異城等放拍碎其
樓異與第二子忠臣脱身奔晉安虜其妻子振旅而歸
加侍中征北大將軍仍還本鎮吏人詣闕表請立碑頌
美安都功績詔許之自王琳平後安都勳庸轉大又自
以功安社稷漸驕矜招聚文武士騎馭馳騁或命以詩
筆第其高下以差次賞賜之文士則褚玠馬樞隂鏗張
正見徐伯陽劉珊祖孫登武士則蕭摩訶裴子烈等並
為之賓齋内動至千人部下將帥多不遵法度檢問收
攝則奔歸安都文帝性嚴察深銜之安都日益驕慢表
啓封訖有事未盡乃開封自書之云又啓某事及侍宴
酒酣或箕踞傾倚嘗陪樂游褉飲乃白帝曰何如作臨
川王時帝不應安都再三言之帝曰此雖天命抑亦明
公之力宴訖又啓便借供帳水飾將載妻妾於御堂歡
會帝雖許其請甚不懌明日安都坐於御坐賓客居羣
臣位稱觴上夀初重雲殿災安都率將士帶甲入殿帝
甚惡之自是隂為之備又周廸之反朝望當使安都討
之帝乃使呉明徹討廸又頻遣臺使案問安都部下檢
括亡叛安都内不自安天嘉三年冬遣其别駕周𢎞實
自託於舍人蔡景歴并問省中事景歴錄其狀奏之稱
安都謀反帝慮其不受召明年春乃除安都為征南大
將軍江州刺史自京口還都部伍入於石頭帝引安都
宴於嘉徳殿又集其部下將帥會于尚書朝堂於坐收
安都囚于西省又收其將帥盡奪馬仗而釋之因出景
歴表於朝乃下詔暴其罪明日於西省賜死尋有詔宥
其妻子家口葬以士禮初武帝嘗與諸將宴杜僧明周
文育侯安都為夀各稱功伐帝曰卿等悉良將也而並
有所短杜公志大而識暗狎於下而驕於尊矜其功不
收其拙周侯交不擇人而推心過差居危履嶮猜防不
設侯郎慠誕而無厭輕佻而肆志並非全身之道卒皆
如言太建三年宣帝追封安都陳集縣侯子亶為嗣
歐陽頠字靖世長沙臨湘人也為郡豪族少質直有思
理以言行著於嶺表父喪哀毁甚至家産累積悉讓諸
兄廬於麓山寺傍專精習業博通經史年三十其兄逼
令從官梁左衞將軍蘭欽少與頠善故頠常隨欽征討
欽南征夷獠禽陳文徹所獲不可勝計大獻銅鼓累代
所無頠預其功還為直閤將軍欽征交州復啓頠同行
欽度嶺而卒頠除臨賀内史啓乞送欽喪還都然後之
任時湘衡界五十餘洞不賓敕衡州刺史韋粲討之粲
委頠為都督悉皆平殄侯景構逆粲自解還都征景以
頠監衡州臺城䧟後嶺南互相吞併蘭欽弟前高州刺
史裕攻始興内史蕭昭基奪其郡以兄欽與頠舊遣招
之頠不從謂使曰高州昆季隆顯莫非國恩今應赴難
援都豈可自為跋扈及陳武帝入援都將至始興頠乃
深自結託裕遣兵攻頠武帝援之裕敗武帝以王懐明
為衡州刺史遷頠為始興内史武帝之討蔡路飬李遷
仕也頠助討平之梁元帝承制以始興郡為東衡州以
頠為刺史封新豐縣伯侯景平元帝徧問朝宰使各舉
所知羣臣未對元帝曰吾已得一人矣歐陽頠甚公正
本有匡濟才恐蕭廣州不肯致之乃授武州刺史尋授
郢州欲令出嶺蕭勃留之不獲拜命尋授衡州刺史進
封始興縣侯時蕭勃在廣州兵强位重元帝深患之遣
王琳代為刺史琳已至小桂嶺勃遣其將孫瑒監州盡
率部下至始興避琳兵鋒頠别據一城不往謁勃閉門
高壘亦不相戰勃怒遣兵襲頠盡收其貲財馬仗尋赦
之還復其所復與結盟魏平荆州頠委質於勃及勃度
嶺出南康以頠為前軍都督周文育破禽之送于武帝
帝釋而禮之蕭勃死後嶺南亂頠有聲南土且與武帝
有舊乃授安南將軍衡州刺史封始興縣侯未至嶺頠
子紇已剋始興及頠至嶺南皆懾伏仍進廣州盡有越
地改授都督交廣等十九州諸軍事平越中郎將廣州
刺史王琳據有中流頠自海道及東嶺奉使不絶永定
三年即本號開封儀同三司文帝即位進號征南將軍
改封陽山郡公初交州刺史袁曇緩密以金五百兩寄
頠令以百兩還合浦太守襲蒍四百兩付兒智矩餘人
弗之知頠尋為蕭勃所破貲財並盡唯所寄金獨存曇
緩亦尋卒至是頠並依信還之時人莫不歎伏之時頠
合門顯貴威振南土又多致銅鼓生口獻奉珍異前後
委積頗有助軍國天嘉四年薨贈司空諡曰穆子紇嗣
紇字奉聖頗有幹略襲父官爵在州十餘年威惠著於
百姓宣帝以紇久在南服頗疑之太建元年徴為左衞
將軍其部下多勸之反遂舉兵攻衡州刺史錢道戢詔
儀同章昭達討禽之送至都伏誅子詢以年幼免
黄法氍字仲昭巴山新建人也少勁捷有膽力日歩行
二百里能距躍三丈頗便書疏閑明簿領出入州郡中
為鄉閭所憚侯景之亂於鄉里合徒衆太守賀詡下江
州法氍監知郡事陳武帝將踰嶺入援建鄴李遷仕作
梗中途武帝命周文育屯西昌法氍遣兵助文育時法
氍出頓新淦縣景遣行臺于慶來襲新淦法氍敗之梁
元帝承制授交州刺史資領新淦縣令封巴山縣子敬
帝即位改封新建縣侯太平元年割江西四郡置高州
以法氍為刺史鎮巴山蕭勃歐陽頠來攻法氍破之永
定三年王琳遣李孝欽樊猛余孝頃攻周廸且謀取法
氍法氍援廸禽孝頃等三將以功授平南將軍開府儀
同三司熊曇朗於金口害周文育法氍共周廸討平之
天嘉三年周廸反法氍與呉明徹討平廸法氍功居多
廢帝即位進爵為公太建五年大舉北侵法氍為都督
出歴陽於是為抛車及歩艦竪拍以逼之砲加其樓堞
尅之盡誅其戍卒進兵合肥望旗降欵法氍禁侵掠躬
自勞撫而與之盟並放還北以功加侍中改封義陽郡
公七年為豫州刺史鎮夀陽薨贈司空諡曰威子玩嗣
淳于量字思明其先濟北人也世居建鄴父文成仕梁
為將帥位梁州刺史量少善自居處偉姿容有幹略便
弓馬梁元帝為荆州刺史文成分量人馬令往事焉以
軍功封廣晉縣男侯景之亂梁元帝凡遣五軍入援臺
量預其一臺城䧟量還荆州元帝承制以為巴州刺史
侯景西上攻巴州元帝使都督王僧辯入據巴陵量與
僧辯併力拒景大敗之禽其將任約進攻郢州獲宋子
仙仍隨僧辯平侯景封謝沐縣侯尋出為都督桂陽刺
史及魏剋荆州量保桂州王琳擁割湘郢累遣召量量
外雖與琳往來而别遣使歸陳武帝武帝受禪進位鎮
西大將軍開府儀同三司天嘉五年徴為中撫軍大將
軍量所部將率多戀本土並欲逃入山谷不願入朝文
帝使湘州刺史革皎征衡州且以兵迎量天康元年至
都以在道淹留為有司奏免儀同餘如故華皎構逆以
量為征南大將軍西討大都督總率大艦自郢州樊浦
拒之皎平并降周將長湖公元定等以功授侍中中軍
大將軍開府儀同三司進封醴陵縣公未拜出為南徐
州刺史太建元年進號征北大將軍給扶三年就江隂
王蕭季卿買梁陵中樹季卿坐免量免侍中尋復侍中
呉明徹之北侵也量讚成其事又遣第六子岑率所領
從軍淮南剋定量改封始安郡公及周獲呉明徹乃以
量為都督水陸諸軍事車騎將軍都督南兗州刺史十
四年薨赠司空
章昭達字伯通呉興武康人也性倜儻輕財尚氣少時
遇相者謂曰卿容貌甚善須小虧則當富貴梁大同中
昭達為東宫直後因醉墮馬鬢角小傷昭達喜之相者
曰未也侯景之亂昭達率鄉人援臺為流矢所中眇其
一目相者見之曰卿相善矣不久當富貴臺城䧟昭達
還鄉里與陳文帝游因結君臣分侯景平文帝為呉興
太守昭達杖策來謁文帝見之大喜因委以將帥恩寵
超於儕等陳武帝謀討王僧辯令文帝還長城招聚兵
衆以備杜龕頻使昭達往京口禀承計畫僧辯誅後杜
龕遣其將杜泰來攻長城昭達因從文帝進軍呉興以
討龕龕平又從討張彪於會稽剋之累功除定州刺史
時留異擁據東陽武帝患之乃使昭達為長山令居其
心腹天嘉元年追論長城功封欣樂縣侯尋隨侯安都
拒王琳昭達乘平虜大艦中流而進先鋒發拍中賊艦
王琳平昭達策勲第一二年除都督郢州刺史周廸據
臨川反詔昭達便道征之廸敗走徴為䕶軍將軍改封
邵武縣侯四年陳寶應納周廸共宼臨川又以昭達為
都督討廸廸走昭達乃踰嶺討陳寶應與戰不利因據
上流為筏施拍其上壞其水柵又出兵攻其歩軍方大
合戰㑹文帝遣余孝頃出自海道適至因并力乘之遂
定閩中盡禽留異寶應以功授鎮軍將軍開府儀同三
司初文帝嘗夢昭達升台鉉及旦以夢告之至是侍宴
酒酣顧昭達曰卿憶夢否何以償夢昭達對曰當効犬
馬之用以盡臣節自餘無以奉償尋出為都督江州刺
史廢帝即位改封邵陵郡公華皎之反其移文並假以
昭達為辭又頻遣使招之昭達盡執其使送都秩滿徴
為中撫大將軍宣帝即位進號車騎大将軍以還朝遲
留為有司所劾降號車騎將軍歐陽紇據嶺南反詔昭
達都督衆軍征之紇聞昭達奄至乃出頓洭口聚沙石
盛以竹籠置於水柵之外用遏舟艦昭達居其上流裝
艦造拍以臨賊柵又令人銜刀潛行水中以斫竹籠籠
篾皆解因縱大艦突之大敗紇禽之送都廣州平進位
司空太建二年征江陵時梁明帝與周軍大蓄舟艦於
青泥中昭達分遣偏將錢道戢程文季乘輕舟焚之周
又於峽口南岸築壘名安蜀城於江上横引大索編葦
為橋以度軍糧昭達乃命軍士為長戟施樓船上仰割
其索索斷糧絶因縱兵攻其城降之三年於軍中病薨
贈大將軍昭達性嚴刻每奉命出征必晝夜倍道然其
所剋必推功將帥厨膳飲食並同羣下將士亦以此附
之每飲食必盛設女伎雜樂備羌胡之聲音律姿容並
一時之妙雖臨敵弗之廢也四年配享文帝廟庭子大
寶襲邵陵郡公位豐州刺史在州貪縱百姓怨酷後主
以太僕卿李暈代之乃襲殺暈而反尋被禽梟首朱雀
航夷三族
呉明徹字通炤秦郡人也父樹梁右軍將軍明徹幼孤
性至孝年十四感墳塋未修家貧無以取給乃勤力耕
種時天下亢旱苗稼焦枯明徹哀憤每之田中號哭仰
天自訴居數日有自田還者云苗已更生明徹疑其紿
已及往如言秋而大獲足充葬用時有伊氏者善占墓
謂其兄曰君葬日必有乘白馬逐鹿者經墳此是最小
孝子大貴之徴至時果有應明徹即樹之小子也及侯
景寇都明徹有粟麥三千餘斛而隣里飢餧乃白諸兄
曰今人不圖久柰何不與鄉里共此於是計口平分同
其豐儉羣盗聞而避焉頼以存者甚衆陳武帝鎮京口
深相要結明徹乃詣武帝帝為之降堦執手即席明徹
亦微渉書史經傳就汝南周𢎞正學天文孤虚遁甲略
通其術頗以英雄自許武帝亦深竒之及受禪授安南
將軍與侯安都周文育將兵討王琳及衆軍敗没明徹
自抜還都文帝即位以本官加右衞將軍及周廸反詔
以明徹為江州刺史領豫章太守總衆軍以討廸明徹
雅性剛直統内不甚和文帝聞之遣安成王頊代明徹
令以本號還朝天嘉五年遷呉興太守及引辭之郡帝
謂曰呉興雖郡帝鄉之重故以相授廢帝即位授領軍
將軍尋遷丹陽尹仍詔以甲仗四十人出入殿省到仲
舉之矯令出宣帝也毛喜知其詐宣帝懼遣喜與明徹
籌焉明徹曰嗣君諒闇萬機多闕殿下親實周召徳冠
伊霍願留中深計慎勿致疑及湘州刺史華皎隂有異
志詔授明徹都督湘州刺史仍與征南大將軍淳于量
等討皎皎平授開府儀同三司進爵為公太建五年朝
議北征公卿互有異同明徹決策請行詔加侍中都督
征討諸軍事總衆軍十餘萬發都緣江城鎮相續降款
軍至秦郡齊大將軍尉破胡將兵為援破走之秦郡降
宣帝以秦郡明徹舊邑詔具太牢令拜祠上冡文武羽
儀甚盛鄉里榮之進剋仁州授征北大將軍進封南平
郡公進逼夀陽齊遣王琳拒守明徹乘夜攻之中宵而
潰齊兵退據相國城及金城明徹令軍中益修攻具又
遏肥水灌城城中苦濕多腹疾手足皆腫死者十六七
㑹齊遣大將皮景和率兵數十萬來援去夀春三十里
頓軍不進諸將咸曰計將安出明徹曰兵貴在速而彼
結營不進自挫其鋒吾知其不敢戰明矣於是躬擐甲
胄四面疾攻城中震恐一鼓而禽王琳等送建鄴景和
懼而遁走詔以為車騎大將軍豫州刺史増封并前三
千五百戸遣謁者蕭淳就夀陽授策明徹於城南設壇
士卒二十萬陳旗鼔戈甲登壇拜受成禮而退六年自
夀陽入朝輿駕幸其第賜鍾磬一部七年進攻彭城軍
至吕梁又大破齊軍八年進位司空給大都督鈇鉞龍
麾尋授都督南兗州刺史及周滅齊宣帝將事徐兗九
年詔明徹北侵令其世子慧覺攝行州事軍至吕梁周
徐州總管梁士彦率衆拒戰明徹頻破之仍迮清水以
灌其城攻之甚急環列舟艦於城下周遣上大將軍王
軌救之軌輕行自清水入灌口横流竪木以鐵鎖貫車
輪遏斷船路諸將聞之甚恐議欲破堰抜軍以舫載馬
馬明戍裴子烈曰君若決堰下船船必傾倒豈可得乎
不如前遣馬出適會明徹苦背疾甚篤知事不濟遂從
之乃遣蕭摩訶帥馬軍數千前還明徹仍自決其堰乘
水力以退軍及至清口水力微舟艦並不得度衆軍皆
潰明徹窮蹙乃就執周封懷德郡公位大將軍以憂遘
疾卒於長安後故吏盗其柩歸至徳元年詔追封邵陵
侯以其息慧覺嗣
裴子烈字大士河東聞喜人梁員外散騎常侍猗之子
少孤有志氣以驍勇聞位北譙太守岳陽内史封海安
伯
論曰古人云知臣莫若君書曰知人則哲觀夫陳武論
將而周侯遇禍有以知斯言之非妄矣若不然者亦何
以驅駕雄傑而創基撥亂者乎故瑱頠並自奔囚翻同
有亂氍量望風景附自等誠臣良有以也昭達勤王之
略逺符耿弇行已之方頗同呉漢既眇而貴亦黥而王
吉凶之算豈人事也明徹屬運否之期當闢土之任才
非韓白識暗孫呉知進而不知止知得而不知喪犯斯
不韙師亡國蹙宜矣哉
　
　
　
　
　南史卷六十六
　南史卷六十六考證
杜僧明傳武帝頓豫章命僧明為前驅○命陳書作㑹
　誤
周文育傳文育對曰母老家貧兄弟姊並長大○陳書
　無弟字
後監州王勱以文育為長流深被委任○長流下陳書
　有令字
侯瑱傳是時瑱據中流甚强○甚强陳書作兵甚强
侯安都傳父捍少仕州郡○捍陳書作文捍
禽齊儀同乞伏無芳○伏閣本作扶又芳陳書作勞
放拍碎其樓○陳書樓字下有雉字
歐陽頠傳蘭欽弟前高州刺史裕攻始興内史蕭昭基
　奪其郡○昭陳書作紹
黄法氍傳日歩行二百里○陳書歩行日三百里
於是為抛車及歩艦豎拍以逼之○抛陳書作拍
章昭逹傳眇其一目○眇監本訛𦕈今改正
呉明徹傳字通炤○炤陳書作昭
年十四感墳塋未脩○脩陳書作偹
到仲舉之矯令出宣帝也毛喜知其詐○詐一本作謀
又遏肥水灌城○又監本訛尺陳書云又迮肥水以灌
　城今改正
　
　
　
　
　
　
　
　
　
　
　南史卷六十六考證
欽定四庫全書
　南史卷六十七
　　唐　　　李　　　延　　　夀　　　撰
　列傳第五十七
　　胡穎　　　　徐度(子敬成/)　杜稜
　　周鐵虎　　　程靈洗(子文季/)沈恪
　　陸子隆　　　錢道戢　　　駱文牙
　　孫瑒　　　　徐世譜　　　周敷
　　荀朗　　　　周炅　　　　魯悉達(弟廣達/)
　　蕭摩訶(子世亷/)任忠　　　　樊毅(弟猛/)
胡穎字方秀呉興人也偉姿容性寛厚梁末陳武帝在
廣州穎深自結託從克元景仲平蔡路餋李遷仕皆有
功武帝進軍頓西昌以穎為巴丘令鎮大臯督糧運下
至豫章以穎監豫章郡武帝率衆與王僧辯㑹白茅灣
同討侯景以穎知留府事梁承聖初元帝授穎羅州刺
史封漢陽縣侯尋除豫章内史隨武帝鎮京口齊遣郭
元建出東闗武帝令穎率府内驍勇隨侯瑱於東關大
破之後從武帝襲王僧辯又隨周文育於吳興討杜龕
武帝受禪兼左衞將軍天嘉元年除散騎常侍呉興太
守卒官諡曰壯二年配享武帝廟庭子六同嗣
徐度字孝節安陸人也少倜儻不拘小節及長姿貎瓌
偉嗜酒好博恒使僮僕屠酤為事初從梁始興内史蕭
介征諸山洞以驍勇聞陳武帝在交阯乃委質焉侯景
之亂武帝剋廣州平蔡路飬破李遷仕計畫多出於度
侯景平後追錄前後戰功封廣徳縣侯武帝鎮朱方除
蘭陵太守武帝遣衡陽獻王往荆州度率所領從焉江
陵覆亡間行東歸武帝東討杜龕奉敬帝幸京口以度
領宿衞并知留府事徐嗣徽任約等來寇武帝與敬帝
還都時賊已據石頭使度頓軍於冶城寺明年嗣徽等
又引齊寇濟江度隨衆軍破之於北郊壇以功除郢州
刺史兼領呉興太守文帝即位累遷侍中中撫將軍開
府儀同三司進爵為公天嘉元年以平王琳功改封湘
東郡公及太尉侯瑱薨于湘州以度代瑱為都督湘州
刺史秩滿復為侍中中軍大將軍文帝崩度預顧命許
以甲仗五十人入殿省廢帝即位進位司空薨贈太尉
諡曰忠肅太建四年配享武帝廟庭子敬成嗣
敬成幼聰慧好讀書起家著作佐郎永定元年領度所
部士卒隨周文育侯安都征王琳於沌口敗績為琳所
縶二年隨文育安都得歸父度為呉郡太守以敬成監
郡光大元年為巴州刺史尋領水軍隨吳明徹平華皎
太建二年以父憂去職尋起為南豫州刺史襲爵湘東
郡公五年除呉興太守隨都督呉明徹北討出秦郡别
遣敬成為都督乘金翅自歐陽引埭泝江由廣陵齊人
皆城守弗敢出自繁梁湖下淮剋淮隂山陽鹽城三郡
仍進剋鬱州進號壯武將軍鎮朐山坐於軍中輒科訂
并誅新附者免官尋除安州刺史鎮宿豫卒諡曰思子
敞嗣
杜稜字雄盛吳郡錢唐人也少落泊不為時知頗渉書
傳游嶺南事梁廣州刺史新渝侯蕭映映卒從陳武帝
平蔡路飬李遷仕皆有功梁元帝承制授石州刺史上
陌縣侯侯景平後武帝鎮朱方以稜監義興琅邪二郡
武帝謀誅王僧辯引稜與侯安都等共議稜難之武帝
懼其泄已乃以手巾絞稜稜悶絶於地因閉於别室軍
發召與同行及僧辯平後武帝東征杜龕等留稜與安
都居守徐嗣徽任約引齊師濟江攻臺城安都與稜隨
方抗拒未嘗解帶賊平以功除右衞將軍丹陽尹永定
元年位侍中中領軍武帝崩文帝在南皖時内無嫡嗣
外有强敵侯瑱侯安都徐度等並在軍中朝庭宿將唯
稜在都獨典禁兵乃與蔡景歴等祕不發喪奉迎文帝
文帝即位遷領軍將軍以預建立功改封永城縣侯位
丹陽尹廢帝即位加特進侍中光大元年解尹量置佐
史給扶太建元年出為呉興太守二年徴為侍中尋加
特進䕶軍將軍三年以公事免侍中䕶軍四年復為侍
中右光祿大夫將軍佐史扶並如故稜歴事三帝並見
恩寵末年不預征役優游都下頃之卒於官贈開府儀
同三司諡曰成配享武帝廟庭子安世嗣
周鐵虎不知何許人也語音傖重膂力過人便馬槊事
梁河東王蕭譽以勇敢聞譽為湘州以為臨蒸令侯景
之亂梁元帝遣世子方等伐譽譽拒戰大捷方等死鐵
虎功最及王僧辯討譽於陣獲之將烹焉鐵虎呼曰侯
景未滅柰何殺壯士僧辯竒其言宥之還其麾下及侯
景西上鐵虎從僧辯剋任約獲宋子仙每戰有功元帝
承制授潼州刺史封沌陽縣子又從僧辯定建鄴降謝
答仁平陸納於湘州錄前後功進爵為侯陳武帝誅僧
辯鐵虎率所部降因復其本職徐嗣徽引齊寇度江鐵
虎破其水軍嗣徽平遷太子左衞率尋隨周文育拒蕭
勃文育命鐵虎偏軍襲勃禽勃前軍歐陽頠又隨文育
西征王琳於沌口敗績與文育侯安都並為琳所禽琳
見諸將與語唯鐵虎辭氣不屈故琳盡宥文育之徒獨
鐵虎見害贈侍中䕶軍天嘉三年文帝又詔配食武帝
廟庭子瑜嗣
程靈洗字𤣥滌新安海寧人也少以勇力聞歩行日二
百里便騎善游素為鄉里畏伏侯景之亂據黟歙聚徒
以拒景景軍據有新安新安太守湘西鄉侯蕭隱奔依
靈洗靈洗奉以主盟梁元帝授靈洗譙州刺史資領新
安太守封巴丘縣侯後助王僧辯鎮防及武帝誅僧辯
靈洗率所領來援其夜力戰於石頭西門武帝軍不利
遣使招諭久之乃降帝深義之授蘭陵太守仍助防京
口及平徐嗣徽靈洗有功除南丹陽太守封遂安縣侯
後隨周文育西討王琳軍敗為琳所拘尋與侯安都等
逃歸累遷太子左衞率武帝崩王琳前軍東下靈洗於
南陵破之虜其兵士并獲青龍十餘乘以功授都督南
豫州刺史侯瑱等敗王琳于柵口靈洗逐北據有魯山
徴為左衞將軍天嘉四年周廸重寇臨川以靈洗為都
督自鄱陽别道擊之廸又走山谷間遷中䕶軍出為都
督郢州刺史廢帝即位進號雲麾將軍華皎之反遣使
招靈洗靈洗斬皎使以聞朝廷深嘉其忠因推心待之
使其子文季領水軍助防時周將元定率歩騎二萬助
皎圍靈洗靈洗嬰城固守及皎敗乃出軍躡定定不獲
濟江以其衆降因進攻剋周沔州禽其刺史裴寛以功
改封重安縣公靈洗性嚴急御下甚苛刻士卒有小罪
必以軍法誅之號令分明與士卒同甘苦衆亦以此徳
之性好播植躬勤耕稼至於水陸所宜刈穫早晚雖老
農不能及也妓妾無游手並督之紡績至於散用貲財
亦弗儉吝卒贈鎮西將軍開府儀同三司諡曰忠壯太
建四年配享武帝廟庭子文季嗣
文季字少卿幼習騎射多幹略果決有父風靈洗與周
文育侯安都等敗於沌口為王琳所執武帝召陷賊諸
子弟厚遇之文季最有禮容深見賞文帝嗣位除宣惠
始興王府限内中直兵參軍累遷臨海太守後乘金翅
助父鎮郢城華晈平靈洗及文季並有扞禦之功及靈
洗卒文季盡領其衆起為超武將軍仍助防郢州文季
性至孝雖軍旅奪禮而毁瘠甚至服闋襲封重安縣公
隨都督章昭達率軍往荆州征梁梁人與周軍多造舟
艦置於青泥水中昭達遣文季共錢道戢盡焚其舟艦
既而周兵大出文季僅以身免以功加通直散騎常侍
太建五年都督呉明徹北討至秦郡秦郡前江浦通涂
水齊人並下大柱為杙柵水中文季乃前領騎勇抜開
其柵明徹率大軍自後而至攻剋秦郡又别遣文季攻
涇州屠其城進㧞旴𣅿仍隨明徹圍夀陽文季臨事謹
飭御下嚴整前後所克城壘率皆迮水為堰土木之功
動踰數萬置陣役人文季必先於諸將夜則早起迄暮
不休軍中莫不服其勤幹每戰為前鋒齊軍深憚之謂
為程彪以功除散騎常侍帶新安内史累遷北徐州刺
史加都督後隨明徹北侵軍敗為周所囚仍授開府儀
同三司十一年自周逃歸至渦陽為邉吏執送長安死
于獄是時既與周絶不之知至徳元年後主知之贈散
騎常侍又詔傷其廢絶降封重安縣侯以子響襲封
沈恪字子恭呉興武康人也深沉有幹局梁新渝侯蕭
映之為廣州兼映府中兵參軍陳武帝與恪同郡情好
甚昵蕭映卒後武帝南討李賁仍遣妻子附恪還鄉尋
補東宫直後以嶺南勲除員外散騎侍郎仍令總集宗
從子弟侯景圍臺城起東西二土山以逼城城内亦作
土山應之恪為東土山主晝夜拒戰以功封東興侯及
城䧟間行歸鄉武帝討景遣使報恪恪於東起兵相應
賊平後授都軍副及武帝謀討王僧辯恪預兵事武帝
使文帝還長城立柵備杜龕使恪還武康招集兵衆及
僧辯誅龕果遣副將杜泰襲文帝於長城恪時已出縣
誅龕黨與武帝尋遣周文育來援長城文育至泰乃走
及龕平文帝襲束揚州刺史張彪以恪監呉興郡武帝
受禪時恪自呉興入朝武帝使中書舍人劉師知引恪
令勒兵入因衞敬帝如别宫恪排闥入見武帝叩頭謝
曰恪身經事蕭家來今日不忍見此事分受死耳決不
奉命武帝嘉其意不復逼更以盪主王僧志代之帝踐
阼除呉興太守永定三年除散騎常侍會稽太守歴事
文帝及廢帝累遷䕶軍將軍至宣帝即位除平越中郎
將都督廣州刺史恪未至嶺前刺史歐陽紇舉兵拒嶮
不得進朝廷遣司空章昭達討平紇乃得入州兵荒之
後所在殘毁恪綏懐安輯被以恩惠嶺表賴之後主即
位為特進金紫光祿大夫卒諡曰光子法興嗣
陸子隆字興世呉郡人也祖敞之梁嘉興令父悛封氏
令子隆少慷慨有志功名侯景之亂於鄉里聚徒時張
彪為呉郡太守引為將帥仍隨彪徙鎮會稽及文帝討
彪彪將沈泰呉寶眞申縉等皆降而子隆力戰敗績文
帝義之復使領其部曲文帝嗣位子隆力戰領甲仗宿
衞封益陽縣子累遷廬陵太守周廸據臨川反子隆隨
章昭達討廸廸退走因隨昭達討陳寶應晉安平子隆
功最遷武州刺史改封潮陽縣伯革晈據湘州反以子
隆居其心腹晈深患之頻遣使招子隆不從攻又不剋
及晈敗於郢州子隆出兵襲其後因與大軍相㑹進爵
為侯尋遷都督荆州刺史荆州新置居公安城池未固
子隆修立城郭綏集夷夏甚得人和號為稱職吏人詣
闕求立碑頌美功績詔許之卒諡威子之武嗣之武年
十六領其舊軍後為𢎞農太守乃𨽻呉明徹於吕梁軍
敗逃歸為人所害子隆弟子才亦有幹略從子隆征討
有功除始平太守封始康縣子卒於信州刺史
錢道戢字子韜呉興長城人也父景深梁漢夀令道戢
少以孝行著聞及長頗有材幹陳武帝微時以從妹妻
焉武帝輔政道戢隨文帝平張彪於㑹稽以功拜東徐
州刺史封永嘉縣侯天嘉元年為臨海太守侯安都之
討留異道戢帥軍出松陽以斷其後異平以功拜都督
衡州刺史領始興内史後與章昭達討歐陽紇紇平除
左衞將軍太建二年又隨昭達征江陵以功加散騎常
侍後為都督郢州刺史與儀同黄法氍攻下歴陽因以
道戢鎮之卒官諡曰肅子邈嗣
駱文牙字旗門呉興臨安人也父裕梁鄱陽嗣王中兵
參軍事牙年十二宗人有善相者云此郎容貎非常必
將逺致梁太清末陳文帝避地臨安文牙母陳覩帝儀
表知非常人賓待甚厚及帝為呉興太守引文牙為將
帥從平杜龕張彪勇冠衆軍文帝即位封臨安縣侯位
越州刺史初文牙母卒時兵荒至是始葬詔贈臨安國
太夫人諡曰恭太建八年文牙累遷散騎常侍入直殿
省十年授豐州刺史至徳二年卒贈廣州刺史子義嗣
孫瑒字徳璉呉郡呉人也父修道梁中散大夫以雅素
知名瑒少倜儻好謀略博涉經史尤便書翰仕梁爲邵
陵王中兵參軍事太清之難授假節宣猛将軍軍主王
僧辯之討侯景也王琳為前軍琳與瑒親婭乃表薦為
宜都太守後以軍功封富陽侯敬帝立累遷巴州刺史
及陳武帝受禪王琳立梁永嘉王蕭荘於郢州徵瑒為
少府卿仍徙都督郢州刺史總留府之任周遣大將軍
史寧乘虚攻之瑒兵不滿千人乘城拒守周兵不能剋
及王琳乘勝而進周兵乃解瑒於是盡有中流之地既
而遣使奉表歸陳天嘉元年授湘州刺史封定襄縣侯
瑒懐不自安乃固請入朝徴為侍中領軍將軍未拜文
帝謂曰昔朱買臣願為本郡卿豈有意授乎改授呉郡
太守給鼓吹一部秩滿徴拜散騎常侍中護軍及留異
反據東陽詔瑒督舟師進討異平遷鎮右將軍頃之出
為建安太守太建四年為都督荆州刺史出鎮公安為
鄰境所憚居職六年以公事免及呉明徹軍敗吕梁詔
授都督緣江水陸諸軍事尋授都督郢州刺史十二年
坐疆場交通抵罪後主嗣位復爵邑歴位度支尚書侍
中祠部尚書後主頻幸其宅賦詩述勲徳之羙遷五兵
尚書領左軍將軍侍中如故禎明元年卒官諡曰桓瑒
事親以孝聞於諸弟甚篤睦性通泰有財散之親友居
家頗失於侈家庭穿築極林泉之致歌鍾舞女當世罕
儔賓客填門軒蓋不絶及出鎮郢州乃合十數船為大
舫於中立亭池植荷芰每良辰美景賓僚並集泛長江
而置酒亦一時之勝賞焉常於山齋設講肆集𤣥儒之
士冬夏資奉為學者所稱而處已率易不以名位驕物
時興皇寺朗法師該通釋典瑒每造講筵時有抗論法
侣莫不傾心又巧思過人為起部尚書軍國器械多所
創立有鑒識男女婚姻皆擇素貴及卒尚書令江總為
之銘誌後主又題銘後四十字遣左戸尚書蔡徴就宅
宣敕鐫之其詞曰秋風動竹烟水驚波幾人樵徑何處
山阿今時日月宿昔綺羅天長路逺地久靈多功臣未
勒此意如何時論以為榮瑒二十一子第二子訓頗知
名位高唐太守陳亡入隋
徐世譜字興宗巴東魚復人也世居荆州為主師征伐
蠻蜒至世譜尤勇敢有旅力善水戰梁元帝之為荆州
刺史世譜將領鄉人事焉侯景之亂因預征討累遷至
員外散騎常侍尋領水軍從司徒陸法和與景戰於赤
亭湖時景軍甚盛世譜乃别造樓船拍艦火舫水車以
益軍勢將戰又乘大艦居前大敗景軍禽景將任約景
退走因隨王僧辯攻郢州世譜復乘大艦臨其倉門賊
將宋子仙據城降以功除信州刺史封魚復縣侯仍隨
僧辯東下恒為軍鋒景平以衡州刺史資領河東太守
西魏攻荆門世譜鎮馬頭岸據有龍洲元帝授侍中都
督江南諸軍事鎮南將軍䕶軍將軍魏剋江陵世譜東
下依侯瑱紹泰元年徵為侍中左衞將軍陳武帝之拒
王琳其水戰之具悉委世譜世譜性機巧諳解舊法所
造器械並隨機損益妙思出人永定二年遷䕶軍將軍
文帝即位歴特進右光祿大夫以疾失明謝病不朝卒
諡曰桓
周敷字仲逺臨川人也為郡豪族敷形貎眇小如不勝
衣膽力勁果超出時軰性豪俠輕財重士鄉黨少年任
氣者咸歸之侯景之亂鄉人周續合衆以討賊為事梁
内史始興蕃王蕭毅以郡讓續續所部有欲侵掠毅者
敷擁護之親率其黨捍送至豫章時梁觀寧侯蕭永長
樂侯蕭基豐城侯蕭泰避難流寓聞敷信義皆往依之
敷愍其危懼屈體崇敬厚加給䘏送之西上俄而續部
下將帥爭權殺續以降周廸廸素無簿閥又失衆心倚
敷族望深求交結敷未能自固事廸甚恭廸大憑仗之
廸據臨川之工塘敷鎮臨川故郡侯景平梁元帝授敷
寧州刺史封西豐縣侯陳武帝受禪王琳據有上流余
孝頃與琳黨李孝欽等共圍周廸敷助於廸廸禽孝頃
等敷功最多熊曇朗之殺周文育據豫章將兵襲敷敷
大破之曇朗走巴山郡敷因與周廸黄法氍等進兵屠
之王琳平授散騎常侍豫章太守時南江酋帥並顧戀
巢窟唯敷獨先入朝天嘉二年詣闕進號安西將軍令
還鎮豫章周廸以敷素出已下超致顯達深不平乃舉
兵反遣弟方興襲敷敷大破之仍從都督呉明徹攻破
廸禽方興再遷都督南豫州刺史廸又收餘衆襲東興
文帝遣都督章昭達征廸敷又從軍至定川縣與廸相
對廸紿敷求還朝欲立盟敷許之方登壇為廸所害諡
曰脱子智安嗣位至太僕卿
荀朗字深明潁川潁隂人也祖延祖梁潁川太守父伯
通衞尉卿朗少慷慨有將帥大略侯景之亂據巢湖無
所屬臺城䧟没後梁簡文帝密詔授朗豫州刺史令與
外蕃討景景使儀同宋子仙任約等頻征之不能剋時
都下饑朗更招致部曲衆至數萬侯景敗於巴陵朗截
破其後軍景平後又别破齊將郭元建於踟蹰山及魏
剋荆州陳武帝入輔齊遣蕭軌東方老等來寇據石頭
朗自宣城來赴與侯安都等大破之武帝受禪賜爵興
寧縣侯以朗兄昻為左衞將軍弟晷為太子右衞率武
帝崩宣太后與舍人蔡景歴祕不發喪朗弟曉在都微
知之謀率其家兵䕶臺事覺景歴殺曉仍繫其兄弟文
帝即位並釋之因厚撫朗令與侯安都等拒王琳琳平
遷都督合州刺史卒諡曰壯子法尚嗣法尚少倜儻有
文武幹略禎明中為都督郢州刺史及隋軍濟江法尚
降入隋歴邵觀綿豐四州刺史巴東敦煌二郡太守
周炅字文昭汝南安成人也祖强齊梁州刺史父靈起
梁廬桂二州刺史保城縣侯炅少豪俠任氣有將帥才
梁太清元年為弋陽太守侯景之亂元帝承制改授西
陽太守封西陵縣伯以軍功累遷都督江州刺史進為
侯陳武帝踐阼王琳擁據上流炅以州從之後為侯安
都所禽送都文帝釋之授定州刺史帶西陽武昌二郡
太守太建五年為都督安州刺史改封龍源縣侯其年
隨都督呉明徹北討所向剋捷一月之中獲十二城敗
齊尚書左丞陸騫軍進攻巴州剋之於是江北諸城及
榖陽土人並誅其渠帥以城降進號和戎將軍仍敕追
炅入朝後梁定州刺史田龍昇以城降詔以為定州刺
史封赤亭王及炅入朝龍昇以江北六州七鎮叛入于
齊齊遣歴陽王高景安應之於是令炅為江北道大都
督總統衆軍以討龍昇斬之盡復江北之地進號平北
將軍卒於官贈司州刺史改封武昌郡公諡曰壯
魯悉達字志通扶風郿人也祖斐齊衡州刺史陽塘侯
父益之梁雲麾將軍新蔡義陽二郡太守悉達幼以孝
聞侯景之亂糺合鄉人保新蔡力田蓄榖時兵荒都下
及上川餓死者十八九有得存者皆攜老幼以歸焉悉
達所濟活者甚衆招集晉熙等五部盡有其地使其弟
廣達領兵隨王僧辯討平侯景梁元帝授北江州刺史
敬帝即位王琳據有上流留異余孝頃周廸等所在蠭
起悉達撫綏五郡甚得人和琳授悉達鎮北將軍陳武
帝亦遣趙知禮授征西將軍江州刺史悉達兩受之遷
延顧望武帝遣安西將軍沈泰潛師襲之不能剋齊遣
行臺慕容紹宗來攻鬱口諸鎮悉達與戰大敗齊軍紹
宗僅以身免王琳欲圖東下以悉達制其中流遣使招
誘悉達終不從琳不得下乃連結於齊齊遣清河王高
岳助之㑹裨將梅天飬等懼罪乃引齊軍入城悉達勒
麾下数千人濟江而歸武帝帝見之喜曰來何遲也授
北江州刺史彭澤縣侯悉達雖仗氣任俠不以富貴驕
人雅好詞賦招禮賢才與之賞會文帝即位遷呉州刺
史遭母憂哀毁過禮因遘疾卒諡孝侯子覽嗣弟廣達
廣達字徧覽少慷慨志立功名虚心愛士賓客自逺而
至時江表將帥各領部曲動以千數而魯氏尤為多仕
梁為平南當陽公府中兵參軍侯景之亂與兄悉達聚
衆保新蔡梁元帝承制授晉州刺史王僧辯之討侯景
廣達出境候接資奉軍儲僧辯謂沈炯曰魯晉州亦是
王師東道主人仍率衆隨僧辯景平加員外散騎常侍
陳武受禪授東海太守後代兄悉達為呉州刺史封中
宿縣侯光大元年遷南豫州刺史華晈稱兵上流詔司
空淳于量進討軍至夏口見晈舟師强盛莫敢進廣達
首率驍勇直衝賊軍廣達隨水沉溺久之因救獲免晈
平授巴州刺史太建初與儀同章昭達入峽口招定安
蜀等諸州鎮時周圖江左大造舟艦於蜀并運糧青泥
廣達與錢道戢等將兵掩襲縱火焚之仍還本鎮廣達
為政簡要推誠任下吏人便之及秩滿皆詣闕表請於
是詔申二年衆軍北伐略淮南舊地廣達與齊軍會於
大峴大破之斬其敷城主張元範進剋北徐州仍授北
徐州刺史十年授都督合州刺史十一年周將梁士彦
圍夀春詔遣中領軍樊毅左衞將軍任忠等分部趣陽
平秦郡廣達率衆入淮為掎角以擊之周軍攻陷豫霍
二州南北兗晉等各自抜諸將並無功盡失淮南之地
廣達因免官以侯還第十二年與南豫州刺史樊毅北
討剋郭黙城尋授平西將軍都督郢州以上七州諸軍
事頓兵江夏周安州總管元景征江外廣達命偏師擊
走之至徳二年為侍中改封綏越郡公尋為中領軍及
賀若弼進軍鍾山廣達於白土岡置陣與弼旗鼓相對
廣達躬擐甲胄手執桴鼓率勵敢死而進隋軍退走如
是者數四及弼乘勝至宫城燒北掖門廣達猶督餘兵
苦戰不息會日暮乃解甲靣臺再拜慟哭謂衆曰我身
不能救國負罪深矣士卒皆涕泣歔欷於是就執禎明
三年依例入隋廣達追愴本朝淪覆遘疾不療尋以憤
慨卒尚書令江總撫柩慟哭乃命筆題其棺頭為詩曰
黄泉雖抱恨白日自留名悲君感義死不作負恩生又
製廣達墓銘述其忠槩初隋將韓擒虎濟江廣達長子
世真在新蔡乃與其弟世雄及所部奔擒虎遣使致書
招廣達廣達時屯兵都下乃自劾廷尉請罪後主謂曰
世真雖異路中大夫公國之重臣吾所恃賴豈得自同
嫌疑之間乎加賜黄金即日還營廣達有隊主楊孝辯
時從廣達在軍中力戰陷陣其子亦隨孝辯揮刀殺隋
兵十餘人力窮父子俱死
蕭摩訶字元𦙍蘭陵人也父諒梁始興郡丞摩訶隨父
之郡年數嵗而父卒其姊夫蔡路飬時在南康乃收飬
之稍長果毅有勇力侯景之亂陳武帝赴援建鄴路飬
起兵拒武帝摩訶時年十三單騎出戰軍中莫有當者
及路飬敗摩訶歸侯安都常從征討安都遇之甚厚及
任約徐嗣徽引齊兵為宼武帝遣安都北拒齊軍於鍾
山龍尾及北郊壇安都謂摩訶曰卿驍勇有名千聞不
如一見摩訶對曰今日令公見之及戰安都墜馬被圍
摩訶獨騎大呼直衝齊軍齊軍稍解去安都乃免以平
留異歐陽紇功累遷巴山太守太建五年衆軍北伐摩
訶隨都督呉明徹濟江攻秦郡時齊遣大將尉破胡等
率衆十萬來援其前隊有蒼頭犀角大力之號皆身長
八尺膂力絶倫其鋒甚鋭又有西域胡妙於弓矢弦無
虚發衆軍尤憚之及將戰明徹謂摩訶曰若殪此胡則
彼軍奪氣君有關張之名可斬顔良矣摩訶曰願得識
其形狀明徹乃召降人有識胡者云胡絳衣樺皮装弓
兩端骨弭明徹遣人覘伺知胡在陣仍自酌酒飲摩訶
摩訶飲訖馳馬衝齊軍胡挺身出陣前十餘歩彀弓未
發摩訶遥擲銑鋧正中其額應手而仆齊軍大力十餘
人出戰摩訶又斬之於是齊師退走以功封亷平縣伯
尋進為侯位太僕卿又隨明徹進圍宿豫擊走齊將王
康徳以功除晉熙太守九年明徹進軍吕梁與齊大戰
摩訶率七騎先入手奪齊軍大旗齊軍大潰以功授譙
州刺史及周武帝滅齊遣其將宇文忻爭吕梁忻時有
精騎數千摩訶領十二騎深入周軍從横奮擊斬馘甚
衆及周遣大將王軌來赴結長圍連鏁於吕梁下流斷
大軍還路摩訶謂明徹曰聞軌始鏁下流其兩頭築城
今尚未立公若見遣擊之彼必不敢相拒彼城若立則
吾屬虜矣明徹奮髯曰搴旗陷陣將軍事也長算遠略
老夫事也摩訶失色而退一旬之中水路遂斷周兵益
至摩訶又請曰今求戰不得進退無路若潜軍突圍未
足為恥願公率歩卒乘馬輿徐行摩訶驅馳前後必使
公安達京邑明徹曰弟計乃良圖也然老夫受脤專征
今被圍逼慙寘無地且歩軍既多吾為總督必須身居
其後相率兼行弟馬軍宜須在前摩訶因夜發選精騎
八千率先衝突自後衆騎繼焉比旦達淮南宣帝徵還
授右衞將軍及宣帝崩始興王叔陵於殿内手刃後主
遂奔東府城摩訶入受敕乃率馬歩數百趣東府城斬
之以功授車騎大將軍封綏建郡公叔陵素所蓄聚金
帛累巨萬後主悉以賜之改授侍中驃騎大將軍左光
祿大夫舊制三公黄閤聽事置鴟尾後主特詔摩訶開
黄閤門施行馬聽事寢堂並置鴟尾仍以其女為皇太
子妃㑹隋總管賀若弼鎮廣陵後主委摩訶禦之授南
徐州刺史禎明三年元㑹徴摩訶還朝弼乘虚濟江襲
京口摩訶請率兵逆戰後主不許及弼進鍾山摩訶又
曰弼懸軍深入壍壘未堅出兵掩襲必剋又不許及將
出戰後主謂曰公可為我一決摩訶曰從來行陣為國
為身今日之事兼為妻子後主多出金帛賦諸軍以充
賞賜令中領軍魯廣達陳兵白土岡居衆軍南鎮東大
將軍任忠次之護軍將軍樊毅都官尚書孔範又次之
摩訶軍最居北衆軍南北亘二十里首尾進退不相知
弼初謂未戰將輕騎登山望見衆軍因馳下置陣後主
通於摩訶之妻故摩訶雖領勁兵八千初無戰意唯魯
廣達田端以其徒力戰賀若弼及所部行軍七總管楊
牙韓洪員明黄昕張黙言達奚隆張辯等甲士凡八千
人各勒陣以待之弼躬當魯廣達麾下戰死者二百七
十三人弼縱煙以自隱窘而復振陳兵得人頭皆走獻
後主求賞金銀弼更趣孔範範兵暫交便敗走陳軍盡
潰死者五千人諸門衞皆走黄昕馳燒北掖門而入員
明禽摩訶以送弼弼以刀臨頸詞色不撓乃釋而禮之
及城平弼置後主於徳教殿令兵衞守摩訶請弼曰今
為囚虜命在斯須願一見舊主死無所恨弼哀而許之
入見後主俯伏號泣仍於舊厨取食進之辭訣而出守
衞者皆不能仰視隋文帝聞摩訶抗答賀若弼曰壯士
也此亦人之所難入隋授開府儀同三司尋從漢王諒
詣并州同諒作逆伏誅年七十三摩訶訥於言恂恂長
者至於臨戎對寇志氣奮發所向無前年未弱冠隨侯
安都在京口性好獵無日不畋游及安都征伐摩訶功
居多
子世亷有父風性至孝及摩訶凶終服闋後追慕彌切
其父時賓故脱有所言及世亷對之哀慟不自勝言者
為之歔欷終身不執刀斧時人嘉焉摩訶有騎士陳智
深者勇力過人以平叔陵功為巴陵内史摩訶之戮也
其子先已籍没智深收摩訶屍手自殯歛哀感行路君
子義之潁川陳禹亦隨摩訶征討聰敏有識量渉獵經
史解風角兵書頗能屬文便騎射官至王府諮議
任忠字奉誠小名蠻奴汝隂人也少孤微不為鄉黨所
齒及長譎詭多計略旅力過人尤善騎射州里少年皆
附之梁鄱陽王蕭範為合州刺史聞其名引置左右侯
景之亂忠率鄉黨數百人隨晉熙太守梅伯龍討景將
王貴顯於夀春每戰却敵會土人胡通聚衆寇抄範命
忠與主帥梅思立并軍討平之仍隨範世子嗣率衆入
援會京城陷旋戍晉熙侯景平授蕩寇將軍王琳立蕭
莊署忠為巴陵太守琳敗還朝授明毅將軍安湘太守
仍隨侯瑱進討巴湘累遷豫寧太守衡陽内史華晈之
舉兵也忠預其謀及晈平宣帝以忠先有密啓於朝廷
釋而不問太建初隨章昭達討歐陽紇於廣州以功授
直閤將軍遷武毅將軍廬陵内史秩滿入為右軍將軍
五年衆軍北伐忠將出西道擊走齊歴陽王髙景安於
大峴逐北至東闗仍剋其東西二城進軍蘄譙竝抜之
徑襲合肥入其郛進剋霍州以功授員外散騎常侍封
安復縣侯吕梁之喪師也忠全軍而還尋授忠都督夀
陽新蔡霍州緣淮衆軍霍州刺史入為左衞將軍遷平
南將軍南豫州刺史加都督率歩騎趣歴陽周遣王延
貴率衆為援忠大破之生禽延貴後主嗣位進號鎮南
將軍給鼓吹一部入為領軍將軍加侍中改封梁信郡
公出為呉興内史及隋兵濟江忠自呉興入赴屯軍朱
雀門後主召蕭摩訶以下於内殿定議忠曰兵法客貴
速戰主貴持重今國家足食足兵宜固守臺城緣淮立
柵北軍雖來勿與交戰分兵斷江路無令彼信得通給
臣精兵一萬金翅三百艘下江徑掩六合彼大軍必言
其度江將士已被獲自然挫氣淮南土人與臣舊相知
悉今聞臣往必皆景從臣復揚聲欲往徐州斷彼歸路
則諸軍不擊而自去待春水長上江周羅㬋等衆軍必
沿流赴援此良計矣後主不能從明日歘然曰腹煩殺
人喚蕭郎作一打忠叩頭苦請勿戰後主從孔範言乃
戰於是據白土岡陣及軍敗忠馳入臺見後主言敗狀
曰官好往無所用力後主與之金兩縢為我南岸收募
人可為一戰忠曰陛下唯當具舟檝就上流衆軍臣以
死奉衞後主信之勅忠出部分忠辭云臣處分訖即奉
迎後主令官人装束以待忠久望不至時隋將韓擒虎
自新林進軍忠率數騎往石子岡降之仍引擒虎軍共
入南掖門臺城平入長安隋授開府儀同三司卒年七
十七隋文帝後以散騎常侍袁元友能直言於後主嘉
之擢拜主爵侍郎謂羣臣曰平陳之初我悔不殺任蠻
奴受人榮祿兼當重寄不能横屍云無所用力與𢎞演
納肝何其逺也子㓜武位儀同三司
樊毅字智烈南陽湖陽人也祖方興梁散騎常侍司州
刺史魚復縣侯父文熾梁散騎常侍東益州刺史新蔡
縣侯毅家本將門少習武善騎射侯景之亂率部曲隨
叔父文皎援臺城文皎於青溪戰殁毅赴江陵仍𨽻王
僧辯討河東王蕭譽以功除右中郎將代兄俊為梁興
太守領三州游軍隨宜豐侯蕭循討陸納於湘州軍次
巴陵營頓未立納潜軍夜至薄營大譟軍中將士皆驚
擾毅獨與左右數十人當營門力戰斬十餘級擊鼓申
令衆乃定焉以功封夷道縣伯尋除天門太守進爵為
侯及西魏圍江陵毅率郡兵赴援會魏剋江陵為後梁
所俘久之遁歸陳武帝受禪毅與弟猛舉兵應王琳琳
敗奔齊太尉侯瑱遣使招毅毅率子弟部曲還朝太建
初為豐州刺史封高昌縣侯入為左衞將軍五年衆軍
北伐毅攻廣陵楚子城抜之擊走齊軍及吕梁喪師詔
以毅為大都督率衆度淮對清口築城與周人相拒霖
雨城壊毅全軍自抜尋遷中領軍十一年周將梁士彦
圍夀陽詔以毅為都督北討前軍事十三年為荆州刺
史後主即位改封逍遙郡公入為侍中䕶軍將軍及隋
軍濟江毅謂僕射袁憲曰京口采石俱是要所各須鋭
卒數千金翅二百都下江中上下防捍如其不然大事
去矣諸將咸從其議會施文慶等寢隋兵消息毅計不
行臺城平隨例入關卒
毅弟猛字智武幼俶儻有幹略及長便弓馬膽氣過人
青溪之戰猛自旦訖暮與侯景軍短兵接戰殺傷甚衆
臺城平隨兄毅西上梁南安侯方矩為湘州刺史以猛
為司馬會武陵王紀舉兵自漢江東下方矩遣猛隨都
督陸法和進軍拒之猛手禽紀父子三人斬於䑽中盡
收其船艦器械以功封安山縣伯進軍撫定梁益還遷
司州刺史進爵為侯陳永定元年周文育等敗於沌口
為王琳所獲琳乘勝將事南中諸郡遣猛與李孝欽等
將兵攻豫章進逼周廸軍敗為廸所執尋遁歸王琳琳
敗還朝天嘉二年授永陽太守太建中以軍功封富川
縣侯歴散騎常侍荆州刺史入為左衞將軍後主即位
為南豫州刺史隋將韓擒虎之濟江猛在都下第六子
廵攝行州事擒虎進軍攻陷之廵及家口竝見執時猛
與左衞將軍蔣元遜領青龍八十艘為水軍於白下游
奕以禦隋六合兵後主知猛妻子在隋懼有異志欲使
任忠代之令蕭摩訶徐喻毅毅不悦摩訶以聞後主重
傷其意乃止禎明三年入隋
論曰梁氏云季運屬雲雷陳武帝杖旗掃難經綸伊始
胡穎徐度杜稜周鐵武程靈洗等或感會風雲畢力驅
馳之日或擢自降附乃贊興王之始咸得配享清廟豈
徒然哉沈恪行已之方不踐非義之迹子隆持身之節
無失事人之道仁矣乎錢道戢駱文牙孫瑒徐世譜周
敷荀朗周炅魯悉達廣達蕭摩訶任忠樊毅等所以獲
用當年其道雖異至於功名自立亦各因時當金陵覆
没抑惟天數然任忠興亡之義無乃致虧與夫蕭魯所
行固不同日持此百心而事二主欲求取信不亦難乎
首領獲全亦為幸也
　
　
　
　南史卷六十七
　南史卷六十七考證
胡穎傳呉興人也○一本吳興東遷人也
徐敬成傳起家著作佐郎永定元年○陳書無佐字又
　元誤為九
程靈洗傳遣使招諭久之乃降○諭監本訛俞今改从
　陳書
子文季傳秦郡前江浦通涂水○涂陳書作塗
齊軍深憚之謂為程彪○彪一本作虎
駱文牙傳駱文牙字旗門○陳書無文字
文牙母陳覩帝儀表知非常人○陳監本訛陵今改从
　閣本
魯廣達傳太建初與儀同章昭達入峽口招定安蜀等
　諸州鎮○招陳書作拓
時周圖江左○一本周字下有氏將二字
初隋將韓擒虎濟江廣達長子世真在新蔡乃與其弟
　世雄及所部奔擒擒遣使致書招廣達○各卷或稱
　擒或稱擒虎此則兩行内亦有異同皆後人或加或
　刪而未盡者也
蕭摩訶傳一旬之中水路遂斷周兵益至○陳書無水
　路遂斷四字
　
　
　
　
　
　
　
　
　
　
　
　南史卷六十七考證
欽定四庫全書
　南史卷六十八
　　唐　　　李　　　延　　　夀　　　撰
　列傳第五十八
　　趙知禮　　　蔡景歴子徵　宗元饒
　　韓子高　　　華晈　　　　劉師知
　　謝岐　　　　毛喜　　　　沈君理
　　陸山才
趙知禮字齊旦天水隴西人也父孝穆梁侯官令知禮
渉獵文史善書翰陳武帝之討元景仲也或薦之引為
書記知禮為文贍速每占授軍書下筆便就率皆稱㫖
由是恒侍左右深被委任當時計畫莫不預焉武帝征
侯景至白茅灣上表於梁元帝及與王僧辯論軍事其
文並知禮所製及景平授中書侍郎封始平縣子陳受
命位散騎常侍太府卿權知領軍事天嘉元年進爵為
伯王琳平授呉州刺史知禮沉静有謀謨每軍國大事
文帝輒令璽書問之再遷右將軍領前軍卒贈侍中諡
曰忠子元恭嗣
蔡景歴字茂世濟陽考城人也祖點梁尚書左戸侍郎
父大同輕車岳陽王記室參軍景歴少俊爽有孝行家
貧好學善尺牘工草𨽻為海陽令政有能名在侯景中
與南康嗣王㑹理通謀匡復事泄被執賊黨王偉保䕶
之獲免因客游京口侯景平陳武帝鎮朱方素聞其名
以書要之景歴對使人答書筆不停輟文無所改帝得
書甚加欽賞即日授征北府中記室參軍仍領記室衡
陽獻王昌為呉興太守帝以鄉里父老尊卑有数恐昌
年少接對乖禮乃遣景歴輔之承聖中還掌記室武帝
將討王僧辯獨與侯安都等數人謀之景歴弗之知部
分既畢召令草檄景歴援筆立成辭義感激事皆稱㫖
及受禪遷祕書監中書通事舍人掌詔誥永定二年坐
妻弟受周寶安餉馬為御史中丞沈炯所劾降為中書
侍郎舍人如故三年武帝崩時外有强宼文帝鎮南皖
朝無重臣宣后呼景歴及江大權杜稜定議祕不發喪
疾召文帝景歴躬共宦者及内人密營歛服時既暑熱
須營梓宫恐斤斧之聲聞外乃以蠟為祕器文詔依舊
宣行文帝即位復為祕書監舍人如故以定策功封新
豐縣子累遷散騎常侍文帝誅侯安都景歴勸成其事
以功遷太子左衞率進爵為侯常侍舍人如故坐妻兄
劉裕依倚景歴權前後姦詭并受歐陽威餉絹百疋免
官華晈反以景歴為武勝將軍呉明徹軍司晈平明徹
於軍中輒戮安成内史楊文通又受降人馬仗有不分
明景歴又坐不能匡正被收久之獲宥宣帝即位累遷
通直散騎常侍中書通事舍人掌詔誥仍復封邑太建
五年都督呉明徹北侵所向剋捷大破周梁士彦於吕
梁方進圍彭城時宣帝鋭意河南以為指麾可定景歴
稱師老將驕不宜過窮逺略帝惡其沮衆大怒猶以朝
廷舊臣不加深罪出為豫章内史未行為飛章所劾以
在省之日贓污狼籍帝令有司案問景歴但承其半於
是御史中丞宗元饒奏免景歴所居官徙居會稽及呉
明徹敗帝追憶景歴前言即日追還以為征南鄱陽王
諮議數日遷員外散騎常侍兼御史中丞復本爵封入
守度支尚書舊式拜官在午後景歴拜日適逢輿駕幸
𤣥武觀在位皆侍宴帝恐景歴不預特令早拜其見重
如此卒官贈太常卿諡曰敬十三年改葬重贈中領軍
禎明元年配享武帝廟廷二年車駕親幸其宅重贈景
歴侍中中撫軍將軍諡曰忠敬給鼓吹一部於墓所立
碑景歴屬文不尚雕靡而長於叙事應機敏速為當時
所稱有文集三十卷子徴嗣江大權字伯謀濟陽考城
人位少府封四會縣伯太建二年卒於通直散騎常侍
徴字希祥幼聰明精識强記年六嵗詣梁吏部尚書河
南褚翔嗟其頴悟七嵗丁母憂居喪如成人禮繼母劉
氏性悍忌視之不以道徴供侍益謹初無怨色徵本名
覧景歴以其有王祥之性更名字焉陳武帝為南徐州
召補迎主簿尋授太學博士太建中累遷太子中舍人
兼東宫領直襲封新豐侯至徳中位太子中庶子中書
舍人掌詔誥尋授左戸尚書與僕射江總知撰五禮事
後主器其才幹任寄日重遷吏部尚書每十日一往東
宫於皇太子前論述古今得喪及當時政務又敕以廷
尉寺獄事無大小取徴議決俄敕遣徴收募兵士自為
部曲徴善撫䘏得物情旬月之間衆近一萬位望既重
兼聲位熏灼物議咸忌憚之尋徙中書令中書清簡無
事或云徴有怨言後主聞之大怒收奪人馬將誅之左
右致諫獲免禎明二年隋軍濟江後主以徴有幹用令
權知中領軍事徴日夜勤苦備盡心力後主嘉焉謂曰
事寧有以相報及決戰於鍾山南崗敕徴守宫城西北
大營尋令督衆軍戰事陳亡隨例入長安徴羙容儀有
口辯多所詳究至於士流官宦陳宗戚屬及當朝制度
憲章儀軌戸口風俗山川土地問無不對然性頗便佞
進取不能以退素自業初拜吏部尚書啓後主借鼓吹
後主謂所司曰鼓吹軍樂有功乃授蔡徴不自量揆紊
我朝章然其父景歴既有締構之功宜且如啓拜訖即
追還徴不修亷隅皆此類也隋文帝聞其敏贍召見顧
問言輒會旨然累年不調久之除太常丞歴尚書戸部
儀曹郎轉給事郎卒子翼位司徒屬入隋為東宫學士
宗元饒南郡江陵人也少好學以孝聞仕梁為征南府
外兵參軍及司徒王僧辯幕府初建元饒與沛國劉師
知同為主簿陳武帝受禪稍遷廷尉卿尚書左丞宣帝
初軍國務廣事無巨細一以貫之臺省號為稱職遷御
史中丞知五禮事時合州刺史陳褒贓汚狼籍遣使就
渚斂魚又令人於六郡乞米百姓甚苦之元饒劾奏免
之呉興太守武陵王伯禮豫章内史南康嗣王方泰等
驕蹇放横元饒案奏皆見削黜元饒性公平善持法諳
曉故事明練政體吏有犯法政不便時及於名教不足
者隨事糺正多所裨益遷南康内史以秩米三千餘斛
助人租課存問高年拯救乏絶百姓甚賴焉以課最入
朝詔加散騎常侍後為吏部尚書卒
韓子高會稽山隂人也家本微賤侯景之亂寓都下景
平陳文帝出守呉興子高年十六為總角容貌美麗狀
似婦人於淮渚附部伍寄載欲還鄉里文帝見而問曰
能事我乎子高許諾子高本名蠻子帝改名之性恭謹
恒執備身刀及傳酒炙帝性急子高恒會意㫖稍長習
騎射頗有膽決願為將帥及平杜龕配以士卒文帝甚
愛之未甞離左右帝嘗夢騎馬登山路危欲墮子高推
捧而升文帝之討張彪也沈泰等先降帝據有州城周
文育鎮北郭香巖寺張彪自剡縣夜還襲城文帝自北
門出倉卒闇夕軍人擾亂唯子高在側文帝乃遣子高
自亂兵中往見文育反命酬答於闇中又往慰勞衆軍
文帝散兵稍集子高引入文育營因共立柵明日敗彪
彪奔松山浙東平文帝乃分麾下多配子高子高亦輕
財禮士歸之者甚衆文帝嗣位除右軍將軍封文招縣
子及王琳平子高所統益多將士依附之其有所論進
帝皆任使焉天嘉六年為右衞將軍文帝不豫入侍醫
藥廢帝即位加散騎常侍宣帝入輔子高兵權過重深
不自安好參訪臺閣又求出為衡廣諸鎮光大元年八
月前上虞縣令陸昉及子高軍主告其謀反宣帝在尚
書省因召文武在位議立皇太子子高預焉執送廷尉
其夕與到仲舉同賜死父延慶及子弟並原宥
華晈晉陵既陽人也世為小吏晈梁代為尚書比部令
史侯景之亂事景之黨王偉陳武帝南下文帝為景所
囚晈遇文帝甚厚及景平文帝為呉興太守以晈為都
錄事深見委任及文帝平杜龕仍配以甲兵御下分明
善於撫接解衣推食多少必均天嘉元年封懐仁縣伯
王琳東下晈隨侯瑱拒之琳平知江州事後隨都督呉
明徹征周迪迪平以功進爵為侯仍授都督湘州刺史
晈起自下吏善營產業又征川洞多致銅鼓及生口並
送都下廢帝即位改封重安縣公韓子高誅後晈内不
自安光大元年密啓求廣州以觀時主意宣帝偽許之
而詔書未出晈亦遣使引周兵又崇奉梁明帝士馬甚
盛詔乃以呉明徹為湘州刺史實欲以輕兵襲之慮晈
先發乃前遣明徹率衆三萬乘金翅直趣郢州又遣撫
軍大將軍淳于量率衆五萬乘大艦繼之時梁明帝遣
水軍為晈聲援周武帝遣衞公宇文直頓魯山又遣柱
國長湖公元定攻圍郢州梁明帝授晈司空巴州刺史
戴僧朔衡陽内史任蠻奴巴陵内史潘智䖍岳陽太守
章昭裕桂陽太守曹宣湘東太守錢明並隷於晈又長
沙太守曹慶等本隷晈下因為之用帝恐上流宰守並
為晈扇惑乃下詔曲赦湘巴二州其賊主帥節將並許
開恩出首晈以大艦載薪因風放火俄而風轉自焚晈
大敗乃與戴僧朔奔江陵元定等無復船度歩趣巴陵
巴陵城已為陳軍所據乃降送於建鄴晈遂終於江陵
其黨並誅唯任蠻奴章昭裕曹宣劉廣業獲免
劉師知沛國相人也家本素族祖奚之齊淮南太守以
善政聞父景彥梁司農卿師知本名師智以與敬帝諱
同改焉好學有當務才博渉書傳工文筆善儀體臺閣
故事多所詳悉紹泰初陳武帝入輔以師知為中書舍
人掌詔誥時兵亂後朝儀多闕武帝為丞相及加九錫
并受禪其儀注多師知所定梁敬帝在内殿師知常侍
左右及將加害師知詐帝令出帝覺遶牀走曰師知賣
我陳覇先反我本不須作天子何意見殺師知執帝衣
行事者加刃焉既而報陳武帝曰事已了武帝曰卿乃
忠於我後莫復爾師知不對武帝受命仍兼舍人性疎
簡與物多忤雖位宦不遷而任遇甚重其所獻替皆有
𢎞益及武帝崩六日成服時朝臣共議大行皇帝靈座
俠御人衣服吉凶之制博士沈文阿議宜服吉師知議
云既稱成服本備喪禮案梁昭明太子薨成服俠侍之
官悉著衰斬唯著鎧不異此即可擬愚謂六日成服俠
靈座須服衰絰中書舍人蔡景歴江徳藻謝岐等同師
知議時以二議不同乃啓取左丞徐陵決斷陵云案山
陵鹵簿吉部伍中公卿以下導引者爰及武賁鼓吹執
蓋奉車並是吉服豈容俠御獨為衰絰若言公卿胥吏
並服衰絰此與梓宫部伍有何差别若言文物並吉司
事者凶豈容袵絰而奉華蓋衰衣而升玉路邪同博士
議謝岐議曰靈筵祔宗廟梓宫還山陵實如左丞議但
山陵鹵簿備有吉凶從靈輿者儀服無變從梓宫者皆
服苴衰爰至士禮悉同此制此自是山陵之儀非關成
服今謂梓宫靈扆共在西階稱為成服亦無鹵簿直是
爰自胥吏上至王公四海之内必備衰絰案梁昭明太
子薨略是成例豈容凡百士庶悉此日服重而侍中至
於武衞最是近官反鳴玉紆青與平吉不異左丞既推
以山陵事愚意或謂與成服有殊陵重答云老病屬纊
不能多説古人爭議多成怨府傅𤣥見尤於晉代王商
取陷於漢朝謹自三緘敬同高命若萬一不死猶得展
言庶與羣賢更申揚𣙜文阿猶執所見衆議不能決乃
具錄二議奏聞上從師知議遷鴻臚卿舍人如故天嘉
元年坐事免尋起為中書舍人復掌詔誥天康元年文
帝不豫師知與尚書僕射到仲舉等入侍醫藥帝崩豫
顧命宣帝入輔師知與仲舉等遣舍人殷不佞矯詔令
宣帝還府事覺於北獄賜死初文帝敕師知撰起居注
自永定二年秋至天嘉元年為十卷
謝岐會稽山隂人也父達梁太學博士岐少機警好學
仕梁為山隂令侯景亂流寓東陽景平依于張彪彪在
呉郡及會稽庶事委之彪每征討恒留岐監郡知後事
彪敗陳武帝引參機宻為兼尚書右丞時軍旅屢興糧
儲多闕岐所在幹理深被知遇永定元年為給事黄門
侍郎中書舍人兼右丞如故天嘉二年卒贈通直散騎
常侍弟嶠篤學為通儒
毛喜字伯武滎陽陽武人也祖稱梁散騎侍郎父栖忠
中權司馬喜少好學善草隸陳武帝素知之及鎮京口
命喜與宣帝往江陵仍敕宣帝諮禀之及梁元帝即位
以宣帝為領直喜為尚書功論侍郎及魏平江陵喜與
宣帝俱遷長安文帝即位喜自周還進和好之策陳朝
乃遣周𢎞正等通聘及宣帝反國又遣喜入周以家屬
為請周冡宰宇文䕶執喜手曰能結二國之好者卿也
仍迎柳皇后及後主還天嘉三年至都宣帝時為驃騎
將軍仍以喜為府諮議參軍領中記室府朝文翰皆喜
詞也文帝嘗謂宣帝曰我諸子皆以伯為名汝諸子宜
用叔為稱宣帝以訪喜喜即條自古名賢杜叔英虞叔
卿等二十餘人以啓之文帝稱善文帝崩廢帝沖昧宣
帝錄尚書輔政僕射到仲舉等矯太后令遣宣帝還東
府當時疑懼無敢厝言喜即馳入謂宣帝曰今日之言
必非太后之意宗社至重願加三思竟如其策右衞將
軍韓子高始與仲舉通謀其事未發喜謂宣帝曰宜簡
人馬配與子高并賜鐵炭使修噐甲宣帝曰子高即欲
收執何更如是喜曰山陵始畢邉寇尚多而子高受委
前朝名為杖順宜推心安誘使不自疑圖之一壯士之
力耳宣帝卒行其計及帝即位除給事黄門侍郎兼中
書舍人典軍國機密宣帝議北侵敕喜撰軍制十二條
詔頒天下文多不載論定策功封東昌縣侯以太子右
衞率右將軍行江夏武陵桂陽三王府國事母憂去職
詔封喜母庾氏東昌國太夫人遣員外散騎常侍杜𬗟
圖其墓田上親與緬案圖指畫其見重如此歴位御史
中丞五兵尚書參掌選事及得淮南之地喜陳安邉之
術宣帝納之即日施行帝又欲進兵彭汴以問喜喜以
為淮左新平邉人未輯周氏始吞齊國難與爭鋒未若
安人保境斯久長之術也上不從呉明徹卒俘于周喜
後歴丹陽尹吏部尚書及宣帝崩叔陵構逆敕中庶子
陸瓊宣㫖令南北諸軍皆取喜處分賊平加侍中初宣
帝委政於喜喜數有諫爭事並見從自明徹敗後帝深
悔不用其言謂袁憲曰一不用喜計遂令至此由是益
見親重喜乃言無回避時皇太子好酒徳每共親幸人
為長夜之宴喜嘗言之宣帝太子遂銜之即位後稍見
疎逺及被始興王傷創愈置酒引江總以下展樂賦詩
醉酣而命喜于時山陵初畢未及逾年喜見之不懌欲
諫而後主已醉喜言心疾仆于階下移出省中後主醒
乃謂江總曰我悔召毛喜知其無病但欲阻我懽宴非
我所為耳乃與司馬申謀曰此人負氣吾欲將乞鄱陽
兄弟聽其報讎可乎對曰終不為官用願如聖㫖傅縡
爭之曰若許報讎欲置先皇何地後主曰當與一小郡
勿令見人事耳至徳元年授永嘉内史喜至郡不受奉
秩政𢎞淸靜人吏安之遇豐州刺史章大寶舉兵反郡
與豐州接而素無備喜乃修城隍器械又遣兵援建安
賊平授南安内史禎明元年徴為光祿大夫領左驍騎
將軍道卒有集十卷子處沖嗣
沈君理字仲倫吳興人也祖僧畟梁左戸尚書父廵元
帝時位少府卿魏平荆州梁宣帝署金紫光祿大夫君
理美風儀博渉有識鍳陳武帝鎮南徐州廵遣君理致
謁深見器重命尚會稽長公主及帝受禪拜駙馬都尉
封永安亭侯為吳郡太守時兵革未寧百姓荒弊君理
總集士卒修飾器械深以幹理見稱文帝嗣位累遷左
戸尚書天嘉六年為東陽太守天康元年以父憂去職
自請往荆州迎柩朝議以在位重臣難令出境乃遣長
兄君嚴往焉及還將葬詔贈廵侍中領軍將軍諡曰敬
子太建中歴位太子詹事吏部尚書宣帝以君理女為
皇太子妃賜爵望蔡縣侯位侍中尚書右僕射卒贈翊
左將軍開府儀同三司諡曰貞憲君理弟君高君公君
高字季高少知名性剛直有吏能位衛尉卿平越中郎
將都督廣州刺史甚得人和卒諡祁子君公自梁元帝
敗後常在江陵禎明中與蕭瓛蕭巖叛隋歸陳後主擢
為太子詹事君公博學有才辯善談論後主深器之陳
亡入隋文帝以其叛亡命斬于建康君理弟叔邁亦方
正有幹局位通直散騎常侍侍東宫
陸山才字孔章呉郡呉人也祖翁寶梁尚書水部郎父
汎中散大夫山才倜儻好尚文史范陽張纘纘弟綰並
欽重之紹泰中都督周文育出鎮南豫州不知書疏以
山才為長史政事悉以委之文育南討剋蕭勃禽歐陽
頠計畫多出山才後文育重鎮豫章金口山才復為鎮
南長史豫章太守文育為熊曇郎所害曇朗囚山才等
送于王琳未至而侯安都敗淋將常衆愛由是山才獲
反累遷度支尚書坐侍宴與蔡景歴言語過差為有司
所奏免官尋授散騎常侍遷西陽武昌二郡太守卒諡
曰簡子
論曰趙知禮蔡景歴屬陳武經綸之日居文房書記之
任此乃宋齊之初傅亮王儉之職若乃校其才用理不
同年而卒能膺務濟時蓋其遇也希祥勞臣之子才名
自致迹渉便佞貞介所羞元饒始終任遇無虧公道名
位自卒其殆優乎子高權重為戮亦其宜也華晈經綸
云始既蹈元功殷憂之辰自同勁草雖致奔敗未足為
非師知送往多闕見忌新主謀人之義可無慎哉然晚
遇誅夷非其過也毛喜逢時遇主好謀而成見廢昏朝
不致公輔惜矣沈陸所以見重固亦雅望之所致焉
　
　南史卷六十八
　南史卷六十八考證
蔡景歴傳景歴對使人答書筆不停輟文無所改○筆
　監本誤等今改从陳書
前後姦詭并受歐陽威餉絹百匹○陳書詭作訛又歐
　陽下有武字今各本俱同仍之
宗元饒傳事無巨細一以貫之○貫陳書作咨
劉師知傳好學有當務才○務陳書作世
毛喜傳宣帝曰子高即欲收執何更如是○陳書高祖
　驚曰子高謀反即欲收執何為更如是耶較詳
　
　
　
　
　
　
　南史卷六十八考證
欽定四庫全書
　南史卷六十九
　　唐　　　李　　　延　　　夀　　　撰
　列傳第五十九
　　沈炯　　　虞荔(弟寄/)　傅縡(章華/)
　　顧野王(蕭濟/)姚察
沈炯字初明呉興武康人也祖瑀梁尋陽太守父續王
府記室參軍炯少有儁才為當時所重仕梁為尚書左
戸侍郎呉令侯景之難呉郡太守袁君正入援建鄴以
炯監郡臺城䧟景將宋子仙據呉興使召炯方委以書
記炯辭以疾子仙怒命斬之炯解衣將就戮礙於路間
桑樹乃更牽往他所或救之僅而獲免子仙愛其才終
逼之令掌書記及子仙敗王僧辯素聞其名軍中購得
之酬所獲者錢十萬自是羽檄軍書皆出於炯及簡文
遇害四方岳牧上表勸進僧辯令炯制表當時莫有逮
者陳武帝南下與僧辯會白茅灣登壇設盟炯為其文
及景東奔至呉郡獲炯妻虞氏及子行簡並殺之炯弟
攜其母逃免侯景平梁元帝愍其妻子嬰戮特封原鄉
侯僧辯為司徒以炯為從事中郎梁元帝徴為給事黄
門侍郎領尚書左丞魏剋荆州被虜甚見禮遇授儀同
三司以母在東恒思歸國恐以文才被留閉門却掃無
所交接時有文章隨即棄毁不令流布嘗獨行經漢武
通天臺為表奏之陳已思鄉之意曰臣聞橋山雖掩鼎
湖之竈可祠有魯遂荒大庭之跡無泯伏惟陛下降徳
猗蘭纂靈豐谷漢道既登神仙可望射之罘於海浦禮
日觀而稱功横中流於汾河指栢梁而高宴何其甚樂
豈不然歟既而運屬上僊道窮晏駕甲帳珠簾一朝零
落茂陵玉盌遂出人間陵雲故基與原田而膴膴别風
餘跡帶陵阜而芒芒羈旅縲臣豈不落淚昔承明見厭
嚴助東歸駟馬可乘長卿西反恭聞故實竊有愚心黍
稷非馨敢望徼福但雀臺之弔空愴魏君雍丘之祠未
光夏后瞻仰煙霞伏増悽戀奏訖其夜夢有宫禁之所
兵衞甚嚴炯便以情事陳訴聞有人言甚不惜放卿還
㡬時可至少日便與王克等並獲東歸歴司農卿御史
中丞陳武帝受禪加通直散騎常侍表求歸飬詔不許
文帝嗣位又表求去詔答曰當敕所由相迎尊累使卿
公私無廢也初武帝嘗稱炯宜居王佐軍國大政多預
謀謨文帝又重其才欲寵貴之會王琳入冦大雷留異
擁據東境帝欲使炯因是立功乃解中丞加明威將軍
遣還鄉里收徒衆以疾卒於吳中贈侍中諡恭子有集
二十卷行於世
虞荔字山披㑹稽餘姚人也祖權梁廷尉卿永嘉太守
父檢平北始興王諮議參軍荔幼聰敏有志操年九嵗
隨從伯闡侯太常陸倕倕問五經十事荔對無遺失倕
甚異之又嘗詣徴士何𦙍時太守衡陽王亦造之𦙍言
於王王欲見荔荔辭曰未有板刺無容拜謁王以荔有
高尚之志雅相欽重還郡即辟為主簿荔又辭以年小
不就及長羙風儀博覧墳籍善屬文仕梁為西中郎法
曹外兵參軍兼丹陽詔獄正梁武帝於城西置士林館
荔乃制碑奏上帝命勒之於館仍用荔為士林學士尋
為司文郎遷通直散騎侍郎兼中書舍人時左右之任
多參權軸内外機務互有帶掌唯荔與顧協泊然靜退
居於西省但以文史見知尋領大著作及侯景之亂荔
率親屬入臺除鎮西諮議參軍如故臺城陷逃歸鄉里
侯景平元帝徴為中書侍郎貞陽侯僭位授揚州别駕
並不就張彪之據會稽荔時在焉及文帝平彪武帝及
文帝並書招之廹切不得已乃應命至都而武帝崩文
帝嗣位除太子中庶子仍侍太子讀尋領大著作初荔
母隨荔入臺卒於臺内尋而城陷情禮不申由是終身
蔬食布衣不聽音樂雖任遇隆重而居止儉素淡然無
營文帝深噐之常引在左右朝夕顧訪荔性沉密少言
論凡所獻替莫有見其際者第二弟寄寓於閩中依陳
寶應荔每言之輒流涕文帝哀而謂曰我亦有弟在逺
此情甚切他人豈知乃敕寶應求寄寶應終不遣荔因
以感疾帝欲數徃臨視令將家口入省荔以禁中非私
居之所乞停城外帝不許乃令住蘭臺乘輿再三臨問
手敕中使相望於道又以蔬食積久非羸疾所堪乃敕
曰卿年事已多氣力稍減方欲杖委良須克壯今給卿
魚肉不得固從所執荔終不從卒贈侍中諡曰徳子及
喪柩還鄉里上親出臨送當時榮之子世基世南並少
知名
寄字次安少聰敏年數嵗客有造其父遇寄於門嘲曰
郎子姓虞必當無智寄應聲曰文字不辨豈得非愚客
大慙入謂其父此子非常人文舉之對不是過也及長
好學善屬文性沖靜有栖遁志弱冠舉秀才對策高第
起家梁宣城王國左常侍大同中嘗驟雨殿前徃徃有
雜色寶珠梁武觀之甚有喜色寄因上瑞雨頌帝謂寄
兄荔曰此頌典裁清㧞卿之士龍也將如何擢用寄聞
之歎曰美盛徳之形容以申擊壤之情耳吾豈買名求
仕者乎乃閉門稱疾唯以書籍自娛岳陽王詧為會稽
太守寄為中記室領郡五官掾在職簡畧煩苛務存大
體曹局之内終日寂然侯景之亂寄隨兄荔入臺及城
陷遁還鄉里張彪徃臨川强寄俱行寄與彪將鄭瑋同
舟而載瑋嘗忤彪意乃劫寄奔晉安時陳寶應據有閩
中得寄甚喜陳武帝平侯景寄勸令自結寶應從之乃
遣使歸誠承聖元年除中書侍郎寶應愛其才託以道
阻不遣每欲引寄為僚屬委以文翰寄固辭獲免及寶
應結昏留異潛有逆謀寄微知其意言説之際每陳逆
順之理微以諷諫寶應輒引説他事以拒之又嘗令左
右讀漢書卧而聽之至蒯通説韓信曰相君之背貴不
可言寶應蹶然起曰可謂智士寄正色曰覆酈驕韓未
足稱智豈若班彪王命識所歸乎寄知寶應不可諫慮
禍及已乃為居士服以拒絶之常居東山寺偽稱脚疾
不復起寶應以為假托遣人燒寄所卧屋寄安卧不動
親近將扶寄出寄曰吾命有所懸避欲安徃所縱火者
旋自救之寶應自此方信之及留異稱兵寶應資其部
曲寄乃因書極諫曰東山居士虞寄致書於明將軍使
君節下寄流離艱故飄寓貴鄉將軍待以上賓之禮申
以國士之眷意氣所感何日忘之而寄沉痼彌留愒陰
將盡常恐卒填溝壑涓塵莫報是以敢布腹心冐陳丹
款願將軍留須臾之慮少思察之則瞑目之日所懐畢
矣夫安危之兆禍福之機匪獨天時亦由人事失之毫
釐差以千里是以明智之士據重位而不傾執大節而
不失豈惑於浮辭哉將軍文武兼資英威動俗徃因多
難杖劒興師援旗誓衆抗威千里豈不以四郊多壘共
謀王室匡時報主寧國庇人乎此所以五尺童子皆願
荷戟而隨將軍者也及高祖武皇帝肇基草昧初濟艱
難於時天下沸騰人無定主豺狼當道鯨鯢横擊海内
業業未知所從將軍運動微之鍳折從衡之辨策名委
質自託宗盟此將軍妙筭逺圖發於𠂻誠者也及主上
繼業欽明睿聖選賢與能羣臣輯睦結將軍以維城之
重崇將軍以裂土之封豈非宏謨廟畧推赤心於物者
也屢申明詔款篤慇懃君臣之分定矣骨肉之恩深矣
不意將軍惑於邪説翻然異計寄所以疾首痛心泣盡
繼之以血萬全之策竊為將軍惜之寄雖疾侵耄及言
無足采千慮一得請陳愚算願將軍少戢雷震賖其晷
刻使得盡狂瞽之説披肝膽之誠則雖死之日猶生之
年也自天厭梁徳多難薦臻寰宇分崩英雄互起不可
勝紀人人自以為得之然夷凶翦亂拯溺扶危四海樂
推三靈眷命揖讓而居南靣者陳氏也豈非歴數有在
惟天所授當璧應運其事甚明一也主上承基明徳逺
被天綱再張地維重紐夫以王琳之彊侯瑱之力進足
以搖蕩中原爭衡天下退足以倔彊江外雄張偏隅然
或命一旅之師或資一士之説琳即瓦解冰泮投身異
域瑱則厥角稽顙委命闕庭斯又天假之威而除其患
其事甚明二也今將軍以藩戚之重擁東南之衆盡忠
奉上戮力勤王豈不勲高竇融寵過呉芮析珪判野南
靣稱孤其事甚明三也且聖朝棄瑕忘過寛厚得人改
過自新咸加叙擢至如余孝頃潘純陀李孝欽歐陽頠
等悉委以心腹任以爪牙胷中豁然曾無纎芥況將軍
舋非張繡罪異畢諶當何慮於危亡何失於富貴此又
其事甚明四也方今周齊鄰睦境外無虞并兵一向匪
朝伊夕非有劉項競逐之機楚趙連從之事可得雍容
高拱坐論西伯其事甚明五也且留將軍狼狽一隅亟
經摧衂聲實虧喪膽氣衰沮高瓖向文政留瑜黄子玉
此數人者將軍所知首鼠兩端唯利是視其餘將帥亦
可見矣孰能被堅執鋭長驅深入繫馬埋輪奮不顧命
以先士卒者乎此又其事甚明六也且將軍之强孰如
侯景將軍之衆孰如王琳武皇滅侯景於前今上摧王
琳於後此乃天時非復人力且兵革已後人皆厭亂其
孰能棄墳墓捐妻子出萬死不顧之計從將軍於白刃
之間乎此又其事甚明七也歴觀前古鑒之徃事子陽
季孟傾覆相尋餘善右渠危亡繼及天命可畏山川難
恃況將軍欲以數郡之地當天下之兵以諸侯之資拒
天子之命强弱逆順可得侔乎此又其事甚明八也且
非我族類其心必異不愛其親豈能及物留將軍身縻
國爵子尚王姬猶且棄天屬而弗顧背明君而孤立危
急之日豈能同憂共患不背將軍者乎至於師老力屈
懼誅利賞必有韓智晉陽之謀張陳井陘之事此又其
事甚明九也且北軍萬里逺鬬鋒不可當將軍自戰其
地人多顧後梁安背向為心修旿匹夫之力衆寡不敵
將帥不侔師以無名而出事以無機而動以此稱兵未
知其利以漢朝呉楚晉室頴顒連城數十長戟百萬㧞
本塞源自圖家國其有成功者乎此又其事甚明十也為
將軍計者莫若不逺而復絶親留氏秦郎快郎隨遣入
質釋甲偃兵一遵詔㫖且朝廷許以鐡劵之要申以白
馬之盟朕不食言誓之宗社寄聞明者覽未形智者不
再計此成敗之效將軍勿疑吉凶之幾間不容髮方今
蕃維尚少皇子幼沖凡預宗枝皆蒙寵樹况以將軍之
地將軍之才將軍之名將軍之勢而能克修蕃服北靣
稱臣寧與劉澤同年而語其功業哉豈不身與山河等
安名與金石相弊願加三思慮之無忽寄氣力緜微餘
隂無幾感恩懐徳不覺狂言鈇鉞之誅甘之如薺寶應
覽書大怒或謂寶應曰虞公病篤言多錯謬寶應乃小
釋亦以寄人望且容之及寶應敗走夜至蒲田顧謂其
子扞秦曰早從虞公計不至今日扞秦但泣而已寶應
既禽凡諸賔客微有交渉者皆誅唯寄以先識免禍初
沙門慧摽渉獵有才思及寶應起兵作五言詩以送之
曰送馬猶臨水離旗稍引風好看今夜月當照紫微宫
寶應得之甚悦慧摽以示寄寄一覽便止正色無言慧
摽退寄謂所親曰摽公既以此始必以此终後竟坐是
誅文帝尋敕都督章昭逹發遣寄還朝及至謂曰管寧
無恙甚慰勞懐頃之帝謂到仲舉曰衡陽王既出閣須
得一人旦夕游處兼掌書記宜求宿士有行業者仲舉
未知所對帝曰吾自得之乃手敕用寄寄入謝帝曰所
以蹔屈卿游蕃非止以文翰相煩乃令以師表相事也
後除東中郎建安王諮議加戎昭將軍寄乃辭以疾不
堪旦夕陪列王於是令長停公事其有疑議就以決之
但朔旦牋脩而已太建八年加太中大夫後卒寄少篤
行造次必於仁厚雖僮豎未嘗加以聲色至臨危執節
則辭氣凛然白刃不憚也自流寓南土與凡荔隔絶因
感氣病每得荔書氣輒奔劇危殆者數矣前後所居官
未嘗至秩滿裁朞月便自求解退常曰知足不辱吾知
足矣及謝病私庭每諸王為州將下車必造門致禮命
釋鞭板以几杖侍坐嘗出游近寺閭里傳相告語老幼
羅列望拜道左或言誓為約者但指寄便不欺其至行
所感如此所制文筆遭亂並多散失
傅縡字宜事北地靈州人也父彞梁臨沂令縡幼聰敏
七嵗誦古詩賦至十餘萬言長好學能屬文太清末丁
母憂在兵亂中居喪盡禮哀毁骨立士友以此稱之後
依湘州刺史蕭循循好士廣集墳籍縡肆志尋閲因博
通羣書王琳聞其名引為府記室琳敗隨琳將孫瑒還
都時陳文帝使顔晃賜瑒雜物瑒託縡啓謝詞理周洽
文無加點晃還言之文帝召為撰史學士再遷驃騎安
成王中記室撰史如故縡篤信佛敎從興皇寺慧朗法
師受三論盡通其學尋以本官兼通直散騎侍郎使齊
還累遷太子庶子後主即位遷祕書監右衛將軍兼中
書通事舍人掌詔誥縡為文典麗性又敏速雖軍國大
事下筆輒成未嘗起草沉思者亦無以加甚為後主所
重然性木强不持檢操負才使氣陵侮人物朝士多銜
之會施文慶沈客卿以佞見幸專制衡軸而縡益疎文
慶等因共譖之後主收縡下獄縡素剛因憤恚於獄中
上書曰夫人君者恭事上帝子愛黔黎省嗜欲逺諂佞
未明求衣日旰忘食是以澤被區宇慶流子孫陛下頃
來酒色過度不䖍郊廟之神專媚滛昏之鬼小人在側
宦豎弄權惡忠直若仇讐視百姓如草芥後宫曳綺繡
厩馬餘菽粟兆庶流離轉尸蔽野貨賄公行帑蔵損耗
神怒人怨衆叛親離恐東南王氣自斯而盡書奏後主
大怒頃之稍解使謂曰我欲赦卿卿能改過不縡對曰
臣心如靣臣靣可改則臣心可改後主於是益怒令宦
者李善度窮其事賜死獄中有集十卷縡雖强直有才
而毒惡傲慢為當世所疾及死有惡蛇屈尾來上靈牀
當前受祭酹去而復來者百餘日時時有彈指聲時有
呉興章華字仲宗家本農夫至華獨好學與士君子游
處頗通經史善屬文侯景之亂游嶺南居羅浮山寺專
精習業歐陽頠為廣州刺史署為南海太守頠子紇敗
乃還都後主時除太市令非其所好乃辭以疾禎明初
上書極諫其大畧曰陛下即位於今五年不思先帝之
艱難不知天命之可畏溺於嬖寵惑於酒色祠七廟而
不出拜妃嬪而臨軒老臣宿將棄之草莾諂佞讒邪升
之朝廷今疆場日蹙隋軍壓境陛下如不改絃易張臣
見麋鹿復游於姑蘇矣書奏後主大怒即日斬之
顧野王字希馮吳郡吳人也祖子喬梁東中武陵王府
參軍事父烜信威臨賀王記室兼本郡五官掾以儒術
知名野王幼好學七嵗讀五經畧知大指九嵗能屬文
嘗制日賦領軍朱异見而竒之十二隨父之建安撰建
安地記二篇長而徧觀經史精記嘿識天文地理蓍龜
占候蟲篆竒字無所不通為臨賀王府記室宣城王為
揚州刺史野王及琅邪王褒並為賔客王甚愛其才野
王又善丹青王於東府起齋令野王畫古賢命王褒書
贊時人稱為二絶及侯景之亂野王丁父憂歸本郡乃
召募鄉黨隨義軍援都野王體素清羸裁長六尺又居
喪過毁殆不勝哀及杖戈被甲陳君臣之義逆順之理
抗辭作色見者莫不壯之城陷逃會稽陳天嘉中敕補
撰史學士太建中為太子率更令尋領大著作掌國史
知梁史事後為黄門侍郎光祿卿知五禮事卒贈祕書
監右衞將軍野王少以篤學至性知名在物無過辭失
色觀其容貌似不能言其厲精力行皆人所莫及所撰
玉篇三十卷輿地志三十卷符瑞圖十卷顧氏譜傳十
卷分野樞要一卷續洞㝠記一卷𤣥象表一卷並行於
世又撰通史要畧一百卷國史記傳二百卷未就而卒
有文集二十卷時有蕭濟字孝康東海蘭陵人也好學
博通經史仕梁為太子舍人預平侯景功封松陽縣侯
陳文帝為會稽太守以濟為宣毅府長史及即位授侍
中太建中歴位五兵度支祠部三尚書卒
姚察字伯審呉興武康人呉太常卿信之九世孫也父
僧坦梁太醫正及元帝在荆州為晉安王諮議參軍後
入周位遇甚重察幼有至性六嵗誦書萬餘言不好戲
弄勵精學業十二能屬文僧坦精醫術知名梁代二宫
所得供賜皆回給察兄弟為游學之資察並用聚蓄圖
書由是聞見日博年十三梁簡文帝時在東宫盛修文
義即引於宣猷堂聼講論難為儒者所稱及簡文嗣位
尤加禮接起家南海王國左常侍兼司文侍郎後兼尚
書駕部郎遇梁室喪亂隨二親還鄉里在亂離間篤學
不廢元帝於荆州即位授察原鄉令後為佐著作撰史
陳永定中吏部尚書徐陵領大著作復引為史佐太建
初補宣明殿學士尋為通直散騎常侍報聘於周江左
耆舊先在關右者咸相傾慕沛國劉臻竊於公館訪漢
書疑事十餘條並為剖析皆有經據臻謂所親曰名下
定無虚士著西聘道里記使還補東宫學士遷尚書祠
部侍郎舊魏王肅奏祀天地設宫懸之樂八佾之儛爾
後因循不草至梁武帝以為事人禮縟事神禮簡古無
宫懸之文陳初承用莫有損益宣帝欲設備樂付有司
立議以梁武為非時碩學名儒朝端在位咸希㫖注同
察乃博引經籍獨違羣議據梁樂為是當時驚駭莫不
慙服僕射徐陵因改同察議其不順時隨俗皆此類也
後歴仁威淮南王平南建安王二府諮議參軍丁内憂
去職俄起為戎昭將軍知撰梁史後主立兼東宫通事
舍人知撰史至徳元年除中書侍郎轉太子僕餘並如
故初梁室淪没察父僧坦入長安察蔬食布衣不聼音
樂至是凶問因聘使到江南時察母韋氏喪制適除後
主以察羸瘠慮加毁頓乃密遣中書舍人司馬申就宅
發哀仍敕申専加譬抑尋以忠毅將軍起兼東宫通事
舍人察頻讓不許俄敕知著作郎事服闋除給事黄門
侍郎領著作察既累居憂戚齋素日久因加氣疾後主
嘗别召見為之動容命停長齋令從晚食又詔授祕書
監領著作奏撰中書表集歴度支吏部二尚書察自居
顯要一不交通嘗有私門生不敢厚餉送南布一端花
綀一匹察謂曰吾所衣著止是麻布蒲綀此物於吾無
用既欲相款接幸不煩爾此人遜請察厲色驅出自是
莫敢饋遺陳亡入隋詔授祕書丞别敕成梁陳二史又
敕於朱華閣長參文帝知察蔬菲别日獨召入内殿賜
果菜指謂朝臣曰聞姚察學行當今無比我平陳唯得
此一人開皇十三年襲封北絳郡公察在陳時聘周因
得與父僧坦相見將别之際絶而復蘓至是承襲愈更
悲感見者莫不為之歔欷丁後母杜氏喪解職在服制
之中有白鳩巢於戸上仁夀二年詔除員外散騎常侍
晉王侍讀煬帝即位授太子内舍人及改易衣冠刪定
朝式預參對問大業二年終於東都遺命薄葬以松板
薄棺纔可容身土周於棺而已葬日止鹿車即送厝舊
塋北不須立靈置一小牀每日設清水六齋日設齋食
菜果任家有無不須别經營也初察欲讀一蔵經並已
究竟將終曾無痛惱但西向坐正念云一切空寂其後
身體柔軟顔色如恒兩宫悼惜贈賵甚厚察至孝有人
倫鑒識沖虚謙遜不以所長矜人専志著書白首不倦
所著漢書訓纂三十卷説林十卷西聘玉璽建康三鍾
等記各一卷文集二十卷所撰梁陳史雖未畢功隋開
皇中文帝遣中書舍人虞世基索本且進臨亡戒子思
亷撰續思亷在陳為衡陽王府法曹參軍會稽王主簿
論曰沈炯才思之美足以繼踵前良然仕於梁朝年已
知命主非不文而位裁邑宰及於運逢交喪驅馳戎馬
所在稱美用捨信有時焉虞荔弟兄才行兼著崎嶇喪
亂保兹貞一並取貴時主豈虚得乎傅縡聰警特達才
氣自負行之平日其猶殆諸處以危邦死其宜矣顧姚
栖託藝文蹈履清直文質彬彬各踐通賢之域美矣乎
　
　
　
　
　
　
　
　
　
　
　
　
　
　
　南史卷六十九
　南史卷六十九考證
虞荔傳方欲杖委良須克壯○一本杖作仗克作充
弟寄傳高瓖向文政留瑜黄子玉此數人者○玉監本
　訛王今改正
至於師老力屈懼誅利賞○屈監本誤君今改从南本
脩旿匹夫之力衆寡不敵將帥不侔○脩旿監本誤宵
　旰今改从陳書
　
　
　
　
　
　
　
　
　南史卷六十九考證
欽定四庫全書
　南史卷七十
　　唐　　　李　　　延　　　夀　　　撰
　列傳第六十
　　循吏
　　　吉翰　　　杜驥　　　申怙
　　　杜慧慶　　阮長之　　甄法崇(孫彬/)
　　　傅琰(孫岐/)　虞愿　　　王洪軌(李珪之/)
　　　沈瑀　　　范述曾　　孫謙(從子亷/)
　　　何逺　　　郭祖深
昔漢宣帝以為政平訟理其惟良二千石乎前史亦云
今之郡守古之諸侯也故長吏之職號曰親人至於道
德齊禮移風易俗未有不由之矣宋武起自匹庶知人
事艱難及登庸作宰留心吏職而王畧外舉未遑内務
奉師之費日耗千金播兹寛簡雖所未暇而黜已屏欲
以儉御身左右無幸謁之私閨房無文綺之飾故能戎
車嵗駕邦甸不擾文帝幼而寛仁入纂大業及難興陜
服六戎薄伐興師命將動在濟時費由府實事無外擾
自此方内晏安甿庶蕃息奉上供徭止於嵗賦晨出暮
歸自事而已守宰之職以六朞為斷雖没世不徙未及
曩時而人有所係吏無茍得家給人足即事雖難轉死
溝渠於時可免凡百戸之鄉有市之邑歌謡舞蹈觸處
成羣蓋宋時之極盛也暨元嘉二十七年舉境外捍於
是傾資掃蓄猶有未供深賦厚歛天下騷動自兹迄於
孝建兵連不息以區區江東蕞爾廹隘薦之以師旅因
之以凶荒向時之盛自此衰矣晉世諸帝多處内房朝
晏所臨東西二堂而已孝武末年清暑方搆及永初受
命無所改作所居唯稱西殿不制嘉名文帝因之亦有
合殿之稱及孝武承統制度滋長犬馬餘菽粟土木衣
綈繡追陋前規更造正光玉燭紫極諸殿彫欒綺節珠
窓網戸嬖女幸臣賜傾府藏竭四海不供其欲殫人命
未快其心明皇繼祚彌篤浮侈恩不䘏下以至横流莅
人之官遷變嵗屬突不得黔竈未暇暖蒲密之化事未
易階豈徒吏不及古人乖於昔蓋由為上所擾致化莫
從齊高帝承斯奢縱輔立幼主思振人瘼風移百城為
政未朞擢山陰令傅琰為益州刺史乃損華反樸恭已
南靣導人以躬意存勿擾以山陰大邑獄訟繁滋建元
三年别置獄丞與建康為比永明繼運垂心政術杖威
善斷猶多漏網長吏犯法封刃行誅郡縣居職以三周
為小滿水旱之災輒加振䘏十許年中百姓無犬吠之
驚都邑之盛士女昌逸歌聲舞節袨服華粧桃花淥水
之間秋月春風之下無往非適明帝自在布衣逹於吏
事及居宸扆專務刀筆未嘗枉法申恩守宰由斯而震
屬以魏軍入伐壃塲大擾兵車連嵗不遑啓居軍國糜
耗從此衰矣繼以昏亂政由羣孽賦調雲起徭役無度
守宰多倚附權門互長貪虐裒刻聚歛侵擾黎甿天下
搖動無所措其手足梁武在田知人疾苦及定亂之始
仍下寛書東昏時雜調咸悉除省於是四海之内始得
息肩及踐皇極躬覽庶事日昃聴政求瘼䘏隱乃命輶
軒以省方俗置肺石以逹窮人勞已所先事唯急病元
年始去人貲計丁為布在身服浣濯之衣御府無文錦
之飾太官常膳唯以菜蔬圓案所陳不過三盞蓋以儉
先海内也故每選長吏務簡亷平皆召見於前親朂政
道始擢尚書殿中郎到溉為建安内史左戸侍郎劉鬷
為晉安太守溉等居官並以亷潔著又著令小縣有能
遷為大縣令大縣有能遷為二千石於是山陰令丘仲
孚有異績以為長沙内史武康令何逺清公以為宣城
太守剖符為吏者往往承風焉斯亦近代奬勸之方也
案前史各立循吏傳序其德美今並掇采其事以備此
篇云
吉翰字休文馮翊池陽人也初為龍驤將軍劉道憐參
軍隨府轉征虜左軍參軍隨道憐北征廣固賜爵建城
縣五等侯參宋武帝中軍軍事臨淮太守復為道憐驃
騎中兵參軍從事中郎為將佐十餘年清謹勤正甚為
武帝所知賞元嘉中歴位梁南秦二州刺史徙益州刺
史加督在任著美績甚得方伯之體論者稱之累遷徐
州刺史監徐兖二州豫州梁郡諸軍事時有死罪囚典
籖意欲活之因翰八關齋呈事翰省訖語令且去明可
更呈明旦典籖不敢復入呼之乃來取昨所呈事視訖
謂曰卿意當欲宥此囚死命昨於齋坐見其事亦有心
活之但此囚罪重不可全貸既欲加恩卿便當代任其
罪因命左右收典籖付獄殺之原此囚生命其刑政類
如此自下畏服莫敢犯禁卒於官
杜驥字度世京兆杜陵人也高祖預晉征南將軍曾祖
耽避難河西因仕張氏苻堅平涼州父祖始還關中兄
坦頗渉史傳宋武帝平長安隨從南還元嘉中位青冀
二州刺史晚度北入南朝常以傖荒遇之雖復人才可
施每為清途所隔坦恒以慨然嘗與文帝言及史籍上
曰金日磾忠孝淳深漢朝莫及恨今世無復此軰人坦
曰日磾之美誠如聖詔假使出乎今世飬馬不暇豈辯
見知上變色曰卿何量朝廷之薄也坦曰請以臣言之
臣本中華高族亡高祖因晉氏喪亂播遷涼土直以南
度不早便以荒傖賜隔日磾胡人身為牧圉便超入内
侍齒列名賢聖朝雖復㧞才臣恐未必能也上黙然北
土舊法問疾必遣子弟骥年十三父使候同郡韋華華
子𤣥有高名見而異之以女妻焉累遷長沙王義欣後
軍錄事參軍元嘉七年隨到彦之入河南加建武將軍
魏撤河南戍悉歸河北彦之使驥守洛陽洛陽城廢久
又無糧食及彦之敗退驥欲棄城走慮為文帝誅初武
帝平關洛致鍾虡舊器南還一大鍾墜洛水中至是帝
遣將姚聳夫領千五百人迎致之時聳夫政率所領牽
鍾於洛水骥乃遣使紿之曰虜既南度洛城勢弱今脩
理城池並已堅固軍糧又足所乏者人耳君率衆見就
共守此城大功既立取鍾無晚聳夫信之率所領就驥
及至城不可守又無糧食於是引衆去骥亦委城南奔
白文帝本欲以死固守姚聳夫入城便走人情沮敗不
可復禁上怒使建威將軍鄭順之殺聳夫於夀陽聳夫
呉興武康人勇果有氣力宋偏裨小將莫及十七年驥
為青冀二州刺史在任八年惠化著於齊土自義熙至
於宋末刺史唯羊穆之及驥為吏人所稱詠後徴為左
軍將軍兄坦代為刺史北土以為榮焉坦長子琬為員
外散騎侍郎文帝嘗有函詔敕坦琬輒開視信未及發
又追取之敕函已發大相推檢上遣主書詰責骥并檢
開函之主骥答曰開函是臣第四息季文伏待刑坐上
特原不問卒官第五子幼文薄於行明帝初以軍功封
邵陽縣男尋坐巧妄奪爵後以發太尉廬江王禕謀反
事拜絡事黄門侍郎廢帝元徽中為散騎常侍幼文所
莅貪横家累千金與沈勃孫超之居止接近又並與阮
佃夫厚善佃夫既死廢帝深疾之帝微行夜輒在幼文
門墉間聽其絃管積久轉不能平於是自率宿衛兵誅
幼文勃超之等兄叔文為長水校尉亦誅
申怙字公休魏郡魏人也曽祖鍾為石季龍司徒宋武
帝平廣固怙父宣宣從父兄永皆得歸晉並以幹用見
知武帝踐阼拜太中大夫宣元嘉初歴兖青二州刺史
怙兄謨與朱脩之守滑臺魏尅滑臺見虜後得還為竟
陵太守怙初為驃騎劉道憐長兼行參軍宋受命辟東
宫殿中將軍度還臺直省十年不請休息歴下邳北海
二郡太守所至皆有政績又為北譙梁二郡太守郡境
邊接任榛屢被寇抄怙到任密知賊來乃伏兵要害出
其不意悉皆禽殄元嘉十二年遷督魯東平濟北三郡
諸軍事太山太守威恵兼著吏人便之二十一年冀州
移鎮歴下以怙為冀州刺史加督明年加濟南太守孝
武踐阼為青州刺史尋加督齊地連歳興兵百姓彫弊
怙防禦邉境勸課農桑二三年間遂皆優實性清約頻
處州郡妻子不免飢寒世以此稱之後拜豫州刺史以
疾徴還道卒死之日家無遺財子寔南譙太守謨子元
嗣海陵太守元嗣弟謙臨川内史永子坦孝建初為太
子右衛率徐州刺史大明元年魏攻兖州孝武遣太子
左衞率薛安都東陽太守沈法系北捍至兖州魏軍已
去坦建議任榛亡命屢犯邉人今軍出無功宜因此翦
撲上從之亡命先已聞知舉村逃走安都法系坐白衣
領職坦棄市羣臣為請莫得將行刑始興公沈慶之入
市抱坦痛哭曰卿無罪為朝廷所枉誅我入市亦當不
久市官以白上乃原生命繫尚方尋被宥復為驍騎將
軍疾卒子令孫明帝時為徐州刺史討薛安都行至淮
陽即與安都合弟闡時為濟陰太守戍睢陵城奉順不
同安都安都攻圍不能剋會令孫至遣往睢陵説闡闡
降殺之令孫亦見殺
杜慧慶交阯朱䳒人也本屬京兆曾祖元為寧浦太守
遂居交阯父瑗字道言仕州府為日南九德交阯太守
初九真太守李遜父子勇壯有權力威制交土聞刺史
滕遯之當至分遣二子斷遏水陸津要瑗收衆斬遜州
境獲寧後為龍驤將軍交州刺史宋武帝義旗建進號
冠軍將軍盧循竊據廣州遣使通好瑗斬之義熙六年
卒年八十四贈右將軍慧慶瑗第五子也七年除交州
刺史詔書未到其年春盧循襲破合浦徑向交州慧慶
乃率文武六千人拒循於石碕破之循雖破餘黨皆習
兵事李遜子孫李奕李移李脱等皆奔竄石碕盤結俚
獠各有部曲循知奕等與杜氏有怨遣使招之奕等受
循節度六月庚子循晨造南津令三軍入城乃食慧慶
悉出宗族私財以充勸賞自登高艦合戰放火箭循衆
艦俱然一時散潰循中箭赴水死斬循及父嘏并循二
子並傳首建鄴封慧慶龍編縣侯武帝踐阼進號輔國
將軍其年南討林邑林邑乞降輸生口大象金銀古貝
等乃釋之遣長史江攸奉表獻捷慧慶布衣蔬食儉約
質素能彈琴頗好莊老禁斷滛祀崇脩學校嵗荒人飢
則以私祿振給為政纖密有如居家由是威惠霑洽姦
盗不起乃至城門不夜閉道不拾遺卒追贈左將軍以
慧慶長子𢎞文為振逺將軍交州刺史初武帝北征關
洛慧慶板𢎞文行九真太守乃繼父為刺史亦以寛和
得衆襲爵龍編侯元嘉四年文帝以廷尉王徽為交州
刺史𢎞文被徵會得重疾牽以就路親舊見其患篤勸
待病愈𢎞文曰吾世荷皇恩杖節三世常欲投軀帝庭
以報所荷況親被徴命而可晏然者乎𢎞文母阮年老
見𢎞文輿疾就路不忍别與到廣州遂卒臨死遣弟𢎞
猷詣建鄴朝廷甚哀之孝建中以豫章太守檀和之為
豫州刺史和之先歴始興太守交州刺史所在有威名
盗賊屏迹每出獵猛獸伏不敢起
阮長之字景茂一字善業陳留尉氏人也祖思曠金紫
光祿大夫父普驃騎諮議參軍長之年十五喪父有孝
性哀感傍人除服蔬食者猶積載閑居篤學未嘗有惰
容初為諸府參軍母老求補襄垣令督郵無禮鞭之去
職後拜武昌太守時王𢎞為江州雅相知重引為車騎
從事中郎元嘉十一年除臨海太守在官常擁敗絮至
郡少時母亡葬畢不勝憂卒時郡田祿以芒種為斷此
前去官者則一年秩祿皆入後人始以元嘉末改此科
計月分祿長之去武昌郡代人未至以芒種前一日解
印綬初發都親故或以器物贈别得便緘錄後歸悉以
還之為中書郎直省夜往鄰省誤著屐出閣依事自列
門下以闇夜人不知不受列長之固遣送曰一生不侮
暗室前後所莅官皆有風政為後人所思宋世言善政
者咸稱之文帝深惜之曰景茂方堪大用豈直以清苦
見惜子師門原鄉令元嘉初文帝遣大使廵行四方兼
散騎常侍王歆之等上言宣威將軍陳南頓二郡太守
李元德清勤均平姦盗止息彭城内史魏恭子亷惜脩
慎在公忘私安約守儉久而彌固前宋縣令成浦為政
寛濟遺詠在人前鮦陽令李熙國在事有方人思其政
故山桑令何道自少清亷白首彌厲應加襃賚以勸於
後各被褒賜歆之字叔道河東人曾祖愆期有名晉世
官至南蠻校尉歆位左戸尚書光祿大夫卒官
甄法崇中山人也父匡位少府卿以清聞法崇宋永初
中為江陵令在任嚴整縣境肅然於時南平繆士通為
江安令卒官至其年末法崇在聼事士通前見法崇知
其已亡愕然未言坐定云卿縣人宋雅見負米千餘石
不還令兒窮弊不自存故自訴法崇因命口受為辭因
遜謝下席而法崇為問繆家狼狽輸送太守王華聞而
歎美之法崇孫彬彬有行業鄉黨稱善嘗以一束苧就
州長沙寺庫質錢後贖苧還於苧束中得五兩金以手
巾裹之彬得送還寺庫道人驚云近有人以此金質錢
時有事不得舉而失檀越乃能見還輒以金半仰酬往
復十餘彬堅然不受因謂曰五月披羊裘而負薪豈拾
遺金者邪卒還金梁武帝布衣而聞之及踐阼以西昌
侯藻為益州刺史乃以彬為府錄事參軍帶郫縣令將
行同列五人帝誡以亷慎至彬獨曰卿昔有還金之美
故不復以此言相屬由此名徳益彰及在蜀藻禮之甚
厚云
傅琰字季珪北地靈州人也曾祖𢎞仁宋武帝之外弟
以中表歴顯官位太常卿祖劭字彦先員外散騎侍郎
父僧祐山隂令有能名琰美姿儀仕宋為武康令遷山
隂令並著能名二縣皆謂之傅聖賜爵新亭侯元徽中
遷尚書左丞母喪鄰家失火延燒琰屋抱柩不動鄰人
競來赴救乃得俱全琰股髀之間已被烟熖齊高帝輔
政以山隂獄訟煩積復以琰為山隂令賣針賣糖老姥
爭團絲來詣琰琰挂團絲於柱鞭之密視有鐵屑乃罰
賣糖者又二野父爭雞琰各問何以食雞一人云粟一
人云豆乃破雞得粟罪言豆者縣内稱神明無敢為偷
琰父子並著奇績時云諸傅有理縣譜子孫相傳不以
示人昇明中遷益州刺史自縣遷州近世罕有齊建元
四年徴驍騎將軍黄門郎永明中為廬陵王安西長史
南郡内史行荆州事卒琰喪西還有詔出臨哭時長沙
太守王沉新蔡太守劉聞慰晉平太守丘仲起長城縣
令何敬叔故鄣縣令丘寂之皆有能名而不及琰也沉
字彦流東海人歴錢唐山隂秣陵令南平長沙太守清
亷戒慎身恒居祿而居處日貧死之日無宅可憩故吏
為營棺柩聞慰自有傳仲起見沈憲傳敬叔見子思澄
傳寂之字徳𤣥呉興烏程人年十七為州西曹兼直主
簿刺史王彧行夜還前驅已至而寂之不肯開門曰不
奉墨㫖彧方於車中為教然後開彧歎曰不意郅君章
近在閣下即轉為主簿在縣專以亷潔御下於時丹徒
縣令沈巑之以清亷抵罪寂之聞之曰清吏真不可為
也政當處季孟之間巑之呉興武康人性疎直在縣自
以清亷不事左右浸潤日至遂鎻繫尚方歎曰一見天
子足矣上召問曰復欲何陳荅曰臣坐清所以獲罪上
曰清復何以獲罪曰無以承奉要人上曰要人為誰巑
之以手板四靣指曰此赤衣諸賢皆是若臣得更鳴必
令清譽日至巑之雖危言上亦不責後知其無罪重除
丹徒令入縣界吏人候之謂曰我今重來當以人肝代
米不然清名不立又有汝南周洽歴句容曲阿上虞呉
令亷約無私卒於都水使者無以殯歛吏人為買棺器
齊武帝聞而非之曰洽累歴名邑而居處不理遂坐無
車宅死令吏衣棺之此故宜罪貶無論褒恤乃敕不給
贈賻琰子翽為官亦有能名後為呉令别建康令孫亷
亷因問曰聞丈人發姦擿伏恵化如神何以至此荅曰
無他也唯勤而清清則憲綱自行勤則事無不理憲綱
自行則吏不能欺事自理則物無凝滯欲不理得乎時
臨淮劉𤣥明亦有吏能歴山隂建康令政常為天下第
一終於司農卿後翽又代𤣥明為山隂令問𤣥明曰願
以舊政告新令尹荅曰我有竒術卿家譜所不載臨别
當相示既而曰作縣令唯日食一升飯而莫飲酒此第
一䇿也翽天監中為建康令復有能名位驃騎諮議子
岐岐字景平仕梁起家南康王左常侍後兼尚書金部
郎母憂去職居喪盡禮服闋後疾廢久之復除始新令
縣人有因鬬相毆而死死家訴郡郡錄其仇人考掠備
至終不引咎郡乃移獄於縣岐即令脱械以和言問之
便即首服法當償死會冬節至岐乃放其還家獄曹掾
固爭曰古者有此今不可行岐曰其若負信縣令當坐
竟如期而反太守深相歎異遽以狀聞岐後去縣人無
老少皆出境拜送號哭聞數十里至都除廷尉正入兼
中書通事舍人累遷安西中記室兼舍人如故岐美容
止博渉能占對大同中與魏和親其使嵗中再至常遣
岐接對焉太清元年累遷太僕司農卿舍人如故岐在
禁省十餘年機事密勿亞於朱异此年冬貞陽侯蕭明
伐彭城兵敗囚於魏三年明遣使還述魏欲通和好敕
有司及近臣定議左衞朱异曰邉境且得静寇息人於
事為便議者並然之岐獨曰高澄既新得志何事須和
必是設間故令貞陽遣使令侯景自疑當以貞陽易景
景意不安必圖禍亂若許通好政是墮其計中且彭城
去嵗喪師渦陽復新敗退今使就和益示國家之弱和
不可許异等固執帝遂從之及遣使景果有此疑遂舉
兵入寇請誅朱异三年遷中領軍舍人如故二月侯景
於闕前通表乞割江右四州安置部下當解圍還鎮敕
許之乃於城西立盟求遣召宣城王出送岐固執宣城
王嫡嗣之重不宜許之乃遣石城公大款送之及與景
盟訖城中文武喜躍冀得解圍岐獨言於衆曰賊舉兵
為逆豈有求和及景背盟莫不歎服尋有詔以岐勤勞
封南豐縣侯固辭不受宫城失守岐带疾出圍卒於宅
虞愿字士恭會稽餘姚人也祖賚給事中監利侯父望
之早卒賚中庭橘樹冬熟子孫競來取之愿年數嵗獨
不取賚及家人皆異之宋元嘉中為湘東王國常侍及
明帝立以愿儒吏學渉兼蕃國舊恩意遇甚厚除太常
丞尚書祠部郎通直散騎侍郎帝性猜忌體肥憎風夏
月常著小皮衣拜左右二人為司風令史風起方靣輒
先啓聞星文災變不信太史不聽外奏敕靈臺知星二
人給愿常内省直有異先啓以相檢察帝以故宅起湘
宫寺費極奢侈以孝武莊嚴刹七層帝欲起十層不可
立分為兩刹各五層新安太守巢尚之罷郡還見帝曰
卿至湘宫寺未我起此寺是大功徳愿在側曰陛下起
此寺皆是百姓賣兒貼婦佛若有知當悲哭哀愍罪高
佛圖有何功徳尚書令袁粲在坐為之失色帝大怒使
人馳曵下殿愿徐去無異容以舊恩少日中已復召入
帝好圍碁甚拙去格七八道物議共欺為第三品與第
一品王抗圍碁依品賭戲抗饒借帝曰皇帝飛碁臣抗
不能斷帝終不覺以為信然好之愈篤愿又曰堯以此
教丹朱非人主所宜好也雖數忤㫖而蒙賞賜猶異餘
人遷兼中書郎帝寢疾愿常侍醫藥帝尤好逐夷以銀
鉢盛蜜漬之一食數鉢謂揚州刺史王景文曰此是奇
味卿頗足不景文答曰臣夙好此物貧素尋之甚難帝
甚悦食逐夷積多胷腹痞脹氣將絶左右啓飲數升酢
酒乃消疾大困一食汁滓猶至三升水患積久藥不復
効大漸日正坐呼道人合掌便絶愿以侍疾久轉正員
郎出為晉安太守在都不事生業前政與百姓交關質
錄其兒婦愿遣人於道奪取將還在郡立學堂敎授郡
舊出蚺蛇膽可為藥有遺愿蛇者愿不忍殺放二十里
外山中一夜蛇還牀下復送四十里山經宿復歸論者
以為仁心所致海邉有越王石常隱雲霧相傳云清亷
太守乃得見愿往就觀視清徹無所隱蔽後琅邪王秀
之為郡與朝士書曰此郡承虞公之後善政猶存遺風
易遵差得無事以母老解職除後軍將軍褚彦回嘗詣
愿愿不在見其眠牀上積塵埃有書數袠彦回歎曰虞
君之清至於此令人掃地拂牀而去遷中書郎領東觀
祭酒兄季為上虞令卒愿從省歩出還家不得詔便歸
東除驍騎將軍遷廷尉祭酒如故愿嘗事宋明帝齊初
神主遷汝隂廟愿拜辭流涕建元元年卒愿著五經論
問撰會稽記文翰數十篇
王洪軌上谷人也宋太始中魏剋青州洪軌得别駕清
河崔祖歡女仍以為妻祖歡女説洪軌南歸宋桂陽王
之難隨齊高帝鎮新亭常以身捍矢高帝曰我自有楯
卿可自防荅曰天下無洪軌何有哉蒼生方亂豈可一
日無公帝甚賞之後為晉夀太守多昧贓賄為州所按
大懼棄郡奔建鄴高帝輔政引為腹心建武初為青冀
二州刺史悔為晉夀時貨賕所敗更勵清節先是青州
資魚鹽之貨或彊借百姓麥地以種紅花多與部下交
以祈利益洪軌至一皆斷之啓求侵魏得黃郭鹽倉等
數戍後遇敗死傷塗地深自咎責乃於謝祿山南除地
廣設茵席殺三牲招戰亡者魂祭之人人呼名躬自沃
酹仍慟哭不自勝因發病而亡洪軌既北人而有清正
州人呼為虜父使君言之咸落淚永眀中有江夏李珪
之字孔璋位尚書右丞兼都水使者歴職稱為清能後
兼少府卒
沈瑀字伯瑜吳興武康人也父昶事宋建平王景素景
素謀反昶先去之及敗坐繫獄瑀詣臺陳請得免罪由
是知名為奉朝請嘗詣齊尚書左丞殷濔濔與語及政
事甚器之謂曰觀卿才幹當居吾此職司徒竟陵王子
良聞瑀名引為府行參軍領揚州部傅從事時建康令
沈徽孚恃勢慠瑀瑀以法䋲之衆憚其强子良甚相知
賞雖家事皆以委瑀子良薨瑀復事刺史始安王遙光
嘗使送人丁速而無怨遥光謂同使吏曰爾何不學沈
瑀所為乃令瑀專知州獄事湖熟縣方山埭高峻冬月
公私行侣以為艱明帝使瑀行脩之瑀乃開四洪斷行
客就作三日便辦揚州書佐私行詐稱州使不肯就作
瑀鞭之四十書佐歸訴遙光遙光曰沈瑀必不枉鞭汝
覆之果有詐明帝復使瑀築赤山塘所費減材官所量
數十萬帝益善之為建徳令敎人一丁種十五株桑四
株柿及梨栗女子丁半之人咸懽悦頃之成林去官還
都兼行選曹郎隨陳伯之軍至江州會梁武起兵圍郢
城瑀説伯之迎武帝伯之泣曰余子在都瑀曰不然人
情匈匈皆思改計若不早圖衆散難合伯之遂降初瑀
在竟陵王家素與范雲善齊未嘗就雲宿夢坐屋梁柱
上仰見天中有字曰范氏宅至是瑀為帝説之帝曰雲
得不死此夢可驗及帝即位雲深薦瑀自既陽令擢兼
尚書右丞時天下初定陳伯之言瑀催督運輸軍國獲
濟帝以為能遷尚書駕部郎兼右丞如故瑀薦族人沈
僧隆僧照有吏幹帝並納之以母憂去職起為餘姚令
縣大姓虞氏千餘家請謁如市前後令長莫能絶自瑀
到非訟訴無所通以法䋲之縣南又豪族數百家子弟
縱横遞相庇廕厚自封植百姓甚患之瑀召其老者為
石頭倉監少者補縣僮皆號泣道路自是權右屏跡瑀
初至富吏皆鮮衣美服以自彰别瑀怒曰汝等下縣吏
向得自擬貴人悉使著芒屨麤布侍立終日足有蹉跌
輒加榜捶瑀微時嘗至此鬻瓦器為富人所辱故因以
報焉由是士庶駭怨瑀亷潔自守故得遂行其意後為
安南長史尋陽太守江州刺史曹景宗卒仍為信威蕭
穎逹長史太守如故瑀性屈强每忤穎達穎達銜之天
監八年因入諮事辭又激厲穎達作色曰朝廷用君作
行事邪瑀出謂人曰我死而後已终不能傾側面從是
日於路為人所殺多以穎逹害焉子續累訟之遇穎逹
尋卒事不窮竟續乃布衣蔬食終其身
范述曾字子𤣥一字頴彦呉郡錢唐人也幼好學從餘
杭呂道恵受五經畧通章句道惠曰此子必為王者師
齊文惠太子竟陵文宣王幼時齊高帝引述曾為之師
友起家宋晉熙王國侍郎齊初至南郡王國郎中令遷
太子歩兵校尉𢃄開陽令述曾為人謇諤在官多所諌
爭太子雖不能全用然亦弗之罪也竟陵王深相器重
號為周舍太子左衛率沈約亦以述曾方汲黯齊明帝
即位為永嘉太守為政清平不尚威猛甿俗便之所部
横陽縣山谷嶮峻為逋逃所聚前後二千石討捕莫能
息述曾下車開示恩信凡諸凶黨襁負而出編戸屬籍
者二百餘家自是商旅流通居人安業勵志清白不受
饋遺明帝下詔襃美徴為游擊將軍郡送故舊錢二十
餘萬一無所受唯得白桐木火籠朴十餘枚而已東昏
時拜中散大夫還鄉里梁武帝踐阼乃輕行詣闕仍辭
還武帝下詔襃美以為太中大夫述曾生平所得奉祿
皆以分施及老遂壁立無資以天監八年卒注易文言
著雜詩賦數十篇後有呉興丘師施亦亷潔稱罷臨安
縣還唯有二十籠簿書並是倉庫劵帖當時以比述曾
位至臺郎
孫謙字長遜東莞莒人也客居歴陽躬耕以飬弟妹鄉
里稱其敦睦仕宋為句容令清慎强記縣人號為神明
宋明帝以為巴東建平二郡太守郡居山峽恒以威力
鎮之謙將述職敕募千人自隨謙曰蠻夷不賓蓋待之
失節耳何煩兵役以為國費固辭不受至郡布恩惠之
化蠻獠懷之競餉金寳謙慰諭而遣一無所納及掠得
生口皆放還家奉秩出吏人者悉原除之郡境翕然威
恩大著視事三年徴還為撫軍中兵參軍遷越騎校尉
征北司馬府主建平王將稱兵患謙强直託事遣使至
都然後作亂及建平誅遷左軍將軍齊初為錢唐令御
煩以簡獄無繫囚及去官百姓以謙在職不受餉遺追
載縑帛以送之謙辭不受每去官輒無私宅借空車廐
居焉永明初為江夏太守坐被代輒去郡繫尚方頃之
免為中散大夫明帝將廢立欲引謙為心膂使兼衛尉
給甲仗百人謙不願處際會輒散甲士帝雖不罪而弗
復任焉梁天監六年為零陵太守年已衰老猶强力為
政吏人安之先是郡多猛獸暴謙至絶迹及去官之夜
猛獸即害居人謙為郡縣常勤勸課農桑務盡地利收
入常多於鄰境九年以老徴為光祿大夫及至帝嘉其
清潔甚禮異焉每朝見猶請劇職自効帝笑之曰朕當
使卿智不使卿力十四年詔加優秩給親信二十人并
給扶謙自少及老歴二縣五郡所在亷潔居身儉素牀
施籧篨屏風冬則布被莞席夏日無幬帳而夜卧未嘗
有蚉蚋人多異焉年逾九十强壯如五六十者每朝會
輒先衆到公門力於仁義行已過人甚逺從兄靈慶嘗
病寄謙謙行出還問起居靈慶曰向飲冷熱不調即時
猶渴謙退遣其妻有彭城劉融行乞疾篤無所歸友人
輿送謙舍謙開聽事以受之及融死以禮殯𦵏衆咸服
其行義末年頭生二肉角各長一寸十五年卒官時年
九十二臨終遺命諸子曰吾少無人間意故自不求聞
逹而仕歴三代官成兩朝如我資名或蒙贈諡自公體
耳氣絶即以幅巾就葬每存儉率比見轜車過精非吾
志也士安束以籧篨王孫倮入后地雖是匹夫之節取
於人情未允今使棺足周身壙足容棺旐書爵里無曰
不然旒表命數差可停息直僦轜牀裝之以䕠以常所
乘者為魂車他無所用第二子貞巧乃織細䕠裝轜以
篾為鈴佩雖素而華帝為舉哀甚悼惜之
從子亷字思約父奉伯位少府卿淮南太守亷便辟巧
宦齊時已歴大縣尚書右丞天監初沈約范雲當朝用
事亷傾意奉之及中書舍人黄睦之等亦尤所結附凡
貴要每食亷必日進滋㫖皆手自煎調不辭勤劇遂得
為列卿御史中丞晉陵吳興太守廣陵高爽有險薄才
客於亷亷委以文記爽嘗有求不遂乃為屐謎以喻亷
曰刺鼻不知啑蹋靣不知嗔齧齒作歩數持此得勝人
譏其不計恥辱以此取名位然處官平直遂以善政稱
武帝嘗曰東莞二孫謙亷而已
何逺字義方東海郯人也父慧炬齊尚書郎逺仕齊為
奉朝請豫崔慧景敗亡事抵尚書令蕭懿懿深保匿焉
會赦出頃之懿遭難子弟皆潛伏逺求得懿弟融藏之
既而發覺逺踰垣以免融遇禍逺家屬繫尚方逺遂亡
度江因降魏入夀陽見刺史王肅求迎梁武帝肅遣兵
援送武帝見逺謂張𢎞策曰何逺丈夫而能破家報舊
徳未易人也武帝踐阼以奉迎勲封廣興男為後軍鄱
陽王恢錄事參軍逺與恢素善在府盡其志力知無不
為恢亦推心仗之恩寄甚宻遷武昌太守逺木倜儻尚
輕俠至是乃折節為吏杜絶交游饋遺秋毫無所受武
昌俗皆汲江水盛夏逺患水温每以錢買人井寒水不
取錢者則摙水還之其他事率多如此跡雖似偽而能
委曲用意車服尤弊素器物無銅漆江左水族甚賤逺
每食不過乾魚數片而已然性剛嚴吏人多以細事受
鞭罰遂為人所訟徴下廷尉被劾十數條當時士大夫
坐法皆不受測逺度已無贓就測立三七日不款猶以
私藏禁仗除名後為武康令愈厲亷節除滛祀正身率
職人甚稱之太守王彬廵屬縣諸皆盛供帳以待焉至
武康逺獨設糗水而已彬去逺送至境進斗酒隻鵝而
别彬戲曰卿禮有過陸納將不為古人所笑乎武帝聞
其能擢為宣城太守自縣為近畿大郡近代未之有也
郡經寇抄逺盡心綏理復著名迹朞年遷樹功將軍始
興内史時泉陵侯朗為桂州緣道多剽掠入始興界草
木無所犯逺在官好開途巷修葺墻屋人居市里城隍
廐庫所過若營家焉田秩奉錢並無所取歳暮擇人尤
窮者免其租調以此為常然其聴訟猶人也不能過絶
而性果斷人畏而惜之所至皆生為立祠表言政狀帝
每優詔答焉後歴給事黄門侍郎信武將軍監呉郡在
呉頗有酒失遷東陽太守逺處職疾强富如仇讐視貧
細如子弟特為豪右所畏憚在東陽歳餘復為受罰者
所謗坐免歸逺性耿介無私曲居人間絶請謁不造詣
與貴賤書疏抗禮如一其所會遇未嘗以顔色下人是
以多為俗士所疾惡其清公實為天下第一居數郡見
可欲終不變其心妻子飢寒如下貧者及去東陽歸家
經年歳口不言榮辱士類益以此多之其輕財好義周
人之急言不虚妄蓋天性也每戲語人云卿能得我一
妄語則謝卿以一縑衆共伺之不能記也後為征西諮
議參軍中撫軍司馬卒
郭祖深襄陽人也梁武帝初起以客從後隨蔡道恭在
司州䧟北還上書言境上事不見用選為長兼南梁郡
丞徙後軍行參軍帝溺情内敎朝政縱弛祖深輿櫬詣
闕上封事其畧曰大梁應運功高百王慈悲既𢎞憲律
如替愚軰罔識褫慢斯作各競奢侈貪穢遂生頗由陛
下寵勲大過馭下太寛故亷潔者自進無途貪苛者取
人多徑直弦者淪溺溝壑曲鉤者升進重沓飾口利辭
競相推薦納直守信坐見埋没勞深勲厚祿賞未均無
功側入反加寵擢昔宋人賣酒犬惡致酸陛下之犬其
甚矣哉臣聞人為國本食為人命故禮曰國無六年之
儲謂非其國也推此而言農為急務而郡縣苛暴不加
勸奬本年豐歳稔猶人有饑色設遇水旱何以救之陛
下昔歳尚學置立五館行吟坐詠誦聲溢境比來慕法
普天信向家家齋戒人人懺禮不務農桑空談彼岸夫
農桑者今日濟育功徳者將來勝因豈可墮本勤末置
邇効賒也今商旅轉繁游食轉衆耕夫日少杼軸日空
陛下若廣興屯田賤金貴粟勤農桑者擢以階級惰耕
織者告以明刑如此數年則家給人足亷讓可生夫君
子小人智計不同君子志於道小人謀於利志於道者
安國濟人志於利者損物圖己道人者害國小人也忠
良者捍國君子也臣見疾者詣道士則勸奏章僧尼則
令齋講俗師則鬼禍須解毉診則湯熨散丸皆先自為
也臣謂為國之本與療病相類療病當去巫鬼尋華扁
為國當黜佞邪用管晏今之所任腹背之毛耳論外則
有勉捨説内則有雲旻雲旻所議則傷俗盛法勉捨之
志唯願安枕江東主慈臣恇息謀外甸使中國士女南
望懷寃若賈誼重生豈不慟哭臣今直言犯顔罪或容
宥而乖忤貴臣則禍在不測所以不憚鼎鑊區區必聞
者正以社稷計重而螻蟻命輕使臣言入身滅臣何所
恨夫謀臣良將何代無之貴在見知要在用耳陛下皇
基兆運二十餘載臣子之節諫争是誰執事皆同而不
和答問唯唯而已入對則言聖㫖神𠂻出論則云誰敢
逆耳過實在下而讁見於上遂使聖皇降誠躬自引咎
宰輔晏然曾無謙退且百僚卿士尠有奉公尸祿競利
不尚亷潔累金積鏹侍列如仙不田不商何故而爾法
者人之父母惠者人之仇讐法嚴則人思善徳多則物
生惡惡不可長欲不可縱伏願去貪濁進亷平明法令
嚴刑罰禁奢侈薄賦歛則天下幸甚謹上封事二十九
條伏願抑獨斷之明少察愚瞽時帝大𢎞釋典將以易
俗故祖深尤言其事條以為都下佛寺五百餘所窮極
宏麗僧尼十餘萬資産豐沃所在郡縣不可勝言道人
又有白徒尼則皆畜飬女皆不貫人籍天下戸口幾亡
其半而僧尼多非法飬女皆服羅紈其蠧俗傷法抑由
於此請精加檢括若無道行四十已下皆使還俗附農
罷白徒飬女聽畜奴婢婢唯著青布衣僧尼皆令蔬食
如此則法興俗盛國富人殷不然恐方來處處成寺家
家剃落尺土一人非復國有朝廷擢用勲舊為三陲州
郡不顧御人之道唯以貪殘為務廹脅良善害甚犲狼
江湘人尤受其弊自三關以外是處遭毒而此勲人投
化之始但有一身及被任用皆募部曲而揚徐之人逼
以衆役多投其募利其貨財皆虚名上簿止送出三津
名在逺役身歸鄉里又懼本屬檢問於是逃亡他境僑
戸之興良由此故又梁興以來發人征役號為三五及
投募將客主將無恩存䘏失理多有物故輒刺叛亡或
有身殞戰場而名在叛目監符下討稱為逋叛錄質家
丁合家又叛則取同籍同籍又叛則取比伍比伍又叛
則望村而取一人有犯則合村皆空雖肆眚時降蕩滌
惟始而監符猶下舊日限以嚴程上下任信下轉相督
促臺使到州州又遣押使至郡州郡競急切同趣下城
令宰多庸才望風畏伏於是斂戸課薦其筐篚使人納
重貨許立空文其百里微欲矯俗則嚴科立至自是所
在恣意貪利以事上官又請斷界首將生口入北及關
津廢替須加糺擿又言廬陵年少不宜鎮襄陽左僕射
王暕在喪被起為吳郡曽無辭讓其言深刻又請復郊
四星帝雖不能悉用然嘉其正直擢為豫章鍾陵令員
外散騎常侍普通七年改南州津為南津校尉以祖深
為之加雲騎將軍秩二千石使募部曲二千及至南州
公嚴清刻由來王侯勢家出入津不忌憲綱俠藏亡命
祖深搜檢姦惡不避强禦動致刑辟奏江州刺史邵陵
王太子詹事周捨贓罪逺近側足莫敢縱恣淮南太守
畏之如上府常服故布襦素木案食不過一肉有姥餉
一早青𤓰祖深報以疋帛後有富人効之以貨鞭而狥
衆朝野憚之絶於干請所領皆精兵令行禁止有所討
逐越境追禽江中嘗有賊祖深自率討之列陣未敢進
仍令所親人先登不時追斬之遂大破賊威振逺近長
江肅清
論曰善政之於人猶良工之於埴也用功寛而成器多
焉漢世戸口殷盛刑務簡闊郡縣之職外無横擾勸賞
威刑事多專斷尺一詔書希經邦邑吏居官者或長子
孫皆敷徳政以盡人和興義讓以存簡久故龔黄之化
易以有成降及晚代情偽繁起人減昔時務殷前世立
績埀風難易百倍若以上古之化御此世之人今吏之
良撫前代之俗則武城弦歌將有未暇淮揚卧鎮如或
可勉未必今才陋古蓋化有醇薄者也
　
　
　
　
　
　南史卷七十
　南史卷七十考證
循吏傳敘彫欒綺節珠窓網戸○欒監本訛奕一本作
　栾今从南本
杜驥傳年十三父使候同郡韋華○韋監本訛世今从
　閣本改
杜慧慶傳慧慶悉出宗族私財以充勸賞○出監本訛
　為今改正
傳琰傳久之復除始新令○始監本訛如今改从南本
虞愿傳帝尤好逐夷以銀鉢盛蜜漬之一食數鉢○逐
　夷鮝魚腸胃之别名也
沈瑀傳司徒竟陵王子良聞瑀名引為府行參軍領揚
　州部傳從事○閣本無傳字
郭祖深傳僧尼十餘萬資産豐沃○監本缺僧字今増
　入
　
　南史卷七十考證
欽定四庫全書
　南史卷七十一
　　唐　　　李　　　延　　　夀　　　撰
　列傳第六十一
　　儒林
　　　伏曼容(子暅/)　(暅子挺/)　　　何佟之
　　　嚴植之　　　司馬筠　　　卞華
　　　崔靈恩　　　孔僉　　　　盧廣
　　　沈峻(太史叔明/)　(峻子文阿/)　孔子袪
　　　皇侃　　　　沈洙　　　　戚衮
　　　鄭灼(張崖基陸詡/賀徳)　(沈徳威/)　全緩
　　　張譏　　　　顧越(龔孟舒/)　沈不害
　　　王元規(陸慶/)
盖今之儒者本因古之六學以𢎞風正俗斯則王政之
所先也自秦氏坑焚其道用缺及漢武帝時開設學校
立五經博士置弟子員射䇿設科勸以官禄傳業者故
益衆矣其後大學生徒動至萬數郡國黌舍悉皆充滿
其學於山澤者或就而爲列肆焉故自兩漢登賢咸資
經術洎魏正始以後更尚𤣥虚公卿士庶罕通經業時
荀顗摰虞之徒雖議創制未有能易俗移風者也自是
中原横潰衣冠道盡逮江左草創日不暇給以迄宋齊
國學時或開置而勸課未博建之不能十年盖取文具
而已是時鄉里莫或開館公卿罕通經術朝廷大儒獨
學而弗肯飬衆後生孤陋擁經而無所講習大道之鬱
也久矣乎至梁武創業深愍其弊天監四年乃詔開五
館建立國學總以五經教授置五經博士各一人於是
以平原明山賔呉郡陸璉呉興沈峻建平嚴植之㑹稽
賀瑒補博士各主一館館有數百生給其餼廪其射策
通明經者即除爲吏於是懷經負笈者雲㑹矣又選學
生遣就㑹稽雲門山受業於廬江何𦙍分遣博士祭酒
到州郡立學七年又詔皇太子宗室王侯始就學受業
武帝親屈輿駕釋奠於先師先聖申之以讌語勞之以
束帛濟濟焉洋洋焉大道之行也如是及陳武創業時
經喪亂衣冠殄瘁宼賊未寜敦奨之方所未遑也天嘉
以後稍置學官雖博延生徒成業盖寡其所采綴盖亦
梁之遺儒今並集之以備儒林云
伏曼容字公儀平昌安丘人晉著作郎滔之曽孫也父
𦙍之宋司空主簿曼容早孤與母兄客居南海少篤學
善老易倜儻好大言常云何晏疑易中九事以吾觀之
晏了不學也故知平叔有所短聚徒教授以自業爲驃
騎行參軍宋明帝好周易常集朝臣於清暑殿講詔曼
容執經曼容素美風采明帝恒以方嵇叔夜使呉人陸
探㣲畫叔夜像以賜之爲尚書外兵郎嘗與袁粲罷朝
相㑹言𤣥理時論以爲一䑓二絶昇明末爲輔國長史
南海太守至石門作貪泉銘齊建元中上書勸封禪髙
帝以爲其禮難備不從仕爲太子率更令侍皇太子講
衛將軍王儉深相愛好令與河内司馬憲呉郡陸澄共
撰喪服及竟又欲與定禮樂㑹儉薨建武中拜中散大
夫時明帝不重儒術曼容宅在瓦官寺東施髙坐於聼
事有賓客輙升髙坐爲講説生徒常數十百人梁臺建
召拜司徒司馬出爲臨海太守天監元年卒官年八十
二曼容多伎術善音律射馭風角醫筭莫不閑了爲周
易毛詩喪服集解老莊論語義子暅
暅字𤣥曜幼傳父業能言𤣥理與樂安任昉彭城劉曼
俱知名仕齊位東陽郡丞鄞令時曼容已致仕故頻以
外職處暅令得飬焉梁武帝踐阼兼五經博士與吏部
尚書徐勉中書侍郎周捨總知五禮事出爲永陽内史
在郡清潔政務安静郡人何貞秀等一百五十四人詣
州言状湘州刺史以聞詔勘有十五事爲吏人所懷帝
善之徙新安太守在郡清恪如永陽時人賦税不登者
輙以太守田米助之郡多麻苧家人乃至無以為繩其
厲志如此屬縣始新遂安海寕並同時生爲立祠徴爲
國子博士領長水校尉時始興内史何遠累著清績武
帝擢爲黄門侍郎俄遷信武將軍監呉郡事暅自以名
軰素在遠前爲吏俱稱㢘白遠累見擢暅循階而已意
望不滿多託疾居家尋求假到東陽迎妹喪因留㑹稽
築宅自表解職詔以爲豫章内史乃出拜書侍御史虞
㬭奏曰風聞豫章内史伏暅去歳啟假以迎妹喪爲辭
因停㑹稽不去入東之始貨宅賣車以此而推則是本
無還意暅歴典二邦少免貪濁此自爲政之本豈得稱
功常謂人才品望居何遠之右而遠以清見擢在位轉
隆暅深懷誹怨形於辭色天髙聼卑無私不照去年十
二月二十一日下詔曰國子博士領長水校尉伏暅爲
政廉平宜加將飬弗使恚望致虧士風可豫章内史豈
有人臣奉如此之詔而不亡魂破膽歸罪有司而冒寵
不辭吝斯苟得故以士流解體行路沸騰辨跡求心無
一可恕請以暅大不敬論有詔勿論暅遂得就郡徴爲
給事黄門侍郎領國子博士未赴卒初暅父曼容與樂
安任遥皆昵於齊太尉王儉遥子昉及暅並見知頃之
昉才遇稍盛齊末已爲司徒左長史暅獨滯於參軍事
及終名位畧相侔暅性儉素車服麤惡外雖退静内不
免心競故見譏於時然能推薦後来常若不及少年士
子或以此依之子挺
挺字士操㓜敏悟七歳通孝經論語及長博學有才思
為五言詩善効謝康樂體父友樂安任昉深相歎異常
曰此子日下無䨇齊末州舉秀才䇿為當時第一梁武
帝師至挺迎謁於新林帝見之甚悦謂之顔子引為征
東行參軍時年十八天監初除中軍參軍事居宅在潮
溝於宅講論語聼者傾朝挺三世同時聚徒教授罕有
其比累為晉陵武康令罷縣還仍於東郊築室不復仕
挺少有盛名又善處當世朝中勢素多與交游故不能
乆事隐静後遂出仕除南䑓書侍御史因事納賄被劾
懼罪乃變服出家名僧挺乆之藏匿後遇赦乃出大心
寺㑹邵陵王為江州攜挺之鎮王好文義深被恩禮挺
不堪蔬素因此還俗侯景亂中卒著邇説十卷文集二
十卷子知命以其父宦途不進怨朝廷後遂盡心侯景
襲郢州圍巴陵軍中書檄皆其文也言及西臺莫不劇
筆及景篡位爲中書舍人權傾内外景敗被送江陵於
獄幽死挺弟捶亦有才名爲邵陵王記室參軍
何佟之字士威廬江灊人晉豫州刺史惲六世孫也祖
邵之宋員外散騎常侍父歆齊奉朝請佟之少好三禮
師心獨學強力專精手不輟卷讀禮論三百餘篇畧皆
上口太尉王儉雅相推重起家揚州從事仍爲總明館
學士仕齊初爲國子助教爲諸王講喪服結草爲絰屈
手巾爲冠諸生有未曉者委曲誘誨都下稱其髙儒建
武中爲鎮北記室參軍侍皇太子講時歩兵校尉劉瓛
徴士呉苞皆已卒都下碩儒唯佟之而已當時國家吉
凶禮則皆取决焉後爲驃騎司馬永元末都下兵亂佟
之常集諸生講論孜孜不怠性好絜一日之中洗滌者
十餘遍猶恨不足時人稱爲水滛有至性父母亡後常
設一屋晦朔拜伏流涕如此者二十餘年當世服其孝
行於時又有遂安令劉澄爲性彌絜在縣埽拂郭邑路
無横草水翦蟲穢百姓不堪命坐免官然甚貞正善醫
術與徐嗣伯埒名子聰能世其家業佟之自東昏即位
以其兇虐乃謝病終身不渉其流梁武帝踐阼以爲尚
書左丞時百度草創佟之依禮定議多所禆益天監二
年卒官故事左丞無贈官者帝特詔贈黄門侍郎儒者
榮之所著文章禮議百許篇子朝隠朝晦
嚴植之字孝源建平秭歸人也少善荘老能𤣥言精解
喪服孝經論語及長徧習鄭氏禮周易毛詩左氏春秋
性淳孝謹厚不以所長髙人少遭父憂因菜食二十三
載仕齊為廣漢王國右常侍仍侍王讀及王誅國人莫
敢視植之獨奔哭手營殯歛徒跣送喪墓所為起冢葬
畢乃還當時義之後為康樂令植之在縣清白人吏稱
之梁天監二年詔求通儒修五禮有司奏植之主凶禮
四年初置五經博士各開館教授以植之兼五經博士
植之館在潮溝生徒常百数講説有區叚次第析理分
明每當登講五館生畢至聼者千餘人遷中撫記室參
軍猶兼博士卒於館植之自疾後便不受廪奉妻子困
乏及卒喪無所寄生徒為市宅乃得成喪植之性慈仁
好行隂徳在闇室未嘗怠也少嘗山行見一患者問其
姓名不能答載與俱歸為營醫藥六日而死為棺歛殯
之卒不知何許人也又嘗縁柵塘行見患人臥塘側問
之云姓黄家本荆州為人傭賃疾篤船主將發棄之於
岸植之惻然載還療之經年而愈請終身充奴僕以報
厚恩植之不受遺以資糧遣之所撰凶禮儀注四百七
十九卷
司馬筠字貞素河内温人也晉譙王承七代孫祖亮宋
司空從事中郎父端字敬文齊奉朝請始安王遥光使
掌文記遥光之敗曹武入城見之端曰身䝉始安厚恩
君宜見殺武叱令速去答曰死生命也君見事不㨗便
以義師為賊武捨之去尋兵至見殺筠少孤貧好學師
沛國劉瓛強力專精深為瓛所器及長博通經術尤明
三禮梁天監初為既陽令有清績入拜尚書祠部郎七
年安成國太妃陳氏薨江州刺史安成王秀荆州刺史
始興王憺並以慈母表解職詔不許還攝本任而太妃
在都喪祭無主中書舍人周捨議曰賀彦先稱慈母之
子不服慈母之黨婦又不從夫而服慈姑小功服無從
故也庾蔚之云非徒子不從母而服其黨孫又不從父
而服其慈母由斯而言慈祖母無服明矣尋門内之哀
不容自同於常案父之祥禫子並受弔今二王諸子宜
以成服日單衣一日為位受弔制曰二王在遠世子宜
攝祭事捨又曰禮云縞冠𤣥武子姓之冠則世子衣服
宜異於常可著細布衣絹為領带三年不聼樂又禮及
春秋庶母不世祭盖謂無王命者耳呉太妃既朝命所
加得用安成禮秩則當祔廟五世親盡乃毁陳太妃命
数之重雖則不異慈孫既不從服廟食理無傳祀子祭
孫止是㑹經文武帝由是敇禮官議皇子慈母之服筠
議宋朝五服制皇子服訓飬母禮依庶母慈已宜從小
功之制案曽子問云子游曰喪慈母禮歟孔子曰非禮
也古者男子外有傅内有慈母君命所使教子也何服
之有鄭𤣥注云此指謂國君之子也若國君之子不服
則王者之子不服可知又喪服經云君子子為庶母慈
已者傳曰君子子者貴人子也鄭𤣥引内則三母止施
於卿大夫以此而推則慈母之服上不在五等之嗣下
不逮三士之息儻其服者止卿大夫尋諸侯之子尚無
此服况乃施之皇子謂宜依禮刋除以反前代之惑武
帝以為不然曰禮言慈母凡有三條一則妾子之無母
使妾之無子者飬之命為母子服以三年喪服齊衰章
所言慈母如母是也二則嫡妻之子無母使妾飬之慈
撫隆至雖均乎慈愛但嫡妻之子妾無為母之義而恩
深事重故服以小功喪服小功章所以不直言慈母而
云庶母慈已者明異於三年之慈母也其三則子非無
母正是擇賤者視之義同師保而不無慈愛故亦有慈
母之名師保既無其服則此慈亦無服矣内則云擇於
諸母與可者使為子師其次為慈母次為保母此其明
文言擇諸母是擇人而為此三母非謂擇取兄弟之母
也何以知之若是兄弟之母其先有子者則是長妾長
妾之禮實有殊加何容次妾生子乃退成保母斯不可
也又有多兄弟之人於義或可若始生之子便應三母
俱闕邪由是推之内則所言諸母是謂三母非兄弟之
母明矣子游所問自是師保之慈非三年小功之慈也
故夫子得有此對豈非師保之慈母無服之證乎鄭𤣥
不辯三慈混為訓釋引彼無服以注慈已後人致謬實
此之由經言君子子者此雖起於大夫明大夫猶爾自
斯以上彌應不異故傳云君子子者貴人之子也總言
曰貴無所不包經傳互文交相顯發則知慈加之義通
乎大夫以上矣宋代此科不乖禮意便加除削良是所
疑於是筠等請依制改定嫡妻之子母没為父妾所飬
服之五月貴賤並同以為永制後為尚書左丞卒於始
興内史子夀傳父業明三禮位尚書祠部郎曲阿令
卞華字昭岳濟隂宛句人晉驃騎將軍壼六世孫也父
倫之齊給事中華㓜孤貧好學年十四召補國子生通
周易及長徧習五經與平原明山賔㑹稽賀瑒同業友
善梁天監中為安成王功曹參軍兼五經博士聚徒教
授華博渉有機辯説經析理為當時之冠江左以来鍾
律絶學至華乃通焉位尚書儀曹郎呉令
崔靈恩清河東武城人也少篤學徧習五經尤精三禮
三傳仕魏為太常博士天監十三年歸梁累遷歩兵校
尉兼國子博士靈恩聚徒講授聼者常数百人性拙朴
無風采及解析經理甚有精致都下舊儒咸稱重之助
教孔僉尤好其學靈恩先習左傳服解不為江東所行
乃改説杜義毎文句常申服以難杜遂著左氏條義以
明之時助教虞僧誕又精杜學因作申杜難服以答靈
恩世並傳焉僧誕㑹稽餘姚人以左氏教授聼者亦数
百人該通義例當世莫及先是儒者論天互執渾盖二
義論盖不合渾論渾不合盖靈恩立義以渾盖為一焉
出為長沙内史還除國子博士講衆尤盛又出為桂州
刺史卒官靈恩集注毛詩二十二卷集注周禮四十卷
制三禮義宗三十卷左氏經傳義二十二卷左氏條例
十卷公羊榖梁文句義十卷
孔僉會稽山隂人少師事何𦙍通五經尤明三禮孝經
論語講説並数十篇生徒亦数百人三為五經博士後
為海鹽山隂二縣令僉儒者不長政術在縣無績太清
亂卒於家子淑𤣥頗渉文學官至太學博士僉兄子元
素又善三禮有盛名早卒
盧廣范陽涿人自云晉司空從事中郎諶之後也少明
經有儒術天監中歸梁位歩兵校尉兼國子博士徧講
五經時北来人儒學者有崔靈恩孫詳蒋顯並聚徒講
説而音辭鄙拙唯廣言論清雅不類北人僕射徐勉兼
通經術深相賞好後為尋陽太守武陵王長史卒官
沈峻字士嵩呉興武康人也家世農夫至峻好學與舅
太史叔明師事宗人沈麟士在門下積年晝夜自課睡
則以杖自擊其篤志如此遂博通五經尤長三禮為兼
國子助教時吏部郎陸倕與僕射徐勉書薦峻曰凡聖
賢所講之書必以周官立義則周官一書實為群經源
本此學不傳多歴年世北人孫詳蒋顯亦經聼習而音
革椘夏故學徒不至唯助教沈峻特精此書比日時開
講肆群儒劉嵒沈宏沈熊之徒並執經下坐北面受業
莫不歎服人無間言弟謂宜即用此人令其專此一學
周而復始使聖人正典廢而更興勉從之奏峻兼五經
博士於館講授聼者常数百人及中書舍人賀琛奉敇
撰梁官乃啟峻及孔子祛補西省學士助撰録書成入
兼中書通事舍人出為武康令卒官傳峻業者又有呉
郡張及㑹稽孔子雲官皆至五經博士尚書祠部郎太
史叔明呉興烏程人呉太史慈後也少善荘老兼通孝
經論語禮記尤精三𤣥每講説聼者常五百餘人為國
子助教邵陵王綸好其學及出為江州攜叔明之鎮王
遷郢州又随府所至輙講授故江州人士皆傳其學峻
子文阿
文阿字國衞性剛強有旅力少習父業研精章句祖舅
太史叔明舅王慧興並通經術而文阿頗傳之又博采
先儒異同自為義疏通三禮三傳位五經博士梁簡文
引為東宫學士及撰長春義記多使文阿撮異聞以廣
之及侯景㓂逆簡文别遣文阿募士卒援都臺城䧟與
張嵊保呉興嵊敗文阿竄於山野景素聞其名求之甚
急文阿窮廹登樹自縊遇有所親救之自投而下折其
左臂及景平陳武帝以文阿州里表為原鄉令監江隂
郡紹泰元年入為國子博士尋領歩兵校尉兼掌儀禮
自太清之亂䑓閣故事無有在者文阿父峻梁武時常
掌朝儀頗有遺藁於是斟酌裁撰禮度皆自之出及陳
武帝受禅文阿輙棄官還武康帝大怒發使徃誅之時
文阿宗人沈恪為郡請使者寛其死即面縳鎻頸致於
上前上視而笑之曰腐儒復何為者遂赦之武帝崩文
阿與尚書左丞徐陵中書舍人劉師知等議大行皇帝
靈座侠御衣服之制語在師知傳及文帝即位尅日謁
廟尚書左丞庾持奉詔遣博士議其禮文阿議曰人物
推移質文殊軌聖賢因機而立教王公随時以適宜夫
千人無君不敗則亂萬乗無主不危則亡當隆周之日
公旦叔父吕召爪牙成王在喪禍㡬覆國是以既𦵏便
有公冠之儀始殯受麻冕之策斯盖示天下以有主慮
社稷之艱難逮乎末葉從横漢承其弊雖文景刑厝而
七國連兵或踰月即尊或崩日稱詔此皆有為而為之
非無心於禮制也今國諱之日雖抑哀於璽紱之重猶
未序於君臣之儀古禮朝廟退坐正寝聼群臣之政今
皇帝拜廟還宜御太極前殿以正南面之尊此即周康
在朝一二臣衞者也其壌奠之節周禮以玉作贄公侯
以珪子男執璧此玉作瑞也奠贄竟又復致享天子以
璧王后用琮秦燒經典威儀散滅叔孫通定禮尤失前
憲奠贄不珪致享無帛公王同璧鴻臚奏賀若此数事
未聞於古後相沿襲至梁行之夫稱觴奉夀家國大慶
四廂雅樂歌奏懽欣今君臣吞哀兆庶抑割豈同於惟
新之禮乎且周康賔稱奉珪無萬夀之獻此則前凖明
矣愚以今坐正殿止行薦璧之儀無賀酒之禮謹撰謁
廟還升正寝群臣陪薦儀注如别詔可施行尋遷通直
散騎常侍兼國子博士領羽林監仍令於東宫講孝經
論語天嘉中卒贈廷尉卿所撰儀禮八十餘條春秋禮
記孝經論語義記七十餘卷經典大義十八卷並行於
時儒者多傳其學
孔子祛㑹稽山隂人也少孤貧好學耕耘樵採常懷書
自随役閑則誦讀勤苦自勵遂通經術尤明古文尚書
為兼國子助教講尚書四十徧聼者常数百人為西省
學士助賀琛撰録書成兼司文侍郎不就累遷兼中書
通事舍人加歩兵校尉梁武帝撰五經講疏及孔子正
言專使子祛檢閲群書以為義證事竟敇子祛與右衞
朱异左丞賀琛於士林館逓日執經後加通直正員郎
卒官子祛凡著尚書義二十卷集注尚書二十卷續朱
异集注周易一百卷續何承天集禮論一百五十卷
皇侃呉郡人青州刺史皇象九世孫也少好學師事賀
瑒精力專門盡通其業尤明三禮孝經論語為兼國子
助教於學講説聼者常数百人撰禮記講疏五十卷書
成奏上詔付祕閣頃之召入夀光殿説禮記義梁武帝
善之加員外散騎侍郎侃性至孝常日限誦孝經二十
徧以擬觀世音經丁母憂還鄉里平西邵陵王欽其學
厚禮迎之及至因感心疾卒所撰論語義禮記義見重
於世學者傳焉
沈洙字𢎞道呉興武康人也祖休季梁餘杭令父山卿
梁國子博士中散大夫洙少方雅好學不妄交㳺通三
禮春秋左氏傳精識強記五經章句諸子史書問無不
答仕梁為尚書祠部郎時年盖二十餘大同中學者多
渉獵文史不為章句而洙獨積思經術呉郡朱异㑹稽
賀琛甚嘉之及异琛於士林館講制㫖義常使洙為都
講侯景之亂洙竄於臨安時陳文帝在焉親就習業及
陳武帝入輔除國子博士與沈文阿同掌儀禮武帝受
禅加員外散騎常侍位揚州别駕從事史大匠卿有司
奏建康令沈孝軌門生陳三兒牒稱主人翁靈柩在周
主人奉使關右因欲迎喪乆而未反此月晦即是再周
主人弟息見在此者為至月末除靈内外即吉為待主
人還情禮申竟以事諮左丞江徳藻徳藻議謂王衞軍
云乆喪不𦵏唯主人不變其餘親各終月数而除此盖
引禮文論在家内有事故未得𦵏者耳孝軌既在異域
雖已迎喪還期無指諸弟若遂不除永絶昏嫁此於人
情或未為允中原淪陷以後理有事例宜諮沈常侍詳
議洙議曰禮有變正又有從宜禮小記云乆而不𦵏者
唯主喪者不除其餘以麻終月数者除䘮則已注云其
餘謂傍親如鄭所解衆子皆應不除王衞軍所引此盖
禮之正也但魏氏東關之役既失亡屍柩𦵏禮無期時
議以為禮無終身之喪故制使除服晉氏喪亂或死於
虜庭無由迎殯江左故復申明其制李𦙍之祖王華之
父並存亡不測其子制服依時釋衰此並變禮之宜也
孝軌雖因奉使便欲迎喪而還期未剋宜依東關故事
在此者並應釋除衰麻毁靈祔祭若喪柩得還别行改
𦵏之禮自天下㓂亂西朝傾覆若此之徒諒非一二寜
可喪期無数而弗除衰服朝廷自應為之限制以義㫁
恩徳藻依洙議奏可文帝即位累遷光禄卿侍東宫讀
廢帝嗣位歴尚書左丞衡陽王長史行府國事梁代舊
律測囚之法日一上起自晡鼓盡於二更及比部郎范
泉刪定律令以舊法測立時乆非人所堪分其刻数日
再上廷尉以為新制過輕請集八座丞郎并祭酒孔奐
行事沈洙五舍人㑹尚書省詳議時宣帝録尚書集衆
議之都官尚書周𢎞正議曰凡小大之獄必應以情政
言依凖五聼騐其虚實豈可令恣考掠以判刑罪且測
人時節本非古制近代以来方有此法起自晡鼔迄於
二更豈是常人所能堪忍所以重械之下危墯之上無
人不服誣枉者多朝晚二時同等刻数進退而求于事
為𠂻若謂小促前期数致實罪不服如復時節延長則
無愆妄欵且人之所堪既有強弱人之立意固亦多途
至如貫髙榜笞刺爇身無完膚戴就熏針並極困篤不
移豈關時刻長短掠測優劣夫與其殺不辜寜失不經罪
疑惟輕功疑惟重斯則古之聖王垂此明法愚謂依范
泉著制為允洙議曰夜中測立緩急易欺兼用晝漏於
事為允但漏刻賖促今古不同漢書律歴何承天祖冲
之祖暅父子漏經並自關鼓至下鼓自晡鼓至關鼓皆
十三刻冬夏四時不異若其日有長短分在中時前後
今用梁末改漏下鼓之後分其短長夏至之日各十七
刻冬至之日各十二刻廷尉今牒以時刻短促致罪人
不欵愚意願去夜測之昧從晝漏之明斟酌今古之聞
參㑹二漏之義捨秋冬之少刻從夏日之長晷不問寒
暑並依今之夏至朝夕上測各十七刻比之古漏則一
上多昔四刻即用今漏則冬至多五刻雖冬至之時数
刻侵夜正是少日於事非疑庶罪人不以漏短而為捍
獄囚無以在夜而致誣求之鄙意竊謂為宜依范泉前
制宣帝曰沈長史議得中宜更博議左丞宗元饒議曰
沈議非頓異范正是欲使四時均其刻数請冩還刪定
曹詳改前制宣帝依事施行洙以太建元年卒
戚衮字公文呉郡鹽官人也少聪慧㳺學都下受三禮
於國子助教劉文紹一二年中大義畧舉年十九梁武
帝敇䇿孔子正言并周禮禮記義衮對髙第除揚州祭
酒從事史就國子博士宋懷方質儀禮義懐方北人自
魏攜儀禮禮記疏祕惜不傳及將亡謂家人曰吾死後
戚生若赴便以儀禮禮記義本付之若其不来即随屍
而殯為儒者推許如此尋兼太學博士簡文在東宫召
衮講論又嘗置宴集𤣥儒之士先命道學互相質難次
令中庶子徐摛馳騁大義間以劇談摛辭辯從横難以
答抗諸儒懾氣時衮説朝聘義摛與徃復衮精采自若
領答如流簡文深加歎賞敬帝立為江州長史仍随沈
泰鎮南豫州泰之奔齊逼衮俱行後自齊逃還又随程
文季於吕梁軍敗入周乆之得歸卒於始興王府録事
參軍衮於梁代撰三禮義記逄亂亡失禮記義四十卷
行於世
鄭灼字茂昭東陽信安人也幼聰敏勵志儒學少受業
於皇侃梁簡文在東宫雅愛經術引灼為西省義學士
承聖中為兼中書通事舍人仕陳武帝文帝時累遷中
散大夫後兼國子博士未拜卒灼性精勤尤明三禮少
時嘗夢與皇侃遇於途侃謂曰鄭郎開口侃因唾灼口
中自後義理益進灼家貧抄義疏以日繼夜筆毫盡每
削用之常蔬食講授多苦心熱若𤓰時輙偃臥以𤓰鎮
心起便讀誦其篤志如此時有晉陵張崖呉郡陸詡呉
興沈徳威㑹稽賀徳基俱以禮學自命張崖傳三禮於
同郡劉文紹天嘉元年為尚書儀曹郎廣沈文阿儀注
撰五禮後為國子博士陸詡少習崔靈恩三禮義梁時
百濟國表求講禮博士詔令詡行天嘉中位尚書祠部
郎沈徳威字懐逺少有操行梁太清末遁於天目山築
室以居雖處亂離而篤學無倦天嘉元年徴出都後為
國子助教毎自學還私室講授道俗受業数百人率常
如此遷太常丞兼五禮學士後為尚書祠部郎陳亡入
隋官至秦王府主簿卒年五十五賀徳基字承業世傳
禮學祖文發父淹仕梁俱為祠部郎並有名當世徳基
少㳺學都下積年不歸衣資罄乏又耻服故弊盛冬止
衣裌襦袴嘗於白馬寺前逢一婦人容服甚盛呼徳基
入寺門脱白綸巾以贈之仍謂曰君方為重器不乆貧
寒故以此相遺耳問姓名不答而去徳基於禮記稱為
精明位尚書祠部郎雖不至大官而三世儒學俱為祠
部郎時論美其不墜
全緩字𢎞立呉郡錢唐人也㓜受易於博士禇仲都篤
志研翫得其精㣲陳太建中位鎮南始興王府諮議參
軍緩通周易老荘時人言𤣥者咸推之
張譏字直言清河武城人也祖僧寳梁太子洗馬父仲
悦梁尚書祠部郎譏㓜聰俊有思理年十四通孝經論
語篤好𤣥言受學於汝南周𢎞正毎有新意為先軰推
服梁大同中召補國子正言生梁武帝嘗於文徳殿釋
乾坤文言譏與陳郡袁憲等預焉敇令論議諸儒莫敢
先出譏乃整容而進諮審循環辭令温雅帝甚異之賜
裠襦絹等云表卿稽古之力議㓜喪母有錯綵經帕即
母之遺制及有所識家人具以告之每嵗時輙對帕哽
噎不能勝及丁父憂居喪過禮為士林館學士簡文在
東宫出士林館發孝經題譏論義徃復甚見嗟賞及侯
景㓂逆於圍城之中獨侍哀太子於武徳後殿講老荘
臺城陷譏崎嶇避難卒不事景陳天嘉中為國子助教
時周𢎞正在國學發周易題𢎞正第四弟𢎞直亦在講
席譏與𢎞正論議𢎞正屈𢎞直危坐厲聲助其申理譏
乃正色謂𢎞直曰今日義集辯正名理雖知兄弟急難
四公不得有助𢎞直謂曰僕助君師何為不可舉坐以
為笑樂𢎞正嘗謂人曰吾每登坐見張譏在席使人懔
然宣帝時為武陵王限内記室兼東宫學士後主在東
宫集宫僚置宴時造玉柄麈尾新成後主親執之日當
今雖復多士如林至於堪捉此者獨張譏耳即手授譏
仍令於温文殿講荘老宣帝幸宫臨聼賜御所服衣一
襲後主嗣位為國子博士東宫學士後主嘗幸鍾山開
善寺召從臣坐於寺西南松林下敇譏竪義時索麈尾
未至後主敇取松枝手以屬議曰可代麈尾顧群臣曰
此即張譏後事陳亡入隋終於長安年七十六議性恬
静不求榮利常慕閑逸所居宅營山池植花果講周易
老荘而教授焉呉郡陸元朗朱孟博一乗寺沙門法才
法雲寺沙門慧㧞至真觀道士姚綏皆傳其業譏所撰
周易義三十卷尚書義十五卷毛詩義二十卷孝經義
八卷論語義二十卷老子義十一卷荘子内篇義十二
卷外篇義二十卷雜篇義十卷𤣥部通義十二卷㳺𤣥
桂林二十四卷後主嘗敇就其家冩入祕閣子孝則官
至始安王記室參軍
顧越字允南呉郡鹽官人也所居新坂黄岡世有鄉校
由是顧氏多儒學焉祖道望齊散騎侍郎父仲成梁䕶
軍司馬豫章王府諮議參軍家傳儒學並專門教授越
㓜明慧有口辯勵精學業不捨晝夜弱冠㳺學都下通
儒碩學必造門質疑討論無倦至於㣲言𤣥㫖九章七
曜音律圖緯咸盡其精㣲時太子詹事周捨以儒學見
重名知人一見越便相歎異命與兄子𢎞正𢎞直㳺厚
為之談由是聲譽日重時又有㑹稽賀文發學兼經史
與越名相埒故都下謂之發越焉初為南平元㐮王偉
國右常侍與文發俱入府並見禮重尋轉行參軍大通
中詔颷勇將軍陳慶之送魏北海王顥還北主魏慶之
請越參其軍事時慶之所向剋㨗直至洛陽既而顥遂
肆驕縱又上下離心越料其必敗以疾得歸裁至彭城
慶之果見摧衂越竟得先反時稱其見機及至除安西
湘東王府參軍及武帝撰制㫖新義選諸儒在所流通
遣越還呉敷揚講説越徧該經藝深明毛詩傍通異義
特善荘老尤長論難兼工綴文閑尺牘長七尺三寸美
鬚眉武帝嘗於重雲殿自講老子僕射徐勉舉越論義
越抗首而請音響若鍾容止可觀帝深贊美之由是擢
為中軍宣城王記室參軍尋除五經博士仍令侍宣城
王講大同八年轉安西武陵王府内中録事參軍尋遷
府諮議及侯景之亂越與同志沈文阿等逃難東歸賊
黨数授以爵位越誓不受命承聖二年詔授宣惠晋安
王府諮議參軍領國子博士越以世路未平無心仕進
因歸鄉棲隠於虎丘山與呉興沈烱同郡張種㑹稽孔
奐等毎為文㑹紹泰元年復徴為國子博士陳天嘉中
詔侍東宫讀除東中郎鄱陽王府諮議參軍甚見優禮
尋領羽林監遷給事中黄門侍郎國子博士侍讀如故
時朝廷草創疑議多所取决咸見施用毎侍講東宫皇
太子常虚已禮接越以宫僚未盡時彦且太子仁弱宣
帝有奪宗之兆内懐憤激乃上疏曰臣梁世薄宦禄不
代耕季年板蕩竄身窮谷幸屬聖期得奉昌運朝廷以
臣㣲渉藝學逺垂徴引擢臣以貴仕資臣以厚秩二宫
恩遇有異凡流木石知感犬馬識飬臣獨何人㒺懷報
徳伏惟皇太子天下之本飬善春宮臣陪侍經籍於今
五載如愚所見多有曠官輔弼丞疑未極時選至如文
宗學府㢘潔正人當趨奉龍楼晨㳺夕論恒聞前聖格
言徃賢政道如此則非僻之語無從而入臣年事侵廹
非有邀求政是懷此不言則為有負明聖敢奏狂瞽願
留中不泄疏奏帝深感焉而竟不能改革及廢帝即位
拜散騎常侍兼中書舍人黄門侍郎如故領天保博士
掌儀禮猶為帝師入講授甚見尊寵時宣帝輔政華晈
舉兵不從越因請假東還或譖之宣帝言越将扇動蕃
鎮遂免官太建元年卒於家年七十七所著喪服毛詩
老子孝經論語等義疏四十餘卷詩頌碑誌牋表凡二
百餘篇時有東陽龔孟舒者亦通毛詩善談名理仕梁
位尋陽郡丞元帝在江州遇之甚重躬師事焉天嘉中
位太中大夫
沈不害字孝和呉興武康人也㓜孤而修立好學陳天
嘉初除衡陽王府中記室參軍兼嘉徳殿學士自梁季
喪亂至是國學未立不害上書請崇建儒宫帝優詔答
之又表改定樂章詔使製三朝樂歌詞八首合二十曲
行之樂府後為國子博士領羽林監敇修五禮掌策文
諡議等事太建中位光禄卿通直散騎常侍兼尚書左
丞卒不害通經術善屬文雖博綜經典而家無卷軸毎
製文操筆立成曾無尋檢汝南周𢎞正常稱之曰沈生
可謂意聖人乎著五禮儀一百卷文集十四卷子志道
字崇基少知名位安東新蔡王記室參軍陳亡入隋卒
王元規字正範太原晋陽人也祖道實齊晋安郡守父
瑋梁武陵王府中記室參軍元規八歳而孤兄弟三人
隨母依舅氏徃臨海郡時年十二郡土豪劉瑱者資財
巨萬欲妻以女母以其兄弟㓜弱欲結強援元規泣請
曰因不失親古人所重豈得茍安異壌輙昏非類母感
其言而止元規性孝事母甚謹晨昏未嘗離左右梁時
山隂縣有暴水流漂居宅元規唯有一小船倉卒引其
母妹并姑姪入船元規自執檝棹而去留其男女三人
閣於樹杪及水退俱獲全時人稱其至行少從呉興沈
文阿受業十八通春秋左氏孝經論語喪服仕梁位中
軍宣城王記室參軍陳天嘉中為鎮東鄱陽王府記室
參軍領國子助教後主在東宫引為學士就授禮記左
傳喪服等義國子祭酒新安王伯固嘗因入宫適㑹元
規將講乃啟請執經時論榮之俄除尚書祠部郎自梁
代諸儒相傳為左氏學者皆以賈逵服䖍之義難駮杜
預凡一百八十條元規引證通析無復疑滯毎國家議
吉凶大禮常參預焉後為南平王府限内參軍王為江
州元規随府之鎮四方學徒不逺千里来請道者常數
十百人陳亡入隋卒於秦王府東閣祭酒元規著春秋
發題辭及義記十一卷續經典大義十四卷孝經義記
兩卷左傳音三卷禮記音兩卷子大業聰敏知名時有
呉郡陸慶少好學徧通五經尤明春秋左氏傳節操甚
髙仕梁為婁令陳天嘉初徴為通直散騎侍郎不就永
陽王為呉郡太守聞其名欲與相見慶辭以疾時宗人
陸榮為郡五官掾慶嘗詣焉王乃㣲服徃榮宅穿壁以
觀之王謂榮曰觀陸慶風神凝峻殆不可測嚴君平鄭
子真何以尚兹鄱陽晋安王俱以記室徴不就乃築室
屏居以禅誦為事由是經傳受業者盖鮮焉
論曰語云上好之下必有甚焉者是以鄒纓齊紫且以
移俗况禄在其中可無尚歟當天監之際時主方崇儒
業如崔嚴何伏之徒前後互見升寵於時四方學者靡
然向風斯亦曩時之盛也自梁迄陳年且数十雖時經
屯詖郊生戎馬而風流不替豈俗化之移人乎古人稱
上徳若風下應猶草美矣豈斯之謂也
　
　
　
　
　
　南史卷七十一
　南史卷七十一考證
伏曼容傳曼容多伎術○伎監本訛俊今改从閣本
何佟之傳都下稱其髙儒○髙一本作醇
沈洙傳所以重械之下危墯之上無人不服誣枉者多
　○一本墯作墮上作士
顧越傳詩頌碑誌牋表凡二百餘篇○監本缺牋字今
　増从南本
　
　
　
　
　
　
　
　
　南史卷七十一考證
欽定四庫全書
　南史卷七十二
　　唐　　　李　　　延　　　夀　　　撰
　列傳第六十二
　　文學
　　　丘靈鞠(子遲/)　(從孫仲孚/)檀超(熊㐮道呉邁逺/超叔  鸞)
　　　卞彬(諸葛朂/)　(袁嘏/)　(高爽/)　(孫抱/)
　　　丘巨源(孔廣憲孔逭仲虞通之虞龢/司馬    袁  明  孫詵)
　　　王智深　　崔慰祖　　祖沖之(子暅之来嶷/孫皓)
　　　賈希鏡　　袁峻　　　劉昭(子縚/)　(緩/)
　　　鍾嶸(兄岏/)　(岏弟嶼/)　　周興嗣
　　　呉均(江洪/)　劉勰　　　何思澄(子朗雲/王子)
　　　任孝恭　　顔協　　　紀少瑜
　　　杜之偉　　顔晃　　　岑之敬
　　　何之元　　徐伯陽　　張正見
　　　阮卓
易云觀乎人文以化成天下孔子曰煥乎其有文章自
漢以来辭人代有大則憲章典誥小則申抒性靈至於
經禮樂而緯國家通古今而述美惡非斯則莫可也是
以哲王在上咸所敦悦故云言之不文行之不逺自中
原沸騰五馬南渡綴文之士無乏於時降及梁朝其流
彌盛盖由時主儒雅篤好文章故才秀之士煥乎俱集
於時武帝毎所臨幸輙命群臣賦詩其文之善者賜以
金帛是以縉紳之士咸知自勵至有陳受命運接亂離
雖加奨勵而向時之風流息矣詩云人之云亡邦國殄
瘁豈金陵之數將終三百年乎不然何至是也宋史不
立文學傳齊梁皆有其目今綴而序之以備此篇云爾
丘靈鞠呉興烏程人也祖系祕書監父道真䕶軍長史
靈鞠少好學善屬文州辟從事詣領軍沈演之演之日
身昔為州職詣領軍謝晦賔主坐處政如今日卿將来
復如此也累遷員外郎宋孝武殷貴妃亡靈鞠獻挽歌
三首云雲横廣階闇霜深高殿寒帝擿句嗟賞後為烏
程令不得志泰始初坐事禁錮数年禇彦回為呉興太
守謂人曰此郡才士唯有丘靈鞠及沈勃耳乃啟申之
明帝使著大駕南討記論乆之除太尉參軍昇明中為
正員郎兼中書郎時方禅譲齊髙帝使靈鞠參掌詔䇿
建元元年轉中書郎敇知東宫手筆嘗還東詣司徒禇
彦回别彦回不起曰比脚疾更增不復能起靈鞠曰脚
疾亦是大事公為一代鼎臣不可復為覆餗其彊切如
此不持形儀唯取笑適尋又掌知國史武帝即位為通
直常侍尋領東觀祭酒靈鞠曰人居官願数遷使我終
身為祭酒不恨也永明二年領驍騎將軍靈鞠不樂武
位謂人曰我應還東掘顧榮冢江南地方数千里士子
風流皆出此中顧榮忽引諸傖軰度妨我軰塗轍死有
餘罪靈鞠好飲酒臧否人物在沈淵坐見王儉詩淵曰
王令文章大進靈鞠曰何如我未進時此言達儉靈鞠
宋時文名甚盛入齊頗减蓬髪弛縱無形儀不事家業
王儉謂人曰丘公仕宦不進才亦退矣位長沙王車騎
長史卒著江左文章録序起大興訖元熙文集行於時
子遲
遲字希範八歳便屬文靈鞠常謂氣骨似我黄門郎謝
超宗徴士何點並見而異之在齊以秀才累遷殿中郎
梁武帝平建鄴引為驃騎主簿甚被禮遇時勸進梁王
及殊禮皆遲文也及踐阼遷中書郎待詔文徳殿時帝
著連珠詔群臣繼作者数十人遲文最羙坐事免乃獻
責躬詩上優辭答之後出為永嘉太守在郡不稱職為
有司所糾帝愛其才寝其奏天監四年中軍將軍臨川
王宏北侵魏以為諮議參軍領記室時陳伯之在北與
魏軍来拒遲以書喻之伯之遂降還拜中書侍郎遷司
空從事中郎卒官遲辭采麗逸時有鍾嶸著詩評云范
雲婉轉清便如流風回雪遲點綴映媚似落花依草雖
取賤文通而秀於敬子其見稱如此
仲孚字公信靈鞠從孫也少好學讀書常以中宵鐘鳴
為限靈鞠嘗稱為千里駒也齊永明初為國子生王儉
曰東南之羙復見丘生舉髙第未調還鄉里家貧乃結
群盗為之計劫掠三呉仲孚聰明有智略群盗畏服所
行皆果故亦不發為于湖令有能名太守吕文顯當時
倖臣陵詆屬縣仲孚獨不為屈明帝即位為曲阿令㑹
稽太守王敬則反乗朝廷不備反問至而前鋒已届曲
阿仲孚鑿長岡埭㵼瀆水以阻其路敬則軍至遇瀆涸
果頓兵不得進遂敗仲孚以拒守功遷山隂令居職甚
有聲稱百姓謡曰二傅沈劉不如一丘前世傅琰父子
沈憲劉𤣥明相繼宰山隂並有政績言仲孚皆過之齊
末政亂頗有贓賄為有司所舉將見収竊逃還都㑹赦
不問梁武帝踐阼復為山隂令仲孚長於撥煩善適權
變吏人敬服號稱神明政為天下第一後為衛尉卿恩
任甚厚初起䨇闕以仲孚領大匠累遷豫章内史在郡
更勵清節頃之卒贈給事黄門侍郎喪將還豫章老㓜
號哭攀送車輪不得前仲孚為左丞撰皇典二十卷南
宫故事百卷又撰尚書具事雜儀行於世
檀超字悦祖髙平金鄉人也祖嶷之字𢎞宗宋南琅邪
太守父道彪字萬夀位正員郎超少好文學放誕任氣
解褐州西曹蕭惠開為别駕超便抗禮惠開自以地位
居前稍相陵辱而超舉動嘯傲不以地勢推之張目謂
曰我與卿俱是國家微賤時外戚耳何足以一爵髙人
蕭太后惠開之祖姑長沙景王妃超祖姑也故超以此
議之惠開欣然更為刎頸之交後位國子博士兼左丞
超嗜酒好談詠自比晉郗超言髙平有二超又謂人曰
猶覺我為優也齊髙帝賞愛之後為司徒右長史建元
二年初置史官以超與驃騎記室江淹掌史職上表立
條例開元紀號不取宋年封爵各詳本傳無假年表又
制著十志多為左僕射王儉所不同既與物多忤史功
未就徙交州於路見殺江淹撰成之猶不備也時有豫
章熊㐮著齊典上起十代其序云尚書堯典謂之虞書
則附所述通謂之齊書名為河洛金匱又有呉邁逺者
好為篇章宋明帝聞而召之及見曰此人連絶之外無
所復有邁逺好自誇而蚩鄙他人毎作詩得稱意語輙
擲地呼曰曹子建何足数哉超聞而笑曰昔劉季緒才
不逮於作者而好抵訶人文章季緒𤨏𤨏焉足道哉至
於邁逺何為者乎超叔父道鸞字萬安位國子博士永
嘉太守亦有文學撰續晉陽秋二十卷
卞彬字士蔚濟隂寃句人也祖嗣之中領軍父延之弱
冠為上虞令有剛氣㑹稽太守孟顗以令長裁之積不
能容脱幘投地曰我所以屈卿者政為此幘耳今己投
之卿矣卿以一世勲門而傲天下國士拂衣而去彬險
㧞有才而與物多忤齊髙帝輔政袁粲劉彦節王藴等
皆不同而沈攸之又稱兵反粲藴雖敗攸之尚存彬意
猶以高帝事無所成乃謂帝曰比聞謡云可憐可念尸
著服孝子不在日代哭列管暫鳴死滅族公頗聞不時
藴居父憂與粲同死故云尸著服也服者衣也孝子不
在日代哭者禇字也彬謂沈攸之得志禇彦回當敗故
言哭也列管謂蕭也髙帝不悦及彬退曰彬自作此後
常於東府謁髙帝髙帝時為齊王彬曰殿下即東宫府
則以青溪為鴻溝鴻溝以東為齊以西為宋仍詠詩云
誰謂宋逺跂予望之遂大忤㫖因此擯發数年不得仕
進乃擬趙壹窮鳥為枯魚賦以喻意後為南康郡丞彬
頗飲酒擯棄形骸仕既不遂乃著蚤蝨蝸蟲蝦蟇等賦
皆大有指斥其蚤蝨賦序曰余居貧布衣十年不製一
袍之緼有生所託資其寒暑無與易之為人多病起居
甚疎縈寝敗絮不能自釋兼攝性懈墮懶事皮膚澡刷
不謹澣沐失時四體㲰㲰加以臭穢故葦席蓬纓之間
蚤蝨猥流滛癢渭濩無時恕肉探揣擭撮日不替手蝨
有諺云朝生暮孫若吾之蝨者無湯沐之慮絶相弔之
憂晏聚乎乆袴爛布之裳復不懃之討捕孫孫子子三
十五歳焉其畧言皆實録也又為禽獸决録目禽獸云
羊性滛而佷猪性卑而率鵝性頑而傲狗性險而出皆
指斥貴勢其羊滛佷謂吕文顯猪卑率謂朱隆之鵝頑
傲謂潘敞狗險出謂文度其險詣如此蝦蟇賦云紆青
拖紫名為蛤魚世謂比令僕也又云蝌斗唯唯群浮闇
水唯朝繼夕聿役如鬼比令史諮事也文章傳於閭巷
後歴尚書比部郎安吉令車騎記室彬性飲酒以瓠壺
瓢勺杬皮為肴著帛冠十二年不改易以大瓠為火籠
什物多諸詭異自稱卞田居婦為傅蠶室或謂曰卿都
不持操名器何由得升彬曰擲五木子十擲輙鞬豈復
是擲子之拙吾好擲政極此耳後為綏建太守卒官永
明中琅邪諸葛朂為國子生作雲中賦指祭酒以下皆
有形似之目坐事繫東冶作東冶徒賦武帝見赦之又
有陳郡袁嘏自重其文謂人云我詩應湏大材迮之不
爾飛去建武末為諸暨令被王敬則賊所殺時有廣陵
髙爽博學多材劉蒨為晉陵縣爽經途詣之了不相接
爽甚銜之俄而爽代蒨為縣蒨遣迎贈甚厚爽受餉答
書云髙晉陵自答人問其所以答云劉蒨餉晉陵令耳
何關爽事又有人送書於爽告躓云比日守羊困苦爽
答曰守羊無食何不貨羊糴米孫抱為延陵縣爽又詣
之抱了無故人之懷爽出從縣閣下過取筆書鼓云徒
有八尺圍腹無一寸膓面皮如許厚受打未詎央爽機
悟多如此坐事被繫作鑊魚賦以自況其文甚工後遇
赦免卒抱東莞人父㢘呉興太守抱善吏職形體肥壮
腰帶十圍爽故以此激之
丘巨源蘭陵蘭陵人也少舉丹陽郡孝廉為宋孝武所
知大明五年敇助徐爰撰國史帝崩江夏王義恭取掌
書記明帝即位使參詔誥引在左右自南䑓御史為王
景文鎮軍參軍寜喪還家元徽初桂陽王休範在尋陽
以巨源有筆翰遣船迎之餉以錢物巨源因齊髙帝自
啟敇板起之使留都下桂陽事起使於中書省撰符檄
事平除奉朝請巨源望有封賞既而不獲乃與尚書令
袁粲書自陳竟不被申沈攸之事髙帝又使為尚書符
荆州以此又望賞異自此意常不滿後除武昌太守拜
竟不樂江外行武帝問之巨源曰古人云寜飲建鄴水
不食武昌魚臣年已老寜死於建鄴乃以為餘杭令明
帝為呉興巨源作秋胡詩有譏刺語以事見殺時又有
㑹稽孔廣孔逭皆才學知名廣字淹源美容止善吐論
王儉張緒咸羙之儉常云廣来使人廢簿領匠不湏来
来則莫聼去緒数巾車詣之每歎云孔廣使吾成輕薄
祭酒仕至揚州中從事逭抗直有才藻製東都賦於時
才士稱之陳郡謝􁊞年少時遊㑹稽還父荘問入東何
見見孔逭不見重如此著三呉決録不傳卒於衛軍武
陵王東曹掾又時有虞通之虞龢司馬憲袁仲明孫詵
等皆有學行與廣埒名通之龢皆㑹稽餘姚人通之善
言易至歩兵校尉龢位中書郎廷尉少好學居貧屋漏
恐濕墳典乃舒被覆書書獲全而被大濕時人以比髙
鳳憲字景思河内温人待詔東觀為學士至殿中郎口
辯有才地使魏見稱於北仲明陳郡人撰晉史未成而
卒初仲明與劉融卞鑠俱為袁粲所賞恒在坐席粲為
丹陽尹取鑠為主簿好詩賦多議刺世人坐徙巴州詵
字休群太原中都人愛文尤賞泉石卒于御史中丞
王智深字雲才琅邪臨沂人也少從陳郡謝超宗學屬
文好飲酒拙澀乏風儀仕齊為豫章王大司馬參軍兼
記室武帝使太子家令沈約撰宋書疑立袁粲傳以審
武帝帝曰袁粲自是宋家忠臣約又多載孝武明帝諸
褻黷事上遣左右語約曰孝武事迹不容頓爾我昔經
事宋明帝卿可思諱惡之義於是多所省除又敇智深
撰宋紀召見扶容堂賜衣服給宅智深告貧於豫章王
王曰湏卿書成當相論以禄書成三十卷武帝後召見
智深於璿明殿令拜表奏上表未奏而武帝崩隆昌元
年敇索其書智深遷為竟陵王司徒參軍免官家貧無
人事嘗餓五日不得食掘莞根食之司空王僧虔及子
志分與衣食卒於家
崔慰祖字悦宗清河東武城人也父慶緒永明中為梁
州刺史慰祖解褐奉朝請父喪不食鹽母曰汝既無兄
弟又未有子𦙍毁不滅性政當不進肴羞耳如何絶鹽
吾今亦不食矣慰祖不得已從之父梁州之資家財十
萬散與宗族漆器題為日字日字之器流乎逺近料得
父時假貰文疏謂族子紘曰彼有自當見還彼無吾何
言哉悉火焚之好學聚書至萬卷隣里年少好事者来
從假借日数十袠慰祖親自取與未嘗為辭為始安王
遥光撫軍刑獄兼記室遥光好棊数召慰祖對戲慰祖
輙辭拙非朔望不見也建武中詔舉士從兄慧景舉慰
祖及平原劉孝標並碩學帝欲試以百里慰祖辭不就
國子祭酒沈約吏部郎謝朓嘗於吏部省中賔友俱集
各問慰祖地理中所不悉十餘事慰祖口吃無華辭而
酬㩀精悉一坐稱服之朓歎曰假使班馬復生無以過
此慰祖賣宅湏四十五萬買者云寜有減不答曰誠異
韓伯休何容二價買者又曰君但賣四十六萬一萬見
與慰祖曰豈是我心乎少與侍中江祀款及祀貴常来
候之而慰祖不徃也與丹陽丞劉渢素善遥光㩀東府
反慰祖在城内城未潰一日渢謂之曰卿有老母宜出
命門者出之慰祖詣闕自首繫尚方病卒慰祖著海岱
志起太公迄西晉人物為四十卷半成臨卒與從弟緯
書云常欲更注遷固二史採史漢所漏二百餘事在厨
簏可檢寫之以存大意海岱志良未周悉可寫数本付
䕶軍諸從事人一通及友人任昉徐寅劉洋裴揆令後
世知吾微有素業也又令以棺親土不湏甎勿設靈坐
祖沖之字文逺范陽遒人也曾祖台之晉侍中祖昌宋
大匠卿父朔之奉朝請沖之稽古有機思宋孝武使直
華林學省賜宅宇車服解褐南徐州從事公府參軍始
元嘉中用何承天所製歴比古十一家為密沖之以為
尚疎乃更造新法上表言之孝武令朝士善歴者難之
不能屈㑹帝崩而施行歴位為婁縣令謁者僕射初宋
武平關中得姚興指南車有外形而無機杼毎行使人
於内轉之昇明中齊髙帝輔政使沖之追修古法沖之
改造銅機圓轉不窮而司方如一馬均以来未之有也
時有北人索馭驎者亦云能造指南車髙帝使與沖之
各造使於樂游苑對共校試而頗有差僻乃毁而焚之
晉時杜預有巧思造欹器三改不成永明中竟陵王子
良好古沖之造欹器獻之與周廟不異文惠太子在東
宫見沖之歴法啟武帝施行文惠尋薨又寝轉長水校
尉領本職沖之造安邉論欲開屯田廣農殖建武中明
帝欲使沖之廵行四方興造大業可以利百姓者㑹連
有軍事事竟不行沖之解鍾律博塞當時獨絶莫能對
者以諸葛亮有木牛流馬乃造一器不因風水施機自
運不勞人力又造千里舩於新亭江試之日行百餘里
於樂游苑造水碓磨武帝親自臨視又特善算永元二
年卒年七十二著易老荘義釋論語孝經注九章造綴
述数十篇子暅之
暅之字景爍少傳家業䆒極精㣲亦有巧思入神之妙
般倕無以過也當其詣㣲之時雷霆不能入嘗行遇僕
射徐勉以頭觸之勉呼乃悟父所改何承天歴時尚未
行梁天監初暅之更修之於是始行焉位至太府卿
暅之子皓志節慷慨有文武才略少傳家業善算歴大
同中為江都令後拜廣陵太守侯景陷䑓城皓在城中
將見害乃逃歸江西百姓感其遺惠每相蔽匿廣陵人
来嶷乃説皓曰逆豎滔天王室如燬正是義夫發憤之
秋志士忘軀之日府君荷恩重世又不為賊所容今逃
竄草間知者非一危亡之甚累棊非喻董紹先雖景之
心腹輕而無謀新剋此州人情不附襲而殺之此一壮
士之任耳今若糺率義勇立可得三二百人意欲奉戴
府君勦除兇逆逺近義徒自當投赴如其尅㨗可立桓
文之勲必天未悔祸事生理外百代之下猶為梁室忠
臣若何皓曰僕所願也死且甘心為要勇士耿光等百
餘人襲殺景兖州刺史董紹先推前太子舍人蕭勔為
刺史結東魏為援馳檄逺近將討景景大懼即日率侯
子鑒等攻之城陷皓見執被縛射之箭遍體然後車裂
以徇城中無少長皆埋而射之来嶷字徳山㓜有竒節
兼資文武既與皓義舉邵陵王承制除歩兵校尉秦郡
太守封永寜縣侯及皓敗并兄弟子姪遇害者十六人
子法敏逃免仕陳為海陵令
賈希鏡平陽㐮陵人也祖弼之晉員外郎父匪之驃騎
參軍家傳譜學宋孝武時青州人發古冢銘云青州世
子東海女郎帝問學士鮑照徐爰蘇寳生並不能悉希
鏡對曰此是司馬越女嫁苟晞兒檢訪果然由是見遇
敇希鏡注郭子昇明中齊髙帝嘉希鏡世學取為驃騎
參軍武陵王國郎中令歴大司馬司徒府參軍竟陵王
子良使希鏡撰見客譜出為句容令先是譜學未有名
家希鏡祖弼之廣集百氏譜記專心習業晉泰元中朝
廷給弼之令史書史撰定繕冩藏秘閣及左右曹希鏡
三世傳學凡十八州士族譜合百帙七百餘卷該䆒精
悉皆如貫珠當時莫比永明中衞將軍王儉抄次百家
譜與希鏡參懷撰定建元初希鏡遷長水校尉傖人王
泰寳買襲琅邪譜尚書令王晏以啟明帝希鏡坐被収
當極法子棲長謝罪稽顙流血朝廷哀之免希鏡罪後
為北中郎參軍卒撰氏族要状及人名書並行於時
袁峻字孝髙陳郡陽夏人魏郎中令渙之八世孫也早
孤篤志好學家貧無書每從人假借必皆抄冩自課日
五十紙紙数不登則不止訥言語工文辭梁武帝雅好
辭賦時獻文章於南闕者相望焉天監六年峻乃擬揚
雄言箴奏之帝嘉焉賜束帛除員外郎散騎侍郎直文
徳學士省抄史記漢書各為二十卷又奉敇與陸倕各
製新闕銘云
劉昭字宣卿平原髙唐人晉太尉寔九世孫也祖伯龍
居父憂以孝聞宋武帝敇皇太子諸王並徃弔慰官至
少府卿父彪齊征虜晉安王記室昭㓜清警通老荘義
及長勤學善屬文外兄江淹早相稱賞梁天監中累遷
中軍臨川王記室初昭伯父肜集衆家晉書注干寳晉
紀為四十卷至昭集後漢同異以注范曄後漢世稱博
悉卒於剡令集注後漢一百八十卷㓜童傳一卷文集
十卷子縚字言明亦好學通三禮位尚書祠部郎著先
聖本記十卷行於世縚弟緩字含度為湘東王中録事
性虚逺有氣調風流跌宕名髙一府常云不湏名位所
湏衣食不用身後之譽唯重目前知見
鍾嶸字仲偉潁川長社人晉侍中雅七世孫也父蹈齊
中軍參軍嶸與兄岏弟嶼並好學有思理嶸齊永明中
為國子生明周易衞将軍王儉領祭酒頗賞接之建武
初為南康王侍郎時齊明帝躬親細務綱目亦密於是
郡縣及六署九府常行職事莫不争自啟聞取決詔敕
文武勲舊皆不歸選部於是憑勢互相通進人君之務
粗為繁密嶸乃上書言古者明君揆才頒政量能授職
三公坐而論道九卿作而成務天子可恭己南面而已
書奏上不懌謂太中大夫顧暠日鍾嶸何人欲斷朕機
務卿識之不答曰嶸雖位末名卑而所言或有可採且
繁碎職事各有司存今人主總而親之是人主愈勞而
人臣愈逸所謂代庖人宰而為大匠斲也上不顧而他
言永元末除司徒行參軍梁天監初制度雖革而未能
盡改前弊嶸上言曰永元肇亂坐弄天爵勲非即戎官
以賄就揮一金而取九列寄片札以招六校騎都塞市
郎將填街服既纓組尚為臧獲之事職雖黄散猶躬胥
徒之役名實淆紊兹焉莫甚臣愚謂永元諸軍官是素
族士人自有清貫而因斯受爵一宜削除以懲澆競若
吏姓寒人聼極其門品不當因軍遂濫清級若僑雜傖
椘應在綏撫正宜嚴㫁禄力絶其妨正直乞虚號而已
敇付尚書行之衡陽王元簡出守㑹稽引為寜朔記室
專掌文翰時居士何𦙍築室若邪山山發洪水漂㧞樹
石此室獨存元簡令嶸作瑞室頌以旌表之辭甚典麗
遷西中郎晉安王記室嶸嘗求譽於沈約約拒之及約
卒嶸品古今詩為評言其優劣云觀休文衆製五言最
優齊永明中相王愛文王元長等皆宗附約于時謝朓
未遒江淹才盡范雲名級又㣲故稱獨歩故當辭宻于
范意淺于江盖追宿憾以此報約也頃之卒官岏字長
丘位建康令卒著良吏傳十卷嶼字季望永嘉郡丞
周興嗣字思纂陳郡項人也世居姑熟博學善屬文嘗
歩自姑熟投宿逆旅夜有人謂曰子才學邁世初當見
識貴臣卒被知英主言終不測所之齊隆昌中侍郎謝
朏為呉興太守唯與興嗣談文史而已及罷郡因大相
談薦梁天監初奏休平賦其文甚羙武帝嘉之拜安成
王國侍郎直華林省其年河南獻舞馬詔興嗣與待詔
到沆張率為賦帝以興嗣為工擢拜員外散騎侍郎進
直文徳夀光省時武帝以三橋舊宅為光宅寺敕興嗣
與陸倕各製寺碑及成俱奏帝用興嗣所製自是銅表
銘柵塘碣檄魏文次韻王羲之書千字並使興嗣為文
毎奏帝稱善賜金帛後佐撰國史興嗣兩手先患風疽
十二年又染癘疾左目盲帝撫其手嗟曰斯人而有斯
疾手疏疽方以賜之任昉又愛其才常曰興嗣若無此
疾旬日當至御史中丞十七年為給事中直西省周捨
奉敕注武帝所製歴代賦啟興嗣助焉普通二年卒所
撰皇帝實録皇徳記起居注職儀等百餘卷文集十卷
呉均字叔庠呉興故鄣人也家世寒賤至均好學有俊
才沈約嘗見均文頗相稱賞梁天監初栁惲為呉興召
補主簿日引與賦詩均文體清㧞有古氣好事者或斆
之謂為呉均體均嘗不得意贈惲詩而去乆之復来惲
遇之如故弗之憾也薦之臨川靖惠王王稱之於武帝
即日召之賦詩悦焉待詔著作累遷奉朝請先是均將
著史以自名欲撰齊書求借齊起居注及群臣行状武
帝不許遂私撰齊春秋奏之書稱帝為齊明帝佐命帝
惡其實録以其書不實使中書舍人劉之遴詰問数十
條竟支離無對敕付省焚之坐免職尋有敕召見使撰
通史起三皇訖齊代均草本紀世家已畢唯列傳未就
卒均注范曅後漢書九十卷著齊春秋二十卷廟記十
卷十二州記十六卷錢塘先賢傳五卷續文釋五卷文
集二十卷先是有濟陽江洪工屬文為建陽令坐事死
劉勰字彦和東莞莒人也父尚越騎校尉勰早孤篤志
好學家貧不婚娶依沙門僧祐居遂博通經論因區别
部類録而序之定林寺經藏勰所定也梁天監中兼東
宫通事舍人時七廟饗薦已用蔬果而二郊農社猶有
犧牲勰乃表言二郊宜與七廟同改詔付尚書議依勰
所陳遷歩兵校尉兼舍人如故深被昭明太子愛接初
勰撰文心雕龍五十篇論古今文體其序略云予齒在
逾立嘗夜夢執丹漆之禮器随仲尼而南行寤而喜日
大哉聖人之難見也廼小子之垂夢歟自生靈以来未
有如夫子者也敷讚聖㫖莫若注經而馬鄭諸儒𢎞之
已精就有深解未足立家唯文章之用實經典枝條五
禮資之以成六典因之致用於是搦筆和墨乃始論文
其為文用四十九篇而已既成未為時流所稱勰欲取
定於沈約無由自達乃負書候約於車前状若貨鬻者
約取讀大重之謂深得文理常陳諸几案勰為文長於
佛理都下寺塔及名僧碑誌必請勰製文敕與慧震沙
門於定林寺撰經證功畢遂求出家先燔鬚髮自誓敕
許之乃變服改名慧地云
何思澄字元静東海郯人也父敬叔齊長城令有能名
在縣清㢘不受禮遺夏節至忽牓門受餉数日中得米
二千餘斛他物稱是悉以代貧人輸租思澄少勤學工
文為遊廬山詩沈約見之大相稱賞自以為弗逮約郊
居宅新構閣齋因命工書人題此詩於壁傅昭嘗請思
澄製釋奠詩辭文典麗天監十五年敕太子詹事徐勉
舉學士入華林撰遍略勉舉思澄顧協劉杳王子雲鍾
嶼等五人以應選八年乃書成合七百卷思澄重交結
分書與諸賔朋校定而終日造謁每宿昔作名一束曉
便命駕朝賢無不悉狎狎處即命食有人方之婁護欣
然當之投晚還家所齎名必盡自廷尉正遷治書侍御
史宋齊以来此職甚輕天監初始重其選車前依尚書
二丞給三騶執盛印青囊舊事糾弹官印綬在前故也
後除安西湘東王録事參軍兼東宫通事舍人時徐勉
周捨以才具當朝並好思澄學常逓日招致之後卒於
宣惠武陵王中録事參軍文集十五卷初思澄與宗人
遜及子朗俱擅文名時人語曰東海三何子朗最多思
澄聞之曰此言誤耳如其不然故當歸遜思澄意謂宜
在己也子朗字世明早有才思周捨每與談服其精理
嘗為敗冢賦擬荘周馬棰其文甚工世人語曰人中爽
爽有子朗卒於國山令年二十四集行於世王子雲太
原人及江夏費昶並為閭里才子昶善為樂府又作鼓
吹曲武帝重之敇曰才意新㧞有足嘉異昔郎惲博物
卞蘭巧辭束帛之賜寔惟勸善可賜絹十匹子雲嘗為
自弔文甚美
任孝恭字孝恭臨淮人也曾祖農夫宋南豫州刺史農
夫弟候伯位輔國将軍行湘州事並任將帥孝恭㓜孤
事母以孝聞精力勤學家貧無書嘗崎嶇從人假借每
讀一遍諷誦畧無所遺外祖丘它與武帝有舊帝聞其
有才學召入西省撰史初為奉朝請進直夀光省為司
文侍郎俄兼中書通事舍人敕遣製建陵寺刹下銘又
啟撰武帝集序文並富麗自是專掌公家筆翰孝恭為
文敏速若不留思每奏稱善累賜金帛少從蕭寺雲法
師讀經論明佛理至是蔬食持戒信受甚篤而性頗自
伐以才能尚人於流軰中多有忽略世以此少之太清
三年侯景㓂逼孝恭啟募兵𨽻蕭正徳正徳入賊孝恭
還赴䑓䑓門閉侯景獲之使作檄求還私第檢討景許
之因走入東府城陷景斬剉之文集行于世
顔協字子和琅邪臨沂人也晉侍中含七世孫也父見
逺博學有志行初齊和帝鎮荆州以為録事參軍及即
位兼御史中丞梁武帝受禅見逺不食發憤数日而卒
帝聞之日我自應天從人何豫天下士大夫事而顔見
逺乃至於此協㓜孤飬於舅氏少以器局稱博涉羣書
工於草𨽻飛白時呉人范懷約能隷書協學其書殆過
直也荆楚碑碣皆協所書時又有㑹稽謝善勛能為八
體六文方寸千言京兆韋仲善飛白並在湘東王府善
勛為録事參軍仲為中兵參軍府中以協優於韋仲而
減於善勛善勛飲酒至数斗醉後輙張眼大罵雖復貴
賤親疎無所擇也時謂之謝方眼而胷襟夷坦有士君
子之操焉協家雖貧素而修餙邉幅非車馬未嘗出游
湘東王出鎮荆州以為記室時呉郡顧協亦在蕃邸與
協同名才學相亞府中稱為二協舅陳郡謝暕卒協以
有鞠飬恩居喪如伯叔禮議者甚重焉又感家門事義
不求顯達恒辭徴辟游於蕃府而已卒元帝甚歎惜之
為懷舊詩以傷之協所撰晉仙傳五篇日月災異圖兩
卷行於世其文集二十卷遇火湮滅子之儀之推並早
知名
紀少瑜字㓜瑒丹陽秣陵人也本姓呉飬於紀氏因而
命族早孤㓜有志節常慕王安期之為人年十三能屬
文初為京華樂王僧孺見而賞之曰此子才藻新㧞方
有髙名少瑜嘗夢陸倕以一束青鏤管筆授之云我以
此筆猶可用卿自擇其善者其文因此遒進年十九始
遊太學備探六經博士東海鮑皦雅相欽悦時皦有疾
請少瑜代講少瑜既妙𤣥言善談吐辯㨗如流為晉安
國中尉即梁簡文也深被恩遇後侍宣城王讀當陽公
為郢州以為功曹參軍轉輕車限内記室坐事免大同
七年始引為東宫學士邵陵王在郢啟求學士武帝以
少瑜充行少瑜羙容貌工槀草吏部尚書到溉嘗曰此
人有大才而無貴仕將㧞之㑹溉去職後除武陵王記
室參軍卒
杜之偉字子大呉郡錢塘人也家世儒學以三禮專門
父規梁奉朝請之偉㓜精敏有逸才年十五遍觀文史
及儀體故事時軰稱其早成僕射徐勉嘗見其文重其
有筆力中大同元年梁武帝幸同泰寺捨身敕勉撰儀
注勉以先無此禮召之偉草具其儀乃啟補東宫學士
與學士劉陟等抄撰群書各為題目所撰富教政道二
篇皆之偉為序後兼太學限内博士大同七年梁皇太
子釋奠於國學時樂府無孔子顔子登歌詞令之偉製
文伶人傳習以為故事再遷安前邵陵王刑獄參軍之
偉年位甚卑特以强識俊才頗有名當世吏部尚書張
纘深知之以為廊廟之器陳武帝為丞相素聞其名召
補記室參軍遷中書侍郎領大著作及受禅除鴻臚卿
餘並如故之偉求解著作優敕不許再遷太中大夫仍
敇撰梁史卒官文集十七卷
顔晃字元明琅邪臨沂人也少孤貧好學有辭采觧褐
梁邵陵王兼記室參軍時東宫學士庾信使府中王使
晃接對信輕其少曰此府兼記室㡬人晃曰猶當少於
宫中學士當時以為善對侯景之亂奔荆州承聖初除
中書侍郎陳天嘉初累遷員外散騎常侍兼中書舍人
掌詔誥卒贈司農卿諡曰貞子晃家世單門傍無戚援
而介然修立為當世所知其表奏詔誥下筆立成便得
事理有集二十卷
岑之敬字思禮南陽棘陽人也父善紆梁世以經學聞
官至呉寜令司義郎之敬年五嵗讀孝經每燒香正坐
親戚咸加歎異十六策春秋左氏制㫖孝經義擢為髙
第御史奏曰皇朝多士例止明經若顔閔之流乃應髙
第梁武帝省其䇿曰何妨我復有顔閔邪因召入面試
令之敬升講坐敇中書舍人朱异執孝經唱士孝章武
帝親自論難之敬剖釋從横左右莫不嗟服仍除童子
奉車郎賞賜優厚十八預重雲殿法㑹時武帝親行香
熟視之敬曰未㡬見兮突而弁兮即日除太學限内博
士尋為夀光學士司義郎太清元年表試吏除南沙令
承聖二年除晉安王宣惠府中記室參軍時蕭勃㩀嶺
表敇之敬宣㫖慰喻㑹魏剋江陵仍留廣州陳太建初
還朝授東宫義省學士累遷南臺書侍御史征南府諮
議參軍之敬始以經業進而博渉文史雅有詞筆不為
醇儒性謙謹未嘗以才學矜物接引後進恂恂如也每
母忌日營齋必躬自洒掃涕泣終日士君子以篤行稱
之十一年卒有集十卷行於世子徳潤有父風位中軍
呉興王記室
何之元廬江灊人也祖僧達齊南䑓書侍御史父法勝
以行業聞之元㓜好學有才思居䘮過禮梁天監末司
空袁昂表薦之因得召見累遷信義令其宗人敬容位
望隆重頻相顧訪之元終不造焉或問其故之元曰昔
楚人得寵於觀起有馬者皆亡夫徳薄任隆必近覆敗
吾恐不獲其利而招其禍識者以是稱之侯景之亂武
陵王以太尉承制授南梁州刺史北巴西太守武陵王
自成都舉兵東下之元與蜀中人庶抗表請無行王以
為沮衆囚之元於艦中及武陵兵敗之元從邵陵太守
劉棻之郡俄而魏剋江陵劉棻卒王琳召為記室參軍
及琳立蕭荘署為中書侍郎王琳敗齊王以為揚州别
駕所居即夀春也及衆軍北伐湘州刺史始興王叔陵
遣功曹史栁咸齎書召之之元始與陳朝有隙書至大
惶恐讀書至孔璋無罪左車見用遂随咸至湘州再遷
中衞府諮議參軍及叔陵誅之元乃屏絶人事著梁典
起齊永元元年迄于琳遇獲七十五年行事為三十卷
陳亡移居常州之晉陵縣隋開皇十三年卒於家
徐伯陽字隐忍東海人也父僧權梁東宫通事舍人領
祕書以善書知名伯陽敏而好學善色飬家有史書所
讀者近三千餘卷梁大同中為侯官令甚得人和侯景
之亂至廣州依蕭勃勃平還都陳天嘉中除司空侯安
都府記室參軍太建初與中記室李爽記室張正見左
戸郎賀徹學士阮卓黄門郎蕭詮三公郎王由禮處士
馬樞記室祖孫登比部郎賀循長史劉刪等為文㑹友
後有蔡凝劉助陳暄孔範亦預焉皆一時士也遊宴賦
詩動成卷軸伯陽為其集序盛傳於世後除鎮北新安
王府中記室參軍兼南徐州别駕带東海郡丞鄱陽王
為江州刺史伯陽常奉使造焉王率府僚與伯陽登匡
嶺置宴酒酣命筆賦劇韻三十伯陽與祖孫登前成王
賜以奴婢雜物後除鎮右新安王府諮議參軍事聞姉
喪發疾卒
張正見字見賾清河東武城人也祖善之魏散騎常侍
勃海長樂二郡太守父修禮魏散騎侍郎歸梁仍拜本
職遷懷方太守正見㓜好學有清才梁簡文在東宫正
見年十三獻頌簡文深贊賞之梁元帝即位為彭澤令
屬䘮亂避地匡俗山陳武帝受禅正見還都累遷尚書
度支郎撰史著士卒有集十四卷其五言尤善
阮卓陳留尉氏人也祖詮梁散騎侍郎父問道梁岳陽
王府記室參軍卓㓜聰敏篤志經籍尤工五言性至孝
父随岳陽王出鎮江州卒卓時年十五自都奔赴水漿
不入口者累日載柩還都度彭蠡湖中流遇疾風船㡬
没者数四卓仰天悲號俄而風息人以為孝感之至陳
天嘉元年為新安王府記室參軍随府轉翊右記室帶
撰史著士及平歐陽紇交阯夷獠徃徃聚為㓂抄卓奉
使招慰交阯通日南象郡多金翠珠貝珍怪之産前後
使者皆致之唯卓挺身而還時論咸伏其㢘後為始興
王中衛府記室參軍及叔陵誅後主謂朝臣曰阮卓素
不同逆宜加旌異至徳元年入為徳教殿學士尋兼通
直散騎常侍副王話聘隋隋文帝夙聞其名遣河東薛
道衡琅邪顔之推等與卓談宴賦詩賜遺加禮還除南
海王府諮議參軍以目疾不之官退居里舍改構亭宇
修山池卉木招致賔友以文酒自娯陳亡入隋行至江
州追感其父所終遘疾卒
論曰文章者盖情性之風標神明之律呂也藴思含豪
逰心内運放言落紙氣韻天成莫不禀以生靈遷乎愛
嗜機見殊門賞悟紛雜感召無象變化不窮發五聲之
音響而出言異句寫萬物之情状而下筆殊形暢自心
靈而宣之簡素輪扁之言或未能盡然縱假之天性終
資好習是以古之賢哲咸所用心至若丘靈鞠等或克
荷門業或夙懷慕尚雖位有窮通而名不可滅然則立
身之道可無務乎
　
　
　
　
　
　南史卷七十二
　南史卷七十二考證
文學傳叙大則憲章典誥小則申抒性靈○憲監本訛
　獻今改正
丘靈鞠傳在沈淵坐見王儉詩○一本淵作深儉注云
　一作徐
子遲傳遲字希範○遲監本訛達今改正
卞彬傳我詩應湏大材迮之不爾飛去○迮監本作迂
　今从閣本
崔慰祖傳悉火焚之○火監本訛人从南本改正
可冩數本付䕶軍諸從事人一通○南本脱事字今以
　監本為是
何思澄傳又作鼓吹曲○鼓吹監本誤取次今改从閣
　本
任孝恭傳初為奉朝請○奉監本訛舉今改正
少從蕭寺雲法師讀經論明佛理○師監本訛諦今从
　閣本改正
顔協傳晉侍中含七世孫也○含監本訛舍今改从南
　本
杜之偉傳年十五遍觀文史及儀體故事○體一本作
　禮
岑之敬傳位中軍呉興王記室○呉興監本誤英與今
　改从閣本
史臣論然則立身之道可無務乎○身監本誤少今从
　南本改正
　
　
　
　
　
　
　
　南史卷七十二考證
欽定四庫全書
　南史卷七十三
　　唐　　　李　　　延　　　夀　　　撰
　列傳第六十三
　　孝義上
　　　龔頴　　　　劉瑜(董陽/)　　賈恩
　　　郭世通(子原平/)嚴世期　　　呉逵
　　　潘綜(陳遺/秦綿)　　張進之(俞僉/張楚)　丘傑
　　　師覺授　　　王彭　　　　蒋恭
　　　徐耕(嚴成盖/王道)　孫法宗　　　范叔孫(呉國夫/)
　　　卜天與(張𢎞之等生/天與弟天)　　　　許昭先
　　　余齊人　　　孫棘(妻許慶徐元妻許/錢延)
　　　何子平　　　崔懷順　　　王虚之(顧昌衍/江柔之)
　　　　　　(江軻/)　呉慶之　　　蕭叡明(鮮于文/宗)
　　　　　　(文宗姉/文英)蕭矯妻羊(羊緝之女佩任/呉康之妻趙)
　　　　　　(蒋雋之妻黄女/㑹稽陳氏三)　(呉翼之母丁王氏女/永興概中里)
　　　　　　(諸暨屠氏女妻禇呉興乗公濟妻姚/呉郡范法恂)
　　　公孫僧逺　　呉欣之　　　韓係伯(聞人夐/)
　　　丘冠先　　　孫淡　　　　華寳(薛天生/劉懷𦙍)
　　　解叔謙(宗元卿/魯康祚)　(庾震㝢/謝昌)　(朱文濟/)　(匡昕/)
　　　韓靈敏　　　劉渢(弟溓夜/栁叔)　封延伯(陳𤣥子/邵榮興)
　　　　　　(文獻叔/范道根)　(徐生之/譚𢎞寳)　(范安祖/何𢎞)　(李聖伯/陽黒頭)
　　　　　　(王續祖/郝道福)呉達之(蔡曇智/何伯璵)王文殊
　　　樂頤之(弟預之/沈昇)江泌　　　　庾道愍(族孫沙/彌)
　　　　　　(沙彌子持/)
易曰立人之道曰仁與義夫仁義者合君親之至理實
忠孝之所資雖義發因心情非外感然企及之㫖聖哲
遺言至於風離化薄禮違道喪忠不樹國孝亦愆家而
一代之甿權利相引仕以勢招榮非行立乏嘷翔之感
棄捨生之分霜露未改大痛已忘於心名節不變戎車
遽為其首斯並軌訓之理未𢎞汲引之塗多闕若夫情
發於天行成乎己捐軀捨命濟主安親雖乗理闇至匪
由勸賞而宰世之人曽㣲誘激乃至事隐閭閻無聞視
聼考于載籍何代無之故宜被之圖篆用存旌勸今搜
綴湮落以偹闕文云爾
龔頴遂寜人也少好學益州刺史毛璩辟為勸學從事
璩為譙縱所殺故佐吏並逃亡頴號哭奔赴殯送以禮
縱後設宴延頴不獲已而至樂奏頴流涕起曰北靣事
人亡不能死何忍舉觴聞樂蹈跡逆亂乎縱大將譙道
福引出將斬之道福母即頴姑也跣出救之得免及縱
僣號偹禮徴又不至乃脅以兵刃執志終無囬改至于
蜀平遂不屈節其後刺史至輙加辟引歴府參軍州别
駕從事史宋文帝元嘉二十四年刺史陸徽表頴節義
遂不被朝命終於家
劉瑜歴陽人也七嵗喪父事母至孝年五十二又喪母
三年不進鹽酪號泣晝夜不絶聲勤身力以營𦵏事服
除二十餘年布衣蔬食言輙流涕常居墓側未嘗蹔違
宋文帝元嘉初卒又元嘉七年南豫州舉所統西陽縣
人董陽三世同居外無異門内無異煙詔榜門曰篤行
董氏之閭蠲一門租布
賈恩㑹稽諸暨人也少有志行元嘉三年母亡居喪過
禮未𦵏為隣火所逼恩及妻栢氏號哭奔救隣近赴助
棺櫬得免恩及栢俱燒死有司奏改其里為孝義里蠲
租布三世追贈恩天水郡顯親左尉
郭世通㑹稽永興人也年十四喪父居䘮殆不勝哀家
貧傭力以飬繼母婦生一男夫妻恐廢侍飬乃垂泣瘞
之母亡負土成墳親戚或共賻助㣲有所受𦵏畢傭賃
還先直服除後思慕終身如䘮者未嘗釋衣幍仁孝之
風行於鄉黨隣村小大莫有呼其名者嘗與人共於山
隂市貨物誤得一千錢當時不覺分背方悟追還本主
錢主驚歎以半直與之世通委之而去元嘉四年大使
廵行天下散騎常侍袁愉表其淳行文帝嘉之敕榜表
門閭蠲其租調改所居獨楓里為孝行焉太守孟顗察
孝㢘不就
子原平字長恭又禀至行飬親必以己力傭賃以給供
飬性甚巧毎為人作正取散夫價主人設食原平自以
家貧父母不辦有肴味唯餐鹽飯而已若家或無食則
虚中竟日義不獨飽湏日暮作畢受直歸家於里糴買
然後舉爨父篤疾彌年原平衣不解带口不嘗鹽菜者
跨積寒暑又未嘗睡臥父亡哭踊慟絶数日方蘇以為
奉終之義情禮自畢塋壙凶功不欲假人本雖巧而不
解作墓乃訪邑中有營墓者助人運力經時展勤乆乃
閑練又自賣十夫以供衆費窀穸之事儉而當禮性無
術學因心自然𦵏畢詣所買主執役無懈與諸奴分務
譲逸取勞主人不忍使每遣之原平服勤未嘗暫替傭
賃飬母有餘聚以自贖既學構冢尤善其事每至吉嵗
求者盈門原平所起必自貧始既取賤價又以夫力助
之及父䘮終自起兩間小屋以為祠堂毎至節嵗常於
此数日中哀思絶飲粥父服除後不復食肉髙陽許瑶
之罷建安郡丞還家以綿一斤遺之不受瑶之乃自徃
曰今嵗過寒而建安綿好以此奉尊上下耳原平乃拜
而受之及母終毁瘠彌甚僅乃免䘮墓前有数十畆田
不屬原平毎至農月耕者恒裸袒原平不欲使人慢其
墳墓乃貿家資貴買此田三農之月輙束帶垂泣躬自
耕墾每出賣物裁求半價邑人皆共識悉輙加本價與
之彼此相譲要使㣲賤然後取直宅上種竹夜有盗其
筍者原平遇見之盗者奔走墜溝原平乃於所植竹處
溝上立小橋令通又採筍置籬外隣里慙愧無復取者
宋文帝崩原平號慟日食麥䬳一枚如此五日人曰誰
非王臣何獨如此原平泣而答曰吾家見異先朝䝉襃
贊之賞不能報恩私心感動耳又以種𤓰為業大明七
年大旱𤓰瀆不復通船縣令劉僧秀愍其窮老下瀆水
與之原平曰普天大旱百姓俱困豈可減溉田之水以
通運𤓰之船乃歩從他道徃錢塘貨賣每行来見人牽
埭未過輙迅檝助之已自引船不假旁人若自船已度
後人未及常停住湏待以此為常嘗於縣南郭鳯埭助
人引船遇有鬬者為吏所録鬬者逃散唯原平獨住吏
執以送縣縣令新到未相諳悉將加嚴罰原平解衣就
罪義無一言左右大小咸稽顙請救然後得免由来不
謁官長自此乃始修敬太守蔡興宗臨郡深加貴異以
私米饋原平及山隂朱百年妻各百斛原平誓死不受
百年妻亦固辭㑹稽郡貴重望計及望孝盛族出身不
減祕著明帝泰始七年興宗欲舉山隂孔仲智子為望
計原平次息為望孝仲智㑹土髙門原平一邦至行欲
以相敵㑹明帝别敕用人故二選並寝興宗徴還都表
其殊行舉為太學博士㑹興宗薨事不行卒於家三子
一弟並有門行
嚴世期㑹稽山隂人也性好施同里張邁等三人妻各
産子歳饑欲棄而不舉世期分食解衣以贍其乏三子
並得成長同縣俞陽妻荘年九十荘女闌七十並老病
無所依世期飴之二十年死並殯𦵏宗親嚴𢎞鄉人潘
伯等十五人荒年並餓死露骸不収世期買棺殯埋存
育孩㓜宋元嘉四年有司奏榜門曰義行嚴氏之門復
其身徭役蠲租税十年
呉逵呉興烏程人也經荒饑饉係以疾疫父母兄嫂及
群從小功之親男女死者十三人逵時病困隣里以葦
席裹之埋于村側既而親屬皆盡唯逵夫妻獲全家徒
四壁立冬無被袴晝則傭賃夜則伐木燒塼妻亦同逵
此誠無有懈倦逵夜行遇猛獸猛獸輙下道避之朞年
中成七墓𦵏十三棺隣里嘉之𦵏日悉出赴助送終之
事亦儉而周禮逵時逆取隣人夫直葬畢衆悉以放之
逵一無所受皆傭力報答焉太守張崇之三加禮命太
守王韶之擢補功曹史逵以門寒固辭不就舉為孝㢘
潘綜呉興烏程人也孫恩之亂祅黨攻破村邑綜與父
驃共走避賊驃年老行遲賊轉逼驃驃語綜我不能去
汝走可脱幸勿俱死驃困乏坐地綜迎賊叩頭曰父年
老乞賜生命賊至驃亦請賊曰兒年少自能走今為老
子不去老子不惜死乞活此兒賊因斫驃綜抱父於腹
下賊斫綜頭面凡四創綜當時悶絶有一賊從傍来相
謂曰卿欲舉大事此兒以死救父云何可殺殺孝子不
祥賊乃止父子並得免鄉人祕書監丘系祖廷尉沈赤
黔以綜異行薦補左戸令史除遂昌長嵗滿還家太守
王韶之臨郡發教列上州䑓陳其行跡及將行設祖道
贈以四言詩元嘉四年有司奏改其里為純孝里蠲租
布三世又宋初呉郡人陳遺少為郡吏母好食鍋底飯
遺在役恒带一囊每煑食輙録其焦以貽母後孫恩亂
聚得数升恒带自随及敗逃竄多有餓死遺以此得活
母晝夜泣涕目為失明耳無所聞遺還入戸再拜號咽
母豁然即明後又有河南孝㢘秦綿遭母喪送𦵏不忍
復還鄉人為作茅菴仍止其中若遇有米則食粥無米
食菜而已哀號之聲行者為之澘淚服訖猶不還家遇
疾不療卒臨亡告人曰若死者無知固不宜獨存有知
則大獲吾志
張進之永嘉安固人也為郡大族少有志行歴五官主
簿永寕安固二縣領校尉家世富足經荒年散財救贍
鄉里遂以貧罄全濟者甚多太守王味之有罪當見収
逃避進之家供奉經時盡其誠力味之嘗避地墮水沉
没進之投水拯救相與沉淪乆而得免時劫掠充斥每
入村抄暴至進之門輙相約勒不得侵犯其信義所感
如此元嘉初詔在所蠲其徭役又孫恩之亂永嘉太守
司馬逸之被害妻子並死兵㓂之際莫敢収藏郡吏俞
僉以家財冒難棺歛逸之等六䘮送至都𦵏畢乃歸鄉
里元嘉中老病卒時又益州梓潼人張楚母疾命在屬
纊楚祈禱苦至燒指自誓精誠感悟疾時得愈見榜門
曰孝行張氏之閭易其里為孝行里蠲租布三世身加
旌命
丘傑字偉跱呉興烏程人也十四遭䘮以熟菜有味不
嘗於口嵗餘忽夢見母曰死止是分别耳何事乃爾荼
苦汝噉生菜遇蝦蟇毒靈牀前有三丸藥可取服之傑
驚起果得甌甌中有藥服之下科斗子数升丘氏世保
此甌大明七年災火焚失之
師覺授字覺授南陽湼陽人也與外兄宗少文並有素
業以琴書自娯於路忽見一人持書一函題曰至孝師
君苫前俄而不見捨車奔歸聞家哭聲一呌而絶良乆
乃蘓後撰孝子傳八卷宋臨川王義慶辟為州祭酒主
簿並不就乃表薦之㑹卒
王彭盱眙直瀆人也少喪母元嘉初父又䘮亡家貧力
弱無以營𦵏兄弟二人晝則傭力夜則號感鄉里並哀
之乃各出夫力助作塼塼湏水而天旱穿井数十丈泉
不出墓處去淮五里荷擔逺汲困而不周彭號天自訴
如此積日一旦大霧霧歇塼竈前忽生泉水鄉隣助之
者並嗟神異縣邑近逺悉徃觀之𦵏竟水便自竭元嘉
九年太守劉伯龍依事表言改其里為通靈里蠲租布
三世
蒋恭義興臨津人也元嘉中晉陵蒋崇平為劫見禽云
與恭妻弟呉晞張為侣晞張先行不在本村遇水妻息
避水移寄恭家時録晞張不獲禽収恭及兄協付獄科
罪恭協並欵舍住晞張家口而不知劫情恭列晞張妻
息是婦之親親今有罪恭身甘分求免兄協協列是戸
主求免弟恭兄弟二人争求受罪郡縣不能制依事上
詳州議以為並不合罪後除恭義成令協義招令
徐耕晉陵延陵人也元嘉二十一年大旱人飢耕詣縣
陳辭以米千斛助官振貸縣為言上當時議以耕比漢
卜式詔書褒羙酬以縣令大明八年東土飢旱東海嚴
成東莞王道盖各以私榖五百餘斛助官振䘏
孫法宗一名宗之呉興人也父随孫恩入海澨被害屍
骸不収母兄並餓死法宗年小流迸至十六方得還单
身勤苦霜行草宿營辦棺槨造立冢墓𦵏送母兄儉而
有禮以父屍不測入海尋求聞世間論是至親以血瀝
骨當悉凝浸乃操刀㳂海見枯骸則刻肉灌血如此十
餘年臂脛無完皮血脉枯竭終不能逢遂衰絰終身常
居墓所山禽野獸皆悉馴附每麕鹿觸網必解放之償
以錢物後忽苦頭創夜有女人至曰我是天使来相謝
行創本不關善人使者逺相及取牛糞煮傅之即驗一
傅便差一境賴之終身不娶饋遺無所受宋孝武初揚
州辟為文學從事不就卒
范叔孫呉郡錢唐人也少而仁厚周窮濟急同里范法
先父母兄弟七人同時疫死唯餘法先病又危篤䘮屍
經日不収叔孫悉偹棺器親為殯埋又同里施夫疾病
父死不殯范苗父子並亡范敬宗家口六人俱得病二
人喪没親隣畏逺莫敢營視叔孫並為殯瘞躬䘏病者
並皆得全鄉曲貴其義行莫有呼其名者宋孝武孝建
初除竟陵王國中軍不就義興呉國夫亦有義譲之美
人有竊其稻者乃引還為設酒食以米送之
卜天與呉興餘杭人也父名祖宋武帝聞其有幹力召
補隊主從征伐封關中侯歴二縣令天與善射弓力兼
倍容貌嚴毅笑不觧顔文帝以其舊將使教皇子射元
嘉二十九年為廣威將軍領左細仗元凶入弑事變倉
卒舊將羅訓徐牢皆望風屈謝天與不暇被甲執刀持
弓疾呼左右出戰徐牢曰殿下入汝欲何為天與罵曰
殿下常来去云何即時方作此語只汝是賊手射劭於
東堂㡬中逆徒撃之臂㫁乃見殺其隊將張𢎞之朱道
欽陳滿與天與同出拒戰並死孝武即位贈天與龍驤
將軍益州刺史諡曰壮侯車駕臨哭𢎞之等各贈郡守
給天與家長廩子伯宗殿中將軍明帝泰始初領幢撃
南賊於赭圻戰沒伯宗弟伯興官至南平昌太守直閤
領細仗隊主昇明元年與袁粲同謀伏誅天與弟天生
少為隊將十人同火屋後有一坑廣二丈餘十人共跳
之皆度唯天生墜天生乃取實中苦竹剡其端使利交
横布坑内更呼等類共跳並懼不敢天生乃復跳之徃
反十餘曽無留礙衆並歎服以兄死節為孝武所留心
大明末為弋陽太守明帝泰始初與殷琰同逆被斬
許昭先義興人也叔父肇之坐事繋獄七年不判子姪
二十許人昭先家最貧薄專獨料訴無日在家餉饋肇
之莫非珍新資産既盡賣宅以充之肇之諸子倦怠唯
昭先無有懈息如是七載尚書沈演之嘉其操行肇之
事由此得釋昭先舅夫妻並疫病死亡家貧無以殯送
昭先賣衣物以營殯𦵏舅子三人並㓜贍䕶皆得成長
昭先父母皆老病家無僮役竭力致飬甘㫖必從宗黨
嘉其孝行雍州刺史劉真道板為征虜參軍昭先以親
老不就補迎主簿昭先以叔未仕又固辭
余齊人晉陵人也少有孝行為邑書吏宋大明二年父
殖在家病亡信未至齊人謂人曰比肉痛心煩有如割
截居常惶駭必有異故信尋至以父病報之四百餘里
一日而至至門方知父死號踊慟絶良乆乃蘓問父所
遺言母曰汝父臨終恨不見汝齊人即曰相見何難於
是號呌殯所湏臾便絶州縣上言有司奏改其里為孝
義里蠲租布賜其母榖百斛
孫棘彭城人也宋大明五年發三五丁弟薩應充行坐
違期不至棘詣郡辭列棘為家長令弟不行罪應百死
乞以身代薩薩又辭列自引太守張岱疑其不實以棘
薩各置一處報云聼其相代顔色並悦甘心赴死棘妻
許又寄語屬棘君當門戸豈可委罪小郎且大家臨亡
以小郎屬君竟未妻娶家道不立君已有二兒死復何
恨岱依事表上孝武詔特原罪州加辟命并賜帛二十
疋先是新蔡徐元妻許二十一䘮夫子甄年三嵗父攬
愍其年少以更適同縣張買許自誓不行父逼載送買
許自經氣絶家人奔赴良乆乃蘇買夜送還攬許歸徐
氏飬元父季元嘉中八十餘卒又明帝泰始二年長城
呉慶恩殺同郡錢仲期子延慶屬役在都聞父死馳還
於庾浦埭逢慶恩手刃殺之自繋烏程獄呉興太守郗
顒表不加罪許之
何子平廬江灊人也曽祖楷晉侍中祖友㑹稽王道子
驃騎諮議參軍父子先建安太守子平世居㑹稽少有
志行事母至孝揚州辟從事史月奉得白米輙貨市粟
麥人曰所利無㡬何足為煩子平曰尊老在東不辦得
米何心獨饗白粲毎有贈鮮肴者若不可寄致至家則
不肯受母本側庶籍注失實實未及飬而籍年已滿便
去職歸家時鎮軍將軍顧覬之為州上綱謂曰尊上年
實未八十親故所知州中差有微禄當啟相留子平曰
公家正取信黄籍籍年既至便應扶侍何容苟冐榮利
乃歸家竭力供飬元嘉二十年元凶弑逆随王誕入討
以為行參軍子平以凶逆滅理故廢已受職事寜自解
末除呉郡海虞令縣禄唯供飬母一身不以及妻子人
疑其儉薄子平曰希禄本在飬親不在為己問者慙而
退母䘮去官哀毁踰禮每至哭踊頊絶方蘓屬大明末
東土飢荒繼以師旅八年不得營𦵏晝夜號哭常如袒
括之日冬不衣絮暑不避清凉一日以數合米為粥不
進鹽菜所居屋敗不蔽風日兄子伯興欲為葺理子平
不肯曰我情事未申天地一罪人耳屋何宜覆蔡興宗
為㑹稽太守甚加矜賞為營冢壙子平居䘮毁甚及免
䘮殆至不立㓜持操檢敦厲名行雖處闇室如接大賔
學義堅明處之以黙安貧守善不求榮進好退之士彌
以此貴之卒年六十
崔懷順清河東武城人也父邪利魯郡太守宋元嘉中
為魏所獲懷順與妻房氏篤愛聞父見虜即日遣妻布
衣蔬食如居丧禮嵗時北向流涕邪利後仕魏書戒懷
順不許如此懷順得書更號泣懷順從叔模為滎陽太
守亦入魏模子雖居處改節不廢婚宦宋大明中懷順
宗人冀州刺史元孫北使魏魏人問之曰崔邪利模並
力屈歸命二家子姪出處不同義將安在元孫曰王尊
驅驥王陽回車欲令忠孝並𢎞臣子兩遂泰始初淮北
入魏懷順因此歸北至代都而邪利已卒懷順絶而後
蘇載䘮還青州徒跣氷雪土氣寒酷而手足不傷時人
以為孝感䘮畢以弟在南齊建元初又逃歸而弟已亡
懷順孤貧宗黨哀之日斂給其斗米永明中卒
王虚之字文静廬江石陽人也十三䘮母三十三䘮父
二十五年鹽酢不入口疾病著牀忽有一人来問疾謂
之曰君病尋差俄而不見病果尋差庭中楊梅樹隆冬
三實又每夜所居有光如燭墓上橘樹一冬再實時人
咸以為孝感所致齊永明中詔榜門蠲其三世時又有
顧昌衍江柔之江軻並以篤行知名昌衍呉人居䘮㡬
致滅性王儉言之天子曰昌衍既有至行且張永之甥
宜居禮闈以光郎署乃以為尚書庫部郎柔之軻並濟
陽人柔之字叔逺孝悌通亮亦至䑓郎軻字伯倫貞嚴
有行宗人江槩位至侍中性豪侈唯見軻則敬挹焉
呉慶之字文悦濮陽人也寓居江興宋江夏王義恭為
揚州召為西曹書佐及義恭誅慶之自傷為吏無状不
復肯仕終身蔬食後王琨為呉興太守欲召為功曹答
曰走素無人世情直以明府見接有禮所以奔走嵗時
若欲見吏則是蓄魚於樹栖鳥於泉耳不辭而退琨追
謝之望塵不及矣
蕭叡明字景濟南蘭陵人也母病風積年沉臥叡明晝
夜祈禱時寒叡明下淚為之氷如筯額上叩頭血亦氷
不溜忽有一人以小石函授之曰此療夫人病叡明跪
受之忽不見以函奉母函中唯有三寸絹丹書為日月
字母服之即平復于時秣陵朱緒無行母病積年忽思
菰羮緒妻到市買菰為羮欲奉母緒曰病復安能食先
嘗之遂併食盡母怒曰我病欲此羮汝何心併啖盡天
若有知當令汝哽死緒便聞心中介介然即利血明日
而死叡明聞之大悲慟不食積日問緒尸在何處欲手
自戮之既而曰洿吾刀乃止永明五年居母䘮不勝哀
卒詔贈中書郎時又有鮮于文宗漁陽人年七嵗䘮父
父以種芋時亡至明年芋時對芋嗚咽如此終身姉文
英適荀氏七日而夫亡執節不嫁及母卒晝夜哭泣遂
䘮明
蕭矯妻羊字淑禕性至孝居父䘮哭輙吐血母嘗有疾
淑禕於中夜祈禱忽見一人在樹下自稱枯桑君曰若
人無患令泄氣在亥西南求白石鎮之言訖不見明日
如言而疾愈又時有羊緝之女佩任者烏程人随母還
舅氏母亡晝夜號哭不飲食三日而亡鄉里號曰女表
又有晉陵呉康之妻趙氏父亡弟㓜遇嵗饑母老病篤
趙詣鄉里告乞言辭哀苦鄉里憐之各分升米遂得免
及嫁康之少時夫亡家欲更嫁誓言不貳焉又義興蒋
雋之妻黄氏夫亡不重嫁家逼之欲自殺乃止建元三
年詔蠲表門閭又㑹稽永興呉翼之母丁氏少䘮夫性
仁愛遭年荒分衣食以飴里中飢餓者隣里求借未嘗
違同里陳攘父母死孤單無親戚丁収飬之及長為營
婚娶又同里王禮妻徐荒年客死丁隂為買棺器自徃
歛𦵏元徽末大雪商旅斷行村里比室飢餓丁自出鹽
米計口分賦同里左僑家露四䘮無以𦵏丁為辦家椁
有三調不登者代為送丁長子婦王氏守寡執志不再
醮州郡上言詔表門閭蠲租税又㑹稽寒人陳氏有三
女無男祖父母年八九十老無所知父篤癃病母不安
其室遇嵗饑三女相率於西湖採菱尊更日至市貨賣
未嘗虧怠鄉里稱為義門多欲娶為婦長女自傷煢獨
誓不肯行祖父母尋相繼卒三女自營殯𦵏為菴舍居
墓側又永興概中里王氏女年五嵗得毒病兩目皆盲
性至孝年二十父死臨尸一呌眼皆血出小妹娥舐其
血左目即開時人稱為孝感又諸暨東洿里屠氏女父
失明母痼疾親戚相棄鄉里不容女移父母逺住紵舍
晝採樵夜紡績以供飬父母俱卒親營殯𦵏負土成墳
忽空中有聲云汝至性可重山神欲相驅使汝可為人
療病必得大富貴女謂是􁂷魅弗敢從遂得病積時隣
舍人有溪蜮毒者女試療之自覺病便差遂以巫道為
人療疾無不愈家産日益鄉里多欲娶之女以無兄弟
誓守墳墓不嫁為山劫所殺又呉興乗公濟妻姚氏生
二男而公濟及兄公願乾伯並卒各有一子姚飬育之
賣田宅為取婦自與二男寄比隣家明帝詔為其二子
婚表閭復徭役又呉郡范法恂妻禇氏亦勤苦執婦業
宋昇明中孫曇瓘謀反亡命禇謂其子僧簡曰孫越州
先姑之姉子與汝父親則從母兄弟交則義重古人逃
竄脱不免汝宜収之曇瓘尋伏法禇氏令僧簡徃歛𦵏
年七十餘永明中卒僧簡在都聞病馳歸未至禇已卒
將殯舉尸不起尋而僧簡至焉
公孫僧逺㑹稽剡人也居父䘮至孝事母及伯父甚謹
年饑僧逺省飡減食以飬母及伯父兄弟亡貧無以𦵏
身自販貼與隣里供歛送終之費躬負土手種松栢兄
姊未婚嫁乃自賣為之成禮名聞郡縣齊髙帝即位遣
兼散騎常侍虞炎等十二部使表列僧逺等二十三人
詔並表門閭蠲租税
呉欣之晉陵利城人也宋元嘉末弟慰之為武進縣吏
随王誕起義元凶遣軍主華欽討之吏人皆散慰之獨
留見執將死欣之詣欽乞代弟命辭淚哀切兄弟皆見
原齊建元三年有詔蠲表之永明初廣陵人童超之二
息犯罪争死大守劉悛表以聞
韓係伯㐮陽人也事父母謹孝㐮陽人隣居種桑樹於
界上為誌係伯以桑枝䕃妨他地遷界上開数尺隣畔
随復侵之係伯輙更改種乆之隣人慙愧還所侵地躬
徃謝之齊建元三年蠲表門閭以夀終時有呉興人聞
人敻年十七結客報父仇為髙帝所賞位至長水校尉
丘冠先字道𤣥呉興烏程人也少有節義齊永明中位
給事中時求使蠕蠕國尚書令王儉言冠先雖名位未
升而義行甚重若為行人則蘇武鄭衆之流也於是使
蠕蠕蠕蠕逼令拜冠先執節不從以刃臨之冠先曰能
殺我者蠕蠕也不能以天子使拜戎狄者我也遂見殺
武帝以冠先不辱命賜其子雄錢一萬布三十疋雄不
受詣闕上書曰臣父執節如蘇武守死如谷吉遂不書
之良史甄之襃䇿萬代之後誰死社稷建元四年車僧
朗銜使不異抗節是同詔贈正員外郎此天朝舊凖臣
父成例也今僧朗反𦵏冢塋臣父湮棄絶域語忠烈則
亦不謝車論荼苦則彼優而此劇名位不殊禮数宜等
乞申哀贈書奏不省
孫淡太原人也世居長沙事母至孝母疾不眠食以差
為期母哀之後有疾不使知也齊建元三年蠲表門閭
卒於家
華寳晉陵無錫人也父豪晉義熙末戍長安年八嵗臨
别謂寳曰湏我還當為汝上頭長安陷寳年至七十不
婚冠或問之寳輙號慟彌日不忍答也同郡薛天生母
遭艱菜食天生亦菜食母未免䘮而死天生終身不食
魚肉又同郡劉懷𦙍與弟懷則年十嵗遭父䘮不衣絮
帛不食鹽菜齊建元三年並表門閭
解叔謙字楚梁鴈門人也母有疾叔謙夜於庭中稽顙
祈福聞空中語云此病得丁公藤為酒便差即訪醫及
本草注皆無識者乃求訪至宜都郡遥見山中一老公
伐木問其所用答曰此丁公藤療風尤騐叔謙便拜伏
流涕具言来意此公愴然以四叚與之并示以漬酒法
叔謙受之顧視此人不復知處依法為酒母病即差齊
建武初以奉朝請徴不至時又有宗元卿庾震朱文濟
匡昕魯康祚謝昌㝢皆有素履而叔謙尤髙元卿字希
蔣南陽人有至行早孤為祖母所飬祖母病元卿在逺
輙心痛大病則大痛小病則小痛以此為常鄉里宗事
之號曰宗曽子震字彦文新野人䘮父母居貧無以𦵏
賃書以營事至手掌穿然後𦵏事獲濟南陽劉虬因此
為撰孝子傳文濟字敬達呉興人自賣以𦵏母太守謝
􁊞命為儒林不就昕字令先廬陵人有至性隐金華山
服食不與俗人交母病亡已經日昕奔還號呌母即蘇
皆以為孝感所致康祚扶風人亦有至行母患乳癰諸
醫療不愈康祚乃跪兩手捧癰大悲泣母即覺小寛因
此漸差時人以其有㝠應康祚位至屯騎校尉昌㝢陳
郡人也為劉悛廣州參軍孝性甚至嘗飬一鵠昌㝢病
二旬而鵠二旬不食昌㝢亡而鵠遂飛去
韓靈敏㑹稽剡人也早孤與兄靈珍並有孝性母尋又
亡家貧無以營凶兄弟共種𤓰朝採𤓰子暮生已復遂
辦𦵏事靈珍亡無子妻胡氏守節不嫁慮家人奪其志
未嘗告歸靈敏事之如母
劉渢字處和南陽人也父紹仕宋位中書郎渢母早亡
紹被敕納路太后兄女為繼室渢年數嵗路氏不以為
子奴婢軰捶打之無期度渢母亡日輙悲啼不食彌為
婢軰所苦路氏生溓兄渢怜愛之不忍捨恒在牀帳側
輙被驅捶終不肯去路氏病經年渢晝夜不離左右每
有増加輙流涕不食路氏病差感其意慈愛遂隆路氏
富盛一旦為渢立齋宇筵席不減侯王溓有識事渢過
於同産事無大小必諮兄而後行渢妹適江祏弟禧與
祏兄弟異常自尚書比部郎後為遥光諮議專知腹心
任時遥光任當顧託朝野向渢如雲渢忌之求出為丹
陽丞雖外遷而意任無改及遥光舉事旦方召渢渢以
為宜悉呼佐史渢之徙丹陽丞也遥光以蕭懿第四弟
晉安王之文學暢為諮議領録事及召入遥光謂曰劉
暄欲有異志今夕當取之遥光去嵗暴風性理乖錯多
時方愈暢曰公去嵗違和今欲發動顧左右急呼師視
脉遥光厲聲曰諮議欲作異邪因訶令出湏臾渢入暢
謂曰公昔年風疾今復發渢曰卿視今夕處分云何而
作此語及迎垣歴生至與渢俱勸夜攻䑓既不見納渢
歴生並撫膺曰今欲作賊而坐守此城今年坐公滅族
矣及遥光敗渢静坐圍舍溓為度支郎亦奔亡遇渢仍
不復肯去渢曰吾為人作吏自不避死汝可去無相守
同盡答曰向若不逢兄亦草間苟免今既相逢何忍獨
生因以衣帶結兄衣俱見殺何𦙍聞之歎曰兄死君難
弟死兄祸羙哉又栁叔夜河東人父宗宋黄門郎叔夜
年十六為新野大守甚有名績補遥光諮議參軍及事
敗左右扶上馬欲與俱亡答曰吾已許始安以死豈可
負之也遂自殺
封延伯字仲連渤海人也世為州郡著姓寓居東海三
世同財為北州所宗附延伯好學退譲事寡嫂甚謹垣
崇祖為兖州請為長史不就崇祖軾其門不肯相見後
為豫州上表薦之詔書優禮起家為平西長史梁郡太
守為政清静有髙士風俄以疾免還東海于時四州入
魏士子皆依海曲争徃宗之如遼東之仰邴原也建元
三年大使廵行天下義興陳𤣥子四世同居一百七口
武陵邵榮興文獻叔並八世同居東海徐生之武陵范
安祖李聖伯范道根並五世同居零陵譚𢎞寳衡陽何
𢎞華陽陽黒頭疎從四世同居詔俱表門閭蠲租税又
蜀郡王續祖華陽郝道福並累世同㸑建武三年明帝
詔表門蠲調役
呉達之義興人也嫂亡無以𦵏自賣為十夫客以營冢
椁從祖弟敬伯夫妻荒年被略賣江北達之有田十畆
貨以贖之與同財共宅郡命為主簿固以譲兄又譲世
舊田與族弟弟亦不受田遂閑廢齊建元三年詔表門
閭先是有蔡曇智鄉里號蔡曽子廬江何伯璵兄弟鄉
里號為何展禽並為髙士沈顗所重常云聞蔡曇智之
風怯夫勇鄙夫有立志聞何伯璵之風偽夫正薄夫厚
云伯璵與弟㓜璵俱厲節操飬孤兄子及長為婚推家
業盡與之安貧栝槁誨人不倦郡守下車莫不修謁伯
璵卒㓜璵末好佛法翦落長齋持行精苦梁初卒兄弟
年八十餘
王文殊字令章呉興故鄣人也父沒魏文殊思慕泣血
終身蔬食不衣帛服麻緼而已不婚不交人物呉興太
守謝􁊞聘為功曹不就立小屋於縣西端拱其中嵗時
伏臘月朝十五未嘗不北望長悲如此三十餘年太守
孔琇之表其行鬰林詔榜門改所居為孝行里
樂頤之字文徳南陽湼陽人也世居南郡少而言行和
謹仕為京府參軍父在郢病亡頤之忽悲戀涕泣因請
假還中路果得父凶問便徒跣號咷出陶後渚遇商人
附載西上水漿不入口数日嘗遇病與母隔壁忍病不
言嚙被至碎恐母之哀己也湘州刺史王僧虔引為主
簿以同僚非人棄官去吏部郎庾杲之嘗徃候頤之為
設食唯枯魚菜葅杲之曰我不能食此母聞之自出常
膳魚羮数種杲之曰卿過於茅季偉我非郭林宗仕至
郢州中從事
弟預字文介亦至孝父臨亡執手以託郢州行事王英
預悲感悶絶吐血数升遂發病官至驃騎録事參軍隆
昌末預謂丹陽尹徐孝嗣曰外傳藉藉似有伊周之事
君䝉武帝殊常之恩荷託付之重恐不得同人此事人
笑禇公至今齒冷無為效尤孝嗣故吏呉興沈昇之亦
説之曰昇之與君俱有項領之功今一言而二功俱解
豈願聞之乎君受恩二祖而更參惟新之政以君為反
覆人事成則無處逃咎矣昇之草萊百姓言出禍己随
之孰與超然謝病髙枕家園則與松栢比操風霜等烈
豈不羙邪孝嗣並改容謝之預建武中為永世令人懷
其徳卒官時有一媪年可六七十擔檞簌葉造市貨之
聞預亡大泣棄溪中曰失樂令我軰孤獨老姥政應就
死耳市人亦皆泣其惠化如此
江泌字士清濟陽考城人也父亮之員外郎泌少貧晝
日斫屧為業夜讀書随月光光斜則握卷升屋睡極墮
地則更登性行仁義衣弊蝨多綿裹置壁上恐蝨飢死
乃復置衣中数日間終身無復蝨母亡後以生闕供飬
遇鮭不忍食菜不食心以其有生意唯食老葉而已母
墓為野火所燒依新宮災三日哭淚盡繼之以血歴仕
南中郎行參軍所給募吏去役得時病莫有舍之者吏
扶杖投泌泌自隐䘏吏死泌為買棺無僮役兄弟共輿
埋之後領國子助教乗牽車至染烏頭見一老公歩行
下車載之躬自歩去梁武帝以為南康王子琳侍讀建
武中明帝害諸王後泌憂念子琳訪誌公道人問其禍
福誌公覆香鑪灰示之曰都盡無餘及子琳被害泌徃
哭之淚盡續以血親視殯葬畢乃去泌尋卒族人兖州
中從事泌黄門郎悆子也與泌同名世謂泌為孝泌以
别之
庾道愍頴川􁆘陵人晉司空氷之𤣥孫也有孝行頗能
屬文少出孤悴時人莫知其所生母流漂交州道愍尚
在襁褓及長知之求為廣州綏寜府佐至南而去交州
尚逺乃自負擔冒險僅得自達及至交州尋求母雖經
年日夜悲泣嘗入村日暮雨驟乃寄止一家且有一嫗
負薪外還而道愍心動因訪之乃其母也於是行伏號
泣逺近赴之莫不揮淚道愍尤精相板宋明帝時山陽
王休祐屢以言語忤顔見道愍託以已板為他物令道
愍占之道愍曰此乃甚貴然使人多愆忤休祐以禇彦
回詳宻求換其板他日彦回侍明帝自稱下官帝多忌
甚不悦休祐具以状言帝乃意解道愍仕齊位射聲校
尉族孫沙彌亦以孝行著
沙彌晉司空氷之六世孫也父佩玉仕宋位長沙内史
昇明中坐沈攸之事誅時沙彌始生及年五嵗所生母
為製采衣輙不肯服母問其故流涕對曰家門禍酷用
是何為及長終身布衣蔬食為中軍田曹行參軍嫡母
劉氏寝疾沙彌晨昏侍側衣不解帶或應針灸輙以身
先試及母亡水漿不入口累日初進大麥薄飲經十旬
方為薄粥終䘮不食鹽酢冬日不衣綿纊夏日不解衰
絰不出廬戸晝夜號慟隣人不忍聞所坐薦淚霑為爛
墓在新林忽生旅松百許株枝葉鬰茂有異常松劉好
噉甘蔗沙彌遂不食焉宗人都官尚書詠表言其状應
純孝之舉梁武帝召見嘉之以補歙令還除輕車邵陵
王參軍事随府㑹稽復丁所生憂䘮還都濟浙江中流
遇風舫將覆沒沙彌抱柩號哭俄而風静咸以為孝感
所致後卒於長城令子持
持字元徳少孤性至孝父憂居䘮過禮篤志好學仕梁
為尚書左戸郎後兼建康監陳文帝為呉興太守以為
郡丞兼掌書翰天嘉初為尚書左丞封崇徳縣子拜封
之日請令史為客受其餉遺文帝怒之因坐免後為臨
安令坐杖殺人免還為給事黄門侍郎歴鹽官令祕書
監知國史事又為少府卿遷太中大夫領歩兵校尉卒
持善字書每屬辭好為竒字文士亦以此譏之有集十
卷
　
　南史卷七十三
　南史卷七十三考證
孫法宗傳一境賴之○監本缺賴字今増入
余齊人傳余齊人晉陵人也○晉陵下閣本尚有晉陵
　二字
何子平傳元嘉二十年元凶弑逆○二係三之訛
蕭矯妻羊傳同里陳攘父母死孤單無親戚丁収飬之
　○攘一本作穣
又同里王禮妻徐荒年客死丁隂為買棺器自徃歛𦵏
　○丁一本作山當以此為正
隣舍人有溪蜮毒者女試療之○蜮監本作􁔆今改从
　閣本
鄉里多欲娶之○娶監本訛要今改正
禇氏令僧簡徃歛𦵏○徃監本誤猛今改从閣本
　
　
　南史卷七十三考證
欽定四庫全書
　南史卷七十四
　　唐　　　李　　　延　　　壽　　　撰
　列傳第六十四
　　孝義下
　　　滕曇恭(徐普濟/張悌等)　　陶季直　　沈崇傃
　　　荀匠　　　　　　吉翂　　　甄恬
　　　趙拔扈　　　　　韓懷明　　禇修
　　　張景仁(宛陵女子/劉景昕)　(衛敬瑜妻王/)陶子鏘
　　　成景儁　　　　　李慶緒　　謝藺(子貞/)
　　　殷不害(弟不侫/)　　司馬暠　　張昭(弟乾𤣥/王知)
滕曇恭豫章南昌人也年五歲母楊氏患熱思食寒𤓰
土俗所不産曇恭歴訪不能得銜悲哀切俄遇一桑門
問其故曇恭具以告桑門曰我有兩𤓰分一相遺還以
與母舉室驚異尋訪桑門莫知所在及父母卒曇恭並
水漿不入口者旬日感慟嘔血絶而復蘇隆冬不著繭
絮蔬食終身毎至忌日思慕不自堪晝夜哀慟其門外
有冬生樹二株時忽有神光自樹而起俄見佛像及夾
侍之儀容光顯著自門而入曇恭家人大小咸共禮拜
乆之乃滅逺近道俗咸傳之太守王僧䖍引曇恭為功
曹固辭不就王儉時随僧䖍在郡號為滕曽子梁天監
元年陸璉奉使廵行風俗表言其狀曇恭有子三人皆
有行業時有徐普濟者長沙臨湘人居䘮未𦵏而隣家
火起延及其舍普濟號慟伏棺上以身蔽火隣人徃救
之焚炙已悶絶累日方蘓又有建康人張悌家貧無以
供飬以情告隣富人富人不與不勝忿遂結四人作劫
所得衣物三劫持去實無一錢入已縣抵悌死罪悌兄
松訴稱與弟景是前母子後母唯生悌松長不能教誨
乞代悌死景又曰松是嫡長後母唯生悌若從法母亦
不全亦請死母又云悌應死豈以弟罪枉及諸兄悌亦
引分全兩兄供飬縣以上讞帝以為孝義特降死後不
得為例
陶季直丹陽秣陵人也祖愍祖宋廣州刺史父景仁中
散大夫季直早慧愍祖甚愛異之嘗以四函銀列置於
前令諸孫各取其一季直時年四歲獨不取曰若有賜
當先父伯不應度及諸孫故不取愍祖益竒之五歲䘮
母哀若成人初母未病令於外染衣卒後家人始贖季
直抱之號慟聞者莫不酸感及長好學澹於榮利徵召
不起時人號曰聘君後為望蔡令以病免時劉彦節袁
粲以齊髙帝權盛將圖之彦節素重季直欲與謀季直
以袁劉儒者必致顛殞固辭不赴俄而彦節等敗齊初
為尚書比部郎時禇彦回為尚書令素與季直善頻以
為司空司徒主簿委以府事彦囘卒尚書令王儉以彦
囘有至行欲諡文孝公季直曰文孝是司馬道子諡恐
其人非具美不如文簡儉從之季直又請為彦囘立碑
始終營䕶甚有吏節再遷東莞太守在郡號為清和後
為鎮西諮議參軍齊武帝崩明帝作相誅鋤異己季直
不能阿意取容明帝頗忌之出為輔國長史北海太守
邉職上佐素士罕為之者或勸季直造門致謝明帝留
以為驃騎諮議參軍兼尚書左丞遷建安太守為政清
静百姓便之梁䑓建為給事黄門侍郎常稱仕至二千
石始願畢矣無為久預人間事乃辭疾還鄉里梁天監
初就拜太中大夫武帝曰梁有天下遂不見此人十年
卒于家季直素清苦絶倫又屏居十餘載及死家徒四
壁子孫無以殯歛聞者莫不傷其志事云
沈崇傃字思整吳興武康人也父懷明宋兖州刺史崇
傃六歲丁父憂哭踊過禮及長事所生母至孝家貧常
傭書以養天監二年太守栁惲辟為主簿崇傃從惲到
郡還迎其母未至而母卒崇傃以不及侍疾將欲致死
水漿不入口晝夜號哭旬日殆將絶氣兄弟謂曰殯葬
未申遽自毁滅非全孝道也崇傃心悟乃稍進食母權
瘞去家數里哀至輙之瘞所不避雨雪每倚墳哀慟飛
鳥翔集夜恒有猛獸來望之有聲狀如歎息者家貧無
以遷厝乃行乞經年始獲葬焉既而廬于墓側自以初
行䘮禮不偹復以𦵏後更行服三年久食麥屑不噉鹽
酢坐臥於單薦因虚腫不能起郡縣舉至孝梁武聞即
遣中書舍人慰勉之乃詔令釋服擢補太子洗馬旌其
門閭崇傃奉詔釋服而涕泣如居䘮固辭不受官乃除
永寧令自以禄不及養哀思不自堪未至縣卒
荀匠字文師潁陰人晉太保勗九世孫也祖瓊年十五
復父仇於成都市以孝聞宋元嘉末度淮逄武陵王舉
義為元凶追兵所殺贈員外散騎侍郎父法超仕齊為
安復令卒官匠號慟氣絶身體皆冷至夜乃蘓既而奔
䘮每宿江渚商侣不忍聞其哭聲梁天監元年其兄斐
為鬱林太守征俚賊為流矢所中死於陣䘮還匠迎于
豫章望舟投水傍人赴救僅而得全及至家貧不時𦵏
居父憂并兄服歴四年不出廬戸自括髮不復櫛沭髮
皆秃落哭無時聲盡則係之以泣目眥皆爛形骸枯顇
皮骨裁連雖家人不復識郡縣以狀言武帝詔遣中書
舍人為其除服擢為豫章王國左常侍匠雖即吉而毁
顇逾甚外祖孫謙誡之曰主上以孝臨天下汝行過古
人故擢汝此職非唯君父之命難拒故亦揚名後世所
顯豈獨汝身哉匠乃拜竟以毁卒
吉翂字彦霄馮翊蓮勺人也家居襄陽翂㓜有孝性年
十一遭所生母憂水漿不入口殆將滅性親黨異之梁
天監初父為吳興原鄉令為吏所誣逮詣廷尉翂年十
五號泣衢路祈請公卿行人見者皆為隕涕其父理雖
清白而恥為吏訊乃虚自引咎罪當大辟翂乃撾登聞
鼓乞代父命武帝異之尚以其童㓜疑受教於人敕廷
尉蔡法度嚴加脅誘取其欵實法度乃還寺盛陳徽纆
厲色問曰爾求代父死敕已相許便應伏法然刀鋸至
劇審能死不且爾童孺志不及此必為人所教姓名是
誰若有悔異亦相聽許對曰囚雖蒙弱豈不知死可畏
憚顧諸弟㓜藐唯囚為長不忍見父極刑自延視息所
以内斷胷臆上干萬乗今欲殉身不測委骨泉壤此非
細故奈何受人教邪法度知不可屈撓乃更和顔誘語
之曰主上知尊侯無罪行當釋亮觀君神儀明秀足稱
佳童今若轉辭幸父子同濟奚以此妙年苦求湯鑊翂
曰凡鯤鮞螻蟻尚惜其生况在人斯豈願韲粉但父挂
深劾必正刑書故思殞仆冀延父命翂初見囚獄掾依
法備加桎梏法度矜之命脫其二械更令著一小者翂
弗聽曰翂求代父死死囚豈可減乎竟不脫械法度以
聞帝乃宥其父丹陽尹王志求其在廷尉故事并諸鄉
居欲於歲首舉充純孝翂曰異哉王尹何量翂之薄夫
父辱子死斯道固然若翂有靦面目當其此舉則是因
父買名一何甚辱拒之而止年十七應辟為本州主簿
出監萬年縣攝官朞月風化大行自雍還郢湘州刺史
栁忱復召為主簿後秣陵鄉人裴儉丹陽郡守臧盾揚
州中正張仄連名薦翂以為孝行純至明通易老敕付
太常旌舉初翂以父陷罪因成悸疾後因發而卒
甄恬字彦約中山無極人也世居江陵數歲䘮父哀感
有若成人家人矜其小以肉汁和飯飼之恬不肯食年
八歲嘗問其母恨生不識父遂悲泣累日忽若有見言
形貌則其父也時以為孝感家貧養母常得珍羞及居
䘮廬於墓側恒有鳥𤣥黄雜色集於廬樹恬哭則鳴哭
止則止又有白鳩白雀栖宿其廬州將始興王憺表其
行狀詔旌表門閭加以爵位恬官至安南行參軍
趙拔扈新城人也兄震動富於財太守樊文茂求之不
已震動怒曰無懕將及我文茂聞其語聚其族誅之拔
扈走免亡命聚黨至社樹呪曰文茂殺拔扈兄今欲報
之若事克斫樹處更生不克即死三宿三枿生十丈餘
人間傳以為神附者十餘萬既殺文茂轉攻傍邑將至
成都十餘日戰敗退保新城求降文茂黎州刺史文熾
弟襄陽人也
韓懷明上黨人也客居荆州十歲母患尸疰每發輒危
殆懷明夜於星下稽顙祈禱時寒甚切忽聞香氣空中
有人曰童子母須臾永差無勞自苦未曉而母平復鄉
里以此異之十五䘮父幾至滅性負土成墳賻助無所
受免䘮與鄉人郭麻俱師南陽劉虬虬嘗一日廢講獨
居涕泣懷明竊問虬家人答云是外祖亡日時虬母亦
已亡矣懷明聞之即日罷學還家就養虬歎曰韓生無
丘吾之恨矣家貧肆力以供甘脆嬉怡膝下朝夕不離
母側母年九十以夀終懷明水漿不入口一旬號哭不
絶聲有雙白鳩巢其廬上字乳馴狎若家禽焉服釋乃
去及除䘮蔬食終身衣衾無所改梁天監初刺史始興
王憺表言之州累辟不就卒于家
褚修呉郡錢塘人也父仲都善周易為當時之冠梁天
監中歴位五經博士修少傳父業武陵王紀為揚州引
為宣惠參軍兼限内記室修性至孝父䘮毁瘠過禮因
患冷氣及丁母憂水漿不入口二十三日每號慟輙嘔
血遂以毁卒
張景仁廣平人也父梁天監初為同縣韋法所殺景仁
時年八歲及長志在復讐普通七年遇法於公田渚手
斬其首以祭父墓事竟詣郡自縛乞依刑法太守蔡天
起上言於州時簡文在鎭乃下教褒美之原其罪下屬
長蠲其一戸租調以旌孝行又天監中宣城宛陵女子
與母同床眠母為猛獸所取女啼號隨挐猛獸行數十
里獸毛盡落獸乃置其母而去女抱母猶有氣息經時
乃絶鄉里言於郡縣太守蕭琮表上詔榜其門閭又霸
城王整之姉嫁為衞敬瑜妻年十六而敬瑜亡父母舅
姑咸欲嫁之誓而不許乃截耳置盤中為誓乃止遂手
為亡婿種樹數百株墓前栢樹忽成連理一年許還復
分散女乃為詩曰墓前一株栢根連復並枝妾心能感
木頽城何足竒所住戸有䴏巢常雙飛來去後忽孤飛
女感其偏栖乃以縷繋脚為誌後歲此鷰果復更來猶
帶前縷女復為詩曰昔年無偶去今春猶獨歸故人恩
既重不忍復雙飛雍州刺史西昌侯藻嘉其美節乃起
樓於門題曰貞義衞婦之閭又表於䑓後有河東劉景
昕事母孝謹母常病癖三十餘年一朝而瘳鄉里以為
景昕誠感荆州刺史湘東王繹辟為主簿
陶子鏘字海育丹陽秣陵人也父延尚書比部郎兄尚
宋末為倖臣所怨被繫子鏘公私緣訴流血稽顙行路
嗟傷逄謝超宗下車相訪囘入縣詣建康令勞彦遠曰
豈忍見人昆季如此而不留心勞感之兄得釋母終居
䘮盡禮與范雲隣雲每聞其哭聲必動容改色欲相申
薦㑹雲卒初子鏘母嗜蓴母沒後恒以供奠梁武義師
初至此年冬營蓴不得子鏘痛恨慟哭而絶久之乃蘇
遂長斷蓴味
成景儁字超范陽人也祖興仕魏為五兵尚書父安樂
淮陽太守梁天監六年常邕和殺安樂以城内附景儁
謀復讐因殺魏宿預城主以地南入普通六年邕和為
鄱陽内史景儁購人刺殺之未久重購邕和家人鴆殺
其子弟噍類俱盡武帝義之每為屈法景儁家讐既雪
每思報効後除北豫州刺史侵魏所向必推其智勇時
以比馬仙琕兼有政績見懷北豫州吏人樹碑紀徳卒
諡曰忠烈云
李慶緒字孝緒廣漢郪人也父為人所害慶緒九歲而
孤為兄所養日夜號泣志在復讐投州將陳顯達仍於
部伍白日手刃其仇自縳歸罪州將義而釋之梁天監
中為東莞太守丁母憂去職廬于墓側每慟嘔血數升
後為巴郡太守號良吏累遷衞尉封安陸縣侯益州一
二百年無復貴仕慶緒承恩至此便欲西歸尋徙太子
右衞率未拜而卒
謝藺字希如陳郡陽夏人晉太傅安之八世孫也父經
北中郎諮議參軍藺五歲時父未食乳媼欲令先飯藺
終不進舅阮孝緒聞之歎曰此兒在家則曽子之流事
君則藺生之匹因名曰藺稍授以經史過目便能諷誦
孝緒每曰吾家陽元也及丁父憂晝夜號慟毁瘠骨立
母阮氏常自守視譬抑之服闋吏部尚書蕭子顯嘉其
至行擢為王府法曹行參軍累遷外兵記室參軍時甘
露降士林館藺獻頌武帝嘉之有詔使製北兖州刺史
蕭楷徳政碑又奉詔令製宣城王奉述中庸頌後為兼
散騎常侍使魏會侯景入附境上交兵藺母既慮不得
還感氣而卒及藺還入境夜夢不祥旦便投列馳歸及
至號慟嘔血氣絶久之水漿不入口每哭眼耳口鼻皆
血流經月餘日因夜臨而卒所製詩賦碑頌數十篇子
貞
貞字元正幼聰敏有至性祖母阮氏先苦風眩每發便
一二日不能飲食貞時年七歲祖母不食貞亦不食往
往如此母王氏授以論語孝經讀訖便誦八歲嘗為春
日閑居詩從舅王筠竒之謂所親曰至如風定花猶落
乃追步惠連矣年十三尤善左氏春秋工草𨽻蟲篆十
四丁父艱號頓於地絶而復蘇者數矣初貞父藺以憂
毁卒家人賓客復憂貞從父洽族兄暠乃共請華嚴寺
長爪禪師為貞説法仍譬以母須侍養不宜毁滅乃少
進饘粥及魏剋江陵入長安暠逃難番禺貞母出家于
宣明寺及陳武帝受禪暠還鄉里供養貞母將二十年
初貞在周嘗侍周武帝愛弟趙王招讀招厚禮之聞其
獨處必晝夜涕泣私問知母在鄉乃謂曰寡人若出居
藩當遣侍讀還家後數年招果出因辭面奏請放貞還
帝竒招仁愛遣隨聘使杜子暉歸國是歲陳太建五年
也始自周還時始興王叔陵為揚州刺史引祠部侍郎
阮卓為記室辟貞為主簿尋遷府錄事參軍領丹陽丞
貞知叔陵有異志因與卓自疎每有宴遊輒以疾辭未
嘗參預叔陵雅重之弗之罪也及叔陵肆逆唯貞與卓
不坐再遷南平王友掌記室事府長史汝南周確新除
都官尚書請貞為讓表後主覽而竒之及問知貞所作
因敇舍人施文慶曰謝貞在王家未有禄秩可賜米百
石以母憂去職頃之敇起還府累啓固辭敇不許貞哀
毁羸瘠終不能之官舍吏部尚書姚察與貞友善及貞
病篤問以後事貞曰孤子舋禍所集將隨灰壤族子凱
等粗自成立己有疏付之此固不足仰塵厚徳弱兒年
甫六歲名靖字依仁情累所不能忘敢以為託是夜卒
後主問察曰謝貞有何親屬察以靖答即敇長給衣糧
初貞之病有遺疏告族子凱氣絶之後若依僧家尸陁
林法是吾所願正恐過為獨異可用薄板周身載以露
車覆以草席坎山次而埋之又靖年尚小未閲人事但
可三月施小床設香水盡卿兄弟相厚之情即除之無
益之事勿為也
殷不害字長卿陳郡長平人也祖汪齊豫章王行參軍
父髙明梁尚書兵部郎不害性至孝居父憂過禮由是
少知名家世儉約居甚貧寠有弟五人皆㓜弱不害事
老母養小弟勤劇無所不至士大夫以篤行稱之年十
七仕梁為廷尉平長於政事兼飾以儒術名法有輕重
不便者輒上書言之多見納用大同五年兼東宫通事
舍人時朝政多委東宫不害與舍人庾肩吾直日奏事
梁武帝嘗謂肩吾曰卿是文學之士吏事非卿所長何
不使殷不害來邪其見知如此簡文以不害善事親賜
其母蔡氏錦裙襦氈席被褥單複畢備侯景之亂不害
從簡文入䑓及臺城陷簡文在中書省景帶甲將兵入
朝陛見過謁簡文左右甚不遜侍衞者莫不驚恐辟易
唯不害與中庶子徐摛侍側不動簡文為景所幽遣人
請不害與居處景許之不害供侍益謹梁元帝立以不
害為中書郎兼廷尉卿魏平江陵失母所在時甚寒雪
凍死者塡滿溝壑不害行哭尋求聲不暫輟過見死人
溝中即投身捧視舉體凍僵水漿不入口者七日始得
母屍憑屍而哭每輒氣絶行路皆為流涕即江陵權殯
與王襃庾信俱入長安自是蔬食布衣枯槁骨立見者
莫不哀之太建七年自周還陳除司農卿遷晉陵太守
在郡感疾詔以光禄大夫徵還養疾後主即位加給事
中初不害之還也周留其長子僧首因居關中禎明三
年陳亡僧首來迎不害道卒年八十五不害弟不佞
不佞字季卿少立名節居父䘮以至孝稱好讀書尤長
吏術梁承聖初為武康令時兵荒饑饉百姓流移不佞
循撫招集襁負至者以千數會魏剋江陵而母卒道路
隔絶久不得奔赴四載之中晝夜號泣居處飲食常為
居䘮之禮陳武帝受禪除婁令至是第四兄不齊始於
江陵迎母䘮柩歸𦵏不佞居處之節如始聞問若此者
又三年身自負土手植松栢每歲時伏臘必三日不食
文帝時兼尚書右丞遷東宫通事舍人及廢帝嗣立宣
帝為太傳錄尚書輔政甚為朝望所歸不佞素以名節
自立又受委東宫乃與僕射到仲舉中書舍人劉師知
尚書左丞王暹等謀矯詔出宣帝衆人猶豫未敢先發
不佞乃馳詣相府面宣詔㫖令相王還第及事發仲舉
等皆伏誅宣帝雅重不佞特赦之免其官而已及即位
以為軍師始興王諮議參軍後兼尚書左丞加通直散
騎常侍卒官不佞兄不疑不占不齊並早亡事第二寡
嫂張氏甚謹所得禄奉不入私室長子梵童位尚書金
部郎
司馬暠字文昇河内溫人也高祖柔之晉侍中以南頓
王孫紹齊文獻王攸後父子産即梁武帝之外兄也位
岳陽太守暠幼聰警有至性年十二丁内艱哀慕過禮
水漿不入口殆經一旬每號慟必至悶絶父母喻之令
進粥然猶毁瘠骨立服闋以姻戚子弟入問訊梁武帝
見其羸疾歎息久之字其小字謂其父曰昨見羅兒面
顔顦顇使人惻然便是不墜家風為有子矣後累遷正
員郎丁父艱哀毁愈甚廬于墓側日進薄麥粥一升墓
在新林連接山阜舊多猛獸暠結廬數載豺狼絶迹常
有兩鳩栖宿廬所馴狎異常承聖中除太子庶子魏剋
江陵隨例入長安而梁宗屠戮太子殯瘞失所及周受
禪暠以宫臣乃抗表求還江陵改𦵏辭甚酸切周朝優
詔答之即敕荆州以禮安厝陳太建八年自周還宣帝
特降殊禮歴位通直散騎常侍太中大夫卒有集十卷
子延義字希忠少沉敏好學初隨父入闗丁母憂䘮過
于禮及暠還都延義乃躬負靈櫬晝伏宵行冒履冰霜
手足皸瘃至都遂致攣廢數年乃愈位司徒從事中郎
張昭字徳明吳郡吳人也㓜有孝性父熯常患消渴嗜
鮮魚昭乃身自結網捕魚以供朝夕弟乾字𤣥明聰敏
好學亦有至性及父卒兄弟並不衣綿帛不食鹽酢日
唯食一升麥屑粥每一感慟必致歐血隣里聞之皆為
涕泣父服未終母陸氏又卒兄弟遂六年哀毁形容骨
立家貧未得大葬遂布衣蔬食十有餘年杜門不出屏
絶人事時衡陽王伯信臨郡舉乾孝廉固辭不就兄弟
並因毁成疾昭一眼失明乾亦中冷苦癖年並未五十
終于家子𦙍俱絶宣帝時有太原王知𤣥者僑居㑹稽
剡縣居家以孝聞及丁憂哀毁而卒帝嘉之詔改所居
靑苦里為孝家里
論曰自澆風一起人倫毁薄蓋抑引之教導俗所先變
里旌閭義存勸奨是以漢世士務修身故忠孝成俗至
于乗軒服冕非此莫由晉宋以來風衰義缺刻身厲行
事薄膏腴若使孝立閨庭忠被史䇿多發溝畎之中非
出衣簪之下以此而言聲教不亦卿大夫之恥乎
　
　南史卷七十四
　南史卷七十四考證
吉翂傳冀延父命○監本缺冀字今増入
甄恬傳又有白鳩白雀栖宿其廬○一本無白鳩二字
褚脩傳脩少傳父業○梁書此下有兼通孝經論語善
　尺牘頗解文章數語
謝藺傳旦便投列馳歸○列一本作劾
殷不害傳大同五年兼東宫通事舍人○監本缺事字
　今从閣本増正
　
　
　
　
　
　
　
　南史卷七十四考證
欽定四庫全書
　南史卷七十五
　　唐　　　李　　　延　　　壽　　　撰
　列傳第六十五
　　隱逸上
　　　陶潛　　　　宗少文(孫測彧之/從弟)沈道䖍
　　　孔淳之　　　周續之　　　　戴顒
　　　翟法賜　　　雷次宗　　　　郭希林
　　　劉凝之　　　龔祈　　　　　朱百年
　　　關康之(辛普明/樓惠明)漁父　　　　　禇伯玉
　　　顧歡(盧度/)　　杜京產(孔道徽兒京產子栖/剡縣小)
易有君子之道四焉語黙之謂也故有入廟堂而不出
徇江湖而永歸隱避紛紜情迹萬品若道義内足希㣲
兩亡藏景窮巖蔽名愚谷解桎梏於仁義示形神於天
壤則名教之外别有風猷故堯封有非聖之人孔門謬
鷄黍之客次則揚獨徃之高節重去就之虚名或慮全
後悔事歸知殆或道有不申行吟山澤皆用宇宙而成
心借風雲以為氣求志逹道未或非然故湏含貞飬素
文以藝業不爾則與夫樵者在山何殊異也若夫陶潛
之徒或仕不求聞退不譏俗或全身幽履服道儒門或
遁迹江湖之上或藏名巖石之下斯並向時隱淪之徒
歟今並綴緝以備隱逸篇焉又齊梁之際有釋寳誌者
雖處非顯晦而道合希夷求其行事蓋亦俗外之徒也
故附之云
陶潛字淵明或云字深明名元亮尋陽柴桑人晉大司
馬侃之曽孫也少有高趣宅邊有五栁樹故嘗著五栁
先生傳云先生不知何許人不詳姓字閑靜少言不慕
榮利好讀書不求甚解每有㑹意欣然忘食性嗜酒而
家貧不能恒得親舊知其如此或置酒招之造飲輙盡
期在必醉既醉而退曾不吝情去留環堵蕭然不蔽風
日短褐穿結簞瓢屢空晏如也常著文章自娛頗示已
志忘懷得失以此自終其自序如此蓋以自况時人謂
之實錄親老家貧起為州祭酒不堪吏職少日自解而
歸州召主簿不就躬耕自資遂抱羸疾江州刺史檀道
濟徃候之偃臥瘠餒有日矣道濟謂曰夫賢者處世天
下無道則隱有道則至今子生文明之世奈何自苦如
此對曰潛也何敢望賢志不及也道濟饋以粱肉麾而
去之後為鎮軍建威參軍謂親朋曰聊欲絃歌以為三
徑之資可乎執事者聞之以為彭澤令不以家累自隨
送一力給其子書曰汝旦夕之費自給為難今遣此力
助汝薪水之勞此亦人子也可善遇之公田悉令吏種
秫稻妻子固請種粳乃使二頃五十畝種秫五十畝種
粳郡遣督郵至縣吏白應束帶見之潛歎曰我不能為
五斗米折腰向鄉里小人即日解印綬去職賦歸去來
以遂其志曰歸去來兮田園將蕪胡不歸既自以心為
形役奚惆悵而獨悲悟已徃之不諫知來者之可追實
迷塗其未遠覺今是而昨非舟遥遥以輕颺風飄飄而
吹衣問征夫以前路恨晨光之熹微乃瞻衡宇載欣載
奔僮僕歡迎弱子候門三徑就荒松菊猶存攜㓜入室
有酒盈罇引壺觴而自酌盼庭柯以怡顔倚南牕而寄
傲審容膝之易安園日渉而成趣門雖設而常關策扶
老以流憩時矯首而遐觀雲無心以出岫鳥倦飛而知
還景翳翳其將入撫孤松而盤桓歸去來兮請息交而
絶逰世與我而相遺復駕言兮焉求悦親戚之情話樂
琴書以消憂農人告余以春及將有事於西疇或命巾
車或棹扁舟既窈窕以窮壑亦崎嶇而經丘木欣欣以
向榮泉涓涓而始流善萬物之得時感吾生之行休已
矣乎寓形宇内復幾時曷不委心任去留胡為遑遑欲
何之富貴非吾願帝鄉不可期懷良辰以孤徃或植杖
而芸耔登東臯以舒嘯臨清流而賦詩聊乘化以歸盡
樂夫天命復奚疑義熙末徵為著作佐郎不就江州刺
史王𢎞欲識之不能致也潛嘗徃廬山𢎞令潛故人龎
通之齎酒具於半道栗里要之潛有脚疾使一門生二
兒舉籃轝及至欣然便共飲酌俄頃𢎞至亦無忤也先
是顔延之為劉栁後軍功曹在尋陽與潛情欵後為始
安郡經過潛每往必酣飲至醉𢎞欲要延之一坐彌日
不得延之臨去留二萬錢與潛潛悉送酒家稍就取酒
嘗九月九日無酒出宅邊菊叢中坐乆之逄𢎞送酒至
即便就酌醉而後歸潛不解音聲而畜素琴一張毎有
酒適輙撫弄以寄其意貴賤造之者有酒輒設潛若先
醉便語客我醉欲眠卿可去其真率如此郡將候潛逄
其酒熟取頭上葛巾漉酒畢還復著之潛弱年薄宦不
絜去就之迹自以曽祖晉世宰輔耻復屈身後代自宋
武帝王業漸隆不復肯仕所著文章皆題其年月義熙
以前明書晉氏年號自永初以來唯云甲子而已與子
書以言其志并為訓戒曰吾年過五十而窮苦荼毒性
剛才拙與物多忤自量為已必貽俗患僶俛辭事使汝
幼而飢寒耳常感孺仲賢妻之言敗絮自擁何慙兒子
此既一事矣但恨隣靡二仲室無萊婦抱兹苦心良獨
罔罔少來好書偶愛閑情開卷有得便欣然忘食見樹
木交䕃時鳥變聲亦復歡爾有喜嘗言五六月北窻下
臥遇凉風暫至自謂是羲皇上人意淺識陋日月遂徃
疾患以來漸就衰損親舊不遺每有藥石見救自恐大
分將有限也汝軰㓜小家貧無役柴水之勞何時可免
念之在心若何可言然雖不同生當思四海皆兄弟之
義鮑叔敬仲分財無猜歸生伍舉班荆道舊遂能以敗
為成因䘮立功佗人尚爾况共父之人哉潁川韓元長
漢末名士身處卿佐八十而終兄弟同居至於没齒濟
北氾㓜春晉時操行人也七世同財家人無怨色詩云
髙山景行汝其慎哉又為命子詩以貽之元嘉四年將
復徵命㑹卒世號靖節先生其妻翟氏志趣亦同能安
苦節夫耕於前妻鋤於後云
宗少文南陽湼陽人也祖承宜都太守父繇之湘鄉令
母同郡師氏聰辯有學義教授諸子少文善居䘮為鄉
閭所稱宋武帝既誅劉毅領荆州問毅府諮議參軍申
永曰今日何施而可永曰除其宿釁倍其惠澤貫敘門
次顯擢才能如此而已武帝納之乃辟少文為主簿不
起問其故荅曰栖丘飲谷三十餘年武帝善其對而止
少文妙善琴書圖畫精於言理毎游山水往輒忘歸征
西長史王敬𢎞毎從之未嘗不彌日也乃下入廬山就
釋慧遠考尋文義兄臧為南平太守逼與俱還乃於江
陵三湖立宅閑居無事武帝召為太尉行參軍驃騎道
憐命為記室參軍並不就二兄早卒孤累甚多家貧無
以相贍頗營稼穡人有餉饋並受之武帝敇南郡長給
吏役又數致餼賚後子弟從仕乃悉不復受武帝開府
辟召下書召少文與鴈門周續之竝為太尉掾皆不起
宋受禪及元嘉中頻徵竝不應妻羅氏亦有髙情與少
文協趣羅氏没少文哀之過甚既乃悲情頓釋謂沙門
釋慧堅曰死生之分未易可逹三復至教方能遣哀衡
陽王義季為荆州親至其室與之歡宴命為諮議參軍
不起好山水愛逺遊西陟荆巫南登衡岳因結宇衡山
欲懷尚平之志有疾還江陵歎曰老疾俱至名山恐難
徧覩唯澄懷觀道卧以游之凡所游履皆圖之於室謂
之撫琴動操欲令衆山皆響古有金石弄為諸桓所重
桓氏亡其聲遂絶唯少文傳焉文帝遣樂師楊觀就受
之少文孫測亦有祖風
測字敬微一字茂深家居江陵少靜退不樂人間歎曰
家貧親老不擇官而仕先哲以為美談余竊有惑誠不
能潛感地金㝠致江鯉但當用天之道分地之利孰能
食人厚祿憂人重事乎齊驃騎豫章王嶷徵為參軍不
起測答府云何為謬傷海鳥横斤山木母䘮身自負土
植松栢嶷復遣書請之辟為參軍測答曰性同鱗羽愛
止山壑眷戀松雲輕迷人路縱宕巖流有若狂者忽不
知老至而今鬢已白豈容課虚責有限魚鳥慕哉永明
三年詔徵太子舍人不就欲游名山乃寫祖少文所作
尚子平圖於壁上測長子賓宦在都知父此㫖便求禄
還為南郡丞付以家事刺史安陸王子敬長史劉寅以
下皆贈送之測無所受齎老子莊子二書自隨子孫拜
辭悲泣測長嘯不視遂往廬山止祖少文舊宅魚腹侯
子響為江州厚遣贈遺測曰少有狂疾尋山採藥遠來
至此量腹而進松术度形而衣薜蘿淡然已足豈容當
此横施子響命駕造之測不見後子響不告而來奄至
所住測不得已巾褐對之竟不交言子響不悅而退侍
中王秀之彌所欽慕乃令陸探微畫其形與已相對又
貽書曰昔人有圖畫僑札輕以自方耳王儉亦雅重之
贈以蒲褥筍席頃之測送弟䘮還西仍留舊宅永業寺
絶賓友唯與同志庾易劉虬宗人尚之等往來講說荆
州刺史隨王子隆至遣别駕宗忻口致勞問測笑曰貴
賤理隔何以及此竟不答建武二年徵為司徒主簿不
就卒測善畫自圖阮籍遇蘇門於行鄣上坐臥對之又
畫永業佛影臺皆為妙作好音律善易老續皇甫謐高
士傳三卷嘗游衡山七嶺著衡山廬山記尚之字敬之
亦好山澤徵辟一無所就以壽終
彧之字叔粲少文從父弟也早孤事兄恭謹家貧好學
雖文義不逮少文而真澹過之徵辟一無所就宋元嘉
初大使陸子真觀採風俗三詣彧之每辭疾不見告人
曰我布衣草萊之人少長壟畝何宜枉軒冕之客子眞
還表薦之又不就徵卒於家
沈道䖍呉興武康人也少仁愛好老易居縣北石山下
孫恩亂後飢荒縣令庾肅之迎出縣南廢頭里為立宅
臨溪有山水之玩時復還石山精廬與諸孤兄子共釡
庾之資因不改節受琴於戴逵王敬𢎞深貴重之郡州
府凡十二命皆不就有人竊其園菜者外還見之乃自
逃隱待竊者去後乃出人又拔其屋後大筍令人止之
曰惜此筍欲令成林更有佳者相與乃令人買大筍送
與之盗者慙不取道䖍使置其門内而還常以捃拾自
資同捃者或爭穟道虔諫之不止悉以其所得與之爭
者愧恧後每事輒云勿令居士知冬月無複衣戴顒聞
而迎之為作衣服并與錢一萬及還分身上衣及錢悉
供諸兄弟子無衣者鄉里少年相率受學道䖍常無食
以立學徒武康令孔欣之厚相資給受業者咸得有成
宋文帝聞之遣使存問賜錢三萬米二百斛悉供孤兄
子嫁娶徵員外散騎侍郎不就累世事佛推父祖舊宅
為寺至四月八日毎請像請像之日輒舉家感慟焉道
䖍年老菜食恒無經日之資而琴書為樂孜孜不倦文
帝敇郡縣使随時資給卒子慧鋒修父業不就州辟
孔淳之字彦深魯人也祖惔尚書祠部郎父粲祕書監
徵不就淳之少有高尚愛好墳籍為太原王恭所稱居
㑹稽剡縣性好山水每有所游必窮其幽峻或旬日忘
歸嘗游山遇沙門釋法崇因留共止遂停三載法崇歎
曰緬想人外三十年矣今乃傾蓋于兹不覺老之將至
也及淳之還乃不告以姓除著作佐郎太尉參軍竝不
就居䘮至孝廬于墓側服闋與徵士戴顒王𢎞之及王
敬𢎞等共為人外之游又申以婚姻敬𢎞以女適淳之
子尚遂以烏羊繋所乘車轅提壺為禮至則盡歡共飲
迄暮而歸或怪其如此答曰固亦農夫田父之禮也會
稽太守謝方明苦要之不能致使謂曰茍不入吾郡何
為入吾郭淳之笑曰潛游者不識其水巢栖者非辯其
林飛沉所至何問其主終不肯往茅室蓬戸庭草蕪徑
唯牀上有數帙書元嘉初復徵為散騎侍郎乃逃于上
虞縣界家人莫知所在弟黙之為廣州刺史出都與别
司徒王𢎞要淳之集冶城即日命駕東歸遂不顧也元
嘉七年卒黙之儒學注榖梁春秋黙之子熙先事在范
曄傳
周續之字道祖鴈門廣武人也其先過江居豫章建昌
縣續之八歲䘮母哀戚過於成人奉兄如事父豫章太
守范寗於郡立學招集生徒逺方至者甚衆續之年十
二詣寗受業居學數年通五經五緯號曰十經名冠同
門稱為顔子既而閑居讀老易入廬山事沙門釋慧逺
時彭城劉遺人遁迹廬山陶深明亦不應徵命謂之尋
陽三隱劉毅鎭姑熟命為撫軍參軍徵太學博士竝不
就江州刺史毎相招請續之不尚峻節頗從之游常以
嵇康高士傳得出處之美因為之注武帝北討世子居
守迎續之館於安樂寺延入講禮月餘復還山江州刺
史劉柳薦之武帝俄辟太尉掾不就武帝北伐還鎭彭
城遣使迎之禮賜甚厚毎曰眞高士也尋復南還武帝
踐阼復召之上為開館東郭外招集生徒乘輿降幸并
見諸生問續之禮記傲不可長與我九齡射於矍圃之
義辯析精奥稱為名通續之素患風痺不復堪講乃移
病鍾山景平元年卒通毛詩六義及禮論注公羊傳於
世無子兄子景遠有續之風
戴顒字仲若譙郡銍人也父逵兄勃竝隱遯有高名顒
十六遭父憂幾於毁滅因此長抱羸患以父不仕復修
其業父善琴書顒竝傳之凡諸音律皆能揮手㑹稽剡
縣多名山故世居剡下顒及兄勃竝受琴於父父沒所
傳之聲不忍復奏各造新弄勃制五部顒制十五部顒
又制長弄一部竝傳於世中書令王綏嘗攜客造之勃
等方進豆粥綏曰聞卿善琴試欲一聽不答綏恨而去
桐廬縣又多名山兄弟復共游之因留居止勃疾患醫
藥不給顒謂勃曰顒隨兄得閑非有心於語黙兄今疾
篤無可營療顒當干祿以自濟耳乃求海虞令事垂行
而勃卒乃止桐廬僻逺難以養疾及出居呉下呉下士
人共為築室聚石引水植林開澗少時繁密有若自然
乃述莊周大㫖著逍遥論禮記中庸篇三呉將守及郡
内衣冠要其同游野澤堪行便去不為矯介衆論以此
多之宋國初建元嘉中徵竝不就衡陽王義季鎭京口
長史張邵與顒姻通迎來止黄鵠山山北有竹林精舍
林澗甚美顒憩于此澗義季亟從之游顒服其野服不
改常度為義季鼓琴竝新聲變曲其三調游弦廣陵止
息之流皆與世異文帝毎欲見之嘗謂黄門侍郎張敷
曰吾東廵之日當宴戴公山下也以其好音長給正聲
伎一部顒合何嘗白鵠二聲以為一調號為清曠自漢
世始有佛像形制未工逵特善其事顒亦參焉宋世子
鑄丈六銅像於瓦官寺既成面恨痩工人不能改乃迎
顒看之顒曰非面痩乃臂胛肥耳及減臂胛痩患即除
無不歎服十八年卒無子景陽山成顒已亡矣上歎曰
恨不得使戴顒觀之
翟法賜尋陽柴桑人也曽祖湯祖莊父矯竝高尚不仕
逃避徵辟法賜少守家業立室廬山頂䘮親後便不復
還家不食五榖以獸皮及結草為衣雖鄉親中表莫得
見焉徵辟一無所就後家人至石室尋求因復逺徙違
避徵聘遁跡幽深卒於巖石間
雷次宗字仲倫豫章南昌人也少入廬山事沙門釋慧
逺篤志好學尤明三禮毛詩隱退不受徵辟宋元嘉十
五年徵至都開館於鷄籠山聚徒教授置生百餘人㑹
稽朱膺之潁川庾蔚之竝以儒學總監諸生時國子學
未立上留意藝文使丹陽尹何尚之立𤣥學太子率更
令何承天立史學司徒參軍謝𤣥立文學凡四學竝建
車駕數至次宗館資給甚厚乆之還廬山公卿以下竝
設祖道後又徵詣都為築室於鍾山西巖下謂之招隱
館使為皇太子諸王講䘮服經次宗不入公門乃使自
華林東門入延賢堂就業二十五年卒于鍾山子肅之
頗傳其業
郭希林武昌人也曾祖翻晉世髙尚不仕希林少守家
業徵召一無所就卒子蒙亦隱居不仕
劉凝之字隱安小名長生南郡枝江人也父期公衡陽
太守兄盛公髙尚不仕凝之慕老萊嚴子陵為人推家
財與弟及兄子立屋於野外非其力不食州里重其行
辟召一無所就妻梁州刺史郭銓女也遣送豐麗凝之
悉散之屬親妻亦能不慕榮華與凝之共居儉苦夫妻
共乗薄笨車出市買易周用之外輒以施人為村里所
誣一年三輸公調求輒與之又嘗認其所著屐笑曰僕
著已敗今家中覓新者備君此人後田中得所失屐送
還不肯復取臨川王義慶衡陽王義季鎭江陵竝遣使
存問凝之答書曰頓首稱僕不為百姓禮人或譏焉凝
之曰昔老萊向楚王稱僕嚴陵亦抗禮光武未聞巢許
稱臣尭舜時戴顒與衡陽王義季書亦稱僕荆州年饑
義季慮凝之餒斃餉錢十萬凝之大喜將錢至市門觀
有飢色者悉分與之俄頃立盡性好山水一旦攜妻子
泛江湖隱居衡山之陽登髙嶺絶人迹為小屋居之採
藥服食妻子皆從其志卒年五十九
龔祈字盖道武陵漢壽人也從祖𤣥之父黎人竝不應
徵辟祈風姿端雅容止可觀中書郎范述見之歎曰此
荆楚之僊人也自少及長徵辟一無所就時或賦詩而
言不及世事卒年四十二
朱百年㑹稽山隂人也祖凱之晉左衛將軍父濤揚州
主簿百年少有高情親亡服闋攜妻孔氏入㑹稽南山
伐􁝜採若為業以􁝜若置道頭輒為行人所取明旦已
復如此人稍怪之積乆方知是朱隱士所賣須者隨其
所堪多少留錢取􁝜若而去或遇寒雪􁝜若不售無以
自資輒自榜船送妻還孔氏天晴迎之有時出山隂為
妻買繒采五三尺好飲酒遇醉或失之頗言𤣥理時為
詩詠往往有髙勝之言隱迹避人唯與同縣孔顗友善
顗亦嗜酒相得輒酣對盡歡百年室家素貧母以冬月
亡衣竝無絮自此不衣緜帛嘗寒時就顗宿衣悉裌布
飲酒醉眠顗以臥具覆之百年不覺也既覺引臥具去
體謂顗曰緜定竒溫因流涕悲慟顗亦為之傷感除太
子舍人不就顔竣為東陽州發教餉百年榖五百斛不
受時山隂又有寒人姚吟亦有高趣為衣冠所重竣餉
吟米二百斛吟亦辭之百年卒山中蔡興宗為㑹稽太
守餉百年妻米百斛百年妻遣婢詣郡門奉辭固譲時
人美之以比梁鴻妻
關康之字伯愉河東楊人也世居京口寓居南平昌少
而篤學姿狀豐偉下邳趙繹以文義見稱康之與友善
特進顔延之等當時名士十許人入山候之見其散髪
被黄布帊席松葉枕一塊白石而臥了不相盻延之等
咨嗟而退不敢干也晉陵顧悦之難王弼易義四十餘
條康之申王難顧逺有情理又為毛詩義經籍疑滯多
所論釋嘗就沙門支僧納學算妙盡其能徵辟一無所
就棄絶人事守志閑居弟䨇之為臧質車騎參軍與質
俱下至赭圻病卒瘞於水濱康之時得病小差牽以迎
䘮因得虚勞病寢頓二十餘年時有閒日輒臥論文義
宋孝武即位遣大使廵行天下使反薦康之宜加徵聘
不見省康之性清約獨處一室希與妻子相見不通賓
客弟子以業傳受尤善左氏春秋齊高帝為領軍時素
好此學送本與康之康之手自㸃定又造禮論十卷髙
帝絶賞愛之及崩遺詔以入𤣥宫康之以宋明帝太始
初與平原明僧紹俱徵辭以疾時又有河南辛普明東
陽樓惠明皆以篤行聞普明字文逹少就康之受業至
性過人居貧與兄共處一帳兄亡仍帳施靈蚊甚多通
夕不得寢而終不道侵螫僑居㑹稽㑹稽士子高其行
當葬兄皆送金為贈後至者不復受人問其故答曰本
以兄墓不周故不逆親友之意今寔已足豈可利亡者
餘贈邪齊豫章王嶷為揚州徵為議曹從事不就惠明
字智逺立性貞固有道術居金華山舊多毒害自惠明
居之無復辛螫之苦藏名匿迹人莫之知宋明帝召不
至齊高帝徵又不至文惠太子在東宫苦延方至仍又
辭歸俄自金華輕棹西下及就路回之豐安旬日之間
唐㝢之祅賊入城塗地唯豐安獨全時人以為有先覺
齊武帝敇為立館
漁父者不知姓名亦不知何許人也太康孫緬為尋陽
太守落日逍遥渚際見一輕舟陵波隱顯俄而漁父至
神韻蕭灑垂綸長嘯緬甚異之乃問有魚賣乎漁父笑
而答曰其釣非釣寧賣魚者邪緬益怪焉遂褰裳渉水
謂曰竊觀先生有道者也終朝鼔枻良亦勞止吾聞黄
金白璧重利也駟馬髙蓋榮勢也今方王道文明守在
海外隱鱗之士靡然向風子胡不贊緝熙之美何晦用
其若是也漁父曰僕山海狂人不逹世務未辯賤貧無
論榮貴乃歌曰竹竿籊籊河水浟浟相忘為樂貪餌吞
鉤非夷非惠聊以忘憂於是攸然鼔棹而去緬字伯緒
太子僕興曽之子也有學義宋明帝甚知之位尚書左
丞東中郎司馬
禇伯玉字元璩呉郡錢塘人也高祖含始平太守父逷
征虜參軍伯玉少有隱操寡慾年十八父為之昏婦入
前門伯玉從後門出遂徃剡居瀑布山性耐寒暑時人
比之王仲都在山三十餘年隔絶人物王僧逹為呉郡
苦禮致之伯玉不得已停郡信宿纔交數言而退寜朔
將軍丘珍孫與僧逹書曰聞禇先生出居貴館此子滅
景雲棲不事王侯抗高木食有年載矣自非折節好賢
何以致之昔文舉棲冶城安道入昌門於兹而三焉却
粒之士飡霞之人乃可蹔致不宜乆羈君當思遂其高
歩成其羽化望其還策之日蹔紆清塵亦願助為譬説
僧逹答曰禇先生從白雲游舊矣古之逸人或留慮兒
女或使華隂成市而此子索然唯朋松石介於孤峯絶
嶺者積數十載近故要其來此冀慰日夜比談討芝桂
借訪荔蘿若已窺烟液臨滄洲矣知君欲見之輒當申
譬宋孝建二年散騎常侍樂詢行風俗表薦伯玉加徵
聘本州議曹從事不就齊高帝即位手詔呉㑹二郡以
禮迎遣又辭疾上不欲違其志敇於剡白石山立太平
館居之建元元年卒年八十六伯玉常居一樓上仍葬
樓所孔珪從其受道法為於館側立碑
顧歡字景怡一字𤣥平呉興鹽官人也家世寒賤父祖
竝為農夫歡獨好學年六七歲知推六甲家貧父使田
中驅雀歡作黄雀賦而歸雀食稻過半父怒欲撻之見
賦乃止鄉中有學舍歡貧無以受業於舍壁後倚聽無
遺忘者夕則然松節讀書或然糠自照及長篤志不倦
聞呉興東遷邵𤣥之能傳五經文句假為書師從之受
業同郡顧顗之臨縣見而異之遣諸子與游及孫憲之
竝受經焉年二十餘更從豫章雷次宗諮𤣥儒諸義母
亡水漿不入口六七日廬于墓次遂隱不仕於剡天台
山開館聚徒受業者常近百人歡早孤讀詩至哀哀父
母輒執書慟泣由是受學者廢蓼莪篇不復講焉晚節
服食不與人通每旦出戸山鳥集其掌取食好黄老通
解隂陽書為數術多效驗初以元嘉中出都寄住東府
忽題柱云三十年二月二十一日因東歸後元凶弑逆
是其年月日也弟子鮑靈綬門前有一株樹大十餘圍
上有精魅數見影歡印樹樹即枯死山隂白石村多邪
病村人告訴求哀歡往村中為講老子規地作獄有頃
見狐狸黿鼉自入獄中者甚多即命殺之病者皆愈又
有病邪者問歡歡曰家有何書答曰唯有孝經而已歡
曰可取仲尼居置病人枕邊恭敬之自差也而後病者
果愈後人問其故答曰善禳惡正勝邪此病者所以差
也齊高帝輔政徵為揚州主簿及踐阼乃至稱山谷臣
顧歡上表進政綱一卷時員外郎劉思効表陳讜言優
詔並稱美之歡東歸上賜麈尾素琴永明元年詔徵為
太學博士同郡顧黯為散騎侍郎黯字長孺有隱操與
歡不就徵㑹稽孔珪嘗登嶺尋歡共談四本歡曰蘭石
危而密宣國安而疎士季似而非公深謬而是總而言
之其失則同曲而辯之其塗則異何者同昧其本而競
談其末猶未識辰緯而意斷南北群迷暗爭失得無凖
情長則申意短則屈所以四本竝通莫能相塞夫中理
唯一豈容有二四本無正失中故也於是著三名論以
正之尚書劉澄臨川王常侍朱廣之竝立論難與之往
復而廣之才理尤精詣也廣之字處深呉郡錢塘人也
善清言初歡以佛道二家教異學者互相非毁乃著夷
夏論曰夫辯是與非宜據聖典道經云老子入關之天
竺維衛國國王夫人名曰淨妙老子因其晝寢乘日精
入淨妙口中後年四月八日夜半時剖右腋而生墜地
即行七歩於是佛道興焉此出𤣥妙内篇佛經云釋迦
成佛有塵劫之數出法華無量壽或為國師道士儒林
之宗出瑞應本起歡論之曰五帝三皇不聞有佛國師
道士無過老莊儒林之宗孰出周孔若孔老非聖誰則
當之然二經所説如合符契道則佛也佛則道也其聖
則符其跡則反或和光以明近或曜靈以示逺道濟天
下故無方而不入智周萬物故無物而不為其入不同
其為必異各成其性不易其事是以端委搢紳諸華之
容剪髪曠衣群夷之服擎跽罄折侯甸之恭狐蹲狗踞
荒流之肅棺殯槨葬中夏之風火焚水沉西戎之俗全
形守禮繼善之教毁貌易性絶惡之學豈伊同人爰及
異物鳥王獸長往往是佛無窮世界聖人代興或昭五
典或布三乘在鳥而鳥鳴在獸而獸吼敎華而華言化
夷而夷語耳雖舟車均於致逺而有州陸之莭佛道齊
乎逹化而有夷夏之别若謂其致既均其法可換者而
車可渉川舟可行陸乎今以中夏之性效西戎之法既
不全同又不全異下育妻孥上絶宗祀嗜欲之物皆以
禮伸孝敬之典獨以法屈悖禮犯順曾莫之覺弱䘮忘
歸孰識其舊且理之可貴者道也事之可賤者俗也捨
華效夷義將安取若以道邪道固符合矣若以俗邪俗
則大乖矣屢見刻舷沙門守株道士交諍小大互相彈
射或域道以為兩或混俗以為一是牽異以為同破同
以為異則乖爭之由淆亂之本也尋聖道雖同而法有
左右始乎無端終乎無末泥洹仙化各是一術佛號正
眞道稱正一一歸無死眞㑹無生在名則反在實則合
但無生之敎賒無死之化切切法可以進謙弱賒法可
以退夸强佛敎文而博道敎質而精精非麤人所信博
非精人所能佛言華而引道言實而抑抑則明者獨進
引則昧者競前佛經繁而顯道經簡而幽幽則妙門難
見顯則正路易遵此二法之辯也聖匠無心方圓有體
器既殊用敎亦易施佛是破惡之方道是興善之術興
善則自然為高破惡則勇猛為貴佛跡光大宜以化物
道跡密微利用為已優劣之分大略在兹夫蹲夷之儀
婁羅之辯各出彼俗自相聆解猶蟲躍鳥聒何足述效
歡雖同二法而意黨道敎宋司徒袁粲託為道人通公
駮之其略曰白日停光恒星隱照誕降之應事在老先
似非入關方昭斯瑞又西域之記佛經之說俗以膝行
為禮不慕蹲坐為恭道以三遶為䖍不尚踞傲為肅豈
專戎土爰亦兹方襄童謁帝膝行而進趙王見周三環
而止今佛法垂化或因或革清信之士容衣不改息心
之人服貌必變變本從道不遵彼俗俗風自殊無患其
亂孔老釋迦其人或同觀方設教其道必異孔老敎俗
為本釋氏出世為宗發軫既殊其歸亦異又仙化以變
形為上泥洹以陶神為先變形者白首還緇而未能無
死陶神者使塵惑日損湛然常存泥洹之道無死之地
乖詭若此何謂其同歡答曰案道經之作著自西周佛
經之來始乎東漢年踰八百代懸數十若謂黄老雖乆
而濫在釋前是吕尚盜陳恒之齊劉季竊王莾之漢也
又夷俗長跽法與華異翹左跂右全是蹲踞故周公禁
之於前仲尼誡之於後又佛起於戎豈非戎俗素惡邪
道出於華豈非華風本善邪今華風既變惡同戎狄佛
來破之良有以矣佛道實貴故戒業可遵戎俗實賤故
言貌可棄今諸華士女氏族弗革而露首偏踞濫用夷
禮又若觀風流敎其道必異佛非東華之道道非西夷
之法魚鳥異川永不相關安得老釋二敎交行八表今
佛既東流道亦西邁故知俗有精麤敎有文質然則道
敎執本以領末佛敎救末以存本請問所歸異在何許
若以翦落為異則胥靡翦落矣若以立像為異則俗巫
立像矣此非所歸歸在常住常住之象常道孰異神仙
有死權便之説神仙是大化之總稱非窮妙之至名至
名無名其有者二十七品仙變成真真變成神或謂之
聖各有九品品極則入空寂無為無名若服食茹芝延
壽萬億壽盡則死藥極則枯此修考之士非神仙之流
也明僧紹正二敎論以為佛明其宗老全其生守生者
蔽明宗者通今道家稱長生不死名補天曹大乖老莊
立言本理文惠太子竟陵王子良竝好釋法呉興孟景
翼為道士太子召入𤣥圃衆僧大㑹子良使景翼禮佛
景翼不肯子良送十地經與之景翼造正一論大略曰
寳積云佛以一音廣説法老子云聖人抱一以為天下
式一之為妙空𤣥絶於有境神化贍於無窮為萬物而
無為處一數而無數莫之能名强號為一在佛曰實相
在道曰𤣥牝道之大象即佛之法身以不守之守守法
身以不執之執執大象但物有八萬四千行説有八萬
四千法法乃至於無數行亦逹於無央等級隨緣湏導
歸一歸一曰囘向向正即無邪邪觀既遣億善日新三
五四六隨用而施獨立不改絶學無憂曠劫諸聖共遵
斯一老釋未始於嘗分迷者分之而未合億善徧修修
徧成聖雖十號千稱終不能盡終不能盡豈可思議司
徒從事中郎張翮作門律云道之與佛遥極無二吾見
道士與道人戰儒墨道人與道士辨是非昔有鴻飛天
首積逺難亮越人以為鳬楚人以為乙人自楚越鴻常
一耳以示太子僕周顒顒難之曰虚無法性其寂雖同
位寂之方其㫖則别論所謂逗極無二者為逗極於虚
無當無二於法性邪足下所宗之本一物為鴻乙耳驅
馳佛道無免二末未知髙鍳緣何識本輕而宗之其有
㫖乎往復文多不載歡口不辯善於著論又注王弼易
二繋學者傳之知將終賦詩言志曰五塗無恒宅三清
有常舍精氣因天行游魂隨物化鵬鵾適大海蜩鳩之
桑柘逹生任去留善死均日夜委命安所乘何方不可
駕翹心企前覺融然從此謝自剋死日自擇𦵏時卒於
剡山時年六十四身體香軟道家謂之屍解仙化焉還
𦵏舊墓木連理生墓側縣令江山圖表狀武帝詔歡諸
子撰歡文議三十卷又始興人盧度字孝章亦有道術
少隨張永北侵魏永敗魏人追急阻淮水不得過度心
誓曰若得免死從今不復殺生湏臾見兩楯流來接之
得過然後隱居廬陵西昌三顧山鳥獸隨之夜有鹿觸
其壁度曰汝壞我壁鹿應聲去屋前有池飬魚皆名呼
之次第來取食乃去逆知死年月與親友别永明末以
壽終
杜京産字景齊呉郡錢塘人也祖運劉毅衛軍參軍父
道鞠州從事善彈棊京産少恬靜閉意榮宦頗渉文義
專修黄老會稽孔顗清剛有峻節一見而為款交郡命
主簿州辟從事稱疾去與同郡顧歡同契始寕東山開
舍授學齊建元中武陵王曄為會稽齊高帝遣儒士劉
瓛入東為曄講瓛故往與之游曰杜生當今之䑓尚也
京産請瓛至山舍講書傾資供待子栖躬自屣履為瓛
生徒下食孔珪周顒謝􁊞竝致書以通殷勤永明十年
珪及光禄大夫陸澄祠部尚書虞悰太子右率沈約司
徒右長史張融表薦京産徵為奉朝請不至於㑹稽日
門山聚徒敎授建武初徵員外散騎侍郎京産曰莊生
持釣豈為白璧所囬辭疾不就卒㑹稽山隂人孔道徽
守志業不仕與京産友善道徽父祐至行通神隱於四
明山嘗見山谷中有數百斛錢視之如瓦石不異採樵
者競取入手即成沙礫曽有鹿中箭來投祐祐為之養
創愈然後去太守王僧虔與張緒書曰孔祐敬康曽孫
也行動幽祗徳標松桂引為主簿遂不可屈此古之遺
徳也道徽少厲高行能世其家風隱居南山終身不窺
都邑豫章王嶷為揚州辟西曹書佐不至鄉里宗慕之
道徽兄子總有操行遇飢寒不可得衣食縣令吳興丘
仲孚薦之除竟陵王侍郎竟不至永明中會稽鍾山有
人姓蔡不知名隱山中養鼠數千頭呼來即來遣去即
去言語狂易時謂之謫仙不知所終京産高祖子恭以
來及子栖世傳五斗米道不替栖字孟山善清言能彈
琴刺史齊豫章王嶷聞其名辟議曹從事仍轉西曹書
佐竟陵王子良數致禮接國子祭酒何𦙍掌禮又重栖
以為學士掌昏冠儀以父老歸養栖肥白長壯及京產
病旬日間便皮骨自支京產亡水漿不入口七日晨夜
不罷哭不食鹽菜每營買祭奠身自看視號泣不自持
朔望節歲絶而復續嘔血數升時何𦙍謝朏竝隱東山
遺書敦譬誡以毁滅至祥禫暮夢見其父慟哭而絶初
𦙍兄點見栖歎曰卿風韻如此雖獲嘉譽不永年矣卒
時年三十六當時咸嗟惜焉建武二年剡縣有小兒年
八歲與母俱得赤班病母死家人以小兒猶惡不令其
知小兒疑之問云母嘗數問我病昨來覺聲羸今不復
問何也因自投下牀扶匐至母尸側頓絶而死鄉隣告
之縣令宗善才求表廬事竟不行
　
　
　
　
　
　
　
　
　
　
　
　
　
　南史卷七十五
　南史卷七十五考證
宗測傳荆州刺史隨王子隆至遣别駕宗忻口致勞問
　○忻一本作昕
宗彧之傳宋元嘉初大使陸子眞觀採風俗○眞監本
　作貞今从閣本
沈道䖍傳道䖍常無食以立學徒武康令孔欣之厚相
　資給受業者咸得有成○監本脱者字今从閣本増
　入
孔淳之傳祖惔尚書祠部郎○惔一本作琰
關康之傳河東楊人也○楊監本訛揚今改正
蚊甚多通夕不得寢而終不道侵螫○道監本訛間今
　改从閣本
顧歡傳司徒從事中郎張翮作門律○翮南本作融
　
　
　南史卷七十五考證
欽定四庫全書
　南史卷七十六
　　唐　　　李　　　延　　　夀　　　撰
　列傳第六十六
　　隱逸下
　　　臧榮緒　　　吳苞(趙僧巖/)　(蔡薈/)　(孔嗣之/)
　　　徐伯珍(婁幼瑜/)沈麟士　　　阮孝緒
　　　鄧郁　　　　陶𢎞景(釋寳誌/)諸葛璩
　　　劉慧斐(兄慧鏡/)　(慧鏡子曇浄/)范元琰
　　　庾詵　　　　張孝秀　　　庾承先
　　　馬樞
臧榮緒東莞莒人也祖奉先建陵令父庸人國子助敎
榮緒幼孤躬自灌園以供祭祀母喪後乃著嫡寢論掃
灑堂宇置筵席朔望輙拜薦焉甘珍未嘗先食純篤好
學括東西晉為一書紀錄志傳百一十卷隱居京口敎
授齊高帝為揚州刺史徴榮緒為主簿不到建元中司
徒禇彦回啟高帝稱述其羙以置祕閣榮緒惇愛五經
謂人曰昔吕尚奉丹書武王致齋降位李釋教誡並有
禮敬之儀因甄明至道乃著拜五經序論常以宣尼庚
子日生其日陳五經拜之自號披褐先生又以飲酒亂
徳言常為誡永明六年卒初榮緒與關康之俱隱在京
口時號為二隠
呉苞字天蓋一字懷徳濮陽鄄城人也儒學善三禮及
老莊宋太始中過江聚徒敎學冠黄葛巾竹麈尾蔬食
二十餘年與劉瓛俱於禇彦回宅􁅳授瓛講禮苞講論
語孝經諸生朝聽瓛晚聽苞也齊隆昌元年徵為太學
博士不就始安王遙光及江祏徐孝嗣共為立館於鍾
山下敎授朝士多到門焉當時稱其儒者自劉瓛以後
聚徒講授唯苞一人而已以夀終時有趙僧巖蔡薈皆
有景行慕苞為人僧巖北海人寥廓無常人莫能測與
劉善明友善明為青州欲舉為秀才大驚拂衣而去後
忽為沙門栖遲山谷常以一壺自隨一旦謂弟子曰吾
今夕當死壺中大錢一千以通九泉之路臘燭一挺以
照七尺之尸至夜而亡時人以為知命蔡薈字休明陳
留人清抗不與俗人交李撝謂江斆曰古人稱安貧清
白曰夷湼而不緇曰白至如蔡休明者可不謂之夷白
乎又有魯國孔嗣之字敬伯宋時與齊高帝俱為中書
舎人並非所好自廬江郡守去官隠居鍾山朝廷以為
太中大夫卒
徐伯珍字文楚東陽太末人也祖父竝郡掾史伯珍少
孤貧學書無紙常以竹箭若葉甘蕉及地上學書山水
暴出漂溺宅舎村鄰皆奔走伯珍累牀而坐誦書不輟
叔父璠之與顔延之友善還祛蒙山立精舎講授伯珍
往從學積十年究尋經史㳺學者多依之太守琅邪王
曇生呉郡張淹並加禮辟伯珍應召便退如此者凡十
二焉徵士沈儼造膝談論申以素交呉郡顧歡摘出尚
書滯義伯珍詶答甚有條理儒者宗之好釋氏老莊兼
明道術歳嘗旱伯珍筮之如期而雨舉動有禮過曲木
之下趨而避之早䘮妻晚不復重娶自比曾參宅南九
里有高山班固謂之九巖山後漢龍丘萇隠處也山多
龍鬚檉柏望之五采世呼為婦人巖二年伯珍移居之
階戸之間木生皆連理門前生梓樹一年便合抱館東
石壁夜忽有赤光洞然俄爾而滅白雀一雙棲其戸牖
論者以為隱徳之感焉刺史豫章王辟議曹從事不就
家甚貧窶弟兄四人皆白首相對時人呼為四皓建武
四年卒年八十四受業生凡千餘人伯珍同郡婁幼瑜
字季亦聚徒教授不應徵辟彌為臨川王暎所賞異著
禮据拾三十卷
沈麟士字雲禎呉興武康人也祖膺期晉太中大夫父
虔之宋樂安令麟士幼而俊敏年七歳聽叔父岳言𤣥
賔散言無所遺失岳撫其肩曰若斯文不絶其在爾乎
及長博通經史有高尚之心親亡居䘮盡禮服闋忌日
輒流淚彌旬居貧織簾誦書口手不息鄉里號為織簾
先生嘗為人作竹誤傷手便流淚而還同作者謂曰此
不足損何至涕零答曰此本不痛但遺體毁傷感而悲
耳嘗行路隣人認其所著屐麟士曰是卿屐邪即跣而
反鄰人得屐送前者還之麟士曰非卿屐邪笑而受之
宋元嘉末文帝令僕射何尚之抄撰五經訪舉學士縣
以麟士應選不得已至都尚之深相接及至尚之謂子
偃曰山藪故多竒士沈麟士黄叔度之流也豈可澄清
淆濁邪汝師之麟士嘗苦無書因㳺都下歴觀四部畢
乃歎曰古人亦何人哉少時稱疾歸鄉不與人物通養
孤兄子義著鄉曲或勸之仕答曰魚縣獸檻天下一契
聖人𤣥悟所以毎履吉先吾誠未能景行坐忘何為不
希企日損乃作𤣥散賦以絶世太守孔山士辟不應宗
人徐州刺史曇慶侍中懷文左率勃來候之麟士未嘗
答也隠居餘千呉差山講經敎授從學士數十百人各
營屋宇依止其側時為之語曰差山中有賢士開門敎
授居成市麟士重陸機連珠毎為諸生􁅳之征北張永
為呉興請麟士入郡麟士聞郡後堂有好山水即戴安
道㳺呉興因古墓為山池也欲一觀之乃住停數月永
欲請為功曹麟士曰明府徳履冲素留心山谷是以被
褐負杖忘其疲病必欲飾混沌以蛾睂冠越客於文冕
走雖不敏請附高卿有蹈東海死耳不忍受此黔劓永
乃止昇明末太守王奐永明中中書郎沈約並表薦之
徵皆不就乃與約書曰名者實之賓本所不庶中央無
心空勤南北為恵反凶将在於斯麟士無所營求以篤
學為務恒凴素儿鼔素琴不為新聲負薪汲水并日而
食守操終老讀書不倦遭火燒書數千卷年過八十耳
目猶聰明以反故抄寫火下細書復成二三千卷滿數
十篋時人以為飬身静嘿所致製黒蝶賦以寄意著周
易兩繋莊子内篇訓註易經禮記春秋尚書論語孝經
䘮服老子要畧數十卷梁天監元年與何點同徵又不
就二年卒於家年八十五以楊王孫皇甫謐深逹尘死
而終禮矯俗乃自為終制遺令氣絶剔被取三幅布以
覆屍及斂仍移布於屍下以為斂服反被左右兩際以
周上不復製覆被不湏沐浴唅珠以米裠衫先着禈凡
二服上加單衣幅巾履枕棺中唯此依士安用孝經既
殯不復立靈座四節及祥權鋪席於地以設𤣥酒之奠
人家相承漆棺今不復爾亦不湏旐成服後即塟作冢
令小後祔更作小冢於濱合塟非古也冢不湏聚土成
墳使上與地平王祥終制亦爾葬不湏轜車靈舫魌頭
也不得朝夕下食祭奠之法至于葬惟清水一盃子彜
奉而行之州鄉皆稱歎焉
阮孝緒字士宗陳留尉氏人也父彦之宋太尉從事中
郎以清幹流譽孝緒七歳出繼從伯□之□之母周氏
卒遺財百餘萬應歸孝緒孝緒一無所納盡以歸□之
姊瑯琊王晏之母聞者咸歎異之乳人憐其傳重辛苦
輒竊玉羊金獸等物與之孝緒見而駭愕啟彦之送還
王氏幼至孝性沉静雖與童兒㳺戱恒以穿池築山為
樂年十三徧通五經十五冠而見其父彦之彦之誡曰
三加彌尊人倫之始宜思自勗以庇爾躬答曰願迹松
子於瀛海追許由於穹谷庶保促生以免塵累自是屏
居一室非定省未嘗出户家人莫見其靣親友因呼為
居士年十六父丧不服緜纊雖蔬菜有味亦吐之外兄
王晏貴顯屢至其門孝緒度之必至顛覆聞其笳管穿
籬逃匿不與相見曾食醤羙問之云是王家所得便吐
餐覆醤及晏誅親戚咸為之懼孝緒曰親而不黨何坐
之及竟獲免梁武起兵圍建鄴家貧無以㸑僮妾竊隣
人墓樵以繼火孝緒知之乃不食更令撤屋而炊所居
以一鹿牀為精舍以樹環繞天監初御史中丞任昉尋
其兄履之欲造而不敢望而歎曰其室雖邇其人甚逺
其為名流所欽尚如此自是欽慕風譽者莫不懷刺斂
衽望塵而息殷芸欲贈以詩昉曰趣舎既異何必相干
芸乃止唯與比部郎裴子野交子野薦之尚書徐勉言
其年十餘歳隨父為湘州行事不書官紙以成親之清
白論其志行粗類管幼安以采章如似皇甫謐天監十
二年詔公卿舉士祕書監傅照上疏薦之與呉郡范元
琰俱徴並不到陳郡袁峻謂曰往者天地閉賢人隠今
世路已清而子猶遁可乎答曰昔周徳雖興夷齊不厭
薇蕨漢道方盛黄綺無悶山林為仁由已何關人世况
僕非往賢之類邪初謝朏及伏暅應徴天子以為隠者
茍立虛名以要顯譽故孝緒與何𦙍並得遂其高志後
於鍾山聽􁅳母王氏忽有疾兄弟欲召之母曰孝緒至
性㝠通必當自到果心驚而反隣里嗟異之合藥湏得
生人葠舊傳鍾山所出孝緒躬歴幽險累日不逢忽見
一鹿前行孝緒感而隨後至一所遂滅就視果獲此草
母得服之遂愈時皆言其孝感所致有善筮者張有道
曰見子隠迹而心難明自非考之龜蓍無以驗也及布
卦既揲五爻曰此將為咸應感之法非嘉遁之兆孝緒
曰安知後爻不為上九果成遁卦有道歎曰此所謂肥
遁無不利象實應徳心迹并也孝緒曰雖獲遁卦而上
九爻不發升遐之道便當髙謝許生乃著高隠傳上自
炎皇終于天監末勘酌分為三品言行超逸名氏弗傳
為上篇始終不耗姓名可錄為中篇挂冠人世栖心塵
表為下篇湘東王著忠臣傳集釋氏碑銘丹陽尹錄研
神記並先簡孝緒而後施行南平元襄王聞其名致書
要之不赴曰非志驕富貴但性畏廟堂若使麏麚可驂
何以異夫驥騄初建武末青溪宫東門無故自崩大風
拔東宫門外楊樹或以問孝緒孝緒曰青溪皇家舊宅
齊為木行東為木位今東門自壞木其衰矣武帝禁畜
讖緯孝緒兼有其書或勸藏之答曰昔劉徳重淮南祕
要適為更生之禍杜瓊所謂不如不知此言羙矣客有
求之答曰己所不欲豈可嫁禍於人乃焚之鄱陽忠烈
王妃孝緒姊也王嘗命駕欲就之㳺孝緒鑿垣而逃卒
不肯見王悵然歎息王諸子篤渭陽之情歳時之貢無
所受納未嘗相見竟不之識或問其故孝緒曰我本素
賤不應為王侯姻戚邂逅所逢豈關始願劉敲曾以米
饋之孝緒不納㪣亦棄之末年以蔬食斷酒其恒供養
石像先有損壞心欲補之罄心敬禮經一夜忽然完復
衆並異之大同二年正月孝緒自筮卦吾夀與劉著作
同年及劉杳卒孝緒曰劉侯逝矣吾其幾何其年十月
卒年五十八梁簡文在東宫隆恩厚贈子恕等述先志
不受顧協以為恩異常均議令恭受門徒追論徳行諡
曰文貞處士所著七錄削繁等一百八十一卷並行於
世初孝緒所撰髙隠傳中篇所載一百三十七人劉㪣
劉訏覽其書曰昔嵇康所贊缺一自擬今四十之數將
待吾等成邪對曰所謂荀君雖少後事當付鍾君若素
車白馬之日輒獲麟於二子敲訏果卒乃益二傳及孝
緒亡訏兄絜錄其所遺行次篇末成絶筆之意云
南嶽鄧先生名郁荆州建平人也少而不仕隠居衡山
極峻之嶺立小板屋兩間足不下山斷穀三十餘載唯
以澗水服雲母屑日夜誦大洞經梁武帝敬信殊篤為
帝合丹帝不敢服起五嶽樓貯之供養道家吉日躬往
禮拜白日神仙魏夫人忽來臨降乘雲而至從少嫗三
十並著絳紫羅繡袿䙱年皆可十七八許色艶桃李質
勝瓊瑶言語良乆謂郁曰君有仙分所以故來尋當相
候至天監十四年忽見二青鳥悉如鶴大鼓翼鳴舞移
晷方去謂弟子等曰求之甚勞得之甚逸近青鳥既來
期會至矣少日無病而終山内唯聞香氣世未嘗有武
帝後令周捨為鄧𤣥傳具序其事
陶𢎞景字通明丹陽秣陵人也祖隆王府參軍父貞孝
昌令初𢎞景母郝氏夢兩天人手執香鑪來至其所已
而有娠以宋孝建三年丙申歳夏至日生幼有異操年
四五歳恒以荻為筆畫灰中學書至十歳得葛洪神仙
傳晝夜研尋便有養生之志謂人曰仰青雲覩白日不
覺為逺矣父為妾所害𢎞景終身不娶及長身長七尺
七寸神儀明秀朗目疎睂細形長額聳耳耳孔各有十
餘毛出外二寸許右膝有數十黒子作七星文讀書萬
餘卷一事不知以為深恥善琴棊工草隷未弱冠齊髙
帝作相引為諸王侍讀除奉朝請雖在朱門閉影不交
外物唯以披閲為務朝儀故事多所取焉家貧求宰縣
不遂永明十年脫朝服挂神武門上表辭祿詔許之賜
以束帛敕所在月給伏苓五斤白蜜二升以供服餌及
發公卿祖之征虜亭供帳甚盛車馬塡咽咸云宋齊以
來未有斯事於是止于句容之句曲山恒曰此山下是
第八洞宫名金陵華陽之天周回一百五十里昔漢有
咸陽三茅君得道來掌此山故謂之茅山乃中山立館
自號華陽陶隠居人間書札即以隠居代名始從東陽
孫㳺嶽受符圖經法徧歴名山尋訪仙藥身既輕㨗性
愛山水毎經澗谷必坐臥其間吟詠盤桓不能己己謂
門人曰吾見朱門廣厦雖識其華樂而無欲往之心望
髙巖瞰大澤知此難立止自恒欲就之且永明中求祿
得輙差舛若不爾豈得為今日之事豈唯身有仙相亦
緣勢使之然沈約為東陽郡守高其志莭累書要之不
至𢎞景為人員通謙謹出處㝠㑹心如明鏡遇物便了
言無煩舛有亦隨覺永元初更築三層樓𢎞景處其上
弟子居其中賓客至其下與物遂絶唯一家僮得至其
所本便馬善射晚皆不為唯聼吹笙而已特愛松風庭
院皆植松毎聞其響欣然為樂有時獨㳺泉石望見者
以為仙人性好著述尚竒異顧惜光景老而彌篤尤明
陰陽五行風角星算山川地理方圓産物毉術本草帝
代年歴以算推知漢熹平三年丁丑冬至加時在日中
而天實以乙亥冬至加時在夜半凡差三十八刻是漢
歴後天二日十二刻也又以歴代皆取其先妣母后配
饗地祗以為神理宜然碩學通儒咸所不悟又常造渾
天象高三尺許地居中央天轉而地不動以機動之悉
與天相㑹云修道所須非止史官用是深慕張良為人
云古賢無比齊末為歌曰水丑木為梁字及梁武兵至
新林遣弟子戴猛之假道奉表及聞議禪代𢎞景援引
圗讖數處皆成梁字令弟子進之武帝既早與之游及
即位後恩禮愈篤書問不絶冠蓋相望𢎞景既得神符
袐訣以為神丹可成而苦無藥物帝給黃金朱砂曾青
雄黃等後合飛丹色如霜雪服之體輕及帝服飛丹有
驗益敬重之毎得其書燒香䖍受帝使造年歴至己巳
歳而加朱點實太清三年也帝手敕招之錫以鹿皮巾
後屢加禮聘並不出唯畫作兩牛一牛散放水草之間
一牛著金籠頭有人執绳以杖驅之武帝笑曰此人無
所不作欲斆曵尾之龜豈有可致之理國家毎有吉凶
征討大事無不前以諮詢月中常有數信時人謂為山
中宰相二宫及公王貴要參候相繼贈遺未嘗脫時多
不納受縱留者即作功徳天監四年移居積金東澗𢎞
景辟穀𨗳引之法自隠處四十許年年逾八十而有壯
容仙書云眼方者夀千歳𢎞景末年一眼有時而方曾
夢佛授其菩提記云名為勝力菩薩乃詣鄮縣阿育王
塔自誓受五大戒後簡文臨南徐州欽其風素召至後
堂以葛巾進見與談論數日而去簡文甚敬異之天監
中獻丹於武帝中大通初又獻二丹其一名善勝一名
成勝並為佳寳無疾自知應逝逆尅亡日仍為告逝詩
大同二年卒時年八十五顔色不變屈申如常香氣累
日氛氳滿山遺令既沒不湏沐浴不湏施牀止兩重席
於地因所著舊衣上加生裓裙及臂衣靺冠巾法服左
肘錄鈴右肘藥鈴佩符絡左腋下繞腰穿環結於前釵
符於髻上通以大袈裟覆衾蒙首足明器有車馬道人
道士並在門中道人左道士右百日内夜常然燈旦常
香火弟子遵而行之詔贈太中大夫諡曰貞白先生𢎞
景妙解術數逆知梁祚覆没預制詩云夷甫任散誕平
叔坐論空豈悟昭陽殿遂作單于宫詩祕在篋裏化後
門人方稍出之大同末人士競談𤣥理不習武事後侯
景篡果在昭陽殿初𢎞景母夢青龍無尾自己升天𢎞
景果不妻無子從兄以子松喬嗣所著學苑百卷孝經
論語集注帝代年歴本草集注効驗方肘後百一方古
今州郡記圗像集要及玉匱記七曜新舊術疏占候合
丹法式共祕宻不傳及撰而未訖又十部唯弟子得之
時有沙門釋寳誌者不知何許人有於宋太始中見之
出入鍾山往來都邑年已五六十矣齊宋之交稍顯靈
跡被髮徒跣語嘿不倫或被錦袍飲啖同於凡俗恒以
鏡銅剪刀鑷屬挂杖負之而趍或徴索酒肴或累日不
食預言未兆識他心智一日中分身易所逺近驚赴所
居噂􁀨齊武帝忿其惑衆收付建康獄旦日咸見㳺行
市里既而檢校猶在獄中其夜又語獄吏門外有兩輿
食金鉢盛飯汝可取之果是文恵太子及竟陵王子良
所供養縣令吕文顯以啓武帝帝乃迎入華林園少時
忽重著三布帽亦不知於何得之俄而武帝崩文恵太
子豫章文獻王相繼薨齊亦於此季矣靈味寺沙門釋
寳亮欲以納被遺之未及有言寳誌忽來牽被而去蔡
仲熊嘗問仕何所至了自不答直觧杖頭左索繩擲與
之莫之觧仲熊至尚書左丞方知言驗永明中住東宫
後堂從平旦門中出入末年忽云門上血汚衣褰裳走
過至鬱林見害果以犢車載屍出自此門舎故閹人徐
龍駒宅而帝頸血流於門限焉梁武帝尤深敬事嘗問
年祚逺近答曰元嘉元嘉帝欣然以為享祚倍宋文之
年雖剃鬚髮而常冠下裙帽納袍故俗呼為誌公好為
讖記所謂誌公符是也高麗聞之遣使齎緜帽供養天
監十三年卒將死忽移寺金剛像出置戸外語人云菩
薩當去旬日無疾而終先是琅邪王筠至莊嚴寺寳誌
遇之與交言歡飲至亡敕命筠為碑蓋先覺也
諸葛璩字幼玫琅邪陽都人也世居京口璩幼事徴士
關康之博涉經史復師徴士臧榮緒榮緒著晉書稱璩
有發擿之功方之壺遂齊建武初南徐州行事江祀薦
璩於明帝言璩安貧守道悦禮敦詩如其簡退可揚清
厲俗請辟為議曹從事帝許之璩辭不赴陳郡謝脁為
東海太守下教揚其風槩餉穀百斛梁天監中舉秀才
不就璩性勤於誨誘後生就學者日至居宅狹陋無以
容之太守張友為起􁅳舎璩處身清正妻子不見喜慍
之色旦夕孜孜講誦不輟時人益以此宗之卒於家璩
所著文章二十卷門人劉暾集而錄之
劉慧斐字宣文彭城人也父元直淮南太守慧斐少博
學能屬文起家梁安成王法曹行叅軍嘗還都途經尋
陽㳺於匡山遇處士張孝秀相得甚歡遂有終焉之志
因不仕居東林寺又於山北構園一所號曰離垢園時
人仍謂為離垢先生慧斐尤明釋典工篆𨽻在山手寫
佛經二千餘卷常所誦者百餘卷晝夜行道孜孜不怠
逺近欽慕之簡文臨江州遺以几杖論者云自逺法師
沒後将二百年始有張劉之盛矣元帝及武陵王等書
問不絶大同三年卒慧斐兄慧鏡安成内史初元直居
郡得罪慧鏡歴詣朝士乞哀懇惻甚至遂以孝聞子曇
浄字元光篤行有父風解褐安成王國左常侍父卒於
郡曇净奔䘮不食飲者累日絶而復蘇毎哭輙嘔血服
闋因毁成疾會有詔士姓各舉四科曇净叔父慧斐舉
以應孝行武帝用為海寧令曇净又以兄未為縣因以
譲兄乃除安西行參軍父亡後事母尤淳至身營飡粥
不以委人母疾衣不觧帶及母亡水漿不入口者殆一
旬母䘮權瘞藥王寺時天寒曇净身衣單布衣廬於瘞
所晝夜哭臨不絶聲哀感行路未期而卒
范元琰字伯珪一字長玉呉郡錢塘人也祖悦之太學
博士徵不至父靈瑜居父憂以毁卒元琰時童孺哀慕
盡禮親黨異之及長好學博通經史兼精佛義然謙敬
不以所長驕人祖母患癰恒自含吮與人言常恐傷物
居家不出城市雖獨居如對賓客見者莫不改容惮之
家貧唯以園蔬為業嘗出行見人盗其菘元琰遽退走
母問其故具以實答母問盗者為誰答曰向所以退畏
其愧恥今啟其名願不泄也於是母子祕之或有涉溝
盗其筍者元琰因伐木為橋以度之自是盗者大慙一
鄉無復草竊齊建武初徴為曹武平西參軍不至于時
始安王遙光為揚州謂徐孝嗣曰曹武參軍豈是禮賢
之職欲以西曹書佐聘之㑹遥光敗不果時人以為恨
沛國劉瓛深加器異常表稱之天監九年縣令管慧辯
上言義行揚州刺史臨川王宏辟命不至卒于家
庾詵字彦寳新野人也幼聰警篤學經史百家無不該
綜緯候書射棊筭機巧並一時之絶而性託夷簡特愛
林泉十畆之宅山池居半蔬食弊衣不修産業遇火止
出書數篢坐於池上有為火來者答云唯恐損竹乘舟
從沮中山舎還載米一百五十石有人寄載三十石及
至宅寄載者曰君三十斛我百五十斛詵嘿然不言恣
其取足隣人有被執為盗見劾妄欵詵詵矜之乃以書
質錢二萬令門生詐為其親代之酬備隣人獲免謝詵
詵曰吾矜天下無辜豈期謝也梁武帝少與詵善及起
兵署為平西府記室參軍詵不屈平生少所㳺狎河東
栁惲欲與交拒而弗納普通中詔以為黄門侍郎稱疾
不起晚年尤遵釋敎宅内立道塲環繞禮懺六時不輟
誦法華經每日一徧後夜中忽見一道人自稱願公容
止甚異呼詵為上行先生授香而去中大通四年因寢
忽驚覺曰願公復來不可乆住顔色不變言終而亡年
七十八舉室咸聞空中唱上行先生已生彌陁净域矣
武帝聞而下詔諡貞節處士以顯髙烈詵所撰帝歴二
十卷易林二十卷續伍端休江陵記一卷晋朝雜事五
卷總抄八十卷行於世子曼倩字世華亦早有令譽元
帝在荆州為中錄事毎出帝常目送之謂劉之遴曰荆
南信多君子後轉諮議参軍所著䘮服儀文字體例老
子義疏算經及七曜歴術并所製文章凡九十五卷子
季才有學行承聖中位中書侍郎江陵平隨例入長安
張孝秀字文逸南陽宛人也徙居尋陽曽祖須無祖僧
監父希並别駕從事孝秀長六尺餘白晢羙鬚睂仕州
中從事史遇刺史陳伯之叛孝秀與州中士大夫謀襲
之事覺逃於盆水側有商人寘諸褚中展轉入東林伯
之得其母郭以蠟灌殺之孝秀遣妻妾入匡山修行學
道服闋建安王召為别駕因去職歸山居于東林寺有
田數十頃部曲數百人率以力田盡供山衆逺近歸慕
赴之如市孝秀性通率不好浮華常冠穀皮巾躡蒲履
手執并閭皮麈尾服寒食散盛冬卧於石上博渉羣書
専精釋典僧有虧戒律者集衆佛前作羯磨而笞之多
能改過善談論工𨽻書凡諸藝能莫不明習普通三年
卒室中皆聞非常香梁簡文甚傷悼焉與劉慧斐書述
其貞白云
庾承先字子通潁川鄢陵人也少沉静有志操是非不
涉於言喜慍不形於色人莫能窺也弱歳受學於南陽
劉虬強記敏識出於羣輩𤣥經釋典靡不該悉九流七
畧咸所精練辟功曹不就乃與道士王僧鎮同㳺衡岳
晚以弟疾還鄉里遂居土臺山梁鄱陽忠烈王在州欽
其風味要與㳺處令講老子逺近名僧咸來赴集論難
蜂起異端競至承先徐相酬答皆得所未聞忠烈王尤
所欽重中大通三年廬山劉慧斐至荆州承先與之有
舊往從之荆峽學徒因請承先講老子湘東王親命駕
臨聽論議終日留連月餘乃還山王親祖道并贈篇什
隠者羙之其年卒刺史厚有贈賻門人黄士龍讓曰先
師平素食不求飽衣不求輕凡有贈遺皆無所受臨終
之日誡約家門薄棺周形巾褐為斂雖蒙賚及不敢輕
承敎旨以違平生之操錢布輙付使反時論髙之
馬樞字要理扶風郿人也祖靈慶齊竟陵王錄事参軍
樞數歳而孤為其姑所飬六歳能誦孝經論語老子及
長博極經史尤善佛經及周易老子義梁邵陵王綸爲
南徐州刺史素聞其名引為學士綸時自講大品經令
樞講維摩老子周易同日發題道俗聽者二千人王欲
極觀優劣乃謂衆曰與馬學士論義必使屈服不得空
立客主於是數家學者各起問端樞乃依次剖判開其
宗旨然後枝分派别轉變無窮論者拱黙聽受而已綸
甚嘉之尋遇侯景之亂綸舉兵援臺乃留書二萬卷付
樞樞肆志尋覽殆將周遍乃喟然歎曰吾聞貴爵位者
以巢由為桎梏愛山林者以伊吕為管庫束名實則芻
芥柱下之言翫清虚則糠粃席上之説稽之篤論亦各
從其好也比求志之士望塗而息豈天之不恵高尚何
山林之無聞甚乎乃隠于茅山有終焉之志陳天嘉元
年文帝徵為度支尚書辭不應命時樞親故並居京口
毎秋冬之際時往㳺焉及鄱陽王為南徐州刺史欽其
高尚鄙不能致乃卑辭厚意令使邀之樞固辭以疾門
人勸請不得已乃行王别築室以處之樞惡其崇麗乃
於竹林間自營茅茨而居毎以王公餽餉辭不獲己者
率十分受一樞少屬亂離凡所居處盗賊不入依託者
常數百家目精洞黃能視闇中物有白䴏一雙巢其庭
樹馴狎欄廡時至几案春來秋去幾三十年太建十三
年卒撰道覺論行于世
論曰夫獨往之人皆禀偏介之性不能摧志屈道借譽
期通若使夫遇見信之主逢時來之運豈其放情江海
取逸丘樊不得已而然故也且巖壑閑逺水石清華雖
復崇門八襲高城萬雉莫不蓄壤開泉髣髴林澤故知
松山桂渚非止素玩碧澗清潭翻成麗曯挂冕東都夫
何難之有
　
　南史卷七十六
　南史卷七十六考證
臧榮緒傳自號披褐先生○披監本訛彼今改正
呉苞傳臘燭一挺○臘應作蠟今各本俱同仍之
沈麟士傳走雖不敏請附高卿有蹈東海死耳○卿一
　本作節
昇明末太守王奐永明中中書郎沈約並表薦之○並
　監本訛呈今改从南本
陶𢎞景傳梁武帝尤深敬事問年祚逺近○祚南本作
　數今从監本
　
　
　
　
　
　
　南史卷七十六考證
欽定四庫全書
　南史卷七十七
　　唐　　　李　　　延　　　夀　　　撰
　列傳第六十七
　　恩倖
　　　戴法興(戴明寳/)　　徐爰　　阮佃夫
　　　紀僧真　劉係宗　茹法亮　吕文顯
　　　茹法珍(梅蟲兒/)　　周石珍　陸驗(徐驎/)
　　　司馬申　施文慶　沈客卿　孔範
夫鮑魚芳蘭在於所習中人之性可以上下然則謀於
管仲齊桓有邵陵之師邇於易牙小白掩陽門之扇夫
以霸者一身且有洿隆之别况下於此胡可勝言者乎
故古之哲王莫不斯慎自漢氏以來年且千祀而近習
用事無乏於時莫不官由近親情因狎重至如中書所
司掌在機務漢元以令僕用事魏明以監令専權在晉
中朝常為重寄故公曾之歎恨於失職于時舎人之任
位居九品江左置通事郎管司詔誥其後郎還為侍即
而舎人亦稱通事元帝用琅邪劉超以謹慎居職宋文
世秋當周赳並出寒門孝武以來士庶雜選如東海鮑
照以才學知名又用魯郡巢尚之江夏王義恭以為非
選帝遣尚之送尚書四十餘牒宣敕論辯義恭乃歎曰
人主誠知人及明帝世胡母顥阮佃夫之徒専為佞倖
矣齊初亦用久勞及以親信闗讞表啓發署詔敕頗渉
辭翰者亦為詔文侍郎之局復見侵矣建武世詔命始
不關中書専出舎人省内舎人四人所直四省其下有
主書令史舊用武官宋改文吏人數無員莫非左右要
密天下文簿板籍入副其省萬㡬嚴祕有如尚書外司
領武官有制局監外監領器仗兵役亦用寒人爰及梁
陳斯風未改其四代之被㤙倖者今立以為篇以繼前
史之作云爾
戴法興會稽山陰人也家貧父碩子以販紵為業法興
二兄延夀延興並修立延夀善書法興好學山隂有陳
戴者家富有錢三千萬鄉人或云戴碩子三兒敵陳戴
三千萬錢法興少賣葛山隂市後為尚書倉部令史大
將軍彭城王義康於尚書中覔了了令史得法興等五
人以法興為記室令史義康敗仍為孝武征虜撫軍記
室掾及徙江州仍補南中郎典籖帝於巴口建義法興
與典籖戴明寳蔡閑俱轉參軍督䕶上即位並為南臺
侍御史同兼中書通事舎人法興等専管内務權重當
時孝建元年為南魯郡太守解舎人侍太子於東宫大
明二年以南下預密謀封法興呉昌縣男明寳湘鄉縣
男閑時已卒追加爵封法興轉太子旅賁中郎將孝武
親覽朝政不任大臣而腹心耳目不得無所委寄法興
頗知古今素見親待雖出侍東宫而意任隆密魯郡巢
尚之人士之末元嘉中侍始興王濬讀書亦渉獵文史
為上所知孝建初補東海國侍郎仍兼中書通事舎人
凡選授遷轉誅賞大處分上皆與法興尚之參懷内外
諸雜事多委明寳上性嚴暴睚眦之間動至罪戮尚之
毎臨事解釋多得全免殿省甚頼之而法興明寳大通
人事多納貨賄凡所薦逹言無不行天下輻凑門外成
市家産並累千金明寳驕縱尤甚長子敬為揚州從事
與上争買御物六宫嘗出敬盛服騎馬於車左右馳驟
去來上大怒賜敬死繫明寳尚方尋被原釋委任如初
孝武崩前廢帝即位法興遷越騎校尉時太宰江夏王
義恭錄尚書事任同總已而法興尚之執權日久威行
内外義恭積相畏服至是懾憚尤甚廢帝未親萬㡬凡
詔敕施為悉決法興之手尚書中事無大小専斷之顔
師伯義恭守空名而已尚之甚聰敏時百姓欲為孝武
立寺疑其名尚之應聲曰宜名天保詩云天保下報上
也時服其機速廢帝年已漸長凶志轉成欲有所為法
興每相禁制謂帝曰官所為如此欲作營陽邪帝意稍
不能平所愛幸閹人華願兒有盛寵賜與金帛無算法
興常加裁減願兒甚恨之帝嘗使願兒出入市里察聽
風謡而道路之言謂法興為真天子帝為贗天子願兒
因此告帝曰外間云宫中有兩天子官是一人戴法興
是一人官在深宫中人物不相接法興與太宰顔柳一
體往來門客恒有數百内外士庶莫不畏服之法興是
孝武左右復久在宫闈今將他人作一家深恐此坐席
非復官許帝遂免法興官徙付逺郡尋於家賜死法興
臨死封閉庫藏使家人謹錄鑰牡死一宿又殺其二子
截法興棺焚之籍没財物法興能為文章頗行於世死
後帝敕巢尚之曰不謂法興積舋累愆遂至於此吾今
自覽萬㡬卿等宜竭誠盡力尚之時為新安王子鸞撫
軍中兵參軍淮陵太守乃解舎人轉為撫軍諮議參軍
太守如故明帝初復以尚之兼中書通事舎人南清河
太守累遷黄門侍郎出為新安太守病卒戴明寳南東
海丹徒人亦歴員外散騎侍郎給事中孝武時帶南清
河太守前廢帝即位權任悉歸法興而明寳輕矣明帝
初天下反叛以明寳舊人屢經戎事復委任之後坐納
貨賄繫尚方尋被宥位宣城太守昇明初老拜太中大
夫病卒武陵國典書令董元嗣與法興明寳等俱為孝
武南中郎典籤元嘉三十年奉使還都㑹元凶弑立遣
元嗣南還報上以徐湛之等反上時在巴口元嗣具言
弑狀上遣元嗣下都奉表於劭既而上舉義兵劭詔責
元嗣元嗣答云始下未有反謀劭不信備加考掠不服
遂死孝武事尅贈員外散騎侍郎使文士蘇寳生為之
誄焉大明中又有奚顯度者南東海郯人官至員外散
騎侍郎孝武嘗使主領人功而苛虐無道動加捶撲暑
雨寒雪不聼暫休人不堪命或自經死時建康縣考囚
或用方材壓額及踝脛人間謡曰寧得建康壓額不能
受奚度拍又相戱曰勿反顧付奚度其酷暴如此前廢
帝嘗戱云顯度刻虐為百姓疾比當除之左右因唱爾
即日宣殺焉時人比之孫晧殺岑昏
徐爰字長玉南琅邪開陽人也本名瑗後以與傅亮父
同名亮啓改為爰初為晉琅邪王大司馬府中典軍從
北征㣲宻有意理為武帝所知少帝在東宫入侍左右
文帝初又見親任遂至殿中侍御史元嘉十二年轉南
臺御史始興王濬後行參軍復侍太子於東宫遷員外
散騎侍郎文帝毎出軍常懸授兵畧二十九年重遣王
𤣥謨等北侵配爰五百人隨軍碻磝銜中旨臨時宣示
孝武至新亭江夏王義恭南奔爰時在殿内詐劭追義
恭因即得南走時孝武將即大位軍府造次不曉朝章
爰素諳其事及至莫不喜悦以兼太常丞撰立儀注後
兼尚書右丞遷左丞先是元嘉中使著作郎何承天草
創國史孝武初又使奉朝請山謙之南臺御史蘇寳生
踵成之孝建六年又以爰領著作郎使終其業爰雖因
前作而専為一家之書上表起元義熙為王業之始載
序宣力為功臣之斷於是内外博議太宰江夏王義恭
等二十五人同爰宜以義熙元年為斷散騎常侍巴陵
王休若尚書金部郎檀道鸞二人謂宜以元興三年為
始太學博士虞龢謂宜以開國為宋公元年詔曰項籍
聖公編錄二漢前史已有成例桓𤣥傳宜在宋典餘如
爰議孝武崩營景寧陵以本官兼將作大匠爰便僻善
事人能得人主微旨頗渉書傳尤悉朝儀元嘉初便入
侍左右預參顧問長於附會又飾以典文故為文帝所
任遇大明世委寄尤重朝廷大禮儀非爰議不行雖復
當時碩學所觧過之者既不敢立異議所言亦不見從
孝武崩公除後晉安王子勛侍讀博士諮爰宜習業與
不爰答曰居䘮讀䘮禮習業何嫌少日始安王子真博
士諮爰爰曰小功廢業三年䘮何容讀書其専斷乖謬
皆如此前廢帝凶暴無道殿省舊人多見罪黜唯爰巧
於将迎始終無忤誅群公後以爰為黄門侍郎領射聲
校尉著作如故封呉平縣子寵待隆密群臣莫二帝毎
出行常與沈慶之山隂公主同輦爰亦預焉明帝即位
以黄門侍郎改領長水校尉兼尚書左丞明年除太中
大夫著作並如故爰執權日久上在蕃素所不恱及景
和世屈辱卑約爰禮敬甚簡益銜之泰始三年詔暴其
罪徙交州及行又詔除廣州統内郡有司奏以為宋隆
太守除命既下爰已至交州久之聽還仍除南康郡丞
明帝崩還都以爰為濟南太守復除中散大夫元徽三
年卒年八十二爰子希秀甚有學觧亦閑篆𨽻正覺禅
靈二寺碑即希秀書也爰之徙交州明帝召希秀謂曰
比當令卿父還希秀再拜荅曰臣父年老恐不及後恩
帝大嗟賞即召爰還希秀位驍騎将軍淮南太守子泓
甚閑吏職而在事刻薄於人少恩仕齊歴位臺郎秣陵
建康令湘東太守
阮佃夫會稽諸曁人也明帝初出閤選為主衣後又請
為世子師甚見信待景和末明帝被拘於殿内住在祕
書省為帝所疑大禍將至佃夫與王道隆李道兒及帝
左右琅邪淳于文祖謀共廢立時直閤將軍栁光世亦
與帝左右蘭陵繆方盛丹陽周登之有宻謀未知所奉
登之與明帝有舊方盛等乃使登之結佃夫佃夫大悦
先是帝立皇后普暫撤諸王奄人明帝左石錢藍生亦
在例事畢未被遣宻使藍生候帝慮事泄藍生不欲自
出帝動止輙以告淳于文祖令報佃夫景和元年十一
月二十九日晡時帝出華林園建安王休仁山陽王休
祐山隂主並侍側明帝猶在祕書省不被召益懼佃夫
以告外監典事東陽朱幼又告主衣呉興夀寂之細鎧
主南彭城姜産之産之又語所領細鎧將臨淮王敬則
幼又告中書舎人戴明寳並響應明寳幼欲取其日向
曉佃夫等勸取開門鼓幼預約勒内外使錢藍生宻報
建安王休仁等時帝欲南廵腹心直閣将軍宗越等其
夕並聼出外装束唯有隊主樊僧整防華林閣是栁光
世鄉人光世要之即受命姜産之又要隊副陽平聶慶
及所領壮士會稽富靈符呉都俞道龍丹陽宋逵之陽
平田嗣並聚於慶省佃夫慮力少更欲招合夀寂之曰
謀廣或泄不煩多人時巫覡言後堂有鬼其夕帝於竹
林堂前與巫共射之建安王休仁等山隂主並從帝素
不恱寂之見輒切齒寂之既與佃夫等成謀又慮禍至
抽刀前入姜産之隨其後淳于文祖繆方盛周登之富
靈符聶慶田嗣王敬則俞道龍宋逵之又繼進休仁聞
行聲甚疾謂休祐曰作矣相隨奔景陽山帝見寂之至
引弓射之不中乃走寂之追殺之事定宣令宿衞曰湘
東王受太后令除狂主今已太平明帝即位論功夀寂
之封應城縣侯産之汝南縣侯佃夫建城縣侯王道隆
呉平縣侯淳于文祖陽城縣侯李道兒新渝縣侯繆方
盛劉陽縣侯周登之曲陵縣侯富靈符恵懐縣子聶慶
建陽縣子田嗣將樂縣子王敬則重安縣子俞道龍茶
陵縣子宋逵之零陵縣子佃夫遷南臺侍御史薛索兒
度淮為寇山陽太守程天祚又反佃夫與諸軍破薛索
兒降天祚後轉太子步兵校尉南魯郡太守侍太子於
東宫泰始四年以本官兼㳺擊將軍及輔國将軍蓋次
陽與二衛參員直次陽字崇基平昌安丘人也位冠軍
將軍卒時佃夫及王道隆楊運夫並執權亞於人主巢
戴大明之世方之蔑如也嘗正旦應合朔尚書奏遷元
㑹佃夫曰元正慶㑹國之大禮何不遷合朔日邪其不
稽古如此大通貨賄凡事非重賂不行人有餉絹二百
疋嫌少不荅書宅舎園池諸王邸第莫及女妓數十藝
貎冠絶當時金玉錦繡之飾宫掖不逮也毎製一衣造
一物都下莫不法效焉於宅内開瀆東出十許里塘㟁
整潔汎輕舟奏女樂中書舎人劉休嘗詣之遇佃夫出
行中路相逢要休同反就席便命施設一時珍羞莫不
畢備凡諸火劑並皆始熟如此者數十種佃夫常作數
十人饌以待賓客故造次便辦類皆如此雖晉世王石
不能過也泰始初軍功既多爵秩無序佃夫僕從附𨽻
皆受不次之位捉車人武賁中郎将傍馬者員外郎朝
士貴賤莫不自結而矜慠無所降意入其室者唯呉興
沈勃呉郡張澹數人而已明帝晏駕後廢帝即位佃夫
權任轉重兼中書通事舎人加給事中輔國將軍餘如
故欲用張澹為武陵郡衛将軍袁粲以下皆不同而佃
夫稱勅施行又廬江何恢有妓張耀華美而有寵為廣
州刺史将發要佃夫飲設樂見張氏悅之頻求恢曰恢
可得此人不可得也佃夫拂衣出户曰惜指失掌邪遂
諷有司以公事彈恢凡如此粲等並不敢執元徽三年
遷黄門侍郎領右衛将軍明年改領驍騎將軍遷南豫
州刺史歴陽太守猶管内任時廢帝猖狂好出㳺走始
出宫猶整羽儀隊仗俄而棄部伍單騎與數人相隨或
出郊野或入市鄽内外莫不憂懼佃夫密與直閣将軍
申伯宗步兵校尉朱幼干天寳謀共廢帝立安成王五
年春帝欲往江乘射雉帝毎出常留隊仗在樂㳺苑前
棄之而去佃夫欲稱太后令喚隊仗還閉城門分人守
石頭東府遣人執帝廢之自為揚州刺史輔政與幼等
已成謀㑹帝不成向江乘故事不行干天寳因以其謀
告帝帝乃收佃夫幼伯宗於光禄外部賜死佃夫幼等
罪止一身其餘無所問幼泰始初為外監配衣諸軍征
討有濟辦之能遂官涉三品為奉朝請南髙平太守封
安浦縣侯干天寳其先胡人豫竹林堂功元徽中封鄂
縣子發佃夫謀以為清河太守右軍將軍昇明中齊高
帝以其反覆賜死夀寂之位太子屯騎校尉南泰山太
守多納貨賄請謁無窮有一不從便切齒罵詈常云利
刀在手何憂不辦鞭尉吏斫邏將後為有司所奏徙送
越州至豫章謀叛乃殺之姜産之位南濟陽太守後北
侵魏戰敗見殺王道隆呉興烏程人兄道迄渉學善書
形貎又羙呉興太守王韶之謂人曰有子弟如王道迄
無所少道隆亦知書泰始二年兼中書通事舎人道隆
為明帝所委過於佃夫而和謹自保不妄毁傷人執權
既久家産豐積豪麗雖不及佃夫而精整過之元徽二
年桂陽王休範舉兵乃以討佃夫道隆及楊運長為名
休範奄至新亭見殺楊運長宣城懐安人素善射為射
師性謹慤為明帝委信及即位親遇甚厚後廢帝即位
與佃夫俱兼通事舎人以平桂陽王休範功封南城縣
子運長質木亷正修身甚清不事園宅不受餉遺而凡
鄙無識唯與寒人潘智徐文盛厚善動止施為必與二
人量議文盛為奉朝請預平桂陽王休範封廣晉縣男
順帝即位運長為宣城太守尋還家沈攸之反運長有
異志齊髙帝遣驃騎司馬崔文仲誅之
紀僧眞丹陽建康人也少隨逐征西將軍蕭思話及子
恵開皆被賞遇恵開性苛僧真以㣲過見罰既而委任
如舊及罷益州還都不得志而僧真事之愈謹恵開臨
終歎曰紀僧真方當富貴我不見也以僧真託劉彦節
周顒初恵開在益州土反被圍危急有道人謂之曰城
圍尋解檀越貴門後方大興無憂外賊也恵開密謂僧
真曰我子弟見在者並無異才政是蕭道成且僧真憶
其言乃請事齊高帝隨從在淮隂以閑書題令荅逺近
書疏自寒官歴至高帝冠軍府参軍主簿僧真夢蒿艾
生滿江驚而白之高帝曰詩人採蕭蕭即艾也蕭生斷
流卿勿廣言其見親如此後除南臺御史高帝領軍功
曹上將廢立謀之袁粲褚彦回僧真啓上曰今朝廷猖
狂人不自保天下之望不在袁褚明公豈得黙已坐受
夷滅存亡之機仰希熟慮高帝納之高帝欲度廣陵起
兵僧真又曰主上雖復狂舋而累代皇基猶固磐石今
百口北度何必得俱縱得廣陵城天子居深宫施號令
目明公為逆何以避此如其不勝則應北走竊謂此非
萬全䇿也上曰卿顧家豈能逐我行邪僧真頓首稱無
貳昇明元年除貟外郎帶東武城令尋除給事中高帝
坐東府高樓望石頭城僧真在側上曰諸將勸我誅袁
劉我意未願便爾及沈攸之事起從髙帝入朝堂石頭
反夜髙帝遣衆軍掩討宫城中望石頭火光及呌聲甚
盛人懐不測僧真謂衆曰叫聲不絶是必官軍所攻火
光起者賊不容自燒其城此必官軍勝也尋而啓石頭
平上出頓新亭使僧真領千人在帳内初上在領軍府
令僧真學上手迹下名至是報荅書疏皆付僧真上觀
之笑曰我亦不復能别也初上在淮隂修理城得古錫
趺九枚下有篆文莫能識者僧真省事獨曰何湏辯此
文字此自久逺之物錫而有九九錫之徴也高帝曰卿
勿妄言及上将拜齊公已剋日有楊祖之謀於臨軒作
難僧真請上更選吉辰尋而祖之事覺上曰無卿言亦
當致小狼狽此亦何異呼沲之冰轉齊國中書舎人建
元初帶東燕令封新陽縣男轉羽林監遷尚書主客郎
太尉中兵參軍兼中書舎人高帝疾甚令僧真典遺詔
永明元年丁父䘮起為建威將軍尋除南太山太守又
為舎人僧真容貎言吐雅有士風武帝嘗目送之笑曰
人生何必計門戸紀僧真堂堂貴人所不及也諸權要
中最被眄遇後除前軍将軍遭母䘮開冡得五色兩頭
蛇武帝崩僧真號泣思慕明帝以僧真歴朝驅使建武
初除㳺擊將軍兼司農待之如舊欲令僧真臨郡僧真
啓進其弟僧猛為鎮蠻護軍晉熙太守永泰元年除司
農卿明帝崩掌山陵事出為廬陵内史卒于官僧猛後
卒於晉熙太守兄弟皆有風姿舉止並善𨽻書僧猛又
能飛白書作飛白賦僧真子交卿甚有觧用宋時道人
楊法持與髙帝有舊元徽末宣傳宻謀昇明中以為僧
正建元初罷道為寧朔將軍封州陵男二年遣法持為
軍主領支軍救援朐山永明四年坐役使將客奪其鮭
稟削封卒
劉係宗丹陽人也少便書畫為宋竟陵王誕子景粹侍
書誕舉兵廣陵城内皆死敕沈慶之赦係宗以為東宫
侍書泰始中為主書以寒宦累至勲品元徽初為奉朝
請兼中書通事舎人員外郎封始興南亭侯帶秣陵令
齊高帝廢蒼梧明旦呼正直舎人虞整醉不能起係宗
歡喜奉敕高帝曰今天地重開是卿盡力之日使寫諸
處分勅令及四方書疏使主書十人書吏二十人配之
事皆稱旨高帝即位除龍驤將軍建康令永明初為右
軍將軍淮陵太守兼中書通事舎人母䘮自觧起復本
職四年白賊唐㝢之起宿衛兵東討遣係宗随軍慰勞
遍至遭賊郡縣百姓被驅逼者悉無所問還復人伍係
宗還上曰此段有征無戰以時平蕩百姓安帖甚快也
賜係宗錢帛上欲修白下城難於動役係宗啓讁役在
東人丁隨㝢之為逆者上從之後車駕出􁅳武上履行
白下城曰劉係宗為國家得此一城永明中魏使書常
令係宗題荅祕書局皆𨽻之冄為少府鬱林即位除寜
朔將軍宣城太守係宗久在朝省閑於職事武帝常云
學士輩不堪經國唯大讀書耳經國一劉係宗足矣沈
約王融數百人於事何用其重吏事如此建武二年卒
官
茹法亮呉興武康人也宋大眀中出身為小史歴齋幹
扶侍孝武末年鞭罰過度校獵江右選白衣左右百八
十人皆靣首富室從至南州得鞭者過半法亮憂懼因
縁啓出家得為道人明帝初罷道結事阮佃夫累至齊
高帝冠軍府行參軍及武帝鎮盆城須舊驅使人法亮
求留為武帝江州典籖除南臺御史帶松滋令法亮便
僻觧事善於承奉稍見委信建元初度東宫主書除奉
朝請補東宫通事舎人武帝即位仍為中書通事舎人
除員外郎帶南濟隂太守與會稽吕文度臨海吕文顯
並以姦佞諂事武帝文度為外監専制兵權領軍將軍
守虛位而已天文寺常以上將星占文度吉凶文度尤
見委信上嘗云公卿中有憂國如文度者復何憂天下
不寧文度既見委用大納財賄廣開宅宇盛起土山竒
禽怪樹皆聚其中後房羅綺王侯不能及又啓上籍被
却者悉充逺戍百姓嗟怨或逃亡避咎富陽人唐㝢之
因此聚黨為亂鼔行而東乃於錢塘縣僣號以新城戍
為偽宫以錢塘縣為偽太子宫置百官皆傋三呉却籍
者奔之衆至三萬竊稱呉國偽年號興平其源始於虞
玩之而成於文度事見虞玩之傳法亮文度並勢傾天
下太尉王儉常謂人曰我雖有大位權寄豈及茹公永
明二年封望蔡縣男七年除臨淮太守轉竟陵王司徒
中兵參軍巴東王子響於荆州殺僚佐上遣軍西上使
法亮宣旨安撫子響法亮至江津子響呼法亮疑畏不
肯往又求見傳詔法亮又不遣故子響怒遣兵破尹略
軍事平法亮至江陵誅賞處分皆稱敕斷決軍還上悔
誅子響法亮被責少時親任如舊廣開宅宇杉齋光麗
與延昌殿相埒延昌殿武帝中齋也宅後為魚池釣臺
土山樓館長廊將一里竹林花藥之羙公家苑囿所不
能及鬱林即位除步兵校尉時有綦母珍之居舎人之
任凡所論薦事無不允内外要職及郡丞尉皆論價而
後施行貨賄交至旬月之間累至千金帝給珍之宅宅
邉又有空宅從即併取輒令材官營作不闗詔旨材官
將軍細作丞相語云寧拒至尊敕不可違舎人命珍之
母隨弟欽之作暨陽令欽之罷縣還珍之迎母至湖熟
輙将青氅百人自隨鼓角横吹都下富人追從者百數
欽之自行佐作縣還除廬陵王驃騎正將軍又詐宣勅
使欽之領青氅珍之有一銅鏡背有三公字常語人云
徵祥如此何患三公不至乃就蔣王廟乞願得三公封
郡王啓帝求封朝議未許又自陳曰珍之西州伏事侍
從入宫契闊心膂竭盡誠力王融姦謀潜構自非珍之
翼衛扶侍事在不測今惜千戸侯誰為官使者又有牒
自論於朝廷曰當世祖晏駕之時内外紛擾珍之手抱
至尊口行處分忠誠契濶人誰不知今希千戸侯於分
非過乃許三百户瞋恚形於言色進為五百户又不肯
受明帝議誅之乃許封汝南縣有杜文謙者呉郡錢塘
人帝為南郡王文謙侍五經文句歴太學博士出為溧
陽令未之職會明帝知權蕭諶用事文謙乃謂珍之曰
天下事可知灰盡粉滅匪朝伊夕不早為計吾徒無類
矣珍之曰計將安出荅曰先帝故人多見擯斥今召而
使之誰不慷慨近聞王洪軏與趙越常徐僧亮萬靈㑹
共語皆攘袂搥牀君其宻報周奉叔使萬靈㑹魏僧勔
殺蕭諶則宫内之兵皆我用也即勒兵入尚書斬蕭令
兩都伯力耳其次則遣荆卿豫讓之徒因諮事左手頓
其胷則方寸之刄足以立事亦萬世一時也今舉大事
亦死不舉事亦死二死等耳死社稷可乎若遲疑不斷
復少日錄君稱敕賜死父母為殉在眼中矣珍之不能
用時徐龍駒亦當得封珍之耻與龍駒共詔因求别立
事未及行而事敗珍之在西州時有一手板相者云當
貴毎以此言動帝又圗黄門郎帝嘗問之曰西州時手
板何在珍之曰此是黄門手板官何湏問帝大笑珍之
時為左將軍南彭城太守領中書通事舎人正直宿宣
旨使即往蔣王廟祈福因收送廷尉與周奉叔杜文謙
同死文謙有學行善言吐其父聞其死曰吾所以憂者
恐其不得死地耳今以忠義死復何恨哉王經母所以
欣王經之義也時人美其言龍駒以奄人本給安陸侯
後度東宫為齋帥帝即位以後便佞見寵凡諸鄙黷雜
事皆所誘勸位羽林監後閤舎人黄門署令淮陵太守
帝為龍駒置嬪御妓樂常住含章殿著黄綸帽被貂裘
南靣向桉代帝畫敕内左右侍直與帝不異前代趙忠
張讓之徒莫之能比封恵懐縣男事未行明帝請誅之
懇至乃見許曹道剛廢帝之日直閤省蕭諶先入若欲
論事兵隨後奄進以刀刺之洞胷死因進宫内廢帝直
後徐僧亮甚怒大言於衆曰吾等荷㤙今日應死報又
見殺道剛字景昭彭城人性質直帝雖與之狎而未嘗
敢詶帝恱市里雜事以為歡樂道剛輒避之益州人韓
䕶善騎馬帝嘗呼入華林園令騎大賞狎之道剛出謂
明帝主上猶是小兒左右皆湏正人使日見禮則近聞
韓䕶與天子齊馬並馳此導人君於危地道剛欲殺之
既而遣人刺殺䕶及道剛死張融謂劉繪曰道剛似不
為諂亦復不免也荅曰夫徑寸之珠非不寳也而蜯之
所病云何不療之哉此道剛所以死也明帝即位高武
舊人鮮有存者法亮以主者久事故不見疑位任如故
先是延昌殿為武帝隂室蔵諸服御二少帝並居西殿
及明帝居東齋開隂室出武帝白紗帽防身刀法亮歔
欷流涕永泰元年王敬則事平法亮復受敕宣慰諸郡
無所納受東昏即位出法亮為大司農中書權利之職
法亮不樂去固辭不受既而代人已到法亮垂涕而出
卒官
吕文顯臨海人也昇平初為齊高帝錄尚書省事累遷
殿中御史後為秣陵令封劉陽縣男永明元年為中書
通事舎人文顯臨事以刻覈被知三年帶南清河太守
與茹法亮等迭出入為舎人並見親幸多四方餉遺並
造大宅聚山開池時中書舎人四人各住一省世謂之
四户既總重權勢傾天下晉宋舊制宰人之官以六年
為限近世以六年過久又以三周為期謂之小滿而遷
換去來又不依三周之制送故迎新吏人疲於道路四
方守宰餉遺一年咸數百萬舎人茹法亮於衆中語人
曰何湏覓外禒此一戸内年辦百萬蓋約言之也其後
𤣥象失度史官奏宜修祈禳之禮王儉聞之謂上曰天
文乖忤此禍由四戸仍奏文顯等専擅愆和極言其事
上雖納之而不能改也文顯累遷左中郎將南東莞太
守故事府州部内論事皆籤前直叙所論之事後云謹
籤日月下又云某官某籤故府州置典籤以典之本五
品吏宋初改為七職宋氏晚運多以幼少皇子為方鎮
時主皆以親近左右領典籤典籤之權稍重太明泰始
長王臨蕃素族出鎮莫不皆出内教命刺史不得専其
任也宗慤為豫州呉喜公為典籤慤刑政所施喜公毎
多違執慤大怒曰宗慤年將六十為國竭命政得一州
如斗大不能復與典籖共臨喜公稽䫙流血乃止自此
以後權寄彌隆典籖遞互還都一歳數反時主輒與間
言訪以方事刺史行事之美惡係於典籤之口莫不折
節推奉恒慮不及於是威行州郡權重蕃君劉道濟柯
孟孫等姦慝發露雖即顯戮而權任之重不異明帝輔
政深知之始制諸州急事宜宻有所論不得遣典籖還
都而典籤之任輕矣後以文顯守少府見任使歴建武
永元之世尚書右丞少府卿卒官
茹法珍會稽人梅蟲兒呉興人齊東昏時並為制局監
俱見愛幸自江祏始安王遥光等誅後及左右應敕捉
刀之徒並専國命人間謂之刀敕權奪人主都下為之
語曰欲求貴職依刀敕須得富豪事御刀時又有新蔡
人徐世檦尤見寵信自殿内主帥為且閤驍騎将軍凡
諸殺戮皆世檦所勸殺徐孝嗣後封臨汝縣子陳顯達
事起加輔國將軍雖用䕶軍崔慧景為都督而兵權實
在世檦當時權勢傾法珍蟲兒又謂法珍蟲兒曰何世
天子無要人但阿儂貨主惡耳法珍等與之争權遂以
白帝帝稍惡其凶强世檦竊欲生心左右徐僧重宻知
之發其事收得千餘人仗及咒詛文又畫帝十餘形像
備為刑斬刻射支觧之状而自作己像著通天冠衮服
題云徐氏皇帝永元二年事發乃族之自是法珍蟲兒
並為外監口稱詔敕中書舎人王咺之與相唇齒専掌
文翰其餘二十餘人皆有勢力崔慧景平後法珍封餘
干縣男蟲兒封竟陵縣男崔慧景之平曲赦都下及南
兖州本以宥賊黨而羣凶用事刑辟不依詔書無罪家
富者不論赦令莫不受戮籍其家産與慧景深相關為
盡力而家貧者一無所問始安顯達時亦已如此至慧
景平復然或説王咺之云赦書無信人情大惡咺之曰
政當復有赦耳復赦羣小誅戮亦復如先帝自羣公誅
後無復忌惮無日不游走所有潘妃本姓俞名尼子王
敬則妓也或云宋文帝有潘妃在位三十年於是改姓
曰潘其父寳慶亦從改焉帝呼寳慶及法珍為阿丈蟲
兒及東冶營兵俞靈韻為阿兄帝與法珍等俱詣寳慶
帝躬自汲水助厨人作膳為市中雜語以為諧謔又帝
輕騎戎服往諸刀敕家游宴有吉凶輒往慶弔奄人王
寳孫年十三四號為倀子最有寵參預朝政雖王咺之
蟲兒之徒亦下之控制大臣移易敕詔乃至騎馬入殿
詆訶天子公卿見之莫不懾息其佐成昏亂者法珍蟲
兒及王咺之俞寳慶俞靈韻祝靈勇范亮之徐僧重時
崇濟芮安泰劉文泰吕文慶胡耀光繆買養章道之楊
敬子李粲之周管之范曇濟石曇悦張惡奴王勝公王
懐藻梅師濟鄒伯兒史元益王靈範席休文觧滂及太
史令駱文叔大巫朱光尚凡三十一人又有奄官王寳
孫王法昭許朗之許伯孫方佛念馬僧猛盛劭王竺兒
隨要袁係世等十人梁武平建鄴皆誅又朱興光為茹
法珍所疾得罪被繫豐勇之與王珍國相知行殺皆免
初左右刀勅之徒悉號為鬼宫中訛云趙鬼食鴨㔅諸
鬼盡著調當時莫解梁武平建鄴東昏死羣小一時誅
滅故稱為諸鬼也俗間以細剉肉糅以薑桂曰㔅意者
以凶黨皆當細剉而烹之也
周石珍建康之厮𨽻也世以販絹為業梁天監中稍遷
至宣傳左右身長七尺頗閑應對後遂至制局監帶開
陽令歴位直閤將軍太清三年封南豐縣侯猶領制局
臺城未陷已射書與侯景相結門初開石珍猶侍左右
時賊遣其徒入直殿内或驅驢馬出入殿庭武帝方坐
文徳殿怪問之石珍曰皆丞相甲士上曰何物丞相對
曰侯丞相上怒叱之曰是名侯景何謂丞相石珍求媚
於賊乃養其黨田遷以為己子遷亦父事之景篡位制
度羽儀皆石珍自出景平後及中書舎人嚴亶等送千
江陵亶本為齋監居臺省積久多閑故實在賊居要亞
於石珍及簡文建立亶學北人著靴上殿無肅恭之禮
有怪之者亶曰吾豈畏劉禅乎從景圍巴陵郡呌曰荆
州那不送降及至江陵將刑于市泣謂石珍曰吾等死
亦是罪盈石珍與其子昇相抱哭亶謂監刑人曰倩語
湘東王不有廢也君何以興俱要斬自是更殺賊黨以
板柙舌釘釘之不復得語
陸驗徐驎並呉郡呉人驗少而貧苦落魄無行邑人郁
吉卿者甚富驗傾身事之吉卿貸以錢米驗借以商販
遂致千金因出都下散貲以事權貴朱异其邑子也故
嘗有徳遂言於武帝拔之與徐鱗兩人遞為少府丞大
市令驗本無藝業而容貎特醜先是外國獻生犀其形
甚陋故閭里咸謂驗為生犀驗驎並以苛刻為務百賈
畏之异尤與之昵世人謂之三蠧司農卿傅岐梗直士
也嘗謂异曰卿任參國鈞榮寵如此比日所聞鄙穢狼
籍若使聖主發悟欲免得乎异曰外間謗讟知之久矣
心茍無愧何卹人言岐謂人曰朱彦和将死矣恃諂以
求容肆辯以拒諌聞難而不懼知惡而不改天奪其鑒
其能乆乎驗竟以侵削為能數年遂登列棘鳴佩珥貂
並肩英彦仕至太子右衛率卒贈右衛將軍逺近聞其
死莫不快之驎素為邵陵王綸所憾太清二年為綸所
殺
司馬申字季和河内温人也祖慧逺梁都水使者父𤣥
通梁尚書左戸郎申早有風鑒十四便善奕棊嘗隨父
候吏部尚書到溉時梁州刺史隂子春領軍朱异在焉
呼與棊申毎有妙思异觀而竒之因引申游處太清之
難父母俱没因此自誓擔土菜食終身梁元帝承制累
遷鎮西外兵記室參軍及侯景寇郢州申隨都督王僧
辯據巴陵毎進䇿皆見行用僧辯歎曰此生要鞬汗馬
或非所長若使撫衆守城必有竒績僧辯之討陸納也
于時賊衆奄至左右披靡申躬蔽僧辯蒙楯而前㑹裴
之横救至賊乃退僧辯顧而笑曰仁者必有勇豈虛言
哉陳太建中除秣陵令在職以清能見紀有白雀集于
縣庭復為東宫通事舎人叔陵之肆逆也事既不㨗出
據東府申馳召右衛将軍蕭摩訶帥兵先至追斬之後
主深嘉焉以功除太子左衛率封文始縣伯兼中書通
事舎人遷右衛將軍歴事三帝内掌機宻頗作威福性
忍害好飛書以譛毁朝之端士遍罹其殃參預謀謨乃
於外宣說以為己力省中祕事往往泄漏性又果敢善
應對能候人主顔色有忤己者必有微言讚之附己者
因機進之是以朝廷内外皆從風靡初尚書右僕射沈
君理卒朝廷議以毛喜代之申慮喜預政乃短喜於後
主曰喜臣之妻兄髙帝時稱陛下有酒徳請逐去宫臣
陛下寧忘之邪喜由是廢錮又與施文慶李脱兒比周
讚殺傅縡奪任忠部曲以配蔡徴孔範是以文武觧體
至於覆滅申嘗晝寢於尚書下省有鳥啄其口流血及
地時論以為譖賢之效也後加散騎常侍右衛舍人如
故至徳四年卒後主嗟悼久之贈侍中護軍將軍進爵
為侯諡曰忠及𦵏後主自為製誌銘子琇嗣官至太子
舎人
施文慶不知何許人也家本吏門至文慶好學頗渉書
史陳後主之在東宫文慶事焉及即位擢為中書舎人
仍屬叔陵作亂隋師臨境軍國事務多起倉卒文慶聰
敏强記明閑吏職心筭口占應時條理由是大被親幸
又自太建以來吏道疏簡百司弛縱文慶盡其力用無
所縱捨分官聨事莫不振懼又引沈客卿陽恵朗徐哲
暨恵景等云有吏能後主信之然竝不逹大體督責苛
碎聚歛無厭王公大人咸共疾之後主益以文慶為能
尤更親重内外衆事無不任委累遷太子左衛率舎人
如故禎明三年湘州刺史晉熙王叔文在職既久大得
人和後主以其據有上流隂忌之自度素與羣臣少恩
恐不為用無所任者乃擢文慶為都督湘州刺史配以
精兵欲令西上仍徵叔文還朝文慶深喜其事然懼居
外後執事者持己短長因進其黨沈客卿以自代未發
間二人共掌機宻時隋軍大舉分道而進尚書僕射袁
憲驃騎將軍蕭摩訶及文武羣臣共議請於京口采石
各置兵五千並出金翅二百縁江上下以為防備文慶
恐無兵從已廢其述職而客卿又利文慶之任己得專
權俱言於朝曰必有論議不假靣陳但作文啓即為通
奏憲等以為然二人齎啓入白後主曰此是常事邉城
將帥足以當之若出人船必恐驚擾及隋軍臨江間諜
驟至憲等慇勤奏請至于冄三文慶等曰元會將逼南
郊之日太子多從今若出兵事便廢闕後主曰今且出
兵若北邉無事因以水軍從郊何爲不可又對曰如此
則聲聞鄰境便謂國弱後又以貨動江總總内為之游
說後主重違其意而廹羣官之請乃令付外詳議又抑
憲等由是未决而隋師濟江後主性怯懦不達軍事晝
夜啼泣臺内處分一以委之文慶既知諸將疾已恐其
有功乃奏曰此等怏怏素不服官廹此事機那可専信
凡有所啓請經略之計並皆不行尋敕文慶領兵頓于
樂游苑陳亡隋晉王廣以文慶受委不忠曲為諂佞以
蔽耳目比黨數人並於石闕前斬之以謝百姓
沈客卿呉興武康人也羙風采善談論博涉羣書與施
文慶少相親昵仕陳累遷至尚書儀曹郎聰明有口辯
頗知故事毎朝廷體式吉凶儀注凡所疑議客卿斟酌
裁斷理雖有不經而衆莫能屈事多施行至徳初以為
中書舎人兼步兵校尉掌金帛局以舊制軍人士人二
品清官竝無闗市之稅後主盛修宫室窮極耳目府庫
空虚有所興造恒苦不給客卿毎立異端唯以刻削百
姓為事奏請不問士庶並責闗市之估而又增重其舊
於是以陽恵朗為太市令暨慧景為尚書金倉都令史
二人家本小吏考校簿領毫釐不差糺讁嚴急百姓嗟
怨而客卿居舎人總以督之毎歳所入過於常格數十
倍後主大悦尋加客卿散騎常侍左衛將軍舎人如故
恵朗慧景奉朝請禎明三年客卿遂與文慶俱掌機宻
隋師至文慶出頓樂游苑内外事客卿總焉臺城失守
隋晉王以客卿重賦厚歛以悦於上與文慶暨慧景陽
恵朗等俱斬於石闕前徐哲不知何許人施文慶引為
制局監掌刑法亦與客卿同誅
孔範字法言會稽山隂人也曾祖景偉齊散騎常侍祖
滔梁海鹽令父岱歴職清顯範少好學博涉書史陳太
建中位宣恵江夏王長史後主即位為都官尚書與江
總等並為狎客範容止都雅文章贍麗又善五言詩尤
見親愛後主性愚佷惡聞過失毎有惡事範必曲為文
飾稱揚贊羙時孔貴人絶愛幸範與孔氏結為兄妹寵
遇優渥言聼計從朝廷公卿咸畏範因驕矜以為文武
才能舉朝莫及從容白後主曰外間諸將起自行伍匹
夫敵耳深見逺慮豈其所知後主以問施文慶文慶畏
範益以為然自是将帥微有過失即奪其兵分配文吏
隋師將濟江羣官請為備防文慶沮壊之後主未决範
奏曰長江天壍古來限隔虜軍豈能飛度邉将欲作功
勞妄言事急臣自恨位卑虜若能來定作太尉公矣或
妄言北軍馬死範曰此是我馬何因死去後主笑以為
然故不深備尋而隋將賀若弼陷南徐州執城主莊元
始韓擒虎陷南豫州敗水軍都督髙文泰與中領軍魯
廣達頓于白塔寺後主多出金帛募人立功範素於武
士不接莫有至者唯負販輕薄多從之髙麗百濟崑崙
諸夷竝受督時任蠻奴請不戰而已度江攻其大軍又
司馬消難言於後主曰弼若登髙舉烽與韓擒虎相應
鼓聲交震人情必離請急遣兵北據蔣山南斷淮水質
其妻子重其賞賜陛下以精兵萬人守城莫出不過十
日食盡二將之頭可致闕下範冀欲立功志在於戰乃
曰司馬消難狼子野心任蠻奴淮南傖士語並不可信
事遂不行隋軍既逼蠻奴又欲為持久計範又奏請作
一决當為官勒石燕然後主從之明日範以其徒居中
以抗隋師未陣而北範脫身遁免尋與後主俱入長安
初晉王廣所戮陳五佞人範與散騎常侍王瑳王儀御
史中丞沈瓘過惡未彰故免及至長安事竝露隋文帝
以其姦佞諂惑並暴其過惡名為四罪人流之逺裔以
謝呉越之人瑳儀並琅邪人瑳刻薄貪鄙忌害才能儀
候意承顔傾巧側媚又獻其二女以求親昵瓘險惨苛
酷發言邪諂故同罪焉
論曰自宋中世以來宰御朝政萬㡬碎宻不關外司尚
書八坐五曹各有恒任卿以九卿六府事存副職至於
冠冕搢紳仕疎人貴伏奏之務既寢趋走之勞亦息闗
宣所寄屬當事有所歸通驛内外切自音旨若夫竭忠
盡節仕子恒圖隨方致用明君盛典舊非本舊因新以
盛舊者也狎非先狎因疎以成狎者也而任隔情疎殊
塗一致權歸近狎異世同揆故環纓斂笏俯仰晨昏瞻
幄坐而竦躬陪蘭檻而髙眄探求恩色習覩威顔遷蘭
變鮑久而彌信因城社之固執開壅之機長主君世振
裘持領賞罰事殷能不踰漏宫省咳唾義必先知故窺
盈縮於望景獲驪珠於龍睡坐歸聲勢卧震都鄙賄賂
日積苞苴歳通富擬公侯威行州郡制局小司専典兵
力雲陛天居亘設蘭綺羽林精卒重屯廣衛至於元戎
啓轍武候還麾遮迾清道神行按轡督察往來馳鶩輦
轂驅役分部親承几桉領護所攝示總成䂓若徴兵動
衆大興人役優劇逺近斷於外監之心譴辱詆訶恣於
典事之口抑符緩詔姦偽非一書死為生請謁成市左
臂揮金右手刋字紙為銅落筆由利染故門同王署家
號金穴嬙媛侍女燕秦蔡鄭之聲琁池碧沼魚龍雀馬
之翫莫不充牣錦室照徹青雲害政傷人於斯為切况
乎主幼時昏讒慝亦何可勝也
　
　
　
　
　
　
　
　
　
　南史卷七十七
　南史卷七十七考證
戴法興傳使家人謹錄鑰牡○鑰監本訛籥今改从閣
　本
徐爰傳上表起元義煕為王業之始○王業一本作三
　乗
紀僧真傳歴至高帝冠軍府参軍主薄○冠監本訛尉
　今改正
人生何必計門戸紀僧真堂堂貴人所不及也○堂堂
　一本作常常
茹法亮傳珍之迎母至湖熟輙將青氅百人自隨○氅
　一本作氅
茹法珍傳帝呼寳慶及法珍為阿丈蟲兒及東冶營兵
　俞靈韻為阿兄○冶各本俱訛治今从齊書劉休傳
　改
孔範傳曾祖景偉齊散騎常侍○監本缺曾字今增入
　南史卷七十七考證
欽定四庫全書
　南史卷七十八
　　唐　　　李　　　延　　　夀　　　撰
　列傳第六十八
　　夷貊上
　　　海南諸國　　西南夷
海南諸國大抵在交州南及西南大海洲上相去或四
五千里逺者二三萬里其西與西域諸國接漢元鼎中
遣伏波將軍路博徳開百越置日南郡其徼外諸國自
武帝以來皆朝貢後漢桓帝世大秦天竺皆由此道遣
使貢獻及呉孫權時遣宣化從事朱應中郎康泰通焉
其所經過及傳聞則有百數十國因立記傳晉代通中
國者蓋鮮故不載史官及宋齊至梁其奉正朔脩貢職
航海往往至矣今采其風俗粗著者列為海南云
林邑國本漢日南郡象林縣古越裳界也伏波將軍馬
援開南境置此縣其地從廣可六百里城去海百二十
里去日南南界四百餘里北接九徳郡其南界水步道
二百餘里有西國夷亦稱王馬援所植二銅柱表漢家
界處也其國有金山石皆赤色其中生金金夜則出飛
狀如螢火又出瑇瑁貝齒古貝沉木香古貝者樹名也
其華成時如鵝毳抽其緒紡之以作布布與紵布不殊
亦染成五色織為斑布沉木香者土人斫斷積以歳年
朽爛而心節獨在置水中則沉故名曰沉香次浮者棧
香漢末大亂功曹區連殺縣令自立為王數世其後王
無嗣外甥范熊代立死子逸嗣晉成帝咸康三年逸死
奴文簒立文本日南西卷縣夷帥范稚家奴嘗牧牛於
山澗得二鱧魚化而為鐵因以鑄刀刀成文向石咒曰
若斫石破者文當王此國因斫石如斷芻藁文心異之
范稚嘗使之商賈至林邑因敎林邑王作宫室及兵車
器械王寵任之後乃讒言諸子各奔餘國及王死無嗣
文偽於隣國迓王子置毒於漿中殺之遂脅國人自立
時交州刺史姜莊使所親韓戢謝稚前後監日南郡並
貪殘諸國患之穆帝永和三年臺遣夏侯覽為太守侵
刻尤甚林邑素無田土貪日南地肥沃常欲略有之至
是因人之怨襲殺覽以其屍祭天留日南三年乃還林
邑交州刺史朱藩後遣督護劉雄戍日南文復滅之進
宼九徳郡害吏人遣使告藩願以日南北境横山為界
藩不許文歸林邑尋復屯日南文死子佛立猶屯日南
征西將軍桓溫遣督䕶滕畯九真太守灌邃討之追至
林邑佛乃請降安帝隆安三年佛孫湏達復宼日南九
徳諸郡無歳不至殺傷甚多交州遂致虚弱湏達死子
敵真立其弟敵鎧攜母出奔敵真追恨不能容其母弟
捨國而之天竺禪位於其甥國相蔵驎固諫不從其甥
立而殺蔵驎蔵驎子又攻殺之而立敵鎧同母異父弟
曰文敵文敵復為扶南王子當根純所殺大臣范諸農
平其亂自立為王諸農死子陽邁立陽邁初在孕其母
夢生兒有人以金席藉之其色光麗夷人謂金之精者
為陽邁若中國云紫磨者因以為名宋永初二年遣使
貢獻以陽邁為林邑王陽邁死子咄立簒其父復曰陽
邁其國俗居處為閣名曰干闌門戸皆北向書樹葉為
紙男女皆以横幅古貝繞腰以下謂之干漫亦曰都漫
穿耳貫小環貴者著革屣賤者跣行自林邑扶南以南
諸國皆然也其王者著法服加瓔珞如佛像之飾出則
乘象吹螺擊鼓罩古貝繖以古貝為幡旗國不設刑法
有罪者使象蹋殺之其大姓號婆羅門嫁娶必用八月
女先求男由賤男而貴女同姓還相婚姻使婆羅門引
壻見婦握手相付咒曰吉利吉利為成禮死者焚之中
野謂之火葬其寡婦孤居散髪至老國王事尼乾道鑄
金銀人像大十圍元嘉初陽邁侵暴日南九徳諸郡交
州刺史杜𢎞文建牙欲討之聞有代乃止八年又宼九
徳郡入四會浦口交州刺史阮彌之遣隊主相道生帥
兵赴討攻區栗城不尅乃還十二年十五年十六年十
八年毎遣使貢獻獻亦陋薄而宼盗不已文帝忿其違
慠二十三年使交州刺史檀和之振武將軍宗慤伐之
和之遣司馬蕭景憲為前鋒陽邁聞之懼欲輸金一萬
斤銀十萬斤銅三十萬斤還所略日南户其大臣䓯僧
達諫止之乃遣大帥范扶龍戍其北界區栗城景憲攻
城剋之乗勝即剋林邑陽邁父子並挺身逃奔獲其珍
異皆是未名之寳又銷其金人得黄金數十萬斤和之
髙平金鄉人檀馮之子也以功封雲杜縣子孝建三年
為南兖州刺史坐酣飲黷貨迎獄中女子入内免官禁
錮後病死見胡神為崇追贈左將軍諡曰襄子孝武孝
建二年林邑又遣長史范龍跋奉使貢獻除龍跋揚武
將軍大明二年林邑王范神成又遣長史范流奉表獻
金銀器香布諸物明帝泰豫元年又遣使獻方物齊永
明中范文贊累遣使貢獻梁天監九年文贊子天凱奉
獻白猴詔加持節督縁海諸軍事威南將軍林邑王死
子弼毳跋摩立奉表貢獻普通七年王髙戍勝鎧遣使
獻方物詔以為持節督縁海諸軍事綏南將軍林邑王
大通元年又遣使貢獻大通二年行林邑王髙戍律陁
羅跋摩遣使貢獻詔以為持節督縁海諸軍事綏南將
軍林邑王六年又遣使獻方物廣州諸山竝狸獠種類
繁熾前後屢為侵暴歴世患之宋孝武大明中合浦大
帥陳檀歸順拜龍驤將軍檀乞官軍征討未附乃以檀
為高興太守遣前朱提太守費沉龍驤將軍武期南伐
并通朱崖道竝無功輒殺檀而反沉下獄死
扶南國日南郡之南海西大灣中去日南可七千里在
林邑西南三千餘里城去海五百里有大江廣十里從
西流東入海其國廣輪三千餘里土地洿下而平博氣
候風俗大較與林邑同出金銀銅錫沉木香象犀孔翠
五色鸚鵡其南界三千餘里有頓遜國在海崎上地方
千里城去海十里有五王竝羈屬扶南頓遜之東界通
交州諸賈人其西界接天竺安息徼外諸國往還交易
其市東西交㑹日有萬餘人珍物寳貨無不有又有酒
樹似安石榴采其花汁停瓮中數日成酒頓遜之外大
海洲中又有毗騫國去扶南八千里傳其王身長丈二
頭長三尺自古不死莫知其年王神聖國中人善惡及
將來事王皆知之是以無敢欺者南方號曰長頸王國
俗有室屋衣服噉粳米其人言語小異扶南有山出金
金露生石上無央限也國法刑人並於王前噉其肉國
内不受估客有往者亦殺而噉之是以商旅不敢至王
常樓居不血食不事鬼神其子孫生死如常人唯王不
死扶南王數使與書相報荅常遺扶南王純金五十人
食器形如圓盤又如瓦塸名為多羅受五升又如椀者
受一升王亦能作天竺書書可三千言說其宿命所由
與佛經相似竝論善事又傳扶南東界即大漲海海中
有大洲洲上有諸薄國國東有馬五洲復東行漲海千
餘里至自然大洲其上有樹生火中洲左近人剝取其
皮紡績作布以為手巾與蕉麻無異而色微青黒若小
垢洿則投火中復更精絜或作燈炷用之不知盡扶南
國俗本躶文身被髮不製衣裳以女人為王號曰桞葉
年少壯健有似男子其南有激國有事鬼神者字混塡
夢神賜之弓乘賈人舶入海混填晨起即詣廟於神樹
下得弓便依夢乗舶入海遂至扶南外邑柳葉人衆見
舶至欲劫取之混填即張弓射其舶穿度一靣矢及侍
者桞葉大懼舉衆降混塡填乃敎柳葉穿布貫頭形不
復露遂君其國納桞葉為妻生子分王七邑其後王混
盤况以詐力間諸邑令相疑阻因舉兵攻併之乃選子
孫中分居諸邑號曰小王盤况年九十餘乃死立中子
盤盤以國事委其大將范蔓盤盤立三年死國人共舉
蔓為王蔓勇健有權略復以兵威攻伐旁國咸服屬之
自號扶南大王乃作大船窮漲海開國十餘闢地五六
千里次當伐金鄰國蔓遇疾遣太子金生代行蔓姉子
旃因簒蔓自立遣人詐金生而殺之蔓死時有乳下兒
名長在人間至年二十乃結國中壯士襲殺旃旃大將
范尋又攻殺長而代立更繕國内起觀閣遊戲之朝旦
中晡三四見客百姓以蕉蔗龜鳥為禮國法無牢獄有
訟者先齋三日乃燒斧極赤令訟者捧行七步又以金
鐶鷄卵投沸湯中令採取之若無實者手即爛有理者
則不又於城􁅹中養鰐魚門外圈猛獸有罪者輒以餧
猛獸及鰐魚魚獸不食為無罪三日乃放之鰐大者長
三丈餘状似鼉有四足喙長六七尺兩邉有齒利如刀
劒常食魚遇得麞鹿及人亦噉之蒼梧以南及外國皆
有之呉時遣中郎康泰宣化從事朱應使於尋國國人
猶裸唯婦人著貫頭泰應謂曰國中實佳但人褻露可
怪耳尋始令國内男子著横幅横幅今干漫也大家乃
截錦為之貧者乃用布晉武帝太康中尋始遣使貢獻
穆帝升平元年王竺旃檀奉表獻馴象詔以勞費停之
其後王憍陳如本天竺婆羅門也有神語曰應王扶南
憍陳如心悦南至盤盤扶南人聞之舉國欣戴迎而立
焉復改制度用天竺法憍陳如死後王持棃陁跋摩宋
文帝元嘉十一年十二年十五年奉表獻方物齊永明
中王憍陳如闍邪跋摩遣使貢獻梁天監二年跋摩復
遣使送珊瑚佛像并獻方物詔授安南将軍扶南王其
國人皆醜黑拳髮所居不穿井數十家共一池引汲之
俗事天神天神以銅為像二靣者四手四靣者八手手
各有所持或小兒或鳥獸或日月其王出入乗象嬪侍
亦然王坐則偏踞翹膝垂左膝至地以白疊敷前設金
盆香爐於其上國俗居䘮則剃除鬚髮死者有四𦵏水
葬則投之江流火𦵏則焚為灰燼土葬則瘞埋之鳥𦵏
則棄之中野人性貪吝無禮義男女恣其奔隨十年十
三年跋摩累遣使貢獻其年死庶子留陁跋摩殺其嫡
弟自立十六年遣使竺當抱老奉表貢獻十八年復遣
使送天竺旃檀瑞像婆羅樹葉并獻火齊珠鬱金蘇合
等香普通元年中大通二年大同元年累遣使獻方物
五年復遣使獻生犀又言其國有佛髮長一丈二尺詔
遣沙門釋曇寳隨使往迎之先是三年八月武帝改造
阿育王佛塔出舊塔下舎利及佛爪髮髮青紺色衆僧
以手伸之隨手長短放之則旋屈為蠡形按僧伽經云
佛髮青而細猶如藕莖丝佛三昧經云我昔在宫沐頭
以尺量髮長一丈二尺放已右旋還成蠡文則與帝所
得同也阿育王即鐵輪王王閻浮提一天下佛滅度後
一日一夜役鬼神造八萬四千塔此即其一呉時有尼
居其地為小精舎孫綝尋毁除之塔亦同滅呉平後諸
道人復於舊處建立焉晉元帝初度江更修飾之至簡
文咸安中使沙門安法程造小塔未及成而亡弟子僧
顯繼而修立至孝武太元九年上金相輪及承露其後
有西河離石縣胡人劉薩何遇疾暴亡而心猶喛其家
未敢便殯經七日更蘇説云有兩吏見錄向西北行不
測逺近至十八地獄隨報重輕受諸楚毒觀世音語云
汝縁未盡若得活可作沙門洛下齊城丹陽會稽竝有
阿育王塔可往禮拜乃若夀終則不堕地獄語竟如墜
高巖忽然醒寤因此出家名慧達遊行禮塔次至丹陽
未知塔處及登越城四望見長千里有異氣因就禮拜
果是先阿育王塔所屢放光明由是定知必有舍利乃
集衆就掘入一丈得三石碑竝長六尺中一碑有鐵函
函中有銀函函中又有金函盛三舎利及髮爪各一枚
髮長數尺即遷舎利近北對簡文所造塔西造一層塔
十六年又使沙門僧尚加為三層即是武帝所開者也
初穿土四尺得龍窟及昔人所捨金銀環釧釵鑷等諸
雜寳物可深九尺許至石磉磉下有石函函内有鐡壺
以盛銀坩坩内有金鏤甖盛三舎利如粟粒大圓正光
潔函内有琉璃椀椀内得四舎利及髮爪爪有四枚竝
為沉香色至其月二十七日帝又到寺禮拜設無碍大
會大赦是日以金鉢盛水泛舎利其最小者隠不出帝
禮數十拜舎利乃於鉢内放光旋回久之乃當中而止
帝問大僧正慧念曰見不可思議事不慧念荅曰法身
常住湛然不動帝曰弟子欲請一舎利還臺供養至九
月五日又於寺設無碍大會遣皇太子王侯朝貴等奉
迎是日風景明净傾都觀屬所設金銀供具等物並留
寺供養并施錢一千萬為寺基業至四年九月十五日
帝又至寺設無碍大會竪二刹各以金甖次玉甖重盛
舎利及爪髪内七寳塔内又以石函盛寳塔分入兩刹
刹下及王侯妃主百姓富室所捨金銀環釧等珍寶充
積十一年十一月二日寺僧又請帝於寺發般若經題
爾夕二塔俱放光明敕鎮東邵陵王綸製寺大功徳碑
文先是二年改造㑹稽鄮縣塔開舊塔中出舎利遣光
宅寺釋敬脫等四僧及舎人孫照暫迎還臺帝禮拜竟
即送還縣入新塔下此縣塔亦是劉薩何所得也晉咸
和中丹陽尹高悝行至張侯橋見浦中五色光長數尺
不知何怪乃令人於光處得金像無有光趺悝乃下車
載像還至長干巷首牛不肯進悝乃令馭人任牛所之
牛徑牽至寺悝因留像付寺僧每至夜中常放光明又
聞空中有金石之響經一歳臨海漁人張係世於海口
忽見有銅花趺浮出取送縣縣人以送臺乃施像足宛
然合會簡文咸安元年交州合浦人董宗之採珠沒水
底得佛光燄交州送臺以施於象又合焉自咸和中得
像至咸安初歴三十餘年光趺始具初高悝得像後有
西域胡僧五人來詣悝曰昔於天竺得阿育王造像來
至鄴下逢胡亂埋於河邊今尋覓失所五人嘗一夜俱
夢見像曰已出江東為高悝所得悝乃送此五僧至寺
見像歔欷涕泣像便放光照燭殿宇又瓦官寺慧邃欲
摸寫像形寺主僧尚慮損金色謂邃曰若能令像放光
回身西向乃可相許慧邃便懇拜請其夜像即轉坐放
光回身西向明旦便許摸之像趺先有外國書莫有識
者後有三藏那跋摩識之云是阿育王為第四女所造
也及大同中出舊塔舎利敕市寺側數百家宅地以廣
寺域造諸堂殿并瑞像周回閣等窮於輪奐焉其圖諸
經變並呉人張繇運手繇丹青之工一時冠絶
西南夷訶羅陁國宋元嘉七年遣使奉表曰伏承聖主
信重三寳興立塔寺周滿世界今故遣使一人表此微
心
呵羅單國都闍婆洲元嘉七年遣使獻金剛指環赤鸚
鵡鳥天竺國白疊古貝葉波國古貝等物十年呵羅單
國王毗沙跋摩奉表曰常勝天子陛下諸佛世尊常樂
安隠三達六通為世間𨗳是名如來是故至誠五體敬
禮其後為子所簒奪十三年又上表二十六年文帝詔
曰呵羅單婆皇婆逹三國頻越遐海欵化納貢遠誠宜
甄可並加除授乃遣使䇿命之二十九年又遣長史婆
和沙彌獻方物
婆皇國元嘉二十六年國王舎利婆羅跋摩遣使獻方
物四十一種文帝䇿命之為婆皇國王二十八年復遣
使貢獻孝武孝建三年又遣長史竺那婆智奉表獻万
物以那婆智為振威將軍大明三年獻赤白鸚鵡大明
八年明帝泰始二年又遣使貢獻明帝以其長史竺湏
羅逺前長史振威将軍竺那婆智並為龍驤将軍
婆達國元嘉二十六年國王舎利不陵伽跋摩遣使獻
方物文帝䇿命之為婆逹國王二十六年二十八年復
遣使獻方物
闍婆達國元嘉十二年國王師黎婆達呵陁羅跋摩遣
使奉表曰宋國大主大吉天子足下教化一切種智安
隠天人師降伏四魔成等正覺轉尊法輪度脱衆生我
雖在逺亦霑靈潤
槃槃國元嘉孝建大明中並遣使貢獻梁中大通元年
四年其王使使奉表累送佛牙及畫塔并獻沉檀等香
數十種六年八月復遣使送菩提國舍利及畫塔圖并
菩提樹葉詹檀等香
丹丹國中大通二年其王遣使奉表送牙像及畫塔二
軀并獻火齊珠古貝雜香葯大同元年復遣使獻金銀
琉璃雜寳香藥等物
干陁利國在海南洲上其俗與林邑扶南略同出斑布
古貝檳榔檳榔特精好為諸國之極宋孝武世王釋婆
羅那鄰陁遣長史竺留陁獻金銀寳器梁天監元年其
王瞿曇修跋陁羅以四月八日夢一僧謂曰中國今有
聖主十年之後佛法大興汝若遣使貢奉禮敬則土地
豐樂商旅百倍若不信我則境土不得自安初未之信
既而又夢此僧曰汝若不信我當與汝往觀乃於夢中
至中國拜覲天子既覺心異之陁羅本工畫乃寫夢中
所見武帝容質飾以丹青仍遣使并畫工奉表獻玉盤
等物使人既至摸寫帝形以還其國比本畫則符同焉
因盛以寳函日加敬禮後跋陁死子毗針邪跋摩立十
七年遣長史毗員跋摩奉表獻金芙蓉雜香藥等普通
元年復遣使獻方物
狼牙脩國在南海中其界東西三十日行南北二十日
行北去廣州二萬四千里土氣物産與扶南略同偏多
棧沉婆律香等其俗男女皆袒而被髮以古貝為干漫
其王及貴臣乃如雲霞布覆胛以金绳為絡帶金環貫
耳女子則布以瓔珞繞身其國累磚為城重門樓閣王
出乗象有幡旄旗鼓罩白蓋兵衞甚嚴國人説立國以
來四百餘年後嗣衰弱王族有賢者國人歸向之王聞
乃加囚執其鎖無故自斷王以為神因不敢害乃逐出
境遂奔天竺天竺妻以長女俄而狼牙王死大臣迎還
為王二十餘年死子婆伽達多立天監十四年遣使阿
撤多奉表
婆利國在廣州東南海中洲上去廣州二月日行國界
東西五十日行南北二十日行有一百三十六聚土氣
暑熱如中國之盛夏穀一歳冄熟草木常榮海出文螺
紫貝有石名坩貝羅初采之柔軟及刻削為物暴乾之
遂大硬其國人披古貝如帊及為都縵王乃用斑丝者
以瓔珞繞身頭著金冠髙尺餘形如弁綴以七寳之飾
帶金装劍偏坐金髙坐以銀蹬支足侍女皆為金花雜
寳之飾或持白眊拂及孔雀扇王出以象駕輿輿以雜
香為之上施羽蓋珠簾其導從吹螺擊鼓王姓憍陳如
自古未通中國問其先及年數不能記自言白浄王夫
人即其國女天監十六年遣使奉表獻金席等普通三
年其王頻伽復遣使珠智獻白鸚鵡青蟲兠鍪琉璃器
古貝螺杯雜香藥等數十種
中天竺國在大月支東南數千里地方三萬里一名身
毒漢世張騫使大夏見卭竹杖蜀布國人云市之身毒
即天竺也從月支髙附西南至西海東至盤越列國數
十每國置王其名雖異皆身毒也漢時覊屬月支其俗
土著與月支同而卑濕暑熱人畏戰弱於月支國臨大
江名新陶源出崑崙分為五江總名恒水其水甘羙下
有真鹽色正白如水精土出犀象貂鼠瑇瑁火齊金銀
銅鐵金縷織成金罽細靡白疊好裘毾㲪火齊状如雲
母色如紫金有光曜别之則蟬翼積之則如紗縠之重
沓也西與大秦安息交市海中多大秦珍物珊瑚琥珀
金碧珠璣琅玕鬱金蘇合蘇合是諸香汁煎之非自然
一物也又云大秦人采蘇合先笮其汁以為香膏乃賣
其滓與諸國賈人是以展轉來達中國不大香也鬱金
獨出罽賓國華色正黄而細與芙蓉華裏被蓮者相似
國人先取以上佛寺積日槁乃糞去之賈人以轉賣與
他國也漢桓帝延熹九年大秦王安敦遣使自日南徼
外來獻漢世唯一通焉其國人行賈往往至扶南日南
交阯其南徼諸國人少有到大秦者孫權黄武五年有
大秦賈人字秦論來到交阯太守呉邈遣送詣權權問
論方土風俗論具以事對時諸葛恪討丹陽獲黝歙短
人論見之曰大秦希見此人權以男女各十人差吏會
稽劉咸送論咸於道物故乃徑還本國也漢和帝時天
竺數遣使貢獻後西域反叛遂絶至桓帝延熹三年四
年頻從日南徼外來獻魏晉世絶不復通唯呉時扶南
王范旃遣親人蘇勿使其國從扶南發投拘利口循海
大灣中正西北入歴灣邉數國可一年餘到天竺江口
逆水行七千里乃至焉天竺王驚曰海濵極逺猶有此
人乎即令觀視國内仍差陳宋等二人以月支馬四疋
報旃勿積四年方至其時呉遣中郎康泰使扶南及見
陳宋等具問天竺土俗云佛道所興國也人郭厖土饒
沃其王號茂論所都城郭水泉分流繞于渠壍下注大
江其宫殿皆雕文鏤刻街曲市里屋舎樓觀鐘鼓音樂
服飾香華水陸通流百賈交會器玩珍瑋恣心所欲左
右嘉維舎衛葉波等十六大國去天竺或二三千里共
尊奉之以為在天地之中天監初其王屈多遣長史竺
羅達奉表獻琉璃唾壺雜香古貝等物
天竺迦毗黎國元嘉五年國王月愛遣使奉表獻金剛
指環摩勒金環諸寳物赤白鸚鵡各一頭明帝泰始二
年又遣貢獻以其使主竺扶大竺阿珍並為建威將軍
元嘉十八年蘇摩黎國王那羅跋摩遣使獻方物孝武
孝建二年斤陁利國王釋婆羅那隣陁遣長史竺留陁
及多獻金銀寳器後廢帝元徽元年婆黎國遣使貢獻
凡此諸國皆事佛道佛道自後漢明帝法始東流自此
以來其教稍廣别為一家之學元嘉十二年丹陽尹蕭
摹之奏曰佛化被于中國已歴四代而自頃以來更以
奢競為重請自今以後有欲鑄銅像者悉詣臺自聞興
造塔寺精舎皆先列言須許報然後就功詔可又沙汰
沙門罷道者數百人孝武大明二年有曇標道人與羗
人髙闍謀反上因是下詔所在精加沙汰後有違犯嚴
其誅坐於是設諸條禁自非戒行精苦竝使還俗而諸
寺尼出入宮掖交關妃后此制竟不能行先是晉世庾
冰始創議欲使沙門敬王者後桓𤣥復述其義並不果
行大明六年孝武使有司奏沙門接見皆盡敬詔可前
廢帝初復舊孝武寵姬殷貴妃薨為之立寺貴妃子子
鸞封新安王故以新安為寺號前廢帝殺子鸞乃毁廢
新安寺驅斥僧徒尋又毁中興天寳諸寺明帝定亂下
令修復宋世名僧有道生道人彭城人父為廣戚令道
生為沙門法大弟子幼而聰悟年十五便能􁅳經及長
有異觧立頓悟義時人推服元嘉十一年卒於廬山沙
門慧琳為之誄慧琳者秦郡秦縣人姓劉氏少出家住
冶城寺有才章兼内外之學為廬陵王義真所知嘗著
均善論頗貶裁佛法云有白學先生以為中國聖人經
綸百世其徳𢎞矣智周萬變天人之理盡矣道無隠旨
敎罔遺筌聰叡廸哲何負於殊論哉有黑學道士陋之
謂不照幽㝠之塗弗及來生之化雖尚虚心未能虚事
不逮西域之深也為客主詶答其歸以為六度與五敎
並行信順與慈悲齊立論行於世舊僧謂其敗黜釋氏
欲加擯斥文帝見論賞之元嘉中遂參權要朝廷大事
皆與議焉賔客輻凑門車常有數十兩四方贈賂相係
勢傾一時方筵七八座上恒滿琳著髙屐披貂裘置通
呈書佐權侔宰輔會稽孔顗嘗詣之遇賔客填咽暄凉
而已顗慨然曰遂有黑衣宰相可謂冠履失所矣注孝
經及莊子逍遥篇文論傳於世又有慧嚴慧議道人並
住東安寺學行精整為道俗所推時鬬場寺多禪僧都
下為之語曰鬬場禪師窟東安談義林孝武大明四年
於中興寺設齋有一異僧衆莫之識問名答言名明慧
從天安寺來忽然不見天下無此寺名乃改中興曰天
安寺大明中外國沙門摩訶衍苦節有精理於都下出
新經勝鬘經尤見重釋學
師子國天竺旁國也其地和適無冬夏之異五穀隨人
種不湏時節其國舊無人止有鬼神及龍居之諸國商
估來共市易鬼神不見其形但出珍寳顯其所堪價商
人依價取之諸國人聞其土樂因此競至或有住者遂
成大國晉義熙初始遣使獻玉像經十載乃至像高四
尺二寸玉色潔潤形制殊特殆非人工此像歴晉宋在
瓦官寺先有徴士戴安道手製佛像五軀及顧長康維
摩畫圖世人號之三絶至齊東昏遂毁玉像前截臂次
取身為嬖妾潘貴妃作釵釧宋元嘉五年其王刹利摩
訶遣使奉表貢獻十二年又遣使奉獻梁大通元年後
王迦葉伽羅訶黎邪使使奉表貢獻
　
　
　
　
　
　
　南史卷七十八
　南史卷七十八考證
林邑國傳故名曰沈香次浮者棧香○棧梁書作􁁉
扶南國傳王當樓居○當梁書作常今各本俱同仍之
開國十餘闢地五六千里○餘監本訛徐今改正
横幅今干漫也○漫梁書作縵
穆帝升平元年王竺旃檀奉表獻馴象○王各本訛天
　今从梁書
火𦵏則焚為灰燼○為監本訛於今从閣本
大同元年累遣使獻方物五年復遣使獻生犀○三年
　監本誤九年今從梁書及下五年改正
詔遣沙門釋曇寳隨使往迎之○曇梁書作雲
干陁利國傳宋孝武世王釋婆羅那鄰陁○鄰一本作
　憐
婆利國傳有石名坩貝羅○梁書坩作蚶
其國人披古貝如帊及為都縵王乃用班丝者○梁書
　古作吉者作布
　
　
　
　
　
　
　
　
　
　
　
　
　
　
　
　南史卷七十八考證
欽定四庫全書
　南史卷七十九
　　唐　　　李　　　延　　　夀　　　撰
　列傳第六十九
　　夷貊下
　　　東夷　　西戎　　蠻　　西域諸國
　　　北狄
東夷之國朝鮮為大得箕子之化其器物猶有禮樂云
魏時朝鮮以東馬韓辰韓之屬世通中國自晉過江泛
海來使有高句麗百濟而宋齊間常通職貢梁興又有
加焉扶桑國在昔未聞也梁普通中有道人稱自彼而
至其言元本尤悉故并錄焉
髙句麗在遼東之東千里其先所出事詳北史地方可
二千里中有遼山遼水所出漢魏世南與朝鮮獩貊東
與沃沮北與夫餘接其王都於九都山下地多大山深
谷無原澤百姓依之以居食澗水雖土著無良田故其
俗節食好修宫室於所居之左大立屋祭鬼神又祠零
星社稷人性凶急喜冦鈔其官有相加對盧沛者古鄒
加主簿優台使者帛衣先人尊卑各有等級言語諸事
多與夫餘同其性氣衣服有異本有五族有消奴部絶
奴部慎奴部灌奴部桂婁部本消奴部為王微弱桂婁
部代之其置官有對盧則不置沛者有沛者則不置對
盧俗喜歌儛國中邑落男女每夜羣聚歌戱其人潔净
自喜善蔵釀跪拜申一脚行皆走以十月祭天大會其
公㑹衣服皆錦繡金銀以自飾大加主簿頭所著似幘
而無後其小加著折風形如弁其國無牢獄有罪者則
會諸加評議重者便殺之沒入其妻子其俗好淫男女
多相奔誘已嫁娶便稍作送終之衣其死有槨無棺好
厚𦵏金銀財幣盡於送死積石為封列植松柏兄死妻
嫂其馬皆小便登山國人尚氣力便弓矢刀矛有鎧甲
習戰鬬沃沮東獩皆屬焉晉安帝義熙九年髙麗王髙
璉遣長史髙翼奉表獻赭白馬晉以璉為使持節都督
營州諸軍事征東將軍高麗王樂浪公宋武帝踐阼加
璉鎮東大將軍餘官竝如故三年加璉散騎常侍增督
平州諸軍事少帝景平二年璉遣長史馬婁等來獻方
物遣謁者朱邵伯王邵子等慰勞之元嘉十五年馮𢎞
為魏所攻敗奔高麗北豐城表求迎接文帝遣使王白
駒趙次興迎之并令髙麗資遣璉不欲𢎞南乃遣將孫
潄髙仇等襲殺之白駒等率所領七千餘人生擒潄殺
仇等二人璉以白駒等専殺遣使執送之上以逺國不
欲違其意白駒等下獄見原璉每歳遣使十六年文帝
欲侵魏詔璉送馬獻八百疋孝武孝建二年璉遣長史
董騰奉表慰國哀再周并獻方物大明二年又獻肅慎
氏楛矢石砮七年詔進璉為車騎大將軍開府儀同三
司餘官並如故明帝泰始後廢帝元徽中貢獻不絶歴
齊並授爵位百餘歳死子雲立齊隆昌中以為使持節
散騎常侍都督營平二州征東大將軍樂浪公梁武帝
即位進雲車騎大將軍天監七年詔為撫東大將軍開
府儀同三司持節常侍都督王竝如故十一年十五年
累遣使貢獻十七年雲死子安立普通元年詔安纂襲
封爵持節督營平二州諸軍事寕東將軍七年安卒子
延立遣使貢獻詔以延襲爵中大通四年六年大同元
年七年累奉表獻方物太清二年延卒詔其子成襲延
爵位
百濟者其先東夷有三韓國一曰馬韓二曰辰韓三曰
弁韓弁韓辰韓各十二國馬韓有五十四國大國萬餘
家小國數千家總十餘萬户百濟即其一也後漸强大
兼諸小國其國本與句麗俱在遼東之東千餘里晉世
句麗既略有遼東百濟亦據有遼西晉平二郡地矣自
置百濟郡晉義熙十三年以百濟王餘映為使持節都
督百濟諸軍事鎮東將軍百濟王宋武帝踐阼進號鎮
東大將軍少帝景平二年映遣長史張威詣闕貢獻元
嘉二年文帝詔兼謁者閭丘恩子兼副謁者丁敬子等
往宣旨慰勞其後每歳遣使奉獻方物七年百濟王餘
毗復修貢職以映爵號授之二十七年毗上書獻方物
私假臺使馮野夫西河太守表求易林式占腰弩文帝
並與之毗死子慶代立孝武大明元年遺使求除授詔
許之二年慶遣上表言行冠軍將軍右賢王餘紀十一
人忠勤並求顯進於是詔並加優進明帝泰始七年又
遣使貢獻慶死立子牟都都死立子牟大齊永明中除
大都督百濟諸軍事鎮東大將軍百濟王梁天監元年
進大號征東将軍尋為高句麗所破衰弱累年遷居南
韓地普通二年王餘隆始復遣使奉表稱累破髙麗今
始與通好百濟更為強國其年梁武帝詔隆為使持節
都督百濟諸軍事寧東大將軍百濟王五年隆死詔復
以其子明為持節督百濟諸軍事綏東將軍百濟王號
所都城曰固麻謂邑曰檐魯如中國之言郡縣也其國
之有二十二檐魯皆以子弟宗族分據之其人形長衣
服潔浄其國近倭頗有文身者言語服章略與髙麗同
呼帽曰冠襦曰複衫袴曰褌其言參諸夏亦秦韓之遺
俗云中大通六年大同七年累遣使獻方物并請湼槃
等經義毛詩博士并工匠畵師等並給之太清三年遣
使貢獻及至見城闕荒毁並號慟涕泣侯景怒囚執之
景平乃得還國
新羅其先事詳北史在百濟東南五十餘里其地東濵
太海南北與句麗百濟接魏時曰新盧宋時曰新羅或
曰斯羅其國小不能自通使聘梁普通二年王姓募名
泰始使隨百濟奉獻方物其俗呼城曰健牟羅其邑在
内曰啄評在外曰邑勒亦中國之言郡縣也國有六啄
評五十二邑勒土地肥羙宜植五穀多桑麻作縑布服
牛乗馬男女有别其官名有子賁旱支壹旱支齊旱古
謁旱支壹吉支竒貝旱支其冠曰遺子禮襦曰尉觧袴
曰柯半靴曰洗其拜及行與高麗相類無文字刻木為
信語言待百濟而後通焉
倭國其先所出及所在事詳北史其官有伊支馬次曰
彌馬獲支次曰奴往鞮人種禾稻紵麻蠶桑織績有薑
桂橘椒蘇出黑雉真珠青玉有獸如牛名山鼠又有大
虵吞此獸虵皮堅不可斫其上有孔乍開乍閉時或有
光射中而虵則死矣物産略與儋耳朱崖同地氣温暖
風俗不淫男女皆露䯰富貴者以錦繡雜采為帽似中
國胡公頭食飲用籩豆其死有棺無槨封土作冢人性
皆嗜酒俗不知正歳多夀考或至八九十或至百歳其
俗女多男少貴者至四五妻賤者猶至両三妻婦人不
婬妬無盗竊少諍訟若犯法輕者沒其妻子重則滅其
宗族晉安帝時有倭王讚遣使朝貢及宋武帝永初二
年詔曰倭讚逺誠宜甄可賜除授文帝元嘉二年讚又
遣司馬曹達奉表獻方物讚死弟珍立遣使貢獻自稱
使持節都督倭百濟新羅任那秦韓慕韓六國諸軍事
安東大將軍倭國王表求除正詔除安東將軍倭國王
珍又求除正倭洧等十三人平西征虜冠軍輔國将軍
等號詔並聽之二十年倭國王濟遣使奉獻復以為安
東將軍倭國王二十八年加使持節都督倭新羅任那
加羅秦韓慕韓六國諸軍事安東將軍如故并除所上
二十三人職濟死世子興遣使貢獻孝武大明六年詔
授興安東将軍倭國王興死弟武立自稱使持節都督
倭百濟新羅任那加羅秦韓慕韓七國諸軍事安東大
将軍倭國王順帝昇明二年遣使上表言自昔祖禰躬
擐甲胄跋涉山川不遑寧處東征毛人五十五國西服
衆夷六十六國陵平海北九十五國王道融泰廓土遐
畿累葉朝宗不愆于歳道逕百濟裝飾船舫而句麗無
道圖欲見吞臣亡考濟方欲大舉奄喪父兄使垂成之
功不獲一簣今欲練兵申父兄之志竊自假開府儀同
三司其餘咸各假授以勸忠節詔除武使持節都督倭
新羅任那秦韓慕韓六國諸軍事安東大將軍倭王齊
建元中除武持節都督倭新羅任那加羅秦韓慕韓六
國諸軍事鎮東大將軍梁武帝即位進武號征東大將
軍其南有侏儒國人長四尺又南有黑齒國裸國去倭
四千餘里船行可一年至又西南萬里有海人身黒眼
白裸而醜其肉羙行者或射而食之文身國在倭東北
七千餘里人體有文如獸其頟上有三文文直者貴文
小者賤土俗歡樂物豐而賤行客不齎糧有屋宇無城
郭國王所居飾以金銀珍麗繞屋為壍廣一丈實以水
銀雨則流于水銀之上市用珍寳犯輕罪者則鞭杖犯
死罪則置猛獸食之有枉則獸避而不食經宿則赦之
大漢國在文身國東五千餘里無兵戈不攻戰風俗並
與文身國同而言語異
扶桑國者齊永元元年其國有沙門慧深來至荆州説
云扶桑在大漢國東二萬餘里地在中國之東其上多
扶桑木故以為名扶桑葉似桐初生如笋國人食之實
如棃而赤績其皮為布以為衣亦以為錦作板屋無城
郭有文字以扶桑皮為紙無甲兵不攻戰其國法有南
北獄若有犯輕罪者入南獄重罪者入北獄有赦則放
南獄不赦北獄在北獄者男女相配生男八歳為奴生
女九歳為婢犯罪之身至死不出貴人有罪國人大會
坐罪人於坑對之宴飲分訣若死别焉以灰繞之其一
重則一身屏退二重則及子孫三重者則及七世名國
王為乙祁貴人第一者為對盧第二者為小對盧第三
者為納咄沙國王行有鼓角導從其衣色隨年改易甲
乙年青丙丁年赤戊巳年黄庚辛年白壬癸年黑有牛
角甚長以角載物至勝二十斛有馬車牛車鹿車國人
養鹿如中國蓄牛以乳為酪有赤棃經年不壊多蒲桃
其地無鐡有銅不貴金銀市無租估其昏姻法則壻往
女家門外作屋晨夕灑掃經年而女不悅即驅之相恱
乃成昏昏禮大抵與中國同親喪七日不食祖父母喪
五日不食兄弟伯叔姑姊妹三日不食設坐為神像朝
夕拜奠不制衰絰嗣王立三年不親國事其俗舊無佛
法宋大明二年罽賔國嘗有比丘五人游行其國流通
佛法經像敎令出家風俗遂改慧深又云扶桑東千餘
里有女國容貎端正色甚潔白身體有毛髮長委地至
二三月競入水則任娠六七月産子女人胷前無乳頂
後生毛根白毛中有汁以乳子百日能行三四年則成
人矣見人驚避偏畏丈夫食鹹草如禽獸鹹草葉似邪
蒿而氣香味鹹梁天監六年有晉安人度海為風所飄
至一島登岸有人居止女則如中國而言語不可曉男
則人身而狗頭其聲如吠其食有小豆其衣如布築土
為牆其形圓其戸如竇云
河南宕昌鄧至武興其本並為氐𦍑之地自晉南遷九
州分裂此等諸國地分西垂提挈于魏時通江左今採
其舊土編于西戎云
河南王者其先出自鮮卑慕容氏初慕容奕洛干有二
子庶長曰吐谷渾嫡曰廆洛干卒廆嗣位吐谷渾避之
西徙上隴度枹罕出涼州西南至赤水而居之地在河
南故以為號事詳北史其界東至疊川西隣于闐北接
髙昌東北通秦嶺方千餘里蓋古之流沙地焉乏草木
少水潦四時恒有冰雪唯六七月雨雹甚盛若晴則風
飄沙礫常蔽光景其地有麥無穀有青海方數百里放
牝馬其側輒生駒土人謂之龍種故其國多善馬有屋
宇雜以百子帳即穹盧也著小袖袍小口袴大頭長裙
帽女子被髮為辮其後吐谷渾孫葉廷頗識書記自謂
曾祖奕洛干始封昌黎公吾蓋公孫之子也禮以王父
字為氏因姓吐谷渾亦為國號至其末孫阿豺始通江
左受官爵弟子慕延宋元嘉末又自號河南王慕延死
從弟拾寅立乃用書契起城池築宫殿其小王並立宅
國中有佛法拾寅死子度易侯立易侯死子休留代立
齊永明中以代為使持節都督西秦河沙三州鎮西將
軍䕶羗校尉西秦河二州刺史梁興進代為征西將軍
代死子休運籌襲爵位天監十三年遣使獻金裝馬腦
鍾二口又表於益州立九層佛寺詔許焉十五年又遣
使獻赤舞龍駒及方物其使或歳再三至或冄歳一至
其地與益州隣常通商賈普通元年又奉表獻方物籌
死子呵羅真立大通三年詔以為寕西将軍䕶羗校尉
西秦河二州刺史真死子佛輔襲爵位其世子又遣使
獻白龍駒於皇太子
宕昌國在河南國之東益州之西北隴西之地西羗種
也宋孝武世其王梁瑾忽始獻方物梁天監四年王梁
彌博來獻甘草當歸詔以為使持節都督河梁二州諸
軍事安西將軍東羗校尉河梁二州刺史隴西公宕昌
王佩以金章彌博死子彌泰立大同七年復䇿授以父
爵位其衣服風俗與河南略同
鄧至國居西凉州界羗别種也世號持節平北將軍西
涼州刺史宋文帝時王象屈耽遣使獻馬梁天監元年
詔以鄧至王象舒彭為督西凉州諸軍事進號安北將
軍五年舒彭遣使獻黄耆四百斤馬四疋其俗呼帽曰
突何其衣服與宕昌同
武興國本仇池楊難當自立為秦王宋文帝遣裴方明
討之難當奔魏其兄子文徳又聚衆葭蘆宋因授以爵
位魏又攻之文徳奔漢中從弟僧嗣又自立復戍葭蘆
卒文徳弟文度立以弟文洪為白水太守屯武興宋世
以為武都王武興之國自於此矣難當族弟廣香又攻
殺文度自立為隂平王葭蘆鎮主死子炅立炅死子崇
祖立崇祖死子孟孫立齊永明中魏南梁州刺史仇池
公楊靈珍據泥切山歸齊齊武帝以靈珍為北梁州刺
史仇池公文洪死以族人集始為北秦州刺史武都王
梁天監初以集始為持節都督秦雍二州諸軍事輔國
将軍平羗校尉北秦州刺史武都王靈珍為冠軍將軍
孟孫為假節督沙州諸軍事平羗校尉沙州刺史隂平
王集始死子紹先襲爵位二年以靈珍為持節督隴右
諸軍事左將軍北凉州刺史仇池王十年孟孫死詔贈
安沙将軍北雍州刺史子定襲封爵紹先死子智慧立
大同元年剋復漢中智慧遣使上表求率四千戸歸梁
詔許焉即以為東益州其國東連秦嶺西接宕昌其大
姓有苻氏姜氏梁氏言語與中國同著烏皁突騎帽長
身小袖袍小口袴皮鞾地植九穀婚姻偹六禮知書疏
種桑蔴出紬絹布漆蠟椒等山出銅鐵
書云蠻夷猾夏其作梗也已舊及于宋之方盛蓋亦屢
興戍役豈詩所謂蠢爾蠻荆大邦為讐者乎今亦編錄
以偹諸蠻云爾
荆雍州蠻盤瓠之後也種落布在諸郡縣宋時因晉於
荆州置南蠻雍州置寧蠻校尉以領之孝武初罷南蠻
併大府而寧蠻如故蠻之順附者一户輸穀數斛其餘
無雜調而宋人賦役嚴苦貧者不復堪命多逃亡入蠻
蠻無徭役強者又不供官稅結黨連郡動有數百千人
州郡力弱則起為盗賊種類稍多戸口不可知也所在
多深險居武陵者有雄溪樠溪辰溪酉溪武溪謂之五
溪蠻而宜都天門巴東建平江北諸郡蠻所居皆深山
重阻人跡罕至焉前世以來屢為人患少帝景平二年
宜都蠻帥石寧等一百二十三人詣闕上獻文帝元嘉
六年建平蠻張維之等五十人七年宜都蠻田生等一
百一十三人並詣闕獻見其後沔中蠻大動行旅殆絶
天門漊中令宋矯之徭賦過重蠻不堪命十八年蠻田
向求等為宼破漊中虜掠百姓荆州刺史衡陽王義季
遣行參軍曾孫念討破之免矯之官二十年南郡臨沮
當陽蠻反縳臨沮令傅僧驥荆州刺史南譙王義宣遣
中兵參軍王諶討破之先是雍州刺史劉道産善撫諸
蠻前後不附者皆引出平土多縁沔為居及道産亡蠻
又反叛至孝武出為雍州羣蠻斷道臺遣軍主沈慶之
連年討蠻所向皆平事在慶之傳二十八年正月龍山
雉水蠻宼鈔湼陽縣南陽太守朱韶遣軍討之失利韶
又遣二千人係之蠻乃散走是歳滍水諸蠻因險為宼
雍州刺史隨王誕遣使説之又遣軍討沔北諸蠻襲濁
山如口蜀松三砦剋之又圍斗錢柏義諸砦蠻悉力距
戰軍大破之孝武大明中建平蠻向光侯宼暴峽川巴
東太守王濟荆州刺史朱修之遣軍討之光侯走清江
清江去巴東千餘里時巴東建平宜都天門四郡蠻為
宼諸郡人戸流散百不存一明帝順帝世尤甚荆州為
之虛弊云
豫州蠻稟君後也盤瓠禀君事並具前史西陽有巴水
蘄水希水赤亭水西歸水謂之五水蠻所在並深岨種
落熾盛歴世為盗賊北接淮汝南極江漢地方數千里
宋元嘉二十八年西陽蠻殺南川令劉臺二十九年新
蔡蠻破大雷戍略公私船入湖有亡命司馬黑石逃在
蠻中共為宼文帝遣太子歩兵校尉沈慶之討之孝武
大明四年又遣慶之討西陽蠻大剋獲而反司馬黑石
徒黨三人其一名智黑石號曰太公以為謀主一人名
安陽號譙王一人名續之號梁王蠻文山羅等討禽續
之為蠻世財所簒山羅等相率斬世財父子六人豫州
刺史王𤣥謨遣殿中將軍郭元封慰勞諸蠻使縛送亡
命蠻乃執智安陽二人送詣𤣥謨孝武使於夀陽斬之
明帝初即位四方反叛及南賊敗於鵲尾西陽蠻田益
之田義之成邪財田光興等起義攻郢州剋之以益之
為輔國将軍都統四山軍事又以蠻戸立宋安光城二
郡以義之為宋安太守光興為光城太守封益之邉城
縣王成邪財陽城縣王成邪財死子婆思襲爵云
玉門以西達于西海考之漢史通為西域高昌迄于波
斯則其所也自晉宋以還雖有時而至論其風土甚未
能詳今略備西域諸國編之于次云
高昌國初闞氏為主其後為河西王沮渠茂䖍弟無諱
襲破之其王闞爽奔於蠕蠕無諱據之稱王一世而滅
於魏其國人又推麴氏為王名嘉魏授為車騎將軍司
空公都督秦州諸軍事秦州刺史金城郡公在位二十
四年卒國諡曰昭武王子堅堅嗣位魏授使持節驃騎
大將軍散騎常侍都督𤓰州刺史西平郡公開府儀同
三司高昌王其國蓋車師之故地南接河南東近敦煌
西次龜兹北隣敕勒置四十六鎮交河田地髙寧臨川
横截栁婆洿林新興寧由始昌篤進白刃等鎮官有四
鎮將軍及置雜號將軍長史司馬門下校郎中兵校郎
通事舎人通事令史諮議諫議校尉主簿國人言語與
華略同有五經歴代史諸子集靣貎類高麗辮髮垂之
於背著長身小袖袍縵襠袴女子頭髮辮而不垂著錦
纈纓絡環釧昏姻有六禮其地高燥築土為城架木為
屋土覆其上寒暑與益州相似備植九穀人多噉麵及
牛羊肉出良馬蒲桃酒石鹽多草木有草實如繭繭中
絲如細纑名曰白疊子國人取織以為布布甚軟白交
市用焉有朝烏者旦旦集王殿前為行列不畏人日出
然後散去梁大同中子堅遣使獻鳴鹽枕蒲桃良馬氍
㲣等物
滑國者車師之别種也漢永建元年八滑從班勇擊北
虜有功勇上八滑為後部親漢侯自魏晉以來不通中
國至梁天監十五年其王厭帶夷栗陁始遣使獻方物
普通元年遣使獻黄師子白貂裘波斯錦等物七年又
奉表貢獻魏之居代都滑猶為小國屬蠕蠕後稍強大
征其旁國波斯盤盤罽賔焉耆龜兹疎勒姑墨于闐句
般等國開地千餘里土地温暖多山川少樹木有五榖
國人以麵及羊肉為糧其獸有師子兩腳駱駝野驢有
角人皆善騎射著小袖長身袍用金玉為帶女人被裘
頭上刻木為角長六尺以金銀飾之少女子兄弟共妻
無城郭氈屋為居東向開户其王坐金牀隨太歳轉與
妻並坐接客無文字以木為契與旁國通則使旁國胡
為胡書羊皮為紙無職官事天神火神每日則出戸祀
神而後食其跪一拜而止𦵏以木為槨父母死其子截
一耳𦵏訖即吉其言語待河南人譯然後通
呵跋檀周古柯胡密丹等國並滑旁小國也凡滑旁之
國衣服容貎皆與滑同普通元年使使隨滑使來貢獻
方物
白題國王姓支名史稽毅其先蓋匃奴之别種胡也漢
灌嬰與匃奴戰斬白題騎一人是也在滑國東去滑六
日行西極波斯土地出粟麥𤓰果食物畧與滑同普通
三年遣使獻方物
龜兹者西域之舊國也自晉度江不通至梁普通二年
王尼瑞摩珠那勝遣使奉表貢獻
于闐者西域之舊國也梁天監九年始通江左遣使獻
方物十三年又獻波羅婆歩障十八年又獻琉璃甖大
同七年又獻外國刻玉佛
渴盤陁國于闐西小國也西隣滑國南接罽賔國北連
沙勒國都在山谷中城周回十餘里國有十二城風俗
與于闐相類衣吉貝布着長身小袖袍小口袴地宜小
麥資以為糧多牛馬駱駝羊等出好氈王姓葛沙氏梁
中大同七年始通江左遣獻方物
末國漢世且末國也勝兵萬餘戸北與丁零東與白題
西與波斯接土人剪髮著氈帽小袖衣為衫則開頸而
縫前多牛羊騾驢其王安末深盤梁普通五年始通江
左遣使來貢獻
波斯國其先有波斯匿王者子孫以王父字為氏因為
國號國有城周回三十二里城髙四丈皆有樓觀城内
屋宇數百千間城外佛寺二三百所西去城十五里有
土山山非過髙其勢連接甚逺中有鷲鳥噉羊土人極
以為患國中有優鉢曇花鮮華可愛出龍駒馬鹹地生
珊瑚樹長一二尺亦有虎魄馬腦真珠玫瑰等國内不
以為珍市買用金銀昏姻法下娉財訖女壻將數十人
迎婦壻著金線錦袍師子錦袴戴天冠婦亦如之婦兄
弟便來捉手付度夫婦之禮於兹永畢國西及南俱與
娑羅門國北與泛慄國接梁中大通二年始通江左遣
使獻佛牙
北狄種類寔繁蠕蠕為族蓋匃奴之别種也魏自南遷
因擅其地故無城郭隨水草畜牧以穹廬居辮髮衣錦
小袖袍小口袴深雍鞾其地苦寒七月流澌亘河宋昇
明中遣王洪軌使焉引之共謀魏齊建元三年洪軌始
至是歳通使求并力攻魏其相國刑基祗羅回表言京
房讖云卯金卒草肅應王歴觀圖緯代宋者齊又獻師
子皮袴褶其國後稍侵弱永明中為丁零所破更為小
國而移其居梁天監十四年遣使獻馬貂裘普通元年
又遣使獻方物是後數歳一至焉大同七年又獻馬一
疋金一斤其國能以術祭天而致風雪前對皎日後則
泥潦横流故其戰敗莫能追及或於中夏為之則不能
雨問其故蓋以㬉云
論曰自晉氏南度介居江左北荒西裔隔礙莫通至於
南徼東邉界壤所接洎宋元嘉撫運爰命干戈象浦之
絶威震㝠海於是鞮譯相係無絶歳時以洎齊梁職貢
有序及侯景之亂邉鄙日蹙陳氏基命衰微已甚救首
救尾身其幾何故西賮南琛無聞竹素豈所謂有徳則
來無道則去者也
　
　
　
　
　
　
　南史卷七十九
　南史卷七十九考證
新羅傳梁普通二年王姓募名泰始使隨百濟獻方物
　○泰閣本作秦
倭國傳安東大將軍倭王齊建元中除武持節都督倭
　新羅任那加羅秦韓慕韓六國諸軍事鎮東大将軍
　○鎮東大将軍上閣本脫去三十字今从監本
豫州蠻傳西陽有巴水蘄水希水赤亭水西歸水謂之
　五水○蘄監本訛斬今從閣本
蠻所在並深岨○岨監本訛屺今从閣本
波斯國傳西去城十五里有土山○土監本訛上今改
　正
　
　
　
　
　南史卷七十九考證
欽定四庫全書
　南史卷八十
　　唐　　　李　　　延　　　夀　　　撰
　列傳第七十
　　賊臣
　　　侯景　　　王偉　　　熊曇朗
　　　周廸　　　留異　　　陳寳應
侯景字萬景魏之懐朔鎮人也少而不羈為鎮功曹史
魏末北方大亂乃事邉将爾朱榮甚見器重初學兵法
於榮部将慕容超宗未幾超宗每詢問焉後以軍功為
定州刺史始魏相高歡㣲時與景甚相友好及歡誅爾
朱氏景以衆降仍為歡用稍至吏部尚書非其好也毎
獨曰何當離此反故紙邪尋封濮陽郡公歡之敗於沙
苑景謂歡曰宇文泰恃於戰勝今必致怠請以數千勁
騎至關中取之歡以告其妃婁氏曰彼若得泰亦將不
歸得泰失景於事奚益歡乃止後為河南道大行臺位
司徒又言於歡曰恨不得泰請兵三萬横行天下要湏
濟江縛取蕭衍老公以作太平寺主歡壯其言使擁兵
十萬專制河南杖任若已之半體景右足短弓馬非其
長所在唯以智謀時歡部將高昂彭樂皆雄勇冠時唯
景常輕之言似豕突爾勢何所至及將鎮河南請于歡
曰今握兵在逺姦人易生詐偽大王若賜以書請異於
他者許之毎與景書别加微㸃雖子弟弗之知及歡疾
篤其世子澄矯書召之景知偽懼禍因用王偉計乃以
太清元年二月遣其行臺郎中丁和上表求降帝召羣
臣議之尚書僕射謝舉等皆議納景非便武帝不從初
帝以是歳正月乙卯於善言殿讀佛經因謂左右黄慧
弼曰我昨夢天下太平爾其識之及和至校景實以正
月乙卯日定計帝由是納之於是封景河南王大將軍
使持節督河南北諸軍事大行臺承制如鄧禹故事高
澄嗣事為渤海王遣其將慕容紹宗圍景於長社景急
乃求割魯陽長社東荆北兖請救于西魏魏遣五城王
元慶等率兵救之紹宗乃退景復請兵於司州刺史羊
鴉仁鴉仁遣長史鄧鴻率兵至汝水元慶軍夜遁鴉仁
乃據懸瓠時景將蔡道遵北歸言景有悔過志髙澄以
為信然乃以書喻景若還許以豫州刺史終其身所部
文武更不追攝闔門無恙并還寵妻愛子景報書不從
澄知景無歸志乃遣軍相繼討景帝聞鴉仁已據懸瓠
遂命羣帥指授方畧大舉攻東魏以貞陽矦蕭明為都
督明軍敗見俘紹宗攻潼州刺史郭鳳棄城走景乃遣
其行臺左丞王偉左戸郎中王則詣闕獻䇿請元氏子
弟立為魏王詔遣太子舎人元貞為咸陽王湏度江許
即位以乗輿之副資給之高澄又遣慕容紹宗追景景
退保渦陽使謂紹宗曰欲送客邪將定雌雄邪紹宗曰
將決戰遂順風以陣景閉壘頃之乃出紹宗曰景多詭
好乗人背使備之果如其言景命戰士皆被短甲短刀
但低視斫人脛馬足遂敗紹宗軍禆將斛律光尤之紹
宗曰吾戰多矣未見此賊之難也爾其當之光被甲将
出紹宗戒之曰勿度渦水既而又為景敗紹宗謂曰定
何如也相持連月景食盡誑其衆以為家口並見殺衆
皆信之紹宗遙謂曰爾等家並完乃被髮向北斗以誓
之景士卒並北人不樂南度其将暴顯等各率所部降
紹宗景軍潰散喪甲士四萬人馬四千疋輜重萬餘兩
乃與腹心數騎自硤石濟淮稍收散卒得馬步八百人
南過小城人登陴詬之曰跛脚奴何為邪景怒破城殺
言者而去晝夜兼行追軍不敢逼使謂紹宗曰景若就
禽公復何用紹宗乃縱之既而莫適所歸馬頭戍主劉
神茂者為韋黯所不容因是踣馬乃馳謂景曰夀陽去
此不逺城池險固韋黯是監州耳王若次近郊必郊迎
因而執之可以集事得城之後徐以啟聞朝廷喜王南
歸必不責也景執其手曰天敎也及至而黯授甲登陴
景謂神茂曰事不諧矣對曰黯懦而寡智可說下也乃
遣豫州司馬徐思玉夜入說之黯乃開門納景景執黯
數將斬之久而見釋乃遣于子悦馳以敗聞自求貶削
優詔不許復求資給即授南豫州刺史本官如故帝以
景兵新破未忍移易故以鄱陽王範為合州刺史即鎮
合肥魏人攻懸瓠懸瓠糧少羊鴉仁去懸瓠歸義陽魏
人入懸瓠更求和親帝召公卿謀之張綰朱异咸請許
之景聞未之信乃偽作鄴人書求以貞陽侯換景帝將
許之舍人傅岐曰侯景以窮歸義棄之不祥且百戰之
餘寧肯束手受縶謝舉朱异曰景奔敗之將一使之力
耳帝從之復書曰貞陽旦至侯景夕反景謂左右曰我
知呉兒老公薄心腸又請娶於王謝帝曰王謝門高非
偶可於朱張以下訪之景恚曰㑹將呉兒女以配奴王
偉曰今坐聽亦死舉大事亦死王其圗之於是遂懐反
計屬城居人悉占募為軍士輙停責市估及田租百姓
子女悉以配將士又啟求錦萬疋為軍人袍中領軍朱
异議以御府錦署止充領賞不容以供邉用請送青布
以給之又以臺所給仗多不能精啟請東冶鍜工欲更
營造敕並給之景自渦陽敗後多所徵求朝廷含𢎞未
嘗拒絶是時貞陽侯明遣使還梁述魏人請追前好許
放之還武帝覽之流涕乃報明啓當别遣行人帝亦欲
息兵乃與魏通和景聞之懼馳啓固諫帝不從爾後表
疏跋扈言辭不遜又聞遣伏挺徐陵使魏不知所為元
貞知景異志累啓還朝景謂曰將定江南何不少忍貞
益懼奔還建鄴具以事聞景又招司州刺史羊鴉仁同
逆鴉仁錄送其使時鄱陽王範鎮合肥及鴉仁俱累啓
稱景有異志朱异曰侯景數百叛虜何能為役並抑不
奏聞景所以姦謀益果乃上言曰髙澄狡猾寧可全信
陛下納其詭語求與連和臣亦竊所笑也臣行年四十
有六未聞江左有佞邪之臣一旦入朝乃致嚻讟寧堪
粉骨投命讎門請乞江西一境受臣控督如其不許即
領甲臨江上向閩越非唯朝廷自恥亦是三公旰食帝
使朱异宣語答景使曰譬如貧家畜十客五客尚能得
意朕唯有一客致有忿言亦是朕之失也景又知臨賀
王正徳怨望朝廷密令要結正徳許為内啓二年八月
景遂發兵反於豫州城内集其將帥登壇歃血是日地
大震於是以誅中領軍朱异少府卿徐驎太子左率陸
驗制局監周石珍為辭以為姦臣亂政請帶甲入朝先
攻馬頭木栅執太守劉神茂戍主曹璆等武帝聞之笑
曰是何能為吾以折箠笞之乃敕斬景者不問南北人
同賞封二千戸兼一州刺史其人主帥欲還北不須州
者賞以絹布二萬以禮發遣於是詔合州刺史鄱陽王
範為南道都督北徐州刺史封山侯正表為北道都督
司州刺史柳仲禮為西道都督通直散騎常侍裴之高
為東道都督同討景濟自歴陽又令侍中開府儀同三
司邵陵王綸持節董督衆軍景聞之謀於王偉偉曰莫
若直掩揚都臨賀反其内大王攻其外天下不足定也
兵聞拙速不聞工遲令今便須進路不然邵陵及人九
月景發夀春聲云游獵人不覺也留偽中軍大都督王
貴顯守夀春城出軍偽向合肥遂襲譙州助防董紹先
降之執刺史豐城侯泰武帝聞之遣太子家令王質率
兵三千廵江遏防景進攻歴陽太守莊鐵鐵遣弟均夜
斫景營戰沒鐵母愛其子勸鐵降景拜其母鐵乃勸景
曰急則應機緩必致禍景乃使鐡為導是時鎮戍相次
啓聞朱异尚曰景必無度江志蕭正徳先遣大船數十
艘偽載荻實擬濟景景至江將度慮王質為梗俄而質
被追為丹陽尹無故自退景聞未之信乃密遣覘之謂
使者質若退折江東樹枝為驗覘人如言而返景大喜
曰吾事辦矣乃自采石濟馬數百疋兵八千人都下弗
之覺景即分襲姑熟執淮南大守文成侯寧遂至慈湖
南津校尉江子一奔還建鄴皇太子見事急入靣啓武
帝曰請以事垂付願不勞聖心帝曰此自汝事何更問
為太子仍停中書省指授内外擾亂相刼不復通於是
詮以揚州刺史宣城王大器為都督内外諸軍事都官
尚書羊偘為軍師将軍以副焉遣南浦侯推守東府城
西豐公大春守石頭輕車長史謝禧守白下既而景至
朱雀航遣徐思玉入啓乞帶甲入朝除君側之惡請遣
了事舎人出相領觧實欲觀城中虚實帝遣中書舎人
賀季主書郭寳亮隨思玉往勞之于板橋景北靣受敕
季曰今者之舉何以為名景曰欲為帝也王偉進曰朱
异徐驎謟黷亂政欲除姦臣耳景既出惡言留季不遣
寳亮還宫先是大同中童謡曰青丝白馬夀陽來景渦
陽之敗求錦朝廷所給青布及是皆用為袍采色尚青
景乘白馬青丝為轡欲以應謡蕭正徳先屯丹陽郡至
是率所部與景合建康令庾信率兵千餘人屯航北及
景至徹航始除一舶見賊軍皆著鐡靣遂棄軍走南塘
游軍復閉航度景皇太子以所乘馬授王質配精兵三
千使援庾信質至領軍府與賊遇未陣便奔景乗勝至
闕下西豐公大春棄石頭城走景遣其儀同于子悅據
之謝禧亦棄白下城走景遣百道攻城縱火焚大司馬
東西華諸門城中倉卒未有備乃鑿門樓下水沃火久
之方滅賊又斫東掖門将入羊偘鑿門扇刺殺人賊乃
退又登東宫墻射城内至夜簡文募人出燒東宫臺殿
遂盡所聚圗籍數百厨一皆灰燼先是簡文夢有人畫
作秦始皇云此人復焚書至是而驗景又燒城西馬廐
士林館太府寺明日景又作木驢數百攻城上擲以石
並皆碎破賊又作尖頂木其状似槥石不能破乃作雉
尾炬灌以膏蠟叢下焚之賊既不剋士卒死者甚多乃
止攻築長圍以絶内外又啓求誅朱异陸驗徐驎周石
珍等城内亦射賞格出外有能斬景首授以景位并錢
一億萬布絹各萬疋女樂二部莊鐵乃奔歴陽紿言景
已梟首景城守郭駱懼棄城走夀陽鐵得入城遂奔尋
陽十一月景立蕭正徳為帝即偽位居於儀賢堂改年
曰正平初童謡有正平之言故立號以應之識者以為
正徳卒當平殄也景自為相國天柱將軍正徳以女妻
之景又攻東府城設百尺樓車鉤城堞盡落城陷景使
其儀同盧暉畧率數千人持長刀夾城門悉驅城内文
武倮身而出賊交兵殺之死者三千餘人南浦侯推是
日遇害景使正徳子見理及暉略守東府城初景至都
便唱云武帝已晏駕雖城中亦以為然簡文慮人情有
變乃請上輿駕廵城上將登城陸驗諫曰陛下萬乘之
重豈可輕脫因泣下帝深感其言乃幸大司馬門城上
聞蹕聲皆鼓譟軍人莫不屑涕百姓乃安景又於城東
西各起土山以臨城城内亦作兩山以應之簡文以下
皆親畚鍤初景至便望尅定建鄴號令甚明不犯百姓
既攻不下人心離沮又恐援軍總集人必潰散乃縱兵
殺掠交尸塞路富室豪家恣意裒剝子女妻妾悉入軍
營又募北人先為奴者竝令自拔賞以不次朱异家黥
奴乃與其儕踰城投賊景以為儀同使至闕下以誘城
内乗馬披錦袍詬曰朱异五十年仕宦方得中領軍我
始事侯王已為儀同於是奴僮競出盡皆得志景食石
頭常平倉既盡便掠居人爾後米一升七八萬錢人相
食有食其子者又築土山不限貴賤晝夜不息亂加毆
棰疲羸者因殺以填山號哭之聲動天地百姓不敢藏
隠並出從之旬日間衆至數萬景儀同范桃棒宻貪重
賞求以甲士二千人來降以景首應購遣文徳主帥前
白馬游軍王陳昕夜踰城入密啓言状簡文以啓上上
大悦使報桃棒事定許封河南王鐫銀券以與之簡文
恐其詐猶豫不决上怒曰受降常理何忽致疑朱异傅
岐同請納之簡文曰吾即堅城自守所望外援外援若
至賊豈足平今若開門以納桃棒桃棒之意尚且難知
一旦傾危悔無及矣桃棒又曰今止将所領五百餘人
若至城門自皆脱甲乞朝廷賜容事濟之時保禽侯景
簡文見其言愈疑之朱异以手搥胷曰今年社稷去矣
俄而桃棒軍人魯伯和告景並烹之至是邵陵王綸率
西豐公大春新塗公大成永安侯確南安鄉侯駿前譙
州刺史趙伯超武州刺史蕭弄璋步兵校尉尹思合等
馬步二萬發自京口直㩀鍾山景黨大駭咸欲逃散分
遣萬餘人拒戰綸大破之於愛敬寺下景初聞綸至懼
形於色及敗軍還尤言其盛愈恐命具舟石頭將北濟
任約曰去鄉萬里走欲何之戰若不㨗君臣同死草間
乞活約所不為景乃留宋子仙守壁自將鋭卒拒綸陣
於覆舟山北與綸相持㑹暮景退還南安侯駿率數十
騎挑之景囘軍駿退時趙伯超陣於𤣥武湖北見駿退
仍率軍前走衆軍前亂遂敗績綸奔京口賊執西豐公
大春綸司馬莊丘慧逹直閤將軍胡子約廣陵令霍儁
等來送城下逼令云已禽邵陵王霍儁獨云王小失利
已全軍還京口城中但堅守援軍尋至語未卒賊以刀
傷其口景義而釋焉正徳乃收而害之是日鄱陽世子
嗣裴之高至後渚結營于蔡洲景分軍屯南岸十二月
景造諸攻具及飛樓橦車登城車鉤堞車階道車火車
並高數丈車至二十輪陳於闕前百道攻城以火焚城
東南隅大樓因火勢以攻城城上縱火悉焚其攻具賊
乃退是時景土山成城内土山亦成以太府卿韋黯守
西土山左衛將軍栁津守東土山山起芙蓉層樓高四
丈飾以錦罽捍以烏笙山峯相近募敢死士厚衣袍鎧
名曰僧騰客配二山交矟以戰鼓呌沸騰昏旦不息土
山攻戰旣苦人不堪命栁津命作地道毁外山擲雉尾
炬燒其櫓堞外山崩壓賊且盡賊又作蝦蟇車運土石
填壍戰士升之樓車四靣並至城内飛石碎其車賊死
積於城下賊又掘城東南角城内作迂城形如却月以
捍之賊乃退材官將軍宋嶷降賊因為立計引𤣥武湖
水灌臺城闕前御街竝為洪波矣又燒南岸居人營寺
莫不咸盡司州刺史栁仲禮衡州刺史韋粲南陵太守
陳文徹宣猛將軍李孝欽等皆來赴援鄱陽世子嗣裴
之高又濟江柳仲禮營朱雀航南裴之高營南苑韋粲
營青塘陳文徹李欽屯丹陽郡鄱陽世子嗣營小航南
竝縁淮造柵及旦景方覺乃登禪靈寺門樓以望之見
韋粲營壘未合度兵擊之粲敗景斬粲首狥城下桞仲
禮聞粲敗不遑貫甲舉數十人赴之遇賊斬首數百仍
投水死者千餘人仲禮深入馬陷泥亦被重創自是賊
不敢濟岸邵陵王綸又與臨城公大連等自東道集于
南岸荆州刺史湘東王繹遣世子方等兼司馬呉曅天
門太守樊文皎赴援營于洲子岸前高州刺史李遷仕
前司州刺史羊鴉仁又率兵繼至既而鄱陽世子嗣永
安侯確羊鴉仁李遷仕樊文皎率衆度淮攻破賊東府
城前柵遂營于青溪水東景遣其儀同宋子仙縁水西
立柵以相拒景食稍盡人相食者十五六初援兵至北
岸衆號百萬百姓扶老攜幼以候王師纔過淮便競剝
掠徵責金銀列營而立互相疑貳邵陵王綸桞仲禮甚
於讐敵臨城公大連永安侯確逾於水火無有鬬心賊
黨有欲自拔者聞之咸止賊之始至城中纔得固守平
蕩之事期望援軍既而中外斷絶有羊車兒獻計作紙
鴉繫以長繩藏勅於中簡文出太極殿前因西北風而
放冀得書達羣賊駭之謂是厭勝之術又射下之其危
急如此是時城中圍逼既乆膎味頓絶簡文上厨僅有
一肉之膳軍士煑弩燻鼠捕雀食之殿堂舊多鴿羣聚
至是殲焉初宫門之閉公卿以食為念男女貴賤並出
負米得四十萬斛收諸府藏錢帛五十億萬竝聚徳陽
堂魚鹽樵薪所取蓋寡至是乃壊尚書省為薪撤薦剉
以飼馬盡又食飯焉御甘露厨有乾苔味酸鹹分給戰
士軍人屠馬於殿省間鬻之雜以人肉食者必病賊又
置毒於水竇於是稍行腫滿之疾城中疫死者大半初
景之未度江魏人遣檄極言景反覆猜忍又言帝飾智
驚愚将為景欺至是禍敗之状皆如所陳南人咸以為
讖時景軍亦飢不能復戰東城有積粟其路為援軍所
斷且聞湘東王下荆州兵彭城劉邈乃説景曰大軍頓
兵已乆攻城不拔今衆軍雲集未易可破如聞軍糧不
支一月運漕路絶野無所掠嬰兒掌上信在於今未若
乞和全師而反景乃與王偉計遣任約至城北拜表偽
降以河南自効帝曰吾有死而已寧有是議且賊凶逆
多詐此言云何可信既而城中日蹙簡文乃請武帝曰
侯景圍逼既無勤王之師今欲許和更思後計帝大怒
曰和不如死簡文曰城下之盟乃是深耻白刃交前流
矢不顧上遲回乆之曰爾自圗之無令取笑千載乃聽
焉景請割江右四州地并求宣城王大器出送然後觧
圍濟江仍許遣其儀同于子悦左丞王偉入城為質中
領軍傅岐議以宣城王嫡嗣之重有輕言者請劔斬之
乃請石城公大款出送詔許焉遂於西華門外設壇遣
尚書僕射王克兼侍中上甲鄉侯韶兼散騎常侍蕭瑳
與于子悦王偉等登壇共盟右衞將軍桞津出西華門
下景出其柵門與津遙相對刑牲歃血南兖州刺史南
康嗣王㑹理前青冀二州刺史湘潭侯退西昌侯世子
彧率衆三萬至於馬卬洲景慮北軍自白下而上斷其
江路請悉勒聚南岸敕乃遣北軍並進江潭苑景又啓
稱永安侯趙威方頻隔柵詬臣云天子自與爾盟我終
當逐爾乞召入城即進發敕竝召之景遂運東城米于
石頭食乃足又啓云西岸信至高澄已得夀春鍾離便
無處安足權借廣陵譙州須征得夀春鍾離即以奉還
朝廷時荆州刺史湘東王繹師於武成河東王譽次巴
陵前信州刺史桂陽王慥頓江津竝未之進既而有敕
班師湘東王欲旋中記室參軍蕭賁曰景以人臣舉兵
向闕今若放兵未及度江童子能斬之必不為也大王
以十萬之師未見賊而退若何湘東王不悦賁骨鯁士
也毎恨湘東不入援嘗與王雙六食子未下賁曰殿下
都無下意王深為憾遂因事害之景旣知援軍號令不
一終無勤王之效又聞城中死疾轉多當有應之者既
却湘東王等兵又得城中之米王偉且説景曰王以人
臣舉兵背叛圍守宫闕已盈十旬逼辱妃主陵穢宗廟
今日持此何處容身願且觀變景然之乃表陳武帝十
失三年三月丙辰朔城内於太極殿前設壇使兼太宰
尚書僕射王克等告天地神祗以景違盟舉𤇺鼓譟初
城圍之日男女十餘萬貫甲者三萬至是疾疫且盡守
埤者止二三千人竝悉羸懦横屍滿路無人埋瘞臰氣
熏數里爛汁滿溝洫於是羊鴉仁柳仲禮鄱陽世子嗣
進軍於東府城北柵壘未立為景將宋子仙所敗送首
級於闕下景又遣于子悦乞城内遣御史中丞沈浚至
景所無去意浚因責之景大怒即決石闕前水百道攻
城晝夜不息丁卯邵陵王世子子堅帳内白雲朗董勛
華於城西北樓納賊五鼓賊四靣飛梯衆悉上永安侯
確與其兄堅力戰不能却乃還見文徳殿言狀須臾景
乃先使王偉儀同陳慶入殿陳謝曰臣既與高氏有隙
所以歸投毎啓不蒙為奏所以入朝而姦佞懼誅深見
推拒連兵多日罪合萬誅武帝曰景今何在可召來景
入朝以甲士五百人自衛帶劔升殿拜訖帝神色不變
使引向三公榻坐謂曰卿在戎日乆無乃為勞景黙然
又問卿何州人而來至此又不對其從者任約代對又
問初度江有幾人景曰千人圍䑓城有幾人曰十萬今
有幾人曰率土之内莫非已有帝俛首不言景出謂其
廂公王僧貴曰吾常據鞌對敵矢刄交下而意了無怖
今見蕭公使人自慴豈非天威難犯吾不可以冄見之
出見簡文于永福省簡文坐與相見亦無懼色初簡文
寒夕詩云雪花無有蔕冰鏡不安臺又詠月云飛輪了
無轍明鏡不安臺後人以為詩讖謂無蒂者是無帝不
安臺者臺城不安輪無轍者以邵陵名綸空有赴援名
也既而景屯兵西州使偽儀同陳慶以甲防太極殿悉
鹵掠乗輿服玩後宫嬪妾收王侯朝士送永福省撤二
宫侍衛使王偉守武徳殿于子悦屯太極東堂矯詔大
赦自為大都督都督中外諸軍錄尚書事其侍中使持
節大丞相王如故先是城中積屍不暇埋瘞又有已死
未斂或将死未絶景悉令聚而焚之臭氣聞十餘里尚
書外兵郎鮑正疾篤賊曳出焚之宛轉火中久而方絶
景又矯詔征鎮牧守各復本位於是諸軍並散降蕭正
徳為侍中大司馬百官皆復其職帝雖外迹不屈而意
猶忿憤景欲以宋子仙為司空帝曰調和隂陽豈在此
物景又請以文徳主帥鄧仲為城門校尉帝曰不置此
官簡文重入奏帝怒曰誰令汝來景聞亦不敢逼後每
徵求多不稱旨至於御膳亦被裁抑遂懐憂憤五月感
疾餒崩于文徳殿景祕不發喪權殯于昭陽殿自外文
武咸莫之知二十餘日然後升梓宫於大極前殿迎簡
文即位及𦵏修陵使衛士以大釘於要地釘之欲令後
世絶滅矯詔赦北人為奴婢者冀收其力用焉時東揚
州刺史臨城公大連據州呉興大守張嵊據郡自南陵
以上竝各據守景制命所行唯呉郡以西南陵以北而
已六月景乃殺蕭正徳於永福省封元羅為西秦王元
景襲為陳留王諸元子弟封王者十餘人以桞仲禮為
使持節大都督𨽻大丞相參戎事十一月百濟使至見
城邑丘墟於端門外號泣行路見者莫不灑泣景聞大
怒收小莊嚴寺禁不聽出入大寳元年正月景矯詔自
加班劔四十人給前後部羽葆鼓吹置左右長史從事
中郎四人三月甲申景請簡文禊宴於樂游苑帳飲三
日其逆黨咸以妻子自隨皇太子以下並令馬射箭中
者賞以金錢翌日向晨簡文還宮景拜伏苦請簡文不
從及發景即與溧陽主共據御牀南靣竝坐羣臣文武
列坐侍宴四月辛卯景又召簡文幸西州簡文御素輦
侍衛四百餘人景衆數千浴鐵翼衛簡文至西州景等
逆拜上冠下屋白紗帽服白布裠襦景服紫紬褶上加
金帶與其偽儀同陳慶索超世等西向坐溧陽主與其
母范淑妃東向坐上聞絲竹悽然下泣景起謝曰陛下
何不樂上為笑曰丞相言索超世聞此以為何聲景曰
臣且不知豈獨超世上乃命景起儛景即下席應弦而
歌上顧命淑妃淑妃固辭乃止景又上禮遂逼上起儛
酒闌坐散上抱景于牀曰我念丞相景曰陛下如不念
臣臣何至此上索筌蹄曰我為公􁅳命景離席使其唱
經景問超世何經最小超世曰唯觀世音小景即唱爾
時無盡意菩薩上大笑夜乃罷時江南大饑江揚彌甚
旱蝗相係年穀不登百姓流亡死者塗地父子攜手共
入江湖或弟兄相要俱縁山岳芰實荇花所在皆罄草
根木葉為之凋残雖假命須臾亦終死山澤其絶粒乆
者鳥靣鵠形俯伏牀帷不出戸牖者莫不衣羅綺懐金
玉交相枕藉待命聽終於是千里絶烟人跡罕見白骨
成聚如丘隴焉而景虐於用刑酷忍無道於石頭立大
舂碓有犯法者擣殺之東陽人李瞻起兵為賊所執送
詣建鄴景先出之市中斷其手足刻析心腹破出肝腸
瞻正色整容言笑自若見其膽者乃如升焉又禁人偶
語不許大酺有犯則刑及外族其官人任兼閫外者位
必行臺入附凶徒者竝稱開府其親寄隆重則號曰左
右廂公勇力兼人名為庫真部督七月景又矯詔自進
位相國封太山等二十郡為漢王入朝不趨贊拜不名
劔履上殿依漢蕭何故事十月景又矯詔自加宇宙大
將軍都督六合諸軍事以詔文呈簡文簡文大驚曰将
軍乃有宇宙之號乎初武帝既崩景立簡文升重雲殿
禮佛為盟曰臣乞自今兩無疑貳臣固不負陛下陛下
亦不得負臣及南康王㑹理之事景稍猜懼謂簡文欲
謀之王偉因搆扇遂懐逆謀矣二年正月景以王克為
太宰宋子仙為太保元羅為太傅郭元建為太尉張化
仁為司徒任約為司空于慶為太師紇奚斤為太子太
傅時靈護為太子太保王偉為尚書左僕射索超世為
右僕射於大􁅉跨水築城名曰捍國四月景遣宋子仙
襲陷郢州刺史方諸景乗勝西上號二十萬聫旗千里
江左以來水軍之盛未有也帝聞之謂御史中丞宗懐
曰賊若分守巴陵鼓行西上荆郢殆危此上䇿也身頓
長沙狥地零桂運糧以至洞庭非吾有此中䇿也擁衆
江口連攻巴陵銳氣盡於堅城士卒飢於半菽此下䇿
也吾安枕而臥無所多憂及次巴陵王僧辯沉船臥鼓
若将已遁景遂圍城元帝遣平北将軍胡僧祐與居士
陸法和大破之禽其將任約景乃夜遁還都左右有泣
者景命斬之王僧辯乃東下自是衆軍所至皆捷先是
景毎出師戒諸将曰吾破城邑净殺却使天下知吾威
名故諸將以殺人為戱笑百姓雖死不從之是月景乃
廢簡文幽於永福省迎豫章王棟即皇帝位升太極前
殿大赦改元為天正元年有回風自永福省吹其文物
皆倒折見者莫不驚駭初景既平建鄴便有簒奪志以
四方湏定故未自立既而巴陵失律江郢喪師猛将外
殲雄心内沮便欲速僣大號又王偉云自古移鼎必湏
廢立故景從之其太尉郭元建聞之自秦郡馳還諫曰
主上仁明何得廢之景曰王偉勸吾元建固陳不可景
意遂回欲復帝位以棟為太孫王偉固執不可乃禅位
于棟景以哀太子妃賜郭元建元建曰豈有皇太子妃
而降為人妾竟不與相見景司空劉神茂儀同尹思合
劉歸義王曄桑乾王元頵等據東陽歸順十一月景矯
蕭棟詔自加九錫漢國置丞相以下百官陳備物於庭
忽有鳥似山鵲翔于景册書上赤足丹嘴都下左右所
無賊徒悉駭競射之不能中景又矯棟詔追崇其祖為
大將軍父為大丞相自加冕十有二旒建天子旌旗出
警入蹕乗金根車駕六馬備五時副車置旄頭雲䍐樂
儛八佾鐘簴宫懸之樂一如舊儀尋又矯蕭棟詔禅位
使偽太宰王克奉璽紱于已先夕景宿大莊嚴寺即南
郊柴燎于天升壇受禪大風抜木旂蓋盡偃文物竝失
舊儀既唱警蹕識者以為名景而言警蹕非乆祥也景
聞惡之改為備蹕人又曰備於此便畢矣有司乃奏改
云永蹕乃以廣栁車載鼓吹槖駞負犧牲輦上置垂脚
坐焉景所帶劔水精摽無故墮落手自拾取甚惡之将
登壇有兎自前而走俄失所在又白虹貫日三重日青
無色還将登太極殿醜徒數萬同共吹脣唱吼而上及
升御牀牀脚自陷大赦改元為太始元年方饗羣臣中
會而起觸扆墜地封蕭棟為淮陰王幽之改梁律為漢
律改左戸尚書為殿中尚書五兵尚書為七兵尚書直
殿主帥為直寢景三公之官動置十數儀同尤多或疋
馬孤行自執羈紲以宋子仙郭元建張化仁任約為佐
命元功竝加三公之位王偉索超世為謀主于子悦彭
儁主擊斷陳慶吕季略盧暉略于和史安和為爪牙斯
皆尤毒於百姓者其餘王伯醜任延和等復有數十人
梁人而為景用者則故将軍趙伯超前制局監姬石珍
内監嚴亶邵陵王記室伏知命此四人盡心竭力者若
太宰王克太傅元羅侍中殷不害太常姬𢎞正等雖官
尊止從人望非腹心任也景祖名乙羽周及簒以周為
廟諱故改周𢎞正石珍姓姬焉王偉請立七廟景曰何
謂七廟偉曰天子祭七世祖考故置七廟并請七世諱
敕太常具祭祀之禮景曰前世吾不復憶唯阿爺名摽
且在朔州伊那得來噉是衆聞咸笑之景黨有知景祖
名乙羽周者自外悉是王偉制其名位以漢司徒侯霸
為始祖晉徵士侯瑾為七世祖於是推尊其祖周為大
丞相父摽為元皇帝于時景修飾臺城及朱雀宣陽等
門童謡曰的脰烏拂朱雀還與呉又曰脱青袍著芒屩
荆州天子挺應著時都下王侯庶姓五等廟樹咸見殘
毁唯文宣太后廟四周栢樹獨鬱茂及景簒修南郊路
偽都官尚書吕季略説景令伐此樹以立三橋始斫南
靣十餘株再宿悉枿生便長數尺時既冬月翠茂若春
賊乃大驚惡之使悉斫殺識者以為昔僵桞起於上林
乃表漢宣之興今廟樹重青必彰陜西之瑞又景牀東
邉香爐無故堕地景呼東西南北皆謂為廂景曰此東
廂香爐那忽下地議者以為湘東軍下之徴十二月謝
荅仁李慶等軍至建徳攻元頵李占柵大破之執頵占
送京口截其手足徇之經日乃死景二年謝荅仁攻東
陽劉神茂降以送建康景為大剉碓先進其脚寸寸斬
之至頭方止使衆觀之以示威王僧辯軍至蕪湖城主
宵遁侯子鑒率歩騎萬餘人度州并引水軍俱進僧辯
逆擊大破之景聞之大懼涕下覆靣引衾卧良乆方起
歎曰咄叱咄叱誤殺乃公初景之為丞相居于西州将
率謀臣朝必集行列門外謂之牙門以次引進賚以酒
食言笑談論善惡必同及簒恒坐内不出舊將稀見靣
咸有怨心至是登烽火樓望西師看一人以為十人大
懼僧辯及諸將遂於石頭城西歩上連營立柵至於落
星墩景大恐遣掘王僧辯父墓剖棺焚其屍玉僧辯等
進營于石頭城北景列陣挑戰僧辯大破之景既退敗
不敢入宫斂其散兵屯於闕下遂将逃王偉按劔攬轡
諌曰自古豈有叛天子今宫中衛士尚足一戰寧可便
走景曰我在北打賀拔勝敗葛榮揚名河朔與髙王一
種人來南直度大江取臺城如反掌打邵陵王於北山
破桞仲禮於南岸皆乃所親見今日之事恐是天亡乃
好守城當復一決仰觀石闕逡廵歎息久之乃以皮囊
盛二子挂馬鞌與其儀同田遷范希榮等百餘騎東奔
王偉遂委臺城竄逸侯子鑒等奔廣陵王克開臺城門
引裴之横入宫縱兵蹂掠是夜遺燼燒太極殿及東西
堂延閤祕署皆盡羽儀輦輅莫有孑遺王僧辯命武州
刺史杜崱救火僅而得滅故武徳五明重雲殿及門下
中書尚書省得免僧辯迎簡文梓宫升於朝堂三軍縞
素踊於哀次命侯瑱裴之横追賊於東焚偽神主於宣
陽門作神主於太廟收圗書八萬卷歸江陵杜崱守臺
城都下戸口百遺一二大航南岸極目無烟老小相扶
競出纔度淮王琳杜龕軍人掠之甚於宼賊號呌徹于
石頭僧辯謂為有變登城問故亦不禁也僉以王師之
酷甚於侯景君子以是知僧辯之不終初景之圍臺城
援軍三十萬兵士望青袍則氣消膽奪及赤亭之役胡
僧祐以羸卒一千破任約精甲二萬轉戰而東前無横
陣既而侯瑱追及景衆未陣皆舉幡乞降景不能制乃
與腹心人數十單舸走推堕二子於水自滬瀆入海至
胡豆洲前太子舎人羊鯤殺之送于王僧辯景長不滿
七尺長上短下眉目疎秀廣䫙髙顴色赤少鬢低眡屢
顧聲散識者曰此謂豺狼之聲故能食人亦當為人所
食既南奔魏相髙澄悉命先剝景妻子靣皮以大鐡鑊
盛油煎殺之女以入宫為婢男三歳者並下蠶室後齊
文宣夢獼猴坐御牀乃並煑景子於鑊其子之在北者
殲焉景性猜忍好殺戮恒以手刃為戲方食斬人於前
言笑自若口不輟飡或先斷手足割舌劓鼻經日乃殺
之自簒立後時著白紗帽而尚披青袍頭插象牙梳牀
上常設胡牀及筌蹄著靴垂脚坐或跂戸限或走馬遨
游彈射鵶鳥自為天子王偉不許輕出於是鬱怏更成
失志曰吾無事為帝與受擯不殊及聞義師轉近猜忌
彌湥牀前蘭錡自遶然後見客毎登武帝所常幸殿若
有芒刺在身恒聞叱咄者又處宴居殿一夜驚起若有
物扣其心自是凡武帝所常居處竝不敢處多在昭陽
殿廊下所居殿屋常有鵂鶹鳥鳴呼景惡之毎使人窮
山野捕鳥景所乘白馬毎戰将勝輙躑躅嘶鳴意氣駿
逸其有奔衂必低頭不前及石頭之役精神沮喪卧不
肯動景使左右拜請或加箠䇿終不肯進始景左足上
有肉瘤状似龜戰應剋㨗瘤則隠起分明如不勝瘤則
低至日瘤隠陷肉中天監中沙門釋寳誌曰掘尾狗子
自發狂當死未死嚙人傷須臾之間自滅亡起自汝隂
死三湘又曰山家小兒果攘臂太極殿前作虎視狗子
景小字山家小兒猴状景遂覆陷都邑毒害皇家起自
懸瓠即昔之汝南巴陵有地名三湘景奔敗處其言皆
驗景常謂人曰侯字人邉作主下作人此明是人王也
臺城既陷武帝嘗語人曰侯景必得為帝但不久耳破
侯景字成小人百日天子為帝當得百日案景以辛未
年十一月十九日簒位壬申年三月十九日敗得一百
二十日而景以三月一日便往姑熟計在宫殿足滿十
旬其言竟驗又大同中太毉令朱耽嘗直禁省無何夢
犬羊各一在御坐覺而告人曰犬羊非佳物也今據御
座將有變乎既而天子蒙塵景登正殿焉及景将敗有
僧通道人者意性若狂飲酒噉肉不異凡等世間游行
已數十載姓名鄉里人莫能知初言隠伏久乃方驗人
竝呼為闍梨景甚信敬之景常於後堂與其徒共射時
僧通在坐奪景弓射景陽山大呼云得奴已景後又宴
集其黨又召僧通僧通取肉揾鹽以進景問曰好不景
荅所恨太鹹僧通曰不鹹則爛及景死僧辯截其二手
送齊文宣傳首江陵果以鹽五斗置腹中送于建康暴
之于市百姓爭取屠膾羹食皆盡并溧陽主亦預食例
景焚骨揚灰曾罹其禍者乃以灰和酒飲之首至江陵
元帝命梟於市三日然後煑而漆之以付武庫先是江
陵謡言苦竹町市南有好井荆州軍殺侯景及景首至
元帝付諮議參軍李季長宅宅東即苦竹町也既加鼎
鑊即用市南水焉景儀同謝荅仁行臺趙伯超降于侯
瑱生禽賊行臺田遷儀同房世貴蔡夀樂領軍王伯醜
凶黨悉平斬房世貴於建康市餘黨送江陵初郭元建
以有禮於皇太子妃將降侯子鑒曰此小恵也不足自
全乃奔齊
王偉其先略陽人父略仕魏為許昌令因居潁川偉學
通周易雅高辭采仕魏為行臺郎景叛後髙澄以書招
之偉為景報澄書其文甚羙澄覽書曰誰所作也左右
稱偉之文澄曰才如此何由不早使知邪偉既協景謀
謨其文檄竝偉所製及行簒逆皆偉創謀也景敗與侯
子鑒俱走相失潛匿草中直瀆戍主黄公喜禽送之見
王僧辯長揖不拜執者促之偉曰各為人臣何事相敬
僧辯謂曰卿為賊相不能死節而求活草間顛而不扶
安用彼相偉曰廢興時也工拙在人向使侯氏早從偉
言明公豈有今日之勢僧辯大笑意甚異之命出以狥
偉曰昨及朝行八十里願借一驢代步僧辯曰汝頭方
行萬里何八十里哉偉笑曰今日之事乃吾心也前尚
書左丞虞隲常見辱於偉遇之而唾其靣曰死虜庸復
能為惡乎偉曰君不讀書不足與語隲慙而退及吕季
略周石珍嚴亶俱送江陵偉尚望見全於獄為詩贈元
帝下要人曰趙壹能為賦鄒陽解獻書何惜西江水不
救轍中魚又上五百字詩於帝帝愛其才將捨之朝士
多忌乃請曰前日偉作􁘭文有異辭句元帝求而視之
檄云項羽重瞳尚有烏江之敗湘東一目寧為四海所
歸帝大怒使以釘釘其舌於柱剜其腸顔色自若仇家
臠其肉俛而視之至骨方刑之石珍及亶竝夷三族
趙伯超趙革子也初至建鄴王僧辯謂曰卿荷國重恩
遂復同逆對曰當今禍福㤙在明公僧辯又顧謝荅仁
曰聞卿是侯景梟將恨不與卿交兵荅仁曰公英武蓋
世荅仁安能仰敵僧辯大笑荅仁以不失禮於簡文見
宥伯超及伏知命俱餓死江陵獄中彭儁亦生獲破腹
抽出其肝臓儁猶不死然後斬之
熊曇朗豫章南昌人也世為郡著姓曇朗跅弛不羈有
膂力容貎甚偉侯景之亂稍聚少年據豐城縣為柵桀
黠劫盗多附之梁元帝以為巴山太守魏剋荆州曇朗
兵力稍強劫掠鄰縣縳賣居人山谷之中最為巨患及
侯瑱鎮豫章曇朗外示服從隂欲圖瑱侯方兒之反瑱
也曇朗為之謀主瑱敗曇朗獲瑱馬仗子女甚多及蕭
勃踰嶺歐陽頠為前軍曇朗紿頠共往巴山襲黄法氍
又報法氍期共破頠且曰事捷與我馬仗乃出軍與頠
掎角而進又紿頠曰余孝頃欲相掩襲湏分留竒兵頠
送甲二百領助之及至城下将戰曇朗偽北法氍乗頠
失援狼狽退衂曇朗取其馬仗而歸時巴山陳定亦擁
兵立砦曇朗偽以女妻定子又謂定曰周廸余孝頃並
不願此昏必湏以強兵來迎定信之及至曇朗執之收
其馬仗並論價責贖陳初以南川豪帥歴宜新豫章二
郡太守抗拒王琳有功封永化縣侯位平西將軍開府
儀同三司及周文育攻余孝勵于豫章曇朗出軍㑹之
文育失利曇朗乃害文育以應王琳琳東下文帝徴南
川兵江州刺史周廸髙州刺史黄法氍欲㳂流應赴曇
朗乃據城列艦遏廸等及王琳敗走廸攻陷其城曇朗
走入村中村人斬之傳首建鄴懸于朱雀航宗族無少
長皆棄市
周廸臨川南城人也少居山谷有膂力能挽强弩以弋
獵為事侯景之亂廸宗人周續起兵於臨川梁始興王
蕭毅以郡譲續廸占募鄉人從之毎戰勇冠諸軍續所
部渠帥皆郡中豪族稍驕横續頗禁之渠帥等乃殺續
推廸為主梁元帝授廸髙州刺史封臨汝縣侯紹泰二
年為衡州刺史領臨川内史周文育之討蕭勃也廸按
甲保境以觀成敗陳武帝受禪王琳東下廸欲自據南
川乃總召所部八郡守宰結盟聲言入赴朝廷恐其為
變因厚撫之琳至盆城新呉洞主余孝頃舉兵應琳琳
以為南川諸郡可傳檄而定乃遣其将李孝欽樊猛等
南徴糧餉孝欽等與余孝頃逼廸廸大敗之禽孝欽猛
孝頃送建鄴以功加平南將軍開府儀同三司文帝嗣
位熊曇朗反廸與周敷黄法氍等圍曇朗屠之王琳敗
後文帝徴廸出鎮盆口又徵其子入朝廸趦趄顧望竝
不至豫章太守周敷本屬廸至是與法氍率其部詣闕
文帝錄其破熊曇朗功並加官賞廸聞之不平乃陰與
留異相結及王師討異廸疑懼乃使其弟方興襲周敷
敷與戰破之又别使兵襲華晈於盆城事覺盡為晈禽
天嘉三年文帝乃使江州刺史呉明徹都督衆軍與高
州刺史黄法氍豫章太守周敷討廸不能剋文帝乃遣
宣帝總督討之廸衆潰脫身踰嶺之晉安依陳寳應寳
應以兵資廸留異又遣第二子忠臣隨之明年秋復越
東興嶺文帝遣都督章昭逹征廸廸又散于山谷初侯
景之亂百姓皆棄本為盗唯廸所部獨不侵擾耕作肄
業皆有贏儲政令嚴明徴斂必至性質朴不事威儀冬
則短身布袍夏則紫紗祙腹居常徒跣雖外列兵衛内
有女伎挼繩破篾傍若無人然輕財好施凡所周贍毫
釐必均訥於語言而衿懷信實臨川人皆徳之至是並
藏匿雖加誅戮無肯言者昭達仍度嶺與陳寳應相抗
廸復收合出東興文帝遣都督程靈洗破之廸又與十
餘人竄山穴中後遣人潛出臨川郡市魚鮭臨川太守
駱文牙執之令取廸自効誘廸出獵伏兵斬之傳首建
鄴梟於朱雀航三日
留異東陽長山人也世為郡著姓異善自居處言語醖
藉為鄉里雄豪多聚惡少陵侮貧賤守宰皆患之仕梁
晉安安固二縣令侯景之亂還鄉里占募士卒太守沈
廵援臺讓郡於異異使兄子超監知郡事率兵隨廵出
都及城陷異隨梁臨城公大連大連委以軍事異性殘
暴無逺略私樹威福衆並患之㑹景将宋子仙濟浙江
異奔還鄉里尋以衆降子仙子仙以為鄉道令執大連
邵陵王綸聞之曰姓作去留之留名作同異之異理當
同於逆虜侯景署異為東陽太守收其妻子為質行臺
劉神茂建義拒景異外同神茂而密契於景及神茂敗
被景誅異獨獲免景平後王僧辯使異慰勞東陽仍保
據巖阻州郡憚焉魏克荆州王僧辯以異為東陽太守
陳文帝平定㑹稽異雖有糧饋而擁擅一郡威福在已
紹泰二年以應接功除縉州刺史領東陽太守封永嘉
縣侯又以文帝長女豐安公主配異第三子貞臣陳永
定三年徴異為南徐州刺史遷延不就文帝即位改授
縉州刺史領東陽太守異頻遣其長史王澌為使入朝
澌毎言朝廷虛弱異信之恒懐兩端與王琳潛通信使
及琳敗文帝遣左衛將軍沈恪代異為郡實以兵襲之
異與恪戰敗乃表啓遜謝時朝廷方事湘郢且羈縻之
異知終見討乃使兵戍下淮及建徳以備江路湘州平
文帝乃下詔揚其罪惡使司空侯安都討之異與第二
子忠臣奔陳寳應及寳應平并禽異送都斬建康市子
姪並伏誅唯第三子貞臣以尚主獲免
陳寳應晉安侯官人也世為閩中四姓父羽有材幹為
郡雄豪寳應性反覆多變詐梁時晉安數反累殺郡將
羽初竝扇惑成其事後復為官軍郷導破之由是一郡
兵權皆自己出侯景之亂晉安太守賓化侯蕭雲以郡
讓羽羽年老但主郡事令寳應典兵時東境饑饉會稽
尤甚死者十七八而晉安獨豐沃士衆強盛侯景平元
帝因以羽為晉安太守陳武帝輔政羽請歸老求傳郡
於寳應武帝許之紹泰三年封侯官縣侯武帝受禪授
閩州刺史領會稽太守文帝即位加其父光禄大夫仍
命宗正録其本系編為宗室寳應娶留異女為妻侯安
都之討異寳應遣師助之又資周廸兵糧出宼臨川及
都督章昭達破廸文帝因命討寳應詔宗正絶其屬籍
寳應據建安湖際逆拒昭達昭達深溝高壘不與戰但
命為簰俄而水盛乘流放之突其水柵寳應衆潰執送
都斬建康市
論曰侯景起于邉服備嘗艱險自北而南多行狡算于
時江表之地不見干戈梁武以耄期之年溺情釋敎外
弛藩籬之固内絶防閑之心不備不虞難以為國加以
姦囘在側貨賄潛通景乃因機騁詐肆行矯慝王偉為
其謀主飾以文辭武帝溺於知音惑兹邪說遂使乘柎
直濟長江喪其天險揚旌指闕金墉亡其地利生靈塗
炭宗社丘墟於是村屯塢壁之豪郡邑巖穴之長恣陵
侮而為暴資剽掠以為雄陳武應期撫運戡定安輯熊
曇朗周廸留異陳寳應等雖逢興運未改迷塗志在亂
常自致夷戮亦其宜矣
　
　
　
　
　
　
　南史卷八十
　南史卷八十考證
侯景傳澄知景無歸志○澄監本訛燈今改从齊書
王若次近郊必郊迎因而執之○郊迎監本訛廵警今
　从閣本改正
遣南浦侯推守東府城○推各本訛持今从監本
陳文徹李欽屯丹陽郡○上文云南陵太守陳文徹宣
　猛將軍李孝欽此脫孝字
大王以十萬之師未見賊而退若何○大監本訛夫今
　从閣本
起自懸瓠即昔之汝南○瓠監本訛匏今改正
王偉傳僧辯曰汝頭方行萬里何八十里哉○監本脱
　八字今从上文偉曰昨及朝行八十里句增正
　
　
　
　南史卷八十考證
