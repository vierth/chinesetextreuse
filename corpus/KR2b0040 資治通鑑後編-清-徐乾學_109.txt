
　資治通鑑後編卷一百八
　　　　　　　　　　　　刑部尚書徐乾學撰
　宋紀一百八(起上章閹茂四月盡重光大/淵獻九月凡一年有六月)
　　髙宗受命中興全功至徳聖神武文昭仁憲孝皇
　　帝
建炎四年夏四月戊寅金羅索與薩里罕自陜州長驅入
潼闗曲端遣吳玠拒之於彭原店而擁兵邠州為援金人
來攻玠擊敗之薩里罕懼而泣婁宿整軍復戰玠軍敗績
部將楊晟死之端退屯涇原金乘勝焚邠州玠怨端不為
援大詬之由是二人有隙　己夘張浚引兵至房州知金
兵退乃還　癸未帝次越州　甲申詔親征巡幸浙西
韓世忠追金烏珠至黄天蕩以輕舟邀戰一日數捷烏珠
窘甚或謂烏珠曰老鸛河故道今雖湮塞若鑿之可通秦
淮烏珠從之一夕渠成凡三十里遂趨建康岳飛以騎三
百步兵三千邀擊於新城大破之烏珠乃復自龍灣出江
中趨淮西㑹貝勒太一自天長趨建康來援烏珠乃復東還
欲濟江世忠扼之於黄天蕩貝勒太一軍江北烏珠軍江南
見海舟乘風使篷往來如飛謂其下曰南軍使船如使馬奈
何乃募人獻破海舟之䇿有閩人王某者教其舟中載土以
平板鋪之穴船板以櫂槳俟風息則出有風則勿出海舟無
風不可動也且以火箭射其篛篷則不攻自破矣烏珠然之
又用方士技刑白馬剔婦人心自割其額以祭天丙申天霽
風止烏珠以小舟出江世忠絶流擊之海舟無風不能動而
舟上皆有五緉烏珠令善射者乘輕舟以火箭射之五緉皆
自焚煙焰蔽江孫世詢嚴允皆戰死師遂大潰焚溺死者不
可勝數世忠奔還鎮江烏珠遂濟江屯兵六合初世忠謂鎮江
形勢無如龍王廟者敵來必登此覘我虛實乃遣兵百人伏
廟中百人伏岸滸約聞鼓聲岸兵先入廟兵合擊之時果有
五騎闖入廟兵喜先鼓而出獲二騎其三騎則振䇿以馳一
人絳袍玉帶既墜復跳而免詰之乃烏珠也是役也世忠
以八千人拒烏珠十萬之衆凡四十八日而敗帝前後六
賜扎褒奨拜檢校少保武成感徳軍節度使神武左軍
都統制梁夫人䟽奏世忠失機縱敵乞加罪責舉朝為
之動色　初御營使本以行幸總齊軍政而宰相兼領
之遂專兵柄樞府幾無所預吕頥浩在位尤顓恣中丞
趙鼎嘗䟽論之及聞韓世忠敗金人頥浩請帝下詔親
征帝從之鼎以為不可輕舉頥浩惡鼎異己改鼎翰林
學士鼎不拜改吏部尚書又不拜乃上䟽論頥浩過失
凡千餘言頥浩因求去詔以頥浩倡義勤王宜從優禮
乃罷為鎮南軍節度使醴泉觀使而復命鼎為中丞諭
之曰朕毎聞前朝忠諫之臣恨不之識今於卿見之
命三省樞宻院同班奏事　己亥以張俊為浙西江東
制置使　是月金人犯江西者聞烏珠北還亦自荆門
引去留守司統制牛臯潛軍寳豐擊敗之　五月甲辰
以范宗尹為尚書右僕射同平章事宗尹時年三十自
近世以來宰相未有如宗尹之年少者　辛亥統領赤
心隊軍馬劉晏及戚方戰於宣州敗死　壬子金人在
建康者聞烏珠渡江而北大肆焚掠自静安鎮渡宣化
而去岳飛邀擊金人於静安敗之　是夜紫㣲垣内有
赤雲亘天白氣貫其中　癸丑帝至越州駐蹕州治以
白金三萬兩賜韓世忠軍贈戰歿將士孫世詢嚴永吉
張淵等官　以張守參知政事御史中丞趙鼎簽書樞
宻院事前此兵政悉𨽻御營使司事權既分又再經大
變文移紛亂鼎始檢故事舉行以正西府之體　甲寅
金人陷定逺縣執閻勍去勍不屈死之　乙卯參知政
事王綯罷綯在政府一年無所建眀噤黙而已　丁巳
命劉光世移軍捕戚方　癸亥詔中原淮南流寓士人
聽所在州郡附試　甲子同知樞宻院事兼两浙宣撫
使周望罷以侍御史沈與求論望脫身先遁縱兵大掠
故也　乙丑升髙郵軍為承州　時諸路盜賊蠭起大
者數萬人據有州郡朝廷不能制范宗尹言於帝曰羣
盜皆烏合之衆急之則并死力以拒官軍莫若析地以
處之盜有所歸則衆當懷土可以漸制帝善之乃以翟
興等為京湖淮南諸路鎮撫使分地畀焉興河南府孟
汝唐州趙立楚泗州漣水軍劉位滁濠州趙霖和州無
為軍李成舒蘄州呉翊光黄州李彦先海州淮陽軍薛
慶承州天長軍丁卯慶及金人戰於承州城下累敗之
未幾又授陳規徳安府復州漢陽軍解潛荆南府歸陜
州荆門公安軍程昌㝢鼎澧州陳求道襄陽府鄧隨郢
州范之才金均房州馮長寧順昌府蔡州軍翟興聽便
宜從事俾立顯功許以世襲李成薛慶軰起於羣盗翟
興劉位土豪李彦先等皆潰將既無統屬有急又不遣
援故諸鎮鮮能自守　是月劉超據荆南分兵犯陜州
又合叛將彭筠犯復州　河東北經制使王俊舉兵及
金人戰於㐮城縣敗之復潁昌府　金達蘭圍楚州急
趙立命撤廢屋城下然火壯士持長矛以待金人登城
鉤取投火中金人選死士突入又搏殺之乃稍引退至
是烏珠将北歸以輜重假道於楚立斬其使烏珠大怒
乃設南北兩屯絶楚餉道　六月辛未朔楊勍犯處州
癸酉遣統制陳思器討勍　貶周望連州安置　甲戌
罷御營司以范宗尹兼知樞宻院事　乙亥王􁞯遣統
領林閠等追襲楊勍於東陽縣軍敗禆將李在死之
丁丑楊勍焚建州　戚方犯安吉縣詔張俊捕之　戊
寅更御前五軍為神武五軍御營五軍為神武副五軍
　滁濠鎮撫使劉位為賊張文孝所殺命其子綱襲職
　癸未召劉光世赴行在　甲申岳飛破戚方於廣徳
軍　乙酉鍾相偽將引兵入慈利縣執其黨陳誠來降
　丙戍以吕頥浩為建康路安撫大使朱勝非為江州
路安撫大使　戚方詣張俊降　時占象者言夜有赤
氣蔽天又有白氣如練貫之侍御史沈與求言天子所
在謂之朝廷今䖍州一朝廷秦州一朝廷至以號為詔
願敕張浚等止降指揮勿得為詔又天子禁旅劉光世
輒擅之號曰太尉兵願如龍騎虎騎之類别立軍號戊
午詔三省條上　庚寅召韓世忠率兵赴行在　壬辰
權宻州都廵檢徐文率部兵泛海來歸　乙未真揚州
鎮撫使郭仲威叛犯鎮江府遣岳飛擊之　是月張浚
以金兵萃於淮上懼其復擾東南謀牽制之且欲出兵
分道由同州鄜延以𢷬其虚乃遣秦鳯副總管呉玠帥
師復永興軍烏珠聞之遂自六合趨陜西以為援　前
簽書樞宻院事陳過庭卒於燕山府　秋七月癸卯劉
光世援宣撫使例乞便宜行事不許詔軍興以來諸州
得便宜指揮者並罷　乙巳馮長寧復順昌府　張浚
雖重用都統制曲端然以人言浸潤不能無疑乃使張
彬詣渭州察之彬至謂端曰今兵合財備羅索以孤軍
深入我合諸路攻之不難端曰彼將士精銳且因糧於
我我今反為客未可勝也若按兵據險時出偏師以擾
其耕穫彼不得耕穫必取糧河東則我為主矣如此一
二年彼必困敝乃可圗也萬一輕舉後憂方大彬還白
浚浚不以為然及烏珠留江淮浚議出師撓之端曰平
原廣野敵便於衝突而我軍未嘗習水戰金人新造之
勢難與争鋒宜訓兵秣馬保疆而已俟十年乃可浚積
前疑遂承制以彭原之敗罷端兵柄尋貶階州居住
戊申張浚獻黄金萬兩助軍用遣統制吕世存王俊復
鄜州其餘州縣多迎降　庚戍楊勍受劉光世招安尋
復叛去犯泉州　乙卯金人徙二帝自韓州之五國城
去上京東北千里洪皓自雲中宻遣人奏書以桃栗粟
麵等獻　丙辰張俊合諸將兵萬餘赴行在　丁巳申
命元祐黨人子孫於州郡自陳盡還當得恩數　己未
禁閩廣淮浙海舶商販山東慮為金人鄉導　庚申以
岳飛為通泰州鎮撫使初諸將討戚方飛與戰數十合
皆㨗方遂降於張俊俊還盛言飛可用乃有是命飛辭
乞淮東一重難任使收復本路州郡乗機漸進使山東
河北河東京畿等路次第而復不聽　八月辛未朔以
禮部尚書謝克家參知政事　壬申李成請降於江州
詔撫納之　張浚承制停程千秋官文州編管　甲戌
詔侍從官日一員輪直進故事關治體者　丁丑贈監
察御史常安民為左司諫江公望為左諫議大夫録其
後二人　庚辰太后至自䖍州　薛慶及金人戰於揚
州城下死之　户部侍郎季陵始為范宗尹所薦遂致
顯職宗尹嘗仕偽楚故凡受偽命者皆録用陵因上䟽
乞詔宰執於罪戾中選擇實能量付以事勿以一𤯝廢
其終身仍詔臺諫為國愛人勿復言詔牓其䟽於朝堂
侍御史沈與求劾陵承望宰相風㫖且言宗尹年少為
相恐誤國事辛巳斥與求知台州陵提舉洞霄宫宗尹
復視事(考異宋史髙宗紀是月辛巳沈與求季陵以論/宰相范宗尹皆黜按二人一黨宗尹一劾宗尹)
(紀以陵為論宰相被/黜大誤今從季陵傳)　癸未權知三省樞宻院事盧益
罷　張浚復永興軍再貶曲端萬州安置　丙戍命李
成呉翊捍禦上流翊棄城去以成為四州鎮撫使命李
捧便道過信州招捕靳賽　戊子貶滕康永州劉珏衡
州並居住　乙丑詔岳飛救楚州仍命劉光世遣兵徃
援　壬辰盜入梅州殺守臣沈同之大掠而去　癸巳
命福建安撫使程邁㑹兵討范汝為　甲午知虢州邵
興遣統制閻興及金人戰於解州東屢破之金人入承
州命陳思恭屯兵明州以防海道劉光世遣王徳酈瓊
以輕兵渡江乙未遇金游騎於召伯埭敗之　戊戍以
桑仲為㐮鄧隨郢鎮撫使范宗尹念鄉國被禍請赦仲
罪而授以官從之　是月孔彦舟入潭州宣撫司主管
機宜文字傅雱在彦舟軍中承制以彦舟權湖南副總
管　九月甲辰太上皇后鄭氏崩於五國城　戊申金
立劉豫為齊帝初金主聞帝如東南遣尼瑪哈南伐諭
之曰俟宋平當援立藩輔如張邦昌者及烏珠北還衆
議折可求劉豫皆可立豫以重寳賂達蘭請立己達蘭
許之乃言於尼瑪哈未之許髙慶裔說之曰吾家舉兵
只欲取两河故汴京既得則立張邦昌今河南州郡官
制不易者豈非欲循邦昌故事邪元帥何不早建議而
使恩歸他人也尼瑪哈從之乃遣使即豫所部咨軍民
所宜立者衆未及對豫鄉人張浹請立豫議遂定達蘭
以聞於是金乃遣慶裔及知制誥韓昉備璽綬寳册立
豫為大齊皇帝世循子禮奉金正朔置丞相以下豫即
位都大名府改元曰阜昌以張孝純為丞相李孝揚為
左丞張柬為右丞鄭億年為工部侍郎李儔為監察御
史王瓊為汴京留守子麟為提領諸路兵馬兼知濟南
府弟益為北京留守冊其母翟氏為皇太后妾錢氏為
皇后錢氏宣和内人也朝臣之凡仕於豫而其家屬在
東南者悉厚加撫䘏豫受冊之初告天祝版誤書年號
為靖康又純用趙野家廟祭器識者知其不久　劉豫
命偽帥趙斌以禮聘尹焞焞不從以兵恐之焞遂自商
州奔蜀　庚戌禁宣撫司僚屬便宜行事及京西湖南
北路勿𨽻川陜宣撫司節制　癸丑涇原同統制李彦
琦及金人戰於洛河車渡敗之　乙卯桑仲陷均房州
進犯白土闗　丙辰金烏珠攻楚州鎮撫使趙立遣人
告急趙鼎欲遣張俊救之俊辭不行乃命劉光世督淮
南諸鎮救楚海州李彦先首以兵至淮河扼不得進揚
州郭仲威按兵天長隂懷顧望光世將王徳酈瓊多不
用命惟岳飛僅能為援而衆寡不敵帝覧立奏以書趣
光世㑹者五光世迄不行金人知外援絶進攻東城立
登磴道以觀飛礟中其首左右馳救之立曰我終不能
為國殄賊矣言訖而絶金人疑立詐死不敢動越旬餘
城始陷立徐州人以敢勇𨽻兵籍為人木強不知書忠
義出天性善騎射不喜聲色財利仇視金人所俘磔以
示衆未嘗獻馘也事聞贈奉國節度使諡忠烈　丁巳
趙霖復和州　己未金均房州安撫使王彦及桑仲戰
於平麗縣敗之　辛酉李捧擊范汝為於建州官軍皆
潰捧遁去　金人犯揚州統制靳賽逆戰於港河敗之
　金人陷延安府執呂世存又陷保安軍　張浚聞金
烏珠將至檄召熈河劉錫秦鳯孫偓涇原劉錡環慶趙
哲四經畧及呉玠之兵合四十萬人馬七萬匹以錫為
統帥迎敵决戰王彦諫曰陜西兵將上下之情未通若
不利則五路俱失不如且屯利閬興洋以固根本敵入
境則檄五路之兵來援萬一不㨗未大失也浚不從劉
子羽亦力言未可浚曰吾寧不知此顧東南事方急不
得不為是耳呉玠郭浩皆曰敵鋒方銳宜各守要害須
其弊而乗之亦不從遂行次於富平縣癸亥劉錫㑹
將議戰玠曰兵以利動今地勢不利未見其可宜擇髙
阜據之使不可勝諸將皆曰我衆彼寡又前阻葦澤敵
有騎不得施何用他徙已而婁宿引兵驟至輿柴囊土
藉淖平行進薄諸營錫等與之力戰劉騎身率將士薄
敵陣殺獲頗多勝負未分而敵鐡騎直撃趙哲軍他將
不及援哲因離所部其將校望見塵起遂驚遁諸軍皆
潰敵乗勝而進關陜大震浚時駐邠州督戰既敗退保
秦州召趙哲斬之而安置劉錫於合州令諸將各還本
路上書待罪帝手詔慰勉之自是關陜不可復論者咎
浚之輕舉失律　戊辰荆襄賊趙延夀焚郢州　金人
入楚州淮揚鎮撫使李彦先率兵救之敗死　冬十月
辛未秦檜自金歸初檜從二帝至燕金主以檜賜達蘭
為所任用達蘭信之及南侵以為參謀軍事又以為隨
軍轉運使達蘭攻楚州檜與妻王氏自軍中趨漣水軍
自言殺金人監己者奪舟而來欲赴行在遂航海至越
州帝命先見宰執檜首言如欲天下無事須是南自南
北自北朝士多疑其與何㮚孫傅等同被拘執而檜獨
還又自燕至楚二千八百里踰河越海豈無譏訶之者
安得殺監而南就令從達蘭軍金人縱之必質妻屬安
得與王氏偕惟范宗尹李囘素與檜善盡破羣疑力薦
其忠檜入對首奏所草與達蘭求和書帝謂輔臣曰檜
樸忠過人朕得之喜而不寐既聞二帝母后消息又得
一佳士也先是朝廷雖數遣使於金但且守且和而專
意與敵觧仇息兵則自檜始盖檜在金庭首倡和議故
達蘭縱之歸也　丁亥以端眀殿學士李囘同知樞宻
院事　庚寅召張俊以兵入援　追復李邦彦觀文殿
大學士　乙未岳飛破金人於承州　淮寧鎮撫使馮
長寧叛以城附劉豫　環慶路統制慕洧叛附於夏國
　涇原統制張仲彦經畧司幹辦趙彬叛降於金　十
一月癸卯詔追贈元祐故相吕公著吕大防范純仁
慕洧引金人圍環州　甲辰簽書樞宻院事趙鼎罷帝
欲以副都統辛企宗為節度使鼎言企宗非軍功持不
下帝不樂遂罷鼎提舉洞霄宫帝欲申企宗前命謝克
家曰如此是使鼎得名企宗得利而陛下獨負謗於天
下後世也乃止　丙午岳飛棄泰州渡江先是飛戰於
承州三戰三㨗殺髙太保俘酋長七十餘人劉光世等
皆不敢前楚州遂陷詔飛還守通泰有㫖如不可守但
於沙洲保䕶百姓伺便掩擊飛以泰州無險可恃退保
柴墟渡百姓於沙上丁未金人犯泰州飛退保江隂沙
上　以御史中丞富直柔簽書樞宻院事直柔弼之後
也　以秦檜為禮部尚書　戊申金人陷涇原經畧使劉
錡退屯瓦亭金人遂取渭州鎮戎軍　慕洧復引金兵
陷環慶　己酉以孔彦舟為湖南副總管部兵屯潭州
　壬子日南至帝率百官遥拜二帝自渡江至是始有
此禮其後正旦亦然　時所在盗起加以饑饉無所資
食惟蜀富饒巨盗徃徃窺覬桑仲據金州白土關衆號
三十萬仲王彦舊部曲也以申牘請於彦曰仲於公無
敢犯願假道入蜀就食彦遣統領閔立為先鋒擊之賊
銳甚立戰死將士失色或請避之彦叱曰樞相張公方
有事關陜若仲越金而至梁洋則腹背受敵大事去矣
敢言避者斬即勒兵趨長沙坪阻水據山設伏以待仲
見官軍少蟻附搏戰彦執幟以麾士殊死鬬仲敗走彦
休士進撃追奔至白沙磧遂復房州丁巳張浚以彦為
金均房州鎮撫使　甲子詔諸路守臣節制管内軍馬
　是月金人陷徳順軍張浚聞之乃退保興州時輜重
焚棄將士散亡惟親兵千餘自隨人情大沮或請徙治
夔州参軍事劉子羽叱之曰孺子可斬也四川全盛敵
欲入㓂久矣直以川口有鐡山棧道之險未敢遽窺爾
今不堅守縱使深入而吾僻處夔峽與關中聲援不相
聞進退失計悔將何及今幸敵方肆掠未逼近郡宣司
但當留駐興州外繫關中之望内安全蜀之心急遣官
屬出關呼召諸將收集散亾分布隘險堅壁固壘觀釁
而動庻幾可以補前愆耳浚然其言而諸參佐無敢行
者子羽請奉命北出單騎至秦州召諸亾將時諸將不
知宣司所在及聞命大喜悉以其衆來㑹凡十餘萬人
軍勢復振子羽因請遣呉玠聚兵扼險於鳯翔大散關
東之和尚原以斷敵來路關師古等聚熈河兵於岷州
大潭孫偓賈世方等聚涇原鳯翔兵於階成鳯三州以
固蜀口金人知有備遂引去　十二月丙子禁節制軍
馬守臣便宜行事　壬辰金人攻熈州副總管劉惟輔
撃敗之殺五千餘人甲午復至惟輔念城外尚有積粟
恐敵因之以守出焚之為金人所執誘之百方終不言
捽其頭以去惟輔曰今若斬即斬吾頭豈汝捽也顧坐
上客曰國家不負汝一旦遽降敵邪即閉口不復言而
死知蘭州龕谷砦髙子孺聞城陷先刅其家而後死熈
河馬步軍將韓青為金人所擒亦罵不絶口遂遇害惟
輔涇州人事聞贈昭化軍節度使立廟成州號忠烈
乙未以張俊為江南招討使討李成　丁酉范汝為降
詔補民兵統領　是月定差役法初帝在河朔親見閭
閻之苦嘗歎知縣不得其人一充役即至破家及即位
深加講議乃為定法以二十五家為一保一大保為一
都内選才力髙富者二人充都保主一都盗賊烟火之
事其次有保長若品官則一品限田五十頃至九品五
頃免差子孫䕃盡則同編户太學生及得觧經省試者
許募人充役軍丁女戸及孤弱悉免　張浚承制復海
州團練副使曲端左武大夫興州居住　金宻諭諸路
令同日大索两河之民及拘行李於道凡三日而罷客
户並籍入官刺其耳為官字鎻之雲中及散飬民間立
價鬻之或驅之於韃靼諸國以易馬盖既立偽齊以舊
河為界恐陷金者逃歸豫地故爾時樂夀縣得客户六
十八人誤作六百八人以報尼瑪哈必責其數縣官執
窮民以足之被掠出雲中者不令出城無以自活士大
夫徃徃乞食於途尼瑪哈見其多恐或生事聚三千餘
人坑之
紹興元年春正月己亥朔帝在越州不受朝賀下詔改
元釋流以下囚　復賢良方正直言極諫科　翰林學
士汪藻上䟽曰方今諸將爵禄已極家貲已盈習成悍
驕無復鬭志一方有警輒狐疑相杖無一人奮然為國
請行者或敦廹不得已而行則邀例外之賞肆無名之
求使朝廷黽勉曲從不啻如奉驕子是豈能為國家平
禍立功者哉臣於此有馭將之説三一曰示之以法古
者人君以恩結人必有人臣為朝廷任其責者李祐夜
入蔡州縛呉元濟其功大矣違詔進馬温造劾之祐曰
今日膽落於温御史夫違詔進馬於軍政未有害也而
且不貸如此今諸將雖驕然臣得之傳聞亦尚知畏朝
廷之法使知朝廷有人小過不貸則惡意不復萌於胸
中矣二曰運之以權君之於將必得其要領而使之心畏
誠服唐宰相杜黄裳令髙崇文將兵討蜀以崇文素憚
劉澭使人謂曰君不奮命當以澭代崇文懼盡力縛賊
以獻是以澭代崇文者黄裳得其要領也陛下於平居
之時亦當深察其好惡如劉澭代崇文之術不可不知
三曰别之以分唐太宗所與謀者房杜而已英衛之徒
不得而與也今陛下對大臣不過數刻而諸將皆得出
入禁中是大臣見陛下有時而諸將無時也此曹何識
不能上補聰眀不過入則求恩澤出則藉權勢而已道
路流傳遂謂陛下進退人材諸將或與焉致人言如此
必有可疑之迹不可不慎也又廟堂者具瞻之地大臣
為天子立政事以令四方者也今諸將率驟謁徑前便
衣宻坐視大臣如僚友百端營求期於必得朝廷豈不
懼卑哉祖宗時三衙見大臣必執梃趨庭肅揖而退非
文具也以為等威之嚴乃足相制以今觀之一何陵夷
之甚邪兼國家出師遣将詔侍從集議者所以博衆人
之見也而諸將必在焉夫諸將聽命者也乃使之預謀
彼既各售其說則利於公不利於私者必不以為可行
便於己不便於國者必不以為可罷欲責其冐鋒鏑趨
死地難矣自今諸將當律以朝儀每有奏陳必使如有
司之式毋數燕見其至政事堂亦有祖宗故事且毋使
參議論庻名分不致混淆而可以責其功效是三說者
果行足以駕馭諸將何憂乎保民何艱乎弭盗何患乎
遏敵哉若夫財用則民窮至於骨臣願陛下毋以生財
為言也今國家所有不過数十州則所謂生者必生之
於此數十州之民其何以堪惟痛加裁損庻乎其可耳
外之可損者軍中之冒請内之可損者禁中之泛取今
一軍之中非戰士者率三居其二有詭名而請者一人
而挾數人之名是也有以使臣之名而請者一使臣之
俸實兼十戰士之費有借補官資而請者四方游手竄
名軍中既得主帥借補便悉支禄廪與命官同訪聞岳
飛軍中如此類者數百人州縣懼於憑陵莫敢訶詰其
盗支之物不可勝計臣竊觀國家軍旅之餉百官之廩
乗輿之奉悉在有司而禁中時有須索如戸部銀絹以
萬計禮部度牒以百計者月有進焉以陛下清心恭儉
必無宴游侈費營繕浮耗然人主用財要須有名使有司
與聞用而無名是取民膏血擲而棄之溝中耳至於度
牒則國家以虛名而權實利以濟軍興之用誠非小補
幸毋以為方寸之紙捐以予人而不惜也若内外並加
裁損大農之計雖未至有餘其視不知節用而專務生
財者有間矣臣復有私憂過計者自古以兵權屬人乆
未有不為患國家以三衙管軍而一軍之出必待宻院
之符祖宗於兹盖有深意今諸將之驕宻院己不得制
臣意偏裨中必有英豪及今之時用漢建諸侯法衆建
之而少其力精擇偏禆十餘人人裁付兵數千直𨽻御
前而不𨽻諸將合為數萬以漸銷諸將之權此萬世計
也　時孔彦舟據武陵張用據襄漢李成據江淮湖湘
十餘郡連兵數萬有席卷東南之意多造符䜟幻惑中
外朝廷患之戊申以張俊為江淮路招討使俊請岳飛
同徃許之　以李光為吏部侍郎光奏䟽極論朋黨之
害曰今議論之臣各懷顧避莫肯以持危扶顛為己任
駐蹕㑹稽首尾三載自去秋迄今敵人無復南渡之意
淮甸咫尺了不經營長江千里不為限制惴惴焉日為
乗桴浮海之計晋元帝區區草創猶能立宗社修宫闕
保江浙劉琨祖逖與北人拒戰於并冀兖豫司雍諸州
未嘗陷沒也石季龍重兵已至歴陽命王導都督中外
諸軍以禦之未嘗專主避敵如今也陛下駐蹕㑹稽江
浙為根本之地使進足以戰退足以守者莫如建康建
康至姑孰一百八十里其隘可守者有六曰江寧鎮曰
碙砂夾曰采石曰大信其上則有蕪湖繁昌皆與淮南
對境其餘皆蘆篠之場或碕岸水勢湍悍難施舟楫莫
若預於諸隘屯兵積粟命將士各管地分調發旁近鄉
兵協力守禦乞明詔大臣參酌施行　復江池路為江
東西路分荆湖江南諸州為荆湖東西路置安撫司治
池江鄂鼎四州　以吕頥浩為江東路安撫大使朱勝
非為江西路安撫大使　馬進陷江州守臣姚舜眀棄
城走端眀殿學士王易簡等二百人皆遇害　己酉金
人攻揚州呉玠敗金人於秦州庚戌金人犯西寧州守
臣俱重迎降　辛亥參知政事謝克家罷　壬子張仲
孚以原州叛降於金　辛酉詔曰太祖創業垂統徳被
萬世神宗詔封子孫一人為安定郡王世世勿絶自宣
和末至今未舉有司其上應襲封人名依故事施行
金人再圍環州　二月壬申初定嵗祀天地社稷如奏
告之禮　戊寅禁州郡統兵官擅招安亂軍盗賊　己
卯日中有黒子四日乃沒　辛巳以禮部尚書秦檜參
知政事　丙戍復置秘書省　壬辰雨雹　丁酉宣教
郎范夀與孟忠厚有憾誣與太后宻飬欽宗子帝曰朕
與太后如母子安得有此即治其罪除名潮州編管
是月馬友遣其黨犯鄂州總管張用拒却之李允文以
友權湖南招捉公事友大掠漢陽而去過岳州守臣呉
錫遁友據之　三月戊戌朔吕頥浩遣崔増王􁣣合兵
撃李成於湖口大敗之　壬寅禁諸路遏糴　丙午孔
彦舟焚掠潭州趨衡州　初越王偲從上皇北行至慶
源境乏食而卒至是有男子崔紹祖諸夀春府稱越王
中子受上皇蠟詔為天下兵馬大元帥興師恢復鎮撫
使趙霖以聞辛亥召赴行在事敗送臺獄伏罪斬於越
州市　甲寅罷諸免行錢　乙卯金人陷階州　甲子
始下詔罪李成募人禽斬赦脅從者　是月張俊聞李
成將馬進在筠州以洪州介江筠之間遂急趨之既入
城喜曰我已得洪破賊決矣及進犯洪州連營西山俊
斂兵若無人者居月餘進以大書牒索戰俊以細書狀
報之進以俊為怯岳飛曰賊貪而不慮後若以騎兵自
上流絶生米渡出其不意破之必矣因請自為先鋒俊
大喜乃令楊沂中絶生米渡飛重鎧躍馬潛出賊右突
其陣所部從之進大敗走筠州飛抵東城進出城布陣
飛設伏以紅羅為幟上刺岳字選騎二百隨幟而前賊
易其少薄之伏發進復敗走飛使人呼曰不從賊者坐
吾不汝殺坐而降者八萬人俊與沂中復前後夾撃賊
大潰進以餘卒奔南康飛夜引兵至朱家山又斬其將
趙萬成聞進敗自引兵十餘萬來飛遇成於樓子荘大
破之追斬進遂復筠州成復以十萬衆與俊夾河而營
沂中夜銜枚渡河與俊夾攻成又大敗俊乗勝追至江
州成勢廹絶江而去走蘄州興國軍等處羣盗皆遁
振淮南京東西流民　金烏珠陷鞏洮河樂蘭廓積石
西寧州自是涇原熈河二路皆為金有　武功大夫張
榮撃敗金兵於興化榮本梁山濼漁人聚舟數百以刼
掠金人杜充時嘗借補武功大夫金人南侵攻之不克
及金兵退榮襲據通州聯舟入興化縮頭湖作水砦以
守金達蘭在泰州謀再渡江欲先破榮砦榮率舟師與
之遇見金戰艦不多餘皆小舟時水退隔泥淖不能前
乃舍舟登岸大呼撃之金人不得騁舟中自亂溺水及
陷泥淖者不可勝計俘馘五千餘人達蘭收餘衆奔還
楚州退屯宿遷尋北去榮告㨗於朝遂以榮知泰州
金人破福津蹂同谷以廹興州張浚退保閬州而以張
深為四川制置使與劉子羽趨益昌王庻為利夔制置
使節制陜西諸路知興元府　夏四月己巳張浚承制
分利閬劍文政五州為利州路置經畧安撫使　秦檜
言臣昨與何㮚孫傳陳過庭張叔夜同扈二聖北狩今
臣偶獲生還而四人皆死異域望依聶昌例贈官仍給
其家以為死事之勸詔並特贈開府儀同三司各與十
資恩澤既而御史章誼論㮚誤國遂格贈典檜再為眀
其死節乃贈觀文殿大學士　庚午金達蘭渡淮屯宿
遷縣樂馬湖　壬申太白晝見　乙亥劉光世復楚州
　階州統領杜肇復其城　庚辰隆祐皇太后孟氏崩
帝事太后極孝雖帷帳皆親或得時果必先獻太后太
后患風疾帝旦暮不離左右衣弗觧帯者連夕至是崩
於行宫之西殿年五十九遺命擇地攅殯俟軍事寧歸
𦵏園陵太后性節儉謙謹有司月供千緡而止帝嘗詔
文書應奏者避太后父名不許羣臣請上太皇太后號
亦不許命學士院降詔戒敕孟忠厚不得與聞朝政通
貴近至私第謁見宰執以恩澤當得官者近八十員未
嘗陳請　癸未桑仲陷鄧州守將譚兖棄城走河東招
捉使王俊引兵來援仲執斬之以其黨李横知州事
乙酉為太后制朞年服辛卯羣臣三上表始聽政　癸
巳命荆湖東路安撫向子諲發兵及廣西安撫許中同
拒險要防孔彦舟入廣仍許脅從自新以招諭之　是
月京西賊李忠陷商州守臣楊伯孫棄城走　金聞耶
律大石在和州之域恐與夏人合遣使索之夏國報以
境土不相接亦不知大石所徃尼瑪哈以耶律伊都遼
之近族必知其巢穴以番漢及女真軍萬人付伊都使
攻大石於漠北曷董城臨行質其妻子仍起燕雲河東
夫運餉曷董去雲中三千餘里三路之夫道路死者不
可勝計　五月癸卯内殿宣示大宋受命中興之寳并
道君所獲元圭　金人犯和尚原呉玠撃敗之　丙午初
復召試館職之制　劉光世使都統制王徳襲揚州擒
郭仲威送行在斬之時仲威謀據淮南以通劉豫故也
　己酉詔以米價踴貴令州縣誘積糓之家出糶自三
千石至二萬䂖補官有差　辛亥水軍統制邵青叛圍
太平州劉光世招降之　趙彬及金人合兵圍慶陽府
守臣楊可昇撃敗之　元懿太子卒帝未有後范宗尹
造膝請建太子帝曰太祖以神武定天下子孫不得享
之遭時多艱零落可憫朕若不法仁宗為天下計何以
慰在天之靈甲寅詔知内外宗正事令廣選年㓜宗子
將育於宫中　庚申孔彦舟引衆過潭州馬友迎撃大
敗之彦舟趣鄂州李允文以彦舟為湖東副總管屯漢
陽　賊趙延據分寕縣壬戍吕頥浩招降之　是月張
俊引兵渡江追李成至蘄州黄梅縣大敗之其衆數萬
皆潰成北走降劉豫舒蘄鎮撫使張用復叛冦江西岳
飛與用俱相人以書諭之曰吾與汝同里今吾在此欲
戰則出不戰則降用得書遂帥衆降江淮悉平俊奏飛
功第一尋詔進飛右軍都統制屯洪州弹壓盗賊飛過
廬陵託宿㕓市質眀為主人汎掃門宇洗滌盆盎而去
郡守供帳餞别於郊師行將絶謁未得通問大將軍何
在云已雜偏禆去矣其嚴肅如此　湖州進士呉木上
書論宰執送徽州編管　初給事中陳戬嘗䟽論五失
一謂宰執尚寛厚示大體而務姑息二謂寵任將臣輕
授之柄遂使邀賞恃恩至謂本兵大臣出其門下三謂
臺諫觀望朝廷交結權倖毛舉細務以塞責四謂監司
郡守身自犯法豈能律姦五謂内侍之權漸盛附結將
帥恐臨安之變生於不測帝奬其言至是又論諸將造
政事堂與大臣狎紊亂朝綱恐緩急不可用於是樞臣
上章待罪諸將亦不自安矣　蠲江西路被賊州縣賦
稅　六月己巳始鬻承直修武郎以下官　壬申冊諡
皇太后曰昭慈獻烈　乙亥月犯心　庚辰上虞縣丞
婁寅亮上書曰先正有言太祖舍其子而立弟此天下
之大公周王薨章聖取宗室育之宫中此天下之大慮
仁宗感悟其説詔英宗入繼大統文子文孫宜君宜王遭罹
變故不斷如帯今有天下者獨陛下一人而已屬者椒
寢未繁前星不耀孤立無助有識寒心天其或者深戒
陛下追念祖宗公心長慮之所及乎崇寕以來諛臣進
說獨推濮王子孫以為近屬餘皆謂之同姓遂使昌陵
之後寂寞無聞僅同民庻藝祖在上莫肯顧歆此金人
所以未悔禍也望陛下於伯字行内選太祖諸孫有賢
徳者視秩親王俾牧九州以待皇嗣之生退處藩服庻
幾上慰在天之靈下繋人心之望書奏帝讀之感歎
壬午權櫕昭慈獻烈皇后於越州　張琪犯徽州守臣
郭東棄城去琪入據之　詔舊相呉敏復觀文殿學士
充廣西湖南宣撫使范宗尹薦之也敏尋辭去　邵青
復叛己丑犯江隂之福山遣海州鎮撫使李進彦中軍
統制耿進率舟師㑹劉光世討之　張浚承制以呉玠
為陜西諸路都統制　時關隴六路盡沒於金止餘階
成岷鳯洮五郡及鳯翔之和尚原隴州之方山原而已
尼瑪哈以所得陜西地悉與偽齊　劉豫置招受司於
宿州誘宋逋逃　秋七月乙未朔以馬友權荆湖東路
副縂管趣討孔彦舟　劉光世以枯秸生穗為瑞奏之
帝曰嵗豐人不乏食朝得賢輔佐軍中有十萬鐡騎乃
可為瑞此外不足信朕在潛邸時梁間有芝草府官皆
欲上聞朕手自碎之於是宰執以下歎服　資政殿學
士提舉洞霄宫吕好問卒於桂州　辛丑封太祖後令
話為安定郡王令話徳昭元孫也　甲辰詔宻書省長
貳通修日厯　丙午金達蘭自宿遷北歸　癸亥尚書
右僕射同平章事兼知樞宻院事范宗尹罷宗尹有才
智毅然以國事自任然為政多私屢為言者所詆是嵗
當祀眀堂文武有合轉官者宗尹以為多所僥倖乃建
言討論崇觀以來濫賞而秦檜力賛之帝手劄云朕不
欲歸過君父斂怨士夫而宗尹堅謂可行即日求出於
是檜復以此事擠宗尹帝亦惡其為人㑹侍御史沈與
求條宗尹罪狀二十宗尹力請罷政遂予祠未幾又落
職　是月王彦數擊敗李忠趙彬來歸張浚承制以彬
為陜西轉運使　八月丙寅以孔彦舟為蘄黄鎮撫使
　丁卯張浚殺前威武大將軍曲端浚自敗於富平乃
思端言召之還稍復其官徙閬州將復用之呉玠憾端
因言端再起必不利於公王庻又從而間之玠復書曲
端謀反四字於手以示浚庻又言端嘗作詩題柱曰不
向關中興事業却來江上泛漁舟謂其指斥乗輿浚乃
送端於恭州獄有武臣康隨者嘗以事忤端端鞭其背
隨恨端入骨浚以隨提㸃䕫路刑獄端聞之曰吾其死
矣呼天者數聲端有馬名鐡象日馳四百里至是連呼
鐡象可惜者又數聲乃赴逮既至隨令獄吏縶維之糊
其口熁之以火端乾渇求飲與之酒九竅流血而死初
浚嘗按視端軍營中閴無一人浚欲㸃視端以所部五
軍籍進浚命㸃其一則於庭間開籠縱一鴿以徃而所
㸃之軍隨至浚為愕然既而欲徧閱乃悉縱五鴿則五
軍頃刻而集戈甲煥爛旗幟精明浚雖賞而實忌之端
既死陜西士大夫莫不痛惜軍士悵恨有叛去者　張
用部兵至瑞昌歸張浚浚以用為本軍統制　癸酉復
以汪伯彦為江東安撫大使時黄潛善已死張守復薦
用伯彦侍御史沈與求論劾之詔禠伯彦新職守亦引
疾求去尋罷為資政殿學士提舉洞霄宫　乙亥袝昭
慈獻烈皇后神主於温州太廟　工部侍郎韓肖胄嘗
宻啟帝追褒元祐諸臣是日詔復程頥任伯雨龔夬張舜
民官帝謂宰執曰黨籍追贈至今未了卿等為朕留意
此四人名徳尤著者也　戊寅以李回參知政事富直
柔同知樞宻院事　時沈與求再居言路或疑其凡范
宗尹所引用者將悉論出之與求曰近世人才以宰相
出處為進退盖習以成風今當别人之邪正能否而公
言之豈可謂一時所用皆不賢哉人服其言　中書省
言池江二州地勢僻隘失祖宗分道置帥之意庚辰詔
江東西路依舊以昇洪為帥府　壬午鑄紹興錢　丁
亥以秦檜為尚書右僕射同平章事兼知樞宻院事范
宗尹既去相位乆虛檜欲得其位因揚言曰我有二策
可聳動天下或問何不言檜曰今無相不可行也帝聞
乃有是命　庚寅復李綱資政殿大學士募人徃京東
河南伺察金齊動止　是月知鄂州曹成掠湖西犯沅
州與知復州李宏合屯瀏陽既而攻宏宏奔潭州　九
月丁未詔嵗再遣使者謁諸陵因撫問河南將士　庚
戍命宗室右監門衞大將軍士芑朝饗温州太廟　辛
亥合祭天地於眀堂太祖太宗並配大赦　罷諸州守
臣節制軍馬　録用元符末上書人子孫　癸丑復以
吕頥浩為尚書左僕射同平章事兼知樞宻院事頥浩
入對首言先平内冦然後可禦外侮今李成摧破江淮
雖張琪邵青两冦不乆可平而閩中之冦不一又孔彦
舟據鄂馬友據潭曹成等在湖南江西之間而南雄英
韶諸郡賊兵多寡不等然閩㓂最急廣盗次之葢閩去
行在不逺二廣不經殘破若非速除為害不細帝深然
之　龍圗閣學士知湖州汪藻上䟽言本朝實録自艱
難以來金匱石室之藏無復存者伏觀列聖自哲宗皇
帝而上皆有成書流人間頗有其本朝廷已詔藏御府
若太上皇帝淵聖皇帝及陛下建炎改元至今三十餘
年並無日厯乞詔有司纂述未見施行臣竊惟自古有
國必有史故書榻前議論之辭則有時政記録柱下見
聞之實則有起居注類而次之謂之日厯修而成之謂
之實録所以廣記備言成一代之典也若曠三十年之
乆漫無一字之傳將何以示來世乎及今耳目所接尚
可追求更數年間事將埋沒雖有良史莫知所憑况比
年風俗之衰公論不立士大夫取予皆出愛憎因一事
為一人而著書行世者多矣若不乗時訂正則數世之
後信以傳信疑以傳疑是非渾殽白黒顛倒小人之說
行而君子受其誣矣可不懼哉臣政和中為著作佐郎
修太上皇帝日厯東觀凡例臣與聞焉今所領州又幸
經兵火之餘獨不殘燬視諸故府案牘具存如御筆手
詔賞功罰罪之文尚班班可考失今不輯臣實惜之古
之有國家者雖在顛沛中史官不廢况今邉烽稍息羣
盗屏除正朝廷蒐補闕疑之時也伏望睿慈許臣郡政
之餘將本州所有御筆手詔賞功罰罪文字截自元符
庚辰至建炎己酉三十年間分年編類仍量給官錢市
紙劄募書工之類繕冩進呈以備修日厯官採擇帝從
之即以命藻其後中書舍人兼史官纂修綦崇禮奏乞
令藻以已成文字赴本所藻奉詔訪求甚備未及排纂
崇禮取而專之　甲寅帝諭宰執曰朕居位五祀而王
室已微念兹永懷慘苦焚灼比因宗祀明堂投誠上帝
冀獲悔禍以雪神人之耻而赦文夸大殊咈朕心又除
吕頥浩制首以中興聖緒兼創業守文為言徒使四方
誚於有識可與外任於是中書舍人兼直學士院席益
予郡而去　辛酉詔四方有建䇿能還两宫者實封以
聞有效者賞以王爵　是月長星見詔求直言　金達
蘭北歸路由東平府劉豫不出迎且遣人議於達蘭曰
豫今為帝相見無拜禮逹蘭大憾之盡却所獻之物而
去豫遣偽相張孝純隨而和解之數日乃還達蘭至祁
州遷其民許只擕行李其錢糓之類皆留遂以祁城為
元帥府
　資治通鑑後編卷一百八
