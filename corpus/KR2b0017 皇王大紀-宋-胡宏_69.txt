
　皇王大紀卷六十九　　　　宋　胡宏　撰
　三王紀
　　敬王
四十三年甲子石圃逐起輒自齊入衛逐石圃秦悼公
薨子共公嗣孔門羣弟子追記夫子平生言行總學之
大綱而作大學大學曰大學之道在明明徳在親民在
止於至善知止而后有定定而后能靜靜而后能安安
而后能慮慮而后能得物有本末事有終始知所先後
則近道矣古之欲明明徳於天下者先治其國欲治其
國者先齊其家欲齊其家者先修其身欲修其身者先
正其心欲正其心者先誠其意欲誠其意者先致其知
致知在格物物格而后知至知至而后意誠意誠而后
心正心正而后身修身修而后家齊家齊而后國治國
治而后天下平自天子以至於庻人壹是皆以修身為
本其本亂而末治者否矣其所厚者薄而其所薄者厚
未之有也此謂知本此謂知之至也康誥曰克明徳太
甲曰顧諟天之明命帝典曰克明峻徳皆自明也湯之
盤銘曰茍日新日日新又日新康誥曰作新民詩云周
雖舊邦其命惟新是故君子無所不用其極詩云邦畿
千里惟民所止詩云綿蠻黄鳥止於丘隅子曰於止知
其所止可以人而不如鳥乎詩云穆穆文王於緝熈敬
止為人君止於仁為人臣止於敬為人子止於孝為人
父止於慈與國人交止於信所謂誠其意者無自欺也
如惡惡臭如好好色此之謂自慊故君子慎其獨也小
人閒居為不善無所不至見君子而後厭然掩其不善
而著其善人之視己如見其肺肝然則何益矣此謂誠
於中形於外故君子必慎其獨也曽子曰十目所視十
手所指其嚴乎富潤屋徳潤身心廣體胖故君子必誠
其意所謂修身在正其心者心有所忿懥則不得其正
有所恐懼則不得其正有所好樂則不得其正有所憂
患則不得其正心不在焉視而不見聴而不聞食而不
知其味此謂修身在正其心所謂齊其家在修其身者
人之其所親愛而辟焉之其所賤惡而辟焉之其所畏
敬而辟焉之其所哀矜而辟焉之其所敖惰而辟焉故
好而知其惡惡而知其美者天下鮮矣故諺有之曰
人莫知其子之惡莫知其苗之碩此謂身不修不可以
齊其家所謂治國必先齊其家者其家不可教而能教
人者無之故君子不出家而成教於國孝者所以事君
也弟者所以事長也慈者所以使衆也康誥曰如保赤
子心誠求之雖不中不遠矣未有學養子而後嫁者也
一家仁一國興仁一家讓一國興讓一人貪戾一國作
亂其機如此此謂一言僨事一人定國堯舜率天下以
仁而民從之桀紂率天下以暴而民從之其所令反其
所好而民不從是故君子有諸己而後求諸人無諸已
而後非諸人所藏乎身不恕而能喻諸人者未之有也
故治國在齊其家詩云桃之夭夭其葉蓁蓁之子于歸
宜其家人宜其家人而後可以教國人詩云宜兄宜弟
宜兄宜弟而後可以教國人詩云其儀不忒正是四國
其為父子兄弟足法而後民法之也此謂治國在齊其
家所謂平天下在治其國者上老老而民興孝上長長
而民興弟上恤孤而民不倍是以君子有絜矩之道也
所惡於上毋以使下所惡於下毋以事上所惡於前毋
以先後所惡於後毋以從前所惡於右毋以交於左所
惡於左毋以交於右此之謂絜矩之道詩云樂只君子
民之父母民之所好好之民之所惡惡之此之謂民之
父母詩云節彼南山維石巖巖赫赫師尹民具爾瞻有
國者不可以不慎辟則為天下僇矣詩云瞻彼淇奥菉
竹猗猗有斐君子如切如磋如琢如磨瑟兮僴兮赫兮
喧兮有斐君子終不可諠兮如切如磋者道學也如琢
如磨者自修也瑟兮僴兮者恂(音/峻)慄也赫兮喧兮者威
儀也有斐君子終不可諠兮者道盛徳至善民之不能
忘也詩云於戲前王不忘君子賢其賢而親其親小人
樂其樂而利其利此以没世不忘也子曰聴訟吾猶人
也必也使無訟乎無情者不得盡其辭大畏民志康誥
曰惟命不于常道善則得之不善則失之矣楚書曰楚
國無以為寳惟善以為寳舅犯曰亡人無以為寳仁親
以為寳秦誓曰若有一个臣㫁㫁兮無他技其心休休
焉其如有容焉人之有技若已有之人之彥聖其心好
之不啻若自其口出寔能容之以能保我子孫黎民尚
亦有利哉人之有技媢疾以惡之人之彥聖而違之俾
不通寔不能容以不能保我子孫黎民亦曰殆哉唯仁
人放流之迸諸四夷不與同中國此謂唯仁人為能愛
人能惡人見賢而不能舉舉而不能先命也見不善而
不能退退而不能遠過也好人之所惡惡人之所好是
謂拂人之性菑必逮夫身是故君子有大道必忠信以
得之驕泰以失之詩云殷之未喪師克配上帝儀監于
殷駿命不易道得衆則得國失衆則失國是故君子先
慎乎徳有徳此有人有人此有土有土此有財有財此
有用徳者本也財者末也外本内末爭民施奪是故財
聚則民散財散則民聚是故言悖而出者亦悖而入貨
悖而入者亦悖而出生財有大道生之者衆食之者寡
為之者疾用之者舒則財恒足矣仁者以財發身不仁
者以身發財未有上好仁而下不好義者也未有好義
其事不終者也未有府庫財非其財者也孟獻子曰
畜馬乗不察於雞豚伐氷之家不畜牛羊百乗之家不
畜聚斂之臣與其有聚斂之臣寜有盜臣此謂國不以
利為利以義為利也長國家而務財用者必自小人矣
彼為善之小人之使為國家菑害竝至雖有善者亦無
如之何矣此謂國不以利為利以義為利也羣弟子追
記夫子平生約言㣲義凡百有十九章子曰先王之所
以治天下者五貴有徳貴貴貴老敬長慈㓜此五者先
王之所以定天下也貴有徳何為也為其近於道也貴
貴為其近於君也貴老為其近於親也敬長為其近於
兄也慈幼為其近於子也子曰立愛自親始教民睦也
立敬自長始教民順也教以慈睦而民貴有親教以敬
長而民貴用命孝以事親順以聴命錯諸天下無所不
行子曰天子有善讓徳於天諸侯有善歸諸天子卿大
夫有善薦於諸侯士庶人有善本諸父母存諸長老爵
禄慶賞成諸宗廟所以示順也昔者聖人建隂陽天地
之情立以為易易抱龜南面天子卷冕北面雖有明知
之心必進㫁其志焉示不敢專以尊天也子云刑以坊
淫命以坊欲小人貧斯約富斯驕約斯盜驕斯亂禮者
因人之情而為之節文以為民坊者也故聖人之制富
貴也使民富不足以驕貧不至於約貴不慊於上故亂
益亡子云貧而好樂富而好禮衆而以寜者天下其幾
矣故制國不過千乗都城不過百雉家富不過百乗以
此坊民諸侯猶有叛者子云天無二日土無二王家無
二主尊無二上示民有君臣之别也故春秋不稱楚越
之王恐民之惑也子云君不與同姓同車與異姓同車
不同服示民不嫌也子云君子辭貴不辭賤辭富不辭
貧則亂益亡子云君子貴人而賤己先人而後己則民
作讓子云利禄先死者而後生者則民不背先亡者而
後存者則民可以託子云有國家者貴人而賤禄則民
興讓故君子約言小人先言子云善則稱人過則稱己
則民不爭而怨益亡善則稱君過則稱己則民作忠善
則稱親過則稱已則民作孝子云君子弛其親之過而
敬其美子云從命不忿㣲諫不倦勞而不怨可謂孝矣
子云睦於父母之黨可謂孝矣子云父子不同位以厚
敬也子云於父之執可以乗其車不可以衣其衣君子
以廣孝也子云朝廷敬老則民作孝子云君子有君不
謀仕唯卜之日稱二君子云父母在不敢有其身不敢
私其財示民有上也故天子四海之内無客禮莫敢為
主焉故君適其臣升自阼階即位於堂示民不敢有其
室也父母在饋獻不及車馬示民不敢專也以此坊民
民猶忘其親而貳其君子云禮之先辭而後幣帛也欲
民之先事而後禄也故君子於有饋者弗能見則不視
其饋子云君子不盡利以遺民故君子仕則不稼田則
不漁食時不力珍大夫不坐羊士不坐犬以此坊民民
猶忘義而爭利以亡其身子云禮非祭男女不交爵以
此坊民陽侯猶殺繆侯而竊其夫人故大饗廢夫人之
禮子言之歸乎君子隠而顯不矜而莊不厲而威不言
而信子曰君子不失足於人不失色於人不失口於人
子曰祭極敬不繼之以樂朝極辨不繼之以倦子曰君
子慎以辟禍篤以不揜恭以遠恥子曰君子莊敬日強
安肆日偷君子不以一日使其躬儳焉如不終日子言
之仁者天下之表也義者天下之制也報者天下之利
也子曰以徳報徳則民有所勸以怨報怨則民有所懲
以徳報怨寛身之仁也以怨報徳刑戮之民也子曰無
欲而好仁者無畏而惡不仁者天下一人而已矣是故
君子議道自己而置法以民子曰以義度人則難為人
以人望人則賢者可知矣子曰中心安仁者天下一人
而已矣子曰君子不以其所能者病人不以人之所不
能者愧人子曰君子恥服其服而無其徳是故衰絰則
有哀色端冕則有敬色介胄則有不可辱之色子曰舜
禹文王周公有君人之大徳有事君之小心子曰君子
不自大其事不自尚其功以求處情彰人之善而美人
之功以求下賢子言之曰後世雖有作者虞帝弗可及
也已矣子民如父母有憯怛之愛有忠利之教親而尊
安而敬威而愛富而有禮惠而能散其君子尊仁畏義
恥費輕實忠而不犯義而順文而靜寛而有辨子言之
事君先資其言拜自獻其身以成其信是故君有責於
其臣臣有死於其言故其受禄不誣而受罪益寡子曰
事君大言人則望大利小言人則望小利故君子不以
大言受小禄不以小言受大禄子曰事君不下逹不尚
辭非其人弗自子曰事君逺而諫則讇也近而不諫則
尸利也子曰邇臣守和宰正百官大臣慮四方子曰事
君者量而後入不入而後量凡乞假於人為人從事者
亦然然故上無怨而下遠罪也子曰事君欲諫不欲陳
子曰事君難進而易退則位有序易進而難退則亂也
故君子三揖而進一辭而退以遠亂也子曰事君慎始
而敬終子曰事君可貴可賤可富可貧可生可殺而不
可使為亂子曰事君軍旅不避難朝廷不辭賤處其位
而不履其事則亂也故君使其臣得志則慎慮而從之
否則熟慮而從之終事而退臣之厚也子曰唯天子受
命于天士受命于君故君命順則臣有順命君命逆則
臣有逆命子曰君子不以辭盡人故君子之接如水小
人之接如醴君子淡以成小人甘以壊子曰君子不以
口譽人故問人之寒則衣之問人之饑則食之稱人之
美則爵之子曰口惠而實不至怨菑及其身故君子與
其有諾責也寜有己怨子曰君子不以色親人情疎而
貌親在小人則穿窬之盜也與子曰情欲信辭欲巧子
言之曰為上易事也為下易知也則刑不煩矣子曰君
民者子以愛之則民親之信以結之則民不倍恭以蒞
之則民有孫心子曰下之事上也不從其所令從其所
行上好是物下必有甚焉者矣故上之好惡不可不慎
也子曰上好仁則下之為仁爭先人故長民者章志貞
教尊仁以子愛百姓則民致行已以説其上矣詩云上
帝板板下民卒􁈏小雅曰匪其止共惟王之卭子曰王
言如絲其出如綸王言如綸其出如綍故大人不倡游
言可言也不可行君子弗言也可行也不可言君子弗
行也子曰君子道人以言而禁人以行故言必慮其所
終而行必稽其所敝則民謹於言而慎於行子曰有國
者章善􁈏惡以示民厚則民情不貳子曰上人疑則百
姓惑下難知則君長勞故君民者章好以示民俗愼惡
以御民之淫則民不惑矣臣儀行不重辭不援其所不
及不煩其所不知則君不勞矣子曰政之不行也教之
不成也爵禄不足勸也刑罰不足恥也故上不可以褻
刑而輕爵子曰大臣不可不敬也是民之表也邇臣不
可不慎也是民之道也君毋以小謀大毋以遠言近毋
以内圖外則大臣不怨邇臣不疾而遠臣不蔽矣子曰
民以君為心君以民為體心莊則體舒心肅則容敬心
好之身必安之君好之民必欲之心以體全亦以體傷
君以民存亦以民亡子曰言有物而行有格也是以生
則不可奪志死則不可奪名子曰輕絶貧賤而重絶富
貴則好賢不堅而惡惡不著矣人雖曰不利吾不信也
子曰茍有車必見其軾茍有衣必見其敝人茍或言之
必聞其聲茍或行之必見其成子曰言從而行之則言
不可飾也故君子寡言而行以成其信子曰頌而無讇
諫而無驕怠則張而相之廢則埽而更之謂之社稷之
役毋拔來毋報徃毋測未至為人臣下者有諫而無訕
有亡而無疾子曰管仲鏤簋而朱紘旅樹而反坫山節
而藻棁賢大夫也而難為上也晏平仲事其先人豚肩
不掩豆賢大夫也而難為下也君子上不僭上下不偪
下子曰君子有三患未之聞患弗得聞也既聞之患弗
得學也既學之患弗能行也君子曰甘受和白受采忠
信之人可以學禮茍無忠信之人則禮不虚道是以得
其人之為貴也孔子曰誦詩三百不足以一獻一獻之
禮不足以大饗大饗之禮不足以大旅大旅具矣不足
以饗帝毋輕議禮孔子曰無體之禮敬也無服之喪哀
也無聲之樂歡也不言而信不施而仁夫鐘之音怒而
擊之則武憂而擊之則悲至誠之動通於金石況於人
乎孔子曰自賢者天下之善言不得聞於耳故自損者
必有以益之自益者必有以決之子路欲釋古道而行
其意孔子曰昔東夷有人慕諸夏之禮有女而寡為納
私婿終身不嫁嫁則不嫁矣而非義也蒼梧嬈娶妻美
而讓其兄讓則讓矣而非禮也舎古道行子意庸知不
以是為非以非為是乎孔子見人一善而忘其百非子
曰敬老尊齒親賢好徳樂施惡貪尚讓之謂七教至禮
不讓而天下治至賞不費而天下士恱至樂無聲而天
下民和之謂三至七教修而守則折衝千里之外三至
行而征則還師衽席之上子曰見小闇大從物如流者
庸人也知審其所知言審其所謂行審其所由智知之
言道之行由之者士也心不忌色無伐辭不專自強不
息油然若將可越而終不可及者君子也徳合天地明
竝日月化行若神者聖人也魯哀公問取人之法孔子
對曰無取捷捷無取鉗鉗無取啍啍哀公問曰國家存
亡有天命乎孔子曰存亡禍福皆已而已天災地妖不
能加也哀公問壽孔子曰寢處不時飲食不節逸勞過
度者疾殺之居下而干上嗜欲無厭而求不止者刑殺
之以少弱犯衆强忿怒不類者兵殺之三者非命也自
取也智士仁人動靜以義其壽也不亦宜乎孔子曰季
孫賜我粟千鍾而交益親南宫敬叔乘我以車馬而道
加行故道雖貴必有待而後重必有勢而後行子路曰
負重涉逺者不擇地而休家貧親老者不擇禄而仕孔
子曰與人交推其長而違其短故能乆也孔子曰有君
不能事有臣而求其使非恕也有親不能孝有子而求
其報非恕也有兄不能敬有弟而求其順非恕也子貢
問曰君子見水必觀何也孔子曰以其不息也子路曰
知者使人知己仁者使人愛己子貢曰智者知人仁者
愛人顏回曰知者自知仁者自愛子曰君子以心導耳
目立義以為勇小人以耳目導心不孫以為勇子曰有
其言而無其行君子恥之地有餘而民不足君子恥之
衆寡均而人功倍已焉君子恥之子貢曰知莫難於知
人顏回將之宋問為身子曰恭敬忠信而已矣夫不比
親而比於疎不亦逺乎不修中而修於外不亦反乎慮
不先定臨事而謀不亦晚乎哀公問政孔子對曰省力
役薄賦斂公曰國貧奈何孔子對曰未有子富而父母
貧者也孔子曰不殺無辜不釋罪人則民不惑任能黜
否則官府治理孔子曰諌有五一曰譎諫二曰戇諫三
曰降諫四曰直諫五曰風諫吾其從風諫者乎孔子曰
立身有義而孝為本喪紀有禮而哀為本戰陳有列而
勇為本治政有理而農為本居國有道而嗣為本生財
有時而力為本孔子曰藥酒苦口而利於病忠言逆耳
而利於行湯武以諤諤而昌桀紂以唯唯而亡故父不
可以無爭子君不可以無爭臣兄不可以無爭弟士不
可以無爭友孔子曰不知其地視其草木不知其人視
其友不知其君視其所使與善人居如入芝蘭之室乆
即與之俱化是以君子必謹所與處焉孔子曰中人之
情無禁則淫無度則逸鞭朴之子不從父之教刑戮之
民不從君之令故君子不急㫁不急制使飲食有量衣
服有節宫室有度畜積有數車器有限所以防亂之原
也夫舟非水不行水入舟則没君非民不治民犯上則
傾是故君子不可不言也小人不可不整一也孔子曰
勇而好問必勝智而好謀必成顏回曰馬窮則佚人窮
則詐自古及今未有窮其下而能無危者顏回曰一言
而有益於智莫如預一言而有益於仁莫如恕知其所
不由斯知所由矣孔子曰小人毁人之善以為辨狡訐
懐詐以為智幸人有過恥學而羞不能孔子曰君子以
行言小人以舌言孔子曰言人善惡非所以美已顏回
曰聞諸夫子曰身不用禮而望禮於人身不用徳而望
徳於人亂也子路將行孔子曰不強不達不勞無功不
忠無親不信無復不恭失禮慎此五者而已孔子曰君
子有終身之樂無一日之憂曽子曰受人施者常畏人
與人者常驕人孔子曰君上者民之儀也有司者民之
表也邇臣者羣下之紀也故賢君必自擇左右勞於取
人逸於治事子張問入官孔子曰已有善勿專教不能
勿怠已過勿發失言勿掎不善勿遂行事勿留孔子曰
拒諫者慮之所以塞也奢侈者財之所以不足也專獨
者事之所以不成也孔子曰古者聖王冕而前旒所以
蔽明也紘紞充耳所以揜聰也水至清則無魚人至察
則無徒孔子曰欲政之速行以身先之欲民之速服以
道御之孔子曰行修而名立内行不修身之罪也行修
而名不彰友之罪也故君子入則篤行出則交賢孔子
曰姦邪生於不足不足生於無度無度則偷墮侈靡非
法妄行而陷於刑罰故刑罰之源生於嗜欲不節夫禮
度者所以禦民之嗜欲者也是故制度明則姦不犯喪
祭明則百姓孝朝覲明則天下順鄉飲酒之禮行則民
讓婚姻之禮行則民别而五刑不用故聖人之設防貴
其不犯也孔子曰天子者與天地參故徳配天地兼利
萬物與日月並明明照四海而不遺㣲小孔子曰禮之
於正國也猶權衡之於輕重也繩墨之於曲直也規矩
之於方圓也夫禮禁亂之所由生猶坊止水之所自來
也故以舊坊為無所用而壊之者必有水敗以舊禮為
無用而去之者必有亂患故婚姻之禮廢則夫婦之道
苦而淫辟之罪多矣鄉飲酒之禮廢則長幼之序失而
爭鬬之獄繁矣喪祭之禮廢則臣子之恩薄而倍死忘
生者衆矣聘覲之禮廢則君臣之位失諸侯之行惡而
倍畔侵陵之敗起矣故禮之教化也㣲其止邪也於未
形使人日遷善逺罪而不自知也於是孔子三年喪畢
門人治任將歸入揖於子貢相鄉而哭皆失聲然後歸
子貢反築室於塲獨居三年然後歸
四十四年春越王伐吳吳公子慶忌欲除不忠者以説
于越吳人殺之初趙鞅生二子長曰伯魯幼曰無恤將
置後不知所立乃書訓戒之辭於二簡以授二子曰謹
識之三年而問之伯魯不能舉其詞求其簡已失之矣
問無恤誦其詞甚習求其簡出諸袖中而奏之於是以
為後鞅疾亟謂無恤曰晉國有難而無以尹鐸為少晉
陽為逺必以為歸鞅卒諡曰簡子無恤嗣王崩諡曰敬
王子仁立
　
　
　
　
　
　
　
　
　
　皇王大紀巻六十九
