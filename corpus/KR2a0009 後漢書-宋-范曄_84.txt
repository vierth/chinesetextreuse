七十九
　　宋　　宣　　城　　太　　守范　煜撰
　　唐　　章　　懐　　太　　子　　賢注
　王充王符仲長統列傳第三十九
　　王充傳
王充字仲任會稽上虞人也其先自魏郡元城徙焉充
少孤鄉里稱孝後到京師受業太學(袁山松書曰充㓜/聰明詣太學觀天)
(子臨辟雍/作六儒論)師事扶風班彪好博覽而不守章句家貧無
書常游洛陽市肆閲所賣書一見輙能誦憶遂博通衆
流百家之言後歸鄉里屏居教授仕郡為功曹以數諫
争不合去充好論説始若詭異終有理實以為俗儒守
文多失其真乃閉門潛思絶慶弔之禮户牖牆壁各置
刀筆著論衡八十五篇二十餘萬言(袁山松書曰充所/作論衡中土未有)
(傳者蔡邕入吴始得之恒祕玩以為談助其後王朗為/會稽太守又得其書及還許下時人稱其才進或曰不)
(見異人當得異書問之果以論衡之益由是遂見傳焉/抱朴子曰時人嫌蔡邕得異書或搜求其帳中隐處果)
(得論衡抱數卷持去邕丁寧/之曰唯我與爾共之勿廣也)釋物類同異正時俗嫌疑
刺史董勤辟為從事轉治中自免還家友人同郡謝夷
吾上書薦充才學(謝承書曰夷吾薦充曰充之天才非/學所加雖前世孟軻孫卿近漢揚雄)
(劉向司馬遷/不能過也)肅宗特詔公車徴病不行年漸七十志力
衰耗乃造養性書十六篇裁節嗜欲頤神自守永元中
病卒於家
　　王符傳
王符字節信安定臨涇人也少好學有志操與馬融竇
章張衡崔瑗等友善安定俗鄙庶孽(何休注公羊/傳云孽賤也)而符
無外家為鄉人所賤自和安之後世務游宦當塗者更
相薦引而符獨耿介不同於俗以此遂不得升進志意
藴憤乃隐居著書三十餘篇以譏當時失得不欲章顯
其名故號曰潛夫論其指訐時短討讁物情(訐攻也/讁責也)足
以觀見當時風政著其五篇云爾
貴忠篇曰夫帝王之所尊敬者天也皇天之所愛育者
人也今人臣受君之重位牧天之所愛焉可以不安而
利之養而濟之哉是以君子任職則思利人達上則思
進賢故居上而下不怨在前而後不恨也書稱天工人
其代之王者法天而建官(尚書咎繇謨曰亡曠庶官天/工人其代之孔安國注云言)
(人代天理官不可以天官私非其才也又曰明王奉若/天道建邦設都孔安國注云天有日月北斗五星二十)
(八宿皆有尊卑相正之法言明/王奉順此道以立國設都也)故明主不敢以私授忠
臣不敢以虛受竊人之財猶謂之盗况偷天官以私已
乎(左傳介之推曰竊人之財猶謂/之盗况貪天功以為已力乎)以罪犯人必加誅罰
况乃犯天得無咎乎夫五世之臣以道事君(五代謂唐/虞夏商周)
(也○劉攽曰五世之臣案此/世字當是代字後人誤改)澤及草木仁被率土是以
福祚流衍本支百世(詩大雅曰文王/孫子本支百世)季世之臣以謟媚
主不思順天專仗殺伐白起蒙恬秦以為功天以為賊
(史記曰白起為秦將與趙戰于長平阬趙卒四十五萬/人蒙恬為秦將北逐戎翟築長城起臨洮至遼東延袤)
(萬餘里此為/虐於人也)息夫董賢主以為忠天以為盗(息夫躬字/子微哀帝)
(時告東平王雲事封宜陵侯董賢字聖卿得/幸哀帝為賢起大第于北闕下封為高安侯)易曰徳薄
而位尊智小而謀大鮮不及矣(易繫辭/之言)是故徳不稱其
禍必酷能不稱其殃必大(○劉攽曰案文少兩字盖本/云徳不稱其位能不稱其禄)
夫竊位之人天奪其鑒(論語孔子曰臧文仲其竊位者/歟左傳晉卜偃曰虢必亡矣天)
(奪之鑒而益其疾也杜/預注云鑒所以自照也)雖有明察之資仁義之志一旦
富貴則背親捐舊喪其本心疎骨肉而親便辟薄知友
而厚犬馬寧見朽貫千萬而不忍貸人一錢情知積粟
腐倉而不忍貸人一斗骨肉怨望於家細人謗讟於道
前人以敗後争襲之誠可傷也歴觀前政貴人之用心
也與嬰兒子何其異哉嬰兒有常病貴人有常禍父母
有常失人君有常過嬰兒常病傷於飽也貴臣常禍傷
於寵也哺乳多則生癎病富貴盛而致驕疾愛子而賊
之驕臣而滅之者非一也極其罰者乃有仆死深牢銜
刀都市(趙將李牧為韓倉所譛賜死將自誅臂/短不能及銜刀于柱以自殺見戰國䇿)豈非無
功於天有害於人者乎夫鳥以山為埤而増巢其上魚
以泉為淺而穿穴其中卒所以得者餌也(曽子之文也/亦見大戴禮)
貴戚願其宅吉而制為令名欲其門堅而造作鐡樞卒
其所以敗者非苦禁忌少而門樞朽也常苦崇財貨而
行驕僣耳不上順天心下育人物而欲任其私智竊弄
君威反戾天地欺誣神明居累卵之危而圖太山之安
為朝露之行而思傳世之功(朝露言易盡也蘇子曰人/生一世若朝露之託於桐)
(葉耳其/與幾何)豈不惑哉豈不惑哉
浮侈篇曰王者以四海為家兆人為子一夫不耕天下
受其飢一婦不織天下受其寒(文子曰神農之法曰丈/夫丁壯不耕天下有受)
(其飢者婦人當年不織天下有受其寒者故其/耕不强者無以養生其織不力者無以衣形)今舉俗
舍本農趨商賈牛馬車輿填塞道路游手為巧充盈都
邑(游手為巧謂/雕鏤之屬也)務本者少浮食者衆商邑翼翼四方是
極(詩商頌文也鄭𤣥注云極中也翼/翼然可則效乃四方之中正也)今察洛陽資末業
者什於農夫虛偽游手什於末業是則一夫耕百人食
之一婦桑百人衣之以一奉百孰能供之天下百郡千
縣市邑萬數類皆如此本末不足相供則民安得不飢
寒飢寒並至則民安能無姦軌姦軌繁多則吏安能無
嚴酷嚴酷數加則下安能無愁怨愁怨者多則咎徴並
臻下民無聊而上天降灾則國危矣夫貧生於富弱生
於彊亂生於化危生於安(富而不節則貧强而驕人則/弱居理而不脩徳則亂恃安)
(而不慎微/則危矣)是故明主之養民憂之勞之教之誨之慎微
防萌以斷其邪故易美節以制度不傷財不害民(節以/制度)
(以下並節卦彖辭也鄭𤣥注云空府藏則/傷財力役繁則害人二者奢泰之所致)七月之詩大小
教之終而復始由此觀之人固不可恣也(七月詩豳風/也大謂耕桑)
(之法小謂索綯之類自/春及冬終而復始也)今人奢衣服侈飲食事口舌而
習調欺或以謀姦合任為業(合任謂相合/為任俠也)或以游博持
掩為事(博謂六博掩謂意錢也前書貨殖/傳曰又况掘冢博掩犯姦成富也)丁夫不扶犁
鋤而懐丸挾彈携手上山遨遊或好取土作丸賣之外
不足禦寇盗内不足禁䑕雀或作泥車瓦狗諸戱弄之
具以巧詐小兒此皆無益也詩刺不績其麻市也婆娑
(詩陳風也婆娑舞貎謂婦/人于市中歌舞以事神也)又婦人不脩中饋休其蠶織
(易家人卦六二曰在中饋貞吉鄭𤣥注云中/饋酒食也詩大雅曰婦無公事休其蠶織)而起學巫
祝鼓舞事神以欺誣細民熒惑百姓妻女羸弱疾病之
家懐憂憤憒易為恐懼至使奔走便時去離正宅崎嶇
路側風寒所傷姦人所利盗賊所中或増禍重祟至於
死亡而不知巫所欺誤反恨事神之晚此妖妄之甚者
也或刻畫好繒以書祝辭或虛飾巧言希致福祚或縻
折金綵令廣分寸或斷截衆縷繞帶手腕或裁切綺縠
縫紩成幡皆單費百縑用功千倍破牢為偽以易就難
坐食嘉榖消損白日(損或/作捐)夫山林不能給野火江海不
能實漏巵皆所宜禁也昔孝文皇帝躬衣弋綈(前書音/義曰弋)
(厚也綈/繒也)革舄韋帶而今京師貴戚衣服飲食車輿廬第
奢過王制固亦甚矣且其徒御僕妾皆服文組綵牒(牒/即)
(今疊/布也)錦繡綺紈葛子升越筩中女布(説文曰綺文繒也/前書曰齊俗作氷)
(紈子細稱也沈懐逺南越志曰蕉布之品有三有蕉布/有竹子布又有葛焉雖精麤之殊皆同出而異名揚雄)
(蜀都賦曰布則蜘蛛作絲不可見風筩中黄潤一端數/金盛𢎞之荆州記曰秭歸縣室多幽閑其女盡織布至)
(數十升今永州俗猶/呼貢布為女子布也)犀象珠玉虎魄瑇瑁石山隐飾金
銀錯鏤(廣雅曰虎魄珠也生地中其上及旁不生草深/者八九尺初時如桃膠凝堅乃成其方人以為)
(枕出罽賔及大秦國吴録曰瑇瑁似龜而/大出南海山石謂隐起為山石之文也)窮極麗美轉
相誇咤(郭景純注子虛賦曰/詫誇也咤與詫通也)其嫁娶者車駢數里緹帷
竟道(蒼頡篇曰軿衣車駢/音薄丁反又歩田反)騎奴侍童夾轂並引富者競
欲相過貧者耻其不逮一饗之所費破終身之業古者
必有命然後乃得衣繒絲而乘車馬(尚書大傳曰古之/帝王者必有命人)
(能敬長矜孤取舍好讓者命于其君得乘飾車軿/馬衣文錦未有命者不得衣不得乘乘衣者有罰)今雖
不能復古宜令細民略用孝文之制古之葬者厚衣之
以薪葬之中野不封不樹喪期無數後世聖人易之以
棺椁(易繫辭/之言也)桐木為棺葛采為緘(尸子曰禹之喪法死/于陵者葬于陵死于)
(澤者葬于澤桐棺三寸制喪三日墨子曰舜西教乎七/戎道死葬南巴之中衣衾三領欵木之棺葛以緘之采)
(猶蔓也/緘束也)下不及泉上不泄臭中世以後轉用楸梓槐柏
杶樗之屬各因方土裁用膠漆使其堅足恃其用足任
如此而已今者京師貴戚必欲江南檽梓豫章之木(檽/音)
(乃巨反見埤蒼爾雅曰栵檽音而注云檽似/槲􁂶而痺小恐非棺椁之用豫章即樟木也)邊逺下土
亦競相放效夫檽梓豫章所出殊逺伐之高山引之窮
谷入海乘淮逆河泝洛工匠雕刻連累日月會衆而後
動多牛而後致重且千斤功將萬夫而東至樂浪西達
敦煌費力傷農於萬里之地古者墓而不墳中世墳而
不崇仲尼喪母冡高四尺遇雨而崩弟子請脩之夫子
泣曰古不脩墓(孔子合葬母于防曰吾聞之古也墓而/不墳于是封之崇四尺孔子先反門人)
(後雨甚至孔子曰爾來何遲也曰防墓崩孔/子泫然流涕曰吾聞之古不脩墓見禮記也)及鯉也死
有棺無椁文帝葬芷陽(縣名屬京兆文/帝後改曰覇陵)明帝葬洛南皆
不藏珠寳不起山陵墓雖卑而徳最高今京師貴戚郡
縣豪家生不極養死乃崇喪或至金縷玉匣檽梓楩柟
多埋珍寳偶人車馬造起大冢廣種松栢廬舍祠堂務
崇華侈案鄗畢之陵南城之冢(畢周文王武王葬地也/司馬遷云在鄗東南杜)
(中無墳隴在今咸陽縣西北孔安國注尚書云在長/安西北南城山曾子父所葬在今沂州費縣西南也)周
公非不忠曾子非不孝以為襃君愛父不在於聚財揚
名顯親無取於車馬昔晉靈公多賦以雕牆春秋以為
不君(左傳晉靈公不君厚歛以雕牆杜/預注云不君失君道也雕畫也)華元樂舉厚葬
文公君子以為不臣(左傳曰宋文公卒始厚葬用蜃炭/益車馬始用殉椁有四阿棺有翰)
(檜君子謂華元樂舉於/是不臣是棄君於惡也)况於羣司士庶乃可僣侈主上
過天道乎(前書貢禹曰今大夫僣諸侯諸侯/僣天子天子過天道其日久矣)
實貢篇曰國以賢興以謟衰君以忠安以佞危此古今
之常論而時所共知也然衰國危君繼踵不絶者豈時
無忠信正直之士哉誠苦其道不得行耳夫十歩之間
必有茂草十室之邑必有忠信(説苑曰十歩之澤必有/芳草論語曰十室之邑)
(必有忠/信也)是故亂殷有三仁小衛多君子(亂殷謂紂時也/三仁箕子微子)
(比干也左傳吴季札適衛悦蘧瑗史狗史鰌公子荆公/叔發公子朝曰衛多君子未有患也又臧宣叔曰衛之)
(于晉不得為次國杜預注云春秋之時/以彊弱為大小衛雖侯爵猶為小國)今以大漢之廣
土士民之繁庶朝廷之清明上下之脩正而官無善吏
位無良臣此豈時之無賢諒由取之乖實夫志道者少
與逐俗者多疇是以朋黨用私背實趨華其貢士者不
復依其質幹凖其才行但虛造聲譽妄生羽毛略計所
舉嵗且二百覽察其狀則徳侔顔冉詳覈厥能則鮮及
中人皆總務升官自相推逹夫士者貴其用也不必求
備故四友雖美能不相兼(尚書大傳孔子曰文王得四/臣丘亦得四友謂囘也為疏)
(附賜也為奔走師也為先後/由也為禦侮其能各不同也)三仁齊致事不一節高祖
佐命出自亡秦光武得士亦資暴莽况太平之時而云
無士乎夫明君之詔也若聲忠臣之和也如響長短大
小清濁疾徐必相應也且攻玉以石洗金以鹽(詩小雅/曰它山)
(之石可以攻玉今之金工發/金色者皆淬之于鹽水焉)濯錦以魚浣布以灰夫物
固有以賤理貴以醜化好者矣智者棄短取長以致其
功今使貢士必覈以實其有小疵勿彊衣飾(衣飾謂裝/飾以成其)
(過也衣音/於氣反)出處語黙各因其方則蕭曹周韓之倫何足
不致吳鄧梁竇之屬企踵可待孔子曰未之思也夫何
逺之有
愛日篇曰國之所以為國者以有民也民之所以為民
者以有榖也榖之所以豐殖者以有民功也功之所以
能建者以日力也化國之日舒以長故其民閑暇而力
有餘亂國之日促以短故其民困務而力不足舒長者
非謂羲和安行(羲和日也山海經曰東南海之外甘水/之間有羲和之國有女子曰羲和方浴)
(日于甘泉羲和者帝俊之妻是生十日/郭璞注曰羲和盖天地始生日月者也)乃君明民静而
力有餘也促短者非謂分度損減(洛書甄耀度曰凡周/天三百六十五度四)
(分度之一一度為千九百三十二里日一日/行一度月一日行十三度十九分度之一也)乃上闇下
亂力不足也孔子稱既庶則富之既富乃教之是故禮
義生於富足盗竊起於貧窮富足生於寛暇貧窮起於
無日聖人深知力者民之本國之基也故務省徭役使
之愛日是以堯勑羲和欽若昊天敬授民時明帝時公
車以反支日不受章奏(凡反支日用月朔為正戌亥朔/一日反支申酉朔二日反支午)
(未朔三日反支辰巳朔四日反支寅夘朔/五日反支子丑朔六日反支見隂陽書也)帝聞而怪曰
民廢農桑逺來詣闕而復拘以禁忌豈為政之意乎於
是遂蠲其制令寃民仰希申訴而令長以神自畜(難見/如神)
(也○劉攽曰令寃民仰/希申訴案文令當作今)百姓廢農桑而趨府廷者相續
道路非朝餔不得通非意氣不得見(説文曰餔謂日加/申時也今為晡字)
(也/)或連日累月更相瞻視或轉請鄰里饋糧應對嵗功
既虧天下豈無受其飢者乎孔子曰聼訟吾猶人也從
此言之中才以上足議曲直鄉亭部吏亦有任决斷者
而類多枉曲盖有故焉夫理直則恃正而不橈事曲則
謟意以行賕不橈故無恩於吏行賕故見私於法若事
有反覆吏應坐之吏以應坐之故不得不枉之於廷以
羸民之少黨而與豪吏對訟其勢得無屈乎縣承吏言
故與之同若事有反覆縣亦應坐之縣以應坐之故而
排之於郡以一民之輕而與一縣為訟其理豈得申乎
事有反覆郡亦坐之郡以共坐之故而排之於州以一
民之輕與一郡為訟其事豈獲勝乎既不肯理故乃逺
詣公府公府復不能察而當延以日月貧弱者無以曠
旬彊富者可盈千日理訟若此何枉之能理乎正士懐
怨結而不見信(信讀/曰申)猾吏崇姦軌而不被坐此小民所
以易侵苦而天下所以多困窮也且除上天感痛致灾
但以人功見事言之自三府州郡至於鄉縣典司之吏
辭訟之民官事相連更相檢對者日可有十萬人一人
有事二人經營是為日三十萬人廢其業也以中農率
之則是嵗三百萬人受其飢者也然則盗賊何從而銷
太平何由而作乎詩云莫肯念亂誰無父母(詩小/雅也)百姓
不足君誰與足可無思哉可無思哉
述赦篇曰凡療病者必知脉之虛實氣之所結然後為
之方故疾可愈而夀可長也為國者必先知民之所苦
禍之所起然後為之禁故姦可塞而國可安也今日賊
良民之甚者莫大於數赦贖赦贖數則惡人昌而善人
傷矣何以明之哉夫謹𠡠之人身不蹈非又有為吏正
直不避彊禦而姦猾之黨横加誣言者皆知赦之不久
故也善人君子被侵怨而能至闕庭自明者萬無數人
數人之中得省問者百不過一既對尚書而空遣去者
復什六七矣其輕薄姦軌既䧟罪法怨毒之家冀其辜
戮以解畜憤而反一槩悉䝉赦釋令惡人高會而誇咤
老盗服臧而過門孝子見讐而不得討遭盗者覩物而
不敢取痛莫甚焉夫養稂莠者傷禾稼恵姦軌者賊良
民(爾雅曰稂童粮郭璞注云莠/類也詩曰不稂不莠稂音郎)書曰文王作罸刑兹無
赦(康誥之/言也)先王之制刑法也非好傷人肌膚斷人夀命
也貴威姦懲惡除人害也故經稱天命有徳五服五章
哉天討有罪五刑五用哉詩刺彼宜有罪汝反脱之(詩/大)
(雅也此宜無罪汝反収之彼宜有/罪汝反脱之毛萇注云脱赦也)古者唯始受命之君
承大亂之極寇賊姦軌難為法禁故不得不有一赦與
之更新頤育萬物以成大化非以養姦活罪放縱天賊
也夫性惡之民民之豺狼雖得放宥之澤終無改悔之
心旦脱重梏夕還囹圄嚴明令尹不能使其斷絶何也
凡敢為大姦者才必有過於衆而能自媚於上者也多
散誕得之財奉以謟諛之辭以轉相驅(誕猶/虛也)非有第五
公之亷直孰不為顧哉(謂第五倫也為/司空性亷直也)論者多曰久不
赦則姦軌熾而吏不制宜數肆眚以解散之此未昭政
亂之本源不察禍福之所生也後度遼將軍皇甫規解
官歸安定鄉人有以貨得鴈門太守者亦去職還家書
刺謁規規臥不迎既入而問卿前在郡食鴈美乎有頃
又白王符在門規素聞符名乃驚遽而起衣不及帶屣
履出迎援符手而還與同坐極歡時人為之語曰徒見
二千石不如一縫掖(禮記儒行孔子曰丘少居魯衣逢/掖之衣鄭𤣥注曰逢猶大也大掖)
(之衣大袂/單衣也)言書生道義之為貴也符竟不仕終於家
　　仲長統傳
仲長統字公理山陽高平人也少好學博渉書記贍於
文辭年二十餘游學青徐并冀之間與交友者多異之
并州刺史高幹袁紹甥也素貴有名招致四方逰士士
多歸附統過幹幹善待遇訪以當時之事統謂幹曰君
有雄志而無雄才好士而不能擇人所以為君深戒也
幹雅自多不納其言統遂去之無幾幹以并州叛卒至
於敗(魏志曰高幹叛欲奔南荆州/上洛都尉王琰捕斬之也)并冀之士皆以是異
統(異其有知/人之鑒也)統性俶儻敢直言不矜小節黙語無常時
人或謂之狂生每州郡命召輙稱疾不就常以為凡逰
帝王者欲以立身揚名耳而名不常存人生易滅優游
偃仰可以自娱欲卜居清曠以樂其志論之曰使居有
良田廣宅背山臨流溝池環帀竹木周布場圃築前果
園樹後舟車足以代歩渉之難使令足以息四體之役
養親有兼珍之膳妻孥無苦身之勞(孥讀/曰奴)良朋萃止則
陳酒肴以娱之嘉時吉日則烹羔豚以奉之蹰躇畦苑
逰戱平林(蹰躇猶/踟蹰也)濯清水追凉風釣逰鯉弋高鴻諷於
舞雩之下詠歸高堂之上(雩祭旱之名也為壇而儛其/上以祈雨焉論語曽㸃曰春)
(服既成冠者五六人童子六七/人浴乎沂風乎舞雩詠而歸)安神閨房思老氏之𤣥
虛呼吸精和求至人之仿佛(老子曰𤣥之又𤣥虛其心/實其腹呼吸謂咽氣養生)
(也莊子曰吹煦呼吸吐故/納新又曰至人無已也)與逹者數子論道講書俯仰
二儀錯綜人物彈南風之雅操發清商之妙曲(家語曰/舜彈五)
(絃之琴造南風之詩曰南風之薫兮可以解吾民之慍/兮南風之時兮可以阜吾民之財兮三禮圖曰琴本五)
(絃曰宫商角徴羽文王增/二曰少宫少商弦最清也)消揺一世之上睥睨天地之
間不受當時之責永保性命之期如是則可以陵霄漢
出宇宙之外矣豈羡夫入帝王之門哉又作詩二篇以
見其志辭曰飛鳥遺跡蟬蛻亡殻騰蛇棄鱗神龍喪角
(王充論衡曰蠐螬化為復育復育轉為蟬蟬之去復育/龜之解甲蛇之脱皮可謂尸解矣蛻音式銳反爾雅曰)
(騰蛇有鱗廣雅曰有/角曰龍喪角解角也)至人能變逹士㧞俗乘雲無轡騁
風無足垂露成幃張霄成幄沆瀣當餐九陽代燭(霄摩/天赤)
(氣也在旁曰幃在上曰幄陵陽子明經曰沆瀣者北方/夜半氣也九陽謂日也山海經曰陽谷上有扶木九日)
(居下枝一日/居上枝也)恒星豔珠朝霞潤玉六合之内恣心所欲
人事可遺何為局促大道雖夷見幾者寡任意無非適
物無可古來繞繞委曲如𤨏百慮何為至要在我寄愁
天上埋憂地下叛散五經滅棄風雅百家雜碎請用從
火抗志山西游心海左元氣為舟微風為柂(柂船尾也/音徒可反)
敖翔太清縱意容冶尚書令荀彧聞統名竒之舉為尚
書郎後參丞相曹操軍事毎論說古今及時俗行事恒
發憤歎息因著論名曰昌言(昌當也尚書/曰汝亦昌言)凡三十四篇
十餘萬言獻帝遜位之嵗統卒時年四十一友人東海
繆襲常稱統才章足繼西京董賈劉揚(董仲舒賈誼劉/向揚雄也襲字)
(熙伯辟御史府後/至尚書光禄勲)今簡撮其書有益政者畧載之云
理亂篇曰豪傑之當天命者未始有天下之分者也無
天下之分故戰争者競起焉于斯之時並偽假天威矯
據方國擁甲兵與我角才智程勇力與我競雌雄不知
去就疑誤天下盖不可數也角知者皆窮角力者皆負
形不堪復伉勢不足復校乃始羈首係頸就我之銜紲
耳(銜勒也/紲韁也)夫或曾為我之尊長矣或曾與我為等儕矣
或曾臣虜我矣或曾執囚我矣彼之蔚蔚皆匈詈腹詛
幸我之不成(蔚與鬰/古字通)而以奮其前志詎肯用此為終死
之分邪及繼體之時民心定矣普天之下頼我而得生
育由我而得富貴安居樂業長養子孫天下晏然皆歸
心於我矣豪傑之心既絶士民之志已定貴有常家尊
在一人當此之時雖下愚之才居之猶能使恩同天地
威侔鬼神暴風疾霆不足以方其怒陽春時雨不足以
喻其澤周孔數千無所復角其聖賁育百萬無所復奮
其勇矣彼後嗣之愚主見天下莫敢與之違自謂若天
地之不可亡也乃奔其私嗜騁其邪欲君臣宣滛上下
同惡(左傳泄冶諫陳靈公曰公卿宣/滛人無效焉杜預注云宣示也)目極角觝之觀耳
窮鄭衛之聲(武帝元封三年作角觝戯音義云兩兩相/當角力角伎蓺射御故名角觝盖雜技樂)
(以巴俞戯魚龍蔓延之屬也後更名平樂觀/禮記曰鄭音好濫滛志宋音宴安溺志也)入則耽於
婦人出則馳於田獵荒廢庶政棄亡人物澶漫彌流無
所底極(澶漫猶縱逸也澶音徒旦反/莊子外篇曰澶漫為樂也)信任親愛者盡佞
謟容悅之人也寵貴隆豐者盡后妃姬妾之家也使餓
狼守庖厨飢虎牧牢豚遂至熬天下之脂膏斵生人之
骨髓怨毒無聊禍亂並起中國擾攘四夷侵叛土崩瓦
解一朝而去昔之為我哺乳之子孫者今盡是我飲血
之宼讐也至於運徙勢去猶不覺悟者豈非富貴生不
仁沈溺致愚疾邪存亡以之迭代政亂從此周復天道
常然之大數也(左傳曰美惡周/必復天之道也)又政之為理者取一切
而已非能斟酌賢愚之分以開盛衰之數也日不如古
彌以逺甚豈不然邪漢興以來相與同為編户齊民而
以財力相君長者世無數焉而清潔之士徒自苦於茨
棘之間無所益損於風俗也豪人之室連棟數百膏田
滿野奴婢千羣徒附萬計(徒衆也/附親也)船車賈販周於四方
廢居積貯滿於都城(史記曰轉轂百數廢居蓄邑注云/有所廢有所蓄言其乘時射利也)
琦賂寳貨巨室不能容(琦瑋也抱朴子曰片玉/可以𤦺奚必俟盈尺也)馬牛羊
豕山谷不能受妖童美妾填乎綺室倡謳妓樂列乎深
堂賓客待見而不敢去車騎交錯而不敢進三牲之肉
臭而不可食清醇之酎敗而不可飲睇盼則人從其目
之所視喜怒則人隨其心之所慮此皆公侯之廣樂君
長之厚實也茍運智詐者則得之焉茍能得之者人不
以為罪焉源發而横流路開而四通矣求士之舍榮樂
而居窮苦(舍音式/者反)棄放逸而赴束縛夫誰肯為之者邪
(束縛謂自潔/清如拘執也)夫亂世長而化世短亂世則小人貴寵君
子困賤當君子困賤之時跼高天踳厚地猶恐有鎮壓
之禍也(詩小雅曰謂天盖高不敢不跼謂地盖厚/不敢不蹐毛萇注云跼曲也蹐累足也)逮至
清世則復入於矯枉過正之檢老者耄矣不能及寛饒
之俗少者方壯將復困於衰亂之時是使姦人擅無窮
之福利而善士挂不赦之罪辜茍目能辯色耳能辯聲
口能辯味體能辯寒温者將皆以脩絜為諱惡設智巧
以避之焉况肯有安而樂之者邪斯下世人主一切之
愆也昔春秋之時周氏之亂世也逮乎戰國則又甚矣
秦政乘并兼之埶放虎狼之心(政始/皇名)屠裂天下吞食生
人暴虐不已以招楚漢用兵之苦甚於戰國之時也漢
二百年而遭王莽之亂(漢至王莽簒位二百一十/四年云二百者舉全數)計其
殘夷滅亡之數又復倍乎秦項矣以及今日名都空而
不居百里絶而無民者不可勝數(孝平帝時凡郡國一/百三縣邑一千三百)
(一十四道三十四侯國二百四十一地東西九千三百/二里南北一萬三百六十八里人户一千二百二十三)
(萬三千六十二口五千九百五十九萬四千九百七十/八此漢家極盛之時遭王莽喪亂暨光武中興海内人)
(户凖之於前十裁二三邊方蕭條略無孑遺孝靈遭黄/巾之宼獻帝嬰董卓之禍英雄棊峙白骨膏野兵亂相)
(尋三十餘年三方/既寧萬不存一也)此則又甚於亡新之時也悲夫不及
五百年大難三起(秦三王二帝通在位四十九年前漢/二百三十年後漢百九十五年凡四)
(百七十四年故云不及五百年也/三起謂秦末及王莽并獻帝時也)中間之亂尚不數焉
變而彌猜下而加酷(下猶/後也)推此以往可及於盡矣嗟乎
不知來世聖人救此之道將何用也又不知天若窮此
之數欲何至邪
損益篇曰作有利於時制有便於物者可為也事有乖
於數法有翫於時者可改也故行於古有其迹用於今
無其功者不可不變變而不如前易而多所敗者亦不
可不復也漢之初興分王子弟委之以士民之命假之
以生殺之權於是驕逸自恣志意無厭魚肉百姓以盈
其欲報蒸骨血以快其情上有簒叛不軌之姦下有暴
亂殘賊之害雖籍親屬之恩盖源流形勢使之然也降
爵削土稍稍割奪卒至於坐食奉禄而已然其洿穢之
行滛昏之罪猶尚多焉故淺其根本輕其恩義猶尚假
一日之尊收士民之用况專之於國擅之於嗣豈可鞭
笞叱咤而使唯我所為者乎時政彫敝風俗移易純樸
已去智慧已來(老子曰智慧/出有大偽也)出於禮制之防放於嗜欲
之域久矣固不可授之以柄假之以資者也是故收其
奕世之權校其從横之勢善者早登否者早去(去音袪/莒反)
故下土無壅滯之士國朝無專貴之人此變之善可遂
行者也井田之變豪人貨殖館舍布於州郡田畝連於
方國身無半通青綸之命而竊三辰龍章之服(十三州/志曰有)
(秩嗇夫得假半章印續漢輿服志曰百石青紺綸一采/宛轉繆織長文二尺説文綸青絲綬也鄭𤣥注禮記曰)
(綸今有秩嗇夫所佩也三辰日月星/也龍章謂山龍之章皆畫於衣也)不為編户一伍之
長而有千室名邑之役(周禮小司徒職五人為伍前書/曰五家為伍伍有長論語孔子)
(曰千室之邑百乘之家言豪强之/家身無品秩而强富比於公侯也)榮樂過於封君勢力
侔於守令財賂自營犯法不坐刺客死士為之投命至
使弱力少智之子被穿幃敗寄死不斂寃枉窮困不敢
自理雖亦由網禁踈闊盖分田無限使之然也今欲張
太平之紀綱立至化之基趾齊民財之豐寡正風俗之
奢儉非井田實莫由也此變有所敗而宜復者也肉刑
之廢輕重無品下死則得髠鉗下髠鉗則得鞭笞(下猶/減也)
死者不可復生而髠者無傷於人髠笞不足以懲中罪
安得不至於死哉(言髠笞太輕不足畏懼而姦人冒罪/以䧟於死明復古肉刑則人不䧟於)
(死/也)夫雞狗之攘竊男女之滛奔酒醴之賂遺謬誤之傷
害皆非值於死者也殺之則甚重髠之則甚輕不制中
刑以稱其罪則法令安得不參差殺生安得不過謬乎
今患刑輕之不足以懲惡則假臧貨以成罪託疾病以
諱殺(假増臧貨以益其罪託/稱疾病令死於獄也)科條無所凖名實不相應
恐非帝王之通法聖人之良制也或曰過刑惡人可也
過刑善人豈可復哉曰若前政以來未曾枉害善人者
則有罪不死也(言善人有罪/亦當殺之也)是為忍於殺人也(○劉攽/曰案文)
(多一/也字)而不忍於刑人也今令五刑有品輕重有數科條
有序名實有正非殺人逆亂鳥獸之行甚重者皆勿殺
(鳥獸之行/謂蒸報也)嗣周氏之祕典續吕侯之祥刑此又宜復之
善者也(周禮大司冦職掌邦之三典以佐王刑邦國詰/四方一曰刑新國用輕典二曰刑平國用中典)
(三曰刑亂國用重典祥/善也尚書曰教爾祥刑)易曰陽一君二臣君子之道也
隂二君一臣小人之道也(繫辭之文也陽卦一陽而二/隂隂卦一隂而二陽陽為君)
(隂為/臣)然則寡者為人上者也衆者為人下者也一伍之
長才足以長一伍者也一國之君才足以君一國者也
天下之王才足以王天下者也愚役於智猶枝之附幹
此理天下之常法也制國以分人立政以分事人逺則
難綏事總則難了今逺州之縣或相去數百千里雖多
山陵洿澤猶有可居人種榖者焉當更制其境界使逺
者不過二百里明版籍以相數閲審什伍以相連持(周/禮)
(曰凡在版者注云版/名籍也以版為之也)限夫田以斷并兼定五刑以救死
亡(司馬法曰歩百為畝畝百為夫夫三為屋屋三為井/并兼謂豪富之家以財勢并取貧人之田而兼有之)
益君長以興政理急農桑以豐委積去末作以一本業
敦教學以移情性表徳行以厲風俗覈才蓺以叙官宜
簡精悍以習師田(周禮曰凡師田斬牲以左右/徇陳注云示犯誓必殺也)脩武器
以存守戰嚴禁令以防僣差信賞罰以騐懲勸紏游戱
以杜姦邪察苛刻以絶煩暴審此十六者以為政務操
之有常課之有限安寧勿懈墯有事不廹遽聖人復起
不能易也向者天下户過千萬除其老弱但户一丁壯
則千萬人也遺漏既多又蠻夷戎狄居漢地者尚不在
焉丁壯十人之中必有堪為其什伍之長推什長已上
則百萬人也又十取之則佐史之才已上十萬人也又
十取之則可使在政理之位者萬人也以筋力用者謂
之人人求丁壯以才智用者謂之士士貴耆老充此制
以用天下之人猶將有儲何嫌乎不足也故物有不求
未有無物之嵗也士有不用未有少士之世也夫如此
而後可以用天性究人理興頓廢屬斷絶(屬猶/續也)網羅遺
漏拱押天人矣(拱執也押㩜也/押音下甲反)或曰善為政者欲除煩
去苛并官省職為之以無為事之以無事何子之言云
云也(老子云為無/為事無事也)曰若是三代不足摹聖人未可師也
(摹法也三代皆由肉刑及井/田之法今不用是不摹之也)君子用法制而至於化小
人用法制而至於亂均是一法制也或以之化或以之
亂行之不同也茍使豺狼牧羊豚盗跖主征税國家昏
亂吏人放肆則惡復論損益之間哉(惡音/烏)夫人待君子
然後化理國待蓄積乃無憂患君子非自農桑以求衣
食者也蓄積非横賦歛以取優饒者也奉禄誠厚則割
剥貿易之罪乃可絶也蓄積誠多則兵宼水旱之灾不
足苦也故由其道而得之民不以為奢由其道而取之
民不以為勞天灾流行開倉庫以禀貸不亦仁乎衣食
有餘損靡麗以散施不亦義乎彼君子居位為士民之
長固宜重肉累帛朱輪駟馬今反謂薄屋者為高藿食
者為清既失天地之性又開虛偽之名使小智居大位
庶績不咸熙未必不由此也得拘絜而失才能非立功
之實也(拘絜謂自拘束而絜其/身者即隐逸之人也)以亷舉而以貪去非士
君子之志也(去音欺/吕反)夫選用必取善士善士富者少而
貧者多禄不足以供養安能不少營私門乎從而罪之
是設機置穽以待天下之君子也(穽穿地䧟獸/也機弩牙也)盗賊凶
荒九州代作饑饉暴至軍旅卒發横税弱人割奪吏禄
所恃者寡所取者猥(猥猶/多也)萬里懸乏首尾不救徭役並
起農桑失業兆民呼嗟於昊天貧窮轉死於溝壑矣今
通肥饒之率計稼穯之入令畝收三斛斛取一㪷未為
甚多一嵗之間則有數年之儲雖興非法之役恣奢侈
之欲廣愛幸之賜猶未能盡也不循古法規為輕税及
至一方有警一面被灾未逮三年校計騫矩坐視戰士
之蔬食立望餓殍之滿道如之何為君行此政也(孟子/曰塗)
(有餓殍而不知發趙岐注云餓/死者曰莩莩與殍通音皮表反)二十税一名之曰貊况
三十税一乎(孟子載白圭曰吾欲二十而取一何如孟/子曰子之道貊也趙岐注云貊夷貊之人)
(在荒者也貊在北方其氣寒不生五榖無中國/之禮故可二十取一而足也此言欲輕税也)夫薄吏
禄以豐軍用縁於秦征諸侯續以四夷漢承其業遂不
改更危國亂家此之由也今田無常主民無常居吏食
日禀(禀給/也)禄班未定(○劉攽曰案/文當作班禄)可為法制畫一定科
租税十一更賦如舊(更賦已見/光武紀也)今者土廣民稀中地未
墾(上田已耕唯中/地已下未也)雖然猶當限以大家勿令過制其地
有草者盡曰官田力堪農事乃聼受之若聼其自取後
必為姦也
法誡篇曰周禮六典冢宰貳王而理天下(爾雅曰冡大/也貳謂副貳)
(也周禮天官冡宰掌建邦之六典以佐王理邦國一曰/理典以理官府二曰教典以擾萬姓三曰禮典以諧萬)
(姓四曰政典以均萬姓五曰刑典/以紏萬姓六曰事典以生萬姓也)春秋之時諸侯明徳
者皆一卿為政爰及戰國亦皆然也秦兼天下則置丞
相而貳之以御史大夫自高帝逮于孝成因而不改多
終其身漢之隆盛是惟在焉夫任一人則政專任數人
則相倚政專則和諧相倚則違戾和諧則太平之所興
也違戾則荒亂之所起也光武皇帝愠數世之失權忿
彊臣之竊命(愠猶恨也數代謂元/成哀平彊臣謂王莽)矯枉過直政不任下
雖置三公事歸臺閣(臺閣謂/尚書也)自此以來三公之職備員
而已然政有不理猶加譴責而權移外戚之家寵被近
習之豎親其黨類用其私人内充京師外布列郡顛倒
賢愚貿易選舉疲駑守境貪殘牧民撓擾百姓忿怒四
夷(撓音火/高反)招致乖叛亂離斯瘼(瘼病/也)怨氣並作隂陽失
和三光虧缺怪異數至蟲螟食稼水旱為灾此皆戚宦
之臣所致然也反以策讓三公至於死免乃足為呌呼
蒼天號咷泣血者也又中世之選三公也務於清慤謹
慎循常習故者是婦女之檢柙鄉曲之常人耳惡足以
居斯位邪(檢柙猶/規矩也)埶既如彼選又如此而欲望三公勲
立於國家績加於生民不亦逺乎昔文帝之於鄧通可
謂至愛而猶展申屠嘉之志(展猶申也文帝時太中大/夫鄧通居上傍有怠慢禮)
(丞相申屠嘉奏事見之罷朝召通責之曰通小臣戯殿/上大不敬當斬通頓首首盡出血文帝使人召通謝丞)
(相曰此吾弄/臣君其釋之)夫見任如此則何患於左右小臣哉至如
近世外戚宦豎請託不行意氣不滿立能䧟人於不測
之禍惡可得彈正者哉曩者任之重而責之輕今者任
之輕而責之重昔賈誼感絳侯之困辱因陳大臣亷耻
之分開引自裁之端(文帝時賈誼上書曰大臣有罪不/執縛係引而行也其有大罪者聞)
(命則北靣再拜跪而自裁上不使人捽抑而刑之也是/時丞相絳侯周勃免就國人有告勃謀反繫長安獄卒)
(無事復爵邑故誼以此譏上上深納其/言是後大臣有罪皆自殺不受刑也)自此以來遂以
成俗繼世之主生而見之習其所常曾莫之悟嗚呼可
悲夫左手據天下之圖右手刎其喉愚者猶知難之况
明哲君子哉(言不以重利害/其生事見莊子)光武奪三公之重至今而
加甚不假后黨以權數世而不行盖親疏之勢異也(言/光)
(武奪三公重任今奪更甚光武不假后黨威/權數代遂不遵行此為三公疏后族親故也)母后之黨
左右之人有此至親之勢故其貴任萬世常然之敗無
世而無之莫之斯鑒亦可痛矣未若置丞相自總之若
委三公則宜分任責成夫使為政者不當與之婚姻婚
姻者不當使之為政也如此在位病人(病人謂萬/姓困敝也)舉用
失賢百姓不安争訟不息天地多變人物多妖然後可
以分此罪矣或曰政在一人權甚重也曰人實難得何
重之嫌昔者霍禹竇憲鄧隲梁冀之徒藉外戚之權管
國家之柄及其伏誅以一言之詔詰朝而决何重之畏
乎今夫國家漏神明於媟近輸權重於婦黨筭十世而
為之者八九焉不此之罪而彼之疑何其詭邪(此謂后/黨彼謂)
(三公也詭/猶違也)
論曰百家之言政者尚矣(尚猶/逺也)大畧歸乎寧固根柢革
易時敝也夫遭運無常意見偏雜故是非之論紛然相
乖嘗試妄論之(謙不敢/正言也)以為世非胥庭人乖鷇飲化迹
萬肇情故萌生(赫胥氏大庭氏並古之帝號莊子曰夫/聖人鶉居而鷇飲言鶉鳥無常居鷇飲)
(不假物並淳朴/時也肇始也)雖周物之智不能研其推變山川之奥
未足况其紆險(易繫辭曰知周乎萬物而道濟天下推/遷也莊子曰凡人心險於山川難於知)
(天/也)則應俗適事難以常條如使用審其道則殊塗同會
才爽其分則一豪以乖(用得其人審其道也授非其才/爽其分也易繫辭曰天下同歸)
(而殊塗一致而百慮易緯/曰差以毫釐失之千里)何以言之若夫𤣥聖御世則
天同極施舍之道宜無殊典(莊子曰𤣥聖素王道也極/猶致也言法天之道同其)
(致也施舍/猶興廢也)而損益異運文朴遞行(論語孔子曰殷因於/夏禮所損益可知也)
(朴質也禮記曰/文質再而復也)用明居晦囘泬於曩時興戈陳爼參差
於上世(囘泬猶携互不/齊一也泬音穴)及至戴黄屋服絺衣豐薄不齊
而致化則一(前書音義曰天子車以黄繒為盖裹故曰/黄屋韓子曰堯之王天下也冬日鹿裘夏)
(日葛衣/絺葛也)亦有宥公族黥國儲寛慘巨隔而防非必同此
其分波而共源百慮而一致者也(禮記曰公族有死罪/獄成有司讞于公曰)
(某之罪在大辟公曰宥之有司又曰在大辟公又曰宥/之史記曰秦孝公太子犯法衛鞅曰太子君嗣也不可)
(施刑刑其傅公子䖍/黥其師公孫賈也)若乃偏情矯用則枉直必過(孟子/曰矯)
(枉過直矯正也枉曲也言正曲者過于直以喻/為政者懲奢則太儉患寛則傷猛不能折𠂻也)故葛屨
履霜敝由崇儉(詩魏風序曰葛屨刺褊也其君儉嗇褊/急而無徳以將之詩曰紏紏葛屨可以)
(履霜鄭𤣥注云葛屨賤皮屨貴魏俗/至冬猶葛屨可用履霜利其賤也)楚楚衣服戒在窮
賖(詩曹風序曰蜉蝣刺奢也詩曰蜉蝣之羽衣裳楚楚/毛萇注曰蜉蝣渠略也朝生夕死猶有羽翼以自飾)
(楚楚鮮貌也喻曹朝羣臣皆小人也徒/飾其衣裳不知其死亡之無日賖奢同)疎禁厚下以尾
大陵弱(疎禁謂防制太寛厚下謂封建太廣言周室微/弱而諸侯强盛如尾大然左傳楚申無宇曰末)
(大必折尾/大不掉也)斂威峻罰以苛薄分崩(斂聚也言秦酷/法以至分崩也)斯曹
魏之刺所以明乎國風周秦末軌所以彰於微滅故用
舍之端興敗資焉是以繁簡唯時寛猛相濟刑書鐫鼎
事有可詳三章在令取貴能約(左傳曰鄭人鑄刑書杜/預注云鑄刑書于鼎以)
(為國之常法也高祖初入關除/秦苛法約法三章言其詳約也)太叔致猛政之襃國子
流遺愛之涕(左傳曰鄭子産有疾謂子太叔曰我死子/必為政唯有徳者能以寛服人其次莫如)
(猛又曰子産卒仲尼聞之出涕曰古之遺愛也/國子即子產也鄭穆公子國之子因以為姓也)宣孟改
冬日之和平陽循畫一之法斯實弛張之𢎞致可以徴
其統乎(宣孟晉大夫趙盾也左傳賈季對酆舒曰趙衰/冬日之日也趙盾夏日之日也注云冬日可愛)
(夏日可畏前書平陽侯曹參為相國百姓歌之曰蕭何/為法講若畫一曹參代之守而勿失載其清静民以寧)
(一/)數子之言當世失得皆究矣然多謬通方之訓好申
一隅之説(一隅謂一/方偏見也)貴清静者以席上為腐議束名實
者以柱下為誕辭(清静謂道家也席上謂儒也腐朽也/禮記儒行曰儒有席上之珍高祖折)
(隨何曰安用腐儒哉名實名家也柱/下老子也誕虛也言志各不同也)或推前王之風可
行於當年有引救敝之規宜流於長世稽之篤論將為
敝矣如以舟無推陸之分瑟非常調之音(古法不施於/今猶舟不可)
(行之于陸也今法有合于時如瑟可移柱而調也莊子/曰是推舟于陸勞而無功也前書董仲舒曰琴瑟不調)
(甚者必解而更張之乃可鼓也為政/不行甚者必變而更化之乃可理也)不限局以疑逺不
拘𤣥以妨素則化樞各管其極理略可得而言與(音/余)
贊曰管視好偏羣言難一救朴雖文矯遲必疾舉端自
理滯隅則失詳觀時蠧成昭政術(滯隅謂偏執一隅也/淮南子曰非循一跡)
(之路守一隅之指/而不與俗推移也)
　
　
　
　
　後漢書卷七十九
　後漢書卷七十九考證
仲長統傳抗志山西游心海左○西字監本作栖(臣會/)
　(汾/)按山西與海左對今從宋本
甚於戰國之時也○之時也三字監本誤作則又甚從
　宋本改
　
　
　
　
　
　
　
　
　
　
　後漢書巻七十九考證
