卷四十七
　　齊　　　　魏　　　　收　　　　　撰
　列傳第三十五
　　盧𤣥
盧𤣥字子真范陽涿人也魯祖諶晉司空劉琨從事中
郎祖偃父邈竝仕慕容氏為郡太守皆以儒雅稱神䴥
四年辟召儒儁以𤣥為首授中書博士司徒崔浩𤣥之
外兄每與𤣥言輒歎曰對子真使我懷古之情更深浩
大欲齊整人倫分明姓族𤣥勸之曰夫剏制立事各有
其時樂為此者詎幾人也宜其三思浩當時雖無異言
竟不納浩敗頗亦由此後轉寧朔將軍兼散騎常侍使
劉義隆義隆見之與語良久歎曰中郎卿曾祖也既還
病卒
子度世字子遷幼而聰達有計數為中書學生應選東
宫弱冠與從兄遐俱以學行為時流所重度世後以崔
浩事棄官逃於髙陽鄭羆家羆匿之使者囚羆長子將
加捶楚羆戒之曰君子殺身以成仁汝雖死勿言子奉
父命遂被拷掠至乃火爇其體因以物故卒無所言度
世後令弟娶羆妹以報其恩世祖臨江劉義隆使其殿
中將軍黄延年朝貢世祖問延年曰范陽盧度世坐與
崔浩親通逃命江表應已至彼延年對曰都下無聞當
必不至世祖詔東宫赦度世宗族逃亡及籍没者度世
乃出赴京拜中書侍郎襲爵興安中兼太常卿立保太
后父遼西獻王廟加鎮逺將軍進爵為侯後除散騎侍
郎使劉駿遣其侍中柳元景與度世對接度世應對失
衷還被禁劾經年乃釋除假節鎮逺將軍齊州刺史州
接邉境將士數相侵掠度世乃禁勒所綂還其俘虜二
境以寧後坐事囚繫久之還鄉里尋徵赴京除平東將
軍青州刺史未拜遇患延興元年卒年五十三諡曰惠
侯四子淵敏昶尚初元有五子嫡惟度世餘皆別生崔
浩之難其庶兄弟常欲危害之度世常深忿恨及度世
有子每誡約令絶妾孽不得使長以防後患至淵兄弟
婢賤生子雖形貌相類皆不舉接為識者所非
淵字伯源小名陽烏性温雅寡欲有祖父之風敦尚學
業閨門和睦襲侯爵拜主客令典屬國遷祕書令始平
王師以例降爵為伯給事黄門侍郎遷兼散騎常侍祕
書監本州大中正是時髙祖將立馮后方集朝臣議之
髙祖先謂淵曰卿意以為何如對曰此自古所慎如臣
愚意宜更簡卜髙祖曰以先后之姪朕意已定淵曰雖
奉勑如此然於臣心實有未盡及朝臣集議執意如前
馮誕有盛寵深以為恨淵不以介懷及髙祖議伐蕭賾
淵表曰臣誠識不周覽頗尋篇籍自魏晉以前承平之
世未有皇輿親御六軍決勝行陣之間者勝不足為武
弗勝有虧威徳明千鈞之弩不為鼷鼠發機故也昔魏
武以敝卒一萬而袁紹土崩謝元以歩兵三千而苻堅
瓦解勝負不由衆寡成敗在於須臾若用田豐之謀則
坐制孟徳矣魏既并蜀迄于晉世吳介有江水居其上
流大小勢殊徳政理絶然猶君臣協謀垂數十載逮孫
皓暴戾上下攜爽水陸俱進一舉始克今蕭氏以簒殺
之燼政虐役繁又支屬相屠人神同棄吳㑹之民延踵
皇澤正是齊軌之期一同之會若大駕南巡必左袵革
面閩越倒戈其猶運山壓卵有征無戰然愚謂萬乗親
戎轉漕難繼千里饋糧士有饑色大軍之後必有凶年
不若命將簡銳盪滌江右然後鳴鸞巡省告成東岳則
天下幸甚率土戴頼臣又聞流言關右之民自比年以
來競設齋會假稱豪貴以相扇惑顯然於衆坐之中以
謗朝廷無上之心莫此之甚愚謂宜速懲絶戮其魁帥
不爾懼成黄巾赤眉之禍育其微萌不芟之毫末斧斤
一加恐蹈害者衆臣世奉皇家義均休戚誠知干忤之
愆實深然不忠之罪莫大詔曰至徳雖一樹功多途三
聖殊文五帝異律或張或弛豈必相因逺惟承平之主
所以不親斾五戎者蓋有由矣英明之主或以同軌無
征守庸之君或緣志劣寢伐今若喻之英皇時非昔類
比之庸后意有恧焉脫元極之尊本不宜駕二公之徒
革輅之戎寧非謬歟尋夫昔人若必須已而濟世豈不
克廣先業也定火之雄未聞不武世祖之行匪皆疑懾
且曹操勝袁蓋由徳義内舉苻堅瓦解當縁立政未至
定非敝卒之力彊十萬之衆寡也今則驅馳先天之術
駕用仁義之師審觀成敗庶免斯咎長江之阻未足可
憚踰紀之略何必可師洞庭彭蠡竟非殷固奮臂一呼
或成漢業經略之義當付之臨機足食之籌望寄之蕭
相將希混一豈好輕動利見之事何得委人也又水旱
之運未必由兵堯湯之難詎因興旅頗豐之後雖靜有
之關左小紛已勑禁勒流言之細曷足以紆天功深録
誠心勿恨不相遂耳及車駕南伐趙郡王幹督關右諸
軍事詔加淵使持節安南將軍為副勒衆七萬將出子
午尋以蕭賾死停師是時涇州羌叛殘破城邑淵以歩
騎六千衆號三萬徐行而進未經三旬賊衆逃散降者
數萬口唯梟首惡餘悉不問詔兼侍中初淵年四十嘗
詣長安將還諸相餞送者五十餘人別於渭北有相者
扶風人王伯達曰諸君皆不如此盧郎雖位不副實然
徳聲甚盛望踰公輔後二十餘年當制命關右願不相
忘此行也相者年過八十詣軍門請見言叙平生未幾
拜儀曹尚書髙祖考課在位降淵以王師守常侍尚書
奪常侍禄一周尋除豫州刺史以母老固辭會蕭昭業
雍州刺史曹虎遺使請降乃以淵為使持節安南將軍
督前鋒諸軍徑赴樊鄧淵面辭曰臣本儒生頗聞爼豆
軍旅之事未之學也惟陛下栽之軍期已逼髙祖不許
淵曰但恐曹虎為周魴耳陛下宜審之虎果偽降淵至
葉具曹虎譎詐之問兼陳其利害詔淵進取南陽淵以
兵少糧乏表求先攻赭陽以近葉倉故也髙祖許焉乃
進攻赭陽蕭鸞遣將垣歴生來救淵素無將略為賊所
敗坐免官爵為民尋遭母憂髙祖遣謁者詣宅宣慰服
闋兼太尉長史髙祖南討又兼彭城王中軍府長史尋
為徐州京兆王愉兼長史賜絹百疋愉既年少事無巨
細多決於淵淵以誠信御物甚得東南民和南徐州刺
史沈陵密謀外叛淵覺其萌漸濳勑諸戍微為之備屢
有表聞朝廷不納陵果殺將佐勒宿豫之衆逃叛濱淮
諸戍由備得全陵在邊歴年陰結既廣二州人情咸相
扇惑陵之餘黨頗見執送淵皆撫而赦之惟歸罪於陵
由是衆心乃安景明初除祕書監二年卒官年四十八
贈安北將軍幽州刺史復本爵固安伯諡曰懿初湛父
志法鍾繇書傳業累世有能名至邈以上兼善草迹淵
習家法代京宫殿多淵所題白馬公崔元伯亦善書世
傳衞瓘體魏初工書者崔盧二門淵與僕射李沖特相
友善沖重淵門風而淵私沖才官故結為㛰姻往來親
密至於淵荷髙祖意遇頗亦由沖淵有八子
長子道將字祖業應襲父爵而讓其第八弟道舒有司
奏聞詔曰長嫡承重禮之大經何得輒授也而道將引
清河國王常侍韓子熙讓弟仲穆魯陽男之例尚書李
平重申奏詔乃聽許道將涉獵經史風氣謇諤頗有文
才為一家後來之冠諸父竝敬憚之彭城王勰任城王
澄皆虛襟相待勰為中軍大將軍辟行參軍遷司徒東
閤祭酒尚書左外兵郎中轉祕書丞出為燕郡太守道
將下車表樂毅霍原之墓而為之立祠優禮儒生勵勤
學業敦課農桑墾田歲倍入為司徒司馬卒贈龍驤將
軍太常少卿諡曰獻所為文章數十篇
子懷祖太學博士員外散騎侍郎卒
懷祖弟懷仁武定中太尉鎧曹參軍
道將弟亮字仁業不仕而終
子思道
亮弟道裕字寧祖少以學尚知名風儀兼美尚顯祖女
樂浪長公主拜駙馬都尉太子舍人尋轉洗馬遷散騎
侍郎轉安逺將軍中書侍郎兼祕書丞尋以母憂去官
服終復拜中書侍郎遷龍驤將軍太子中庶子幽州大
中正轉長兼散騎侍郎加左將軍神龜二年除左將軍
涇州刺史其年七月卒官年四十四贈撫軍將軍青州
刺史賜帛三百匹諡曰文侯
子景緒武定中儀同開府錄事參軍
道裕弟道䖍字慶祖粗閑經史兼通算術尚髙祖女濟
南長公主公主驕淫聲穢遐邇先無疹患倉卒暴薨時
云道䖍所害世宗祕其醜惡不苦窮治尚書嘗奏道䖍
為國子博士靈太后追主薨事乃黜道䖍為民終身不
仕孝昌末臨淮王彧因將出征啓除道䖍奉車都尉道
䖍外生李彧尚莊帝姊豐亭公主因相藉託永安中除
輔國將軍通直常侍尋加征虜將軍以議歴勲賜爵臨
淄伯遷散騎常侍天平初征南將軍轉都官尚書本州
大中正出除驃騎將軍幽州刺史尋加衞大將軍卒於
官贈都督幽瀛二州諸軍事驃騎大將軍尚書右僕射
司空公瀛州刺史諡曰恭文公主二子昌㝢昌仁昌㝢
不慧昌仁早卒道䖍又娶司馬氏有子昌裕及司馬見
出之後更娶元氏生二子昌期昌衡兄弟競父爵至今
未襲
道䖍弟道偘字希祖州主簿沉雅有學尚孝昌末卒二
子早夭以弟道約子正達為後武定中征虜將軍太尉
記室參軍
道偘弟道和字叔維兄弟之中人望最下冀州中軍府
中兵參軍卒
子景豫
景豫弟景熙武定中儀同開府諮議
道和弟道約字季恭起家員外郎累遷司空錄事參軍
司徒屬幽州大中正輔國將軍光禄大夫轉司徒右長
史太傅李延實出除青州延實先被病道約延實之妻
弟詔以道約為延實長史加散騎常侍寄以匡維也永
熙中車騎將軍左光禄大夫領廣平王贊儀同開府長
史天平中開府儀同髙岳請為長史岳轉除青冀二州
道約仍為長史隨岳兩藩有毗佐之稱興和末除衞大
將軍兗州刺史在州頗得民和武定元年卒年五十八
贈使持節驃騎大將軍儀同三司幽州刺史
子正通開府諮議少有令譽徵赴晉陽遇患卒妻鄭氏
與正通弟正思淫亂武定中為御史所劾人士疾之
道約弟道舒字幼安襲父爵自尚書左主客郎中為冠
軍將軍中書侍郎卒
淵弟敏字仲通小字紅崖少有大量太和初拜議郎早
卒贈威逺將軍范陽太守諡曰靖髙祖納其女為嬪敏
五子
義僖字逺慶早有學尚識度沉雅年九歲喪父便有至
性少為僕射李沖所歎美起家祕書郎歴太子舍人司
徒中郎神龜初任城王澄奏舉義僖除散騎侍郎轉冠
軍將軍中散大夫以母憂去職幽州刺史王誦與義僖
交款每與舊故李神儁等書曰盧冠軍在此時復惠好
輒留連數日得諮詢政道其見重若此齊王蕭寳夤啓
為開府諮議參軍辭疾不赴尋兼司空長史拜征虜將
軍太中大夫散秩多年澹然自得李神儁勸其干謁當
途義僖曰學先王之道貴行先王之志何能茍求富貴
也孝昌中除散騎常侍時靈太后臨朝黄門侍郎李神
軌勢傾朝野求結㛰姻義僖慮其必敗拒而不許王誦
謂義僖曰昔人不以一女易五男卿豈易之也義僖曰
所以不從正為此耳從之恐禍大而速誦乃堅握義僖
之手曰我聞有命不敢以告人遂適他族臨㛰之夕靈
太后遣中常侍服景就家勑停内外惶怖義僖夷然自
若建義初兼都官尚書尋除安東將軍衛尉卿普泰中
除都官尚書加驃騎大將軍左光祿大夫義僖少時幽
州頻遭水旱先有穀數萬石貸民義僖以年穀不熟乃
燔其契州閭悅其恩徳性寛和畏慎不妄交款與魏子
建情好尤篤言無所隱義僖性清儉不營財利雖居顯
位每至困乏麥飯蔬食忻然甘之永熙中風疾頓發興
和中卒年六十四贈大將軍儀同三司瀛州刺史諡孝
簡
子遜之武定中太尉記室參軍
遜之弟世猷齊王開府集曹參軍
義僖弟義悰字叔預司空行參軍本州治中散騎侍郎
司徒諮議參軍
子孝章儀同開府行參軍早亡
義悰弟義敦字季和征北府黙曹參軍
子景開字子達武定中儀同開府屬
義敦弟義安字幼仁不仕義僖諸弟竝逺不逮兄也
敏弟昶字叔達小字師顔學涉經史早有時譽太和初
為太子中舍人兼員外散騎常侍使於蕭昭業髙祖詔
昶曰卿便至彼勿存彼我宻邇江揚不早當晚會是朕
物卿等欲言便無相疑難又勑副使王清石曰卿莫以
本是南人言語致慮若彼先有所知所識欲見便見須
論即論盧昶正是寛柔君子無多文才或主客命卿作
詩可率卿所知莫以昶不作便復罷也凡使人之體以
和為貴勿遞相矜誇見於色貌失將命之體卿等各率
所知以相規誨及昶至彼値蕭鸞僭立於是髙祖南討
之昶兄淵為別道將而蕭鸞以朝廷加兵遂酷遇昶等
昶本非骨鯁聞南人云兄既作將弟為使者乃大恐怖
淚汗交横鸞以腐米臭魚莝豆供之而謁者張思寧辭
氣謇諤曾不屈撓遂以壯烈死於舘中昶還髙祖責之
曰銜命之禮有死無辱雖流放海隅猶宜抱節致殞卿
不能長纓羇首已是可恨何乃俛眉飲啄自同犬馬有
生必死修短幾何卿若殺身成名貽之竹素如何甘彼
芻菽以辱君父乎縱不逺慙蘇武寧不近愧思寧昶對
曰臣器乏陸隨忝使閩越屬蕭鸞昬狂誅戮無道恐不
得仰奉明時歸養老母茍存尺蠖屈以求伸負辱朝命
罪宜萬死乞歸司㓂伏聴斧鉞遂見罷黜久之復除彭
城王友轉祕書丞景明初除中書侍郎遷給事黄門侍
郎本州大中正昶請外禄世宗不許遷散騎常侍兼尚
書時洛陽縣獲白䑕昶奏曰謹案瑞典外鎮刺史二千
石令長不祗上命刻暴百姓人民怨嗟則白䑕至臣聞
禎不虛見徳合必符妖不妄出咎彰則至是以古之人
君或怠瑞以失徳或祗變而立功斯乃萬古之殷鑒千
齡之炯誡比者災氣作沴恒陽虧度陛下流如傷之慈
降納隍之㫖哀百姓之無辜引在予之深責舉賢黜佞
之詔道映於堯先進思納諫之言事光於舜右伏讀明
㫖俯觀徵譴敢布庸瞽以陳萬一竊惟一夫之耕食裁
充口一婦之織衣止蔽形年租歲調則惟常理此外徵
求於何取足然自比年以來兵革屢動荆揚二州屯戍
不息鍾離義陽師旅相繼兼荆蠻凶狡王師薄伐暴露
原野經秋淹夏汝潁之地率户從戎河冀之境連丁轉
運又戰不必勝加之退負死喪離曠十室而九細役煩
徭日月滋甚苛兵酷吏因逞威福至使通原遥畛田蕪
罕耘連村接閈蠶飢莫食而監司因公以貪求豪彊恃
私而逼掠遂令鬻短褐以益千金之資制口腹而充一
朝之急此皆由牧守令長多失其人郡闕黄霸之君縣
無魯恭之宰不思所以安民正思所以潤屋故士女呼
嗟相望於道路守宰暴貪風聞於魏闕往歲法官案騐
多挂刑網謂必顯戮以明勸誡然後遣使覆訊公違憲
典或承風俠請輕樹私恩或容情受賄輒施已惠御史
所劾皆言誣枉申雪罪人更云清白長侮上之源滋陵
下之路忠清之人見之而自怠犯暴之夫聞之以益快
白䑕之至信而有徵矣伏願陛下垂叡喆之鑒察妖災
之起延對公卿廣詢庶政引見樞納博求民隱存問孤
寡去其苛碎輕徭省賦與民休息貞良忠讜置之於朝
姦回貪佞棄之於市則九官勿戒而恒敬百縣不嚴而
自肅士女欣欣人有望矣詔曰朕纂承鴻緒伏膺寳厯
思靖八方惠康四海當必世之期麟鳳不降屬勝殘之
會白䑕告咎萬邦有罪實唯朕躬尚書敷納機猷獻替
是寄讜言有聞朕實嘉美轉侍中又兼吏部尚書尋即
正仍侍中昶守職而已無所激揚也與侍中元暉等更
相朋附為世宗所寵時論鄙之出除鎮東將軍徐州刺
史永平四年夏昶表曰蕭衍琅邪郡民王萬壽等款誠
内結濳來詣臣云胊山戍今將交換有可圖之機臣即
許以旌賞遣其還入至三月二十四夜萬壽等奬率同
盟攻掩胊城斬衍輔國將軍琅邪東莞二郡太守帶朐
山戍主劉晰并將士四十餘人傳首至州臣即遣兼郯
城戍副張天惠率驍勇二百徑往赴之琅邪諸戍絡繹
繼援而衍郁洲已遣二軍以拒天惠天惠與萬夀等内
外齊擊俘斬數百便即據城詔昶曰彭宋地接邊疆勢
連淮海威禦之術功在不易朐山險塞宼之要防水陸
交湊揚郁路衝畜聚凶徒䖍劉邊鄙青光齊兗每罹其
患卿妙算既敷克城殄衆展疆闢土何善如之庸勲之
懋朕用嘉止故遣左右直長閻遵業具宣往懷此戍郁
洲之本存亡所繫今既失守有不存之心彼見扼喉將
圖救援之計今水雨盛行宜須防守卿可深思擬捍之
規攘敵之略使還具聞昶又表蕭衍將張稷馬仙琕陰
䖍和等各領精兵分屯諸堰昌義之張惠紹王神念王
茂光承彼傳信續發建鄴自存之計并歸於此量力準
宼事恐不輕何者此兵九千賊衆四萬名將健士逺近
畢集邀憑兩熱決死來戰藉衆乗凶希固巢穴所以傾
國而舉非為朐山將恐王師固六里據湖衝南截淮浦
勢崩難測海利鹽物交闕常貢所慮在大有必爭之心
若皇家經略方有所討必須簡將增兵加益糧仗與之
亢擬相持至秋天麾一動開拓為易圖南之計事本在
今請增兵六千米十萬石如其不也伏聽朝議昶又表
賊徒大集衆旅彊盛置柵朐山屯守門井幷圍固城晝
夜連戰恐狡勢既彊後難除揃輙欲令征虜將軍趙遐
率勒見兵與之決勝遐慮衆少不敵若一舉失利則衆
心挫怯求待大衆俱至奮銳擊之竊謂此謀非為孟浪
具臣本奉朝規令相拒守以待涼月今歲已云秋髙風
漸舉經算大圖時事既至且鮑口以東陸連無閡朐固
之間本無停潦宜時掩擊邊陲而賊自夏以來貫甲不
歇從六里以北城柵相連役使兵人便已疲殆若大衆
臨之必可禽㨗一城退潰衆壘土崩乘勝圖之易於振
朽脫兵不速至長彼熾心軍士憂惶自生異議請速簡
配以及事機詔曰克獲朐山計本於昶乘勝之規終宜
有寄是以起兵之始即委處分前機經略一以任之今
既請兵理宜速遂可遣冀定瀛相四州中品羽林虎賁
四千人赴之又詔昶曰朐山之克寔由於卿開疆拓土
實為長策然經討未服非卿而誰而蟻徒送死規侵王
略天亡小賊數在無逺故前者命卿親臨指授尋以卿
疾未瘳且待消息今既痊復宜遵前㫖秉戈揮銳殄宼
為懷已發虎旅五萬應機電赴指辰而至遂卿本請截
彼東南亮委髙算又詔昶曰取朐置戍並是卿計始終
成敗悉歸於卿卿以兵少請益今已遂卿本意如聞東
唐陸道甚狹一軌之外皆是大水彼必據之以斷軍路
若已如此更設何策其軍竒兵變遽以表聞又聞衍軍
將帥每有流言云魏博淮陽宿豫乃是兩宜若實有此
卿可量朐山薪水得支幾時脫事容往返馳驛速聞如
薪水少急即可量計若理不可爾亦將軍裁决昶既儒
生本少將略又羊祉子燮為昶司馬專征戎事掩昶耳
目將士怨之朐山戍主傅文驥糧樵俱罄以城降衍昶
見城降於是先走退諸軍相尋奔遁遇大寒雪軍人凍
死及落手足者三分而二自國家經略江左唯有中山
王英敗於鍾離昶於朐山失利最為甚焉世宗遣黄門
甄琛馳驛鏁昶窮其敗狀詔曰朐山之敗傷損實深推
始究末罪鍾元帥雖經大宥輕重宜別昶一人可以免
官論坐自餘將統以下悉聽依赦復任未幾拜太常卿
仍除安西將軍雍州刺史又進號鎮西將軍加散騎常
侍熙平元年卒於官贈征北將軍冀州刺史諡曰穆昶
寛和矜恕善於綏撫其在徐州戍兵疾親自檢恤至番
兵年滿不歸容充後役終昶一政然後始還人庶稱之
子元聿字仲訓無他才能尚髙祖女義陽長公主拜駙
馬都尉位太尉司馬光禄大夫卒贈中書監
子士晟儀同開府掾
元聿第五弟元明字幼章渉歴羣書兼有文義風彩閒
潤進退可觀永安初長兼尚書令臨淮王彧欽愛之及
彧開府引為兼屬仍領部曲出帝登阼以郎任行禮封
城陽縣子遷中書侍郎永熙末居洛東緱山乃作幽居
賦焉於時元明友人王由居潁川忽夢由攜酒就之言
別賦詩為贈及明憶其詩十字云自兹一去後市朝不
復遊元明歎曰由性不狎俗旅寄人間乃今有夢又復
如此必有他故經三日果聞由為亂兵所害尋其亡日
乃是得夢之夜天平中兼吏部郎中副李諧使蕭衍南
人稱之還拜尚書右丞轉散騎常侍監起居積年在史
館了不厝意又兼黄門郎本州大中正元明善自標置
不妄交遊飲酒賦詩遇興忘返性好𤣥理作史子新論
數十篇文筆別有集錄少時常從鄉還洛途遇相州刺
史中山王熙熙博識之士見而歎曰盧郎有如此風神
唯須誦離騷飲美酒自為佳器遂留之數日贈帛及馬
而別元明凡三娶次妻鄭氏與元明兄子士啓淫汙元
明不能離絶又好以世地自矜時論以此貶之
元明弟元緝字幼緒凶率好酒曾於婦氏飲宴小有不
平手刃其客起家祕書郎轉司徒祭酒稍遷輔國將軍
司徒司馬卒於官贈散騎常侍都督幽瀛二州諸軍事
驃騎大將軍吏部尚書幽州刺史諡曰宣
子士深開府行參軍
昶弟尚之字季儒小字羡夏亦以儒素見重太和中拜
議郎轉趙郡王征東諮議參軍母憂去官後為太尉主
簿司徒屬范陽太守章武内史兼司徒右長史加冠軍
將軍轉左長史出為前將軍濟州刺史入除光禄大夫
正光五年卒年六十二贈散騎常侍安東將軍青州刺
史
長子文甫字元祐少有器尚渉歴文史有譽於時位司
空參軍年四十九卒
子敬舒有文學早卒
文甫弟文翼字仲祐少甚輕躁晚頗改節為員外郎因
歸鄉里永安中為都督守范陽三城拒賊帥韓婁有功
賜爵范陽子永熙中除右將軍太中大夫栖遲桑井而
卒年六十
子士偉興和中中散大夫
文翼弟文符字叔僖性通率位員外郎羽林監尚書主
客郎中遷通直散騎侍郎永安中卒年四十
子子濳武定中齊文襄王中外府中兵參軍度世李氏
之甥其為濟州也國家初平升城無鹽房宗吉母傅氏
度世繼外祖母兄之子婦也兗州刺史申纂妻賈氏崇
吉之姑女也皆亡破軍途老病憔悴而度世推計中表
致其恭恤每覲見傅氏跪問起居隨時奉送衣被食物
亦存賑賈氏供其服膳青州既䧟諸崔墜落多所收贖
及淵昶等竝循父風逺親疎屬叙為尊行長者莫不畢
拜致敬閨門之禮為世所推謙退簡約不與世競父母
亡然同居共財自祖至孫家内百口在洛時有饑年無
以自贍然尊卑怡穆豐儉同之親從昆弟常旦省謁諸
父出坐別室至暮乃入朝府之外不妄交遊其相朂以
禮如此又一門三主當時以為榮淵兄弟亡及道將卒
後家風衰損子孫多非法帷薄混穢為論者所鄙
度世從祖弟神寳中書博士太和中髙祖為髙陽王雍
納其女為妃初元從祖兄溥慕容寳之末摠攝鄉部屯
於海濱遂殺其鄉姻諸祖十餘人稱征北大將軍幽州
刺史攻掠郡縣天興中討禽之事在帝紀
溥𤣥孫洪字曾孫太和中歴中書博士稍遷髙陽王雍
鎮北府諮議參軍幽州中正樂陵陽平二郡太守洪三
子
長子崇字元禮少立美名有識者許之以逺大景明中
驃騎府法曹參軍早卒
子子剛司空行參軍荆州驃騎府主簿没於關中
崇弟仲義小名黑知名於世髙陽王雍司空行參軍員
外散騎侍郎幽州別駕
弟三子叔矩字子規武定中尚書郎
子規弟子正司徒法曹參軍崇兄弟官雖不達至於㛰
姻常與元家齊等
仲義弟幹字幼禎州主簿
子讓儀同開府參軍
洪弟光宗子觀觀弟仲宣事在文苑傳
仲宣弟叔䖍武定初司徒諮議參軍
洪從弟附伯附伯弟侍伯竝有學識附伯位至滄州平
東府長史侍伯永熙中衛大將軍南岐州刺史
侍伯從弟文偉興和中驃騎大將軍青州刺史大夏縣
開國男
史臣曰盧元緒業著聞首應旌命子孫繼迹為世盛門
其文武功烈殆無足紀而見重於時聲髙冠帶蓋徳業
儒素有過人者淵之兄弟亦有二方之風流雅道家聲
諸子不逮餘烈所被弗及盈乎
　
　
　
　
　魏書卷四十七
　魏書卷四十七考證
盧元傳定火之雄未聞不武○定火二字未詳
弟三子叔矩○弟應作第
　
　
　
　
　
　
　
　
　
　
　
　
　魏書卷四十七考證
