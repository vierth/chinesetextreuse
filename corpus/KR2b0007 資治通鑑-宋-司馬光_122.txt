
　資治通鑑卷一百二十一　宋　司馬光　撰
　　　　　　　　　　　　　　胡三省　音註
　宋紀三(起著雍執徐盡上/章敦牂凡三年)
　　太祖文皇帝上之中
元嘉五年春正月辛未魏京兆王黎卒　荆州刺史彭
城王義康性聰察在州職事修治(治直/吏翻)左光祿大夫范
泰謂司徒王𢎞曰天下事重權要難居卿兄弟盛滿當
深存降挹(謂𢎞及弟曇/首皆居權要)彭城王帝之次弟宜徵還入朝
共參朝政(朝直/遥翻)𢎞納其言時大旱疾疫𢎞上表引咎遜
位帝不許　秦商州刺史領澆河太守姚濬叛降河西
(晉時張祚以敦煌郡為商州時敦煌屬河西熾磐蓋/以濬遥領商州而守澆河也澆堅堯翻降戸江翻)秦
王熾磐以尚書焦嵩代濬帥騎三千討之(帥讀曰率/騎竒寄翻)二
月嵩為吐谷渾元緒所執　魏改元神䴥(䴥居牙翻牡/鹿也以獲神)
(鹿改元魏書靈徴志時定州獲/白䴥白䴥鹿也又見于樂陵)　魏平北將軍尉眷攻
夏主於上邽(尉紆/勿翻)夏主退屯平涼奚斤進軍安定與丘
堆娥清軍合斤馬多疫死士卒乏糧乃深壘自固遣丘
堆督租于民間士卒暴掠不設儆備夏主襲之堆兵敗
以數百騎還城夏主乘勝日來城下鈔掠不得芻牧諸
將患之監軍侍御史安頡曰(鈔楚交翻將即亮翻/監工銜翻頡户結翻)受詔
滅賊今更為賊所困退守窮城若不為賊殺當坐法誅
進退皆無生理而諸王公晏然曾不為計乎(奚斤封宜/城王為司)
(空/)斤曰今軍士無馬以步擊騎必無勝理當須京師救
騎至合撃之頡曰今猛寇遊逸於外吾兵疲食盡不一
決戰則死在旦夕救騎何可待乎等于就死死戰不亦
可乎斤又以馬少為辭(騎竒寄翻/少詩沼翻)頡曰今歛諸將所乘
馬可得二百匹頡請募敢死之士出擊之就不能破敵
亦可以折其鋭且赫連昌狷而無謀好勇而輕(狷吉縣/翻好呼)
(到翻輕/遣政翻)毎自出挑戰(挑徒/了翻)衆皆識之若伏兵掩擊昌可
擒也斤猶難之頡乃隂與尉眷等謀選騎待之既而夏
主來攻城頡出應之夏主自出陳前摶戰(陳讀/曰陣)軍士識
其貌争赴之㑹天大風揚塵晝昏夏主敗走頡追之夏
主馬蹶而墜遂擒之(三考異曰十六國春秋鈔云承光/  年五月戰于黑渠為魏所敗昌)
(與數千騎奔還魏追騎亦至昌河内公費連烏提守髙/平徙諸城民七萬户于安定以都之四年二月魏軍至)
(安定三城潰昌奔秦州魏東平公娥清追擒/之送于魏與後魏紀傳不同今從後魏書)頡同之子
也(安同永興初/八公之一也)夏大將軍領司徒平原王定收其餘衆
數萬犇還平涼即皇帝位(定小字直僨夏/王勃勃第五子)大赦改元勝
光三月辛巳赫連昌至平城魏主館之於西宫門内器
用皆給乘輿之副又以妹始平公主妻之(乘繩證翻/妻七細翻)假
常忠將軍賜爵㑹稽公(㑹公/外翻)以安頡為建節將軍賜爵
西平公尉眷為寧北將軍進爵漁陽公魏主常使赫連
昌侍從左右(從才/用翻)與之單騎共逐鹿深入山澗昌素有
勇名諸將咸以為不可魏主曰天命有在亦何所懼親
遇如初奚斤自以為元帥而昌為偏裨所擒深恥之乃
捨輜重(重直龍/翻下同)齎三日糧追夏主於平涼娥清欲循水
而往(清蓋欲循/涇水而進)斤不從自北道邀其走路至馬髦嶺(馬/髦)
(山之/嶺也)夏軍將遁㑹魏小將有罪亡歸於夏告以魏軍食
少無水(少詩/沼翻)夏主乃分兵邀斤前後夾撃之魏兵大潰
斤及娥清劉㧞皆為夏所擒(去年魏遣劉拔/與斤共撃夏)士卒死者
六七千人(斤考異曰宋索虜傳元嘉五年使大將吐伐/  西伐長安生擒赫連昌于安定封昌為公)
(以妹妻之昌弟定在隴上吐伐斤乘勝以騎三萬討之/定伏設於隴山彈筝谷破之斬吐伐斤盡坑其衆定率)
(衆東還復克長安燾又自攻不克/乃分軍戍大城而還今從後魏書)丘堆守輜重在安定
聞斤敗棄輜重奔長安與髙涼王禮偕奔蒲阪(阪音/反)夏
人復取長安(復扶又翻/下復勸同)魏主大怒命安頡斬丘堆代將
其衆鎮蒲阪以拒之(將即/亮翻)　夏四月夏主遣使請和於
魏魏主以詔諭之使降(使疏吏翻/降戸江翻)　壬子魏主西巡戊
午畋於河西(此君子津/之西也)大赦　五月秦文昭王熾磐卒
太子暮末即位大赦改元永𢎞　平陸令河南成粲(平/陸)
(縣自漢以來/屬東平郡)復勸王𢎞遜位(復扶/又翻)𢎞從之累表陳請帝
不得已六月庚戌以𢎞為衞將軍開府儀同三司　甲
寅魏主如長川(魏書帝紀泰常八年/築長城於長川之南)　塟秦文昭王于
武平陵廟號太祖秦王暮末以右丞相元基為侍中相
國都督中外諸軍錄尚書事以鎮軍大將軍河州牧謙
屯為驃騎大將軍(河州治枹罕乞伏氏所都/驃匹妙翻騎竒寄翻下同)徵安北將
軍涼州刺史段暉為輔國大將軍御史大夫(段暉先/鎮樂都)叔
父右禁將軍千年為鎮北將軍涼州牧鎮湟河以征北
將軍木弈干為尚書令車騎大將軍以征南將軍吉毗
為尚書僕射衞大將軍河西王䝉遜因秦䘮伐秦西平
西平太守麴承謂之曰殿下若先取樂都則西平必為
殿下之有茍望風請服亦明主之所疾也䝉遜乃釋西
平攻樂都相國元基帥騎三千救樂都(元基自枹罕救/樂都樂音洛)
甫入城而河西兵至攻其外城克之絶其水道城中饑
渇死者大半東羌乞提從元基救樂都隂與河西通謀
下繩引内其兵登城者百餘人鼓譟燒門元基帥左右
奮撃河西兵乃退(帥讀/曰率)初文昭王疾病謂暮末曰吾死
之後汝能保境則善矣沮渠成都為䝉遜所親重汝宜
歸之至是暮末遣使詣䝉遜許歸成都以求和(成都為/秦禽事)
(見一百十九卷武帝永初三/年沮子余翻使疏吏翻下同)䝉遜引兵還遣使入秦弔
祭暮末厚資送成都遣將軍王伐送之䝉遜猶疑之使
恢武將軍沮渠竒珍伏兵於捫天嶺執伐并其騎士三
百人以歸既而遣尚書郎王杼送伐還秦并遺暮末馬
千匹及錦罽銀繒(遺于季翻罽音/計繒慈林翻)秋七月暮末遣記室
郎中馬艾如河西報聘　魏主還宫　八月復如廣甯
觀溫泉(水經註下洛縣故城魏燕州廣甯縣廣甯郡治/魏土地記下洛城東南四十里有橋山山下有)
(溫泉泉上有祭堂彫簷華宇被于浦上石池吐泉陽陽/其下炎涼代序是水灼焉無改能治百疾赴者若流復)
(扶又/翻)柔然紇升蓋可汗遣其子將萬餘騎寇魏邊(紇戸/骨翻)
(可讀從刋入聲汗音寒/將即亮翻騎竒寄翻)魏主自廣甯還追之不及九月
還宫　冬十月甲辰魏主北巡壬子畋于牛川　秦涼
州牧乞伏千年嗜酒殘虐不恤政事秦王暮末遣使讓
之千年懼犇河西(奔河西王/䝉遜也)暮末以叔父光祿大夫沃
陵為涼州牧鎮湟河　徐州刺史王仲徳遣步騎二千
伐魏濟陽陳留(濟陽縣漢晉以來屬陳留郡此時陳留/郡治浚儀杜佑曰濟陽縣故城在曹州)
(寃句縣西南濟子禮翻將考異曰後魏紀云淮北鎮將/按南史仲徳時為安北  軍徐州刺史宋書仲徳傳闕)
(又宋書南史本紀北史本紀及宋魏諸臣列傳魏劉裕/傳宋索虜傳皆無是年王仲徳等伐魏事唯後魏本紀)
(有之今/從之)　魏主還宮　魏定州丁零鮮于臺陽等二千
餘家叛入西山(魏主珪皇始二年置安州于中山天興/三年改曰定州西山即曲陽西山也)
州郡不能討閏月魏主遣鎮南將軍叔孫建討之　十
一月乙未朔日有食之　魏主如西河校獵(河水逕漢/雲中楨陵)
(縣西南平城在其/東北故謂之西河)十二月甲申還宮　河西王䝉遜伐
秦至磐夷秦相國元基等將騎萬五千拒之䝉遜還攻
西平征虜將軍出連輔政等將騎二千救之(將即亮翻/騎竒寄翻)
　祕書監謝靈運自以名輩才能應叅時政上唯接以
文義毎侍宴談賞而已王曇首王華殷景仁名位素出
靈運下並見任遇靈運意甚不平多稱疾不朝直(不入/朝不)
(入直也曇徒含/翻朝直遙翻)或出郭遊行且二百里經旬不歸既無
表聞又不請急上不欲傷大臣意諷令自解靈運乃上
表陳疾上賜假令還㑹稽(假居訝翻/㑹工外翻)而靈運遊飲自若
為法司所糾坐免官　是嵗師子王刹利摩訶及天竺
迦毗黎王月愛皆遣使奉表入貢表辭皆如浮屠之言
(南史師子國天竺旁國也其地和適無冬夏之異五榖/隨人種不湏時節天竺有迦毗黎蘇摩黎斤陀利婆黎)
(等國皆事佛道刹初轄翻迦/古牙翻又居伽翻使疏吏翻)　魏鎮逺將軍平舒矦燕
鳯卒(燕鳯厯事拓/跋氏四世)
六年春正月王𢎞上表乞解州錄以授彭城王義康(州/錄)
(揚州及錄/尚書事也)帝優詔不許癸丑以義康為侍中都督揚南
徐兖三州諸軍事司徒錄尚書事領南徐州刺史(武帝/永初)
(二年加京口之徐州曰南徐淮北之徐州但曰徐南徐/領南東海南琅邪晉陵義興南蘭陵南東莞臨淮淮陵)
(南彭城南清河南髙平南平昌南濟/隂南濮陽南泰山濟陽南魯郡等郡)𢎞與義康二府並
置佐領兵共輔朝政(佐叅佐也所謂/佐吏朝直遥翻)𢎞既多疾且欲委
逺大權毎事推讓義康(逺于願翻/推吐雷翻)由是義康專摠内外
之務(為義康専擅/致禍張本)又以撫軍將軍江夏王義恭為都督
荆湘等八州諸軍事荆州刺史(夏戸/雅翻)以侍中劉湛為南
蠻校尉行府州事帝與義恭書誡之曰天下艱難家國
事重雖曰守成實亦未易隆替安危在吾曹耳豈可不
感尋王業大懼負荷(感念致王業之艱難而尋繹為治/之理也傳曰其父析薪其子不克)
(負荷易以豉翻荷/下可翻又音如字)汝性褊急志之所滯其欲必行(滯凝/也積)
(也褊方/緬翻)意所不存從物囬改此最弊事宜念裁抑衞青
遇士大夫以禮與小人有恩西門安于矯性齊美(西門/豹性)
(剛急常佩韋以自綏董安/于性寛緩常佩弦以自警)闗羽張飛任偏同弊(事見六/十九卷)
(魏文帝黄/初二年)行已舉事深宜鑒此若事異今日嗣子幼䝉
(陸徳明曰/䝉稚也)司徒當周公之事汝不可不盡祇順之理爾
時天下安危決汝二人耳汝一月自用錢不可過三十
萬若能省此益美西楚府舍畧所諳究(諳烏/舍翻)計當不須
改作日求新異(江左謂荆/州為西楚)凡訊獄多決當時難可逆慮
此實為難至訊日虚懐博盡慎無以喜怒加人能擇善
者而從之美自歸已不可專意自決以矜獨斷之明也
(㫁丁/亂翻)名器深宜慎惜不可妄以假人昵近爵賜尤應裁
量吾于左右雖為少恩(昵尼質翻量音/良少詩沼翻)如聞外論不以
為非也以貴凌物物不服以威加人人不厭此易達事
耳(易以/豉翻)聲樂嬉遊不宜令過蒲酒漁獵一切勿為(蒲樗/蒲也)
供用奉身皆有節度竒服異器不宜興長(長丁丈翻/今知兩翻)又
宜數引見佐史(佐史當作佐吏晉宋之間藩府率/謂參佐為佐吏數所角翻下同)　見
不數則彼我不親不親無因得盡人情人情不盡復何
由知衆事也(詳觀宋文帝此書則江左之治/稱元嘉良有以也復扶又翻)　夏酒泉
公雋自平涼犇魏　丁零鮮于臺陽等請降於魏(降戸/江翻)
魏主赦之(赦其去年叛/入西山之罪)　秦出連輔政等未至西平河
西王䝉遜拔西平執太守麴承(䝉遜去年/攻西平)　二月秦王
暮末立妃梁氏為皇后子萬載為太子　三月丁巳立
皇子劭為太子戊午大赦　辛酉以左衞將軍殷景仁
為中領軍帝以章太后早亡(章太后胡氏生帝五年被/譴賜死帝即位諡曰章)
奉太后所生蘇氏甚謹蘇氏卒帝往臨哭欲追加封爵
使羣臣議之景仁以為古典無之乃止　初秦尚書隴
西辛進從文昭王遊陵霄觀彈飛鳥誤中秦王暮末之
母傷其面(觀古玩翻/中竹仲翻)及暮末即位問母面傷之由母以
狀告暮末怒殺進并其五族二十七人(史言暮末/以虐亡國)　夏
四月癸亥以尚書左僕射王敬𢎞為尚書令臨川王義
慶為左僕射吏部尚書濟陽江夷為右僕射(濟子/禮翻)　初
魏太祖命尚書鄧淵撰國記十餘卷未成而止世祖更
命崔浩與中書侍郎鄧穎等續成之(為浩以史事/得禍張本)為國
書三十卷穎淵之子也　魏主將擊柔然治兵于南郊
(治直/之翻)先祭天然後部勒行陳(行戸剛翻/陳讀曰陣)内外羣臣皆不
欲行保太后固止之獨崔浩勸之尚書令劉絜等共推
太史令張淵徐辯使言于魏主曰今兹己巳三隂之嵗
(干以甲丙戊庚壬為陽乙丁己辛癸為隂支以子寅辰/午申戌為陽丑夘己未酉亥為隂己巳皆隂而干支合)
(于己巳是為/三隂之嵗)嵗星襲月太白在西方不可舉兵北伐必
敗雖克不利于上羣臣因共贊之曰淵等少時嘗諫苻
堅南伐堅不從而敗所言無不中不可違也(少詩沼翻/中竹仲翻)
魏主意不快詔浩與淵等論難于前(難乃/旦翻)浩詰淵辯曰
陽為徳隂為刑故日食脩徳月食脩刑夫王者用刑小
則肆諸市朝大則陳諸原野(陳諸原野用甲兵也此言/本出漢書刑法志詰去吉)
(翻朝直/遙翻)今出兵以討有罪乃所以修刑也臣竊觀天文
比年以來月行掩昴至今猶然其占三年天子大破旄
頭之國(比毗至翻昴為/旄頭胡星也)蠕蠕髙車旄頭之衆也(蠕人/兖翻)願
陛下勿疑淵辯復曰(復扶/又翻)蠕蠕荒外無用之物得其地
不可耕而食得其民不可臣而使輕疾無常難得而制
有何汲汲而勞士馬以伐之浩曰淵辯言天道猶是其
職至于人事形勢尤非其所知此乃漢世常談(自韓安/國主父)
(偃至于嚴尤/其論皆如此)施之于今殊不合事宜何則蠕蠕本國家
北邊之臣中間叛去(見一百八卷晉孝/武太元十九年)今誅其元惡收
其良民令復舊役非無用也世人皆謂淵辯通解數術
明決成敗臣請試問之(解户/買翻)屬者統萬未亡之前(屬之/欲翻)
有無敗徵若其不知是無術也知而不言是不忠也時
赫連昌在坐(坐徂/卧翻)淵等自以未嘗有言慙不能對魏主
大悦既罷公卿或尤浩曰今南冦方伺國隙(伺相/吏翻)而捨
之北伐若蠕蠕逺遁前無所獲後有彊寇將何以待之
浩曰不然今不先破蠕蠕則無以待南寇南人聞國家
克統萬以來内懐恐懼故揚聲動衆以衞淮北比吾破
蠕蠕往還之間南寇必不動也(比必/寐翻)且彼步我騎(騎竒/寄翻)
彼能北來我亦南往在彼甚困於我未勞況南北殊俗
水陸異宜設使國家與之河南彼亦不能守也(崔浩之/料宋人)
(審矣帝後屢出兵争河南卒以自弊/呉吕䝉不肯取魏徐州正慮此耳)何以言之以劉裕
之雄傑吞併闗中留其愛子輔以良將精兵數萬猶不
能守全軍覆没(事見一百十八卷晉安帝義/熙十四年將即亮翻下同)號哭之聲
至今未已(號户/髙翻)況義隆今日君臣非裕時之比主上英
武士馬精彊彼若果來譬如以駒犢鬬虎狼也(馬子曰/駒牛子)
(曰/犢)何懼之有蠕蠕恃其絶逺謂國家力不能制自寛日
久故夏則散衆放畜秋肥乃聚背寒向溫(背蒲/妹翻)南來寇
鈔(鈔楚/交翻)今掩其不備必望塵駭散牡馬護牝牝馬戀駒
驅馳難制不得水草不過數日必聚而困弊可一舉而
滅也蹔勞永逸時不可失(蹔與/暫同)患在上無此意今上意
已決奈何止之寇謙之謂浩曰蠕蠕果可克乎浩曰必
克但恐諸將瑣瑣前後顧慮不能乘勝深入使不全舉
耳(瑣瑣細小也言志趣細小/不能一舉而全取之也)先是帝因魏使者還告魏
主曰汝趣歸我河南地(先悉薦翻使疏/吏翻趣讀曰促)不然將盡我將
士之力魏主方議伐柔然聞之大笑謂公卿曰龜鼈小
豎(東南澤國也故詆/之曰龜鼈小豎)自救不暇夫何能為就使能來若
不先滅蠕蠕乃是坐待寇至腹背受敵非良策也吾行
決矣庚寅魏主發平城使北平王長孫嵩廣陵公樓伏
連居守(守手又翻魏書官氏志獻帝次弟為伊/婁氏又有乙郍婁氏後並改為婁氏)魏主自
東道向黑山使平陽王長孫翰自西道向大娥山同㑹
柔然之庭　五月壬辰朔日有食之　王敬𢎞固讓尚
書令表求還東(還從宣翻又/如字下同)癸巳更以敬𢎞為侍中特
進左光祿大夫聽其東歸(自建康歸㑹/稽為東歸)　丁未魏主至
漠南捨輜重帥輕騎兼馬襲撃柔然至栗水(重直用翻/帥讀曰率)
(騎竒寄翻兼馬者毎一騎兼有副馬也栗水/在漠北近稽落山有漢將軍竇憲故壘在焉)柔然紇升
蓋可汗先不設備民畜滿野驚怖㪚去(訖下没翻可從/刋入聲汗音寒)
(怖普/布翻)莫相收攝(攝錄也/飭整也)紇升蓋燒廬舍絶迹西走莫知
所之其弟匹黎先主東部聞有魏寇帥衆欲就其兄遇
長孫翰翰邀擊大破之殺其大人數百　夏主欲復取
統萬引兵東至矦尼城(矦尼城在/平涼東)不敢進而還　河西
王䝉遜伐秦秦王暮末留相國元基守枹罕遷保定連
南安太守翟承伯等據罕开谷以應河西(水經注隴西/白石縣東有)
(罕开溪又東則枹罕縣/故城枹音膚开苦堅翻)暮末擊破之進至治城(魏收地/形志涼)
(州東陘郡有治城縣其地當在黄河/南又涼州有建昌郡亦有治城縣)西安太守莫者幼
眷據汧川以叛(此汧川非扶風之汧當亦/在枹罕左右汧口堅翻)暮末討之為
幼眷所敗(敗補/邁翻)還于定連䝉遜至枹罕遣世子興國進
攻定連六月暮末逆撃興國于治城擒之追撃䝉遜至
譚郊吐谷渾王慕璝遣其弟没利延將騎五千㑹䝉遜
伐秦(没利延即慕利延没慕/聲相近也璝古回翻)暮末遣輔國大將軍段暉
等邀撃大破之　柔然紇升蓋可汗既走部落四㪚竄
伏山谷雜畜布野(畜許/救翻)無人收視魏主循栗水西行至
菟園水(菟園水在燕然山南去平城三千/七百餘里菟同都翻又土故翻)分軍搜討東
西五千里南北三千里俘斬甚衆髙車諸部乘魏兵勢
鈔掠柔然柔然種類前後降魏者三十餘萬落(鈔楚交/翻種章)
(勇翻降户/江翻下同)獲戎馬百餘萬匹畜産車廬彌漫山澤亡慮
數百萬(亡無/字通)魏主循弱水西行至涿邪山(邪讀/曰耶)諸將慮
深入有伏兵勸魏主留止寇謙之以崔浩之言告魏主
魏主不從秋七月引兵東還至黑山以所獲班賜將士
有差既而得降人言可汗先被病(被皮/義翻)聞魏兵至不知
所為乃焚穹廬以車自載將數百人入南山民畜窘聚
無人統領(窘渠/隕翻)相去百八十里追兵不至乃徐西遁唯
此得免後聞涼州賈胡言若復前行二日則盡滅之矣
(賈音古復/扶又翻)魏王深悔之紇升蓋可汗憤悒而卒子呉提
立號敇連可汗(魏收曰敇連/魏言神聖也)　武都孝昭王楊𤣥疾病
欲以國授其弟難當難當固辭請立𤣥子保宗而輔之
𤣥許之𤣥卒保宗立難當妻姚氏勸難當自立難當乃
廢保宗自稱都督雍涼秦三州諸軍事征西大將軍開
府儀同三司秦州刺史武都王(為後保宗難當争/國張本雍於用翻)　河
西王䝉遜遣使送榖三十萬斛以贖世子興國于秦(使/疏)
(吏/翻)秦王暮末不許䝉遜乃立興國母弟菩提為世子(䝉/遜)
(取佛書以名其子梵言菩/提華言王道也菩薄乎翻)暮末以興國為㪚騎常侍(㪚/悉)
(亶翻騎竒/寄翻下同)以其妹平昌公主妻之(妻七/細翻)　八月魏主至
漠南聞髙車東部屯已尼陂(北史烏洛矦國西北二十/日行有于已尼大水所謂)
(北海也烏洛矦直濡源西北/已尼陂又當在其西北也)人畜甚衆去魏軍千餘里
遣左僕射安原等將萬騎擊之髙車諸部迎降者數十
萬落(將即亮翻降/户江翻下同)獲馬牛羊百餘萬冬十月魏主還平
城徙柔然髙車降附之民于漠南東至濡源(濡乃/官翻)西暨
五原隂山三千里中使之耕牧而收其貢賦命長孫翰
劉絜安原及侍中代人古弼同鎮撫之自是魏之民間
馬牛羊及氊皮為之價賤(為于偽翻/下必為同)魏主加崔浩侍中
特進撫軍大將軍以賞其謀畫之功浩善占天文常置
銅鋌於酢器中(酢與醋同/倉故翻)夜有所見即以鋌畫紙作字
以記其異魏主毎如浩家問以災異或倉猝不及束帶
奉進疏食不暇精美(疏麤也食/祥吏翻)魏主必為之舉筯或立
甞而還(甞口識/其味也)魏主嘗引浩出入卧内從容謂浩曰卿
才智淵博事朕祖考著忠三世(從干容翻道武明/元及帝為三世)故朕
引卿以自近(近其/靳翻)卿宜盡忠規諫勿有所隠朕雖或時
忿恚不從卿言(恚於/避翻)然終久深思卿言也嘗指浩以示
新降髙車渠帥曰汝曹視此人尫纎懦弱不能彎弓持
矛(尫弱也纎細也帥/所類翻尫烏黄翻)然其胷中所懐乃過于兵甲朕雖
有征伐之志而不能自決前後有功皆此人所教也又
敇尚書曰凡軍國大計汝曹所不能決者皆當咨浩然
後施行　秦王暮末之弟軻殊羅烝於文昭王左夫人
禿髪氏(下淫上/曰烝)暮末知而禁之軻殊羅懼與叔父什寅
謀殺暮末奉沮渠興國以奔河西(沮子/余翻)使禿髪氏盜門
鑰鑰誤門者以告暮末暮末悉收其黨殺之而赦軻殊
羅執什寅鞭之什寅曰我負汝死不負汝鞭暮末怒刳
其腹投尸于河　夏主少凶暴無賴不為世祖所知是
月畋于隂槃(少詩照翻隂槃縣漢屬安定晉屬京/兆魏收地形志屬平原郡注又見前)登苛
藍山(五代志平涼郡平涼縣有苛藍/山漢涇陽縣故城在平涼縣南)望統萬城泣曰先
帝若以朕承大業者豈有今日之事乎　十一月己丑
朔日有食之不盡如鈎星晝見至晡方没河北地闇(見/賢)
(遍/翻)　魏主西巡至柞山(柞則/洛翻)　十二月河西王䝉遜吐
谷渾王慕璝皆遣使入貢(璝古回翻/使疏吏翻)　是嵗魏内都大
官中山文懿公李先青冀二州刺史安同皆卒先年九
十五(李先自燕降魏見一百八/卷晉孝武太元二十一年)　秦地震野草皆自反
七年春正月癸巳以吐谷渾王慕璝為征西將軍沙州
刺史隴西公　庚子魏主還宫壬寅大赦癸夘復如廣
甯臨溫泉(復扶/又翻)　二月丁夘魏陽平威王長孫翰卒
戊辰魏主還宫　帝自踐位以來有恢復河南之志三
月戊子詔簡甲卒五萬給右將軍到彦之統安北將軍
王仲徳兖州刺史竺靈秀舟師入河又使驍騎將軍段
宏將精騎八千直指虎牢(驍堅堯翻騎竒寄/翻宏將即亮翻)豫州刺史
劉徳武將兵一萬繼進後將軍長沙王義欣將兵三萬
監征討諸軍事(監工/銜翻)義欣道憐之子也(道憐武/帝之弟)先遣殿
中將軍田竒使於魏(使疏/吏疏)告魏主曰河南舊是宋土中
為彼所侵(魏取河南見一百十九/卷營陽王景平元年)今當脩復舊境不闗
河北魏主大怒曰我生髪未燥已聞河南是我地此豈
可得必若進軍今當權歛戍相避須冬寒地浄河冰堅
合自更取之甲午以前南廣平太守尹冲為司州刺史
(江左僑置廣平郡于襄陽宋/以朝陽縣境為實土屬雍州)長沙王義欣出鎮彭城為
衆軍聲援以游擊將軍胡藩戍廣陵行府州事　壬寅
魏封赫連昌為秦王　魏有新徙敇勒千餘家苦于將
吏侵漁(將即/亮翻)出怨言期以草生馬肥亡歸漠北尚書令
劉絜左僕射安原奏請及河冰未解徙之河西向春冰
解使不得北遁魏主曰此曹習俗放散日久譬如囿中
之鹿急則奔突緩之自定吾區處自有道不煩徙也(處/昌)
(吕/翻)絜等固請不已乃聽分徙三萬餘落于河西西至白
鹽池(五原郡有白鹽池黒鹽/池唐置鹽州以此得名)敇勒皆驚駭曰圈我于河
西欲殺我也(圈其卷翻/又其權翻)謀西奔涼州劉絜屯五原河北
(水經注河水自朔方/屈南過五原縣西)安原屯悦拔城以備之癸夘敇勒
數千騎叛北走絜追討之走者無食相枕而死(枕之/任翻)
魏南邊諸將(將即亮/翻下同)表稱宋人大嚴將入寇請兵三萬
先其未𤼵逆擊之(先悉/薦翻)足以挫其鋭氣使不敢深入因
請悉誅河北流民在境上者以絶其鄉導(鄉讀/曰嚮)魏主使
公卿議之皆以為當然(當然猶言/當如此也)崔浩曰不可南方下
濕(天地之性西北髙而東南/下故東南之地卑濕沮洳)入夏之後水潦方降草木
䝉密地氣鬱蒸易生疾癘不可行師且彼既嚴備則城
守必固(易以豉翻守式/又翻下戍守同)留屯久攻則糧運不繼分軍四
掠則衆力單寡無以應敵以今擊之未見其利彼若果
能北來宜待其勞倦秋涼馬肥因敵取食徐往擊之此
萬全之計也朝廷羣臣及西北守將從陛下征伐西平
赫連(事見上/卷四年)北破蠕蠕(事見/上年)多獲美女珍寶牛馬成羣
南邊諸將聞而慕之亦欲南鈔以取資財(鈔楚/交翻)皆營私
計為國生事不可從也魏主乃止諸將復表南寇已至
(為于偽翻復扶又/翻乃復復叛同)所部兵少(少詩/沼翻)乞簡幽州以南勁兵
助己戍守及就漳水造船嚴備以拒之(欲就漳水造船/分布河津以備)
(宋/也)公卿皆以為宜如所請并署司馬楚之魯軌韓延之
等為將帥使招誘南人(將即亮翻帥所/類翻誘音酉)浩曰非長策也
楚之等皆彼所畏忌今聞國家悉𤼵幽州以南精兵大
造舟艦隨以輕騎(艦戸黯翻/騎奇寄翻)謂國家欲存立司馬氏誅
除劉宗必舉國震駭懼於滅亡當悉𤼵精鋭并心竭力
以死争之則我南邊諸將無以禦之今公卿欲以威力
却敵乃所以速之也張虚聲而召實害此之謂矣故楚
之之徒往則彼來止則彼息其勢然也且楚之等皆纎
利小才止能招合輕薄無賴而不能成大功徒使國家
兵連禍結而已昔魯軌説姚興以取荆州至則敗㪚(事/見)
(一百十七卷晉安帝義/熈十二年説輸芮翻)為蠻人掠賣為奴終于禍及姚
泓此已然之效也魏主未以為然浩乃復陳天時(復扶/又翻)
以為南方舉兵必不利曰今兹害氣在揚州一也庚午
自刑先𤼵者傷二也(揚州於辰在丑而是嵗在午丑為/金庫午為火旺以火害金故害氣)
(在揚州嵗在庚午庚金也午/火也以火尅金故為自刑)日食晝晦宿值斗牛三也
熒惑伏于翼軫主亂及喪四也太白未出進兵者敗五
也(去年十一月朔日食於星紀之分宿値斗牛熒惑罰/星也所居之宿國受殃為死䘮寇亂翼軫楚之分野)
(屬荆州太白未出不利進/兵太白兵象也宿音秀)夫興國之君先脩人事次進
地利後觀天時故萬舉萬全今劉義隆新造之國人事
未洽災變屢見(見賢/遍翻)天時不協舟行水涸地利不盡三
者無一可而義隆行之必敗無疑魏主不能違衆言乃
詔冀定相三州造船三千艘(魏道武帝天興四年置/相州於鄴相息亮翻)簡
幽州以南戍兵集河上以備之　秦乞伏什寅母弟前
將軍白養鎮衞將軍去列以什寅之死有怨言秦王暮
末皆殺之(暮末淫刑以逞衆/叛親離不亡得乎)　夏四月甲子魏主如雲
中　勑勒萬餘落復叛走(復扶/又翻)魏主使尚書封鐵追討
滅之　六月己夘以氐王楊難當為冠軍將軍秦州刺
史武都王(冠古/玩翻)　魏主使平南大將軍丹陽王大毗屯
河上以司馬楚之為安南大將軍封琅邪王屯潁川以
備宋　吐谷渾王慕璝將其衆萬八千襲秦定連(璝古/回翻)
(將即/亮翻)秦輔國大將軍段暉等擊走之　到彦之自淮入
泗水滲(滲所禁翻説文/曰水下漉為滲)日行纔十里自四月至秋七月
始至須昌(須昌縣前漢屬東郡後漢晉屬東平郡杜佑/曰鄆州古須句國漢為東平國地治須昌縣)
(漢無鹽故城在今縣東/東平國故城亦在縣東)乃泝河西上(上時/掌翻)魏主以河南
四鎮兵少命諸軍悉收衆北渡(四鎮金墉虎牢滑/臺碻磝少詩沼翻)戊子
魏碻磝戍兵棄城去戊戌滑臺戍兵亦去庚子魏主以
大鴻臚陽平公杜超為都督冀定相三州諸軍事太宰
進爵陽平王鎮鄴為諸軍節度超密太后之兄也(臚陵/如翻)
(冀州漢末所置治信都定州春秋鮮虞國戰國為中山/國後燕慕容氏都中山後魏道武帝滅之於中山置安)
(州天興三年改定州相州春秋晉東陽之地戰國時為/魏之鄴邑晉時趙王石虎自襄國徙都之魏道武滅後)
(燕至鄴欲立州訪於羣下對者曰昔/河亶甲居相宜曰相州道武從之)庚戌魏洛陽虎牢
戍兵皆棄城去到彥之留朱脩之守滑臺尹冲守虎牢
建武將軍杜驥守金墉驥預之𤣥孫也(晉初杜預有/平呉之功)諸
軍進屯靈昌津列守南岸至于潼闗於是司兖既平諸
軍皆喜王仲徳獨有憂色曰諸賢不諳北土情偽(諳烏/南翻)
必墮其計胡虜雖仁義不足而凶狡有餘今歛戍北歸
必并力完聚若河冰既合將復南來豈可不以為憂乎
(復扶/又翻)　甲寅林邑王范陽邁遣使入貢(使疏/吏翻)自陳與交
州不睦乞䝉恕宥(林邑自范奴文以/來世與交州交兵)　八月魏主遣冠
軍將軍安頡督䕶諸軍擊到彦之(冠古玩翻/頡尸結翻)丙寅彦之
遣裨將呉興姚聳夫渡河攻冶坂與頡戰(將即/亮翻)聳夫兵
敗死者甚衆戊寅魏主遣征西大將軍長孫道生㑹丹
楊王大毗屯河上以禦彦之　燕太祖寢疾(燕主/跋也)召中
書監申秀侍中陽哲於内殿屬以後事(屬之/欲翻)九月病甚
輦而臨軒命太子翼攝國事勒兵聽政以備非常宋夫
人欲立其子受居惡翼聽政謂翼曰上疾將瘳奈何遽
欲代父臨天下乎翼性仁弱遂還東宫日三往省疾宋
夫人矯詔絶内外遣閽寺傳問而已(省悉景翻鄭康成/曰閽人司晨昏以)
(啟閉者寺/之言侍也)翼及諸子大臣並不得見(見賢/遍翻)唯中給事胡
福獨得出入專掌禁衞福慮宋夫人遂成其謀乃言于
司徒錄尚書事中山公𢎞𢎞與壯士數十人被甲入禁
中(被皮/義翻)宿衞皆不戰而㪚宋夫人命閉東閤𢎞家僮庫
斗頭勁捷有勇力踰閤而入至于皇堂射殺女御一人
(射而亦翻鄭康成曰女御/所謂御妻御猶進也侍也)太祖驚懼而殂𢎞遂即天王
位(𢎞字文通/跋之少弟)遣人巡城告曰天降凶禍大行崩背(背蒲/妹翻)
太子不侍疾羣公不奔喪疑有逆謀社稷將危吾備介
弟之親(介大/也)遂攝大位以寧國家百官扣門入者進陛
二等(陛階級也/謂進階也)太子翼帥東宫兵出戰而敗兵皆潰去
𢎞遣使賜翼死(帥讀曰率/使疏吏翻)太祖有子百餘人𢎞皆殺之
諡太祖曰文成皇帝塟長谷陵　己丑夏主遣其弟謂
以代伐魏鄜城(鄜城在漢上郡界魏後置敷/城郡隋改曰鄜城讀與敷同)魏平西將
軍始平公隗歸等擊之(隗五/罪翻)殺萬餘人謂以代遁去夏
主自將數萬人邀擊隗歸于鄜城東(將即/亮翻)留其弟上谷
公社干廣陽公度洛孤守平涼遣使來求和(使疏/吏翻)約合
兵滅魏遥分河北自恒山以東屬宋以西屬夏(恒戸/登翻)魏
主聞之治兵將伐夏(治直/之翻)羣臣咸曰劉義隆兵猶在河
中(言在河/之中流)捨之西行前寇未必可克而義隆乘虚濟河
則失山東矣(此山東謂太行恒山/以東即河北之地)魏主以問崔浩對曰
義隆與赫連定遥相招引以虚聲唱和(和户/卧翻)共窺大國
義隆望定進定待義隆前皆莫敢先入譬如連雞不得
俱飛無能為害也臣始謂義隆軍來當屯止河中兩道
北上(上時/掌翻)東道向冀州西道衝鄴如此則陛下當自討
之不得徐行今則不然東西列兵徑二千里一處不得
數千形分勢弱以此觀之儜兒情見(儜尼耕翻困也/弱也見賢遍翻)此
不過欲固河自守無北度意也赫連定殘根易摧(易以/豉翻)
擬之必仆克定之後東出潼闗席卷而前(卷讀/曰捲)則威震
南極江淮以北無立草矣聖策獨發非愚近所及願陛
下勿疑甲辰魏主如統萬遂襲平涼以衞兵將軍王斤
鎮蒲坂(坂音/反)斤建之子也(王建佐魏主/珪取中原)　秦自正月不
雨至于九月民流叛者甚衆　冬十月以竟陵王義宣
為南徐州刺史猶戍石頭(義宣先戍石頭而南徐州鎮/京口蓋帶刺史而猶戍石頭)
(也/)　戊午立錢署鑄四銖錢　到彦之王仲徳沿河置
守還保東平(東平郡時/治須昌)乙亥魏安頡自委粟津濟河攻
金墉金墉不治既久(治直/之翻)又無糧食杜驥欲棄城走恐
獲罪初髙祖滅秦遷其鐘虡于江南(虡音/巨)有大鐘沒于
洛水帝使姚聳夫將千五百人往取之驥紿之曰金墉
城已修完糧食亦足所乏者人耳今虜騎南渡當相與
併力禦之(將即亮翻紿蕩/亥翻騎竒寄翻)大功既立牽鍾未晩聳夫從
之既至見城不可守乃引去驥遂南遁丙子安頡拔洛
陽殺將士五千餘人杜驥歸言於帝曰本欲以死固守
姚聳夫及城遽走人情沮敗不可復禁(沮在吕翻/復扶又翻)上大
怒誅聳夫于夀陽聳夫勇健諸偏裨莫及也魏河北諸
軍㑹于七女津(七女津當在/東平西北岸)到彦之恐其南渡遣禆將
王蟠龍泝流奪其船杜超等擊斬之安頡與龍驤將軍
陸矦進攻虎牢(按北史陸矦當作/陸俟驤思將翻)辛巳拔之尹冲及滎
陽太守清河崔模降魏(降户江翻投考異曰宋書云模/抗節不降  塹死按後魏書模)
(仕魏為武城/男宋書悞也)　秦王暮末為河西所逼遣其臣王愷烏
訥闐請迎于魏(闐徒賢翻/又徒見翻)魏人許以平涼安定封之暮
末乃焚城邑毁寶器帥戸萬五千東如上邽(帥讀曰率/  考異日)
(後魏乞伏國仁傳云為赫連定所逼遣烏訥等求迎宋/氐胡傳云茂蔓聞赫連定敗將家户及興國東征欲移)
(居上邽今從/十六國春秋)至髙田谷(髙田谷當在南安郡/界未及至上邽也)給事黄門
侍郎郭恒謀劫沮渠興國以叛事覺暮末殺之(恒戸/登翻)夏
主聞暮末將至𤼵兵拒之暮末留保南安其故地皆入
于吐谷渾(自苑川至西平枹罕皆乞伏氏故地晉孝武/帝太元八年嵗在癸未乞伏國仁據隴西南)
(安亦其/地也)十一月乙酉魏主至平涼夏上谷公社干等嬰
城固守魏主使赫連昌招之不下乃使安西將軍古弼
等將兵趣安定(趣七/喻翻)夏主自鄜城還安定將步騎二萬
北救平涼與弼遇弼偽退以誘之(將即亮翻騎竒/寄翻誘音酉)夏主
追之魏主使髙車馳擊之夏兵大敗斬首數千級夏主
還走登鶉觚原(鶉觚縣前漢屬北地後漢晉屬安定有/鶉觚原唐天寳元年改曰靈臺縣屬涇)
(州鶉殊倫/翻觚音孤)為方陳以自固(陳讀/曰陣)魏兵就圍之　壬辰加
征南大將軍檀道濟都督征討諸軍事帥衆伐魏(帥讀/曰率)
(下/同)甲午魏夀光矦叔孫建汝隂公長孫道生濟河而南
到彦之聞洛陽虎牢不守諸軍相繼奔敗欲引兵還殿
中將軍垣䕶之以書諫之以為宜使竺靈秀助朱脩之
守滑臺自帥大軍進擬河北且曰昔人有連年攻戰失
衆乏糧猶張膽争前莫肯輕退况今青州豐穰濟漕流
通(濟子禮翻/下入濟同)士馬飽逸威力無損若空棄滑臺坐䘮成
業(䘮息/浪翻)豈朝廷受任之㫖邪(受當/作授)彦之不從䕶之苖之
子也(垣苗邊將也武帝西征長安令苖鎮河濟之㑹/俗謂之垣苖城祖子孫三世皆著功名於邊埀)彥
之欲焚舟步走王仲徳曰洛陽既陷虎牢不守自然之
勢也今虜去我猶千里滑臺尚有彊兵若遽捨舟南走
士卒必散當引舟入濟至馬耳谷口更詳所宜(馬耳谷/口即馬)
(耳/闗)彦之先有目疾至是大動且將士疾疫乃引兵自清
入濟(水經濟水東北過夀張縣西界安民亭南汶水從/東北來注之注云濟水又北汶水注之戴延之所)
(謂清口也郭緣生述征記曰清河首受洪水北流濟或/謂清即濟也禹貢濟東北㑹于汶今枯渠注巨澤巨澤)
(北則清水與汶㑹也京相璠曰今濟北東阿東北有故/清亭即春秋所謂清者也是濟水通得清之目焉亦水)
(色清深用兼厥稱是故燕王曰吾聞/齊有清濟濁河以為固即此水也)南至厯城焚舟棄
甲步趨彭城(趨七/喻翻)竺靈秀棄須昌南奔湖陸青兖大擾
長沙王義欣在彭城將佐恐魏兵大至(將即/亮翻)勸義欣委
鎮還都義欣不從魏兵攻濟南(濟南郡/治厯城)濟南太守武進
蕭承之帥數百人拒之(晉武帝太康二年分丹徒曲阿/立武進縣屬晉陵郡南渡後屬)
(南東海郡今奔牛青/城萬嵗諸鎮皆其地)魏衆大集承之使偃兵開城門衆
曰賊衆我寡奈何輕敵之甚承之曰今懸守窮城事已
危急若復示弱必為所屠唯當見彊以待之耳(復扶又/翻見賢)
(遍/翻)魏人疑有伏兵遂引去(承之蕭道/成之父也)　魏軍圍夏主數
日㫁其水草(㫁丁/管翻)人馬饑渇丁酉夏主引衆下鶉觚原
魏武衞將軍丘眷擊之夏衆大潰死者萬餘人夏主中
重創單騎走(中竹仲翻創初/良翻騎竒寄翻)收其餘衆驅民五萬西保
上邽魏人獲夏主之弟丹楊公烏視拔武陵公秃骨及
公侯以下百餘人是日魏兵乘勝進攻安定夏東平公
乙斗棄城犇長安驅畧數千家西犇上邽　戊戌魏叔
孫建攻竺靈秀于湖陸靈秀大敗死者五千餘人建還
屯范城(即東平郡之范縣城也杜佑曰/濮州范縣晉大夫士㑹之邑)　己亥魏主如
安定庚子還臨平涼掘塹圍之(掘其月翻/塹七艷翻)安慰初附赦
秦雍之民賜復七年(雍于用翻復方目/翻除其賦役也)夏隴西守將降
魏(將即亮翻/降戸江翻)　辛丑魏安頡督諸軍攻滑臺　河西王
䝉遜遣尚書郎宗舒等入貢于魏魏主與之宴執崔浩
之手以示舒等曰汝所聞崔公此則是也才畧之美於
今無此朕動止咨之豫陳成敗若合符契未嘗失也
魏以叔孫建都督冀青等四州諸軍事(魏未得青州也/使建督諸軍經)
(畧之/耳)　魏尚書庫結帥騎五千迎秦王暮末(魏書官氏/志北方諸)
(姓庫傉官氏後改為庫氏帥/讀曰率下同騎竒寄翻下同)秦衞將軍吉毗以為不宜
内徙暮末從之庫結引還内安諸羌萬餘人叛秦推安
南將軍督八郡諸軍事廣甯太守焦遺為主(魏收地形/志廣寧郡)
(治隴西鄣縣甯當作寧鄣縣後/漢所置唐為渭州隴西縣地)遺不從乃劫遺族子長
城䕶軍亮為主(五代志平涼郡百泉/縣後魏置長城郡)帥衆攻南安暮末
請救于氐王楊難當難當遣將軍苻獻帥騎三千救之
暮末與之合擊諸羌諸羌潰亮奔還廣甯暮末進軍攻
之以手令與焦遺使取亮十二月遺斬亮首出降暮末
進遺號鎮國將軍秦畧陽太守𢎞農楊顯以郡降夏(晉/武)
(帝分天水置畧陽/郡降戸江翻下同)　辛酉以長沙王義欣為豫州刺史
鎮夀陽夀陽土荒民散城郭頽敗盜賊公行義欣隨宜
經理境内安業道不拾遺城府完實遂為盛藩芍陂久
廢義欣修治隄防(治直/之翻)引河水入陂溉田萬餘頃無復
旱災(引肥河之水入芍/陂也復扶又翻)　丁夘夏上谷公社干廣陽公
度洛孤出降魏克平涼闗中侯豆代田得奚斤娥清等
獻于魏主魏主以夏主之后賜代田命斤膝行執酒以
奉代田謂斤曰全汝生者代田也賜代田爵井陘侯(曹/魏)
(置闗中侯有爵未有邑猶秦漢之闗内侯爵級在列侯/下拓㧞賞豆代田自闗中侯進爵井陘侯則有邑矣而)
(亦非君有實/土也陘音刑)加㪚騎常侍右衞將軍領内都幢將(百人/為幢)
(幢有帥柔然之法也魏幢將主三郎衛士直宿禁中/者自侍中已下中散已上皆統之將即亮翻下同)夏
長安臨晉武功守將皆走闗中悉入于魏魏主畱巴東
公延普鎮安定以鎮西將軍王斤鎮長安壬申魏主東
還以奚斤為宰士使負酒食以從(宰士掌膳飲以斤敗/軍失身辱之也時魏)
(有宰官尚書宰士蓋/其屬也從才用翻)王斤驕矜不法信用左右調役百
姓(調徒/弔翻)民不堪命南奔漢川者數千家魏主案治得實
斬斤以徇(治直/之翻)　右將軍到彦之安北將軍王仲徳皆
下獄免官(下戸/嫁翻)兖州刺史竺靈秀坐棄軍伏誅上見垣
䕶之書而善之以為北高平太守(南髙平郡僑郡也屬/南兖州北髙平郡古)
(郡也屬兖/州治湖陸)彥之之北伐也甲兵資實甚盛及敗還委棄
盪盡府藏武庫為之空虛(為于/偽翻)它日上與羣臣宴有荒
外降人在坐(自南北分治各以其封畧之外/為荒外降戸江翻坐徂卧翻)上問尚書
庫部郎顧琛庫中仗猶有㡬許琛詭對有十萬人仗(曹/魏)
(置尚書二十三郎庫部其一也/掌戎器鹵簿儀仗琛丑林翻)上既問而悔之得琛對
甚喜琛和之曾孫也(顧和見九十卷晉/元帝大興元年)　彭城王義康
與王𢎞並錄尚書義康意猶怏怏(怏於/兩翻)欲得揚州形於
辭㫖以𢎞弟曇首居中為上所親委愈不悦𢎞以老病
屢乞骸骨曇首自求呉郡上皆不許義康謂人曰王公
久病不起神州詎宜卧治(治直/之翻)曇首勸𢎞減府中文武
之半以授義康上聽割二千人義康乃悦(曇徒/含翻)
　資治通鑑卷一百二十一
