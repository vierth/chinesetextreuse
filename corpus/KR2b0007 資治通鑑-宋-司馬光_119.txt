
資治通鑑卷一百十八
　　　　　　　　　　　　宋　司馬光　撰
　　　　　　　　　　　　　　胡三省　音注
　晉紀四十(起强圉大荒落盡/屠維協洽凡三年)
　　安皇帝癸
義熈十三年春正月甲戌朔日有食之　秦主泓朝㑹
百官於前殿(朝直/遙翻)以内外危迫君臣相泣(以内則兄弟/搆難外為晉)
(夏所/迫也)征北將軍齊公恢帥安定鎮戸三萬八千焚廬舎
自北雍州趨長安(秦分嶺北五郡為北雍州鎮安定泓/不用東平公紹懿横之言以召亂帥)
(讀曰率雍於用/翻趨七喻翻)自稱大都督建義大將軍移檄州郡欲
除君側之惡揚威將軍姜紀帥衆歸之建節將軍彭完
都棄隂宻犇還長安恢至新支姜紀説恢曰國家重將
大兵皆在東方京師空虚公亟引輕兵襲之必克恢不
從南攻郿城鎮西將軍姚諶為恢所敗(説輸芮翻敗補/邁翻將即亮翻)
(郿音眉又音媚諶氏壬翻姚/諶去年棄雍東奔遂屯于郿)長安大震泓馳使徴東平
公紹遣姚裕及輔國將軍胡翼度屯灃西(闗中無灃水澧當/作灃灃水出鄠南)
(灃谷北過上林苑/入渭使䟽吏翻)扶風太守姚儁等皆降於恢(降户/江翻)東平公紹
引諸軍西還與恢相持於靈臺(水經注漢靈臺在秦阿/房宫南鎬水逕其北)姚讚留
寧朔將軍尹雅為𢎞農太守守潼關(太守式/又翻)亦引兵還恢衆見
諸軍四集皆有懼心其將齊黄等詣大軍降恢進兵逼紹讚
自後擊之恢兵大敗殺恢及其三弟泓哭之慟𦵏以公禮　太
尉裕引水軍發鼔城留其子彭城公義隆鎮彭城詔以義隆
為監徐兖青冀四州諸軍事徐州刺史(監工/衘翻)　涼公暠寢疾(暠/古)
(老/翻)遺命長史宋繇曰吾死之後世子猶卿子也善訓導之二月
暠卒(卒子恤翻/下將卒同)官屬奉世子歆為大都督大將軍涼公領涼州
牧大赦改元嘉興尊歆母天水尹氏為太后以宋繇錄三府事
(三府大都督大將軍/府凉公府州牧府也)諡暠曰武昭王廟號太祖　西秦安東將
軍木弈于擊吐谷渾樹洛干破其弟阿柴於堯杆川(堯杆川在/塞外杆居)
(寒翻又/居案翻)俘五千餘口而還(還而宣翻/又如字)樹洛干走保白蘭山慙憤
發疾將卒謂阿柴曰吾子拾䖍幼弱今以大事付汝樹洛干卒
(卒子/恤翻)阿柴立自稱驃騎將軍沙州刺史(驃匹妙翻/騎竒寄翻)諡樹洛干曰
武王阿柴稍用兵侵併其傍小種(種章/勇翻)地方數千里遂
為疆國　河西王䝉遜遣其將襲烏啼部大破之(烏啼/虜居)
(張掖刪丹縣金山/之西將即亮翻)又撃卑和部降之(卑和羌居西/海降戸江翻)　王
鎭惡進軍澠池(澠彌/兖翻)遣毛徳祖襲尹雅於蠡吾城禽之
(秦以雅為𢎞農太守屯蠡吾城據載記蠡吾城當在宜/陽之西宋白曰蠡吾城後魏初猶屬𢎞農唐以來為澠)
(池縣理所余按蠡吾自是漢清河國界城名/此乃蠡城非蠡吾城也通鑑葢承晉書之誤)雅殺守者
而逃鎮惡引兵徑前扺潼關檀道濟沈林子自陜北渡
河拔襄邑堡(陜式/冉翻)秦河北太守薛帛犇河東(襄邑堡在/河北郡河)
(北縣漢晉屬河東/郡秦分立河北郡)又攻秦并州刺史尹昭於蒲阪不克
(阪音/反)别將攻匈奴堡為姚成都所敗(將即亮翻下/同敗蒲邁翻)辛酉
滎陽守將傅洪以虎牢降魏秦主泓以東平公紹為太
宰大將軍都督中外諸軍事假黄鉞改封魯公使督武
衛將軍姚鸞等步騎五萬守潼關又遣别將姚驢救蒲
阪沈林子謂檀道濟曰蒲阪城堅兵多不可猝拔攻之
傷衆守之引日王鎮惡在潼關勢孤力弱不如與鎮惡
合勢并力以争潼關若得之尹昭不攻自潰矣道濟從
之三月道濟林子至潼關秦魯公紹引兵出戰道濟林
子奮擊大破之斬獲以千數紹退屯定城(郭縁生述征/記曰定城去)
(潼關三十里夾道各/一城渭水逕其北)據險拒守謂諸將曰道濟等兵力
不多懸軍深入不過堅壁以待繼援吾分軍絶其糧道
可坐禽也乃遣姚鸞屯大路以絶道濟糧道(自澠池西/入關有兩)
(路南路由囘谿阪自漢以前皆由之曹公惡南路之險/更開北路遂以北路為大路載記曰紹留鸞守險以絶)
(道濟糧道葢鸞雖屯大路亦據險而邀絶糧道也紹初/遣胡翼度據東原葢與大路相為唇齒所謂據險也及)
(沈林子襲鸞營翼度不能救何/也人心危駭面面受敵故也)鸞遣尹雅將兵與晉戰
於闗南(闗南潼闗/之南也)為晉兵所獲將殺之雅曰雅前日已
當死幸得脱至今死固甘心然夷夏雖殊(夏戸/雅翻)君臣之
義一也晉以大義行師獨不使秦有守節之臣乎乃免
之丙子夜沈林子將鋭卒襲鸞營斬鸞殺其士卒數千
人紹又遣東平公讚屯河上以㫁水道(㫁丁管翻/下兵㫁同)沈林
子擊之讚敗走還定城薛帛據河曲來降(河水自蒲阪/南至潼關激)
(而東流蒲阪河北/之間謂之河曲)太尉裕將水軍自淮泗入清河將泝
河西上(上時掌翻下/必上北上同)先遣使假道於魏(使疏/吏翻)秦主泓亦
遣使請救於魏魏主嗣使羣臣議之皆曰潼闗天險劉
裕以水軍攻之甚難若登岸北侵其勢便易(易以/䜴翻)裕聲
言伐秦其志難測且秦婚姻之國不可不救也(秦女歸/魏見上)
(卷十/一年)宜發兵㫁河上流勿使得西博士祭酒崔浩曰裕
圗秦久矣今姚興死子泓懦劣國多内難(難乃/旦翻)裕乗其
危而伐之其志必取若遏其上流裕心忿戾必上岸北
侵是我代秦受敵也今柔然宼邊民食又乏若復與裕
為敵發兵南赴則北宼愈深救北則南州復危(南州謂/魏之南)
(境相州瀕河諸/郡復扶又翻)非良計也不若假之水道聽裕西上然
後屯兵以塞其東(塞悉/則翻)使裕克捷必徳我之假道不捷
吾不失救秦之名此策之得者也且南北異俗借使國
家棄恒山以南(恒戸/登翻)裕必不能以吳越之兵與吾争守
河北之地安能為吾患乎夫為國計者惟社稷是利豈
顧一女子乎議者猶曰裕西入闗則恐吾㫁其後腹背
受敵北上則姚氏必不出闗助我其勢必聲西而實北
也嗣乃以司徒長孫暠督山東諸軍事(長知/兩翻)又遣振威
將軍娥清(孫愐泓/娥姓也)冀州刺史阿薄干(魏書官氏志内入諸/姓阿伏干氏後為)
(阿/氏)將步騎十萬屯河北岸庚辰裕引軍入河以左將軍向
彌為北青州刺史留戍碻磝(晉氏南渡僑置青州於江/北裕平廣固置北青州於)
(東陽而江北之青州如故今向彌以北青州/刺史戍碻磝東陽之青州亦如故向式亮翻)初裕命王
鎮惡等若克洛陽須大軍到俱進鎮惡等乘利徑趨潼
關(趨七/喻翻)為秦兵所拒不得前久之乏食衆心疑懼或欲
棄輜重還赴大軍(重直/用翻)沈林子按劒怒曰相公志清六
合今許洛已定闗右將平事之濟否繫於前鋒奈何沮
乘勝之氣棄垂成之功乎(沮在/吕翻)且大軍尚逺賊衆方盛
雖欲求還豈可得乎下官授命不顧(論語子張曰/士見危授命)今日
之事當自為將軍辦之(為于/偽翻)未知二三君子將何面以
見相公之旗鼔邪(相公謂/裕也)鎮惡等遣使馳告裕求遣糧
援裕呼使者開舫北戸(使疏吏翻舫甫妄/翻方舟也大舟也)指河上魏軍
以示之曰我語令勿進今輕佻深入(語牛倨翻/佻他雕翻)岸上如
此何由得遣軍鎮惡乃親至𢎞農説諭百姓(説輸/芮翻)百姓
競送義租軍食復振(復扶又翻下/則復子復同)魏人以數千騎縁河
隨裕軍西行軍人於南岸牽百丈(百丈者所以挽船今/南人用麻䋲北人以)
(竹為之陸游曰蜀人百丈以/巨竹四破為之大如人臂)風水迅急有漂渡北岸者
(漂匹/招翻)輒為魏人所殺略裕遣軍擊之裁登岸則走退則
復來夏四月裕遣白直隊主丁旿(裕選白丁之壯勇者/入直左古使旿領之)
(杜佑曰白直無月/紿之數旿阮古翻)帥仗士七百人車百乘(帥讀曰率/乗繩證翻)渡
北岸去水百餘步為却月陣兩端抱河車置七仗士事
畢使竪一白毦(竪上主翻説文曰竪立/也毦仍吏翻績羽為之)魏人不解其意
(解戸買/翻曉也)皆未動裕先命寧朔將軍朱超石戒嚴白毦既
舉超石帥二千人馳往赴之齎大弩百張一車益二十
人設彭排於轅上魏人見營陣既立乃進圍之長孫嵩
帥三萬騎助之四面肉薄攻營(薄普各翻肉薄者/以身薄營血戰)弩不
能制時超石别齎大鎚及矟千餘張(鎚傳/為翻)乃㫁矟長三
四尺以鎚鎚之一矟輒洞貫三四人魏兵不能當一時
犇潰死者相積臨陳斬阿薄干魏人退還畔城(㫁丁管/翻長直)
(亮翻陳與陣同魏收地形/志平原郡聊城縣有畔城)超石帥寧朔將軍胡藩寧逺
將軍劉榮祖追擊又破之殺獲千計魏主嗣聞之乃恨
不用崔浩之言秦魯公紹遣長史姚洽寧朔將軍安鸞
䕶軍姚墨蠡(蠡魯/戈翻)河東太守唐小方帥衆三千屯河北
之九原阻河為固欲以絶檀道濟糧援(載記曰紹欲以/絶𢎞農諸縣糧)
(援/)沈林子邀擊破之斬洽墨蠡小方殺獲殆盡林子因
啓太尉裕曰紹氣葢關中今兵屈於外國危於内恐其
凶命先盡不得以膏齊斧耳(齊讀曰資應劭曰齊利也/張晏曰齊如字征伐斧也)
(以整齊天下也一説齊作齋凡/師出入齊戒入廟而受斧鉞也)紹聞洽等敗死憤恚發
病嘔血以兵屬東平公讚而卒(恚於避翻屬之/欲翻卒子恤翻)讚既代
紹衆力猶盛引兵襲林子林子復擊破之(復扶/又翻)太尉裕
至洛陽行視城塹(行下/孟翻)嘉毛脩之完葺之功賜衣服玩
好直二千萬(好呼/到翻)　丁巳魏主嗣如髙栁壬戌還平城
　河西王䝉遜大赦遣張掖太守沮渠廣宗詐降以誘
涼公歆(沮子余翻降/戸江翻下同)歆發兵應之䝉遜將兵三萬伏於
蓼泉(新唐書地理志甘州張掖郡西北百九十里有祁/連山山北有建康軍軍西百二十里有蓼泉守捉)
(城/)歆覺之引兵還䝉遜追之歆與戰於解支澗(解支澗/晉書作)
(鮮支澗/當從之)大破之斬首七千餘級䝉遜城建康置戍而還
　五月乙未齊郡太守王懿降於魏上書言劉裕在洛
宜發兵絶其歸路可不戰而克魏主嗣善之崔浩侍講
在前嗣問之曰劉裕伐姚泓果能克乎對曰克之嗣曰
何故對曰昔姚興好事虛名而少實用子泓懦而多病
兄弟乖争(好呼到翻少詩紹翻謂/弼懿恢皆與泓争國)裕乗其危兵精將勇
何故不克(將即/亮翻)嗣曰裕才何如慕容垂對曰勝之垂藉
父兄之資修復舊業國人歸之若夜蟲之就火少加倚
仗易以立功(少詩沼翻/易以豉翻)劉裕奮起寒微不階尺土討滅
桓𤣥興復晉室(事見一百一十/三卷元興三年)北禽慕容超(事見一百/一十五卷)
(五年/六年)南梟盧循(事見六年七/年梟堅堯翻)所向無前非其才之過人
安能如是乎嗣曰裕既入闗不能進退我以精騎直擣
彭城夀春(騎奇/寄翻)裕將若之何對曰今西有屈丏(北史曰/明元改)
(赫連勃勃名曰屈丏北/方言屈丏者卑下也)北有柔然窺伺國隙(伺相/吏翻)陛下
既不可親御六師雖有精兵未睹良將(將即/亮翻)長孫嵩長
於治國短於用兵非劉裕敵也(治直之/翻下同)興兵逺攻未見
其利不如且安静以待之(凡兵之動知敵之主/知敵之將此之謂也)裕克秦
而歸必簒其主關中華戎雜錯風俗勁悍(悍侯旰翻/又下罕翻)裕
欲以荆揚之化施之函秦此無異解衣包火張羅捕虎
雖留兵守之人情未洽趨尚不同適足為寇敵之資耳
(赫連之得關中/崔浩固料之矣)願陛下按兵息民以觀其變秦地終為
國家之有可坐而守也嗣笑曰卿料之審矣浩曰臣嘗
私論近世將相之臣若王猛之治國苻堅之管仲也(治/直)
(之/翻)慕容恪之輔幼主慕容暐之霍光也劉裕之平禍亂
司馬徳宗之曹操也嗣曰屈丏何如浩曰屈丏國破家
覆孤孑一身(孑居列/翻單也)寄食姚氏受其封殖不思醻恩報
義而乘時徼利盜有一方(事見一百一十四/巻三年徼一遙翻)結怨四鄰
(謂與魏秦/涼搆怨也)撅竪小人(撅與掘同其月翻撅/竪言撅起自竪立也)雖能縱暴一
時終當為人所吞食耳嗣大恱語至夜半賜浩御縹醪
十觚(縹匹紹翻青白色曰縹醅酒曰醪觚飲器/受三升此魏主所自御者故曰御縹醪)水精鹽
一兩(鹽透明如水精/故謂之水精鹽)曰朕味卿言如此鹽酒故欲與卿
共饗其羙然猶命長孫嵩叔孫建各簡精兵伺裕西過
自成臯濟河南侵彭沛若不時過則引兵隨之(彭沛謂/彭城沛)
(郡/也)　魏主嗣西巡至雲中遂濟河畋于大漠　魏置天
地四方六部大人以諸公為之(諸公謂時居公/位及位從公者)　秋七
月太尉裕至陜(陜式/冉翻)沈田子傅𢎞之入武關秦戍將皆
委城走(將即/亮翻)田子等進屯青泥秦主泓使給事黄門侍
郎姚和都屯嶢桞以拒之(嶢音/堯)　西秦相國翟勍卒(勍/渠)
(京/翻)八月以尚書令曇達為左丞相左僕射元基為右丞
相御史大夫麴景為尚書令侍中翟紹為左僕射(翟勍/既卒)
(曇達皆序遷通鑑即西/秦舊史書之曇徒含翻)　太尉裕至閺鄉(閺音/旻)沈田子
等將攻嶢栁秦主泓欲自將以禦裕軍(將即/亮翻)恐田子等
襲其後欲先擊滅田子等然後傾國東出乃帥步騎數
萬奄至青泥(帥讀曰率/騎奇寄翻)田子本為疑兵所領裁千餘人
聞泓至欲擊之傅𢎞之以衆寡不敵止之田子曰兵貴
用竒不必在衆且今衆寡相懸勢不兩立若彼結圍既
固則我無所逃矣不如乗其始至營陳未立先薄之可
以有功遂帥所領先進𢎞之繼之秦兵合圍數重(陳讀/曰陣)
(重直/龍翻)田子撫慰士卒曰諸君冒險逺來正求今日之戰
死生一决封侯之業於此在矣士卒皆踴躍鼔譟執短
兵奮擊秦兵大敗(沈田子以千餘人敗姚泓數萬/之衆者置兵死地人自為戰也)斬馘
萬餘級得其乘輿服御物(乘繩/證翻)秦主泓犇還灞上初裕
以田子等衆少(少詩/沼翻)遣沈林子將兵自秦嶺往助之(秦/嶺)
(在長安南班固西都賦所謂前乘秦嶺自此出/藍田關裕葢遣林子自陽華循山西南至秦嶺)至則秦
兵已敗乃相與追之關中郡縣多潛送欵於田子辛丑
太尉裕至潼闗以朱超石為河東太守使與振武將軍
徐猗之㑹薛帛於河北共攻蒲阪秦平原公璞與姚和
都共擊之(姚和都葢青泥既敗而犇蒲/阪也或曰和都當作成都)猗之敗死超石
犇還潼關東平公讚遣司馬國璠引魏兵以躡裕後(璠/孚)
(袁翻躡/尼輒翻)王鎮惡請帥水軍自河入渭以趨長安(帥讀曰/率水經)
(河水歴船司空與渭水㑹春秋/之渭汭即其地也趨七喻翻)裕許之秦恢武將軍姚
難自香城引兵而西(香城在渭水之北蒲津之/口恢武將軍葢姚秦創置)鎮惡追
之秦主泓自灞上引兵還屯石橋以為之援(石橋在長/安城洛門)
(東北有石橋水經註曰石橋水南出馬嶺山積石據其/東驪山距其西其水北逕鄭城西水上有橋東去鄭城)
(十里故世以橋名水三輔黄圖曰/洛門長安城北出東頭第一門)鎮北將軍姚彊與難
合兵屯涇上以拒鎮惡(涇水出安定涇陽縣开頭山東/南至陽陵入渭此涇上在漢京)
(兆陽/陵界)鎮惡使毛徳祖進擊破之彊死難犇長安東平公
讚退屯鄭城太尉裕進軍逼之泓使姚丕守渭橋胡翼
度屯石積東平公讚屯灞東泓屯逍遙園(水經註沈水/上承樊川皇)
(子陂北逕長安城西與昆明池水合其枝津東北/流逕鄧艾祠南又東分為二水一水入逍遙園)鎮惡
沂渭而上(上時/掌翻)乘䝉衝小艦行船者皆在艦内秦人見
艦進而無行船者皆驚以為神(艦戸/黯翻)壬戌旦鎮惡至渭
橋令軍士食畢皆持仗登岸後登者斬衆既登渭水迅
急艦皆隨流倐忽不知所在時泓所將尚數萬人(將即/亮翻)
鎮惡諭士卒曰吾屬並家在江南此為長安北門去家
萬里舟楫衣糧皆已隨流今進戰而勝則功名俱顯不
勝則骸骨不返無他岐矣(岐旁出/之道)卿等勉之乃身先士
卒(先悉/薦翻)衆騰踴爭進大破姚丕於渭橋泓引兵救之為
丕敗卒所蹂踐不戰而潰諶等皆死(蹂人九翻踐慈/演翻諶氏壬翻)泓
單馬還宫鎮惡入自平朔門(漢無平朔門葢長安城/北門也後人改其名耳)泓
與姚裕等數百騎逃犇石橋東平公讚聞泓敗引兵赴
之衆皆潰去胡翼度降于太尉裕泓將出降其子佛念
年十一言於泓曰晉人將逞其欲雖降必不免不如引
決(降戸江翻引/決謂自裁也)泓憮然不應(憮音武悵/也失意貌)佛念登宫牆自
投而死(姚佛念雖不及劉諶然以童/稚之年氣烈如此亦可尚也)癸亥泓將妻子羣
臣詣鎮惡壘門請降鎮惡以屬吏(屬之/欲翻)城中夷晉六萬
餘戸鎮惡以國恩撫慰號令嚴肅百姓安堵九月太尉
裕至長安鎮惡迎於灞上裕勞之曰成吾霸業者卿也
鎮惡再拜謝曰明公之威諸將之力鎮惡何功之有裕
笑曰卿欲學馮異耶(謂馮異謙退不/伐而能定關中)鎮惡性貪秦府庫
盈積鎮惡盜取不可勝紀(勝音/升)裕以其功大不問或譛
諸裕曰鎮惡藏姚泓偽輦將有異志裕使人覘之(覘丑/㢘翻)
(又丑/艶翻)鎮惡剔取其金銀棄輦於垣側裕意乃安裕收秦
彞器渾儀土圭記里鼓指南車送詣建康(左傳祝佗曰/成王分魯公)
(以官司彞器杜預註彞器常用之器漢武帝時洛下閡/鮮于妄人耿壽昌造員儀以考歴度和帝時賈逵又加)
(黄道順帝時張衡又制渾象具内外規黄赤道南北極/列二十四氣二十八宿中外星官及日月五緯以漏水)
(轉之於殿上室内星中出没與天相應其後吳陵績造/渾象王蕃制渾儀舊渾象以二分為一度凡周七尺三)
(寸半分張衡更制以四分為一度凡周一丈四尺六寸渾/王蕃以古制局小星辰稠穊衡器傷大難可轉移更制)
(象以三分為一度凡周天一丈九寸五分分之三周禮/大司徒以土圭之法測土深正日景以求地中日南則)
(景短多暑日北則景長多寒日東則景夕多風日西則/景朝多隂日至之景尺有五寸謂之地中註云土圭所)
(以致四時日月之景也鄭司農云測土深謂南北東西/之深也日南立表處太南近日也日北謂立表處太北)
(逺日也景夕謂日昳景乃中立表處太東近日也景朝/謂日未中而景中立表處太西逺日也𤣥謂晝漏半而)
(置土圭表隂陽審其南北景短於土圭謂之日南是地/於日為近南也景長於土圭謂之日北是地於日為近)
(北也東於土圭謂之日東是地於日為近東也西於土/圭謂之日西是地於日為近西也如是則寒暑隂風偏)
(而不和是未得其所求凡日景於地千里而差一寸鄭/司農又云土圭之長尺有五寸以夏至之日立八尺之)
(表其景適與土圭等謂之地中今潁川陽城地為然晉/輿服志記里鼔車駕四馬制如司南車崔豹古今註曰)
(大章車所以識道里也起於西京亦曰記里車車上有/二層皆有木人行一里下層撃鼓行十里上層擊鐲黄)
(帝作指南車晉輿服志司南車一名指南車駕四馬其/下制如樓三級四角金龍銜羽葆刻木為仙人衣羽衣)
(立車上車雖囘轉手常南指大駕出行為先啓之乘蕭/子顯曰指南車四周廂上施屋指南人衣裙襦天衣在)
(廂中上四角皆施龍孑干縁帷色青孔雀毦烏布皁複/幔漆畫輪駕牛皆銅校飾記里鼔車制如指南上施華)
(葢孑繖衣漆畫鼔機/皆在内渾戸本翻)其餘金玉繒帛珍寳皆以頒賜將
士(繒慈/陵翻)秦平原公璞并州刺史尹昭以蒲阪降東平公
讚帥宗族百餘人詣裕降(降戸江翻/帥讀曰率)裕皆殺之送姚泓
至建康斬於市(孝武大元九年姚萇建國改元白雀/歳在甲申傳三主三十四年而亡)裕
以薛辯為平陽太守使鎮捍北道裕議遷都洛陽諮議
參軍王仲徳曰非常之事固非常人所及必致駭動今
暴師日久士卒思歸遷都之計未可議也裕乃止羌衆
十餘萬口西犇隴上沈林子追擊至槐里俘虜萬計(姚/氏)
(羌也姚氏既滅/故羌衆西奔)河西王䝉遜聞太尉裕滅秦怒甚門下
校即劉祥入言事(自曹操孫權置校事司察羣臣謂之/校郎後遂因之䝉遜置諸曹校即如)
(門下校郎中/兵校郎是也)䝉遜曰汝聞劉裕入闗敢研研然也遂斬
之(楊正衡曰研五見翻然有其音而無其義河西士民/乃心晉室蒙遜胡人竊據其上聞裕入關慮其響應)
(故斬祥以威衆以鎮服其心也姦雄之喜怒豈茍然哉/魏書沮渠傳作妍妍華人服飾妍靡自喜故䝉遜云然)
(妍讀如字音義/皆通當従魏書)初夏王勃勃聞太尉裕伐秦謂羣臣曰
姚泓非裕敵也且其兄弟内叛安能拒人裕取關中必
矣然裕不能久留必將南歸留子弟及諸將守之(將即/亮翻)
(下鎮/將同)吾取之如拾芥耳乃秣馬礪兵訓養士卒進據安
定秦嶺北郡縣鎭戍皆降之裕遣使遺勃勃書(降戸江/翻使疏)
(吏翻遺/于季翻)約為兄弟勃勃使中書侍即皇甫徽為報書而
隂誦之對裕使者口授舎人使書之裕讀其文歎曰吾
不如也(史言夷豪/多權數)　廣州刺史謝欣卒東海人徐道期
聚衆攻陷州城進攻始興始興相彭城劉謙之討誅之
詔以謙之為廣州刺史　癸酉司馬休之司馬父思司
馬國璠司馬道賜魯軌韓延之刁雍王慧龍及桓温之
孫道度道子族人桓謐桓璲陳郡袁式等皆詣魏長孫
嵩降(姚秦既滅司馬休之等懼為裕所誅故皆降/魏璠孚袁翻雍於容翻璲音遂降戸江翻)秦匈
奴鎮將姚成都及弟和都舉鎮降魏魏主嗣詔民間得
姚氏子弟送平城者賞之冬十月己酉嗣召長孫嵩等
還司馬休之尋卒於魏(卒子/恤翻)魏賜國璠爵淮南公道賜
爵池陽子魯軌爵㐮陽公刁雍表求南鄙自效嗣以雍
為建義將軍(建義將軍魏以是號寵刁雍/言使之建義以復父兄之仇)雍聚衆於河
濟之間(濟子/禮翻)擾動徐兖太尉裕遣兵討之不克雍進屯
固山衆至二萬　詔進宋公爵為王增封十郡辭不受
　西秦王熾磐遣左丞相曇達等擊秦故將姚艾(艾秦/上邽)
(之鎮將將/即亮翻)艾遣使稱藩(使疏/吏翻)熾磐以艾為征東大將軍
秦州牧徴王松夀為尚書左僕射(十二年熾磐遣松夀/屯馬頭以逼秦之上)
(邽上邽降/故徴還)　十一月魏叔孫建等討西山丁零翟蜀洛
支等平之(西山魏安/州之西山)　辛未劉穆之卒太尉裕聞之驚
慟哀惋者累日(卒子恤翻/惋烏貫翻)始裕欲留長安經畧西北而
諸將佐皆久役思歸多不欲留(將即/亮翻)㑹穆之卒裕以根
本無託遂決意東還(還從宣翻/又如字)穆之之卒也朝廷恇懼
(恇音匡/怯也)欲發詔以太尉左司馬徐羨之代之中軍諮議
參軍張邵曰今誠急病任終在徐然世子無專命宜須
諮之裕欲以王𢎞代穆之從事中郎謝晦曰休元輕易
不若羨之(王𢎞字休元/易以䜴翻)乃以羨之為吏部尚書建威將
軍丹陽尹代管留任於是朝廷大事常決於穆之者並
悉北諮裕以次子桂陽公義真為都督雍梁秦三州諸
軍事安西將軍領雍東秦二州刺史(雍於/用翻)義真時年十
二以太尉諮議參軍京兆王脩為長史王鎮惡為司馬
領馮翊太守沈田子毛徳祖皆為中兵參軍仍以田子
領始平太守徳祖領秦州刺史天水太守傅𢎞之為雍
州治中從事史先是隴上流戸寓闗中者望因兵威得
復本土及置東秦州(時裕未得天水東秦州即毛徳祖/所領或曰裕置東秦州使義真兼)
(領先悉/薦翻)知裕無復西略之意(復扶又/翻下同)皆嘆息失望闗中
人素重王猛裕之克長安王鎮惡功為多由是南人皆
忌之沈田子自以嶢栁之捷與鎮惡争功不平裕將還
田子及傅𢎞之屢言於裕曰鎮惡家在闗中不可保信
裕曰今留卿文武將士精兵萬人彼若欲為不善正足
自滅耳勿復多言裕私謂田子曰鍾㑹不得遂其亂者
以有衛瓘故也(㑹瓘事見七十八卷/魏元帝咸熈元年)語曰猛獸不如羣
狐卿等十餘人何懼王鎮惡(為沈田子殺/王鎮惡張本)
　臣光曰古人有言疑則勿任任則勿疑裕既委鎮惡
　以闗中而復與田子有後言是鬬之使為亂也惜乎
　百年之寇千里之土得之艱難失之造次(造七/到翻)使豐
　鄗之都復輸寇手(鄗音/浩)荀子曰兼并易能也堅凝之
　難信哉
三秦父老聞裕將還詣門流涕訴曰殘民不霑王化於
今百年始覩衣冠人人相賀長安十陵是公家墳墓咸
陽宫殿是公家室宅(漢高帝長陵惠帝安陵文帝覇陵/景帝陽陵武帝茂陵昭帝平陵宣)
(帝杜陵元帝渭陵成帝延陵哀帝義陵平帝康陵皆在/關中凡十一陵言十者舉大數也長安咸陽宫殿皆漢)
(故跡裕劉氏子孫故父/老以是為言而留之)捨此欲何之乎裕為之愍然(為/于)
(偽/翻)慰諭之曰受命朝廷不得擅留誠多諸君懐本之志
今以次息(次息猶言/次子也)與文武賢才共鎮此境勉與之居十
二月庚子裕發長安自洛入河開汴渠而歸(汴音/卞)　氐
豪徐駭奴齊元子等擁部落三萬在雍遣使請降於魏
(雍於用翻使疏/吏翻降戸江翻)魏主嗣遣將軍王洛生河内太守楊聲
等西行以應之　閏月壬申魏主嗣如大甯長川　秦
雍人千餘家推襄邑令上谷寇讚為主以降於魏(讃秦/之襄)
(邑令/也)魏主嗣拜讚魏郡太守久之秦雍人流入魏之河
南滎陽河内者戸以萬數嗣乃置南雍州以讚為刺史
封河南公治洛陽(治直/之翻)立雍州郡縣以撫之讚善於招
懐流民歸之者三倍其初　夏王勃勃聞太尉裕東還
大喜(善用兵者/觀釁而動)問於王買徳曰朕欲取關中卿試言其
方略買徳曰關中形勝之地而裕以幼子守之狼狽而
歸正欲急成簒事耳不暇復以中原為意(劉裕之心事/崔浩王買徳)
(皆知之復/扶又翻)此天以關中賜我不可失也青泥上洛南北
之險要宜先遣遊軍㫁之東塞潼關(㫁丁管翻/塞悉則翻)絶其水
陸之路然後傳檄三輔施以威徳則義真在網罟之中
不足取也(勃勃敗義真取關中卒/如買徳之計罟音古)勃勃乃以其子撫軍
大將軍璝都督前鋒諸軍事帥騎二萬向長安(璝古回/翻帥讀)
(曰率騎/竒寄翻)前將軍昌屯潼闗以買徳為撫軍右長史屯青
泥(劉裕得洛陽而不能禁寇讚窺伺於其側使義真守/關中而不能禁夏兵之㫁潼闗青泥南歸彭城席未)
(煖而義真敗既棄天下/肉未寒而四鎮失宜也)勃勃將大軍為後繼(將即亮/翻下同)
是歳魏都坐大官章安侯封懿卒(坐徂/臥翻)
十四年春正月丁酉朔魏主嗣至平城命䕶髙車中郎
將薛繁帥髙車丁零北略至弱水而還(魏倣漢置匈奴/中即將之官置)
(䕶髙車中郎/將帥讀曰率)　卒已大赦　夏赫連璝至渭陽關中民
降之者屬路(降户江翻/屬之欲翻)龍驤將軍沈田子將兵拒之(驤/思)
(將/翻)畏其衆盛退屯劉迴堡遣使還報王鎮惡鎮惡謂王
脩曰公以十歳兒付吾屬當共思竭力而擁兵不進虜
何由得平使者還以告田子田子與鎮惡素有相圗之
志由是益忿懼未㡬鎮惡與田子俱出北地以拒夏兵
(赫連璝已至渭陽王沈烏能出北地乎此/言北地者謂長安以北之地耳幾居豈翻)軍中訛言鎮
惡欲盡殺南人以數十人送義眞南還因據闗中反辛
亥田子請鎮惡至傅𢎞之營計事田子求屏人語(屏必/郢翻)
使其宗人沈敬仁斬之幕下矯稱受太尉令誅之𢎞之
犇告劉義真義真與王脩被甲登横門以察其變(横門/長安)
(城北出東頭第一門/被皮義翻横音光)俄而田子帥數十人來言鎮惡反
脩執田子數以專戮斬之(數所/具翻)以冠軍將軍毛脩之代
鎮惡為安西司馬(冠古/玩翻)傅𢎞之大破赫連璝於池陽又
破之於寡婦渡(按宋白續通典今慶州北十五里有寡/婦山盖水發源是山其下流為寡婦渡)
斬獲甚衆夏兵乃退壬戌太尉裕至彭城解嚴琅邪王
徳文先歸建康裕聞王鎮惡死表言沈田子忽發狂易
奄害忠勲(狂易謂病狂而變/易其常心易如字)追贈鎮惡左將軍青州刺
史以彭城内史劉遵考為并州刺史領河東太守鎮蒲
阪徴荆州刺史劉道憐為徐兖二州刺史裕欲以世子
義符鎮荆州以徐州刺史劉義隆為司州刺史鎮洛陽
中軍諮議張邵諫曰(諮議諮議/參軍也)儲貳之重四海所繫不
宜處外(處昌/吕翻)乃更以義隆為都督荆益寧雍梁秦六州
諸軍事西中郎將荆州刺史(更上衡翻/雍於用翻)以南郡太守到
彦之為南蠻校尉張邵為司馬領南郡相冠軍功曹王
曇首為長史(冠古玩翻/曇徒含翻)北徐州從事王華為西中郎主
簿(晉置南徐州於京口北徐州仍治彭城到彦/之王曇首王華輔義隆入立遂居將相之任)沈林子
為西中郎參軍義隆尚幼府事皆決於邵曇首𢎞之弟
也裕謂義隆曰王曇首沈毅有器度宰相才也汝每事
諮之(沈持/林翻)以南郡公劉義慶為豫州刺史義慶道憐之
子也裕解司州領徐冀二州刺史　秦王熾磐以乞伏
木弈干為沙州刺史鎮樂都(樂音/洛)二月乙弗烏地延帥
戸二萬降秦　三月遣使聘魏(使疏/吏翻)　夏四月己巳魏
徙冀定幽三州徒河於代都(魏主珪皇始二年克中山/置安州又立行臺以鎮撫)
(其民天興三年改曰定州領中山常山鉅鹿博陵北平/河間高陽趙郡宋白曰初置安州尋改定州以安定天)
(下為名徒河葢徒河之民從慕容入/中國留居三州者魏人因謂之徒河)　初和龍有赤氣
四塞蔽日(塞悉/則翻)自寅至申燕太史令張穆言於燕王跋
曰此兵氣也今魏方彊盛而執其使者(謂留于什門也/事見一百十六)
(卷義熈/十年)好命不通臣竊懼焉(好呼/到翻)跋曰吾方思之五月
魏主嗣東巡至濡源及甘松(濡乃/官翻)遣征東將軍長孫道
生安東將軍李先給事黄門侍即奚觀帥精騎二萬襲
燕(觀古玩翻帥讀/曰率騎奇寄翻)又命驍騎將軍延普幽州刺史尉諾
自幽州引兵趨遼西為之聲勢(魏書官氏志内入諸姓/可地延氏為延氏驍堅)
(堯翻西方尉遲氏後/改為尉氏尉音鬱)嗣屯突門嶺以待之道生等拔乙
連城進攻和龍與燕單于右輔古泥戰破之(義熈七年/跋置單于)
(四輔單/音蟬)殺其將皇甫規(將即/亮翻)燕王跋嬰城自守魏人攻
之不克掠其民萬餘家而還(還從宣翻/又如字)　六月太尉裕
始受相國宋公九錫之命(十二年命下/至是乃受)赦國中殊死以
下崇繼母蘭陵蕭氏為太妃以太尉軍諮祭酒孔靖為
宋國尚書令左長史王𢎞為僕射領選(選須/絹翻)從事中郎
傅亮蔡廓皆為侍中謝晦為右衛將軍右長史鄭鮮之
為奉常行參軍殷景仁為祕書郎其餘百官悉依天朝
之制(朝直遙/翻下同)靖辭不受亮咸之孫(傳咸仕于武帝/之間以直顯)廓謨之
曾孫(蔡謨歴事成康穆三朝/出藩入輔皆有聲績)鮮之渾之𤣥孫(鄭渾見六/十六卷漢)
(獻帝建安/十七年)景仁融之曾孫也(殷融見九十四卷/成帝咸和三年)景仁學
不為文敏有思致(思相/吏翻)口不談義深達理體至於國典
朝儀舊章記注莫不撰録(撰士/免翻)識者知其有當世之志
　魏天部大人白馬文貞公崔宏疾篤(去年魏置天地/四方六部大人)
魏主遣侍臣問病一夜數返及卒詔羣臣及附國渠帥
皆㑹葬(渠大也卒子恤/翻帥所類翻)　秋七月戊午魏主嗣至平城
　九月甲寅魏人命諸州調民租戸五十石積於定相
冀三州(魏主珪天興四年置相州于鄴領魏陽平廣平/汲郡東郡頓丘濮陽清河等郡冀州所領止長)
(樂渤海武邑章武樂陵而/已調徒弔翻相息亮翻)河西王䝉遜復引兵伐涼(復/扶)
(又翻下/復歸同)涼公歆將拒之左長史張體順固諫乃止䝉遜
芟其秋稼而還(芟所/銜翻)歆遣使來告襲位冬十月以歆為
都督七郡諸軍事鎮西大將軍酒泉公(都督燉煌酒泉/晉興建康涼興)
(及歆父暠所置㑹/稽廣夏凡七縣)　姚艾叛秦降河西王䝉遜(姚艾稱/藩於乞)
(伏事見上年/降戸江翻)䝉遜引兵迎之艾叔父雋言於衆曰秦王
寛仁有雅度自可安居事之何為從河西王西遷衆咸
以為然乃相與逐艾推雋為主復歸於秦秦王熾磐徴
雋為侍中中書監賜爵隴西公以左丞相曇達為都督
洮罕以東諸軍事征東大將軍秦州牧鎮南安(洮罕謂/臨洮抱)
(罕也曇徒含/翻洮土刀翻)　劉義真年少(少詩/照翻)賜與左右無節王脩
每裁抑之左右皆怨譛脩於義真曰王鎮惡欲反故沈
田子殺之脩殺田子是亦欲反也義真信之使左右劉
乞等殺脩脩既死人情離駭莫相統壹義真悉召外軍
入長安(外軍謂屯蒲阪以捍魏/屯渭北以捍夏之軍也)閉門拒守闗中郡縣悉
降於夏赫連璝夜襲長安不克(降戸江翻/璝古回翻)夏王勃勃進
據咸陽長安樵采路絶宋公裕聞之使輔國將軍蒯恩
如長安召義真東歸(蒯苦/怪翻)以相國右司馬朱齡石為都
督闗中諸軍事右將軍雍州刺史代鎮長安(晉先置雍/州於㐮陽)
(此為北雍州/雍於用翻)裕謂齡石曰卿至可勅義真輕裝速發既
出闗然可徐行(然下當/有後字)若闗右必不可守可與義真俱
歸又命中書侍即朱超石慰勞河洛(勞力/到翻)十一月齡石
至長安義真將士貪縱大掠而東(將即/亮翻)多載寳貨子女
方軌徐行雍州别駕韋華犇夏(韋華本姚氏臣也/裕用為雍州别駕)赫連
璝帥衆三萬追義真建威將軍傅𢎞之曰公處分亟進
今多將輜重(帥讀曰率處昌吕翻/分扶問翻重直用翻)一日行不過十里虜
追騎且至(騎竒寄/翻下同)何以待之宜棄車輕行乃可以免義
真不従俄而夏兵大至傅𢎞之蒯恩㫁後(㫁丁/管翻)力戰連
日至青泥晉兵大敗𢎞之恩皆為王買徳所禽(買徳先/屯青泥)
(故二將為所/邀而見禽)司馬毛脩之與義真相失亦為夏兵所禽
義真行在前㑹日暮夏兵不窮追故得免左右盡散獨
逃草中中兵參軍段宏單騎追尋縁道呼之義真識其
聲出就之曰君非段中兵邪身在此行矣(晉人多自/稱為身)必
不兩全可刎身頭以南使家公望絶(魏晉之間凡人子/者稱其父曰家公)
(人稱之曰尊/公刎扶粉翻)宏泣曰死生共之下官不忍乃束義真於
背單馬而歸義真謂宏曰今日之事誠無算畧然丈夫
不經此何以知艱難夏王勃勃欲降傅𢎞之(降戸/江翻)𢎞之
不屈勃勃裸之𢎞之呌罵而死(裸郎/果翻)勃勃積人頭為京
觀號曰髑髏臺(觀古玩翻髑徒/谷翻髏洛侯翻)長安百姓逐朱齡石齡
石焚其宫殿犇潼關(義真既大掠長安而歸長安之人/固仇視晉人也齡石奉宋公之命)
(與義真俱歸可矣癡/坐長安以待逐何歟)勃勃入長安大饗將士舉觴謂王
買徳曰卿往日之言一朞而驗可謂算無遺策此觴所
集非卿而誰以買徳為都官尚書封河陽侯龍驤將軍
王敬先戍曹公壘(曹公壘在潼關曹操伐/韓馬所築也驤思將翻)齡石往從之
朱超石至蒲阪聞齡石所在亦往從之赫連昌攻敬先
壘㫁其水道(㫁丁/管翻)衆渴不能戰城且陷齡石謂超石曰
弟兄俱死異域使老親何以為心爾求間道亡歸(間古/莧翻)
我死此無恨矣超石持兄泣曰人誰不死寧忍今日辭
兄去乎遂與敬先及右軍參軍劉欽之皆被執送長安
勃勃殺之(被皮/義翻)欽之弟秀之悲泣不歡燕者十年欽之
穆之之従兄子也(従才/用翻)宋公裕聞青泥敗未知義真存
亡刻日北伐(使裕能復北伐則聞青泥之敗當投袂而/起矣何待刻日乎英雄所為固非常人所)
(測識/也)侍中謝晦諫以士卒疲弊請俟他年不從(晦請俟/他年亦)
(裕所謂識機變者也鄭/鮮之之言則異於是)鄭鮮之上表以為虜聞殿下親
征必併力守潼闗徑往攻之恐未易可克(易以/䜴翻)若輿駕
頓洛則不足上勞聖躬且虜雖得志不敢乗勝過陜者
猶攝服大威(陜失冉翻/攝讀曰懾)為將來之慮故也若造洛而反
虜必更有揣量之心或益生邊患(造七到翻揣初/委翻量音良)况大
軍逺出後患甚多昔歳西征劉鍾狼狽(謂十一年盜/襲冶亭時也)去
年北討廣州傾覆(謂徐道期/陷廣州也)既往之效後來之鑒也今
諸州大水民食寡乏三呉羣盜攻没諸縣皆由困於征
役故也江南士庶引領顒顒(顒魚/容翻)以望殿下之返斾聞
更北出不測淺深之謀往還之期臣恐返顧之憂更在
腹心也若慮西虜更為河洛之患者宜結好北虜北虜
親則河南安(北虜魏也/好呼到翻)河南安則濟泗静矣(濟子/禮翻)㑹得
段宏啓知義真得免裕乃止但登城北望慨然流涕而
已降義真為建威將軍司州刺史以段宏為宋臺黄門
郎領太子右衛率(率所/律翻)裕以天水太守毛徳祖為河東
太守代劉遵考守蒲阪(裕雖知徳祖善守而用之然人/心已搖宜其不能固也為下徳)
(祖棄蒲/阪張本)　夏王勃勃築壇於灞上即皇帝位改元武昌
　西秦王熾磐東巡十二月徙上邽民五千餘户于枹
罕(枹音/膚)　彗星出天津入太㣲經北斗絡紫㣲(晉書天/文志曰)
(箕四星一曰天津又曰天漢經尾箕之間謂之漢津太㣲/天子庭也在北斗南紫㣲十五星在北斗北彗祥歳翻)
八十餘日而滅魏主嗣復召諸儒(復扶/又翻)術士問之曰今
四海分裂災咎之應果在何國朕甚畏之卿輩盡言勿
有所隱衆推崔浩使對浩曰夫災異之興皆象人事人
茍無舋又何畏焉(舋許/覲翻)昔王莽將簒漢彗星出入正與
今同(漢書天文志曰哀帝建平二年彗星出牽牛七十/餘日傳曰彗者所以除舊布新牽牛日月五星所)
(従起三正之始彗而出之改更之/象也其後卒有王莽簒國之禍)國家主尊臣卑民無
異望晉室陵夷危亡不逺彗之為異其劉裕將簒之應
乎衆無以易其言　宋公裕以䜟云昌明之後尚有二
帝(晉書帝紀曰初簡文帝見䜟云晉祚盡昌明及孝武/帝之在孕也李太后夢神人謂之曰汝生男以昌明)
(為字及産東方始明因以為名簡文後悟乃流涕又曰/䜟云昌明之後有二帝裕乃使縊帝而立恭帝以應二)
(帝云䜟/楚讚翻)乃使中書侍即王韶之與帝左右密謀酖帝而
立琅邪王徳文徳文常在帝左右飲食寢處未嘗暫離
(處昌吕翻/離力智翻)韶之伺之經時不得間㑹徳文有疾出居於
外戊寅韶之以散衣縊帝於東堂(年三十七伺相吏翻/間古莧翻散悉亶翻)
(縊於賜翻/又於計翻)韶之廙之曾孫也(廙王敦之従弟廙/羊至翻又逸職翻)裕因稱
遺詔奉徳文即皇帝位大赦　是歳河西王䝉遜奉表
稱藩拜涼州刺史　尚書右僕射袁湛卒
　　恭皇帝(諱徳文字徳文安帝母弟也諡法尊賢貴/義敬事供上尊賢敬讓愛民長弟執禮御)
　　　(賓芘親之闕皆曰恭長弟謂/順長接弟御賓迎待賓也)
元熈元年春正月壬戌朔改元　立琅邪王妃褚氏為
皇后后裒之曾孫也(褚裒崇徳太后/之父裒蒲侯翻)　魏主嗣畋于犢
渚(據北史犢渚在/柞山西臨河)　甲午徴宋公裕入朝(朝直/遙翻)進爵為
王裕辭　癸夘魏主嗣還平城　庚申葬安皇帝于休
平陵　刺劉道憐司空出鎮京口(刺者敕字之誤也司/空之上又當逸以字)
　夏將叱奴侯提帥步騎二萬攻毛徳祖於蒲阪(將即/亮翻)
(帥讀曰率騎竒/寄翻阪音反)徳祖不能禦全軍歸彭城二月宋公裕
以徳祖為滎陽太守戍虎牢(宋白曰虎牢古東虢國春/秋為鄭之制邑漢為成臯)
(縣穆天子傳天子獵于鄭有虎在葭中匕萃之士禽之/以獻命畜之東虢號曰虎牢後為成臯縣北臨黄河後)
(漢為成臯關後魏為東/中郎將府唐為汜水縣)　夏主勃勃徴隠士京兆韋祖
思祖思既至恭懼過甚勃勃怒曰我以國士徴汝汝乃
以非類遇我汝昔不拜姚興今何獨拜我我在汝猶不
以我為帝王我死汝曹弄筆當置我於何地邪遂殺之
(勃勃之殺祖思虐矣然祖思之恭懼過甚勃勃以為/薄已而殺之則勃勃為有見而祖思為無所守也)羣
臣請都長安勃勃曰朕豈不知長安歴世帝王之都沃
饒險固然晉人僻逺終不能為吾患魏與我風俗略同
土壤鄰接自統萬距魏境裁百餘里朕在長安統萬必
危若在統萬魏必不敢濟河而西諸卿適未見此耳皆
曰非所及也(使勃勃常在猶云可也勃勃死則統萬為/魏有古人所以貽厥子孫者固有道也)
乃於長安置南臺以赫連璝領大將軍雍州牧録南臺
尚書事(璝工回翻/雍於用翻)勃勃還統萬大赦改元真興勃勃性
驕虐視民如草芥常居城上置弓劒於側有所嫌忿手
自殺之羣臣迕視者鑿其目(索隠曰迕者逆/也迕五故翻)笑者決其
脣諌者先截其舌而後斬之　初司馬楚之奉其父榮
期之喪歸建康(榮期死見一百一十/四卷安帝義熈二年)㑹宋公裕誅翦宗
室之有才望者楚之叔父宣期兄貞之皆死楚之亡匿
竟陵蠻中及從祖休之自江陵犇秦(休之宣帝弟魏中/郎進之六世孫楚)
(之宣帝弟太常馗之八世孫故休之於楚之為/從祖休之犇秦見上卷義熈十一年從才用翻)楚之亡
之汝潁間聚衆以謀復讎楚之少有英氣能折節下士
(少詩照翻折而/設翻下遐稼翻)有衆萬餘屯據長社裕使刺客沐謙往
刺之(沐莫卜翻姓也風俗通漢有東平/太守沐寵蜀本作沐音述非也)楚之待謙甚厚
謙欲發未得間乃夜稱疾知楚之必往問疾因欲刺之
(間古莧翻/刺七亦翻)楚之果自齎湯藥往視疾情意勤篤謙不忍
發乃出匕首於席下以狀告之曰將軍深為劉裕所忌
願勿輕率以自保全遂委身事之為之防衛王鎮惡之
死也沈田子殺其兄弟七人唯弟康得免逃就宋公裕
于彭城裕以為相國行參軍(晉制諸公府置諸曹參軍/又有正参軍行参軍長兼)
(行参軍/等貟)康求還洛陽視母㑹長安不守康糾合闗中徙
民得百許人驅帥僑戸七百餘家共保金墉城(帥讀曰/率下同)
時宗室多逃亡在河南有司馬文榮者帥乞活千餘戸
屯金墉城南(惠帝時并州饑荒其吏民隨東燕王騰東/下號曰乞活是後流徙逐糧者亦曰乞活)
又有司馬道恭自東垣帥三千人屯城西(按魏收地形/志洛州新安)
(郡有東垣縣注云二漢晉屬河東後屬參攷漢晉志河/東郡有垣縣無東垣孝武太元十一年馮該撃斬苻丕)
(於東垣此時已有東垣之名宋白曰宋武入洛更置東/垣西垣二縣新唐書地理志河南府新安縣髙祖武徳)
(初析置東垣縣則/知東垣在新安界)司馬順明帥五千人屯陵雲臺司馬
楚之屯柏谷塢魏河内鎮將于栗磾遊騎在芒山上(將/即)
(亮翻磾丁奚/翻騎竒寄翻)攻逼交至康堅守六旬裕以康為河東太
守遣兵救之平等皆散走(詳考上文未知/平等為何人)康勸課農桑
百姓甚親賴之司馬順明司馬道恭及平陽太守薛辯
皆降於魏(降戸江/翻下同)魏以辯為河東太守以拒夏人　夏
四月秦征西將軍孔子帥騎五千討吐谷渾覔地於弱
水南(孔子亦乞伏氏也禹貢導弱水至于合黎餘波入/于流涉地志云弱水出刪丹縣亦謂之張掖河合)
(黎在酒泉㑹水縣東北流沙張掖居延縣/東北之居延澤是也曾氏曰弱水出窮谷)大破之覔地
帥其衆六千降於秦拜弱水䕶軍　庚辰魏主嗣有事
於東廟(古制左祖右社魏建宗廟於平城宫之東因曰/東廟杜佑曰明元永興四年立太祖道武廟於)
(白登山歳一祭無常月又於白登西大祖舊遊之處立/昭成獻明太祖廟常以九月十月之交親祀焉則東廟)
(者白登山廟也以山西/又有廟故以此為東廟)助祭者數百國辛巳南巡至雁
門　五月庚寅朔魏主嗣觀漁于灅水己亥還平城(灅/力)
(水/翻)　涼公歆用刑過嚴又好治宫室(好呼到翻/治直之翻)從事中
郎張顯上疏以為涼土三分(謂李氏沮/渠乞伏也)勢不支久兼并
之本在於務農懐逺之略莫如寛簡今入歳已來隂陽
失序風雨乖和是宜減膳徹懸(古者天子膳用六牲具/馬牛羊犬豕雞諸侯膳)
(用三牲懸樂懸也天子宫懸諸侯軒懸大荒大札天地/有烖國有大故則減膳徹樂穀梁傳曰五穀不升為天)
(饑一穀不升謂之嗛二穀不升謂之饑三穀不升謂之/饉四穀不升謂之康五穀不升謂之大侵大侵之禮君)
(食不兼味臺榭不塗弛侯廷道不除百官布而不祭鬼/神禱而不祀白虎通曰一穀不升徹鶉鷃二榖不升徹)
(鳬雁三穀不升徹雉兎四穀不/升損囿獸五穀不升不偹三牲)側身修道而更繁刑峻
法繕築不止殆非所以致興隆也昔文王以百里而興
二世以四海而滅(周文王興於岐周地方百里秦二世/承始皇之後奄有四海卒以滅亡)
前車之軌得失昭然太祖以神聖之姿為西夏所推左
取酒泉右開西域(李暠廟號大祖為西夏所推事見一/百一十二卷安帝隆安四年取酒泉)
(見五年開西域亦/見四年夏戸雅翻)殿下不能奉承遺志混壹涼土侔蹤
張后(張后謂張軌及/其子若孫也)將何以下見先王乎沮渠䝉遜西
土之傑内修政事外禮英賢攻戰之際身均士卒百姓
懐之樂為之用(沮子余翻/樂音洛)臣謂殿下非但不能平殄䝉
遜亦懼䝉遜方為社稷之憂歆覽之不悦主簿汜稱上
疏諫曰(汜音/凡)天之子愛人主殷勤至矣故政之不修下
災異以戒告之改者雖危必昌不改者雖安必亡元年
三月癸夘敦煌謙徳堂陷(張駿據河西起謙光殿于姑/臧自謂專制一方而事晉不)
(改臣節雖謙而光也李暠得敦煌亦稱藩於/晉起謙徳堂其志猶張氏也敦煌徒門翻)八月效穀
地裂二年元日昏霧四塞四月日赤無光二旬乃復十
一月狐上南門今茲春夏地頻五震六月隕星于建康
臣雖學不稽古行年五十有九請為殿下畧言耳目之
所聞見不復能逺論書傳之事也(塞悉則翻上時掌翻/為于偽翻不復扶又)
(翻傳直/戀翻)乃者咸安之初西平地裂狐入謙光殿前俄而
秦師奄至城都不守(咸安簡文帝年號涼土以姑臧為/都城孝武太元元年秦入姑臧葢)
(地裂狐入在咸安之初/而其應在太元之初也)梁熈既為涼州不撫百姓專為
聚斂(斂力/贍翻)建元十九年姑臧南門崩隕石於閑豫堂明
年為吕光所殺(大元元年秦主堅建元之十二年也堅/以梁熈鎮涼州建元十九年堅敗於淮)
(南晉太元之八年也/明年吕光殺梁熈)段業稱制此方三年之中地震五
十餘所既而先王龍興於瓜州(瓜州敦煌郡也攷之晉/志張氏置沙州于敦煌)
(未嘗置𤓰州又攷之唐志沙州敦煌郡本瓜州武徳五/年曰西沙州貞觀七年曰沙州𤓰州晉昌郡武徳五年)
(析沙州之常樂置盖李暠興于敦煌自稱秦涼二州牧/其後遷于酒泉以敦煌為𤓰州至唐復以敦煌為沙州)
(以晉昌為瓜州而/𤓰州分為二州矣)䝉遜簒弑於張掖此皆目前之成事
殿下所明知也效穀先王鴻漸之地(暠自效穀令得敦/煌遂有七郡故云)
(然易所謂鴻漸者鴻水鳥也自水而漸于干又漸/于磐又漸于陸又漸于木自下而進漸升而上也)謙徳
即尊之室基陷地裂大凶之徴也日者太陽之精中國
之象赤而無光中國將衰諺曰(諺音/彦)野獸入家主人將
去狐上南門亦變異之大者也今變夷益盛中國益㣲
願殿下亟罷宫室之役止逰畋之娛延禮英俊愛養百
姓以應天變防未然歆不從　秋七月宋公裕始受進
爵之命八月移鎮夀陽以度支尚書劉懐慎為督淮北
諸軍事徐州刺史鎮彭城(曹魏文帝置度支尚書掌軍/國支計晉因之度徒洛翻)
　辛未魏主嗣東巡甲申還平城　九月宋王裕自解
揚州牧　秦左衛將軍匹達等將兵討彭利和于漒川
大破之利和單騎奔仇池獲其妻子徙羌豪三千戸于
枹罕漒川羌三萬餘尸皆安堵如故冬十月以尚書右
僕射王松夀為益州刺史鎮漒川(漒其良翻騎奇/寄翻枹音膚)　宋
王裕以河南蕭條乙酉徙司州刺史義真為揚州刺史
鎮石頭蕭太妃謂裕曰道憐汝布衣兄弟宜用為揚州
裕曰寄奴於道憐豈有所惜(裕小字寄奴道憐/蕭太妃所生也)揚州根
本所寄事務至多非道憐所了太妃曰道憐年出五十
豈不如汝十歳兒邪裕曰義真雖為刺史事無大小悉
由寄奴道憐年長不親其事於聽望不足(聽望猶言觀/聽也長知兩)
(翻/)太妃乃無言道憐性愚鄙而貪縱故裕不肯用　十
一月丁亥朔日有食之　十二月癸亥魏主嗣西巡至
雲中從君子津西渡河大獵於薛林山(按魏書帝紀薛/林山在屋竇城)
(西/)　辛夘宋王裕加殊禮進王太妃為太后世子為太
子
　
　
　資治通鑑卷一百十八
