
　續資治通鑑長編巻二百四十四
　　　　　　　　　　　　　宋　李燾　撰
　　神宗
熈寧六年夏四月甲戌朔上不御殿百司守局雲隂日
不見皇第三子生母曰宋才人翌日宰臣王安石等賀
曰陛下祗畏修省夙宵靡寧方日食時隂晦不見此陛
下聖徳所感上曰朕之菲徳上䝉殊應亦當勉勵以荅
天心安石等又賀皇子生於是率百官詣閤門上表乞
御正殿復常膳詔從之(皇第三子賜名俊見七月七日/宋才人進封媫妤在四月二十)
(七日俊卒在十年/十月二十三日)　詔熈河路運錢帛給軍𫝊卒勞苦
寒餒其依陜西運糧法日給粟二升五合月增錢二百
候邊事息日停給
乙亥右正言龍圖閣待制集賢殿修撰知熈州王韶為
禮部郎中樞宻直學士環慶路勾當公事入内東頭供
奉官李憲為東染院使遥郡刺史勾當御藥院走馬承
受入内東頭供奉官李元凱為禮賔副使並寄資知徳
順軍如京副使兼閤門通事舍人景思立為東上閤門
使河州刺史韶等以克復河州元凱以隨軍奏㨗故也
王安石請更厚賜韶以金錢曰遇將帥宜如此乃賜韶
絹三千疋　鈐轄文思使奚起遷皇城使候三年除遥
郡刺史其餘兵官自五官至一官及減磨勘年有差以
方收復河州而起等守香則城殺獲有功也　太常丞
集賢校理直舍人院鄧潤甫常州團練推官館閣校勘
吕升卿察訪京東路常平等事王安石知升卿經義非
所長請試以事乃命副潤甫出使上疑升卿選人安石
曰己帶館職或與轉一京官上曰姑遲之(潤甫升卿察/訪舊紀具書)
(新紀/不書)　李憲言昨收復河州洮西蕃部尚有竄入山林
者乞招降詔熈河路經畧司示以恩信許令復業　西
南龍蕃羅蕃石蕃八百九十人來貢方物詔以道路遼
逺徃復甚勤如願於縁邊納所貢物即以回賜及朝見
所賜縁路驛劵給之(五月二十日/龍蕃入貢)　以朝集院為律學
賜錢萬五千緡於開封府界檢校庫出息以助給飬生
員置敎授四員請給人從視國子監直講命官舉人並
許入學試中官給食每月公試一私試三公試習律令
生員義三道習斷案生員一道刑名五事至七事私試
義二道案一道刑名三事至五事(據墨本熈寕六年八/月癸酉國子監丞楊)
(完言近詔給錢萬緡送檢校庫召人抵保收息給律學/今生員滋多乞增賜本錢五千緡從之朱本削去云已)
(見六十巻内葢墨本誤以/五千緡并入初給時故也)
丙子大理寺丞丁執禮為太子中允權監察御史裏行
　秦鳯路提㸃刑獄職方員外郎張穆之徙永興軍路
永興軍路提㸃刑獄殿中丞周良孺徙秦鳯路初王安
石白上髙遵裕及穆之皆以不得與河州之行怨王韶
書抵薛向極非毁韶然考驗皆無實二人者恐難使與
韶共事請復用穆之為三司判官曰穆之向所喜使佐
向宜也上謂穆之反覆若歸朝必更造作語言扇惑人
乃詔穆之與良孺兩易其任又議遵裕差遣上良久曰
此須令韶自擇一協心者命安石以書問韶既而遵裕
差遣卒如故　又詔熈河路止留蔡延慶應副軍須外
餘轉運使副判官並歸本路時蔡朦與其父挺書言王
韶修城非要又殺羌多無補并及韶它事挺頗為上言
之王安石曰朦等皆不樂韶韶方舉事恐被衆人窺覘
難以成功王珪因言延慶及朦俱留熈河恐不須爾安
石請遣朦歸上從之它日上謂安石曰李憲言熈河妨
功害能舉目皆是安石曰王韶事頼陛下照察方粗有
成今將帥待敵誠非所畏惟内外之人相表裏為浸潤
最是將帥所患將帥畏此乃甚於畏敵(蔡延慶傳云蔡/朦奏蔡延慶不)
(應以軍須司牒擅起兵故徙/它路葢不知事實者今不取)　殿中丞知司農寺丞蔡
天申為河北路轉運判官祕書丞河北路轉運判官張
端兼審官東院先是上數言端不得力王安石因言端
性憸邪事事顧望請以天申代之而端有是命上曰監
司既不得力罷去稍抑之使有所懲無傷也安石曰良
是　詔河北沿邊縣自來不差春夫于近裏州軍功役
自今差夫無得出本州軍界　廣南西路經畧司勾當
公事温杲言詔補儂宗旦儂智㑹等為將軍以夷人不
知此官欲乞一近上班行或副使詔宗旦智㑹並為供
備庫副使宗旦桂州都監智㑹知歸化州
丁丑龍圖閣直學士李中師龍圖閣待制權御史中丞
鄧綰同注及第進士諸科等官
戊寅賜唐州修召渠役兵特支錢有差　新知桂州沈
起乞自今本路有邊事依陜西四路止申經畧司専委
處置及具以聞從之起又乞差人出外界勾當上顧王
安石曰如何指揮安石請依所乞劄與監司上曰可安
石私記又云上令起宻經制交阯事諸公皆不與聞凡
所奏請皆報聽(陳瓘論曰安石入告之言曰兵無時不/可用神考曰用兵安可無名安石曰陛)
(下若果欲用兵何患無名于是七年執政而四作邊事/神考垂拱仰成任其所為事成則歸功于安石事不成)
(則引咎于已韓絳西事既敗神考降詔罪己未嘗責安/石也熈河奏功則解玉帶以賜安石曰非卿主謀于内)
(無以成此梅山用兵章惇受㫖于安石及其奏功則神/考擢惇而驟用之廣西之事沈起亦受㫖于安石及其)
(敗也神考掩䕶中書生事之過曲從安石貸起之死而/亦未嘗責安石也神考之于安石可謂厚矣安石之所)
(以報上者宜如何哉臣今考日録安石于熈河梅山先/書李若愚妄沮王韶而神考崇長若愚又先書經制成)
(算已付章惇而神考為人㳺說即欲改授蔡燁然後言/王韶章惇必可任使之意以謂能知王韶者安石也非)
(神考也矜主謀之功返復張大至于數十萬言自謂有/天地以來無此功矣至于韓絳敗事則曰陛下于一切)
(小事勞心于一大事獨誤又曰若陛下詳慮熟計則必/無可悔之事夫安石自作可悔之事而恣為誣誕歸過)
(之言神考愛民之志孚于天下此等誣辭何累天徳但/臣子之心不能平耳沈起引惹蠻事致令交阯犯邉圍)
(䧟邕州欽亷失守生事者起人皆知之造謀者安石人/不盡知也邉事未作之時神考有罷起之詔曰熈河用)
(兵未冇息期沈起又于南方造作引惹欲治起罪以安/中外安石不肯奉詔明年果有事宜三州之民肝腦塗)
(地數路騷動一人焦勞當時詔語以謂一路生靈橫遭/屠戮職在致冦罪悉在起然起之所以得不死者良以)
(安石䕶起神考重違其請不欲盡行耳安石退而著書/追記其事則謂沈起經制皆上宻謀諸公皆不與聞起)
(所奏乞上皆許之嗚呼四作邉事二敗二勝二勝則/掠美于己二敗則歛怨于君吕誨之言辨之早矣)
己卯遼主遣寧州觀察使耶律寧海州防禦使馬永昌
其母遣彰聖節度使耶律昌太常少卿乾文閣學士梁
頴來賀同天節於是寧等請合使副班為一如南使在
北朝例乃入見僉謂不可許王安石勸上許之仍遣内
侍李舜舉諭㫖寧等大喜又言南朝近所遣使官多卑
乞如先朝例差髙官文彥博等謂戎心無厭不可許安
石又謂許之無傷上曰自今與差學士以上官也彥博
曰遼使歸必更増飾干賞自今人人争來生事矣上卒
許之
庚辰河北路轉運使禮部郎中張問復集賢殿修撰知
徐州刑部郎中陳汝羲復直史館上始欲復問職王安
石言臣等亦屢商量但非因差除又非赦令故不敢進
擬陛下特與復甚善然汝羲所坐與問同俱無大過恐
一例當復上從之　供備庫使髙永亨遷一官減磨勘
二年髙永能遷一官王亢循資再任以鄜延路經畧司
言永亨等括田招弓箭手有勞也　詔諸路轉運使副
判官提㸃刑獄不兼提舉常平倉者並兼提舉　詔提
舉在京市易務及開封府司錄司同詳定諸行利害以
聞初京師供百物有行雖與外州軍等而官司上下須
索無慮十倍以上凡諸行陪納猥多而齎操輸送之費
復不在是下逮稗販貧民亦多以故失職肉行徐中正
等以為言因乞出免行役錢更不以肉供諸處故有是
詔上因謂執政曰近三司副使有以買靴皮不良決行
人二十者今兩府尚不下行人買物而省府乃擾民如
此甚非便也(墨本但云初京師百物有行官司所須皆/以責辦下逮貧民負販類有陪折故命官)
(講求今/從朱本)　詔歩軍副都指揮使宋守約罰銅三十斤追
罷其子球除閤門祗候指揮守約坐以侍衛司雜役兵
給球使令當私罪流該徳音特有是命
辛巳詔進士諸科及第等人入謝免進銀故事既賜第
詣閤門謝恩進銀百兩至是罷之
乙酉詔賜涇原路䇿應熈河已回弓箭手錢人二千軍
員三千　梓䕫路鈴轄司言鈐轄張承祐與走馬承受
張宗望率兵徃江安縣㑹合討夷賊詔鈐轄轉運司節
制早令安帖仍體量知瀘江李曼通判白序引惹夷賊
事以聞(體量引惹自五月/十一日移入此)先是淯井監夷賊數百自三
里囤突出刼敓客船錢銀及虜掠人兵三十餘人而梓
䕫路都監孫仲達等㑹兵討十二村夷于三壕灘逢賊
殺傷官軍子弟于是承祐等繼徃(此事見實録五月十/一日癸丑張宗望奏)
(今移附此庻不/紊先後之序)都官郎中通判梓州張子瑾言晏州六
縣種夷約二千人自井溪來駐思晏等處令羅箇募村
夷人斗設言十州五囤舊納塩井柴茆煎塩自官中賣
井我失賣茆之業又令我納米折茆所以結集夷衆於
石綱溉刼人船并三壕面與官軍戰兩有死傷今欲與
官設誓又聞結集猖獗日甚雖聞諸郡官兵㑹合未見
克㨗皇祐初淯井監夷驚刼行旅遂議攻討公私困敝
至嘉祐初方息或用皇祐故事討除是為無策乞赦其
罪許以招安設誓漸散重兵以免夏秋瘴癘(舊録繫此/䟽于四月)
(十四日丙戌朱史削去以為朝廷都無行遣止是黄庭/堅下筆令入此䟽新録仍存之今移見十二日乙酉要)
(别檢討重修庻事節分明詔李曼分析柴茆事在五月/十五日賣井事日録八月二日畧有之當考詳八月二)
(日日録云宻院進呈張充宗奏狀盛言因鮮于之邵余/白上之邵十一月申中書言不便井以十二月方賣與)
(白文獻上曰恐召賣在前/余曰候檢文字别進呈)　熈河路經畧司上河州得
功將卒三千五百二十七人詔每獲首一級賜絹五疋
于是王安石白上士氣自此益振要當飬之而勿傷爾
文彥博曰使更勿怠則南征北伐將無不可矣上曰古
人謂舉事則才自練此言是也安石曰舉事則才者出
不才者困此不才者所以不樂舉事也　開封府勘到
樞宻院令史任逺告属都承㫖李評不用新條轉充令
史等罪詔任逺降奉職監當差遣(此據宻記四月十二/日事文彥博去位或)
(與此相闗更詳之五年/十二月二十二日可考)
丁亥王韶等言岷州近為羌兵所隔勢甚孤危西京左
蔵庫使包順内殿承制包誠膺城拒敵保全其州詔各
遷二資賜順絹三百誠二百仍各賜金帶
庚寅熈州洮河浮梁成賜名永通橋　詔免楚州浚運
鹽河夫支移折變錢戸五千户下數少者許于次年敷
足　中太一宫成以右街都監真靖大師陳景元為宫
主景靈宫抱一大師盖善言副之餘知職㪚衆道士令
景元博選有行業精潔之人毋過二十人嵗披戴恩依
東太一宫例
辛卯知制誥吕惠卿等言修撰國子監經義乞令直講
月輪兩員供本經口義二巻從之　命新知桂州天章
閣侍制沈起兼提舉糧草　荆湖路察訪章惇言狤狑
蠻賊千餘自黥江浮船而下捕盜官邀擊獲首級噐甲
等詔西頭供奉官辰州管界同巡檢謝季成遷一官減
磨勘三年餘推恩有差又言邵州新招人户楊昌透等
嵗出課米乞展三年起納從之既又聽展一年課米凡
三百餘石　熈河路比等得功將佐比第一等人依第
一等轉官比第二等人轉兩資比第三等人轉一資先
是王韶言被㫖三等得功將佐並第推恩今詳比類正
等得功人恩賞宜少減故有是詔　蘇州言體量民間
陳說司農寺丞郟亶請興水利不便詔送司農寺(墨本/有此)
(朱本削去今復存之/五月二十三日亶罷)
壬辰大理寺丞知司農寺丞苖時中為太子中舍權發
遣梓州路轉運判官代太常博士陳充時充以不職送
審官東院上因曰周材難得如守令即専治民三司判
官専治金糓開封府推判官專治刑獄轉運司無所不
總求之周行罕有能兼之者時中符離人尋改利州路
與太子中允吕開易任(徙利州路五/月一日事)　權邵州防禦判
官郭祥正為太子中舍與江東路家便差遣章惇言祥
正均給梅山田及根括増稅有勞也(魏泰云王荆公當/國有郭祥正知邵)
(州武崗縣實封附逓奏書乞天下之計専聽王安石處/畫凡議論有異于安石者雖大吏亦當屏黜表辭亦甚)
(辨暢上覧而異之一日問荆公曰卿識一郭祥正否其/才似可用荆公曰臣頃在江東嘗識之其為人縱橫捭)
(闔而薄于行不知何人引薦而聖聰聞知也上出其章/以示荆公荆公恥為小人所薦因極口陳其不可遂止)
(是時祥正方從章惇辟以軍功遷殿中丞及聞荆公上/前之語遂以本官致仕而去此事當考安石嘗言郭逢)
(原輕俊可使何獨於祥/正乃爾恐未必爾也)　新賜進士及第余中為大理
評事朱服為淮南節度推官邵剛為集慶軍節度推官
葉唐懿為處州軍士推官葉杕為秀州司户參軍練亨
甫為睦州司法參軍並充國子監修撰經義所檢討上
初疑杕等未稱職王安石曰今乏人檢討文字若修撰
即自責成吕惠卿上乃許之服烏程剛常州唐懿南劔
州杕亨甫皆建州人也(亨甫事林希野史詳載已附注/五年八月戊戌葉適賜第時)
　新知桂州沈起乞以邕州五十一溪洞洞丁排成保
甲遣官教閱從之仍給度僧牒三百
甲午命知青州臨朐縣劉温恭等八人分徃齊徐濠泗
等十二州排定保甲　環慶路經畧司言將官李克忠
等三年七月破金湯城有功未賞詔克忠落經恩未得
敘用指揮林廣除本路鈐轄先是李復圭為克忠乞酬
奬樞宻院論復圭妄奏王安石主復圭甚力乃下經畧
司驗問而是役也廣嘗獲級克忠但遣兵䇿應亦得免
罪(經恩未得敘用事在/四年七月二十八日)上召廣對謂廣曰金湯石門卿
功為多慰勞甚至因諭以熈河事廣辭以不習其山川
與人之勇怯若有它任使雖萬死不敢辭乃聽還本路
(李克忠除落過名實録殊不詳/今取日録前後論奏語刪修)　詔熈河路討河州香
則城破積慶寺賊寨諸軍弓箭手勇敢等獲首級并重
傷人除己遷資外更與遷一資指揮使陞一軍就糧指
揮使増料錢二千餘雖不獲首亦與遷一資　編管人
前皇城副使种諤免編管授華州别駕以上批諤自至
貶所累經寛赦可令自便故也王安石私記云上批初
付中書宻院而宻院獨進呈退安石問何獨進呈文彥
博乃陽為不審安石曰上有何指曰令與中書進呈及
是進呈彥博已不入陳升之曰諤欲且與量移又進呈
升之不復言遂有是命仍免安置(此據王安石日録増/入諤五年正月自賀)
(移潭今又免編管及安置日録云授華州别駕朱史/有之新舊紀日録都闕彥博罷在此月二十六日)
詔涇原環慶路職田依鄜延路例招置弓箭手其所收
租估中價於本路給鹽鈔還官吏仍趣河東秦鳯兩路
檢量上之(六月癸/未可考)　又詔諸路勇敢効用教閱法依涇
原路立為一法
乙未兵部員外郎李復圭知曹州楚建中周良孺等奏
復圭節制陣圖命李信出軍約束考究不盡如盛陶章
故薄責之(陶章見五年十二月己丑/舊録重出新録又承誤)　權知瀘州李曼
言招誘甫望个恕攻討淯井監夷賊詔曼一聽監司指
揮毋得妄處置仍令利州路提㸃刑獄范百祿體量曼
更張邊事不與僚佐評議事實以聞慶厯二年烏蠻王
子得葢居姚州為刺史得葢死其子竊號羅氏鬼主鬼
主死子僕夜襲其號僕夜稍不能令諸蠻其部有甫望
个恕晏子二酋者為最强及官軍與淯井監夷賊戰失
利曼又借助于甫望人恕議者指曼處置乖方故有是
命(七年五月二日僕夜/甫望个恕受王命)上謂王安石曰曼欲引外蠻之
强者令總制近邉諸小蠻非計安石曰此誠非計三代
蠻夷爵不過子正為制其封域令小則可無侵中國之
患故也上曰須弱乃可制安石曰誠須及弱時乃可制
制定之後若非中國失政刑即彼無由能兼并為强也
安石又白上曼既令知州又方有邉事却令一聽監司
指揮不得妄有措置恐害事若己明見曼無狀便合替
却未明人言虛實即當責以州事上令别降指揮然訖
不改命安石又白上淯井事不足慮上曰但蜀人易揺
爾安石又言曼招甫望个恕亦恐未失今監司既盡在
瀘州若曼措置非理亦必不聽惟恐因事衆共讙噪傾
沮李曼不患人肯撓而從之也　洛苑使英州刺史劉
紹能為鄜延路都監子永年補本族廵檢並依漢官例
衙謝紹能保安軍蕃官也累戰有功召對擢之右侍禁
李徳平轉一資兼閤門祗候徳平隨紹能赴闕亦蕃官
也　詔鄜延路經畧司自今毋得以路分都監以上引
伴西人赴闕
丙申翰林學士右正言曽布遷一官以詳定天下帳籍
成故也布辭遷官止賜銀絹三百階州録事參軍馬有
賢差替初知州劉舜臣令赴教閱義勇於官舍安泊日
收僦錢入公使有賢不執白㑹徳音上曰有賢雖暫權
通判勢亦可執宜特差替以勵諸郡　詔自今刑法官
不及兩考者並許就試如試中刑法在寺供職及兩考
與推恩　詔在今諸路都總管司人吏勿用軍人並于
本路州軍使州院選差(㑹要六年四/月二十三日)
丁酉知蔡州龍圖閣直學士陳薦提舉崇福宫初命張
琥代薦欲召薦還朝上曰薦見孫永知開封必不樂不
如就與一郡王安石曰未有郡薦遂以疾丐閑許之
殿中丞知都水監主簿劉璯兼同提舉沿汴淤溉民田
　夔州路轉運判官曽阜言渝州隆化縣新附户己團
成保甲毎嵗閱試如武藝出倫欲與減租入之半上曰民
受田多寡不同賦租亦異若例減半必致不均此事決
不可行王安石曰今一人藝精即欲免租若後衰退當
如何宻院欲毎年旋免之上曰縱如此亦非法葢人户
租課多少不等必致不均不若止如府界保甲立法行
之(新舊録並稱南平軍隆化縣按八年十一月乃以渝/州南川縣銅佛壩為南平軍此時未有南平之號當)
(云渝州隆化/縣實録誤也)　河東經畧司言有䧟蕃卒二人逃歸言
夏人恐我大兵至修築于涼州而涼州守乃我順寜寨
供奉王某之子毎言我有家属於此如何不早圖南歸
詔轉二卒各一資改配熈河路并録其語付本路經畧
司上因謂執政曰向因五路出兵西人潜築城邑為伏
藏之所今凉州去河州不逺如諸路將帥得人表裏相
應則西人自此多竄歸者上又疑彼首領未可知王安
石曰陛下欲詳知則須用間諜若其大情則不待間諜
而可知彼區區夏國果有豪傑之主盡一國之材使材
大者在上材小者在下則立為不可敵之國今其主㓜
婦人為政所任要重皆其親昵雖有豪傑無由自進則
其大情己可知矣上曰事欲及時但患難得將帥與陜
西財用闕之而已安石曰將帥隨時搜擇亦不乏人經
制財用備西事不必専在陜西今天下財用足則轉給
陜西無難者但以米糓難于運致故惟陜西農事欲經
制爾上又曰財用亦須素為計安石曰迨天之未隂雨
徹彼桑土綢繆牖户事豫則立亦誠不可出于臨時上
曰作事固自有次第且當并力經營西事也
戊戌詔裁定在京諸司吏請給先是吏禄各有定式後
以兼局増茶湯紙筆錢僥倖相因畧無限制而樞宻院
有言故降是詔已而王安石白上曰如吏人馬驤差徃
西川陜西又徃湖南北兩路溪洞又如中書檢正吏皆
一人兼兩人文字若不許兼請即誰肯任勞責者既是
官有兩局若不許兼正是占吏人愈多而妨其本勾當
處且令日食不足爾上曰一人兼五七處如何安石曰
凡兼局吏非在一員官之下即亦不可兼既無一員官
兼五六處差遣者即豈有兼五七局之吏人上乃追前
詔寢之(追寢前詔朱史簽貼云再取到中書省/文字與日録同今從之新本遂削去)　又詔
故邠州三水縣尉向子潛妻李氏封旌徳縣君初慶州
軍亂子潛以所部弓手鬬敵死事故也　上批聞河北
諸郡有蝗蝻可令監司督官吏撲滅(去年冬末舊紀書/河北大蝗新紀于)
(今年四月末書是/月河北蝗當考)　先是文彥博言議者多欲賦牧地
與民而歛租課㪚國馬于編户而責孳息乞朝廷裁察
既而蔡挺亦以收牧地賦民為便仍乞汰諸監不堪配
軍馬量留支填馬鋪廂軍人員外並發赴河北等路州
軍估賣詔元絳呉審禮蔡確詳定以聞(八年四月/二十八日)
己亥樞宻使劔南西川節度使守司空兼侍中文彥博
罷授守司徒兼侍中河南節度使判河陽從所乞也仍
詔大敕繫銜曹佾上出入如二府儀(彦博乞罷實録正/史殊不詳二十一)
(日已不入應是與王安石異議安石既成熈河之/功彦博因力求去也十二日乙酉任逺事更詳之)　詔
比許應明法舉人止願依法官條試斷案大義者聽如
合格仍編排在本等人之上令定所賜場第及考校様
行之仍改先降指揮明法為諸科如敢冒應諸科人名
試法許人陳告賞錢百千同保人永停取應(三月二十/四日可并)
(此/)　殿中丞王岐勒停送黄州編管坐繼母李為女納
采督岐取嫁錢岐不肯與故也　王韶既還熈州復遣
將渡洮畧定南山地斬首七百級築康樂城及劉家川
結河二堡以通餉道遂自領兵破阿納城斬首三千級
因城之又城香則時羌人謀伏兵南山伺官軍渡洮斷
我歸路不則保摩宗城摩宗天險難近號鐡城子韶諜
知之引兵徑渡洮遣别將敗其覆遂㧞之(此據王韶傳/云御集五月)
(八日手札改安河作定羌城載王韶奏已領大兵進據/結河川安河香則兩城訖縁洮西一帶境上濶逺今商)
(量出文字令逐官權行管勾乞降宣命然則城香則是/四月末事審矣髙永年隴右録有王韶表自載破城寨)
(月日與日録本/𫝊不同當考)是日奏阿納城㨗馮京曰羌人愚可惜
枉殺太多上曰旅拒如此豈可不殺王安石曰昏迷不
恭正王誅所宜加洮河之兵所謂一月三㨗也上曰涇
原人精勇故雖王寕庸將亦能克獲安石曰人無勇怯
在所措置洮隴勁兵處今𦍑人乃脆弱如此李抱真所
教潞人才二萬教之非能盡如法然己能雄視山東孫
武以為治亂數也强弱形也勇怯勢也治軍旅有方則
數無不可使治形無不可使强勢無不可使勇上曰士
但有技藝則勇安石曰為勢所激則雖無技人亦可使
勇然王者之兵則於兵之義理能全之能盡之故無敵於
天下(此據日録乃/二月十六事)　初張守約自通逺領兵至熈州而
王韶已從間道還時諸羌三萬餘猶屯敦巴城聲言欲
復舊地守約徑渡洮按甲挫銳左右設伏伺其怠乘之
斬首六百取窖藏助軍食以其帳舍材木城康樂寨得
地招弓箭手千五百人(五月二十一日/乃賞康樂之功)
庚子以才人宋氏為媫妤(二年十一月為才人今/年四月一日生皇子)　樞
宻院言河北等路副都總管以下兵官銜位上帶駐泊
兩字理有未該及盡列本路州軍名額尤為冗長欲令
在安撫經畧鈐轄司治所者更不稱駐泊其所統地分
職務止依舊從之　詔諸路經畧司具嘗立戰功蕃官
羌人引伴赴闕　又詔熈河路令所役義勇與免一次
上畨外更免本户支移折變物三石如户下折變數少
即通於次年敷足　詔降敕書奬諭權涇原路鈐轄黄
琮河北縁邊安撫副使劉升卿以嘗薦苖授可為主兵
官而授將先鋒下河州城及救香則城斬首四千餘級
故也(三月四/日可考)
