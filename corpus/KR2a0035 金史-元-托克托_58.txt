
　金史卷五十八
　　元中書右丞相總裁托克托等修
　志第三十九
　　百官四(符印俸給鐵劵/百官)　　(官誥/)
符制初穆宗之前諸部長各刻信牌交互馳驛訊事擾
人太祖獻議自非穆宗之命擅製牌號者寘重法自是
號令始一収國二年九月始製金牌後又有銀牌木牌
之制蓋金牌以授萬戸銀牌以授明安木牌則穆昆佛
寧所佩者也故國初與空名宣頭付軍帥以為功賞遞
牌即國初之信牌也至皇統五年三月復更造金銀牌
其制皆不傳大定二十九年製緑油紅字者尚書省文
字省遞用之朱漆金字者勑遞用之並左右司掌之有
合遞文字則牌送各部付馬舖轉遞日行二百五十里
如臺部别奉聖㫖文字亦給如上制虎符之制承安元
年製以禮官言漢與郡國守相為銅虎符唐以銅魚符
起軍旅易守長等用之至是斟酌漢唐典故其符用虎
並五左一右左者留御前以侍臣親密者掌之其右符
隨路統軍司招討司長官主之闕則次官主之若發兵
三百人以上及徴兵召易本司長貳官從尚書省奏請
左第一符近侍局以囊封付主奏者尚書備録聖㫖與
符以函同封用尚書省印記之皆專使帯牌馳送至彼
主符者視其封以右符勘合然後奉行若一有參差者
不敢承用主者復用囊封貯左符上用職印具發兵狀
與符以本司印封即日還付使者送尚書省以進乃更
其封以符内掌之人若復有事左符以次出周而復始
仍各置籍注付受日月若盗賊急速不容先陳者雖三
百人以上其掌兵官司亦許給付隨即言上詔即施行
之貞祐三年更定樞密院用鹿符宣撫司用魚符統軍
司用虎符若𤼵銀牌若省付部及㸃檢司者左右司用
匣封印驗封交受若𤼵於他處並封題押以匣貯之
印制太子之寳大定二十二年世宗幸工京鑄守國之
寳以授皇太子二十八年世宗不豫以皇太孫攝政鑄
攝政之寳貞祐三年十二月以皇太子守緒控制樞宻
院詔以金鑄撫軍之寳如世宗時制於啓稟之際用之
百官之印天㑹六年始詔給諸司其前所帯印記無問
有無新給悉上送官敢匿者國有常憲至正隆元年以
内外官印新舊名及階品大小不一有用遼宋舊印及
契丹字者遂定制命禮部更鑄焉三師三公親王尚書
令並金印方一寸重八十兩駞紐一字王印方一寸七
分半金鍍銀重四十兩鍍金二字諸郡王印方一寸六
分半金鍍銀重三十五兩鍍金三字國公無印一品印
方一寸六分半金鍍銀重三十五兩鍍金三字二品印
方一寸六分金鍍銅重二十六兩東宫三師宰執與郡
王同三品印方一寸五分半銅重二十四兩四品印方
一寸五分銅重二十兩五品印方一寸四分銅重二十
兩六品印一寸三分銅重十六兩七品印方寸二分銅
重十六兩八品印方寸一分半銅重十四兩九品印一
寸一分銅重十四兩凡朱記方一寸銅重十四兩天德
二年行尚書省以其印小遂命擬尚書省印小一等改
鑄大定二十四年二月鑄行尚書省御史臺并左右三
部印以從幸上京泰和元年八月安國軍節度使髙有
鄰言本州所掌印三曰安國軍節度使之印曰邢州觀
宻使印吏戸禮案用之曰邢州之印兵刑工案用之以
名實不正乞改鑄宰臣奏謂節度使專行之事自當用
節度使印觀察使亦如之其六曹提㸃所軍兵民訟則
當用本州印著為定制上從之泰和八年閏四月勑殿
前都㸃檢司依總管府例鑄印以金木水火土五字為
號如本司差人則給之
鐡券以鐡為之狀如卷瓦刻字畫欄以金填之金以御
寳為合半留内府以賞殊功也
官誥親王紅遍地雲氣翔鸞錦褾金鸞五色羅十五幅
寳裝犀軸一品紅遍地雲鶴錦褾金雲鶴五色羅十四
幅犀軸二品三品紅遍地龜蓮錦褾素五色綾十二幅
玳瑁軸四品五品紅遍地水藻戱鱗錦褾大白綾十幅
銀裏間鍍軸元牙軸承安四年改之大定二年復改為
金縷角軸六品七品紅遍地草錦褾小白綾八幅角軸
大安加銀縷公主王妃與親王同郡主縣主夫人紅遍
地瑞蓮鸂􁀙錦褾金蓮鸂􁀙五色羅十五幅郡王夫人
國夫人紅遍地芙蓉花錦褾金花五色綾十二幅玳瑁
軸縣君孺人鄉君紅遍地雜花錦褾素五色小綾十幅
銀裏間鍍軸軸之制如徑二寸餘大錢貫樞之兩端復
以犀象為鈿以轄之可圓轉如輪(金格一品紅羅畫雲/氣盤龍錦褾金龍五)
(色羅十七幅寶裝玉軸二品翔鳯褾金鳯羅十六幅犀/軸三品四品盤鳯褾金鳯羅十五幅五品翔鸞錦褾金)
(鸞羅十四幅以上幅皆用五色羅軸皆用犀六品御仙/花錦褾金花五色綾十二幅七品八品九品太平花錦)
(褾金花五色小綾十幅軸皆用玳瑁凡褾皆紅幅/皆五色夫人以上制授餘勑授皆給本色錦囊)
百官俸給正一品三師錢粟三百貫石麴米麥各五十
稱石春衣羅五十匹秋衣綾五十匹春秋絹各二百匹
綿千兩三公錢粟二百五十貫石麴米麥各四十稱石
春衣羅四十匹秋衣綾四十匹春秋絹各一百五十匹
綿七百兩親王尚書令錢粟二百二十貫石麴米麥各
三十五稱石春衣羅三十五匹秋衣綾三十五匹春秋
絹各一百二十匹綿六百兩皇統二年定制皇兄弟及
子封一字王者為親王給二品俸餘宗室封一字王者
以三品俸給之天徳二年以三師宰臣以下有以一官
而兼數職者及有親王食其禄而復領他事者前此並
給以俸今宜從一官其兼職之俸並不重給至大定二
十六年詔有一官而兼數職其兼職得罪亦不能免而
無廪給可乎遂以職務煩簡定為分數給兼職之俸從
一品左右丞相都元帥樞宻使郡王開府儀同錢粟二
百貫石麴米麥各三十稱石春秋羅綾各三十匹絹各
一百匹綿各五百兩平章政事錢粟一百九十貫石麴
米麥各二十八稱石春羅秋綾各二十五匹絹各九十
五匹綿四百五十兩大宗正錢粟一百八十貫石麴米
麥各二十五稱石羅綾同上絹各九十匹綿四百兩正
二品東宫三師副元帥左右丞錢粟一百五十貫石麴
米麥各二十二稱石春羅秋綾各二十二匹絹各八十
匹綿三百五十兩從二品錢粟一百四十貫石麴米麥
各二十稱石春羅秋綾各二十匹絹各七十五匹綿三
百兩同判大宗正錢粟一百二十貫石麴米麥各十八
稱石春羅秋綾各十八匹絹各七十匹綿二百五十兩
正三品錢粟七十貫石麴米麥各十六稱石春羅秋綾
各十二匹絹各五十五匹綿二百兩外官錢粟一百貫
石麴米麥各十五稱石絹各四十匹綿三兩兩公田三
十頃統軍使招討使副使錢粟八十貫石麴米麥十三
稱石絹各三十五匹綿百六十兩公田二十五頃都運
府尹錢粟七十貫石麴米麥十二稱石絹各三十匹綿
百四十兩天德二年省奏職官公田嵗入有數前此百
姓各隨公宇就輸而吏或貪冒多取以傷民宜送之官
倉均定其數與月俸隨給從三品錢粟六十貫石麴米
麥各十四稱石春秋衣羅綾各十匹絹各五十匹綿百
八十兩外官錢粟六十貫石麴米麥各十稱石絹各二
十五匹綿一百二十兩公田二十一頃皇統元年二月
詔諸官職俱至三品而致仕者禄俸傔人各給其半正四
品錢粟四十五貫石麴米麥各十二稱石春秋衣羅綾
各八匹絹各四十匹綿一百五十兩外官錢粟四十五
貫石副統軍錢粟五十貫石絹各二十二匹綿八十兩
職田十七頃餘同下麴米麥各八稱石絹各二十匹綿
各七十兩公田十五頃許帯酒三十瓶鹽三石從四品
錢粟四十貫石麴米麥各十稱石春秋羅綾各六匹絹
各三十匹綿一百三十兩外官錢粟四十貫石麴米麥
各七稱石絹各十八匹綿六十兩公田四十四頃明安
錢粟四十八貫石餘皆無烏爾古使同無職田大定二
十年詔明安穆昆俸給令運司折支銀絹省臣議若佑
粟折支各路運司俸積多寡不均宜令依舊支請牛頭
税粟如遇凶年盡貸與民其俸則於錢多路府支放錢
少則支銀絹亦未晩也從之正五品錢粟三十五貫石
麴米麥各八稱石春秋衣羅綾各五匹絹各二十五匹
綿一百兩外官刺史知軍鹽使錢粟三十五貫石麴米
麥各六稱石絹各十七匹綿五十五兩公田十三頃餘
官錢粟三十貫石麴米麥同上絹各十六匹綿五十兩
職田十頃從五品錢粟三十貫石麴米麥六稱石春秋
羅綾各五匹絹各二十匹綿八十兩外官錢粟二十五
貫石麴米麥各四稱石絹各十匹綿四十兩公田七頃
穆昆錢粟二十貫石餘皆無喬家部族都鈐轄無職田
正六品錢二十五貫石麥五石絹各十七匹綿各七十
兩外官與從六品皆錢粟二十貫石麴米麥三稱石絹
各八匹綿三十兩公田六頃從六品錢粟二十二貫石
麥五石春秋絹各十五匹綿六十兩烏爾古副使同無
職田正七品錢粟二十二貫石麥四石衣絹各一十二
匹綿五十五兩外官諸同知州軍都轉運判諸府推官
諸節度判諸觀察判諸京縣令諸劇縣令提舉南京京
城規措渠河官諸都廵檢諸酒麴鹽税副諸正將錢粟
一十八貫石麴米麥各二稱石春秋衣絹各七匹綿二
十五兩諸司屬令諸府軍都指揮俸同上無職田潼關
使錢粟一十八貫石麴米麥各二稱石衣絹各六匹綿
三十兩無職田從七品錢粟一十七貫石麥四石衣絹
各一十匹綿五十兩外官統軍司知事錢粟一十七貫
石麥四石衣絹各一十匹綿五十兩諸鎮軍都指揮使
錢粟一十八貫石麴米麥各二稱石衣絹各七匹綿二
十五兩招討司勘事官諸縣令諸警廵副京兆府竹監
管勾五品鹽使司判諸部圖哩同提舉上京皇城司同
提舉南京京城所黄河都廵河官諸河税𣙜埸使錢粟
一十七貫石麴米麥各二稱石衣絹各七匹綿二十五
兩職田五頃㑹安關使諸知鎮城堡寨錢粟一十五貫
石麴米麥各一稱石衣絹各六匹綿二十兩職田四頃
正八品朝官錢粟一十五貫石麥三石衣絹各八匹綿
四十五兩外官市令諸録事諸防禦判赤縣令諸劇縣
令崇福埽都廵河官諸酒税使醋使𣙜塲副諸都廵檢
錢粟一十五貫石麴米麥各一稱石衣絹各六匹綿二
十兩職田四頃烏爾古判官俸同上無職田按察使知
事大興府知事招討司知事諸副都廵檢使錢粟一十
三貫石麴米麥各一稱石衣絹各六匹綿二十兩職田
二頃諸司屬丞俸同上無職田諸節鎮以上司獄諸副
將錢粟一十三貫石衣絹各三匹綿三十兩職田二頃
南京京城所管勾京府諸司使管勾河橋諸闗渡譏察
官同樂園管勾南京皇城使通州倉使錢粟一十二貫
石衣絹各三匹綿一十兩節鎮諸司使中運司柴炭塲
使錢粟一十貫石衣絹各二匹綿八兩從八品朝官錢
粟一十三貫石麥三石衣絹各七匹綿四十兩外官南
京交鈔庫使諸統軍按察使知法錢粟一十三貫石麥
三石衣絹各七匹綿四十兩諸州軍判官諸京縣丞諸
次劇縣丞諸三品鹽司判官漕運司管勾永豐廣備庫
副使左右别貯院本埸使錢粟一十三貫石麴米麥各
一稱石衣絹各六匹綿二十兩職田三頃黙濟格額爾
竒木錢粟一十三貫石麥二石衣絹各五匹綿一十五
兩職田三頃正九品朝官錢粟一十二貫石麥二石衣
絹各六匹綿三十五兩外官南京交鈔庫副錢粟一十
二貫石麥二石衣絹六匹綿三十五兩諸警廵判官錢
粟一十三貫石麴米麥各一稱石衣絹六匹綿一十兩
職田三頃諸縣丞諸酒税副使錢粟一十二貫石麥一
石五斗衣絹各五匹綿一十七兩職田三頃市丞諸司
候諸主簿諸録判諸縣尉㪚廵河官黄河埽物料埸官
錢粟一十二貫石麥一石衣絹各三匹綿一十兩職田
二頃管勾泗州排岸兼廵檢副都廵檢諸廵檢俸例同
上並無麥及職田諸鹽埸管勾左右别貯院木埸副永
豐廣備庫判錢粟一十二貫石衣絹各三匹綿一十兩
職田二頃諸都將隊將錢粟一十二貫石麥一石衣絹
各三匹綿一十兩職田二頃店宅務管勾錢粟一十二
貫石綿絹同上京府諸司副南京皇城副通州倉副同
管勾河橋諸副譏察錢粟一十一貫石衣絹各二匹綿
八兩諸州軍司獄錢粟一十一貫石衣絹各二匹綿八
兩職田二頃節鎭諸司副中運司柴炭埸副錢粟一十
貫石衣絹各三匹綿八兩從九品朝官錢粟一十貫石
麥二石衣絹各五匹綿三十兩外官諸教授錢粟一十
二貫石麥一石衣絹各三匹綿一十兩職田三頃三品
以上官司知法錢粟一十貫石麥一石衣絹各三匹綿
一十兩司候判官錢粟一十貫石衣絹各二匹綿八兩
職田二頃諸防刺軍轄俸同上無職田諸𣙜塲同管勾
左右别貯院木埸判錢粟一十貫石衣絹各三匹綿六
兩諸京作院都監通州倉判五品以上官司知法錢粟
九貫石衣絹各二匹綿六兩諸府作院都監諸埽物料
埸都監錢粟八貫石衣絹各一匹綿六兩諸節鎮作院
都監諸司都監錢粟八貫石衣絹各二匹諸司同監錢
粟七貫石絹同上陜西東德州世襲蕃廵檢分例月支
錢粟一十貫石衣絹各二匹綿一十兩陜西西京原州
世襲蕃廵檢月支錢二貫三百九十文米四石五斗絹
三匹河東北路葭州等處世襲蕃廵檢月支錢粟一十
貫石絹二匹綿一十兩
宫闈嵗給太后太妃宫毎嵗各給錢二千萬綵二百段
絹千匹綿五千兩諸妃嵗給錢千萬綵百段絹三百匹
綿三千兩嬪以下錢五百萬綵五百萬絹二百匹綿二
千兩貞元元年妃嬪媫妤美人及供膳女侍并仙韶長
春院供應人等嵗給錢帛各有差
凡内職貞祐之制正一品嵗錢八千貫幣百叚絹五百
匹綿五千兩正二品嵗錢六千貫幣八十叚絹三百匹
綿四千兩正三品嵗錢五千貫幣六十叚絹二百匹綿
三千兩正四品嵗錢四千貫幣四十叚絹百五十匹綿
二千兩正五品尚宫夫人嵗錢二千貫幣二十叚絹百
匹綿千兩尚宫左右夫人至宫正夫人錢千五百貫幣
十九叚絹九十匹綿九百兩寳華夫人以下至資明夫
人錢千貫幣十八叚絹八十匹綿八百兩(有大小今人/大小承御大)
(小近侍/俸各異)正六品尚儀御侍以下錢五百貫幣十六叚絹
五十匹綿二百兩正七品司正御侍以下錢四百貫幣
十四叚絹四十匹綿百五十兩正八品典儀御侍以下
錢三百貫幣十二叚絹三十匹綿百兩正九品掌儀御
侍以下錢二百五十貫幣十叚絹二十六匹綿百兩
百司承應俸給省令史譯史錢粟一十貫石絹四匹綿
四十兩省通事樞密令史譯史錢粟十二貫石絹三匹
綿三十兩樞密通事六部御史臺令譯史錢粟一十貫
石衣絹三匹綿三十兩六部等通事誥院令史國史院
書寫隨府書表親王府祗候郎君典客署引接書表錢
粟八貫石絹二匹綿二十兩走馬郎君一品子孫十貫
石内祗八貫石班祗七貫石並絹二匹綿二十兩護衛
長支正六品俸長行從六品俸符寳郎奉御東宫護衛
長錢粟十七貫石絹八匹綿四十兩東宫護衛長行十
五貫石絹四匹綿四十兩筆硯承奉閤門祗候侍衛親
軍百戸十二貫石絹四匹綿三十兩妃護衛奉職符寳
典書東宫入殿實逹爾十貫石絹二匹綿三十兩勒留
則添二貫石尚衣奉御捧案擎執奉輦扎布書畫隨庫
左右藏庫儀鸞局尚輦局諸處所設巴哩巴妃奉事八
貫石絹三匹綿三十兩侍衛親軍五十戸九貫石絹三
匹綿三十兩未係班絹三匹綿二十兩長行七貫石絹
二匹綿二十兩弩傘什將八貫石傘子五貫石太醫長
行八貫石正奉上太醫十貫石副奉上同隨位承應都
監未及十五嵗者六貫石從八品七貫石從七品八貫
石從六品九貫石從五品十貫石從四品十二貫石止
掌文書者添支三貫石碑子頭等添支二貫石司天四
科人九品六貫石八品七貫石六品九貫石五品十貫
石四品十二貫石止教授管勾十貫石學生錢三貫米
五斗典客書表八貫石絹二匹綿二十兩東宫筆硯六
貫石尚廐獸醫秘書監楷書六貫石秘書琴棊等待詔
七貫石駞馬牛羊羣子擠酪人皆三貫石
諸使司都監食直二十萬貫以上六十貫十萬貫已上
五十貫五萬貫已上四十貫三萬貫已上三十貫二萬
貫已上二十五貫諸院務監官食直五千貫已上監官
二十貫同監十五貫二千貫已上監官十五貫同監十
貫一千貫已上監官十五貫一千貫已下監官十貫
舊制凡監臨使司院務之商税増者有賞虧者剋俸大
定九年上以吏非禄無以養亷於是止増虧分數為殿
最乃罷剋俸給賞之制而監官酬賞仍舊二十年詔十
萬貫以上鹽酒等使若虧額五釐剋俸一分奏隨處提
㸃院務官賞格其省除以上提㸃官并運司親管院務
若能増者十分為率以六分入官二分與提㸃所官二
分與監官充賞若虧亦依此例剋俸若能足數則全給
大定二十二年定毎月先支其半外如不虧則全支虧
一分則剋其一分補足貼支隨路使司院務并坊埸例
多虧課上曰若其實可减處約量裁减亦公私兩便也
二十三年以省除提控官與運司置司處虧課一分剋
俸一分其罰渉重亦命先給月俸之半餘半驗所虧分
數剋罰補公田則不在剋限二十六年四月奏定院務
監官虧永陪償格
諸京府運司提刑司節鎮防刺等漢人女直契丹司吏
譯史通事孔目官八貫押司官七貫前後行六貫諸防
刺已上女直契丹司吏譯史通事不問千里内外錢七
貫公田三頃諸鹽使司都目十四貫司吏六貫諸廵院
司縣司獄等司吏有譯史通事者同錢五貫(凡諸吏人/月支大紙)
(五十張小紙五百/張筆二管墨二錠)
諸職官上任不過初二日罷任過初五日者給當月俸
或受差及因公幹未能之官者計程外聴給到任禄若
文牒未至前官在任及後官已到前官差出其禄兩支
職田皆給後官凡職田畆取粟三斗草一稱倉埸隨月
俸支俸麴則隨直折價諸親王授任者禄從多職田從
職朝官兼外者同六十以上及未六十而病致仕者給
其禄半承應及軍功初出職未歴致仕雖未六十者亦
給半禄内外吏員及諸局分承應人病告至百日則停
給除程給假者俸禄職田皆以半給衣絹則全給皇家
袒免以上親戸别給(夫亡妻/亦同)若同居兄弟収充明安穆
昆及歴任承應人者不在給限大功以上錢粟一十三
貫石春秋衣絹各四匹小功粟一十貫石春秋衣絹各
三匹緦麻袒免錢粟八貫石春秋衣絹二匹
諸馳驛及長行馬職官日給(謂奉宣省院臺部委差或/許差者下文置所等官同)
一品三貫文二品二貫文三品一貫五百文四品一貫
二百文五品一貫文六品八百文七品六百文八品九
品四百文有職事官日給外路官往回口券依上款給
一品二貫五百文二品一貫六百文三品一貫二百文
四品一貫文五品九百文六品七百文七品六百文八
品九品四百文無職事官並驗前職日給無前職者以
應仕及待闕職事給之四品一貫三百文五品一貫二
百文六品九百文七品七百文八品九品五百文隨朝
吏員(宣差及省部差委官/踏逐者引者亦同)及統軍司按察司書吏譯人
本局差委及隨逐者日給錢各一百五十文燕賜各部
官僚以下日給米糧分例無草地處内親王給馬二十
五疋草料親王米一石宰執七㪷王府三㪷府尉二㪷
員外郎司馬各一㪷六升監察御史尚書省都事大理
司直六部主事各八升檢知法七升省令譯史六升院
臺令譯史省通事各五升院臺通事六部令譯史通事
省祗候郎君使庫都監各四升誥院令史樞宻院伊喇
各三升王府直府王府及省知印直省御史臺通引王
府教讀王𫝊府尉等下司吏外路通事省醫工調角匠
招討司伊喇各二升寫誥諸祗候人(巴哩巴/人同)大程官院
子酒匠柴火各一升萬戸一㪷六升明安八升穆昆四
升佛寧二升正軍伊勒希旗鼔吹笛司吏各一升諸外
方進貢及回賜并人使長行馬毎匹日給草一稱粟一
斗宫中(東宫/同)承應人因公差出皆騐見請錢粟貫石口
給食料若係本職者住程不在給限其常破馬草料局
分如被差長行馬公幹本支草料即聽驗日剋除若特
奉宣差勾當者依本格十八貫石以上九百文十七貫
石八百六十文十五貫石以上五百四十文七貫石以
上四百六十文六貫石四百二十文五貫石三百八十
文四貫石三百三十文三貫石二百八十文二貫石二
百三十文
諸試䕶衛親軍聴自起發日為始計程至都比至試補
其間各日給口券若揀退還家者亦驗回程給之(末起/閑住)
(口數不/在支限)其正收之後再揀退者亦給人三口米糧錢一
百文馬二匹草料諸簽軍赴鎮防處及班祗充押遞横
差别路勾當千里以上者㳂路各日給米一升馬一匹
草料(無馬有驢者/各支依本格)車駕廵幸顧工馬夫三百文歩夫二
百三十文圍鵞夫隨程幹辨人各二百文𫝊逓果子夫
一百五十文車駕廵幸若於私家内安置行宫者約量
給賜叚匹太廟神厨祠祭度勾當人少府監隨色工匠
部役官受給官司吏錢粟二貫石春秋衣絹各一匹
諸局作匠人請俸繡女都管錢粟五貫石都繡頭錢粟
四貫石副繡頭三貫五百石中等細繡人三貫石次等
細繡頭三貫五百石習學巴哩巴正辦人支次等之半
描繡五人錢粟三貫石司吏二人三貫石修内司作頭
五貫石工匠四貫石春秋衣絹各二匹軍夫除錢糧外
日支錢五十米一升半百姓夫毎日支錢一百米一升
半國子監雕字匠人作頭六貫石副作頭四貫石春秋
衣絹各二匹長行三貫石射糧軍匠錢粟三貫石春秋
衣絹各二匹習學給半初習學匠錢六百米六斗春秋
絹各一匹布各一匹民匠日支錢一百八十文
諸隨朝五品以下職事官身故(因公差出及以禮去任/未給解由者身故同)
驗品從去鄉地里支給津遣錢(並受職事給之下/條承應人准此)若外
路官員在任依理身故者皆依上官品地里减半給之
若係五百里内不在給限五百里外五品一百貫六品
七品八十貫八品九品六十貫一千里外五品一百二
十貫六品七品一百貫八品九品八十貫二千里外五
品一百七十貫六品七品一百五十貫八品九品一百
貫三千里外五品二百五十貫六品七品二百貫八品
九品一百五十貫諸隨朝承應人身故應給津遣錢者
䕶衛(東宫䕶/衛同)奉御符寳都省樞宻院御史臺令譯史同
九品官通事宗正府六部令譯史(統司書吏譯書/按察司書吏同)親軍
减九品官五分之二通事隨朝書表吏員譯人(統軍司/通事守)
(當官按察司書吏譯人/分治都水監典同同)及諸局分承應人(武衛/軍同)减五分
之三天夀節設施老疾貧民錢數在都七百貫(官籍/監給)諸
京二十五貫(此以下並/係省錢給)諸府二十貫文諸節鎭一十五
貫文諸防刺州軍一十貫文諸外縣五貫文(城寨係/堡鎮同)諸
孤老㓜疾人各月給米二㪷錢五百文春秋衣絹各一
匹(五嵗以下/三分給二)身死者給錢一貫埋殯諸因災傷或遭賊
驚却饑荒去處良民典顧冒賣為驅遇恩官贖為良分
例(若元價/錢給)男子一十五貫文婦人同年幼各减半(六嵗/以下)
(即聴出離不/在贖換之限)諸士庻陳言利害若有可採行之便於官
民者依驗等第給賞上等銀絹三十兩匹中等二十兩
匹下等一十兩匹其陳數事止從一支(若用大事應補/官者從吏部挌)
宣宗貞祐元年十二月以糧儲不足詔隨朝官承應人
俸計口給之餘依市直折之諭㫖省臣曰聞親軍俸粟
毎石以麥六斗折之所省能㡬而失衆心令給本色二
年八月始給京府州縣及轉運使吏人月俸有差舊制
惟吏案孔目官有俸餘止給食錢故更定焉三年詔損
宫中諸位嵗給有差監察御史田㢠秀言國家調度行
纔數月已復停滯所患在支太多收太少若隨時裁損
所支而増其收庶可乆也因條五事一日朝官及令譯
史諸司吏員諸局承應人太冗濫宜省併之隨處屯軍
皆設寄治官徒費俸給不若令有司兼總之且㳂河亭
障各駐鄉兵彼皆白徒皆不可用不若以此軍代之以
省其出四月以調度不給罷朝六品以下下官及承應
人從已人力輸傭錢减修内司所役軍夫之半經兵處
州府司吏减半司縣三分减一其餘除開封府南京轉
運使外例减三分之一有禄官吏而不出境者並罷給
劵出境者給其半興定二年正月詔陜州等處司縣官
徴税不足閣其俸給何以養亷自今不復閣俸彰化軍
節度使張行信言送宣之使其自五品而上各有定數
後竟停罷今軍官以上奉待使者有所饋獻至六品以
下亦不免如例而莫能辦則歛所部以與之至有獲罪
者保舉縣尹特増其俸然法行至今而闗以西尚有未
到任者豈所舉少而不敷耶宣廣選舉以補其闕且丞
簿亦親民者也而獨不増安能禁其侵牟哉
　
　
　
　
　
　
　
　
　
　
　
　金史卷五十八
