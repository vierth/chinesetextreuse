史記集解卷一百二十七
　　　　　　　　　　　　　宋　裴駰　撰
史記一百二十七
日者列傳第六十七(墨子曰墨子北之齊遇日者日者/曰帝以今日殺黑龍於北方而先)
(生之色黑不可以北墨子不聴遂北至淄水墨子不遂/而反焉日者曰我謂先生不可以北然則古人占候卜)
(筮通謂之日者墨子/亦云非但史記也)
自古受命而王王者之興何嘗不以卜筮決于天命哉
其於周尤甚及秦可見代王之入任於卜者太卜之起
由漢興而有司馬季主者楚人也卜於長安東市宋忠
為中大夫賈誼為博士同日俱出洗沐相從議論誦易
先王聖人之道術究徧人情相視而歎賈誼曰吾聞古
之聖人不居朝廷必在卜醫之中今吾已見三公九卿
朝士大夫皆可知矣試之卜數中以觀采二人即同輿
而之市游於卜肆中天新雨道少人司馬季主間坐弟
子三四人侍方辯天地之道日月之運陰陽吉凶之本
二大夫再拜謁司馬季主視其狀貌如類有知者即禮
之使弟子延之坐坐定司馬季主復理前語分别天地
之終始日月星辰之紀差次仁義之際列吉凶之符語
數千言莫不順理宋忠賈誼瞿然而悟獵纓正襟危坐
曰吾望先生之狀聽先生之辭小子竊觀於世未嘗見
也今何居之卑何行之汙司馬季主捧腹大笑曰觀大
夫類有道術者今何言之陋也何辭之野也今夫子所
賢者何也所髙者誰也今何以卑汙長者二君曰尊官
厚祿世之所髙也賢才處之今所處非其地故謂之卑
言不信行不驗取不當故謂之汙夫卜筮者世俗之所
賤簡也世皆言曰夫卜者多言誇嚴以得人情虚髙人
祿命以説人志擅言禍災以傷人心矯言鬼神以盡人
財厚求拜謝以私於己此吾之所恥故謂之卑汙也司
馬季主曰公且安坐公見夫被髪童子乎日月照之則
行不照則止問之日月疵瑕吉凶則不能理由是觀之
能知别賢與不肖者寡矣賢之行也直道以正諫三諫
不聽則退其譽人也不望其報惡人也不顧其怨以便
國家利衆為務故官非其任不處也祿非其功不受也
見人不正雖貴不敬也見人有汙雖尊不下也得不為
喜去不為恨非其罪也雖累辱而不愧也今公所謂賢
者皆可為羞矣卑疵而前孅趍而言相引以勢相導以
利比周賓正(徐廣曰客旅謂之賓/人求長官謂之正)以求尊譽以受公奉
事私利枉主法獵農民以官為威以法為機求利逆暴
譬無異於操白刃刼人者也初試官時倍力為巧詐飾
虚功執空文以誷主上用居上為右試官不讓賢陳功
見偽增實以無為有以少為多以求便勢尊位食飲驅
馳從姬歌兒不顧於親犯法害民虚公家此夫為盜不
操矛弧者也攻而不用弦刃者也欺父母未有罪而弑
君未伐者也何以為髙賢才乎盜賊發不能禁夷貃不
服不能攝姦邪起不能塞官耗亂不能治四時不和不
能調嵗穀不孰不能適才賢不為是不忠也才不賢而
託官位利上奉妨賢者處是竊位也有人者進有財者
禮是偽也子獨不見䲭梟之與鳳皇翔乎蘭芷芎藭棄
於廣野蒿蕭成林使君子退而不顯衆公等是也述而
不作君子義也今夫卜者必法天地象四時順於仁義
分策定卦旋式正棊(徐廣曰/式音拭)然後言天地之利害事之
成敗昔先王之定國家必先龜策日月而後乃敢代正
時日乃後入家産子必先占吉凶後乃有之自伏羲作
八卦周文王演三百八十四爻而天下治越王句踐倣
文王八卦以破敵國霸天下由是言之卜筮有何負哉
且夫卜筮者埽除設坐正其冠帶然後乃言事此有禮
也言而鬼神或以享忠臣以事其上孝子以養其親慈
父以畜其子此有徳者也而以義置數十百錢病者或
以愈且死或以生患或以免事或以成嫁子娶婦或以
養生此之為徳豈直數十百錢哉此夫老子所謂上徳
不徳是以有徳今夫卜筮者利大而謝少老子之云豈
異於是乎莊子曰君子内無飢寒之患外無刼奪之憂
居上而敬居下不為害君子之道也今夫卜筮者之為
業也積之無委聚藏之不用府庫徙之不用輜車負裝
之不重止而用之無盡索之時持不盡索之物游於無
窮之世雖莊氏之行未能增於是也子何故而云不可
卜哉天不足西北星辰西北移地不足東南以海為池
日中必移月滿必虧先王之道乍存乍立公責卜者言
必信不亦惑乎公見夫談士辯人乎慮事定計必是人
也然不能以一言説人主意故言必稱先王語必道上
古慮事定計飾先王之成功語其敗害以恐喜人主之
志以求其欲多言誇嚴(徐廣曰/一作險)莫大於此矣然欲彊國
成功盡忠於上非此不立今夫卜者導惑教愚也夫愚
惑之人豈能以一言而知之哉言不厭多故騏驥不能
與罷驢為駟而鳳皇不與燕雀為羣而賢者亦不與不
肖者同列故君子處卑隱以辟衆自匿以辟倫微見徳
順以除羣害以明天性助上養下多其功利不求尊譽
公之等喁喁者也何知長者之道乎宋忠賈誼忽而自
失芒乎無色悵然噤口不能言於是攝衣而起再拜而
辭行洋洋也出市門僅能自上車伏軾低頭卒不能出
氣居三日宋忠見賈誼於殿門外乃相引屏語相謂自
歎曰道髙益安勢髙益危居赫赫之勢失身且有日矣
夫卜而有不審不見奪糈(徐廣曰音所駰案離騷經曰/懷椒糈而要之王逸云糈精)
(米所以/享神)為人主計而不審身無所處此相去逺矣猶天
冠地履也此老子之所謂無名者萬物之始也天地曠
曠物之熙熙或安或危莫知居之我與若何足預彼哉
彼久而愈安雖曽氏之義(徐廣曰曾/一作莊)未有以異也久之
宋忠使匈奴不至而還抵罪而賈誼為梁懐王傅王墯
馬薨誼不食毒恨而死此務華絶根者也
太史公曰古者卜人所以不載者多不見于篇及至司
馬季主余志而著之
褚先生曰臣為郎時游觀長安中見卜筮之賢大夫觀
其起居行步坐起自動誓正其衣冠而當鄉人也有君
子之風見性好解婦來卜對之顔色嚴振未嘗見齒而
笑也從古以來賢者避世有居止舞澤者有居民間閉
口不言有隱居卜筮間以全身者夫司馬季主者楚賢
大夫游學長安通易經術黄帝老子博聞逺見觀其對
二大夫貴人之談言稱引古明王聖人道固非淺聞小
數之能及卜筮立名聲千里者各往往而在傳曰富為
上貴次之既貴各各學一伎能立其身黄直丈夫也陳
君夫婦人也以相馬立名天下齊張仲曲成侯以善擊
刺學用劎立名天下留長孺以相彘立名滎陽褚氏以
相牛立名能以伎能立名者甚多皆有髙世絶人之風
何可勝言故曰非其地樹之不生非其意教之不成夫
家之教子孫當視其所以好好含茍生活之道因而成
之故曰制宅命子足以觀士子有處所可謂賢人臣為
郎時與太卜待詔為郎者同署言曰孝武帝時聚㑹占
家問之某日可取婦乎五行家曰可堪輿家曰不可建
除家曰不吉叢辰家曰大凶厯家曰小凶天人家曰小
吉太一家曰大吉辯訟不決以狀聞制曰避諸死忌以
五行為主人取於五行者也
　
　
　
　
　
　
　
　
　
　
　
　
　
　
　
　史記集解卷一百二十七
