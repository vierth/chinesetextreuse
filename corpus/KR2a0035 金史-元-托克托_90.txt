
　金史卷九十
　　元中書右丞相總裁托克托等修
　列傳第二十八
　　趙元　　　伊喇道(本名按/)髙徳基
　　馬諷　　　完顏鄂愽庫　劉徽柔
　　賈少沖(子益/)伊喇鄂爾多(一名/巴錦)
　　珠勒根彥忠(一名斡/克山)　　　張九思
　　髙　衎　　楊邦基　　丁暐仁
趙元字善長涿州范陽人遼天慶八年登進士第仕至
尚書金部員外郎遼亡郭藥師為宋守燕以元掌機宜
文字王師取燕藥師降樞密使劉彥宗辟元為本院令
史天㑹間同知薊州事有賊殺人横道官吏圜視莫知
所為路人耕夫聚觀甚衆元指田中釋耒而來者曰此
賊也叱左右縳之遂伏僚吏問其故元曰偶得於眉睫
間耳其後朝廷立磨勘格凡嘗仕宣和者皆除名籍元
在磨勘中齊國廢置行臺省于汴選名士十餘人備官
屬元在選中授行兵部郎中行臺徙大名再徙祁州及
宗弼再取河南元皆攝户部事賦調兵食取辦天眷三
年為行臺右司員外郎囚有殺人當死者行臺欲宥之
元不從反覆數四勢不可奪乃仰天嘆曰如殺人者可
宥死者復何辜何欲徼已福而亂天下法乎行臺竟不
能奪改左司員外郎攝吏部事在行臺凡十年吏事明
敏宗弼深知之行臺或有事上相府宗弼必問曾經趙
元未也其見重如此為同簽汴京留守事改同知大名
尹用亷遷河北西路轉運使歴彰德武勝等軍節度使
以老致仕卒于家
伊喇道本名按宗室伊喇古為山東東路兵馬都總管
辟掌軍府簿書往來元帥府計議邊事右副元帥宗弼
愛其才召為元帥府令史補尚書省令史特除監察御
史再遷大理丞兼工部員外郎海陵南伐使督運芻糧
所在盜起道路梗澁間關僅至淮南上謁承問具言四
方盜賊狀海陵惡聞其言杖之七十使督戰艦渡江㑹
海陵死軍還大定二年除工部郎中奏詔招撫諸奚是
時茂巴爾明安下穆昆實埒等欲降制於明安和卓不
敢即降道發兵掩襲和卓子婦孫男女甥及穆昆瑠珠
及佛寧博索妻孥是日適斡罕遣博索發茂巴爾明安
軍博索聞其家人被獲遂降改禮部郎中從討斡罕佩
金牌與應奉翰林文字額哩頁招降叛奚奉使河南勸
課農桑密訪吏治得失累遷御史中丞同修國史亷問
職官殿最還奏上曰職官貪汙罪廢其餘因循以苟歲
月今亷能即與升除無以慰百姓愛留意可就遷秩秩
滿升除於是亷能官景州刺史耶律補進一階單州刺
史舒穆嚕錦嘉努泰寧軍節度副使尹昇卿寧陵縣令
監邦彥濬州司候張匡福各進兩階貪汙官同知濬州
防禦使事富色克真定縣令特黙格並免死杖一百五
十除名同知睢州事烏克遜阿里布杖一百削四階非
奉㫖不得錄用於是道改同知大興尹事詔曰京師士
民輻輳犯法者衆罪狀自實毋為文所持斷之以公可
也朕嘗諭執政必不以小苛譴卿勉副朕意遷刑部尚
書尚廐局使宗夔副使舒穆嚕成格勒私用官芻事覺
尚廐局𨽻㸃檢司刑部當自問㸃檢烏淩阿天錫屬刑
部使輕其罪刑部以付大興府鞫治於是道及天錫郎
中丁暐仁皆坐解職尋起為大理卿兼簽書樞密院事
再遷西京留守卒
髙徳基字元履遼陽渤海人皇統二年登進士第六年
為尚書省令史海陵為相專愎自用人莫敢拂其意德
基毎與之詳辨及簒位命左司郎中賈昌祚諭㫖曰卿
公直果敢今委卿南京行省勾當未行㑹海陵欲都燕
京命德基攝燕京行臺省都事改攝右司員外郎除户
部員外郎改中都路都轉運副使遷户部郎中正隆三
年詔左丞相張浩參知政事敬嗣暉營建南京宫室明
年德基與御史中丞李籌刑部侍郎蕭中一俱為營造
提㸃海陵使中使謂德基等曰汝等欲乘傅往邪欲乘
已馬往邪銀牌可於南京尚書省取之籌乞先降銀牌
復遣中使謂籌曰牌之與否當出朕意爾敢輒言豈以
三人中官獨髙邪遂杖之二十遣乘已馬往德基中一
乘傳往轉同知開封尹大定三年以察亷治狀不善下
遷同知北京路都轉運使事是年秋土河泛濫水入景
城德基遽命開長樂門疏分使入御溝以殺其勢水不
能為害遷刑部侍郎七年改中都路都轉運使九年轉
刑部尚書有犯罪當死者宰相欲從末減德基曰法無
二門失出猶失入也不從及奏上曰刑部議是也因召
諸尚書諭之曰自朕即位以來以政事與宰相爭是非
者德基一人而已自今部上省三議不合即具以聞為
宋主生日使及還宋人禮物外附進臘茶三千胯不親
封署德基曰姪獻叔而不署是無名之物也却之十一
年改户部尚書德基上疏乞免軍須房稅等錢減農稅
及鹽酒等課未報隨朝官俸粟折錢増髙市價與之多
出官錢幾四十萬貫上使人諭之曰卿為尚書取悦宰
執近臣濫出官錢卿之官爵一出於朕奈何如此於是
決杖八十户部郎中王佐員外郎盧彥沖同知中都轉
運使劉兟副使舒穆嚕長壽支度判官韓鎮左警巡使
李克勤右警巡使李寳判官强銳昌姚宗奭尼瑪哈達
希布皆杖有差詔自大定十一年八月郊祀赦後尚書
省御史臺户部轉運司警巡院多支俸粟折錢皆追還
之德基降蘭州刺史王佐大興府推官盧彥沖河北西
路户籍判官劉兟東京警巡使舒穆嚕長壽東京留守
推官韓鎮河東南路户籍判官李克勤通逺縣令李寳
清水縣令强鋭昌姚宗奭尼瑪哈達希布皆除司候大
定十二年德基卒年五十四子鍚
馬颯字良弼大興漷隂人國初以燕與宋諷游學汴梁
登宣和六年進士第宗翰克汴京諷歸朝復登進士第
調蔚州廣靈丞遷雄州歸信令境有河曰八尺口每秋
潦漲溢害民田諷視地高下疏決之其患遂息召為尚
書省令史除獻州刺史天德初改寧州民有告謀不軌
者株連數十百人諷察其無狀乃究問告者告者具㐲
其誣衆懽呼感泣再遷南京副留守入為大理少卿是
時高禎為御史大夫素貴重繩治無所避權貴憚其威
嚴乃以諷及張忠輔為中丞欲有以中傷之者諷忠輔
皆文吏巧法不能與禎絲髪相假借禎畏其害已因訴
于海陵海陵以禎太祖舊臣毎慰安之諷改大理卿歲
餘出為順天軍節度使大定二年復為大理卿遷刑部
尚書改忠順軍節度使致仕卒
完顏鄂博庫㑹寧府海古勒寨人年十三充女直字學
生補上京女直吏再習小字兼通契丹文字充尚書省
令史天德初除吏部主事鞠問扎蘭路詐襲穆昆事人
稱其能擢右拾遺海陵謂之曰吾始聞汝名試以吏部
主事今計其實優於所聞逺矣累遷右司郎中從海陵
伐宋至淮南聞世宗即位于遼陽鄂博庫入白其事海
陵沈思良久曰卿等始聞之邪我已知之遣人往矣此
大事勿泄于外大定二年秩滿當代世宗喜其善敷奏
特詔再任謂宰臣曰鄂博庫為人公忠後來有如斯人
者卿等宜薦舉之其見知如此斡罕已平詔罷契丹明
安穆昆其元管户口及從斡罕作亂來降者皆𨽻女直
明安穆昆遣鄂博庫於明安穆昆人户少處分置未經
罷去明安穆昆合承襲者仍許承襲賑贍其貧乏者仍
括買契丹馬匹官員年老之馬不在括限頃之世宗以
諸契丹未嘗為亂者與來降者一槩𨽻女直明安中非
是未嘗為從亂可且仍舊平章政事完顏元宜奏已遷契
丹所棄地可遷女直人與不從亂契丹雜處上以問右
丞蘇保衡參政石琚皆不能對上責之曰卿等每事先
熟議然後奏有問即對豈容不知此保衡琚頓首謝上
曰分𨽻契丹以本明安租税給贍之所棄地與附近女
直人及餘户願居者聴其明安穆昆官選契丹官員不
預亂者充之改同知大興尹遷横海軍節度使初到官
讞囚能得其情人以為不冤五年卒官
劉徽柔字君美大興安次人天眷三年擢進士第初為
真定欒城主簿轉開遠軍節度掌書記遷洪洞令徽柔
明敏善聼斷縣人楊逺者投牒于縣以為夜雨屋壞壓
其姪死號訴哀切徽柔熟視而笑曰汝利姪財而殺之
乃誣雨耶叱付獄其人立伏曰公神明也不敢延死遂
寘於法秩滿縣人遮滿不得去者彌日為立生祠刻石
頌德正隆二年入為大理評事遷司直大定二年同知
河東南路轉運使事以廉第一改知平定軍入為大理
少卿七年知磁州改同知南京留守事十月遷中都路
轉運使卒官
賈少冲字若虚通州人勤學日誦数百千言家貧甚嘗
道中獲遺金訪其主歸之天㑹中再伐宋調及民兵少
沖甫冠代其叔行雖行伍間未嘗釋卷中天眷二年進
士劉筈欲以妹妻之少沖辭不就曰富貴當自致之調
營州軍事判官遷定安令蔚州刺史恃貴不法属吏畏
之每事輒曲從其意少冲守正不阿用亷進官一階再
遷吏部主事定武軍節度副使河中府判官海陵寖以
失道少冲謂所親曰天下且亂不可仕也秩滿乃不求
仕大定二年調御史臺典事累遷刑部郎中往北京決
獄奏誅首惡誤牽連其中者皆釋不問全活凡千人以
本職攝右司員外郎嘗執奏刑名甚堅既退上謂侍臣
曰少沖居下位有守如此除同知河間尹數月入為秘
書少監兼起居注左補闕少沖外柔内剛每從容進諫
世宗稱美之十四年為宋主生日副使宋國方有祈請
上以意諭少冲少冲對曰臣有死無辱宋人别致珍異
少沖笑謂其人曰行人受賜自有常數寧敢以賂辱君
命乎遂不受使還世宗嘉之遷右諫議大夫祕書起居
注如故十七年請老除衛州防禦使遷河南東路轉運
使召為太常卿兼祕書少監復請致仕不許改順天軍
節度使卒少沖性夷簡不喜言利嘗教諸子曰蔭所以
庇身管庫不可為也聞者尚之子益
益字損之少頴悟如成人大定十四年父少冲為秘書
少監充宋主生日副使益侍行是時宋人常爭起立接
受國書之禮少冲問益曰即宋人欲變禮持議不决奈
何益曰守死無辱可謂使矣少沖大竒之中大定十九
年進士調河津主簿丁父憂去官察廉起復礬山令補
尚書省令史丁母憂服闋除定海軍節度副使監察御
史治書侍御史轉侍御史知登聞鼓院兼少府少監未
幾改禮部郎中兼知登聞鼓院看讀陳言文字遷左司
郎中改吏部侍郎兼蔡王傳以病免除鄭州防禦使陜
西東路轉運使順天軍節度使大安初召為吏部尚書
有疾改安國軍節度使益調民夫修完城郭為戰守備
按察司止之不聴曰治城守臣事也按察何預既而兵
至以有備解去改横海定國軍節度使道阻不赴宣宗
初為吏部尚書益為侍郎相得歡甚貞祐二年至汴京
訪益所在召為太常卿上防秋十三事與户部尚書李
革論遷河北軍民不便不報貞祐三年致仕元光九年
卒
伊喇鄂爾多一名巴錦系出遼五院司通契丹字天㑹
三年伐宋𨽻軍中遇戰輒先登屢獲偵人有司上其功
補尚書省令史十五年籍發諸部兵於山後將與右丞
蕭慶㑹時官軍竄而南者凡數千鄂爾多以兵邀擊之
盡獲其輜重財物悉送有司而去一毫弗取以勞遷修
武校尉宗弼復河南鄂爾多督諸路帥臣進討事定以
勞遷宣武將軍時六部未分乃以為兵刑二部主事未
幾遷右司都事皇統二年授大理正歴同知昭德軍節
度使事以廉陞孟州防禦使正隆間轉同知北京留守
㑹伊克河闌子山等明安契丹謀亂時方發兵討之别
遣鄂爾多押軍南下至松山縣為賊黨講格所執
且欲推為盟主要以契約鄂爾多怒曰我受國厚恩豈
能從汝反耶寧殺我契約不可得也賊知不可屈乃困
辱之使布衣草履逐馬而行且欲害之鄂爾多說其監
奴因得脱還六年九月改北京路轉運使大定初為愽
州防禦使再遷利涉軍節度使先是有農民避賊入保郡
城以錢三十千寄之鄰家賊平索之鄰人諱不與訴于
縣縣官以無契騐却之乃訴于州鄂爾多陽怒械繫之
捕其鄰人關以三木詰之曰汝鄰乙坐刧殺人指汝同
盜鄰人大懼始自陳有欺錢之隙乃責歸所隱錢而釋
之郡人駭服改通逺節度使卒
珠勒根彥忠本名幹克山哈斯罕人也好學通吏事天
㑹十四年選充尚書兵部孔目官陞尚書省令史兼右
司都事七年改大理丞為㑹寧少尹進同知會寧府事
入為尚書吏禮部郎中貞元二年進本部侍郎海陵庶
人凡有所疑常使彦忠裁决彦忠據法以對間有不合
則召讓之彥忠執奏如前終無阿曲同列咸為懼彦忠
固執不變海陵壯之明年除御史中丞歴尚書戸部侍
郎侍衛親軍副都指揮使海陵南伐除南京路都轉運
使大定二年改大名尹兼本路兵馬都總管四年入為
刑部尚書詔規措北邊艱食户口及泰州臨潢接境度
宜安置堡戍七駐兵萬三千芻糧之用就經畫之還朝未及入
對以疾卒年五十三彦忠性孝友嘗使宋所得金帛盡分兄
弟親友贈榮禄大夫命有司致祭并以銀絹賜其家
張九思字全行錦州人皇統初補行臺省女直譯史除
同知易州事三遷亳州防禦使歸德尹劉仲延受宋國
嵗貢於泗州九思副之往歲受歲貢者每以幣物不精
責宋使者宋使者私饋銀幣各直數百千以為常九思
獨不肯受仲延從之自是私饋遂絶自大理評事再遷
大理少卿清池令雙申自陳父䖍天眷初知永安軍遇
叛冦孟邦傑廹而脅之不從遂被害乞正班用廕大理寺
議䖍子正合雜班叙九思曰䖍奮不顧身守節以死其
子正班用廕以勸忠孝世宗從九思議改工部郎中大
興少尹同知中都都轉運使事轉刑部侍郎改工部九
思所守清約然急於進取一切以功利為務率意任情
不恤百姓詔撿括官田凡地名疑似者如皇后店太子
莊燕樂城之類不問民田契騐一切籍之復有鄰接官地
冐占幸免者世宗聞其如是召還戒之曰如遼時支撥
地土及國初元帥府拘刷民間指射租田近嵗冐為已業
此類當拘籍之其餘民田一旦奪之則百姓失業朕意
豈如此也轉御史中丞九思言屯田明安人為盜徴償
家貧輒賣所種屯地凡家貧不能徴償者止令事主以
其地招佃收其租入估賈與徴償相當即以其地還之
臨洮尹完顏讓亦論屯田貧人徴償賣田乞用九思議
詔從之遷工部尚書年髙愈自用上謂左丞張汝弼曰
九思耄矣頗執强自用欲令外補何如於是九思男若
拙為尚書省令史冐塡詔勅事覺亡命汝弼因奏其事
上曰九思豈不知若拙處邪可免其官捕若拙獲日授
職九思聞命惶懼因感疾卒
髙衎字穆仲遼陽渤海人敏而好學自少有能賦聲同
舍生欲試其才使一日賦十題戲之衎執筆恬然未暮
十賦皆就彬彬然有可觀年二十六登進士第乞歸飬
逾二年方調漷陰丞召為尚書省令史除右司都事母
喪去官起復吏部員外郎攝左司員外郎王彥潛常大
榮李慶之皆在吏部選中吏部擬彥潛大榮皆進士第
一次當在慶之上彥潛洺州防禦判官大榮臨海軍節
度判官慶之瀋州觀察判官左司郎中賈昌祚挾私欲
與慶之洺州詭曰洺雖佳郡防禦幕官在節鎮下乃改
擬彥潛臨海軍大榮瀋州慶之洺州慶之初赴選昌祚
以慶之為㑹試詮讀官而慶之弟慶雲為尚書省令史
多與權貴游海陵心惡之嘗謂左右司昌祚必與慶之
善闕大奉國臣者遼陽人永寧太后族人先為東京警
廵院使以贓免去欲因太后求見海陵不許衎與奉國
臣有鄉里舊擬為貴德縣令海陵大怒於是昌祚衎吏
部侍郎馮仲等各杖之有差慶雲决杖一百五十罷去
未幾仲昌祚慶雲皆死衎降為清水縣主簿兵部員外
郎攝吏部主事楊邦基降宜春縣主簿吏部主事宋仝
降漷陰縣主簿尚書省知除楊伯傑降閭陽縣主簿居
二年為大理司直遷戶部員外郎同知中都都轉運使
太常少鄉吏部郎中大定初轉左司郎中世宗孜孜求
諫羣臣承順㫖意無所匡正上曰朕初即位庶政多未
諳悉實頼將相大臣同心輔佐百姓且上書言事或有
所補夫聽斷獄訟簿書期㑹何人不能如唐虞之聖猶
曰稽于衆舍己從人正隆專任獨見不謀臣下以取敗
亂卿等其體朕意使衎傳詔臺省百司曰凡上書言事
或為有司沮遏許進表以聞遷吏部尚書毎季選人至
吏部託以檢閲舊籍謂之檢卷有滯留至後季猶不得
去者衎三為吏部知其幣歲餘銓事修理選人便之五
年為賀宋國生日使中道得疾去職大定七年卒
楊邦基字德懋華陰人父綯宋末為易州州佐宗望伐
宋蔡靖以燕山降易州即日來附綯被殺邦基年十餘
歲匿宩舍中得免既長好學天眷二年登進士第調灤
州軍事判官遷太原交城令太原尹圖克坦恭貪汙不
法託名鑄金佛命屬縣輸金邦基獨不與圖克坦恭怒
召至將以手持鐡拄杖撞其面邦基不動秉徳廉察邦
尹與九縣令皆免去邦基以廉為河東第一召為禮部
主事以兵部員外郎攝吏部差除坐銓注李慶之大興
國努與髙衎等皆貶官邦興降坊州宜春簿轉髙密令
大定初尚書省擬邦基刑部郎中世宗曰縣官即除郎
中如何太師張浩對曰邦基前為兵部員外郎矣且其
人材可用上許之改太府少監知登聞檢院為祕書少
監遷翰林直學士再遷祕書監兼左諫議大夫修起居
注中都警廵使張子衍與邦基姻家子衍道中遇皇太
子衛杖立馬市門不去繖衛士訶之子衍以鞭鞭衛士
訶已者御史臺劾奏子衍邦基見臺官為子衍求解及
入見顯宗求脱子衍罪詔削子衍官两階邦基坐削官
一階出為同知西京留守事徙山東東路轉運使永定
軍節度使致仕大定二十一年卒邦基能屬文善畫山
水人物尤以畫名當世云
丁暐仁字藏用大興府宛平人㑹祖奭祖惟壽父筠以
吏補州縣所至有治聲其後致仕杜門不出鄉里有鬬
訟者不之官而就筠質焉暐仁沖澹寡欲讀書之外無
他好遼季避難雖間關道塗未甞釋卷皇統二年登進
士第調武清縣丞縣經兵革後無學校暐仁召邑中俊
秀子弟教之學百姓欣然從之調磁州軍事判官是時
詔使廉察官吏暐仁以廉攝守事遷和川令前令罷耎
不事事羣小越法干禁無所憚暐仁申明法禁皆屏息
或走入他縣以避之有董祐者最强悍畏服暐仁以刀
斷指誓終身不復犯法凡租賦與百姓前為期率比他
邑先辦歴北京推官再遷大理司直以憂去官㝷起復
大定三年除定武軍節度副使而節度使同知皆闕暐
仁為政無留訟改大理丞吏部員外郎轉戶部郎中於
是賈少沖為刑部郎中上謂左丞相赫舍哩良弼曰少
沖為人柔緩不稱刑部之職其議易之乃以暐仁為刑
部郎中坐尚廕局官私用官芻違格付大興府鞫問解
職改祁州刺史祁州為定武支郡士民聞暐仁之官相
率歡迎界上相屬不絕改同知西京留守事首興學校
以明飬士法遷陜西西路轉運使大定二十一年卒官
贊曰吏之興其秦之季邪吏有選試其遼金之際耶其
文從一從史守法不貳之謂耶守法不貳斯真吏矣巧
者舞文以亂法窒者執一而弗通此皆吏道之自失者
也髙衎髙德基張九思之徒皆詭法以自失者矣
　
　
　
　
　
　
　
　
　
　
　
　
　金史卷九十
