
　綱目續麟巻十四
　　　　　　　　　　　　　宜春張自勲撰
(甲/申)唐髙祖神堯皇帝武徳七年(是歲髙開道輔公祏皆/敗死惟梁師都至貞觀)
(二年/乃亡)帝詣國子學釋奠於先聖先師
　　考異(按廵行例曰學校曰臨曰視據漢延熙十九/年書魏主髦視學晉隆和元年書秦王堅臨)
　　(太學皆不書詣此條/詣當作臨或作視)
　　書法(學書臨書視恒也此其書詣何不以人主之/位加先聖也故綱目下書孔子宅則上書詣)
　　(漢明帝永平十五年下書先聖先師/則上書詣是年終綱目書詣學二)
　據永平十五年例則此當從綱目作詣考異説泥○
　按國學雖人主所有而孔子聖師則非時君所得臣
　也彼魏髦秦堅特講論經義(延熙十九年分註云魏/主髦幸太學與諸儒論)
　(書易及禮諸/儒莫能及)考第諸生(隆和元年分註云秦王堅臨/太學考第諸生經義與博士)
　(講/論)顧可與修禮先聖者同日語哉
吳王杜伏威卒
　　考異(按武徳二年書杜伏威降唐唐以為和/州總管未嘗書封杜伏威為呉王疑漏)
　按唐紀武徳二年但書杜伏威降至伏威本傳始云
　髙祖授以東南道行臺尚書令上柱國吳王又不言
　和州總管皆不可解大抵前不書封為吳王者略之
　也(凡例註云封王無事/義者不書有故乃書)此書吳王某卒者因其卒而
　書之所謂爵未見者著之耳如以未書封王為漏則
　凡例賜姓皆書(見封/拜例)是時髙祖賜伏威姓豫綱目不
　書考異亦不言何與(髙開道賜姓李封/北平郡王亦不書)
趙郡王孝恭克丹陽斬輔公祏
　　考異(據上書行臺僕射輔公/祏反此當書誅誤作斬)
　當從考異作誅綱目前不書討此不書誅非所以治
　臣子之叛亂也(凡例治其臣子之叛亂/者曰討討而殺之曰誅)
(丙/戌)九年六月太白經天秦王世民殺太子建成齊王元
吉立世民為皇太子决軍國事
　　分註(世民既與建成元吉有隙以洛陽形勝之地/恐一朝有變欲出保之乃以行臺尚書温大)
　　(雅鎮洛陽建成夜召世民飲酒而酖之世民暴心/痛吐血數升上謂世民曰首建大謀削平海内皆)
　　(汝之功吾欲立汝為嗣而汝固辭且建成為嗣日/乆吾不忍奪也觀汝兄弟似不相容不可同處當)
　　(遣汝居洛陽自陜以東皆主之仍建天子旌旗如/漢梁孝王故事世民泣辭不許將行建成元吉相)
　　(與謀曰秦王若至洛陽不可復制不如留之長安/則一匹夫取之易矣乃宻令數人上封事言秦王)
　　(左右聞往洛陽無不喜躍觀其志趣恐不復來上/乃止元吉宻請殺世民行臺郎中房𤣥齡謂長孫)
　　(無忌曰今嫌隙已成一旦禍發豈惟府朝塗地實/社稷之憂莫若勸王行周公之事以安國家存亡)
　　(之機正在今日無忌以告世民召杜如晦謀之亦/勸世民如𤣥齡言㑹突厥入塞建成薦元吉將兵)
　　(擊之率更令王胵宻告世民曰太子語齊王吾與/秦王餞汝于昆明池使壮士拉殺之因遣人説上)
　　(授我以國而立汝為太弟世民以告長孫無忌無/忌等告世民先事圖之世民歎曰吾誠知禍在朝)
　　(夕欲俟其發然後以義討之不亦可乎尉遲敬徳/曰人情誰不愛其死今衆人以死奉王乃天授也)
　　(世民訪之府僚皆曰齊王凶戾終不肯事其兄於/是太白再經天傅奕宻奏太白見秦分秦王當有)
　　(天下上以其狀示世民世民宻奏建成元吉淫亂/後宫且曰兄弟專欲殺臣似為世充建徳報讐臣)
　　(今永違君親亦實恥見諸賊於地下上驚報曰明/當鞫問汝宜早參明日世民帥無忌等入伏兵於)
　　(𤣥武門張倢伃竊知世民表意馳語建成建成召/元吉謀之元吉曰宜勒兵不朝以觀形勢建成曰)
　　(兵備已嚴當俱入參自問消息乃俱入至臨湖殿/覺有變欲還世民追射建成殺之敬徳射殺元吉)
　　(上方泛舟海池世民使敬德入侍敬徳擐甲持矛/直至上所奏曰太子齊王作亂秦王兵已誅之矣)
　　(恐驚動陛下遣臣宿衛上謂裴寂等曰不圖今日/乃有此事當如之何蕭瑀陳叔達曰建成元吉本)
　　(不預義謀又無功於天下疾秦王功髙望重共為/姦謀今秦王已討而誅之陛下若處以元良委之)
　　(國務無復事矣上曰此吾之夙心也時秦府兵與/二宫左右戰猶未已敬徳請降手勅令内外諸軍)
　　(一受秦王節度衆然後定建成元吉諸子皆坐誅/遂立世民為皇太子軍國庶事悉委太子處決然)
　　(後聞/奏)
　當作秦王世民殺太子建成及齊王元吉自為皇太
　子决軍國事(與世民爭天下者建成也元吉之謀特/傅㑹建成耳故太宗先追射建成而元)
　(吉則敬徳殺之自有首從/之别綱目連書不殊非是)○按髙祖不忍奪建成之
　言所云立汝為嗣吾之夙心皆虛語耳世民欲為天
　子非自今始當其起兵太原(隋大業/十三年)已有宰制天下
　之意觀劉文静云天下大亂非髙祖之才不能定世
　民曰安知其無其意方且無父何有於建成故臨湖
　之變雖無羣下之謀終當取天下於建成之手(世民/云欲)
　(俟其發然/後討之)又况内外諸軍受秦王節度者實出於敬
　徳之請而非髙祖所自命乎其為太子非自而何今
　上書世民殺建成元吉下書立世民為皇太子則似
　建成元吉有罪當誅而髙祖之立世民適以賞其功
　耳何以見其義哉(范氏以書立為見/太宗之罪者非也)惟書自為皇太
　子然後髙祖以私愛而見逼於其子世民以奪嫡而
　竟忘其父罪咸見矣(成吉雖有罪太宗殺之則忍矣/義在譏太宗於成吉無責焉故)
　(髙祖稱上皇亦書/自父子之恩絶矣)或曰太宗此舉為社稷計子何罪
　之深乎曰不然使太宗誠為社稷計則當於文幹稱
　兵時承髙祖之命出涕而道曰文幹不足憂所慮者
　太子兄弟專欲殺(臣元吉勸建成除世民曰當為兄/  手刃之建成私使文幹募壯士)
　(舉兵相應事覺髙祖召建成置幕下/以兵守之文幹遂反見武徳七年)臣為陛下子死
　何足惜但恐臣死之後復有如陛下者起而圖之則
　徒負臣與陛下一生創業艱難耳此天理人情之至
　在髙祖亦宜動心者乃房杜敬徳諸臣欲擁立世民
　與其事逼而陷以不義曷若於此時推勘文幹謀反
　之由痛陳太子不堪嗣位之實乘髙祖有封建成為
　蜀王之㫖(髙祖遣世民討文幹曰文幹事連建成恐/應之者衆汝宜自行還立汝為太子吾不)
　(能效隋文帝自誅其子當封建成為蜀王蜀兵脆/弱他日能事汝汝宜全之不能事汝取之易耳)固
　請改立因說之曰文幹之反實由太子(元吉欲刺世/民建成止之)
　(私使文幹舉兵表裏相應固/知文幹之反實建成啟之也)今惟先遣太子赴蜀則
　文幹不攻自熄矣不然逆節既露不可收拾秦王雖
　能外制文幹政恐蕭牆之禍方深也若是則世民必
　立建成必廢(堯可禪舜何惜建成乃謂不/忍奪耶此髙祖自貽戚也)以父命行
　之又孰得而訾其後哉然太宗既諱而不言徒以虚
　辭遜謝而諸臣亦無以此入告者使髙祖溺於奸邪
　之口(世民既行元吉與妃嬪更迭為建成請封徳彞/復為營解於外上意遂變遣建成還守京師)
　因仍釀禍至逆謀再著追而射之以同氣之親翦若
　讐仇雖能為有唐盛治之主卒貽譏千古豈不惜哉
　且其自言曰欲俟其發然後以義討之嗟乎此其可
　免弑兄殺弟之名乎共叔段之事太宗胡不聞焉而
　温公亦謂事非獲已猶為愈也豈亦不知春秋惡鄭
　莊之義與范氏又云立子以長不以功(温公范氏説/並詳分註)
　此特平時傳位之常非所論於創業之始也(按宋王/成器辭)
　(太子云時平則先嫡長世亂則先有/功雖鑒隠太子而然實千古定論)果然則舜禹不
　當有天下而唐虞之禪且為不父其子矣况殷立三
　宗(中宗髙/宗祖甲)百世不祧又曷嘗不論功耶今自唐起兵
　之初以迄平定之後觀之髙祖雖父特一漢太公而
　建成元吉不過劉仲(仲名喜漢/髙祖兄)諸人耳然不免於亂
　亦髙祖之不知有以致之而已(堯舜能以天下與賢/髙祖不能以天下與)
　(子權與否之間也權得其當/者即為經髙祖何足語此)子臧季札之風顧可望
　於太宗哉(温公云使太宗有子臧之節亂何自生胡/敬齋亦謂太宗宜解辭權位寧死而已不)
　(可殺兄以賊天倫/皆非知太宗者)
以魏徵王珪為諫議大夫
　　分註(初洗馬魏徵常勸建成早除秦王及建成敗/太子召徵謂曰汝何為離間我兄弟徵舉止)
　　(自若對曰先太子早從徵言必無今日之禍太子/改容禮之引為詹事主簿亦召王珪韋挺於巂州)
　　(皆以為諫/議大夫)
　　書法(書以魏徵王珪何美世民也於是世民決/軍國事舉不棄讐可謂無我矣故予之)
　徵勸建成除秦王何其謬也身為宫僚不導以孝友
　敦睦乃首為䦧牆之謀太宗慚徳安知非徵一言啟
　之耶然太宗不誅之亦且禮之者雖髙祖在上已不
　得專亦有歉於中故不得而讐之耳書法以為無我
　非是蓋太宗桓文之流桓公不以射鉤讐管仲太宗
　安得以私怨殺魏徵耶英雄駕御之術固非淺衷所
　可測也(武取文守收拾人心在此/一舉漢髙封雍齒亦此意)○或謂魏徵宜死
　於建成愚以為不然使建成賢而太宗不足以勝任
　死之可也太宗實賢於建成徵蓋欲用其所未足耳
　正如管仲不死於子糾而事桓公猶有可生之理使
　皆死於所事則尊周攘楚與夫貞觀之治不可得而
　見矣故有當死而可以不死者又未可例論也他如
　明之方黄駢首就戮雖成祖不克為太宗亦繇諸臣
　不審於王魏之義也或問伊川甚不取魏徵子何云
　爾曰伊川云以所事言之則可死以義言之則未可
　死曰伊川謂小白當立故管仲可以不死建成既立
　為太子安得與子糾比曰宋王不云乎時平則先嫡
　長世難則先有功唐有天下皆世民之功建成安得
　而有之特髙祖不明此義故有臨湖之變是知太宗
　之簒等於肅宗而王魏之不死亦以義可以生也事
　有推源正流反觀而後定者此類是也
八月太子即位
　　考證(當作太子世民即位○謹按凡例曰凡正統/繼世曰太子某即位註云漢惠帝以下用此)
　　(例古禮已廢從本文也今綱目諸本自唐以/後太子即位皆不書名故當補正後倣此)
　當從考證補世民二字○按唐初立為太子者建成
　也(武徳/元年)今之即位者世民也不書世民何以見其奪
　嫡之罪哉劉氏凡例云漢以下繼世書太子某即位
　其不書名者變例也惟唐世例書太子即位其書名
　者變例也勲謂同一太子即位豈漢以不名為變唐
　復以名為變乎一書之中自為矛盾終非定論(按唐/書本)
　(紀太子即位皆不書名故綱目因之非/有正變之别也劉氏據以為例誤甚)
置𢎞文館
　　分註(上謂侍臣曰朕觀煬帝文辭奥博亦知是堯/舜而非桀紂然行事何其相反也魏徴對曰)
　　(人君雖聖哲猶當虚己以受人故智者獻其謀勇/者竭其力煬帝恃其才俊驕矜自用故口誦堯舜)
　　(之言身為桀紂之行曽不自知以至覆亡也上曰/前事不逺吾屬之師也○胡氏曰太宗之問豈獨)
　　(煬帝為然魏徴當因此力陳堯舜所以為堯舜者/使其君有修進企及之方則其益大矣顧以虚已)
　　(受人為言何其/見堯舜之淺耶)
　人臣對君不惟其詳惟其切太宗之病正在自用魏
　徴虛已受人四字乃對症之藥所謂因事納諫者也
　使太宗善用其言即堯舜之所以為堯舜者不外乎
　此觀孔子稱舜大知亦曰好問好察而已胡氏乃以
　為堯舜之淺者何哉獨是煬帝之知非真知也使真
　知堯舜之是當有惕然不敢自安者何至行事相反
　之甚耶太宗以知是堯舜許煬帝正人主明晦之介
　而徴無一語及此是則其未盡者耳胡氏之說非所
　以責魏徴也(徴故東宫官一旦為太宗臣自有難於/盡言者然能如此亦可謂直諫矣立談)
　(痛哭賈生所以失文帝/胡氏見不逮此何與)
　　分註(有上書請去佞臣者上問佞臣為誰對曰願/陛下與羣臣言或陽怒以試之彼執理不屈)
　　(者直臣也畏威順㫖者佞臣也上曰君源也臣流/也濁其源而求流之清不可得矣君自為詐何以)
　　(責臣下之直乎朕方以至誠治天下見前世帝王/好以權譎小數接其臣下者常竊恥之卿䇿雖善)
　　(朕不/取也)
　聖王之道誠而已矣太宗論君道以至誠為先誠得
　其本然未幾患吏受賕遺絹試之卒為裴矩所折(上/患)
　(吏多受賕宻使左右試賂之有司門令史受絹一匹/上欲殺之裴矩諫曰為吏受賕罪誠當死但陛下使)
　(人遺之而受是/陷人於法也)誠安在哉他如晉陽創義懼父不從
　至以私侍宫人刼之(隋大業十三年太宗與劉文静/裴寂謀興義兵髙祖不從先是)
　(寂為宫監私以晉陽宫人侍髙祖至是寂言曰二郎/隂養士馬欲舉大事正為寂以宫人侍公恐事覺并)
　(誅耳髙祖曰事已如此/當復奈何正須從之耳)此尤權譎之害義者矣
(丁/亥)太宗文武皇帝貞觀元年以戴胄為大理少卿
　　分註(將軍長孫順徳受人餽絹事覺上於殿庭賜/絹數十匹大理少卿胡演以為不可上曰彼)
　　(有人性得絹之辱甚於受刑如/不知媿一禽獸耳殺之何益)
　此太宗之私也不然司門令史為上所罔猶將誅之
　况順徳乎未幾順徳坐李孝常謀反削籍帝復憐之
　召為澤州刺史(詳本/傳)然則所稱得絹甚於受刑者特
　以執大理之口耳豈誠語哉
命京官五品以上更宿中書内省
　宿當作直内字羡○按中書省無内外分註所云内
　省以中書省視諸省為内耳(如尚書省祕/書省之類)今復書内
　省便似中書省有内外非是况前此皆名内書省至
　武徳三年始改内書省為中書省(見百官志中/書省分註)是中
　即内也又曰内省不亦贅乎故當删去
六月封徳彛卒
　　發明(封徳彛姦佞有餘既以亡隋復以誤唐若其/臣賊詬君又小人之所不為者故綱目於其)
　　(死也盡削其官以貶之固不待/他日黜削贈諡而後知其罪也)
　卒當作死○按禮君子曰終小人曰死卒即終也小
　人如徳彛而不書死亦何以見其罪哉且無以别於
　罪不如徳彛而不可書官如杜淹者
徴隋秘書監劉子翼不至(勲嘗疑唐書不為子翼立傳/及讀劉褘之傳乃知子翼雖)
　(以母老辭後復仕唐固知非龔/勝陶潛比也特書隋官何為哉)
　　分註(子翼有學行性剛直朋友有過常面責之李/百藥常稱劉四罵人人終不恨是嵗有詔徴)
　　(之辭以母/老不至)
　　書法(書不至何美子翼也子翼亂則進治則退曷/為美之子翼親逢盛世甘於不仕以奉老母)
　　(可謂知所先者或/以為譏則過矣)
　　發明(士君子之出處當適其時以子翼之剛方未/易輕議然能顯仕於無道之隋而不能屈意)
　　(於有道之唐何哉是時君徳方明羣賢彚進子翼/茍有志當世捨是則無時可矣召而不至豈亦果)
　　(以母老故與特書/隋官蓋美之也)
　此條宜删(陶潛書晉予節也子翼既仕唐何有於秘/書監哉且潛徴著作郎不書况子翼乎)
　○按子翼雖不至後仍仕唐初非恥事二姓者(唐書/劉褘)
　(之傳云母已䘮召拜呉王府功曹/參軍終著作郎𢎞文館直學士)綱目不没善或於
　著作郎𢎞文學士一書其官而以此時之徴不至者
　列叙於分註之下亦足以著其美今大書既載隋官
　分註又止云母老不至若子翼真能不忘隋者殊非
　其實書法發明不觀全史徒以綱目為據不以為甘
　於不仕則以為無志當世雖母老之故猶疑而不信
　豈定論哉勲謂由堯君素書殺之例觀之(隋恭帝皇/泰元年唐)
　(殺隋河東守將堯君素書法云書隋守將見君素終/身隋臣也曷為不書死之廣為弑逆臣雖守節如君)
　(素不得以死節書/所以深惡廣也)子翼雖不至亦不足為美况又唐
　官而非終身隋臣者乎所謂不當書而書者此類是
　也
(戊/子)二年遣右衛大將軍柴紹等討梁師都其下殺之以
降以其地為夏州
　　考異(按前唐兵攻梁皆書伐/書擊此誤作討當改正)
　　書法(唐初諸僭國非叛未有書討者此其書/討何召亂且迷復也故前書冦今書討)
　此條當以書法為正考異不必從○按梁本中國為
　陳所簒既易三姓(陳隋/唐)非讐(唐非/陳比)非敵(唐巳一統豈/師都可敵)
　背楚依晉春秋所取師都不知自反偷䕃他族徒殺
　其身卒殄先祀適足為迷復之戒故得書討若仍以
　非叛而恕之非止亂之道也
出宮女三千餘人
　此亦可删○按太宗即位之初已書放宮女三千人
　(武德/九年)不必復書葢唐書為一代之史自當備載綱目
　為萬世法戒宜有筆削况太宗慚德尤有甚於此者
　(如納巢刺/王妃之類)安在悉登諸册哉
詔自今奴告主者斬之
　之字羡○按指其人而言則曰斬之今泛論奴告主
　者但當書斬以為律令而已書斬之非體
(己/丑)三年春正月耕藉東郊
　當作帝耕藉田(本紀亦作/耕藉田)綱目不書帝非是
裴寂卒
　　分註(司空裴寂坐與妖人交通免官上數之曰計/公勲庸安得至此武德之際貨賂公行紀綱)
　　(紊亂皆公之由也尋/復有罪流静州䘚)
　　書法(裴寂劉文静皆功臣也文静殺具官而寂止/書姓名豈削之與病帝也寂受知髙祖而又)
　　(有功縱其有罪豈不在議功之列而免之而流之/帝於愛其所親之義亦歉矣綱目卒裴寂而無可)
　　(書之官所以深病帝也隋唐以來諸臣/卒不書官者四十二唯裴寂非貶辭)
　寂不書官已免也凡例云無官則爵無爵則姓名而
　已如書法所云則綱目當書曰流裴寂於靜州尋卒
　方足以見意今但書卒而於分註詳載其罪安知其
　非貶耶若謂受知髙祖太宗宜愛其所親莫親於建
　成元吉而太宗殺之况裴寂乎又况寂之受知以私
　非以賢也身為隋監乃以宮人侍髙祖(大業中寂為/宮副監以宮)
　(人侍/唐公)臣誼安在哉太宗之薄之有由然已書法穿鑿
　非是
以李靖為定襄道行軍總管統諸軍討突厥
　　考異(提要定襄作通漢突/厥當書擊亦誤作討)
　按唐紀及靖本傳皆云定襄提要作通漢誤討當作
　伐考異不必從
(庚/寅)四年春正月朔日食(是年日食見本紀/五行志作閏正月)
　綱目不書疑漏(據六年春正/月日食書)
蔡公杜如晦卒
　　考證(當分註/諡曰襄)
　據如晦本傳諡曰成考證以為襄何也
(辛/邜)五年詔諸州剗削京觀加土為墳
　　考異(提要無剗/削二字)
　當作除京觀(除即剗/削意)提要不書剗削但曰加土為墳
　則京觀尚存(積尸封土其/上謂之京觀)無以見太宗恤死之意非
　是
秋八月遣使詣髙麗葬隋戰士
　　考異(詣當/作如)
　　書法(二年收瘞隋末暴骸境内也於是念及髙麗/戰士而遣使𦵏之可謂仁也已矣可謂逺也)
　　(已矣故屢/書美之)
　　發明(既贖䧟敵之人又𦵏戰亡之士迭書於册亦/可嘉矣使帝能堅守此心又豈有遼東之伐)
　　(乎/)
　此條可删語云親親而仁民莫親於兄弟而太宗殺
　之何有於隋戰士况隋伐髙麗在大業八九年間距
　此已二十年其骸已朽安有戰士可葬乃為此無益
　之虛文乎縱使出於實心亦不過悖德而已曷足録
　哉書法發明槩以為美特為太宗所欺耳然則收瘞
　暴骸何以書(二年詔收瘞/隋末暴骸)以是為宜瘞者也書以為
　後世之法爾
十二月開党項之地為十六州
　　分註(党項内屬者前/後三十萬口)
　開當作分之字羡十六本傳作三十二(見党/項傳)
康國求内附
　　分註(康國求内附上曰前代帝王好招徠絶域以/求服逺之名無益於用而糜弊百姓今康國)
　　(内附儻有急難於義不得不救師行萬里豈/不疲勞勞百姓以取虚名朕不為也遂不受)
　附下當有不受二字(齊桓結江黄漢武通西南夷皆/不知此義固當書不受以羙之)
　綱目不書但曰求内附則若已受者然非所以著其
　美也(范氏曰不受康/國足為後世法)宜據分註補入
(壬/辰)六年三月如九成宮
　　分註(上幸九成宮避署監察御史馬周上疏曰大/安宮在城西制度卑小而車駕獨為避暑之)
　　(行是太上皇留暑中而陛下居凉處也温凊之禮/臣竊有所未安且太上皇春秋髙陛下宜朝夕視)
　　(膳今九成宮去京師三百餘里太上皇或時思念/陛下陛下何以赴之然今行計已成不可復止願)
　　(速示還期以解衆惑仍增修大安以稱中外之望/○胡氏曰自古繼世之君得養其母者多矣鮮有)
　　(及父之生而事之者也得養其母未足以盡人子/之心事父致孝然後為慊周宜以此深啟帝心使)
　　(力慕大舜事親之道則太宗必聞/言感動而九成之車不柅自止矣)
　太宗之於上皇非可以舜與瞽䏂比舜誠心孝慕故
　能化頑嚚為底豫太宗方不知有父(觀自稱上皇徙/居大安可見)
　周雖力陳大舜事親之道未必能感動帝心而謂九
　成之車不柅自止非知太宗者也(馬周謂行計已成/不可復止何不於)
　(未行而先諫之恐亦知其/不可止姑存此正論耳)
九月如慶善宮
　如上漏帝字(綱目據本紀書故三月如九成不書帝/十一年幸洛陽不書帝皆非宜倣此補)
　(之/)下漏還宮二字○按巡行例還曰帝還宮註云間
　無異事則不書帝據本紀九月己酉幸慶善宮十月
　乙卯至自慶善宮則此下當書曰冬十月還宮今上
　書如慶善下書以陳叔達為禮部尚書非無異事者
　而不書還宮於例不合
(癸/巳)七年十二月帝奉太上皇置酒未央宮
　　分註(上從上皇宴故漢未央宮上皇命頡利可汗/起舞馮智戴詠詩既而笑曰南北一家古未)
　　(有也帝捧觴上夀曰此皆陛下教誨非臣智力所/及昔漢髙祖亦從上皇宴此宮妄自矜大臣不取)
　　(也上皇/大悦)
　置酒有地而必於未央宮奉親承歡而不忘漢髙祖
　是明以太公處其父而以髙祖自待矣又曰髙祖矜
　大臣不取也勲謂不取之中其矜大較甚耳(漢髙雖/矜大其)
　(樸誠可嘉父子之間初無嫌吝太宗雖不取目中已/無父矣使果歸功上皇雖不言漢髙可也以此自嫌)
　(姑為不取之説其/矯情正可誅耳)太公軒仲而輕季(漢髙祖九年置/酒未央前殿髙)
　(祖奉玉巵為太上皇夀曰始大人常以臣亡賴不能/治産業不如仲力今某之業所就孰與仲多大笑而)
　(樂/)髙祖舍世民而立建成事固相類此太宗置酒未
　央之意也不然九年之内躬養闕然何一旦而及此
　哉
(甲/午)八年聘鄭氏為充華既而罷之
　　分註(帝聘鄭仁基女為充華冊使將發魏徵聞其/許嫁士人陸爽遽上表諫帝大驚自責命停)
　　(册/使)
　聘當作册○按聘者平交之辭非人主所宜施於臣
　下也終綱目惟莽女書聘(漢平帝元/始三年)説者以為著莽
　之伉鄭氏仁基女方許嫁士人何伉之有乃與莽女
　並書耶據分註册使將發聞諌遽停則當書册鄭氏
　以全其美(書法云特/書美之)綱目書聘與莽女無異非所以
　别嫌也
西突厥咄陸可汗死
　　考異(提要咄作/吐死作卒)
　按突厥傳作咄六當從綱目中國有主割據書死例
　也提要書卒誤
(丙/申)十年黜治書侍御史權萬紀
　　分註(萬紀上言宣饒銀大發采之歲可得數百萬/緡上曰朕貴為天子所乏者非財也但恨無)
　　(嘉言可以利民耳與其得數百萬緡何如得一賢/才卿未嘗進一賢才而專言銀利昔堯舜抵璧於)
　　(山投珠於谷漢之桓靈乃聚錢為私藏/卿欲桓靈我耶是日黜萬紀使還家)
　當作治書侍御史權萬紀罷(書黜某未為失但與/例不合故正之如此)○
　按罷免例無罪者曰免某官萬紀不進賢才而專言
　銀利不可謂無罪綱目以無罪例書之非是合從罪
　不著例書曰某罷而已(罷免例曰罪不著/者曰某官某免)或曰何以
　不書有罪以其未見諸行也
(丁/酉)十一年作飛山宮
　按本紀山作仙惟魏徵傳作山未知孰是據道家有
　飛仙變化之術疑本紀得之集覽質實並闕詁何也
　(或曰漢武帝時方士言蓬萊諸神在登州府/飛仙遊息之所故知當作仙見元封元年)
秋七月穀洛溢詔百官極言過失
　　考異(提要溢上有/水字疑漏)
　按本紀穀洛溢上有大雨水三字綱目不書雨水當
　從提要補水字
冬十月獵洛陽苑
　獵上漏帝字觀五年獵後苑書帝可見
(戊/戌)十二年夏五月永興公虞世南卒
　　分註(世南外和柔而内忠直上嘗稱世南有五絶/一德行二忠直三博學四文辭五書翰世南)
　　(嘗獻聖德論上賜詔曰卿論朕太髙朕何敢當然/卿適覩其始未覩其終若朕能慎終如始則此論)
　　(可傳不然恐徒/使後世笑卿也)
　人莫難於自知而知人為小世南為聖德論以美太
　宗與謟諛之臣何異(本傳云陛下之德/堯舜所不逮誣甚)太宗不知自
　反乃謂慎終如始則此論可傳豈知始亦非堯舜耶
　無論取與異致不可同日語即其推刃同氣且為有
　虞之罪人何堯舜之可比哉君臣相諛而不知其非
　適足以貽後世之笑而已
(己/亥)十三年詔内職有闕選良家有才行者充
　充下漏之字宜補(春秋無羡文即語助不可増損綱/目於奴告主羡之字此闕之字皆)
　(非/也)
(庚/子)十四年二月詣國子監(正月幸魏王第漏/帝字故此不書帝)
　　考異(詣當作臨/或作視)
　　書法(綱目下有先聖之文則上書詣髙祖七年書/詣國子監重釋奠也此不書釋奠則其書詣)
　　(何譏也於是釋奠先聖帝不親而觀禮焉綱/目特書曰詣而無釋奠之文所以志其簡也)
　詣當作如(如巡幸宮室之類以/其無尊師之意也)考異不必從(書臨書/視恒辭)
　(也非變文/示譏之義)○據書法所云正當書如以志其慢今復
　書詣與釋奠者何異謂足以正其失乎(文從義立因/先聖而書詣)
　(可也因詣而正祀聖之闕謂足以/志其簡是以空文而證實事非也)書法本以詣字從
　先聖而立故曰不以人主之位加先聖(見七年詣國/子監書法)
　今下無先聖之文何取於詣而特書之語意亦自矛
　盾
(辛/丑)十五年薛延陀攻突厥遣李世勣等將兵討破之
　　考異(討當/作擊)
　　考證(世勣當/去世字)
　　書法(外國相攻恒也擊之過矣書討何思摩唐所/立也延陀既奉詔矣於是又違詔而攻之則)
　　(罪也故/書討)
　當從綱目書討考異説泥世勣諱名在髙宗即位之
　後若此條先去世字則二十三年改官名犯先帝諱
　者(分註云先是太宗二名令天下不連言者勿避/故虞世南李世勣皆不改易至是始令避之)不
　應特書考證亦誤
(癸/卯)十七年夏四月太子承乾謀反廢為庶人立晉王治
為皇太子貶魏王泰為東萊郡王
　　分註(承乾既獲罪魏王泰日入侍奉上面許立為/太子長孫無忌固請立晉王治時年十六上)
　　(謂侍臣曰我若立泰則是太子之位可經營而得/自今太子失道藩王窺伺者皆兩棄之傳諸子孫)
　　(永為後法且泰立則承乾與治皆不全治立則承/乾與泰皆無恙矣乃降泰爵東萊郡王幽之北苑)
　　(○司馬公曰唐太宗不以天下大器私/其所愛以杜禍亂之源可謂能逺謀矣)
　按太宗不私所愛誠可謂逺謀然建成元吉之間不
　思所以善全之術卒使兄弟相殘遺譏後世語曰其
　本亂而末治者否矣承乾之變曷足怪乎况髙宗立
　而武氏進唐之禍亂且自治始温公以為能杜其源
　非也(唐史亦謂太宗昧/於知子卒用昬童)
房𤣥齡等上髙祖今上實録
　　分註(上欲觀國史𤣥齡乃與給事中許敬宗等删/為髙祖今上實録書成上之上見書六月四)
　　(日事語多㣲隠謂𤣥齡曰昔周公誅管蔡以安周/季友酖叔牙以存魯朕之所為亦類是耳史官何)
　　(諱焉即命/直書其事)
　六月四日事不可與周公季友同日語周公誅管蔡
　季友酖叔牙為嫡非為己也使管蔡誅叔牙酖而已
　晏然代其位惡在為周公季友哉太宗但知借酖誅
　以掩殺兄之名而忘已之非周公季友也欲葢而彌
　彰其此之謂與
徙故太子承乾於黔州順陽王泰於均州
　　考異(故上書貶魏王泰為東萊郡王後書徙順陽/王泰為濮王不書徙東萊郡王泰為順陽王)
　　(疑/漏)
　當作封庶人承乾為常山王徙東萊郡王泰為順陽
　王○按承乾書謀反宜廢者也不當稱故太子(罷免/例云)
　(官已見者不復見惟無罪而賢者特/書之雖已廢免亦曰故某官爵某)稱故太子是不
　與其廢也非是泰本以是年徙封順陽王(本紀繫是/年閏六月)
　綱目當書徙為某王以為二十一年濮王之本(二十/一年)
　(書徙順陽王/泰為濮王)黔均二州無關大義雖不書可也
(甲/辰)十八年故太子承乾卒
　當作常山王承乾卒如東海王彊例(見漢明帝/永平元年)○按
　彊不當廢而廢(彊以母郭后廢/意不自安辭位)綱目猶書爵以卒况
　承乾乎再書故太子是病帝也謬甚
(乙/巳)十九年帝攻安市城不下詔班師
　　分註(江夏王道宗督衆築土山以逼其城城中亦/増城以拒之士卒交戰日六七合衝車礟石)
　　(壞其樓堞城中隨立木栅以塞其缺晝夜不息凡/六旬用功五十萬山頺壓城城崩㑹守城傅伏愛)
　　(私離所部髙麗自缺城出戰遂奪土山塹而守之上/怒斬伏愛以狥命諸將攻之三日不能克上以遼左)
　　(早寒草枯水凍士馬難乆留且糧食將盡敕班師先/㧞遼葢二州户口渡遼乃耀兵於安市城下而旋)
　　書法(書詔班師何予知復也與上書大敗下書帝/還上書楊元感起兵下書帝引兵還者又異)
　　(矣隋煬帝大/業八年九年)
　書班師羙也以攻安市不下而詔之則譏矣(使其可/下未必)
　(遽還用功五十萬六旬三日日六七合不能克糧食/將盡士馬難乆以此而還特不獲已耳曷足予哉)
　太宗雖非隋煬比然髙麗之舉與煬帝何異書法槩
　指為予辭何以為喜功好勝者之戒哉况未幾復事
　髙麗(二十一年以牛進達李世勣為行軍大總/管伐髙麗二十二年遣薛萬徹伐髙麗)造舟
　之役疲及劒外而蠻獠皆反(雅眉卭/州獠反)所稱知復者安
　在乎上書㧞葢牟等城(卑沙城/遼東城)降白巖破髙麗兵非
　序績也所以著其黷也
(丙/午)二十年秋八月帝如靈州遣李世勣擊薛延陀降之
勅勒諸部遣使請吏
　　考異(州下漏還/宮二字)
　按本紀至自靈州在貶蕭瑀之後(下書冬十月貶蕭/瑀為商州刺史)
　則還宮二字當繫於冬十月之下考異謂州下漏此
　非也蓋勅勒請朝帝猶在浮陽(見分/註)安得遽書還耶
十二月帝生日罷宴樂
　　分註(上謂長孫無忌等曰今日吾生日世俗皆為/樂在朕翻成傷感今君臨天下富有四海而)
　　(承歡膝下永不可得此子路所以有負米之恨也/詩云哀哀父母生我劬勞奈何以劬勞之日更為)
　　(歡樂乎因泣數/行下左右皆悲)
　　書法(書宴多矣未有書罷宴者書罷宴樂何美之/也以此貽謀猶有責諸道貢獻者矣書生日)
　　(始此終綱目書生日/四書罷宴一而已)
　太宗即位至是二十年無嵗不有生日獨於是年書
　罷宴樂則前此之不罷可知矣夫親死已乆(貞觀九/年太上)
　(皇/崩)前此不罷而今獨罷意豈専在親哉(此疾痛呼父/母之意非真)
　(為親也發/明得之)尹氏謂伐遼不得志而無聊賴者是也書
　法以為美貽謀豈知太宗者哉
(丁/未)二十一年立皇子明為曹王
　　考異(皇字羡按凡例註封立出於/天子不應自謂其子為皇子)
　　分註(曹王明母楊氏巢刺王之妃也有寵於上文/德皇后之崩也欲立為后魏徵諫曰陛下方)
　　(比德唐虞奈何以辰嬴自/累乃止尋以明繼元吉後)
　當從考異去皇字○或曰明非諸子比乃巢刺妃所
　生又以繼元吉後故特書皇以明為太宗之子所以
　著其瀆倫也勲謂使非瀆倫明亦不必書耳(太宗王/十四子)
　(皆不/書)書立子明為曹王所謂因事而見也(見凡/例)○按
　太宗納弟婦而髙宗遂烝父妾不正之報㨗於影響
　可不戒哉(即無髙宗之報巢刺妃亦/不可納言此以警昏狂耳)
(戊/申)二十二年春正月崔仁師坐罪除名流連州
　　考異(提要坐/作以)
　　分註(坐有伏闕訴寃/者仁師不奏也)
　當從提要作以○據分註伏闕訴寃而不奏則仁師
　信有罪矣故當書以(凡例罪狀明白者名下加/有罪字註云或云以罪)以者
　罪得其實坐則彼此相連之辭非仁師一人之罪也
如玊華宮
　　考異(如上漏/帝字)
　帝如玊華宜書月(本紀幸玊/華在二月)綱目不書亦漏
殺華州刺史李君羨
　　分註(太白屢晝見太史占云女主昌民間又傳祕/記云唐三世之後女主武王代有天下上惡)
　　(之以武衛將軍李君羨小名五娘而官稱封邑皆/有武字出為華州刺史御史復奏君羨謀不軌上)
　　(遂誅之上嘗密問太史令李淳風祕記所云信有/之乎對曰臣仰稽天象俯察厯數其人已在宮中)
　　(自今不過三十年當王天下殺唐子孫殆盡其兆/既成矣上曰疑似者盡殺之何如對曰天之所命)
　　(人不能違也王者不死徒多殺無辜且自今以徃/三十年其人已老庶幾頗有慈心為禍或淺今借)
　　(使得而殺之天或生壯者肆其怨/毒恐陛下子孫無遺類矣上乃止)
　武氏亂唐亦太宗父子失德所致耳太宗不納巢刺
　妃髙宗不立武才人亂何自作(堯舜不傳朱均而禪/舜禹便非氣數所能)
　(拘/)既失之於前遂召禍於後淳風不勉其君修德逺
　色正倫理篤恩義徒舉而歸於天勲謂事是而敗歸
　之天可也聚麀滅理如髙宗而謂天不可違豈天亦
　罔人乎(孟子云及䧟於罪然後從而刑之是罔/民也韋后再亂未聞祕記天耶人耶)故術
　數之學儒者所不道信如淳風所云則天宜稔惡何
　以武氏初入即以大水致戒耶(永徽五年三月以武/氏為昭儀四月帝在)
　(萬年宮夜大水書法/云即其所而戒之)
回紇吐迷度為其下所殺詔立其子婆閏
　　考異(當書回紇弑其/可汗吐迷度)
　按吐迷度本為唐都督可汗其私號也(回紇傳云拜/吐迷度為懷)
　(化大將軍瀚海都/督然私自號可汗)况吐迷度之妻為兄子烏紇所烝
　是亦與有罪耳故不書弑考異不必從
(己/酉)二十三年春正月遣驍衛郎將擊突厥車鼻可汗
　　書法(郎將何以不名削之也帝自安市班師之後/急於雪恥思立竒功車鼻入貢未聞其犯塞)
　　(也而遽興師尤為無名矣故例/書擊而於其末也將不書名)
　將下漏髙侃二字○按髙侃不名非削之也(據前後/遣將無)
　(不名者師無名而/削其將不載凡例)上書遣驍衛郎將君命也於髙侃
　何譏若謂無名興師則髙宗之於髙麗非有名也(永/徽)
　(三年髙麗與吐谷渾新羅百濟並遣使入貢六年髙/宗遣營州都督程名振等擊髙麗書法亦以為無名)
　(興師故/書擊)而程名振大書於册何獨於髙侃而削之如
　書法所云則程知節討沙鉢羅并不書遣(見六年五/月大書屯)
　(衛大將軍程知節討沙鉢/羅無遣字鉢作鈔尤誤)亦將謂綱目削之耶凡此
　無關大義徒依文傅㑹殊渉穿鑿不可從
五月以李勣為疊州都督
　　分註(上謂太子曰李世勣才智有餘然汝與之無/恩我今黜之若其即行俟我死汝用為僕射)
　　(親任之若徘徊顧望當殺之耳乃左遷世/勣為疊州都督世勣受詔不至家而去)
　　考異(李下漏/世字)
　當從考異補世字(據改官名犯先帝諱者在/是年六月則此當書世勣)以當作
　黜○按武氏之禍以世勣一言而决(髙宗欲立武氏/為后褚遂良等)
　(皆極諫帝不悦他日世勣入見上問之曰事當且/已乎勣曰此陛下家事何必更問外人上意遂决)世
　勣敢於違衆議而獨阿其君者則由疊州之黜有以
　拂其心耳觀不至家而去可見太宗所云豈無漏言
　者故當書黜以著其謬今從恒辭書以非是○孔子
　稱舜無為非不事事也因其理之當然而不以已意
　與其間(孟子稱禹行所/無事亦此意)以是為無為而已使世勣果
　忠雖不受恩於新主未必遽忘其故君今因其才智
　而以術御之適以啟其逢惡瀆倫之罪則亦太宗貽
　謀不善之過也後世用人者宜以為戒(太宗此舉金/主雍深闢之)
　(嘗謂其子曰君人者焉用偽為受恩/於父寧有忘報於子者乎可為一證)
(庚/戌)髙宗皇帝永徽元年春正月立妃王氏為皇后○詔
衡山公主俟喪畢成昏(上年五月/太宗崩)
　　分註(太宗女衡山公主應適長孫氏有司以為服/既公除欲以今秋成昏于志寧言漢文立制)
　　(本為百姓公主服本斬衰縱使服隨例除豈/可情随例改請俟三年喪畢成昏上從之)
　詔公主喪畢成昏是也而立妃為后乃在正月獨可
　情隨例改乎使志寧推公主之義開諭髙宗力行三
　年之喪則父子君臣皆得之矣不正其本而惟末是
　狥所謂不能三年而察緦小功者並書於册適足發
　千古之笑耳胡氏以為有父子而無君臣(胡氏曰志/寧之議是)
　(亦有父子而/無君臣也)僅據公主為言而置髙宗立后於不論
　何與
(辛/亥)二年秋七月西突厥賀魯殺射匱可汗自立為沙鉢
羅可汗詔武侯大將軍梁建方等討之
　　考異(討當/作擊)
　賀魯書討已降也(貞觀二十二/年賀魯來降)况殺可汗而自立乎
　所謂人得而討者考異説誤(六年程知節討/沙鉢羅倣此)
(壬/子)三年二月帝御安福門樓觀百戲(原本漏帝字/今從考異補)
　　分註(上謂侍臣曰朕舊聞胡人善為擊鞠嘗一觀/之昨初升樓即有羣胡擊鞠意謂朕篤好之)
　　(也帝王所為豈宜容易朕已焚此鞠/冀杜胡人窺望之情亦因以自誡)
　　書法(凡觀譏也觀戲甚矣終綱目書觀十而書觀/戲者三是年中宗神龍元年景龍三年作述)
　　(一轍/也)
　書觀固譏然亦有不同者髙宗之焚鞠自誡與中宗
　之上疏不納者又異矣(神龍元年中宗觀潑寒胡戲/清源尉呂元泰上疏不納)
　書法槩以為一轍非也
(癸/丑)四年春二月散騎常侍房遺愛及髙陽公主謀反伏
誅遂殺荆王元景吳王恪流宇文節於嶺表
　　分註(胡氏曰房杜之質固非裴劉所敢班然太白/經天之際密進籌畫使太宗手翦兄弟并殺)
　　(其子十人此不但陳平之隂禍而已其宗嗣不延/宜哉故四族既隕而唐之子孫亦幾殱於武氏善)
　　(惡之積各以類應反爾之戒酷亦甚矣然後知聖/人行一不義殺一不辜而得天下則不為者豈徒)
　　(然/哉)
　聖人不行不義不殺不辜特為有所不忍有所不為
　不敢自失其本心以負上帝作君之意耳豈畏反爾
　之報姑為善以邀福與如胡氏所云不獨流於釋氏
　輪迴之説且視從古聖人皆全軀保妻子之徒豈不
　謬哉况聖人但不行不義義則雖死不避(如龍比之/於桀紂是)
　(也/)但不殺不辜辜則雖親不貸(如周公之於管蔡/石碏之於厚是也)而
　謂聖人有所為而為之有所畏而不為不亦誣乎
(甲/寅)五年以長孫無忌子三人為朝散大夫
　　考異(子上當/有庶字)
　庶字可省譏在無忌子非為長孫别嫡庶也考異不
　必從
(乙/卯)六年冬十月廢皇后王氏為庶人立昭儀武氏為皇
后
　　分註(百官朝后於肅儀門故后王氏淑妃蕭氏並/囚於别院上嘗念之間行至其所呼之王后)
　　(泣對曰至尊若念疇昔使得再見日月幸甚上曰/朕即有處置武后聞之大怒遣人斬去手足投酒)
　　(甕中曰令二嫗骨醉數日而死又斬之后/數見王蕭為祟故多在洛陽不敢歸長安)
　　書法(武氏弑王后何以不書略之也曷為略/之武氏至於滅唐則弑后不足言矣)
　　發明(王后之死何以不書髙宗昏於衽席動不由/己故武氏一聞泣對之言殺之如斃犬豕綱)
　　(目遂不復書於册者正以著髙宗愚闇之失雖宮/闈之内其故后為人所殺亦且不得而知此則綱)
　　(目不書/之意也)
　王后不書弑弑由於廢也不廢則不可得而弑矣故
　書廢不書弑(綱目蔽罪於髙宗故書法若此至/武氏弑后之惡不待貶而自見)且武
　氏之立王后與有罪焉將以間蕭妃之寵而適自斃
　其死也亦自取耳故略之使武氏不由后而入(初蕭/淑妃)
　(有寵王后疾之髙宗自為太子時見武氏悦之太宗/崩武氏為尼髙宗詣寺行香見之泣后聞之隂令長)
　(髪納之後宮欲以間淑妃之寵數稱武氏之美未幾/大幸立為昭儀后及淑妃寵皆衰更相與譖之上皆)
　(不/納)則弑后者滅唐之漸也何可以不書况㓕唐猶在
　異世(中宗嗣聖元年武氏廢帝為廬/陵王至七年始改國號曰周)而弑后則在今
　日安得逆計未形之惡先恕當境之罪乎書法既誤
　發明又謂著髙宗愚闇之失皆不得綱目之意非是
(丙/辰)顯慶元年春正月以太子忠為梁王立代王𢎞為皇
太子
　　考異(以當作廢按凡例正統廢/其后太子無罪曰廢某人)
　　分註(𢎞武后所生也生四年矣初許敬宗奏曰在/東宮者所出本㣲今知國家已有正嫡必不)
　　(自安恐非宗廟之福於是遂廢忠而立𢎞忠既廢/官屬無敢見者右庶子李安仁獨候見涕泣拜辭)
　　(而/去)
　　書法(太子廢書廢陳王成美立為太子矣其廢也/雖復為陳王書廢未有書以者也此其書以)
　　(何宜廢也忠則曷為宜廢帝之立之非也立子以/嫡無嫡以賢王后利忠母之易制而請之私也而)
　　(遽從之綱目於此書以不書廢所以見其宜廢也/是故忠不宜立則廢不書廢而書以為梁王旦不)
　　(宜立則廢不書廢而書以為皇嗣終綱目書廢太/子十一皆不宜廢者也唯梁王忠書以德王裕書)
　　(黜與書太子廢者/二皆宜廢之辭也)
　　發明(武氏既立則其子不但為諸王而遂已故雖/太子忠已正儲位廢之有若反掌此綱目所)
　　(以不書廢太子而書/以太子忠為梁王也)
　當從考異作廢○按忠雖宜廢以武氏子而廢之則
　亦未為當廢者(春秋之義大夫雖有罪殺之不以其/罪一以無罪之辭書之可以類推)
　蓋武后立不以正苟拘立子以嫡之文是予武氏之
　為后也與書太宗才人者不矛盾乎忠母雖㣲恒也
　𢎞母雖貴變也以變廢恒惡在其為宜哉且使髙宗
　以正自持不廢王后而立武氏安見𢎞當立忠宜廢
　耶旦不書廢為其無嗣也(既以為嗣/則非廢矣)德王書黜為逆
　臣所立也(昭宗光化三年中尉劉季述幽帝於少陽/院立太子裕明年季述等伏誅帝復位黜)
　(裕為/德王)與無嫡而立既立而廢者異矣書法例視之非
　是○王后之私孰若武氏之醜髙宗從王后之請之
　非孰若以父妾為后之罪以此較之輕重瞭然故當
　書廢以著其罪必謂忠不宜立盍於立時譏之既正
　其為太子(書太/子忠)而又以為當廢則是𢎞宜立武宜后
　也安有父妾而可為后者哉發明謂書以以見其易
　終是傅㑹綱目耳
(戊/午)三年鄂公尉遲敬德卒
　　書法(書鄂公卒幸之也於是/功臣之善終者鮮矣)
愛州刺史褚遂良卒
　　書法(書幸之也其不與於四/年七月之詔為大幸矣)
　凡書卒者紀其實也而官爵之或具或否則褒貶存
　焉敬德遂良實以是冬卒雖無四年七月(是月殺長/孫無忌柳)
　(奭韓/瑗)之詔綱目寧不書其卒耶書法兩以為幸之蛇
　足或其人不當書卒而特卒之則其説當矣後書李
　義府是也(乾封/元年)
(庚/申)五年春二月帝如并州
　　考異(下漏還/宮二字)
　按本紀是年及明年但詳其行幸所至(本年四月如/東都十一月)
　(如許州龍朔元年九月及皇后幸李勣許/圉師第二年三月如河北蒲州及同州)而不言還
　宮至龍朔二年四月始書至自同州果厯年不還耶
　抑已還而不書耶不可考矣考異以為綱目漏者非
　也
(辛/酉)龍朔二年夏五月以許圉師為左相
　此條可删當於圉師免上補左相二字(是年/冬)○按是
　年正月改官名以侍中為左相則圉師雖侍中(圉師/為侍)
　(中見顯/慶四年)已為左相矣分註既明不必特書若復書以
　某為某非特不見改官仍職之意(改官分註云以義/更其名而職任如)
　(故/)而左相之名又為唐增一官矣非是
(甲/子)麟德元年十二月殺同三品上官儀劉祥道罷梁王
忠賜死
　　分註(初武后屈身忍辱奉順上意故上排羣議而/立之及得志專作威福上動為所制不勝其)
　　(忿㑹宦者王伏勝發其使道士郭行真出入禁中/為厭禱事上宻召上官儀議之儀因言后專恣請)
　　(廢之上即命草詔左右奔告於后后遽詣上自訴/上羞縮不忍乃曰我初無此心皆上官儀教我儀)
　　(先與伏勝俱事故太子忠后於是使許敬宗誣奏/儀伏勝與忠謀大逆儀下獄及伏勝皆死妻子籍)
　　(没賜忠死於流所右相劉祥道/坐與儀善罷朝士流貶者甚衆)
　當作殺同三品上官儀及梁王忠劉祥道罷○按忠
　之死由上官儀也使儀不請廢后則忠未必遽死故
　當書及以明忠之不幸而髙宗制於彊后至不克保
　其子罪亦見矣書法云直書賜死不宜死者也勲謂
　與書賜死以為忠不宜死何不直書殺以著髙宗之
　罪哉乃若祥道之罷本在忠死之後分註甚明綱目
　先罷後死尤謬
(己/巳)總章二年定銓注法
　　分註(唐之選法取人以身言書判身取體貌豐偉/言取言辭辯正書取楷法遒美判取文理優)
　　(長四事皆可/取則先德行)
　　發明(以言書判取人可也以身取人而求其體貌/豐偉焉如是則體若不勝衣之趙文子容貌)
　　(若婦人女子之張良不在所取矣安/在其為良法哉書乏於册其失自見)
　以身取人固非(中庸取人以/身非此類)言書判亦未為得也比
　類以觀則判取文理近之然皆雷同勦説何補於治
　至書言尤有損無益者語曰君子不以言舉人又曰
　書同文是書本有一定之例初無取於楷法之遒羙
　乃若取人以言則趙括之談兵固勝於其父而李靖
　之呐不出口將何以為大將乎發明但知取身之非
　而槩以言書判為可後世必有務華絶根以無益害
　有益者豈定論哉○按劉曉疏云取士以德為先文
　藝為末(見分/註)唐之選法乃先四事而後德行無論臯
　䕫稷契無書判可呈而晉之郤缺(郤缺跛而賢晉文/公以為下軍大夫)
　(襄公敗狄於箕郤缺獲白狄子師還以先茅/之縣賞胥臣曰舉郤缺子之功也詳見左傳)漢之周
　勃張相如(勃為絳侯相如為東陽侯史記漢文帝登/虎圏問上林尉諸禽獸簿不能對嗇夫從)
　(旁代對甚悉文帝詔拜嗇夫上林令張釋之曰陛下/以周勃張相如何如人上曰長者釋之曰此兩人言)
　(事曾不能出口豈斆此嗇夫諜諜利口㨗給哉今陛/下以嗇夫口辯而超遷之臣恐天下隨風而靡爭為)
　(口辯而無其/實文帝乃止)皆在所擯豈不謬哉後世任選舉之責
　者當以劉曉疏為法
(庚/午)咸亨元年冬十月詔官名復舊
　當作詔復官名舊字羡○按前書改百官名(龍朔/二年)此
　書復官名其義已明舊字可省
(乙/亥)上元二年夏四月以趙瓌為括州刺史
　　分註(左千衛將軍趙瓌尚髙祖女常樂公主女為/周王顯妃公主為上所厚天后惡之廢妃幽)
　　(殺之貶瓌刺括州令/公主隨之官絶朝請)
　以當作貶○按分註瓌本以衛將軍尚常樂公主公
　主為上所厚天后惡之貶瓌刺括州令公主之官故
　當書貶以著天后之私綱目從恒辭書以非是
太子𢎞薨諡孝敬皇帝立雍王賢為皇太子(從考異/補皇字)
　　考異(提要薨作卒按凡例未踰年不成君/曰薨則此當從提要為下漏皇字)
　　考證(薨當作中毒卒○謹按凡例曰凡以毒殺疑/者曰中毒崩註云如晉惠帝史言司馬越之)
　　(酖而通鑑不著其語故但如此書以傳疑今太子/𢎞之死李泌嘗言武后欲謀簒國酖太子𢎞通鑑)
　　(亦云時人以為天后酖之事未顯明故不以殺書/又按綱目太子死失著例憲宗太子寧文宗太子)
　　(永皆書卒今故上取晉惠帝中毒下取/太子寧永卒例當書曰太子𢎞中毒卒)
　　分註(太子仁孝謙謹上甚愛之中外屬心天后方/逞其志太子奏請數忤㫖義陽宣城二公主)
　　(蕭淑妃之女也幽於掖庭年踰三十太子見之驚/惻奏請出降上許之天后怒即日以公主配當上)
　　(翊衛太子尋薨時人以為天后/之酖也詔追諡為孝敬皇帝)
　　書法(綱目卒太子多矣未有書薨者此獨書薨何/諡為帝也○書諡皇帝何譏也君父在上而)
　　(以皇帝號其子/是二日二王矣)
　當從提要作卒書法傅㑹綱目不可從○按薨而後
　諡也例當稱卒(書卒所以正諡/為帝者之非也)以諡帝而書薨則是
　予其諡也又何以為譏耶語意亦自矛盾○中毒之
　例為弑君之疑者設太子既不得書薨又安得書中
　毒與人主等耶且與其書中毒以明武后之酖曷若
　直書殺以著其罪乎(髙宗本紀書天/后殺皇太子)考證説泥○或
　曰何以不書殺曰非髙宗意也事出武后而蔽罪人
　主非其實矣况武氏方殺唐子孫幾盡何有於𢎞耶
　(𢎞武/出)故書之如恒辭亦以見髙宗昏闇子死而不知
　所自耳胡氏指為𢎞罪亦非(胡氏曰太子之職問安/視膳此外非所預也君)
　(父懦昏母后専忍尤當遵飬時晦以絶疑忌/之萌而輕用其智不自韜黙此春秋所禁也)
(丁/丑)儀鳯二年春正月耕藉田
　　考異(耕上漏/帝字)
　此條可删○按乾封二年書耕藉田為崇質也(見書/法)
　此無事義者不必特書宜凖永徽三年例削之(永徽/三年)
　(正月耕藉/田不書)髙宗是時方不能保其國何有於藉田哉
(戊/寅)三年以李敬𤣥為洮河道大總管
　　分註(劉仁軌有奏請多為李敬𤣥所抑由是怨之/知敬𤣥非將帥才薦之使守西邊敬𤣥固辭)
　　(上曰仁軌須朕朕亦自徃卿安得辭/乃以敬𤣥代仁軌大發兵討吐蕃)
　據下書李敬𤣥與吐蕃戰此條當補伐吐蕃三字(本/紀)
　(有伐吐/蕃三字)綱目不書非是○書伐吐蕃明任大責重而
　朝廷用人之非也仁軌於是為不忠矣知敬𤣥非將
　帥才而薦之使守邊卒致青海之敗(敬𤣥將兵十八/萬與吐蕃戰於)
　(青海副總管劉審禮/深入敗没敬𤣥還走)遺人主憂豈先國後私之義哉
(己/卯)調露元年春正月幸東都司農卿韋𢎞機免
　　考異(月下漏帝字又巡行例曰郡國曰如官/府第宅曰幸此書幸東都當作如東都)
　當作帝如東都韋𢎞機免司農卿三字羡○按罷免
　例云官已見者不復見上元二年已書以韋𢎞機為
　司農卿則此司農卿三字可省(按郝處俊等罷不書/官况𢎞機尤以奢泰)
　(免官者乎/當去無疑)是年漏還宮二字考異不言非是
(辛/巳)開耀元年秋七月太平公主適薛紹
　　考異(太上漏/以字)
　　書法(公主下嫁書以此其不書何許與行不同時/也許與行不同時書其行而已故不書以者)
　　(書適日逺甚/者兩書之)
　謂許與行不同時書適不書以似也然太平適薛紹
　正所謂許行同時者(按本傳公主天后所生愛傾諸/女榮國夫人死后丐主為道士)
　(以幸㝠福儀鳯中吐蕃請主下嫁后不欲棄之夷乃/真築宮如方士以拒和親乆之主衣紫袍玉帶歌舞)
　(帝前帝及后笑曰兒不為武官何遽爾主/曰以賜駙馬可乎帝識其意擇薛紹尚之)當從考異
　書以(本紀有/以字)書法傅㑹綱目非是
(壬/午)永淳元年春二月立孫重照為皇太孫
　　分註(上欲令開府置僚屬問吏部郎中王方慶對/曰未聞太子在東宮而更立太孫者也上曰)
　　(自我作古可乎對曰三王不相襲禮何為不可/乃奏置師傅等官既而上疑其非法竟不補授)
　方慶何始諍而卒諛也自我作古謂以義起者如周
　公制禮固不必相襲至若太子在而立太孫此則悖
　禮害義之大者方慶乃以三王不相襲為證豈非長
　君之惡者乎○不補授何以書所以著立孫者之非
　也
聞喜憲公裴行儉卒(本傳憲/作獻)
　　考異(按崩𦵏例曰秦漢以後王侯死皆曰卒賢者/則註云諡曰某註曰諡非生者之稱而通鑑)
　　(以諡加於薨卒之上亦非是則此當書聞喜公裴/行儉辛註云諡曰憲今考太宗賢臣如魏徵房𤣥)
　　(齡李靖髙士亷/等並不書諡)
　　考證(當去憲字分註諡/曰憲後皆倣此)
　　書法(卒未有書諡者此其書諡何予行儉也曷為/予之行儉嘗論昭儀之立為禍始是以予之)
　　(故李勣行儉皆功臣也勣不具官而行儉書諡一/與一奪其示臣子之大節嚴矣入綱目以來大臣)
　　(卒諡自/行儉始)
　方卒之時未有諡也而書於卒上是未卒而先諡豈
　理也哉凡例既正通鑑之失而綱目仍襲通鑑之謬
　非是當從考異考證書爵以卒而註其諡書法以為
　予行儉則賢如房魏而不書諡(房𤣥齡魏徵大書/分註並不書諡)豈
　皆貶
以郭待舉岑長倩郭正一魏𤣥同並中書門下同承受
進止平章事
　　分註(上欲用待舉等謂中書令崔知温曰待舉等/資任尚淺且令與聞政事未可與卿等同名)
　　(自是外司四品以下知/政事始以平章為名)
　承受進止四字宜分註不應大書○按承受進止即
　所謂同平章事也據分註自是知政事者始以平章
　為名則知平章其名而承受進止其實也書其名而
　實自具彼此並書未免近複觀後但書同平章不復
　言承受進止可見
零陵王明自殺
　　分註(初曹王明以太子賢黨降封零陵王黔州安/置至是都督謝祐希天后意逼使自殺上深)
　　(惜之黔府官/屬皆坐免官)
　當作殺零陵王明(賢亦自殺也綱目書/殺故太子賢可證)○按春秋書
　殺四十七未有書自殺者(如晉里克楚子玉皆自/殺春秋書殺其大夫)勲
　謂自殺而有罪則當書伏誅(如漢王莽自焚唐竇懷/貞五代梁敬翔自縊並)
　(書伏/誅)自殺而無罪則必有令之殺者直書殺某而已
　太子賢非反也而誣以廢之(綱目以無罪例書廢太/子雖為庶人猶稱故太)
　(子/)則明之為太子黨其無罪明矣無罪而自殺非上
　殺之而何或曰謝祐逼使自殺耳其罪髙宗何曰謝
　祐之逼希后意也后之欲殺明由髙宗失君父之道
　也葛藟猶能庇其本根况人主乎書殺零陵王明示
　後世人主宜正身率下刑寡妻以御家邦無使孽后
　諂臣得行其私耳自殺而書自殺特紀事之常辭何
　有於訓誡哉
(癸/未)𢎞道元年李義琰致仕
　　分註(義琰改葬父母使其舅氏遷舊墓上聞之怒/曰義琰倚勢凌其舅家不可復知政事義琰)
　　(不自安以疾/求去許之)
　　書法(義琰求退以上怒也其得書致仕/何義琰正人也故綱目特予之)
　當作李義琰罷○按義琰雖正人然遷舅塋以葬其
　親(本傳云義琰改葬其先/使舅家移塋而兆其所)已非正矣故當書罷(據分/註髙)
　(宗明言不可復知/政事非罷而何)以附於罪不著之例綱目書致仕
　特泥時人比漢疏廣耳(本傳云義琰致仕歸田里公/卿以下悉祖餞通化門外時)
　(人比漢/疏廣)不知廣見幾而作義琰因怒求退(使上不怒/義琰未必)
　(退/)未可同日語書法以為予之是葬親者皆可以掘
　人之墓而有故而去與知止者並稱豈春秋推見至
　隱因事垂訓之義哉
秋七月詔以來年有事於嵩山冬十一月詔罷之
　　分註(詔罷封嵩山/上疾甚故也)
　　書法(書詔罷之何譏也何譏封泰山非也封嵩山/益非也以疾甚罷之則亦不足羙矣故三詔)
　　(封嵩岱三罷之皆不書龍朔二年儀鳯元年調露/元年於末也特書譏之然則太宗之罷封禪書星)
　　(孛於太㣲此以疾甚罷則曷為不書故十一月書/罷之十二月書大喪則其故可知矣○據事直書)
　　(褒貶自具何必作此疑案况/有疾亦恒事尤不必諱者乎)
　當直書冬十一月帝有疾秋七月以下至詔罷之當
　與三罷不書並删○按人主之事莫大於始終有疾
　不書徒以大喪見故豈所謂識輕重者乎且下書詔
　太子監國為有疾也(太宗詔太子聽/政亦書帝有疾)先君正其終然
　後嗣子得正其始髙宗終非不正而不書有疾則監
　國之詔何自而至哉義無隱諱非漏則誤書法傅㑹
　綱目不可從○封嵩山雖非然既罷則不必書矣况
　罷尤屬有疾非知非自止者乎義刺兩無當何取特
　書益信書法之誤
十二月帝崩太子即位尊天后為皇太后
　　考證(提要作太/子哲即位)
　當從考證補哲字(唐紀及通考皆作顯此武氏/改中宗諱也當從綱目作哲)不書
　哲則無以别於豫王旦此尤未可以常例視者綱目
　不書非是○據後書尋復稱制(嗣聖/三年)則此下當補太
　后稱制四字以為三年復稱之本按分註云政事皆
　取决於太后則稱制甚明於此不書而後書復亦非
　
　
　
　
　
　
　
　
　
　
　
　
　綱目續麟巻十四
