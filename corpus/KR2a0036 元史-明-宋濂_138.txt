
　元史卷一百三十九
　　明翰林學士亞中大夫知制誥兼修國史宋濓等修
　列傳第二十六
　　奈曼台
奈曼台穆呼哩五世孫曾祖曰博囉祖曰阿爾濟蘇追
封莒王諡忠恵父曰和斯和哩嗣國王追封薊王奈曼
台身長七尺摰靜有威明果善斷射能貫札大徳五年
奉命征海都都勒斡以功賜貂裘白金授宣徽院使階
榮禄大夫七年拜嶺北行省右丞舊制募民中糧以餉
邉是嵗中者三十萬石用事者挾私為市殺其數為十
萬民進退失措奈曼台請於朝凡所輸者悉受之以為
下年之數民感其徳至治二年改甘肅行省平章政事
佩金虎符甘肅嵗糴糧於蘭州多至二萬石距寧夏各
千餘里至甘州自甘州又千餘里始達額齊訥路而寧
夏距額齊訥僅千里奈曼台下諭令輓者自寧夏徑趨
額齊訥嵗省費六十萬緡天厯二年遷陜西行省平章
政事闗中大饑詔募民入粟予爵四方富民應命輸粟
露積闗下初河南饑告糴闗中而闗中民遏其糴至是
闗吏乃河南人修宿怨拒粟使不得入奈曼台杖闗吏
而入其粟京兆民掠人而食之則命分健卒為隊捕强
食人者其患乃巳時入闗粟雖多而貧民乏鈔以糴奈
曼台取官庫术燬昏鈔得五百萬緡識以省印給民行
用俟官給賑饑鈔如數易之先時民或就食他所多毀
牆屋以往奈曼台諭之曰明年嵗稔爾當復還其勿毀
之民由是不敢毀及明年還皆得按堵如初拜西行臺
御史大夫賜金幣玩服等物奉命送太宗皇帝舊鑄皇
兄之寳於其後嗣掦珠濟逹奈曼台威望素嚴至其境
禮貌益尊至順元年遷上都留守佩元降虎符虎賁親
軍都指揮使進階開府儀同三司知嶺北行樞密院事
封宣寧郡王賜金印尋奉命出鎮北邉錫予尤重國初
諸軍置萬户千户百户時金銀符未備惟加纓於槍以
為等威至是奈曼台為請於朝皆得綰符後至元三年
詔奈曼台襲國王授以金印繼又以安邉睦鄰之功賜
珠絡半臂并海東名鷹西域文豹國制以此為極恩六
年拜嶺北行省左丞相仍前國王知行樞密院事至正
二年遷遼陽行省左丞相以年踰六十上疏辭職歸念
其軍士貧乏以麥四百石馬二百匹羊五百頭徧給之
八年薨於家帝聞之震悼命有司厚致賻儀詔贈攄忠
宣惠綏逺輔治功臣太師開府儀同三司上柱國追封
魯王諡忠穆子二長額森布哈入宿衛掌舒庫爾齊特
授朝列大夫給事中拜監察御史繼除河西廉訪副使
淮西宣慰副使累遷中書叅知政亊由御史中丞為中
書右丞次鴻和爾布哈
　　多爾濟
多爾濟穆呼哩六世孫托克托子也多爾濟一嵗而孤
稍長備宿衛事母至孝喜讀書不屑屑事章句於古君
臣行事忠君愛民之道多所究心至治二年授中奉大
夫集賢學士時年未及冠一時同寅如郭貫趙世延鄧
文原諸老皆器重之天厯元年多羅台國王自上都領
兵至古北口與大都兵迎敵事定文宗殺多羅台二年
多爾濟襲國王位扈蹕上都詔便送至遼陽之國順帝
至元四年多羅台弟奈曼台恃太師巴延勢謂國王位
乃其所當襲愬於朝巴延妻欲得多爾濟大珠環價直
萬六千錠多爾濟無以應則慨然曰王位我祖宗所傳
不宜從人求買我縱不得為設為之亦我宗族人耳於
是奈曼台以賂故得為國王而除多爾濟遼陽行省左
丞相以安靖為治民用不擾六年遷河南行省左丞相
為政如在遼陽時先是河南范孟為亂以詿誤連繫者
千百計多爾濟至頗知其寃力欲直之而平章政事納
琳乃元問官執其説不從已而納琳還言於朝以為多
爾濟心狥漢人多爾濟為人寛𢎞有度亦不䘏也至正
四年遷江浙行省左丞相時杭城荐經災燬伯勒齊爾
布哈先為相務寛紓多爾濟繼之咸仍其舊民心翕然
汀州冦竊發多爾濟調遣將士招捕之威信所及數月
即平帝嘉其績錫九龍衣上尊酒居二年方面晏然杭
之耆老請建生祠如前丞相故事多爾濟辭之曰昔者
我父平章官浙省我實生於此宜爾父老有愛於我我
於爾杭人得無情乎然今天下承平我叨居相位於此
唯知謹守法度不辱先人足矣何用虛名為七年召拜
御史大夫會丞相虚位秋拜中書左丞相冬陞右丞相
監修國史而太平為左丞相是時朝廷無事稽古禮文
之事有墜必舉請賜經筵講官坐以崇聖學選清望官
專典陳言以求治道覈守令六事沙汰僧尼舉隠逸士
事見太平傳嵗餘留守司行致賀禮其物先留鴻禧觀
將饋二相多爾濟家臣寓觀中察知物有豐殺其致左
相者特豐家臣具白其事請郤之多爾濟曰彼縱不送
我亦又何恠即命受之郯王家産既籍於官多爾濟俾
掾史録其數明日掾史以復韓嘉訥為平章不知出丞
相命勃然變色叱掾史曰公事須自下而上何竟白丞
相令客省使扶出多爾濟不為動知者咸服其量九年
罷丞相位復為國王之國遼陽十四年托克托總兵南
討中書叅議龔伯遂建言宜分遣諸宗王及異姓王俱
出軍呉王托爾齊厚賂伯遂獲免多爾濟獨曰吾國家
世臣天下有事政効力之秋也吾豈暇與小子軰通賄
賂哉即領兵出淮南聽托克托節制托克托遣攻六合
抜之既而詔削托克托官爵罷其兵權多爾濟乃以本
部兵守揚州十五年薨於軍年五十二初多爾濟為集
賢學士從其從兄丞相拜珠在上都南坡之變拜珠遇
害賊臣特克實齊勤特穆爾等并欲殺多爾濟從子多
爾濟巴勒方八嵗詣集賽官蘇都爾求免以故多爾濟
得脱於難多爾濟為相務存大體而太平則兼理庶務
一時政權頗出於太平趍附者衆多爾濟處之凝然不
與較然太平亦能推讓盡禮中外皆號為賢相云二子
都哩木特穆爾翰林學士阿穆嘠實哩襲國王
　　多爾濟巴勒
多爾濟巴勒字惟中穆呼哩七世孫祖索多父伯勒格
特穆爾多爾濟巴勒甫晬而孤育於從祖母拜珠從父
也請於仁宗降璽書䕶其家稍長好讀書年十四見文
宗適將幸上都親閲御衣命録於簿顧左右無能書漢
字者多爾濟巴勒引筆書之文宗喜曰世臣家乃能知
學豈易得哉命為尚衣奉御尋授工部郎中元統元年
擢監察御史首上疏請親祀宗廟赦命不宜數又陳時
政五事其一曰太史言三月癸夘望月食既四月戊午
朔日又食皇上宜奮乾綱修刑政疎逺邪佞顓任忠良
庶可消弭災變以為禎祥二曰親祀郊廟三曰博選勲
舊世臣之子端謹正直之人前後輔導使嬉戲之事不
接於目俚俗之言不及於耳則聖徳日新矣四曰樞機
之臣固宜尊寵然必賞罰公則民心服五曰弭安盗賊
振救饑民是時日月薄蝕烈風暴作河北山東旱蝗為
災乃復條陳九事上之一曰比日倖門漸啓刑罰漸差
無功者覬覦希賞有罪者僥倖求免恐刑政漸隳紀綱
漸紊勞臣何以示勸姦臣無所警懼二曰天下之財皆
出於民民竭其力以佐公上而用猶不足則嗟怨之氣
上干陰陽之和水旱災變所由生也宜顓命中書省官
二員督責户部詳定減省罷不急之工役止無名之賞
賜三曰禁中常作佛事權宜停止四曰官府日增選法
愈敝宜省冗員五曰均公田六曰鑄錢幣七曰罷山東
田賦總管府八曰蠲河南自實田糧九曰禁取姬妾於
海外正月元日朝賀大明殿多爾濟巴勒當糾正班次
上言百官踰越班制者當同失儀論以懲不敬先是教
坊官位百官後御史大夫薩題傳㫖俾入正班多爾濟
巴勒執不可薩題曰御史不奉詔即多爾濟巴勒曰亊
不可行大夫覆奏可也西僧為佛事内廷醉酒失火多
爾濟巴勒劾其不守戒律延燒宫殿震驚九重薩題傳
㫖免其罪多爾濟巴勒又執不可一日間傳㫖者八乃
已丞相巴延御史大夫騰吉斯二家奴怙勢害民多爾
濟巴勒巡歴至漷州悉捕致於法民大悦及還騰吉斯
怒曰御史不禮我已甚辱我家人我何靣目見人耶答
曰多爾濟巴勒知奉法而已它不知也騰吉斯從子茂
穆蘇為欽察親軍指揮使恣横不法多爾濟巴勒劾之
茂穆蘇因集無賴子欲加害會騰吉斯被誅乃罷遷太
府監改奎章閣學士院供奉學士進承制學士皆兼經
筵官又陞侍書學士同知經筵事時多爾濟巴勒甫弱
冠又世家子乃獨以經術侍帝左右世以為盛事至正
元年罷學士院除翰林學士陞資善大夫於是經筵亦
歸翰林仍命多爾濟巴勒知經筵事時喀喇庫庫以翰
林學士承㫖亦在經筵在上前敷陳經義多爾濟巴勒
為翻譯曲盡其意多所啓沃禁中語秘不傳俄遷大宗
正府伊克扎爾古齊聽訟之際引諭律令曲當事情有
同僚年老者歎曰吾居是官四十年見公論事殆神人
也宗王有殺其大母者多爾濟巴勒與巴克實力請於
朝必正其罪時相難之出為淮東肅政廉訪使遷江南
行臺治書侍御史未行又遷江西行省左丞以疾不赴
北還養疾黄厓山中起為資正院使五年拜中書叅知
政事同知經筵事提調宣文閣時纂集至正條格多爾
濟巴勒謂是書上有祖宗制誥安得獨稱今日年號又
律中條格乃其一門耳安可獨以為書名時相不能從
唯除制誥而已有以音樂得幸者詔用為崇文監丞多
爾濟巴勒它擬一人以聞帝怒曰選法盡由中書省耶
多爾濟巴勒頓首曰用倖人居清選臣恐後世議陛下
今選它人臣之罪也省臣無與焉帝乃悦陞右丞尋拜
御史中丞監察御史劾奏伯勒齊爾布哈章甫上黜御
史大夫琳沁巴勒為江浙行省平章政亊多爾濟巴勒
曰若此臺綱安在再上章劾奏并留大夫不允臺臣皆
上印綬辭職帝諭多爾濟巴勒曰汝其毋辭對曰憲綱
隳矣臣安得獨留帝為出涕多爾濟巴勒即杜門謝客
尋出為遼陽行省平章政事階榮禄大夫至官詢民所
疾苦知米粟羊豕薪炭諸貨皆藉鄉民販負入城而貴
室僮奴公府𨽻卒争强買之僅酬其半直又其俗編柳
為斗大小不一豪賈猾儈得以高下其手民咸病之即
飭有司厲防禁齊稱量諸物乃畢集而價自平又存恤
孤老平準錢法清銓選汰胥吏慎勾稽興廢墜鉅細畢
舉苟有罪雖勲舊不貸王邸百司聞風悚懼召為太常
禮儀院使俄遷中政使又遷資正使㑹盗起河南帝憂
之拜中書平章政事階光禄大夫首言治國之道綱常
為重前西臺御史張桓仗節死義不汚於冦宜首旌之
以勸來者又言宜守荆襄湖廣以絶後患又數論祖宗
之用兵匪専於殺人葢必有其道焉今倡亂者止數人
顧盡坐中華之民為畔逆豈足服人心其言頗迕丞相
托克托意時托克托倚信左司郎中汝中栢員外郎拜
特穆爾兩人因擅權用事而多爾濟巴勒正色立朝無
所附麗適陜州危急因出為陜西行臺御史大夫行至
中途聞商州䧟武闗不守即輕騎晝夜兼程至奉元而
賊已至鴻門吏白涓日署事不許曰賊勢若此尚何顧
陰陽拘忌哉即就署省臺素以舉措為嫌不相聚論事
多爾濟巴勒曰多事如此惡得以常例論與行省平章
托多約五日一會集尋有㫖命與托多便宜同討賊即
督諸軍復商州乃修築奉元城壘募民為兵出庫所蔵
銀為大錢射而中的者賞之由是人皆為精兵金商義
兵以獸皮為矢房狀如瓠號毛葫蘆軍甚精鋭列其功
以聞賜勑書褒奬之由是其軍遂盛而國家獲其用金
州由興元鳯翔逹奉元道里迴逺乃開義谷創置七驛
路近以便時御史大夫額森特穆爾師敗於河南西臺
御史䝉果勒哈雅范文等十二人劾奏之多爾濟巴勒
當署字顧左右曰吾其為平章湖廣矣未幾命下果然
額森特穆爾者托克托之弟托克托怒故左遷多爾濟
巴勒而御史十二人皆見黜闗中人遮道涕泣曰生我
者公也何遽去而不留乎多爾濟巴勒慰遣之不聽乃
從間道得出至重慶聞江陵䧟道路阻不可行或請少
留以竢之不從期必逹乃已湖廣行省時權治澧州既
至律諸軍以法而授納粟者以官人心翕然汝中栢拜
特穆爾言於丞相曰不殺多爾濟巴勒丞相終不安葢
謂其帝意所眷屬必復用耳乃命多爾濟巴勒專供給
軍食時官廩所儲無幾即延州民有粟者親予酒諭勸
之而貸其粟約竢朝廷頒鈔至即還以直民無不從者
又遣官糴粟河南四川之境民聞其名争輸粟以助軍
餉右丞巴延布哈方總兵承風㫖數侵辱之多爾濟巴
勒不為動㑹官軍復武昌至蘄黄巴延布哈百計徵索
無不給之猶欲言其供需失期逹爾罕軍帥王布哈奮
言曰平章國之貴臣今坐不重茵食無珍味徒為我曹
軍食耳今百需立辦猶欲誣之是無人心也我曹便散
還鄉里矣托克托遣國子助教諤勒哲至軍中風使害
之諤勒哲至反加敬禮語人曰平章勲舊之家國之祥
瑞吾苟傷之人將不食吾餘矣多爾濟巴勒素有風疾
軍中感霧露所患日劇卒於黄州蘭溪驛年四十多爾
濟巴勒立朝以扶持名教為已任薦抜人才而不以為
私恩留心經術凡伊洛諸儒之書未嘗去手喜為五言
詩於字畫尤精翰林學士承㫖臨川危素嘗客於多爾
濟巴勒諫之曰明公當務安國家利社稷毋為留神於
末藝多爾濟巴勒深服其言其在經筵開陳大義為多
間采前賢遺言各以類次為書凡四卷一曰學本二曰
君道三曰臣職四曰國政明道厚倫制行稽古游藝五
者學本之目也敬天愛民知人納諫治内五者君道之
目也宰輔臺察守令將帥􁂎御五者臣職之目也興學
訓農理財審刑議兵五者國政之目也帝覧而善之賜
名曰治原通訓蔵於宣文閣二子特古斯特穆爾都沁
特穆爾
　　阿嚕圖
阿嚕圖博爾濟四世孫父穆呼哩阿嚕圖由經正監襲
職為集賽官掌環衛遂拜翰林學士承㫖遷知樞密院
事至元三年襲封廣平王至正四年托克托辭相位帝
問誰可代為相者托克托以阿嚕圖薦五月詔拜中書
右丞相監修國史而伯勒齊爾布哈為左丞相從駕行
幸毎同車出入一時朝野以二相協和為喜時詔修遼
金宋三史阿嚕圖為總裁五年三史成十月阿嚕圖等
既以其書進帝御宣文閣阿嚕圖復與平章政事特穆
爾逹實太平上奏太祖取金世祖平宋混一區宇典章
圗籍皆歸祕府今陛下以三國事績命儒士纂修而臣
阿嚕圖總裁臣素不讀漢人文書未解其義今者進呈
萬㡬之暇乞以備乙覧帝曰此事卿誠未解史書所繫
甚重非儒士汎作文字也彼一國人君行善則國興朕
為君者宜取以為法彼一朝行惡則國廢朕當取以為
戒然豈止儆勸人君其間亦有為宰相事善則卿等宜
倣效惡則宜監戒朕與卿等皆當取前代善惡為勉朕
或思有未至卿等其言之阿嚕圖頓首舞蹈而出右司
郎中陳思謙建言諸事阿嚕圖曰左右司之職所以贊
助宰相今郎中有所言與我軰共議見諸行事何必别
為文字自有所陳耶郎中若居他官則可建言今居左
右司而建言是徒欲顯一己自能言耳將置我軰於何
地思謙大慙服一日與僚佐議除刑部尚書宰執有所
舉或難之曰此人柔軟非刑部所可用阿嚕圖曰廟堂
即今選儈子耶若選儈子須選强壯人尚書欲其詳讞
刑牘耳若不枉人不壊法即是好刑官何必求强壯人
耶左右無以答其知大體類如此先是伯勒齊爾布哈
嘗與阿嚕圖謀擠害托克托阿嚕圖曰我等豈能乆居
相位當亦有退休之日人將謂我何伯勒齊爾布哈屢
以為言終不從六年伯勒齊爾布哈乃諷御史劾奏阿
嚕圖不宜居相位阿嚕圖即避出城其姻黨皆為之不
平請曰丞相所行皆善而御史言者無理丞相何不見
帝自陳帝必辯焉阿嚕圖曰我博爾濟世裔豈丞相為
難得耶但帝命我不敢辭今御史劾我我宜即去盖御
史臺乃世祖所設置我若與御史抗即與世祖抗矣爾
等無復言阿嚕圖罷去明年伯勒齊爾布哈遂為右丞
相不久亦去十一年阿嚕圖復起為太傅出守和琳邊
薨無嗣
　　努都爾噶
努都爾噶博爾濟四世孫早嵗備宿衛累遷同知樞密
院事既而廢處於家順帝至元五年奉使宣撫逹勒逹
之地整理有司不公不法事三十餘條由是朝廷知其
才陞知嶺北行樞密院事至正十五年召拜中書平章
政事遷知樞密院事十七年以太尉總山東諸軍守鎮
東昌路擊退田豐兵十八年田豐復䧟濟寧進逼東昌
努都爾噶乏糧棄城退屯栢鄉東昌遂䧟還京師拜中
書添設左丞相與太平同居相位努都爾噶有識量處
事平允倭人攻金復州殺紅軍據其州署奏遣人賞賚
而撫安之浙西張士誠既降努都爾噶處置江南諸事
咸得其宜士誠大服興和路富民調戲子婦繫獄車載
楮幣至京師行賂以故刑部官持其事久不決努都爾
噶乃除刑部侍郎為興和路逹嚕噶齊俾決其事富民
遂自縊凡授官惟才是選不用私人衆稱其有大臣體
已而遽罷相遷知樞密院事嘗臥病謂其所知曰太平
真宰相才也我疾固不起而太平亦不能久於位此可
歎也朝官至門候疾者皆謝遣之二十年正月卒
　
　
　
　
　
　
　
　
　
　
　
　
　
　元史卷一百三十九
元史卷一百三十九考證
奈曼台傳時金銀符未備惟加纓於槍上為等威至是
　奈曼台為請于朝廷皆得綰符　按兵志世祖時中
　下萬户佩金虎符有三珠両珠一珠之别千户金符
　百户銀符官制具備不應至文宗時奈曼台始為請
　也
多爾濟傳至元四年多羅台弟奈曼台恃太師巴延勢
　謂國王乃其所當襲愬于朝　按奈曼台本傳襲國
　王在至元三年順帝本紀不載奈曼台襲爵事而以
　多爾濟為遼陽行省左丞相亦屬之四年與此傳正
　合特與奈曼台傳互異耳
多爾濟巴勒傳至正元年罷學士院　按順帝本紀學
　士院之罷在至元六年
阿嚕圖傳至元三年襲封廣平王　按托克托傳至元
　元年以阿嚕圖正親王之位與此互異
努都爾噶傳累遷同知樞宻院事　按宻字舊訛審今
　改
努都爾噶傳倭人攻金復州殺紅軍據其州署　按署
　字舊訛者今改
