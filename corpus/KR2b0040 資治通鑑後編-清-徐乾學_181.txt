
　資治通鑑後編卷一百八十
　　　　　　　　　　　刑部尚書徐乾學撰
　元紀二十八(起上章困敦七月盡𤣥黓攝/提格十二月凡二年有奇)
　　順帝
至正二十年七月辛酉博囉特穆爾大敗賊王士誠於
臺州　乙丑陳友諒浮梁守將于光等遣人以其縣降
於江南　乙亥詔博囉特穆爾總領達達罕爾軍馬為
總兵官仍便宜行事　八月戊子命博囉特穆爾守石
嶺關以北博囉特穆爾守石嶺關以南　乙未永平路
陷　甲辰詔諸處所在權攝官員專務漁獵百姓今後
非朝廷允許不得之任　庚戌詔江浙行省左丞相達
實特穆爾加太尉兼知江浙行樞密院事提調行宣政
院事便宜行事　九月乙卯朔詔遣參知政事額森巴
哈等往諭博囉特穆爾察罕特穆爾令講和時博囉特
穆爾調兵自石嶺關直扺冀寧圍其城三日復退屯交
城察罕特穆爾調參政閻奉先引兵與戰已而各於石
嶺關南北守禦　壬戌賊陷孟州又陷趙州攻真定路
　癸未賊復犯上都右丞䝉克特穆爾引兵擊之敗績
　監察御史張楨劾太尉阿吉瑪欺罔之罪并副使托
克托穆爾治書侍御史婁努弄權誤國之罪不報時博囉
特穆爾與察罕特穆爾方争晉冀朝廷遣額森巴哈及
托克托穆爾婁努往解之既受命不前進楨又言其貪懦
庸鄙茍懷自安之計無憂國致身之忠朝廷將使二家
釋憾恊心討賊此國之大事謂宜風馳電走而乃迂囘
退攝枉道延安以西繞曲數千里遲遲而行使兩軍日
夜仇殺黎庶肝腦塗地實此二人之所致也宜急殛之
以救時危亦不報楨乃慨然歎曰天下事不可為矣即
辭去居河中安邑山谷間結茅僅容膝有訪之者不復
言時事但對之流涕而已　是月張士誠兵侵諸全州
江南元帥袁實戰死　黄岡人歐普祥故徐夀輝將也
性殘暴所過室廬皆焚蕩俘掠無遺夀輝使守袁州陳
友諒弑夀輝徵兵於普祥普祥不聽其節制乃以袁州
降於江南友諒聞之遣其弟友仁攻袁州普祥與部將
劉仁黃彬擊敗其衆獲友仁鞭而囚之友諒懼遣其太
師鄒普勝與普祥和約各守其境普祥乃釋友仁歸
冬十月甲申以張良弼為湖廣行省參知政事討南陽
襄樊　詔博囉特穆爾守冀寧博囉特穆爾遣保保等
倍道趨之守者不納己亥察罕特穆爾遣陳秉直等以
兵攻博囉特穆爾之軍於冀寧博囉特穆爾軍戰敗時
有旨以冀寧畀博囉特穆爾察罕特穆爾以為用兵數
年惟藉冀晉以給其軍而致盛强茍奉旨與之則彼得
以足其兵食乃託言用師汴梁尋渡河就屯澤潞拒之
調延安軍交戰於東勝州等處再遣巴布斯以兵援之
巴布斯謂彼軍奉旨而來我何敢抗王命察罕特穆爾
怒殺之　十一月甲寅朔黃河淸凡三日　博囉特穆
爾以兵侵汾州察罕特穆爾以兵拒之　癸酉賊犯易
州　十二月辛卯廣平路陷　是歲陽翟王阿嚕輝特
穆爾擁兵數十萬屯於穆爾固徹烏之地將犯京畿使
來言曰祖宗以天下付汝汝已失其大半若以國璽付
我我當自為之帝遣報之曰天命有在汝欲為則為之
命知樞密院事圗堅特穆爾等將兵擊之不克致師大
潰圗堅特穆爾走上都　關先生沙劉二破頭潘兵入
高麗王都王出奔耽羅其臣納女請降將校皆以女子
配之軍士遂與高麗為姻婭恣情往來高麗人因而各
藏其馬林中一夕𫝊王令除高麗聲音者不殺其餘並
殺之關先生沙劉二皆死惟破頭潘及禆將左李率輕
騎萬人從間道直走西京降博囉特穆爾聽其調遣已
而又降於庫庫特穆爾(此事據庚申/外史修入)
二十一年春正月癸丑朔詔赦天下　命中書平章政
事達實特穆爾參知政事七十往諭博囉特穆爾罷兵
還鎮復遣使往諭察罕特穆爾亦令罷兵而丞相綽斯
嘉與資正院使朴巴哈黷貨無厭視南北兩家賂遺厚
薄而㗖之以密旨南之賂厚則謂北曰上有密旨令汝
併北而有之北之賂厚則謂北曰上有密旨令汝併南
而有之由是構怨日深兵終不解　乙丑河南賊犯杞
縣察罕特穆爾討平之　丁卯李思齊進兵平伏羌等
縣　癸酉石州大風抜木六畜俱鳴民所持槍忽生火
焰抹之即無搖之即有　是月宋封江南行中書省左
丞相朱元璋為呉國公承制封拜如故時龍鳳七年也
　呉院判朱亮祖率兵擊陳友諒平章王溥於饒州安
仁之石港不利而還　呉元帥朱文輝及饒州降將余
椿等引兵次池之建德令元帥羅友賢攻東流賊壘擒
其將李茂仲文輝又追襲其守將趙同僉走之　二月
甲申同僉樞密院事薩哩特穆爾復永平灤州等處
呉始議立鹽法置局設官以掌之令商人販鬻二十分
而取其一以資軍餉　己丑察罕特穆爾駐兵霍州攻
博囉特穆爾　己亥呉置寳源局於應天府鑄大中通
寳錢使與厯代錢兼行以四百為一貫四貫為一兩四
文為一錢其物貨價直一從民便　丙午呉議立茶法
凡產茶郡縣並令征之其法官給茶引付諸產茶郡縣
凡商人買茶具數赴官納錢請引方許出境貿易毎茶
一百斤輸錢二百郡縣籍記商人姓名以憑勾稽　巴
薩特穆爾以亷訪使久居廣東專恣自用詔以旺扎勒圗
等為亷訪司官而除巴薩特穆爾為江南行臺侍御史
巴薩特穆爾不受命盡殺旺扎勒圗等唯亷訪使董鑰哀
請得免　三月癸酉察罕特穆爾調兵討永城縣又駐
兵宿州擒賊將梁綿住　泗州守將薛顯以城降於呉
　先是江南行省遣夏煜往諭方國珍戊寅國珍使者
來謝且以金玉飾馬鞍輿獻呉國公曰吾今有事四方
所需者文武材能所用者粟米布帛其他寳玩非所好
也却其獻　是月張士誠海運糧十一萬石至京師
博囉特穆爾罷兵還遣托律拜等引兵據延安以謀入
陜張良弼岀南山義谷駐藍田受節制於察罕特穆爾
良弼又隂結陜西行省平章鼎珠聽丞相特里特穆爾
調遣營於鹿臺察罕特穆爾聞而銜之　張士信修宋
鄂王岳飛精忠廟率僚佐致祭仍令郡守謝節經理其
墓田(據陳基修/忠廟碑)　夏四月辛巳朔日有食之　是月以
張良弼為陜西行省參知政事　察罕特穆爾遣其子
副詹事庫庫特穆爾貢糧至京師皇太子親與定約遂
不復疑庫庫本察罕甥也姓王氏名保保察罕養以為
子　五月四川明玉珍陷嘉定等路李思齊遣兵擊敗
之　乙亥察罕特穆爾以兵侵博囉特穆爾所守之地
　是月李思齊受李武崔德等降　呉命同僉朱文忠
城嚴州時杭州為張士誠所據距嚴密邇故築城為守
備　陳友諒將李明道犯信州聞呉將胡大海在浙東
懼其來援乃遣兵據玉山之草平鎮以拒敵夏德潤出
兵争之遂戰死　六月乙未熒惑歲星太白聚於翼
察罕特穆爾諜知山東羣賊自相攻殺而濟寧田豐降
於賊欲總兵討之丙申輿疾自陜抵洛大㑹諸將與議
師期發并州軍出井陘遼沁軍岀邯鄲澤潞軍岀磁州
懷衞軍岀白馬及汴洛軍水陸俱下分道並進而自率
鐵騎建大將旗鼓渡孟津踰覃懷鼓行而東復冠州東
昌　丙午呉雄峰翼元帥王思義克番陽之利陽鎮遂
㑹鄧愈兵攻浮梁　李明道攻信州益急呉守將胡德
濟以兵少閉城固守遣人求援於胡大海大海即率兵
由靈溪以進德濟乃引兵岀城與明道戰大海縱兵夾
擊大破之擒明道及其宣慰王漢二送朱文忠漢二溥
之弟也文忠令為書以招溥復送之建康呉國公皆仍
其舊職用為鄉道以取江西　秋七月甲子呉國公以
范常為太平府知府諭之曰太平吾股肱郡其民數罹
兵革疲勞甚矣今命爾往當有以安輯之使各得其所
庶㡬盡職常滁州人也　己巳忻州西北有赤氣蔽天
如血　壬申陳友諒知院張定邊陷安慶呉守將余元
帥等戰敗奔還建康呉國公怒皆斬之　呉國公視事
東閣坐久更衣衣皆經澣濯者參軍宋思顔曰主公儉
德誠無以加真可示法於子孫第恐今日如此而後或
不然耳願始終無二公賜帛以旌其直思顔又曰近句
容獲虎令豢養民間飼之以犬無益也公即命取二虎
并一熊殺之分賜百官　八月甲申呉將鄧愈克浮梁
陳友諒守將侯邦佐等棄城走院判于光復攻樂平州
友諒總管蕭明率衆拒戰光擊敗擒之遂克樂平　呉
將胡大海率兵攻紹興部將張英恃勇輕進至城下遇
伏兵被執死之大海圍城久不下乃引還　乙酉大同
路北方夜有赤氣蔽天移時方散　先是朱文忠送李
明道至呉國公問陳氏何如明道具言友諒弑主將士
離心且政令不一擅權者多驍勇之將如趙普勝者又
忌而殺之雖有衆不足用也及安慶之陷公遂決意伐
之召諭諸將各厲士卒以從徐達進曰師直為壯今我
直而彼曲焉有不克劉基亦言於公曰昨觀天象金星
在前火星在後此師勝之兆願主公順天應人早行弔
伐公於是命徐達常遇春等先發庚寅親率舟師以進
乘龍驤巨艦建大旗於前署曰弔民伐罪納順招降諸
軍溯流而上友諒江上斥候望風奔遁戊戌至安慶敵
固守不戰公以陸兵疑之乃命廖永忠張志雄以舟師
擊其水寨破敵舟八十餘艘遂復安慶長驅至小孤山
友諒守將傅友德及丁普郎迎降壬寅次湖口遇友諒
舟出江偵邏命常遇春擊之敵舟退走乘勝追至江州
友諒親率兵督戰公分舟師為兩翼夾擊友諒大破之
獲其舟百餘艘友諒窮蹙夜半挈妻子棄城走武昌癸
卯公入江州獲馬二千餘匹糧數十萬復遣徐達進兵
追之達聞友諒欲出沔陽戰艦來拒戰乃屯沌口以遏
之　甲辰呉遣兵攻南康克之改為西寧府又分遣將
士畧各城之未下者東流蘄黃廣濟饒州相繼降附
呉花雲家侍婢孫氏與雲子瑋被虜在江州友諒軍中
惡兒啼孫恐兒見害以簪珥屬兒漁家育之及友諒敗
孫脱身至漁家見兒遂竊負之夜出宿陶穴中明日出
江滸僦舟以渡適友諒潰卒還争舟捽孫及兒投之江
方出没波中有斷木自上流至孫挾兒附木浮入蘆渚
中渚有蓮實孫取㗖兒凡七日得不死忽夜半聞人呼
之一老父命與俱行得達呉國公所公聞其為花雲兒
也即呼入見孫氏抱兒拜且泣公亦泣置兒膝上曰此
花雲兒將種也命賜老父衣老父已不見追之無所得
衆以為神云煒既長命為水軍衞指揮僉事俾以雲平
日所服衣冠葬上元縣南五十里　是月察罕特穆爾
率師至鹽河遣其子庫庫特穆爾及諸將閻思孝等㑹
關保呼琳齊軍由東河造浮橋以濟賊以二萬餘衆奪
之關保呼琳齊且戰且渡遂抜長清以精卒五萬𢷬東
平東平偽丞相田豐遣崔世英等岀戰大破之斬首萬
餘級直扺其城下察罕特穆爾以田豐據山東久軍民
服之乃遣書諭以順逆之理豐與王士誠皆降遂復東
平濟寧令豐為前鋒從大軍東討時察罕特穆爾猶未
渡河羣賊皆聚於濟南而出兵齊河禹城以相抗察罕
特穆爾分遣奇兵間道出賊後南畧泰安逼益都北徇
濟陽章丘中取瀕海郡邑乃自將大軍渡河與賊將戰
於分齊大敗之棣州俞寳東昌楊誠皆降魯地悉定呉
國公聞之遣使與察罕特穆爾通好謂左右曰察罕雖
假義師圖恢復乃與博囉兵争不解屢格君命此豈忠
臣之為乎又聞其好名如田豐為人傾側察罕待如心
腹則闇於知人矣古之名將洞察㡬㣲智謀宏遠使人
不可測度察罕豈知此乎吾今遣人往與通好觀其所
處何如然後議之　九月辛亥陳友諒建昌守將王溥
等降於呉　甲寅呉星源翼判官俞茂攻德興克之
戊午陽翟王阿嚕輝特穆爾伏誅　壬戌四川賊兵陷
東川郡縣李思齊調兵擊之　壬申命博囉特穆爾於
保定以東河間以南從便屯種　是月命兵部尚書薩
徹巴哈侍郎韓祺徵海運糧於張士誠時楊維楨避地
松江士誠以厚幣招致維楨勉行至姑蘇適詔使以御
酒賜士誠維楨飲酒遂賦詩曰江南歲歲烽煙起海上
年年御酒來如此烽煙如此酒老夫懷抱㡬時開士誠
聞之黙然遂不强留聽之歸(據張氏事/蹟修入)　冬十月癸巳
絳州有赤氣見北方如火　察罕特穆爾進兵逼濟南
城而齊河禹城皆來降南道諸將亦報捷再敗益都兵
於好石橋東至海濱郡邑聞風皆送欵攻圍濟南城二
月城乃下詔拜中書平章政事兼知河南山東行樞密
院事陜西行臺中丞如故察罕特穆爾令參政陳秉直
劉珪守禦河南而自駐山東移兵圍益都環城列營凡
數十大治攻具百道並進賊悉力拒守察罕特穆爾復
掘重塹築長圍遏南洋河以灌城中城中益困　十一
月戊午呉國公命參政常遇春率兵救長興先是張士
誠遣其司徒李伯昇以衆十餘萬來攻水陸並進城中
兵少不能禦公於江州聞報即命華高費聚等率三路
兵往援而諸軍戰皆不利遂潰耿炳文嬰城固守左副
元帥劉成出戰死於是敵復圍城結九寨為樓車下瞰
城中取土石填壕湟放火燒水關城中晝夜應敵凡月
餘内外不相聞公以圍久不解故復命遇春往救　己
未呉遣平章呉宏等率兵攻撫州陳友諒右丞鄧克明
據城拒守僉院鄧愈自臨川間道夜襲之黎明至兵由
東西北三門入克明單騎出南門走自度不能免乃以
分省印詣愈降愈留克明於軍中令其弟志明還新淦
收其故部曲克明因請往江州見呉國公愈以兵送之
至中途克明逃歸新淦　戊辰黃河自平陸三門磧下
至孟津五百餘里皆清凡七日命祕書少監程徐祀之
　甲戌呉常遇春兵至長興李伯昇棄營遁遇春追擊
俘斬五千餘人　是月察罕特穆爾李思齊遣兵圍鹿
臺攻張良弼詔和解之俾各還信地兵乃解　十二月
己亥陳友諒江西行省丞相胡廷瑞平章祝宗遣宣使
鄭仁傑詣江州納降於呉仁傑言廷瑞之意以將校久
居部曲人情相安既降之後願不以改屬他人呉國公
許諾以書報之　是歲京師大飢屯田成收糧四十萬
石賜司農丞胡秉彛上尊金幣以旌其功
二十二年春正月辛亥胡廷瑞得呉國公書意遂决遣
其甥同僉康泰至江州降時宋龍鳳八年也　甲寅詔
李思齊討四州張良弼平襄漢時兩軍不和故有是命
　呉國公以胡廷瑞等降遂發九江如龍興己未師次
樵舍廷瑞與祝宗遣人齎陳氏所授丞相以下官宣印
及軍民糧儲之數來獻辛酉公至龍興廷瑞宗率行省
僚屬迎謁於新城門外公慰勞之俾各仍舊職壬戌公
入城軍令肅然民皆安堵謁孔子廟過鐵柱觀復出城
開宴於滕王閣諸儒咸賦詩為樂明日命存恤鰥寡孤
獨放陳友諒所畜鹿於西山戊辰築臺於城北龍沙之
上召城中父老民人悉集臺下諭之曰自古攻城畧地
鋒鏑之下民罹其殃今爾民得骨月安全生理無所苦
者皆丞相胡廷瑞灼見天道先機來歸為爾民之福也
陳氏據此軍旅百需之供爾民甚苦之今吾悉去其弊
軍需供億俱不以相累爾等各事本業毋游惰毋作非
為以陷刑辟毋交結權貴以擾害良民各保父母妻子
為吾良民於是民皆感悦建昌王溥饒州呉宏各率衆
來見袁州歐普祥遣其子文廣來見公厚賜遣之鄧克
明既逃歸新淦復收集舊部曲仍肆劫掠至是欲復降
恐見誅乃詐為商賈乘小舟至龍興城下潛使人覘可
否為去就事覺被執并獲克明公責其反覆囚送建康
　辛未寧州土官陳龍遣其弟良平率分寧奉新通城
靖安德安武寧六縣民兵二萬降於呉　癸酉守吉安
土軍元帥孫本立曾萬中與其弟粹中詣龍興納欵呉
國公以本立為江西行省參政萬中都元帥粹中行軍
指揮俾還守吉安　乙亥陳友諒平章彭時中以龍泉
降於呉命仍其舊職　二月丁丑朔盗殺陜西行省右
丞達布岱　癸未呉金華苗軍元帥蔣英劉震李福叛
殺守臣參政胡大海及郎中王愷總管高子玉初大海
下嚴州震等自桐廬來降大海喜其驍勇留置麾下待
之不疑至是震等謀亂以大海遇已厚未忍發李福謂
其衆曰胡參政待我輩信厚然兵柄在主將不殺之則
大事不成舉大事寧顧私恩乎衆從之以書通衢處苗
帥李佑之等約以二月七日同舉兵是日蔣英等入分
省署陽請大海至八詠樓下觀弩大海出將上馬英令
其黨鍾矮子跪於馬前陽訴曰蔣英等欲殺我大海未
及答反顧英英抽出鐵鎚若擊矮子狀因中大海腦仆
地英即斷其首復殺大海子關住執王愷愷正色曰吾
職居即署同守此土義當死寧從賊耶劉震欲全之賊
黨呉得真與愷有隙曰無自遺患遂殺愷及其子寅掾
史章誠亦死之典吏李斌懷省印縋城走嚴州告變於
朱文忠文忠遣元帥何世明掾史郭彥仁等率兵討之
至蘭溪英等懼乃驅掠城中女子西走降於張士誠大
海養子德濟聞難引兵奔訃呉國公即命左司郎中楊
元杲至金華總理軍儲事文忠亦率將士至金華鎮撫
其民大海長身鐵面智力過人嘗自誦曰我本武人不
讀書然吾行軍知有三事而已不殺人不虜人婦女不
焚人廬舍故其軍一出逺近之人皆趨附之至是遇害
公親為文以祭且命有司塑像配享晉卞壺廟後追封
越國公諡武莊愷追封當塗縣男　乙酉彗見於危光
芒長丈餘色青白　丁亥呉處州苗軍元帥李佑之賀
仁得等聞蔣英等已殺胡大海亦作亂殺院判耿再成
都事孫炎知府王道同及朱文剛等據其城朱文忠聞
亂遣元帥王祐等率兵屯縉雲以圖之再成累著勞績
自偏禆擢居帥職至是佑之等叛再成方與客飯聞反
即上馬收兵不及迎賊罵曰賊奴國家何負於汝乃敢
反耶賊將直前㓨再成中頸而死胡深等收其尸藁葬
之呉國公命立廟以祀後復以衣冠改葬於聚寳山追
封高陽縣男炎初被執幽空室中賊環守之脅炎降炎
不屈賀仁得以炙鴈斗酒饋炎炎不受大罵曰今日乃
為鼠所困我死為主爾反覆賊死狗且不食守卒怒抜
刀叱炎解衣炎曰此紫綺乃主上賜我者吾當服以死
賊遂害之年三十餘後追封丹陽縣男塑像於耿再成
祠道同亦為仁得所逼不屈而死後追封太原郡侯
辛卯呉國公既定洪都乃經度城守以舊城西南臨水
不利守禦命移入三十步東南空曠復展二里餘以鄧
愈為江西行省參政留守洪都萬思誠為行省都事以
佐之胡廷瑞張民瞻廖永堅傅瓛潘友慶等從公還建
康丁酉彗犯離宫西星至三月終光芒長二丈餘
壬寅呉國公聞處州之亂命平章邵榮率兵討之　是
月知樞密院事圖卜堅特穆爾奉諭李思齊討四川時思
齊退保鳯翔使至思齊進兵益門鎮使還思齊復歸鳳
翔　三月戊申彗不見星形惟有白氣形曲竟天西指
掃大角　己酉明玉珍僭稱帝於蜀國號大夏建元天
統倣周制設六卿又置翰林院承旨學士國子監祭酒
等官賦稅十取其一開廷試以策士置雅樂以供郊祀
之用皆劉禎所為也　壬子彗行過太陽前惟有星形
無芒在昴至戊午始滅　初張士誠聞蔣英之亂遣其
弟士信率兵萬餘圍諸全州呉守將謝再興晝夜鏖戰
未決乃遣將設伏城外自引兵出戰戰既合伏起大敗
之禽其將士千餘人士信憤益兵攻城再興慮不能支
告急於浙東行省右丞朱文忠時金華叛冦初定而嚴
州逼近敵境處州又為叛苗所據文忠自度兵少不能
應援聞邵榮將至乃與都事史炳謀曰兵法先聲而後
實今諸全被圍日久冦勢益盛而我軍少非謀不足以
制之今邵平章來討處州宜借以張聲勢亦制冦一奇
也炳曰善乃揚言右丞徐達與榮領大軍至嚴州剋日
進擊使諜者揭榜於義烏之古朴嶺士信兵見之果驚
謀夜遁同僉胡德濟覘知之密與再興謀癸丑發壯士
夜半開門出擊鼓譟從之冦兵亂走自相蹂踐及溺死
者甚衆士信驕侈不能拊循將士常載婦人樂器自隨
日以樗蒲蹴踘酣飲為事部將往往效之故至於敗
甲寅明玉珍陷雲南省治屯金馬山陜西行省參政徹
里特穆爾等擊敗之擒其弟明二　癸亥呉祝宗康泰
叛攻陷洪都府初洪都之降非二人本心既降數有叛
意時出語咎胡廷瑞廷瑞反覆開諭之故未即發及呉
國公還建康廷瑞恐二人為變不利於已乃微言於呉
國公公即發使詣洪都令二人將所部兵往湖廣從徐
達聽征調二人舟次女兒港遂以其衆叛適遇商人布
船因掠其布為旗號進劫洪都是日暮至城下發鼔舉
火攻破新城門時鄧愈居故亷訪司聞變倉卒以數十
騎出走數與賊遇且戰且走從者多遇害愈窘甚從撫
州門岀走還建康於是都事萬思誠知府葉琛皆死於
難公聞琛死痛悼之追封南陽郡侯復其家塑像於耿
再成之祠令有司歲時致祭辛未鄧愈至建康具言康
祝之叛公遣使詣漢陽命右丞徐達等還軍討之　是
月命博囉特穆爾為中書平章政事位第二加太尉張
良弼受節制於博囉特穆爾李思齊遣兵攻良弼至於
武功良弼以伏兵大破之　夏四月丙子朔長星見其
形如練長數十丈在虚危之間後四十餘日乃滅　丁
亥熒惑離太陽二十九度不見當出不出　呉平章邵
榮及元帥王佑胡琛等兵攻處州燒其東北門軍士乘
城以入李佑之自殺賀仁得走縉雲耕者縛之檻送建
康伏誅處州復平以王祐守之榮乃還　甲午呉右丞
徐達復取洪都府時達等師抵城下祝宗康泰分兵拒
守達攻破之宗走新淦依鄧克明後為志明所殺函其
首以獻於吳泰走廣信為追兵所獲送建康泰胡廷瑞
之甥也呉國公以廷瑞故特宥之　乙未賊新橋張陷
安州博囉特穆爾來請援兵　是月紹興路大疫　五
月乙巳朔泉州賽甫丁據福州路福建行省平章賽斧
爾丹擊敗之餘衆航海還據泉州參政陳有定復汀州
路　丙午呉命大都督朱文正統元帥趙德勝等同參
政鄧愈鎮洪都又以阮宏道為郎中李勝為員外郎汪
廣洋為都事往佐之程國儒知洪都府事文正至增浚
城池嚴為守備　辛未明玉珍遣偽將楊尚書守重慶
分兵冦龍州青川犯興元鞏昌等路　是月張士誠海
運糧十三萬石至京師　六月戊寅中書平章政事察
罕特穆爾遣使報書於呉呉國公不答因謂左右曰察
罕書辭婉媚是欲啗我我豈可以甘言誘哉况徒以書
來而不反我使者其情偽可見也今張士誠據浙西陳
友諒據江漢方國珍陳友定又梗於東南天下紛紛未
有定日予方有事之秋未暇與校也　辛巳彗見紫微
垣光芒長尺餘東南指西南行戊子光芒掃上宰　時
山東俱平獨益都孤城猶未下至是田豐王士誠復結
謀圖叛初豐之降也察罕特穆爾推誠待之不疑數獨
入其帳中及豐既謀變乃請察罕特穆爾行觀營壘衆
以為不可往察罕特穆爾曰吾推心待人安得人人而
防之左右請以力士從又不許乃從輕騎十有一人行
至豐營遂為士誠所刺察罕特穆爾既死豐與士誠走
入益都城衆乃推博囉特穆爾為總兵官復圍益都事
聞帝震悼朝廷公卿及京師四方之人不問男女老㓜
無不慟哭者先是有白氣如索長五百餘丈起危宿掃
太㣲垣太史奏山東當大水帝曰不然山東必失一良
將即馳詔戒察罕特穆爾勿輕舉未至而已及於難詔
贈河南行省左丞相追封忠襄王諡獻武食邑沈丘縣
所在立祠歲時致祭其父司徒阿嚕温賜良田二百頃
其子庫庫特穆爾授中書平章政事兼知河南山東行
樞密院事一應軍馬並聽節制仍詔諭其將士曰凡爾
將佐久為察罕特穆爾從事惟恩與義實同骨肉視彼
逆黨不共戴天當力圖報復以伸大義己亥益都賊兵
出戰庫庫特穆爾生擒六百餘人斬首八百餘級呉國
公聞察罕死歎曰天下無人矣　秋七月乙卯彗滅
丙辰熒惑見西方須臾成白氣如長蛇光炯有文橫亘
中天移時乃滅　呉平章邵榮參政趙繼祖以謀反伏
誅榮麤勇善戰與呉國公同起兵濠州公待之甚厚自
平處州還遂驕蹇有覬覦心常憤憤出怨言部將有欲
告之者榮不自安與繼祖謀俟間作亂至是公閱兵三
山門外榮與繼祖伏兵門内欲為變㑹大風卒發吹旗
觸公衣公異之易服從他道還榮等不得發遂為部下
士宋國所告公召榮等面詰之俱伏曰死而已公不欲
即誅幽於别室謂諸將曰吾不負榮而所為如此將何
以處之常遇春曰榮等一旦忘恩義謀為亂逆主公縱
不忍殺之遇春等義不與之俱生公乃具酒食飲食之
涕泣與訣皆就刑　是月河決范陽漂民居　西湖書
院舊有經史書版兵後零落行省左右司員外郎陳基
白平章張士信岀官錢補刋從之期年而工畢(據陳基/書院自)
(叙修/入)　八月癸巳陳友諒將熊天瑞寇吉安呉守將孫
本立戰敗走永新天瑞復攻破永新執本立至贛州殺
之友諒使其知院饒鼎臣守吉安鼎臣剽悍有膽略所
至毒害人呼為饒大膽　己亥庫庫特穆爾與博囉特
穆爾張良弼據延安掠黃河上下欲東渡以奪晉寧乞
賜詔諭　是月張士誠殺淮南行省左丞汪同同初集
義兵捍禦鄉井累官徽州路治中兼元帥領兵征饒州
單騎潛往浙張士誠以禮召至姑蘇同見其心不純乃
去之淮安見左丞史椿椿本士誠部將與張士德皆為
謀主士德被擒椿見諸將驕侈又左丞徐義讒毁椿椿
遂有異志至是見汪同氣義殊洽謂同曰李察罕公忠
足任往一見之可也同往謁察罕察罕恨相見晚俾朝
於京拜淮南行省左丞還見察罕察罕曰張士誠非忠
於國家者中原事定平江南當自姑蘇始君與史君宜
協力焉未㡬察罕為田豐所害椿曰不幸及此宜要金
陵兵往取姑蘇中原底定尋為之計乃遣使齎書往建
康使本姑蘇人士誠因得其書大怒張士信與椿素相
得招與言事同曰往不可測也椿曰將卒家留姑蘇必
有所顧一也中原事如此後援未可恃二也金陵兵未
即向太湖三也我輩姑待時可也未必便害我輩况四
平章我嘗救其危急宜不至此四平章謂士信也同遂
行至姑蘇士誠即拘同問曰我何負於汝而反同曰我
之來以汝為元太尉忠於國家今汝既叛我豈得從汝
反耶士信力營救之且具酒饌為别同曰為語平章具
荷厚意吾能死忠不能為無義生也但我死後諸公亦
不能久富貴耳遂遇害臨死不少屈事聞追封平陽郡
公同既死士誠遂發兵攻淮安執史椿殺之(考異月山/叢談云史)
(椿遣使請降太祖遣使報之往返之間士誠覺之乃詐/死而使士信主國事太祖信之遣使弔慰貽書士信言)
(戮力北方事及史椿計決士誠遂發兵猝至淮安執之/以歸士誠復出視事按士誠欲討史椿何必詐死即令)
(詐死明祖亦豈遽信而遣使弔慰/恐非事情今從趙汸汪左丞傳)　九月癸卯朔劉福
通以兵援田豐至火星埠庫庫特穆爾遣關保邀擊大
破之　戊辰以知樞密院事伊蘓為遼陽行省左丞相
先是賊壘特穆爾巴哈程思忠等陷永平詔伊蘓出師
遂復灤州及遷安縣時遼東郡縣惟永平不被兵儲粟
十萬芻藁山積居民殷富賊乘間竊入增土築城因河
為塹堅守不可下伊蘓乃外築大營絶其樵采數與賊
戰獲其偽帥二百餘人平山寨數十又復昌黎撫寧二
縣擒壘特穆爾巴哈送京師賊急乃乞降於參政薩里
特穆爾為請命於朝詔許之命伊蘓退師伊蘓度賊必
以計怠我師乃嚴備以偵之程思忠果棄城遁去亟追
至瑞州殺獲萬計賊遂東走金復州至是詔還京師拜
遼陽左丞相知行樞密院事撫安迤東兵農委以便宜
開省於永平總兵如故金復海蓋乾王等賊並起西侵
興中州隂由海道趣永平聞伊蘓開省乃止伊蘓亟分
兵防其衝突賊乃轉攻大寧為守將王聚所敗斬其渠
魁衆潰皆西走伊蘓慮賊窺上都即調右丞呼琳岱提
兵䕶上都簡精鋭自躡賊後賊果冦上都呼琳岱擊破
之賊衆又大潰永平大寧始復乃分命官屬勞來安集
其民使什伍相保以事耕種民為立石頌其勲德　己
巳有流星如酒盃色靑白光明燭地熒惑犯鬼宿積尸
氣　冬十月壬申朔江西行省平章多律巴哈移檄討
巴薩喇巴哈時多律巴哈分省廣州適州城為邵宗愚
所陷執巴薩喇巴哈殺之　甲戌博囉特穆爾南侵庫
庫特穆爾所守之地遂據真定路　戊子呉池州元帥
羅友賢據州之神山寨作亂謀與張士誠通杭歙震動
命常遇春率兵討之　辛卯呉設關市批驗所官主通
百貨鹽十分而稅其一他物十五分税一　十一月乙
巳庫庫特穆爾復益都田豐等伏誅庫庫特穆爾既襲
父職身先士卒誓必復讐人心亦思自奮圍城益急賊
悉力拒守乃以壯士穴地通道而入遂克之盡誅其黨
取田豐王士誠之心以祭察罕特穆爾遣關保以兵復
莒州於是山東悉平庚申詔授庫庫特穆爾大尉餘官
並如故將校士卒論賞有差阿嚕戬追封汝陽王察罕
特穆爾改封潁川王諡曰忠襄當是時東至淄沂西踰
關陜皆晏然無事庫庫特穆爾乃駐兵於汴洛朝廷方
倚之以為安而博囉特穆爾復以兵争晉冀帝雖屢諭
解之而讐隙日深　癸亥明玉珍兵陷青川　十二月
丁亥呉大都督朱文正遣裨將率兵復吉安饒鼎臣出
走遂以參政劉齊陳海同李明道曾萬中粹中共守之
以朱叔華知府事兵還洪都　壬辰呉廣信守將元帥
葛俊擅發民夫築城浚池浙東行省左丞朱文忠遣人
諭止之俊不聽反出不軌言文忠恐其為變欲討俊先
遣從事王辰往察之辰還報曰彼城守如故若臨之以
兵恐激其變文忠曰此人不足惜姑為一郡生靈少忍
之遂不復問再遣都事劉肅往勞之諭以禍福俊心乃
安　先是帝遣戸部尚書張昶等齎龍衣御酒八寳頂
㡌榮禄大夫江西行省平章政事宣命詔書航海至慶
元欲因以通呉方國珍遣檢校燕敬以告呉國公公不
之答敬還國珍懼乃送昶於福建平章雅克濟巴哈所時
左丞王溥在建昌聞之遣人報公公命溥招之來且命
符璽郎劉紹先候之於廣信溥招昶果至遂偕紹先赴
建康昶見公不拜公怒曰元朝不達世變尚敢遣人扇
惑我民昶俛首無一言公不欲窮詰命中書館之時召
問以事知其才可用遂留之　庚子以中書平章政事
福嘉努為御史大夫　是月庫庫特穆爾遣尹煥章至
呉送前使自海道還因以馬來獻　是歲樞密副使李
士瞻上疏極言時政凡二十條一曰悔已過以詔天下
二曰罷造作以快人心三曰御經筵以講聖學四曰延
老成以詢治道五曰去姑息以振乾剛六曰開言路以
求得失七曰明賞罰以厲百司八曰公選舉以息奔競
九曰察近倖以杜奸弊十曰嚴宿衞以備非常十一曰
省佛事以節浮費十二曰絶濫賞以足國用十三曰罷
各宫屯種俾有司經理十四曰減常歲計置為諸宫用
度十五曰招集散亡以實八衛之兵十六曰廣給牛具
以備屯田之用十七曰奬勵守令以勸農務本十八曰
開誠布公以禮待藩鎮十九曰分遣大將急保山東二
十曰依唐廣寧故事分道進取先是薊國公托和齊上
言乞罷三宫造作帝為減軍匠之半還隸宿衞而造作
如故故士瞻䟽首及之　帝嘗謂伊納曰太子苦不曉
秘密佛法柲密佛法可以延夀乃令圖嚕特穆爾教太
子以秘密佛法太子悦之嘗於清寧殿布長席西番僧
高麗女東西列坐太子顧謂左右曰李先生教我儒書
多年我不省書中所言何事西番僧教我佛法我一夕
便曉李先生者諭德好文也太子由是惑溺於邪道無
復曩時惡伊納之意矣(考異此據庚申外史修入元史/順帝紀但云佛法而不言秘密)
(乂以髙麗女為高麗僧按真正佛法非一夕所能曉教/秘佛法者乃西悉僧於髙麗僧無涉外史理長今從之)
　帝以讒廢髙麗國王巴延特穆爾立達斯特穆爾為
髙麗國王國人上書言舊王不當廢新王不當立之故
初皇后奇氏宗族在髙麗恃寵驕橫巴延特穆爾戒飭
不悛遂盡殺奇氏族皇后謂太子曰爾年已長何不為
我報讐時高麗王昆弟有留京師者乃議立達斯特穆
爾為王而以奇族子三保努為元子以將作同知崔特
穆爾為丞相遣兵萬人送之國至鴨緑江為高麗兵所
敗僅餘十七騎還京師皇后大慙
　
　
　
　
　
　
　
　
　
　
　資治通鑑後編卷一百八十
