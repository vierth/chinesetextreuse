
　大事記續編卷四十三　　　明　王禕　撰
(梁髙祖武皇帝太清元年孝靜皇帝武定五年/魏文帝大統十三年東魏)春正月
己亥朔日有食之不盡如鈎(以魏/志修)壬寅梁江州刺史湘
東王繹都督荆雍等州軍事荆州刺史(以梁/紀修)丙午東魏
勃海獻武王髙歡卒(以吕祖謙/標目修)
　解題曰按北齊書梁史紀傳侯景言於髙歡請兵三
　萬橫行天下要須濟江縳取蕭衍老公以作太平寺
　主歡壯其言使擁兵十萬專制河南杖任若己之半
　體景右足短弓馬非其長所在惟以智謀歡部將髙
　昻彭樂皆雄勇冠時景常輕之言似豕突勢何所至
　素輕世子甞謂司馬子如曰王在吾不敢有異王無
　吾不能與鮮卑小兒共事子如掩其口至是世子為
　歡(本文作神/武後放此)書召景景先與歡約得書書背微㸃乃
　来書無㸃景不至又聞歡疾遂擁兵自固歡謂世子
　曰我雖疾爾靣更有餘憂色何也世子未對又問曰
　豈非憂侯景叛耶曰然歡曰景專制河南十四年矣
　常有飛揚跋扈志顧我能養豈為汝駕御也今四方
　未定勿遽發哀厙狄干鮮卑老公斛律金𠡠勒老公
　並性遒直終不負汝可朱渾道元劉豐生遠来投我
　必無異心賀拔焉過兒樸實無罪潘相樂本作道人
　心和厚汝兄弟當得其力韓軌少戇宜寛借之彭
　樂心腹難得宜防䕶之少堪敵侯景者唯有慕容紹
　宗我故不貴之留以與汝宜深加殊禮委以經畧餘
　見通鑑蘇軾曰齊神武寢疾告其子曰侯景專制河
　南惟慕容紹宗可以制之我故不貴留以遺汝而唐
　太宗亦謂髙宗汝於李勣無恩我今責出之汝當授
　以僕射古之人君所以為其子孫長計遠慮者寧其
　身不受知人之明而使其子孫專享得賢之利類皆
　如此胡寅曰伊尹稱成湯曰敷求哲人俾輔于爾後
　嗣成王將崩召太保等同受顧命葢平日儲養賢才
　以遺子孫推誠盡禮各得其道豈用私意小智屈之
　而使子孫以利禄誘之使其臣利禄之人也則可使
　其臣不以三公易其介也又安得而用之彼紹宗勣
　皆利禄之人故紹宗逐侯景不盡其力而李勣事髙
　宗不竭其忠其君臣得失豈不明且驗耶
辛亥東魏侯景以河南叛降魏遣司空韓軌討之(以吕/祖謙)
(標目/修)二月魏除宫刑(以朱熹/綱目修)庚辰侯景降梁侍中朱异
請納之壬午以為大將軍河南王大行臺承制三月甲
辰遣司州刺史羊鴉仁等赴懸瓠(以吕祖謙標/目及本紀修)
　解題曰按梁書列傳景遣其行臺郎中丁和上表請
　降曰臣與豫(治懸瓠城/領郡九)廣(治襄城/領郡七)頴(領郡/十)荆(治穰城/領郡八)
　襄(治赭陽城/領郡六)兖(治瑕/邱)南兖(治譙城領郡七去/彭城百二十里)濟(治碻/磝城)
　(領郡/五)東豫(治廣陵城/領郡六)洛(本司州/領郡六)陽(領郡/二)北荆(領郡/三)北
　揚(治項城/領郡五)刺史等隂結私圖待時即發函谷以東瑕
　邱以西咸願歸誠聖朝惟有青徐數州僅須折簡黃
　河以南臣之所職易同反掌若齊宋一平徐事燕趙
　髙祖召羣臣廷議尚書僕射謝舉等皆云非宜初帝
　以是歲正月乙卯於善言殿讀佛經因謂左右曰我
　昨夢天下太平爾其識之及和至校景實以正月乙
　卯日定計甞夙興至武德閣口(南朝宫苑記太極東/堂東有武德水閣梁)
　(所起由水閣入永福/省有文德武德殿)獨言我國家猶若金甌無一傷
　缺承平若此今便受地詎是事宜脱致紛紜悔無所
　及中領軍朱异探帝微㫖應聲答曰聖明御宇上應
　蒼𤣥北土遺黎誰不慕仰為無機㑹未達其心今侯
　景分魏大半遠歸聖朝豈非天誘其衷人奬其計今
　若不容恐絶後来之望願陛下無疑帝深納异言又
　感前夢遂納之餘見通鑑胡寅曰夢固非一端武帝
　之夢想所生也然國家大計當以義理斷其可否豈
　有憑一夢而决者乎帝既不能自克朱异又謟以成
　之悲夫
夏四月壬申東魏髙澄入鄴(以通/鑑修)丁亥梁改元(以梁/紀修)
　解題曰宋庠紀年通譜太清本張天錫年號
五月甲辰東魏以髙洋為尚書令領中書監徐州刺史
慕容紹宗為左僕射(以魏紀/通鑑修)東魏韓軌圍侯景於潁川
魏遣荆州刺史王思政等救之六月魏徵景景辭遂專
附梁(以吕祖謙/標目修)東魏以髙洋為京畿大都督髙澄還晉
陽秋七月澄自為都督中外諸軍錄尚書事勃海王(以/通)
(鑑魏/紀修)八月乙丑梁以南豫州刺史蕭淵明為大都督伐
東魏(以本/紀修)
　解題曰七月方改壽春為南豫州
辛未東魏勃海王澄入鄴(以魏/紀修)戊子梁以侯景錄行臺
尚書事(以通/鑑修)
　解題曰按丘悦三國典略澄(本文/作王)欲間景於梁又與
　景書而謬其辭云本使景陽畔欲與圖西西人知之
　故景更以圖南為事漏其書於梁人亦不之信餘見
　通鑑
東魏勃海王澄幽其主壬辰殺侍讀蔣濟等九月辛丑
還晉陽(以魏/紀修)梁蕭淵明圍彭城冬十一月東魏以慕容
紹宗為東南道行臺擊之擒淵明(以魏/紀修)
　解題曰按北齊書列傳武定八年辛術除東南道行
　臺尚書東徐州刺史郭志殺郡守髙洋(本文作/文宣)敕術自今
　所統十餘州地有犯法者刺史先啓聴報以下先斷
　後表聞齊代行臺兼總民事自術始事見通鑑
十二月東魏慕容紹宗擊侯景於渦陽敗績(以魏紀/傳修)
(梁髙祖武皇帝太清二年孝靜皇帝武定六年/魏文帝大統十四年東魏)春正月
己亥東魏慕容紹宗擊侯景景衆潰(以吕祖謙/標目修)甲辰梁
羊鴉仁遁侯景奔壽陽乙卯梁以為南豫州牧光禄大
夫蕭介諌不聼(以吕祖謙標/目本紀修)二月東魏求通於梁朱异
請許之司農卿𫝊岐諫不聴(以吕祖謙/標目修)三月屈洞獠斬
李賁(以本/紀修)夏五月魏宇文泰自為太師(以北史/周紀修)秋七月
庚寅朔日有食之(以魏/志修)八月東魏以慕容紹宗為大行
臺攻魏王思政於潁州(以魏/紀修)東魏略梁淮北二十三州
(以通/鑑修)梁合州刺史鄱陽王範請討侯景朱异沮之戊戌
景反甲辰遣開府邵陵王綸督衆軍討之冬十月景陷
譙州丁未陷厯陽尚書羊侃請守采石襲壽陽朱异沮
之戊申以臨賀王正德都督京師軍事己酉景濟江詔
以揚州刺史宣城王大器都督城内軍事羊侃副之辛
亥正德降景景圍臺城十一月戊午朔正德稱帝改元
正平己巳湘東王繹遣兵赴難庚辰邵陵王綸還軍赴
難乙酉敗於𤣥武湖丙戌鄱陽王範遣兵與西豫州刺
史裴之髙赴難十二月南兖州刺史南康王㑹理赴難
癸巳羊侃卒湘東王繹遣世子方赴難丙辰司州刺史
柳仲禮前衡州刺史韋粲前司州刺史羊鴉仁並赴難
推仲禮為大都督(以吕祖謙標/目及本紀修)
　解題曰合州去年以合肥改譙州今滁州清流縣西
　豫州遷置不一按隋書地理志汝南郡新息縣魏置
　東豫州梁曰西豫州又曰淮州南齊書州郡志宋分
　淮東為南豫州治厯陽而淮西為豫州泰始五年省
　淮西没虜七年復分淮東置南豫齊建元二年太祖
　以西豫吏民寡省南豫永明二年復置南豫州四年
　冠軍長史沈憲啓二豫分置以桑堁子亭為斷潁州
　汝陽在南譙厯陽界内屬西豫廬江居晉熙汝隂之
　中屬南豫求以潁川汝陽屬南豫廬江還西豫七年
　南豫州别駕殷瀰稱潁川汝陽寄治譙厯實應屬南
　豫廬江屬南豫實為便利遠踰西豫非其所願郡領
　灊舒(通典舒州/梁為豫州)及始新左縣竹産採伐為益不少府
　州新創希得廬江詔可餘見宋永初二年解題
(梁髙祖武皇帝太清三年孝靜皇帝武定七年/魏文帝大統十五年東魏)春正月
丁巳侯景攻梁韋粲粲死之柳仲禮擊景破之仲禮被
傷不復戰(以南史梁紀吕/祖謙標目修)庚申梁朱异卒(以梁/紀修)
　解題曰程頥易傳曰明夷之六四以陰居陰而處近
　君之位是陰邪之人居髙位以柔邪順於君者也六
　五明夷之君位陽明之主也四以主柔邪順從之以
　固其交夫小人之事君未有由顯明以道合者也必
　以隱僻之道自結於上故云入於左腹謂其交深也
　其交之深故得其心出於門庭既信之於心而後行
　之於外也邪臣之事闇君必先蠱其心而後能行於
　外朱异之謂矣
戊辰梁封山侯正表以北徐州叛降東魏(以通/鑑修)
　解題曰北徐州今濠州
癸未梁髙州刺史李遷仕天門太守樊文皎赴難文皎
戰死(以梁/紀修)
　解題曰隋地理志梁於髙涼郡置髙州
梁壽陽降東魏(以吕祖謙/標目修)二月侯景請和梁中領軍傅
岐諌不聴以景為大丞相都督江西四州軍事南康王
㑹理等赴難至白下移之南岸湘東王繹軍武城湘州
刺史河東王譽軍青草湖信州刺史桂陽王慥軍峽口
敕止之景復反三月戊午南康王㑹理等進軍東府北
大敗丁卯臺城陷景自為大都督中外諸軍録尚書事
邵陵王綸奔㑹稽景廢蕭正德為大司馬(以本紀通鑑/及吕祖謙標)
(目/修)
　解題曰武城水經注江之右有武口水上通安陸之
　延頭江水東逕若城南注庾仲雍江記若城至武城
　口三十里信州今䕫州
梁湘東王繹殺桂陽王慥(以通/鑑修)壬午侯景遣將陷梁廣
陵(以吕祖謙/標目修)梁吴郡降侯景(以通/鑑修)東魏取梁青冀東徐
北青州淮陽山陽淮陰郡(以本紀/通鑑修)
　解題曰按隋地理志梁於東海郡懐仁縣置南北二
　青州今海州縣也於下邳郡置東徐州今淮陽軍也
　於下邳郡淮陽縣置淮陽郡屬今淮陽軍下邳縣也
夏四月東魏慕容紹宗攻魏潁川溺死(以魏/紀修)五月丙辰
梁主以憂殂辛巳太子綱即皇帝位(以本/紀修)魏詔代人改
姓者復舊(以北史/紀修)六月丁亥梁立宣城王大器為皇太
子(以梁/紀修)東魏拔魏潁川執王思政(以吕祖謙/標目修)梁湘東王
繹假黃鉞大都督中外軍事司徒承制(以梁/紀修)癸丑侯景
殺蕭正德(以列/傳修)梁湘東王繹使其世子方等攻河東王
譽方敗死(以梁/紀修)
　解題曰方之母徐氏失愛於繹故方亦無寵其所著
　三十國春秋於父子骨肉之際輙反覆極論亦固有
　所感慨而然乎方謂是行吾必死之死得其所吾復
　奚恨其志可悲也已事見通鑑
梁廣州刺史元景仲附侯景秋七月甲寅西江督䕶陳
覇先誅之迎定州刺史蕭勃為刺史(以吕祖謙/標目修)
　解題曰按隋書地理志黃州麻城縣陳置定州
梁湘東王繹使信州刺史鮑泉攻湘州(以梁紀/通鑑修)梁鄱陽
王範歸合州於東魏以乞師(以通/鑑修)八月辛卯東魏立子
長仁為太子(以魏/紀修)盗殺東魏勃海王澄于鄴其弟太原
公洋以太尉髙岳等守鄴遂如晉陽(以吕祖謙/標目修)九月癸
丑侯景遣將陷梁吴興太守張嵊死之(以通/鑑修)梁岳陽王
詧伐江陵以救湘州湘東王繹遣兵襲襄陽詧遁繹使
將軍王僧辯攻湘州(以梁/紀修)冬十一月梁岳陽王詧附庸
於魏湘東王繹遣兵攻詧魏遣開府楊忠救之(以通/鑑修)十
二月庚寅侯景陷梁㑹稽盡没三吴之地(以吕祖謙/標目修)梁
始興太守陳覇先起兵討侯景(以吕祖謙/標目修)東魏降梁司
州盡有淮南之地(以吕祖謙/標目修)
(梁太宗簡文皇帝蕭綱大寶元年皇帝髙洋天保元年/魏文帝大統十六年齊顯祖文宣)
春正月辛亥朔梁改元(以梁/紀修)戊辰東魏髙洋自為丞相
都督中外諸軍録尚書事齊郡王(以魏/紀修)庚午梁邵陵王
綸至郢州自稱都督中外軍事承制(以通/鑑修)魏楊忠執梁
司州刺史柳仲禮盡有漢東之地(以本/紀修)癸酉梁前江都
令祖皓襲取廣陵(以梁/紀修)二月魏楊忠至石城梁湘東王
繹請盟而還(以通/鑑修)
　解題曰此亡江陵之張本也
侯景遣其將任約于慶等攻梁諸藩(以吕祖謙/標目修)侯景遣
將屠廣陵(以本/紀修)三月東魏齊郡王洋自為王(以吕祖謙/標目修)
夏四月辛巳梁王僧辯克湘州殺河東王譽壬寅湘東
王繹始發喪(以吕祖謙/標目修)五月東魏齊王洋入鄴甲寅自
為相國加九錫戊午即皇帝位改元始給百官禄己未
廢其主為中山王追尊父兄為皇帝王太后婁氏為皇
太后乙丑降魏封爵六月封功臣及弟十三人為王(以/通)
(鑑及吕祖/謙標目修)梁武陵王紀遣其世子圓照赴難湘東王繹
止之于白帝(以通/鑑修)齊立李氏為皇后子殷為太子(以通/鑑修)
魏立岳陽王詧為梁王秋七月辛酉詧朝于魏(以列/傳修)戊
辰任約陷梁江州于慶陷梁豫章(以吕祖謙/標目修)魏宇文泰
帥師討齊(以魏/紀修)八月甲午梁湘東王繹遣將軍王僧辯
逼郢州(以梁/紀修)齊定律立九等户(以齊/紀修)
　解題曰朱黼曰古有授田之制故天下有常業之民
　其貧富髙下未甚相遠也周官地有上中下三等之
　辨而農亦有上中下三等之差阡陌既開取予無制
　富者占田無藝以貲力而刼假貧者謀生無術以饑
　寒而流落髙下敻絶制賦調役詎可復以三等分之
　髙洋始立九等以别民户富者税其錢貧者役其力
　更隋唐莫之變也雖錙分銖析不能皆一而類推彚
　比或可相附授田之制至天寶亡矣今之立法乃曰
　貲力五十萬以下謂之丙等一百萬以下謂之乙等
　是二等相去猶不甚遠今曰田一百萬以上以至累
　數千巨萬皆謂之甲等無乃大相遼乎太史公曰凡
　編户之民富相埒則卑下之百則畏憚之千則役萬
　則僕今豪宗巨室所積不知幾百千萬也而使百萬
　者與之比肩受賦役是奴𨽻而抗封君也安得不摧
　折顛覆哉必欲均一賦役當以九等為正
九月辛酉梁邵陵王綸奔齊昌降於齊齊以為梁王(以/吕)
(祖謙標/目修)
　解題曰齊昌在蘄春縣北通典義陽郡鍾山縣齊置
　齊昌郡
庚午齊主如晉陽(以齊/紀修)
　解題曰李璋晉陽事跡齊太原郡屬并州移居汾水
　東
任約據梁西陽武昌(以吕祖謙/標目修)
　解題曰按杜佑通典黃州宋為西陽郡齊分置齊安
　郡齊州郡志西陽郡有西陽縣隋地理志黄州麻城
　縣有西陽縣
乙亥侯景自為相國漢王加殊禮冬十月乙未景自加
宇宙大將軍都督六合軍事(以吕祖謙/標目修)十一月魏師至
建州而還河南自洛陽河北自平陽已東入於齊(以吕/祖謙)
(標目/修)
　解題曰通典文宣之後守境而已大抵西則姚襄城
　洪洞(今平陽郡/縣北故城)晉州武平關(三關並綘州/正平縣界)栢崖(河清/縣西)
　(侯景/築)軹關(河南府/濟源界)河陽南則虎牢洛陽北荆州孔城
　防(伊闕縣/故城)汝南郡(臨汝郡/梁縣西)魯城(汝南郡魯/山縣東北)置兵以防
　周南境要害未遑制置也魏書地形志建州領髙都
　(今澤州/晉城縣)長平(今澤州/晉城縣)安平(澤州端/氏縣)泰寧(澤州沁/水縣)四郡
　(梁載言十道志澤州魏/孝明置建州隋改澤州)胡寅曰宇文泰為髙洋篡國
　而興師則不患於無名矣乃逡巡而退何也無諸已
　而後可以非諸人泰弑君之人也參度彼此尚何髙
　洋之問哉使泰無弑君之事當此機㑹舉師東伐則
　齊未可知也古之人所以大過人者無他焉不行不
　義不殺不辜不作茍免不事茍得而已事見通鑑
梁秦州刺史徐文盛大破任約于貝磯(以通/鑑修)
　解題曰水經注江水東逕貝磯北在武昌崢嶸洲之
　下
侯景殺梁南康王㑹理等(以通/鑑修)十二月齊主還鄴(以通/鑑修)
　解題曰齊以晉陽得國自是徃来如别都然今後非
　有他役不書
魏作租庸調府兵(以李鄴侯家傳及/吕祖謙標目修)
　解題曰按魏書列傳初魏孝莊帝拜爾朱榮柱國大
　將軍位丞相上榮敗後此官遂廢大統三年文帝復
　以宇文泰為之其後功參佐命望實俱重者亦居此
　職宇文泰督中外軍廣陵王欣懿戚從容禁闥而已
　此外趙郡公李弼隴西公李虎河内公獨孤信南陽
　公趙貴常山公于謹彭城公侯莫陳崇各督二大將
　軍分掌禁旅今之稱門閥者咸推八柱國家十二大
　將軍廣王贊淮王育齊王廓章武公宇文導平原公
　侯莫陳順髙陽公達奚武陽平公李遠范陽公豆盧
　寧化政公宇文貴博陵公賀蘭祥陳雷公楊忠忠武
　公王雄各統開府二人每一開府領一軍是為二十
　四軍北史列傳十二大將軍十五日上則門攔陛㦸
　警晝巡夜十五日下則教旗習戰無他賦役每兵唯
　辦弓刀一具月簡閲之甲槊戈弩並資官給(鄴侯李/泌家傳)
　(唐德宗曰朕欲復府兵之制如何對曰初置府兵周/文帝與蘓綽之謀也自三代之後無與為比雖戰國)
　(之教士武卒伎擊皆不及時魏之境自陜而右關中/及隴右河西而已東魏河北河南殷實富强而自襄)
　(鄧蜀漢皆屬於梁初置府不滿百每府郎將主之而/分屬二十四軍每軍以開府一人將焉每二開府屬)
　(一大將軍二大將軍屬一柱國大將軍仍加號使持/節大都督以統之共有衆不滿五萬而敗髙歡平齊)
　(滅江陵破陳初置府兵皆於六戸上等已上家有三/丁選材力一人免其身租庸調郡守農隙教閲兵仗)
　(衣䭾牛驢及糗粮/百蓄六家共備)餘見唐貞觀十年府兵解題朱熹
　曰魏代漢晉代魏皆仍舊物至六朝相代率皆祖述
　弊法不可變更元魏北齊後周中原生靈死於兵禍
　幾盡故宇文泰蘓綽能立租庸調隋唐因之(薛季宣/曰韋孝)
　(寛所謂廣州義旅山南驍騎北山稽胡皆勁兵也克/齊之後并相各置六府而東北别為七總管自此𨽻)
　(户有還奴虜有免隱丁有誅府兵有復丁以十二/取役以一月代粮畜以六家備民力日以裕矣)
齊始行天保厯(以通/鑑修)齊以相國府騎兵外兵曹為省掌
機密(以北齊/列傳修)
　解題曰按北齊書列傳齊朝因髙祖作丞相府外兵
　曹騎兵曹分掌兵馬及天保受禪諸司監咸歸尚書
　惟此二曹不廢令唐邕白建主治謂之外兵省其後
　邕建位望轉隆各為省主令中書舍人分判二省事
(梁帝蕭棟大正元年年齊文宣皇帝天保二年/魏文皇帝大統十七)春二月
乙亥魏拔汝南執邵陵王綸殺之(以魏/紀修)
　解題曰按本紀綸走至安陸董城死隋地理志安陸
　郡吉陽縣梁立汝南郡西魏改郡為董城吉陽屬德
　安應山縣董城屬德安孝感縣
三月庚戌魏主殂太子欽即皇帝位(以吕祖謙/標目修)乙卯梁
徐文盛等克武昌(以通/鑑修)己未齊以湘東王繹為梁相國
承制(以齊/紀修)閏月侯景西上癸卯梁徐文盛擊破之夏四
月丙午景襲陷郢州文盛軍潰湘東王繹遣大都督王
僧辯軍于巴陵景攻之五月繹遣將軍胡僧祐救之六
月擒任約乙巳景遁(以梁/紀修)
　解題曰按岳陽志江水西来㑹洞庭湖並流逕巴陵
　北過射獵磯與侯景港合中有平阜上為城門四達
　前為戍樓髙出城上景之所築胡僧祐陸法和敗景
　巴陵景宵遁故曰侯景港事見通鑑
于慶攻梁鄱陽弗克退走(以吕祖謙/標目修)梁王僧辯克郢州
秋八月壬寅朔克尋陽(以吕祖謙/標目修)戊午侯景廢梁主為
晉安王殺皇太子諸王侯壬戌立豫章王棟為帝改元
大正冬十月壬寅侯景弑晉安王(以吕祖謙/標目修)梁湘東王
繹割南鄭與魏刺史宜豐侯循拒守(以吕祖謙/標目修)侯景將
劉神茂以東陽應湘東王繹(以通/鑑修)十一月己卯侯景自
加九錫己丑稱帝改元太始廢梁主棟為淮陰王(以吕/祖謙)
(標目/修)
　解題曰宋庠紀年通譜太始本漢武帝張𤣥靚年號
十二月齊弑中山王(以吕祖謙/標目修)
(梁世祖孝元皇帝蕭繹承聖元年年/魏主欽元年齊文宣皇帝天保三)
　解題曰宋庠紀年通譜時魏復周制但稱元年
春正月魏取梁東梁州(以通/鑑修)
　解題曰按寰宇記梁於魏興郡置北梁州尋改為南
　梁州魏置東梁州西魏大統元年梁蘭欽取諸郡罷
　梁州廢帝元年東梁州刺史李遷哲降魏魏又置東
　梁州地形志東梁州領金城安康魏明(並屬/金州)三郡
突厥土門大破柔然殺頭兵可汗自號伊利可汗(以吕/祖謙)
(標目/修)二月梁江州刺史王僧辯擊侯景與東揚州刺史
陳霸先盟于白茅灣(以陳/紀修)
　解題曰按晉宋書向韶魏詠之劉藩破桓石綏於白
　茅疑即此地今江州彭澤縣有白茅馬驛霸先自南
　康而出故僧辯㑹之於此也
侯景陷東陽(以通/鑑修)三月丁丑梁王僧辯等大敗侯景兵
于姑熟丁亥僧辯及陳霸先大敗景于西州景走吴戊
子僧辯遣將侯瑱追之己丑僧辯上表勸進於湘東王
繹且請還都不許(以列傳/通鑑修)辛卯梁湘東王繹殺豫章王
棟(以皇極/經世修)齊取梁廣陵(以通/鑑修)夏四月梁王僧辯啓陳霸
先鎮京口(以吕祖謙/標目修)
　解題曰王僧辯出霸先於京口亦猶劉毅不欲劉裕
　居中也劉裕入為揚州而劉毅危矣霸先襲石頭而
　僧辯死矣事見通鑑
乙巳梁武陵王紀稱帝改元天正(以吕祖謙/標目修)
　解題曰宋庠紀年通譜天正之號暗與蕭棟合皆未
　幾而滅
侯景伏誅(以吕祖謙/標目修)盗以傳國璽歸齊(以齊/紀修)
　解題曰按唐六典徐令言玉璽記秦始皇取藍田之
　玉刻之其書李斯所製靣文曰受命于天既壽永昌
　上隱起為盤龍文曰受天之命皇帝壽昌方四寸紐
　五龍盤傳漢至少帝失位掌璽者投於井中為孫堅
　所得袁術奪之術死荆州刺史上之傳魏至晉懐帝
　没於劉聦後冉閔以璽送建業侯景敗為將侯子監
　盗璽走江東棲霞寺僧得之陳永定三年僧普智奉
　獻傳於隋又晉陽秋晉孝武十九年雍州刺史郄恢
　於慕容永處得璽送建業文字巧妙與傳國璽同但
　玉色不逮自晉至梁謂之鎮璽侯景敗兖州刺史郭
　元建以送於齊隋平江南得真傳國璽乃改前所得
　大者名神璽隋末没於宇文化及竇建德平裴矩奉
　傳國璽神璽六璽以獻
五月甲申齊吏部尚書楊愔為右僕射(以齊/紀修)梁開府王
僧辯為司徒陳霸先為開府(以紀/傳修)侯景僕射王偉等伏
誅(以梁/紀修)丙戌齊取梁厯陽(以吕祖謙/標目修)齊圍梁秦郡陳霸
先大破之(以通/鑑修)
　解題曰秦郡今真州六合縣
魏取梁漢中(以吕祖謙/標目修)
　解題曰漢中之復且十七年而遽失之明年遂失蜀
　矣事見通鑑
秋八月梁武陵王紀伐湘東王繹(以吕祖謙/標目修)冬十月齊
築長城(以齊/紀修)戊申梁湘東王繹執湘州刺史王琳其長
史陸納據州反(以吕祖謙/標目修)十一月丙子梁湘東王繹即
皇帝位改元己卯立太子方矩為皇太子(以吕祖謙/標目修)
(梁世祖孝元皇帝承聖二年保四年/魏主欽二年齊文宣皇帝天)春正月梁遣王僧
辯討陸納陳霸先鎮揚州(以通/鑑修)二月魏宇文泰去丞相
大行臺自為都督中外軍事(以周/紀修)突厥伊利可汗死子
乙息記可汗立三月又死其弟木扞可汗立(以通/鑑修)梁主
患武陵王紀求救於魏魏遣大將軍尉遲逈伐蜀(以吕/祖謙)
(標目/修)
　解題曰侯景之逼江陵也繹歸南鄭而求援於魏魏
　既遣達奚武將兵而取漢中繹亦可以悟矣今武陵
　王之東下繹復貽魏書而使之甘心觀魏之諸將皆
　難其事則魏固未必遽有伐蜀之心也繹既招冦而
　蜀事去矣詩曰兄弟䦧于墻外禦其侮繹胡不思之
　甚乎事見通鑑
夏五月甲子魏取梁潼州(以梁/紀修)
　解題曰潼州今綿州
梁王僧辯大敗陸納(以梁/紀修)己丑梁武陵王紀軍西陵梁
城硤口以禦之(以梁紀/通鑑修)六月梁赦王琳陸納降(以吕祖/謙標目)
(修/)秋七月梁武陵王紀敗死(以吕祖謙/標目修)八月戊戌梁益
州降魏魏以尉遲逈為大都督益潼等州軍事(以吕祖/謙標目)
(修/)庚子梁下詔將還建康尋止九月庚午王僧辯還建
康陳霸先還京口(以吕祖謙/標目修)
　解題曰胡寅曰荆州用武之國何不可都之有然於
　蕭繹則不可也宗廟社稷皆在建康髙祖憤崩簡文
　弑殞所當營奉陵寢伸至痛之情糞除祊祧修乏享
　之祀如不及也正使内無襄陽之難外無齊魏之虞
　江陵全盛猶不可宴安而處今孝誠不昭義聲不播
　第欲保其故有偷為尊顯率此為道雖使據百二之
　勢猶將為人圖取又何江陵建康之擇乎事見通鑑
契丹冦齊齊主北巡(以齊/紀修)冬十月齊襲梁(以通/鑑修)齊主大
破契丹遂如晉陽齊以肆州刺史斛律金為太師(以吕/祖謙)
(標目/修)十一月突厥攻柔然柔然主奔齊癸亥齊主擊突
厥遷柔然于馬邑(以吕祖謙/標目修)十二月齊宿預降梁(以梁/紀修)
閏十二月丁丑梁南豫州刺史侯瑱大敗齊師于東關
(以通/鑑修)
　解題曰按劉義叟長厯梁閏十二月戊午朔丁丑二
　十日也當時南北置閏多有不同長厯氣朔置閏最
　為詳明司馬光雖載之通鑑目錄而本文不能按以
　為據葢修通鑑時未見長厯後乃收拾之於目錄耳
　今据其顯然者畧銓次之
(梁世祖孝元皇帝承聖三年宣皇帝天保五年/魏恭皇帝拓拔廓元年齊文)春正月
癸巳齊主洋討山胡屠之自是始為威虐(以齊紀吕祖/謙標目修)
梁陳霸先圍齊廣陵(以梁/紀修)魏宇文泰作九命九秩之典
改置州郡(以魏/紀修)魏宇文泰廢其主欽立齊王廓為皇帝
去年號稱元年復姓拓拔氏(以吕祖謙/標目修)
　解題曰按後周紀夏四月帝大饗羣臣魏史柳蚪執
　簡於朝曰廢帝文皇帝之嗣子年七歲文皇帝託於
　安定公曰是子才由于公不才亦由于公公既受兹
　重寄遂納女為皇后不能訓誨乃成致令廢黜負文
　皇帝付屬之意此咎非公而誰泰乃令太常盧辯作
　告諭公卿按柳蚪傳為丞相府記室上疏曰南史抗
　節表崔杼之罪董狐書法明趙盾之愆是知直筆於
　朝其来久矣而漢魏已還密為記注徒聞後世無益
　當時請皆當朝顯言其狀然後付之史閣事遂施行
　葉適曰髙貴鄉公謂司馬昭之心路人所知泰舉動如
　此欲以誰欺王莽篡而大誥作泰用周禮亦然豈從
　周者固當爾耶
三月甲辰梁王僧辯為太尉(以梁/紀修)夏四月柔然冦齊齊
主大破之(以吕祖謙/標目修)癸酉梁陳霸先為司空(以梁/紀修)魏弑
其故主欽(以通/鑑修)五月魏取梁巴信二州(以通/鑑修)梁以衡州
刺史王琳為廣州刺史(以吕祖謙/標目修)六月齊冀州刺史段
韶定淮南陳霸先遁韶拔宿預(以吕祖謙/標目修)秋七月齊主
還鄴(以通/鑑修)八月齊殺太保錄尚書事髙隆之及其諸子
(以通/鑑修)
　解題曰按齊書北史列傳文襄委任右僕射崔暹黃
　門郎崔季舒等文襄崩隆之啓文宣欲害之不許文
　宣以隆之舊齒委以政事隆之子婬於楊遵彦前妻
　帝妹也故遵彦䜛毁日至季舒譖隆之每見訴訟者
　輙加哀矜之意以示非已能裁文宣以其委過要名
　非大臣義餘見通鑑
九月辛卯梁主講老子於龍光殿(以梁/紀修)冬十月魏遣柱
國于謹等伐梁十一月謹及梁王詧圍江陵城陷十二
月辛未殺梁主以江陵資詧取其襄陽(以吕祖謙/標目修)
　解題曰按後周書列傳梁元帝嗣位於江陵外敦隣
　睦内懐異計荆州刺史長孫儉密陳攻取之謀於是
　徴儉入朝問其經畧對曰今江陵既在江北去我不
　遠湘東即位已渉三年觀其形勢不欲東下骨肉相
　殘民厭其毒荆州軍資器械儲積已久(此荆州言/襄陽也)且
　兼弱攻昧武之善經國家既有蜀土若更平江漢收
　其貢賦以供軍國天下不足定也太祖深然之乃令
　儉還州密為之備
梁王僧辯陳霸先奉江州刺史晉安王方智為太宰承
制(以吕祖謙/標目修)是歲魏加益州刺史尉遲逈六州承制(以/通)
(鑑/修)
　解題曰葉適曰梁樹本根比宋齊為厚所以速亡者
　武帝納侯景一失也元帝能克景而不歸建康二失
　也王僧辯畏齊立貞陽侯陳霸先因之而起三失也
　或謂元帝猜嫌非繼世之君其理則然然使即歸舊
　都僧辯霸先當無異志而並獲其用北人不能徑渡
　必不身遭屠戮僧辯之心固不在篡梁若不以立君
　為舉棊霸先雖姦凶無自而發梁祚尚可延也十年
　之間積三大失而國安有不亡者哉事見通鑑
(梁敬皇帝蕭方智紹泰元年後梁中宗皇帝蕭詧大定元年/魏恭皇帝二年齊文宣皇帝天保六年)
春正月梁王詧即皇帝位改元是為後梁立子巋為皇
太子(以吕祖謙/標目修)梁王琳救江陵不及遣兵伐後梁(以吕/祖謙)
(標目/修)齊取梁郢州(以吕祖謙/標目修)辛丑齊遣兵納梁貞陽侯
淵明(以通/鑑修)二月梁晉安王至建康即梁王位以王僧辯
為中書監録尚書都督中外軍事加陳霸先征西大將
軍(以梁/紀修)三月丙戌齊克梁東關王僧辯屯姑熟(以通/鑑修)梁
蕭勃復據廣州(以吕祖謙/標目修)夏五月丙午梁王僧辯立蕭
淵明為帝改元天成以梁王方智為太子(以吕祖謙/標目修)
　解題曰胡寅曰齊之納蕭淵明亦猶魏之立梁王詧
　也其視江南猶外府姑使為之主爾王僧辯執義不
　堅之人也事湘東臨危而不救奉晉安有急而改圖
　立身處國輕摇易變如此安得不為人所取耶事見
　通鑑
六月庚戌齊築長城(以吕祖謙/標目修)齊歸梁郢州(以吕祖謙/標目修)
秋七月齊主自將伐柔然大破之(以齊/紀修)梁王琳屯長沙
(以吕祖謙/標目修)齊使道士為沙門(以吕祖謙/標目修)九月甲辰梁陳
霸先襲殺王僧辯于石頭冬十月己酉陳霸先奉方智
即皇帝位改元稱藩于齊以蕭淵眀為司徒(以梁紀/通鑑修)壬
子梁陳霸先自為尚書令都督中外軍事揚南徐二州
刺史(以梁/紀修)戊午梁主立妃王氏為皇后(以通/鑑修)梁震州刺
史杜龕攻將軍陳蒨於長城義興太守韋載應之辛未
陳霸先討之丙子譙秦二州刺史徐嗣徽降齊與南豫
州刺史任約襲據石頭十一月庚寅霸先還(以梁/紀修)
　解題曰震州今湖州長城今湖州之長興州據梁史
　列傳徐嗣徽任約引齊兵據石頭帝問計於韋載載
　曰齊若分兵先據二吴之路畧定東境則時事去矣
　今可急於淮南即侯景故壘築城通東道轉輸别令
　輕兵絶其粮運使進無所虜退無所資則齊將之首
　旬日可致餘見通鑑葉適曰當時為謀於急迫中反
　暇豫若此宜其不能立事也
齊殺太保清河王岳(以齊/紀修)徐嗣徽徃采石十二月丙辰
梁陳霸先破石頭柵齊軍至梁將軍侯安都破之徐嗣
徽等奔齊(以梁紀吕祖/謙標目修)梁以晉安陳寶應為太守(以吕/祖謙)
(標目/修)是歲魏降宗室諸王為公(以吕祖謙/標目修)突厥滅柔
然(以吕祖謙/標目修)
(梁敬皇帝太平元年後梁中宗皇帝太定二年/魏恭皇帝拓㧞廓三年齊文宣皇帝天保七年)春正月
丁丑魏初行周禮建六官(以魏/紀修)
　解題曰按後周紀魏列傳以宇文泰為太師大冡宰
　李弼為太傅大司徒趙貴為太保大宗伯獨孤信為
　大司馬于謹為大司冦侯莫陳崇為大司空初泰以
　漢魏官繁思革前弊大統中乃命蘇綽盧辯依周禮
　改創其事尋亦置六官然撰次未成衆務猶歸臺閣
　至是始畢乃行之宣帝嗣位事不師古官員班品隨
　情變革于時雖行周禮内外衆職又兼用秦漢等官
　其紀傳内更有餘官而不載者史之闕文也蘇轍䇿
　問曰周官分建六職各帥其屬以治百事仰以奉天
　地鬼神外以御諸侯四夷下以治士農工商至於草
　木鳥獸無不咸在宇文氏雖叅考其舊以命庶工而
　典籍亡逸不可究知其兵戎之官多設於六卿之外
梁陳蒨斬杜龕二月斬東揚州刺史張彪江州刺史侯
瑱拒命(以吕祖謙/標目修)癸亥齊徐嗣徽任約襲采石(以本/紀修)三
月丙子梁罷東揚州(以梁/紀修)壬午梁詔雜用古今錢(以梁/紀修)
戊戌齊遣儀同蕭軌等伐梁陳霸先遣兵破之于梁山
齊師屯蕪湖夏五月癸未梁太傅蕭淵明卒六月乙卯
霸先大敗齊師于幕府山獲蕭軌徐嗣徽等(以本紀/通鑑修)
　解題曰葉適曰晉宋相承四方之兵累鬭都下率常
　不支徐嗣徽任約引齊師五月再至數十里内盡為
　敵場危亡在眼中矣陳霸先决死鬭再敗其衆遂以
　得國後世專倚一江敵一得渡則鳥獸散甚者或未
　渡已望風驚潰何脆怯之甚也事見通鑑梁山即東
　西梁山幕府山在建康城北十里
梁王琳遣使如齊又如魏(以通/鑑修)秋七月丙子梁陳霸先
自為中書監司徒揚州刺史(以梁紀/通鑑修)梁侯瑱降丁亥以
為司空(以紀/傳修)
　解題曰按陳書列傳瑱趨湓城投其將焦僧度勸瑱
　以陳霸先有大量必能容己乃詣闕請罪霸先復其
　爵位餘見通鑑
九月壬寅梁改元(以梁/紀修)
　解題曰宋庠紀年通譜太平孫亮馮跋柔然豆崙年
　號
梁陳霸先自為丞相録尚書事(以吕祖謙/標目修)冬十月壬申
梁王琳取江夏(以吕祖謙/標目修)乙亥魏安定文公宇文泰卒
丙子世子覺嗣為太師大冡宰鎮同州(以吕祖謙/標目修)
　解題曰按後周書北史泰(本文作/周文)寛仁罕猜忌元氏
　戚屬並保全之内外任使布於列職孝閔明武亦遵
　先志雖魏命已遷枝葉榮茂足逾於前代矣葉適曰
　自元偉已下十四人皆有大位於周與髙氏相絶矣
十一月梁徴王琳為司空辭不至(以通/鑑修)壬子齊併省州
郡(以吕祖謙/標目修)十二月魏宇文覺自為周公(以吕祖謙/標目修)梁
臨川周迪據郡(以吕祖謙/標目修)齊築長城(以朱熹/綱目修)
　
　
　
　大事記續編卷四十三
