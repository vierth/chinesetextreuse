
　大事記續編卷三十九　　　明　王禕　撰
(齊太祖髙皇帝蕭道成建元元年/魏高祖孝文帝太和三年)春正月甲辰宋以蕭
嶷爲鎮西將軍都督荆湘等八州軍事荆州刺史辛亥
以蕭賾爲尚書僕射中軍大將軍開府(以本/紀修)三月癸卯
朔日有食之(以本/紀修)甲辰宋蕭道成自爲相國齊公加九
錫(以吕祖謙/標目修)庚戌宋齊公道成殺臨川王綽(以通/鑑修)夏四
月壬申朔宋齊公道成自進王爵(以吕祖謙/標目修)甲戌宋齊
王道成殺武陵王賛(以通/鑑修)丙戌宋齊王道成自加殊禮
甲午即皇帝位大赦改元(以本/紀修)
　解題曰按本紀有犯鄉論清議一皆蕩除盖遵宋高
　祖之舊也宋庠紀年通譜建元本漢武帝劉聪晉康
　帝苻堅年號曹操司馬氏劉裕皆出身任人之事辛
　勤数十年而後得之未有如蕭道成楊堅初無功德
　在民徒恃其姿相扼吭而攘人之國者也故齊隋運
　祚亦最促数詩曰皇矣上帝臨下有赫監觀四方求
　民之莫維此二國其政不獲維彼四國爰究爰度上
　帝耆之憎其式廓乃眷西顧此維與宅天命其果僭
　哉事見通鑑
廢宋帝爲汝隂王遷之丹揚奉朝請裴顗死之(以吕祖/謙標目)
(修/)戊戌齊以子嶷爲尚書令楊州刺史(以本/紀修)齊命羣臣
言事(以吕祖謙/標目修)魏罷候官(以吕祖謙/標目修)五月辛亥齊斷衆
募(以吕祖謙/標目修)齊封功臣禇淵等有差(以本/紀修)
　解題曰晁說之曰自開闢以來未有比肩近臣一旦
　北面稱翊賛佐命以本朝輸人者實自淵始事見通
　鑑
己未齊弑汝隂王尋諡曰宋順帝辛酉殺宋宗室(以吕/祖謙)
(標目/修)
　解題曰宋宗室之受禍尤烈於晉矣事見通鑑
丙寅齊尊考妣曰帝后(以本/紀修)齊徙兖州刺史垣崇祖爲
豫州刺史(以吕祖謙/標目修)六月甲申齊立王太子賾爲皇太
子(以吕祖謙/標目修)秋七月丁未齊赦交州以李長仁弟叔獻
爲刺史(以本/紀修)九月丙午齊司空禇淵領尚書令(以通/鑑修)冬
十一月癸丑魏遣梁郡王嘉等奉前義楊王昶伐齊(以/吕)
(祖謙標/目修)
(齊太祖髙皇帝建元二年/魏髙祖孝文帝太和四年)春正月齊王儉爲左僕射(以/紀)
(傳/修)二月丁卯魏攻齊壽陽垣崇祖破走之(以紀/傳修)齊定簿
籍(以吕祖謙/標目修)齊分荆益州置巴州(以吕祖謙/標目修)夏五月齊
立六門都牆(以本/紀修)秋八月魏冦齊(以本/紀修)九月甲午朔日
有食之(以天文/志修)閏九月魏圍朐山敗還(以通/鑑修)冬十月徐
兖州民叛魏魏討之(以魏紀/通鑑修)十一月戊子齊以楊後起
爲武都王(以本/紀修)十二月戊戍齊禇淵爲司徒豫章王嶷
爲中書監司空楊州刺史(以本/紀修)
(齊太祖髙皇帝建元三年/魏髙祖孝文帝太和五年)春正月魏攻齊淮陽敗走(以/本)
(紀/修)
　解題曰按魏虜傳初虜至縁淮驅略江北居民懲佛
　貍時事皆驚走不可禁止乃於梁山置二軍南置三
　軍慈姥置一軍洌洲(在建康府江寧縣西/南七十里一名栗洲)置二軍三
　山(去洌洲/可十里)置二軍白沙洲(未/詳)置二軍蔡洲置五軍長
　蘆(在今真州/六合縣)置二軍菰浦(未/詳)置二軍徐浦(未/詳)置一軍
　餘見通鑑
二月癸丑齊罷南蠻校尉(以吕祖謙/標目修)秋七月己未朔日
有食之(以天文/志修)齊聘魏(以吕祖謙/標目修)九月魏徐兖州平(以/吕)
(祖謙標/目修)冬魏新律成(以通/鑑修)
(齊太祖高皇帝建元四年/魏髙祖孝文帝太和六年)春三月庚申齊禇淵王儉受
遺壬戌齊主殂(本/紀)
　解題曰按齊紀帝少沈深有大量寛嚴清儉喜怒無
　色即位後身不御精細之物敕中書舍人桓景真曰
　主衣中似有玉介導此制始自大明末泰始尤增其
　麗畱此政是興長病源可即時打碎凡復有可異物
　皆冝隨例也毎曰使我治天下當使黃金與土同價
　欲以身率天下移變風俗蘓軾曰帝之意則善矣然
　豈有此理者哉孟子曰物之不齊物之情也巨屨小
　屨同價人豈爲之哉而孟子亦自忘其言爲菽粟如
　水火之論金之不可賤如土猶土之不可使貴如金
　也餘見通鑑
太子賾即皇帝位乙丑淵錄尚書事儉爲尚書令(以本/紀吕)
(祖謙標/目修)夏六月甲申朔齊主立子南郡王長懋爲皇太
子(以本/紀修)秋七月齊南康文簡公禇淵卒(以本/紀修)九月楊文
宏卒魏以楊後起爲武都王(以通鑑/目録修)冬十一月魏祀廟
牲牢器服依古制(以吕祖謙/標目修)
(齊世祖武皇帝蕭賾永明元年/魏高祖孝文帝太和七年)春正月辛亥齊改元(以/通)
(鑑/修)齊詔治民之官復田秩(以吕祖謙/標目修)
　解題曰按齊史列傳宋武以來州郡秩俸及雜供給
　多隨土所出無有定凖豫章王嶷上表請明立定格
　班下四方永爲恒制
夏四月壬午齊改塟袁粲劉秉沈攸之(以通/鑑修)丁亥齊殺
五兵尚書垣崇祖散騎常侍荀伯玉(以吕祖謙/標目修)五月齊
殺車騎將軍開府張敬兒(以吕祖謙/標目修)秋七月魏聘齊(以/本)
(紀/修)冬十二月朔日有食之(以天文/志修)癸丑魏始禁同姓爲
㛰(以吕祖謙/標目修)是歳齊省巴州(通/鑑)
(齊世祖武皇帝永明二年/魏髙祖孝文帝太和八年)齊中書舍人茹法亮吕文顯
等縂重權夏六月壬寅封法亮望蔡男(以吕祖謙/標目修)
　解題曰事見通鑑按齊史列傳法亮與㑹稽吕文慶
　臨海吕文顯並以姦謟事武帝文顯爲外監專制兵
　權領軍將軍守虚位而已法亮文慶並勢傾天下太
　尉王儉謂人曰我雖有大寄權寄豈及茹公武帝之
　治其體統乃如此
丁卯魏増調帛榖始頒禄論贓(以吕祖謙/標目修)
(齊世祖武皇帝永明三年/魏高祖孝文帝太和九年)春正月戊寅魏禁䜟緯巫覡
(以吕祖謙/標目條)齊復立國學夏五月開學士館(以紀/傳修)冬十月
丁未魏均給田(以吕祖謙/標目修)
　解題曰按魏書紀傳志及通典太和元年三月詔曰
　去年牛疫死太半今東作既興人須肄業有牛者加
　勤於常歳無牛者倍傭於餘年一夫制治四十畝中
　男二十畝無令人有餘力地有遺利給事中李安世
　上䟽曰竊見州郡之人或因年儉流移棄賣田宅事
　渉数世三長既立始復舊墟强宗豪族肆其侵凌爭
　訟遷延連紀不判良疇委而不開冝更均量令力業
　相稱又所争之田宜限年斷事久難明悉屬今主帝
　深納之均田之制始於此矣九年給天下民田諸男
　夫十五以上受露田四十畝(杜佑曰不裁樹/者謂之露田)婦人二
　十畝(劉恕曰謂男夫之有/婦者共受六十畝也)奴婢依良丁牛一頭受田
　三十畝限四牛(劉恕曰謂户内更有一丁未娶者反/有牛一頭又受三十畝也丁牛雖多)
　(給田止於一/百二十畝)所授之田率倍之(劉恕曰謂一丁一/牛則倍三十畝)三
　易之田再倍之以供耕作及還受之盈縮諸民年及
　課則受田老免及身沒則還田奴婢牛隨有無以還
　受諸桑田不在還受之限但通入倍田分於分雖盈
　不得以充露田之数不足者以露田充倍初受田者男
　夫一人給田二十畝課蒔餘種桑五十樹棗五株榆
　三根非桑之土夫給一畝依法課蒔餘果及多種桑
　榆者不禁諸應還之田不得種桑榆棗果種者以違
　令論地入還分諸桑田皆爲世業身終不還(劉恕曰/謂初受)
　(田者雖娶婦同一戸不復給田非桑之土惟種棗榆/共八株故止給一畝下文云麻布之土男夫及課别)
　(給麻田十畝婦人五畝并榆棗地亦十六畝也桑田/用力最多欲勸人種桑故賜爲永業由露田有還受)
　(故不得/種桑麻)恒從見口有盈者無受無還不足者受種如
　法盈者得賣其盈不足者得買所不足不得賣其分
　亦不得買過所足(劉恕曰謂種桑不還之田計見在/男夫及丁口其合給田畝外桑田)
　(有餘亦許爲主但不受亦不還耳若受少桑田者/復受於官種桑果故盈者得賣不足者得買也)諸
　麻布之土男夫及課别給麻田十畝婦人五畝奴婢
　依良皆從還受之法諸有舉戸老小癃疾無受田者
　年十一已上及癃者各受以半夫田年踰七十者不
　還所受寡婦守志者雖免課亦授婦田還受民田恒
　以正月諸土廣民稀之處隨力所及官借民種蒔後
　有來居者依法封授諸地狹之處有進丁受田而不
　樂遷者則以其家桑田爲正田分又不足不給倍田
　又不足家内人别減分無桑之鄊凖此爲法樂遷者
　聽逐空荒不限異州他郡唯不聽避勞就逸其地足
　之處不得無故而移諸民有新居者三口給地一畝
　以爲居室奴婢五口給一畝男女十五以上因其地
　分口課種菜五分畝之一諸一人之分正從正倍從
　倍不得隔越他畔進丁受田者常從所近(劉恕曰謂/取逐户傍)
　(近不必/地相連)諸宰民之官各隨地給公田刺史十五頃太
　守十頃治中别駕各八頃更代相付(杜佑曰職分田/起於此劉恕曰)
　(後魏志云諸逺流配謫無子孫及戸絶者墟宅桑榆/盡爲公田以給授受觀均田制度似今佃官田及絶)
　(户田出租稅非如井田也劉石苻姚喪亂之後土田/無主悉爲公田除兼并大族外貧民徃徃無田可耕)
　(故孝文分官田以給之然有分限丁口計畝給田老/死還納别授壯者非若今世作全户稅佃不計其嵗)
　(月但不得/典賣耳)
(齊世祖武皇帝永明四年/魏高祖孝文帝太和十年)春正月癸亥朔魏朝㑹始服
兖冕(以本/紀修)
　解題曰按魏志髙祖畱意文史文章百篇冠絶終古
　太和已後詔誥並自運筆事見通鑑
閏月楊後起卒齊魏皆以楊集始爲武都王(以本/紀修)二月
甲戌魏立黨里鄰三長定民户籍(以吕祖謙/標目修)
　解題曰王通曰民不里居田不井授終茍道也魏孝
　文之治國也庶乎其不茍矣事見通鑑
夏四月辛酉魏始置五等公服(以吕祖謙/標目修)秋九月辛卯
魏作明堂辟雍(以通/鑑修)是歲魏分置州郡(以通/鑑修)
(齊世祖武皇帝永明五年年/魏髙祖孝文帝太和十一)春正月丁亥魏定樂章(以/朱)
(熹綱/目修)戊子齊以太尉豫章王嶷爲大司馬車騎將軍竟
陵王子良爲司徒衛將軍王儉中軍將軍王敬則並加
開府(以本/紀修)魏咸陽文公高允卒(以吕祖謙/標目修)魏攻齊沘陽
雍州刺史陳顯達大破之(以通/鑑修)
　解題曰按州郡志廣平郡有沘陽縣屬今唐州(沘音/比)
夏魏大旱秋七月己丑聽民出關就食(以魏/紀修)八月柔然
寇魏魏大破之(以本/紀修)九月魏出宫人冬十月罷工作散
府藏(以吕祖謙/標目修)
(齊世祖武皇帝永明六年年/魏高祖孝文帝太和十二)夏四月魏據隔城齊將軍
曹虎大破之陳顯達拔魏醴陽城(以吕祖謙/標目修)
　解題曰按水經注醴水出南陽雉山東流厯唐山下
　南逕唐城又東南逕葉縣故城北又東與葉西陂水
　㑹又東注葉陂又東逕潕陽故城北東逕郾縣故城
　南入汝
(齊世祖武皇帝永明七年年/魏高祖孝文帝太和十三)春正月辛亥魏主祀南郊
始備犬駕(以本/紀修)夏五月乙巳齊南昌文憲公王儉卒(以/本)
(紀/修)秋八月魏聘宋冬十二月宋報之(以吕祖謙/標目修)
(齊世祖武皇帝永明八年年/魏高祖孝文帝太和十四)秋八月齊殺荆州刺史巴
東王子響(以通/鑑修)九月癸丑魏太皇太后殂魏主欲行三
年之喪羣臣諌乃服朞(以吕祖謙/標目修)
　解題曰事見通鑑胡宏曰晉武魏文徒能知母而不
　知父豈禮也哉
(齊世祖武皇帝永明九年年/魏高祖孝文帝太和十五)春正月魏主始聽政(以本/紀修)
齊太廟薦褻味别祀于故宅(以通/鑑修)夏四月己卯魏經始
明堂改太廟(以本/紀修)五月己亥魏主更立律令親决疑獄
(以本/紀修)丙辰魏造五輅(以通/鑑修)秋閏七月己卯魏始定廟祧
之制(以通/鑑修)八月戊戌魏廢道壇(以通/鑑修)乙巳魏定祭禮(以/本)
(紀/修)
　解題曰按禮志帝臨皇信堂引見羣臣詔曰禮記祭
　法稱有虞氏禘黄帝大傳曰禘其祖之所自出稱不
　王不禘論曰禘自既灌詩頌長發大禘爾雅曰禘大
　祭也夏殷四時祫禘烝嘗周改禘爲祠王制稱犆祫
　祫禘祫嘗祫烝鄭𤣥解天子祭圓丘曰禘祭宗廟太
　祭亦曰禘三年一祫五年一禘魯禮三年喪畢而祫
　明年而禘祭有兩禘明也王肅稱天子諸侯皆禘於
　宗廟非祭天之祭禘祫一名也合而祭之故稱祫審
　禘之故稱禘三年一祫五年一禘縂而互舉之故稱
　五年再殷祭卿等便可議其是非尚書游明根等對
　曰鄭氏之議禘者大祭之名宗廟禘祫並行圓丘一
　禘而已依禮春廢犆祫於嘗於烝則祫不於三時皆
　行禘祫之禮中書監高閭等對圓丘之禘於鄭義同
　宗廟禘祫之祭與王義同長發大禘也殷王之祭斯
　皆非諸侯之禮諸侯無禘禮唯夏殷夏祭稱禘又非
　宗廟之禘魯行天子之儀不敢專行圓丘之禘改殷
　之禘取其禘名於宗廟因先有祫遂生兩名據王氏
　之義祫而禘祭之故言禘祫禘祫止於一時帝曰王
　以禘祫爲一祭王義爲長鄭以圓丘爲禘與宗廟大
　祭同名義亦爲當今互取二義著之於令
冬十一月己未朔魏主禫於太和廟始即吉(以吕祖謙/標目修)
　解題曰胡寅曰方孝文之欲三年也在廷之臣莫不
　沮遏帝心所陳每下非帝之至情先定幾何不爲邪
　說所惑喪禮曰百官備百物具不言而事行者扶而
　起齊衰之喪盖對而不言也若夫八事之權非經禮
　也今孝文百官備矣是宜三日而粥三月而沐期十
　三月而練冠三年而禘使禮廢而復起而羣臣狃於
　漢制雜以國俗使其君不得由改期而禘改月而禫
　是用古者父在爲母之服不中節矣無乃不得其本
　遂殺其末邪惜哉事見通鑑
乙亥魏定官品(以吕祖謙/標目修)乙酉魏始正四時迎氣(以本/紀志)
(修/)十二月辛亥魏脩樂官(以通/鑑修)
　
　
　
　
　
　
　
　
　
　
　
　
　
　
　大事記續編卷三十九
