史記正義卷二十五
　　　　　　　　　　　　唐　張守節　撰
律書第三　　　　　　　　史記二十五
王者制事立法物度軌則壹稟於六律六律為萬事根
本焉其於兵械尤所重(内成曰器外成曰械械謂弓天/殳矛戈㦸劉伯莊云吹律審聲)
(聴樂觀政師曠審歌知晉楚/之彊弱故云兵械尤所重)故云望敵知吉凶(凡兩軍/相敵上)
(皆有雲氣及日暈天官書云暈等刀鈎厚長大有勝薄/短小無勝故望雲氣知勝負彊弱引舊語乃曰故云)
聞聲効勝負(周禮云大師執同律以聴軍聲而詔其/吉凶左𫝊云師曠知南風不競即其類)百
王不易之道也武王伐紂吹律聴聲推孟春以至于季
冬殺氣相并(人君暴虐酷急即常寒應寒生北方乃殺/氣也武王伐紂吹律從春至冬殺氣相并)
(律亦應之故洪範咎/徴云急常寒若是也)而音尚宫(兵書云夫戰大師吹律/合商則戰勝軍事張彊)
(角則軍擾多變失志宫則軍和主卒同心徴/則將急數怒軍士勞羽則兵弱少威焉)同聲相從
物之自然何足怪哉兵者聖人所以討彊暴平亂世夷
險阻救危殆自含血戴角之獸見犯則校而況於人懐
好惡喜怒之氣喜則愛心生怒則毒螫加(螫音/釋)情性之
理也昔黄帝有涿鹿之戰以定火災顓頊有共工之陳
以平水害成湯有南巢之伐以殄夏亂(南巢今廬州巢/縣是也淮南子)
(云湯伐桀放之厯上與末喜同舟浮江奔南巢之山而/死按巢即山名古巢國也云南巢者在中國之南也)
遞興遞廢勝者用事所受於天也自是之後名士迭興
晉用咎犯(狐偃也咎季也/又云胥臣也)而齊用王子吳用孫武申明
軍約賞罰必信卒伯諸侯兼列邦士雖不及三代之誥
誓然身寵君尊當世顯揚可不謂榮焉豈與世儒闇於
大較不權輕重猥云徳化不當用兵大至窘辱失守小
乃侵犯削弱遂執不移等哉故教笞不可廢於家刑罰
不可捐於國誅罰不可偃於天下用之有巧拙行之有
逆順耳夏桀殷紂手摶犲狼足追四馬勇非㣲也百戰
克勝諸侯懾服權非輕也秦二世宿軍無用之地(謂三/十萬)
(備北闕五十萬守五嶺也云連兵/於邊陲即是宿軍無用之地)連兵於邊陲力非弱也
結怨匈奴絓禍於越(絓朝卦反顧野/王云絓者所礙)勢非寡也及其威
盡勢極閭巷之人為敵國咎生窮武之不知足甘得之
心不息也髙祖有天下三邊外畔大國之王雖稱蕃輔
臣節未盡㑹髙祖厭苦軍事亦有蕭張之謀故偃武一
休息羈縻不備歴至孝文即位將軍陳武等議曰南越
朝鮮(朝音潮鮮音仙髙驪平壤城本漢樂郎郡王/險城即古朝鮮之地時朝鮮王滿據之也)自全
秦時内屬為臣子後且擁兵阻阸選蠕觀望髙祖時天
下新定人民小安未可復興兵今陛下仁惠撫百姓恩
澤加海内宜及士民樂用征討逆黨以一封疆孝文曰
朕能任衣冠念不到此㑹吕氏之亂功臣宗室共不羞
恥誤居正位常戰戰慄慄恐事之不終且兵凶器雖克
所願動亦耗病謂百姓逺方何又先帝知勞民不可煩
故不以為意朕豈自謂能今匈奴内侵軍吏無功邊民
父子荷兵日久(荷音何/我反)朕常為動心傷痛無日忘之今
未能銷距願且堅邊設候結和通使休寧北陲為功多
矣且無議軍故百姓無内外之繇得息肩於田畝天下
殷富粟至十餘錢鳴雞吠狗煙火萬里可謂和樂者乎
太史公曰文帝時㑹天下新去湯火人民樂業因其欲
然能不擾亂故百姓遂安自年六七十翁亦未嘗至市
井游敖嬉戲如小皃狀孔子所稱有徳君子者邪書曰
七正二十八舍律厯天所以通五行八正之氣天所以
成孰萬物也舍者日月所舍舍者舒氣也不周風居西
北主殺生東壁居不周風東主辟生氣而東之至於營
室(天官書云營室為清廟曰離宫闕道是有宫/室象此言主營胎陽氣而産之二説不同)營室者
主營胎陽氣而産之東至于危危垝也言陽氣之危垝
故曰危十月也律中應鐘(白虎通云應者應也言萬物/應陽而動下藏也漢初依秦)
(以十月為嵗/首故起應鐘)應鐘者陽氣之應不用事也其於十二子
為亥亥者該也(孟康云閡藏塞也隂雜陽/氣閉塞為萬物作種也)言陽氣藏於
下故該也廣莫風居北方廣莫者言陽氣在下隂莫陽
廣大也故曰廣莫東至於虚虚者能實能虚言陽氣冬
則宛藏於虚(宛音/藴)日冬至則一隂下藏一陽上舒故曰
虚東至于須女言萬物變動其所隂陽氣未相離尚相
如胥也故曰湏女十一月也律中黄鐘(白虎通云黄中/和之氣言陽氣)
(於黄泉之下/動養萬物)黄鐘者陽氣踵黄泉而出也其於十二子
為子子者滋也滋者言萬物滋於下也其於十母為壬
癸壬之為言任也言陽氣任養萬物於下也癸之為言
揆也言萬物可揆度故曰癸東至牽牛牽牛者言陽氣
牽引萬物出之也牛者冒也言地雖凍能冐而生也牛
者耕植種萬物也東至於建星建星建諸生也十二
月律中大吕大吕者其於十二子為丑(徐廣云此中闕/不説大吕及丑)
(也按此下闕文或一本云丑者紐也言/陽氣在上未降萬物厄紐未敢出也)丑者紐也言陽
氣在上未降萬物厄紐未敢出條風居東北主出萬物
條之言條治萬物而出之故曰條風南至於箕箕者言
萬物根棋故曰箕正月也律中泰簇(簇音十豆反白虎通/云泰者太也簇者)
(湊也言萬物始/大湊地而出之)泰簇者言萬物簇生也故曰泰簇其於
十二子為寅寅言萬物始生螾然也故曰寅南至於尾
言萬物始生如尾也南至於心言萬物始生有華心也
南至於房房者言萬物門戸也至于門則出矣明庶
風居東方明庶者明衆物盡出也二月也律中夾鐘(白虎/通云)
(夾孚甲也言萬物/孚夾種類分也)夾鐘者言隂陽相夾厠也其於十二
子為卯夘之為言茂也言萬物茂也其於十母為甲乙
甲者言萬物剖符甲而出也乙者言萬物生軋軋也南
至于氐(氐丁/禮反)氐者言萬物皆至也南至於亢亢者言萬
物亢見也南至于角角者言萬物皆有枝格如角也三
月也律中姑洗(姑音沽洗音先典反白虎通云姑者故/也洗者鮮也言萬物去故就新莫不鮮)
(明/也)姑洗者言萬物洗生其於十二子為辰辰者言萬物
之蜄也清明風居東南維主風吹萬物而西之軫軫者
言萬物益大而軫軫然西至於翼翼者言萬物皆有羽
翼也四月也律中仲吕仲吕者言萬物盡旅而西行也
其於十二子為己巳者言陽氣之已盡也西至于七星
七星者陽數成於七故曰七星西至于張張者言萬物
皆張也西至于注注者言萬物之始衰陽氣下注故曰
注五月也律中㽔賓(㽔仁佳反白虎通云㽔者下也賓/者敬也言陽氣土極隂氣始賓敬)
(之/也)㽔賓者言隂氣幼少故曰㽔痿陽不用事故曰賓景
風居南方景者言陽氣道竟故曰景風其於十二子為
午午者隂陽交故曰午其於十母為丙丁丙者言陽道
著明故曰丙丁者言萬物之丁壯也故曰丁西至于弧
弧者言萬物之呉落且就死也西至于狼狼者言萬物可
度量斷萬物故曰狼凉風居西南維主地地者沈奪萬
物氣也(沈一/作洗)六月也律中林鐘(白虎通云林者衆也言/萬物成熟種類衆也)
林鐘者言萬物就死氣林林然其於十二子為未未者
言萬物皆成有滋味也北至於罰罰者言萬物氣奪可
伐也北至于參參言萬物可參也故曰參七月也律中
夷則(白虎通云夷傷也則法也/也言萬物始傷被刑法)夷則言隂氣之賊萬物也
其於十二子為申申者言隂用事申賊萬物故曰申北
至于濁濁者觸也言萬物皆觸死也故曰濁北至于留
留者言陽氣之稽留也故曰留八月也律中南吕(白虎/通云)
(南任也言陽氣尚/任包大生薺麥也)南吕者言陽氣之旅入藏也其於十
二子為酉酉者萬物之老也故曰酉閶闔風居西方閶
者倡也闔者藏也言陽氣道萬物闔黄泉也其於十母
為庚辛庚者言隂氣庚萬物故曰庚辛者言萬物之辛
生故曰辛北至于胃胃者言陽氣就藏皆胃胃也北至
于婁婁者呼萬物且内之也北至于奎奎者主毒螫殺
萬物也奎而藏之九月也律中無射(音亦白虎通云射/終也言萬物隨陽)
(而終當復隨隂而起無有終已此/説六吕十干十二支與漢書不同)無射者隂氣盛用事
陽氣無餘也故曰無射其於十二子為戌戌者言萬物
盡滅故曰戌
律數
九九八十一以為宫
三分去一五十四以為徴
三分益一七十二以為商
三分去一四十八以為羽
三分益一六十四以為角
黄鐘長八寸七分一宫
大吕長七寸五分三分一
大簇者長七寸七分二角
夾鐘長六寸一分三分一
姑洗長六寸七分四羽
仲吕長五寸九分三分二徴
㽔賓長五寸六分三分一
林鐘長五寸七分四角
夷則長五寸四分三分二商
南吕長四寸七分八徴
無射長四寸四分三分二
應鐘長四寸二分三分二羽
生鐘分(分音扶/問反)
子一分丑三分二寅九分八(孟康云元氣始起於子未/分之時天地人混合為一)
(故子數獨一漢書律厯志云太極元氣函三為一行於十/二辰始動於子參之於丑得三又參於寅得九又參於)
(卯得二十七又參於辰得八十一又參於巳得二百四/十三又參於午得七百二十九又參於未得二千一百)
(八十七又參於申得六千五百六十一又參於酉得萬/九千六百八十三又參於戌得五萬九千四十九又參)
(於亥得十七萬七千一百四十七此隂陽合徳氣鐘於/子化生萬物者也然丑三分二寅九分八者並是分之)
(餘數而漢/書不説也)卯二十七分十六辰八十一分六十四已二
百四十三分一百二十八午七百二十九分五百一十
二未二千一百八十七分一千二十四申六千五百六
十一分四千九十六酉一萬九千六百八十三分八千
一百九十二戌五萬九千四十九分三萬二千七百六
十八亥十七萬七千一百四十七分六萬五千五百三
十六
生萬鐘
術曰以下生者倍其實三其法以上生者四其實三其
法上九商八羽七角六宫五徴九置一而九三之以為
法實如法得長一寸凡得九寸命曰黄鐘之宫故曰音
始於宫窮於角數始於一終於十成於三氣始於冬至
周而復生神生於無形(無形為大陽氣天地未形之時/言神本在太虚之中而無形也)
成於有形(天地既分二儀已質萬物之/形成於天地之間神在其中)然後數形而成
聲(數謂天數也聲謂宫商角徴羽/也言天數既形則能成其五聲)故曰神使氣氣就形
形理如類有可類或未形而未類或同形而同類類
而可班類而可識聖人知天地識之别故從有以至未
有(從有謂萬物形質也/未有謂天地未形)以得細若氣㣲若聲(氣謂大易/之氣聲謂)
(五聲/之聲)然聖人因神而存之(言聖人因神理其形體尋迹/至於大易之氣故云因神而)
(存之上云從有/以至未有是也)雖妙必効情核其華道者明矣(妙謂㣲/妙之性)
(也効猶見也核研核也華道神妙之道也言人雖有㣲/妙之性必須程督已之情理然後研核神妙之道乃能)
(究其形體辨其成聲故謂明矣故下云非有聖心/以乗聰明孰能存天下之神而成形之情哉是也)非其
聖心以乗聰明孰能在天地之神而成形之情哉神者
物受之而不能知及其去來(言萬物受神妙之氣不能/知覺及神去來亦不能識)
(其往/復)故聖人畏而欲存之唯欲存之神之亦存(言聖人/畏神妙)
(之理難識而欲常存之唯/欲常存之故其神亦存)其欲存之者故莫貴焉(言平/凡之)
(人欲得精神存者故/亦莫如貴神之妙)
太史公曰故旋璣玉衡以齊七政即天地二十八宿十
母(十/干)十二子(十二/支)鐘律調自上古建律運歴造曰度可
據而度也(度田/洛反)合符節通道徳即從斯之謂也
　
　
　
　
　
　史記正義卷二十五
