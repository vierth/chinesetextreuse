
　資治通鑑卷一百十四
　　　　　　　　　　　　宋　司馬光　撰
　　　　　　　　　　　　　　胡三省　音注
　晉紀三十六(起旃蒙大荒落盡/著雍涒灘凡四年)
　　安皇帝已
義熙元年春正月南陽太守扶風魯宗之起兵襲襄陽
桓蔚走江陵(蔚紆/勿翻)己丑劉毅等諸軍至馬頭桓振挾帝
出屯江津(江津戍在江陵南臨江滸荆州記曰江陵縣/東三里有津鄉水經注江陵城南有馬牧城)
(此洲始自枚回下迄于此長七十/餘里洲上有奉城江津長所治)遣使求割江荆二州
奉送天子毅等不許辛卯宗之擊破振將温楷于柞溪
(水經注柞溪水出江陵縣北葢諸池散流咸所㑹合積/以成川東流逕魯宗之壘南又東注船官湖將即亮翻)
(柞才各翻/又音作)進屯紀南(郡國志江陵縣北/十餘里有紀南城)振留桓謙馮該
守江陵引兵與宗之戰大破之劉毅等擊破馮該於豫
章口(水經注江水過江陵而東得豫章口夏水所通也/西北有豫章岡葢因岡而得名其地去江陵城二)
(十/里)桓謙棄城走毅等入江陵執卞範之等斬之桓振還
望見火起知城已陷其衆皆潰振逃于溳川(水經注溳/水出漢南)
(陽郡蔡陽縣東南大洪山東南流過隨縣西又/南過江夏安陸縣西又東南入于夏溳音云)乙未詔
大處分悉委冠軍將軍劉毅(處昌吕翻分扶/問翻冠古玩翻)戊戌大赦
改元惟桓氏不原以桓冲忠于王室特宥其孫𦙍以魯
宗之為雍州刺史毛璩為征西將軍都督益梁秦凉寧
五州諸軍事璩弟瑾為梁秦二州刺史瑗為寧州刺史
(雍於用翻璩求於翻/瑾渠吝翻瑗于眷翻)劉懐肅追斬馮該於石城桓謙桓
怡桓蔚桓謐何澹之温楷皆奔秦(蔚紆勿翻/澹徒覽翻)怡𢎞之弟
也(桓𢎞死見/上卷上年)燕王熙伐髙句麗(句如字又音/駒麗力知翻)戊申攻遼
東城且陷熙命將士毋得先登俟剗平其城朕與皇后
乘輦而入(剗楚/限翻)由是城中得嚴備不克而還(後齊髙緯/之攻晉州)
(亦若是矣還従/宣翻又如字)秦王興以鳩摩羅什為國師奉之如神
親帥羣臣及沙門聴羅什講佛經(帥讀曰/率下同)又命羅什翻
譯西域經論三百餘卷(古之譯者傳四夷之言今羅/什翻夷言為華言故曰譯)大營
塔寺沙門坐禪者常以千數(禪静也寂也傳燈録曰禪/有五有凡夫禪有外道禪)
(有小乘禪有大乘禪有/最上乘禪禪時連翻)公卿以下皆奉佛由是州郡化
之事佛者十室而九　乞伏乾歸擊吐谷渾大孩大破
之俘萬餘口而還大孩走死胡園(晉書吐谷渾傳吐谷/渾王烏紇堤一名大)
(孩胡園作胡/國孩何開翻)視羆世子樹洛干帥其餘衆數千家奔莫
何川(莫何山在西傾山東北西/傾亦名嵹臺山帥讀曰率)自稱車騎大將軍大單
于吐谷渾王(騎竒寄翻/單音蟬)樹洛干輕徭薄賦信賞必罰吐谷
渾復興(復扶/又翻)沙漒諸戎皆附之(段國曰澆河郡西南一/百七十里有黄沙南北)
(一百二十里東西七十里西極大揚川望之若人委糒/糠於地不生草木蕩然黄沙周迴數百里洮水出嵹臺)
(山東北逕吐谷渾中自洮嵹南北三百里中地/草皆是龍鬚而無樵柴謂之嵹川漒渠良翻)　西涼
公暠自稱大將軍大都督領秦凉二州牧(暠古/老翻)大赦改
元建初遣舍人黄始梁興間行奉表詣建康(間古/莧翻)　二
月丁巳留臺備法駕迎帝於江陵劉毅劉道規留屯夏
口(夏户/雅翻)何無忌奉帝東還　初毛璩聞桓振陷江陵帥
衆三萬順流東下將討之使其弟西夷校尉瑾蜀郡太
守瑗出外水(璩求於翻瑾渠吝翻瑗于眷翻蜀有内水/外水内水涪水也外水即蜀江𤼵源於岷)
(山/者)參軍巴西譙縦侯暉出涪水蜀人不樂逺征暉至五
城水口(涪音浮樂音洛水經注涪水自南安郡南流其/枝流西逕廣漢五城縣為五城水又西至成都)
(入于江又曰江水東絶緜洛逕五城界至廣都北岸南/入于江謂之五城水口斯為北江沈約宋志五城縣屬)
(廣漢郡晉武帝咸寜四年立華陽國志云漢時立倉𤼵/五縣人尉部主之晉因立五城縣在五城山按五代志)
(蜀郡𤣥武縣舊曰伍/城𤣥武縣唐屬梓州)與巴西陽昧謀作亂(昩莫/葛翻)縱為人
和謹蜀人愛之暉昩共逼縱為主縱不可走投于水引
出以兵逼縱登輿縱又投地叩頭固辭暉縳縱於輿還
襲毛瑾於涪城殺之(涪音/浮)推縱為梁秦二州刺史璩至
略城(據晉書毛璩傳略/城去成都四百里)聞變奔還成都遣參軍王瓊將
兵討之(將即/亮翻)為縱弟明子所敗(敗補/邁翻)死者什八九益州營
户李騰開城納縱兵(民有流離逃叛分/配軍營者為營户)殺璩及弟瑗滅
其家縱稱成都王以從弟洪為益州刺史以明子為巴
州刺史屯白帝於是蜀大亂漢中空虚氐王楊盛遣其
兄子平南將軍撫據之　癸亥魏主珪還自豺山罷尚
書三十六曹(魏三十六曹始見於/一百九卷隆安元年)　三月桓振自鄖城
襲江陵(杜預曰江夏雲杜縣東南有鄖城古鄖子之國/鄖音云振先逃于鄖川鄖城葢在鄖川也鄖音)
(云/)荆州刺史司馬休之戰敗奔襄陽振自稱荆州刺史
建威將軍劉懐肅自雲杜引兵馳赴與振戰於沙橋(沙/橋)
(在江陵/城北)劉毅遣廣武將軍唐興助之臨陳斬振(陳讀/曰陣)復
取江陵(復扶又翻下復/詣尋復復説同)甲午帝至建康乙未百官詣闕
請罪詔令復職尚書殷仲文以朝廷音樂未備言於劉
裕請治之(治直/之翻)裕曰今日不暇給且性所不解(解户買/翻曉也)
(下/同)仲文曰好之自解裕曰正以解則好之故不習耳(英/雄)
(之言政自度越常流世之嗜/音者可以自省矣好呼到翻)　庚子以琅邪王徳文為
大司馬武陵王遵為太保劉裕為侍中車騎將軍都督
中外諸軍事徐青二州刺史如故劉毅為左將軍何無
忌為右將軍督豫州揚州五郡軍事豫州刺史劉道規
為輔國將軍督淮北諸軍事并州刺史魏詠之為征虜
將軍呉國内史裕固讓不受加録尚書事又不受屢請
歸藩(歸藩歸/京口也)詔百官敦勸帝親幸其第裕惶懼復詣闕
陳請乃聴歸藩以魏詠之為荆州刺史代司馬休之初
劉毅嘗為劉敬宣寧朔參軍(劉敬宣為寜朔/將軍毅為參軍)時人或以
雄傑許之敬宣曰夫非常之才自有調度(調徒/弔翻)豈得便
謂此君為人豪邪此君之性外寛而内忌自伐而尚人
若一旦遭遇亦當以陵上取禍耳(敬宣之論毅其知之/固審矣然㡬以此掇)
(禍聖人包周身/之防正為是耳)毅聞而恨之及敬宣為江州辭以無功
不宜授任先於毅等(先悉/薦翻)裕不許毅使人言於裕曰劉
敬宣不豫建義猛將勞臣方須叙報(將即/亮翻)如敬宣之比
宜令在後若使君不忘平生(裕參劉牢之軍事牢之/父子雅敬待之故云然)止
可為貟外常侍耳(貟外散騎常/侍魏末置)聞已授郡實為過優(敬/宣)
(自北來歸裕以/為晉陵太守)尋復為江州尤用駭惋(惋烏/貫翻)敬宣愈不
自安自表解職乃召還為宣城内史　夏四月劉裕旋
鎮京口改授都督荆司等十六州諸軍事加領兖州刺
史　盧循遣使貢獻(使疏/吏翻)時朝廷新定未暇征討壬申
以循為廣州刺史徐道覆為始興相循遺劉裕益智粽
(遺于季翻本草曰益智子生崑崙國今嶺南州郡往往/有之顧微交州記曰益智葉如蘘荷莖如竹箭子從心)
(出一枝有十子子肉白滑四破去之/蜜煮為粽味辛粽作弄翻角黍也)裕報以續命湯(循/以)
(益智調裕裕以續命報/之此雖淺陋亦兵機也)循以前琅邪内史王誕為平南
長史誕説循曰誕本非戎旅在此無用(説輸芮翻王氏/江南衣冠稱首)
(故云本/非戎旅)素為劉鎮軍所厚若得北歸必蒙寄任公私際
會仰答厚恩循甚然之劉裕與循書令遣呉隠之還循
不從誕復説循曰(復扶/又翻)將軍今留呉公公私非計孫伯
符豈不欲留華子魚邪但以一境不容二君耳於是循
遣隠之與誕俱還(元興元年桓𤣥流王誕於嶺南二年/盧循破廣州虜呉隠之誕并沒於循)
(所漢獻帝建安四年華歆以豫章歸孫策/策死曹操表召歆孫權遣還許華户化翻)　初南燕主
備徳仕秦為張掖太守(事見一百二卷海/西公太和五年)其兄納與母
公孫氏居于張掖備徳之從秦王堅冦淮南也(冦淮南/見一百)
(五卷孝武帝/太元八年)留金刀與其母别備徳與燕王垂舉兵於
山東張掖太守苻昌收納及備徳諸子皆誅之公孫氏
以老獲免納妻段氏方娠未決獄掾呼延平備徳之故
吏也(掾于/絹翻)竊以公孫氏及段氏逃于羌中段氏生子超
十嵗而公孫氏病臨卒以金刀授超曰汝得東歸當以此
刀還汝叔也呼延平又以超母子奔涼及吕隆降秦超
隨涼州民徙長安(秦徙涼州民事見/上卷元興二年)平卒段氏為超娶
其女為婦超恐為秦人所録(為于偽翻録采也收也為/所收采則不得歸南燕矣)
乃陽狂行乞秦人賤之惟東平公紹見而異之言於秦
王興曰慕容超姿幹瓌偉(瓌公/回翻)殆非真狂願微加官爵
以縻之興召見與語超故為謬對或問而不答興謂紹
曰諺云妍皮不褁癡骨徒妄語耳乃罷遣之備徳聞納
有遺腹子在秦遣濟隂人呉辯往視之(濟子/禮翻)辯因鄉人
宗正謙賣卜在長安以告超(宗正以/官為氏)超不敢告其母妻
潛與謙變姓名逃歸南燕行至梁父(父音/甫)鎮南長史悦
夀以告兖州刺史慕容法(南燕以法為兖/州刺史鎮梁父)法曰昔漢有
卜者詐稱衛太子(見二十三卷漢/昭帝始元五年)今安知非此類也不
禮之超由是與法有隙(為超立法/謀反張本)備徳聞超至大喜遣
騎三百迎之(騎竒寄/翻下同)超至廣固以金刀獻於備徳備徳
慟哭悲不自勝(勝音/升)封超為北海王拜侍中驃騎大將
軍司𨽻校尉(驃匹/妙翻)開府妙選時賢為之僚佐備徳無子
欲以超為嗣超入則侍奉盡歡出則傾身下士(下户/嫁翻)由
是内外譽望翕然歸之　五月桂陽太守章武王秀(義/陽)
(王望子河間王洪生子威徙封章武傳至孫/無嗣河間王欽以子範之繼之秀範之子也)及益州刺
史司馬軌之謀反伏誅秀妻桓振之妹也故自疑而反
　桓𤣥餘黨桓亮苻宏等擁衆冦亂郡縣者以十數劉
毅劉道規檀祗等分兵討滅之荆湘江豫皆平詔以毅
為都督淮南等五郡軍事豫州刺史(淮南廬江歴陽晉/熙安豐凡五郡)
何無忌為都督江東五郡軍事會稽内史(會工/外翻)　北青
州刺史劉該反引魏為援(隆安五年劉該固嘗降魏矣/沈約曰江左青州治廣陵)
清河陽平二郡太守孫全聚衆應之六月魏豫州刺史
索度真大將斛斯蘭(斛斯亦/虜姓也)冦徐州圍彭城劉裕遣其
弟南彭城内史道憐東海太守孟龍符將兵救之(將即/亮翻)
斬該及全魏兵敗走龍符懐玉之弟也　秦隴西公碩
徳伐仇池屢破楊盛兵將軍斂俱攻漢中(歛羌之種/姓俱其名)㧞
成固徙流民三千餘家於闗中秋七月楊盛請降於秦
(降户/江翻)秦以盛為都督益寧二州諸軍事征南大將軍益
州牧　劉裕遣使求和於秦(使疏/吏翻)且求南鄉等諸郡秦
王興許之羣臣咸以為不可興曰天下之善一也劉裕
㧞起細微能誅討桓𤣥興復晉室内釐庶政外修封疆
吾何惜數郡不以成其美乎遂割南鄉順陽新野舞隂
等十二郡歸于晉(隆安二年淮漢以北多降于秦此十/二郡葢皆在漢北漢建安中割南陽)
(右壤為南鄉郡晉立順陽郡以南鄉為縣盖其後復分/立郡也案晉南鄉郡秦漢隂縣及鄼縣之地今為光化)
(軍舞隂縣屬南陽/郡未知立郡之始)八月燕遼西太守邵顔有罪亡命為
盜九月中常侍郭仲討斬之　汝水竭(汝當作女郭緣/生述征記齊桓)
(公冢在齊城南二十里冢東有女水或曰齊桓公女冢/在其上故以名水女水導川東北流甚有神焉化隆則)
(水生政薄則津竭地理志葂頭山女水所出東北至臨/菑入鉅淀鉅淀即漢鉅定地晉書地理志女水出齊國)
(東安平/縣東北)南燕主備徳惡之(惡烏/路翻)俄而寢疾北海王超請
禱之備徳曰人主之命短長在天非汝水所能制也固
請不許戊午備徳引見羣臣于東陽殿(見賢/遍翻)議立超為
太子俄而地震百官驚恐備徳亦不自安還宫是夜疾
篤瞑不能言段后大呼今召中書作詔立超可乎(呼火/故翻)
備徳開目頷之乃立超為皇太子大赦備徳尋卒(年七/十)
為十餘棺夜分出四門潛瘞山谷(瘞一/計翻)己未超即皇帝
位(超字祖明徳兄/北海王納之子)大赦改元太上尊段后為皇太后以
北地王鍾都督中外諸軍録尚書事慕容法為征南大
將軍都督徐兖揚南兖四州諸軍事加慕容鎮開府儀
同三司以尚書令封孚為大尉麴(麴當/作鞠)仲為司空封嵩
為尚書左僕射癸亥虚葬備徳於東陽陵諡曰獻武皇
帝廟號世宗超引所親公孫五樓為腹心備徳故大臣
北地王鍾段宏等皆不自安求補外職超以鍾為青州
牧宏為徐州刺史公孫五樓為武衛將軍領屯騎校尉
内參政事封孚諫曰臣聞親不處外羇不處内(左傳申/無宇諫)
(楚靈王曰親不在外/羇不在内處昌吕翻)鍾國之宗臣社稷所賴宏外戚懿
望百姓具瞻正應參翼百揆不宜逺鎮外方今鍾等出
藩五樓内輔臣竊未安超不從鍾宏心皆不平相謂曰
黄犬之皮恐終補狐裘也(史記騶忌相齊淳于髠謂之/曰狐裘雖弊不可補以黄狗)
(之皮騶忌曰謹受令請謹/擇君子母雜小人其間)五樓聞而恨之　魏詠之卒
江陵令羅脩謀舉兵襲江陵奉王慧龍為主劉裕以并
州刺史劉道規為都督荆寧等六州諸軍事荆州刺史
脩不果發奉慧龍奔秦(慧龍得免見上/卷元興三年)　乞伏乾歸伐
仇池為楊盛所敗(敗補/邁翻)西涼公暠與長史張邈謀徙都
酒泉以逼沮渠蒙遜(沮子/余翻)以張體順為建康太守鎮樂
涫(漢志樂涫縣屬酒泉郡張/氏分為建康郡涫音官)以宋繇為敦煌護軍與其
子敦煌太守讓鎮敦煌遂遷于酒泉(李暠遷酒泉欲以/逼沮渠蒙遜安知)
(反為蒙遜所逼/邪敦徒門翻)暠手令戒諸子以為從政者當審慎賞
罰勿任愛憎近忠正逺佞諛(近其靳翻/逺于願翻)勿使左右竊弄
威福毁譽之來當研覈真偽聴訟折獄必和顔任理慎
勿逆詐億必(朱子曰逆未至而迎之也詐謂人欺已/也億未見而意之也必期必也譽音余)輕
加聲色務廣咨詢勿自專用吾莅事五年雖未能息民
然含垢匿瑕朝為冦讐夕委心膂粗無負於新舊(粗坐/五翻)
事任公平坦然無纇(纇盧對翻絲/節也庇也)初不容懐有所損益
計近則如不足經逺乃為有餘庶亦無愧前人也　十
二月燕王熙襲契丹(契丹本東胡種其先為匈奴所破/保鮮卑山魏青龍中部酋軻比能)
(桀驁為幽州刺史王雄所殺部衆遂微逃潢水之南黄/龍之北後自號曰契丹種類繁盛契欺吉翻程大昌曰)
(契丹之契/讀如喫)
二年春正月甲申魏主珪如豺山宫諸州置三刺史郡
置三太守縣置三令長刺史令長各之州縣(長知兩翻/之往也)
太守雖置而未臨民功臣為州者皆徴還京師以爵歸
第　益州刺史司馬榮期擊譙明子于白帝破之　燕
王熙至陘北(陘北冷陘山之/北也陘音刑)畏契丹之衆欲還苻后不
聴戊申遂棄輜重(重直/用翻)輕兵襲髙句麗　南燕主超猜
虐日甚政出權倖盤于遊畋(盤樂也言樂/于田獵遊逸)封孚韓􁧚屢
諫不聴(丁度曰􁧚/竹角翻)超嘗臨軒問孚曰朕可方前世何主
對曰桀紂超慙怒孚徐步而出不為改容(為于/偽翻)鞠仲謂
孚曰與天子言何得如是宜還謝孚曰行年七十惟求
死所耳竟不謝超以其時望優容之　桓𤣥之亂河間
王曇之子國璠叔璠奔南燕(河間王顒死無後元帝以彭/城王植子融為顒嗣薨又)
(無子帝復尋以彭城王釋子欽為融嗣欽薨曇之嗣曇/之薨國鎮嗣國璠盖國鎮兄弟劉裕興復簒意未彰國)
(璠宜如劉敬宣輩南歸可也乃攻擾晉邊者欽孫秀嗣/封章武國璠従兄弟也秀以桓振妹婿謀反誅故國璠)
(兄弟不敢南歸耳豈知裕之/必簒哉曇徒含翻璠孚袁翻)二月甲戌國璠等攻陷弋
陽　燕軍行三千餘里士馬疲凍死者屬路(屬之/欲翻)攻髙
句麗木底城不克而還(木底城在南蘇之東唐置木底/州句如字又音駒麗力知翻)
夕陽公雲傷於矢且畏燕王熙之虐遂以疾去官(為後/燕人)
(弑熙立/雲張本)　三月庚子魏主珪還平城夏四月庚申復如
豺山宫(復扶/又翻)甲午還平城　柔然社崘侵魏邊(崘盧/昆翻)
五月燕主寳之子博陵公䖍上黨公昭皆以嫌疑賜死
　六月秦隴西公碩徳自上邽入朝秦王興為之大赦
(為于/偽翻)及歸送之至雍乃還(雍於/用翻)興事晉公緒及碩徳皆
如家人禮車馬服玩先奉二叔而自服其次國家大政
皆咨而後行　秃髪傉檀伐沮渠蒙遜(傉奴沃翻/沮子余翻)蒙遜
嬰城固守傉檀至赤泉而還(赤泉在張掖/氐池縣北)獻馬三千匹
羊三萬口于秦秦王興以為忠以傉檀為都督河右諸
軍事車騎大將軍凉州刺史鎮姑臧徴王尚還長安凉
州人申屠英等遣主簿胡威詣長安請留尚興弗許威
見興流涕言曰臣州奉戴王化於兹五年(隆安五年九/月吕隆降秦)
(至是猶/未五朞)土宇僻逺威靈不接士民嘗膽抆血共守孤城
(抆武粉翻又/文運翻拭也)仰恃陛下聖徳俯杖良牧仁政克自保全
以至今日陛下奈何乃以臣等貿馬三千匹羊三萬口
(貿音茂易/也市賣也)賤人貴畜(畜許/又翻)毋乃不可若軍國須馬直煩
尚書一符臣州三千餘户各輸一馬朝下夕辦何難之
有昔漢武傾天下之資力開拓河西以斷匈奴右臂今
陛下無故棄五郡之地忠良華族以資暴虜(斷丁管翻/此五郡謂)
(漢所開武威張掖/敦煌酒泉金城)豈惟臣州士民墜于塗炭恐方為聖
朝旰食之憂(旰古/案翻)興悔之使西平人車普馳止王尚又
遣使諭傉檀會傉檀已帥步騎三萬軍于五澗(五澗在/姑臧南)
(車尺遮翻使疏/吏翻帥讀曰率)普先以狀告之傉檀遽逼遣王尚尚出
自清陽門傉檀入自凉風門(清陽當作青陽凉/風門姑臧城南門)别駕宗
敞送尚還長安(宗姓也漢有/南陽宗資)傉檀謂敞曰吾得凉州三
千餘家情之所寄惟卿一人奈何捨我去乎敞曰今送
舊君所以忠於殿下也傉檀曰吾新牧貴州懐逺安邇
之略如何敞曰凉土雖弊形勝之地殿下恵撫其民收
其賢俊以建功名其何求不獲因薦本州文武名士十
餘人傉檀嘉納之王尚至長安興以為尚書傉檀燕羣
臣於宣徳堂仰視嘆曰古人有言作者不居居者不作
信矣武威孟禕曰昔張文王始為此堂於今百年十有
二主矣(張駿卒私諡曰文王張氏自駿至重華耀靈祚/𤣥靚天錫凡六主梁熙吕光吕紹吕纂吕隆王)
(尚又六主通十/二主禕許韋翻)惟履信思順者可以久處(處昌/吕翻)傉檀善
之　魏主珪規度平城(度徒/洛翻)欲擬鄴洛長安修廣宫室
以濟陽太守莫題有巧思(恵帝分陳留為濟陽國後因/以為郡濟子禮翻思相吏翻)
召見與之商功題久侍稍怠珪怒賜死題含之孫也(此/莫)
(題非髙邑公莫題莫含見/八十九卷愍帝建興三年)於是發八部五百里内男丁
築灅南宫(魏先有八部大人既得中原建平城/為代都分布八部於畿内灅力水翻)闕門髙
十餘丈(髙居/傲翻)穿溝池廣苑囿規立外城方二十里分置
市里三十日罷　秋七月魏太尉宜都丁公穆崇薨(周/公)
(諡法述義/不克曰丁)　八月秃髮傉檀以興城侯文支鎮姑臧自
還樂都(樂音/洛)雖受秦爵命然其車服禮儀皆如王者
甲辰魏主珪如豺山宫遂之石漠(自隂山以北皆大漠/有白漠黒漠石漠白)
(黑二漠以其色為名石漠葢其地皆石據/北史石漠在漢定襄郡武要縣西北塞外)九月度漠北
癸巳南還長川(水經注長川城/在柔𤣥鎮西)劉裕聞譙縱反遣龍驤
將軍毛修之將兵與司馬榮期文處茂時延祖共討之
(處昌/吕翻)修之至宕渠(宕渠縣漢屬巴郡劉蜀分屬巴西郡/恵帝復分巴西置宕渠郡按五代志)
(果州南充縣舊置宕渠郡合州石鏡縣亦置/宕渠郡皆當自白帝上成都之路宕徒浪翻)榮期為其
參軍楊承祖所殺承祖自稱巴州刺史修之退還白帝
　秃髮傉檀求好於西凉(好呼/到翻)西凉公暠許之沮渠蒙
遜襲酒泉至安珍(安珍即漢酒泉郡安彌縣也後人従/省書之以彌為弥傳寫之訛又以弥)
(為/珍)暠戰敗城守蒙遜引還　南燕公孫五樓欲擅朝權
(朝直/遙翻)譛北地王鍾於南燕主超請誅之南燕主備徳之
卒也(卒子/恤翻)慕容法不奔喪超遣使讓之(使疏/吏翻)法懼遂與
鍾及段宏謀反超聞之徴鍾鍾稱疾不至超收其黨侍
中慕容統等殺之征南司馬卜珍告左僕射封嵩數與
法往來疑有姧超收嵩下廷尉太后懼泣告超曰嵩數
遣黄門令牟常説吾云帝非太后所生恐依永康故事
(數所角翻説輸芮翻下遐稼翻燕主寳永康元年逼/殺其母段氏事見一百八卷孝武帝太元二十一年)我
婦人識淺恐帝見殺即以語法法為謀見誤知復何言
(語牛倨翻/復扶又翻)超乃車裂嵩西中郎將封融犇魏超遣慕容
鎮攻青州慕容昱攻徐州右僕射濟陽王凝及韓範攻
兖州(南燕青州刺史鎮東萊徐州刺史鎮/莒城兖州刺史鎮梁父濟子禮翻)昱拔莒城段
宏犇魏封融與羣盜襲石塞城殺鎮西大將軍餘鬱國
中振恐濟陽王凝謀殺韓範襲廣固範知之勒兵攻凝
凝犇梁父範并將其衆攻梁父克之(父音/甫)法出犇魏凝
出犇秦慕容鎮克青州鍾殺其妻子為地道以出與髙
都公始皆奔秦秦以鍾為始平太守凝為侍中南燕主
超好變更舊制朝野多不悦又欲復肉刑増置烹轘之
法(好呼到翻更工衡翻/轘户慣翻車裂也)衆議不合而止冬十月封孚卒
(慕容超之立雖非少主乃國疑而大臣未附之時超不/能推心和輯使之阻兵以至于奔亡超誰與立哉雖劉)
(裕之兵未至固/知其必滅矣)　尚書論建義功奏封劉裕豫章郡公
劉毅南平郡公何無忌安成郡公自餘封賞有差　梁
州刺史劉稚反劉毅遣將討禽之(將即/亮翻)　庚申魏主珪
還平城　乙亥以左將軍孔安國為尚書左僕射　十
一月秃髮傉檀遷于姑臧　乞伏乾歸入朝于秦(朝直/遙翻)
　十二月以何無忌為都督荆江豫三州八郡軍事江
州刺史(八郡葢荆州之武昌江州之尋陽豫/章廬陵臨川鄱陽南康豫州之晉熙)　是嵗桓
石綏與司馬國璠陳襲聚衆胡桃山為冦(胡桃山當在/歴陽郡界璠)
(孚袁/翻)劉毅遣司馬劉懐肅討破之石綏石生之弟也
三年春正月辛丑朔燕大赦改元建始　秦王興以乞
伏乾歸寖彊難制留為主客尚書(漢成帝置四曹尚書/其四曰主客主外國)
(夷狄/事)以其世子熾磐行西夷校尉監其部衆(是後秦政/漸衰熾磐)
(日以盛而乾歸亦不可得而留矣/熾昌志翻校户教翻監工衡翻)　二月己酉劉裕詣
建康固辭新所除官欲詣廷尉詔從其所守裕乃還丹
徒　魏主珪立其子修為河間王處文為長樂王(處昌/吕翻)
(樂音/洛)連為廣平王黎為京兆王殷仲文素有才望自謂
宜當朝政悒悒不得志(悒悒憂悒不自安之意仲文黨/於桓𤣥以才望希進而不得進)
(故不自安也/朝直遙翻)出為東陽太守尤不樂(樂音/洛)何無忌素慕
其名東陽無忌所統(無忌都督浙江東/五郡東陽其一也)仲文許便道修
謁無忌喜欽遲之(遲直吏翻待/也後企遲同)而仲文失志恍惚遂不
過府(府謂督府何無忌治所/也恍呼廣翻惚音忽)無忌以為薄已大怒會南
燕入冦無忌言於劉裕曰桓𦙍殷仲文乃腹心之疾北
虜不足憂也閏月劉裕府將駱氷謀作亂(將即/亮翻)事覺裕
斬之因言氷與仲文桓石松曹靖之卞承之劉延祖潛
相連結謀立桓𦙍為主皆族誅之　燕王熙為其后苻
氏起承華殿(為于/偽翻)負土於北門土與穀同價宿軍典軍
杜静載棺詣闕極諫熙斬之(北燕營州刺/史鎮宿軍)苻氏嘗季夏
思凍魚(煎魚為凍今人多能之季/夏六月暑盛則不能凍)仲冬須生地黄(本草/曰地)
(黄葉如甘露子花如脂麻花但有細斑㸃北人謂之/牛妳子二月八月採根隂乾解諸熱破血通利月水)熙
下有司切責不得而斬之(下遐/嫁翻)夏四月癸丑苻氏卒熙
哭之懣絶久而復蘇(懣音/悶)喪之如父母服斬衰食粥(喪息/郎翻)
(衰倉/回翻)命百官於宫内設位而哭使人案檢哭者無淚則
罪之羣臣皆含辛以為淚髙陽王妃張氏熙之嫂也(髙/陽)
(王隆/之妃)美而有巧思(思相/吏翻)熙欲以為殉乃毁其禭鞾中得
弊氈(禭音遂送終曰/禭鞾許加翻)遂賜死右僕射韋璆等皆恐為殉
沐浴俟命公卿以下至兵民户率營陵費殫府藏(璆渠/尤翻)
(藏徂/浪翻)陵周圍數里熙謂監作者曰善為之朕將繼往(觀/熙)
(此言死期將/至監工銜翻)丁酉燕太后段氏去尊號出居外宫(去𦍑/吕翻)
(段氏熙之慈母也/見上卷元興二年)　氐王楊盛以平北將軍符宣為梁
州督護將兵入漢中(將即/亮翻)秦梁州别駕吕瑩等起兵應
之(吕營盖為秦之梁州别駕以後面秦王興/遣南梁州刺史王敏敕譙縦觀之可見)刺史王敏
攻之瑩等求援於盛盛遣軍臨濜口敏退屯武興(水經/沔水)
(東逕白馬戍南濜水入焉注云濜水北𤼵武都氐中南/逕張魯城東又南過陽平闗西而南入于沔謂之濜口)
(有濜口城郡國縣道記梁州西縣本名白馬城又曰濜/口城劉蜀置武興督於漢中沔陽縣隋唐為興州今沔)
(州城古武興城/也濜音徐刃翻)盛復通於晉(孝武太元十九年楊盛来/稱藩其所以不與晉通者)
(以桓𤣥之亂也/復音扶又翻)晉以盛為都督隴右諸軍事征西大將
軍開府儀同三司盛因以宣行梁州刺史(通鑑以晉紀/年則以盛為)
(都督之上不必書/晉晉字當作詔字)　五月壬戌燕尚書郎苻進謀反誅
進定之子也(孝武太元十一年苻/定降燕見一百六卷)　魏主珪北巡至濡
源(濡音乃/官翻)　魏常山王遵以罪賜死　初魏主珪滅劉
衛辰其子勃勃奔秦(見一百卷孝武/太元十六年)秦髙平公沒奕干
以女妻之(妻音七/細翻)勃勃魁岸美容儀性辯慧秦王興見
而竒之與論軍國大事寵遇踰于勲舊興弟邕諫曰勃
勃不可近也(近音其/靳翻)興曰勃勃有濟世之才吾方與之
平天下奈何逆忌之乃以為安逺將軍使助沒奕干鎮
髙平以三城朔方雜夷(魏收地形志偏城郡廣武縣有/三城唐延州豐林縣古廣武縣)
(地/)及衛辰部衆三萬配之使伺魏間隙(間音古/莧翻)邕固争
以為不可興曰卿何以知其為人邕曰勃勃奉上慢御
衆殘貪猾不仁輕為去就寵之踰分(分音扶/問翻)恐終為邊
患興乃止久之竟以勃勃為安北將軍五原公配以三
交五部鮮卑及雜虜二萬餘落鎮朔方(為勃勃病秦興/悔不用邕言張)
(本/)魏主珪歸所虜秦將唐小方于秦(將音即/亮翻)秦王興請
歸賀狄干仍送良馬千匹以贖狄伯支珪許之(秦留賀/狄干見)
(一百十二卷元興元年狄伯/支唐小方被禽亦見是年)勃勃聞秦復與魏通而怒
(復音扶/又翻)乃謀叛秦(楚白公勝所以作亂/於楚者其事正如此)柔然可汗社崘
獻馬八千匹于秦至大城(大城縣前漢屬西河郡後漢/屬朔方郡魏晉省崘盧昆翻)
勃勃掠取之悉集其衆三萬餘人偽畋於髙平川因襲
殺沒奕干而并其衆勃勃自謂夏后氏之苗裔(史記及/漢書皆)
(云匈奴夏后氏苗裔淳維之後勃勃/匈奴餘種故云然夏户雅翻下同)六月自稱大夏天
王大單于(晉書曰勃勃字屈孑匈奴右賢王去卑之後/劉元海之族劉武之曾孫劉衛辰之子劉武)
(即劉虎晉書避唐國/諱改虎為武單音蟬)大赦改元龍升置百官以其兄右
地代為丞相封代公力俟提為大將軍封魏公叱干阿
利為御史大夫封梁公弟阿利羅引為司𨽻校尉若門
為尚書令叱以鞬為左僕射(鞬居/言翻)乙斗為右僕射賀狄
干久在長安常幽閉因習讀經史舉止如儒者及還魏
主珪見其言語衣服皆類秦人以為慕而效之怒并其
弟歸殺之　秦王興以太子泓録尚書事　秋七月戊
戌朔日有食之　汝南王遵之坐事死遵之亮之五世
孫也(汝南王亮死於/楚王瑋之難)　癸亥燕王熙葬其后苻氏于徽
平陵喪車髙大毁北門而出熙被髮徒跣步從二十餘
里(被皮義翻/從才用翻)甲子大赦初中衛將軍馮䟦及弟侍御郎
素弗皆得罪於熙熙欲殺之䟦亡命山澤熙賦役繁數
民不堪命(數所/角翻)䟦素弗與其從弟萬泥謀曰吾輩還首
無路(還首自歸請罪/也首式救翻)不若因民之怨共舉大事可以建
公侯之業事之不捷死未晚也遂相與乘車使婦人御
潛入龍城匿於北部司馬孫護之家及熙出送葬䟦等
與左衛將軍張興及苻進餘黨作亂䟦素與慕容雲善
乃推雲為主雲以疾辭(雲稱疾/見上年)䟦曰河間淫虐人神共
怒此天亡之時也公髙氏名家何能為人養子(為養子/事見百)
(九卷隆/安元年)而棄難得之運乎扶之而出䟦弟乳陳等帥衆
攻𢎞光門(帥讀/曰率)鼓噪而進禁衛皆散走遂入宫授甲閉
門拒守中黄門趙洛生走告于熙熙曰䑕盜何能為朕
當還誅之乃置后柩於南苑(柩巨/救翻)收髮貫甲馳還赴難
(難乃/旦翻)夜至龍城攻北門不克宿於門外乙丑雲即天王
位(雲字子雨祖父髙和句麗/之支庻慕容寳養以為子)大赦改元正始熙退入龍
騰苑尚方兵褚頭踰城從熙稱營兵同心效順唯俟軍
至熙聞之驚走而出左右莫敢迫熙從溝下潛遁良久
左右怪其不還相與尋之唯得衣冠不知所適中領軍
慕容拔謂中常侍郭仲曰大事垂捷而帝無故自驚深
可怪也然城内企遲(遲直利/翻待也)至必成功不可稽留吾當
先往趣城(趣七/喻翻)卿留待帝得帝速來若帝未還吾得如
意安撫城中徐迎未晚乃分將壯士二千餘人登北城將
士謂熙至皆投仗請降(將即亮翻/降户江翻)既而熙久不至㧞兵
無後繼衆心疑懼復下城赴苑(復扶又翻下/復貳可復同)遂皆潰去
㧞為城中人所殺丙寅熙微服匿於林中為人所執送
於雲雲數而殺之(年二十三史言慕容熙淫虐天奪其/魄身死國滅載記曰自垂至熙四世)
(凡二十四年而/滅數所具翻)并其諸子雲復姓髙氏幽州刺史上庸
公懿以令支降魏(令音鈴又郎/定翻支音祁)魏以懿為平州牧昌黎
王懿評之孫也(前燕之亡慕/容評之罪也)　魏主珪自濡源西如參
合陂(濡乃/官翻)乃還平城　秃髪傉檀復貳於秦(傉奴沃翻/復扶又翻)
(下/同)遣使邀乞伏熾磐熾磐斬其使送長安(為秦襲傉檀張/本使疏吏翻下)
(同熾昌/志翻)　南燕主超母妻猶在秦超遣御史中丞封愷
使於秦以請之秦王興曰昔苻氏之敗太樂諸伎悉入
于燕(長安之陷太樂諸伎入于西燕西燕之亡慕容垂/收以歸于中山中山之陷相率奔鄴由是南燕得)
(之伎渠/綺翻)燕今稱藩送伎或送呉口千人所請乃可得也
超與羣臣議之左僕射段暉曰陛下嗣守社稷不宜以
私親之故遂降尊號且太樂先代遺音不可與也不如
掠呉口與之尚書張華曰侵掠鄰國兵連禍結此既能
往彼亦能來非國家之福也陛下慈親在人掌握豈可
靳惜虚名不為之降屈乎(靳居焮翻/為于偽翻)中書令韓範嘗與
秦王俱為苻氏太子舍人若使之往必得如志超從之
乃使韓範聘于秦稱藩奉表慕容凝言於興曰燕王得
其母妻不可復臣宜先使送伎興乃謂範曰朕歸燕王
家屬必矣然今天時尚熱當俟秋凉八月秦使貟外散
騎常侍韋宗聘於燕超與羣臣議見宗之禮張華曰陛
下前既奉表今宜北面受詔封逞曰大燕七聖重光(自/廆)
(皝雋暐至垂徳超/凡七主重直龍翻)奈何一旦為豎子屈節超曰吾為太
后屈願諸君勿復言(為于偽翻/復扶又翻)遂北面受詔　毛修之
與漢嘉太守馮遷合兵擊楊承祖斬之修之欲進討譙
縱益州刺史鮑陋不可修之上表言人之所以重生實
有生理可保臣之情地生塗已竭(謂其父瑾伯璩舉家/為蜀人所滅修之欲)
(致死復讐不/復求生路也)所以借命朝露者(朝露易晞言/不久生也)庶憑天威
誅夷讐逆今屢有可乘之機而陋每違期不赴臣雖効
死冦庭而救援理絶將何以濟劉裕乃表襄城太守劉
敬宣帥衆五千伐蜀(晉氏南渡置襄城郡於江南仍領/繁昌等縣孝武罷襄城郡為繁昌)
(縣屬淮南僑郡今太平州繁昌縣即其地繁昌本漢潁/川郡屬縣因僑立而是縣之名遂移于江南此襄城葢)
(敬宣以舊郡僑領/太守也帥讀曰率)以劉道規為征蜀都督　魏主珪如
豺山宫候官告司空庾岳服飾鮮麗行止風采擬則人
君(候官見上卷/元興三年)珪收岳殺之　北燕王雲以馮䟦為都
督中外諸軍事開府儀同三司録尚書事馮萬泥為尚
書令馮素弗為昌黎尹馮𢎞為征東大將軍孫護為尚
書左僕射張興為輔國大將軍𢎞䟦之弟也　九月譙
縱稱藩於秦秃髪傉檀將五萬餘人伐沮渠蒙遜(傉奴/沃翻)
(將即亮翻/沮子余翻)蒙遜與戰於均石大破之(均石在張掖之東/西陜之西蓋西郡)
(界/)蒙遜進攻西郡太守楊統於日勒降之(日勒縣漢屬/張掖郡後分)
(置西郡治日勒賢曰日勒故/城在今甘州剛丹縣東南)　冬十月秦河州刺史彭
奚念叛降於秃髮傉檀秦以乞伏熾磐行河州刺史(熾/昌)
(志/翻)　南燕主超使左僕射張華給事中宗正元獻太樂
伎一百二十人於秦秦王興乃還超母妻厚其資禮而
遣之超親帥六宫迎於馬耳闗(伎渠綺翻帥讀曰率據/水經濟南臺縣有馬耳)
(山闗盧水出焉魏收地形/志泰山郡䑓縣有馬耳山)　夏王勃勃破鮮卑薛千等
三部(薛千晉書載記作/薛干蜀本作薛干)降其衆以萬數(降户/江翻)進攻秦三
城已北諸戍斬秦將楊丕姚石生等諸將皆曰陛下欲
經營闗中宜先固根本使人心有所憑係髙平山川險
固土田饒沃可以定都勃勃曰卿知其一未知其二吾
大業草創士衆未多姚興亦一時之雄諸將用命闗中
未可圖也我今專固一城彼必并力於我衆非其敵亡
可立待不如以驍騎風馳(將即亮翻驍堅/堯翻騎竒寄翻)出其不意救
前則擊後救後則擊前使彼疲於犇命我則游食自若
不及十年嶺北河東盡為我有待興既死嗣子闇弱徐
取長安在吾計中矣於是侵掠嶺北嶺北諸城門不晝
啟興乃歎曰吾不用黄兒之言以至于此(黄兒興弟/邕小字也)勃
勃求婚於秃髮傉檀傉檀不許十一月勃勃帥騎二萬
擊傉檀至于支陽(枝陽縣漢屬金城郡晉張寔分屬廣/武郡劉昫曰唐蘭州廣武縣漢枝陽)
(縣杜佑曰唐會州/會寧縣漢枝陽縣)殺傷萬餘人驅掠二萬七千餘口牛
馬羊數十萬而還(還従宣翻/又如字)傉檀帥衆追之(帥讀/曰率)焦朗
曰勃勃天姿雄健御軍嚴整未可輕也不如從温圍北
渡趣萬斛堆(温圍水名水經河水北過武威温圍縣東/北温圍其即漢之温圍縣歟趣七喻翻)
阻水結營扼其咽喉(咽音/烟)百戰百勝之術也傉檀將賀
連怒曰勃勃敗亡之餘烏合之衆奈何避之示之以弱
宜急追之傉檀從之勃勃於陽武下峽鑿凌埋車以塞
路(凌力證翻氷也又閭承翻鑿氷塞路/置兵死地使人自為戰塞悉則翻)勒兵逆擊傉檀
大破之追奔八十餘里殺傷萬計名臣勇將死者什六
七(將即/亮翻)傉檀與數騎犇南山(漢書地理志武威郡蒼松/縣有南山松陜予謂此南)
(山自羌中連延西平金城之界東出秦雍至/于終南皆此山也傉檀所奔枝陽之南山也)㡬為追騎
所得(㡬居希翻/騎竒寄翻)勃勃積尸而封之號曰髑髏臺(髑徒谷/翻髏音)
(婁/)勃勃又敗秦將張佛生于青石原(敗補邁翻後漢書/西羌傳安定有青)
(石岸安定唐之涇/州涇州有青石嶺)俘斬五千餘人傉檀懼外冦之逼徙
三百里内民皆入姑臧國人駭怨屠各成七兒因之作
亂(屠直/於翻)一夕聚衆至數千人殿中都尉張猛大言於衆
曰主上陽武之敗蓋恃衆故也責躬悔過何損於明而
諸君遽從此小人為不義之事殿中兵今至禍在目前
矣衆聞之皆散七兒犇晏然追斬之軍諮祭酒梁裒輔
國司馬邊憲等謀反傉檀皆殺之(自是之後禿髪氏/之勢日以衰矣)
魏主珪還平城　十二月戊子武岡文恭侯王謐薨(諡/法)
(既過能/改曰恭)　是嵗西凉公暠以前表未報(前奉表見上元/年暠古老翻)
復遣沙門法泉間行奉表詣建康(復扶又翻/間古莧翻)
四年春正月甲辰以琅邪王徳文領司徒劉毅等不欲
劉裕入輔政議以中領軍謝混為揚州刺史(王謐薨揚/州刺史缺)
(官故議/用其人)或欲令裕於丹徒領揚州以内事付孟昶(昶丑/兩翻)
遣尚書右丞皮沈以二議諮裕(皮姓也沈/持林翻)沈先見裕記
室録事參軍劉穆之具道朝議(朝直/遙翻)穆之偽起如厠密
疏白裕曰皮沈之言不可從裕既見沈且令出外呼穆
之問之穆之曰晉朝失政日久(朝直遙/翻下同)天命已移公興
復皇祚勲髙位重今日形勢豈得居謙遂為守藩之將
耶(將即/亮翻)劉孟諸公與公俱起布衣共立大義以取富貴
事有先後故一時相推非為委體心服宿定臣主之分
也(分扶/問翻)力敵勢均終相吞噬(後果如穆/之之言)揚州根本所係
不可假人前者以授王謐事出權道(見上卷元/興三年)今若復
以他授(復扶又翻/下而復同)便應受制於人一失權柄無由可得
將來之危難可熟念今朝議如此宜相酧答必云在我
措辭又難唯應云神州治本宰輔崇要(治直/吏翻)此事既大
非可懸論便蹔入朝共盡同異公至京邑彼必不敢越
公更授餘人明矣裕従之朝廷乃徴裕為侍中車騎將
軍開府儀同三司揚州刺史録尚書事徐兖二州刺史
如故(騎竒/寄翻)裕表解兖州以諸葛長民為青州刺史鎮丹
徒劉道憐為并州刺史戍石頭　庚申武陵忠敬王遵
薨　魏主珪如豺山宫遂至寗川(寗川即後漢上谷郡/之寗縣也前漢曰寧)
(縣地理志曰于延水出代郡且如縣塞外東至寧入沽水/經注曰于延水逕罡城南又東左與寧川水合水出小)
(寧縣西北東南流注于延水又東逕小寗縣/故城南地理志寧縣也師古曰且子如翻)　南燕主
超尊其母段氏為皇太后妻呼延氏為皇后超祀南郊
有獸如䑕而赤大如馬來至壇側須㬰大風晝晦羽儀
帷幄皆毁裂(賈公彦曰在旁曰帷/四合象宫室曰幄)超懼以問太史令成
公綏對曰陛下信用姧佞誅戮賢良賦斂繁多事役殷
重之所致也(斂力/贍翻)超乃大赦黜公孫五樓等俄而復用
之(復扶/又翻)　北燕主雲立妻李氏為皇后子彭城為太子
　三月庚申葬燕王熙及苻后于徽平陵諡熙曰昭文
皇帝　髙句麗遣使聘北燕且叙宗族(雲本髙句麗支/屬詳見一百九)
(卷隆安元年/使疏吏翻)北燕王雲遣侍御史李㧞報之　夏四月
尚書左僕射孔安國卒甲午以吏部尚書孟昶代之(昶/丑)
(兩/翻)　北燕大赦　五月北燕以尚書令馮萬泥為幽冀
二州牧鎮肥如中軍將軍馮乳陳為并州牧鎮白狼(前/漢)
(右北平郡有白狼縣師古曰有白狼山故以名縣後漢晉省/縣魏收地形志曰世祖太平真君八年置建徳郡治白狼城)
(其地屬唐營/州栁城縣界)撫軍大將軍馮素弗為司𨽻校尉司𨽻校尉務
銀提為尚書令　譙縱遣使稱藩於秦(使疏/吏翻)又與盧循
潛通縦上表請桓謙於秦欲與之共擊劉裕秦王興以
問謙謙曰臣之累世著恩荆楚若得因巴蜀之資順流
東下士民必翕然響應興曰小水不容巨魚若縦之才
力自足辦事亦不假君以為鱗翼宜自求多福遂遣之
謙至成都虚懐引士縱疑之置於龍格使人守之(龍格/蓋即)
(今成都府廣都/縣龍爪灘之地)謙泣謂諸弟曰姚主之言神矣　秦王
興以秃髮傉檀外内多難(時傉檀軍諮祭酒梁裒輔國/司馬邊憲等謀反傉檀悉誅)
(之晉書載記曰傉檀外有陽武/之敗内有邊梁之亂難乃旦翻)欲因而取之使尚書郎
韋宗往覘之(覘丑簾翻/又丑艷翻)傉檀與宗論當世大略縱横無
窮(縦子/容翻)宗退歎曰竒才英器不必華夏(夏戸/雅翻)明智敏識
不必讀書吾乃今知九州之外五經之表復自有人也
(傉檀之才辯内足以欺其父兄外足以欺敵人之覘國/者而卒以敗亡者輕用兵也揆之於古蓋智伯瑶之流)
(而才識又不及/焉復扶又翻)歸言於興曰涼州雖弊傉檀權譎過人
未可圖也(譎古/宂翻)興曰劉勃勃以烏合之衆猶能破之况
我舉天下之兵以加之乎宗曰不然形移勢變返覆萬
端(蜀本作返/復當従之)陵人者易敗(易以/豉翻)戒懼者難攻傉檀之所
以敗於勃勃者輕之也今我以大軍臨之彼必懼而求
全臣竊觀羣臣才略無傉檀之比者雖以天威臨之亦
未敢保其必勝也興不聴使其子中軍將軍廣平公弼
後軍將軍歛成鎮逺將軍乞伏乾歸帥步騎三萬襲傉
檀左僕射齊難帥騎二萬討勃勃(帥讀曰/率下同)吏部尚書尹
昭諫曰傉檀恃其險逺故敢違慢不若詔沮渠蒙遜及
李暠討之使自相困斃不必煩中國之兵也亦不聴興
遺傉檀書曰(遺于/季翻)今遣齊難討勃勃恐其西逸故令弼
等於河西邀之傉檀以為然遂不設備弼濟自金城(自/金)
(城濟/河也)姜紀言於弼曰今王師聲言討勃勃傉檀猶豫守
備未嚴願給輕騎五千(騎竒/寄翻)掩其城門則山澤之民皆
為吾有孤城無援可坐克也弼不從進至漠口(漠口在/昌松郡)
(界謂之昌松漠口魏收地/形志昌松郡有漠口縣)昌松太守蘇霸閉城拒之弼
遣人諭之使降霸曰汝棄信誓而伐與國吾有死而已
何降之有(降户/江翻)弼進攻斬之長驅至姑臧傉檀嬰城固
守出竒兵擊弼破之弼退據西苑城中人王鍾等謀為
内應事洩傉檀欲誅首謀者而赦其餘前軍將軍伊力
延侯曰今彊冦在外而姧人竊發於内危孰甚焉不悉
阬之何以懲後傉檀從之殺五千餘人命郡縣悉散牛
羊于野斂成縦兵鈔掠(鈔楚/交翻)傉檀遣鎮北大將軍俱延
鎮軍將軍敬歸等擊之秦兵大敗斬首七千餘級(傉檀/散牛)
(羊以餌敵而斂成/掠之宜其敗也)姚弼固壘不出傉檀攻之未克秋七
月興遣衛大將軍常山公顯帥騎二萬為諸軍後繼至
髙平聞弼敗倍道赴之顯遣善射者孟欽等五人挑戰
於凉風門(挑徒/了翻)弦未及發傉檀材官將軍宋益等迎擊
斬之顯乃委罪歛成遣使謝傉檀慰撫河外引兵還傉
檀遣使者徐宿詣秦謝罪(使疏/吏翻)夏王勃勃聞秦兵且至
退保河曲(河曲在朔方東北/黄河千里一曲)齊難以勃勃既逺縱兵野
掠勃勃潛師襲之俘斬七千餘人難引兵退走勃勃追
至木城禽之虜其將士萬三千人於是嶺北夷夏附於
勃勃者以萬數(夏户/雅翻)勃勃皆置守宰以撫之(姚弼之敗/秃髮未能)
(為秦患也齊難之敗/則赫連之患熾矣)　司馬叔璠自蕃城冦鄒山(璠孚/袁翻)
(蕃音皮又音/反讀曰翻)魯郡太守徐邕棄城走車騎長史劉鍾擊
却之　北燕王雲封慕容歸為遼東公使主燕祀　劉
敬宣既入峽(所謂三/峽也)遣巴東太守温祚以二千人出外
水自帥益州刺史鮑陋輔國將軍文處茂龍驤將軍時
延祖由墊江轉戰而前(帥讀曰率處昌吕翻驤思將/翻此由内水而進也墊音疊)譙
縱求救于秦秦王興遣平西將軍姚賞南梁州刺史王
敏將兵二萬赴之敬宣軍至黄虎去成都五百里(黄虎/近涪)
(城/)縱輔國將軍譙道福悉衆拒嶮相持六十餘日敬宣
不得進食盡軍中疾疫死者大半乃引軍還(還従宣翻/又如字)
敬宣坐免官削封三分之一荆州刺史劉道規以督統
降號建威將軍(春秋責帥之義也道/規時為征蜀都督)九月劉裕以敬宣
失利請遜位詔降為中軍將軍開府如故劉毅欲以重
法繩敬宣裕保護之何無忌謂毅曰奈何以私憾傷至
公(私憾見/上元年)毅乃止　乞伏熾磐以秦政浸衰且畏秦之
攻襲(熾昌/志翻)冬十月招結諸部二萬餘人築城于嵻㟍山
而據之(下度曰嵻㟍山在西𦍑予據乞伏氏據苑川其/地西至枹罕東極隴坻北限赫連南界吐谷渾)
(嵻㟍山當在苑川西南宋朝西境盡秦渭/嵻㟍山始在西𦍑中嵻丘岡翻㟍盧當翻)　十一月秃
髪傉檀復稱涼王大赦改元嘉平置百官立夫人折掘
氏為王后世子武臺為太子録尚書事(武臺本名虎臺/唐人作晉書避)
(唐祖諱改虎為/武通鑑因之)左長史趙鼂右長史郭倖為尚書左右
僕射(鼂古朝字/音直遙翻)昌松侯俱延為太尉　南燕汝水竭(汝/當)
(作/女)河凍皆合而澠水不氷(水經注澠水出營城東西北/流入時水營城即臨淄城時)
(水通有澠水之名亦謂之時澠水時水東北入淄水淄/水又東北合濁水濁水東北流逕廣固城西濁水亦或)
(通名之為澠水昔趙攻廣固望氣者以為澠水帶城非/可攻拔若塞五龍口城必當陷指是水也澠神陵翻)
南燕主超惡之問於李宣對曰澠水無氷良由逼帶京
城近日月也(惡烏路翻/近其靳翻)超大悦賜朝服一具(朝直/遙翻)　十
二月乞伏熾磐攻彭奚念於枹罕為奚念所敗而還(枹/音)
(膚敗補邁翻還/從宣翻又如字)　是嵗魏主珪殺髙邑公莫題初拓跋
窟咄之伐珪也(見一百六卷孝/武大元十一年)題以珪年少(少詩/沼翻)潛以
箭遺窟咄曰三嵗犢豈能勝重載邪(遺干季翻勝音/升載才再翻)珪
心銜之至是或告題居處倨傲擬則人主者珪使人以
箭示題而謂之曰三嵗犢果如何題父子對泣詰朝收
斬之(處昌吕翻/詰去吉翻)
　
　
　
　
　
　
　資治通鑑卷一百十四
