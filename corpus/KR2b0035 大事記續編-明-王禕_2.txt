
　大事記續編卷一　　　　　明　王禕　撰
漢孝武皇帝征和四年春正月帝幸東萊欲浮海求神
仙羣臣諫弗聽大風海湧而止(以通鑑目録/稽古録修)二月丁酉
雍縣無雲如雷者三隕石二(以本/紀修)三月帝耕于鉅定(以本/紀荀)
(悦漢紀稽/古録修)
　解題曰武帝一紀征伐宫室祭祀詩樂之事無嵗無
　之獨農桑之務未嘗及焉至是始親耕鉅定是殆悔
　心之萌乎輪臺悔過之詔富民搜粟之封兆于此矣
　(應劭曰齊國縣地理志齊郡/馬車瀆首受鉅定東北入海)
還幸泰山庚寅祀明堂癸巳禪石閭大鴻臚田千秋白
斥遣方士候神人者(同/上)
　解題曰通鑑載上每對羣臣自嘆曰鄉時愚惑為方
　士所欺天下豈有仙人盡妖妄耳節食服藥差可少
　病而已此出漢武故事其言絶不類西漢通鑑誤取
　爾
夏六月還幸甘泉丁巳以千秋為丞相先是搜粟都尉
桑𢎞羊與丞相御史請田輪臺帝乃下哀痛之詔不復
出軍而封千秋為富民侯以趙過為搜粟都尉教民代
田(同/上)
　解題曰自武帝初通西域置校尉屯田渠犂(渠犂城/東北與)
　(尉犂東南與且末南與精絶接西有河至龜兹五百八/十里輪臺與渠犂相連自伐大宛之後西域多遣使者)
　(貢獻於是自敦煌西至鹽澤往往/起亭而輪臺渠犂皆有田卒萬人)征和中李廣利以
　軍降匈奴上既悔逺征伐而桑𢎞羊與丞相御史奏
　言故輪臺以東捷枝渠犂皆牧圉地廣饒水草有溉
　田五千頃以上可益通溝渠種五榖與中國同時熟
　其旁國少錐刀貴黄金綵繒可以易榖食宜給足不
　乏(顔師古曰言以錐刀及黄金綵繒與/此旁國易榖食可以給田卒不乏糧)可遣屯田卒
　置校尉三人分護各舉圖本地形通利溝渠以時益
　種五榖上迺下詔深陳既往之悔曰前有司奏欲益夷
　賦三十助邊用(顔師古曰每口/増三十錢也)是重困泄弱孤獨也而今
　又請遣卒田輪臺輪臺西於車師千餘里前開陵侯
　(晉灼曰匈奴介/和王來降者)擊車師時危須尉犂樓蘭六國子弟
　在京師者皆先歸發畜食迎漢軍又自發兵凡數萬
　人王各自將共圍車師降其王諸國兵便罷力不能
　復至道上食漢軍漢軍破城食至多然士自載不足
　以竟師(顔師古曰士雖各自載糧而在道已/盡歸塗尚苦乏食不能終師旋之事)彊者盡
　食畜産羸者道死數千人朕發酒泉驢橐駞負食出
　玉門迎軍吏卒起張掖不甚逺然尚厮留其衆(顔師/古曰)
　(言其前後離厮不/相逮及也厮音斯)曩者朕之不明以軍候𢎞上書言
　匈奴縳馬前後足置城下馳言秦人我匄若馬又漢
　使者久留不還故興師遣貳師將軍欲以為使者威
　重也古者卿大夫與謀參以蓍龜不吉不行乃者以
　縳馬書徧視丞相御史二千石諸大夫郎為文學者
　迺至郡屬國都尉成忠趙破奴等皆以虜自縳其馬
　不祥甚哉或以為欲以見彊夫不足者視人有餘易
　之卦得大過爻在九五匈奴困敗公車方士太史治
　星望氣及太卜龜蓍皆以為吉匈奴必破時不可再
　得也(西漢百官表大初元年初置太卜史記日者傳/乃日太卜之起由漢興唐六典謂秦漢奉常屬)
　(官有太卜令丞武/帝置太卜博士)又曰北伐行將於鬴山必克卦諸
　将貳師最吉故朕親發貳師下鬴山詔之必毋深入
　今計謀卦兆皆反繆重合侯得虜候者言聞漢軍當
　來匈奴使巫埋羊牛所出諸道及水上以詛軍單于
　遺天子馬裘常使巫祝之縛馬者詛軍事也又卜漢
　軍一將不吉匈奴常言漢極大然不能飢渇失一狼
　走千羊迺者貳師敗軍士死略離散悲痛常在朕心
　今請逺田輪臺欲起亭隧是擾勞天下非以優民也
　今朕不忍聞大鴻臚等又議欲募囚徒送匈奴使者
　明封侯之賞以報忿五伯所弗能為也且匈奴得漢
　降者常提掖搜索問以所聞今邊塞未正䦨出不禁
　障候長吏使卒獵獸以皮肉為利卒苦而㷭火乏失
　亦上集不得(顔師古曰長吏利於皮肉多使障候之/卒獵獸故今㷭火有乏又其人勞苦因)
　(致奔亡凡有此失皆/不集於所上文書)後降者來若捕生口虜迺知之
　當今務在禁苛暴止擅賦力本農脩馬復令(馬復因/養馬以)
　(免猺賦也/復方目反)以補闕毋乏武備而已郡國二千石各上
　進畜馬方略補邊狀與計對餘見通鑑(與計對與上/計者同來對)
　(也讀輪臺詔知武帝遣將之出成敗勝負皆以實聞/無毫髮不知者故天下之柄皆歸人主而不為左右)
　(欺罔此所以行兵三十/年之久而國不亡也)又詔曰方今之務在於力農
　以趙過為搜粟都尉過能為代田一畮三甽(甽壟也/工犬反)
　(亦作/畎)嵗代處故曰代田后稷始甽田以二耜為耦(併/兩)
　(耜而/耕)廣尺深尺曰甽長終畮一畮三甽一夫三百甽
　而播種於甽中苗生葉以上稍耨隴草因潰其上以
　附苖根(潰謂下/之也)故其詩曰或芸或耔黍稷薿薿芸除
　草也耔附根也薿薿盛也率十二夫為田一井一屋
　故畮五頃(鄧展曰九夫為井三夫為屋夫百畝於古/為十二頃古百歩為畮漢時二百四十歩)
　(為畝古千二百/畮得今五頃)用耦犂二牛三人一嵗之外常過縵
　田(顔師古曰縵田不為/甽者也音莫幹反)畮一斛以上善者倍之過便
　教田太常三輔(蘇林曰太常王諸/陵有民故亦課種)大農置工巧奴與
　從事為作田器二千石遣令長二老力田及里父老
　善田者受田器學耕種養苗状民或若少牛無以趍
　澤(顔師古曰趍讀曰趣/及也澤雨之潤澤也)故平都令光教過以人輓犂
　過奏光以為丞教民相與庸輓犂(庸功也換工共/作也義與貫同)率
　多人者田日三十畮少者十三畮以故田多墾闢過
　試以離宫卒田其宫壖地課得榖皆多其旁田畮一
　斛以上令命家田三輔公田(韋昭曰命家謂受爵命/一爵為公上以上令將)
　(田公田優之/也令力成反)又教邊郡及居延城(居延張掖/縣有田卒)是後邊
　城河東𢎞農三輔大常民皆便代田用力少而得榖
　多
秋八月辛酉晦日有食之不盡如鈎(以五行/志修)
漢孝武皇帝後元元年春正月帝幸甘泉郊泰畤遂幸
安定(以本/紀修)
　解題曰宋庠紀年通譜武帝雖沿文景故事復為後
　元然始以後元二字加於年上此為異也非史官追
　書之名(蜀敞曰昭帝紀詞訟在後二年/者皆勿聽治則當稱後元年)
昌邑哀王髆薨(通/鑑)二月赦天下(以本/紀修)夏六月御史大夫
商邱成有罪伏誅(以本/紀修)
　解題曰坐祝詛也古者王官有竒衺之禁而執左道
　以亂政者殺所以正人心而謹防範也武帝縱諸巫
　往來上林中而又為方以祠祝匈奴大宛非其道矣
　晩年意多忌惡羣臣多坐祝詛誅民轉相誣死者前
　後數萬至於皇后太子公主皆不相保其禍不可勝
　言先王維持世道之具其不可踰也如此
侍中僕射莽何羅與弟重合侯通謀反侍中駙馬都尉
金日磾奉車都尉霍光上官桀討誅之(以本紀/列傳修)
　解題曰莽何羅與江充善太子命石徳張光等分將
　使長安因如侯發長水宣曲胡騎(顔師古曰長水校/名宣曲宫名也並)
　(胡騎之/所屯)莽通斬如侯入長安發輯濯士以于商邱成
　(顔師古曰輯濯士王用輯及濯行船者池短曰輯長/曰濯輯音集字本從木濯字亦本作櫂並直孝反)
　景建從通獲石徳商邱成力戰獲張光皆用是得侯
　江充既誅往往懼及成於孝文廟醉歌曰出居安能
　鬱鬱殆必有邪謀成死而何羅兄弟景建皆誅矣餘
　見通鑑(百官表奉車都尉常御乗輿車/駙馬都尉掌駙馬皆武帝初置)
秋七月地震(本/紀)是嵗殺倢伃趙氏(以通/鑑修)
　解題曰後世如元魏立主必殺其母實始於此事見
　通鑑
漢孝武皇帝後元二年春正月帝朝諸侯王于甘泉賜
宗室二月幸五柞宫乙丑立皇子弗陵為皇太子年八
嵗霍光為大司馬大將軍金日磾為車騎將軍太僕上
官桀為左將軍桑𢎞羊為御史大夫與田千秋受遺詔
輔政丁卯帝崩於五柞宫入殯未央前殿戊辰太子即
皇帝位謁髙廟(以武宣/紀修)
　解題曰霍光字子孟河東平陽人為侍中奉車都尉
　光禄大夫(太初元年更中大/夫為光禄大夫)出則奉車入侍左右出
　入禁闥二十餘年小心謹慎未嘗有過甚見親信金
　日磾字翁叔本匈奴休屠王太子也輸黄門養馬時
　年十四武帝游宴後宫滿側金日磾等數十人牽馬
　過殿下莫不窺視至日磾獨不敢容貌甚嚴馬又肥
　好即日拜為馬監遷侍中駙馬都尉光禄大夫日磾
　未嘗有過失上甚信愛之出則驂乘入侍左右賜出
　宫女不敢近上欲内其女後宫不肯其篤慎如此上
　官桀字少叔隴西上邽人也為羽林期門郎從上甘
　泉天大風車不得行解蓋授桀桀奉蓋雖風常屬車
　雨下蓋輙御上竒其材力遷未央厩令上嘗體不安
　及愈見馬多瘦大怒曰令以我不復見馬邪桀頓首
　曰臣聞聖體不安日夜憂懼意誠不在馬言未卒泣
　數行下上以為忠由是為侍中稍遷至太僕武帝之
　所以取三人者其故如此餘見通鑑吕祖謙曰世稱
　漢武拔霍光於宿衛託以幼孤為知人抑不知所謂
　大臣者非可以寄安危而屬存亡者不在此位如周
　之召畢内則總衆職外則統諸侯君存則輔政君沒
　則託孤所謂受遺者蓋其一職也武帝垂沒始拔一
　人而付之平時大臣果安用乎其無具甚矣是時田
　千秋實為宰相武帝茍以千秋為不足恃賴則易相
　可也今光以將軍輔政而千秋以丞相參焉體統不
　正甚矣厥後政事壹决大將軍而丞相為具員其勢
　然也然武帝平時雖不委任宰相而權猶自己出衛
　霍雖貴盛未嘗敢侵宰相之權今宰相失職如此宜
　乎外戚相踵當國而漢遂以亡也按禮天子諸侯既
　葬乃即位是時立太子倉卒故帝崩明日而太子踐
　祚此霍光不學之過也(李燾曰成王崩逆子釗于南/門之外太子在外特出而迎)
　(之表異之也及康王尸天子天下莫不聞知是以人/人寅畏以服事其上而不敢覬覦此可為百世帝王)
　(之大法武帝求神仙以死為諱自衛太子後羣臣莫/敢以繼立為言者病既彌留而霍光請之乃與日磾)
　(等俱拜床下受遺詔輔少主此何法也侍中王忽在/帝左右猶不聞封日磾等事執金吾郭廣待詔五柞)
　(宫不知帝所病但云宫中讙言帝崩諸將軍等共立/太子年八九嵗葬時亦不出臨是朝廷之間皆未知)
　(嗣天子為何如人也燕王怪之遂有邪謀使帝以至/公為心早建太子行顧命之法决不至此顔師古曰)
　(長楊五柞二宫皆以樹名揚雄賦振師五柞習馬長/楊張衡賦掩長楊而聮五柞觀武帝往來其間蓋密)
　(邇/也)
帝姊鄂邑公主益湯沐邑為長公主共養省中霍光秉
政領尚書事金日磾上官桀副焉(以本紀/通鑑修)
　解題曰顔師古曰長公主儀比諸王伏儼曰本為禁
　中門閣有禁非侍御之臣不得妄入行道豹尾中孝
　元皇后父名禁故曰省中(省察也言入此中皆當/察視不可妄共居用反)漢
　因秦置尚書主殿中發畫百官表侍中中常侍得入
　禁中諸曹受尚書事晉宋官志亦謂武帝時左右曹
　諸吏分平尚書奏事知樞要者領尚書事蓋天下奏
　事皆下尚書諸曹侍中中常侍諸吏皆加官出入禁
　闥審察章奏霍光受遺輔政兼管内庭之事故以大
　司馬將軍領尚書而平决衆事也光死霍山繼之魏
　相謂其秉樞機恐浸不制白去上書副封以防其患
　迨霍氏誅則上自省尚書事其所闗係如此其後史
　髙等領尚書事受遺遂為故事矣班固於百官表闕
　而不書
大赦(以宣帝紀/丙吉傳修)
　解題曰劉攽曰是年二月有赦紀失載宣紀及丙吉
　傳可考
三月甲辰葬茂陵上諡曰孝武皇帝追尊李夫人為孝
武皇后配食(以本傳外/戚傳修)
　解題曰追尊李夫人使配食此霍光不學之過也
夏六月赦天下(本/紀)秋七月有星孛于東方(本/紀)濟北王寛
有罪自殺國除(本/紀)
　解題曰國除為北安縣屬泰山郡
賜長公主宗室昆弟各有差(本/紀)追尊趙倢伃為皇太后
起雲陵(本/紀)
　解題曰顔師古曰雲陵在甘泉宫南今土俗人嘑為
　女陵
冬匈奴入朔方(本/紀)
漢孝昭皇帝始元元年春二月黄鵠下建章宫太液池
中公卿上夀賜諸侯王列侯宗室金錢有差(以本/紀修)
　解題曰君在諒闇而稱賀上夀非禮也蓋自文帝行
　短喪之制習以為常此公卿不學之過也郊祀志建
　章宫為千門萬户其北治大池漸臺髙二十餘丈名
　曰泰液池中有蓬萊方丈瀛洲壺梁象海中神山龜
　魚之屬
帝耕于鈎盾弄田(以本/紀修)
　解題曰應劭曰鈎盾宦者近署臣瓉曰弄田在未央
　宫中顔師古曰謂游宴之田天子所戲弄
益封燕王旦廣陵王胥及鄂邑長公主(以本/紀修)夏雲陵起
園廟(本/紀)益州夷二十四邑反遣水衡都尉吕破胡募吏
民發犍為蜀郡犇命擊破之(本/紀)
　解題曰武帝之後兵有選募有罪徒選募則勇敢犇
　命伉健豪吏應募私從是也罪徒則謫民惡少亡命
　徒刑罪人應募罪人是也(應劭曰舊時郡國皆有材/官騎士以赴急難今夷反)
　(常兵不足以討之故權選取精/勇聞命犇走故謂之犇命也)
更河内屬冀州河東屬井州(本/紀)
　解題曰地里志武帝初置部刺史河内河東二郡隸
　司隸校尉蓋武帝意好廣闊故徙函谷闗廣置左右
　輔昭帝嗣位即割司隸地歸之二州與武帝規摹異
　矣
秋七月赦天下(本/紀)
　解題曰霍光秉政始行寛緩欲以悦天下故赦數下
　也
齊王澤中山王長與燕王旦謀反殺諫者韓義等十五
人八月澤等伏誅旦勿治(以通/鑑修)
　解題曰按史記世家武帝年長老而太子不幸薨未
　有所立而燕王旦使來上書請身入宿衛於長安孝
　武見其書怒曰生子當置之齊魯禮義之鄉乃置之
　燕趙果有爭心不讓之端見矣於是使使斬其使者
　於闕下(班固不/書此事)昭帝初旦果作怨而望大臣自以長
　子當立與齊王子劉澤等謀為叛逆出言曰我安得
　弟在者今立者乃大將軍子也欲發兵事覺當誅昭
　帝縁恩寛忍抑案不揚公卿大臣請遣宗正與太中
　大夫公户滿意御史二人偕往使燕風喻之到燕各
　異日更見責王(呉王濞反亦遣太常奉宗/廟宗正輔親戚使告呉)宗正者主
　宗室諸劉屬籍先見王為列陳道昭帝實武帝子状
　侍御史乃復見王責之以正法問王欲發兵罪名明
　白當坐漢家有正法王非纎介小罪過即行法直斷
　耳安能寛王驚動以文法王意益下心恐公户滿意
　習於經術最後見王稱引古今通義國家大禮文章
　爾雅謂王曰古者天子必内有異姓大夫所以正骨
　肉也外有同姓大夫所以正異族也周公輔成王誅
　其兩弟故治武帝在時尚能寛王今帝始立年幼富
　於春秋未臨政委任大臣古者誅罰不阿親戚故天
　下治方今大臣輔政奉法直行無敢阿恐不能寛王
　王可自謹無令身死國滅為天下笑於是燕王旦乃
　恐懼服罪叩頭謝過大臣欲和合骨肉難傷之以法
　其後旦復與左將軍上官桀等謀反大將軍光與公
　卿大夫議曰燕王不改過悔正行惡不變於是脩法
　直斷行罪誅旦自殺國除餘見通鑑(昭帝之喻旦先/之宗正以盡其)
　(情次之御史以舉其法終之經術士以申其義故旦/服罪謝過而大臣又和合骨肉不忍傷之以法曲盡)
　(情状褚少孫載之/甚詳班固皆削之)陳瓘曰旦澤之罪一也旦又殺諌
　者十五人而以至親不治以恩撓法失之矣
九月秺侯金日磾薨(以吕祖謙/標目修)閏月遣使廷尉王平等
五人行郡國舉賢良問民疾苦(以本/紀修)
　解題曰此霍光輔政之初政也王平後以治侯史呉
　獄抵罪蓋長者也
冬無冰(本/紀)
漢孝昭皇帝始元二年春正月以前捕斬反者功封霍
光為博陸侯上官桀為安陽侯(本/紀)
　解題曰武帝遺詔封金日磾為秺侯桀為安陽侯光
　為博陸侯(文頴曰博大陸平取其嘉名食邑北海河/東城顔師古曰蓋取鄉聚之名以為國非)
　(必縣也公孫𢎞/平津鄉是已)皆以前捕反者功封時衛尉王莽子
　忽侍中揚語曰帝崩忽常在左右安得遺詔封三子
　事羣兒自相貴耳光聞之切讓王莽莽酖殺忽當主
　少國疑之時人言未靖三子秉國大政雖謙讓不受
　封可也而光乃以咎王莽其示人亦不廣矣使光而
　而知學殆不如此
舉宗室茂材劉辟疆劉長樂為光禄大夫(以本/紀修)
　解題曰王介曰此霍光設施也
三月遣使振貸秋八月詔所貸勿收責毋出今年田租
(本/紀)
　解題曰杜延年見國家承武帝奢侈師旅之後數為
　大將軍光言年嵗比不豋流民未盡宜修孝文時政
　示以儉約寛和順天心悦民意年嵗宜應光納其言
　舉賢良議罷酒㩁鹽鐵今考始元六年詔問賢良文
　學以民所疾苦而傳載延年奏記於三年之後蓋追
　述前事耳延年為霍光故吏自光秉政即進善言蓋
　不特議罷鹽酒一事也
匈奴柧鹿姑單于死子壺衍鞮單于立其國始衰(以匈/奴傳)
(通鑑/修)
漢孝昭皇帝始元三年春二月有星孛于西北(本/紀)欲募
民徙雲陵(本/紀)冬十月鳳凰集東海遣使祠之(本/紀)十一月
壬辰朔日有食之(本/紀)
漢孝昭皇帝始元四年春三月甲寅立倢伃上官氏為
皇后(以本/紀修)
　解題曰上官桀子安取霍光女結婚相親昭帝始立
　鄂邑蓋長公主居禁中共養蓋主私近河間丁外人
　上與大將軍聞之不絶主驩(董偃私侍館陶公主而/武帝寵之鄂邑公主私)
　(近丁外人而昭帝/不絶其驩事相類)長主内周陽氏女令配耦時上官
　安有女因光欲内之光不聽安説外人曰聞長主内
　女安子容貌端正誠因長主時得入為后足下何憂
　不封侯乎外人喜言於長主詔安女入為倢伃月餘
　遂立為皇后(王后之立竇太后之力也此/上官安所以得行其計歟)光欲后有
　子因上侍疾醫言禁内後宫皆不得進唯皇后顓寢
　皇后年六嵗而立十三年而昭帝崩(昭帝立十/三年而崩)遂
　絶繼嗣光執朝政猶周公之攝也昭帝通詩尚書有
　明哲之性而光秉政九年久於周公上既冠而不歸
　政後遂誅滅有媿於周公之徳逺矣然而立上官氏
　非光意也而劉向深以咎光何哉蓋養君徳保君體
　大臣之職也人君夀夭皆係於大臣周公作無逸告
　成王言商之諸君享國有永有不永正此意也武帝
　親攜昭帝之手而屬之光光不能博選師友致之髙
　明光大之域而使早親嗜欲賊其天年固有任其咎
　者矣蘇轍曰晉平公有蠱疾醫和視之曰是謂近女
　非鬼非食惑以喪志良臣將死天命不宥國之大臣
　受其寵禄而任其大節有菑禍興而無改焉必受其
　咎趙孟受之而不辭而光又何逃焉
赦天下(本/紀)
　解題曰立后故也詞訟在後二年皆勿聽治(孟康曰/武帝後)
　(二/年)
夏六月皇后謁髙廟賜長公主丞相以下及郎吏宗室
錢帛有差(本/紀)徙三輔富人雲陵(本/紀)秋七月詔民毋出馬
(本/紀)冬遣大鴻臚田廣明擊益州(本/紀)廷尉李种坐故縱死
罪棄市(本/紀)
　解題曰任宣謂霍禹曰廷尉李种王平左馮翊賈勝
　胡及少府徐仁皆坐逆將軍意下獄死則傳所謂持
　法嚴信矣
以皇后父騎都尉上官安為車騎將軍(以稽古録胡安/國通鑑舉要厯)
(補遺/修)
漢孝昭皇帝始元五年春正月追尊皇太后父趙父為
順成侯(以紀/傳修)夏陽男子張延年詣闕自稱衛太子廷尉
驗治伏誅(以紀傳稽/古録修)
　解題曰程頤曰雋不疑説春秋非是然其處事應機
　則不異於古人矣胡寅曰蒯瞶衛靈公世子也出奔
　於宋靈公未嘗命廢之而更立它子也靈公卒蒯瞶
　之子輙遂自立拒蒯瞶亦未嘗有靈公之命也蒯瞶
　欲殺南子又忘父喪當黜何疑然輙拒之則失人子
　之道故春秋於趙鞅納蒯瞶書曰世子明其位之未
　絶也於石曼姑圍戚書齊國夏為首惡其黨輙也然
　則謂春秋是輙者考實未詳而處義未精矣又況與
　戾園之事非倫乎據稱兵闕下與父交戰正使不死
　而父宥之其位不得有矣果來自詣但當以此下令
　叱吏收縳自足以成獄而議刑不必引春秋也霍光
　不學故莫之能辨然其言曰公卿當用經術明於大
　誼者則格言也事見通鑑
夏罷天下亭母馬及馬弩闗(夲/紀)
　解題曰應劭曰武帝數伐匈奴再擊大宛馬死略盡
　乃令天下諸亭養母馬欲其繁孳又作馬上弩機闗
　今悉罷之孟康曰舊法馬髙五尺六寸齒未平弩十
　石以上皆不得出闗今不禁也
六月封上官安為桑樂侯(以本/紀修)詔三輔太常舉賢良郡
國舉文學髙第(以本/紀修)賜吏民爵有差(本/紀)罷儋耳真畨郡
(本/紀)
　解題曰臣瓉曰茂陵書儋耳領縣五真畨郡治霅縣
　十五縣賈捐之傳罷儋耳郡并屬珠厓應劭曰𤣥菟
　郡故真畨併真畨入𤣥莬也(畨音普/安反)
吕破胡等擊益州斬首捕虜三萬餘人(以本/紀修)諌大夫杜
延年請霍光修孝文時政儉約寛和光從之(以列/傳修)
漢孝昭皇帝始元六年春正月帝耕于上林(以本/紀修)二月
詔有司問賢良文學民所疾苦皆碩罷鹽鐵酒𣙜均輸
官於是鹽鐵之議起桑𢎞羊難之(以紀傳桓寛/鹽鐵論修)
　解題曰按桓寛鹽鐵論文學初言鹽鐵酒𣙜均輸之
　害桑大夫荅之皆謂不然及再發問則獨荅以鹽鐵
　均輸而已此所以獨罷𣙜酤官而鹽鐵均輸未及施
　行也然漢初羣飲之禁未嘗不可行而乃令民自占
　租又從而升税四錢是亦月攘一雞者耳其桑大夫
　之意歟事見通鑑
中郎將蘇武前使匈奴至是來歸以為典屬國(以紀/傳修)夏
旱大雩(本/紀)秋七月罷𣙜酤官令民得以律占租賣酒升
四錢(本/紀)
　解題曰劉攽曰罷酤占租賣酒共一事耳謂令民賣
　酒以所得租占而輸其利占不以實則論如律也租
　賣酒之税也賣酒升四錢限民不得原財也王子侯
　表旁況侯殷坐貸子錢不占租取息過律㑹赦免侯
　正其事也(占音章/瞻反)
分天水隴西張掖郡置金城郡(本/紀)
　解題曰金城郡河蘭廓㑹樂肅凉西寧八州積石軍
　之地
立鈎町侯毋波為王賜田廣明爵闗内侯(以紀/傳修)
　解題曰鈎町屬牂柯郡(音劬/挺)
上官桀父子與霍光爭權詐為燕王旦上書告光罪帝
覺之(以列傳稽/古録修)
　解題曰長公主上官桀父子與霍光爭權有隙知燕
　王旦怨光私與交及桑𢎞羊等皆與旦交通數記疏
　光過失與旦令上書告之桀欲從中下其章旦聞之
　喜上疏曰陛下承明繼成委任公卿羣臣連與成朋
　非毁宗廟膚受之愬日騁於廷惡吏廢法立威主恩
　不及下究臣聞武帝使中郎将蘇武匈奴見留二十
　年不降還亶為典屬國今大将軍長史敞無勞為搜
　粟都尉又将軍都郎羽林(顔師古曰都大也謂大㑹/試之漢光禄挈令諸當試)
　(者不㑹都/所免之)道上移蹕大官先置且願歸符璽入宿衛
　察姦臣之變帝覺其有詐遂親信光而疏桀等餘見
　通鑑(顔師古曰本紀云詐令人為燕王上書上曰朕/知此詐也将軍都郎屬耳燕王何以得知之而)
　(傳乃云旦自上疏而帝覺其詐自相牴牾如此蓋班/固欲見其詐上之書故於本傳全載之耳又本紀載)
　(於明年時上年十四張晏謂武帝崩時八嵗今年十/五顔師古云初桀安父子詐為燕王書蓋追道前事)
　(非今嵗也/張失之)
漢孝昭皇帝元鳳元年
　解題曰應劭曰三年中鳳凰比下東海海西樂鄉於
　是冠元焉
春益長公主湯沐邑(以本/紀修)泗水王賀前薨無子國除後
宫有遺腹子煖立之(本/紀)三月郡國所選有行義涿郡韓
福等五人賜帛遣歸郡縣以時存問(以本紀荀/悦漢紀修)武都氐
反遣執金吾馬適建将三輔太常免刑徒擊之(以本紀/荀悦漢)
(紀/修)
　解題曰蘇林曰太常主諸陵縣治民也百官表永光
　五年始分陵邑屬三輔
鄂邑長公主燕王旦上官桀桀子安等謀反伏誅(以朱/熹通)
(鑑綱/目修)改元(本/紀)夏六月赦天下(本/紀)秋七月己亥晦日有食
之(本/紀)冬十月封告斬反者杜延年等為列侯以韓義子
延夀為諌大夫(以列傳/通鑑修)以尚書令張安世為右将軍光
禄勲杜延年為太僕(以列傳/通鑑修)
　解題曰王介曰光經變之後持刑稍嚴故以張安世
　自副又以杜延年為給事中以其為張湯杜周之子
　也幸安世志行純篤延年持論寛厚不類其父不爾
　殆哉
匈奴入冦追獲其甌脱王(以列傳/通鑑修)
漢孝昭皇帝元鳳二年夏四月帝自建章宫徙未央宫
置酒賜百官帛宗室錢(以本/紀修)六月赦天下詔郡國毋歛
今年馬口錢(以本/紀修)
　解題曰詔曰朕閔百姓未贍前年減漕三百萬石頗
　省乘輿馬及菀馬(顔師古曰乘輿馬謂天/子所自乘以駕車輿者)以補三輔
　乘輿傳馬(張晏曰/驛馬也)其令郡國毋歛今年馬口錢(文頴/曰往)
　(時有馬口出歛錢如淳曰所謂租及六畜也呉華曰/太初二年籍吏民馬捕車騎馬又漢儀注民出口賦)
　(錢人二十三其二十錢以供天子其三錢者武帝加/口錢以補車騎馬也自元狩以來中國馬乏於是有)
　(馬者籍之且増口賦三錢以買馬所謂馬口錢也昭/帝既有乘輿馬及菀馬故所出三錢可以勿歛淳􁀙)
　(以為算舟車之類非也/租及六畜自王莽事)
匈奴求和親(以列傳舉要/厯補遺修)
漢孝昭皇帝元鳳三年春正月泰山石自起立上林枯
柳自起生符節令眭𢎞坐妖言誅(以紀/傳修)罷中牟苑賦貧
民(本/紀)
　解題曰地理志中牟有圃田澤
詔使使者振困乏所振貸勿收止四年毋漕(以本/紀修)
　解題曰詔曰迺者民被水災頓匱於食朕虚倉廩使
　者振困乏其止四年毋漕(四年明/年也)三年以前所振貸
　非丞相御史所請邊郡受牛者勿收責(應劭曰武帝/始開三邊徙)
　(民屯田皆與犂牛後丞相御史復間有所請今/勅自上所賜與勿收責丞相所請乃令其税耳)
夏四月少府徐仁廷尉王平左馮翊賈勝胡坐縱反者
仁自殺平勝胡要斬(以本/紀修)
　解題曰霍光以丞相千秋擅召中二千石以下外内
　異言遂下平仁獄朝廷皆恐丞相坐之杜延年奏記
　光光以廷尉少府弄法輕重皆論棄市而不以及丞
　相蓋光嘗言於千秋謂光治内君侯治外分内外廷
　為二宰相已失職矣今又以丞相擅召中二千石為
　罪則外廷之事併治之宰相特具員而已武帝建置
　之失其勢必至是也事見通鑑吕祖謙曰霍光秉政
　始者固無可議及經上官桀之變嚴刑峻法此其大
　失也光天資渾厚而不知學一有所恐動遂拾武帝
　已弛之嚴酷而用以鎮壓天下雖杜延年左右彌縫
　不過小節其大綱已失矣宣帝繼之刻薄少恩用申
　韓之法亦光有以導之也
冬遼東烏桓反遣度遼将軍范明友将北邊七郡騎擊
之(本/紀)
　解題曰此烏桓初見也按後漢傳烏桓本東胡冒頓
　滅其國餘類保烏桓山武帝擊破匈奴左地因徙烏
　桓於上谷(媯蔚二/州之地)漁陽(檀薊景三/州之地)右北平(檀薊營三/州之地)
　遼東(安東都/護府)遼西(營平景三/州之地)塞外為漢偵察匈奴動
　靜置護烏桓校尉監領之使不得與匈奴交通(平帝/時護)
　(烏桓使者告烏桓民毋得復予匈奴皮布/稅則前此嘗予之蓋自和親後其禁稍弛)餘見通鑑
漢孝昭皇帝元鳳四年春正月丁亥帝加元服見于髙
廟賜諸侯王至吏民金帛牛酒有差賜吏民爵逋更賦
未入者四年五年口賦皆勿收酺五日(以本/紀修)
　解題曰顔師古曰元首也冠者首之所著故曰元服
　如淳曰更有三品有卒更有踐更有過更(音工/衡反)古者
　正卒無常人皆當迭為之一月一更是為卒更貧者
　欲得僱更錢者次直者出錢僱之月二千是為踐更
　天下人皆直戍邊三日亦名為更律所謂繇戍也雖
　丞相子亦在戍邊之調不可人人自行三日戍又行
　者當自戍三日不可便往還因便住一嵗一更諸不
　行者出錢三百入官官以給戍者是為過更(張晏曰/百人為)
　(卒取一人所贍常為之月用/二千使人直之謂之過更)律説卒更踐更者居也
　居更縣中五月乃更後從尉律卒踐更一月休十一
　月也食貨志月為更卒已復為正一嵗屯戍一嵗力
　役三十倍於古此漢初因秦法而行之也後遂改易
　有謫乃戍邊一嵗耳逋未出更錢者也
富民侯田千秋薨(以本/紀修)二月乙丑御史大夫王訢為丞
相封宜春侯(以百官/表修)夏四月封范明友為平陵侯(以本/紀荀)
(悦漢/紀修)平樂監傅介子使樓蘭誘殺其王安歸封為義陽
侯(以本/紀修)
　解題曰平定益州田廣明之勞多矣止得闗内侯耳
　而范明友𤨏𤨏之功遂侯之其與傅介子同下詔者
　恐人之竊議也此霍光之私意也事見通鑑
五月丁亥孝文廟正殿火帝及羣臣皆素服發中二千
石将五校作治太常及廟令丞等皆劾大不敬(以本/紀修)
　解題曰五校後漢官制屯騎歩兵越騎長水射聲五
　營是也前漢之制則異長水校在宣曲歩兵校在上
　林胡騎校在池陽未即調發今所将五校蓋中壘屯
　騎越騎射聲虎賁耳
六月赦天下(本/紀)
漢孝昭皇帝元鳳五年春正月廣陵王胥來朝益封(以/本)
(紀/修)夏大旱(本/紀)六月發三輔郡國惡少年吏有告劾亡者
屯遼東(本/紀)
　解題曰備烏桓也(顔師古曰惡少年謂無賴子弟/也告劾亡者謂被告劾而逃亡)
秋罷象郡屬鬱林牂牁(本/紀)冬十一月大雷(本/紀)十二月庚
戍宜春敬侯王訢薨(以本/傳修)
　解題曰訢守扶風武帝數出幸安定北地過扶風宫
　館馳道修治供張辨武帝嘉之駐車拜為真其始所
　以進如此
漢孝昭皇帝元鳳六年春正月築遼東𤣥莬城(以本/紀修)
　解題曰備烏桓也
夏赦天下(本/紀)封張安世為富平侯(本/紀)烏桓復犯塞遣范
明友擊之(本/紀)冬十一月乙丑御史大夫楊敞為丞相封
安平侯(以百官表/列傳修)
漢孝昭皇帝元平元年春二月詔減口賦錢什三(以本/紀修)
　解題曰詔曰天下以農桑為本日者省用罷不急官
　減外繇耕桑者益衆而百姓未能家給朕甚愍焉其
　減口賦錢有司奏請減十三上許之
甲辰有流星大如月衆星皆隨西行(以本/紀修)夏四月癸未
帝崩于未央宫無嗣霍光請皇后遣行大鴻臚事史樂
成宗正劉徳等迎武帝孫昌邑王賀(以紀傳荀/悦漢紀修)張安世
為車騎將軍光禄勲(以百官表/列傳修)六月丙寅立昌邑王為
皇太子即皇帝位尊皇后曰皇太后(以本/紀修)壬申葬平陵
上諡曰孝昭皇帝(以紀傳荀/悦漢紀修)天隂不見日月二十餘日
(以列傳荀/悦漢紀修)昌邑王有過霍光與張安世大司農田延年
定議召丞相御史將軍列侯等㑹議未央宫奏皇太后
廢賀歸昌邑賜湯沐邑二千户(以紀傳通鑑/目録綱目録)
　解題曰皇太后車駕幸未央承明殿(翼奉云未央宫/有宣室温室承)
　(明/殿)被珠襦盛服(晉灼曰貫珠以為/𥜗形若今单襦)坐武帳中(孟康曰/今御武)
　(帳置兵闌五/兵於帳中)侍御數百人皆持兵期門武士陛㦸陳
　列殿下(顔師古曰謂執/㦸以衛陛下)羣臣以次上殿召昌邑王伏
　前聽詔光與羣臣連名奏王尚書令讀奏曰丞相臣
　敞大司馬大将軍臣光車騎将軍臣安世度遼将軍
　臣明友前将軍臣増後将軍臣充國御史大夫臣誼
　宜春侯臣譚當塗侯臣聖隨桃侯臣昌樂杜侯臣屠
　耆堂太僕臣延年太常臣昌大司農臣延年宗正臣
　徳少府臣樂成廷尉臣光執金吾臣延夀大鴻臚臣
　賢(吕祖謙據後漢官志以太常光禄勲衛尉太僕廷/尉大鴻臚宗正大司農少府為九卿執金吾不與)
　(者以官志不言卿故也時光禄勲張安世兼/之衛尉范明友兼之漢官名字莫詳於此)左馮翊
　臣廣明右扶風臣徳長信少府臣嘉典屬國臣武京
　輔都尉臣廣漢司隸校尉臣辟兵諸吏文學光禄大
　夫臣遷臣畸臣吉臣賜臣管臣勝臣梁臣長幸臣夏
　侯勝大中大夫臣徳臣卬昧死言皇太后陛下臣敞
　等頓首死罪天子所以永保宗廟總壹海内者以慈
　孝禮誼賞罰為本孝昭皇帝早棄天下亡嗣臣敞等
　議禮曰為人後者為之子也昌邑王宜嗣後遣宗正
　大鴻臚光禄大夫奉節使徵昌邑王典喪服斬縗亡
　悲哀之心廢禮誼居道上不素食使從官略女子載
　衣車内所居傳舍始至謁見立為皇太子常私買雞
　豚以食受皇帝信璽行璽大行前(孟康曰漢初有三/璽天子之璽自佩)
　(行璽信璽在符節臺/大行前昭帝柩前也)就次發璽不封(顔師古曰璽既/國器常當鍼封)
　(而王於大行前受之退還所次遂/爾發漏更不封之言不重慎也)從官更持節引内
　昌邑從官騶宰官奴二百餘人常與居禁闥内敖戲
　自之符璽取節十六朝暮臨令從官更持節從為書
　曰皇帝問侍中君卿使中御府令髙昌奉黄金千斤
　賜君卿取十妻大行在前殿發樂府樂器引内昌邑
　樂人擊鼓歌吹作俳倡㑹下(如淳曰下謂柩之入冢/葬還不居喪位便處前)
　(殿/也)還上前殿擊鐘磬召内泰壹宗廟樂人輦道牟首
　(鄭氏曰祭泰壹神樂人也如淳曰輦道閣道也臣瓉/曰牟首地名在上林苑中師古曰召泰壹樂人内之)
　(於輦道牟首而鼓吹歌舞也劉攽曰輦道輦人之牟/首也牟者謂岑牟也岑牟者蓋鼓角士胄即禰衡為)
　(鼓吏所/著者)鼓吹歌舞悉奏衆樂發長安厨三太牢具祠
　閣室中(如淳曰黄圖北出中門有長安厨故/謂之厨城門閣室閣道之有室者)祀已與
　從官飲㗖駕法駕皮軒鸞旗驅馳北宫桂宫弄彘鬭
　虎召皇太后御小馬車(張晏曰皇太后所駕游宫中/輦車也漢厩有果下馬髙三)
　(尺以/駕輦)使官奴騎乘遊戲掖庭中與孝昭皇帝宫人蒙
　等淫亂詔掖庭令敢泄言要斬取諸侯王列侯二千
　石綬及墨綬黄綬以并佩昌邑郎官者免奴(顔師古/曰免奴)
　(謂放免為/良人者)變易節上黄旄以赤(以劉屈氂與戾太子/戰加節上黄旄遂以)
　(為常今/輙改之)發御府金錢刀劒玉器采繒賞賜所與遊戲
　者與從官官奴夜飲湛沔於酒詔大官上乘輿食如
　故食監奏未釋服未可御故食復詔大官趣具無闗
　食監大官不敢具即使從官出買雞豚詔殿門内
　以為常獨夜設九賔温室(於温室中設/九賔之禮也)延見姊夫昌
　邑闗内侯祖宗廟祠未舉為璽書使使者持節以三
　太牢祠昌邑哀王園廟稱嗣子皇帝受璽以來二十
　七日使者旁午持節詔諸官署徵發凡一千一百二
　十七事文學光禄大夫夏侯勝等及侍中傅嘉數進
　諌以過失使人簿責勝縳嘉繫獄荒淫迷惑失帝王
　禮誼亂漢制度臣敞等數進諌不變更日以益甚恐
　危社稷天下不安臣敞等謹與博士臣霸臣雋舍臣
　徳臣虞舍臣射臣倉議(博士之/職如此)皆曰宗廟重於君陛
　下未見命髙廟不可以承天序奉祖宗廟子萬姓當
　廢臣請有司御史大夫臣誼宗正臣徳太常臣昌與
　太祝以一太牢具告祠髙廟臣敞等昧死以聞皇太
　后詔曰可餘見通鑑昌邑之惡誠不可以君天下矣
　然不審之於始非霍光之罪歟
誅昌邑羣臣二百餘人惟中尉王吉郎中令龔遂師王
式以直諌減死(以列/傳修)
　解題曰昌邑羣臣坐亡輔導之誼陷王於惡光悉誅
　殺二百餘人出死號呼市中曰當斷不斷反受其亂
　餘見通鑑蘇軾曰昌邑王廢則已矣何至誅其從官
　二百餘人必其中有謀光者光知之故立廢賀非專
　以淫亂故也二百人號呼於市曰當斷不斷此其有
　謀明矣特其事秘無縁得之著此者亦欲後人微見
　其意也武王數紂之罪孔子猶且疑之光等疏賀之
　惡可盡信耶
秋七月霍光奏皇太后遣宗正劉徳迎衛太子據之孫
病已庚申入未央宫封為陽武侯已而即皇帝位謁髙
廟侍御史嚴延年劾奏光擅廢立主無人臣禮不道(以/列)
(傳通/鑑修)
　解題曰延年奏雖寝朝廷肅焉敬憚之吕祖謙曰大
　哉延年之奏也自夷齊之後一人而已事見通鑑
八月己巳安平敬侯楊敞薨(本/紀)九月大赦天下(本/紀)戊戌
御史大夫蔡義為丞相封陽平侯(以百官表/外傳修)
　解題曰時大将軍光秉政議者或言光置宰相不選
　賢人用可顓制者光聞之曰以為人主師當為宰相
　何謂云云此語不可使天下聞也吕祖謙曰甚矣霍
　光之自恣也
十一月壬子立倢伃許氏為皇后(以紀/傳修)賜諸侯王至吏
民鰥寡孤獨金錢有差(本/紀)皇太后歸長樂宫長樂宫初
置屯衛(以本/紀修)
　解題曰衛太子發長樂宫衛則舊有衛士矣今兹増
　置故謂之屯衛也
漢孝宣皇帝本始元年春正月募郡國吏民訾百萬徙
平陵(本/紀)遣使者詔郡國謹牧養風徳化(以本/紀修)霍光歸政
帝謙讓不受(以本紀朱/熹綱目修)以定䇿功増霍光張安世等封
邑封御史大夫田廣明等五人為列侯賜右扶風周徳
等爵闗内侯(以本/紀修)
　解題曰詔曰褒有徳賞元功(張安世/曰有功)古今通誼也(漢/封)
　(國詔書皆/用此數語)大司馬大将軍光車騎将軍光禄勲富平
　侯安世宿衛忠正宣徳明恩守節兼誼以安宗廟其
　以河北東武陽益封光萬七千户賞賜前後黄金七
　千斤錢六千萬雜繒三萬疋奴婢百七十人馬二千
　匹甲第一區益封安世萬六百尸功次大将軍光故
　丞相安平侯敞等居位守職與大将軍光車騎将軍
　安世建議定䇿以安宗廟功賞未加而薨其益封敞
　嗣子忠餘各以次受封又詔有司論定䇿功大将軍
　霍光功徳過太尉絳侯周勃車騎将軍張安世丞相
　楊敞功比丞相陳平前将軍韓増御史大夫蔡義功
　比潁隂侯灌嬰太僕杜延年功比朱虚侯劉章後将
　軍趙充國大司農田延年少府史樂成功比典客劉
　揭
夏四月庚午地震(本/紀)詔内郡國舉文學髙第(以本/紀修)五月
鳳凰集膠東千乘赦天下賜吏民爵租税勿收(以本紀/荀悦漢)
(紀/修)
　解題曰劉攽曰按此賜爵不及中二千石者縁帝即
　位九卿率已與闗内侯矣膠東今萊濰二州千乘今
　青淄棣博五州
追諡皇太子據曰戾良姊曰戾夫人皇孫曰悼夫人曰
悼后置園邑改葬(以紀/傳修)秋七月詔立燕王旦太子建為
廣陽王廣陵王胥少子𢎞為髙密王(以本/紀修)
　解題曰廣陽故燕國今涿州髙密故膠西國今密濰
　二州之地
廷尉史路温舒上書論刑獄(以列傳荀/悦漢紀修)
　解題曰温舒為獄小吏因學律令轉為獄吏太守署
　決曹史元鳳中廷尉光以治詔獄路温舒署奏曹掾
　守尉史㑹昭帝崩昌邑王廢宣帝即位温舒上書言
　尚徳緩刑蓋目睹上官燕王之獄吏為峻詆霍光又
　以刑罰痛繩羣下故其言剴切如此餘見通鑑(荀悦/漢紀)
　(載於本始元年黄霸為廷尉正之前通鑑乃載於地/節三年十二月置廷平之前蓋因刑法志而書之也)
　(但温舒上書後遷廣陽私府長又遷右扶風丞始願/暴骨方外事下度遼将軍范明友太僕杜延年問狀)
　(按范明友以地節四年秋誅不應半/載之間渉厯如此之速今從荀氏)
漢孝宣皇帝本始二年春以水衡錢為平陵徙民起第
宅(以本/紀修)
　解題曰應劭曰水衡與少府皆天子私􁨈耳縣官工
　作仰給司農今出水衡錢言宣帝即位為異政也晉
　灼曰食貨志初大司農管鹽鐵官布故置水衡欲
　以主鹽鐵及楊可告緡上林財物衆乃令水衡主上
　林上林三官主鑄錢也
田延年有罪自殺(本/紀)夏五月詔有司議孝武廟樂長信
少府夏侯勝坐非議詔書丞相長史黄霸坐不舉劾下
獄(以列傳荀悦/漢紀通鑑修)六月尊孝武皇帝廟為世宗廟所幸郡
國皆立廟(以本紀朱/熹綱目修)
　解題曰世宗廟奏盛徳文始五行之舞(禮樂志孝昭/采昭德舞為)
　(盛徳以尊世宗廟諸帝廟/皆奏文始四時五行舞云)
賜民爵百户牛酒(以本/紀修)
漢孝宣皇帝本始三年春正月癸亥霍光妻顯弑皇后
許氏(以通/鑑修)戊辰以田廣明等為五将軍校尉常恵持節
護烏孫兵擊匈奴夏五月軍罷田廣明田順有罪自殺
恵克獲封長羅侯(以紀傳荀/悦漢紀修)
　解題曰漢大發闗東輕鋭士選郡國吏三百石伉健
　習騎射者皆從軍遣御史大夫田廣明為祁連将軍
　出西河度遼将軍范明友出張掖前将軍韓増出雲
　中後将軍趙充國為蒲類将軍出酒泉雲中太守田
　順為虎牙将軍出五原餘見通鑑西河今勝汾石銀
　麟隰六州晉寧之地張掖今甘凉二州之地酒泉今
　肅甘沙三州之地五原今豐勝鹽三州及麟州之地
大旱郡國傷甚者毋出租税三輔民就賤者毋收事盡
四年(以本/紀修)
　解題曰顔師古曰收謂租賦也事謂役使也盡本始
　四年而止
六月己丑陽平節侯蔡義薨(以本/紀修)甲辰長信少府韋賢
為丞相封扶陽侯大司農魏相為御史大夫潁川太守
趙廣漢為京兆尹(以百官表列/傳通鑑修)冬匈奴擊烏孫大雪人
畜多死諸國羈屬者皆叛其國遂衰(以列傳稽/古録修)
漢孝宣皇帝本始四年春正月詔遣使者振貸困乏令
大官損膳省宰減樂府人丞相至都官令丞入榖助貸
(以本/紀修)三月乙卯立霍氏為皇后賜丞相至郎吏金帛有
差赦天下(以本/紀修)
　解題曰霍光既隂知妻之邪謀矣而卒欲貴其女禮
　秩賞賜又從而侈縱焉無識甚矣王莽曹操皆以女
　為后蓋傚光者也事見通鑑
夏四月壬寅郡國地震山崩水出北海瑯邪壊祖宗廟
殺六千餘人詔丞相御史列侯中二千石博問經學之
士三輔太常四郡國舉賢良方正地震甚者勿收租賦
大赦天下上素服避正殿遣使問吏民(以紀傳/通鑑修)
　解題曰胡寅曰地者妻道也臣道也宜靜而動隂盛
　而反常也然不能終動不過為妻道不得臣道不寧
　之象耳是時郡國四十九同日地震山崩二郡壊祖
　宗廟蓋霍氏專權又弑許后而立其女以至咎徴著
　見如此而不知戒宣帝詔問經學賢良亦無的言其
　所以然者使宣帝恐懼祗戒以象類推求而有以善
　處之則霍氏異日之禍亦無由而成矣餘見通鑑(陳/瓘)
　(曰舉賢良将以自問也不如使臣/下人人傳問之為廣宣帝得之矣)
以夏侯勝為諌大夫黄霸為揚州刺史(以朱熹/綱目修)鳳凰集
北海(以本紀/通鑑修)
　解題曰北海今青濰密三州之地
廣川王吉有罪廢遷上庸自殺國除(以紀/傳修)
　解題曰廣川故信都國景帝前二年為廣川國宣帝
　甘露四年復為信都郡今深冀保三州之地
漢孝宣皇帝地節元年
　解題曰應劭曰先者地震山崩水出於是改元欲地
　得其節
春正月有星孛于西方(本/紀)三月假郡國貧民田(本/紀)夏六
月詔宗室屬籍未盡而罪絶者復屬(以本紀荀/悦漢紀修)冬十一
月楚王延夀坐附廣陵王胥謀反伏誅國除胥勿治(以/紀)
(傳舉要厯/補遺修)
　解題曰彭城故楚國今徐(漢屬楚/國沛郡)沂二州之地
十二月癸亥晦日有食之(本/紀)以水衡都尉于定國為廷
尉(以列傳/通鑑修)
　解題曰定國父于公為縣史郡決曹定國學法於父
　亦為獄史郡決曹補廷尉史以選與御史中丞從事
　治反者獄舉侍御史遷御史中丞由水衡都尉超為
　廷尉十八嵗漢用人之塗如此
　
　
　
　
　
　
　
　
　
　
　
　
　大事記續編卷一
