
　資治通鑑後編卷三十九
　　　　　　　　　　　刑部尚書徐乾學撰
　宋紀三十九(起上章敦牂正月盡𤣥/黓涒灘十二月凡三年)
　　仁宗體天法道極功全徳神文聖武睿哲明孝皇
　　帝
天聖八年春正月丙寅命資政殿學士晏殊權知禮部
貢舉　甲戌真定府定州路都部署彰武節度使曹瑋
卒贈侍中諡武穆瑋為將不如其父寛然自成一家用
士得死力平居意舒暇及行師多竒計出入神速一日
張樂飲僚吏中坐失瑋所在明日徐出視事賊首已擲
庭下矣將兵幾四十年未嘗少失利自三都之捷威震
西域契丹使過天雄部勒其下曰曹公在此毋縱騎馳
驅也真宗重兵事凡邊奏必手詔詰難至十數反而瑋
守初議卒無以奪開邊壕率令深廣丈五尺山險不可
塹者因其峭絶治之使足以限敵後皆以為法賈同嘗
造瑋瑋欲按邊邀與俱同問從兵安在曰已具既出就
騎見甲士三千環列初不聞人馬聲同歸語人曰真名
將也賈同者山東臨淄人王欽若方貴盛聞同名欲致
之固謝不往居八九年始調歴城主簿張知白薦通判
兖州天聖初上書言自祥符已來諌諍路塞丁謂乗間
造符瑞以欺先帝今謂姦既白宜明告天下正符瑞之
謬罷宫觀崇奉歸不急之衛兵收無名之實費使先帝
免後世之議又言冦凖忠規亮節疾惡擯邪自其貶黜
天下之人弗見其罪宜還之内地以明忠邪善惡之分
時太后臨朝而同言如此人以為難再遷知棣州卒
集賢校彭乗懇求便親詔乗知普州蜀人得鄉郡自乗
始普人鮮知學者乗為興學召其子弟為生員教育之
俗遂以變　辛巳作會聖宫於西京永安縣　二月戊
子詔梁唐晉漢周三品以上官告身存者子孫依律叙
䕃仍須得保官三人御史臺主簿石介上䟽以為不可
坐罷　三月甲子御崇政殿試禮部奏名進士丙寅試
諸科丁卯賜進士咸平王拱夀等二百人及第四十九
人同出身己巳賜諸科及第同出身者又五百七十三
人詔更拱夀名曰拱辰　乙亥詔宗室嫁女擇士族之
有行義者敢以財冒為昏御史臺街司察舉之　以度
支副使刑部郎中唐肅為龍圖閣待制肅清直亷儉恬
於仕進在度支㑹糴麥京師數且足有豪姓欲入官者
數十萬石因權倖以干掖庭太后面命肅肅曰麥貯于
倉率不過二嵗多則腐朽不可食况撓法耶卒不受嘗
知洪州艤舟南康不即赴或問之肅曰職田以四月為
限今遽往得無趨利之譏乎踰月乃上　三司以方建太
一宫及洪福等院市材木于陜西通判河中府范仲淹
言昭應夀寜天戒不逺今復侈土木破民産非所以順
人心合天意也宜罷修寺觀减定常嵗市木之數蠲除
積負以章聖治尋徙陳州又言恩倖多以内降除官非
太平之政願以上官賀婁為戒事雖不行帝以仲淹為
忠　夏五月甲寅賜信州龍虎山漢天師張道陵二十
五世孫乾曜號虚靖先生(考異通鑑續編作澄/素先生今從長編)以其孫
見素為試將作監主簿仍令世襲先生號蠲其租課丙
辰大雨雹　六月癸巳監修國史吕夷簡等上新修國
史于崇政殿故事史成監修而下進秩夷簡固辭之
乙巳御崇政殿試書判拔萃及武舉人武舉法先閲騎
射而試之以策為去留弓馬為高下毎遇制舉則試焉
　秋七月丙辰詔以冬至有事於南郊　丁巳詔修史
官修國朝㑹要　丙子策制舉人何詠富弼對策並及
第四等丁丑以詠為祠部員外郎同判永興軍賜五品
服弼為將作監丞知長水縣　八月戊子詔流配人道
死者其妻子給食送還鄉里　契丹蕭孝穆執大延琳
以歸　九月丙辰罷百官轉對自復轉對言事者頗衆
大臣不悦故復罷之　劉美家婢出入禁中大招權利
樞宻直學士刑部侍郎趙稹厚結之己巳擢稹為樞宻
副使命未出人馳告稹問曰東頭西頭盖意在中書也
世傳以為笑　乙丑樞宻副使姜遵卒　冬十月壬辰
奉安太祖御容于太平興國寺開先殿　自諸國降附
天下鹽利皆歸縣官其解池引水而成者曰顆鹽淮浙
蜀廣煑海井鹻而成者曰末鹽初皆通商貿易咸平中
梁鼎請官自鬻解鹽未幾以公私煩擾復舊商販帝初
即位置計置司議茶鹽利害茶法變為貼射而鹽則官
自鬻利㣲而害博兩池積鹽為阜其上生木合抱數莫
可校有上書者請通商平估以售少寛百姓之力乃詔
盛度王隨議更其制隨與權三使司胡則畫通商五利
上之曰方禁商時伐木造船以給輦運而兵民罷勞不
堪其命今去其弊一利也始以陸運既差帖頭又役車
戸貧人懼役連嵗逋逃今悉罷之二利也舟運有沉溺
之患綱吏侵盗雜以泥沙硝石其味苦惡疾生重膇今
皆得食真鹽三利也國之錢幣謂之貨泉盖欲使之通
流而富室大家多藏鏹不出故民用益蹙今嵗得商人
六十餘萬頗助經費四利也嵗减監官兵卒畦夫傭作
之給五利也丙申詔罷三京二十八州軍𣙜法聴商賈
入錢若金銀京師𣙜貨務給鈔受鹽於解池而申私販
鬻之禁詔下蒲解之民皆作感聖恩齋自是雖商賈流
行而嵗課之入官者耗矣　壬寅置天章閣待制位龍
圖閣待制之下命鞠詠范諷為之　十一月丙寅朝饗
景靈宫丁卯饗太廟戊辰合祀天地於圜丘大赦賀皇
太后于㑹慶殿　十二月癸未加恩百官　壬辰以雷
州司戸參軍丁謂為道州司戸參軍　辛丑定難節度
使西平王趙徳明交阯王李徳政並加賜恩丁未徳明
遣使來獻馬七十匹乞賜佛經一藏從之　是嵗河中
府通判范仲淹上疏請太后復辟其畧曰陛下擁䕶聖
躬聴㫁大政日月持久今皇帝春秋已盛睿哲明聖握
乾綱而歸坤紐非黄裳之吉象也豈若保慶壽於長樂
卷收大權還上真主以享天下之飬疏入不報(此事據/文正公)
(集後年/譜増入)　高麗來貢
九年春正月丙辰長寜節百官初上皇太后夀于㑹慶
殿　己未龜兹國沙州並遣使貢方物庚申資政殿學
士晏殊言占城龜兹沙州卭部川蠻夷往往有挈家入
貢者請如先朝故事委館伴使詢其道路風俗及繪人
物衣冠以上史官從之　辛酉以刑部尚書知許州張
士遜為定國節度使檢校太𫝊時士遜朝京師兾復入
相天章閣待制鞠詠奏曰曹利用擅作威福士遜與之
親厚援薦以至相位陛下特以東宫僚屬用之臣願割
舊恩伸公義趣使之藩士遜乃赴許州　丁卯以祠部
員外郎晁宗慤為知制誥宗慤逈子也宋綬嘗謂自唐
以來唯楊於陵身見其子嗣復繼掌書命今始有晁氏
焉　辛未錢惟演改判河南府始惟演託疾久留京師
既除陳州遷延不赴且圖相位天章閣待制范諷奏曰
惟演嘗為樞宻使以皇太后姻屬罷之示天下以不私
今固不可復用殿中侍御史郭勸亦催督惟演上道惟
演自言先壠在洛陽願司宫鑰遂命惟演守河南促其
行他日諷入對太后謂曰惟演去矣諷曰惟演奴僕皆
得官不去尚奚以為　二月癸巳詔復職田　三月賜
青州州學九經從王曽之請也自是州郡當立學者皆
得賜書矣　夏四月戊寅詔以隴州論平民五人為刼
盜抵死主者雖更赦並從重罰　五月乙丑録繫囚
六月己卯契丹主隆緒殂于大斧河之行宫年六十一
謚曰文武大孝宣皇帝𦵏慶陵廟號聖宗(考巽按遼史/聖宗紀六月)
(丁丑朔駐驛大福河之北己卯崩于行宫通鑑續編亦/云殂于大福河之北而葉隆禮契丹志則云崩于上京)
(東北三百里大斧河之行/帳盖聲之訛也今從之)聖宗曉音律與帳下縱飲或
通晝夕自起歌舞嵗獻方物皆親閲視必使美好中意
守約甚堅未嘗稍啟邊隙在位四十九年理寃滯舉才
行察貪殘抑奢僭録在事之子孫振諸部之貧乏責迎合
不忠之罪却高麗女樂之歸在契丹諸帝中號為令主
及殂太子宗真即位改元景福初聖宗冊其后為齊天
皇后后平州節度使蕭實桂之女大丞相耶律隆運甥
也有容色多巧思聖宗愛幸特甚事承天太后尤謹承
天亦以隆運故深愛之承天殂齊天預國事權勢日盛
置宫闈司補官屬出教命加號仁慈翊聖齊天彰徳皇
后生日曰順天節有子皆不育元妃蕭訥木津黝面狠視
生二子長曰瑪蘓庫即宗真也(考異按遼史興宗字葉/卜肯契丹國志云畨名)
(瑪蘓庫/今從之)次曰塔坦李生女楚國公主嫁其弟蕭特古斯
為築城以居之曰睦州號長慶軍徙戸一萬實之曰從
嫁戸齊天善琵琶通琵琶工燕文顯李文福訥木津屢言
其罪聖宗不治又為蕃書投聖宗寢帳中聖宗得之曰
此必元妃所為也命焚之至是疾革訥木津詈齊天曰老
物寵亦有既邪令左右扶后出聖宗遺詔以齊天為皇
太后元妃為皇太妃元妃匿之自尊為皇太后攝國政
生日曰應聖節䕶衛馮嘉努希卜蘇等希㫖誣告齊天弟
北府宰相蕭綽卜詳衮蕭必塔謀逆(考異契丹國志云/太后與帳下醫耶)
(律希卜蘇謀令誣告齊天/弟今  從遼史后妃傳)遂鞫治之連及齊天契丹主聞
之曰齊天侍先帝四十年撫育眇躬當為太后今不果
反罪之可乎太后曰此人若在恐為後患契丹主曰齊
天無子而老雖在無能為也太后不從卒載以小車囚
之上京(李燾曰契丹毎嵗正月上旬出行射獵凡六十/日然後並達魯河鑿氷釣魚氷泮即縱鷹鶻以)
(捕鵝雁夏居炭山或上陘避暑七月上旬復入山射鹿/夜半獵人吹角効鹿鳴既集而射之賤他姓貴耶律蕭)
(氏其官有契丹樞宻院及行宫都總管司謂之北面以/其在牙帳之北以主蕃事又有漢人樞宻院中書省行)
(宫都總管謂之南面以在牙帳之南以主漢事其特哩衮/宗室也額爾欽參知政事也林牙翰林學士也額爾欽)
(刺史也内外官多倣中國者其下佐吏則有敞史木古/薩納噶圖努古圖努古分領兵馬則有統軍侍衛控鶴)
(司南王北王奚王府五帳分特克實赫東西都省太師兵/又有國舅鈐轄遙輦裳衮諸司南北皮室二十部族節)
(度頻必里九克漢人渤海女真五節度五治太師一百/六百九百家奚凡民年十五以上五十以下皆籍為兵)
(將舉兵必殺灰牛白馬祠天地日及木葉山神鑄金魚/符調發軍馬其投馬及𫝊命有銀牌二百軍所舍有逺)
(探攔子馬以夜聴人馬之聲每其主立聚所剽人戸馬/牛金帛及其下所獻生口或犯罪沒入者别為行宫領)
(之建州縣置官屬既死則設大穹廬鑄金為象朔望節/辰忌日輒致祭築臺髙丈餘以盆焚食謂之燒飯十宫)
(各有民戸出兵馬按巴堅曰洪義宫徳光曰永興宫烏/裕曰積慶宫舒嚕曰延昌宫明記日章敏宫托雲日長)
(寜宫燕燕曰崇徳宫隆緒曰興聖宫隆慶曰敦睦宫隆/運曰文忠王府又有四樓在上京者曰西樓木葉山曰)
(南樓龍化州曰東樓唐州曰北樓凡受冊積柴升其上/大㑹蕃夷其下已乃燔柴告天而漢人不得預有諢子)
(部百人夜以五十人畨直四鼓將盡歌于帳前號曰聒/帳毎謁木葉山即射柳枝諢子唱畨歌前導弹胡琴和)
(之已事而罷三嵗一試進士貢院以二十紙書及第者/姓名給之號喜帖明日舉案而出樂作及門擊鼓十二)
(面云以法雷震今/仍附隆緒沒後)　雄州以契丹主訃聞辛丑輟視朝
七日在京及河北河東縁邊亦禁音樂七日遣使祭奠
弔慰及賀即位　秋七月戊午命樞宻直學士㓂瑊為
賀契丹登位使改賀登位使孔道輔為契丹母后冊禮
使自此始　癸酉以翰林侍講學士兵部侍郎孫奭為
工部尚書知兖州奭三請致仕召對承明殿敦諭之奭
以年逾七十固請泣下帝亦惻然詔與馮元講老子三
章各賜帛二百疋以不得請求近郡故優拜焉仍詔奭
燕而後行　甲戌右正言陳執中罷度支判官諌院供
職本朝承五代之弊官失其守故官職差遣離而為二
諌議大夫司諌正言皆須别降敕許赴諌院供職者乃
曰諌官　八月丁丑太子少保致仕馬亮卒贈右僕射
亮有智畧敏於政事然所至無亷稱及卒時以壻吕夷
簡在相位故得諡為忠肅人不以為是也　辛巳以天
章閣待制范諷為賀契丹登位使㓂瑊病不能行故也
諷過幽州北見原野平曠慨然曰此為戰地不亦信乎
北人相目不敢對　權知開封府冦瑊卒瑊初附丁謂
故早逹及謂敗左遷鬱鬱不自得秘書丞彭齊賦喪家
狗以刺之　九月己巳以右諌議大夫程琳為給事中
權知開封府王䝉正子齊雄捶老卒死琳令右司騐狀
䝉正連姻太后太后因琳入對謂曰齊雄非殺人者乃
其奴嘗捶之耳琳曰奴無自専理且使令與已犯同太
后黙然遂論如法外戚呉氏離其夫李咸熈而挈其女
姪歸咸熈訴府琳命還女呉氏曰已納宫中矣琳即請
于帝曰臣恐天下有竊議陛下奪人妻女者帝亟命出
之　庚午以吏部尚書知天雄軍王曽為彰徳節度
使仍知天雄軍契丹使者往還歛車徒而後過無敢
譁者人樂其政為畫像而生祠之　甲戌契丹遣御史
中丞耶律翥等來謝弔慰　冬十月己卯以翰林學士
宋綬為龍圖閣學士知應天府時太后猶稱制五日一
御承明殿垂簾决事而帝未始獨對羣臣也綬言宜約
唐先天中制度令羣臣對前殿非軍國大事及除拜皆
前殿取㫖書上忤太后意故命出守劉隨郭勸並言綬
有辭學當留本朝不聽　丙戌下詔申儆庶官從侍御
史知雜事劉隨請也其畧曰比者縉紳之間名節罔勵
矜勞者掠美以近名希進者行險以徼寵分屏翰者或
奏請之靡厭主按察者或寛縱之為得貪而無恥姑務
營私老而非材曾不知退用稽彛訓申儆羣倫茍少冐
於官箴將自投于公憲　閏月癸丑以鹽鐵副使王鬷
為天章閣待制初馬季良建言京師賈人常以賤價居
茶鹽交引請官置務收市之季良方用事有司莫敢迕
其意鬷獨不可曰與民競利豈國體耶事遂寢　戊辰
以孫奭出知兖州曲宴太清樓召太子少保致仕晁逈
及近臣皆預翌日奭入謝又命講老子賜襲衣金𢃄鞍
勒馬及行賜宴瑞聖園又賜詩詔近臣皆賦　十一月
辛巳徙三館于崇文院先是三舘秘閣在左掖門之内
左昇龍門外大中祥符八年大内火權寓右掖門外至
是修崇文院成復徙之　丁亥弛兩川礬禁　十二月
甲寅詔吏部銓選人父母年八十以上者權注近官
契丹封李徳明子元昊為夏國公以興平公主歸之
明道元年春正月乙亥以知江陵府杜衍為河北都轉
運使初命衍守荆南殿中侍御史郭勸言衍清直當留
中朝不聴㑹河北乏軍費乃命衍往經度之不増賦於
民而用足　癸巳詔按舉官奏劾所部官吏而反為所
訟者自今毋得受理　契丹太后専决國事契丹主不
得預聞至是御正殿受契丹主及羣臣朝　二月癸卯
監修國史吕夷簡上三朝寶訓三十卷　庚戌以知許
州定國節度使張士遜為刑部尚書同中書門下平章
事　丁卯以真宗順容李氏為宸妃是日宸妃薨宸妃
始生帝皇太后即以為己子使皇太妃保視之帝即位
踰十年宸妃嘿處先朝嬪御中未嘗自異人畏太后亦
無敢言者終太后世帝不自知宸妃所出也疾革乃進
位年四十六始宫中未治䘮宰相吕夷簡朝奏事因曰
聞有宫嬪亡者太后瞿然曰宰相亦預宫中事邪引帝
偕起有頃獨坐簾下召夷簡問曰一宫人死相公何與
夷簡曰臣待罪宰相外事無不當預太后怒曰相公欲
離間我母子耶夷簡曰太后不以劉氏為念臣不敢言
尚念劉氏則喪禮宜從厚太后悟遽曰李宸妃也且奈
何夷簡乃請治喪皇儀殿用一品禮殯洪福寺又謂内
侍羅崇勲曰宸妃當以后服殮用水銀實棺有司希太
后㫖言嵗月未利時有詔欲鑿宫城垣以出喪夷簡遽
求對太后揣知其意遣崇勲問何事夷簡言鑿垣非禮
喪宜自西華門出太后復遣崇勲謂夷簡曰豈意卿亦
如此也夷簡曰臣位宰相朝廷大事理當廷争太后不
許臣終不退崇勲三反太后猶不許夷簡正色謂崇勲
曰宸妃誕育聖躬而喪不成禮異日必有受其罪者莫
謂夷簡今日不言也崇勲懼馳告太后乃許之(考異李/燾曰鑿)
(垣事據魏泰東齋記事宸妃以二月二十六日薨輟視/朝三日三月一日發哀成服初四日贈三代十四日𦵏)
(又輟朝今并書之宸妃之號前/此亦未見恐是創置也當考)　三月戊子始行天聖
編敕太常博士安邱明鎬初為蘄州幕職知州鄧餘慶
貪暴不法州事皆鎬持正之薛奎領秦州益州皆辟鎬
自隨於是鎬罷益州通判還朝賜對帝問輔臣以鎬所
能者奎曰鎬文妙博學而沈鷙有謀能㫁大事願陛下
亟用之己丑命鎬權開封府推官尋即真　江淮旱戊
戌詔慮繫囚流以下降一等杖笞釋之　己亥除婺秀
州丁身錢　契丹太后慮契丹主懐齊天皇后鞠育之
恩因其蒐於雪林遣人馳至上京賜后死后曰我實無
辜天下共知待我浴而後就死可乎使者退比復至則
后已殂矣時年五十因殺其左右百餘人以庶人禮葬
祖州白馬山初聖宗將殂屬太子曰皇后無子故命汝
為嗣我死汝子母切勿殺之後契丹主遊獵過白馬山
追感遺命哭其冡徙祔慶陵(考異契丹國志云徙𦵏按/巴堅墓傍今從遼史后妃)
(傳/)追諡曰仁徳皇后　夏四月戊午知棣州王涉坐冒
請官地為職田配廣南牢城　六月殿中侍御史冀人
張存上疏言陛下嗣統以來延納至言罔有忌諱函夏
之人共思讜直自前秋詔罷百官轉對去冬黜降御史
曹修古等昨又聞進士林獻可因奏封事逺竄嶺南人心
惶惑中外莫測臣恐自今忠直之言與理亂安危之幾
蔽而不達因歴引周昌朱雲辛慶忌辛毗事以廣帝意
(考異林獻可本末史失不載今取蘇舜欽詩附見更竢/考求詩曰□説聖所擇愚謀帝不罪况乎言有文白黒)
(時利害前日林書生自謂胷臆大潛心摭世病策成謂/可賣投顙觸諫函獻言何耿介云昨見凶星上帝下警)
(戒意若曰昏椓出處恣蜂蠆安坐㺯神器開門納珍賄/宗支若繫囚親親禮日殺大臣尸其柄咋舌希寵拜速)
(速伐虎叢無使自沈療陛下幸察之聰明斯不壞如覩/賤臣言不瞬防禍敗一封朝飛入羣目已睚眦力夫暮)
(塞門執縳不容喟十手捽其胡如負殺人債幽諸死牢/中擊灼若龜蔡亦既下風指黥而播諸海長塗萬餘里)
(一錢不得帶必令朝夕間渴飢死于械徒前有口者縮/脰氣如鞲獨云已去除易若吹糠稗奈何上帝明非)
(徳不可盖倐忽未十旬炎官下其怪一夜紫禁中一燎/不存芥天王下牀走蒼猝畏挂礙連延舊寢廷頓失若)
(空寨明朝黄紙出大赦徧中外嗟乎林書生生命不可/再翻令凶惡囚纍纍受恩貸按天文志是年三月癸巳)
(星出中台貫北河入東井没炸烈有聲燭地食頃又有/星出天市垣宗人側東流入濁四月乙巳星出貫索大)
(如柸沒于鈎星側光照地又六月六日乙巳客星出東/北方近濁木星太微有芒彗至丁巳凡十三日而沒不)
(知舜欽詩所指凶星是何星也/又云宗支繫囚亦不詳所謂)　乙酉工部侍郎參知
政事王曙罷為資政殿學士戸部侍郎知陜州以疾自
請也(考異按宰輔編年録王曙以七月乙酉罷為資政/殿學士戸部侍郎知陜州宋史云丁酉王曙罷誤)
(也/)　辛夘以門下省為諌院徙舊省於右掖門之西先
朝雖除諌官而未嘗置院及陳執中為諌官屢請之置
諌院自此始　太白晝見彌月　八月辛丑以三司使
兵部侍郎晏殊為樞宻副使(考異辛丑宰輔編年録作/庚子朔今從長編與宋史)
　丙午以晏殊參知政事甲寅以楊崇勲為樞宻副使
　辛酉以吐蕃嘉勒斯賚為寜逺大將軍受州團練使
戊午詔國子監重修七十二賢堂其左丘明而下二十
一人並以本品衣冠圖之　壬戌修文徳殿成是夜大
内火延及崇徳長春滋福㑹慶崇徽天和承明延慶八
殿帝與皇太后避火於苑中癸亥移御延福宫(考異按/舜欽詩)
(云天王下床走/意即謂此也)　甲子以宰相吕夷簡為修葺大内使
樞宻副使楊崇勲副之　乙丑詔羣臣直言闕失先是
大内火百官晨朝而宫門不開輔臣請對帝御拱宸門
百官拜樓下宰相吕夷簡獨不拜帝使人問其故曰宫
廷有變羣臣願一望清光帝舉簾見之夷簡乃拜　丁
夘大赦其營造殿宇宜約祖宗舊制更從减省　時宦
者置獄治火事得縫人火斗已誣服下開封府使具獄
權知府事程琳辨其不然乃命工圖火所經處且言後
宫人多而所居隘其炷竈近板壁嵗久燥而焚此殆天灾
不宜以罪人監察御史蔣堂亦言火起無跡安知非天
意陛下宜修徳應變今乃欲歸咎宫人以之屬吏是重
天譴也帝為寛其獄卒無坐死者　是月殿中丞河南
滕宗諒祕書丞大名劉越准詔上封事宗諒言國家以
火徳王天下火失其性由政失其本固請太后還政而
越言尤鯁直皆不報　丁亥永興軍言左衛大將軍分
司西京李士衡卒士衡前後筦計二十年雖才智過人
然素貪家貲至累鉅萬建大第長安里中嚴若官府云
　庚寅重作冊寳以舊冊寳為宫火所焚也有司言冊
寳法物凡用黄金二千七百兩詔易以銀而金塗之
冬十月庚子黄白氣五貫紫微垣　十一月甲戌以修
大内成恭謝天地于天安殿遂謁太廟大赦改元是日
還延福宫　己夘冬至百官賀皇太后於文徳殿帝御
天安殿受朝　定難節度使西平王趙徳明凡娶三姓
衛慕氏生元昊黙宻氏生舒裕勒額藏楚輝氏生成威元
昊小名威哩羗語謂惜為嵬富貴為理性凶鷙猜忍圓
面高凖長五尺餘曉浮屠學通蕃漢文字案上置法律
書常携野戰歌太一金鑑訣數諌徳明無臣中國徳明
輒戒之曰吾久用兵終無益徒自疲耳吾族三十年衣
錦綺衣此聖宋天子恩不可負也元昊曰衣皮毛事畜
牧蕃姓所便英雄之生當王霸耳何錦綺為既陷甘泉
復舉兵攻拔西凉府至是徳明死元昊繼立(考異李燾史/曰實録正)
(並稱徳明既攻陷甘州拔西凉府未踰時乃死按甘州/及西凉府陷沒實録正史並不記其年月日所稱不踰)
(時或即是徳明死之年然徳明毎不聴元昊用兵其攻/陷甘州及西凉府想非徳意傳又稱元昊忽引兵襲甘)
(州見徳明不在兵間西凉府亦必元昊自拔之徳明不/與也實録正史載此事不詳因徳明死時乃附著之盖)
(誤矣今皆刪修以襲甘州入天聖六年/末此處并追叙攻拔西凉使不相牴牾)　癸巳元昊為
西平王命司封員外郎楊告為旌節官告使元昊既襲
封即隂為叛計時改元明道而元昊避父名輒稱顯道
於國中初對使者設席自尊大而告徙坐即賔位不為
屈告允恭子也元昊後僭諡徳明為太宗光聖皇帝墓
號嘉陵追尊繼遷為太祖廟號武宗　丙申詔蘇州所
沒丁謂莊田還給其家仍以其子前内殿承制珝為供
奉官　是月契丹冊李元昊為夏國王　十二月庚子
詔以來年二月躬耕籍田先請皇太后恭謝宗廟權罷
南郊之禮其恩賞並就禮畢施行　辛丑命禮官詳定
籍田及皇太后謁廟儀注始太后欲純用帝者之服參
知政事晏殊以周官王后之服為對薛奎曰太后必御
此若何而拜力陳其不可太后為改他服　壬寅以宣
徽南院使兼樞宻副使楊崇勲為樞宻使　甲辰羣臣
上皇帝尊號曰睿聖文武體天法道仁明孝徳上皇太
后尊號曰應天齊聖顯功崇徳慈仁保夀凡五上乃許
之　以太子中允安陽韓琦為太常丞直集賢院初琦
舉進士第二方唱名太史奏日下五色雲見左右皆賀
　己未上封者言比詔淮南民饑有以男女雇人者官
為贖還之今民間不敢雇傭人而貪者或無以自存望
聴其便從之　庚申命權三司使李諮同盛度王隨議
解鹽法天聖八年既聴解鹽通商行之一年嵗入視天
聖七年増緍錢十五萬明年更損九萬其後嵗益耗故
令諮等議之　壬戌西北有蒼白氣亘天　是嵗通判
陳州太常博士范仲淹以京師多不闗有司而署官賞
者乃附驛上奏以唐中宗朝墨敕斜封官為戒又屢疏
論内降之弊(據歐陽修神道碑富弼/墓志及仲淹集前年譜)　契丹主改元重
熈邊吏言諜知契丹將大入冦輔臣争言擇師備邊之
策參知政事薛奎獨曰先帝與契丹約和嵗遺甚厚必
不敢輕背約已而果如奎所料帝嘗謂輔臣曰臣之事
君鮮有克終者奎對曰保終之道匪獨臣下然也因厯
數開元天寳時事以對帝深然之
　
　
　
　
　
　資治通鑑後編卷三十九
