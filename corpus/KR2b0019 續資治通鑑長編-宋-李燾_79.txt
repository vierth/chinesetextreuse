
　續資治通鑑長編巻七十七
　　　　　　　　　　　　　宋　李燾　撰
　　真宗
大中祥符五年春正月癸酉命翰林學士晁逈樞密直
學士劉綜知制誥李維龍圖閣待制孫奭同知貢舉上
作詩朂以掄材之意始遣内臣二員承受奏報　蘇州
言水災詔蠲其民秋租　杭州言浙江壊岸漸逼州城
望遣使自京部埽匠壕寨赴州蕆役從之仍令馳驛而
徃轉運司更互檢校
乙亥贈左僕射宋白卒有司議諡曰文憲内出密奏言
白素無檢操不當獲此諡遂改為文安　賜處州處士
周啓明粟帛東封初啓明舉賢良既罷歸遂不復有仕
進意教授弟子百餘人時號處士於是轉運使陳堯佐
表其行義於朝故賜之
己卯令僦官舎民無出錢三日以雪寒也　三司言左
藏三庫承前各置官吏今請併為一但置監官二員從
之(韋氏㑹要云近年已省一庫今復併三庫/為一庫後以官少事煩遂改如今制當考)　京東都
大廵檢胡守節言部民王吉知羣盜匿所密以告官請
俟禽獲以其賍給之上曰如此則被賊之家無乃重傷
乎宜賜官錢三萬賍悉歸其主(胡守節/未見)
河北轉運使言鎮定都部署周瑩曠弛不任職壬午徙
瑩知澶州命歩軍副都指揮使王能代之瑩在澶州州
廨之側屢有㓂盜宰相以瑩位居將帥不能以威望鎮
静請復徙他郡上曰處之閑僻益便其自奉耳乃下詔
督責令其擒捕時發卒修河防而軍中所給糗糧多腐
敗不可食又役使不均瑩弗能䘏以故亡命者甚衆
詔如聞保州遣兵襲賊私越北境疆場之事尤務謐寧
其令本州按罪痛䋲之　分遣使臣馳詣沿黄汴御河
州軍申諭守臣謹䕶隄岸棣州言河決聶家口請徙州
城上曰城去河決尚十數里一方民庶占籍甚衆未可
遽徙也遣内殿崇班史崇貴内供奉官王文慶與本路
轉運使規度完塞仍具利害以聞　三司借内藏庫錢
五十萬貫
癸未令保安軍稻田務旬具墾殖功狀以聞是軍地接
蕃境屢詔修廣屯田自高尹涖軍事罕以聞奏故督責
之
甲申遣内供奉官王懐信侍禁李晏詣秦州小洛門置
寨採木令秦州以騎兵百人歩軍五百人防從無得廣
興兵甲以疑戎人　司天言太陰當虧不虧宰臣表賀
乙酉并州上芻粟之數可給四五年上曰河東仍嵗豐
穰儲偫尤廣自今諸路稔嵗宜以時積糓為凶年之僃
因言蜀中儲蓄甚鮮陳堯叟曰兩川地皆肥饒而民不
務儲蓄或小歉則毎以蔬芋充食上曰河東北非粟不
可務農寳糓乃國家養民之道也　閶闔門内有人每
夕身有光能於隙竅徃來無礙上謂宰臣曰此必妖人
惑衆令開封府擒捕禁約之　詔文武官薨卒當定諡
者自今本家申請即准故事施行不須奏入俟報　詔
殿前馬歩軍揀補禁軍捧日上三軍每指揮及三百人
龍衛上四軍每指揮及二百五十人拱聖驍騎驍勇寧
朔神騎雲騎武騎每指揮及三百五十人並於次下軍
額選揀升補上曰安不忘戰古之道也仍令擇材勇者
引對補之　契丹每遣人至寧化軍詔於横嶺舗治館
舎以待之從河東緣邊安撫司之請也
己丑詔以霖潦害稼除開封府民所欠秋租
壬辰令河陽出廪粟萬斛減價給糶以惠貧民
上封者言貢院鏁宿後即有晁逈李維家僮旦夕至省
前誑求財貨望令開封府捕逐上遣中使諭逈等止絶
之使還具言逈維憂畏狀甲午賜逈維手詔慰撫焉
京城常平倉置七場分糶米糧趨市者衆或至壅隘詔
分為十四場以便民　令􁌇州出常平倉粟賤糶以賑
窮乏
丙申詔緣漢江州軍渡船力勝錢並特除放　詔保州
稻田務累嵗積糓未嘗支用慮經乆腐敗令三司規度
給遣　環慶路廵轄馬逓舗使臣言蕃部酒醉强奪馬
纓尋送本界監押和斷遣之上曰熟户蕃人敢干使命
令本路部署究其狀重行鞫罰
丁酉瀛州言北境商人私以物至州貿鬻為州民恐嚇
即潛行厚賂而免詔緣邊安撫使追取所賂悉還北境
仍令徧諭彼民有互市即赴㩁場無得潛至邊郡
戊戌著作佐郎聊城李垂上導河形勢書三篇并圖其
畧曰臣請自汲郡東推禹故道挾御河減其水勢出大
伾上陽太行三山之間復西河故瀆北注大名西館陶
南東北合赤河而至於海因於魏縣北析一渠正北稍
西逕衡漳出邢洺如夏書過洚水稍東注易水合百濟
會朝河而入于海大伾而下黄御混流薄山障隄勢不
能逺如是則載之髙地而北行百姓獲利匈奴南冦無
所入禹貢所謂夾右碣石入于河孔安國曰河逆上此
州界其始作自大伾西八十里曹公所開運渠東三十
里引河水正北稍東十里被伯禹古堤徑牧馬坡從禹
故道又東三十里轉大伾西通利軍北挾白溝復西大
河北徑青豐大名西歴洹水魏縣東暨館陶南入屯氏
故瀆合赤河而北至于海既而自大伾西新發故瀆西
岸析一渠正北稍西五里廣深與汴等合御河道通大
伾北即堅壤析一渠東西二十里廣深與汴等復東大
河兩渠分流則西三分水猶得注澶淵舊渠矣大都河
水從西北大河故瀆東北合赤河而逹于海然後於魏
縣北發御河河西岸析一渠正北稍西六十里廣深與
御河等合衡漳水又冀州北界深州西南三十里决衡
漳西岸限水為門西北注滹沱潦則塞之使東漸渤海
旱則决之使西灌屯田有以見僃塞限邊形勝之利出
於中國矣兩漢已下言水利者屢欲求九河故道而疏
之今考圖制九河並在平原而北且河環澶􁌇未至平
原而上已决矣則九河奚利㢤漢武捨大伾之故道發
頓丘之暴衝則濫兖泛濟接聞於世夫平原而北地勢
浚下泄水甚易故滄徳之間舊障皆完􁌇臺而東地形
髙平入海稍難故齊棣之間游波互出若放河北下則
其利甚詳惜㦲河朔平田膏腴千里而縱容敵騎劫掠
其間無山川阨塞之防無形勝顧望之僃雖將材兵盛
未暇長驅可謂授勝地於匃奴借㓂兵為虎翼漢賈誼
晁錯不及此議者以河水未東故也唐戴胄馬周不及
此議者以寺在幽北故也今大河盡東全燕陷北則禦
敵之計莫大於河不然則趙魏百城賦庶萬億所謂誨
盜而招㓂矣一日伺我邊土蔬饉糓饑乘虛入犯臨時
為計則實難不如因人足財豐之際下民輕資疾力而
成實興利除害之大者也詔樞密直學士任中正龍圖
閣直學士陳彭年知制誥王曾詳定中正等上言詳垂
所述頗為周悉所言起滑臺而下派之為六則沿流就
下湍急難制恐水勢聚而為一不能各依所導必成六
𣲖則是更增六處河口悠久難於隄防亦慮入滹沱漳
河漸至二水淤塞益為民患又築隄七百里役夫二十
一萬七千且乆閲時日侵占民田頗為煩費其書并圖
雖興行匪易而博洽可奨望送史館從之
是月詔以塼壘皇城
二月庚子環州言故靈州蕃部指揮使令狐謙男自靈
州來歸上以謙徃在靈州嘗與西戎力戰有功因署軍
職今其子復能向化詔本州優給資糧遣令赴闕
辛丑延州部署曺利用請建築子城上以勞民不許
甲辰兩浙轉運使陳堯佐言部内諸州民以飲博頻犯
法者有司籍其名每有爭訟不計曲直即重行决罰使
民無由改過自今望令諸州察其易行自新者依理區
分犯三次以上情重奏裁從之
乙巳内殿崇班閤門祗候錢昭厚言河清卒有惰役者
以鎌斧自斷足指利於徙隣州牢城自今望决訖𨽻本
軍從之
初占城國貢獅子有二蠻人留養苑中上慮其懐土丙
午命優給資糧遣還
丁未羣牧司月賜錢五萬以給公費　徙莫州順安軍
騎㨗兵各一指揮屯瀛州先是上封者言初募此軍皆
被邊惡少請徙於髙陽關上不欲使之生疑因令髙陽
關部署每季取兩指揮以習武藝又聞其疲於徃復故
有是命　洛浦磨嵳洞蠻酋田仕瓊等貢溪布
戊申江淮安撫使李廸等上江南諸州夏秋税錢數詔
經災沴處皆倚閣之餘則寛其限　令定州出常平倉
粟賤糶以惠民
初命王旦撰祀汾陰壇頌王欽若撰朝覲壇頌陳堯叟
撰親謁后土廟頌庚戌旦等以頌成並加特進邑封旦
自集賢殿大學士改昭文館大學士上將如東封例並
遷其官旦等固辭得免　詔貢舉人但曾預南省試者
公罪聽贖
壬子詔奬知澧州劉仁霸仍留再任考滿吏民有請故
也仁霸言近作歌十首述本州風俗以勸課農桑為意
農民唱於田里傳入溪峒錦州刺史向光舜繼成十首
以進上悦　軍頭司散員皆准赦收叙命樞密參酌原
罪分𨽻外州軍校有習知水事者並補緣河諸州自今
經差使無過犯者具籍以聞當議遷署
癸丑上謂宰臣曰聞貢院試諸科舉人皆解衣閱視慮
其挾蔵書冊頗失取士之體宜令止之先是直史館劉
鍇請挾書并同保人殿一舉是嵗諸科以挾書扶出者
十八人并同保九十三人而十二人當奏名有司以聞
上特令赴殿試乃詔禮部别加裁定罷同保殿舉之制
　詔開封府諸縣軍民相毆訟者令知縣都監同議斷
以上封者言縣與本軍各庇所部多致枉抑故也　京
西諸州軍民饑處令轉運使諭告積蓄之家有能賑濟
及以糧斛减半價出糶者並具名聞第行恩奬　詔福
州支諸軍俸自今悉用銅錢勿以鐡錢參之
丙辰詔如聞夏州貢奉人在道市物頗或擾民宜令所
在官司嚴示約束　懐州流民有殍踣者令家給緡錢
賑䘏之　詔京東西河北陜西江淮南民以柴薪渡河
津者勿收算濱棣州民以物入城市者免税一年　詔
三班院擇使臣為諸州都同廵檢先是多用補䕃未歴
事者故申飭之　詔開封府所遣胥役廵渠因縁擾人
宜著為條制犯者懲之
己未詔翰林學士已下准詔所舉京朝官一百七十一
人宜具舉主及本官歴任簿進内　三司借内藏庫錢
三十萬貫從之
壬戌令禮部貢院録諸州發解試題進内上將親試貢
士慮其重複故也自是用為常例
癸亥詔河北諸州軍麵洎他物當輸市征者特免一年
甲子以侍御史趙禎為兵部員外郎益州路轉運使上
諭禎曰蜀去朝廷逺民間事有可更置者悉條上之禎
至部事無大小悉心究訪至有一日章數上者蒲江縣
捕劫盗不得而官司反繫平民十數人楚掠强服之又
合其辭若無疑者禎適行部意其有寃乃馳入縣獄因
盡得其寃狀釋出之　知河南府馮拯言聖恩優容養
疾其留守及府司錢糓文籍望免簽署詔令止署帳檢
因以冦準例諭之(冦準例/當考)
丙寅詔以河決濵棣州畎畝積水民不安其居委本路
轉運使及長吏倍加安撫　歩軍都虞候英州防禦使
袁貴被病詔遣太醫診視晨奏稍損及暮而卒上責醫
工無狀並黜其官　入内内侍省言前行費遜乞依陳
瑩例轉職上曰陳瑩乃太宗尹京日宅庫前行故特補
殿直入内内侍省止有前後行曹司名目自今不得别
置勾押官餘罷之
三月戊辰朔詔自今審刑院大理寺奏案情狀已正條
目未僃不致妨閡者並即許斷若事節未僃即直指其
事委元推官照㑹提㸃刑獄司得法寺䟽駮便覆推宜
詳酌可以結絶無别致追擾其元推官如事情不變未
周僃者亦不須問罪務絶滋蔓以稱欽䘏之意焉
己巳三司言博州民段倫冒佃田土當収積嵗租絲望
給限十年輸官詔從之仍蠲其半
丁丑詔河朔諸州見欠去年秋租宜並倚閣民有抱税
逃者委長吏招誘復業加安撫之
辛巳詔大理寺自今諸處奏案有失出入徒半年罪者
其元勘録問檢斷官等不須問罪　三司奏假内蔵綾
縠二萬四千匹從之
癸未詔禮部奏名人隠匿服紀者並令自陳無得輙赴
殿試　三司言諸司送契丹使道被寒雪有亡失什物
及驢畜斃者詔釋其罪蠲除之
丙戌令樞密院取諸軍嘗歴戰陳箭鏃在體者籍數以
聞先是諸軍取箭鏃者皆被賞馬知節言臣累曾中鏃
若傷骨即死不到骨者登時出之豈有累年在肌膚者
但近例出箭鏃即補小校此特貪其進改故為妄冒耳
今若不欲窮詰望止賞以金帛不行遷轉則詐偽自息
上曰此當檢視儻非妄冒亦當如前例賞之無使濫可
也(二年二月發諸路/取箭鏃醫人赴闕)
己丑上御崇政殿親試禮部合格貢舉人殿之廊廡分
列位次署其名氏仍掲於牓使無得遷易始摹印詩賦
論題以賜官給紙起草得進士建安徐奭而下及第者
百人同出身者二十六人諸科及第者三百二十四人
同出身者五十二人先是考進士巻入第四等者止九
十人令取五舉已上者再考乃及前數詔入第四等者
以賦論為先詩次之又以高等十巻命輔臣重定始召
放焉　遣閣門祗候郭盛乘驛往棣州與轉運使前遣
使臣同規畫修河事以完葺隄口奏報稽緩也
庚寅上作諸王唱酬詩集序示宰相仍命以集赴秘閣
癸巳詔天慶節禁刑七日天貺節一日著于令　以堂
後官太常博士劉明恕提㸃五房公事賜錢三十萬上
召諭之曰五房事繁藉汝勤幹宜益盡心也
甲午詔金明池瓊林苑先許士庶行樂或小有紛競不
至毆傷者官司勿得擒捕
丁酉上封者言進士蕭立之本名琉嘗因賭博抵杖刑
今易名赴舉登第詔有司召立之詰問立之引伏命奪
其敇贖銅四十斤遣之　近制軍員有年深功高者即
授御前忠佐軍頭給以廨宇而諸司使副多强占之上
密訪聞得二十餘所乃詔王欽若諭軍頭司悉令移出
給付(據㑹要是三月事而/實録不載今附見)
夏四月己亥詔遣官制鞫公事所差推典如經七次無
法司駮難者遞遷一級
辛丑以太常少卿知潭州劉師道為左司郎中樞密直
學士仍知潭州師道敏於吏事所至有聲吏民畏愛長
沙當湖嶺都㑹剖煩析滯案無留事故增秩再任焉
詔承前遣使取内外軍中疲老者咸給俸糧之半以𨽻
剩員今可簡閲使歸農業其合留者亦據逐營給役數
外别為營舎處之内契丹渤海女真本外國人停之慮
無所歸可如其舊仍令所至州郡並與部署鈐轄閱驗
連署其狀具當去留之數及引視軍校之不任職者即
時附驛以聞其當徙𨽻軍額即就配近便州郡緣邊者
徙于内地並與本州官吏移牒轉送當停者給以公驗
止許居本州嵗上其籍並給次月俸糧裝錢日食遣之
所簡馬但筋齒弱老病不中療者咸件析以聞其在京
殿前馬歩軍司有升退即時具名籍申樞密院有未當
者悉改正之當徙者給裝錢在道口糧勿復奏裁其外
州軍士當降次軍分所𨽻州郡聽本人自擇其便
壬寅慈州言民飢寧鄉縣生石脂如麵民采以為餅餌
癸卯令禮部貢院取前後詔敇經久可行者編為條例
甲辰修内司言皇城累甓土摧役卒壓死者十二人詔
以錢帛給其家仍劾主者罪自是以功役尤廣且屬炎
暑遂罷之
戊申命資政殿大學士刑部尚書向敏中守本官平章
事(李􁅱十朝經要有集/賢院大學士六字)敏中再掌留任以厚重鎮靜人
情帖然上愈嘉之故復使相　三司請民有販茶違法
者許家人告論上曰此犯敎義非朝廷所當言也不許
(本紀云以利而壊風俗非/國體也不許今從實録)　交州李公藴遣使來貢其
使者並優進秩從𨽻有道病死者所賜物附還其家
詔江淮南諸州不刺面役人咸釋之從安撫使李廸等
奏也　雄州言邊民越入北界賭博者准法决訖徙𨽻
向南軍籍從之　雄覇州民因水壊田艱食者多捕漁
自給官復收其市算詔特除之
辛亥詔淮南堰埭運糧挽舟軍士四時給役頗為勞自
今冬季並令休息
壬子除通泰楚州鹽亭户積欠丁額鹽十四萬石　杭
州言去冬濤頭衝激江岸摧圯者三百餘丈自高品白
崇慶醮祭浪勢遂息詔封濤神為英烈王又令本州以
春秋二仲就廟建道場三晝夜及以素饌祠神
癸丑令昇州葺茅山宫觀
甲寅涇原路鈐轄曹瑋言緣邊諸州蕃落指揮皆土人
習知山川道路及諸蕃情狀毎有擒逐常為先鋒望自
今軍校止於本指揮叙進從之
乙卯詔文武官被制劾者所司移報閤門禁止朝謁時
常叅官案問而上殿奏事閤門不之知也　新及第進
士彭乘與同年生登相國寺閣皆顧瞻鄉關有從官之
樂乘獨悵然西望曰親老矣安能舎晨夕之奉而圖一
身之榮乎翌日奏乞守選侍養上嘉其意命依例注官
遣還乘華陽人也
戊午遣中使分按諸班諸軍牧馬
己未詔緣邉州軍以僃城火牛草賦于民者嚴禁止之
辛酉詔饒信州買銅場壤稅錢海州𣙜貨務請茶開裹
功錢並除之又饒州往例集民為甲令就官場買茶自
今聽從便收市　詔比來因公事勘斷人經年遇赦多
過闕訴枉自今宜令制勘官每獄具則請官録問得手
狀伏辨乃議條决罰如事有枉濫許詣録問官陳訴即
選官覆按如勘官偏曲即劾罪同奏如録問官不為申
舉許詣轉運提㸃刑獄司即無得詣闕赴訴
壬戌趙徳明請割綏州土田人口𨽻當道詔陜西轉運
使取元進誓書與邊臣詳定報之初徳明以是為請邊
臣言當𨽻延州德明復遣使詣闕上訴故有是命徳明
又嘗言延州蕃落侵其地黒林平下詔按驗轉運使薛
奎閱郡籍得徳明常假道黒林平移文録示之德明遂
伏(黒林平事據薛奎傳附此奎為/陜西轉運使乃此年二月也)
同州觀察使王嗣宗知鎮州與樞密直學士給事中邊
肅為代二人素不相能肅嘗以公錢貿易規利又遣部
吏彊市民羊及買妾嗣宗諷通判東方慶等列狀訴之
嗣宗以聞有司請逮繫上曰肅在近職朕不欲使之屬
吏又念其頃守邢州有固禦之勞乃命樞密直學士劉
綜任中正以嗣宗奏示之肅盡引伏乙丑肅坐奪三任
授岳州團練副使不署州事嗣宗嘗自言徙种放掘邠
狐及案肅為去三害　上謂王旦等曰去嵗令河中府
陜州遣官召李瀆魏野皆以疾辭頗有言其踰垣穴壁
以避搜訪者近因中使過彼各令存問瀆等復自陳靜
退之意旦曰瀆野皆儒雅之士縱被疾不能從宦若國
家以禮致聘安得奔遁也　三司假内藏庫錢三十萬
貫從之
五月戊辰朔詔禮部權停今年貢舉　上以江淮兩浙
路稍旱即水田不登乃遣使就福建取占城稻三萬斛
分給三路令擇民田之高仰者蒔之蓋旱稻也仍出種
法付轉運使揭牓諭民其後又取種于玉宸殿上與近
臣同觀作歌畢和又遣内侍持稻示百官于都堂
壬申詔陜西民今年夏秋租稅如本屬州軍地逺者聽
輸隣郡
癸酉上以宗室所和緑毛龜詩示宰臣等因曰諸王暇
日莫若讀書綴文嘗有請讀史者朕諭以學古莫若讀
正經皆聖人之言也
乙亥詔河北河東就糧軍士自今互戍二邊　甘州輝
和爾汗王伊嚕格勒巴烏公主遣使來貢
丙子詔自今兩省五品中書省四品諸司三品有同列
出使並許郊餞仍給休暇一日餘官親屬僚友出行任
以休務日餞送　八作司請于京城東紐笮維舟以易
汴橋詔開封府規度且言經乆之利其獻計兵匠遷一
資橋成未半嵗覆舟者數十命毁之仍劾獻計者罪造
橋如舊制
丁丑詔濵棣州民僦官舎及屋税鹽錢並减其半俟水
落仍舊　詔河北轉運使自今歛市芻糧宜就瀕河州
郡以便輓送
戊寅制以修儀劉氏為徳妃令有司擇日備禮冊命
庚辰上御崇政殿慮囚死罪情理可憫者悉貸之　詔
川陜諸州屯兵多用草茅覆屋連接官舎頗致延火宜
令自今壊者漸易以瓦無得因縁擾民
辛巳萬安州言黎洞蠻人互相殺害廵檢使發兵掩捕
士有傷者上聞而切責之曰蠻人相攻但許邊吏和斷
安可擅發兵甲或致擾動即令有司更選可任者代之
癸未入内供奉官江徳明言監修東嶽廟民間言山出
銅鑛採鍊得實望令興置冶務詔不許
丙戌令江淮南發運司留上供米二百萬斛以僃賑糶
丁亥賜棣州秋租十之三　令江淮南丁身鹽米錢自
今並免折科(前已免丁身錢今又免/折科不知何也當考)
戊子賜近臣金華殿所種麥
己丑詔諸路部署司科斷軍人大辟者承前皆不上奏
止録案申刑部自今具犯名上樞密院覆奏以聞
壬辰祠部員外郎直集賢院錢易等坐所解國子監舉
人有十不責監諸州商税
甲午詔自今文臣換武職者並詢其武藝　令河北諸
州簡本城兵士部送京師分補禁軍之闕　知袁州何
䝉上言本州二税請以金折納上曰若是則盡廢耕農
矣不許
