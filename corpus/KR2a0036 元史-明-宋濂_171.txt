
　元史卷一百七十二
　　明翰林學士亞中大夫知制誥兼修國史宋濓等修
　列𫝊第五十九
　　程鉅夫
程鉅夫名文海避武宗廟諱以字行其先自徽州徙郢
州京山後家建昌叔父飛卿仕宋通判建昌世祖時以
城降鉅夫入為質子授宣武將軍管軍千户他日召見
問賈似道何如人鉅夫條對甚悉帝說給筆札書之乃
書二十餘幅以進帝大奇之因問今居何官以千戸對
帝謂近臣曰朕觀此人相貎已應貴顯聴其言論誠聰
明有識者也可置之翰林丞相和爾果斯𫝊旨至翰林
以其年少奏為應奉翰林文字帝曰自今國家政事得
失及朝臣邪正宜皆為朕言之鉅夫頓首謝曰臣本疏
逺之臣得䝉陛下知遇敢不竭力以報陛下尋進翰林
修撰累遷集賢直學士兼秘書少監至元二十九年奏陳
五事一曰取㑹江南仕籍二曰通南北之選三曰立考
功厯四曰置貪贓籍五曰給江南官吏俸朝廷多采行
之賜地京師安貞門以築居室二十年加翰林集賢學
士同領㑹同館事二十三年見帝首陳興建國學乞遣
使江南搜訪遺逸御史臺按察司並宜㕘用南北之人
帝嘉納之二十四年立尚書省詔以為㕘知政事鉅夫
固辭又命為御史中丞臺臣言鉅夫南人且年少帝大
怒曰汝未用南人何以知南人不可用自今省部臺院
必㕘用南人遂以鉅夫仍為集賢直學士拜侍御史行
御史臺事奉詔求賢於江南初書詔令皆用蒙古字及
是帝特命以漢字書之帝素聞趙孟藡葉李名鉅夫當
臨行帝密諭必致此二人鉅夫又薦趙孟頫余恁萬一
鶚張伯淳胡夢魁曽晞顏孔洙曽沖子凌時中包鑄等
二十餘人帝皆擢置臺憲及文學之職還朝陳民間利
病五事拜集賢學士仍還行臺二十六年時相僧格専
政法令苛急四方騷動鉅夫入朝上疏曰臣聞天子之
職莫大於擇相宰相之職莫大於進賢苟不以進賢為
急而惟以殖貨為心非為上為徳為下為民之意也昔
文帝以決獄及錢糧問丞相周勃勃不能對陳平進曰
陛下問決獄責廷尉問錢穀責治粟内史宰相上理隂
陽下遂萬物之宜外鎮撫四夷内親附百姓觀其所言
可知宰相之職矣今權姦用事立尚書省鈎考錢穀以
剥害生民為務所委任者率皆貪饕邀利之人江南盜
賊竊發良以此也臣竊以為宜清尚書之政損行省之
權罷言利之官行恤民之事於國為便僧格大怒羈留
京師不遣奏請殺之凡六奏帝皆不許鉅夫既還行臺
二十九年又召鉅夫與胡祇遹姚燧王惲雷膺陳天祥
楊恭懿髙凝陳儼趙居信等十人赴闕賜對三十年出
為閩海道肅政亷訪使興學明教吏民畏愛之大徳四
年遷江南湖北道肅政亷訪使至官首治行省平章家
奴之為民害者上下肅然八年召拜翰林學士商議中
書省事十年以亢旱暴風星變鉅夫應詔陳弭灾之策
其目有五曰敬天曰尊祖曰清心曰持體曰更化帝皆
然之雲南省臣言世祖親平雲南民願刻石㸃蒼山以
紀功徳詔鉅夫撰其文十一年拜山南江北道肅政亷
訪使復留為翰林學士至大元年修成宗實録二年召
至上都三年復拜山南江北道肅政亷訪使四年與李
謙尚文等十六人同赴闕賜對便殿拜浙東海右道肅
政亷訪使留為翰林學士承旨皇慶元年修武宗實録
二年旱鉅夫應詔陳桑林六事忤時宰意明日帝遣近
侍賜上尊勞之曰中書集議惟卿所言甚當後臨事其
極言之於是詔鉅夫偕平章政事李孟㕘知政事許師
敬議行貢舉法鉅夫建言經學當主程頤朱熹𫝊註文
章宜革唐宋宿弊命鉅夫草詔行之三月以病乞骸骨
歸田里不允命尚醫給藥物官其子大本郊祀署令以
便侍養時令近臣撫視且勞之曰卿世祖舊臣惟忠惟
貞其勉加饔粥少留京師以副朕心鉅夫請益堅特授
光禄大夫賜上尊命廷臣以下飲餞於齊化門外給驛
南還勅行省及有司常加存問居五年而卒年七十泰
定二年贈大司徒柱國追封楚國公諡文憲
　　趙孟頫
趙孟頫字子昻宋太祖子秦王徳秀之後也五世祖秀
安僖王子偁四世祖崇憲靖王伯圭髙宗無子立子偁
之子是為孝宗伯圭其兄也賜第於湖州故孟頫為湖
州人曽祖師垂祖希永父與訔仕宋皆至大官入國朝
以孟頫貴累贈師垂集賢侍讀學士希永太常禮儀院
使並封吳興郡公與訔集賢大學士封魏國公孟頫幼
聰敏讀書過目輒成誦為文操筆立就年十四用父䕃
補官試中吏部銓法調真州司戸㕘軍宋亡家居益自
力於學至元二十三年行臺侍御史程鉅夫奉詔搜訪
遺逸於江南得孟頫以之入見孟頫才氣英邁神采煥
發如神仙中人世祖顧之喜使坐右丞葉李上或言孟
頫宋宗室子不宜使近左右帝不聼時方立尚書省命
孟頫草詔頒天下帝覽之喜曰得朕心之所欲言者矣
詔集百官於刑部議法衆欲計至元鈔二百貫贓滿者
死孟頫曰始造鈔時以銀為本虚實相權今二十餘年
間輕重相去至數十倍故改中統為至元又二十年後
至元必復如中統使民計鈔抵法疑於太重古者以米
絹民生所須謂之二實銀錢與二物相權謂之二虚四
者為直雖升降有時終不大相逺也以絹計贓最為適
中況鈔乃宋時所創施於邊郡金人襲而用之皆出於
不得已迺欲以此㫁人死命似不足深取也或以孟頫
年少初自南方來譏國法不便意頗不平責孟頫曰今
朝廷行至元鈔故犯法者以是計贓論罪汝以為非豈
欲沮格至元鈔耶孟頫曰法者人命所係議有重輕則
人不得其死矣孟頫奉詔與議不敢不言今中統鈔虚
故改至元鈔謂至元鈔終無虚時豈有是理公不揆於
理欲以勢相陵可乎其人有愧色帝初欲大用孟頫議
者難之二十四年六月授兵部郎中兵部總天下諸驛
時使客飲食之費幾十倍於前吏無以供給强取於民
不勝其擾遂請於中書増鈔給之至元鈔法滯澁不能
行詔遣尚書劉宣與孟頫馳驛至江南問行省丞相慢
令之罪凡左右司官及諸路官則徑笞之孟頫受命而
行比還不笞一人丞相僧格大以為譴時有王虎臣者
言平江路總管趙全不法即命虎臣往按之葉李執奏
不宜遣虎臣帝不聴孟頫進曰趙全固當問然虎臣前
守此郡多强買人田縱賓客為姦利全數與爭虎臣怨
之虎臣往必將陷全事縱得實人亦不能無疑帝悟乃
遣他使僧格鐘初鳴時即坐省中六曹官後至者則笞
之孟頫偶後至㫁事官遽引孟頫受笞孟頫入訴於都
堂右丞葉李曰古者刑不上大夫所以養其亷恥教之
節義且辱士大夫是辱朝廷也僧格亟慰孟頫使出自
是所笞唯曹史以下他日行東御牆外道險孟頫馬跌
墮於河僧格聞之言於帝移築御牆稍西二丈許帝聞
孟頫素貧賜鈔五十錠二十七年遷集賢直學士是歳
地震北京尤甚地陷黒沙水涌出人死傷數十萬帝深
憂之時駐蹕龍虎臺遣鄂爾根薩里馳還召集賢翰林
兩院官詢致災之由議者畏忌僧格但泛引經𫝊及五
行災異之言以修人事應天變為對莫敢語及時政先
是僧格遣實都及王濟等理算天下錢糧已徵入數百
萬未徵者尚數千萬害民特甚民不聊生自殺者相屬
逃山林者則發兵捕之皆莫敢沮其亊孟頫與鄂爾根
薩里甚善勸令奏帝赦天下盡與蠲除庶幾天變可弭
鄂爾根薩里入奏如孟頫所言帝從之草詔已具僧格
怒謂必非帝意孟頫曰凡錢糧未徵者其人死亡已盡
何所從取非及是時除免之他日言事者倘以失陷錢
糧數千萬歸咎尚書省豈不為丞相深累耶僧格悟民
始獲蘇帝嘗問葉李留夢炎優劣孟頫對曰夢炎臣之
父執其人重厚篤於自信好謀而能㫁有大臣器葉李
所讀之書臣皆讀之其所知所能臣皆知之能之帝曰
汝以夢炎賢於李耶夢炎在宋為狀元位至丞相當賈
似道誤國罔上夢炎依阿取容李布衣乃伏闕上書是
賢於夢炎也汝以夢炎父友不敢斥言其非可賦詩譏
之孟頫所賦詩有往事已非那可說且將忠直報皇元
之語帝歎賞焉孟頫退謂奉御徹爾曰帝論賈似道誤
國責留夢炎不言僧格罪甚於似道而我等不言他日
何以辭其責然我疏逺之臣言必不聴侍臣中讀書知
義理慷慨有大節又為上所親信無踰公者夫捐一旦
之命為萬姓除殘賊仁者之事也公必勉之既而徹爾
至帝前數僧格罪惡帝怒命衞士批其頰血涌口鼻委
頓地下少間復呼而問之對如初時大臣亦有繼言者
帝遂按誅僧格罷尚書省大臣多以罪去帝欲使孟頫
與聞中書政事孟頫固辭有旨令出入宫門無禁毎見
必從容語及治道多所禆益帝問汝趙太祖孫耶太宗
孫耶對曰臣太祖十一世孫帝曰太祖行事汝知之乎
孟頫謝不知帝曰太祖行事多可取者朕皆知之孟頫
自念久在上側必為人所忌力請補外二十九年出同
知濟南路總管府事時總管闕孟頫獨署府事官事清
簡有元掀兒者役於鹽塲不勝艱苦因逃去其父求得
他人屍遂誣告同役者殺掀兒既誣服孟頫疑其寃留
弗決踰月掀皃自歸郡中稱為神明僉亷訪司事韋哈
喇哈斯素苛虐以孟頫不能承順其意以事中之㑹修
世祖實録召孟頫還京師乃解久之遷知汾州未上有
旨書金字藏經既成除集賢直學士江浙等處儒學提
舉遷泰州尹未上至大三年召至京師以翰林侍讀學
士與他學士撰定祀南郊祝文及擬進殿名議不合謁
告去仁宗在東宫素知其名及即位召除集賢侍講學
士中奉大夫延祐元年改翰林侍講學士遷集賢侍講
學士資徳大夫三年拜翰林學士承旨榮禄大夫帝眷
之甚厚以字呼之而不名帝嘗與侍臣論文學之士以
孟頫比唐李白宋蘇子瞻又嘗稱孟頫操履純正博學
多聞書畫絶倫旁通佛老之旨皆人所不及有不悅者
間之帝初若不聞者又有上書言國史所載不宜使孟
頫與聞者帝乃曰趙子昻世祖皇帝所簡拔朕特優以
禮貌置於館閣典司述作𫝊之後世此屬呶呶何也俄
賜鈔五百錠謂侍臣曰中書毎稱國用不足必持而不
與其以普慶寺别貯鈔給之孟頫嘗累月不至宫中帝
以問左右皆謂其年老畏寒勅御府賜貂䑕衣初孟頫
以程鉅夫薦起家為郎及鉅夫為翰林學士承旨求致
仕去孟頫代之先往拜其門而後入院時人以為衣冠
盛事六年得請南歸帝遣使賜衣幣趣之還朝以疾不
果行至治元年英宗遣使即其家俾書孝經二年賜上
尊及衣二襲是歳六月卒年六十九追封魏國公諡文
敏孟頫所著有尚書註有琴原樂原得律吕不傳之妙
詩文清邃奇逸讀之使人有飄飄出塵之想篆籀分隸
真行草書無不冠絶古今遂以書名天下天竺有僧數
萬里來求其書歸國中寳之其畫山水木石花竹人馬
尤精緻前史官楊載稱孟頫之才頗為書畫所掩知其
書畫者不知其文章知其文章者不知其經濟之學人
以為知言云子雍奕並以書畫知名
　　鄧文原
鄧文原字善之一字匪石綿州人父漳徙錢塘文原年
十五通春秋在宋時以流寓試浙西轉運司魁四川士
至元二十七年行中書省辟為杭州路儒學正大徳二
年調崇徳州教授五年擢應奉翰林文字九年陞修撰
謁告還江南至大元年復為修撰預修成宗實録三年
授江浙儒學提舉皇慶元年召為國子司業至官首建
白更學校之政當路因循重於改作論不合移病去科
舉制行文原校文江浙慮士守舊習大書朱熹貢舉私
議揭於門延祐四年陞翰林待制五年出僉江南浙西
道肅政亷訪司事平江僧有憾其府判官理熙者賄其
徒告熙贓熙誣服文原行部按問得實杖僧而釋熙吳
興民夜歸廵邏者執之繫亭下其人遁去有追及之者
刺其脅仆地明旦家人得之以歸比死其兄問殺汝者
何如人曰白帽青衣長身者也其兄愬於官有司問直
初更者曰張福兒執之使服焉械繫三年文原録之曰
福兒身不滿六尺未見其長也刃傷右脅而福兒素用
左手傷宜在左何右傷也鞫之果得真殺人者而釋福
兒桐廬人戴汝惟家被盜有司得盜獄成送郡夜有焚
戴氏廬者而不知汝惟所之文原曰此必有故也乃得
其妻葉氏與其弟謀殺汝惟狀而於水涯樹下得屍與
漬血斧俱在焉人以為神六年移江東道徽寜國廣徳
三郡歳入茶課鈔三千錠後増至十八萬錠竭山谷所
產不能充其半餘皆鑿空取之民間歳以為常時轉運
司官聴用鄉里譁狡動以犯法誣民而轉運司得専制
有司凡五品官以下皆杖決州縣莫敢如何文原請罷
其専司俾郡縣領之不報徽民謝蘭家僮汪姓者死蘭
姪回賂汪族人誣蘭殺之蘭誣服文原録之得其情釋
蘭而坐回時久旱不雨決獄乃雨至治二年召為集賢
直學士地震詔議弭災之道文原請決滯囚置倉廩河
北儲羨粟以賑饑復申前議請罷𣙜茶轉運司又不報
明年兼國子祭酒江浙省臣趙簡請開經筵泰定元年
文原兼經筵官以疾乞致仕歸二年召拜翰林侍講學
士以疾辭四年拜嶺北湖南道肅政亷訪使以疾不赴
天厯元年卒年七十一文原内嚴而外恕家貧而行亷
初客京師有一書生病篤取槖中金囑文原以歸其親
既死而同舍生竊金去文原買金償死者家終身不以
語人有文集若干卷内制集若干卷藏於家子衍䕃授
江淛等處儒學副提舉未任卒至正九年制贈文原江
浙行省㕘知政事諡文肅
　　袁桷
袁桷字伯長慶元人宋同知樞密院事韶之曽孫為童
子時已著聲部使者舉茂才異等起為麗澤書院山長
大徳初閻復程文海王構薦為翰林國史院檢閲官時
初建南郊桷進十議曰天無二日天尤不得有二五帝
不得謂之天作昊天五帝議祭天歳或為九或為二作
祭天名數議圜丘不見於五經郊不見於周官作圜丘
非郊議后土社也作后土即社議三歳一郊非古也作
祭天無間歳議燔柴見於古經周官以禋祀為天其義
各有旨作燔柴泰壇議祭天之牛角繭栗用牲于郊牛
二合配而言之増羣祀而合祠非周公之制矣作郊不
當立從祀議郊質而尊之義也明堂文而親之義也作
郊明堂禮儀異制議郊用辛魯禮也卜不得常為辛作
郊非辛日議北郊不見於三禮尊地而遵北郊鄭𤣥之
說也作北郊議禮官推其博多采用之陞應奉翰林文
字同知制誥兼國史院編修官請購求遼金宋三史遺
書歴兩考遷待制又再任拜集賢直學士久之移疾去
官復仍以直學士召入集賢未幾改翰林直學士知制
誥同修國史至治元年遷侍講學士泰定初辭歸桷在
詞林朝廷制冊勲臣碑銘多出其手所著有易說春秋
說清容居士集泰定四年卒年六十一贈中奉大夫江
浙等處行中書省㕘知政事護軍追封陳留郡公諡文
清
　　曹元用
曹元用字子貞世居阿城後徙汶上祖義不仕父宗輔
徳清縣主簿元用資稟俊爽幼嗜書一經目輒成誦毎
夜讀書常達曙不寢父憂其致疾止之輒以衣蔽窓黙
觀之始以鎮江路儒學正考滿游京師翰林承旨閻復
於四方士少所許可及見元用出所為文示之元用輒
指其疵復大奇之因薦為翰林國史院編修官即論史
院僚屬非材請較試取其優者用之御史臺辟為掾史
元用初不習吏事而見事明決吏反師之轉中書省右
司掾與清河元明善濟南張養浩同時號為三俊除應
奉翰林文字遷禮部主事時累朝皇后既崩者猶以名
稱而未有諡號元用言后為天下母豈可直稱其名宜
加徽號以彰懿徳改尚書省右司都事轉員外郎及尚
書省罷退居任城久之齊魯間從學者甚衆延祐六年
授太常禮儀院經歴屬英宗躬修祀事銳意禮樂其親
祀儀注鹵簿輿服之制率所裁定初太廟九室合饗於
一殿仁宗崩無室可祔乃於武宗室前結彩為次英宗
在上京召禮官集議元用言古者宗廟有寢有室宜以
今室為寢當更營大殿於前為十五室帝嘉其議授翰
林待制陞直學士至治三年八月特克實之變賊黨齊
勤特穆爾遽至京師收百司印趣召兩院學士北上元
用獨不行曰此非常之變吾寧死不可曲從也未幾賊
敗人皆稱其有先見之明泰定二年授太子贊善轉禮
部尚書兼經筵官及大朝㑹為糾儀官申卷班之令俾
以序退無爭門而出之擾又謂太醫儀鳯教坊等官不
當序正班當自為一列後皆行之時宰執有欲罷科舉
法者元用以為國家文治正在於此胡可罷也又有欲
損太廟四時之享止存冬祭者元用謂禴祠嘗蒸四時
之享不可闕一乃經禮之大者其可惜費而廢禮乎三
年夏帝以日食地震星變詔議所以弭災者元用謂應
天以實不以文修徳明政應天之實也宜撙浮費節財
用選守令恤貧民嚴禋祀汰佛事止造作以紓民力慎
賞罰以示勸懲皆切中時弊又論科舉取士之法當革
冒濫嚴考覈俾得真才之用議上朝廷咸是之拜中奉
大夫翰林侍講學士兼經筵官預修仁宗英宗兩朝實
録又奉旨纂集甲令為通制譯唐貞觀政要為國語書
成皆行於時凡大制誥率元用所草文宗時草寛恤之
詔帝覽而善之賜金織文錦天厯二年代祀曲阜孔子
廟還以司冦像及代祀記獻帝甚喜值太禧宗禋院副
使缺中書奏以元用為之帝不允曰此人翰林中所不
可無者將大用之矣㑹卒帝嗟悼久之謂侍臣曰曹子
貞盡忠宣力今亡矣可賜賻鈔五千緡贈正奉大夫江
浙等處行中書省㕘知政事護軍追封東平郡公諡文
獻詩文四十卷號超然集二子偉儀
　　齊履謙
齊履謙字伯恒父義善算術履謙生六歳從父至京師
七歳讀書一過即能記憶年十一教以推步星厯盡曉
其法十三從師聞聖賢之學自是以窮理為務非洙泗
伊洛之書不讀至元十六年初立太史局改治新厯履
謙補星厯生同輩皆司天臺官子太史王恂問以算數
莫能對履謙獨隨問隨答恂大奇之新厯既成復預修
厯經厯議二十九年授星厯教授都城刻漏舊以木為
之其形如碑故名碑漏内設曲筒鑄銅為丸自碑首轉
行而下鳴鐃以為節其漏經久廢壊晨昏失度大徳元
年中書俾履謙視之因見刻漏旁有宋舊銅壺四於是
按圖考定蓮花寳山等漏制命工改作又請重建鼔樓
増置更鼔并守漏卒當時遵用之二年遷保章正始専
厯官之政三年八月朔時加已依厯日蝕二分有奇至
其時不蝕衆皆懼履謙曰當蝕不蝕在古有之矧時近
午陽盛隂微宜當蝕不蝕遂考唐開元以來當蝕不蝕
者凡十事以聞六年六月朔時加戍依厯日蝕五十七
抄衆以涉交既淺且復近濁欲匿不報履謙曰吾所掌
者常數也其食與否則係於天獨以狀聞及其時果食
衆嘗爭没日不能決履謙曰氣本十五日而間有十六
日者餘分之積也故厯法以所積之日命為没日不出
本氣者為是衆服其議七年八月戊申夜地大震詔問
致災之由及弭災之道履謙按春秋言地為隂而主靜
妻道臣道子道也三者失其道則地為之弗寧弭之之
道大臣當反躬責已去専制之威以答天變不可徒為
禳禱也時成宗寢疾宰臣有専威福者故履謙言及之
九年冬始立南郊祀昊天上帝履謙攝司天臺官舊制
享祀司天雖掌時刻無鐘鼓更漏往往至旦始行事履
謙白宰執請用鐘鼔更漏俾早晏有節從之至大二年
太常請修社稷壇及浚太廟庭中井或以歳君所直欲
止其役履謙曰國家以四海為家歳君豈専在是三年
升授時郎秋官正兼領冬官正亊四年仁宗即位嘉尚
儒術臺臣言履謙有學行可教國學子弟擢國子監丞
改授奉直大夫國子司業與吳澄並命時號得人毎五
鼔入學風雨寒暑未嘗少怠其教養有法諸生皆畏服
未幾復以履謙僉太史院亊皇慶二年春彗星出東井
履謙奏宜増修善政以答天意因陳時務八亊仁宗為
之動容顧宰臣命速行之自履謙去國學吳澄亦移病
歸學制稍為之廢延祐元年詔擇善教者於是復以履
謙為國子司業履謙律已益嚴教道益張每齋置伴讀
一人為長雖助教闕員而諸生講授不絶時初命國子
生歳貢六人以入學先後為次第履謙曰不攷其業何
以興善而得人乃酌舊制立陞齋積分等法每季攷其
學行以次遞升既升上齋又必踰再歳始與私試孟月
仲月試經疑經義季月試古賦詔誥章表策蒙古色目
試明經策問辭理俱優者一分辭平理優者為半分歳
終積至八分者充髙等以四十人為額然後集賢禮部
定其藝業及格者六人以充歳貢三年不通一經及在
學不滿一歳者並黜之帝從其議自是人人勵志多文
學之士五年出為濱州知州丁母憂不果行至治元年
拜太史院使泰定二年九月以本官奉使宣撫江西福
建黜罷官吏之貪汚者四百餘人蠲免括地虚加糧數
萬石州縣有以先賢子孫充房夫諸役者悉罷遣之福
建憲司職田每畝歳輸米三石民不勝苦履謙命准令
輸之由是召怨及還京憲司果誣以他事未幾誣履謙
者皆坐事免履謙始得直復為太史院使天厯二年九
月卒履謙篤學勤苦家貧無書及為星厯生在太史局
㑹秘書監輦亡宋故書留置本院因晝夜諷誦深究自
得故其學博洽精通自六經諸史天文地理禮樂律厯
下至隂陽五行醫藥卜筮無不淹貫尤精經籍著大學
四𫝊小註一卷中庸章句續解一卷論語言仁通旨二
卷書𫝊詳說一卷易繫辭旨略二卷易本說四卷春秋
諸國統紀六卷以皇極之名見於洪範皇極之數始於
邵氏經世書數非極也特寓其數於極耳著經世書入
式一卷經世書有内外篇内篇則因極而明數外篇則
由數而㑹極著外篇微旨一卷授時厯行五十年未嘗
推考履謙日測晷景并晨昏五星宿度自至治三年冬
至至泰定二年夏至天道加時真數各減見行厯書二
刻著二至晷景考二卷授時厯雖有經串而經以著定
法串以紀成數然求其法之所以然數之所從出則略
而不載作經串演撰八法一卷元立國百有餘年而郊
廟之樂沿襲宋金未有能正之者履謙謂樂本于律律
本於氣而候氣之法具載前史可擇僻地為密室取金
門之竹及河内葭莩候之上可以正雅樂薦郊廟和神
人下可以同度量平物貨厚風俗列其事上之又得黒
石古律管一長尺有八寸外方内為圓空中有隔隔中
有小竅蓋以通隔上九寸其空均直約徑三分以應黄
鐘之數隔下九寸其空自小竅迤邐殺至管底約徑二
寸餘蓋以聚其氣而上之其製與律家所說不同蓋古
所謂玉律者是也適遷他官事遂寢有志者深惜之至
順三年五月贈翰林學士資善大夫上護軍追封汝南
郡公諡文懿
　
　
　元史卷一百七十二
元史卷一百七十二考證
程鉅夫𫝊至元十九年奏陳五事　按十九年原刻作
　二十九年下文方繫二十三年今據年譜刪二字
程鉅夫𫝊立尚書省鉤考錢穀　按元制本有尚書至
　僧格始立省設官原刻脱省字文義未協今據名臣
　奏議増
鄧文原𫝊至正九年制贈文原江浙行省叅知政事謚
　文肅　按至正九年原刻作至順五年考至順實止
　三年係𫝊之誤今據黄溍碑改
齊履謙𫝊七年八月戊申夜地大震　按五行志作辛
　卯與此異
