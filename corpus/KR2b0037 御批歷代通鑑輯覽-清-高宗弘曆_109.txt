
御批厯代通鑑輯覽巻一百八
明
武宗皇帝
(己/夘)正徳十四年春二月帝還京師
　帝遊幸邉塞歴數千里乗馬腰弓矢涉險阻冐風雪
　從者多道病帝無倦容至是自宣府還京羣臣奉迎
　如前儀
京師地震
帝自加太師勅諭廵行祈福三月郎中黄鞏(字伯固/莆田人)修
撰舒芬(字國裳/進賢人)等百四十六人先後疏諫悉杖之死者
十一人
　帝降手勅于吏部曰鎮國公朱夀宜加太師又諭禮
　部曰威武大將軍太師鎮國公朱夀今徃兩畿山東
　祀神祈福復諭工部急修黄馬快船備用閣臣及科
　道官皆切諌不報兵部郎中黄鞏與員外郎陸震(字/汝)
　(亨蘭/谿人)具疏連署以進(畧言陛下即位以來紀綱法度/一壞于劉瑾再壞于侫倖又再)
　(壞于邉帥蓋蕩然無餘矣亂本已生禍變將起因陳/最急者六事一崇正學二通言路三正名號四戒逰)
　(幸五去小人/六建儲貳)修撰舒芬亦邀其同官崔桐(字來鳯/揚州人)等
　七人上疏極諫(畧言陛下两廵西北四民告病今復/聞南幸盡皆逃竄非古廵狩之舉而)
　(幾于秦皇漢武之逰/宜監博浪栢谷之禍)吏部員外郎夏良勝(字于中/南城人)及
　禮部主事萬潮(字汝信/進賢人)太常博士陳九川(字惟濬/臨川人)復
　連疏入於是吏部郎中張衍瑞(字元承/汲縣人)等十四人刑
　部郎中陸俸(吴縣/人)等五十三人繼之禮部郎中姜龍
　(太倉/人)等十六人兵部郎中孫鳳(洛陽/人)等十六人又繼
　之而醫士徐鏊(嘉定人本高氏子少/依舅京師冐其姓)亦以其術諫帝
　與諸倖臣皆大怒下鞏震良勝潮九川鏊詔獄芬等
　百有七人罰跪午門外五日已而大理寺周正叙(九/谿)
　(衛/人)等十人行人司副余廷瓚(鄱陽/人)等二十人工部主
　事林大輅(莆田/人)等三人連名疏又相繼上帝益怒並
　下詔獄俄令與鞏震等俱跪闕下五日加梏拲焉至
　晩仍繫獄諸臣朝入暮出纍纍若重囚道旁觀者無
　不太息泣下廷臣自内閣及尚書石价(字邦秀/藁城人)疏救
　外莫有言者諸嬖倖揚揚得意士民忿恨伺諸大臣
　出入爭擲瓦礫詬詈之諸大臣皆恐入朝不敢待辨
　色請下詔禁言事者通政司遂格不受疏(是時天連/曀盡晦南)
　(海子水涌四尺餘金吾衛指揮僉事張英曰此變徵/也乃肉袒㦸刄於胸持疏誎當蹕跪哭即自刺其胸)
　(血流滿地衛士奪其刄縛/送詔獄詔杖之八十死)諸臣跪既畢仍杖之於廷
　死者十一人(陸震余廷瓚及工部主事何遵刑部主/事劉校照磨劉珏大理評事林公輔行)
　(人李紹賢孟陽詹軾劉槩李恵人遵字孟循江寕人/校邵城人珏汲縣人公輔長樂  紹賢旴𣅿人陽澤)
　(州人軾玉山人槩/安樂人恵祥符人)餘除名貶黜有差戍鏊於邊而車
　駕亦不復出矣
夏六月寧王宸濠反廵撫江西都御史孫燧(字徳成/餘姚人)按
察司副使許逵(字汝登/固始人)死之
　宸濠乆蓄異志交通肘腋因帝無緒嗣逰幸不時人
　情危懼遂日夕覬覦(宸濠賄錢寧取中㫖召其子司/香太廟寧言於帝用異色龍牋)
　(報賜異色龍牋者故事所賜監國書牋也宸濠大喜/列仗受賀復勒諸生父老奏闕下稱其孝且勤時冮)
　(彬欲傾寕及臧賢令太監張忠乘問為帝言曰賢稱/寧王孝譏陛下不孝耳稱寧王勤譏陛下不勤耳帝)
　(曰然下詔逐王/府人毋留□下)廵撫都御史孫燧七上章言之皆為
　所邀阻宸濠益與其黨李士實(致仕都/御史)劉養正(舉/人)謀
　遣姦人分布水陸孔道萬里傳報浹旬徃返蹤跡大
　露諸權倖匿不以聞㑹御史蕭淮盡發其不軌状大
　學士楊廷和請如宣宗處趙府故事遣勲戚大臣宣
　諭帝乃命駙馬都尉崔元(代州人尚憲宗/女永康公主)都御史顔
　頤夀(巴陵/人)等持諭徃收其䕶衛宸濠聞元等且至乃
　决計反以己生辰日宴諸守土官詰旦皆入謝宸濠
　命甲士環之大言曰孝宗為李廣所誤抱民間子祖
　宗不血食者十四年今太后有詔令我起兵討賊亦
　知之乎衆相顧愕眙孫燧直前曰安得此言請出詔
　示我宸濠曰毋多言我徃南京汝當扈駕燧大怒曰
　汝速死耳天無二日吾豈從汝為逆哉宸濠入内殿
　易戎服出麾兵縛燧按察司副使許逵奮曰汝曹安
　得辱天子大臣因以身翼蔽燧賊并縛逵二人罵不
　絶口賊擊燧折左臂與逵同曵出殺之恵民門外廵
　按御史王金布政使梁宸參政王綸以下咸稽首呼
　萬嵗宸濠以李士實劉養正為左右丞相王綸為兵
　部尚書集兵號十萬釋獄囚收庫藏遣人分詣諸郡
　邑奪印起兵命其承奉徐欽與素所蓄羣盗閔念四
　等略九江南康皆䧟之
廵撫南贛都御史王守仁起兵討宸濠秋七月復南昌
　守仁方奉命勘福建叛軍行至豐城(注見/前)而宸濠反
　知縣顧秘以告守仁急趋吉安與知府伍文定徴調
　兵食治器械舟楫傳檄暴宸濠罪俾守令各率吏士
　勤王因集衆議曰賊若出長江順流東下南都不可
　保吾欲以計撓之少遲旬日無患矣乃多遣間諜檄
　府縣言都督許泰率京軍四萬南贛王守仁湖廣秦
　金(字國聲/無錫人)兩廣楊旦(字晉初/建安人)各率所部合十六萬直
　𢷬南昌所至缺供者以軍法論又為蠟書遺偽相李
　士實劉養正叙其歸國之誠令慫惥早發兵東下而
　縱諜洩之宸濠果疑與士實養正謀則皆勸之疾趨
　南京即大位宸濠益大疑十餘日詗知中外兵不至
　乃悟守仁紿之七月壬辰朔留宜春王拱樤守城而
　刦其衆六萬人出大江攻安慶都督僉事楊鋭(字進/之蕭)
　(縣/人)知府張文錦(安邱/人)等固守不能克(安慶被圍十有/八日鋭等以寡)
　(敵衆隨機應變所向摧敗宸濠謂/其下曰安慶且不克安望金陵哉)守仁聞南昌兵少
　則大喜趨樟樹鎮(在臨江府清江縣東北亦曰清/江鎮道通豐城為南北津要)臨
　江知縣戴徳孺(臨海/人)袁州知府徐漣(朝邑/人)等各以兵
　來㑹合八萬人或請救安慶守仁曰不然今九江南
　康已為賊守我越南昌與相持江上二郡兵絶我後
　是腹背受敵也不如直搗南昌賊守備虚我軍新集
　氣鋭攻必破賊聞南昌破必解圍自救逆擊之湖中
　蔑不勝矣衆曰善己酉次豐城以文定為先鋒庚戌
　夜半兵抵廣潤門守兵駭散辛亥黎明諸軍梯絙登縳
　拱樤等宫人多焚死軍士頗殺掠守仁戮犯令者十
　餘人宥脅從安士民慰諭宗室人心乃悦
王守仁敗宸濠於樵舍(鎮名在南昌府/新建縣西北)擒之
　守仁既下南昌居二日遣伍文定徐璉戴徳孺各將
　精兵分道進而使瑞州通判胡堯元等設伏以待宸
　濠果解安慶圍還救南昌遇於黄家渡(在南昌縣東/通饒州府餘)
　(干/縣)文定當其前鋒賊趨利邢珣繞出賊背貫其中文
　定乘之堯元等伏發賊大潰退保八字腦(在饒州/府西)宸
　濠懼盡發南康九江兵復戰大敗退保樵舍聨舟為
　方陣盡出金寳犒士明日宸濠方晨朝其羣臣官軍
　奄至以小舟載薪乘風縱火焚其副舟妃婁氏(上饒/人)
　以下皆投水死(宸濠欲謀逆婁氏嘗苦諫不聼及是/嘆曰昔紂用婦言亡吾以不用婦言)
　(亡悔/何及)宸濠舟膠淺倉卒易舟遁萬安知縣王冕所部
　兵追執之士實養正及降賊按察使楊璋等皆就擒
　南康九江亦下凡三十五日而賊平
秋八月帝自將擊宸濠
　初宸濠反狀聞邉將在豹房者各獻擒宸濠之䇿帝
　亦欲假親征南逰遂傳㫖稱宸濠悖逆天道謀為不
　法即令總督軍務威武大将軍鎮國公朱夀統各鎮
　邉兵征勦所下璽書改稱軍門檄江彬等皆隨征楊
　廷和等諫不聼至是駕發京師梁儲蔣冕扈從次涿
　州王守仁㨗奏至留之不下(帝至保定晏於府堂與/都御史伍符為藏闗戲)
　(符探得闗帝不悅飲符至醉乃大笑方帝之南發也/劉姬疾不從約以玉簪召帝過盧溝橋馳馬失簪索)
　(之不得及至臨清遣使召姬姬以無信約不肯行帝/乘單舸晨夜疾行至張家灣載與俱南内外從官無)
　(知/者)
命太監張忠安邉伯許㤗率禁軍徃江西
　王守仁初上宸濠反書因請黜姦諛諸嬖倖皆恨宸
　濠既平相與媢功且懼發其罪競言守仁先與通謀
　又欲令縱宸濠湖中待帝自擒守仁乘忠㤗未至先
　俘宸濠于南昌忠㤗以威武大將軍檄邀之守仁不
　與至錢塘遇太監張永守仁夜見永頌其賢(永故與/楊一清)
　(善除劉瑾故/守仁稱之)因極言江西困敝不堪六師擾永深然
　之曰永此來為調䕶聖躬非邀功也公大勛永知之
　但不可徑情耳守仁乃以宸濠付永而身至京口欲
　朝行在㑹帝命守仁廵撫江西守仁乃還南昌忠泰
　已先至恨失宸濠執伍文定窘辱備至故縱京軍犯
　守仁或呼名嫚罵守仁撫之愈厚病予藥死予棺京
　軍謂王都堂愛我無復犯者㑹冬至守仁命居民巷
　祭已上塜哭時新䘮亂悲號震野京軍離家乆聞之
　無不泣下思歸忠㤗不得已班師比見帝讒毁百端
　獨永時時左右之
冬十二月帝如南京
　自帝發京師江彬在途矯㫖輒縳長吏(通判胡琮/懼自縊死)至
　揚州即民居為提督府遍刷寡婦處女導帝漁獵以
　劉姬諫稍止及是至南京又欲導帝幸蘇州下浙江
　抵湖湘諸臣極諫㑹其黨亦勸沮乃止彬率邊兵數
　萬䟦扈甚成國公朱輔為長跪魏國公徐鵬舉(逹七/世孫)
　及公卿大臣皆側足事之惟參贊尚書喬宇(字希大/山西樂)
　(平/人)應天府丞冦天叙(字子敦/榆次人)挺身與抗彬氣稍折
(庚/辰)十五年春正月帝在南京改卜郊
　時帝議南京行郊禮大學士梁儲蔣冕計此議行則
　回鑾益無日極陳不可疏三上始得請焉(時帝駐蹕/舊邸不入)
　(大内一日幸牛首山軍中夜驚左右不知帝所在大/擾乆之乃定傳者或謂江彬欲為逆云  苕邸太祖)
　(為吴王時/所居也)
秋閏八月受江西俘
　江西俘宸濠至帝令設廣場樹大纛環以諸軍釋囚
　去桎梏伐鼓鳴金而擒之然後置械受俘(時張忠許/泰屢嬌㫖)
　(召王守仁守仁不赴忠揚言帝前曰守仁必反試召/之必不至守仁知出帝意立馳至忠奉計沮不令見)
　(帝守仁乃入九華山日宴坐僧寺帝覘知之曰王守/仁學道人聞召即至何謂反乃遣還鎮令更上捷音)
　(守仁乃易前奏言奉威武大將軍方畧討/平叛亂而盡入諸嬖倖名江彬等乃無言)
帝發南京
　先是梁儲蔣冕乞還乘輿疏八九上帝不省是秋有
　物若豕首墮帝前色碧又帝所御室中若懸人首狀
　人情益驚儲冕手疏跪泣行宫門外歴未至酉帝遣
　人取疏入諭之起叩頭言未奉諭㫖不敢起帝許不
　日還京乃出㑹宸濠擊江上舟中民間訛言將為變
　帝心疑欲歸乃下詔班師丁酉發南京(是夕祭龍江/駐蹕儀置次)
　(日至𤓰州避雨民間後自𤓰州濟江登金山遂南渡/幸大學士楊一清第製詩十章䁑之還至楊州太監)
　(邱得索賄不得以鐡絙繋知粹府蔣安瑤/窘辱備至数日乃得釋瑶字  卿歸  人)
九月漁于積水池遂有疾
　帝至清江浦幸太監張楊第踰三日自泛小舟漁于
　積水池舟覆溺焉左右夾帝出自是遂不豫
冬十月至通州十二月誅宸濠還京師
　帝至通州江彬矯㫖召勲戚大臣赴行在議宸濠獄
　時帝乆駐于外京師洶洶人情危懼大學士楊廷和
　毛紀等請帝還大内御殿受俘然後誅宸濠不納趣
　召廷和等至通州受事遂賜宸濠自盡仍焚棄其屍
　(帝之北還每令濠舟與御舟啣尾而行意甚防之及/抵通州謂左右曰吾必决此獄乃入羣臣請如先年)
　(處置高煦寘鐇例祭告天地宗廟仍勅天下諸王議/罪然後明正其法皆不聼傳者謂江彬復欲邀帝北)
　(幸故欲速/决此獄云)越三日帝還京師大耀軍容俘諸逆者及
　家屬數千人陳輦道東西陸完錢寧亦皆祼體反接
　(帝去年南征江彬發寜罪状即命羈之臨清陸完素/與宸濠比太監張永在江西搜閲簿籍得完交通事)
　(奏之遂命執完識行在收/其母妻子女封  其家)揭白幟標其姓名死者梟
　于竿凡數里不絶帝戎服乘馬立正陽門下閱視良
　乆乃入
(辛/巳)十六年春三月癸丑朔日食
帝崩于豹房
　帝于正月郊祀嘔血不能成禮輿疾歸及是益甚謂
　太監陳敬蘇進曰朕疾殆不可為可以朕意逹皇太
　后天下事與内閣輔臣議處之前此事皆由朕誤非
　汝軰所能預也丙寅遂崩於豹房太監谷大用張永
　等以皇太后命移殯大内
皇太后以遺詔遣官迎興世子厚熜(獻王祐杭子時獻/王薨厚熄以世子)
(理國/事)入嗣皇帝位
　先是帝大漸司禮中官魏彬等以帝無皇嗣至閣言
　國醫力竭矣請捐黄金購之草澤楊廷和心知所謂
　不應而㣲以倫序之説諷之彬等唯唯及帝崩谷大
　用張永至閣議所當立廷和出祖訓于䄂中示之曰
　兄終弟及誰能凟焉興獻王長子憲宗之孫孝宗之
　從子大行皇帝之從弟序當立梁儲蔣冕毛紀咸贊
　之乃令中官入啟皇太后廷和等候左順門下(吏部/尚書)
　(王瓊率九卿入左掖門厲聲曰此豈/小事我九卿長顧不與邪衆不答)頃之中官奉遺
　詔及太后懿㫖宣諭羣臣一如廷和請乃議遣官奉
　迎故事當以内閣一人與中貴勲戚禮官偕徃廷和
　恐蔣冕去則已益孤而梁儲老矣或憚徃乃佯惜儲
　憊阻其行儲奮曰事孰有大於迎天子者乎敢以憊
　辭遂與太監谷大用等奉遺詔以行
罷威武團營
　楊廷和請于皇太后傳遺㫖罷威武團練諸營邉軍
　俱重賚歸鎮革京城内外皇店縱遣豹房番僧及教
　坊司樂人又以遺詔放還四方進獻女子停京師不
　急工務收宣府行宫珠寳歸之内府中外大悦
執江彬等下獄
　彬知天下惡已又見罷遣邊兵益内疑其黨都督李
　琮勸彬速反不勝則北走塞外彬猶豫未决令許泰
　詣内閣探意廷和慰以温言而密與蔣冕毛紀及太
　監温祥魏彬張永合謀捕之魏彬入白太后㑹坤寧
　宫安獸吻令江彬入祭祭畢張永留彬飯故緩之俄
　而逮㫖下彬亟走西安門門閉尋走北安門門者曰
　有㫖留提督彬曰今日安所得㫖門者擁之遂被執
　拔其鬚且盡有頃神周李琮亦縛至並下詔獄藉彬
　家黄金七十櫃白金二千二百櫃他珍寶不可勝計
　(彬既敗張忠許/泰等以次下獄)
夏四月興世子至京師入即位(是為/世宗)
　世子至京師止於郊外禮官具儀請如皇太子即位
　禮王顧長史袁宗臯曰遺詔以我嗣皇帝位非皇子
　也楊廷和請由東安門入居文華殿擇日登極不允
　㑹皇太后趣羣臣上牋勸進乃即郊外受牋是日日
　中入自大明門御奉天殿即位詔草言奉皇兄遺命
　入奉宗祧帝遲回久之始報可
詔赦天下除一切弊政
　以明年為嘉靖元年(帝之未至京師也楊廷和總朝/政者三十七日中外倚以為安)
　(及帝即位廷和草登極詔凡正徳中蠹政釐挾且盡/所革錦衣内監旗校工役凡十餘萬口中貴義子傳)
　(堕乞陞一切恩倖得官者大半皆斥去朝野皆稱新/天子神聖且頌廷和功而諸失職之徒銜廷和次骨)
　(廷和入朝有挾白刄伺輿傍者/事聞詔以營卒百人衛出入)
遣使迎母妃蔣氏(大興/人)於安陸
召費宏入内閣
　宸濠既敗言事者争請召宏於是起宏為少保入輔
　政並復其弟寀編修
詔議崇奉興獻王典禮
　時帝即位甫六日即詔議興獻王主祀及尊稱禮部
　尚書毛澄(字憲清/崑山人)請於楊廷和廷和出漢定陶王宋
　濮王事受之曰是足為據澄乃大㑹文武羣臣上議
　曰漢成帝立定陶王為太子而以先王孫景後定陶
　共王師丹以為恩禮備至今陛下入繼大統宜如定
　陶王故事以益王子厚炫主後興國其稱號宜如宋
　英宗濮定獻王故事稱孝宗曰皇考興獻王曰皇叔
　父興獻王妃曰皇叔母議上帝大愠曰父母若是互
　易邪其再議廷和偕蔣冕毛紀奏言前代入繼之君
　追崇所生者皆不合典禮惟宋儒程頤濮議最得義
　禮之正採而行之可為萬世法帝益不悦命博考典
　禮務求至當廷和冕紀復上言三代以前聖莫如舜
　未聞追崇所生父瞽瞍三代以後賢莫如漢光武亦未
　聞追崇所生父南頓君陛下惟取法二君澄亦㑹廷
　臣再三執奏俱留中不下
五月梁儲罷王瓊以罪戍邉
　初瓊在兵部凡所誅賞悉聴中㫖至是給事中張允
　敘劾瓊濫鬻將官依阿權倖併劾梁儲持禄固寵儲
　三疏求去賜勅馳傳歸下瓊都察院鞫治論死瓊疏
　辨乃減死戍邉(儲後辛於家帝念先朝/舊臣贈太師諡文康)
以袁宗臯為禮部尚書兼文淵閣大學士預機務
　宗臯由進士授興府長史帝即位擢吏部侍郎尋入
　閣自是藩邸舊臣俱以扈從功不次録用宗臯以疾
　辭不允未幾卒
六月江彬伏誅
　與李琮神周錢寧等俱磔於市時京師久旱彬誅遂
　大雨(沙呼實亦并伏誅惟張忠/許泰夤縁貴近減死徙邉)
秋七月進士張璁(字秉用/永嘉人)上疏請尊崇所生立興獻王
廟於京師
　璁時以進士觀政見廷議追崇興獻王禮三上三却
　璁揣知帝意乃遂上疏(畧言陛下嗣登大寶即議追/尊聖考以正其號奉迎聖母)
　(以致其養誠大孝也廷議執漢定陶王宋濮王故事/欲考孝宗叔興獻王夫漢哀帝宋英宗皆預養宫中)
　(立為儲嗣其為人後之義甚明今陛下以倫序當立/循繼統之義非為孝宗後也且迎養聖母稱皇叔母)
　(則當以君臣禮見子可以臣母乎長子不得為人後/興獻王子惟陛下一人利天下而為人後將母自絶)
　(其父母乎故謂陛下入繼祖統則可謂為人後而自/絶其親則不可今宜别立聖考廟於京師以隆尊親)
　(之孝且使母以子貴尊與父同則聖/考不失其為父聖母不失其為母矣)帝方扼廷議得
　璁疏大喜曰此論出吾父子獲全矣遂手詔楊廷和
　蔣冕毛紀欲尊父為興獻皇帝母為興獻皇后祖母
　為夀安皇太后廷和等持不可封還手詔于是給事
　中朱鴻湯史于光御史王溱盧瓊(字獻卿/浮梁人)交章劾璁
　帝不聼(初璁以舉人八上㑹試始得第有胡鐸者與/璁同舉於鄉死璁舉進士及大禮議起鐸已)
　(官湖廣參政在京師意亦主考獻王與璁合璁要之/同署鐸曰主上天性固不可違天下人情亦不可拂)
　(考獻王不已則宗宗不已則入廟入廟則當有祧以/藩封虚號之帝而奪君臨治世之宗義固不可也入)
　(廟則有位將位武宗上乎武宗下乎生為之臣死不/得躋于君然魯嘗躋禧公矣恐異日不乏夏父之徒)
　(也不肯署璁疏遂獨上其後諸臣争以議禮干進/稱宗入廟果如鐸言  胡鐸字時振餘姚  人)
命自今親喪不得奪情署為令
九月𦵏康陵(在昌平州金/嶺山東北)
　諡曰毅皇帝廟號武宗
　(明史贊曰毅皇手除逆瑾躬禦邉冦奮然欲以武功/自雄然耽樂嬉遊暱近羣小至自署名號冠履之分)
　(蕩然矣然幸用人之柄躬自操持而秉鈞諸/臣補苴匡救其不底於危亡者藉以此夫)
冬十月追尊父興獻王為興獻帝祖母憲宗貴妃邵氏
為皇太后母妃蔣氏為興獻后
　帝屢諭閣臣早定大禮㑹母妃至通州聞朝議考孝
　宗恚曰安得以我子為他人子止通州不入帝聞而
　泣啟慈夀太后願避位歸藩羣臣惶懼毛澄乃謀於
　内閣請稱興獻王為興獻帝王妃蔣氏為興獻后而
　以皇太后懿㫖行之帝不得已乃報可并尊憲宗貴
　妃邵氏為皇太后張璁知帝意嚮已又聞母妃止通
　州益大喜著大禮或問以上且曰非天子不議禮願
　奮獨斷揭父子大倫明告中外章下禮部見者皆目
　為邪説惟兵部主事霍韜(字謂先/南海人)給事中熊浹(字悦/之南)
　(昌/人)揣璁言必用附和之未幾浹外轉僉事璁出為南
　京刑部主事韜自知為衆論所齕引疾歸
興獻后至京師謁太廟
　先是禮官具議后由正陽左門入大明東門帝不可
　乃自定儀由中門入謁見太廟(時尊崇議定已詔告/天下越數日帝復手)
　(勅加興獻帝后以皇號楊廷和等上言漢皇帝繼孝/昭後追謚史皇孫王夫人曰悼考悼后而已光武上)
　(繼元帝鉅鹿南頓君以上立廟章陵而已今興獻加/稱帝后較之前代已極尊號若加皇字與孝廟慈夀)
　(並是忘所後而重本生任私恩而棄大義臣等不得/辭其責願罷歸尚書喬宇亦言正統大義惟頼皇子)
　(以明若加於本生之親則正統混而無别非所以重/宗廟正名分也帝曰慈壽皇太后懿㫖朕不敢達廷)
　(和等復偕禮臣執奏編修陳音給事中朱鳴陽御史/陳昌等百有五人皆言稱皇非是請斥張璁邪説俱)
　(不/報)
世宗皇帝
(壬/午)嘉靖元年春正月清寜宫後殿災定皇考聖母本生
父母稱號
　清寧宫後三小殿災揚廷和等因言興獻帝后加稱
　列聖神靈容有未安今火災示戒昭然可見給事中
　鄧繼曾(字士魯/資縣人)亦以為言(繼曾言天有五行火實主/禮人有五事火實主言名)
　(不正則言不順言不順則禮不/興今之大災廢禮失言之效也)帝勉從衆議乃稱孝
　宗曰皇考慈夀皇太后曰聖母興獻帝后止稱本生
　不稱皇
甘州軍亂殺巡撫都御史許銘
　甘肅總兵官李隆與銘不相能㑹支月糧嗾步卒請
　增值銘不許遂圍公廨毆殺銘焚其屍五衛軍大亂
　詔擢陳九疇為僉都御史(帝登極初九疇復原/官進陜西按察使)巡撫
　甘肅按驗銘事誅隆及亂卒首事者(九疇抵鎮後言/額軍七萬餘存)
　(者不及半且多老/弱請令召募從之)
三月上慈夀皇太后尊號曰昭聖慈夀皇太后武宗皇
后曰莊肅皇后皇太后邵氏曰夀安皇太后興獻后曰
興獻太后
秋九月立皇后陳氏(元城/人)
冬十一月夀安皇太后邵氏崩
　初太后為憲宗妃興王之藩例不從及是崩别祀奉
　慈殿
(癸/未)二年春二月提督軍務右都御史俞諌討河南山東
賊平之
　青州礦盗王堂等起顔神鎮(令青州府博山縣舊為/顔神鎮地以齊孝婦顔)
　(文姜居此因名置本朝/雍正十二年始  縣)流刦東昌兖州濟南都指揮
　楊紀指揮楊浩等撃之浩戰死紀僅以身免詔責山
　東將吏于是諸臣分道逐賊賊不復屯聚徃來金鄉
　魚臺(以下註/並見前)間突至曹州欲渡河不得轉掠考城循
　河而西至東明長垣流入祥符封邱歸徳南抵徐州
　廷議以巡撫官各顧其土事權不一請設總制大臣
　乃令諌與都督魯綱提督兩畿山東河南諸軍討之
　賊復流至考城官軍方欲戰而河南降賊張進引三
　百騎馳至麾旗先卻賊乘之官軍大潰諌等連營而
　進賊始滅
葬孝恵皇太后于茂陵
　先是太后崩帝欲附葬茂陵數下廷議禮官不敢固
　爭楊廷和等言祖陵不宜數興工作驚動神靈帝不
　從及是卒附葬焉
禮部尚書毛澄罷道卒(謚文/簡)
　澄以議禮不合帝意抗疏引疾至五六上不允及是
　疾甚復力請乃許之舟至興濟(宋縣明屬河間/府今省為鎮)而卒
　(澄端亮有學行論事不為媕婀大禮議起帝屢遣中/官諭意澄奮然曰老臣悖謬不能隳典禮惟有一去)
　(不與議已耳帝雅敬澄雖數忤㫖恩/禮不衰其卒也深悼惜之贈少傅)
嵗星太白同晝見
夏四月旱
　兩畿山東河南湖廣江西及嘉興大同成都皆旱赤
　地千里殍殣載道帝以災異勅羣臣修省
以宋儒朱熹裔孫墅(朱子十/一世孫)爲五經博士
　正徳間給事中戴洗汪元錫(字天啟/婺源人)御史王完等相
　繼言朱子繼孔子者也孔子之後有曲阜西安朱子
　之後亦有建安婺源今建安已置博士其子孫在婺
　源者宜如衢州孔廟例官其嫡長一人以奉祀詔從
　之至是授墅翰林院五經博士尋令世襲
閏月帝始修醮于宫中
　帝用太監崔文言建醮宫中日夜不絶給事中劉最
　(字振廷/崇仁人)劾文左道糜帑帝怒謫廣徳州(晉廣徳縣來/為軍元改路)
　(明降為州今/州𨽻江南)通判文憾不已嗾其黨芮景賢奏最在
　途仍故銜乘巨舫取夫役帝益怒逮最下獄戍邵武
　其後帝益好長生齋醮無虚日命夏言(字公謹/青溪人)充監
　禮使湛若水(字元明/増城人)顧鼎臣(字九如/崑山人)充導引官鼎臣
　進步虚詞七章且列上壇中應行事帝優詔褒答之
　自此詞臣多以青詞干進矣
秋七月南畿大水
(甲/申)三年春正月地震
　兩畿河南山東陜西同時皆震
南京刑部主事桂蕚(字子實/安仁人)請改稱孝宗皇伯考詔下
廷臣議
　孝宗興獻帝稱號定已二年尊崇議且寢蕚在南京
　與張璁同官日夜私詆朝議蕚遂上疏希帝指請改
　稱孝宗曰皇伯考興獻帝曰皇考興國太后曰聖母
　并録侍郎席書(字文同/遂寧人)員外郎方獻夫(字叔賢/南海人)二疏
　以聞(蕚疏畧言禮官失考典章納陛下于與為人後/之非而滅武宗之統奪獻帝之宗且使興國太)
　(后壓于慈夀太后禮莫之盡三綱頓廢非常之變也/竊念陛下侍興國太后慨興獻帝弗祀已三年矣拊)
　(心出涕不知其幾願速發明詔稱孝宗曰皇伯考興/獻帝皇考别立廟大内正興國太后之禮定稱聖母)
　(至廷臣所執不過宋濮議耳按范純仁告英宗曰陛/下受神宗詔為之子封爵悉用皇子故事與入繼之)
　(主不同則宋臣之論亦自有别今陛下奉祖訓入繼/大統未嘗受孝宗詔為之子則陛下非為人後而為)
　(入繼之主也甚明考興獻帝母興國太后又何疑臣/久欲以請乃者復得席書方獻犬二疏伏望奮然裁)
　(斷將臣與二臣疏並付禮官令臣等靣質初書與獻/犬知大禮未定各草疏請追尊所生帝后定號曰皇)
　(考皇母既具聞朝中詆張璁為邪説懼/不敢上而密以示蕚及是蕚並進之)帝得疏心動
　手詔下廷臣集議于是禮部尚書汪俊(字抑之/弋陽人)㑹文
　武羣臣二百五十餘人並排蕚議(俊議言祖訓兄終/弟及指同産言今)
　(陛下為武宗親弟自宜考孝宗孰謂與人為後而滅/武宗之統也儀禮傳曰為人後者孰後後太宗也漢)
　(宣起民間猶嗣孝昭光武中興猶考孝元孰謂入繼/之主與為人後者異也宋范純仁所言蓋言恩義尤)
　(篤益當不顧私親非以生前為子者乃為人後身後/入繼者不為人後也蕚言孝宗既有武宗為之子安)
　(得復為立後臣等謂陛下自後武宗而上考孝宗非/為孝宗立後也人言武宗全神器授陛下何忍不繼)
　(其統臣等謂陛下既稱武宗為皇兄矣豈必改孝宗/稱伯乃為繼其統乎又言禮官執者不過前宋濮議)
　(臣等愚昧實不出此葢程頤之議曰雖當專意于正/統豈得盡絶於私恩故所繼主于大義所生存乎至)
　(情至於名稱統緒所係若其無/别斯亂大倫殆為今日發也)議上留中而特㫖召
　璁蕚及書于南京越十數日復降手諭令再集議以
　聞俊不得已與羣臣請加皇字以全徽稱帝又留之
　十餘日始報可
二月華蓋殿大學士楊廷和罷
　自帝即位廷和以帝雖冲年性英敏自信可輔太平
　事事有所持諍及議大禮先後封還御批者四執奏
　幾三十疏帝常忽忽有所恨左右因乘間言廷和専
　恣無人臣禮帝意遂内移最後以諌阻内官提督蘇
　杭織造大忤帝㫖累疏乞休及是更議大禮求去益
　力許之言官交章請留不報
三月罷禮部尚書汪俊以席書代之
　帝諭建室奉先殿側名觀徳殿祀獻帝主俊上疏力
　争帝不聴趣建室益急俊遂乞休帝怒責以肆慢允
　其去召席書代之書未至命侍即呉一鵬署部事(既/而)
　(命一鵬與中官賴義京山侯崔元迎主安陸一鵬言/厯考前史並無自寢園迎主入大内者且安陸為先)
　(帝啟封之疆神靈所戀又陛下龍興之地王氣所鍾/伏乞俯納羣言改題神主奉安故宫為百世不遷之)
　(廟其觀徳殿中宜别設神位香几以慰孝思奏/入不納一鵬乃行及秋迎主至奉安於觀徳殿)
夏四月追尊興獻帝曰本生皇考恭穆獻皇帝上興國
太后尊號曰本生聖母章聖皇太后
　擇日祭告郊廟大赦天下(時編修鄒守益疏言陛下/推崇本生業已尊為帝后)
　(今復加稱皇考去其始封之號直與正統無别不可/以示後世又言厯觀前史如冷褒叚猶之徒當時所)
　(謂忠愛後世所斥為邪媚也師丹司馬光之徒當時之/所謂欺謾後世所仰為正直也臣恐後之視今猶今)
　(視昔帝得疏大怒下詔獄拷掠謫廣德州判官已而/修撰吕柟亦言大禮未正御史叚續陳相請正席書)
　(桂蕚罪吏部員外即薛蕙上為人後解鴻臚寺少卿/胡侍言張璁等議禮之失俱下獄謫官  鄒守益字)
　(謙之安福人吕柟字仲木髙陵人/薛蕙字君采亳州人胡侍寧夏人)
五月謹身殿大學士蔣冕罷以石珤(字邦彦/玠之弟)為吏部尚
書兼文淵閣大學士預機務
　自楊廷和罷冕以首輔當國帝逐汪俊用席書召張
　璁桂蕚悉由中㫖追尊建室親自裁决不闗閣臣冕
　言有官守者不得其職則去臣備員内閣于朝廷事
　無所匡救溺職甚矣因連疏求罷帝以珤為廷和所
　不悦(珤先為吏部尚書楊廷和有/所不悦改掌詹事□誥勅)欲引以贊大禮乃
　聴冕致仕命珤入閣珤據理力爭持論堅確大失帝
　意
六月以張璁桂蕚為翰林學士方獻夫為侍講學士
　先是蕚疏既上廷臣方具議璁復疏言今日之禮不
　在皇與不皇而在考與不考蕚又言陛下承祖宗大
　統執政乃無故任巳私為不道使陛下終身為無父
　人逆倫悖義若此猶可使與斯議哉二人疏同上帝
　故趣召之(初議禮諸臣無力詆執政者至蕚遂斥為/不道且欲不使議其言恣肆無忌朝士尤)
　(疾/之)既而獻帝已追尊本生皇考閣臣請停召命帝不
　得已從之二人已在道意大沮喪乃復合疏請與禮
　官面質且云本生對所後而言若不亟去此二字則
　雖稱皇考實與皇叔無異疏入帝復召二人比至都
　衆洶洶欲倣先朝馬順故事斃之于廷蕚懼不敢出
　璁越數日始朝恐有伺者出東華門走匿武定侯郭
　勛(英五/世孫)家勛大喜約為内助時給事中張翀(字習之/潼川人)
　等連章劾璁蕚及方獻夫席書諸人章下所司翀彚
　送刑部尚書趙鑑即列璁等罪狀上請私相語曰倘
　得愈㫖便撲殺之帝亷知之特命璁蕚為學士獻夫
　為侍講學士切責翀鑑學士豐熈(字原學/鄞人)修撰舒芬
　楊慎(字用修/廷和子)張衍慶編修王思等皆不願與璁蕚同
　列乞罷歸帝怒俱奪俸璁蕚以議禮驟貴于是閑罷
　失職武夫小吏皆望風希指抗論廟謨矣
秋七月罷吏部尚書喬宇
　帝即位初求治甚鋭以字長吏部(宇自為選郎即有/人倫鑒及是鈐政)
　(一/清)起用林俊(起刑部尚書俊時年已七十/餘寓止朝房示無久居意)彭澤(起兵/部尚)
　(書/)孫交(字志同安陸人素為獻皇帝愛重/帝久聞其名甫即位起戸部尚書)皆海内重
　望頗委任之然帝性剛好自用宇所執漸不見聼其
　争大禮尤切積忤帝及是張璁桂蕚並為學士宇言
　内降恩澤先朝率施於佞倖小人士大夫一預其間
　即不為清議所齒况學士最清華而俾蕚等居之誰
　復肯與同列哉帝怒切責宇遂乞休許之(林俊彭澤/在部多所)
　(執持俊以言不見納澤為言路所攻俱/乞歸惟孫交始終恩禮以年老致仕)
詔章聖皇太后尊號去本生字羣臣伏闕諫戍學士豐
熙等於邉杖員外郎馬理(字伯循/三原人)於廷
　帝召見羣臣左順門示以手勅言章聖皇太后命去
　本生字羣臣駭愕而張璁桂蕚復列上禮官欺罔十
　三事且斥為朋黨於是九卿詹事翰林給事御史六
　部大理行人諸司各上章争之皆留中不下尚書金
　獻民(字舜舉/綿州人)少卿徐文華(字用光嘉/定州人)倡言曰諸疏留
　中必改稱孝宗為伯考矣吏部右侍郎何孟春曰憲
　宗朝議慈懿太后𦵏禮姚䕫率百官伏哭文華門此
　我朝故事也楊慎曰國家飬士百五十年仗節死義
　正在今日編修王元正(字舜卿/盩厔人)給事中張翀曰萬世
　瞻仰在此一舉有不力争者共擊之遂㑹羣僚(九卿/二十)
　(三人翰林二十二人給事二十人御史三十人諸司/郎官吏部十二人户部三十六人禮部十二人兵部)
　(二十人刑部二十七人工部/十五人大理寺屬十二人)跪伏左順門有大呼髙
　皇帝孝宗皇帝者帝方齋居文華殿命中官諭之退
　不聴帝怒遣錦衣先執為首者豐熙張翀及御史余
　翺郎中余寛(浙江臨/海人)黄待顯(蒲田/人)陶滋相世芳(安邑/人)
　大理正毋徳純(南充/人)八人下獄楊慎等乃撼門大哭
　衆皆哭聲震闕廷帝益怒命盡録諸臣姓名(時有不/在列者)
　(其親故以不預義/舉為嫌多為代書)遂繋馬理等一百九十人於獄孟春
　等待罪越數日為首者戍邉四品以上奪俸五品以
　下予杖編修王相(字懋卿/鄞人)等十有六人杖死自是衣
　冠喪氣璁蕚等勢益張
武英殿大學士毛紀罷
　紀請宥伏闕諸臣罪帝怒傳㫖責紀要結朋奸背君
　報私紀乃上疏乞骸骨帝銜紀亢直允其去
土魯番圍肅州命尚書金獻民都督杭雄(字世臣世為/綏徳衛總旗)
往禦之
　土魯番比嵗通貢朝廷待之如故亦不問巴雅濟事
　至是莽蘇爾忽以二萬騎圍肅州巡撫都御史陳九
　疇自甘州馳入城守禦奏聞於朝帝以獻民總制軍
　務充總兵官率師西討
八月大同軍亂殺巡撫都御史張文錦
　初文錦以大同無險可恃乃度地築五堡參將賈鑑
　督役嚴卒皆怨堡成議徙卒戍之衆憚行鑑復趣之
　急遂為亂殺鑑并及文錦裂其屍出故總兵朱振於
　獄脇為帥事聞以蔡天祐(字成之/雎州人)為僉都御史往撫
　之衆稍戢已而金獻民杭雄師過大同叛卒疑見討
　復亂命侍郎胡瓚(字伯珩/永平人)都督魯綱統京軍三千往
　討叛卒洶洶拒守殺知縣王文昌圍代王府脅王奏
　乞赦王微服夜走宣府天祐請止京軍勿遣而瓚等
　已至楊和頃之總兵官桂勇令干户苖登擒斬首惡
　郭鑑等天祐函封送瓚請班師甫二日鑑父郭疤子
　復肆焚掠詔切責天祐召勇還京即以朱振代之疤
　子逃匿塞外明年春復潛入城天祐閉門索獲之及
　其黨三十餘人皆斬以狥衆始定(自廿州軍亂朝廷/處之輕諸邉卒頗)
　(無忌故復有是變席書以朱振不宜用詆政府皆/中材無能定亂濟時因力薦楊一清王守仁入閣)
以賈詠(臨潁/人)為禮部尚書兼文淵閣大學士預機務
　詠先為吏部侍郎及是遂晉尚書入閣
九月更定大禮稱孝宗為皇伯考昭聖皇太后為皇伯
母獻皇帝為皇考章聖皇太后為聖母
　尊稱由是遂定
土魯番退金獻民等還
　陳九疇擊破土魯番衆斬塔濟廸音其分掠甘州者
　亦為總兵官姜奭所敗賊乃遁走獻民等至蘭州聞
　冦已退遂引還
冬十二月起楊一清為兵部尚書總制三邉
　故相行邉自一清始一清自是凡三為總制温詔褒
　美比之郭子儀
(乙/酉)四年春三月仁壽宫災
夏五月復轉陞官
　初王邦竒在武宗朝夤入錦衣搆害甚衆帝即位
　悉革傳陞官至是邦竒詭詞求復遂授錦衣衛試百
　户同時復官者九十餘人兵部尚書金獻民固争不
　聼(邦竒素憾楊廷和彭澤/未幾連搆大獄事詳後)
京師大雨雹
作世廟
　初國子生何淵首請建世廟廷臣惡之出為平凉主
　簿屢次上官搒笞求内改帝擢為光禄寺署丞於是
　復申前議併請祀獻皇帝於太廟章下廷議席書率
　羣臣言天子七廟周文武並有功徳故立文武世室
　於三昭三穆之上獻皇帝追稱帝號末為天子淵妄
　為諛詞乞寢其奏不報張璁奏曰孝子之心無窮分
　則有限别立禰廟禮之得為者也臣昩死勸陞下為
　之入於太廟禮之不得為者也臣沬死勸陛下勿為
　書復三疏勸止帝遣中官諭書曰朕紹膺大統即以
　皇考為百世之室何不可而卿乃怯衆飾奸邪書知
　帝意不可回遂請於皇城内别立一廟詔可定名世
　廟後更為獻皇帝廟
秋八月營仁壽宫
南畿地震
　是嵗天下地震凡六十有三
田州指揮岑猛叛詔都御史姚鏌(字英之/慈谿人)討誅之
　廣西岑氏自洪武以來世為土知府(田州/思明)𢎞治中猛
　與思明岑濬搆兵濬攻䧟田州猛遁走總督潘蕃(字/廷)
　(芳崇/徳人)討誅濬朝議田州思明復改設流官降猛千户
　徙福建(劉大夏所/議已見前)正徳初猛賂劉瑾以同知攝府事
　撫輯遺衆覬復祖職後從征江西流賊所至剽掠為
　民害尋以賊平論功進指揮同知非猛本意頗怨望
　又自恃兵力數侵奪鄰境巡撫都御史盛應期(字思/徴呉)
　(江/人)上猛反狀請討㑹應期以他事去詔鏌往代鏌調
　永順保靖兵令都指揮沈希儀(字唐佐/貴縣人)統之進討用
　希儀計結猛婦翁岑璋為内應(璋因其女失/愛藉以報猛)斬猛長
　子邦彦復誘猛殺之以其首獻田州平後遂改為流
　官
冬十二月大禮集議成頒示天下
閏月乙邜朔日食
(丙/戌)五年春二月定有司乆任法
　吏部尚書廖紀(字時乘/東光人)言邇者首令遷轉太頻政多
　苟且宜遵舊制俟九年考滿有政績者乃遷從之
夏五月召楊一清復入閣
　席書與費宏有隙張璁桂蕚亦力排宏先是御史吉
　棠請召還一清以消朋比帝因議禮故欲藉一清以
　箝衆口命以吏部尚書入閣(初大禮議起一清方居/家見張璁疏寓書門人)
　(喬宇曰張生此議聖人復起不能易也聞席書禮部/之命勸書早赴召以定大議璁等既驟顯頗引一清)
　(帝亦以一清老/臣恩禮加渥焉)
秋九月章聖皇太后有事于太廟世廟
　世廟既成章聖太后欲謁見帝詢張璁桂蕚俱援廟
　見禮言宜先見太廟次謁世廟費宏楊一清等爭之
　不得石珤復上疏極諌言我朝家法后妃入宫未有
　無故復出者太廟尊嚴非時享祫祭天子亦不輕入
　况乃后妃璁輩所引廟見禮今奉先殿是也聖祖神
　宗行之百五十年何至今日忽倡為異議且隂陽有
　定位不可侵越陛下為天地百神之主致母后無故
　入太廟坤行乾事隂侵陽位不可之大者也帝不聼
(丁/亥)六月春二月小王子宼宣府
　小王子宼宣府水地莊再入太白陽堡(在龍門縣西/北即唐嬀州)
　(白陽/鎮)叅將王經開山戰死所部殺殆盡(時小王子最/富㩖控弦十)
　(餘萬多蓄貨貝其後稍厭兵徙幕東方號曰土逹二/黙特分諸部落在西北邉者其從父行濟農諳)
　(部最疆㨿有河套時入冦邉囊小王子徒/幕在十一年按濟農舊作古  今改)
費宏石珤罷
　張璁桂蕚由即署入翰林驟至詹事望為經筵講官
　典兩京鄉試教習庻吉士宏毎示裁抑璁蕚大恨毁
　宏于帝及璁居兵部宏欲用新寕伯譚綸(字子理/忠曽孫)掌
　奮武營璁遂劾宏刦制府部宏連疏乞休帝雖慰留
　然終不以譴璁蕚于是行人王邦竒承璁蕚指上書
　訐故大學士楊廷和(邦竒指廷和次子主事惇及婿/修撰金勛鄉人侍讀葉桂章與)
　(彭澤弟冲交闗請/囑俱逮下詔獄)并誣宏及珤為奸黨(璁蕚将興大/獄給事中楊)
　(言抗章曰故輔廷和有社稷之勲閣臣宏珤乃百寮/之表邦竒心懐怨望文飾奸言詬辱大臣熒惑聖聴)
　(宜罪帝大怒逮言親鞫午門備極五毒卒無撓/詞已而言謫官獄亦尋解  楊言字惟仁鄞人)宏珤
　求去益力帝許宏馳驛而責珤歸怨朝廷失大臣誼
　一切恩典皆不予歸装襥被車一兩而已都人嘆異
　謂自來宰臣去國未有若珤者(珤清介端亮繼楊廷/和蔣冕毛紀後以彊)
　(諫罷政自是迄嘉靖季宻勿大臣無進/逆耳之言者矣珤歸後踰年卒謚文隠)
召謝遷復入閣
　費宏舉遷自代楊一清欲阻張璁亦力舉遷帝遣行
　人齎手勅即家起之命撫按官敦促上道遷不得已
　拜命
三月前少保謹身殿大學士劉健卒(謐文/靖)
　健自劉瑾誅後復原官致仕聞武宗數事巡逰輒涕
　泗不食曰吾負先帝帝登極屢賜存問比之司馬光
　文彦博至是卒年九十有四贈太師(健器局峻整學/問深邃在□時)
　(同列李東陽以詩文引後進海内士皆抵掌談文健/若不□獨教人治經窮理其事業光明俊偉明世輔)
　(臣鮮有/比者)
以翟鸞(字仲明其先諸/城人後家京師)為吏部侍郎兼翰林學士入内
閣預機務
　帝意欲相張璁命廷臣舉素有才望者再推而璁不
　與㑹中官多譽鑾遂用之楊一清以鑾望輕請用羅
　欽順(字允升/泰和人)吳一鵬不聼
夏五月丁丑朔日食
以羅欽順為吏部尚書辭不拜
　欽順見張璁桂蕚用事屢召不起家居杜門潛心格
　物致知之學所著有困知記至是卒(贈太子太/保諡文荘)
總制兩廣軍務王守仁撫降田州蠻
　田州既設流官州人皆不樂岑猛黨盧蘇王受等糾
　衆為亂䧟州城姚鏌不能定詔起守仁兵部尚書督
　兩廣軍討之守仁疏言田州地隣交趾猺獞出沒宜
　仍設土官俾為屏蔽遂與廵按御史石金(黄梅/人)定計
　招撫散遣諸軍祗留永順保靖兵一千解甲休息蘇
　受初求撫不得至是率衆乞降守仁諭以朝廷威徳
　蘇及其衆皆踴躍羅拜乃囚首自縳赴軍門請命守
　仁數二人罪杖而遣之隨入營撫定其衆因上言岑
　氏世効邉功宜存其祀請割田州地别立一州以岑
　猛次子邦相為吏目署州事設廵檢司十九以蘇受
　等任之並受約束于流官報可田州以安
六月詔科道官互相糾劾
　時京察拾遺桂蕚為南御史所論乃上言楊廷和私
　黨猶在言路昔憲宗初年命科道于拾遺後互相紏
　劾請舉行如制吏部侍郎何孟春言憲宗無此詔蕚
　被論圖報復不可信帝終用蕚言趣速舉孟春以御
　史儲良材等四人名上帝獨黜良材而特㫖斥鄭自
　璧(字采東/祥符人)等數人自璧素敢言權倖側目或中以蜚
　語故被斥已而良材辨疏力詆廷和指孟春為奸黨
　蕚奏復其官
秋八月覆治妖賊李福逹獄罷謫刑部尚書顔頤夀等
四十六人
　福逹山西崞縣人初坐妖賊王良李鉞黨戍山丹衛
　(明置今為縣/屬甘州府)逃還更名午為清軍御史所勾再戍山
　海衛(明置今為臨榆/縣屬永平府)復逃居洛川(姚秦縣今/屬鄜州)以彌勒
　教誘愚民邵進禄等為亂事覺進禄伏誅福逹先還
　家得免更姓名曰張寅挾重貲徃來徐溝(金縣今屬/太原府)
　間輸粟得太原衛指揮用黄白術干武定侯郭勛勛
　大信幸其仇薛良訟於廵按御史馬録(字君卿/信陽人)録問
　得實檄洛川父老雜辨之益信勛為移書祈免録不
　從偕廵撫江潮具獄以聞且劾勛庇奸亂法章下都
　察院覆如録奏詔責勛對狀勛懼乞恩因為福逹代
　辨帝置不問㑹給事御史等交章劾勛勛再自訴以
　議禮觸衆怒為言帝心動勛復乞張璁桂蕚為援璁
　蕚素惡廷臣攻已亦欲借是舒宿憤乃合謀騰蜚語
　謂諸臣内外交結借端䧟勛將漸及諸議禮者帝深入
　其言而外廷不知攻勛益急帝愈疑命取福逹等至
　京師下三法司訊既又命文武大臣更訊之皆無異
　詞帝大怒将親訊以楊一清言而止仍下廷鞫頤夀
　等不敢自堅改妖言律帝猶怒乃反前獄扺薛良誣
　告罪帝以罪不及録怒甚命璁蕚方獻夫分署二法
　司事盡下尚書頤夀左都御史聶賢(長夀/人)大理卿湯
　沐(字新之/江隂人)等于獄嚴刑推問璁蕚等復請逮給事御
　史前劾勛者亦并繫獄于是大肆搒掠録不勝刑
　自誣故入人罪璁蕚等乃定爰書言寅非福逹録等
　恨勛搆成寃獄因列上諸臣罪名帝悉從其言謫戍
　極邊遇赦不宥者五人(山西布政使李璋/按察使李珏等)謫戍邉衛
　者七人(給事中劉𤦺御史程啟充等皆前劾勛者/𤦺字廷珍洛陽人啟充字以道嘉定州人)黜
　為民者十一人(都御史聶賢給事中王科等科亦/前劾勛者  科字一卿涉縣人)革
　職閒住者十七人(尚書顔頤壽廵撫江朝太僕卿汪/元錫光禄卿余才等元錫與才于)
　(廷臣㑹訊時偶語曰此獄已得情何/用再鞫偵者告蕚以圍亦逮問論罪)其他下廵按逮
　問者又五人(副使周/宣等)録以故入人死擬重辟獻夫力
　爭乃減死永戌烟瘴地遇赦不宥薛良抵死衆證皆戍
　張寅還職帝以璁萼等平反有功賜二品服俸給三代
　誥命遂編欽明大獄録頒示天下(方璁蕚等反福逹之/獄舉朝雖不直璁蕚)
　(而以寅福逹姓名錯互亦或疑之至四十五年正月四/川大盗蔡伯貫就擒自言學妖術于山西李同所司􁀙)
　(山西捕同下獄同供李午之孫其父曰大禮世習白蓮/教惑衆侣亂與大獄録姓名無異由是福逹獄始)
　(明/)
賈詠罷
　馬録之被逮也詠遺書相慰璁蕚等搜録箧得之帝
　責詠詠引罪致仕去
九月以桂蕚為禮部尚書兼翰林學士
　故事尚書無兼學士者自蕚始
冬十月以張璁為禮部尚書兼文淵閣大學士預機務
　璁自釋褐至入閣僅六年時楊一清為首輔翟鑾亦在
　閣帝待之不如璁甞諭璁朕有宻諭毋泄朕與卿帖
　悉親書璁因引仁宗賜楊士奇等銀章事帝從其言賜
　之(璁深恨諸翰林㑹侍讀汪佃講洪範不稱㫖璁請/自講讀以下量材外補于是改官及被黜者二十)
　(餘人并罷選庻/吉士翰苑為空)
(戊/子)七年春正月逮前都御史陳九疇於獄謫戍極邉削
奪前尚書金獻民彭澤職
　初土魯畨敗退都指揮王輔言莾蘇爾及伊蘭俱死
　礟下九疇以聞其實兩人未死帝因疑之獻民至蘭
　州時㓂退已久獻民再復奏㨗帝亦頗知其事(事皆/在三)
　(年/)然皆未發也㑹百户王邦竒訐楊廷和彭澤言哈
　宻失國番賊内侵由澤賂番求和廷和論殺沙呼實
　所致詞連九疇獻民部議猶未覆桂蕚知帝方恕邉
　臣欺罔因請追論前事意欲并坐廷和帝降手詔數
　百言遣官逮九疇及獻民下獄必欲置九疇於死刑
　部尚書胡世寧言九疇誤信部校之言罔報賊死罪固
　難免然奮身破賊保全肅州孤城功亦足扺帝意稍
　回乃减死戍極邉獻民澤皆落職廷和得免(璁蕚等/既反李)
　(福逹定案復搆興封疆之獄搢紳無不側目而當時/又有陳洸一事洸朝陽人素無行以給事中奉使遽)
　(回籍家居踰二年與知縣宋文翰不相能命其子桂録/訐元翰謫戍元翰摭光罪及帷薄事刋布之名辦寃)
　(由是洸不齒于清議已而洸赴京復命方在道聞已/外補僉事大恚先是洸嘗言獻帝不可稱皇及是見)
　(璁蕚輩驟顯乃以舊官上疏言璁等議是亟宜去本/生之稱侍郎何孟春言洸已外補猶冒舊銜宜究問)
　(帝不聼復洸故官洸遂劾大學士費宏尚書吳一鵬/等為邪黨璁蕚大悦遂引以撃異己于是御史藍田)
　(特疏論洸且封上元翰辦寃禄都察院請觧洸任回/籍聼勘帝不得已從之遣刑部郎中葉應驄及錦衣)
　(千户李經偕徃應璁恐經受賄與焚香誓天㑹廵按/御史態蘭等雜治具上洸罪狀至百七十二條除赦)
　(前及瞹昧者勿論當論者十三條罪惡極宜斬妻離/異子柱絞洸懼亡詣闕求救于蕚帝方持應璁䟽未)
　(下蕚要璁共奏謂洸議禮臣為法官所中帝入其言/得免罪為民尋并原其妻子獄定已久㑹馬録等得)
　(罪洸意桑此故案可翻也上言訐應璁等蕚因為洸/訟寃遂逮應驄元翰及洸九卿㑹錦衣衛廷訊是日)
　(黄霧四塞獄弗竟次日又大風㧞木詔停刑乃當應/驄按事不實律斥為民洸復冦帶猶憾應驄不已越)
　(數年又令人誣奏應璁勘獄時酷殺無辜二十餘人/按驗無實帝特謫應驄戍遼東是獄始終八年凡攻)
　(□及治洸獄者無不得畢逮捕至數百人天下益惡/璁蕚輩恣横羞言議禮臣矣  藍田即墨人葉應驄)
　(字肅卿/鄞人)
二月起王瓊為兵部尚書總制三邊
　瓊在戍久桂蕚等言瓊前攻楊廷和故羣臣爭起排
　之今邊陲急人廷臣才實出瓊下帝乃復瓊官代王
　憲(字維綱/東平人)總制三邊
三月大學士謝遷罷
　遷之赴召也年已七十有九居位數月力求去帝待
　之愈厚(天寒免朝叅/除夕賜詩)及是以病告歸(遷學術純正秉/節直諒始終如)
　(一歸後三年卒于/家贈太傅諡文正)
夏六月頒明倫大典於天下削前華盖殿大學士楊廷
和等籍
　初大禮集議成張璁謮彚為全書桂蕚請備書大臣
　進退百官譴謫以志明斷至是帝自製文序名曰明
　倫大典刋布天下追論前議禮諸臣罪削廷和籍蔣冕
　毛紀毛澄汪俊喬宇林俊皆奪職斥何孟春夏良勝
　為民(時毛澄林俊已前卒蔣冕及汪俊喬宇何孟春後/俱卒于家毛紀里居久之以恩詔叙復帝亦忘)
　(其議禮時事再遣官存問卒時太保謚文簡夏良勝/嘗輯其在吏部時章奏名曰銓司存藁凡議禮諸疏)
　(具在後為仇家所發再下獄謫戍遼東卒隆慶初諸/臣皆復官追贈蔣冕謚文定林俊諡貞肅汪俊諡文)
　(莊喬宇諡莊簡/何孟春諡文簡)
秋七月王守仁平㫁藤峡猺
　自韓雍去兩廣㫁藤峡猺復熾上連八塞(今廣西思/恩府上林)
　(縣北有周安鎮明時為八塞之一八塞者恩吉周安/古邜古蓬古鉢都者羅黒刹丁後又益龍哈咘咳為)
　(十塞猺獠/占據於此)下通仙䑓花相諸峒(在潯州府平南/縣北迴環相屬)盤據
　三百餘里郡縣罹害者數十年守仁平田州還兩江
　(左右/江也)父老遮道言狀盧蘇王受亦請立功自贖守仁
　乃留南寕故為罷遣諸兵示不再用伺賊不備潛軍
　突進連破牛腸六寺等塞(在藤峽/迤西)循横石江(亦曰横/水江在)
　(潯州府武宜縣東南栁州右江上/源諸水至此合流而東即大藤峡)而下攻克仙䑓花
　相諸賊復令蘇受搗平八塞於是藤峡復寕初守仁
　赴廣西桂蕚諷令乗機取交阯守仁辭不應蕚大恚
　至是斥守仁征撫交失賞格不行
冬十月皇后陳氏崩(謚悼靈皇后/後改謚孝㓗)十一月立妃張氏為
皇后
土魯番㓂肅州王瓊請令入貢詔許之遂棄哈密
　初陳九疇在甘肅力言土魯畨不可撫宜閉闗絶貢
　專固邊防帝可之因拘其前後使數十輩及九疇得
　罪瓊督三邊悉遣還所繋且許通貢番酋益驕㑹其
　黨伊蘭(本庫森人㓜為番所掠長而黠健阿里妻以/妹握兵用事為西陲恵庫森舊作曲先今改)
　獲罪内附遂引衛拉特犯肅州為逰擊彭濬所敗乃
　復遣使求貢請以哈密城易伊蘭瓊疏請許之兵部
　尚書胡世寧言番酋變詐多端請勅瓊毋輕許通貢
　以弛邉備至哈密三立三絶不必興復伊蘭反正歸
　順不可遣還帝深然其言命瓊熟計詳處瓊再䟽申
　前請張璁等皆主瓊議遂從之而獨留伊蘭不遣自
　是土魯番許通貢而哈密城印及巴雅濟存亡遂置
　不問(已而莽蘇爾桀傲愈甚朝廷不能罪然自伊蘭/既降其勢漸孤河西稍獲休息哈密後為沙巴)
　(逹子彌爾瑪哈穆特所有服屬土魯番比嵗一貢迄/隆慶萬厯朝不絶非忠順王苗裔矣  穆爾瑪哈穆)
　(特舊作米兒/馬黒木今改)
(己/丑)八年春正月兵部尚書兼左都御史新建伯王守仁
卒(隆慶初追/謚文成)
　守仁病篤乞骸骨舉鄖陽廵撫林富(莆田/人)自代不俟
　命竟歸行至南安卒䘮過江西軍民無不縞素哭送
　者桂蕚劾其擅離職守詔停世襲䘏典俱不予(守仁/天姿)
　(英異㓜時謁上饒婁諒與講朱子格物大㫖還家曰/端坐讀五經亦泛濫二氏學數年無所得及謫龍場)
　(窮荒無書日繹舊聞始悟格物致知當返諸心不當/求諸事物喟然曰道在是矣故其為教専以致良知)
　(為主從逰弟子甚衆最著者餘姚錢徳洪山隂王畿/學者稱之  婁諒字克貞錢徳洪名寛以字行王畿)
　(字汝/中)
二月以桂蕚為吏部尚書兼武英殿大學士預機務
　萼素與張璁比及同居政府遂復相失
河南襄陽大饑
　廵按湖廣御史張禄(平原/人)繪圖以獻帝憫之詔有司
　亟賑時廣東僉事林希元(字懋貞/晉江人)上言救荒有二難
　曰得人難審户難有三便曰極貧便賑米次貧便賑
　錢稍貧便轉貸有六急曰垂死急饘粥疾病急醫藥
　病起急湯米既死急募瘞遺棄孩穉急收養輕重繫
　囚急寛恤有三權曰借官錢以糶糴興攻作以助賑
　借牛種以通變有六禁曰禁侵漁禁攘盜禁遏糴禁
　抑價禁宰牛禁度僧有三戒曰戒遲緩戒拘文戒遣
　使因輯為書以上詔有司舉行
夏六月前少師華葢殿大學士楊廷和卒(隆慶初追/諡文忠)
　廷和卒後帝問李時(字宗易/任邱人)太倉所積幾何對曰可
　支數年由陛下初年詔書裁革冗員所致帝慨然曰
　此楊廷和功不可沒也(廷和性沉静詳審初選翰林/不好為聲律華藻之學惟考)
　(究掌故民瘼邉事及一切法家言鬰然負公輔望入/閣後李東陽謂曰吾於文翰頗有一日之長若經濟)
　(事須歸介夫及武宗之終卒安社/稷者廷和力也人以東陽為知言)
秋八月張璁桂蕚罷九月召璁還楊一清罷
　璁蕚與楊一清積不相能給事中孫應奎(字文宿/洛陽人)疏
　論一清及璁蕚優劣乞鑒三臣賢否以定去留其同
　官王準(字子推世籍/秦府儀衛司)陸粲(字子餘/長州人)復相繼劾璁蕚引
　用私人日圖報復威權既盛黨與復多不亟去之將
　為社稷患帝感悟立罷璁蕚霍韜攘臂言曰張桂行
　勢且及我乃疏詆一清力為璁蕚辨雪謂陸粲之劾
　實一清嗾之臣與璁蕚俱以議禮進璁蕚去臣不得
　獨留帝即召璁還貶準典史粲驛丞霍韜再疏詆一
　清帝令法司㑹廷臣雜議刑部尚書許讚(字廷美/進之子)請
　削一清籍璁故三上密疏引一清贊禮功乞寛假實
　以堅帝意俾速去帝果令一清致仕
冬十月癸亥朔日食戍刑部員外郎邵經邦(字和徳/仁和人)於
邊衛
　經邦疏言日食於正陽之月質諸小雅變象懸符今
　得毋有皇父其人乎邇者張璁桂蕚已罷尋以議禮
　功復召輔政人言莫之恤天變可不畏哉疏入帝大
　怒立下鎮撫司拷問戍鎮海衛(明置今省故城在福/建漳州府漳浦縣東)
　(北/)
除外戚世封著為令
　從方獻夫請也(獻夫言外戚之封不當世及厯引漢/唐宋事以證帝善其言下廷臣議由)
　(是外戚永/絶世封)
十一月復召桂蕚入閣
　張璁既召還儒士蔡圻知帝必復蕚因疏頌蕚功請
　召之帝乃賜敕令撫按官趣上道蕚還朝盡復所奪
　官仍恭機務
(庚/寅)九年春二月皇后親蠶于北郊
　都給事中夏言疏請皇后親蠶以為古者天子親耕
　南郊皇后親蠶北郊禮本並行不宜偏廢帝詔禮官
　詳考古制以聞大學士張璁等因請建先蠶壇于安
　定門外皇后行親蠶禮既而以壯郊出入未便命于
　西苑行之
夏四月楊一清卒
　　一清故與太監張永善至是永叔家奴訐永曽盗庫金
　及歿永弟容多以饋一清求作墓誌詔法司推問張
　璁從中主之坐一清受賕奪職一清大恨曰老矣乃
　為儒子所賣疽發背死(一清博學善權變尤曉暢邉/事羽書旁午一夕占十疏悉)
　(中機宜晚為璁蕚所軋不穫以恩禮/終殁後數年始復故官尋追諡文□)
五月作四郊
　帝既定明倫大典益覃恩制作之事以天地合祭為
　非禮(洪武初李善長等建議分祭天地於南北郊冬/至則祀昊天上帝于□丘以大明夜明星辰太)
　(嵗從夏至則祀皇地祗于方丘以五嶽五鎮四海四/凟從太祖如其議行之十年春太祖感齊居隂兩覽)
　(京房災異之説謂天地猶父母分祭異䖏情有未安/乃作大祀殿于南郊每嵗孟春合祀天地列朝遵之)
　(至是帝以上帝皇地祗合祭/一處非古禮與張璁言之)欲分建二郊并日月為
　四張璁不敢决㑹夏言請舉親蠶禮帝以南北郊之
　説與分建二郊義合因令璁諭言陳郊議言乃上疏
　以為國家合祀天地舉行不于長至而于孟春俱不
　合古典宜令羣臣博考詩書禮經所載及漢宋諸儒
　之定論太祖國初之舊制陸下稱制而裁定之此中
　興大業也詹事霍韜謂分祀説見周禮王莽偽書不
　足據言復上疏以為周禮一書于祭祀為詳故宋儒
　葉時之言曰郊丘分合當以周禮為據朱子亦以是
　書為周公輔導成王垂法後世何可誣以為偽因遂
　劾韜帝大怒下韜獄于是禮部集上羣臣所議主分祭
　者都御史汪鋐(婺源/人)等八十二人主分祭而以慎重
　成憲及時未可為言者大學士張璁等八十四人主
　分祭而以山川壇為方丘者尚書李瓉等二十八人
　主合祭而不以分祭為非者尚書方獻夫等二百六
　人無可否者英國公張崙(懋之/孫)等九十八人帝特降
　璽書奬言賜四品服俸卒従其議分建圜丘方丘于
　南北郊以二至日祭建朝日夕月壇于東西郊以春
　秋分祭祈榖南郊則以正月上辛行之言又贊成二
　郊配享議(洪武時郊祀以仁祖配建文即位改奉太/祖洪熈以後太祖太宗並配及是言上疏)
　(云太祖太宗並配父子同列稽之經㫖未能無疑臣/謂周人郊祀后稷以配天我大祖足當之宗祀文王)
　(于明堂以配上帝我太宗足當之禮成集議以為二/祖配享百有餘年以為輕改帝降勅諭欲于二至日)
　(奉太祖配南北郊孟春奉太宗配上帝于大祀殿言/再疏賛之乃定議南北郊太祖獨配孟春大祀殿太)
　(祖太宋/並配)自是言大䝉帝眷(時帝又議建雩壇于□夏/行大雩禮議太社太稷以)
　(句龍后稷配議祀帝社帝稷于西苑議祀髙禖/之神于皇城東雖皆命下禮官多以獨斷行之)
秋九月罷雲南鎮守中官
冬十一月更定孔廟祀典尊孔子曰至聖先師
　張璁上言先師祀典有當更正者叔梁紇乃孔子之
　父顔路曽晳孔鯉乃顔曽子思之父三子配享廟廷
　紇及諸父從祀兩廡聖賢之心豈安請于大成殿後
　别立一堂祀叔梁紇而以顔路曽晳孔鯉配之帝以
　為然因言聖人尊天與尊親同今籩豆十二(洪武舊/制籩豆)
　(用十成化中以尚書/周洪謨言増為十二)牲用犢全同祀天儀亦非正禮
　其諡號章服(洪武仍元之舊稱大成至聖/文宣王冕十二旒服十二章)悉宜改正
　璁縁帝意言孔子宜稱至聖先師不稱王祀宇宜稱
　廟不稱殿宜用木主其塑像應毁(塑像始于唐/開元八年)籩豆
　用十樂用六佾配位公侯伯之號宜去止稱先賢先
　儒其從祀申黨公伯寮秦冉等十二人宜罷(申黨即/申棖後)
　(禮官儀去黨存棖不在十二人之數其顔何荀况戴/聖劉向賈陸馬融何休王肅王弼杜預吳澄俱罷)
　林放蘧瑗等六人(後禮官議林放蘧瑗外又有盧/植鄭衆鄭元服䖍范□共七人)祀
　于其鄉后蒼王通歐陽修胡瑗蔡元定宜從祀帝皆
　從之(時編修徐階獨條不可不改五不必改者三/詞甚辯帝怒謫階于外  階字子升華亭人)乃
　御製正孔子祀典說宣付史館(初洪武時司業宋濓/請去像設主禮儀樂)
　(章多所更改太祖不恱謫濓官成化間少詹程敏政/嘗謂馬融等八人宜斥給事中張九功并請罷荀况)
　(公伯寮等而進后蒼王通為周謨所抑而止至是璁/議毁像盖用濓説先賢去留畧如九功言其進歐陽)
　(修則以濮議故也叔梁紇本祀殿西璁謬謂兩廡也/以動帝聼其建廟雖當亦縁附㑹獻皇廟而行之)
始祀昊天上帝于南郊禮成大赦
(辛/卯)十年春正月祈穀于大祀殿
　禮畢帝終以太祖太宗並配為不然因諭張璁嗣後
　大報祈穀但奉太祖配尋又親定祈穀儀注改用驚
　蟄節(明年啟蟄届帝疾不能親乃命武定侯郭勛代/至十八年改行于大内之元極寳殿不奉配遂)
　(為定/制)
更定廟祀遷徳祖于祧廟
　初太祖定廟祀孟春特享羣廟各南向三時祭于徳
　祖廟序用昭穆後罷特享四孟歳暮俱以昭穆序北
　京既建廟制一如南京及憲宗升祔九室已備(徳懿/熙仁)
　(四祖太祖太宗/及仁宣英三宗)用禮官議祧懿祖孝武繼祔祧熈仁
　二祖獨德祖以始祖不祧毎時享太祖位猶東向帝
　欲更定之乃先於去年春復行特享禮令祠官于殿
　内設帷幄如九廟位皆南向各奠獻如儀至是遂遷
　德祖主于祧廟奉太祖主于殿正中七宗以序進遷
　于是太祖始正南向位而德祖不復與時享矣
桂蕚罷
　蕚初鋭意功名不恤物議及再召還氣懾不敢復縱
　至是以病乞歸未數月卒(蕚性狠愎為知縣時悻悻/使氣屢為上官所辱既得)
　(志報復無虗日又好排異己凌虐周/官議禮議獄搆害不下數十百人)
三月復罷四川鎮守中官
　帝既罷雲南中官至是四川繼之尋浙江湖廣福建
　兩廣及獨石萬全永寕皆罷凡内臣之為鎮守者先
　後撤除殆盡云
夏四月禘于太廟
　帝既正太祖位向欲復古禘祭侍讀學士夏言(帝欲/輯郊)
　(禮為成書擢言侍/讀學士充纂修官)獻禘議以為三代而下欲如虞夏
　之禘黄帝啇周之禘帝嚳譜諜難考宜為虚位以祀
　庻曠典復行中允廖道周(字鳴吾/蒲圻人)上言皇姓為顓頊
　之裔宜禘顓頊帝命廷臣集議咸謂稱虚位者茫昩
　無據尊顓頊者世逺難稽廟制既定高皇帝為始祖
　當禘徳祖帝卒從言議乃于太廟設虚位以帝皇初
　祖南向奉太祖配西向行禮如南郊儀定以丙辛歳
　一行
五月始祀皇地祗于方澤
六月雷震午門
秋七月張孚敬罷
　孚敬即璁以犯帝嫌名請改帝手書賜之夏言恃帝
　眷數以事訐孚敬孚敬衘之與太常卿彭澤(此又一/彭澤南)
　(海人以議/禮進用)搆䧟行人司正薛侃(字尚謙/揭陽人)欲以傾言廷
　鞫事露帝斥其忮罔令致仕去(時侃上疏請擇親藩/賢者居京師以待皇)
　(嗣之生帝怒下侃獄究交通主使者侃先曾以疏草/示澤澤與侃及言俱同年生澤素附孚敬而孚敬方)
　(憾言黙計儲副事觸帝怒必興大獄誣言同謀可禍/也紿侃藁示孚敬因報侃曰張公甚稱善當從中贊)
　(之敬孚乃先録侃藁以進謂出于言請勿先發以待/疏至帝許之侃猶豫澤頻趣之乃上及廷鞫拷掠備)
　(至侃獨自陳澤挑使引言侃瞋目曰疏我自具趣我/上者爾也爾謂張少傳許助言何與給事中孫應奎)
　(等揖孚敬避孚敬怒應奎等疏聞并並下言等/獄再鞫具得其實乃釋言等侃為民澤戍邉)
八月升安陸州為承天府
　廵檢徐震奏于安陸建京師禮部尚書李時等駁其
　非制遂改州為承天府設鍾祥縣為府治(先是尊崇/禮定帝名)
　(獻皇帝陵曰顯林已而錦衣百户隨全等請遷顯陵/北𦵏天夀山工部尚書趙璜力斥其謬席書亦再集)
　(廷臣議已之至是光録寺厨役王福等復以為言/李時極諫不可事乃寢  趙璜字廷實安福人)
九月以李時為禮部尚書兼文淵閣大學士預機務
　自張桂與費宏楊一清相傾軋讙囂不已孚敬罷翟
　鑾獨秉政者兩月時入兩人皆遜順無齟齬政府稍
　寧
帝幸西苑
　先是西苑宫殿成宴羣臣以落之及是帝御無逸殿
　召李時坐講無逸篇翟鑾講豳風七月詩武定侯郭
　勛及九卿翰林俱入侍講畢帝退御豳風亭賜晏
以夏言為禮部尚書
　時士大夫多惡張孚敬恃言抗之言既以開敏結主
　知又折節下士大得聲譽朝廷制作一决于言閣臣
　李時翟鑾取充位而已
冬十一月召張孚敬復入閣
　孚敬還朝夏言益用事孚敬亦不能專恣如曩時矣
十二月戍監察御史喻希禮(麻城/人)石金于邊衛
　時方修醮祈嗣希禮乞赦免議禮議獄得罪諸臣帝
　大怒曰希禮謂朕罪諸臣致遲嗣續邪命所司恭議
　以聞未上金復言之二人並謫戍邊衛
(壬/辰)十一年夏四月復常遇春李文忠鄧愈湯和世爵
　遇春後封懐逺侯文忠後封臨淮侯愈後封定逺侯
　和後封靈璧侯于是開平岐陽寧河東甌四王復延
　世緒
五月以方獻夫為吏部尚書兼武英殿大學士預機務
　先是獻夫以吏部尚書去位既而有詔召還獻夫潛
　入西樵(山名在廣州府/南海縣西南)以疾固辭使命再至乃就道
　以故官入閣
秋八月彗星見東井
　芒長丈餘掃太㣲垣及角宿天門凡一百十有五日
　乃滅編修楊名(字實卿/遂寜人)應詔上言汪鋐小人之尤郭
　勛奸回之首而陛下用之是偏於喜也建言諸臣譴
　罰已乆未䝉收録是偏于怒也且工作屢興財力並
　竭又崇信真人邵元節(貴溪人龍虎山/上清宫道士)不稽之言設
　醮内府命左右大臣奔走供事此皆聖心之偏蔽帝
　怒下獄戍邊(時南京御史馮思亦上疏以張孚敬為/根本之彗汪鋐為腹心之彗方獻夫為)
　(門庭之彗三彗不除庻政終不可理帝得疏大怒逮/下詔獄論死比朝審鋐當主筆東向坐恩獨向□跪)
　(鋐令卒拽之向已恩起立不屈因與鋐互相詬詈夏/言等解之乃止及出士民觀者如堵皆嘆曰是御史)
　(非但口如鐡其膝其膽其骨皆鐡也因稱四鐡御史/恩子行可年十三伏□訟寃日夜號呼長安街乞救)
　(無敢言者乆之乃刺臂血書疏自縳□下請代父死/詞極哀帝覧之惻然令法司再議恩遂遣戍雷州後)
　(遇赦還行可以孝行旌尋舉鄉/薦  馮恩字子仁松江華亭人)
張孚敬罷
　帝以星變心疑大臣擅政孚敬因求罷給事中魏良
　弼(字師説/新建人)劾孚敬專横竊威福秦鰲(字子元/崑山人)復詆其
　妬賢病國二疏並入帝為罷孚敬
(癸/巳)十二年春正月廵撫河南都御史吴山(吴縣/人)獻白鹿
羣臣表賀
　自後諸瑞異踵至百寮表賀遂為常典
召張孚敬復入閣
　帝復思孚敬遣鴻臚召還已而彗復見畢昴間孚敬
　乞避位不許
三月釋奠于先師
冬十月大同兵亂殺總兵官李瑾
　小王子屯大同塞外瑾督役浚濠急役卒王福勝王
　保等數十人鼔噪殺瑾廵撫潘倣(洛陽/人)奏瑾激變宜
　撫帝命總制劉源清(字汝澄/東平人)討之師次陽和倣捕殺
　叛軍數人繫王保等以獻請班師源清懲前胡瓚事
　不欲己遣禆将入城索賊賊復夜噪殺千户張欽出
　前恭將黄鎮指揮馬昇楊麟于獄奉為帥與官軍迎
　戰源清等亦晝夜攻圍賊潛出塞誘外宼為助(宼兵/與官)
　(軍殺傷相當知叛卒/不足頼大詬而去)源清請增兵置帥禦㓂而已得
　專事攻城帝不許源清仍百道攻之死者相籍帝怒
　奪其職以張瓚(字廷獻倉州/滄州人官)代之瓚未至郎中詹榮
　(字仁甫山/海衛人)督餉大同察馬昇楊麟無逆至許宥其死
　俾自効昇等遂結心腹擒斬首惡黄鎮等以獻亂乃
　定(已而瓚至麾兵退二舍鼓吹入城大集/文武将吏置酒髙㑹賞有功者而還)
下建昌侯張延齡于獄削昌國公張鶴齡爵
　初興國太后入宫皇太后猶以藩妃禮遇之帝頗不
　悦及帝朝皇太后待之又倨㑹延齡為人所告(正徳/中日)
　(者曹祖告延齡謀不軌下獄鞫之祖仰藥死獄無左/証遂觧指揮司聰負延齡金索之急遂與天文生董)
　(㫤子至謀訐祖前所首事脅廷齡賄延齡幽殺聰而/折所負劵至發其事奏上之延齡又嘗以私憾殺婢)
　(及僧□池又僭侈/踰制及是并發)遂欲坐以謀逆族其家皇太后窘
　廹無所出欲為請帝謝不見張孚敬言延齡守財虜
　耳何能反法司治延齡前事坐違制殺人論死及秋
　盡當論孚敬又上言皇太后春秋髙卒聞延齡死萬
　一不食有他故何以慰敬皇帝在天之靈帝恚以危
　語怵孚敬(帝曰自古彊臣令君非一若今愛死囚/令主矣當悔不從楊廷和事敬皇帝邪)孚
　敬仍力爭以故終昭聖太后世得長繫鶴齡以延齡
　故削爵謫南京指揮
(甲/午)十三年春正月廢皇后張氏立妃方氏為皇后(應天/江寧)
(人/)
夏四月削給事中張選(字舜舉/無錫人)籍
　時帝乆不親祀事孟夏時享復遣郭勛攝選疏諫忤
　㫖廷杖八十死而復甦遂削籍
方獻夫罷
　獻夫好飾恬退名而屢為言官所劾中恧雖執大政
　氣厭厭不振又以帝恩威不測居職二載三疏引疾
　帝優詔許之(初獻夫縁議禮進以司馬光與王莾同/論為人所痛詆及與璁蕚其事持論頗)
　(平恕以此人不甚/惡之家居十年卒)
六月南京太廟災
　時帝欲更營太廟命夏言等相度規制㑹南京太廟
　災帝遂用言等議(言㑹張璁等議曰京師宗廟行将/復古而南京太廟遽罹回禄皇天)
　(睿徳之意祖宗啟後之靈/可以黙㑹矣帝善其言)南京太廟不復建其遺趾
　倣壇墠意築周垣䕶之歳時香火并于南京奉先殿
　而益趣營新廟
　
　
　
　
　
　
　
　
御批厯代通鑑輯覽巻一百八
