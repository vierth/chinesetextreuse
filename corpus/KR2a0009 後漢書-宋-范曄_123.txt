一百十三
　　宋　　宣　　城　　太　　守范　煜撰
　　唐　　章　　懷　　太　　子　　賢注
　逸民列傳第七十三
易稱遯之時義大矣哉又曰不事王侯高尚其事是以
堯稱則天不屈潁陽之高(潁陽謂/巢許也)武盡美矣終全孤竹
之潔(孤竹謂/夷齊也)自兹以降風流彌繁長往之軌未殊而感
致之數匪一或隱居以求其志或曲避以全其道(論語/孔子)
(曰隱居以求其志行義以達其道求志/謂長沮桀溺全道若薛方詭對王莽也)或靜已以鎭其
躁(謂逢萌/之類也)或去危以圖其安(四皓之/類也)或垢俗以動其槩
(謂申徒狄鮑/焦之流也)或疵物以激其清(梁鴻嚴/光之流)然觀其甘心畎
畝之中憔悴江海之上(莊子曰舜以天下讓北人無擇/無擇曰異哉后之為人也居於)
(畎畝之中而遊堯之門不若是而已又曰就藪澤/處間曠此江海之士避代之人閒暇者之所好也)豈必
親魚鳥樂林草哉亦云性分所至而已(分音符/問反)故䝉恥
之賓屢黜不去其國(列女傳曰桞下惠死其妻誄之曰/蒙恥救人德彌大兮雖遇三黜終)
(不敝/兮)蹈海之節千乘莫移其情(史記曰魯連謂新垣衍/曰秦即為帝則魯連蹈)
(東海死耳魯連下聊城田單/爵之魯連逃隱於海上也)適使矯易去就則不能相
為矣(人各有所尚不能改其志孔子聞長沮桀溺/之言乃告子路曰天下有道丘不與易也)彼雖
硜硜有類沽名者(論語曰孔子擊磬于衞有荷蕢而過/孔氏之門者曰有心哉擊磬乎既而)
(曰鄙哉硜硜乎莫已知也又子貢曰有美玉於斯蘊櫝/而藏諸求善價而沽諸子曰沽之哉沽之哉我待價者)
(也沽謂/衒賣也)然而蟬蛻囂埃之中自致寰區之外異夫飾智
巧以逐浮利者乎荀卿有言曰志意脩則驕富貴道義
重則輕王公也(荀卿子/之文也)漢室中微王莽簒位士之蘊藉
義憤甚矣是時裂冠毁冕相攜持而去之者蓋不可勝
數(左傳曰王使詹桓伯辭於晉曰伯父若裂冠毁冕/㧞本塞源毛詩序曰百姓莫不相攜持而去之也)揚
雄曰鴻飛㝠㝠弋者何簒焉言其違患之遠也(簒字諸/本或作)
(慕法言作簒宋𠂻曰簒取也鴻高飛㝠㝠薄天雖有弋/人何施巧而取也喻賢者隱處不離暴亂之害也然今)
(人謂以計數取物/為簒簒亦取也)光武側席幽人求之若不及(國語曰/越王夫)
(人去筓側席而坐韋昭註云側猶特也禮憂者側席/而坐前書公孫𢎞贊曰上方欲用文武求之如弗及)旌
帛蒲車之所徵賁相望於巖中矣(毛詩序曰干旄美好/善也其詩曰孑孑干)
(旌在浚之城易賁卦六五曰賁于丘園東帛戔戔蒲/車以蒲裹輪取其安前書武帝以蒲車徵魯申公也)若
薛方逢萌聘而不肯至(前書薛方/字子容)嚴光周黨王霸至而
不能屈羣方咸遂志士懷仁斯固所謂舉逸民天下歸
心者乎(論語/文也)肅宗亦禮鄭均而徵高鳳以成其節自後
帝德稍衰邪㜸當朝處子耿介羞與卿相等列至乃抗
憤而不顧多失其中行焉蓋錄其絶塵不反(莊子曰顔/回問於仲)
(尼曰夫子歩亦歩夫子趨亦趨夫子馳亦馳夫子奔軼/絶塵則回瞠若乎後矣司馬彪注云言不可及也韓詩)
(外傳曰山林之/士往而不能反)同夫作者列之此篇(論語曰賢者辟世/其次辟地其次辟)
(色其次辟言子/曰作者七人矣)
　　野王二老傳
野王二老者不知何許人也初光武貳於更始會關中
擾亂遣前將軍鄧禹西征送之於道旣反因於野王獵
路見二老者即禽(即就也易曰/即鹿無虞也)光武問曰禽何向並舉
手西指言此中多虎臣每即禽虎亦即臣大王勿往也
光武曰茍有其備虎亦何患父曰何大王之謬邪昔湯
即桀於鳴條而大城於亳(帝王紀曰按孟子桀卒於鳴/條乃在東夷之地或言陳留)
(平丘今有鳴條亭也唯孔安國注尚書云/鳴條在安邑西考三說之驗孔為近之)武王亦即紂
於牧野而大城於郟鄏(杜預注左傳曰今河南/也河南縣西有郟鄏陌)彼二王
者其備非不深也是以即人者人亦即之雖有其備庸
可忽乎光武悟其旨顧左右曰此隱者也將用之辭而
去莫知所在
　　向長傳
向長字子平(高士傳向/字作尚)河内朝歌人也隱居不仕性尚
中和好通老易貧無資食好事者更饋焉受之取足而
反其餘王莽大司空王邑辟之連年乃至欲薦之於莽
固辭乃止潛隱於家讀易至損益卦喟然歎曰吾已知
富不如貧貴不如賤但未知死何如生耳(易損卦曰二/簋可用享損)
(益盈虚與時偕行益卦曰/損上益下民說无彊也)建武中男女娶嫁既畢勅斷
家事勿相關當如我死也於是遂肆意與同好北海禽
慶(前書慶/字子夏)俱遊五嶽名山竟不知所終
　　逢萌傳
逢萌字子慶北海都昌人也(○劉攽曰案萌北海/人則當是蓬非逢也)家貧
給事縣為亭長時尉行過亭萌候迎拜謁既而擲楯歎
曰(亭長主捕盜/賊故執楯也)大丈夫安能為人役哉遂去之長安學
通春秋經時王莽殺其子宇(前書莽隔絶平帝外家衞/氏宇恐帝大後見怨以為)
(莽不可諫而好鬼神即夜持血灑莽第/門吏發覺之莽執宇送獄飲藥而死)萌謂友人曰三
綱絶矣(謂君臣夫/婦父子)不去禍將及人即解冠掛東都城門
(漢宫殿名東都門今名青門也前書/音義曰長安東都城北頭第一門)歸將家屬浮海客
於遼東萌素明陰陽知莽將敗有頃乃首戴瓦盎(盎盆/也)
哭於市曰新乎新乎(王莽為新都侯及/簒號新室故哭之)因遂潛藏及光
武即位乃之琅邪勞山(在今萊州即墨縣東/南有大勞小勞山)養志脩道
人皆化其德北海太守素聞其高遣吏奉謁致禮萌不
荅太守懐憤而使捕之吏叩頭曰子慶大賢天下共聞
所在之處人敬如父往必不獲秪自毁辱太守怒收之
繫獄更發它吏行至勞山人果相率以兵弩捍禦吏被
傷流血奔而還後詔書徵萌託以老耄迷路東西語使
者云朝廷所以徵我者以其有益於政尚不知方靣所
在安能濟時乎即便駕歸連徵不起以壽終初萌與同
郡徐房平原李子雲王君公相友善並曉陰陽懷德穢
行房與子雲養徒各千人君公遭亂獨不去儈牛自隐
(儈謂平會两/家賣買之價)時人謂之論(○劉攽曰案謂之論/都不是當作為之語)曰避世
牆東王君公(嵇康髙士傳曰君公明易為郎數言事不/用乃自汙與官婢通免歸詐狂儈牛口無)
(二價/也)
　　周黨傳
周黨字伯况太原廣武人也家産千金少孤為宗人所
養而遇之不以理及長又不還其財黨詣鄉縣訟主乃
歸之旣而散與宗族悉免遣奴婢遂至長安遊學初鄉
佐嘗衆中辱黨黨久懐之(續漢志鄉佐/主收賦税者)後讀春秋聞復
讐之義(春秋經書紀侯大去其國公羊傳曰大去者何/滅也孰滅之齊滅之曷為不言齊滅之為襄公)
(諱也齊襄公九世祖哀公亨於周紀侯譖之也/故襄公讐於紀九世猶可復讐乎雖百世可也)便輟講
而還與鄉佐相聞期剋鬬日旣交刃而黨爲鄉佐所傷
困頓鄉佐服其義輿歸養之數日方蘇既悟而去自此
勅身脩志州里稱其高及王莽竊位託疾杜門自後賊
暴從横殘滅郡縣唯至廣武過城不入建武中徴為議
郎以病去職遂將妻子居黽池復被徴不得已乃著短
布單衣榖皮綃頭待見尚書(以榖樹皮為綃頭也綃頭/解見向栩傳黨服此尚書)
(以待見也○劉攽曰注服此尚/書以待見也案文少一詣字)及光武引見黨伏而不
謁自陳願守所志帝乃許焉博士范升奏毁黨曰臣聞
堯不須許由巢父而建號天下周不待伯夷叔齊而王
道以成伏見太原周黨東海王良山陽王成等蒙受厚
恩使者三聘乃肯就車及陛見帝廷黨不以禮屈伏而
不謁偃蹇驕悍同時俱逝黨等文不能演義武不能死
君釣采華名庻㡬三公之位臣願與坐雲臺之下考試
圖國之道不如臣言伏虛妄之罪而敢私竊虛名誇上
求髙皆大不敬書奏天子以示公卿詔曰自古明王聖
主必有不賓之士伯夷叔齊不食周粟太原周黨不受
朕祿亦各有志焉其賜帛四十匹黨遂隐居黽池著書
上下篇而終邑人賢而祠之初黨與同郡譚賢伯升鴈
門殷謨君長俱守節不仕王莽世建武中徴並不到
　　王霸傳
王霸字儒仲太原廣武人也少有清節及王莽簒位棄
冠帶絕交宦建武中徴到尚書拜稱名不稱臣有司問
其故霸曰天子有所不臣諸侯有所不友(禮記曰儒有/上不臣天子)
(下不事/諸侯)司徒侯霸譲位於霸閻陽毁之曰太原俗黨儒
仲頗有其風遂止(皇甫謐高士傳曰故梁令閻陽也前/書曰太原多晉公族子孫以詐力相)
(傾矜夸功名報仇過直漢興號為難化常擇嚴猛將或/任殺伐為威父兄被誅子弟怨憤至告訐刺史二千石)
以病歸隐居守志茅屋蓬戸連徴不至以壽終
　　嚴光傳
嚴光字子陵一名遵會稽餘姚人也少有高名與光武
同遊學及光武即位光乃變名姓隐身不見帝思其賢
乃令以物色訪之(以其形/貎求之)後齊國上言有一男子披羊
裘釣澤中帝疑其光乃備安車𤣥纁遣使聘之三反而
後至舎於北軍給牀褥太官朝夕進膳司徒侯霸與光
素舊遣使奉書(皇甫謐髙士傳曰霸使西曹屬侯子道/奉書光不起於牀上箕踞抱膝發書讀)
(訖問子道曰君房素癡今為三公寕小差否子道曰位/已鼎足不癡也光曰遣卿來何言子道傳霸言光曰卿)
(言不癡是非癡語也天子徴我三乃來人主尚不見當/見人臣乎子道求報光曰我手不能書乃口授之使者)
(嫌少可更足光曰/買菜乎求益也)使人因謂光曰公聞先生至區區欲
即詣造迫於典司是以不獲願因日暮自屈語言光不
荅乃投札與之口授曰君房足下位至鼎足甚善懷仁
輔義天下悅阿諛順旨要領絶霸得書封奏之帝笑曰
狂奴故態也車駕即日幸其館光臥不起帝即其臥所
撫光腹曰咄咄子陵不可相助為理邪光又眠不應良
久乃張目熟視曰昔唐堯著德巢父洗耳士故有志何
至相迫乎帝曰子陵我竟不能下汝邪於是升輿歎息
而去復引光入論道舊故相對累日帝從容問光曰朕
何如昔時對曰陛下差增於往因共偃臥光以足加帝
腹上明日太史奏客星犯御座甚急帝笑曰朕故人嚴
子陵共臥耳除為諫議大夫不屈乃耕於富春山(今杭/州富)
(陽縣也本漢富春縣避晉簡/文帝鄭太后諱改曰富陽)後人名其釣處為嚴陵瀨
焉(顧野王輿地志曰七里灘在東陽江下與嚴陵瀨相/接有嚴山桐廬縣南有嚴子陵漁釣處今山邊有石)
(上平可坐十人臨水/名為嚴陵釣壇也)建武十七年復特徵不至年八十
終於家帝傷惜之詔下郡縣賜錢百萬穀千斛
　　井丹傳
井丹字大春扶風郿人也少受業太學通五經善談論
故京師為之語曰五經紛綸井大春(紛綸猶/浩博也)性清高未
嘗脩刺候人建武末沛王輔等五王居北宫皆好賓客
更遣請丹不能致信陽侯隂就光烈皇后弟也以外戚
貴盛乃詭説五王求錢千萬約能致丹而别使人要劫
之丹不得已旣至就故為設麥飯葱葉之食丹推去之
曰以君侯能供甘旨故來相過何其薄乎更致盛饌乃
食及就起左右進輦丹笑曰吾聞桀駕人車豈此邪(帝/王)
(紀曰桀以/人駕車)坐中皆失色就不得已而令去輦自是隐閉
不關人事以壽終
　　梁鴻傳
梁鴻字伯鸞扶風平陵人也父讓王莽時為城門校尉
封脩遠伯使奉少昊後寓於北地而卒(前書莽改允吾/為脩逺少昊金)
(天氏之號次黄帝/者北地今寕州也)鴻時尚㓜以遭亂世因卷席而葬後
受業太學家貧而尚節介博覽無不通而不為章句學
畢乃收豕於上林苑中曾誤遺火延及它舎鴻乃尋訪
燒者問所去失(去亡/也)悉以豕償之其主猶以為少鴻曰
無它財願以身居作主人許之因為執勤不懈朝夕隣
家耆老見鴻非恒人乃共責讓主人而稱鴻長者於是
始敬異焉悉還其豕鴻不受而去歸鄉里勢家慕其髙
節多欲女之(以女妻人曰/女音尼慮反)鴻並絶不娶同縣孟氏有女
狀肥醜而黑力舉石臼擇對不嫁至年三十父母問其
故女曰欲得賢如梁伯鸞者鴻聞而聘之女求作布衣
麻屨織作筐緝績之具及嫁始以装餙入門七日而鴻
不荅妻乃跪牀下請曰竊聞夫子髙義簡斥數婦(斥逺/也)
妾亦偃蹇數夫矣今而見擇敢不請罪鴻曰吾欲裘褐
之人可與俱隐深山者爾今乃衣綺縞傅粉墨豈鴻所
願哉妻曰以觀夫子之志耳妾自有隐居之服乃更為
椎䯻著布衣操作而前鴻大喜曰此眞梁鴻妻也能奉
我矣字之曰徳曜名孟光居有頃妻曰常聞夫子欲隐
居避患今何為默默無乃欲低頭就之乎鴻曰諾乃共
入霸陵山中以耕織為業詠詩書弹琴以自娛仰慕前
世高士而為四皓以來二十四人作頌因東出闗過京
師作五噫之歌曰陟彼北芒兮噫顧覽帝京兮噫宫室
崔嵬兮噫人之劬勞兮噫遼遼未央兮噫肅宗聞而非
之求鴻不得乃易姓運期名燿字侯光與妻子居齊魯
之間有頃又去適吳將行作詩曰逝舊邦兮遐征將遥
集兮東南心惙怛兮傷悴志菲菲兮升降(爾雅注惙怛/憂也菲菲髙)
(下不定也惙音丁劣反降/音下江反詩曰我心則降)欲乘策兮縱邁疾吾俗兮作
讒競舉枉兮措直咸先佞兮唌唌(論語曰舉直措諸枉/則人服舉枉措諸直)
(則人不服唌音延/讒言㨗急之貌)固靡慙兮獨建冀異州兮尚賢(建立/也言)
(已無慙於獨立所以適吳/者冀異州之人貴尚賢德)聊逍搖兮遨嬉纘仲尼兮周
流儻云覩兮我悅遂舎車兮即浮(舎其車而/就舟船)過季札兮
延陵求魯連兮海隅雖不察兮光貌幸神靈兮與休(光/貌)
(光儀也言雖不察見季札及魯/連然冀幸其神靈與之同美也)惟季春兮華阜麥含含
兮方秀哀茂時兮逾邁愍芳香兮日臭(茂盛也/臭敗也)悼吾心
兮不獲長委結兮焉究(委結懐恨/也究窮也)口囂囂兮余訕嗟恇
恇兮誰留(訕謗也鄭𤣥注禮/記曰恇恇恐也)遂至吳依大家臯伯通居
廡下(説文曰廡堂下周屋/也釋名大屋曰廡)為人賃舂每歸妻為具食不
敢於鴻前仰視舉案齊眉伯通察而異之曰彼傭能使
其妻敬之如此非凡人也乃方舎之於家鴻潛閉著書
十餘篇疾且困告主人曰昔延陵季子葬子於嬴博之
間不歸鄉里愼勿令我子持喪歸去及卒伯通等為求
葬地於吳要離冢傍咸曰要離烈士而伯鸞清髙可令
相近(要離刺吳王僚子慶忌者冢在/今蘇州吳縣西伯鸞墓在其北)葬畢妻子歸扶風
初鴻友人京兆髙恢少好老子隐於華隂山中及鴻東
遊思恢作詩曰鳥嚶嚶兮友之期(毛詩曰伐木丁丁鳥/鳴嚶嚶出自幽谷遷)
(于喬木嚶其鳴/矣求其友聲)念髙子兮僕懐思想念恢兮爰集兹二
人遂不復相見恢亦高抗終身不仕(高士傳曰/恢字伯通)
　　髙鳳傳
髙鳳字文通南陽葉人也少為書生家以農畝為業而
專精誦讀晝夜不息妻嘗之田曝麥於庭令鳳䕶鷄時
天暴雨而鳳持竿誦經不覺潦水流麥妻還怪問鳳方
悟之其後遂為名儒乃教授業於西唐山中(山在今唐/州湖陽縣)
(西北酈元注水經云即髙鳳所隐之西唐山也○劉攽/曰正文按教授業不成文理明衍此一業字若存業則)
(可去教/字也)鄰里有爭財者持兵而鬬鳳往解之不已乃脱
巾叩頭固請曰仁義遜譲奈何棄之於是争者懐感投
兵謝罪鳳年老執志不倦名聲著聞太守連召請恐不
得免自言本巫家不應為吏又詐與寡嫂訟田遂不仕
建初中將作大匠任隗舉鳳直言到公車託病逃歸推
其財産悉與孤兄子隐身漁釣終於家
論曰先大夫宣侯(沈約宋書曰范泰字伯倫祖汪父寗/宋髙祖受命拜金紫光禄大夫加散)
(騎常侍領國子祭酒多所陳諫泰博覽篇籍好為/文章愛奬後生孜孜無倦薨諡宣侯即曄之父也)嘗以
講道餘隙寓乎逸士之篇至髙文通傳輟而有感以為
隐者也因著其行事而論之曰古者隐逸其風尚矣潁
陽洗耳恥聞禪譲(許由隐於潁陽聞堯/欲禪乃臨潁而洗耳)孤竹長飢羞食
周粟(伯夷叔齊孤竹君/之子不食周粟)或髙棲以違行或疾物以矯情
雖軌跡異區其去就一也若伊人者志陵青雲之上身
晦泥汙之下心名猶且不顯况怨累之為哉與夫委體
淵沙鳴弦揆日者不其逺乎(委體泉沙謂屈原懷沙礫/而自沈也鳴弦揆日嵇康)
(臨刑顧日景而彈琴也論者/以事跡相明故引康為喻)
　　臺佟傳
臺佟字孝威(佟音大/冬反)魏郡鄴人也隐於武安山(武安縣/之山也)
鑿穴為居采藥自給建初中州辟不就刺史行部乃使
從事致謁佟載病往謝刺史乃執贄見佟曰(嵇康髙士/傳曰刺史)
(執棗栗/之贄往)孝威居身如是甚苦如何佟曰佟幸得保終性
命存神養和如明使君奉宣詔書夕惕庻事反不苦邪
遂去隐逸終不見
　　韓康傳
韓康字伯休一名恬休京兆霸陵人家世著姓常采藥
名山賣於長安市口不二價三十餘年時有女子從康
買藥康守價不移女子怒曰公是韓伯休那(那語餘聲/也音乃賀)
(反/)乃不二價乎康歎曰我本欲避名今小女子皆知有
我焉何用藥為乃遁入霸陵山中博士公車連徴不至
桓帝乃備𤣥纁之禮以安車聘之使者奉詔造康康不
得已乃許諾辭安車自乘柴車冐晨先使者發至亭亭
長以韓徴君當過方發人牛脩道橋及見康柴車幅巾
以為田叟也使奪其牛康即釋駕與之有頃使者至奪
牛翁乃徴君也使者欲奏殺亭長康曰此自老子與之
亭長何罪乃止康因道逃遁以壽終
　　喬愼傳
喬愼字仲彦(風俗通曰晉大/夫喬父之後也)扶風茂陵人也少學黄老
隐遯山谷因穴為室仰慕松喬導引之術與馬融蘇章
鄉里並時融以才博顯名章以亷直為稱然皆推先於
愼汝南吳蒼甚重之因遺書以觀其志曰仲彦足下勤
處隐約雖乘雲行泥棲宿不同每有西風何嘗不歎(汝/南)
(在扶風/之東)盖聞黄老之言乘虛入㝠藏身逺遯亦有理國
養人施於為政(老子曰致虛極守静篤又曰窈兮㝠兮/其中有精又曰理大國若烹小鮮又曰)
(非所以愛/人治國也)至如登山絶跡神不著其證人不覩其驗吾
欲先生從其可者於意何如昔伊尹不懐道以待堯舜
之君(孟子曰湯使人以幣聘伊尹伊尹曰我何以湯之/幣聘為哉豈若處畎畝之中由是以樂堯舜之道)
(吾豈若使君為堯舜之君哉豈若使是人為堯舜之人/哉○劉攽曰注與我豈若處畎畝之中案文多豈若二)
(字/)方今明明四海開闢巢許無為箕山夷齊悔入首陽
足下審能騎龍弄鳳翔嬉雲間者(列仙傳曰蕭史秦繆/公時善吹簫公女弄)
(玉好之以妻之遂教弄玉作鳳鳴居數十年吹鳳皇聲/鳯來止其室為作鳳臺夫婦止其上一旦皆隨鳳皇飛)
(去又曰陶安公六安冶師數行火火一旦㪚上紫色衝/天須臾赤雀止冶上曰安公安公冶與天通七月七日)
(迎汝以赤龍至時/安公騎之而去也)亦非狐兔燕雀所敢謀也愼不荅年
七十餘竟不肯娶後忽歸家自言死日及期果卒後人
有見愼於敦煌者故前世異之或云神仙焉愼同郡馬
瑶隐於汧山以兔罝為事(罝兔網也毛詩序曰兔罝后/妃之化也關雎之化行則莫)
(不好德賢人衆多/故瑶以為事焉)所居俗化百姓美之號馬牧先生焉
　　戴良傳
戴良字叔鸞汝南愼陽人也曾祖父遵字子高平帝時
為侍御史王莽簒位稱病歸鄉里家富好給施尚俠氣
食客嘗三四百人時人為之語曰關東大豪戴子高良
少誕節母憙驢鳴(憙音虛/記反)良嘗學之以娛樂焉及母卒
兄伯鸞居廬啜粥非禮不行良獨食肉飲酒哀至乃哭
而二人俱有毁容或問良曰子之居喪禮乎良曰然禮
所以制情佚也情茍不佚何禮之論夫食㫖不甘故致
毁容之實若味不存口食之可也論者不能奪之良才
旣髙逹而論議尚竒多駭流俗同郡謝季孝問曰子自
視天下孰可為比良曰我若仲尼長東魯大禹出西羌
(帝王紀曰夏禹生於石紐/長於西羌西夷之人也)獨歩天下誰與為偶舉孝亷
不就再辟司空府彌年不到州郡迫之乃遯辭詣府(遯/遜)
(也/)悉將妻子既行在道因逃入江夏山中優游不仕以
壽終初良五女並賢每有求姻輙便許嫁疎裳布被竹
笥木屐以遣之五女能遵其訓皆有隐者之風焉
　　法眞傳
法眞字髙卿(髙一/作喬)扶風郿人南郡太守雄之子也好學
而無常家博通内外圖典為關西大儒弟子自逺方至
者陳留范冉等數百人性恬静寡欲不交人間事太守
請見之眞乃幅巾詣謁太守曰昔魯哀公雖為不肖而
仲尼稱臣太守虛薄欲以功曹相屈光贊本朝何如眞
曰以明府見待有禮故敢自同賓末若欲吏之眞將在
北山之北南山之南矣太守戄然不敢復言(戄音紀/具反)辟
公府舉賢良皆不就同郡田羽薦眞曰處士法眞體兼
四業(謂詩書/禮樂也)學窮典奥幽居恬泊樂以忘憂將蹈老氏
之髙蹤不為𤣥纁屈也臣願聖朝就加衮職(毛詩曰衮/職有闕謂)
(三公/也)必能唱清廟之歌致來儀之鳳矣(詩清廟曰於穆/清廟肅雍顯相)
(濟濟多士秉文之德尚書/曰簫韶九成鳳皇來儀)會順帝西廵羽又薦之帝虚
心欲致前後四徵眞曰吾旣不能遯形逺世豈飲洗耳
之水哉遂深自隱絶終不降屈友人郭正稱之曰法眞
名可得聞身難得而見逃名而名我隨避名而名我追
可謂百世之師者矣乃共刋石頌之號曰𤣥德先生年
八十九中平五年以壽終
　　漢隂老父傳
漢隂老父者不知何許人也桓帝延熹中幸竟陵過雲
夢臨沔水百姓莫不觀者有老父獨耕不輟尚書郎南
陽張溫異之使問曰人皆來觀老父獨不輟何邪老父
笑而不對溫下道百歩自與言老父曰我野人耳不達
斯語請問天下亂而立天子邪理而立天子邪立天子
以父天下邪役天下以奉天子邪昔聖王宰世茅茨采
椽而萬人以寧(韓子曰堯舜采掾/不刮茅茨不剪)今子之君勞人自縱
逸遊無忌吾為子羞之子何忍欲人觀之乎溫大慙問
其姓名不告而去
　　陳留老父傳
陳留老父者不知何許人也桓帝世黨錮事起守外黄
令陳留張升去官歸鄉里道逢友人共班草而言(班布/也)
升曰吾聞趙殺鳴犢仲尼臨河而反覆巢竭淵龍鳳逝
而不至(解見獨/行傳)今宦豎日亂䧟害忠良賢人君子其去
朝乎夫德之不建人之無援(左傳曰臧文仲聞六與蓼/滅曰臯陶廷堅不祀忽諸)
(德之不建人/之無援哀哉)將性命之不免奈何因相抱而泣老父趨
而過之植其杖太息言曰吁二丈夫何泣之悲也夫龍
不隱鱗鳳不藏羽網羅高懸去將安所雖泣何及乎(毛/詩)
(曰啜其泣矣何嗟及矣/言雖泣而無所及矣)二人欲與之語不顧而去莫知
所終
　　龎公傳
龎公者南郡襄陽人也居峴山之南(峴山在今襄陽縣/襄陽記曰諸葛孔)
(明每至德公家獨拜牀下德公初不令止司馬德操嘗/詣德公値其渡沔上先人墓德操徑入其室呼德公妻)
(子使速作黍徐元直向云當來就我與德公談其妻子/皆羅拜於堂下奔走共設須臾德公還直入相就不知)
(何者是客也德操年小德公十歲兄事之呼/作龎公故俗人遂謂龎公是德公名非也)未嘗入城
府夫妻相敬如賔荆州刺史劉表數延請不能屈乃就
候之曰夫保全一身孰若保全天下乎龎公笑曰鴻鵠
巢於高林之上暮而得所棲黿鼉穴於深淵之下夕而
得所宿夫趣舎行止亦人之巢穴也且各得其棲宿而
已天下非所保也因釋耕於壟上而妻子耘於前表指
而問曰先生苦居畎畝而不肯官祿後世何以遺子孫
乎(襄陽記曰德公子字山人亦有令名娶諸葛孔明姊/為魏黄門吏部郎子渙晉太康中為牂牁太守○劉)
(攽曰正文案苦居畎畝/不成文理當有一良字)龎公曰世人皆遺之以危今獨
遺之以安雖所遺不同未為無所遺也表歎息而去後
遂携其妻子登鹿門山因采藥不反(襄陽記曰鹿門山/舊名蘇嶺山建武)
(中襄陽侯習郁立神祠於山刻二石鹿夾/神道口俗因謂之鹿門廟遂以廟名山也)
贊曰江海㝠滅山林長往遠性風疎逸情雲上道就虚
全事違塵枉(違逺/也)
　
　
　
　
　
　
　
　
　
　
　
　
　
　後漢書巻一百十三
　後漢書卷一百十三考證
嚴光傳字子陵一名遵○何焯曰遵君平名也史家誤
　仍會稽典錄朱育對濮陽興之語不以前書校之耳
　
　
　
　
　
　
　
　
　
　
　
　
　後漢書卷一百十三考證
