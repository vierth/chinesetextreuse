
　資治通鑑卷十八　　　　宋　司馬光　撰
　　　　　　　　　　　　　　胡三省　音註
　漢紀十(起著雍涒灘盡柔/兆執徐凡九年)
　　世宗孝武皇帝上之下
元光二年冬十月上行幸雍祠五畤(雍於用翻/畤音止)　李少
君以祠竈却老方見上(祠竈者祭竈以致鬼物化丹砂/以為黄金以為飲食器可以延)
(年方士之言云/爾少詩照翻)上尊之少君者故深澤侯舍人(髙祖功/臣有深)
(澤侯趙将夕景帝三年孫修嗣侯七年有罪耐為/司寇少君當是為修舍人班志涿郡有南深澤縣)匿其
年及其生長(謂其生時及長時所/居止處也長知兩翻)其游以方徧諸侯無
妻子人聞其能使物及不死(如淳曰物/謂鬼物也)更饋遺之(更工/衡翻)
(遺于/季翻)常餘金錢衣食人皆以為不治生業而饒給又不
知其何所人愈信争事之(治直/之翻)少君善為巧發奇中(如/淳)
(曰時時發言有/所中中竹仲翻)嘗從武安侯飲(田蚡封/武安侯)坐中有九十餘
老人(坐徂卧/翻下同)少君乃言與其大父游射處老人為兒時
從其大父識其處(師古曰識記/也式志翻)一坐盡驚少君言上曰
祠竈則致物致物而丹砂可化為黄金夀可益蓬萊仙
者可見見之以封禪則不死黄帝是也臣嘗游海上見
安期生(列仙傳安期生琅邪人賣/藥東海邊時人皆言千嵗)食臣棗大如瓜(食祥/吏翻)
安期生仙者通蓬萊中合則見人不合則隠於是天子
始親祠竈遣方士入海求蓬萊安期生之屬而事化丹
砂諸藥齊為黄金矣(藥之分齊/齊才計翻)居久之李少君病死天
子以為化去不死而海上燕齊怪迂之方士多更來言
神事矣(更工/衡翻)　亳人謬忌奏祠太一(如淳曰亳亦薄也/晉灼曰亳縣屬濟)
(隂郡予據班志亳屬山陽郡亳作薄謬姓也音靡幼翻與/繆同戰國時趙有宦者令繆賢太一者天之尊神天文志)
(中宮天極星其一明者太一常居也淮南子太微者太/一之庭紫宫者太一之居索隠曰樂汁微圖云天宫紫)
(微北極天一太一宋均曰天一太一北極神之别名春/秋佐助期云紫宫天皇耀魄寳之所理也石氏云天一)
(太一各一星在紫宫門/外立承事天皇大帝)方曰天神貴者太一太一佐曰
五帝(五帝謂東方青帝靈威仲南方赤帝赤熛怒西方/白帝白招矩北方黑帝叶光紀中央黄帝舍樞紐)
(也一説蒼帝名靈符赤帝名文祖白/帝名顯記黑帝名𤣥矩黄帝名神斗)於是天子立其祠
長安東南郊　㕍門馬邑豪聶壹(馬邑縣屬㕍門郡豪/謂以貲財武力雄於)
(鄉曲者聶姓也姓譜曰楚大夫食采/于聶因以為氏壹其名聶尼輙翻)因大行王恢言匈
奴初和親親信邊可誘以利致之伏兵襲擊必破之道
也上召問公卿王恢曰臣聞全代之時(戰國之初代自/為一國故曰全)
(代其後為趙襄子所滅代始屬趙服䖍曰代未分之時/也李奇曰六國之時代為一國尚能以擊匈奴况今加)
(以漢之/大乎)北有强胡之敵内連中國之兵然尚得養老長
㓜(長知/兩翻)種樹以時倉廪常實匈奴不輕侵也今以陛下
之威海内為一然匈奴侵盗不已者無它以不恐之故
耳(言不示以威故/匈奴不知懼也)臣竊以為擊之便韓安國曰臣聞高
皇帝嘗圍於平城(事見十一卷/高祖七年)七日不食及解圍反位
而無忿怒之心夫聖人以天下為度者也(師古曰言當/隨天下人心)
(而寛大其/度量也)不以己私怒傷天下之公故遣劉敬結和親
至今為五世利臣竊以為勿擊便恢曰不然高帝身被
堅執鋭行幾十年(被皮義翻/幾居衣翻)所以不報平城之怨者非
力不能所以休天下之心也今邊境數驚(數所/角翻)士卒傷
死中國槥車相望(應劭曰槥小棺也今謂之櫝金布令/曰不幸死所為櫝𫝊歸所居縣師古)
(曰從軍死者以槥送致其䘮載槥/之車相望於道言其多也槥音衛)此仁人之所隠也(隠/惻)
(也張晏/曰痛也)故曰擊之便安國曰不然臣聞用兵者以飽待
飢正治以待其亂定舍以待其勞故接兵覆衆伐國墮
城(師古曰覆敗也墮毁也言兵與敵接則敗/其衆所伐之國則墮其城也墮讀曰隳)常坐而役
敵國此聖人之兵也今将卷甲輕舉(卷讀/曰捲)深入長敺難
以為功(敺與/驅同)從行則廹脅衡行則中絶(從子容翻/衡讀曰横)疾則
糧乏徐則後利(師古曰後利謂不/及於利後户遘翻)不至千里人馬乏食
兵法曰遺人獲也(言以軍遺敵人令其/禽獲也遺于季翻)臣故曰勿擊便
恢曰不然臣今言擊之者固非發而深入也将順因單
于之欲誘而致之邊(誘音/酉)吾選梟騎壮士隂伏而處以
為之備(梟堅堯翻/騎竒寄翻)審遮險阻以為其戒吾埶已定或營
其左或營其右或當其前或絶其後單于可禽百全必
取上從恢議(畫考異曰史記韓長孺傳元光元年聶壹/  馬邑事而漢書武紀在二年盖元年壹)
(始言之二年/議乃决也)夏六月以御史大夫韓安國為䕶軍将軍
衛尉李廣為驍騎将軍太僕公孫賀為輕車将軍大行
王恢為将屯将軍(司馬彪曰輕車古之戰車/李奇曰将屯主監諸屯)太中大夫
李息為材官将軍将車騎材官三十餘萬匿馬邑旁谷
中約單于入馬邑縱兵隂使聶壹為間(間古/莧翻)亡入匈奴
謂單于曰吾能斬馬邑令丞以城降(縣有令有/丞長吏也)財物可
盡得單于愛信以為然而許之聶壹乃詐斬死罪囚縣
其頭馬邑城下(縣古懸/字通)示單于使者為信曰馬邑長吏
已死(長知/兩翻)可急來于是單于穿塞将十萬騎入武州塞
(班志武州縣屬鴈門郡崔浩曰今平城首西百里/有武州城是也杜佑曰武州塞在朔州善陽縣界)未至
馬邑百餘里見畜布野(畜許/救翻)而無人牧者怪之乃攻亭得㕍
門尉史欲殺之(師古曰漢律近塞皆置尉百里一人士史尉/史各二人時㕍門尉史行徼見寇因保此亭)
尉史乃告單于漢兵所居單于大驚曰吾固疑之乃引兵還
出曰吾得尉史天也以尉史為天王塞下傳言單于已
去漢兵追至塞度弗及乃皆罷兵(度徒/洛翻)王恢主别從代
出擊胡輜重(重直/用翻)聞單于還兵多亦不敢出上怒恢恢
曰始約為入馬邑城兵與單于接而臣擊其輜重可得
利今單于不至而還臣以三萬人衆不敵祗取辱固知
還而斬然完陛下士三萬人於是下恢廷尉(下遐/嫁翻)廷尉
當恢逗橈當斬(應劭曰逗曲行避敵也橈顧望也如淳/曰軍行而逗留畏懦者要斬師古曰應)
(說非也逗留止也橈謂屈弱/也逗音豆又音住橈奴教翻)恢行千金丞相蚡蚡不敢
言上而言於太后曰王恢首為馬邑事今不成而誅恢
是為匈奴報仇也(蚡房吻翻是/為于偽翻)上朝太后(朝直/遥翻)太后以
蚡言告上上曰首為馬邑事者恢故發天下兵數十萬
從其言為此且縱單于不可得恢所部擊其輜重猶頗
可得以尉士大夫心(尉與/慰同)今不誅恢無以謝天下於是
恢聞乃自殺自是之後匈奴絶和親攻當路塞(師古曰/塞之當)
(行道/處者)往往入盗於漢邊不可勝數然尚貪樂闗市(匈奴/與漢)
(人於邊為互市如今之回/易場也勝音升樂音洛)嗜漢財物漢亦闗市不絶以
中其意(中竹/仲翻)
三年春河水徙從頓丘東南流(師古曰頓丘丘名因以/為縣本衛地也地理志)
(屬東郡今則在魏州界勃考異曰漢書武紀云東南流/入渤海按頓丘屬東郡  海乃在頓丘東此恐誤今不)
(取/)夏五月丙子復決濮陽瓠子(濮陽縣屬東郡服䖍曰/瓠子隄名在東郡蘇林)
(曰甄城以南濮陽以北為瓠子河廣百歩深五丈水經/瓠子河出濮陽縣北十里即瓠河口復扶又翻瓠户故)
(翻䖍考異曰史記河渠書元光中河決瓠子東注鉅野/服  注漢書武紀曰瓠子隄名在東郡白馬蘇林曰在)
(甄城以南濮陽以北将相名臣表曰五月丙/子河決瓠子然則瓠子即濮陽縣境隄名也)注鉅野(班/志)
(鉅野縣屬山陽郡大野澤在其/北師古曰即今鄆州鉅野縣)通淮泗(決河之水由鉅/野而通泗水由)
(泗水而/通淮也)汎郡十六(汎敷/劍翻)天子使汲黯鄭當時發卒十萬
塞之輙復壊(塞悉則翻復/扶又翻下同)是時田蚡奉邑食鄃(奉扶用/翻鄃音)
(輸鄃縣屬/清河郡)鄃居河北河決而南則鄃無水災邑收多蚡
言於上曰江河之決皆天事未易以人力彊塞(易以鼓/翻彊其)
(兩/翻)塞之未必應天而望氣用數者亦以為然于是天子
久之不復事塞也　初孝景時魏其侯竇嬰為大将軍
武安侯田蚡乃為諸郎(諸郎諸/曹郎也)侍酒跪起如子姪已而
蚡日益貴幸為丞相魏其失埶賔客益衰(師古曰言素/為嬰之賔客)
(者漸以衰退/不復往也)獨故燕相潁隂灌夫不去(燕王定國王澤/之孫也夫自太)
(僕出相之班志潁隂縣/屬潁川郡相息亮翻)嬰乃厚遇夫相為引重(張晏曰/相薦逹)
(為聲勢也師古曰相牽引/以致於尊重也為于偽翻)其游如父子然夫為人剛直
使酒諸有埶在己之右者必陵之數因酒忤丞相(數所/角翻)
(忤五/故翻)丞相乃奏案灌夫家屬横潁川民苦之(夫宗族賔/客為權利)
(横于潁川小兒歌之曰潁水清灌/氏寧潁水濁灌氏族横户孟翻)收繫夫及支屬皆得
棄市罪(刑人與市與衆弃之故殺之于市者謂之弃市/景帝中元年改磔曰弃市應劭曰先諸死刑皆)
(磔于市今改曰弃市自非妖逆不復磔也/師古曰磔謂張其尸也弃市殺之于市也)魏其上書論
救灌夫上令與武安東朝廷辨之(東朝謂太后居長樂/宮在未央宫之東也)
(令于長樂宫見太后廷辨/其是非也朝直遥翻下同)魏其武安因互相詆訐(訐居/謁翻)
上問朝臣兩人孰是唯汲黯是魏其韓安國兩以為是
鄭當時是魏其後不敢堅上怒當時曰吾并斬若屬矣
(若屬猶言/汝輩也)即罷起入上食太后(上時/掌翻)太后怒不食曰今
我在也而人皆藉吾弟(晉灼曰藉蹈/也藉慈夜翻)令我百嵗後皆魚
肉之乎(師古曰以比魚/肉而食啖也)上不得已遂族灌夫使有司案
治魏其得棄市罪
四年冬十二月晦論殺魏其於渭城(漢法以冬月行重/刑遇春則赦若贖)
(故以十二月晦論殺魏其侯此武安侯蚡之意也渭城/縣屬扶風秦之咸陽也  考異曰班固漢武故事曰上)
(召大臣議之羣臣多是竇嬰上亦不復窮問兩罷之田/蚡大恨𣣔自殺先與太后訣兄弟共號哭訴太后太后)
(亦哭弗食上不得已遂乃殺嬰按漢武故事/語多誕妄非班固書蓋後人為之託固名耳)春三月乙
夘武安侯蚡亦薨(丞考異曰武安侯傳云元光四年春/  相按灌夫事其夏取夫人五年十)
(月論灌夫及家屬十二月晦魏其弃市徐廣引武帝本/紀侯表以為蚡薨在嬰死後分明四年當是三年五年)
(當是四年今從之廣又疑十二月為二月按漢制常以/立春下寛大詔書蚡恐魏其得釋故以十二月晦殺之)
(何必改為/二月也)及淮南王安敗(見後十九卷/元狩元年)上聞蚡受安金
有不順語(見上卷建/元二年)曰使武安侯在者族矣　夏四月
隕霜殺艸　御史大夫安國行丞相事引墯車蹇(如淳/曰為)
(天子導引而墯車蹇跛也予據漢制大駕則公/卿奉引安國蓋因奉引而墯車也墯杜火翻)五月丁
巳以平棘侯薛澤為丞相(薛澤髙祖功臣廣平侯薛歐/之孫廣平侯國景帝中二年)
(罪絶中五年復封澤平棘/侯班志平棘縣屬常山郡)安國病免　地震赦天下
九月以中尉張歐為御史大夫韓安國疾愈復為中尉
　河間王德修學好古實事求是(德景帝子帝之兄也/景帝前二年受封師)
(古曰實事求是務得其實/每求真是也好呼到翻)以金帛招求四方善書得書
多與漢朝等(朝直/遥翻)是時淮南王安亦好書所招致率多
浮辨獻王所得書皆古文先秦舊書(師古曰先秦猶言/秦先謂未焚書之)
(前予據獻王傳舊書即謂周/官尚書禮記孟子老子之書)采禮樂古事稍稍増輯至
五百餘篇被服造次(師古曰被服言常居處其中也造/次謂所向必行也予謂被服者言)
(以儒術衣被其身也/被皮義翻造千到翻)必于儒者山東諸儒多從之游
五年冬十月河間王來朝獻雅樂對三雍宫(應劭曰辟/雍明堂靈)
(臺也雍和也言天地君臣人民皆和也予謂對/三雍宫者對三雍之制度非召對于三雍宫)及詔策
所問三十餘事其對推道術而言得事之中文約指明
(師古曰中竹仲翻約少也指謂/義之所趨若人以手指物也)天子下太樂官常存肄
河間王所獻雅聲(班表太樂官屬太常肄/以至翻習也下遐嫁翻)嵗時以備數
然不常御也春正月河間王薨中尉常麗以聞(姓譜常/姓黄帝)
(相常先/之後)曰王身端行治(師古曰端直也治/理也行下孟翻)温仁恭儉篤
敬愛下明知深察惠于鰥寡大行令奏諡法聰明睿知
曰獻諡曰獻王(知讀/曰智)
　班固賛曰昔魯哀公有言寡人生于深宫之中長於
　婦人之手未嘗知憂未嘗知懼(師古曰哀公與孔子/之言事見孫卿子長)
　(知兩/翻)信哉斯言也雖欲不危亡不可得已(師古曰己/語終辭)
　是故古人以晏安為鴆毒(師古曰左氏傳管敬仲/曰晏安鴆毒不可懷也)無
　德而富貴謂之不幸漢興至於孝平諸侯王以百數
　率多驕淫失道何則沈溺放恣之中(沈持/林翻)居埶使然
　也自凡人猶繫于習俗而况哀公之倫乎夫惟大雅
　卓爾不羣河間獻王近之矣
初王恢之討東越也(見上卷建/元六年)使番陽令唐䝉風曉南
越南越食䝉以蜀枸醤(班志番陽縣屬豫章郡番蒲何/翻風讀曰諷劉徳曰枸樹如桑)
(其椹長二三寸味酢取其實以為醤羙師古曰枸者緣/木而生非樹也子形如桑椹又不長二三寸味尤辛不)
(酢劉説非也崔駰曰按漢書音義枸木似穀樹其葉似/桑葉用其葉作醤酢美蜀人以為珍味廣志曰枸黒色)
(味辛下氣消穀晉灼曰枸音矩索隠從徐廣音求羽翻/唐本本草注曰蒟蔓生葉似王𤓰而厚大味辛香實似)
(桑椹皮黑肉白劉淵林曰蒟醤緣木而生其子如桑椹/熟時正青長二三寸以蜜藏而食辛香調五藏李心傳)
(曰蒟醤廣蜀皆有之實􁁈類也蜀中者緣木而生如桑/椹熟時正青長二三寸以蜜藏而食之廣中者蔓生葉)
(似王𤓰而厚大味辛香實似桑椹皮黒肉白其苗如浮/留藤取葉合檳榔食之西戎亦時時持來細而辛烈唐)
(䝉所見謂來自牂牁則廣生殆蜀本也蒟醤之味全類/蓽撥而蓽撥辛烈尤甚世人唯用蓽撥不用蒟醤故鮮)
(有知/者)䝉問所從來曰道西北牂柯江牂柯江廣數里出
番禺城下(南越志曰番禺之西有江浦焉師古曰牂柯/繫船代華陽國志云楚遣荘蹻伐夜郎軍至)
(且蘭椓船于岸而歩戰既滅夜郎以且蘭有椓船牂柯/處乃改為牂柯又後漢志注牂柯江中名山或曰牂柯)
(江東通四㑹至番禺入海水經牂柯水東至欝林廣欝/縣為欝水南流入交趾劉昫曰唐邕州治宣化縣漢欝)
(林郡之領方縣地也驩水在縣北本牂柯河俗呼為欝/狀江即駱越水也蓋廣欝縣漢亦屬欝林郡水經所謂)
(交趾界者漢交趾州界也牂音臧柯音歌班志番禺縣/屬南海郡時為南越王都廣古曠翻番音潘禺音愚)
䝉歸至長安問蜀賈人賈人曰獨蜀出枸醤多持竊出
市夜郎(華陽國志夜郎王竹王三郎之後武帝開為縣/屬牂柯郡史記正義曰今瀘州南大江南岸協)
(州曲州本夜/郎國賈音古)夜郎者臨牂柯江江廣百餘歩足以行船
南越以財物役屬夜郎西至桐師(桐師西南夷種其地/在夜郎之西葉榆之)
(西/南)然亦不能臣使也䝉乃上書説上曰(乃上時掌翻/説式芮翻)南
越王黄屋左纛地東西萬餘里名為外臣實一州主也
今以長沙豫章往水道多絶難行竊聞夜郎所有精兵
可得十餘萬浮船牂柯江出其不意此制越一奇也誠
以漢之彊巴蜀之饒通夜郎道為置吏甚易(為于偽翻/易以䜴翻)
上許之乃拜䝉為中郎将将千人食重萬餘人(師古曰/食根及)
(輜重重/直用翻)從巴蜀筰闗入(李文子曰筰闗在沈黎郡又云/在犍為郡界宋白曰眉州青神)
(縣臨青衣江郡國志漢武帝使唐䝉開西/南夷路始此眉州漢犍為郡地筰才各翻)遂見夜郎侯
多同(多同夜郎/侯之名也)䝉厚賜喻以威德約為置吏使其子為
令夜郎旁小邑皆貪漢繒帛以為漢道險終不能有也
乃且聽䝉約還報上以為犍為郡(李文子曰犍為郡治/鄨元光五年又冶南)
(廣水經注曰鄨水出符縣南不狼山縣有犍山後漢志/鄨水過牂柯郡入延江水水經注沅水出且蘭東至鐔)
(城為沅水寰宇記唐播州夷州費州荘州即秦且蘭夜/郎之西北隅今珍州亦其地又西高州有夜郎縣牂州)
(建安縣有古夜郎城西近施黔東近辰沅皆其境也犍/居言翻章懷大子賢曰犍為故城在眉州隆山縣西北)
發巴蜀卒治道自僰道指牂柯江(班志僰道屬犍為郡/宋白曰古僰國縣有)
(蠻夷曰道故為僰道今戎州治所康曰僰國在馬/湖江唐䝉鑿石開道以通之治直之翻僰蒲北翻)作者
數萬人士卒多物故有逃亡者用軍興法誅其渠率(鄭/𤣥)
(曰縣官徴聚曰興今云/軍興是也率所類翻)巴蜀民大驚恐上聞之使司馬
相如責唐䝉等因諭告巴蜀民以非上意相如還報是
時卭筰之君長(華陽國志雅州卭崍山本名卭筰山故/卭人筰人界韋昭曰筰縣在越嶲文潁)
(曰卭者今為卭都縣筰者今為定筰縣史記正義曰卭/都西有卭僰山在睢州榮經縣界山岩峭峻曲回九折)
(乃至上下有凝氷即王尊叱馭處康曰卭都夷其地陷/為汙澤因名卭池南人呼為卭河師古曰卭都今之卭)
(州本其地卭渠/容翻筰才各翻)聞南夷與漢通得賞賜多多欲願為内
臣妾請吏比南夷天子問相如相如曰卭筰冉駹者近
蜀道亦易通(師古曰今開州䕫州等首領多姓冉者本/皆冉種也後漢書冉駹其山有六夷七羌)
(九蠻各有部落括地志蜀西徼外羌茂州冉州本冉駹/國康曰其人依山居土累石為室至十餘丈駹音厖易)
(以䜴/翻)秦時嘗通為郡縣至漢興而罷今誠復通為置郡
縣愈於南夷(張楫曰愈差也又云愈猶勝也晉灼曰南/夷謂牂柯犍為西夷謂越嶲益州也為置)
(之為于/偽翻)天子以為然乃拜相如為中郎将建節往使及
副使王然于等乘傳因巴蜀吏幣物以賂西夷卭筰冉
駹斯榆之君(康曰本葉榆澤其君長因以立號後隨畜/移于徙師古曰徙音斯故又號徙榆使䟽)
(吏翻傳/張戀翻)皆請為内臣除邊闗闗益斥西至沬若水(斥開/廣也)
(張揖曰沬水出蜀廣平徼外與青衣水合若水出旄牛/徼外至僰道入江華陽國志漢嘉縣有沬水李文子曰)
(若水南至大筰入繩/水師古曰沬音妹)南至牂柯為徼通零闗道(班志零/闗屬越)
(嶲郡張揖曰鑿靈山為道寰宇記靈闗山在雅州盧山/縣北二十里靈闗鎮在盧山縣北八十二里零靈通用)
(徼吉/弔翻)橋孫水(張楫曰孫水出臺登縣南至㑹無入若水/康曰一名白沙江李文子曰孫水本名長)
(河/水)以通卬都為置一都尉十餘縣屬蜀(為于/偽翻)天子大説
(説讀/曰悦)　詔發卒萬人治鴈門阻險(師古曰阻險所以為/固用止匈奴之寇貢)
(父曰治險阻者通道令平/易以便伐匈奴治直之翻)　秋七月大風㧞木　女巫
楚服等教陳皇后祠祭厭勝挾婦人媚道事覺(厭一涉/翻賈公)
(彦曰按漢書婦人蠱惑媚道更相祝詛作木/偶人埋之于地漢法又有官禁敢行媚道者)上使御史
張湯窮治之湯深竟黨與相連及誅者三百餘人楚服
梟首于市(梟堅/堯翻)乙巳賜皇后册收其璽綬罷退居長門
宫(長門宫如淳曰長門在長安城東南東/方朔傳竇太主獻長門園上以為宫)竇太主慙愳
稽顙謝上(竇太主陳皇后/母也稽音啟)上曰皇后所為不軌於大義
不得不廢主當信道以自慰勿受妄言以生嫌懼后雖
廢供奉如法長門無異上宫也　初上嘗置酒竇太主
家主見所幸賣珠兒董偃上賜之衣冠尊而不名稱為
主人翁使之侍飲由是董君貴寵天下莫不聞(曰考異/  漢武)
(故事曰陳皇后廢處長門宫竇太主以宿恩猶自親近/後置酒主家主見所幸董偃按東方朔傳爰叔為偃畫)
(計令主獻長門園更名曰長門/宫則偃見上在陳后廢前明矣)常從游戲北宫馳逐平
樂觀(平樂觀在未央宫北周回十五里高祖時制度草/創至帝増修之三輔黄圖曰上林苑中有平樂觀)
(樂音洛觀/古玩翻)鷄鞠之㑹(鬭鷄及蹴踘也鞠毬也/以皮為之鞠音居六翻)角狗馬之
足(師古曰角/猶校也)上大歡樂之上為竇太主置酒宣室(蘇林/曰宣)
(室未央前殿正室也如淳曰宣室/布政教之室也樂音洛為于偽翻)使謁者引内董君是
時中郎東方朔陛㦸殿下(師古曰持㦸/立列陛側也)辟㦸而前曰(辟/頻)
(亦/翻)董偃有斬罪三安得入乎上曰何謂也朔曰偃以人
臣私侍公主其罪一也敗男女之化而亂婚姻之禮傷
王制其罪二也(敗補/邁翻)陛下冨于春秋方積思于六經偃
不遵經勸學反以靡麗為右(師古曰右尊之/也思相吏翻)奢侈為務
盡狗馬之樂極耳目之欲是乃國家之大賊人主之大
蜮(師古曰蜮魅也音或説者以為短狐非也短狐射工/耳於此不當其義今俗猶云魅蜮也貢父曰劉向説)
(春秋蜮南方滛氣所生以應哀姜然則朔正用指偃耳/何必遷就魅蜮也予按洪範五行傳曰蜮如鱉三足生)
(於南越南越婦人多滛故其地多蜮淫女惑亂之氣所/生也陸璣草木疏曰一名射影江淮水皆有之人在岸)
(上影見水中投水影則殺之故曰射影南人将入水先/以瓦石投水中令水濁然後入或曰含沙射人皮肌其)
(瘡如疥陸佃埤雅曰蜮一名射工有長角横在口前如/弩檐臨其角端曲如上弩以氣為矢因水勢以射人故)
(俗呼/水弩)其罪三也上黙然不應良久曰吾業已設飲後而
自改朔曰夫宣室者先帝之正處也非法度之政不得
入焉故淫亂之漸其變為簒是以豎貂為淫而易牙作
患慶父死而魯國全(豎貂易牙皆齊桓公嬖臣也管仲/有疾桓公問之曰将何以教寡人)
(仲曰願君之逺豎貂易牙公曰易牙烹其子以快寡人/尚可疑邪對曰人之情非不愛其子其子之忍又将何)
(有於君公曰豎貂自宫以近寡人尚可疑邪對曰人之/情非不愛其身其身之忍又将何有於君公曰諾管仲)
(死盡逐之而公食不甘宫不治居三年公曰仲父不亦/過乎于是復皆召而反之明年公病豎貂易牙相與作)
(亂塞門築墻不通人有一婦人踰墻至公所公曰我欲/食婦人曰吾無所得又曰我欲飲婦人曰我無所得公)
(曰何故曰豎貂易牙作亂故無所得公慨然歎曰若死/者有知吾何靣目見仲父乎䝉衣袂而絶乎夀宫蟲流)
(出于户蓋以揚門之扉三月不葬慶父魯桓公庶子荘/公之兄通於哀姜荘公薨慶父弑其子般及閔公欲為)
(亂而不克奔莒莒人歸之/縊于宻魯乃定父音甫)上曰善有詔止更置酒北宫
引董君從東司馬門入(未央宫有東闕北闕東闕曰蒼/龍東司馬門蒼龍闕内之司馬)
(門也更/工衡翻)賜朔黄金三十斤董君之寵由是日衰是後公
主貴人多踰禮制矣　上以張湯為太中大夫與趙禹
共定諸律令務在深文拘守職之吏作見知法吏傳相
監司用法益刻自此始(蘇林曰拘刻於守職之吏師古/曰見知人犯法而不舉告謂之)
(故縱晉志曰見知而不舉劾各與同罪失不舉劾/以贖論其不見不知不坐也傳張戀翻監古銜翻)八月
螟(食心/曰螟)　是嵗徴吏民有明當世之務習先聖之術者
縣次續食令與計偕(師古曰計者上計簿使也郡國每/嵗遣詣京師上之偕者俱也令所)
(徴之人與上計者俱來而縣次給其食後世訛誤因乘/此語遂謂上計為計偕闞駰不詳妄為解説云秦漢謂)
(諸侯朝使曰計偕偕次也晉有計偕/簿又改偕為階失之彌逺致誤後學)甾川人公孫𢎞對
策曰臣聞上古堯舜之時不貴爵賞而民勸善不重刑
罰而民不犯躬率以正而遇民信也末世貴爵厚賞而
民不勸深刑重罰而姦不止其上不正遇民不信也夫
厚賞重刑未足以勸善而禁非必信而已矣是故因能
任官則分職治去無用之言則事情得不作無用之器
則賦歛省(治直吏翻去羌/吕翻斂力贍翻)不奪民時不妨民力則百姓
富有德者進無德者退則朝廷尊有功者上無功者下
則羣臣逡(李奇曰言有次第/師古曰逡七旬翻)罰當罪則姦邪止賞當賢
則臣下勸凡此八者治之本也故民者業之則不争理
得則不怨有禮則不暴愛之則親上(師古曰各得其業/則無争心各申其)
(理則無所怨使之有禮則無/暴慢子而受之則知親上也)此有天下之急者也禮義
者民之所服也而賞罸順之則民不犯禁矣臣聞之氣
同則從聲比則應(比頻寐翻又/音毗和也)今人主和德于上百姓
和合于下故心和則氣和氣和則形和形和則聲和聲
和則天地之和應矣故隂陽和風雨時甘露降五榖登
六畜蕃(畜許救翻/蕃扶元翻)嘉禾興朱草生山不童澤不涸此和
之至也時對者百餘人太常奏𢎞第居下策奏天子擢
𢎞對為第一拜為博士待詔金馬門(如淳曰武帝時相/馬者東方京作銅)
(馬法獻之立馬于魯班門外更名魯班門為金馬門三/輔黄圖曰金馬門宦者署武帝得大宛馬以銅鑄像立)
(于署門因/以為像)齊人轅固年九十餘亦以賢良徴公孫𢎞仄
目而事固固曰公孫子務正學以言無曲學以阿世諸
儒多疾毁固者固遂以老罷歸是時巴蜀四郡(四郡蜀/郡廣漢)
(郡犍為郡/巴郡也)鑿山通西南夷千餘里戍轉相餉數嵗道不
通士罷餓離暑濕死者甚衆(罷讀/曰疲)西南夷又數反(數所/角翻)
發兵興擊費以巨萬計而無功上患之詔使公孫𢎞視
焉還奏事盛毁西南夷無所用上不聽𢎞每朝㑹(朝直/遥翻)
開陳其端使人主自擇不肯面折廷争于是上察其行
慎厚辯論有餘習文法吏事緣飾以儒術(師古曰譬之/於衣加純緣)
(也折之舌翻争讀/曰諍行下孟翻)大説之(説讀/曰悦)一嵗中遷至左内史(考/)
(異曰漢書武紀云元光元年五月詔策賢良於是董仲/舒公孫𢎞等出焉按𢎞傳元光五年復徴賢良文學甾)
(川國推上𢎞其策文頗與武紀元年策文相類又云一/嵗中至左内史百官表元光五年𢎞為左内史然則𢎞)
(之冄舉賢良不在元光元年明矣荀紀著于此年徵吏/民明當世之務下葛洪西京雜記亦云𢎞以元光五年)
(為國士所推上為賢良若此續食之詔在八月則𢎞不/容於今年已為左内史蓋此詔在今年不知何月故班)
(氏繋之於年末耳其策文相類蓋出偶然或者此策乃/𢎞先舉賢良時所對班氏誤以為此年之策疑未能明)
(今從/漢紀)𢎞奏事有不可不廷辨常與汲黯請間(師古曰求/空隙之暇)
黯先發之𢎞推其後天子常説(説讀/曰悅)所言皆聽以此日
益親貴𢎞常與公卿約議至上前皆倍其約以順上㫖
(倍蒲/妹翻)汲黯廷詰𢎞曰齊人多詐而無情實始與臣等建
此議今皆倍之不忠上問𢎞𢎞謝曰夫知臣者以臣為
忠不知臣者以臣為不忠上然𢎞言左右幸臣每毁𢎞
上益厚遇之
六年冬初筭商車(李奇曰始税商/賈車船令出算)　大司農鄭當時言
穿渭為渠下至河(渠起長安旁南山/下至河三百餘里)漕闗東粟徑易(易/以)
(䜴/翻)又可以溉渠下民田萬餘頃春詔發卒數萬人穿渠
如當時策三嵗而通人以為便　匈奴入上谷殺略吏
民遣車騎将軍衛青出上谷騎将軍公孫敖出代輕車
将軍公孫賀出雲中驍騎将軍李廣出雁門各萬騎撃
胡闗市下衛青至龍城(龍城匈奴祭天/大㑹諸部處)得胡首虜七百
人公孫賀無所得公孫敖為胡所敗亡七千騎李廣亦
為胡所敗胡生得廣置兩馬間絡而盛臥(敗補邁翻/盛時征翻)行
十餘里廣佯死暫騰而上胡兒馬上(師古曰騰跳躍/也上時掌翻)奪
其弓鞭馬南馳遂得脱歸漢下敖廣吏(下遐/嫁翻)當斬贖為
庶人唯青賜爵闗内侯青雖出於奴虜(青本平陽公/主家騎奴)然
善騎射材力絶人遇士大夫以禮與士卒有恩衆樂為
用有将帥材(騎奇寄翻樂音洛将/即亮翻帥所類翻)故每出輒有功天下
由此服上之知人　夏大旱蝗　六月上行幸雍　秋
匈奴數盗邊(數所/角翻)漁陽尤甚以衛尉韓安國為材官将
軍屯漁陽
元朔元年(應劭曰朔蘇也孟軻曰后來其蘇蘇息也言/萬民品物大繁息也師古曰朔猶始也言更)
(為初始也蘇息之息/非息生義應説失之)冬十一月詔曰朕深詔執事興亷
舉孝庶幾成風紹休聖緒(師古曰休美也緒業也言紹/先聖之休緒也幾居衣翻)
夫十室之邑必有忠信三人並行厥有我師(論語曰十/室之邑必)
(有忠信如丘者焉又曰/三人行必有我師焉)今或至闔郡而不薦一人(師古/曰闔)
(閉也摠一郡/之中故曰闔)是化不下究而積行之君子壅于上聞也
(師古曰究竟也言見壅遏不/得聞達于天子也行下孟翻)且進賢受上賞蔽賢䝉顯
戮古之道也其議二千石不舉者罪有司奏不舉孝不
奉詔當以不敬論(張晏曰謂其不勤/求士以報國也)不察亷不勝任也
當免(張晏曰二千石當率身化下今親宰/牧而無賢人為不勝任也勝音升)奏可　十二
月江都易王非薨(非景帝子前二年封/汝南二年徒江都)　皇子據生衛
夫人之子也(是為戾太子春考異曰漢書武五子傳賛/曰建元六年  戻太子生外戚傳衛皇后)
(元朔元年生男據按枚臯傳云武帝春秋二十九乃有/皇子與外戚傳合蓋賛語因蚩尤之旗致此誤亦猶五)
(星聚在秦二世末/年誤為漢元年也)三月甲子立衛夫人為皇后赦天下
　秋匈奴二萬騎入漢殺遼西太守略二千餘人圍韓安
國壁又入漁陽雁門各殺略千餘人安國益東徙屯北
平數月病死(明考異曰安國死在/  年於此終言之)天子乃復召李廣拜
為右北平太守匈奴號曰漢之飛将軍避之數嵗不敢
入右北平車騎将軍衛青将三萬騎出雁門将軍李息
出代青斬首虜數千人　東夷薉君南閭等共二十八
萬人降為蒼海郡(服䖍曰薉貊在辰韓之北髙麗沃沮/之南東窮大海師古曰南閭薉君名)
(食貨志彭呉開道通薉貊朝鮮置滄海郡陳夀夫餘傳/魏時夫餘庫有王璧珪瓉傳世以為實耆老言先代所)
(賜其印文言濊王之卬國有故城名濊城蓋本濊貊之地/又濊傳云武帝滅朝鮮置樂浪郡自單單大嶺以西属樂)
(浪自嶺以東七縣都尉主之皆以濊為民今不耐濊皆其/種也班志樂浪束部都尉治不耐縣薉音濊降户江翻)
(考異曰史記平凖書曰彭吳賈滅朝鮮置蒼海之/郡按滅朝鮮置蒼海兩事也不知何者出賈之謀)人徒之
費擬於南夷燕齊之間靡然騷動　是嵗魯共王餘長沙
定王發皆薨(二王皆景帝子餘以前二年受封淮陽/三年徙魯發亦以前二年受封長沙)　臨
菑人主父偃(趙武靈王自號主/父攴庶因以為氏)嚴安無終人徐樂(班志無/終縣屬)
(右北平郡春秋/無終子之國)皆上書言事始偃游齊燕趙皆莫能厚遇
諸生相與排擯不容家貧假貸無所得乃西入闗上書闕
下朝奏暮召入所言九事其八事為律令一事諫伐匈奴
其辭曰司馬法曰國雖大好戰必亡天下雖平忘戰必危
(師古曰司馬穰苴善用兵著書言兵法謂之司馬法一説/司馬古主兵之官有軍陳用師之法予據史記齊威王使)
(大夫追論古者司馬兵法而附穰苴於/其中因號司馬穰苴兵法好呼到翻)夫怒者逆德也兵
者凶器也争者末節也夫務戰勝窮武事者未有不悔者
也昔秦皇帝并吞戰國務勝不休欲攻匈奴李斯諫曰不
可夫匈奴無城郭之居委積之守(委于偽翻積子智翻/委積者倉廪之蔵也)
(鄭氏曰少曰/委多曰積)遷徙鳥舉難得而制也輕兵深入糧食必
絶踵糧以行重不及事得其地不足以為利也得其民
不可調而守也(李竒曰不/可和調也)勝必殺之非民父母也靡敝
中國(師古曰靡/散也音縻)快心匈奴非長䇿也秦皇帝不聽遂使
䝉恬将兵攻胡辟地千里(辟讀/曰闢)以河為境地固沮澤鹹
鹵不生五穀(沮将預翻五穀黍稷菽/麥稻或曰黍稷秫稻粱)然後發天下丁男
以守北河(河水逕安定北地朔方界皆北流至髙闕始/屈而東流過雲中楨陵縣又屈而南流故朔)
(方雲中之北謂之北河杜佑曰衛青渡西河至髙闕破/匈奴河自今靈武郡之西南便北流千餘里過九原郡)
(乃東流時帝都在秦所謂西河疑是此處其髙闕當在/河之西也史記趙武靈王築長城自代並隂山下至髙)
(闕則與漢書符矣其河自九原東流千里在/京師直北漢史即云北河斯則西河之側者)暴兵露師
十有餘年死者不可勝數(勝音/升)終不能踰河而北是豈
人衆不足兵革不備哉其勢不可也又使天下蜚芻輓
粟(師古曰軍載芻藁令其疾至/故曰飛芻輓謂引車船也)起於東陲琅邪負海之
郡轉輸北河率三十鍾而致一后(東陲漢書作黄腄師/古曰黄腄二縣並在)
(東萊言自東萊及琅邪縁海諸郡皆令轉輸至北河六/斛四斗為鍾計其道路所費凡用一百九十二斛乃得)
(一石至杜佑曰腄即今文/登縣腄直睡翻又音誰)男子疾耕不足於糧餉女子
紡績不足於帷幕百姓靡敝(靡美/為翻)孤寡老弱不能相養
道路死者相望盖天下始畔秦也及至髙皇帝定天下
略地於邊聞匈奴聚于代谷之外而欲擊之御史成進
諌曰不可夫匈奴之性獸聚而鳥散從之如摶影(師古/曰摶)
(擊也摶人之隂景言不可得子謂影/物而生者也存滅不常難得而摶之)隨今以陛下盛德
攻匈奴臣竊危之髙帝不聽遂北至于代谷果有平城
之圍髙皇帝盖悔之甚乃使劉敬往結和親之約(事見/髙帝)
(紀/)然後天下忘干戈之事夫匈奴難得而制非一世也
行盗侵驅(師古曰來侵邊境/而驅掠人畜也)所以為業也天性固然上
及虞夏殷周固弗程督(師古曰程課/也督視責也)禽獸畜之(畜許/六翻)不
屬為人夫上不觀虞夏殷周之統而下循近世之失此
臣之所大憂百姓之所疾苦也嚴安上書曰今天下人
民用財侈靡車馬衣裘宫室皆競修飾調五聲使有節
族(蘇林曰族音奏師古/曰節止也奏凖也)雜五色使有文章重五味方丈
於前以觀欲天下(孟康曰觀猶顯也師古曰顯示之/使其慕欲也重直龍翻觀古玩翻)彼
民之情見美則願之是教民以侈也侈而無節則不可
贍民離本而儌末矣(師古曰贍足也離力智/翻儌要求也一堯翻)末不可徒
得故搢紳者不憚為詐帯劒者夸殺人以矯奪(師古曰/夸大也)
(競也矯/偽也)而世不知愧是以犯法者衆臣願為民制度以
防其淫使貧富不相燿以和其心心志定則盗賊消刑
罰少隂陽和萬物蕃也(師古曰蕃扶/元翻多也)㫺秦王意廣心逸
欲威海外使䝉恬将兵以北攻胡又使尉屠雎将樓船
之士以攻越(睢音/雖)當是時秦禍北構於胡南挂於越(師/古)
(曰挂/縣也)宿兵於無用之地進而不得退行十餘年丁男被
甲丁女轉輸苦不聊生自經於道樹(自經/縊也)死者相望及
秦皇帝崩天下大畔滅世絶祀窮兵之禍也故周失之
弱秦失之彊不變之患也今徇西夷朝夜郎降羌僰畧
薉州(朝直遥翻降户江翻/僰蒲北翻薉音穢)建城邑深入匈奴燔其龍城
議者美之此人臣之利非天下之長䇿也徐樂上書曰
臣聞天下之患在於土崩不在瓦解古今一也何謂土
崩秦之末世是也陳渉無千乘之尊尺土之地身非王
公大人名族之後郷曲之譽非有孔曾墨子之賢陶朱
猗頓之富也(范蠡居于陶自號為陶朱公治産至鉅/萬猗頓魯人用鹽鹽起與王者埒富)然
起窮巷奮棘矜(棘與㦸同師古曰矜者㦸/之把也矜讀曰􁔥其巾翻)偏袒大呼(呼/火)
(故/翻)天下從風此其故何也由民困而主不恤下怨而上
不知俗已亂而政不修此三者陳渉之所以為資也此
之謂土崩故曰天下之患在乎土崩何謂瓦解吳楚齊
趙之兵是也七國謀為大逆號皆稱萬乘之君帯甲數
十萬威足以嚴其境内財足以勸其士民然不能西攘
尺寸之地(師古曰攘謂/侵取漢也)而身為禽於中原者此其故何
也非權輕於匹夫而兵弱於陳渉也當是之時先帝之
德未衰而安土樂俗之民衆(樂音/洛)故諸侯無竟外之助
(師古曰竟/讀曰境)此之謂瓦解故曰天下之患不在瓦解此二
體者安危之眀要賢主之所宜留意而深察也間者闗
東五榖數不登年嵗未復民多窮困重之以邊境之事
(數所角翻師古曰復/扶目翻重直用翻)推數循理而觀之民宜有不安其
處者矣不安故易動易動者土崩之埶也(易以/豉翻)故賢主
獨觀萬化之原眀於安危之機修之廟堂之上而銷未
形之患也其要期使天下無土崩之埶而已矣書奏天
子召見三人謂曰公等皆安在何相見之晚也皆拜為
郎中(按考異曰漢書主父偃傳云元光元年三人上書/  嚴安書云狥南夷朝夜郎降𦍑僰畧薉州此等)
(事皆在元光元年後盖/誤以朔字為光字耳)主父偃尤親幸一嵗中凡四遷
為中大夫大臣畏其口賂遺累千金或謂偃曰太横矣
(遺于季翻/横户孟翻)偃曰吾生不五鼎食死即五鼎烹耳(張晏曰/五鼎牛)
(羊豕魚麋也諸侯王卿大夫也孔穎達曰少牢陳五鼎/羊一豕二膚三魚四腊五師古曰五鼎烹謂被鑊烹之)
(誅為主父偃/被誅張本)
二年冬賜淮南王几杖毋朝(朝直遥翻淮考異曰漢書/武紀曰賜  南菑川王几)
(杖毋朝顔師古曰淮南王安菑川王志皆武帝諸父列/也故賜几杖按諸侯表菑川王志在位三十五年以元)
(光五年薨齊悼惠王世家髙五/王傳皆同此云菑川王志誤也)主父偃説上曰古者諸
侯不過百里彊弱之形易制今諸侯或連城數十地方
千里緩則驕奢易為淫亂急則阻其彊而合從以逆京
師(説式芮翻易以/豉翻從子容翻)以法割削之則逆節萌起(師古曰萌/謂事之始)
(生如艸木/之萌芽也)前日鼂錯是也(事見十六卷景帝前二/年鼂直遥翻錯干故翻)今諸
侯子弟或十數而適嗣代立(適讀/曰嫡)餘雖骨肉無尺地之
封則仁孝之道不宣願陛下令諸侯得推恩分子弟以
地侯之彼人人喜得所願上以德施實分其國不削而
稍弱矣上從之春正月詔曰諸侯王或欲推私恩分子
弟邑者令各條上(上時/掌翻)朕且臨定其號名於是藩國始
分而子弟畢侯矣　匈奴入上谷漁陽殺略吏民千餘
人遣衛青李息出雲中以西至隴西擊胡之樓煩白羊
王於河南得胡首虜數千牛羊百餘萬走白羊樓煩王
遂取河南地詔封青為長平侯(班志長平侯/國属汝南郡)青校尉蘇
建張次公皆有功封建為平陵侯次公為岸頭侯(據功臣/表平陵)
(侯食邑於南陽郡武當縣界晉灼曰/河東皮氏縣有岸頭亭校户教翻)主父偃言河南地
肥饒外阻河䝉恬城之以逐匈奴内省轉輸戍漕廣中
國滅胡之本也上下公卿議皆言不便(下遐/嫁翻)上竟用偃
計立朔方郡使蘇建興十餘萬人築朔方城(括地志夏/州朔方縣)
(北什賁故城按是蘇建築什賁之號盖出蕃語也宋白/曰漢朔方郡治三封縣今長澤縣冇三封故城什賁故)
(城今為徳/静縣治)復繕故秦時䝉恬所為塞因河為固轉漕甚
逺自山東咸被其勞(被皮/義翻)費數十百鉅萬府庫並虚漢
亦棄上谷之斗辟縣造陽地以予胡(孟康曰縣斗僻曲/近胡師古曰斗絶)
(也縣之斗曲入匈奴界者其中造陽地也杜佑/曰造陽在今媯川郡之北辟讀口僻予讀曰與)　三月
乙亥晦日有食之　夏募民徙朔方十萬口　主父偃
説上曰茂陵初立(初立年建/元二)天下豪傑并兼之家亂衆
之民皆可徙茂陵内實京師外銷姦猾此所謂不誅而
害除上從之徙郡國豪傑及訾三百萬以上于茂陵(訾/與)
(貲/同)軹人郭解(班志軹縣屬/河南郡音止)闗東大俠也亦在徙中衛将
軍為言郭解家貧不中徙(為于偽翻言其貧不當在/見徙之數中音竹仲翻)上
曰解布衣權至使将軍為言(師古曰将軍為之/言是為其所使也)此其家
不貧卒徙解家(卒子/恤翻)解平生睚眦殺人甚衆(師古曰睚/音厓舉眼)
(也眦即皆字謂目匡也言舉眼相忤者即殺之也/一説睚五懈翻眦士懈翻睚眦瞋目貌二説並通)上聞
之下吏捕治解(下遐/嫁翻)所殺皆在赦前軹有儒生侍使者
坐客譽郭解(譽音/余)生曰解専以姧犯公法何謂賢解客
聞殺此生斷其舌(斷丁/管翻)吏以此責解解實不知殺者殺
者亦絶莫知為誰吏奏解無罪公孫𢎞議曰解布衣為
任俠行權以睚眦殺人解雖弗知此罪甚於解殺之當
大逆無道(當謂處斷其罪盖以大/逆無道之罪坐郭解也)遂族郭解(荀考異曰/  紀以郭)
(解事著于建元二年按武紀建元二年初置茂陵邑三/年賜徙茂陵者錢當是時衛青公孫𢎞皆未貴又元朔)
(二年徙郡國豪傑于茂/陵此乃徙解之時也)
　班固曰古者天子建國諸侯立家自卿大夫以至于
　庶人各有等差是以民服事其上而下無覬覦(師古/曰覬)
　(幸也覦欲也幸得其所欲/也覬音冀覦音俞又音喻)周室既㣲禮樂征伐自諸
　侯出桓文之後大夫世權陪臣執命(師古曰陪重也/大夫世權晉六)
　(卿魯三桓齊田氏是也陪臣執命陽虎之類是也諸/侯之臣於天子為陪臣大夫之家臣於諸侯為陪臣)
　陵夷至于戰國合從連衡(從子容翻/衡讀曰横)繇是列國公子
　魏有信陵趙有平原齊有孟嘗楚有春申皆藉王公
　之埶競為游俠雞鳴狗盜(事見三卷赧/王十七年)無不賓禮而
　趙相虞卿弃國捐君以周窮交魏齊之厄(事見五卷/周赧王五)
　(十六/年)信陵無忌竊符矯命戮将専師以赴平原之急
　(事見五卷赧王五/十七年将即亮翻)皆以取重諸侯顯名天下搤腕而
　游談者以四豪為稱首(師古曰搤捉持也音戹腕烏/貫翻四豪即魏信陵以下也)
　于是背公死黨之議成守職奉上之義廢矣(背蒲/妹翻)及
　至漢興禁網䟽濶未知匡改也是故代相陳豨從車
　千乘而吳濞淮南皆招賓客以千數(從才用翻/濞普懿翻)外戚
　大臣魏其武安之屬競逐於京師布衣游俠劇孟郭
　解之徒馳騖於閭閻權行州域力折公侯衆庶榮其
　名迹覬而慕之雖其陷于刑辟(辟毗/亦翻)自與殺身成名
　若季路仇牧死而不悔(季路死于衛侯輒之難仇牧/死于宋閔公之難事並見左)
　(傳/)故曽子曰上失其道民散久矣(見論/語)非眀主在上
　示之以好惡(好呼到翻/惡烏路翻)齊之以禮法民曷由知禁而
　反正乎古之正法五伯三王之罪人也而六國五伯
　之罪人也(伯讀/曰覇)夫四豪者又六國之罪人也况於郭
　解之倫以匹夫之細竊殺生之權其罪已不容於誅
　矣觀其温良泛愛振窮周急謙退不伐亦皆有絶異
　之姿惜乎不入於道德茍放縱於末流殺身亡宗非
　不幸也
　荀悦論曰世有三游德之賊也一曰游俠二曰游説
　三曰游行(説式芮翻/行下孟翻)立氣埶作威福結私交以立强
　于世者謂之游俠飾辯辭設詐謀馳逐於天下以要
　時埶者謂之游説(要一/遥翻)色取仁以合時好(好呼/到翻)連黨
　類立虚譽以為權利者謂之游行此三者亂之所由
　生也傷道害德敗法惑世(敗補/邁翻)先王之所慎也國有
　四民各修其業不由四民之業者謂之姧民(四民士/農工商)
　(也/)姧民不生王道乃成凡此三游之作生於季世周
　秦之末尤甚焉上不眀下不正制度不立綱紀弛廢
　以毁譽為榮辱不核其真(譽音余/下同一)以愛憎為利害不
　論其實以喜怒為賞罸不察其理上下相冒萬事乖
　錯是以言論者計薄厚而吐辭選舉者度親疎而舉
　筆(度徒/洛翻)善惡謬於衆聲功罪亂於王法然則利不可
　以義求害不可以道避也是以君子犯禮小人犯法
　犇走馳騁越職僣度飾華廢實競趣時利(趣七/喻翻)簡父
　兄之尊而崇賓客之禮薄骨肉之恩而篤朋友之愛
　忘修身之道而求衆人之譽割衣食之業以供饗宴
　之好(好呼/到翻)苞苴盈于門庭聘問交于道路(裹曰苞藉/曰苴詩箋)
　(以果實相遺者苞苴之又曰苞苴裹魚肉或/以葦或以茅在傳注云聘執玉帛以相存問)書記繁
　於公文私務衆於官事于是流俗成而正道壊矣是
　以聖王在上經國序民正其制度善惡要於功罪而
　不淫於毁譽(要一/遥翻)聽其言而責其事舉其名而指其
　實故實不應其聲者謂之虚情不覆其貌者謂之偽
　(覆敷/又翻)毁譽失其真者謂之誣言事失其類者謂之罔
　虚偽之行不得設(行下/孟翻)誣罔之辭不得行有罪惡者
　無僥倖無罪過者不憂懼請謁無所行(請求也/謁告也)貨賂
　無所用息華文去浮辭(去羌/吕翻)禁偽辯絶淫智放百家
　之紛亂壹聖人之至道養之以仁惠文之以禮樂則
　風俗定而大化成矣
燕王定國與父康王姬姧奪弟妻為姬殺肥如令郢人
(肥如燕之屬縣燕國除入漢屬遼/西郡應劭曰肥子奔燕燕封於此)郢人兄弟上書告之
主父偃從中發其事公卿請誅定國上許之定國自殺
國除(文帝初王澤始封于燕𫝊子康王嘉文/帝九年嘉薨定國嗣盖立四十二年矣)齊厲王次
昌亦與其姊紀翁主通(齊孝王将閭文帝十六年受/封𫝊子懿王夀夀傳次昌)主
父偃欲納其女於齊王齊紀太后不許偃因言于上曰
齊臨菑十萬户市租千金人衆殷冨鉅于長安非天子
親弟愛子不得王此(王于/况翻)今齊王於親屬益疏(䟽與/疎同)又
聞與其姊亂請治之于是帝拜偃為齊相且正其事偃
至齊急治王後宫宦者辭及王王懼飲藥自殺偃少時
游齊及燕趙(少詩/照翻)及貴連敗燕齊(敗補/邁翻)趙王彭祖懼(彭/祖)
(景帝子前二年封/廣川五年徙趙)上書告主父偃受諸侯金以故諸侯
子弟多以得封者及齊王自殺上聞大怒以為偃刼其
王令自殺乃徵下吏(下遐/嫁翻)偃服受諸侯金實不刼王令
自殺上欲勿誅公孫𢎞曰齊王自殺無後國除為郡入
漢主父偃本首惡陛下不誅偃無以謝天下乃遂族主
父偃　張歐免上欲以蓼侯孔臧為御史大夫(班志蓼/縣属衡)
(山國春秋之蓼國也音了康曰音六未知其何據蓼侯/孔聚髙祖功臣臧其子也臧自言世修經學盖謂孔子)
(後也安國為從弟安/國孔子十三世孫)臧辭曰臣世以經學為業乞為太
常典臣家業與從弟侍中安國(百官表侍中加官得出/入禁中應劭曰入侍天)
(子故曰侍中續漢書曰侍中比二千石無員漢官儀曰/侍中左蟬右貂本秦丞相史往來殿内故謂之侍中分)
(掌乗輿服物下至亵器虎子之属武帝時孔安國為侍/中以其儒者特聽掌御座唾壺朝廷榮之從才用翻)
綱紀古訓使永垂來嗣上乃以臧為太常其禮賜如三
公
三年冬匈奴軍臣單于死其弟左谷蠡王伊稚斜自立
為單于(匈奴左右谷蠡王在左右賢王之下谷蠡音鹿/黎索隠曰稚持利翻斜士嗟翻鄒誕生音直牙)
(翻盖稚斜胡人/語近得其實)攻破軍臣單于太子於單於單亡降漢
(於單音丹/降户江翻)　以公孫𢎞為御史大夫是時方通西南夷
東置蒼海北築朔方之郡公孫𢎞數諌以為罷敝中國
以奉無用之地願罷之(數所角翻為/罷讀曰疲)天子使朱買臣等
難以置朔方之便發十䇿𢎞不得一(師古曰言其利害/十條𢎞無以應之)
(難乃/旦翻)𢎞乃謝曰山東鄙人不知其便若是願罷西南夷
蒼海而専奉朔方上乃許之春罷蒼海郡𢎞為布被食
不重肉(言不重肉味也/重音直龍翻)汲黯曰𢎞位在三公奉禄甚多
(奉扶/用翻)然為布被此詐也上問𢎞𢎞謝曰有之夫九卿與
臣善者無過黯然今日廷詰𢎞誠中𢎞之病(中竹/仲翻)夫以
三公為布被與小吏無差誠飾詐欲以釣名(師古曰釣/取也言若)
(釣魚之/謂也)如汲黯言且無汲黯忠陛下安得聞此言天子
以為謙讓愈益尊之　三月赦天下　夏四月丙子封
匈奴太子於單為渉安侯數月而卒　初匈奴降者言
月氏故居敦煌祁連間為彊國(降户江翻氏音支敦煌/張掖匈奴破月氏使昆)
(邪王居之漢開置郡祁連山名即天山也/匈奴呼天為祁連在張掖西北敦徒門翻)匈奴冒頓攻
破之老上單于殺月氏王以其頭為飲器餘衆遁逃逺
去怨匈奴無與共擊之上募能通使月氏者(使䟽/吏翻)漢中
張騫以郎應募出隴西徑匈奴中單于得之留騫十餘
嵗騫得間亡鄉月氏(間古莧翻/鄉讀曰嚮)西走數十日至大宛(西/域)
(傳大宛國治貴山城去長安萬二千五百七十/里西南至大月氏所居六百九十里宛於元翻)大宛聞
漢之饒財欲通不得見騫喜為發導譯抵康居(導者引/路之人)
(譯者傳言之人也康居國治樂越匿地到/卑闐城去長安萬二千三百里為于偽翻)傳致大月氏
(傳張/戀翻)大月氏太子為王既擊大夏分其地而居之(大夏/國在)
(大宛西南都媯水/南月氏居媯水北)地肥饒少寇(少詩/沼翻)殊無報胡之心騫
留嵗餘竟不能得月氏要領(李竒曰要領要契也師古/曰要衣要也領衣領也凢)
(持衣者執要與領言騫不能得月氏意趣/無以持歸於漢故以要領為喻要一遥翻)乃還並南山
(史記曰南山即連終南山從京南東至華山東北連延/至海即中條山也從京南而西連接至葱嶺萬餘里故)
(云並南山也西域傳云其南山東出金城與/漢南山屬還從宣翻又如字下同並步浪翻)欲從𦍑中
歸復為匈奴所得(復扶/又翻)留嵗餘會伊稚斜逐於單匈奴
國内亂騫乃與堂邑氏奴甘父逃歸(服䖍曰堂邑姓也/漢人其奴名甘父)
(父音/甫)上拜騫為太中大夫甘父為奉使君騫初行時百
餘人去十三嵗唯二人得還(曰考異曰史記西南夷傳/  元狩元年張騫使大夏)
(來言通身毒國之利按年表騫以元朔六年二月甲辰/封博望侯必非元狩元年始歸也或者元狩元年天子)
(始令騫通身毒國疑不能眀/故因是嵗伊稚斜立終言之)　匈奴數萬騎入塞殺代
郡太守恭(代郡唐蔚/州武州界)及略千餘人　六月庚午皇太后
崩(武帝母王/太后也)　秋罷西夷獨置南夷夜郎兩縣一都尉
稍令犍為自葆就(師古曰葆與保同令/自保守且成其郡縣)専力城朔方
匈奴又入鴈門殺畧千餘人　是嵗中大夫張湯為廷
尉湯為人多詐舞智以御人時上方鄉文學(郷讀/曰嚮)湯陽
浮慕事董仲舒公孫𢎞等以千乘兒寛為奏讞掾(兒本/郳姓)
(以國為氏其後去邑以為廷尉掾専主/奏讞也兒五奚翻讞魚蹇翻掾俞絹翻)以古法義决疑
獄所治即上意所欲罪與監史深禍者(班表廷尉冇左/右監秩千石漢)
(官曰廷尉獄史二十七人深禍/謂持文深刻欲致人於禍者)即上意所欲釋與監史
輕平者上由是悦之湯於故人子弟調䕶之尤厚(師古/曰調)
(和適之令得其所/䕶謂保佑之也)其造請諸公(師古曰造詣至也請/謁問也造七到翻)不
避寒暑是以湯雖文深意忌不専平(文深謂持文深意/忌謂其意忌前也)
(不専平謂不/専於持平也)然得此聲譽汲黯數質責湯於上前(質對/也對)
(面責之也或曰質正也/以正義責之數所角翻)曰公為正卿(漢官九卿之外又/有列于九卿者故)
(謂九卿/為正卿)上不能褒先帝之功業下不能抑天下之邪心
安國富民使囹圄空虚何空取髙皇帝約束紛更之為
(師古曰言何為乃紛亂/而改更也更工衡翻)而公以此無種矣(言當誅及子/孫種章勇翻)
黯時與湯論議湯辯常在文深小苛黯伉厲守髙(伉口/浪翻)
(健也髙也/厲嚴也)不能屈忿發罵曰天下謂刀筆吏不可為公
卿果然必湯也令天下重足而立(累足而立懼之/甚也重直龍翻)側目
而視矣
四年冬上行幸甘泉　夏匈奴入代郡定襄上郡(上郡/唐延)
(綏銀之地髙祖置定襄郡括地志定襄/故城在朔州善陽縣北三百八十里)各三萬騎殺略
數千人
　
　
　
　
　
　
　
　
　資治通鑑卷十八
