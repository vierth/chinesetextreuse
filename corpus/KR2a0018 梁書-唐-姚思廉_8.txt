書卷七
　　唐　散　騎　常　侍　姚　思　廉　撰
　列傳第一
　　太祖張皇后　髙祖郗皇后　太宗王皇后
　　髙祖丁貴嬪　髙祖阮脩容　世祖徐妃
易曰有天地然後有萬物有萬物然後有男女有男女
然後有夫婦夫婦之義尚矣哉周禮王者立后六宫三
夫人九嬪二十七世婦八十一御妻以聼天下之内治
故昏義云天子之與后猶日之與月隂之與陽相湏而
成者也漢初因秦稱號帝母稱皇太后后稱皇后而加
以羙人良人八子七子之属至孝武制媫妤之徒凡十
四等降及魏晉母后之號皆因漢法自夫人以下世有
増損焉髙祖撥亂反正深鑒奢逸惡衣菲食務先節儉
配德早終長秋曠位嬪嬙之數無所改作太宗世祖出
自儲藩而妃並先殂又不建椒閫今之撰錄正備闕云
太祖獻皇后張氏諱尚柔范陽方城人也祖次恵宋濮
陽太守后母蕭氏即文帝從姑后宋元嘉中嬪於文帝
生長沙宣武王懿永陽昭王敷次生髙祖初后嘗於室
内忽見庭前昌蒲生花光彩照灼非世中所有后驚視
謂侍者曰汝見不對曰不見后曰甞聞見者當富貴因
遽取吞之是月産髙祖将産之夜后見庭内若有衣冠
陪列焉次生衡陽宣王暢義興昭長公主令嫕宋㤗始
七年殂于秣陵縣因夏里舎𦵏武進縣東城里山天監
元年五月甲辰追上尊號為皇后諡曰獻父穆之字思
静晉司空華六世孫曾祖輿坐華誅徙興古未至召還
及過江為丞相掾太子舎人穆之少方雅有識鑒宋元
嘉中為員外散騎侍郎與吏部尚書江湛太子左率袁
淑善淑薦之於始興王濬濬深引納焉穆之鑒其禍萌
思違其難言於湛求外出湛將用為東縣固乞逺郡乆
之得為寧逺將軍交阯太守治有異績會刺史死交土
大亂穆之威懷循拊境内以寧宋文帝聞之嘉焉將以
為交州刺史會病卒子𢎞籍字真藝齊初為鎮西叅軍
卒於官髙祖踐阼追贈穆之光祿大夫加金章又詔曰
亡舅齊鎮西叅軍素風雅猷夙肩名軰降年不永早世
潛輝朕少離苦辛情地彌切雖宅相克成輅車靡贈興
言永往觸目慟心可追贈廷尉卿𢎞籍無子從父弟𢎞
䇿以第三子纘為嗣别有傳
髙祖德皇后郗氏諱徽髙平金鄉人也祖紹國子祭酒
領東海王師父燁太子舎人早卒初后母尋陽公主方
娠夢當生貴子及生后有赤光照于室内器物盡明家
人皆怪之巫言此女光采異常將有所妨乃於水濵祓
除之后幼而明慧善隸書讀史傳女工之事無不閑習
宋後廢帝將納為后齊初安陸王𬗟又欲㛰郗氏並辭
以女疾乃止建元末髙祖始聘焉生永興公主玉姚永
世公主玉婉永康公主玉嬛建武五年髙祖為雍州刺
史先之鎮後乃迎后至州未幾永元元年八月殂于襄
陽官舎時年三十二其年歸𦵏南徐州南東海武進縣
東城里山中興二年齊朝進髙祖位相國封十郡梁公
詔贈后為梁公妃髙祖踐阼追崇為皇后有司議諡吏
部尚書兼右僕射臣約議曰表號垂名義昭不朽先皇
后應祥月德比載坤靈柔範隂化儀形自逺俔天作合
義先造舟而神猷夙掩所隔升運宜式遵景行用昭大
典謹按諡法忠和純備曰徳貴而好禮曰德宜崇曰德
皇后詔從之陵曰脩陵后父燁詔贈金紫光祿大夫燁
尚宋文帝女尋陽公主齊初降封松滋縣君燁子泛中
軍臨川王記室叅軍
太宗簡皇后王氏諱靈賔琅邪臨沂人也祖儉太尉南
昌文憲公后幼而柔明淑徳叔父暕見之曰吾家女師
也天監十一年拜晉安王妃生哀太子大器南郡王大
連長山公主妙䂮大通三年十月拜皇太子妃太清三
年三月薨于永福省時年四十五其年太宗即位追崇
為皇后謚曰簡大寳元年九月𦵏荘陵先是詔曰簡皇
后窀穸有期昔西京覇陵因山為藏東漢夀陵流水而
已朕属值時艱歳饑民弊方欲以身率下永示敦朴今
所營荘陵務存約儉又詔金紫光祿大夫蕭子範為哀
䇿文父騫字思寂本名𤣥成與齊髙帝偏諱同故改焉
以公子起家員外郎遷太子洗馬襲封南昌縣公出為
義興太守還為驃騎諮議累遷黄門郎司徒右長史性
凝簡不狎當世嘗從容謂諸子曰吾家門戸所謂素族
自可随流平進不湏茍求也永元末遷侍中不拜髙祖
覇府建引為大司馬諮議叅軍俄遷侍中領越騎校尉
髙祖受禪詔曰庭堅世祀靡輟於宗周樂毅錫壤乃昭
於洪漢齊故太尉南昌公含章履道草昧興齊謨眀翊
贊同符在昔雖子房之蔚為帝師文若之隆比王佐無
以尚也朕膺歴受圖惟新寳命莘莘玉帛升降有典永
言前代敬惟徽烈匪直懋勲義兼懐樹可降封南昌縣
公為侯食邑千戸騫襲爵遷度支尚書天監四年出為
東陽太守尋徙吴郡八年入為太府卿領後軍將軍遷
太常卿十一年遷中書令加員外散騎常侍時髙祖於
鍾山造大愛敬寺騫舊墅在寺側有良田八十餘頃即
晉丞相王導賜田也髙祖遣主書宣㫖就騫求市欲以
施寺騫荅㫖云此田不賣若是敕取所不敢言酬對又
脱畧髙祖怒遂付市評田價以直逼還之由是忤㫖出
為吴興太守在郡卧疾不視事徴還復為度支尚書加
給事中領射聲校尉以母憂去職普通三年十月卒時
年四十九詔贈侍中金紫光祿大夫諡曰安子規襲爵
别有傳
髙祖丁貴嬪諱令光譙國人也世居襄陽貴嬪生于樊
城有神光之異紫煙滿室故以光為名相者云此女當
大貴髙祖臨州丁氏因人以聞貴嬪時年十四髙祖納
焉初貴嬪生而有赤痣在左臂治之不滅至是無何忽
失所在事德皇后小心祗敬嘗於供飬經案之側髣髴
若見神人心獨異之髙祖義師起昭明太子始誕育貴
嬪與太子留在州城京邑平乃還京都天監元年五月
有司奏為貴人未拜其年八月又為貴嬪位在三夫人
上居于顯陽殿及太子定位有司奏曰禮母以子貴皇
儲所生不容無敬宋㤗豫元年六月議百官以吏敬敬
帝所生陳太妃則宋眀帝在時百官未有敬臣竊謂母
以子貴義著春秋皇太子副貳宸極率土咸執吏禮既
盡禮皇儲則所生不容無敬但帝王妃嬪義與外隔以
理以例無致敬之道也今皇太子聖睿在躬儲禮夙備
子貴之道抑有舊章王侯妃主常得通信問者及六宫
三夫人雖與貴嬪同列並應以敬皇太子之禮敬貴嬪
宋元嘉中始興武陵國臣並以吏敬敬所生潘淑妃路
淑媛貴嬪於宫臣雖非小君其義不異與宋㤗豫朝議
百官以吏敬敬帝所生事義正同謂宫閹施敬宜同吏
禮詣神虎門奉牋致謁年節稱慶亦同如此婦人無閫
外之事賀及問訊牋什所由官報聞而已夫婦人之道
義無自專若不仰繫於夫則當俯繫於子榮親之道應
極其所榮未有子所行而所從不足者也故春秋凡王
命為夫人則禮秩與子等列國雖異於儲貳而從尊之
義不殊前代依准布在舊事貴嬪載誕元良克固大業
禮同儲君實惟舊典尋前代始置貴嬪位次皇后爵無
所視其次職者位視相國爵比諸侯王此貴嬪之禮已
髙朝列况母儀春宫義絶常筭且儲妃作配率由盛則
以婦踰姑彌乖從序謂貴嬪典章太子不異於是貴嬪
備典章禮數同于太子言則稱令貴嬪性仁恕及居宫
内接馭自下皆得其歡心不好華飾器服無珍麗未嘗
為親戚私謁及髙祖𢎞佛教貴嬪奉而行之屏絶滋腴
長進蔬膳受戒日甘露降于殿前方一丈五尺髙祖所
立經義皆得其指歸尤精净名經所受供賜悉以充法
事普通七年十月庚辰薨殯于東宫臨雲殿年四十二
詔吏部即張纉為哀䇿文曰菆塗既啟桂罇虚凝龍帷
已薦象服將升皇帝傷璧䑓之永閟悼曽城之不踐罷
鄉歌乎燕樂廢徹齊於祀典風有采蘩化行南國爰命
史臣俾流嬪德其辭曰軒緯之精江漢之英歸于君袂
生此離眀誕自厥初時維載育樞電繞郊神光照屋爰
及待年含章早穆聲被洽陽譽宣中谷龍德在田聿恭
兹祀隂化代終王風攸始動容諮式出言顧史宜其家
人刑于國紀膺斯眷命從此宅心狄綴采珩珮動雅音
日中思戒月滿懷箴如何不跼天髙照臨𤣥紞莫脩禕
章早缺成物誰能芳猷有烈素魄貞明紫宫炤晰逮下
靡傷思賢罔蔽躬儉則節昭事惟䖍金玉無玩筐筥不
捐祥流德化慶表親賢甄昌軼啓孕魯陶燕方論婦教
明章閫席𤣥池早扄湘沅已穸展衣委華朱幩寝迹慕
結儲闈哀深蕃辟嗚呼哀哉令龜兆良葆引遷祖具僚
次列承華接武日杳杳以霾春風凄凄而結緒去曽掖
以依遲飾新宫而延佇嗚呼哀哉啟丹旗之星斾振容
車之黼裳擬靈金而鬱楚泛悽管而凝傷遺備物乎營
寝掩重閽於窒皇椒風暖兮猶昔蘭殿幽而不陽嗚呼
哀哉側闈髙義彤管有懌道變虞風功參唐跡婉如之
人休光赤舄施諸天地而無朝夕嗚呼哀哉有司奏諡
曰穆太宗即位追崇曰穆太后太后父仲遷天監初官
至兗州刺史
髙祖阮脩容諱令嬴本姓石會稽餘姚人也齊始安王
遥光納焉遥光敗入東昏宮建康城平髙祖納為綵女
天監六年八月生世祖尋拜為脩容常随世祖出蕃大
同六年六月薨于江州内寝時年六十七其年十一月
歸𦵏江寧縣通望山諡曰宣世祖即位有司奏追崇為
文宣太后承聖二年追贈太后父齊故奉朝請靈寳散
騎常侍左衞将軍封武康縣侯邑五百戸母陳氏武康
侯夫人
世祖徐妃諱昭佩東海郯人也祖孝嗣太尉枝江文忠
公父緄侍中信武将軍天監十六年十二月拜湘東王
妃生世子方等益昌公主含貞太清三年五月被譴死
𦵏江陵瓦官寺
史臣曰后妃道贊皇風化行天下蓋取葛覃闗雎之義
焉至於穆貴嬪徽華早著誕育元良德懋六宮羙矣世
祖徐妃之無行自致殱滅宜哉
　
　
　
　
　
　
　
　
　
　
　
　
　
　
　
　梁書卷七
　梁書卷七考證
太祖獻皇后張氏傳宋泰始七年殂于秣陵縣同夏里
　舎○同閣本作因
從父弟𢎞策○從字下監本脱父字今從閣本
髙祖丁貴嬪傳既盡禮皇儲則所生不容無敬○儲監
　本作儀今從閣本
　
　
　
　
　
　
　
　
　
　梁書卷七考證
