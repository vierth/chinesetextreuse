#+TITLE: 舊五代史-宋-薛居正
#+DATE: 2016-06-11 12:20:51
#+SOURCE: github.com/kanripo/KR2a0029 master fa76c711                
御製題舊五代史八韻
上承唐室下開宋五代興衰紀欲詳舊史原監薛居正
(宋開寳中詔修五代史盧多遜扈䝉張澹李昉劉兼李/穆李九齡同修宰相薛居正監修書成凡百五十巻其)
(後歐陽修别譔五代史紀七十/五巻荿于家修歿後官為刋印)新書重撰吉歐陽泰和
獨用滋侵佚(歐史既出遂與薛史並行當時以薛史為/舊史歐史為新史至金章宗泰和時始詔)
(學官専用歐陽史扵是薛史遂/微元明以來傳本漸就湮沒)永樂分收究未彰(永樂/大典)
(雖載其文然割裂淆舛/已非居正等萹第之舊)四庫蒐羅今制創羣儒排纂故
編償(因校四庫全書詞臣等于永樂大典各韻所引薛/史甄録條繫得十之八九復採冊府元龜太平御)
(覧通鑑考異五代㑹要契丹國志北夢瑣言諸書以補/其缺並叅考新舊唐書東都事畧宋史遼史續通鑑長)
(編五代春秋九國志十國春秋及宋人説部文集并碑/碣尚存者以資辨證巻帙悉符原書而考核更加詳備)
殘縑斷簡研磨細合璧連珠體裁(去/聲)良遂使巳湮得再
顯果然紹逺藉搜旁兩存例可援劉昫(書成呈覽館臣/請倣劉昫舊唐)
(書之例列于廿三/史刋布學官從之)専注事曽𫝊馬光(薛史文筆雖不及/歐史謹嚴而叙事)
(頗為詳核其是非亦不詭于/正司馬光通鑑多採用之)序以行之詩代序惕懐殷
鑒念尤長
　　謹
　奏伏查永樂大典散片内所有薛居正等五代史一
　　書宋開寶中奉詔撰述在歐陽修五代史之前文
　　筆雖不及歐之謹嚴而叙事頗為詳核其是非亦
　　不詭於正司馬光通鑑多採用之當時稱為舊五
　　代史與歐陽修之本並行自金章宗泰和間始專
　　以歐史列之學官而薛史遂漸就湮没兹者恭逢
聖主稽古右文網羅遺佚獲於零縑斷簡之中蒐輯完
　　備實為此書之萬幸至其紀載該備足資參攷于
　　讀史者尤有禆益自宜與劉昫舊唐書並𫝊擬仍
　　昔時之稱標為舊五代史俾附二十三史之列以
　　垂久逺謹將全書五十八本校勘發凡一併裝訂
　　恭呈
御覽伏候
訓示前經(臣/)王際華面
　奏此書列之史冊洵足嘉惠藝林請照
　殿版各史例刋刻頒行海内荷䝉
聖恩兪鑒恭候
欽定發下即交
　武英殿遵照辦理再查諸史前俱有原進表文此書
　　原表久佚謹另擬奏摺一通隨書呈
　進俟奉
旨允准即敬謹恭録并奏摺同刋巻首以符體式再現
　　在繕本因係採葺成書于每段下附注原書巻目
　　以便稽攷但各史俱無此例刋刻時擬將各注悉
　　行刪去俾與諸史畫一其有必應核訂者酌加案
　　語照各史例附攷證于本巻之後合併聲明謹
　奏奉
旨知道了欽此
　　多　　羅　　　質　　郡　王(臣/)永瑢等謹
　奏為舊五代史編次成書恭呈
御覽事(臣/)等伏案薛居正等所修五代史原由官撰成
　　自宋初以一百五十巻之書括八姓十三主之事
　　具有本末可為鑒觀雖值一時風會之衰體格尚
　　沿于冘弱而垂千古廢興之迹異同足備夫叅稽
　　故以楊大年之淹通司馬光之精確無不資其賅
　　貫據以編摩求諸列朝正史之間實可劉昫舊書
　　之比乃徵唐事者並𫝊天福之本而攷五代者惟
　　行歐陽之書致此逸文寖成墜簡閱沈淪之已久
　　信顯晦之有時欽惟我
皇上紹繹前聞網羅羣典
發秘書而讐校廣四庫之儲藏欣遘遺編因裒散帙首
　　尾略備篇目可尋經呵䕶以偶存知表章之有待
　　非當
聖世曷闡成編(臣/)等謹率同總纂官右春坊右庶子(臣/)
　　陸錫熊翰林院侍讀(臣/)紀昀纂修官編修(臣/)邵晉
　　涵等按代分排隨文勘訂彚諸家以搜其放失臚
　　衆說以補其闕殘復為完書可以繕寫竊惟五季
　　雖屬閏朝文獻足徵治忽宜監有薛史以綜事蹟
　　之備有歐史以昭筆削之嚴相輔而行偏廢不可
　　幸遭逢乎
盛際得煥發其幽光所禆實多先睹為快(臣/)等已將永
　　樂大典所録舊五代史依目編輯勒一百五十巻
　　謹分裝五十八冊各加攷證粘簽進
　呈敬請刋諸
　秘殿頒在學官搜散佚于七百餘年廣體裁于二十
　　三史著名山之録允宜傳播于人間儲
乙夜之觀冀稟折衷于
睿鑒惟慚疎陋伏候
指揮謹
　奏乾隆四十年七月初三日
　　　　多　　羅　　質　　郡　　王　(臣/)永　瑢
　　　　經筵講官起居注官武英殿大學士(臣/)舒赫德
　　　　經筵日講起居注官文華殿大學士(臣/)于敏中
　　　　工部尚書和碩額駙一等忠勇公　(臣/)福隆安
　　　　經筵講官協辦大學士吏部尚書　(臣/)程景伊
　　　　經　筵　講　官　户　部　尚書(臣/)王際華
　　　　經　筵　講　官　禮　部　尚書(臣/)蔡　新
　　　　經　筵　講　官　兵　部　尚書(臣/)嵇　璜
　　　　經筵講官刑部尚書仍兼戸部侍郎(臣/)英　廉
　　　　都　察　院　左　都　御　史　(臣/)張若溎
　　　　經筵講官　吏　部　左　侍　郎(臣/)曹秀先
　　　　户　部　　右　　侍　　郎　　(臣/)金　簡
　　奉
旨開列校刻舊五代史諸臣職名
　　　　總裁
　　多　　　　羅　　　　質　　　郡　　　　王(臣/)永　瑢
　　　　　︵字位過密　無法显示︶　　　　　　　舒赫德
　　　　　︵字位過密　無法显示︶　　　　　　(臣/)于敏中
　　　　　　　　　　　　　　　　　　　　　　(臣/)福隆安
　　經筵講官協辦大學士吏部尚書敎習庶吉士　　(臣/)程景伊
　　經筵講官太子少傅戸部尚書　　　　　　　　　(臣/)王際華
　　經筵講官禮部尚書兼管國子監事務　　　　　　(臣/)蔡　新
　　經　筵　講　官　兵　部　尚　書　　　　　　(臣/)嵇　璜
　　(經筵講官議政大臣刑部尚書仍兼辦户部侍郎事臣臣/務管理三庫事務正黃旗滿洲都統總管内務府大)英　廉
　　都　察　院　左　都　御　史　　　　　　　　(臣/)張若溎
　　經　筵　講　官　吏　部　左　侍　郎　　　　(臣/)曹秀先
　　戸部右侍郎署正紅旗䝉古副都統總管内務府大臣(臣/)金　簡
　　　　總纂
　　右春坊右庶子今陞翰林院侍讀學士　(臣/)陸錫熊
　　翰　　林　　　院　　侍　　讀　　(臣/)紀　昀
　　　纂修
　　翰　　林　　　院　　編　　修　　(臣/)邵晉涵
　　　提調
　　司　　經　　局　　洗　　馬　　　(臣/)夢　吉
　　翰　　林　　院　　編　　修　　　(臣/)劉錫嘏
　　翰　　林　　院　　編　　修　　　(臣/)百　齡
　　翰　　林　　院　　檢　　討　　　(臣/)王仲愚
　　翰　　林　　院　　編　　修　　　(臣/)張　燾
　　翰　　林　　院　　編　　修　　　(臣/)宋　銑
　　翰　　林　　院　　編　　修　　　(臣/)蕭際韶
　　吏部考功司郎中今陞福建道監察御史(臣/)章寶𫝊
　　吏部文選司員外郎今陞考功司郎中　(臣/)馮應榴
欽定四庫全書
　舊五代史編定凡例
一薛史原書體例不可得見今攷其諸臣列傳多云事
　見某書或云每書有傳知其於梁唐晉漢周斷代為
　書如陳壽三國志之體故晁公武讀書志直稱為詔
　修梁唐晉漢周書今仍按代分編以還其舊
一薛史本紀沿舊唐書帝紀之體除授沿革鉅纎畢書
　惟分巻限制為永樂大典所割裂已不可攷詳核原
　文有一年再紀元者如上有同光元年春正月下復
　書同光元年秋七月知當於七月以後别為一巻蓋
　其體亦仿舊唐書通鑑尚沿其例也今釐定編次為
　本紀六十一巻與玉海所載巻數符合
一薛史本紀俱全惟梁太祖紀原帙已闕其散見各韻
　者僅得六十八條今據冊府元龜諸書徵引薛史者
　按條採掇尚可薈萃謹仿前人取魏澹書高氏小史
　補北魏書之例按其年月條繫件附釐為七巻
一五代諸臣類多歴事數朝首尾牽連難於分析歐陽
　脩新史以始終從一者入梁唐晉漢周臣傳其兼涉
　數代者則創立雜傳歸之褒貶謹嚴於史法最合薛
　史僅分代立傳而以專事一朝及更事數姓者參差
　錯列賢否混淆殊乖史體此即其不及歐史之一端
　因篇有論贊總叙諸人難以割裂更易姑仍其舊以
　備參攷得失所在讀史者自能辨之
一后妃列傳永樂大典中惟周后妃傳全帙具存餘多
　殘闕今采五代會要通鑑契丹國志北夢𤨏言諸書
　以補其闕用雙行分註不使與本文相混也
一宗室列傳永樂大典所載頗多脫闕今並據冊府元
　龜通鑑註諸書采補其諸臣列傳中偶有闕文亦仿
　此例
一諸臣列傳其有史臣原論者俱依論中次第排比若
　原論已佚則攷其人之事蹟以類分編
一薛史標目如李茂貞等稱世襲傳見於永樂大典原
　文其楊行密等稱僭偽傳則見於通鑑攷異今悉依
　仿編類以還其舊
一薛史諸志永樂大典内偶有殘闕今俱采太平御覽
　所引薛史增補仍節録五代會要諸書分註於下以
　備參攷
一凡紀傳中所載遼代人名官名今悉從遼史索倫語
　解改正
一永樂大典所載薛史原文多有字句脫落音義舛訛
　者今據前代徵引薛史之書如通鑑攷異通鑑註太
　平御覽太平廣記冊府元龜玉海筆談容齋五筆青
　緗雜記職官分紀錦繡萬花谷藝文類聚記纂淵海
　之類皆為參互校訂庶臻詳備
一史家所紀事蹟流傳互異彼此各有舛誤今據新舊
　唐書東都事畧宋史遼史續通鑑長編五代春秋九
　國志十國春秋及宋人說部文集與五代碑碣尚存
　者詳為攷核各加案語以資辨證
一陶岳五代史補王禹偁五代史闕文本以補薛史之
　闕雖事多𤨏碎要為有禆史學故通鑑歐陽史亦多
　所取今並仿裴松之三國志註體例附見於後
一薛史與歐史時有不合如唐閔帝紀薛史作明宗第
　三子而歐史作第五子攷五代會要通鑑並同薛史
　又歐史唐家人傳云太祖有弟四人曰克讓克修克
　恭克寧皆不知其父母名號據薛史宗室傳則克讓
　為仲弟克寧為季弟克修為從父弟父曰德成克恭
　為諸弟非皆不知其父母名號又晉家人傳止書出
　帝立皇后馮氏攷薛史紀傳馮氏未立之先追冊張
　氏為皇后而歐史不載又張萬進賜名守進故薛史
　本紀先書萬進後書守進歐史刪去賜名一事故前
　後遂如兩人其餘年月之先後官爵之遷授每多互
　異今悉為辨證詳加案語以示折衷
一歐史改修原據薛史為本其間有改易薛史之文而
　涉筆偶誤者如章如愚山堂攷索論歐史載梁遣人
　至京師紀以為朱友謙傳以為朱友諒楊涉相梁三
　仕三已而歲月所具紀載實異至末年為相但書其
　罷而了不知其所入歲月唐明宗在位七年餘而論
　贊以為十年之類是也有尚沿薛史之舊而未及刋
　改者如吳縝五代史纂誤譏歐史杜曉傳幅巾自廢
　不當云十餘年羅紹威傳牙軍相繼不當云二百年
　之類是也今並各加辨訂於每巻之後庶二史異同
　得失之故讀者皆得以攷見焉
欽定四庫全書　　　　　史部一
　舊五代史目録上　　　　正史類
　　宋門下侍郎參知政事監修國史薛居正等撰
　巻一　　　　　梁書一
　　太祖本紀一
　巻二　　　　　梁書二
　　太祖本紀二
　巻三　　　　　梁書三
　　太祖本紀三
　巻四　　　　　梁書四
　　太祖本紀四
　巻五　　　　　梁書五
　　太祖本紀五
　巻六　　　　　梁書六
　　太祖本紀六
　巻七　　　　　梁書七
　　太祖本紀七
　巻八　　　　　梁書八
　　末帝本紀上
　巻九　　　　　梁書九
　　末帝本紀中
　巻十　　　　　梁書十
　　末帝本紀下
　巻十一　　　　梁書十一
　　后妃列傳一
　　　文惠王太后　　　元貞張皇后
　　　張徳妃
　巻十二　　　　梁書十二
　　宗室列傳二
　　　廣王全昱　　　　友諒
　　　惠王友能　　　　邵王友誨
　　　安王友寧　　　　密王友倫
　　　郴王友裕　　　　傅王友文
　　　庶人友珪　　　　福王友璋
　　　賀王友雍　　　　建王友徽
　　　康王友孜
　巻十三　　　　梁書十三
　　列傳三
　　　朱　瑄　　　　　朱　瑾
　　　時　溥　　　　　王帥範
　　　劉知俊　　　　　楊崇本
　　　蔣　殷　　　　　張萬進
　巻十四　　　　梁書十四
　　列傳四
　　　羅紹威　　　　　趙　犨(弟昶/)
　　　王　珂(􁀙兄珙/)
　巻十五　　　　梁書十五
　　列傳五
　　　韓　建　　　　　李䍐之
　　　馮行襲　　　　　孫徳昭
　　　趙克裕　　　　　張慎思
　巻十六　　　　梁書十六
　　列傳六
　　　葛從周　　　　　謝彦章
　　　胡　眞　　　　　張歸霸
　　　張歸厚　　　　　張歸弁
　巻十七　　　　梁書十七
　　列傳七
　　　成　汭　　　　　杜　如(鍾傳/)
　　　田　額(朱延壽/)　　趙匡凝
　　　張　信　　　　　雷　滿
　巻十八　　　　梁書十八
　　列傳八
　　　張文蔚　　　　　薛貽矩
　　　張　策　　　　　杜　曉
　　　敬　翔　　　　　李　振
　巻十九　　　　梁書十九
　　列傳九
　　　氏叔琮　　　　　朱友恭
　　　王重師　　　　　朱　珍
　　　李思安　　　　　鄧季筠
　　　黄文靖　　　　　胡　規
　　　李　讜　　　　　李重裔
　　　范居實
　巻二十　　　　梁書二十
　　列傳十
　　　謝　瞳　　　　　司馬鄴
　　　劉　捍　　　　　王敬蕘
　　　高　劭　　　　　馬嗣勲
　　　張存敬　　　　　冦彥卿
　巻二十一　　　梁書二十一
　　列傳十一
　　　龎師古　　　　　霍　存
　　　符道昭　　　　　徐懐玉
　　　郭　言　　　　　李唐賓
　　　王䖍裕　　　　　劉康乂
　　　王彥章
　巻二十二　　　梁書二十二
　　列傳十二
　　　楊帥厚　　　　　牛存節
　　　王　檀
　巻二十三　　　梁書二十三
　　列傳十三
　　　劉　鄩　　　　　賀　瓖
　　　康懐英　　　　　王景仁
　巻二十四　　　梁書二十四
　　列傳十四
　　　李　珽　　　　　盧　會
　　　孫　騭　　　　　張　儁
　　　張　衍　　　　　杜荀鶴
　　　羅　隐　　　　　仇　殷
　　　段　深
　巻二十五　　　唐書一
　　武皇本紀上
　巻二十六　　　唐書二
　　武皇本紀下
　巻二十七　　　唐書三
　　莊宗本紀一
　巻二十八　　　唐書四
　　莊宗本紀二
　巻二十九　　　唐書五
　　莊宗本紀三
　巻三十　　　　唐書六
　　莊宗本紀四
　巻三十一　　　唐書七
　　莊宗本紀五
　巻三十二　　　唐書八
　　莊宗本紀六
　巻三十三　　　唐書九
　　莊宗本紀七
　巻三十四　　　唐書十
　　莊宗本紀八
　巻三十五　　　唐書十一
　　明宗本紀一
　巻三十六　　　唐書十二
　　明宗本紀二
　巻三十七　　　唐書十三
　　明宗本紀三
　巻三十八　　　唐書十四
　　明宗本紀四
　卷三十九　　　唐書十五
　　明宗本紀五
　巻四十　　　　唐書十六
　　明宗本紀六
　巻四十一　　　唐書十七
　　明宗本紀七
　巻四十二　　　唐書十八
　　明帝本紀八
　巻四十三　　　唐書十九
　　明宗本紀九
　巻四十四　　　唐書二十
　　明宗本紀十
　巻四十五　　　唐書二十一
　　閏帝本紀
　巻四十六　　　唐書二十二
　　末帝本紀上
　巻四十七　　　唐書二十三
　　末帝本紀中
　巻四十八　　　唐書二十四
　　末帝本紀下
　巻四十九　　　唐書二十五
　　后妃列傳一
　　　貞簡曹太后　　　劉太妃
　　　魏國夫人陳氏　　神閔劉皇后
　　　韓淑妃　　　　　伊徳妃
　　　昭懿夏皇后　　　和武曹皇后
　　　宣憲魏太后　　　孔皇后
　　　劉皇后
　巻五十　　　　唐書二十六
　　宗室列傳二
　　　克　讓　　　　　克　修(子嗣胘/)
　　　克　恭　　　　　克　寧
　巻五十一　　　唐書二十七
　　宗室列傳三
　　　永王存霸　　　　邕王存美
　　　薛王存禮　　　　申王存渥
　　　睦王存乂　　　　通王存確
　　　魏王繼岌(弟繼潼/等)　繼　璟
　　　㤗王從榮　　　　從　璨
　　　許王從益　　　　重　吉
　　　雍王重美
　巻五十二　　　唐書二十八
　　劉傳四
　　　李嗣昭(子繼編/  裴約)　　李嗣本
　　　李嗣㤙
　巻五十三　　　唐書二十九
　　列傳五
　　　李存信　　　　　李存孝
　　　李存進(子漢韶/)　　李存璋
　　　李存賢
　巻五十四　　　唐書三十
　　列傳六
　　　王　鎔(子昭誨/)　　王處直(子都/)
　巻五十五　　　唐書三十一
　　列傳七
　　　康君立　　　　　薛志勤
　　　史建瑭　　　　　李承嗣
　　　史　儼　　　　　蓋　寓
　　　伊　廣　　　　　李承勲
　　　史敬鎔
　巻五十六　　　唐書三十二
　　列傳八
　　　周徳成　　　　　符存審(子彥超/)
　巻五十七　　　唐書三十三
　　列傳九
　　　郭崇韜
　巻五十八　　　唐書三十四
　　列傳十
　　　趙光逢　　　　鄭　珏
　　　崔　恊　　　　　李　琪
　　　蕭　頃
　巻五十九　　　唐書三十五
　　列傳十一
　　　丁　㑹　　　　　閻　實
　　　符　習　　　　　烏　震
　　　王　瑻　　　　　袁象先
　　　張　温　　　　　李紹文
　巻六十　　　　　唐書三十六
　　列傳十二
　　　李襲吉　　　　　王　緘
　　　李敬義　　　　　盧汝弼
　　　李徳休　　　　　蘇　循
　巻六十一　　　唐書三十七
　　列傳十三
　　　安金全(從子審/)　　安重霸
　　　劉　訓　　　　　張敬詢
　　　劉彥琮　　　　　袁建豐
　　　西方鄴　　　　　張遵誨
　　　孫　璋
　巻六十二　　　唐書三十八
　　列傳十四
　　　孟方立　　　　　張文禮
　　　董　璋
　巻六十三　　　唐書三十九
　　列傳十五
　　　張全義　　　　　朱友謙
　巻六十四　　　唐書四十
　　列傳十六
　　　霍彥威　　　　　王晏球
　　　戴思逺　　　　　朱漢賓
　　　孔　勍　　　　　劉　玘
　　　周知裕
　巻六十五　　　唐書四十一
　　列傳十七
　　　李建及　　　　　石君立
　　　高行珪　　　　　張延裕
　　　王思同　　　　　宗自通
　巻六十六　　　唐書四十二
　　列傳十八
　　　安重誨　　　　　朱𢎞昭
　　　朱洪實　　　　　康義誠
　　　藥彥稠　　　　　宋令詢
　巻六十七　　　唐書四十三
　　列傳十九
　　　豆盧革　　　　　韋　説
　　　盧　程　　　　　趙　鳯
　　　李　愚　　　　　任　圜
　巻六十八　　　唐書四十四
　　列傳二十
　　　薛廷珪　　　　　崔　沂
　　　劉　岳　　　　　封舜卿
　　　竇夢徴　　　　　李保殷
　　　歸　藹　　　　　孔　邈
　　　張文寳　　　　　陳　乂
　　　劉　瓚
　巻六十九　　　唐書四十五
　　列傳二十一
　　　張　憲　　　　　王正言
　　　胡　裝　　　　　崔貽孫
　　　孟　鵠　　　　　孫　岳
　　　張延朗　　　　　劉延皓
　　　劉延朗
　巻七十　　　唐書四十六
　　列傳二十二
　　　元行欽　　　　　夏魯竒
　　　姚　洪　　　　　李　嚴
　　　李仁矩　　　　　康思立
　　　張敬達
　巻七十一　　　唐書四十七
　　列傳二十三
　　　馬　郁　　　　　司室頲
　　　曹廷隠　　　　　蕭希甫
　　　藥縀之　　　　　賈　馥
　　　馬　縞　　　　　羅　貫
　　　張　格　　　　　許　寂
　　　周𤣥豹
　巻七十二　　　唐書四十八
　　列傳二十四
　　　張承業　　　　　張居翰
　　　馬紹宏　　　　　孟漢瓊
　巻七十三　　　唐書四十九
　　列傳三十五
　　　毛　璋　　　　　聶　璵
　　　温　韜　　　　　殷　凝
　　　孔　謙　　　　　李　鄴
　巻七十四　　　唐書五十
　　列傳二十六
　　　康延李　　　　　朱守殷
　　　楊　立　　　　　竇延琬
　　　張䖍釗　　　　　楊彥温
　
　
　
　
　
　
　
　
　
　
　
　
　
　舊五代史目録上
欽定四庫全書
　舊五代史目録下
　　宋門下侍郎參知政事監修國史薛居正等撰
　巻七十五　　　晉書一
　　高祖本紀一
　巻七十六　　　晉書二
　　高祖本紀二
　巻七十七　　　晉書三
　　高祖本紀三
　巻七十八　　　晉書四
　　高祖本紀四
　巻七十九　　　晉書五
　　高祖本紀五
　巻八十　　　　晉書六
　　高祖本紀六
　巻八十一　　　晉書七
　　少帝本紀一
　巻八十二　　　晉書八
　　少帝本紀二
　巻八十三　　　晉書九
　　少帝本紀三
　巻八十四　　　晉書十
　　少帝本紀四
　巻八十五　　　晉書十一
　　少帝本紀五
　巻八十六　　　晉書十二
　　后妃列傳一
　　　李皇后　　　　　安太妃
　　　張皇后　　　　　馬皇后
　巻八十七　　　晉書十三
　　宗室列傳二
　　　廣王敬威　　　　韓王惲
　　　楚王重信　　　　壽王重乂
　巻八十八　　　晉書十四
　　列傳三
　　　景延廣　　　　　李彦韜
　　　張希崇　　　　　王庭允
　　　史匡翰　　　　　梁漢顒
　　　楊思權　　　　　尹　暉
　　　李從璋(子重俊/)　　李從温
　　　張萬進
　巻八十九　　　晉書十五
　　列傳四
　　　桑維翰　　　　　趙　瑩
　　　劉　昫　　　　　馮　玉
　　　殷　鵬
　巻九十　　　　晉書十六
　　列傳五
　　　趙在禮　　　　　馬全節
　　　張　筠(弟籛/)　　　華温琪
　　　安重阮　　　　　楊彦詢
　　　李承約　　　　　陸思鐸
　　　張　朗　　　　　李德珫
　　　田　武　　　　　李承福
　　　相里金
　巻九十一　　　晉書十七
　　列傳六
　　　房知温　　　　　王建立
　　　康　福　　　　　安彦威
　　　李　周　　　　　張從訓
　　　李繼忠　　　　　李　頃
　　　周光輔　　　　　符彦饒
　　　羅敬周　　　　　鄭　悰
　巻九十二　　　晉書十八
　　列傳七
　　　姚　顗　　　　　呂　琦
　　　梁文矩　　　　　史　圭
　　　吳承範　　　　　盧　導
　　　鄭韜光　　　　　王　權
　　　韓　惲　　　　　李　懌
　巻九十三　　　晉書十九
　　列傳八
　　　盧　質　　　　　李專美
　　　盧　詹　　　　　崔　梲
　　　薛　融　　　　　曹國珍
　　　張仁愿　　　　　趙　熙
　　　李　遐　　　　　尹玉羽
　　　鄭雲叟
　巻九十四　　　晉書二十
　　列傳九
　　　萇從簡　　　　　潘　環
　　　方　太　　　　　何　建
　　　張廷藴　　　　　郭延魯
　　　郭金海　　　　　劉處讓
　　　李　瓊　　　　　高漢筠
　　　孫彦韜　　　　　王傳極
　　　李彦珣
　巻九十五　　　晉書二十一
　　列傳十
　　　皇甫遇　　　　　王　清
　　　梁漢璋　　　　　白奉進
　　　盧順密　　　　　周　環
　　　沈　贇　　　　　吳　巒
　　　翟　璋　　　　　程福贇
　　　郭　璘
　巻九十六　　　晉書二十二
　　列傳十一
　　　孔崇弼　　　　　陳保極
　　　王　瑜　　　　　張繼祚
　　　鄭　阮　　　　　胡　饒
　　　劉遂清　　　　　房　暠
　　　孟承誨　　　　　劉繼勲
　　　鄭受益　　　　　程　遜
　　　李　郁　　　　　馬重績
　　　陳　元
　巻九十七　　　晉書二十三
　　列傳十二
　　　范延光　　　　　張從賔
　　　張延播　　　　　楊光逺(子承勲/)
　　　盧文進　　　　　李金全
　巻九十八　　　晉書二十四
　　列傳十三
　　　安重榮　　　　　安從進
　　　張彦澤　　　　　趙德鈞(子延壽/)
　　　張　礪　　　　　蕭　翰
　　　劉　晞　　　　　崔廷勲
　巻九十九　　　漢書一
　　高祖本紀上
　巻一百　　　　漢書二
　　高祖本紀下
　巻一百一　　　漢書三
　　隱帝本紀上
　巻一百二　　　漢書四
　　隱帝本紀中
　巻一百三　　　漢書五
　　隱帝本紀下
　巻一百四　　　漢書六
　　后妃列傳一
　　　李皇后
　巻一百五　　　漢書七
　　宗室列傳二
　　　魏王承訓　　　　陳王承勲
　　　蔡王信　　　　　湘陰公贇
　巻一百六　　　漢書八
　　列傳三
　　　王　周　　　　　劉審交
　　　武漢球　　　　　張　瓘
　　　李　殷　　　　　劉在明
　　　馬　萬　　　　　李彦從
　　　郭　謹　　　　　皇甫立
　　　白再榮　　　　　張　鵬
　巻一百七　　　漢書九
　　列傳四
　　　史宏肇　　　　　楊　邠
　　　王　章　　　　　李洪建(弟業/)
　　　閻晉卿　　　　　聶文進
　　　後　贊　　　　　郭允明
　　　劉　銖
　巻一百八　　　漢書十
　　列傳五
　　　李　崧　　　　　蘇逢吉
　　　李　璘　　　　　龍　敏
　　　劉　鼎　　　　　張　允
　　　任延浩
　巻一百九　　　漢書十一
　　列傳六
　　　杜重威　　　　　李守貞
　　　趙思綰
　巻一百十　　　周書一
　　太祖本紀一
　巻一百十一　　周書二
　　太祖本紀二
　巻一百十二　　周書三
　　太祖本紀三
　巻一百十三　　周書四
　　太祖本紀四
　巻一百十四　　周書五
　　世宗本紀一
　巻一百十五　　周書六
　　世宗本紀二
　巻一百十六　　周書七
　　世宗本紀三
　巻一百十七　　周書八
　　世宗本紀四
　巻一百十八　　周書九
　　世宗本紀五
　巻一百十九　　周書十
　　世宗本紀六
　巻一百二十　　周書十一
　　恭帝本紀
　巻一百二十一　周書十二
　　后妃列傳一
　　　聖穆柴皇后　　　楊淑妃
　　　張貴妃　　　　　董德妃
　　　貞惠劉皇后　　宣懿符皇后
　巻一百二十二　周書十三
　　宗室列傳二
　　　剡王侗　　　　　杞王信
　　　越王宗誼　　　　曹王宗讓
　　　紀王熙謹　　　　蘄王熙誨
　巻一百二十三　周書十四
　　列傳三
　　　高行周　　　　　安審琦
　　　安審信　　　　　李從敏
　　　鄭仁誨　　　　　張彦成
　　　安叔千　　　　　宋彦筠
　巻一百二十四　周書十五
　　列傳四
　　　王　殷　　　　　何福進
　　　劉　詞　　　　　王　進
　　　史彦超　　　　　史　懿
　　　王令温　　　　　周　密
　　　李懷忠　　　　　白文珂
　　　白延遇　　　　　唐景思
　巻一百二十五　周書十六
　　列傳五
　　　趙　暉　　　　　王守恩
　　　孔知濬　　　　　王繼宏
　　　馮　暉　　　　　高允權
　　　折從阮　　　　　王　饒
　　　孫方諫
　巻一百二十六　周書十七
　　列傳六
　　　馮　道
　巻一百二十七　周書十八
　　列傳七
　　　盧文紀　　　　　馬允孫
　　　和　凝　　　　　蘇禹珪
　　　景　範
　巻一百二十八　周書十九
　　列傳八
　　　王　朴　　　　　楊凝式
　　　薛仁謙　　　　　蕭　愿
　　　盧　損　　　　　王仁裕
　　　裴　羽　　　　　段希堯
　　　司徒詡　　　　　邊　蔚
　　　王　敏
　巻一百二十九　周書二十
　　列傳九
　　　常　思　　　　　翟光鄴
　　　曹　英　　　　　李彦頵
　　　李　暉　　　　　李建崇
　　　王重裔　　　　　孫漢英
　　　許　遷　　　　　趙　鳳
　　　齊藏珍　　　　　王　環
　　　張彦超　　　　　張　頴
　　　劉仁瞻
　巻一百三十　　周書二十一
　　列傳十
　　　王　峻　　　　　慕容彦超
　　　閻宏魯
　巻一百三十一　周書二十二
　　列傳十一
　　　劉　皞　　　　　張　沆
　　　張可復　　　　　于德辰
　　　王　延　　　　　申文炳
　　　扈　載　　　　　賈　緯
　　　趙延乂　　　　　沈　遘
　　　李知損　　　　　孫　晟
　巻一百三十二
　　世襲列傳一
　　　李茂貞(從曮/)　(從昶/)　(茂勲/)
　　　高萬興(允韜/)　　　韓　遜(洙/)
　　　李仁福(彞超/)　(彞興/)
　巻一百三十三
　　世襲列傳二
　　　高季興(從誨/)　(保朂/)馬　殷(希範等/)　(劉言/)
　　　錢　鏐(元瓘/)　(佐/)　(倧/)　(俶/)
　巻一百三十四
　　僭偽列傳一
　　　楊行密(渥/)　(渭/)　(溥/)李　昪(景/)
　　　王審知(延鈞/)　(昶/)　(延羲/)
　巻一百三十五
　　僭偽列傳二
　　　劉守光　　　　　劉　陟(玢/)　(晟/)　(鋹/)
　　　劉　崇
　巻一百三十六
　　僭偽列傳三
　　　王　建(衍/)　　　　孟知祥(昶/)
　巻一百三十七
　　外國列傳一
　　　契丹
　巻一百三十八
　　外國列傳二
　　　吐蕃　　　　　　廻鶻
　　　高麗　　　　　　渤海靺鞨
　　　黑水靺鞨　　　　新羅
　　　党項　　　　　　昆明部落
　　　于闐　　　　　　占城
　　　牂牁蠻
　卷一百三十九
　　志一
　　　天文
　巻一百四十
　　志二
　　　厯
　巻一百四十一
　　志三
　　　五行
　巻一百四十二
　　志四
　　　禮上
　巻一百四十三
　　志五
　　　禮下
　巻一百四十四
　　志六
　　　樂上
　巻一百四十五
　　志七
　　　樂下
　巻一百四十六
　　志八
　　　食貨
　巻一百四十七
　　志九
　　　刑法
　巻一百四十八
　　志十
　　　選舉
　巻一百四十九
　　志十一
　　　職官
　巻一百五十
　　志十二
　　　郡志
　　　　(臣/)等謹案舊五代史一百五十巻併目録二
　　　　巻宋司空同中書門下平章事薛居正等撰
　　　　攷晁公武讀書志云開寳中詔修梁唐晉漢
　　　　周書盧多遜扈䝉張澹李昉劉兼李穆李九
　　　　齡同修宰相薛居正等監修玉海引中興書
　　　　目云開寳六年四月戊申詔修五代史七年
　　　　閏十月甲子書成凡百五十巻目録二巻為
　　　　紀六十一志十二傳七十七多據累朝實録
　　　　及范質五代通録為稿本其後歐陽修别録
　　　　五代史記七十五巻藏於家修歿後官為刋
　　　　印學者始不専習薛史然二書猶並行於世
　　　　至金章宗泰和七年詔學官止用歐陽史於
　　　　是薛史遂微元明以來罕有援引其書者𫝊
　　　　本亦漸就湮沒惟明内府有之見於文淵閣
　　　　書目故永樂大典多載其文然割裂淆亂己
　　　　非居正等篇第之舊恭逢
　　聖朝右文稽古網羅放佚零縑斷簡皆次第編摩
　　　　(臣/)等謹就永樂大典各韻中所引薛史甄録
　　　　條繫排纂先後檢其篇第尚得十之八九又
　　　　攷宋人書之徵引薛史者每條采録以補其
　　　　闕遂得依原書巻數勒成一編晦而復彰散
　　　　而復聚殆實有神物呵䕶以待時而出居正
　　　　等所修筆削體例亦特謹嚴然自宋時論二
　　　　史者即互有所主司馬光作通鑑胡三省作
　　　　通鑑注皆専據薛史而不取歐史沈括洪邁
　　　　王應麟輩為一代博洽之士其所著述於薛
　　　　歐二史亦多兼採而未嘗有所軒輊葢修所
　　　　作皆刋削舊史之文意主斷制不肯以紀載
　　　　叢碎自貶其體故其詞極工而於情事或不
　　　　能詳備至居正等奉詔僎述本在宋初秉筆
　　　　之臣尚多逮事五代見聞較近紀傳皆首尾
　　　　完具可以徵信故異同所在較核事迹往往
　　　　以此書為長雖其文體卑弱不免叙次煩冗
　　　　之病而遺文瑣事反藉以獲傳實足為攷古
　　　　者參稽之助又歐史止述司天職方二攷而
　　　　諸志俱闕凡禮樂職官之制度選舉刑法之
　　　　沿革上承唐典下開宋制者一概無徵亦不
　　　　及薛史諸志為有禆於文獻葢二書繁簡各
　　　　有體裁學識兼資難於偏廢昔修與宋祁所
　　　　撰新唐書事増文省足以括劉晌舊書而晌
　　　　書仰荷
　　皇上表章今仍得列於正史況是書文雖不及歐
　　　　陽而事迹較備又何可使隠沒不彰哉謹攷
　　　　次舊文釐為梁書二十四巻唐書五十巻晉
　　　　書二十四巻漢書十一巻周書二十二巻世
　　　　襲列傳二巻僭偽列傳三巻外國列傳二巻
　　　　志十二巻共一百五十巻别為目録二巻而
　　　　蒐羅排纂之意則著於凡例具列如左乾隆
　　　　四十九年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　舊五代史巻一
　　宋門下侍郎參知政事監修國史薛居正等撰
　梁書第一
　　太祖紀一
太祖神武元聖孝皇帝姓朱氏諱晃本名溫宋州碭山
人其先舜司徒虎之後髙祖黯曾祖茂琳祖信父誠帝
即誠之第三子母曰文惠王皇后(五代會要梁肅祖宣/元皇帝諱黯舜司徒)
(虎四十二代孫開平元年七月追尊宣元皇帝廟號肅/祖葬興極陵敬祖光獻皇帝諱茂琳宣元皇帝長子母)
(曰宣僖皇后范氏開平元年七月追尊光獻皇帝廟號/敬祖葬永安陵憲祖昭武皇帝諱信光獻皇帝長子母)
(曰光孝皇后楊氏開平元年七月追尊昭武皇帝廟號/憲祖葬光天陵烈祖文穆皇帝諱誠昭武皇帝長子母)
(曰昭懿皇后劉氏開平元年七月追/尊文穆皇帝廟號烈祖葬咸寧陵)以唐大中六年嵗
在壬申十月二十一日夜生於碭山縣午溝里是夕所
居廬舍之上有赤氣上騰里人望之皆驚奔而來曰朱
家火發矣及至則廬舍儼然既入隣人以誕孩告衆咸
異之昆仲三人俱未冠而孤母擕養寄於蕭縣人劉崇
之家帝既壯不事生業以雄勇自負里人多厭之崇以
其慵惰每加譴杖惟崇母自幼憐之親為櫛髪嘗誡家
人曰朱三非常人也汝輩當善待之家人問其故答曰
我嘗見其熟寐之次化為一赤蛇然衆亦未之信也唐
僖宗乾符中闗東薦饑羣賊嘯聚黄巢因之起於曹濮
饑民願附者凡數萬帝乃辭崇家與仲兄存俱入巢軍
以力戰屢㨗得補為隊長唐黄明元年十二月甲申黄
巢陷長安遣帝領兵屯於東渭橋是時夏州節度使諸
葛爽率所部屯於櫟陽巢命兵招諭爽爽遂降於巢中
和元年二月巢以帝為東南靣行營先鋒使令攻南陽
下之六月帝歸長安巢親勞於㶚上七月巢遣帝西拒
邠岐鄜夏之師於興平所至皆立功二年二月巢以帝
為同州防禦使使自攻取帝乃自丹州南行以擊左馮
翊㧞之遂據其郡時河中節度使王重榮屯兵數萬紏
兵諸候以圖興復帝時與之鄰封屢為重榮所敗遂請
濟師於巢表章十上為偽左軍使孟楷所蔽不達又聞
巢軍勢蹙諸校離心帝知其必敗九月帝遂與左右定
計斬偽監軍使嚴實舉郡降于重榮重榮即日飛章上
奏時僖宗在蜀覽表而喜曰是天賜予也乃詔授帝左
金吾衛大將軍充河中行營副招討使仍賜名全忠自
是率所部與河中兵士偕行所向無不克㨗三年三月
僖宗制授帝宣武軍節度使依前充河中行營副招討
使仍令侯收復京闕即得赴鎮四月巢軍自藍闗南走
帝與諸侯之師俱收長安乃率部下一旅之衆仗節東
下七月丁卯入於梁苑是時帝年三十有二時蔡州刺
史秦宗權與黄巢餘孽合從肆虐共圍陳州乆之僖宗
乃命帝為東北面都招討使時汴宋連年阻饑公私俱
困帑廪皆虚外為大敵所攻内則驕軍難制交鋒接戰
日甚一日人皆危之惟帝鋭氣益振是歳十二月帝領
兵於鹿邑與巢衆相遇縱兵擊之斬首二千餘級乃引
兵入毫州因是兼有譙郡之地四年春帝與許州田從
異諸軍同收瓦子寨殺賊數萬衆是時陳州四面賊寨
相望驅擄編氓殺以充食號為舂磨寨帝分兵剪撲大
小凡四十戰四月丁巳收西華寨賊將黄鄴單騎奔陳
帝乘勝追之鼓噪而進㑹黄巢遁去遂入陳州刺史趙
犨迎於馬前俄聞巢黨尚在陳北故陽壘帝遂逕歸大
梁是時河東節度使李克用奉僖宗詔統騎軍數千同
謀破賊與帝合勢於中牟北邀擊之賊衆大敗於王滿
渡多束手來降時賊將霍存葛從周張歸厚張歸霸皆
匍匐於馬前悉宥而納之遂逐殘㓂東至於寃句五月
甲戌帝與晉軍振旅歸汴館克用於上源驛既而備犒
宴之禮克用乗醉任氣帝不平之是夜命甲士圍而攻
之會大雨雷電克用因得於電光中踰垣遁去惟殺其
部下數百人而已六月陳人感解圍之惠為帝建生祠
堂於其郡是嵗黄巢雖殁而蔡州秦宗權繼為巨孽有
衆數萬攻陷鄰郡殺掠吏民屠害之酷更甚巢賊帝患
之七月遂與陳人共攻蔡賊於激水殺數千人九月巳
未僖宗就加帝檢校司徒同平章事封沛郡侯食邑千
户光啟元年春蔡賊掠亳潁二郡帝帥師以救之遂東
至於焦夷敗賊衆數千生擒賊將殷鐵林梟首以狥軍
而還三月僖宗自蜀還長安改元光啟四月戊辰就加
帝檢校太保增食邑千五百户十二月河中太原之師
逼長安觀軍容使田令孜奉僖宗出幸鳯翔二年春蔡
賊益熾時唐室微弱諸道州兵不為王室所用故宗權
得以縱毒連陷汝洛懷孟唐鄧許鄭圜幅數千里殆絶
人烟惟宋亳滑潁僅能閉壘而已帝累出兵與之交戰
然或勝或負人甚危之三月庚辰僖宗降制就封帝為
沛郡王是月僖宗移幸興元五月嗣襄王熅僭即帝位
於長安改元為建貞遣使賫偽詔至汴帝命焚之於庭
未幾襄王果敗七月蔡人逼司州節度使鹿宴𢎞使來
求救帝遣葛從周等率師赴援師未至而城陷宴𢎞為
蔡賊所害十一月滑州節度使安師儒以怠於軍政為
部下所殺帝聞之乃遣朱珍李唐賓襲而取之由是遂
有滑臺之地十二月僖宗降制就加帝檢校太傅改封
呉興郡王食邑三千户是嵗鄭州為蔡賊所陷刺史李
璠單騎來奔帝宥而納之以為行軍司馬宗權既得鄭
益驕帝遣禆將邏於金隄驛與賊相遇因擊之賊衆大
敗追至武陽橋斬首千餘級帝每與蔡人戰於四郊既
以少擊衆常出奇以制之但患師少未快其㫖宗權又
以巳衆十倍於帝恥於頻敗乃誓衆堅决以攻夷門既
而獲蔡之諜者備知其事遂謀濟師焉三年春二月乙
已承制以朱珍為淄州刺史俾募兵於東道且慮蔡人
暴其麥苖期以夏首囘歸珍既至淄棣旬日之内應募
者萬餘人又潛襲青州獲馬千匹鎧甲稱是乃鼓行而
歸四月辛亥逹於夷門帝喜曰吾事濟矣是時賊將張
晊屯於北郊秦賢屯於版橋各有衆數萬樹栅相連二
十餘里其勢甚盛帝謂諸將曰此賊方今息師蓄銳以
俟時必來攻我况宗權度我兵少又未知珍來謂吾畏
懼止於堅守而已今出不意不如先擊之乃親引兵攻
秦賢寨將士踊躍争先賊果不備連㧞四寨斬首萬餘
級時賊衆以為神助庚午賊將盧瑭領萬餘人於圃田
北萬勝戍夾汴水為營跨河為梁以扼運路帝擇精鋭
以襲之是日昏霧四合兵及賊壘方覺遂突入掩殺赴
水死者甚衆盧瑭自投於河河南諸賊連敗不敢復駐
皆併在張晊寨自是蔡㓂皆懷震讋往往軍中自相驚
亂帝旋師休息大行犒賞繇是軍士各懷憤激每遇敵
無不奮勇五月丙子出酸棗門自卯至未短兵相接賊
衆大敗追斬二十餘里僵仆就枕宗權恥敗益縱其虐
乃自鄭州親領突將數人逕入張晊寨其日晚大星隕
於賊壘有聲如雷辛巳兖鄆滑軍士皆來赴援乃陳兵
于汴水之上旌旗器甲甚盛蔡人望之不敢出寨翼日
分布諸軍齊攻賊寨自寅至申斬首二萬餘級會夜收
軍獲牛馬輜重生口器甲不可勝計是夜宗權晊遁去
遲明追之至陽武橋而還宗權至鄭州乃盡焚其廬舍
屠其郡人而去始蔡人分兵㓂陜雒孟懷許汝皆先據
之因是敗也賊衆恐懼咸棄之而遁帝乃慎選將佐俾
完葺壁壘為戰守之備於是遠近流亡復歸者衆矣是
時揚州節度使髙駢為裨將畢師鐸所害復有孫儒楊
行密互相攻伐朝廷不能制乃就加帝檢校太尉兼領
淮南節度使九月亳州禆將謝殷逐刺史宋兖自據其
郡帝親領軍屯於太清宫遣霍存討平之帝之禦蔡㓂
也鄆州朱瑄兖州朱瑾皆領兵來援及宗權既敗帝以
瑄瑾宗人也又有力於己皆厚禮以歸之瑄瑾以帝軍
士勇悍私心愛之乃密於曹濮界上懸金帛以誘之帝
軍利其貨而赴者甚衆帝乃移檄以讓之朱瑄來使不
遜乃命朱珍侵曹伐濮以懲其姦未幾珍伐曹州執刺
史丘禮以獻遂移兵圍濮兖鄲之釁自茲而始矣(通鑑/攷異)
(引髙若拙後史補云梁太祖皇帝到梁□深有大志然/兵力不足常欲外掠又虞四境之難每有鬱然之狀時)
(有薦敬秀才於門下乃白梁祖曰明公方欲圖大事輜/重必為四境所侵但令麾下將士詐為叛者而逃即明)
(公奏於主上及告四鄰以自襲叛徒為名梁祖曰/天降奇人以佐於吾初從其議一出而致衆十倍)十月
僖宗命水部郎中王贊撰紀功碑以賜帝是月帝親帥
騎數千巡師於濮上因破朱瑄援師於范縣丁未攻陷
濮州刺史朱裕單騎奔鄆尋為鄆人所敗踰月乃還十
二月僖宗遣使賜帝鐵劵又命翰林承㫖劉崇望撰徳
政碑以賜帝閏月甲寅帝請行營司馬李璠權知淮南
畱後乃遣大將郭言領兵援送以赴揚州文徳元年正
月帝率師東赴淮海行次宋州聞揚行密已㧞揚州遂
還是時李璠郭言行至淮上為徐戎所扼不克進而還
帝怒遂謀伐徐二月丙戌僖宗制以帝為蔡州四靣行
營都統繇是諸鎭之師皆受帝之節制三月庚子昭宗
即位是月蔡人石璠領萬衆以剽陳亳帝遣朱珍率精
騎數千擒璠以獻四月戊辰魏博樂彦禎失律其子從
訓出奔相州使來乞師帝遣朱珍領大將濟河連收黎
陽臨河二邑既而魏軍推小校羅𢎞信為帥𢎞信既立
遣使送款于汴帝優而納之遂命班師是月河南尹張
全義襲李罕之于河陽克之罕之單騎出奔因乞師于
太原李克用為發萬騎以援之罕之遂收其衆偕晉軍
合勢急攻河陽全義危急遣使求救于汴帝遣丁會牛
存節葛從周領兵赴之大戰於溫縣晉人與罕之俱敗
於是河橋解圍全義歸於河陽因以丁會為河陽畱後
五月巳亥昭宗制以帝檢校侍中增食邑三千户戊辰
詔改帝鄉錦衣里曰沛王里是月帝以兼有溫孟之地
無西顧之患將大整師徒畢力誅蔡會蔡人趙徳諲舉
漢南之地以歸於朝廷且遣使送款於帝仍誓戮力同
討宗權帝表其事朝廷因以徳諲為蔡州四靣副都統
又以河陽保義義昌三節度帝行軍司馬兼糧科應接
至是帝領諸侯之師會徳諲以伐蔡賊於汝水之上遂
薄其城五日之内樹二十八寨以環之葢象列宿之數
也時帝親臨矢石一日飛矢中其左掖血漬單衣顧謂
左右曰勿洩九月以糧運不繼遂班師是時帝知宗權
殘孽不足為患遂移兵以伐之十月先遣朱珍領兵與
時溥戰於呉康鎮徐人大敗連收豐蕭二邑溥擕㪚騎
馳入彭門帝命分兵以攻宿州刺史張友携符印以降
既而徐人閉壁堅守遂命龎師古屯兵守之而還是月
蔡賊孫儒攻陷揚州自稱淮南節度使龍紀元年正月
龎師古攻下宿遷縣進軍於吕梁時溥領軍二萬晨壓
師古之軍而陣師古促戰敗之斬首二千餘級溥復入
於彭門二月蔡將申叢遣使來告縳秦宗權於帳下折
其足而囚之矣帝即日承制以叢為淮西留後未幾叢
復為都將郭璠所殺是月璠執宗權來獻帝遣行軍司
馬李璠牙校朱克讓檻進於長安既至昭宗御延喜樓
受俘即斬宗權於獨栁樹下蔡州平昭宗詔加帝食實
封一百户賜莊宅各一區三月又加帝檢校太尉兼中
書令進封東平王賞平蔡之功也大順元年四月丙辰
宿州小將張筠逐刺史張紹光擁衆以附時漙帝率親
軍討之殺千餘人筠遂堅守乙卯時溥出兵暴碭山縣
帝遣朱友裕以兵襲之敗徐軍三千餘衆獲沙陁援軍
石君和等三千人斬於宿州城下六月辛酉淮南孫儒
遣使修好於帝帝表其事請以淮南節度授於儒焉辛
未昭宗命帝為宣義軍節度使充河東東靣行營招討
使時朝廷宰臣張濬將兵討太原故也八月甲寅昭義
都將馮霸殺沙陁所署節度使李克恭來降帝請河陽
節度使朱崇節為潞州留後戊辰李克用自率蕃漢步
騎數萬以圍潞州帝遣葛從周率驍勇之士夜中銜枚
犯圍而入於潞九月壬寅帝至河陽遣都將李讜引軍
趨澤潞行至馬牢川為晉人所敗帝又遣朱友裕張全
義率精兵至鄆州北以為應援既而崇節從周棄潞來
歸戊申帝廷責諸將敗軍之罪斬李􁀙李重𦙍以狥遂
班師焉十月乙酉帝自河陽赴滑臺時奉詔將討太原
先遣使假道於魏魏人不從先是帝遣行人雷鄴告糴
於魏既而為牙軍所殺羅宏信懼故不敢從命遂通好
於太原十二月辛丑帝遣丁會葛從周率衆渡河取黎
陽臨河又令龎師古霍存下淇門衛縣帝徐以大軍繼
其後二年春正月魏軍屯於内黄丙辰帝與之接戰自
内黄至永定橋魏軍五敗斬首萬餘級羅𢎞信懼遣使
持厚幣請和帝命止其焚掠而歸其俘𢎞信繇是悅服
而聽命焉乃收軍屯於河上八月已丑帝遣丁會急攻
宿州刺史張筠堅守其壁會乃率衆於州東築堰壅汴
水以浸其城十月壬午筠遂降宿州平十一月丁未曹
州禆將郭紹賓殺刺史郭饒舉郡來降是月徐將劉知
俊率衆二千來降自是徐軍不振十二月兖州朱瑾領
軍三萬㓂單父帝遣丁會領大軍襲之敗於金鄉界殺
二萬餘衆瑾單馬遁去景福元年正月遣丁會於兖州
界徙其民數千户於許州二月戊寅帝親征鄆先遣朱
友裕屯軍於斗門甲申次衛南有飛鳥止於峻堞之上
鳴噪甚厲副使李璠曰將有不如意之事是夜鄆州朱
瑄率步騎萬人襲朱友裕於斗門友裕㧞軍南去乙酉
帝晨救斗門不知友裕之退前至斗門者皆為鄆人所
殺帝追襲鄆人至瓠河不及遂頓兵於村落間時朱瑄
尚在濮州丁亥遇朱瑄率兵將歸於鄆遂來衝擊帝䇿
馬南馳為賊所追甚急前後浚溝躍馬而過張歸厚援
矟力戰於其後乃免時李璠與都將數人皆為鄆軍所
殺五月丙午遣朱克讓率衆暴兖鄆之麥十一月遣朱
友裕率兵攻濮州下之擒刺史邵儒以獻濮州平遂命
移軍伐徐州二年四月丁丑龎師古下彭門梟時溥首
以獻八月帝遣龎師古移兵攻兖駐於曲阜與朱瑾屢
戰皆敗之十二月師古遣先鋒葛從周引軍以攻齊州
刺史朱威告急於兖鄆既而朱瑄以援兵至遂固其壘
乾寧元年二月帝親領大軍由鄆州東路北次於魚山
朱瑄硯知即以兵逕至且圖速戰帝整軍出寨時瑄瑾
已陣于前須臾東南風大起我軍旌旗失次甚有懼色
即令騎士揚鞭呼􁀙哦而西北風驟發時兩軍皆在草
莽中帝因令縱火既而烟熖亘天乘勢以攻賊陣瑄瑾
大敗殺萬餘人餘衆擁入清河因築京觀於魚山之下
駐軍數日而還二年正月癸亥遣朱友恭帥師復伐兖
遂塹而圍之未幾朱瑄自鄆率步騎援糧欲入於兖友
恭設伏以敗之盡奪其餉於高呉因擒蕃将安福順安
福慶二月巳酉帝親領軍屯於單父以為友恭之援四
月濠壽二州復為楊行密所陷是時太原遣將史儼兒
李承嗣以萬騎馳入於鄆朱友恭遂歸於汴八月帝領
親軍伐鄆至大仇遣前軍挑戰設伏於梁山以待之既
而獲蕃將史完府奪馬數百匹朱瑄脱身遁去復入於
鄆十月帝駐軍於鄆齊州刺史朱瓊遣使請降瓊即瑾
之從父兄也帝因移軍至兖瓊果來降未幾瓊為朱瑾
所紿掠而殺之帝即以其弟玭為齊州防禦使十一月
朱瑄復遣將賀瓌柳存及蕃將何懷寳等萬餘人以襲
曹州庻解兖州之圍也帝知之自兖領軍䇿馬先路至
鉅野南追而敗之殺戮將盡生擒賀瓌栁存何懷寳及
賊黨三千餘人是日申時狂風暴起沙塵拂湧帝曰此
乃殺人未足耳遂下令盡殺所獲囚俘風亦止焉翼日
贄賀懷等以示于兖帝素知瓌名乃釋之惟斬何懷寳
于兖城之下乃班師十二月葛從周領兵復伐兖既至
與朱瑾戰于壘下殺千餘衆擒其將孫漢筠巳下二十
人遂旋師三年正月河東李克用既破邠州欲謀爭霸
乃遣蕃將張汚落以萬騎寨於河北之莘縣聲言欲救
兖鄆魏博節度使羅𢎞信患之使來求援二月帝領親
軍屯於單父會寒食帝乃親拜文穆皇帝陵於碭山縣
午溝里四月辛酉河東泛漲將壞滑城帝令决隄岸以
分其勢為二河夾滑城而東為害滋甚是月帝遣許州
刺史朱友恭領兵萬人渡淮以便宜從事時黄鄂二州
累遣使求援故有是行五月命葛從周統軍屯於洹水
以備蕃軍六月李克用帥蕃漢諸軍營于斥丘遣其男
落落將鐵林小兒三千騎薄于洹水從周與戰大敗之
生擒落落以獻克用悲駭請修舊好以贖其子帝不許
遂縶落落送于羅𢎞信斬之越七日我軍還屯陽留以
伐鄆八月復壁於洹水是時昭宗幸華州遣使就加帝
檢校太師守中書令四年正月帝以洹水之師大舉伐
鄆辛卯營於齊水之次龎師古令諸將撤木為橋乙未
夜師古以中軍先濟聲振于鄆朱瑄聞之棄壁夜走葛
從周逐之至中都北擒瑄並其妻男以獻尋斬汴橋下
鄆州平乙亥帝入於鄆以朱友裕為鄆州兵馬留後時
帝聞朱瑾與史儼兒在豐沛間搜索糧饋惟留康懷英
以守兖州帝因乘勝遣葛從周以大軍襲兖懷英聞鄆
失守俄又我軍大至乃出降朱瑾史儼兒遂奔淮南兖
海沂密等州平乃以葛從周為兖州留後五月丁丑朱
友恭遣使上言大破淮㓂于武昌收復黄鄂二州八月
陜州節度使王珙遣使來乞師是時珙弟珂實為蒲帥
迭相憤怒日尋干伐而珙兵寡故來求援帝遣張存敬
楊師厚等領兵赴陜既而與蒲人戰于猗氏大敗之九
月帝以兖鄆既平將士雄勇遂大舉南征命龎師古以
徐宿宋滑之師直趨清口葛從周以兖鄆曹濮之衆徑
赴安豐淮人遣朱瑾領兵以拒師古因決水以浸軍遂
為淮人所敗師古殁焉葛從周行及濠梁聞師古之敗
亦命班師
　
　舊五代史巻一
　舊五代史巻一攷證
梁太祖紀一九月帝遂與左右定計斬偽監軍使嚴實
　降於重榮　案舊唐書僖宗紀朱温之降繫八月與
　是書異新唐書及通鑑俱繫九月與是書同疑舊唐
　書誤　又嚴實原本訛作嚴貴今據歐陽史及通鑑
　改正
乃詔授帝左金吾衛大將軍充河中行營副招討使
　案歐陽史云王鐸承制拜温金吾衛大將軍河中行
　營招討副使與是書謂僖宗招授者異攷舊唐書及
　通鑑則王鐸承制所拜乃華同節度在僖宗詔授以
　前歐陽史以詔授為王鐸承制當是删并之誤
仍賜名全忠　案是書及舊唐書通鑑皆作僖宗賜名
　惟鑑戒録云朱太祖統四鎮除中令日名温與崔相
　國連搆大事崔每奏太祖忠赤遷之闗東國無患矣
　昭宗遽敇太祖改名全忠議者謂全字人王也又在
　忠心甚不可也上方悔焉其説與諸史異葢𫝊聞之
　不同爾
三年三月僖宗制授帝宣武軍節度使　三月舊唐書
　作五月
帝與許州田從異諸軍同收瓦子寨　案瓦子寨原本
　訛作瓦子寨攷通鑑注云黄巢撤民居以為寨屋謂
　之瓦子寨則于字形近刋訛耳今改正
三月庚辰僖宗降制就封帝為沛郡王　案全忠之王
　舊唐書繫光唘元年三月據是書則元年惟増食邑
　至二年三月乃進封也歐陽史從是書
十一月滑州節度使安師儒以怠于軍政為部下所殺
　　案舊唐書云十月壬子朔滑州軍亂逐其帥安師
　儒師儒奔汴朱全忠殺之歐陽史同新唐書云十月
　朱全忠陷滑州執義成軍節度使安師儒通鑑同據
　是書則師儒自為部下所殺與諸書互異又十一月
　新舊唐書俱作十月
庚午賊將盧瑭領萬餘人于圃田北萬勝戍　案通鑑
　攷異云長厯四月甲辰朔無庚午薛史誤今改舊唐
　書光啟三年四月正作甲辰朔以日數計之庚午乃
　四月二十七日也據此乃通鑑攷異之誤耳
乃就加帝檢校太尉兼領淮南節度使　案全忠兼領
　淮南舊唐書作光啓三年十一月歐陽史作十二月
　通鑑作閏十一月據是書則在九月以前與諸書異
　又是書下文作閏十二月通鑑作閏十一月未詳孰
　是
九月亳州禆將謝殷逐刺史宋兖　九月新唐書及通
　鑑俱作六月
鄆州朱瑄　瑄歐陽史作宣
是時李璠郭言行至淮上為徐戎所扼不克進而還
　案歐陽史云璠之揚州行密不納據通鑑云李璠至
　泗州時溥以兵襲之郭言力戰得免而還是李璠未
　嘗至揚州也當以是書為得其實
二月丙戌僖宗制以帝為蔡州四靣行營都統　案全
　忠為四靣行營都統新唐書及通鑑作正月癸亥舊
　唐書作五月與是書異
㑹蔡人趙徳諲舉漢南之地以歸於朝廷　案徳諲之
　降新舊唐書及通鑑俱繫五月與是書同歐陽史叙
　其事于正月疑有舛誤
二月蔡將申叢遣使來告縳宗權於帳下　案宗權之
　執舊唐書作文徳元年十二月新唐書作十一月歐
　陽史作正月與是書作龍紀元年二月者互異未詳
　孰是
三月又加帝檢校太尉兼中書令進封東平王　案全
　忠進封舊唐書繫四月與是書異
十月壬午筠遂降宿州平　案宿州之下舊唐書繫十
　一月新唐書歐陽史通鑑俱與是書同
十一月丁未曹州禆將郭紹賓殺刺史郭饒舉郡來降
　　案新唐書十一月已未曹州禆將郭銖殺其刺史郭
　詞叛附全忠通鑑同與是書異
遂領兵於村落間　案領字攷文義應是頓字之譌今
　改
次于魚山　魚山歐陽史作漁山攷通鑑亦作魚山今
　仍其舊
盡奪其餉於高呉　高呉通鑑作高梧攷是書前後俱
　作高吳今仍其舊
是時太原遣將史儼兒李承嗣以萬騎馳入于鄆　案
　史儼兒通鑑作史儼攷舊唐書初兖鄆求援于太原
　克用令蕃將史完府何懷寳等以千騎赴之不言赴
　鄆為何時據此書下文云八月獲蕃将史完府十月
　擒何懷寳然則四月馳入鄆者當是史完府何懷寳
　非史儼兒李承嗣也參攷是書唐武皇紀及李承嗣
　傳承嗣等入鄆定在二年之冬此紀似有舛誤通鑑
　并采梁唐帝紀亦未詳攷
朱瑄脱身遁去　案朱瑄之敗通鑑繫九月辛未與是
　書繫八月異歐陽史從是書
十月帝駐單于鄆齊州刺史朱瓊遣使請降　十月新
　唐書昭宗紀作十一月
及蕃将何懐寶等萬餘人以襲曹州　何懐寳通鑑作
　薛懐寳攷舊唐書亦作何懐寳今仍之
十二月葛從周領兵復伐兖　案通鑑云全忠去兖留
　葛從周将兵守之與是書異又是書葛從周𫝊乃十
　月事
辛卯營于濟水之次　案胡三省云漢以後無濟水此
　濟水葢即鄆城清河水也
是時珙弟珂實為蒲帥　珂原本訛琦今據新唐書王
　重榮𫝊改正
九月帝以兖鄆既平將士雄勇遂大舉南征　案舊唐
　書昭宗紀師古渡淮在十月而清口之敗在十一月
　是書繫于九月葢因南征之議實始于九月遂牽連
　書之亦未暇細詳月日耳歐陽史改作九月攻淮南
　則清口之役乃因雨雪而敗有九國志可攷斷非九
　月事也
　
　
　
　
　
　
　
　
　
　
　
　
　
　
　舊五伐史巻一攷證
欽定四庫全書
　舊五代史巻二
　　宋門下侍郎叅知政事監修國史薛居正等撰
　梁書第二
　　太祖紀二
光化元年正月帝遣葛從周統諸將畧地於山東遂次
於邢洺三月昭宗以帝兼領天平軍節度使餘如故四
月滄州節度使盧廷彥為燕軍所攻棄城奔於魏魏人
送於汴是月帝以大軍至鉅鹿屯於城下敗晉軍萬餘
衆於青山口俘馬千餘匹丁夘遣從周分兵攻洺州斬
刺史邢善益擒將五十餘人五月己巳邢州刺史馬師
素棄城遁去辛未磁州刺史袁奉滔自剄而死五日之
内連下三州因以葛從周兼邢州昭義軍節度使留後
帝遂班師是時襄州節度使趙匡凝聞帝軍有清口之
敗密附於淮夷七月帝遣氏叔琮率師伐之未幾其泌
州刺史趙璠越墉來降隨州刺史趙匡琳臨陣就擒二
年正月淮南楊行密舉全呉之衆精甲五萬以伐徐州
帝領大軍禦之行密聞帝親征乃收軍而退時幽州節
度使劉仁恭大舉蕃漢兵號十萬以伐魏遂攻䧟具州
州民萬餘户無少長悉屠之進攻魏州魏人來乞師帝
遣朱友倫張存敬李思安等先屯於内黄帝遂親征三
月與燕軍戰於内黄北燕軍大敗殺二萬餘衆奪馬二
千餘匹擒都將單無敵己下七十餘人(通鑑單可及幽/州驍將號單無)
(敵/)是月葛從周自山東領其部衆馳以救魏翼日乘勝
諸將張存敬以下連破八寨遂逐燕軍北至於臨清壅
其殘冦於御河溺死者甚衆仁恭奔於滄州六月帝表
丁會為潞州節度使以李罕之疾亟故也又遣葛從周
由固鎭路入於潞州以援丁會七月壬辰朔海州陳漢
賓擁所部三千奪於淮南戊戌晉人䧟澤州帝遣召葛
從周於潞畱賀徳倫以守之未幾德倫為晉人所逼遂
棄潞而歸繇是潞州復為晉人所有十一月陜州都將
朱簡殺畱後李璠自稱畱後送款於帝三年四月遣葛
從周以兖鄆滑魏之師伐滄州五月庚寅攻德州拔之
梟刺史傳公和於城上己亥進攻浮陽六月燕帥劉仁
恭大舉來援從周與諸將逆戰於乾寧軍老鵶隄大破
之殺萬餘衆俘其將佐馬愼交已下百餘人既而以連
雨遂班師八月河東遣李進通襲䧟洺州執刺史朱紹
宗帝遣葛從周自鄴縣渡漳水屯於黄龍鎭親領中軍
渉沙而寨晉人懼而宵遁洺州復平九月帝以仁恭進
通之入冦也皆繇鎭定為其囊橐卽以葛從周為上將
以伐鎮州遂攻下臨城渡滹沱以環其城帝領親軍繼
至鎭帥王鎔懼納質請盟仍獻文繒二十萬以犒戎士
帝許之十月晉人以帝宿兵於趙遂南下大行急攻河
陽畱後候言與都將閻寳力戰固守僅而獲全十一月
以張存敬為上將自甘陵發軍北侵幽薊連拔瀛莫二
郡遂移軍以攻中山定帥王郜以精甲二萬戰於懐德
亭盡殪之郜懼奔於太原遲明大軍集於城下郜季父
處直特印鑰乞降亦以繒帛三十萬為獻帝即以處直
代郜領其鎭焉是月燕人劉守光赴援中山寨於易水
之上繼為康懷英張存敬等所敗斬獲甚衆繇是河朔
知懼皆弭伏焉是歳唐左軍中尉劉季述幽昭宗於東
宫内立皇子徳王裕為帝仍遣其養子希度來言願以
唐之神器輸於帝帝時方在河朔聞之遽還於汴大計
未决會李振自長安使迴因言於帝曰夫竪刁伊戾之
亂所以資覇者之事也今閹竪幽辱天子王不能討無
以令諸侯帝悟因請振復使於長安與時宰潛謀反正天
復元年正月乙酉朔唐宰相崔𦙍潛使人以帝密㫖
告於侍衛軍將孫德昭己下令誅左右中尉劉季述王
仲先等即時迎昭宗於東内御樓反正癸己降制進封
帝為梁王酬反正之功也昭宗之廢也汴之邸吏程巖
牽昭宗衣下殿帝聞之召巖至汴折其足送於長安杖
殺之是時河中節度使王珂結援於太原帝怒遣大將張
存敬率將渉河繇舎山路鼓行而進戊申攻下絳州壬
子晉州刺史孟漢瑜舉郡来降帝即以大將侯言權
領晉州何絪權領絳州晉絳平己未大軍至河中存敬
命繚其垣而攻之壬戌蒲人颺表幡以請降庚午帝至
河中以張存敬權領河中軍府事河中平帝乃東還是
月李克用遣牙將張特來聘請尋舊好帝亦遣使報命
三月癸未朔帝歸自河中是月遣大將賀德倫氏叔琮
領大軍以伐太原叔琮等自太行路入魏博都將張文
恭自磁州新口入葛從周以兖鄆之衆自土門路入洺
州刺史張歸厚以本軍自馬嶺入定州刺史王處直以
本軍自飛狐入晉州侯言自隂地入澤州刺史李存璋
棄郡奔歸太原叔琮引軍逼潞州節度使孟遷乞降河
東屯將李審建王周領歩軍一萬騎二千詣叔琮歸命
乃進軍趨太原四月乙邜大軍出石會關營於洞渦驛
都將白奉國自井陘入收承天軍張歸厚引兵至遼州
刺史張鄂迎降氏叔琮即日與諸軍至陽城下城中雖
時出精騎來戰然危蹙己甚將謀遁矣會叔琮以芻糧
不給遂班師五月癸夘昭宗以帝兼領䕶國軍節度使
河中尹六月庚申帝發自大梁丁夘視事於河中以素
服出郊拜故節度使王重榮墓尋辟其子瓚為節度判
官請故相張濬為重榮撰碑帝自中和初歸唐首依重榮
至是思其舊徳故思禮若是七月甲寅帝東還梁邸十
月戊戌奉密詔赴長安是時朝廷既誅劉李述以韓全
誨張𢎞彦為兩軍中尉袁易簡周敬容為樞密使是時
軍國大政專委宰相崔𦙍每事裁抑宦官宦官側目𦙍
一日於便殿奏欲盡去之全誨等屬垣聞之嘗於昭宗
前祈哀自訴自是昭宗敇𦙍每有密奏令進囊封全誨
等乃訪京城美婦人十數以進使求宫中隂事昭宗不
悟𦙍謀漸泄中官視𦙍眥裂以重賂甘言誘藩臣以為
城社時因讌聚則相向流涕時𦙍掌三司貨泉全誨等
教禁兵伺𦙍出聚而呼譟訴以冬衣減損又於昭宗前
訴之昭宗不得已罷𦙍知政事𦙍怒急召帝請以兵入
輔故有是行戊申行次河中同州留後司馬鄴華之幕
吏也舉郡來降辛亥駐軍於渭濱華帥韓建遣使奉牋
納款又以銀三萬兩助軍是日行次零口癸丑聞長安
亂昭宗為閹官韓全誨等劫遷西幸鳯翔蓋避帝之兵
鋒也翼日遂命旋師夕次於赤水乙夘大軍集於州城
下韓建惶駭失措即以城降丙辰帝表建權知忠武軍
事促令赴任同華二州平是時唐太子太師盧知猷等
二百六十三人列狀請帝速請迎奉已未遂帥諸軍發
自赤水壬戌次於咸陽偵者云天子昨暮至岐山旦日
宋文通扈蹕入其闉矣是時岐人遣大將符道昭領兵
萬人屯於武功以拒帝帝遣康懷英敗之擄甲士六千
餘衆乙丑次於岐山文通遣使奉書自陳其失請帝入
覲丙辰及岐闉文通遣渝約閉壁不獲通復次於岐山
是時昭宗累遣使齎朱書御札賜帝遣帝收軍還本道
帝診之曰此必文通全誨之謀也皆不奉詔癸酉飛章
奉辭且移軍北伐乙亥至邠州節度使李繼徽舉城降
繼徽因請去文通所賜李姓復本宗楊氏又請納其帑
以為質帝皆從之仍易其名曰崇本邠州平己丑唐丞
相崔𦙍京兆尹鄭元規至華州以速迎奉為請許之二
年正月帝復次於武功岐人堅壁不下乃迴軍於河中
二月聞晉軍大舉南下聲言來援鳯翔帝遣朱友寧帥
師會晉州刺史氏叔琮以禦之帝以大軍繼其後三月
友寧叔琮與晉軍戰於晉州之北大敗之生擒克用男
廷鸞帝喜謂左右曰此岐人之所恃也今既如此岐之
變動不久矣四月岐人遣符道昭領大軍屯於虢縣康
懷英帥驍騎敗之丁酉唐丞相崔𦙍自華來謁帝屢述
艱運危急事不可緩又慮羣閹擁昭宗幸蜀且告帝帝
為動容𦙍將辭啓宴於府署帝舉酒𦙍情激於哀因自
持樂版聲曲以侑酒帝甚悦座中以良馬珍玩之物賚
旣行命諸將繕戎具五月丁丑帝復西征六月丁丑次
於虢縣癸未與岐軍大戰自辰至午殺萬餘衆擒其將
校數百人乘勝遂逼其壘七月丙午岐軍復出求戰帝
軍不利是月遣孔勍帥師取鳯隴成三州皆下之是時
岐人相率結寨於諸山以避帝軍帝分兵以討浹旬之
内并平之九月甲戌帝以岐軍諸寨連結稍盛因親統
千騎登高診之時秋空澄霽烟靄四絶忽有紫雲如繖
葢凝於龍旌之上久之方散觀者咸訝之是時帝以岐
人堅壁不戰且慮師老思欲旋斾以歸河中因密召上
將數人語其事時親從指揮使高季昌獨前出抗言曰
天下雄傑窺此舉者一歳矣今岐人己困願少俟之帝
嘉其言因曰兵法貴以正理以竒勝者詐也乘機集事
必由是乎乃命季昌密募人入岐以紿之尋有騎士馬
景堅願應命且曰是行也必無生理願録其孥帝悽然
止其行景固請乃許之明日軍出(北夢瑣言云時因朱/友倫總騎軍且至將)
(大出兵/迓之)諸寨屏匿如無人景因躍馬西走直叩岐闉詐
以軍怨東遁為告且言列寨尚畱萬餘人俟夕將遁矣
宜速掩之李茂貞信其言(案李茂貞即宋文通此紀前/後互異葢仍當時軍撽之文)
(未及改/從畫一)遽啓二扉悉衆來冦時諸軍以介馬待之中軍
一鼓百營俱進又分遣數騎以據其闉岐人進不能駐
其趾退不能入其壘殺戮蹂踐不知其數茂貞繇是喪
胆但閉壁而己十一月癸夘鄜帥李周彞(新唐書作李/茂勲茂勲即)
(周彛/也)統兵萬餘人屯於岐之北原與城中舉𤇺以相應
翼日帝以周彞旣離本部鄜畤必無守備因命孔勍乘
虚襲下之甲寅鄜州平周彞聞之收軍而遁茂貞旣失
鄜州之援愕然有瓦解之懼繇是議還警蹕誅閹寺以
自贖焉三年正月甲寅岐人啓壁唐昭宗降使宣問慰
勞兼傳密㫖尋又命翰林學士韓渥趙國夫人寵顔齎
詔押賜帝紫金酒器御衣玉帯丙辰華州畱後李存審
遣飛騎來告青州節度使王師範遣牙將張厚輦甲胄
弓槊詐言來獻欲盗據州城事覺已擒之矣是日師範
又遣其將劉鄩盗據兖州丁已昭宗遣中使押送軍容
使韓全誨己下三千餘人首級以示帝甲子昭宗發離
鳯翔幸左劔寨權駐蹕帝營帝素服待罪昭宗命學士
傳宣免之帝即入見稱罪拜伏者數四既而促召升殿
密邇御座且曰宗廟社稷是卿再造朕與戚屬是卿再
生因解所御玉帯面以賜帝帝亦以玉鞍勒馬金銀器
紋錦御饌酒菓等躬自拜進焉及翠華東行帝匹馬前
導十餘里宣令止之己巳昭宗至長安謁太廟御長樂
樓禮畢謂帝曰朕生入舊京是卿之力也自古救君之
危曾無有如是者况今日再及清廟得親奉觴酒奠於
先皇帝室前卿之德朕知不能報矣即召帝執手聲淚
者久之翼日誅宦官第五可範等五百餘人於内侍省
三月庚辰制以帝為守太尉兼中書令宣武宣義天平
䕶國等軍節度使諸道兵馬副元帥加食邑三千户實
封四百户仍賜囘天再造竭忠守正功臣戊戌帝建斾
東還昭宗御延喜樓送之旣醉遣内臣賜帝御製楊桞
詞五首三月戊午至大梁時以青州未平命軍士休澣
以俟東征四月丙子巡師於臨朐亟命逼其城與青州
兵戰於城下大敗之是夕淮將王景仁以所部援軍宵
遁帝遣楊師厚追及輔唐殺千人乘勝攻下密州八月
戊辰以伐叛之柄委於楊師厚帝乃東還九月癸夘師
厚率大軍與王師範戰於臨朐青軍大敗殺萬餘人并
擒師範第師克即時徙寨以逼其城辛亥偏將劉重覇
擒棣州刺史邵播來獻播師範之謀主也帝命斃之戊
午師範舉城請降青州平翼日分命將校畧地於登萊
淄棣等州皆下之繇是東漸至海皆為梁土也帝復命
師範權知青州軍州事師範乃請以錢二十萬貫犒軍
帝許之十月辛巳䕶駕都指揮使朱友倫因擊鞠墮馬
卒於長安訃至帝大怒以為唐室大臣欲謀叛已致友
倫暴死十一月丁酉青將劉鄩舉兖州來降鄩王師範
之將也師範令竊據兖州久之及聞師範降鄩乃歸命
帝以鄩善事其主待之甚優鄩署為元帥府都押牙權
知鄜州畱後天祐元年正月己酉帝發自大梁西赴河
中京師聞之為之震懼是時將議迎駕東幸洛陽慮唐
室大臣異議帝乃密令䕶駕都指揮使朱友諒矯昭宗
命收宰相崔𦙍京兆尹鄭元規等殺之又邠岐兵士侵
逼京畿帝因是上表竪請昭宗幸洛昭宗不得已而從
之帝乃率諸道丁匠財力同搆洛陽宫不數月而成二
月乙亥昭宗駐蹕于陜帝自河中來覲謁見行營因灑
涕而言曰李茂貞等竊謀禍亂將迫乘輿老臣無狀請
陛下東遷為社稷大計也昭宗命延于寢室見何皇后
面賜酒器及衣物何后謂帝曰此後大家夫婦委身于
全忠矣因欷歔泣下後數日帝開宴于陜之私第請駕
臨幸翼日帝辭歸洛陽昭宗開内宴時有宮人與昭宗
附耳而語韓建躡帝之足帝遽出以為圖己因連上章
請車駕幸洛(十國春秋呉世家三月丁巳唐帝遣問使/以絹詔告難于我及西川河東等令紏率)
(藩鎮以圖匡復詔有云朕至洛陽則為全矣/忠所幽閉詔敇皆岀其手朕意不得復通)三月丁未昭
宗制以帝兼判左右神䇿及六軍諸衛事是時昭宗累
遣中使及内夫幸洛帝以陜州小藩非萬乘久畱之地
期以四月内東幸閏月丁酉昭宗發自陜郡壬寅次于
糓水是時昭宗左右唯小黄門及打毬供奉内園小兒
二百餘人帝猶忌之是日密令醫官許昭逺告變乃設
饌于别幄召而盡殺之皆坑于幕下先是選二百餘人
形貌大小一如内園人物之狀至是使一人擒二人縊
于坑所即䝉其衣及戎具自飾昭宗初不能辨久而方
察自是昭宗左右前後皆梁人矣甲辰車駕至洛都帝
與宰相百官導駕入宫乙夘昭宗以帝為宣武宣義䕶
國忠武四鎮節度使時帝請以鄆州援張全義故有此
命五月丙寅昭宗宴羣臣曰昨來御樓前一夜亡失赦
書賴梁王收得副本不然誤事宰執不得無過矣是日
宴次昭宗入内召帝于内殿曲宴帝不測其事不敢奉詔
又曰卿不欲來即令敬翔入來帝密遣翔出乃止己已
奉辭東歸乙亥至天梁六月帝遣都將朱友裕率師討
邠州節度使楊崇本叛故也癸丑帝西征遂朝于洛陽
七月甲子昭宗宴帝于文思鞠塲乙丑帝發東都壬申
至河中八月壬寅昭宗遇弑于大内遺制以輝王祝為
嗣乙巳帝自河中引軍而西癸丑次于永夀邠軍不出
九月辛未班師十月癸已至洛陽詣西内臨于梓宫前
祗見于嗣君辛丑制以(案此下/有闕文)帝至自西征十一月癸
酉光州遣使來求援時光州歸款于帝尋為淮人所攻
故來乞師戊寅帝南征度淮次于霍丘大掠廬夀之境
淮人乃棄光州而去二年正月庚申進攻夀州夀人堅
壁不出丁亥帝自霍丘班師二月辛夘帝至自南征甲
午青州節度使王師範至大梁帝待以賓禮尋表援河
陽節度使七月辛酉天子賜帝迎鑾紀功碑樹于洛陽
庚午遣大將軍楊師厚率前軍討趙匡凝于襄州辛未
帝南征表趙匡凝罪狀削奪官爵八月楊師厚進収唐
鄧復鄂隨均房等七州帝駐軍漢江北自循江干經度
濟師之所九月甲子師厚于隂谷江口造梁以濟師趙
匡凝率兵二萬振于江濱師厚麾兵進擊襄人大敗殺
萬餘衆乙丑趙匡凝焚其舟率親軍載經舸沿漢而遁
丙寅帝濟江至中流舟壊將没者數四比及岸舟沉是
日入襄城帝因周視府署帑藏悉空惟于西廡下有一
亭牕户儼然扃鎻甚密遂令破鎻啓扉中有一大匱緘
鐍甚至又令破其匱内有金銀數百錠帝因歎曰亂兵
旣入公私財貨固無孑遺矣此帑當有隂物主之不令
常人所得俟我以有之耶遂以百餘錠賜楊師厚襲荆
州畱後趙匡明棄城上陜奔蜀荆襄二州平帝以都將
賀瓌權領荆州楊師厚權領襄州即表其事十月丙戌
朔天子以帝為諸道兵馬元帥辛夘帝自襄州引軍由
光州路趨淮南將發敬翔切諫請班師以全軍勢帝不
聽壬辰次于棗陽遇大雨頗阻師行之勢軍至夀春夀
春人堅壁清野以待帝帝乃遷舎于正陽十一月丙辰
大軍北濟(十國春秋柴再用抄其復軍/斬首三千級獲輜重萬計)帝至汝隂深悔
淮南之行躁煩尤甚(師友雜志朱全忠嘗與僚佐及遊/客坐于大栁之下全忠獨言曰此)
(樹宜為車轂衆莫應有遊客數人起應曰宜為車轂全/忠勃然厲聲曰書生輩好順口玩人皆此類也車須用)
(夾轂栁木豈可為之顧左右數/十人捽言為車轂者悉撲殺之)丁夘帝至自南征辛未
天子命帝為相國總百揆以宣武宣義天平䕶國天雄
武順佑國河陽義武昭義保義武昭武定泰寧平盧匡
國武寧忠義荆南等二十一道為魏國(案舊唐書尚有/忠武鎮國二道)
(此闕/載)進封帝為魏王入朝不趨劔履上殿贊拜不名兼
備九錫之命癸未唐中書門下奏中書印已送相國中
書公事權用中書省印甲申中書門下奏天下州縣名
與相國魏王家諱同者請易之十二月乙酉朔帝讓相
國魏王九錫之命丙戌京百司各差官齎本司須知孔
目竝印赴魏國送納甲午天子以帝堅讓九錫之命乃
命宰相栁燦來使且述揖讓之意焉丁酉帝又讓九錫
之命詔畧曰但以鴻名難掩懿實須彰宜且徇于奏陳
未便行于典册又改諸道兵馬元帥為天下兵馬元帥
是時帝以唐朝百官服飾多闕乃製造逐色衣服請朝
廷等第賜之其所給俸錢仍請自來年正月全支三年
正月幽滄稱兵將冦于魏魏人乞師且以牙軍驕悍謀
欲誅之遣親吏臧延範密告于帝帝隂許之乙丑北征
先是帝之愛女適羅氏是月卒于鄴城因以兵仗數千
事實于橐中遣客將馬嗣勲領長直軍千人雜以工匠
丁夫肩其橐而入于魏聲言為帝女設祭魏人信而不
疑庚午夜嗣勲率其衆與羅紹威親軍數百人同攻牙
軍遲明盡殺之死者七千餘人洎于嬰孺亦無畱者是
月帝次于内黄聞之馳騎至魏時魏之大軍方與帝軍
同伐滄州聞牙軍之死即時奔還帝之軍追及厯亭殺
賊幾千餘衆乃擁大將史仁遇保于高唐帝遣兵圍之
是月天子詔河南尹張全義部署修制相國魏王法物
三月甲寅天子命帝總判鹽鐵度支户部等三司事帝
再上章切讓之乃止四月癸未攻下高唐軍民無少長
皆殺之生擒逆首史仁遇以獻帝命支解之未幾又攻
下澶博貝衛等州皆為魏軍殘黨所據故也是時晉人
圍邢州刺史牛存節堅壁固守帝遣符道昭帥師救之
晉人乃遁去五月帝畧地于洺州旣而復入于魏七月
己未自魏班師是日收復相州自是魏境悉平壬申帝
歸自魏八月甲辰以滄州未平復命北征九月丁夘營
于長蘆一夕帝夢白龍附于兩肩左右瞻顧可畏怳然
驚寤十月辛己邠州楊崇本以鳯翔邠寧涇鄜秦隴之
衆合五六萬來冦屯于美原列十五寨其勢甚盛帝命
同州節度使劉知俊都將康懷英帥師禦之知俊等大
破邠冦殺二萬餘衆奪馬三千餘匹擒其列校百餘人
楊崇本胡章僅以身免十一月庚戌懐英乘勝進軍遂
收鄜州十二月乙丑帝以文武常叅官每月一五九日
赴朝奏請備廊飡詔從之遂自長蘆班師(案以上疑有/闕文據舊唐)
(書哀帝紀戊辰李克用與幽州之衆同攻潞州全忠守/將丁會以澤潞降太原克用以其子嗣昭為畱後甲戌)
(全忠燒長蘆營旋/軍聞潞州陷故也)以寨内糗糧山積帝命焚之滄帥劉
守文以城中絶食因致書於帝乞畱餘糧以救饑民帝
為畱十餘囷以與之(容齊續筆滄州還師悉焚諸營資/糧在舟中者鑿而沈之守文遺全)
(忠書曰城中數萬口不食𢾗月矣與其焚之為煙沈之/為泥願乞其所餘以救之全忠為之畱數囷滄人頼以)
(濟/)
　
　
　
　
　
　舊五代史巻二
　舊五代史巻二考證
梁太祖紀二磁州刺史袁奉滔　磁州案歐史磁訛
　恵今據新唐書及通鑑改正
是時襄州節度趙匡凝　趙匡凝沿宋諱作趙凝今據
　舊唐書及歐陽史增匡字
隨州刺史趙匡琳　趙匡琳沿宋諱作趙璘今增匡字
正月先屯於内黄　案舊唐書及通鑑俱以屯内黄為
　三月事
由是潞州復為晉人所有　案澤潞懷三州之下新唐
　書及通鑑俱作八月歐陽史從是書作七月
洺州復平　案洺州之平通鑑作九月舊唐書及歐陽
　史俱作八月
連拔瀛莫二州　案新唐書昭宗紀九月甲寅朱全忠
　䧟瀛州十月辛酉䧟莫州通鑑與新唐書同攷舊唐
　書俱作九月事是書俱作十一月
天復元年正月乙酉朔　案乙酉朔通鑑與是書同舊
　唐書作甲申攷昭宗本紀癸未夜孫德昭等以兵攻
　劉季述王仲先通鑑作德昭等謀以除夜伏兵俟之
　以癸未為除夜則正朔斷為甲申也作乙酉朔似誤
癸巳降制進封帝為梁王　案全忠進封新舊唐書皆
　作二月與是書作正月異
定州刺史王處直以本軍自飛孤入　案新舊唐書
　王處直三字原本闕今據通鑑増入
會氏叔琮以芻糧不給遂班師　案旋師之期歐陽作
　三月是書唐紀作五月又與此紀作四月異
罷𦙍知政事　案崔𦙍罷知政事新舊唐書皆作十一
　月甲戌與是書異
己丑唐丞相崔𦙍京兆尹鄭元規至華州　案舊唐書
　作十二月己夘崔𦙍至三原砦通鑑作癸未俱與是
　書作己丑異
癸未與岐軍大戰　案岐軍之敗新舊唐書皆繫五月
　與是書作六月異
願録其孥　案録原本訛戮今參攷夢𤨏言據文改
　正
甲寅鄜州平周彛聞之收軍而遁　案鄜州平新舊唐
　書皆繫十二月與是書繫十一月異
華州留後李存審　案李存審三字疑有舛誤攷王師
　範傳作崔𦙍在華州
是日師範又遣其將劉鄩盗據兖州　案劉鄩䧟兖州
　新舊唐書俱作丙午與是書作丙辰異
昭宗御延喜樓送之　喜原本訛熹今據通鑑改正
戊午師範舉珹請降　案師範之降舊唐書作十一月
　丁酉新唐書與是書同
朱友倫因擊鞠墮馬卒於長安　友倫九國志趙廷隱
　傳作友亮攷歐陽史及通鑑並作友倫九國志訛
䕶駕都指揮使朱友諒　友諒歐陽史梁紀作友謙誤
　攷歐陽史家人傳亦作友諒與是書同
表趙匡凝罪狀削奪官爵　案削奪趙匡凝官爵舊唐
　書作八月丁未與是書作七月辛未異
武昭武定泰寧平盧匡國案武昭原本脫武字匡國
　沿宋諱作章國今據歐陽史増改
　
　
　
　
　
　
　
　
　
　
　
　
　舊五代史巻二攷證
欽定四庫全書
　舊五代史卷三
　　宋門下侍郎參知政事監修國史薛居正等撰
　梁書第三
　　太祖紀三
開平元年正月丁亥帝迴自長蘆次于魏州節度使羅
紹威以帝迴軍慮有不測之患由是供億甚至因密以
天人之望切陳之帝雖拒而不納然心徳之壬寅帝至
自長蘆是日有慶雲覆于府署之上甲辰天子遣御史
大夫薛貽矩來𫝊禪代之意貽矩謁帝陳北面之禮帝
揖之升階貽矩曰陛下功徳及人三靈所卜已定皇帝
方議裁詔行舜禹之事臣安敢違既而拜伏于砌下帝
側躬以避之二月戊申帝之家廟棟間有五色芝生焉
狀若芙蓉紫烟䝉䕶數日不散又是月家廟第一室神
主上有五色衣自然而生識者知梁運之興矣唐乾符
中木星入南斗數夕不退諸道都統晉國公王鐸觀之
問諸知星者吉凶安在咸曰金火土犯斗即爲灾惟木
當爲福耳或亦然之時有術士邉岡者洞曉天文博通
隂陽歴數之妙窮天下之竒秘有先見之明雖京房管
輅不能過也鐸召而質之岡曰惟木爲福神當以帝王
占之然則非福于今必當有驗于後未敢言之請他日
證其所驗一日又密召岡因堅請語其詳至于三四岡
辭不獲鐸乃屏去左右岡曰木星入斗帝王之兆也木
在斗中朱字也以此觀之将來當有朱氏爲君者也天
戒之矣且木之數三其禎也應在三紀之内乎鐸聞之
不復有言天后朝有䜟辭云首尾三鱗六十年兩角犢
子自狂顚龍蛇相闘血成川當時好事者解云兩角犢
子牛也必有牛姓干唐祚故周子諒弹牛仙客李徳裕
謗牛僧儒皆以應圖䜟爲辭然朱字牛下安八八即角
之象也故朱滔朱泚構喪亂之禍冀無妄之福豈知應
之帝也四月唐帝御札勅宰臣張文蔚等備法駕奉迎
梁朝宋州刺史王臯進赤烏一雙又宰臣張文蔚正押
傳國寳玉冊金寳及文武羣官諸司儀仗法物及金吾
左右二軍離鄭州丙辰逹上源驛是日慶雲見令曰王
者創業興邦立名傳世必難知而示訓從易避以便人
(案此下/有闕文)或稽其符命應彼開基之義垂諸象徳之言爰
攷簡書求于徃代周王昌發之號漢帝詢衍之文或從
一徳以徽稱或爲二名而更易先王令典布在縑緗寡
人本名兼于二字且異帝王之號仍兼避易之難郡職
縣官多須改換况宗廟不遷之業憲章百世之規事叶
典儀豈憚革易寡人今改名晃是以天意雅符于明徳
日光顯契于瑞文昭融萬邦理斯在是庶順𤣥穹之意
永臻康濟之期宜令有司分告天地宗廟其舊名中外
章疏不得更有迴避時將受禪下教以本名二字異帝
王之稱故改名已未賜文武百官一百六十人本色衣
一副戊辰即位制曰王者受命于天光宅四海祗事上
帝寵綏下民革故鼎新諒歴數而先定創業垂統知圖
籙以無差神器所歸祥符合應是以三正互用五運相
生前朝道消中原政散瞻烏莫定失鹿難追朕經緯風
雷沐浴霜露四征七伐垂三十年紏合齊盟翼戴唐室
隨山刊木岡憚胼胝投𬒮揮戈不遑寢處泊𤣥穹之所
贊知廣運之不興莫諧輔漢之謀徒罄事殷之禮唐主
知英華巳竭算祀有終釋龜鼎以如遺推劔紱而相授
朕懼徳弗嗣執謙允恭避駿命于南河眷清風于潁水
而乃列嶽羣后盈廷庶官東西南北之人班白緇黄之
衆謂朕功蓋上下澤被幽深宜應天以順時俾化家而
爲國拒彼億兆至于再三且曰七政已齊萬機難曠勉
遵令典爰正鴻名告天地神祗建宗廟社稷顧惟凉徳
曷副樂推慄若履冰懐如馭朽金行啟祚玉歴建元方
宏經始之規宜布惟親之令可改唐天祐四年爲開平
元年國號大梁書載虞賔斯爲令範詩稱周客蓋有明
文是用先封以禮後嗣宜以曺州濟隂之邑奉唐主封
爲濟隂王凡曰軌儀並遵故實姫庭多士比是殷臣楚
國群材終爲晉用歴觀前載自有通規但遵故事之文
勿替在公之効應是唐朝中外文武舊臣見任前資官
爵一切仍舊凡百有位無易厥章陳力濟時盡瘁事我
古者興王之地受命之邦集大勲有異庶方霑慶澤所
宜加等故豐沛著啟祚之美穰鄧有建都之榮用壯鴻
基且旌故里爰遵令典先示殊㤙宜升汴州爲開封府
建名東都其東都改爲西都仍廢京兆府爲雍州佑國
軍節度使(五代㑹要四月改京兆府爲大安府長安縣/爲大安縣萬年縣爲大年縣仍置佑國軍節)
(度使額始命韓建/爲佑國軍節度使)是日大酺賞賜有差(通鑑甲辰唐昭/宣帝降御札禪)
(位于梁以攝中書令張文蔚爲冊禮使禮部尚書蘇循/副之攝侍中楊渉爲押傳國寳使翰林院學士張䇿副)
(之御史大夫薛貽矩爲押金寳使尚書左丞趙光逢副/之帥百官備法駕詣大梁甲子張文蔚楊渉乘輅自上)
(源驛至從冊寳諸司各備儀衛鹵簿前導百官從其後/至金祥殿前陳之王被衮冕即皇帝位張文蔚蘇循奉)
(冊升殿進讀楊渉張䇿薛貽矩趙光逢以次奉寳升殿/讀已降帥百官舞蹈稱賀帝遂興文蔚等宴于元徳殿)
(帝舉酒曰朕輔政未乆此皆諸公推戴之力文蔚等慙/懼俯伏不能對獨蘇循薛貽矩及刑部尚書張禕盛稱)
(帝功徳宜/應天順人)宋州刺史王臯進兩岐麥陳州袁象先進白
兔一付史館編録兼示百官詔在京司及諸軍州縣印
一例鑄換其篆文則各如舊辛未武安軍節度使馬殷
進封楚王以太府卿敬翔知崇政院翔與帷幄之謀故
首擢焉追尊四代廟號髙祖嬀州府君上諡曰宣元皇
帝廟號肅祖太廟第一室陵號興極陵祖妣髙平縣君
范氏追諡宣僖皇后皇曽祖宣惠王上諡曰光獻皇帝
廟號敬祖第二室陵號永安祖妣秦國夫人楊氏追諡光
孝皇后皇祖武元王上諡曰昭武皇帝廟號憲祖第三
室陵號光天祖妣呉國夫人劉氏追諡昭懿皇后皇考
文明王上諡曰文穆皇帝廟號烈祖第四室陵號咸寕
皇妣晉國太夫人王氏追諡文惠皇后以宣武節度副
使皇子友文爲開封尹判建昌院事友文本康氏子也
帝養以爲子是月制宫殿門及都門名額正殿爲崇元
殿東殿爲元徳殿内殿爲金祥殿萬嵗堂爲萬嵗殿門
如殿名帝自謂以金徳王又以福建上獻鸚鵡諸州相
繼上白烏白兎洎白蓮之合蒂者以爲金行應運之兆
故名殿曰金祥以大内正門爲元化門皇牆南門爲建
國門滴漏門爲啟運門下馬門爲升龍門元徳殿前門
爲崇明門正殿東門為金烏門西門為玉兎門正衙東
門為崇禮門東偏門為銀臺門宴堂門為徳陽門天王
門為賔天門皇墻東門為寛仁門浚儀門為厚載門皇
墻西門爲神獸門望京門爲金鳯門宋門爲觀化門尉
氏門爲髙明門鄭門爲開明門梁門爲乾象門酸棗門
爲興和門封丘門爲含耀門曺門爲建陽門升開封浚
儀爲赤縣尉氏封丘雍丘陳留爲畿縣(五代㑹要四月/改左右長眞爲)
(左右龍虎軍左右内衙爲左右羽林軍左右堅銳夾馬/突將爲左右神武軍左右親隨軍將馬軍爲左右龍驤)
(軍/)五月以唐朝宰臣張文蔚楊渉並爲門下侍郎平章
事以御史大夫薛貽矩爲中書侍郎平章事帝初受禪
求理尤切委宰臣搜訪賢良或有在下位抱負器業乆
不得伸者特加擢用有明政理得失之道規救時病者
可陳章疏當親鍳擇利害施行然後賞以爵秩有晦跡
丘園不求聞逺者令彼長吏備禮邀致冀無遺逸之恨
進封河南尹兼河陽節度使張全義爲魏王兩浙節度
使錢鏐進封呉越王辛已有司奏以降誕之日爲大明
節休假前後各一日壬午保義軍節度使朱友謙進百
官衣二百副乙酉立皇兄全昱爲廣王皇子友文爲博
王友珪爲郢王友璋爲福王友雍爲賀王友徽爲建王
辛卯以東都舊第爲建昌宫改判建昌宫事爲建昌宫
使初帝創業之時以四鎭兵馬倉庫籍繁因總置建昌
院以領之至是改爲宫蓋重其事也甲午詔天下管屬
及州縣官名犯廟諱者各宜改換城門郎改爲門局卽
茂州改爲汶州桂州慕化縣改爲歸化縣潘州茂名縣
改爲越裳縣(魏泰東軒筆録京師呼城外爲州東州西/州南州北而韋城相城胙城等縣但呼韋)
(縣相縣胙縣蓋沿/梁時避諱之舊也)詔樞密院宜改爲崇政院以知院事
敬翔爲院使改文思院爲乾文院同和院改爲儀鸞院
(五代會要五月改御食使爲/司膳使小馬坊使爲天驥使)以西都水北宅爲大昌官
廢雍州太清宫改西都太微宫亳州太清宫皆爲觀諸
州紫極宫皆爲老君廟泉州僧智宣自西域囘進辟支
佛骨及梵夾經律丙申御元徳殿宴犒諸軍使劉捍符
道昭已下賜物有差是月青州許州定州三鎭節度使
請開内宴各賜方物以青州節度使韓建守司徒平章
事帝以建有文武材且詳于稼穡利害軍旅之事籌度
經費欲盡詢焉恩澤特異于時罕有比者隨拜爲上相
賜賚甚厚宿州刺史王儒進白兎一濮州刺史圖嘉禾
瑞麥以進廣州進竒寳名樂品類甚多河南尹張全義
進開平元年已前羡餘錢十萬貫紬六千匹綿三十萬
兩仍請毎年上供定額每歳貢絹三萬匹以爲常式荆
南髙季昌進瑞橘數十顆質狀有味倍勝常貢且橘當
冬熟今方仲夏時人咸異其事因稱爲瑞六月幸乾元
院宴召宰臣學士及諸道入貢陪臣已亥帝御崇元殿
内出追尊四廟上諡號玉冊寳共八副宰臣文武百官
儀仗鼓吹導引至太廟行事癸卯司天監奏日辰内有
戊字請改爲武從之癸亥詔以前朝官僚譴逐南荒積
年未經昭雪其間有懐抱材器為時所嫉者深負寃抑
仍令録其名姓盡復官資兼告諭諸道令津致赴闕如
已亡殁並許歸塟以明恩蕩以西都徽安門北路逼近
大内宫垣兼非民便令移自榆林直趣瑞門之南改耀
州報恩禪院為興國寺馬殷奏破淮寇静海軍節度使
曲裕卒七月丙申以静海軍行營司馬權知留後曲顥
起復為安南都䕶充節度使(五代㑹要七月勅建國遷/都□新其制况山河之險)
(表裏為防今二京俱在關東以内仍以潼關隷陕州復/置河潼軍使命□州刺史兼領之其月勅改武牢關為)
(軍仍置虎/牢關軍使)己亥追尊皇妣為皇太后八月以潞州軍前
屯師旅壁壘未收乃别議戎帥于是以亳州刺史李思
安充潞州行營都統勅朝廷之儀封冊為重用報勲烈
以隆恩榮固合親臨式光典禮舊章乆缺自我復行今
後每封冊大臣宜令有司備臨軒之禮(五代㑹要八月/敕諸道所有軍)
(事申奏令直至右銀臺門委各省使畫/時引進尋常公事依前四方館收接)甲子平明前老
人星見于南極壬申密州進嘉禾又有合歡榆樹並圖
形以獻是月隰州奏大寧縣至固鎮上下二百里今月
八日黄河清至十日如故九月辛丑西京大内放出兩
宫内人及前朝宮人任其所適勅以近年文武官諸道
奉使皆于所在分外停住踰年渉歳未聞歸闕非惟勞
費州郡抑且侮慢國經臣節既虧憲章安在自今後兩浙
福建廣州安南邕容等道使到發許住一月湖南洪鄂
黔桂許住二十日荆㐮同雍鎭定青滄許住十日其餘
側近不過三五日凡徃來道路據逺近里數日行兩驛
如遇疾患及江河阻隔委所在長吏且事由奏聞如或
有違當行朝典命御史㸃檢紏察以儆慢官魏博羅紹
威二男廷望廷矩年在幼稚皆有材器帝以其藩屏勲
臣之胄宜受非次之用皆擢為郎恩命既行之後二子
亦就班列紹威乃上章以齒幼未任公事乞免主印宿
直從之封鎭東軍神祠為崇福候浙西奏道門威儀鄭
章道士夏隐言焚修精志妙逹希夷推諸輩流實有道
業鄭章宜賜號貞一大師仍名𤣥章隐言賜紫衣(五代/㑹要)
(九月置左右天興左右廣/勝軍仍以親王為軍使)十月帝以用軍未睱西幸文
武百官等乆居東京漸及疑訝令就便各許歸安只留
韓建薛貽矩翰林學士張䇿韋郊杜曉中書舍人封舜
卿張衮并左右御史司天監宗正寺兼要當諸司節級
外其宰臣張文蔚已下文武百官並先于西京祗候庚
午大明節内外臣僚各以竒貨良馬上壽故事内殿開
宴召釋道二教對御談論宣㫖罷之命閤門使以香合
賜宰臣佛寺行香駕幸繁臺講武癸酉御史司憲薛廷
珪奏請文武百官仍舊朝叅先是帝欲親征河東命朝
臣先赴雒都至是緩其期乃允所奏宰臣請每月初入
閤望日延英聽政永為常式山南東道節度楊師厚進
納趙匡凝東第書籍先是收復襄漢帝閱其圖書至是
命師厚進焉廣州進獻助軍錢二十萬又進龍腦腰帶
珍珠枕玳瑁香藥等十一月壬寅帝以征討未罷調補
為先遂命盡赦逃亡背役髠黥之人各許歸鄉里廣州
進龍形通犀腰帶金托裏含稜玳瑁器百餘副香藥珍
巧甚多廣南管内獲白鹿並圖形來獻耳有兩缺按符
瑞圖鹿壽千歳變白耳一缺今驗此鹿耳有二缺其獸
與色皆應金行實表嘉瑞十二月辛亥詔曰潞寇未平
王師在野攻戰之勢難緩于寇圍飛輓之勤實勞于人
力永言輟來深用軫懐宜令長吏丁寧布告期以兵罷
之日給復賦租于是人户聞之皆忘其倦詔故荆南節
度使守中書令上谷王周汭贈太師故武昌軍節度使
兼中書令西平王杜洪贈太傅先是鄂渚再為淮夷所
侵攻圍甚急杜洪以兵食將盡繼來乞師帝料其隔越
大江難以赴援兼以荆州據上游多戰艦去江夏甚邇
因命周汭舉舟師沿流以救之汭于是引兵東下纔及
鄂界遇朗州背盟作亂乘江陵之虛縱兵襲破之俘掠
且盡既而汭士卒知之皆顧其家咸無鬬志遂為淮寇
所敗將卒潰散汭忿恚自投于江汭之本姓犯文穆皇
帝廟諱至是因追贈以其系出周文故賜姓周氏及汭
兵敗之後武昌以重圍經年糧盡力困救援不至訖為
淮寇所陷載洪以送淮師遂殺之此二鎭皆以忠貞殁
于王事帝毎言諸藩屏翰經綸之業必首痛汭洪之薨
至是追贈之深加軫悼各以其子孫宗屬録用焉棣州
蒲臺縣百姓王知嚴妹以亂離并失怙恃因舉哀追感
自截兩指以祭父母帝以遺體之重不合毀傷言念村
閭何知禮教自今後所在郡縣如有截指割股不用奏
聞是年諸道多奏軍人百姓割股青齊河朔尤多帝曰
此若因心亦足為孝但茍免徭役自殘肌膚欲以庇身
何能療疾並宜止絶(五代㑹要十二月于輝州碭山縣/置崇徳軍太祖榆社在碭山置使)
(以領之始命朱/彦讓為軍使)
　
　
　
　
　
　
　
　
　
　舊五代史巻三
　舊五代史巻三攷證
梁太祖紀三節度使羅紹威　紹威原本作昭威今據
　歐陽史改
判建昌院事　案原本脱昌字今増
以青州節度使韓建守司徒平章事　青原本訛清今
　改正
癸卯司天監奏日辰内有戊字請改為武從之　案容
　齋三筆以為戊類成字故司天諂之不知戊字乃避
　梁祖曾祖茂林諱非以其類成字也雲谷雜記嘗辦
　正之今崇福侯廟碑立於開平二年上作武寅足證
　當時避諱之體
是日隰州奏大寧縣至固鎭上下二百里　案是書前
　後多作李固鎮疑原本有脱字考通鑑亦間作固鎮
　葢當時奏牘省文也今仍之
　
　舊五代史巻三攷證
欽定四庫全書
　舊五代史巻四
　　宋門下侍郎參知政事監修國史薛居正等撰
　梁書第四
　　太祖紀四
開平二年正月癸酉帝御金祥殿受宰臣文武百官及
諸藩屏陪臣稱賀諸道貢舉一百五十七人見于崇元
門封從子友寜為安王友倫為密王幽州劉守文進海
東鷹鶻蕃馬氊罽方物自去冬少雪春深農事方興久
無時雨兼慮有災疾帝深軫下民二月命庶官遍祀于
羣望掩瘞暴露令近鎮案古法以禳祈旬日乃雨(是月/弑濟)
(隂/王)帝以上黨未収因議撫廵便住西都赴郊禋之禮乃
下令曉告中外取三月一日離東京以宰臣韓建權判
建昌宫事(五代㑹要十月以尚書兵部/侍郎李皎為建昌宫副使)兵部侍郎姚洎
為鹵簿使開封尹博王友文為東都畱守辛未契丹主
按巴堅遣使貢良馬三月壬申帝親統六軍廵幸澤潞
是日寅時車駕西幸宰臣并要切司局皆扈從晩次中
牟下詔以去年六月後昭義行營陣殁都將吏卒死于
王事追念忠赤乃錄其名氏各下本軍令給養妻孥三
年内官給糧賜丁丑幸澤州辛已以同州節度使劉知
俊為潞州行營招討使壬午宴扈駕羣臣并勞知俊賜
以金帶戰袍寶劍茶藥甲申登東北隅逍遥樓蒐閲騎
乘旌甲滿野丙申招討使劉知俊上章請車駕還東京
蓋小郡湫隘非久駐蹕之所達覽帝俞其請以鴻臚卿
李嵸唐室宗屬封萊國公為二王後有司奏萊國公李
嵸合畱三廟于西都選地位建立廟宇以備四仲祀祭
命度支供給以遵彝典四月以吏部侍郎于兢為中書
侍郎平章事以翰林奉㫖學士張䇿為刑部侍郎平章
事時帝在澤州拜二相于行在丙午車駕離澤州丁未
駐蹕于懷州宴宰臣文武百官辛亥至鄭州壬子幸東
京丙寅車駕幸繁臺觀稼鄢陵居人程震以兩岐麥穗
并畫圖來進甲寅淮宼侵軼潭岳邊境欲援朗州以戰
艦百餘艘揚帆西上泊鼎口湖南馬殷遣水軍都將黄
瑀率樓船遮擊之賊衆沿流宵遁追至鹿角鎮詔以户
部尚書致仕裴廸復為右僕射廸敏事慎言達吏治明
籌算帝初建節旄于夷門廸一謁見如故知乃辟為從
事自是之後歴三十年委四鎮租賦兵籍帑廩官吏獄
訟賞罰經費運漕事無巨細皆得專之帝每出師即知
軍州事逮于二紀不出梁之闉閎甚有禆贊之道禪代
之嵗命為太常卿屬年已耆耄視聽昏塞不任朝謁遂
請老許之朞月復起師長庶官焉五月丁丑王師圍潞
州將及二年李進通危在旦夕不俟攻繫當自降太原
李存朂以厚幣誘結北蕃諸部竝其境内丁壯悉驅南
征決戰以救上黨之急部落帳族馳馬勵兵數路齊進
于銅鞮樹寨旗壘相望王師敗于潞州已丑令下諸州
去年有蝗蟲下子處蓋前冬無雪今春亢陽致為災沴
實傷壠畝必慮今秋重困稼穡自知多在荒陂榛蕪之
内所在長吏各須分配地界精加翦撲以絶根本壬辰
夜火星犯月太史奏災合在荆楚乃令設武備寛刑罰
恤人禁暴以禳之軍前行營都將康懷英孫海金已下
主將四十三人于右銀臺門進狀待罪帝以去年發軍
之日不利有違兵法並釋放兼各賜分物酒食勞問封
義昌軍節度使劉守文加中書令封太彭王盧龍軍節
度使劉守光封河間郡王許州節度使馮行襲封長樂
王是月癸未淮賊宼荆州石首縣襄陽舉舟師沿瀺港
襲敗之六月辛亥以亢陽慮時政之闕乃詔曰邇者下
民喪禮法吏舞文銓衡既失于選求州鎮又無其舉刺
風俗未厚獄訟實繁職此之由上遭天譴至是決遣囚
徒及戒勵中外丙寅月犯角㝛帝以其分野在兖州乃
令長吏治戎事設武備省獄訟恤疲病祈福禳災以順
天戒丙辰邠岐來宼雍西編户困于逃避且芟害禾稼
結營自固踰月同州劉知俊領所部兵擊退襲至幕谷
大破之俘斬千計収其器甲宋文通僅以身免詔曰敦
尚儉素抑有前聞斥去浮華期臻至理如聞近日貢奉
競務奢淫或奇巧蕩心或雕鐫溢目徒殫資用有費工
庸此後應諸道進獻不得以金寶裝飾戈甲劔㦸至于
鞍勒不用塗金及雕刻龍鳯如有此色所司不得引進
邕州奏鏌鎁山僧法通道璘有道行各賜紫衣是月壬
戌岳州為淮賊所據帝以此郡五嶺三湘水陸㑹合之
地委輸商賈靡不由斯遂令荆湘湖南北舉舟師同力
致討王師既集淮夷毁壁焚郭而遁秋七月甲戌大霖
雨陂澤泛溢頗傷稼穡帝幸右天武軍河亭觀水幸高
僧臺閲禁衛六軍詔曰車服以庸古之制也貴賤無别
罪莫大焉應内外將相許以銀飾鞍勒其刺史都將内
諸司使以降祗取用銅兾定尊卑永為條制仍令執法
官紏察之(五代㑹要載七月敕曰祭祀之儀有國大事/如聞官吏慢于恪恭牲具禮容有異精審宜)
(令御史臺疏/其條件奏聞)癸已以禪代巳來思求賢哲乃下令搜訪
牢籠之期以好爵待以優榮各隨其材咸使登用宜令
所在長吏切加搜訪每得其人則疏姓名以聞如在下
位不能自振者有司薦導之如任使後顯立功勞别加
遷陟勅禁屠宰兩月甲午以高明門外繁臺為講武臺
是臺西漢梁孝王之時嘗按歌閲樂于此當時因名曰
吹臺其後有繁氏居于其側里人乃以姓呼之時代綿
寢雖官吏亦從俗焉帝每登眺蒐乘訓戎宰臣以是事
奏而名之八月辛亥勅應有暴露骸骨各委差人埋瘞
兩浙錢鏐奏請重鑄換諸州新印詔禁戢諸軍節級兵
士及供奉官受㫖殿直以下各脩禮敬甲寅太史奏夀
星見于南方兩浙錢鏐奏改管内紫極宫為真聖觀改
臨安縣廣義鄉為衣錦鄉(十國春秋呉越世家八月梁/敕封唐山縣為呉昌縣唐興)
(縣為天台縣又敕升杭越等州為大都督府復改新/城縣曰新登長城縣曰長興樂成曰樂清避梁諱也)甲
子夜東方有大流星光明燭地有聲如裂帛唐州上言
白龍見圖形以進九月丙子太原軍出隂地闗南牧宼
掠郡縣晉絳有備帝慮諸將翫宼乃下詔親議廵幸命
有司備行丁丑翠華西狩宰臣翰林學士崇政院使金
吾仗及諸司要切官皆扈從餘文武百官竝在東京壬
午達雒陽帝御文思殿受朝叅許汝孟懷牧守來朝澤
州刺史劉重霸面陳破敵之䇿癸未西幸㝛新安丙戌
至陜州駐蒲雍同華牧守皆進鎧甲騎馬戈㦸食味方
物幽州都將康君紹等十人自蕃賊寨内來投又幽州
騎將高彦章八十人騎先在并州乃于晉州軍前來降
至是到行在皆賜分物衣服放歸本道以示懷服丁亥
至陳州賜宴扈從官戊子延州賊軍宼上平闗又太原
軍攻平陽烽火羽書畫夜繼至乙丑六軍統軍牛存節
黄文靖各領所部將士赴行在甲午太原歩騎數萬攻
逼晉絳踰旬不克知大軍至乃自焚其寨至夕而遁福
州貢玳瑁琉璃犀象器并珍玩香藥奇品海味色類良
多價累千萬十月已亥上在陜兩浙節度使奏于常州
東州鎮殺淮賊萬餘人獲戰船一百二隻以行營左廂
歩軍指揮使賀瓌為左龍虎統軍以左天武軍夾馬指
揮使尹皓為輝州刺史以右天武都頭韓瑭為神捷指
揮使左天武第三都頭胡賞為右神捷指揮使仍賜帛
有差以解晉州圍之功也以尹皓部下五百人為神捷
軍乙已御内殿宴宰臣扈從官共四十五人丙午御毬
塲殿宣夾馬都指揮使尹皓韓瑭以下將士五百人賜
酒食庚戌至西都御文明殿辛亥宰臣百寮起居于殿
前遂宣赴内宴賜方物有差丁已至東都已未大明節
諸道節度刺史各進獻鞍馬銀器綾帛以祝夀宰臣百
官設齋相國寺壬戌御宣和殿宴宰臣文武百官十一
月辛未御宣和殿宴宰臣文武百官以大駕還京故也
庚辰御宣和殿宴宰臣文武百官出開明門登高僧臺
閲兵諸道節度使刺史各進賀冬田器鞍馬綾羅等戊
子賜文武百官帛乙未又宴宰臣文武百官于宣和殿
(通鑑癸已中書侍郎同平章事張策以刑/部尚書致仕以左僕射楊涉同平章事)十二月立二
王三恪南郊禮儀使狀伏以詩稱有客書載虞賔實因
禪代之初必行興繼之命俾之助祭式表推恩兼垂恪
敬之文别示優崇之典徴于歴代襲用舊章謹按唐朝
以後魏元氏子孫韓國公為三恪以周宇文氏子孫為
介國公隋朝楊氏子孫為酅國公為二王後今伏以國
家受禪封唐朝子孫李嵸為萊國公今參詳合以介國
公為三恪酅國公萊國公為二王後(五代㑹要十二月/改左右天武為龍)
(虎軍左右龍虎為天武軍左右天威為羽林軍左右羽/林為天威軍左右英武為神武軍左右神武為英武軍)
(前朝置龍虎六軍謂之衛士至是以天武/神武英武等六軍易其軍號而任勲舊焉)癸丑獵畋于
含耀門外
開平三年正月戊辰朔帝御金祥殿受宰臣翰林學士
稱賀文武百官拜表于東上閣門已已奉遷太廟四室
神主赴西京太常儀仗鼓吹導引齋車文武百官奉辭
于開明門外甲戌發東都百官扈從次中牟縣乙亥次
鄭州丙子次汜水縣河南尹張宗奭河陽節度使張歸
霸並來朝戊寅次偃師縣已卯備法駕六軍儀仗入西
都是日御文明殿受朝賀詔曰近年以來風俗未泰兵
革且繁正月燃燈廢停已乆今屬創開鴻業初建洛陽
方在上春務達陽氣宜以正月十四十五十六日夜開
坊市門一任公私燃燈祈福庚寅親享太廟辛卯祀昊
天上帝于圓丘是日降雪盈尺帝昇壇而雪霽禮畢御
五鳯樓宣制大赦天下賜南郊行事官禮儀使趙光逢
以下分物甲午上御文思殿宴羣臣賜金帛有差丙申
賜文武官帛有差命宣徽使王殷押絹一萬疋并茵褥
圖㡩二百六十件賜張宗奭(歐陽史丙申羣臣上尊號/曰睿文聖武廣孝皇帝)
改西京貞觀殿為文明殿含元殿為朝元殿二月改思
政殿為金鑾殿勅東都曰自昇州作府建邑為都未廣
邦畿頗虧國體其以滑州酸棗縣長垣縣鄭州中牟縣
陽武縣宋州襄邑縣曹州戴邑縣許州扶溝縣鄢陵縣
陳州太康縣等九縣宜並割屬開封府仍昇為畿縣(輿/地)
(廣記朱梁時楊氏據江淮于是呉越錢氏上言/以淮㓂未平恥聞逆姓請改松陽縣為長松)丁酉宴
羣臣于崇勲殿甲辰又宴羣臣于崇勲殿蓋藩臣進賀
勉而從之丙午宗正寺請修興極永安光天咸寜諸陵
並令添修上下宫殿栽植松柏制可癸亥勅豐沛之基
寢園所在悽愴動闗于情理充奉自繫于國章宜設陵
臺兼升縣望其輝州碭山縣宜為赤縣仍以本縣令兼
四陵臺令同州節度使劉知俊奏延州都指揮使高萬
興部領節級家累三十八人來降三月以萬興檢校司
徒為丹延等州安撫招討等使辛未詔曰同州邊隅繼
有士衆歸化暫思廵撫兼要指揮今幸蒲陜取九日進
發甲戌車駕發西都百官奉辭于師子門外丁丑次陜
州已卯次解縣河中節度使冀王友謙來奉迎庚辰至
河中府幸右軍舊杏園講武丙戌以朔方節度使兼中
書令韓遜為潁川王遜本靈州牙校唐末據本鎮朝廷
因而授以節鉞四月丙申朔駐蹕河中壬寅辰時駕廵
于朝邑縣界焦黎店冀王友謙及崇政内諸司使扈從
至申時廻已亥御前殿宴宰臣及冀王友謙扈從官甲
寅宴宰臣及扈從官于内殿制易定節度使王處直進
封北平王福建節度使王審知封閩王廣州節度使劉
隱封南平王同州節度使劉知俊封大彭郡王山南東
道節度使楊師厚封𢎞農郡王五月乙丑朔朝遂命宰
臣及文武百官宴于内殿已卯車駕至西京癸未御崇
勲殿宴宰臣及文武官四品以上已丑復御崇勲殿宴
宰臣文武官四品以上升宋州為宣武軍節鎮仍以亳
輝潁為屬郡六月庚戌同州節度使劉知俊據本郡反
制令削奪劉知俊在身官爵仍徴發諸軍速令進討如
有軍前將士懷忠烈以知機賊内朋徒憤脅從而識變
便能梟夷逆竪擒獲凶渠務立殊功當行厚賞活捉得
劉知俊者賞錢一萬貫文便授忠武軍節度使竝賜莊
宅各一所如活捉得劉知浣者賞錢一千貫文便與除
刺史有官者超轉三階無官者特授兵部尚書如活捉
得劉知俊骨肉及近上都將竝梟送闕廷者賞賜有差
辛亥駕至蒲陜文武百官于新安縣奉迎劉知俊弟内
直右保勝指揮使知浣自雒奔至潼闗右龍虎軍十將
張温以上二十二人于潼闗擒獲劉知浣送至行在敕
劉知浣逆黨之中最為頭角龍虎軍親兵之内實冠𤓰
牙昨者攻取潼闗率先用命尋則擒獲知浣最上立功
頗壯軍威將除國難所懸賞格便可支分許賜官階固
須除授但昨捉獲劉知浣是張温等二十二人一時向
前共立功效其賞錢一千貫文數内一百貫文與最先
打倒劉知浣衙官李稠四十三貫文與十將張温二十
人各與錢四十二貫八百五十文立功勅命便授郡府
亦縁同時立功人數不少所除刺史難議偏頗宜令逐
月共支給正刺史料錢二百貫文數内十將張温一人
每月與十貫文餘二十一人每月每人各分九貫文仍
起七月一日以後支給人與轉官職仍勘名銜分析申
奏當與施行是月知俊奔鳯翔同州平七月乙丑勅行
宫將士陣歿者咸令所在給槥櫝津置歸鄉里戰卒聞
之悉感涕丙寅命宰臣楊渉赴西都以孟秋享太廟改
章善門為左右銀臺門其左右銀臺門郤改為左右興
善門敕大内皇牆使諸門素來未得嚴謹將令整肅須
示條章宜令控鶴指揮應于諸門各添差控鶴官兩人
守帖把門其諸司使并諸司諸色人竝勒于左右銀臺
門外下馬不得將領行官一人輒入門裏其逐日諸道
奉進客省使于千秋門外排當抗勒控鶴官舁擡至内
門前準例令黄門殿直以下舁進輒不得令諸色一人
到千秋門内其興善門仍令長官闗鎻不用逐日開閉
是日又敕皇牆大内本尚深嚴宫禁諸門豈宜輕易未
當條制交下因循茍出入之無常且公私之不便須加
鈐轄用戒門閭宜令宣徽院使等切准此處分進封幽
州節度使河間郡王劉守光為燕王(通鑑七月癸酉帝/發陜州乙亥至洛)
(陽寢/疾)已丑夕寢殿棟折詰旦召近臣諸王視㨂折之迹
帝慘然曰幾與卿等不相見君臣對泣久之遂詔有司
釋放禁人從八月朔日後減膳進素食禁屠宰避正殿
修佛事以禳其咎商州刺史李稠棄郡西奔本州將吏
以都牙校李玫權知州事八月甲午以秋稼將登霖雨
特甚命宰臣以下禱于社稷諸祠詔曰封嶽告功前王
重事祭天肆覲有國恒規朕以眇身恭臨大寶既功德
未敷于天下而灾祥訝降于城中慮于告謝之儀有缺
齋䖍之禮爰修昭報用契幽通宜令中書侍郎平章事
于兢往東嶽祭拜禱祀訖聞奏又勅朕以干戈尚熾華
夏未寜宜循卑菲之言用致雍熈之化起八月一日常
朝不御金鑾崇勲兩殿只于便殿聽政辛亥制諸郡如
有陣殁將士仰逐都安存家屬如有弟兄兒姪便給與
衣糧充役贈故山東道節度使畱後王珏太保贈故同
州觀察判官盧匪躬工部尚書珏故河陽將累以軍功
為郡守主畱事于襄陽為小將王求所殺匪躬嘗為劉
知俊判官知俊反不偕行為亂兵所害勅建國之初用
兵未罷諸道章表皆繫軍機不欲滯畱用防緩急其諸
道所有軍事申奏宜令至右銀臺門委客省畫時引進
諸道公事即依前四方館准例収接司天臺奏今月二
十七日平明前東南丙上去山高三尺以來老人星見
測在井㝛十一度其色光明闊大敕所在長吏放雜差
役兩税外不得妄有科配自今後州縣府鎮凡使命經
過若不執勅文劵並不得妄差人驢及取索一物巳上
又今嵗秋田皆期大稔仰所在切如條流本分納税及
加耗外勿令更有科索切戒所繇人更不得于鄉村乞
託擾人閏八月襄陽叛將李洪差小將進表帝示以含
宏特賜敕書慰諭又制左馮背叛元惡遁逃如聞相濟
之徒多是脅從之輩若能廻心向國轉禍全身當與加
恩必不問罪仍令同華雍等州切加招諭如能梟斬温
韜或以鎮寨歸化必加厚賞仍奬官班兼委本界招復
人户切加安存已卯幸西苑觀稼
　
　
　
　
　
　
　
　
　
　舊五代史巻四
　舊五代史巻四攷證
梁太祖紀四二月　案通鑑二月癸亥酖殺濟陰王于
　曹州新唐書昭宣帝紀亦云二月遇弑歐陽史作正
　月已亥卜郊于西都弑濟陰王與諸書異
辛巳以同州節度使劉知俊為潞州行營招討使　案
　辛已歐陽史通鑑俱作壬午
時帝在澤州拜二相于行在　案通鑑云癸已張文蔚
　卒癸卯楊渉罷為右僕射是二相之拜以代文蔚渉
　也又承㫖學士梁代避諱改為奉㫖通鑑及歐陽史
　仍作承㫖
壬子幸東京　案五代春秋作丙午帝還東都歐陽史
　作壬子至津州惟通鑑與是書同
淮寇侵軼潭岳邊境　侵軼原本作侵軹今據文改正
王師敗于潞州　案潞州之敗歐陽史作五月已丑通
　鑑作壬申
帝以此郡五嶺三湘水陸㑹合之地　此郡原本作北
　郡今據文改正
時代綿寢　綿寢原本作綿浸今據通鑑注改正丙戌
至陜州　丙戌通鑑作乙酉
丁已至東都　案通鑑考異引編遺錄作乙卯實錄作
　丁已今攷五代春秋作丁已與是書同歐陽史作丁
　未與是書異
許州扶溝縣　案扶溝下原本脱縣字今據文増入
甲寅福建節度使王審知封閩王廣州節度使劉隱封
　南平王　甲寅通鑑作庚子與是書異
如活捉得劉知浣者賞錢一千貫文　案一千原本作
　一萬今據通鑑長編引梁代賞功之典改正
辛亥駕至蒲陜　案通鑑作癸丑帝至陜與是書前後
　異
其興善門仍令長官闗鎖　興善原本作章善今據上
　文及五代㑹要改正
　舊五代史巻四考證
欽定四庫全書
　舊五代史巻五
　　宋門下侍郎參知政事監修國史薛居正等撰
　梁書第五
　　太祖紀五
開平三年九月癸巳朔御崇勲殿宴羣臣文武百官賜
張宗奭楊師厚白綾各三百匹銀鞍轡馬丁酉上幸崇
政院宴内臣賜院使敬翔直學士李班等繪綵有差以
門下侍郎平章事薛貽矩判建昌宫事兼延資庫使制
内外使臣復命未見便歸私第者朝廷命使臣下奉行
惟於辭見之儀合守敬恭之道近者凡差出使往復皆
越常規或已辭而尚在本家或未見而先歸私第但從
已便莫稟王程在禮敬而殊乖置典章而私舉宜令御
史臺别具條流事件具黜罰等奏聞庚子殿直王唐福
自襄城走馬以大軍勝㨗逆將李洪歸降事上聞賜唐
福絹銀有加宰臣百官上表稱賀壬寅開封府虞候李
繼業齎襄州都指揮使陳暉奏狀以今月五日殺戮逆
黨千人竝生擒都指揮使𫝊霸以下節級共五百人收
復襄州人户歸業(通鑑八月陳暉軍至襄州李洪逆戰/大敗王求死九月丁酉抜其城斬叛)
(兵千人執李洪楊/䖍等送洛陽斬之)癸卯帝御文明殿以收復襄漢受宰
臣以下稱賀辛亥侍中韓建罷守太保左僕射同平章
事楊涉罷守本官以太常卿趙光逢為中書侍郎平章
事翰林學士奉㫖工部侍郎知制誥杜曉為尚書户部
侍郎平章事詔曰秋冬之際隂雨相仍所司擇日拜郊
或慮臨時妨事宜令别更擇日奏聞是月禮儀使奏據
所司擇十月二日祀圜丘今參詳十月十七日以後入
十一月節十一月二日冬至一陽生之辰宜行親告之
禮從之河中奏准宣詔使有銅牌者所至即易騎以遣
十月癸未大明節帝御文明殿設齋僧道召宰臣翰林
學士預之諸道節度刺史及内外諸司使咸有進獻詔
以冦盜未平凡諸給過所竝令司門郎中員外郎出給
以杜姦詐十一月癸已朔帝齋於内殿不視朝甲午日
長至五更一㸃自大内出於文明殿受宰臣以下起居
自五鳳樓出南郊左右金吾太常兵部等司儀仗法駕
鹵薄及左右内直控鶴等引從赴壇文武百官太保韓
建以下班以候帝升壇告謝司天臺奏冬至日自夜半
後祥風微扇帝座澄明至曉黄雲捧日丙申畋於上東
門外戊戌制曰夫嚴親報本所以通神明流澤覃休所
以惠黎庶斯葢邦家不易之道皇王自昔之規敢斁大
猷兹惟古義粤朕受命於今三年何曽不寅畏晨興焦
勞夕惕師唐虞之典上則於乾功挹殷夏之源下涵於
民極欲使萬方有裕六辨無愆然而志有所未孚理有
所未達致奸宄作釁旱霪為災驕將守邊擁牙旗而背
義積隂馭氣陵王燭以干和載攷休徴式昭至警朕是
以仰髙俯厚靡惜於責躬履薄臨淵冀昭於𤣥覽競競
慄慄夙夜匪寧及夫動干戈而必契靈誅陳犧齋而克
章善應苟非天垂丕佑神贊殊休則安可致夷兇渠就
不戰之功變沴戾氣作有年之慶况靈旗北指喪犬羊於亂
轍之間飛騎西臨下鄜翟若走丸之易息一隅之煙燧
復千里之封疆而又掃蕩左馮討除峴首故得外戎内
夏益知天命之攸歸喙息蚑行共識皇基之永固仰懷
昭應欲報無階爰因南至之辰親展圜丘之禮兹惟大
慶必及下民乃宏渙汗之私以錫叛羸之幸所冀漸増
蘇息亟致和平噫朕自臨御以來歳時尚邇氛昏未殄
討伐猶頻甲兵須議於餽糧飛軛頻勞於編户事非獲
已慮若納隍宜所在長吏倍切撫綏明加勉諭每宫中
抽差徭役禁猾吏廣歛貪求免至流散靡依凋弊不濟
宜令河南府開封府及諸道觀察使切加鈐轄刺史縣
令不得因縁賦歛分外擾人凡關庶獄每望輕刑只候
纔罷用軍必當便議優給徳音節文内有未該者宜令
所司類例條件奏聞已亥以羅周翰為天雄軍節度副
使知府事從鄴王紹威請也辛丑幸穀水戊午御文明
殿册太傅張宗奭太保韓建受册畢金吾仗引昇輅車
儀仗導謁太廟訖赴尚書省上幸榆林坡閲兵教諸都
馬步兵教改乾文院為文思院行殿為興宅殿毬塲為
興安毬塲又改弓箭庫殿為宣武殿靈州奏鳯翔賊將
劉知俊率邠岐秦涇之師侵廹州城帝遣陜州康懷英
華州冦彦卿率兵攻廹邠寧以緩朔方之冦(五代春秋/十一月秦)
(人來侵靈州陜州康懷英侵秦克寧慶/衍三州秦人來襲懷英兵敗於昇平)十二月乙丑臘
較獵於甘泉驛以蒲州肇迹之地且因經畧鄜延於是
巡幸數月暇日㳺豫至焦梨店頗述前事念王重榮舊
功下詔褒奬而封崇之國子監奏創造文宣王廟仍請
率在朝及天下現任官僚俸錢每貫每月尅一十五文
充土木之植允之是歳以所率官僚俸錢修文宣王廟
福建節度使王審知奏捨錢造寺一所請賜寺額勅名
大梁萬歳之寺仍許度僧四十九人贈牢牆使王仁嗣
司空故同州押衙史肇右僕射押衙王彦洪髙漢詮丘
奉言仇瓊並刑部尚書王筠御史司憲初劉知俊將叛
謀會諸將詢所宜仁嗣等持正不撓悉罹其酷至是褒
贈之劉守光上言於薊州西與兄守文戰生擒守文
開平四年正月壬辰朔帝御朝元殿受百官稱賀用禮
樂也勅公事難於稽遲居處悉皆遙逺其逐日當直中
書舍人及吏部司封知印郎官少府監及篆印文兼書
冩告身人吏等並宜輪次於中書側近宿止乙未帝出
師子門至榆林坡下閲教壬寅幸保寧毬塲錫宴宰臣
及文武百官賜宰臣張宗奭已下分物有加賜廣王分
物賜湖南開元寺禪長老可復號惠光大師仍賜紫衣
二月乙丑幸甘水亭出師子門幸榆林東北陂教諸軍
兵事賜潞州投歸軍使張行恭錦服銀帶竝食戊辰宴
於金鑾殿甲戌以春時無事頻命宰臣及勲戚宴於河
南府池亭辛已楊師厚赴鎮於陜寒食假諸道節度使
郡守勲臣競以春服賀又連清明宴以鞍轡馬及金銀
器羅錦進者迨千萬乃御宣威殿宴宰臣及文武官四
品以上已丑出光政門至穀水觀麥一月壬辰幸崇政
院宴勲臣已亥幸天驥院宴侍臣壬寅幸甘水亭宴宰
臣勲戚翰林學士辛亥宴宰臣於内殿丙辰於興安毬
塲大饗六軍樂春時也四月壬戌詔曰追養以禄王者
推歸厚之恩欲靜而風人子抱終身之感其以刑部尚
書致仕張筞及三品四品常參官二十二人先世各追
贈一等乙丑宴崇政院帝在藩及踐阼勵精求理深戒
逸樂未嘗命堂上歌舞是日止令内妓升階擊鼓弄曲
甚懽至午而罷丁卯宋州節度使衡王友諒進瑞麥一
莖三穗(通鑑友諒獻瑞麥帝曰豐年為上瑞今宋州大/水安用此為詔除本縣令名遣使詰責友諒)
丙戌幸建春門閲新樓至七里屯觀麥召從官食於樓
河南張昌孫及蒲同主事吏賜物各有差帝過朝邑見
鎮將位在縣令上問左右或對曰宿官秩髙帝曰令長
字人也鎮使捕盜耳且鎮將多是邑民柰何得居民父
母上是無禮也至是勅天下鎮使官秩無髙卑位在邑
令下葉縣鎮遏使馮徳武於蔡州西平縣界殺戮山賊
擒首領張濆等七人以獻鎮海軍節度使錢鏐擊髙灃
於湖州大敗之梟夷擒殺萬人拔其郡湖州平先是灃
以州叛入淮南故詔鏐討之也五月已丑朔以連雨不
止至壬辰御文明殿命宰臣分拜祠廟自朔旦至癸已
内外以午日奉獻巨萬計馬三千蹄餘稱是復相率助
修内壘甲辰詔曰竒邪亂正假偽奪真旣刑典之不容
宜犯違而勿赦應東西兩京及諸道州府創造假犀玉
真珠腰帶璧珥竝諸色售用等一切禁斷不得輒更造
作如公私人家先已有者所在送納長吏對靣毁棄如
行勅後有人故違必當極法仍委所在州府差人檢察
收捕明行處斷魏博節度使守太師兼中書令鄴王羅
紹威薨帝哀慟曰天不使我一海内何奪忠臣之速也
詔贈尚書令六月已未朔詔軍鎮勿起土功七月壬子
宴宰臣河南尹翰林學士兩街使於甘水亭丙辰宴羣
臣於宣威殿賜物有差劉知俊攻逼夏州(通鑑七月岐/王與汾涇二)
(帥各遣使告晉請合兵攻定難節度使李仁福晉王/遣振武節度使周徳威將兵㑹之合五萬衆圍夏州)以
宣化軍留後李思安為東北靣行營都指揮使陜州節
度使楊師厚為西路行營招討使福州貢方物獻桐皮
扇廣州貢犀玉獻船上薔薇水時陳許汝蔡潁五州境
内有蝝為災俄而許州上言有野禽羣飛蔽空旬日之
間食蝝皆盡是歳乃大有秋八月車駕西征已巳㳄陜
府是時憫雨且命宰臣從官分禱靈迹日中而雨翼日
止帝大悦辛未老人星見是日晏本府節度使楊師厚
及扈從官於行宫賜師厚帛千匹仍授西路行營招討
使丙子宴文武從官軍使已下設龜兹樂賜物有差九
月丁亥朔命宰臣于競赴西都祀昊天上帝於圜丘甲
午至西京下詔曰朕聞厯代帝王首推堯舜為人父母
孰比禹湯睿謀髙出於古先聖徳普聞於天下尚或卑
躬待士屈已求賢俯仰星雲慮一民之遺逸網羅巖穴
恐片善之韜藏延爵禄以徴求設丹青而訪召使其為
政樂在進賢葢繇國有萬機朝稱百揆非才不治得士
則昌自朕光宅中區迄今三載宵分輟寐日旰忘餐思
共力於廟謀庶永清於王道而乃朝廷之内或未盡於
昌言軍旅之間亦罕聞於竒䇿眷言方岳下及山林豈
無英竒副我延佇諸道都督觀察防禦使等或勲髙翊
世或才號知人必於塗巷之賢備察蒭蕘之士詔到可
精搜郡邑博訪賢良諭之以千載一時約之以髙官美
秩諒無求備惟在得人如有卓犖不羈沈潛自負通霸
王之上略達文武之大綱究古今刑政之源識禮樂質
文之變朕則待之不次委以非常用佐經綸豈勞階級
如或一言拔俗一事出羣亦當舍短從長隨才授任大
小方圓之器寧限九流温良恭儉之人難誣十室勉思
薦舉勿至因循俟爾發揚慰予翹渇仍從别勅處分辛
丑以乆雨命宰臣薛貽矩榮定鼎門趙光逢祠嵩岳勅
魏博管内刺史比來州務竝委督郵遂使曹官擅其威
權州牧同於閑冗俾循通制宜塞異端竝依河南諸州
例刺史得以專達壬寅頒奪馬令先是王師擊賊獲馬
多上獻至是盡止之葢欲邀其奮擊之功也乙巳王師
敗蕃冦於夏州初劉知俊誘沙陁振武賊帥周德威涇
原賊帥李繼鸞合步騎五萬大舉欲俯拾夏臺節度使
李仁福兵力俱乏以急來告先是供奉官張漢玫宣諭
在壁國禮使杜廷隠賜幣於夏及石堡寨聞賊至以防
卒三百人馳入州旣而外兵圍合廷隠漢玫與指揮使
張初李君用率州民防卒與仁福部分固守畫夜戮力
踰月及鄜延援至大軍奮擊敗之河東邠岐賊分路逃
遁夏州圍解(通鑑甲申遣夾馬指揮使李遇劉綰自鄜/延趨銀夏李遇等至夏州岐晉兵皆解去)
丙午詔曰劉知俊貴為方伯尊極郡王而乃背誕朝思
竄投賊壘固神人之共怒諒天地所不容雖命討除尚
稽擒戮宜懸爵賞以大功名必有忠貞咸思憤發有生
擒劉知俊者賞錢千萬授節度使首級次之得孟審登
者錢百萬除刺史得孫亢卓瓌劉儒張鄰等賞有差乙
卯宴㑹羣臣於宣威殿
　
　
　
　
　舊五代史巻五
　舊五代史巻五攷證
梁太祖紀五襄州都指揮使陳暉　按歐陽史作行營
　招討使左衛上將軍陳暉
復收襄州人户歸業　按歐陽史云九月壬寅陳暉克
　襄州據是書則陳暉以壬寅奏㨗非以是日克城攷
　通鑑克城繫九月丁酉與是書今月五日正合歐陽
　史葢據奏㨗之日而書之耳
以收復襄漢受宰臣以下稱賀　按襄漢下原本衍收
　字今刪
并令司門郎中員外郎　司門原本作司關考五代㑹
　要有司門郎中今改正
故得外戎内夏　内夏原本訛作内憂今據文改正
辛亥宴宰臣於内殿　按原本脱宴字今増入
鎮海軍節度使錢鏐擊髙灃於湖州大敗　按九國志
　髙灃以三年十月叛四年二月奔呉是書繫於四月
　葢以奏聞之月為據
劉知俊攻逼夏州　按五代春秋八月晉人秦人侵夏
　與是書及通鑑異
甲午至西京　按五代春秋作九月己丑帝還西都歐
　陽史同通鑑作己丑上發陜甲午至洛陽
國禮使杜廷隠　廷隠原本作定隠下文仍作廷隠今
　據九國志改
　
　
　
　
　
　
　
　
　
　舊五代史巻五考證
欽定四庫全書
　舊五代史巻六
　　宋門下侍郎參知政事監修國史薛居正等撰
　梁書第六
　　太祖紀六
開平四年十月乙亥東京博王友文入覲召之也己卯
以新修天驥院開宴落成内外竝獻馬而魏博進絹四
萬疋為駔價壬午以冬設禁軍幸興安鞠場召文武百
官宴幸開化大閲軍實十一月丁亥朔幸廣王第作樂
辛卯宴文武四品以上于宣威殿庚戌幸左龍虎軍宴
羣臣甲寅幸右龍虎軍宴羣臣戊戌詔曰自朔至今暴
風未息諒惟不德致此咎徴皇天動威罔敢不懼宜徧
命祈禱副朕意焉差官分往祠所止風己亥日南至帝
被衮冕御朝元殿列細仗奏樂于庭羣臣稱賀帝略于
伊水乙巳詔曰闗防者所以譏異服察異言也况天下
未息兵民多姦改形易衣覘我戎事比者有諜皆以詐
敗而未嘗罪所過地叛將逃卒竊其妻孥而影附使者
亦未嘗詰其所經今海内未同而緩法弛禁非所以息
姦詐止奔亡也應在京諸司不得擅給公騐如有出外
須執慿繇者其司門過所先須經中書門下㸃檢宜委
宰臣趙光逢專判出給俾繇顯重冀絶姦源仍下兩京
河陽及六軍諸衛御史臺各加鈐轄公私行李復不得
帶挾家口向西其襄鄧鄜延等道並同處分以寧國軍
節度使王景仁充北面行營都招討使潞州副招討使
韓勍為副相州刺史李思安為先鋒使時鎮州王鎔定
州王處直叛結連晉人故遣將討之(五代㑹要十一月/十四日司天奏月)
(蝕不宜用兵時王景仁方總大軍北伐追之不及/至五年正月二日果為後唐莊宗大敗于柏鄉)十二
月辛酉宴文武四品以上于宣威殿親閲禁軍命格鬬
于教馬亭已已詔曰滑宋輝亳等州水澇敗傷人户愁
嘆朕為民父母良用痛心其令本州分等級賑貸所在
長吏監臨周給務令存濟壬辰賑貸東郡畿内如宋滑
制
乾化元年正月丙戌朔日有蝕之帝素服避殿百官守
司以恭天事明復而止制曰兩漢以來日蝕地震百官
各上封事指陳得失蓋欲周知時病盡達物情用緝國
章以奉天誡朕每思逆耳罔忌觸鱗將洽政經庶開言
路况兹謫見當有咎徴其在列辟羣臣危言正諫極萬
邦之利害致六合之殷昌毗予一人永建皇極二日日
旁有祲氣向背若環耳崇政使敬翔望之曰兵可憂矣
帝為之旰食是日果為晉軍及鎮定之師所敗都將十
餘人被擒餘衆奔潰庚寅制曰扈氏不恭固難去戰鬼
方未服尚或勞師其蟻聚餘妖狐鳴醜類棄天常而拒
命據地險以偷生言事討除將期戡定問罪止誅于元
惡挺災可憫于遺黎每念傷痍良深愧歎應天兵所至
之地宜令將帥節級嚴戒軍伍不得焚燒廬舍開發丘
壠毁廢農桑驅掠士女使其背叛之俗知予弔伐之心
又制曰戎機方切國用未殷養兵須藉于賦租税粟尚
煩于力役所在長吏不得因縁徴發自務貪求茍有故
違必行重典立法垂制詳刑定科傳之無窮守而勿失
中書門下所奏新定格式律令己頒下中外各委所在
長吏切務遵行盡革煩苛皆除枉濫用副哀矜之㫖無
違欽恤之言詔徴陜州鎮國軍節度使楊師厚至京見
于崇勲殿帝指授方畧依前充北面都招討使恩賫甚
厚使督軍進發(五代㑹要二月晉師侵魏州楊/師厚帥師援邢州晉人還師)二月丙
辰朔帝御文明殿羣臣入閤以蔡州順化軍指揮使王
存儼權知軍州事蔡人久習叛逆刺史張慎思又裒歛
無狀帝追慎思至京而久未命代右廂指揮使劉行琮
乘虚作亂因縱火驅擁為渡淮計存儼誅行琮而撫遏
其衆都將鄭遵與其下奉存儼為主而以衆情馳奏時
東京留守博王友文不先請遂討其亂兵至鄢陵上聞
之曰誅行琮功也然存儼方懼若臨之以兵蔡必速飛
矣遂馳使還軍而擢授存儼蔡人安之壬戌詔曰東京
舊邦久不巡幸宜以今月九日幸東都扈從文武官委
中書門下量閑劇處分宰臣上言曰龍興天府久望法
駕但陛下始康愈未宜渉寒願少畱清蹕從之(五代㑹/要二月)
(敕食人之食者憂人之事況丞相尊位參決大政而/堂封未給且無餐錢朕甚愧之宜令食萬錢之半)甲
子幸曜村民舍閲農事庚午幸白馬坡詔金吾大將軍待
制官各奏事武安軍節度使馬殷進呈䖍州刺史盧延
昌牋表䖍州本支郡也兵甚鋭自得韶州益强大昇為
百勝軍使始洪州之䧟盧光稠願收復使府立功自効
上因兼授江西觀察畱後光稠卒復命延昌領州事方
伯亦頗慰薦楊渭遣人偽署爵秩延昌佯受官牒禮遣
其使因湖南自表其事曰郡小寇迫欲緩其姧謀且開
導貢路非敢貳也以其偽制來自陳上覽奏曰我方有
北事不可不甚加撫䘏尋兼授鎮南將軍節度使觀察
畱後命使慰勞(九國志盧延昌歸命/于呉偽乞命于梁)三月辛卯以久旱
令宰臣分禱靈迹翼日大㴻雨丙甲幸甘水亭召宰臣
翰林學士尚書侍郎孔續已下八人扈從宴樂甚歡戊
戌幸右龍虎軍召文武官四品已上宴于新殿甲辰幸
左龍虎軍新殿宴文武官四品已上四月丁卯幸龍虎
門召宰臣學士金吾上將軍大將軍侍宴廣化寺壬申
契丹遣使來貢丁丑幸宣威殿宴文武官四品已上及
軍使蕃客己卯又幸左龍虎軍宴羣臣詔曰邠岐未滅
闗隴多虞宜擇親賢總兹戎任應闗西同雍華鄜延夏
等六道兵馬并委冀王收管指揮凡有抽差先申西面
都招討使仍别奏聞庶合機權以寧邊鄙五月甲申朔
帝被冕旒御朝元殿視朝仗衛如式制改開平五年為
乾化元年大赦天下詔方伯州牧近未加恩者並遷爵
秩復大賚軍旅普宴于宣威殿賜帛各有差制封延州
節度使髙萬興為渤海郡王諸道節度使錢鏐張宗奭
馬殷王審知劉隠各賜一子六品正員官髙季昌賜一
子八品正員官賀德倫賜一子九品正員官癸巳觀稼
于伊水登建春門幸㑹節坊張宗奭私第臨亭臯視物
色賞賜甚厚左銀臺門朝參諸司使庫使已下不得帶
從人入城親王許一二人執條床手簡餘悉止門外闌
入者抵律閽守不禁與所犯同先是門通内無門籍且
多勲戚車騎衆者尤不敢呵察至是有以客星凌犯上
言者遂令止隔海清軍節度使守侍郎兼中書令劉隠
薨輟朝三日百僚詣閤門奉慰六月乙卯命北面都招
討使鎮國軍節度使楊師厚出屯邢洺丁巳鎮定鈔我
湯隂詔曰常山背義易水效尤誘其蕃戎動我邊鄙南
侵相魏東出邢洺是用遣將徂征為人除害但初頒赦
令不欲食言宥而伐之諒非獲己况聞謀始不自帥臣
致此厲階並由姦佞密通人使潛結沙陀旣懼罪誅乃
生離叛今雖行討代己舉師徒亦開詔諭之門不阻歸
降之路矧又王鎔處直未曽削爵除名若翻然改圖不
逺而復必仍舊貫當保全功如有率衆向明拔州效順
亦行殊賞冀徇來情免令受弊于疲民用示惟新于汚俗
宜令行營都招討使及陳暉軍前准此敕文散加招諭
將安衆懼特舉明恩鎮州只罪李𢎞規一人其餘一切
不問詔修天宫佛寺又湖南奏潭州僧法思桂州僧歸
真竝乞賜紫衣從之七月帝不豫稍厭秋暑自辛丑幸
㑹節坊張宗奭私第宰臣視事于歸仁亭子崇政使内
諸司及翰林院竝止于河南令𪠘署至甲辰復歸大内
八月庚申幸保寧殿閲天興控鶴兵事軍使將校各有
賜癸亥老人星見戊辰幸故上陽宫至于榆林觀稼丙
子閲四蕃將軍屯衛兵士于天津橋南至龍門廣化寺
戊寅幸興安鞠場大教閲帝自指麾無不踊抃坐作進
退聲振宫掖右神武統軍丁審衢對御以紅帛囊劍擬
乘輿物帝曰宿將也恕之以劉重霸代其任九月辛巳
朔帝御文明殿羣臣入閣刑法待制官各奏事己丑宴
羣臣于興安殿庚子親御六師次于河陽甲辰至于衛
州乙巳至于宜溝幸民劉達墅丙午至相州賞左親騎
指揮使張仙右雲騎指揮使宋鐸嘗身先陷陣各賜帛
十月辛亥朔駐蹕于相州宰臣洎文武從官竝詣行宫
起居户部郎中孔昌序齎畱都百官冬朔起居表至自
西京諸道節度使刺史諸藩府畱後各以冬朔起居表
來上制以郢王友珪充控鶴指揮使諸軍都虞侯閻寳
為御營使有司以立冬太廟薦享上言詔丞相杜曉赴
西都攝祭行事癸丑閲武于州闉之南樓左龍驤都教
練使鄧季筠魏博馬軍都指揮使何令稠右廂馬軍都
指揮使陳令勲以部下馬瘦竝腰斬于軍門甲寅將以
其夕幸魏縣命閣門使李郁報宰臣兼勅内外是夜車
駕發軔于都署乙卯次洹水丙辰至魏縣先鋒將黄文
靖伏誅己未帝御朝元門以回鶻吐蕃二大國首領入
覲故也癸亥令諸軍指揮使及四蕃將軍賜食于行宫之
外廡戊辰幸邑西之白龍潭以觀魚焉旣而漁人獲巨
魚以獻帝命放之中流從臣以帝有仁惻之心皆相顧
欣然是日名其潭曰萬歲潭丙子帝御城東教塲閲兵
諸軍都指揮北面招討使太尉楊師厚總領鐡馬歩甲
十萬廣亘十數里陳焉士卒之雄鋭部隊之嚴肅旌旗
之雜遝戈甲之炤曜屹若山岳勢動天地帝甚悦焉即
命丞相洎文武從臣列侍賜食逮晚方歸十一月辛己
朔上駐蹕魏縣從官自丞相而下竝詣行宫起居畱都
文武百官及諸道節度使防禦使刺史諸藩府畱後各
奉表起居壬午帝以邊事稍息宣命還京師(通鑑帝以/夾寨柏鄉)
(屢失利故力疾北廵思一雪其恥意鬱鬱多躁忿功臣/宿將往往以小過被誅衆心益懼既而晉趙兵不出十)
(一月壬午/帝南還)車駕發自行闕夕次洹水縣癸未至内黄縣
甲申至黎陽縣乙酉命從官丞相而下宴于行次丁亥
次衛州戊子晨次新鄉夕止獲嘉己丑次武陟庚寅次
温縣延州節度使髙萬興奏當軍都指揮使髙萬金統
領兵士今月五日收鹽州偽刺史髙行存泥首來降丞
相及文武百官各上表稱賀辛卯次孟州命散騎常侍
孫隲右諫議大夫張衍光禄卿李翼各齎香祝版告祭
于孟津之望祠畱都文武官左僕射楊渉洎孟州守李
周彛等皆匍匐東郊迎拜其文武官竝令先還壬辰詰
旦離孟州晚至都宣宰臣各赴望祠禱雨故事皆以兩
省無功職事為之帝憂民重農以足食足兵為念爰自
御極毎愆陽積隂多命丞相躬其事辛丑大雨雪宰臣
及文武師長各奉表賀焉十二月詔以時雪稍愆命丞
相及三省官各詣望祠祈禱癸酉臘假詔諸王與河南
尹左右金吾六統軍等較獵于近苑命大理卿王鄯使
于安南左散騎常侍呉藹使于朗州皆以旌節官誥錫
之也又命將作少監姜𢎞道為朗州旌節官使副(五代/㑹要)
(舊制巡撫黜陟冊命弔贈入番等使選朝臣為之其宣/慰加官送旌節即以中官為之今以三品送旌節新例)
(也/)延州節度使髙萬行奏領軍于邠州界蒿子谷韋家
寨殺戮寧慶兩州賊軍約二千餘人竝生擒都頭指揮
使及奪馬器甲等事其入奏軍將使宣召赴内殿賜對
以銀器綵物錫之宰臣及文武官各奉表賀是月魏博
節度上言于涇縣北戮殺鎮州王鎔兵士七千餘人奪
馬二千餘匹戈甲未知其數竝擒都將以下四十餘人
兩浙進大方茶二萬觔琢畵宫衣五百副廣州貢犀象
竒珍及金銀等其估數千萬安南兩使畱後曲美(通鑑/十二)
(戊午以静海曲/美為節度使)進筒中蕉五百匹龍腦鬱金各五瓶他
海貨等有差又進南蠻通好金器六物銀器十二并乾
陁綾花繓越􁀙等雜織竒巧者各三十件福建進户部
所支𣙜課葛三萬五千匹
　
　
　
　
　
　
　
　
　
　
　
　
　
　
　舊五代史巻六
　舊五代史巻六攷證
梁太祖紀六相州刺史李思安為先鋒使　相原本訛
　湘今據通鑑改正
向背若環耳　環耳原本訛環爾今據五代㑹要改正
以其偽制來自陳　偽原本訛為今改正
守侍中兼中書令劉隠卒　案劉隠卒五代㑹要五代
　春秋俱作五月惟通鑑作三月與是書異
丁巳鎮定抄我湯隂　湯隂原本作蕩隂今從通鑑及
　歐陽史改正
命閤門使李郁報宰臣兼敕内外　案李郁下衍寳字
　今據列傳刪正
己未帝御朝元門以回鶻吐蕃入覲故也　案己未歐
　陽史作乙未
　
　
　舊五代史巻六攷證
欽定四庫全書
　舊五代史巻七
　　宋門下侍郎參知政事監修國史薛居正等撰
　梁書第七
　　太祖紀七
乾化二年正月宣上元夜任諸市及坊市各㸃彩燈金
吾不用禁夜近年以來以都下聚兵太廣未嘗令坊市
㸃燈故也甲申以時雪久愆命丞相及三省官羣望祈
禱詔曰謗木求規集囊貢事將禆理道豈限側言應内
外文武百官及草澤竝許上封事極言得失以丁審衢
為陳州而審衢厚以鞍馬金帛為謝恩之獻帝慮其漁
民復其獻而停之封保義節度使王檀為琅琊郡王命
供奉官朱嶠于河南府宣取先收禁定州進奉官崔騰
竝傔從一十四人竝釋放仍命押領送至貝騰唐户部
侍郎㓗之子也廣明䘮亂客于北諸侯為定州節度使
王處存所辟去載領貢獻至闕未幾其帥稱兵遂縶之
至是帝念賓介之來人已出境特命縱而歸焉丙戌有
司以孟春太廟薦享上言命丞相杜曉攝祭行事丙申
夕熒惑犯房第二星二月庚戌中和節御崇勲殿召丞
相大學士河南尹畧封訖于萬春門外廡賜以酒食(五/代)
(㑹要二月追封故魏博/節度使羅𢎞信為趙王)癸丑勅曰今載春寒頗甚雨澤
仍愆司天監占以夏秋必多霖潦宜令所在郡縣告喻
百姓備淫雨之患庚申御宣威殿開宴丞相洎文武官
屬咸被召列侍竟日而罷壬戌帝將巡按北境中外戒
嚴詔以河南尹守中書令判六軍事張宗奭為大内畱
守中書門下奏差定文武官領務尤切宜扈駕者三十
八人詔工部尚書李皎左散騎常侍孫騭左諫議大夫
張衍兵部侍郎劉邈兵部郎中張雋光禄少卿盧秉彛
竝令扈蹕甲子發自雒師夕次河陽(通鑑云至白馬頓/賜從官食多未至)
(遣騎趣之于路左散騎常侍孫騭右諫議大/夫張衍兵部郎中張雋最後至帝命撲殺之)乙丑次温
縣丙寅次武陟懐州刺史叚明逺迎拜于境上其内外
所備咸豐霈焉丁卯次獲嘉戊辰次衛州之新鄉己己
晨發衛夕止淇門内衙十將使以十指揮兵士至于行
在辛未駐蹕黎陽癸酉發自黎陽夕次内黄甲戌次昌
樂縣丁丑次于永濟縣青州節度使賀德倫奏統領兵
士赴歴亭軍前戊寅至貝州命四丞相及學士李琪盧
文度知制誥竇賞等十五人扈從其左常侍韋戩等二
十三人止焉己卯發自貝州夕駐蹕于野落三月庚辰
朔次于棗彊縣之西原(通鑑辛己至下博南登觀津冢/趙將符習引數百騎巡邏不知)
(是帝遽前逼之或告曰晉兵大至矣帝/棄行幄亟引兵趣棗强與楊師厚軍合)丙戌鎮定諸軍
招討使楊師厚奏下棗彊縣車駕即日疾馳南還丁亥
復至貝州庚寅楊師厚與副招討李周彛等准詔來朝
辛卯詔丞相翰林六學士文武從官都招討使及諸軍
統指揮使等賜食于行殿壬辰命以羊酒等各賜從官
甲午幸貝州之東闉閲武乙未帝復幸東闉閲騎軍敕
以攻下棗彊縣有功將校杜暉等一十一人竝超加檢
校官衙官宋彦等二十五人竝超授軍職丙午次濟源
縣詔曰淑律將遷亢陽頗甚宜令魏州差官祈禱龍潭
戊申詔曰雨澤愆期祈禱未應宜令宰臣各于魏州靈
祠精加祈禱(五代㑹要三月詔曰夫隆興邦國必本于/人民惠養疲嬴凡資于令長苟選求之踰)
(濫固撫理之乖違如聞吏部擬官中書降授或縁親舊/所請或為勢要所于姑徇私情靡求才實兹念蠧弊宜)
(舉條章今後應中書用人及吏部注擬竝宜省蕃身之/才業騐為政之否臧必有可觀方可任用如或尚行請)
(説猶假貨財其所司人/吏必當推窮重加懲斷)四月己酉幸魏州金波亭賜宴
宰臣文武官及六學士甲寅夕月掩心大星丙辰勅近
者星辰違度式在修禳宜令兩京及宋州魏州取此月
至五月禁斷屠宰仍各于佛寺開建道塲以迎福應已
未次黎陽縣(通鑑乙卯博王友文來朝請帝還東都/丁己發魏州己未至黎陽以疾淹畱)東
都畱守官吏奉表起居賜丞相從官酒食有差己巳至
東都博王友文以新創食殿上言并進准備内宴錢三
千貫銀器一千五百兩辛未宴于食殿召丞相及文武
從官等侍焉帝泛九曲池御舟傾帝堕溺于池中宫女
侍官扶持登岸驚悸久之制加建昌宫使金紫光禄大
夫檢校司徒開封尹博王友文為特進檢校太保兼開
封尹依前建昌宫使充東都畱守戊寅車駕發自東京
夕次中牟縣五月己卯朔從官文武自丞相而下竝詣
行殿起居親王及諸道藩帥咸奉表來上庚辰發鄭州
至榮陽河南尹魏王宗奭望塵迎拜河陽畱後贊懐州
刺史叚明逺等邐迤來迎夕次汜水縣帝召魏王宗奭
入對便于御前賜食數刻乃退壬午駐蹕于汜水宰臣
河南尹六學士竝于内殿起居敕以建昌宫事委宰臣
于兢領之(五代㑹要其年六月廢昌宫以河南尹魏王/張宗奭為國計使凡天下金榖兵戎舊𨽻建)
(昌宫者/悉主之)癸未帝發自汜水宣令邵贊叚明逺各歸所理
午憇任村頓夕次孝義宫畱都文武禮部尚書孔續而
下道左迎拜次偃師甲申至都文武臣奉迎于東郊渤
海遣使臣貢宰臣薛貽矩抱恙在假不克扈從宣問旁
午仍命且駐東京以俟良愈及薨帝震悼頗久命雒苑
使曹守璫往弔祭之又命輟六日七日八日朝參丞相
文武竝詣上閤門進名奉慰丁亥以彗星謫見詔兩京
見禁囚徒大辟罪以下逓減一等限三日内疏理訖聞
奏(五代㑹要彗見于靈臺之西至五月始降赦宥罪以/答天譴又云五月壬戌夜熒惑犯心大星去心四度)
(順行司天奏大星為帝王/之星宜修省以答天譴)詔曰生育之人爰當暑月乳
哺之愛方及薰風儻肆意于刲屠豈推恩于長養俾無
殄暴以助發生宜令兩京及諸州府夏季内禁斷屠宰
及採捕天民之窮諒由賦分國章所在亦務興仁所在
鰥寡孤獨廢疾不濟者委長吏量加賑䘏史載葬枯用
彰軫恤禮稱掩骼將致和平應兵戈之地有暴露骸骨
委所在長吏差人專功收瘞國癘之文尚標七祀良藥
之市亦載三醫用憐無告之人宜徴有喜之術凡有疫
之處委長吏檢尋醫方于要路曉示如有家無骨肉兼
困窮不濟者即仰長吏差醫給藥救療之辛卯詔曰亢
陽滋甚農事已傷宜令宰臣于兢赴中嶽杜曉赴西嶽
精切祈禱其近京靈廟宜委河南尹五帝壇風師雨師
九宫貴神委中書各差官祈之(通鑑閏月壬戌帝疾甚/謂近臣曰我經營天下)
(三十年不意太原餘孽更昌熾如此吾觀其志不小天/復奪我年伐死諸兒非彼敵也吾無葬地矣因哽咽絶)
(而復蘇帝長子郴王友裕早卒次假子友文帝特愛之/常畱守東都兼建昌宫使次郢王友珪其母亳州營倡)
(也為左右控鶴都指揮使次均王友貞為東都馬步都/指揮使初元貞張皇后嚴整多智帝敬憚之后殂帝縱)
(意聲色諸子雖在外常徴其婦入侍帝往往亂之友文/婦王氏色美帝尤寵之雖未以友文為太子帝意常屬)
(之友珪心不平友珪常有過帝撻之友珪益不自安帝/疾甚命王氏召友文于東都欲與之訣且付以後事友)
(珪婦張氏亦朝夕侍帝側知之密告友珪曰大家以傳/國寳付王氏懐往東都吾屬死無日矣夫婦相泣左右)
(或説之曰事急計生何不改圖時不可失六月丁丑朔/帝命敬翔出友珪為萊州刺史即令之官己宣㫖未行)
(勅時左遷者多追賜死友珪益恐戊寅友珪易服微入/左龍虎軍見統軍韓勍以情告之勍亦見功臣宿將多)
(以小過被誅懼不自保遂相與合謀勍以牙兵五百人/從友珪雜控鶴士入伏于禁中夜斬關入至寢殿侍疾)
(者皆散走帝驚起問反者為誰友珪曰非它人也帝曰/我固疑此賊恨不早殺之汝悖逆如此天地豈容汝乎)
(友珪曰老賊萬叚友珪僕夫馮廷諤刺帝腹刄出于背/友珪自以敗氈裹之瘞于寢殿秘不發䘮遣供奉官丁)
(昭溥馳詣東都命均王友貞殺友文己卯矯詔稱博王/友文謀逆遣兵突入殿中賴郢王友珪忠孝將兵誅之)
(保全朕躬然疾因震驚彌致危殆宜令友珪權主軍國/之務韓勍為友珪謀多出府庫金帛賜諸軍及百官以)
(取悦辛己丁昭溥還聞友文己/死乃發䘮宣遺制友珪即帝位)友珪塟太祖于伊闕縣
號宣陵(五代㑹要太祖崩年六十一中書侍郎平章事/杜曉撰哀冊文門下侍郎平章事趙光逄撰諡)
(冊文太常卿李燕撰諡議史五代史補太祖朱全忠黄/巢之先鋒巢入長安以刺  王鐸圍同州太祖遂降鐸)
(承制拜同州刺史黄巢滅淮蔡間秦宗權復盛朝廷以/淮蔡與汴州相接太祖汴人必究其能否遂移授宣武)
(軍節度使以討宗權未幾滅之自是威福由己朝廷不/能制遂有天下先是民間傳讖曰五公符又謂之李淳)
(風轉天歌其字有八牛之年識者以八牛乃朱字則太/祖革命之應焉  太祖之用兵也法令嚴峻每戰逐隊)
(主帥或有没而不反者其餘皆斬之謂之跋隊斬自是/戰無不勝然健兒且多竄匿州郡疲于追捕因下令文)
(面健兒文面自此始也昭五代史闕文世傳梁太祖迎/昭宗于鳯翔素服待臯  宗佯為鞵系脱呼梁祖曰全)
(忠為吾繫鞵梁祖不得己跪而結之流汗浹背時天子/扈蹕尚有衛兵昭宗意謂左右擒梁祖以殺之其如無)
(敢動者自是梁祖被召多不至盡去昭宗禁衛皆用汴/人矣臣謹案梁祖以天復三年迎唐昭宗于岐下嵗在)
(甲子其年改天祐至國初建隆庚申嵗纔五十六年矣/然則乾徳七十嵗人皆目覩其事葢唐室自懿宗失政)
(天下亂離故武宗以下實録不傳于世昭宗一朝全無/記注梁祖在位止及六年均帝朝詔史臣修梁祖實録)
(岐下繫鞵之事恥而不書晉天福中史臣張昭重修唐/史始有昭宗本紀但云即位之始有㑹昌之風岐陽事)
(迹不能追補此亦明唐昭宗有英睿之氣而衰運不振/又明左右無忠義奮發之臣致梁祖得行其志有所警)
(誡不可/不書)
　
　
　
　
　
　
　舊五代史巻七
　舊五代史巻七考證
梁太祖紀七仍命押領送至貝　　貝原本訛具今據通
　鑑改
畧封訖　案此下疑有闕文今無可校姑仍之
晨發衛州　案原本脱發字今據文増入
三月庚辰朔次于棗彊縣之西原　　案通鑑辛己趣棗
　彊與是書異
丙戌奏下棗彊縣車駕即日南還丁亥復至貝州　案通
　鑑帝以蓨縣未下引兵攻之丁亥始至縣西戊子至
　冀州與是書異地又案五代春秋二月侵趙克棗彊
　與是書異月
四月己酉幸魏州　案通鑑乙已帝發貝州丁未至魏
　州俱在三月與是書異
宜徴有喜之術　喜原本訛嘉今改正
九宫貴神　貴原本訛降今據通典及新唐書改正
　舊五代史巻七考證
欽定四庫全書
　舊五代史巻八
　　宋門下侍郎參知政事監修國史薛居正等撰
　梁書第八
　　末帝紀上
末帝諱瑱初名友貞及即位改名鍠貞明中又改今諱
太祖第四子也母曰元貞皇后張氏以唐文德元年戊
申嵗九月十二日生於東京帝美容儀性沈厚寡言雅
好儒士唐光化三年授河南府參軍太祖受禪封均王
時太祖初置天興軍最為親衛以帝為左天興軍使開
平四年夏進位檢校司空依前天興軍使充東京馬步
軍都指揮使乾化二年六月二日庶人友珪弑逆矯太
祖詔遣供奉官丁昭溥馳至東京密令帝害博王友文
友珪即位以帝為東京留守行開封尹檢校司徒友珪
以簒逆居位羣情不附㑹趙巖至東京從帝私讌因言
及社稷事帝以誠欵謀之巖曰此事易如反掌成敗在
招討楊令公之手但得一言諭禁軍其事立辦巖時典
禁軍洎還洛以謀告侍衛親軍袁象先帝令腹心馬愼
交之魏州見師厚且言成事之日賜勞軍錢五十萬緡
仍許兼鎭愼交燕人也素有膽辨乃説師厚曰郢王殺
君害父簒居大位宫中荒淫靡所不至洛下人情已去
東京物望所歸公若因而成之則有輔立之功討賊之
効師厚猶豫未决謂從事曰吾于郢王君臣之分已定
無故改圖人謂我何愼交曰郢王以子弑父是曰元兇
均王為君為親正名仗義彼若一朝事成令公何情自
處師厚驚曰幾誤計耳乃令小校王舜賢至洛密與趙
巖袁象先圖議時有左右龍驤都在東京帝偽作友珪
詔遣還洛下先是劉重遇部下龍驤一指揮于懐州叛
經年搜捕其黨帝因遣人激怒其衆曰郢王以龍驤軍
嘗叛追汝等洛下將盡坑之翼日乃以偽詔示之(通鑑/攷異)
(云梁太祖實録丙戌東京言龍驤軍准詔追赴西京軍/情不肯進發實友珪徴之非友貞偽作但激怒言坑之)
(耳/)諸軍憂恐將校垂泣告帝乞指生路帝諭之曰先帝
三十餘年經營社稷千征萬戰爾等皆曾從行今日先
帝尚落人姧計爾等安所逃避因出梁祖御容以示諸
將帝欷歔而泣曰郢王賊害君父違天逆地復欲屠滅
親軍爾等茍能自趨洛陽擒取逆竪告謝先帝即轉禍
為福矣衆踊躍曰王言是也皆呼萬嵗請帝為主時偽
鳯厯元年二月十五日也帝乃遣人告趙巖袁象先傅
暉朱珪等十七日象先引禁軍千人突入宫城遂誅友
珪事定象先遣趙巖賫𫝊國寳至東京請帝即位于洛
陽帝報之曰夷門太祖創業之地居天下之衡北拒并
汾東至淮海國家藩鎭多在厥東命將出師利于便近
若都洛下非良圖也公等如堅推戴册禮宜在東京賊
平之日即謁洛陽陵廟是月帝即位于東京乃去鳯厯
之號稱乾化三年詔曰我國家賞功罰罪必叶朝章報
德伸免敢欺天道茍顯違于法制雖蹔滯于嵗時終振
大綱須歸至理重念太祖皇帝嘗開霸府有事四方迨
建皇朝載遷都邑毎以主留重務居守難才慎擇親賢
方膺寄任故博王友文才兼文武識達古今俾分憂于
在浚之郊亦共理于興王之地一心無易二紀于茲嘗
施惠于士民實有勞于家國去嵗郢王友珪常懐逆節
已露凶鋒將不利于君親欲竊窺于神器此際値先皇
寢疾大漸日臻博王乃密上封章請嚴宫禁因以萊州
刺史授于郢王友珪纔覩宣頭俄行大逆豈有自縱兵
于内殿却翻事于東都又矯詔書枉加刑戮乃奪博王
封爵又改姓名寃恥兩深欺誑何極伏頼上𤣥垂祐宗
社降靈俾中外以叶謀致遐邇之共怒尋平内難獲𠞰
元兇既雪恥于同天且免譏于共國朕方期遁世敢竊
臨人遽迫推崇爰膺纘嗣寃憤既伸于幽顯霈澤宜及
于下泉博王宜復官爵仍令有司擇日歸葬云三月丁
未制曰朕仰膺天睠近雪家讎旋聞將相之謀請紹祖
宗之業羣情見廹三讓莫從祗受推崇懼不負倚方欲
蒸嘗寢廟煙類郊丘合徴文體之辭用表事神之敬其
或于文尚淺在理未周亦冀隨時别圖制義雖臣子行
孝重更名于已孤而君父稱尊貴難知而易避今則䖍
遵古典詳考前聞允諧龜筮之占庶合帝王之道載惟
凉德尤愧嘉名中外羣寮當體朕意宜改名鍠庚戌以
天雄軍節度使充潞州行營都招討使開府儀同三司
檢校太尉兼侍中𢎞農郡王揚師厚為檢校太師兼中
書令進封鄴王壬戌以夏州節度使檢校太尉同平章
事李仁福為檢校太師進封隴西郡王戊辰以邢州保
義軍留復檢校太保戴思逺為檢校太傅充邢州節度
使庚午以鎭東軍節度副使充兩浙西面都指揮使行
睦州刺史馬綽為檢校太傅同平章事領秦州雄武軍
節度使進封開國侯是月文武百官上言請以九月十
二日帝降誕日為明聖節休假三日從之夏四月癸未
以西京内外諸軍馬步軍都指揮使檢校司徒左龍虎
統軍濮陽郡開國侯袁象先為特進檢校太保同平章
事充鎭南軍節度江南西道觀察處置等使開封尹判
在京馬步諸軍事進討開國公増食邑一千戸丁酉宣
義軍節度副大使知節度事鄭滑濮等州觀察使檢校
太傅長沙郡開國公羅周翰加特進駙馬都尉五月乙
已天雄軍節度使楊師厚及劉守竒率魏博邢洺徐兖
鄆滑之衆十萬討鎭州庚戌營于鎭之南門外壬子晉
將史建塘自趙州領騎五百入于鎭州師厚知其有備
自九門移軍于下博劉守竒以一軍自貝州掠冀州衡
水阜城陷下博師厚自弓高渡御河逼滄州張萬進懼
送欵師厚表請以萬進為青州節度使以劉守竒為滄
州節度使詔曰太祖皇帝六月一日大忌朕聞姬周已
還並用通喪之禮炎漢之後方行易月之儀厯代相沿
萬幾斯重遂為故實難遽改更朕頃遘家寃近平内難
倐臨祥制俯迫忌辰音容永逺而莫追號感彌深而難
抑將欲表宅憂于中禁是宜輟聽政于外朝雖異常儀
願申罔極宜輟五月二十二日至六月二十九日朝叅
軍機急切公事即不得留滯並仰畫時聞奏施行宰臣
文武百官三上表以國忌廢務多日請依舊制詔報曰
朕聞禮非天降固可酌于人情事繫孝思諒無妨于國
體今以甫臨忌日暫輟視朝冀全哀戚之情用表始終
之節宰臣等累陳章表備述古今慮以萬幾之繁議以
五日之請雖兹懇切難盡允俞况保身方荷于洪基敢
言過毁而權制獲申于至性必在得中宜自今月二十
九日輟至六月七日無煩抑請深體朕懐六月戊子以
滄州順化軍節度使并潞鎭定副招討使檢校太傅同
平章事張萬進為青州節度使秋九月甲辰以光禄大
夫守御史大夫吳興郡開國侯姚洎為中書侍郎平章
事十二月庚午以前鄆州節度檢校司徒食邑二千户
福王友璋為許州節度使檢校太保是月晉王收幽州
執偽燕主劉守光及其父仁㳟歸晉陽
乾化四年春正月壬寅以青州節度使張萬進為兖州
節度使檢校太尉二月甲戌以感化軍節度使華商等
州觀察使檢校太傅同平章事太原郡開國公康懐英
為大安尹充永平軍節度使大安金棣等州觀察處置
使夏四月丁丑以守司空平章事于兢為工部侍郎尋
貶萊州司馬以其挾私與軍校遷改故也是日以行營
左先鋒馬軍使濮州刺史王彦章為澶州刺史充行營
先鋒步軍都指揮使加光禄大夫檢校太保封開國伯
以永平軍節度使檢校太傅同平章事劉鄩為開封尹
遥領鎭南軍節度使五月癸丑朔方軍留後檢校司徒
韓洙起復授朔方軍節度使檢校太保秋七月晉王率
師自黄澤嶺東下冦邢洺魏博節度使楊師厚軍于漳
水之東晉將曹進金來奔晉軍遂退九月徐州節度使
王殷反時朝廷以福王友璋鎭徐方殷不受代乃下詔
削奪殷在身官爵仍令却還本姓蔣便委友璋及天平
軍節度使牛存節開封尹劉鄩等進軍攻討是時蔣殷
求救于淮南楊溥遣大將軍瑾率衆來援存節等逆擊
敗之
貞明元年春牛存節劉鄩㧞徐州逆賊蔣殷舉族自燔
而死于火中得其屍梟首以獻詔福王友璋赴鎭閏二
月甲午延州節度使太原西面招討應接使檢校太師
兼中書令渤海郡王髙萬興進封渤海王三月辛酉朔
以天平軍節度副大使知節度事兼淮南西北面行營
招討應接等使檢校太傅同平章事牛存節為檢校太
尉加食邑一千戸賞平徐之功也丁卯以右僕射兼門
下侍郎同平章事監修國史判度支趙光逢為太子太
保致仕魏博節度使楊師厚薨輟視朝三日初師厚握
强兵據重鎭每邀朝廷姑息及薨輟視朝三日或者以
為天意租庸使趙巖租庸判官邵贊獻議于帝曰魏博
六州精兵數萬蠹害唐室百有餘年羅紹威前㳟後倨
太祖每深含怒太祖尸未屬纊師厚即肆隂謀蓋以地
廣兵强得肆其志不如分削使如身使臂即無不從也
陛下不以此時制之寧知後之人不為楊師厚耶若分
割相魏為兩鎭則朝廷無北顧之患矣帝曰善即以平
盧軍節度使賀德倫為天雄軍節度使遣劉鄩率兵六
萬屯河朔詔曰分疆裂土雖賞勲勞建節屯師亦從機
便比者魏博一鎭廵屬六州為河朔之大藩實國家之
巨鎭所分憂寄允謂重難將叶事機須期通濟但縁鎭
定賊境最為魏博親鄰其次相衛兩州皆控澤潞山口
兩道並連于晉土分頭常冦于魏封既須日有戰争未
若俱分節制免勞兵力因奔命于兩途稍泰人心俾安
居于終日其相州宜建節度為昭德軍以澶衛兩州為
屬郡以張筠為相州節度使已丑魏博軍亂囚節度使
賀德倫是時朝廷既分魏博六州為兩鎭命劉鄩統大
軍屯于南樂以討王鎔為名遣澶州刺史行營先鋒步
軍都指揮使王彦章領龍驤五百騎先入于魏州屯于
金波亭詔以魏州軍兵之半𨽻于相州并徙其家焉又
遣主者檢察魏之帑廩既而德倫促諸軍上路姻族辭
決哭聲盈巷其徒乃相聚而謀曰朝廷以我軍府强盛
故設法殘破况我六州厯代藩府軍門父子姻族相連
未嘗逺出河門離親去族一旦遷于外郡生不如死三
月二十九日夜魏軍乃作亂放火大掠首攻龍驤軍王
彦章斬關而遁遲明殺德倫親軍五百餘人于牙城執
德倫置之樓上有効節軍校張彦者最為麤暴膽氣伏
人乃率無頼輩數百止其剽掠是日魏之士庶被屠戮
者不可勝紀帝聞之遣使齎詔安撫(通鑑夏四月帝遣/供奉官扈異撫諭)
(魏/軍)乃許張彦除郡厚賜將士優賞彦等不遜投詔于地
侮罵詔使因廹德倫飛奏請却復相衛抽退劉鄩軍帝
復遣諭曰制置已定不可改易如是者三彦等奮臂南
向而罵曰傭保兒敢如是也復廹德倫列其事時有文
吏司空頲者甚有筆才彦召見謂曰為我更草一狀詞
宜抵突如更敢違則渡河擄之乃奏曰臣累拜封章上
聞天聽在軍衆無非共切何朝廷皆以為閑半月三軍
切切而戈矛未息一城生聚皇皇而控告無門惟希俯
鑒丹𠂻茍從衆欲須垂聖允斷在不疑如或四向取謀
俱慮六州俱失言非意外事在目前張彦又以楊師厚
先兼招討使請朝廷依例授之故復逼德倫奏曰臣當
道兵甲素精貔貅極鋭下視并汾之敵平吞鎭定之人
特乞委臣招討之權試臣湯火之節茍無顯効任賜明
誅詔報曰魏博冦敵接連封疆懸逺凡于應赴須在師
徒是以别建節旄各令捍禦并鎭則委魏博控制澤潞
則遣相衛枝梧咸逐便安貴均勞逸巳定不移之制宜
從畫一之規至于征伐事權亦無定例且臨清王領鎭
之日羅紹威守藩以來所領事銜本無招討秪自楊師
厚先除陜滑二帥皆以招討兼權因兹帶過鄴中原本
本不曾落下茍循事體寧恡施行况今劉鄩指鎭定出
征康懐英往邠岐進討秪令統帥師旅亦無招討使銜
切宜徧諭羣情勿興浮議倚注之意卿宜體之詔至張
彦壊裂抵之于地謂德偷曰梁主不達時機聽人穿鼻
城中擾攘未有所依我甲兵雖多須資勢援河東晉王
統兵十萬匡復唐朝世與大梁仇讎若與我同力事無
不濟請相公改圖以求多福德倫不得巳而從之乃遣
牙將曹廷隱奉書求援于太原彦使德倫告諭軍城曰
可依河東稱天祐十三年此後如有人將文字于河南
往來便仰所在處置是月邠州留後李保衡以城歸順
保衡楊崇本養子也崇本乃李茂貞養子任邠州二十
餘年去嵗為其子彦魯所毒彦魯領知州事五十餘日
保衡殺彦魯送欵于帝即以保衡為華州節度使以河
陽留後霍彦威為邠州節度使五月晉王率師赴魏州
節度使牛存節薨是月鳯翔李茂貞遣偽署涇州節度
使劉知俊率師攻邠州以李保衡歸順故也自是凡攻
圍十四月節度使霍彦威諸軍都指揮使黄貴堅守捍
冦㑹救軍至岐人乃退六月庚寅晉王入魏州以賀德
倫為大同軍節度使舉族遷于晉陽是月晉人陷德州
秋七月又陷澶州刺史王彦章棄城來奔(通鑑晉人夜/襲澶州刺史)
(王彦章在劉鄩營/晉人獲其妻子)是月劉鄩自洹水潛師由黄澤路西
趨晉陽至樂平縣值霖雨積旬乃班師還次宗城遂至
貝州軍於堂邑遇晉軍轉鬬數十里晉軍稍退翼日鄩
移軍于莘八月賀瓌收復澶州九月以行營先鋒歩軍
都指揮使行澶州刺史檢校太保王彦章為汝州防禦
使依前行營先鋒步軍都指揮使壬午正衙命使册德
妃張氏是夕妃薨冬十月辛亥康王友孜謀反伏誅是
夕帝于寢殿熟寐忽聞御榻上寳劍有聲帝遽起視之
而友孜之黨巳入于宫中帝揮之獲免(清異録末帝夜/于寢間擒刺客)
(乃康王友孜所遣帝自戮之造雲母/匣貯所用劍名匣曰䕶聖將軍之館)壬午葬德妃張氏
十一月乙丑改乾化五年為貞明元年十二月乙未詔
升華原縣為崇州静勝軍以美原縣為裕州以為屬郡
以偽命義勝軍節度使鼎耀等州觀察使特進檢校太
保同平章事李彦韜為特進檢校太傅同平章事充静
勝軍節度使崇裕等州觀察使河内郡開國侯仍復本
姓温名昭圖昭圖華原賊帥也李茂貞以養子以華原
為耀州美原為鼎州偽命昭圖為節度使至是歸欵故
有是命
貞明二年春正月庚申以皇伯父宋州節度使開府儀
同三司檢校太師兼中書令廣王全昱為守中書令餘
如故(通鑑二年春正月宣武節度使/守中書令廣德靖王全昱卒)以浙江東道營田
副使檢校太傅前常州刺史杜建徽􁂷領涇州節度使
二月丙申右僕射門下侍郎平章事諸道鹽鐵轉運等
使楊涉罷相守左僕射涉累上章以疾辭位故有是命
是月命許州節度使王檀河陽節度使謝彦章汝州防
禦使王彦章率師自隂地關抵晉陽急攻其壘不克而
旋三月劉鄩率師與晉王大戰于故元城鄩軍敗績先
是鄩駐于莘帝以河朔危急師老于外餉饋不充遣使
賜鄩詔㣲有責讓鄩奏以寇勢方盛未可輕動帝又問
鄩决勝之䇿鄩奏曰但人給糧十斛盡則破敵帝不悦
復遣促戰鄩召諸將會議諸將欲戰鄩黙然一日引軍
攻鎭定之營彼衆大駭上下騰亂俘斬甚衆時帝遣偏
將楊延直領軍萬餘人屯澶州以應鄩既而晉王詐言
歸太原劉鄩以為信是月召楊延直會于魏城下鄩自
莘率軍亦至與延直㑹既而晉王自貝州至鄩引軍漸
退至故元城西與晋人决戰大為其所敗追襲至河上
軍士赴水死者甚衆鄩自黎陽濟河奔滑州已已制以
鄩為滑州宣義軍節度副大使知節度事晉人攻衛州
䧟之又䧟惠州夏四月乙酉朔威武軍節度使守太傅
兼中書令閩王王審知賜號忠勤保安興國功臣餘如
故晉人陷洺州癸卯夜捉生都將李霸作亂龍驤都將
杜晏球討平之時遣捉生軍千人戍楊劉軍出宋門外
是夜由水門復入二鼓大譟火發燭城李霸與其徒燔
建國門不克龍驤都將杜晏球屯鞠場聞亂兵至率騎
擊之亂軍退走馬登建國門晏球奏曰亂者惟李霸一
軍但守宫城遲明臣必破之未明晏球誅霸及其同惡
京師方定是月以行營先鋒步軍都指揮使汝州防禦
使王彦章為鄭州防禦使依前先鋒步軍都指揮使五
月晉軍還太原六月晉人急攻邢州帝遣捉生都將張
温率步騎五百人入于邢州至内黄温率衆降于晉人
秋七月甲寅朔晉王自太原至魏州節度使張筠棄城
奔京師邢州節度使閻寳以城降于晉王壬戌以淮南
鎭東等軍節度使充淮南宣潤等道西面行營都統開
府儀同三司尚父守尚書令吳越王錢鏐為諸道兵馬
元帥餘如故以左僕射楊涉為太子太傅致仕八月丁
酉以開府儀同三司太子太保致仕趙光逢為司空兼
門下侍郎平章事𢎞文館太學士延資庫使充諸道監
鐡轉運使九月晋王還太原滄州節度使戴思逺棄城
來奔晋人陷貝州(歐陽史本紀二年九月晋人克貝州/守將張源徳死之又死事傳畧云太)
(祖時源德自金兵衛將軍為蔡州刺史貞明元年魏博/節度使楊師厚卒末帝分魏相等六州為兩鎮遣劉鄩)
(將兵萬人屯于魏魏軍叛降晋源德為鄩守貝州晋王/入魏諸将欲先擊貝州晋王曰貝城小而堅攻之難卒)
(下乃先襲破德州然後以兵五千攻源德源德堅守不/下晋軍塹而圍之已而劉鄩大敗于故元城南走黎陽)
(六鎮數十州之地皆歸晋獨貝一州圍之踰年不可下/源德守既堅而貝人聞晋已盡有河北城中食且盡乃)
(勸源德出降源/德不從遂見殺)己夘天平軍節度副大使知節度事檢
校太師兼中書令瑯邪郡王王檀薨八月丁酉以開府
儀同三司中書侍郎兼吏部尚書同平章事集賢殿大
學士判戸部敬翔為右僕射兼門下侍郎平章事監修
國史判度支以光禄大夫中書侍郎同平章事鄭珏為
特進兼刑部尚書平章事集賢殿大學士判戸部十月
晉王自太原至魏州是月前昭義軍節度使檢校太師
兼侍中陳留郡王葛從周薨是嵗河北諸州悉入于晋
　
　
　
　
　
　
　
　
　
　
　
　
　
　舊五代史巻八
　舊五代史巻八攷證
梁末帝紀上末帝諱瑱　案瑱原本訛􁋟今從歐陽史
　改正
太祖第四子也　案歐陽史作第三子五代㑹要與是
　書同蓋并假子傅王友文而數之也
以帝為左天興軍使　案原本脱使字今據歐陽史増
　入
帝乃遣人告趙巖袁象先傅暉朱珪等　案原本脱暉
　字今據通鑑増入
近雪家讎　案原本脱家字今據冊府元龜増入
濮陽郡開國侯袁象先　濮陽原本作傅陽今據象先
　本𫝊改正
師厚自弓髙渡逼滄州張萬進懼　滄州原本作凉州
　攷歐陽史劉守光𫝊萬進乃滄州守將今改正
滄州順化軍節度使張萬進為青州節度使　案順化
　原本作順俟今據通鑑注滄州為順化軍改正又青
　州通鑑作平盧攷後文是時賀德倫為平盧節度使
　當從此書作青州為是
冦邢洺　邢原本作鄜今據五代春秋七月來侵邢州
　改正
貞明元年春牛存節劉鄩拔徐州　案徐州之拔是書本
　紀及蔣殷傅俱不書月五代春秋及歐陽史俱作正月通
　鑑作二月通鑑攷異又作乾化四年十一月未詳孰是
判度支趙光逢　逄原本作逯今據唐書列傳改正
既須日有戰争　案原本脱戰争二字今據册府元龜
　増入
王彦章為汝州防禦使　汝州原本作許州今據通鑑
　改正
康王友孜謀反　案友孜通鑑作友敬與是書異
十一月乙丑改乾化五年為貞明元年　案通鑑考異
　引吳越備史作正月壬辰朔改元大赦歐陽史五代
　春秋俱從是書
　
　
　
　
　
　
　
　
　
　
　
　
　
　
　
　舊五代史巻八攷證
欽定四庫全書
　舊五代史巻九
　　宋門下侍郎參知政事監修國史薛居正等撰
　梁書第九
　　末帝紀中
貞明三年春正月戊午以前淄州刺史髙允竒爲右羽
林統軍癸亥以前天平軍馬步軍都指揮使檢校太保
朱勍爲懷州刺史癸酉以右天武軍使石釗爲密州刺
史戊寅以前懷州刺史李建爲安州刺史仍賜名知節
已夘以宣義軍節度副大使知節度事北面行營副招
討等使特進檢校太傅霍彦威爲天平軍節度副大使
知節度事二月甲申晉王攻我黎陽劉鄩拒之而退乙
酉前蔡州刺史董璋權知宣義軍軍州事丁亥以前右
羽林軍統軍梁繼業爲左衛上將軍壬辰以租庸判官
檢校司徒張紹珪爲光祿卿依前充租庸判官癸已以
權知平盧軍軍州事客省使知銀臺事元湘爲檢校司
空甲午以飛龍使婁繼英爲左武衛大將軍三月庚申
以前平戎軍使檢校司徒郭紹賓爲禧州刺史辛酉以
前天平軍節度副使裴彦爲隨州刺史戊寅湖州刺史
錢傳璟蘇州刺史錢傳璙鎭海軍節度副史錢傳瓘温
州刺史錢傳璲睦州刺史錢傳琇寶州刺史錢傳􁀙明
州刺史錢傳球義州刺史錢傳㻑峯州刺史錢傳珦巒
州刺史錢傳琰鎭海軍都知兵馬使錢傳璛等凡一十
一人竝加官勲階爵從呉越王錢鏐之請也夏四月庚
辰以前行左武衛大將軍蔡敬思爲右武衛上將軍辛
已以前安州刺史劉玘權知晉州軍州事以前密州刺
史張實爲潁州刺史充本州團練使癸未以六軍押衙
充左天武軍使劉彦珪爲澶州刺史辛卯以右千牛衛
大將軍劉璩充契丹宣諭使詔諸道兵馬元帥開幕除
吏一同天策上將府故事辛丑以清海軍元從都押衙
隴州刺史呉鍔爲檢校司空癸卯以兩浙衙内先鋒指
揮使守峯州刺史錢傳珦爲泗州刺史六月庚辰以前
東京馬步都指揮使兼左天武軍使雷景從爲汝州刺
史充本州防禦使辛卯以租庸判官光祿大夫檢校司
徒行光祿卿張紹珪爲申州刺史壬辰以權知晉州建
寧軍軍州事前安州刺史劉玘爲建寧軍節度觀察畱
後秋七月丁已以淄州刺史陳洪爲棣州刺史乙丑以
刑部員外郎封翹爲翰林學士丙寅以汝州刺史楊延
直爲左衛大將軍以前左衛上將軍劉重霸爲起復雲
麾將軍右驍衛上將軍庚午以六軍諸衛副使起復雲
麾將軍檢校太保張業為淄州刺史八月辛已以左神
武軍統軍周武為寧州刺史以左崇安指揮使前申州
刺史劉仁鐸為衍州刺史戊子泰寧軍節度使張萬進
賜名守進九月庚申以遙領常州刺史張昌孫遙領夀
州刺史充本州團練使冬十月壬午以權西面行營都
監左武衛上將軍張筠權知商州軍州事戊子詔曰太
子太傅李戬多因釋教誑惑羣情此後不得出入無恒
癸已以前崇徳軍使張思綰為左武衛上將軍已亥以
啓聖匡運同德功臣諸道兵馬元帥淮南鎭海鎭東等
軍節度使充淮南宣潤等四面行營都統開府儀同三
司尚書令呉越王錢鏐為天下兵馬元帥壬寅以尚書
左丞呉藹為工部尚書充兩浙官告使是月晉王自魏
州還太原閏十月丁卯以前商州刺史徐璫為左驍衛
上將軍充西都大内皇墻使十一月壬午以中書侍郎
平章事鄭珏權判户部事戊子以寧州刺史周武為武
静軍防禦使守慶州刺史以河潼軍使竇廷琬為寧州
刺史十二月晉王自太原復至魏州庚申以左金吾衛
大將軍充街使華温琪為右龍虎軍統軍以右龍虎軍
統軍張彦勲為商州刺史以前西京大内皇墻使李項
為右威衛上將軍以左金吾衛上將軍李周彛權兼左
街使壬戌以守太尉兼中書令河南尹判六軍諸衛事
魏王張宗奭為天下兵馬副元帥丙寅以西面行營馬
軍都指揮使檢校太保鄭州刺史充本州防禦使王彦
章為檢校太傅丁卯以西面行營馬歩都指揮使左龍
虎軍統軍賀瓌為檢校太傅同中書門下平章事充宣
義軍節度使鄭滑濮等州觀察處置等使(通鑑云時論/平慶州功故)
(賀瓌/進秩)已已帝幸洛陽為來年有事於南郊也遂幸伊闕
親拜宣陵時租庸使趙巖勸帝郊天且言帝王受命須
行此禮願陛下力行之宰臣敬翔奏曰國家自劉鄩失
律以來府藏殫竭箕斂百姓供軍不暇郊祀之禮頒行
賞賚所謂取虛名而受實弊也况晉人壓境車駕未可
輕動帝不聽遂行是月晉人陷楊劉城帝聞之懼遂停
郊禮車駕急歸東京(通鑑云道路訛言晉軍已入大梁/扼汜水矣從官皆憂其家相顧涕)
(泣帝惶駭失/圖遂罷郊祀)癸酉詔文武兩班除元隨駕人數外其餘
竝令御史司憲張衮部署候車駕離京後一兩日發赴
東京甲戌以天下兵馬副元帥太尉兼中書令河南尹
魏王張宗奭為西都留守
貞明四年春正月晉人寇鄆濮之境車駕至自洛陽庚
辰以蔡州刺史姚勍權知感化軍節度觀察留後乙酉
以前静難軍馬歩軍都指揮使黄貴為蔡州刺史甲午
以右領軍衛上將軍齊奉國為左金吾衛大將軍充街
使二月遣将謝彦章帥衆數萬迫楊劉城甲子晉王來
援楊劉城彦章之軍不利而退三月壬午以前右武衛
上將軍張筠為左衛上將軍癸已以鎭國軍節度押衙
充本道馬步軍都指揮使江可復為衍州刺史壬寅鎭
海鎭東等軍節度行軍司馬秦州節度使檢校太傅同
平章事馬綽加檢校太尉同平章事依前鎭海鎭東等
軍節度行軍司馬餘如故從錢鏐之請也夏四月丁未
以宣徽院使右衛上將軍趙縠權知青州軍州事以宣
徽院副使韋堅權知本院事已酉以銀青光祿大夫行
中書侍郎同中書門下平章事權判户部鄭珏為金紫
光祿大夫中書侍郎兼刑部尚書平章事集賢殿大學
士判户部上柱國仍進封滎陽郡開國侯加食邑五百
户以金紫光祿大夫行尚書吏部侍郎上柱國蘭陵縣
開國男食邑三百户蕭頃為中書門下平章事仍進封
蘭陵縣開國伯加食邑四百户庚戌以前崇德軍使前
右武衛大將軍杜存為右領軍衛上將軍甲寅以刑部
郎中充史館修撰竇專為翰林學士初學士竇夢徵草
錢鏐麻貶蓬萊尉帝召專入翰林遣崇政使李振問宰
相云專是宰臣蕭頃女婿令中書商量可否中書奏曰
宰相親情不居清顯避嫌之道雖著舊規若䝉特恩亦
有近例固不妨事帝乃可之已未靈武節度使韓洙洛
起復授開府儀同三司依前檢校太傅同平章事癸亥
以延州忠義軍節度使太原西面招討應接使檢校太
師兼中書令渤海王髙萬興兼鄜延兩道都制置使餘
如故時萬興弟鄜州節度使萬金卒故有是命已已以
開府儀同三司守司空兼門下侍郎同平章事趙光逢
為司徒致仕兼加食邑五百户以光逢累上章請老故
也辛未詔宰臣敬翔權判諸道鹽鐵使務壬申以太子
賓客趙光𦙍為吏部侍郎五月甲戌以荆南衙内馬步
軍都指揮使檢校司徒髙從誨領濠州刺史乙亥以特
進檢校太傅前潁州團練使張實為起復雲麾將軍依
前潁州團練使庚辰以工部尚書致仕孔拯為國子祭
酒已丑以太常少卿韋彖為右諫議大夫六月甲辰以
金紫光祿大夫檢校司徒歙州刺史朱令德為忠武軍
節度觀察留後已酉以權知感化軍兩使留後特進檢
校太保姚勍為感化軍節度觀察留後庚戌上以秘書
少監王翹為將作監以其父名秘故也丙辰以左監門
衛將軍康贊美為商州刺史以左衛上将軍張筠為權
知永平軍節度觀察留後兼判大安府事戊午以前景
州刺史衛審符為右衛大將軍庚申以河陽節度充北
面行營排陣兩京馬軍都軍節度等使光祿大夫檢校
太保謝彦章為匡國軍節度陳許蔡等州觀察處置等
使以宣徽院副使韋堅權知河陽軍州事秋七月庚辰
以商州刺史康贊美為起復雲麾將軍依前商州刺史
辛卯以前左驍衛上將軍楊詔為右武衛上將軍戊戌
以前匡國軍節度使檢校尚書左僕射羅周敬為檢校
司空守殿中監駙馬都尉八月丙午以右廣勝軍使劉
君鐸為虢州刺史戊申以武寧軍節度副使李存權知
宿州事辛亥涇原節度使杜建徽加檢校太傅同平章
事建徽呉越王錢鏐之將也遙領涇原節制至是以其
上請加恩故有是命乙卯以蔡州刺史黄貴為絳州刺
史辛酉以絳州刺史尹皓為感化軍節度觀察留後癸
亥以前永平軍節度副使張正已為房州刺史乙丑以
宿州團練使趙麓權知河陽節度觀察留後以左驍衛
將軍劉去非為郢州刺史戊辰以權知永平軍節度觀
察留後兼判大安府事張筠為永平軍節度觀察留後
依前兼判大安府事是月晉王率師次楊劉口遂軍于
麻家渡北面招討使賀瓌以兵屯濮州北行臺村對壘
百餘日晉王以輕騎來覘許州節度使謝彦章發伏兵
掩擊圍之數重會救軍至晉王僅以身免九月丁丑静
勝軍節度崇裕等州觀察處置等使特進檢校太傅同
平章事温昭圖加檢校太尉甲午崇政院副使張希逸
加金紫光祿大夫行秘書少監乙未起復雲麾將軍檢
校太保夀州團練使張昌孫落起復授光祿大夫檢校
太傅冬十月辛丑朔以前感化軍節度觀察留後特進
檢校太保姚勍為左龍虎統軍充西都内外馬歩軍都
指揮使以洛苑使金紫光祿大夫檢校司徒守左威衛
大將軍董璋為右龍虎統軍已酉以安南静海節度使
檢校司徒曲美為檢校太保同平章事庚戌以商州刺
史康贊美為蔡州刺史十一月壬辰前懷州刺史朱勍
授起復雲麾將軍依前懷州刺史十二月庚子朔晉王
領軍迫行臺寨距寨十里結營而止北面招討使賀瓌
殺許州節度使謝彦章濮州刺史孟審澄别将侯温裕
等於軍以謀判聞為行營馬歩都虞候朱珪搆之也晉
王聞之喜曰彼將帥不和亡無日矣丁未以行營諸軍
馬步都虞候光祿大夫檢校太保曹州刺史朱珪為檢
校太傅充匡國軍節度觀察留後依前行營諸軍馬步
都虞候癸丑詔曰行營諸軍馬步都虞候匡國軍節度
觀察留後朱珪昨以冦戎未滅兵革方嚴所期朝夕之
間克弭烟塵之患每於將帥别注憂勞而謝彦章孟審
澄候温裕忽搆異圖将萌逆節頼朱珪挺施貞節密運
沈機果致梟擒免資讎敵特加異殊之命用旌忠孝之
謀便委雄藩俾荷隆渥可檢校太傅充平盧軍節度淄
青登萊等州觀察處置押新羅渤海兩畨等使兼行營
諸軍馬步軍副都指揮使仍進封沛國郡開國侯乙已
起復雲麾將軍檢校太保陳州刺史惠王友能鎭國軍
節度陜虢等州觀察處置等使起復雲麾將軍檢校太
保邵王友誨竝落起復加檢校太傅以前房州刺史牛
知業為右羽林軍統軍癸亥北面招討使賀瓌率大軍
與晉人戰於胡柳陂晉人敗績是日旣晡復為晉人所
敗初晉人起軍將襲東京乃下令軍中老弱悉歸於鄴
是月二十二日晉王次臨濮賀瓌王彦章自行臺寨率
軍躡之二十四日至胡桞陂晉王領軍出戰瓌軍已成
列晉王以騎突之王彦章一軍先敗彦章走濮陽晉人
輜重在陣西瓌領軍薄之晉人大奔自相蹈藉死者不
可勝紀晉大將周德威殁於陣瓌軍乃登土山列陣於
山之下晉王復領兵來戰瓌軍遂敗翼日晉人攻濮陽
䧟之京師戒嚴
貞明五年春正月晉人城徳勝夾河為栅二月乙已以
宣徽院副使韋堅權知徐州軍事三月已卯以華州感
化軍留後尹皓為華州節度使加檢校太保同平章事
癸未制削奪兖州節度使張守進在身官爵以其叛故
也仍命劉鄩為兖州管内安撫制置使領兵以攻之夏
四月壬寅以永平軍留後兼判大安府事張筠為永平
軍節度使檢校太保行大安尹庚戌以鎭海軍北面水
陸都指揮使湖州刺史檢校太傅錢傳璟遙領宣州寧
國軍節度使加同平章事是月賀瓌攻徳勝南城以艨
艟戰艦横於河以扼津濟之路晉人斷其艨艟濟軍以
援南城瓌等退軍五月已已山南東道節度使檢校太
傅孔勍加同平章事丁亥以延州節度使鄜延兩道都
制置太原西面招討應接等使渤海郡王髙萬興為檢
校太師兼中書令充保大忠義等軍節度鄜延管内觀
察等使是月以行營諸軍左廂馬軍都指揮使鄭州防
禦使王彦章為許州匡國軍節度觀察留後依前行營
諸軍左廂馬軍都指揮使六月壬戌以天驥院使李隨
權知登州軍州事秋七月晉王自魏州還太原八月乙
未朔滑州節度使賀瓌卒輟視朝三日詔贈侍中是月
命開封尹王瓚為北面行營招討使瓚乃與許州留後
王彦章等率大軍自黎陽濟營於陽村造浮梁以通津
路九月丙寅制削奪廣州節度使南平王劉巖在身官
爵以其將謀僭號故也仍詔天下兵馬元帥錢鏐指揮
攻討冬十月晉王復至魏州是月劉鄩攻下兖州擒張
守進夷其族十一月丁丑以兖州安撫制置使特進檢
校太傅大彭郡開國公劉鄩為兖州節度使開府儀同
三司檢校太尉同平章事賞平兖之功也辛卯王瓚帥
師至戚城遇晉軍交綏而退十二月戊戌晉王領軍迫
河南寨王瓚率師禦之獲晉將石家才既而瓚軍不利
瓚退保楊村寨晉人䧟濮陽
　
　
　
　
　
　
　
　
　
　
　
　
　
　
　舊五代史巻九
　舊五代史巻九考證
梁末帝紀中以宣義軍節度副大使知節度事　案原
　本脱副字考新唐書百官志及五代會要副大使為
　藩鎭官爵今増入
蘓州刺史錢傳璙　傳璙原本作傳珏今據十國春秋
　改正
峯州刺史錢傳珦　案歐陽史職方志有封州而無峯
　州是書前後俱作峯州未知何據今仍其舊
以刑部員外郎封翹　翹原本訛堯今據封舜卿傳改
　正
靈武節度使韓洙　韓洙原本作韓殊考是書韓遜傳
　洙即遜之子歐陽史雜傳亦作洙今改正
檢校尚書左僕射羅周敬　周敬原本作用敬考是書
　晉列傳作周敬歐陽史羅紹威傳亦作子周敬今改
　正
建徽呉越王錢鏐之將也　建徽原本訛作逹徽今據
　十國春秋改正
賀瓌殺許州節度使謝彦章　案通鑑賀瓌密譖謝彦
　章於帝因與朱珪伏甲以殺彦章蓋密奉帝㫖也是
　書及歐陽史五代春秋俱以賀瓌專殺為文未知孰
　是
制削奪兖州節度使張守進在身官爵仍命劉鄩領兵
　攻之　案是書守進歸晉本紀繫於五年三月張萬
　進傳作四年七月劉鄩傳仍作五月蓋守進潛附於
　晉在四年秋聲罪致討則五年春事也五代春秋以
　守進叛為五年事歐陽史又以劉鄩討之為四年事
　不如是書之徴實
　
　
　
　
　舊五代史巻九考證
欽定四庫全書
　舊五代史卷十
　　宋門下侍郎參知政事監修國史薛居正等撰
　梁書第十
　　末帝紀下
貞明六年春正月戊子以曹州刺史朱漢賔為安州宣
威軍節度使以許州匡國軍節度觀察畱後充散指揮
都軍使檢校太傅王彦章為匡國軍節度使進封開國
侯軍職如故二月癸丑宣州節度使錢傳璟起復依前
檢校太傅同平章事宣州節度使以其丁内艱故也三
月丁亥以前申州刺史張紹珪為大理卿夏四月丁亥
制曰王者愛育萬方慈養百姓恨不驅之仁壽撫以淳
和而炎黄有戰伐之師堯舜有干戈之用諒不獲已其
猶病諸然則去害除妖興兵動衆殺黑龍而濟中土刑
白馬而誓諸侯終能永逸暫勞以至同文同軌古今無
異方册具存朕以眇末之身託億兆之上四海未乂八
年於茲業業兢兢日愼一日雖踰山越海肅慎方來而
召雨徴風蚩尤尚在顧兹殘孽勞我大邦將士乆於戰
征黎庶疲於力役木牛暫息則師人有乏㸑之憂流馬
盡行則丁壯有無聊之苦況青春告謝朱夏已臨妨我
農時迫我戎事永言大計思致小康宜覃在宥之恩稍
示殷憂之㫖用兵之地賦役實煩不有蠲除何使存濟
除兩京已放免外應宋毫潁鄆齊魏滑鄭濮沂密青登
萊淄陳許均房襄鄧沁隨陜華雍晉綘懷汝商等三十
二州應欠貞明四年終已前夏秋兩稅并鄆齊滑濮襄
晉輝等七州兼欠貞明四年已前營田課利物色等並
委租庸使逐州據其名額數目矜放所在官吏不得淹
停制命徴督下民致恩澤不及於鄉閭租稅虚捐於賑
籍其有私放遠年債負生利過倍自違格條所在州縣
不在更與徴理之限兗州城内自張守進違背朝廷結
連蕃冦乆勞攻討頗困生靈言念傷殘尋加給復應天
下見禁罪人如犯大辟合抵極刑者宜示好生特令減
死除準格律常赦不原外徒流已下遞減一等除降官
未經量移者與量移已量移者便與復資云庚子宗正
卿朱守素上言請依前朝置匭院令諫議大夫專判從
之乃以右諫議大夫鄭韜光充知匭使乙已以右僕射
兼門下侍郎同平章事監修國史判度支開國公敬翔
為𢎞文館大學士延資庫使諸道鹽鐵轉運等使餘如
故以中書侍郎兼刑部尚書平章事集賢殿大學士判
户部事鄭珏為監修國史判度支以中書侍郎平章事
蕭頃為集賢殿大學士判户部事以尚書左丞李琪為
中書侍郎平章事丙午吏部侍郎趙光𦙍為尚書左丞
已酉以河中䕶國軍節度副大使知節度事制置度支
解縣池埸等使開府儀同三司守太保兼中書令冀王
友謙依前守太保兼中書令兼同州節度使餘如故癸
丑鄜延節度使兼西面招討接應等使檢校太保兼中
書令渤海郡王高萬興進封延安王賜號匡時定節功
臣前衡州長史劉隲進所撰地理手鏡十巻已未以租
庸判官尚書工部郎中張銳為户部郎中充崇政院學
士辛酉以前吏部侍郎盧協為禮部侍郎五月乙丑故
左衛上將軍齊奉國贈太傅詔曰應文武朝官或有替
罷多年漂流在外者宜令中書門下量才除授勿使栖
遲或有進士䇿名累年未釋褐者與初任一官已釋褐
者依前資叙用乙酉昇宋州為大都督府其餘廢大都
督府額六月遣兗州節度使劉鄩華州節度使尹皓崇
州節度使温昭圖莊宅使叚凝領軍攻同州先是河中
朱友謙襲䧟同州節度使程全暉單騎奔京師友謙以
其子令徳為同州畱後表求節旄不允既而帝慮友謙
怨望遂命兼鎮同州制命將下而友謙已叛遣使求援
於晉故命將討之九月庚寅以供奉官郎公遠充契丹
歡好使晉王遣都將李嗣昭李存審王建及率師來援
同州戰於城下我師敗績諸將以餘衆退保華州羅文
寨冬十月陳州妖賊母乙董乙伏誅陳州里俗之人喜
習左道依浮屠氏之教自立一宗號曰上乘不食葷茹
誘化庸民揉雜淫穢宵聚晝散州縣因循遂致滋蔓時
刺史惠王友能恃戚藩之寵動多不法故姧慝之徒望
風影附毋乙數軰漸及千人攻掠鄉社長吏不能詰是
嵗秋其衆益盛南通淮夷朝廷累發州兵討捕反為賊
所敗陳潁蔡三州大被其毒羣賊乃立母乙為天子其
餘豪首各有樹置至是發禁軍及數郡兵合勢追擊賊
潰生擒母乙等首領八十餘人械送闕下並斬於都市
龍徳元年春正月癸已詔諸道入奏判官宜令御史臺
㸃檢合從正衙退後便於中書門下公叅辭謝如有違
越具名銜聞奏應面賜章服仍令閤門使取本官狀申
中書門下受勑牒後方可結入新銜甲辰以河東道行
營西面應接使前静勝軍節度崇裕等州觀察處置等
使特進檢校太尉同平章事温昭圖為匡國軍節度陳
許蔡等州觀察處置等使以北面行營副招討使匡國
軍節度陳許蔡等州觀察處置等使光禄大夫檢校太
傅王彦章為宣義軍節度副大使知節度事鄭滑濮等
州觀察處置等使依前北面副招討使二月已未以權
知静勝軍節度觀察畱後前汝州防禦使華温琪為静
勝軍節度觀察畱後依前檢校太傅丙寅以荆南節度使檢校太
師兼中書令渤海郡王高季昌為守中書令依前荆南
節度使庚午以晉州建寧軍節度觀察畱後劉玘為晉
州節度使檢校太保壬申史館上言伏見北齊文士魏
收著後魏書於時自魏太武之初至於北齊書不獲就
乃大徴百官家傳刋總斟酌隨條甄舉搜訪遺亡數年
之間勒為一代典籍編在北史固非虚言臣今請明下
制勑内外百官及前資士子帝戚勲家並各納家傳具
述父祖事行源流及才術徳業灼然可考者並纂述送
史館如記得前朝㑹昌已後公私亦任抄録送官皆須
直書不用文藻兼以兵火之後簡牘罕存應内外臣寮
曾有奏行公事關渉制置或討論沿革或章疏文詞有
可採者並許編録送納候史館修撰之日考其所上公
事與中書門下文案事相符會或格言正辭詢訪不謬
者並與編載所冀忠臣名士共流家國之耿光孝子順
孫獲記祖先之丕烈而且周徳見乎殷紀舜典存乎禹
功非唯十世可知庶成一朝大典臣叨庸委任獲領監
修將贖素飡輒干𤣥覽詔從之鹽鐵轉運使敬翔奏請
於雍州河陽徐州三處重置埸院稅茶從之已卯禮部
尚書充西都副畱守兼判尚書省事崔沂奏西京都省
凡有公事奏聞常須借印施行伏請鑄尚書省分司印
一面從之是月鎮州大將王徳明殺其帥王鎔自稱畱
後遣使來求援宰臣敬翔請許之租庸使趙巖等以為
不可乃止三月丁亥朔祠部員外郎李樞上言請禁天
下私度僧尼及不許妄求師號紫衣如願出家受戒者
皆須赴闕比試藝業施行願歸俗者一聽自便詔曰兩
都左右街賜紫衣及師號僧委功徳使具名聞奏今後
有闕方得奏薦仍須道行精至夏臘高深方得補填毎
遇明聖節兩街各許官壇度七人諸道如要度僧亦仰
就京官壇仍令祠部給牒今後只兩街置僧録道録僧
正並廢已丑以前兵部郎中杜光乂為左諫議大夫致
仕壬寅改襄州鄢縣為沿夏縣亳州焦夷縣為夷父縣
密州漢諸縣為膠源縣從中書舍人馬縞請也夏四月
陳州刺史惠王友能反舉兵向闕帝命將出師逆擊敗
之友能走保陳州詔張漢傑率兵進討勑開封府太康
襄邑雍丘三縣遭陳州賊軍奔衝其夏稅只據見苖輸
納五月丙戌朔制曰朕聞惟辟動天惟聖時憲故君為
善則降之以福為不善則降之以災朕以眇末之身託
於王公之上不能荷先帝艱難之運所以致蒼生塗炭
之危兵革薦興災害仍集内省厥咎蓋由朕躬故北有
犬戎猾夏之師西有蒲同亂常之旅連年戰伐積嵗轉
輸䖍劉我士民侵據我郡邑師無宿飽之饋家無擔石
之儲而又水潦為災蟲蝗作殄戒譴作於上怨咨聞於
下而況骨肉之内竊弄干戈畿甸之中輒為陵暴但責
躬而罪已敢怨天以尤人蓋朕無徳以事上𤣥無功以
及兆庶不便於時者未能去有益於民者未能行處事
昧於酌中發令乖於至當招致災患引翼禍殃罪在朕
躬不能自赦夙夜是懼寢食靡寧將勵已以息災爰布
澤而從欲今以薰風方扇旭日初昇朔既視於正陽歴
宜更於嘉號庶惟新之令敷華夏以同歡期克念之心
與皇王而合道其貞明七年宜改為龍徳元年應天下
見禁罪人除大辟罪外遞減一等徳音到後三日内疏
理訖奏應欠貞明三年四年諸色殘欠五年六年夏稅
殘稅並放侍衛親軍及諸道行營將士等第頒賜優當
已從别勑處分左降官與量移已經量移者與復資長
流人各移近地已經移者許歸鄉里前資朝官寄寓遠
方仰長吏津置赴闕内外文武常㕘官節度使畱後刺
史父母亡殁者並與封贈公私債負納利及一倍已上
者不得利上生利先經陣殁將校各與追贈云以宣和
庫使守右領衛將軍李嚴權知兗州軍州事丁亥詔曰
郊禋大禮舊有渥恩御殿改元比無賞給今則不循舊
例别示特恩其行營將士賞賚已給付本家宜令招討
使霍彥威副招討使王彥章陳州行營都指揮張漢傑
曉示諸軍知委是月兗州節度使充河東道行營都招
討使劉鄩卒六月已亥以都㸃檢諸司法物使檢校司
徒行左驍衛大將軍李肅為右威衛上將軍秋七月陳
州朱友能降庚子詔曰朕君臨四海子育兆民唯持不
黨之心庶叶無私之運其有齒予戚屬雖深敦叙之情
干我國經難固含𢎞之㫖須遵常憲以示至公特進檢
校太傅使持節陳州刺史兼御史大夫上柱國食邑三
千户惠王友能列爵為王頒條治郡受元戎之寄任處
千里之封疆就進官資已登崇貴時加錫賚以表優隆
宜切知恩合思盡節撫俗當申於仁政佐時期効於忠
規而狎彼小人納其邪說忽稱兵而向闕敢越境以殘
民侵犯郊畿驚撓輦轂遠邇咸嫉謀畫交陳及興問罪
之師旋驗知非之狀瀝懇繼陳於章表東身願赴於闕
庭備述艱危覬加寛恕朕得不自為屈已姑務安仁特
施貸法之恩蓋舉議親之律詢於事體抑有朝章止行
退責之文用塞衆多之論可降封房陵侯於戯君臣之
體彼有不恭伯仲之恩予垂立愛顧兹輕典豈稱羣情
凡在臣寮當體朕意甲辰制以特進檢校太傅衡王友
諒可封嗣廣王冬十月北面招討使戴思遠攻徳勝寨
之北城晉人來援思遠敗於戚城
龍徳二年春正月戴思遠率師襲魏州時晉王方攻鎭
州故思遠乘虚以襲之陷成安思遠遂急攻徳勝北城
晉將李存審極力拒守二月晉王以兵至思遠收軍而
退復保楊村八月段凝張朗攻衛州下之獲刺史李存
儒以獻戴思遠又下淇門共城新鄉等三縣自是澶州
之西相州之南皆為梁有晉人失軍儲三分之一焉
龍徳三年春三月晉潞州節度畱後李繼韜遣使以城
歸順先是繼韜父嗣昭為潞州節度使戰殁於鎭州城
下晉王欲以嗣昭長子繼儔襲父位繼韜在潞州即執
繼儔囚之遣使來送欵仍以二㓜子為質澤州刺史裴
約不從繼韜之謀帝命董璋為澤州刺史令將兵攻之
夏四月己巳晉王即唐帝位於魏州改天祐二十年為
同光元年閠月壬寅唐軍襲鄆州陷之廵檢使陳州刺
史劉遂嚴本都指揮使燕顒奔歸京師皆斬于都市五
月以滑州節度使王彥章為北面行營招討使辛酉
王彦章率舟師自楊村寨浮河而下斷徳勝之浮梁攻
南城下之殺數十人唐帝棄徳勝之北城併軍保楊劉
已已王彦章段凝圍楊劉城六月乙亥唐帝引軍援楊
劉潛軍至博州築壘於河東岸戊子王彦章杜晏球率
兵急攻博州之新壘不克遂退保於鄒口秋七月丁未
唐帝引軍㳂河而南王彦章棄鄒口復至楊劉已未自
楊劉抜營退保楊村寨八月以段凝代王彦章為北面
行營招討使戊子段凝營於王村引軍自高陵渡河復
臨河而還董璋攻澤州下之庚寅唐帝軍於胡城先鋒
將康延孝率百騎奔於唐盡洩其軍機命滑州節度使
王彦章率兵屯守鄆之東境九月戊辰彦章以衆渡汶
與唐軍遇於遞防鎭彦章不利退保中都冬十月辛未
朔日有食之甲戌唐帝引師襲中都王彦章兵潰於是
彦章與監軍張漢傑及趙廷隱劉嗣彬李知節康文通
王山興等皆為唐人所獲翼日彦章死于任城帝聞中
都之敗唐軍長驅將至遣張漢倫馳驛召段凝於河上
漢倫墜馬傷足復限水潦不能進時禁軍尚有四千人
朱珪請以拒唐軍帝不從登建國門召開封尹王瓚謂
之曰段凝未至社稷繫卿方畧瓚即驅軍民登城為備
或勸帝西奔洛陽趙巖曰勢已如是一下此楼誰心可
保乃止俄報曰晉軍過曹州矣帝置傳國寳於卧内俄
失其所在已為左右所竊迎唐帝矣帝召控鶴都將皇
甫麟謂之曰吾與晉人世讎不可俟彼刀鋸卿可盡我
命無令落讎人之手麟不忍帝曰卿不忍將賣我耶麟
舉刀將自剄帝持之因相對大慟戊寅夕麟進刃於建
國樓之廊下帝崩(五代會要末/帝年三十六)麟即時自剄遲明唐軍
攻封丘門王瓚迎降唐帝入宫妃郭氏號泣迎拜初許
州獻緑毛龜宫中造室以蓄之命曰龜堂帝嘗市珠於
市既而曰珠數足矣衆皆以為不祥之言帝末年改名
瑱字一十一十月一八日(案此句疑有脫衍蓋當時傳/會者析王字為一十一析真)
(字為十月一八也册府元龜作或解云瑱字一十一十/月一八知此句日字因下文有日字而衍今姑仍其舊)
果以一十一年至十月九日亡唐帝初入東京聞帝殂
憮然歎曰敵惠敵怨不在後嗣朕與梁主十年對壘恨
不生見其面尋詔河南尹張全義收葬之其首藏于太
社晉天福二年五月詔太社先藏唐朝罪人首級許親
屬及舊寮收葬時右衛上將軍婁繼英請之會繼英得
罪乃詔左衛上將軍安崇阮收葬焉
史臣曰末帝仁而無武明不照姦上無積徳之基可尋
下有弄權之臣為輔卒使勁敵奄至大運俄終雖天命
之有歸亦人謀之所誤也惜哉
　
　
　
　舊五代史巻十
　舊五代史巻十考證
梁末帝紀下宣州節度使錢傳璟　宣原本訛亘今據
　十國春秋改正
應宋亳潁鄆齊魏滑　案原本脫魏字今據冊府元龜
　增入
充知匭使　匭原本作匱考通典唐三省官有知匭使
　今改正
朱友謙襲陷同州節度使程全暉單騎奔京師　案歐
　陽史本紀朱友謙殺節度使程全暉至列傳亦言全
　暉奔京師紀傳互異宜以是書為正
華温琪為静勝軍留後　案通鑑作貞明六年事與是
　書繫龍徳元年異
鎮州大將王徳明殺其帥王鎔　案五代春秋三月趙
　人張文禮殺其君鎔是書及通鑑作二月
夏四月陳州刺史惠王友能反　案歐陽史作三月與
　是書異
詔張漢傑率兵進討　漢傑原本作衡傑今據通鑑改
　正
王彦章率舟師自楊村寨浮河而下　舟師原本訛州
　師今據通鑑改正
帝召控鶴都將皇甫麟　案通鑑考異引莊宗實録作
　皇甫麟歐陽史從是書作麟
　
　
　
　
　
　
　
　
　
　舊五代史巻十考證
欽定四庫全書
　舊五代史巻十一
　　宋門下侍郎參知政事監修國史薛居正等撰
　梁書第十一
　　后妃列傳一
文惠皇太后王氏開平初追諡太祖性孝厚奉太后未
嘗小失色朝夕視膳為士君子之規範帝嚴察用法無
纎毫假貸太后言之帝頗為省刑(北夢􁋟言梁祖父誠/蚤率有三子俱幼母)
(王氏携養寄於同縣人劉崇家昆弟之中唯温狡猾無/行崇母撫養之崇弟兄嘗加譴杖一日偷崇家釡而竄)
(為崇追回崇母遮䕶之以免撲責善逐走鹿往往及而/獲之又崇母常見其有龍蛇之異他日與仲兄存入黄)
(巢軍作賊伯兄昱與母王氏尚依劉家温既辭去不知/存亡及温領鎮于汴盛飾輿馬使人迎母于崇家王氏)
(惶恐辭避深藏不之信謂人曰朱三落拓無行何處作/賊送死焉能自致寓貴汴帥非吾子也使者具陳離鄉)
(去里之由歸國立功之事王氏方泣而信是日與崇母/竝迎歸汴温盛禮郊迎人士改觀崇以舊恩位至列卿)
(為商州刺史王氏以温貴封晉國太夫人仲兄存於賊/中為矢石所中而卒温置酒于母歡甚語及家事謂母)
(曰朱五經辛苦業儒不登一命今有子為節度使無忝/前人矣母不懌良久謂温曰汝致身及此信為英特然)
(行誼未必如先人朱二與汝同入賊軍身死蠻徼孤男/稚女艱食無告汝未有恤孤之心英特即有諸無取也)
(温垂涕謝罪即令召諸兄子皆至/汴友寜友倫皆立軍功位至方鎮)
元貞皇后張氏乾化中追諡(五代會要云太祖皇后張/氏早崩開平二年追封賢)
(妃至乾化二年十一月二十三日追冊曰元貞皇后又/北夢瑣言云梁祖魏國夫人張氏碭山富室女父㽔曽)
(為宋州刺史温時聞張有姿色私心傾慕有麗華之歎/及温在同州得張於兵間因以婦禮納之温以其宿欵)
(深加禮異張賢明有禮温雖虎狼其心亦所敬伏每軍/謀國計必先賢訪或巳出師中途有所不可張氏一介)
(請旋如期而至其信重如此初收兖鄆得朱瑾妻温告/之曰彼既無依寓於輜車張氏遣人召之瑾妻再拜張)
(氏答拜泣下謂之曰兖鄆與司空同姓之國昆仲之間/以小故尋戈致吾姒如此設不幸汴州失守妾亦似吾)
(姒之今日也又泣下乃度為尼張恒給其費張既卒繼/寵者非人及僭號後大縱朋淫骨月聚麀帷薄荒穢以)
(致友珪之禍起於婦人殆能以柔婉之徳制豹虎之心/如張氏者不亦賢乎  案五代會要所載内職有梁太)
(祖昭儀陳氏昭容李氏/歐陽史並見家人傳)
末帝徳妃張氏(五代㑹要云少帝妃張氏乾化五年九/月二十四日册為徳妃其夕薨  案歐)
(陽史次妃郭氏傳云晉天福三年詔太社先藏罪人首/級許親屬收𦵏乃出末帝首遣右衛將軍安崇阮與妃)
(同𦵏之妃卒洛陽陽又案五代史無外戚傳五代會要/云梁太祖長女安  公主降羅延規開平二年八月追)
(封長樂公主降趙巖開平元年五月十一日封普寜公/主降昭祚王氏開平元年五月十一日封金華公主開)
(平二年十月封真寧公主乾化三年十月五日封少常/長女夀春公主乾化三年四月五日封第二女夀昌公)
(主貞元元年九月二十三日封今攷通鑑攷異引梁功/臣列傳云羅延規尚安陽公主又尚金華公主是書羅)
(紹威傳亦載開平四年詔金華公主出家載/為尼是金華公主實歸羅氏五代會要闕)
　
　
　
　
　
　
　
　
　
　
　
　
　
　
　舊五代史巻十一
　舊五代史巻十一考證
梁后妃列𫝊一末帝徳妃張氏　案龎元英文昌雜錄
　云梁均王晉天福中始葬故妃張氏獨存考功員外
　啇鵬為誌文曰七月有期不見望陵之妾九疑無色
　空餘泣竹之妃今考五代㑹要徳妃張氏早薨歐陽
　史次妃郭氏莊宗入宫度為尼是晉天福中尚存者
　郭妃非徳妃與末帝同葬者徳妃非郭妃也歐陽史
　不明言同葬者為何妃文昌雜錄誤以尚存者為故
　妃張氏盖𫝊聞之失實也
　
　
　
　
　
　
　舊五代史巻十一考證
欽定四庫全書
　舊五代史巻十二
　　宋門下侍郎參知政事監修國史薛居正等撰
　梁書第十二
　　宗室列𫝊二
廣王全昱太祖長兄受禪後封乾化元年還睢陽命内
臣拜餞都外王出宿至于偃師仍詔其子衡王友諒侍
從以歸庶人纂位授宋州節度使貞明二年卒(五代會/要云全)
(昱贈尚書令謚徳靖親五代史闕文全昱梁祖之兄也/既受禪宫中開宴惟  王得與因為博戲全昱酒酣忽)
(起取骰子擊盆迸散大呼梁祖曰朱三汝碭山一民因/天下饑荒入黄巢作賊天子用汝為四鎮節度使冨貴)
(足矣何故滅他李家三百年社禝稱朕吾不忍見血洫/血吾族矣安用愽為梁祖不脱而罷臣謹案梁史廣王)
(全昱傳曰昱樸野常呼帝為三宫中愽戲之事諱之夫/梁祖弑二君弑一皇后名臣被害者不可勝紀及莊宗)
(即位盡誅朱氏惟全昱先令終至道初知單州有稱/廣王之後與尼訟田者豈以一言之善獨存其嗣耶)
友諒全昱子初封衡王後嗣廣王繼厯藩郡多行不法
坐弟友能反廢囚京師唐入汴與友能友誨同日遇害
友能全昱子封惠王後為宋滑二州留後(案友能後以/叛廢詳見末)
(帝紀又通鑑云龍紀元年夏四月陳州刺史惠王友能章/反舉兵趣大梁詔陜州留後霍彦威宣義節度使王彦)
(控鶴指揮使張漢傑將兵討之友能至陳留兵敗走還/陳州諸軍圍之秋七月惠王友能降庚子詔赦其死降)
(封房/陵侯)
友誨全昱子封邵王乾化元年以檢校兵部尚書充控
鶴指揮使坐友能反廢復為唐兵所殺
安王友寧字安仁少習詩禮長喜兵法有倜儻之風太
祖鎮汴累署軍職每因出師多命統驍果以從及擒秦
宗權太祖令友寧轞送宗權西獻于長安詔加檢校右
散騎常侍行右監門衛將軍自是繼立軍功累官至檢
校司空兼龔柳二州刺史太祖駐軍岐下遣友寧領所
部兵先歸梁苑以備守禦屬青帥王師範搆亂以闗東
諸兵悉在岐隴欲乘虚竊發自齊魯至于華下羅布姦
黨皆詐以委輸貢奉為名隂與准夷并門結好會有青
人詣裴迪言其状迪以事告友寧不俟命乃率兵萬餘
人東討師範遣其弟將兵圍齊州友寧引兵救之青冦
大敗奪馬四千蹄斬首數千級及昭宗歸長安朝廷議
迎駕功友寧授嶺南西道節度使加特進檢校司徒賜
號迎鑾毅勇功臣時青冦數千越嶮潛伏欲入兖州友
寧知之伏兵于兖南􁦾之大破賊衆竟無免者自是兖
壁危窘友寧督諸軍進逼營兵首攻博昌縣月餘未能
拔太祖怒遣劉捍督戰友寧乃下俘民衆十餘萬各領
負木石牽牛驢于城南為土山既至合人畜木石排而
築之寃枉之聲聞數十里俄而城陷盡屠其邑人清河
為之不流及進迫冦壘與清人戰于石樓王師小却友
寧旁自峻阜馳騎以赴敵所乘馬蹶而仆遂没于陣友
寧將戰之前日有大白蛇蟠于帳中友寧心惡之既而
果遇禍焉
密王友倫㓜聰悟喜筆札曉聲律及長好騎射有經度
之智太祖毎竒之曰吾家千里駒也年十九為宣武軍
校景福初充元從騎軍都將尋表為右武衛將軍漸委
戎事太祖征兖鄆友倫勒所部兵收聚糧榖以濟軍須
幽滄軍至内黄友倫前鋒夜渡河擊賊奪馬千匹擒斬
甚衆因引兵往八議闗卒逢晉軍萬餘騎友倫乃分布
兵士多設疑軍因聲鼓誓衆士伍奮躍追斬數十里其
後李罕之請以上黨來歸為晉軍所圍太祖遣友倫總
步騎數萬越嶮救應遂大破晉軍唐朝加檢校司空守
滕州刺史天復元年岐隴用兵晉人乘虚侵于北鄙友
倫率徒兵三萬徑往礬山晉人望塵奔逸友倫與氏叔
琮等躡其轍追至太原摩壘挑戰獲牛馬萬餘二年領
所部兵西赴鳳翔前後累接戰三年昭宗歸長安制授
友倫寧逺軍節度使檢校司徒賜號迎鑾毅勇功臣及
太祖東歸留友倫宿衛京師嵗餘因㑹賔擊鞠墜馬而
卒昭宗輟視朝一日詔贈太傅歸葬于碭山縣開平初
有司上言曰東漢受命伯升預其始謀西周尚親叔虞
荷其封邑故皇兄存凋零霜露綿厯嵗時恩莫逮于陟
岡禮方𢎞于事日皇姪故邕州節度使友寧故容州節
度使友倫頃因締搆俱習韜鈐竝以戰功殁于王事永
言帶礪合議封崇于是存追封朗王友寧追封安王友
倫追封密王
郴王友裕字端夫太祖長子也幼善射御從太祖征伐
性寛厚頗得士心唐中和中太祖會并帥李克用攻圍
華州賊將黄鄴固守甚堅俄有一人登陴大詈克用令
胡騎連射終不能中命友裕射之應弦而斃大軍喜噪
聲震山谷克用因以良弓百矢遣焉太祖鎮汴表為宣
武軍牙校及蔡賊殄滅朝廷議功加檢校左僕射尋為
牙内馬步都指揮使景福元年總大軍伐徐時朱瑾領
兖鄆之衆為徐戎外援陣于彭門南石佛山下友裕縱
兵擊之斬獲甚衆瑾領殘黨宵遁時都虞候朱友㳟羽
書聞于太祖誣友裕按兵不追賊太祖大怒因馳驛傳
符令禆將龎師古代友裕為帥仍令按劾其事㑹使人
誤致書于友裕友裕懼遂以數騎遁于山中尋詣廣王
于輝州以訴其寃頼元貞皇后聞之令束身歸身歸汴
力為營救太祖乃捨之令權知許州乾寧二年加檢校
司空尋為武寧軍節度使留後四年太祖下東平改平
平軍留後加檢校司徒光啓元年再領許州天復初為
奉國軍節度留後太祖兼鎮河中以友裕為䕶留後尋
遷華州節度使加檢校太保興徳尹天祐元年七月兼
行營都統領步騎數萬經畧邠岐十月友裕有疾將校
乃謀旋師尋卒于梨園歸葬東京開平初追贈郴王乾
化三年又贈太師
博王友文本姓康名勤太祖養以為子受禪後封為王
(案下有/闕文)為東京留守嗜酒頗怠于為政友珪弑逆竝殺
友文末帝即位盡復官爵
友珪小字遙喜母失其姓本亳州營妓也唐光啓中帝
徇地亳州召而侍寢月餘將捨之而去以娠告是時元
貞皇后賢而有寵帝素憚之由是不果擕歸大梁因留
亳州以别宅貯之及期妓以生男來告帝喜故字之曰
遥喜後迎歸汴受禪後封郢王開平四年十月為檢校
司徒兖左右控鶴都指揮使兼營四蕃將軍乾化元年
充諸軍都虞侯二年弑太祖簒位均王以兵討之自殺
追廢為庶人(五代會要云郢王友珪開平元年五月九/日封至乾化二年六月三日簒位偽改鳯)
(厯二年三月十七日京師軍亂侍衛象先先率兵入宫/友珪自殺少帝即位追削為庶人又載周廣順中張昭)
(修實録奏云梁末帝之上有郢王友珪簒弑君位未有/紀録請依宋書劉卲例書為元凶友珪案梁實録令無)
(考/)
福王友璋太祖第五子受禪後封
賀王友雍太祖第六子受禪後封
建王友徽太祖第七子受禪後封
康王友徽太祖第八子末帝即位後封以反誅
　
　
　
　
　
　
　
　舊五代史巻十二
　舊五代史巻十二考證
梁宗室列𫝊二友誨𫝊後為唐兵所殺　案王禹偁五
　代史闕文莊宗即位盡誅朱氏是書與歐陽史俱同
　惟通鑑云梁王召友誨與其兄友諒友能竝幽于别
　第及唐師將至梁主疑諸兄弟乘危謀亂并皇弟賀
　王友雍建王友徽盡殺之未知所據
宻王友倫傳因引兵往八議闗　案八議原本訛作八
　識今據通鑑改正
于是存追封朗王友寧追封安王友倫追封宻王　案
　五代㑹要開平二年追封皇從子友寧為安王友倫
　為宻王四年追封皇兄存為朗王據是書作一時竝
　封未知孰是
郴王友裕傳遂以數騎遁于山中　案數騎通鑑作二
　千騎歐陽史與是書同
康王友孜傳　案友孜通鑑及五代會要作友敬惟歐
　陽史與是書同
　
　
　
　
　
　
　
　
　
　
　
　
　
　
　
　舊五代史巻十二考證
欽定四庫全書
　舊五代史巻十三
　　宋門下侍郎參知政事監修國史薛居正等撰
　梁書第十三
　　列傳第三
朱瑄宋州下邑人也父慶里之豪右以攻剽販鹽為事
吏捕之伏法瑄坐父罪以笞免因入王敬武軍為小校
唐中和二年諫議大夫張濬徴兵于青州敬武遣將曹
全晸率軍赴之以瑄𨽻焉以戰功累遷列校賊敗出闗
全晸以本軍還鎮㑹鄆帥薛崇卒部將崔君預據城叛
全晸攻之殺君預自為留後瑄以功授濮州刺史鄆州
馬步軍都將光啓初魏博韓允中攻鄆全晸為其所害
瑄據城自若三軍推為留後允中敗朝廷以瑄為天平
軍節度使累加官至檢校太尉同平章事太祖初鎮大
梁兵威未振連嵗為秦宗權所圍士不解甲危殆日數
四太祖以瑄同宗早兄事之乃遣使求援于瑄光啓末
宗權急攻大梁瑄與弟瑾率兖鄆之師來援大破蔡賊
解圍而遁太祖感其力厚禮以歸之先是瑄瑾駐于大
梁覩太祖軍士驍勇私心愛之及歸厚懸金帛于界上
以誘焉諸軍貪其厚利私遁者甚衆太祖移牒以讓之
瑄來辭不遜由是始搆隙焉及秦宗權敗太祖移軍攻
時溥于徐州時瑄方右溥乃遣使來告太祖曰巢權繼
為蛇虺毒螫中原與君把臂同盟輔車相依今賊已
平殄人粗聊生吾弟宜念逺圖不可自相魚肉或行人
之失辭疆吏之踰法可以理遣未得便暌和好投䑕忌
器弟幸思之太祖方怒時溥通于孫儒不從其言及龎
師古攻徐州瑄出師來援太祖深銜之徐既平太祖併
兵以攻鄆自景福元年冬遣朱友裕領軍渡濟至乾寧
三年宿軍齊鄆間大小凡數十戰語在太祖紀中自是
野無人耕屬城悉為我有瑄乃使人求救于太原李克
用遣其將李承嗣史儼等援之尋為羅𢎞信所扼援畧
既絶瑄瑾竟敗乾寧四年正月龐師古攻䧟鄆州遁至
中都北匿于民家為其所箠并妻榮氏擒之來獻俱斬
于汴橋下
朱瑾瑄從父弟雄武絶倫性頗殘忍光啓中瑾與兖州
節度使齊克譲婚瑾自鄆盛飾車服私藏兵甲以赴禮
㑹親迎之夜甲士竊發擄克譲自稱留後及蔡賊鴟張
瑾與太祖連衡同討宗權前後屢㨗以功正授兖州節
度使旣得士心有兼并天下之意太祖亦忌之瑾以厚
利招誘太祖軍士以為間諜及太祖攻鄆瑾出師來援
累與太祖接戰乾寧二年春太祖令大將朱友㳟攻瑾
掘塹柵以環之朱瑄遣將賀瓌及蕃將何懐寳赴援為
友㳟所擒十一月瑾從兄齊州刺史瓊以州降太祖令
執賀瓌懐寳及瓊以狥于城下語曰卿兄已敗早宜效
順瑾偽遣牙將瑚兒持書幣送降太祖自至延夀門外
與瑾交語瑾謂太祖曰欲令大將送符印願得兄瓊來
押領所貴骨肉盡布腹心也太祖遣將與客將劉捍取
符笥瑾单馬立于橋上揮手謂捍曰可令兄來余有密
欵卽令瓊往瑾先令騎士董懐進伏于橋下及瓊至懐
進突出擒瓊而入俄而斬瓊首投于城外太祖乃班師
及鄆州䧟龐師古乘勝攻兖瑾與李承嗣方出兵求芻
粟于豐沛間瑾之二子及大將康懐英判官辛綰小校
閻實以城降師古瑾無歸即與承嗣將麾下士將保沂
州刺史尹處賓拒闗不納乃保海州為師古所迫遂擁
州民渡淮依楊行蜜行密表瑾領徐州節度使龐師古
渡淮行密令瑾率師以禦之清口之敗瑾有力焉自是
瑾率淮軍連嵗北㓂徐宿大為東南之患及行密卒子
渭繼立以徐温子知訓為行軍副使寵遇頗深後楊溥
僭號知訓為樞密使知政事以瑾為同平章事仍督親
軍時徐温父子恃寵專政慮瑾不附已(陳彭年江南别/録云徐知訓初)
(學兵法干朱瑾瑾悉心教之後與瑾有隙/夜遣壯士殺瑾瑾手刄數人埋于舍後)貞明四年六
月出瑾為淮寧軍節度使知訓設家宴以餞瑾瑾事之
愈遜翼日詣知訓第謝畱門久之知訓家僮私謂瑾曰
政事相公此夕在白牡丹妓院侍者無得往瑾謂典謁
曰吾不奈朝饑且歸既而知訓聞之愕然曰晚當過瑾
瑾厚備供帳瑾有所乘名馬冬以錦帳貯之夏以羅幬
䕶之愛妓桃氏有絶色善歌舞及知訓至奉巵酒為壽
初以名馬奉知訓喜而言曰相公出鎮與吾暫别離恨
可知願此盡歡瑾即延知訓于中堂出桃氏酒既醉瑾
斬知訓首示其部下(馬令南唐書云知訓因求馬于瑾/瑾不與遂有隙俄出瑾為静淮節)
(度使瑾詣知訓别且願獻前馬知訓喜往謁瑾/家瑾妻出拜知訓答拜瑾以笏擊踣遂斬知訓)因以其
衆急趨衙城知訓之黨已闔門矣唯瑾得獨入與衙兵
戰復踰城而出傷足求馬不獲遂自刎暴其屍于市盛
夏無蠅蛆徐温令投之于江部人竊收葬之温疾亟夢
瑾被髪引滿將射之温乃為之禮葬立祠祭之(馬令南/唐書云)
(初宿衛將李球馬謙挾楊隆演登樓取庫兵以誅知訓/陣于門橋知訓與戰頻却朱瑾過自外來以一騎前視)
(其陣曰不足為也因反顧一麾外兵争進遂斬球謙亂/兵皆潰瑾嘗有徳于知訓者也及其凶終吳人皆謂曲)
(在知訓待五代史補朱瑾之奔淮南也時行密方圖覇/其為禮  有加于諸將數等瑾感行密見知欲立竒功)
(為報但憾無入陣焉忽忽不樂一日晝寢夢老叟眉髪/皓然謂瑾曰君長憾無入陣馬今馬生矣及廐𨽻報適)
(退槽馬生一駒見卧未能起瑾驚曰何應之速也行往/視之見骨目皆非常馬大喜曰事辦矣其後破杜洪取)
(鍾傳未嘗不得力馬初瑾之來也徐温覩其英烈深忌/之故瑾不敢預政及行密死子溥嗣位溫與張鎬爭權)
(襲殺鎬自是事無大小皆决于温既而温復為自安之/計万以子知訓自代然後引兵出居金陵實欲控制中)
(外知訓猶恣横瑾居常嫉之一旦知訓欲得瑾所乘馬/瑾怒遂擊殺知訓提其首請溥起兵誅温溥素怯懦見)
(之掩面而走瑾曰老婢兒不足為計亦自殺中外大駭/且懼温至遽以瑾屍暴之市中時盛暑肌肉累日不壊)
(至靑蠅無敢輒泊人有病者或于/暴屍處取土而煎服之無不愈)
時溥徐州人初為州之驍將唐中和初秦宗權據蔡州
侵㓂隣藩節度使支詳命溥帥師以討之徐軍屢㨗軍
情歸順以節鉞授之(舊唐書列傳時溥彭城人徐之牙/將黄巢據長安詔徴天下兵進討)
(中和二年武寧軍節度使支詳遣溥與副將陳璠率師/五千赴難行至河隂軍亂剽河隂縣廻溥招合撫諭其)
(衆復集懼罪屯于境上詳遣人迎犒悉恕之溥乃移軍/向徐州既入軍人大呼推溥為留後送詳于大彭館溥)
(大出資裝遣陳璠援詳歸京詳宿七里亭其夜為璠所/殺舉家屠害溥以璠為宿州刺史竟以違命殺詳溥誅)
(璠又令别将帥軍三千赴難京師天子還宮授之節鉞/及黄巢攻陳州秦宗權據蔡州與賊連結徐蔡相近溥)
(出師討之軍鋒益盛每戰屢提黄巢之敗也其將尚讓/以數千人降溥後林言又斬黄巢首歸徐州時溥功名)
(第一詔授檢校太尉中書令鉅鹿郡王宗權未平仍授/溥徐州行營兵馬都統蔡賊平朱全忠與之争功遂相)
(嫌怨淮南亂朝廷以全忠遥領淮南節度以平孫儒行/密之亂汴人應援路出徐方溥阻之全忠怒出師攻徐)
(自光啓至大順六七年間汴軍四集徐泗三郡民無耕/稼頻嵗水災人喪十六七溥窘䠞求和于汴全忠曰移)
(鎮則可朝廷以尚書劉崇望代溥以溥為太子太師溥/懼出城見害不受代汴將龐師古城兵于野溥求援于)
(兖州朱瑾出兵救之值大雪糧盡而還城中守陴者飢/甚加之疾疫汴將王重師牛存節夜乘梯而入溥與妻)
(子登樓自焚而卒實景/福二年也地入于汴)
王師範青州人父敬武初為平盧牙將唐廣明元年無
棣人洪覇郎合羣盗于齊棣間節度使安師儒遣敬武
討平之及巢賊犯長安諸藩擅易主帥敬武乃逐師儒
自為留後王鐸承制授以節鉞後以出師勤王功加太
尉平章事龍紀中敬武卒師範年幼三軍推之為帥棣
州刺史張蟾叛于師範不受節度朝廷乃以崔安潛為平
盧帥師範拒命張蟾迎安潛至郡同討師範師範遣將
盧𢎞將兵攻蟾𢎞復叛與蟾通謀偽旋軍將襲青州師
範知之遣重賂迎𢎞謂之曰吾以先人之故為軍府所
推年方幼少未能幹事如公以先人之故令不乏祀公
之仁也如以為難與成事乞保首領以守先人墳墓亦
唯命𢎞以師範年幼必無能為不為之備師範伏兵要
路迎而享之預謂紀綱劉􁦿曰翼日盧𢎞至爾即斬之
酬爾以軍校鄩如其言斬𢎞于座上及同亂者數人因
戒厲士衆大行頒賞與之誓約自率之以攻棣州擒張
蟾斬之安潛遁還長安師範雅好儒術少負縱横之學
故安民禁暴各有方畧當時藩翰咸稱之及太祖平兖
鄆遣朱友㳟攻之師範乞盟遂與通好天復元年冬李
荗貞刼遷車駕幸鳯翔韓全誨矯詔加罪于太祖令方
鎮出師赴難詔至貴州師範承詔泣下曰吾輩為天子
藩籬君父有難畧無奮力者皆强兵自衛縱賊如此使
上失守宗祧危而不持是誰之過吾今日成敗以之乃
發使通楊行密遣將劉鄩襲兖州别將襲齊時太祖方
圍鳯翔師範遣將張居厚部輿夫二百言有獻于太祖
至華州城東華將婁敬思疑其有異部輿視之乃兵仗
也居厚等因呼殺敬思聚衆攻西城時崔𦙍在華州遣
部下閉闗拒之遂遁去是日劉鄩下兖州河南數十郡
同日發太祖怒遣朱友寧率軍討之既而友寧為青軍
所敗臨陣被擒傳首于淮南天復三年七月太祖復令
楊師厚進攻屯于臨胊師厚屢敗青軍遂進寨于城下
師範懼乃令副使李嗣業詣師厚乞降太祖許之嵗餘
遣李振權典青州事因令師範舉家徙汴師範將至縞
素乘驢請罪于太祖太祖以禮待之尋表為河陽節度
使㑹韓建移鎮青州太祖帳餞于郊師範預焉太祖謂
建曰公頃在華隂政事之暇省覧經籍此亦士君子之
大務今之青土政簡務暇可復修華隂之故事建撝謙
而已太祖又曰公讀書必須精意勿錯用心太祖以師
範好儒前以青州叛故以此言譏之及太祖即位徴為
金吾上將軍開平初太祖封諸子為王友寧妻號訴于
太祖曰陛下化家為國人人皆得封崇妾夫早預艱難
粗立勞効不幸師範反逆亡夫横屍疆塲寃讎尚在朝
廷受陛下恩澤亡夫何罪太祖凄然淚下曰幾忘此賊
即遣人族師範于洛陽先掘坑于第側乃告之其弟師
誨兄師悦及兒姪二百口咸盡戮焉時使者宣詔訖師
範盛啓宴席令昆仲子弟列座謂使者曰死者人所不
能免况有罪乎然予懼坑屍于下少長失序有愧于先
人行酒之次令少長依次于坑所受戮人士痛之後唐
同光三年三月詔贈太尉
劉知俊字希賢徐州沛縣人也姿貎雄傑倜儻有大志
始事徐帥時溥為列校溥甚器之後以勇畧見忌唐太
順二年冬率所部二千人來降即署為軍校知俊披甲
上馬輪劍入敵勇冠諸將太祖命左右義勝兩軍隸之
尋用為左開道指揮使故當時人為之劉開道後討秦
宗權及攻徐州皆有功尋補徐州馬步軍都指揮使攻
海州下之遂奏授刺史天復初厯典懐鄭二州從平青
州以功奏授同州節度使天祐三年冬以兵五千破岐
軍六萬于美原自是連克鄜延等五州乃加檢校太傅
平章事開平二年春三月命為潞州行營招討使知俊
未至潞夾寨已䧟晉人引軍方攻澤州聞知俊至乃退
尋改西路招討使六月大破岐軍于幕谷俘斬千計李
荗貞僅以身免三年五月加檢校太尉兼侍中封大彭
郡王時知俊威望益隆太祖雄猜日甚會佑國軍節度
使王重師無罪見誅知俊居不自安乃據同州叛(鍳戒/録云)
(彭城王劉知俊鎮同州日因築營墻掘得一物重八十/餘片狀若油囊召賓幕將校問之劉源曰此是寃氣所)
(結古來囹圄之地或有焉昔王充據洛陽修河南府獄/亦獲此物源聞酒能忘憂奠以醇醪或可消釋耳然此)
(物之出亦非吉徵也知俊命具酒饌/祝酹復瘞之尋有叛城背主之事)送款于李荗貞又
分兵以襲雍華雍州節度使劉捍被擒送鳳翔害之華
州蔡敬思被傷獲免太祖聞知俊叛遣近臣諭之曰朕
待卿甚厚何相負耶知俊報曰臣非背徳但畏死耳王
重師不負陛下而致族滅太祖復遣使謂知俊曰朕不
料卿為此昨重師得罪蓋劉捍言隂結邠鳳終不為國
家用我今雖知枉濫悔不可追致卿如斯我心恨恨蓋
劉捍誤于事也捍一死固未塞貴知俊不報遂分兵以
守潼闗太祖命劉鄩率兵進討攻潼闗下之時知俊弟
知浣為親衛指揮使聞知俊叛自洛奔至潼闗為鄩所
擒害之尋而王師繼至知俊乃舉族奔于鳳翔李荗貞
厚待之偽加檢校太尉兼中書令以土疆不廣無藩鎮
以處之但厚給俸禄而已尋命率兵攻圍靈武且圖收
圉之地靈武節度使韓遜遣使來告急太祖令康懐英
率師救之師次邠州長城嶺為知俊邀擊懐英敗歸(九/國)
(志云李彦琦劉知俊自靈武班師塗經長城嶺梁師率/精鋭數萬躡其後彦琦與知俊罔設方畧擊敗之)
荗貞悦署為涇州節度使復命率衆攻興元進圍西縣
㑹蜀軍救至乃退(九國志王宗鐬傳云岐將劉知俊等/領大軍分路來攻由階成路奪固鎮)
(糧王宗侃唐襲等禦之至靑泥嶺為知俊所敗退保西/縣會大雨漢江漲宗鐬自羅村得鄉導縁山而行數百)
(里與宗播遇于鐵谷合軍出湯頭時知俊自斜谷山南/直抵興州圍西縣軍人㪚掠巴中宗鐬與宗播襲之會)
(王建亦至遂/解西縣之圍)既而為荗貞左右石簡顒等間之免其軍
政寓于岐下掩闗厯年荗貞猶子繼崇鎮秦州因來寧
覲言知俊途窮至此不宜以䜛嫉見疑荗貞乃誅簡顒
等以安其心繼崇又請令知俊挈家居秦州以就豐給
茂貞從之未幾邠州亂茂貞命知俊討之時邠州都校
李保衡納欵于朝廷末帝遣霍彦威率衆先入于邠知
俊遂圍其城半載不能下㑹李繼崇以秦州降于蜀知
俊妻孥皆遷于成都遂解邠州之圍而歸岐陽以舉家
入蜀終慮有忌因與親信百餘人夜斬闗奔蜀王建待
之甚至即授偽武信軍節度使尋命將兵伐岐不克班
師因圍隴州獲其帥桑𢎞志以歸乆之復命為都統再
領軍伐岐時部將皆王建舊人多違節度不成功而還
蜀人因而毁之先是王建雖加寵待然亦忌之嘗謂近
侍曰吾漸衰耗恒思身後劉知俊非爾輩能駕馭不如
早為之所又嫉其名者于里巷間作謡言云黑牛出圈
㯶繩斷知俊色黔而丑生㯶繩者王氏子孫皆以宗承
為名故以此搆之偽蜀天漢元年冬十二月建遣人捕
知俊斬于成都府之炭市及王衍嗣偽位以其子嗣禋
尚偽峨眉長公主拜駙馬都尉後唐同光末隨例遷于
洛卒知俊族子嗣彬㓜從知俊征行累遷為軍校及知
俊叛以不預其謀得不坐貞明末大軍與晉王對壘于
徳勝乆之嗣彬率數騎奔于晉具言朝廷軍機得失又
以家世讎怨將以報之晉王深信之即後給田宅仍賜
錦衣玉帶軍中目為劉二哥居一年復來奔當時晉人
謂是刺客以晉王恩澤之厚故不竊發龍徳三年冬從
王彦章戰于中都軍敗為晉人所擒晉王見之笑謂嗣
彬曰爾可還予玉帶嗣彬惶恐請死遂誅之
楊崇本不知何許人幼為李茂貞之假子因冐姓李氏
名繼徽唐光化中茂貞表為邠州節度使天復元年冬
太祖自鳳翔移軍北伐駐斾于邠郊命諸軍攻其城崇
本懼出城請降太祖復置為邠州節度使仍令復其本
姓名焉及師還遷其族于河中其後太祖因統戎往來
由于蒲津以崇本妻素有姿色嬖之于别館其婦素剛
烈私懐愧耻遣侍者讓崇本曰丈夫擁旄伏鉞不能庇
其伉儷我已為朱公婦今生無面目對卿期于刀繩而
已崇本聞之但灑淚念怒又昭宗自鳳翔回京崇本之
家得歸邠州崇本恥其妻見辱因茲復貳于太祖乃遣
使告茂貞曰朱氏兆亂謀危唐祚父為國家盤石不可
坐觀其禍宜于此時畢命興復事茍不濟死為社禝可
也茂貞乃遣使㑹兵于太原時四川王建亦令大將出
師以助之岐蜀連兵以攻雍華關西大震太祖遣郴王
友裕帥師禦之㑹友裕卒于行乃班師天祐三年冬十
月崇本復領鳯翔邠涇秦隴之師㑹延州胡章之衆合
五六萬屯于美原列柵十五其勢甚盛太祖命同州節
度使劉知俊及康懐英帥師拒之崇本大敗復歸于邠
州自是垂翅久之乾化元年冬為其子彦魯所毒而死
彦魯自稱畱後領其軍事凡五十餘日為崇本養子李
保衡所殺保衡舉其城來降末帝命霍彦威為邠帥由
是邠寧復為末帝所有
蔣殷不知何許人幼孤隨其母適于河中節度使王重
盈之家重盈憐之畜為已子唐天復初太祖既平蒲陜
殷與從兄珂舉族遷于大梁太祖感王重榮之舊恩凡
王氏諸子皆録用焉殷由是繼厯内職累遷至宣徽院
使殷素與庶人友珪善友珪簒立命為徐州節度使乾
化三年秋末帝以福王友璋鎭徐方殷自以為友珪之
黨懼不受代遂堅壁以拒命時華州節度使王瓚殷之
從弟也懼其連坐上章言殷本姓蔣非王氏之子也末
帝乃下詔削奪殷在身官爵仍令却還本姓命牛存節
劉鄩等帥軍討之是時殷求救于淮南楊溥遣朱瑾率
衆來援存節等逆擊敗之貞明元年春存節劉鄩攻下
徐州殷舉族自燔于火中得其屍梟首以獻之
張萬進雲州人初為本州小校亡命投幽州劉守光厚
遇之任為禆將滄州劉守文以弟守光囚父而竊據其
位自領兵問罪尋敗于鷄蘇守光遂兼有滄景之地令
其子繼威主留務繼威年幼未能政事以萬進佐之凡
闗軍政一皆委任繼威凶虐類父嘗淫亂于萬進之家
萬進怒而殺之(通鑑云乾化二年九月庚子萬進遣使/奉表降于梁辛丑以萬進為義昌留後)
(甲辰改義昌為順化軍以萬/進為節度使此傳疑有闕文)又遣使歸于晉既而末帝
遣楊師厚劉守竒潛兵掠鎮冀因東攻滄州萬進懼乞
降師厚表青州節度使俄遷兖州仍賜名守進萬進性
既輕險專圖反側貞明四年冬據城叛命遣使送欵于
晉王末帝降制削其官爵仍復其本名遣劉鄩討之晉
人不能救五年冬萬進危䠞小將邢師遇潛謀内應
門以納王師遂㧞其地萬進族誅
史臣曰夫雲雷構屯龍虵起陸勢均者交鬬力敗者先
亡故瑄瑾時溥之流皆梁之吞噬斯亦理之常也唯瑾
始以竊發有土終以竊發亡身𫝊所謂君以此始必以
此終者乎師範屬衰季之運以興復為謀事雖不成忠
則可尚雖貽族滅之禍亦可以興臧洪逰于地下矣知
俊驍武有餘奔亡不暇六合雖大無所容身夫如是則
豈若義以為勇者乎崇本而下俱以叛滅又何足以道
哉
　
　
　
　
　
　舊五代史巻十三
　舊五代史巻十三考證
梁列傳三朱瑄傳敬武遣將曹全晸　案新唐書及通
　鑑俱作曹存實舊唐書歐陽史與是書同
部將崔君預據城叛全晸攻之　案舊唐書韓簡傳云
　曹全晸為簡所敗死之鄆將崔君裕收合殘衆保鄆
　州朱瑄傳云崔君裕權知州事全晸知其兵寡襲君
　裕據韓簡傳則全晸死而君裕保其城據朱瑄傳則
　君裕為全晸所殺二傳自相矛盾是書從朱瑄傳又
　君預諸史俱作君裕
光啓初魏博韓允中攻鄆　案新唐書作中和初魏博
　韓簡東窺曹鄆考舊唐書韓允中傳乾符元年十一
　月卒子簡起復為節度觀察留後新唐書本紀亦云
　是考鄆者韓簡非允中也通鑑作中和二年韓簡擊
　鄆州當得其實是書訛作允中與諸史年月姓氏舛
　異
朱瑾傳瑾從兄齊州刺史瓊以州降　齊州原本作濟
　州據通鑑及北夣瑣言改正
瑾之二子　案新唐書作瑾子用貞
刺史尹處賔　案新唐書作尹懐賔
出瑾為淮寧軍節度使　淮寧原本作懐寧據九國志
　改正
愛妓姚氏　案九國志作妻陶氏
王師範𫝊棣州刺史張蟾叛于師範　張蟾原本作張
　儋今據新唐書改正
劉知俊傳尋用為左開道指揮使　開道原本作闗道
　今據歐陽史改正
楊崇本傳乾化元年　案原本作乾化四年今據歐陽
　史改正
張萬進傳仍賜名守進　守進原本作方進今據本紀
　改正
　
　舊五代史巻十三考證
欽定四庫全書
　舊五代史巻十四
　　宋門下侍郎參知政事監修國史薛居正等撰
　梁書第十四
　　列𫝊四
羅紹威(舊唐書云紹/威字端已)魏州貴鄉人父𢎞信本名宗弁初
為馬牧監事節度使樂彦貞光啓末彦貞子從訓驕盈
太横招聚兵甲欲誅牙軍牙軍怒聚譟攻之從訓出據
相州牙軍廢彦貞囚于龍興寺逼令為僧尋殺之推小
校趙文建為留後先是𢎞信自言于所居遇一白鬚翁
謂之曰爾當為土地主如是者再心竊異之既而文建
不洽軍情牙軍聚呼曰孰願為節度使者𢎞信即應曰
白鬚翁早以命我可以君長爾曹唐文德元年四月牙
軍推𢎞信為留後朝廷聞之即正授節旄乾寧中太祖
急攻兖鄆朱瑄求援于太原時李克用遣大將李存信
率師赴之假道于魏屯于莘縣存信御軍無法稍侵魏
之芻牧𢎞信不平之太祖因遣使謂𢎞信曰太原志吞
河朔逥戈之日貴道堪憂𢎞信懼乃歸欵于太祖仍出
師三萬攻李存信敗之未幾李克用領兵攻魏營于觀
音門外屬邑多拔太祖遣葛從周援之戰于洹水擒克
用男落落以獻太祖令送于𢎞信斬之晉軍乃退是時
太祖方圖兖鄆慮𢎞信離貳每嵗時賂遺必卑辭厚禮
𢎞信每有答貺太祖必對魏使北面拜而受之曰六兄
比予有倍年之長兄弟之國安得以常隣遇之故𢎞信
以為厚已其後𢎞信累官至檢校太尉封臨清王光化
元年八月薨于位紹威襲父位為留後(舊唐書云紹威/自文徳初授左)
(散騎常侍充天雄軍節度副使自/龍紀至乾寧十年之中累加官爵)朝廷因而命之尋正
授旄鉞累加檢校太尉兼侍中封長沙郡王昭宗東遷
命諸道修洛邑紹威獨營太廟制加守侍中進封鄴王
初至德中田承嗣盜據相魏澶博衛貝等六州召募軍
中子弟置之部下號曰牙軍皆豐給厚賜不勝驕寵年
代寖逺父子相襲親黨膠固其凶戾者强賈豪奪踰法
犯令長吏不能禁變易主帥有同兒戱自田氏以後垂
二百年主帥廢置出于其手如史憲誠何全皥韓君雄
樂彦貞皆為其所立優奬小不如意則舉族被誅紹威
懲其往弊雖以貨賂姑息而心銜之紹威嗣世之明年
正月幽州劉仁恭擁兵十萬謀亂河朔進陷貝州長驅
攻魏紹威求援于太祖太祖遣李思安援之屯于洹水
葛從周自邢洺引軍入魏州燕將劉守文單可及與王
師戰于内黄大敗之乗勝追躡㑹從周亦出軍掩擊又
敗燕軍斬首三萬餘級三年紹威遣使㑹軍同攻滄州
以報之自是紹威感太祖援助之恩深加景附紹威見
唐祚衰凌羣雄交亂太祖兵强天下知必有禪代之志
故傾心附結賛成其事每慮牙軍變易心不自安天祐
初州城地無故自陷俄而小校李公佺謀變紹威愈懼
乃定計圖牙軍遣使告太祖求為外援太祖許之遣李
思安㑹魏博軍再攻滄州先是安陽公主薨于魏太祖
因之遣長直軍校馬嗣勲選兵千人伏兵仗于巨橐中
肩舁以入魏州言助女𦵏事天祐三年正月五日太祖
親率大軍濟河聲言視行營于滄景牙軍頗疑其事是
月十六日紹威率奴客數百與嗣勲同攻之時宿于牙
城者千餘人遲明盡誅之凡八千家皆赤其族州城為
之一空翼日太祖自内黄馳至鄴時魏軍二萬方與王
師同圍滄州聞城中有變乃擁大將史仁遇保于髙唐
六州之内皆為勍敵太祖遣諸將分討之半嵗方平自
是紹威雖除其偪然尋有自弱之悔不數月復有孚陽
之役紹威飛輓饋運自鄴至長蘆五百里疊跡重軌不
絶于路又于魏州建元帥府署沿道置亭候供牲牢酒
備軍幕什器上下數十萬人一無闕者及太祖逥自長
蘆復過魏州紹威乗間謂太祖曰邠岐太原終有狂譎
之志各以興復唐室為詞王宜自取神器以絶人望天
與不取古人所非太祖深感之及登極加守太傅兼中
書令賜號扶天啓運竭節功臣車駕將入洛奉詔重修
五鳳樓朝元殿巨木良匠非當時所有倐架于地泝流
西立于舊址之上張設綈繡皆有副焉太祖甚喜以寳
帶名馬賜之先是河朔三鎮司管鑰備洒掃皆有閹人
紹威曰此類皆宫禁指使豈人臣家所宜畜也因搜獲
三十餘輩盡以來獻太祖嘉之開平中加守太師兼中
書令邑萬户紹威甞以臨淄海岱罷兵嵗久儲庾山積
惟京師軍民多而食益寡願于太行伐木下安陽淇門
斵船三百艘置水運自大河入洛口嵗漕百萬石以給
宿衛太祖深然之㑹紹威遘疾革遣使上章乞骸骨太
祖撫案動容顧使者曰亟行語而主為我强飯如有不
可諱當世世貴爾子孫以相報也仍命其子周翰監總
軍府及訃至輟朝三日冊贈尚書令紹威在鎮凡十七
年年三十四薨紹威形貌魁偉有英傑氣攻筆札曉音
律性復精悍明敏服膺儒術明達吏理好招延文士聚
書萬巻開學館置書樓每歌酒宴㑹與賓佐賦詩頗有
情致(太平廣記引羅紹威𫝊云當時藩牧之中最獲文/章之譽每命幕客作四方書檄小不稱意壊裂抵)
(棄自孹牋起草下筆成文雖/無藻麗之風幕客多所不及)江東人羅隠者佐錢鏐軍
幕有詩名于天下紹威遣使賂遺叙南巷之敬隠乃聚
其所為詩投寄之紹威酷嗜其作因目已之所為曰偷
江東集至今鄴中人士諷詠之紹威甞有公讌詩云簾
前澹泊雲頭日座上蕭騷雨脚風雖深于詩者亦所歎
伏紹威子三人長曰廷規位至司農卿尚太祖女安陽
公主又尚金華公主早卒次曰周翰繼為魏博節度使
(通鑑攷異引梁功臣𫝊六周翰起復雲麾將軍充/天雄軍節度留後尋檢校司徒正授魏博節度使)亦早
卒季曰周敬厯滑州節度使别有𫝊開平四年夏詔金
華公主出家為尼居于宋州𤣥静寺盖太祖推恩于羅
氏令終其婦節也(五代史補云羅鄴王紹威俊邁有詞/學尤好戲判常有人向官街中鞴驢)
(置鞍于地值牛車過急行碾破其鞍驢主怒毆駕車者/為廂司所擒紹威更不按問遂判其狀云鄴城大道甚)
(寛何故駕車碾鞍領鞴驢漢子科決待駕車/漢子喜歡詞雖俳諧理甚切當論者許之)
趙犨其先天水人代為忠武牙將曾祖賓祖英竒父叔
文皆厯故職犨幼有竒智齠齔之時與隣里小兒戲于
道左恒分布行列為部伍戰陣之狀自為董帥指顧有
節如夙習焉羣兒皆禀而從之無敢亂其行者其父目
而異之曰吾家千里駒也必大吾門矣及赴鄉校誦讀
之性出于同輩弱冠有壯節好功名妙于弓劍氣義勇
果郡守聞之擢為牙校唐㑹昌中壺闗作亂隨父北征
收天井闗未幾從王師征蠻浹月方克惟忠武將士轉
戰溪洞之間斬獲甚衆本道録其勲陟為馬步都虞候
乾符中王僊芝起于曹濮大縱其徒侵掠汝鄭犨乃率
步騎數千襲之賊黨南奔及黄巢陷長安天子幸蜀中
原無主人心騷動于是陳州數百人相率告許州連帥
願得犨知軍州事其帥即以狀聞于是天子下詔以犨
守陳州刺史既視事乃謂將吏曰賊巢之虐徧于四方
茍不為長安市人所誅則必驅殘黨以東下况與忠武
久為仇讐凌我土疆勢必然也乃遣增垣墉濬溝洫實
倉廪積薪芻凡四門之外兩舎之内民有資糧者悉令
輓入郡中繕甲兵利劍矟弓弩矢石無不畢備又招召
勁勇寘之麾下以仲弟昶為防遏都指揮使以季弟珝
為親從都知兵馬使長子麓次子霖皆分領鋭兵黄巢
在長安果為王師四面扼束食盡人饑謀東奔之計先
遣驍將孟楷擁徒萬人直入項縣犨引兵擊之賊衆大
潰斬獲畧盡生擒孟楷中和三年朝廷聞其功就加檢
校兵部尚書俄轉右僕射不數月加司空進潁川縣伯
巢黨知孟楷為陳所擒大驚憤乃悉衆東來先據溵水
後與蔡州秦宗權合勢以攻宛丘陳人懼焉犨恐衆心
擕離乃于衆中揚言曰忠武素稱義勇淮陽亦謂勁兵
是宜戮力同心捍禦羣冦建功立節去危就安諸君宜
圖之况吾家食陳禄久矣今賊衆圍逼衆寡不均男子
當于死中求生又何懼也且死于為國不猶愈于生而
為賊之伍耶汝但觀吾之破賊敢有異議者斬之由是
衆心靡不踴躍無何開門與賊接戰每戰皆捷賊衆益
怒巢于郡北三四里起八僊營如宫闕之狀又修百司
廨署儲蓄山峙蔡人濟以甲胄軍無所闕焉凡圍陳三
百日大小數百戰雖兵食將盡然人心益固犨因令間
道奉羽書乞師于太祖太祖素多犨之勇果乃許之四
年四月太祖引大軍與諸軍㑹于陳之西北陳人望旗
鼓出軍縱火急攻巢寨賊衆大潰重圍遂解獻捷于行
在五年八月除犨為蔡州節度使于時巢黨雖敗宗權
益熾六七年間屠膾中原陷二十餘郡惟陳去蔡百餘
里兵少力㣲日與争鋒終不能屈文德元年蔡州平朝
廷議勲以犨檢校司徒充㤗寧軍節度使又改授浙西
節度使不離宛丘兼領二鎮龍紀元年三月又以平巢
蔡功就加平章事充忠武軍節度使仍以陳州為理所
由是中原塵静唐帝復歸長安陳許流亡之民襁負歸
業犨設法招撫人皆感之犨兄弟三人時稱雍睦一日
念仲弟昶同心王事共立軍功乃下令盡以軍州事付
于昶遂上表乞骸後數月寢疾卒于陳州官舎年六十
六𦵏于宛丘縣之先域累贈太尉犨雖盡忠唐室保全
陳州然黙識太祖雄傑每降心託跡為子孫之計故因
解圍之後以愛子結親又請為太祖立生祠于陳州朝
夕拜謁數年之間悉力委輸凡所徴調無不率先故能
保其功名長子麓位至列卿次子霖改名巖尚太祖女
長樂公主開平初授衛尉卿駙馬都尉二年九月權知
洺州軍州事俄轉天威軍使十二月授右羽林統軍改
右衛上將軍充大内皇墻使三年七月出為宿州團練
使旋移州刺史其後累厯近職連典禁軍預誅庶人友
珪有功末帝即位用為租庸使守户部尚書巖以勲戚
自負貨賂公行天下之賄半入其門又以身尚公主聞
唐朝駙馬都尉杜悰位極將相以服御飲饌自奉務極
華侈巖恥其不及由是豐其飲膳嘉羞法饌動費萬錢
僦斂網商其徒如市權勢燻灼人皆阿附及唐莊宗滅
梁室巖踰垣而逸素與徐州温韜相善巖往依之既至
韜斬巖首送京師
昶字大東犨仲弟也弱冠習兵機沈黙大度神形灑落
臨事有通變之才及兄犨為陳州刺史以昶為防禦都
指揮使未幾巢將孟楷擁衆萬餘據項城縣昶與兄犨
領兵擊破之擒楷以歸不數月巢黨悉衆攻陳以報孟
楷之役又蔡冦合從兇醜百萬棲于陳郊陳人大恐一
夕昶因巡警假寐于闉闍恍惚間如有隂助昶異而待
之遲明開門決戰人心兵勢勇不可遏若有隂兵前導
是日擒賊將數人斬首千餘級羣兇氣沮其後連日交
戰無不應機俘斬未甞小衂以至重圍數月士心如一
及賊敗圍解朝廷紀勲昶一門之中疊加爵秩當時方
鎮之内言忠勇者言守禦者言功勲者言政事者皆以
犨昶為首焉及犨遥領泰寧軍節度以昶為本州刺史
檢校右僕射俄而犨有疾遂以軍州盡付于昶詔授兵
馬留後旋遷忠武軍節度使亦以陳州為理所時宗權
未滅中原方受其毒陳蔡封疆相接昶每選精鋭深入
蔡境蔡賊雖衆終不能抗以至宗權敗焉朝廷賞勲加
檢校司徒昶以大冦削平之後益留心于政事勸課農
桑大布恩恵景福元年秋陳許將吏耆老録其功詣闕
以聞天子嘉之命文臣撰德政碑植于通衢以旌其功
俄加同平章事昶自圍解之後恒曰梁王之恩不敢忘
也是後太祖每有征伐昶訓練兵甲饋輓供億無有不
至乾寧二年寢疾薨于鎮年五十三追贈太尉
珝字有節犨季弟也幼而剛毅器宇深沉既冠好書籍
及壯工騎射尤精三略及犨為陳州刺史以珝為親從
都知兵馬使時巢黨東出商鄧與蔡賊㑹衆至百餘萬
掘長壕五百道攻陳陳人大懼珝與二兄堅心誓衆激
勵將校約以死節珝以祖先松楸去郭數里慮為羣盜
穿發乃夜縱心膂之士遷柩入城府庫舊有巨弩數百
枝機牙皆缺工人咸謂不可用珝即創意制度自調弦
筈置之雉堞間矢激五百餘步凡中人馬皆洞達胷腋
羣賊畏之不敢逼近自仲秋至于首夏軍食將竭士雖
不飽而堅拒之志不移會太祖率大軍解其圍珝兄弟
抆泣感謝其後朝廷議功加檢校右僕射遥領處州刺
史犨薨昶為忠武軍節度使珝遷為行軍司馬檢校司
空昶薨珝知忠武軍留後珝公幹之才播于逺邇至于
符籍虛實財穀耗登備閲其根本民之利病無不洞知
庶事簡㢘公私俱濟太祖深加慰薦尋加特進檢校司
徒充忠武軍節度使陳州土壤卑疎每嵗壁壘摧圯工
役不暇珝遂營度力用俾以甓周砌四墉自是無霖潦
之虞光化二年加檢校太保平章事明年檢校侍中進
封天水郡公珝博通前古以陳州本伏羲所都南頓乃
光武舊地遂稽考古制崇飾廟貌為四民祈福之所又
詢鄧艾故址決翟王河以溉稻粱大實倉廪民獲其利
珝兄弟節制陳許繼擁旌鉞共二十餘年陳人愛戴風
化大行天復元年冬韓建為忠武軍節度使乃徴珝知
同州匡國軍節度留後時太祖統軍岐下珝輸輓調發
旁午道途俄而昭宗還長安詔徴入覲錫迎鑾功臣之
號珝因堅辭藩鎮遂加檢校太傅右金吾衛上將軍及
扈從東遷嵗餘以痼疾免官遂歸淮陽未幾薨于私第
年五十五詔贈侍中陳人為之罷市子縠仕至左驍衛
大將軍宣徽北院使唐莊宗入汴與從兄巖皆族誅
王珂河中人祖縱鹽州刺史父重榮河東節度使破黄
巢有大功封瑯琊郡王珂本重榮兄重簡之子出繼重
榮唐僖宗光啓三年重榮為部將常行儒所害推重榮
弟重盈為蒲帥以珂為行軍司馬及重盈卒軍府推珂
為留後時重盈子珙為陜州節度使瑶為絳州刺史由
是争為蒲帥瑶珙連上章論列又與太祖書云珂非吾
兄弟盖余家之蒼頭也小字忠兒安得繼嗣珂亦上章
云亡父有興復之功又遣使求援于太原李克用為保
薦于朝昭宗可之既而珙厚結王行瑜李茂貞韓建為
援三鎮互相表薦昭宗詔諭之曰吾以太原與重榮有
再造之功已俞其奏矣乾寧二年五月三鎮率兵入覲
賊害時政請以河中授珙瑶又連兵以攻河中克用聞
之出師以討三鎮瑶珙兵退晉師拔絳州擒瑶斬之及
克用駐軍于渭北昭宗以珂為河中節度使正授旄鉞
克用因以女妻珂珂至太原謝婚成禮克用令李嗣昭
將兵助珂攻珙于陜焉光化末太祖謂張存敬曰珂恃
太原之勢侮慢隣封爾為我持一繩以縛之天復元年
春存敬兵下晉絳令何絪守晉州以阨太原援師二月
大軍逼河中珂妻書告太原曰敵勢攻逼朝夕為俘囚
乞食于大梁矣大人安忍不救克用曰前途既阻衆寡
不敵救則與爾兩亡可與王郎歸朝廷珂復求救于李
茂貞茂貞不答珂勢窮蹙即登城謂存敬曰吾與汴王
有家世事分公宜退舎俟汴王至吾自聽命存敬即日
退舎三月太祖自洛陽至先哭于重榮之墓蒲人聞之
感悦珂欲面縛牽羊以見太祖曰太師阿舅之恩何時
可忘郎君若以亡國之禮相見黄泉其謂我何(歐陽史/云梁太)
(祖自同州降唐即依重榮/以母王氏故事重榮為舅)及珂出迎于路握手歔欷聨
轡而入乃以居敬守河中珂舉家徙于汴後入覲被殺
于華州𫝊舎
珙少有俊氣才兼文武性甚驕虐屬世多故遂代伯父
重霸為陜州節度使為政苛暴且多猜忌殘忍好殺不
以生命為意内至妻孥宗屬外則賓幕將吏一言不合
則五毒將施鞭笞刳斮無日無之奢縱聚斂民不堪命
由是左右惕懼憂在不測唐光化二年夏六月為部將
李璠所殺璠自稱留後因是陜州不復為王氏所有
史臣田紹威始為唐雄據魏地當土德之季運倡梁祖
以强禪在梁則為佐命也在唐則豈得為忠臣乎趙犨
以淮揚咫尺之地抗黄巢百萬之衆功成事立有足多
者巖縠非賢遽泯其嗣惜哉王珂奕世山河勢危被擄
乃魏豹之徒與
　
　
　
　
　
　
　
　
　舊五代史巻十四
　舊五代史巻十四攷證
梁列𫝊四羅紹威𫝊其後𢎞信封臨清王　案舊唐書
　𢎞信先封豫章郡公進封北平王與是書異
自田氏以後垂二百年　案呉縝歐陽史纂誤云魏博
　自田承嗣專據至羅紹威時共一百五十餘年歐陽
　史作二百年誤盖歐陽史仍是書之誤也
太祖自内黄馳至鄴　至鄴原本作至葉據歐陽史改
　正
嵗漕百萬石以給宿衛太祖深然之　案通鑑攷異引
　梁功臣𫝊云紹威馳簡獻替意互合者十得五六太
　祖嘆曰竭忠力一人而已又引莊宗實録曰紹威隂
　有覆温之志而賂温益厚温怪其曲事慮蓄奸謀而
　莫之察乃賜紹威妓妾數人未半嵗召還以此得其
　隂事其紀載互異如此竊謂紹威有謀慮得梁王信
　任宜也然以梁主雄險而紹威又因盡誅牙軍有自
　弱之悔則此時猜忌諒亦有之未可偏廢其説
趙犨𫝊父叔文　案叔文原本訛叔义今據新唐書改
　正
王僊芝起于曹濮　僊芝原本作僊茈今據新舊唐書
　改正
文德元年　文德原本作大德今改正
充大内皇墻使　皇墻原本作皇城考五代㑹要梁時
　避諱改皇城使為皇墻使今改正
趙昶𫝊假寐于闉闍　闉闍原本作閫闍今改正
時宗權未滅　案上篇趙犨傳云蔡州平以犨為忠武
　軍節度使据此傳則昶為忠武節度使宗權二𫝊互
　異
趙珝𫝊珝犨季弟也　案新唐書以珝為犨子是書及
　歐陽史通鑑皆以珝為犨弟新唐書應訛
王珂𫝊小字忠兒　忠兒舊唐書作蟲兒
令何絪守晉州　何絪原本作何緯今據通鑑改正
　舊五代史巻十四攷證
欽定四庫全書
　舊五代史巻十五
　　宋門下侍郎參知政事監修國史薛居正等撰
　梁書第十五
　　列傳五
韓建字佐時許州長社人父叔豐世為牙校初秦宗權
之據蔡州招合亡命建隸為軍士累轉至小校唐中和
初忠武監軍楊復光起兵于蔡宗權遣其將鹿晏𢎞赴
之建與里人王建俱隸晏𢎞軍入援京師賊平復光暴
卒時僖宗在蜀晏𢎞率所部赴行在路出南山因攻剽
郡邑據有興元晏𢎞自為留後以建為蜀郡刺史唐軍
容使田令孜宻遣人誘建啗以厚利建時懼為晏𢎞所
併乃率所部歸行在令孜補為神䇿都校金吾將軍出
為潼闗防禦使兼華州刺史河潼經大冦之後户口流
散建披荆棘闢汚萊勸課農事樹植蔬果出入閭里親
問疾苦不數年流亡畢復軍民充實建比不知書治郡
之暇日課學習遣人於器皿牀榻之上各題其名建視
之既熟乃漸通文字俄遷華商節度潼關守捉等使累
加檢校太尉平章事乾寧二年建與鳳翔李茂貞邠州
王行瑜舉兵赴闕迫昭宗請以王珙為河中帥害大臣
于都下河中王珂召晉軍以為援及晉軍渡河昭宗幸
石門三年四月昭宗遣延王通王率禁兵討李茂貞為
茂貞所敗車駕幸渭橋翼日次富平將幸河中建奉表
迎駕俄自至渭北懇乞東幸許之七月十五日昭宗至
華下百官士庶相繼而至建尋加兼中書令充京畿安
撫制置等使又兼京兆尹京城把截使昭宗乆在華州
思還宫掖每花朝月夕遊宴西谿與羣臣屬詠歌詩歔
欷流涕建每從容奏曰臣為陛下修營大内結信諸候
一二年間必期興復乃以建兼領修創京城使建自華
督役輦運工作復治大明宫四年二月有詣建告睦王
已下八王謀殺建建囚八王於别宅放散随駕殿後軍
二萬人殺捧日都頭李筠自是天子益微宿衛之士盡
矣八月建以兵圍十六宅通王已下十一王並遇害于
石堤谷以謀逆聞又害太子詹事馬道殷將作監許巖
士貶宰相朱朴皆昭宗寵昵者也建尋兼同州節度使
光化元年升華州為興徳府以建為尹八月車駕還京
九月册拜太傅進封許國公并賜鐡劵天復元年十一
月宦官韓全誨迫天子幸鳳翔建亦預其謀太祖聞知
自河中引軍而西前鋒至同州建判官司馬鄴以城降
遂移軍迫華州建懼乞降太祖責以脅君之罪建拜伏
稱從事李巨川之謀也太祖即誅巨川(北夢瑣言韓建/曰某不識字凡)
(朝廷章奏鄰封書檄皆巨川為之因斬之又新唐書李/巨川傳云巨川詣軍門納款因言當世利害全忠屬官)
(敬翔以文翰事左右疑巨川用則全忠待已或衰乃詭/說曰巨川誠竒才顧不利主人若何是日全忠殺之)
太祖與建素有軍中昆弟之契及見其怒驟息尋表建
為許州節度使昭宗東遷以建為祐國軍節度使京兆
尹車駕至陜召太祖與建侍宴宫妓奏樂何皇后舉觴
以賜太祖建躡足太祖遽起曰臣醉不任偽若顛仆即
去建私謂太祖曰上與宫人附耳而語幕下有兵仗聲
恐圖王爾天祐三年改青州節度使及受禪徴為司
平章事充諸道鹽鐡轉運使開平二年加侍中充建昌
宫使三年郊祀於洛以建為大禮使建為上宰每謁見
時有直言太祖為性剛嚴羣下將迎不暇待建稍異故
優容之九月冊拜太保罷知政事(五代㑹要開平三年/十月詔曰太保韓建)
(毎月旦十五日入閤稱賀即令/赴朝參餘時弗入見示優禮也)四年三月除匡國軍節
度使陳許蔡觀使仍令中書不議除替(五代㑹要乾化/元年正月敇云)
(許昌雄鎮太保韓建朕用以布政民耕盗止乆居其/位庶可勝殘矣宜令中書門下不計年月勿議替)
乾化二年六月朝廷新有内難人心動揺部將張厚因
作亂害建於衙署時年五十八子從訓昭宗在華時授
太子侍學賜名文禮尋拜屯田員外郎國初為都官郎
中賜紫年未弱冠時朝廷命從訓告國哀於陳許至二
日軍亂與建併命乾化三年追贈太師
李罕之陳州項城人父文世田家罕之拳勇趫㨗力兼
數人少學為儒不成又落髪為僧以其無賴所至不容
曾乞食於酸棗縣自旦至晡無與之者乃擲鉢於地毁
棄僧衣亡命為盜㑹黄巢起曹濮罕之因合徒作剽漸
至魁首及賊巢渡江罕之因以兵將背賊歸於唐髙駢
録其功表為光州刺史嵗餘為蔡賊秦宗權冦迫不能
守乃棄郡歸項城收合餘衆依河陽諸葛爽爽署為懷州
刺史光啟初僖宗以爽為東南面招討以擊宗權爽乃
表罕之為副令將兵屯宋州蔡冦兇􁀙日熾兵鋒不敵
中和四年爽表罕之為河南尹東郡留守是歲李克用
脫上源之難歛軍西歸路由洛陽罕之迎謁供帳館待
甚優因與克用厚相結託時罕之有衆三千以聖善寺
為府光政元年蔡賊秦宗權遣將孫儒來攻罕之對壘
數月以兵少備竭委城而遁西保於澠池蔡賊據京城
月餘焚燒宫闕剽剥居民賊既退去鞠為灰燼寂無雞
犬之音罕之復引其衆築壘於市西明年冬諸葛爽死
其將劉經推爽子仲方為帥經懼罕之難制自引兵鎮
洛陽罕之部曲有李塘郭璆者情不相叶欲相圖害罕
之怒誅璆軍情由是不睦劉經因其有間掩擊罕之于
澠池軍亂保乾壕經急攻之為罕之所敗罕之乘勝追
至洛陽時經保敬愛寺罕之保苑中飛龍廐罕之激勵
其衆攻敬愛寺數日因風縱火盡熖之經衆奔竄追斬
殆盡罕之進逼河陽營於鞏縣陳舟於汜水將渡諸葛
仲方遣將張言率師拒於河上時仲方年幼政在劉經
諸將心多不附張言密與罕之修好經知其謀言懼引
衆渡河歸罕之因合勢攻河陽為經所敗罕之與言退
保懐州冬蔡將孫儒䧟河陽仲方汎輕舟來奔孫儒遂
自稱節度使俄而蔡賊為我軍所敗孫儒棄河陽歸蔡
罕之與言收合其衆求援於太原李克用遣澤州刺史
安金俊率騎助之遂收河陽克用表罕之為節度同平
章事又表言為河南尹東都留守罕之既與言患難交
契刻臂為盟永同休戚如張耳陳餘之義也罕之雖有
膽決雄猜翻覆而撫民御衆無方略率多苛暴性復貪
冒不得士心既得河陽出兵攻晉絳時大亂之後野無
耕稼罕之部下以俘剽為資啖人作食絳州刺史王友
遇以城降罕之乃進攻晉州河中王重盈遣使求援于
太祖時張言治軍有法善積聚勤于播植軍儲不乏言
輸粟于罕之以給其軍罕之求索無限言頗苦之力不
能應罕之則録河南府吏笞責之東諸侯修貢行在多
為罕之邀留王重盈苦其侵削密結張言請圖之文徳
元年春㑹罕之盡出其衆攻平陽言夜出師掩擊河陽
罕之無備單步僅免舉族為言所俘罕之奔於太原李
克用表為澤州刺史仍領河陽節度使三月克用遣其
將李存孝率師三萬助之來攻懐孟城中食盡備豫皆
竭張言遣其孥入質且求救於太祖太祖遣葛從周牛
存節赴之逆戰於流河店㑹晉將安休休以一軍奔於
蔡存孝引軍而退罕之保於澤州自是罕之日以兵冦
鈔懐孟晉絳數百里内郡邑無長吏閭里無居民河内
百姓相結屯寨或出樵汲即為俘馘雖竒峯絶磴梯危
架險亦為罕之部衆攻取先是蒲絳之間有山曰摩雲
邑人立棚於上以避冦亂罕之以百餘人攻下之軍中
因號罕之為李摩雲自是數州之民屠啖殆盡荆棘蔽
野烟火斷絶凡十餘年乾寧二年李克用出師以拒邠
鳳營於渭北天子以克用為邠州行營四面都統克用
乃表罕之為副及誅王行瑜罕之以功授檢校太尉食
邑千户罕之自以功多私謂晉將葢寓曰余自河陽失
守來依巨廕嵗月滋夊功效未施比年以來倦於師旅
所謂老夫耄矣無能為也望吾王仁愍太傅哀憐與一
小鎮休兵養疾一二年間即歸老莬裘幸也寓為言之
克用不對每藩鎮缺帥議所不及罕之私心鬱鬱蓋寓
懼其佗圖亟為論之克用曰吾於罕之豈惜一鎮吾有
罕之亦如董卓之有吕布雄則雄矣鷹鳥之性飽則颺
去實懼翻覆毒余也光化元年十二月晉之潞帥薛志
勤卒罕之乘其喪自澤州率衆徑入潞州自稱留後以
狀聞於克用曰聞志勤之喪新帥未至慮為佗盗所窺
不俟命已屯於潞矣克用怒遣李昭嗣討之罕之執其
守將馬溉伊鐸何萬友沁州刺史傳瑶等遣其子顥拘
送於太祖以求援焉(新唐書全忠表罕/之昭義軍節度使)㑹罕之暴病不
能視事明年六月病篤太祖令丁㑹代之移罕之為河陽
節度使行至懐州卒於傳舍時年五十八歳子顥以舟
載柩歸葬河隂縣開年二年春詔贈中書令
馮行襲字正臣武當人也厯職為本郡都校中和中僖
宗在蜀有賊首孫喜者聚徒數十人欲入武當刺史吕
曄惶駭無䇿畧行襲伏勇士於江南乘小舟逆喜謂喜
曰郡人得良牧衆心歸矣但縁兵多民懼擄掠若駐軍
江北領肘腋以赴之使某前導以慰安士民可立定也
喜然之既渡江軍吏迎謁伏甲奮起行襲擊喜仆地伏
劍斬之其黨盡殪賊衆在江北者悉奔潰山南節度使
劉巨容以功上言尋授均州刺史州西有長山當襄漢
蜀路羣賊屯據以邀刦貢奉行襲又破之洋州節度使
葛佐奏辟為行軍司馬請將兵鎮谷口通秦蜀道由是
益知名李茂貞遣養子繼臻竊據金州行襲攻下之因
授金州防禦使時興元楊守亮將襲京師道出金商行
襲逆擊大破之詔升金州為節鎮以戎昭軍為額即以
行襲為節度使及太祖義旗西征行襲遣副使魯崇矩
禀受制令會唐昭宗幸鳳翔太祖帥師奉迎久之未出
中尉韓全誨遣中官郄文晏等二十餘人分命矯詔欲
徵江淮兵屯於金州以䝱太祖之軍行襲定䇿盡殺之
收其詔勅送於太祖天祐元年兼領洋州節度使太祖
之伐荆襄行襲令其子朂以舟師會於均房預收復功
遷匡國軍節度使到任誅大吏張澄暴其罪州人莫不
惴懾在許三年上供外别進助軍羡糧二十萬石及太
祖郊􁀙行襲請入覲貢獻巨萬恩禮殊厚尋詔翰林學
士杜曉撰徳政碑以賜之累官至兼中書令冊拜司空
開平中卒輟朝一日贈太傅謚曰忠敬行襲性嚴烈為
政深刻然所至有天幸境内嘗大蝗尋有羣烏啄食不
為害民或艱食必有穭榖出於壠畝雖威福在已而恒
竭力以奉於王室故能保其功名行襲魁岸雄壮面有
青誌當時目為馮青面長子朂厯蘄沁二州刺史次子
徳晏仕至金吾將軍
孫徳昭鹽州五原縣人世為州校父惟晸有功於唐朝
遙領荆南節度分判右神䇿軍事徳昭藉父䕃累職為
右神䇿軍都指揮使光化三年唐昭宗為閹官所廢矯
立徳王時中外以權在禁闥莫能致討近藩朋附章表
繼有至者丞相崔𦙍外與太祖申結輔佐之好内遣心
腹密講忠義有以事喻徳昭者(通鑑徳昭常憤惋不平/崔𦙍聞之遣判官石戩)
(與之遊徳昭每酒酣必泣戩/知其誠乃密以𦙍意說之)徳昭感慨乃與本軍孫承
誨董從實二人奮發應命誓圖返正崔又割衣手筆以通
其志天復元年正月一日未旦逆豎左軍容劉李述早
入徳昭伏甲要路以俟追其前驅邀而斬之孫承誨等
分捕右軍容王仲先黨伍唐昭宗方幽辱東内聞外喧
大恐徳昭馳至扣閤曰逆賊劉季述伏誅矣請上皇開
鑰復皇帝位皇后何氏呼曰汝可進逆人首門乃可開
俄而承誨從實俱以馘獻昭宗悲而嘉之於是丞相崔
𦙍奉迎御丹鳳樓率百辟待罪泣且奏曰臣居大位不
能討姦賴東平王全忠首奮忠貞誅殺邸吏遂致徳昭
等檎戮妖逆再清禁闈即日議功以徳昭為檢校太保
靜海軍節度使承誨邕州節度使從實容州節度使並
同平章事錫姓李賜號扶傾濟難忠烈功臣圗形凌烟
閣俱留京師錫賚宴賞之厚恩寵權倖之勢近代罕比
其年十一月閹宦韓全誨縱火䝱昭宗西幸鳳翔承誨
從實並變節為中官所誘始欲驅擁百寮將圖出令而
徳昭獨按兵與太祖親吏婁敬思叶力衛丞相文武
百官與長安吏民保於街東免為所刧太祖遣從事相
繼勞問遺以龍鳳劍鬬鷄紗委令制輯於是百官次華
州連狀請太祖迎奉及大斾入闗徳昭以軍禮上謁立
道左太祖命左右扶騎控至長安賜與甚厚署權知同
州節度留後將赴任復徇民請留充兩街制置使賜錢
百萬徳昭以本部兵八千人獻於太祖由是愈見賞重
又賜甲第一區俾先還洛陽及昭宗東遷奏授左威衛
上將軍以病免歸於别墅太祖受禪以左領衛上將軍
徵赴闕開平四年拜左金吾大將軍充街使末帝即位
俾將命於兩浙對見失儀不果行尋改授右武衛上將
軍俄復左金吾大將軍卒於官詔贈太傅輟視朝一日
天復初徳昭與孫承誨董從實以返正功時人呼為三
使相恩澤俱冠世及承誨至鳯翔易名繼誨從實改名
彦弼皆為李茂貞所養後閹官之敗俱戮於京師帷徳
昭克全終始有所􁀙云
趙克裕河陽人也祖父皆為軍吏克裕少為牙將好讀
書謹儀範牧伯皆竒待之累居右職擢為虎牢闗使光
啓中蔡冦䧟河陽克裕率所部歸於太祖𨽻於宣義軍
太祖東征徐鄆克裕屢受指顧無不如意數年之内繼
領亳鄭二州刺史時闗東藩鎮方為蔡冦所毒黎元流
散不能相保克裕妙有農戰之備復善於綏懐民賴而
獲安者衆太祖表為河陽節度使檢校右僕射尋移理
許田入為金吾衛大將軍檢校司空及太祖為元帥以
克裕為元帥府左都押衙復統六軍兗州平命權知泰
寧軍留後數月暴疾而卒開平初追贈太保
張慎思清河人自黄巢軍來歸累授軍職厯諸軍都指
揮使從平巢蔡兗鄆皆著功表授檢校工部尚書兼宋
州長史光化中加檢校右僕射權知亳州天復三年昭
宗還長安以從太祖迎駕功賜號迎鑾毅勇功臣尋除
汝州防禦使天祐元年授左龍武統軍其冬除許州匡
國軍節度使明年十一月權知徐州武寧軍兩使留後
太祖受禪入為左金吾大將軍開平二年除宋州刺史
未㡬復拜左金吾大將軍開平冬除蔡州刺史以貪貨
大失民情詔追赴闕未㡬扈從北征還以疾卧洛陽之
私第馭家不肅為其子所弑
史臣曰韓建過唐朝之衰運據潼闗之要地不能藩屏
王室翻務斵喪宗枝雖有阜俗之能何補不臣之咎罕之
負驍雄之氣蓄嚮背之謀武皇比之吕布斯知人矣行
襲勵納忠之節徳昭立反正之功俱善其終固其宜矣
克裕而下無譏可也
　
　
　
　
　
　
　
　
　
　
　
　
　
　
　
　舊五代史巻十五
　舊五代史巻十五攷證
梁列傳五韓建傳又害太子詹事馬道殷將作監許巖
　士　案新唐書昭宗紀正月乙酉韓建殺扈蹕都將
　李筠二月殺太子詹事馬道殷將作監許巖士八月
　殺通王滋沂王湮韶王彭王嗣韓王嗣陳王嗣覃王
　嗣周王嗣延王戒丕嗣丹王允通鑑與新唐書同是
　書以殺李筠二月事以殺馬道殷許巖士為八月事
　蓋本于舊唐書昭宗紀
李罕之傳伊鐸　案歐陽史作伊鐔
遣其子顥　案歐陽史作遣子頎
馮行襲傳尋授均州刺史　案新唐書本紀光啓元年
　四月武當賊馮行襲陷均州逐其刺史吕曄蓋行襲
　既殪孫喜遂自據其郡也是書作中和間事與唐書
　異歐陽史仍從是書
孫徳昭傳父惟晸有功于唐朝　案惟晸歐陽史作惟
　朂攷新唐書亦作惟晸今仍其舊
乃與本軍孫承誨董從實二人　案孫承誨董從實新
　舊唐書並作周承誨董彦弼攷承誨姓周與孫未知
　孰是從實改名彦弼見本傳後文與是書同
趙克裕傳尋移理許田　案克裕移理許田是書未明
　言其故新唐書云紀朱全忠陷孟州逐河陽節度使
　趙克裕据通鑑則克裕移鎮因梁祖欲以張全義領
　河陽也新唐書所紀疑非事實
　
　
　
　
　
　
　
　
　舊五代史巻十五攷證
欽定四庫全書
　舊五代史巻十六
　　宋門下侍郎參知政事監修國史薛居正等撰
　梁書第十六
　　列傳六
葛從周字通美濮州鄄城人也曾祖阮祖遇賢父簡累
贈兵部尚書從周少豁達有智畧初入黄巢軍漸至軍
校唐中和四年三月太祖大破巢軍于王滿渡從周與
霍存張歸霸昆弟相率來降七月從太祖屯兵于西華
破蔡賊王夏寨太祖臨陣馬踣賊衆來追甚急從周扶
太祖上馬與賊軍格鬬傷面矢中于肱身被數槍奮命
以衞太祖頼張延壽廻馬轉鬬從周與太祖俱免退軍
溵水諸將並削職惟擢從周延壽為大校其後入長葛
靈井大敗蔡賊至斤溝淝河殺鐵林三千人獲九寨都
虞候王涓太祖遣郭言募兵于陜州有黄花子賊據于
温谷從周擊破之又破秦賢之衆于榮陽尋佐朱珍收
兵于淄青間時兖州齊克讓軍于任城從周敗之擒其
將吕全真淄人不受制復與之戰獲其驍將鞏約㑹青
州以歩騎萬餘人列三寨于金嶺以扼要害從周與朱
珍大殱其衆據其將楊昭範五人而還至大梁不解甲
徑至板橋擊蔡賊破盧瑭寨瑭自溺而死又于赤堈殺
蔡軍二萬餘人從討謝殷于亳州擒之廻襲曹州擄刺
史丘𢎞禮以歸與兖鄆軍遇于臨濮之劉橋殺數萬人
朱瑄朱瑾僅以身免擒都將鄒務卿巳下五十人從太
祖至范縣復與朱瑄戰擄尹萬榮等三人遂平濮州未
幾與朱珍擊蔡賊于亳間獲都將石璠文徳元年魏博
軍亂樂從訓來告急從太祖渡河拔黎陽李固臨河等
鎮至内黄破魏軍萬餘衆獲其將周儒等十人李罕之
引并人圍張全義于河陽從周與丁會張存敬牛存節
率兵赴援大破并軍殺蕃漢二萬人解河陽之圍以功
表授檢校工部尚書從朱珍討徐州拔豐縣敗時溥于
呉康得其輜重加檢校刑部尚書佐龎師古討孫儒于
淮南略地至廬壽滁等州下天長高郵破邵伯堰廻軍
攻濠州殺刺史魏勲得餉船十隻大順元年八月并帥
圍潞州太祖遣從周率敢死之士夜銜枚犯圍而入㑹
王師不利于馬牢州即棄上黨而歸其年十二月與丁
會諸將討魏州連收十邑明年正月大破魏軍于永定
橋魏軍五敗斬首萬餘級十月佐丁㑹攻宿州從周壅
水灌其城刺史張筠以郡降從討兗州破朱瑾之軍于
馬溝景福二年二月與諸將大破徐兗之兵于石佛山
八月與龎師古同攻兖州乾寜元年三月軍至新太縣
朱瑾令都將張約李胡椒率三千人來拒戰師古遣從
周張存敬掩襲生擒張約李胡淑等都將數十人二年
十月圍兗州兖人不出從周詐掦言并人鄆人來救即
引軍趨高呉夜半却潛歸寨朱瑾果出兵攻外壕我軍
士突出掩殺千餘人生擒都將張漢筠從周累立戰功
自懷州刺史厯曹宿二州刺史累遷檢校左僕射三年
五月并帥以大軍侵魏遣其子落落率二千騎屯洹水
從周以馬歩二千人擊之殺戮殆盡擒落落于陣并師
號泣而去遂自洹水與龎師古渡河擊鄆四年正月下
之從周乗勝伐兖㑹朱瑾出師在徐境其將康懷英以
城降以功授兖州留後檢校司空(玉堂閑話云葛侍中/鎮兖之日威名著于)
(敵中河北諺曰山東/一條葛無事莫撩撥)復領兵萬餘人渡淮討楊行密至
濠州聞龎師古清口之敗遽班師光化元年四月率師
經略山東時并師以大軍屯邢洺從周至鉅鹿與并軍
遇大破之并帥遁走我軍追襲至青山口數日之内邢
洺磁三州連下斬首二萬級獲将吏一百五十人即以
從周兼領邢州留後十月復破并軍五千騎于張公橋
晉將李嗣昭急破邢州陣于城門外從周大破之擒蕃
將賁金鐵慕容騰百餘人二年春幽州劉仁恭率軍十
萬㓂魏州屠貝郡從周自邢臺馳入魏州燕軍突上水
關攻館陶門從周與賀徳倫率五百騎出戰謂門者曰
前有敵不可返顧命盍其門從周等極力死戰大敗燕
人擒都將薛突厥王郃郎等翼日破其八寨追擊至臨
清劉仁恭走滄州從周授宣義軍行軍司馬五月并人
討李罕之于潞州太祖以丁㑹代罕之令從周馳入上
黨七月并人陥澤州太祖召從周令賀徳倫守潞州徳
倫等尋棄城而歸三年四月領軍討滄州先攻徳州下
之及進攻孚陽幽州劉仁恭大舉來援時都監蔣𤣥暉
謂諸將曰吾王命我䕶軍志在攻取今燕帥來赴不可
外戰當縱其入壁聚食囷廩力屈糧盡必不可取也從
周對曰兵在機機在上將非督䕶所言也乃令張存敬
氏叔琮守其寨從周逆戰于乾寜軍老鵶堤大破燕軍
斬首三萬獲將佐馬慎交已下百餘人奪馬三千匹八月
并人攻邢洺從太祖破之從周追襲至青山口斬首五
千級獲其將王郃郎楊師恱等得馬千匹表授檢校太
保兼徐州兩使留後尋為兖州節度使天復元年三月
與氏叔琮討太原從以兖鄆之衆自土門路入與諸軍
會于晉陽城下以糧運不給班師頃之從周染疾㑹青州
將劉鄩陥兖州太祖命討之遂力疾臨戎三年十一月
鄩舉城降以功授檢校大傅太祖以從周抱疾既乆命
康懐英代之授左金吾上將軍以風恙不任朝謁改右
衞上將軍致仕養疾偃師縣亳邑鄉之别墅頃之授太
子太師依前致仕末帝即位制授潞州節度使令坐食
其俸加開府儀同三司檢校太師兼侍中封陳留郡王
累食邑至七千户命近臣賫旌節就别墅以賜之貞明
初卒于家册贈太尉
謝彦章許州人㓜事從周為養父從周憐其敏慧教以
兵法常以千錢于大盤中布其行陣偏伍之狀示以出
没進退之節彦章盡得其訣及壯事太祖為騎將末帝
嗣位用為兩京馬軍都軍使累與晉軍接戰有功尋領
河陽節度使及從周卒臨喪行服躬預葬事時人義之
彦章後為許州節度使檢校太傅貞明四年冬滑州節
度使賀瓌為北面招討使彦章為排陣使同領大軍駐
于行臺寨與晉人對壘彦章時領騎軍與之挑戰晉人
或望我軍行陣整肅則相謂曰必兩京太傅在此也不
敢以名呼其為敵人所憚如此是時咸謂賀瓌能將歩
軍彦章能領騎士既名聲相軋故瓌心忌之一日與瓌
同設伏于郊外瓌指一方地謂彦章曰此地岡阜隆起
中央坦夷好列栅之所尋而晉人舎之故瓌疑彦章與
晉人通又瓌欲速戰彦章欲持重以老敵人瓌益疑之
㑹為行營馬歩都虞候朱珪所誣瓌遂與珪協謀因享
士伏甲以殺彦章及濮州刺史孟審澄别將候温裕等
于軍以謀叛聞晉王聞之喜曰彼將帥如是亡無日矣
審澄温裕亦善將騎軍然所領不過三千騎多而益辦
惟彦章有焉將略之外好優禮儒士與晉人對壘于河
上恒褒衣博帯動皆由禮或臨敵御衆則肅然有上將
之威毎敦陣整旅左旋右抽雖風馳雨驟亦無以喻其
迅捷也故當時騎士咸樂為用及其遇害人皆惜之
胡真江陵人也體貌洪壯長七尺善騎射少為縣吏及在
巢㓂中㓂推為名將隨巢渉淮浙䧟許洛入長安及太
祖以衆歸唐真時為元從都將(通鑑云温見巢兵勢日/蹙知其將亡親將胡真)
(謝瞳勸/温歸國)從至梁苑表授檢校刑部尚書頻從破巢蔡于
陳鄭間尋以竒兵襲取滑州乃署為滑州節度使留後
復表為鄭滑節度使檢校右僕射數年徴為右金吾衛
大將軍俄拜寜遠軍節度使容州刺史檢校太保卒贈
太傅
張歸霸字正臣清河人祖進言陽榖令父實亦有宦緒
少倜儻好兵術唐乾符中㓂盜蜂起歸霸率昆弟三人
棄家投黄巢頗以勇略聞巢陥長安遂署為左畨功臣
中和中巢領徒走宛丘時太祖在汴奉詔南討巢黨日
窘歸霸昆仲與葛從周李讜等相率來降尋補宣武軍
劇職光啟二年與蔡將張存戰于盧氏三年夏又與蔡
將盧瑭戰于雙丘復與秦宗賢戰于萬勝皆敗而殱之
翼日宗權遣將張郅來㓂列寨于赤堈一日出騎將較
勝歸霸為飛戈所中即拔馬却逸控弦一發賊洞頸而
墜遂兼騎而還太祖時于高丘下瞰備見其狀面加賞
激厚以金帛及所獲馬錫之又嘗被命以控弦之士五
百人伏于壕内太祖統數百騎稍逼其寨蔡人果以鋭
士摩壘來追歸霸發伏兵掩殺千餘人奪馬數十匹尋
奏授檢校左㪚騎常侍其後從太祖代鄆副李唐賔渡
淮咸著竒績文徳初大軍臨蔡州賊將蕭顥來斫寨歸
霸與徐懷玉各以所領兵自東南二扉分出合勢殺賊
蔡人大敗及太祖整衆離營㓂塵已息太祖召至賞之
曰昔耿弇不俟光武擊張歩言不以賊遺君父弇之功
爾其二焉大順中郭紹賔拔曹州歸霸提兵數千守之
俄而朱瑾統大軍自至歸霸與丁㑹逆擊之于金鄉瑾
大敗擒賊將宗江等七十餘人曹州以寜明年破濮州
生擒刺史邵儒又佐葛從周與晉軍戰于洹水生獲克
用愛子落落復與燕人戰于内黄殺仁恭兵三萬餘衆
戎績超特居諸將之右累官至檢校左僕射光化二年
權知邢州事明年春李嗣昭以蕃漢五萬來㓂歸霸堅
壁設備晉軍不敢顧其城遂移軍攻洺州陥焉時太祖
在滑頗慮邢之失守及葛從周復洺嗣昭北遁歸霸出
兵襲之殺二萬餘衆捷至賞錫殊等旋以功奏加檢校
司空天祐初遷萊州刺史秩滿授左衛上將軍又除曹
州刺史其秋加檢校司徒副劉知俊禦邠鳯之㓂敗之
太祖受禪拜右龍虎統軍改左驍衛上將軍充河陽諸
軍都指揮使明年夏六月就除河陽節度使檢校太保
尋加同平章事二年秋七月卒于位詔贈太傅梁末帝
徳妃張氏即歸霸女也末帝嗣位以歸霸子漢鼎漢傑
並為近職漢鼎早亡漢傑貞明中為控鶴指揮使領兵
討惠王于陳州擒之當貞明龍徳之際漢傑昆仲分掌
權要藩鎮除拜多出其門叚凝因之遂竊兵柄及莊宗
入汴漢傑與兄漢倫弟漢融同日伏誅于汴橋下
張歸厚字徳坤(通鑑攷異引梁功臣列/傳云歸厚祖興父處讓)少驍勇有機略
尤長于弓槊之用中和末與兄歸霸自巢軍相率來降
太祖署為軍校時淮而兵力方壯太祖之師尚寡歸厚以
少擊衆往無不㨗光啟三年春與秦宗賢戰于萬勝大破
之其夏蔡將張晊以數萬衆屯于赤堈歸厚嘗與晊單
騎鬬于陣晊不能支而奔師徒乗此大捷太祖大悦立
署為騎軍長仍以鞍馬器幣錫之及佐朱珍討時溥寨
于豐蕭之間歸厚乗徐壘如行坦途甚為諸將歎伏龍
紀初奏遷檢校工尚尚書其年冬復伐徐歸厚以偏師
逕進至九里山下與徐兵遇時我之叛將陳璠在賊陣
中歸厚忽見之因嗔目大罵單馬直往期于必取㑹飛
矢中左目而退徐戎甚衆莫敢追之大順元年奏加檢
校兵部尚書又命統親軍是歲郴王遷寨未知所往忽
逢兖鄆賊㓂甚衆太祖亟登道左高阜以觀之命歸厚
領所部㕔子馬直突之出没二十餘合賊大敗將北而
救軍雲至歸厚即綴賊若戰請太祖以數十騎先還時
歸厚所乗馬中流矢而踣乃持槊歩鬬漸退賊不敢逼
太祖至寨亟命張筠劉儒飛騎來迎然謂已殁矣歸厚
體被二十餘箭尚復拒戰筠等既至賊解乃歸太祖見
之撫背泣下曰得歸厚身全縱廣喪戎馬何足計乎便
令肩㫒歸汴日降問賚恩㫖甚厚尋遷中軍指揮使景
福初從太祖伐鄆帝軍不利太祖為㓂所逼歸厚殿馬
翼衛左右馳射矢發如雨賊騎千百披靡而退明年與
葛從周禦晉軍于洹水殊績尤著詔加檢校右僕射其
後討滄州復洺州咸以功聞太祖録其勲命權知洺州
事是郡嘗兩為晉人所陥井邑蕭條歸厚撫之數月之
内民庶翕然太祖自鎮定還覩其緝理之政大喜賞之
天復元年冬真拜洺州刺史加檢校左僕射尋授絳州
刺史三年秋改晉州刺史乃檢校司空唐帝遷都洛陽
除右神武統軍天祐二年改左羽林統軍與徐懐玉同
守澤州時晉軍五萬來攻郡中戎士甚寡歸厚極力拒
守并軍乃還太祖受禪加檢校司空開平二年夏劉知
俊以同州叛歸厚副楊師厚劉鄩等討平之秋軍還授
亳州團練使乾化元年拜鎮國軍節度使陜虢等州觀
察處置等使明年夏以疾卒于位詔贈太祖子漢卿
張歸弁字從冕始與兄歸霸歸厚同歸太祖得置為牙
校時太祖初鎮宣武屢命歸弁結好于近境頗得行人
之儀乾寕中以偏師佐葛從周禦并軍于洹水光啟中
又佐張存敬與燕人戰于内黄積前後功表授檢校工
部尚書大順初攻兖鄆命歸弁佐衡王友謙屯單父軍
聲大振尋為齊州指揮使屬青帥王師範叛遣將詐為
賈人挽車數十乗匿兵器于其中將謀竊發歸弁察而
擒之州城以寜明年春青冦大舉來伐州兵既寡民意
頗揺有本郡都將康文爽等三人欲謀外應即時擒獲
誅之人心遂定歸弁又罄發私帑賞給士伍青人遂遁
青州平超加檢校右僕射遥領愛州刺史從征荆襄迴
轉檢校左僕射天祐三年春太祖入魏誅牙軍魏之郡
邑多叛歸弁與諸將等分布攻討封境悉平而歸弁于
高唐攻賊太猛飛矢中于臆太祖嘉之命賜鞍勒馬一
匹金帶一條夏五月命權知晉州冬十一月真授晉州
刺史加檢校司空太祖受禪改滑州長劒指揮使開平
二年秋九月并軍圍平陽詔歸弁統兵救之軍至解其
圍加檢校司徒三年春三月寢疾卒于滑州之私第子
漢融
史臣曰從周以驍武之才事雄猜之主而能取功名于
馬上啟手足于牖下静而言之斯為賢矣彦章蔚有將
才死于讒口身既没矣國亦隨之惜哉歸霸昆仲皆脫
身于巨盜之流宣力于興王之運由介胄而析圭爵可
不謂壯夫與
　
　
　
　
　
　
　
　
　
　舊五代史巻十六
　舊五代史巻十六攷證
梁列𫝊六葛從周𫝊破蔡賊王夏寨　王夏原本作五
　夏今據通鑑改正
從周詐揚言并人鄆人來救　案通鑑朱瑾告急于河東李
　克用遣大將史儼李承嗣將數千騎假道于魏以救
　之是河東實遣師來授非從周詐言也此蓋覘知兖
　人告急乘并師尚未至乃揚言己至多方以誤之耳又本
　紀作十二月此作十月辦正巳見本紀
養疾偃師縣亳邑鄉之别墅　别墅原本作别堃今改
　正
謝彦章傳必兩京太傅在此也　兩京原本作西京今
　據通鑑改正
張歸霸傳歸霸為飛戈所中　飛戈歐陽史作飛矢
張歸厚傳命歸厚領所部㕔子馬　㕔子馬原本作厲
　子馬攷通鑑注㕔子都係當時軍旅之名今改正
與葛從周禦晉軍于洹水　葛從周原本作郭從周今
　據通鑑改正
　
　
　
　
　
　
　
　
　
　
　
　
　
　
　舊五代史巻十六攷證
欽定四庫全書
　舊五代史巻十七
　　宋門下侍郎參知政事監修國史薛居正等撰
　梁書第十七
　　列𫝊七
成汭淮西人少年任俠乘醉殺人為讎家所捕因落髪
為僧冒姓郭氏(新唐書云入蔡賊中為賊/帥假子更姓名為郭禹)亡匿久之及
貴方復本姓唐僖宗朝為蔡州軍校領本郡兵戍荆南
帥以其凶暴欲害之遂棄本軍奔于秭歸一夕巨蛇繞
其身幾至于殞乃祝曰茍有所負死生惟命逡巡蛇亦
解去後據歸州招輯流亡練士伍得兵千餘人㳂流以
襲荆南遂據其地朝廷即以旄鉞授之是時荆州經巨
盜之後居民才一十七家汭撫輯凋殘勵精為理通商
訓農勤于恵養比及末年僅及萬户(案以下/有闕文)汭性豪暴
事皆意斷又好自矜伐騁辯凌人深為識者所鄙初澧
朗二州本屬荆南乾寧中為土豪雷滿所據汭奏請割
隸唐宰相徐彦若執而不行汭由是銜之及彦若出鎮
南海路過江陵汭雖加延接而猶怏怏嘗因對酒語及
其事彦若曰今公位尊方面自比桓文雷滿者偏州一
草賊爾今公何不加兵而反怨朝廷乎汭赧然而屈(案/以)
(下有/闕文)累官至檢校太尉封上谷郡王楊行密以兵圍鄂
州汭出師以援鄂淮寇乘之以火焚其艦汭投江而死
天祐三年夏太祖以汭没于王事上表于唐帝請為汭
立廟于荆門優詔可之(五代史補鄭準不知何許人性/諒直能為文長于箋奏成汭鎮)
(荆南辟為推官汭甞讎殺人懼為吏所捕改姓郭氏及/為荆南節度使命準為表乞歸本姓準援筆而成其畧)
(云臣門非寇盖家本軍戎親朋之内盱睢為人報怨昆/弟之間㸃染無處求生背故國以狐疑望隣封而鼠竄)
(名非霸越乘舟難效于陶朱志切投秦出境遂稱于張/禄又云成為本姓郭乃冐稱本避犯禁之辜敢歸司寇)
(别族受封之典誠愧諸侯伏乞聖慈許歸本姓云云其/表甚為朝廷所重後因汭生辰淮南楊行密遣使致禮)
(幣之外仍貺初學記一部準忿然以為不可謂汭曰夫/初學記盖訓童之書爾今敵國交聘以此書為貺得非)
(相輕之甚耶宜書責讓汭不納準自歎曰若然見輕敵/國足彰幕府之無人也參佐無状安可久遽請解職汭)
(怒其去潛使人/于途中殺之)
杜洪者江夏伶人鍾𫝊者豫章小校唐光啟中秦宗權
凶焰飈起屢擾江淮郡將不能城守洪傳各為部校因
戰立威逐其亷使自稱留後朝廷因而命之(新唐書光/啟二年洪)
(乘虚入鄂自為節度留後僖宗即拜本軍節度使中和/三年傳逐江西觀察使髙茂卿遂有洪州僖宗逐傳江)
(西團練使俄拜/鎮南節度使)及為楊行密所攻洪傳首尾相應皆遣
求援于太祖太祖遣朱友恭赴之大破淮寇于武昌二
鎮稍寧及行密乘勝急攻洪鄂洪復乞師于太祖太祖
命荆南成汭率荆襄舟師以赴之未至夏口汭敗溺死
淮人遂陷鄂州洪為其所擒被害于廣陵市時唐天復
二年也(九國志劉存傳存急焚鄂州城樓梁援兵将突/圍而出諸将欲急擊之存曰擊之賊必復入復)
(入則城愈固矣不若聽其遁去諸将皆曰/善是日城陷擒杜洪父子斬於廣陵市)天祐三年夏
太祖表請為洪立廟於其鎮優詔可之太祖即位詔贈
太𫝊先是鍾傳卒于江西其子繼之(九國志秦斐傳天/祐三年洪州鍾傳)
(卒州人立其子匡時江州刺史延規𫝊之養子忿不得/立以其郡納欵因授斐西南面行營招討使攻匡時城)
(陷擒匡/時以獻)尋為楊行密所敗其地亦入于淮夷(五代史補/鍾傳雖起)
(于商販尤好學重士時洒西士流有名第者多因𫝊薦/四逺騰然謂之曰英明諸葛浩素有詞學甞為泗州管)
(驛巡官仰𫝊之風因擇其所行事赫赫可稱者十條列/于啟事以投之十啟凡五千字皆文理典贍𫝊覽之驚)
(嘆謂賔佐曰此啟事每一字可以千錢酬之遂以五千/貫贈仍辟在幕下其激勤如此  上藍和尚失其名居)
(于洪州上藍院精究術數大為鍾傳所禮一旦疾篤往/省之且曰老夫子和尚或謂無間矣和尚或不諱得無)
(一言相付耶上藍強起索筆作偈以授其末云但看來/年二三月桞條堪作打鍾槌偈終而卒傳得之不能測)
(洎明年春淮帥引兵奄至洪州陷江/南遂為楊氏有打鍾之偈人始悟焉)
田頵本揚府之大校也(九國志頵字徳/臣廬州合肥人)朱延夀不知何
許人(九國志延壽/廬州舒城人)唐天祐初楊行密雄據淮海時頵為
宣州節度使延夀為夀州刺史頵以行宻專恣跋扈嘗移書
諷之曰侯王守方以奉天子古之制也其或踰越者譬
如百川不朝于海雖狂奔猛注澶漫遐廣終為涸土不
若恬然順流淼茫無窮也況東南之鎮揚為大塵賤刀
布阜積金玉願公上恒賦頵將悉儲峙具單車從行密
怒曰今財賦之行必由于汴適足以資于敵也不從時
延夀方守夀春(九國志天復初北司擁駕西幸昭宗聞/延夀有武幹遣李儼間道齎詔授延夀)
(蔡州節/度使)直頵之事密遣人告于頵曰公有所欲為者願
為公執鞭頵聞之頗會其志乃召進士杜荀鶴具述其
意復語曰昌本朝奉盟主在斯一舉矣即遣荀鶴具述
密議自間道至大梁太祖大悦遽屯兵於宿州以㑹其
變不數月事㣲洩行密乃先以公牒徵延夀(新唐書/行密妻)
(延夀姊也遣辯士召延夀疑不肯/赴姊遣婢報故延夀疾走揚州)次悉兵攻宣城頵戎
力寡薄棄壁走不能越境為行密軍所得(九國志行密/别遣臺蒙王)
(茂章率步騎以往頵委舟師于汪建王壇自出廣徳迎/戰大為濛所敗遂率殘衆遁保宛陵壇建聞其敗因盡)
(以舟師歸欵于行密十二月頵出外/州柵疾戰橋陷馬墜為外軍所殺)延夀飛騎赴命邇
揚州一舍行密使人殺之其後延夀部曲有逸境至者具言其
事又云延夀之将行也其室王氏勉延夀曰今若得兵柄果
成大志是吉凶繫乎時非繫于吾家也然願日致一介
以寧所懷一日介不至王氏曰事可知矣乃部分家僕
悉授兵器遽闔中扉而捕騎已至不得入遂集家屬阜
私帑發百燎合州廨焚之既而稽首上告曰妾誓不以
皎然之軀為讎者所辱乃投火而死(五代史補楊行密/據淮南以妻弟朱)
(氏衆謂之朱三郎者行密署為泗州防禦使泗州素制/屯軍朱氏驍勇到任恃衆自負行密雖悔度力未能)
(但姑息之時議以為行密事勢去矣居無何行密/得目疾雖瘉且詐稱失明其出入皆以人扶策不)
(爾則觸牆抵柱至于流血姬妾僕隷以為寔然往往無/禮首尾僅三年朱氏聞之信而少懈弛行密度其計)
(必中謂妻曰吾不幸臨老兩目如此男女卑糼茍不諱/則國家為他人所有今晝夜思忖不如召泗州三舅來)
(使管勾軍府事則吾雖死無恨妻以為然遽發使述其/意而召之朱氏大喜倍道而行及入謁行密恐其覺坐)
(于中堂以家人禮見朱氏頗有徳色方設拜行密奮䄂/中鐡槌以擊之正中其首然猶宛轉號呌久而方斃行)
(密内外不測即時升堂㕔召将吏等謂之曰吾所以兩/目失明者盖為朱三此賊今已擊殺兩目無事矣諸公)
(知之否于是軍府大駭其僕妾嘗所無禮者皆自殺初/行密之在民間也嘗為合肥縣手力有過縣令将鞭之)
(行密懼且拜會有客自外入見行密每拜則㕔之前簾/皆叩地而令不之覺客知其非常乃遽升㕔揖令于他)
(處告以所見令驚遂恕之且勸事郡以自奮行密度本/郡不足依乃投髙駢死死秦彦孫儒等作亂行宻速誅)
(之遂有淮/南之地)
趙匡凝(新唐書匡/凝字光儀)蔡州人也父徳諲初事秦宗權為列
校當宗權強暴時表為襄州留後唐光啟四年夏六月
徳諲審宗權必敗乃舉漢南之地以歸唐朝仍遣使投
分于太祖兼誓戮力同討宗權時太祖為蔡州四面行
營都統使乃表徳諲為副仍領襄州節度使蔡州平以
功累加官爵封淮安王匡凝以父功為唐州刺史兼七
州馬歩軍都校及徳諲卒匡凝自為襄州留後朝廷即
以旄鉞授之作鎮数年甚有威惠累官至檢校太尉兼
中書令匡凝氣貎甚偉好自修飾每整衣冠必使人持
巨鑑前後照之對客之際烏巾上微覺有塵即令侍妓
持紅拂以去之人有誤犯其家諱者往往遭其檟楚其
方嚴也如是光化初匡凝以太祖有清口之敗密附于
淮夷太祖遣氏叔琮率師伐之未幾其沁州刺史趙璠
越墉來降隋州刺史趙匡璘臨陣就擒俄而康懐英攻
下鄧州匡凝懼遣使乞盟太祖許之自是附庸于太祖
及成汭敗于鄂州匡凝表其弟匡明為荆南留後是時
唐室㣲弱諸道常賦多不上供惟匡凝昆仲雖強據江
山然盡忠帝室貢賦不絶太祖將期受禪以匡凝兄弟
竝據藩鎮乃遣使先諭㫖焉匡凝對使者流涕答以受
國恩深豈敢隨時妄有他志使者復命太祖大怒天祐
二年秋七月遣楊師厚率師討之八月太祖親領大軍
南征仍請削匡凝在身官爵及師厚濟江匡凝以兵數
萬逆戰大為師厚所敗匡凝乃燔其舟單舸急棹㳂漢
而遁于金陵後卒于淮南(新唐書云師厚繇隂谷伐木/為梁匡凝以兵二萬瀕江戰)
(大敗乃燔舟單舸夜奔揚州行密見之曰君在鎮輕車/重馬輸于賊今敗乃歸我邪匡明亦謀奔淮南子承規)
(諫曰昔諸葛兄弟分仕二國若適揚州是自取疑也匡/明謂然乃趨成都歐陽史云行密厚遇匡凝其後行密)
(死楊渥稍不禮之渥方宴食青梅匡凝顧渥曰勿多食/發小兒熱諸将以為慢渥遷匡凝海陵後為徐温所殺)
初匡凝好聚書及敗楊師厚獲數千巻于第悉以來獻
匡凝弟匡明字賛堯幼以父貴一子出身為江寧府文
學及壯以軍功厯繡峽二州刺史成汭之敗其兄匡凝
表為荆南留後未至鎮而朗陵之兵先據其城矣匡明
領兵逐之遂鎮于渚宫天祐二年秋太祖既平襄州遣
楊師厚乘勝以趨荆門匡明懼乃舉族上峽奔蜀王建
待以賓禮及建稱帝用為大理卿工部尚書久之卒于
蜀
張佶不知何郡人也(九國志佶京兆長安人乾寧初以/明經中第累遷宣州從事復為秦)
(宗權行軍司馬後與劉建/峯據湖南推建峯為帥)唐乾寧初劉建峯據湖南獨
邵州不賔命都將馬殷討之期嵗未尅而建峯為部下
所殺軍亂鄰寇且至是時佶為行軍司馬屬潭人謀帥
曰張行軍即所奉也佶不得已而視事旬日之間威聲
大振冦亦解去(九國志建峯將吏推佶為帥佶將入府/常所乘馬忽爾踶􁣹不止正中佶髀佶)
(謂將吏曰吾非汝/生當迎馬公為之)乃謂將吏曰佶才能不如馬公况朝
廷重藩非其人不可因以牘召殷亦不疑禀命而至佶
受拜謁禮畢命升階讓殷為帥佶即趨下率衆抃賀乃
自請率師代殷攻邵州下之復為行軍司馬垂二十年
殷果立大勲甚徳佶開平初殷表佶為朗州永順軍節
度使累加檢校太傅同平章事乾化元年夏四月卒于
位(九國志乾化初移/鎮桂林卒于治所)詔贈侍中雷滿(新唐書滿/字秉仁)武陵洞
蠻也始為朗州小校唐廣明初王仙芝焚刼江陵是時
朝廷以髙駢為節度使駢擢滿為禆將以領蠻軍駢移
鎮淮南復隸部曲以悍獷趫徤知名中和初擅率部兵
自廣陵逃歸于朗㳂江恣殘暴始為荆人大患矣率一
歲中三四移兵入其郛焚蕩驅掠而去唐朝姑務息兵
即以澧朗節度使授之累官至檢校太傅同平章事滿
貪穢慘毒盖非人類又嘗于府署濬一深潭構大亭于
其上毎隣道使車經由必召讌于中且言此水府也中
有蛟龍竒怪萬態惟余能游焉或酒酣對客即取筵中
寳器亂擲于潭中因自禠其衣祼露其文身遽躍入水
底徧取所擲寳器戯弄于水面乆之方出復整衣就座
其詭誕如此及死子彦恭繼之(新唐書滿以天復元年/卒于彦威自立弟彦恭)
(結忠義節度使趙/匡凝以逐彦威)蠻蜑狡獪深有父風燼墟落榜舟檝
上下于南郡武昌之間殆無人矣又與淮蜀結連阻絶
王命太祖詔湖南節度使馬殷荆南節度使髙季昌練
精兵五千遣將倪可福統之下澧州與潭兵合先是滿
塹沅江以周其壘門臨長橋勢不可入殷極其兵力攻
圍周歲彦恭食盡兵敗間使求救于淮夷及淮軍來援
髙季昌逆戰于治津馬頭岸大破之俄而攻陷朗州彦
恭單棹遁去馬殷擒其弟彦雄及逆黨七人械送至闕
皆斬于汴橋下時開平二年十一月也
史臣曰成汭鍾杜田朱之流皆因否運雄據大藩雖無
濟代之勞且有勤王之節功雖不就志亦可嘉若較其
誠明則田頵延夀斯為優矣匡凝一門昆仲千里江山
失守藩垣不克負荷斯乃劉景升之子之徒歟張佶有
讓帥之賢雷滿辱俾侯之寄優劣可知矣
　
　
　
　
　
　
　
　
　
　
　
　
　
　舊五代史巻十七
　舊五代史巻十七攷證
梁書列𫝊七成汭𫝊唐宰相徐彦若　彦若原本作産
　若今據新唐書改正
田頵𫝊延壽邇揚州一舎行宻使人殺之　案九國志
　行宻迎至寢門使人刺殺之新唐書從九國志是書
　以為揚州見殺五代史補又以為行宻自奮鐡槌殺
　之𫝊聞各異
雷滿𫝊彦㳟單棹遁去　案通鑑攷異引梁太祖實錄
　云彦恭没溺于江通鑑從紀年録作奔廣陵歐陽史
　與通鑑同
　
　
　
　
　
　舊五代史巻十七攷證
欽定四庫全書
　舊五代史巻十八
　　宋門下侍郎參知政事監修國史薛居正等撰
　梁書第十八
　　列傳八
張文蔚字右華河間人也父裼唐僖宗朝累為顯官文
蔚幼礪文行求知取友藹然有佳士之稱唐乾符初登
進士第時丞相裴坦兼判鹽鐵解褐署巡官未幾以畿
尉直館丁家艱以孝聞中和嵗僖宗在蜀大冦未滅急
于軍費移鹽鐵于揚州命李都就判之奏為轉運巡官
駕還長安除監察御史遷左補闕侍御史起居舎人司
勲吏部員外郎拜司勲郎中知制誥歲滿授中書舎人
丁母憂退居東畿哀毁過禮服闋復拜中書舎人俄召
入翰林為承㫖學士屬昭宗初還京闕皇綱寖微文蔚
所發詔令靡失厥中論者多之轉户部侍郎仍依前充
職尋出為禮部侍郎天祐元年夏拜中書侍郎平章事
兼判戸部時柳璨在相位擅權縱暴傾陷賢儁宰相裴
樞等五家及三省而下三十餘人咸抱寃就死搢紳以
目不敢竊語其是非餘怒所注亦不啻十許輩文蔚殫
其力解之乃止士人頼焉璨敗死文蔚兼度支鹽鐵使
天祐四年天子以土運將革天命有歸四月命文蔚與
楊涉等總率百僚奉禪位詔至大梁太祖受命文蔚等
不易其位開平二年春暴卒于位詔贈右僕射文蔚沈
邃重厚有大臣之風居家孝且悌雖位至清顯與仲季
相雜在太夫人膝下一不異布素弟濟美早得心恙(北/夢)
(瑣言云張裼尚書有五子文蔚彛憲濟美仁龜皆有名第/至宰輔丞郎内一子忘其名少年聞壁魚食神仙字身有)
(五色吞之可得仙因/欲試之遂致心疾)文蔚撫視殆三十年士君子稱之
子鑄周顯徳中位至秘書監
薛貽矩字熈用河東聞喜人祖存父廷望咸有令名貽
矩風儀秀聳其與游者皆一時英妙藉甚于文塲間唐
乾符中登進士第厯度支巡官集賢校理拾遺殿中起
居舎人召拜翰林學士加禮部員外郎知制誥轉司勲
郎中其職如故乾寧中天子幸石門貽矩以私屬相失
不及于行在罷之旋除中書舎人再踐内署歴户部兵
部侍郎學士承㫖及昭宗自鳯翔還京大翦閹寺貽矩
尚為韓全誨等作畫贊悉記于内侍省屋壁間坐是謫
官天祐初除吏部侍郎不至太祖素重之嘗言之于朝
即日拜吏部尚書俄遷御史大夫四年春唐帝命貽矩
持詔赴大梁議禪代之事貽矩至盛稱太祖功德請就
北面之禮太祖雖謙抑不納待之甚至受禪之嵗夏五
月拜中書侍郎平章事兼判户部明年夏進拜門下侍
郎監修國史判度支又遷𢎞文館大學士充鹽鐵轉運
使累官自僕射至守司空在位綿五載然亦無顯赫事
跡可紀扈從貝州還染時癘旬日卒于東京詔贈侍中
張䇿字少逸燉煌人父同仕唐官至容管經略使䇿少
聰警好學尤樂章句居洛陽敦化里嘗浚甘泉井得古
鼎耳有篆字曰魏黄初元年春二月匠吉千且又製作
奇巧同甚寳之䇿時在父旁徐言曰建安二十五年曹
公薨改年為延康其年十月文帝受漢禪始號黄初則
是黄初元年無二月明矣鼎文何謬歟同大驚亟遣啓
書室取魏志展讀一不失所啓宗族奇之時年十三然
而妙通因果酷奉空教未弱冠落髪為僧居雍之慈恩
精廬頗有高致廣明末大盗犯闕䇿遂返初服奉父母
逃難君子多之及丁家艱以孝聞服滿自屏郊藪一無
干進意若是者十餘載方出為廣文博士改秘書郎王
行瑜帥邠州辟為觀察支使帶水曹員外郎賜緋及行
瑜反太原節度使李克用奉詔討伐行瑜敗死邠州平
䇿與婢肩輿其親南出邠境屬邊寨積雪為行者所哀
太祖聞而嘉之奏為鄭滑支使尋以内憂去職制闋除
國子博士遷膳部員外郎不一嵗華帥韓建辟為判官
及建領許州又為掌記天復中䇿奉其主書幣來聘太
祖見而喜曰張夫子且至矣即奏為掌記兼賜金紫天
祐初表其才拜職方郎中兼史館修撰俄召入為翰林
學士轉兵部郎中知制誥依前修史未幾遷中書舎人
職如故太祖受禪改工部侍郎加承㫖其年冬轉禮部
侍郎明年從征至澤州拜刑部侍郎平章事仍判户部
尋還中書侍郎以風恙拜章乞骸改刑部尚書致仕郎
日肩輿歸洛居于福善里修篁嘉木圖書琴酒以自適
焉乾化二年秋卒所著典議三巻詞制歌詩二十巻牋
表三十巻存于其家
杜曉字明逺京兆杜陵人祖審權仕唐位至宰相父讓
能官至守大尉平章事乾寧中邠鳯二鎭舉兵犯王畿
讓能被其誣陷天子不得已賜死于臨臯驛曉居喪柴
立幾至滅性憂滿服幅巾七升沉跡自廢者將十餘載
光化中宰相崔𦙍判鹽鐵奏為巡官兼校書郎尋除畿
尉直𢎞文館皆不起及昭宗東選宰相崔逺判户部又
奏為巡官兼殿中丞或語之曰嵇中散死子紹埋没不
自顯山濤以物理勉之乃仕吾子忍令杜氏嵗時以鋪
席祭其先人同匹庶乎曉乃就官未幾拜左拾遺尋召
為翰林學士轉膳部員外郎依前充職及崔逺得罪出
守本官居數月以本官知制誥俄又召為學士遷郎中
充職太祖受禪拜中書舎人職如故開平三年轉工部
侍郎充承㫖明年秋拜中書侍郎平章事仍判户部庶
人友珪簒位遷禮部尚書平章事集賢殿大學士依前
判户部及袁象先之討友珪禁兵大縱曉中重創而卒
末帝即位詔贈右僕射曉博贍有詞藻時論稱之兄光
乂(新唐書表光/乂字啓之)有心疹厥疾毎作或溢喙縱詬或揮梃
追撲曉事之愈恭未嘗一日少怠居兩制之重祖述前
載甚得王言之體(北夢瑣言云曉貌如/削玉有制誥之才)及典秩尚書志
氣甚逺一旦非分而没咸寃惜焉豈三世為相道忌太
盛歟
敬翔字子振同州馮翊人唐神龍中平陽王暉之後也
曾祖琬綏州刺史祖忻同州椽父袞集州刺史翔好讀
書尤長刀筆應用敏捷乾符中舉進士不第及黄巢陷
長安乃東出闗時太祖初鎭大梁有觀察支使王發者
翔里人也翔徃依焉發以故人遇之然無由薦逹翔乆
之計窘乃與人為牋刺徃徃有警句傳于軍中太祖比
不知書章􁘭喜淺近語聞翔所作愛之謂發曰知公鄉
人有才可與俱來及見應對稱㫖即補右職毎令從軍
翔不喜武職求補文吏即署館驛巡官俾專掌􁘭奏太
祖與蔡賊相拒累嵗城門之外戰聲相聞機略之間翔
頗預之太祖大悦恨得翔之晩故軍謀政術一以諮之
蔡賊平奏授太子中允賜緋從平兖鄆改檢校水部郎
中太祖兼鎭淮南授揚府左司馬賜金紫乾寧中改光
禄少卿充職天復中授檢校禮部尚書遙領蘓州刺史
昭宗自岐下還長安御延喜樓召翔與李振登樓勞問
翔授檢校右僕射太府卿賜號迎鑾協贊功臣太祖受
禪自宣武軍掌書記前太府卿授檢校司空依前太府
卿勾當宣徽院事尋改樞密院為崇政院以翔知院事
開平三年夏四月太祖以邠岐侵擾遣劉知俊西討鄜
延深憂不濟因宴顧翔以問西事翔剖析山川郡邑虛
實軍粮多少悉以條奏如素講習左右莫不驚異太祖
嘆賞久之乾化元年進位光禄大夫行兵部尚書金鑾
殿大學士知崇政院事平陽郡侯前朝因金巒坡以為
門名與翰林院相接故得為學士者稱金巒以美之今
殿名金鑾從嘉名也置大學士始以翔為之(五代會要/云以金鑾)
(為名非典也大學士/與三館大學士同)翔自釋褐東下遭遇霸王懷抱深
沈有經濟之略起中和嵗至鼎革大運其間三十餘年
扈從征伐出入惟幄庶務叢恒逹旦不寢唯在馬上䘯
得晏息每有所禆贊亦未嘗顯諫上俛仰顧歩間微示
持疑爾而太祖意已察必改行之故禆佐之迹人莫得
知及太祖大漸召至御床前受顧托之命且深以并冦
爲恨翔鳴咽不忍受命而退庶人友珪之篡位也以天
下之望命翔為宰相友珪以翔先朝舊臣有所畏忌翔
亦多稱病不綜政事末帝卽位趙張之族皆處權要翔
愈不得志及劉鄩失河朔安彥之喪楊劉翔奏曰國家
連年遣將出征封疆日削不獨兵驕將怯亦制置未得
其術陛下處深宫之中與之計事者皆左右近習豈能
量敵之勝負哉先皇時河朔半在親御虎臣驍將猶不
得志於敵人今冦馬已至鄆州陛下不留聖念臣所未
喻一也臣聞李亞子自墨縗統衆於今十年毎攻城臨
陣無不親當矢石昨聞攻楊劉率先負薪渡水一鼓登
城陛下儒雅守文未嘗如此俾賀瓌軰與之較力而望
攘逐冦戎臣所未喻二也陛下所宜詢於黎老别運沈
謀不然則憂未艾也臣雖駑怯受國恩深陛下必若乏
材乞於邊陲効試末帝雖知其懇惻竟以趙張軰言翔
怨望不之聽及王彥章敗於中都晉人長驅而南末帝
急召翔謂之曰朕居常忽卿所奏果至今日事急矣勿
以為懟且使朕安歸翔泣奏曰臣受國恩僅將三紀從
㣲至著皆先朝所遇雖名宰相實朱氏老奴耳事陛下
如郎君以臣愚誠敢有所隠陛下初任段凝為將臣已
極言小人朋附致有今日晉軍卽至段凝限水欲請陛
下出居避狄陛下必不聽從欲請陛下出奇應敵陛下
必不果決縱良平復生難以轉禍為福請先死不忍見
宗廟隕墜言訖君臣相向慟哭及晉主陷都城有詔赦
梁氏臣寮李振謂翔曰有制洗滌將朝新君翔曰新君
若問其將何辭以對是夜翔在髙頭里第宿於車坊欲
曙左右報曰崇政李太保已入朝翔返室嘆曰李振謬
為丈夫耳朱氏與晉仇讎我等始同謀畫致君無狀今
少主伏劍於國門縱新朝赦罪何面目入建國門也乃
自經而卒數日并其族被誅初貞明中史臣李琪張袞
郄殷象馮錫嘉奉詔修撰太祖實錄三十巻叙述非工
事多漏略復詔翔補緝其闕翔乃别纂成三十巻目之
曰大梁編遺錄與實錄偕行翔妻劉氏父為藍田令廣
明之亂劉為巢將尚讓所得巢敗讓攜劉降於時溥及
讓誅時溥納劉於妓室太祖平徐得劉氏嬖之屬翔喪
妻因以劉氏賜之及翔漸貴劉猶出入太祖卧内翔情
禮稍薄劉於曲室讓翔曰卿鄙余曽失身於賊耶以成
敗言之尚讓巢之宰輔時溥國之忠臣論卿門地辱我
何甚請從此辭翔謝而止之劉恃太祖之勢(案下有/缺文)太
祖四鎮時劉已得國夫人之號車服驕侈婢媵皆珥珠
翠其下别置爪牙典謁書幣聘使交結藩鎭近代婦人
之盛無出其右權貴皆相附麗寵信言事不下於翔當
時貴逹之家從而效之敗俗之甚也(五代史補敬翔應/三傳數舉不第發)
(憤投太祖願備行陣太祖問曰足下通春秋久矣今吾/主盟其為戰欲效春秋時可乎翔曰不可夫禮樂猶不)
(相沿襲況兵者詭道宜其變化無窮若復如春秋時則/所謂務虚名而喪其實效大王之事去矣太祖大悦以)
(為知兵遽延之幕府/委以軍事竟至作相)
李振字興緒唐潞州節度使抱眞之曾孫也祖父皆至
郡守振仕唐自金吾將軍改台州刺史會盗㨿浙東不
克之任因西歸過汴以䇿略於太祖太祖奇之辟為從
事太祖兼領鄆州署天平軍節度副使湖南馬殷為朗
州雷滿所逼振奉命馳往和解殷滿皆稟命光啓三年
十一月太祖遣振入奏於長安舍於州邸邸吏程巖白
振曰劉中尉命其姪希貞來計大事欲上謁願許之旣
至巖乃先啓曰主上嚴急内官憂恐左中尉欲行廢黜
之事巖等恊力以定中外敢以事告振顧希貞曰百嵗
奴事三嵗主亂國不義廢君不祥非敢聞也況梁王以
百萬之師匡輔天子禮樂尊戴猶恐不及幸熟計之希
貞大沮而去及振復命劉季述等果作亂程巖率諸道
邸吏牽帝下殿以立㓜主奉昭宗為太上皇振至陜陜
已賀矣䕶軍韓彝範言其事振曰懿皇初昇遐韓中尉
殺長立㓜以利其權遂亂天下今將軍復欲爾耶彝範
郎文約孫也由是不敢言振東歸太祖方在邢洺遽還
於汴大計未決季述遣飬子希度以唐之社稷欲輸於
太祖又遣供奉官李奉本副介支彥勲詐賫上皇誥諭
至皆季述黨也太祖未及迎命振又言曰夫竪刁伊戾
之亂所以資霸者之事也今閹竪幽辱天子不能討無
以令諸侯時監軍使劉重楚季述兄也舊相張濬寓於
河南緱氏亦來謂太祖曰同中官則事易濟且得所欲
唯振堅執不改獨曰行正道則大勲可立太祖英悟忽
厲色曰張公勸我同勅使欲傾附自求宰相耶乃定䇿
縶偽使李奉本支彥勲與希度等郎日請振將命於京
師與宰相謀返正未幾劉季述伏誅昭宗復帝位太祖
聞之喜召振執其手謂之曰卿所謀是吾本志穹蒼其
知之矣自是益重之天祐二年春正月太祖召振謂曰
王師範來降易嵗尚處故藩今將奏請徙授方面其為
我馳騎以兹意逹之振至青州師範即日出公府以節
度觀察二印及文簿管鑰授於振師範雖已受代而疑
撓特甚屢揮泣求貸其族振因以切理諭之曰公不念
張繡事耶漢末繡屢與曹公立敵豈德之耶及袁紹遣
使招繡賈詡曰袁家父子自不相容何能主天下英士
曹公挾天子令諸侯其志大不以私讐為意不宜疑之
今梁王亦豈以私怨害忠賢耶師範洒然大悟翼日以
其族遷太祖乃表振為青州畱後未幾徴還唐自昭宗
遷都之後王室微弱朝廷班行備員而已振皆頥指氣
使旁若無人朋附者非次奬升私惡者沈棄振每自汴
入洛朝中必有貶竄故唐朝人士目為䲭梟天祐中唐
宰相枊璨希太祖㫖譖殺大臣裴樞陸扆等七人於滑
州白馬驛時振自以咸通乾符中甞應進士舉累上不
第尤憤憤乃謂太祖曰此軰自謂清流宜投於黄河永
為濁流太祖笑而從之泊太祖受禪自宣義軍節度副
使檢校司徒授殿中監累遷户部尚書庶人友珪簒立
代敬翔為崇政院使末帝即位趙張二族用事遂為所
間謀猷獻替多不見從振每稱疾避事龍徳末閑居私
第將朞矣晉主入汴振謁見首罪郭崇韜指振謂人曰
人言李振一代奇才吾今見之乃常人耳㑹段凝等疏
梁氏權要之臣振與敬翔等同日族誅
史臣曰文蔚貽矩皆唐朝之舊臣遇梁室之强禪奉君
命以來使狎神器以授之逄時若斯亦為臣者之不幸
也抑不為其相不亦善乎杜曉著文雅之稱張䇿有冲
澹之量咸登台席無忝士林敬翔李振始輔霸圖終成
帝業及國之亡也一則殞命以明節一則視息以偷生
以此較之翔為優矣振始有濁流之言終取赤族之禍
報應之事固以昭然
　
　
　
　
　
　
　
　
　
　
　
　
　
　
　
　舊五代史巻十八
　舊五代史巻十八攷證
梁列傳八張文蔚傳父裼　裼原本作錫今据舊唐書
　改正
薛貽矩傳在位綿五載　案歐陽史梁本紀貽矩開平元
　年同平章事至乾化二年薨計居相位六年歐陽史
　唐六臣傳貽為梁相五年卒尚仍是書之訛
張䇿傳父同仕唐至容管經略使　父同唐摭言作父
　同文歐陽史與是書合今仍之
自屏郊藪一無千進意　案唐摭言趙少師崇凝主文
　䇿求就貢籍崇凝庭譴之北夢瑣言載崇凝之辭曰
　張䇿衣冠子弟無故出家不能叅禪訪道抗跡塵外
　乃于御簾前進詩希望恩澤是書謂張䇿無仕進意
　與摭言諸書異
杜曉傳祖審權仕唐位至宰相　審權原本作省權今
　㨿新舊唐改正
沉跡自廢者將十餘載　案呉縝歐陽史纂誤云㨿新
　唐書宰相表杜讓能賜死至崔𦙍領鹽鐡前後止七
　年歐陽史作十餘年誤蓋歐陽史沿是書之誤
以鋪席祭其先人　鋪席原本作補席今㨿歐陽史改
　正
敬翔傳因金巒坡以為門名　金巒歐陽史通鑑俱作
　金鸞五代㑹要從是書今仍之
從嘉名也　案原本脱名字今從職官志增入
宿于車坊　車坊原本作中坊今㨿歐陽史及通鑑改正
李振傳劉中尉命其姪希貞來計大事　希貞原本作
　希直今㨿通鑑改正
又遣供奉官李奉本　案原本脱奉本二字今㨿本傳
　增入
舊相張濬亦來謂太祖曰同中官則事易濟　案舊唐
　書昭宗紀崔𦙍與張濬告難于全忠濬傳亦云濬致
　書諸藩請圖匡復是書作張濬黨于季述為梁祖所
　拒與唐書異
　
　
　
　
　
　
　
　
　
　
　
　
　
　
　
　舊五代史巻十八考證
欽定四庫全書
　舊五代史巻十九
　　宋門下侍郎參知政事監修國史薛居正等撰
　梁書第十九
　　列傳九
氏叔琮尉氏人也唐中和末應募為騎軍初𨽻于龎師
古為伍長叔琮壯勇沈毅膽力過人太祖討巢蔡于陳
許間叔琮奮擊首出諸校太祖壯之自行伍間擢為後
院馬軍都將時東伐徐鄆多歴年所叔琮身當矢石奮
不顧命觀者許焉累遷為指揮使㝷奏授宿州刺史檢
校右僕射太祖伐襄陽叔琮失利降為陽翟鎮遏使㝷
又捍禦晉軍于洹水有功遷曹州刺史天復元年春領
大軍攻拔澤潞叔琮遂引兵北掠太原師還除晉州節
度使明年太祖屯軍于岐下晉軍潛襲絳州前軍不利
晉軍恃勝攻臨汾叔琮嚴設備禦乃于軍中選壯士二
人深目虬鬚貎如沙陀者令就襄陵縣牧馬于道間蕃
冦見之不疑二人因雜其行間俄而伺隙各擒一人而
來晉軍大驚且疑有伏兵遂退據蒲縣時太祖遣朱友
寧將兵數萬赴應悉委叔琮節制既至諸將皆欲休軍
叔琮曰若然則賊必遁矣遁則何功焉因夜出潛師截
其歸路遇晉軍逰騎數百盡殺之遂攻其壘拔之斬獲
萬餘衆奪馬三百匹太祖聞之喜謂左右曰殺蕃賊破
太原非氏老不可叔琮乃長驅收汾州與晉人轉戰直
抵并壘軍迴以其功奏加檢校司空自後累年晉軍不
敢侵軼叔養士愛民甚有能政天復三年為鄜州留後
㝷真領保大軍節度使檢校司徒及昭宗東遷徴為右
龍虎統軍以衛洛陽天祐元年八月與朱友恭同受太
祖密㫖弑昭宗于大内既而責以軍政不理貶白州司
户㝷賜自盡叔琮將死呼曰賣我性命欲塞天下之謗
其如神理何乾化二年詔許歸葬
朱友恭壽春人本姓李名彦威丱角事太祖性潁利善
體太祖意太祖憐之因畜為巳子賜姓初名克讓後改
之時初建左長劍都以友恭董之從太祖四征稍立軍
功累遷諸軍都指揮使檢校左僕射乾寧中授汝州刺
史加檢校司空光化初淮夷侵鄂渚武昌帥杜洪來乞
師太祖遣友恭將兵萬餘濟江應援引兵至龍沙九江
而還軍聲大振時淮冦據黄州友恭攻陷其壁獲賊將
瞿章俘斬萬計途經安陸因襲殺刺史武瑜盡收其衆
以功為潁州刺史加檢校司徒天復中為武寧軍留後
天祐初昭宗東遷洛邑徴拜左龍虎統軍以衛宫闕㝷
與氏叔琮同受太祖密㫖弑昭宗于洛陽宫既而太祖
自河中至責以慢于軍政貶崖州司户復其本姓名與
氏叔琮同日賜死(北夢瑣言云朱全忠請誅朱友諒氏/叔琮以成濟之罪歸之友諒臨刑訴)
(天曰天若有知他日亦當如我後全忠即位為子友/珪所弑竟如其言  案友諒當作友恭見後攷證)
王重師潁州長社人也材力兼人沈嘿大度臨事有權
變劔矟之妙冠絶于一時唐中和末蔡冦陷許昌重師
脱身而來太祖異其狀貎乃𨽻于拔山都每于軍前効
用頗出儕類文徳中令董左右長劒軍太祖伐上蔡重
師力戰有功及討兖鄆擢為指揮使奏授檢校右僕射
重師枕戈擐甲五六年于齊魯間凡經百餘戰由是威
震敵人㝷授檢校司空為潁州刺史乾寧中太祖攻濮
州縱兵壊其墉濮人因屯火塞其壊壘烟焰亘空人莫
敢越重師方苦金瘡卧于軍次諸將或勉之乃躍起命
壯士悉取軍中氊罽投水中擲於火上重師然後率精
銳持短兵突入諸軍踵之濮州乃䧟重師為劍槊所傷
身被八九創丁壯荷之還營且將斃矣太祖驚惜尤甚
曰雖得濮壘而失重師奈何亟命以竒藥療之彌月始
愈㝷至平盧軍留後加檢校司徒其後北伐幽滄鎮定
屢與晉軍接戰頗得士心故多勝㨗天祐中授雍州節
度使加同平章事數年治戎䘏民頗有威惠開平中為
劉捍所搆太祖深疑之然未有以發其事無何擅遣禆
將君練縱兵深入邠鳯君練敗北太祖聞之怒其專擅
因追而斬之(通鑑云劉捍至長安王重師不為禮捍譛/之帝曰重師潜與邠岐通甲申貶溪州刺)
(史尋賜自/盡夷其族)
朱珍徐州豐縣雍鳯里人也太祖初起兵珍與龎師古
許唐李暉丁㑹氏叔琮鄧季筠王武等八十餘人以中
㳙從摧堅陷陣所向盪決及太祖鎮汴兼領招討使署
珍為宣武右職以總腹心于是簡練軍伍裁制綱紀平
巢破蔡多珍之力也始尚讓以驍騎五千人至繁臺珍
與龎師古齊奉國等擊退之及黄巢敗珍與并帥李克
用追至寃句而還㝷從太祖以汴宋亳之師入西華破
王夏寨勇冠軍鋒以功加秩光啓元年署諸軍都指揮
使始為上將于是軍焦夷敗蔡師鐡林三千人盡俘其
將復西至汝鄭南過陳潁繚宋亳滑濮間與蔡賊交戰
鏖伏襲殺不知其數㑹滑州節度使安師儒戎政不治
太祖命珍與李唐賔率歩騎以經略之始入境遇大雪
令軍士無得休息一夕馳至壁下百梯並升遂乘其墉
滑州平時太祖方謀濟師乃遣珍往淄州募兵行次任
縣東面都統齊克讓伏兵于孫師陂以邀珍珍大破之
進軍至牙山都虞候張仁遇白珍曰軍有不齊者當先
斬本都將後以狀聞願許之珍怒其專乃斬仁遇以徇
軍由是諸將感懼兵至乾封與淄人戰于白草口敗之
青人以歩騎二萬列三寨于金嶺驛珍與戰連破之殱
其師盡獲軍器戎馬是夕攻博昌大獲兵衆其後破盧
瑭張眰及朱瑄朱瑾之衆平定曹濮未嘗不在戰中梁
山之役始與李唐賔不協珍在軍嘗私迎其室于汴而
不先請太祖疑之密令唐賔察之二將不相上下因而
交諍唐賔夜斬關還汴以訴珍亦棄軍單騎而至太祖
兩惜之故不罪俾還于師復以踏白騎士入陳亳間以
邀蔡人遂南至斤溝破淮西石璠之師二萬擄璠以獻
珍旋師自亳北趣静戎濟舟于滑破黎陽臨河李固三
鎮軍于内黄敗樂從訓萬餘人分命聶金范居實略澶
州與魏師遇于臨黄魏軍有豹子軍二千人戮之無噍
類威振河朔復攻淮西至蔡夾河而寨敗賊將蕭皓之
衆皆擁于河溺死之進軍蔡州營其西南既破羊馬垣
遇雨班師珍以兵援劉瓚赴楚州至襄山南遇徐戎扼
其路珍乃攻豐下之時溥乃以全師㑹戰于豐南其康
里珍乃收豐破其三萬餘衆及蔡賊平珍比諸將功居
多龍紀初與諸將屯于蕭縣以禦時溥珍慮太祖自至
令諸軍葺馬廐以候廵撫李唐賓之禆將嚴郊獨慢馬
軍候范權恃珍以督之唐賔素與珍不恊果怒乃見以
訴其事珍亦怒曰唐賔無禮遂拔劍斬之珍命騎列狀
陳其事太祖初聞唐賔之死驚駭與敬翔謀詐令有司
收捕唐賔妻子下獄以安珍心太祖遂徑往蕭縣距蕭
一舎珍率將校迎謁梁祖令武士執之責其專殺命丁
㑹行戮都將霍存等數十人叩頭以救太祖怒以坐床
擲之乃退
李思安陳留張亭里人也初事汴將楊彦洪為騎士性
拳勇未弱冠長七尺超然有乘時自奮之意唐中和三
年太祖鎮汴嘗大閲戎旅覩其材甚偉之因錫名思安
字貞臣思安善飛矟所向披靡每從太祖征伐常馳馬
出敵陣之後測其厚薄而還或敵人有恃猛自衒者多
命取之必鷹揚飈巻擒馘于萬衆之中出入自若如蹈
無人之地太祖甚惜之命副王䖍裕為踏白將時巢蔡
合從太祖毎遣偵邏必率先獨往巢敗走思安領所部
百餘人追賊殺戮掩奪衆莫敢當㝷領軍襲蔡冦于鄭
都將李唐賓馬躓而墜思安援槊刺追者唐賔復其騎
而還又嘗與蔡人鬬當陣生擒賊將柳行實其後渡長
淮下天長高郵二邑又拒孫儒迫濠州皆有竒績累遷
都指揮使奏官至檢校左僕射尋拜毫州刺史
練兵禦冦邉境肅然思安為性勇悍每統戎臨敵不大
勝必大敗開平元年春率兵伐幽州營于桑乾河擄獲
甚衆燕人大懼及軍迴率諸軍伐潞累月不克師人多
逸太祖怒甚詔疏其罪盡奪其官爵委本郡以民户係
焉踰歲起之復令領兵亦無巨績可紀太祖嘗因命將
授鉞謂左右曰李思安當敵果敢無出其右者然毎遇
藩方擇材吾將用之則敗聞必至如是者二三矣則知
飛將數竒前史豈虛言哉乾化元年秋又以為相州刺
史思安自謂當擁旄仗鉞及是殊不快意但日循晏安
無意為政及太祖北征以候騎之誤落然無所具而復
壁壘荒圮帑廩空竭太祖怒貶桞州司户尋賜死于相
州(通鑑開化元年丙午至相州刺史李思安不意帝猝/至落然無具坐削宮爵二年正月丁卯帝至獲嘉追)
(思李思安去歲供饋有闕貶柳州/司户尋長流思安于崖州賜死)
鄧季筠宋州下邑人也少入黄巢軍𨽻于太祖麾下及
太祖鎮汴首署為牙將主騎軍伐鄆之役生擒排陣將
劉矯以獻唐大順初唐帝命丞相張濬伐太原太祖奉
詔出師西至髙平與晉人接戰軍既不利季筠為晉人
所擒克用見之甚喜釋縛待以賔禮俄典戎事季筠在
并門凡四稔景福二年晉軍攻邢臺季筠領偏師預其
役將及邢邢人陣于郊兩軍酣戰之際季筠出陣飛馬
來歸太祖大加奬歎賞賚甚厚時初置㕔子都最為親
軍命季筠主之旋改統親騎又遷將中軍天祐三年奏
授登州刺史下車稱理登州舊無羅城及季筠至郡率
丁壯以築之民甚安之因相與立碑以頌其績太祖受
禪改鄭州刺史㝷主兵于河中為都指揮使時并人冦
平陽季筠接戰于洪洞大克拜華州防禦使又繼領龍
驤等諸軍騎士累官至檢校司空栢鄉之役季筠臨陣
前却太祖亦未之罪乾化二年春太祖親伐鎮定駐于
相州因閲馬怒其馬瘦與魏博軍校何令稠陳令勲同
斬于纛下
黄文靖金鄉人少附于黄巢黨中巢敗歸于太祖累署
牙職繼遷諸軍指揮使從太祖南平巢蔡北定兖鄆皆
有功唐大順中佐葛從周送朱崇節入潞㑹晉軍十餘
萬近逼垣寨文靖慮孤軍難守乃與葛從周啓闉出師
文靖為殿命矢刄皆外向持重而還晉人不敢逼其年
冬與康懐英渡淮入壽春之境下安豐霍丘至光州而
還光化春晉將李嗣昭周徳威冦于山東文靖佐葛從
周統大軍禦之至沙河敗晉軍五千餘騎遂逐之越張
公橋乃止後旬日復與晉人戰于邢州之北擒蕃將賁
金鐡慕容藤李存建等百餘人奪馬數千匹㝷以功表
授檢校左僕射耀州刺史天祐二年春命佐楊師厚深
入淮甸越壽春侵廬江軍至大獨山遇淮夷殺五千餘
衆振旅而還改蔡州刺史加檢校司空又遷潁州刺史
太祖受禪復為蔡州刺史入為左神武統軍又改左龍
驤使乾化元年從太祖北征因閲馬得罪命斬之文靖
驍果善戰諸將皆惜之
胡規兖州人初事朱瑾為中軍都校兖州平署為宣武
軍都虞候佐葛從周伐鎮定從張存敬收晉絳皆有功
署為河中都虞候榷鹽務天復中太祖迎駕至岐下以
規權知洽州昭宗還長安詔授皇城使及東遷以為御
營使駕至洛授内園莊宅使天祐三年佐李周彛討相
州獨當州之一面頗以功聞軍還權知耀州事明年討
滄州為諸軍壕寨使太祖受禪除右羽林統軍㝷佐劉
鄩統兵收潼關擒劉知浣獻之乃以為右龍虎統軍兼
侍衛指揮使乾化元年詔修洛河堤堰軍士因之斬伐
百姓園林太甚河南尹張宗奭奏之規得罪賜死
李讜河中臨晉人少時逰秦雍間為人勇悍多力甚有
氣誼唐廣明初黄巢陷長安讜遂得仕于其間巢以讜
為内樞密使葢讜曽委質于宦者出入于宫禁間巢以
此用焉其後巢軍既敗讜乃束身歸于太祖署為左徳
勝騎軍都將從太祖討蔡賊頗立軍功及東伐兖鄆以
所部士伍俘獲甚衆改元從騎將表授檢校右僕射郴
王友裕領兵攻澤州時太祖駐大軍于盟津乃令讜將
兵越太行授以籌謀讜頗違節度久而無功太祖遣追
還廷責其罪戮之于河橋
李重𦙍宋州下邑人狀貎雄武初在黄巢黨中推為剛
鷙唐中和四年五月同尚讓李讜等率衆至繁臺與太
祖之軍相拒及巢冦漸衰乃率衆來降太祖素識之拔
用不次署為先鋒歩軍都頭與胡真援河陽逼懐州重
𦙍以部下兵突之射中蕃將安休休又令與李讜率騎
軍至陜應接郭言迴次澠池破賊帥黄花子之衆改滑
州夾馬指揮使蔡賊圍汴重𦙍以歩兵攻下三寨擄獲
甚多太祖大舉伐宗權俾重𦙍以滑兵為先鋒及東伐
徐州下豐蕭二邑轉右廂馬歩軍指揮使大順元年秋
從郴王友裕收澤州與晉軍戰于馬牢川王師敗績迴
守河陽太祖謂諸將曰李讜重𦙍違我節度不能立功
頗辜任使于是與李讜並戮于河橋
范居實絳州翼城人事太祖初為隊將從討巢蔡有功
又從朱珍收滑州改左廂都虞候預破兖鄆功遷感義
都頭鄭州馬軍指揮使幽州劉仁恭舉衆南下冦魏郡
北闉居實與葛從周張存敬率兵救魏大破幽滄之衆
于内黄太祖迎昭宗于岐下以居實為河中馬軍都指
揮使及昭宗還京賜迎鑾毅勇功臣遙領錦州刺史又
遷左龍驤馬軍都指揮使從征淮南迴改登州刺史轉
左神勇軍使開平元年用軍于潞州命居實統軍以解
澤州之圍授耀州刺史令以郡兵屯固鎮㝷除澤州刺
史居實拳勇善戰頗立軍功在郡以戎備不理詔追赴
闕暴其翫冦之罪而斬之
史臣曰叔琮而下咸以鷹犬之才適遇雲龍之㑹勤勞
王室踐履將壇然俱不得其死豈不惜哉得非鳥盡弓
藏理當如是耶將梁祖之雄猜無漢髙之大度歟乃知
自古帝王能保全功臣者惟光武一人而巳矣語曰弑
父與君亦不從也而叔琮友恭從之何也既為盜跖所
嗾豈免成濟之誅臨終之言益彰其醜也
　
　
　
　
　
　
　
　
　
　舊五代史巻十九
　舊五代史巻十九攷證
列傳九氏叔琮傳太祖伐襄陽叔琮失利　案舊唐書
　光化元年汴將氏叔琮陷趙匡凝之隨唐鄧等州是
　書趙巨凝傳亦云太祖遣氏叔琮伐之匡凝懼乞盟
　是役也實以勝歸而叔琮本傳獨言失利未知所據
令就襄陵縣牧馬于道間　案襄陵原本作襄陽今據
　歐陽史改正
貶白州司户　案舊唐書作貝州
與氏叔琮同日賜死　案此朱友恭事是書及歐陽史
　通鑑俱同北夢瑣言作友諒誤
王重師傳潁州長社人也　潁州歐陽史作許州
太祖異其狀貎乃𨽻其拔山都　案拔山原本作技山
　歐陽史作㧞山攷當時軍旅皆以都名如黒雲都銀
　搶都效節都横街都之類今從歐陽史改正并増入
　都字
朱珍傳敗樂從訓萬餘人　案通鑑作樂從訓來告急
　遣都輝使朱珍等分兵救從訓與此傳異
李重𦙍傳于是與李讜並戮于河橋　案原本脫與字
　今増入
范居實傳與葛從周張存敬率兵救魏　案原本脱從
　字今増入
　
　
　
　
　
　
　
　
　
　
　舊五代史卷十九攷證
欽定四庫全書
　舊五代史巻二十
　　宋門下侍郎參知政事監修國史薛居正等撰
　梁書第二十
　　列𫝊十
謝瞳字子明福州人唐咸通末舉進士因畱長安三歲
不中第廣明初黄巢陷長安遂投跡于太祖洎居門下
未嘗一日不在左右及太祖據同州遂署右職其年秋
太祖與河中交戰再不利連上章請兵于巢僞右軍都
尉孟楷抑而不進瞳揣太祖有澤福意乃進説曰黃家
以數十萬之師値唐朝久安人不習戰因利乘便遂下
兩京然始竊僞號任用已失其所今將軍勇冠三軍力
戰于外而孟楷專務壅蔽奏章不達下爲庸才所制無
獨斷之明破亡之兆必矣况土德未厭外兵四集漕運
波注日以收復爲名惟將軍察之太祖曰我意素决爾
又如是復何疑哉翼日遂定策戮僞監軍使悉衆歸順
于河中王重榮表瞳爲檢校屯田員外郎賜緋令奉表
于蜀唐僖宗大悦召入顧問錫賚甚厚以功授朝散大
夫太子率更令賜紫爲陵州刺史治郡一歲改檢校右
散騎常侍通刺史在任四考頗有政績秋罷詣蜀行在
太祖遣人迎之龍紀二年至東京勞賚彌厚賜第墅各
一區錢千緡表爲亳州團練使兼太清宫副使加檢校
工部尚書是年冬太祖征淮南過郡因求侍府幕表爲
宣義軍節度副使充兩使畱後瞳在滑十三年部内増
户約五萬益兵數千人累遷至大中大夫檢校右僕射
卒于滑開平初追贈司徒
司馬鄴字表仁其先河内温人也祖德璋仕唐爲杞王
傅父諲左武衛大將軍鄴資䕃出身頗知書累官至大
列唐天復初韓建用爲同州節度畱後昭宗之幸鳳翔
也太祖引兵入關前鋒至左馮翊鄴持印鑰迎謁道左
太祖以兵圍華州命入城招諭韓建建果出降及大軍
在岐下遣奏事于昭宗再入復出又使于金州説其帥
馮行襲俾堅攀附後厯宣武天平等軍從事開平元年
拜右武衛上將軍三年使于兩浙時淮路不通乘驛者
迂迴萬里陸行則出荆襄潭桂入嶺自畨禺泛海至閩
中達于杭越復命則備舟楫出東海至于登萊而揚州
諸步多賊舩過者不敢循岸必高帆逺引海中謂之入
陽以故多損敗鄴在海逾年漂至躭羅國一行俱溺後
詔贈司徒
劉捍開封人父行仙宣武軍大將捍少爲牙職太祖初
鎭夷門以捍聰敏擢副典客唐中和四年夏太祖以朱
珍爲淄州刺史令收兵于淄青間命捍監其兵路逄大
敵皆破之入博昌獲精兵三萬以歸四月合大軍敗蔡
賊秦宗賢數萬衆于汴西文德元年十一月蔡將申叢
折宗權足納欵于太祖使捍奏其事加兼御史大夫光
化三年六月太祖北伐鎭定至常山而王鎔危懾送欵
于太祖命捍入璧門傳諭時兩軍未整守門者戈㦸千
匝捍馳騎而入竟達其命又移師以攻中山至懐德驛
大破定人五萬衆王處直乞降捍復單馬入州安撫而
迴太祖迎昭宗于岐下以捍爲親軍指揮天復三年正
旦宋文通令客將郭啓竒使于太祖命捍復命昭宗聞
其至卽召見詢東兵之事仍以錦服銀鞍勒馬賜之翼
日授光禄大夫檢校司空登州刺史昭宗還京改常州
刺史賜號迎鑾毅勇功臣四月太祖伐王師範于青州
改左右長直都指揮使天祐三年正月授宋州刺史四
月加檢校司徒太祖授禪授左龍虎統軍兼元從親軍
馬步都虞候及上黨纒兵太祖親往廵撫以捍爲御營
使大軍次昻車斥候來告蕃戎逼澤州命捍以兵千人
赴之并軍遂遁車駕還京授捍侍衛親軍都指揮使晉
人侵晉州從幸陜迴加檢校太保及從駕幸河中詔追
王重師赴行在以捍爲雍州節度觀察畱後纔踰月劉
知俊據同州反潛使人以厚利啗捍將校遂爲部下所
執送于知俊知俊縶捍歸于鳳翔爲李茂貞所害開平
四年贈太傅末帝卽位又贈太尉捍便習賓贊善于將
迎自司賓局及征討四出必預其間雖無决戰争鋒之
績而承命奔走敷揚命令勤幹涖職以至崇顯焉
王敬蕘潁州汝隂人世爲郡武吏唐乾符初敬蕘爲本
州都知兵馬使中和初冦難益熾郡守庸怯不能自固
敬蕘遂代之監郡俄眞拜刺史加檢校右散騎常侍時
州境荒饑大冦繼至黃巢數十萬衆寨于州南敬蕘極
力抗禦逾旬而退俄又宗權之衆凌暴益甚合圍攻壁
皆力屈而去蔡賊復遣將刁君務以萬衆來逼敬蕘列
陣當之身先馳突殺敵甚多由是竟全郡壘逺近歸附
及淮人不恭太祖屢以軍南渡路由州境敬蕘悉心供
億太祖甚嘉之乾寧二年署爲㳂淮上下都指揮使四
年冬龎師古敗于清口敗軍逃歸者甚衆路出于潁時
雨雪連旬軍士凍餒敬蕘自淮燎薪相屬于道郡中設
糜糗餅餌以待之全活者甚衆由是表知武寧軍節度
徐宿觀察畱後數月眞拜武寧軍節度使天復二年入
爲右龍武統軍天祐三年轉左衛上將軍開平元年八
月以疾致仕尋卒于其第敬蕘魁傑沈勇多力善戰所
用槍矢皆以純鐵鍜就槍重三十餘斤摧鋒突陣率以
此勝雖非太祖舊臣而逺輸懇欵保境合兵以輔興王
之運有足稱者
高劭字子將淮南節度使騈之從子也父泰黔中觀察
使唐僖宗避敵在蜀駢鎭淮南爲都統兼諸道鹽鐵使
兵賦在已朝廷優假之以故劭幸而早官年十四遙領
華州刺史光啓中以駢命逼晉公王鐸于鄭俄而州陷
于蔡劭爲賊所得使人守之戒四門曰無出高大夫劭
伺守者稍惰佯爲乞食者過危垣取殍者衣坌身易服
得佗兒抱之行出東郊門人以爲丐者不之止及稍逺
棄所抱兒疾趨至中牟遂達于汴太祖以客禮遇之尋
表爲亳州團練副使知州事又數年辟爲宣武軍節度
判官在幕下頗以氣直自許後監鄭州事復權知徐州
畱後唐昭宗之鳳翔太祖迎奉未出劭有疑謀遂令赴
華州詣丞相府以議其事行至高陵爲盗所害
馬嗣勲濠州鍾離縣人世爲軍吏嗣勲有口辯習武藝
初爲州客將唐景福元年三月太祖以壽州刺史江儒
反下蔡鎭使李立率兵攻濠梁刺史張遂俾嗣勲持州
印籍户口以歸于太祖乾寧二年三月楊行密復攻濠
州張遂遣嗣勲求援于太祖俄而郡陷嗣勲無所歸卽
署爲元從押牙副典客頗稱任使光化元年三月太祖
令往光州説刺史劉存背淮賊以向國又從李彦威復
黃州及武昌縣獲刺史瞿章俄復使光州持幣馬以賜
劉存㑹淮賊急攻光州存與嗣勲率兵大戰敗而走之
又遣使于蜀及歸得其助軍貲實甚多天復中太祖迎
昭宗于岐下軍至華之西闉使嗣勲入見韓建卽時同
出迎謁及羅紹威將殺牙軍遣使告于太祖求爲外援
時安陽公主初卒于魏太祖乃遣嗣勲率長直官千人
實兵仗于槖中肩舁以入于魏聲言來致祭㑹葬牙軍
不之覺天祐三年正月十六日夜嗣勲與紹威親軍同
攻牙軍至曙盡殪之嗣勲重傷旬日而卒開平中累贈
太保
張存敬譙郡人也性剛直有膽勇臨危無所畏憚唐中
和中從太祖赴汴以其折節頗見親昵授爲右騎都將
從討巢蔡凡歴百戰多于危慼之間顯有竒畧由是頻
立殊効光啓中李罕之㑹晉軍圍張宗奭于盟津太祖
遣丁㑹葛從周存敬同往馳救存敬引騎軍先犯敵將
諸軍翼之敵騎大敗乃解河橋之圍大順三年爲諸軍
都虞侯佐霍存董大軍收宿州以功奏加檢校兵部尚
書太祖東征徐兖存敬屢有俘斬之功凡受指顧皆與
機㑹矢石所及必以身先太祖尤加優異以爲行營都
指揮使檢校右僕射乾寧三年充武寧軍畱後行潁州
刺史光化二年夏四月幽滄侵凌魏郡復以存敬爲都
指揮使三年大舉與葛從周連統諸軍攻浮陽樹數十
柵圍劉守文累月時幽州劉仁恭舉兵來援存敬潛軍
擊之于乾寧軍南老鴉堤是日燕人大敗斬首五萬級
生擒馬愼交已下一百餘人獲馬萬蹄其年秋九月引
軍收鎭州存敬勒衆渉滹沲河師人鼓行而進逄鎭之
遊兵數千因逐之直入鎭之壅門收鞍馬牛駞萬計翼
日鎭人納質而旋尋爲宋州刺史踰年甚有能政復擁
衆伐薊門數旬間連下瀛莫祁景四州擒俘不可勝紀
自懷德驛與中山兵接戰枕屍數十里中山開壁請降
天復元年春太祖以河中節度使王珂與太原結親憑
恃驕恣命存敬統大軍討之即日收絳州擒刺史陶建
釗降晉州刺史張漢瑜二郡平進圍河中王珂請降太
祖嘉之乃以存敬爲䕶國軍畱後未幾檢校司空尋移
宋州刺史將之任所寢疾踰旬卒于河中太祖聞之痛
惜移晷開平初追贈太保乾化三年又追贈太傅子仁
愿晉天福中仕至大理
冦彦卿字俊臣大梁人也祖琯父裔皆宣武軍牙校太
祖鎭汴以彦卿將家子擢在左右弱冠選爲通贊官太
祖爲元帥補元帥府押牙充四鎭通贊官行首兼右長
直都指揮使累奏授檢校司徒領洺州刺史羅紹威將
殺牙軍遣使告于太祖太祖命彦卿使于魏密與紹威
謀之竟成其事彦卿之力也彦卿身長八尺隆凖方面
語音如鐘善騎射好書史復善伺太祖之旨凡所作爲
動皆云合太祖每言曰敬翔劉捍冦彦卿蓋爲我而生
其見重如此太祖有所乘烏馬號一丈烏嘗以賜彦卿
天復中太祖迎昭宗于鳳翔累與岐軍對陣時彦卿爲
諸道馬步軍都排陣使嘗躬擐甲胄乘其所賜烏馬馳
騁于陣前太祖目之曰眞神王也昭宗還京賜迎鑾毅
勇功臣改邢州刺史尋遷亳州團練使(案通鑑開平二/年帝從呉越王)
(錢鏐之請以亳州團練使冦彦卿爲東南面行營都指/揮使使擊淮南十一月彦卿帥衆一千襲霍丘爲土豪)
(朱景所敗又攻廬壽二州皆不勝淮南遣滁州刺史李/儼拒之九國志朱景傳梁祖聞景名命冦彦卿率勁騎)
(三千襲霍丘圖取景且諭梁祖之意令降景率其徒/戰于丘墟林澤中射死者無數彦卿兵折力殫而去)太
祖受禪爲華州節度使加檢校太保歲餘入爲左金吾
衛大將軍充街使一日過天津橋有老人悞衝其騶道
者排之落橋而斃爲御史所彈太祖不得已責授左衛
中郎將不數月除相州防禦使依前行營諸軍排陣使
未幾授河陽節度使加檢校太傅及太祖遇弑彦卿追
感舊恩圖御容以奠之每因對客言及先朝舊事卽涕
泗交流末帝嗣位遥領興元節度使東南面行營都招
討使以拒淮冦尋改右金吾衛上將軍貞明初授鄧州
節度使㑹淮人圍安陸彦卿奉詔領兵解圍大破淮賊
而迴四年卒于鎭時年五十七詔贈侍中彦卿貞幹明
敏善事人主然怙寵作威多忌好殺雖顯立功名而猶
爲識者之所鄙焉
史臣曰(案原本/有闕文)存敬有提鼓之勞彦卿遇攀鱗之㑹俱
爲藩后亦其宜哉
　
　
　
　
　
　舊五代史巻二十
　舊五代史卷二十攷證
梁列𫝊十司馬鄴𫝊而揚州諸步多賊船　諸步原本
　作諸走攷容齋隨筆云步者水傍之名今改正
劉捍𫝊光化三年六月太祖北伐鎮定又移師以攻中
　山　案梁祖下鎮定服中山舊唐書作光化三年九
　月新唐書作十月是書總繫于六月據通鑑自六月
　舉兵九月月始定中山也
張遂𫝊刺史張遂　案新唐書作張璲
太祖令往光州説刺史劉存背淮賊以向國　案新唐
　書本紀乾寜三年楊行密陷光州刺史劉存死之九
　國志柴再用𫝊乾寜中從朱延壽平劉存于弋陽授
　知光州軍事梁兵冦光州再用擊走之事俱與是書
　異
又從李彦威復黄州獲刺史瞿章　案全忠陷黄州新
　唐書作乾寜四年九國志作三是書繫光化元年年
　與諸史異
張存敬擒刺史陶建釗　案建釗原本作建鈺今據通
　鑑改正
　
　
　
　
　
　
　
　
　
　
　
　
　
　舊五代史卷二十攷證
欽定四庫全書
　舊五代史巻二十一
　　宋門下侍郎參知政事監修國史薛居正等撰
　梁書第二十一
　　列傳十一
龎師古曹州南華人初名從以中涓從太祖性端愿未
嘗離左右及太祖鎮汴樹置戎伍始得馬五百匹即以
師古為偏將援陳破蔡累有戰功及朱珍以罪誅遂用
師古為偏將揮使乃渡淮餉軍于廬夀攻滁州破天長
下髙郵㳂淮轉戰所至克捷尋代朱友裕領軍攻下徐
州斬時溥首以獻遂移軍伐兖州入中都寨于梁山敗
朱瑄之衆襲至壘下又破朱瑾于清河從討汶陽與朱瑄
朱瑾及晉將史儼兒戰于故樂亭大捷而迴乾寜四年正
月復統諸軍伐鄆拔之擒其帥朱瑄以獻始表為天平軍
節度留後尋授徐州節度使官至檢校司徒乾寧四年八
月與葛從周分統大軍渡淮以伐楊行宻十一月師古寨
于清口寨地卑下(玉堂閒話云龎從會軍五萬于清口所/屯之地盖兵書謂之絶地人不駕肩行)
(一舎方至/夷坦之處)或請遷移弗聼俄有告淮人決上流者曰水至
矣師古怒其惑衆斬之(九國志侯瓚𫝊時兵起倉卒加以/隂寒士皆飲氷餐雪而行甫及梁)
(營則竪戈植足鬬志未決朱瑾與瓚率五十騎潛濟淮入/自壘北舞槊而馳囂聲雷沸梁兵皆殞眩不能舉遂斬龎)
(從大將繼之/死者大半)湏臾我軍在淖中莫能戰而吳人襲焉故及
于敗師古没于陣
霍存洺州曲周縣人性驍勇善騎射在黄巢中已為將領
唐中和四年太祖大破巢軍于王滿渡時存與葛從周張
歸霸皆自巢軍來降太祖宥而納之其後破王夏寨擊殷
鐡林並在戰中尋佐朱珍取滑臺攻淄川取博昌皆預戰
立功時蔡賊張晊在汴北存以三千人夕犯其營破之用
本部騎兵敗秦賢軍殺五千人連破四寨盡得其輜重從
討盧瑭張晊殪萬餘人存功居多我軍之圍濮州也有賊
升眺樓大詬太祖怒甚召存射之矢一發而屍隕其下賞
賚甚厚復佐朱珍擒石璠破魏師敗徐戎又佐龎師古至
吕梁敗時溥二千餘衆以是累遷官初王師渡淮乏食不
甚利惟存軍戰有功淮賊乃引退太祖之討宿州也葛從
周以水壊其垣丁會以師乘其墉存戰壘外敗其軍宿人
乃降明年佐郴王友裕擊時溥于碭山破之獲蕃將石君
和等五十人(歐陽史云存代李唐賓攻時溥溥敗碭山存/獲其將石君和等五十人梁攻宿州葛從周)
(引水浸之丁㑹與/存戰城下遂下之)是歲復與晉軍戰于馬牢川始入為前
鋒出則後拒晉不敢逼乃渡河襲淇門殺三千餘人曹州
刺史郭紹賓之來歸也存以師援之遂代其任始朱友裕
以大軍伐鄆臨其壁既而師陷圍中以急來告存領二百
騎馳赴急退之太祖喜拔為諸軍都指揮使景福二年春
太祖親至曹州留騎軍數千令存將之且曰有急則倍道
兼行以赴之俄聞朱瑾領兵二萬入援彭門存乃領騎軍
馳赴之與徐兖之衆合戰于石佛山下大敗之存亦中
流矢而卒時人稱其忠勇初朱珍李唐賓之殁龎師古
代珍存代唐賓戰伐功績多與師古同始遥領韶州牧
又改賀州後用為權知曹州刺史官至檢校右僕射及
太祖登極屢有征討因有猛士之歎一日幸講武臺閲
兵謂諸將曰霍存在朕安有此勞苦耶諸君其思之他
日語又如是累贈官至太保子彦威後唐明宗朝為青
州節度使
符道昭淮西人性强敏有武畧秦宗權用為心膂使監
督諸軍後為騎將尤能布陣勇聞于時然剛而無操善
迎人意一見若盡肺腑必甚愛其才而道昭之心腹颺
矣秦宗權之將敗也有薛潛者支擘隊伍道昭謂所私
曰蔡弱矣乃歸潛潛欲敗復奔洋州依葛從佐攻興元
軍不利復奔于岐宋文通愛之養為已子名繼遠遂易
其宗及得軍職悉超儕伍後為巴州刺使又奏為隴州
防禦使兼中軍都指揮使太祖迎奉昭宗駐軍于岐下
道昭頻領騎士敢鬬戰屢為王師所敗遂來降太祖素
聞其名待之甚厚昭宗反正奏授秦州節度使同平事
事遣兵援送不克而還先是李周彛棄鄜州自投歸國
署為元帥府行軍左司馬寵冠霸府及道昭至以為右
司馬使與周彛同領冦彦卿南大豐閻寳巳下大軍伐
滄州及太祖幸魏州討牙軍中軍前有魏博將山河營
指揮使左行遷聞府中有變引軍還屯歴亭自稱留後
從亂者數萬人道昭佐周彛與彦卿巳下大破之殺四
萬餘人擒左行遷斬之有史仁遇亦聚徒數萬據髙唐
又破之擒仁遇以獻乘勝取澶博二州平之復殺萬餘
人道昭性勇果多率先犯陣屢有摧失而周彛彦卿掎
角繼進連以告捷䕶兵者上功不實皆以道昭為首太
祖隂知之俱不議賞及滄州之圍也不用騎士令道昭
牧馬于唐陽太祖受禪後委兵柄與康懐英等攻潞州
以蚰蜒塹繚之飛鳥不度既踰歲晉人援至王師大敗
道昭為晉軍所殺
徐懐玉本名琮亳州焦夷縣人少以雄傑自任隨太祖
起軍唐中和末從至大梁光啟初蔡冦屯金堤驛懐玉
將輕騎連破之由是累遷親從副將改左長劍都虞候
又從破蔡賊于板橋收秦宗權入寨奏加檢校右散騎
常侍文徳初同諸軍解河陽之圍復從破徐宿乾寧中
奏加檢校刑部尚書太祖賜名懐玉破朱瑾于金鄉南
擒宗江以獻表授金紫光祿大夫檢校右僕射乾寧四
年龎師古失利于清口懐玉獨完軍以退光化初轉滑
州右都押牙兼右步軍指揮使俄奏授沂州刺史頃之
王師範以青州叛屢出兵侵軼懐玉擊退之天復四年
轉齊州防禦使加檢校司空從大軍迎駕于岐下歸署
華州觀察留後一年復領所部兵戍雍州尋召赴河中
補晉絳同華五州馬步都指揮使天祐三年授左羽林
統軍轉右龍虎統軍領六軍之士赴澤州尋為晉軍所
攻晝夜衝擊穴地而入懐玉率親兵逆殺于隧中晉軍
遂退開平元年授曹州刺史加檢校司徒明年除晉州
刺史其秋晉軍大至已乘其墉懐玉選親兵五十餘人
擁殺下城晉軍既退出家財以賞戰士歲中晉軍又至
懐玉領兵敗之于洪洞三年制授鄜坊節度使特進檢
校太保練兵繕壁人頗安之加檢校太傅乾化二年庶
人友珪既篡立河中朱友謙拒命遣兵襲鄜州懐玉無
備尋為河中所擄囚于公館及友珪遣康懐英率師圍
河中友謙慮懐玉有變遂害之懐玉材氣剛勇臨陣未
嘗折退平生金瘡被體有戰將之名焉
郭言太原人也家于南陽新野少以力穡養親鄉里稱
之唐廣明中黄巢擁衆西犯秦雍言為巢黨所執後從
太祖赴汴初為騎軍繼有戰功後擢為禆校言性剛直
有權畧勤于戎事或以家財分給將士之貧者由是頗
得士心屢將兵與蔡冦戰于浚郊每以少擊衆出必勝
歸太祖嘉其勇果謂賓佐曰言乃吾之虎侯也時宗權
支黨數十萬太祖兵不過數十旅每恨其寡與之不敵
一日命言董數千人越河洛趨陜虢招召丁壯以實部
伍言夏往冬旋得鋭士萬餘遂遷步軍都將自是隨太
祖掩襲蔡冦斬獲掠奪不可勝紀宗權以兹敗北太祖
盡收其地因命言將兵導逹貢奉以安郵𫝊自汴鄭迄
于潼闗去奸恤弱甚得其所光啓中唐天子以太祖兵
威日振命兼揚州節度使太祖遣幕吏李璠領兵赴維
揚以制置為名時言為李璠前鋒深入淮甸破盱眙而
還梁祖東伐徐鄆言將偏師略地千里頻逄冦敵言出
竒決戰所向皆捷大挫東人之鋭太祖錄其績以排陣
斬斫之號委之尋表為宿州刺史檢校右僕射于時徐
宿兵鋒日夕相接控扼偵邏以言為首景福初時溥大
舉來攻宿州言勇士野戰喜逄大敵自引鋭兵擊溥殺
傷甚衆徐戎乃退言為流矢所中一夕而卒
李唐賓陜州陜縣人也中和四年二月尚讓之冦繁臺
也唐賓與李讜霍存並為巢將與太祖之軍戰于尉氏
門外三月太祖破瓦子寨唐賓與王䖍裕來降時黄巢
壁于東郊乃命唐賓摩其西闉焚焉王滿之師王夏之
陣唐賓悉在戰中後與朱珍趣淄州所向摧敵及取滑
平蔡前後破鄆淮徐之衆功與朱珍略等而驍勇絶倫
善用矛未嘗不率先陷陣其善于治軍行師之道亦與
珍齊名珍之擒石璠也唐賓亦㳂淮與郭言掎角下盱
眙其後渡河破黎陽李固等鎮攻澶州下内黄敗魏州
未嘗不與珍同暨攻蔡之役珍自西南破其外垣唐賓
亦堙壕坎墉摧其東北隅及伐徐取豐時溥軍于吳康
珍亟遇之未能却唐賓引本軍擊敗之珍遂大勝每興
師必與珍偕用故往無不利然而剛中用壯遂為珍所
害以謀叛聞太祖聞之痛惜累日及誅朱珍後令其妻
孥至軍收𦵏而加弔祭焉
王䖍裕瑯琊臨沂人也家于楚丘少有膽勇多力善射
以弋獵為事唐乾符中諸葛爽聚徒于青棣間攻剽郡
縣䖍裕依其衆及爽歸順乃以䖍裕及其衆隸于宣武
軍太祖鎮汴四郊多事始議選將征討首以䖍裕綰騎
兵恒為前鋒及太祖擊巢蔡于陳州䖍裕連拔數寨擒
獲萬計巢孽既遁䖍裕躡其迹追至萬勝戍賊衆饑乏
短兵纔接而潰太祖以其勞表授義州刺史蔡人日縱
侵掠陳鄭許亳之郊頻年大戰䖍裕掩襲攻拒凡百餘
陣勦戮生擒不知紀極秦宗賢冦汴南鄙太祖令䖍裕
逆擊于尉氏不利而還太祖怒命削職拘于别部踰年
邢州孟遷請降未㡬晉人伐邢孟遷遣使來乞師太祖
先遣䖍裕選勇士百餘人徑往赴之伺夜突入邢州明
日循堞樹立旗幟晉人不測乃退數月復來圍邢時太
祖大軍方討兖鄆未及救援邢人困而携貳遷乃縶䖍
裕送于太原尋為所害
劉康乂夀州安豐縣人也以農桑為業唐乾符中闗東
羣盗並起江淮間偏罹其苦因為巢黨所掠康乂沈黙
有膂力善用矛槊然不樂為暴中和三年從太祖赴鎮
委以腹心康乂枕戈擐甲夷險無憚其後累典親軍襲
巢破蔡斬獲尤多累以戰功遷元從都將從太祖連年
攻討徐兖鄆所向多㨗尤善于營壘充諸軍壕寨使及
太祖盡下三鎮議其功奏加檢校右僕射兼領軍衛尋
遷宻州刺史政甚簡静時王師範叛據青州乞師于淮
夷淮人遂攻宻州宻兵素少執銳者不滿千夫而淮賊
踰萬康乂率老弱守陴自别領少壯日與接戰于宻之
四郊俘擒千計賊知宻州虚弱援兵未至晝夜急攻遂
䧟康乂為賊所害
王彦章字賢明鄆州夀張縣人也祖秀父慶宗俱不仕
以彦章貴秀贈左散騎常侍慶宗贈右武衛將軍彦章
少從軍隸太祖帳下以驍勇聞稍遷軍職累典禁兵從
太祖征討所至有功常持鐡槍衝堅䧟陣開平二年十
月自開封府押牙左親從指揮使授左龍驤軍使三年
轉左監門衛上將軍依前左龍驤軍使乾化元年改行
營左先鋒馬軍使加金紫光祿大夫檢校司空依前左監
門衛上將軍二年庶人友珪篡位加檢校司徒三年正
月授濮州刺史本州馬歩軍都指揮使依前先鋒馬軍
使未㡬改先鋒步軍都指揮使四年為澶州刺史進封
開國伯五年三月朝廷議割魏州為兩鎮慮魏人不從
遣彦章率精騎五百屯鄴城駐于金波亭以備非常是
月二十九日夜魏軍作亂首攻彦章于館舎彦章南奔
七月晉人攻䧟澶州彦章舉家䧟没(通鑑云晉人夜襲/澶州陷之刺史王)
(彦章在劉鄩營/晉人獲其妻子)晉王遷其家于晉陽待之甚厚遣細人
間行誘之彦章即斬其使以絶之後數年其家被害九
月授汝州防禦使檢校太保依前行營先鋒步軍都指
揮使貞明二年四月改鄭州防禦使三年十二月授西
面行營馬軍都指揮使加檢校太傅依前鄭州防禦使
頃之授行營諸軍左廂馬軍都指揮使五年五月遷許
州兩使留後軍職如故六年正月正授許州匡國軍節
度使充散指揮都頭都軍使進封開國候未㡬授北面
行營副招討使七年正月移領滑州三年四月晦晉師
陷鄆州中外大恐五月以彦章代戴思逺為北面招討
使拜命之日促裝以赴滑臺遂自楊村砦浮河而下水
陸俱進斷晉人得勝之浮梁攻南城拔之晉人遂棄北
城併軍保楊劉彦章以舟師㳂流而下晉人盡徹北城
拆屋木編栰置步軍其上上與彦章各行一岸毎遇轉
灘水匯即中流交鬭流矢雨集或舟栰覆没比及楊劉
凡百餘戰彦章急攻楊劉晝夜不息晉人極力固守垂
陷者數四六月晉王親援其城彦章之重重壕複壘晉
人不能入晉王乃于博州東岸築壘以應鄆州應章聞
之馳軍而至急攻其柵自旦至午其城將拔㑹晉王以
大軍來援彦章乃退七月晉王至楊劉彦章軍不利遂
罷彦章兵權詔令歸闕以段凝為招討使先是趙張二
族撓亂朝政彦章深惡之性復剛直不能緘忍及授招
討之命因謂所親曰待我立功之後回軍之日當盡誅
奸臣以謝天下趙張聞之私相謂曰我輩寧死于沙陁
之手不當為彦章所殺因恊力以傾之時段凝以賄賂
交結自求兵柄素與彦章不恊潛害其功隂行逗撓遂
至王師不利竟退彦章而用段凝未及十旬國以之亡
矣是歲秋九月朝廷聞晉人將自兖州路出師末帝急
遣彦章領保鑾騎士數千于東路守捉且以鄆州為敵
人所據因圖進取令張漢傑為監軍一日彦章渡汶以
略鄆境至遞坊鎮為晉人所襲彦章退保中都十月四
日晉王以大軍至彦章以衆拒戰兵敗為晉將夏魯竒
所擒魯竒嘗事太祖與彦章素善及彦章敗識其語音
曰此王鐡槍也揮矟刺之彦章重傷馬踣遂就擒晉王
見彦章謂之曰爾常以孺子侍我今日服未又問我素
聞爾善將何不保守兖州此邑素無城壘何以自固彦
章對曰大事已去非臣智力所及晉王惻然親賜藥以
封其創晉王素聞其勇悍欲全活之令中使慰撫以誘
其意彦章曰此是匹夫本朝擢居方面與皇帝十五年
抗衡今日兵敗力窮死有常分皇帝縱垂矜宥何面目
見人豈有為臣為將朝事梁而暮事晉乎得死幸矣晉
王又謂李嗣源曰爾宜親往諭之庶可全活時彦章以
重傷不能興嗣源至卧内以見之謂嗣源曰汝非邈佶
烈乎邈佶烈盖嗣源小字也彦章素輕嗣源故以小字
呼之既而晉王命肩輿隨軍至任城彦章以所傷痛楚
堅乞遲留遂遇害時年六十一彦章性忠勇有膂力臨
陣對敵奮不顧身嘗謂人曰李亞子鬭鷄小兒何足畏
初晋王聞彦章授招討使自魏州急赴河上以備衝突
至則徳勝南城已為所拔晉王嘗曰此人可畏當避其
鋒一日晉王領兵迫潘張寨大軍隔河未能赴援彦章
援槍登船叱舟人解䌫招討使賀瓌止之不可晉王聞
彦章至抽軍而退其驍勇如此及晉髙祖遷都夷門嘉
彦章之忠欵詔贈太師搜訪子孫錄用(五代史𥙷王彦/章之應募也同)
(時有數百人而彦章營求為長衆皆怒曰彦章何人一/旦自草野中出便欲居我輩之上是不自量之甚也彦)
(章聞之乃對諸將指數百人曰我天與壯氣自度汝等/不及故求作長耳汝等咄咄得非勝負將分之際耶且)
(大凡徤兒開口便言死死則未暇且共汝輩赤脚入棘/針地走三五遭汝等能乎衆初以為戯既而彦章果然)
(衆皆失色無敢效之者太祖/聞之以為神人遽擢用之)
賀徳倫其先河西部落人也父懐慶隸滑州軍為小校
徳倫少為滑之牙將太祖領四鎮徳倫以本軍從繼立
軍功累歴刺史留後遷平盧軍節度使乃魏博楊師厚
卒朝廷以徳倫代其任貞明元年三月二十九日夜魏
軍作亂執徳倫囚于别館盡殺其部衆為亂首張彦所
迫遣使歸款于太原晉王自黄澤嶺東下至臨清徳倫
遣從事司空頲宻啟晉王訴以張彦凌辱之事晉王至
永濟斬彦等八人然後入于魏徳倫即以符印上晉王
(通鑑晉王既入徳倫上印節請王兼領天雄軍王固辭/曰比聞汴冦侵逼貴道故親董師徒逺來相救又聞城)
(中新罹塗炭故暫入存撫明公不垂鍳信乃以印節見/推誠非素懐徳倫再拜曰今冦敵宻邇軍城新有大變)
(人心未安徳倫心腹紀綱為張彦所殺殆盡形孤/勢弱安能統軍一旦生事恐負大恩王乃受之)㝷授
雲州節度使行次河東監軍張承業留之不遣頃之王
檀以急攻襲太原徳倫部下多奔逸承業懼其為變遂
誅徳倫并其部曲盡殺之
　
　
　
　
　
　
　
　
　
　舊五代史巻二十一
　舊五代史巻二十一攷證
梁列𫝊十一龎師古𫝊始表為天平軍節度留後尋授
　徐州節度使　案師古先為留後繼授節度通鑑止
　作留後誤
霍存𫝊用本部騎兵敗秦賢軍　秦賢王䖍裕𫝊作秦
　宗賢
有賊升眺樓大詬　眺樓原本作昭樓今据歐陽史改
符道昭𫝊符道昭淮西人　案歐陽史作蔡州人
徐懐玉𫝊授左羽林統軍　案歐陽史作右羽林統軍
郭言𫝊破盱貽而還　案通鑑作言力戰得免梁祖紀
　亦作不克而還與此𫝊異
李唐賓𫝊時溥軍于吴康　吴康原本訛吴唐今據歐
　陽史改正
王䖍裕𫝊時太祖大軍方討兖鄆未及救援　案通鑑
　攷異云是時全忠方攻時溥未討兖鄆也𫝊誤
劉康乂𫝊尋遷宻州刺史　宻州原本訛宣州今據新
　唐書昭宗紀改正
王彦章𫝊彦章字賢明鄆州夀張縣人也　賢明歐陽
　史作子明夀張歐陽史作夀昌
領保鑾騎士數千于東路守捉　案歐陽史從家𫝊作
　五百人又作畫像記極辨舊史領數千人以往之非
　攷通監云梁主命王彦章將保鑾士及他兵合萬人
　屯兖鄆之境又通鑑李嗣源敗彦章于遞坊鎮獲將
　士三百人斬首二百級使彦章所將止于五百恐師
　徒盡喪不應尚能再戰也彦章忠于所事力竭而亡
　非戰之罪歐陽史必欲減其兵數轉非實録
　
　
　
　
　
　舊五代史巻二十一攷證
欽定四庫全書
　舊五代史巻二十二
　　宋門下侍郎參知政事監修國史薛居正等撰
　梁書第二十二
　　列傳十二
楊師厚潁州斤溝人也為李罕之歩將以猛决聞尤善
騎射及罕之敗退保澤州師厚與李鐸何絪等來降太
祖署為忠武軍牙將繼歴軍職累遷檢校右僕射表授
曹州刺史唐天復三年從太祖迎昭宗于岐下李茂貞
以勁兵出戰為師厚所敗及王師範以青州叛太祖遣
師厚率兵東討時淮賊王景仁以衆二萬來援師範師
厚逆擊破之追至輔唐縣斬數百級授齊州刺史將之
任太祖急召見于鄆西境遣師厚率歩騎屯于臨朐而
聲言欲東援密州畱輜重于臨胊師範果出兵來擊師
厚設伏于野追擊至聖王山殺萬餘衆擒都將八十人
未幾萊州刺史王師誨以兵救師範又大敗之自是師
範不復敢戰師厚移軍至于城下師範力屈竟降天復
四年三月加檢校司徒徐州節度使天祐元年加諸軍
行營馬歩都指揮使二年八月太祖討趙匡凝于襄陽
命師厚統前軍以進趙匡凝嚴兵以備師厚至榖城西
童山刋材造浮橋引軍過漢水一戰趙匡凝敗散擕妻
子㳂漢遁去翼日表師厚為山南東道節度畱後(舊唐/書天)
(祐三年六月甲申敕襄州近因趙匡凝作帥請别立忠/義軍額既非往制固是從權忠義軍額宜停廢依舊為)
(山南東道/節度使)即令南討荆州畱後趙匡明亦棄軍上峽不
浹旬併下兩鎮乃正授襄州節度使先是漢南無羅城
師厚始興板築周十餘里郛郭完壯開平元年加檢校
太保同平章事明年又加檢校太傅三年三月入朝詔
兼潞州行營都招討使無何劉知俊據同州叛師厚與
劉鄩率軍西討至潼關擒知俊弟知浣以獻知俊聞師
厚至即西走鳯翔師厚進攻至長安時知俊已引岐冦
據其城師厚以竒兵傍南山急行自西門而入賊將王
建驚愕不知所為遽出降制加師厚檢校太尉頃之晉
王與周徳威丁會符存審等以大衆攻晉州甚急太祖
遣師厚帥兵援之軍至絳州晉軍扼䝉阬之險師厚整
衆而前晉人乃徹圍而遁四年二月移授陜州節度使
五年正月王景仁敗于栢鄉晉人乘勝圍邢州掠魏博
南至黎陽師厚受詔以兵屯衛州晉軍攻魏州不克而
退師厚追襲過漳河解邢州之圍改授滑州節度使明
年太祖北征令師厚以大軍棗強逾旬不能克太祖屢
加督責師厚晝夜奮擊乃破之盡屠其城車駕還師
厚屯魏州及庶人友珪篡位魏州衙内都指揮使潘晏
與大將臧延範趙訓謀變有密告者師厚布兵擒捕斬
之(歐陽史云師厚乘間殺魏牙將潘/晏臧延範等逐出節度使羅周翰)越二日又有指揮
使趙賓夜率歩軍擐甲俟旦為亂師厚以衙兵圍捕賓
不能起乃越城而遁師厚遣騎追至肥鄉擒其黨百餘
人歸斬于府門友珪即以師厚為魏博節度使檢校侍
中未幾鎮人晉人侵魏之北鄙師厚率軍至唐店破之
斬首五千級擒都將三千餘人是時師厚握河朔兵威
望震主友珪患之詔師厚赴闕師厚乃率精兵萬人至
洛陽嚴兵于都外自以十餘人入謁友珪懼厚禮而遣
之及末帝將圖友珪遣使謀于師厚深陳欵効且馳書
于侍衛軍使袁象先及主軍大將又遣都指揮使朱漢
賓率兵至滑州以應禁旅友珪既誅末帝即位于東京
首封師厚為鄴王加檢校太師中書令毎下詔不名以
官呼之事無巨細必先謀于師厚師厚頗亦驕誕先是
鎮人以我栢鄉不利之後屢擾邉境師厚總大軍直抵
鎮州城下焚盪閭舎移軍掠藁城束鹿至深州而歸乾
化五年三月卒于鎮廢朝三日贈太師師厚純謹敏幹
深為太祖知遇委以重兵劇鎮他莫能及然而末年矜
功恃衆驟萌不軌之意于是專割財賦置銀槍効軍節
凡數千皆選摘驍鋭縱恣豢養復故時牙軍之態時人
病之(清異錄云槍材難得十全魏州石屋材多/可用楊師厚時銀槍效節都皆采于此)承前河
朔之俗上元比屋夜遊及師厚作鎮乃課魏人户立
燈竿千釭萬炬洞照一城縱士女嬉遊復彩畵舟舫令
女妓櫂歌于御河縱酒彌日又于黎陽採巨石將紀徳
政以鐡車負載驅牛數百以拽之所至之處丘墓廬舎
悉皆毁壊百姓望之皆曰碑來及碑石纔至而師厚卒
魏人以為悲來之應末帝聞其卒也于私庭受賀乃議
裂魏州為兩鎮既而所樹親軍果為叛亂以招外冦致
使河朔淪陷宗社覆滅由師厚兆之也
牛存節字贊貞青州博昌人也本名禮太祖改而字之
少以雄勇自負唐乾符末鄉人諸葛爽為河陽節度使
存節往從之爽卒存節謂同輩曰天下洶洶當擇英主
事之以圖富貴遂歸于太祖初授宣義軍小將屬蔡冦
至金堤驛犯酸棗靈昌存節日與之鬬凡二十餘往毎
往必執俘而還前後斬首二十餘級獲孳畜甚衆太祖
擊蔡賊于板橋赤堈酸棗門封禪寺枯河北存節皆預
其行與諸將于濮州南劉橋范縣大破鄆衆自此深為
太祖奬遇文徳元年夏李罕之以并軍圍張宗爽于河
陽太祖遣存節率軍赴之屬歲歉饟餽不至村民有儲
乾椹者存節以器用錢帛易之以給軍食大破賊于浿
河罕之引衆北走又預討徐宿有功及討河北存節前
鋒下黎陽收臨河至内黄西以兵千餘人當魏人萬二
千衆大破其陣殭仆蔽野太祖深所歎激謂有神兵之
助大順元年改滑州左右廂牢城使與諸將討時溥累
破賊軍景福元年秋改遏後都指揮使攻濮之役領軍
先登遂拔其壘二年四月下徐州梟時溥存節力戰其
功居多乾寧二年授檢校工部尚書三年夏太祖東討
鄆州存節領軍次故樂亭扼其要路都指揮使龎師古
屯馬頰存節密與都將王言謀入鄆壘十二月存節遣
王言夜伏勇士于州西北以船踰濠舉梯登陴既而王
言不克入存節獨率伏軍負梯䡴破其西甕城奪其濠
橋諸軍俱進四年四月陷其城㝷與葛從周降下兖州
加檢校右僕射其年秋大舉以伐淮南至濠州東聞前
軍失利于清口諸軍退至淠河無復隊伍存節遏其後
諸將釋騎歩鬬諸軍稍得濟收合所部竝敗兵共八千
餘人至于淮涘時不食已四日矣存節訓勵部分以禦
追冦遂得旋師五年除亳州刺史俄遷宣武軍都指揮
使改宿州刺史明年淮賊大至彭城存節乃以歩下兵
夜發直趣彭門淮人訝其神速震恐而退諸將服其智
識光化二年罷歸復為左衙都將兼馬歩教練使天復
元年授潞州馬歩都指揮使法令嚴整士庶安之及追
赴行在士卒泣送者不絶于道加金紫光禄大夫檢校
司空改滑州左衙歩軍指揮使知邢州軍州事天祐元
年授邢州團練使時州纔及二百人晉人知之以大軍
來冦太祖在鄴發長直兵二千人赴援存節率壯徤
出鬬以家財賞激戰士并軍急攻七日不能克而去太
祖召至勞慰久之厚賚金帛鞍馬加檢校司徒冬罷軍
署為元帥府左都押衙四年太祖受禪除右千牛衛上
將軍其秋攻潞州以存節為行營馬歩軍都排陣使開
平二年二月自右監門衛上將軍轉右龍虎統軍駐畱
洛下是歲王師敗于上黨晉人乘勝進迫澤州州城將
陷河南畱守張全義召存節謀遂以本軍及右龍武羽
林等軍往應接上黨師至天井關存節謂諸將曰是行
也雖不奉詔㫖然要害之地不可致失時晉人新勝其
鋒甚盛存節引衆而前銜枚夜至澤州守遇守埤者已
縱火鼓噪以應外軍刺史保衙城不知所為存節纔入
晉軍巳至矣乃分布守禦晉軍四面攻鬭開地道以入
城存節亦以隧道應之逆戰于地中晉軍不能進又以
勁弩射之中者人馬皆洞經十三日晉軍死傷者甚衆
焚營而退郡以獲全太祖屢歎賞之五月遷左龍虎統
軍充六軍馬歩都指揮使十月授絳州刺史三年四月
除鄜州畱後六月劉知俊以同州叛㝷授同州畱後未
幾加檢校太保同州節度使乾化二年加檢校太傅進
封開國公存節戒嚴軍旅常若敵至先是州中井水鹹
苦人不可飲及并人岐人來迫州城或以為兵士渴乏
陷在旦夕存節乃肅拜䖍祝擇地鑿八十餘井其味皆
甘淡由是人馬汲濯有餘衆以為至誠之感自八月至
三年春末人馬未嘗釋甲以至冦退㝷加同平章事詔
赴闕末帝召慰勉賞賜甚厚十一月加開府儀同三司
食邑一千户授鄆州節度使四年加淮南西北面行營
招討使控扼淮濆邉境安之其冬蔣殷據徐州逆命存
節方以大衆戍潁州得殷逆謀密以上聞遽奉詔與劉
鄩同討之頓于埇上淮賊朱瑾以兵救殷距宿之兩舎
聞存節兵大至即委糧棄甲而遁竟平徐州詔加大尉
夏中病渴且痟屬河北用軍末帝令率軍屯陽畱以張
劉鄩之勢存節忠憤彌篤未嘗言病料敵治戎旦夕愈
厲病革詔歸汶陽翼日而卒將終戒其子知業知讓等
以忠孝言不及他册贈太師存節武鷙慷慨有大節野
戰壁守皆其所長威名聞于境外深為末帝所重而木
強忠厚有賈復之風焉
王檀字衆美京兆人也曽祖泚唐左金吾衛將軍隴州
防禦使祖曜定難功臣渭橋鎮遏使父環鴻臚卿以檀
貴累贈左僕射檀少英悟美形儀好讀兵書洞曉韜略
唐中和中太祖鎮大梁檀為小將四年汴將楊彦洪破
巢將尚讓李讜于尉氏門外檀在戰中摧鋒陷陣遂為
太祖所知稍䝉擢用預破蔡賊于斤溝淝河八角遷踏
白都副將光啓二年從胡真擊淮西之衆解河陽之圍
蔡賊張存敢乘亂據洛陽檀與勇士數十人潛入賊栅
邀其輜重存敢遁走胡真至陜州開通貢路遣檀攻玉
山寨降賊帥石令殷從擊秦宗賢于鄭州西北河灘之
上于太祖馬前射賊將孫安應弦而斃三年佐都指揮
使朱珍敗徐戎于孫師陂獲其將孫用和束詡以獻從
擊蔡賊于板橋偏將李重裔追賊馬躓為蔡人所擒檀
奪取而旋擭賊將薛注太祖破朱瑾于劉橋檀盡收其
軍實文徳元年三月討羅𢎞信敗魏人于内黄檀獲其
將周儒邵神劔以歸補衝山都虞候是歲與諸軍平蔡
州明年佐朱珍大破時溥之衆檀獲賊將何肱改左踏
白馬軍副將預征兖鄆累立戰功大順元年從龎師古
渡淮深入討孫儒之亂奪邵伯堰破髙陲軍檀奮命擊
賊刃傷左臂未幾遷順義都將天復中從太祖率四鎮
之師圍鳯翔以迎昭宗屢立戎効遷左踏白指揮使從
攻王師範于青丘檀以偏師收復密郡(永陽志云張訓/守密州刺史朱)
(全忠至青州訓謂諸將曰汴人將至何以禦之諸將請/焚城大掠而歸訓曰不可乃封府庫植旗幟于城上遣)
(嬴弱居前自以精兵殿其後而去全/忠遣王檀攻密州數日乃敢入城)遂權知軍州事充
本州馬歩軍都指揮使㝷表授檢校右僕射守密州刺
史郡接淮戎舊無壁壘乃率夫修築羅城六旬而畢居
民頼之加檢校司空開平二年六月授邢州保義軍節
度使檢校司徒三年加檢校太保充潞州東北面行營
招討使乾化元年正月王景仁與晉人戰于栢鄉王師
敗績河朔大震景仁與衆為敵騎所追檀嚴設備應接
敗軍助以資裝獲濟者甚衆俄而晉軍大至重圍四合
土山地穴晝夜攻擊太祖憂之檀密上表請駕不親征
而悉力枝梧竟全城壘三月以功就加檢校太傅同平
章事七月又加開府儀同三司檢校太尉進封瑯琊郡
王命宣徽使趙殷衡賫詔慰諭賜絹千疋銀千兩賞守
禦邢州之功也庶人友珪僭位授鄧州宣化軍節度使
檢校太尉兼侍中末帝即位移授許州匡國軍節度使
加檢校太師五年蔡州刺史王彦温作亂檀受詔討平
之加兼中書令貞明元年三月魏博軍亂六月晉王入
魏州分兵收下屬郡河北大擾檀受詔與開封尹劉鄩
掎角進師以援河北檀攻澶州魏縣下之擒賊將李巖
王開關以獻頃之檀密疏請以竒兵西趣河中自隂地
關襲取晉陽末帝許之即馳兵而去二年二月師至晉
陽晝夜急攻其壘并州幾陷既而蕃將石家才自潞州
以援兵至檀引軍大掠而還㝷授天平軍副大使知節
度使事充鄆齊曹等州觀察等使先是檀招誘羣盜選
其勁悍者寘于帳下以為爪牙至是數輩竊發突入府
第檀素不為備遂為所害時年五十一節度副使裴彦
聞變率府兵盡擒諸賊州城帖然㝷册贈太師謚曰忠
毅葬于開封縣之臯門原有子六人皆升朝列
史臣曰夫大都偶國春秋所非當師厚之據鄴城也綰
數萬之甲兵擅六州之輿賦名既震主勢亦滔天逮其
喪亡湏議分割由兹以失河朔因是以啓晉人詩所謂
誰生厲階者師厚之謂歟存節王檀俱出身事主底力
圖功觀其方畧皆將帥之良者也
　
　
　
　
　
　
　
　
　
　
　
　舊五代史巻二十二
　舊五代史巻二十二攷證
列傳十二梁楊師厚傳晉軍扼䝉阬之險　阬原本作
　𡵻考通鑑注云䝉阬在汾水之東東西三百餘里蹊
　徑不通即此處也今改正
晉人乃徹圍而遁　案通鑑攷異引梁實録云生擒賊
　將蕭萬通等賊由是棄寨而遁莊宗實録云汴軍至
　䝉阬周徳威逆戰敗之二軍各言勝㨗其互異如此
　通鑑從是書
牛存節傳牛存節字贊貞　贊貞原本作替貞夏文莊
　集引是書又作潜真今據歐陽史改正
大破賊于浿河　浿河原本訛􁧀河今據歐陽史及通
　鑑改正
存節訓勵部分以禦追冦遂得旋師　案舊唐書作牛
　存節一軍以先渡獲免與是書所云追冦旋師異
末帝令率軍屯陽畱　案陽畱即楊劉見通鑑攷異又
　攷李重進碑作楊留新唐書作楊劉葢地名通用
王檀傳補衝山都虞候　衝山原本訛衡山今㨿歐陽
　史改正
　
　
　
　
　
　
　
　
　
　
　
　
　舊五代史巻二十二攷證
　舊五代史卷二十二攷證
欽定四庫全書
　舊五代史巻二十三
　　宋門下侍郎參知政事監修國史薛居正等撰
　梁書二十三
　　列𫝊十三
劉鄩密州安丘縣人也祖綬密州户掾累贈左散騎常
侍父融安丘令累贈工部尚書鄩㓜有大志好兵略渉
獵史𫝊唐中和中事青州節度使王敬武為小校敬武
卒三軍推其子師範為留後朝廷命崔安潛鎮青州州
人拒命棣州刺史張蟾將襲師範師範遣都指揮使盧
𢎞攻棣州𢎞反與蟾通偽旋軍以襲師範師範知之設
伏兵以迎𢎞既而享之先誡鄩曰𢎞至即斬之鄩如約
斬𢎞於座上同亂者皆誅之師範以鄩為馬歩軍副都
指揮使攻下棣州殺張蟾朝廷因授師範平盧軍節度
使光化初師範表鄩為登州刺史嵗餘移刺淄州署行
軍司馬天復元年昭宗幸鳯翔大祖率四鎮之師奉迎
於岐下李茂貞與内官韓全誨矯詔徵天下兵入援師
範覽詔慷慨泣下遣腹心乘虛襲取太祖管内州郡所
在同日竊發其事多泄唯鄩以偏師陷兖州遂據其郡
初鄩遣細人詐為鬻油者覘兖城内虛實及出入之所
視羅城下一水竇可以引衆而入遂誌之鄩乃告師範
請歩兵五百宵自水竇銜枚而入一夕而定軍城晏然
市民無擾(金華子云鄩入據子城甲兵精鋭城内人皆/束手莫敢旅拒加以州將悍虐人情不附鄩)
(因而撫治/民皆安堵)太祖命大將葛從周攻之時從周為節度使
領兵在外州城為鄩所據家屬悉在城中鄩善撫其家
移就外第供給有禮升堂拜從周之母及從周攻城鄩
以板輿請母登城母告從周曰劉將軍待我甚至不異
於兒新婦已下並不失所劉將軍與爾各為其主爾其
察之從周歔欷而退鄩料簡城中老疾及婦人浮食百
不足與守者悉出之於外與之将士同甘苦分衣食以
抗外軍戢兵禁暴居人泰然從周攻圍既乆鄩無外援
人情稍有去就之意一日節度副使王彦温踰城而奔
守陴者從之而逸鄩之守兵禁之不可鄩即遣人從容
告彦温曰請副使少將人出非素遣者請勿帯行又揚
言於衆曰素遣從副使行者即勿禁其擅去者族之守
民聞之皆感奔逸者乃止外軍聞之果疑彦温有姦即
戮之於城下自是軍城遂固及王師範兵力漸窘從周
以禍福諭鄩俾之革面鄩報曰俟青州本使歸降即以
城池還納天復三年十一月師範告降且言先差行軍
司馬劉鄩領兵入兖州請釋其罪亦以告鄩鄩即出城
聽命太祖嘉其節槩以為有李英公之風鄩既降從周
具行裝服馬請鄩歸大梁鄩曰未受梁王捨釋之㫖乘
肥衣裘非敢聞命即素服跨驢而發及將謁見太祖令
賜冠帯鄩曰纍囚負罪請就縶而入太祖不許及見慰
撫移時且飲之酒鄩以量小告太祖太祖曰取兖州量
何大耶旋授元從都押牙太祖牙下諸將皆四鎮舊人
鄩一旦以羈旅之臣驟居衆人之右及與諸將相見並
用階庭之禮太祖尤竒重之未幾表為鄜州留後是時
邠岐之衆屢冦其境鄩禦捍備至太祖以其地逺慮失
鄩即令棄郡引軍屯於同州天祐二年二月授右金吾
衛大將軍充街使三月正月太祖授元帥之任以鄩為
元帥府都押牙執金吾如故開平元年授右金吾上將
軍充諸軍馬歩都指揮使其年秋與諸將征潞州遷檢
校司徒三年二月轉右威衛上將軍依前諸軍馬步都
虞侯五月改左龍武統軍充侍衛親軍馬歩軍都指揮
使其年夏同州劉知俊反引岐人襲據長安分兵扼河
潼太祖幸陜命鄩西討即奮取潼闗擒知俊弟知浣以
獻遂引兵収復長安知俊棄郡奔鳯翔太祖以鄩為佑
國同州軍兩使留後尋改佑國軍為永平軍以鄩為節
度使檢校司徒行大安尹金州管内觀察使是時西鄙
未寧密邇冦境鄩練兵撫衆獨當一面四年加檢校太
保同平章事庶人友珪篡位加檢校太傅乾化三年正
月丁内艱友珪命起復視事末帝即位尤深倚重明年
夏詔鄩歸闕授開封尹遥領鎮南軍節度使旋屬晉人
冦河朔鄩奉詔與魏博節度使楊師厚禦之而退九月
徐州節度使蔣殷據城叛時朝廷以福王友璋鎮徐方
殷不受代末帝遣鄩與鄆帥牛存節率兵攻之殷求援
於淮夷偽吳楊溥遣大將朱瑾領衆赴援鄩逆擊破之
貞元元年春城陷殷舉族自燔於火中得其尸梟首以
獻詔加檢校太尉三月魏博楊師厚卒朝廷分相為魏
兩鎮遣鄩率大軍屯南樂以討王鎔為名既而魏軍果
亂囚節度使賀徳倫送欵於太原六月晉王入魏州鄩
以精兵萬人自洹水移軍魏縣晉王來覘鄩設伏於河
曲叢木間俟晉王至大譟而進圍之數匝殺獲甚衆晉
王僅以身免是月鄩潛師由黄澤西趨太原將行慮為
晉軍所追乃結蒭為人縳旗於上以驢負之循堞而行
數日晉人方覺軍至樂平㑹霖雨積旬師不克進鄩即
整衆而旋魏之臨清積粟之所鄩引軍將據之遇晉將
周陽五自幽州率兵至鄩乃取貝州與晉軍遇於堂邑
鄩邀擊卻之追北五十餘里遂軍於莘縣増城壘浚池
隍自莘及河築甬道以通餉路八月末帝賜鄩詔曰閫
外之事全付將軍河朔諸州一旦淪没勞師弊旅患難
日滋退保河壖乆無鬬志昨東面諸侯奏章來上皆言
倉儲已竭飛輓不充於役之人毎遭擒擄夙宵軫念惕
懼盈懐將軍與國同休當思良畫如聞冦敵兵數不多
宜設機權以時剪撲則予之負荷無累先人鄩奏曰臣
受國深恩沗兹閫政敢不枕戈假寐罄節輸忠昨者比
欲西取太原斷其歸路然後東収鎮冀解彼連鷄止於
旬時再清河朔豈期天方稔亂國難未平纔出師徒積
旬霖潦資糧殫竭軍士札瘥切慮蒼黄乖於統攝乃詢
部伍皆欲於歸凡次舍經行毎張掎角又欲絶其餉道
且據臨清纔及宗城周陽五奄至騎軍馳突變化如神
臣遂領大軍保於莘縣深溝髙壘享士訓兵日夜戒嚴
伺其進取偵視營壘兵數極多婁煩之人皆能騎射最
為勍敵未可輕謀臣若茍得機宜焉敢坐滋患難臣心
體國天鑒具明末帝又遣使問鄩決勝之䇿鄩曰臣無
竒謀但人給糧十斛盡則破敵末帝大怒讓鄩曰將軍
蓄米將療饑耶將破賊耶乃遣中使督戰鄩集諸校而
謀曰主上深居宫禁未曉兵機與白面兒共謀終敗人
事大將出征君命有所不受臨機制變安可預謀今揣
敵人未可輕動諸君更籌之時諸將皆欲戰鄩黙然他
日復召諸將列坐軍門人具河水一器因命飲之衆未
測其㫖或飲或辭鄩曰一器而難若是滔滔河流可勝
既乎衆皆失色居數日鄩率萬餘人薄鎮定之營時鄩
軍奄至上下騰亂殺獲甚衆少頃晉軍繼至乃退二年
三月鄩自莘引軍襲魏州與晉王戰於故元城王師敗
績鄩脱身南奔自黎陽濟河至滑州㝷授滑州節度使
詔屯黎陽三年二月晉王悉衆來攻黎陽鄩拒之而退
及鄩歸闕再授開封尹領鎮南軍節度使其年河朔失
守朝廷歸咎於鄩鄩亦不自安上表避位九月落平章
事授亳州團練使屬淮人冦蔡潁亳三郡鄩奉命渡淮
至霍丘大殱賊黨五年兖州節度使張萬進反北結晉
人為授末帝遣鄩攻之鄩為兖州安撫制置使是冬萬
進危䠞小將邢師遇潜應王師遂拔其城梟萬進首以
獻十一月制授泰寧軍節度使檢校太尉同平章事六
年六月授河東道招討使與華州尹皓攻取同州先是
河中朱友謙襲取同州以其子令徳為留後表請旄鉞
末帝怒命鄩討之其年九月晉將李嗣昭率師來援戰
於城下王師不利敗兵走河南橋梁陷溺死者甚衆鄩
以餘衆退保華州羅文寨先是鄩與河中朱友謙為婚
家及王師西討行次陜州鄩遣使賫檄與友謙諭以禍
福大計誘令歸國友謙不從如是停留月餘尹皓段凝
輩素忌鄩遂搆其罪言鄩逗留養冦俾俟援兵末帝以
為然及兵敗詔歸洛河南尹張宗奭承朝廷密㫖逼令
飲酖而卒時年六十四詔贈中書令子遂凝遂雍别有
𫝊
賀瓌字光逺濮陽人也曽祖延以瓌貴贈左監門上將
軍祖華贈左散騎常侍父仲元贈刑部尚書瓌少倜儻
負雄勇之志遇世亂入軍朱瑄為濮州刺史兼鄆州馬
歩軍都指揮使拔為小將唐光啟初鄆州三軍推瑄為
留後以瓌為馬歩軍都指揮使表授檢校工部尚書及
瑄與大祖搆隟瓌受瑄命數領軍於境上乾寧二年十
月太祖親征兖鄆十一月瑄遣瓌與太原將何懐寳率
兵萬餘人以援朱瑾師次待賔館斷我糧運太祖偵知
之自中都引軍夜馳百餘里遲明至鉅野東與瓌等接
戰兖人大敗瓌竄於棘塜之上大呼曰我是鄆州都將
賀瓌願就擒幸勿傷也太祖聞之馳騎至塚前遂擒之
并獲何懐寳及將吏數十人徇於兖壁之下悉命戮之
唯留瓌一人釋縳寘之麾下尋署為教練使奏授檢校
左僕射瓌感太祖全宥之恩私誓以身報國天復中預
平青州王師範以攻授曹州刺史兼先鋒都指揮使加
檢校司空天祐二年與楊師厚從太祖平荆襄授荆南
兩使留後未幾徵還為行營左廂歩軍都指揮使開平
二年十月授左龍虎軍馬歩都指揮使十二月改左衛
上將軍充六軍馬歩都虞侯三年五月轉右龍虎統軍
未幾加檢校司徒邢州團練使四年二月改澤州刺史
充昭義軍節度留後檢校太保進封開國侯乾化二年
七月授相州刺史尋加檢校太傅有頃轉左龍虎統軍
貞明二年慶州叛為李據陟所據瓌以本官充西面行
營馬歩軍都指揮使兼諸軍都虞侯與張筠破涇鳯之
衆三萬下寧衍二州三年秋慶州平十二月瓌以功授
滑州宣義軍節度使依前檢校太傅加同平章事尋授
北面行營招討使四年春晉人取楊劉城據之八月瓌
與許州節度使謝彦章領大軍營於濮州之行臺村對
壘數月一日晉王以輕騎挑戰瓌與彦章發伏兵奮擊
晉王僅以身免先是瓌與彦章不協是嵗冬十二月復
為諸軍都虞侯朱珪所搆瓌乃伏甲士殺彦章及濮州
刺史孟審澄别將侯温裕等於軍以謀叛聞是月瓌與
晉人大戰於胡柳陂晉人敗績臨陣斬晉將周陽五既
晡瓌軍亦敗五年春正月晉人城徳勝夾河為栅四月
瓌率大軍攻其南栅以艨艟戰艦阨其中流晉人斷我
艨艟濟軍以援南栅瓌退軍於行臺尋以疾卒時年六
十二詔贈侍中長子光圖仕後唐為供奉官
康懐英兖州人也本名懐貞避太祖御名故改之始以
驍勇事朱瑾為列校唐乾寧四年春太祖既平鄆命葛
從周乘勝急攻兖州時朱瑾在豐沛間搜索糧餉留懐
英守其城及從周軍至懐英聞鄆失守乃出降太祖素
聞其名得之甚喜尋署為軍校光化元年秋從氏叔琮
伐襄漢懐英以一軍攻下鄧州三年從征河朔佐張存
敬敗燕軍於易水之上天復元年冬太祖率師迎昭宗
於鳯翔時李茂貞遣大將符道昭領兵萬餘屯武功以
拒太祖命諸軍擊之以懐英為前鋒領衆先登一皷而
大破之擄甲士六千餘人奪馬二千匹翼日太祖方至
顧左右曰邑名武功今首盪逆黨真武功也乃召懐英
大加奬激仍以駿馬珍器賜之二年四月符道昭復領
大軍屯於虢縣之漢谷其建寨之所前臨巨澗後倚峻
阜險不可升太祖遣懐英提騎數千急擊之道昭以懐
英兵寡有俯視之意乃率甲士萬人絶澗以挑戰懐英
始以千騎夜鬬戰酣發伏兵以擊之岐軍大敗秋八月
鄜帥李周彝屯軍於三原以援鳯翔太祖命懐英討之
周彞拔軍而遁追至梨園因攻下翟州擒其守來獻俄
而岐軍屯奉天太祖令懐英寨於岐軍之東北以備敵
人一夕岐軍大至急攻其營懐英以夜中不可驚動諸
軍獨以二千餘人抗數萬之衆自乙夜至四皷身被十
餘創岐軍不勝而退昭宗還京賜迎鑾毅勇功臣是嵗
淮人聞青兖之叛遣兵數萬以冦宿州太祖命懐英馳
騎以救之淮人遁去即以懐英為權知宿州刺史天祐
三年冬佐劉知俊破邠鳯之衆五萬於美原収五十餘
寨乘勝引軍攻下鄜州以功授陜州節度使太祖受禪
加檢校太保開平元年夏命將大軍以伐潞州將行太
祖謂懐英曰卿位居上將勇冦三軍向來破敵摧鋒動
無遺悔至於髙爵重禄我亦無負於卿夫忠臣事君有
死無二韓信所謂漢王載我以車衣我以衣食我以食
食人之禄死人之憂我毎思韓信此言真忠烈丈夫耳
如丁㑹受我待遇之恩不謂不至懐黄拖紫裂土分茅
設令木石偶人須感恩義一朝反噬倒戈授人苟有天
道明神安能容此大凡孤恩負理忠良不為我今掃境
内委卿卿當勉思竭盡況晉人新得上黨衆心未叶和
以十萬之師一舉可克予當置酒髙㑹望卿歌舞凱旋
懐英惶恐而退六月懐英領大軍至潞率衆晝夜攻城
半月之間機巧百變懐英懼太祖之言期於必取乃築
壘環城濬鑿池塹然而屢為戰將周徳威騎軍所撓懐
英不敢即戰太祖乃以李思安代之降為行營都虞候
夏五月晉王率蕃漢大軍攻下夾城懐英逃歸詣銀臺
門待罪太祖宥之改授右衛上將軍三年夏命為侍衛
諸軍都指揮使尋出為陜州節度使兼西路行營副招
討使及劉知俊奔鳯翔引岐軍以圖靈武太祖遣懐英
率兵救之師次長城嶺為知俊邀擊懐英敗歸(歐陽史/云還至)
(昇平知俊掩擊之懐英大敗通鑑懐貞等還至三水知/俊遣兵據險邀之左龍驤軍使壽張王彦章力戰懐貞)
(等乃得過懐貞與裨將李徳遇許從實王審權分道而/行皆與援兵不相值至昇平劉知俊伏兵山口懐貞大)
(敗僅以身免徳遇等軍皆没蓋懐英過長/城嶺之險已為邀擊後又敗於昇平也)四年春移華
州節度使乾化二年秋命為河中行營都招討使與晉
軍戰於白徑嶺敗歸於陜末帝嗣位以岐軍屢犯秦雍
命懐英為永平軍節度使大安尹累加官至中書令貞
明中卒於鎮
王景仁(景仁本名茂章避/諱改馬詳見通鑑)　廬州合淝人材質魁偉性
暴率無威儀善用槊頗推驍悍在淮南累職為都指揮
使楊行密偽署宣州節度使行密死子渥自立忌其勇
悍且有私憾欲害之景仁棄宛陵以腹心百人歸吳越
王錢鏐(新唐書楊行密𫝊渥求茂章親兵不得宣輦帷/帟以行茂章嫚罵不與踰年遣兵五千襲之茂)
(章奔/杭州)鏐辟為兩府行軍司馬具以狀聞太祖復命遥領
宣州節度使檢校太傅同平章事鏐以淮冦終為巨患
欲速平之命景仁奉表至闕面陳水陸之計請合禁旅
太祖異禮待之頒賜殊厚顧曰待我平代北冦當盡以
王師付汝南討於是留京師毎預丞相行列劉知俊之
叛也從駕至陜始佐楊師厚西入闗兵未交知俊棄馮
翊走進尅雍華降王建張君練頗預戰有功太祖嘉之
時鎮定作逆朋附蕃醜遂擢為上將付歩騎十萬為北
面行營都招討使開平二年正月二日與晉軍戰於栢
鄉王師敗績太祖怒甚拘之私第然以兩浙元勲所薦
且欲収其後効止落平章事罷兵柄而已(歐陽史景仁/及晉人戰大)
(敗於栢鄉景仁歸訴於太祖太祖曰吾亦知/之蓋韓勍李思安輕汝為客而不從節度爾)數月復其
官爵末帝即位復用為南面北面行營招討應接使以
兵萬餘人伐壽州至霍丘接戰擒賊將袁藂王彦威王
璠等送京師俄而朱瑾以大軍至景仁力戰不屈常以
數騎身先奮擊冦不敢逼乃引兵還及濟淮復為殿軍
故不甚衂瑾亦不敢北渡(九國志朱景𫝊王茂章來冦/度淮水可涉處立表識之景)
(易置於深潭水中立表浮木之上茂章軍/敗望表而涉溺死者大半積其尸為京觀)及歸病疽而
卒詔贈太尉
史臣曰劉鄩以機略自負賀瓌以忠毅見稱懐英以驍
勇佐時景仁以貞純許國較其器業皆名將也然雖有
善戰之勞亦有敗軍之咎則知兵無常勝豈虛言哉然
鄩之據兖州也盡誠於師範比跡於英公方之數侯加
一等矣
　
　
　
　
　
　
　
　
　
　
　
　舊五代史巻二十三
　舊五代史巻二十三攷證
梁列傳十三劉鄩𫝊朝廷命崔安潛鎮青州　安潛原
　本訛守潛今據新唐書改正
太祖命大將葛從周攻之　大將葛從周金華子作兖
　帥張姓疑𫝊聞之誤
鄩即出城聽命　案劉鄩叛附於梁新唐書昭宗紀作
　十月丁丑與是書作十一月異
以為有李英公之風　英公原本訛殷公攷新唐書李
　勣封英國公今改正
殺獲甚衆晉王僅以身免　案通鑑作晉王帥騎馳突
　所向披靡自午至申乃得出亡其七騎與此云僅以
　身免異葢當時梁唐二史各有夸張掩飾故所紀不
　同如此
逼令飲酖而卒　按通鑑攷異引莊宗實録作憂恚發
　病卒
賀瓌傳張筠破涇鳯之衆三萬　張筠原本訛張節令
　據通鑑攷異改正
别將侯温裕等　侯温裕玉堂閒話作侯温疑𫝊聞之
　異
　
　
　
　
　
　
　
　
　
　
　
　
　舊五代史巻二十三攷證
欽定四庫全書
　舊五代史卷二十四
　　宋門下侍郎叅知政事監修國史薛居正等撰
　梁書第二十四
　　列𫝊十四
李珽字公度隴西燉煌人五世祖忠懿公憕有大節見
唐史父縠仕懿僖朝官至右諫議大夫珽聰悟有才學
尤工詞賦僖宗朝晉公王鐸提兵柄鎮滑臺縠居賓席
鐸見珽大賞歎之年二十四登進士第解褐授校書郎
拜監察御史俄丁内艱先是父旅殯在逺家貧無以襄
事與弟琪當臘雪以單縗扶杖御哀告人由是兩克遷
祔而珽日不過食一溢恒羸卧喪廬中不能興大為時
賢所歎憂闋再徴為御史以瘠不起成汭之鎮荆州辟
為掌書記踰時乃就天復中淮冦大舉圍夏口逼巴陵
太祖患之飛命成汭率水軍十萬援於鄂珽入言曰今
舳艫容介士千人載稻倍之緩急不可動呉人剽輕若
為所絆則武陵武安皆我之讎也将有後慮不如遣驍
将屯巴陵大軍對岸一月不與戰則呉冦糧絶而鄂州
圍解矣汭性剛決不聼淮人果乘風縱火舟盡焚兵盡
溺汭亦自沈于江朗人潭人遂入荆渚一如所料未㡬
襄帥趙匡凝復奏為掌記入為左補闕又明年太祖為
元帥以襄陽貳于已率兵擊破之趙匡凝奔揚州太祖
復署珽為天平軍掌書記一日大㑹将佐指珽曰此真
書記也滄州節度使劉守文拒命太祖引軍十餘萬圍
之久而未下乃召珽草檄珽即就外次筆不停綴登時
而成大為太祖嗟賞受禪之嵗宰臣除為考功員外郎
知制誥珽揣太祖未欲首以舊僚超拜清顯三上章固
辭優詔褒允尋以本官監曹州事曹去京數舎吏民豪
猾前後十餘政未有善罷者珽在任期嵗衆庶以寧入
為兵部郎中崇政院學士未幾以許帥馮行襲疾甚出
為許州留後先是行襲有牙兵二千皆蔡人也太祖深
為憂乃遣珽馳徃以伺察之珽至傳舎召将吏親加撫
慰行襲欲使人代受詔珽曰東首加朝服禮也乃于卧
内宣詔令善自補養苟有不諱子孫俱保後福行襲泣
謝遂解二印以授珽代掌軍府事太祖覽奏曰予固知
珽必辦吾事行襲門户不朽矣乃以珽為匡國軍留後
尋徴為左諫議大夫兼宣徽副使從征至魏縣過内黄
因侍立于行廏太祖顧曰此何故名内黄珽曰河南有
外黄小黄故此有内黄又曰外黄小黄在何處對曰秦
有外黄都尉理外黄有故墉今在雍邱小黄為髙齊所
廢其故墉今在陳留太祖稱奨數四及庶人友珪篡位
除右散騎常侍充侍講學士内討之日軍士大擾珽為
亂兵所傷其夕卒于洛陽珽心孝友與弟琪有敦睦之
愛為搢紳所稱(案歐陽史有裴迪韋震/傳原文已佚無可采補)
盧曾字孝伯其先范陽人也頗好書有所執守始為齊
州防禦使朱瓊從事瓊降預其謀與之皆來瓊没太祖辟
為宣義幕職曽性忠狷好貢直又不能取容于衆毎勲
府讌語稍洽曽率然糺正輙又忤㫖左長直軍使劉捍
委任方重曽亦不能平冀王友謙初定陜府命曽徃議
事有使院小将從行嗜酒荒逸過度曾復命欲發其罪
致疏于袖中累日未果言小将恐事洩先誣告曽使酒
幾敗軍事劉捍因證之由是罷職歸于齊之别墅俄而
王師範起兵叛太祖促召曽謂之曰子能緩頰説青州
使無背盟吾不負子矣曽持檄以徃既至青師範囚之
送于淮南遇害後太祖暴師範之罪曰喪我骨肉殺我
賓僚遂族誅之召曾二子皆授以官
孫隲滑臺人嗜學知書微有辭筆唐光啟中魏博從事
公乗億以女妻之因教以牋奏程式時中原多難文章
之士縮影竄跡不自顯億既死魏帥以章表牋疏淹積
兼月不能發一字或以隲言之即署本職主奏記事累
遷職自支使掌記至節度判官奏官自校書御史郎官
中丞檢校常侍至兵部尚書太祖御天下念潛龍時隲
奉其主好問徃來數十返甚録之開平三年除右諫議
大夫滿嵗遷左散騎常侍隲雅好聚書有六經漢史洎
百家之言凡數千巻皆簡翰精至披勘詳定得暇即朝
夕躭翫曾無少怠乾化二年春太祖将議北巡選朝士
三十餘人扈從二月甲子車駕發自洛陽禺中次白馬
頓召文武官就食以從臣未集駐驆以俟之又命飛騎
促于道而隲與諫議大夫張衍兵部郎中張儁等累刻
方至太祖性本卞急因茲大怒並格殺于前墀
張儁字彦臣祖父咸有聞于時儁少孤自修餙善為五
言詩其警句頗為人所稱唐廣明中黄巢犯京師天子
幸蜀士皆竄伏窟穴以保其生儁亦晦跡浮泛不失其
道及僖宗還京師由校書郎西畿尉登朝為御史補闕
起居郎司勲員外萬年縣令以事黜官峽中将十年太
祖即位用宰臣薛貽矩為鹽鐵使儁與貽矩同年登第
甚知其才即奏為鹽鐵判官遷職為禮部郎中兼職如
故乾化二年二月扈從後至與孫隲張衍同日遇禍于
白馬頓
張衍字𤣥用河南尹魏王宗奭之猶子也其父死于兵
間衍樂讀書為儒始以經學就舉不中選時諫議大夫
鄭徽退居洛陽以女妻之遂命應辭秋不數上登第唐
昭宗東遷以宗奭勲力隆峻衍由校書郎拜左拾遺旋
召為翰林學士太祖即位罷之特拜考功郎中俄遷右
諫議大夫衍巧生業樂積聚太祖将北伐頗以扈從間
糜耗力用繫意屢干託宰執求免是行太祖微聞之又
屬應召稽晚與孫隲等同日遇禍
杜荀鶴池州人(辛文房唐才子傳荀鶴/字彦之牧之微子也)善為詩辭句切
理為時所許既擢第復還舊山(唐才子傳荀鶴嘗謁梁/王朱全忠與之坐忽無)
(雲而雨王以為天泣不祥命作詩稱意王喜之荀鶴寒/進連敗文塲甚苦至是送春官大順二年裴贄侍郎放)
(第八人登科正月十日放榜正荀鶴生朝也王希羽獻/詩曰金榜曉懸生世日玉書潛記上昇時九華山色高)
(千尺未必高于第八枝又唐新纂云荀鶴舉進士及第/東歸過夷門獻梁太祖詩句云四海九州空第一不同)
(東鎮府封王是則荀鶴之受知于梁祖/舊矣不待田頵之薦問而始被遇也)時田頵在宣州
甚重之頵将起兵乃陰令以箋問至太祖遇之頗厚及
頵遇禍太祖以其才表之尋授翰林學士主客員外郎
既而恃太祖之勢凡搢紳間已所不悦者日屈指怒數
将謀盡殺之苞蓄未及泄丁重疾旬日而卒
羅隱(唐才子傳/隠字昭諫)餘杭人詩名于天下尤長于詠史然多
所譏諷以故不中第大為唐宰相鄭畋李蔚所知隱雖
負文稱然貎古而陋畋女幼有文性嘗覽隠詩巻諷誦
不已畋疑其女有慕才之意一日隱至第鄭女垂簾而
窺之自是絶不詠其詩唐廣明中因亂歸鄉里節度使
錢鏐辟為從事開平初太祖以右諫議大夫徴不至魏
博節度使羅紹威宻表推薦乃授給事中年八十餘卒
于錢塘(澗泉日記云唐光啟三年呉越王表薦為錢塘/令遷著作郎辟掌書記天祐三年充判官梁開)
(平二年授給事中三年遷祭運使是年/卒葬于定山鄉全部郎中沈崧銘其墓)有文集數巻行
于世(唐才子傳云隱所著讒書讒本淮海寓言湘南應/用集甲乙集外集啟事等竝行於世  五代史補)
(羅隠在科塲恃才傲物尤為公輕所惡故六舉不第時/長安有羅尊師者深于相術隱以貎陋恐為相術所棄)
(毎與尊師接談常自大以沮之及其累遭黜落不得己/始徃問焉尊師笑曰貧道知之久矣但以吾子決在一)
(第未可與語今日之事貧道敢有所隱乎且吾子之于/一第也貧道觀之雖首冠羣英亦不遇簿尉爾若能罷)
(舉東歸霸國以求用則必富且貴矣兩途五子宜自擇/之隱懵然不知所措者數日隣居有賣飯媪見隱驚曰)
(何辭色之沮䘮如此莫有不决之事否隱謂知之因盡/以尊師之言告之媪歎曰秀才何事迷甚焉且天下皆)
(知羅隱何須一第然後為得哉不如急取富貴則老㜑/之願也隱聞之釋然遂歸錢塘時錢鏐方得兩浙置之)
(幕府使典軍中書檄其後官給事中初隱罷上中書之/日費窘因抵魏謁鄴王羅紹威将入其境先貽書叙其)
(家世鄴王為姪幕府僚吏見其書皆怒曰羅隱一布衣/耳而姪視大王其可乎紹威素重士且曰羅隱名振天)
(下王公大夫多為所薄今惠然肯顧其何以勝得在姪/行為幸多矣敢不致恭諸公慎勿言于是擁斾郊迎一)
(見即拜隱亦不讓及将行紹威贈以百萬/他物稱是仍致書于鏐謂叔父鏐首用之)
仇殷不知何郡人也開平中仕至欽天監明于象緯厯
數藝術精宻近無其比光化中太祖在滑遣宻王友倫
以兵三萬禦幽州之師十餘萬深慮其不敵召殷問曰
陣可行乎曰其十四日過禺中乎又問之曰賊敗塗地
又曰既望當見捷書果如其言不失晷刻太祖之在長
蘆諸将請攻壁號令軍中人負藁二圍置千積俄而雲
集殷曰何用或以所謀告之殷曰我占矣不見攻壁象
無乃自退乎翼日有馳騎報丁㑹以潞州叛太祖令盡
焚其藁而還不克攻開平中殷一日朝罷過崇政院使
敬翔直閣翔問之曰月犯房次星其逼若綴是何祥也
曰常度耳殷欲不言既過數步自度不可黙乃反言曰
三兩日當有不順語至無或驟恐宜先白上知既二日
陜府奏同州劉知俊閉闗作叛初王景仁之出師也殷
上言太隂虧不利深入太祖遽遣使止之已敗于柏鄉
矣殷所見觸類如是不可備録然而畏慎特甚居常寝
黙未嘗敢顯言縱言事跡惟其語音不可盡曉以故屢
貽責罰後卒于官
段深不知何許人開平中以善醫待詔于翰林時太祖
抱疾久之其溲甚濁僧曉微侍藥有徴賜紫衣師號鍚
賚甚厚頃之疾發曉微剥服色去師號因召深問曰疾
愈復作草藥不足恃也我左右粒石而効者衆矣服之
如何深對曰臣嘗奉詔診切陛下積憂勤失調護脉代
芤而心益虛臣以為宜先治心心和平而溲變清當進
飲劑而不當粒石也臣謹按太倉公傳曰中熱不溲者
不可服石石性精捍有大毒凡餌毒藥如甲兵不得己
而用之非有危殆不可服也太祖善之令進飲劑疾稍
愈乃以幣帛賜之
　
　
　
　
　
　
　
　
　
　
　
　
　
　
　
　舊五代史巻二十四
　舊五代史巻二十四攷證
梁書列傳十四李珽傳河南有外黄小黄　小黄歐陽
　史作下黄攷困學紀聞云五代通録李珽曰河南有
　外黄小黄漢地理志陳留有外黄下黄縣五代史記
　改小黄為下黄誤也當從通録
秦有外黄都尉　都尉原本作郡尉今據漢書地理志
　及歐陽史改正
充侍講學士　案歐陽史作侍講
盧曽傳始為齊州防禦使朱瓊從事　案新唐書通鑑
　與是書梁記皆稱朱瓊為齊州刺史惟此傳作防禦
　使疑有舛誤
孫隲傳並格殺于前墀　案通鑑攷異引梁實録作賜
　死通鑑作撲殺于前墀
杜荀鶴傳旬日而卒　案唐才子傳荀鶴以天祐元年
　卒北夢𤨏言作梁受禪後拜翰林學士五日而卒未
　知孰是
羅隱傳羅隱餘杭人　案澗泉日記作新城人
因亂歸鄉里節度使錢鏐辟為從事　案唐新纂羅隱
　初為呉令後以羅紹威薦為錢鏐所辟據是書則隱
　自歸里即為鏐從事後復為紹威薦也與新纂異
仇殷傳殷上言太隂虧不利深入太祖遽遣使止之己
　敗于柏鄉矣　案北夢𤨏言云柏鄉狼狽梁祖亦自
　咎曰違犯天道不取仇殷之言也此云太祖遽遣使
　止之與北夢瑣言異
　
　
　
　
　
　
　
　舊五代史巻二十四攷證
欽定四庫全書
　舊五代史巻二十五
　　宋門下侍郎叅知政事監修國史薛居正等撰
　唐書第一
　　武皇紀上
太祖武皇帝諱克用本姓朱耶氏其先隴右金城人也
始祖拔野唐貞觀中為墨離軍事從太宗討髙麗薛延
陁有功為金方道副都䕶因家於𤓰州太宗平薛延陁
諸部於安西北庭置都䕶屬之分同羅僕骨之人置沙
陁都督府蓋北庭有磧曰沙陁故固以為名焉永徽中
以拔野為都督其後子孫五世相承曽祖盡忠貞元中
繼為沙陁府都督既而為吐蕃所䧟乃舉其族七千帳
徙於甘州盡忠尋率部衆三萬東奔俄而吐蕃追兵大
至盡忠戰殁祖執宜即盡忠之長子也收合餘衆至於
靈州徳宗命為隂山府都督元和初入為金吾將軍遷
蔚州刺史代北行營招撫使(新唐書沙陁𫝊元和三年/盡忠欵靈州塞詔處其部)
(鹽州置隂山府以執宜為府兵馬使朝長安授特進金/吾衞將軍從攻鎮州進蔚州刺史破吳元濟授檢校刑)
(部尚書長慶初破賊深州入朝留宿衞拜金吾衞/將軍太和中授隂山府都督代北行營招撫使)莊宗
即位追諡為昭烈皇帝廟號懿祖烈考國昌本名赤心
唐朔州刺史咸通中討龎勛有功入為金吾上將軍賜
姓李氏名國昌(代州有唐故龍武軍統軍檢校司徒贈/太保隴西李公神道碑云公諱國昌字)
(徳/興)仍係鄭王房出為振武節度使尋為吐渾所襲退保
於神武川及武皇鎮太原表為代北軍節度使中和三
年薨莊宗即位追諡為文皇廟號獻祖武皇即獻祖之
第三子也母秦氏以大中十年丙子嵗九月二十二日
生於神武川之新城在姙十三月載誕之際母艱危者
竟夕族人憂駭市藥於鴈門遇神叟告曰非巫醫所及
可馳歸盡率部人披甲持旄擊鉦鼓躍馬大噪環所居
三周而止族人如其教果無恙而生是時虹光燭室白
氣充庭井水暴溢武皇始言喜軍中語齠齔善騎射與
儕類馳騁嬉戲必出其右年十三見雙鳬翔於空射之
連中衆皆臣伏新城北有毗沙天王祠祠前井一日沸
溢武皇因持巵酒而奠曰予有尊主濟民之志無何井
溢故未察其禍福惟天王若有神竒可與僕交談奠酒
未已有神人被金甲持戈隱然出於壁間見者大驚走
惟武皇從容而退繇是益自負獻祖之討龎勛也武皇
年十五從征摧鋒䧟陣出諸將之右軍中目為飛虎子
賊平獻祖授振武節度使武皇為雲中牙將嘗在雲中
宿於别館擁妓醉寢有俠兒持刃欲害武皇及突入曲
室但見烈火熾赫於帳中俠兒駭異而退又嘗與達靼
部人角勝逹靼指雙鵰於空曰公能一發中否武皇即
彎弧發矢連貫雙鵰邊人拜伏及壯為雲中守促使事
防禦使支謨與同列晨集廨舍因戯升郡閣踞謨之座
謨亦不敢詰乾符三年朝廷以叚文楚為代北水陸發
運雲州防禦使時嵗薦饑文楚稍削軍食諸軍咸怨武
皇為雲中防邊督將部下争訴以軍食不充邉校程懐
素王行審蓋寓李存璋薛鐡山康君立等即擁武皇入
雲州衆且萬人營於鬬鷄臺城中械文楚出以應於外
諸將列狀以聞請授武皇旄鉞朝廷不允徴諸道兵以
討之乾符五年黄巢渡江其勢滋蔓天子乃悟其事以
武皇為大同軍節度使檢校工部尚書冬獻祖出師討
党項吐渾赫連鐸乘虚陷振武舉族為吐渾所擄武皇
至定邊軍迎獻祖歸雲州雲州守將拒闗不納武皇略
蔚朔之地得三千人屯神武川之新城赫連鐸晝夜攻
圍武皇昆弟三人四面應賊俄而獻祖自蔚州引軍至
吐渾退走自是軍勢復振天子以赫連鐸為大同軍節
度使仍命進軍以討武皇乾符六年春朝廷以昭義節
度使李鈞充北面招討使將太原之師過石嶺闗屯於
代州與幽州李可舉會赫連鐸同攻蔚州獻祖以一軍
禦之武皇以一軍南抵遮虜城以拒李鈞是冬大雪弓
弩弦折南軍若寒臨戰大敗奔歸代州李鈞中流矢而
卒廣明元年春天子復命元師李涿率兵數萬屯代州
武皇令軍使傅文達起兵於蔚州朔州刺史髙文集與
薛葛安慶等部將縳文達送於李涿六月李涿引大軍
攻蔚州獻祖戰不利乃率其族奔於達靼部居數月吐
渾赫連鐸密遣人賂逹靼以離間獻祖既而漸生猜阻
武皇知之毎召其豪右射獵於野或與之百歩馳射馬
鞭或以懸針樹葉為的中之如神由是部人心伏不敢
竊發俄而黄巢自江淮北渡武皇椎牛釃酒饗其酋首
酒酣喻之曰予父子為賊臣讒間報國無由今聞黄巢
北犯江淮必為中原之患一日天子赦宥有詔徴兵僕
與公等向南而定天下是予心也人生世間光景幾何
曷能終老沙堆中哉公等勉之達靼知無留意皆釋然
無間是嵗十一月黄巢冦潼闗天子令河東監軍陳景
思為代北起軍使收兵破賊十二月黄巢犯長安僖宗
幸蜀陳景思與李友金發沙陁諸部五千騎南赴京師
友金即武皇之族父也(通鑑友金初與高文集竝降於/李琢故得與陳景思南赴京師)
中和元年二月友金軍至絳州將渡河刺史瞿稹謂陳
景思曰巢賊方盛不如且還代北徐圖利害四月友金
旋軍鴈門瞿稹至代州半月之間募兵三萬營於崞縣
之西其軍皆北邊五部之衆不閑軍法瞿稹李友金不
能制友金謂景思曰興大衆成大事當威名素著則可
以伏人今軍雖數萬茍無善帥進亦無功吾兄李司徒
父子去嵗獲罪於國家今寄北部雄武之略為衆所推
若驃騎急奏召還代北之人一麾響應則妖賊不足平
也景思然之促奏行在天子乃以武皇為鴈門節度使
仍令以本軍討賊(新唐書王重榮傳重榮懼黄巢復振/憂之與楊復光計復光曰我世與李)
(克用共憂悉其人忠不顧難死義如已/若乞師焉事蔑不濟万遣使者約連和)李友金發五百
騎齎詔召武皇於達靼武皇即率達靼諸部萬人趨鴈
門五月整兵二萬南嚮京師太原鄭從讜以兵守石嶺
闗武皇乃引軍出他道至太原城下㑹大雨班師於鴈
門中和二年八月獻祖自達靼部率其族歸代州十月
武皇率忻代蔚朔達靼之軍三萬五千騎赴難於京師
先移檄太原鄭從讜拒闗不納武皇以兵擊之進軍至
城下遣人齎幣馬遺從讜從讜亦遣人饋武皇貨幣饔
餼軍器武皇南去自隂地趨晉綘十二月武皇至河中
中和三年正月晉國公王鐸承制授武皇東北面行營
都統武皇令其弟克修領前鋒五百騎渡河視賊黄巢
遣將米重威齎重賂及偽詔以賜武皇武皇納其賂以
給諸將燔其偽詔是時諸道勤王之師雲集京畿然以
賊勢尚熾未敢争鋒及武皇將至賊帥相謂曰鴉兒軍
至當避其鋒武皇以兵自夏陽濟河二月營於乾坑店
黄巢大將尚讓林言王璠趙璋等引軍十五萬屯於梁
田坡翼日大軍合戰自午及晡巢賊大敗是夜賊衆遁
據華州武皇進軍圍之巢弟黄鄴黄揆固守三月尚譲
引大軍赴援武皇率兵萬餘逆戰於零口巢軍大敗武
皇進軍渭橋翼日黄揆棄華州而遁王鐸承制授武皇
鴈門節度使檢校尚書左儀射四月黄巢燔長安收其
餘衆東走藍闗武皇進收京師七月天子授武皇金紫
光禄大夫檢校左僕射河東節度使(舊唐書僖宗紀五/月制以鴈門以北)
(行營節度忻代蔚朔等州觀察處置等使檢校尚書左/僕射代州刺史上柱國食邑七百戸李克用檢校司空)
(同平章事兼太原尹北京留守充河東節度管内觀察/處置等使新唐書沙陀𫝊云收京師功第一進同中書)
(門下平章事隴西郡公未/幾以克用領河東節度)是時武皇既收長安軍勢甚
雄諸侯之師皆畏之武皇一目微眇故其時號為獨眼
龍是月武皇仗節赴鎮遣使報鄭從讜請治裝歸朝武
皇次於郊外因往赴鴈門寧覲獻祖八月自鴈門赴鎮
河東時年二十有八十一月平潞州表其弟克修為昭
義節度使潞帥孟方立退保於邢州十二月許帥田從
異汴帥朱温徐帥時溥陳州刺史趙犨各遣使來告以
巢蔡合從凶鋒尚熾請武皇共力討賊中和四年春武
皇率蕃漢之師五萬自澤潞將下天井闗河陽節度使
諸葛爽辭以河橋不完仍屯兵於萬善數日移軍自河
中南渡趨汝洛四月武皇合徐汴之師破尚讓於太原
斬獲萬計進攻賊於西華賊將黄鄴棄營而遁是夜大
雨巢營中驚亂乃棄西華之壘退營陳州北故陽里五
月癸亥大雨震電平地水深數尺賊營為水所漂而潰
戊辰武皇引軍營於中牟大破賊於王滿渡庚午巢賊
大至濟汴而北是夜復大雨賊黨驚潰武皇營於鄭州
賊衆分冦汴境武皇渡汴遇賊將渡而南半濟擊之大
敗之臨陣斬賊將李周王濟安陽景彪等是夜賊大敗
殘衆保於胙縣寃句大軍躡之黄巢乃携妻子兄弟千
餘人東走武皇追賊至於巢州是月班師過汴汴帥迎
勞於封禪寺請武皇休於府第乃以從官三百人及監
軍使陳景思館於上源驛是夜張樂陳宴席汴帥自佐
饗出珍幣侑勸武皇酒酣戲諸侍妓與汴帥握手叙破
賊事以為樂汴帥素忌武皇乃與其將楊彦洪密謀竊
發彦洪於巷陌連車樹栅以枙奔竄之路時武皇之從
官皆醉俄而伏兵竊發來攻𫝊舍武皇方大醉譟聲動
地從官十餘人捍賊侍人郭景銖滅燭扶武皇以茵幕
裹之匿於牀下以水洒面徐曰汴帥謀害司空武皇方
張目而起引弓抗賊有頃煙火四合復大雨震電武皇
得從者薛鐡山賀回鶻等數人而去雨水如澍不辨人
物隨電光登尉氏門縋城而出得還本營監軍陳景思
大將史敬思竝遇害武皇既還營與劉夫人相向慟哭
詰旦欲勒軍攻汴夫人曰司空比為國家討賊赴東諸
侯之急雖汴人謀害自有朝廷論列若反戈攻城則曲
在我也人得以為辭乃收軍而去馳檄於汴帥汴帥報
曰竊發之夜非僕本心是朝廷遣天使與牙將楊彦洪
同謀也武皇自虎牢闗西趨蒲陜而旋秋七月至太原
武皇自以累立大功為汴帥怨圖䧟没諸將乃上章申
理及武皇表至朝廷大恐遣内臣宣諭尋加守太傅同
平章事隴西郡王光啟元年三月幽州李可舉鎮州王
景崇連兵冦定州節度使王處存求援於武皇武皇遣
大將康君立安老薛可郭啜率兵赴之五月鎮人攻無
極武皇親領兵救之鎮人退保新城武皇攻之斬首萬
餘級獲馬千匹王處存亦敗燕軍於易州十一月河中
王重榮遣使來乞師且言邠州朱玫鳯翔李符將加兵
於已初武皇與汴人搆怨前後八表請削奪汴帥官爵
自以本軍進討天子累遣内臣楊復恭宣㫖令且全大
體武皇不時奉詔天子頗右汴帥時觀軍容使田令孜
君側擅權惡王重榮與武皇膠固將離其勢乃移重榮
於定州重榮告於武皇武皇上章言李符朱玫挾邪忌
正黨庇朱温臣已㸃檢蕃漢軍五萬取來年渡河先斬
朱玫李符然後平盪朱温(新唐書王重榮傳詔克用將/兵援河中重榮貽克用書且)
(言奉密詔湏公到使我圖公此令孜朱全忠朱玫之惑/上也因示偽詔克用方與全忠有隙信之請討全忠反)
(玫/)天子覽表遣使譬喻百端軺𫝊相望既而朱玫引邠
鳯之師攻河中王重榮出師拒戰朱玫軍於沙苑對壘
月餘十二月武皇引軍渡河與朱玫決戰玫大敗收軍
夜遁入於京師時京城大駭天子幸鳯翔武皇退軍於
河中光啟二年正月僖宗駐蹕於寳雞武皇自河中遣
使上章請車駕還京且言大軍止誅凶黨時田令孜請
僖宗南幸興元武皇遂班師朱玫於鳯翔立嗣襄王煴
為帝以偽詔賜武皇武皇燔之械其使馳檄諸方鎮遣
來使奉表於行在九月武皇遣昭義節度使李克修討
孟方立於邢州大敗方立之衆於焦崗斬首數千級以
大將安金俊為邢州刺史以撫其降人十月進攻邢州
邢人出戰又敗之孟方立求據於鎮州鎮人出兵三萬
以援方立克修班師光啟三年六月河中節度使王重
榮為部將常行儒所殺武皇表重榮兄重盈為帥七月
武皇以安金俊為澤州刺史時張全義自河陽據澤州
及李罕之收復河陽召全義令守洛陽全義乃棄澤州
而去故以金俊守之文徳元年二月僖宗自興元還京
三月僖宗崩昭宗即位以武皇為開府儀同三司檢校
太師兼侍中隴西郡王食邑七千戸食實封二百戸河
南尹張全義潛兵夜襲李罕之於河陽城䧟舉族為全
義所擄罕之踰垣獲免遂來歸於武皇遣李存孝薛阿
檀史儼兒安金俊安休休將七千騎送罕之至河陽汴
將丁㑹牛存節葛從周将兵赴援李存孝率精騎逆戰
於温縣汴人既扼太行之路存孝殿軍而退騎將安休
休以戰不利奔於蔡武皇以罕之為澤州刺史遥領河
陽節度使十月邢州孟方立遣大將奚忠信將兵三萬
冦遼州武皇大破之斬首萬級生擒奚忠信龍紀元年
五月遣李罕之李存孝攻邢州六月下磁州邢將馬溉
率兵數萬來拒戰罕之敗之於琉璃陂生擒馬溉徇於
城下孟方立恚恨飲酖而死三軍立其姪遷為留後使
求援於汴汴將王䖍裕率精甲數百入於邢州罕之等
班師大順元年遣李存孝攻邢州孟遷以邢洺磁三州
降執汴將王䖍裕三百人以獻武皇徙孟遷於太原以
安金俊為邢洺團練使三月昭義軍節度使李克修卒
以李克恭為潞州節度使是月武皇攻雲州拔其東城
赫連鐸求援於燕燕帥李匡威将兵三萬以赴之戰於
城下燕軍大敗時徐州時溥為汴軍所攻遣使來求援
武皇命石君和由兖鄆以赴之五月潞州軍亂殺節度
使李克恭州人推牙將安居受為留後南結汴將時潞
之小將馮霸擁叛徒三千騎駐於沁水居受使人召之
馮霸不至居受懼出奔至長子為村胥所殺𫝊首於霸
霸遂入潞州自為留後武皇遣大將康君立李存孝等
攻之汴將朱崇節葛從周等兵入潞州以固之是時幽
州李匡威雲州赫連鐸與汴帥協謀連上表請加兵於
太原宰相張濬孔緯贊成其事六月天子削奪武皇官
爵以張濬為招討使以京兆尹孫揆為副華州韓建為
行營都虞候以汴帥為河東南面招討使幽州李匡威
為河東北面招討使雲州赫連鐸為副汴將朱友裕將
兵屯晉綘時汴軍已據潞州又遣大將李讜等率軍數
萬急攻澤州武皇遣李存孝自潞州將三千騎以援之
汴將鄧季筠以一軍犯陣存孝追擊擒其都將十數人
獲馬千騎匹是夜李讜收軍而退大軍掩擊至馬牢闗
斬首萬餘級追襲至懐州而還存孝復引軍攻潞州八
月存孝擒新授昭義節度使孫揆初朝廷授揆節鉞以
本軍取刀黄嶺路赴任存孝偵知之引騎三百伏於長
子縣崖谷間揆建牙持節褒衣大蓋擁衆而行存孝械
揆等口遂擒揆及中使韓歸範并將校五百人存孝械
揆等以組練繫之環於潞州遂獻於武皇武皇謂揆曰
公縉紳之士安信徐歩可至達官何用如是揆無以對
今繫於晉陽獄武皇將用為副使使人誘之揆言不遜
遂殺之九月汴將葛從周棄潞州而遁武皇以康君立
為潞州節度使以李存孝為汾州刺史十月張濬之師
入晉州遊軍至汾隰武皇遣薛鐡山李承嗣將騎三千
出隂地闗營於洪洞遣李存孝將兵五千營於趙城華
州韓建以壯士三百人冒犯存孝之營存孝追擊直壓
晉州西門張濬之師出戰為存孝所敗自是閉壁不出
存孝引軍攻綘州十二月晉州刺史張行恭棄城而奔
韓退張濬由含山路遁去大順二年春正月武皇上章
申理其略曰臣今身無官爵名是罪人不敢歸陛下藩
方且欲於何中寄寓進退行止伏候聖裁天子尋就加
守中書令(歐陽史二月復拜克用河東節度使/隴西郡王加檢校太師無中書令)是月魏
博為汴將葛從周所冦節度使羅𢎞信遣使來求援武
皇出師以赴之三月邢州節度使安知建叛奔青州天
子以知建為神武統軍自棣州沂河歸朝鄆州朱瑄邀
斬於河上𫝊首晉陽以李存孝為邢州節度使四月武
皇大舉兵討赫連鐸於雲州遣騎將薛阿檀率前軍以
進攻武皇設伏兵於御河之上大破之因塹守其城七
月武皇進兵栁㑹赫連鐸力屈食盡奔於吐渾部遂歸
幽州雲州平武皇表石善友為大同軍防禦使邢州節
度使李存孝以鎮州王鎔託附汴人謀亂河朔北連燕
冦請乘雲代之捷平定燕趙武皇然之八月大蒐於晉
陽遂南巡澤潞略地懐孟河陽趙克裕望風送欵請修
隣好九月蒐於邢州十月李存孝董前軍攻臨城鎮人
五萬營於臨城西北龍尾崗武皇令李存審李存賢以
歩軍攻之鎮人大敗殺獲萬計拔臨城進攻元氏幽州
李匡威以歩騎五萬營於鄗邑以援鎮州武皇分兵大
掠旋軍邢州
　
　
　
　舊五代史巻二十五
　舊五代史巻二十五攷證
唐武皇紀上中和三年薨　案新唐沙陀𫝊作光昌三
　年國昌卒與是書異
以武皇為大同軍節度使　案歐陽史作拜克用為大
　同防禦使新唐書作以國昌為大同軍防禦使通鑑
　作以國昌為大同節度使俱與是書異
天子復命元帥李涿　案歐陽史作招討使李琢通鑑
　亦作琢俱與是書異
與薛葛安慶等部將　案新唐書作薩葛首領米海萬
　安慶
天子乃以武皇為鴈門節度使　案新唐書表中和二
　年以河東忻代二州穎鴈門節度更大同節度為鴈
　門節度治代州是中和二年以前雁門非鎮名也據
　舊唐書初赦克用拜代州刺史忻代兵馬留後二年
　擢雁門節度神䇿天寧軍鎮遏忻代觀察使是克用
　為雁門節度實在位二年是書作元年疑誤
十一月平潞州表其弟克修為昭義節度使　案通鑑
　克用表克修為昭義軍節度使在四年八月與是書
　異
汴帥素忌武皇　案梁紀作李克用乗醉任氣帝不平
　之攷新唐書沙陀𫝊亦作全忠忌克用桀邁難制與
　此紀合蓋全忠攻上源驛實忌其威名而欲害之非
　徒以其乗醉任氣也
鎮州王景崇　王景崇舊唐書作王鎔攷藩鎮𫝊景崇
　以中和二年卒子鎔繼立是光啟初冦定州者當為
　王鎔也通鑑從舊唐書
光啟元年三月節度使王處存求援於武皇武皇遣大
　將康君立安老薛可郭啜率兵赴之五月鎮人攻無
　極武皇親領兵救之　案曲陽天安廟李克用題名
　碑云李克用以幽鎮侵擾中山領蕃漢歩騎五十萬
　親來救援時中和五年二月二十一日也至三月十
　七日以幽州請就和斷遂郤班師攷舊唐書中和五
　年三月丙辰朔丁夘駕至京師已已御宣政殿大赦
　改元是三月之十四日已改光啟曲陽去京師逺故
　未知耳又克用親援處存與通鑑遣將唐君立異今
　攷是書武皇先遣康君立等與通鑑合繼乃親領兵
　救之與題名碑合惟是書作五月碑作三月微有互
　異耳
乃移重榮於定州　案歐陽史作徙重榮於兖州攷新
　唐書王重榮𫝊亦云令孜徙重榮兖海節度使與是
　書異
武皇上章言李符朱玫挾邪忌正　李符歐陽史作李
　昌符蓋唐實録避獻祖諱故去昌字
孟方立恚恨飲酖而死三軍立其姪遷為留後　案舊
　唐書昭宗紀歐陽史莊宗紀皆以孟遷為方立之弟
　新唐書孟方立𫝊作方立之從弟此紀又作方立之
　姪未詳孰是
六月天子削奪武皇官爵　六月新唐書作五月
以張濬為招討使　案新唐書本紀作張濬為行營都
　招討宣慰使張濬𫝊作河東行營兵馬招討制置使
　歐陽史作太原四面行營兵馬都統
華州韓建為行營都虞候　案歐陽史作韓建為副使
　新唐書張濬𫝊作韓建為供軍使
八月存孝擒新授昭義節度使孫揆　案新唐書作七
　月戊申李克用執昭義節度使孫揆通鑑從是書作
　八月
張濬之師出戰為存孝所敗　案新唐書帝紀作十一
　月張濬及李克用戰於隂地敗績歐陽史亦作十一
　月與是書先後互異
　
　
　
　
　舊五代史巻二十五攷證
欽定四庫全書
　舊五代史巻二十六
　　宋門下侍郎參知政事監修國史薛居正等撰
　唐書第二
　　武皇紀下
景福元年正月鎮州王鎔恃燕人之援率兵十餘萬攻
邢州之堯山武皇遣李存信將兵應援李存孝素與存
信不協遞相猜貳畱兵不進武皇又遣李嗣勲李存審
將兵援之大破燕趙之衆斬首三萬収其軍實三月武
皇進軍渡滹沱攻欒城下鼓城槀城四月燕軍寇雲代
武皇班師八月赫連鐸誘幽州李匡威之衆八萬寇天
成軍遂攻雲州營于州北連亘數里武皇潛軍入于雲
州詰旦出騎軍以擊之斬獲數萬李匡威燒營而遁十
月邢州李存孝叛納欵于梁李存信構之也景福二年
春大舉以伐王鎔以其通好于李存孝也二月攻天長
鎮旬日不下王鎔出師三萬來援武皇逆戰于叱日嶺
下鎮人敗斬首萬餘級時嵗飢軍乏食脯屍肉而食之
進軍下井陘李存孝將兵夜入鎮州鎮人乞師于汴汴
帥方攻時溥不暇應之乃求援于幽州李匡威率兵赴
之武皇乃班師七月武皇討李存孝于邢州遂攻平山
渡滹水攻鎮州王鎔懼以帛五十萬犒軍請修舊好仍
以鎮冀之師助擊存孝許之武皇進圍邢州十二月武
皇狩于近郊獲白兔有角長三寸乾寧元年三月邢州
李存孝出城首罪縶歸太原轘于市邢洺磁三州平武
皇表馬師素爲邢州節度使五月鄆州節度使朱瑄爲
汴軍所攻遣使來乞師武皇遣騎將安福順安福應安
福遷督精騎五百假道于魏州以應之九月潞州節度
使康君立以酖死十月武皇自晉陽率師伐幽州初李
匡儔奪據兄位燕人多不義之安塞軍戍將劉仁恭挈
族歸于武皇武皇遇之甚厚仁恭數進畫于蓋寓言幽
州可取之狀願得兵一萬指期平定武皇方討李存孝
于邢州輟兵數千欲納仁恭不利而還匡儔由是驕怠
數犯邊境武皇怒故率軍以討之是時雲州吐渾赫連
鐸白義誠竝來歸命皆笞而釋之十一月進攻武州甲
寅攻新州十二月李匡儔命大將率步騎六萬救新州
武皇選精甲逆戰燕軍大敗斬首萬餘級生獲將領百
餘人曳練徇于新州城下是夜新州降辛亥進攻嬀州
壬子燕兵復合于居庸關拒戰武皇命精騎以疲之令
步將李存審由他道擊之自午至晡燕軍復敗甲寅李
匡儔擕其族棄城而遁將之滄州隨行輜車臧獲妓妾
甚衆滄帥盧彦威利其貨以兵攻匡儔于景城殺之盡
擄其衆丙辰進軍幽州其守城大將請降武皇令李存
審與劉仁恭入城撫勞居人如故市不改肆封府庫以
迎武皇乾寧二年正月武皇在幽州命李存審劉仁恭
徇諸屬郡二月以仁恭爲權幽州畱後從燕人之請也
畱腹心燕畱德等十餘人分典軍政武皇遂班師凡駐
幽州四十日六月武皇率蕃漢之師自晉陽趨三輔討
鳯翔李茂貞邠州王行瑜華州韓建之亂先是三帥稱
兵向闕同弱王室殺害宰輔時河中節度使王重盈卒
重榮之子珂即武皇之子婿也權典軍政其兄珙爲陜
州節度使瑤爲絳州刺史與珂争河中遂訴于岐邠華
三鎮言珂本蒼頭不當襲位珂亦訴于武皇武皇上表
保薦珂乞授河中旄鉞詔可之三帥遂以兵入覲大掠
京師請授王珂同州節度使王瑤河中節度使天子亦
許之武皇遂舉兵表三帥之罪復移檄三鎮三鎮大懼
是月次絳州刺史王瑤登陴拒命武皇攻之旬日而拔
斬王瑤于軍門誅其黨千餘人七月次河中王珂迎謁
于路已未同州節度使王行約棄城奔京師與左軍兵
士刼掠西市都民大擾行約即行瑜弟也庚申樞密使
駱全瓘以武皇之軍將至請天子幸右軍指揮使李繼
鵬茂貞假子也本姓閻名珪與全瓘謀刼天子幸鳯翔
左軍指揮使王行實亦行瑜之弟也與劉景宣欲刼天
子幸邠州兩軍相攻縱火燒内門煙火蔽天天子急詔
鹽州六都兵士令追殺亂兵左右軍退走王行瑜李茂
貞聲言自來迎駕天子懼出幸南山駐蹕于莎城是夜
熒惑犯心壬戌武皇進收同州聞天子幸石門遣判官
王瓌奉表奔問天子遣使賜詔令與王珂同討邠鳯時
武皇方攻華州俄聞李茂貞領兵士三萬至盩厔王行
瑜領兵至興平欲往石門迎駕乃觧華州之圍進營渭
橋天子遣延王戒丕丹王允齎詔促武皇兵直抵邠鳯
八月乙酉供奉官張承業齎詔告諭涇帥張鐺巳領步
騎三萬于京西北扼邠岐之路武皇進營渭北遣史儼
將三千騎往石門扈駕遣李存信李存審會鄜延之兵
攻行瑜之梨園寨天子削奪行瑜官爵以武皇爲天下
兵馬都招討使以鄜州李思孝爲北面招討使以涇州
張鐺爲西南面招討使天子又遣延王丹王賜武皇御
衣及大將茶酒弓矢命二王兄事武皇延王傳天子密
㫖云一昨非卿至此已爲賊庭行酒之人矣所慮者二
凶締合卒難剪除且欲姑息茂貞令與卿修好俟梟斬
行瑜更與卿商量武皇上表請駕還京令李存節領二
千騎于京西北以防邠賊奔突辛亥天子還宫加武皇
守太師中書令邠寧四面行營都統時王行瑜弟兄固
守梨園寨我師攻之甚急李茂貞遣兵萬餘來援行瑜
營于龍泉鎮茂貞自率兵三萬迫咸陽武皇奏請詔茂
貞罷兵兼請削奪茂貞官爵詔曰茂貞勒兵蓋備非常
尋已發遣歸鎮又言茂貞已誅李繼鵬李繼晸卿可切
戒兵甲無犯土疆武皇請賜河中王珂旌節三表許之
又表李罕之為副都統十月丙戌李存信于梨園寨北遇
賊軍斬首千餘級自是賊閉壁不出戊子天子賜武皇
内弟子四人又降朱書御札賜魏國夫人陳氏是月王
行瑜因敗衂之後閉壁自固武皇令李罕之晝夜急攻
賊軍乏食拔營而去李存信與罕之等先伏軍于阨路
俟賊軍之至縱兵擊之殺戮萬計是日收梨園等三寨
生擒行瑜之子知進竝母丘氏大將李元福等二百人
送赴闕庭庚寅王行約王行實燒刼寧州遁走寧州守
將徐景乞降武皇表蘇文建爲邠州節度使且于寧州
爲治所十一月丁巳收龍泉寨時行瑜以精甲五千守
之李茂貞出兵來援爲李罕之所敗邠賊遂棄龍泉寨
而去行瑜復入邠州大軍進逼其城行瑜登城號哭曰
行瑜無罪昨殺南北司大臣是岐帥將兵脅制主上請
治岐州行瑜乞束身歸朝武皇報曰王尚父何恭之甚
耶僕受命討三賊臣公其一也如能束身歸闕老夫未
敢專命爲公奏取進止行瑜懼棄城而遁武皇收其城
封府庫遽以捷聞旣而慶州奏王行瑜將家屬五百人
到州界爲部下所殺傳首闕下武皇旣平行瑜還軍渭
北十二月武皇營于雲陽候討鳯翔進止乙未天子賜
武皇爲忠貞平難功臣進封晉王加實封二百戸武皇
復上表請討李茂貞天子不允武皇私謂詔使曰觀主
上意疑僕别有他腸復何言哉但禍不去胎憂患未已
又奏臣統領大軍不敢逕赴朝覲遂班師乾寧三年正
月汴人大舉以攻兖鄆朱瑄朱瑾再乞師于武皇假道
于魏州羅𢎞信許之乃令都指揮使李存信將步騎三
萬與李承嗣史儼㑹軍以拒汴人存信軍于莘與朱瑾
合勢頻挫汴軍汴帥患之乃間魏人存信御兵無法稍
侵魏之芻牧者𢎞信乃與汴帥通出師三萬攻存信軍
存信揭營而退保于洺州三月武皇大掠相魏諸邑攻
李固洹水殺魏兵萬餘人進攻魏州五月汴將葛從周
氏叔琮引兵赴援六月李茂貞舉兵犯京師七月車駕
幸華州是月武皇與汴軍戰于洹水之上鐵林指揮使
落落被擒落落武皇之長子也旣戰馬踣于坎武皇馳
騎以救之其馬亦踣汴之追兵將及武皇背射一發而
斃乃退九月李存信攻魏之臨清汴將葛從用等引軍
來援大敗于宗城北存信進攻魏州十月武皇敗魏軍
于白龍潭追擊至觀音門汴軍救至乃退十一月武皇
徴兵于幽鎮定三州將迎駕于華下幽州劉仁恭託以
契丹入寇俟敵退聽命乾寧四年正月汴軍陷兖鄆騎
將李承嗣史儼與朱瑾同奔于淮南三月陜帥王珙攻
河中王珂來告難武皇遣李嗣昭率二千騎赴之破陜
軍于猗氏乃觧河中之圍至是天子遣延王戒丕至晉
陽傳宣㫖于武皇朕不取卿言以及于此茍非英賢竭
力朕何由再謁廟廷在卿表率予所望也七月武皇復
徵兵于幽州劉仁恭辭㫖不遜武皇以書讓之仁恭捧
書謾罵抵之于地仍囚武皇之行人八月大舉以伐仁
恭九月師次蔚州戊寅晨霧晦暝占者云不利深入辛
已攻安寨俄報燕將單可及領騎軍至矣武皇方置酒
高㑹前鋒又報賊至矣武皇曰仁恭何在曰但見可及
輩武皇張目怒曰可及輩何足爲敵仍促令出師燕軍
已擊武皇軍寨武皇乘醉擊賊燕軍披靡時步兵望賊
而退爲燕軍所乘大敗于木𤓰澗俄而大風雨震電燕
軍觧去武皇方醒甲午師次代州劉仁恭遣使謝罪于
武皇武皇亦以書報之自此有檄十餘返光化元年春
正月鳯翔李茂貞華州韓建皆致書于武皇乞修和好
同奬王室兼乞助丁匠修繕秦宫武皇許之四月汴將
葛從周寇邢洺磁等州旬日之内三州連陷汴人以葛
從周爲邢州節度使大將李存信收軍自馬嶺而旋八
月壬戌天子自華還宫是時車駕初復而欲諸侯輯睦
賜武皇詔令與汴帥通好武皇不欲先下汴帥乃致書
于鎭州王鎔令導其意明年汴帥遣使奉書幣來修好
武皇亦報之自是使車交馳朝野相賀九月武皇遣周
德威李嗣昭率兵三萬出青山口以迫邢洺十月遇汴
將葛從周于張公橋旣戰我軍大敗是月河中王珂來
告急言王珙引汴軍來寇武皇遣李嗣昭將兵三千以
援之屯于胡壁堡汴軍萬餘人來拒戰嗣昭擊退之十
二月潞州節度使薛志勤卒澤州刺史李罕之以本軍
夜入潞州據城以叛罕之報武皇曰薛鐵山新死潞民
無主慮軍城有變輒專命鎮撫武皇令人讓之罕之乃
歸于汴武皇遣李嗣昭將兵討之下澤州收罕之家屬
拘送晉陽光化二年春正月李罕之陷沁州三月汴將
葛從周氏叔琮自土門陷承天軍又陷遼州進軍榆次
武皇令周德威擊之敗汴軍于洞渦驛叔琮棄營而遁
德威追擊出石會關殺千餘人汴人復陷澤州五月武
皇令都指揮使李君慶將兵收澤潞爲汴軍所敗而還
以李嗣昭爲都指揮使進攻潞州八月嗣昭營于潞州
城下前鋒下澤州時汴將賀德倫張歸厚等守潞州是
月德倫等棄城而遁潞州平九月武皇表汾州刺史孟
遷爲潞州節度使光化三年汴軍大寇河朔幽州劉仁
恭乞師武皇遣周德威帥五千騎以援之七月李嗣昭
攻堯山至内丘敗汴軍于沙河進攻洺州下之九月汴
帥自將兵三萬圍洺州嗣昭棄城而歸葛從周設伏于
青山口嗣昭之軍不利十月汴人乘勝寇鎭定鎭定懼
皆納賂于汴是時周徳威與燕軍劉守光敗汴人二萬
于望都聞定州王郜來奔乃班師是月天子加武皇實
封一百戸遣李嗣昭率歩騎三萬攻懷州下之進攻河
陽汴將閻寳率軍來援嗣昭退保懷州天復元年正月
汴將張存敬攻陷晉絳二州以兵二萬屯絳州以扼援
路二月張存敬迫河中王珂告急于武皇使者相望于
路珂妻邠國夫人武皇愛女也亦以書至懇切求援武
皇報曰賊阻道路衆寡不敵救爾即與爾兩亡可與王
郎棄城歸朝珂遂送欵于張存敬三月汴帥自大梁至
河中王珂遂出迎尋徙于汴天子以汴帥兼鎭河中武
皇自是不復能援京師霸業由是中否四月汴將氏叔
琮率兵五萬自太行路寇澤潞魏博大將張文恭領軍
自新口入葛從周領兖鄆之衆自土門入張歸厚以邢
洺之衆自馬嶺入定州王處直之衆自飛狐入侯言以
晉絳之兵自陰地入氏叔琮康懐英營于澤州之昻車
武皇令李嗣昭將三千騎赴澤州援李存璋而歸賀德
倫氏叔琮軍至潞州孟遷開門迎沁州刺使蔡訓亦以
城降于汴氏叔琮悉其衆趨石會關是時偏將李審建
先統兵三千在潞州亦與孟遷降于汴及叔琮之入寇
也審建爲其郷導汴人營于洞渦别將白奉國與鎭州
大將石公立自井陘入陷承天軍及攻壽陽遼州刺史
張鄂以城降于汴都人大恐時霖雨積旬汴軍屯聚旣
衆芻糧不給復多痢瘧師人多死時大將李嗣昭李嗣
源每夜率驍騎突營掩殺敵衆恐懼五月汴軍皆退氏
叔琮軍出石會周德威李嗣昭以精騎五千躡之殺戮
萬計初汴軍之將入寇也汾州刺史李瑭據城叛以連
汴人至是武皇令李嗣昭李存審將兵討之是歲并汾
飢粟暴貴人多附瑭爲亂嗣昭悉力攻城三日而拔擒
李瑭等斬于晉陽市氏叔琮旣旋軍過潞州擄孟遷以
歸汴帥以丁會爲潞州節度使六月遷李嗣昭周徳威
將兵出陰地攻慈隰二郡隰州刺史唐禮慈州刺史張
瓌竝以城來降武皇以汴寇方盛難以兵服佯降心以
緩其謀乃遺牙將張特持幣馬書檄以諭之陳當時利
害請復舊好十一月壬子汴帥營于渭濱甲寅天子出
幸鳯翔(新唐書帝如鳯翔李茂貞韓全誨請召克用入/衛克用間道遣使者奔問竝遺書全忠勸還汴)
(全忠不/答書)武皇遣李嗣昭率兵三千自沁州趨平陽遇汴
軍于晉州北斬首五百級天復二年二月李嗣昭周德
威領大軍自慈隰進攻晉絳營于蒲縣乙未汴將朱友
寧氏叔琮將兵十萬營于蒲縣之南乙已汴帥自領軍
至晉州德威之軍大恐三月丁巳有虹貫德威之營戊
午氏叔琮率軍來戰德威逆擊爲汴人所敗兵仗輜車
委棄殆盡朱友寧長驅至汾州慈隰二州復爲汴人所
據辛酉汴軍營于晉陽之西北攻城西門周德威李嗣
昭緣山保其餘衆而旋武皇驅丁壯登陴拒守汴軍攻
城日急武皇召李嗣昭周德威等謀將出奔雲州嗣昭
以爲不可李存信堅請且入北蕃續圖進取嗣昭等固
争之太妃劉氏亦極言于内乃止居數日亡散之士復
集軍城稍安李嗣昭與李嗣源夜入汴軍斬將搴旗敵
人扞禦不暇自相驚擾丁卯朱友寧燒營而遁周德威
追至白壁關俘斬萬計因收復慈隰汾等三州天復三
年正月天子自鳯翔歸京五月雲州都將王敬暉殺刺
史劉再立以城歸于劉仁恭武皇遣李嗣昭討之仁恭
遣將以兵五萬來援雲州嗣昭退保樂安燕人擄敬暉
棄城而去武皇怒笞嗣昭及李存審而削其官是時親
軍萬衆皆邊部人動違紀律人甚苦之左右或以爲言
武皇曰此輩膽畧過人數十年從吾征伐比年以來國
藏空竭諸軍之家賣馬自給今四方諸侯皆懸重賞以
募勇士吾若束之以法急則棄吾吾安能獨保此乎俟
時開運泰吾固自能處置矣天祐元年閏四月汴帥迫
天子遷都于洛陽(新唐書帝東遷詔至太原克用泣謂/其下曰乘輿不復西矣遣使者奔問)
(行/在)五月乙丑天子制授武皇叶盟同力功臣加食邑三
千戸實封三百戸八月汴帥遣朱友恭弑昭宗于洛陽
宫輝王卽位告哀使至晉陽武皇南向慟哭三軍縞素
天祐二年春契丹按巴堅始盛武皇召之按巴堅領其
部族凡三十萬人至雲州與武皇㑹于雲州之東握手
甚歡因結爲兄弟旬日而去畱馬千匹牛羊萬計期以
冬初大舉渡河天祐三年正月魏博旣殺牙軍魏將史
仁遇據高唐以叛遣人乞師于武皇武皇遣李嗣昭率
三千騎攻邢州以應之遇汴將牛存節張筠于青山口
嗣昭不利而還九月汴帥親率兵攻滄州幽州劉仁恭
遣使來乞師武皇乃徴兵于仁恭將攻潞州以解滄州
之圍仁恭遣掌書記馬郁都指揮使李溥等將兵三萬
㑹于晉陽武皇遣周德威李嗣昭合燕軍以攻澤潞十
二月潞州節度使丁㑹開門迎降命李嗣昭爲潞州節
度使以丁㑹歸于晉陽天祐四年正月甲申汴帥聞潞
州失守自滄州燒營而遁四月天子禪位于汴帥奉天
子爲濟陰王改元爲開平國號大梁是歲四川王建遣
使至勸武皇各王一方俟破賊之後訪唐朝宗室以嗣
帝位然後各歸藩守武皇不從以書報之曰竊念本朝
屯否巨業淪胥攀鼎駕以長違撫彤弓而自咎黙黙終
古悠悠彼蒼生此厲階永爲痛毒視横流而莫救徒誓
檝以興言别捧函題過垂奬諭省覽周旣駭惕異常淚
下霑衿倍鬱申胥之素汗流浹背如聞蔣濟之言僕經
事兩朝受恩三代位叨將相籍係宗枝賜鈇鉞以專征
徵苞茅而問罪鏖兵校戰二十餘年竟未能斬新莽之
頭顱斷蚩尤之肩髀以至廟朝顚覆豺虎縱横且授任
分憂叨策冒寵龜玉毁櫝誰之咎歟俯閲指陳不勝慙
恧然則君臣無常位陵谷有變遷或箠塞長河泥封函
谷時移事改理有萬殊卽如周末虎争魏初鼎據孫權
父子不顯授于漢恩劉備君臣自㣲興于涿郡得之不
謝于家世失之無損于功名適當逐鹿之秋何惜華蟲
之服惟僕累朝席寵奕世輸忠忝佩訓詞粗存家法善
博奕者惟先守道治蹊田者不可奪牛誓于此生靡敢
失節仰憑廟勝早殄寇讎如其事與願違則共臧洪遊
于地下亦無恨矣惟公社稷元勲嵩衡降祉鎭九州之
上地負一代之𢎞才合于此時自求多福所承良訊非
僕深心天下其謂我何有國非吾節也慺慺孤懇此不
盡陳五月梁祖遣其將康懷英率兵十萬圍潞州懷英
驅率士衆築壘環城城中音信斷絶武皇遣周德威將
兵赴援德威軍于余吾率先鋒挑戰日有俘獲懷英不
敢卽戰梁祖以懷英無功乃以李思安代之思安引軍
將營于潞城周德威以五千騎搏之梁軍大敗斬首千
餘級思安退保堅壁别築外壘謂之夾寨以抗我之援
軍梁祖調發山東之民以供饋運德威日以輕騎掩之
運路難阻衆心益恐李思安乃自東南山口築夾道連
接夾寨以通饋運自是梁軍堅保夾寨冬十月武皇有
疾是時晉陽城無故自壞占者惡之天祐五年正月戊
子朔武皇疾革辛卯崩于晉陽年五十三遺令薄葬發
喪後二十七日除服莊宗卽位追諡武皇帝廟號太祖
陵在鴈門東(五代史補太祖武皇本朱耶赤心之後沙/陀部人也其先生于雕窠中酋長以其異)
(生諸族傳飬之遂以諸爺為氏言非一父所飬也其後/言訛以諸為朱以爺為耶至太祖生眇一目長而驍勇)
(善騎射所向無敵時謂之獨眼龍大為部落所疾太祖/恐禍及遂舉族歸唐授雲州刺史賜姓李名克用黄巢)
(犯長安自北引兵赴難功成遂拜太原節度使封晉王/  武皇之有河東也威聲大振淮南楊行密常恨不識)
(其狀貌因使畫工詐為商賈徃河東冩之畫工到未㡬/人有知其謀者擒之武皇初甚怒既而親謂曰且吾素)
(眇一目試召亟使冩之觀其所為如何及至武皇按膝/厲聲曰淮南使汝來冩吾真必畫工之尤也冩吾不及)
(十分即階下便是死汝之所矣畫工再拜下筆時方盛/暑武皇執八角扇因冩扇角半遮其靣武皇曰汝謟吾)
(也遽使别寫之又應聲下筆畫其臂弓撚箭之狀仍微/合一目以觀箭之曲直武皇大喜因厚賂金帛遣之)
(五代史闕文世傳武皇臨薨以三矢付莊宗曰一矢討/劉仁黎汝不先下幽州河南未可圖也一矢擊契丹且)
(日按巴堅與吾把臂而盟結為兄弟誓復唐家社稷今/背約附賊汝必伐之一矢滅朱温汝能成吾志死無憾)
(矣莊宗藏三矢於武皇廟庭及討劉仁㳟令幕吏以少/牢告廟請一矢盛以錦囊使親將負之以為前驅凱旋)
(之日随俘馘納矢於太廟伐契丹滅朱氏亦如之又武/皇眇一目謂之獨眼龍性喜殺左右有小過失必寘於)
(死初諱眇人無敢犯者嘗令寫真畫工即為撚箭/之狀微暝一目圖成而進武皇太悦賜予甚厚)
史臣曰武皇肇跡隂山赴難唐室逐豺狼於魏闕殄氛
祲於秦川賜姓受封奄有汾晉可謂有功矣然雖茂勤
王之績而非無震主之威及朱旗屯渭曲之帥俾翠輦
有石門之幸比夫桓文之輔周室無乃有愧乎乎洎失
援於蒲絳久垂翅於并汾若非嗣子之英才豈有興王
之茂業矧累功積徳未比於周文創業開基尚虧於魏
祖追諡為武斯亦幸焉
　
　
　
　
　舊五代史巻二十六
　舊五代史巻二十六攷證
唐書武皇紀下景福元年正月鎮州王鎔恃燕人之援
　率兵十餘萬攻邢州之堯山　案舊唐書作大順二
　年王鎔援邢州屯于堯山攷此時邢州未叛於晉不
　得王鎔之援師葢即景福元年事誤移於前一年耳
　歐陽史及通鑑俱與是書同
三月武皇進軍渡滹沱攻欒城下鼓城槀城四月燕軍
　冦雲代武皇班師　案舊唐書作景福元年二月庚
　寅太原易定之兵合勢攻鎮州三月克用處存斂軍
　而退是興師以二月至三月始旋師也通鑑云三月
　克用王處存合兵攻王鎔癸丑拔天長鎮戊午鎔與
　戰於新市大破之辛酉克用退屯欒城是進師退師
　皆在三月也是書作三月進軍四月班師與諸書異
十月邢州李存孝叛納欵于梁李存信搆之也　案舊
　唐書大順元年十一月癸丑朔太原將邢州刺史李
　存孝自恃擒孫揆功合爲昭義帥怨克用授康君立
　存孝自晉州率行營兵歸邢州據城上表歸朝仍致
　書張濬王鎔求援今攷是書大順二年存孝始爲邢
　州節度無由于元年冬得據邢州也新唐書歐陽史
　通鑑並從是書作景福元年十月
武皇表馬師素爲邢州節度使　案舊唐書作克用以
　大將馬師素權知邢洺團練事與是書異
是時雲州吐渾赫連鐸白義誠並來歸　案舊唐書昭
　宗紀作六月壬辰克用攻陷雲州執赫連鐸新唐書
　昭宗紀作六月赫連鐸與李克用戰于雲州死之通
　鑑從新唐書作克用大破吐谷渾殺赫連鐸擒白義
　誠俱與是書異攷雲州諸部因討李匡儔而來歸自
　當在十月而諸書皆作六月恐未足㨿
甲寅攻新州　案甲寅字誤下文十二月有辛亥壬子
　甲寅則十一月不得有甲寅也據通鑑攷異盖薛史
　仍紀年錄之誤
二月以仁恭爲權幽州留後　案舊唐書作乾寧元年
　十二月以李匡威故將劉仁恭爲幽州兵馬留後歐
　陽史亦作元年冬事皆因平幽州而終言之未嘗核
　其年月也通鑑從是書作二年二月
八月乙酉供奉官張承業齎詔告諭　案舊唐書作七
　月丁邜上遣内官張承業𫝊詔克用軍與是書日月
　互異攷通鑑作壬午遣張承業詣克用軍盖壬午遣
　使乙酉始至軍耳
武皇上表請駕還京　案舊唐書作壬寅李克用遣子
　存貞奉表行在請車駕還京攷當時奉表者即後唐
　荘宗也荘宗未嘗名存貞舊唐書誤
十一月丁巳　案舊唐書作十一月癸未朔疑不當有
　丁巳据是書上文十月有丙戌戊子則十一月斷非
　癸未朔也通鑑所定日月皆從是書
還軍渭北十二月武皇營于雲陽　案歐陽史作晉軍
　渭北遇雨六十日攷通鑑十二月乙酉李克用軍于
　雲陽辛亥引兵東歸無緣得有六十日也歐陽史誤
天祐二年春契丹按巴堅領部族三十萬至雲州與武
　皇㑹于雲州之東　案武皇會契丹于雲州通鑑作
　開平元年新唐書作天祐元年與是書異歐陽史與
　是書同又契丹國志作晉王李存勗與契丹連和㑹
　于東城殊誤
梁祖以懐英無功乃以李思安代之　案李思安之代
　懐英通鑑作七月事與是書繫五月異
按巴堅舊作阿保機今改
　
　
　
　
　
　
　
　舊五代史巻二十六考證
欽定四庫全書
　舊五代史巻二十七
　　宋門下侍郎參知政事監修國史薛居正等撰
　唐書第三
　　莊宗紀一
莊宗光聖神閔孝皇帝諱存勗武皇帝之長子也母曰
貞簡皇后曹氏以唐光啓元年歲在乙巳冬十月二十
二日癸亥生帝于晉陽宫姙時曹后常夢神人黒衣擁
扇夾侍左右載誕之辰紫氣出于窓戸及為嬰兒體貎
竒特沈厚不羣武皇特所鍾愛及武皇之討王行瑜帝
時年十一從行初令入覲獻㨗迎駕還宫昭宗一見駭
之曰此兒有竒表因撫其背曰兒將來之國棟也勿忘
忠孝于予家因賜鸂䳵酒巵翡翠盤(北夢瑣言云昭宗/曰此子可亞其父)
(時人號/曰亞子)賊平授檢校司空隰州刺史改汾晉二郡皆遥
領之帝洞曉音律常令歌舞于前十三習春秋手自繕
冩畧通大義及壯便射騎膽畧絶人其心豁如也武皇
起義雲中部下皆北邊勁兵及破賊迎鑾功居第一由
是稍優寵士伍因多不法或陵侮官吏豪奪士民白晝
剽攘酒博喧競武皇緩于禁制唯帝不平之因從容啓
于武皇武皇依違之及安塞不利之後時事多難梁將
氏叔琮康懐英頻犯郊圻土疆日蹙城門之外鞠為戰
場武皇憂形于色帝因啟曰夫盛衰有常理禍福有神
道家世三代盡忠王室勢窮力屈無所愧心物不極則
不反惡不極則不亡今朱氏攻逼乘輿窺伺神器陷害
良善誣誑神祗以臣觀之殆其極矣大人當遵飬時晦
以待其衰何事輕為沮喪太祖釋然因奉觴作樂而罷
及滄州劉守文為梁朝所攻其父仁恭遣使乞師武皇
恨其翻覆不時許之帝白曰此吾復振之道也不得以
嫌怨介懷且九分天下朱氏今有六七趙魏中山在他
廡下賊所憚者唯我與仁恭爾我之興衰繫此一舉不
可失也太祖乃徵兵于燕攻取潞州既而丁會果以城
來降天祐五年春正月武皇疾篤召監軍張承業大將
吳珙謂曰吾常愛此子志氣逺大可付後事唯卿等所
教及武皇厭代帝乃嗣王位于晉陽時年二十有四汴
人方冦潞州周徳威宿兵于亂柳以軍城易帥竊議忷
忷訛言播于行路帝方居喪將吏不得謁見監軍使張
承業排闥至廬所言曰夫孝在不墜家業不同匹夫之
孝且君父厭世嗣主未立竊慮兇猾不逞之徒有懐覬
望又汴㓂壓境利我凶衰苟或揺動則倍張賊勢訛言
不息懼有變生請依顧命墨縗聽政保家安親此惟大
孝帝于是始聽斷大事時振武節度使克寧卽帝之季
父也為管内蕃漢馬歩都知兵馬使典握兵柄帝以軍
府事讓季父曰兒年幼稚未通庶政雖承遺命恐未能
彈壓季父勲德俱高衆情推伏且請制置軍府俟兒有
立聽季父處分克寧曰亡兄遺命屬在我兒孰敢異議
因率先拜賀初武皇奬勵戎功多畜庶孽衣服禮秩如
嫡者六七輩比之嗣王年齒又長部下各綰強兵朝夕
聚議欲謀為亂及帝紹統或强項不拜鬱欎憤惋託疾
廢事㑹李存顥以隂計干克寧曰兄亡弟立古今舊事
季父拜姪理所未安克寧妻素剛狠因激怒克寧隂圖
禍亂存顥欲于克寧之第謀害張承業李存璋等以并
汾九州歸附于梁送貞簡太后為質克寧意將激發乃
擅殺大將李存質請授巳雲州節度使割蔚朔應三州
為屬郡帝悉俞允然知其隂禍有日矣克寧俟帝過其
第則圖竊發時幸臣史敬鎔者亦為克寧所誘盡得其
情乃來告帝帝謂張承業曰季父所為如此無猶子之
情骨肉不可自相魚肉予當避路則禍亂不作矣承業
曰臣受命先王言猶在耳存顥輩欲以太原降賊王欲
何路求生不即誅除亡無日矣因召吳珙李存璋李存
敬朱守殷諭共謀衆咸憤怒二月壬戌命存璋伏甲以
誅克寧遂靖其難是月唐少帝崩于曹州梁祖使人酖
之也帝聞之舉哀號慟三月周徳威尚在亂栁梁將李
思安屢為徳威所敗閉壁不出是時梁祖自將兵至澤
州以劉知俊為招討使以代思安以范君實劉重霸為
先鋒牛存節為撫遏統大軍營于長子四月帝召徳威
軍歸晉陽汴人既見班師知我國禍以為潞州必取援
軍無俟再舉遂停斥候梁祖亦自澤州歸洛帝知其無
備乃謂諸將曰汴人聞我有喪必謂不能興師又以我少
年嗣位未習戎事必有驕怠之心若簡練兵甲倍道兼
行岀其不意以吾憤激之衆擊彼驕惰之師拉朽摧枯
未云其易解圍定霸在此一役甲子軍發自太原已巳
至潞州北黃碾下營五月辛未朔晨霧晦暝帝率親軍
伏三垂崗下詰旦天復昏霧進軍直抵夾城時李嗣源
總帳下親軍攻東北隅李存璋王霸率丁夫燒寨斸夾
城為二道周德威李存審各分道進攻軍士皷譟三道
齊進李嗣源壞夾城東北隅率先掩擊梁軍大恐南向
而奔投戈委甲噎塞行路斬萬餘級獲其將副招討使
符道昭洎大將三百人芻粟百萬梁招討使康懷英得
百餘騎岀天井關而遁梁祖聞其敗也既懼而歎曰生
子當如是李氏不亡矣吾家諸子乃豚犬爾初唐龍紀
元年帝纔五歲從武皇校獵于三垂峝崗上有𤣥宗原
廟在焉武皇于祠前置酒樂作伶人奏百年歌者陳其
衰老之狀聲調悽苦武皇引滿捋鬚指帝曰老夫壯心
未巳二十年後此子必戰于此及是役也果符其言焉
是月周徳威乘勝攻澤州刺史王班登城拒守梁將劉
知俊自晉綘將兵赴援徳威退保髙平帝遂班師于晉
陽告廟飲至賞勞有差乃下令于國中禁盜賊恤孤寡
徴隐逸止貪暴峻隄防寛獄訟期月之間其俗丕變帝
每出于路遇饑寒者必駐馬而臨問之由是人情大悦
王霸之業自茲而基矣六月鳯翔李茂貞邠州楊崇本
合西川王建之師五萬以攻長安遣使㑹兵于帝帝遣
張承業率師赴之九月邠岐蜀三鎮復大舉攻長安遣
李嗣昭周徳威將兵三萬攻晉州以應之徳威與梁將
尹皓戰于神山北梁人大敗是時晉之騎將夏侯敬受
以一軍奔于梁徳威乃退保隰州天祐六年秋七月邠
岐二帥及梁之叛將劉知俊俱遣使來告將大舉以伐
靈夏兼收闗輔請出兵晉綘以張兵勢八月帝御軍南
征先遣周徳威李存審丁㑹統大軍出隂地闗攻晉州
為地道壊城二十餘步城中血戰拒守梁祖遣楊師厚
領兵赴援徳威乃收軍而退(通鑑引莊宗實録云汴軍/至䝉阬周徳威逆戰敗之)
(斬首三百級師厚退保絳州是役也小將蕭/萬通戰殁師厚進營平陽徳威收軍而退)天祐七年
秋七月鳯翔李茂貞邠州楊崇本皆遣使來㑹兵同討
靈夏且言劉知俊三敗汴軍于寧州靈夏危蹙岐隴之
師大舉決取河西帝令周徳威將兵萬人西渡河以應
之是役也劉知俊為岐人所搆乃自退九月徳威班師
冬十月梁祖遣大將李思安楊師厚率師營于澤州以
攻上黨十一月鎮州王鎔遣使來求援是時梁祖以羅
紹威初卒全有魏博之地因欲求兼并鎮定遣供奉官
杜廷隐丁延徽督魏軍三千人入于深冀鎮人懼故來
告難帝集軍吏議之咸欲按甲治兵徐觀勝負唯帝獨
斷堅欲救之乃遣周徳威率軍屯于趙州是月行營都
招討使丁㑹卒十二月丁已朔梁祖聞帝軍屯趙州命
寧國軍節度使王景仁為北面行營招討使韓勍為副
相州刺史李思安為前鋒㑹魏州之兵以討王鎔又令
閻寳王彦章率二千騎㑹景仁于邢洺丁丑景仁營于
栢鄉帝遂親征自贊皇縣東下辛巳至趙州與周徳威
兵合帝令史建瑭以輕騎嘗冦獲芻牧者二百人問其
兵數精兵七萬是日帝觀兵于石橋南詰旦進軍距栢
鄉一舎周徳威史建瑭率蕃落勁騎以挑戰四面馳射
梁軍閉壁不出乃退翼日進軍距栢鄉五里遣騎軍逼
其營梁將韓勍李思安率步騎三萬鎧甲炫曜其勢甚
盛分道以薄帝軍徳威且戰且退距河而止既而徳威
偵知梁人造浮橋乃退保髙邑乙酉致師于栢鄉帝禱
戰于光武廟栢鄉無芻粟之地梁軍以樵采為給為帝
之游軍所獲由是堅壁不出剉屋茅坐席以秣其馬衆
心益恐天祐八年正月丁亥周徳威史建瑭帥三千騎
致師于栢鄉設伏于村塢間遣三百騎直壓其營梁將
怒悉其軍結陣而來徳威與之轉戰至髙邑南梁軍列
陣横亘六七里時帝軍未成列李存璋引諸軍陣于野
河之上梁軍以五百人争橋鎮定之師與血戰梁軍敗
而復整者數四帝與張承業登髙觀望梁人戈矛如束
申令之後嚻聲若雷王師進退有序步騎嚴整寂然無
聲帝臨陣誓衆人百其勇短兵既接無不奮力梁有龍
驤神威拱宸等軍皆武勇之士也每一人鎧仗費數十
萬装以組繡飾以金銀人望而畏之自已及午騎軍接
戰至脯梁軍欲抽退塵埃漲天徳威周麾而呼曰汴人
走矣帝軍齊譟以進魏人收軍漸退李嗣源率親軍與
史建瑭安金全兼北部吐渾諸軍衝突夾攻梁軍大敗
棄鎧投仗之聲震動天地龍驤神威神㨗諸軍殺戮殆
盡自陣至栢鄉數十里殭屍枕籍敗旗折㦸所在蔽地
夜漏一鼓帝軍入栢鄉梁軍輜重帳幄資財奴僕皆為
帝軍所有梁將王景仁韓勍李思安等以數十騎夜遁
是役也斬首二萬級獲馬三千匹鎧甲兵仗七萬輜車
鍋幕不可勝計擒梁將陳思權以下二百八十五人帝
號令收軍于趙州既而梁人棄深冀二州而遁初杜廷
隐之襲深冀也聲言分兵就食時王鎔將石公立戌深
州欲杜闗不納鎔遽令啓闗命公立移軍于外廷隐遂
據其城公立既出指城闉而言曰開門納盜後悔何追
此城數萬生靈生為俘馘矣因投刃泣下數日廷隐閉
城殺鎮兵數千人遂登陴拒守王鎔方命公立攻之即
有備矣及栢鄉之敗兩州之人悉為奴擄老弱者皆坑
之已亥遣史建瑭周徳威徇地于邢魏先馳檄以諭之
(冊府元龜載晉王諭邢洺魏博衛滑諸郡縣檄天祐八/年正月周徳威等破賊狥地邢洺先馳檄諭邢洺魏博)
(衛滑諸郡縣曰王室遇屯七廟被陵夷之酷昊天不弔/萬民罹塗炭之灾必有英主奮庸忠臣仗順斬長鯨而)
(清四海靖祅祲以泰三靈予位沗維城任當分閫念茲/顛覆詎可宴安故仗威文輔合之規問羿浞凶狂之罪)
(逆温碭山庸𨽻巢孽餘凶當僖宗奔播之初我太祖掃/平之際束身泥首請命牙門苞藏姦詐之心惟示婦人)
(之態我太祖􁀙憐窮鳥曲為開懐特發表章請帥梁汴/纔出萑蒲之澤便居茅社之尊殊不感恩遽行猜忌我)
(國家祚隆周漢迹盛伊唐二十聖之鎡基三百年之文/物外則五侯九伯内則百辟千官或代襲簮纓或門𫝊)
(忠孝皆遭陷害永抱沉寃且鎮定兩藩國家巨鎮冀安/民而保族咸屈節以稱藩逆温唯伏隂謀専行不利欲)
(全吞噬先據屬州趙州特發使車來求援助予情惟盪/冦義切親仁躬率賦輿赴兹盟約賊將王景仁將兵十)
(萬屯據栢鄉遂驅三鎮之師授以七擒之畧鸛鵝纔列/梟獍大奔易如走坂之九勢若燎原之火僵尸仆地流)
(血成川組甲雕戈皆投草莽謀夫猛將盡作俘囚羣凶/既快于天誅大憝須垂于鬼錄今則選蒐兵甲簡練車)
(徒乗勝長驅翦除元惡凡爾魏博邢洺之衆感㤙懐義/之人乃祖乃孫為聖唐赤子豈狥虎狼之黨遂忘覆載)
(之㤙盖以封豕長蛇凴陵薦食無方逃難遂被脅從空/嘗膽以銜冤竟無門而雪憤既聞告㨗想所慰懐今義)
(旅徂征止于招撫昔耿純焚廬而向順蕭何舉族以從/軍皆審料興亡能圖富貴殊勲茂業翼子貽孫轉褐見)
(幾決在今日若能詣轅門而效順開城堡以迎降長官/則改補官資百姓則優加賞賜所經詿誤更不推窮三)
(鎮諸軍已申嚴令不得焚燒廬舍剽剠馬牛但仰所在/生靈各安耕織予恭行天罰罪止元凶已外歸明一切)
(不問几爾士/衆咸諒予懐)帝御親軍南征庚子至洺州梁祖令其將
徐仁浦將兵五百夜入邢州張承業李存璋以三鎮步
兵攻邢州遣周徳威史建瑭將三千騎長驅至澶魏帝
與李嗣源率親軍繼進二月戊午師次洹水周徳威進
至臨河已未魏帥羅周翰出兵五千塞石灰窰口周徳
威以騎掩擊迫入觀音門是日王師迫魏州帝舍于狄
公祠西周翰閉壁自固帝軍攻之其城㡬陷帝歎曰予
為兒童時從先王渡河今其忘矣方春桃花水滿思一
觀之誰從予者癸亥帝觀河于黎陽是時梁祖發兵萬
餘將渡河聞王師至棄舟而退黎陽都將張從楚曹儒
以部下兵三千人來降立其軍為左右匡霸使乙丑周
徳威自臨清狥地貝郡攻博州下東武朝城時澶州刺
史張可臻棄城而遁遂攻黎陽下臨河淇門庚午梁祖
在洛聞王師將攻河陽率親軍屯白馬坡壬申帝下令
班師帝至趙州王鎔迎謁翼日大饗諸軍壬午帝發趙
州歸晉陽留周徳威戌趙州三月巳丑鎮定州各遣使
言幽州劉守光凶僭之狀請推為尚父以稔其惡乙未
帝至晉陽宫召監軍張承業諸將等議幽州之事乃遣
牙將戴漢超齎墨制并六鎮書推劉守光為尚書令尚
父守光由是凶熾日甚遂邀六鎮奉册五月六鎮使至
幽州梁使亦集(通鑑攷異引莊宗實錄云三月巳丑鎮/州遣押衙劉光業至言劉守光凶淫縱)
(毒欲自尊大請稔其惡以咎之推為尚父乙未上至晉/陽宫召張承業諸將等議討燕之謀諸將亦云宜稔其)
(惡上令押衙戴漢超持墨制及六鎮書如幽州其辭曰/天祐八年三月二十七日天徳軍節度使宋瑶振武節)
(度使周徳威昭義節度使李嗣昭易定節度使王䖏直/鎮州節度使王鎔河東節度使尚書令晉王謹奉冊進)
(盧龍横海等軍節度檢校太尉中書令燕王為尚書令/尚父五月六鎮使至汴使亦集六月守光令有司定尚)
(父採訪/使議)是月梁祖遣都招討使楊師厚將兵三萬屯邢
州帝令李嗣昭岀師掠相衛而還秋七月帝㑹王鎔于
承天軍鎔武皇之友也帝奉之盡敬捧巵酒為夀鎔亦
捧酒醻帝鎔幼子昭誨從行因許為婚八月甲子幽州
劉守光僭稱大燕皇帝年號應天九月庚子梁祖將親
軍自洛渡河而北至相州聞帝軍未出乃止十月幽州
劉守光殺帝之行人李承勲忿其不行朝禮也十一月
辛丑燕人侵易定王䖏直來告難十二月甲子帝遣周
徳威劉光濬李嗣源及諸將率蕃漢之兵發晋陽伐劉
守光于幽州
　
　
　
　
　
　舊五代史巻二十七
　舊五代史巻二十七攷證
唐莊宗紀一及武皇之討王行瑜帝時年十一　案歐陽
　史從是書作十一吳縝纂誤據徐無黨注莊宗年四
　十三逆推之當以甲辰年生乾寧二年破王行瑜時
　當云年十二今考五代㑹要莊宗以光啟元年生年
　四十二北夢瑣言載莊宗獻王行瑜㨗年十一與薛
　歐二史俱同徐注作年四十三誤
汴將氏叔琮康懐英　案懐英本名懐貞後因避梁末
　帝諱始改名懐英是書前後統作懐英今仍其舊
周徳威宿兵于亂柳　亂柳原本作亂楊攷歐陽史作
　亂柳胡三省通鑑注云亂柳在潞州屯留縣界今改
　正
以并汾九州歸附于梁　案并汾九州通鑑作河東九
　州胡三省注云河東領并遼沁汾石忻代嵐憲九州
　附識于此
承業曰臣受命先王　案先王原本作先帝攷晉王嗣
　位之初武皇尚未追稱為帝今改正
二月壬戌　壬戌原本作丙戌今據通鑑改正
至潞州北黄碾下營　黄碾原本作黄􁀙通鑑作黄碾
　胡三省注云黄碾村在潞州潞城縣今改正
初唐龍紀元年帝纔五嵗　案歐陽史克用破孟方立
　于邢州還軍上黨置酒三垂岡時莊宗在側方五歲
　攷克用邢州之役在文徳元年今以莊宗生年計之
　當從是書作龍紀元年
周徳威乘勝攻澤州刺史王班登城拒守　案通鑑攷
　異引莊宗列𫝊云李存璋進攻澤州刺史王班棄城
　而去與是書異
徳威乃退保隰州　案通鑑作周徳威等聞梁帝將至
　乙未退保隰州是徳威之退師因梁祖之親至也是
　書不載
距柏鄉五里　五里原本作七里今據歐陽史及通鑑
　改正
梁軍以五百人争橋競案通鑑作梁軍横亘數里競前
　奪橋鎮定步兵禦之勢不能支與此㣲異
率親軍屯白馬坡　白馬坡通鑑作白馬阪
並六鎮書　六鎮原本作大鎮今據通鑑改正
十一月辛丑燕人侵易定　案通鑑作戊申燕主守光
　將兵二萬冦易定是書作辛丑與通鑑異
　
　
　
　
　
　
　
　
　
　舊五代史巻二十七攷證
欽定四庫全書
　舊五代史巻二十八
　　宋門下侍郎參知政事監修國史薛居正等撰
　唐書第四
　　莊宗紀二
天祐九年春正月庚辰朔周徳威等自飛狐東下丙戌
㑹鎮定之師進營祁溝庚子次涿州刺史劉知温以城
歸順徳威進迫幽州守光岀兵拒戰燕將王行方等以
部下四百人來奔二月庚戌朔梁祖大舉河南之衆以
援守光以陜州節度使楊師厚為招討使河陽李周彝
為副青州賀徳倫為應接使鄆州袁象先為副甲子梁
祖自洛陽趨魏州遣楊師厚李周彞攻鎮州之棗强命
賀徳倫攻蓚縣三月壬午梁祖自督軍攻棗强甲申城
陷屠之時李存審與史建瑭以三千騎屯趙州相與謀
曰梁軍若不攻蓚城必西攻深冀吾王方北伐以南鄙
之事付我輩豈可坐觀其弊乃以八百騎趨冀州扼下
博橋令史建瑭李都督分道擒生翼日諸軍皆至獲芻
牧者數百人盡殺之縱數人逸去且告晉王至矣建瑭
與李都督各領百餘騎旗幟軍號類梁軍與芻牧者雜
行暮及賀徳倫營門殺守門者縱火大呼俘斬而旋又
執芻牧者斷其手令迴梁軍乃夜遁蓚人持鉏耰白挺
追擊之悉獲其輜重(通鑑後梁紀云帝燒營夜遁迷失/道委曲行百五十里戊子旦乃至)
(冀州蓚之耕者皆荷鉏奮挺逐/之委棄軍資器械不可勝計)梁祖聞之大駭自棗强
馳歸貝州殺其將張正言許從實朱彦柔以其亡師於
蓚也梁祖先抱痼疾固是愈甚辛丑滄州都將張萬進
殺留後劉繼威自為滄帥遣人送欵於梁亦乞降於帝
戊申周徳威遣李存暉攻瓦橋關下之四月丁巳梁祖
自魏南歸疾篤故也戊申李嗣源攻瀛州抜之五月乙
夘朔周徳威大破燕軍於羊頭崗擒大將單廷珪斬首
五千餘級徳威自涿州進軍於幽州營於城下閏月己
酉攻其西門燕人出戰敗之六月戊寅梁祖為其子友
珪所弑友珪僭即帝位於洛陽秋八月朱友珪遣其將
韓勍康懐英牛存節率兵五萬急攻河中朱友謙遣使
來求援帝命李存審率師救之十月癸未帝自澤州路
赴河中遇梁將康懐英於平陽破之斬首千餘級追至
白徑嶺朱友謙㑹帝於猗氏梁軍解圍而去庚申周徳
威報劉守光三遣使乞和不報丁夘燕將趙行實來奔
天祐十年春正月丁巳周徳威攻下順州獲刺史王在
思二月甲戌朔攻下安逺軍獲燕將一十八人庚寅梁
朱友珪為其將袁象先所殺均王友貞即位於汴州丙
申周徳威報檀州刺史陳確以城降三月甲辰朔収盧
臺軍乙丑収古北口時居庸闗使胡令珪等與諸戍將
相繼挈族來奔丙寅武州刺史髙行珪遣使乞降時劉
守光遣愛將元行欽牧馬於山北聞行珪有變率戍兵
攻行珪行珪遣其弟行温為質且乞應援周徳威遣李
嗣源李嗣本安金全率兵救武州降元行欽以歸四月
甲申燕將李暉等二十餘人舉族來奔徳威攻幽州南
門壬辰劉守光遣使王遵化致書哀祈於徳威徳威戯
遵化曰大燕皇帝尚未郊天何怯劣如是耶守光再遣
哀祈徳威乃以狀聞已亥劉光濬攻下平州獲刺史張
在吉五月壬寅朔光濬進迫營州刺史楊靖以城降乙
已梁將楊師厚㑹劉守竒率大軍侵鎮州時帝之先鋒
將史建瑭自趙州率五百騎入真定師厚大掠鎮冀之
屬邑王鎔告急於周徳威徳威分兵赴援師厚移軍冦
滄州張萬進懼遂降於梁六月壬申朔帝遣監軍張承
業至幽州與周徳威㑹議軍事秋七月承業與徳威率
千騎至幽州西守光遣人持信箭一隻乞修和好承業
曰燕帥當令子弟一人為質則可是日燕將司全爽等
十一人並舉族來奔辛亥徳威進攻諸城門壬子賊將
楊師貴等五十人來降甲子五院軍使李信攻下莫州
時守光繼遣人乞降將緩帝軍隂令其將孟修阮通謀
於滄州節度使劉守竒及求援於楊師厚帝之游騎擒
其使以獻是月帝㑹王鎔於天長九月劉守光率衆夜
出遂陷順州冬十月已巳朔守光帥七百騎步軍五千
夜入檀州庚午周徳威自涿州將兵躡之壬申守光自
檀州南山而遁徳威追及大敗之獲大將李劉張景紹
及將吏八百五十人馬一百五十匹守光得百餘騎遁
入山谷徳威急馳扼其城門守光惟與親將李小喜等
七騎奔入燕城己丑守光遣牙將劉化修周遵業等以
書幣哀祈徳威庚寅守光乘城以病告復令人獻自乗
馬玉鞍勒易徳威所乗馬而去俄而劉光濬擒送守光
偽殿直二十五人於軍門守光又乘城謂徳威曰予俟
晉王至即泥首俟命祈徳威即馳驛以聞十一月已亥
朔帝下令親征幽州甲辰發晉陽己未至范陽辛酉守
光奉禮幣歸欵於帝帝單騎臨城邀守光辭以他日蓋
為其親將李小喜所扼也是夕小喜來奔帝下令諸軍
詰旦攻城壬戌梯䡴並進軍士畢登帝登燕丹塚以觀
之有頃擒劉仁㳟以獻癸亥帝入燕城諸軍畢賀十二
月庚午墨制授周徳威幽州節度使癸酉檀州燕樂縣
人執劉守光并妻李氏祝氏子繼祚以獻已夘帝下令
班師自雲代而旋時鎮州王鎔定州王處直遣使請帝
由井陘而西許之庚辰帝發幽州擄仁㳟父子以行甲
申次定州舍於關城翼日次曲陽與王處直謁北嶽祠
是日次衡唐鎮州王鎔迎謁於路天祐十一年春正月
戊戌朔王鎔以履新之日與其子昭祚昭誨奉觴上壽
置宴鎔啟曰燕王劉太師頃為隣國今欲挹其風儀可
乎帝即命主者破械引仁㳟守光至與之同宴鎔饋以
衣被飲食已亥帝發鎮州因與王鎔畋於衡唐之西壬
子至晉陽以鉏練繫仁㳟守光號令而入是日誅守光
遣大將李存霸拘送仁㳟於代州刺其心血奠告於武
皇陵然後斬之是月鎮州王鎔定州王處直遣使推帝
為尚書令初王鎔稱藩於梁梁以鎔為尚書令至是鎮
定以帝南破梁軍北定幽薊乃共推崇焉使三至帝讓
乃從之遂選日受册開霸府建行臺如武徳故事秋七
月帝親將自黄沙嶺東下㑹鎮人進軍邢洺梁將楊師
厚軍於漳東帝軍次張公橋既而禆將曹進金奔於梁
帝軍不利而退八月還晉陽天祐十二月三月梁魏博
節度使賀徳倫遣使奉幣乞盟時楊師厚卒於魏州梁
主乃割相衛澶三州别為一鎮以徳倫為魏博節度使
以張筠為相州節度使魏人不從是月二十九日夜魏
軍作亂囚徳倫於牙署三軍大掠軍士有張彦者素實
凶暴為亂軍之首迫徳倫上章請卻復六州之地梁主
不從遂迫徳倫歸於帝且乞師為援帝命馬步副總管
李存審自趙州帥師屯臨清帝自晉陽東下與存審㑹
(通鑑晉王引大軍自黄澤嶺東下與存/審㑹于臨清猶疑魏人之詐按兵不進)賀徳倫遣從事
司空頲至軍密啟張彦狂勃之狀且曰若不翦此亂階
恐貽後悔帝默然遂進軍永濟張彦謁見以銀槍効節
五百人從皆被甲持兵以自衛帝登樓諭之曰汝等在
城濫殺平人奪其妻女數日以來迎訴者甚衆當斬汝
等以謝鄴人遽令斬彦及同惡者七人軍士股慄帝親
加慰撫而退翼日帝輕裘緩䇿而進令張彦部下軍士
被甲持兵環馬而從命為帳前銀槍都衆心大服梁將
劉鄩聞帝至以精兵萬人自洹水趣魏縣帝命李存審
帥師禦之帝率親軍於魏縣西北夾河為柵六月庚寅
朔帝入魏州賀徳賀上符印請帝兼領魏州帝從之墨
制授徳倫大同軍節度令取便路赴任帝下令撫諭鄴
人軍城畏肅民心大服是時以貝州張源徳據壘拒命
南通劉鄩又與滄州首尾相應聞徳州無備遣别將襲
之遂抜其城命遼州牙將馬通為徳州刺史以扼滄貝
之路秋七月梁澶州刺史王彦章棄城而遁畏帝軍之
逼也以故將李巖為澶州刺史帝至魏縣因率百餘騎
覘梁軍之營是日隂晦劉鄩伏兵五千於河曲叢木間
帝至伏兵忽起大譟而來圍帝數十重帝以百騎馳突
奮擊梁軍辟易決圍而出有頃援軍至乃解帝顧謂軍
士曰㡬為賊所笑是月劉鄩潛師由黄澤西趣晉陽至
樂平而還遂軍於宗城初鄩在洹水數日不出寂無聲
迹帝遣騎覘之無斥候者城中亦無煙火之狀但有鳥
止於壘上時見旗幟循蝶往來帝曰我聞劉鄩用兵一
步百變必以詭計悮我使視城中乃縳旗於芻偶之上
使驢負之循堞而行得城中羸老者詰之云軍去已二
日矣既而有人自鄩軍至者言兵己趣黄澤帝遽發騎
追之時霖雨積句鄩軍倍道兼行皆腹疾足腫加以山
路險阻崖谷泥滑縁蘿引葛方得少進顛墜巖坂陷於
泥淖而死者十二三前軍至樂平糗糒將竭聞帝軍追
躡於後太原之衆在前羣情大駭鄩収合其衆還自邢
州陳宋口渡漳水而東駐於宗城時魏之軍儲已乏臨
清積粟所在鄩引軍據之周徳威初聞鄩軍之西自幽
州率千騎至土門及鄩軍東下急趨南宫知鄩軍在宗
城遣十餘騎迫其營擒斥候者斷其腕令還徳威至臨
清鄩起軍駐貝州帝率親騎次博州鄩軍於堂邑周徳
威自臨清率五百騎躡之是日鄩軍於莘縣帝營於西
西一舍城壘相望日夕交鬬八月梁將賀瓌襲取澶州
帝遣李存審率兵五千攻貝州因塹而圍之冬十月有
軍士自鄩軍來奔帝善待之乃劉鄩密令齎酖賂帝膳
夫欲寘毒於食中㑹有告者索其黨誅之天祐十三年
春二月帝知劉鄩將謀速戰乃聲言歸晉陽以誘之實
勞軍於貝州也令李存審守其營鄩謂帝已臨晉陽將
乘虚襲鄴遣其將楊延直自澶州率兵萬人㑹於城下
夜半至於南門之外城中潛出壯士五百人突入延直
之軍譟聲動地梁軍自亂遲明鄩自莘引軍至城東與
延直兵會鄩之來也李存審率兵踵其後李嗣源自魏
城出戰俄而帝自貝州至鄩卒見帝驚曰晉王耶因引
軍漸卻至故元城西李存審大軍已成列矣軍前後為
方陣梁軍於其間為圓陣四面受敵兩軍初合梁軍稍
衂再合鄩引騎軍突西南而走帝以騎軍追擊之梁步
兵合戰短兵既接帝軍皷譟圍之數重埃塵漲天李嗣
源以千騎突入其間衆皆披靡相躪如積帝軍四面斬
擊棄甲之聲聞數十里衆既奔潰帝之騎軍追至於河
上十百為羣赴水而死梁步兵七萬殱亡殆盡劉鄩自
黎陽濟奔滑州是月梁主遣别將王澶率兵五萬自隂
地闗趨晉陽急攻其城昭義李嗣昭遣將石嘉才率騎
三百赴援時安金全張承業堅守於内嘉才救援於外
檀懼乃燒營而遁追擊至隂地關時劉鄩敗於莘縣王
檀遁於晉陽梁主聞之曰吾事去矣三月乙夘朔分兵
以攻衛州壬戌刺史米昭以城降夏四月攻洺州下之
五月帝還晉陽六月命偏師攻閻寳於邢州梁主遣捉
生都將張温率步騎五百為援至内黄温率衆來奔秋
七月甲寅朔帝自晉陽至魏州八月大閲師徒進攻邢
州相州節度使張筠棄城遁去以袁建豐為相州刺史
依舊𨽻魏州邢州節度使閻寳請以城降以忻州刺史
蕃漢副總管李存審為邢州節度使以閻寳為西南面
招討使遥領天平軍節度使是月契丹入蔚州振武節
度使李嗣本䧟於契丹九月帝還晉陽梁滄州節度使
戴思逺棄城遁去舊將毛璋入據其城李嗣源帥師招
撫璋以城降乃以李存審為滄州節度使以李嗣源為
邢州節度使時契丹犯塞帝領親軍北征至代州北聞
蔚州陷乃班師(遼史太祖紀十一月攻蔚新武媯儒五/州自代北至河曲踰隂山盡有其地其)
(圍蔚州敵樓無故自壊衆/軍大譟乗之不踰時而破)是月貝州平以滄州降將毛
璋為貝州刺史自是河朔悉為帝所有帝自晉陽復至
於魏州天祐十四年二月帝聞劉鄩復収殘兵保守黎
陽遂率師以攻之不克而還是月甲午新州將盧文進
殺節度使李存矩叛入契丹遂引契丹之衆冦新州存
矩帝之諸弟也治民失政御下無恩故及於禍帝以契
丹王按巴堅與武皇屢盟於雲中約為兄弟急難相救
至是容納叛將違盟犯塞乃馳書以讓之契丹攻新州
甚急刺史安金全棄城而遁契丹以文進部將劉殷為
刺史帝命周徳威率兵三萬攻之營於城東俄而文進
引契丹大至徳威拔營而歸因為契丹追躡師徒多䘮
契丹乘勝冦幽州是時言契丹者或云五十萬或云百
萬漁陽以北山谷之間氊車毳幕羊馬彌漫盧文進招
誘幽州亡命之人教契丹為攻城之具飛梯衝車之類
畢陳於城下鑿地道起土山四面攻城半月之間機變
百端城中隨機以應之僅得保全軍民困弊上下恐懼
徳威間道馳使以聞帝憂形於色召諸將㑹議時李存
審請急救燕薊且曰我若猶豫未行但恐城中生事李
嗣源曰願假臣突騎五千以破契丹閻寳曰但當蒐選
鋭兵控制山險強弓勁弩設伏待之帝曰吾有三將無
復憂矣夏四月命李嗣源率師赴援次於淶水又遣閻
寳率師夜過祁溝俘擒而還周徳威遣人告李嗣源曰
契丹三十萬馬牛不知其數近日所食羊馬過半案巴
堅責讓盧文進深悔其來契丹勝兵散布射獵案巴堅
帳前不滿萬人宜夜出竒兵掩其不備嗣源具事以聞
(遼史太祖紀四月圍幽州不克六月乙已望城中有氣/如煙火狀上曰未可攻也以大暑霖潦班師留盧國用)
(守之是契丹主上/於六月退師矣)秋七月辛未帝遣李存審領軍與嗣
源㑹於易州步騎凡七萬於是三將同謀銜枚束甲尋
澗谷而行直抵幽州八月甲午自易州北循山而行李
嗣源率三千騎為前鋒庚子循大房嶺而東距幽州六
十里契丹萬騎遽至存審嗣源極力以拒之契丹大敗
委棄毳幕氊廬弓矢羊馬不可勝紀進軍追討俘斬萬
計辛丑大軍入幽州徳威見諸將握手流涕翼日獻㨗
於鄴九月班師帝授存審檢校太傅嗣源檢校太保閻
寳加同平章事十月帝自魏州還晉陽十一月復至魏
州十二月帝觀兵於河上時梁人據楊劉城列栅相望
帝率軍履河冰而渡盡平諸柵進攻楊劉城城中守兵
三千人帝率騎軍環城馳射又令歩兵持斧斬其鹿角
負葭葦以堙塹帝自負一圍而進諸軍鼓譟而登遂拔
其壘獲守將安彦之是夕帝宿楊劉天祐十五年春正
月帝軍徇地至鄆濮時梁主在洛將修郊禮聞楊劉失
守狼狽而還二月梁將謝彦章帥衆數萬來迫楊劉築
壘以自固又決河水瀰漫數里以限帝軍六月壬戌帝
自魏州復至楊劉甲子率諸軍涉水而進梁人臨水拒
戰帝軍小卻俄而皷譟復進梁軍漸退因乘勢而擊之
交鬬於中流梁軍大敗殺傷甚衆河水如絳謝彦章僅
得免去是月淮南楊溥遣使來㑹兵將致討於梁也秋
八月辛丑朔大閲於魏郊河東魏博幽滄鎮定邢洺麟
勝雲朔十鎮之師及奚契丹室韋吐渾之衆十餘萬部
陣嚴肅旌甲照曜師旅之盛近代為最已酉梁兖州節
度使張萬進遣使歸欵帝自魏州率師次於楊劉略地
至鄆濮而還遂營於麻家渡諸鎮列營十數梁將賀瓌
謝彦章以軍屯濮州行臺村結壘相持百餘日帝嘗以
數百騎摩壘求戰謝彦章帥精兵五千伏於堤下常以
十餘騎登堤伏兵發圍帝十數重俄而帝之騎軍繼至
攻於圍外帝於圍中躍馬奮擊決圍而出李存審兵至
梁軍方退是時帝鋭於接戰每馳騎出營存審必扣馬
進諫帝伺存審有間即䇿馬而出顧左右曰老子妨吾
戯耳至是㡬危方以存審之言為忠也十二月庚子朔
帝進軍距梁軍柵十里而止時梁將賀瓌殺騎將謝彦
章於軍帝聞之曰賊帥自相魚肉安得不亡戊午下令
軍中老㓜令歸魏州悉兵以趣汴庚申大軍毁營而進
辛酉次於臨濮梁軍捨營踵於後癸夘次胡栁陂遲明
梁軍亦至帝率親軍出視諸軍從之梁軍已成陣横亘
數十里帝亦横陣抗之時帝與李存審總河東魏博
之衆居其中周徳威以幽薊之師當其西鎮定之師當
其東梁將賀瓌王彦章全軍接戰帝以銀槍軍突入梁
軍陣中斬擊十餘里賀瓌王彦章單騎走濮陽帝軍輜
重在陣西望見梁軍旗幟皆驚走因自相蹈籍不能禁
止帝一軍先敗周徳威戰没是時陂中有土山梁軍數
萬先據之帝帥中軍至山下梁軍嚴整不動旗幟甚盛
帝呼諸軍曰今日之戰得山者勝賊已據山吾與爾等
各馳一騎以奪之帝率軍先登銀槍步兵繼進遂奪其
山梁軍紛紜而下復於土山西結陣數里時日已晡矣
或曰諸軍未齊不如還營詰朝可圖再戰閻寳進曰深
入賊境逄其大敵期於盡鋭以決雌雄况賊帥奔亡衆
心方恐今乘髙擊下勢如破竹矣銀槍都將王建及被
甲横槊進曰賊將先已奔亡王之騎軍一無所損賊衆
晡晚大半思歸擊之必破王但登山縱觀責臣以破賊
之效於是李嗣昭領騎軍自土山北以逼梁軍王建及
呼士衆曰今日所失輜重並在山下乃大呼曰奮擊諸
軍繼之梁軍大敗時元城令吳瓊貴鄉令胡装各部役
徒萬人於山下曵柴揚塵皷譟助其勢梁軍不之測自
相騰籍棄甲山積甲子命行戰塲収獲鎧仗不知其數
時帝之軍士有先入大梁問其次舍者梁人大恐驅市
人以守其殘衆奔歸汴者不滿千人帝軍遂拔濮陽
　
　
　
　
　
　
　
　
　舊五代史巻二十八
　舊五代史巻二十八攻證
唐莊宗紀二梁祖自督軍攻棗強甲申城陷屠之　甲
　申通鑑作丙戌
周徳威大破燕軍于羊頭崗　案通鑑作龍頭岡攷異
　引莊宗實録作羊頭岡
十一月己亥朔帝下令親征幽州　案歐陽史作十月
　劉守光請降王如幽州
是日誅守光　案遼史太祖紀七年正月晉王李存勗
　拔幽州擒劉守光攷遼史太祖七年即天祐十年莊
　宗以天祐十年冬始拔幽州十一年正月乃凱旋也
　遼史誤以次年事先一年書之
遣使推帝為尚書令　案通鑑攷異引唐實録云天祐
　八年晉王已稱尚書令是書作天祐十一年與唐實
　録異
是月二十九日夜　案通鑑攷異引莊宗實録作二十
　七日今攷是書賀徳倫𫝊作二十九日與此紀合
以故將李巖為澶州刺史　李巖通鑑攷異引莊宗實
　録作李嚴
決圍而岀　案通鑑作自午至申乃得出亡其七騎
遣將石嘉才　嘉才梁紀作家才唐列𫝊作家財
以袁建豐為相州刺史依舊𨽻魏州　案通鑑作四月
　晉人拔洺州以魏州都巡檢使袁建豐為洺州刺史
　八月晉人復以相州𨽻天雄軍以李嗣源為刺史與
　是書異
是月契丹入蔚州振武節度使李嗣本陷于契丹　案
　歐陽史及通鑑俱從是書作蔚州遼史太祖紀作神
　冊元年八月抜朔州擒節度使李嗣本與是書異
是月淮南楊溥遣使來㑹兵將致討于梁也　案十國
　春秋吳世家作七月晉王李存勗遣間使持帛書㑹
　兵代梁王辭以䖍州之難與是書異
按巴堅舊作阿保機今改
　舊五代史巻二十八攷證
欽定四庫全書
　舊五代史巻二十九
　　宋門下侍郎參知政事監修國史薛居正等撰
　唐書第五
　　莊宗紀三
天祐十六年春正月李存審城徳勝夾河為柵帝還魏
州命昭義軍節度使李嗣昭權知幽州軍府事三月帝
兼領幽州遣近臣李紹宏提舉府事夏四月梁將賀瓌
圍徳勝南城百道攻擊復以艨艟扼斷津渡帝馳而往
陣于北岸南城守將氏延賞告急且言矢石將盡帝以
重賄召募能破賊艦者于是獻技者數十或言能吐火
焚舟或能言禁呪兵刄悉命試之無驗帝憂于形色親從
都將王建及進曰臣請効命乃以臣索連舟十艘選効節
勇士三百人持斧被鎧鼓枻而進至中流梁樓船三層䝉
以牛革懸板為楯建及率持斧者入艨艟間斬其竹笮破
其懸楯又于上流取甕數百用竹笮維之積薪于上灌以
脂膏火發亘空又以巨艦載甲士令乘煙鼓譟梁之樓船
斷紲而下沈澄者殆半軍既得渡梁軍乃退命騎將追襲
至濮陽俘斬千計賀瓌由此飲氣遘疾而卒秋七月帝歸
晉陽八月梁將王瓚帥衆數萬自黎陽渡河營于楊村造
舟為梁以通津路冬十月帝自晉陽至魏州發徒數萬以
廣徳勝北城自是日與梁軍接戰十二月戊戌帝軍于河
南夜伏兵于潘張村梁軍寨下以騎軍掠其餉運擒其斥
候梁王瓚結陣以待帝軍以鐡騎突之諸軍繼進梁軍大
奔赴水死者甚衆瓚走北城天祐十七年春幽州民于田
中得金印文曰闗中龜印李紹宏獻于行臺秋七月梁
將劉鄩尹皓寇同州先是河中節度使朱友謙取同州以
其子令徳主留務請梁主降節梁主怒不與遂請旄節于
帝梁主乃遣劉鄩與華州節度使尹皓帥兵圍同州友謙
來告難帝遣蕃漢總管李存審昭義節度使李嗣昭代州
刺史王建及率師赴援九月師至河中朝至夕濟梁人不
意王師之至望之大駭明日約戰與朱友謙謀遲明進軍
拒梁壘梁人悉衆以出蒲人在南王師在北騎軍既接
蒲人小卻李嗣昭以輕騎抗之梁軍奔潰追斬二千餘
級是夜劉鄩收餘衆保營自是閉壁不出數日鄩遂宵
遁王師追及于渭河所棄兵仗輜重不可勝計劉鄩尹
皓單騎獲免未㡬鄩憂恚發病而卒王師畧地至奉先
嗣昭因謁唐帝諸陵而還天祐十八年春正月魏州開
元寺僧傳真獲傳國寳獻于行臺驗其文即受命于天
子孫保之八字也羣寮稱賀傳真師于廣明中遇京師
喪亂得之祕藏已四十年矣篆文古體人不之識至是
獻之時淮南楊溥西州王衍皆遣使致書勸帝嗣唐帝
位帝不從二月代州刺史王建及卒是月鎮州大將軍
張文禮殺其帥王鎔時帝方與諸將宴酒酣樂作聞鎔遇
弑遽投觶而泣曰趙王與吾把臂同盟分如金石何負
于人覆宗絶祀寃哉先是滹沱暴漲漂闗城之半溺死
者千計是歲天西北有赤祲如血占者言趙分之災至
是果驗時張文禮遣使請旄節于帝帝曰文禮之罪期
于無赦敢邀予旄節左右曰方今事繁不欲與人生事
帝不得巳而從之乃承制授文禮鎮州兵馬留後三月
河中節度使朱友謙昭義節度使李嗣昭滄州節度使
李存審定州節度使王處直邢州節度使李嗣源成徳
軍兵馬留後張文禮遥領天平軍節度使閻寳大同軍
節度使李存璋新州節度使王郁振武節度使李存進
同州節度使朱令徳各遣使勸進請帝紹唐帝位帝報
書不允自是諸鎮凡三上章勸進各獻貨幣數十萬以
助即位之費帝左右亦勸帝早副人望帝撝挹久之(九/國)
(志趙季良𫝊季良嘗夢手扶御座自謂輔佐之/象由是頗述天時人事以諷莊宗深納其言)秋七月
河東節度副使盧汝弼卒八月庚申令天平節度使閻
寳成徳兵馬留後符習率兵討張文禮于鎮州初王鎔
令偏將符習以本部兵從帝屯于徳勝文禮既行弑逆
忌鎔故將多被誅戮因遣人聞于帝欲以他兵代習歸
鎮習等懼請留帝令𫝊旨于習及别將趙仁貞烏震等
明正文禮試逆之罪且言爾等荷㦸從征盖君父之故
銜寃報恩誰人無心吾當給爾資糧助爾兵甲爾試思
之于是習等率諸將三十餘人慟哭于牙門請討文禮
帝因授習成徳軍兵馬留後以部下鎮冀兵致討于文
禮又遣閻寳以助之以史建瑭為前鋒甲子攻趙州刺
史王鋌送符印以迎閻寳遂引軍至鎮州城下營于西
北隅是月張文禮病疽而卒其子處瑾代掌軍事九月
前鋒將史建瑭與鎮人戰于城下為流矢所中而卒冬
十月己未梁將戴思逺攻徳勝北城帝命李嗣源設伏
于戚城令騎軍挑戰梁軍大至帝御中軍以禦之時李
從珂偽為梁幟奔入梁壘斧其眺樓持級而還梁軍愈
恐步兵漸至李嗣源以鐡騎三千乘之梁軍大敗俘斬
三萬計辛酉閻寳上言定州節度使王處直為其子都
幽於别室都自稱㽞後(歐陽史王處直叛附于契/丹其子都幽處直以來附)十一
月帝至鎮州城下張處瑾遣弟處琪幕客齊儉等候帝
乞降言猶不遜帝命囚之時王師築土山以攻其壘城
中亦起土山以拒之旬日之間機巧百變張處瑾令韓
正時以千騎夜突圍將入定州與王處直議事為我游
軍追擊破之餘衆保衡唐賊將彭贇斬正時以降十二
月辛未王郁誘契丹案巴堅冦幽州(契丹國志王處直/在定州以鎮定為)
(唇齒恐鎮亡而定孤乃潜使人語其子王郁使賂契丹/令犯塞以救鎮州之圍王郁説太祖曰鎮州美女如雲)
(金帛似山天皇速往則皆為亡物也不然/則為晉主所有矣太祖以為然率衆而南)遂引軍涿州
陷之又寇定州王郁遣使告急帝自鎮州率五千騎赴
之天祐十九年春正月甲午帝至新城契丹前鋒三千
騎至新樂是時梁將戴思逺乗虚以寇魏州軍至魏店
李嗣源自領兵馳入魏州梁人知其有備乃西渡洹水
䧟成安而去時契丹渡沙河而諸將相顧失色又聞梁
人内侵鄴城危急皆請旋師唯帝謂不可乃率親騎至
新城契丹萬餘騎遽見帝軍惶駭而退帝分軍為二廣
追攝數十里獲案巴堅之子時沙河水薄橋梁隘狹敵
争踐而過陷溺者甚衆案巴堅方在定州聞前軍敗退
保望都帝至定州王都迎謁是夜宿于開元寺翼日引
軍至望都契丹逆戰帝身先士伍馳擊數四敵退而結
陣帝之徒兵亦陣于水次李嗣昭躍馬奮擊敵衆大潰
俘斬數千追擊至易州獲氈裘毳幕羊馬不可勝紀時
歲且北至大雪平地五尺敵乏芻糧人馬斃踣道路纍
纍不絶帝乘勝追襲至幽州(契丹國志晉王趨望都為/契丹所圍力戰出入數四)
(不解李嗣昭引三百騎横擊之晉王始得出因縱兵奮/擊太祖兵敗遂北至易州㑹大雪彌旬平地數尺人馬)
(死者相屬/太祖乃歸)是月梁將戴思逺寇徳勝北城築壘穿塹地
道雲梯晝夜攻擊李存審極力拒守城中危急帝自幽
州聞之倍道兼行以赴梁人聞帝至燒營而遁三月丙
午王師敗于鎮州城下閻寳退保趙州時鎮州累月受
圍城中艱食王師築壘環之又決滹沱水以絶城中出
路是日城中軍出攻其長圍皆奮力死戰王師不能拒
引師而退鎮人壊其營壘取其芻糧者累日帝聞失律
即以昭義節度使李嗣昭為北面招討使進攻鎮州夏
四月嗣昭為流矢所中卒于師已卯天平節度使閻寳
卒以振武節度使李存進為北面招討使是月大同軍
節度使李存璋卒五月乙酉李存進圍鎮州營于東渡
八月梁將段凝陷衛州刺史李存儒被擒存儒本俳優
也帝以其有膂力故用為衛州刺史既而誅斂無度人
皆怨之故為梁人所襲(九國志趙季良𫝊莊宗入鄴時/兵革屢興屬邑租賦邇久一日)
(莊宗召季良切責之季良對曰殿下何時平河南莊宗/正色曰爾掌輿賦而稽緩安問我勝負乎季良曰殿下)
(方謀攻守復務急徴一旦衆心有變恐河南非/殿下所有莊宗飲容前席曰微君之言㡬失計)梁將
戴思逺又䧟共城新鄉等邑自是澶淵之西相州之南
皆為梁人所據九月戊寅朔張處球悉城中兵奄至東
垣渡急攻我之壘門時騎軍已臨賊城不覺其出李存
進惶駭引十餘人鬬于橋上賊退我之騎軍前後夾擊
之賊衆大敗歩兵數千殆無還者是役也李存進戰殁
于師以蕃漢馬歩總管李存審為北面招討使以攻鎮
州丙午夜趙將李再豐之子沖投縋以接王師諸軍登
城遲明畢入鎮州平獲處球處瑾處琪并其母及同惡
髙濛李翥齊儉等皆折足送行臺鎮人請醢而食之發
張文禮尸磔于市帝以符習為鎮州節度使烏震為趙
州刺史鎮人請帝兼領本鎮從之乃以符習遥領鎮人
請帝兼領本鎮從之乃以符習遥領天平軍節度使十
一月河東監軍張承業卒十二月以魏州觀察判官張
憲權知鎮州軍州事
同光元年春正月丙子五臺山僧獻銅鼎三言于山中
石崖間得之二月新州團練使李嗣肱卒是時以諸藩
鎮相繼上牋勸進乃命有司制置百官省寺仗衛法物
期以四月行即位之禮以河東節度判官盧質為大禮
使三月已卯以横海軍節度使内外蕃漢馬歩總管李
存審為幽州節度使潞州留後李繼韜叛送欵于梁是
月築即位壇于魏州牙城之南夏四月已巳帝昇壇祭
告昊天上帝遂即皇帝位文武臣寮稱賀禮畢御應天
門宣制改天祐二十年為同光元年大赦天下自四月
二十五日昧爽以前除十惡五逆放火行刧持杖殺人
官典犯贓屠牛鑄錢合造毒藥外罪無輕重咸赦除之
應蕃漢馬歩將校並賜功臣名號超授檢校官巳髙者
與一子六品正員官兵士並賜等第優給其戰殁功臣
各加追贈仍定諡號民年八十已上與免一子役内外
文武職官並可直言極諫無有隐諱貢選二司宜令有
司速啇量施行雲應蔚朔易定幽燕及山後八軍秋夏
税率量與蠲減民有三世已上不分居者與免雜徭諸
道應有祥瑞不用奏聞赦書有所未該委所司條奏以
聞云是歲自正月不雨人心憂恐宣赦之日澍雨溥降
初唐咸通中金水土火四星聚于畢昴太史奏畢昴趙
魏之分其下將有王者懿宗乃詔令鎮州王景崇被衮
冕攝朝三日遣臣下備儀注軍府稱臣以厭之其後四
十九年帝破梁軍于柏鄉平定趙魏至是即位于鄴宫
是月以行臺左丞相豆盧革為門下侍郎同中書門下
平章事太清宫使以行臺右丞相盧澄為中書侍郎平
章事監修國史以前定州掌書記李徳休為御史中丞
以河東節度判官盧質為兵部尚書充翰林學士承旨
以河東掌書記馮道為户部侍郎充翰林學士以魏博
鎮冀觀察判官張憲為工部侍郎充租庸使以中門使
郭崇韜昭義監軍使張居翰並為樞宻使以權知幽州
軍府事李紹宏為宣徽使以魏博節度判官王正言為
禮部尚書行興唐尹以河東軍城都虞候孟知祥為太
原尹充西京副留守以澤潞節度判官任圜為工部尚
書兼真定尹充北京副留守詔升魏州為東京興唐府
改元城縣為興唐縣貴郷縣為廣晉縣以太原為西京
以鎮州為北都是時所管節度一十三州五十閏月丁
丑以李嗣源為檢校侍中依前横海軍節度使内外蕃
漢副總管以幽州節度使李存審為檢校太師兼中書
令依前蕃漢馬步總管以河東節度使朱友謙為檢校
太師兼尚書令安國軍節度使符習加同平章事定州
節度使王都加檢校侍中是月追尊曾祖蔚州太保為
照烈皇帝廟號懿祖夫人崔氏曰昭烈皇后追尊皇祖
代州太保為文景皇帝廟號獻祖夫人秦氏曰文景皇
后追尊皇考河東節度使太師中書令晉王為武皇帝
廟號太祖詔于晉陽立宗廟以髙祖神堯皇帝太宗文
皇帝懿宗昭聖皇帝昭宗聖穆皇帝及懿祖以下為七
廟甲午契丹寇幽州至易定而還時有自鄆來者言節
度使戴思逺領兵在河上州城無守兵可襲而取之帝
召李嗣源謀曰昭義阻命梁將董璋攻迫澤州梁志在
澤潞不慮别有事生汶陽無備不可失也嗣源以為然
壬寅令嗣源率歩騎五千箝枚自河趨鄆是夜隂雨我
師至城下鄆人不覺遂乘城而入鄆州平制以李嗣源
為天平軍節度使梁主聞鄆州陷大恐乃遣王彦章代
戴思逺總兵以來拒時朱守殷守徳勝南城帝懼彦章
奔衝遂幸澶州五月辛酉彦章夜率舟師自楊村浮河
而下斷徳勝之浮橋攻南城陷之帝令中書焦彦賓馳
至楊劉固守其城命朱守殷撤徳勝北城屋木攻具浮
河而下以助楊劉是時徳勝軍食芻茭薪炭數十萬計
至是令人輦負入澶州事既倉卒耗失殆半朱守殷以
所毁屋木編栰置歩軍于其上王彦章以舟師沿流而
下各行一岸每遇轉灘水滙即中流交鬬流矢雨集或
全舟覆没一彼一此終日百戰比及楊劉殆亡其半已
已王彦章段凝率大軍攻楊劉南城焦彦賓與城守將
李周極力固守梁軍晝夜攻擊百道齊進竟不能下遂
結營于楊劉之南東西延袤十數柵六月巳亥帝親御
軍至楊劉登城望見梁軍重壕複壘以絶其路帝乃選
勇士持短兵出戰梁軍于城門外連延屈曲穿掘小壕
伏甲兵于中候帝軍至則弓弩齊發師人多傷兵不得
進帝患之問計于郭崇韜崇韜請于下流據河築壘以
救鄆州又請帝日令勇士挑戰旬日之内寇若不至營
壘必成帝善之即令崇韜與毛璋率數千人中夜往博
州濟河東晝夜督役居六日營壘將成戊子梁將王彦
章杜晏球領徒數萬晨壓帝之新壘時板築雖畢牆仞
低庳戰具未備沙城散惡王彦章列騎環城虐用其人
使步軍堙壕登堞又于上流下巨艦十餘艘扼斷濟路
自旦至午攻擊百端城中危急帝自楊劉引軍陣于西
岸城中望之大呼帝艤舟將渡梁軍遂解圍退保鄒家
口秋七月丁未帝御軍沿河而南梁軍棄鄒家口夜遁
委棄鍋甲芻糧千計戊午遣騎將李紹貽直抵梁軍壘
梁益恐又聞李嗣源自鄆州引大軍將至已未夜梁軍
拔營而遁復保于楊村帝軍屯于徳勝甲子帝幸楊劉
城巡視梁軍故壘八月壬申朔帝遣李紹斌以甲士五
千援澤州初李繼韜之叛也潞之舊將裴約以兵戍澤
州不徇繼韜之逆既而梁遣董璋率衆攻其城約拒守
久之告急于帝故遣紹斌救之未至而城巳陷裴約被
害帝聞之嗟痛不已甲戌帝自楊劉歸鄴梁以段凝代
王彦章為帥戊子凝帥衆五萬結營于王村自髙陵渡
河帝軍遇之生擒梁前鋒軍士二百餘戮于都市庚寅
帝御軍至朝城戊戌梁左右先鋒指揮使康延孝領百
騎來奔帝虚懐引見賜御衣玉帶屏人問之對曰臣竊
觀汴人兵衆不少論其君臣將校則終見敗亡趙巖趙
鵠張漢傑居中專政締結宫掖賄賂公行段凝素無武
畧一朝便見大用霍彦威王彦章皆宿將有名翻出其
下自彦章獲徳勝南城梁主亦稍奬使彦章立性剛暴
不耐凌制梁主一每發軍即令近臣監䕶進止可否悉
取監軍處分彦章悒悒形于顔色自河津失利段凝彦
章又獻謀欲數道舉軍令董璋以陜虢澤潞之衆趨石
會闗以寇太原霍彦威統闗西汝洛之衆自相衛以寇
鎮定段凝杜晏球領大軍以當陛下令王彦章張漢傑
統禁軍以攻鄆州決取十月内大舉又自滑州南決破
河堤使水東注曹濮之間至于汶陽瀰漫不絶以陷北
軍臣在軍側聞此議臣惟汴入兵力聚不不少分則無
餘陛下但待分兵領鐡騎五千自鄆州兼程直抵于汴
不旬日天下事定矣帝懌然壯之九月壬寅朔帝在朝
城凝兵至臨河南與帝之騎軍接戰是時澤潞叛衛州
黎陽為梁人所據州以西相以南寇鈔日至編户流亡
計其軍賦不支半年又王郁盧文進召契丹南侵瀛涿
又聞梁人將圖大舉帝深憂之召將吏謀其大計或曰
自我得汶陽以來湏大將固守城門之外元是賊疆細
而料之得不如失今若馳檄告諭梁人却衛州黎陽以
易鄆州指河為界約且休兵我國力稍集則議改圖帝
曰嘻行此謀則無葬地矣時郭崇韜勸帝親御六軍直
趨汴州半月之間天下可定帝曰正合朕意大丈夫得
則為王失則為寇予行計決矣又問司天監對曰今歲
時不利深入必無成功帝弗聴戊辰梁將王彦章率衆
至汶河李嗣源遣騎軍偵視至遞公鎮梁軍來挑戰嗣
源以精騎擊而敗之生擒梁將任釗田章等三百人俘
斬二百級彦章引衆保于中都嗣源飛驛告捷帝置酒
大悦曰是當決行渡河之䇿己已下令軍中將士家屬
並令歸鄴
　
　
　
　
　舊五代史巻二十九
　舊五代史巻二十九攷證
唐莊宗紀三未㡬鄩憂恚發病卒　案梁書劉鄩𫝊作
　遇酖而卒
鎮州大將張文禮殺其帥王鎔　案歐陽史作正月趙
　將張文禮弑其君鎔五代春秋作三月趙人張文禮
　殺其君鎔與是書繫二月前後互異
遂引軍涿州陷之　案契丹陷涿州在天祐十八年李
　嗣弼傳作天祐十九年紀𫝊互異
行䑓右丞相盧澄　盧澄歐陽史作盧程攷北夢𤨏言
　亦作澄今仍其舊
帝令中書焦彦賓馳至楊劉固守其城　案通鑑作帝
　令宦者焦延賓急趨楊劉與鎮使李周固守其城
六月已亥帝觀御軍至楊劉　案已亥通鑑作乙亥
帝艤舟將渡梁軍遂解圍　案歐陽史作六月及王彦
　章戰于新壘敗之据是書則王彦章因救至而解圍
　未嘗敗績也
遣騎將李紹貽　李紹貽通鑑作李紹榮
至遞公鎮　遞公鎮通鑑從莊宗實録作遞坊鎮攷是
　書明宗紀亦作遞坊惟通鑑攷異所引薛史作遞公
　今姑仍其舊
按巴堅舊作阿保機今改
　
　
　
　
　
　
　
　
　
　
　舊五代史巻二十九攷證
欽定四庫全書
　舊五代史巻三十
　　宋門下侍郎參知政事監修國史薛居正等撰
　唐書第六
　　莊宗紀四
同光元年冬十月辛未朔日有蝕之是日皇后劉氏皇
子繼岌歸鄴宫帝送于離亭歔欷而别詔宣徽使李紹
宏宰相豆盧革租庸使張憲興唐尹王正言同守鄴城
壬申帝御大軍自楊劉濟河癸酉至鄆州是夜三鼓渡
汶時王彦章守中都甲戌帝攻之中都素無城守師既
雲合梁衆自潰是日擒梁將王彦章及都監張漢傑趙
廷隠劉嗣彬李知節康文通王山興等將吏二百餘人
斬馘二萬奪馬千匹時既獲中都之㨗帝召諸將謀其
所向或言且徇兖州徐圖進取唯李嗣源曰宜急趨汴
州段凝方領大軍駐于河上假如便來赴援直路又阻
决河須自滑州濟渡十萬之衆舟檝焉能卒辦此去汴
城咫尺若晝夜兼程信宿即至段凝未起河壖夷門已
為我有矣臣請以千騎前驅陛下御軍徐進鮮不克矣
帝嘉之是夜嗣源率前軍先進翼日車駕即路丁丑次
曹州郡將出降己卯遲明前軍至汴城嗣源令左右捉
生攻封丘門梁開封尹王瓚請以城降俄而帝與大軍
繼至王瓚迎帝自大梁門入梁朝文武官屬于馬前謁
見陳叙世代唐臣陷在偽廷今日再睹中興雖死無恨
帝諭之曰朕二十年血戰蓋為卿等家門無足憂矣各
復乃位時梁末帝朱鍠己為其將皇甫麟所殺獲其首
函之以獻是日賜樂工周匝幣帛周匝者帝之寵伶也胡
栁之役陷于梁帝每思之至是謁見欣然慰接周匝因
言梁教坊使陳俊保庇之恩垂泣推薦請除郡守帝亦
許之庚辰帝御𤣥徳殿梁百官于朝堂待罪詔釋之壬
午段凝所部馬歩軍五萬解甲于封丘凝等率大將先
至請死詔各賜錦袍御馬金幣帝幸北郊撫勞降軍各
令還本營丙戌詔曰懲惡勸善務振紀綱激濁揚清須
明真偽蓋前王之令典為厯代之通規必按舊章以令
多士而有志朋僭竊位沗崇高累世官而皆受唐恩貪
爵禄而但從偽命或居台鉉或處權衡或列近職而預
機謀或當峻秩而掌刑憲事分逆順理合去留偽宰相
鄭珏等一十一人皆本朝簪組儒苑品流雖博識多聞
備明今古而修身慎行頗負祖先昩忠貞而不度安危
專利禄而全虧名節合當大辟無恕近親朕以纘嗣丕
基初平巨憝方務好生之道在行含垢之恩湯網垂仁
既務全族舜刑投裔兼貸一身爾宜自新我全大體其
為顯列不竝庶寮餘外應在周行悉仍舊貫凡居中外
咸體朕懐乃貶梁宰相鄭珏為萊州司户蕭頃為登州
司户翰林學士劉岳為均州司馬任贊房州司馬姚顗
復州司馬封翹唐州司馬李懌懐州司馬竇夢徴沂州
司馬崇政院學士劉光素密州司户陸崇安州司户御
史中丞王權隨州司户竝員外置同正員是日以梁將
段凝上疏奏梁朝權臣趙巖等竝助成虐政結怨于人
聖政惟新宜誅首惡乃下詔曰朕既殄偽庭顯平國患
好生之令含𢎞雖切于予懐懲惡之規决斷難違于衆
請況趙巖趙鵠等自朕収城數日布惠四方尚匿迹以
潛形罔悛心而革面須行赤族以謝衆心其張漢傑昨
于中都與王彦章同時俘獲此際未詳行止偶示哀矜
今既上將陳詞羣情激怒徃日既彰于僭濫此時難漏
于網羅宜寘國刑以塞羣論除妻兒骨肉外其他疎屬
僕使竝從釋放敬翔李振首佐朱温共傾唐祚屠害宗
屬殺戮朝臣既寰宇以皆知在人神而共怒敬翔雖聞
自盡未豁幽寃宜與李振竝族于市疎屬僕使竝從原
宥朱珪素聞狡蠧唯矜讒邪鬬惑人情枉害良善將清
内外須切去除況衆狀指陳亦宜誅戮契丹實喇鄂博
既棄其母又背其兄朕比重懐來厚加恩渥看同骨
肉錫以姓名兼分符竹之榮疊被頒宣之渥而乃輒辜
重惠復背明廷罔顧欺違竄歸偽室既同梟獍難貸刑
章可并妻子同戮于市其朱氏近親趙鵠正身趙巖家
属仰嚴加擒捕其餘文武職員將校一切不問是日
趙巖張希逸張漢傑張漢倫張漢融朱珪敬翔李振
及契丹實喇卾博等并其妻孥皆斬於汴橋下又詔
除毁朱氏宗廟神王偽梁二主竝降為庶人天下官
名府號及寺觀門額曽經改易者竝復舊名時帝欲
發梁祖之墓斵棺燔柩河南尹張全義上章申理帝
乃止令剗去闕室而已丁亥梁百官以誅凶族于崇
元殿立班待罪詔各復其位(洛陽縉紳舊聞記載張/全義表云伏念臣誤棲)
(惡木曽飲盗泉實有瑕疪/未䝉昭雪因下詔雪之)以樞宻使檢校太保守兵
部尚書郭崇韜權行中書事已丑御崇元殿制曰仗
順討逆少康所以誅有窮纘業承基光武所以滅新
莽咸以中興景命再造王猷經綸于草昧之中式遏
于亂畧之際朕以欽承大寳顯荷鴻休雖繼前
修固慚凉德誓平元惡期復本朝屬四海之阽
危允萬邦之推戴近者親提組練徑掃氛祅振已
墜之皇綱殄偷安之冦孽國讎方雪帝道爰開拯
編甿覆溺之艱救率土倒懸之苦粤自朱温搆逆友貞
嗣凶簒殺二君隳殘九廟虺毒久傷于宇宙狼貪肆噬
于華夷剥喪元良凌辱神主帝里動黍離之嘆朝廷多
棟橈之危棄徳崇奸窮兵黷武戰士疲勞于力役烝民
耗竭其膏腴言念于斯軫傷彌切今則已梟逆豎大豁
羣情覩厯數之有歸實神靈之匪昩得不臨深表誡馭
朽為懐將𢎞濟于艱難宜特行于赦宥應偽命流貶責
授官等已經量移者竝可復資徒流人放歸鄉里京畿
及諸道見禁囚徒大辟罪降從流流己下咸赦除之其
鄭珏等一十一人未在移復之限應扈從征討將校及
諸官員職掌節級馬歩兵士及河北諸處屯駐守戍兵
士等皆情堅破敵業茂平淮副予戡定之謀顯爾忠勤
之節竝據等第續議奬酬其有殁于王事未經追贈者
各與贈官如有子孫堪任使者竝量材録任應偽庭節
度觀察防禦團練等使及刺史監押行營將校等竝頒
恩詔不議改更仍許且稱舊銜當俟别加新命理國之
道莫若安民勸課之規宜從薄賦庶遂息肩之望冀諧
鼓腹之謡應諸道户口竝宜罷其差役各務營農所係
殘欠賦税及諸務懸欠積年課利及公私債負等其汴
州城内自収復日已前竝不在徴理之限其諸道自壬
午年十二月已前竝放北京及河北先以祅祲未平配
買征馬如有未請却官本錢及買馬不迨者可放免應
有本朝宗屬及内外文武臣寮被朱氏無辜屠害者並
可追贈如有子孫及本身逃難于諸處漂寓者並令所
在尋訪津置赴闕義夫節婦孝子順孫旌表門閭量加
賑給或鰥寡惸獨無所告者仰所在各議拯救民年過
八十者免一子從征其有先投過偽庭將校官吏等一
切不問云甲午以樞密使檢校太保守兵部尚書太原
縣男郭崇韜為開府儀同三司守侍中監修國史兼真
定尹成徳軍節度使依前樞密使太原郡侯仍賜鐡劵
乙未詔宰相豆盧革權判吏部上銓御史中丞李徳休
權判東西銓事丙申滑州留後檢校太保段凝可依前
滑州留後仍賜姓名紹欽以金紫光禄大夫檢校司空
守輝州刺史杜晏球為檢校司徒依前輝州刺史仍賜
姓名紹虔詔處斬隨駕兵馬都監夏彦朗于和景門外
時宦官怙寵廣侵占居人第舍郭崇韜奏其事乃斬彦
朗以徇丁酉賜百官絹二千匹錢二百萬職事絹一千
匹錢百萬戊戌以竭忠啟運匡國功臣天平軍節度使
開府儀同三司檢校太傅兼侍中蕃漢馬歩總管副使
隴西郡侯李嗣源為依前檢校太傅兼中書令天平軍
節度使特進封開國公加食邑實封餘如故以開府儀
同三司檢校太傅北都留守興聖宫使判六軍諸衛事
李繼岌為檢校太尉同平章事充東京留守詔御史臺
班行内有欲求外職或要分司各許于中書投狀奏聞
己亥宴勲臣于崇元殿梁室故將咸預焉帝酒酣謂李
嗣源曰今日宴客皆吾前日之勍敵一旦同㑹皆卿前
鋒之力也梁將霍彦威戴思逺等皆伏陛叩頭帝因賜
御衣酒噐盡歡而罷齊州刺史孟璆上章請死詔原之
璆初事帝為騎將天祐十三年帝與劉鄩莘縣對壘璆
領七百騎奔梁至是來請罪帝報之曰爾當吾急引七
百騎投賊何面目相見璆惶恐請死帝恕之未幾移貝
州刺史庚子帝畋于汴水之陽十一月辛丑朔有司奏
河南州縣見使偽印望追毁改鑄從之以光禄大夫檢
校太傅左金吾上將軍兼領左龍武軍事汾州刺史李
存渥為滑州節度使加特進同平章事以雜指揮散員
都部署特進檢校太傅忻州刺史李紹榮為徐州節度
使以滑州兵馬留後檢校太保李紹欽為兖州節度使
壬寅鳯翔節度使秦王李茂貞遣使賀収復天下癸卯
河中節度使西平王朱友謙來朝乙已賜友謙姓改名
繼麟帝令皇子繼岌兄事之以捧日都指揮使博州刺
史康延孝為鄭州防禦使檢校太保賜姓名繼琛以宋
州節度使檢校太尉平章事袁象先依前為宋州節度
使仍賜姓名紹安以許州匡國軍節度使檢校太尉同
平章事温韜依前許州節度使仍賜姓名紹沖丁未日
南至帝不受朝賀戊申中書門下上言以朝廷兵革雖
寧支費猶闕應諸寺監各請置卿少卿監祭酒司業各
一員博士兩員餘官並停唯太常寺事闗大禮大理寺
事闗刑法除太常博士外許更置丞一員其王府及東
宫官司天五官正奉御之屬凡闗不急司存並請未議
除授其諸司郎中員外應有雙曹者且置一員左右常
侍諫議大夫給事中起居郎起居舍人補闕拾遺各置
一半三院御史仍委御史中丞條理申奏其停罷朝官
仍各録名銜具罷任時日留在中書候見任官滿二十
五箇月並據資品却與除官其西班上將軍已下仍望
宣示樞密院斟酌施行從之時議者以中興之朝事宜
恢廓驟兹自弱頓失物情已酉詔應隨處官吏務局員
寮諸軍將校等如聞前例各有進獻直貢章奏不唯䙝
黷于朝廷實且傍滋于誅斂並宜止絶以肅化風又詔
左降均州司馬劉岳有母年踰八十近聞身故凖故事
許歸候三年喪服闋如未量移即却赴貶州壬子詔取
今月二十四日幸洛京以十二月二十三日朝獻太㣲
宫二十四日朝獻太廟二十五日有事于南郊癸未中
書門下奏應隨駕及在京有帶兼官者並望落下只守
本官從之乙卯以特進檢校太傅開封尹判六軍諸衛
事充功徳使王瓚為宣武軍節度副使權知軍州事丁
已以銀青光禄大夫尚書左丞趙光𦙍為中書侍郎平
章事集賢殿大學士以朝散大夫禮部侍郎韋説守本
官同平章事以吏部侍郎史館修撰判館事盧文度為
兵部侍郎充翰林學士以右散騎常侍充𢎞文館學士
判館事馮錫嘉為户部侍郎知制誥充翰林學士以翰
林學士守尚書膳部員外郎劉昫為比部郎中知制誥
依前充職以扈鑾書制學士行尚書倉部員外郎趙鳯
為倉部郎中知制誥充翰林學士以左拾遺于嶠守本
官充翰林學士戊午以中書侍郎平章事豆盧革判租
庸使兼諸道鹽鐡轉運等使新羅王金朴英遣使貢方
物己未以洛京留守判六軍諸衛事守太尉兼中書令
河南尹魏王張全義為檢校太師守中書令餘如故以
荆南節度使檢校太師守中書令渤海王高季興依前
檢校太師守中書令餘如故庚申以工部尚書真定尹
北都副留守知留守事任圜為檢校吏部尚書兼御史
大夫充成徳軍節度使行軍司馬知軍府事安義軍節
度使李繼韜入見待罪詔釋之辛酉以宣化軍留後檢
校太傅戴思逺權知青州軍州事檢校司空左監門上
將軍安崇阮並檢校舊官却復本任以鎮國軍留後檢
校太傅霍彦威為保義軍節度留後以權知威化軍留
後檢校司徒高允貞權知鎮國軍留後以權知河陽留
後檢校太保張繼業依前權知河陽留後以鄜延兩鎮
節度使檢校太師兼中書令西平王高萬興依前鄜延
節度使仍封北平王襄州節度使檢校太傅平章事孔
勍依前襄州節度使餘如故以永平軍節度使行大安
尹檢校太保張筠為西都留守行京兆尹以晉州節度
使檢校太保劉玘邠州節度使檢校太保韓㳟安州節
度使檢校太保朱漢賓並檢校舊官却復本任壬戌以
左金吾衛大將軍史敬鎔為左街使右金吾衛大將軍
李存確為右街使甲子車駕發汴州十二月庚午朔車
駕至西京是日有司自石橋具儀仗法物迎引入于大
内辛未以百官初到放三日朝參壬申以祖庸使刑部
侍郎太清宫副使張憲為檢校吏部尚書充北京副留
守知留守事太原尹詔改取來年二月一日行郊禮戊
寅詔徳勝寨莘縣楊劉口通津鎮胡栁陂皆戰陣之所
宜令逐處差人収掩戰士骸骨量備祭奠以慰勞魂詔
改偽梁永平軍大安府復為西京京兆府改宋州宣武
軍為歸徳軍汴州開封府復為宣武軍華州感化軍為
鎮國軍許州匡國軍復為忠武軍華州宣義軍復為義
成軍陜府鎮國軍復為保義軍耀州静勝軍復為順義
軍潞州匡義軍復為安義軍朗州武順軍復為武貞軍
延州為彰武軍鄧州為威勝軍晉州為建雄軍安州為
安逺軍淮南楊溥遣使賀登極稱大呉國主書上大唐
皇帝(十國春秋呉世家云唐以滅梁來告始稱詔我國/不受唐主隨易書用敵國禮曰大唐皇帝致書于)
(呉國主王遣司農卿盧蘋獻金噐二百兩銀噐三千兩/羅錦一千二百疋龍腦香五斤龍鳯絲鞵一百事于唐)
(又遣使張景報聘稱大呉國主/上書大唐皇帝辭禮如牋表)已卯禁屠牛馬庚辰御
史臺上言請行用本朝律令格式今訪聞唯定州有本
朝法書望下本州寫副本進納從之辛已詔貶安義軍
節度使李繼韜為登州長史尋斬于天津橋下再謀叛
故也甲申淮南楊溥奚首領李紹威並遣使朝貢乙酉
以翰林學士承㫖盧質權知汴州軍府事以禮部尚書
崔沂為尚書左丞判吏部尚書銓事以兵部侍郎崔協
為吏部侍郎以刑部侍郎充集賢殿學士判院事盧文
紀為尚書兵部侍郎依前充集賢殿學士判院事丁亥
澤州刺史董璋上言潞州軍變李繼逹領兵出城自刎
而死節度副使李繼珂已安撫軍城已丑有司上言上
辛祈糓于上帝請奉高祖神堯皇帝配孟夏雩祀請奉
太宗文皇帝配季秋大享于明堂請奉太祖武皇帝配
冬至日祀圜丘請奉獻祖文皇帝配孟冬祭神州地祇
請奉懿祖昭聖皇帝配従之辛夘亳州太清宫道士上
言聖祖𤣥元皇帝殿前枯檜再生一枝畫圖以進詔曰
當聖祖舊殿生枯檜新枝應皇家再造之期顯大國中
興之運同上林仆栁祥既叶于漢宣比南頓嘉禾瑞更
超于光武宜標史冊以示寰瀛云(五代會要唐高祖神/堯皇帝武徳二年枯)
(檜重華至安禄山僭號萎瘁𤣥宗自蜀歸/京枝葉復盛至是再生一枝長二尺餘)壬辰幸伊闕
已已以中書舍人崔居儉為刑部侍郎充史館修撰判
館事甲午以租庸副使光禄大夫檢校司徒守衛尉卿
孔謙為鹽鐡轉運副使
　
　
　
　
　
　
　舊五代史巻三十
　舊五代史巻三十考證
唐莊宗紀四以趙光𦙍為中書侍郎平章事集賢殿大
　學士　案歐陽史作趙光𦙍為中書侍郎不載大學
　士銜與是書詳畧異
甲子車駕發汴州十二月庚午朔車駕至西京　案歐
　陽史作甲子如京洛庚午至自汴州是書作西京盖
　其時未改永平軍為西京故尚仍梁制稱洛陽為西
　京也又通鑑考異云諸書但謂之洛京未嘗詔改西
　京為洛京至同光三年始詔依舊以洛京為東都或
　者以永平為西京時即改梁西京為洛京而史脱其
　文也歐陽史於元年冬即書洛京未審所據
詔改偽梁永平軍大安府復為西京京兆府　案歐陽
　史作十一月辛酉復永平軍為西都與是書日月互
　異
實喇鄂博舊作撒刺阿撥今改
　舊五代史巻三十考證
欽定四庫全書
　舊五代史巻三十一
　　宋門下侍郎參知政事監修國史薛居正等撰
　唐書第七
　　莊宗紀五
同光二年春正月庚子朔帝御明堂殿受朝賀仗衛如
式壬寅南郊禮儀使太常卿李燕進太廟登歌酌獻樂
舞名懿祖室曰昭徳之舞獻祖室曰文明之舞太祖室
曰應天之舞昭宗室曰永平之舞甲辰幽州上言契丹
入冦至瓦撟(契丹國志時契丹日益强盛遣/使就唐求幽州以處盧文進)以天平軍
節度使李嗣源為北面行營都招討使陜州畱後霍彦
威為副率軍援幽州已巳故宣武軍節度副使權知軍
州事檢校太傅王瓚贈太子太師丁未詔改朝元殿復
為明堂殿又改崇勲殿為中興殿戊申以振武軍節度
使檢校太傅同平章事李存霸權知潞州畱後以知保
大軍軍州事高允韜為檢校太保庚戌以涇原節度使
充奏王府諸道行軍司馬開府儀同三司檢校太尉兼
侍中李從曮為檢校太尉兼中書令依前涇原節度使
充奏王府諸道行軍司馬詔改應順門為永曜門太平
門為萬春門通政門為廣政門鳳明門為韶和門萬春
門為中興門解卸殿為端明殿是日詔曰皇綱已正紫
禁方嚴凡事内官不合更居外地詔諸道應有宦官不
計高低並仰逐處并家口發遣赴闕不得輒有停滯帝
龍潛時寺人數已及五百至是合諸道赴闕者約千餘
人皆給賜優贍服玩華侈委之事務付以腹心唐時宦
官為内諸司使務諸鎮監軍出納王命造作威福昭宗
以此亡國及帝奄有天下當知戒彼前車以為殷鑒一
朝復興兹弊議者惜之新羅王金朴英遣使朝貢辛亥
中書門下奏準本朝故事諸王内命婦宰臣學士中書
舍人諸道節度防禦團練使畱後官告即中書帖官告
院索綾紙褾軸下所司書冩印署畢進入宣賜其文武
兩班及諸道官員並奏薦將校並合于所司送納朱膠
綾紙價錢伏自偽梁不分輕重並從官給今後如非前
件事例請官中不給告勅其内司大官侍衛將校轉官
即不在此限從之壬子蜀主王衍致書于帝稱有詐為
天使馳報收復汴州者詔捕之不獲癸丑有司奏郊祀
前二日迎祔高祖太宗懿祖獻祖太祖神主于太廟議
者以中興唐祚不宜以追封之祖雜有國之君以為昭
穆自懿祖巳下宜别立廟于代州如後漢南陽故事可
也幽州北面軍前奏契丹還塞詔李嗣源班師鳳翔節
度使秦王李茂貞上表請行藩臣之禮帝優報之甲寅
帝于中興殿面賜郭崇韜鐡劵有司上言皇太后到闕
皇帝合于銀臺門内奉迎詔親至懷州奉迎中書奏自
二十三日後散齋内車駕不合遠出詔改至河陽奉迎
以禮部尚書興唐尹王正言依前禮部尚書充租庸使
乙卯渤海國遣使貢方物幽州奏媯州山後十三寨百
姓却復新州戊午以前太子少師薛廷珪為檢校户部
尚書太子少師致仕以前太子賓客封舜卿為太子少
保致仕以前太子賓客李文規為户部侍郎致仕詔鹽
鐡度支户部並委租庸使管轄庚申四方館上言請今
後除隨駕將校及外方進奉専使文武班三品已上官
可以内殿對見其餘並詣正衙以申常禮從之車駕幸
河陽奉迎皇太后辛酉帝侍皇太后至文武百寮迎于
上東門是日河中府上言稷山縣割隸絳州以太僕卿
李紓為宗正卿以衛尉卿楊遘為太僕卿西京昭應縣
華清宫道士張沖虚上言天尊院枯檜重生枝葉乙丑
有司上言南郊朝享太廟舊例親王充亞獻終獻行事
乃以皇子繼岌為亞獻皇弟存紀為終獻丙寅帝赴明
堂殿致齋丁卯朝饗于太微宫戊辰饗太廟是日赴南
郊二月已巳朔親祀昊天上帝于圜丘禮畢宰臣率百
官就次稱駕還御五鳳樓宣制大赦天下應同光二年
二月一日昧爽已前所犯罪無輕重常赦所不原者咸
赦除之十惡五逆屠牛鑄錢故殺人合造毒藥持杖行
刧官典犯贓不在此限應自來立功將校各與轉官仍
加賞給文武常參官節度觀察防禦刺史軍主都虞候
指揮使父母亡殁者並與追贈在者各與加爵増封諸
藩鎮各賜一子出身仍封功臣名號畱後刺史官高者
加階爵一級官卑者加官一資應本朝内外臣寮被朱
氏殺害者特與追贈應諸州府不得令富室分外收貯
見錢禁工人鎔錢為銅器勿令商人載錢出境近年已
來婦女服飾異常寛博倍費縑綾有力之家不計卑賤
悉衣錦繡宜令所在糾察應有百姓婦女曽經俘擄他
處為婢妾者一任骨肉識認男子曽被刺面者給與憑
據放逐營生召天下有能以書籍進納者各等第酬奬
仰有司速檢勘天下户口正額墾田實數待憑條理以
息煩苛是日風景和暢人胥悦服議者云五十年來無
此盛禮然自此權臣愎戾伶官用事吏人孔謙酷加賦
斂赦文之所原放謙復刻剥不行大失人心始于此矣
庚午租庸使孔謙奏諸道剛運客旅多于私路茍免啇
税請令所在關防嚴加捉搦從之癸酉宰臣豆盧革率
百官上尊號曰昭文睿武至徳光孝皇帝凡三上表從
之申戌詔曰汴州元管開封浚儀封丘雍丘尉氏陳畱
六縣偽庭割許州鄢陵扶溝陳州太康鄭州陽武中牟
曹州考城等縣屬焉其陽武匡城扶溝考城四縣宜今
且隸汴州餘還本部丙子以隨駕參謀耿瑗為司天監
丁丑以光禄大夫檢校司徒李筠為右騎衛上將軍戊
寅幸李嗣源第作樂盡歡而罷己卯以河中節度使冀
王李繼麟兼安邑解縣兩池𣙜鹽使辛已以檢校太師
守尚書令河南尹判六軍諸衞事魏王張全義為守太
尉兼中書令河陽節度使河南尹改封齊王以開府儀
同三司守尚書令秦王李茂貞依前封秦王餘如故仍
賜不拜不名(五代會要太常禮院奏李茂貞封冊之命/宜准故襄州節度使趙匡凝之例施行秦)
(王受冊自備革輅一乘載冊犢車/一乘并本品鹵簿鼓吹如儀從之)是日帝幸左龍武軍
癸未宰臣豆盧革率百官上表請立中宫制以魏國夫
人劉氏為皇后仍令所司擇日備禮冊命丁亥以天平
軍節度使蕃漢總管副使開府儀同三司檢校太傅兼
中書令李嗣源為檢校太尉依前天平軍節度使加實
封百户並賜鐡劵以前安國軍節度副使檢校太保左
衛上將軍李存乂為晉州節度使檢校太傅以北京皇
城畱守檢校太保左威衛上將軍李存紀為邢州節度
使加檢校太傅以蕃漢馬步都虞候兼東京馬步軍都
指揮使檢校太保朱守殷為振武節度使加檢校太傅
戊子以前右龍武軍都虞候守左龍武大將軍李詔竒
為鄭州防禦使以楚州防禦使張繼孫為汝州防禦使
已丑以振武軍節度使權安義畱後檢校太傅平章事
李存霸為潞州節度使以捧日都指揮使鄭州防禦使
李紹琛為陜州節度使以成徳軍馬步軍都指揮使右
監門衛大將軍毛璋為華州節度使壬辰樞宻使郭崇
韜再上表請退樞宻之識優詔不允癸已詔曰皇太后
母儀天下子視羣生當别建宫闈顯標名號冀因稱謂
益表尊嚴宜以長夀宫為名樞宻使郭崇韜奏時務利
便一十五件優詔褒美甲午奚王李詔威吐渾李詔魯
皆貢駞馬丁酉以武安軍衙内馬步軍都指揮使昭州
刺史馬希範為永州刺史檢校太保癸夘以光禄大夫
檢校左僕射行太常卿李燕為特進檢校司空依前太
常卿以御史中丞李徳休為兵部侍郎以吏部侍郎崔
協為御史中丞三月甲辰故河陽節度使王師範贈太
尉乙巳以滄州節度使檢校太傅同平章事符習為青
州節度使以北京衙内馬步軍都指揮使右領軍衛大
將軍李紹斌為滄州節度使鎮州奏契丹犯塞詔李嗣
源率師屯邢州丙午以荆南節度使守中書令渤海王
高季興依前檢校太師兼尚書令封南平王以幽州節
度行軍司馬李存賢依前檢校太保為幽州節度使中
書門下上言近以諸州奏薦令録頗亂規程請今後節
度使管三州巳上每年許奏管内官三人如管三州巳
下只奏兩人仍須課績尤異方得上聞防禦使只許奏
一人刺史無奏薦之例從之巳酉以太子少保李琪為
刑部尚書庚戌幽州奏契丹冦新城是日詔諸軍將校
自檢校司空以下宜賜叶謀定亂匡國功臣自檢校僕
射尚書常侍及諫議大夫並賜忠果拱衞功臣初帶憲
銜者並賜忠烈功臣節級長行並賜扈蹕功臣中書門
下上言州縣官在任考滿即具關申送吏部格式本道
不得差攝官替正官從之(五代會要同光二年中書門/下奏刺史縣令有政績尤異)
(為衆所知武招復户口能増加賦税者或辨雪寃獄能/拯人命者或去害物之積弊立利世之新規有益時政)
(為衆所推者即仰本處逐件分明聞奏當儀奬擢或在/任貪猥誅戮生靈公事不治為政怠惰亦知懲罰其州)
(縣官任滿三考即具闕中送吏部格式侯勑/除銓注其本道不得差攝官替正授者從之)有司上言
皇帝四月一日御文明殿受冊徽號合服衮冕御殿前
一日散齋於内殿從之是日李嗣源上表乞退兵權詔
不允日時伶人景進用事閹官竸進故重臣憂懼拜章
請退癸丑左諫議大夫竇専上言請廢租庸使名目事
歸三司疏奏不服唐州奏木連理詔先省員官除巳别
授官外其左散騎常侍李文矩等三十人却復舊官太
子詹事石戩等五人宜以本官致仕將作少監岑保嗣
等十四人續勅處分丙辰責授萊州司户鄭班等一十
一人並量移近地尚書户部侍郎知貢舉趙頎卒以中
書舍人裴皥權知貢舉禁用鉛錫錢丁巳中書門下奏
懿祖陵請以永興為名獻祖陵請以長寜為名太祖陵
請以建極為名從之淮南楊溥遣使貢賀郊天禮物(十/國)
(春秋吳世家王遣右衛上將軍許確進賀郊天録二十/兩錦綺羅一千二百疋細茶五百斥象牙四株犀角十)
(株於/唐)戊午詔應南郊行事官並付三銓磨勘優與處分
巳未以大理卿張紹珪充制置安邑解縣兩池榷鹽使
辛左龍武軍以皇子繼岌代張全義判六軍諸衛事故
也癸亥以彰武保大等軍節度使北平王高萬興可依
前延州鄜州節度使檢校太保兼中書令北平王甲子
幸東宅夏四月己巳朔帝御文明殿具兖冕受冊尊號
曰昭文睿武至徳光孝皇帝壬申以成徳軍節度行軍
司馬權知府事任圜為檢校石僕射權北面水陸轉運
制置使甲戌以順義軍畱後華温琪依前檢校太保充
畱後乙亥以天策上將軍武安等軍節度使守太師中
書令楚王馬殷可依前守太師兼尚書令詔在京諸道
節度使刺史令各歸本任丁丑以前幽州節度使内外
藩漢馬步總管檢校太師兼中書令李存審為宣武軍
節度使餘如故巳夘帝御文明殿冊魏國夫人劉氏為
皇后庚辰賜郭彦威姓名曰紹真癸未以宋州節度使
李繼安依前檢校太尉同平章事宋州節度使以許州
節度使李繼沖依前檢校太尉同平章事宋州節度使
以襄州節度使孔勍依前檢校太傅同平章事襄州節
度使甲午以樞宻副使通議大夫行内侍省内侍宋唐
王為左監門衛將軍同正依前樞宻副使以内客省使
通議大夫行内侍省内侍楊希朗為右監門衛將軍同
正依前内客省使並賜推忠匡佐功臣車駕幸龍門丙
戌囘鶻遣使貢方物巳丑以夏州節度使李仁福依前
檢校太師兼中書令夏州節度使封朔方王以朔方河
西等軍節度使韓洙依前檢校太傅兼侍中充朔方河
西等軍節度使靈鹽威警雄涼甘肅等州觀察使辛卯
以宣徽南院使判内侍省兼内局特進左監門將軍同
正李紹宏為右領軍衛上將軍癸巳以靜江軍節度使
扶風郡王馬賨為檢校太師兼中書令依前靜江軍節
度使以朗州節度使馬希振為檢校太傅兼侍中依前
朗州節度使鳳翔節度使秦玉李茂貞薨丙申潞州小
校楊立據城叛以李嗣源為招討使陜州畱後李紹真
為副率師以討之
　
　
　
　
　
　
　
　
　
　舊五代史巻三十一
　舊五代史巻三十一攷證
唐莊宗紀五開府儀同三司守尚書令秦王李茂貞
　秦王通鑑作岐王
鎮州奏契丹塞詔李嗣源率師屯邢州　案通鑑詔横
　海節度使李紹斌北京指揮使李從珂帥騎兵分道備
　之與是書異
靈鹽威警雄涼甘肅等州觀察使　案威警疑當作威
　涇攷通鑑注云警州在涇原西今仍其舊
　
　
　
　
　
　
　
　舊五代史巻三十一攷證
欽定四庫全書
　舊五代史巻三十二
　　宋門下侍郎參知政事監修國史薛居正等撰
　唐書第八
　　莊宗紀六
同光二年夏五月己亥帝御文明殿冊齊王張全義爲
太尉禮畢全義赴尚書首領事左諫議大夫竇專不降
階爲御史所劾專援引舊典宰相不能詰寢而不行庚
子太常卿李燕卒壬寅以教坊使陳俊爲景州刺史内
園使儲德源爲憲州刺史皆梁之伶人也初帝平梁俊
與德源皆爲寵伶周匝所薦帝因許除郡郭崇韜以爲
不可伶官言之者衆帝密召崇韜謂之曰予已許除郡
經年未行我慙見二人卿當屈意行之故有是命(清異/録同)
(光旣即位猶襲故態身預俳優尚方進御中/褁名品日新今伶人所頂尚有傳其遺製者)甲辰以兖
州節度使李紹欽依前檢校太保兖州節度使進封開
國侯以邠州節度使韓恭依前檢校太保邠州節度使
進封開國伯丙午以福建節度使閩王王審知依前檢
校太師守中書令福建節度使戊申幸郭崇韜第己酉
詔天下收拆防城之具不得修濬池隍以西都畱守京
兆尹張筠依前檢校太保充西都畱守甲寅以滄州節
度使李紹斌充東北面招討使以兖州節度李紹欽爲
副招討使以宣徽使李紹宏爲招討都監率大軍渡河
而北時幽州上言契丹將冦河朔故也乙卯潞州叛將
楊立遣使健步奉表乞行赦宥帝令樞密副使宋唐玉
賫勑書招撫幽州上言契丹營于州東南丙辰渤海國
王大諲譔遣使貢方物以澶州刺史李審益爲幽州行
軍司馬蕃漢内外都知兵馬使辛酉故澤潞節度使丁
㑹贈太師詔割復州爲荆南屬郡壬戌以權知鳯翔軍
府事涇州節度使李曮爲起復雲麾將軍右金吾大將
軍同正依前檢校太尉兼中書令充鳯翔節度使乙丑
以權知歸義軍畱後曹義金爲歸義軍節度使沙州刺
史檢校司空丙寅李嗣源奏收復潞州幽州上言新授
宣武軍節度使李存審卒六月甲戌中書侍郎兼吏部
尚書平章事𢎞文館大學士豆盧革加右僕射餘如故
侍中監修國史兼樞密使鎭州節度使郭崇韜進爵邑
加功臣號中書侍郎平章事集賢殿大學士趙光𦙍加
兼戶部尚書禮部侍郎平章事韋説加中書侍郎宋州
奏節度使李紹安卒丙子李嗣源遣使部送潞州叛將
楊立等到闕並磔于市潞州城峻而隍深至是帝命剗
平之因詔諸方鎭撤防城之備焉丁丑有司上言洛陽
己建宗廟其北京太廟請停從之甲申以衞國夫人韓
氏爲淑妃燕國夫人伊氏爲德妃仍令所司擇日冊命
故河東節度副使守左諫議大夫李襲吉贈禮部尚書
故河東節度副使禮部尚書蘇循贈左僕射故河東觀
察判官檢校右僕射司馬揆贈司空故河東畱守判官
工部尚書李敬義贈右僕射丙戌以順義軍節度使李
令錫爲許州節度使以前保義軍畱後李紹眞爲徐州
節度使以徐州節度使李紹榮爲宋州節度使戊子汝
州防禦使張繼孫賜死于本郡繼孫卽齊王張全義之
假子也本姓郝氏爲兄繼業等訟其隂事故誅之(冊府/元龜)
(載張繼業爲河陽兩使畱後荘宗冋光二年六月繼業/上疏稱弟繼孫本姓郝有母尚在父全義養爲假子令)
(管衙内兵士自皇帝到京繼孫私藏兵甲招置部曲砍/圖不軌兼私家淫縱無别無義臣若不自陳恐累家族)
(勑曰有善必賞所以勸忠孝之方有惡必誅所以絶姦/邪之迹其或罪狀騰于衆口醜行布于近親須舉朝章)
(冀明國法汝州防禦使張繼孫本非張氏子孫自小丐/飬以至成立備極顯榮而不酬撫育之㤙履謙恭之道)
(擅行威福常恣姦兇侵奪父權惑亂家事縱鳥獸之行/畜梟獍之心有識者所不忍言無賴者實為其黨而又)
(横征暴斂虐法峻刑藏兵器于私家殺平人于廣陌罔/思悛改難議矜容宜竄逐于遐方仍還歸于姓氏俾我)
(勲賢之族永除汚穢之風凡百臣僚宜體朕命可貶房/州司户參軍同正兼勒復本姓尋賜自盡仍籍没資産)
己丑以回鶻可汗仁美爲英義可汗詔改輝州爲單州
庚寅故左僕射裴樞右僕射裴贄崔逺並贈司徒故静
海軍節度使獨孤損贈司空故吏部尚書陸扆贈右僕
射故工部尚書王溥贈右僕射裴樞等六人皆前朝宰
輔爲梁祖所害于白馬驛至是追贈焉壬辰以天平軍
節度使蕃漢總管副使開府儀同三司檢校太尉兼中
書令李嗣源爲宣武軍節度使蕃漢馬步總管餘如故
甲午以樞密使特進左領軍衞上將軍知内侍省事張
居翰爲驃騎大將軍守左驍衞上將軍進封開國伯賜
功臣號秋七月戊戌朔故宣武軍節度使李存審男彥
超進其父牙兵八千七百人已亥中書門下奏每年南
郊壇四祠祭太微宫五薦獻竝宰臣攝太尉行事惟太
廟遣庶僚行事此後太廟祠祭亦望差宰臣行事從之
乙已汴州雍丘縣大風拔木傷稼曹州大雨平地水三
尺丙午以襄州節度使孔勍爲潞州節度使李存霸爲
鄆州節度使乙酉幸龍門之雷山祭天神從北俗之舊
事也辛亥以鄆州副使李紹珙爲襄州畱後以前澤州
刺史董璋爲邠州畱後戊午西川王衍遣偽署户部侍
郎歐陽彬來朝貢稱大蜀皇帝上書大唐皇帝庚申以
應州爲雲州屬郡昇新州爲威塞軍節度使以嬀儒武
等州爲屬郡壬戌皇子繼岌妻王氏封魏國夫人幽州
奏契丹按巴堅東攻渤海八月己已詔洛京應有隙地
任人請射修造有主者限半年令本主自修蓋如過限
不見屋宇許他人占射(五代㑹要載此詔云藩方侯伯/内外臣僚于京邑之中無安居)
(之所亦可請/射各自修營)辛未北京副畱守太原尹孟知祥加檢校
太傅增邑賜功臣號帝畋于西苑癸酉以租庸副使守
衞尉卿孔謙爲租庸使以右威衞上將軍孔循爲租庸
副使甲戌以權知汴州軍州事翰林學士承旨戶部尚
書盧質爲兵部尚書依前翰林學士承旨仍賜論思匡
佐功臣丙子以雲州刺史鴈門以北都知兵馬使安元
信爲大同軍節度畱後以隰州刺史張廷裕爲新州威
塞軍節度畱後丁丑樞密使郭崇韜上表請退不允戊
寅租庸使守禮部尚書王正言罷使守本官辛已詔諸
道節度觀察防禦團練使刺史竝于洛陽修宅一區中
書門下上言請今後諸道除節度副使雨使判官外其
餘職員并諸州軍事判官各任本處奏辟從之(五代會/要同光)
(二年八月八日中書門下奏諸道除節度使及兩使判/官除授外其餘職員并軍事判官伏以翹車著詠戔帛)
(垂文武重弓旌以光尊俎由是副已知之薦成接士之/榮必當備悉行藏習知才行允奉幕中之畫以稱席上)
(之珍爰自僞梁頗乖斯義皆從除授以佐藩宣因縁多/事之秋慮爽得人之選將期推擇式示更張今後諸道)
(除節度副使判官兩使除授外其餘職員并諸州軍判/官等竝任本道本州各當辟舉其軍事判官仍不在奏)
(官之/限)汴州奏大水損稼癸未租庸使孔謙進封㑹稽縣
男仍賜豐財贍國功臣淮南楊溥遣使貢方物宋州大
水鄆曹等州大風雨損稼丁亥中書門下侍郎奏請差
左丞崔沂吏部侍郎崔貽孫給事中鄭韜光李光序吏
部員外郎盧損等同詳定選司長定格循資格十道圖
從之(五代會要同光二年八月中書門下奏吏部三銓/下省南曹廢置甲庫格式流外銓等司公事竝繫)
(長定格循資格十道圖等前件格文本朝創立檢制姦/濫倫敘官資頗謂精詳久同遵守自亂離之後巧偽滋)
(多兼同光元年八月車駕在東京權判工部員外郎盧/重本司起請一巻竝以興復之始務切懷來凡有條流)
(多失根本以至冬集赴選人竝南郊行事官及陪位宗/子共一千三百餘人銓曹檢勘之時互有援引去畱之)
(際不絶爭論若又依違必長訛濫望差權判尚書省銓/左丞崔沂吏部侍郎崔貽孫給事中鄭韜光李光序吏)
(部員外郎盧損等同詳定舊長定格十/資格十道圖務令簡要可久施行從之)癸已放朝參三
日以霖雨故也陜州奏河水溢岸乙未中書門下上言
諸陵臺令丞請停以本縣令知陵臺事從之九月癸卯
畋于西北郊幽州上言契丹按巴堅自渤海國廻軍内
園新殿成名曰長春殿戊申以中書舍人權知貢舉裴
皥爲禮部侍郎以前鄭州防禦副使姜𢎞道爲太僕卿
侍中郭崇韜奏應三銓注授官員等内有自無出身入
任買覔鬼名告勑今將骨肉文書楷改姓名或歴任不
足妄稱失墜或假人䕃緒託形勢論屬安排參選所司
隨例注官如有人陳告特議超奨其所犯人檢格處分
若同保人内有僞濫者竝當駮放應有人身死之處今
後竝須申報本州于告身上批書身死月日分明付子
孫今後銓司公事至春末竝須了畢從之銓綜之司僞
濫日乆及崇韜條奏之後澄汰甚嚴放棄者十有七八
衆情亦怨之已酉司天臺請禁私歴日從之庚戌有司
自契丹至者言女眞回鶻黄頭室韋合勢侵契丹壬子
有司上言八月二十二日夜熒惑犯星二度星周分也
請依法禳之于京城四門懸東流水一罌兼令都市嚴
備盗火止絶夜行從之甲寅幸郭崇韜第置酒作樂乙
卯以前振武節度使安北都䕶馬存可依前檢校太尉
兼侍中充寧逺軍度容管觀察使存湖南馬殷之弟也
丙辰黒水國遣使朝貢契丹冦幽州戊午宣宰臣于中
書磨勘吏部選人謬濫者焚毁告勑冬十月戊辰帝畋
于西北郊己已故安義節度使贈太尉隴西郡王李嗣
昭贈太師庚午正衙命使冊淑妃韓氏德妃伊氏以宰
臣豆盧革韋説充冊使辛未詔今後支郡公事須申本
道騰狀奏聞租庸使各有徴催秖牒觀察使貴全理體
契丹寇易定北鄙壬申故大同軍防禦使李存璋贈太
尉鄆州奏清河泛溢壞廬舍癸未畋于石橋甲戌河南
尹張全義上言萬壽節日請于嵩山開璢璃戒壇度僧
百人從之乙亥故守太師尚書令秦王李茂貞追封秦
王賜諡曰忠敬丁丑皇后差使賜兖州節度使李紹欽
湯藥時皇太后行誥命皇后劉氏行教命互遣使人宣
逹藩后紊亂之弊人不敢言已卯汴鄆二州奏太水庚
辰以前太僕卿楊遘爲大理卿党項進白驢奚王李紹
威進駞馬幽州奏契丹入寇至近郊辛已故天雄軍節
度副使王緘贈司空壬午以天下兵馬都元帥尚父守
尚書令吳越國王錢鏐可依前天下兵馬都元帥尚父
守尚書令封吳越國王癸未幸小馬坊閲馬甲申以兩
浙兵馬畱後清海軍節度嶺南東道觀察等使守太尉
兼侍中廣州刺史錢元瓘爲檢校太師兼中書令充兩
浙節度觀察畱後餘如故以鎭東軍節度副大使江南
管内都招討使建武軍節度嶺南西道觀察等使檢校
太傅守侍中知蘇州中吳軍軍州事行邕州刺史錢元
璙爲檢校太尉兼中書令餘如故辛卯天平軍監軍使
柴重厚可特進右領衞將軍同正充鳯翔監軍使甲午
以宣武軍節度押牙李從溫李從璋李從榮李從厚李
從璨竝銀青光祿大夫檢校右㪚騎常侍兼御史大夫
宣武軍節度押牙李從臻可檢校國子祭酒兼御史中
丞自從温而下皆李嗣源諸子也十一月丙申靈武奏
甘州回鶻可汗仁美卒其弟狄銀權主國事吐渾白都
督族帳移于代州東南己亥幸六宅宴諸弟壬寅尚書
左丞判吏部尚書銓事崔沂貶麟州司馬吏部侍郎崔
貽孫貶朔州司馬給事中鄭韜光貶寧州司馬吏部員
外盧損貶府州司户時有選人吳延皓取亡叔告身故
舊名求仕事發延皓付河南府處死崔沂已下貶官宰
相豆盧革趙光𦙍韋説詣閤門待罪詔釋之癸卯帝畋
于伊闕侍衞金槍馬萬餘騎從帝一發中大鹿是日命
從官拜梁祖之陵物議非之其夕宿于張全義之别墅
甲辰宿伊闕縣乙已宿椹磵時騎士圍山㑹夜顚墜崖
谷死傷甚衆丙午復命衞兵分獵殺獲萬計是夜方歸
京城六街火炬如晝丁未賜羣臣鹿肉有差庚戌制改
節將一十一人功臣號辛亥以兵部侍郎李德休爲吏
部侍郎壬子日南至百官拜表稱賀以昭儀侯氏爲汗
國夫人昭容夏氏爲虢國夫人昭媛白氐爲沛國夫人
出使美宣鄧氏爲魏國夫人御正楚眞張氏爲涼國夫
人司簿德美周氏爲宋國夫人侍眞吳氏爲渤海郡夫
人其餘竝封郡夫人丁已河中節度使守太師兼尚書
令西平王李繼麟可依前守太師兼尚書令河中䕶國
軍節度使西平王仍賜鐡劵戊午幸李嗣源李紹榮之
第縱酒作樂是日鎭州地震契丹冦蔚州十二月戊辰
幸西苑校獵己巳詔汴州節度使李嗣源歸鎭(通鑑云/己巳命)
(宣武軍節度使李嗣源將宿衛兵三/萬七千人赴汴州遂如幽州禦契丹)庚午帝與皇后劉
氏幸張全義第酒酣帝命皇后拜全義爲養父全義惶
恐致謝復出珍貨貢獻翼日皇后傳制命學士草謝全
義書學士趙鳯密疏陳國后無拜人臣爲父之禮帝雖
嘉之竟不能已其事壬申以教坊使王承顏爲興州刺
史丙子詔取來年正月七日幸魏州庚辰畋于近郊至
夕還宫壬午契丹寇嵐州党項遣使貢方物乙酉幸龍
門佛寺祈雪丙戌以徐州節度使李紹眞爲北面行營
副招討使戊子李嗣源奏部署大軍自宣武軍北征淮
南楊溥遣使貢獻己丑幸龍門庚寅詔河南尹張全義
爲洛京畱守判在京諸軍事是日日傍有背氣凡十二
同光三年春正月甲午朔帝御明堂殿受朝賀仗衞如
式丙申詔以昭宗少帝山陵未備宜令有司别選園陵
改葬尋以年饑財匱而止契丹寇幽州戊戌詔起今後
特恩授官及侍衞諸軍將校内諸司等官其告身官給
舊例朱膠錢臺省禮錢竝停其餘合徴臺省禮錢比舊
數五分中許徴一分特恩者不徴兵吏部兩司逐月各
支錢四十貫文充吏人食直少府監鑄錢造印文今後
不得徴納銅炭價直其料物官給庚子車駕發京師幸
鄴以前許州節度使李紹沖爲太子少保以前邠州節
度使韓恭爲右金吾大將軍充兩街使以前安州節度
使朱漢賓爲左龍武統軍庚戌車駕至鄴命青州節度
使符習修酸棗河隄先是梁末帝次河隄引水東注至
鄆濮以限我軍至是方修之丙辰幽州上言節度使李
存賢卒二月甲子朔詔興唐府管内有百姓隨絲鹽錢
每兩與減五十文逐年所俵蠶鹽每㪷與減五十文小
菉豆稅每畆與減放三升都城内所徴稅絲水與除放
丙寅定州節度使王都來朝丁卯畋于近郊己已召從
臣擊毬于鞠埸辛未許州上言襄城葉縣準勑割隸汝
州其扶溝等縣請郤隸當州從之甲戌以滄州節度使
李紹斌爲幽州節度使依前檢校太保以大同軍畱後
安元信爲滄州節度使乙亥幸王莽河射鴈丙子李嗣
源奏涿州東南殺敗契丹生擒首領三十人符習奏修
隄役夫遇雪寒逃散樞密使郭崇韜上表辭兼鎭時帝
命李紹斌鎭幽州以其時望未重欲以李嗣源爲鎭帥
且爲紹斌聲援移郭崇韜兼領汴州召崇韜議之崇韜
奏以爲當因懇辭兼領庚辰以宣武軍節度使李嗣源
爲鎭州節度使辛已以皇子繼潼繼嵩繼蟾繼嶢竝檢
校司徒皆冲幼未出閤突厥渤海國皆遣使貢方物帝
幸近郊射鴈甲申以樞密使郭崇韜爲依前守侍中監
修國史兼樞密使加食邑實封廣南劉巖遣使奉書于
帝稱大漢國王致書上大唐皇帝乙酉帝射鴨于郭泊
丙戌定州節度使檢校太尉兼侍中王都進封開國公
加食邑實封戊子幸近郊射鴈工部尚書崔柅卒贈右
僕射三月癸已朔賜扈從諸軍將士優給自二十千至
一千甲午振武軍節度使洛京内外蕃漢馬步使朱守
殷奏昨修月陂隄至德宫南獲玊璽一紐獻之詔示百
官騐其文曰皇帝行寳四字方圓八寸厚二寸背紐交
龍光瑩精妙守殷又于役所得古文錢四百六十六内
二十六文曰得一元寳四百四十曰順天元寳上之(龎/元)
(英文昌雜録云同光三年洛京積善坊得古文錢曰得/一元寳順天元實史不載何代鑄錢近見錢氏錢譜云)
(史思明再陷洛陽鑄得一錢賊黨以為得/一非佳號乃改順天蓋史思明所鑄錢也)丙申寒食節
帝與皇后出近郊遙饗代州親廟庚子詔取三月十七
日車駕歸洛京壬寅符習奏修河隄畢功戊申帝召郭
崇韜謂曰朕思在德勝寨時霍彥威段凝皆予之勍敵
終日格鬬戰聲相聞安知二年之間在吾廡下吾無少
康光武之才一旦重興基構者良由二三勲德同心輔
翼故也朕有時夢寢如在戚城思念曩時挑戰鏖兵勞
則勞矣然而掦旌伐鼓差慰人心殘壘荒溝依然在目
予欲按德勝故寨與卿再陳舊事崇韜曰此去澶州不
遠陛下再觀戰地益知王業之艱難豈不韙哉已酉車
駕發鄴宫辛亥至德勝城登城四望指戰陣之處以諭
宰臣渡河南觀廢柵舊阯至楊村寨㳂河至戚城置酒
作樂而罷壬子淮南楊溥遣使朝貢東京副畱守張憲
奏諸營家口一千二百人逃亡以艱食故也時宫苑使
王允平伶人景進爲帝廣采宫人不擇良家委巷殆千
餘人車駕不給載以牛車纍纍于路焉庚辰車駕至自
鄴辛酉詔本朝以雍州爲西京洛州爲東都并州爲北
都近以魏州爲東京宜依舊以洛京爲東都魏州改爲
鄴都與北都竝爲次府夏四月癸亥朔日有蝕之以租
庸副使孔循權知汴州軍州事丙寅淮南楊溥遣使貢
方物壬申幸甘泉亭癸酉詔翰林學士承旨盧質覆試
新及第進士(五代㑹要時以新及第進士符䝉/正等尚于浮議故命盧質覆試)租庸使
奏時雨乆愆請下諸道州府依法祈禱從之乙亥帝與
皇后幸郭崇韜第又幸左龍武統軍朱漢賓之第戊寅
以耀州爲團練州其順義軍額宜停庚辰帝侍皇太后
幸㑹節園遂幸李紹榮之第辛已以旱甚詔河南府徙
市造五方龍集巫禱祭癸未以兖州節度使李紹欽爲
鄧州節度使丁亥以鎭州節度使李嗣源兼北面水陸
轉運使以徐州節度使李紹眞爲副禮部貢院新及第
進士四人其王澈改為第一桑維翰第二符䝉正第三
成僚第四禮部侍郎裴皥旣無黜落特議寛容今後新
及第人候過堂日委中書門下精加詳覆陜州奏木連
理庚寅中書侍郎兼工部尚書平章事趙光𦙍卒廢朝
三日五月壬辰朔淮南楊溥貢端午節物丁酉皇太妃
劉氏薨于晉陽廢朝五日帝于興安殿行服時皇太后
欲奔喪于晉陽百官上表請畱乃止戊戌以鎭州行軍
司馬知軍府事任圜爲工部尚書戊申幸龍門廣化寺
祈雨己酉黒水女眞皆遣使朝貢戊午以鳯州衙内馬
步軍都指揮使李繼昶爲涇州節度使檢校太傅己未
詔天下見禁罪人如無大過速令疎放幸𤣥元廟禱雨
六月癸亥雲州上言去年契丹從磧北歸悵逹靼因相
掩擊其首領裕悅族帳自磧北以部族羊馬三萬來降
已到南界今差使人來赴闕奏事甲子太白晝見丁卯
以滄州節度使安元信充北面行營馬步軍都排陣使
辛未以宗正卿李紓充昭宗少帝改卜園陵使壬申京
師雨足自是大雨至于九月晝夜隂晦未嘗澄霽江河
漂溢隄防壞決天下皆訴水災丁丑詔吳越王錢鏐將
行冊禮準禮文合用竹冊宜令所司修製玉冊時郭崇
韜秉政以爲不可樞密承旨段徊贊其事故有是命癸
丑以天德軍節度使管内蕃漢都知兵馬使劉承訓爲
天德軍節度觀察畱後丙戌詔曰闗内諸陵頃因䘮亂
例遭穿穴多未掩修其下宫殿宇法物等各令奉陵州
府據所管陵園修製仍四時各依舊例薦饗每陵仰差
近陵百姓二十户充陵戶以備灑掃其壽陵等一十陵
亦一例修掩量置陵戶戊子以刑部尚書李琪充昭宗
少帝改卜園陵禮儀使己丑以工部郎中李途爲京北
少尹充修奉諸陵使辛卯詔括天下私馬(五代㑹要詔/下河南河北)
(諸州和市戰馬官吏/除一匹外匿者坐罪)將收蜀故也(三楚新録莊宗謂髙/季興曰今天下負固)
(不服者惟吳蜀耳朕欲先有事于蜀而蜀地險阻尢難/江南才隔荆南一水朕欲先之卿以為何如季興對曰)
(臣聞蜀地富民饒獲之可建大利江南國貧地狄民少/得之恐無益臣願陛下釋吳先蜀時荘宗意亦欲伐蜀)
(及聞季興之/言果大悦)
　
　
　
　
　
　
　
　
　
　
　
　
　舊五代史巻三十二
　舊五代史巻三十二攷證
唐莊宗紀六内園使　案歐陽史作内園裁接使攷五
　代㑹要内園裁接使係梁時雜使創置之官
契丹按巴堅東攻渤海　案遼史太祖紀天贊三年五
　月渤海殺其刺史張秀實而掠其民於東攻渤海之
　事闕而不載攷五代㑹要同光二年七月契丹東攻
　渤海與是書同
每兩與减五十文　案五代㑹要作每兩與减放五文
已酉車駕發鄴宫辛亥至德勝城　案五代春秋作庚
　子帝幸鄴都遂幸德勝故城據是書則己酉發鄴宫
　辛亥至德勝城與五代春秋異盖五代春秋祇以詔
　下之日為據也
庚辰車駕至自鄴　庚辰歐陽史作庚申考通鑑及五
　代春秋皆作庚辰据上文正月甲午朔二月甲子朔
　三月癸已朔則三月不得有庚辰也盖其誤始於是
　書而通鑑五代春秋皆襲其訛耳今姑從原本仍為
　辨正於此
夏四月癸亥朔　案五代春秋作辛亥朔通鑑從是書
中書侍郎兼工部尚書平章事趙光𦙍卒　案是書二年
　六月光𦙍加兼戶部尚書此處作工部前後互異未
　知何故
按巴堅舊作阿保機今改　裕悦舊作于越今改
　
　
　
　
　
　
　
　
　
　舊五代史巻三十二考證
欽定四庫全書
　舊五代史巻三十三
　　宋門下侍郎參知政事監修國史薛居正等撰
　唐書第九
　　莊宗紀七
同光三年秋七月丁酉以乆雨詔河南府依法祈晴滑
州上言黄河決壬寅皇太后崩于長壽宫帝執喪于内
出遺令以示于外癸夘帝于長壽宫成服百官于長夀
宫幕次成服後于殿前立班奉慰乙巳宰臣上表請聽
政不允表再上勅旨宜廢朝七日丁未𢎞文館上言請
依六典改𢎞文館為崇文館從之時樞宻使郭崇韜亡
父名𢎞豆盧革希崇韜指奏而改之(五代㑹要同光三/年勅云崇文館比)
(與𢎞文館並置今請改稱頗恊/舊典葢豆盧革曲為之說也)洛水泛漲壞天津橋以
舟濟渡日有覆溺者己酉宰臣百官上表請聽政又請
復常膳表凡三上以刑部尚書李琪充大行皇太后山
陵禮儀使河南尹張全義充山陵橋道排頓使孔謙充
監䕶使壬子河陽陜州上言河溢岸以禮部尚書王正
言為户部尚書以御史中丞崔恊為禮部尚書以刑部
侍郎史館修撰判館事崔居儉為御史中丞以尚書左
丞歸藹為刑部侍郎陜州上言河漲二丈二尺壞浮橋
入城門居人有溺死者乙夘汴州上言汴水泛漲恐漂
没城池于州城東西權開壕口引水入古河澤潞上言
自今月一日雨至十九日未止戊午以刑部尚書判太
常卿兼判吏部尚書銓事李琪為吏部尚書依前判太
常卿以兵部侍郎集賢殿學士判院事盧文紀為吏部
侍郎以給事中李光序為尚書右丞許州滑州奏大水
八月壬戌詔諸司人吏不許諸處奏薦如有勞績只許
本司奏聞詔有司呉越王印宜以黄金鑄成其文曰呉
越國王之印丁夘帝釋服百官奉慰于長夀宫戊辰客
省使李嚴使蜀迴初帝令徃市蜀中珍玩蜀法嚴峻不
許竒貨東出其許市者謂之入草物嚴不獲珍貨歸而
奏之帝大怒曰物歸中夏者命之曰入草王衍寜免為
入草之人耶由是伐蜀之意銳矣庚辰幸夀安山陵作
所鄴都大水御河泛溢癸未河南縣令羅貫長流崖州
尋委河南府決痛杖一頓處死坐部内橋道不修故也
及死人皆寃之甲申山陵禮儀使奏山陵封城之内先
有丘墳合令子孫改卜舊例給其所費無子孫者官為
瘞藏如是五品以上官所司仍以禮致祭從之鳯翔奏
大水己酉中書門下上言據禮儀使狀凖故事太常少
卿定大行太后諡議太常卿署定訖告天地宗廟伏準
禮文賤不得誄貴子不得爵母后必諡于廟者受成于
祖宗今大行太后諡請太常卿署定後集百官連署諡
狀訖讀于太廟太祖皇帝室然後差丞郎一人撰册文
别定日命太尉上諡册于西宫靈座同日差官告天地
太㣲宫宗廟如常告之儀從之青州大水蝗己丑以襄
州留後李紹珙為襄州節度使以邠州留後董璋為邠
州節度使九月辛夘朔河陽奏黄河漲一丈五尺癸巳
中書上言大行皇太后諡議合讀于太廟太祖室其日
集兩省御史臺五品以上尚書省四品已上諸司三品
已上官于太廟序立從之鎮州衛州奏水入城壞廬舍
乙未制封第三子鄴都留守興聖宫使檢校太尉同平
章事判六軍諸衛事繼岌為魏王幸夀安陵庚子襄州
奏漢江漲溢漂溺廬舍是日命大舉伐蜀詔曰朕夙荷
丕基乍平偽室非不欲寵綏四海恊和萬邦庶正朔以
遐同俾人倫之有序其或地居陬裔位極驕奢殊乖事
大之規但藴偷安之計則必徴諸典訓振以皇威爰興
伐罪之師冀遏亂常之黨蠢兹蜀主世負唐恩間者父
總藩宣任居統制屬朱温東離汴水致昭皇西幸岐陽
不務扶持反懷顧望盜據劍南之土宇全虧閫外之忳
誠先皇帝早在并門將興霸業彼既㑹馳書幣此亦復
展謝儀後又特發使人専持聘禮彼則更不迴一介之
使答咫尺之書星嵗俄移歡盟頓阻朕頃遵遺訓嗣統
列藩追昔日之來誠繼先皇之舊好累馳信幣皆絶酬
還背恵食言棄同即異今觀孽䜿紹據山河委閹宦以
持權憑阻脩而僭號早者曾上秦王緘札張皇蜀地聲
塵形侮黷之言辭謗親賢之勲徳昨朕風驅銳旅電掃
兇渠復已墜之宗祧纘中興之厯數捷音旋報復命仍
稽使來而尚抗書題情動而先誇險固加以宋光葆輒
陳狂計别啟姦謀將欲北顧秦川東窺荆渚人而無禮
罪莫大焉昨客省使李嚴奉使銅梁近歸金闕凡于奏
對備述端由其宋光嗣相見之時于坐上便有言説先
問契丹强弱次數秦王是非度此包藏可見情狀加以
疏逺忠直朋比姦雄内則縱恣輕華競貪寵位外則滋
彰法令蠧耗生靈既徳力以不量在神祗之共憤今命
興聖宫使魏王繼岌充西川四面行營都統命侍中樞
密使郭崇韜充西川東北面行營都招討制置等使荆
南節度使高季興充西川東南面行營都招討使鳳翔
節度使李曮充供軍轉運應接等使同州節度使李令
徳充行營招討副使陜府節度使李紹琛充行營蕃漢
馬歩軍都排陣斬斫使西京留守張筠充西川管内安
撫應接使華州節度使毛璋充行營左廂馬歩都虞侯
邠州節度使董璋充行營右廂馬步都虞候客省使李
嚴充西川管内招撫使總領闕下諸軍兼四面諸道馬
歩兵士取九月十八日進發凡爾中外宜體朕懷辛丑
授魏王繼岌諸道行營都統餘如故繼岌既授都統之
命以梁漢顒充中軍馬步都虞候兼馬歩軍都指揮使
張廷藴為中軍步軍都指揮使牛景章充中軍左廂馬
軍都指揮使沈斌充中軍右廂馬軍都指揮使卓瓌充
中軍左廂歩軍都指揮使王贄充中軍右廂步軍都指
揮使供奉官李從襲充中軍馬步軍都監高品李廷安
吕知柔充魏王衙通謁詔工部尚書任圜翰林學士李
愚參魏王軍事丁未夕徧天隂雲北方有聲如雷野雉
皆鳴俗所謂天狗落戊申魏王繼岌樞密使侍中郭崇
韜進發西征太子少師致仕薛廷珪卒贈右僕射甲寅
幸夀安陵司天上言自七月三日大雨至九月十八日
後方晴三辰行度不見丁巳幸尖山射鴈冬十月庚申
朔宰臣及文武三品以上官赴長壽宫上大行皇太后
諡曰貞簡皇太后辛酉幸甘泉遂幸壽安陵壬戌魏王
繼岌率師至鳯翔先遣使馳檄以諭蜀部丁邜奉皇太
后尊諡寶册赴西宫靈座宰臣豆盧革攝太尉讀册文
吏部尚書李琪讀寶文百官素服班於長壽宫門外奉
慰淮南楊溥遣使進慰禮己巳中書上言貞簡太后陵
請以坤陵為名從之初卜山陵帝欲祔于代州武皇陵
奏議天子以四海為家不當分其南北乃于壽安縣界
别卜是陵(五代會要載中書門下奏議云人君以四海/為家不當分其南北洛陽是帝王之宅四時)
(朝拜禮須便近不能逺幸代州今漢朝諸陵皆近秦雍/國朝陵寢布列京畿後魏文帝自代遷洛之後園陵皆)
(在河南兼勅功之家不許北葬今魏氏諸/陵尚在京畿祔葬代州理未為允從之)丙子以前翰
林學士户部侍郎馮道依前本官充職戊寅西征之師
入大散闗(九國志趙庭隠傳云自入敵境即/禁兵士焚廬舍剽財物蜀人徳之)偽命鳯州
節度使王承㨗故鎮屯駐指揮使唐景思次第迎降得兵
一萬二千軍儲四十萬又下三泉得軍儲三十餘萬自
是師無匱乏軍聲大振辛巳偽興州刺使王承鑒成
州刺史王承朴棄城遁去康延孝大破蜀軍于三泉時
王衍將幸秦州以其軍五萬屯于利州聞我師至遣步
騎三萬逆戰于三泉延孝與李嚴以勁騎三千擊之蜀
軍大敗斬首五千級餘衆奔潰王衍聞敗自利州奔歸
成都斷吉柏津浮梁而去丁亥文武百官上表以貞簡
皇太后靈駕發引請車駕不至山陵所戊子葬貞簡太
后于坤陵己丑魏王繼岌至興州偽東川節度使宋光
葆以梓綿劒龍普五州來降武定軍使王承肇以達蓬
璧三州來降興元節度使王宗威以梁開通渠麟五州
來降階州刺史王承岳納符印請命秦州節度使王承
休棄城自扶州路奔于西川(太平廣記引王氏見聞記/云王承休握鋭兵於天水)
(兵刃不舉既知東軍入蜀遂擁麾下之師及婦女孩㓜/萬餘口金銀繒帛於西蕃買路歸蜀沿路為西蕃擄奪)
(凍餓相踐而死迨至蜀存者百餘人唯與田宗汭等脱/身而至魏王使人問之曰親握重兵何得不戰曰畏大)
(王神武不敢當其鋒曰何不早降曰葢縁王師不入封/部無門納欵曰初入蕃部幾許人曰萬餘口今存者幾)
(何曰纔及百數魏王曰汝/可償萬人之命遂斬之)十一月庚寅朔帝幸壽安號
慟于坤陵戊戌以振武節度使朱守殷為兖州節度使
徐州鄴都上言十月二十五日夜地大震康延孝至利
州修吉柏津浮梁偽昭武軍節度使林思諤來降辛丑
魏王過利州帝賜王衍詔諭以禍福甲辰魏王至劍州
偽武信軍節度使王宗壽以遂合渝瀘忠五州來降丁
未高麗國遣使貢方物康延孝李嚴至漢州王衍遣人
送牛酒請降李嚴遂先入成都戊申祔貞簡皇太后神
主于太廟己酉魏王至綿州王衍遣使上牋歸命庚戌
皇弟鄆州節度使存霸滑州節度使存渥左金吾大將
軍晉州節度使存乂邢州節度使存紀並授起復雲麾
將軍右金吾大將軍同正荆南節度使高季興奏收復
歸䕫忠等州辛亥魏王至徳陽偽六軍使王宗弼報王
衍舉家遷于西宅宗弼權稱西川兵馬留後又報偽樞
密使宋光嗣景潤澄宣徽使李周輅歐陽晃同有異謀
惑亂蜀主已梟斬訖(九國志王宗弼𫝊唐師䧟鳯州衍/遣三招討屯三泉以拒唐師未戰)
(三招討俱遁走因令宗弼守綿谷而誅三招討宗弼遂/與三招討同送欵于魏王乃還成都斬宋光嗣等函首)
(送于魏王遷衍/及母妻于西宫)壬子王衍遣使上表請降癸丑以呉越
國馬步統軍使檢校太傅錢元球為檢校太尉守侍中
充靜海軍節度使乙夘魏王至西川城北丙辰蜀主王
衍出降語在衍傳丁巳大軍入成都法令嚴峻市不易
肆自興師凡七十五日蜀平得兵士三萬兵仗七十萬
糧三百五十三萬錢一百九十二萬貫金銀共二十二
萬兩珠玉犀象二萬紋錦綾羅五十萬得節度州十郡
六十四縣二百四十九己丑禮儀使奏貞簡皇太后升
祔禮畢一應宗廟伎樂及諸祀並請仍舊從之十二月
壬戌以前雲州節度使李存敬為同州節度使以同
州節度使檢校太保同平章事李令徳為遂州節度使以
邠州節度使檢校太保董璋為劒南東川節度副大使知
節度事以華州節度使毛璋為邠州節度使以左金吾大
將軍史敬鎔為華州節度使丁夘以武寜軍節度副使李
紹文為兖州觀察留後庚午宴諸王武臣于長春殿始用
樂丙子以北京副留守事太原尹孟知祥為檢校太傅同
平章事成都尹劒南西川節度副大使知節度事西山
八國雲南都招撫等使以户部尚書王正言為檢校吏
部尚書守興唐尹充鄴都副留守以鄴都副留守興唐
尹張憲檢校吏部尚書太原尹充北京副留守知留守
事己夘以臘辰狩于白沙皇后皇子宫人畢從庚辰次
伊闕辛巳次潭泊壬午次龕澗癸未還宫是時大雪苦
寒吏士有凍踣于路者伊汝之民飢乏尤甚衛兵所至
責其供餉既不能給因壞其什器撤其廬舍而焚之甚
于剽刧縣吏畏恐竄避于山谷間甲申出御札示中書
門下以今嵗水災異常所在人户流徙以避徴賦闗市
之征抽納繁碎宜令宰臣商量條奏丙辰第三姑宋氏
封義寜大長公主長姊孟氏封瓊華長公主第十一妹
張氏封瑤英長公主閏十二月甲午賜中書門下詔曰
朕聞古先哲王臨御天下上則以無偏無黨為至治次
則以足食足兵為逺謀湎惟前修誠可師範朕纂承鳯
厯嗣守鴻圖三載于兹萬機是總非不知五兵未弭兆
庶多艱葢頼卿等寅亮居懐康濟為務冀盡數輿之理
洞詢盍徹之規今則潛按方區備聆謠俗或力役罕均
其勞逸或賦租莫辨于後先但以督促為名煩苛不已
被甲胄者何嘗充給趨朝省者轉困支持州閭之貨殖
全疎天地之災祥屢應以至星辰越度旱澇不時農桑
失業于丘園道殣相望于郊野生靈及此寢食寜遑豈
非朕徳政未孚焦勞自拙者耶朕昨親援毫翰軫念瘡
痍一則詢爾謀猷一則表予宵旰未披來奏轉撓于懷
敢不翼翼罪躬乾乾軫慮咨爾四岳弼予一人何不舉
賢才禆寡昧百辟之内羣后之間莫不有盡忠者被掩
其能抱器者艱陳其力或草澤有遺逸之士山林多屈
滯之人爾所不知吾將安訪卿等位尊調鼎名顯代天
既逢不諱之朝何恡由衷之說當宜厯告中外急訪英
髦應在仕及前資文武官已下至草澤之士有濟國治
民除姦革弊者並宜各獻封章朕當選擇施行其近宣
御札亦告諭内外體朕意焉是時兩河大水户口流亡
者十四五都下供饋不充軍士乏食乃有鬻子去妻老
弱採拾于野殍踣于行路者州郡飛輓旋給京師租庸
使孔謙日于上東門外佇望其來算而給之加以所在
泥潦輦運艱難愁嘆之聲盈于道路四方地震天象乖
越帝深憂之問所司濟贍之術孔謙比以吏進故無保
邦濟民之要務唯以急刻賦歛為事樞密承旨段徊奏
曰臣見本朝時或遇嵗時災歉國費不足天子將求經
濟之要則内出朱書御札以訪宰臣請陛下依此故事
行之即命學士草詞帝親札以訪宰臣非帝憂民之實
也時宰相豆盧革等依阿徇旨竟無所陳但云陛下威
徳冠天下今西蜀平定珍寶甚多可以給軍水旱作
沴天之常道不足以貽聖憂中官李紹宏奏曰俟魏
王旋軍之後若兵額漸多饋輓難給請且幸汴州以
便漕輓時羣臣獻議者亦多大較詞理迂濶不中時
病唯吏部尚書李琪引古田租之法從權救弊之道
上疏言之帝優詔以奬之丁酉詔偽蜀私署官員等惟
名與器不可假人况是遐僻偏方僭竊偽署因時亂而
濫稱名位歸國體而悉合削除但恐當本朝屯否之時
有厯代簮纓之士既陷彼土遂授偽官又慮有曾受本
朝渥恩當時已居班秩須為升降不可通同應偽署官
至太師太傅及三少并太尉司徒司空侍中中書令左
右僕射已上並宜降至六尚書臨時更約偽署高抵為
六行次第階至開府特進金紫者宜令文班降至朝散
大夫武班降至銀青爵偽署將相已下與開國男餘並
不得更稱封爵其有功臣者削去(五代㑹要云其有功/臣名號並宜削去)
如是偽署節鎮伐罪之初率先向化及立功効者宜委
繼岌崇韜臨時奬任其刺史但許稱使君不得更有檢
校官其偽署班行正四品已上酌此降黜五品已下如
不曽經本朝授官若材智有聞即許于府縣中量材任
使如無材智可録止是蜀地土人並宜放歸田里如是
西班有稱統軍上將軍者若是本朝功臣子孫及將相
之嗣並據人材高下與諸衛小將軍府率中郎將次第
授任如己小將軍已下據人材堪任使者宜委西川節
度使衙前補押衙不堪任使者亦宜放歸田里應已前
降官除軍前量事迹任使外餘並稱前銜候朝廷續據
才行任使庚子彰武保大等節度使高萬興卒甲辰淮
南楊溥遣使朝貢乙巳以晉州節度使李存乂為鄜州
節度使以相州刺史李存確為晉州節度使丙子兩省
諫官上疏請車駕不巡幸汴州凡三上章乃允庚戌魏
王繼岌奏遣秦州副使徐藹賫書招諭南詔蠻又奏㸃
到兩川馬九千五百三十匹(清異録莊宗滅梁平蜀志/頗自逸命蜀匠織十幅無)
(縫錦為被材被/成賜名六合被)辛亥制皇第二弟存霸可封永王第三
弟存美可封邕王第四弟存渥可封申王第五弟存乂
可封睦王第六弟存確可封通王第七弟存紀可封雅
王是嵗日旁有背氣凡十三
　
　
　
　舊五代史巻三十三
　舊五代史巻三十三攷證
唐莊宗紀七禮部尚書王正言　正言原本作直言今
　據歐陽史改正
其許市者謂之入草物　入草原本訛全草今據通鑑
　及册府元龜所引薛史改正
鎮州衛州奏　案原本脫鎮州二字今據册府元龜所
　引薛史増入
太子少師致仕薛廷珪卒　少師原本作少保今據列
　傳改正
斷吉柏津　吉柏通鑑作桔柏攷歐陽史亦作吉柏今
　仍其舊
梁偽昭武軍節度使林思諤來降　思諤原本作世諤
　今據通鑑十國春秋改正
偽武信軍節度使王宗壽以遂合渝瀘忠五州來降
　案九國志王宗夀傳唐師入境郭崇韜遣使遺宗壽
　書宗夀不納聞衍降乃治装赴闕歐陽史蜀世家亦
　言宗壽獨不降聞衍已銜璧大慟從衍東遷據是書
　則王衍未送欵宗夀已降疑𫝊聞之誤
丙辰蜀主王衍出降　案王衍出降在十一月丙辰通
　鑑與是書同歐陽史作己酉盖據上牋歸命而先書
　之其實己酉唐師尚在綿州未入成都也五代春秋
　作十二月蜀王衍降尤誤
辛巳次潭泊壬午次龕澗　潭泊原本訛覃泊龕澗原
　本訛寵澗今並從通鑑改正
長姊孟氏封瓊華長公主　案通鑑以瓊華為克讓女
　則莊宗之從姊也隆平集東都事畧孟昶𫝊並云父
　知祥尚唐莊宗妹俱與是書異
日於上東門外佇望其來　上東門原本作尚東門據
　通鑑注云洛城東面三門中曰建春左曰上東右曰
　永春今改正
如是西班有稱統軍上將軍者　西班原本作兩班今
　據五代㑹要改正
第七弟存紀可封雅王　雅王原本作睢王攷通鑑及
　歐陽史皆作雅王是書宗室𫝊亦作雅今改正
　
　
　
　
　
　
　
　
　
　
　
　
　
　舊五代史巻三十三攷證
欽定四庫全書
　舊五代史巻三十四
　　宋門下侍郎參知政事監修國史薛居正等撰
　唐書第十
　　莊宗紀八
同光四年春正月戊午朔帝不受朝賀契丹㓂渤海壬
戌詔以去嵗因被災沴物價騰踊自今月三日後避正
殿減膳撤樂以答天譴應去年遭水災州縣秋夏税賦
並與放免自壬午年已前所欠殘税及諸色課利已有
勅命放免者尚聞所在却有徴收宜令租庸司切準前
勅處分應京畿内人户有停貯斛㪷者並令減價出糶
如不遵行當令撿括西川王衍父子及偽署將相官吏
除已行刑憲外一切釋放天下禁囚除十惡五逆官典
犯贓屠牛毁錢放火刧舍持刃殺人準律常赦不原外
應合抵極刑者遞降一等其餘罪犯悉與減降逃背軍
健並放逐便癸亥河中節度使李繼麟來朝諸州上言
準宣為去年十月地震集僧道起消災道場甲子魏王
繼岌殺樞宻使郭崇韜於西川夷其族丙寅百官上表
請復帝膳凡三上表乃允之西川行營都監李廷安進
西川樂官二百九十八人契丹㓂女真渤海戊寅契丹
按巴堅遣使貢良馬庚辰帝異母弟鄜州節度使存乂
伏誅存乂郭崇韜之子婿也故亦及于禍是日以河中
節度使守太師兼尚書令西平王李繼麟為滑州節度
使尋令朱守殷以兵圍其第誅之亦夷其族辛已吐渾
奚各遣使貢馬鎮州上言部民凍死者七千二百六十
人又奏準宣進花菓樹栽及抽樂人梅審鐸赴京甲申
以鄆州節度使永王存霸為河中節度使以滑州節度
使申王存渥為鄆州節度使乙酉内人景姹上言昭宗
遇難之時皇屬千餘人同時遇害為三穴瘞於宫城西
古龍興寺北請改𦵏從之仍詔河南府監䕶其事丙戌
囘鶻可汗阿都欲遣使貢良馬鎮州上言平棘等四縣
部民餓死者二千五十人丁亥詔朱友謙同惡人史武
等七人已當國法並籍沒家產武等友謙舊將時皆為
刺史並以無罪族誅(歐陽史丁亥殺李繼麟之將史武/薛敬容周唐殷楊師太王景來仁)
(白奉國/滅其族)二月已丑以宣徽南院使知内侍省兼内勾特
進右領軍衛上將軍李紹宏為驃騎大將軍守左武衛
上將軍知内侍省充樞宻使甲午以鄭州刺史李紹竒
為河陽節度使以樂人景進為銀青光禄大夫檢校右
散騎常侍守御史大夫進以俳優嬖幸善采訪閭巷鄙
細事以啟奏復宻求妓媵以進恩寵特厚魏州錢榖諸
務及招兵市馬悉委進監臨孔謙附之以希寵常呼為
八哥諸軍左右無不托附至于士人亦有因之而求仕
進者毎入言事左右紛然屏退惟以䧟害熒惑為意焉
是日帝幸冷泉校獵乙未宰臣豆盧革上言請支州縣
官實俸以責課効丙申武德使史彦瓊自鄴馳報稱今
月六日貝州屯駐兵士突入都城剽刧坊市初帝令魏
博指揮使楊仁晸率兵戍瓦橋至是代歸有詔令駐于
貝州上嵗天下大水十月鄴地大震自是居人或有亡
去他郡者每日族談巷語云城將亂矣人人恐悚皆不
自安十二月以户部尚書王正言為興唐尹知畱守事
正言年耄風病事多忽忘比無經治之才武徳使史彥
瓊者以伶官得幸帝待以腹心之任都府之中威福自
我正言已下皆脅肩低首曲事不睱由是政無統攝姦
人得以窺圖洎郭崇韜伏誅人未測其禍始皆云崇韜
已殺繼岌自王西川故盡誅郭氏先是有宻詔令史彦
瓊殺朱友謙之子澶州刺史建徽彦瓊夜半出城不言
所往詰旦閽報正言曰史武徳夜半馳馬而去不知何
往是日人情震駭訛言云劉皇后以繼岌死于蜀已行
弑逆帝已晏駕故急徴彦瓊其言播于鄴市貝州軍士
有私親寧于都下者掠此言𫝊于貝州軍士皇甫暉等
因夜聚蒲博不勝遂作亂刧都將楊仁晸曰我輩十有
餘年為國家効命甲不離體已至吞併天下主上未垂
㤙澤翻有猜嫌防戍邉逺經年離阻鄉國及得代歸去
家起尺不令與家屬相見今聞皇后弑逆京邑巳亂將
士各欲歸府寧親請公同行仁晸曰汝等何謀之過耶
今英主在上天下一家從駕精兵不下百萬西平巴蜀
威振華夷公等各有家族何事如此軍士乃抽戈露刃
環仁晸曰三軍怨怒咸欲謀反茍不聽從須至無禮仁
晸曰吾非不知此但丈夫舉事當計萬全軍人即斬仁
晸禆將趙在禮聞軍亂衣不及帯將踰垣而遁亂兵追
及白刃環之曰公能為帥否否則頭隨刃落在禮懼即
曰吾能為之衆遂呼譟中夜燔刧貝郡詰旦擁在禮趨
臨清剽永濟館陶五日晩有自貝州來者言亂兵將犯
都城都廵檢使孫鐸等急趨史彦瓊之第告曰賊將至
矣請給鎧仗登俾拒守彦瓊曰今日賊至臨清計程六
日方至為備未晩孫鐸曰賊來㓂我必倍道兼行一朝
失機悔將何及請僕射率衆登陴鐸以勁兵千人伏於
王莽河逆擊之賊既挫勢須至離潰然後可以翦除如
俟其㓙徒薄於城下必慮奸人内應則事未可測也彦
瓊曰但訓士守城何須即戰時彦瓊疑孫鐸等有他志
故拒之是夜三更賊果攻北門彦瓊時以部衆在北門
樓聞賊呼譟即時驚潰彦瓊單騎奔京師遲明亂軍入
城孫鐸與之巷戰不勝擕其母自水門而出獲免晡晚
趙在禮引諸軍據宫城署皇甫暉趙進等為都虞候斬
斫使諸軍大掠興唐尹王正言謁在禮望塵再拜是日
衆推在禮為兵馬畱後草奏以聞帝怒命宋州節度使
元行欽率騎三千赴鄴都招撫詔徴諸道之師進討丁
酉淮南楊溥遣使賀平蜀已亥魏王繼岌奏康延孝擁
衆反迴冦西川遣副招討使任圜率兵追討之庚子福
建節度副使王延翰奏節度使王審知委權知軍府事邢
州左右步直軍四百人據城叛推軍校趙太為畱後詔
東北面副招討使李紹真率兵討之辛丑元行欽至鄴
都進攻南門以詔書招諭城中趙在禮獻羊酒勞軍登
城遙拜行欽曰將士經年離隔父母不取勅㫖歸寧上
貽聖憂追悔何及儻公善為敷奏俾從渙汗某等亦不
敢不改過自新行欽曰上以汝輩有社稷功必行赦宥
因以詔書諭之皇甫暉聚衆大詬即壞詔行欽以聞帝
怒曰收城之日勿遺噍類壬寅行欽自鄴退軍保澶州
甲辰從馬直宿衛軍士王温等五人夜半謀亂殺本軍
使為衛兵所擒磔於本軍之門丙午以右散騎常侍韓
彦惲為户部侍郎丁未鄴都行營招撫使元行欽率諸
道之師再攻鄴都戊申以洋州畱後李紹文為夔州節
度使詔河中節度使永王存覇歸藩已酉以樞宻使宋
唐玉為特進左威衛上將軍充宣徽南院使庚戌諸軍
大集於鄴都進攻其城不克行欽又大治攻具城中知
其無赦晝夜為備朝廷聞之益恐連發中使促繼岌西
征之師繼岌以康延孝據漢州中軍之士從任圜進討
繼岌端居利州不獲東歸是日飛龍使顔思威部署西
川宫人至辛亥淮南楊溥遣使貢方物西京上言客省
使李嚴押蜀主王衍至本府壬子以守太尉中書令河
南尹兼河陽節度使齊王張全義為檢校太師兼尚書
令充許州節度使東川董璋奏准詔誅遂州節度使李
令徳於本州夷其族癸丑湖南馬殷奏福建節度使王
審知疾甚副使王延翰已權知軍府事請降旌節司天
監上言自二月上旬後晝夜隂雲不見天象自二十六
日方晴至月終星辰無變以右衛上將軍朱漢賔知河
南府事甲辰命蕃漢總管李嗣源統親軍赴鄴都以討
趙在禮帝素倚愛元行欽鄴城軍亂即命為行營招討
使久而無功時趙太據邢州王景戡據滄州自為留後
河朔郡邑多殺長吏帝欲親征樞宻使與宰臣奏言京
師者天下根本雖四方有變陛下冝居中以制之但命
將出征無煩躬御士伍帝曰紹榮討亂未有成功繼岌
之軍尚留巴漢餘無可將者斷在自行樞宻使李紹宏
等奏曰陛下以謀臣猛將取天下今一州之亂而云無
可將者何也總管李嗣源是陛下宗臣創業已來艱難
百戰何城不下何賊不平威畧之名振於夷夏以臣等
籌之若委以専征鄴城之㓂不足平也帝素寛大容納
無疑於物自誅郭崇韜朱友謙之後閹宦伶官交相䜛
謟邦國大事皆聽其謀繇是漸多猜惑不欲大臣典兵
既聞奏議乃曰予恃嗣源侍衛卿當擇其次者又奏曰
以臣等料之非嗣源不可河南尹張全義亦奏云河朔
多事久則患生宜令總管進兵如倚李紹榮輩未見其
功帝乃命嗣源行營是日延州知州白彦琛奏綏銀兵
士剽州城謀叛魏王繼岌傳送郭崇韜父子首函至關
下詔張全義收瘞之乙巳以右武衛上將軍李肅爲安
邑解縣兩池㩁鹽使以吏部尚書李琪為國計使三月
丁未朔李紹真奏收復邢州擒賊首趙太等二十一人
狥于鄴都城下皆磔于軍門庚戌李紹真自邢州赴鄴
都城下辛亥以威武軍節度副使福建管内都指揮使
檢校太傅守江州刺史王延翰為福建節度使依前檢
校太傅壬子李嗣源領軍至鄴都營于西南隅甲寅進
營于觀音門外下令諸軍詰旦攻城是夜城下軍亂廹
嗣源為帝遲明亂軍擁嗣源及霍彦威入于鄴城復為
皇甫暉趙進等所脅嗣源以詭詞得出夜分至魏縣時
嗣源遙領鎮州詰旦議欲歸藩上章請罪安重誨以為
不可語在明宗紀中翼日遂次于相州元行欽部下兵
退保衛州以飛語上奏嗣源一日之中遣使上章申理
者數四帝遣嗣源子從審與中使白從訓賫詔以諭嗣
源行至衛州從審為元行欽所械不得達是日西面行
營副招討使任圜奏收復漢州擒逆賊康延孝丙辰荆
南高季興上言請割峽内夔忠萬等三州却歸當道依
舊管係又請雲安監初將議伐蜀詔高季興令率本軍
上峽自收元管屬郡軍未進夔忠萬三州已降季興數
請之因賂劉皇后及宰臣樞宻使内外叶附乃俞其請
戍午詔河南府預借今年夏秋租税時年饑民困百姓
不勝其酷京畿之民多號泣于路議者以為劉盆子復
生矣庚申詔潞州節度使孔勍赴闕以右龍虎統軍安
崇阮權知潞州是日忠武軍節度使齊王張全義薨壬
戌宰臣豆盧革率百官上表以魏博軍變請出内府金
帛優給將士不報時知星者上言客星犯夫庫宜散府
蔵又云流星犯天棓主御前有急兵帝召宰臣於便殿
皇后出宫中粧匳銀盆各二并皇子滿哥三人謂宰臣
曰外人謂内府金寳無數向者諸侯貢獻旋供賜與今
宫中有者粧匳嬰孺而已可鬻之給軍革等惶恐而退
癸亥以偽置昭武軍節度使林思諤為閬州刺史是日
出錢帛給賜諸軍兩樞宻使及宋唐玉景進等各貢助
軍錢幣是時軍士之家乏食婦女掇蔬於野及優給軍
人皆負物而詬曰吾妻子已殍矣用此奚為甲子元行
欽自衛州率部下兵士歸帝幸耀店以勞之西川輦運
金銀四十萬至闕分給將士有差元行欽請車駕幸汴
州帝將發京師遣中官向延嗣馳詔所在誅蜀主王衍
仍夷其族乙丑車駕發京師戊辰遣元行欽將騎軍沿
河東向壬申帝至滎澤以龍驤馬軍八百騎為前軍遣
姚彦温董之彦温行至中牟率所部奔于汴州時潘瓌
守王村寨有積粟數萬亦奔汴州是時李嗣源已入于
汴帝聞諸軍離散精神沮喪至萬勝鎮即命旋師登路
旁荒塜置酒視諸將流涕俄有野人進雉因問塜名對
曰里人相傳為愁臺帝彌不悦罷酒而去是夜次氾水
初帝出東關從駕兵二萬五千及復至汜水巳失萬餘
騎乃留秦州都指揮使張瑭以步騎三千守關帝過甖
子谷道路險狹毎遇衛士執兵仗者皆善言撫之曰適
報魏王繼岌又進納西川金銀五十萬到京當盡給爾
等軍士對曰陛下賜與太晩人亦不感聖恩帝流涕而
已又索袍帯賜從官内庫使張容哥對曰頒給已盡衛
士叱容哥曰致吾君社稷不保是此閹豎抽刀逐之或
救而獲免容哥謂同黨曰皇后惜物不散軍人歸罪于
吾輩事若不測吾輩萬段願不見此禍因投河而死(隆/平)
(集内臣李承進逮事唐莊宗太祖嘗問莊宗時事對曰莊/宗好畋獵毎次近郊衛士必控馬首曰兒郎輩寒冷望)
(陛下與救接莊宗隨所欲給之如此者非一晚年蕭墻/之禍由賞賚無節威令不行也太祖嘆曰二十年夾河)
(戰争不能以軍法/約束此輩誠兒戲)甲戌次石橋帝置酒野次悲啼不樂
謂元行欽等諸將曰鄴下亂離㓂盜蜂起總管廹于亂
軍存亡未測令訛言紛擾朕實無聊卿等事予以來富
貴急難無不共之令兹危䠞賴爾籌謀而今黙黙無言
坐觀成敗予在滎澤之日欲單騎渡河訪求總管面為
方略招撫亂軍卿等各吐胷襟共陳利害今日俾予至
此卿等如何元行欽等百餘人垂泣而奏曰臣本小人
䝉陛下撫養位極將相危難之時不能立功報主雖死
無以塞責乞申後効以報國恩于是百餘人皆援刀截
髮置鬚于地以斷首自誓上下無不悲號識者以為不
祥是日西京留守張筠部署西征兵士到京見于上東
門外晡晚帝還宫初帝在氾水衛兵散走京師恐駭不
寧及帝至人情稍安乙亥百官進名起居安義節度使
孔勍奏㸃校兵士防城準詔運糧萬石進發次時勍已
殺監軍使據城詭奏也丙子樞宻使李紹宏與宰相豆
盧革韋説㑹於中興殿之廊下商議軍機因奏魏王西
征兵士將至車駕且宜控氾水以俟魏王從之午時帝
出上東門親閲騎軍誡以詰且東幸申時還宫四月丁
丑朔以永王存霸為北都留守申王存渥為河中節度
使是日車駕將發京師從駕馬軍陳于寛仁門外歩兵
陳于五鳯門外帝内殿食次從馬直指揮使郭從謙自
本營率所部抽戈露刃至興教門大呼與黄甲兩軍引
弓射興教門帝聞其變自宫中率諸王近衛禦之逐亂
兵出門既而焚興教門縁城而入登宫牆讙譟帝御親
軍格鬭殺亂兵數百俄而帝為流矢所中亭午崩于絳
霄殿之廡下時年四十二(琬琰集載宋實録王全斌𫝊/云同光末蕭牆有變亂兵逼)
(宫城近臣宿將皆釋甲潛遁惟全斌與符彦卿等十數/人居中拒戰莊宗中流矢扶掖歸絳霄殿全斌痛哭而)
(去東都事畧符彦卿𫝊云郭從諫之亂莊宗左右皆/引去唯彦卿力戰殺十餘人莊宗崩彦卿痛哭而去)是
時帝之左右例皆奔散唯五坊人善友歛廊下樂器簇
于帝屍之上發火焚之及明宗入洛止得其燼骨而已
天成元年七月丁卯有司上諡曰光聖神閔孝皇帝廟
號莊宗是月丙子𦵏于雍陵(五代史補莊宗之嗣位也志/在渡河但恨河東地狹兵少)
(思欲百練其衆以取必勝于天下乃下令曰凡出師騎/軍不見賊不許騎馬或歩騎前後已定不得越軍分以)
(避險惡其分路並進期㑹有處不得違晷刻并在路敢/言病者皆斬之故三軍懼法而戳力皆一以當百故朱)
(梁舉天下而不能禦卒為所滅良有以也初莊宗為公/子時雅好音律又能自撰曲子詞其後凡用軍前後隊)
(伍皆以所撰詞授之使揭聲而唱謂之御製至于入陣/不論勝負馬頭纔轉則衆歌齊作故凡所鬬戰人忘其)
(死斯亦用軍之一竒也忽莊宗好獵每出未有不蹂踐/苖稼一旦至中牟圍合  有縣令忘其姓名犯圍諫曰)
(大凡有國家者當視民如赤子性命所繫陛下以一時/之娛恣其蹂踐使比屋囂然動溝壑之慮為民父母豈)
(若是耶莊宗大怒以為遭縣令所辱遂叱退將斬之伶/官鏡新磨者知其不可乃與群伶齊進挽住令佯為詬)
(責曰汝為縣可以指麾百姓為兒既天子好獵即合多/留閒地安得縱百姓耕鋤皆徧妨天子鷹犬飛走耶而)
(又不能自責更敢咄咄吾知汝當死罪諸伶亦皆嘻笑/繼和于是莊宗黙然其怒少霽頃之恕縣令罪  五代)
(史闕文莊宗嘗因博戲覩骰子采有暗相輪者心悦之/乃自置暗箭格凡博戲並認采之在下者及同光末鄴)
(都兵亂從謙以兵犯興教門莊宗禦/之中流矢而崩識者以為暗箭之應)
史臣曰莊宗以雄圖而起河汾以力戰而平汴洛家讐
既雪國祚中興雖少康之嗣夏配天光武之膺圖受命
亦無以加也然得之孔勞失之何速豈不以驕于驟勝
逸于居安忘櫛沐之艱難狥色禽之荒樂外則伶人亂
政内則牝雞司晨靳恡貨財激六師之憤怨徴搜輿賦
竭萬姓之脂膏大臣無罪以獲誅衆口吞聲而避禍夫
有一于此未或不亡矧咸有之不亡何待静而思之足
以為萬世之炯戒也
　
　
　
　
　
　
　
　
　
　
　
　
　
　
　
　舊五代史巻三十四
　舊五代史巻三十四攷證
唐莊宗紀八令朱守殷以兵圍其第　案圍其第歐陽
　史作圍其館胡三省云歐陽史葢謂朱友謙無私第
　在洛陽也据雲谷雜記唐末藩鎮入朝館舍皆稱邸
　第似無庸更易其字通鑑仍從是書作第
三月丁未朔　丁未通鑑作丁已
庚戌李紹真自邢州赴鄴都城下　案通鑑作庚申李
　紹真引兵至鄴都營於城西北以太等徇于鄴城下
　而殺之與是書異
甲寅進營于觀音門外下令諸軍詰旦攻城是夜城下
　軍亂　案通鑑作壬戌李嗣源至鄴都甲子夜軍亂
　攷異引莊宗寔録作壬戌至鄴都癸亥夜軍士張破
　敗作亂與是書異日通鑑從是書
帝遣嗣源子從審　從審歐陽史及通鑑俱作從璟是
　書本紀前後俱作從審未知何據
帝幸耀店以勞之　耀店通鑑作鷂店胡三省注云薛
　史作耀店今仍其舊
甲戌次石橋　甲戌通鑑作甲申
四月丁丑朔　案歐陽史及通鑑五代春秋俱作四月
　丁亥朔攷遼史天顯元年即同光四年亦作四月丁
　亥朔是書莊宗紀作丁丑明宗紀作丁亥前後互異
　攷是年正月戊午朔三月丁未朔則四月朔日當為
　丁丑
五坊人善友　案通鑑作鷹坊人善友胡三省注云鷹
　坊唐時五坊之一也善姓也
按巴堅舊作阿保機今改　阿都欲舊作阿咄欲今改
　
　
　
　
　
　舊五代史巻三十四考證
欽定四庫全書
　舊五代史巻三十五
　　宋門下侍郎參知政事監修國史薛居正等撰
　唐書第十一
　　明宗紀一
明宗聖徳和武欽孝皇帝諱亶初名嗣源及即位改今
諱代北人也世事武皇及其錫姓也遂編於屬籍四代
祖諱聿皇贈麟州刺史天成初追尊為孝恭皇帝廟號
惠祖陵曰遂陵髙祖妣衛國夫人崔氏追諡為孝恭昭
皇后三代祖諱敎皇贈朔州刺史追尊為孝質皇帝廟
號毅祖陵曰衍陵曾祖妣趙國夫人張氏追諡為孝質
順皇后皇祖諱琰皇贈蔚州刺史追尊為孝靖皇帝廟
號烈祖陵曰奕陵皇祖妣秦國夫人何氏追諡為孝靖
穆皇后皇考諱霓皇贈汾州刺史追尊為孝成皇帝廟
號徳祖陵曰慶陵皇妣宋國夫人劉氏追諡為孝成懿
皇后帝即孝成之元子也以唐咸通丁亥嵗九月九日
懿后生帝於應州之金城縣初孝成事唐獻祖為愛将
獻祖之失振武為吐渾所攻部下離散孝成獨奮志義
解蔚州之圍武皇之鎮鴈門也孝成厭代帝年甫十三
善騎射獻祖見而撫之曰英氣如父可侍吾左右每從
圍獵仰射飛鳥控弦必中尋隸武皇帳下武皇遇上源
之難将佐罹害者甚衆帝時年十七翼武皇踰垣脱難
於亂兵流矢之内獨無所傷武皇鎮河東以帝掌親騎
時李存信為蕃漢大将每總兵征討師多不利武皇遂
選帝副之所向克捷帝嘗宿於鴈門逆旅媼方娠不時
具饌媼聞腹中兒語云大家至矣達宜進食媼異之遽
起親奉庖爨甚恭帝詰之媼告其故(北夢瑣言云帝以/媪前倨後恭詰之)
(曰公貴不可言也問其故具道娠子腹語/事帝曰老媼遜言懼吾辱耳後果如其言)帝既壮雄武
獨斷謙和下士毎有戰功未嘗自代居常惟治兵仗持
㢘處静晏如也武皇常試之召於泉府命恣其所取帝
惟持束帛數緡而出凡所賜與分給部下嘗與諸将㑹
諸将矜衒武勇帝徐曰公輩以口擊賊吾以手擊賊衆
慙而止景福初黑山戍将王弁據振武叛帝率其屬攻
之擒弁以獻乾寧三年梁人急攻兖鄆鄆帥朱瑄求救
於武皇武皇先遣騎将李承嗣史儼援之復遣李存信
将兵三萬屯於莘縣聞汴軍益盛攻兖甚急存信遣帝
率三百騎而徃敗汴軍於任城遂解兖州之圍朱瑾見
帝執手涕謝其年魏帥羅𢎞信背盟襲破李存信於莘
縣帝奮命殿軍而還武皇嘉其功即以所屬五百騎號
曰横衝都侍于帳下故兩河間目帝為李横衝明年武
皇遣大将軍李嗣昭率師下馬嶺闗将復邢洺梁将葛
從周以兵應援嗣昭兵敗退入青山口梁軍扼其路步
兵不戰自潰嗣昭不能制命帝本軍至謂嗣昭曰步兵
雖散若吾輩空迴大事去矣為公試決一戰不捷而死
差勝被囚嗣昭曰吾為卿副帝率其屬解鞍礪鏃慿髙
列陣左右指畫梁人莫之測因呼曰吾王命我取葛司
徒他士可無併命即徑犯其陣奮擊如神嗣昭繼進梁
軍即時退去帝與嗣昭收兵入闗帝四中流矢血流被
股武皇解衣授藥手賜巵酒拊其背曰吾兒神人也微
吾兒幾為從周所笑自青山之戰名聞天下天復中梁
祖遣氏叔琮將兵五萬營於洞渦是時諸道之師畢萃
於太原郡縣多陷于梁晉陽城外營壘相望武皇登陴
號令不遑飲食屬大雨彌旬城壘多壞武皇令帝與李
嗣昭分兵四出突入諸營梁軍由是引退帝率偏師追
襲復諸郡邑昭宗之幸鳳翔也梁祖率衆攻圍岐下武
皇奉詔應援遣李嗣昭周徳威出師晉絳營于蒲縣嗣
昭等軍大為梁將朱友寧氏叔琮所敗梁之追兵直抵
晉陽營于晉祠日以步騎環城武皇登城督衆憂形于
色攻城既急武皇與大将謀欲出奔雲中帝曰攻守之
謀據城百倍但兒等在必能固守乃止居數日潰軍稍
集率敢死之士日夜分出諸門掩襲梁軍擒其驍将游
崑崙等梁軍失勢乃燒營而退天祐五年五月莊宗親
將兵以救潞州之圍帝時領突騎左右軍與周徳威分
為二廣帝晨至夾城東北隅命斧其鹿角負芻填塹下
馬乗城大譟時徳威登西北隅亦譟以應之帝先入夾
城大破梁軍是日解圍其功居最柏鄉之役兩軍既成
列莊宗以梁軍甚盛慮師入之怯欲激壮之手持白金
巨鍾賜帝酒謂之曰卿見南軍白馬赤馬都否覩之令
人膽破帝曰彼虚有其表耳翼日當歸吾廏中莊宗拊
髀大笑曰卿巳氣吞之矣帝引鍾盡釂即屬鞬揮弭躍
馬挺身與其部下百人直犯白馬都奮撾舞矟生挾二
騎校而迴飛矢麗帝甲如蝟毛焉由是三軍增氣自辰
及未騎軍百戰帝徃來衝擊執訊獲醜不可勝計是日
梁軍大敗以功授代州刺史莊宗遣周徳威代幽州帝
分兵略定山後八軍與劉守光愛将元行欽戰於廣邊
軍凡八戰帝控弦發矢七中行欽酣戰不解矢亦中帝
股拔矢復戰行欽窮蹙面縛乞降帝酌酒飲之拊其背
曰吾子壯士也因厚遇之十三年二月莊宗與梁将劉
鄩大戰於故元城北帝以三千騎環之鼓譟奮擊内外
合勢鄩軍殆盡帝徇地磁洺四月相州張筠遁走乃以
帝為相州刺史九月滄州節度使戴思逺棄城歸汴小
将毛璋據州納欵莊宗命率兵恩撫既入城以軍府乂
安報莊宗書吏誤云已至滄州禮上畢莊宗省狀怒曰
嗣源反耶帝聞之懼歸罪於書吏斬之未幾承制授邢
州節度使十四年四月契丹按巴堅率衆三十萬攻幽州
周徳威間使告急莊宗召諸将議進取之計諸将咸言
敵勢不能持久野無所掠食盡自還然後踵而擊之可
也帝奏曰徳威盡忠於家國孤城被攻危亡在即不宜
更待敵衰願假臣突騎五千為前鋒以援之莊宗曰公
言是也即命帝與李存審閻寶率軍赴援帝為前鋒㑹
軍於易州帝謂諸将曰敵以馬上為生不須營壘况彼
衆我寡所宜銜枚箝馬潛行溪澗襲其不備也八月師
發上谷隂晦而雨帝仰天祈祝即時晴霽師循大房嶺
縁澗而進翼日敵騎大至每遇谷口敵騎扼其前帝與
長子從珂奮命血戰敵即解去我軍方得前進距幽州
兩舍敵騎復當谷口而陣我軍失色帝曰為将者受命
㤀家臨敵忘身以身殉國正在今日諸君觀吾父子與
敵周旋因挺身入於敵陣以邊語諭之曰爾輩非吾敵
吾當與天皇較力耳舞撾奮擊萬衆披靡俄挾其酋帥
而還我軍呼躍奮擊敵衆大敗勢如席巻委棄鎧仗羊
馬殆不勝紀是日解圍大軍入幽州周徳威迎帝執手
歔欷九月班師於魏州莊宗親出郊勞進位檢校太保
十八年十月從莊宗大破梁将戴思逺于戚城斬首二
萬級莊宗以帝為蕃漢副總管加同平章事二十年代
李存審為滄州節度使四月莊宗即位於鄴宫帝進位
檢校太傅兼侍中尋命帝率步騎五千襲鄆州下之授
天平軍節度使五月梁人陷徳勝南城圍楊劉以扼出
師之路帝孤守汶陽四面拒冦久之莊宗方解楊劉之
圍九月梁将王彦章以步騎萬人迫鄆州自中都渡汶
帝遣長子從珂率騎逆戰于遞坊鎮獲梁将任釗等三
百人彦章退保巾都莊宗聞其捷自楊劉引軍至鄆以
帝為前鋒大破梁軍於中都生擒王彦章等是日諸将
稱賀莊宗以酒屬帝曰昨朕在朝城諸君多勸朕棄鄆
州以河為界賴副總管禦侮于前崇韜畫謀於内若信
李紹宏輩大事巳掃地矣莊宗與諸将議兵所向諸将
多云青齊徐兖皆空城耳王師一臨不戰自下惟帝勸
莊宗徑取汴州語在莊宗紀中莊宗嘉之帝即時前進
莊宗繼發中都十月巳夘遲明帝先至汴州攻封邱門
汴将王瓚開門迎降帝至建國門聞梁主巳殂乃號令
安撫迴軍於封禪寺辰時莊宗至帝迎謁路側莊宗大
悦手引帝衣以首觸帝曰吾有天下由公之血戰也當
與公共之尋進位兼中書令二年正月契丹犯塞帝受
命北征二月莊宗以郊天禮畢賜帝鐡劵四月潞州小
将楊立叛帝受詔討之五月擒楊立以獻六月進位太
尉移鎮汴州代李存審為蕃漢總管十二月契丹入冦
三年正月帝領兵破契丹于涿州移授鎮州節度使先
是帝領兵過鄴鄴庫素有御甲帝取五百聫以行是嵗
莊宗幸鄴知之怒甚無何帝奏請以長子從珂為北京
内衙都指揮使莊宗愈不悦曰軍政在吾安得為子奏
請吾之細鎧不奉詔旨强取其意何也令留守張憲自
徃取之左右説諭乃止帝憂恐不自安上表申理方解
十二月帝朝于洛陽是時莊宗失政四方饑饉軍士匱
乏有賣兒貼婦者道路怨咨帝在京師頗為謠言所屬
洎朱友謙郭崇韜無名被戮中外大臣皆懷憂懾諸軍
馬步都虞候朱守殷奉密㫖伺帝起居守殷隂謂帝曰
徳業震主者身危功盖天下者不賞公可謂震主矣宜
自圖之無與禍㑹帝曰吾心不負天地禍福之來吾無
所避付之於天卿勿多談也四年二月六日趙在禮據
魏州反莊宗遣元行欽将兵攻之行欽不利退保衛州
初帝善遇樞密使李紹宏又帝在洛陽羣小多以飛語
謗毁紹宏每為庇䕶㑹行欽兵退河南尹張全義密奏
請委帝北伐紹宏贊成之遂遣帝将兵渡河三月六日
帝至鄴都趙在禮等登城謝罪出牲餼以勞師帝亦慰
納之營于鄴城之西南下令以九日攻城八日夜軍亂
從馬直軍士有張破敗者號令諸軍各殺都将縱火焚營
讙譟雷動至五鼓亂兵逼帝營親軍搏戰傷夷者殆半
亂兵益盛帝叱之責其狂逆之狀亂兵對曰昨貝州戍
兵主上不垂厚宥又聞鄴城平定之後欲盡坑全軍某
等初無叛志直畏死耳巳共諸軍商量與城中合勢擊
退諸道之師欲主上帝河南請令公帝河北帝泣而拒
之亂兵呼曰令公欲何之不帝河北則為他人所有茍
不見幾事當不測抽戈露刄環帝左右安重誨霍彦威
躡帝足請詭隨之因為亂兵迫入鄴城懸橋巳發共扶
帝越濠而入趙在禮等歡泣奉迎(通鑑亂兵擁嗣源及/李紹真等入城城中)
(不受外兵皇甫暉逆擊張破敗斬之外/兵皆潰趙在禮等率諸校迎拜嗣源)是日饗将士於
行宫在禮等不納外兵軍衆流散無所歸向帝登南樓
謂在禮曰欲建大計非兵不能集事吾自於城外招撫
諸軍帝乃得出夜至魏縣部下不滿百人時霍彦威所
将鎮州兵五千人獨不亂聞帝既出相率歸帝詰朝帝
登城掩泣曰國家患難一至於此來日歸藩上章徐圖
再舉安重誨霍彦威等曰此言非便也國家付以閫外
之事不幸師徒逗橈為賊驚奔元行欽狂妄小人彼在
城南未聞戰聲無故棄甲如朝天之日信其奏陳何所
不至若歸藩聽命便是强據要君正墮讒慝之口也正
當星行歸闕面叩玉階讒間阻謀庶全功業無便於此
者也帝從之十一日發魏縣至相州獲官馬二千匹始
得成軍元行欽退保衛州東以飛語上奏帝上章申
理莊宗遣帝子從審及内官白從訓齎詔諭帝從審至
衛州為行欽所械帝奏章亦不達帝乃趨白臯渡駐軍
於河上㑹山東上供綱載絹數船適至乃取以賞軍軍
士以之增氣及将濟以渡船甚少帝方憂之忽有木栰
數隻沿流而至即用以濟師故無留滯焉二十六日至
汴州莊宗領兵至滎澤遣龍驤都校姚彦溫為前鋒是
日彦温率部下八百騎歸於帝具言主上為行欽所惑
事勢巳離難與共事帝曰卿自不忠言何悖也乃奪其
兵仍下令曰主上未諒吾心遂致軍情至此宜速赴京師
既而房知溫杜晏球自北面相繼而至四月丁亥朔至
甖子谷聞蕭牆釁作莊宗晏駕帝慟哭不自勝詰旦朱
守殷遣人馳報京城大亂燔剽不息請速至京師巳丑
帝至洛陽止于舊宅分命諸将止其焚掠百官弊衣旅
見帝謝之歛衽泣涕時魏王繼岌征蜀未還帝謂朱守
殷曰公善巡撫以待魏王吾當奉大行梓宫山陵禮畢
即歸藩矣是日羣臣諸将上牋勸進帝面諭止之樞密
使李紹宏張居翰宰相豆盧革韋説六軍步都虞候朱
守殷青州節度使符習徐州節度使霍彦威宋州節
度使杜晏球兖州節度使房知温等頓首言曰帝王應
運盖有天命三靈所屬當協冥符福之所鍾不可以謙
遜免道之已喪不可以智力求前代因敗為功殷憂啟
聖少康重興于有夏平王再復于宗周其命維新不失
舊物今日廟社無依人神乏主天命所屬人何能爭光
武所謂使成帝再生無以讓天下願殿下俯徇樂推時
哉無失軍國大事望以敎令施行帝優答不從壬辰文
武百寮三拜牋請行監國之儀以安宗社答㫖從之既
而有司上監國儀注甲午幸大内興聖宫始受百寮班
見之儀所司議即位儀注霍彦威孔循等言唐之運厯
巳衰不如自創新號因請改國號不從土徳帝問藩邸
侍臣左右奏曰先帝以錫姓宗屬為唐雪冤以繼唐祚
今梁朝舊人不願殿下稱唐請更名號帝曰予年十三
事獻祖以予宗屬愛幸不異所生事武皇三十年排難
解紛櫛風沐雨冒刃血戰體無完膚何艱險之不歴武
皇功業即予功業先帝天下即予天下也兄亡弟紹於
義何嫌且同宗異號出何典禮歴之衰隆吾自當之衆
之莠言吾無取也時羣臣集議依違不定惟吏部尚書
李琪議曰殿下宗室勳賢立大功於三世一朝雨泣赴
難安定宗社撫事因心不失舊物若别新統制則先朝
便是路人煢煢梓宫何所歸徃不惟殿下追感舊君之
義羣臣何安請以本朝言之則睿宗文宗武宗皆以弟
足相繼即位柩前如儲后之儀可也于是羣議始定河
中軍校王舜賢奏節度使李存霸以今月三日出奔不
知所在乙未敕曰寡人允副羣情方監國事外安黎庶
内睦宗親庶諧惇叙之規永保隆平之運昨京都變起
禍難荐臻至於戚屬之間不測驚奔之所慮因藏竄濫
被傷夷言念于兹自然流涕宜令河南府及諸道應諸
王眷屬等昨因驚擾出奔所至之處即時津送赴闕如
不幸物故者量事收瘞以聞(北夢瑣言莊宗諸弟存紀/存確匿於南山民家人有)
(以報安重誨者重誨曰主上巳下詔尋訪帝之仁徳必/不加害不如密令殺之果併命于民家後明宗聞之切)
(讓重誨傷/惜久之)以中門使安重誨為樞密使以鎮州别駕張
延朗為樞密副使以客将范延光為宣徽使進奏官馮
贇為内客省使丙申下敕今年下苗委人户自供通頃
畆五家為保本州具帳送省州縣不得差人檢括如人
户隱欺許人陳告其田倍徵巳亥命石敬瑭權知陜州
兵馬留後皇子從珂權知河南府兵馬留後庚子淮南
楊溥進新茶以權知汴州軍州事孔循為樞密副使以
陳州刺史劉仲殷為鄧州留後以鄭州防禦使王思同
為同州留後敕曰租庸使孔謙濫承委寄専掌重權侵
剥萬端姦欺百變遂使生靈塗炭軍士饑寒成天下之
瘡痍極人間之疲弊載詳衆狀側聽輿辭難私降黜之
文合正誅夷之典宜削奪在身官爵按軍令處分雖犯衆
怒時貸全家所有田宅並從籍沒是日謙伏誅敕停租
庸名額依舊為鹽鐡户部度支三司委宰臣豆盧革専
判中書門下上言請停廢諸道監軍使内勾司租庸院
大程官出放豬羊柴炭户括田竿尺一依朱梁制度仍
委節度刺史通申三司不得差使量檢州使公廨錢物
先被租庸院管繫今據郤還州府州府不得科率百姓
百姓合散蠶鹽每年秪二月内一度俵散依夏税限納
錢夏秋苖税子除元徵石斗及地頭錢餘外不得紐配
先遇赦所放逋税租庸違制徵收並與除放今欲曉告
河南府及請道準此施行從之是日宋州節度使元行
欽伏誅壬寅以樞密副使孔循為樞密使
　舊五代史巻三十五
　舊五代史巻三十五攷證
唐書明宗紀三代祖諱敎　敎原本作敖今據五代㑹
　要改正
皇考諱霓　歐陽史云父電未知孰是
襲破李存信於莘縣　莘縣原本作華縣今據新唐書
　藩鎮𫝊改正
柏鄉之役　柏鄉原本訛松鄉今據通鑑改正
吾當與天皇較力耳　天皇原本作人皇攷遼史太祖
　稱為天皇讓宗追稱人皇莊宗初年侵幽州者乃太
　祖非讓宗也今改正
十二月契丹入冦三年正月帝領兵破契丹于涿州
　案歐陽史云冬契丹侵漁陽嗣源敗之於涿州入冦
　破敵皆作冬間事盖順文併叙之耳當以是書為徴
　實
請令公帝河北　河北原本作河中今據通鑑改正
獲官馬二千匹　案歐陽史作掠小坊馬三千匹
四月丁亥朔　案丁亥朔與莊宗紀異據莊宗紀三月
　丁未朔則四月當作丁丑據此紀下文有已丑甲午
　則當作丁亥前後參差未詳孰是
已丑　案通鑑作乙丑疑傳冩之訛歐陽史從是書作
　已丑
以樞密副使孔循為樞密使　案歐陽史作左驍衞大
　將軍孔循為樞密使呉縝纂誤云孔循傳作左衞大
　將軍為樞密使俱與是書異
按巴堅舊作阿保機今改
　
　
　
　
　
　
　舊五代史巻三十五攷證
欽定四庫全書
　舊五代史卷三十六
　　宋門下侍郎知參政事監修國史薛居正等撰
　唐書第十二
　　明宗紀二
天成元年夏四月丙午帝自興聖宫赴西宫文武百僚
縞素于位帝服斬衰親奉攢塗設奠哭盡哀乃於柩前
即皇帝位百官易吉服班於位帝御衮冕受冊訖百僚
稱賀丁未羣臣縞素赴西宫臨以樞密使安重誨為檢
校司空守左領軍大将軍依前充樞密使宰臣豆盧革
等三上表請聽政從之遣使徃諸道及淮南告哀辛亥
帝始聽政於中興殿壬子西南面副招討使工部尚書
任圜率步騎二萬六千人入見甲寅帝御文明殿受朝
制改同光四年為天成元年大赦天下後宫内職量留
一百人内官三十人敎坊一百人鷹坊二十人御厨五
十人其餘應從所適諸司使務有名無實者並停分遣
諸軍就食近畿以減饋送之勞秋夏税子每斗先有省
秏一升今後秪納正數其省秏宜停天下節度防禦使
除正至端午降誕四節量事進奉達情而巳自於州府
圓融不得科斂百姓其刺史雖遇四節不在貢奉諸州
雜税宜定合税物色名目不得邀難商旅租庸司先将
繫省錢物與人迴圖宜令盡底収納以塞倖門云乙夘
渤海國王大諲譔遣使朝貢是月北京副留守知留守
事張憲賜死以其失守故也五月丙辰朔帝不視朝臨
于西宫宰相豆盧革進位左僕射韋説進位門下侍郎
兼户部尚書監修國史並依舊平章事衮州節度使檢
校太傅朱守殷加同平章事充河南尹判六軍諸衛事
滄州節度使檢校太傅安元信加同平章事移鎮徐州
邠州節度使檢校太保毛璋加同平章事以太子賔客
鄭珏為中書侍郎兼刑部尚書同中書門下平章事
以工部尚書任圜為中書侍郎兼工部尚書同中書門
下平章事判三司徐州節度使李紹真貝州刺史李紹
英齊州防禦使李紹䖍河陽節度使李紹竒洺州刺史
李紹能等上言前朝寵賜姓名今乞還舊内李紹䖍上
言臣本姓王後移杜氏䝉前朝賜今姓名乞復本姓詔
並可之李紹真復曰霍彦威李紹英復曰房知温李紹
䖍復曰王晏球李紹竒復曰夏魯竒李紹能復曰米君
立青州節度使檢校太傅同平章事符習加兼侍中徐
州節度使檢校太傅霍彦威加兼侍中移鎮鄆州丁已
初詔文武百僚正衙常參外五日一度内殿起居(五代/㑹要)
(天成元年五月三日敕今後宰臣文武百官除常朝外/每五日一度入内起居其中書非時有急切公事請開)
(延英不/在此限)麟州奏指揮使張延寵作亂焚剽市民已殺戮
訖戊午河陽節度使夏魯竒加檢校太傅以貝州刺史
房知温為兖州節度使以齊州防禦使王晏球為宋州
節度使以洺州刺史米君立為邢州節度使巳未賜文
武百官各一馬一驢西都知府張籛進魏王繼岌打毬
馬七十二匹北京馬步都指揮使李從温奏凖詔誅宦
官初莊宗遇内難宦者數百人竄匿山谷落髮為僧奔
至太原七十餘人至是盡誅于都亭驛辛酉詔華州放
散西川宫人各歸骨肉壬戌以前相州刺史北京左右
廂都指揮使安金全為安北都護振武節度使同平章
事甲子前西都留守京兆尹張筠加檢校太傅充山南
西道節度使以夔州節度使李紹文為遂州節度使以
前鄧州留後戴思逺為洋州節度使丁夘以金吾将軍
張實為金州防禦使戊辰以金紫光禄大夫檢校司空
趙在禮為滑州節度使加檢校太保制下在禮以軍情
不順為辭不之任以許州留後陶玘為鄧州留後以諸
道馬步副都指揮使安審通為齊州防禦使庚午以權
知北京軍府事汾州刺史符彦超為晉州留後以前陳
州刺史劉仲殷為陜州留後癸酉以前磁州刺史劉彦
琮為同州留後甲戌福州節度使檢校太傅王延翰加
檢校太尉同平章事乙亥翰林學士户部侍郎知制誥
馮道翰林學士中書舍人趙鳳俱以本官充端明殿學
士端明之職自此始也(五代㑹要明宗初登位四方書/奏多令樞密使安重誨讀之不)
(曉文義於是孔循獻議因唐室侍讀之/號即創端明學士之名命馮道等為之)丙子詔故西道
行營都招討制置等使守侍中監修國史兼樞密使郭
崇韜宜許歸塟其世業田宅並還與骨肉故萬州司户
朱友謙可復䕶國軍節度使守太師兼尚書令河中尹
西平王所有田宅財産並還與骨肉丁丑西都衙内指
揮使張籛進納偽蜀主王衍犀玉帶各二條馬一百五
十匹初莊宗遣中官向延嗣就長安之殺王衍也旋屬
蕭牆之祸延嗣藏竄不知所之而衍之資裝妓樂竝為
籛所有復懼事泄故聊有此獻戊寅以樞密使安重誨
兼領襄州節度使制下重誨之黨謂重誨曰襄州地控
要津不可乏帥無宜兼領重誨即自陳退許之以左金
吾大将軍張遵誨為西京副留守知留守事辛巳以衛
尉卿李懌為中書舍人充翰林學士壬午以前蔚州刺
史張温為振武留後以左右廂突陣指揮使康儀誠為
汾州刺史以左右廂馬軍都指揮使索自通為忻州刺
史尚父吳越國王錢鏐遣使進金器五百兩銀萬兩綾
萬匹謝恩賜玉冊金印初同光季年鏐上疏密求玉冊
金印郭崇韜進議以為不可而樞密承㫖段佪受其重
賂贊成其事莊宗即允其請至是故有貢謝甲申幽州
節度使檢校太保李紹斌加檢校太傅同平章事復姓
名為趙徳鈞乙酉詔百官朔望入閤賜廊下食自亂離
已前常參官每日朝退賜食於廊下謂之廊餐乾符之
後百司經費不足無每日之賜至是遇入閤即賜之(五/代)
(㑹要明宗初即位命百官五日一起居李琪以為非故/事請罷之惟每月朔望日合入閤睗食至是宣旨朔望)
(入閤外仍五日一/起居遂為定式)六月戊子前襄州節度使李紹珙起
復依前襄州節度使仍復本姓名曰劉訓以皇子河中
留後從珂為河中節度使百僚表賀以翰林承㫖兵部
尚書知制誥盧質為檢校司空充同州節度使巳丑以
吏部尚書判太常卿事李琪為御史大夫以禮部尚書
崔協為太常卿判吏部尚書銓事以御史中丞崔居儉
為兵部侍郎以太子賔客蕭頃為禮部尚書中書奏請
以九月九日皇帝降誕日為應聖節休假三日從之故
忠武軍節度使檢校太師兼尚書令齊王張全義贈太
師以前尚書右丞崔沂為尚書左丞丙申新州留後張
庭裕雲州留後髙行珪並正授本軍節度使丁酉詔曰
四夷來王歴代故事前後各因強弱撫制互有典儀大
蕃須示于威容即於正衙引對小蕃但推於恩澤仍於
便殿撫懐憲府奏論禮院詳酌皆徵故實咸有明文正
衙威容未可全廢内殿恩澤且可常行若遇大蕃入朝
即凖舊儀於正殿排比鋪陳立仗百官排班于正門引
入對見時百僚入閤班退後郤引對朝貢蕃客御史大
夫李琪奏論之下禮院檢討而降是命焉戊戌樞密使
安重誨加檢校太保行兵部尚書事如故以太子詹事
劉岳為兵部侍郎以太子右庶子王權為户部侍郎以
太子左庶子任贊為工部侍郎庚子荆南節度使檢校
太師兼尚書令南平王髙季興加守太尉兼尚書令澤
潞節度使檢校太傅同平章事孔勍加兼侍中汴州屯
駐控鶴指揮使張諫等謀叛伏誅以樞密使孔循權知
汴州軍州事甲辰樞密使孔循加檢校太保守祕書監
依前充使巳巳以祕書少監姚顗為左散騎常侍以太
子左諭徳陸崇為右散騎常侍以兵部郎中蕭希甫為
左諫議大夫前幽州節度判官吕夢竒為右諫議大夫
以鄴都副留守孫岳為潁州團練使詔曰古者酌禮以
制名懼廢於物取其難犯而易避貴便於時況徵在二
名抑有前例以太宗文皇帝自登寶位不改舊稱時即
臣有世南官有民部靡聞曲避止禁連呼朕猥以眇躬
託於人上止遵聖範非敢自尊應文書内所有二字但
不連稱不得迴避如是臣下之名不欲與君親同字者
任自改更丁未中書門下奏京城潛龍舊宅望以至徳
宫為名從之戊申夏州節度使開府儀同三司檢校太
師兼中書令朔方王李仁福加食邑一千户以延州留
後髙允韜為延州節度使以利州節度觀察留後張敬
詢為利州節度使劎南西川節度副大使知節度事孟
知祥加檢校太傅兼侍中劎南東川節度副大使知節
度事董璋加檢校太傅壬子鳳翔節度使檢校太尉兼
中書令李曮加檢校太師兼中書令汴州知州孔循奏
召集謀亂指揮使趙䖍已下三千人並族誅訖甲寅以
晉州留後符彦超為北京留守以鎮州副使王建立為
鎮州留後以右龍武統軍安崇阮為晉州留後荆南節
度使髙季興上言夔忠萬三州舊是當道屬郡先被西
川侵據今乞郤割𨽻本管詔可之其夔州偽蜀先㑹建
節宜依舊除刺史(通鑑考異引于國紀年荆南史載天/成元年二月壬辰請忠䕫萬州及雲)
(安監𨽻本道莊宗許之詔命未下莊宗/遇弑六月壬辰王表求三州明宗許之)秋七月乙夘朔
以太原舊宅為積慶宫庚申契丹渤海國俱遣使朝貢
甲子詔割韓城郃陽兩縣屬同州誅滑州左右崇牙及
及長劎等軍數百人夷其族作亂故也其都校于可洪
等相次到闗亦斬於都市丁夘以偽蜀守司空門下侍
郎平章事晉國公王諧為檢校司空守陵州刺史以虢
州刺史石潭為耀州團練使辛未詔諸道節度刺史文
武将史舊進月旦起居表今後除節度留後團練防禦
使惟正至進賀表其四孟月並且止絶甲戌中書門下
上言宣㫖令進納新授諸道判官州縣官官告敕牒祗
應宣賜凖徃例除将相外並不賜官告即因梁氏起例
凡宣授官並特㤙賜臣等商量自兩使判官令録在京
除授者即於内殿謝㤙便辭赴任不更進納官告判司
主簿不合更許朝對敕下後望準舊例處分從之乙亥
莊宗皇帝梓宫發引帝衰服臨送於樓前是日塟莊宗
於雍陵鎮州留後王建立奏涿州刺史劉殷肇不受代
謀叛昨發兵収掩擒劉殷肇及其黨一十三人見折足
勘詰己夘以比部郎中知制誥楊凝式為給事中充史
館修撰判館事以偽蜀吏部尚書楊玢為給事中充集
賢殿學士判院事升應州為彰徳軍節度仍以興唐軍
為寰州𨽻彰徳軍宰相豆盧革貶辰州刺史韋説貶溆
州刺史仍令所在馳驛發遣為諫議大夫蕭希甫疏奏
故也制略曰革則縱田客以殺人説則侵鄰家而奪井
選元亨之上第改王參之本名或主掌三司委元隨之
務局或陶鎔百里受長吏之桑田咸屈塞於平人互阿
私于愛子任官匪當黷貨無厭謀人之國若斯致主之
方安在既迷理亂又昧巻舒而府司案牘爰來諫署奏
章疊至備彰醜迹深汙明庭是宜約以三章投之四裔
其河南府文案及蕭希甫論疏並宜宣示百僚庚辰賜
蕭希甫衣段二十匹銀器五十兩賞疏革説之罪也宰
相鄭珏任圜再見安重誨救解革説請不復追行後命
又三上表救解俱留中不報辛巳以捧聖嚴衛左廂馬
步軍都指揮使李從璋領饒州刺史充大内皇城使中
書門下奏條制檢校官各納尚書省禮錢舊例太師太
尉納四十千後減落至二十千太傅太保元納三十千
減至十五千司徒司空元納二十千減至一十千僕射
尚書元納一十五千減至七千員外郎中元納一十千
今納三千四百者詔曰㑹府華資皇朝寵秩凡霑新命
各納禮錢爰自近年多隳舊制遂致紀綱之地遽成廢
墜之司况累條流就從減省方當提舉宜振規繩但縁
其間翊衛動庸藩宣将佐自軍功而遷陟示恩澤以奨
酬須議從權不在其例其餘自不帶平章事節度使及
防禦團練刺史使府副使行軍巳下三司職掌監務官
州縣官凡闗此例並可徵納其檢校官自員外郎至僕
射秪初轉一任納錢若不改呼不在徵納仍委尚書省
部司專切檢舉置靡逐月具數申中書門下癸未詔辰
州刺史豆盧革可責授費州司户參軍溆州刺史韋説
可責授夷州司户參軍皆員外置同正員仍令馳驛發
遣甲申又詔曰責授費州司户參軍豆盧革夷州司户
參軍韋説等自居台輔累換嵗華負先皇倚注之恩失
大國爕調之理朕自登宸極常委鈞衡略無謙遜之辭
但縱貪饕之意除官受賂樹黨徇私每虧敬于朕前徒
自尊於人上道路之諠騰不巳諫臣之條疏頗多罪狀
顯彰典刑斯舉合從極法以塞羣情尚縁臨御之初含
𢎞是務特軫墜泉之慮爰施解網之仁曲示優㤙俯寛
後命革可陵州長流百姓説可合州長流百姓仍委逐
處長知所在同州長春宫判官朝請大夫檢校尚書禮
部郎中賜紫金魚袋豆盧昇将仕郎守尚書屯田員外
郎崇文館學士賜緋魚袋韋濤等各因權勢驟列班行
無才業以可稱竊寵榮而斯久比行貶謫以塞尤違朕
以纂襲之初含容是務父既寛於後命子宜示以特恩
並停見任昇濤即革説之子也
　
　
　
　
　
　
　
　
　
　舊五代史巻三十六
　舊五代史巻三十六考證
唐明宗紀二西都知府張籛　張籛原本作張鏐今據
　通鑑改正
故萬州司户朱友謙　萬州原本作萭州今據歐陽史
　改正
樞密承旨段佪　段佪九國志作段懷攷歐陽史及通
　鑑並作段佪今仍其舊
正衙威容　正衙原本訛王衛今據冊府元龜改正
是日塟莊宗于雍陵　雍陵原本作永陵攷徐無黨五
　代史注莊宗陵名雍陵石晉時避諱稱伊陵原本永
　字誤今改正又莊宗塟日通鑑從哀冊文作丙子是
　書從實録作乙亥
改王參之本名　案王參疑有舛誤据冊府元龜引薛
　史亦作參今無可攷姑仍其舊
　
　舊五代史巻三十六考證
欽定四庫全書
　舊五代史巻三十七
　　宋門下侍郎參知政事監修國史薛居正等撰
　唐書第十三
　　明宗紀三
天成元年秋八月乙酉朔日有食之有司上言莊宗廟
室酌獻請奏武成之舞從之鄆州節度使霍彦威移鎭
青州丁亥莊宗神主祔廟有司請祧懿祖室從之詔陵
州合州長流百姓豆盧革韋説等可竝自長流後縱逢
恩赦不在原宥之限豆盧昇韋濤仍削除自前所受官
秩壬辰以乆雨放百僚朝參詔天下疏理繫囚甲午汴
州奏舊管曹州乞卻歸當道從之是日詔曰承前使府
奏請判官率皆隨府除移停罷近年流例有異前規使
府雖已除移判官元安舊職起今後若是朝廷除授者
即不計使府除移如是使府奏請即皆隨府移罷舊例
藩候帶平章事者所奏請判官殿中已上許奏緋中丞
已上許奏紫今不帶平章事亦許同帶平章事例處分
如防禦團練使奏請判官員外郎已下不在奏緋之限
其所奏判官州縣官並須將厯任告身隨奏至京如未
有官假稱試攝亦奏狀内分明署出如藩鎭畱後權知
軍州事並不在奏請判官之限如刺史要奏州縣官須
申本道請發表章不得自奏近日州使奏請從事本無
官緒妄結虚銜不計職位高卑多是請兼朱紫不惟紊
亂實啓撓求宜令諸道州府切準敕命處分丁酉内出
象笏三十四面賜百官之無笏者已亥帝御文明殿百
官入閣月朢如月朔之儀從新例也荆南高季興上言
峽内三州請朝廷不除刺史幽州奏契丹冦邊詔齊州
防禦使安審通率師禦之辛丑以前青州節度使符習
為鄆州節度使以前華州節度使史敬鎔為安州節度
使乙巳禁鎔錢為器仍估定生銅器價斤二百熟銅器
斤四百如違省價買賣者以盜鑄錢論丁未樞密使院
條奏諸道節度使刺史内有不守詔條公行科斂須行
止絶州使所納軍糧不得更邀加耗節度使刺史所置
牙隊許于軍都内抽取便給省司衣糧況人數已多訪
問尚有招致諸邑人多有抵罪亡命便于州府投名為
使下元隨邀求職務凌壓平人及有力户人于諸處行
賂希求事務亦有州使妄稱修葺城池廨宇科賦于人
及營私宅諸縣鎭所受州使文符如涉科斂人户不得
稟受州府不得賖買行人物色兼行科率已前條件州
使如敢犯違許人陳告勘詰不虛量行奬賞宜令三京
諸道州府準此處分新授青州節度使霍彥威奏處斬
新登州刺史王公儼及同謀拒命指揮使李謹王居厚
等八人訖初同光中符習為青州節度使宦官楊希望
為監軍專制軍政趙在禮之㨿魏州習奉詔以本軍進
討俄而帝為亂軍所刧習即罷歸希望遣兵邀之習懼
而還至滑州帝遣人招之習至乃從帝入汴希望聞魏
軍亂遣兵圍守習家欲盡殺之公儼素受希望奬愛謂
希望曰内侍宜分腹心之兵監四面守陴者則誰敢異
圖希望從之公儼乘其無備圍希望之第擒而殺之公
儼遂與州將李謹等謀㨿州城以邀符節即令軍府飛
章畱已兼揚言符習在鎭人不便其政帝乃除公儼為
登州刺史公儼不時赴任即以霍彥威代符習聚兵淄
州以圖進取彥威至淄州㑹詔使至青州告諭公儼即
赴所任彥威懲其初心遣人擒公儼于北海縣與同黨
斬于州東有司上言莊宗祔廟懿祖祧遷準例舍故而
諱新懿祖例不諱忌日不行香從之壬子襄州節度使
劉訓加檢校太傳以偽蜀右僕射中書侍郎平章事趙
國公張格為太子賓客充三司副使從任圜請也九月
乙卯朔詔汴州扶溝縣復隸許州以前絳州刺史婁繼
英為冀州刺史充北面水陸轉運制置使己未幸至德
宮遂幸前隰州刺史袁建灃之第帝嘗為太原内牙親
將建豐為副至是建豐風疾沈廢故親幸其第以撫之
庚申以都官郎中庾傳美充三州搜訪圖籍使傳美為
蜀王衍之舊僚家在成都便于歸計且言成都具有本
朝實録及傳美使迴所得纔九朝實録及殘缺雜書而
己癸亥應聖節百僚于敬愛寺設齋召緇黄之衆于中
興殿講論從近例也戊辰以偽蜀檢校太師兼中書令
右金吾街使張貽範為兵部尚書致仕都官員外郎于
鄴奏請指揮不得書契券輒賣良人從之癸酉天策上
將軍湖南節度使開府儀同三司守太師兼尚書令楚
王馬殷可檢校太師守尚書令兩浙節度畱後靜海軍
節度嶺南西道觀察處置等使檢校太尉兼中書令錢
元瓘加食邑中呉建武等軍節度嶺南東道觀察處置
等使檢校太尉兼中書令錢元璙加開府階進食邑甲
戌以前代州刺史馬溉為左衛上將軍致仕己卯以光
禄卿羅周敬為右金吾衞大將軍充街使辛已以前復
州刺史袁義為唐州刺史詔曰鳯翔節度使李曮世聯
宗屬任重蕃宣慶善有稱忠勤顯著既在維城之列宜
新定體之文是降寵光以隆惇叙俾煥成家之美貴崇
猶子之親宜于本名上加從字癸未文武百僚至張全
義私第柩前立班辭以來月二日𦵏故也冬十月甲申
朔詔賜文武百僚冬服緜帛有差近例十月初寒之始
天子賜近執政大臣冬服帝顧謂判三司任圜曰百僚
散未圜奏曰臣聞本朝給春冬服徧及百僚喪亂已來
急于軍旅人君所賜未能周給今止近臣而已外臣無
所賜帝曰外臣亦吾臣也卿宜計度圜遂與安重誨㨿
品秩之差以定春冬之賜其後遂以為常右拾遺曹琮
上疏内一件百僚朔朢入閤及五日内殿起居請許三
署寺監官輪次轉奏封事從之刑部員外郎孔莊上言
自兵興已來法制不一諸道州縣常行枷杖多不依格
律請以舊制曉諭改而正之丙戌吏部侍郎盧文紀上
言請内外文武臣僚毎嵗有司明定考校將相乞迴御
筆以行黜陟疏下中書門下商量宰臣奏請施行從之
丁亥雲南嶲州山後兩林百蠻都鬼主右武衛大將軍
李卑晚遣大鬼主傳能何華等來朝貢帝御文明殿對
之百僚稱賀庚寅以客省使李嚴領泗州防禦使以河
中節度副使李鏻為太子賓客壬辰邠州節度使毛璋
移鎭潞州巴州進嘉禾合穗甲午以前隰州刺史袁建
豐遙領洪州節度使庚子幽州奏契丹平州守將偽署
幽州節度使盧文進率戸口歸順百僚稱賀辛丑契丹
遣使來告哀言國王按巴堅以今年七月二十七日卒
詔曰朕近纘皇圖㳟修帝道務安夷夏貴洽雍熙契丹
王世預歡盟禮交聘問遽聞凶訃倍軫悲懷可輟今月
十九日朝參丙午以巂州山後兩林百蠻都鬼主李卑
晩為寧逺將軍大渡河山前卬川六姓都鬼主懷安郡
王勿鄧摽莎為定逺將軍丁未幽州奏盧文進所率降
户孳畜人口在平州西首尾約七十里庚戌以吏部侍
郎盧文紀為御史中丞時御史大夫李琪三上表求解
任故也以兵部侍郎劉岳為吏部侍郎以户部侍郎充
端明殿學士馮道為兵部侍郎以中書舎人充端明殿
學士趙鳯為户部侍郎竝依前充職壬子静江軍節度
使桂州管内觀察使檢校太師兼中書令扶風郡王馬
賓加食邑實封澧朗觀察使檢校太𫝊兼侍中馬希振
加檢校太尉盧文進至幽州遣軍吏奉表來上十一月
戊午以滄州畱後王景勘為邢州節度使青州奏得登
州狀申契丹先攻逼渤海國自按巴堅身死雖已抽退
尚畱兵馬在渤海扶餘城今渤海王弟領兵馬攻圍扶
餘城内契丹次己未以翰林學士尚書户部郎中知制
誥劉昫為中書舎人充職辛酉以前祕書少監溫輦為
太子詹事壬戌以前房州刺史朱罕為潁州團練使是
日詔曰應今日已前修蓋得寺院無令毁廢自此已後
不得輒有建造如要願在僧門竝須官壇受戒不得衷
私剃度癸丑日南至帝御文明殿受朝賀仗衞如式禮
部侍郎裴皥上言諸州刺史經三考方請替移詔曰有
政聲者就加恩澤無課最者即便替移密州獻芝草庚
午河陽節度使夏魯奇移鎭許州畱後梁漢顒為邠州
節度使淮南楊溥遣使貢獻賀登極乙亥以前振武畱
後張溫為利州昭武軍畱後以果州刺史孫鐸為漢州
刺史充西川馬步軍都指揮使壬午静海軍節度安南
管内觀察等使檢校大尉兼侍中錢元球加開府階進
食邑癸未鎭州奏準詔盧文進所率歸業户口蠲放租
税三年仍毎口給糧五斗十二月戊子盧文進及將吏
四百人見賜鞍馬玉帶衣被器玩錢帛有差詔曰朕中
興寶祚復正皇綱萬國騈羅俱在照臨之内八紘遼夐
咸居覆載之間矧被雲南素歸正朔泊平偽蜀思錫舊
恩于乃睠以雖深欲霈覃而未暇百蠻都首領李卑晩
六姓蠻都首領勿鄧摽莎等天資智勇世稟忠勤梯航
之道路纔通琛賮之貢輸已至率其種落竭乃悃誠備
傾向化之心深奬來庭之意今則各頒國寵别進王封
其巂州刺史李及大鬼主離吠等或遙貢表函或躬趨
朝闕亦宜特授官資各遷階秩勉敦信義無墜冊書示
爾金石之堅保我山河之誓欽承休命永保厥終壬辰
帝狩于近郊臘故也甲午以契丹盧龍軍節度使盧文
進為檢校太尉同平章事充滑州節度使戊戌詔嚴禁
鑞錢庚子皇第二子金紫光禄大夫檢校司徒從榮可
檢校太保同平章事天雄軍節度使鄴都畱守以武安
軍馬步軍都指揮使馬希範為澧州刺史鐡林都知兵
馬馬希杲為衡州刺史壬寅潁州刺史孫岳加檢校太
保奬能政也丙午中書門下奏故事藩鎭節度觀察使
帶平章事于都堂上事刋石記壁合納禮錢三千貫以
充中書及兩省公使今欲各納禮錢五百千于中書立
石亭子鐫勒宰臣使相官氏授上年月充修葺中書及
兩省公署部堂什物從之庚戌御史臺奏京城坊市士
庶工商之家有婢僕自經投井非理物故者近者已來
凡是死亡皆是臺司左右廵舉勘檢施行己久仍恐所
差人吏及街市胥徒同于民家因事邀脅臣詢訪故事
凡京城民庶之家死喪委府縣檢舉軍家委軍巡商旅
委戸部然諸司檢舉後具事由申臺其間或枉濫情故
臺司訪聞即行舉勘如是文武兩班官吏之家即是臺
司檢舉臣請自今已後竝準故事施行者詔曰今後文
武兩班及諸道商旅凡有喪亡即準臺司所奏施行其
坊市民庶軍士之家凡死喪及婢僕非理物故依臺司
奏委府縣軍巡同檢舉仍不得縱其吏卒于物故之家
妄有邀脅或恐暑月屍柩難停若待申聞檢舉從無邀
脅亦須經時日今後仰本家喚四鄰檢察若無他故逐
便𦵏埋如後别聞枉濫妄有保證官中訪知勘詰不虛
本户鄰保竝行科罪如聞諸道州府坊市死喪取分巡
院檢舉頗致淹停人多流怨亦仰約京城事例處分
　
　
　
　
　
　
　
　舊五代史巻三十七
　舊五代史巻三十七攷證
唐書明宗紀三内出象笏三十四靣　三十四歐陽史
　作三十二
偽蜀右僕射中書侍郎平章事趙國公張格　張格原
　本作張裕攷舊唐書張濬𫝊濬次子格仕蜀為平章
　事今改正
偽署幽州莭度使盧文進　盧文進遼史作盧國用葢
　文進在遼改名國用耳
國王按已堅以七月二十七日卒　案遼史太祖紀作
　七月辛巳上崩
可輟今月十九日朝參　案歐陽史作廢朝三日
契丹次　案契丹次葢言契丹方即次也是書前後如
　攻城次鎭州次多单用次字疑即當時案牘之文今
　仍其舊附識于此
按巴堅舊作阿保機今改
　舊五代史巻三十七考證
欽定四庫全書
　舊五代史巻三十八
　　宋門下侍郎參知政事監修國史薛居正等撰
　唐書第十四
　　明宗紀四
天成二年春正月癸丑朔帝御明堂殿受朝賀仗衞如
常儀制曰王者祗敬宗祧統臨寰宇必順體元之典特
新制義之文朕以眇躬獲承丕構襲三百年之休運繼
二十聖之耿光馭朽納隍夕惕之心罔怠法天師古日
躋之道惟勤今則載戢干戈渾同書軌荷𤣥穹之睠祐
契兆庶之樂推檢玉泥金非敢期於薄徳耕田鑿井誠
有慕於前王将陳享謁之儀即備郊丘之禮宜更稱謂
永耀簡編今改名為亶凡在中外宜體朕懐宣制訖百
僚稱賀有司吿郊廟社稷丙辰詔端明殿學士班位宜
在翰林學士之上今後如有轉改只於翰林學士内選
任先是端明殿學士班在翰林學士之下又如三館例
官在職上趙鳯轉侍郎日諷宰相府移之既而禁林序
列有不可之言安重誨奏行此敕時論便之癸亥宰臣
鄭珏加特進門下侍郎兼太微宫使崇文館大學士任
圜加光禄大夫門下侍郎監修國史以端明殿學士尚
書兵部侍郎馮道為中書侍郎平章事集賢殿大學士
以太常卿崔恊為中書侍郎平章事戊辰以前鄧州節
度使劉玘卒廢朝左拾遺李同上言天下繫囚請委長
吏逐旬親自引問質其罪狀真虛然後論之以法庶無
枉濫従之辛未皇子河中節度使従珂加同平章事以
鎮州留後檢校司徒王建立為鎮州節度使檢校太傅
癸酉皇第三子金紫光禄大夫檢校司徒従厚加檢校
太保同平章事河南尹判六軍諸衞事北面副招討房
知温奏營州界奚陁羅支内附乙亥以監門衞大将軍
傅璉為右武衞上将軍丙子詔曰頃自本朝多難雅道
中微皆尚浮華罕持廉讓其有除官蘭省今秩柏臺或
以人事相疎或以私讎見訝稍乖敬奉遽至棄捐盖司
長之振威處君恩而何地今後應新授官朝謝後可準
例上事司長不得輒以私事阻滯其本官亦不得因遭
抑挫託故請假戊寅皇子従厚領事于河南府宰相鄭
珏已下㑹送非例也己夘樞密使光禄大夫檢校太保
行兵部尚書安重誨加開府儀同三司檢校太傅兼侍
中樞宻使檢校太保守祕書監孔循加檢校太傅同平
章事詔崇文館依舊為𢎞文館初同光中宰相豆盧革
以同列郭崇韜父名𢎞希其意奏改之今乃復焉辛巳
詔曰亂離斯久法制多隳不有舉明従何禁止起今復
三京及州使職員名目是押衙兵馬使騎馬得有暖坐
諸都軍将衙官使下繫名糧者只得衣紫皁庶人商旅
只著白衣此後不得參雜兼有富戸或投名于勢要以
求影庇或希假於攝貴以免丁徭仰所在禁勘以肅奸
欺二月壬午朔新羅遣使朝貢丁亥以北京皇城使李
繼朗為龍武大将軍北京都指揮使李従瑧為左衞大
将軍捧聖都指揮使李従璨為右監門衞大将軍戊子
以前北面水陸轉運招撫使守冀州刺史烏震領宣州
節度使庚寅陜州節度使檢校司徒石敬瑭加檢校太
傅兼六軍諸衞副使壬辰西川節度使孟知祥奏泗州
防禦使充西川兵馬都監李嚴煽揺軍衆尋已處斬以
潁州刺史孫岳為耀州團練使丙申以従馬直指揮使
郭従謙為景州刺史尋令中使誅之夷其族以其首謀
大逆以弑莊宗也以尚書左丞崔沂為太子少保致仕
壬寅制曰荆南節度使開府儀同三司守太尉兼尚書
令南平王髙季興可削奪官爵仍令襄州節度使劉訓
充南面招討使知荆南行府事許州節度使夏魯奇為
副招討使統蕃漢馬步四萬人進討以其叛故也又命
湖南節度使馬殷以湖南全軍㑹合以東川節度使董
璋充東南面招討使新授夔州刺史西方鄴為副招討
使共領川軍下峽州三面齊進(通鑑考異梓夔皆在荆/南之西南而云東南面)
(者盖據夔/所向言之)梓甲辰兖州節度使房知温加同平章事宋
州節度使王晏球加檢校太傅丁未以禮部尚書蕭頃
為太常卿戊申以御史大夫李琪為右僕射以太子賓
客李璘為戸部尚書以吏部侍郎李徳休為禮部尚書
以前吏部侍郎崔貽孫為吏部侍郎以端明殿學士户
部侍郎趙鳯為兵部侍郎依前充職庚戌詔諸道節度
使男及親嫡骨肉未沾恩命者特許上聞河南府新安
縣宜為次赤以雍陵在其界故也辛亥以刑部侍郎歸
藹為户部侍郎三月壬子朔以中書舍人馬縞為刑部
侍郎幸㑹節園宰相樞密使及在京節度使共進錢絹
請開宴癸丑遣供奉官賈俊使淮南甲寅以西川節度
副使李敬周為遂州武信軍留後乙卯開府儀同三司
司徒致仕趙光逢可太保致仕仍封齊國公以武信軍
節度使李紹文卒廢朝丙辰宰臣判三司任圜奏諸道
藩府請依天復三年已前許貢綾絹金銀隨其土產折
進馬之直又請選孳生馬分置監馬並従之(五代㑹要/任圜奏三)
(京留守諸道節度觀察諸州防禦使刺史每年應聖節/及正至等節貢奉或討代勝捷各進獻馬伏見本朝舊)
(事雖以獻馬為名多将綾絹金銀折充馬價盖跋涉之/際䕶養稍難因此羣方俱為定制自今後伏乞除蕃部)
(進駝馬外諸州所進馬許依天復三年以前事例隨其/土產折進價直冀貢輸之稍易又誠敬之獲申兼欲于)
(諸處揀孳生馬準舊制分置監/牧仍委三司使别具制置奏聞)太常丞段顒請國學五
經博士各講本經以申横經齒胄之義従之庚申以前
澤潞節度使檢校太傅兼侍中孔勍為河陽節度使壬
戌幸甘水亭甲子青州節度使霍彥威加檢校太尉兼
中書令以大内皇城使守饒州刺史李従璋為應州節
度使丁夘詔所在府縣糾察殺牛賣肉犯者準條科斷
其自死牛即許貨賣肉斤不得過五錢郷村民家死牛
但報本村所由準例輸皮入官癸酉以户部郎中知制
誥盧詹為中書舍人夏四月辛巳朔房知温奏前月二
十一日盧臺戍軍亂害副招討寧國軍節度使烏震尋
與安審通斬殺亂兵訖帝聞之廢朝一日贈震太傅新
羅國遣使貢方物丁亥以華州留後劉彥琮為本州節
度使是日幸㑹節園宴近臣己丑以兵部侍郎崔居儉
權知尚書左丞以户部侍郎王權為兵部侍郎以禮部
侍郎裴皥為户部侍郎以翰林承㫖守中書舍人李愚
為禮部侍郎充職庚寅御史臺奏今月三日廊下餐百
官坐定兩省官方來自五品已下輒起詔曰每赴廊餐
如對御宴若行私禮是失朝儀各罰半月俸(五代㑹要/長興三年)
(五月詔文武兩班每遇入閤賜食従前御史臺官及諸/朝官皆在敷政門外兩廊食惟北省官于敷政門内别)
(坐既為隔門各不相見致行坐不齊難于肅整今後每/遇入閤賜食北省官亦宜於敷政門外東廊下設席以)
(北首為上待/班齊就坐)詔盧臺亂軍龍晊所部鄴都奉節等九指
揮三千五百人在營家口骨肉並可全家處斬龍晊所
部之衆即梁故魏博節度使楊師厚之所招置也皆天
下雄勇之士目其都為銀槍効節僅八千人師厚卒賀
徳倫不能制西迎莊宗入魏従征河上所向有功莊宗
一統之後雖數頒賚而驕衆無厭同光末自貝州劫趙
在禮據有魏博及帝纘位在禮冀脱其禍潛奏願赴朝
覲遂除皇子従榮為帥乃令北禦契丹是行也不支甲
胄惟幟于長行表隊伍而已故俛首遄征在途聞李嚴
為孟知祥所害以為劒南阻絶互相煽動及屯于盧臺
㑹烏震代房知温為帥轉増浮説震與房知温博于東
寨日亭午大譟於營外知溫上馬出門為甲士所擁且
曰不與兒郎為主更何處去知温紿之曰馬軍皆在河
西步卒獨何為也遂得躍馬登舟濟於西岸安審通戢
騎軍不動知温與審通謀伺便攻之令亂兵巻甲南行
騎軍徐進部伍嚴整叛者相顧失色列炬宵行疲於荒
澤遲明潛令外州軍别行知温等遂擊亂軍横尸于野
餘衆復趋舊寨至則已焚之矣翼日盡戮之脱於叢草
溝塍者十無二三迨夜竄于山谷稍奔於定州及王都
之敗乃無噍類矣癸巳兖州節度使房知温加侍中齊
州防禦使安審通加檢校太傅並賞盧臺之功也丁酉
偽吴楊溥遣移署右威衞将軍雷現貢端午禮幣辛丑
以前利州節度使張敬詢為雲州節度使遣樞密使孔
循赴荆南城下時招討使劉訓有疾故也甲辰以户部
侍郎韓彥惲為祕書監是日幸石敬瑭安重誨第丙午
故振武節度使李嗣恩贈太尉以司封郎中充樞密院
直學士閻至為左諫議大夫充職右諫議大夫梁文矩
上言平蜀已來軍人剽略到西川人口甚多骨肉阻隔
恐傷和氣請許收認帝仁慈素深因文矩之奏詔河南
河北舊因兵火擄隔者並従識認是日郢州進白鵲五
月癸丑以福建留後檢校太傅舒州刺史王延鈞為檢
校太師守中書令充福建節度使琅琊郡王以太常卿
蕭頃為吏部尚書是日懐州進白鵲戊午以三司副使
守太子賓客張格卒廢朝以翰林學士駕部郎中知制
誥竇夢徴為中書舍人充職癸亥遣宣徽使張延朗調
發郡縣糧運赴荆南城下仍以軍法従事以右龍武統
軍崔公實為左龍武統軍以前復州刺史髙行周為右
龍武統軍割果州屬郡乙丑偽呉楊溥貢新茶滄州進
白鶴庚午詔罷荆南之師既而令軍士散掠居民而迴
詔文武臣僚及諸道節度使刺史有父母在者各與恩
澤宰臣任圜表辭三司事乃以樞宻院承㫖孟鵠充
三司副使權判六月壬午華州邢州進兩岐麥兖州進
三足烏丙戌宰相任圜落平章事守太子少保丁亥詔
天下除併無名額寺院以宣徽北院使張延朗為右武
衞大将軍判三司依前宣徽使檢校司徒辛夘大理少
卿王鬱上言凡決極刑準敕合三覆奏近年已來全隳
此法伏乞今後決前一日許一覆奏従之壬辰南面招
討使知荆州南行府事襄州節度使檢校太傅劉訓責
授檢校右僕射守檀州刺史訓南征無功故有是譴詔
喪葬之家送終之禮不得過度乙未户部尚書李璘上
言請朝班自四品已上官各許薦令録兩人五品官各
薦簿尉兩人功過賞罰與舉者同之詔従之其所舉人
仍于官告内標所舉姓名或有不公連坐舉主仍令三
品已上各舉堪任兩使判官者丙申以天䇿上将軍湖
南節度使開府儀同三司檢校太師守尚書令楚王馬
殷為守太師尚書令封楚國王庚子幸白司馬坡祭突
厥神従北俗之禮也秋七月庚戌朔以宋州節度使王
晏球充北面行營副招討使癸丑以左金吾将軍烏昭
逺為左衞上将軍充入蠻國信使中書奏馬殷封楚國
王禮三不載國王之制請約三公之儀用竹冊従之壬
戌西川節度副大使知節度事孟知祥加檢校太尉兼
侍中東川董瑋加爵邑以左効義指揮使元習為資州
刺史右効義指揮使盧密為雅州刺史癸亥幸冷泉宫
甲子以檢校工部尚書謝洪為宿州團練使夔州刺史
西方鄴奏殺敗荆南賊軍收峽内三州丙幸升夔州為
寧江軍以鄴為節度使戊辰詔曰頃因本朝親王遥領
方鎮遂有副大使知節度事年代已深相沿未改其東
川西川今後落副大使只云節度使庚午遂州留後李
敬周鄜州留後劉仲殷並正授本州節度使壬申兖州
節度使房知温移鎮徐州徐州節度使安元信移鎮襄
州滄州節度使趙在禮移鎮兖州以齊州防禦使安審
通為滄州節度使是日詔陵州合州長流百姓豆盧革
韋説等宜令逐處刺史監賜自盡其骨肉並放逐便是
日逐段凝于遼州劉訓于濮州温韜于徳州甲戌太子
少保任圜上表乞致仕仍于外地尋醫詔従之丁丑以
左金吾大将軍曹廷隠為齊州防禦使八月己夘朔日
有食之辛巳以右諫議大夫孔昭序為給事中以祕書
少監崔憓為右諫議大夫壬午以右驍衞大将軍劉衡
為左領衞上将軍以鄴都副留守趙敬怡為右衞上将軍
判興唐府事乙酉昆明大鬼主羅殿王普露靜王九部
落各差使隨牂牁清州八郡刺史宋朝化等一百五十
三人來朝進方物各賜官吿繒綵銀器放還蕃丙戌以
御史中丞盧文紀為工部尚書以左諫議大夫梁文矩
為御史中丞鄧州留後陶玘貶嵐州司馬以其為内鄉
縣令盛歸仁所訟税外科率故也仍賜歸仁緋袍魚袋
癸巳幸皇子従榮第宣禁中伎樂觀宴従榮進馬及器
幣帝因以伎樂賜之華州上言渭河泛濫害稼丁酉以
吏部郎中襲文宣公孔邈為左諫議大夫史館修撰趙
熙上言應内中公事及詔書奏對應不到中書者請委
内臣一人抄録月終送史館詔差樞宻直學士録送青
州進芝草新州奏契丹乞置互市癸夘汴州節度使朱
守殷加兼侍中鄆州節度使符習加檢校太尉甲辰皇
子従榮娶鄜州節度使劉仲殷女是夕禮㑹百僚表賀
九月辛亥義武軍節度使檢校太尉兼中書令王都加
食邑實封幽州節度使趙徳鈞加檢校太尉鎮州節度
使王建立加同平章事偽呉楊溥遣使以應聖節貢獻
己未以前雲州節度使髙行珪為鄧州節度使是日出
御札曰歴代帝王以時巡狩一則遵乎禮制一則按察
方區矧彼夷門控兹東夏當先帝勘平之始為眇躬殿
守之邦俗尚貞純兵懐忠勇自元臣鎮靜庶事康和兆
民咸樂于有年闔境彌堅於望幸事難違衆議在有方
朕取十月七日親幸汴州庚申以衞尉卿李延光為大
理卿北京留守李彥超上言先父存審本姓符氏䝉武
皇賜姓乞郤還本姓従之乙丑夏州節度使李仁福鳯
翔節度使李従曮朔方節度使韓洙並加食邑改賜功
臣以汝州防禦使趙延壽為河陽節度使以比部郎中
知制誥劉贊為中書舍人以河陽掌書記程遜為比部
員外郎知制誥以代州刺史李徳珫為蔚州刺史丙寅
樞宻使孔循兼東都留守襄州夏魯奇上言荆南髙季
興遣使持書乞修貢奉詔魯奇不納詔諸州録事參軍
不得兼使府賓職己巳鄧州節度使史敬鎔加檢校太
保同州節度使盧質加檢校司徒御史臺奏每遇入閤
舊例只一員侍御史在龍墀邊祗候彈奏公事或有南
班失儀㸃檢不及今欲依常朝例差殿中侍御史二員
押鐘鼔樓位仍各綴供奉班出入従之以青州節度副
使淳于晏為亳州團練使契丹遣使美稜瑪古已下朝
貢戊寅西川奏據黎州狀雲南使趙和于大渡河南起
舍一間留信物十五籠並雜牋詩一巻遞至闕下冬十
月已夘朔帝御文明殿視朝癸未亳州刺史李鄴貶郴
州司户又貶崖州長流百姓所在賜自盡判官樂文紀
配祁州責其違法黷貨也乙酉駕發西京詔留宰相崔
協以奉祠祭丁亥帝宿于滎陽汴州朱守殷奏都指揮
使馬彥超謀亂已處斬訖戊子次京水知朱守殷反帝
親統禁軍倍程前進翼日至汴州攻其城拔之守殷伏
誅丙申磁州刺史藥縦之上言今月十二日供奉官王
仁鎬至稱制殺太子少保致仕任圜契丹遣使持書求
碑石欲為其父表其葬所戊戌詔曰諸道州府自同光
三年己前所欠秋夏税租并主持務局敗闕課利并沿
河舟船折欠天成元年殘欠夏税並特與除放時重誨
既構任圜之禍恐人非之思沛恩于衆以掩已過乃奏
曰三司積欠約二百萬貫虛繫帳額請並蠲放帝重違
其意故有是詔時議者以蠲隔年之賦猶或恵民場院
課利一槩除之得不啟奸倖之門乎己亥詔曰太子少
保致仕任圜早推勲舊曾委重難既退免于劇權俾優
閒于外地而乃不遵禮分潛附守殷緘題罔避於嫌疑
情㫖頗彰于怨望自收汴壘備見蹤由若務含𢎞是孤
典憲尚全大體止罪一身已令本州私第自盡其骨肉
親情僕使等並皆放罪辛丑詔曰后來其蘇動必従于
人欲天監厥徳靜宜布于國恩近者言幸浚郊暫離洛
邑盖逢嵗稔共樂時康不謂奸臣遽彰逆狀為厲之階
既甚覆宗之禍自貽俾我生靈遘兹紛擾永言軫惻無
輟寐興宜覃雨露之恩式表雲雷之澤應汴州城内百
姓既經驚劫宜放二年屋税諸處有曾受逆人文字者
隨處焚毁應天下見禁囚徒除十惡五逆殺人放火劫
盜合造毒藥官典犯贓偽行印信屠牛外罪無輕重並
従放釋應有民年八十己上及家長者有廢疾者免一
丁差役云以山南西道節度使張筠為西京留守行京
兆尹青州節度使霍彥威差人走馬進箭一對賀誅朱
守殷帝郤賜彥威箭一對𫝊箭蕃家之符信也起軍令
衆則使之彥威本非蕃将以臣𫝊箭于君非禮也癸夘
以權知汴州事陜州節度使石敬瑭為汴州節度使兼
六軍諸衞副使侍衞親軍馬步都指揮使鳯翔奏地震
丙午威武軍節度副使檢校太尉守建州刺史王延亶
可同平章事守建州刺史充奉國軍節度副使兼威武
軍節度副使詔割施州卻屬黔南十一月己酉帝祭蕃
神于郊外庚戌以皇城使行袁州刺史李従敏為陜州
節度使乙夘青州霍彥威鄆州符習來朝以太子詹事
温輦為吏部侍郎徐州房知温來朝戊午黔南節度使
李紹義加檢校太保庚申皇子河中節度使檢校太保
同平章事従珂鄴都留守檢校太保同平章事従榮河
南尹判六軍諸衞事檢校太保同平章事従厚並加檢
校太傅進爵邑貝州刺史竇廷琬上言請制置慶州青
白兩池逐年出絹十萬匹米萬石詔升慶州為防禦所
以廷琬為使壬申詔霍彥威等歸藩詔太宗朝左僕射
李靖可冊贈太保鄭州僕射陂可改為太保陂時議者
以僕射陂者後魏孝文帝賜僕射李沖故因以為名及
是命之降以為李靖盖誤也契丹遣使摩琳等來乞通
和十二月戊寅朔以前鳯翔留後髙允貞為右監門上
将軍詔以施州為夔州屬郡以其便近故也遣飛勝指揮
使于契丹賜契丹王錦綺銀器等兼賜其母繡被瓔珞
己夘蔚州刺史周令武得代歸闕帝問北州事令武奏
曰山北甚安諸蕃不相侵擾鴈門已北東西數千里斗
粟不過十錢帝悦顧謂左右曰須行善事以副天道居
數日帝延宰臣于𤣥徳殿言及民事馮道奏曰莊宗末
年不撫軍民惑于聲樂遂致人怨國亂陛下自膺人望
歲時豐稔亦淳化所致也更願居安思危帝然之許州
地震庚辰皇子鄴都留守従榮移鎮太原以北京留守
符彥超為潞州節度使乙酉以彰國軍節度使李従璋
昧于政理詔歸闕敇新及第進士有聞喜宴逐年賜錢
四十萬己丑兖州節度使趙在禮來朝詔出潛龍宅米
以賑百官壬辰以太傅致仕齊國公趙光逢卒輟朝丙
申許州節度使夏魯奇移鎮遂州庚子幸石敬瑭公署
及康義誠私第甲辰狩于東郊臘也丙午追尊四廟以
應州舊宅為廟
　
　
　舊五代史巻三十八
　舊五代史巻三十八攷證
唐明宗紀四遣供奉官賈俊使淮南　賈俊九國志作
　賈進攷冊府元龜所引薛史亦作俊今仍其舊
房知温奏前月二十一日盧臺戍軍亂害副招討寧國
　軍節度使烏震尋與安審通斬殺亂兵訖　案五代
　春秋盧臺戍軍亂房知温討平之據是書房知温𫝊
　及通鑑知温初誘戍軍為亂繼恐事不濟乃與安審
　通謀討亂兵也五代春秋所書殊非事實
五品官各薦簿尉兩人　案五代㑹要作五品六品官
　各許薦簿尉兩人
所舉姓名或有不公　案原本脱公字今據五代㑹要
　増入
夔州刺史西方鄴奏殺敗荆南賊軍收峽内三州　案
　通鑑六月西方鄴敗荆南水軍於峽中復取夔忠萬
　三州是書繫七月甲子盖以奏聞之日為據歐陽史
　與是書同
詔陵州合州長流百姓豆盧革韋説等宜令逐處刺史
　監賜自盡　案五代春秋作元年七月殺豆盧革韋
　説攷歐陽史元年七月貶豆盧革為辰州刺史韋説
　溆州刺史甲申流革于陵州説于合州二年七月殺
　豆盧革韋説與是書同五代春秋統繫于元年誤也
今月十二日供奉官王仁鎬至稱制殺太子少保致仕
　任圜　案安重誨害任圜五代春秋及通鑑俱不書
　日歐陽史作乙未殺太子少保致仕任圜據是書作
　十二日是年十月為已夘朔十二日乃庚寅也與歐
　陽史異日
美稜瑪古舊作梅老沒骨今改　摩琳舊作梅老今改
　
　
　
　
　舊五代史巻三十八攷證
欽定四庫全書
　舊五代史巻三十九
　　宋門下侍郎參知政事監修國史薛居正等撰
　唐書第十五
　　明宗紀五
天成三年春正月戊申朔帝御崇元殿受朝賀仗衛如
式辛亥前河陽節度使檢校太傅兼侍中孔勍以太子
太傅致仕癸丑詔取今月十七日幸鄴都甲寅以國子
祭酒朱守素卒廢朝丙辰以鎮南軍節度使袁建豐卒
廢朝詔贈太尉丁巳詔曰朕聞堯舜有恤刑之典務貴
好生禹湯申罪已之言庶明知過今月十七日據巡檢
軍使渾公兒口奏稱有百姓二人以竹竿習戰鬪之事
朕初聞奏報實所不容率爾𫝊宣令付石敬瑭處置今
且重誨敷奏方知悉是幼童為戯載聆讜議方覺失刑
循揣再三愧惕非一亦以渾公兒誑誣頗甚石敬瑭詳
覆稍乖致人枉法而殂處朕有過之地今減常膳十日
以謝幽寃其石敬瑭是朕懿親合施極諫既兹錯誤宜
示省循可罰一月俸渾公兒決脊杖二十仍銷在身職
銜配流登州小兒骨肉賜絹五十匹粟麥各百石便令
如法埋葬兼此後在朝及諸道州府凡有極形並須子
細裁遣不得因循百寮進表稱賀已未中書門下奏國
子祭酒望令宰相兼判乃詔崔協判之(五代㑹要載原/奏云祭酒之資)
(歴朝所貴爰從近代不重此官況屬聖朝方勤庶政/須宏雅道以振時風望令宰臣一員兼判國子祭酒)辛
酉以前潞州節度使毛璋為右金吾上將軍以左驍衛
上將軍華温琪為右金吾大將軍以春州刺史張䖍釗
為鄭州防禦使時契丹方陷平州癸亥詔應廟諱文字
只避正文其偏旁文字不用虧缺㸃畫契丹遣使托諾
巴摩哩等貢獻帝遣指揮使奔托山押國信賜契丹王
妻戊辰以隨駕馬軍都指揮使富州刺史康義誠兼領
鎮南軍節度使以隨駕步軍都指揮使潮州刺使楊漢
章遥領寧國軍節度使中書上言舊制遇二月十五日
𤣥元皇帝降聖節休假三日凖會昌元年二月勅休假
一日請準近勅從之吐蕃伊埒雅遜等六人回鶻米里
都督等四人並授歸徳懐逺將軍悉放還蕃庚午册贈
故􁧁州刺史李嗣頵為太尉壬申冊贈故皇子檢校司
空從諲為太保甲戌制以楚國夫人曹氏為淑妃以韓
國夫人王氏為徳妃仍令所司擇日冊命二月丁丑朔
有司上言太陽合虧既而有雲不見羣官表賀詔巡幸
鄴都宜停庚辰偽呉楊溥遣使貢獻賀誅朱守殷帝以
荆南拒命通連淮夷不納其使遣還壬午以光祿卿韋
寂卒廢朝贈禮部尚書癸未工部尚書盧文紀貶石州
司馬員外安置文紀私諱業時新除于鄴為工部郎中
舊例寮屬名與長官諱同或改其任文紀素與宰相崔
協有隙故中書未議改官于鄴授官之後文紀自請連
假鄴尋就位及差延州官告使副未行文紀參告且言
候鄴回日終請換曹鄴其夕自經而死故文紀貶官以
倉部郎中何澤為吏部郎中奨伏閤諫巡幸鄴都也丁
亥天徳軍節度使郭承豐加檢校司徒辛邜以山南西
道節度使張筠為左驍衛上將軍詔中外羣臣父母亡
沒者並與追封贈癸已以禮部尚書崔貽孫卒輟朝甲
午以吐渾寧朔奉化兩府都知兵馬使李紹魯為吐渾
寧朔府都督乙未以樞密使兼東都留守孔循為許州
節度使兼東都留守鄧州節度使髙行珪移鎮安州應
州節度使李從璋移鎮滑州滑州節度使盧文進移鎮
鄧州丁酉以責授檀州刺史劉訓為右龍武大將軍已
亥回鶻克汗仁喻遣都督李爾珊等貢獻壬寅以左金
吾大將軍羅周敬為同州節度使甲辰以威塞軍節度
使張廷裕卒廢朝詔贈太保以耀州團練使孫岳為閬
州團練使以左監門上將軍髙允貞為右金吾衛大將
軍以右金吾衛大將軍華温琪為左金吾衛大將軍三
月丁未朔以久雨為災詔文武百辟極言時政得失丁
已以邢州節度王景戡為華州節度使以前北京副留
守李從温為邢州節度使已未以宰臣鄭珏為開府儀
同三司左僕射致仕加食邑五百户庚辰以前復州刺
史翟章為新州威塞軍畱後中書奏孟夏薦饗合宰相
行事在朝只有宰相二員今東都留守孔循帶平章事
宜令攝太尉行事孔循稱使相有戎機不當司祠祭重
事癸亥以前鎮州節度使王建立為右僕射兼中書侍
郎平章事集賢殿大學士判三司西方鄴上言收復歸
州以前鄭州刺史楊漢賔為洋州武定軍留後戊辰以
前彰國軍節度副使陳皋為鳳州武興軍留後以前蔡
州刺史孫漢韶為應州彰國軍留後以宣徽南院使范
延光為樞密使以宣徽北院使判三司張延朗為宣徽
南院使以前冀州刺史婁繼英為耀州團練使以懐州
刺史張廷藴為金州防禦使已巳命范延光權知鎮州
軍府事西方鄴奏于歸州殺敗荆南賊軍數千人時有
太白山道士解元龜自西川至對于便殿稱年一百一
歳既而上表乞西都留守兼西川制置使要修西京宫
闕帝謂侍臣曰此人老耄自逺來朝方期别有異見反
為身名甚可笑也賜號知白先生賜紫放歸山甲戌冊
回鶻可汗仁喻為順化可汗夏四月戊寅以汴州節度
使石敬瑭為鄴都留守充天雄軍節度使加同平章事
以樞密使權知鎮州軍府事檢校太保范延光為鎮州
節度使兼北面水陸轉運使以司農卿鄭繢為太僕卿
壬午虁州節度使東南面副招討使西方鄴加檢校太
保甲申皇第三女石氏封永寧公主第十三女趙氏封
興平公主仍令所司擇日册命幽州上言契丹有書求
樂器乙酉達靼遣使朝貢以隨駕馬軍都指揮使康義
誠為侍衛親軍馬步軍都指揮使丙戌樞密使安重誨
兼河南尹以皇子河南尹判六軍諸衛事從厚為汴州
節度使判六軍如故丁亥復州奏湖南大破淮賊于道
人磯以西川馬步軍都指揮使趙廷隠兼漢州刺史從
孟知祥之請也(九國志趙廷隠傳知祥至蜀康延孝陷/漢州遣廷隠率兵擊破之擒延孝檻送)
(闕下知祥奏加檢校司空/漢州刺史遂留屯成都)洋州上言重開入蜀舊路三
百餘里比今官路較二十五程而近癸已殿中少監石
知納貶憲州司户坐煽惑軍鎮也北面副招討宋州節
度使王晏球以定州節度使王都反狀聞庚子制義武
軍節度使檢校太尉兼中書令太原王王都削奪官爵
壬寅以王晏球為北面行營招討使知定州行軍州事
以滄州節度使兼北面行營馬軍都指揮使安審通為
副招討使兼諸道馬軍都指揮使以左㪚騎常侍蕭希
甫兼判大理卿事西京奏前樞密使張居翰卒五月乙
已朔回鶻可汗仁喻封順化可汗丁未鄴都留守天雄
軍節度使石敬瑭河陽節度使趙延夀並加駙馬都尉
以右僕射李琪為太子少傅辛亥沙州節度使曹義金
加爵邑王晏球上言收奪得定州北西二關城癸丑湖
南馬殷奏二月中大破淮冦二萬生擒將士五百人中
書上言諸道薦人總與不可全阻又難今後節度使每
年許薦二人帶使相者許薦三人團練防禦使各一人
節度觀察判官並聽旨授書記以下即許隨府從之以
六軍判官尚書司封郎中史圭為右諫議大夫充樞密
直學士詔州縣官以三十月為考限刺史以二十五月
為限以到任日為始已未幽州奏契丹託諾領二千騎
西南趣定州以前同州節度使盧質行兵部尚書判太
常卿事辛酉以天雄軍節度副使判興唐府事趙敬怡
為樞密使詔曰上柱國勲之極也近代已來文臣官階
稍髙便授柱國歳月未深便轉上柱國武資初官便授
上柱國今後凡加勲先自武騎尉十二轉方授上柱國
永作成規不令踰越丁夘鎮州奏今月十八日王師不
利于新樂壬申王晏球奏今月二十一日大破定州賊
軍及契丹于曲陽斬獲數千人王都與塔納以數十騎
復入于定州六月已夘以右金吾上將軍毛璋為左金
吾上將軍以前安州節度使史敬鎔為右金吾上將軍
以前華州節度使劉彦琮為左武衛上將軍壬午放内
園鹿七頭于深山乙酉皇子故金槍指揮使檢校左僕
射從璟贈太保已丑幽州趙徳鈞奏殺契丹千餘人于
幽州東獲馬六百匹壬辰宰臣馮道率百寮上表請上
尊號曰聖明神武文徳恭孝皇帝詔報不允丙申馮道
等再上尊號不允戊戌以西京副留守知留守事張遵
誨行京兆尹秋七月乙巳詔故偽蜀主王衍追封順正
公以諸侯禮葬丙午以前武信軍節度使李敬周為邠
州節度使丁未以滄州節度使安審通卒于師輟朝壬
子以朔方節度使韓洙卒廢朝甲寅王晏球奏六月二
十二日進攻逆城將士傷者三千人時晏球知城中有
備未欲急攻朱宏昭張䖍釗切于立功促攻賊壘晏球
不得已而進兵遂致傷痍者衆乙夘以太子少保李茂
勲卒輟朝已未詔弛麴禁許民間自造于秋苗上紉徴
麴價畝出五錢時孔循以麴法殺一家于洛陽或獻此
議以為愛其人便于國故行之宗正卿李紓除名刑部
侍郎馬縞貶綏州司馬刑部員外郎李慎儀貶階州司
户初李紓差攝陵臺令張保嗣等各虛稱試銜為奉先
令王延朗所訟大理寺斷以詐假官論刑部詳覆稱非
詐假大理執之召兩司廷議刑部理屈故有是貶紓續
勅配隴州徒一年未幾詔曰天下府州例是攝官皆結
試銜或因勘窮便關詐假已前或有稱試銜一切不問
此後並宜禁止曹州刺史成景宏貶綏州司户參軍續
勅長流宥州尋賜自盡坐受本州倉吏錢百緡也壬戌
齊州防禦使曹廷隠以奏舉失實配流永州續勅賜自
盡甲子王晏球奏今月十九日契丹七千騎來援定州
王師逆戰于唐河北大破之追至滿城又破之斬二千
級獲馬千匹戊辰福建節度使王延鈞可依前檢校太
師守中書令進封閩王已已王晏球奏此月二十一日
追契丹至易州掩殺四十里擒獲甚衆故朔方節度使
韓洙贈太尉以兵部侍郎王權御史中丞梁文矩並為
吏部侍郎以左諫議大夫吕夢奇為御史中丞八月癸
酉朔以翰林學士守中書舍人李懌劉昫並為户部侍
郎充職以吏部侍郎劉岳守祕書監以吏部侍郎韓彦
惲守禮部尚書以户部侍郎韓藹守太子賔客以户部
侍郎裴皥守兵部侍郎以中書舍人張文寶守刑部侍
郎詔凡有姓犯廟諱者以本望為姓丁丑以檢校尚書
右僕射守龍武大將軍劉訓為晉州節度使檢校太傅
壬午幽州趙徳鈞奏于府西邀殺契丹敗黨數千人生
擒首領特哩衮及其屬凡五十餘人是時官軍襲殺契
丹屬秋雨繼降泥濘莫進人饑馬乏㪚投村落所在村
民持白挺毆殺之徳鈞出兵接于要路惟奇峯嶺北有
馬潛遁脫者數十餘無噍類帝致書諭其本國辛夘以
朔方軍留後韓璞為朔方軍節度使靈武雄警甘肅等
州觀察使檢校司徒帝聞隨鄧復郢均房之民父母骨
肉有疾以長竿遥致粥食而餉之出嫁女夫家不遣來
省疾乃下詔委長吏嚴加禁察房州奏新開山路四百
里南通虁州畫圖以獻以前洋州節度使戴思逺為太
子太保致仕庚子詔今後翰林學士入院以先後為班
次承㫖一員不計官資先後在學士之上閏月丁未兩
浙節度觀察畱後清海軍節度使檢校太師兼中書令
錢元瓘可杭州越州大都督府長史充鎮東鎮海等軍節
度使戊申趙徳鈞獻戎俘于闕下其蕃將特哩衮等五
十人畱于親衛餘契丹六百人皆斬之乙夘升楚州為
順化軍以明州刺史錢元珦為本州節度使以吏部尚
書蕭頃為太子少保契丹遣使來貢獻契丹平州刺史
張希崇上表歸順乙丑陜州節度使李從敏移鎮滄州
以宣徽南院使張延朗為陜州節度使詔在京遇行極
法日宜不舉樂兼減常膳諸州遇行極法日禁聲樂已
已滑州掌書記孟昇匿母服大理寺斷處流特勅孟昇
賜自盡觀察使觀察判官録事參軍失其糾察各行殿
罰襄邑縣民聞威父為人所殺不雪父寃有狀和解特
勅處死是月二十七大水河水溢絳州地震九月乙亥
以捧聖左右廂副都指揮使索自通為雲州節度使丁
丑以太府卿判四方館事李郁為宗正卿壬午以晉州
節度使安崇阮為左驍衛上將軍甲申吐蕃回紇各遣
使貢獻壬辰宰臣王建立進玉杯上有文曰𫝊國萬歳
盃乙未詔徳州流人温韜遼州流人段凝嵐州司户陶
玘憲州司户石知訥原州司馬聶嶼並宜賜死于本處
暴其宿惡而誅之也丙申以邠州節度使梁漢顒為右
威衛上將軍丁酉河陽節度使駙馬都尉趙延夀為檢
校司徒已亥詔徐州節度使房知温兼荆南行營招討
使知荆南行府事冬十月甲辰制瓊華長公主孟氏可
册為福慶長公主丙午以滄州節度使李從敏兼北面
招討使戊申帝臨軒命禮部尚書韓彦惲工部侍郎任
贊往應州奉册四廟詔邠州節度使李敬周攻慶州以
刺史竇廷琬拒命故也戊午契丹平州刺史張希崇已
下八十餘人見于𤣥徳殿頒賜有差突厥首領張慕進
等來朝貢甲子安州節度使髙行珪奏屯駐左神捷左
懐順軍士作亂已逐殺出城詔升夀州為忠正軍戊辰
以雲州節度使索自通領夀州節度使以前雲州節度
使張温復為雲州節度使庚午夜西南有彗星長丈餘
在牛星五度十一月癸酉日南至帝御崇元殿受朝賀
甲戌捧聖指揮使何福進招收到安州作亂兵士五百
人自指揮使已下至節級四十餘人並斬餘衆釋之壬
午房知温奏荆南髙季興卒中書舍人劉贊奏請節度
使及文班三品已上謝見通喚從之是日以契丹所署
平州刺史光祿大夫檢校太保張希崇為汝州刺史加
檢校太傅已丑中書奏今後或有封册請御正衙從之
青州奏節度使霍彦威卒輟朝三日詔宰臣王建立權
知青州軍州事庚寅禮部員外郎和凝奏應補齋郎並
須引驗正身以防偽濫舊例使䕃一任官補一人今後
改官須轉品即可如無子許以親姪繼限念書十巻試
可則補從之甲午以尚書左僕射同平章事集賢殿大
學士判三司王建立為青州節度使檢校太尉同平章
事丙申帝謂侍臣曰古鐵券如何趙鳳對曰帝王誓文許
其子子孫孫長享爵祿帝曰先朝所賜惟朕與郭崇韜
李繼麟三人爾崇韜繼麟㝷已族滅朕之危疑慮在旦
夕于是嗟嘆久之趙鳳曰帝王執信故不必銘金鏤石
矣吏部郎中何澤奏流外官請不試書判之類從之吐
蕃遣使朝貢戊戌前安州節度副使范延榮並男皆斬
于軍巡獄為髙行珪誣奏故也十二月壬寅朔詔真定
府屬縣宜準河中鳳翔例升為次畿真定縣升為次赤
甲辰邠州節度使李敬周奏收下慶州刺史竇廷琬族
誅
　
　
　
　
　
　
　
　
　
　
　
　舊五代史巻三十九
　舊五代史卷三十九攷證
唐明宗紀五契丹陷平州　案契丹陷平州歐陽史作
　丁已通鑑不書日攷平州自梁開平中劉守光以賂
　契丹天成元年盧文進舉其地以歸於唐至三年復
　為遼人所取自是平州遂屬於遼宋人論石晉賂遼
　故地兼及平州蓋未詳考今附識於此
為左驍衛上將軍　案通鑑作左衛上將軍歐陽史從
　是書作左驍衛
已亥回鶻可汗仁喻遣都督李阿山等貢獻　案李阿
　山來貢歐陽史作戊戌
北面副招討宋州節度使王晏球以定州節度使王都
　反状聞　案遼史王都以定州來歸作三月事五代
　春秋及通鑑並從是書作四月
壬戌齊州防禦使曹廷隠以奏舉失實配流永州續勅
　賜自盡　案歐陽史作已未殺齊州防禦使曹廷隠
　已未在壬戌前三日不應發配在後賜死轉在前也
　歐史疑訛
壬午幽州趙徳鈞奏於府西邀殺契丹　案通鑑作八
　月壬戌趙徳鈞邀擊契丹據是書八月係癸酉朔不
　得有壬戌疑通鑑誤
邠州節度使李敬周　李敬周通鑑作李敬通是書前
　後並作敬周歐陽史亦作敬周疑通鑑𫝊刻之訛
以刺史竇廷琬拒命故也　案竇廷琬反通鑑從是書
　作十月歐陽史繫於十月以前與是書異
突厥首領張慕進等來朝貢　案慕進歐陽史作慕晉
壬午房知温奏荆南髙季興卒　案髙季興卒通鑑作
　十二月丙辰詳見通鑑攷異
檢校太保張希崇為汝州刺史　案歐陽史作汝州防
　禦使通鑑從是書作刺史
托諾巴摩哩舊作秃汭悲梅老今改　伊埒雅遜舊作野
　利延孫今改　託諾舊作秃餒今改　爾珊舊作阿
　山今改　哩衮舊作惕隠今改
　
　
　
　
　
　
　
　
　
　
　
　
　
　
　
　舊五代史巻三十九攷證
欽定四庫全書
　舊五代史巻四十
　　宋門下侍郎參知政事監修國史薛居正等撰
　唐書第十六
　　明宗紀六
天成四年春正月壬申朔帝御崇元殿受朝賀伏衞如
儀幽州節度使趙徳鈞奏臣孫贊年五歲黙念論語孝
經舉童子于汴州取解就試詔曰都尉之子太尉之孫
能念儒書備彰家訓不勞就試特與成名宜賜别勅及
第附今年春牓戊子放元年應欠秋税以左衞上將軍
安崇阮為黔南節度使壬辰廻鶻入朝使徹伯爾等五
人各授懷化司戈放還以北京副畱守馮贇為宣徽使
判三司戊戌禁天下虛稱試攝銜西川孟知祥奏支屬
刺史乞臣本道自署二月乙已王晏球奏此月三日收
復定州獲王都首級生擒契丹託諾等二千餘人百寮
稱賀已畢乃詔取今月二十四日車駕還東京辛亥以
北靣行營招討使宋州節度使王晏球為鄆州節度使
加兼侍中以北靣行營副招討使滄州節度使李從敏
為定州節度使以北靣行營兵馬都監鄭州防禦使張
䖍釗為滄州節度使幽州節度使趙徳鈞加兼侍中乙
卯以樞密使趙敬怡權知汴州軍州事丙辰邢州奏定
州送到偽太子李繼陶已處置訖辛酉帝御咸安樓受
定州俘馘百官就列宣露布于樓前禮畢以王都首級
獻于太社王都男四人弟一人託諾父子二人並磔于
市(五代㑹要尚書兵部宣露布于樓前宣訖尚書刑部/侍郎張文寳奏曰逆賊王都首級請付所司大理卿)
(蕭希逋受之以出獻于郊社其/王都男并蕃將等磔于開封橋)時露布之文類制勅之
體蓋執筆者悞頗為識者所嗤樞密使趙敬怡卒贈太
傅以端明殿學士趙鳯權知汴州軍州事甲子車駕發
汴州丙寅至鄭州賜左僕射致仕鄭珏錢二十萬丁卯
宰相崔協卒詔贈尚書右僕射東都畱守太子少傅李
琪等奏至偃師縣奉迎時琪奏章中有敗契丹之㓙黨
破眞定之逆城之言詔曰契丹卽為㓙黨眞定不是逆
城李琪罰一月俸庚午車駕至自汴州三月甲戌馮道
進表乞命相丙戌詔皇城使李從璨貶授房州司户參
軍仍令盡命從璨帝之諸子也先是帝巡幸汴州畱從
璨以警大内從璨因遊㑹節園酒酣戱登御榻安重誨
奏之故置于法焉壬辰中書奏今後群臣内有乞假覲
省者請量賜茶藥從之乙未以前鄆州節度使符習為
汴州節度使丙申詔鄴都幽鎭滄邢易定等州管内百
姓除正稅外放免諸色差配以討王都之役有輓運之
勞也夏四月庚子朔禁鐡鑞錢壬寅重修廣壽殿成有
司請以丹漆金碧飾之帝曰此殿經焚不可不修但務
宏壯不勞華侈湖南奏敗荆南賊軍于石首鎭詔沿邉
置塲買馬不許蕃部直至闕下先是党項諸蕃凡將到
馬無駑良並云上進國家雖約其價以給之及計其館
榖錫賚所費不可勝紀計司以為耗蠧中華遂止之壬
子以皇子北京畱守河東節度使從榮為河南尹判六
軍諸衛事以皇子河南尹判六軍諸衛事從厚為北京
畱守以河陽節度使趙延壽為宋州節度使以侍衞親
軍都指揮使鎮南軍節度使康義誠為河陽節度使契
丹寇雲州癸丑契丹遣紐赫羙稜等復率其屬來朝貢
稱取託諾等骸骨並斬于北市甲寅以端明殿學士趙
鳯為門下侍郎兼工部尚書平章事丙辰諫議大夫致
仕襲文宣公孔邈卒庚申以王建立孔循帶中書直省
吏歸藩並追廻壬戌幽州節度使趙徳鈞兼北靣行營
招討使鎭州節度使范延光加檢校太𫝊戊辰中書奏
五月一日應在京九品已上官及諸道進奉使請準貞
元七年勅就位起居永為恒式從之五月己巳朔帝御
文明殿受朝丙子以䕫州節度使西方鄴卒輟朝丁丑
大理卿李保殷卒已卯以忠武軍節度使索自通為京
兆尹充西京畱守以左威衞上將軍朱漢賔為潞州節
度使乙酉以黔州節度使安崇阮為䕫州節度使以左
驍衞上將軍張温為洋州節度使以黔州畱後楊漢賔
為本州節度使中書奏太常寺定少帝諡昭宣光烈孝
皇帝廟號景宗伏以少帝今不入廟難以言宗只云昭
宣光烈孝皇帝從之丁亥以鳯州武興軍畱後陳臯為
武興軍節度使以新州威塞軍畱後翟璋為威塞軍節
度使壬辰以權知尚書右丞崔居儉為尚書右丞詔葺
天下廨宇丙申襄州奏荆南高從誨乞歸順雲州奏契
丹犯塞六月辛丑以左散騎常侍姚顗為兵部侍郎壬
寅䕫州節度使楊漢章移鎭雲州以北京馬歩軍都指
揮使兼欽州刺史張敬達為鳯州節度使癸卯以前西
京副畱守事張遵誨行衞尉事充客省使國子博士田
敏請葺四郊祠祭齋室丙午以沂州刺史張萬進為安
北都䕶充振武軍節度使戊申以宿州團練使康思立
為利州節度使登州刺史孫元停任坐在任無名科率
故也詔鄴都仍舊為魏府應魏府汴州益州宫殿悉去
鴟尾賜節度使為衙署辛亥以權知朔方軍畱後定難
軍都知兵馬使韓澄為朔方畱後癸丑以前潞州節度
使符彦超為左驍衞上將軍詔諸道節度使行軍司馬
名位雖高或帥臣不在其州事宜委節度副使權知又
詔藩郡所請賔幕及主事親從者悉以名聞丙辰權知
荆南軍府事高從誨上章首罪乞修職貢仍進銀三千
兩贖罪壬戌幸至徳宫詔京城空地課人蓋造如無力
者許人請射營構秋七月庚午以前西京畱守判官張
鎛為司農卿壬申貶前左金吾上將軍毛璋為儒州長
流百姓尋賜自盡以其在藩鎮隂蓄奸謀故也甲戌御
史中丞吕夢竒責授太子右贊善大夫坐曽借毛璋馬
故也已卯以工部侍郎任贊為左散騎常侍以樞密直
學士左諫議大夫充匭使閻至為工部侍郎充職遂州
進嘉禾一莖九穗壬午以給事中判大理卿事許光義
為御史中丞史館上言所編修莊宗一朝事迹欲名為
實録太祖獻祖懿祖名為紀年録從之(五代㑹要天成/三年十二月史)
(館奏據左補闕張昭逺狀嘗讀國書伏見懿祖昭烈皇/帝自元和之初獻祖文皇帝于太和之際立功王室陳)
(力國朝太祖武皇帝自成通後來勤王戮力剪平多難/頻立大功三換節旄再安京國莊宗皇帝終平大憝奄)
(有中原倘闕編修遂成湮墜伏請與當館修撰參序條/網撰太祖莊宗實録四年七月監修國史趙鳯奏奉勅)
(修懿祖憲祖太祖莊宗四帝實録自今年六月一日起/手旋具進呈伏以凡關纂述務合品題承乾御宇之君)
(行事方云實録追尊册號之帝約文祗可紀年所修前/件史書今欲自莊宗一朝名為實録其太祖以上並目)
(為紀年/録從之)甲申以前荆南行軍司馬檢校太傅高從誨起
復授檢校太傅兼侍中充荆南節度使丙戌涇州節度
使李從昶移鎭華州以冀州刺史李金全為涇州節度
使戊子中書奏今後新及第舉人有曽授正官及御署
者欲約前任資序與除一官從之壬辰詔取來年二月
二十一日有事于南郊八月丁酉朔大理正路阮奏切
見春秋釋奠于文宣王而武成王廟久曠時祭請復常
祀從之戊戌中書奏太子少傅李琪所撰進霍彦威神
道碑文不分眞偽是混功名望令改撰從之琪梁之故
相私懷咸遇叙彦威在梁厯任不欲言偽梁故也辛丑
詔亂離巳來天下諸軍所掠生口有主識認即勒還之
以前清河縣令襲酅國公食邑三千户楊仁矩為祕書
丞御史臺奏主簿朱穎是前中丞奏請合隨㕔罷任詔
曰主簿即為正秩況入選門顯自朝恩合終考限宜令
仍舊守官甲辰以宰臣馮道為南郊大禮使兵部尚書
盧質為禮儀使御史中丞許光義為儀仗使兵部侍郎
姚顗為鹵簿使河南尹從榮為橋道頓遞使客省使衞
尉卿張遵誨為修裝法物使乙已黒水朝貢使郭濟來
朝授歸徳司戈放還蕃丁未以翰林學士承㫖禮部侍
郎知制誥李愚為兵部侍郎職如故以中書舎人盧詹
為禮部侍郎以兵部侍郎裴皥為太子賔客吐渾首領
念公山來朝貢戊申帝服兖冕御文明殿追册昭宣光
烈孝皇帝庚戌以宰臣監修國史趙鳯兼判集賢院事
以左散騎常侍任贊判大理卿事已未高麗王王建遣
使貢方物辛酉詔準待例節度使帶平章事侍中中書
令並列銜于勅牒側書使字今錢鏐是元帥尚父與使
相名殊馬殷守太師尚書令是南省官資不合署勅尾
今後勅牒内並落下乙卯党項首領朝貢甲子幸金眞
觀改賜建法大師賜紫尼智願為圓惠大師即武皇夫
人陳氏也丙寅達靼來朝貢京城内有南州北州乃張
全義光啟中所築至是詔許人依街巷請射城濠任使
平鎮蓋造屋宇九月丁卯中書奏據宗正寺申懿祖永
興陵獻祖長寧陵太祖建極陵並在代州鴈門縣皇帝
追尊四廟在應州金城縣詔應州升為望州金城鴈門
並升為望縣辛未太常愽士叚顒奏切見大祠則差宰
相行事中祠則卿監行事小祠則委太祝奉禮並不差
官今後請差五品官行事從之癸巳制天下兵馬元帥
尚父呉越國王錢鏐可落元帥尚父呉越國王授太師
致仕責無禮也先是上將軍烏昭遇使于兩浙以朝廷
事私于呉人仍目鏐為殿下自稱臣謁鏐行拜蹈之禮
及廻使副劉玫具述其事故停削鏐官爵令致仕烏昭
遇下御史臺尋賜自盡後有自浙中使還者言昭遇無
臣鏐之亊為玫所誣人頗以為寃乙未詔諸道通勘兩
淅綱運進奉使並不巡獄冬十月丙申朔併吏部三銓
為一銓宜令本司官員同商量注擬連署申奏仍不得
于私第注官戊戌以襄州兵馬都監守磁州刺使康福
為朔方河西等節度使靈威雄警凉等州觀察使時朔
方將吏請帥于朝廷故命康福往鎮之庚子以右金吾
上將軍史敬鎔為左金吾上將軍以左驍衞上將軍符
彦超為右金吾上將軍以前黔州節度使李承約為右
驍衞上將軍以雲州節度使張敬詢為右驍衞上將軍
以前華州節度使王景戡為右驍衞上將軍癸卯太常
少卿蕭愿責授太子洗馬奪緋愿南郊行事與祠官同
飲詰旦猶醉不能行禮為御史所劾也詔新授朔方節
度使康福將兵萬人赴鎮己酉制復故荆南節度使高
季興官爵辛亥升閬州為保寧軍壬子以内客省使左
衞大將軍李仁矩為閬州節度使幸七星亭丙辰夏州
進白鷹重誨奏曰夏州違詔進貢臣己止約帝曰善朝
退帝密令左右進焉是日幸龍門十一月丁卯洛州水
暴漲壞居人垣舎戊辰以刑部侍郎張文寳為右散騎
常侍己已以尚書右丞李光序為刑部侍郎癸酉升曹
州濟隂縣為次赤以昭宣光烈孝皇帝温陵所在故也
甲戌奉國軍節度使王延禀加兼侍中從福建節度使
王延鈞請也車駕出近郊試夏州所進白鷹戒左右勿
令誨知已卯日南至帝御文明殿受朝賀癸未祕書少
監于嶠配振武長流百姓永不齒任為宰臣趙鳯誣奏
也史官張昭逺等以新修獻祖懿祖太祖紀年録共二
十巻莊宗實録三十巻上之賜器帛有差(五代會要監/修趙鳯修撰)
(張昭逺吕咸休各/賜繒綵銀器等)十二月丁酉靈武康福奏破野利大
蟲兩族三百餘帳于方渠獲牛羊三萬戊戌詔應授官
及封贈官誥舉人冬集等所費用物一切官破壬戌中
書奏今後宰臣致齋内不押班不知印不赴内殿起居
或遇國忌行事官已受誓戒宜不赴行香并不奏刑殺
公事大祠致齋内請不開宴每遇大忌前一日請不坐
朝從之
　
　
　舊五代史巻四十
　舊五代史巻四十攷證
唐明宗紀六贊年五歲黙念論語孝經　案宋史作贊
　七歲誦書二十七巻
宜賜别勅及第附今年春牓　案宋史云特賜童子及
　第附長興三年禮部春牓是書作天成四年春牓與
　宋史異
二月乙已王晏球奏此月三日收復定州　案歐陽史
　作二月癸卯王晏球克定州與是書合通鑑作癸丑
　攷癸丑非二月三日也疑𫝊冩之誤
禁鐡鑞錢　鐡鑞錢通鑑作鐡錫錢攷胡三省注云馬
　殷得湖南鑄錫為錢本用之境内其後遂流入中國
　疑原本鑞字誤攷册府元龜亦作鐡鑞錢今仍其舊
以端明殿學士趙鳯為門下侍郎兼工部尚書平章事
　　案歐陽史本紀作端明殿學士尚書兵部侍郎趙
　鳯為門下侍郎兼工部尚書同平章事趙鳯𫝊作禮
　部侍郎與本紀異見吴縝纂誤
伏以少帝今不入廟難以言宗　案舊唐書哀帝紀云
　中書奏少帝行事不合稱宗攷五代㑹要天成二年
　博士吕明龜議引君不逾年不入宗廟之禮請别立
　廟于園陵故不稱景宗非議其行事有失也舊唐書
　誤
丙辰權知荆南府事高從誨上章首罪　丙辰通鑑作
　庚申
使副劉玫　劉玫通鑑作韓玫
徹伯爾舊作掣撥今改　托諾舊作秃餒今改　紐赫
　羙稜舊作捺括梅里今改　郭濟舊作骨至今改
　
　
　
　
　
　舊五代史巻四十考證
欽定四庫全書
　舊五代史巻四十一
　　宋門下侍郎參知政事監修國史薛居正等撰
　唐書第十七
　　明宗紀七
長興元年春正月丙寅朔帝御明堂殿受朝賀仗衛如
常儀乙亥國子監請以監學生束脩及光學錢備監中
修葺公用從之丙子帝謂宰臣曰時雪未降如何馮道
曰陛下恭行儉德憂及烝民上合天心必有春澤是夜
降雪其夕右散騎常侍蕭希甫封狀申樞宻稱得河堰
衙官狀告本都將校二十餘人欲謀不軌至旦追問無
狀斬所告人是日幸至德宫辛卯中書奏郊天有日合
差大内畱守詔以宣徽南院使朱𢎞昭充二月戊戌幸
稻田莊己亥黒水國主兀兒遣使貢方物翰林學士劉
昫奏新學士入院舊試五題請今後停試詩賦秖試麻
制答蕃書批答共三道仍請内賜題目定字數付本院
召試從之(五代㑹要載劉昫原奏云舊例學士入院除/中書舍人不試餘官皆先試麻制各蕃批答)
(各一道詩賦各一道號曰五題並于當日呈納從前毎/遇召試多預出五題潛令宿搆其無黨援者即日起草)
(罕能成功今請權停詩賦秪試三/道仍内賜題目兼定字數從之)有司奏皇帝致齋于
明堂按舊服通天冠絳紗袍文武五品已上著袴褶近
例秪著朝服從之乙巳中書奏皇帝朝獻太㣲宫太廟
祭天地于圜丘準禮例親王為亞獻行事受誓戒從之
以天雄軍節度使石敬瑭為御營使壬子帝宿齋于明
堂殿癸丑朝獻太㣲宫是日宿齋于太廟詰旦請行饗
禮甲寅赴南郊齋宫是夜㣲雨三鼓後晴明如晝乙邜
祀昊天上帝于圜丘柴燎禮畢郊宫受賀是日御五鳯
摟宣制改天成五年為長興元年大赦天下除十惡五
逆放火劫舎屠牛官典犯贓偽行印信合造毒藥外罪
無輕重咸赦除之天成四年終諸道所欠殘税及場院
欠折並特放免羣臣職位帯平章事侍中中書令並與
改郷名里號朝臣及蕃侯郡守亡父母及父母在并妻
室未沾恩命者並與恩澤應私債出利已經倍者秪許
徴本巳經兩倍者本利並放河陽管内人户每畝舊徴
橋道錢五文今後不徴諸道州府每畝先徴麴錢五文
今特放二文云啇州吏民以刺史郭知瓊善政聞詔褒
之三月丁邜幸㑹節園遂幸河南府靈武奏殺戮蕃賊
二千人壬申鳯翔節度使李從曮進封岐國公移鎮汴
州甲戌延州節度使髙允韜移鎮邢州丙子以宣徽使
朱𢎞昭為鳯翔節度使潞州節度使朱漢賔加檢校太
傅移鎭晉州徐州節度使房知温移鎮鄆州鄆州節度
使王晏球移鎮青州宰臣馮道率百寮拜表請上尊號
曰聖明神武文德恭孝皇帝詔報不允壬午許州節度
使孔循移鎮滄州陜州節度使張延朗移鎮許州加檢
校太傅滄州節度使張䖍釗移鎮徐州加檢校太保癸
未詔貶右散騎常侍集賢殿學士判院事蕭希甫為嵐
州司户參軍仍馳驛發遣坐誣告之罪也宰臣馮
再請上尊號詔允之丙戌以侍衛親軍馬步軍都指揮
使河陽節度使康義誠為襄州節度使檢校太傅以左
武衛上將軍劉彦琮為陜州節度使檢校太保庚寅制
淑妃曹氏可立為皇后仍令擇日册命夏四月甲午朔
國子司業張溥奏請復八館以廣生徒按六典監有六
學國子太學四門律學書學算學是也而溥云八館謬
矣丁酉前汴州節度使檢校太尉兼侍中符習可太子
太師致仕進封衛國公戊戌遂州節度使夏魯竒加同
平章事皇子河中節度使從珂進位檢校太尉封開國
公自是諸道節鎮皆次第加恩以郊禋覃慶澤故也巳
亥幸㑹節園壬寅以樞宻使安重誨為畱守太尉兼中
書令使如故青州節度使王建立加侍中移鎮潞州皇
子河中節度使從珂奏臣今月五日閲馬于黄龍莊衙
内指揮使楊彦温據城叛臣尋時詰問稱奉宣命(胡三/省通)
(鑑注云樞宻院用/宣三省用堂帖)臣見在虞鄉縣帝遣西京畱守索自
通侍衛步軍都指揮使藥彦稠等攻之仍授彦温絳州
刺史冀誘而擒之也詔從珂赴闕丁未以户部尚書李
鏻為兖州行軍司馬坐引淮南覘人貽安重誨寳帯也
戊申宰臣馮道加右僕射趙鳯加吏部尚書乙酉以左
龍武統軍劉君鐸卒廢朝癸丑索自通藥彦稠等奏收
復河中斬楊彦温傅首來獻初彦稠出師帝戒之曰與
朕生致彦温吾將自訊之及收城斬首傳送帝怒彦稠
等時議皆以為安重誨方弄國權從榮諸王敬事不暇
獨忌從珂威名每于帝前屢言其短巧作窺圖冀能傾
陷彦温旣誅從珂歸清化里第重誨謂馮道等曰蒲帥
失守責帥之義法當如何翼日道等奏合行朝典帝不
悦趙鳯堅奏故事有責帥之義所以激勵藩守帝曰皆
非公等意也後數日帝于中興殿見宰臣趙鳯承重誨
意又再論列帝黙然翼日重誨復自論奏帝極言以拒
之語在末帝紀中帝又曰卿欲如何制置重誨曰于陛
下父子之間臣不合言一禀聖㫖帝曰從佗私第間坐
何煩奏也乃止以前邢州節度使檢校司徒李從温為
左武衛上將軍丙辰以西京畱守檢校司徒索自通為
河中節度使丁巳雲州奏掩襲契丹獲頭口萬計戊午
帝御文明殿受册徽號册曰維長興元年歲次庚寅四
月甲午朔二十五日戊午金紫光禄大夫守尚書左僕
射兼門下侍郎同中書門下平章事充太㣲宫使𢎞文
館大學士上柱國始平郡開國侯食邑一千五百户食
實封一百户臣馮道銀青光禄大夫門下侍郎兼吏部
尚書同中書門下平章事監修國史判集賢院事上柱
國天水郡開國伯食邑七百户臣趙鳯及文武百官特
進太子少傅上柱國酒泉郡開國侯食邑一千户臣李
琪等五千八百九十七人言臣聞天不稱髙而體尊地
不矜厚而形大厚無不載髙無不覆四時行于内萬物
生其間總神祇之靈叶帝王之運日出而星辰自戢龍
飛而雷雨皆行元氣和而天下和庶事正而天下正伏
惟皇帝陛下天授一德時歴多艱翊太祖以興邦佐先
皇而定難拯嗣昭于潞困救德威于燕危遏思逺而全
鄴都誅彦章而下梁苑成再造之業由四征之功洎纂
鴻圖每敷皇化去内庫而省庖膳出宫人而減伶官輕
寳玉之珍却鷹鸇之貢淳風旣洽嘉瑞自臻故登極之
前人皆不足改元之後時便有年遐荒旋斃于戎王重
譯徑來于蠻子東廵而守殷殪北討而王都殱破契丹
而燕趙無虞控靈武而𤓰沙並復近以饗上元而薦太
廟就吉土而配昊天輅已降而雨霑事欲行而月見燔
柴禮畢作解恩覃帝命咸均人情普悦非陛下有道有
德至聖至明動不疑人静惟恭已常敦孝禮毎納忠言
則何以臨御五年澄清四海時久纒于災害民驟見于
和平休徴備載于簡編徽號過持于謙譲三年不允衆
志皆堅天不以上帝自崇日不以大明自貴于烝民有
惠于元后同符烈聖皆然舊章斯在今以明庭百辟列
土諸侯中外同辭再三瀝懇臣等不勝大願謹奉玉寳
玉册上號曰聖明神武文德恭孝皇帝伏惟皇帝陛下
體堯舜之至道法日月于太虚威于夷狄恩及蟲魚奉
國者繼加榮寵違天者咸就誅鋤典禮當告成之後夙
夜思卽位之初千秋萬歲永混車書宰臣馮道之辭也
庚申以左金吾上將軍史敬鎔為鄧州節度使以右金
吾上將軍符彦超為兖州節度使以驍衛上將軍張敬
詢為滑州節度使以閬州防禦使孫岳為鳯州節度使
詔改鳯翔管内應州為匡州信州為晏州改新州管内
武州為毅州五月乙丑鄭州防禦使張進副使咸繼威
並停任以盜掠城中居人故也丙寅以少府監韋肅為
洺州刺史以潞州節度使王建立為太傅致仕建立素
與安重誨不恊因其入朝乃言建立自鎭歸朝過鄴都
日有扇搖之言以是罪之故令致仕丁邜以前興元節
度使劉仲殷㩲知潞州軍州事戍辰以安州節度使髙
行珪卒輟朝有司上言皇后受册内外命婦並合奉賀
今未有命婦準例上表稱賀中書諸道節度使但進表
上言皇帝外命婦上皇后賀牋表進呈訖無報應皇親
或有慶賀及起居章表内中進呈後秪宣示來使並不
合答復從之壬申以權知昭義軍軍州事劉仲殷為潞
州節度使檢校太傅丁丑帝臨軒命使册淑妃曹氏為
皇后禮院上言百官上疏于皇后曰皇后殿下及六宫
及率土婦人慶賀祇呼殿下不言皇后中書覆奏若祇
呼殿下恐與皇太子無所分别凡上中宫表章呼皇后
殿下若不形文字尋常祗呼皇后從之癸未太子少傅
蕭頃卒廢朝甲申迴鶻可汗仁裕遣使貢方物辛邜以
翰林承旨兵部侍郎李愚為太常卿壬辰以前滑州節
度使李從璋為右驍衛上將軍六月丁酉以獲駕馬軍
都指揮使貴州刺史安從進為宣州節度使充䕶駕馬
軍都指揮使以獲駕步軍都指揮使澄州刺史藥彦稠
為壽州節度使兼獲步軍都指揮使甲辰以皇城使安
崇緒為河陽留後重誨子也鳯翔奏所管良晏匡三州
並無屬縣請却改為縣從之仍舊為軍鎭前振武節度
使安金全卒壬子中書門下奏詳覆到禮部院今年及
第進士李飛樊吉夏侯珙吳沺王德柔李榖等六人望
放及第其盧價等七人及賔貢鄭朴望許令將來就試
知貢舉張文寳試士不得精當望罰一季俸從之丁已
皇子北京畱守河東節度使從厚移領鎭州以左武衛
上將軍李從温為許州節度使秋七月甲子以宣徽南
院使行右衛上將軍判三司馮贇為北京畱守太原尹
巳已以鄧州節度使史敬鎔卒廢朝甲戌以左威衛上
將軍梁漢顒為鄧州節度使前兖州節度使趙在禮為
左驍衛上將軍庚辰奉國軍節度使兼威武軍節度副
使檢校太尉兼侍中王延禀加兼中書令詔諸州得替
防禦團練使刺史並宜于班行比擬如未有員闕可隨
常參官逐日立班新例也辛巳詔揀年少宫人及西川
宫人並還其家無家可歸者任從所適甲申以前齊州
防禦使孫璋為鄜州節度使戊子以右散騎常侍陸崇
卒廢朝崇為福建册使卒于明州贈兵部尚書宿州進
白兔安重誨謂其使曰豐年為上瑞兔懷狡性雖白何
為命退歸八月甲午以前鄧州節度使盧文進為左衛
上將軍北京奏吐渾千餘帳内附于天池川安置禁在
京百司影射州縣税户乙未捧聖軍使李行德十將張
儉告宻人邉彦温並族誅以其誣告安重誨私市兵仗
故也以前許州節度使張延朗為檢校太傅行兵部尚
書充三司使三司之有使額自延朗始也初中書覆奏
授延朗諸道鹽鐵轉運等使兼判户部度支事奏入宣
㫖曰㑹計之司國朝重事將總成其事額俾專委于近
臣貴便一時何循往例兼移内職可示親規張延朗可
充三司使班在宣徽使下癸卯北京奏生吐渾内附欲
于嵐州安族帳都官員外郎知制誥張昭逺奏請依國
朝舊例選郎官御史分行天下宣問風俗興利除害不
報壬寅皇子河南尹判六軍諸衛事從榮封秦王仍令
所司擇日册命(五代㑹要長興元年九月太常禮院奏/草定秦王儀注𫝊士叚顒議曰據開元)
(禮臨軒册禮命諸王大臣其日受冊者朝服從第鹵簿/與百官俱集朝堂就次受册訖通事舎人引不載謁朝)
(還第之議自開元以後冊拜諸玉皆正衙門命詣延英/進冊皇帝御内殿髙品引王人立于位髙品宣制讀册)
(王受册訖歸院亦無乗輅謁朝之禮臣按五禮精義云/古者皆因禘嘗而頒爵禄所以示無自専禀之於祖宗)
(也个雖册命不在烝嘗然拜大官封大邑必至殿廷敬/慎之道也今當司欲准開无禮其日秦王服朝服自理)
(所乗輅車備鹵簿與群臣俱集朝堂就次受册訖至應/天門外奉册置于載册之車秦王升輅出謁太廟訖歸)
(理儀伏鹵簿如/來時之儀從)戊申兖州奏淮南海州都指揮使王傳拯
殺本州刺史陳宣焚燒州城以所部兵士及家口五千
人歸國至沂州帝遣使慰納之庚戌正衙命使册福慶
長公主孟氏以前雄武軍節度使王思同為左武衛上
將軍以前鳯州節度使陳臯為右威衛上將軍壬子正
衙命使赴大原册永寕公主石氏乙邜以左監門衛上
將軍陳延福卒廢朝丙辰皇子鎭州節度使從厚封宋
王仍令擇日册命九月乙丑階州刺史王𢎞贄上言一
州主客户纔及千數並無縣局臣今檢括得新舊主客
已及三千二百欲依舊額立將利福津二縣請置令佐
從之丁丑詔天下諸州府不得奏薦著紫衣官員為州
縣官戍寅升尚書右丞為正四品癸未利閬遂三州奏
東川節度使董璋謀叛結連西川孟知祥甲申以鎭州
節度使范延光為檢校太傅守刑部尚書充樞宻使利
州閬州進納東川檄書言將兵擊利閬責以間諜朝廷
為名乙酉以左驍衛上將軍趙在禮為同州節度使兼
四面行營馬步軍都指揮使樞宻院直學士守工部侍
郎閻至樞宻院直學士守尚書右丞史圭並轉户部侍
郎依前充職以翰林學士守户部侍郎李懌為尚書右
丞以翰林學士户部侍郎劉昫為兵部侍郎以翰林學
士中書舎人竇夢徴為工部侍郎依前充職以中書舎
人劉贊為御史中丞以御史中丞許光義為兵部侍郎
以兵部侍郎姚顗為吏部侍郎丙戌詔東川節度使董
璋可削奪在身官爵仍徴兵進討丁亥以西川節度使
孟知祥兼西南面供饋使天雄軍節度使石敬瑭兼東
川行營都招討使以遂州節度使夏魯竒兼東川行營
招討副使庚寅以右衛上將軍王思同為京兆尹充西
京畱守兼西南行營馬步都虞侯冬十月壬辰以太子
少傅李琪卒廢朝癸巳以鄜州節度使米君立卒廢朝
詔凡賻贈布帛言段不言端匹段者二丈也宜令三司
依此給付甲午正衙命使冊興平公主于宋州節度使
駙馬都尉趙延壽之私第己亥以左驍衛上將軍李從
璋為陜州節度使陜州節度使劉彦琮移鎭邠州尚書
博士田敏請依舊典藏氷頒氷以銷隂陽愆伏之沴詔
從之(五代會要載原勅云藏氷之制載在前經獻廟之/儀廢于近代旣朝臣之特舉案典禮以宜行田敏)
(所奏祭司寒獻羔事宜依其桃弧棘矢事久/不行理難備創其諸侯亦宜准往制藏氷)乙已供奉
官張仁暉自利州迴奏董璋攻陷閬州節度使李仁矩
舉家遇害丁未宫苑使董光業并妻子並斬于都市璋
之子也辛亥以武安軍節度副使洪鄂道行營副都統
檢校太尉馬希聲為武安軍節度使加兼侍中時湖南
馬殷奏久病不任軍政乞以男希聲為帥故有是命中
書奏吏部流内銓諸色選人所試判兩節度欲委定其
等第文優者超一資其次者次資又次者以同類道理
全疎者于同類中少人户處注擬從之十一月庚申朔
帝御文明殿册皇子秦王仗衛樂懸如儀甲子正衙命
使册皇子宋王于鎭州是日幸龍門翼日馮道奏曰陛
下宫中無事逰幸近郊則可矣若涉歴山險萬一馬足
蹉跌則貽臣下之憂臣聞千金之子坐不垂堂百金之
子立不倚衡况貴為天子豈可自輕哉帝斂容謝之退
令小黄門至中書問道垂堂倚衡之義道因注解以聞
帝深納之已已故太子少保致仕封舜卿贈太子少傅
庚午應州節度使張敬達移雲州以捧聖都指揮使守
恩州刺史沙彦詢為應州節度使以潁州團練使高行
周為安北都䕶充振武節度使壬申黔南節度使楊漢
章棄城奔忠州為董璋所攻也乙亥制西川節度使孟
知祥削奪官爵以其同董璋叛也丙子以前同州節度
使羅周敬為左監門上將軍丁丑故兵部侍郎許光義
贈禮部尚書辛巳西面軍前奏今月十三日階州刺史
王𢎞贄瀘州刺史馮暉自利州取山路出劍門闗外倒
下殺敗董璋守闗兵士三千人收復劍州甲申日南至
帝御文明殿受朝賀丙戌以給事中鄭韜光為左散騎
常侍青州奏得登州狀契丹按巴堅男東丹王托雲越
海來歸國(契丹國志東丹王失職怨望/率其部四十人越海歸唐)十二月乙未荆
南奏湖南節度使楚國王馬殷薨廢朝三日庚子以前
襄州節度使安元信為宋州節度使辛丑幸苑中丁未
以二王後祕書丞襲□國公楊仁矩卒輟朝贈工部郎
中庚戌湖南節度使馬希聲起復加兼中書令壬子以
樞宻院直學士户部侍郎閻至為澤州刺史樞宻院直
學士户部侍郎史圭為貝州刺史甲寅遣樞宻使安重
誨赴西面軍前時帝以蜀路險阻進兵艱難潼闗已西
物價甚賤百姓輓運至利州率一斛不得一㪷謂侍臣
曰闗西勞擾未有成功誰能辦吾事者朕須自行安重
誨曰此臣之責也臣請行帝許之言訖而辭翼日遂行
甲寅故西川兵馬都監泗州防禦使李嚴贈太傅丙辰
車駕畋于西山臘也丁已迴鶻遣使來朝貢戊午故荆
南節度使檢校太尉兼尚書令南平王髙季興贈太尉
　
　
　
　舊五代史巻四十一
　舊五代史巻四十一攷證
唐書明宗紀七癸丑索自通藥彦稠等奏收復河中
　案通鑑作辛亥索自通抜河中斬楊彦温癸丑𫝊首
　來獻歐陽史亦作辛亥自通執彦温殺之與是書較
　詳
張延郎可充三司使班在宣徽使下　案宋史職官志
　三司使在宣徽使後盖仍後唐之制
淮南海州都指揮使王傳拯　王𫝊拯歐陽史作𫝊極
　攷是書列𫝊及通鑑並作傳拯疑歐陽史𫝊刻之舛
　訛
乙巳供奉官張仁暉自利州迴奏董璋攻陷閬州　案
　董璋陷閬州通鑑作九月庚辰歐陽史作十月乙巳
　葢以奏聞之日為據也
辛巳西面軍前奏今月十三日階州刺史王𢎞贄瀘州
　刺史馮暉自利州取山路出劍門闗外倒下殺敗董
　璋守闗兵士三千人收復劍州　案通鑑攷異引唐
　實録作今月十三日大軍進攻入劍門次十七日收
　下劍州是書統繫於十三日疑有舛誤
按巴堅舊作阿保機今改　托雲舊作突欲今改
　
　
　
　
　
　
　
　
　
　
　
　
　舊五代史巻四十一考證
欽定四庫全書
　舊五代史巻四十二
　　宋門下侍郎參知政事監修國史薛居正等撰
　唐書第十八
　　明宗紀八
長興二年春正月庚申朔帝御明堂殿受朝賀仗衛如
儀乙丑詔曰故天䇿上將軍守太師尚書令楚國王馬
殷品位俱高封崇已極無官可贈宜賜諡及神道碑文
仍以王禮塟壬申契丹東丹王托雲自渤海國率衆到
闕帝慰勞久之錫賚加等百寮稱賀丙子以沙州節度
使曹義金兼中書令丁丑東丹王托雲進本國印三紐
庚辰以靜江軍節度使馬賔卒廢朝贈尚書令丙戌荆
南節度使髙從誨落起復加兼中書令二月已丑朔以
宋州節度使趙延夀為左武衛上將軍充宣徽北院使
癸巳詔貢院舊例夜試進士今後晝試排門齊入即日
試畢丁酉幸至徳宫又幸安元信東丹王托雲之第辛
丑以鴻臚卿致仕賈馥卒廢朝以樞密院使守太尉兼
中書令安重誨為檢校太師兼中書令充河中節度使
進封沂國公已酉以右威衛上將軍陳皋為洋州節度
使詔諸府少尹上任以二十五日為限諸州刺史諸道
行軍司馬副使兩使判官以下賔職團練軍事判官推
官府縣官等並以三十日為限幕職隨府者不在此例
癸丑邠州節度使李敬周移鎮徐州詔禁天下開發無
主墳墓三月辛酉詔渤海國人皇王托雲宜賜姓東丹
名慕華仍授檢校太保東安都䕶兖懐化軍節使瑞鎮
等州觀察等使其從慕華歸國部校各授懐化歸徳將
軍中郎將先于定州擒獲蕃將特里衮宜賜姓狄名懐
惠扎古宜賜姓列名知恩並授檢校右散騎常侍錫里
扎拉宜賜姓原名知感裕勒古宜賜姓服名懷造奚王
副使格斯齊宜賜姓乙名懐宥三人並授檢校太子賔
客甲子以前鴻臚卿王瓊為太僕卿丙寅以皇子從珂
為右衛大將軍從珂自河中失守歸清化里第至是安
重誨出鎮河中帝召見泣而謂之曰如重誨意爾安得
更相見耶因有是命壬申以滄州節度使孔循卒廢朝
乙亥以西京留守權知興元軍府事王思同為山南西
道節度使充西靣行營馬歩軍都虞侯庚辰以少府監
聶延祚為殿中監以前雲州節度使楊漢章為安州節
度使乙酉太師致仕錢鏐復授天下兵馬都元帥尚父
呉越國王以其子兩浙節度使元瓘等上表首罪故有
是命丁亥以太常卿李愚為中書侍郎平章事集賢殿
大學士夏四月辛卯制徳妃王氏進位淑妃詔錢鏐依
舊賜不名誅内官安希倫以其受安重誨密指今于内
中伺帝起居故也丁酉幸㑹節園宴羣臣因幸河南府
詔罷州縣官到任後率斂為地圖又禁人毁廢所在碑
碣戊戌詔今年四月禘饗太廟故昭義節度使李嗣昭
故幽州節度使周徳威故汴州節度使符存審並配饗
莊宗廟庭己亥以前徐州節度使張䖍釗為鳯翔節度
使癸卯以汴州節度副使藥縱之為户部侍郎前宗正
卿李諧為將作監甲辰以宣徽北院使左衛上將軍趙
延夀為檢校太傅行禮部尚書充樞密使乙巳潞州節
度使劉仲殷移鎮秦州帝幸龍門佛寺祈雨己酉天雄
軍節度使石敬瑭兼六軍諸衛副使辛亥以前鳯翔節
度使朱𢎞昭為左武衛上將軍充宣徽南院使壬子以
兵部尚書盧質為河陽節度使甲寅以遂州節度使夏
魯竒没于王事廢朝詔曰久愆時雨深疚于心宜委諸
州府長吏親問刑獄省察寃濫見禁囚徒除死罪外並
放五月戊午朔帝御文明殿受朝庚申以三司使行工
部尚書張延朗為兖州節度使辛酉詔近聞百執事等
或親居内職或貴列廷臣或宣逹君恩或勾當公事經
由列鎮干撓諸侯指射職員安排親昵或潜示㫖意或
顯發書題自今後一切止絶有所犯者發薦人貶官求
薦人流配如逐處長吏自循人情只仰被替人詣闕上
訢長吏罰兩月俸發薦人更加一等被替人却令依舊
甲子都官郎中知制誥崔棁上言請搜訪宣宗已來野
史以備編修從之丁卯詔諸州府城郭内依舊禁麴其
麴官中自造減舊價之半貨賣應田畝上所徴麴錢並
放鄉村人户一任私造時甚便之戊辰中書奏應朝臣
丁憂者望加頒賚從之丁丑以祕書監劉岳為太常卿
己卯以武徳使孟漢瓊為右衛大將軍知内侍省充宣
徽北院使辛巳以前相州刺史孟鵠為左驍衛大將軍
充三司使甲申以權知朗州軍州事守永州刺史馬希
範為洪州節度使檢校太傅以權知桂州軍府事富州
刺史馬希彝為鄂州節度使檢校司徒乙酉以左金吾
大將軍薄文為晉州留後鴻臚卿桞膺將齋郎文書賣
與同姓人柳居則伏罪大理寺斷當大辟縁經赦減死
追奪見任官終身不齒詔應見任前資守選官等所有
本朝及梁朝出身厯任告身並仰送納委所在磨勘換
給公慿只以中興已來官告及近受文書叙理其諸色
䕃補子孫如非虚假不計庶嫡並宜叙録如實無子孫
别立人繼嗣已補得身名者只許叙䕃一人其不合叙
使文書限百日内焚毁須絶此後更敢將合焚文書參
選求仕其所犯之人並𫝊者並當極法應合得資䕃出
身人並須依格依令施行閏月庚寅制河中節度使檢
校太師兼中書令安重誨可太子太師致仕是日重誨
男崇緒等潜歸河中以右散騎常侍張文寳為兵部侍
郎䕫州節度使安崇阮棄城歸闕待罪于閤門詔釋之
時董璋冦峽内諸州崇阮望風遁走壬辰陜州節度使
李從璋移鎮河中癸丑升盧州為昭順軍甲午以衡州
刺史姚彦章為昭順軍節度使丁酉安重誨奏男崇贊
崇緒等到州臣已拘送赴闕崇緒至陜州詔令下獄已
亥詔安重誨宜削奪在身官爵並妻阿張男崇贊崇緒
等並賜死其餘親不問壬寅以尚書左丞崔居儉為工
部尚書以吏部侍郎王權為尚書左丞丙午以隨駕馬
軍都指揮使宣州節度使安從進為陜州節度使丁未
以前中書舍人楊凝式為左散騎常侍戊申以右龍武
統軍王景戡為新州節度使已酉以右領軍上將軍李
肅為左金吾大將軍壬子以隨駕歩軍都指揮使藥彦
稠為邠州節度使癸丑以邠州節度使劉行琮卒廢朝
贈太傅詔有司及天下州縣于律令格式六典中録本
局公事書于㕔壁令其遵行六月丁巳朔復置明法科
同開元禮乙丑以皇子左衛大將軍從珂依前檢校太
傅加同平章事行京兆尹充西京留守庚午以邠州節
度使張温為右龍武統軍甲戌以魏徴八代孫韶為安
定縣主簿乙亥以鎮州節度使宋王從厚為興唐尹以
石敬瑭為河陽天雄軍節度使以天雄軍節度使石敬
班為河陽節度使依前六軍諸衛副使丙子詔諸道觀
察使均補苗税將有力人户出剰田苗補貧下不迨頃
畝有嗣者排改檢括自今年起為定額乙卯定州節度
使李從敏移鎮州節度使盧質為滄州節度使庚辰皇
孫太子舍人重羙授司勲員外郎重真已下六人並授
同正將軍及檢校官壬午以前秦州節度使李德珫為
定州節度使兼北靣行營副招討使太原地震詔天下
州府斷獄先于案牘之上坐所該律令格式及新勅然
後區分乙酉以前黔州節度使楊漢賔為羽林統軍詔
止絶諸射係省店宅莊園秋七月庚寅以權侍衛馬軍
都指揮使登州刺史張從實為夀州節度使兼侍衛歩
軍都指揮使壬辰福建王延鈞上言當境廟七所乞封
王號勅如諸史𫝊有名宜封為閩越富義王其餘任自
于境内祭享乙未詔諸道奏薦州縣官使相先許一年
薦三人今許薦五人不帶使相先許薦二人今許薦三
人直屬京防禦團練使先許薦一人今許薦二人詔應
州縣官内有曽在朝行及曽佐幕府罷任後準前資朝
官賔從别處分其帶省銜并内供奉裏行及諸已出選
門者或降授令録罷任後並依出選門例處分便與除
官更不在赴常調州縣官其間書得十六考者準格叙
加朝散階亦準出選門例處分三司奏先許百姓造麴
不來官場收買伏恐課額不逮請復已前麴法鄉户與
在城條法一例指揮仍據已造到麴納官量支還麥本
從之甲辰前晉州節度使朱漢賔授太子少保致仕庚
戌大理正劇可久責授登州司户刑部員外郎裴選責
責授衛尉寺丞刑部侍郎李光序判大理卿事任贊各
降一官罰一季俸坐斷罪失入也八月丙寅詔天下州
府商税務並委逐處差人依省司年額勾當納官以故
鎮州節度使趙王王鎔男昭晦為朝議大夫司農少卿
賜紫金魚袋繼絶也辛丑升䖍州為昭信軍癸亥以太
常少卿盧文紀為秘書監以祕書監馬縞為太子賔客
左監門上將軍羅周敬為右領軍上將軍前懐州刺史
婁繼英為監門上將軍乙丑詔大理寺官員等宜同臺
省官例升進法直官比禮直官任使仍于諸道贓罰錢
内每月支錢一百貫文賜刑部大理兩司其刑部于所
賜錢三分與一分丙寅以武平軍節度使馬希振依前
檢校太尉兼侍中充䖍州昭信軍節度使詔百官職吏
應選授外官者考滿日並委本州申奏追還本司依舊
職行公事已已太傅致仕王建立太子少保致仕朱漢
賔皆上章求歸鄉里詔内外致仕官凡要出入不在拘
束之限辛未以翰林學士兵部侍郎劉昫守本官充端
明殿學士以左拾遺直樞密院李崧充樞密直學士壬
申以左龍武統軍李承約為潞州節度使癸酉詔文武
百官五日内殿起居仍舊其輸次轉對若有封事許非
時上表朔望入閤待制候對一依舊制乙亥翰林學士
工部侍郎竇夢徴卒丁丑以前西京副留守梁文矩為
兵部尚書已卯詔不得薦銀青階為州縣官壬午詔應
有朝臣藩侯郡守凡欲營𦵏未曽封贈許追封贈禮部
尚書致仕李徳休卒九月丙戌以前兖州節度使符彦
超為左龍武統軍已亥懐化軍節度使東丹慕華賜姓
李名贊華改封隴西縣開國公應有先配諸軍契丹並
賜姓名詔天下營田務只許耕無主荒田各召浮客不
得留占屬縣編户辛丑樞密使檢校太傅刑部尚書范
延光加同平章事使如故壬寅以中書舍人封翹為禮
部侍郎禮部侍郎盧澹為户部侍郎癸卯許州節度使
李從温移鎮河東詔天下州縣官不得與部内富民于
公㕔同坐辛亥詔五坊見在鷹隼之類並可就山林解
放今後不許進獻冬十月戊午以前北京留守太原尹
馮贇為許州節度使辛酉左補闕李詳上疏以北京地
震多日請遣使臣往被慰撫察問疾苦祭祀山川從之
先是太原留後密奏無敢言者及詳有是奏帝甚嘉之
改賜章服丙寅詔應在朝臣寮藩侯郡守準例合得追
贈者新授命後便于所司投狀旋與施行封妻䕃子準
格合得者亦與施行外官曽任朝班據在朝品秩格例
合得封贈叙封者並與施行其補䕃據資䕃合得者先
受官者先與收補後受官者據月日次第施行從之十
一月甲申朔日有蝕之己丑日南至帝御文明殿受賀
丁酉以翰林學士起居郎張礪為兵部員外郎知制誥
充職以汝州防禦使張希崇為靈州兩使留後庚子以
左威衛上將軍華温琪為華州節度使福建節度使王
延鈞奏誅建州節度使王延禀及其子繼雄壬寅詔今
後諸道兩使判官罷任一年與比擬書記支使防禦團
練判官二年推巡軍事判官並三年後與比擬仍每遇
除授量與改轉官資或階勲職次云以御史中丞劉贊
為刑部侍郎以鳯州節度使孫岳充西靣閤道使壬子
鄆州奏黄河暴漲漂溺四千餘户癸丑以給事中崔衍
為御史中丞十二月甲寅朔詔開鐵禁許百姓自鑄農
器什器之屬于夏秋田畝上毎畝輸農器錢一錢五分
乙卯畋于西郊丁已以彰武軍節度使劉訓卒庚朝庚
午以前利州節度使康思立為陜州節度使秦州地震
丁丑詔司司所過西川兵士家屬常令瞻給
　
　
　
　
　
　舊五代史巻四十二
　舊五代史巻四十二攷證
唐明宗紀八壬申契丹東丹托雲自渤國國率衆到闕
　　案托雲歸唐五代春秋作二年正月蓋以到闕之
　日為據歐陽史作四年十一月丙戌盖以奏聞之日
　為據
以沙州節度使曹義金兼中書令　沙州原本作汝州
　今據通鑑改正
甲寅以遂州節度使夏魯竒没于王事廢朝　案通鑑
　庚月庚午李仁罕䧟遂州夏魯竒自殺毆陽史作四
　月甲寅董璋䧟遂州武信軍節度使夏魯竒死之蓋
　歐陽史以奏聞之日為䧟城之月也
見禁囚徒除死罪外並放　案歐陽史作乙卯以旱赦
　流罪以下囚與是書作壬子異
詔安重誨宜削奪在身官爵並妻阿張男崇贊崇緒等
　並賜死　案重誨見殺是書作閏月已亥歐陽史作
　閏五月丁酉五代春秋作五月
以前黔州節度使楊漢賔為羽林統軍　漢賔原本作
　漢章考上文有雲州節度使楊漢章不應黔州節度
　使與之同名今據通鑑改正
辛亥詔五坊見在鷹準之類並可就山林解放　辛亥
　歐陽史作丁亥通鑑從是書
托雲舊作突欲今改　哩衮舊作惕隱今正　托古舊
　則骨今改　錫里扎拉舊作舍利則剌今改　勒古
　舊作棫骨今改　格斯齊舊作竭失訖今改
　
　
　
　
　
　
　
　舊五代史巻四十二攷證
欽定四庫全書
　舊五代史巻四十三
　　宋門下侍郎參知政事監修國史薛居正等撰
　唐書第十九
　　明宗紀九
長興三年春正月癸未朔帝御明堂殿受朝賀仗衛如
式丁亥陜州節度使安從進移鎮延州已丑遣邠州節
度使藥彦稠靈武節度使康福率步騎七千往方渠討
党項之叛者庚寅以前北京副留守吕夢竒為户部侍
郎辛夘以前彰國軍留後孫漢韶為利州節度使充西
面行營副部署兼步軍都指揮使庚子契丹遣使朝貢
辛丑秦王從榮加開府儀同三司兼中書令戊申詔選
人文解不合式樣罪在發解官吏舉人落第次年免取
文解中書門下奏請親王官至兼侍中中書令則與見
任宰臣分班定位宰臣居左諸親王居右如親王及諸
使守侍中中書令亦分行居右其餘使相依舊從之渤
海回鶻吐蕃遣使朝貢大理正張居琭上言所頒諸州
新定格式律令請委逐處各差法直官一人専掌檢討
從之二月乙夘制晉國夫人夏氏追册為皇后丙辰幸
龍門詔故皇城使李從璨可贈太保詔出選門官罷任
後周年方詳擬議自于所司投狀磨勘送中書又詔罷
城南稻田務以其所費多而所收少欲復其水利資于
民間碾磑故也秦州奏州界三縣之外别有一十一鎮
人户係鎮將徴科欲隨其便宜復置隴城天水二縣以
𨽻之詔從之甲子幸至徳宫以右衛大將軍髙居貞為
右監門衛上將軍庚午以前華州節度使李從昶為左
驍衛大將軍以前夔州節度使安崇阮為右驍衛上將
軍以前新州節度使翟璋為右領軍上將軍以右領軍
上將軍羅周敬為右威衛上將軍辛未中書奏請依石
經文字刻九經印板從之(五代會要長興三年二月中/書門下奏請依石經文字刻)
(九經印板㩽令國子監集博士儒徒將西京石經本各/以所業本經廣為鈔冩仔細看讀然後僱召能雕字匠)
(人各部隨帙刻印板廣頒天下如諸色人要冩經書並/請依所印刻本不得更使雜本交錯去愛日齋叢鈔云)
(通鑑載後唐長興三年二月辛未初令國子監校定九/經雕印賣之又曰自唐末以來所在學校廢絶蜀毋昭)
(裔出私財百萬營學館且請板刻九經蜀主從之由是/蜀中文學復盛又曰唐明宗之世宰相馮道李愚請令)
(判國子監田敏校定九經刻板印賣從之後周廣順三/年六月丁巳板成獻之由是雖亂世九經𫝊布甚廣去)
(王仲言揮麈録云毋昭裔貧賤時嘗借文選于交游問/其人有難色發憤異日若貴當板以鏤之遺學者後仕)
(王蜀為宰相遂踐其言刋之印行書籍創見于此事載/陶岳五代史補後唐平蜀明宗命太學博士李鍔書五)
(經仿其製作刋板于國子監為監中刻書之始去倚覺/寮雜記云雕印文字唐以前無之唐末益州始有墨板)
(後唐方鏤九經悉收人間所有經史以鏤板為正見兩/朝國史此則印書已始自唐末矣案栁氏家訓序中和)
(三年癸夘夏鑾輿在蜀之三年也余為中書舍人旬休/閱書于重城之東南其書多隂陽雜説占夢相宅九宫)
(五緯之流又有字書小學率雕板印紙浸染不可盡曉/葉氏燕語正以此證刻書不始于馮道而沈存中又謂)
(板印書籍唐人尚未盛行為之自馮瀛王始印五經自/後典籍皆為板本大槩唐末漸有印書特未盛行後人)
(遂以為始于蜀也當五季亂離之際經籍方/有託而流布于四方天之不絶斯文信矣)甲戌靈武
奏都指揮使許審環等謀亂伏誅藥彦稠奏誅党項阿
埋等十族與康福入白魚谷追襲叛黨獲大首領六人
諸羌二千餘人孳畜數千及先刼掠到回鶻貨物詔彦
稠軍士所獲並令自收勿得箕斂己夘以前河中節度
使索自通為鄜州節度使懐化軍節度使李贊華進契
丹地圖詔司天臺除密奏留中外應奏厯象雲物水旱
及十曜細行諸州災祥一一並報史館以備編修壬午
藥彦稠進回鶻可汗先送秦王金裝胡䩮為党項所掠
至是得之以獻帝曰先詔所獲令軍士自收今何進也
令彦稠却與獲者三月甲申契丹遣使朝貢靈武軍將
裴昭隠等二人與進奏官阮順之隠官馬一匹有司論
罪合抵法帝曰不可以一馬殺三人命笞而釋之丙申
西京奏百姓侯可洪于楊廣城内掘得宿藏玉四團進
納賜可洪二百緡絹二百匹庚子以前鄜州節度使孫
璋卒廢朝癸夘帝顧謂宰臣曰春雨稍多久未晴霽何
也馮道對曰水旱作沴雖是天之常道然季春行秋令
臣之罪也更望陛下廣敷恩宥久雨無妨于聖政也丁
未以神㨗神威雄武廣捷已下指揮改為左右羽林軍
置四十指揮每十指揮立為一軍軍置都指揮使一人
庚戌帝觀稼于近郊民有父子三人同挽犁耕者帝閔
之賜耕牛三頭髙麗國遣使朝貢以右領軍上將軍翟
璋為右羽林統軍以前安州留後周知裕為左神武統
軍夏四月甲寅詔諸道節度使未帶使相及防禦團練
使刺史班位居檢校官髙者為上加檢校官同以先授
者為上前資在見任之下新羅王金溥遣使貢方物戊
午中書奏準勅重定三京諸州府地望次第者舊制以
王者所都之地為上今都洛陽請以河南道為上關内
道為第二河東道為第三餘依舊制其五府按十道圖
以鳳翔為首河中成都江陵興元為次中興初升魏州
為興唐府鎮州為真定府望升二府在五府之上合為
七州餘依舊制又天下舊有八大都督府以靈州為首
陜幽魏楊潞鎮徐為次其魏鎮已升為七府兼具員内
相次升越杭福潭等州為都督望以十大都督府為額
仍據升降次第以陜為首餘依舊制十道圖有大都䕶
請以安東大都䕶為首防禦團練等使自來升降極多
今具見在其員依新定十道圖以次第為定從之契丹
累遣使求歸扎刺特哩衮等幽州趙徳鈞奏請不俞允
帝顧問侍臣亦以為不可與帝意欲歸之會翼州刺史
楊檀罷郡至闕帝問其事奏曰此輩來援王都謀危社
稷陛下寛慈貸其生命茍若歸之必復向南放箭既知
中國事情為患深矣帝然之既而只遣哲爾格錫里隨
來使歸蕃不欲全拒其請也詔贈皇后曹氏曾祖父母
為太傅太尉太師國夫人淑妃王氏曾祖父祖父母為
太子太保太傅太師國夫人壬戌前樞密使驃騎大將
軍馬紹宏卒癸亥以懐化軍節度使李贊華為滑州節
度使初帝欲以贊華為藩鎮范延光等奏以為不可帝
曰吾與其先人約為兄弟故贊華來附吾老矣儻後世
有守文之主則此輩招之亦不來矣由是近臣不能抗
議甲子以太子賔客蕭蘧為户部尚書致仕乙丑以天
雄軍節度使宋王從厚兼中書令辛未以幽州節度使
趙徳鈞兼中書令五月壬午朔帝御文明殿受朝詔禁
網羅彈射弋獵丁亥以二王後前詹事府司直楊延紹
為右贊善大夫仍襲封酅國公食邑二千户丁酉以太
子太師致仕孔勍卒廢朝興元奏東西兩川各舉兵相
持甲辰以文宣王四十三代孫曲阜縣主簿孔仁玉為
衮州龔邱令襲文宣公戊申襄州奏漢江大漲水入州
城壊民廬舍樞宻使奏近知兩川交惡如令一賊兼有
兩川撫衆守險恐難討除欲令王思同以興元之師伺
便進取詔從之六月壬子朔幽州趙徳鈞奏新開東南
河自王馬口至淤口長一百六十五里闊六十五步深
一丈二尺以通漕運舟勝千石畫圖以獻甲寅以權知
髙麗國事王建為檢校太保封髙麗國王丁巳衛州奏
河水壊堤東北流入御河戊午荆南奏東川董璋領兵
至漢州西川孟知祥出兵逆戰璋大敗得部下人二十
餘走入東川城尋為前陵川刺史王暉所殺孟知祥已
入梓州辛酉范延光奏曰孟知祥兼有兩川彼之軍衆
皆我之將士料其外假朝廷形勢以制之然陛下茍不
能屈意招攜彼亦無由革面帝曰知祥予故人也以賊
臣間諜故兹阻隔今因而撫之何屈意之有由是遣供
奉官李瓌使西川賫詔以賜知祥詔以霖雨積旬久未
晴霽京城諸司繫囚並宜釋放甲子以大雨未止放朝
參兩日洛水漲泛二丈廬舍居民有溺死者以前濮州
刺史武延翰為右領軍上將軍前階州刺史王宏贄為
左千牛上將軍金徐安潁等州大水鎮州旱詔應水旱
州郡各遣使人存問秋七月辛已朔以天下兵馬元帥
尚父呉越國王錢鏐薨廢朝三日丙戌詔賜諸軍救接
錢有差戊子正衙命使册髙麗國王王建靈武奏夏州
界党項七百騎侵擾當道出師擊破之生擒五十騎追
至賀蘭山下己丑兩浙節度使錢元瓘起復加守尚書
令青州節度使王晏球加兼中書令秦鳳兖宋亳潁鄧
大水漂邑屋損苗稼夔州赤甲山崩壬辰以前太僕卿
鄭繢為鴻臚卿以前兖州行軍司馬李鏻為户部尚書
乙未福建節度使王延鈞進絹表云呉越王錢鏐薨乞
封臣為呉越王湖南馬殷官是尚書令殷薨請授臣尚
書令不報戊戌太子賔客李光憲以禮部尚書致仕已
亥以前靈武節度使康福為涇州節度使幽州衙將潘
杲上言知故使劉仁恭于大安山藏錢之所樞密院差
人監往發之竟無所得以皇子西京畱守京兆尹從珂
為鳳翔節度使廢鳳州武興軍節制為防禦使并所管
興文二州並依舊隸興元府丁未以門下侍郎兼吏部
尚書同平章事監修國史趙鳳為檢校太傅同平章事
充邢州節度使詔諸州府遭水人户各支借麥種及等
第賑貸八月辛亥青州節度使王晏球卒廢朝二日以
利州節度使孫漢韶兼西面行營招討使甲寅以前振
武節度使張萬進為鄧州節度使已未以鄆州節度使
房知温兼中書令移鎮青州丙寅以宰臣李愚為門下
侍郎平章事監修國史癸亥以湖南節度使馬希聲卒
廢朝已夘吐蕃遣使朝貢九月壬午以鎮南軍節度使
檢校太傅馬希範為湖南節度使檢校太尉兼侍中甲
申荆南節度使檢校太傅兼中書令髙從誨加檢校太
尉兼中書令壬辰供奉官李瓌自西川迴節度使孟知
祥附表陳敘隔絶之由并進物先賜金器等瓌知祥甥
也母在蜀故令瓌往焉瓌至蜀具述朝廷厚待之意知
祥稱藩如初奏福慶長公主以今年正月十二日薨又
奏五月三日大破東川董璋之衆于漢州收下東川又
表立功將校趙季良等五人乞授節鉞部内刺史令録
已下官乞許墨制補授帝遣閤門使劉政恩充西川宣
諭使乙已契丹遣使自幽州進馬秦州地震冬十月己
酉朔再遣供奉官李瓌使西川兼押賜故福慶長公主
祭贈絹三千匹并賜知祥玉帶先是兩川隔逺朝廷兵
士不下三萬人至是知祥上表乞發遣兵士家屬入川
詔報不允知祥所奏兩川部内文武將吏乞許權行墨
制除補訖奏詔許之知祥所奏立功大將趙季良等五
人正授節鉞續有處分襄州奏漢水溢壊民廬舍癸丑
以太常卿劉岳卒廢朝已未以兵部侍郎張文寶為吏
部侍郎以户部侍郎藥縱之為兵部侍郎庚申幸至徳
宫因幸石敬瑭李從昶李從敏之第壬申大理少卿康
澄上疏曰臣聞安危得失治亂興亡誠不繫于天時固
非由于地利童謡非禍福之本妖祥豈隆替之源故雊
雉昇鼎而桑穀生朝不能止殷宗之盛神馬長嘶而玉
龜告兆不能延晉祚之長是知國家有不足懼者五有
深可畏者六隂陽不調不足懼三辰失行不足懼小人
訛言不足懼山崩川涸不足懼蟊賊傷稼不足懼此不
足懼者五也賢人藏匿深可畏四民遷業深可畏上下
相徇深可畏廉恥道消深可畏毁譽亂真深可畏直言
蔑聞深可畏此深可畏者六也伏惟陛下尊臨萬國奄
有八紘蕩三季之澆風振百王之舊典設四科而羅俊
彦提二柄而御英雄所以不軌不物之徒咸思革面無
禮無義之輩相率悛心然而不足懼者願陛下存而勿
論深可畏者願陛下修而靡忒加以崇三綱五常之教
敷六府三事之歌則鴻基與五岳爭髙盛業共磐石永
固優詔奬之澄言可畏六事實中當時之病識者許之
癸酉湖南馬希範荆南髙重誨並進銀及茶乞賜戰馬
帝還其直各賜馬有差丁丑帝謂范延光曰如聞禁軍
戍守多不禀藩臣之命緩急如何驅使延光曰承前禁
軍出戍便令逐處守臣管轄斷决近似簡易帝曰速以
宣命條舉之十一月辛已以三司使左武衛大將軍孟
鵠為許州節度使以前許州節度使馮贇為宣徽使判
三司以宣徽北院使孟漢瓊判院事壬午史館奏宣宗
巳下四廟未有實録請下兩浙荆湖購募野史及除目
報狀從之(五代㑹要載十一月四日史館奏當館昨為/大中以來迄于天祐四廟實録尚未纂修尋)
(具奏聞謹行購募勅命雖頒于數月圖書未貢于一編/蓋以北土州城久罹兵火遂成滅絶難可訪求切恐歳)
(月漸深耳目不接長為闕典過在攸司仗念江表列藩/湖南奥壤至于閩越方屬勲賢戈鋋自擾于中原屏翰)
(悉全于外府固多奇士富有羣書其兩浙福建湖廣伏/乞詔㫖委各于本道采訪宣宗懿宗僖宗昭宗以上四)
(朝野史及逐朝日厯銀臺事宜内外制詞百司沿革簿/籍不限巻數據有者抄録上進若民間收得或隠士撰)
(成即令各列姓/名請議爵賞)癸未以左僕射致仕鄭珏卒廢朝丁亥
以河陽節度使兼六軍諸衛副使石敬瑭為河東節度
使兼大同彰國振武威塞等軍蕃漢馬歩總管時契丹
帳族在雲州境上與羣臣議擇威望大臣以制北方故
有是命己丑樞密使趙延夀加同平章事詔在京臣寮
不得進奉賀長至馬及諸物甲午日南至帝御文明殿
受朝賀己亥河中節度使李從璋加檢校太傅以右㪚
騎常侍楊凝式為工部侍郎庚子以祕書監盧文紀為
工部尚書以工部尚書崔居儉為太常卿以工部侍郎
鄭韜光為禮部侍郎乙已雲州奏契丹主在黑榆林南
捺刺泊造攻城之具帝遣使賜契丹主銀器綵帛十二
月戊申朔供奉官丁延徽倉官田繼勲並棄市坐擅出
倉粟數百斛故也教坊伶官敬新磨受賄為人告帝令
御史臺徵還其錢而後撻之癸丑幸龍門觀修伊水石
堰賜丁夫酒食後數日有司奏丁夫役限十五日已滿
工未畢請更役五日帝曰不惟時寒且不可失信于小
民即止其役甲寅以太子賔客歸藹卒廢朝戊午以前
宣徽使朱𢎞昭為襄州節度使康義誠為河陽節度使
充侍衛親軍馬步軍都指揮使壬戌以吏部侍郎姚顗
為尚書左丞以尚書左丞王權為禮部尚書以兵部侍
郎藥縱之為吏部侍郎以翰林學士中書舍人程遜為
户部侍郎依前充職戊辰帝畋于近郊射中奔鹿是冬
無雪
　
　
　
　
　
　
　
　
　
　
　
　
　舊五代史巻四十三
　舊五代史巻四十三考證
唐明宗紀九遣邠州軍節度使藥彦稠　邠州軍歐陽
　史作靜難軍
藥彦稠奏誅党項阿埋等十族與康福入白魚谷　白
　魚谷歐陽史作牛兒谷
戊午荆南奏東川董璋領兵至漢州西川孟知祥出兵
　逆戰璋大敗　案通鑑孟知祥克東川在五月五代
　春秋歐陽史俱作六月蓋以薛史奏聞之日為據
供奉官李瓌　李瓌通鑑作李存瓌唐人避莊宗諱故
　去存字
秋七月辛巳朔以天下兵馬元帥尚父呉越王錢鏐薨
　廢朝三日　案五代春秋七月呉王錢鏐薨蓋祇以
　薛史廢朝之日為據也通鑑作三月庚戌與九國志
　異
丙戌詔賜諸軍救接錢有差　按救接錢疑有舛誤考
　冊府元龜亦作救接今仍其舊
癸亥以湖南節度使馬希聲卒廢朝　案通鑑馬希聲
　卒在七月辛夘五代春秋從是書作八月
拉特哩衮舊作則刺惕隠今改　爾格錫里舊作則骨
　舍利今改
　
　
　
　
　
　
　
　
　
　
　
　舊五代史巻四十三考證
欽定四庫全書
　舊五代史巻四十四
　　宋門下侍郎參知政事監修國史薛居正等撰
　唐書第二十
　　明宗紀十
長興四年春正月戊寅朔帝御明光殿受朝賀仗衛如
式是日雪盈尺戊子秦王從榮加守尚書令兼侍中依
前河南尹判六軍諸衛事庚寅以端明殿學士尚書兵
部侍郎劉昫為中書侍郎平章事甲午正衙命使册故
福慶長公主孟氏為晉國雍順長公主遣太常卿崔居
儉赴西川行册禮突厥内附庚子以前河東節度使李
從温為鄆州節度使二月癸丑朔帝于便殿問范延光
内外見管馬數對曰三萬五千匹帝歎曰太祖在太原
騎軍不過七千先皇自始至終馬纔及萬今有鐵馬如
是而不能使九州混一是吾養士練將之不至也吾老
矣馬將奈何延光奏曰臣每思之國家養馬太多試計
一騎士之費可贍歩軍五人三萬五千騎抵十五萬步
軍既無所施虚耗國力臣恐日久難繼帝曰誠如卿言
肥騎士而瘠吾民何益哉(五代㑹要上問見管馬數樞/宻使范延光奏天下常支草)
(粟者近五萬匹見今西北諸道蕃買馬者往來如市其/郵傳之費中估之直日以四十五貫以臣計之國力十)
(耗其七馬無所使財賦漸消朝廷甚非所利上善之十/月敇沿邊藩鎮或有蕃部買馬可擇其良壯給劵具數)
(以/聞)丁已以䖍州節度使檢校太尉兼侍中馬希振為洪
州節度使以鄂州節度使馬希廣為檢校太尉同平章
事充桂州節度使以廬州節度使兼武安軍副使姚彦
章為檢校太尉同平章事以静江節度副使馬希範為
鄂州節度使故潞州節度使檢校太保康君立贈太傅
己未宋州節度使安元信加兼侍中濮州進重修河堤
圖沿河地名厯厯可數帝覽之愀然曰吾佐先朝定天
下于此堤塢間大小數百戰又指一丘曰此吾擐甲臺
也時事如昨奄忽一紀令人悲歎耳癸亥以西川節度
使孟知祥為劍南東西兩川節度使封蜀王三司奏當
省有諸道鹽鐵轉運使衙職員都押衙正押衙同押衙
通引衙前虞候子弟今欲列為三司職名從之庚午以
御史中丞崔衍為兵部侍郎以右諫議大夫龍敏為御
史中丞三月己卯幸龍門延州節度使安從進奏夏州
節度使李仁福卒其子彛超自稱留後甲申鎮州奏行
軍司馬趙瓌節度判官陸浣元從押衙髙知柔等並棄
市坐受賂枉法殺人也節度使李從敏罰一季俸乙酉
以西川節度副使知武泰軍節度兵馬留後趙季良為
檢校太保黔南節度使以西川諸軍馬歩都指揮使知
武信軍節度兵馬留後李仁罕為檢校太傅遂州節度
使以西川左廂馬歩指揮使知保寧軍節度兵馬留後
趙廷隠為檢校太保閬州節度使以西川右廂馬步都
指揮使知寧江軍兵馬留後張知業為檢校司徒夔州
節度使以西川衙内馬歩都指揮使知昭武軍兵馬留
後李肇為檢校太保利州節度使從孟知祥之請也丙
戌賜宰相李愚絹百匹錢十萬鋪陳物一十三件時愚
病帝令近臣翟光鄴宣問所居寢室蕭然四壁病榻敝
氊而巳光鄴具言其事故有是賜戊子以延州節度使
安從進為夏州留後以夏州左都押衙四州防遏使李
彛超為延州留後仍命邠州節度使藥彦稠宫苑使安
重益帥師援送從進赴鎮以左衛上將軍盧文進為潞
州節度使以右龍武統軍張温為雲州節度使庚寅以
鳯翔行軍司馬李彦琮為鹽州防禦使時范延光等奏
請因夏州之師制置鹽州故有是命癸巳以右威衛上
將軍安重霸為同州節度使已亥以左龍武統軍符彦
超為安州節度使詔除放京兆秦岐邠濕延慶同華興
元十州長興元年二年係欠夏秋税物及營田莊宅務
課利以其曽輦運供軍糧料也甲辰故晉國夫人夏氏
追册皇后有司上諡曰昭懿從之夏四月戊申李彛超
奏奉詔除延州留後已受恩命訖三軍百姓擁隔未遂
赴任帝遣閤門使蘇繼顔齎詔促彛超赴任癸丑以刑
部侍郎劉賛為祕書監秦王傅(五代會要長興四年四/月以祕書監劉贊為秦)
(王傅前忠武軍節度判官蘇贊為秦王友前襄州觀察/使魚崇逺為秦王府記室參軍時言事者請為秦王置)
(師傅上顧問近臣皆以秦王名勢隆/盛不敢置議請自選擇乃降是命)甲寅前鄧州節度
使梁漢顒以太子少師致仕太子賓客裴皥以兵部尚
書致仕戊午追册昭宗皇后何氏為宣穆皇后祔饗太
廟百寮進名奉慰廢朝三日已巳以左散騎常侍任贊
為户部侍郎以吏部侍郎藥縱之為曹州刺史癸酉延
州奏蕃部刧掠餉運及攻城之具守蘆關兵士退守金
明鎮五月丙子朔帝御文明殿受朝戊寅皇子鳳翔節
度使從珂封潞王新授户部侍郎任贊改刑部侍郎贊
訴以所授官是丁憂闕故改焉皇子從益封許王鄆州
節度使李從温封兖王河府節度使李從璋封洋王鎮
州節度使李從敏封濕王甲申帝避暑于九曲池既而
登樓風毒暴作聖體不豫翌日而愈(北夢瑣言上聖體/乖和馮道對寢膳)
(之間動思調衞因指御前果實曰如食桃不康翌日見/李而思戒可也初上因御李暴得風虚之疾馮道不敢)
(斥言因奏事/諷悟上意)丙戌契丹遣使朝貢丁酉安從進奏大軍
已至夏州攻城以其不受命也庚子以靈武留後張希
崇為本州節度使辛丑故夏州節度使朔方郡王李仁
福追封虢王壬寅以前晉州留後薄文為本州節度使
六月丙午朔文武百寮宰臣馮道等拜章請于尊號内
加廣運法天四字凡拜三章詔允之詔宫西新園宜名
永芳園其間新殿宜名和慶殿丙辰秦王從榮加食邑
至萬户實封二千户丁巳以右驍衛上將軍李從昶為
左龍武統軍以前邢州節度使髙允韜為右龍武統軍
以右驍衛上將軍羅周敬為左羽林統軍以右監門上
將軍婁繼英為金州刺史戊午宋王從厚加食邑至萬
户實封一千户壬戌以前涇州節度使李金全為滄州
節度使癸亥詔御史中丞龍敏等詳定大中統類甲子
第十四女封夀安公主第十五女封永樂公主戊辰以
前利州節度使孫漢韶為洋州節度使壬申永寧軍節
度使容州管内觀察使檢校太尉兼侍中馬存加食邑
實封甲戌帝復不豫秋七月丁丑以著作佐郎尹拙為
左拾遺直史館國朝舊制皆以畿赤尉直史館今用諫
官自拙始從監修李愚奏也已夘東岳三郎神贈威雄
大將軍初帝不豫前淄州刺史劉遂清薦泰山僧一人
云善醫及召見乃庸僧耳問方藥僧曰不工醫嘗于泰
山中親睹嶽神謂僧曰吾第三子威靈可愛而未有爵
秩師為我請之宫中神其事故有是命識者嫉遂清之
妖佞焉詔應臺官出行須令人訶引使軍巡職掌等規
避壬午詔安從進班師時王師攻夏州無功故也乙酉
以許州節度使孟鵠卒廢朝贈太傅詔賜在京諸軍將
校優給有差時帝疾未痊軍士有流言故也丁亥兩浙
節度使檢校太傅守中書令錢元瓘封吳王八月戊申
帝被衮冕御明堂殿受册徽號曰聖明神武廣運法天
文徳恭孝皇帝禮畢制大赦天下常赦所不原者咸赦
除之已酉賜侍衞諸軍優給有差時月内再有頒給自
兹府藏無餘積矣辛亥以晉州節度使薄文卒廢朝丁
巳以右龍武統軍李從昶為許州節度使戊午以祕書
監髙輅卒廢朝辛酉以太子太師致仕符習卒廢朝贈
太師辛未秦王從榮以本官充天下兵馬大元帥加食
邑萬户實封三千户以右羽林統軍翟璋為晉州節度
使以太子賔客馬縞為户部侍郎壬申幸至徳宮九月
甲戌以户部尚書李璘為兵部尚書以前户部尚書韓
彦惲為户部尚書丙子幸至徳宫戊寅樞密使范延光
趙延夀並加兼侍中依前充使中書奏元帥儀注諸道
節度使以下帯兵權者階下具軍禮叅見其帯使相者
初見亦展一度公禮天下軍務公事元帥府行帖指揮
其判六軍諸衛事則公牒往來其官屬軍職委元帥府
奏請從之癸未以兵部侍郎盧詹為吏部侍郎丙戌宰
臣馮道加左僕射李愚加吏部尚書劉昫加刑部尚書
戊子河陽節度使兼侍衞親軍都指揮使康義誠山南
西道節度使檢校太傅張䖍釗並加同平章事宣徽南
院使判三司馮贇依前檢校太傅同平章事中書門下
同二品充三司使贇亡父名章故改平章事為同二品
壬戌永寧公主石氏進封魏國公主興平公主趙氏進
封齊國公主皇孫重光重哲並授銀青光禄大夫檢校
工部尚書秦王宋王子也前洋州節度使梁漢顒以太
子少傅致仕丁酉以右龍武統軍髙允韜為滑州節度
使以韶州刺史檢校司空王萬榮為華州節度使萬榮
王妃之父也戊戌以樞密使趙延夀為汴州節度使以
襄州節度使朱𢎞昭為檢校太尉同平章事充樞密使
時范延光趙延夀相繼辭退樞密務及朱𢎞昭有樞宻
之命又面辭訴帝叱之曰爾輩皆欲離朕左右怕在眼
前素養爾輩將何用也𢎞昭退謝不復敢言吏部侍郎
張文寳卒庚子清海軍節度使錢元璹加檢校太傅同
平章事中吳建武等軍節度使錢元璙加檢校太師兼
中書令以前滑州節度使李贊華遥領䖍州節度使辛
丑詔天下兵馬大元帥秦王從榮班宜在宰臣之上(五/代)
(會要秦王從榮加兼中書令與宰臣分班左右定位及/為天下兵馬元帥勅曰秦王位隆將相望重磐維委任)
(既崇等威合異班/位宜在宰臣之上)壬寅以北面行營都指揮使易州刺
史楊檀為振武軍節度使冬十月丙午以前同州節度
使趙在禮為襄州節度使丁未以前滑州節度使張敬
詢卒廢朝以邢部侍郎任贊為兵部侍郎充元帥府判
官戊午以前鳯翔節度使孫岳為三司使庚申以樞密
使范延光為鎮州節度使以三司使馮贇為樞宻使辛
酉以前潞州節度使李承約為左龍武統軍以前威塞
軍節度使王景戡為右龍武統軍以左驍衛上將軍安
崇阮為左神武統軍以右監門上將軍髙允貞為右神
武統軍壬戌以權知夏州事檢校司空李彛超為夏州
節度使檢校司徒丙寅詔在朝文武臣寮並與加恩以
受册尊號也戊辰以前安州節度使楊漢章為兖州節
度使以前雲州節度使張敬達為徐州節度使庚午以
前兖州節度使張延朗為秦州節度使壬申秦州節度
使劉仲殷移鎮宋州十一月丙子以前滄州節度使盧
質為右僕射庚辰改慎州懷化軍為昭化軍升洮州為
保順軍辛巳以保大軍節度使檢校太尉鮑君福為保
順軍節度洮鄯等州觀察等使以彰義軍節度使檢校
太尉同平章事杜建徽為昭化軍節度慎瑞司等州觀
察使乙酉以前汴州節度使李從曮為鄆州節度使以
鄆州節度使李從温為定州節度使丙戌新授右僕射
盧質奏臣忝除官合赴省上事若凖舊例左右僕射上
事儀注所費極多欲從權務簡只取尚書丞郎上事例
止屬南省屬寮及兩省官送上亦不敢輙援往例有費
官用自量力排比兼不敢自臣隳廢前規他時任行舊
制從之戊子帝不豫已丑大漸自廣夀殿移居雍和殿
是夜四皷後帝自御榻蹶然而興顧謂知漏宫女曰夜
漏幾何對曰四更因奏曰官家省事否帝曰省因唾出
肉片如肺者數片便溺升餘六宫皆至慶躍而奏曰官
家今日實還魂也因進溺一器侍醫進湯膳至曙帝小
康壬辰天下大元帥守尚書令兼侍中秦王從榮領兵
陣于天津橋内出禁軍拒之從榮敗奔河南府遇害帝
聞之悲駭幾落御榻氣絶而蘇者再繇是不豫有加癸
已馮道率百寮見帝于雍和殿帝雨泣哽噎曰吾家事
若此慙見卿等百寮皆涖下霑襟甲午賜宰臣樞宻使
御衣玉帯康義誠已下錦帛鞍馬有差遣宣徽使孟漢
瓊召宋王于鄴都乙未以三司使孫岳為亂兵所害廢
朝丁酉勅秦王府官屬除諮議參軍髙輦已處斬外元
帥府判官兵部侍郎任贊配武州祕書監兼秦王傅劉
贊配嵐州河南少尹劉陟配均州並為長流百姓縱逢
恩赦不在放還河南少尹李蕘配石州河南府判官司
徒詡配寧州秦王友蘇瓚配萊州記室參軍魚崇逺配
慶州河南府推官王説配隨州並為長流百姓河南府
推官尹諲六軍巡官董裔張九忠河南府巡官張沆李
潮江文蔚並勒歸田里應長流人並除名六軍判官殿
中監王居敏責授復州司馬六軍推官郭晙責授坊州
司户並員外置所在馳驛發遣時宰相樞宻使共議任
贊等已下罪馮道等曰任贊前在班行比與從榮無舊
除官未及月餘便逢此禍王居敏司徒詡疾病請假將
近半年近日之事計不同謀從榮所欵昵者髙輦劉陟
王説三人昨從榮稱兵指闕之際沿路只與劉陟髙輦
並轡耳語至天津橋南指日影謂諸判官曰明日如今
已誅王居敏矣則知其冗泛之徒不可一例從坐朱𢎞昭
意欲盡誅任贊已下馮贇力爭之乃已戊戌帝崩于大内
之雍和殿夀六十七馮二月癸卯朔遷梓宫于二儀殿
宋王從厚自鄴都至是日發哀百寮縞素于位中書侍
郎平章事劉昫宣遺制宋王從厚于柩前即皇帝位服
紀以日易月一如舊制云明年四月太常卿盧文紀上
謚議曰聖制仁徳欽孝皇帝廟號明宗宰臣盧文紀上
改聖智仁徳四字為聖徳和武欽孝皇帝宰臣劉昫撰
謚册文宰臣李愚撰哀册文是月二十七日𦵏于徽陵
(五代史補明宗之在位也一旦幸倉塲觀納時主者以/車駕親臨懼得其罪較量甚輕明宗因謂之曰且朕自)
(省事以來倉塲給散動經一二十年未畢今輕量如此/其後銷折將何以償之對曰竭盡家産不足則繼之以)
(身命明宗愴然曰只聞百姓養一家未聞一家養百姓/今後每石加二斗耗以備鼠雀侵蠧謂之䑕雀耗倉糧)
(起自此也己五代史闕文明宗出自邊地老于戰陳即/位之歲年  六旬純厚仁慈本乎天性毎夕宫中焚香)
(仰天禱祝云某蕃人也遇亂世為衆推戴事不獲已願/上天早生聖人與百姓為主故天成長興間比歳豐登)
(中原無事言于/五代粗為小康)
史臣曰明宗戰伐之勲雖髙佐命潛躍之事本不經心
㑹王室之多艱屬神器之自至諒由天贊匪出人謀及
應運以君臨能力行于王國政皆中道時亦小康近代
已來亦可宗也儻使重誨得房杜之術從榮有啓誦之
賢則宗祧未至于危亡載祀或期于綿逺矣惜乎君親
可輔臣子非才遽泯烝嘗良可深歎矣
　
　
　
　
　
　
　
　
　
　舊五代史巻四十四
　舊五代史巻四十四攷證
唐明宗紀十以端明殿學士尚書兵部侍郎劉昫為中
　書侍郎平章事　案歐陽史劉昫𫝊作長興三年拜
　中書侍郎兼刑部尚書同中書門下平章事與本紀
　繫年先後互異見呉縝纂誤
二月癸丑朔　案上文正月為戊寅朔則二月不得為
　癸丑朔原文疑有舛誤
帝於便殿問范延光内外見管馬數　案錦繡萬花谷
　引薛史作范延慶疑𫝊冩之訛
以刑部侍郎劉贊為秘書監　刑部侍郎通鑑作兵部
　侍郎歐陽史從是書
以著作佐郎尹拙為左拾遺直史館　案五代會要尹
　拙為左拾遺王慎徽為右拾遺並直史館是書闕載
　王慎徽
戊子帝不豫　案歐陽史本紀十月壬申幸上和亭得
　疾家人𫝊十一月戊子雪明宗幸宫西上和亭得傷
　寒疾紀𫝊互異見吳縝纂誤
壬辰天下大元帥守尚書令兼侍中秦王從榮領兵陣
　于天津橋内出禁軍拒之從榮敗奔河南府遇害
　案五代春秋作壬午誅從榮蓋𫝊冩之訛歐陽史及
　通鑑並從是書作壬辰
　
　
　
　
　
　
　
　
　
　
　舊五代史巻四十四攷證
欽定四庫全書
　舊五代史巻四十五
　　宋門下侍郎參知政事監修國史薛居正等撰
　唐書第二十一
　　閔帝紀
閔帝諱從厚小字菩薩奴明宗第三子也母昭懿皇后
夏氏以天祐十一年歳在甲戌十一月二十八日庚申
生帝于晉陽舊第帝髫齓好讀春秋畧通大義貌類明
宗尤鍾愛天成元年授金紫光祿大夫檢校司徒二年
四月加檢校太保同平章事河南尹判六軍諸衛事十
一月加檢校太傅三年三月授汴州節度使四年移鎮
河東長興元年改授鎮州節度使㝷封宋王二年加檢
校太尉兼侍中移鎮鄴都三年加中書令秦王從榮帝
同母兄也以帝有望徳深所猜忌帝在鄴宫恒憂其禍
然善于承順竟免間隙四年十一月二十日秦王誅翼
日明宗遣宣徽使孟漢瓊馳驛召帝二十六日明宗崩
二十九日帝至自鄴十二月癸夘朔發喪于西宫帝于
柩前即位丁未羣臣上表請聽政表再上詔允己酉中
外將士給賜有差庚戌帝縗服見羣臣于廣夀門之東
廡下宰臣馮道進曰陛下久居哀毁臣等咸願一覩聖
顔朱𢎞昭前舉帽羣臣再拜而退御光政樓存問軍民
辛亥賜司衣王氏死坐秦王事也癸丑以前鎮州節度
使涇王從敏權知河南府事尋以盧質代之乙夘賜司
儀康氏死事連王氏也丙辰以天雄軍節度判官唐汭
為諫議大夫掌書記趙彖為起居郎元從都押衙宋令
詢為磁州刺史丁已以左僕射平章事馮道為山陵使
户部尚書韓彦惲為副中書舍人王延為判官禮部尚
書王權為禮儀使兵部尚書李鏻為鹵簿使御史中丞
龍敏為儀仗使右僕射權知河南府盧質為橋道頓逓
使庚申以前相州刺史郝瓊為右驍衛大將軍充宣徽
北院使以光祿卿充三司副使王玫為三司使癸亥故
檢校太尉右衛上將軍充三司使孫岳贈太尉齊國公
丁夘帝釋縗服羣臣三上表請復常膳御正殿從之辛未
帝御中興殿羣臣列位馮道升階進酒帝曰比于此物
無愛除賔友之會不近罇斚况在沉痛之中安事飲啖
命徹之
應順元年春正月壬申朔帝御廣夀殿視朝百寮詣閤
門奉慰時議者云月首以常服臨不視朝可也乙亥契
丹遣使朝貢(遼史太宗紀天顯九年閏月戊午/唐遣使來告哀即日遣使祭弔)丁丑以
太常卿崔居儉為秘書監以前蔡州刺史張繼祚為左
武衛上將軍充山陵橋道頓逓副使戊寅御明堂殿仗
衛如儀宫懸樂作羣臣朝服就位宣制大赦天下改長
興五年為應順元年時議者以梓宫在殯宫懸樂作非
禮也懸而不作可也回鶻可汗仁美遣使貢方物故可
汗仁裕進遺留馬是日命中使三十五人以先帝鞍馬
衣帶分賜藩位庚辰宰臣馮道加司空李愚加右僕射
劉昫加吏部尚書餘竝如故壬午侍衛親軍馬步軍都
指揮使河陽節度使康義誠加檢校太尉兼侍中判六
軍諸衛事甲申以侍衛馬軍都指揮使寧國軍節度使
安彦威為河中節度使以侍衛步軍都指揮使忠正軍
節度使張從賔為涇州節度使竝加檢校太傅以捧聖
左右廂都指揮使欽州刺史朱洪實為寧國軍節度使
加檢校太保充侍衛馬軍都指揮使以嚴衛左右廂都
指揮使巖州刺史皇甫遇為中正軍節度使檢校太保
充侍衛步軍都指揮使戊子樞密使檢校太尉同平章
事朱𢎞昭樞密使檢校太尉同中書門下二品馮贇竝
加兼中書令北京留守河東節度使兼大同彰國振武
威塞等軍藩漢馬步總管石敬瑭加兼中書令幽州節
度使檢校太尉兼中書令趙徳鈞加檢校太師兼中書
令樞密使馮贇表堅讓中書令制改兼侍中封邠國公
庚寅鳳翔節度使潞王從珂加兼侍中青州節度使檢
校太尉兼中書令房知温加檢校太師辛夘以翰林學
士承旨尚書右丞李懌為工部尚書以秘書監盧文紀
為太常卿充山陵禮儀使壬辰荆南節度使檢校太尉
兼中書令髙從誨封南平王湖南節度使檢校太尉兼
中書令馬希範封楚王甲午兩浙節度使檢校太師守
中書令呉王錢元瓘進封呉越王前洺州團練使皇甫
立加檢校太保充鄜州節度使前彰義軍節度使康福
加檢校太傅充邠州節度使劒南東西兩川節度使檢
校太尉兼中書令蜀王孟知祥加檢校太師制下知祥
辭不受命丙申鎮州節度使檢校太尉兼侍中范延光
汴州節度使檢校太尉兼侍中趙延夀竝加檢校太師
戊戌山南西道節度使檢校太傅同平章事張䖍釗襄
州節度使趙在禮竝加檢校太尉辛丑以振武軍節度
使安北都䕶楊檀兼大同彰國振武威塞等軍都虞候
充北面馬軍都指揮使閏月壬寅朔羣臣赴西宫臨癸
夘御文明殿入閤以前右僕射權知河南府事盧質為
太子少𫝊兼河南尹以諫議大夫唐汭膳部郎中知制
誥陳乂竝為給事中充樞密院直學士(通鑑汭以文學/從帝歴三鎮在)
(幕府及即位將佐之有才者朱馮皆斥逐之汭性迂疎/朱馮恐帝含怒有時而發乃引汭于密近以其黨陳乂)
(監/之)宣徽南院使驃騎大將軍左衛上將軍知内侍省孟
漢瓊加開府儀同三司賜忠貞扶運保泰功臣丙午正
衙命使册皇太后曹氏戊申以前雄武軍節度使劉仲
殷為右衛上將軍邢州節度使趙鳳加爵邑自是諸藩
鎮文武臣寮皆次第加恩帝嗣位覃恩澤也以翰林學
士中書舍人崔稅為工部侍郎依前充職以給事中張
鵬為御史中丞以御史中丞龍敏為兵部侍郎以太僕
少卿竇維為大理卿甲寅正衙命使册皇太妃王氏集
賢院上言準㩽書修創凌煙閣尋奉詔問閣髙下等級
謹按凌煙閣都長安時在西内三清殿側畫像皆北面
閣有中隔隔内面北寫功髙宰輔南面冩功髙諸侯王
隔外面次第圖畫功臣題贊自西京板蕩四十餘年舊
日主掌官吏及畫像工人竝已淪喪集賢院所管冩真
官畫真官人數不少都洛後廢職今將起閣望先定佐
命功臣人數請下翰林院預令寫真本及下將作監興
功次序間架修建乃詔集賢御書院復置冩真官畫真
官各一員餘依所奏丁巳安州奏此月七日夜節度使
符彦超為部曲王希全所害廢朝一日戊午以前振武
軍節度使安北都䕶髙行周為彰武節度使辛酉以前
鄆州使范政為少府監丙寅幸至徳宫車駕至興教門
有飛鳶自空而墜殭于御前是日大風晦㝠二月乙亥
以前鎮州節度使涇王從敏為宋州節度使己夘以前
徐州節度使檢校太傅李敬周為安州節度使是日宣
授鳳翔節度使潞王從珂為權北京留守以北京留守
石敬瑭權知鎮州軍州事以鎮州范延光權知鄴都留
守事以前河中節度使洋王從璋權知鳳翔軍軍府事
庚寅幸山陵工作所是日西京留守王思同奏鳳翔節
度使潞王從珂拒命丁酉王思同加同平章事充西面
行營都部署以前邠州節度使藥彦稠為副部署以河
中節度使安彦威為西面兵馬都監以前定州節度使
李徳珫為權北京留守山陵使奏伏覩御札皇帝親奉
靈駕至園陵伏見累朝故事人君無親送葬之儀請車
駕不行不從乙未樞密使馮贇起復視事時贇丁母憂
也己亥以司農卿張鎛為殿中監庚子殿直楚匡祚上
言監取亳州團練使李重吉至宋州繫于軍院重吉潞
王之長子及幽于宋州帝猶以金帛賜之及聞西師咸
叛方遣使殺之三月甲辰以前太僕少卿魏仁鍔為太
僕卿興元節度使張䖍釗奏會合討鳳翔丙午以右領
衛上將軍武延翰為郢州刺史丁未洋州孫漢韶奏至
興元與張䖍釗同議進軍己酉以鎮州節度使范延光
依前檢校太師兼侍中行興唐尹充天雄軍節度使北
面水陸轉運制置使以北京留守河東節度使石敬瑭
依前檢校太尉兼中書令其真定尹充鎮州節度使大
同彰國振武威塞等軍蕃漢馬步總管如故辛亥以前
定州節度使李徳珫為北京留充河東節度使許王從
益加檢校太保前河中節度使洋王從璋加檢校太傅
詔蕃侯帶平章事以上薨許立神道碑差官撰文未帶
平章事及刺史準令式合立碑者其文任自製撰不在
奏聞乙夘興元張䖍釗奏自鎮將兵赴鳳翔收大㪚關
宗正寺奏準故事諸陵有令丞各一員近例更委本縣
令兼之緣河南洛陽是京邑兼令丞不便詔特置陵臺
令丞各一員已未以前金吾大將軍李肅為左衛上將
軍充山陵修奉上下宫都部署庚申西面步軍都監王
景從等自軍前至奏今月十五日大軍進攻鳳翔十六
日嚴衛右廂都指揮使尹暉引軍東面入城右羽林都
指揮使楊思權引軍西面入城山南軍潰帝聞之謂康
誠等曰朕幼年嗣位委政大臣兄弟之間必無榛梗諸
公大計見告朕獨難違事至于此何方轉禍朕當與左
右自往鳳翔迎兄主社稷朕自歸藩于理為便朱𢎞昭
馮贇不對義誠曰西師驚潰蓋由主將失䇿今駕下兵
甲尚多臣請自往關西振其兵威扼其衝要義誠又累
奏請行帝召侍衛都將以下宣曰先皇帝棄萬國朕于
兄弟之中無心爭立一旦被召主喪便委社稷岐陽兄
長果致猜嫌卿等頃從先朝千征萬戰今日之事寧不
痛心今據府庫悉以頒賜卿等勉之乃出銀絹錢厚賜
于諸軍是時方事山陵復有此賜府藏為之一空軍士
猶負賞物揚言于路曰到鳳翔更請一分其驕誕無畏
如是辛酉幸左藏庫視給將士金帛是日誅馬軍都指
揮使朱洪實坐與康義誠忿爭故也癸亥以康義誠為
鳳翔行營都招討使餘如故以王思同為副招討使以
安從進為順化軍節度使充侍衛馬軍都指揮使詔左
右羽林軍四十指揮改為嚴衛左右龍武神武軍改為
捧聖甲子陜州奏潞王至潼關害西面都部署王思同
乙亥宣諭西面行營將士俟平鳳翔日人賞二百千府
庫不足以宫闈服翫增給詔侍衛馬軍都指揮使安從
進京城巡檢是日從進已得潞王書檄潛布腹心矣丁
夘潞王至陜州戊辰帝急召孟漢瓊不至召朱𢎞昭𢎞
昭懼投于井安從進尋殺馮贇于其第是夜帝以百騎
出𤣥武門謂控鶴指揮使慕容遷曰爾誠有馬控鶴從
予及駕出即闔門不行遷乃帝素親信者也臨危如是
人皆惡之是月二十九日夜帝至衛州東七八里遇騎
從自東來不避左右叱之乃曰鎮州節度使石敬瑭也
帝喜敬瑭拜舞于路帝下馬慟哭諭以潞王危社稷康
義誠以下叛我無以自庇長公主見教逆爾于路謀社
稷大計敬瑭曰衛州王𢎞贄宿舊諳事且就𢎞贄圖之
敬瑭即馳騎而前見𢎞贄曰主上播遷至此危迫吾戚
屬也何以圖全𢎞贄曰天子避狄古亦有之然于奔迫
之中亦有將相國寶法物所以軍長瞻奉不覺其亡也
今宰執近臣從乎寶玉法物從乎詢之無有𢎞贄曰大
樹將顛非一繩所維今以五十騎奔竄無將相一人擁
從安能興復大計所謂蛟龍失雲雨者也今六軍將士
總在潞邸矣公縱以戚藩念舊無奈之何遂與𢎞贄同
謁于驛亭宣坐謀之敬瑭以𢎞贄所陳以聞弓箭庫使
沙守榮奔洪進前謂敬瑭曰主上即明宗愛子公即明
宗愛婿富貴既同受休戚合共之今謀于戚藩欲期安
復飜索從臣國寶欲以此為辭為賊算天子耶乃抽佩
刀刺敬瑭敬瑭親將陳暉扞之守榮與暉單戰而死洪
進亦自刎是日敬瑭盡誅帝之從騎五十餘輩獨留帝
于驛乃馳騎趨洛四月三日潞王入洛五日即位七日
廢帝為鄂王遣𢎞贄子殿直王巒之衛州時𢎞贄已奉
帝幸州廨九日巒至帝遇鴆而崩時年二十一是日辰
時白虹貫日皇后孔氏在宫中及王巒迴即日與其四
子竝遇害晉髙祖即位諡曰閔與秦王及末帝子重吉
竝葬于徽陵域中封纔數尺路人觀者悲之
史臣曰閔帝爰自沖年素有令問及徵從代邸入踐堯
階屬軒皇之弓劒初遺呉王之几杖未賜遽生猜間遂
至奔亡蓋輔臣無安國之謀非少主有不君之咎以至
越在草莽失守宗祧斯蓋天命之難忱土徳之將謝故
也
　
　
　舊五代史巻四十五
　舊五代史巻四十五考證
唐閔帝紀閔帝諱從厚小字菩薩奴明宗第三子也
　案歐陽史作明宗第五子呉縝常辨其誤今攷五代
　會要亦作第三子與是書同
十二月癸夘朔　案五代春秋作癸亥朔蓋𫝊冩之訛
　歐陽史通鑑俱從是書作癸夘
節度使符彦超為部曲王希全所害　案彦超被害通
　鑑從是書作閏月五代春秋繫于正月殊誤
丁酉王思同加同平章事充西面行營都部署以前邠
　州節度使藥彦稠為副部署　案歐陽史辛夘西京
　留守王思同為西面行營都部署静難軍節度使藥
　彦稠為副是書作丁酉與歐陽史異据通鑑則思同
　以辛夘充都部署丁酉加同平章也蓋採薛歐二史
　而兼用之
殿直楚匡祚上言　楚匡祚原本作楚祚今從通鑑增
　匡字
陜州奏潞王至潼關害西面都部署王思同　歐陽史
　作思同奔歸于京師死之與是書異
是夜帝以百騎出𤣥武門　案契丹國志愍帝領五十
　騎自隨出奔衛州宋史李洪信𫝊又作少帝東奔捧
　聖軍數百騎從行與是書異据下文王𢎞贄曰今以
　五十騎奔竄則作五十騎者是也
九日巒至帝遇酖而崩　案契丹國志云王巒至衛州
　進酖于愍帝愍帝不飲巒縊殺之與是書異
　
　
　
　
　
　
　
　舊五代史巻四十五攷證
欽定四庫全書
　舊五代史巻四十六
　　宋門下侍郎參知政事監修國史薛居正等撰
　唐書第二十二
　　末帝紀上
末帝諱從珂本姓王氏鎮州人也母宣憲皇后魏氏以
光啟元年嵗在已已正月二十三日生帝于平山景福
中明宗為武皇騎將畧地至平山遇魏氏擄之帝時年
十餘嵗明宗養為已子小字二十三帝幼謹重寡言及
壯長七尺餘方頤大體村貌雄偉以驍果稱明宗甚愛
之在太原嘗與石敬瑭因擊毬同入于趙襄子之廟見
其塑像屹然起立帝祕之私心自負及從明宗征討以
力戰知名莊宗嘗曰阿三不惟與我同齒敢戰亦相類
莊宗與梁軍戰于胡栁陂兩軍俱撓帝衛莊宗奪土山
摧驍陣其軍復振時明宗先渡河莊宗不悦謂明宗曰
公當為吾死渡河安往明宗待罪莊宗以帝從戰有功
由是解愠天祐十八年莊宗營于河上議討鎮州留守
符存審在徳勝砦未行梁人謂莊宗已北乃悉衆攻徳
勝莊宗命明宗存審為兩翼以抗之自以中軍前進梁
軍退郤帝以十數騎雜梁軍而退至壘門大呼斬首數
級斧其望櫓而還莊宗大噱曰壯哉阿三賜酒一器同
光元年四月從明宗襲破鄆州九月莊宗敗梁將王彦
章于中都急趨汴州明宗將前軍帝率勁騎以從晝夜
兼行率先下汴城莊宗勞明宗曰復唐社稷卿父子之
功也二年以帝為衛州刺史時有王安節者昭宗朝相
杜讓能之宅吏也安節少善賈得相術于竒士因事見
帝于私邸退謂人曰真北方天王相也位當為天子終
則我莫知也三年明宗奉詔北禦契丹以家在太原表
帝為北京内衙指揮使莊宗不悦以帝為突騎都指揮
使遣戍石門四年魏州軍亂明宗赴洛時帝在横水率
部下軍士由曲陽孟縣趨常山與王建立㑹倍道兼行
渡河而南由是明宗軍聲大振天成初以帝為河中節
度使明年二月加檢校太保同平章事十一月加檢校
太傅長興元年加檢校太尉先是帝與樞宻使安重誨
在常山因杯盤失意帝以拳擊重誨腦中其櫛走而獲
免帝雖悔謝然重誨終銜之及帝鎮河中重誨知其出
入不時因矯宣中旨令牙將楊彦温遇出郭則閉門勿
納是嵗四月五日帝閲馬于黄龍莊彦温閉城拒帝帝
聞難遽還遣問其故彦温曰但請相公入朝此城不可
入也帝止虞鄉以聞明宗詔帝歸闕遣藥彦稠將兵討
彦温令生致之面要鞫問十一月收城彦温已死明宗
以彦稠不能生致彦温甚怒之後數日安重誨以帝失
守諷宰相論奏行法明宗不悦重誨又自論奏明宗曰
朕為小將校時家徒衣食不足賴此兒荷石灰收馬糞
存養以至今貴為天子而不能庇一兒卿欲行朝典朕
未曉其義卿等可速退從他私第閒坐遂詔歸清化里
第不預朝請帝尚懼重誨多方危陷但日諷佛書隂禱
而已二年安重誨得罪帝即授左衛大將軍未㡬復檢
校太傅同平章事行京兆尹充西京留守三年進位太
尉移鳳翔節度使四年五月封潞王閔帝即位加兼侍
中既而帝子重吉出刺亳州女尼入宫帝方憂不測應
順元年二月移帝鎮太原是時不降制書唯以宣授而
已帝聞之召寶佐將吏以謀之皆曰主上年幼未親庶
事軍國大政悉委朱𢎞昭等王必無保全之理判官馬
𦙍孫曰君命召不俟駕行焉諸君凶言非令圖也是夜
帝令李専美草檄求援諸道欲誅君側之罪朝廷命王
思同率師来討三月十五日外兵大集(九國志李彦琦/𫝊潞王守岐下)
(諸道將急攻其壘彦琦時/在圍中罄家財以給軍用)十六日大將督衆攻城帝登
城垂泣諭于外曰我年未二十從先帝征伐出生入死
金瘡滿身樹立得社稷軍士從我登陣者多矣今朝廷
信任賊臣殘害骨肉且我有何罪因慟哭聞者哀之時
羽林都指揮使楊思權謂衆曰大相公吾主也遂引軍
自西門入嚴衛都指揮使尹暉亦引軍自東門而入外
軍悉潰十七日率居民家財以賞軍士是日帝整衆而
東二十日次長安副留守劉遂雍以城降率京兆居民
家財犒軍二十三日次靈口誅王思同二十四日次華
州收藥彦稠繫獄二十五日次閿鄉王仲臯父子迎謁
命誅之二十六日次靈寶河中節度使安彦威来降待
罪宥之遣歸鎮陜州節度使康思立奉迎二十七日次
陜州下令告諭京城二十八日康義誠軍前兵士相繼
来降義誠詣軍門請罪帝宥之駕下諸軍畢至誅宣徽
南院使孟漢瓊于路左是夜閔帝與帳下親騎百餘出
𤣥武門而去夏四月壬申帝至蔣橋文武百官立班奉
迎教旨以未拜梓宫未可相見俟㑹于至徳宫時六軍
勲臣及節將内職已累表勸進是日帝入謁太后太妃
至西宫伏梓宫慟哭宰相與百寮班見致拜帝答拜馮
道等上牋勸進帝立謂羣臣曰予之此行事非獲已當
俟主上歸闕園陵禮終退守藩服諸公言遽及此信無
謂也衛州刺史王𢎞贄奏閔帝以前月二十九日至州
癸酉皇太后下令降閔帝為鄂王又太后令曰先皇帝
誕膺天睠光紹帝圖明誠動于三靈徳澤被于四海方
期偃革遽歎遺弓自少主之承祧為奸臣之擅命離間
骨肉猜忌磐維既輒易于藩垣復驟興于兵甲遂致輕
離社稷大撓軍民萬世鴻基將墜于地皇長子潞王從
珂位居冡嗣徳茂冲年乃武乃文惟忠惟孝前朝廓清
多難有戰伐之大功纉紹丕圖有夾輔之盛業今以宗
祧乏嗣園寢有期須委親賢俾居監撫免萬機之壅滯
慰兆庶之推崇可起今月四日知軍國事權以書詔印
施行是日監國在至徳宫宰臣馮道等率百官班于宫
門待罪帝出于庭曰相公諸人何罪請復位乃退甲戌
太后令曰先皇帝櫛風沐雨平定華夷嗣洪業于艱難
致蒼生于富庶鄂王嗣位奸臣弄權作福作威不誠不
信離間骨肉猜忌磐維鄂王輕捨宗祧不克負荷洪基
大寶危若綴旒須立長君以紹丕搆皇長子潞王從珂
日躋孝敬天縱聰明有神武之英姿有寛仁之偉畧先
朝經綸草昧廓静寰區辛勤有百戰之勞忠貞賛一統
之運臣誠子道冠古超今而又克已化民推心撫士率
土之謳歌有屬上蒼之睠命攸臨一日萬㡬不可以暫
曠九州四海不可以無歸况因山有期同軌斯至永言
嗣守屬任元良宜即皇帝位乙亥監國赴西宫柩前告
奠即位攝中書令李愚宣册書曰維應順元年嵗次甲
午四月庚午朔六日乙亥文武百寮特進守司空兼門
下侍郎同中書門下平章事充太微宫使𢎞文館大學
士上柱國始平郡公食邑二千五百户臣馮道等九千
五百九十三人上言帝王興運天地同符河出圖而洛
出書雲從龍而風從虎莫不恢張八表覆育兆民立大
定之基保無疆之祚人謠再洽天命顯歸須登宸極之
尊以奉祖宗之祀伏惟皇帝陛下天資仁智神助機權
奉莊宗于多難之時從先帝于四征之際凡當決勝無
不成功洎正皇綱毎嚴師律為國家之志大守臣子之
道全自泣遺弓常悲易月欲期同軌親赴因山而自鄂
王承祧奸臣擅命致神祇之乏饗激朝野以歸心使屈
者伸令否者泰人情大順天象至明聚東井以呈祥拱
北辰而應運由是文武百辟岳牧羣賢至于比屋之倫
盡祝當陽之位今則承太后慈旨守先朝逺圖撫四海
九州享千齡萬祀臣等不勝大願謹上寶册禀太后令
奉皇帝踐祚臣等誠慶誠忭謹言帝就殿之東楹受羣
臣稱賀先是帝在鳳翔日有瞽者張濛自言知術數事
太白山神其神祠即元魏時崔浩廟也時之否泰人之
休咎濛告于神即𫝊吉凶之言帝親校房暠酷信之一
日濛至府聞帝語聲駭然曰非人臣也暠詢其事即𫝊
神語曰三珠併一珠驢馬沒人驅嵗月甲庚午中興戊
已土暠請解釋曰神言予不知也長興四年五月府廨
諸門無故自動人頗駭異遣暠問濛濛曰衙署小異勿
怪不出三日當有恩命是夜報至封潞王及帝移鎮河
東甚懼問濛濛曰王保無患王思同兵至又詰之濛曰
王有天下不能獨力朝廷兵来迎王也王若疑臣臣惟
一子請王致之麾下以質臣心帝乃以濛攝館驛巡官
至是帝受册册曰維應順元年嵗次甲午四月庚午朔
帝迴視房暠曰張濛神言甲庚午不亦異乎帝令暠共
術士解三珠一珠事言三珠三帝也驢馬没人驅失位
也帝即位之後以濛為將作少監同正仍賜金紫以酬
之帝初封潞王言事者云潞字一足已入洛矣又帝在
鳳翔日有何叟者年踰七十暴卒見隂官凭几告叟曰
為我言于潞王来年三月當為天子二十三年叟既蘇
懼不敢言逾月復卒隂官見而叱之曰安得違吾旨不
達其事再放汝還退見廊廡下簿書以問主者曰朝代
將易此即昇降人爵之籍也及蘇詣帝親校劉延朗告
之帝召而問之叟曰請質之此言無徵戮之可也後人
云二十三盖帝之小字也又石壕人胡杲通善天文帝
召問之曰王貴不可言若舉動宜以乙未年及舉兵又
問之杲通曰今嵗蔀首王者不宜建功立事若俟来朝
入朝則福祚永逺矣其後皆騐夫如是則大寶之位必
有冥數可輕道哉丙子詔河南府率京城居民之財以
助賞軍丁丑又詔預借居民五箇月房課不問士庶一
槩施行帝素輕財好施自岐下為諸軍推戴告軍士曰
候入洛人賞百千至是以府蔵空匱于是有配率之令
京城庶士自絶者相繼已夘衛州奏此月九日鄂王薨
庚辰以宰臣劉昫判三司辛已邢州奏磁州刺史宋令
詢自經而卒令詢鄂王在藩時都押牙也故至于是甲
申帝以鄂王薨行服于内園羣臣奉慰癸未太后太妃
出宫中衣服器用以助賞軍乙酉帝服衮冕御明堂殿
文武百寮朝服就位宣制改應順元年為清泰元年大
赦天下常赦不原者咸赦除之丁亥以宣徽北院使郝
瓊為宣徽南院使權判樞密以前三司使王玫為宣徽
北院使以隨駕牙將宋審䖍為皇城使劉延朗為莊宅
使鳳翔節度判官韓昭𦙍為左諫議大夫充端明殿學士
觀察判官馬𦙍孫為翰林學士掌書記李専美為樞宻
院直學士戊子侍衛親軍都指揮使康誠義伏誅是日
詔曰樞密使朱𢎞昭馮贇宣徽南院使孟漢瓊西京留
守王思同前邠州節度使藥彦稠共相朋煽妄舉干戈
互興離間之謀㡬構傾亡之禍宜行顯戮以快羣情仍
削奪官爵云庚寅鳳翔奏西川孟知祥僣稱大蜀年號
明徳有司上言皇帝以五月朔日御明堂殿受朝三日
夏至祀皇地祇前二日奏告獻祖室不坐比正旦冬至
是日有祀事則次日受朝今祀在五鼔前質明行禮畢
御殿在旦後請比例行之詔曰日出御殿舉祀事無妨
宜依常年例史館奏凡書詔及處分公事臣下奏議望
令近臣録付當館詔端明殿學士韓昭𦙍樞密直學士
李専美録送辛夘以左諫議大夫盧損為右散騎常侍
壬辰詔賜禁軍及鳳翔城下歸明將校錢帛各有差(通/鑑)
(云禁軍在鳳翔歸命者自楊思權尹暉等各賜二馬一/駝錢七十緡下至軍人錢二十緡其在京者各十緡)
初帝離岐下諸軍皆望以不次之賞及從至京師不滿
所望相與謠曰去郤生菩薩扶起一條鐵其無厭如此
丙申塟明宗皇帝于徽陵丁酉奉神主于太廟戊戌山
陵使司空兼門下侍郎平章事馮道上表納政不允五
月庚子朔御文明殿受朝賀乙巳以左龍武指揮使安
審琦為左右捧聖都指揮使以右千牛上將軍符彦饒
為左右嚴衛都指揮使丙午以端明殿學士韓昭𦙍為
樞密使以莊宅使劉延朗為樞密副使以權知樞密事
房暠為宣徽北院使以成徳軍節度使大同彰國振武
威塞等軍蕃漢馬步都部署檢校太尉兼中書令駙馬
都尉石敬瑭為北京留守河東節度使加檢校太師兼
中書令都部署如故汴州節度使檢校太師兼侍中駙
馬都尉趙延壽進封魯國公戊申中書門下奏太常禮
院狀明宗以此月二十日祔廟宰臣攝太尉行事縁馮
道在假李愚十八日私忌在致齋内劉昫又奏判三司
免祀事(五代㑹要清泰元年五月宰臣劉昫奏中書以/近敕祠祭行事官致齋内唯祀事得行其餘悉)
(斷又宰臣行事致齋内不押班不赴内殿起居不知印/臣縁判三司公事其祀事國忌行香伏乞特免從之)
詔禮官叅酌有司上言李愚私忌在致齋内諸私忌日
遇大朝㑹入閣宣召皆赴朝參今祔廟事大忌日屬私
請比大朝㑹宣召例從之以陜府節度使康思立為邢
州節度使以同州節度使安重霸為西京留守以羽林
右第一軍都指揮使春州刺史楊思權為邠州節度使
已酉左監門衛將軍孔知鄴右驍衛將軍華光裔並勒
停見任時差知鄴應州告廟稱疾辭命改差光裔復稱
馬墜傷足故俱罷之庚戌以司空兼門下侍郎平章事
馮道為檢校太尉同平章事充同州節度使以天雄軍
節度使范延光為樞密使封齊國公鄆州節度使李從
曮為鳳翔節度使辛亥以嚴衛都指揮使尹暉為齊州
防禦使甲寅以侍衛馬軍都指揮順化軍節度使安從
進為河陽節度使典軍如故太常卿盧文紀奏明宗一
室酌獻舞曲請名雍熙之舞從之丁已以皇子銀青光
禄大夫檢校工部尚書重美為檢校司徒守左衛上將
軍自是諸道節度使刺史文武臣寮相繼加檢校官或
階爵封邑以帝登位覃慶也戊午以隴州防禦使相里
金為陜州節度使初帝以檄書告藩隣惟金遣判官薛
文遇往来計事故以節鎮奨之宣徽北院使檢校工部
尚書房暠加檢校司行左威衛大將軍使如故以樞密
使左諫議大夫韓昭𦙍為刑部尚書使如故已未太白
晝見以樞密副使劉延朗為左領軍大將軍職如故庚
申左僕射門下侍郎平章事監修國史李愚加特進充
太㣲宫使𢎞文館大學士餘如故中書侍郎兼吏部尚
書同平章事集賢院大學士判三司劉昫加門下侍郎
兼吏部尚書平章事監修國史判三司癸亥秦州奏西
川孟知祥出軍迫䧟成州以宣徽南院使右驍衛大将
軍郝瓊為左驍衛上将軍職如故以前義州刺史張承
祐為武勝軍留後戊辰以前右龍武統軍王景戡為右
驍衛上將軍六月庚午朔改侍衛捧聖軍為彰聖改嚴
衛軍為寧衛壬申封吴岳成徳公為靈應王禮秩同五
岳帝初起遣使祭岳以求祐及登阼故有是報(五代㑹/要載中)
(書門下奏天寶十載正月封吴公為成徳公與沂山㑹/稽醫巫閭同封至徳二載十二月改吴山為岳祠享官)
(屬一同五岳今國家以祈禱靈應宜示殊/禮臣等商量請加封為靈應王從之)幽州節度使趙
徳鈞進封北平王青州節度使房知温進封東平王癸
酉以前鄜州節度使索自通為右龍武統軍甲戌皇子
左衛上将軍重美加檢校太保同平章事充鎮州節度
使兼河南尹判六軍諸衛事丁丑詔天下見禁罪人委
所在長吏躬親慮問疾速疏決庚辰幸至徳宫因幸房
知温安元信范延光索自通李從敏弟壬午以檢校太
子太傅致仕王建立為檢校太尉兼侍中鄆州節度使
以前宋州節度使安元信為檢校太尉兼侍中潞州節
度使癸未三司使劉昫奏天下户民自天成二年括定
秋夏田税迨今八年近者相次有百姓詣闗訴田不均
累行蠲放漸失税額望差朝臣一槩檢視不報甲申帝
為故皇子亳州刺史重吉皇長女尼恵明大師幼澄舉
哀行服羣臣詣閤門奉慰帝起兵之始重吉幼澄俱為
閔帝所害乙酉以户部侍郎韓彦惲為絳州刺史以左
武衛上将軍李肅為單州刺史丙戌襄州節度使趙在
禮加同平章事甲午以武勝軍留後張承遷為華州節
度使以皇城使宋審䖍為壽州節度使充侍衛步軍都
指揮使以右衛上将軍劉仲殷為宋州節度使以侍衛
步軍都指揮使壽州節度使皇甫遇為鄧州節度使以
前華州節度使華温琦為太子太𫝊致仕丁酉左神武
統軍周知裕卒贈太傅是月京師大旱熱甚暍死者百
餘人秋七月庚子太子少保致仕崔沂卒癸夘鳳翔進
偽蜀孟知祥来書稱大蜀皇帝獻書于大唐皇帝且言
見迫羣情以今年四月十二日即皇帝位云帝不答以
前武州刺史鄭琮為右衛上將軍甲辰幸龍門佛寺禱
雨乙已皇子故亳州團練使重吉贈太尉仍于宋州置
廟丁未鳳翔節度使李從曮封西平王是日宰臣李愚
劉昫因論公事于政事堂相詬辭甚鄙惡帝令樞密副
使劉延朗宣諭曰卿等輔弼之臣不宜如是今後不得
更然辛亥以太常卿盧文紀為中書侍郎平章事是日
中書門下三上章請立中宫從之丁已制立沛國夫人
劉氏為皇氏庚申太子少傅陳臯卒乙丑史官張昭逺
以所撰莊宗朝列𫝊三十巻上之八月庚午詔蠲放長
興四年十二月以前天下所欠殘税辛未以前尚書左
丞姚顗為中書侍郎平章事詔應曾受御署官逐攝同
一任正官依期限赴選(徐無黨五代史注云御署官疑/是廢帝初舉兵時所置之官以)
(其非吏部正授故/須有旨方得選)荆南奏偽卒孟知祥卒其子昶嗣偽
位壬申以尚書禮部侍郎鄭韜光為刑部侍郎以前工
部侍郎楊凝式為禮部侍郎甲戌以前金州防禦使婁
繼英為右神武統軍以右神武統軍高允貞為右神武
統軍乙亥以翰林學士承旨工部尚書知制誥李懌為
太常卿以翰林學士户部侍郎知制誥程遜為學士承
旨甲申以兵部侍郎龍敏為吏部侍郎以秘書監崔居
儉為工部尚書乙酉以右武衛上將軍張繼祚為右衛
上將軍以右驍衛上將軍王景戡為左衛上將軍以右
領衛上將軍劉衛為左武衛上將軍以右千牛上將軍
王陟為右領軍上將軍以司農卿兼通事舍人判四方
館事王景崇為鴻臚卿依前通事舍人判四方館丁亥
右龍武統軍索自通卒辛夘禮部尚書致仕李光憲卒
甲午以太子少傅盧質為太子少師乙未以前邢州節
度使趙鳳為太子太保詔文武百官差使宜令依倫次
中書置簿不得重疊若當使者自縁有事或不欲行者
注簿便當一使自長興三年正月後已曾奉使者便為
簿首已後差者次第注之有司上言皇后受冊内外命
婦上牋無答教從之丙申御文殿册皇后命使攝太尉
宰臣盧文紀使副攝司徒右諫議大夫盧損詣皇后宫
行禮畢恩賜有差九月已亥以久雨分命朝臣營都城
門告宗廟社稷辛丑夜有星如五㪷器西南流尾迹長
數丈屈曲如龍形又衆星亂流不可勝數京師大雨雹
如彈丸曹州刺史藥縱之卒甲辰以霖霪甚詔都下諸
獄委御史臺憲録問諸州縣差判官令録親自録問畫
時疏理壬子中書門下舉行長興三年勅常年薦送舉
人州郡行鄉飲酒之時帖太常草定儀注奏聞甲寅以
前潞州節度使檢校太尉同平章事盧文進為安州節
度使已未雲州奏契丹冦境冬十月辛未有雉金色止
于中書政事堂中書門下奏請以正月二十三日皇帝
誕慶日為千春節從之戊寅宰臣李愚劉昫罷相以愚
守左僕射昫守右僕射契丹冦雲應州詔河東節度使
石敬塘率兵屯代州戊子宰臣姚顗奏吏部三銓近年
併為一司望令依舊分銓從之辛夘以左衛上將軍李
宏元卒廢朝贈司徒癸已以禮部郎中知制誥吕琦守
本官充樞密院直學士十一月辛丑以刑部侍郎鄭韜
光為尚書右丞以光禄少卿烏昭逺為少府監秦州節
度使張延朗奏率師代蜀中書門下奏二十六日明宗
忌陛下初遇忌辰不同常嵗請于忌辰前後各一日不
坐朝從之御史臺奏前任節度使刺史行軍副使雖毎
日于便殿起居每遇五日起居亦合綴班從之丙午以
前興州刺史馮暉配同州衙前安置暉為興州刺史屯
乾渠蜀人来侵暉自屯所奔歸鳳翔故有是責丁未詔
振武新州河東西北邊經契丹蹂踐處放免三年兩税
差配時契丹初退故也癸丑以前華州節度使王萬榮
為左驍衛上將軍致仕甲寅以振武節度使楊光逺充
大同彰國振武威塞等軍兵馬都虞侯以前右金吾大
將軍穆延暉為右武衛上將軍壬戌以禮部侍郎楊凝
式為户部侍郎甲子以中書舍人盧導為禮部侍郎十
二月丁夘朔詔修奉本朝諸帝陵寢已已以北面馬軍
都指揮使易州刺史安叔千為安北都䕶振武節度使
以齊州防御使尹暉為彰國軍節度使庚午詔塟庶人
從榮有司上言依貞觀中庶人承乾以公禮塟從之乙
亥以秦州節度使張延朗為中書侍郎同平章事判三
司(五代㑹要二年三月宰臣張延朗奏臣判三司公事/每日内殿祇候其合綴前班押班伏乞特免從之)
以中書侍郎平章事盧文紀為門下侍郎平章事監修
國史以中書侍郎平章事姚顗兼集賢殿大學士以前
邠州節度使康福為秦州節度使丙戌夜有白氣東西
亘天庚寅幸龍門祈雪自九月至是無雨雪故也
　
　舊五代史巻四十六
　舊五代史巻四十六考證
唐末帝紀上末帝諱從琦本姓王氏鎮州人也母宣憲
　皇后魏氏以光啟元年嵗在已已正月二十三日生
　帝于平山景福中明宗為武皇騎將略地至平山遇
　魏氏擄之帝時年十餘嵗明宗養為已子　案通鑑
　考異引唐廢帝實録云廢帝諱從珂明宗之元子也
　母曰宣憲皇后魏氏鎮州平山人中和末明宗徇地
　山東留戍平山得魏后帝以光啟元年正月二十三
　日生於外舍屬用兵不息音問阻絶帝甫十嵗方得
　歸宗今考五代㑹要歐陽史通鑑諸書皆作養子惟
　實録作元子疑因太后令稱為皇長子而傅㑹也
二十三日次靈口　靈口通鑑唐紀作零口考册府元
　龜亦作靈口今仍其舊
二十七日次陜州　案歐陽史作已已次陜州是書閔
　帝紀作丁夘通鑑從是書
夏四月壬申帝至蔣橋文武百官立官奉迎　案通鑑
　四月庚午朔太后令内諸司至乾壕迎潞王考異引
　廢帝實録作三月三十日
癸酉皇太后下令降閔帝為鄂王　案通鑑考異引閔
　帝實録七日廢帝為鄂王廢帝實録作癸酉薛歐二
　史從廢帝實録
潞字一足已入洛矣　洛原本訛潞今據册府元龜改
　正
甲申　案甲申疑當作壬午以下文即癸未也
　
　
　
　
　
　
　
　舊五代史巻四十六考證
欽定四庫全書
　舊五代史巻四十七
　　宋門下侍郎參知政事監修國史薛居正等撰
　唐書第二十三
　　末帝紀中
清泰二年春正月丙申朔帝御明堂殿受朝賀仗衛如
式乙已中書門下奏遇千春節凡刑獄公事奏覆候次
月施行今後請重繫者卽候次月輕繫者卽節前奏覆
決遣從之戊申宗正寺奏北京應州曹州諸陵望差本
州府長官朝拜五代㑹要載宗正寺原奏云北京永興
長寧建極三陵應州遂衍奕三陵准曹州温陵例下本
州府官朝拜雍坤和徽四陵差太常宗正卿朝拜從之
巳酉北京奏光禄卿致仕周𤣥豹卒庚申鄴都進天王
甲帝在藩時有相士言帝如毗沙天王帝知之竊喜及
卽位選軍士之魁偉者被以天王甲俾居宿衛因詔諸道
造此甲而進之三司奏添徴蠶鹽錢及増麴價先是麴
斤八十文增至一百五十文乙丑雲州節度使張溫移
鎮晉州以西京畱守安重霸為雲州節度使二月庚午
定州節度使王從溫移鎮兖州振武軍節度使楊檀移
鎮定州兼北面行營馬歩都虞候甲戌以定州節度使
李周為京兆尹充西京畱守以樞密使天雄軍節度使
范延光為檢校太師兼中書令充汴州節度使皇子鎮
州節度使兼河南尹判六軍諸衛事左右街坊使重美
加撿校太尉同平章事充天雄軍節度使餘如故辛已
以右諫議大夫盧損為御史中丞以御史中丞張鵬為
刑部侍郎壬午寧遠軍節度使馬存加兼侍中鎮南軍
節度使馬希振加兼中書令詔順義軍節度使姚彦章
加兼侍中已丑宰臣盧文紀等上皇妣魯國太夫人尊
謚曰宣憲皇太后請擇日册命從之三月戊戌故太子
太保趙鳯贈太傅辛丑以前汴州節度使趙延壽為許
州節度使兼樞密使以夏州行軍司馬李彞殷為本州
節度使兄彞超卒故也癸卯以静海軍節度使檢校太
師兼中書令安南都䕶錢元銶為畱守太保餘如故丙
午以給事中趙光輔為右散騎常侍戊申皇妹魏國夫
人石氏封晉國長公主齊國公主趙氏封燕國長公主
已酉有司上言宣憲皇后未及山陵權于舊陵所建廟
從之辛亥功徳使奏毎年誕節諸州府奏薦僧道其僧
尼欲立講論科講經科表白科文章應制科持念科禪
科聲贊科道士欲立經法科講論科文章應制科表白
科聲贊科焚修科以試其能否從之丙辰以右龍武統
軍李徳珫為涇州節度使庚申以鎮州節度使知軍府
事董溫琪為鎮州節度使檢校太保壬戌以左右彰聖
都指揮使富州刺史安審琦領楚州順化軍節度使軍
職如故審琦受閔帝命西征至鳯翔而降故有是命是
月太常丞史在徳上䟽言事其畧曰朝廷任人率多濫
進稱武士者不閑計䇿雖被堅執銳戰則棄甲窮則背
軍稱文士者鮮有藝能多無士行問䇿謀則杜口作文
字則倩人所謂虚設具員枉耗國力逢陛下惟新之運
是文明革弊之秋臣請應内外所管軍人凡勝衣甲者
請宣下本部大將一一考試武藝短長權謀深淺居下
位有將才者便拔為大將居上位無將畧者移之下軍
其東班臣僚請内出䇿題下中書令宰臣面試如下位
有大才者便拔居大位處大位無大才者卽移之下僚
其疏大約如此盧文紀等見其奏不悅班行亦多憤悱
故諫官劉濤楊昭儉等上疏請出在徳疏辨可否宣行
中書覆奏亦駁其錯誤帝詔學士馬𦙍孫謂曰史在徳
語太凶其實難容朕初臨天下湏開言路若朝士以言
獲罪誰敢言者爾代朕作詔勿加在徳之罪詔曰左補
闕劉濤等奏太常丞史在徳所上章疏中書門下駁奏
未奉宣諭乞特施行分明黜陟朕嘗覽貞觀故事見太
宗之治理以貞觀昇平之運太宗明聖之君野無遺賢
朝無闕政盡善盡美無得而名而陜縣丞皇甫徳參輒
上封章恣行訕謗人臣無禮罪不容誅賴文貞之彌縫
恕徳參之狂瞽魏徴奏太宗曰陛下思聞得失只可恣
其所陳若所言不中亦何損于國家朕毎思之誠要言
也遂得下情上逹徳盛業隆太宗之道彌光文貞之節
斯著朕惟寡昧獲奉宗祧業業兢兢懼不克荷思欲率
循古道簡抜時材懐忠抱直之人虚心渴見便佞詭随
之說杜耳惡聞史在徳近所獻陳誠無避忌中書以文
字紕繆比類僭差改易人名觸犯廟諱請歸憲法以示
戒懲蓋以中書旣委參詳合盡事理朕纘承前緒誘勸
將來(多/)言數窮雖聖祖之所戒千慮一得兾愚者之可
從因覽文貞之言遂寛在徳之罪已令停寢不遣宣行
劉清等官列諫垣宜陳讜議請定短長之理以行黜陟
之文昔魏徴則請賞徳叅今濤等請黜在徳事同言異
何相遠哉將議允俞恐虧開納方朝廷粗理俊乂畢臻
畱一在徳不足為多去一在徳未足為少茍可懲勸朕何
憂焉但縁情在傾輸理難黜責濤等敷奏朕亦優容宜
體含𢎞勉思竭盡凡百在下悉聽朕言夏四月辛已宰
臣判三司張延朗奏州縣官徴科條格其令錄在任徴
科依限了絶一年加階兩年與試銜三年皆及限了絶
與服色攝任者一年内了絶及攝二年三年内皆及限
與真命其主簿同縣令條本判官一年加階二年改試
銜三年轉官本曺官省限内了絶與試銜諸節級三年
内並了絶者與賞錢三十貫其責罰依天成四年五月
五日勑施行從之癸未御史中丞盧損等進清㤗元年
以前十一年制勑堪悠乆施行者三百九十四道編為
三十巻其不中選者各令所司封閉不得行用詔其新
編勑如可施行付御史臺頒行以宰相盧文紀兼太微
宫使𢎞文館大學士姚顗加門下侍郎監修國史張延
朗兼集賢殿大學士以樞密使韓昭𦙍為中書侍郎兼
兵部尚書平章事乙酉以前武勝軍節度使張萬進為
鄜州節度使辛卯以宣徽南院使劉延皓為刑部尚書
充樞密使以司天監耿瑗為太府卿以偽蜀右衛上將
軍胡杲通為司天監以宣徽北院使房暠為左衛上將軍
充宣徽南院使以樞密副使劉延朗為左領軍上將軍
充宣徽北院使兼樞密副使五月丙申新州振武奏契
丹冦境乙已詔天下見禁因徒自五月十二日以前除
十惡五逆放火燒舍持仗殺人官典犯贓偽行印信合
造毒藥并見欠省錢外罪無輕重一切釋放庚戌詔不
得貢奉寶装龍鳳雕鏤刺作組織之物中書奏準勑凡
廟諱但廻避正文其偏旁文字不在減少㸃畫今定州
節度使楊檀檀州金壇等名酌情制宜並請改之其表
章文案偏旁字闕㸃畫凡臣寮名渉偏旁亦請改名詔
曰偏旁文字音韻懸殊止避正呼不宜全改楊檀賜名
光遠餘依舊甲寅以户部侍郎楊凝式為秘書監以尚
書禮部侍郎盧導為尚書右丞以尚書右丞鄭韜光為
尚書左丞丙辰以端明殿學士李導美為兵部侍郎以
端明殿學士李崧為户部侍郎以翰林學士馬𦙍孫為
禮部侍郎以禮部郎中充樞密院直學士呂琦為給事
中並充職如故太子少保致仕任圜贈尚書右僕射以
順化軍節度使兼彰聖都指揮使北面行營排陣使安
審珂為邢州節度使庚申以兵部尚書李鏻為太常卿
以禮部尚書王權為户部尚書以太常卿李懌為禮部
尚書癸亥以六軍諸衛判官給事中張允為右散騎常
侍六月甲子朔新州上言契丹入冦乙丑有司上言宣
憲皇太后陵請以順從為名從之振武奏契丹二萬騎
在黒榆林丁卯以太子少保致仕朱漢賔卒廢朝壬申
命史官修撰明宗實録契丹冦應州以新州節度使楊
漢賔為同州節度使以前晉州節度使翟璋為新州節
度使庚辰北面招討使趙徳鈞奏行營馬歩軍都虞候
定州節度使楊光遠行營排陣使邢州節度使安審琦
帥本軍至易州見進軍追襲契丹次河東節度使石敬
瑭奏邉軍乏芻糧其安重榮廵邉兵士欲移振武就糧
從之尋又奏懐孟租稅請指揮于忻代州輸納朝廷以
邉儲不給詔河東户民積粟處量事抄借仍于鎭州支
絹五萬匹送河東充博采之直是月北面轉運副使劉
福配鎮州百姓車子一千五百乘運糧至代州時水旱
民飢河北諸州困于飛輓逃潰者甚衆軍前使者繼至
督促糧運由是生靈咨怨辛已詔諸州府署醫博士丙
戌以前許州節度使李從昶為右龍武統軍以前彰國
軍節度使沙彦珣為右神武統軍秋七月丙申石敬瑭
奏斬挾馬都指揮使李暉等三十六人以謀亂故也時
敬瑭以兵屯忻州一日軍士喧譟遽呼萬歳乃斬暉等
以止之(契丹國志契丹屢攻北邉時石敬瑭将大兵屯/忻州潞王遣使賜軍士夏衣𫝊詔撫諭軍士呼)
(萬嵗者數四敬瑭懼幕僚段希堯請誅其倡者敬/瑭命劉知遠斬三十六人以殉潞王聞益疑之)御史
中丞盧損奏準天成二年七月勑毎月首十五日入閤罷
五日起居臣以為中旬排仗有勞聖躬請只以月首入
閤五日起居依舊又準天成三年五月長興二年七月
勑許諸州節度使帯使相嵗薦寮属五人餘薦三人防
禦團練使薦二人今乞行釐革又長興二年八月勑州
縣佐官差充馬歩判官仍同一任乞行止絶依舊衙前
選補詔曰今後藩臣帯使相許薦三人餘薦二人直属
京防禦團練使薦一人餘並從之丁酉廻紇可汗仁美
遣使貢方物西京弓弩指揮使任漢權奏六月二十一
日與川軍戰于金州之漢陰王師不利其部下兵士除
傷痍外已至鳳翔先是盩厔鎮將劉贇引軍入川界為
蜀將全師郁所敗金州都監崔處訥重傷諸州屯兵潰
散金州防禦使馬全節收合州兵固守獲全以樞密使
劉延皓為天雄軍節度使甲辰以右神武統軍沙彦珣
權知雲州乙已以徐州節度使張敬逹充北面行營副
總管時契丹入邉石敬瑭屢請益兵朝廷軍士多在北
鄙俄聞忻州諸軍呼譟帝不悅乃命敬逹為北軍之副
以減敬瑭之權也丁已宰臣盧文紀等上疏其畧曰臣
近䝉召對面奉天㫖凡軍國大事利害可否卿等合盡
言者臣等謬處臺衡奉行制勑但緣事理互有區分軍
戎不在于職司錢穀非關于局分茍陳異見卽類侵官
況才不濟時識非經遠因五日起居之例于兩班旅見
之時略獲對敭兼承顧問衛士周環于階陛庶臣羅列
于殿庭四面聚觀十手所指臣等苟欲各伸愚短此時
安敢敷陳韓非昔懼于説難孟子亦憂于言責臣竊奉
本朝政事肅宗初平冦難再復寰瀛頗經渉于艱難尤
勤勞于委任毎正衙奏事則泛咨訪于羣臣及便殿詢
謀則獨對敭于四輔自上元年後于長安東内置延英
殿宰臣如有奏議聖㫖或有特宣皆于前一日上聞對
御之時祗奉冕旒旁無侍衛獻可替否得曲盡于討倫
捨短從長故無虞于漏洩君臣之際情理坦然伏望聖
慈俯循故事或有事關軍國謀繫否臧未果决于聖懐
要詢訪于臣軰則請依延英故事前一日𫝊宣或臣等
有所聼聞切關利害難形文字須面敷敭臣等亦依故
事前一日請開延英當君臣奏議之時秪請機要臣寮
侍立左右兼乞稍霽威嚴恕臣荒拙雖乏鷹鸇之効庶
盡葵藿之心詔曰卿等濟代英才鎮時碩徳或締搆于
興王之日或經綸于纘聖之時鹽梅之任俱崇藥石之
言並切請復延英之制以伸議政日規而況列聖遺芳
皇朝盛事載詳徴引良切歎嘉恭惟五日起居先皇垂
範俟百寮之俱退召四輔以獨昇接以温顔詢其理道
計此時作事之意亦昔日延英之流朕叨獲嗣承切思
遵守將成其美不爽兼行其五日起居仍令仍舊尋常
公事亦可便舉奏聞或事属機宜理當秘密量事𦂳慢
不限隔日及當日便可于閤門秪候且牓子奏聞請面
敷敭卽當盡屏侍臣端居便殿佇聞髙議以慰虚懐朕
或要見卿時亦令當時宣召但能務致理之實何必拘
延英之名有事足可以討論有言足可以陳述宜以沃
心為務勿以逆耳為虞勉罄謀猷以禆寡昧帝性仁恕
聴納不倦嘗因朝㑹謂盧文紀等曰朕在藩時人說唐
代為人主端拱而天下治蓋以外恃將校内倚謀臣故
端拱而事辦朕荷先朝鴻業卿等先朝舊臣每一相見
除承奉外畧無社稷大計一言相救坐視朕之寡昧其
如宗社何文紀等引咎致謝因奏延英故事故有是詔
八月庚午滑州節度使高乆韜卒壬申以右衛上將軍
王景戡為左衛上將軍以右神武統軍婁繼英為右衛
上將軍已卯以西上閤門使行少府少監兼通事舍人
蘇繼顔為司農卿職如故辛已以權知雲州右神武統
軍沙彦珣為雲州節度使鄴都殺人賊陳延嗣并母妹
妻等并棄市延嗣父子相承與其妹妻于諸州郡誘人
殺之而奪其財前後被殺者數百人至是事泄而誅之
癸未以前潞州行軍司馬陳𤣥為將作監以𤣥善醫故
有是命丁亥以洺州團練使李彦舜為義武軍節度使
檢校太傅太原奏逹靼部族于靈丘安置已丑以太子
少保致仕戴思遠卒廢朝庚寅以前兖州節度使楊漢
章為左神武統軍以前邢州節度使康思立為右神武
統軍潞州奏前雲州節度使安重霸卒九月已亥以河
陽節度使侍衛馬軍都指揮使安從進為襄州節度使
以襄州節度使趙在禮為宋州節度使癸卯以忠正軍
節度使侍衛歩軍都指揮使宋審䖍為河陽節度使典
軍如故已酉禮部貢院奏進士請夜試童子衣舊表薦
重置明算道舉舉人落第後别取文解五科試紙不用
中書印用本司印並從之以宣徽南院使房暠為刑部
尚書充樞密使以宣徽北院使充樞密副使劉延朗為
宣徽南院使充樞密副使丙辰以左僕射李愚卒廢朝
冬十月丁卯幸崇道宫甘泉亭已已以左衛上將軍李
頃為左領軍上將軍北面行營總管石敬瑭奏自代州
歸鎮庚午以晉州節度使張溫卒廢朝甲戌幸趙延壽
張延朗等丁丑以端明殿學士兵部侍郎李専美為秘
書監充宣徽北院使庚寅以左諫議大夫唐汭為左散
騎常侍十一月庚子以左驍衛上將軍郝瓊為左金吾
上將軍以光祿卿王玟為太子賔客以徐州節度使張
敬逹為晉州節度使依前充大同振武威塞彰國等軍
兵馬副總管丁未以秘書少監丁濟為太子詹事乙卯
以前金州防禦使馬全節為滄州畱後(通鑑劉延朗欲/羣議沸騰帝聞)
(之/)渤海國遣使朝貢十二月戊辰禁用鈆錢壬申以中
書侍郎兼兵部尚書充樞密使韓昭𦙍為檢校司空同
平章事充河中節度使甲戌以宗正少卿李延祚為將
作監致仕丁丑故武安軍州節度使累贈太傅劉建峯
贈太尉從湖南之請也戊寅太常奏來年正月一日上
辛祀昊天上帝于圓丘依禮大祠不朝詔曰祀事在質
明前儀仗在日出後事不相妨宜依常年受朝壬午以
翰林學士承㫖户部侍郎程遂為兵部侍郎翰林學士
工部侍郎崔梲為户部侍郎翰林學士中書舍人和凝
為工部侍郎並依前充職乙酉以前祕書監楊凝式為
兵部侍郎已丑以前同州節度使馮道為司空以尚書
右僕射劉昫為左僕射以太子少師盧質為左僕射以
兵部侍郎馬縞兼國子祭酒
　
　
　
　
　
　舊五代史巻四十七
　舊五代史卷四十七攷證
唐末帝紀中枉耗國力　枉耗通鑑注引薛史作枉費
　攷册府元龜亦作枉耗今仍其舊
辛邜以宣徽南院使劉延皓為刑部尚書充樞宻使
　案劉延皓充樞宻使歐陽史作五月與是書繫四月
　異通鑑従是書
侍衛歩軍都指揮使宋審䖍　宋審䖍原本脱䖍字今
　據通鑑増入
渤海國遣使朝貢　案歐陽史作九月乙邜渤海遣使
　者来五代㑹要作十二月渤海遣使列周卿等入朝貢
　方物俱與是書作十一月異
翰林學士工部侍郎崔梲　崔梲原本訛崔櫓今據歐
　陽史改正
　
　
　舊五代史巻四十七考證
欽定四庫全書
　舊五代史巻四十八
　　宋門下侍郎參知政事監修國史薛居正等撰
　唐書第二十四
　　末帝紀下
清泰三年春正月辛夘朔帝御文明殿受朝賀仗衞如
式乙未百濟遣使獻方物戊戌幸龍門佛寺祈雪癸夘
以給事中充樞密院直學士呂琦為端明殿學士以六
軍諸衞判官尚書工部郎中薛文遇為樞密院直學士
乙巳以上元夜京城張燈帝微行置酒于趙延壽之第
丁未皇子河南尹判六軍諸衞事重美封雍王己未以
前司農卿王彦鎔為太僕卿二月戊辰吐渾寧朔兩軍
留後李可久加檢校司徒可久本姓白氏前朝賜姓庚
子監修國史姚顗史官張眧逺李祥呉承範等修撰明
宗實録三十巻上之(五代㑹要同修撰官中書舍人張/昭逺李祥直館左拾遺呉承範左)
(拾遺揚昭儉等/各頒賚有差)以大理卿竇維為光禄卿以前許州節
度判官張登為大理卿丁丑以太常卿李鏻為兵部尚
書以兵部尚書梁文矩為太常卿庚辰以前鄜州節度
使皇甫立為潞州節度使辛巳以前均州刺史仇暉為
左威衞上将軍保順軍節度使鮑君福加檢校太尉同
平章事丁亥以昭義節度使安元信卒廢朝三月庚子
中書門下奏準閤門分析内外官辭見謝規例請州判
官軍将進奉到闕舊例門見門辭今後只令朝見依舊
門辭新除諸道判官書記以下無例中謝並放謝放辭
得替到京無例見今後兩使判官許中謝赴任即門辭
其書記以下並依舊例朝臣文五品武四品以上舊例
中謝止以下無例對謝今請依天成四年正月勑凡升
朝官並許中謝諸道都押衙馬步都指揮虞候鎮将諸
色塲院無例謝辭並進牓子放謝放辭得替到闕無例
入見在京鹽麴税官兩宫巡即許申謝新徐令録並中
謝次日門辭兼有口勑誡勵文武兩班所差弔祭使及
告廟祠祭只正衙辭不赴内殿諸道進奏官到闕見併
假進牓子門辭従之辛丑權知福建節度使王昶奏節
度使王延鈞以去年十月十四日卒是時延鈞父子雖
僭竊于閩嶺猶稱藩於朝廷故有是奏甲辰以右神武
統軍楊漢章為彰武軍節度使丙午以翰林學士禮部
侍郎馬𦙍孫為中書侍郎同平章事丁巳以端明殿學
士吕琦為御史中丞(案通鑑吕琦與李崧建和親契丹/之䇿為薛文遇所沮改為御史中)
(丞盖疎/之也)戊午御史中丞盧損責授右贊善大夫知雜侍
御史韋税責授太僕寺丞侍御史魏遜責授太府寺主
簿侍御史王岳責授司農寺主簿初延州保安鎮将白
文審聞兵興岐下専殺郡人趙思謙等十餘人已伏其
罪復下臺追繫推鞫未竟㑹去年五月十二日徳音除
十惡五逆放大殺人外並放盧損輕易即破械釋文審
帝大怒收文審誅之臺司稱奉徳音釋放不得追領祗
證中書誥云徳音言不在追窮枝蔓無不得追領祗證
六字擅改勑語大理斷以失出罪人論故有是命是月
有蛇鼠鬭于師子門外鼠生而蛇死夏四月己未朔以
左衞上将軍王景戡為左神武統軍以右領軍上将軍
李頃為華清宫使戊辰以太子詹事盧演為工部尚書
致仕辛未以中書舍人史館修撰張昭逺為禮部侍郎
以前滄州節度使李金全為右領軍上将軍是月有熊
入京城搏人五月辛卯以河東節度使兼大同彰國振
武威塞等軍蕃漢馬步總管檢校太師兼中書令駙馬
都尉石敬瑭為鄆州節度使進封趙國公以河陽節度
使充侍衞馬步軍都指揮使宋審䖍為河東節度使甲
午以前晉州節度使大同彰國振武威塞等軍蕃漢副
總管張敬達充西北面蕃漢馬步都部署落副總管乙
未詔諸州兩使判官畿赤令有闕取省郎遺補丞博少
列宫寮選擇擢任以忠正軍節度使侍衞步軍都指揮
使張彥琪為河陽節度使充侍衞馬軍都指揮使以彰
聖都指揮使饒州刺史符彥饒為忠正軍節度使充侍
衞步軍都指揮使丙申以雍王重美與汴州節度使范
延光結婚詔兖王従温主之丁酉以國子祭酒馬縞卒
廢朝戊戌昭儀奏河東節度使石敬瑭叛以鴻臚卿兼
通事舍人判四方館王景崇為衞尉卿充引進使壬寅
削奪石敬瑭官爵便令張敬達進軍攻討乙夘以晉州
節度使張敬達為太原四面兵馬都部署尋改為招討
使以河陽節度使侍衞馬軍都指揮使張彥琪為太原
四面馬步軍都指揮使以邢州節度使安審琦為太原
四面馬軍都指揮使以陜州節度使相里金為太原四
面步軍都指揮使以右監門上将軍武廷翰為壕寨使
丙辰以定州節度使楊光逺為太原四面兵馬副部署
兼馬步都虞侯尋改為太原四面副招討使都虞侯如
故以前彰武軍節度使髙行周為太原四面招撫兼排
陣使初帝疑河東有異志與近臣語及其事帝曰石郎
與朕近親在不疑之地流年毁譽朕心自明萬一失歡
如何和解左右皆不對翼日欲移石敬瑭于鄆州房暠
等堅言不可司天監趙延乂亦言星辰失度尤宜安靜
由是稍緩其事㑹薛文遇獨宿于禁中帝召之諭以太
原之事文遇奏曰臣聞作舍于道三年不成國家利害
斷自宸㫖以臣料之石敬瑭除亦叛不除亦叛不如先
事圖之帝喜曰聞卿此言豁吾憤氣先是有人言國家
明年合得一賢佐主謀平定天下帝意亦疑賢佐者屬
在文遇即令手書除目子夜下學士院草制翼日宣制
之際兩班失色居六七日敬瑭上章云明宗社稷陛下
纂承未契輿情宜推令辟許王先朝血緒養徳皇闈儻
循當璧之言免負䦧墻之議帝覽奏不悦手攘抵地召
馬𦙍孫草詔報曰父有社稷𫝊之於子君有禍難倚之
於親卿于鄂王故非疏逺往嵗衞州之事天下皆知今
朝許王之言人誰肯信英賢立事安肯如斯云戊申張
敬達奏西北面先鋒都指揮使安審信率雄義左第二
指揮二百二十七騎並部下共五百騎剽刼百井叛入
太原又奏大軍已至太原城下詔安審信及雄義兵士
妻男並處斬家產没官先是雄義都在伏州屯戍其指
揮使安元信謀殺伏州刺史張朗事洩戍兵自潰奔安
審信軍審信與之入太原太常奏于河南府東權立宣
憲太后寢宫従之己酉振武節度使安叔干奏西北界
巡檢使安重榮驅掠戍兵五百騎叛入太原以新授河
東節度使宋審䖍為宣州節度使充侍衞馬軍都指揮
使壬子鄴都屯駐捧聖都虞候張令昭逐節度使劉延
皓據城叛翌日令昭召副使邊仁嗣已下逼令奏請節
旄六月辛酉天雄軍節度使劉延皓削奪官爵勒歸私
第癸亥以天雄軍守禦右捧聖第二軍都虞候張令昭
為檢檢司空行右千牛将軍權知天雄軍府事丙寅御
敷政殿遣工部尚書崔居儉奉宣憲皇太后寶冊於寢
宫時陵園在河東適㑹兵興故權於京城修奉寢宫上
諡焉已已以西上閤門副使少府監兼通事舍人劉頎
為鴻臚卿職如故庚午詔曰時雨稍愆頗傷農稼分命
朝臣祈禱辛未工部尚書致仕許寂卒以權知魏府事
右千牛将軍張令昭為齊州防禦使以捧聖右第三指
揮使邢立為徳州刺史以捧聖第五指揮使康福進為
鄚州刺史甲戌以汴州節度使范延光為天雄軍四面
招討使知行府事丙子以西京留守李周為天雄軍四
面副招討使兼兵馬都監詔河東将佐節度判官趙瑩
以下十四人並籍没家產秋七月戊子范延光奏領軍
至鄴都攻城次己丑誅右衞上将軍石重英皇城副使
石重裔皆敬瑭之子也時重英等匿於民家井中獲而
誅之并族所匿之家奚首領達喇罕遣通事介老奏奚
王李素姑謀叛入契丹已處斬訖達喇罕權知本部落
事辛夘沂州奏誅都指揮使石敬徳并族其家敬瑭之
弟也乙未以前彰武軍節度使髙行周為潞州節度使
充太原四面招撫排陣使以潞州節度使皇甫立為華
州節度使丁酉雲州節度使沙彥珣奏此月二日夜步
軍指揮使桑遷作亂以兵圍于城彥珣突圍出城就西
山據雷公口三日招集兵士入城誅亂軍軍城如故辛
丑以将作監丞介國公宇文頡為汝州襄城令乙巳以
衞尉卿聶延祚為太子賓客戊申范延光奏此月二十
一日收復鄴都羣臣稱賀己酉以禮部侍郎張昭逺為
御史中丞以御史中丞吕琦為禮部侍郎充端明殿學
士庚戌中書奏劉延皓賓佐等帥臣既已削奪其行軍
司馬李延筠副使邊仁嗣以下望命放歸田里奏入帝
大怒詔大理曰帥臣失守已行削奪其寮佐合當何罪
既而竟依中書所奏壬子詔范延光誅張令昭部下五
指揮及忠鋭忠肅兩指揮繼范延光奏追兵遣襲張令
昭部下敗兵至邢州沙河斬首三百級并獻張令昭邢
立李貴等首級又奏獲張令昭同惡捧聖指揮使米全
以下諸指揮使都頭凡十三人並磔于府門癸丑左衞
上将軍仇暉卒洺州奏擒獲魏府作亂捧聖指揮使馬
彥柔以下五十八人邢磁州相次擒獲亂兵並送京師
彰聖指揮使張萬迪以部下五百騎叛入太原詔誅家
屬于懐州本營八月戊午契丹遣使摩哩入朝己未以
汴州節度使范延光為天雄軍節度使守太傅兼中書
令以西京留守李周為汴州節度使檢校太尉同平章
事癸亥應州奏契丹三千騎迫城詔端明殿學士吕琦
徃河東忻代諸屯戍所犒軍以左龍武大将軍袁㠖為
右監門上将軍以振武軍節度使安叔千充代北兵馬
都部署己巳雲州沙彥珣奏供奉官李讓勲送夏衣到
州縱酒淩轢軍都行刼殺兵馬都監張思殷都指揮使
党行進其李讓勲已處斬訖張敬達奏造五龍橋攻太
原城次戊寅以鎮州節度使董温琪充東北面副招討
使己夘洺州獻野蠒二十斤辛巳張敬達奏賊城内出
騎軍三十隊步卒三十人衝長連城髙行周襲殺入壕
溺死者大半擒賊将安小喜以下百餘人甲馬一百八
十匹九月甲辰張敬達奏此月十五日與契丹戰于太
原城下王師敗績時契丹王自率部族來援太原髙行
周符彥卿率左右廂騎軍出鬭蕃軍引退已時後蕃軍
復成列張敬達楊光逺安審琦等陣於賊城西北倚山
横陣諸将奮擊蕃軍屢郤至晡我騎軍将移陣蕃軍如
山而進王師大敗投兵仗相籍而死者山積是夕收合
餘衆保于晉祠南晉安寨蕃軍塹而圍之自是音聞阻
絶朝廷大恐是日遣侍衛步軍都指揮使符彥饒率兵
屯河陽詔范延光率兵由青山路趨榆次詔幽州趙徳
鈞由飛狐路出敵軍後輝州防禦使潘環合防戍軍出
磁隰以援張敬達以前絳州刺史韓彥惲為太子賓客
契丹王移帳於栁林乙巳詔取二十二日幸北面軍前
戊申帝發京師路經徽陵帝親行謁奠夕次河陽召羣
臣議進取盧文紀勸帝駐河橋庚戌樞密使趙延壽先
赴潞州辛亥幸懐州召吏部侍郎龍敏訪以機事敏勸
帝立東丹王賛華為契丹主以兵援送入蕃則契丹王
有後顧之患不能久駐漢地矣帝深以為然竟不行其
謀(遼史義宗𫝊云倍雖在異國常思其親問安之使不/絶後明宗養子従珂弑其君自立倍密報太宗曰従)
(珂弑君盍討之是東丹王實啟兵端唐/君臣或知其隂謀故龍敏之説不行)帝自是酣飲悲
歌形神慘沮臣下勸其親征則曰卿輩勿説石郎使我
心膽墮地其怯憊也如此冬十月丁巳夜彗星出虚危
長尺餘壬戌詔天下括馬又詔民十户出兵一人器甲
自備(契丹國志唐發民為兵每七户出征夫一人自備/鎧仗謂之義軍凡得馬二千餘匹征夫五千人民)
(間大/擾)戊辰代州刺史張朗超授檢校太保以其屢殺敵
衆故以是命奨之癸酉幽州趙徳鈞以本軍三千騎與
鎮州董温琪由呉兒谷趋潞州十一月戊子以趙徳鈞
為諸道行營都統以趙延壽為河東道南面行營招討
使以劉延朗副之庚寅以范延光為河東道東南面行
營招討使以李周副之帝以吕琦嘗佐幽州幕乃命賫
都統官告以賜徳鈞兼犒軍士琦至従容宣帝委任之
意徳鈞曰既以兵相委焉敢惜死徳鈞志在併范延光
軍奏請與延光㑹合帝以詔諭延光延光不従丁酉延
州上言節度使楊漢章為部衆所殺以前坊州刺史劉
景嚴為延州留後庚子趙徳鈞奏大軍至團柏谷前鋒
殺蕃軍五百騎范延光奏軍至榆次蕃軍退入河東川
界潘環奏隰州逐退蕃軍壬寅趙徳鈞奏軍出谷口蕃
軍漸退契丹王見駐栁林砦時徳鈞累奏乞授延壽鎮
州節制帝怒曰徳鈞父子堅要鎮州茍能逐退蕃戎要
代予位亦甘心矣若翫寇要君但恐犬兎俱斃徳鈞聞
之不悦閏月丙辰日南至羣臣稱賀于行宫帝曰晉安
寨内将士應思家國矣因泣下久之丁巳以岢嵐軍為
勝州辛酉以右龍武統軍李従昶為左龍武統軍以前
邠州節度使楊思權為右龍武統軍壬戌丹州刺史康
承詢停任配流鄧州時承詢奉詔率義軍赴延州義軍
亂承詢奔鄜州故有是責甲子太原行營副招討使楊
光逺殺招討使張敬達于晉安寨以兵降契丹時契丹
圍寨自十一月以後芻糧乏絶軍士毁居屋茅淘馬糞
削松柹以供䬴飼馬尾鬛相食俱盡楊光逺謂敬達曰
少時人馬俱盡不如奮命血戰十得三四猶勝坐受其
弊敬達曰更少待之一日光逺伺敬達無備遂殺之與
諸将同降契丹時馬猶有五千匹戎王並以漢軍與石
敬瑭其馬及甲仗即齎驅出塞丁夘戎王立石敬瑭為
大晉皇帝約為父子之國改元為天福戎王與晉髙祖
南行趙徳鈞父子與諸將自團柏谷南奔王師為蕃騎
所蹙投戈棄甲自相騰踐擠于巖谷者不可勝紀己巳
帝聞晉安寨為敵所陷詔移幸河陽時議以魏府軍尚
全戎王必憚山東未敢南下車駕可幸鄴城帝以李崧
與范延光相善召入謀之薛文遇不知而繼至帝變色
崧躡文遇足乃出帝曰我見此物肉鸇適擬抽刀刺之
崧曰文遇小人致誤大事刺之益醜崧因請帝歸京壬
申車駕至河陽甲戌晉髙祖與戎王至潞州戎王遣蕃
将大詳衮率五千騎送晉髙祖南行丁丑車駕至自河
陽時左右勸帝固守河陽居數日符彥饒張彥琪至奏
帝不可城守是日晚至東上門小黄門鳴鞘於路索然
無聲己夘帝遣馬軍都指揮使宋審䖍率千餘騎至白
馬阪言踏陣地時諸将謂審䖍曰何地不堪交戰誰人
肯立于此審䖍乃請帝還宫庚辰晉髙祖至河陽辛巳
辰時帝舉族與皇太后曹氏自燔于𤣥武樓晉髙祖入
洛得帝燼骨于火中來年三月詔葬于徽陵之封中帝
在位二年年五十二(五代史闕文晉髙祖引契丹圍晉/安寨降楊光逺清泰帝至自覃懐)
(京師父老迎帝於上東門外帝垂泣不止父老奏曰臣/等伏聞前唐時中國有難帝王多幸蜀以圖進取陛下)
(何不且入西川帝曰本朝兩川節度使皆用文臣所以/𤣥宗僖宗避寇幸蜀今孟氏已稱尊矣吾何歸乎因慟)
(哭入内舉/族自焚)
史臣曰末帝負神武之才有人君之量由尋戈而踐阼
慙徳應深及當宁以居尊政經未失屬天命不祐人謀
匪臧坐俟焚如良可悲矣稽夫衽金甲于河壖之際斧
眺樓于梁壘之時出沒如神何其勇也及乎駐革輅于
覃懐之日絶羽書于汾晉之辰涕淚霑襟何其怯也是
知時之來也雕虎可以生風運之去也應龍不免為醢
則項藉悲歌于帳下信不虚矣
　
　
　
　
　
　舊五代史卷四十八
　舊五代史卷四十八攷證
唐末帝紀下五月辛夘以河東節度使兼大同彰國振
　武威塞等軍蕃漢馬步總管檢校太師兼中書令駙
　馬都尉石敬瑭為鄆州節度使進封趙國公　案歐
　陽史廢帝紀以五月以前即書石敬瑭反與晉本紀
　自相矛盾據是書五月辛夘始移敬瑭于鄆州戊戌
　始聞拒命也五代春秋通鑑俱與是書同
戊戌昭義奏河東節度使石敬瑭叛　案通鑑作昭義
　節度使皇甫立奏石敬瑭叛
乙夘以晉州節度使張敬達為太原四面兵馬都部署
　尋改為招討使　案通鑑乙巳以張敬達兼太原四
　面排陣使丙午以為太原四面都部署丁未又知太
　原行府事不言其為招討使歐陽史又作都招討使
　與是書微異
捧聖第五指揮使康福進　康福進疑當作康福據冊
　府元龜引薛史亦作康福今姑仍其舊
誅右衞上将軍石重英皇城副使石重裔皆敬瑭之子
　也　案重英通鑑作重殷又通鑑考異引廢帝實録
　作侄男尚食使重乂供奉官重英並與是書不同
九月甲辰張敬達奏此月十五日與契丹戰于太原城
　下　案張敬達及契丹戰于太原是書晉紀作辛丑
　盖辛丑日戰越四日甲辰乃奏到也通鑑亦作辛丑
　遼史作庚午與是書異歐陽史作甲辰戰于太原殊
　誤
詔范延光率兵由青山路趋榆次　范延光遼史避太
　宗諱作范延廣
甲子太原行營副招討使楊光逺殺招討使張敬達於
　晉安寨以兵降契丹　案楊光逺降契丹歐陽史通
　鑑俱作閏十一月甲子五代春秋作十一月誤
戎王並以漢軍與石敬瑭其馬及甲仗即齎驅出塞
　案遼史云所降軍士及馬五千匹以賜晉帝與是書
　異通鑑從是書
丁夘戎王立石敬瑭為大晉皇帝　案契丹立晉是書
　晉髙祖紀作十一月丁酉此紀作閏月丁夘前後互
　異據通鑑考異引廢帝實録亦作丁夘盖契丹立晋
　在十一月丁酉唐人至閏十一月丁夘始奏聞也實録
　誤以奏聞之日為立晉之日是書唐紀亦仍其誤
達喇罕舊作達刺干今改　摩哩舊作梅里今改　大
　詳衮舊作大相温今改
　
　
　
　
　
　
　
　
　舊五代史巻四十八攷證
欽定四庫全書
　舊五代史巻四十九
　　宋門下侍郎參知政事監修國史薛居正等撰
　唐書第二十五
　　后妃列傳一
武皇帝貞簡皇后曹氏莊宗之母也太原人以良家子
嬪于武皇姿質閒麗性謙退而明辨雅為秦國夫人所
重常從容謂武皇曰妾觀曹姬非常婦人王其厚待之
武皇多内寵乾寧初平燕薊得李匡儔妻張氏姿色絶
代嬖幸無雙時姬侍盈室罕得進御唯太后恩顧不衰
武皇性嚴急左右有過必峻于譴罰無敢言者唯太后
從容救解卽為解顔及荘宗載誕體貌竒傑武皇異而
憐之太后益寵貴諸夫人咸出其下后亦恭勤内助左
右稱之武皇薨荘宗嗣晉王位時李克寧李存顥謀變
人情危懼太后召監軍張承業指荘宗謂之曰先人把
臂授公此兒如聞外謀欲孤付託公等但置予母子有
地毋令乞食于沛幸矣承業因誅存顥克寧以清内難
荘宗善音律喜伶人謔浪太后嘗提耳誨之天祐七年
鎮定求援荘宗促命治兵太后曰予齒漸衰兒但不墜
先人之業為幸矣何事櫛風沐雨離我晨昏荘宗曰禀
先王遺旨須滅仇讐山東之事機不可失及發太后餞
于汾橋悲不自勝荘宗平定趙魏駐于鄴城毎一嵗之
内馳駕歸寧者數四民士服其仁孝太后初封晉國夫
人莊宗卽位命宰臣盧損奉册書上皇太后尊號其年
平定河南西幸洛陽令皇弟存渥皇子繼岌就太原迎
奉莊宗親至懐州迎歸長壽宫太后素與劉太妃善分
訣之後悒然不樂俄聞太妃寝疾尚醫中使問訊結徹
既而謂荘宗曰吾與太妃恩如伯仲彼經年抱疾但見
吾面差足慰心吾暫至晉陽旬朔與之俱来莊宗曰時
方暑毒山路﨑嶇無煩徃復可令存渥輩迎侍太妃乃
止及凶問至太后慟哭累旬由是不豫尋崩于長壽宫
同光三年冬十月上謚曰貞簡皇太后葬于壽安陵
太妃劉氏武皇之正室也(案劉太妃傳原本闕佚攷北/夢瑣言云晉王李克用妻劉)
(夫人常隨軍行至于軍機多所宏益先是汴州上源驛/有變晉王憤恨欲四軍攻之夫人曰公為國討賊而以)
(杯酒私忿必若攻城即曲在于我不如囘師自有朝廷/可以論列于是班退天復中周徳威為汴軍所敗三軍)
(潰散汴軍乗我晉王危懼與李存信議欲出保雲州夫/人曰存信本北方牧羊兒也焉知成敗王常笑王行瑜)
(棄城失勢被人屠割今復欲效之何也王頃嵗避難塞/外幾遭陷害頼遇朝廷多事方得復歸今一旦出城便)
(有不測之變焉能逺及晉王止行居數日亾散之士復/集軍城安定夫人之力也五代㑹要云同光元年四月)
(册為皇太妃歐陽史云荘宗即位册尊曹氏為皇太后/而以嫡母劉氏為皇太妃太妃徃謝太后太后有慚色)
(太妃曰願吾兒享國無窮使吾獲没于地以從先君幸/矣復何言哉莊宗滅梁入洛使人迎太后歸洛居長壽)
(宫而太妃獨留晉陽同/光三年五月太妃薨)
魏國夫人陳氏襄州人本昭宗之宫嬪也乾寧二年武
皇奉詔討王行瑜駐軍于渭北昭宗降朱書御札出陳
氏及内妓四人以賜武皇陳氏素知書有才貎武皇深
加寵重及光化之後時事多艱武皇常獨居深念嬪媵
鮮得侍謁唯陳氏得召見陳氏性既靜退不以寵侍自
侈武皇常呼為阿媎及武皇大漸之際陳氏侍醫藥垂
泣言妾為王執掃除之役十有四年矣王萬一不幸妾
将何託既不能以身為殉願落髮為尼為王讀一藏佛
經以報平昔武皇為之流泣及武皇薨陳氏果落髪持
經法名智願後居于洛陽佛寺莊宗賜號建法大師天
成中明宗幸其院改賜圓惠大師晉天福中卒於太原
追諡光國大師塔以惠寂為名也
莊宗神閔敬皇后劉氏(案劉后𫝊原本闕佚攷北夢瑣/言云荘宗劉皇后魏州成安人)
(家世寒微太祖攻魏州取成安得后時年五六嵗歸晉/陽宫為太后侍者敎吹笙及笄姿色絶衆聲伎亦所長)
(太后賜荘宗為韓國夫人侍者後誕皇子繼岌寵待日/隆他日成安人劉叟詣鄴宫見上稱夫人之父有内臣)
(劉建豐認之即昔日黄鬚丈人后之父也劉氏方與嫡/夫人爭寵皆以門族誇尚劉氏耻為寒家白荘宗曰妾)
(去鄉之時妾父死于亂兵是時環屍而哭妾固無父是/何田舎翁詐偽及此乃于宫門笞之其實后即叟之長)
(女也荘宗好俳優宫中暇日自負蓍囊藥篋令繼岌相/隨以后父劉叟以醫卜為業也后方晝眠及造其卧内)
(自稱劉衙推訪女后大恚笞繼岌然為太后不禮復以/韓夫人居正無以發明大臣希旨請册劉氏為皇后議)
(者以后出于寒賤好興利聚財初在鄴宫令人設法稗/販所鬻樵蘓菓茹亦以皇后為名正位之後凡貢奉先)
(入後宫惟冩佛經施尼師他無所賜闕下諸軍困乏以/至妻子餓殍宰相請出内庫俵給后将出粧具銀盆兩)
(口皇子滿喜等三人令鬻以贍軍一旦作亂亡國滅族/與夫褒姒妲己無己也先是荘宗自為俳優名曰李天)
(下雜于塗粉優雜之間時為諸優扑抶摑搭竟為嚚婦/恩伶之傾玷有國者得不以為前鑒劉后以囊盛金合)
(犀帶四欲于太原造寺為尼沿路復通皇弟存渥同簀/而寝明宗聞其穢即令自殺攷歐陽史作禆将袁建豐)
(得后納之晉宫而北夢瑣言作内/臣劉建豐亦傳聞之異辭也)
淑妃韓氏莊宗正室(案韓淑妃傳原本闕佚攷五代㑹/要云同光二年十二月册以宰臣)
(豆盧革韋説為册使出應天門登輅車鹵簿鼓吹前導/至永福門降車入右銀臺門至淑妃宫受册于内文武)
(百官立/班稱賀)
徳妃伊氏莊宗次室(案伊徳妃傳原本闕佚攷北夢瑣/言云莊宗皇帝嫡夫人韓氏後為)
(淑妃伊氏為徳妃又言夫人夏氏後嫁李贊華所謂東/丹王即按巴堅長子性酷毒侍婢微過即以刀刲火灼)
(夏氏少長宫掖不忍其凶求離婚歸河陽節度使夏魯/竒家後為尼也歐陽史家人傳明宗立悉放荘宗時宫)
(人虢國夫人夏氏歸夏魯竒家後嫁李贊華與北夢瑣/言微異遼史又以夏氏為荘宗皇后疑誤  又案五代)
(㑹要荘宗朝内職又有昭義侯氏封汧國夫人昭媛白/氏封沂國夫人出使美宣鄧氏封魏國夫人御正楚真)
(張氏封涼國夫人司簿徳美周氏封宋國夫人侍真吴/氏封延陵郡夫人懿才王氏封太原郡夫人咸一韓氏)
(封昌黎郡夫人瑶芳張氏封清河郡夫人懿徳王氏封/瑯琊郡夫人宣一馬氏封扶風郡夫人並同光二年十)
(一月/勅)
明宗昭懿皇后夏氏生秦王從榮及閔帝同光初后以
疾崩明帝即位追封為晉國夫人長興中明宗以秦宋
二王位望既隆因思從貴之義乃下制曰故晉國夫人
夏氏素推仁徳久睦宗親嘗施内助之方不見中興之
盛予當御極子並為王有鵲巢之高無翬衣之貴貞魂
永逝懿範常存考本朝之文沿追册之制將慰懐于九
族冀叶慶于四星宜追册為皇后兼定懿號既而有司
上諡曰昭懿
和武顯皇后曹氏(案曹后傳原本闕佚攷五代㑹要云/天成三年正月册為淑妃長興元年)
(正月十四日册為皇后應順元年正月册為皇太后至/清泰三年閏十一月隨末帝崩于後樓晉高祖使人䕶)
(葬至天福五年正月二十/八日追册曰和武顯皇后)
宣憲皇后魏氏(案魏后𫝊原本闕佚據通鑑考異引唐/廢帝實録云宣憲皇后魏氏鎮州平山)
(人中和末明宗徇地山東留戍平山得魏后又云明宗/為裨将性濶達不能治生曹后亦疎于畫畧生計所資)
(惟宣憲而已五代會要云初封魯國太夫人清泰二年/二月中書門下奏臣聞漢昭帝承祚御厯奉尊諡于雲)
(陽魏明帝繼體守文思外家于甄舘而皆追從徽號祔/饗廟庭克隆敬本之文式叶愛親之道臣等又覽國史)
(竊見𤣥宗皇帝母曰昭成皇后竇氏代宗皇帝母曰章/敬太后呉氏始嬪朱邸俄閟𤣥宫鴻圖既屬于明君尊)
(號咸追于聖母伏以魯國夫人發祥沙麓貽慶河洲三/后最賢周母允成于天統四妃有子唐宫先啟于帝基)
(仰惟當宁之情彌軫寒泉之思久虚殷薦慮損皇猷臣/等謹上尊諡曰宣憲皇太后請依昭成皇太后故事擇)
(日備禮册命又臣等伏聞先太后舊陵永祔先祠則都/下難崇别廟既追尊諡合剏閟宫按漢朝故事園寝不)
(在王幾或就寝所便立寝祠今商量上諡後權立同廟/以申告献配祀之禮請俟他年從之據歐陽史云議建)
(陵寢而太康石敬瑭反乃于京師河南府東立寢宫年/又案五代㑹要所載明宗時内職徳妃王氏天成三)
(正月册立長興二年四月進號淑妃應順元年正月十/三日册為太妃至周廣順元年四月追諡賢妃昭儀王)
(氏封齊國夫人昭容葛氏封周國夫人昭媛劉氏封趙/國夫人孫氏封楚國夫人御正張氏封曹國夫人司寶)
(郭氏封魏國夫人司贊于氏封鄭國夫人尚服王氏封/衛國夫人司記崔氏封蔡國夫人司膳翟氏封滕國夫)
(人司醖呉氏封莒國夫人婕妤高氏封渤海郡夫人美/人沈氏封太原郡夫人順御朱氏封呉郡夫人司飾聊)
(氏封潁川郡夫人司衣劉氏封彭城郡夫人司藥孟氏/封成陽郡夫人梳篦張氏封清河郡夫人司服王氏封)
(太原郡夫人櫛篦𫝊氏封潁川郡夫人知客張氏賜號/尚書故江氏追封濟陽郡夫人以上皆長興三年九月)
(勅其名號皆中書門下按六典内職仿而行之内人李/氏封隴西縣君崔氏封清河縣君李氏封成紀縣君田)
(氏封成陽縣君白氏封南陽縣君並長興四年/二月勅前代内職皆無封君之禮此一時之制)
閔帝哀皇后孔氏(案孔后傳原本闕佚據通鑑云孔循/隂遣人結王徳妃求納其女徳妃請)
(娶循女為從厚妃帝許之庚寅皇子從厚納孔循女為/妃五代㑹要云初封魯國夫人應順元年四月為末帝)
(所害晉天福五年正月二/十八日追諡為哀皇后)
末帝劉皇后應州人也天成中封為沛國夫人清泰初
百官三上表請立中宫遂立為皇后后性強戾末帝甚
憚之故其弟延皓自鳯翔牙校環嵗之間厯樞宻使出
為鄴都留守皆由后内政之力也及延皓為張令昭所
逐執政請行朝典后力制之止從罷免而已晉高祖入
洛后與末帝俱就燔焉
史臣曰三代之興亡雖由于帝皇亦繫於妃后故夏之
興也以塗山及其亡也以妺喜商之興也以簡狄及其
亡也以妲己周之興也以文母及其亡也以褒氏觀夫
貞簡之為人也雖未偕于前代亦無虧于懿範而劉后
以牝雞之晨皇業斯墜則與夫三代之興亡同矣餘無
進賢輔佐之徳又何足道哉(案五代史無外戚傳據五/代㑹要武皇長女瓊華長)
(公主降孟知祥同光二年十二月封第二女瑶英長公/主降張延釗同光三年二月封明宗長女永寧公主降)
(晉高祖第十三女興平公主降趙延壽天成三年四月/封至長興四年九月改封齊國公主至清泰三年二月)
(進封燕國長公主第十四女壽安公主長興四年六月/封第十五女永樂公主長興四年六月封今攷㑹要所)
(載亦多舛互如瓊華公主十國春秋諸書作太祖弟克/譲之女㑹要以為武皇長女此傳聞之異辭也莊宗女)
(義寧公主降宋廷浩廷浩仕至房州刺史晉初為汜水/闗使張從賓之叛戰死見東都事畧及宋史又王禹偁)
(小畜集有宋渥神道碑云母義寧公主天福中晉祖以/嘗事莊宗有舊君之禮每貴主入見聼其不拜時兵戎)
(方熾經費不充惟公主之家賜予甚原盡而復取亦無/倦色一日晉祖從容謂貴主曰朕于主家無所愛惜但)
(朝廷多事府庫甚虚主所知矣今輦轂之下桂王為憂/可命渥分司西京以豐就養因厚遣之且勅留司具晨)
(昏伏臘之用至于醯醢率有備焉㑹要不載荘宗女㡬/人是其闕畧也惟明宗諸女記之稍詳然攷薛史趙延)
(夀傳其娶明宗小女為繼室歐陽史亦云耶律徳光為/延壽娶從益妺是為永安公主而㑹要不載則其闕漏)
(者亦/多矣)
　
　
　
　
　
　
　
　
　
　
　
　舊五代史巻四十九
　舊五代史巻四十九攷證
唐后妃𫝊一得李匡儔妻張氏　李匡儔原本避宋諱
　作李儔今據新唐書藩鎮傳増入
太后餞於汾橋　汾橋原本作渭橋今據通鑑注改正
　
　
　
　
　
　
　
　
　
　
　
　舊五代史巻四十九攷證
欽定四庫全書
　舊五代史巻五十
　　宋門下侍郎參知政事監修國史薛居正等撰
　唐書第二十六
　　宗室列傳二
克讓武皇之仲弟也少善騎射以勇悍聞咸通中從討
龎勛以功為振武都校乾符中王仙芝陷荆襄朝廷徴
兵克讓率師奉詔賊平以功授金吾將軍畱宿衞初懿
祖歸朝憲宗賜宅于親仁坊自長慶以來相次一人典
衞兵武皇之起雲中殺段文楚朝議罪之命加兵于我
懼將逃歸天子詔巡使王處存夜圍親仁坊捕克讓詔
旦兵合克讓與紀綱何相溫安文寛石的歴十餘騎彎
弧躍馬突圍而出官軍數千人追之比至渭橋死者數
百克讓自夏陽掠船而濟歸于鴈門明年武皇昭雪克
讓復入宿衞黄巢犯闕僖宗幸蜀克讓時守潼關為賊
所敗以部下六七騎伏于南山佛寺夜為山僧所害克
讓旣死紀綱渾進通冒刃獲免歸于黄巢中和二年冬
武皇入關討賊屯沙苑黄巢遣使米重威齎賂修好因
送渾進通至兼擒送害克讓僧十人武皇燔偽詔還其
使盡誅諸僧為克讓發哀行服悲慟乆之
克修字崇遠武皇從父弟也父德成初為天寧軍使從
獻祖討龎勛以功授朔州刺史克修少便弓馬從父征
討所至立功武皇節制鴈門以克修為奉誠軍使從入
關為前鋒破黄揆于華陰敗尚讓于梁田坡蹙黄巢于
光順門每戰皆捷勇懾諸軍賊平以功檢校刑部尚書
左營軍使其年十月潞州牙將安居受來乞師請復昭
義軍武皇遣大將賀公雅李筠安金俊等以兵從與孟
方立戰于銅鞮不利武皇乃令克修將兵繼進是月平
潞州斬其刺史李殷鋭乃表克修為昭義節度使光啟
二年九月克修出師山東收復邢洺十一月拔故鎮孟
方立遣將吕臻來援戰于焦崗大敗之擒吕臻俘斬萬
計進援武安臨洺諸屬縣乘勝進圍邢州方立求援于
鎮州王鎔出師三萬援之克修軍退及李罕之來歸武
皇授以澤州刺史與克修合勢進攻河陽連歲出師以
苦懷孟十月孟方立遣將奚忠信將兵三萬襲我遼州
克修設伏于遼之東山大敗賊軍擒忠信以獻龍紀元
年武皇大舉以伐邢洺及班師因撫封于上黨克修性
儉嗇不事華靡供帳饔膳品數簡陋武皇怒其菲薄笞
而詬之克修慙憤發疾明年三年卒于潞之府第時年
三十一荘宗卽位追贈太師克修子二人長曰嗣弼次
曰嗣肱嗣弼初授澤州刺史歴昭義横海節度副使改
海州刺史天祐十九年契丹犯燕趙陷涿郡(遼史太祖/紀十二月)
(癸亥圍涿州有白兔緣/壘而上是日破其郛)嗣肱舉家被俘遷于幕庭
嗣肱少有膽畧屢立戰功夾城之役從周德威為前鋒
時兄嗣弼為昭義副使與嗣昭守城兄弟内外奮戰忠
力威壯感動三軍潞圍旣解以功授檢校左僕射入為
三城巡檢知衙内事天祐七年周德威援靈夏党項阻
道音驛不通嗣肱奉命自麟州渡河應接德威與党項
轉戰數十里合德威軍柏鄉之戰嗣肱為馬步都虞侯
明年從荘宗會朱友謙于猗氏改教練使與存審援河
中敗汴軍于胡壁堡獲將龎讓十年與存審屯趙州擊
汴人于觀津時梁祖新屠棗强其將賀德倫急攻蓨縣
率師五萬合勢營于蓚之西嗣肱自下博率騎三百薄
晚與梁之樵芻者相雜日旣晡入梁軍營門諸騎相合
大譟弧矢星發虓闞馳突汴人不知所為營中擾旣暝
歛騎而退是夜梁祖燒而遁營解蓚之圍以縣功特授
蔚州刺史鴈門以北都知兵馬使從平劉守光十二年
改應州刺史累遷澤代二州刺史石嶺以北都知兵馬
使十九年新州刺吏王郁叛入契丹嗣肱進兵定媯儒
武等三州授山北都團練使二十年春卒于新州時年
四十五
克㳟武皇之諸弟也龍紀中為決勝軍使大順初潞帥
李克修卒克㳟代為昭義節度使性驕横不法未閑軍
政潞人素便克修之簡正惡克㳟之恣縱又以克修非
罪暴卒人士離心時武皇初定邢洺三州將有事于河
朔大蒐軍實潞州有後院軍兵之雄勁者克㳟選其五
百人獻于武皇軍使安居受惜其兵不悦克㳟令禆校
李元審安建紀綱馮霸部送太原行次銅鞮縣馮霸劫
衆謀叛殺都將劉杲縣令戴勞謙循山而南北及沁水
有衆三千武皇令李元審將兵擊之與霸戰于沁水不
利元審戰傷收軍于潞五月十五日克㳟視元審于孔
目吏劉崇之第是日州將安居受引兵仗攻克㳟因風
縱火克恭元審並遇害州民推居受為畱後初孟方立
之亂居受以澤潞歸于武皇至是孟遷以邢洺納降復
任為牙將居受懼其圖已乃叛殺克㳟以結汴人居受
遣人召馮霸于沁水霸不受命居受懼將奔歸朝廷至
長子為野人所殺傳首馮霸軍霸乃引軍據潞州自稱
畱後求援于汴武皇令康君立討之汴將葛從周來援
霸九月李存孝急攻潞州汴軍夜遁獲霸等誅之武皇
乃以康君立為昭義節度使
克寧武皇之季弟也初從起雲中為奉誠軍使赫連鐸
之攻黄花城也克寧奉武皇及諸弟登城血戰三日力
盡備竭殺賊萬計燕軍之攻蔚州克寧昆仲嬰城拒敵
畫夜輟寢食者旬餘後從達靼入關逐黄㓂凡征行無
不衞從于昆弟之間最推仁孝小心恭謹武皇尤友愛
之及鎮太原授遼州刺史累至雲州防禦使乾寧初改
忻州刺史從入關討王行瑜充馬步軍都將以功授檢
校司徒天祐初授内外都制置管内蕃漢都知兵馬使
檢校太保充振武節度使凡軍政皆決于克寧五年正
月武皇疾篤克寧等侍疾垂泣辭決克寧曰王萬一不
諱後事何屬因召莊宗侍側謂克寧張承業曰亞子累
公等言終棄代將發哀克寧紀綱軍府中外無譁初武
皇奬勵軍戎多畜庻孽衣服禮秩如嫡者六七輩比之
嗣王年齒又長各有部曲朝夕聚謀皆欲為亂莊宗英
察懼及于禍將嗣位讓克寧曰兒年孤稚未通庻政雖
承遺命恐未能弹壓大事季父勲德俱高衆情推伏且
請制置軍府候兒有立聽季父處分克寧曰亾兄遺命
屬在我兒孰敢異議者兒但嗣世中外之事何憂不辦
視事之日率先拜賀莊宗嗣位軍民政事一切委之權
柄旣重趣向者多附之李存顥者以陰計干克寧曰兄
亾弟及古今舊事季父拜侄理所未安富貴功名當宜
自立天取不與後悔無及克寧曰公母得不祥之言我
家世立功三代父慈子孝天下知名茍吾兄山河有託
我亦何求公無復言必斬爾首以徇克寧雖慈愛因心
而日為兇徒惑亂羣兇之妻復以此言干克寧妻孟夫
人説激百端夫人懼事泄及禍屢讓克寧由是愈惑會
克寧因事殺都虞候李存質又請兼領大同節度以蔚
朔為屬郡又數怒監軍張承業李存璋繇是知其有貳
近臣史敬鎔素與存顥善盡知其事敬鎔告貞簡太后
曰存顥與管内太保陰圖叛亂俟嗣王過其第卽擒之
并太后子母欲送于汴州竊發有日矣荘宗召張承業
李存璋謂曰季父所為如此無猶子之情骨肉不可自
相魚肉吾卽避路則禍亂不作矣承業曰老夫親承遺
託言猶在耳存顥輩欲以太原降賊王乃何路求生不
卽討除亾無日矣因令吳珙存璋為之備二月二十日
會諸將于府第擒存顥克寧于坐荘宗垂泣數之曰兒
初以軍府讓季父季父不忍棄先人遺命今已事定復
欲以兒子母投卑豺虎季父何忍此心克寧泣對曰蓋
讒夫交搆吾復何言是日與存顥俱伏法克寧仁而無
斷故及于禍(案新唐書宰相世系表國昌有子四人克/㳟克儉克用克柔是書李嗣昭𫝊云嗣昭)
(武皇母弟代州刺史克柔之假子也是克柔為武皇母/弟新唐書沙陀𫝊武皇有弟克勤通鑑引紀年録有兄)
(克儉而是書俱/無𫝊疑有闕文)
史臣曰昔武皇發跡于隂山莊宗肇基于河朔雖奄有
天下而享國日淺眷言枝屬空秀棣華固未及推帝堯
敦叙之恩廣成王封建之義自克讓而下不獲就魯衛
之封懋間平之徳也况夭横相繼亦良可悲哉
　
　舊五代史巻五十
　舊五代史巻五十攷證
唐宗室列𫝊二比至渭橋　渭橋歐陽史作滑橋疑傳
　刻之訛据通鑑攷異引薛史亦作渭橋今仍其舊
明年武皇昭雪克讓復入宿衞黄巢犯闕僖宗幸蜀克
　讓時守潼關為賊所敗　案僖宗幸蜀以前武皇未
　甞昭雪克讓無由復入宿衞出守潼關通鑑攷異常
　辨其誤今攷新唐書黄巢𫝊巢攻潼關齊克讓以其
　軍戰關外時士飢甚潛燒克讓營克讓走入關疑當
　時因齊克讓之名與李克讓同遂致𫝊聞輾轉失實
　耳歐陽史祗據薛史原文不為辨正今無可復考姑
　附識于此
是月平潞州斬其刺史李殷鋭　案新唐書僖宗紀中
　和三年十月李克用陥潞州刺史李殷銳死之與是
　書李克修𫝊同是書武皇紀又作十一月平潞州紀
　𫝊自相矛盾通鑑從克修𫝊作十月歐陽史從武皇
　紀作十一月
李存顥者　案歐陽史作養子存顥存實
懋間平之德　間平原本作開平繹其文義當是用漢
　時河間獻王東平憲王今改正
　
　
　
　
　
　
　
　
　
　
　
　
　舊五代史卷五十攷證
欽定四庫全書
　舊五代史巻五十一
　　宋門下侍郎參知政事監修國史薛居正等撰
　唐書第二十七
　　宗室列𫝊三
永王存霸武皇子莊宗第二弟同光三年封莊宗敗為
軍卒所殺(歐陽史云存霸歴昭義天平河中三軍節度/使居京師食俸禄而已趙在禮反乃遣存霸)
(于河中莊宗再幸氾水徙存霸北京留守通鑑云李紹/榮欲奔河中就永王存霸従兵稍散存霸亦率衆千人)
(棄鎮奔晉陽又云存霸至晉陽従兵逃㪚俱盡存霸削/髪僧服謁李彥超願為山僧幸垂庇䕶軍士爭欲殺之)
(彥超曰六相公來當奏取進止/軍士不聽殺之于府門之碑下)
邕王存美武皇子莊宗第三弟同光三年封莊宗敗不
知所終(通鑑云存美以病風/偏枯得免居于晉陽)
薛王存禮武皇子同光三年封莊宗敗不知所終
申王存渥莊宗第四弟(歐陽史存渥與存霸/存紀皆莊宗同母弟)同光三年
封莊宗敗與劉皇后同奔太原為部下所殺(通鑑云存/渥至晉陽)
(李彥超不納走至/風谷為其下所殺)
睦王存乂莊宗第五弟同光三年封(案以下/原闕)歴鄜州刺
史後以郭崇韜壻為莊宗所殺(北夢瑣言云莊宗異母/弟存乂以郭崇韜女壻)
(伏誅先是郭崇韜既誅之後朝野駭惋議論紛然莊宗/令閹人察訪外事言存乂于諸將坐上訴郭氏之無罪)
(其言怨望又于妖術人楊千郎家飲酒聚㑹攘臂而泣/楊千郎者魏州賤民自言得墨子術于婦翁能役使隂)
(物帽下召食物果實之類又蒱博必勝人有拳握之物/以法必取又説煉丹乾永易人形破扄鐍貴要間神奇)
(之官至尚書郎賜紫其妻出入宫禁承恩用事皇/弟存乂常朋淫于其家至是與存乂並罹其禍)
通王存確莊宗第六弟雅王存紀莊宗第七弟同光三
年封莊宗敗並為霍彥威所殺(梁紀太祖有子廷鸞落/落盧文進𫝊莊宗又有)
(弟存矩今宗/室𫝊皆不載)
魏王繼岌莊宗子也莊宗即位于魏州以繼岌充北都
留守及以鎮州為北都又命為留守(五代㑹要三年九/月二十三日封為)
(魏/王)三年伐蜀以繼岌為都統郭崇韜為招討使十月戊
寅至鳯州武興軍節度使王承捷以鳯興文扶四州降
甲申至故鎮康延孝收興州時偽蜀主王衍率親軍五萬
在利州令步騎親軍三萬逆戰于三泉康延孝李嚴以
勁騎三千犯之蜀軍大敗斬首五千級餘皆奔潰王衍
聞其敗也棄利州奔歸西川斷吉柏津浮梁而去己丑
繼岌至興州偽蜀東川節度使宋光葆以梓潼劔龍普
等州來降武定軍節度使王承肇以洋蓬壁三州符印
降興元節度使王宗威以梁開通渠麟等五州符印送
降階州王承岳納符印秦州節度使王承休棄城而遁
辛丑繼岌過利州戊申至劔州乙酉至錦州王衍遣使
上牋乞降丁巳入成都自興師出洛至定蜀計七十五
日走丸之勢前代所無師回至渭南聞莊宗敗師徒潰
散自縊死(太平廣記引王氏見聞録云魏王繼岌伐蜀/迴軍在道而有鄴都之變莊宗與劉后命内)
(臣張漢賓齎急詔所在催魏王歸闕張漢賓乘馹倍道/急行至興元西縣逢魏王宣𫝊詔㫖王以本軍方討漢)
(川康延孝相次繼來欲候之出山以陳凱歌漢賓督之/有軍謀陳岷比事梁與漢賓熟密問張曰天子改換且)
(是何人張色莊曰我當面奉宣詔魏王況大軍在行談/何容易陳岷曰久忝知聞故敢諮問兩日來有一信風)
(新人已即位矣復何形迹張乃説來時問李嗣源過河/未知近事岷曰魏王且請盤桓以觀其勢未可前邁張)
(以莊宗命嚴不敢遷延督令/進發魏王至渭南遇害矣)繼湩繼嵩繼蟾繼嶢並莊
宗子同光三年拜光禄大夫檢校司徒未封莊宗敗並
不知所終(清異録唐福慶公主下降孟知祥長興四年/明宗晏駕唐室亂莊宗諸兒削髪為苾蒭間)
(道走蜀時知祥新稱帝為/公主厚待猶子賜予千計)
従審明宗長子性忠勇沈厚摧堅陷陣人罕偕焉從莊
宗于河上累有戰功莊宗器賞之用為金槍指揮使明
宗在魏府為軍士所逼莊宗詔従審曰爾父于國有大
功忠孝之心朕自明信今為亂兵所刼爾宜自去宣朕
㫖無令有疑従審行至中途為元行欽所制復與歸洛
下莊宗改其名為繼璟以為己子命再往従審固執不
行願死于御前以明丹赤従莊宗赴汴州明宗之親舊
多䇿馬而去左右或勸従審令自脱終無行意尋為元
行欽所殺天成初贈太保
秦王従榮明宗第二子也明宗踐阼天成初授鄴都留
守天雄軍節度使三年移北京留守充河東節度使四
年入為河南尹一日明宗謂安重誨曰近聞従榮左右
有詐宣朕㫖令勿接儒生儒生多懦恐鈍志相染朕方
知之頗駭其事余比以従榮方幼出臨大藩故選儒雅
賴其禆佐今聞此姦憸之言豈朕之所望也鞫其言者
将戮之重誨曰若遽行刑又慮賓従難處且望嚴誡遂
止従榮為詩與従事髙輦等更相唱和自謂章句獨步
于一時有詩千餘首號曰紫府集長興中以本官充天
下兵馬大元帥従榮乃請以嚴衞捧聖步騎兩指揮為
秦府衙兵每入朝以數百騎従行出則張弓挾矢馳騁
盈巷既受元帥之命即令其府屬僚佐及四方遊士各
試檄淮南書一道陳已將廓清宇内之意初言事者請
為親王置師𫝊明宗顧問近臣執政以従榮名勢既隆
不敢忤㫖即奏云王官宜委従榮乃奏刑部侍郎劉贊
為王傅又奏翰林學士崔棁為元帥府判官明宗曰學
士代予詔令不可擬議従榮不悦退謂左右曰既付以
元帥之任而阻予請僚佐又未諭制㫖也復奏刑部侍
郎任贊従之(宋史趙上交𫝊秦王従榮開府兼判軍衞/以上交為虞部員外郎充六軍諸衞推官)
(李澣張沆魚崇逺皆白衣在秦府悉與上交友善累遷/司封郎中充判官従榮素豪邁不遵禮法好昵羣小上)
(交従容言曰王位尊嚴當修令徳以慰民望王忍為此/獨不見恭世子戾太子之事乎従榮怒出之歴涇秦二)
(鎮節度判官從榮及禍僚/屬皆坐斥上交由是知名)後舉兵犯宫室敗死廢為庶
人(通鑑明宗紀云己丑大漸秦王従榮入問疾帝俛首/不能舉王淑妃曰従榮在此帝不應従榮出聞宫中)
(皆哭従榮意帝已殂明旦稱疾不入是夕帝實小愈而/従榮不知従榮自知不為時論所與恐不得為嗣與其)
(黨謀欲以兵入侍先制權臣壬辰従榮自河南府常服/将步騎千人陳于天津橋孟漢瓊被甲乗馬召馬軍都)
(指揮使朱洪實使捋五百騎討従榮従榮方據胡床坐/橋上遣左右召康義誠端門已閉叩左掖門従門隙窺)
(之見朱洪實引騎兵北來走白徙榮従榮大驚命取鐡/掩心擐之坐調弓矢俄而騎兵大至従榮走歸府僚佐)
(皆竄匿牙兵掠嘉善坊潰去従榮與妃劉氏匿牀下皇/城使安従益就斬之以其首獻丙申追廢從榮為庶人)
(五代㑹要云清泰元年葬以公禮辟五代史補秦王從/榮明宗之愛子好為詩判河南府  髙輦為推官輦尤)
(能為詩賓主相遇甚歡自是出入門下者當時名士有/若張杭髙文蔚何仲舉之徒莫不分廷抗禮更唱迭和)
(時干戈之後武夫用事睹従榮所為皆不悦于是康知/訓等竊議曰秦王好文交逰者多詞客此子若一旦南)
(面則我等轉死溝壑不如早圖之髙輦知其謀因勸秦/王托疾此輩須來問候請大王伏壯士出其不意皆斬)
(之庶㡬免禍矣従榮曰至尊在上一旦如此得無危乎/輦曰子弄父兵罪當笞爾不然則悔無及矣従榮猶豫)
(不決未㡬及禍髙輦棄市初從榮之敗也髙輦竄于民/家且落髪為僧既擒獲知訓以其毁形難認復使巾幘)
(著緋驗其真偽然後用形輦神色自若/厲聲曰朱衣纔脱白刃難逃觀者笑之)
從璨明宗諸子性剛直好客疎財意豁如也天成中為
右衞大將軍時安重誨方秉事權従璨亦不之屈重誨
常以此忌之明宗幸汴留従璨為大内皇城使一日召
賓友于㑹節園酒酣之後戲登于御榻安重誨奏請誅
之詔曰皇城使従璨朕巡幸汴州使警大内乃全乖委
任但恣遨遊于予行従之園頻恣歌歡之㑹仍施峻法
顯辱平人致彼喧譁達於聞聽方當立法固不黨親宜
貶授房州司房參軍仍令盡命長興中重誨之得罪也
命復舊官仍贈太保
許王従益明宗之幼子也宫嬪所生明宗命王淑妃母
之嘗謂左右曰唯此兒生于皇宫故尤所鍾愛長興未
封許王晉髙祖即位以皇后即其姊也乃養従益于宫
中晉天福中以従益為二王後改封郇國公食邑三千
户其後與母歸浴陽及開運末契丹主至汴以従益遥
領曹州節度使復封許王與王妃尋歸西京㑹契丹主
死其汴州節度使蕭翰謀歸北地慮中原無主軍民大
亂則已亦不能按轡徐歸矣乃詐稱契丹主命遣人迎
従益於洛陽令知南朝軍國事従益與王妃逃于徽陵
以避之使者至不得已而赴焉従益于崇元殿見羣官
蕭翰率蕃首列拜于殿上羣官趋拜于殿下乃偽署王
松為左丞相趙上交為右丞相李式翟光鄴為樞密使
王景崇為宣徽使餘官各有署置又以北來燕将劉祚
為權侍衞使充在京巡檢翰北歸従益餞于北郊及漢
髙祖将離太原従益召髙行周武行徳欲拒漢髙祖行
周等不從且奏其事漢髙祖怒車駕将至闕従益與王
妃俱賜死于私第時年十七時人哀之(五代史闕文漢/髙祖自太原起)
(軍建號至洛陽命郭従義先入京師受密㫖殺王淑妃/與許王従益淑妃臨刑號泣曰吾家子母何罪吾既為)
(契丹所立非敢與人爭國何不且留吾兒每年/寒食使持一盂飯灑明宗陵寢聞者無不泣下)
重吉末帝長子為控鶴都指揮使閔帝嗣位出為亳州
團練使末帝兵起為閔帝所害(通鑑云詔遣殿直楚匡/祚執亳州李重吉幽于)
(宋州又云遣楚匡祚殺李重吉于/宋州匡祚榜捶重吉責其家財)清泰元年詔贈太尉
仍令宋州選隙地置廟(明宗紀閔帝有子重哲授銀青/光禄大夫檢校工部尚書歐陽)
(史家人/𫝊不𫝊)
雍王重美末帝第二子清泰三年封晉兵入與末帝俱
自焚死(通鑑云洛陽自閒兵敗衆心大震居人四出逃/竄山谷門者請禁之雍王重美曰國家多難未)
(能為百姓主徒増惡名耳不若聽其自便事寧自還乃/出令任従所適衆心差安又云皇后積薪欲燒宫室重)
(美諫曰新天子至必不露居他日重/勞民力死而遺怨将安用之乃止)
史臣曰繼岌以童騃之嵗當統帥之任雖成功于劒外
尋求死于渭濱盖運盡天亾非儒子之咎也従審感厚
遇之恩無茍免之意死于君側得不謂之忠乎従榮以
狂躁之謀賈覆亾之禍謂為大逆則近厚誣従璨為權
臣所忌従益為强敵所脅俱不得其死亦良可傷哉重
美聽洛民之奔亾止母后之燔熱身雖燼於紅燄言則
耀乎青編童年若斯可謂賢矣
　
　
　
　
　
　
　舊五代史巻五十一
　舊五代史巻五十一考證
唐宗室列𫝊三薛王存禮武皇子　案是書不言存禮
　為武皇第㡬子據五代㑹要太祖第二子存美第三
　子存霸第四子存禮第五子存渥第六子存乂第七
　子存確第八于存紀與是書所叙微有異同
魏王繼岌莊宗子也　案莊宗紀稱繼岌為第三子然
　莊宗長子次子之名是書及五代會要俱不載
従璨明宗諸子　案五代㑹要以従璨為明宗第四子
　冊府元龜作諸子與明宗紀同今仍其舊
従益召髙行周武行徳欲拒漢髙祖　案是書但載従
　益拒漢事考宋史趙上交𫝊云漢祖将至従益遣上
　交馳表獻欵盖獻欵乃淑妃従益本意也歐陽史兩
　存之其事始備
　
　
　舊五代史巻五十一考證
欽定四庫全書
　舊五代史巻五十二
　　宋門下侍郎參知政事監修國史薛居正等撰
　唐書第二十八
　　列𫝊四
李嗣昭字益光武皇母弟代州刺史克柔之假子也小
字進通不知族姓所出(歐陽史云本姓韓氏/汾州太谷縣民家子)少事克柔
頗謹愿雖形貌眇小而精悍有膽畧沈毅不羣初嗜
酒好樂武皇微伸儆戒乃終身不飲少従征伐精練軍
機乾寧初王珂王珙爭帥河中珙引陜州之軍攻珂珂
求救於武皇乃令嗣昭将兵援之敗珙軍于猗氏獲賊
将李璠等四年改衙内都將復援河中敗汴軍於胡壁
堡擒汴將滑禮以功加檢校僕射及王珂請婚武皇武
皇以女妻之珂赴禮於太原以嗣昭權典河中留後事
李罕之之襲我潞州也嗣昭率師攻潞州與汴將丁㑹
戰于含口俘獲三千執其將蔡延恭代李君慶為蕃漢
馬步行營都將進攻潞州遣李存質李嗣本以兵扼天
井關汴將澤州刺史劉屺棄城而遁乃以李存璋為刺
史梁祖聞嗣昭之師大至召葛従周謂曰並人若在髙
平當圍而取之先須野戰勿以路州為敵及聞嗣昭軍
韓店梁祖曰進通扼八議路此賊決于我鬭公等臨事
制機勿落姦便賀徳倫閉壁不出嗣昭日以鐡騎環城
汴人不敢芻牧援路斷絶八月徳倫張歸厚棄城遁去
我復取潞州光化三年汴人攻滄州劉仁恭求救遣嗣
昭出師邢洺以應之嗣昭遇汴軍于沙河擊敗之獲其
將胡禮進攻洺州下之獲其郡将朱紹宗九月梁祖自
率軍三萬至臨洺葛従周設伏于青山口嗣昭聞梁祖
至歛軍而退従周伏兵發爲其所敗偏将王郃郎楊師
悦等被擒十月汴人大冠鎮定王郜告急於武皇乃遣
嗣昭出師下太行擊懐孟汴將侯信守河陽不意嗣昭
之師至既無守備驅市人登城嗣昭攻其北門破其外
垣俄而汴将閻寶救軍至乃退天復元年河中王珂為
汴人所擄河中晉絳諸郡皆陷四月汾州刺史李瑭謀
叛納欵于汴嗣昭討之三日而拔斬瑭是月汴人初得
蒲絳乃大舉諸道之師來逼太原汴将葛従周陷承天
軍氏叔琮營洞渦驛太原四面汴軍雲合武皇憂迫計
無従出嗣昭朝夕選精騎分出諸門掩擊汴營左俘右
斬或燔或擊汴軍疲於奔命又屬霖雨軍多足腫腹疾
糧運不繼五月氏叔琮引退嗣昭以精騎追之汴軍委
棄輜重兵仗萬計六月嗣昭出師隂地攻慈隰降其刺
史唐禮張瓌是時天子在鳯翔汴人攻圍有密詔徴兵
十一月嗣昭出師晉絳屯吉上堡遇汴將王友通于平
陽一戰擒之明年正月嗣昭進兵蒲縣十八日汴將朱
友寧氏叔琮將兵十萬來拒二十八日梁祖自率大軍
至平陽嗣昭之師大恐三月十一日有白虹貫周徳威
之營候者云不利宜班師翼日氏叔琮犯徳威之營汴
軍十餘萬列陣四合徳威嗣昭血戰解之乃保軍而退
汴軍因乘之時諸将潰散無復部伍徳威引騎軍循西
山而遁朱友寧乘勝陷慈隰汾等州武皇聞其敗也遣
李存信率牙兵至清源應接復為汴軍所擊汴軍營于
晉祠嗣昭徳威收合餘衆登城拒守汴人治攻具于西
北隅四面營栅相望時鎮州河中皆為梁有孤城無援
師旅敗亡武皇晝夜登城憂不遑食召諸将欲出保雲
州嗣昭曰王勿為此謀兒等茍存必能城守李存信曰
事勢危急不如且入北蕃别圖進取朱温兵師百萬天
下無敵關東河北受他指揮今獨守危城兵亡地蹙儻
彼築室反耕環塹深固則亡無日矣武皇将従之嗣昭
亟爭不可猶豫未決賴劉太妃極言扵内武皇且止數
日亡散之衆復集嗣昭晝夜分兵四出斬将搴旗汴軍
保守不暇二十一日朱友寧燒營退去嗣昭追擊復收
汾慈隰等州五月雲州都将王敬暉據城叛振武石善
友亦為部将契苾讓所逐嗣昭皆討平之天祐三年汴
人攻滄景劉仁恭遣使求援十一月嗣昭合燕軍三萬
進攻潞州降丁㑹武皇乃以嗣昭為昭義節度使始嗣
昭未到之前上黨有占者見一人家舍上常有氣如車
盖視之但一貧媪而已占者謂媪有子乎曰有見爲車
士出戌于外占者心異之以爲其子将來有土地之兆
也未㡬丁㑹既降嗣昭領兵入潞以媪家四面空缺乃
駐于是舍丁㑹既歸太原武皇遣使命嗣昭為帥乃自
媪舍而入理所其氣尋息聞者異之四年六月汴将李
思安将兵十萬攻潞州乃築夾城深溝髙壘内外重複
飛走路絶嗣昭撫循士衆登城拒守梁祖馳書説誘百
端嗣昭焚其僞詔斬其使者城中固守經年軍民乏絶
感鹽炭自生以濟貧民嗣昭嘗享諸将登城張樂賊矢
中嗣昭足密拔之坐客不之覺酣飲如故以安衆心五
年五月莊宗敗汴軍破夾城嗣昭知武皇棄世哀慟㡬
絶時大兵攻圍歴年城中士民飢死大半鄽里蕭條嗣
昭緩法寛租勸農務穡一二年間軍城完集三面鄰于
敵境冦鈔縦横設法枝梧邊鄙不聳胡栁之戰周徳威
戰沒師無行列至晚方集汴人四五萬登無石山我軍
形于懼色或請收軍保營詰旦復戰嗣昭曰賊無營壘
去臨濮地逺日已晡晚皆有歸心但以精騎逗撓無令
返斾晡後追擊破之必矣我若收軍拔寨賊人入臨濮
俟彼整齊復來即勝負未決莊宗曰非兄言㡬敗吾事
軍校王建及又陳方畧嗣昭與建及分兵于土山南北
為犄角汴軍懼下山因縦軍擊之俘斬三萬級由是莊
宗之軍復振十六年嗣昭代周徳威權幽州軍府事九
月以李紹宏代嗣昭出薊門百姓號泣請留截鞍惜别
嗣昭夜遁而歸十七年六月嗣昭自得勝歸藩莊宗帳
餞于戚城莊宗酒酣泣而言曰河朔生靈十年饋輓引
領鶴望俟破汴軍今兵賦不充冦孽猶在坐食軍賦有
愧蒸民嗣昭曰臣忝急難之地每一念此寢不安席大
王且持重謹守急養士民臣歸本藩簡料兵賦歲末春
首即舉衆復來莊宗離席拜送如家人禮是月汴将劉
鄩攻同州朱友謙告急嗣昭與李存審援之九月破汴
軍于溤翊乃班師十九年莊宗親征張文禮于鎮州冬
契丹三十萬奄至嗣昭従莊宗擊之敵騎圍之數十重
良久不解嗣昭號泣赴之引三百騎横擊重圍馳突出
没者數十合契丹退翼莊宗而還是時閻寶為鎮人所
敗退保趙州莊宗命嗣昭代寶攻真定七月二十四日
王處球之兵出自九門嗣昭設伏于故營賊至伏發擊
之殆盡餘三人匿于墻墟間嗣昭環馬而射之為賊矢
中腦嗣昭箙中矢盡拔賊矢於腦射賊一發而殪之嗣
昭日暮還營所傷血流不止是夜卒嗣昭節制澤潞官
自司徒太保至侍中中書令莊宗即位贈太師隴西郡
王長興中詔配饗莊宗廟庭嗣昭有子七人長曰繼儔
澤州刺史次繼韜繼忠繼能繼襲繼逺皆夫人楊氏所
生楊氏治家善積聚設法販鬻致家財百萬
繼韜小字留得少驕獪無賴嗣昭既卒莊宗詔諸子扶
喪歸太原縗事諸子違詔以父牙兵數千擁喪歸潞莊
宗令李存渥馳騎追諭兄弟俱忿欲害存渥存渥遁而
獲免繼韜兄繼儔嗣昭長嫡也當襲父爵然柔而不武
方在苫廬繼韜詐令三軍刼已為留後囚繼儔于别室
以事奏聞莊宗不得已命為安義軍兵馬留後時軍前
糧餉不充租庸計度請潞州轉米五萬貯于相州繼韜
辭以經費不足請轉三萬有幕客魏琢牙将申䝉者因
入奏公事每摭隂事報繼韜云朝廷無人終為河南吞
噬止遲速間耳由是隂謀叛計内官張居翰時為昭義
監軍莊宗将即位詔赴鄴都潞州節度判官任圜時在
鎮州亦奉詔赴鄴魏琢申䝉謂繼韜曰國家急召此二
人情可知矣弟繼逺年十五六謂繼韜曰兄有家財百
萬倉儲十年宜自為謀莫受人所制繼韜曰定哥以為
何如曰申䝉之言是也河北不勝河南不如與大梁通
盟國家方事之殷焉能討我無如此算乃令繼逺将百
餘騎詐云于晉絳擒生遂至汴梁主見之喜因令董璋
将兵應接營於潞州之南加繼韜同平章事改昭義軍
為匡義軍繼韜令其愛子二人入質於汴及莊宗平河
南繼韜惶恐計無所出将脱身于契丹㑹有詔赦之乃
齎銀數十萬兩隨其母楊氏詣闕冀以賂免将行其弟
繼逺曰兄徃與不徃利害一也以反為名何面更見天
下不如深溝峻壁坐食積粟尚可茍延嵗月徃則亡無
日矣或曰君先世有大功於國主上季父也𢎞農夫人
無恙保獲萬全及繼韜至厚賂宦官伶人言事者翕然
稱留後本無惡意姦人惑之故也嗣昭親賢不可無嗣
楊夫人亦于宫中哀祈劉皇后后每于莊宗前泣言先
人之功以動聖情由是原之在京月餘屢従畋遊寵待
如故李存渥深訶詆之繼韜心不自安復賂伶閹求歸
本鎮莊宗不聼繼韜潛令紀綱書諭繼逺欲軍城更變
望天子遣已安撫事泄斬于天津橋南二子齠年質于
汴莊宗收城得之撫其臂曰爾幼如是猶知能佐父造
反長復何為至是亦誅乃遣使徃潞州斬繼逺函首赴
闕命繼儔權知軍州事繼達充軍城巡檢未㡬詔繼儔
赴闕時繼儔以繼韜所畜婢僕玩好之類悉為己有每
日料選算校不時上路繼達怒謂人曰吾仲兄被罪父
子誅死大兄不仁略無動懐而便烝淫妻妾詰責貨財
慙恥見人生不如死繼達服縗麻引數百騎坐于㦸門
呼曰為我反乎即令人斬繼儔首投於㦸門之内副使
李繼珂聞其亂也募市人千餘攻其城門繼達登城樓
知事不濟啟子城東門至其第盡殺其孥得百餘騎出
潞城門将奔契丹行不十里麾下奔潰自剄于路隅天
成初繼能為相州刺史母楊氏卒於太原繼能繼襲奔
喪行服繼能笞掠母主藏婢責金銀數因笞至死家人
告變言衆甲為亂繼能繼襲皆伏誅嗣昭諸子自相屠
害㡬于溘盡惟繼忠一人僅保其首領焉
裴約潞州之舊将也初事李嗣昭為親信及繼韜之叛
約方戌潞州因召民泣而諭之曰余事故使已餘二紀
每見分財享士志在平讎不幸薨沒令郎君父喪未𦵏
即背君親余可倳刃自殺不能送死與人衆皆感泣繼
而梁以董璋為澤州刺史率衆攻城約拒久之告急于
莊宗莊宗知其忠懇謂諸將曰朕于繼韜何薄于裴約
何厚裴約能分順逆不附賊黨先兄一何不幸生此鴟
梟乃顧李紹斌曰爾識機便為我取裴約來朕不藉澤
州彈丸之地即遣紹斌率五千騎以赴之紹斌自遼州
進軍未至城己陷約被害時同光元年六月也帝聞之
嗟痛不已
李嗣本鴈門人本姓張父準銅冶鎮将嗣本少事武皇
為帳中紀綱漸立戰功得補軍校乾寧中従征李匡儔
為前鋒與燕人戰得居庸闗以功為義兒軍使因賜姓
名従討王行瑜授檢校刑部尚書改威逺寧塞等軍使
五年討羅𢎞信于魏州嗣本為前鋒師還改馬軍都将
従李嗣昭討王暉于雲州論功加檢校司空汴将李思
安之圍潞州也従周徳威軍于余吾嗣本率騎軍日與
汴人轉鬭前後獻俘千計遷代州刺史六年従攻晉絳
為蕃漢副都校及武皇喪事有日嗣本監䕶其事改雲
中防禦使雲蔚應朔等州都知兵馬使加特進檢校太
保九年周徳威討劉守光嗣本率代北諸軍生熟吐渾
收山後八軍得納降軍使盧文進武州刺史髙行珪以
獻幽州平論功授振武節度使號威信可汗十二年莊
宗定魏博劉鄩據莘縣命嗣本入太原巡守都城十三
年従破劉鄩於故元城收洺慈衞三郡六月還鎮振武
八月契丹按巴堅傾塞犯邊其衆三十萬攻振武嗣本
嬰城拒戰者累日契丹為火車地道晝夜急攻城中兵
少禦備罄竭城陷嗣本舉族入契丹有子八人四人陷
于幕庭嗣本性剛烈有節義善戰多謀然治郡民頗傷
苛急人以此少之也
李嗣恩本姓駱(歐陽史嗣恩本/吐谷渾部人)年十五能騎射侍武皇
于振武及鎮太原補鐡林軍小校従征王行瑜奉表獻
㨗加檢校散騎常侍漸轉突陣指揮使賜姓名天祐四
年逐康懐英于河西解汾州之圍加檢校司空充左廂
馬軍都将戰王景仁有功加檢校司徒救河中府與梁
人接戰應弦斃者甚衆而矟中其口及退莊宗親視其
傷深加慰勉轉内衙馬步都将遼州刺史十二年従莊
宗入魏擊劉鄩有功轉天雄軍都指揮使劉鄩之北趣
樂平也嗣恩襲之倍程先入晉陽時城中無備得嗣恩
兵至人百其勇鄩聞其先過乃遁莘之戰以功轉代州
刺史充石嶺闗以北都知兵馬使稍遷振武節度使十
五年追赴行在卒于太原天成初明宗敦念舊勲詔贈
太尉有子二人長曰武八騎射推于軍中嘗有時輦臂
飢鷹矜其摶擊武八持鳴鏑一隻賭其狩獲暮乃多之
戰契丹于新州歿焉幼曰従郎累為行軍司馬
史臣曰嗣昭以精悍勤勞佐經綸之業終沒王事得以
為忠然其後嗣皆不免於刑戮者何也葢貨殖無窮多
財累愚故也抑茍能以清白遺子孫安有斯禍哉裴約
以偏裨而效忠烈尤可貴也嗣本嗣恩皆以中涓之効
參再造之功故可附于兹也
　
　
　舊五代史巻五十二
　舊五代史巻五十二攷證
唐列𫝊四李嗣昭𫝊初嗜酒　案歐陽史作初喜嗜酒
　呉縝纂誤云喜即嗜也疑謄喜字
武皇乃以嗣昭為昭義節度使　案舊唐書作太原李
　克用以其子嗣昭為留後考嗣昭本克柔養子舊唐
　書以為武皇子殊誤
嗣昭有子七人長曰繼儔澤州刺史次繼韜繼忠繼能
　繼襲繼逺　案嗣昭有子七人此𫝊僅載其六歐陽
　史仍薛史之舊据繼韜附𫝊有弟繼達合數之恰得
　七人也
李繼韜𫝊命為安義軍兵馬留後　案通鑑注云後唐
　改昭義為安義葢為嗣昭避諱也歐陽史仍作昭義
裴約𫝊即遣紹斌率五千騎以赴之　李紹斌歐陽史
　作李存審考是書莊宗紀亦作紹斌疑歐陽史誤
李嗣恩𫝊戰契丹於新州殁焉　案遼史太祖紀二年
　三月合戰于新州東殺李嗣本之子武八考武八本
　嗣恩子而遼史以為嗣本子盖𫝊聞之誤
按巴堅舊作阿保機今改
　
　
　
　
　
　
　
　
　
　
　
　
　
　舊五代史巻五十二攷證
欽定四庫全書
　舊五代史巻五十三
　　宋門下侍郎參知政事監修國史薛居正等撰
　唐書第二十九
　　列傳五
李存信本姓張父君政迴鶻部人也大中初隨懷化郡
王李思忠内附因家雲中之合羅川存信通黠多數㑹
四夷語别六蕃書善戰識兵勢初為獻祖親信從武皇
入闗平賊始補軍職賜姓名大順中累遷至馬步都校
與李存孝擊張濬軍於平陽時存孝驍勇冠絶軍中皆
下之惟存信與爭功由是相惡有同水火及平定潞州
存孝以功望領節度旣而康君立授旄鉞存孝怒大剽
潞民燒邑屋言發流涕疑存信擯已故也明年存孝得
邢洺武皇與之節鉞存孝慮存信離間欲立大功以勝
之屢請兵于武皇請兼并鎮冀存信間之不時許大順
二年武皇大舉略地山東以存信為蕃漢馬步都校存
孝聞之怒武皇令存質代之存孝乃謀叛既誅以存信
為蕃漢都校從討李匡儔降赫連鐸白義誠以功檢校
右僕射從入闗討王行瑜加檢校司空領郴州刺史乾
寧三年兖鄆乞師于武皇武皇遣存信營于莘縣與朱
瑄合勢以抗梁人梁祖患之遣使諜羅𢎞信曰河東志
在吞食河朔迴軍之日貴道堪憂而存信戢兵無法稍
侵魏之芻牧𢎞信怒翻然結于梁祖乃出兵三萬以攻
存信存信斂衆而退為魏人所薄委棄輜重退保洺州
軍士喪失者十二三武皇怒大出師攻魏博屠䧟諸邑
五月存信軍于洹水汴将葛從周氏叔琮來援魏人存
信與鐵林都将落落遇汴人于洹水南汴人為䧟馬坎
以待之存信戰敗落落被擒九月存信敗葛從周于宗
城乗勝至魏州之北門明年聞兖鄆皆䧟乃班師八月
從討劉仁恭師次安塞為燕軍所敗武皇怒謂存信曰
昨日吾醉不悟賊至公不辨耶古人三敗公姑二矣存
信懼泥首謝罪幾至不測自光化以後存信多稱病武
皇以兵柄授李嗣昭以存信為右校而己天復二年十
月以病卒于晉陽時年四十一
李存孝本姓安名敬思(新唐書存/孝飛狐人)少于俘囚中得𨽻紀
綱給事帳中及壯便騎射驍勇冠絶常将騎為先鋒未
嘗挫敗從武皇救陳許遂黄冦及遇難上源毎戰無不
尅捷張濬之加兵于太原也潞州小校馮霸殺其帥李
克恭以城叛時汴将朱崇節入潞州梁祖令張全義攻
澤州李罕之告急于武皇武皇遣存孝率騎五千援之
初汴人攻澤州呼罕之曰相公常恃太原輕絶大國今
張相公圍太原葛司空巳入潞府旬日之内沙陀無穴
自處相公何路求生耶存孝聞其言不遜選精騎五百
繞汴營呼曰我沙陀求穴者俟爾肉饌軍可令肥者出
鬭汴将有鄧季筠者亦以驍勇聞乃引軍出戰存孝激
勵部衆舞矟先登一戰敗之獲馬千匹生擒季筠于軍中
是夜汴将李讜收軍而遁存孝追擊至馬牢山俘斬萬
計遂退攻潞州時朝廷命京兆尹孫揆為昭義節度使
令供奉官韓歸範送旌節至平陽揆乃仗節之潞梁祖
與揆牙兵三千為紀綱時揆為張濬副招討所部萬人
八月自晉綘踰刀黄嶺趨上黨存孝引三百騎伏于長
子西崖間揆襃衣大葢擁衆而行俟其軍前後不屬存
孝出騎横擊之擒揆與歸範及俘囚五百獻于太原存
孝乃急攻潞州九月葛從周棄城夜遁存孝収城武皇
乃表康君立為潞帥存孝怒不食者累日十月存孝引
收潞州之師圍張濬于平陽營于趙城華州韓建遣壮
士三百夜犯其營存孝諜知設伏以擊之盡殪進壓晉
州西門獲賊三千自是閉壁不出存孝引軍攻絳州十
一月刺史張行恭棄城而去張濬韓建亦由含口而遁
存孝收晉絳以功授汾州刺史大順二年三月邢州節
度使安知建叛入汴軍武皇令存孝定邢洺因授之節
鉞時幽州李匡威與鎮州王鎔屢弱中山将中分其疆
土定州王處存求援于武王武皇令存孝侵鎮趙之南
鄙又令李存信李存審率師出井陘以㑹之併軍攻臨
城柏鄉李匡威救至且議旋師李存信與存孝不恊因
搆于武皇言存孝望風退衂無心擊賊恐有私盟也存
孝知之自恃戰功鬱鬱不平因致書通王鎔又歸欵于
汴明年武皇自出井陘将逼真定存孝面見王鎔陳軍
機武皇暴怒誅先獲汴将安康乂方旋師七月復出師
討存孝自縳馬闗東下攻平山渡滹水擊鎮州四闗城
王鎔懼遣使乞平請以兵三萬助擊存孝許之(新唐書/王鎔失)
(幽州助因乞盟進幣五十萬歸/糧二十萬請出兵助討存孝)武皇蒐于欒城李存信
屯琉璃陂九月存孝夜犯存信營奉誠軍使孫考老被
獲存信軍亂武皇進攻邢州深溝高壘以環之旋為存
孝衝突溝塹不成有軍校袁奉韜者宻令人謂存孝曰
大王俟塹成即歸太原如塹壘未成恐無歸志尚書所
畏惟大王耳料諸将孰出尚書右王若西歸雖限以黄
河亦可浮渡況咫尺之洫安能阻尚書鋒鋭哉存孝然
之縱兵成塹居旬日深溝高壘飛走不能及由是存孝
至敗城中食盡乾寧元年三月存孝登城首罪泣訴于
武皇曰兒䝉王深恩位至将帥茍非讒慝離間曷欲捨
父子之深恩附仇讎之黨兒雖褊狹設計實存信搆䧟
至此若得生見王面一言而死誠所甘心武皇愍之遣
劉太妃入城慰勞太妃引來謁見存孝泥首請罪曰兒
立微勞本無顯過但被人中傷申明無路迷昩至此武
皇叱之曰爾與王鎔書状罪我萬端亦存信教耶縶歸
太原車裂于市然武皇深惜其才存孝每臨大敵被重
鎧槖弓坐矟僕人以二騎從陣中易騎輕捷如飛獨舞
鐵撾挺身䧟陣萬人辟易葢古張遼甘寧之比也存孝
死武皇不視事旬日私憾諸将乆之
李存進振武人本姓孫名重進(歐陽史太祖破朔州得/之賜以姓名養為子)
父佺世吏單于府重進初仕嵐州刺史湯羣為步校獻
祖誅羣乃事武皇從入闗還鎮太原署牙職景福中為
義兒軍使賜姓名從討王行瑜以功授檢校常侍與李
嗣昭同破王珙于河中光化三年契丹犯塞冦雲中改
永州軍使鴈門以北都知兵馬使天復初破氏叔琮前
軍于洞渦三年授石州刺史荘宗初嗣位入為步軍右
都檢校司空師出井陘授行營馬軍都虞侯破汴軍于
柏鄉論功授邠州刺史轉檢校司徒俄兼西南面行營
招討使出師救慈州授慈沁二州刺史十二年定魏博
授天雄軍都巡按使時魏人初附有銀槍効節都強傑
難制專謀騷動存進沈厚果斷犯令者梟首屍于市諸
軍無不惕息靡然向風十四年擢蕃漢馬步副總管從
攻楊劉戰胡桞十六年以本職兼領振武節度使時王
師據徳勝渡汴軍據楊村渡在上流汴人運洛陽竹木
造浮橋以濟軍王師以船渡緩急難濟存進率意欲造
浮橋軍吏曰河橋須竹笮大艑兩岸石倉鐡牛以為固
今無竹石竊慮難成存進曰吾成算在心必有所立乃
課軍造葦笮維大艦數十艘作土山植巨木于岸以纜
之初軍中以為戲月餘橋成制度條直人皆服其勤智
荘宗舉酒曰存進吾之杜預也賜寶馬御衣進檢校太
保兼魏博馬步都将與李存審圍徳勝十九年汴将王瓚
率衆逼北城為地穴火車百道進攻存進隨機拒應或
經日不得食汴軍退加檢校太傅王師討張文禮于鎮
州閻寳李嗣昭相次不利而殁七月存進代嗣昭為招
討進營東垣渡夾滹沲為壘沙土散惡垣壁難成存進
斬伐林樹版築旬日而就賊不能寇九月王處球盡率
其衆乗其無備奄至壘門存進聞之得部下數人出鬭
驅賊於橋下俄而賊大至後軍不繼血戰而殁時年六
十六同光時贈太尉存進行軍出師雖無竒迹然能以
法繩其驕放營壘守戰之備特推精力議者稱之有子
四人長曰漢韶
漢韶字享天幼有器局風儀峻整初事莊宗為定安軍
使遷河東牢城指揮使時孟知祥權知太原軍府事㑹
契丹侵北鄙表令漢韶率師進討既而大破契丹以功
加檢校右僕射同光中為蔡州刺史天成初復姓孫氏
尋授彰國軍留後累加檢校太保長興中為洋州節度
使(九國志閔帝嗣位加特進漢韶以其父名上表讓之/改檢校左僕射制曰改會稽之字抑有前聞換瓌寳)
(之文非/無故事)末帝之起于鳯翔也漢韶與興元張䖍釗各帥
部兵㑹王師于岐山下及西師俱叛漢韶逃歸本鎮聞
末帝即位心不自安乃與張䖍釗各舉其城送欵于蜀
洎至成都孟知祥以漢韶故人尤善待之(九國志漢韶/與知祥叙汶)
(上舊事及洛中更變相對感泣知祥曰豐沛故人相遇/于此何樂如之于是賜第宅金帛供帳食物悉官給之)
偽命永平軍節度使孟昶嗣偽位歴興元遂州兩鎮連
帥累偽官至中書令封安樂郡王年七十餘卒于蜀
李存璋字徳璜雲中人武皇初起雲中存璋與康君立
薛志勤等為奔走交從入闗以功授國子祭酒累管萬
勝雄威等軍從討李匡儔改義兒軍使光化二年授澤
州刺史入為牢城使從李嗣昭封雲州叛將王暉平之
改教練師檢校司空五年武皇疾篤召張承業與存璋
授遺顧存璋爰立莊宗夷内難頗有力焉改河東馬步
都虞侯兼領鹽鐵初武皇稍寵軍士藩部人多干擾鄽
市肆其豪奪法司不能禁莊宗初嗣位鋭于求理存璋
得行其志抑强扶弱誅其豪首期月之間紀綱大振弭
羣盜務耕稼去姦宄息倖門當時稱其材幹從破汴軍
于夾城轉檢校司徒栢郷之役為三鎮排陣使十一年
從盟朱友謙于猗氏授汾州刺史汴將尹皓攻慈州逆
戰敗之十三年王檀逼太原存璋率汾州之軍入城固
守授大同防禦使應蔚朔等州都知兵馬使秋契丹䧟
蔚州按巴堅遣使馳木書求賂存璋斬其使契丹逼雲
州存璋拒守城中有古鐵車乃鎔為兵仗以給軍士敵
退以功加檢校太傅大同軍節度使應蔚等州觀察使
十九年四月以疾卒于雲州府第同光初追贈太保平
章事晉天福初追贈太師有子三人彦球為裨校戰殁
于鎮州
李存賢字子良本姓王名賢許州人祖啟忠父惲賢少
遇亂入黄巢軍武皇破賊陳許存賢來歸景福中典義
兒軍為副兵馬使因賜姓名天祐三年從周徳威赴援
上黨營于交口五年權知蔚州刺史以禦吐渾六年權
沁州刺史先是州當賊境不能保守乃于州南五十里
據險立栅為治所已歴十餘年矣存賢至郡乃移復舊
郡剗闢荆棘特立廨舎州民完集莊宗嘉之轉檢校司
空真拜刺史九年汴人乘其無備來攻其城存賢擊退
之十一年授武州刺史山北團練使十二年移刺慈州
七月汴將尹皓攻州城存賢督軍拒戰汴軍攻擊百端
月餘遁去十八年河中朱友謙來求援命存賢師赴之
十九年汴將段凝軍五萬營臨晉蒲人大恐咸欲歸汴
或問于存賢曰河中將士欲拘公降于汴存賢曰吾奉
命河中死王事固其所也汴軍退以功加檢校司徒同
光初授右武衛上將軍十一月入覲洛陽二年三月幽
州李存審疾篤求入覲議擇帥代之方内宴莊宗曰吾
披榛故人零落殆盡所殘者存審耳今復衰疾北門之
事知付何人因目存賢曰無易于卿即日授特進檢校
太保充幽州盧龍節度使五月到鎮時契丹彊盛城門
之外烽塵交警一日數戰存賢性忠謹周慎畫夜戒
嚴不遑寢食以至憂勞成疾卒于幽州時年六十五詔
贈太傅存賢少有材力善角觝初莊宗在藩邸每宴私
與王郁角觝鬭勝郁頻不勝莊宗自矜其能謂存賢曰
與爾一博如勝賞爾一郡即時角觝存賢勝得蔚州刺史
史臣曰昔武皇之起於并汾也㑹鹿走于中原期龍戰
于大澤蓄驍果之士以備鷹犬之用故自存信而下皆
錫姓以結其心授任以責其效與夫董卓之畜吕布亦
何殊哉惟存孝之勇足以冠三軍而長萬夫茍不為叛
臣則可謂良將矣
　
　
　
　
　
　
　
　舊五代史巻五十三
　舊五代史巻五十三攷證
唐列傳五李存信傳存信本姓張　案梁紀作張汚落
　葢本名汚落賜名存信
李存孝傳位至将帥　案歐陽史作位至将相呉縝纂
　誤云存孝本傳止為邢州留後未嘗為平章事何故
　云位至将相耶
李存進傳父佺世吏單于　案九國志孫漢韶傳云祖
　昉嵐州刺史父存進振武軍節度使據是書存進父
　名佺未嘗為刺史與九國志異
李存賢傳李存賢字子良本姓王名賢許州人祖啟忠
　父惲　案九國志李奉䖍傳奉䖍太原人本姓王
　氏祖欽唐隰州刺史父存賢佐唐武皇累著功賜姓
　李氏攷是書作許州人又作父惲不載其官爵與九
　國志異
十八年河中朱友謙來求援　案呉縝纂誤據梁末帝
　紀及荘宗本紀當作十七年
汴軍退　案歐陽史作擊走梁兵呉縝纂誤云朱友謙
　符存審劉鄩傳載鄩討反謙存審救之而鄩敗其事
　始末甚明無存賢擊走梁兵之事况大将自是存審
　安得隱其姓而存賢獨有功乎今攷是書止作汴軍
　退不言存賢擊退較歐陽史為得其實
即日授特進檢校太保充幽州盧龍節度使　案九國
　志梁人攻上黨荘宗親率大軍以援之存賢先登䧟
　敵以功授盧龍軍節度使與是書異
存賢勝得蔚州刺史　按存賢為蔚州刺史在天祐五
　年葢因角觝而得郡也歐陽史作與爾一鎮以為盧
　龍節度使與是書異
按巴堅舊作阿保機今改
　
　
　
　舊五代史巻五十三攷證
欽定四庫全書
　舊五代史巻五十四
　　宋門下侍郎參知政事監修國史薛居正等撰
　唐書第三十
　　列𫝊六
王鎔其先回鶻部人也逺祖没諾干唐至徳中事鎮州
節度使王武俊為騎將武俊嘉其勇幹畜為假子號王
五哥其後子孫以王為氏四代祖廷湊事鎮帥王承宗
為牙將長慶初承宗卒穆宗命田𢎞正為成徳軍節度
使既而鎮人殺宏正推廷湊為留後朝廷不能制因以
旄鉞授之廷湊卒子元逵尚文宗女壽安公主元逵卒
子紹鼎立紹鼎卒子景崇立皆世襲鎮州節度使並前
史有𫝊景崇位至太尉中書令封常山王中和二年卒鎔
即景崇之子也年十嵗三軍推襲父位大順中武皇將
李存孝既平邢洺因獻謀于武皇欲兼并鎮定乃連年
出師以擾鎮之屬邑鎔苦之遣使求救于幽州(舊唐書/云時天)
(子䝉塵九州鼎沸河東節度使李克用虎視山東方謀/吞據鎔以重賂結納請以脩和好晉軍討孟方立于刑)
(州鎔常奉以芻糧及方立平晉將/李存孝侵鎔南部鎔求援于幽州)自是燕帥李匡威頻
嵗出軍以為鎔援時匡威兵勢方盛以鎔沖弱將有窺
圖之志景福二年春匡威率精騎數萬再來赴援㑹匡
威弟彦儔奪據兄位匡威退無歸路鎔乃延入府第館
于寶壽佛寺鎔以匡威因已而失國又感其援助之力
事之如父五月鎔謁匡威于其館匡威陰遣部下伏甲
劫鎔抱持之鎔曰公戒部人勿造次吾國為晉人所侵
垂將覆滅賴公濟援之力幸而獲存今日之事本所甘
心即並轡歸府舍鎔軍拒之竟殺匡威鎔本踈瘦時年
始十七當與匡威並轡之時電雨驟作屋瓦皆飛有一
人于缺垣中望見鎔鎔就之遽挾于馬上肩之而去翼
日鎔但覺項痛頭偏蓋因為有力者所挾不勝其苦故
也既而訪之則曰墨君和乃鼓刀之士也遂厚賞之(太平/廣記)
(引劉氏耳目記云真定墨君和幼名三旺眉日稜岸肌/膚若鐡年□五六趙王鎔初即位曽見之悦而問曰此)
(中何得崑崙兒也問其姓與形質相應即呼為墨崑崙/因以皂衣賜之是時常山縣邑屢為并州中軍所侵掠)
(趙之將卒疲于戰敵告急於燕王李匡威率師五萬來/救之并人攻陷數城燕王聞之躬領五萬騎徑與晉師)
(戰于元氏晉師敗績趙王感燕王之徳椎牛灑酒大犒/于槀城輦金二十萬以謝之燕王歸國比及境上為其)
(弟匡儔所拒趙人以其有徳于我遂營東圃以居之燕/王自以失國又見趙王之幼乃圖之遂伏甲俟趙王旦)
(至即使擒之趙王請曰某承先代基搆主此山河每被/鄰冦侵漁困于守備賴太王武畧累挫戎鋒獲保宗祧)
(實資恩力顧惟幼懦夙冇卑誠望不匆匆可伸交讓願/與太王同歸衙署即軍府必不拒違燕王以為然遂與)
(趙王並轡而進俄有大風並黑雲起于城上大雨雷電/至東角門内有勇夫袒臂旁來拳毆燕之介士既挾負)
(趙王踰垣而走遂得歸公府問其姓名君和恐其難記逐燕/但言曰硯中之物王心志之左右軍士既見主免難遂)
(王燕王退走于東圃趙人圍而殺之趙王召墨生以千/金賞之兼賜上第一區良田萬畝仍恕其士死奏授光)
(禄大/夫)鎔既失燕軍之援㑹武皇出師以逼真定鎔遣使
謝罪出絹二十萬匹及具牛酒犒軍自是與鎔俱脩好
如初洎梁祖兼有山東虎視天下鎔卑辭厚禮以通和
好(新唐書羅紹威諷鎔絶太原/共尊全忠鎔依違全忠不悅)光化三年秋梁祖將吞
河朔乃親征鎮定縱其軍燔鎮之闗城鎔謂賓佐曰事
急矣謀其所向判官周式者有口辯出見梁祖梁祖盛
怒逆謂式曰王令公朋附并汾違盟爽信敝賦業已及
此期于無捨式曰公為唐室之桓文當以禮義而成霸
業反欲窮兵黷武天下其謂公何(新唐書李嗣昭攻洺/州全忠自將擊走之)
(得鎔與嗣昭書全忠怒引軍攻鎔周式請見全忠全忠/即出書示式曰嗣昭在者宜速遣式曰王公所與和者)
(息人鋒鏑間耳况繼奉天子詔和解能一畨紙/墜北路乎太原與趙本無恩嗣昭庸肯入耶)梁祖喜
引式袂而慰之曰前言戲之耳即送牛酒貨幣以犒軍式
請鎔子昭祚及大將梁公儒李𢎞規子各一人往質于
汴梁祖以女妻昭祚及梁祖稱帝鎔不得巳行其正朔
其後梁祖常慮河朔悠久難制會羅紹威卒因欲除移
鎮定先遣親軍三千分據鎔深冀二郡以鎮守為名义
遣大將王景仁李思安率師七萬營于柏鄉鎔遣使告
急莊宗莊宗命周徳威率兵應之鎔復奉唐朝正朔稱
天祐七年及破梁軍于髙邑我軍大振自是遣大將王
徳明率三十七都從莊宗征伐收燕降魏皆預其功然
鎔未嘗親軍逺出八年七月鎔至承天軍與莊宗合宴
同盟奉觴獻壽以申感槩莊宗以鎔父友曲加敬異為
之聲歌鎔亦報之謂莊宗為四十六舅中飲莊宗抽佩
刀斷衿為盟許女妻鎔子昭誨因兹堅附于莊宗矣鎔
自幼聰悟然仁而不武征伐出于下特以作藩數世専
制四州髙屏塵務不親軍政多以閹人秉權出納決斷
悉聽所為皆雕靡第舎崇飾園池植竒花異木逓相誇
尚人士皆褒衣博帶髙車大蓋以事嬉逰藩府之中當
時為盛鎔宴安既久惑於左道専求長生之要常聚緇
黄合鍊仙丹或講說佛經親受符録西山多佛寺又有
王母觀鎔増置館宇雕飾土木道士王若訥者誘鎔登
山臨水訪求仙迹每一出數月方歸百姓勞弊王母觀
石路既峻不通輿馬每登行命僕妾數十人維錦繡牽
持而上有閹人石希䝉者姦寵用事為鎔所嬖恒與之
卧起天祐八年冬十二月鎔自西山迴宿于鶻營莊將
歸府第希䝉勸之他所宦者李𢎞規謂鎔曰方今晉王
親當矢石櫛沐風雨王殫供軍之租賦為不急之逰盤
世道未夷人心多梗久虛府第逺出遊從如樂禍之徒
翻然起變拒門不納則王欲何歸鎔懼促歸希䝉譖𢎞
規専作威福多蓄猜防鎔由是復無歸志𢎞規聞之怒
使親事偏將蘇漢衡率兵擐甲遽至鎔前抽戈露刃謂
鎔曰軍人在外已久願從王歸𢎞規進曰石希䝉說王
遊從勞弊士庶又結構隂邪將為大逆臣已偵視情狀
不虚請王殺之以除禍本鎔不聽𢎞規因令軍士聚譟
斬希䝉首抵于前鎔大恐遂歸是日令其子昭祚與張
文禮以兵圍李𢎞規及行軍司馬李藹宅並族誅之詿
誤者凡數十家又殺蘇漢衡收部下偏將下獄窮其反
狀親軍皆恐復不時給賜衆益懼文禮因其反側密諭
之曰王將坑爾曹宜自圖之衆皆掩泣相謂曰王待我
如是我等焉能効忠是夜親事軍十餘人自子城西門
尋垣而入鎔方焚香受籙軍士二人突入斷其首袖之
而出遂焚其府第煙燄亘天兵士大亂鎔姬妾數百皆
赴水投火而死軍校有張友順者率軍人至張文禮之
第請為留後遂盡殺王氏之族鎔于昭宗朝賜號敦睦
保定久大功臣位至成徳軍節度使守太師中書令趙
王梁祖加尚書令初鎔之遇害不獲其屍及莊宗攻下
鎮州鎔之舊人于所㷊府第灰間方得鎔之殘骸莊宗
命幕客致祭塟於王氏故塋鎔長子昭祚亂之翼日張
文禮索之斬于軍門次子昭誨當鎔被禍之夕昭誨為
軍人攜出府第置之地穴十餘日乃髠其髮被以僧衣
屬湖南綱官李震南還軍士以昭誨托于震震置之茶
褚中既至湖湘乃命依南嶽寺僧習業嵗給其費昭誨
年長思歸震即齎送而還時鎔故將符習為汴州節度
使會昭誨來投即表其事曰故趙王王鎔小男昭誨年
十餘嵗遇禍為人所匿免今尚為僧名崇隱謹令赴闕
明宗賜衣一襲令脫僧服頃之昭誨稱前成徳軍中軍
使檢校太傅詣中書陳狀特授朝議大夫檢校考功郎
中司農少卿賜金紫符習因以女妻之其後累厯少列
周顯徳中遷少府監
王處直(案王處直𫝊原本止存王都廢立之事而處直/事闕佚今考舊唐書列𫝊云處直字允明處存)
(母弟也初為定州後院軍都知兵馬使汴人入冦處存/拒戰不利而退三軍大譟推處直為帥乃權知留後事)
(汴將張存敬攻城梯衝雲合處直登城呼曰敝邑于朝/廷未嘗不忠于藩鄰未嘗失禮不虞君之涉吾地何也)
(朱温使人報之曰何以附太原而弱鄰道處直報曰吾/兄與太原同時立勲王室地乂親鄰修好往來常道也)
(請從此改圖温許之仍歸罪于孔目吏梁問出絹十萬/匹牛酒以犒汴軍存敬脩盟而退温因表授旄鉞檢校)
(左僕射天祐元年加太保封太原王後仕偽梁授北平/王檢校太尉不數嵗復歸于莊宗後十餘年為其子都)
(廢歸私第尋/卒年六十一)
王都本姓劉小字雲郎中山徑邑人也初有妖人李應
之得于村落間養為已子及處直有疾應之以左道醫
之不久病間處直神之待為羽人始假幕職出入無間
漸署為行軍司馬軍府之事咸取決焉處直時未有子
應之以都遺于處直曰此子生而有異因是都得為處
直之子其後應之閱白丁于管内别置新軍起第于博
陵坊面開一門動皆鬼道處直信重日隆將校相慮變
在朝夕謀先事為禍㑹燕師假道伏甲于外城以備不
虞昧旦入郭諸校因引軍以圍其第應之死于亂兵咸
云不見其屍衆不解甲乃逼牙帳請殺都處直堅靳之
久乃得免翼日賞勞籍其兵於卧内自隊長以上記于
别簿漸以他事孥戮迨二十年别簿之記略無孑遺都
既成長總其兵柄姦詐巧佞生而知之處直愛養漸有
付託之意時處直諸子尚幼乃以都為節度副大使王
郁者亦處直之孽子也(案以下/有闕文)天祐十八年十二月莊
宗親征鎮州敗契丹于沙河明年正月乗勝追敵過定
州都馬前奉迎莊宗幸其府第曲宴都有愛女十餘嵗
莊宗與之論婚許為皇子繼岌之妻自是恩寵特異奏
請無不從同光三年莊宗幸鄴都都來朝覲留宴旬日
錫賚鉅萬遷太尉侍中時周𤣥豹見之曰形若鯉魚難
免刀機及明宗嗣位加中書令然以其奪據父位深心
惡之初同光中祁易二州刺史都奏部下將校為之不
進户口租賦自贍本軍天成初仍舊既而安重誨用事
稍以朝政釐之時契丹犯塞諸軍多屯幽易間大將往
來都隂為之備屢廢迎送漸成猜間和昭訓為都籌畫
曰主上新有四海其勢易離可圖自安之計㑹朱守殷
據汴州反鎮州節度使王建立與安重誨不協心懷怨
嫉都陰知之乃遣人說建立謀叛建立偽許之密以狀
聞都又與青徐岐潞梓五帥蠟書以離間之三年四月
制削都在身官爵遣宋州節度使主晏球率師討之都
急與王郁謀引契丹為援洎王師攻城契丹將托諾率
騎萬人來援都與契丹合兵大戰于嘉山為王師所敗
惟托諾以二千騎奔入定州都仗之守城呼為納王屈
身瀝懇冀其盡力孤壘周年亦甚有備諸校或思歸嚮
以其訪察嚴密殺人相繼人無宿謀故數構不就都好
聚圖書自常山始破梁國初平令人廣將金帛收市以
得為務不責貴賤書至三萬巻名畫樂器各數百皆四
方之精妙者萃于其府四年三月晏球拔定州時都校
馬讓能降于曲陽門都巷戰而敗奔馬歸于府第縱火
焚之府庫妻孥一夕俱燼惟擒塔納并其男四人弟一
人獻于行在李繼陶者莊宗初略地河朔俘而得之收
養于宫中故名曰得得天成初安重誨知其本末付段
佪養之為兒佪知其不稱許其就便王都素蓄異志潛
取以歸呼為莊宗太子及都叛遂僭其服裝時俾乘墉
欲惑軍士人咸知其偽競詬辱之城陷晏球獲之拘送
于闕下行至邢州遣使戮焉
史臣曰王鎔據鎮冀以稱王治將數世處直分易定以
為帥亦既重侯一則惑佞臣而覆其宗一則嬖孽子而
失其國其故何哉蓋富貴斯久仁義不脩目眩于妖妍
耳惑于絲竹故不能防姦于未兆察禍于未萌相繼敗
亡又誰咎也
　
　
　
　
　
　
　
　
　舊五代史巻五十四
　舊五代史巻五十四考證
唐列𫝊六王鎔𫝊紹鼎卒子景崇立　案新唐書藩鎮
　𫝊紹鼎卒子幼未能事以元逵次子紹懿為留後紹
　懿卒乃復授紹鼎子景崇與是書異
自是燕帥李匡威頻嵗出軍以為鎔援　案太平廣記
　引劉氏耳目記趙王鎔方在幼沖而燕軍冦北鄙王
　選將拒之有勇士陳立劉幹投刺軍門願以五百人
　當冦翼日立卒于鋒刃之下幹唱凱而還據是書鎔
　方以燕帥為援未嘗與燕軍戰疑耳目記𫝊聞之誤
館于寶壽佛寺　案歐陽史作館于梅子園
和昭訓為都籌畫　和昭訓宋史趙上交𫝊作和少微
都又與青徐岐潞梓五帥蠟書以離間之　案通鑑作
　青徐潞益梓五帥胡三省注云是時青帥霍彦威徐
　帥房知温潞帥毛璋益帥孟知祥梓帥董璋是書有
　岐帥而無益帥與通鑑異歐陽史從是書
托諾舊作秃餒今改
　
　
　
　
　
　
　
　
　
　
　
　
　
　
　
　舊五代史巻五十四攷證
欽定四庫全書
　舊五代史巻五十五
　　宋門下侍郎參知政事監修國史薛居正等撰
　唐書第三十一
　　列傳七
康君立蔚州興唐人世為邊豪乾符中為雲州牙校事
防禦使段文楚時羣盜起河南天下將亂代北仍歳阻
饑諸部豪傑咸有嘯聚邀功之志㑹文楚稍削軍人儲
給戍兵咨怨君立與薛鐵山程懷信王行審李存章等
謀曰段公懦人難與共事方今四方雲擾武威不振丈
夫不能于此時立功立事非人豪也吾等雖權係部衆
然以雄勁聞於時者莫若沙陁部復又李振武父子勇
冠諸軍吾等合勢推之則代北之地旬月可定功名富
貴事無不濟也君立等乃夜謁武皇言曰方今天下大
亂天子付將臣以邊事歲偶饑荒便削儲給我等邊人
焉能守死公家父子素以威惠及五部當共除虐帥以
謝邊人孰敢異議者武皇曰明天子在上舉事當有朝
典公等勿輕議予家尊逺在振武萬一相迫俟予稟命
君立等曰事機巳洩遲則變生曷俟千里咨稟衆因聚
譟擁武皇比及雲州衆且萬人師營鬭雞臺城中械文
楚以應武皇之軍既收城推武皇為大同軍防禦留後
衆狀以聞朝廷不悦詔徵兵來討俄而獻祖失振武武
皇失雲州朝廷命招討使李鈞幽州李可舉加兵于武
皇攻武皇于蔚州君立從擊可舉之師屢㨗及獻祖入達
靼君立保感義軍武皇授鴈門節度以君立為左都押
牙從入闗逐黄孽收長安武皇還鎮太原授檢校工部
尚書先鋒軍使文徳初李罕之既失河陽來歸于武皇
且求援焉乃以君立充南面招討使李存孝副之率師
二萬助罕之攻取河陽三月與汴將丁㑹牛存節戰于
沇河臨陣之次騎將安休休叛入汴軍君立引退八月
授汾州刺史大順元年潞州小校安居受反武皇遣君
立討平之授檢校左僕射昭義節度使自武皇之師連
嵗略地於邢洺攻孟方立君立常率澤潞之師以為掎
角景福初檢校司徒食邑千户二年李存孝據邢州叛
武皇命君立討之以功加檢校太保乾寧初存孝平班
師存孝既死武皇深惜之怒諸將無解慍者初李存信
與存孝不協屢相傾奪而君立素與存信善九月君立
至太原武皇㑹諸將酒博因語及存孝事流涕不巳時
君立以一言忤旨武皇賜酖而殂時年四十八明宗即
位以念舊之故詔贈太傅
薛志勤蔚州奉誠人小字鐡山初為獻祖帳中親信乾
符中與康君立共推武皇定雲州以功授右牙都校從
入達靼武皇授節鴈門志勤領代北軍使從入闗收京
城以功授檢校工部尚書河東右都押牙先鋒右軍使
從武皇救陳許平黄巢武皇遇難于上源驛汴將楊彦
洪連車樹栅遮絶巷陌時騎從皆醉宴席既闌汴軍四
面攻傳舍志勤虓勇冠絶復酒膽激壯因獨登驛樓大
呼曰朱僕射負恩無行邀我司空圖之吾三百人足以
濟事因彎弧發射矢無虚發汴人死者數十志勤私謂
武皇曰事急矣如至五鼔吾屬無遺類矣可速行因扶
武皇而去雷雨暴猛汴人扼橋志勤以其屬血戰擊敗
之得侍武皇還營由是恩顧益厚大順初張濬以天子
之師來侵太原十月大軍入隂地志勤與李承嗣率騎
三千抗之敗韓建之軍于䝉坑進收晉絳以功授忻州
刺史二年從討鎮州收天長臨城志勤皆先登陷陣勇
敢無前王暉據雲州叛討平之以志勤為大同軍防禦
使檢校司空乾寧初代康君立為昭義節度使光化元
年十二月以疾卒于潞時年六十二
史建瑭字國寶父敬思鴈門人仕郡至牙校武皇節制
鴈門敬思為九府都督從入闗定京師及鎮太原為裨
將中和四年從援陳許為前鋒敗黄巢於汴上追賊至
徐兖常將騎挺身酣戰勇冠諸軍是時天下之師雲集
軍中無不推伏六月衛從武皇入汴州舍於上源驛是
久為汴人所攻敬思方大醉因蹶然而興操弓與汴人
鬭矢不虚發汴人死者數百夜分冒雨方達汴橋左右
扶武皇決圍而去敬思後拒血戰而沒武皇還營知失
敬思流涕久之建瑭以父廕少仕軍門光化中典昭徳
軍與李嗣昭攻汾州率先登城擒叛將李瑭以獻授檢
校工部尚書李思安之圍上黨也建瑭為前鋒與總管
周徳威赴援時汴人夾城深固援路斷絶建瑭日引精
騎設伏擒生夜犯汴營驅斬千計敵人不敢芻牧汴將
王景仁營於柏鄉建瑭與周徳威先出井陘髙邑之戰
日巳晡晩汴軍有歸志建瑭督部落精騎先陷其陣夾
攻魏滑之間遂長驅追擊夜入柏鄉俘斬數千計論功
加檢校左僕射師還留戍趙州汴將氏延賞數犯趙之
南鄙建瑭設伏柏鄉獲延賞獻之九年梁祖親攻蓨縣
時王師併攻幽州聲言汴軍五十萬將冦鎮定都將符
存審謂建瑭曰梁軍儻以五十萬來我等何以待之裨
將趙行實曰走入土門為上䇿存審曰事未可知但老
賊在東别將西來尚可徐圖不旬日楊師厚圍棗強賀
徳倫圍蓨縣梁祖自至攻城甚急存審曰吾王方事北
面南鄙之事付我等數人今西道無兵坐滋賊勢何以
為謀老賊若不下蓨阜必西攻深冀與公等料閲騎軍
偵視賊勢乃選精騎八百趨信都存審扼下博橋建瑭
與李嗣肱分道擒生建瑭乃分麾下三百騎為五軍自
將一軍深入各命俘掠梁軍之芻牧者還㑹下博橋翼
日諸軍皆至獲芻牧者數百人聚而殺之緩數十人令
其逸去各曰沙陁軍大至矣梁軍震恐明日建瑭嗣肱
為梁軍服色與芻牧者相雜晡晩及賀徳倫寨門殺守
門者縱火大譟斬俘而去是夜梁祖燒營而遁比至貝
州迷失道路委棄兵仗不可勝計十二年魏博歸款建
瑭與符存審前軍屯魏縣十三年敗劉鄩于元城收澶
州以建瑭為刺史檢校司空外衙騎軍都將尋厯貝相
二州刺史屯於徳勝十八年與閻寶討張文禮為馬軍
都將八月攻趙州獲刺史王鋌進逼鎮州為流矢所中
卒于軍時年四十六
李承嗣代州鴈門人父佐方承嗣少仕郡補右職中和
二年從武皇討賊闗輔為前鋒王師之攻華隂黄巢令
偽客省使王汀㑹軍機於黄揆承嗣擒之以獻賊平以
功授汾州司馬改榆次鎮將光啟初從討蔡賊于陳許
上源之難遣承嗣奉表行在陳訢其事觀軍容田令孜
館而慰諭令達情於武皇姑務協和仍授以左散騎常
侍朱玫之亂遣承嗣率軍萬人援鄜州至渭橋迎扈車
駕王行瑜既殺朱玫承嗣㑹鄜夏之師入定京城獲偽
相裴徹鄭昌圖函送朱玫襄王首獻于行在駕還宫賜
號迎鑾功臣檢校工部尚書守嵐州刺史賜犒軍錢二
萬貫時車駕初還三輔多盜承嗣按兵警禦輦轂乂安
及還屯於鄜留别將焉嘉福五百騎宿衞孟方立之襲
遼州也武皇遣承嗣設伏於榆社以待之邢人既至承
嗣發伏擊其歸兵大敗之獲其將奚忠信以功授洺州
刺史及張濬之加兵於太原也時鳳翔軍營霍邑承嗣
率一軍攻之岐人夜遁追擊至趙城合大軍攻平陽旬
有三日而拔師還改敎練使檢校司徒乾寧二年兖鄆
為汴人所攻勢漸危蹙使乞師於武皇遣承嗣率三千
騎假道於魏渡河援之時李存信屯於莘縣既而羅𢎞
信背盟掩擊王師因之隔絶及瑄瑾失守承嗣與朱瑾
史儼同入淮南承嗣史儼皆驍將也淮人得之軍聲大
振(十國春秋莫列傳太祖/署為淮南行軍副使)武皇深惜之如失左右手乃
遣趙岳間道使於淮南請歸承嗣等楊行密許之遣使
陳令存修好於武皇其年九月汴將龐師古葛從周同
出師將収淮南朱瑾率淮南軍三萬與承嗣設伏於清
口大敗汴人生獲龎師古行密嘉其雄才留而不遣仍
奏授檢校太尉領鎮海軍節度使天祐九年淮人聞莊
宗有柏鄉之捷乃以承嗣為楚州節度使以張掎角十
七年七月卒於楚州時年五十五
史儼代州鴈門人以便騎射給事于武皇為帳中親將
驍果絶衆善擒生設伏望塵揣敵所向皆捷自武皇入
定三輔誅黄巢毎出師皆從乾寧中從討王行瑜師次
渭北遣儼率五百騎䕶駕石門時京城大擾士庶奔逃
散布南山儼分騎警衞比駕還京盜賊不作以功授檢
校右散騎常侍屯於三橋者累月昭宗寵錫優異明年
與李承嗣率騎渡河援兖鄆時汴軍雄盛自青徐兖鄆
柵壘相望儼與騎將安福順等毎以數千騎直犯營壘
左俘右斬汴軍為之披靡及朱瑾失守與李承嗣等奔
淮南淮人比善水軍不閑騎射既得儼等軍聲大振尋
挫汴軍於清口其後併鍾𫝊擒杜洪削錢鏐成行密之
霸迹者皆儼與承嗣之力也淮人館遇甚厚妻孥第舍必推其
甲故儼等盡其死力(十國春秋云儼/累官滁州刺史)天祐十三年卒於廣陵
蓋寓蔚州人祖祚父慶世為州之牙將武皇起雲中寓
與康君立等推轂佐佑之因為腹心武皇節制鴈門署
職為都押牙領嵐州刺史洎移鎮太原改左都抑牙檢
校左僕射武皇與之決事言無不從凡出征行靡不衞
從(通鑑光啟二年駕幸興元大將盖寓説克用曰鑾輿/播遷天下皆歸咎于我今不誅朱玫黜李熅無以自)
(湔洗克用從之又通鑑考異引紀年錄云偽使至太原/太祖詰其事狀曰皆朱玫所為將斬之以徇大將盖寓)
(等言云云太祖蟠偽詔械其使馳檄諭諸鎮曰今月二/十日得襄王偽語及朱玫文字云田令孜脅遷鑾駕播)
(越梁洋行至半塗六軍變擾遂至蒼黄而晏駕不知弑/逆者何人永念丕基不可無主昨四鎮藩后推朕纂承)
(巳于正殿受冊畢改元大赦者李煴出自贅疣名汙藩/邸智昏菽麥識昧機權李符擄之以塞辭朱玫賣之以)
(為利吕不韋之奇貨可見姦邪蕭世誠之上囊期于匪/夕近者當道徑差健步奉表起居行朝現駐巴梁宿衞)
(比無騷動而朱玫脅其孤騃自號台衡敢云/首亂階明言晏駕熒惑藩鎮凌弱廟朝云)乾寧二年從
入闗討王行瑜特授檢校太保開國侯食邑一千户領
容管觀察經略使光化初車駕還京授檢校太傅封成
陽郡公寓性通點多智數善揣人主情武皇性嚴急左
右難事無委遇者小有違忤即寘于法惟寓承顔希旨
規其趨向婉辭順意以盡參裨武皇或暴怒將吏事將
不測寓欲救止必佯佐其怒以責之武皇怡然釋之有
所諫諍必徵近事以為喻自武皇鎮撫太原最推親信
中外將吏無不景附朝廷藩鄰信使結託先及武皇次
入寓門既總軍中大柄其名震主梁祖亦使姦人離間
暴揚于天下言蓋寓已代李聞者寒心武皇略無疑間
初武皇既平王行瑜還師渭北暴雨六十日諸將或請入
覲且云天顔咫尺安得不行覲禮武皇意未決寓白曰
車駕自石門還京寢未安席比為行瑜兄弟驚駭乗輿
今京師未寧姦宄流議大王移兵渡渭必恐復動宸情
君臣始終不必朝覲但歸藩守姑務動王是忠臣之道
也武皇笑曰蓋寓尚阻吾入覲況天下人哉即日班師
天祐二年三月寓病篤武皇日幸其第手賜藥餌初寓
家每事珍膳窮極海陸精於府饌武皇非寓家所獻不
食每幸寓第其徃如歸恩寵之洽時無與比及其卒也
哭之彌慟莊宗即位追贈太師
伊廣字言(原本闕/一字)元和中右僕射慎之後廣中和末除
授忻州刺史遇天下大亂乃委質於武皇廣襟情灑落
善占對累厯右職授汾州刺史時武皇主盟諸侯景附
軍機締結聘遺旁午廣奉使稱㫖累遷至檢校司徒乾
寧四年從征劉仁恭武皇之師不利于成安寨廣歿于
賊有女為莊宗淑妃子承俊歴貝遼二州刺史
李承勲者與廣同為牙將善于奉使名聞軍中承勳累
遷至太原少尹劉守光之僭號也莊宗遣承勲往使問
其釁端承勲至豳州見守光如藩方聘問之禮謁者曰
燕王為帝矣可行朝禮承勲曰吾大國使人太原亞尹
是唐帝除授燕王自可臣其部人安可臣我哉守光聞
之不悦拘留於獄數日而出詰之曰臣我乎承勲曰燕
君能臣我王則我臣之吾有死而已安敢辱命㑹王師
討守光承勲竟殁于燕
史敬鎔太原人事武皇為帳中綱紀甚親任之莊宗初
嗣晉王位李克寧陰構異圖將害莊宗事發有日矣克
寧密引敬鎔以邪謀論之既而敬鎔白貞簡太后惶駭
召張承業李存璋等圖之克寧等伏誅以功累厯郡同
光初為華州節度使移鎮安州天成中入為金吾上將
軍期年復授鄧州至鎮數月卒贈太尉
　
　
　舊五代史巻五十五
　舊五代史巻五十五攷證
唐列𫝊七康君立𫝊君立等乃夜謁武皇　案通鑑考
　異引趙鳳紀年録云邊校程懷信康君立等十餘帳
　日譁於太祖之門疑非事實新唐書作夜謁克用通
　鑑作潛詣蔚州說克用皆以是書為據
武皇賜酖而殂　案通鑑考異引唐遺録作君立為杖
　死與是書異
史建塘𫝊建瑭乃分麾下三百騎為五軍　案歐陽史
　作建瑭分其麾下五百騎為五隊是書作三百騎史
　異文也
時年四十六　案歐陽史作四十二
史儼𫝊儼與騎將安福順等每以數千騎直犯營壘
　案史儼援兖鄆在乾寧二年冬是書梁太祖紀正月
　擒蕃將安福順然則安福順不當與史儼同行疑𫝊
　文有訛字
　舊五代史巻五十五攷證
欽定四庫全書
　舊五代史巻五十六
　　宋門下侍郎參知政事監修國史薛居正等撰
　唐書第三十二
　　列傳八
周徳威字鎮逺小字陽五朔州馬邑人也初事武皇為
帳中騎督驍勇使騎射膽氣智數皆過人久在雲中諳
熟邊事望煙塵之警懸知兵勢乾寧中為鐡林軍使從
武皇討王行瑜以功加檢校左僕射移内衙軍副光化
二年三月汴將氏叔琮率衆逼太原有陳章者以虓勇
知名衆謂之夜乂言于叔琮曰晉人所恃者周陽五願
擒之請賞以郡陳章嘗乗驄馬朱甲以自異武皇减徳
威曰我聞陳夜乂欲取爾求郡宜善備之徳威曰陳章
大言未知鹿死誰手他日致師戒部下曰如陣上見陳
夜乂爾等但走徳威微服挑戰部下偽退陳章縱追之
徳威背揮鐡撾擊墮馬生獲以獻由是知名天復中我
師不利于潘縣汴將朱友寧氏叔琮來逼晉陽時諸軍
未集城中大恐徳威與李嗣昭選募銳兵出諸門攻其
壘擒生斬馘汴人枝梧不暇乃退天祐三年與李嗣昭
合燕軍攻潞州降丁㑹以功加檢校太保代州刺史代
嗣昭為蕃漢都將李思安之冦潞州也徳威軍於余吾
時汴軍十萬築夾城圍潞州内外斷絶徳威以精騎薄
之屢敗汴人進營髙河令遊騎邀其芻牧汴軍閉壁不
出乃自東門山口築甬道樹栅以通夾城徳威之騎軍
倒牆堙塹日數十戰前後俘馘不可勝紀梁有驍將黄
角鷹方骨崙皆生致之五年正月武皇疾篤徳威退營
亂栁武皇厭代四月命徳威班師時莊宗初立徳威外
握兵柄頗有浮議内外愛之徳威既至單騎入謁伏靈
柩哭哀不自勝由是羣情釋然是月二十四日從莊宗
再援潞州二十九日徳威前軍營横碾距潞四十五里
五月朔晨霧晦暝王師伏于三垂岡下翼日直趨夾城
斬闗破壘梁人大敗解潞州之圍初徳威與李嗣昭有
私憾武皇臨終顧謂莊宗曰進通忠孝不負我重圍累
年似與徳威有隙以吾命諭之若不解重圍歿有遺恨
莊宗達遺旨徳威感泣由是勵力堅戰竟破强敵與嗣
昭歡愛如初以功加檢校太保同平章事振武節度使
七年岐人攻靈夏遣使來求助徳威渡河以應之師還
授蕃漢馬步總管七年十一月汴人據深冀汴將王景
仁軍八萬次柏鄉鎮州節度使王鎔來告難帝遣徳威
率前軍出井陘屯于趙州十二月帝親征二十五日進
薄汴營距柏鄉五里營於野河上汴將韓勍率精兵三
萬鎧甲皆被繒綺金銀炫曜望之森然我軍懼形於色
徳威謂李存璋曰賊結陣而來觀其形勢志不在戰欲
以兵甲燿威耳我軍人乍見其來謂其鋒不可當此時
不挫其銳吾軍不振矣乃遣存璋諭諸軍曰爾見此賊
軍否是汴州天武徤兒皆屠活傭販虚有表耳縱被精
甲十不當一擒獲足以為資徳威自率精騎擊其兩偏
左馳右決出沒數四是日獲賊百餘人賊渡河而退徳
威謂莊宗曰賊驕氣充盛宜按兵以待其衰莊宗曰我
提孤軍救難解紛三鎮烏合之衆利在速戰卿欲持重
吾懼其不可使也徳威曰鎮定之士長于守城列陣野
戰素非便習我師破賊惟恃騎軍平田廣野易為施功
今壓賊營令彼見我虚實則勝負未可必也莊宗不悦
退卧帳中徳威患之謂監軍張承業曰王欲速戰將烏
合之徒欲當劇賊所謂不量力也去賊咫尺限此一渠
水彼若早夜以畧彴渡之吾族其為俘矣若退軍鄗邑
引賊離營彼出則歸復以輕騎掠其芻餉不踰月敗賊
必矣承業入言莊宗乃釋然徳威得降人問之景仁下
令造浮橋數日果如徳威所料二十七日乃退軍保鄗
邑八年正月二日徳威率騎軍致師于柏鄉設伏于村
塢間令三百騎以壓汴營王景仁悉其衆結陣而來徳
威轉戰而退汴軍因而乗之至于鄗邑南時步軍未成
列徳威陣騎河上以抗之亭午兩軍皆陣莊宗問戰時
徳威曰汴軍氣盛可以勞逸制之造次輕力殆難與敵
古者師行不踰一舍盖慮糧餉不給士有饑色今賊逺
來決戰縱挾糗糒亦不遑食晡晩之後饑渴内侵戰陣
外迫士心既倦將必求退乗其勞弊以生兵制之縱不
大敗偏師必喪以臣所籌利在晡晩諸將皆然之時汴
軍以魏博之人為右廣宋汴之人為左廣自未至申陣
勢稍卻徳威麾軍呼曰汴軍走矣塵埃漲天魏人収軍
漸退莊宗與史建瑭安金全等因衝其陣夾攻之大敗
汴軍殺戮殆盡王景仁李思安僅以身免獲將校二百
八十人八月劉守光僭稱大燕皇帝十二月遣徳威率
步騎三萬出飛狐與鎮州將王徳明定州將程嚴等軍
進討九年正月収涿州降刺史劉知溫五月七日劉守
光令驍將單廷珪督精甲萬人出戰徳威遇于龍頭岡
初廷珪謂左右曰今日擒周陽五既臨陣見徳威廷珪
單騎持槍躬追徳威垂及徳威側身避之廷珪少退徳
威奮檛擊墜其馬生獲廷珪賊黨大敗斬首三千級獲
大將李山海等五十二人十二日徳威自涿州進軍良
鄉大城守光既失廷珪自是奪氣徳威之師屢收諸郡
降者相繼十年十一月擒守光父子幽州平十二月授
徳威檢校侍中幽州盧龍等軍節度使徳威性忠孝感
武皇奬遇嘗思臨難忘身十二月汴將劉鄩自洹水乘
虛將冦太原徳威在幽州聞之徑以五百騎馳入土門
聞鄩軍至樂平不進徳威徑至南宫以候汴軍初劉鄩
欲據臨清以扼鎮定轉餉之路行次陳宋口徳威遣將
擒數十人皆倳刃于背縶而遣之既至謂劉鄩曰周侍
中巳據宗城矣徳威其夜急騎扼臨清劉鄩乃入貝州
是時徳威若不至則勝負未可知也十四年三月契丹
冦新州徳威不利退保范陽(遼史太祖紀神冊二年三/月辛亥攻幽州節度使周)
(徳威以幽并鎮定魏五州兵拒戰于居庸關之西戰于/新州東大破之斬首三萬級又通鑑契丹主帥衆三十)
(萬徳威衆寡不敵/大為契丹所敗)敵衆攻僅二百日外援未至徳威撫
循士衆晝夜乘城竟獲保守十五年我師營麻口渡將
大舉以定汴州徳威自幽州率大軍至十二月二十三
日軍次胡栁陂詰旦騎報曰汴軍至矣莊宗使問戰備
徳威奏曰賊倍道而來未成營壘我營柵巳固守備有
餘既深入賊疆須決萬全之䇿此去大梁信宿賊之
家屬盡在其間人之常情孰不以家國為念以我深入
之衆抗彼激憤之軍不以方畧制之恐難必勝王但按
軍保柵臣以騎軍疲之使彼不得下營際晩糧餉不給
進退無據因以乘之破賊之道也莊宗曰河上終日挑
戰恨不遇賊今款門不戰非壯夫也乃率親軍成列而
出徳威不獲已從之謂其子曰吾不知其死所矣莊宗
與汴將王彦章接戰大敗之徳威之軍在東偏汴之游
軍入我輜重衆駭奔入徳威軍因紛擾無行列徳威兵
少不能解父子俱戰沒先是鎮星犯上將星占者云不
利大將是夜収軍徳威不至莊宗慟哭謂諸將曰喪我
良將吾之咎也徳威身長面黑笑不改容凡對敵列陣
凜凜然有肅殺之氣中興之朝號為名將及其歿也人
皆惜之同光初追贈太師天成中詔與李嗣昭符存審
配饗莊宗廟廷晉髙祖即位追封燕王子光輔歴汾汝
州刺史
符存審字徳詳陳州宛邱人(歐陽史義兒𫝊惟符存審/不在其列别自為𫝊盖存)
(審子彦卿有女為宋太/宗后故存其本姓也)舊名存父楚本州牙將存審少
豪俠多智算言兵家事乾符末河南盜起存審鳩率豪
右庇捍州里㑹郡人李罕之起自羣盜授光州刺史因
徃依之中和末罕之為蔡冦所逼棄郡投諸葛爽存審
從至河陽為小校屢戰蔡賊有功諸葛爽卒罕之為其
部將所逼出保懷州部下分散存審乃歸于武皇武皇
署右職令典義兒軍賜姓名存審性謹厚寵遇日隆自
是武皇西征存審常從所至立功從討赫連鐸冒刃死
戰血流盈袖武皇手自封瘡日夕臨問乾寧初討李匡
儔存審前軍拔居庸闗明年從討邠州時邠之勁兵屯
龍泉寨四面懸崖石壁險固存審奮力拔之師還授檢
校左僕射副李嗣昭討李康于汾州擒之以功改左右
廂步軍都指揮使天祐三年授蕃漢馬步副指揮使與
李嗣昭降丁㑹于上黨從周徳威破梁兵于夾城以功
檢校司徒授忻州刺史領蕃漢馬步都指揮使七年校
校太保充蕃漢總管莊宗擊汴人于柏鄉留存審守太
原三月代李存璋戌趙州九年梁祖攻蓨縣存審與史
建瑭李嗣肱赴援屯下博橋汴人驚亂燒營而遁以功
遙領邢洺磁團練使十二年魏博歸款于莊宗遣存審
率前鋒據臨清以俟進取莊宗入魏存審屯魏縣以抗
劉鄩六月鄩營革縣存審與鎮定之師營莘西三十里
一日數戰八月率師攻張源徳于貝州十三年二月劉
鄩自莘悉衆來襲我魏州存審以大軍踵其後戰于故
元城大敗汴人從收澶衛磁洺等州秋邢州閻寶降授
存審安國軍節度邢洺磁等州觀察使十月戴思逺棄
滄州毛璋以城降授存審檢校太傅横海軍節度使兼
領魏博馬步軍都指揮使明年就加平章事十四年八
月將兵援周徳威于幽州敗契丹之衆冬破汴將安彦
之于楊劉諸軍進營麻口時梁將謝彦章營行臺村莊
宗勇于接戰每以輕騎當之遇窘者數四存審每俟其
出必叩馬諫曰王將復唐宗社宜為天下自愛搴旗挑
戰一劒之任無益聖徳請責效于臣古人不以賊遺君
父臣雖不武敢不代君之憂莊宗即時迴駕十二月戰
于胡栁晡晩之後存審引所部銀槍効節軍敗梁軍于
土山下是日辰巳間周徳威戰殁一軍逗撓梁軍四集
存審與其子彦圖冒刃血戰出沒賊陣與莊宗軍合于午
後師復集擊敗汴人十六年春代周徳威為内外蕃漢
馬步總管于徳勝口築南北城以據之七月汴將王瓚
自黎陽渡河冦澶州存審拒戰瓚退營于楊村渡控我
上游自是日與交鋒對壘經年大小凡百餘戰十七年
汴將劉鄩攻同州朱友謙求援于我遣存審與李嗣昭
將兵赴之九月次河中進營朝邑時河中久臣于梁衆
持兩端及諸軍大集芻栗暴貴嗣昭懼其翻覆將急戰
以定勝負居旬日梁軍逼我營㑹望氣者言西南黑氣
如鬭雞之狀當有戰陣存審曰我方欲決戰而形于氣
象得非天贊歟是夜閲其衆詰旦進軍梁軍來逆戰大
敗之追斬二千餘級自是梁軍保壘不出存審謂嗣昭
曰吾初懼劉鄩據渭河偏師既敗彼若退歸懼我踵之
窮獸搏人勿謂無事可開其歸路然後追奔乃令王建
及牧馬于沙苑劉鄩尹皓知之保衆退去(歐陽史鄩以/為晉軍且懈)
(乃夜遁去存審追擊/于渭河又大敗之)遂解同州之圍存審略地至奉先
謁諸帝陵乃班師十八年王師討張文禮于鎮州李嗣
昭李存進相次戰歿十九年遣存審率師進攻叛帥于
城下文禮之將李再豐隂送款于存審我師中夜登城
擒文禮之子處球等露布以獻鎮州平以功加檢校太
傅兼侍中二十年正月師還于魏州莊宗出城迎勞就
第宴樂無何契丹犯燕薊郭崇韜奏曰汴冦未平繼韜
背叛北邊捍禦非存審不可上遣中使諭之存審卧病
羸瘠附奏曰臣効忠稟命靡敢為辭但痾恙纒緜未堪
祗役既而詔存審以本官充幽州盧龍節度使自鎮州
之任同光初加開府儀同三司檢校太師中書令食邑
千户賜號忠烈扶天啟運功臣十月平梁遷都洛陽存
審以身為大將不得預収復中原之功舊疾愈作堅求
入覲尋醫以情告郭崇韜時崇韜自負一時佐命之功
無出已右功名事望素在存審之下權勢既隆人士輻
湊不欲存審加于巳上每有章奏求覲即隂沮之存審
妻郭氏泣訢于崇韜曰吾夫于國麤効驅馳與公鄉里
親舊公忍令死棄北荒何無情之如是崇韜益慙戁明
年春疾甚上章懇切乞生覲天顔不許存審伏枕面歎
曰老夫歴事二主垂四十年幸而遇今日天下一家逺
夷極塞皆得面覲彤墀射鉤斬袪之人孰不奉觴丹陛
獨予壅隔豈非命哉漸增危篤崇韜奏請許存審入覲
四月制授存審宣武軍節度使諸道審漢馬步總管詔
未至五月十五日卒于幽州官舍時年六十三遺命葬
太原存審遺奏陳叙不得面覲詞旨悽惋莊宗震悼久
之廢朝三日贈尚書令存審少在軍中識機知變行軍
出師法令嚴明決䇿制勝從無遺悔功名與周徳威相
匹皆近代之良也常戒諸子曰予本寒家少小攜一劒
而違鄉里四十年間位極將相其間屯危患難履鋒冒
刃入萬死而無一生身方及此前後矢僅百餘乃出鏃
以示諸子因以奢侈為戒存審微時嘗為俘囚將就戮
於郊外臨刑指危垣謂主者曰請就戮于此下冀得環
垣覆尸旅魂之幸也主者哀之為移次焉遷延之際主
擁妓而飲思得歌者以助歡妓曰俘囚有符存審者妾
之舊識每令擊節以贊歌令主將欣然馳騎而舍之豈
非命也
彦超存審之長子也少事武皇累歴牙職存審卒莊宗
以彦超為汾州刺史同光末魏州軍亂詔彦超赴北京
巡檢先是朝廷令内官吕鄭二人在太原一監兵一監
倉庫及明宗入洛皇弟存霸單騎奔河東與吕鄭謀殺
彦超與留守張憲彦超覺之密與憲謀未決部下大譟
州兵畢集張憲出奔是夕軍士殺吕鄭存霸于衙城詰
旦聞洛城禍變彦超告諭三軍(宋史張昭𫝊云昭為張/憲推官莊宗及難聞鄴)
(中兵士推戴明宗憲部將符彦超合戍將應之憲死有/害昭者執之以送彦超彦超曰推官正人無得害之又)
(逼昭為榜/安撫軍民)明宗又令其弟龍武都虞候彦卿馳騎安撫
六月彦超入覲明宗召見撫諭尋授晉州留後未行㑹
其弟前曹州刺史彦饒平宣武亂軍明宗喜召彦超謂
之曰吾得爾兄弟力餘更何憂爾為我徃河東撫育耆
舊即授北京留守太原尹明年冬移授昭義節度使四
年授驍衞上將軍改金吾上將軍長興元年授泰寧軍
節度使尋移鎮安州彦超廝養中有王希全者小字佛
留麤知書訃委主貨財嵗久耗失甚多彦超止于訶譴
而巳應順元年正月佛留聞朝廷多事因與任貨兒等
謀亂一夕叩門言朝廷有急遞至彦超出至廳事佛留
挾刃害之詰旦本州節度副使李端召州兵攻佛留等
敗死餘衆奔淮南擒彦超部將趙溫等二十六人誅之
彦超贈太尉存審次子彦饒晉史有𫝊次彦卿皇朝前
鳳翔節度使守太師中書令封魏王今居于洛陽次彦
能終于楚州防禦使次彦琳任皇朝為金吾上將軍卒
于任
　
　
　
　
　
　
　
　
　
　
　
　
　
　
　
　舊五代史巻五十六
　舊五代史巻五十六攷證
唐列𫝊八周徳威𫝊有陳章者以虓勇知名衆謂之夜
　乂言於叔琮曰晉人所恃者周陽五願擒之請賞以
　郡　案歐陽史作梁軍圍太原令軍中曰能生得周
　陽五者為刺史與是書微異
徳威前軍營横碾　横碾莊宗紀作黄展
徳威自率精騎擊其兩偏獲賊百餘人賊渡河而退徳
　威謂莊宗曰賊驕氣充盛宜按兵以待其衰　案歐
　陽史祗載徳威勉諭其衆即告莊宗曰賊兵甚鋭未
　可與争不載精騎擊退賊兵之事考下文有去賊咫
　尺限此一渠水云云則賊渡河而退一節紀載殊不
　可闕
徳威遣將擒數十人皆倳刃於背縶而遣之　案通鑑
　從莊宗實録作擒其斥候者數十人斷腕而縱之
周侍中已據宗城矣　宗城通鑑作臨清考異曰劉鄩
　見在宗城薛史云周侍中據宗城盖臨清字誤耳
符存審傳以功遙領邢洺磁團練使　案歐陽史作遷
　領邢州團練使
秋邢州閻寶降授存審安國軍節度　案五代㑹要同
　光元年始改邢州為安國軍据是書此傳則晉人得
　邢州即改軍額疑㑹要誤也詳見通鑑考異
符彦超傳皇弟存霸單騎奔河東與吕鄭謀殺彦超與
　留守張憲　案歐陽史作張憲欲納存霸是書作存
　霸謀殺張憲彦超兩史紀載微異
　
　
　
　
　
　
　
　舊五代史巻五十六攷證
欽定四庫全書
　舊五代史巻五十七
　　宋門下侍郎參知政事監修國史薛居正等撰
　唐書第三十三
　　列傳九
郭崇韜字安時代州鴈門人也父𢎞正崇韜初為李克
修帳下親信克修鎮昭義崇韜累典事務以亷幹稱克
修卒武皇用為典謁奉使鳯翔稱旨署教練使崇韜臨
事機警應對可觀莊宗嗣位尤器重之天祐十四年用
為中門副使與孟知祥李紹宏俱參機要俄而紹宏出
典幽州留事知祥懇辭要職先是中門使吴珙張虔厚
忠而獲罪知祥懼求為外任妻璚華公主泣請于貞簡
太后莊宗謂知祥曰公欲避路當舉其代知祥因舉崇
韜乃署知祥為太原軍在城都虞候自是崇韜專典機
務艱難戰伐靡所不従十八年従征張文禮於鎮州契
丹引衆至新樂王師大恐諸將咸請退還魏州莊宗猶
豫未決崇韜曰按巴堅祗為王都所誘本利貨財非敦
鄰好茍前鋒小衂遁走必矣况我新破汴寇威振北地
乘此驅攘焉往不㨗且事之濟否亦有天命莊宗従之
王師果㨗明年李存審牧鎮州遣崇韜閲其府庫或以
珍貨賂遺一無所取但市書籍而已莊宗即位於魏州
崇韜加檢校太保守兵部尚書充樞密使是時衛州陷
於梁澶相之間寇鈔日至民流地削軍儲不給羣情恟
恟以為覇業終不能就崇韜寢不安席俄而王彦章陷
德勝南城敵勢滋蔓汴人急攻楊劉城明宗在鄆音驛
斷絶莊宗登城四望計無従出崇韜啓曰叚凝阻絶津
路茍王師不南鄆州安能保守臣請於博州東岸立栅
以固通津但慮汴人偵知徑來薄我請陛下募敢死之
士日以挑戰如三四日問賊軍未至則栅壘成矣崇韜
率毛璋等萬人夜趨博州視矛㦸之端有光崇韜曰吾
聞火出兵刃破賊之兆也至博州渡河版築晝夜不息
崇韜于葭葦間據胡牀假寢覺袴中冷左右視之乃地
也其忘疲勵力也如是居三日梁軍果至城壘低痺沙
土㪚惡戰具不完汴將王彦章杜晏球率衆攻擊軍不
得休息崇韜身先督衆四面拒戰有急即應城垂陷俄
報莊宗領親軍次西岸梁軍聞之退走因解楊劉之圍
未幾汴將康延孝來奔崇韜延於臥内訊其軍機延孝
曰汴人將四道齊舉以困我軍莊宗憂之召諸將謀進
取之䇿宣徽使李紹宏請棄鄆州與汴人盟以河為界
無相侵冦莊宗不悦獨臥帳中召崇韜謂曰計將安出
對曰臣不知書不能徴比前古請以時事言之自陛下
十五年起義圖覇為雪家讐國恥甲胄生蟣虱黎人困
輸輓今纂崇大號河朔士庶日望盪平纔得汶陽尺寸
之地不敢保守况盡有中原乎將來嵗賦不充物議咨
怨設若劃河為界誰為陛下守之臣自延孝言事已來
晝夜籌度料我兵力算賊事機不出今年雌雄必決聞
汴人決河自滑至鄆非舟楫不能濟又聞精兵盡在叚
凝麾下王彦章日冦鄆境彼既以大軍臨我南鄙又憑
恃決河謂我不能南渡志在收復汶陽此汴人之謀也
臣謂叚凝保據河壖茍欲持我臣但請留兵守鄴保固
楊劉陛下親御六軍長驅倍道直指大梁汴城無兵望
風自潰若使偽主授首賊將自然倒戈半月之間天下
必定如不決此計傍採浮譚臣恐不能濟也今嵗秋稼
不登軍糧纔支數月決則成敗未知不決則坐見不濟
臣聞作舍道邊三年不成帝王應運必有天命成敗天
也在陛下獨斷莊宗蹶然而興曰正合吾意丈夫得則
為王失則為擄行計決矣即日下令軍中家口並還魏
州莊宗送劉皇后與興聖宫使繼岌至朝城西野亭泣
别曰事勢危蹙今須一決事茍不濟無復相見乃留李
紹宏及租庸使張憲守魏州大軍自楊劉濟河是嵗擒
王彦章誅梁氏降叚凝皆崇韜贊成其謀也莊宗至汴
州宰相豆盧革在魏州令崇韜權行中書事俄拜侍中
兼樞密使及郊禮畢以崇韜兼領鎮冀州節度使進封
趙郡公邑二千户賜鐡劵恕十死崇韜既位極人臣權
傾内外謀猷獻納必盡忠規士族朝倫頗亦收奬人物
内外翕然稱之初收汴洛稍通賂遺親友或規之崇韜
曰余備位將相禄賜巨萬但偽梁之日賂遺成風今方
面藩侯多梁之舊將皆吾君射鉤斬袪之人也一旦革
面化為吾人堅拒其請得無懼乎藏余私室無異公帑
及郊禋崇韜悉獻家財以助賞給時近臣勸莊宗以貢
奉物為内庫珍貨山積公府賞軍不足崇韜奏請出内
庫之財以助莊宗沉吟有靳惜之意是時天下已定冦
讐外息莊宗漸務華侈以逞已欲洛陽大内宏敞宫宇
深䆳宦官阿意順旨以希恩寵聲言宫中夜見鬼物不
謀同辭莊宗駭異其事且問其故宦者曰見本朝長安
大内六宫嬪御殆及萬人椒房蘭室無不充牣今宫室
大半空間鬼神尚幽亦無所怪繇是景進王允平等于
諸道採擇宫人不擇良賤内之宫掖三年夏雨河大水
壞天津橋是時酷暑尤甚莊宗常擇髙樓避暑皆不稱
旨宦官曰今大内樓觀不及舊時長安卿相之家舊日
大明興慶兩宫樓觀百數皆雕楹畫拱干雲蔽日今官
家納凉無可御者莊宗曰予富有天下豈不能辦一樓
即令宫苑使經營之猶慮崇韜有所諫止使謂崇韜曰
今年惡熱朕頃在河上五六月中與賊對壘行宫卑濕
介馬戰賊恒若清涼今晏然深宫不耐暑毒何也崇韜
奏陛下頃在河上汴寇未平廢寢忘食心在戰陣祁寒
溽暑不介聖懷今寇既平中原無事縱耳目之玩不憂
戰陣雖層臺百尺廣殿九筵未能忘熱於今日也願陛
下思艱難創業之際則今日之暑坐變清涼莊宗黙然
王允平等竟加營造崇韜復奏曰内中營造日有縻費
屬當災饉且乞權亭不聴初崇韜與李紹宏同為内職
及莊宗即位崇韜以紹宏素在已上舊人難制即奏澤
潞監軍張居翰同掌樞密以紹宏為宣徽使紹宏大失
所望泣涕憤鬰崇韜乃置内勾使應三司財賦皆令勾
覆令紹宏領之冀塞其心紹宏怏悵不已崇韜自以有
大功河洛平定之後權位熏灼恐為人所傾奪乃謂諸
子曰吾佐主上大事了矣今為羣邪排毁吾欲避之歸
鎮常山為菟裘之計其子延説等曰大人功名及此一
失其勢便是神龍去水為螻蟻所制尤直深察門人故
吏又謂崇韜曰侍中勲業第一雖羣官側日未必能離
間宜於此時堅辭機務上必不聼是有辭避之名塞其
䜛慝之口魏國夫人劉氏有寵中宫未正宜贊成册禮
上心必悦内得劉氏之助羣閹其如余何崇韜然之於
足三上章堅辭樞密之位優詔不從崇韜乃密奏請立
魏國夫人為皇后復奏時務利害二十五條皆便於時
取悦人心又請罷樞密院事各歸本司以輕其權然宦
官造謗不已三年堅乞罷兼領節鉞許之(册府元龜云/同光中崇韜)
(再表辭鎮批答曰朕以卿久司樞要常處重難或遲疑/未決之機詢諸先見或憂撓不定之事訪自必成至於)
(贊朕丕基登兹大寶衆興異論卿獨堅言天命不可違/唐祚必須復請納家族明設誓文及其密取汶陽興師)
(入不測之地潛通河口貢謀占必濟之津人所不知卿/惟合意迨中都肅聚羣黨窺陵朕決議平妖兼收浚水)
(雖云先定更審前籌果盡贊成悉諧沉算斯即何須冒/刃始顯殊庸況常山陸梁正虞未復卿能撫衆共定羣)
(心惟朕知卿他人寕表所以賞卿之寵實異等倫沃朕/之心非虛渥澤今卿再三謙遜重疊退辭始納常陽請)
(歸上將又稱梁范不可兼權如此周身貴全名節古人/操守未可比方既覽堅辭難沮來表其再讓汴州所宜)
(依/允)㑹客省使李嚴使西川回言王衍可圖之狀莊宗與
崇韜議討伐之謀方擇大將時明宗為諸道兵馬總管
當行崇韜自以宦者相傾欲立大功以制之乃奏曰契
丹犯邊北面須藉大臣全倚總管鎮禦臣伏念興聖宫
使繼岌徳望日隆大功未著宜依故事以親王為元帥
付以討伐之權俾成其威望莊宗方愛繼岌即曰小児
㓜稚安能獨行卿當擇其副崇韜未奏莊宗曰無踰於
卿者乃以繼岌為都統崇韜為招討使是嵗九月十八
日率親軍六萬進討蜀川崇韜將發奏曰臣以非才謬
當戎事仗將士之忠力憑陛下之威靈庶幾克㨗若西
川平定陛下擇帥如信厚善謀事君有節則孟知祥有
焉望以蜀帥授之如宰輔闕人張憲有披榛之勞為人
謹重而多識其次李琪崔居儉中朝士族富有文學可
擇而任之莊宗御嘉慶殿置酒宴征西諸將舉酒屬崇
韜曰繼岌未習軍政卿久從吾戰伐西面之事屬之於
卿軍發十月十九日入大散闗崇韜以馬箠指山險謂
魏王曰朝廷興師十萬已入此中儻不成功安有歸路
今岐下飛輓才支旬日必須先取鳯州收其儲積方濟
吾事乃令李嚴康延孝先馳書檄以諭偽鳯州節度使
王承㨗及大軍至承㨗果以成降得兵八千軍儲四十
萬次至故鎮偽命屯駐指揮使唐景思亦以城降得兵
四千又下三泉得軍儲三十餘萬自是師無匱乏軍聲
大振其招懷制置官吏補置師行籌畫軍書告諭皆出
於崇韜繼岌承命而已莊宗令内官李廷安李従襲吕
知柔為都統府紀綱見崇韜幕府繁重將吏輻輳降人
爭先賂遺都統府唯大將省謁牙門索然繇是大為詬
恥及六軍使王宗弼歸疑行賂先招討府王衍以城都
降崇韜居王宗弼之第宗弼選王衍之妓妾珍玩以奉
崇韜求為蜀帥崇韜許之又與崇韜子廷誨謀令蜀人
列狀見魏王請奏崇韜為蜀帥繼岌覽狀謂崇韜曰主
上倚侍中如衡華安肻棄元老於蠻夷之地況余不敢
議此(九國志王宗弼𫝊宗弼送欵於魏王乃還城都盡/輦内藏之寶貸歸於其家魏王遣使徴犒軍錢數)
(千萬宗弼輒靳之魏王甚怒及王師至令其子承班齎/衍玩用直百萬獻於魏王并賂郭宗韜請以已為西川)
(節度使魏王曰此我家之物焉用獻為魏王/入城翼日數其不忠之罪並其子斬之於市)李従襲等
謂繼岌曰郭公收蜀部人情意在難測王宜自備由是
兩相猜察莊宗令中官向延嗣賫詔至蜀促班師詔使
至崇韜不郊迎延嗣憤憤從襲謂之曰魏王貴太子也
主上萬福郭公專弄威柄旁若無人昨令蜀人請己為
帥郭廷誨擁徒出入貴擬王者所與狎遊無非軍中驍
果蜀中凶豪晝夜妓樂歡宴指天畫地父子如此可見
其心今諸軍將校無非郭氏之黨魏王懸軍孤弱一朝
班師必恐紛亂吾屬莫知暴骨之所因相向垂涕延嗣
使還具奏皇后泣告莊宗乞保全繼岌莊宗復閲蜀簿
曰人言蜀中珠玉金銀不知其數何如是之㣲也延嗣
奏曰臣問蜀人知蜀中寶貨皆入崇韜之門言崇韜得
金萬兩銀四十萬名馬千匹王衍愛妓六十樂百工犀
玉帶百廷誨自有金銀十萬兩犀玉帶五十藝色絶妓
七十樂工七十他財稱是魏王府蜀人賂遺不過匹馬
而已莊宗初聞崇韜欲留蜀心已不平又聞全有蜀之
妓樂珍玩怒見顔色即令中官馬彦珪馳入蜀視崇韜
去就如班師則已如實遲留則與繼岌圖之彦珪見皇
后曰禍機之發間不容髪何能數千里外復禀聖旨哉
皇后再言之莊宗曰未知事之實否詎可便令果決皇
后乃自為教與繼岌令殺崇韜時蜀土初平山林多盜
孟知祥未至崇韜令任圜張筠分道招撫慮師還後部
曲不寧故歸期稍緩四年正月六日馬彦珪至軍決取
十二日發城都赴闕令任圜權知留事以俟知祥諸軍
部署已定彦珪出皇后教以示繼岌繼岌曰大軍將發
他無釁端安得為此負心事公輩勿復言從襲等泣曰
聖上既有口勅王若不行茍中途事洩為患轉深繼岌
曰上無詔書徒以皇后教令安得殺招討使從襲等巧
造事端以間之繼岌既無英斷僶俛從之詰旦從襲以
繼岌之命召崇韜計事繼岌登樓避之崇韜入左右檛
殺之崇韜有子五人廷信廷誨隨父死於蜀廷説誅於
洛陽廷讓誅於魏州廷議誅於太原家産籍没明宗即
位詔令歸葬仍賜太原舊宅廷誨廷讓各有㓜子一人
姻族保之獲免崇韜妻周氏攜養於太原崇韜服勤盡
節佐佑王家草昧艱難功無與比西平巴蜀宣暢皇威
身死之日夷夏寃之然議者以崇韜功烈雖多事權太
重不能處身量力而聴小人悮計欲取泰山之安如急
行避跡其禍愈速性復剛戾遇事便發既不知前代之
成敗又未體當時之物情以天下為已任孟浪之甚也
及權傾四海車騎盈門士人謟奉漸别流品同列豆盧
革謂崇韜曰汾陽王代北人徙家華隂侍中世在鴈門
得非祖德歟崇韜應曰經亂失譜牒先人嘗云去汾陽
王四世革曰故祖德也因是旌别流品援引簿徒委之
心腹佐命勲舊一切鄙棄舊寮有干進者崇韜謂之曰
公雖代邸之舊然家無門閥深知公才技不敢驟進者
慮名流嗤余故也及征蜀之行于興平拜尚父子儀之
墓嘗從容白繼岌曰蜀平之後王為太子待千秋萬嵗
神器在手宜盡去宦官優禮士族不唯疎斥閹寺騸馬
不可復乘内則伶官巷伯怒目切齒外則舊寮宿將㦸
手痛心掇其族滅之禍有自來矣復以諸子驕縱不法
既定蜀川輦運珍貨實於洛陽之第籍沒之日泥封尚
濕雖莊宗季年為羣小所惑致功臣不保其終亦崇韜
自貽其災禍也
史臣曰夫出身事主得位遭時功不可以不圖名不可
以不立洎功成而名遂則望重而身危貝錦於是成文
良玉以之先折故崇韜之誅盖為此也是知强吴滅而
范蠡去全齊下而樂生奔茍非其賢孰免其禍明哲之
士當鑒於斯
　
　
　
　舊五代史巻五十七
　舊五代史巻五十七攷證
唐列𫝊九郭崇韜𫝊如三四日間　案歐陽史作十日
居三日梁軍果至　案歐陽史作六日壘成彦章果引
　兵急攻之
崇韜許之　案通鑑作崇韜陽許之
騸馬不可復乗　騸馬通鑑作扇馬考胡三省注引薛
　史亦作騸馬今仍其舊
按巴堅舊作阿保機今改
　
　
　
　
　
　
　
　舊五代史巻五十七攷證
欽定四庫全書
　舊五代史巻五十八
　　宋門下侍郎參知政事監修國史薛居正等撰
　唐書第三十四
　　列𫝊十
趙光逢字延吉曾祖植嶺南節度使祖存約興元府推
官父隐右僕射光逢與弟光裔皆以文學徳行知名(舊/唐)
(書光裔光啟三年進士擢第累遷司勲郎中𢎞文館學/士改膳部郎知制誥季述廢立之後旅游江表以避患)
(嶺南劉隐深禮之奏/為副使因家嶺外)光逢㓜嗜典墳動守規檢議者目
之為玉界尺僖宗朝登進士第踰月辟度支廵官歴官
臺省内外兩制俱有能名轉尚書左丞翰林承旨昭宗
幸石門光逢不從昭宗遣内養戴知權詔赴行在稱疾
解官駕在華州拜御史中丞時有道士許巖士瞽者馬
道殷出入禁庭驟至列卿宫相因此以左道求進者衆
光逢持憲紀治之皆伏法自是其徒頗息改禮部侍郎
知貢舉光化中王道寢衰南北司為黨光逢素性慎静
慮禍及巳因挂冠伊洛屏絶交逰凡五六年門人栁璨
登庸除吏部侍郎太常卿(案唐摭言云光化二年趙光/逢於栁璨及第後三年不遷)
(時璨自内庭大拜光/逢始以左丞徵入)入梁為中書侍郎平章事累轉左
僕射兼租庸使上章求退以太子太保致仕梁末帝愛
其才徵拜司空平章事無㡬以疾辭授司徒致仕(唐摭/言云)
(光逢膺大用居重地十餘嵗上表乞/骸守司空致仕唐二年復徵拜上相)同光初弟先𦙍為
平章事時謁問於私第嘗語及政事他日光逢署其户
曰請不言中書事其清浄寡慾端黙如此嘗有女冠寄
黄金一鎰于其家時屬亂離女冠委化於他土後二十
年金無所歸納於河南尹張全義請付諸宫觀其舊封
尚在兩登廊廟四退邱園百行五常不欺闇室搢紳咸
仰以為名敎主天成初遷太保致仕封齊國公卒於洛
陽詔贈太傅
光𦙍光逢之弟也(案新唐書俱云趙隠子三人光逢光/裔光𦙍為後唐相者光𦙍也原本避)
(宋諱稱光𦙍為光裔似/混二人為一今改正)俱以詞藝知名亦登進士第(舊/唐)
(書云大順二年進士登第/天祐初累官至駕部郎中)光􁀮仕梁厯清顯伯仲之間
咸以方雅自髙北人聞其名者皆望風欽重及莊宗平定
汴洛時盧程以狂妄免郭崇韜自勲臣拜議者以為國
朝典禮故實須訪前代名家咸曰光􁀮有宰相器薛廷
珪李琪當武皇為晉王時當因為冊使至太原故皆有
宿望當時咸謂宜處台司郭崇韜採言事者云廷珪朽
老浮華無相業琪雖文學髙傾險無士風皆不可相乃
止同光元年十一月光􁀮與韋説並拜平章事光􁀮生
於季末漸染時風雖欲躍鱗振翮仰希前輩然才力無
餘未能恢逺朝廷每有禮樂制度沿革擬議以為巳任
同列既匪博通見其浮譚横議莫之測也豆盧革雖慿
門地在本朝時仕進尚微久從使府朝章典禮未能深
悉光𦙍每有發論革但唯唯而巳後革奏議或當光􁀮
謂羣官曰昨有所議前座一言粗當近日差進學者其
可巳乎其自負如此是條制權豪强買人田宅或陷罪
害籍没顯有屈塞者許人自理内官楊希朗者故觀軍
容使復㳟從子也援例理復恭舊業事下中書光􁀮謂
崇韜曰復恭與南山謀逆顯當國法本朝未經昭雪安
得論理崇韜私抑宦者因具奏聞希朗泣訢於莊宗莊
宗令自光􁀮言之希朗陳訢叔祖復光有大功於王室
室伯祖復恭為張濬所搆得罪前朝當時强臣掣肘國
命不行及王行瑜伏誅徳音昭洗制書尚在相公本朝
世族諳練故事安得謂之未雪耶若言未雪吾伯氏彦
博洎諸昆仲監䕶諸鎮何途得進漸至聲色俱厲光􁀮
方恃名徳為其所折悒然不樂又以希朗幸臣慮摭他
事危已心不自安三年夏四月病疽卒贈左僕射
鄭珏昭宗朝宰相綮之姪孫父徽河南尹張全義判官
光化中登進士第(歐陽史云珏舉進士數不中/全義以珏屬有司乃得及第)厯𢎞文
館校書集賢校書監察御史入梁為補闕起居郎召入
翰林累遷禮部侍郎充職珏文章美麗旨趣雍容自策
名登朝張全義皆有力焉貞明中拜平章事莊宗入汴
責授萊州司户未㡬量移曹州司馬張全義言於郭崇
韜將復相之尋入為太子賓客明宗即位任圜自蜀至
安重誨不欲圜獨拜宰輔共議明堂一人共之孔循言
珏貞明時久在中書性畏慎而長者美詞翰好人物重誨
即奏與任圜並命為相有頃珏以老病耳疾不任中書
事四上章請明宗惜之久而方允乃授開府儀同三司
行尚書左僕射致仕仍賜鄭州庄一區明宗自汴還洛
陽遣中使撫問賜錢二十萬食羊百口長興初卒贈司
空初珏應進士十九年方登第名姓為第十九人自登
第凡十九年為宰相又昆仲之次第十九時亦異之子
遘太平興國中任正郎
崔協字思化逺祖清河太守第二子寅仕後魏為太子
洗馬因為清河小房至唐朝盛為流品曾祖邠太常卿
祖瓘吏部尚書父彦融楚州刺史彦融素與崔蕘善嘗
為萬年令蕘謁於縣彦融未出見案上有尺題皆賂遺
中貴人蕘知其由徑始惡其為人及除司勲郎中蕘為
左丞通刺不見蕘謂曰郎中行止鄙雜故未見宰相知
之改楚州刺史卒於任誡其子曰世世無忘蕘故其子
弟嘗與崔讎協即彦融之子也幼有孝行登進士第釋
褐為度支巡官渭南尉直史館厯三署入梁為左司郎
中萬年令給事中累官至兵部侍郎與中書舍人崔居
儉相遇於幕次協厲聲而言曰崔蕘之子何敢相見居
儉亦報之左降太子詹事俄拜吏部侍郎同光初改御
史中丞憲司舉奏多以文字錯誤屢受責罰協器宇宏
爽髙談虚論多不近理時人以為虚有其表天成初遷禮
部尚書太常卿因樞密使孔循保薦拜平章事初豆盧
革韋説得罪執政議命相樞密使孔循意不欲河朔人
居相位任圜欲相李琪而鄭珏素與琪不協孔循亦惡
琪謂安重誨曰李琪非無藝學但不㢘耳朝論莫若崔
協重誨然之因奏擇相明宗曰誰可乃以協對任圜奏
曰重誨被人所賣如崔協者少識文字時人謂之没字
碑臣比不知書無才而進已為天下笑何容中書之内
更有笑端明宗曰易州刺史韋肅人言名家待我嘗厚
置於此位何如肅茍未可則馮書記是先朝判官為稱
宗呼之朝退宰臣樞密使休于中興殿之廡下孔循拂
衣而去曰天下事一則任圜二則任圜崔協暴死則已
不死㑹居此位重誨私謂圜曰今相位缺人協且可乎
圜曰朝廷有李琪者學際天人奕業軒冕論才校藝可
敵時輩百人而讒夫巧沮忌害其能必舍琪而相協如
棄蘇合之丸取蛣蜣之轉也重誨笑而止然重誨與循
同職循日言琪之短協之長故重誨竟從之而協登庸
之後廟堂秉筆假手于人朝廷以國庠事重命協兼判
祭酒事協上奏毎嵗補監生二百為定物議非之(北夢/瑣言)
(明宗問宰相馮道盧質近日喫酒否封曰質曽到臣居/亦飲數爵臣勸不令過度事亦如酒過則患生崔協强)
(言于坐曰臣聞食以心鏡酒極好不加藥/餌足以安心神左右見其膚淺不覺哂之)四年春駕自
夷門還京從至須水驛中風暴卒詔贈尚書左僕射諡
曰恭靖子頎頌夀貞惟頌仕皇朝官至左諫議大夫卒
于鄜州行軍司馬
李琪字台秀五代祖登天寳末禮部尚書東都畱守安
禄山陷東郡遇害累贈太尉諡曰忠懿憕孫寀元和朝
位至給事中宷子敬方文宗朝諫議大夫敬方子縠廣
明中為晉公王鐸都統判官以收復功為諫議大夫琪
即縠之子也年十三詞賦詩頌大為王鐸所知然亦疑
其假手一曰鐸召縠讌于公署密遣人以漢祖得三傑
賦題就其第試之琪援筆立成賦尾云得士則昌非賢
罔共龍頭之友斯貴鼎足之臣可重宜哉項氏之敗亾
一范増而不能用鐸覽而駭之曰此兒大器也將擅文
價(太平廣記琪總角謁鐸鐸顧曰適蜀中詔到用夏製/州拓跋思㳟為收復都統可作一詩否即秉筆立)
(云飛騎經巴棧鴻恩及夏臺將從天上去人自日邉來/此處金門遠何時玉輦迴蚤平關右賊莫待詔書催鐸)
(益竒之因執琪手曰此真鳯毛也時年十四明年丁母/憂因流寓青齊然糠照薪俾夜作晝覽書數千巻間為)
(詩賦唐僖宗再幸梁洋竊賦/云哀痛不下詔登封誰上書)昭宗時李谿父子以文學
知名琪年十八䄂賦一軸謁谿谿覽賦驚異倒屣迎門
出琪調啞鍾捧日等賦謂琪曰余嘗患近年文士辭賦
皆數句之後未見賦題吾子入句見題偶屬典麗吁可
畏也琪由是益知名舉進士第天復初應博學宏詞居
第四等授武功縣尉辟轉運巡官遷左拾遺殿中侍御
史自琪為諫官憲職凡時政有所不便必封章論列文
章秀麗覽之者忘倦琪兄珽亦登進士第才藻富贍兄
弟齊名而尤為梁祖所知以珽為崇政學士琪自左補
闕入為翰林學士(北夢瑣言梁李相國琪唐末以文學/策名仕致御史昭宗播遷衣冠蕩折)
(琪藏跡于荆楚間自晦其迹號華原李長官其堂兄光/符宰宜都嘗厭薄之琪寂寞毎臨流踞石摘樹葉而試)
(草制詞吁嗟怏悵而投葉水中/梁祖受禪徴入拜翰林學士)累遷户部侍即翰林承
㫖梁祖西抗邠岐北攻澤潞出師燕趙經畧四方暫無
寧歲而琪以學士居帳中專掌文翰下筆稱㫖寵遇踰
倫是時琪之名播海内琪重然諾憐才奬善家門雍睦
貞明龍徳中歴兵禮吏侍郎受命與馮錫嘉張充郗殷
象同撰梁太祖實録三十巻遷御史中丞累擢尚書左
丞中書門下平章事時琪與蕭頃同為宰相頃性畏慎
深密琪倜儻負氣不拘小節中書奏覆多行其志而頃
專掎摭其咎㑹琪除吏是試躡名銜改攝為守為頃所
奏梁帝大怒將投諸荒裔而為趙巖輩所援罷相為太
子少保莊宗入汴素聞琪名累欲大任同光初歴太常
卿吏部尚書三年秋天下大水國計不充莊宗召百寮
許上封事陳經國之要琪因上疏曰臣聞王者富有兆
民深居九重所重患者百姓凋耗而不知四海困窮而
莫救下情不得上逹羣臣不敢指言今陞下以水潦之
災軍食乏闕焦勞罪已迫切疚懷避正殿以責躬訪多
士而求理則何思而不獲何議而不臧止在改而行之
足以擇其善者臣聞古人有言曰穀者人之司命也地
者榖之所生也人者君之所理也有其穀則國力備定
其地則人食足察其人則徭役均知此三者為國之急
務也軒黄已前不可詳記自堯湮洪水禹作司空于時
辨九等之田收什一之税其時户一千三百餘萬定墾
地約九百二十萬頃最為太平之盛及啇革夏命重立
田制每私田十畝種公田九畝水早同之亦什一之義
也洎乎周室立井田之法大約百里之提封萬萬井出
車百乘戎馬四百匹畿内兵車萬乘馬四萬匹以田法
論之亦什一之制也故當成康之世比堯舜之朝户口
更増二十餘萬非他術也蓋三代以前皆計入以為出
計農以立軍雖逢水旱之災而有凶荒之備降及秦漢
重税工啇急闗市之征倍舟車之算人户既以减耗古
制猶以兼行按此時户口尚有千二百餘萬墾田亦八
百萬頃至于三國並興兩晉之後則農夫少于軍衆戰
馬多于耕牛供軍須奪于農糧秣馬必侵于牛草于是
天下户口只有二百四十餘萬洎隋文之代兩漢比隆
及焬帝之年又三分去一我唐太宗文皇帝以四夷初
定百姓未豐延訪羣臣各陳所見惟魏徴獨勸文皇力
行王道由是輕徭薄賦不奪農時進賢良悦忠真天下
粟價㪷直兩錢自貞觀至于開元將及一千九百萬户
五千三百萬口墾田一千四百萬頃比之堯舜又極増
加是知救人瘼者以重歛為病源料兵食者以專農為
軍政仲尼云百姓足君孰與不足臣之此言是魏徴所
以勸文皇也伏惟深畱宸鑒如以六軍方闕不可輕徭
兩税之餘猶須重歛則但不以折納為事一切以本色
輸官又不以紐配為名止以征耗加納猶應感悦未至
流亡況今東作是時羸牛將駕數州之地千里運糧有
此差徭必方春種今秋若無糧草何以贍軍臣伏思漢
文帝時欲人務農乃幕人入粟得拜爵及贖罪景帝亦
如之後漢安帝時水旱不足三公奏請富人入粟得闗
内候及公卿以下散官本朝乾元中亦曽如此今陛下
縱不欲入粟授官願明降制㫖下諸道令差百姓轉倉
之處有能出力運官物到京師五百石以上白身授一
初任州縣官有官者依資遷授欠選者使與放選千石
以上至萬石不拘文武明示賞酬免令方春農人流㪚
斯亦救民轉倉贍軍之一術也莊宗深重之尋命為國
計使埀為輔相俄遇蕭牆之難而止及明宗即位豆盧
革韋説得罪任圜陳奏請命琪為相為孔循鄭珏排沮
乃相崔協琪時為御史大夫安重誨于䑓門前專殺殿
直馬延雖曽彈奏而依違詞旨不敢正言其罪以是託
疾三上章請老朝㫖不允除授尚書左僕射自是之後
尤為宰執所忌凡有奏陳靡不望風横沮天成末明宗
自汴州遷洛琪為東都畱司官班首奏請㫖偃師奉迎
時琪奏中有敗契丹之兇黨破真定之逆城之言詔曰
契丹即為兇黨真定不是逆城李琪罰一月俸又嘗奉
勅撰霍彦威神道碑文琪梁之故相也敘彦威仕梁歴
任不言其偽中書奏曰不分真偽是混功名望令改撰
詔從之多此類也琪雖博學多才拙于遵養時晦知時
不可為然猶多岐取進動而見排由已不能鎮靖也以
太子太傅致任長興中卒于福善里第時年六十子貞
官至邑宰琪以在内署時所為制詔編為十卷目曰金
門集大行于世
蕭頃字子澄京兆萬年人故相倣之孫京兆尹廩之子
頃聰悟善屬文昭宗廟擢進士第歴度支巡官太常博
士右補闕時國步難難連師倔强率多奏請欲立家廟
于本鎮頃上章論奏乃止累遷吏部員外郎先是張濬
自中書出為右僕射梁祖判官高劭使梁祖廕求一子
出身官省寺皆稱無例濬曲為行之指揮甚急吏徒惶
恐頃判云僕射未集郎官赴省上指揮公事且非南宫
舊儀濬聞之慙悚致謝頃由是知名梁祖亦奬之頃入
梁歴給諫御史中丞禮部侍郎知貢舉咸有能名自吏
部侍郎拜中書門下平章事與李琪同輔梁室事多矛
盾莊宗入汴頃坐貶登州司户量移濮州司馬數年遷
太子賓客天成初為禮部尚書太常卿太子少保致仕
卒時年六十九輟朝一曰贈太子少師
史臣曰夫相輔之才從古難得蓋文學政事履行謀猷
不可缺一故也如數君子者皆互有所長亦近代之良
相也如齊公之明節李琪之文章足以圭表搢紳笙簧
典誥陟之廊廟宜無愧焉
　
　
　
　舊五代史巻五十八
　舊五代史巻五十八攷證
唐列傳十趙光逢𫝊父隠右僕射　案舊唐書作左僕
　射
僖宗朝登進士第　僖宗原本作昭宗據舊唐書光逢
　係乾符五年進士當作僖宗今改正
時有道士許巖士　許巖士原本脱士字今據新唐書
　及通鑑増入
李琪𫝊敬方子縠廣明中為晋公王鐸都統判官　案
　太平廣記引李琪集序作父敬佐王鐸滑州幕考李
　琪祖名敬方其父不得名敬疑太平廣記𫝊冩之訛
戍馬四百匹　四百原本作四千今據漢書改正
以太子太傅致仕　案太傅歐陽史作少傅
　
　
　
　舊五代史巻五十八攷證
欽定四庫全書
　舊五代史巻五十九
　　宋門下侍郎參知政事監修國史薛居正等撰
　唐書第三十五
　　列𫝊十一
丁會字道隠夀州夀春人父季會幼放蕩縱横不治農
産恒隨哀挽者學紼謳尤嗜其聲既長遇亂合雄兒為
盜有志功名黄巢渡淮會從梁祖為部曲梁祖鎮汴會
厯都押衙自梁祖誅宗權併時溥屠朱瑄走朱瑾會恒
以兵從多立竒功文徳中表授懷州刺史厯滑州留後
河陽節度使檢校司徒自河陽以疾致政於洛陽梁祖
季年猜忌故将功大者多遭族滅會隂有避禍之志稱
疾者累年天復元年梁祖菴有河中晉絳乃起會為昭
義節度使昭宗幸洛陽加同平章事其年昭宗遇弑哀
問至㑹三軍縞素流涕久之時梁祖親討劉守文於滄
州駐軍於長蘆三年十二月王師攻㑹居旬日㑹以潞
州歸於武皇(北夢瑣言梁祖雄猜疑忌功臣忽謂敬翔/曰吾夢丁㑹在前祗侯吾将乘馬欲出圉)
(人以馬就臺忽為丁㑹跨之以出時夢中怒叱喝數聲/因驚覺甚惡之是月丁㑹舉潞州軍民歸於河東矣)
引見㑹泣曰臣非不能守潞但以汴王簒弱唐祚猜嫌
舊將臣雖䝉保薦之㤙而不忍相從今所謂吐盜父之
食以見王也武皇納之賜甲第於太原位在諸將上五
年汴將李思安圍潞州以會為都招討使檢校太尉莊
宗嗣王位與㑹決謀破汴軍於夾城七年十一月卒於
太原莊宗即位追贈太師有子七人知沆為梁祖所誅
餘皆厯内職
閻寶字瓊美鄆州人父佐海州刺史寶少事朱瑾為牙
將瑾之失守於兖也寶與瑾将胡規康懷英歸汴梁皆
擢任之自梁祖陳師河朔争霸闗西寶與葛從周丁會
賀徳倫李思安各為大將統兵四出所至立功厯洺隨
宿鄭四州刺史天佑六年梁祖以寶為邢洺節度使檢
校太傅莊宗定魏博十三年攻相衛洺磁下之寶獨保
邢州城孤援絶八月寶以邢州降莊宗嘉之進位檢校
太尉同平章事遙領天平軍節度使東南面招討等使
待以賓禮位在諸将上每有謀畫與之參決契丹之冦
幽州周徳威危急寶與李存審從明宗擊契丹於幽州
州西北解圍而還胡栁之役諸軍逗撓汴軍登無石山
其勢甚盛荘宗望之畏其不敵且欲保營寶進曰王深
入敵境偏師不利王彦章騎軍巳入濮州山下唯列步
兵向晩皆有歸志我盡鋭擊之敗走必矣今若引退必
為所乗我軍未集更聞賊勝即不戰而自潰也凡決勝
料情情勢巳得斷在不疑今王之成敗在此一戰若不
決勝設使餘衆渡河河朔非王有也王其勉之莊宗聞
之聳聼曰微公㡬失計即引騎大譟奮矟登山大敗汴
人十八年張文禮殺王鎔叛寶帥師進討八月収趙州
進渡滹水擒賊黨張友順以獻九月進逼真定結營西
南隅掘塹柵以環之決大悲寺漕渠以浸其郛十九年
正月契丹三十萬乗援鎮州前鋒至新樂衆心憂之寶
見莊宗指陳方略軍情乃安敵退加檢校侍中三月城
中饑王處瑾之衆出城求食寶縱其出伏兵截擊之饑
賊大至諸軍未集為賊所乗寶乃収軍退保趙州因慙
憤成疾疽發背而卒時年六十同光初追贈太師晉天
福中追封太原郡王有子八人宏倫宏儒皆位至郡守
符習趙州昭慶縣人少從軍事節度使王鎔積功至列
校自莊宗經略河朔與鎔連衡常令習率師從莊宗征
討鎔為張文禮所害時習在徳勝寨文禮上書請習等
歸鎮習雨泣訢於莊宗曰臣本趙人家世事王氏故使
嘗授臣一劍俾臣平蕩兇冦自聞變故徒懷寃憤欲以
自剄無益於營魂且文禮乃幽滄叛將趙王知人不盡
過意任使致被反噬臣雖不武願在霸府血戰而死不
能委身於兇首莊宗曰爾既懷舊君之愛可復仇乎吾
當助爾習等舉身投地號痛感激謝曰王必以故使而
輔翼之勞雪其寃恥臣不敢期師旅為助但悉本軍可
以誅其逆䜿莊宗即令閻寳史建瑭助習討文禮乃以
習為成徳軍兵馬留後及文禮誅將正授節鉞習不敢
當其任辭曰臣縁故使未葬又無嗣息臣合服斬縗候
臣禮制畢聽命及荘宗兼領鎮州乃割相衛二州置義
寧軍以習為節度使習奏曰魏博六州見係霸府不宜
遽有割隸但授臣河南一鎮臣自攻取乃授天平軍節
度東南面招討使習有器度性忠壯自莊宗十年沿河
戰守習常以本軍從心無顧望諸將服其為人同光初
以習為邢州節度明年移鎮青州四年二月趙在禮盜
據魏州習受詔以淄青之師進討至則㑹軍亂習乃退
軍渡河明宗自鄴赴洛遣使召之習不時而至既至謁
眀宗於胙縣霍彦威謂習曰主上所知者十人公在其
四何猶豫乎習乃從眀宗入汴眀宗即位加兼侍中令
歸本鎮屬青州守將王公儼拒命復授習天平軍節度
使四年移汴州節度使(宋史顔衎𫝊天成中為鄒平令/符習初鎮天平習武臣之㢘慎)
(者以書告屬邑毋聚斂為獻賀衎未領書以故規行之/尋為吏所訟習遽召衎笞之幕客軍吏咸以為辱及正)
(人習甚悔焉即表為/觀察判官且塞前事)安重誨素不悦習會汴人言習厚
賦民錢以代納藁及納軍租多収加耗由是罷歸京師
(通鑑習自恃宿将議論多抗/安重誨故重誨求其過奏之)授太子太師致仕求歸故
里許之乃歸昭慶縣眀宗以其子令謙為趙州刺史習
飛揚痛飲周逰田里不集朋徒不過郡邑如此累年中
風而卒贈太師子䝉嗣位至禮部侍郎
烏震冀州信都人也少孤自勤於鄉校弱冠從軍初為
鎮州隊長以功漸升部將與符習從征於河上頗得士
心聞張文禮弑王鎔志復主讎震泣請行兵及恒陽文
禮執其母妻洎兒女十口誘之不迴攻城日急文禮忿
之咸割鼻斷腕不絶其膚放至軍門觀者皆不忍正視
震一痛而止憤激奮命身先矢石鎮州平以功授震深
趙二州刺史其性純質以清直御下在河北獨有政聲
移易州刺史兼南北面水陸轉運招撫等使契丹犯塞
漁陽路梗震率師運糧三入薊門擢為河北道副招討
遙領宣州節度使代房知温軍於盧臺及至軍會戍兵
龍晊所部鄴都奉節等軍數千人作亂未及交印而遇
害眀宗聞之廢朝一日詔贈太傅震略涉書史尤嗜左
氏𫝊好為詩善筆札凡郵亭佛寺多有留題之迹及其
遇禍燕趙之士皆歎惜之
王瓚故河中節度使重盈之諸子也天復初梁祖既平
河中追念王氏舊恩辟瓚為賓佐梁祖即位厯諸衛大
將軍兖華兩鎮節度使開封尹貞明五年代賀瓌統軍
駐於河上時李存審築壘於徳勝渡秋八月瓚率汴軍
五萬自黎陽渡河將掩擊魏州眀宗出師拒之瓚至頓
邱而旋於楊村夾河築壘架浮航自滑饋運相繼瓚嚴
於軍法令行禁止然㡬略應變則非所長十一月瓚率
其衆觀兵於戚城明宗以前鋒擊之復獲將李立十二
月邏騎報汴之饋糧千計沿河而下可掩而取之莊宗
遣徒兵五千設伏以待之使騎軍循河南岸西上俘獲
饋役數千瓚結陣河曲以待王師既而兵合一戰敗之
瓚衆走保南城瓚以小舟北渡僅免是日獲馬千餘匹
俘斬萬級王師乗勝徇地曹濮梁主以瓚失律令戴思
逺代還及王師襲汴時瓊為開封府尹梁主聞王師將
至自登建國門樓日夜垂泣時持國寶謂瓚曰吾終保
有此者繫卿耳令瓚閲市人散徒登城為備洎明宗至
封邱門瓚開門迎降翼日莊宗御𤣥徳殿瓚與百官待
罪及進幣馬詔釋之仍令収梁主屍備槥櫝權厝于佛
寺漆首函送於郊社居數日段凝上疏奏梁朝掌事權
者趙巖等並助成虐政結怨於人聖政惟新宜誅首惡
以謝天下於是張漢傑張漢融張漢倫張希逸趙縠朱
珪等並族誅家財籍没瓚聞諸族當法憂悸失次毎出
則與妻子訣别郭崇韜遣人慰譬之詔授宣武軍節度
副使知府事檢校太傅如故(歐陽史瓚伏地請死莊宗/勞而起之曰朕與卿家世)
(婚姻然人臣各為主耳復何罪耶/因以為開封尹遷宣武軍節度使)瓚心憂疑成疾十二
月卒贈太子太師瓚雖為治嚴肅而慘酷有家世風自
厯守藩鎮頗能除盜而明不能照下及尹政京邑委政
於愛壻牙將幸廷蔚曲法納賄因縁為奸初汴人駐軍
於河上軍計不足瓚請率汴之富户出助軍錢賦取不
均人靡控訢至有雉經者又有富室致賂幸而免率者
及明宗即位素知廷蔚之奸乃勒歸田里然瓚能優禮
搢紳抑挫豪猾故當時士流皆稱仰焉
袁象先宋州下邑人也自稱唐中宗朝中書令南陽郡
王恕巳之後曾祖進朝成都少尹梁以象先貴累贈左
僕射祖忠義忠武軍節度判官累贈司空父敬初太府
卿累贈司徒駙馬都尉敬初娶梁祖之妹初封沛郡太
君開平中追封長公主貞明中追封萬安大長公主象
先即梁祖之甥也性寛厚不忤於物㓜遇亂慨然有憂
時之意象先嘗射一水中鳥不中箭落水中下貫雙鯉見
者異之梁祖鎮夷門象先起家授銀青光禄大夫檢校
太子賓客兼御史中丞景福元年自檢校左省常侍遷
檢校工部尚書充元從馬軍指揮使兼左静邊都指揮
使乾寧五年再遷檢校右僕射左領軍衛將軍同正充
宣武軍内外馬步軍都指揮使光化二年權知宿州軍
州事天復元年表授刺史充本州團練使橋鎮遏都知
兵馬使㑹淮冦大至圍迪州城象先殫力禦備時援兵
未至頗懷憂沮一日登北城憇息樓堞之上怳然若寤
夢人告曰我陳璠也嘗板築是城舊第猶在今為軍舍
可為我立廟即助公隂兵象先納之翼日淮冦急攻其
壘梯䡴角進是日州城幾陷頃之有大風雨居民望見
城上兵甲無算冦不敢進即時退去象先方信神鬼之
助乃為之立祠至令里人禱祝不輟三年權知洺州軍
州事天祐三年授陳州刺史檢校司空是嵗陳州大水
民饑有物生於野形類蒲萄其實可食貧民賴焉梁開
平二年授左英武軍使再遷左神武右羽林統軍三年
轉右衛上將軍封汝南縣男四年權知宋州留後到任
五月改天平軍兩使留後時鄆境再饑户民流散象先
即開倉賑恤䝉賴者甚衆五年梁祖北征以象先為鎮
定東西行營都招討應接副使進封開國伯領兵攻蓚
縣不克而還俄奉㫖自鄆赴闕鄆人遮留毁石橋而不
得進乃自他門而逸尋授左龍武統軍兼得衛親軍都
指揮使乾化三年與魏博節度使楊師厚合謀誅朱友
珪於洛陽梁末帝即位以功授檢校太保同平章事遙
領洪州節度使行開封尹判在京馬步諸軍進封開國
公四年授青州節度使加檢校太傅未㡬移鎮宋州加
檢校太尉象先在宋凡十年初梁祖領四鎮權兵十萬
威震天下闗東藩守皆其將吏方面補授由其保薦四
方輿金輦壁駿奔結轍納賂於其庭如是者十餘年寖
成風俗藩侯牧守下逮羣吏罕有㢘白者率皆掊斂剥
下以事權門象先恃甥舅之勢所至藩府侵刻誅求尤
甚以此家財巨萬莊宗初定河南象先率先入覲輦珍
幣數十萬遍賂權貴及劉皇后伶官巷伯居旬日内外
翕然稱之初梁將未復官資者凡上章奏姓名而巳郭
崇韜奏曰河南征鎮將吏昭洗之後未有新官每上表
章但書名姓未頒綸制必負憂疑即日復以象先為宋
亳耀輝穎節度使依前檢校太尉平章事仍賜姓名紹
安尋令歸鎮明年以郊禮象先復來朝是時制改宋州
宣武軍為歸徳軍因侍宴莊宗謂象先曰歸徳之名無
乃著題否象先拜謝而退即命歸鎮其年夏以疾卒於
理所年六十一冊贈太師周廣順中贈中書令追封是
國公象先二子長曰正辭歴衢雄二州刺史次曰􁁉周
顯徳中終於滄州節度使
張温字徳潤魏州魏縣人也始仕梁祖為步直小將改
崇明都校貞明初蔣殷以徐州叛從劉鄩討平之改左
右捉生都指揮使莊宗伐邢臺獲之用為永清都厯校
武州刺史山後八軍都將從莊宗襲契丹於幽州収新州
厯銀槍効義都指揮使再任武州刺史同光初契丹陷
媯儒檀順平薊六州武州獨全改授蔚州刺史天成初
厯振武昭武留後尋授利州節度使入為右衛上將軍
無㡬授洋州節度使右龍武統軍改雲州節制清泰初
屯兵鴈門逐契丹出塞移鎮晉州嬰疾而卒詔贈太尉
李紹文鄆州人本姓張名從楚少事朱瑄為帳下瑄敗
歸於梁祖為四鎮牙校累典諸軍天祐八年從王景仁
戰敗於柏鄉紹文與别將曹儒収殘衆退保相州王師
之攻魏州也紹文率衆自黎陽渡河一時汴人大恐河
無舟楫紹文懼為王師所逼乃剽黎陽臨河内黄至魏
州歸於莊宗莊宗嘉納之賜姓名分其兩將三千人為
左右匡霸軍旅仍令紹文曹儒分將之從周徳威討劉
守光進檢校司空移將匡衛軍十二年授博州刺史預
破劉鄩於故元城歴貝隰代三郡刺史領天雄軍馬步
副都將屯於徳勝從閻寶討張文禮為馬步軍都虞候
明宗収鄆州以紹文為右都押牙馬步軍都將從破王
彦章於中都同光中厯徐滑二鎮副使知府事三年從
郭崇韜討西川為洋州節度留後領鎮江軍節度天成
初為武信軍節度使尋卒於鎮
史臣曰昔丁㑹之事梁祖也功既隆矣禍將及矣挺身
北首故亦冝然食人之禄豈合如是哉閻寶再降於
人夫何足貴焉符習雪故主之沈寃享通侯之貴位乃
趙之竒士也烏震不憫其親仁斯鮮矣雖慕樂羊之跡
豈事文侯之宜瓚洎象先而下皆降將也又何足以譏
焉
　
　
　
　
　
　
　
　
　
　
　
　
　
　
　舊五代史巻五十九
　舊五代史巻五十九攷證
唐列𫝊十一丁㑹傳梁祖季年猜忌故將功大者多遭族滅會隂
　有避禍之志　案梁祖季年無誅戮大臣之事考朱
　珍李讜先後為梁祖所殺丁會葢鑒於前事也見通
　鑑考異
閻寶𫝊梁祖以寶為節度使檢校太傅　案歐陽史太
　祖時為諸軍都虞候末帝時以寶為保義軍節度使
　與是書詳畧先後互異
符習𫝊飛揚痛飲　飛揚原本作飛鷹今攷杜詩痛飲
　狂歌空度日飛揚跋扈為誰雄鷹字疑揚字之訛今
　改
烏震𫝊移易州刺史　易州歐陽史作冀州
詔贈太傅　太傅歐陽作太師
張温傅　案温於潼闗擒劉知浣見梁紀此𫝊不載
　
　舊五代史巻五十九攷證
欽定四庫全書
　舊五代史卷六十
　　宋門下侍郎參知政事監修國史薛居正等撰
　唐書第三十六
　　列傳十二
李襲吉自言左相林甫之後父圖為洛陽令因家焉襲
吉乾符末應進士舉遇亂避地河中依節度使李都為
擢鹽鐵判官及王重榮代不喜文士時喪亂之後衣冠
多逃難汾晉間襲吉訪舊至太原武皇署為府椽出宰
榆杜光啟初武皇遇難上源記室沒焉既歸鎮辟掌奏
者多不如指或有薦襲吉能文召試稱指即署為掌書
記襲吉博學多通尤諳悉國朝近事為文精意練實動
据典故無所放縱羽檄軍書辭理宏徤自武皇上源之
難與梁祖不協乾寧末劉仁恭負恩其間論列是非交
相聘答者數百篇警䇿之句播在人口文士稱之三年
遷節度副使從討王行瑜拜右諫議大夫及師還渭北
武皇不獲入覲為武皇作違離表中有警句云穴禽有
異聽舜樂以猶來天路無梯望堯雲而不到昭宗覽之
嘉歎洎襲吉入奏面詔諭之優賜特異(北夢瑣言習吉/從李克用至渭)
(南令其入奏帝重其文章授諫/議大夫使上事北省以榮之)其年十二月師還太原
王珂為浮梁於夏陽渡襲吉從軍時笮斷航破武皇僅
免襲吉墜河得大冰承足沿流七八里還岸而止救之
獲免天復中武皇議欲修好於梁命襲吉為書以貽梁
祖書曰一别清徳十有餘年失意杯盤爭鋒劒㦸山長
水闊難追二國之歡鴈逝魚沈久絶八行之賜比者僕
與公實聫宗姓原忝恩知投分深情將期棲託論交馬
上薦美朝端傾嚮仁賢未肯疎闕豈謂運由奇特謗起
奸邪毒手尊拳交相於暮夜金戈鐵馬蹂踐于明時狂
藥致其失歡陳事止于堪笑今則皆登貴位盡及中年
蘧公亦要知非君子何勞用壯今公貴先列辟名過古
人合縱連衡本務家邦之計擴地守境要存子孫之基
文王貴奔奏之交仲尼譚損益之友僕顧慙虚薄舊忝
眷私一言許心萬死不悔壯懷忠力猶勝他人盟于三
光願赴湯火公又何必終年立敵懇意相窺徇一時之
襟靈取四郊之倦弊今日得其小衆明日下其危牆弊
師無遺鏃之憂鄰壤抱剥牀之痛又慮悠悠之黨妄瀆
聽聞見僕韜勇枕威戢兵守境不量本末誤致窺覦且
僕自壯嵗已前業經陷敵以殺戮為東作號兼并為永
謀及其首陟師壇躬被公衮天子命我為羣后明公許
我以下交所以斂迹愛人蓄兵務徳収燕薊則還其故
將入蒲坂而不負前言况五載休兵三邊校士鐵騎犀
甲雲屯谷量馬邑兒童皆為鋭將鷲峰宫闕咸作京坻
問年猶少于仁明語地幸依于險阻有何覘覩便誤英
聰况僕臨戎握兵粗有操斷屈伸進退久貯心期勝則
撫三晉之民敗則徵五部之衆長驅席巻反首提戈但
慮隳突中原為公後患四海羣謗盡歸仁明終不能見
僕一夫得僕一馬鋭師儻失則難整齊請防後艱願存
前好矧復隂山部落是僕懿親迴紇師徒累從外舍文
靖求始畢之衆元海徵五部之師寛言虚詞猶或得志
今僕散積財而募勇輩輦實貨以誘義戎徵其密親㗖
以美利控弦跨馬寧有數乎但縁荷位天朝惻心疲瘵
峩峩亭障未忍起戎亦望公深識鄙懐洞迴英鑒論交
釋憾慮禍革心不聽浮譚以傷霸業夫易惟忌滿道貴
持盈儻恃勇以喪師如擎盤而失水為蛇刻鶴幸賜徊
翔僕少負褊心天與直氣間謀詭論誓不為之唯將藥
石之譚願託金蘭之分儻愚衷未豁彼抱猶迷假令罄
三朝之威窮九流之辨遣迴肝膈如俟河清今者執簡
吐誠垂願保鑒僕自眷私暌阻翰墨徃來或有鄙詞稍
侵英徳亦承嘉論每賜罵言叙歡既罷于尋戈焚謗幸
蠲其載筆窮因尚口樂貴和心願袪沈閼之嫌以復塤
箎之好今者卜于曩分不欲因人專遣使乎直詣鈴閤
古者兵交兩地使在其間致命受辭幸存前志昔賢貴
於投分義士難于屈讐若非仰戀恩私安可輕露肝膈
悽悽丹慊炳炳血情臨紙嚮風千萬難述梁祖覽之至
毒手尊拳之句怡然謂敬翔曰李公斗絶一隅安得此
文士如吾之智筭得襲吉之筆才虎傅翼矣又讀至馬
邑兒童隂山部落之句梁祖怒謂敬翔日李太原喘喘
餘息猶氣吞宇宙可詬罵之及翔為報書詞理非勝由
是襲吉之名愈重(通鑑考異引唐末見聞録載全忠回/書云前年洹水曾獲賢郎去年青山)
(又擒列將盖梁之/書檄皆此類也)自廣明大亂之後諸侯割據方面競
延名士以掌書檄是時梁有敬翔燕有馬郁華州有李
巨川荆南有鄭準(唐新纂云鄭準士族未第時佐荆門/上谷蓮幕飛書走檄不讓古人秉直)
(去邪無慚往哲考準為成/汭書記汭封上谷郡王)鳳翔有王超(北夢瑣言唐末/鳳翔判官王超)
(推奉李茂貞挾曹馬之勢牋奏文檄恣意翺翔/後為興元留後遇害有鳳鳴集二十巻行于世)錢瑭有
羅隱魏博有李山甫皆有文稱與襲吉齊名于時襲吉
在武皇幕府垂十五年視事之暇唯讀書業文手不釋
巻性恬于榮利奬誘後進不以巳能格物參决府事務
在公平不交賂遺綽綽有士大夫之風槩焉天祐三年
六月以風病卒于太原同光二年追贈禮部尚書
王緘幽州劉仁恭故吏也少以刀筆直記室仁恭假以
幕職令使鳳翔還經太原屬仁恭阻命武皇留之緘堅
辭復命書詞稍抗武皇怒下獄詰之謝罪聽命乃署為
推官厯掌書記(契丹國志韓延徽傳延徽自契丹奔晉/晉王欲置之幕府掌書記王緘嫉之延)
(徽不自安求東歸省母遂復入契丹寓書于晉王叙所/以北去之意且曰非不戀英主非不思故鄉所以不留)
(正懼王緘/之讒耳)從莊宗經略山東承制授檢校司空魏博節
度副使緘博學善屬文燕薊多文士緘後生未知名及
在太原名位驟達燕人馬郁有盛名于鄉里而緘素以
吏職事郁及郁在太原謂緘曰公在此作文士所謂避
風之鳥受賜于魯人也每以公宴但呼王緘而巳十年
從征幽州既獲仁恭父子莊宗命緘為露布觀其旨趣
緘起草無所辭避義士以此少之胡栁之役緘隨輜重
前行歿于亂兵際晩盧質還營莊宗問副使所在曰某
醉不之知也既而緘凶問至莊宗流涕久之得其喪歸
葬太原
李敬義本名延古太尉衛公徳裕之孫初隨父煒貶連
州遇赦得還嘗從事浙東自言遇涿道士謂之曰子方
厄運不宜仕進敬義悚然對曰吾終老賤哉啄曰自此
四十三年必遇聖王大任子其志之敬義以為然乃無
心仕宦退歸洛南平泉舊業為河南尹張全義所知嵗
時給遺特厚出入其門欲署幕職堅辭不就初徳裕之
為將相也大有勲于王室出藩入輔綿厯累朝及留守
洛陽有終焉之志于平泉置别墅採天下奇花異竹珍
木怪石為園池之玩自為家戒序錄志其草木之得處
刋于石云移吾片石折樹一枝非子孫也洎巢蔡之亂
洛都灰燼全義披榛而創都邑李氏花木多為都下移
掘樵人鬻賣園亭掃地矣有醒酒石徳裕醉即踞之最
保惜者光化初中使有監全義軍得此石置於家園敬
義知之泣謂全義曰平泉别業吾祖戒約甚嚴子孫不
肖動違先㫖因託全義請石于監軍他日宴㑹全義謂
監軍曰李員外泣告言内侍得衛公醒酒石其祖戒堪
哀内侍能迴違否監軍忿然厲聲曰黄巢敗後誰家園
池完復豈獨平泉有石哉全義始受黄巢偽命以為詬
巳大怒曰吾今為唐臣非巢賊也即署奏笞斃之昭宗
遷都洛陽以敬義為司勲員外郎栁璨之陷裴趙諸族
希梁祖㫖奏云近年浮薄相扇趨競成風乃有卧邀軒
冕視王爵如土梗者司空圖李敬義三度除官養望不
至咸宜屏黜以勸事君者翌日詔曰司勲員外郎李延
古世荷國㤙兩業相位幸從筮仕累忝寵榮多厯嵗時
不趨班列而自遷都卜洛紀律載張去明庭而非遙處
别墅而無懼罔思報效姑務便安為臣之節如斯貽厥
之謀何在須加懲責以肅朝倫九寺勾稽尚謂寛典可
責授衛尉寺主簿司空圖亦追停前詔任從閑適圖唐
史有傳(舊唐書哀帝紀六月戊申勅前司勲員外郎賜/緋魚袋李延古責授衛尉寺主簿九月壬寅勅)
(前大中大夫尚書兵部侍郎賜紫金魚袋司空圖放選/中條山盖延古與司空圖同時被劾其降勅則有先後)
(也/)時全義既不能庇䕶乃密託楊師厚令敬義潛往依
之因挈族客居衛州者累年師厚給遺周厚十二年莊
宗定河朔史建瑭収新鄉敬義謁見是嵗上遣使迎至
魏州署北京留守判官承制拜工部尚書奉使王鎔敬
義以逺祖趙郡見鎔展維山之敬鎔遣判官李翥送贊
皇集三巻令謁前代碑壠使還歸職太原監軍張承業
尤不悦本朝宰輔子孫待敬義甚薄或面折于公宴或
指言徳裕過惡敬義不得志鬱憤而卒同光二年贈右
僕射(五代史闕文司空圖字表聖自言泗州人少有俊/才咸通中一舉登進士第惟好為文躁于進取頗)
(自矜伐端士鄙之初從事使府衆登朝驟厯清要巢賊/之亂車駕播遷圖有先人舊業在中條山極林泉之美)
(圖自禮部員外郎因避地馬日以詩酒自娯屬天下板/蕩士多往依之互相推奬由是聲名藉甚昭宗反正以)
(户部侍郎徵至京師圖既負才慢世謂巳當為宰輔時/要惡之稍抑其鋭圖憤憤謝病復歸中條與人書疏不)
(名官位但稱知非子又稱耐辱居士其所居曰禎貽谿/谿上結茅屋命曰休休亭常自為記云臣謹案圖河中)
(虞卿人少有文彩未為鄉里所稱會王疑自尚書郎出/為絳州刺史圖以文謁之大為凝所賞歎由是知名未)
(幾疑入知制誥遷中書舍人知貢舉擢圖上第頃之凝/出為宣州觀察使辟圖為從事既渡冮御史府奏圖監)
(察下詔迫之圖感知已之恩不忍輕離幕府滿百日不/赴闗為臺司所劾遂以本官分司久之徴拜禮部員外)
(郎俄知制誥故集中有文曰戀恩稽命㸃繫洛師于今/十年方忝綸閣此豈躁于進取者耶舊史不詳一至于)
(此圖見唐政多僻中官用事知天下必亂即棄官歸中/條山尋以中書舍人徵又拜禮户部侍郎皆不起及昭)
(宗播遷華下圖以密邇乗輿即時奔問復辭還山故詩/曰多病形容五十年誰憐借笏趂朝參此豈有意于相)
(位耶河中節度使王重榮請圖撰碑得絹數千匹圖致/于虞鄉市心恣鄉人所取一日而盡是時盗賊充斥獨)
(不入王官谷河中士人依圖避難全者甚衆昭宗東遷/又以兵部侍郎召至洛下為栁璨所阻一謝而退梁祖)
(受禪以禮部尚書徴辭以老疾卒時年八十餘臣又案/梁室大臣如敬翔李振杜曉楊涉等皆唐朝舊族本當)
(忠義立身重侯累將三百餘年一旦委質朱梁其甚者/贊成弑逆惟圖以清直避世終身不事梁祖故梁史揭)
(圖小瑕以冺大/節者良有以也)
盧汝弼(宣和書譜汝弼字子詰祖綸唐貞元中有詩名/父簡求為河東節度使汝弼少力學不喜為世)
(胄篤志科舉登進士第文/彩秀麗一時士大夫稱之)唐昭宗景福中擢進士第厯
臺省昭宗自秦遷洛時為祠部郎中知制誥時梁祖凌
弱唐室殄滅衣冠懼禍渡河由上黨歸于晉陽初武皇
平王行瑜天子許承制授將吏官秩是時藩侯倔强者
多偽行墨制武皇恥而不行長吏皆表授及莊宗嗣晉
王位承制置吏又得汝弼有若符契由是除補之命皆
出汝弼之手既而畿内官吏考課議擬奔走盈門頗以
賄賂聞士論少之洎帝平定趙魏汝弼每請謁迎勞必
陳説天命顒俟中興帝亦以宰輔期之建國前卒于晉
(宣和書譜贈/兵部尚書)
李徳休字表逸趙郡贊皇人也祖絳山南西道節度使
唐史有𫝊父璋宣州觀察使徳休登進士第厯鹽鐵官
渭南尉右補闕侍御史天祐初兩京喪亂乃寓跡河朔
定州節度使王處直辟為從事莊宗即位于魏州徵為
御史中丞轉兵部吏部侍郎權知左丞以禮部尚書致
仕卒時年七十四贈太子少保
蘇循父特陳州刺史循咸通中登進士第累厯臺閣昭
宗朝再至禮部尚書循性阿諛善承順茍容以希進取
昭宗自遷洛之後梁祖凶勢日滋唐室舊臣隂懐主辱
之憤名族之胄往往有違禍不仕者唯循希㫖附㑹及
梁祖失律于淮南西屯于夀春要少帝欲授九錫朝臣
或議是非循揚言云梁王功業顯大厯數有歸朝廷速
宜揖讓當時朝士畏梁祖如虎罔敢違其言者明年梁
祖逼禪循為冊禮副使梁祖既受命宴于𤣥徳殿舉酒
曰朕夾輔日淺代徳未隆置朕及此者羣公推崇之意
也楊涉張文蔚慚懼失對致謝而已循與張禕薛貽矩
因盛陳梁祖之徳業應天順人之美循自以奉冊之勞
旦夕望居宰輔而敬翔惡其為人謂梁祖曰聖祚惟新
宜選端士以鎮風俗如循等輩俱無士行實唐家之䲭
梟當今之狐魅彼專賣國以取利不可立惟新之朝初
循子楷乾寧二年登進士第中使有奏御者云今年進
士二十餘人僥倖者半物論以為不可昭宗命學士陸
扆馮渥重試於雲韶殿及格者一十四人詔云蘇楷盧
賡等四人詩句最畀蕪累頗甚曾無學業敢竊科名凂
我至公難從濫進宜副所司落下不得再赴舉塲楷以
此慙恨長幸國家之災昭宗遇弑輝王嗣位國命出于
朱氏楷始得為起居郎栁璨陷害朝臣衣冠惕息無敢
言者初梁祖欲以張廷範為太常卿裴樞以為不可栁
璨懼梁祖之毒乃歸過於樞故裴趙罹白馬之禍楷因
附璨復依廷範時有司初定昭宗諡號楷謂廷範曰諡
者所以表行實前有司之諡先帝為昭宗所謂名實不
副司空為樂卿余忝史職典章有失安得不言乃上疏
曰帝王御宇察理亂以審汚隆祀享配天資諡號以定
升降故臣下君上皆不得而私也先帝睿哲居尊恭儉
垂化其于善美孰敢蔽虧然而否運莫興至理猶鬱遂
致四方多事萬乘播遷始則宦監凶狂受幽辱于東内
終則嬪嬙悖亂罹夭閼於中闈其于易名宜循考行有
司先定尊諡曰聖穆景文孝皇帝廟號昭宗敢言溢美
似異直書今郊禋有日祫祭惟時將期允愜列聖之心
更在詳議新廟之稱庶使叶先朝罪巳之徳表聖上無
私之明(舊唐書云蘇楷目不知書/僅能執筆其文羅衮作也)太常卿張廷範奏議
曰昭宗初實彰于聖徳後漸減于休明致季述幽辱于
前茂貞刼幸于後雖數拘厄運亦道失始終違陵寢于
西京徙兆民於東洛軔輦輅未踰于寒署行大事俄起
於宫闈謹聞執事堅固之謂恭亂而不損之謂靈武而
不遂之謂莊在國逢難之謂閔因事有功之謂襄今請
改諡曰恭靈莊閔皇帝廟號襄宗輝王答詔曰勉依所
奏哀咽良深楷附會幸災也如是及梁祖即位于汴楷
自以遭遇千載之時敬翔深鄙其行尋有詔云蘇楷髙
貽休蕭聞禮等人才寢陋不可塵穢班行並勒歸田里
循楷既失所望懼以前過獲罪乃退歸河中依朱友謙
莊宗将即位于魏州時百家多缺乃求訪本朝衣冠友
謙令赴行臺時張承業未欲莊宗即尊位諸將賔僚無
敢贊成者及循至入衙城見府廨即拜謂之拜殿時將
吏未行蹈舞禮及循朝謁即呼萬嵗舞抃泣而稱臣莊
宗大悦翼日又獻大筆三十管曰畫日筆莊宗益喜承
業聞之怒㑹盧汝弼卒即令循守本官代為副使明年
春循因食蜜雪傷寒而卒同光二年贈左僕射以楷為
員外郎天成中累厯使幕㑹執政欲糾其駮諡之罪竟
以憂慚而卒
史臣曰昔武皇之樹霸基莊宗之開帝業皆旁求多士
用佐丕圖故數君子者或以書檄敏才或以縉紳舊族
咸登貴仕諒亦宜哉唯蘇循贊梁祖之强禪蘇楷駮昭
宗之舊諡士風臣節豈若是斯盖文苑之豺狼儒林之
荆棘也
　
　
　
　
　
　
　
　
　
　
　
　
　
　
　
　舊五代史巻六十
　舊五代史巻六十攷證
唐列傳十二李襲吉傳　李襲吉北夢瑣言作李習吉
乾符末應進士舉　案唐新纂作應廣文舉不第
出宰榆杜　案北夢瑣言作攝榆次令
李敬義傳移吾片石　案原本脫移字今据册府元龜
　增入
李徳休傳　徳休原本作徳林今案其字表逸林字疑
　休字之訛今改
　
　
　
　
　
　
　
　舊五代史巻六十攷證
欽定四庫全書
　舊五代史巻六十一
　　宋門下侍郎參知政事監修國史薛居正等撰
　唐書第三十七
　　列𫝊十三
安金全代北人世為邊將少驍果便騎射武皇時為騎
將屢從征討莊宗之救潞州及平河朔皆有戰功累為
刺史以老病退居太原天祐中汴將王檀率師三萬乘
莊宗在鄴來襲并州時城無備兵敵軍奄至監軍張承
業大恐計無所出閲諸司丁匠登陴禦捍外攻甚急金
全遽出謂承業曰老夫退居抱病不任軍事然吾王家
屬在此王業本根之地如一旦為敵所有大事去矣請
以庫甲見授為公備冦承業即時授之金全被甲跨馬
召率子弟及退閒諸將得數百人夜出北門擊賊于羊
馬城内梁人驚潰由是退却俄而石君立自潞州至汴
軍退走微金全之奮命城幾危矣莊宗性矜伐凡大將
立功不行賞故金全終莊宗世名位不進明宗與之有
舊及登極授金全同平章事充振武軍節度使在任二
年治民為政非所長詔赴闕俄而病卒廢朝二日初南
北對壘汴之游騎每出必為金全所獲故梁之偵邏者
咸懼目之為安五道盖比鬼將為五道之名也子審琦
等皆位至方鎮別有𫝊
審通金全之猶子也幼事莊宗累有戰功轉先鋒指揮
使同光初為北京右廂馬軍都指揮使屯奉化軍四年
春赴明宗急詔軍趨夷門為前鋒天成初授單州刺史
改齊州防禦使兼諸道先鋒馬軍都指揮使奉詔北征
從房知溫營于盧臺會龍晊部下兵亂審通脱身酒筵
奪船以濟促騎士介馬及亂兵南行盡戮之以功授檢
校太傅滄州節度使圍王都于中山躬冒矢石為飛石
所中而卒贈太尉
安元信字子言代北人父順琳為降野軍使元信以將
家子便騎射幼事武皇從平巢蔡光啟中吐渾赫連鐸
冦雲中武皇使元信拒之元信兵敗于居庸闗武皇性
嚴急元信不敢還遂奔定州王處存待之甚厚用為突
騎都校乾寧中處存子郜嗣位時梁軍攻河朔三鎮奔
命不暇梁將張存敬軍奄至城下既無宿備郜懼挈其
族奔太原元信從之武皇待之如初用為鐵林軍使梁
将氏叔琮之攻河東也別將葛從周自馬嶺入元信伏
于榆次挫其前鋒梁將李思安之攻上黨也王師將壁
髙河為梁軍所逼別將秦武者尤為難敵元信與鬬斃
之繇是梁軍解去城壘得立武皇賜所乘馬及細鎧仗
遷突陣都將莊宗嗣晉王位元信從救上黨破夾寨復
澤潞以功授檢校司空遼州刺史賜玉鞭名馬柏鄉之
役日晩戰酣元信重傷莊宗自臨傅藥其年改檢校司
徒武州刺史充内衙副都指揮使山北諸州都團練副
使從莊宗定魏博移為博州刺史與梁對壘得勝渡元
信為右廂排陣使未幾為大同軍節度使莊宗平定河南
移授横海軍節度使時契丹犯邊元信與霍彦威從明
宗屯常山元信恃功每對明宗以成敗勇怯戲侮彦威
彦威不敢答明宗曰成由天地不由於人當氏叔琮圍
太原公有何勇今國家運興致我等富貴乃起謝元信
不復以彦威為戲明宗即位以元信嘗為内衛都校尤
厚待之加同中書門下平章事明年移鎮徐州王師之
討髙季興襄帥劉訓逗撓軍期移授元信山南東道節
度使以代訓嵗餘改歸徳軍節度使就加兼侍中明宗
不豫求入末帝即位授潞州節度使加檢校太尉清泰
三年二月以疾卒于鎮時年七十四贈太師晉髙祖即
位以元信宿望令禮官定諡曰忠懿有子六人長曰友
權厯諸衛大將軍次曰友親仕皇朝為滁州刺史卒于
任
安重霸雲州人也性狡譎多智算初自代北與明宗俱
事武皇因負罪奔梁在梁復以罪奔蜀蜀以蕃人善騎
射因為親將蜀後主王衍幼年襲位其政多僻宦官王
承休居中用事與成都尹韓昭内外相結專採擇聲色
以固寵幸武皇宿將居常切齒重霸諂事承休特見委
信梁末岐下削弱蜀人獨取秦成階等州重霸説承休
求鎮秦州仍於軍中選山東驍果得數千人號龍武都
以承休為軍帥重霸副馬俱在天水歲餘承休欲求旄
鉞乃以隴西花木入獻又秦州山水之美人物之盛請
後主臨幸而韓昭贊成之(太平廣記引王氏見聞録云/承休請從諸軍揀選官健得)
(驍男數千號龍武軍承休自為統帥並特加衣糧日有/優給因乞秦州節度使且云願與陛下于秦州採掇美)
(麗且説秦州風土多出國色請仍幸天水少主甚行/悦即遣仗節赴鎮應所選龍武精鋭並克衙隊從)同光
二年十月蜀主率衆數萬由劒閣將出興鳳以遊秦州
至興州遇魏王繼岌軍至狼狽而旋承休遽聞東師入
討大恐計無從出問計于重霸曰開府何患蜀中精兵
不下十萬咫尺之險安有不濟縱東軍盡如狼虎豈能
入劒門然國家有患開府特受主知不得失于奔赴此
州制置事定無虞得失重霸願從開府赴闕承休素信
以為忠赤重霸出秦州金帛以賂羣羌買由州山路歸
蜀承休擁龍武軍及招置僅萬人從行令重霸權握部
署州人祖送秦州軍亦列部隊承休登乘重霸馬前辭
曰國家費盡事力收獲隴西若從開府南行隴州即時
踈失請閬府自行重霸且為國守藩承休既去重霸在
秦州聞明宗起河北即時遣使以秦成等州來降天成
初用為閬州團練使未幾召還為左衛大將軍常以姦
佞揣人主意明宗尤愛之長興末明宗謂侍臣曰安重
霸朕之故人以秦州歸國其功不細酬以團練防禦恐
非懷來之道范延光曰將校内有自河東河北從陛下
龍飛故人尚有未及團防者今若遽授重霸方鎮恐為
人竊議明宗不悦未幾竟以同州節鉞授之清泰初移
授西京留守京兆尹先是秦雍之間令長設酒食私丐
于部民者俗謂之𢷬蒜及重霸之鎮長安亦為之故秦
人目重霸為𢷬蒜老其年冬改雲州節度居無何以病
求代時家寄上黨及歸而卒重霸善悦人好賂遺時人
目之為俊弟重進尤凶惡事莊宗以試劒殺人奔淮南
(玉堂間話安重進性凶險莊宗潛龍時為小校常佩劍/列于翊衛後攜劒南馳投于梁主梁主壯之俾𨽻淮之)
(鎮戍復以射殺掌庾吏逃竄/江湖淮帥得之擢為禆將)重霸在蜀聞之蜀主取之
于吳用為禆將隨重霸為龍武小將戍長道又殺人奔
歸洛陽(太平廣記蜀破重進東歸明宗補為諸/州馬步軍都指揮使後有過鞭背卒)重霸之
子曰懷浦晉天福中為禁軍指揮使契丹冦澶州以臨
陣忸怩為景延廣所誅
劉訓字遵範隰州永和人也出身行間初事武皇為馬
軍隊長漸至散將屬河中王氏昆仲有尋戈之役訓從
史儼攻陜州武皇討王行瑜以訓為前鋒後隸河中為
隰州防禦都將居無何殺陜州刺史以郡歸莊宗厯􁧁
州刺史同光初拜左監衛大將軍三年授襄州節度使
四年四月洛陽有變訓以私忿害節度副使胡裝族其
家聞者寃之天成中荆南髙季興叛詔訓為南面行營
招討使知荆南行府事是時湖南馬殷請以舟師㑹及
王師至荆渚殷軍方到岳州仍𫝊意于訓許助軍儲弓
甲之類久之略無至者(通鑑劉訓至荆南楚王殷遣都/指揮使許徳勲等將水軍屯岳)
(州髙季興堅壁不戰求救/于吳吳人遣水軍救之)荆渚地氣畀濕漸及霖潦糧
運不繼人多疾疫訓本無將略人咸苦之及孔循至得
襄之小校獻竹龍之術及造竹龍二道𫝊於城下竟無
所濟遂罷兵令將士散略民而迴詔訓赴闕尋責授檀
州刺史續勅濮州安置未㡬起為龍武大將軍尋授建
雄軍節度使移鎮延平卒贈太尉
張敬詢勝州金河縣人世為振武軍牙校祖仲阮厯勝
州刺史父漢環事武皇為牙將敬詢當武皇時専掌甲
坊十五年以稱職聞復以女為武皇子存霸妻益見親
信莊宗即位以為沁州刺史秩滿復用為甲坊使莊宗
經略山東敬詢從軍厯博澤慈隰四州刺史同光末授
耀州團練使郭崇韜之征蜀也以敬詢善督租賦乃表
為利州留後明宗即位正授昭武軍節度使天成二年
詔還京師復授大同節度使至鎮招撫室韋萬餘帳四
年徵為左驍衛上將軍明年授滑州節度使以河水連
年溢堤乃自酸棗縣界至濮州廣隄防一丈五尺東西
二百里民甚賴之三年秩滿歸京卒輟視朝一日
劉彦琮字比徳雲中人也事武皇累從征役先是絳州
刺史王瓘叛武皇言于彦琮意欲致之無幾從略于汾
晉之郊彦琮奔絳瓘以為附巳待之甚厚因命為騎將
㑹瓘出獵于馳驅之際彦琮刃瓘之首來獻武皇甚奇
之從莊宗解上黨之圍同光初稍遷至鐵林指揮使磁
州刺史後明宗赴難京師授華州留後尋正授節旄天
成三年改左武衛上將軍未幾改陜州節度使尋移鎮
邠州卒于鎮時年六十四贈太傅
袁建豐武皇破巢時得于華隂年方九嵗愛其精神爽
俊俾收養之漸長列于左右復習騎射補鐵林都虞候
從破邠州王行瑜以功遷左親騎軍使轉突騎指揮使
從莊宗解圍上黨破柏鄉陣累功遷右僕射左廂馬軍
指揮使明宗為内衙指揮使建豐為副北討劉守光常
身先士伍轉都敎練使權蕃漢副總管莊宗入鄴以心
腹幹能選為魏府都巡檢使劉鄩下衛磁洺三郡有功
加檢校司空授洺州刺史于臨洺西敗梁將王遷數千
人生獲將領七十餘人俄拜相州刺史徵赴河上豫戰
于胡栁陂建豐嶺相州軍士行營在外委州事于小人
失于撫馭指揮使孟守謙據城以叛建豐引兵討平之
改隰州刺史染風痹于任明宗嗣位念及平昔副貳之
舊詔赴洛下親幸其第撫問隆厚加檢校太傅遙授鎮
南節度使俾請俸自給後卒于洛陽年五十六廢朝一
日贈太尉子可鈞仕皇朝位至諸衛大將軍
西方鄴定州滿城人也父再遇為州軍校鄴居軍中以
勇力聞年二十南渡河遊梁不見用復歸莊宗以為孝
義軍指揮使累從征伐皆有功同光中為曹州刺史命
以州兵屯汴州明宗由魏州南渡河時莊宗東幸汴州
汴州節度使孔循隱懷二志使北門迎明宗西門迎莊
宗凡供帳委積悉如一曰先至者入之鄴因責循曰主
上破梁室于公有不殺之㤙奈何欲納總管循不答鄴
度循不可理爭以石敬瑭之妻明宗女也時方在汴欲
先殺之以堅人心循知其謀取之藏其家鄴無如之何
乃將麾下兵五百騎西迎莊宗見于汜水鳴咽泣下莊
宗亦為之嘘唏使以兵為先鋒莊宗還洛陽遇弑明宗
入洛鄴請死于馬前明宗嘉歎久之明年荆南髙季興
叛明宗遣襄州節度使劉訓等招討而以東川董璋為
西南招討使乃拜鄴夔州刺史副璋以兵出三峽巳而
訓等無功見黜諸將皆罷璋木嘗出兵惟鄴獨取夔忠
萬三州乃以夔州為寧江軍拜鄴為節度使已而又取
歸州數敗季興之兵鄴武人所為多不中法度判官譚
善達數以諫鄴鄴怒遣人告善達受人金下獄善達素
剛辭益不遜遂死于獄中鄴病見善達為崇卒于鎮
張遵誨魏州人也父為宗城令羅紹威役衙軍之嵗為
梁軍所害遵誨奔太原武皇以為牙門將莊宗定山東
遵誨以典客從厯幽鎮二府馬步都虞候同光中為金
吾大將軍明宗即位任圜保薦授西都副留守知留守
事京兆尹天成四年入為客省使守衛尉卿及將有事
于南郊為修儀仗法物使初遵誨自以歴位尹正與安
重誨素亦相欵衷心有望于節鉞及郊禋畢止為絳州
刺史鬱鬱不樂離京之日白衣乘馬于隼旟之下至郡
無疾翌日而卒
孫璋齊州厯城人出身行間隸梁將楊師厚麾下稍補
奉化軍使莊宗入鄴累遷澶州都指揮使明宗鎮常山
權為禆校鄴兵之變從明宗赴難京師天成初厯趙登
二州刺史齊州防禦使王都之據中山璋為定州行營
都虞候賊平加檢校太保長興初授鄜州節度使罷鎮
卒於洛陽年六十一贈太尉
史臣曰夫天地斯晦則帝王于是龍飛雲雷搆屯則王
侯以之蟬蛻良以適遭亂世得奮雄圖故金全而下咸
以軍旅之功坐登藩閫之位垂名簡册亦可貴焉惟重
霸以姦險而仗旄鉞盖非數子之儔也
　
　
　舊五代史巻六十一
　舊五代史巻六十一攷證
唐列𫝊十三安金全傳莊宗性矜伐凡大將立功不時
　行賞故金全名位不進　案遼史金全以幽州戰敗
　故退廢不用與是書異
安元信𫝊　案五代時唐晉俱有安元信是書並為立
　𫝊今附識于此
安重霸𫝊蜀主率衆數萬由劍閣將出興鳳以遊秦州
　至興州遇魏王繼岌軍至狼狽而走　案九國志作
　王衍將之秦州以王宗弼力諫而止與是書異
袁建豐𫝊轉突騎指揮使　突騎歐陽史作突陣
指揮使孟守謙據城以叛　孟守謙歐陽史作孟謙
加檢校太傅　太傅歐陽史作太尉
西方鄴𫝊父再遇為州軍校　案歐陽史作汴州軍校
　疑原本脱汴字
巳而又取歸州　案通鑑不載取歸州事歐陽史與薛
　史同近人撰十國春秋者謂他書不載取歸州之事
　疑歐陽史有誤盖薛史世久失𫝊十國春秋所引悉
　本通鑑考異殊不知歐陽史西方鄴𫝊本於薛史有
　可徵信也
　
　
　
　
　
　
　
　
　
　
　
　
　舊五代史巻六十一攷證
欽定四庫全書
　舊五代史巻六十二
　　宋門下侍郎參知政事監修國史薛居正等撰
　唐書第三十八
　　列𫝊十四
孟方立(歐陽史云邢州人/通鑑云汧州人)中和二年為澤州天井闗戍
将時黄巢犯闗輔州郡易帥有同博奕先是沈詢髙湜
相繼為昭義節度怠于軍政及有歸秦劉廣之亂方立
見潞帥交代之際乘其無備率戍兵徑入潞州自稱留
後以邢為府以審誨知潞州(案此二句上下有/脱文今無可復考)六月李
存孝下洺磁兩郡方立遣馬溉袁奉韜盡率其衆逆戰
于琉璃陂存孝擊之盡殪生獲馬溉奉韜初方立性苛
急恩不逮下攻圍累旬夜自巡城慰諭守陴者皆倨方
立知其不可用乃飲酖而卒其従弟洺州刺史遷素得
士心衆乃推為立後求援于汴時梁祖方攻時溥援兵
不出(通鑑云全忠遣大将王䖍裕将/精甲數百間道入邢州共守)大順元年遷執王
䖍裕等乞降武皇令安金俊代之(案孟方立𫝊原本闕/佚考新唐書列𫝊云)
(孟方立邢州人始為澤州天井戍将稍遷遊奕使中和元/年昭義節度使髙鄩擊黄巢戰石橋不勝保華州為禆)
(将成鄰所殺還據潞州衆怒方立率兵攻隣斬之自稱/留後擅裂邢磁洺為鎮治邢為府號昭義軍潞人請監)
(軍使呉全朂知兵馬留後時王鐸領諸道行營都統以/潞未定墨制假方立檢校左散騎常侍兼御史大夫知)
(邢州事方立不受囚全朂以書請鐸願得儒臣守潞鐸/使參謀中書舍人鄭昌圖知昭義留後欲遂為帥僖宗)
(自用舊宰相王徽領節度時天子在西河闗雲擾方立/擅地而李克用窺潞州徽度朝廷未能制乃固讓昌圖)
(昌圖治不三月輒去方立更表李殷鋭為刺史謂潞險/而人悍數賊大帥為亂欲銷懦之乃徙治龍岡州豪傑)
(重遷有懟言會克用為河東節度使昭義監軍祁審誨/乞師求復昭義軍克用遣賀公雅李筠安金俊三部将)
(擊潞州為方立所破又使李克修攻取之殺殷鋭遂并/潞州表克修為節度留後初昭義有潞邢洺磁四州至)
(是方立自以山東三州為昭義朝廷亦命克修以潞州/舊軍畀之昭義有兩節自此始克修字崇逺克用従父)
(弟精馳射常従征伐自左營軍使擢留後進檢校司空/方立倚朱全忠為助故克用擊邢洺磁無虚嵗地為鬭)
(塲人不能稼光啟二年克修擊邢州取故鎮進攻武安/方立将吕臻馬爽戰焦岡為克修所破斬首萬級執臻)
(等拔武安臨洺邯鄲沙河克用以安金俊為邢州刺史/招撫之方立匄兵于王鎔鎔以兵三萬赴之克修還後)
(二年方立督部将奚忠信兵三萬攻遼州以金啖赫連/鐸與連和㑹契丹攻鐸師失期忠信三分其兵鼔而行)
(克用伏兵于險忠信前軍沒既戰大敗執忠信餘衆走/脱歸者纔十二龍紀元年克用使李罕之李存孝擊邢)
(攻磁洺方立戰琉璃陂大敗禽其二将被斧鑚徇邢壘/呼曰孟公速降有能斬其首者假三州節度使方立力)
(屈又屬州殘墮人心恐性剛急待下少恩夜自行陴兵/皆倨告勞自顧不可復振乃還飲酖自殺従弟遷素得)
(士心衆推為節度留後請援于全忠全忠方攻時漙不/即至命王䖍裕以精甲數百赴之假道羅𢎞信不許乃)
(趋間入邢州大順元年存孝復攻邢遷挈邢洺磁三州/降執王䖍裕三百人獻之遂遷太原表安金俊為邢洛)
(磁團練使以遷為汾州刺史歐陽史云天復元年梁遣/氏叔琮攻晉出天井闗遷開門降為梁兵鄉道以攻太)
(原不克叔琮軍還過潞以遷歸/于梁梁太祖惡其反覆殺之)
張文禮燕人也初為劉仁恭裨将性兇險多姦謀辭氣
庸下與人交言癖于不遜自少及長専蓄異謀及従劉
守文之滄州委将偏師守文省父燕薊據城為亂及敗
奔于王鎔察鎔不親政事遂曲事當權者以求衒達每
對鎔自言有将才孫呉韓白莫己若也鎔賞其言給遺
甚厚因録為義男賜姓名徳明由是每令将兵自柏鄉
戰勝之後常従莊宗行營素不知書亦無方畧惟于懦
兵之中萋菲上将言甲不知進退乙不識軍機以此軍
人推為良将初梁将楊師厚在魏州文禮領趙兵三萬
夜掠經宗因侵貝郡師厚先率歩騎數千人設伏于唐
店文禮大掠而旋士皆巻甲束兵夜凱歌行至唐店師
厚伏兵四面圍合殺戮殆盡文禮單騎僅免自爾猶對
諸将大言或讓之曰唐店之功不須多伐文禮大慙在
鎮州既久見其政荒人僻嘗蓄異圖酒酣之後對左右
每泄惡言聞者莫不寒心惟王鎔畧無猜間漸為腹心
乃以符習代其行營以文禮為防城使自此専伺間隙
及鎔殺李𢎞規委政于其子昭祚性偪戾未識人間情
偽素養名持重坐作貴人既事權在于朝夕欲代其父
向來附勢之徒無不族滅初李𢎞規李藹持權用事樹
立親舊分董要職故奸宄之心不能揺動文禮頗深畏
憚及𢎞規見殺其部下五百人懼罪将欲奔竄聚泣偶
語未有所之文禮因其離心密以姦辭激之曰令公命
我盡坑爾曹我念爾十餘年荷戈隨我為家為國我若
不即殺汝則得罪于令公我若不言又負爾輩衆軍皆
泣是夜作亂殺王鎔父子舉族灰滅惟留王昭祚妻朱
氏通梁人尋間道告于梁曰王氏喪于亂軍普寧公主
無恙文禮狗賊帥張友順所請因為留後于潭城視事
以事上聞兼要節旄尋亦奉牋勸進莊宗姑示含容乃
可其請文禮比厮役小人驟居人上行步動息皆不自
安出則千餘人露刃相隨日殺不辜道路以目常慮我
師問罪姦心百端南通朱氏北結契丹往往擒獲其使
莊宗遣人送還文禮由是愈恐是嵗八月莊宗遣閻寶
史建瑭及趙将符習等率王鎔本軍進討師興文禮病
疽腹及聞史建瑭攻下趙州驚悸而卒其子處瑾處球
秘不發喪軍府内外皆不知之每日于寢宫問安處瑾
與其腹心韓正時參決大事同謀姦惡初文禮疽未發
時舉家咸見鬼物昏瞑之後或歌或哭又野河色變如
血游魚多死浮于水上識者知其必敗十九年三月閻
寶為處瑾所敗莊宗以李嗣昭代之四月嗣昭為流矢
所中尋卒于師命李存進繼之存進亦以戰殁乃以符
存審為北面招討使攻鎮州是時處瑾危蹙日甚昭義
軍節度判官任圜馳至城下諭以禍福處瑾登陴以誠
告乃遣牙将張彭送欵于行臺俄而符存審師至城下
是夜趙将李再豐之子沖投縋以接王師故諸軍登城
遲明畢入獲處瑾處球處琪並其母及同惡人等皆折
足送行臺鎮人請醢而食之又發文禮之尸磔之于市
董璋本梁之驍将也㓜與髙季興孔循俱事豪士李七
郎為童僕李初名讓常以厚賄奉梁祖梁祖寵之因畜
為假子賜姓朱名友讓璋既壯得𨽻于梁祖帳下後以
軍功遷為列校梁龍徳末潞州李繼韜送款于梁時潞
将裴約方領兵戍澤州不徇繼韜之命據城以自固梁
末帝遣璋攻陷澤州遂授澤州刺史是嵗莊宗入汴璋
來朝莊宗素聞其名優以待之尋令却赴舊任嵗餘代
歸時郭崇韜當國待璋尤厚同光三年夏命為邠州留
後三年秋正授旄鉞九月大舉伐蜀以璋為行營右廂
馬步都虞候時郭崇韜為招討使凡有軍機皆召璋參
決是冬蜀平以璋為劍南東川節度副大使知節度事
天成初加檢校太傅二年加同平章事是時安重誨當
國採人邪謀言孟知祥必不為國家使惟董璋性忠義
可恃寵任令圖知祥又璋之子光業為宮苑使在朝結
託勢援爭言璋之善知祥之惡恩寵既優故璋益恣其
暴戾初奉使東川者皆言璋不恭于朝廷四年夏時明
宗将議郊天遣客省使李仁矩齎詔示諭兩川又遣安
重誨馳書于璋以徴貢奉約以五十萬為數既而璋訴
以地狹民貧許貢十萬而已翼日璋于衙署設宴以召
仁矩日既中而不至璋使人偵之仁矩方擁倡婦與賓
友酣飲于驛亭璋大怒遽領數百人執持戈㦸驟入驛
中令洞開其門仁矩惶駭走入閣中良久引出璋坐立
仁矩于階下㦸手罵曰當我作魏博都監爾為通引小
将其時去就已有等威今日我為藩侯爾銜君命宿張
筵席比為史臣何敢至午不來自共風塵躭酗豈于王
事如此不恭秖如西川解斬客省使李嚴謂我不能斬
公耶因目肘腋欲令執拽仁矩仁矩涕涙拜告僅而獲
免璋乃馳騎入衙竟徹饌而不召洎仁矩復命益言璋
不法未㡬重誨奏以仁矩為閬州團練使尋升為節鎮
長興元年夏明宗以郊禋禮畢加璋檢校太尉時兩川
刺史嘗以兵為牙軍小郡不下五百人璋已疑間及聞
除仁矩鎮閬州璋由是謀反乃決仍先與其子光業書
曰朝廷割吾支郡為節制屯兵三千是殺我必矣爾見
樞要道吾言如朝廷更發一騎入斜谷則吾必反與汝
訣矣光業以書呈樞密承㫖李䖍徽㑹朝廷再發中使
荀咸乂将兵赴閬州光業謂䖍徽曰咸乂未至吾父必
反吾身不足惜慮勞朝廷徴發請停咸乂之行吾父必
保常日重誨不従咸乂未至璋已擅追綿州刺史武䖍
裕囚于衙署䖍裕安重誨之心腹也故先囚之五月璋
𫝊檄于利閬遂等州責以間諜朝廷尋率其兵陷閬州
擒節度使李仁矩軍校姚洪等害之先是璋欲謀叛先
遣使持厚幣于孟知祥求為婚家且言為朝廷猜忌将
有替移去則喪家住亦致討地狹兵少獨力不任願以
小兒結婚愛女時知祥亦貳于朝廷因許以為援既而
知祥出師以圍遂州故璋攻閬州得恣其毒焉其年秋
詔削奪璋在身官爵命天雄軍節度使石敬瑭為東川
行營詔討使率師以討之璋之子宫苑使光業并其族
並斬于洛陽及石敬瑭率師進討以糧運不接班師明
宗方務懐柔乃放西川進奏官蘓愿東川軍将劉澄各
歸本道别無詔㫖秖云兩務求安時孟知祥其骨月在
京師者俱無恙焉因遣使報璋欲連表稱謝璋怒曰西
川存得弟姪遂欲再通朝廷璋之兒孫已入黄泉何謝
之有自是璋疑知祥背已始搆隙矣三年四月璋率所
部兵萬餘人以襲知祥(九國志趙季良𫝊季良嘗與知/祥従容語曰璋性狼戻若堅守)
(一城攻之難克及聞璋起兵知祥憂形于色季/良曰璋不守巢六此天以授公也既而璋果敗)知祥與
諸将率師拒之戰于漢川之彌年鎮璋軍大敗得數十
騎復奔于東川(九國志趙廷隠𫝊董璋襲廣漢将攻成其/都時東川廪藏充實部下多敢死之士)
(來也衆皆畏之知祥親督諸将與璋戰雞縦橋前頗為/所挫廷隠偽遯璋逐之知祥與張公鐸繼進璋軍亂不)
(成列廷隠整陣與知/祥合擊之璋軍大敗)先是前陵州刺史王暉為璋所邀
寓于東川至是因璋之敗率衆以害之𫝊其首于西川
　舊五代史巻六十二
　舊五代史巻六十二攷證
唐列𫝊十四孟方立𫝊方立見潞帥交代之際乘其無
　備率戍兵徑入潞州自稱留後　案舊唐書僖宗紀
　九月髙潯牙将劉廣擅還潞州是月潯天井闗戍将
　攻廣殺之自稱留後與是書異
張文禮𫝊文禮病疽腹及聞史建瑭攻下趙州驚悸而
　卒　案文禮之卒遼史太祖紀作五月丁未與是書
　作八月異
　
　
　
　
　
　
　
　舊五代史巻六十二攷證
欽定四庫全書
　舊五代史巻六十三
　　宋門下侍郎參知政事監修國史薛居正等撰
　唐書第三十九
　　列𫝊十五
張全義字國維濮州臨濮人初名居言賜名全義梁祖
改為宗奭莊宗定河南復名全義祖璉父誠世為田農
全義為縣嗇夫嘗為令所辱乾符末黄巢起寃句全義
亡命入巢軍巢入長安以全義為吏部尚書充水運使
巢敗依諸葛爽于河陽累遷至禆校屢有戰功爽表為
澤州刺史光啟初爽卒其子仲方為留後部将劉經與
李罕之爭據洛陽罕之敗經于聖善寺乘勝欲攻河陽
營于洛口經遣全義拒之全義乃與罕之同盟結義返
攻經于河陽為經所敗收合餘衆與罕之據懐州乞師
于武皇武皇遣澤州刺史安金俊助之進攻河陽劉經
仲方委城奔汴罕之遂自領河陽表全義為河南尹全
義性勤儉善撫軍民雖賊寇充斥而勸耕務農由是倉
儲殷積(洛陽縉紳舊聞記王始至洛于麾下百人中選/可使者一十八人命之曰屯将每人給旗一口)
(榜一道于舊十八縣中令招農戸令自耕種流民漸歸/王于百人中又選可使者十八人命之曰屯副民之來)
(者撫綏之除殺人者死餘但加杖而已無重刑無租税/流民之歸漸衆王又于麾下選書計一十八人命之曰)
(屯判官不一二年十八屯中每屯戸至數千農隙選丁/夫授以弓矢鎗劍為坐作進退之法行之一二年每屯)
(増戸大者六七千次者四千下之二三千共得丁夫閑/弓矢鎗劍者二萬餘人有賊盗即時擒捕之刑寛事簡)
(逺近歸之如市五年之内號為/富庶于是奏每縣除令簿主之)罕之貪暴不法軍中乏
食每取給于全義二人初相得甚歡而至是求取無厭
動加凌轢全義苦之文徳元年四月罕之出軍寇晉絳
全義乘其無備潛兵襲取河陽全義乃兼領河陽節度
(洛陽縉紳舊聞記罕之鎮三城知王専以教民耕織為/務常宣言于衆曰田舍翁何足憚王聞之蔑如也每飛)
(尺書于王求軍食及縑帛王曰李太傅所要不得不奉/之左右及賓席咸以為不可與王曰第與之似若畏之)
(者左右不曉罕之謂王畏己不設備因罕之舉兵收懐/澤王乃密召屯兵潛師夜發遲明入三城罕之乃逃遁)
(投河東朝廷即/授王兼鎮三城)罕之求援于武皇武皇復遣兵助攻河
陽㑹汴人救至而退梁祖以丁㑹守河陽全義復為河
南尹檢校司空全義感梁祖援助之恩自是依附皆從
其制初蔡賊孫儒諸葛奭爭據洛陽迭相攻伐七八年
間都城灰燼滿目荆榛全義初至惟與部下聚居故市
井邑窮民不滿百戸全義善於撫納課部人披榛種蓺
且耕且戰以粟易牛嵗滋墾闢招復流㪚待之如子每
農祥勸耕之始全義必自立畎畝餉以酒食政寛事簡
吏不敢欺數年之間京畿無閒田編戸五六萬乃築壘
於故市建置府署以防外寇(洛陽縉紳舊聞記王每喜/民有耕織者其家今年蠶)
(麥善去都城一舍之内必馬足及之悉召其家老㓜親/慰勞之賜以酒食茶綵丈夫遺之布袴婦人裙衫時民)
(間尚衣青婦人皆青絹為之取其新麥新繭對之喜動/顔色民間有竊言者曰大王見好聲伎等間不笑惟見)
(好蠶麥即笑耳其真樸皆此類每觀秋稼見田中無草禾/者必下馬命賓客觀之召田主慰勞之賜之衣物若見)
(中有草地耕不熟立召田主集衆決責之若苗荒地生/詰之民訴以牛疲或闕人耕鋤則田邊下馬立召其鄰)
(仵責之曰此少人牛何不衆助之鄰仵皆伏罪即赦之/自是洛陽之民無逺近民之少牛者相率助之少人者)
(亦然田夫田婦相勸以耕桑為務是以家有蓄積水旱/無饑民王誠信每水旱祈祭必具湯沐素食别寢至祠)
(祭所儼然若對至尊容如不足遇旱祈禱未雨左右必/曰王可開塔即無是塔也塔在龍門廣化寺王即依言)
(而開塔未嘗不澍雨故當/時俚諺云王禱雨買雨具)梁祖迫昭宗東遷命全義繕
治洛陽宫城累年方集昭宗至洛陽梁祖将圖禪代慮
全義心有異同乃以判官韋震為河南尹遂移全義為
天平軍節度使守中書令東平王(洛陽縉紳舊聞記齊/王與梁祖互為中書)
(令尚書令及梁祖兼四鎮齊王累表讓兼鎮葢潛識梁/祖奸雄避其權位欲圖自全之計梁祖經營霸業外則)
(干戈屢動内則帑庾多虛齊/王悉心盡力傾竭財資助之)其年八月昭宗遇弑輝王
即位十月復以全義為河南尹兼忠武軍節度使判六
軍諸衞事梁祖建號以全義兼河陽節度使封魏王開
平二年冊拜太保兼陜虢節度使河陽尹四年冊拜太
傅河南尹判六軍兼鄭滑等州節度使乾化元年冊拜
太師二年朱友珪簒逆以全義為守太尉河南尹宋亳
節度使兼國計使梁末帝嗣位於汴以全義為洛京留
守兼鎮河陽未㡬授天下兵馬副元帥梁帝季年趙張
用事段凝為北面詔討使驟居諸将之右全義知其不
可遣使啟梁末帝曰老臣受先朝重顧䝉陛下委以副
元帥之名臣雖遲暮尚可董軍請付北面兵柄庶分宵
旰段凝晚進徳未服人恐人情不和敗亂國政不聽全
義托朱氏垂三十年梁祖末年猜忌宿将欲害全義者
數四全義單身曲事悉以家財貢奉洎梁祖河朔喪師
之後月獻鎧馬以補其軍又以服勤盡瘁無以加諸故
竟免於禍全義妻儲氏明敏有才略梁祖自柏鄉失律
後連年親征河朔心疑全義或左右讒間儲氏每入宫
委曲伸理有時怒不可測急召全義儲氏謁見梁祖厲
聲言曰宗奭種田叟耳三十餘年洛城四面開荒斸棘
招聚軍賦資陛下創業今年齒衰朽指景待盡而大家
疑之何也梁祖遽笑而謂曰我無惡心嫗勿多言(洛陽/縉紳)
(舊聞記梁祖猜忌王慮為後患前後欲殺之者數四夫女/人儲氏面請梁祖得免梁祖遂以其子福王納齊王之)
莊宗平梁全義自洛赴覲泥首待罪莊宗撫慰久之以
其年老令人掖而昇殿宴賜盡歡詔皇子繼岌皇弟存
紀等皆兄事之先是天祐十五年梁末帝自汴趋洛将
祀於圜丘時王師攻下楊劉狥地曹濮梁末帝懼急歸
于汴其禮不遂然其法物咸在至是全義乃奏曰請陛
下便幸洛陽臣已有郊禮之備翼日制以全義復為尚
書令魏王河南尹明年二月郊禋禮畢以全義為守太
尉中書令河南尹改封齊王兼領河陽先是朱梁時供
御所費皆出河南府其後孔謙侵削其權中官各領内
司使務或豪奪其田園居第全義乃悉録進納四年落
河南尹授忠武軍節度使檢校太師尚書令㑹趙在禮
據魏州都軍進討無功時明宗已為羣小間諜端居私
第全義以卧疾聞變憂懼不食薨于洛陽私第時年七
十五天成初冊贈太師諡曰忠肅全義歴守太師太傅
太尉中書令封王邑萬三千戸凡領方鎮洛鄆陜滑宋
三莅河陽再領許州内外官歴二十九任尹正河洛凡
四十年位極人臣善保終吉者蓋一人而已全義樸厚
大度敦本務實起戰士而忘功名尊儒業而樂善道家
非士族而奨愛衣冠開幕府辟士必求望實屬邑補奏
不任吏人位極公王不衣羅綺心奉釋老而不溺左道
如數者人以為難自莊宗至洛陽趋向者皆由徑以希
恩寵全義不改素履盡誠而已言事者以梁祖為我世
讎宜斵棺燔柩全義獨上章申理議者嘉之劉皇后嘗
従莊宗幸其第奏云妾孩幼遇亂失父母欲拜全義為
義父許之全義稽首奏曰皇后為國之母儀古今未有
此事臣無地自處莊宗敦逼再三不獲已乃受劉后之
拜既非所願君子不以為非然全義少長軍中立性樸
滯凡百姓有詞訟以先訴者為得理以是人多枉濫為
時所非又嘗怒河南縣令羅貫因憑劉后譖于莊宗俾
貫非罪而死露屍于府門寃枉之聲聞于逺近斯亦良
玉之微瑕也(五代史闕文梁乾化元年七月辛丑梁祖/幸全義私第甲辰歸大内梁史稱上不豫)
(厭秋暑幸宗奭私第數日宰臣視事于仁政亭崇政諸/司並止于河南府廨署世傳梁祖亂全義之家婦女悉)
(皆進御其子繼祚不勝橨恥欲剚刃于梁祖全義止之/曰吾頃在河南遭李罕之之難引太原軍圍閉經年啗)
(木屑以度朝夕死在頃刻得他救援以至今日此恩不/可負也其子乃止梁史云云者諱國惡也臣謹按春秋)
(莊二年經曰十有二月夫人姜氏㑹齊侯于禚傳曰書/姦也夫經言㑹者諱惡禮也𫝊書姦者暴其罪以垂誡)
(也又莊二十二年𫝊書陳完飲桓公酒公曰以火繼之/辭曰臣卜其晝未卜其夜豈有天子幸人臣之家留止)
(數日姦亂萌矣況全義本出巢賊敗依河陽節度使諸/葛爽爽用為澤州刺史及爽死全義事其子仲方即與)
(李罕之同逐仲方罕之帥河陽全義為河南尹未㡬又/逐罕之自據河陽其翻覆也如此自是托迹朱梁斵喪)
(唐室惟勤課勸其實斂民附賊以固恩寵梁時月進鎧/馬以補軍實及梁祖為友珪所弑首進錢一百萬以助)
(山陵莊宗平中原全義合與敬翔李振等族誅㐅通賂/于劉皇后乘莊宗幸洛言臣己有郊天費用夫全義匹)
(夫也豈能自殖財賦其剥下奉上也又如此晚年保證/明宗欲為子孫之福師方渡河鄴都兵亂全義憂恨不)
(食終以餓死未死前其子繼業訟弟汝州防禦使繼孫/莊宗貶房州司户賜自盡其制畧曰侵奪父權惑亂家)
(事繼鳥獸之行畜梟獍之心其御家無法也又如此河/南令羅貫方正文章之士事全義稍慢全義怒告劉皇)
(后斃貫于枯木之下朝野寃之洛陽監軍使嘗收得李/太尉平泉莊醒酒石全義求之監軍不與全義立殺之)
(其附勢作威也又如此盖亂世之賊臣耳得保首領為/幸巳多晉天福中其子繼祚謀反伏誅識者知餘殃在)
(其子孫也臣讀莊宗實録見史官叙全義𫝊虚美尤甚/至今負俗無識之士尚以全義為名臣故因補闕文粗)
(論事/迹云)
朱友謙字徳光許州人本名簡祖巖父琮世為陳許小
校廣明之亂簡出鄉里事澠池鎮将柏夔為部𨽻嘗為
盜于石壕三鄉之間剽刼行旅後事陜州節度使王珙
積勞至軍校珙性嚴急御下無恩牙将李璠者珙深所
倚愛小有違忤暴加箠擊璠隂銜之光化元年珙與弟
河中節度使珂相持干戈日尋珙兵屢敗部伍離心二
年六月璠殺珙歸附汴人梁祖表璠為陜州節度使璠
亦苛慘軍情不叶簡復攻璠璠冐刃獲免逃歸于汴三
年梁祖表簡為陜州留後九月天子授以旄鉞車駕在
鳯翔梁祖徃來簡事之益謹奏授平章事天復末昭宗
遷都洛陽駐蹕于陜時朝士經亂簮裳不備簡獻裳百
副請給百官朝容稍備以迎奉功遷檢校侍中簡與梁
祖同宗乃陳情於梁祖曰僕位崇将相比無勲勞皆元
帥令公生成之造也願以微生灰粉為効乞以姓名肩
隨宗室梁祖深賞其心乃名之為友謙編入屬籍待遇
同於已子友謙亦盡心叶贊功烈居多梁祖建號移授
河中節度使檢校太尉累拜中書令封冀王及朱友珪
弑逆友謙意不懌雖勉奉偽命中懐怏怏友珪徴之友
謙辭以北面侵軼謂賓友曰友珪是先帝假子敢行大
逆余位列維城恩踰父子論功校徳何讓伊人詎以平
生附託之恩屈身于逆竪之手遂不奉命其年八月友
珪遣大将牛存節康懐英韓勍攻之友謙乞師于莊宗
莊宗親總軍赴援與汴軍遇於平陽大破之(歐陽史晉/王出澤潞)
(以救之追懐英于解縣大敗之追/至白逕嶺夜秉炬擊之懐英又敗)因與友謙㑹于猗氏
友謙盛陳感慨願敦盟約莊宗歡甚友謙乘醉鼾寢于
帳中莊宗熟視之謂左右曰冀王真貴人也但恨其臂
短耳及梁末帝嗣位以恩禮結其心友謙亦遜辭稱藩
行其正朔天祐十七年友謙襲取同州以其子令徳為
帥請節鉞于梁不獲友謙即請之於莊宗令幕客王正
言以節旄賜之梁将劉鄩尹皓攻同州友謙來告急莊
宗遣李嗣昭李存審将兵赴之敗汴軍于滑北解圍而
還初劉鄩兵至蒲中倉儲匱乏人心離貳軍民将校咸
欲歸梁友謙諸子令錫等亦説其父曰晉王雖推心于
我然懸兵赴援急難相應寧我負人擇福宜重請納欵
于梁候劉鄩兵退後與晉王修好友謙曰晉王親赴予
急夜半秉燭戰賊面為盟誓不負初心昨聞吾告難命
将星行助我資糧分我衣屨而欲翻覆背恵所謂鄧祁
侯云人将不食吾餘也及破梁軍加守太尉西平王同
光元年莊宗滅梁友謙覲于洛陽莊宗置宴饗勞寵錫
無筭親酌觴屬友謙曰成吾大業者公之力也既歸藩
請割慈隰二郡依舊𨽻河中不許詔以降州𨽻之又請
解縣兩地榷鹽每額輸省課許之及郊禮畢以友謙為
守太師尚書令進食邑至萬八千戸三年賜姓名繼麟
編入屬籍賜之鐡券恕死罪以其子令徳為遂州節度
使令錫為許州節度使一門三鎮諸子為刺史者六七
人将校剖竹者又五六人恩寵之盛時無與比莊宗季
年稍怠庶政巷伯伶官干預國事時方面諸侯皆行賂
遺或求賂于繼麟雖僶俛應奉不滿其請且曰河中土
薄民貧厚貺難辦由是羣小咸怨遂加誣搆郭崇韜討
巴蜀徴師於河中繼麟令其子令徳率師赴之伶官景
進與其黨搆曰昨王師初起繼麟以為討已頗有拒命
之意若不除移如國家有急必為後患郭崇韜既誅宦
官愈盛遂搆成其罪謂莊宗曰崇韜强項于蜀盖與河
中響應繼麟聞之懼将赴京師面訢其事其部将曰王
有大功於國密邇京城羣小流言何足介意端居奉職
讒邪自銷不可輕行繼麟曰郭公功倍於我尚為人搆
陷吾若得面天顔自陳肝膈則流言者獲罪矣四年正
月繼麟入覲景進謂莊宗曰河中人有告變者言繼麟
與崇韜謀叛聞崇韜死又與李存乂構逆當㫁不斷禍
不旋踵羣閹異口同辭莊宗駭惑不能決是月二十三
日授繼麟滑州節度使是夜令朱守殷以兵圍其第擒
之誅於徽安門外詔繼岌誅令徳于遂州王思同誅令
錫于許州(呉縝纂誤云伶官史彥瓊𫝊友/謙有子建徽被殺𫝊中未載)命夏魯奇誅
其族于河中初魯奇至友謙妻張氏率其家屬二百餘
口見魯奇曰請疏骨肉名字無致他人横死将刑張氏
持先賜鐡券授魯奇曰皇帝所賜也是時百口塗地寃
酷之聲行路流涕先是河中衙城閽者夜見婦人數十
祇服靚粧僕馬炫耀自外馳騁笑語趋衙城閽者不知
其故不敢詰至門排騎而入既而扃鎖如故復無人迹
乃知妖鬼也又繼麟登逍遥樓聞哭聲四合詰日訊之
巷無喪者隔嵗乃族誅及明宗即位始下詔昭雪焉
史臣曰全義一逢亂世十領名藩而能免梁祖之雄猜
受莊宗之厚遇雖由恭順亦繫貨財𫝊所謂貨以藩身
者全義得之矣友謙嚮背為謀二三其徳考其行事亦
匪純臣然全族之誅禍斯酷矣得非鬼神害盈而天道
惡滿乎
　
　
　
　
　
　
　
　
　
　
　
　舊五代史巻六十三
　舊五代史巻六十三攷證
唐列𫝊十五張全義𫝊初名居言　案新舊唐書作張
　言是書李罕之𫝊亦作張言俱與此𫝊異
巢敗依諸葛爽于河陽屢有戰功爽表為澤州刺史
　案洛陽縉紳舊聞記齊王張令公外𫝊云王在巢軍
　中知其必敗遂翻身歸國唐授王澤州刺史攷是書
　則全義因巢敗始歸諸葛爽乃表為澤州刺史也舊
　間記殊失事實
詔皇子繼岌皇弟存紀等皆兄事之　案通鑑全義獻
　幣馬千計帝命皇子繼岌皇弟存紀等兄事之是全
　義之得幸於莊宗由幣馬也洛陽縉紳舊聞記齊王
　上表待罪莊宗降詔釋之及召見大喜開懐慰納若
　見平生故人盡魚水之契焉此葢黨於全義者虛譽
　之辭
朱友謙𫝊簡復攻璠璠冐刃獲免逃歸於汴　案新唐
　書王重榮𫝊李璠為節度使凡五月為部将朱簡所
　殺據是書則璠逃歸於汴未嘗見殺也通鑑歐陽史
　俱従是書
待遇同於已子　案歐陽史作録以為子
其年八月友珪遣大将牛存節康懐英韓勍攻之　案
　歐陽史友珪遣招討使韓勍将康懐英等擊友謙通
　鑑作九月丁未以感化節度使康懐貞為副招討使
　更以韓勍副之懐貞等與忠武節度使牛存節合兵
　五萬屯河中三書所載俱有異同
友謙襲取同州以其子令徳為帥請節鉞於梁不獲
　案歐陽史末帝初不許已而許之制命未至友謙復
　叛通鑑従歐陽史
　
　
　
　
　舊五代史巻六十三攷證
欽定四庫全書
　舊五代史巻六十四
　　宋門下侍郎參知政事監修國史薛居正等撰
　唐書第四十
　　列傳十六
霍彥威字子重洺州曲周人也梁将霍存得之於村落
間年十四從征討存憐其爽邁飬為已子存梁史有傳
彥威未弱冠為梁祖所知擢在左右漸升戎秩亟立戰
功甞中流矢眇其一目開平二年自開封府押衙右親
從指揮使檢校司空授右龍驤軍使三年自右監門衛
將軍授左天武軍使遷右監門上将軍乾化三年與袁
象先同誅朱友珪梁末帝授洺州刺史轉河陽留後乾
化末邠州留後李保衡背李茂貞以城歸梁梁以彥威
為邠州節度使其年五月茂貞遣將劉知俊率大軍攻
之彥威固守踰年竟不能下或得其俘悉令放之秦人
懐其徳遂無侵擾轉滑州節度使移鎭鄆州兼北面行
營招討總大軍於河上師徒屢敗降授陜州留後荘宗
入汴彥威自陜馳至請罪詔釋之一日莊宗於崇元殿
宴諸将彥威與段凝袁象先等預為酒酣荘宗舉酒屬
明宗曰此度宴客皆吾前嵗之勁敵也一旦與吾同宴
葢卿前鋒之効也彥威等伏陛謝罪荘宗曰與卿話舊
無足畏也因賜御衣器幣盡歡而罷尋放歸藩明年從
明宗平潞州授徐州節度使契丹犯塞荘宗以明宗為
北面招討使命彥威為副彥威善言論頗能接奉明宗
尤重之趙太叛於刑州奉詔討平之時趙在禮據魏州
與明宗㑹兵於鄴下大軍夕亂明宗為其所逼彥威從
入魏州皇甫暉等尤忌彥威欲殺之彥威機辯開説竟
免及出彥威部下兵士獨全衛䕶明宗至魏縣時明宗
欲北趨常山彥威與安重誨懇請赴闕從至洛陽彥威
首率卿相勸進于至徳宫旬日之間内外機事皆決于
彦威擅収段凝温韜下獄將寘于法安重誨謂曰温段
罪惡負于梁室衆所知矣今主上克平内艱冀安萬國
豈為公報仇耶至天成初除鄆州節度使值青州王公
儼拒命改平盧軍節度至鎮擒公儼斬之明年冬肆覲
于汴州明宗接遇甚厚累官至檢校太尉兼中書令三
年冬卒于理所年五十七奏至之日明宗方出近郊忽
聞奏訃掩泣歸宫輟朝三日至月終不舉樂(五代㑹要/天成四年)
(六月敕故平盧軍節度使霍彦威勛名顯著宅兆己/營度遵定諡之規俾議送終之制宜以三公禮塟)冊
贈太師晉國公諡曰忠武子承訓弟彦珂累歴刺史皇
朝乾徳中立明宗廟于洛州詔以彦威配饗廟庭
王晏球字瑩之自言洛都人少遇亂為蔡賊所掠汴人
杜氏畜之為子因冒姓杜氏晏球少沈勇有斷倜儻不
羣梁祖之鎮汴也選富家子有材力者置之帳下號曰
㕔子都(清異録宣武㕔子都尤勇悍其弩張一大機則/十二小機皆發用連珠大箭無遠不及晋人極)
(畏/此)晏球預選從梁祖征伐所至立功累遷㕔子都指揮
使梁開平三年自開封府押府充直左耀武指揮使授
右千牛衛將軍軍職如故朱友珪之簒位也懐州龍驤
守禦軍作亂欲入京城已至河陽友珪命晏球出騎迎
戰擊亂軍獲軍使劉重遇以功轉左龍驤第一指揮使
梁末帝嗣位以晏球為龍驤四軍都指揮使貞明二年
四月十九日夜汴州捉生都將李覇等作亂縱火焚剽
攻建國門梁末帝登樓拒戰晏球聞亂先得龍驤馬五
百屯於鞠塲俄而亂兵以竿竪麻布沃油焚建國樓勢
将危急晏球隔門窺亂兵見無甲胄即出騎擊之奮力
血戰俄而羣賊散走梁末帝見騎軍討賊呼曰非吾龍
驤之士乎晏球奏曰亂者惟李霸一都陛下但守宫城
遲明臣必破之既而晏球盡戮亂軍全營族誅以功授
單州刺史尋領軍于河上為行營馬都指揮兼諸軍将
排陣使荘宗入汴晏球率騎軍入援至封丘聞梁末帝
殂即觧甲降于莊宗明年與霍彥威北捍契丹授齊州
防禦使北面行營馬軍都指揮使仍賜姓氏名紹䖍鄴
之亂明宗入赴内難晏球時在瓦橋遣人招之明宗至
汴晏球率騎從至京師以平定功授宋州節度使上章
求還本姓名天成二年授北面行營副招討以兵戍滿
城是嵗王都據定州(通鑑都遣人説北面副招討使王/晏球晏球不從乃以金遺晏球帳)
(下使圖之不克癸巳晏球以都反状聞壬寅/以晏球為北面招討使權知定州行州事)契丹遣托
諾率騎千餘來援都突入定州晏球引軍保曲陽王都
托諾出軍拒戰晏球督厲軍士令短兵擊賊戒之曰迴
首者死符彥卿以龍武左軍攻其左髙行周以龍武右
軍攻其右奮劒揮撾應手首落賊軍大敗於嘉山之下
追襲至於城門俄而契丹首領特哩衮率勇騎五千至
唐河是時大雨晏球出師逆戰特哩衮復敗追至易州
河水暴漲所在陷没俘獲二千騎而還特哩衮以餘衆
北走幽州趙德鈞令牙將武從諫以騎邀擊德鈞分扼
諸要路旬日之内盡獲特哩衮已下酋長七百餘人契
丹遂弱晏球圍城既乆帝遣使督攻城晏球曰賊壘堅
峻但食三州租税撫恤黎民愛養軍士彼自當魚潰帝
然者言晏球能與将士同其甘苦所得禄賜私財盡以
饗士日具飲饌與将校筵宴待軍士有禮軍中無不敬
伏其年冬平賊自初戰至於城拔不戮一士上下歡心
物議以為有將帥之畧以功授天下軍節度使未幾移
鎮青州就加兼中書令長興三年卒于鎮時年六十贈
太尉子徹位至懐州刺史
戴思逺本梁之故將也初事梁祖以武幹知名開平元
年自右羽林統軍加檢校司徒出為晋州刺史二年授
右監門上將軍尋改華州防禦使三年自左天武使復
授右羽林統軍郢王友珪簒位授洺州團練使貞明中
為邢州留後遷本州節度使屬燕將張萬進殺滄州
留後劉繼威以城歸梁末帝命思逺鎮之莊宗平定魏博
以兵臨滄徳思逺棄鎮渡河歸汴累遷天平軍節度使
兼北面招討使將兵與莊宗對壘乆之莊宗討張文禮
于鎮州契丹求援莊宗追襲契丹至幽州思逺聞之總
兵以襲魏州至魏店遇明宗騎軍適至思逺乃西渉洹
水陷成安復歸楊村砦盡率其衆攻徳勝北城城中危
急符存審晝夜乘城以拒之莊宗自薊五日馳至魏州
思逺聞之觧去及明宗襲下鄆州思逺罷軍權降授宣
化軍留後其年莊宗入汴思逺自鄧州入朝復令歸鎮
明宗即位移授洋州節度使及西川俱叛思逺以董璋
故人避嫌請代徴入朝宿衛以年告老授太子少保致
仕清㤗二年八月卒于家
朱漢賓字績臣亳州譙縣人也父元禮始為郡將梁太
祖聞其名擢為軍校從龎師古渡淮戰殁于淮南漢賓
少有膂力形神壯偉膽氣過人梁祖以其父死王事選
置帳下編入屬籍梁祖之攻兖鄆也朱瑾募驍勇數百
人黥雙鴈于其頰立為鴈子都梁祖聞之亦選數百人
别為一軍號為落鴈都署漢賓為軍使當時目為朱落
鴈後與諸將破蔡賊有功天福中授右羽林統軍入梁
歴天威軍使左羽林統軍出為磁州刺史滑宋二州留
後亳曹二州刺史安州節度使莊宗至洛陽漢賓自鎮
入覲後令還鎮明年授左龍武統軍莊宗甞幸漢賓之
第漢賓妻進酒上食奏家樂以娯之自是漢賓頗䝉寵
待同光四年正月冀王朱友謙入朝明宗居洛陽以友
謙故人置酒于第莊宗諸王在席友謙坐在永王存霸
之上酒酣漢賓以大觴奉友謙曰公雖名位髙坐于皇
弟之上非宜也僕與公俱在梁朝以宗盟相厚自公入
朝三發單亟候問畧無報復忽余卑位不亦甚乎元行
欽恐其紛然為觧之方止不數日友謙赤族趙在禮據
魏州元行欽率軍進討詔漢賓權知河南府事明宗以
漢賓為右衛上將軍樞密使安重誨方當委重漢賔密
令結託得為婚家天成末為潞州節度使移鎭晉州重
誨既誅漢賓復為上將軍明年秋漢賓告老授太子少
保致仕清㤗二年六月卒時年六十四漢賓少勇健及
晩嵗飲啖過人其狀貎偉如也凡所履歴不聞踰法梁
時嘗統軍屯魏州莘縣適值連師去郡諸軍咸以利見
誘請自為留後漢賓則斬其言者拒而不從聞者賞焉
在曹日飛蝗去境父老歌之臨平陽遇旱親齊潔禱龍
子祠踰日雨足四封大稔咸以為善政之所致也及致
仕東還亳郡見鄉舊親戚淪没者有塋兆未辦則給以
棺歛有婚嫁未畢則助以資幣受其恵者數百家郡人
義之尋還洛陽有第在懐仁里北限洛水南枕通衢層
屋連甍脩木交幹笙歌羅綺日以自娱養彼天和保其
餘齒此乃近朝知止之良將也晉髙祖即位贈太子少
傳諡曰貞恵子四人長曰崇勲官至左武衛將軍
孔勍字鼎文兖州人後徙家宿州少便騎射為軍中小
校事梁祖漸至郡守累遷齊州防禦使唐鄧節席使梁
貞明中王球據襄州叛勍平之因授山南東道節度使
莊宗至洛陽勍自鎮來朝復令歸鎮尋移昭義節度使
同光季年監軍楊繼源與都將謀據潞州事泄勍誅之
明宗即位之嵗詔還京師授河陽節度使未幾以太子太
師致仕卒年七十九贈太尉
劉玘汴州雍丘人也世為宣武軍牙校玘少負壯節梁
祖鎮汴州玘求自試補隊長從梁祖征伐所至有功遷
為牙將歴滑徐襄三州都指揮使開平中襄帥王班為
帳下所害亂軍推玘為留後玘詭從之翌日受賀衙庭
享士伏甲幕下盡斬其亂将以功歴復亳二州刺史徴
為侍衛都將出為安州刺史貞明中為晋州留後荘宗
至汴玘來朝在晉州八年日與上黨太原之師交鬬于
境上荘宗見而營之曰劉侯無恙控我晋陽之南鄙嵗
時乆矣不早相見玘頓首謝罪復命歸鎭正授節旄
移鎭安州明宗即位遷鄧州節度使天平末以史敬鎔
代之玘還京師卒贈侍中有子師道仕皇朝右贊善大
夫卒
周知裕字好問幽州人也少事燕帥劉仁恭為騎將表
為媯州刺史久之移刺德州天祐四年劉守光既平滄
州乃以其㓜子繼威為留後大将張萬進與知裕佐之
繼威冲㓜宣淫于萬進之家萬進殺之詰旦召知裕告
其故萬進自稱留後署知裕為景州刺史㑹萬進納欵
于梁知裕先奔于汴梁主厚待之特置歸化軍以知裕
為指揮使凡軍士自河朔歸梁者皆𨽻于部下梁與荘
宗交戰于河摧堅挫鋭恃歸化一軍然嵗将能一紀位
不及郡守同光初莊宗入汴知裕随段凝軍觧甲封丘
明宗時為總管受降于郊外見知裕甚喜遙相謂曰周
歸化今為吾人何樂如之因令諸子以兄事之莊宗撫
憐尤異而諸校心妬之有壯士唐從益者因獵射之知
裕遁而獲免莊宗遂誅從益出知裕為房州刺史魏王
繼岌伐蜀召為前鋒騎將明宗即位移刺絳州改淄州
刺史宿州圍練使知裕老于軍旅勤于稼穡凡為郡勸
課皆有政聲朝廷喜之遷安州留後淮上之風惡病者
至于父母有疾不親省視甚者避于他室或時問訊即
以食物掲于長竿之首委之而去知裕心惡之召鄉之
頑狠者訶詰教導俾知父子骨肉之恩繇是弊風稍革
長興末入為右神武統軍清㤗初卒于官贈太傅
史臣曰夫才之良者在秦亦良也在虞亦良也故彦威
而下昔為梁臣不虧亮節泊歸唐祚亦無醜聲蓋松貞
不變于四時玉粹寧虞其烈燄故也况彦威之輔明宗
也有翌戴之績晏球之伐中山也著戡定之功方之數
公尤為優矣
　
　
　
　
　
　
　
　
　
　
　
　
　
　
　舊五代史巻六十四
　舊五代史卷六十四考證
唐列傳十六霍彦威傳存憐其爽邁飬為已子　案通
　鑑注以彦威為霍存之子與是書異
值青州王公儼拒命改平盧節度至鎮擒公儼斬之
　案歐陽史彦威徙鎮平盧朱守殷反伏誅考朱守殷
　反明宗遣范延光馳兵斬之非出彦威之力疑以是
　書所載為得其實
王晏球傳髙行周以龍武右軍攻其右　行周歐陽史
　作行珪
朱漢賓傳謚曰貞恵　案五代㑹要作正慧引太常博
　士林弼議曰漢賔散已俸以代荒逋濟疲俗而臻富
　庶所涖之地綽有政聲知進退存亡之理得善始令
　終之道謹案諡法中道不撓保節掦名曰正愛民好
　學寛裕慈仁曰慧請諡曰正慧從之是書及歐陽史
　俱作貞恵未知何据
劉圯傳翌日受賀衙庭享士伏甲幕下盡斬其亂将
　案通鑑考異引梁祖實録八月丁酉賜劉玘王延順
　物以其違亂将之命來歸編遺録斬李洪勅云始扶
　劉圮既奔竄以歸朝若使圯翌日便斬亂将則襄州
　何以至九月始収復盖圮脱身歸朝及梁亡入唐妄
　云斬亂以自誇大耳
周知裕傳清㤗初卒於官　案歐陽史作應順中卒
托諾舊作秃餒今改　特哩衮舊作惕隠今改
　
　
　
　
　
　
　
　
　舊五代史巻六十四攷證
欽定四庫全書
　舊五代史巻六十五
　　宋門下侍郎參知政事監修國史薛居正等撰
唐書第四十一
　　列傳十七
李建及許州人本姓王父質建及少事李罕之為紀綱
光啟中罕之謁武皇于晉陽因選部下驍勇者百人以
獻建及在籍中後以功署牙職典義兒軍及賜姓名天
祐七年改匡衛軍都校柏鄉之後汴將韓勍追周徳威
至髙邑南野河上鎭定兵扼橋道韓勍選精兵先奪之
莊宗登髙而望鎭定兵將衂謂建及曰如賊過橋則勢
不可遏卿計如何建及于部選士二百挺搶大譟禦汴
軍卻之于橋下二月王師攻魏魏人夜出犯我營建及
設伏待之扼其歸路盡殪之劉鄩之營莘縣月餘不出
忽一旦縱兵攻鎮定之營軍中騰亂建及率銀搶勁兵
千人赴之擊敗汴軍追奔至其壘元城之戰建及首陷
其陣授天雄軍教練使八月遷遼州刺史十四年從擊
契丹于幽州破之十二月從攻楊劉自寅至午汴軍嬰
城拒守建及自負葭葦堙壍率先登梯遂㧞之胡柳之
役前軍逗撓際晚汴軍登土山建及一戰奪之莊宗欲
收軍詰朝合戰建及横矟當前曰賊大將巳亡乘此易
擊王但登山觀臣破賊即引銀槍效節大呼奮擊三軍
增氣繇是王師復振以功檢校司空魏博内外衙都將
十六年汴將賀瓌攻徳勝南城以戰船十餘艘竹笮維
之扼斷津路王師不得渡城中矢石將盡守城將氏延
賞危急莊宗令積帛軍門召能破賊船者津人有馬破
龍者能水游乃令往見延賞延賞言危窘極矣所爭晷
刻時棹船滿河流矢雨集建及被重鎧執矟呼曰豈有
一衣帶水縱賊如此乃以二船實甲士皆短兵持斧徑
抵梁之戰艦斧其笮又令上流具甕積薪其上順流縱
火以攻其艦須臾煙焰騰熾梁軍斷纜而遁建及乃入
南城賀瓌解而去其年十二月與汴將王瓚戰于戚城
建及傷手莊宗解御衣金帶賜之建及有膽氣慷慨不
羣臨陣鞠旅意氣横壯自莊宗至魏州建及都總内外
衙銀槍效節帳前親軍善于撫御所得賞賜皆分給部
下絶甘分少頗洽軍情又累立戰功雄勇冠絶雌劣者
忌䜛之時宦官韋令圖監建及軍每于莊宗前言建及
以家財驟施其趣向志意不小不可令典衙兵莊宗因
猜之建及性既忠藎雖知讒搆不改其操十七年三月
授代州刺史八月與李存審赴河中解同州之圍建及
少遇禍亂久從戰陣矢石所中肌無完膚復有功見疑
私心憤鬱是嵗卒于太原時年五十七
石君立趙州昭慶人也亦謂之石家財初事代州刺史
李克柔後隸李嗣昭為牙校厯典諸軍夾城之後君立
每出挑戰瓌汴軍柵壘俘擒而還八年與汴軍戰于龍
化園敗之獲其大將卜渥以獻嗣昭每出征俾君立為
前鋒敵人畏之王檀之逼晉陽也城中無備安金全驅
市人以登陴保聚不完時莊宗在魏博救應不暇人心
危懼嗣昭遣君立率五百騎自上黨朝發暮至王檀游
軍扼汾橋君立一戰敗之徑至城下馳突斬擊出入如
神大呼曰昭義侍中大軍至矣是夜入城與安金全等
分出諸門擊殺于外遲明梁軍敗走十七年將兵屯徳
勝時汴軍自滑州轉餉以給楊村砦莊宗親率騎軍于
河外循岸而上邀擊之汴人拒楊村五十里于河曲潘
張村築壘以貯軍儲莊宗令諸軍攻之汴人設伏于要
路逆戰偽敗王師乘之䠞入壘門梁伏兵起因與血戰
君立與鎮州大將王釗隔入賊壘時諸將部校陷賊者
十餘人君立被執送于汴梁王素知其驍勇欲用之為
將械而下獄久之梁主遣人誘之君立曰敗軍之將難
與議勇如欲將我我雖眞誠效命能信我乎人皆有君
吾何忍反為仇人哉既而諸將被戮尚惜君立不之害
同光元年莊宗至汴前一日梁主始令殺之
髙行珪燕人也家世勇悍與弟行周俱有武藝初仕燕
為騎將驍果出諸將之右燕帥劉守光僭逆不道莊宗
令周徳威征之守光大懼以行珪為武州刺史令張掎
角之勢時明宗將兵助徳威平燕俄聞行珪至率騎以
禦之明宗諭以逆順之理行珪乃降守光將元行欽在
山北聞行珪有變即率部下軍衆以攻行珪行珪遣弟
行周告急于周徳威徳威命明宗李嗣本安金全將兵
援之明宗破行欽于廣邊軍行欽亦降尋以行珪為朔
州刺史厯忻嵐二郡遷雲州留後天成初授鄧州節度
使尋移鎭安州行珪性貪鄙短于為政在安州日行事
多不法副使范延策者幽州人也性剛直累為賓職及
佐行珪覩其貪猥因强諫之行珪不從後延策因入奏
獻封章于闕下事有三條一請不禁過淮猪羊而禁絲
緜疋帛以實中國一請于山林要害置軍鎭以絶㓂盜
一述藩侯之弊請勅從事明諫諍之不從令諸軍校列
班廷諍行珪聞之深銜之後因戍兵作亂誣奏延䇿與
之同謀父子俱戮于汴聞者寃之未幾行珪以疾卒詔
贈太尉
張廷裕代北人也㓜事武皇于雲中從平黄巢討王行
瑜自行間漸升為小將莊宗定魏補天雄軍左廂馬歩
都虞侯厯蔚慈隰三州刺史同光三年除新州節度使
塞上多事廷裕無控制之術邊鄙常聳天成三年卒于
治所詔贈太保
王思同幽州人也父敬柔厯瀛平儒檀營五州刺史思
同母即劉仁恭之女也故思同初事仁恭為帳下軍校
會劉守光攻仁恭于大安山思同以部下兵歸太原時
年十六武皇命為飛騰指揮使從莊宗平定山東累典
諸軍思同性疎俊粗有文性喜為詩什與人唱和自稱
薊門戰客魏王繼岌待之若子時内養吕知柔侍興聖
宫頗用事思同不平之吕為終南山詩末句有頭字思
同和曰料伊直擬衝霄漢賴有青天壓著頭其所為詩
句皆此類也每從征必在興聖帳下然同光朝位止鄭
州刺史明宗在軍時素知之即位後用為同州節度使
未幾移鎭隴右思同好文士無賢不肖必館接賄遺嵗
費數十萬在秦州累年邊民懷惠華戎寧息長興元年
入朝見于中興殿明宗問秦州邊事對曰秦州與吐蕃
接境蕃部多違法度臣設法招懷沿邊置寨四十餘所
控其要害每蕃人互市飲食之界上令納器械因手指
畫秦州山川要害控扼處明宗曰人言思同不管事豈
及此耶時兩川叛欲用之且留左右故授右武衛將軍
八月授西南面行營馬歩都虞侯九月遷京兆尹西京
留守伐蜀之役為先鋒指揮使石敬瑭入大散闗思同
恃勇先入劒闗大軍未相繼復被董璋兵逐出之及敬
瑭班師思同以曾獲劒門之功移鎮山南西道三年兩
州交兵明宗慮併在一人則朝廷難制密詔思同相度
形勢即乘間用軍事未行而董璋敗八月復為京兆尹
兼西京留守時潞王鎮鳯翔與之鄰境及潞王不禀朝
㫖致書于秦涇雍梁邠諸師言賊臣亂政屬先帝疾篤
謀害秦王迎立嗣君自擅權柄以致殘害骨肉搖動蕃
垣懼先人基業忽焉墜地故誓必入朝以除君側事濟
之後謝病歸藩然藩邸素貧兵力俱困欲希國士共濟
急難乃令小伶女十人以五絃技見思同因歡諷動又
軍校宋審温者請使于雍若不從命即獨圖之又令推
官郝昭府吏朱延乂以書檄起兵會副部署藥彥稠至
方宴而妓使適至乃繫之于獄彥稠請誅審温拘送昭
赴闕時思同已遣其子入朝言事朝廷嘉之乃以思同
為鳳翔行營都部署起軍營于扶風三月十四日與張
虔釗會于岐下梯衝大集十五日進收東西闕城城中
戰備不完然死力禦扞外兵傷夷者十二三十六日復
進攻其城潞王登陴泣諭于外聞者悲之張虔釗性𥚹
詰旦西南用軍與都監皆血刃以督軍士軍士齊詬反
攻虔釗虔釗躍馬避之時羽林指揮使楊思權引軍自
西門先入思同未之知猶督士登城俄而嚴衛指揮使
尹暉呼曰西城軍巳入城受賞矣軍士可解甲弃仗之
聲振動天地日午亂軍畢集涇州張從賔邠州康福河
中安彥威皆遁去十七日思同與藥彥稠萇從簡俱至
長安劉遂雍閉闗不内乃奔潼闗二十二日潞王至昭
應前鋒執思同來獻王謂左右曰思同計乖于事然盡
心于所奉亦可嘉也顧謂趙守鈞曰思同爾之故人可
行迓之于路逹予撫慰之意思同至潞王譲之曰賊臣
傾我國家殘害骨肉非予弟之過我起兵岐山蓋誅一
二賊臣耳爾何首鼠兩端多方悞我今日之罪其可逃
乎思同曰臣起自行間受先朝爵命秉旄仗銊累厯重
藩終無顯效以答殊遇臣非不知攀龍附鳳則福多扶
衰救弱則禍速但恐瞑目之後無靣見先帝釁鼓膏原
縲囚之常分也潞王為之改容徐謂之曰且憩歇潞王
欲用之而楊思權之徒恥見其靣屢啟于劉延朗言思
同不可留慮失士心又潞王入長安時尹暉盡得思同
家財及諸妓女故尤惡思同與劉延朗亟言之屬王醉
不待報殺思同并其子徳勝潞王醒召思同左右報巳
誅之矣潞王怒延朗累日嗟惜之及漢高祖即位詔贈
侍中
索自通字得之太原清源人也父繼昭以自通貴授國
子監祭酒致仕自通少能騎射嘗于山墅射獵莊宗鎮
太原時遇之于野訊其姓名即補右畨㕔直軍使後因
從獵射中走鹿轉指揮使佐周徳威攻燕軍于涿州擒
燕將郭在鈞從莊宗定魏博改突騎指揮使明宗即位
自隨駕左右廂馬軍都指揮授忻州刺史嵗餘召還復
典禁兵領韶州刺史出為大同軍節度使累嵗移鎮忠
武改京兆尹西京留守楊彥温據河中作亂自通率師
討平之授河中節度使尋自鄜州入為右龍武統軍初
自通既平楊彥温代末帝鎮河中臨事失于周旋末帝
深銜之(案通鑑自通至鎮承安重誨指籍軍府甲仗數/上之以為從珂私造賴王徳妃居中保䕶從珂)
(由是/得免)及末帝即位自通憂悸求死清㤗元年七月因朝
退渉洛自溺而卒子萬進周顯徳中厯任方鎮
　
　
　舊五代史巻六十五
　舊五代史巻六十五攷證
唐列𫝊十七季建及𫝊改匡衛軍都校　案歐陽史作
　匡衛指揮使
石君立𫝊又令上流具甕積薪其上順流縱火以攻其
　艦　案通鑑作木甖載薪沃油然火于上流縱之與
　是書異歐陽史作以大甕積薪自上流縱火與是書
　同
髙行珪𫝊明宗諭以順逆之理行珪乃降守光將元行
　欽率部下攻行珪行珪遣弟行周告急于周德威
　案歐陽史行珪夜縋行周馳入晉見莊宗莊宗因遣
　明宗救武州比至行欽巳解去行珪乃降是行珪先
　求救于晉而後降也是書作降晉後告急㣲有異同
王思同𫝊為帳下軍校　案歐陽史作銀胡䩮指揮使
飛騰指揮使　案歐陽史作飛騰都指揮使
位止鄭州刺史　案歐陽史作以功遷神武十軍都指
　揮使累遷鄭州防禦使
以五絃技見思同　案歐陽史作遣伶奴安十十以五
　絃
又令推官郝昭　郝昭歐陽史作郝詡通鑑從歐陽史
　
　
　
　
　
　
　
　
　
　
　
　
　舊五代史巻六十五攷證
欽定四庫全書
　舊五代史巻六十六
　　宋門下侍郎參知政事監修國史薛居正等撰
唐書第四十二
　　列𫝊十八
安重誨其先本北部豪長父福遷為河東將救兖鄆而
没重誨自明宗龍潜時得給事左右及鎮邢州以重誨
為中門使隨從征討凡十餘年委信無間勤勞亦至洎
鄴城之變佐命之功獨居其右明宗踐祚領樞宻使俄
遷左領軍衛大將軍充職(案以下/有闕文)明宗遣回鶻侯三馳
𫝊至其國侯三至醴泉縣地素僻無驛馬縣令劉知章
出獵不時給馬侯三遽以聞明宗大怒械知章至將殺
之重誨從容為言乃得不死明宗幸汴州重誨建議欲
因以伐淮南明宗難之後李鏻得淮南諜者言徐知誥
欲奉其國稱藩臣願得安令公一言為信鏻即引諜者
見重誨重誨大喜以為然乃以玉帶與諜者使遺知誥
為信其直千緡重誨為樞宻使四五年間獨綰大任否
臧自若環衛酋長貴戚近習無敢干政者弟牧鄭州子
鎮懐孟身為中令任過其才議者謂必有覆餗之禍無
何有吏人李䖍徽弟掦言于衆云聞相者言其貴不可
言今將統軍征淮南時有軍將宻以是聞頗駭上聴明
宗謂重誨曰聞卿樹心腹私市兵伏欲自討淮南有之
否重誨惶恐奏曰興師命將出自宸衷必是奸人結搆
臣願陛下窮詰所言者翼日帝召侍衛指揮使安從進
藥彦稠等謂之曰有人告安重誨私置兵仗將不利于
社稷其若之何從進等奏曰此是奸人結搆離間陛下
勲舊且重誨事陛下三十年從㣲至著無不盡心今日
何苦乃圖不軌臣等以家屬保明必無此事帝意乃解
重誨三上表乞解機務詔不尤復靣奏乞與臣一鎮以
息謗議明宗不悦重誨奏不巳明宗怒謂曰放卿出朕
自有人即令武徳使孟漢瓊至中書與宰臣商量重誨
事馮道言曰諸人茍惜安令公解樞務為便趙鳯曰大
臣豈可輕動公失言也道等因附漢瓊奏曰此斷自宸
㫖然重臣不可輕議移改由是兼命范延光為樞宻使
重誨如故時以東川帥董璋恃險難制乃以武䖍裕為
緜州刺史董璋益懐疑忌遂縶䖍裕以叛及石敬瑭領
王師伐蜀峽路艱阻糧運不繼明宗憂之而重誨請行
翼日領數騎而出日馳數百里西諸侯聞之莫不惶駭
所在錢帛糧料星夜輦運人乘斃踣于山路者不可勝
紀百姓苦之重誨至鳯翔節度使朱𢎞昭延于寢室令
妻子奉食噐敬事尤謹重誨坐中言及昨有人讒搆㡬
不保全頼聖上保鑒茍獲全族因泣下重誨既辭𢎞昭
遣人具奏重誨怨望出惡言不可令至行營恐奪石敬
瑭兵柄而宣徽使孟漢瓊自西廻亦奏重誨過惡重誨
已至三泉復令歸闕冄過鳯翔朱𢎞昭拒而不納重誨
懼急騎奔程未至京師制授河中帥既至鎮心不自安
遂詩致仕制初下其子崇贊崇緒走歸河中二子初至
重誨駭然曰渠安得來家人欲問故重誨曰吾知之矣
此非渠志是他人教來吾但以一死報國家餘復何言
翼日中使至見重誨號泣乆之重誨曰公但其言故勿
過相愍中使曰人言令公據城異志矣重誨曰吾一死
未塞責已負君親安敢輒懐異志遽勞朝廷興師增聖
上宵旰則僕之罪更萬萬矣時遣翟光鄴使河中如察
重誨有異志則誅之既至李從璋自率甲士圍其第仍
拜重誨于其庭重誨下階迎拜曰太傅過禮俛首方拜
從璋以撾擊其首其妻驚走抱之曰令公死亦不遲太
傅何遽如此并擊重誨妻首碎竝剥其衣服夫妻祼形
踣于廊下流血盈庭翼日副使判官白從璋願以衣服
覆其屍堅請方許及從璋疏重誨家財不及數千緡議
者以重誨有經綸社稷之大功然志大才短不能迴避
權寵親禮士大夫求周身輔國之逺圖而悉自恣胷襟
果貽顛覆(五代史補初知祥將據蜀也且上表乞般家/屬時樞宻使安重誨用事拒其請知祥曰吾)
(知之矣因使宻以金百兩為賂重誨喜而為敷奏詔許/之至家屬至知祥對僚吏笑曰天下聞知樞宻將謂天)
(地間未有此誰知只銷此百金耶亦不足畏也遂守險/拒命  五代史闕文明宗令翟光鄴李從璋誅重誨于)
(河中私第從璋奮撾擊重誨于地重誨曰某死無恨不/與官家誅得潞王他日必為朝廷之患言終而絶臣謹)
(按明宗實録是清泰帝朝修撰潞王即清泰帝/也史臣避諱不敢直書嗚呼重誨之志節泯矣)
朱𢎞昭太原人也祖玟父叔宗皆為本府牙將𢎞昭事
明宗在藩方為典客天成元年為文思使歴東川副使
二年餘除左衛大將軍充内客省使三年轉宣徽南院
使明宗親祀南郊𢎞昭為大内留守加檢校太傅出鎮
鳳翔會朝廷命石敬瑭帥師伐蜀乆未成功安重誨自
請西行至鳯翔𢎞昭迎謁馬首請館于前署妻子羅拜
捧巵為壽𢎞昭密遣人謂敬瑭曰安公親來勞軍觀其
舉措孟浪儻令得至恐士心迎合則不戰而自潰也可
速拒之必不敢前則師徒萬全也敬瑭聞其言大懼即
日燒營遁還重誨聞之不敢西行因返斾東還復過鳯
翔𢎞昭拒而不納及重誨得罪其年𢎞昭入朝授左武
衛上將軍充宣徽南院使長興三年十二月代康義誠
為襄州節度使四年秦王從榮為元帥屢宣惡言執政
大臣皆懼謀出避之樞宻使范延光趙延壽日夕更見
涕泣求去明宗怒而不許延壽使其妻興平公主入言
于中延光亦因孟漢瓊王淑妃進説故皆得免未㡬趙
延壽出鎮汴州召𢎞昭于襄陽代為樞宻使加同平章
事十月范延光出鎮常山以三司為馮贇與𢎞昭對掌
樞務與康義誠孟漢瓊同謀以殺秦王閔帝即位𢎞昭
以為由已得立故于庶事高下在心及赦後覃恩弘昭
首自平章事超加中書令素猜忌潞王致其釁隙以致
禍敗潞王至陜閔帝懼欲奔馳手詔召𢎞昭圖之時將
軍穆延輝在𢎞昭第曰急召罪我也其如之何吾兒婦
君之女也可速迎歸無令受禍中使繼至𢎞昭援劔大
哭至後庭欲自裁家人力止之使促之急𢎞昭曰窮至
此耶乃自投于井安從進既殺馮贇斷𢎞昭首俱𫝊于
陜州及漢高祖即位贈尚書令
朱洪實不知何許人以武勇累歴軍校長興中為馬軍
都指揮使秦王為元帥以洪實驍果尤寵待之歳時曲
遺頗厚于諸將及朱𢎞昭為樞宻使勢燄尤甚洪實以
宗兄事之意頗相協𢎞昭將殺秦王以謀告之洪實不
以為辭時康義誠以其子事于秦府故恒持兩端及秦
王兵叩端門洪實為孟漢瓊所使率先領騎軍自左掖
門出逐秦王自是義誠隂銜之閔帝嗣位洪實自恃領
軍之功義誠每言不為之下應順元年三月辛酉義誠
將出征閔帝幸左藏庫親給軍士錢帛是時義誠與洪
實同于庫中靣論用兵利害(歐陽史云洪實見軍士無/鬭志而義誠盡將以西疑)
(其有/二心)洪實言出軍討逆累發兵師今聞小衂無一人一
騎來者不如以禁軍據門自固彼安敢徑來然後徐圖
進取全䇿也義誠怒曰若如此言洪實反也洪實曰公
自反誰反其聲漸厲帝聞召而訊之洪實猶理前謀又
曰義誠言臣圖反據發兵計義誠反必矣閔帝不能明
辨遂命誅洪實既而義誠果以禁軍迎降潞王故洪實
之死後人皆以為寃
康義誠字信臣代北三部落人也少以騎射事武皇從
莊宗入魏博補突騎使累遷本軍都指揮使同光末從
明宗討鄴城軍亂迫明宗為主明宗不然義誠進曰主
上不慮社稷阽危不思戰士勞苦荒耽禽色溺于酒樂
今從衆則有歸守節則將死明宗納其言繇是委之心
膂明宗即位加檢校司空領富州刺史總突騎如故尋
轉捧聖都指揮使鎮邠州刺史明宗幸汴平朱守殷改
侍衛馬軍都指揮使領江西節度使車駕歸洛授侍衛
馬歩軍都指揮使河陽節度使(太平廣記長興中侍衛/使康義誠常軍中差人)
(于大宅充院子亦曾小有笞責忽一日憐其老而詰其/姓則曰姓康别詰其鄉土親族息嗣方知是父遂相持)
(而泣聞者/莫不驚異)長興末加同平章事秦王為天下兵馬元帥
氣燄燻灼大臣皆懼求為外任義誠以明宗委遇無以
解退乃令其子以弓馬事秦王冀自保全明宗不豫秦
王諷義誠為助義誠曲意奉承亦非真誠及朱𢎞昭馮
贇等懼禍謀于義誠但云僕為將校不敢預議但相公
所使耳及秦王既誅明宗宴駕閔帝即位加檢校太尉
兼侍中判六軍諸衛事未㡬鳯翔變起西軍不利義誠
懼乃請行蓋欲盡率駕下諸軍送降于潞王求免也會
與朱洪實議事不協洪實因厲聲言義誠包藏之志閔
帝曖昧不能明辨而誅洪實及義誠率軍至新安諸軍
爭先趨陜解甲迎降義誠以部下數十人見潞王請罪
潞王雖罪其奸回未便行法清泰元年四月斬于興教
門外夷其族
藥彦稠沙陀三部落人也㓜以騎射事明宗累遷至列
校明宗踐䟭領澄州刺史河陽馬歩都將從王晏球討
王都于定州平之領壽州節度使侍衛歩軍都虞侯屬
河中指揮使楊彦温作亂彦稠改侍衛歩軍都指揮使
充河中副招討使將兵討平之無㡬党項劫迴鶻入朝
使詔彦稠屯朔方就討党項之叛命者搜索盗賊盡獲
迴鶻所貢駞馬寳玉擒首領而還尋授邠州節度使遣
會兵制置鹽州蕃戎逃遁獲陷蕃士庶千餘人遣復鄉
里受詔與延州節度使(案原本/闕二字)進攻夏州累月不克兵
罷歸鎮閔帝嗣位與王思同攻鳯翔為副招討使禁軍
之潰彦稠欲沿流而遁為軍士所擒而獻之時末帝已
至華州令拘于獄誅之漢髙祖即位與王思同並制贈
侍中
宋令詢不知何許人也閔帝在藩時補為客將知書樂
善動皆由禮長興中閔帝連殿大藩遷為都押衙參輔
閫政甚有時譽閔帝深委之及閔帝嗣位朱馮用事不
欲閔帝之舊臣在于左右乃出為磁州刺史閔帝䝉塵
于衛令詢日令人奔問及聞帝遇害大慟半日自經而
卒
史臣曰夫代大匠斲者猶傷其手况代天子執賞罰之
柄者乎是以古之賢人當大任秉大政者莫不卑以自
牧推之不有廓自公之道絶利巳之欲然後能保其身
而脱其禍也而重誨何人安所逃死古語云無為權首
反受其咎重誨之謂歟自𢎞昭而下力不能衛社稷謀
不能安國家相踵而亡又誰咎也唯令詢感故君之舊
恩由大慟而自絶以兹隕命足以垂名
　舊五代史巻六十六
　舊五代史六十六攷證
唐列𫝊十八安重誨𫝊無何有吏人李䖍徽弟掦言于
　衆云　案歐陽史作樞宻承㫖李䖍徽語其客邉彦
　温云所載詞異
朱𢎞昭𫝊敬瑭聞其言即日燒營遁還重誨聞之不敢
　西行　案歐陽史作敬瑭以糧餉不繼遽燒營還軍
　重誨亦以被讒召還
朱洪實𫝊　洪實歐陽史作𢎞實疑薛史避宣祖諱故
　改𢎞作洪攷通鑑朱𢎞昭上一字犯宣祖諱洪實本
　未嘗犯諱也今仍是書原文
康義誠𫝊鎮邠州刺史　邠州歐陽史作汾州
藥彦稠𫝊充河中副招討使　案歐陽史作招討使
　
　
　
　舊五代史巻六十六攷證
欽定四庫全書
　舊五代史巻六十七
　　宋門下侍郎參知政事監修國史薛居正等撰
　唐書第四十三
　　列𫝊十九
豆盧革祖籍同州刺史父瓚舒州刺史(宣和書譜云/失其世系)革
少值亂難避地鄜延轉入中山王處直禮之辟于幕下
有奏記之譽因牡丹會賦詩諷處直以桑柘為意言甚
古雅漸加器仰轉節度判官而理家無法獨請謁見處
直處直慮布政有缺有所規諫斂版出迎乃為嬖人祈
軍職矣天祐末莊宗將即位講求輔相盧質以名家子
舉之徵拜行臺左丞相同光初拜平章事及登廊廟事
多錯亂至于官階擬議前後倒置屢為省郎蕭希甫駮
正革改之無難色莊宗初定汴洛革引薦韋説冀諳事
體與已同功説既登庸復事流品舉止輕脱怨歸于革
又説之子俱授拾遺父子同官為人所刺遂改授員外
郎革請説之子濤為𢎞文館學士説請革之子㫒為集
賢學士交致阿私有同市井識者醜之革自作相之後
不以進賢勸能為務唯事修鍊求長生之術嘗服丹砂
嘔血數日垂死而愈天成初將塟莊宗以革為山陵使
及木主歸廟不出私第専俟旄鉞數日無耗為親友促
令入朝安重誨對衆辱之日山陵使名銜尚在不俟新
命便履公朝意謂邊人可欺也側目者聞之思有所中
初蕭希甫有正諫之望革嘗阻之遂上疏論革與説茍
且自容致君無狀復誣其縱田客殺人冒元亨上第遂
貶為辰州刺史仍令所在馳驛發遣後鄭玨任圜等連
上三章請不行後命乃下制曰豆盧革韋説等身為輔
相手握權衡或端坐稱臣或半笑奏事于君無禮舉世
寧容革則暫委利權使私俸禄文武百辟皆從五月起
支父子二人偏自正初給遣説則自居重位全紊大綱
叙䕃貪榮亂兒孫于昭穆賣官潤屋換令錄之身名醜
行疊彰羣情共怒雖居牧守未塞非尤革可責授費州
司户參軍説可夷州司户參軍皆員外置司正員並所
在馳驛發遣尋貶陵州長流百姓委長吏常知所在天
成二年夏詔令逐處刺史監賜自盡其骨肉並放逐便
子㫒官至檢校正郎服金紫尋亦削奪(寳晉齋法書賛/載豆盧革田園)
(帖云大徳欲要一居處畿甸間舊無田園鄜州雖有三/兩處莊子縁百姓租佃多年累有令公大王書請卻給)
(還人户盖不欲侵奪疲民兼慮無知之輩妄有影庇包/役云云岳珂曰此帖乃與僧往還書其畏强藩避罪罟)
(盖慄慄淵冰然其後卒以故縱田客貶夜郎正坐所畏/信乎亂邦之不可居也是時據鄜乃髙萬興官檢校太)
(師中書令封北平王即革所謂令公大王者官故梁授/唐命維新而顓面正朝者不能致褫鞶之誅而反竊貢)
(秉旄之佞唐之/不競有自來矣)
韋説福建觀察使岫之子也(案以下/有闕文)莊宗定汴洛説與
趙光􁀮同制拜平章事説性謹重奉職常不造事端時
郭崇韜秉政説等承順而巳政事得失無所措言初或
有言于崇韜銓選渝濫選人或取他人出身銜或取父
兄資緒與令史囊槖罔冒崇韜乃條奏其事其後郊天
行事官數十人多有告勅偽濫因定去留塗毁告身者
甚衆選人號哭都門之外議者亦以為積弊累年一旦
澄汰太細懼失惟新含垢之意時説與郭崇韜同列不
能執而止之頗遭物議説之親黨告之説曰此郭漢子
之意也及崇韜得罪説懼流言所鍾乃令門人左拾遺
王松吏部員外郎李慎義等上疏云崇韜往日專權不
􁋯故事塞仕進之門非奬善之道疏下中書説等覆奏
深詆崇韜識者非之又有王傪者能以多岐取事納賂
于説説以其名犯祖諱遂改之為操擬官于近甸及明
宗即位説常慮身危每求庇于任圜常保䕶之説居有
井昔與鄰家共之因嫌鄙雜築垣于外鄰人訟之為希
甫疏論以為井有貨財及按之本人惟稱有破斧一所
反招虚妄初貶溆州刺史尋責授夷州司户參軍初説
在江陵與髙季興相知及入中書亦常通信幣自討西
蜀季興請攻峽内莊宗許之如能得三州俾為屬郡西
川既定季興無尺寸之功洎明宗纘承季興頻請三郡
朝廷不得已而與之革説方在中書亦預其議及季興
占據獨歸其罪流于合州明年夏詔曰陵州合州長流
百姓豆盧革韋説頃在先朝擢居重任欺公害物黷貨
賣官靜惟肇亂之端更有難容之事且夔忠萬三州地
連巴蜀路扼荆蠻接皇都弭難之功徇逆帥僭求之勢
罔予視聽率意制移將千里之土疆開通狡穴動兩川
之兵賦禦捍經年致朕莫遂偃戈猶煩運䇿近者西方
鄴雖復要害髙季興尚固窠巢增吾旴食之憂職爾朋
姦之計而又自居貶所繼出流言茍刑戮之稽時處忠
良于何地宜令逐處刺史監賜自盡(歐陽史説子濤晉/天福初為尚書膳)
(部員外/郎卒)
盧程唐朝右族祖懿父藴厯仕通顯程天復末登進士
第崔魏公領鹽鐵署為巡官昭宗遷洛陽栁璨陷右族
程避地河朔客遊燕趙或衣道士服干謁藩伯人未知
之豆盧革客遊中山依王處直盧汝弼來太原程與革
弼皆朝族知舊因往來依革處直禮遇未優故投於太
原汝弼因為延譽莊宗署為推官尋改支使程褊淺無
他才惟務恃門地口多是非篤厚君子尤薄之初判官
王緘從軍掌文翰胡栁之役緘没于軍莊宗歸寧太原
置酒公宴舉酒謂張承業曰予今于此會取一書記先
以巵酒辟之即舉酒屬巡官馮道道以所舉非次抗酒
辭避莊宗曰勿謙挹無踰于卿也時以職列序遷則程
當為書記汝弼亦左右之程既失職私懷憤惋謂人曰
主上不重人物使田里兒居余上先是莊宗嘗于帳中
召程草奏程曰叨忝成名不􁋯筆硯由是文翰之選不
及于程時張承業専制河東留守事人皆敬憚舊例支
使監諸廩出納程訢于承業曰此事非僕所長請擇能
者承業叱之曰公稱文士即合飛文染翰以濟霸國嘗
命草辭自陳短拙及留職務又以為辭公所能者何也
程垂泣謝之後歴觀察判官莊宗將即位求四鎮判官
可為宰輔者時盧汝弼蘇循相次淪没當用判官盧質
質性疎放不願重位求留太原乃舉定州判官豆盧革
次舉程即詔徵之並命為平章事程本非重器驟歴顯
位舉止不恒時朝廷草創庶物未備班列蕭然寺署多
缺程革受命之日即乘肩輿騶導喧沸莊宗聞呵導之
聲詢于左右曰宰相擔子入門莊宗駭異登樓視之笑
曰所謂似是而非者也頃之遣程使晉陽宫册皇太后
山路險阻往復綿邈程安坐肩輿所至州縣驅率丁夫
長吏迎謁拜伏輿前少有忤意因加笞辱及汴將王彦
章陷徳勝南城急攻楊劉莊宗御軍苦戰臣下憂之咸
白宰臣欲連章規諫請不躬御士伍豆盧革言及漢髙
臨廣武事矢及于胸紿云中足程曰此劉季失䇿衆皆
縮頸嘗論近世士族或曰員外郎孔明龜善和宰相之
令緒宣聖之系孫得非盛歟程曰止于孔子之後盛則
吾不知也親黨有假驢夫于程者程帖府給之府吏訢
云無例程怒鞭吏背時任圜為興唐少尹莊宗從姊壻
也慿其寵戚因詣程程方衣鶴􁐻華陽巾慿几決事見
圜怒詈曰是何蟲豸恃婦力耶宰相取給于府縣得不
識舊體圜不言而退是夜馳至博平而訢于莊宗莊宗
怒謂郭崇韜曰朕誤相此癡物敢辱予九卿促令自盡
崇韜亦怒事幾不測賴盧質横身解之遂降為右庻子
莊宗既定河南程隨百官從幸洛陽沿路墜馬因病風
而卒贈禮尚書
趙鳳幽州人也少為儒唐天祐中燕帥劉守光盡率部
内丁夫為軍伍而黥其面為儒者患之多為僧以避之
鳳亦落髮至太原頃之從劉守奇奔梁梁用守奇為博
州刺史表鳳為判官(案下有/闕文)為鄆州節度判官唐莊宗
聞鳳名得之甚喜以為䕶鑾學士後莊宗即位拜鳳中
書舍人及入汴改授禮部員外郎莊宗及劉皇后幸張
全義第后奏曰妾五六嵗失父母毎見老者思念尊親
泣下以全義年徳妾欲父事之以慰孤女之心莊宗許
之命鳳作牋上全義定往來儀注鳳上書極諫不納天
成初置端明殿學士鳳與馮道俱任其職時任圜為宰
相為安重誨所傾以至罷相歸磁州及未守殷以汴州
叛馳驛賜圜自盡既而鳳哭謂安重誨曰任圜義士也
肯造逆謀以讐君父乎如此濫刑何以安國重誨笑而
不責是冬權知貢舉明年春有僧自西國取經回得佛
牙大如拳褐漬皴裂進于明宗鳳揚言曰曾聞佛牙鎚
鍛不壞請試之隨斧而碎時宫中所施巳踰數千緡聞
毁乃止及車駕還洛留知汴州事尋授中書侍郎平章
事(李之儀姑溪居士集趙鳳為莊宗實録將/何挺論昫疏不載昫既相遂引鳳共政事)長興中安
重誨出鎮河中人無敢言者惟鳳極言于上前曰重誨
是陛下家臣其心終不背主五年秉權賢豪俯伏但不
周防自貽浸潤明宗以為朋黨不悦其奏重誨獲罪乃
出為邢州節度使及閔帝䝉塵于衛州鳳集賓佐軍校
垂涕曰主上播遷渡河而北吾輩安坐不赴奔問于禮
可乎軍校曰唯公所使將行聞閔帝遇弑而止清秦初
召還授太保既而病足不能朝謁疾篤自為蓍筮卦成
投蓍而嘆曰吾家世無五十者而復窮賤吾年巳五十
又為將相豈有遐夀哉清泰二年三月卒鳳性豁達輕
財重義凡士友以窮厄告者必傾其資而餉之人士以
此多之也
李愚字子晦自稱趙郡平棘西祖之後家世為儒父瞻
業應進士不第遇亂徙家渤海之無棣以詩書訓子孫
愚童齔時謹重有異常兒年長方志學徧閲經史慕晏
嬰之為人初若晏平為文尚氣格有韓栁體勵志端莊
風神峻整非禮不言行不茍且愚初以艱貧求為假官
滄州盧彦威署安陵簿丁憂服闋隨計之長安屬闗輔
亂離頻年罷舉客于蒲華之間光化中軍容劉季述王
奉先廢昭宗立裕王五月餘諸侯無奔問者愚時在華
隂致書于華帥韓建其略曰僕闗東一布衣耳幸讀書
為文每見君臣父子之際有傷敎害義之事常痛心切
齒恨不得抽腸蹀血肆之市朝明公居近闗重鎮君父
幽辱月餘坐視凶逆而㤀勤王之舉僕所未諭也僕竊
計中朝輔弼雖有志而無權外鎮諸侯雖有權而無志
惟公明忠義社稷是依往年車輅播遷號泣奉迎累嵗
供饋再復朝廟義感人心至今歌詠此時事勢尤異于
前明公地處要衝位兼將相自宫闈變故已涉旬時若
不號令率先以圖反正遲疑未決一朝山東侯伯倡義
連衡鼔行而西明公求欲自安如何決䇿此必然之勢
也不如馳檄四方諭以逆順軍聲一振則元兇破膽浹
旬之間二豎之首𫝊于天下計無便于此者建深禮遇
之堅辭還山天福初駕在鳳翔汴軍攻蒲華愚避難東
歸洛陽時衛公李徳裕孫道古在平泉舊墅愚往依焉
子弟親採梠負薪以給朝夕未嘗干人故少師薛廷珪
掌貢籍之嵗登進士第又登宏訶科授河南府參軍遂
卜居洛表白沙之别墅梁有禪代之謀栁璨希旨敎害
朝士愚以衣冠自相殘害乃避地河朔與宗人李延光
客于山東梁末帝嗣位雅好儒士延光素相欵奉得侍
講禁中屢言愚之行髙學膽有史魚蘧瑗之風召見嗟
賞久之擢為左拾遺俄充崇政院直學士或預咨謀而
儼然正色不畏强禦衡王入朝重臣李振輩皆致拜惟
愚長揖末帝讓之曰衡王朕之兄朕猶致拜崇政使李
振等皆拜爾何傲耶對曰陛下以家人禮兄振等私臣
也臣居朝列與王無素安敢諂事其剛毅如此晉州節
度使華温琪在任違法籍民家財其家訟于朝制使劾
之伏罪梁末帝以先朝草昧之臣不忍加法愚堅按其
罪梁末帝詔曰朕若不與鞫窮謂予不念赤子若或遂
行典憲謂予不念功臣為爾君者不亦難乎其華温琪
所受贓宜官給代還所訟之家貞明中通事舍人李霄
傭夫毆僦舍人致死法司按律罪在李霄愚白李霄手
不鬬毆傭夫致死安得坐其主耶以是忤旨愚自拾遺
再遷膳部員外郎賜緋改司勲員外郎賜紫至是罷職
厯許鄧觀察判官初在内職慈州舉子張礪依焉貞明
中礪自河陽北歸莊宗補授太原府掾出入崇闥之間
揄揚愚之節槩及言愚之所為文仲尼遇顔回夀夷齊
非餓人等篇北人望風稱之洎莊宗都洛陽鄧帥俾奏
章入朝諸貴見之禮接如舊尋為主客郎中數月召為
翰林學士三年魏王繼岌征蜀請為都統判官仍帶本
職從軍時物議以蜀險阻未可長驅郭崇韜問計于愚
愚曰如聞蜀人厭其主荒恣倉卒必不為用宜乘其人
二三風馳電擊彼必破膽安能守險及前軍至固鎮收
軍食十五萬斛崇韜喜謂愚曰公能料事吾軍濟矣招
討判官陳乂至寶雞稱疾乞留在後愚厲聲曰陳乂見
利則進懼難則止今大軍涉險人心易惑正可斬之以
徇繇是軍人無遲留者是時軍書羽檄皆出其手蜀平
就拜中書舍人師還明宗即位時西征副招討使任圜
為宰相雅相欽重屢言于安重誨請引為同列屬孔循
用事援引崔協以塞其請俄以本職權知貢舉改兵部
侍郎充翰林承旨長興初除太常卿屬趙鳳出鎮邢臺
乃拜中書侍郎平章事轉集賢殿大學士長興季年秦
王恣横權要之臣避禍不暇邦之存亡無敢言者愚性
剛介往往形言然人無唱和者後轉門下侍郎監修國
史兼吏部尚書與諸儒修成創業功臣𫝊三十巻愚初
不治第既命為相官借延賓館居之嘗有疾詔近臣宣
諭延之中堂設席惟筦秸使人言之明宗時賜帷帳茵
褥(職官分紀云長興四年愚病明宗遣中使宣問愚所/居寢室蕭然四壁病榻敝氊而已中使具言其事帝)
(曰宰相俸錢幾何而委頓如此詔賜/絹百疋錢百千帷帳什物二十三事)閔帝嗣位志修徳
政易月之制纔除便延訪學士讀貞觀政要太宗實録
有意于郅理愚私謂同列曰吾君延訪少及吾輩位髙
責重事亦堪憂奈宗社何皆惕息而不敢言以恩例進
位左僕射清泰初徽陵禮畢馮道出鎮同州愚加特進
太微宫使𢎞文館大學士宰相劉昫與馮道為婚家道
既出鎮兩人在中書或舊事不便要釐革者對論不定
愚性太峻因曰此事賢家翁所為更之不亦便乎昫憾
其言切于是每言必相折難或至諠呼無幾兩人俱罷
相守本官清泰二年秋愚已嬰疾率多請告累表乞骸
不允卒于位
任圜京兆三原人祖清成都少尹父茂𢎞避地太原奏
授西河令有子五人曰圖回圜團□風彩俱異武皇愛
之以宗女妻圜厯代憲二郡刺史李嗣昭典兵于晉陽
與圜遊處甚洽及鎮澤潞請為觀察支使解褐賜朱紱
圜美姿容有口辯嗣昭為人間諜于莊宗方有微隙圜
奉使往來常申理之克成友于之道圜之力也及丁母
憂莊宗承制起復潞州觀察判官賜紫常山之役嗣昭
為帥于軍圜代總其事號令如一敵人不知莊宗聞之
倍加奬賞是秋復以上黨之師攻常山城中萬人突出
大將孫文進死之賊逼我軍圜麾騎士擊之頗有殺獲
嘗以禍福諭其城中鎮人信之使乞降及城潰誅元惡
之外官吏咸保其家屬亦以圜所庇䕶焉莊宗改鎮州
為北京以圜為工部尚書兼真定尹北京副留守知留
守事明年郭崇韜兼鎮改行軍司馬充北面水陸轉運
使仍知府事同光三年歸朝守工部尚書崇韜伐蜀奏
令從征西蜀平署圜黔南節度使懇辭遂止魏王班師
行及利州康延孝叛以勁兵八千迴刧西川繼岌聞之
夜半命中使李延安召圜圜方寢延安登其牀以告之
圜衣不及帶遽見繼岌繼岌泣而言曰紹琛負恩非尚
書不能制即署圜為招討副使與都指揮使梁漢顒等
率兵攻延孝于漢州擒之旋至渭南繼岌遇害圜代總
全師朝于洛陽明宗嘉其功拜平章事判三司圜揀拔
賢俊杜絶倖門百官俸入為孔謙減折圜以廷内為國
家羽儀故優假班行禁其虚估朞月之内府事充贍朝
廷修葺軍民咸足雖憂國如家而切于功名故為安重
誨所忌嘗與重誨會于私第有妓善歌重誨求之不得
嫌隙自兹而深矣先是使人食劵皆出于户部重誨止
之俾須内出爭于御前往復數四竟為所沮(通鑑安重/誨與圜爭)
(于上前往復數四聲色俱厲上退朝宫人問上適與重/誨論事為誰上曰宰相宫人曰妾在長安宮中未嘗見)
(宰相樞密奏事敢如是者/盖輕大家耳上愈不悦)因求罷三司天成二年除太
子少保致仕出居磁州及朱守殷叛重誨乘間誣其結
搆立遣人稱制就害之乃下詔曰太子少保致仕任圜
早推勲舊曾委重難既退免于劇權俾優閒于外地而
乃不遵禮分潛附守殷緘題罔避于嫌疑情㫖頗彰于
怨望自収汴壘備見縱由若務含𢎞是孤典憲尚全大
體止罪一身宜令本州于私第賜自盡圜受命之日聚
族酣飲神情不撓清泰中制贈太傅子徹仕皇朝位至
度支郎中卒
史臣曰韋説承舊族之胄佐新造之邦業雖謝于財成
罪未聞于昭著而乃為權臣之所忌顧後命以無逃静
而言之亦可憫也盧程器狹如是形渥攸宜趙鳳李愚
咸以文學之名俱踐巖廊之位校其貞節愚復優焉任
圜有縱横濟物之才無明哲保身之道退猶不免吁可
悲哉
　
　
　
　
　
　
　
　舊五代史巻六十七
　舊五代史巻六十七攷證
唐列𫝊十九盧程𫝊盧程唐朝右族祖懿父藴　案歐
　陽史作不知其世家何人
趙鳳𫝊以為䕶鑾學士　案五代會要作䕶鑾書制學
　士
拜鳳中書舍人及入汴改授禮部員外郎　案歐陽史
　作拜中書舍人翰林學士
李愚𫝊歴許鄧觀察判官　案歐陽史作罷為鄧州觀
　察判官
屬趙鳳出鎮邢臺乃拜中書侍郎平章事　案歐陽史
　任圜罷相乃拜愚中書侍郎同平章事吳縝簒誤云
　明宗紀天成二年六月任圜罷長興二年李愚為平
　章事自任圜罷至此巳五年矣與愚入相年月太逺
　盖史之所書本謂趙鳳而誤為任圜也
任圜𫝊嗣昭為帥於軍圜代總其事　案歐陽史作嗣
　昭戰殁圜代將其軍
先是使人食劵皆出於户部　食劵通鑑作館劵
清泰中制贈太傅　案歐陽史作愍帝即位贈圜太傅
　是書作廢帝清泰中未是孰是
　
　
　
　
　
　
　
　
　
　
　
　
　舊五代史巻六十七攷證
欽定四庫全書
　舊五代史卷六十八
　　宋門下侍郎參知政事監修國史薛居正等撰
　唐書第四十四
　　列𫝊二十
薛廷珪其先河東人也父逢咸通中為祕書監以才名
著於時廷珪中和年在西川登進士第累厯臺省(舊唐/書大)
(順初累遷司勲/員外郎知制誥)乾寧中為中書舍人駕在華州改散騎
常侍尋請致仕客遊蜀川昭宗遷洛陽徵為禮部侍郎
(舊唐書光化中復為中書舍人遷刑部吏/部二侍郎權知禮部貢舉拜尚書左丞)時栁璨屠害
朝士衣冠畢罹其毒廷珪以居常退讓獲全(新唐書朱/全忠兼四)
(鎮廷珪以官告使至汴客將先見諷其拜廷珪佯/不曉曰吾何徳敢受令公拜乎及見卒不肯加禮)入梁
為禮部尚書莊宗平定河南以廷珪年老除太子少師
致仕(案通鑑廷珪與李琪/嘗為太祖冊禮使)同光三年九月卒贈右僕射
所著鳳閣詞書十巻克家志五卷並行于世初廷珪父
逢著鑿混沌真珠簾等賦大為時人所稱廷珪既壯亦
著賦數十篇同為一集故目曰克家志
崔沂(新唐書宰相世/系表沂字徳潤)大中時宰相魏公鉉之幼子也兄
沆廣明初亦為宰輔沂舉進士第歴監察補闕昭宗時
累遷至員外知制誥性抗厲守道而文藻非優嘗與同
舎顔蕘錢珝俱秉筆見蕘珝贍速草制數十無妨譚笑
而沂自愧翌日謁國相訴曰沂疎淺不足以供詞翰之
職相輔然之移為諫議大夫入梁為御史司憲糾繆繩
違不避豪右開平中金吾街使㓂彦卿入朝過天津橋
市民梁現者不時迴避前導伍伯捽之投石欄以致斃
彦卿自前白于梁祖梁祖命通事舎人趙可封宣諭令
出私財與死者之家以贖其罪沂奏劾曰彦卿位是人
臣無専殺之理况天津橋御路之要正對端門當車駕
出入之途非街使振怒之所况梁現不時迴避其過止
于鞭笞捽首投軀深乖朝憲請論之以法梁祖惜彦卿
令沂以過失論沂引鬭競律以怙勢力為罪首下手者
減一等又鬭毆條不鬭故毆傷人者加傷罪一等沂表
入責授彦卿游擊將軍左衞中郎將沂剛正守法人士
多之遷左司侍郎改太常卿轉禮部尚書貞明中帶本
官充西京副留守時張全義留守天下兵馬副元帥河
南尹判六軍諸衞事守太尉中書令魏王名位之重冠
絶中外泝至府客將白以副留守合行廷禮沂曰張公
官位至重然尚帶府尹之名不知副留守見尹之儀何
如全義知之遽引見沂勞曰彼此有禮俱老矣勿相勞
煩莊宗興復唐室復用為左丞判吏部尚書銓選司坐
累謫石州司馬明宗即位召還復為左丞以衰疾告老
授太子少保致仕卒于龍門之别墅時年七十餘贈太
子少傅
劉岳字昭輔其先遼東襄平人元魏平定遼東徙家于
代隨孝文遷洛遂為洛陽人八代祖民部尚書渝國公
政㑹武徳時功臣祖符蔡州刺史父珪洪洞縣令符有
子八人皆登進士第珪之母弟瓌玕異母弟崇夷崇龜
崇望崇魯崇謩崇龜乾寧中廣南節度使崇望乾寧中
宰相崇魯崇謩崇夷並厯朝省岳少孤亦進士擢第厯
户部巡官鄭縣簿直史館轉左拾遺侍御史梁貞明初
召入翰林為學士岳為文敏速尤善談諧在職累遷户
部侍郎在翰林十二年莊宗入汴隨例貶均州司馬尋
丁母憂許自貶所奔喪服闋授太子詹事明宗即位厯
兵部吏部侍郎祕書監太常卿卒年五十六贈吏部尚
書岳文學之外通于典禮天成中奉詔撰新書儀一部
文約而理當今行于世子温叟仕至御史中丞(國老談/苑云劉)
(温叟方正守道以名教為已任幼孤事母以孝聞其母/甚賢初為翰林學士私庭拜母母即命二婢箱擎公服)
(金帶置于階下謂温叟曰此汝父長興中入翰林時所/賜也自先君子薨背以來常懼家門替墜今汝能自致)
(青雲繼父之職可服之無愧矣因欷歔掩泣温叟伏地/號慟退就别寢素衣蔬食追慕數日然後服之士大夫)
(以為/得禮)
封舜卿(案原本有闕文據新唐書宰相世系表封氏世/居渤海蓨縣舜卿字賛聖父敖字碩夫户部尚)
(書渤海縣男/唐書有傳)仕梁為禮部侍郎知貢舉開平三年奉使
幽州以門生鄭致雍從行復命之日又與致雍同受命
入翰林為學士致雍有俊才舜卿雖有文辭才思拙澁
及試五題不勝困弊因託致雍秉筆當時譏者以為座
主辱門生(案以下/有闕文)莊宗同光巳來累厯清顯封氏自太
和以來世居兩制以文筆稱于時舜卿從子渭(世系表/渭字希)
(叟/)昭宗遷雒時為翰林學士舜卿為中書舍人叔姪對
掌内外制從子翹于梁貞明中亦為翰林學士天成中
為給事中因轉對上言以星辰合度風雨應時請御前
香一合帝親爇一炷餘令于塔廟中焚之貴表精至議
者以翹時推名族出朝苑登瑣闈甚有巖廊之望而忽
有此請乃近諸妖佞耳物望由是減之(案以下/殘闕)
竇夢徵同州人少苦心為文登進士第厯校書郎自拾
遺召入翰林充學士梁貞明中加兩浙錢鏐元帥之命
夢徵以鏐無功于中原兵柄不宜虛授其言切直梁末
帝以觸時機左授外任(玉堂閒話竇以錢公無功于本/朝僻在一方坐邀恩澤不稱是)
(命乃抱麻哭于朝翌/日竇謫掾于東州)有頃復召為學士及莊宗入汴夢
徵以例貶沂州居嘗感梁末帝舊恩因為祭故君文云
嗚呼四海九州天迴睠命一女二夫人之不幸當革故
以鼎新若金銷而火盛必然之理夫何足競云秉筆者
皆許之尋量移宿州天成初遷中書舍人復入為翰林
學士工部侍郎卒贈禮部尚書(玉堂閒話竇失意被謫/嘗鬱鬱不樂曽夢有人)
(謂曰君無自苦不久當復故職然將來慎勿為丞相茍/有是命當萬計避之其後竇復居禁職有頃遷工部侍)
(郎竇忽憶夢中所言深惡其事/然巳受命不能遜避未㡬果卒)夢徵隨計之秋文稱甚
髙尤長于戕啓編為十巻目曰東堂集行于世
李保殷河南洛陽人也昭宗朝自處士除太子正字改
錢塘縣尉浙東帥董昌辟為推官調補河府兵曹參軍
厯長水令毛詩博士累官至太常少卿端王傅入為大
理卿撰刑律總要十二卷與兵部侍郎郗殷象論刑法
事左降房州司馬同光初授殿中監以其素有明法律
之譽拜大理卿未滿秩屬為人所制保殷曰人之多辟
無自立辟乃謝病以歸卒于洛陽
歸藹字文彦吳郡人也曽祖登祖融父仁澤位皆至列
曹尚書觀察使藹登進士第及昇朝遍厯三署(案以下/疑有闕)
(文據舊唐書昭宗紀天祐元年七月宴于文思殿朱全/忠入百官或坐于廊下全忠怒笞通引官何凝丙寅制)
(金紫光禄大夫行御史中丞上林國韓儀責授棣州/司馬侍御史歸藹責授登州司户坐百官傲全忠也)同
光初為尚書右丞遷刑户二部侍郎以天子賓客致仕
卒年七十六
孔邈文宣王四十一代孫身長七尺餘神氣温厚登進
士第厯校書郎萬年尉充集賢校理為諫議大夫以年
老致仕(案孔邈𫝊原本殘闕考冊府元龜云乾寧五年/登進士第除校書郎崔逺在中書奏為萬年尉)
(充集賢校理以親舅獨孤/損方在廊廟避嫌不赴職)
張文寶昭宗朝諫議大夫顗之子也文寶初依河中朱
友謙為從事莊宗即位于魏州以文寶知制誥厯中書
舍人刑部侍郎左散騎常侍知貢舉遷吏部侍郎文寶
性雅淡稽古長興初奉使浙中泛海船壞水工以小舟
救文寶與副使吏部郎中張絢信風至淮南界偽吳楊
溥禮待甚至兼厚遺錢幣食物文寶受其食物反其錢
幣吳人善之送文寶等復至杭州宣國命還青州卒子
吉嗣位邑宰
陳乂薊門人也少好學善屬文因避亂客于浮陽轉從
于大梁梁将張漢傑延于私邸表授太子舍人莊宗平
梁郭崇韜遙領常山召居賓榻崇韜從魏王繼岌伐蜀
署為招討判官崇韜死明宗即位隨任圜歸闕圜薦之
于朝除膳部員外郎知制誥累遷中書舍人乂性隂僻
寡與人合不為當路所與尋移左散騎常侍由是忿以
成疾踰月而卒乂微有才術嘗自恃其能為判官日人
有造者垂惟深處罕見其面及居西掖而姿態愈倨位
竟不至公卿蓋器度促狹者也然乂性孤執尤廉于財
長興中嘗自舍人銜命冊晉國公主石氏于太原晉髙
祖善待之但訝其髙岸人或有獻可于乂宜陳一謳頌
以稱晉髙祖之美可邀其厚賄耳乂曰人生貧富咸有
定分未有持天子命違禮以求利既損國綱且虧士行
乂今生所不為也聞者嘉之晉髙祖即位贈禮部尚書
劉賛魏州人也幼有文性父玭為令録誨以詩書夏月
令服青襦單衫玭每肉食別置蔬食以飯賛謂之曰肉
食君之禄也爾欲食肉當苦心文藝自可致之吾禄不
可分也繇是贊及冠有文辭年三十餘登進士第魏州
節度使羅昭威署巡官罷歸京師依開封尹劉鄩久之
租庸使趙巖表為巡官累遷至金部員外郎職如故莊
宗入汴租庸副使孔謙以贊里人表為鹽鐵判官天成
中厯知制誥中書舍人與學士竇夢徵同年登第鄰居
友善夢徵卒賛與同年楊凝式緦麻為位而哭其家無
嫡長與視喪事䘏其孀稚人士稱之改御史中丞刑部
侍郎賛性㢘和與物無忤居官畏慎人若以私干之雖
權豪不能移其操未幾改秘書監兼秦王傅(冊府元龜/秦王為元)
(帥秦王府判官太子詹事王居敏與賛鄉曲之舊以秦/王盛年自恣須朝中選端士納誨冀其稟畏乃奏薦賛)
(焉/)賛節概貞素忽聞其命掩泣固辭竟不能止(通鑑瓉/自以左)
(遷泣訢不得免胡三省注云唐制六部侍郎除吏部之/外餘皆從四品下王傅從三品然六部侍郎為嚮用王)
(傅為左遷以職事有間劇之不同也當是時從榮地居/儲副則秦王傅不可以閒官言盖以從榮輕佻峻急恐)
(豫其禍故/求脫耳)時秦王參佐皆新進小生動多輕脱每稱頌
秦王功徳阿意順㫖祗奉談笑惟賛從容諷議必獻嘉
言秦王常接見賓客及遊客于酒筵之中悉令秉筆賦
詩(冊府元龜時從榮溺于篇章凡門客及通謁遊/士必生于客次自出題目令賦一章然後接見)贊為
師傅亦與諸客混然容狀不悦秦王知其意自是戒典
客贊至勿通令每月一度至衙(言行龜鑑載劉賛諫秦/王曰殿下宜以孝敬為)
(職浮華非所尚也秦王/不悦戒閽者後弗引進)賛既官係王府不敢朝參不通
慶弔但閉闗喑鳴而已及秦王得罪或言贊止于朝降
而已服麻衣備驢乘在門矣聞其言曰豈有國君之嗣
一旦舉室塗地而賓佐朝降得免死幸也俄而臺史示
勅長流嵐州即時赴貶所在嵐州踰年清泰二年春詔
歸田里妻紇干氏塗中卒贊比羸瘠慟哭殆絶因之亦
病行及石會闗而卒時年六十餘
史臣曰自唐祚横流衣冠掃地苟無端士孰恢素風如
廷珪之文學崔沂之剛正劉岳之典禮舜卿之掌誥洎
夢徵而下皆蔚有貞規無虧懿範固可以為縉紳之圭
表聳朝廷之羽儀以之垂名夫何不韙
　
　舊五代史巻六十八
　舊五代史巻六十八攷證
唐列𫝊二十劉岳𫝊奉詔撰新書儀一部文約而理當
　　案歐陽史謂其事出鄙俚兩史褒貶微有異同
張文寶𫝊信風至淮南界　案通鑑作風飄至天長
陳乂𫝊除膳部員外郎知制誥累遷中書舍人　案通
　鑑作閏月以膳部郎中知制誥陳乂為給事中充樞
　密直學士與此𫝊互有詳畧
劉賛𫝊　案通鑑作劉瓉
　
　
　
　
　
　
　
　舊五代史巻六十八攷證
欽定四庫全書
　舊五代史巻六十九
　　宋門下侍郎參知政事監修國史薛居正等撰
　唐書第四十五
　　列𫝊二十一
張憲字允中晉陽人世以軍功為牙校憲始童丱喜儒
學勵志横經不拾晝夜太原地雄邊服人多尚武恥于
學業惟憲與里人藥縱之精力遊學弱冠盡通諸經尤
精左𫝊嘗袖行所業謁判官李襲吉一見欣歎既辭謂
憲曰子勉之將來必成佳器石州刺史楊守業喜聚書
以家書示之聞見日博莊宗為行軍司馬廣延髦俊素
知憲名令朱守殷賫書幣延之嵗餘釋褐交城令秩滿
莊宗嗣世補太原府司録參軍時霸府初開幕客馬郁
王緘燕中名士盡與之遊十二年莊宗平河朔念藩邸
之舊徵赴行臺十五年授監察賜緋署魏博推官自是
恒簪筆扈從十五年王師戰胡栁周徳威軍不利憲與
同列奔馬北渡梁軍急追殆將不濟至晩渡河人皆陷
水而没憲與從子朗履氷而行將及岸水陷朗泣以馬
箠引之憲曰吾兕去矣勿使俱陷朗曰忍季父如此俱
死無恨朗偃伏引箠憲躍身而出是夜莊宗令于軍中
求憲或曰與王緘俱殁矣莊宗垂涕求尸數日聞其免
也遣使慰勞尋改掌書記水部郎中賜金紫歴魏博觀
察判官從討張文禮鎮州平授魏博鎮冀十郡觀察判
官改考功郎中兼御史中丞權鎮州留事莊宗即位詔
遷魏都校尚書工部侍郎充租庸使八月改刑部侍郎
判吏部銓兼太清宫制使荘宗遷洛陽以憲檢校吏部
尚書興唐尹東京副留守知留守事憲學識優深尤精
吏道剖析聽斷人不敢欺三年春車駕幸鄰時易定王
都來朝宴于行宫將擊鞠初莊宗行即位之禮卜鞠場
吉因築壇于其間至是詔毁之憲奏曰即位壇是陛下
祭接天神受命之所自風燥雨濕之外不可輒毁亦不
可修魏繁陽之壇漢汜水之墠到今猶有兆象存而不
毁古之道也即命治之于宫西數日來成會憲以公事
獲讁閤門待罪上怒戒有司速治行事之庭礙事者畢
去竟毁即位壇憲私謂郭崇韜曰不祥之甚忽其本也
秋崇韜將兵征蜀以手書告憲曰允中避事久矣余受
命西征已奏還公黄閤憲報曰庖人之代尸祝所謂非
吾事也時樞密承㫖段佪當權任事以憲從龍舊望不
欲憲在朝廷會孟知祥鎮蜀州選北京留守佪揚言曰
北門國家根本非重徳不可輕授今之取才非憲不可
趨時者因附佪勢巧中傷之又曰憲有相業然國祚中
興宰相在天子面前得失可以改作一方之事制在一
人惟北面事重十一月授憲銀青光禄大夫檢校吏部
尚書太原尹北京留守知府事四年二月趙在禮入魏
州時憲家屬在魏闗東俶擾在禮善待其家遣人賫書
至太原誘憲憲斬其使書不發函而奏既而明宗為兵
衆所劫諸軍離散地逺不知事實或謂憲曰蜀軍未至
洛陽窘急總管又失兵權制在諸軍之手又聞河朔推
戴事若實然或可濟否憲曰治亂之機間不容髮以愚
所斷事未可知愚聞藥縱之言總管徳量仁厚素得士
心餘勿多言志此而巳四月五日李存渥自洛陽至口
傳莊宗命並無書詔惟云天子授以隻箭𫝊之為信衆
心惑之時事莫測左右獻畫曰存渥所乘馬巳戢其飾
復召人謀事必行隂禍因欲據城寧我負人宜早為之
所但戮吕鄭二宦且繫存渥徐觀其變事萬全矣憲良
久曰吾本書生無軍功而致身及此一旦自布衣而紆
金紫向來仕宦非出他門此畫非吾心也事苟不濟以
身徇義(東都事略張昭𫝊昭勸憲奉表明宗以勸進憲/曰吾書生也天子委以保釐之任吾豈苟生者)
(乎昭曰此古之大節公能行之忠臣/也憲既死論者以昭能成憲之節)翌日符彦超誅吕
鄭軍城大亂燔剽達曙憲初聞有變出奔沂州既而有
司糾其委城之罪四月二十四日賜死于晉陽之千佛
院幼子凝隨父走亦為收者加害明宗郊禮大赦有司
請昭雪從之憲沈静寡欲喜聚圖書家書五千巻視事
之餘手自刋校善彈琴不飲酒賓寮宴語但論文嘯咏
而巳士友重之憲長子守素仕晉位至尚書郎
王正言鄆州人父志濟隂令正言早孤貧從沙門學工
詩密州刺史賀徳倫令歸俗署郡職徳倫鎮青州表為
推官移鎮魏州改觀察判官莊宗平定魏博正言仍舊
職任小心端慎與物無競嘗為同職司空頲所凌正言
降心下之頲誅代為節度判官同光初守户部尚書興
唐尹時孔謙為租庸副使常畏張憲頲特不欲其領使
乃白郭崇韜留憲于魏州請宰相豆盧革判租庸未㡬
復以盧質代之孔謙白云錢穀重務宰相事多簿籍留
滯又云盧質判二日便借官錢皆不可任意謂崇韜必
令巳代其任時物議未允而止謙沮喪久之李紹宏曰
邦計國本時號怨府非張憲不稱職即日徵之孔謙段
佪白崇韜曰邦計雖重在侍中眼前但得一人為使即
可魏博六州户口天下之半王正言操守有餘智力不
足若朝廷任使庻㡬與人共事若専制方隅未見其可
張憲才器兼濟宜以委之崇韜即奏憲留守魏州徵王
正言為租庸使正言在職主諾而已權柄出于孔謙正
言不耐繁浩簿領縱横觸事遺忘物論以為不可即以
孔謙代之正言守禮部尚書三年冬代張憲為興唐尹
留守鄴都時武徳使史彦瓊監守鄴都廩帑出納兵馬
制置皆出彦瓊將佐官吏頥指氣使正言不能以道御
之但趦趄聽命至是貝州戍兵亂入魏州彥瓊望風敗
走亂兵剽劫坊市正言促召書吏冩奏章家人曰賊巳
殺人縱火都城巳陷何奏之有是日正言引諸僚佐謁
趙在禮(通鑑正言索馬不能得乃/帥僚佐步出將門謁在禮)望塵再拜請罪在禮
曰尚書重徳勿自平屈余受國恩與尚書共事但思歸
之衆倉卒見迫耳因拜正言厚加慰撫明宗即位正言
求為平盧軍行軍司馬因以授之竟卒于任
胡裝禮部尚書曾之孫汴將楊師厚之鎮魏州裝與副
使李嗣業有舊因往依之薦授貴鄉令及張彦之亂嗣
業遇害裝罷秩客于魏州莊宗初至裝謁見求假官司
空頲以其居官貪濁不得調者久之十三年莊宗還太
原裝候于離亭謁者不内乃排闥而入曰臣本朝公卿
子孫從兵至此殿下比襲唐祚勤求英俊以壯霸圖臣
雖不才比于進九九納豎刁頭須亦所庶幾而羈旅累
年執事者不垂顧錄臣不能赴海觸樹走胡適越今日
歸死于殿下也莊宗愕然曰孤未之知何至如是賜酒
食慰遣之謂郭崇韜曰便與擬議是嵗署館驛巡官未
幾授監察御史裏行遷節度巡官賜緋魚袋尋歴推官
檢校員外郎裝學書無師法工詩非作者僻于題壁所
至宫亭寺觀必書爵里人或譏之不以為愧時四鎮幕
賓皆金紫装獨恥銀艾十七年莊宗自魏州之徳勝與
賓僚城樓餞別既而羣僚離席裝獨留獻詩三篇意在
章服莊宗舉大鍾屬裝曰員外能釂此乎裝飲酒素少
略無難色為之一舉而釂莊宗即解紫袍賜之同光初
以裝為給事中從幸洛陽時連年大水百官多窘裝求
為襄州副使四年洛陽變擾節度使劉訓以私忿族裝
誣奏云装欲謀亂人士寃之
崔貽孫(新唐書宰相世系/表貽孫字伯垂)祖𤣥亮左散騎常侍(世系表/𤣥亮字)
(晦孫虢/州刺史)父芻言潞州判官貽孫以門族登士第以監察
升朝監清資美職及為省郎于江南迴以櫜裝營別墅
于漢上之穀城退居自奉清江之上綠竹遍野狹徑深
密維舟西岸人莫造焉時人甚髙之及李振貶均州貽
孫曲奉之振入朝貽孫累遷丞郎同光初除吏部侍郎
銓選疎謬貶官塞地馳驛至潞州致書于府師孔勍曰
十五年穀城山裏自謂逸人二千里沙塞途中今為逐
客勍以其年八十奏留府下明年量移澤州司馬遇赦
還京宰相鄭珏以姻戚之分復擬吏部侍郎天官任重
昏耄罔知後遷禮部尚書致仕而卒(北夢瑣言莊貽孫/年過八十求進不)
(休囊橐之資素有貯積/性好干人喜得小惠)有子三人自貽孫左降之後各
于舊業争分其利甘㫖醫藥未有奉者貽孫以書責之
云生有明君宰相死有天曹地府吾雖考終豈放汝耶
孟鵠魏州人莊宗初定魏博選幹吏以計兵賦以鵠為
度支孔目官明宗時為郭洺節度使每曲意承迎明宗
甚徳之及孔謙專典軍賦徵督苛急明宗嘗切齒及即
位鵠自租庸勾官擢為客省副使樞密承㫖遷三司副
使出為相州刺史會范延光再遷樞密乃徵鵠為三司
使初鵠有計畫之能及專掌邦賦操割依違名譽頓减
期年發疾求外任仍授許州節度使謝恩退帝目送之
顧謂侍臣曰孟鵠掌三司㡬年得至方鎮范延光奏曰
鵠于同光世已為三司勾官天成初為三司副使出刺
相州入判三司又二年帝曰鵠以幹事遽至方鎮争不
勉旃鵠與延光俱魏人厚相結託暨延光掌樞務援引
判三司又致節鉞明宗知之故以此言譏之到任未周
嵗卒贈太保
孫岳稷州人也强幹有才周歴府衛右職天成中為潁
耀二州刺史閬州團練使所至稱治遷鳳州節度使受
代歸京秦王從榮欲以岳為元帥府都押衙事未行馮
贇舉為三司使時豫密謀朱馮患從榮之恣横岳曾極
言其禍之端康義誠聞之不悦及從榮敗義誠召岳同
至河南府檢閲府藏時紛擾未定義誠密遣騎士射之
岳走至通利坊為騎士所害識與不識皆痛之子璉歴
諸衛將軍藩閫節度副使
張延朗汴州開封人也事梁以租庸吏為鄆州糧科使
明宗克鄆州得延朗復以為糧科使後徙鎮宣武成徳
以為元從孔目官長興元年始置三司使拜延朗特進
工部尚書充諸道鹽鐵轉運等使兼判户部度支事詔
以延朗充三司使末帝即位授禮部尚書兼中書侍郎
平章事判三司延朗再上表辭曰臣濫承雨露擢處鈞
衡兼叨選部之銜仍掌計司之重況中省文章之地洪
鑪陶鑄之門臣自揣量何以當處是以繼陳章表疊貢
情誠乞請睿恩免貽朝論豈謂御批累降聖㫖不移决
以此官委臣非器所以强收涕泗勉遏怔忪重思事上
之門細料盡忠之路竊以位髙則危至寵極則謗生君
臣莫保于初終分義難防于毁譽臣者保兹重任忘彼
至公狥情而以免是非偷安而以固富貴則内欺心腑
外負聖朝何以報君父之大恩望子孫之延慶臣若但
行王道唯守國章任人必取當才决事須依正理確違
形勢堅塞倖門則可以振舉宏綱彌縫大化助陛下含
容之澤彰國家至理之風然而讒邪者必起憾詞憎嫉
者寧無謗譏或慮至尊未悉羣謗難明不更拔本尋源
便俟甘瑕受玷臣心可忍臣恥可消只恐山林草澤之
人稱量聖制冠履軒裳之士輕懷朝廷臣又以國計一
司掌其經費利權二務職在捃収將欲養四海之貧民
無過薄賦贍六軍之勁士又藉豐儲利害相隨取與難
酌若使罄山採木竭澤求魚則地官之敎化不行國本
之傷殘益甚取怨黔首是黷皇風況諸道所徵賦租雖
多數額時逢水旱或遇蟲霜其間則有減無添所在又
申逃係欠乃至軍儲官俸帝汲汲于供須夏税秋租毎
懸懸于繼續況今内外倉庫多是罄空逺近生民或聞
饑歉伏願朝廷尚添軍額更益師徒非時之𫝊糴難為
異日之區分轉大竊慮年支有闕國計可憂望陛下節
例外之破除放諸項以儉省不添冗食且止新兵務急
去繁以寛經費減奢從儉漸俟豐盈則屈者知恩叛者
從化彌兵有日富俗可期臣又聞治民尚清為政務易
易則繁苛並去清則偏黨無施若擇其良牧委在正人
則境内蒸黎必獲蘇息官中倉庫亦絶侵欺伏望誡兒
在之處官無乖撫俗擇將來之蒞事更審求賢儻一一
得人則農無所苦人人致理則國復何憂但奉公善政
者不惜重酬昧理無功者勿頒厚俸益彰有道兼絶狥
情伏望陛下念臣布露之前言閲臣驚憂于後患察臣
愚直杜彼䜛邪臣即但副天心不防人口庻㡬萬一仰
答聖明末帝優詔答之召于便殿謂之曰卿所論奏深中
時病形之切言頗救朕失國計事重日得商量無過勞慮
也延朗不得巳而承命延朗有心計善理繁劇晉髙祖
在太原朝廷猜忌不欲令有積聚係官財貨留使之外
延朗悉遣取之晉髙祖深銜其事及晉陽起兵末帝議
親征然亦采浮論不能果決延朗獨排衆議請末帝北
行識者韙之晉髙祖入洛送臺獄以誅之其後以選求
計使難得其人甚追悔焉
劉延皓應州渾元人祖建立父茂成皆以軍功推為邊
將延皓即劉后之弟也末帝鎮鳳翔署延皓元隨都校
奏加檢校户部尚書清泰元年除宫苑使加檢校司空
俄改宣徽南院使檢校司徒二年遷樞密使太保出為
鄴都留守檢校太傅延皓御軍失政為屯將張令昭所
逐出奔相州尋詔亭所任及晉髙祖入洛延皓逃匿龍
門廣化寺數日自經而死延皓始以后戚自藩􁀙出入
左右甚以温厚見稱故末帝嗣位之後委居近密及出
鎮大名而所執一變掠人財賄納人園宅聚歌僮為長
夜之飲而三軍所給不時内外怨之因為令昭所逐時
執政以延皓失守請舉舊章末帝以劉后内政之故止
從罷免而巳由是清泰之政弊矣
劉延朗宋州虞城人也末帝鎮河中時為軍城馬步都
虞候後納為腹心及鎮鳳翔署為孔目吏末帝將圖起
義為捍禦之備延朗計公私粟帛以贍其急及西師納
降末帝赴洛皆無所闕焉末帝甚賞之清泰初除宣徽
北脘使俄以劉延皓守鄴改副樞密使累官至檢校太
傅時房暠為樞密使但髙枕閑眠啟奏除授一歸延朗
由是得志凡藩侯郡牧自外入者必先賂延朗後議進
貢賂厚者先居内地賂薄者晩出邊藩故諸將屢有怨
訕末帝不能察之及晉髙祖入洛延朗將竄于髙山與
從者數輩過其私第指而嘆曰我有錢三十萬貫聚于
此不知為何人所得其愚暗如此尋捕而殺之
　
　
　
　
　
　
　舊五代史巻六十九
　舊五代史巻六十九攷證
唐列𫝊二十一張憲𫝊上怒戒有司速治行宫之庭礙
　事者畢去竟毁即位壇　案歐陽史作場未成莊宗
　怒命兩虞候亟毁壇以為場與是書異通鑑從歐陽
　史
李存渥自洛陽至　案存渥歐陽使作永王存霸考唐
　家人𫝊存渥與劉皇后同奔至風谷為部下所殺是
　存渥未至太原其至太原者存霸也是𫝊作存渥疑
　誤
孟鵠𫝊鵠自租庸勾官擢為客省副使　租庸勾官北
　夢瑣言作三司勾押官
劉延皓𫝊父茂成　案歐陽史作茂威
延皓即劉后之弟也　案通鑑攷異引廢帝實録以延
　皓為劉后之姪與是書異歐陽史通鑑俱從是書
出為鄴都留守　案歐陽史作天雄軍節度使
劉延朗𫝊清泰初除宣徽北院使　案歐陽史廢帝既
　立以延朗為莊宅使
　
　
　
　
　
　
　
　
　
　
　
　
　
　
　舊五代史巻六十九攷證
欽定四庫全書
　舊五代史巻七十
　　宋門下侍郎參知政事監修國史薛居正等撰
　唐書第四十六
　　列傳二十二
元行欽本幽州劉守光之愛將守光之奪父位也令行
欽攻大恩山又令殺諸兄弟天祐九年周徳威攻圍幽
州守光困蹙令行欽於山北募兵以應契丹時明宗為
將攻行欽于山北與之接戰矢及明宗馬鞍旣而以勢
迫來降明宗憐其有勇奏隸為假子後因從征討恩禮
特隆常臨敵擒生必有所獲名聞軍中莊宗東定趙魏
選驍健置之麾下因索行欽明宗不得巳而遣之時有
散指揮都頭名為散員命行欽為都部署賜姓名紹榮
莊宗好戰勇于大敵或臨陣有急兵行欽必横身解鬬
翼圍之莊宗之營于徳勝也與汴軍戰于潘張王師不
利諸軍奔亂莊宗得三四騎而旋中野為汴軍數百騎
攢矟攻之事將不測行欽識其幟急馳一騎奮劎斷二
矛斬一級汴軍乃解圍翼莊宗還宫莊宗因流涕言曰
富貴與卿共之自是寵冠諸將官至檢校太傅忻州刺
史及莊宗平梁授武寧軍節度使嘗因内宴羣臣使相
預會行欽官為保傅當地褥下坐酒酣樂作莊宗叙生
平戰陣之事因左右顧視曰紹榮安在所司奏云有勅
使相預會紹榮散官殿上無位莊宗徹會不懌翌日以
行欽為同平章事由是不宴百官于内殿但宴武臣而
巳三年行欽喪婦莊宗有所愛宫人生皇子者劉皇后
心忌之會行欽入侍莊宗勞之曰紹榮喪婦復娶耶吾
給爾婚財皇后指所忌宫人謂莊宗曰皇帝憐紹榮可
使為婦莊宗難違所請微許之皇后即命紹榮謝之未
退肩輿巳岀莊宗心不懌佯不豫者累日業巳遣去無
如之何及貝州軍亂趙在禮入魏州莊宗方擇將皇后
曰小事不勞大將促紹勞指揮可也乃以行欽為鄴都
行營招撫使領騎二千進討洎至鄴城攻之不能下退
保于澶州未幾諸道之師稍集復進軍于鄴城之南及
明宗為帥領軍至鄴行欽來謁于軍中拜起之際誤呼
萬嵗者再明宗驚駭遏之方止旣而明宗營于城西行
欽營于城南三月八日夜明宗為亂軍所迫惟行欽之
軍不動按甲以自固明宗密令張䖍釗至行欽營戒之
曰且堅壁勿動計會同殺亂軍莫錯疑誤行欽不聼將
歩騎萬人棄甲而退自知失䇿且保衛州因誣奏明宗
曰鎭帥巳入賊軍終不為國使明宗旣刼岀鄴城令人
走馬上章申理其事言臣且于近郡聽進止莊宗覽奏
釋然曰吾知紹榮妄矣因令白從訓與明宗子繼璟至
軍前欲令見明宗行欽縶繼璟于路明宗凡奏軍機拘
留不逹故旬日之間音驛斷絶及莊宗岀成臯知明宗
在黎陽復令繼璟渡河召明宗行欽即殺之仍勸班師
四月一日莊宗旣崩行欽引皇后存渥得七百騎岀師
子門將之河中就存霸沿路部下解散從者數騎而巳
四日至平陸縣界為百姓所擒縣令裴進折其足檻車
以獻明宗即位詔削奪行欽在身官爵斬于洛陽
夏魯竒字邦傑青州人也初事宣武軍為軍校與主將
不協遂歸于莊宗以為䕶衛指揮使從周德威攻幽州
燕將有單廷珪元行欽時稱驍勇魯竒與之鬬两不能
解將士皆釋兵縱觀幽州平魯竒功居多梁將劉鄩在
洹水莊宗深入致師鄩設伏于魏縣西南葭蘆中莊宗
不滿千騎汴人伏兵萬餘大譟而起圍莊宗數重魯竒
與王門關烏德兒等奮命決戰自午至申俄而李存審
兵至方解魯竒持槍擕劎獨衛莊宗手殺百餘人烏德
兒等被擒魯竒傷夷徧體自是莊宗尤憐之歴磁州刺
史中都之戰汴人大敗魯竒見王彦章識之單馬追及
搶擬其頸彦章顧曰爾非余故人乎即擒之以獻莊宗
壯之賞絹千匹(九國志趙庭隱𫝊王彦章守中都庭隱/在其軍中及彦章敗庭隱為莊宗所獲)
(將以就戮大將夏魯竒奏曰/此矬也其材可用遂釋之)梁平授鄭州防禦使四年
授河陽節度使天成初移鎭許州加同平章事魯竒性
忠義尤通吏道撫民有術及移鎭許田孟州之民萬衆
遮道斷鐙卧轍五日不發父老詣闕請留明宗令中使
諭之方得離州明宗討荆南魯竒為副招討使頃之移
鎭遂州(九國志李仁罕𫝊夏魯竒稟朝廷之命繕治甲/兵將圖蜀孟知祥與董璋謀先取魯竒令仁罕)
(攻遂/州)董璋之叛與孟知祥攻遂州援路斷絶兵盡食窮
(九國志李肇傳蜀帥圍夏魯竒于遂州唐師來援/劎門不守肇領兵赴普安以拒之唐師不得進)魯竒
自刎而卒時年四十九帝聞其死也慟哭之厚給其家
贈太師齊國公
姚洪本梁之小校也在梁時經事董璋長興初率兵千
人戍閬州璋叛領衆攻閬州璋密令人誘洪洪以大義
拒之及璋攻城洪悉力拒守者三日禦備旣竭城䧟被
擒璋謂洪曰爾頃為健兒由吾奬㧞至此吾書誘諭投
之于側何相負耶洪大罵曰老賊爾為天子鎭帥何苦
反耶爾旣孤恩背主吾與爾何恩而云相負爾為李七
郎奴掃馬糞得一臠殘炙感恩無盡今明天子付與茅
土貴為諸侯而驅徒結黨圖為反噬爾本奴才則無恥
吾忠義之士不忍為也吾可為天子死不能與人奴茍
生璋怒令軍士十人持刀刲割其膚燃鑊于前自取㗖
食洪至死大罵不巳明宗聞之泣下置洪二子于近衛
給賜甚厚
李嚴幽州人本名讓坤初仕燕為刺史渉獵書傳便弓
馬有口辯多遊藝以功名自許同光中為客省使奉使
于蜀及與王衍相見陳使者之禮因于笏記中具述莊
宗興復之功其警句云纔過汶水縳王彦章于馬前旋
及夷門斬朱友貞于樓上嚴復聲韻清亮蜀人聞之愕
然時蜀僞樞密使宋光嗣召嚴曲宴因以近事訊于嚴
嚴對曰吾皇前年四月卽位于鄴宫當月下鄆州十月
四日親統萬騎破賊中都乘勝鼓前遂誅汴孽僞梁尚
有兵三十萬謀臣猛將解甲倒戈西盡甘涼東漸海外
南踰閩浙北極幽陵牧伯侯王稱藩不暇家財入貢府
實上供呉國本朝舊臣岐下先皇元老遣子入侍述職
稱藩淮海之君卑辭厚貢湖湘荆楚杭越甌閩異貨竒
珍府無虛月吾皇以德懷來以威欵附順則涵之以恩
澤逆則問之以干戈四海車書大同非晩光嗣曰余所
未知惟岐下宋公我之姻好洞見其心反覆多端專謀
䟦扈大不足信也似聞契丹部族近日稍強大國可無
慮乎嚴曰子言契丹之強盛孰若僞梁曰比梁差劣也
嚴曰吾國視契丹如蚤蝨耳以其無害不足爬搔吾良
將勁兵布天下彼不勞一郡之兵一校之衆則懸首槀
街盡為奴擄但以天生四夷當置度外不在九州之本
未欲窮兵黷武也光嗣聞辯對畏而竒之時王衍失政
嚴知其可取使還具奏故平蜀之謀始于嚴郭崇韜起
軍之日以嚴為三川招撫使嚴與先鋒使康延孝將兵
五千先驅閣道或馳以詞説或威以兵鋒大軍未及所
在降下延孝在漢州王衍與書曰可請李司空先來余
卽舉城納欵衆咸以討蜀之謀始于嚴衍以甘言將誘
而殺之欲不令徃嚴聞之喜卽馳騎入益州衍見嚴于
母前以母妻為託即日引蜀使歐陽彬迎謁魏王繼岌
蜀平班師㑹明宗即位遷泗州防禦使兼客省使長興
初安重誨謀欲控制兩川嚴乃求為西川兵馬都監庻
効方略孟知祥覺之旣至執而害之(九國志王彦銖傳/李嚴之為監軍也)
(密懐異謀知祥數其過命彦銖/擒斬之嚴之左右無敢動者)贈太保嚴之母賢明婦
人初嚴將赴蜀母曰汝前啟破蜀之謀今又入蜀將死
報蜀人矣與汝永訣旣而果如其言
李仁矩本明宗在藩鎭時客將也明宗卽位録其趨走
之勞擢居内職復為安重誨所庇故數年之間遷為客
省使左衛大將軍天成中因奉使東川董璋張筵以召
之仁矩貪于館舍與娼妓酣飲日旣中而不至大為璋
所詬辱自是深銜之長興初璋旣䟦扈于東川重誨奏
以仁矩為閬州節度使俾伺璋之反狀時物議以為不
及仁矩至鎭偵璋所為曲形奏報地里遐僻朝廷莫知
事實激成璋之逆節由仁矩也長興元年冬十月璋自
率兇黨以攻其城仁矩召軍校謀守戰利害皆曰璋乆
圖反計以賂誘士心凶氣方盛未可與戰宜堅壁以守
之儻旬浹之間大軍東至卽賊必退仁矩曰蜀兵懦安
能當我精甲卽驅之岀戰兵未交為賊所敗旣而城䧟
仁矩被擒舉族為璋所害
康思立晉陽人也少善騎射事武皇為爪牙署河東親
騎軍使莊宗嗣位從解圍于上黨敗梁人于栢鄉及平
薊兵後戰于河上皆有功累承制加檢校户部尚書右
突騎指揮使莊宗即位繼改軍帥賜忠勇拱衛功臣加
檢校尚書右僕射天成元年授應州刺史尋移嵐州充
北靣諸蕃部族都監三年遷宿州團練使四年領昭武
軍節度利巴集等州觀察處置等使改賜耀忠保節功
臣長興初朝廷舉兵討東川董璋詔兼西靣行營軍馬
都指揮使二年移鎭陜州(通鑑潞王至靈寶思立謀固/守陜城以俟康義誠先是捧)
(聖五百騎戍陜為潞王前鋒至城下呼城上人曰禁軍/十萬已奉新帝爾數人人奚為徒累一城人塗地耳于)
(是捧聖卒爭出迎思立/不能禁不得已办出迎)清泰初改授邢臺累官至檢校
太傅封㑹稽郡開國侯二年入為右神武統軍三年充
北靣行營馬軍都指揮使是歲閏十一月卒于軍年六
十三思立本出隂山諸部性純厚善撫將士明宗素重
之故即位之始以應州所生之地授焉其後歴三郡三
鎭皆得百姓之譽末帝以其年高徴居環衛及出幸懷
州以北師不利乃命思立統駕下騎軍赴團栢谷以益
軍勢俄而楊光遠以大軍降于太原思立因憤激疾作
而卒焉晉高祖卽位追其宿舊為輟朝一日贈太子少
師
張敬達字志通代州人小字生鐵父審素有勇事武皇
為列校歴㕔直軍使同光初卒于軍敬達少以騎射著
名莊宗知之召令繼父職平河南有功繼加檢校工部
尚書明宗即位歴捧㫖指揮使檢校尚書左僕射長興
中改河東馬歩軍都指揮使超授檢校司徒領欽州刺
史三年加檢校太保應州節度使四年遷雲州時以契
丹率族帳自黒榆林至云借漢界水草敬達每聚兵塞
下以遏其衝契丹竟不敢南牧邊人頼之清泰中自彭
門移鎭平陽加檢校太傅從石敬瑭為北靣兵馬副總
管仍屯兵鴈門未幾晉高祖建義末帝詔以敬達為北
靣行營都招討使仍使悉引部下兵圍太原以定州節
度使楊光遠副焉尋統兵三萬營于晉安鄉末帝自六
月繼有詔促令攻取敬達設長城連栅雲梯飛礟使工
者運其巧思窮土木之力時督事者每有所構則暴風
大雨平地水深數尺而城栅崩墮竟不能合其圍九月
契丹至敬達大敗尋為所圍晉高祖及蕃衆自晉安寨
南門外長百餘里闊五十里布以氊帳用毛索掛鈴而
部伍多畜犬以備警急營中嘗有夜遁者岀則犬吠鈴
動跬歩不能行焉自是敬達與麾下部曲五萬人馬萬
匹無由四奔但見穹廬如崗阜相屬諸軍相顧失色始
則削木篩糞以飼其馬日望朝廷救軍及漸羸死則與
將士分食之馬盡食殫副將楊光遠次將安審琦知不
濟勸敬達宜早降以求自安敬達曰吾受恩于明宗位
歴方鎭主上授我大柄而失律如此已有愧于心也今
救軍在近旦暮雪恥有期諸君何相迫耶待勢窮則請
殺吾㩗首以降亦未為晩光遠審琦知敬達意未決恐
坐成魚肉遂斬敬逹以降(契丹國志楊光逺謀害張敬/逹諸將高行周隂為之備敬)
(逹踈于防禦推遠行周等清晨光/遠上謁見敬達左右無人遂殺之)末帝聞其殁也愴慟
乆之時戎王告其部曲及漢之降者曰為臣當如此人
令部人收葬之晉高祖即位後所有田宅咸賜其妻子
焉時議者以敬達嘗事數帝亟立軍功及領藩郡不聞
其濫繼屯守塞垣復能撫下而臨難固執不求茍免乃
近代之忠臣也晉有天下不能追懋官封賞其事蹟非
激忠之道也
　
　
　
　
　
　
　
　舊五代史巻七十
　舊五代史巻七十攷證
唐列傳二十二元行欽傳令行欽攻大恩山　大恩山
　歐陽史作大安山考通鑑注引薛史亦作大恩
李嚴𫝊以嚴為三川招撫使　歐陽史作招討使
即馳騎入益州　案歐陽史亦與是書同呉縝簒誤云
　成都自唐末歴五代不復謂之益州况此正古蜀郡
　成都之地而古益州實不在此
康思立傳贈太子少師　少師歐陽史作少傅
　
　
　
　
　
　
　
　舊五代史巻七十攷證
欽定四庫全書
　舊五代史巻七十一
　　宋門下侍郎參知政事監修國史薛居正等撰
　唐書第四十七
　　列傳二十三
馬郁其先范陽人郁少警悟有俊才智數言辨縱横下
筆成文乾寧末為府刀筆小吏李匡威為王鎔所殺鎔
書報其弟匡儔匡儔遣使于鎔問謀亂本末幕客為書
多不如旨郁時直記室即起草為之條列事狀云可疑
者十詞理俊贍以此知名嘗聘王鎔于鎮州官妓有轉
轉者美麗善歌舞因宴席郁累挑之幕客張澤亦以文
章名謂郁曰子能座中成賦可以此妓奉酬郁抽筆操
紙即時成賦擁妓而去郁在武皇幕累官至檢校司空
秘書監武皇與莊宗禮遇俱厚嵗時給賜優異監軍張
承業本朝舊人權貴任事人士脅肩低首候之郁以滑
稽侮狎其往如歸有時直造卧内每賓僚宴集承業出
珍果陳列于前食之必盡承業私戒主膳者曰他日馬
監至唯以乾藕子置前而已郁至窺其不可啖異日鞾
中出一鐵撾碎而食之承業大笑曰為公設異饌勿敗
余食案其俊率如此郁在莊宗幕寄寓他土年老思鄉
每對莊宗欷歔言家在范陽乞骸歸國以𦵏舊山莊宗
謂之曰自卿去國巳來同舍孰在守光尚不能容父能
容卿乎孤不惜卿行但卿不得死爾郁既無歸路衷懷
嗚悒竟卒于太原
司空頲貝州人唐僖宗時舉進士不中屬天子播遷三
輔大亂乃還鄉里羅紹威為節度副大使頲以所業干
之幕客公乘億為延譽羅𢎞信署為府參軍辟館驛巡
官張彦之亂命判官王正言草奏正言素不能文不能
下筆彥怒詬曰鈍漢乃辱我推之下榻問孰可草奏者
有言頲羅王時書記乃馳騎召之頲揮筆成文詆斥梁
君臣彥甚喜以為判官及張彥復脅賀徳倫降于唐徳
倫遣頲先奉狀太原(比夢瑣言載其狀詞云屈原哀郢/本非怨望之人樂毅歸燕且異傾)
(邪之/行)莊宗仍以頲為判官後以頲權軍府事頲有姪在
梁遣家奴以書召之都虞候張裕擒其家奴以謂通于
梁遂見殺(通鑑晉王責頲曰自吾得魏博庶事悉以委/公公何得見欺如是獨不可先相示耶揖令)
(歸第是日族/誅于軍門)
曹廷隠魏州人也為本州典謁虞候賀徳倫使西迎莊
宗于晉陽莊宗既得鄴城擢為馬步都虞候以其稱職
自是遷拜日隆天成初除齊州防禦使下車嚴整頗有
清白之譽時有孔目史范弼者為人剛愎視廷隐蔑如
也弼監軍廩鬻空乏以取貲又私貨官鹽廷隐按之遂
奏其事弼家人訢于執政並下御史府劾之弼雖伏法
廷隐以所奏不實亦流永州續勅賜自盡時人寃之
蕭希甫宋州人也少舉進士為梁開封尹袁象先書記
象先為青州節度使以希甫為巡官希甫不樂乃棄其母
妻變姓名亡之鎮州自稱青州掌書記進謁王鎔鎔以
希甫為參軍尤不樂居嵗餘又亡之易州削髮為僧居
百丈山莊宗將建國置百官李紹宏薦為魏州推官同
光初有詔定内宴儀問希甫樞密使得坐否希甫以為
不可樞密使張居翰聞之怒謂希甫曰老夫歴事三朝
天子見内宴數百子本田舍兒安知宫禁事希甫不能
對初莊宗欲以希甫知制誥宰相豆盧革等附居翰共
排斥之以為駕部郎中希甫失志尤怏怏莊宗滅梁室
遣希甫宣慰青齊希甫始知其母已死妻袁氏以改嫁
希甫乃發哀服䘮居于魏州人有引漢李陵書以譏之
曰老母終堂生妻去室天成初欲召為諫議豆盧革韋
説沮之明宗卒以希甫為諫議大夫復為匭函使其後
革説為安重誨所惡希甫希旨誣奏革縱田客殺人而
説與鄰人争井井有寶貨有司推勘井中惟破釡而巳
革説卒皆貶死希甫拜左散騎常侍躁進尤甚引告變
人李筠夜扣内門通變書云修堤兵士欲取郊天日舉
火為叛安重誨不信之斬告變者軍人訴屈請希甫啖
之既而詔曰右散騎常侍集賢殿學士判院事蕭希甫
身處班行職非警察輒引兇狂之輩上陳誣骩之詞逼
近郊禋扇搖軍衆李筠既當誅戮希甫寧免謫遷可貶
嵐州司户參軍仍馳驛發遣長興中卒于貶所子士明
仕周終于邑宰
藥縱之太原人少為儒明宗刺代州署為軍事衙推從
明宗鎮邢州為掌書記厯天平宣武兩鎮節度副使明
宗鎮常山被病不從及即位縱之見于洛邑安重誨怒
其觀望久無所授明宗曰徳勝用兵時縱之饑寒相伴
不離我左右今有天下何人不富貴何為獨棄縱之浹
旬授磁州刺史嵗餘自户部侍郎遷吏部侍郎銓總之
法惘然莫知長興初為曹州刺史清泰元年九月以疾
受代而卒
賈馥故鎮州節度使王鎔判官也家聚書三千巻手自
刋校張文禮殺王鎔時莊宗未即尊位文禮遣馥至鄴
都勸進因留鄴下棲遲郵舍莊宗即位授鴻臚少卿後
以鴻臚卿致仕復歸鎮州結茅于別墅自課兒孫耕牧
為事馥初累為鎮冀屬邑令所蒞有能政性恬澹與物
無競乃鎮州士人之秀者也
馬縞少嗜學以明經及第登拔萃之科仕梁為太常修
撰累厯尚書郎參知禮院事遷太常少卿梁代諸王納
嬪公主下嫁皆于宫殿門庭行揖讓之禮縞以為非禮
上疏止之物議以為然(以下有/闕文)長興四年為户部侍郎
縞時年已八十及為國子祭酒八十餘矣形氣不衰于
事多遺忘言元稹不應進士以父元魯山名進故也多
如此類又上疏古者無嫂叔服文皇創意以兄弟之親
不宜無服乃議服小功今令文省服制條為兄弟之妻
大功不知何人議改而寘于令文諸博士駮云律令國
之大經馬縞知禮院時不曾論定今遽上疏駮令式罪
人也
羅貫不知何許人進士及第累歴臺省官自禮部員外
郎為河南令貫為人强直正身奉法不避權豪時宦官
伶人用事凡請託于貫者其書盈閤一無所報皆以示
郭崇韜因奏其事由是左右每言貫之失先是梁時張
全義專制京畿河南洛陽寮佐皆由其門下事全義如
厮僕及貫授命持本朝事體奉全義稍慢部民為府司
庇䕶者必奏正之全義怒因令女使告劉皇后從容白
于莊宗宦官又言其短莊宗深怒之會莊宗幸夀安山
陵道路泥濘莊宗訪其主者宦官曰屬河南縣促令召
貫至奏曰臣初不奉命請詰稟命者帝曰卿之所部反
問他人何也命下府獄府吏榜笞促令伏欵翌日𫝊詔
殺之郭崇韜奏曰貫別無贓狀橋道不修法未當死莊
宗怒曰母后靈駕將發天子車輿往來橋道不修是誰
之過也崇韜奏曰貫縱有死罪俟欵狀上奏所司議讞
以朝典行之死當未晩今以萬乘之尊怒一縣令俾天
下人言陛下使法不公矣莊宗曰既卿所愛任卿裁决
因投袂入宫崇韜從而論列莊宗自闔殿門不得入即
令伏法曝屍于府門寃痛之聲聞于逺邇
淳于晏(以下有/闕文)以明經登第自霍彥威為小校晏寄食
于門下彥威常因兵敗獨脱其身左右莫有從者惟晏
杖劍從之徒步草莽自是彥威髙其義相得甚歡及歴
數鎮皆為從事軍府之事至于私門事無巨細俱取決
于晏雖為幕賓有若家宰爾後公侯門客往往効之時
謂之効淳故彥威所至稱治由晏之力也(以下/殘闕)
張格字承之故宰相濬之子也濬為梁祖所忌潛遣人
害于長水格易姓名流轉入蜀(舊唐書張濬𫝊永寧縣/吏葉彥者張氏待之素)
(厚告格曰相公之禍不可免郎君宜自為計濬曰留則/併命去或可免冀存後嗣格拜辭而去葉彥率義士三)
(十人送渡漢江而旋/格由荆江上峽入蜀)王建僭號以格為宰相格所生母
當濬之遇害潛匿于民間落髮為尼流浪于函洛王建
聞之潛使人迎之入蜀賜紫加號慈福大師及建卒蜀
人以格為山陵使格有難色未幾得罪出為茂州刺史
偽制責詞云送往辭命不忠也喪母匿喪非孝也王衍
嗣偽位後數年復用為宰相同光末蜀平格至洛陽(舊/唐)
(書任圜攜格還洛格感葉彥之恵訪之身巳歿厚䘏/其家又攷張濬第三子仕吳改名李儼見九國志)授
太子賓客任圜愛其才奏為三司副使尋卒于位格有
文章明吏事時頗稱之
許寂字閑閑祖祕名聞會稽寂少有山水之好汎覽經
史窮三式尤明易象(太平廣記云寂/學易于晉徴君)久棲四明山不干
時譽昭宗聞其名徵赴闕召對于内殿會昭宗方與伶
人調品篳篥事訖方命坐賜果問易義既退寂謂人曰
君淫在聲不在政矣寂聞君人者將昭徳塞違以臨照
百官百官或象之今不厭賤事自求其工君道替矣尋
請還山寓居于江陵以茹芝絶粒自適其性天祐末節
度使趙匡凝昆季深禮遇之師授保養之道唐末除諫
官不起漢南謂之徵君梁攻襄陽匡凝兄弟棄鎮奔蜀
寂偕行嵗餘蜀主王建待以師禮位至蜀相同光末平
蜀與王衍俱從于東授工部尚書致仕卜居于洛時寂
已年髙精彩猶徤冲漠寡言時蜀語云可恠可恠人莫
知其際清泰三年六月卒時年八十餘子孫位至省郎
同光時以方術著者又有僧誠惠誠惠初于五臺山出
家能修戒律稱通皮骨肉三命人初歸向聲名漸逺四
方供饋不逺千里而至者衆矣自云能役使毒龍可致
風雨其徒號曰降龍大師京師旱莊宗迎至洛下親拜
之六宫參禮士庶瞻仰謂朝夕可致甘澤禱祝數旬畧
無徵應或謂官以祈雨無驗將加焚燎誠惠懼而遁去
及卒賜號法雨大師塔曰慈雲之塔
周𤣥豹者本燕人世為從事𤣥豹少為僧其師有知人
之鑒從遊十年餘苦辛無憚師知其可敎遂以袁許之
術授之大略狀人形貌比諸龜魚禽獸目視臆斷咸造
其理及還鄉遂歸俗初盧程寄褐遊燕與同志二人謁
焉𤣥豹謂鄉人張殷衮曰適二君子明年花發俱為故
人惟彼道士佗年甚貴至來嵗二子果卒又二十年盧
程登庸于鄴下𤣥豹歸晉陽張承業信重之言事數中
承業俾明宗易衣列于諸校之下以佗人詐之而𤣥豹
指明宗于末綴言曰骨法非内衙太保歟咸伏其異或
問明宗之福夀惟云末後為鎮州節度使時明宗為内
衙都校纔兼州牧而已昭懿皇后夏氏方侍巾櫛偶忤
旨大為明宗價楚𤣥豹見之曰此人有藩侯夫人之位
當生貴子明宗赫怒因解後其言果驗太原判官司馬
揆謁𤣥豹謂揆曰公五日之中奉使萬里未見迴期揆
數日後因酒酣為衣領扼之而卒莊宗署𤣥豹北京巡
官明宗即位之明年一日謂侍臣曰方士周𤣥豹昔曾
言朕諸事有徵可詔北京津置赴闕趙鳳奏曰袁許之
事𤣥豹所長者以陛下貴不可言今既驗矣餘無可問
若詔赴闕下則奔競之徒爭問吉凶恐近于妖惑乃止
令以金帛厚賜之授光祿卿致仕尋卒于太原年八十
餘
　
　
　
　
　
　
　舊五代史巻七十一
欽定四庫全書
　舊五代史巻七十二
　　宋門下侍郎參知政事監修國史薛居正等撰
　唐書第四十八
　　列傳二十四
張承業字繼元本姓康同州人咸通中内常侍張泰畜
為假子光啟中主郃陽軍事賜紫入為内供奉武皇之
討王行瑜承業累奉使渭北因留監武皇軍事賊平改
酒坊使三年昭宗將幸太原以承業與武皇善乃除為
河東監軍密令迎駕既而昭宗幸華州就加左監門衛
將軍駕在鳳翔承業屢請出師晉絳以為岐人犄角崔
魏公之誅宦官也武皇偽戮罪人首級以奉詔匿承業
于解律寺昭宗遇弑乃復請為監軍夾城之役遣承業
求援于鳳翔時河中阻絶自離石渡河春冰方泮凌凘
奔䠞艤舟不得渡因禱河神是夜夢神人謂曰子但渡
流冰無患既寤津吏報曰河冰合矣凌晨躡冰而濟旋
踵冰解使還武皇病篤啟手之夕召承業屬之曰吾兒
孤弱羣臣縱横後事公善籌之承業奉遺顧爰立嗣王
平内難䇿略居多既終易月之制即請出師救潞破賊
夾城莊宗深感其意兄弟之親幸承業私第升堂拜母
賜遺優厚時莊宗初行墨制凡除拜之命皆成于盧汝
弼之手汝弼既自為户部侍郎乃請與承業改官及開
國邑承業拒而不受其後但稱本朝舊官而已天祐中
幽州劉守光敗其府掾馮道歸太原承業辟為本院巡
官承業重其文章履行甚見待遇時有周𤣥豹者善人
倫鑒與道不合謂承業曰馮生無前程公不可過用管
書記盧質聞之曰我曾見杜黄裳司空冩真圖道之狀
貌酷類焉將來必副大用𤣥豹之言不足信也承業薦
為霸府從事焉柏鄉之役王師既迫汴營周徳威慮其
奔衝堅請過舍莊宗怒其懦不聽垂帳而寢諸將不敢
言事咸詣監軍請白承業遽至牙門褰帳而入撫莊宗
曰此非王安寢時周徳威老将洞識兵勢姑務萬全言
不可忽莊宗蹶然而興曰子方思之其夕收軍保鄗邑
徳威討劉守光令承業往視賊勢因請莊宗自行果成
大捷承業感武皇厚遇自莊宗在魏州垂十年太原軍
國政事一委承業而積聚餘帑收兵市馬招攘流散勸
課農桑成是霸基者承業之忠力也時貞簡太后韓徳
妃伊淑妃諸宅王之貴洎王之介弟在晉陽宫或不以
其道干于承業悉不聽踰法禁者必懲繇是貴戚斂手
民俗丕變或有中傷承業于莊宗者言專㺯威柄廣納
賂遺莊宗嵗時還晉陽宫省太后須錢蒱博給伶官嘗
置酒于泉府莊宗酣飲命興聖宫使李繼岌為承業起
舞既竟承業出寶帶幣馬奉之莊宗指錢積謂承業曰
和哥無錢使七哥與此一積寶馬非殊惠也承業謝曰
郎君哥勞承業自出巳俸錢此錢是大王庫物准擬支
贍三軍不敢以公物為私禮也莊宗不悦使酒侵承業
承業曰臣若勑使非為子孫之謀惜錢為大王基業王
若自要散施何妨老夫不過財盡兵散一事無成莊宗
怒顧元行欽曰取劍來承業引莊宗衣泣而言曰僕荷先
王遺顧誓為本朝誅汴賊為王惜庫物斬承業首死亦
無愧于先王今日請死閻寶解承業手令退承業詬寶
曰黨朱温逆賊未嘗有一言効忠而敢依諂附揮拳踣
之太后聞莊宗酒失急召入莊宗性至孝聞太后召叩
頭謝承業曰吾杯酒之間忤于七哥太后必怪吾七哥
為吾痛飲兩巵分謗可乎莊宗連飲四鍾勸承業竟不
飲莊宗歸宫太后使人謂承業曰小兒忤特進巳笞矣
可歸第翌日太后與莊宗俱幸其第慰勞之自是私謁
幾絶十四年承制授開府儀同三司左衛上將軍燕國
公固辭不受是時盧質在莊宗幕下嗜酒輕傲嘗呼莊
宗諸弟為豚犬莊宗深衘之承業盧質被禍因乘間謂
莊宗曰盧質多行無禮臣請為大王殺之可乎莊宗曰
予方招禮賢士以開霸業七哥何言之過也承業因聳
立而言曰太王若能如此何憂不得天下其後盧質雖
成縱誕莊宗終能容之盖承業為之藻藉也十八年莊
宗受諸道勸進將纂帝位承業以為晉王三代有功
于國先人怒朱氏弑逆將復舊邦讐既未平不宜輕受
推戴方疾作肩輿之鄴宫見莊宗曰王父子血戰三十
餘年盖言報國仇讐復唐宗社今元兇未滅民賦已殫
而遽先大號蠧耗財力臣以為不可一也臣自咸通已
來伏事宫掖每見國家冊命大禮儀仗法物百司庻務
經年草定臨事猶有不可王若化家為國新立廟朝不
可乖于制度制禮作樂未見其人臣以為不可二也舉
事量力而行不可信于游譚也(通鑑攷異引秦再思洛/中記異云承業諫帝曰)
(大王何不待誅克梁孽更乎吳蜀俾天下一家且先求/唐氏子孫立之復更以天下讓有功者何人輒敢當之)
(讓一月即一月牢讓一年即一年牢設使髙祖再生太/原復出又胡為哉今大王一旦自立頓失從前仗義征)
(代之㫖人情怠矣老夫是閹官不愛大王官職富貴/直以受先王付屬之重欲為大王立萬年之基爾)莊
宗曰奈諸將何承業知莊宗不從因號泣而言之十九
年十一月二日以疾卒于晉陽之第時年七十七貞簡
太后聞喪遽至其第盡哀為之行服如兒姪禮同光初
贈左武衛上将軍諡曰貞憲(五代史闕文莊宗将即位/于魏州承業自太原至謂)
(莊宗曰吾王世奉唐家最為忠孝自貞觀以來王室有/難未嘗不從所以老奴三十餘年為吾王捃拾財賦召)
(補軍馬者誓滅逆賊朱温復本朝宗社耳今河朔甫定/朱氏尚存吾王遽即大位可乎云云莊宗曰奈諸將意)
(何承業知其不可諫止乃慟哭曰諸侯血戰者本為李/家今吾王自取之誤老奴矣即歸太原不食而死臣謹)
(案莊宗實録叙承業諫即位事甚詳/惟吾王自取之言不書史官諱之也)
張居翰字徳卿咸通初掖庭令張從玫養之為子以廕
入仕中和三年自容管監軍判官入為學士院判官遷
樞密承㫖内府令賜緋昭宗在華下超授内常侍出監
幽州軍事秩滿詔歸節度使劉仁恭表留之天復中詔
誅宦官仁恭紿奏殺之匿于大安山之北谿天佑三年
汴人攻滄州仁恭求援于武皇乃遣居翰與書記馬郁
等率兵助武皇同攻潞州武皇因留之不遣李嗣昭節
制昭義以居翰監其軍以燕軍三千為部下俄而汴將
李思安築夾城以圍潞州居翰與嗣昭登城保守以至
解圍自是嗣昭每出征令居翰知留後事同光元年夏
四月召為樞密使加特進與郭崇韜對掌機務十月莊
宗将渡河留居翰與李紹宏同守魏州莊宗入汴加驃
騎大將軍知内侍省事依前充樞密使同光時宦官干
政邦家之務皆出于郭崇韜居翰自以羇旅乘時擢居
重地每于宣授不敢有所是非承顔免過而巳以此脱
季年之禍四年三月偽蜀王衍既降詔遷其族于洛陽
行及秦川時闗東巳亂莊宗慮衍為變中官向延嗣馳
騎賫詔殺之詔云王衍一行並宜殺戮其詔已經印畫
時居翰在密地覆視其詔即就殿柱揩去行字改書家
字及衍就戮于秦川驛止族其近屬而已其偽官及從
行者尚千餘人皆免其枉濫居翰之力也明宗入洛居
翰謁見于至徳宫待罪泣涕乞歸田里詔許之乃辭歸
長安仍以其子延貴為西京職事以供侍養天成三年
四月以疾卒于長安時年七十一居翰性和而静諳悉
舊事在潞州累年每春課人育蔬種樹敦本惠農有仁
者之心焉
馬紹宏閹官也初與孟知祥同為中門使及周徳威薨
莊宗兼領幽州令紹宏權知州事即位之初郭崇韜勲
望髙舊在紹宏之下時徵潞州監軍張居翰與崇韜並
為樞密使紹宏失望乃以為宣徽使紹宏以巳合當樞
密任常鬱鬱側目于崇韜崇韜知其慊也乃置内勾之
目令天下錢穀簿書悉委裁遣既而州郡供報輒滋煩
費議者以為十羊九牧深所不可内勾之目人以為是
妖言(以下有闕文據通鑑李嗣源為謠言所屬危殆者/數四賴宣徽使李昭宏左右營䕶以是得全天成)
(元年二月已丑期以宣徽/南院使李紹宏為樞密使)
孟漢瓊本鎮州王鎔之小䜿也明宗鎮常山得侍左右
明宗即位自諸司使累遷宣徽南院使漢瓊性通黠善
交構初見秦王權重及挾王淑妃勢傾心事之及朱馮
用事又與之締結秦王領兵至大津橋時漢瓊與朱馮
及康義誠方㑹議于内庭謀猶未决漢瓊獨出死力先
入殿門奏于明宗語在秦王𫝊漢瓊即自介馬以召禁
軍秦王既誅翼日令漢瓊馳騎召閔帝于鄴(通鑑遣漢/瓊徵從厚)
(且權知天/雄府軍事)閔帝嗣位尤恃恩寵期月之内累加開府儀
同三司驃騎大將軍西軍既叛閔帝急召漢瓊欲令先
入于鄴漢瓊藏匿不行潞王行及陜州乃悉召諸妓妾
訣別欲手刃之衆知其心率皆藏竄初潞王失守于河
中勒歸于清化里第時王淑妃恒令漢瓊𫝊敎㫖于潞
王王善待之故漢瓊自謂潞王于巳有恩至是乃單騎
至澠池謁見潞王因自慟哭欲有所陳潞王曰諸事不
言可知漢瓊即自預從臣之列尋戮于路左
史臣曰承業感武皇之大惠佐莊宗之中興既義且忠
何以階也夫如是則晉之勃貂秦之景監去之逺矣居
翰改一字于詔書救千人之濫死可不謂之仁人矣乎
如紹宏之争權漢瓊之構禍乃宦者之常態也又何足
以道哉
　
　
　
　
　舊五代史巻七十二
　舊五代史巻七十二攷證
唐列傳二十四張承業傳王若自要散施何妨老夫不
　過財盡兵散一事無成　案通鑑作王自取用之何
　問僕為
以疾卒于晉陽之第　案歐陽史作不食而卒通鑑作
　邑邑成疾不復起
諡曰貞憲　案貞憲歐陽史作正憲
馬紹宏傳馬紹宏閹官也　案莊宗紀作李紹宏蓋嘗
　賜姓
紹宏失望乃以為宣徽使　案宋史趙上交傳南逰落
　陽與中官驃騎大將軍馬紹宏善紹宏領北面轉運
　制置大使表為判官攷紹宏為北面轉運制置大使
　是書不載
　
　
　舊五代史巻七十二考證
欽定四庫全書
　舊五代史巻七十三
　　宋門下侍郎參知政事監修國史薛居正等撰
　唐書第四十九
　　列傳二十五
毛璋本滄州小校梁將載思逺帥滄州時莊宗已定魏
博思逺勢蹙棄州遁去璋㩀城歸莊宗(玉堂閒話戴思/逺任浮陽日有)
(部曲毛璋為性輕悍常與數十卒追捕盗賊還宿于逆/旅毛枕劒而寢夜分其劒忽大吼躍出鞘外從卒聞者)
(愕然驚異毛亦神之乃持劒祝曰某若異日有此山河/爾當更鳴躍否則巳毛復寢未熟劒吼躍如初毛深自)
(負其後戴離鎮毛請畱戴從之未幾毛以州歸命/于唐莊宗莊宗以毛為其州刺史後竟帥滄海)歴貝
州遼州刺史璋性兇悖有膽畧從征河上屢有戰功梁
平授滄州節度使王師討蜀以璋為行營右廂馬軍都
指揮使蜀平璋功居多明年蕭墻禍起繼岌自西川至
渭南部下散亡其川貨妓樂為璋所掠明宗嗣位録平
蜀功授邠州節度使璋旣家富于財有蜀之妓樂驕僣
自大動多不法招致部下繕理兵仗朝廷移授昭義節
度使璋謀欲不奉詔判官邊蔚宻言規責乃僶俛承命
洎至潞州狂妄不悛每擁川妓于山亭院服赭黄縱酒
令為王衍在蜀之戲事聞于朝徴為金吾上將軍其年
秋東川節度使董璋上言毛璋男廷贇齎文書往西川
慮有隂事因追廷贇及同行人趙延祚與璋俱下御史
臺獄廷贇乃璋之假姪稱有叔在蜀欲往省之亦無私
書詔停往令歸私第初延祚在獄多言璋隂事璋許重
賂以塞其口及免延祚徴其賂璋拒而不與以至延祚
詣臺訴璋翻覆復下御史臺訊鞫中丞吕夢竒以璋前
䝉昭雪令延祚以責賂之故復加織羅故稍佑璋及欵
狀上聞或云夢竒受璋賂所以獄不盡情執之移與軍
廵璋具狀曽許延祚賂未與又云曽借馬與夢竒别無
行賂之事朝廷懲其宿惡長流儒州賜死于路
聶嶼鄴中人少為僧漸學吟詠鄭珏之知貢舉也與鄉
人趙都俱赴鄉薦都納賂于珏人報翌日登第嶼聞不
㨗詬來人以恐之珏懼俾俱成名漸為拾遺依郭崇韜
為鎮州書記明宗時為起居舍人䨇眸若懸性氣乖僻
人多忌之天成初除鄴都畱守制官與趙敬怡吕夢竒
不足又改河東節度及至常鄙其土風薄其人士或逹
于重誨㑹敬怡入為樞宻使與夢竒同搆殺之嶼早依
郭氏門庭致身朱紫名登兩史浙江使迴生涯巨萬至
河東日郭氏次子之婦霜居于家嶼喪偶未乆復忍而
納幣人皆罪之明宗在藩邸時素聞其醜聲天成中與
温韜等同詔賜死
温韜華原人少為盗據華原事李茂貞名彦韜後降于
梁更名昭圖為耀州節度唐諸陵在内者悉發之取所
藏金寳而昭陵最固悉藏前世圖書鍾王紙墨筆迹如
新(以下有/闕文)移許州節度使累官至檢校太尉平章事韜
素善趙巖每依附之莊宗入汴巖恃韜與已素厚遂奔
許州韜延之于第斬首傳送闕下同光初韜來朝郭崇
韜曰此刼陵賊罪不可赦韜納賂劉后賜姓名紹冲遽
遣還鎮明宗卽位流于德州俄賜死長子延濬清泰中
為泥水闗使次延招為父牙帳都校次延袤鄧州指揮
使咸聚居許下晉天福初聞張從賓作亂于河陽咸往
依之從賓慮其難制悉斬于帳下
段凝開封人也本名明逺少潁悟多智數初為澠池簿
脱荷衣以事梁祖梁祖漸器之開平三年十月自東頭
供奉官授右咸衛大將軍充左軍巡使兼水北巡檢使
凝妺為梁祖美人故稍委心腹四年五月授懐州刺史
乾化元年十二月梁祖北征迴過郡凝貢獻加等梁祖
大恱梁祖復北凝迎奉進貢有加于前梁祖次相州刺
史李思安迎奉疎怠梁祖怒貶思安制云懐州刺史段
明逺少年治郡庶事惟公兩度祗奉行鑾數程宿食本
界動無遺闕舉必周豐盖能罄竭于家財務在顯酬夫
明奬觀明逺之忠勤若此見思安之悖慢何如其見賞
如此其後遷鄭州刺史監大軍于河上梁末帝以戴思
逺為北面招討使行師不利用王彦章代之受任之翌
日取徳勝之南城軍聲大振張漢倫等推功于凝凝掎
摭彦章之失以間之(通鑑彦章棄鄒家口復趨楊劉逰/奕將李紹興敗梁逰兵于清丘縣)
(南段凝以為唐兵巳自上流渡/驚駭失色而數彦章尤其深入)梁末帝怒罷彦章兵權
凝納賂于趙張二族求為招討使敬翔李振極言不可
竟不能止凝以衆五萬營于髙陵津禆將康延孝叛歸
莊宗延孝具陳梁軍虚實莊宗遂决長驅之計未幾莊
宗入汴凝自滑率兵而南前鋒杜晏球至封丘解甲聽
命翼日凝率大軍乞降于汴郊莊宗釋之復以凝為滑
州兵馬畱後賜姓名紹欽有頃正授節度改兖州節度
使凝初見莊宗因伶人景進通貨于宫掖凝天性姦佞
巧言餙智善候人意其年契丹㓂幽州命宣徽使李紹
宏監䕶諸軍以禦契丹凝與董璋戍瓦橋闗凝巧事紹
宏嘗乘間奏凝盖世竒才可以大任屢請以兵柄委之
郭崇韜奏曰凝亡國敗軍之將姦謟難狀不可信也凝
在藩鎭私用庫物數萬計有司促償中貰其負同光三
年四月移授鄧州節度使四年二月趙在禮據鄴城李
紹宏詩用凝為大將莊宗許之令具方畧條奏凝所請
偏禆皆取其已黨莊宗疑之乃止明宗至洛陽霍彦威
怒其前事與温韜同收下獄詔釋之放歸田里明年竄
于遼州竟與温韜同制賜死
孔謙(通鑑作/魏州人)莊宗同光初為租庸副使謙本州之幹吏
上自天祐十二年帝平定魏博會計皆委制置謙能曲
事權要效其才力帝委以泉貨之務設法箕歛七八年
間軍儲獲濟及帝卽位于鄴城謙已當為租庸使物議
以謙雖有經營濟贍之勞然人地尚卑不欲驟㧾重任
樞宻使郭崇韜舉魏博觀察判官張憲為租庸使以謙
為副謙悒然不樂者久之帝旣平梁汴謙徑自魏州馳
之行在因謂崇韜曰魏都重地湏大臣彈壓以謙籌之
非張憲不可崇韜以為忠告卽奏憲為鄴都副畱守乃
命宰臣豆盧革專判租庸謙彌失望乃㝷草過失時革
以手書便省庫錢數十萬謙以手書示崇韜亦辭避帝
問當委何人為可崇韜曰孔謙雖久掌貨泉然物議未
嘗居大任以臣所見當委張憲為便帝促徴之憲性精
辨為時者所忌人不右之謙乘間訴于豆盧革曰租庸
錢穀悉在眼前委一小吏可辨鄴都本根之地不可輕
付于人興唐尹王正言無禆益之才徒有獨行詔書旣
徴張憲復以何人為代豆盧革言于崇韜崇韜曰鄴都
分司列職皆主上舊人委王正言何慮不辦革曰俱是
失也設不獲巳以正言掌租庸取書于大臣或可辨矣
若付之方面必敗人事謙以正言非德非勲懦而易制
曰此議為便然非已志㝷掎正言之失泣訴于崇韜厚
賂閹伶以求進用人知奸謟沮之乃上章請退帝怒其
規避將寘于法樂人景進于帝前解喻而止王正言風
病恍惚不能綜三司事景進屢言于帝乃以正言守禮
部尚書以謙為租庸使謙以國用不足奏諸道判官員
數過多請只置節度觀察判官書記支使推官各一員
畱守置判官各一員三京府置判官推官餘並罷俸錢
又奏百官俸錢雖多折支非實請减半數皆支實錢並
從之未幾半年俸復從虛折(以下殘闕北夢瑣言云明/宗卽位誅租庸使孔謙等)
(魏州孔目莊宗圖霸以供饋兵食謙有力焉旣為租庸/使曲事嬖倖奪宰相權專以聚歛為意剥削為端以犯)
(衆怒/伏誅)
李鄴魏州人也㓜事楊師厚及莊宗入魏漸轉禆將歴
數郡刺史後遷亳州為政貪穢有奴為人持金以賂鄴
奴隱其金鄴殺之其家上訴因訐其隂事詔貶郴州司
户參軍又貶崖州長流百姓所在賜自盡
史臣曰易云積不善之家必有餘殃又曰惡不積不足
以滅身如毛璋之儔可謂積惡而滅其身矣况溫韜之
發陵寢段凝之敗國家罪不容誅死猶差晚餘皆瑣瑣
何足議焉
　
　
　
　
　
　舊五代史巻七十三
　舊五代史巻七十三攷證
唐列𫝊二十五毛璋𫝊授滄州節度使　滄州歐陽史作華州
段凝傳其後遷鄭州刺史監大軍于河上　案歐陽史
　遷凝鄭州刺史使監兵于河上李振亟請罷之太祖
　曰凝未有罪振曰待其有罪則社稷亡矣然終不罷
　也據此則凝監河上軍為梁祖時事通鑑攷異云晉
　人取魏博然後與梁以河為境故常以大兵守之太
　祖時未也就使當時屯兵河上亦未繫社稷之安危
　此必均王時事也
中貰其負　案中貰其負句原本疑有脱誤攷冊府元
　龜與是書同今仍其舊
　
　
　
　
　舊五代史巻七十三攷證
欽定四庫全書
　舊五代史巻七十四
　　宋門下侍郎參知政事監修國史薛居正等撰
　唐書第五十
　　列傳二十六
康延孝塞北部落人也初隸太原因得罪亡命於汴梁
開平乾化中自隊長積勞至部校梁末帝時頻立軍功
同光元年八月段凝率衆五萬營於王材時延孝為右
先鋒指揮使率百騎來奔莊宗得之喜觧御衣金帶以
賜之翌日賜田宅於鄴以為捧日軍使兼南面招討指
揮使檢校司空守博州刺史莊宗屏人問梁兵機延孝
備陳利害語在莊宗紀中莊宗平汴延孝頗有力焉以
功授檢校太保鄭州防禦使賜姓名紹琛明年郊禮畢
授保義軍節度使三年討蜀以延孝為西南行營馬歩
軍先鋒排陣斬斫等使延孝性驍徤徇利奮不顧身以
前鋒下鳯州收固鎮降興州敗王衍軍於三泉所俘蜀
軍皆諭而釋之自是晝夜兼行王衍自利州奔歸成都
㫁吉柏津浮梁以絶諸軍延孝復造浮梁以渡進收綿
州王衍復㫁綿江浮梁而去水深無舟檝可渡延孝謂
招撫使李嚴曰吾懸軍深入利在意兵乘王衍破膽之
時人心離沮但得百騎過鹿頭闗彼即迎降不暇如俟
修善津梁便留數日若王衍堅閉近闗折吾兵勢儻延
旬浹則勝負莫可知也宜促騎渡江因與李嚴乘馬浮
江於是得濟者僅千人歩軍溺死者亦千餘人延孝即
濟長驅過鹿頭進據漢州居三日部下後軍方至偽蜀
六軍使王宗弼令人特牛酒幣馬歸欵旬日兩川平定
延孝止漢州以俟繼岌平蜀之功延孝居敢時邠州節
度使董璋為行營右襄馬歩使華州節度使毛璋為行
營左襄馬歩使以軍禮當事延孝郭崇韜以私愛董璋
及西川平定之後崇韜每有兵機必召章參決延孝不
平時延孝軍於城西毛璋軍於城東董璋軍於城中閏
十二月延孝因酒酣謂董璋曰吾有平蜀之功公等僕
遫相從反首鼠於侍中之門謀相傾陷吾為都將公及
禆校力能斬首璋惶望謝之而退酒罷璋訴於郭崇韜
隂銜之乃署董璋為東川節度使落軍職延孝恕謂毛
璋曰吾冐白兩犯險阻平定兩川董璋何功遽有其地
二人因謁見崇韜曰東川重地宜擇良帥工部任尚書
有文武才幹甚洽衆心請表為東川帥崇韜怒曰紹琛
反耶敢為吾節度延孝等惶恐而退未幾崇韜為繼岌
所害二人因責董璋曰公復首鼠何門璋俛首祈哀而
已四年正月甲申大軍發成都繼岌令延孝以一萬二
千人為後軍二月癸巳中軍次武連中使詔至諭以西
平王李繼麟有罪伏誅命繼岌殺其子遂州節度使令
徳延孝大驚俄而董璋率兵之遂州遇延孝不謁延孝
怒謂諸校曰南平梁汴西定巴卭畫䇿之謀始於郭公
而汗馬之勞力摧強敵即吾也若以背偽歸國掎角而
成霸業即西平王之功第一西平與郭公皆以無罪赤
族歸朝之後次當及我矣丙申延孝次劍州時延孝部
下皆鄜延河中舊將焦武等知西平王被禍兼誅令徳
號哭軍門訴於延孝曰西平無罪二百口伏誅河中舊
將無不從坐某等必死矣時魏王繼岌到泥溪延孝報
繼岌云河中兵士號哭欲為亂丁酉延孝至劍州遂擁
衆廻自稱西川節度三州制置等使以檄招諭人三日
間衆及五萬已亥繼岌至利州是夜守吉栢津使宻告
魏王曰得紹琛文字令斷吉栢浮梁繼岌懼乃令梁漢
顒以兵控吉栢津延孝已擁衆急趨西川繼岌遣人馳
書諭之夜半令監軍使李廷安召任圜因署為副招討
使令圜率兵七千騎與都指揮使梁漢顒監軍李廷安
討之辛丑先令都將何建崇擊劍門下之甲寅圜以大
軍至漢州延孝來逆戰圜令董璋以東川懦卒當其鋒
伏精兵於其後延孝擊退東川之兵急追之遇伏兵起
延孝敗馳入漢州閉壁不出西川孟知祥以兵二萬與
圜合勢攻之(九國志李延厚傳康延孝入漢州知祥遣/延厚率兵二千㑹李仁罕討之將行誓士)
(率曰今出師不三旬必破賊乃立功圖賞之日也士卒/有誓忠立東襄衰疾者立西襄無自苦也得請行者七)
(百人逐延孝西寨斬/首百餘級竟抜其城)漢州四面樹竹木為栅三月乙丑
圜陣於金鴈橋即率諸軍鼓譟而進四面縱火風熖亘
空延孝危急引騎出戰遇陣於金鴈橋又敗之以十數
騎奔綿州河建崇追及擒之任圜命載以檻車時孟知
祥與任圜董璋置酒高㑹因引令延孝檻車至會知祥
問曰明公頃自梁朝脫身歸命纔平汴水節制陜郊近
領前鋒尅平劍外歸朝之後授爵册勲巨鎮尊官誰與
為兢奈何躁憤自毁功庸入此檻車還為鄧艾深為痛
惜誰肯愍之知祥因手自注盃以飲之延孝曰自知富
貴難消官職已足然郭崇韜佐命元勲輔成大業不動
干戈收獲兩川自古殊功但恐不及一旦何罪闔門被
誅延孝之徒何保首領以此思慮不敢歸朝天道相中
使向延嗣賫詔至遂誅之部下懷其首級瘞於昭應縣
民陳暉地天成初其子發之㩦去
朱守殷小字㑹兒莊宗就學以厮養之投給事左右及
莊宗即位為長直軍使雖列戎行不聞戰攻每搆人之
短長中於莊宗漸以心腹受委河上對壘稍遷蕃漢馬
歩都虞候守殷守徳勝塞為梁將王彦章所改守殷無
備遂䧟南寨莊宗聞之曰駑才大悞予事因徹北寨往
固楊劉明宗在鄆州宻請以覆軍之罪罪之莊宗私於
腹心忍而不問同免二年為振武節度使不之任仍兼
領蕃漢馬歩軍京城初定内外警巡恃憑主恩蔑視勲
舊與景進互相表裏又强作宿徳之態言語遲緩自謂
沉厚及郭從謙犯興教門歩軍始亂中使急召騎士守
殷按甲不進莊宗獨領宦官斫射屢退而騎軍終不至
莊宗既崩守殷擁衆方在北印憇於茂林之下迨聞凶
問乃入内選嬪御及珍寶以歸恣軍士刦掠都翌日方
定率諸校迎明宗於東郊天成初授河南尹判六軍諸
衛事加侍中移汴州節度使車駕將巡幸外議諠然初
以為平呉又云制置東諸候守殷乃生雲夢之疑遂殺
都校馬彦超副使宋敬(歐陽史守殷將叛召都指揮使/馬彦超與計事彦超不從守殷)
(殺之明宗憐彦超之死以/其子承祚為洺州長史)守殷驅市人閉壁以叛明宗
途次京水聞之親統禁軍倍程直抵其壘長圍夾攻縋
城甚衆守殷力屈盡殺其族引頸令左右盡其命王師
入城索其黨盡誅之詔鞭守殷尸梟首懸於都市滿七
日傳送洛陽
楊立者潞州之小校初事李嗣昭及李繼韜皆畜養甚
厚繼韜被誅憤憤失志同光二年四月有詔以潞兵三
萬人戌涿州將發其衆謀曰我軰事故使二十年衣食
豐足未嘗邊塞征行茍於邊上差跌白骨何歸不如據
城自固事成則富貴耳因聚徒百餘軰攻子城東門城
中大擾副使李繼珂及監軍張機祚出奔立自稱留後
率軍民上表請旄節莊宗怒命明宗與李詔直攻討一
月抜之生擒立及其同惡十餘人送於闕下皆磔於市
潞州城峻而隍深故立輒敢據之莊宗因兹詔諸道撤
防城之備焉
竇廷琬者世為青州牙將梁祖擢寘左右同光初為復
州逰奕使姦盜屏跡厯貝州刺史未幾請制置慶州鹽
池逐年出絹十萬疋米十萬斛遂以廷琬為慶州防禦
使俾制置之由是嚴刑峻法屢撓邊人課利不集詔移
任於金州廷琬據慶州叛詔邠節度使李敬周於率兵
討平之夷其族
張䖍釗遼州人也(九國去云䖍釗遼州榆社人/父簡唐檢校尚書左僕射)初為太
原牙校以武勇聞於流軰武皇莊宗之世累補左右突
騎軍使(九國志莊宗嘗以偏師取鎮陽命䖍/釗率騎為先鋒屢挫賊銳遂䧟其城)明宗素聞
䖍釗有將才及即位擢為䕶駕親軍都指揮使領春州
刺史天成中與諸將圍王都於中山大敗契丹於嘉山
之下及定州平以功授滄州節度使(北夢瑣言䖍釗鎮/滄州日因亢旱民)
(饑發廩賑之方上聞帝甚嘉奬/他日秋成倍斗徴劍朝論鄙之)移鎮徐州長興中為山
南西道節度使兼西面馬歩軍都部署及末帝起於鳯
翔閔帝詔令䖍釗帥部兵㑹王師於岐下洎西師俱變
䖍釗憤惋退歸興元因與洋州節度使孫漢韶俱送欵
於蜀孟知祥待之尤厚偽授本鎮節度使俾知祥坐獲
山南之地由䖍釗之故也(北夢瑣言入蜀取人産/業黷貨無厭蜀民怨之)孟昶
嗣偽位加檢校太師兼中書令晉開運末蜀人聞契丹
入洛令䖍釗率衆數萬將㓂秦雍俄聞漢高祖已定中
原䖍釗無功而退(九國志云厯左右匡聖馬歩軍都指/揮使出為昭武庫節度使及漢祖即)
(位乃移鎮梁州以觀朝廷之變會晉昌軍節度使趙匡/贊鳯翔節度使侯益俱謀歸蜀遂以䖍釗為北面行營)
(招討使應接經營俄而趙匡贊侯益請昶出師掠定三/秦因命䖍釗與韓保貞等總師五萬出散關雄武軍節)
(度使何重建出隴右奉鑾肅衛都虞侯李廷珪出子午/谷會於雍州廷珪始出子午谷聞匡贊為王景崇所逼)
(棄城自拔東去遂先退師時䖍釗福誠保貞師次陳倉/謀不相叶而侯益聞匡贊已去廷珪班師亦誠欵中變)
(閉壘不出司天監趙廷樞累以雲氣不利為諷保貞乃/與福誠率所部取隴州道會重建歸蜀䖍釗留寶雞以)
(勢孤不可師/深入遂班)行至興州感憤而卒
楊彦温汴州人本梁朝之小校也莊宗朝累遷禆將天
成中為河中副指揮使及末帝鎮河中尤善待之因奏
為衙門都指揮使長興元年四月乘末帝閲馬于黄龍
庄據城謀叛末帝遣人誥之曰吾善待汝何苦為叛彦
温報曰某非敢負恩縁奉樞宻院宣頭令某拒命請相
公但歸朝廷數目詔末帝歸朝明宗疑具詐不欲興兵
授彦温綘州刺史安重誨堅請出師即命西京留守索
自通侍衛歩軍指揮使藥彦稠等帥兵攻之五日而拔
自閉門及敗凡十三日初彦稠出師明宗戒之曰與朕
生致彦温吾將自訊之及收城斬首傳送明宗深怒彦
稠等時議者以當時四海恬然五兵載戢蒲非邊郡近
在國門而彦温安敢狂悖皆以為安重誨方弄國權尤
忌末帝之名故巧作窺圖究莫能傾陷也彦温愚昩為
人所嗾故滅其族焉
史臣曰春秋𫝊云夫不令之臣天下之所惡也故不復
較其優劣焉唯䖍釗因避地以偷生彦温乃為人之所
嗾比諸叛臣亦可矜也
　
　
　
　
　
　舊五代史巻七十四
　舊五代史巻七十四攷證
唐列𫝊二十六朱守殷傳車駕將廵幸外議諠然初以
　為平呉又云制置東諸侯守殷乃生雲夢之疑遂殺
　都校馬彦超副使宗敬守殷驅市人閉壁以叛明宗
　途㳄京水聞之親統禁軍倍程直􁕉其壘長圍夾攻
　縋城甚衆守殷力屈盡殺其族引頸令左右盡其命
　　案儒林公議云朱守殷與霍彦威同立明宗尋判
　諸軍事兼河南伊旋除宣武軍節度使時樞密使安重
　誨用事汴之財利遣中人宄權之守殷軍用不給累
　表杭論重謁既而復奪之守殷不平頗出怨言重誨
　奏其反收明宗親率師討之車駕至汴京守殷自以
　本無不臣之意為權臣誣奏登明門望明宗叩頭號
　哭稱寃明宗思其功許以開門自親重誨已麾軍登
　陴勢不可遏城䧟誅之攷守殷之叛歐陽史通鑑與
　是書無異辭而儒林公議以為守殷本無反心為重
　誨所䧟葢傳聞之互異也
楊立傳有詔以潞兵三萬人戍涿州　案通鑑作發安
　議兵三十戍涿州
命明宗與李紹真攻討　李紹真通鑑作李紹榮
　
　
　
　
　
　
　
　
　
　
　
　
　舊五代史巻七十二攷證
欽定四庫全書
　舊五代史巻七十五
　　宋門下侍郎叅知政事監修國史薛居正等撰
　晉書第一
　　高祖紀一
髙祖聖文章武明徳孝皇帝姓石氏諱敬瑭太原人也
本衞大夫碏漢丞相奮之後漢衰關輔亂子孫流汎西
裔故有居甘州者焉四代祖璟以唐元和中與沙陁軍
都督朱耶氏自靈武入附憲宗嘉之隷為河東陰山府
裨校以邊功累官至朔州刺史天福二年追尊為孝安
皇帝廟號靖祖陵曰義陵祖妣秦氏追諡為孝安元皇
后三代祖郴早薨贈左散騎常侍追尊為孝簡皇帝廟
號肅祖陵曰惠陵祖妣安氏追諡孝簡恭皇后皇祖諱
翌任振武防禦使贈尚書右僕射追尊孝平皇帝廟號
睿祖陵曰康陵祖妣米氏追諡孝平獻皇后皇考諱紹
雍番字臬捩雞善騎射者經遠大畧事後唐武皇及莊
宗累立戰功與周徳威相亞平洺二州刺史薨于任
贈太傅追尊為孝元皇帝廟號憲祖陵曰昌陵皇妣何
氏追諡孝元懿皇后帝即孝元之第二子也以唐景福
元年二月二十八日生于太原𣲖陽里時有白氣充庭
人甚異焉及長性沈澹寡言笑讀兵法重李牧周亞夫
行事唐明宗為代州刺史每深心器之因妻以愛女唐
莊宗聞其善射擢居左右明宗請隷大軍從之後明宗
從莊宗征行命帝領親騎號三討軍倚以心腹天祐十
二年莊宗併有河北之地開府于鄴梁遣上將劉鄩以
兵五萬營于莘十三年二月鄩引兵突至清平薄于城
下莊宗自至甘陵兵未陣多為鄩所掩帝領十餘騎横
槊深入東西馳突無敢當者卒全部伍而還莊宗壯之
拊其背曰將門出將言不謬爾因頒以器帛復親為啗
酥當時以為異恩由是知名明年鄩兵陣于莘之西北
明宗從莊宗酣戰久之塵埃四合帝與明宗俱陷陣内
帝挺身躍劍反復轉鬭行數十里逐鄩于故元城之東
是日鄩軍殺傷過半十五年唐軍拔楊劉鎮梁將賀瓌
設伏于無石山明宗為瓌所迫帝為後殿破梁軍五百
餘騎按轡而還十二月莊宗與梁軍大戰于胡柳陂衆
號十萬總管周徳威將左軍雜以燕人前鋒不利徳威
死之莊宗率步衆五千固守髙陵以避敵之銳明宗獨
完右廣伏于土山之下顧謂帝曰梁人首獲其利旌旗
甚整何計可以挫之帝曰臘後寒如此出手墮指彼多
步衆易進難退莫若啜糒飲水徐而困之且超乘徒行
其勢不等一擊而破期在必勝明宗曰是吾心也㑹日
暮梁軍列于平野五六萬人為一方陣麾遊騎以迫唐
軍帝曰敵將遁矣乃請明宗令士整胄寛而羅之命左
射軍三百人鳴矢馳轉漸束其勢以數千騎合之迨夜
旌旗皆靡而一角先潰三面踵之其牙卒相擊若火爆
之聲横尸積甲不可勝計由是梁人勢削莊宗進營徳
勝渡十八年十月又從明宗戰梁人于徳勝渡敗其將
戴思遠殺二萬餘人十九年戰胡盧套唐軍稍卻帝覩
其敵銳拔劍闢道肩䕶明宗而退敵人望之無敢襲者
二十年十月從明宗觀梁人之楊村塞部曲皆不擐甲
俄而敵出不意以兵掩明宗刃將及背帝挾戰㦸而進
一擊而凶酋落馬者數輩明宗遂解其難是嵗莊宗即
位于鄭改元同光遣明宗越河懸軍深入以取鄆鄆人
始不之覺帝以五十騎從明宗涉濟突東門而入鄆兵
來拒帝中刃翼明宗羅兵通衢嶷然不動㑹後騎繼至
遂拔中城以據之既而平汴水滅梁室致莊宗一綂集
明宗大勲帝與唐末帝功居其最莊宗朝官未顯者以
帝不好矜伐故也惟明宗心知之同光四年二月趙在
禮據鄴為亂朝廷遣元行欽招之不下羣議紛然以為
非明宗不可莊宗乃以明宗為統帥時帝從行至魏諸
軍有變叩馬請明宗帝河北明宗受霍彦威勸將自訴
于天子遂佯諾諸軍亦恐事不果而散者甚衆明宗所
全者惟常山一軍而已西次魏縣帝密言于明宗曰猶
豫者兵家大忌必若求訴宜決其行某願率三百騎先
趨汴水以探虎口如遂其志請大軍速進夷門者天下
之要害也據之可以自雪安有上將與三軍言變他日
有平手乎危在頃刻不宜恬然明宗至相州遂分驍騎
三百付之遣帝由黎陽濟河自汴西門而入因據其城
及明宗入汴莊宗親統師亦至城之西北五里登髙歎
曰吾不濟矣由此莊宗從兵大潰來歸明宗明宗尋遣
之令率兵為前鋒趨汜水關俄而莊宗遇内難而崩是
月明宗入洛嘉帝之功自總管府都校署陜府兵馬留
後明宗即位改元天成五月加帝光禄大夫檢校司徒
充陜州保義軍節度使嵗未期而軍民之政大治焉二
年二月加檢校太傅兼六軍諸衞副使進封開國伯増
食邑四百户是月帝赴闕以倅六軍諸衞事故也八月
加食邑八百户實封一百户旌為政之效也十月明宗
幸汴以帝為御營使車駕次京水飛報汴州節度使朱
守殷叛明宗命帝董親軍倍道星行信宿及浚城一戰
而拔之尋以帝為宣武軍節度使侍衞親領步軍都指
揮使兼六軍諸衞副使進封開國公加食邑五百户賜
耀宗匡定保節功臣四月車駕還洛制加檢校太傅同
中書門下平章事興唐尹鄴都留守天雄軍節度使五
月丁未加駙馬都尉長興元年二月明宗南郊禮畢加
檢校太尉増食邑五百户尋詔歸任時鄴都繁富為天
下之冠而土俗獷悍民多爭訟帝令投函府門一一覧
之及踰年盈積几案滯于獄者甚衆時論以此減之九
月東川董璋叛朝廷命帝為東川行營都招討使兼知
東川行府事十月至自魏博董衆西征二年春以川路
險艱糧運不繼詔班師四月復兼六軍諸衞副使六月
改河陽節度使仍兼兵柄是時秦王從榮奏伏見北面
頻奏報契丹族移帳近塞吐渾突厥已侵邊地戊兵雖
多未有綂帥早宜命大將一人以安雲朔明宗曰卿等
商量從榮與諸大臣奏曰將校之中惟石敬瑭康義誠
二人可行帝素不欲為禁軍之制即奏曰臣願此行明
宗曰卿為吾行事無不濟及受詔不落六軍副使帝復
遷延辭避十一月乙酉明宗復謂侍臣曰雲州奏契丹
自幽州移帳言就放牧終冬不退其患深矣樞密使范
延光奏曰已議石敬瑭與康義誠北行然其定奪即在
宸㫖帝奏曰臣雖不才爭敢避事但進退惟命明宗曰
卿為吾行甚叶衆議由是遂定丁亥加兼侍中太原尹
北京留守河東節度使兼大同振武彰國威塞等軍蕃
漢步馬軍總管改賜竭忠匡運寕國功臣翼日宴于中
興殿帝捧觴上壽因奏曰臣雖微怯惟邊事敢不盡其
忠力但臣遠違玉階無以時申補報帝因再拜告辭明
宗泣下霑衿左右怪其過傷果與帝因此為訣不復相
見矣十二月明宗晏駕帝聞之長慟若喪考妣應順天
年正月閔帝即位加中書令及増食邑帝性簡儉未嘗
以聲色滋味輒自燕樂毎公退必召幕客論民間利害
及刑政得失明而難犯事多親決有店婦與軍士訟云
曝粟于門為馬所食而軍士懇訴無以自明帝謂鞫吏
曰兩訟未分何以為斷可殺馬刳腸而視其粟有則軍
士誅無則婦人死遂殺馬馬腸無粟因戮其婦人境内
肅然莫敢以欺事言者三月移鎮常山所歴方鎮以孝
治為急見民間父母在昆弟分索者必繩而殺之勤於
吏事廷無滯訟常山屬邑曰九門有人鬻地與異居兄
議價不定乃移于他人他人須兄立劵兄固抑之因訴
于令令以弟兄俱不義送府帝監之曰人之不義由牧
長新至教化所未能及吾甚愧焉若以至理言之兄利
良田弟求善價順之則是沮之則非其兄不義之甚也
宜重笞焉市田以髙價者取之上下服其明及岐陽兵
亂推潞王為天子閔帝急詔帝赴闕欲以社稷為託閔
帝自洛陽出奔于衞相遇于途遂與閔帝迴入衞州時
閔帝左右將不利于帝帝覺之因擒其從騎百餘人閔
帝知事不濟與帝長慟而别帝遣刺史王宏贄安置閔
帝于公舍而去尋為潞王所害帝後長以此愧心焉清
㤗元年五月復授太原節度使北京留守充大同振武
彰國威塞等軍蕃漢馬步總管二年夏帝屯軍于忻州
朝廷遣使送夏衣傳詔撫慰後軍人遽呼萬嵗者數四
帝懼斬挾馬將李喗已下三十餘人以徇乃止三年五
月移授鄆州節度使進封趙國公仍改扶天啟運中正
功臣尋降詔促帝赴任帝心疑之乃召僚佐議曰孤再
受太原之日主上面宣云與卿北門一生無議除改今
忽降此命莫是以去年忻州亂兵見迫過相猜乎又今
年千春節公主入覲當辭時謂公主曰爾歸心甚急欲
與石郎反耶此疑我之状固且明矣今天子用后族委
邪臣沈湎荒忽萬機停壅失刑失賞不亡何待吾自應
順中少主出奔之日覩人情大去不能扶危持顛憤憤
于方寸者三年矣今我無異志朝廷自啟禍機不可安
然死于道路况太原險固之地積粟甚多若且寛我我
當奉之若必加兵我則外告鄰方北搆強敵興亡之數
皎皎在天今欲發表稱疾以俟其意諸公以為何如(王/堂)
(閒話晉祖在并部嘗從容謂賓佐云近因晝寢忽夢若/頃年在洛京時與天子連鑣于路過舊第謂子請某入)
(其地某遜讓者數四不得已即促轡而入至㕔事下馬/升自阼階西向而坐天子已馳車去矣其夢如此羣僚)
(莫敢有所答是年冬果有鼎革之事攷晉/祖懷不軌之志久矣故託夢以惑衆也)掌書記桑維
翰都押衙劉知遠贊成密計遂拒末帝之命朝廷以帝
不奉詔降制削奪官爵即詔晉州刺史北面副招討使
張敬達領兵圍帝于晉陽帝尋命桑維翰詣諸道求援
契丹遣人復書諾之約以中秋赴義(遼史太宗紀云七/月丙申唐河東節)
(度使石敬瑭為其主所討遣趙瑩求救時趙徳釣亦遣/使至河東復遣桑維翰來告急遂許興師八月庚午自)
(將以援/敬瑭)六月北面招討指揮使安重榮以部曲數千人
入城七月代州屯將安元信率一軍與西河面先鋒指
揮使安審信引五百騎俱至八月懷州彰聖軍使張萬
迪等各率千餘騎來降是月外衆攻我甚急帝親當矢
石人心雖固廪食漸困九月辛丑契丹主率衆自鴈門
而入旌旗不絶五十餘里(遼史九月丁酉入鴈門戊/戌次忻州己亥次太原)先
使人報帝云吾欲今日便破賊可乎帝使人馳告曰皇
帝赴難比要成功賊勢至厚可明旦穩審議戰未為晩
也使未達契丹已與南軍馳將髙行周符彦卿等合戰
時張敬達楊光遠列陣西山下士未及成伍而行周彦
卿為伏兵所斷舍軍而退敬達等步兵大敗死者萬人
是夜帝出北門與戎王相見戎王執帝手曰恨㑹面之
晩因論父子之義(遼史敬瑭率官屬來見帝執手撫慰/之契丹國志云敬瑭見契丹帝問曰)
(皇帝遠來士馬疲倦遽與唐大戰而勝何也帝曰始我/謂唐必斷鴈門諸路伏兵險要不可得進使人偵視皆)
(無之是以長驅而深入我氣方銳/乘此擊之是以勝之敬瑭歎服)明日帝與契丹圍敬
達營寨南軍不復出矣帝與契丹本無結好自末帝見
迫之後遣腹心何福以刀錯為信一言親赴其難迅若
流電信天意耶已酉唐末帝率親軍步騎三萬出次河
橋辛亥末帝詔樞密使趙延壽分衆二萬為北面招討
使又詔魏博節度使范延光綂本軍二萬人屯遼州十
月幽州節度使趙得鈞領所部萬餘人自上黨呉兒谷
合延壽兵屯團柏谷與敬達寨相去百里彌月竟不能
相通(遼史初圍晉安分遣精兵守其要害以/絶援兵之路趙延壽等皆逗留不進)十一月戎
王㑹帝于營謂帝曰我三千里赴義事湏必成觀爾體
貎恢廓識量深遠真國主也天命有屬時不可失欲徇
蕃漢羣議冊爾為天子帝飾讓久之既而諸軍勸請相
繼乃命築壇于晉陽城南冊帝為大晉皇帝戎王自解
衣冠授焉(遼史太宗紀十一年冬十月甲子封敬瑭/為晉王十一月丁酉冊敬瑭為大晉皇帝)文
曰維天顯九年嵗次丙申十一月丙戌朔十二日丁酉
大契丹皇帝若曰於戲元氣肇開樹之以君天命不恒
人輔惟徳故商政衰而周道盛秦徳亂而漢圖昌人事
天心古今靡異咨爾子晉王神鍾睿哲天贊英雄叶夢
日以儲祥應澄河而起運迨事數帝歴試諸艱武畧文
經迺由天縱忠規孝節固自生知猥以眇躬奄有北土
暨明宗之享國也與我先哲王保奉明契所期子孫順
承患難相濟丹書未泯白日難欺顧予纂承罔敢失墜
爾惟近戚實係本枝所以予視爾若子爾待予猶父也
朕昨以獨夫從珂本非公族竊據寶國棄義忘恩逆天
暴物誅翦骨肉離間忠良聴任矯䛕威虐黎獻華夷震
悚内外奔離知爾無辜為彼致害敢徵衆旅來逼嚴城
雖併吞之志甚堅而幽顯之情何負達予聞聽深激憤
驚乃命興師為爾除患親提萬旅遠殄羣兇但赴急難
罔辭艱險果見神祇助順卿士協謀旗一麾而棄甲平
山鼓三作而殭屍徧野雖以遂予本志快彼羣心將期
稅駕金河班師玉塞矧今中原無主四海未寕茫茫生
民若墜塗炭况萬㡬不可以暫廢大寶不可以久虛拯
溺救焚當在此日爾有庇民之徳格于上下爾有戡難
之勲光于區宇爾有無私之行通乎神明爾有不言之
信彰乎兆庶予懋乃徳嘉乃丕績天之厯數在爾躬是
用命爾當踐皇極仍以爾自兹并土首建義旗宜以國
號曰晉朕永與為父子之邦保山河之誓於戲補百王
之闕禮行兹盛典成千載之大義遂我初心爾其永保
兆民勉持一徳慎乃有位允執厥中亦惟無疆之休其
誡之哉禮畢帝鼓吹道從而歸始梁開國之嵗即前唐
天祐四年也潞州行營使李思安奏壺關縣庶穣鄉鄉
人伐樹樹倒自分兩片内有六字如左書云天十四載
石進梁祖令藏于武庫然莫詳其義至帝即位識者曰
天字取四字中兩畫加之于旁則丙字也四字去中之
兩畫加十字則申字也帝即位之年乃丙申也又易云
晉者進也國號大晉皆符契焉又帝即位之前一年嵗
在乙未鄴西有柵曰李固清淇合流在其側柵有橋橋
下大䑕與蛇鬭鬭及日之申蛇不勝而死行人觀者數
百識者志之後唐末帝果滅于申又末帝真定常山人
也有先人舊廬其側有古佛刹刹有石像忽揺動不已
人皆異之及重圍晉陽帝遣心腹何福輕騎求援北蕃
蕃主自將諸部赴之不以繒帛不以珠玉若響應聲謂
福曰吾已兆于夢皆上帝命我非我意也(契丹國志引/紀録録云契)
(丹主徳光常晝寢夢一神人花冠美姿容輜軿甚盛忽/自天而下衣白衣佩金帶執􁀙􁀙有異人十二隨其後)
(内一黒兎入徳光懷而失之神人語徳光曰石郎使人/喚女女湏去覺告其母母忽之不以為異後復夢即前)
(神人也衣冠儀貎儼然如故曰石郎已使人來喚汝既/覺而驚復以告母母曰可命筮乃召巫筮言太祖從西)
(樓來言中國將立天王要爾為助爾湏去未浹旬唐石/敬瑭反于河東為後唐張敬達所敗亟遣趙瑩持表重)
(賂許割燕雲求兵為援契丹主曰我/非為石郎興師乃奉天帝敇使也)時援兵未至偽將
張敬達引軍逼城設柵柵將成忽有大風暴雨柵無以
立後築長城城就又為水潦所壞城終不能合晉陽有
北宫宫城之上有祠曰毗沙門天王帝曽焚修黙而禱
之經數日城西北闉正受敵處軍候報稱夜來有一人
長丈餘介金執殳行于城上久方不見帝心異之又牙
城有僧坊曰崇福坊之廡下西北隅有泥神神之首忽
一日有煙生其騰郁如曲突之狀坊僧奔赴以為人火
所延及俯而視之無所有焉事尋達帝帝召僧之臘髙
者問焉僧曰貧道見莊宗將得天下曽有此煙觀此噴
湧甚于當時兆可知矣自此日旁多有五色雲氣如蓮
芰之狀帝召占者視之謂曰此驗應誰占者曰見處為
瑞更應何人又帝每詰旦使慰撫守陴者率以為常忽
一夕已瞑城上有號令之聲聲不絶者三帝使人問之
將吏云從上傳來者皆知神助時城中復有數家井泉
暴溢不止及蕃軍大至合勢破之末帝之衆似拉朽焉
斯天運使然非人力也是日帝言于戎王願以鴈門已
北及幽州之地為戎王壽仍約嵗輸帛三十萬戎王許
之
　
　
　
　
　
　
　
　
　
　
　
　
　
　
　
　舊五代史巻七十五
　舊五代史巻七十五攷證
晉書高祖紀一本衛大夫碏漢丞相奮之後　案歐陽
　史作其姓石氏不知其得姓之始
皇考諱紹雍　紹雍原本作詔雍考五代㑹要歐陽史
　俱作紹雍今改正
命帝領親騎號三討軍　三討軍歐陽史作左射軍
乃命築壇于晉陽城南　案通鑑作築壇于栁林遼史
　亦作設壇于晉陽
嵗次丙申十一月丙戌朔十二日丁酉
　引廢帝實録契丹立晉誤在閏月丁夘辨正在唐紀
　歐陽史及通鑑並從晉紀作十一月丁酉
四字去中之兩畫　案原本作中去之兩畫今從冊府
　元龜改正
帝遣心腹何福輕騎求援北蕃　案原本闕帝遣心腹
　四字今從冊府元龜増入
　舊五代史巻七十五攷證
欽定四庫全書
　舊五代史巻七十六
　　宋門下侍郎參知政事監修國史薛居正等撰
　晉書第二
　　髙祖紀二
天福元年十一月己亥帝御北京崇元殿降制改長興
七年爲天福元年大赦天下十一月九日昩爽巳前應
在京及諸州諸色罪犯及曾授僞命職掌官吏幷見禁
囚徒巳結正未結正已發覺未發覺罪無輕重常赦不
原者咸赦除之應明宗朝所行質命法制仰所在遵行
不得改易其在京鹽貨元是官場岀糴自今後竝不禁
斷一任人户取便糴易仍下太原府更不得開場糴貨
其麴每斤與減價錢三十文以節度判官趙瑩爲翰林
學士承旨守尚書户部侍郎知河東軍府事以節度掌
書記桑維翰為翰林學士守尚書禮部侍郎知樞宻院
事以觀察判官薛融為吏部郎中兼侍御史知雜事太
原縣令羅周岳爲左諫議大夫節度推官竇貞固爲翰
林學士軍城都廵檢使劉知逺為侍衛馬軍都指揮使
客將景延廣為步軍都指揮使太原少尹李玘爲尚書
工部侍郎閏十一月甲子晉安寨副招討使楊光逺等
殺上將張敬逹以諸軍來降丙寅制以翰林學士承㫖
知河東軍府戸部侍郎知制誥趙瑩爲門下侍郎同中
書門下平章事監修國史以翰林學士權知樞密事禮
部侍郎知制誥桑維翰為中書侍郎同中書門下平章
事集賢殿大學士依前知樞密院事竝賜推忠興運致
理功臣甲戌車駕至昭義受趙德鈞延壽降是日戎王
舉酒言于帝曰予遠來赴義大事已成皇帝須赴京都
今令大詳衮勒兵相送至河梁要過河者任意多少予
亦且在此州俟京洛平定便當北轅執手相泣久不能
别脱白貂裘以衣帝贈細馬二十匹獸馬一千二百匹
仍誡曰子子孫孫各無相㤀己夘至河陽北節度使萇
從簡來降舟楫已具庚辰望見洛陽煙火相次有將校
飛狀請進辛巳唐末帝聚其族與親將審宋䖍等登𤣥
武樓縱火自焚而死至晚車駕入洛唐兵解甲而罪皆
慰而舍之帝止濳龍舊地百官稍稍見焉詔御史府促
朝官入見詔文武兩班臣僚應事偽廷者竝釋罪是日
百辟謝恩于宫門之外甲申車駕入内御文明殿受朝
賀周唐禮樂制大赦天下應中外諸色職掌官吏内曾
有受僞命者一切不問僞廷賊臣張延朗劉延皓劉延
朗等竝姦邪害物貪猥弄權罪旣滿盈理難容貸除此
三人巳行敕命指揮外其有宰臣馬𦙍孫樞密使房暠
宣徽使李專美河府節度使韓昭𦙍等四人並令釋放
少帝宜令中書門下追尊定諡擇日禮葬妃孔氏宜行
追冊祔葬應天下節度使刺史下賓席郡職及將校等
委中書門下各與改轉官資其北文管内鹽鐺户合納
逐年鹽利昨者僞命指揮每斗須令人戸折納白米一
斗五升極知百姓艱苦自今後宜令人戸以元納石鹽
石斗数目每斗依時價計定錢數取人戸便穩折納斛
斗其洛京管内逐年所配人戸食鹽起來年每斤特與
減價錢十文應諸道商稅仰逐處將省司合収稅條例
牓于本院前牓内該設名目者卽得收稅十二月乙酉
幸河陽餞送大詳衮蕃部兵士歸國詔降末帝爲庶人
人丁亥制以司空馮道守本官兼門下侍郎平章事𢎞
文館大學士以歩軍都指揮使符彥饒爲滑州節度使
以河陽節度使萇從簡爲許州節度使以澤州刺史劉
凝爲華州節度使以皇子重乂爲河南尹庚寅以滑州
節度判官石光贊爲宗正卿辛卯以舊相姚顗爲刑部
尚書時自秋不雨經冬無雪命羣官徧加祈禱癸巳以
邠州節度使張希崇爲靈武節度使鄧州節度使皇使
遇爲定州節度使詔國朝文物制度起居入閤宜依唐
明宗朝事例施行鎭州衙内都虞候祕瓊作亂逐副使
李彥琦殺都指揮使胡章同州小校門鐸殺節度使楊
漢賓燒劫州城丙申帝為明宗皇后曹氏薨舉哀長春
殿于輟朝三日詔封故東丹王李贊華為燕王遣前單
州刺史李肅部署歸葬本國以右拾遺吳涓爲左補闕
充樞密院學士己亥以汴州節度使李周充西京留守
以前河中節度使李從璋爲鄧州節度使磁州奏草冦
攻城三日而退庚子帝為皇弟故彰聖指揮使敬殷沂
州指揮使敬德檢校太子賓客敬友舉哀于長春殿以
舊相盧文紀爲吏部尚書以皇城使周環爲大將軍充
三司使以左贊善大夫馬重績爲司天監青州奏節度
使房知溫卒詔鄆州王建立以所部牙兵徃青州安撫
中書門下奏請以來年二月二十八日帝慶誕日爲天
和節從之
天福二年春正月甲寅朔帝御文明殿受朝賀仗衛如
式乙卯日有蝕之是夜有赤白氣相間如耕墾林竹之
狀自亥至丑生北濁過中天明滅不定徧二十八宿徹
曙方散丁巳故皇弟敬徳敬殷竝贈太傅皇子重裔重
進重英竝贈太保右神武統軍康思立卒輟視朝贈太
子少師是日詔曰唐莊宗陵名與國諱同宜改為伊陵
應京畿及諸州縣舊有唐朝諸帝陵幷眞源等縣竝不
爲次赤郤以畿甸為望為定其逐處縣令不得以陵臺
結銜考滿日依出選門官例指揮隔任後準格施行例
其宋州亳州節度使刺史落太清宫使副名額庚申以
前吏部郎中兼侍御史知雜事王松為左諫議大夫水
部郎中王易簡本官制誥知定州奏契丹改幽州為南
京中書奏請立宗廟從之以翰林學士工部侍郎和凝
爲禮部侍郎依前充職詔内外文武臣僚竝與加恩皇
基初造示普恩也太子少保致仕華溫琪卒贈太子太
保是日詔應朝臣中有藉才特除外任者秩滿無遺闕
將來擬官之時在外一任同在朝一任升進其就便自
求外職及不是特達選任者不在此限也州上言節度
使盧文進殺行軍副使率步下親兵過淮以前天平軍
節度使檢校太尉兼侍中王建立爲平盧軍節度使以
守司空門下侍郎平章事𢎞文館大學士馮道兼諸道
鹽鐵轉運等使天雄軍節度使兼中書令范延光改封
秦國公加食邑實封鳳翔節度使兼中書令西平王李
從曮加食邑實封乙丑以端明殿學士禮部侍郎吕琦
為檢校工部尚書祕書監丙寅改中興殿爲天福殿門
名從之湖南節度使楚王馬希範加食邑實封改賜功
臣名號前昭義節度使檢校太傅同平章事髙行周起
復右金吾衛大將軍依前昭義軍節度使泰寕軍節度
使李從溫荆南節度使南平王髙從誨歸徳軍節度使
趙在禮竝加食邑實封改功臣名號以端明殿學士戸
部侍郎李崧爲兵部侍郎判戸部以左諫議大夫王松
判度支魏府范延光奏當管夏津鎮捕賦兵士誤殺郤
新齊州防禦使祕瓊初延光將萌異志使人濳結于瓊
諾之及是以瓊背其謀密使精騎殺之由是延光反狀
明矣以工部侍郎李玘檢校右僕射為汾州刺史以前
彰國軍節度使尹暉為左千牛衛上將軍是日詔曰西
天中印土摩竭陁舍衛國大菩提寺三藏阿闍梨沙門
室利縛囉宜賜號𢎞梵大師庚午涇州節度使李徳珫
徐州節度使安彥威秦州節度使康福延州節度使劉
景巖襄州節度使安從進夏州節度使李彞殷竝加食
邑實封壬申正衙備禮冊贈故皇弟皇子等丙子故契
丹人皇王歸葬輟視朝一日改汴州雍丘為杞杞縣避
廟諱也戊以兵部侍郎判戸部寅李崧為中書侍郎同
中書門下平章事充樞密使以權知樞密使事中書侍
郎同中書門下平章事集賢殿學士桑維翰為樞密使
是日詔曰應天開國恭己臨人宜覃繼絶之恩以廣延
洪之道宜於唐朝宗屬中取一人封公世襲兼隋之酅
公為三王後以後周介公備三恪主其祭祀及赴大朝
會(五代會要戴原敕云其唐朝宗屬中舊在朝及諸道/為官者各據資歴考限滿日從品秩序遷已有出身)
(任令/參選)以前鎭國軍節度使皇甫立為神武統軍以前宗
正卿李郁為太子賔客庚辰以吏部侍郎龍敏判户部
二月丙戌以尚食使安友規充葬明宗皇后監護使以
河陽節度使安審暉為鄜州節度使癸巳詔停北京西
北面計度司事吳越國王錢元瓘加食邑實封改賜功
臣名號已亥詔應諸道行軍副使等得替後且就私家
取便安止限一年後方得赴闕當便與比擬壬寅詔應
諸道馬步都虞候自今後朝廷更不差補委自藩方于
本州衙前大將中慎選久歴事任曉會行獄者充以三
年限仍不得于元隨職員内差補以左散騎常侍孔子
昭序為太子賔客尚書左僕射劉昫右僕射盧質加食
邑食封甲辰以滄州留後馬全節為横海軍節度使以
太子賓客韓惲為貝州刺史左羽林統軍羅周敬為右
金吾衛上將軍丙午以皇子左驍衛上將軍重信為檢
校太保河陽三城節度使以權知河陽軍州事周瓌為
安州節度使詔中臣外僚或因差使出入竝不得薦屬
人于藩鎮希求事任如有犯者竝準唐長興二年敕條
處分戊申中書舎人陳乂改左散騎常侍應在朝文武
百僚及見任刺史先代未封贈者與加封贈母妻未叙
封者竝與叙封辛亥天和節帝御長春殿召左右街僧
録威儀殿内譚經循舊式也三月甲寅制北京留守太
原尹皇子重貴封食邑三百戸刑部侍郎張鵬改兵部
侍郎己未御史臺奏唐朝定令式南衙常參文武百僚
每日朝退于廊下賜食謂之常食自唐末辭離常食漸
廢仍于入閤賜居日賜食每入閤禮畢閤門宣放仗羣
官俱拜謂之謝食至偽主清泰年中入閤禮畢更差中
使至正衙門口宣賜食百官立班重謝此則交失唐朝
賜食之意于禮實為太煩臣恐因循漸失根本起今後
入閤賜食望不差中使口宣準唐明宗朝事例處分從
之(五代會要載其年四月御史臺奏文武百官每月朔/朢入閤禮畢賜廊下食在京時祗于廟堂幕次两廊)
(下今在行朝于正衙門外權為幕次房廊隘陜伏恐五/月一日朝會禮畢準例賜食于幕次難為排比伏見唐)
(明宗時两省官于文明殿前廊下賜食今未審入閤日/權于正衙門内两廊下排比賜食為復别有處分敕宜)
(依明宗時舊/規廊下賜食)中書奏準敕故庶人三月七日以王禮葬
其妻男等竝以禮葬其妻其日朝參一日從之以宣徽
南院使楊彥詢爲左監門衛上將軍依前充宣徽使兖
州李從溫奏節度副使王謙搆軍士作亂尋已處置丙
寅詔王者省方設教靡憚于勤勞養士撫民必從其宜
便顧惟涼德肇啓丕圖常務去于煩苛冀漸臻于富庶
念京城俶擾之後屬舟船焚爇之餘饋運頓虧支費殊
闕將别謀于飛輓慮轉困于生靈以此疚心未嘗安席
今以夷門重地梁苑雄藩水陸交通舟車畢集爰資經
度須議按廵寧免暫勞所期克濟取今月二十六日廵
幸汴州云(通鑑范延光聚卒繕兵悉召廵内刺史集魏/州大作亂會帝謀徏都大梁桑維翰曰大梁)
(北控燕趙南通江淮水陸都都資用富饒今延光反形/已露大梁距魏不過十驛彼若有變大軍尋至所謂疾)
(雷不及掩耳也丙寅下詔託/以洛陽漕運有闕東廵汴州)以前貝州刺史史圭為刑
部侍郎充諸道鹽鐵轉運副使前澤州刺史閻至為戸
部侍郎詔車駕經過州府管界所有名山大川帝王陵
廟名臣等去路十里者宜令本州排比祗候駕經過日
以祭脯祭告左僕射劉昫等議立宗廟以立高祖以下
四親廟其始祖一廟伏候聖裁御史中丞張昭逺議請
依隋唐之制立四廟推四世之中名位高者為太祖詔
下百官定議百官請依唐廟追尊四廟為定從之甲戌
以右龍武統軍楊思權為左衛上將軍乙亥前鄜州節
度使張萬進加檢校太傅前宋州節度使李從敏加檢
校太尉以吏部郎中兼待御史知雜事薛融為左諫議
大夫以兵部郎中段希堯為右諫議大夫戊寅以戸部
尚書王權為兵部尚書工部尚書崔居儉為戸部尚書
兵部尚書李鏻為太子少保兵部尚書致仕裴皥為工
部尚書東上閤門使李守貞為右龍武將軍充職庚辰
車駕離京四月癸未朔至鄭州防禦使白景友進牲餼
器皿帝曰不出民力否景友曰臣畏陛下法皆辦于已
俸命収之甲申駕入汴州丁亥制應天福二年四月五
日昧爽已前諸道州府見禁囚徒大辟已下罪無輕重
竝釋放天福元年諸道州府應係殘已前欠租稅竝特
除免諸道係徵諸色人欠負省司錢物宜令自偽清泰
元年終已前所欠者據所通納到物業外竝與除放昨
者行至鄭州滎陽縣界路旁見有蟲食及旱損桑麥處
委所司差人檢覆量與蠲免租税河陽管内酒戸百姓
應欠天福元年閏十一月二十五日已前不敷年額麴
錢竝放其諸處應經兵火者亦與指揮當罪卽誅式明
常典旣往可憫宜示深仁偽清泰中臣僚内有從誅戮
者竝許收葬天下百姓有年八十已上者與免一子差
徭仍逐處簡署上佐官梁故滑州節度使王彥章効命
當時致身所事稟千年之生氣流百代之令名宜令超
贈太師子孫量才叙録應諸道州府營界有自偽命抽
㸃鄉兵之時多是集劫結盜因此畏懼刑章藏隱山谷
宜令逐處曉諭招攜各令復業自今年四月五日巳前
為非者一切不問如兩月不歸業者復罪如初丁酉宣
武軍節度使侍衛親軍使楊光遠加兼侍中己亥陜州
節度使侍衛都虞侯劉知逺加檢校太保庚子北京業
都徐兖二州竝奏早詔今後立妃及拜免三公宰相及
命將封王公主宜令竝降制命餘從令式親處分夏五
月壬子朔帝御崇元殿受朝賀仗衛如式詔洛京魏府
管内所徵今年夏苗稅物等宜放五分之一以微旱故
也丙辰御史中丞張昭逺奏汴州在梁室朱氏稱制之
年有京都之號及唐莊宗平定河南復廢為宣武軍至
明宗行幸之時掌事者因縁修葺衙城遂挂梁宫室時
殿門牌額當時識者或竊非之一昨車駕省方暫居梁
苑臣觀衙城内齋閤牌額一如明宗行幸之時無都號
而有殿名恐非典據臣竊尋漢秦已來寰海之内鑾輿
所至多立宫名近代隋室于揚州立江都宫太原立汾
陽宫岐州立仁夀宫唐朝于太原立晉陽宫同州立長
春宫岐州立九成宫宫中殿閤皆題署牌以類皇居準
準故事于汴州衙城門權挂一宫門牌額則餘齋閤竝
可取便為名敕行闕宜以大寧宫為名湖南青草廟舊
封安流侯進封廣利公洞庭廟進封靈濟公磊石廟舊
封昭靈候進封威顯公黄陵二妃廟舊封懿節廟改封
昭烈廟從馬希範之請也戊午以前成德軍節度判官
張彭為太府卿壬戌詔在朝文武臣僚每人各進封事
一件仍須實封通進務裨闕政用副虚懐甲子以虞部
部郎中知制誥于嶠為中書舎人以戸部郎中于遘為
部郎中知制誥故太子少保致仕朱漢賔贈司空乙丑
六宅使王繼𢎞送義州衙前収管前洺州團練使髙信
送復州収管二人于崇禮門内喧争爲臺司所劾故也
戊辰翰林學士戸部員外郎知制誥竇固貞改工部郎
中知制誥翰林學士都官郎中知制誥李慎儀改中書
舎人仍賜金紫竝依舊充職庚午制封皇第二十一女
為長安公主封皇第十一妺烏氏為壽安長公主皇第
十二妹史氏為永壽長公主皇第十三妹杜氏為樂平
長公主壬申天雄軍節度使守太傅兼中書令興唐尹
范延光進封臨清王加食邑三千戸鳳翔節度使檢校
太師兼中書令西平王李從曮進封岐王丙子平盧軍
節度使兼中書令王建立進封臨淄王昭信軍節度使
侍衛馬軍都指揮使景延廣改寧江軍節度使典軍如
故太常卿梁文矩奏定四廟諡號廟號陵廟太常少卿
裴垣奏定四廟皇后追尊諡號從之戊寅以中書舎人
權知貢舉王延爲御史中丞以翰林學士戸部侍郎知
制誥崔棁為兵部侍郎充承㫖以翰林學士承㫖兵部
侍郎程遜為檢校禮部尚書太常以檢校卿禮部尚書
太常卿梁文矩為吏部尚書以御史中丞張昭逺為户
部侍郎以吏部尚書盧文紀為太子少傅己邜詔太社
内先収掌唐朝罪人首級等宜令骨肉或先舊僚屬収
葬其喪葬儀制不得過制六月壬午朔制宗正卿石光
贊奏滎陽道左有萬石君石奮之朝徳行懿美宜示封
崇用光逺祖之徽猷益茂我朝之典盛贈奮太傅癸未
契丹使伊勒希巴來聘致馬二百匹及人參貂鼠皮走
馬木椀等物乙酉翰林學士司封員外郎知制誥王仁
裕改都官郎中右贊大夫善盧損改右散騎常侍前有
朝貶故也以祕書少監致仕劉頎為鴻臚卿致仕前光
禄少卿尹玉羽以少府監致仕丙戌宰臣李崧上表讓
樞密使于趙瑩以瑩佐命之元臣也詔不允以前義成
軍節度使李彥舜為左武衛大將軍以左散騎常侍唐
汭爲檢校禮部尚書國子祭酒以前左龍武統軍李承
約為左驍衛上將軍戊子宰臣趙瑩自契丹使廻癸巳
東都奏瀍澗河溢壊金沙灘内舎屋幽州趙思溫奏瀛
莫两州元係當道其刺史常行周白彥球乞發遣至臣
本府詔遣行周等赴闕甲午六宅使張言自魏府廻奏
范延光叛命滑州符彥饒飛奏有兵士自北來傳范延
光到黎陽乞發兵屯禦宣遣客省使李守貞往延光所
問罪尋命䕶聖都指揮使白奉進領騎士一千五百赴
白馬渡廵檢乙未魏府范延光男閑廏使守圖送御史
臺攝荆南節度行軍司馬檢校太保歸州刺史王保義
加檢校太傅知武泰軍節度觀察畱後充荆南行軍司
馬兼沿淮檢使廵襄州奏江水漲一丈二尺丁酉遣内
班史進能押信箭一對往滑州賜符彥饒以前磁州刺
史劉審交為魏府計度使以東都廵檢使張從賓充魏
府西南面都部署遣侍衛使楊光逺領步騎一萬赴滑
州以東都副留守張延播充洛京都廵檢使白奉進奏
捉得賦卒張柔稱范延光差澶州刺史馮暉充一行都
部署元從都押衙孫鋭充一行兵馬都監帝覧奏謂侍
臣曰朕雖薄徳寡謀自謂不居近光之下而馮暉孫鋭
過于兒戲朝夕就擒安能抗拒大軍為我之患乎天平
軍節度使安審𤦺起復舊任翰林學士禮部侍郎和凝
改端明殿學士乙巳范延光差牙將王知新齎表到闕
不令朝見収付武徳司丁未詔侍衛使楊光逺充魏府
西面都部署以張從賔充副兼諸軍都虞候昭義節度
使髙行周充魏府西面都部署是日張從賔亦叛與范
延光協謀害皇子河陽節度使重信皇子東都留守重
乂己酉以奉國都指揮使侯益護聖都指揮使我重威
領歩騎五千往屯汜水關僃從賓之亂(通鑑七月張從/賔攻汜水關攻)
(廵檢使宋廷浩帝戎服嚴輕騎將奔晉陽以避之桑維/翰叩頭苦諫曰賦鋒雖盛勢不能久請少待之不可輕)
(動帝久/乃止)七月辛亥兩浙錢元瓘奏弟吳越士客馬歩諸
軍都指揮史静海軍節度使元球非時入府欲謀為亂
腰下搜得匕首巳誅戮訖詔削元球在身官爵甲寅奉
國都指揮使馬萬奏滑州節度使符彥驍作亂屠害侍
衛馬軍都指揮使白奉進尋以所部兵擒到彥饒差立
功都虞侯方太押送赴闕尋賜死于路是日削奪范延
光在身官爵以馬萬為滑州節度使以昭義節度使髙
行周為河南尹東都留守充西面行營諸軍都部署以
護聖左右廂都指揮使杜重威為昭義節度使兼侍衛
馬軍都指揮使充西面行營副部署以奉國都指揮使
侯益爲河陽節度使以右神武統軍王周充魏府行營
步軍都指揮使以滑州節節使馬萬充魏府行營馬軍
都指揮使以左僕射劉昫充東都留守兼判河南府事
杜重威奏収下汜水等闗破賊千人張從賔及其殘黨
奔投入河兼収到護聖指揮使曹再晟一百人騎稱背
賊投來竝送赴行闕升貝州為防禦使額皇子故東都
留守重乂贈太傅皇子故河陽節度使重信贈太尉敕
朋助張從賓逆人張延播張繼祚等十人宜令収捕親
的骨肉竝處斬二卯以唐開府儀同三司守太尉兼中
書令西平王李晟五代孫艥為耀州司戸參軍示勸忠
之義也壬申帝御崇元殿備禮冊四廟親授寳冊于使
攝太尉守司空門下侍郎平章事馮道使副攝司徒守
工部尚書裴皥赴洛京行禮甲戌以宰臣趙瑩判戸部
以吏部侍郎判戸部龍敏為東都副留詔洛守京留司
百官竝赴闕安州軍亂指揮使王暉害節度使周瓌于
理所遣右衛上將軍李金全領千騎赴安八月辛已州
以許州節度使萇從簡為徐州節度使以陜州節度使
侍衛馬步軍都虞知逺劉侯為許州節度使以權北京
留守徐州節度使安彦威為太原尹北京留守河東節
度使宰臣監修國史趙瑩奏請循近例依唐明宗朝凡
有内廷公事及言動之間委端明殿學士或樞宻院學
士侍立冕旒繫日編緑逐季送當館其百司公事亦望
逐季送當館旋要編修日歴從之丁亥以前宋州節度
使李從敏為郟州節度使戊子以尚書致仕鄭韜光為
戸部尚書致仕改𤣥徳殿為廣政殿門名從之庚子華
州奏渭河泛溢害稼宰臣馮道加開府儀同三司食邑
實封左僕射劉昫加特進兼鹽鐵轉運等使故東京留
守判官李遐可贈右諫議大夫其母田氏封京兆郡太
君子孫量才叙録仍加賻贈長結遐在身俸禄終母之
世先是遐監左藏庫于洛䧄會張從賔叛令强取錢帛
遐拒而不與因而遇害故有是命乙巳詔天下見禁囚
徒除十惡五逆放火劫舍持仗殺人合造􁄬藥官典犯
贜欠負官賤外其餘不問輕重已發覺未發覺已結正
未結正竝從釋放應自張從賓作亂有曾被張從賓及
賓及延播張脅從染汙者及符彦饒下隨身軍將等兼
安州王暉徒黨除已誅戮外竝從釋放一切不問張繼
祚在䘮紀之中承逆豎之意顯從叛亂難貸刑章乃睠
先臣實有遺徳遽兹乏祀深所軫懐其一房家業準法
雖巳藉殁所有先臣并祖父母墳莊嗣堂竝可交付骨
肉主張應自梁朝後唐已來前紅奉使及北京沿邉管
界擄掠往向北人口宜令官結錢物差使齎持往彼収
贖放歸本家云繼祚故齊王全義之子也故有是詔丙
午詔天下刑獄繫囚染疾者宜差醫工治療官中量給
藥價事輕者仍許家人看候合杖者俟損日決遺九月
庚戌朔以前太府卿兼通事舍人陳瓚為衛尉卿兼通
事舎人壬子故安逺軍節度使周懷贈太傅甲寅皇子
北京留守知河東軍府事太原尹重貴加檢校太保為
右金吾衛上將軍以右龍武統軍安崇院為右衛上將
軍以前保太軍節度使檢校太府張萬進為右龍衛軍
統軍以右領軍衛上將軍權安州軍州事知李金全為
安逺軍節度使魏府招討使楊光逺進攻城圖戊午以
太子賓客孔昭序為工部尚書致仕將作少監髙鴻漸
上言伏覩近年已來士庶之家死喪之苦當殯葬之日
被諸色音並伎藝人等作樂攪擾求覓錢物親行止絶
從之庚申靜江軍節度使檢校太尉同平章事馬希杲
加階爵及功臣名號以前兵部侍郎楊凝式為檢校兵
部尚書太子賓客故右金吾衛上將軍羅周敬贈太傅
乙丑鄧州節度使李從璋卒贈太師改興唐府為廣晉
府興唐縣為廣晉縣以左諫議癸酉大夫判度支王松
為尚書工部侍郎甲戌貝衛兩州奏河溢害稼乙亥以
將作監王岯為太子賓客十月壬午以宣徽南院使左
監門衛上將軍楊彥詢為鄧州威勝軍節度使詔選人
試判兩道以左司郎中張瑑為右諫議大夫以刑部侍
郎鹽鐵轉運副使史圭為吏部侍郎以曹州刺史宋光
業為宣徽北院使以左金吾衛大將軍髙漢筠為左驍
衛大將軍充内客省使以宣徽北院使左驍衛大將軍
劉處讓為左監門衛上將軍充宣徽南院使丙戌遺使
祀五嶽四瀆故天平軍節度使閻寶追封太原郡王故
大同軍節度使李存璋贈太師故瀛州刺史李嗣頵贈
太尉故相州刺史史建瑭故代州刺史王建及竝贈太
保故幽州節度使周徳威追封燕王十一月庚戌賜楊
光逺空名官告自司空至常侍凡四十道將士立功者
得補之而後奏中書上言準唐貞元二年九月五日敕
文官充翰林學士及皇太子諸王侍讀武官充禁軍職
事竝不常朝參其在三館等諸職事者竝朝參訖各歸
所務自累朝以來文武在内廷充職兼判三司或帯職
額及六軍判官等例不赴常朝元無正敕準近敕文武
職事官未升朝者按舊制竝赴朔朢朝參其翰林學士
侍讀三館職事望準元敕處分其諸在内廷諸司使等
每受正官之時來赴正衙謝後不赴常朝大朝會不離
禁廷位次三司職官免常朝惟赴大朝㑹其京司未升
朝官員祗赴朔朢朝參帯諸司職掌者不在此例文官
除端明殿翰林學士樞密院學士中書省知制誥外有
兼官兼職者仍各發遣本司公事從之丙辰太子賓客
王岯卒改潞京濳龍宅為廣徳宫北京濳龍宅為興義
宫戊午中書奏準雜令車駕廵幸所祗承者賜㑹竝同
京官從之戊辰鎮海鎮東節度使吳越王錢元瓘加天
下兵馬副元帥封吳越國王庚午以右拾遺李澣充翰
林學士甲戌命太常卿程遜兵部員外郎韋梲充吳越
國王加恩使丙子以戸部侍郎張昭逺守本官充翰林
學士仍知制誥丁丑湖南馬希範貢寶裝龍鳳器銀花
果子等物帝覽之謂侍臣曰竒巧蕩心斯何用耳但以
來逺之道用結不欲阻其意聞者服之壬午安州李金
全上言奉詔抽臣元隨左都押衙胡漢筠其人染重病
侯損日赴闕漢筠本滑吏也從金全歴数鎭而濫聲諠
聞帝知之欲授以他職免陷功臣漢筠懼其罪遂託疾
由是勸金全貳于朝廷自此始也十二月以監察御史
徐台符爲尚書膳部員外郎知制誥以右補闕史官修
撰吳承範為尚書屯田員外郎知制誥左諫議大夫薛
融改中書舎人辭而不拜尚書水部郎中知制誥王易
簡改中書舎人故隴西郡王李嗣昭追封韓王故横海
軍節度使安審通贈太師辛丑湖南節度使兼中書令
楚王馬希範加食邑實封改賜扶天佐運同徳致理功
臣甲辰車駕幸相國寺祈雪
　
　舊五代史巻七十六
　舊五代史巻七十六考證
晉書高祖紀二甲戌車駕至昭義　案歐陽史通鑑並
　從是書作甲戌至潞遼史作辛未與是書異
己夘至河陽北　案是書唐紀作庚辰晉帝至河陽遼
　史又作辛巳並與此紀異通鑑作己夘與此紀同
乙夘日有蝕之　案五代春秋作正月乙夘朔日食通
　鑑考異引十國紀年蜀人亦以乙夘為朔盖晉人避
　正朔日食故改甲寅朔耳
定州奏契丹改幽州為南京　南京歐陽史作燕京通
　鑑遼史契丹國志並作南京
安州上言節度使盧文進殺行軍副使率部下親兵過
　淮　案盧文進棄鎮奔吳通鑑作元年十二月五代
　春秋歐陽史作二年正月與是書同
洞庭廟進封靈濟公　案洞庭廟不載舊封疑有脱文
　考五代會要十國春秋並與是書同
磊石廟舊封昭靈候進封威顯公　威顯公五代㑹要
　作廣利威顯公
以奉國都指揮使侯益為河陽節度使　案宋史侯益
　傳晉祖召益謂曰宗社危若綴旒卿能為朕死耶益
　曰願假銃卒五千人破賊必矣以益為西靣行營副
　都部署据是書高行周為都部署杜重威為副部署
　不言侯益為副都部署與宋史異
杜重威等奏收下汜水關破賊千人張從賓及其殘黨
　奔投入河　案宋史侯益傳益率禁兵數千人次虎
　牢從賓軍萬餘人夾汜水而陣益親鼓士乘之大敗
　其衆擊殺殆盡汜水為之不流從賓乘馬入河溺死
　据是書祇言破賊千人與宋史異
安州軍亂指揮使王暉害節度使周瓌於理所　案王
　暉害周瓌五代春秋通鑑俱不書日歐陽史作丙子
　是書作甲戌諸史所載俱異
大詳衮舊作大相温今改　伊勒希巴舊作夷離畢今
　改
　
　
　
　
　
　
　
　
　
　
　
　
　
　
　
　舊五代史巻七十六考證
欽定四庫全書
　舊五代史巻七十七
　　宋門下侍郎參知政事監修國史薛居正等撰
　晉書第三
　　髙祖紀三
天福三年正月戊申朔帝御崇元殿受朝賀仗衛如式
己酉百守司以太史先奏日蝕蝕故也至是不虧内外
稱賀壬戌是夜以上元張燈於京城縱都人遊樂帝御
大寧宫門樓觀之丙寅端明殿學士禮部侍郎和凝兼
判度支工部侍郎判度支王松改尚書刑部侍郎户部
郎中髙延賞改左諫議大夫充諸道鹽鐵轉運副使壬
申以前右諌議大夫薛融為左諌議大夫前興元節度
使張筠卒於西京輟視朝一日(五代會要太常禮院申/凖故事前節度使無例)
(輟朝敕宜特/輟一日朝參)二月庚辰左散騎常侍張允進駁赦論帝
覽而嘉之降詔奬飾仍付史館甲申荆南節度使髙從
誨加食邑實封戊子翰林學士李澣賜緋魚袋以尚書
屯田員外郎知制誥呉承範為庫部員外郎充樞宻院
直學士乙未御札曰會有宣示百官令進封事今據到
者未及十人朕雖無德自行敕後已是數月至於假手
于人也合各有一件事敷奏食祿於朝豈當如是言而
不用朕所甘心用而不言誰之責也丙申制武清軍節
度使馬希蕚改威武軍節度使辛丑中書上言禮經云
禮不諱嫌名二名不偏諱注云嫌名謂聲音相近若禹
與雨丘與區也二名不偏諱謂孔子之母名徴在言在
不稱徴言徴不稱在此古禮也唐太宗二名並諱𤣥宗
二名亦同人姓與國諱音聲相近是嫌名者亦改姓氏
與古禮有異廟諱平聲字即不諱餘三聲諱仄聲即不
諱平聲字所諱字正文及偏旁闕㸃畫望依令式施行
詔曰朝廷之制今古相沿道在人𢎞禮非天降方開厯
數䖍奉祖宗雖踰孔子之文未爽周公之訓所謂二名
及嫌名之宜依唐禮施行(按太原縣有史匡翰碑立于/天福八年匡翰建瑭之子也)
(碑于瑭字空文以避諱而建瑭父敬/思仍書敬字葢當時避諱之體如此)乙巳天和節宴近
臣於廣政殿三月戊午鴻臚卿劉頎卒贈太子賓客壬
戌東上閤門使前司農卿蘇繼顔改鴻臚卿充職囘鶻
可汗王仁美進野馬獨峯駝玉團碙砂等方物甲戌永
壽長公主薨輟朝一日故涇州節度使察畱後盧順密
贈右驍衛上將軍丁丑詔禁止私下打造鑄瀉銅器四
月丁亥以尚書吏部侍郎盧詹為尚書左承中書舍人
李詳上疏請沙汰在朝文武臣僚以減宂食仍條貫藩
侯郡守凡遇溥恩不得多奏衙門職員妄邀恩澤疏奏
嘉之戊子宣武軍節度侍衛親軍馬歩軍都指揮使廣
晉府行營都招討使楊光逺加兼中書令昭義節度使
侍衛馬軍都指揮使廣晉府行營都排陣使杜重威河
陽節度使兼奉國左右廂都揮使使廣晉府行營馬歩
都虞侯侯益並加檢討太尉鳳翔節度使檢校太師兼
中令令岐王李從曮進封秦王平盧軍節度使檢校軍
節度使李從温西京畱守京口尹李周歸德軍節度使
趙在禮並加兼侍中是月諸道藩侯郡守皆等第加恩
趙在禮並加兼侍中是月諸道藩侯郡守皆等第加恩
改雍熙樓為章和樓避廟諱也五月丁未朔帝御崇元
殿受朝仗衛如式丁巳詔應諸州縣名犯廟諱者並改
之庚申以楊光逺男承祚為檢校工部尚書左威衛將
軍駙馬將軍丁夘魏府行營歩軍都指揮使檢校司徒
右神武統軍王周加檢校太保戊辰故振武節度使李
嗣本贈太尉己巳詔中臣僚並帶平章事侍中中書令
及諸道節度使並許私門立㦸仍並給官及據官品依
令式處分六月丁丑右監門衛上將軍王彦璘卒甲申
以太子詹事王居敬制置安邑解縣兩池𣙜鹽事左諌
議大夫薛融上䟽請停修洛京大内優詔褒之尋罷營
造庚寅翰林學士尚書工部郎中知制誥竇貞固改中
書舍人充職户部尚書致仕蕭􁐣卒贈右僕射詔貢舉
宜權停一年以員闕少而選人多常調有淹滯故也丁
酉詔尚書司門應管諸闕令承等宜準唐天成四年四
月四日敕本司不得補差秪委闕鎮使鈐轄見差補者
並畫時勒停訖奏聞應常帶使相節度使自楊光逺已
下凡七人並改鄉里名號七月丙午朔差左諫議大夫
薛融祕書監吕琦駕部員外郎兼侍御史知雜事劉皥
刑部郎中司徒詡大理正張仁瑑同共詳定唐明宗朝
編敕庚戌御史中丞王延改尚書右丞尚書右丞盧導
改尚書吏部侍郎以左諌議大夫薛融為御史中丞辛
酉制皇帝受命寳以受天明命惟德允昌為文據六典
受命寳者天子修封禪禮神祗則用之其始皆破皇業
錢以製之皇業者藩邸主事之所有也(五代會典天福/三年六月中書)
(門下奏準敕製皇帝受命寳今按唐貞觀十六年太宗/文皇帝所刻之璽白玉為螭首其文曰皇帝景命有德)
(者昌敕宜以受天明命/惟德允昌為文刻之)壬戌虞部郎中知制誥於運改
中書舍人宰臣趙營桑維翰李崧各改鄉里名號荆南
節度使髙從誨本貫汴州浚儀縣王畿鄉表節東坊改
為擁旌鄉浴鳳里八月戊寅以左僕射劉晌為契丹冊
禮使左散騎常侍韋勲副之給事中盧重為契丹皇太
后冊禮使壬午魏府軍前奏前澶州刺史馮暉自逆城
來歸定州奏境内旱民多流散詔曰朕自臨寰宇每念
生民務切撫綏期於富庶屬干戈之未戢慮徭役之或
煩惟彼中山偶經夏旱因兹疾苦遽至流移逹我聽聞
深懷憫惻應定州所差軍前夫役逃户夏秋税並放甲
申襄州奏漢江水漲一丈一尺已丑以前澶州刺史馮
暉為檢校太保充義成軍節度使詔河府同州絳州等
三處災旱逃移人户下所欠累年殘税并今年夏税差
科及麥苖子沿徵諸色錢物等並放其逃户下秋苖據
見檢校數不計是元額及出剩頃畆並放一半委觀察
使散行曉諭専切攜應歸業户人仍指揮逐縣切加安
撫翰林學士中書舍人竇貞固上言請令文武百僚逐
司之内各奏舉一人述其人有某能堪為某官某職據
所薦臧否定主舉黜陟(宋史竇貞固傳載此疏畧云為/國之要進賢是先陛下方樹丕)
(基宜求多士乞降詔百僚令各司議定一人有何能識/堪何職官朝廷依奏用之若能符薦引果謂當才所奏)
(之官望加奨賞如乖其舉或渉徇私所奏之官宜加黜/罰自然官由德序位以才升三人同行尚聞擇善十目)
(所視必不濫加臣職/在論思敢陳狂狷)疏奏嘉之仍令文武百官於晉紳
之内草澤之中知灼然有才器者列名以春宴契丹冊
禮使於廣政殿戊戌鄆州奏陽穀縣界河決青州王建
立奏髙麗國宿衛質子王仁翟乞放歸鄉里從之辛丑
鎮邢定三州奏奉詔共差樂官六十七人往契丹詔魏
府城下自屯軍以來墳墓多經斸掘雖已差人收掩今
更遣太僕卿郉德昭往伸祭奠九月己酉宫苑使焦繼
勳自軍前押范延光牙將馬諤齎歸命請罪表到闕壬
子延光領部下士素服於本府門俟命有詔釋罪乙卯
詔司空兼門下侍郎平章事馮道官一品給門㦸十六
枝中書侍郎平章事桑維翰李崧給門㦸十二枝己未
宣遣靜鞭官劉守威左金吾仗勘契官王英司天臺雞
叫學生商暉等竝赴契丹庚申契丹使人往洛京般取
趙氏公主(宋史趙賛傳德鈞父子降晉契丹盡錮之北/去贊獨與母公主畱西洛天福三年晉祖命)
(贊奉母/歸薊門)襄州奏漢江水漲三丈出岸害稼東都奏洛陽
水漲一丈五尺壞下浮橋乙丑於闐國王楊仁美遣使
貢方物囘鶻可汗遣使貢駝馬丙寅趙延壽進馬謝恩
放燕國長公主歸幽州范延光差節度副使李式到闕
奉表首罪兼進玉帶一條遣宣徽南院使劉處讓權知
魏府軍府事己巳復范延光官爵其制略曰頃朕始登
大寶未靜中原六飛纔及於京師千里未通於懷抱楚
王求舊方在遺簪曾子傳疑忽成投杼尋聞悛悔遽戮
姦囘干戈俄至於經時雷雨因思於作解果馳賓介疊
貢表章向丹闕以傾心瀝表誠而効順而況保全黎庶
完整甲兵納款斯來其功非細得不特頒鐵契重建牙
章封本郡之土茅移樂郊之旌鉞至於將吏咸降絲綸
於戲上𤣥之運四時不愆者信大道之崇三寶所重者
慈活萬户之傷夷息六師之勞瘁遂予仁憫旌爾變通
永貽子孫長守富貴敬佩光寵可不美歟可復推誠奉
義佐運致理功臣天雄軍節度管内觀察處置等使開
府儀同三司府太傅兼中書令廣晉尹上柱國臨清王
食邑一萬戸食實封一千户改授鄆州刺史天平軍節
度鄆齊(原本闕/一字)等州觀察處置等物賜鐵券改封高平
郡王仍令擇日備禮冊命以天雄軍節度副使檢校刑
部尚書李式檢校尚書右僕射充亳州團練使以貝州
刺史孫漢威為檢校太保隴州防禦使以天雄軍三城
都巡檢使薛霸為檢校司空衛州刺史以天雄軍馬步
軍都指揮使王建為檢校司空虢州刺史以天雄軍内
外馬軍都指揮使藥元福為檢校司空深州刺史以天
雄軍内外步軍都指揮使安元霸為檢校司空隨州刺
史以天雄軍都監前河陽行軍司馬李彥珣為檢校司
空坊州刺史李式延光之舊僚也其餘皆延光之將佐
也故有是命庚午遣客省使李守貞押器幣賜魏府立
功將校辛未以魏府招討使楊光逺檢校太師兼中書
令行廣晉伊充天雄軍節度使十月乙亥福建節度使
王繼恭遣使貢方物戊寅契丹命使以寳冊上帝徽號
曰英武明義皇帝(歐陽史作契丹使中/書令韓頻來奉冊)是日左右金吾
六軍儀仗太常鼓吹等並出城迎引至崇元殿前陳列
如儀鄆州范延光奏到任内庚辰御札曰為國之規在
於敏政建都之法務要利民厯攷前經朗然通論顧惟
涼德獲啓丕基當數朝戰伐之餘是兆庻傷殘之後車
徒旣廣帑廩咸虛經年之輓粟飛芻繼日而勞民動衆
常煩漕運不給供須今汴州水陸要衝山河形勝乃萬
庾千箱之地是四通八達之郊爰自按巡益觀宜便俾
升都邑以利兵民汴州宜升為東京置開封府仍升開
封浚儀兩縣為赤縣其餘升為畿縣應舊置開封府時
所管屬縣並可仍舊割屬收管亦升為畿縣其洛京改
為西京其雍京改為晉昌軍畱守改為節度觀察使依
舊為京兆府列在七府之上其曹州改為防禦州其餘
制置竝委中書門下商量施行丙戌以護聖左廂都指
揮使曹州刺史張彥澤為鎭國軍節度使以工部尚書
裴皥為尚書右僕射致仕是日詔改大寕宫門為明德
門又改京城諸門名額南門尉氏以薰風為名西二門
鄭門梁門以金義乾明為名北二門酸棗門封丘門以
𤣥化宣陽為名東二門曹門宋門以迎春仁和為名戊
子以右金吾大將軍馬從斌為契丹國信使考功郎中
劉知新副之以前天平軍節度使檢校太尉同平章事
安審琦為晉昌軍節度使行京兆尹襄州奏江水漲害
稼壬辰以樞密使中書侍郎平章事集賢殿大學士桑
維翰兼兵部尚書皆罷樞密使(案以上疑有闕文據通/鑑攷異引晉高祖實録)
(維翰與李崧/竝罷樞密使)戊戌大赦天下以魏府初平故也庚子楊
光逺朝覲到闕對於便殿錫賚甚厚於闐國王李聖天
冊封為大寶於闐國王以杭州嘉興縣為秀州從錢元
瓘之奏也十一月甲辰樞密直學士祠部員外郎呉涓
可金部郎中知制誥樞密直學士庫部員外郎呉承範
可祠部郎中知制誥乙巳鄆州范延光來朝丙午封閩
王昶為閩國王加食邑一萬五千户又以中呉建武等
軍節度使檢校太師兼中書令蘇州誠州刺史錢元璙
為太傅以清海軍節度使廣州刺史錢元璹為檢校太
尉兼中書令仍改名元懿應付魏府行營將校及六軍
諸道本城將校等竝與加恩戊申以門下侍郎平章事
監修國史判戸部趙瑩兼吏部尚書以威武軍節度福
建管内觀察處置等使王繼恭為特進檢校太傅仍封
臨海郡王以魏博節度使楊光逺為守太尉洛京畱守
兼河陽節度使判六軍諸衛事端明殿學士尚書禮部
侍郎判度支和凝改尚書戸部侍郎充職庚戌鄆州范
延光上表乞休退詔不允辛亥升廣晉府為鄴都置畱
守升廣晉元城兩縣為赤縣屬府諸縣升為畿縣升相
州為彰德軍置節度觀察使以澶衛二州為屬郡其澶
州仍升為防禦州移於德勝口為治所升貝州為永清
軍置節度觀察使以博冀二州為屬郡以西京畱守高
行周為廣晉鄴都畱守廣晉府行營中軍使貝州防禦
使王廷𦙍加檢校大傅充相州彰德軍節度使廣晉府
行營步軍都指揮使右神武統軍王周為貝州永清軍
節度使甲寅以范延光為太子太師致仕丙辰以祕書
監吕琦為禮部侍郎歸德軍節度使趙在禮改天平軍
節度使昭義軍節度使兼侍衛親軍馬步軍都虞候杜
重威改忠武軍節度使忠武軍節度使侍衞親軍馬步
軍都指揮使劉知逺改歸徳軍節度使前河陽節度使
兼奉國左右廂都指揮使侯益改昭義軍節度使癸亥
割濮州濮陽縣隸澶州詔許天下私鑄錢以天福元寶
為文丙寅冬至帝御崇元殿受朝賀仗衞如式十二月
甲戌朔以前兵部尚書梁文矩為太子少師以鎮州節
度副使符䝉為右諫議大夫以吏部郎中曹國珍為左
諫議大夫丙子以前涇州彰義軍節度使李德珫為晉
州建雄軍節度使加同平章事以皇太子右金吾衛上
將軍重貴為檢校太傅開封尹封鄭王加食邑三千戸
戊寅大寶於闐國進奉使檢校太尉馬繼榮可鎮國大
將軍使副黄門將軍國子少監張再通可試衛尉卿監
使殿頭承旨通事舍人呉順規可試將作少監囘鶻使
都督李萬金可歸義大將軍監使雷德順可順化將軍
是日詔宜令天下無問公私應有銅欲鑄錢者一任取
便酌量輕重鑄造戊子以河陽潛龍舊宅為開晉禪院
邢州潛龍舊宅為廣法禪院龍武統軍李從昶卒輟朝
一日贈太尉
　
　
　
　
　
　
　
　
　
　
　
　
　
　舊五代史巻七十七
　舊五代史巻七十七攷證
晉書高祖紀三八月戊寅以左僕射劉煦為契丹丹禮
　使左散騎常侍韋勲副之給事中盧重為契丹皇太
　后丹禮使　案歐陽史八月戊寅馮道及左僕射劉
　煦為契丹丹禮使通監戊寅以馮道為太后丹禮使
　左僕射劉煦為契丹主冊禮使與是書此紀異
左金吾仗勘契官王英司天臺鷄呌學生商暉等　王
　英歐陽史作王殷商暉歐陽史作殷暉盖是書避宣
　祖諱
九月己酉宫苑使蕉繼勲自軍前押范延光牙將馬諤
　齎歸命請罪表到闕壬子延光領部下士素服於本
　府闕俟命有詔釋罪　案歐陽史作九月己酉赦范
　延光盖倂書於奉表請罪之日也
以右金吾大將軍馬從斌為契丹國命史考功郎中劉
　知新副之　案馬從斌使契丹以報具加尊號也攷
　通鑑則始以命王權權辭以老疾乃改命從斌耳歐
　陽史止書從斌不載劉知新五代春秋作十月馮道
　使契丹
　
　
　
　
　
　
　
　
　
　
　
　
　
　舊五代史巻七十七攷證
欽定四庫全書
　舊五代史巻七十八
　　宋門下侍郎參知政事監修國史薛居正等撰
　晉書第四
　　髙祖紀四
天福四年春正月癸卯帝御崇元殿受朝賀仗衞如式
丙午召太子太師致仕范廷光宴于便殿以延光歸命
之後慮懷疑懼故休假之内鍚以欵密帝謂之曰無忿
疾以傷厥神無憂思以勞厥衷朕方示信于四方豈食
言于汝也延光俯伏拜謝其心遂安丁未以西京副畱
守龍敏為吏部侍郎戊申盗發唐閔帝陵己酉朔方軍
節度使張希崇卒贈太師以澶州防禦使張從恩為樞
密副使甲寅以侍衞步軍都指揮使寧江軍節度使景
延廣為義成軍節度使以義成軍節度使馮暉為朔方
軍節度使乙卯左諫議大夫曹國珍上言請于内外臣
寮之中選才畧之士聚唐六典前後會要禮閣新儀大
中統類律令格式等精詳纂集俾無漏落别爲書一部
目為大晉政統從之其詳議官宜差太子少卿梁文矩
左散騎常侍張允大理卿張澄國子祭酒唐汭大理少
卿高鴻漸國子司業田敏禮部郎中吕咸休司勲員外
郎劉濤刑部員外郎李知損監察御史郭延升等一十
九人充文矩等咸曰改前代禮樂刑憲爲大晉政統則
堯典舜典當以晉典革名列狀駮之曰作者之謂聖述
者之謂明茍非聖明焉能述作若運因革故則事乃惟
新或改正朔而變犧牲或易服色而殊徽號是以五帝
殊時不相㳂樂三王異世不相襲禮至于近代率由舊
章比及前朝日滋條目多因行事之失改爲立制之初
或臣奏條章君行可否皆表其年月紀以姓名聚類分
門成文作則莫不悉稽前典垂範後昆述自聖賢歴于
朝代得金科玉條之號設亂言破律之防守而行之其來
尚矣皇帝陛下運齊七政歴契千年爰從創業開基莫
不積功累徳所宜直筆具載鴻猷若備録前代之編年
目作聖朝之政統此則是名不正也夫名不正則言不
順而媚時掠美非其實矣若翦截其辭此則是文不備
也夫文不備則啓爭端而禮樂刑政于斯亂矣若改舊
條而爲新制則未審何門可以刋削何事可以編聨既
當革故從新又須廢彼行此則未知國朝能守不能守
乎臣等同共參詳未見其可䟽奏嘉之其事遂寢辛酉
以前晉昌軍節度使李周爲靜難軍節度使是日封皇
第十一姝安定郡主爲延慶長公主皇第十二妹廣平
郡主爲清平長公主二月辛卯改東京玉華殿爲永福
殿中書上言太原潛龍莊望建爲慶長宮使相鄉望改
爲龍飛鄉都尉里望改爲神光里從之丁酉宰臣馮道
左散騎常侍韋勲禮部員外郎楊昭儉自契丹使廻帝
慰勞備至錫賚豐厚庚子以天和節宴羣官于廣政殿
賜物有差三月癸卯朔左僕射劉晌給事中盧重自契
丹使廻頒賜器幣如馮道等乙賜廻鶻可汗仁美遣使
供方物中有王狻猊實竒貨也丙午涇州節度使張萬
進卒贈太師己未皇子開封尹鄭王重貴歸徳軍節度
使兼侍衛親軍馬歩軍都指揮使劉知遠忠武軍節度
使杜重威並加同中書門下平章事天平軍節度使趙
在禮封衛國公庚申遣内臣趙處玭以版詔徴華山隠
者前右拾遺鄭雲叟玉筍山道士羅隠之靈州戍將王
彦忠據懷逺城作叛帝遣供奉官齊延祚乘驛而往彦
忠率衆出降延祚矯制殺之詔齊延祚辜我誓言擅行
屠戮彰殺降之罪隳示信之文宜除名決重杖一頓配
流王彦忠贈官收𦵏辛酉封㢠廻鶻可汗仁美爲奉化可
汗癸亥以左龍武統軍皇甫遇爲鎮國軍節度使張彦
澤爲彰義軍節度使夏四月壬申朔以河中節度副使
薛仁謙爲衛尉卿丙子以汝州防禦使宋彦筠為同州
節度使以䕶聖左右軍都指揮使李懷忠爲侍衛親軍
馬軍都指揮使領壽州忠正軍節度使以奉國左右廂
都指揮使郭謹爲侍衛親軍歩軍都指揮使領州寧江
軍節度使戊寅詔廢長春宫使額(五代會要載原勅云/同州長春宫使額宜)
(停沿宫職務/委州司制置)乙卯改明徳殿為滋徳殿宫城南門同名
故也以華州節度使劉遂凝爲右龍武統軍以右龍武
統軍張延藴爲絳州刺史庚辰徴前右拾遺鄭雲叟爲
右諫議大夫玉笥山道士羅隱之賜號希夷先生甲申
以翰林學士承㫖兵部侍郎崔梲權判太常卿以端明
殿學士户部侍郎和凝爲翰林學士承旨樞密院學士尚
書倉部郎中司徒詡樞密院學士尚書工部郎中顔衎
並落職守本官樞密副使張從恩改宣徽使初廢樞密
院故也先是桑維翰免樞密之務以劉處讓代之奏議
多不稱旨及處讓丁母憂遂以密院印付中書故密院
廢焉戊戌以韓昭𦙍爲兵部尚書致仕馬𦙍孫爲太子
賓客致仕房暠爲右驍衛大將軍致仕皆唐末帝之舊
臣也戊子升永岳二州爲團練使額改湘川縣爲全州
從馬希範之奏也五月壬寅朔帝御崇元殿受朝仗衛
如式癸卯以左僕射劉昫兼太子太保封譙國公乙巳
照順軍節度使姚彦章卒升靈州方渠鎮爲威州𨽻于
靈武改舊威州爲清邊軍戊申湖南節度使馬希範加
天䇿上將軍以前邠州節度使安叔千爲滄州節度使
庚戌虞部郎中楊昭儉可本官知制誥辛亥置静海軍
于温州從錢元瓘之請也壬子以侍御史盧價爲户部
員外郎知制誥户部尚書崔檢卒甲寅詔止絶朝臣不
得外州府求覔表狀奏薦交親乙卯升金州爲節鎮以
懷徳軍爲使額以齊州防禦使潘瓌爲懷徳軍節度使
右諫議大夫致仕鄭雲叟賜號逍遥先生仍給致仕官
俸丁已以刑部尚書姚顗爲户部尚書以兵部侍郎權
判太常卿事崔梲爲尚書左丞以工部侍郎任贊爲兵
部侍郎以禮部尚書李懌爲刑部尚書以左丞盧詹爲
禮部尚書以左散騎常侍韋勲爲工部侍郎庚申廢華
清宫爲靈泉觀辛酉御史臺奏省郎知雜之時赴臺禮
上軍廵邸吏之輩咸集公參赤縣府司悉呈杖印今後
年深御史判雜上事欲依前例從之丙寅以鎮海軍衙
内統軍上置馬歩軍都監檢校太𫝊睦州刺史陸仁章
爲同平章事遥領遂州武信軍節度使以鎮海軍興武
左右開道都指揮使明州刺史仰仁銓爲檢校太𫝊同
平章事領宣州寧國軍節度使從錢元瓘之請也六月辛
未朔陳郡民王武穿地得黃金數餅州牧取而貢之帝
曰宿藏之物既非符寶不合入官命付所獲之家庚辰
西京大風雨應天福門屋瓦皆飛鴟吻俱折辛卯詔禮
部貢舉宜權停一年秋七月庚子朔日有食之西京大
水伊洛瀍澗盡溢壞天津橋癸卯以華清宫使李頃爲
右領軍衛上將軍甲辰以定州節度使皇甫遇爲潞州
節度使檢校太尉以潞州節度使侯益爲徐州節度使
戊申御史中丞薛融等上詳定編勅三百六十八道分
爲三十一巻是日詔先令天下州郡公私鑄錢近多鉛
錫相兼缺薄小弱有違條制今後私鑄錢下禁依舊法
壬戌以太子少保梁文矩爲太子太保致仕閏七月庚
午朔百官不入閣雨霑服故也壬申以中書侍郎平章
事集賢殿大學士桑維翰爲檢校司空兼侍中相州彰
徳軍節度使以彰徳軍節度使王延𦙍爲義武軍節度
使尚書户部奏李自倫義居七世準勅旌表門閭先有
鄧州義門王仲昭六代同居其旌表有㕔事歩欄前列
屏樹烏頭正門閥閲一丈二尺二柱相去一丈柱端安
瓦桶墨染號爲烏頭築雙闕一丈在烏頭之南三丈七
尺夾街十有五歩槐柳成列今舉此爲例則令式不該
詔王仲昭正㕔烏頭門等制不載令文又無勅命既非
故事難黷大倫宜從令式秖表門閭于李自倫所居之
前量地之宜高其外門門外安綽楔門外左右各建一
臺高一丈二尺廣狹方正稱臺之形圬以白泥四隅漆
赤其行列樹植隨其事力其同籍課役一準令文壬午
濮州刺史武從諫勒歸私第受贓十五萬故也丁酉故
皇子河南尹重乂妻虢國夫人李氏落髪爲尼賜名悟
因仍錫紫衣法號及夏臘二十八月已亥朔河決博平
甘陵大水辛丑以守司空兼門下侍郎平章事𢎞文館
大學士馮道爲守司徒兼侍中封魯國公壬寅詔曰皇
圖革故庻政惟新宜設規程以諧公共其中書印秖委
上位宰臣一人知當戊申前兵部尚書王權授太子少
𫝊致仕乙酉以天下兵馬副元帥鎮海鎮東等軍節度
使檢校太師行中書令呉越王錢元瓘爲天下兵馬元
帥壬子升亳州爲防禦使額依舊隸宋州丙辰司天監
馬重績等進所撰新歴降詔襃之詔翰林學士承旨和
凝制序命之曰調元歴九月辛未以右羽林統軍周密
爲鄜州節度使癸酉升婺州爲武勝軍額丁丑宴羣臣
于永福殿契丹使黙納庫來聘致牛馬大腊顛騱十四
(遼史會同二年正月戊申晉遣金吾衛大將軍馬從斌考/功郎中劉知新來貢珍幣丙辰晉遣使謝免沿邊四州錢)
(幣七月戊申晉遣使進犀帶閏月乙酉遣使賜晉良馬/八月乙丑晉遣使貢歲幣奏輸戌亥二歲金幣于燕京)
已卯遥領洮州保順軍節度使鮑君福加檢校太師兼
侍中判湖州諸軍事辛巳相州節度使桑維翰上言管
内所獲賊人從來籍没財産請止之詔今後凡有賊人
凖格律定罪不得没納家資天下諸州凖此癸未封唐
許王李從益爲郇國公奉唐之祀服色旌旗一依舊制
仍以西京至徳宫爲廟牲幣器服悉從官給(五代會要/九月勅周)
(受龍圖立夏殷之祀唐膺鳯歴開酅介之封乃睠前朝/載稽舊典宜封土宇俾奉宗祧宜以郇國三千户封唐)
(許王李從益/爲郇國公云)丙戌高麗王王建遣使貢方物己丑以中
書侍郎平章事李崧權判集賢殿事庚寅詔停寒食七
夕重陽及十月暖帳内外羣官貢獻丙申以威勝軍節
度副使羅周岳為給事中中書舎人李詳改禮部侍郎
禮部侍郎吕琦改刑部侍郎刑部侍郎王松改户部侍
郎户部侍郎閻至改兵部侍郎中書舎人王易簡充史
館修撰判館事冬十月戊戌朔故昭信軍節度使白奉
進贈太尉丙午以太常卿程遜没于海廢朝一日贈右
僕射庚戌閩王王昶威武軍節度使王繼恭遣僚佐林
思鄭元弼等朝貢致書于宰執無人臣之禮帝怒詔令
不受所貢應諸州綱運並令林思鄭元弼等押歸本道
既而兵部員外郎李知損上䟽請禁錮使人籍没綱運
可之收林思等下獄丙辰谿州刺史彭士愁以錦蔣之
兵與蠻部萬人掠辰澧二境湖南節度使馬希範遣牙
兵拒之而退金州山賊度從讜等寇洵陽遣兵討平之
十一月甲戌以太子賓客李延範為司農卿乙亥詔立
唐高祖太宗及莊宗明宗閔帝五廟于洛陽丁丑祠部
郎中知制誥呉承範改中書舎人充翰林學士翰林學
士中書舎人竇貞固改御史中丞御史中丞薛融改尚
書左丞尚書右丞王延改吏部侍郎尚書左丞崔梲改
太常卿戊寅史館奏請令宰臣一人撰録時政記逐時
以備撰述從之(五代會要史館奏唐長壽二年右丞姚/璹奏帝王謨訓不可闕文其仗下所言)
(軍國政事令宰臣一人撰録號時政記唐明宗朝又委/端明殿學士撰録逐季送付史館伏乞遵行者宜令宰)
(臣一員/撰述)己卯吏部侍郎龍敏改尚書左丞己丑以太子
賓客楊凝式爲禮部尚書致仕詔建錢鑪于欒川丙申
諫議大夫致仕逍遥先生鄭雲叟卒十二月丁酉朔百
官不入閣大雪故也己亥故皇子重英妻張氏落髪爲
尼賜名悟慎并夏臘二十庚戌禮官奏來歲正旦王公
上壽皇帝舉酒奏𤣥同之樂再飲奏文同之樂三飲奏
同前從之歌辭不録丙辰詔今後城郭村坊不得創造
僧尼院舎丁巳帝謂宰臣曰大雪害民五旬未止京城
祠廟悉令祈禱了無其騐豈非涼徳不儲神休未洽者
乎因令岀薪炭米粟給軍士貧民等壬戌禮官奏正旦
上壽宫懸歌舞未全且請雜用九部雅樂歌教坊法曲
從之
　
　
　
　
　
　
　
　
　
　
　舊五代史巻七十八
　舊五代史巻七十八攷證
晉書高祖紀四以澶州防禦使張從恩為樞密副使樞
　密副使原本作樞密使按下文亦作樞密副使今從
　歐陽史及宋史張從恩傳改正
以版詔徴華山隱者前右拾遺鄭雲叟　右拾遺歐陽
　史作左拾遺攷是書前後俱作右拾遺今仍其舊
以潞州節度使今後私鑄錢下禁依舊法　案歐陽史
　七月丙辰復禁鑄錢是書作七月戊申侯益爲徐州
　節度使　案宋史侯益傳天福四年晉祖追念虎牢
　之功遷武寧軍節度同平章事是書不載同平章
　五代會要所載天福中使相有侯益與宋史同
李自倫義居七世準勅旌表門閭　七世歐陽史作六
　世又旌表門閭歐陽史作正月與是書作閏七月異
先有鄧州義門王仲昭六代同居　案王仲昭歐陽史
　作登州人
乙亥詔立唐高祖太宗及莊宗明宗閔帝五廟于洛陽
　　案立唐廟于西京歐陽史作十二月與是書作十
　一月異
訥黙庫舊作黏木孤今改
　
　
　
　
　
　
　
　
　
　
　
　
　舊五代史巻七十八攷證
欽定四庫全書
　舊五代史巻七十九
　　宋門下侍郎參知政事監修國史薛居正等撰
　晉書第五
　　高祖紀五
天福五年春正月丁卯朔帝御崇元殿受朝賀仗衞如
式降徳音應天福三年終公私債欠一切除放壬申蜀
人冦西鄙羣盜張達任康等刼清水徳鐵之城以應之
癸酉湖南奏閩人殺王昶夷其族王延羲因民之欲而
定之甲戌遣宣徽使楊彦詢使于契丹辛已皇子開封
尹鄭王重貴加檢校太尉己丑㢠廻鶻可汗仁美遣使貢
良馬白玉謝冊命也庚寅以二王後前右贊善大夫襲
酅國公楊延壽爲太子左諭徳三恪汝州襄城縣令襲
介國公宇文頡加食邑三千户辛卯升絳州爲防禦州
癸巳以左神武統軍陸思鐸爲右羽林統軍以隴州防
禦使何福進爲右神武統軍甲午太常少卿裴羽奏請
追諡唐莊宗皇后劉氏爲神閔敬皇后明宗皇后曹氏
請追諡爲和武憲皇后閔帝魯國夫人孔氏請追諡爲
閔哀皇后從之丙申河中節度使安審信奏軍校康從
受李崇孫大裕張崇于千等以所部兵爲亂尋平之死
者五百人二月丁酉朔沙州歸義軍節度使曹義金卒
贈太師以其子元徳襲其位乙巳御史中丞竇貞固奏
國忌日宰臣跪爐焚香文武百寮列坐竊惟禮例有所
未安今欲請宰臣仍舊跪爐百寮依班序立詔可之仍
令行香之後飯僧百人永爲定制庚戌北京畱守安彦
威來朝帝慰接甚厚賜上樽酒壬子升中書門下平章
事爲正二品丁巳青州節度使東平王王建立來朝已
未以中書門下侍郎爲清望正三品諫議大夫御史中
丞爲清望正四品三月丁卯朔右散騎常侍張允改禮
部侍郎辛未宋州歸徳軍節度使侍衛親軍馬歩軍都
指揮使劉知逺加特進改鄴都畱守廣晉尹典軍如故
以兖州節度使李從溫爲徐州節度使以北京留守安
彦威為宋州節度使壬申詔朝臣覲省父母依天成例
頒賜茶藥癸酉以青州節度使王建立為昭義軍節度
使進封韓王仍割遼沁二州為昭義屬郡以建立本遼
州人用成其衣錦之美也以晉州節度使李徳珫為北
京畱守以潞州節度使皇甫遇為晉州節度使是日容
州節度使馬存卒甲戌以給事中李光廷爲左散騎常
侍亳州團練使李式爲給事中乙亥相州節度使桑維
翰加檢校司徒改兖州節度使許州節度使杜重威改
鄆州節度使河中節度使安審信改許州節度使丁丑
長安公主出降駙馬都尉楊承祚戊寅詔中書門下五
品已上官于两省上事宰臣押角之禮及第舉人與主
司選勝筵宴及中書舎人靸鞋接見舉人兼兵部禮部
引人過堂之日幕次酒食會客悉宜廢之已卯以前樞
密使劉處讓爲相州節度使辛巳湖南遣牙將劉勍領
兵大破溪峒羣蠻收溪錦蔣三州丁亥以秦州節度使
康福爲河中節度使以徐州節度使侯益爲秦州節度
使庚寅御明徳樓餞送昭義軍節度使王建立賜玉斧
蜀馬甲午詔吏部三銓聼四時選擬官旋奏不在團甲
之限夏四月丙申朔晏羣臣于永福殿戊戌曹州防禦
使石暉卒帝之從弟也禮官奏天子為五服之内親本
服周者三哭而止從之已亥罷洛陽京兆進苑囿𤓰菓
憫勞人也壬寅右僕射致仕裴皥卒贈太子太保丙午
詔曰承旨者承時君之旨非近侍重臣無以禀朕旨宣
予言是以大朝會宰臣承旨草制詔學士承旨若無區
别何表等威除翰林承旨外殿前承旨宜改為殿直密
院承旨宜改為承宣御史䑓三司閣門客省所有承旨
並令别定其名庚戌以滄州節度使馬全節為安州節
度使禮部侍郎張允奏請廢明經童子科從之因詔宏
詞㧞萃明筭道舉百篇等科並停之五月癸酉宋州貢
瑞麥兩岐甲申以前徐州節度使萇從簡為右金吾衞
上將軍丙戌安州節度使李金全叛詔新授安州節度
使馬全節以洛汴汝鄭單宋陳蔡曹濮十州之兵討之
以前鄜州節度使安審暉為副以内客省使李守貞為
都監仍遣供奉官劉彦瑶奉詔以諭金全命麾下齊謙
以詔送于淮夷雲夢人齊峴斬謙歸其詔于闕辛卯昭
義節度使韓王王建立薨輟朝二日册贈尚書令壬寅
(壬寅上疑脱/六月二字)少府監致仕尹玉羽卒癸卯淮南使李承
裕代李金全金全南走承裕以淮兵二千守其城甲辰
馬全節自應山縣進軍于大化鎮戊申與鄂州賊軍陣
于安陸之南三戰而後克之斬首三千級生擒千餘人
供奉官安友謙登鋒力戰奮不顧身全節賞其忠勇使
馳獻㨗書暍死于路是日削奪李金全官爵丁已淮夷
偽校李承裕率衆掠城中資貨而遁馬全節入城撫其
遺民遣安審暉率兵以逐承裕摛而斬之執其偽都監
杜光鄴及淮南軍五百餘人露布獻于闕下帝曰此輩
何罪皆厚給放還癸亥道士崇真大師張薦明賜號通
𤣥先生是時帝好道徳經嘗召薦明講説其義帝悦故
有是命尋令薦明以道徳二經雕上印板命學士和凝
别撰新序冠于巻首俾頒行天下秋七月甲子朔降安
州為防禦使額以申州隸許州丙寅安州節度使馬全
節加檢校太尉改昭義軍節度使前鄜州節度使安審
暉加檢校太𫝊為威勝軍節度使丁卯湖南奏遣天策
府歩騎將張少敵領兵五萬樓舩百艘次于岳陽將進
討淮也甲戌宣徽使楊彦詢加檢校太𫝊充安國軍節
度使乙亥户部尚書致仕鄭韜光卒贈右僕射戊寅
福州王延羲遣商人間路貢表自述戊子宿州奏淮東鎮
移牒云本國奏書于上國皇帝曰乆增景慕莫會光塵
但循戰國之規敢預睦鄰之道一昨安州有故脱難相
歸邊校貪功乗便據壘矧機宜之孰在顧茫昧以難申
否臧皆凶乃大易之明義進取不止亦聖人之厚顔適
屬暑雨稍頻江波甚漲指揮未到事實已違今者猥沐
睿咨曲形宸旨歸其俘獲示以英仁其如軍法朝章彼
此不可揚名建徳曲直相懸雖認好生匪敢聞命其杜
光鄴等五百七人已令却過淮北帝復書曰昨者災生
安陸釁接漢陽當三伏之炎蒸動兩朝之師旅豈期邊
帥不禀上謀洎復城池備知本末尋已捨諸俘執還彼
鄉閭不惟念效命之人兼亦敦善鄰之道今承來旨將
正朝章希循宥罪之文用廣崇仁之美其杜光鄴等再
令歸復尋遣使押光鄴等于桐墟渡淮淮中有棹船甲
士拒之南去不果詔光鄴等歸京師授以職秩其戎士
五百人立為顯義都八月丁酉帝觀稼于西郊己亥詳
定院以先奉詔詳定冬正朝會禮節樂章二舞行列等
事上之事具樂志庚子以前金州防禦使田武為金州
懷徳軍節度使辛丑升復郢二郡為防禦使額戊午左
龍武統軍相里金卒廢朝一日贈太師己未太子太師
致仕范延光卒于河陽廢朝二日贈太師丁卯宰臣李
崧加集賢殿大學士以翰林學士承旨户部侍郎和凝
為中書侍郎平章事丙子廢翰林學士院其公事並歸
中書舎人丁丑以翰林學士中書舎人李慎儀為右散
騎常侍以翰林學士左右補闕李澣為吏部員外郎以
右散騎常侍趙元輔為太子賓客以太子賓客韓惲為
兵部尚書以右諌議大夫段希堯為萊州刺史甲申西
京畱守楊光遠加守太尉兼中書令充平盧軍節度使
封東平王戊子改東京上源驛為都亭驛冬十月丁酉
制天下兵馬元帥鎮海鎮東浙江東西等道節度使中
書令吳越王錢元瓘加守尚書令充天下兵馬都元帥
戊戌户部尚書姚顗卒廢朝一日贈右僕射癸卯湖南
上言福建王延羲與弟延政互起干弋内相侵伐甲辰
升萊州為防禦使額以汝州防禦使楊承貴領之以新
授萊州刺史段希堯為懷州刺史丁未契丹使實里來
聘致馬百疋及玉鞍狐裘等(遼史會同三年三月戊辰/遣使使晉乙未晉遣使來)
(覲四月壬寅遣人使晉丙午晉遣宣徽使楊端王眺等/來問起居丙辰晉遣使進茶藥癸亥晉遣使賀端午五)
(月庚辰晉遣使進弓矢甲申遣皇子天徳及檢校司徒/邸用和使晉六月庚子晉遣使來見九月丙戌晉遣使)
(貢名馬庚申晉遣使貢布/十二月丙申遣使使晉)己酉晏羣臣于永福殿賜帛
有差癸丑詔今後竊盜贓滿者處死三匹已上者決杖
配流以盜論者準律文處分又詔過格選人等許赴吏
部南曹召保委正身者降一資注官十一月壬戌遥領
遂州武信軍節度使鎮海軍衙内統軍檢校太𫝊同平
章事陸仁璋卒贈太子太𫝊甲子滑州節度使景延廣
加檢校太𫝊改陜州保義軍節度使以鄭州防禦使駙
馬都尉史匡翰為義成軍節度使戊辰曹州防禦使石
贇加檢校太保充河陽三城節度使庚午以翰林學士
户部侍郎張昭遠為兵部侍郎丙子冬至帝御崇元殿
受朝賀始用二舞帝舉觴奏𤣥同之樂登歌奏文同之
樂舉食文舞歌昭徳之舞武舞歌成功之舞典禮乆廢
至是復興觀者悦之丁丑吳越國進貢使陳𤣥亮進冬
日觀仗詩一首帝覽之稱善賜服馬器幣癸未移徳州
長河縣大水故也甲申制授閩國王延羲檢校太師兼
中書令福州威武軍節度使封閩國王以兩浙西南面
安撫使錢元懿為檢校太尉兼中書令遥領廣州清海
軍節度使又以恩州團練使錢驛為檢校太尉同平章
事遥領楚州順化軍節度使丁亥割衞州黎陽縣隸滑
州十二月壬辰朔遥領洮州保順軍節度使檢校太尉
兼侍中判湖州軍州事鮑君福卒贈太𫝊丙申詔故静
海軍兼東南面安撫制置使檢校太𫝊温州刺史錢𢎞
巽贈太子太傅故吳越兩軍節度副使檢校太尉錢𢎞
僔贈太子太師
天福六年春正月辛酉朔帝御崇元殿受朝賀仗衞如
式刑部員外郎李象上二舞賦帝覽而嘉之命編諸史
册甲子同州指揮使成殷謀亂事洩伏誅時節度使宋
彦筠御下無恩既貪且鄙故殷與子彦璋隂搆部下為
亂會有告者遂滅其黨乙丑青州奏海凍百餘里丙寅
遣供奉官張澄等領兵二千𤼵并鎮忻代四州山谷吐
渾令還舊地先是吐渾苦契丹之虐受鎮州安重榮誘
召叛而南遷入常山太原二境帝以契丹歡好之國故
遣歸之戊辰詔應諸州無屬州錢處今後冬至寒食端
午天和節及諸色謝賀不得進貢壬申以左司郎中趙
上交為諫議太夫戊寅封唐叔虞為興安王臺駘神為
昌寧公差給事中張瑑户部郎中張守素就行册禮又
詔嶽鎮海瀆等廟宇並令崇飾仍禁樵採丙戌故皇第
二叔檢校司徒萬友贈太師皇第三叔檢校司空萬銓
贈太尉皇兄故檢校左僕射敬儒贈太𫝊二月辛卯詔
天下郡縣不得以天和節禁屠宰輙滯刑獄壬辰置浮
橋于徳勝口甲午詔諸衞上將軍月俸舊三十千令增
至五十千戊戌以三恪汝州襄城縣令襲介國公宇文
頡為太子率更令己亥詔户部侍郎張昭遠起居郎賈
緯秘書少監趙熙吏部郎中鄭受益左司員外郎李為
光等同修唐史仍以宰臣趙瑩監修壬寅以三白渠制
置使張瑑為給事中戊申詔侯伯來朝君臣相見賞宴
貢奉今後宜停起居郎賈緯以所撰唐年補録六十五
巻上之帝覽之嘉嘆賜以器幣仍付史館(五代會要起/居賈緯奏曰)
(伏以唐高祖至代宗已有紀傳徳宗亦存實録武宗至/濟陰廢帝凡六代惟有武宗實録一巻餘皆闗畧臣今)
(搜訪遺聞及耆舊傳説編成六十五巻/目為唐朝補遺録以偹將來史官修述)癸丑長安公主
薨帝之長女也笄年降于駙馬楊承祚帝悼惜之甚輟
視朝二日追贈秦國公主三月甲子河中節度使康福
進封許國公乙丑左驍衞上將軍李承約卒癸酉詔天
福四年終已前百姓所欠夏秋租稅一切除放夏四月
庚寅朔湖南奏溪州刺史彭士愁五溪酋長等乞降已
立銅柱于溪州鑄誓狀于其上以五溪銅柱圖上之丙
申詔顯義指揮使劉康部下兵五百人放還淮海即安
州所俘也己亥虞部郎中知制誥楊昭儉遷中書舎人
户部侍郎王松改御史中丞禮部郎中馮玉改司門郎
中知制誥辛丑宰臣監修國史趙瑩奏奉詔差張昭遠
等五人同修唐史内起居郎賈緯丁憂去官請以刑部
侍郎吕琦侍御史尹拙同與編修又奏史館所闕唐朝
實錄請下勅購求並從之(五代㑹要監修國史趙瑩奏/自李朝喪亂迨五十年四海)
(沸騰兩都淪覆今之書府百無二三臣等近奉綸言俾/令撰述褒貶或從于新意纂修須案于舊章既闕簡編)
(先虞漏畧今據史館所闕唐書實録請下勅命購求況/咸通中宰臣韋保衡與蔣伸皇甫煥撰武宗宣宗兩朝)
(實録皆遇多事或值播遷雖聞撰述未見流傳其韋保/衡裴贄合有子孫見居職任或門生故吏會記纂修聞)
(此討論諒多欣愜請下三京諸道及内外臣寮凡有將/此數朝實録詣闕進納量其文能才能不拘資地除授)
(一官如巻帙不足據數進納亦請不次奬酬以勸來者/自會昌至天祐垂六十年其初李徳裕平上黨著武宗)
(代叛之書其後康承訓定徐方有武寧本末之傳如此/事類記述頗多請下中外臣寮及名儒宿學有于此六)
(十年内撰述得傳記及中書銀臺史館日歴制勅冊書/等不限年月多少並許詣闕進納如年月稍多記錄詳)
(備請特行簡㧞不限資序臣與張昭遠等所撰唐史叙/本紀以綱帝業列傳以述功臣十志以書刑政所陳條)
(例請下所/司從之)壬寅以户部員外郎知制誥盧賈為虞部郎
中知制誥以昭義節度副使陳𤣥為光禄卿致仕乙巳
齊魯民饑詔兖鄆青三州發廩賑貸五月庚申朔以前
邢州節度使丁審琪為延州節度使延州節度使劉景
巖為邠州節度使故皇子杲册贈太尉進封陳王庚午
涇州奏雨雹川水大溢壊州郡鎮戍二十四城甲戌北
京遣牙將劉從以吐渾大首領白承福念寵里赫連功
徳來朝邢州上言吐渾移族帳于鎮州封郡六月丙申
以前衞尉卿趙延乂為司天監丁酉詔今後藩侯郡守
凡有善政委倅貳官條件聞奏百姓官吏等不必遠詣
京闕壬寅右領衞上將軍李頃卒贈太師甲辰迦葉彌
陁國僧㗌哩以佛牙泛海而至丙午高麗國王王建加
開府儀同三司檢校太師食邑一萬户戊午鎮州節度
使安重榮執契丹使伊𠻳遣輕騎掠幽州南境之民處
于博野仍貢表及馳書天下述契丹援天子父事之禮
貪傲無厭困耗中國巳繕治甲兵將與決戰帝𤼵諭止
之重榮䟦扈愈甚由是與襄州節度使安從進潛相搆
謀為不軌
　
　
　
　
　
　
　
　
　
　舊五代史巻七十九
　舊五代史巻七十九攷證
晉書高祖紀五五月丙戌安州節度使李金全叛詔
　新授安州節度使馬全節以洛汴汝鄭單宋陳蔡曹
　濮十州之兵討之　案五代春秋五月李金全叛附
　于吳馬全節帥師討安州呉人救安州全節敗呉師
　克安州金全奔呉六月放呉俘還歐陽史作五月李
　金全叛六月克安州馬令南唐書作六月安州節度
　使李金全來降遣鄂州屯營使李承裕帥師迎之紀
　月互異
執其僞都監杜光鄴　僞都監馬令南唐書作監軍通
　事舎人
尋遣使押光鄴等太子太師致仕范延光卒于河陽廢
　朝二日　案歐陽史作西京畱守楊光逺殺太子太
　師范延光考本傳延光本爲楊光逺推墮溺水死爲
　之輟朝諱之也於桐墟渡淮　桐墟原本作桐廬据
　通鑑注引九域志云宿州蘄縣有桐墟鎮自桐墟而
　南至渦口則濟淮矣今改正
丁卯　案歐陽史作九月丁卯原本疑有脱字
𤼵并鎮忻代四州山谷吐渾令還舊地　案晉逐吐谷
　渾在天福六年通鑑與是書同考天福六年即遼㑹
　同四年也遼史作會同三年晉以并鎮忻代之吐谷
　渾來歸與是書異
甲戌北京遣牙將劉從以吐渾大首領白承福念龎里
　赫連功徳來朝　案通鑑四月辛巳北京畱守李徳
　珫遣牙校以吐谷渾酋長白承福入朝是書作五月
　甲戌與通鑑異歐陽史從是書
鎮州節度使安重榮執契丹使伊喇　案遼史作二月
　晉安重榮執使者伊喇是書作六月先後互異
實里舊作舎利今改　伊喇舊作拽刺今改
　
　
　舊五代史巻七十九攷證
欽定四庫全書
　舊五代史巻八十
　　宋門下侍郎参知政事監修國史薛居正等撰
　晉書第六
　　髙祖紀六
天福六年秋七月己未朔帝御崇元殿視朝庚申升陳
州為防禦使額辛酉以前鄧州節度使焦方為貝州節
度使壬戌涇州奏西涼府留後李文謙今年二月四日
閉宅門自焚遣元入西涼府譯語官與來人賫三部族
蕃書進之以三司使劉審交為陳州防禦使癸亥以前
鄆州節度使趙在禮為許州節度使以前鄴都留守廣
晉尹髙行周為河南尹西都留守詔改拱辰威和内直
等軍並為興順甲子以宣徽使權西京留守張從恩判
三司已巳以鄴都留守兼侍衛親軍馬歩軍都指揮使
廣晉尹劉知逺為太原尹充北京留守河東節度使仍
割遼沁二州却隸河東以北京留守李徳珫為廣晉尹
充鄴都留守以昭義節度使馬全節為邢州節度使加
同平章事甲戌詔今後諸道行軍副使不得奏薦骨肉
為殿直供奉官已卯以前陜州節度使李從敏為昭義
軍節度使以陜州節度使景延廣為河陽三城節度使
兼侍衞親軍馬步軍都虞侯以河陽節度使石贇為陜
州節度使壬午突厥遣使朝貢以遙領壽州忠正軍節
度使兼侍衞馬軍都指揮使李懷忠為同州節度使以
宣徽北院使李守貞遙領忠正軍節度使侍衞馬軍指
揮使甲申降御札取八月五日暫幸鄴都沿路供頓並
委所司以官物排比州縣不得科率人户丙戌以右諫
議大夫趙逺為中書舎人吏部郎中鄭受益為右諫議
大夫刑部郎中殷鵬為水部郎中知制誥八月戊子朔
以皇子開封尹鄭王重貴為東京留守以天平軍節度
使兼侍衞親軍馬步軍副都指揮使杜重威為侍衞親
軍馬步軍都指揮使以宣徽南院使張從恩為東京内
外兵馬都監改奉徳馬軍為䕶聖放文武百官朝参取
便先赴鄴都壬辰車駕發東京已亥至鄴左右金吾六
軍儀仗排列如儀迎引入内改舊澶州為徳清軍以内
客省使劉遂清為宣徽北院使判三司壬寅制應天福
六年八月十五日昧爽已前諸色罪犯常赦所不原者
咸赦除之其持伏行劫及殺人賊並免罪移鄉配逐處
軍都收管犯枉法贓者雖免罪不得再任用諸徒流人
並放還貶降官未量移與量移者約資叙用天福五年
終已前殘税並放應河東起義之初及收復鄴都汜水
立功將校並與加恩亡歿者與追贈自東京至鄴都緣
路昨因行幸有損踐田苗處據畎畝與放今年租税鄴
都營内有潛龍時在職者並與加恩耆年八十已上者
版授上佐官天下農器並許百姓自鑄造亡命山澤者
招唤歸業百日不出者復罪如初唐梁國公狄仁傑宜
追贈官秩應天福三年已前敗闕塲院官無家業者並
與除放其人免罪永不任使私下債負徴利及一倍者
並放主持者不在此限丁未以客省使將作監丁知浚
為内客省使引進使鴻臚卿王景崇為客省使殿中監
判四方館事劉政恩為引進使壬子改鄴都皇城南門
應天門為乾明門大明館為都亭驛甲寅遣光祿卿張
澄國子博士謝攀使髙麗行冊禮九月己未以兵部侍
郎閻至為吏部侍郎辛酉滑州河決一溉東流鄉村户
民擕老幼登邱冢為水所隔餓死者甚衆壬申忠武建
武等軍節度使守太傅兼中書令行蘇州睦州刺史錢
元璙進封彭城郡王遙領廣州清海軍節度使判婺州
軍州事錢元懿為檢校太師乙亥遣前邢州節度使楊
彦詢使于契丹錫賫甚厚丁丑吐渾遣使朝貢壬午夜
有彗星出于西方長二丈餘在房一度尾跡穿天市垣
東行踰月而滅丙戌兖州上言水自西來漂沒秋稼冬
十月丁亥朔遣鴻臚少卿魏玭等四人分往滑濮鄆澶
視水害苗稼己丑詔以胡梁度月城為大通軍浮橋為
大通橋壬寅詔唐梁國公狄仁傑可贈太師十一月丁
未鄭王夫人張氏薨福州王延羲遺使貢方物甲寅遺
太子賓客聶延祚吏部郎中盧撰持節冊天下兵馬元
帥守尚書令呉越國王錢元瓘甲子以御史中丞王松
為尚書右丞中書舎人史館修撰判館事王易簡為御
史中丞户部侍郎張昭逺為兵部侍郎國子祭酒田敏
以本官兼户部侍郎辛未太妃皇后至自東京壬申遣
給事中李式考功郎中張鑄折節冊閩國王王延羲甲
戌太子少傅致仕王瓘卒贈左僕射丁丑襄州安從進
舉兵叛以西京留守髙行周為南面行營都部署率兵
討之以前同州節度使宋彦筠為副以宣徽南院使張
從恩監䕶焉十二月丙戌朔以東京留守開封尹鄭王
重貴為廣晉尹進封齊王以鄴都留守廣晉尹李徳珫
為開封尹充東京留守南面軍前奏十一月二十七日
武徳使焦繼勲先鋒都指揮使郭金海等于唐州南遇
安從進賊軍一萬餘人大破之(案宋史陳思讓傳思讓/為先鋒右廂都監從武)
(徳焦繼勲領兵進討遇從進之/師于唐州花山下急擊大破之)生擒衙内都指揮使安
𢎞義獲山南東道之印安從進單騎奔逸丁亥詔襄州
行營都部署髙行周權知襄州軍州事是日鎮州節度
使安重榮稱兵向闕以侍衞親軍馬步軍都指揮使杜
重威為北面行營招討使率兵擊之以邢州節度使馬
全節為副以前貝州節度使王周為馬步軍都虞侯癸
巳武徳使焦繼勲奏安從進遣弟從貴領兵千人取接
均州刺史蔡行遇尋領所部兵掩殺賊軍七百餘人生
擒安從貴截其雙腕却放入城戊戌以皇子從睿為銀
青光祿大夫檢校尚書左僕射己亥北面軍前奏十三
日未時于宗城縣西南大破鎮州賊軍殺一萬五千人
餘黨走保宗城縣是夜三更破縣城前深州刺史史䖍
武自縛歸降獲馬三千疋絹三萬餘疋餘物稱是安重
榮脱身遁走是日百官稱賀癸卯削奪安從進安重榮
在身官爵右金吾上將軍萇從簡卒廢朝贈太師乙巳
天下兵馬都元帥守尚書令呉越國王錢元瓘薨廢朝
三日諡曰文穆是日帝習射于後苑諸軍都指揮使已
上悉預焉賜物有差丁未南面行營都部署髙行周奏
今月十三日部領大軍至襄州城下相次降賊軍二千
人其降兵馬軍詔以彰聖為號步軍以歸順為號庚戌
以權知呉越國事錢𢎞佐為起復鎮軍大將軍檢校太
師兼中書令杭州越州大都督鎮海鎮東等軍節度使
封呉越國王壬子杜重威部領大軍至鎮州城下
天福七年春正月丙辰朔不受朝賀用兵故也戊午以
前將作監李鍇為少府監北面招討使杜重威奏今月
二日收復鎮州斬安重榮傳首闕下帝御乾明樓宣露
布訖大理卿受馘付市徇之百官稱賀曲赦廣晉府禁
囚(遼史云戊辰晉函安重榮首來/獻上數欲親討重榮至是乃止)辛酉追贈皇弟三人
故沂州馬步軍都指揮使贈太傅徳再贈太尉追封福
王故檢校太子賓客贈太傅殷再贈太尉追封通王故
彰聖右第三軍都指揮使長州刺史贈太傅威再贈太
尉追封廣王壬戌追贈皇子五人故右衞將軍贈太保
重英再贈太傅追封虢王故權東京留守河南尹贈太
傅重又再贈太尉追封壽王故皇城副使贈太保重裔
再贈太傅追封郯王故河陽節度使贈太尉重信再贈
太師追封沂王故左金吾衞將軍贈太保重進再贈太
傅追封夔王癸亥改鎮州為恒州成徳軍為順國軍丙
寅以門下侍郎平章事監修國史趙瑩為侍中青州節
度使楊光逺加食邑改賜功臣名號兖州節度使桑維
翰加檢校太保河東節度使劉知逺加兼侍中以鄆州
節度使北面行營招討使侍衞親軍都指揮使杜重威
為恒州順國軍節度使加兼侍中皇子廣晉尹兼功徳
使齊王重貴加兼侍中秦州節度使侯益加特進增食
邑丁卯以判四方館事孟承誨為太府卿充職戊辰以
滄州節度使安叔千為邢州節度使以北面行營使副招
討使邢州節度使馬全節為定州節度使以定州節度
使王延𦙍為滄州節度使以前邢州節度使楊彦詢為
華州節度使恒州立功將校王温以降等第除郡庚午
契丹遣使來聘是日上元節六街諸寺燃燈御乾明門
觀之夜半還宫壬申延州節度使丁審琦加爵邑鄧州
節度使安審徽加檢校太傅陜州節度使石贇加檢校
太傅乙亥契丹遣使來聘河陽節度使加侍衞馬步軍
都虞侯景延廣加檢校太尉改鄆州節度使典軍如故
以前貝州節度使北面行營馬步軍都虞侯王周為河
陽節度使加檢校太保丁丑以刑部侍郎竇貞固為門
下侍郎以禮部郎中邊歸讜為比部郎中知制誥壬午
以河陽節度使王周為涇州節度使以涇州節度副使
王欽祚為殿中監二月丁亥皇妹清平公主進封衞國
長公主契丹遣使來聘己丑宴于武徳殿新恒州節度
使杜重威已下諸軍副兵馬使已下悉預焉賜物有差
己亥以曹州防禦使何建為延州留後涇州奏差押牙
陳延暉賫勅書往西涼府本府都指揮使等請以陳延
暉為節度使辛丑宰臣李松丁母憂起復舊任延州蕃
㓂作亂同州鄜州各起牙兵討平之丙午詔鄧唐随郢
諸州多有曠土宜令人户取便開耕與免五年差税三
月己未兵部尚書韓惲卒庚申遣前齊州防禦使宋光
鄴翰林茶酒使張言使于契丹壬戌分命朝臣諸寺觀
禱雨丙寅皇后為妹契丹樞密使趙延壽妻燕國長公
主卒于幽州舉哀于外次辛未滑州節度使駙馬都尉
史匡翰卒輟朝贈太保詔唐州湖陽縣蓼山神祠宜賜
號為蓼山顯順之神乙亥以晉昌軍節度使安審琦為
河中節度使以前亳州防禦使王令温為貝州節度使
丙子賜宰臣李崧白藤肩輿以起復故也丁丑以晉州
節度使皇甫遇為河陽節度使以壽州節度使兼侍衞
馬軍都指揮使李守貞為滑州節度使以夔州節度使
兼侍衞歩軍都指揮使郭謹為相州節度使皆典軍如
故宰臣于寺觀禱雨閠月丙戌以兵部郎中司徒詡為
右諫議大夫戊子兖州節度使桑維翰加特進封開國
公庚寅以延州留後何建為延州節度使以引進使兼
殿中監劉政恩為太子詹事壬辰宋州節度使安彦威
奏修滑州黄河功畢詔于河決之地建碑立廟丙申以
鄜州節度使周密為晉州節度使以左羽林統軍符彦
卿為鄜州節度使壬寅詔百官五日一度起居日輪定
兩員具所見以封事奏聞詔改鄴都宣明門為朱鳯門
武徳殿為視政殿文思殿為崇徳殿畫堂為天清殿寢
殿為乾福殿其門悉從殿名皇城南門為乾明門北門
為𤣥徳門東門為萬春門西門為千秋門羅城南塼門
為廣運門觀音門為金明門橙槽門為清景門㓂氏門
為永芳門朝臣門為景風門大城南門為昭明門觀音
門為廣義門北河門為静安門魏縣門為應福門㓂氏
門為迎春門朝臣門為興仁門上斗門為延清門下斗
門為通逺門戊申宋州節度使安彦威封邠國公賞修
河之勞也癸丑涇州節度使王周奏前節度使張彦澤
在任日不法事二十六條已改正停廢詔襃之是春鄴
都鳯翔兖陜汝恒陳等州旱鄆曹澶博相洺諸州蝗夏
四月甲寅朔避正殿不視朝日蝕故也是日太陽不虧
百官上表稱賀詔沿河藩郡節度使刺史並兼管内河
堤使己未右諫議大夫鄭受益兩疏論張彦澤在涇州
之日違法虐民支解掌書記張式部曲楊洪等請下所
司明申其罪皆留中不出庚申刑部郎中李濤張麟員
外郎麻麟王禧同詣閣門上疏論張彦澤罪犯詞甚懇
切(宋史李濤傳涇帥張彦澤殺記室張式奪其妻式家/人詣闕上訴晉祖以彦澤有軍功釋其罪濤伏閣抗)
(疏請寘于法晉祖召見諭之濤植笏叩階聲色俱厲晉/祖怒叱之濤執笏如初晉祖曰吾與彦澤有誓約恕其)
(死濤厲聲曰彦澤私誓陛下不忍食其言范延光/嘗賜鐡劵今後安在晉祖不能答即拂衣而起)辛酉
詔張彦澤刳剔賓從誅剝生聚寃聲穢跡流聞四方章
表繼來指陳甚切尚以曾施微功特示寛恩深懷曲注
之慙貴狥議勞之典其張彦澤宜削一階仍降爵一紀
其張式宜贈官張式父鐸弟守貞男希範並與除官仍
于涇州賜錢十萬差人津置張式靈柩并骨肉歸鄉所
有先收納却張式家財物畜並令却還其涇州新歸業
户量與蠲减税賦翌日以前涇州節度使張彦澤為左
龍武大將軍(宋史楊昭儉傳昭儉與李濤論張彦澤不/報會有詔令朝臣轉對或有對事亦許以)
(不時條奏昭儉復上疏曰天子君臨四海日有萬幾懋/建諍臣彌縫其闕今則諫臣雖設言路不通藥石之論)
(不達于聖聰而邪佞之徒取容于左右御史臺紀綱之/府彈紏之司銜寃者固當昭雪為蠧者難免放流陛下)
(臨御以來寛仁太甚徒置兩司殆如虚器遂令節使慢/侮朝章屠害幕吏始訴寃于丹闕反執送于本藩茍安)
(跋扈之心莫恤寃抑之苦願/囘宸斷誅彦澤以謝軍吏)戊辰廢雄州為昌化軍警
州為威肅軍其軍使委本道差補故涇州節度掌書記
張式贈尚書虞部郎中以式父鐸為沁州司馬致仕弟
守貞為貝州清河縣主簿男希範為興元府文學甲戌
詔皇子齊王就前河府節度使康福第以教坊樂宴會
前見任節度使戊寅前慶州刺史米廷訓追奪在身官
爵配流麟州坐姦妻兄之女也是月州郡十六蝗五月
己亥中書門下奏時屬炎蒸事宜簡省應五日百官起
居望令押班宰臣一員押百官班其轉對官兩員封付
閣門使引進本官随百寮進不用别出謝恩其文武内
外官寮乞假寧覲搬家婚葬病損並門見門辭諸道進
奉物等不用殿前排列引進使引至殿前奏云某等進
奉奏訖令進奉使使出其進奉專使朝見日班首一人
致詞都附起居刺史并行軍副使諸道馬歩軍都指揮
使已下差人到闕並門見門辭州縣官謝恩曰甲頭一
人都致詞不用逐人告官其供奉官殿直等如是當直
及合于殿前排立者即入起居如不當直排立者不用
每日起居委宣徽使㸃撿嘗須整齊從之時帝不豫難
于視朝故也(遼史二月甲午遣使使晉索吐谷渾叛者/契丹國志云遼以晉招納吐谷渾遣使責)
(讓晉髙祖/憂悒成疾)左威衞上將軍衞審􁀙卒贈太子少保乙已
尊皇太妃劉氏為皇太后(徐無黨五代史記注/云髙祖所生母也)丁巳工
部侍郎韋勲改刑部侍郎壬子以左散騎常侍李光廷
為秘書監給事中蕭愿為右散騎常侍左諫議大夫曹
國珍為給事中太常卿裴坦為左諫議大夫是月州郡
五奏大水十八奏旱蝗六月丁巳以兖州節度使桑維
翰為晉昌軍節度使以前許州節度使安審琦為兖州
節度使襄州都部署髙行周奏安從進觀察判官李光
圖出城請援送赴闕乙丑帝崩于保昌殿壽五十一遺
制齊王重貴于柩前即皇帝位喪紀並依舊制山陵務
從節儉馬步諸軍優紀並從嗣君處分(通鑑考異云漢/髙祖實錄晉髙)
(祖大漸召近臣屬之曰此天下明宗之天下寡人竊而/處之久矣寡人既謝當歸許王寡人之願也此説難信)
八月太常卿崔棁上諡曰聖文章武明徳孝皇帝廟號
髙祖以其年十一月十日庚寅葬于顯陵宰臣和凝撰
諡冊哀冊文(五代史補髙祖尚明宗女宫中謂之石郎/及將起兵于太原京師夜間狼皆羣走往)
(往入宫中愍帝患之命諸班能射者分頭捕逐謂之射/狼或遇諸塗問曰汝何從而來對曰看射狼未幾髙祖)
(至盖射亦石也縣五代史闕文梁開平初潞州行營使/李思安奏函關  穰鄉民伐樹樹仆自分為二中有六)
(字如左書云天十四載石進梁帝藏于武庫時莫詳其/義至帝即位識者曰天字取四字兩畫加之于旁即丙)
(字也四字去中之兩畫加十字即申字也帝即位之年/廼丙申也進者晉也石者姓也臣謹按天祐二十年嵗)
(在癸未其年莊宗建號改同光元年至清㤗三年嵗丙/申其年晉祖即位改元天福元年自未至申凡十四載)
(矣故䜟書云天十四載石進者言自天祐滅後十四載/石氏興于晉也豈不明乎而拆字解䜟以就丙申非也)
史臣曰晉祖潛躍之前沈毅而已及其為君也旰食宵
衣禮賢從諫慕黄老之教樂清净之風以絁為衣以麻
為履故能保其社稷髙朗令終然而圖事之初召戎為
援玁狁自兹而孔熾黔黎由是以罹殃迨至嗣君兵連
禍結卒使都城失守舉族為俘亦猶决鯨海以救焚何
逃沒溺飲鴆漿而止渴終取喪亡謀之不臧何至于是
儻使非由外援之力自副皇天之命以兹睿徳惠彼蒸
民雖未足以方駕前王亦可謂仁慈恭儉之主也
　
　
　
　
　
　
　
　
　
　
　
　
　
　
　舊五代史巻八十
　舊五代史巻八十考證
晉書髙祖紀六乙亥遣前邢州節度使楊彦詢使于契
　丹　案楊彦詢使于契丹歐陽史通鑑俱從是書作
　九月遼史作二月己未晉遣楊彦詢來貢且言鎮州
　安重榮跋扈狀遂留不遣與是書異
丁丑襄州安從進舉兵叛　案安從進及歐陽史五代
　春秋俱作十月通鑑從是書作十一月遼史作十二
　月戊子晉遣使來告山南節度使安從進反則因其
　赴告之月而書之也
生擒衙内都指揮使安𢎞義　案宋史焦繼勲傳作擒
　其牙將安洪義鮑洪等五十餘人
是日鎮州節度使安重榮稱兵向闕　案安重榮反歐
　陽史通鑑俱從是書作十二月五代春秋繫于十月
　之後遼史作十一月丙寅晉以討安重榮來告與是
　書異
遣前齊州防禦使宗光鄴　宋光鄴遼史避諱作宋暉
　業
宋州節度使安彦威奏修滑州黄河功畢　案修河事
　是書紀于閏月壬辰歐陽作三月歸徳軍節度使安
　彦威塞決河于滑州盖以奉使之月言是書以奏功
　之日言也
詔改鄴都宣明門為朱鳯門　朱鳯門五代會要作來
　鳯門
皇城南門為乾明門北門為𤣥徳門東門為萬春門西
　門為千秋門　案五代會要晉改皇城四門為乾明
　𤣥徳萬春千秋在天福六年是書統繫于七年與會
　要異
　
　
　
　
　舊五代史巻八十考證
欽定四庫全書
　舊五代史巻八十一
　　宋門下侍郎參知政事監修國史薛居正等撰
　晉書第七
　　少帝紀一
少帝名重貴高祖之從子也父諱敬儒母安氏以唐天
祐十一年六月二十七日生帝于太原汾陽里敬儒嘗
為後唐莊宗騎將早薨髙祖以帝為子帝少而謹厚高
祖愛之洎歴方鎮嘗遣從行委以庶事但性好馳射有
祖禰之風高祖鎮太原命瑯琊王震以禮記教帝不能
領其大義謂震曰非我家事業也及高祖受圍于太原
親冒矢石數獻可于左右高祖愈重焉高祖受契丹冊
將入洛欲留一子撫晉陽先謀于戎王戎王曰使諸子
盡出吾當擇之乃于行中指帝謂高祖曰此眼大者可
矣遂以帝為北京留守授金紫光禄大夫檢校司徒行
太原尹知河東管内節度觀察事天福二年九月徴赴
闕授光禄大夫檢校太保右金吾衛上將軍三年十二
月授開封尹加檢校太傅封鄭王增食邑三千户俄加
檢校太尉同中書門下平章事六年高祖幸鄴改廣晉
尹進封齊王(以下疑脱七年正/月加兼侍中八字)是嵗六月十三日乙丑
高祖崩承遺制命柩前即皇帝位帝在并州未著人望
及保釐浚郊大有寛裕之稱從幸鄴都是嵗遇旱高祖
遣祈雨于白龍潭有白龍見于潭心是夜澍雨尺餘人
皆異之至是果登大位焉丁卯賜侍衛諸軍將校錢一
百貫下至五貫以初即位示賚也戊辰宰臣馮道等率
百寮請聽政凡三上表允之庚午始聽政于崇徳殿門
偏廊分命廷臣以嗣位奏告天地宗廟社稷遣右驍衛
將軍石徳超等押先皇御馬二匹往相州西山撲祭用
北俗禮也丙子以司徒兼侍中馮道為大行皇帝山陵
使門下侍郎竇貞固副之太常卿崔梲為禮儀使户部
侍郎吕琦為鹵簿使御史中丞王易簡為儀仗使(徐無/黨五)
(代史記注云舊史實録無橋道頓/逓使疑不置或闕書漢高祖亦然)己卯遣判四方館事
朱崇節右金吾大將軍梁言持國信物使于契丹是時
河南河北闗西並奏蝗害稼秋七月癸未朔百官素服
臨于天清殿戊子詔應宫殿州縣及官府名號人姓名
與先帝諱同音者改之改西京明堂殿為宣徳殿中書
政事堂為政事㕔堂後官房頭為録事餘為主事(案東/都事)
(畧陶榖傳榖本姓唐避晉祖諱/改姓陶葢當時避諱之體如此)己丑大行皇帝大祥帝
釋縗服百官衣縿辛卯帝除􁆠服百官吉服壬辰太皇
太后劉氏崩高祖之庶母也遺詔服紀園陵毋用后禮
皇帝不得廢軍國機務既而禮官奏準令式為祖父母
齊縗周又準喪葬令皇帝本服周者三哭而止請準後
唐同光三年皇太妃北京薨莊宗于洛京西内發哀素
服不視事三日從之仍遣國子祭酒兼户部侍郎田敏
奏告高祖靈座癸巳右諫議大夫鄭受益中書舍人楊
昭儉並停現任以請假在外不赴國哀故也丁酉宰臣
馮道等率文武百寮詣崇徳殿門拜表請御正殿凡三
上表允之安州奏水平地深七尺庚子帝御正殿宣制
大赦天下諸道州府諸色罪犯除十惡五逆殺人強盜
官典犯贓合作毒藥屠牛鑄錢外其餘罪犯咸赦除之
襄州安從進如能果決輸誠並從釋放其中外臣寮將
校並與加恩天下有蟲蝗處並與除放租税辛丑恒州
順國軍節度使杜威河東節度使劉知逺並加檢校太
師仍增爵邑青州平盧軍節度使楊光逺加守太師癸
卯鄆州天平軍節度使兼侍衛馬步都虞候景延廣加
特進同中書門下平章事充侍衛親軍都指揮使滑州
義成軍節度使兼侍衛馬軍都指揮使李守貞相州彰
徳軍節度使侍衛步軍都指揮使郭謹並加檢校太傅
仍增爵邑宰臣馮道等上表請依舊置樞密使略曰竊
以樞密使創自前朝置諸近侍其來已久所便尤多頃
嵗樞密使劉處讓偶屬家艱爰拘喪制既從罷免暫議
改更不曾顯降勅文永停使額所願各歸職分豈敢茍
避繁難伏請依舊置樞密使初髙祖事後唐明宗覩樞
密使安重誨秉政擅權賞罰由巳常惡之及登極故斷
意廢罷一委中書至是馮道等厭其事繁故復請置之
庶分其權表凡三上不允乙巳徐州節度使李從温宋
州節度使安彦威並加兼中書令西都留守充襄州行
營都部署髙行周加兼侍中鳳翔節度使李從曮加守
太保遣中使就中書賜宰臣馮道生辰器幣道以㓜屬
亂離早喪父母不記生日堅讓不受丙午以給事中羅
周岳為左散騎常侍以右諫議大夫符䝉為給事中以
袐書少監兼廣晉少尹邊蔚為右散騎常侍以廣晉少
尹張煦為右諫議大夫以廣晉府判官光禄少卿邊光
範為右諫議大夫丁未荆南節度使南平王高從誨加
兼尚書令湖南節度使楚王馬希範加守太傅自是藩
侯郡守皆第加官封示溥恩也是月州郡十七蝗八月
壬子朔百官素服臨于天清殿乙卯以左散騎常侍羅
周岳為東京副留守庚申以山陵禮儀使太常卿崔梲
為太子賓客分司西都病故也壬戌晉昌軍節度使桑
維翰加檢校太傅甲子宰臣馮道加守太尉趙瑩加中
書令李崧加左僕射兼門下侍郎和凝加右僕射契丹
遣使致慰禮馬二十匹及羅絹等物是日襄州行營都
部署高行周奏收復襄州安從進自焚而死生擒男𢎞
贊斬之前河東節度使康福卒贈太師諡曰武安戊辰
以太子太保兼尚書左僕射劉煦為太子太傅詔賜襄
州城内百官粟大户二斛小户一斛以久困重圍也己
巳以太子賔客趙元輔權判太常卿事充山陵禮儀使
庚午葬太皇太后于魏縣秦固村癸酉契丹遣使致祭
于高祖賻禮御馬二匹羊千口絹千匹契丹主母亦遣
使來慰詔免襄州城内人戸今年夏秋來屋税其城外
下營處與放二年租税應被安從進脅從者一切不問
是月河中河東河西徐晉商汝等州蝗九月丁丑朔百
官素服臨于天清殿己夘分命朝臣詣寺觀禱雨辛巳
兩浙節度使吳越國王錢𢎞佐福建節度使王延羲並
加食邑仍改賜功臣名號癸未帝御乾明門觀襄州行
營都部署髙行周都監張從恩等獻俘馘有司宣露布
訖以安從進男𢎞受等四十四人徇于市皆斬之曲赦
京城禁囚甲申宴班師將校于崇徳殿賜物有差乙酉
宰臣和凝上迴河頌賜鞍馬器帛丁亥以宋州歸徳軍
節度使安彥威為西京留守兼河南尹以襄州行營都
部署西京留守高行周為宋州節度使加檢校太師戊
子降襄州為防禦使額均房二州割屬鄧州升泌州為
團練使額己丑以東京留守兼開封尹李徳珫為廣晉
尹以宣徽南院使襄州行營都監張從恩為東京留守
兼開封尹加檢校太尉以前同州節度使襄州行營副
部署宋彥筠為鄧州威勝軍節度使加檢校太尉山陵
禮儀使撰高祖祔饗太廟酌獻樂章上之庚寅詔今後
除授留守宜降麻制癸巳樂平公主史氏進封魯國大
長公主壽安長公主烏氏進封衛國大長公主鄭國長
公主杜氏進封宋國大長公主荆南高從誨累表讓尚
書令之命已亥追封故秦國長公主為梁國長公主故
永夀長公主為岐國大長公主故延慶長公主為邠國
大長公主辛丑以義成軍節度使兼侍衛馬軍都指揮
使李守貞充大行皇帝山陵一行都部署壬寅以宣徽
北判使判三司劉遂清為鄭州防禦使以澶州防禦使
李承福為宣徽北院使癸卯詔大行皇帝十一月十日
山陵宜自十月一日至十一月二十日不坐放文武百
官朝參甲辰上大行皇帝尊諡寳冊百官素服班于天
清殿(五代會要天福七年中書門下奏山陵禮儀使狀/高祖尊諡號及廟號伏準故事將起殯宫前擇日)
(命太尉率百寮奉諡册告天於圜丘畢奉諡冊跪讀于/靈前此累朝之制葢以天命尊極不可稽留今所上高)
(祖聖文章武明徳孝皇帝尊諡寳冊伏縁去洛京地逺/寳冊難以往來當司詳酌伏請祗差官往洛京奏告南)
(郊太廟其日中書門下文武百官立班中/書令侍中升靈座前讀寳冊行告諡之禮)禮儀使撰進
高祖祔饗太廟酌獻樂章舞名請以咸和之舞為名從
之冬十月辛亥朔百官素服臨于天清殿襄州利市廟
封為順正王仍令本州修崇廟宇癸亥啟攢宫百官衣
初喪服入臨甲子靈駕進發帝于朱鳳門外行遣奠之
祭辭畢還宫丁丑太保盧質卒贈太子太師諡曰文忠
己卯宰臣李崧母喪歸𦵏深州遣使弔祭之庚辰契丹
遣使致祭于高祖賻馬三匹衣三襲十一月庚寅葬高
祖皇帝于顯陵壬辰湖南奏前洪州節度使馬希振卒
戊戌詔宰臣等分詣寺廟祈雪庚子祔高祖神主于太
廟辛丑以金吾衛大將軍權判三司董遇為三司使詔
州郡税鹽過税觔七錢住税觔十錢州府鹽院並省司
差人勾當先是諸州府除蠶鹽外每年海鹽界内約收
鹽價錢一千七萬貫髙祖以所在禁法抵犯者衆遂開
鹽禁許通商令州郡配徴人戸食鹽錢上戸千文下戸
二百分為五等時亦便之至是掌賦者欲增財利難于
驟變前法乃重其闗市之徴蓋欲絶其興販歸利于官
也其後鹽禁如故鹽錢亦徴至今為弊焉是日詔天地
宗廟社稷及諸祠祭等訪聞所司承管多不精潔宜令
三司預支一年禮料物色于太廟置庫收貯差宗正丞
主掌委監察御史監當祭器祭服等未備者修製(五代/會要)
(勅差宗正丞石載仁専主掌監察御史宋彥昇監庫兼/差供奉官陳審璘往洛京于太廟内穏便處修葢庫屋)
(五間俟畢日催促所支物色監送入庫交付訖取收領/文狀歸閣毎有祠祭諸司各請禮科至時委監庫御史)
(宋彦昇宗正丞石載仁旋行給付其大祠中祠兼令監/察御史檢㸃小祠即令行事官檢㸃如致慢易本司准)
(格科罪其祭器未有者/修製已有者更仰整飭)十二月辛丑以威武軍節度副
使充福建管内諸軍都指揮使王亞澄為威武軍副大
使知節度事詔諸道州府每遇大祭祀冬至寒食立春
立夏雨雪未晴不得行極刑如有已㫁下文案可取次
日及雨雪定後施行乙丑以前鄧州節度使安審暉為
左羽林統軍以前延州節度使丁審琪為右羽林統軍
以前金州節度使潘瓌為左神武統軍以前華州節度
使皇甫立為左金吾衛上將軍以右龍武統軍劉遂凝
為左驍衛上將軍以前貝州節度使馬萬為右驍衛上
將軍以左龍武大將軍張彦澤為右武衛上將軍丙寅
宰臣馮道滑州節度使兼侍衛馬軍都指揮使李守貞
河陽節度使皇甫遇西京留守安彥威廣晉尹李徳珫
並加爵邑以山陵充奉之勞也己巳迴鶻進奉使密里
等各授懐化歸徳大將軍將軍郎將放還蕃庚午故洪
州節度使馬希振追封齊國公辛未故中吳建武等軍
節度使彭城郡王錢元璙追封廣陵郡王丙子于闐迴
鶻皆遣使貢方物
天福八年春正月辛巳盜發唐坤陵莊宗母曹太后之
陵也河南府上言逃戸凡五千三百八十七餓死者兼
之詔諸道以廩粟賑饑民民有積粟者均分借便以濟
貧民時州郡蝗旱百姓流亡餓死者千萬計東都人士
僧道請車駕復幸東京後唐莊宗徳妃伊氏自契丹遣
使貢馬庚寅沙州留後曹元深加檢校太傅充沙州歸
義軍節度使癸巳發禁軍萬人并家口赴東京乙巳于
闐迴鶻入朝使劉再成等並授懐化大將軍將軍郎將
放還蕃二月庚戌御札取今月十一日車駕還東京沿
路州府不用修飾行宫食宿頓遞並以官物供給文武
臣寮除有公事合隨駕外並先次進發以侍衛親軍使
景延廣充御營使癸丑以廣晉尹李徳珫權鄴都留守
己未車駕發鄴都曲赦都下禁囚甲子次封丘文武百
官見于行宫乙丑至東京甲戌以東京留守張從恩為
權鄴都留守以皇弟檢校司徒重睿為檢校太保開封
尹年幼未出閣差左散騎常侍邊蔚知府事丁丑以前
太僕卿薛仁謙為衛尉卿河中逃户凡七千七百五十
九是時天下饑穀價翔踴人多餓殍右金吾衛上將軍
劉處讓卒贈太尉三月乙卯朔以中書令監修國史趙
瑩為晉昌軍節度使以晉昌軍節度使桑維翰為侍中
監修國史(通鑑作晉昌節度使兼侍中桑維翰為侍中/胡三省注云桑維翰始居藩鎮而兼侍中今)
(入朝正為門/下省長官)辛巳以左散騎常侍盧重為祕書監以東
京副留守羅周岳為右散騎常侍癸未青州節度使東
平王楊光逺進封壽王北京留守劉知逺恒州節度使
杜威並加兼中書令乙酉以鄜州節度使符彥卿為河
陽節度使以權鄴都留守前開封尹張從恩為鄴都留
守廣晉尹以右羽林統軍丁審琪為鄜州節度使丁亥
天䇿上將軍湖南節度使楚王馬希範加守尚書令兼
中書令己丑桂州節度使馬希杲依前檢校太尉兼侍
中兼知朗州軍州事朗州武平軍節度使馬希萼加檢
校太尉進封爵邑以武平軍節度副使岳州團練使馬
希贍為檢校太尉領廬州昭信軍節度使以武安軍節
度副使永州團練使馬希廣為檢校太尉領洪州鎮南
州節度使皆楚王馬希範之弟也庚寅以宣徽北院使
李承福為右武衛大將軍充宣徽南院使以前鄭州防
禦使劉繼勲為左千牛衛大將軍充宣徽北院使國子
祭酒兼戸部侍郎田敏以印本五經書上進賜帛五十
段甲午有白烏棲作坊桐樹作坊使周務掠捕而進之
辛丑引進使太府卿孟承誨使契丹詔京百司攝官親
公事及五年與授初官癸卯以左諫議大夫司徒詡為
給事中左司郎中王仁裕為右諫議大夫前鴻臚卿王
均為少府監夏四月戊申朔日有蝕之庚戌以許州節
度使趙在禮為徐州節度使以徐州節度使李從温為
許州節度使己已中書門下奏請以六月二十七日降
誕日為啟聖節從之是月河南河北闗西諸州旱蝗分
命使臣捕之五月己卯追封皇故長姊為吳國長公主
癸未皇姪女永福縣主薨輟朝三日追封平昌郡主丁
亥皇第二叔祖贈太師萬友追封秦王皇第三叔祖贈
太尉萬銓贈太師追封趙王皇伯贈太傅敬儒贈太師
追封宋王皇叔贈太尉福王徳贈太師追封如故皇叔
贈太傅暉贈太師追封韓王皇叔贈太尉通王殷皇叔
贈太尉廣王威皇兄贈太𫝊郯王重裔並贈太師追封
如故皇兄贈太師沂王重信追封楚王皇兄贈太傅虢
王重乂皇兄贈太師䕫王重進皇弟贈太尉陳王重杲
等並贈太師追封如故仍令所司擇日冊命辛卯以御
史中丞王易簡為尚書左丞以禮部侍郎張允為御史
中丞以中書舍人吳承範為禮部侍郎以吏部侍郎王
延為尚書左丞以尚書右丞王松為吏部侍郎以兵部
侍郎張昭逺為吏部侍郎以户部侍郎吕琦為兵部侍
郎以刑部侍郎韋勲為户部侍郎以工部侍郎李詳為
刑部侍郎癸巳命宰臣等分詣寺觀禱雨已亥飛蝗自
北翳天而南太子賔客李棁卒甲辰詔諸道州府見禁
罪人除十惡五逆行劫殺人偽行印信合造毒藥官典
犯贜各減一等外餘並放是時所在旱蝗故有是詔乙
巳幸相國寺祈雨六月庚戌以螟蝗為害詔侍衛馬步
軍都指揮使李守貞往臯門祭告仍遣諸司使梁進超
等七人分往開封府界捕之乙卯以左羽林統軍安審
暉為潞州節度使宿州奏飛蝗抱草乾死丙辰貝州奏
逃戸凡三千七百遣供奉官衛延韜詣嵩山投龍祈雨
戊午以西京留守馬從斌為左監門衛上將軍開封府
界飛蝗自死庚申開封府奏飛蝗太下徧滿山野草苗
木葉食之皆盡人多餓死禮部侍郎吳承範卒丙寅以
將冊皇太后遣尚書左丞王易簡奏告天地陜州奏蝗
飛入界傷食五稼及竹木之葉逃戸凡八千一百丁卯
以給事中符䝉為禮部侍郎以左諫議大夫裴坦為給
事中辛未遣内外臣寮二十八人分往諸道州府率借
粟麥時使臣希旨立法甚峻民門碓磑泥封之隱其數
者皆斃之由是人不聊生物情胥怨是月諸州郡大蝗
所至草木皆盡
　
　
　
　
　
　
　
　
　
　
　
　
　
　
　舊五代史巻八十一
　舊五代史巻八十一攷證
晉少帝紀一命瑯琊王震　案歐陽史作博士王震
遣判四方館事朱崇節　案歐陽史作四方館使宋崇
　節
恒州順國軍節度使杜威　案杜重威避少帝諱去重
　字至漢始復故少帝紀皆作杜威
乙丑至東京　案遼史作丁未晉王至汴與是書異五
　代春秋歐陽史通鑑並從是書
河南河北闗西諸州旱蝗分命使臣捕之　案歐陽史
　作供奉官張福率威順軍捕蝗于陳州
仍遣諸司使梁進超等七人分往開封府界捕之　案
　歐陽史作癸亥供奉官七人率奉國軍捕蝗于京畿
　與是書異
辛未遣内外臣寮二十八人分往諸道州府率借粟麥
　　案通鑑七月己丑詔以年饑國用不足遣使者六
　十餘人于諸道括民穀與是書異
　
　
　
　
　
　
　
　
　
　
　
　
　
　
　
　舊五代史巻八十一攷證
欽定四庫全書
　舊五代史巻八十二
　　宋門下侍郎參知政事監修國史薛居正等撰
　晉書第八
　　少帝紀二
天福八年秋七月丁丑朔京師雨水深三尺辛巳許州
節度使李從温來朝進封楚國公壬午以前河陽節度
使皇甫遇為右龍武統軍丁亥以宣徽南院使李承福
為同州節度使癸巳改陜州甘棠驛為通津驛避廟諱
也甲午正衙命冊皇太后以宰臣李崧充使右散騎常
侍李慎儀為副丁酉幸南莊召從駕臣僚習射路左農
人各賜布衫麻屨八月戊申右衛上將軍楊思權卒贈
太傅辛亥分命朝臣一十三人分檢諸州旱苗涇青磁
鄴都共奏逃户凡五千八百九十諸縣令佐以天災民
餓攜牌印納者五癸酉以前昭義節度使李從敏為左
龍武統軍九月戊寅尊秦國夫人安氏為皇太妃帝所
生母也丁亥追冊故魏國夫人張氏為皇后帝之元妃
也丙子以金部郎中知制誥馮玉為檢校尚書右僕射
充潁州團練使戊子前潁州團練使田令方追奪在身
官爵勒歸私第坐前任耀州日額外配民麯錢納歸私
室故也延州奏綏州刺史李彞敏抛棄城郡與弟彞俊
等五人將骨肉二百七十口來投當州押送赴闕稱與
兄夏州節度使彞殷偶起猜嫌互相攻伐故也辛卯夏
州奏差宥州刺史李仁立權知綏州癸已故綘州刺史
張從訓贈太尉追冊皇后之父也甲午夏州李彞殷奏
衙内都指揮使拓拔崇斌等五人作亂當時收擒處斬
訖相次綏州刺史李彞敏擅將兵士直抵城門尋差人
掩殺彞敏知事不濟與弟五人將家南走詔李彞敏潛
結兇黨顯恣逆謀骨肉之間尚興屠害照臨之内難以
含容送夏州處斬丙申幸大年莊遂幸侍衛使景延廣
第延廣進金玉器玩賜延廣玉帶名馬母妻賓佐部曲
僮僕賜賚咸及之庚子以右諫議大夫邊光範為給事
中以吏部郎中劉知新為右諫議大夫是月諸州郡括
借到軍食以籍來上吏民有隠落者並處極法州縣二
十七蝗餓死者數十萬冬十月戊申制以吳國夫人馮
氏為皇后仍令所司擇日備禮冊命庚戌封皇第十一
妺為嘉興長公主第十二妹為永泰長公主是夕五更
有彗見于東方在角旬日而滅壬子以權知延州軍州
事前鳳州防禦使杜威為延州留後甲寅以國子祭酒
兼戸部侍郎田敏充𢎞文館學士判館事以吏部侍郎
張昭逺充史館修撰判館事以給事中司徒詡充集賢
殿學士判院事西京奏百姓馬知饒殺男吳九不死以
其侵母食也詔赦之甲子以前延州節度使何建為涇
州節度使丙寅以涇州節度使王周為陜府節度使已
已以左散騎常侍權知開封府事邊蔚為工部侍郎依
前知府事壬申以前兵部侍郎李玘為吏部侍郎癸酉
命使攝太尉右僕射平章事和凝使副攝司徒給事中
邊光範追册故魏國夫人張氏為皇后奉寳冊至西莊
影殿行禮鹵簿儀仗如式十一月丁丑以鄧州節度使
宋彥筠為晉州節度使以涇州節度使何建為鄧州節
度使己卯以前鄴都留守廣晉尹李徳珫為涇州節度
使丙申所司奏議故天下兵馬都元帥吳越國王錢元
瓘諡曰莊穆詔改為文穆戊戌遣前復州防禦使吳巒
權知貝州軍事詔節度使王令温赴闕庚子單州軍事
判官趙岳奏刺史楊承祚初夜開門出城稱為母病往
青州寧親于孔目官齊琪處留下牌印臣已行用權知
州事辛丑高麗遣使朝貢昭化軍節度使瑞慎等州觀
察等使杜建徽進封鄖國公遣侍衛步軍都指揮使郭
謹領兵赴鄆州十二月乙巳朔遣左領軍衛將軍蔡行
遇押兵士屯于鄆州仍遣供奉官殿直二十六人自河
隂至海口分擘地分巡檢以青州節度使楊光逺謀叛
故也庚戌前左御正齊國夫人吳氏已降二十一人並
封郡國夫人太后宫皇后宫知客夫人等亦如之太子
太保致仕梁文矩卒贈太子太傅癸丑詔河陽節度使
符彥卿宋州節度使高行周貝州節度使王令温同州
節度使李承福陳州梁漢璋亳州李萼懐州薛懐讓並
赴闕分命使臣諸州郡巡檢以契丹入寇故也遣給事
中邊光範前登州刺史郭彥威使于契丹行至恒州敵
已犯境不能進留于公館數月不達其命而囘(遼史天/福八年)
(二月乙夘晉遣使進先帝遺物辛酉晉遣使請居汴從/之三月丁未晉主至汴遣使來謝五月己亥遣使如晉)
(致生辰禮六月辛酉晉遣使貢金秋八月丁未朔/晉復貢金己未如奉聖州晉遣其子延煦來朝)甲寅
以單州刺史楊承祚為登州刺史從其便也華州陜府
奏逃户凡一萬二千三百乙丑臘車駕不出詔前陜州
節度使石贇率諸節度使畋于近郊太子賓客聶延祚
卒丁卯詔宣徽使劉繼勲就杜威園亭會節度使統軍
等習射淄州奏青州節度使楊光逺反遣兵士取淄州
劫刺史翟進宗入青州是冬大饑河南諸州餓死者一
萬六千餘口
開運元年春正月甲戌朔是夕陣雲掩北斗之魁星乙
亥滄恒貝鄴馳告契丹前鋒趙延壽趙延昭引五萬騎
入冦將及甘陵青州楊光逺召之也己卯契丹陷貝州
知州吳巒死之庚辰以宋州節度使高行周為北面行
營都部署以河陽節度使符彥卿為馬軍左廂排陣使
以右神武統軍皇甫遇為馬軍右廂排陣使以陜州節
度使王周為步軍左廂排陣使以左羽林統軍潘瓌為
步軍右廂排陣使太原奏契丹入鴈門圍忻代二州恒
滄邢三州上言契丹大至是嵗天下餓死者數十萬人
詔逐處長吏瘞之壬午詔取此月十三日車駕北征以
前邠州節度使李周為權東京留守乙酉車駕發東京
丁亥敵騎至黎陽以侍衛馬軍都指揮使李守貞為前
軍都虞候河北危蹙諸州求救者人使相望戊子車駕
至澶州以貝州節度使王令温為鄧州節度使時令温
弟令崇自契丹至訴以舉族陷于甘陵故有是命辛卯
鄴都留守張從恩遣人夜縋城間行奏契丹主以鐵騎
三四萬建牙帳于元城以趙延壽為魏博節度使改封
魏王延壽日率騎軍摩壘而退甲午以北京留守劉知
逺為幽州道行營招討使以恒州節度使杜威副之定
州節度使馬全節為都虞候其職員將校委招討使便
宜署置乙未大霧中有白虹相偶占者曰斯為海淫其
下必將有戰詔率天下公私之馬以資騎軍丙申契丹
攻黎陽遣右武衛上將軍張彥澤等率勁騎三千以禦
之己亥遣譯語官孟守忠致書于契丹主求修舊好守
忠自敵帳迴契丹主復書曰已成之勢不可改也辛丑
太原奏與契丹戰于秀谷斬首三千級生擒五百人獲
敵將一十七人賊軍散入鵶鳴谷已進軍追襲二月甲
辰朔遣石贇守麻家口何建守楊劉鎮白再榮守馬家
渡安彥威守河陽鄆州奏博州刺史周儒以城降契丹
又與楊光逺潛約引契丹于馬家渡濟河時郭謹在汶
陽遣左武衛將軍蔡行遇率數百騎赴之遇伏兵于葭
葦中突然而出轉鬭數合部下皆遁行遇為賊所執鋒
鏑重傷不能乗馬坐畚中舁至幕帳遣李守貞等水陸
進兵而下以救汶陽丙午先鋒指揮使石公霸與契丹
遇于戚城之北為契丹所圍高行周符彥卿方息于林
下聞賊至駭愕督軍而進契丹衆甚盛被圍數重遣人
馳告景延廣請益師延廣遲留候帝進止行周等大譟
瞋目奮擊賊衆傷死者甚多帝自御親兵救之方解(宋/史)
(符彥卿傳契丹騎兵數萬圍髙行周于鐡丘諸將莫敢/當其鋒彥卿獨引數百騎擊之遼人遁去行周得免高)
(懐徳𫝊至戚城被圍數重援兵不至危甚懐/徳左右射縱横馳突衆皆披靡挾父而出)登戚城古
臺置酒以勞三將咸咎延廣不遣兵赴難相對泣下戊
申契丹築壘于馬家渡東岸以騎軍列于外以禦王師
李守貞以師搏之遂破其衆賊騎散走赴河溺死者數
千遂拔其壘初西岸敵軍數萬鼓譟揚旗以助其勢及
見東岸兵敗號哭而去獲馬八百匹生擒賊將七十八
人部衆五百人送行在悉斬之辛亥夏州節度使李彞
殷合蕃漢之兵四萬抵麟州濟河侵契丹之境以牽脅
之壬子以彞殷為契丹西南面招討使易州刺史安審
約奏戰契丹于北平賊退保祁溝關㫁其橋梁而還癸
丑博州殘兵至自賊中周儒之降也賊執其軍士將獻
于幕帳行次中途守者夜寢其中軍士一人自解桎梏
為諸兵釋縛取賊戈矛盡殺援者二百餘人南走而歸
至河無舟浮水而過溺死之餘所存者六十七人是日
日有黄白暈二白虹夾日而行己未滄州奏賊衆三千
人援送所掠人口寳貨等由長蘆入蕃以輕騎邀之斬
獲千餘人人口輜重悉委之而走庚申宰臣馮道等再
上表請聽樂皆不允時帝自期年之後于宫中間舉細
聲女樂及親征以來日于左右召淺蕃軍校奏三絃胡
琴和以羌笛擊節鳴鼓更舞迭歌以為娯樂常謂侍臣
曰此非音樂也故馮道等奏請舉樂詔旨未允而止壬戌
楊光逺率兵圍棣州刺史李瓊以州兵擊之棄營而遁
冀州奏敗賊軍于城下見舁棺者訊其降者曰戚城之
戰上將金頭王中流矢而死此其櫬也癸亥以前鄧州
節度使何建為東南面馬步軍都部署率師屯汶陽甲
子蜀人冦我階州三月癸酉朔契丹主領兵十餘萬來
戰時契丹偽棄元城寨已旬日矣伏精騎于頓丘故城
以待王師(通鑑鄴都留守張從恩屢奏敵已/遁去大軍欲進追之會霖雨而止)設伏累日
人馬飢頓趙延壽謀曰晉軍悉在河上畏我鋒鋭不敢
前進不如徑造城下四面而進攻奪其橋梁天下定矣
契丹主然之是日前軍高行周在戚城之南賊將趙延
壽趙延昭以數萬騎出王師之西契丹主自擁精騎出
王師之東兩軍接戰交相勝負至晡時契丹主以勁兵
中央出而來帝御親軍列為後陣東西濟河為偃月之
勢旗幟鮮盛士馬嚴整契丹主望之謂左右曰楊光逺
言晉朝兵馬半已餓死今日觀之何其壯耶敵騎往來
馳突王師植立不動萬弩齊彀飛矢蔽空賊軍稍却會
有亡者告契丹主曰南軍東面人少沿河城柵不固可
以攻之契丹乃率精騎以攻東邊王師敗走敵騎追之
時有夾馬軍士千餘人在堤間治水寨旗幟之末出于
堰埭敵望見之以為伏兵所起追騎乃止久之復戰王
師又退李守超以數百騎短兵直進擊之敵稍却戰塲
之地人馬死者無筭㫁箭殘鏃横厚數寸遇夜賊擊鉦
抽軍而退夜行三十里而舍焉䕶聖指揮使協霸(協霸/二字)
(上疑有/脱文)亡入賊中夷其族䕶聖第二軍都指揮使安重
懐指揮使烏韓七監軍何彥超等臨陣畏怯手失兵仗
悉斬之乙亥契丹主帳内小校竊其主所乗馬來奔云
契丹巳傳木書收軍北去(契丹國志云景延廣疑有詐/閉壁不敢追遼帝北歸所過)
(焚掠民/物殆盡)齊州奏青州賊軍冦明水鎮壬午禮部尚書盧
詹卒贈太子少保甲申契丹車帳已過貝州以趙延昭
守貝州(遼史三月壬午留趙延昭/守貝州徙所俘户于内地)辛卯定州馬全節攻
泰州拔之俘其兵士二千人雜畜戎仗稱是癸已北京
留守兼中書令劉知逺封太原王餘如故是日詔天下
抽㸃鄉兵凡七戸出一士六戸資之仍自具兵仗以武
定為軍號太常丞王緒棄市緒家于青州常致書于楊
光逺緒有妾之兄慊緒不為賙給遂告與光逺連謀密
書述朝廷機事遂收捕斬之夏四月車駕在澶州滄州
奏契丹陷徳州刺史尹居璠為敵所執甲辰鄴都留守
張從恩來朝丁未加從恩平章事還鄴己酉詔取今月
八日車駕還京令髙行周王周留鎮澶淵近地兵馬委
便宜制置甲寅至自澶州曲赦京城大辟以下罪人丁
已升冀州為防禦使額同華奏人民相食己未以右武
衛上將軍張彥澤為右神武統軍辛酉以鄆州節度使
侍衛親軍都指揮使景延廣為西京留守以宋州節度
使高行周為侍衛親軍都指揮使以侍衛親軍都虞候
義成軍節度使李守貞為兖州節度使典軍如故是日
分命文武臣寮三十六人往諸道州府括率錢帛以次
軍門癸亥以西京留守安彥威為晉昌軍節度使以晉
昌軍節度使趙瑩為華州節度使以左龍武統軍皇甫
遇為滑州節度使是日置酒宫中召景延廣謂之曰卿有
佐命之功命保釐伊洛非酬勲之地也因解御衣寳帶
以賜之丙寅隴州奏餓死者五萬六千口五月壬申朔
太原劉知逺奏邊境未寧軍用甚廣所封王爵乞未行
冊命戊寅遣侍衛親軍都虞候李守貞率步騎二萬討
楊光逺于青州丁亥以鄴都留守張從恩為貝州行營
都部署(通鑑張從恩上言趙延昭雖㩀貝州麾下兵皆/久客思歸宜速進軍攻詔以從恩為貝州行營)
(都部/署)以滑州節度使皇甫遇為行營都虞候以左神武
統軍潘瓌掌騎兵右神武統軍張彥澤掌步兵辛卯張
從恩奏貝州賊將趙延昭縱火大掠棄城而遁(通鑑延/昭屯于)
(瀛莫阻/水自固)以李守貞為青州行營都部署以河陽節度使
符彥卿副之戊戌以鄧州節度使何建為貝州永清軍
節度使是月澤潞上言餓死者凡五千餘人六月辛丑
朔王師拔淄州斬楊光逺偽署刺史劉翰辛卯以太尉
兼侍中馮道為檢校太師兼侍中充同州節度使丙午
詔復置樞密院以侍中桑維翰為中書令充樞密使權
開封府尹李周卒輟朝贈太師辛亥以邢州節度使安
叔干為晉州節度使加同平章事以晉州節度使宋彥
筠為陜州節度使以吏部郎中李榖充樞密直學士丙
辰滑州河決漂注曹單濮鄆等州之境環梁山合于汶
濟(宋史楊昭儉傳河決數郡大發丁夫以本部帥董其/役既而塞之晉少主喜詔立碑紀其事昭儉表諫曰)
(陛下刻石紀功不若降哀痛之詔摛翰頌美不若/頒罪已之文言甚切至少主嗟賞之卒罷其事)戊午
升府州為團練使額庚申襄州獻白鵲甲子復置翰林
學士乙丑宰臣等三上表請聽樂詔允之戊辰以門下
侍郎王松為左丞以右丞王易簡為吏部侍郎以右散
騎常侍蕭愿為秘書監以右諫議大夫王仁裕為給事
中以給事中李式為左散騎常侍以金部郎中知制誥
徐台符為翰林學士以禮部郎中李澣本官知制誥充
翰林學士以刑部郎中劉温叟改都官郎中充翰林學
士以主客員外郎范質充翰林學士御史張宜改倉部
員外郎知制誥庚午以前晉州節度使周密為左龍武
統軍以同州節度使李懐忠為左羽林統軍
　
　
　
　
　
　舊五代史巻八十二
　舊五代史巻八十二攷證
晉少帝紀二以青州節度使楊光逺謀叛故也　案楊
　光逺反五代春秋作十一月與是書作十二月異歐
　陽史從是書
乙亥滄恒貝鄴馳告契丹前鋒趙延壽趙延昭引五萬
　馳入冦將及甘陵　案歐陽史作甲戌朔契丹冦滄
　州據遼史云甲戌朔趙延壽延昭率前鋒五萬騎次
　任丘與歐陽史合
太原奏契丹入雁門圍忻代二州　案通鑑契丹入雁
　門不書日遼史作丙子入雁門圍忻代
乙酉車駕發東京丁亥敵騎至黎陽　案歐陽史作丙
　戌契丹冦黎陽
辛卯鄴都留守張從恩遣人夜縋城間行奏契丹主以
　鐡騎三四萬建牙帳于元城以趙延壽為魏博節度
　使改封魏王　案遼史己丑次元城授延壽魏博節
　度使封魏王率所部屯南樂葢遼人屯于元城自在
　己丑晉人至辛卯始得奏聞也歐陽史作辛卯契丹
　屯于元城趙延壽冦南樂殊誤
己亥遣譯語官孟守忠致書于契丹主求修舊好　案
　遼史云辛丑晉遣使來修舊好詔割河北諸州及遣
　桑維翰景延廣來議與是書微異
鄧州奏博州刺史周儒以城降契丹　案博州刺史周
　儒降于契丹歐陽史通鑑契丹國志俱作正月是書
　及遼史作二月
　
　
　
　
　
　
　
　舊五代史巻八十二攷證
欽定四庫全書
　舊五代史巻八十三
　　宋門下侍郎參知政事監修國史薛居正等撰
　晉書第九
　　少帝紀三
開運元年秋七月辛未朔帝御崇元殿大赦天下改天
福九年為開運元年河北諸州曽經契丹蹂踐處與免
今年秋税諸軍將士等第各賜優給諸州率借錢帛赦
書到日畫時罷徴出一千貫以上者與免科徭一萬貫
已上者與授本州上佐云是日宣赦未畢會大雷雨匆
遽而罷時都下震死者數百人明徳門内震落石龍之
首識者以為石乃國姓葢不祥之甚也癸酉以定州節
度使馬全節為鄴都留守加兼侍中以昭義節度使安
審暉為邢州節度使加檢校太師乙亥前陜州節度使
王周加檢校太尉改定州節度使鄴都留守張從恩改
鄆州節度使禮官奏天子三年喪畢祫享于太廟髙祖
聖文章武明徳孝皇帝今年八月喪終畢合以十月行
大祫之禮冬季祠祭改薦為祫從之丁丑虞部員外郎
知制誥陶榖改倉部郎中知制誥大理卿吳徳謙改祕
書監致仕辛巳以左龍武統軍李從敏為潞州節度使
天䇿府都䕶軍桂州節度使知朗州軍事馬希杲加檢
校太師壬午降金州為防禦州降萊州為刺史州户部
侍郎田敏改兵部侍郎刑部侍郎李祥改尚書右丞以
潁州團練使馮玉為戸部侍郎充端明殿學士中書舍
人趙上交改刑部侍郎己丑以樞密使中書令桑維翰
充𢎞文館大學士太子太傅譙國公劉煦為守司空兼
門下侍郎平章事監修國史判三司宰臣李崧和凝進
封爵邑庚寅宣徽北院使劉繼勲改宣徽南院使三司
使董遇改宣徽北院使辛卯以前陜州節度使石贇為
鄧州節度使同州節度使李承福卒贈太傅八月辛丑
命十五將以禦契丹(東都事畧范質傳契丹入冦晉出/帝命十五將出征是夕質宿直出)
(帝命諸學士分草制質曰宫/城已閉慮泄機事遂獨為之)北京留守劉知逺充北面
行營都統鎮州節度使杜威充北面行營都招討使鄆
州節度使張從恩充馬步軍都監西京留守景延廣充
馬步軍都排陣使徐州節度使趙在禮充馬步軍都虞
侯晉州節度使安叔千充馬步軍左廂排陣使前兖州
節度使安審信充馬步軍右廂排陣使河中節度使安審
琦充馬步軍都指揮使河陽節度使符彦卿充馬軍左
廂都指揮使滑州節度使皇甫遇充馬軍右廂都指揮
使右神武統軍張彦澤充馬軍排陣使滄州節度使王
廷𦙍充步軍左廂都指揮使陜州節度使宋彦筠充步
軍右廂都指揮使前金州節度使田武充步軍左廂排
陣使左神武統軍潘瓌充步軍右廂排陣使壬寅閩王
王延羲為其下連重遇朱文進所害衆推文進知留後
事稱天福年號間道以聞甲辰太子少傅盧文紀改太
子太傅太子少保李麟改太子太保刑部尚書李懌改
户部尚書給事中司徒詡改右散騎常侍以府州刺史
折從阮為安北都䕶充振武節度使是夜熒惑入南斗
詔復置明經童子二科已酉以鄧州節度使王令温為
延州節度使癸丑以威武軍兵馬留後權知閩國事朱
文進為檢校太傅福州威武軍節度使知閩國事癸亥
升澶州為節鎮以鎮寧為軍額割濮州為屬郡甲子以
延州節度使史威為澶州節度使九月庚午朔日有蝕
之乙酉以户部侍郎韋勲為太子賔客以前棣州刺史
段希堯為户部侍郎以光禄卿張仁愿為大理卿己丑
禮部侍郎符䝉卒壬辰太原奏代州刺史白文珂破契
丹于七里烽斬首千餘級生擒將校七十餘人癸巳以
前隴州防禦使翟光鄴為宣徽北院使己亥以滄州節
度使王廷𦙍卒輟朝贈中書令冬十月壬寅兩浙節度使
吳越國王錢𢎞佐加守太尉庚戌以徐州節度使北面
行營馬步都虞候趙在禮為北面行營副都統鄴都留
守馬全節為北面行營副招討使甲寅以起居郎知制
誥賈緯為戸部郎中知制誥戊午詔曰朕䖍承顧命獲
嗣丕基常懼顛危不克負荷宵分日昃罔敢遑寧夕惕
晨興每懐祗畏但以恩信未著徳教未敷理道不眀咎
徴斯至向者頻年災沴稼穡不登萬姓饑荒道殣相望
上天垂譴涼徳所招仍屬干戈尚興邊陲多事倉廩不
足則輟人之餱食帑藏不足則率人之資財兵士不足
則取人之丁中戰騎不足則假人之乗馬雖事不獲已
而理將若何訪聞差去使臣殊乖體認不能敦子勉諭
而乃臨以威刑自有所聞益深愧悼旋屬守臣叛命敵
騎入邊致使甲兵不暇休息軍旅有征戰之苦人民有
飛輓之勞疲瘵未蘇科徭尚急言念于兹寢食何安得
不省過興懐側身罪已載深減損思召和平所宜去無
用之資罷不急之務棄華取實惜費省功一則符先帝
慈儉之規慕前王樸素之徳向者造作軍器破用稍多
但取堅剛不須華楚今後作坊製器械不得更用金銀
裝飾比于逰畋素非所好凡諸服御尤欲去奢應天下
府州不得以珍寳玩好及應犬為貢在昔聖帝明君無
非惡衣菲食況于薄徳所合㳟行今後大官尚膳減去
多品衣服帷帳務去華飾在禦寒温而已峻宇雕牆昔
人所誡玉杯象箸前代攸非今後凡有營繕之處丹堊
雕鏤不得過度宫闈之内有非理費用一切禁止於戯
繼聖承祧握樞臨極昧于至道若履春冰屬以天災流
行國步多梗因時致懼引咎推誠期于將來庶㡬有補
更頼王公將相貴戚豪宗各啟乃心率由兹道共臻富
庶以致康寧凡百臣寮宜體朕意十一月壬申詔曰蕃
冦未平邊陲多事即日雖無侵軼亦須廣設隄防朕將
親率虎貔躬擐甲胄候聞南牧即便北征不須先定日
辰别行告諭所有供億宜令三司預行計度合隨從諸
司職員並宜常備行計云己夘以陳州刺史梁漢璋充
侍衛馬軍都指揮使壬午以貝州節度使何建為澶州
節度使兼北面行營馬軍右廂排陣使以澶州節度使
史威為貝州節度使丙戌以前金州節度使田武為滄
州節度使兼北面行營步軍右廂都指揮使以前相州
節度使郭謹為鄜州節度使十二月已亥朔幸臯門射
中白兔癸丑福州節度使朱文進加同平章事封閩國
王丁巳青州楊光逺降光逺子承勲等斬觀察判官丘
濤牙將白延祚楊贍杜延壽等首級送于招討使李守
貞乃縱火大譟劫其父處于私第以城納欵遣即墨縣
令王徳柔貢表待罪楊光逺亦遣節度判官楊麟奉表
請死詔釋之閏月庚午以楊承信為右羽林將軍承祚
為右驍騎衛將軍皆光逺之子先詣闕請罪故持授是
官癸酉李守貞奏楊光逺卒初光逺既上表送降帝以
光逺頃嵗太原歸命欲曲全之議者曰豈有反狀滔天
而赦之也乃命守貞便宜處置守貞遣人拉殺之以病
卒聞乙酉前登州刺史張萬迪削奪官爵處斬青州節
度判官楊麟配流威州掌書記任邈配流原州支使徐
晏配流武州縱逢恩赦不在放還之限並以楊光逺叛
故也工部尚書權知貢舉竇貞固奏試進士諸科舉人
入䇿舊例夜試以三條燭盡為限天成二年改令晝試
今欲依舊夜試從之曲赦青州管内罪人立功將士各
賜優給青州吏民為楊光逺詿誤者一切不問青州行
營招討使兖州節度使兼侍衛都虞候李守貞加同平
章事副招討使河陽節度使符彦卿改許州節度使丙
戌降青州為防禦使額以萊州刺史楊承勲為汝州防
禦使己丑以工部尚書竇貞固為禮部尚書太常卿王
延為工部尚書左丞王松為太常卿以前尚書右丞龍
敏為尚書左丞癸已以前安州防禦使李建業為河陽
兵馬留後以宣徽使翟光鄴為青州防禦使以内客省
使李彦韜為宣徽北院使甲午以給事中邊光範為左
散騎常侍以樞密直學士吏部郎中李榖為給事中依
前充職是月契丹耶律徳光與趙延壽領全軍入冦圍
恒州分兵陷鼓城槀城元氏髙邑昭慶寧晉蒲澤欒城
栢鄉等縣前鋒至邢州河北諸州告急詔張從恩馬全
節安審琦率師屯邢州趙在禮屯鄴都
開運二年春正月戊戌朔帝不受朝賀不豫故也已亥張
從恩部領兵士自邢州退至相州人情震恐趙在禮還
屯澶州馬全節歸鄴都遣右神武統軍張彦澤屯黎陽
詔西京留守景延廣將兵守胡梁渡契丹冦邢州侍衛
馬軍都指揮使梁漢璋改鄭州防禦使典軍如故以齊
州防禦使劉在明為相州留後癸卯以客省使孟承誨
為内客省使滑州奏今月二日至四日相州路烽火不
至甲辰以前汝州防禦使宋光鄴為左驍衛大將軍詔
青州行營將校自副兵馬使以上各賜功臣名號乙已
帝復常膳以左威衛上將軍袁㠖為客省使上將軍如
故詔滑州節度使皇甫遇率兵赴邢州馬全節赴相州
契丹寇洺磁犯鄴都西北界所在告急壬子王師與契
丹相拒于相州北安陽河上皇甫遇慕容彦超率前鋒
與敵騎戰于榆林店遇馬中流矢僅而獲免(遼史皇甫/遇與濮州)
(刺史慕容彦超將兵千騎來覘遼軍至鄴都遇遼軍數/萬且戰且却至榆林店遼軍繼至遇與彦超力戰百餘)
(合遇馬斃步戰安審琦引/騎兵踰水以救遼軍乃還)是夜張從恩引軍退保黎陽
惟留五百人守安陽河橋既而知州符彦倫與軍校謀
曰此夜紛紜人無固志五百疲兵安能守橋即抽入相
州嬰城為備至曙賊軍萬餘騎已陣於安陽河北彦倫
令城上揚旗鼓譟賊不之測至辰時渡河而南悉陳甲
騎于城下如攻城之狀彥倫曰此敵將走矣乃出甲士
五百于城北張弓弩以待之契丹果引去當皇甫遇榆
林戰時至晩敵衆自相驚曰晉軍悉至矣戎王在邯鄲
聞之即時北遁官軍亦南保黎陽甲寅以河陽留後李
建崇為邢州留後以鳳州防禦使(原本下/有闕文)為河陽留後
詔李守貞領兵屯滑州以宣徽北院使李彦韜權侍衛
馬步都虞候改諸道武定軍為天威軍已未以前許州
節度使李從温為北面行營都招撫使以鄆州節度使
張從恩權東京留守辛酉相州奏契丹抽退其鄉村避
冦百姓已發遣各歸本家營種初帝以不豫初平未任
親御軍旅既而張從恩馬全節相次奏賊軍充斥恒州
杜威告事勢危急帝曰此賊未平固難安寢當悉衆一
戰以救朔方生靈若晏安遲疑則大河以北淪為冦壤
矣即日命諸將㸃閲以定行計辛酉下詔親征誅楊光
逺部下指揮使張迥等五人以戎事方興慮其揺扇故
也癸亥以樞密直學士李榖為三司副使判留司三司
公事乙丑車駕發離京師是月京城北壕春冰之上有
文若大樹花葉凡數十株宛若圗畫觀者如堵二月戊
辰朔車駕次滑州己已渡浮橋幸黎陽勞軍至晩還滑
州以滄州節度使田武充東北面行營都部署甲戌幸
澶州以景延廣為隨駕馬步軍都鈐轄丙子大閲諸軍
于戚城帝親臨之戊寅北面行營副招討使馬全節行
營都監李守貞右神武統軍張彥澤等以前軍先發已
卯以許州節度使符彥卿為北面行營馬軍都指揮使
以左神武統軍潘環為北面行營步軍都指揮使辛已
幸楊村故壘符彥卿皇甫遇李殷率諸軍進發以左散
騎常侍邊光範為樞密直學士詔河北諸州應蕃寇經
由之地吏民遭殺害者委所在收瘞量事祭奠詔恒州
杜威與馬全節等會合進軍丙戌幸鐵􁀫閲馬因幸趙
在禮李從温軍是日大雪戊子安審琦梁漢璋領兵北
征府州防禦使折從阮奏部領兵士攻圍契丹勝州降
之見進兵趨朔州甲午以河中節度使安審琦為北面
行營馬步軍都虞候許州節度使符彥卿充馬步軍左
廂都指揮使滑州節度使皇甫遇充馬步軍右廂都指
揮使侍衛馬軍都指揮使梁漢璋充馬軍左右廂都指
揮使侍衛步軍都指揮使李殷充步軍左右廂都指揮
使左神武統軍張彥澤充馬軍左右廂都排陣使右神
武統軍潘瓌充步軍左右廂都排陣使丙申以端明殿
學士尚書户部侍郎馮玉為户部尚書充樞密使三月
戊戌契丹陷祁州刺史沈斌死之乙已左補闕袁範先
陷契丹自賊中逃歸杜威奏與李守貞馬全節安審琦
皇甫遇部領大軍赴定州易州刺史安審約奏二月三
日夜差丁壯斫敵營殺賊千餘人是日以符彥卿為北
面行營馬步軍左右廂都排陣使以皇甫遇為北面行
營馬步軍左廂排陣使以王周為馬步軍右廂排陣使
丁未畋于戚城還幸景延廣安審信軍庚戌王師攻泰
州刺史晉庭謙以城降易州奏郎山塞將孫方簡破契
丹千餘人斬蕃將嘉哩相公擄其妻以獻甲寅杜威奏
收復滿城獲契丹首領默埒相公并蕃漢兵士二千人
以前户部尚書李懌為兵部尚書乙卯杜威奏收復遂
城丙辰奏大軍自遂却退至滿城時賊將趙延壽部曲
來降言契丹主昨至古北口幽州奏報漢軍太下收却
泰州尋下令諸部令輜重入塞輕騎却迴戎王率五萬
餘騎來勢極盛明日前鋒必至請為之備杜威李守貞
謀曰我師糧運不繼深入賊疆而逢大敵亡之道也不
如退還泰州觀其兵勢強弱而禦之軍士皆以為然是
日還滿城丁已至泰州戊午契丹前鋒已至已未大軍
發泰州而南契丹踵其後是日次陽城庚申賊騎如牆
而來我步軍方為陣以禦之選勁騎擊賊鬭二十餘合
南行十餘里賊勢稍却渡白溝而去辛酉杜威召諸將
議曰戎首自來實為勍敵若不血戰吾輩何以求免諸
將然之是日敵騎還遶官軍相去數里明日我軍成列
而行蕃漢轉鬬殺聲震地纔行十餘里軍中人馬飢乏
癸亥大軍至白團衛村下營人馬俱渇營中掘井及水
輒壞兵士取其泥絞汁而飲敵衆圍繞漸束其營(宋史/藥元)
(福傳晉師列方陣設拒馬為行/砦契丹以奇兵出陣後㫁糧道)是日東北風猛揚塵折
樹契丹主坐車中謂衆曰漢軍盡來秪有此耳今日並
可生擒然後平定天下令下馬抜鹿角飛矢雨集軍士
大呼曰招討使何不用軍而令士卒虚死諸將咸請擊
之杜威曰俟風勢稍慢觀其進退守貞曰此風助我也
彼衆我寡黒風之内莫測多少若俟風止我輩無噍類
矣即呼衆軍齊力擊賊張彥澤符彥卿皇甫遇等率騎
奮擊風勢尤猛沙塵如夜敵遂大敗(宋史符彥卿傳時/晉師居下風將戰)
(弓弩莫施彥卿謂張彥澤皇甫遇曰與其束手就擒曷/若死戰然未必死彥澤然之遂潛兵尾其後順風擊之)
(契丹大敗又藥元福傳守貞與元福謀曰軍中飢渇已/甚若俟風反出戰吾屬為擄矣彼謂我不能逆風以戰)
(宜出其不意以擊之此兵家之奇也元福乃/率麾下開拒馬出戰諸將繼至契丹大敗)時步騎齊
進追襲二十餘里至陽城東賊軍稍稍成列我騎復擊
之乃渡河而去守貞曰今日危急極矣幸諸君奮命吾
事獲濟兩日以來人馬渇之今喫水之後腳重難行速
宜收軍定州保全而還上䇿也由是諸將整衆而還是
時契丹主坐車中及敗走車行十餘里追兵既急獲一
槖駝乗之而走乙丑杜威等大軍自定州班師入恒州
夏四月丙子以車駕將還京差官往西京告天地宗廟
社稷辛已駕發澶州甲申至京師曲赦在京禁囚丁亥
詔鄴都依舊為天雄軍庚寅河東節度使劉知逺封北
平王恒州節度使杜威加守太傅徐州趙在禮移鎮兖
州宋州節度使加侍衛親軍馬步都指揮使髙行周移
鎮鄆州侍衛如故鄴都留守馬全節改天雄軍節度使
兖州節度使兼侍衛都虞候李守貞移鎮宋州加檢校
太師兼侍衛親軍副指揮使河中節度使安審琦加兼
侍中移鎮許州許州節度使符彥卿加同平章事移鎮
徐州滑州節度使皇甫遇加同平章事壬辰西京留守
景延廣加邑封改功臣秦州節度使侯益移鎮河中定
州節度使王周加檢校太師
　
　
　
　
　
　
　
　
　
　
　
　
　
　
　
　舊五代史巻八十三
　舊五代史巻八十三攷證
晉少帝紀三八月辛丑命十五將以禦契丹　案東都
　事畧亦載出帝命十五將出征事歐陽史云劉知逺
　為北面行營都統杜威為都招討使葢畧之也
壬辰太原奏代州刺史白文珂破契丹于七里烽　案
　通鑑作丙子契丹冦遂城樂壽深州刺史康彥進擊
　却之與是書異歐陽史契丹國志並與是書同
圍恒州分兵陷鼓城槀城元氏髙邑昭慶寧晉蒲澤欒
　城栢鄉等縣　案遼史已卯圍恒州下其九縣歐陽
　史繫于乙酉之後疑誤
易州奏郎山塞將孫方簡破契丹千餘人　案孫方簡
　歐陽史作孫方諫
賊勢稍却渡白溝而去　案通鑑庚申契丹大至晉軍
　與戰逐北十餘里契丹踰白溝而去歐陽史庚申杜
　威及契丹戰于陽城敗之俱與是書同惟遼史云己
　未重威守貞引兵南遁追至陽城大敗之復以走卒
　為方陣來拒與戰十餘合是遼師未嘗言敗也葢當
　時南北軍俱有掩飾故紀載不同如此
大軍至白團衛村下營　案歐陽史作衞村通鑑攷異
　引漢高祖實録作白檀遼史從是書作白團衞村
嘉哩舊作諧里今改　黙埒舊作沒剌今改
　
　
　
　
　
　
　
　
　
　
　舊五代史巻八十三攷證
欽定四庫全書
　舊五代史卷八十四
　　宋門下侍郎參知政事堅修國史薛居正等撰
　晉書第十
　　少帝紀四
開運二年夏五月丙申朔帝御崇元殿受朝大赦天下
丁酉以右衛上將軍馬萬為左金吾上將軍致仕戊戌
陜州節度使宋彦筠移鎮鄭州澶州節度使何建移鎮
河陽以左神武統軍潘瓌為澶州節度使以宣徽北院
使李彦韜遥領夀州節度使兼侍衛馬軍都指揮使以
滄州節度使田武遥領䕫州節度使兼侍衛步軍都指
揮使辛亥白虹貫日壬子宰臣桑維翰劉昫李崧和凝
竝加階爵禮部尚書竇貞固改刑部尚書太常寺卿王
松改工部尚書以尚書左丞龍敏為太常卿以翰林學
士承㫖兵部侍郎李慎儀為尚書左丞以御史中丞張
允為兵部侍郎知制誥充翰林學士承㫖以左諌議大
夫顔衎為御史中丞(宋史顔衎傳喪亂之後朝綱不振/衎執憲頗有風采嘗上言纔除御)
(史者旋授外藩賔佐復有以私故細事求假外拜州郡/無㕘謁之儀出入失風憲之體漸恐四方得以輕易百)
(辟無所準繩請自今藩鎮幕僚勿得任䑓官雖親王宰/相出鎮亦不得奏充賔佐非奉制勘事勿得出京自餘)
(不令釐雜務詔惟辟/召人幕餘從其請)以兵部侍郎𢎞文館學士判館事
田敏為國子祭酒以戸部侍郎段希堯為兵部侍郎以
工部侍郎邊蔚為戸部侍郎依前權知開封府事以左
散騎常侍李式為工部侍郎以給事中王仁裕為左散
騎常侍甲寅以華州節度使趙瑩為開封尹以皇弟開
封尹重睿為秦州節度使以宣徽南院使劉繼勲為華
州節度使以前鄆州節度使張從恩為晉州節度使丙
辰杜威來朝定州奏大風雹北岳廟殿宇樹木悉摧拔
之六月乙丑朔帝御崇元殿百官入閣監修國史劉昫
史官張昭逺等以新修唐書紀志列傳并目録凡二百
三巻上之賜器帛有差癸酉以恒州節度使杜威為天
雄軍節度使充鄴都留守以鄴都留守馬全節為恒州
節度使以翰林學士金部郎中知制誥徐台符為中書
舍人以翰林學士禮部郎中知制誥李瀚為中書舍人
翰林學士都官郎中劉温叟加知制誥翰林學士主客
員外郎范質改比部郎中知制誥竝依舊充職祠部員
外郎知制誥張沆本官充學士以太常少卿陶榖為中
書舍人(宋史陶榖傳榖性急率嘗與兖帥安審信集㑹/杯酒相失為審信所奏時方姑息武臣榖坐責)
(授太常少卿嘗上言頃涖西臺每見臺司詳斷刑獄少/有即時決者至于閭閻夫婦小有争訟淹滯即時坊市)
(死亡喪塟必俟臺司判狀奴婢病亡亦須檢驗吏因縁/為姦而邀求不已經旬不獲埋瘞望申條約以革其弊)
(從之俄拜/中書舍人)已亥以邠州節度使劉景巖為陜州節度使
已卯新授恒州節度使馬全節卒輟朝贈中書令壬午
大理卿張仁愿卒贈秘書監遣刑部尚書竇貞固等分
詣寺觀禱雨已丑以定州節度使王周為恒州節度使
以前易州刺史安審約為定州留後是月兩京及州郡
十五竝奏旱秋七月乙未朔以侍衛步軍都指揮使領
䕫州節度使田武為昭義軍節度使甲寅左諫議大夫
李元龜奏請禁止天下僧尼典買院舍從之丙辰前少
府監李鍇貶坊州司戸坐冐請逃死吏人衣糧入已故
也庚申以前齊州防禦使薛可言為延州兵馬留後八
月甲子朔日有蝕之中書舍人陶榖奏請權廢太常寺
二舞郎從之丙寅宰臣和凝罷相守右僕射以樞密使
馮玉為中書侍郎平章事使如故乙亥詔諸御史今後
除準式請假外不得以細故小事請假離京除奉制命
差推事及按察外不得以諸雜細務差出丙子以靈州
節度使馮暉為邠州節度使加檢校太尉以前鄜州節
度使丁審琪為左羽林統軍以前鄜州節度使郭謹為
左神武統軍西京留司御史臺奏新授鄧州節度使宋
彦筠于銀沙灘斬㕔頭鄭温詔鞫之欵云彦筠出身軍
旅不知事體不合專擅行法詔釋其罪以工部尚書王
松權知貢舉丁丑以前晉州節度使安叔千為右金吾
上將軍以三司副使給事中李榖為磁州刺史充北面
水陸轉運使分遣使臣于諸道率馬戊寅以左金吾上
將軍皇甫立為左衛上將軍以右羽林統軍李懷忠為
左武衛上將軍庚辰新授潞州節度使田武卒輟朝贈
太尉戊子湖南奏靜江軍節度使馬希杲卒九月丙申
以西京留守北面馬步軍都排陣使景延廣為北面行
營副招討使丁酉以刑部侍郎趙逺為戸部侍郎以工
部侍郎李式為刑部侍郎以中書舍人盧價為工部侍
郎價久次綸闈舊例合轉禮部侍郎或御史中丞宰臣
馮玉擬此官桑維翰以為資望淺不署狀無何維翰休
沐數日玉獨奏行之維翰由是不樂與玉有間矣已亥
幸繁臺觀馬遂幸李守貞第庚子以晉州節度使張從
恩為潞州節度使吏部侍郎張昭逺加階爵酬修唐史
之勞也(宋史張昭逺傳加/金紫階進爵邑)戊申升曹州為節鎮以威信
軍為軍額詔李守貞率兵屯澶州已酉月掩昴宿以宣
徽北院使焦繼勲為宣徽南院使以内客省使孟承誨
為宣徽北院使壬子以前太子詹事王居敏為鴻臚卿
李專美為大理卿以太子賔客致仕馬𦙍孫為太子詹
事甲寅移泰州理所于滿城縣乙卯詔相州節度使張
彦澤率兵屯恒州冬十月戊寅以河陽節度使何建為
涇州節度使以許州節度使李從温為河陽節度使以
前鄭州節度使石贇為曹州節度使庚午遣使太子賔
客羅周岳使副太子右庶子王延濟册兩浙節度使錢
𢎞佐為守太尉辛未右金吾衛上將軍楊彦詢卒贈太
子太師丁丑髙麗遣使貢方物庚辰以前延州節度使
王令温為靈州節度使庚寅以邢州兵馬留後劉在明
為晉州兵馬留後以前河陽留後方太為邢州留後癸
已升陳州為節鎮以鎮安軍為軍額十一月戊戌以邠
州節度使馮暉兼侍衛步軍都指揮使充北面行營先
鋒馬歩軍都指揮使以權知髙麗國事王武為檢校太
保使持節𤣥莵州都督充大義軍使封髙麗國王癸卯
日南至帝御崇元殿受朝賀戊申兩浙奏順化軍節度
使錢鐸卒甲寅以壽州節度使侍衛馬軍都指揮使李
彦韜為陳州節度使典軍如故丙辰前商州刺史李俊
除名坐受財枉法也十二月乙丑以兩浙節度使吳越
國王錢𢎞佐兼東南面兵馬都元帥丙寅以吳越國金
馬左廂都指揮使湖州刺史胡思進遥領䖍州昭信軍
節度使以吳越國金馬右廂都指揮使明州刺史闞璠
遥領宣州寕國軍節度使竝典軍如故左羽林統軍丁
審琪卒贈太尉辛未以工部侍郎盧價為禮部侍郎以
右散騎常侍集賢殿學士判院事司徒詡為工部侍郎
依前充職以前中書舍人殷鵬為給事中充樞密直學
士以給事中劉知新為右散騎常侍乙亥陜府節度使
劉景巖來朝丁丑狩于近郊獵也巳卯光禄卿致仕陳
𤣥卒于太原庚辰命使册髙麗國王王武癸未以前兖
州節度使安審信為華州節度使丁亥以樞密使中書
令桑維翰為開封尹以司空門下侍郎平章事劉昫判
三司以左僕射門下侍郎平章事李崧為守侍中充樞
密使以開封尹趙瑩為中書令𢎞文館大學士以宣徽
南院使焦繼勲知陜州軍州事(宋史焦繼勲傳西人冦/邊朝議發師致討繼勲)
(抗疏請行拜秦州觀察使兼諸蕃水陸轉運使既至推/恩信設方畧招誘諸部相率奉玉帛牛酒乞盟邊境以)
(安俄徙/知陜州)已丑邠州節度使馮暉準詔來朝是歳帝毎遇
四方進獻器皿多以銀于外府易金而入謂左右曰金
者貴而且輕便于人力識者以為北遷之兆也(宋史劉/濤傳少)
(帝奢侈常以銀易金廣其器皿李崧判三司令上庫金/之數及崧以原簿較之少數千鎰崧責曰帑庫通式一)
(曰不受虗數毫釐則有重典濤曰帑司常有報不盡數/以備宣索崧令有司劾濤濤事廹以情告樞密使桑維)
(翰乃止罰/一月俸)
開運三年春正月癸已朔帝御崇元殿受朝賀仗衛如
式詔改鑄天下合同印書詔印御前竝以黄金為之已
亥貝州梁漢璋奏蕃冦屯聚將謀入冦詔符彦卿屯荆
州口(宋史符彦卿傳再出河朔彦卿不與/易其行佐配以羸師數千戍荆州口)癸卯以前華
州節度使劉繼勲為同州節度使以陜州節度使劉景
巖為鄧州節度使丙午以宣徽南院使知陜州事焦繼
勲為陜州留後丁未刑部員外王涓賜私家自盡坐私
用官錢經營求利也右司郎中李知損貶均州司戸員
外置馳驛發遣坐前任度支判官日與解縣𣙜鹽使王
景遇交遊借貸故也已酉詔侍衛親軍副都指揮使李
守貞率師巡撫北邊辛亥以皇弟秦州節度使重睿為
許州節度使以許州節度使安審琦為兖州節度使以
兖州節度使趙在禮為晉昌軍節度使癸丑以涇州節
度使何建為秦州節度使以前貝州節度使史威為涇
州節度使乙卯定州奏契丹入冦已未二王後守太僕
少卿襲酅國公楊延壽除名配流威州終身勿齒延壽
奉命于磁州檢苗受贓二百餘匹準律當絞有司以二
王後入議故貸其死二月壬戌朔日有蝕之詔滑州皇
甫遇率兵援糧入易定等州甲子以滄州留後王景為
本州節度使右僕射和凝逐月别給錢五萬傔糧芻粟
等優舊相也辛未魯國大長公主史氏薨輟朝三日丙
子光禄卿致仕王𢎞贄卒贈太常卿迴鶻遣使貢方物
升桂州全義縣為溥州仍𨽻桂州其全義縣改為徳昌
縣從湖南馬希範所請也壬午以前晉昌軍節度使安
彦威充北面行營副都統以宣徽北院使兼太府卿孟
承誨為右武衛大將軍充職是日幸南莊命臣寮汎舟
飲酒因幸杜威園醉方歸内甲申河陽節度使李從温
薨輟朝贈太師三月壬辰朔以權知河西節度事張遵
古為河西留後乙未以御史中丞顔衎為戸部侍郎以
戸部侍郎趙逺為御史中丞丙申以邠州節度使兼侍
衛步軍都指揮使馮暉為河陽節度使以前涇州節度
使李徳珫為邠州節度使李守貞奏大軍至衡水巳亥
奏獲鄭州刺史趙思㳟癸卯奏大軍迴至冀州戸部侍
郎顔衎上表以母老乞解官就養從之戊申以皇子齊
州防禦使延煦為澶州節度使辛亥密州上言饑民殍
者一千五百庚申以瓜州刺史曹元忠為沙州留後夏
四月辛酉朔李守貞自北班師到關大原奏吐渾白可
久奔歸契丹諸侯咸有異志乙亥宰臣詣寺觀禱雨曹
州奏部民相次餓死凡三千人時河南河北大饑殍殕
甚衆沂宻兖鄆冦盜羣起所在屯聚剽刼縣邑吏不能
禁兖州節度使安審琦出兵捕逐為賊所敗戊寅幸相
國寺禱雨皇子延煦與晉昌軍節度使趙在禮結婚命
宗正卿石先贊主之五月庚寅朔以兵部郎中劉皥為
太府卿戊戌以前同州節度使馮道為鄧州節度使定
州奏部民相次擄殺流移約五千餘户青州奏全家殍
死者一百一十二户沂州奏淮南遣海州刺史領兵一
千五百人應接賊頭常知及詔兖州安審琦領兵捕逐
甲辰以前太子賔客韋勲為太子賔客兖州安審琦奏
淮賊抽退賊頭常知及與相次首領武約等竝乞歸命
丁未幸大年莊遊舩習射帝醉甚賜羣官器帛過差夜
分方歸内戊申以鄜州留後李殷為定州節度使辛亥
詔皇甫遇為北面行營都部署張彦澤為副李殷為都
監領兵赴易定等州尋止其行甲寅以貝州留後梁漢
璋為貝州節度使以左神武統軍郭謹為鄜州節度使
六月庚申朔登州奏文登縣部内有銅佛像四甆佛像
十自地踴出狼山招收指揮使孫方簡叛據狼山歸契
丹乙丑詔諸道不得横薦官寮如本處幕府有闕即得
奏薦丙寅以前招義軍節度使李從敏為河陽節度使
以河陽節度使兼侍衛步軍都指揮使馮暉為靈州節
度使壬午以鄆州節度使兼侍衛親軍都指揮使髙行
周為宋州節度使加兼中書令充北面行營副都統以
宋州節度使侍衛親軍都指揮使(以下有/闕文)定州奏蕃冦
壓境詔李守貞為北面行營都部署滑州皇甫遇為南宼
相州張彦澤充馬軍都指揮使定州李殷充步軍都指
揮使七月壬辰以禮部尚書王延為刑部尚書以工部
尚書王松為禮部尚書以太常卿龍敏為工部尚書以
左丞李慎儀為太常卿以吏部侍郎張昭逺為左丞以
右丞李詳為吏部侍郎以前義州刺史李玘為右丞前
晉昌軍節度使安彦威薨輟朝贈太師丙申兩浙節度
使吳越國王錢𢎞佐加守太師北京留守河東節度使
北平王劉知逺加守太尉滄州奏蕃冦攻饒安縣揚劉
口河決西岸水濶四十里以前鄧州節度使劉景巖為
太子太師致仕辛亥宋州榖熟縣河水雨水一槩東流
漂没秋稼丁巳大理卿李專美卒戊午詔偽清泰朝經
削奪官爵朱𢎞昭馮贇康義誠王思同藥彦稠等竝復
其官爵自夏初至是河南河北諸州郡餓死者數萬人
羣盜蜂起剽畧縣鎮霖雨不止川澤汎漲損害秋稼八
月己未朔以左諫議大夫裴羽為給事中庚申李守貞
皇甫遇駐軍定州辛酉幸南莊召從臣宴樂至暮還宫
詔潞州運粮十三萬赴恒州癸亥以右散騎常侍張煦
為青州刺史李守貞奏大軍至望都縣相次至長城北
遇敵千餘騎轉鬭四十里斬蕃將嘉哩相公丁卯詔班
師庚午以前亳州防禦使邊蔚為户部侍郎以刑部侍
郎李式為户部侍郎充三司副使以禮部侍郎盧價為
刑部侍郎以樞密直學士左散騎常侍邊光範為禮部
侍郎充職(宋史邊光範傳少帝以光範藩邸舊僚待遇/尤厚因遊宴見光範位翰林學士下即日拜)
(尚書禮部侍郎知制誥充/翰林學士仍直樞密院)辛未以右龍武統軍周宻為
延州節度使癸酉河東節度使劉知逺奏誅吐渾大首
領白承福白鐵匱赫連海龍等竝夷其族凡四百口盖
利其孳畜財寳也人皆寃之甲戌以大理少卿劇可久
為大理卿棣州刺史慕容彦超削奪在身官爵房州安
置坐前任濮州擅出省倉麥及私賣官麯準法處死太
原節度使劉知逺上表救之故貸其死丙戌靈州馮暉
奏與威州刺史藥元福于威州土橋西一百里遇吐蕃
七千餘人大破之斬首千餘級是月秦州雨兩旬不止
鄴都雨水一丈洛京鄭州貝州大水鄴都夏津臨清兩
縣餓死民凡三千三百盜入臨濮費縣秋九月壬辰鄆
州節度使侍衛親軍都指揮使李守貞加兼侍中滑州
節度使皇甫遇進封邠國公相州節度使張彦澤加檢
校太尉甲午以權知威武軍節度使李𢎞逹為檢校太
尉同平章事充福建節度使知閩國事乙未前商州刺
史李俊賜死坐與親妹姦及行劔斫殺女使又殺部曲
孫漢榮強姦其妻準法棄市詔賜死于家已亥張彦澤
奏破蕃賊于定州界斬首二十餘級追襲百餘里生擒
蕃將四人摘得金耳環二副進呈癸卯太原奏破契丹
于楊武谷殺七千餘人甲辰以天䇿上將軍江南諸道
都統楚王馬希範兼諸道兵馬都元帥詔開封府以霖
雨不止應京城公私僦舍錢放一月乙巳詔安審𤦺率
兵赴鄴都皇甫遇赴相州丙午以太子少保楊凝式為
太子少傅以刑部尚書王延為太子少保前頴州團練
使竇貞固為刑部尚書是月河南河北關西諸州奏大
水霖雨不止溝河汎溢水入城郭及損害秋稼是月契
丹瀛州刺史詐為書與樂壽將軍王巒愿以本城歸順
且言城中蕃軍不滿千人請朝廷發軍襲取之已為内
應又云今秋苦雨州澤漲溢自瓦橋以北水勢無際戎
王已歸本國若聞南夏有變地逺阻水雖欲奔命無能
及也又巒繼有宻奏苦言瀛鄚可取之狀先是前歳中
車駕駐于河上曽遣邊將遺書于幽州趙延壽勸令歸
國延壽㝷有報命依違而已是歳三月復遣鄴都杜威
致書于延壽且述朝㫖啖以厚利仍遣洺州軍將趙行
實賫書而徃潛申欵宻行實曽事延壽故遣之七月行
實自燕迴得延壽書且言久陷邊廷愿歸中國乞發大
軍應接即拔身南去叙致懇切辭㫖綿宻時朝廷欣然
從之復遣趙行實計㑹延壽大軍應接之所有瀛州大
將遣所親齎蠟書至闕下告云欲謀翻變以本城歸命
未幾會彼有告變者事不果就至是瀛州守將劉延祚
受戎王之命詐輸誠款以誘我軍國家深以為信遂有
出師之議
　
　
　
　
　
　
　
　
　
　
　舊五代史卷八十四
　舊五代史巻八十四攷證
晉少帝紀四監修國史劉昫史官張昭逺等以新修唐
　書紀志列傳并目録凡二百三巻　案郡齋讀書志
　直齋書録解題並作二百巻五代會要作二百二巻
　目録一巻
已亥幸繁䑓觀馬　案歐陽史作閲馬于萬龍岡
皇子延煦與晉昌軍節度趙在禮結婚　案皇子延煦
　娶趙在禮女通鑑作三月庚申與是書作四月戊寅
　異
己亥張彦澤奏破蕃賊于定州界　案歐陽史作辛丑
　張彦澤及契丹戰于新興敗之
是月契丹瀛州刺史詐為書與樂壽將軍王巒愿以本
　城歸順　案瀛州刺史下疑脫劉延祚三字通鑑攷
　異云歐陽史作髙牟翰按䧟蕃記前云延祚詐輸誠
　欵後云大軍至瀛州偵知蕃將髙牟翰?師而出盖
　延祚為刺史牟翰乃戍將耳
　
　
　
　
　
　
　
　
　
　
　
　
　
　
　
　舊五代史巻八十四攷證
欽定四庫全書
　舊五代史巻八十五
　　宋門下侍郎參知政事監修國史薛居正等撰
　晉書第十一
　　少帝紀五
開運三年冬十月甲子正衙命使册皇太妃安氏乙丑
以樞宻直學士禮部侍郎邊光範爲翰林學士以給事
中邊歸讜爲左㪚騎常侍以翰林學士祠部員外郎知
制誥張沆爲右諫議大夫辛未以鄴都留守杜威爲北
面行營都招討使以侍衛親軍都揮使鄆州節度使
李守貞爲兵馬都監兖州安審琦爲左右廂都指揮使
徐州符彦卿爲馬軍左廂都指揮使滑州皇甫遇爲馬
軍右廂都指揮使貝州梁漢璋爲馬軍都排陣使前鄧
州宋彦筠爲歩軍左廂都指揮使奉國左廂都指揮使
王饒爲歩軍右廂都指揮使洛州團練使薛懐讓爲先
鋒都指揮使(案通鑑載當時勑牓曰先取瀛鄭安定關/南次復幽燕盪平塞北蓋狃于陽城之役)
(而驟/驕也)癸酉冊吳國夫人馮氏為皇后乙亥以侍衛馬軍
都指揮使李彦韜權知侍衛司事丙戌鳯翔節度使秦
王李從曮薨輟朝贈尚書令丁亥邠州節度使李徳珫
卒輟朝贈太尉十一月戊子朔以給事中盧撰為右㪚
騎常侍以尚書兵部郎中兼侍御史知雜事陳觀為左
諌議大夫觀以祖諱義乞改官尋授給事中庚寅樞宻
使中書侍郎兼户部尚書平章事馮玉加尚書右僕射
以皇子鎮寧軍節度使延煦為陜州節度使以陜州留
後焦繼勲為鳯翔留後以前定州留後安審琦為邠州
留後以右僕射和凝為左僕射甲午兩浙節度使吳越
國王錢𢎞佐起復舊任丁酉詔李守貞知幽州行府事
戊申日南至御崇元殿受朝賀是月北面行營招討使
杜威率諸将領大軍自鄴北征師次瀛州城下貝州節
度使梁漢璋戰死杜威等以漢璋之敗遂收軍而退行
次武強聞戎王入冦欲取直路自冀貝而南㑹張彦澤
領騎自鎮定至且言契丹可破之狀於是大軍西趍鎮
州十二月丁巳朔(以下疑有闕文據通鑑云丁巳朔李/縠自書宻奏具言大軍危急之勢請)
(車駕幸滑州遣高行周符彦卿扈從及𤼵兵守澶/州河陽以備敵之奔衝遣軍将闗勲走馬上之)巳未
杜威奏駐軍于中渡橋庚申以前司農卿儲延英爲太
子賓客詔徐州符彦卿屯澶州辛酉詔澤潞鄴都邢洛
河陽運粮赴中渡杜威遣人口奏軍前事宜勢迫故也
壬戌又遣高行周屯澶州景延廣守河陽博野縣都監
張鵬入奏蕃軍事勢丙寅定州李殷奏前月二十八日
夜領捉生四百人往曲陽嘉山下逢賊軍車帳殺千餘
人獲馬二百匹詔宋州高行周充北面行營都部署符
彦卿充副邢州方太充都虞候領後軍駐于河上以備
敵騎之奔衝也時契丹遊騎渉滹水而南至欒城縣自
是中渡寨爲蕃軍隔絶探報不通朝廷大恐故委行周
等繼領兵師守扼津要且以張其勢也己巳邢州方太
奏此月六日契丹與王師戰于中渡王師不利奉國都
指揮使王清戰死庚午幸沙臺射兔壬申始聞杜威李
守貞等以此月十日率諸軍降于契丹是夜相州節度
使張彦澤受契丹命率先鋒二千人自封丘門斬闗而
入癸酉旦張彦澤頓兵于明徳門外京城大撓前曹州
節度使石贇死之帝之堂叔也時自中渡寨隔絶之後帝
與大臣端坐憂危國之衛兵悉在北面計無所出十六
日聞滹水之降是夜偵知張彦澤巳至滑州召李崧馮
玉李彦韜入内計事方議詔河東劉知逺起兵赴難至
五鼓初張彦澤引蕃騎入京宫中相次火起帝自攜劔
驅擁后妃巳下十數人将同赴火爲親校薛超所持俄
自寛仁門逓入契丹主與皇太后書帝乃止旋令撲滅
烟火大内都㸃檢康福全在寛仁門宿衛登樓覘賊彦
澤呼而下之癸酉帝奉表于契丹主曰孫臣某言今月
十七日寅時相州節度使張彦澤都監富珠哩部領大
軍入京齎到翁皇帝賜太后書示于滹沱河降下杜威
一行馬歩兵士見領蕃漢歩騎來幸汴州者往者唐運
告終中原失馭數窮否極天缺地傾先人有田一成有
衆一旅兵連禍結力屈勢孤翁皇帝救患摧鋒興利除
害躬擐甲胄深入冦塲犯露䝉霜度鴈門之險馳風掣
電行中冀之誅黄鉞一麾天下大定勢凌宇宙義感神
明功成不居遂興晉祚則翁皇帝有大造于石氏也旋
屬天降鞠凶先君即世臣遵承遺㫖纘紹前基諒闇之
初荒迷失次凡有軍國重事皆委将相大臣至于擅繼
宗祧既非禀命輕𤼵文字輒敢抗尊自啓釁端果貽赫
怒禍至神惑運盡天亡十萬師徒皆望風而束手億兆
黎庶悉延頸以歸心臣負義包羞貪生忍恥自貽顚覆
上累祖宗偷度晨昏茍存視息翁皇帝若惠顧疇昔稍
霽雷霆未賜靈誅不絶先祀則百口荷更生之徳一門
銜罔報之恩雖所愿焉非敢望也臣與太后并妻馮氏
及舉家戚屬見于郊野面縛俟罪次所有國寳一面金
印三面今遣長子陜府節度使延煦次子曹州節度使
延寳管押進納并奉表請罪陳謝以聞甲戌張彦澤遷
帝與太后及諸宫屬于開封府遣控鶴指揮使李榮将
兵監守是夜開封尹桑維翰宣徽使孟承誨皆遇害帝
以契丹主将至欲與太后出迎彦澤先表之禀契丹主
之㫖報云比欲許爾朝覲上國臣寮奏言豈有兩箇天
子道路相見今賜所佩刀子以慰爾心己卯皇子延煦
延寳自帳中廻得僞詔慰撫帝表謝之時契丹主以所
送𫝊國寳製造非工與載籍所述者異使人來問帝進
狀曰頃以偽主王從珂于洛京大内自焚之後其真𫝊
國寶不知所在必是當時焚之先帝受命旋製此寳在
位臣寮備知其事臣至今日敢有隱藏云時移内庫至
府帝使人取帛數段主者不與謂使者曰此非我所有
也又使人詣李崧求酒崧曰臣有酒非敢愛惜慮陛下
杯酌之後憂躁所作别有不測之事臣以此不敢奉進
丙戌晦百官宿封禪寺明年正月朔契丹主次東京城
北百官列班遙辭帝于寺詣北郊以迎契丹主帝舉族
出封丘門肩舉至野契丹主不與之見遣泊封禪寺文
武百官素服紗㡌迎謁契丹主于郊次俯伏俟罪契丹
主命起之親自慰撫契丹主遂入大内至昏出宫是夜
宿于赤堈契丹主下詔應晉朝臣寮一切仍舊朝廷儀
制竝用漢禮戊子殺鄭州防禦使楊承勲責以背父之
罪令左右臠割而死(遼史以其弟承信為平/盧軍節度使襲父爵)己丑斬張
彦澤于市以其剽刦京城恣行屠害也(遼史以張彦澤/擅徙重貴開封)
(殺桑維翰縱兵大/掠不道斬于市)庚寅洛京留守景延廣自扼吭而死
辛卯契丹制降帝為光禄大夫檢校太尉封負義侯黄
龍府安置其地在渤海國界癸巳遷帝于封禪寺遣蕃
大将崔廷勲将兵守之癸卯帝與皇太后李氏皇太妃
安氏皇后馮氏皇弟重睿皇子延煦延寳俱北行以宫
嬪五十人内官三十人東西班五十人醫官一人控鶴
官四人御厨七人茶酒三人儀鸞司三人軍健二十人
從行宰臣趙瑩樞宻使馮玉侍衛馬軍都指揮使李彦
韜随帝入蕃契丹主遣三百騎援送而去所經州郡長
史迎奉皆為契丹主阻絶有所供饋亦不通(宋史李榖/傳少帝䝉)
(塵而北舊臣無敢侯謁者榖獨拜迎于路君臣/相對泣下榖曰臣無狀負陛下因傾囊以獻)嘗一日
帝與太后不能得食乃殺畜而啖之帝過中渡橋閱杜
重威營寨之迹慨然憤歎謂左右曰我家何負為此賊
所破天乎天乎于是號慟而去至幽州傾城士庶迎看
于路見帝慘沮無不嗟嘆(宣政雜録徽宗北狩經薊縣/梁魚務有還鄉橋石少帝所)
(命名也里人/至今呼之)駐留旬餘州将承契丹命犒帝于府署趙
延夀母以食饌來獻自范陽行數十程過薊州平州至
榆闗沙塞之地畧無供給毎至宿頓無非路次一行乏
食宫女從官但採木實野蔬以救飢弊又行七八日至
錦州契丹廹帝與妃后往拜案巴堅遺像帝不勝屈辱
泣曰薛超誤我不令我死以至今日也又行數十程渡
遼水至黄龍府此即戎王所命安置之地也六月契丹
國母召帝一行往懷密州州在黄龍府西北千餘里行
至遼陽皇后馮氏以帝陷蕃過受艱苦令内官潛求毒
藥将自飲之并以進帝不果而止又行二百里㑹國母
為永康王所執永康王請帝却往遼陽城駐泊帝遣使
奉表于永康且賀克㨗自是帝一行稍得供給漢乾祐
元年四月永康王至遼陽帝與太后竝詣帳中帝御白
衣紗㡌永康止之以常服謁見帝伏地雨泣自陳過咎
永康使左右扶帝上殿慰勞乆之因命設樂行酒從容
而罷永康帳下從官及教坊内人望見故主不勝悲咽
内人皆以衣帛藥餌獻遺于帝及永康發離遼陽取内
官十五人東西班十五人及皇子延煦竝令隨帳上陘
陘即蕃王避暑之地也有綽諾錫里者即永康之妻兄
也知帝有小公主在室詣帝求之帝辭以年㓜不可又
有東西班數輩善于歌唱綽諾又請之帝乃與之後數
日永康王馳取帝㓜女而去以賜綽諾至八月永康王
下陘太后馳至霸州詣永康求于漢兒城寨側近賜養
種之地永康許諾令太后于建州住泊漢乾祐二年二
月帝自遼陽城𤼵赴建州行至中路太妃安氏得疾而
薨乃焚之載其燼骨而行帝自遼陽行十數日過儀州
霸州遂至建州節度使趙延暉盡禮奉迎館帝于衙署
中其後割寨地五千餘頃其地至建州數十里帝乃令
一行人員于寨地内築室分耕給食于帝是嵗舒嚕王
子遣契丹數騎詣帝取内人趙氏聶氏疾馳而去趙聶
者帝之寵姬也及其被奪不勝悲憤漢乾祐三年八月
太后薨周顯徳初有漢人自寨北而至者言帝與后及
諸子俱無恙猶在建州其隨從職官役使人輩自蕃中
亡歸物故者大半矣(郡齋讀書志云晉朝䧟蕃記范質/撰質石晉末在翰林為出帝草降)
(表知其事為詳記少主初遷于黄龍府後居于建州凡/十八年而卒按契丹丙午嵗入汴順數至甲子嵗為十)
(八年實太祖乾徳二年也景五代史補少主之嗣位也/契丹以不俟命而擅立又  延廣辱其使契丹怒舉國)
(南侵以駙馬都尉杜重威等領駕下精兵甲禦之于中/流河橋既而契丹之衆巳深入而重威等奏報未到朝)
(廷時桑維翰罷相為開封府尹謂僚佐曰事急矣非大/臣鉗口之時乃叩内閣求見欲請車駕親征以固将士)
(之心而少主方在後苑調鷹至暮竟不召維翰退而嘆/曰國家阽危如此草澤逋客亦宜下問况大臣求見而)
(不召耶事亦可知矣未幾杜重/威之徒降于契丹少主遂北遷)
史臣曰少帝以中人之才嗣将墜之業屬上天不祐仍
嵗大饑尚或絶强敵之歡盟鄙輔臣之謀畧奢淫自縱
謂有㤗山之安委託非人坐受平陽之辱族行萬里身
老窮荒自古亡國之醜者無如帝之甚也千載之後其
如耻何傷哉
　
　
　
　
　
　
　
　
　
　
　
　
　
　
　
　舊五代史巻八十五
　舊五代史巻八十五攷證
晉少帝紀五己未杜威奏駐軍於中渡橋○案通鑑甲
　寅威等至中度橋十二月己未帝始聞大軍屯中度
　胡三省注云强冦深入諸軍孤危而驛報七日始逹
　晉之為兵可知矣歐陽史作己未杜威軍于中渡葢
　以奏聞之日為駐軍之日
降帝為光禄大夫○光禄遼史避諱作崇禄
内官三十人○案遼史作内宦三人
軍健二十人○案遼史作健卒十人
富珠哩舊作傅住兒今改　按巴堅舊作阿保機今改
　　綽諾錫里舊作禪奴舍利今改　舒嚕舊作述律
　今改
　
　
　
　舊五代史巻八十五攷證
欽定四庫全書
　舊五代史巻八十六
　　宋門下侍郎參知政事監修國史薛居正等撰
　晉書第十二
　　后妃列傳一(案晋后妃傳永樂大典已佚今采五/代會要通鑑契丹國志文獻通攷所)
　　　(載晉后妃事分註/以補是書之闕)
高祖皇后李氏(五代會要高祖皇后李氏唐明宗第三/女天成三年四月封永寕公主長興四)
(年九月進封魏國公主清泰二年九月改封晋國長公/主至天福六年十一月尊為皇后七年六月尊為皇太)
(后開運四年三月與少帝同遷于契丹之黄龍府漢乾/祐三年八月二十五日崩于蕃中之建州文獻通考云)
(天福二年有司請立皇后帝以宗廟未立謙抑未遑帝/崩出帝即位乃尊為皇太后契丹國志載皇太后降表)
(云晉室皇太后媳婦李氏妾言張彦澤富珠哩等至伏/䝉皇帝阿翁降書安撫者妾伏念先皇帝頃在并汾適)
(逢屯難危同累卵急若倒懸智勇俱窮朝夕不休皇帝/阿翁𤼵自冀北親扺河東䟦履山川踰越險阻立平巨)
(孽遂定中原救石氏之覆亡立晋朝之社稷不幸先帝/厭代嗣中承祧不能繼好息民而反虧恩辜義兵戈屡)
(動駟馬難追戚實自貽咎将誰執今穹蒼震怒中外離/攜上将牽羊六師觧甲妾舉宗負釁視景偷生惶惑之)
(中撫問斯至明宣恩㫖曲賜含容尉論丁寕神爽飛越/豈謂已垂之命忽䝉更生之恩省罪責躬九死未報今)
(遣孫男延煦延寳表奉請罪陳謝以聞又帝紀云會同/十一年正月朔出帝太后迎遼帝于封邱門外帝辭不)
(見館于封禅寺遣其将崔廷勲以兵守之是時雨雪連/旬外無供億上下凍餒太后使人謂寺僧曰吾嘗于此)
(飯僧數萬今日豈不相憫耶僧辭以遼帝之意難測不/敢獻食少帝隂祈守者乃稍得食遼降少帝為光禄大)
(夫檢校太尉封負義侯遷于黄龍府即慕容氏和龍城/也帝使人謂太后曰吾聞爾子重貴不從母教而至于)
(此可求自便勿與俱行太后答曰重貴事妾甚謹所失/者違先君之志絶両國之歡然重貴此去幸䝉大惠全)
(身保家母不隨子欲何斫歸于是太后與馮后皇弟重/睿子延煦延寳舉族從晉侯而北天禄元年四月帝至)
(遼陽晋侯白衣紗㡌與太后皇后上謁于帳中五月帝/上陘取晋侯所從宦者十五人東西班十五人及皇子)
(延煦而去八月帝下陘太后自馳至霸州謁帝求于漢/兒城側賜地耕牧以為生許之帝以太后自行十餘日)
(遣與延煦俱還遼陽二年徙晋侯太后于建州三年秋/八月晋李太后病無醫藥仰天號泣㦸手罵杜重威李)
(守貞曰吾置不置汝病亟謂晉侯曰吾死焚其骨送范/陽佛寺無使吾為邉城鬼也  富珠哩舊作傅住兒今)
(改/正)
太妃安氏(文獻通考安太妃代北人不知其世家生岀/帝帝立尊為皇太妃契丹國志云天禄二年)
(春二月徙晋侯太后于建州中途安太妃卒遺命晋/侯曰焚骨為灰南向颺之庶㡬遺魂得返中國也)
少帝皇后張氏(案五代會要天福八年十月追冊攷是/書少帝紀云追册故妃張氏為皇后張)
(從訓傳亦云高祖鎮太原/為少帝娶從訓長女為妃)
皇后馮氏(案五代會要開運三年十月冊通鑑云天福/八年冬十月戊申立吳國夫人馮氏為皇后)
(初高祖爱少弟重𦙍養以為子及畱守鄴都娶副畱守/馮濛女為其婦重𦙍早卒馮夫人寡居有羙色帝見而)
(悦之高祖崩梓宫在殯帝遂納之羣臣皆賀帝謂馮道/等曰皇太后之命與卿等不任大慶羣臣出帝與夫人)
(酣飲過梓宫前醊而告曰皇太后之命與先帝不任大/慶左右失笑帝亦自笑謂左右曰我今日作新壻何如)
(夫人與左右皆大笑太后雖恚而亦無如之何既正位/中宫頗預政事后兄玉時為禮部郎中鹽鐵判官驟擢)
(用至端明殿學士户部侍郎與議政事文獻通攷云契/丹入京師后隨帝北遷不知所終  又案五代會要載)
(晋内職云高祖頴川郡夫人蔡氏天福三年八月勅少/帝寳省李氏封隴西郡夫人張氏封春官夫人充皇后)
(宫尚宫並天福八年十二月二日勅前左御正齊國夫/人吳氏進封燕國夫人書省魏國夫人崔氏進封梁國)
(夫人前右御正天水郡夫人趙氏封衛國夫人司簿孟/氏封汧國夫人前司簿李氏封隴西郡夫人弟子院使)
(齊氏大使郭氏副使賈氏並封本縣君太后宫尚宫陳/留郡夫人何氏進封鄭國夫人河南郡夫人元氏進封)
(齊國夫人知客出使夫人石氏封武威郡夫人春宫姚/氏常氏焦氏王氏陶氏魏氏趙氏七人並超封郡夫人)
(寶生婉美趙氏封天水郡夫人武氏以下十一人並授/春宫天福八年十一月勅清河郡夫人張氏彭城郡夫)
(人劉氏並充太后宫司寶南陽郡夫人路氏出使夫人/趙氏白氏並充皇后宫司賓開運二年八月勅  又案)
(是書不載外戚傳據五代㑹要云晉高祖長女長安公/主降楊承祚天福二年五月封至六年五月卒追封秦)
(國公主至七年九月又追封梁國長公主從長女高平/縣主第二女新平縣主第三女千乘縣主孫女永慶縣)
(主並天福七/年五月封)
　
　舊五代史巻八十六
　舊五代史巻八十六攷證
晉后妃列傳一高祖皇后李氏　案五代會要李后在
　長興中進封魏國公主清泰二年改封晉國長公主
　歐陽史作清泰二年封魏國長公主誤
少帝皇后張氏　案是書少帝紀及五代㑹要俱云天
　福八年追冊故妃張氏為皇后歐陽史缺載
富珠哩舊作𫝊住兒今改
　
　
　
　
　
　
　
　
　舊五代史卷八十六攷證
欽定四庫全書
　舊五代史巻八十七
　　宋門下侍郎參知政事監修國史薛居正等撰
　晉書第十三
　　宗室列傳二(案晉宗室列傳永樂大/典僅存四篇餘多殘闕)
廣王敬威字奉信高祖之從父弟也父萬銓贈太尉追
封趙王敬威少善騎射事後唐莊宗以從戰有功累歴
軍職明宗即位擢為奉聖指揮使天成應順中凡十改
軍額累官至檢校工部尚書賜忠順保義功臣清泰中
加兵部尚書彰聖都指揮使遥領常州刺史及髙祖建
義于太原敬威時在洛下知禍必及召所親謂曰夫人
生而有死理之常也我兄方圖大舉余固不可偷生待
辱取笑一時乃自殺于私邸人甚狀之天福二年册贈
太傅葬于河南縣六年追封廣王子訓嗣官至左武衛
將軍敬威弟贇
贇字徳和(以下有/闕文)為陜州節度使少帝即位加同平章
事贇性驕慢每使者至必問曰小姪安否恣為暴虐陜
人苦之(以下殘闕是書少帝紀開運三年十二月前曹/州節度使石贇死帝之堂叔也歐陽史作墮沙)
(壕溺/死)
韓王暉字徳昭睿祖孝平皇帝之孫髙祖之從兄也父
萬犮追封秦王暉生而龎厚剛毅雄直有器局行不由
徑臨事多智故髙祖于宗族之中獨厚遇之初張敬達
之圍晉陽也髙祖署暉為突騎都將常引所部出敵之
不意深入力戰雖夷傷流血矢鏃貫骨而辭氣益厲髙
祖壯之天福二年遥授濠州刺史充皇城都部署四年
加檢校司徒授曹州防禦使加檢校太保其涖任也亷
愛恤下不營財利不好伎樂部人安之歳餘以疾終于
官歸葬太原八年册贈太師追封韓王子曦嗣(宋史石/曦傳天)
(福中以曦為右神武將軍歴漢至周為右武衛左神武/二將軍恭帝即位初為左衛將軍會髙麗王昭加恩命)
(曦副左饒衛將軍戴/交充使淳化四年卒)
剡王重𦙍(案剡王以下諸王傳永樂大典原闕歐陽史/云重𦙍髙祖弟也亦不知其為親疎然髙祖)
(愛之飬以為子故于名加重而下齒諸/子通鑑齊王紀髙帝少弟重𦙍早卒)
虢王重英(案虢王傳永樂天典原闕攷五代會要云重/英髙祖長子天福七年四月追封是書唐紀)
(清泰三年七月己丑誅/右衛上將軍石重英)
楚王重信字守孚髙祖第二子後唐明宗之外孫也少
敏悟有智思天成中始授銀青光禄大夫撿授左散騎
常侍俄加檢校刑部尚書守相州長史未幾遷金紫光
禄大夫超拜檢校司徒守左金吾衛大將軍重信歴事
唐明宗及閔帝末帝不恃貴戚能克已復禮常恂恂如
也甚為時論所稱髙祖即位出鎮孟津到任踰月去民
病十餘事朝廷有詔褒之是歳范延光叛命于鄴詔遣
前靈武節度使張從賔發河橋屯兵數千人東討延光
既而從賔與延光合謀為亂遂害重信于理所時年二
十逺近聞者為之嘆惜詔贈大尉時執事奏曰兩漢子
弟生死無歴三公位者髙祖曰此兒為善被禍予甚愍
之自我作古寧有例乎遂行册命以其年十月葬河南
萬安山天福七年追封沂王少帝嗣位改封楚王妃南
陽白氏昭信軍節度使奉進之女也重信有子二人皆
幼長于公宫及少帝北遷不知其所終
壽王重乂字𢎞理髙祖第三子也幼岐嶷好儒書亦通
兵法髙祖素所鍾愛及即位自北京皇城使拜左驍衛
大將軍車駕幸浚郊加檢校司空權東都留守未幾鄴
都范延光叛朝廷遣光逺討之詔前靈武節度使洛都
巡檢使張從賔發盟津屯兵赴鄴下㑹從賔宻通延光
與婁繼英等先刧河橋次亂洛邑因害重乂于河南府
時年十九從賔敗髙祖發哀于便殿輟視朝三日詔贈
太傅是歳冬十月詔遣莊宅使張穎監䕶喪事葬于河
南府萬安山天福中追封壽王妃李氏汾州刺史玘之
女也重乂無子妃後落髮為尼開運中卒于京師
夔王重進(五代會要重進髙祖第五/子天福七年四月追封)
陳王重杲(歐陽史重杲小字馮六未名而/卒贈太傅追封陳王賜名重杲)
重睿(案契丹國志髙祖憂悒成疾一旦馮道獨對髙祖/命幼子重睿出拜之又令宦者抱置道懐中盖欲)
(馮道輔立之髙祖崩道與侍衛馬步郡虞候景延廣議/以國家多難宜立長君乃奉齊王重貴為嗣五代㑹要)
(重睿髙祖第七子許州節度使未封王/歐陽史云從出帝北遷不知其所終)
延煦(五代會要延煦少帝長子遥領陜西節度使通鑑/云趙在禮家貲為諸帥之最帝利其富為皇子鎮)
(寧節度使延煦娶其女在禮自費/緡錢十萬縣官之費數倍過之)
延寳(五代會要延寳少帝次子遥領魯州節度使通鑑/云延煦及弟延寳皆髙祖諸孫帝養以為子㑹要)
(引實録亦云皆弟之從子養以為子歐陽/史云延煦等從帝北遷後不知其所終)
　
　
　
　
　
　
　
　
　
　
　
　舊五代史巻八十七
　舊五代史巻八十七攷證
晉宗室列傳二廣王敬威傳敬威弟贇　案歐陽史髙
　祖有兄敬儒弟敬徳敬殷是書不為立傳疑有闕文
　又贇歐陽史作敬贇
韓王暉傳八年册贈太師　案暉歐陽史作敬暉贈太
　師歐陽史作贈太傅加贈太師
剡王重𦙍　案歐陽史晉家人傳重𦙍髙祖弟也通鑑
　齊王紀同重𦙍婦馮氏後為少帝后歐陽史載契丹
　入京師暴少帝之惡于天下曰納叔母于宫中亂人
　倫之大典是重𦙍實為髙祖弟也五史㑹要作髙祖
　第三子重𦙍天福七年四月追封剡王考剡王歐陽
　史作鄭王封爵亦異又案是書唐紀清泰三年誅皇
　城副使石重裔敬瑭之子也攷會要載髙祖諸子無
　别名重裔者重裔疑即重𦙍史氏避宋太祖諱故作
　裔然通鑑髙祖紀作敬瑭之子重𦙍齊王紀又作髙
　祖少帝重𦙍早卒似兩紀實有兩人姑存之以偹攷
虢王重英　案五代㑹要重英髙祖長子通鑑攷異引
　廢帝實録作姪男供奉官重𦙍又廣本英作殷
楚王重信傳髙祖第二子　案五代㑹要作第四子
壽王重乂傳髙祖第三子　案五代㑹要作第二子通
　鑑攷異作姪男
陳王重杲　案重杲小字馮六歐陽史云髙祖少子曰
　馮六舊説以重睿為幼子非也今考五代㑹要作髙
　祖第六子重杲第七子重睿與歐陽史異
　
　
　
　
　
　
　
　舊五代史巻八十七攷證
欽定四庫全書
　舊五代史卷八十八
　　宋門下侍郎參知政事監修國史薛居正等撰
　晉書第十四
　　列傳三
景延廣字航川陜州人也父建累贈太尉延廣少習射
以挽强見稱梁開平中卲王朱友誨節制于陜召置麾
下友誨坐謀亂延廣竄而獲免後事華州連帥尹皓皓
引薦列校隸于汴軍從王彦章拒莊宗于河上及中都
之敗彦章見擒而延廣被數創歸于汴唐天成中明宗
幸夷門會朱守殷拒命尋平之延廣以軍校連坐將棄市
高祖時為六軍副使掌其事見而惜之乃宻遣遁去尋
収為客將及張敬逹之圍晉陽高祖付以戎事甚有干
城之功高祖卽位授侍衛步軍都指揮使檢校司徒遥
領果州團練使轉檢校太保領夔州節度使四年出鎮
滑臺五年加檢校太保移鎮陜府六年召為待衛馬步
都虞候移鎮河陽七年轉侍衛親軍都指揮使檢校太
尉其年夏高祖晏駕延廣與宰臣馮道等承顧命以少
帝為嗣旣發喪都人不得偶語百官赴臨未及内門皆
令下馬由是有驕暴之失少帝旣嗣位延廣獨以為已
功尋加同平章事彌有矝伐之色朝廷遣使告哀契丹
無表致書去臣稱孫契丹怒遣使來讓延廣乃奏令契
丹㢠廻國使喬榮(契丹國志先是河陽牙將喬榮從趙延/壽入遼遼帝以為囘國使置邸大梁至)
(是景延廣説帝囚榮于獄凡遼國貿易在晉境者皆殺/之奪其貨大臣皆言遼國不可負乃釋榮慰賜而歸之)
告戎王曰先帝則北朝所立今上則中國自策為隣為
孫則可無臣之理且言晉朝有十萬口横磨劍翁若要
戰則早來他日不禁孫子則取笑天下當成後悔矣由
是與契丹立敵干戈日尋初高祖在位時宣借楊光遠
騎兵數百延廣請下詔遣還光逺由此忿延廣怨朝廷
遣使汎海搆釁天福八年十二月契丹乃南牧九年正
月䧟甘陵河北儲蓄悉在其郡少帝大駭親率六師進
駐澶淵延廣為上將凢六師進退皆出胷臆少帝亦不
能制衆咸憚而忌之契丹旣至城下使人宣言曰景延
廣喚我來相殺何不急戰一日高行周與蕃軍相遇于
近郊以衆寡不敵急請濟師延廣勒兵不出是日行周
幸而獲免及契丹退延廣猶閉柵自固士大夫曰昔與
契丹絶好言何勇也今契丹至若是氣何憊也時延廣
在軍母凶問至自澶淵津北移于津南不信宿而復莅
戎事曽無戚容下俚之士亦聞而惡之時有太常丞王
緒者因使徳州㢠廻與延廣有隙因誣奏與楊光逺通謀
遣吏縶于麾下鍜成其事判官盧億累勸觧不從尋有
詔棄市時甚寃之少帝還京嘗幸其第進獻錫賚有如
酬酢權寵恩渥為一朝之冠俄與宰臣桑維翰不恊少
帝亦憚其難制遂罷兵權出為洛都畱守兼侍中由是
鬱鬱不得志亦意契丹强盛國家不濟身將危矣但縱
長夜飲無復以夾輔為意(宋史盧多遜傳父億景延廣/鎮天平表億掌書記畱守西)
(路又為判官時周用窘乏取民財以助軍河南府畱守/二十萬緡延廣欲並縁以圖羡利増為三十七萬緡億)
(諫曰公位兼將相旣富且貴今國帑空竭不已/而取貲于民公何忍利之乎延廣乃慚而止)開運三
年冬契丹渡滹水詔遣屯孟津將戒途由府署正門而
出所乘馬騰立不進幾墜于地乃易乘而行時以為不
祥之甚及王師䧏契丹延廣狼狽而還時契丹主至安
陽遣别部隊長率騎士數千與晉兵相雜趨河橋入洛
以取延廣戒曰如延廣奔呉走蜀便當追而致之時延
廣顧慮其家未能引决契丹旣奄至乃與從事閻丕輕
騎謁契丹主于封兵與丕俱見縶焉(遼史將軍康祥/執景延廣來獻)延
廣曰丕臣之從事也以職相隨何罪而亦為縲囚契丹
釋之因責延廣曰致南北失歡良由爾也乃召喬榮質
證前事凢有十焉始榮將入蕃時紿延廣云其恐忽忘
所逹之語請于翰墨延廣信之乃命吏備記其事榮亦
檢巧善人者也慮他日見詰則執之以取信因匿其文
于衣中至是延廣始以他語抗對榮乃出其文以質之
延廣頓為所屈毎一事則受牙籌一莖此契丹法也延
廣受至八巠但以面伏地契丹遂咄之命鏁延廣臂將
送之死北土是日至于陳橋民家草舍延廣懼燔灼之
害至夜分伺守者怠則引手自扼其吭尋卒焉雖事巳
窮頓人亦壯之時年五十六(東都事畧昝居潤嘗為樞/宻院小吏景延廣畱守西)
(京補為右職契丹犯京師以兵圍延廣家故/吏悉避去居潤為全䕶其家時論頗稱之)漢高祖登
極詔贈中書令延廣少時嘗泛洞庭湖中流阻風波檣
且折衆大恐頃之舟人指波中曰賢聖來䕶此必有貴
人矣尋獲濟焉竟位至將相非偶然也
李彦韜太原人也少事邢州節度使閻寳為皂隸寳卒
高祖収于帳下及起義以少帝留守北京因留彦韜為
腹心厯客將牙門都校以纎巧故厚承委用及少帝嗣
位授蔡州刺史入為内客省使宣徽南院使未㡬遥領
夀州節度充侍衛馬軍都指揮使檢校太保俄改陳州
節度使典軍如故毎在帝側升除將相但與宦官近臣
締結致外情不通陷君于危亡之地嘗謂人曰朝廷所
設文官將何用也且欲澄汰而除廢之則可知其輔弼
之道也及契丹犯闕遷少帝于開封府一日少帝遣人
急召彦韜將與計事彦韜辭不赴命少帝怏恨乆之其
負國辜君也如是及少帝北遷戎王遣彦韜從行泊至
蕃中隸于國母帳下永康王舉兵攻國母以偉王為前鋒國
母𤼵兵拒之以彦韜為排陣使彦韜䧏于偉王偉王置
之帳下其後卒于幽州
張希崇字徳峯幽州薊縣人也父行簡假薊州玉田令
希崇少通左氏春秋復癖于吟詠天祐中劉守光為燕
帥性慘酷不喜儒士希崇乃擲筆以自效守光納之漸
升為禆將俄而守光敗唐莊宗命周徳威鎮其地希崇
以舊籍列于麾下尋遣率偏師守平州案巴堅南攻䧟
其城掠希崇而去案巴堅詢希崇乃知其儒人也因授
元帥府判官後遷盧龍軍行軍司馬繼改蕃漢都提舉
使天成初契丹平州節度使盧文進南歸契丹主以希
崇繼其任遣腹心總邊騎三百以監之希崇莅事數歳
契丹主漸加寵信一日登郡樓私自計曰昔班仲升西
戍不敢擅還以承詔故也我今入關斷自胷臆何恬于
不測之地而自滯耶乃召漢人部中之翹楚者曰我䧟
身此地飲酪被毛生不見其所親死為窮荒之鬼南望
山川度日如歳爾輩得無思鄉者乎部曲皆泣下沾衣
且曰明公欲全部曲南去善則善矣如敵衆何(歐陽史/作麾下)
(皆言兵多不可俱/亡因勸希崇獨去)希崇曰俟明日首領至牙帳則先擒
之契丹無統領其黨必㪚且平州去王帳千餘里待報
至徴兵踰旬方及此則我等已入漢界深矣何用以衆
少為病衆大喜是日希崇牙郡齋之側坎隙地貯石灰
明旦首領與羣從至希崇飲以醇酒數鍾旣醉悉投于
灰穽中斃焉其徒營于北郭遣人攻之皆潰圍奔去希
崇遂以營内生口二萬餘南歸唐明宗嘉之授汝州防
禦使希崇旣之任遣人迎母赴郡母及境希崇親肩板
輿行三十里觀者無不稱歎厯二年遷靈州両使畱後
先是靈州戍兵歳軍糧經五百里有剽攘之患希崇乃
告諭邊士廣務屯田歳餘食大濟壐書褒之因正授旄
節清泰中希崇厭其雜俗頻表請覲詔許之至闕未乆
朝廷以安邊有聞議内地處之改邠州節度使及高祖
入洛于契丹方有要盟盧其為所取乃復除靈武希崇
歎曰我應老于邊城賦分無所逃也因鬱鬱不得志乆
而成疾卒于任時年五十二希崇自小校累官至開府
儀同三司檢校太尉三厯方面封清河郡公食邑三千
户賜靖邊奉國忠義功臣亦人生之榮盛者也(歐陽史/贈太師)
希崇素朴厚尤嗜書莅事之餘手不釋巻不好酒樂不
蓄姫僕祁寒盛暑必儼其衣冠厮養之輩未嘗聞䙝慢
之言事母至謹毎食必侍立俟盥漱畢方退物議高之
性雖仁恕或遇姦惡則嫉之若仇在邠州日有民與郭
氏為義子自孩提以至成人因愎戾不受訓遣之郭氏
夫婦相次俱死郭氏有嫡子已長時郭氏諸親與義子
相約云是親子欲分其財物助而訟之前後數鎮不能
理遂成疑獄希崇覽其訢判云父在已離母死不至止
稱假子孤二十年撫養之恩儻曰親兒犯三千條悖逆
之罪頗為傷害名教安敢理認田園其生涯並付親子
所訟人與朋姦者委法官以律定刑聞者服其明希崇
亦善觀象在靈州日見月掩畢口大星經月復爾乃歎
曰畢口大星邊將也月再掩之吾其終歟果卒于郡子
仁謙為嗣厯引進副使
王庭𦙍字紹基其先長安人也祖處存定州節度使父
鄴晉州節度使庭𦙍唐莊宗之内表也性勇剽狡捷鷹
瞬隼視喑嗚䀝睚則挺劍而不顧少為晉陽軍校以攻
城野戰為務暑不息嘉樹之䕃寒不處宻室之下與軍伍
食不異味居不異適故莊宗于親族之中獨加禮遇莊
宗明宗朝累厯貝忻宻澶濕相六州刺史國初范延光
據鄴稱亂高祖以庭𦙍累朝宿將詔為魏府行營中軍
使兼貝州防禦使城䧏賞勞授相州節度使尋移鎮定
州節度使處直則庭𦙍之叔祖也處直為養子都所篡
時北走契丹契丹納之至是契丹遣使諭高祖云欲使
王威襲先人土地如我蕃中之制高祖答以中國將校
自刺史團練防禦使序遷方授旄節請遣威至此任用
漸令升進乃合中土舊規戎王深怒其見拒使人復報
曰爾自諸侯為天子有何階耶高祖畏其滋蔓則厚賂
力拒其命契丹怒稍息遂連升庭𦙍俾鎮中山且欲塞
其意也少帝嗣位改滄州節度使累官至檢校太尉開
運元年秋卒于位年五十四贈中書令有子五人長曰
昭敏仕至金吾將軍卒
史匡翰字元輔鴈門人也父建瑭事莊宗為先鋒將敵
人畏之謂之史先鋒累立戰功唐書有𫝊匡翰起家襲
九府都督厯代州遼州副使檢校太子賔客同光初為
嵐憲朔等州都逰奕使改天雄軍牢都指揮使再加
檢校户部尚書領潯州刺史天成中授天雄軍步軍都
指揮使歳餘遷侍衛彰聖馬軍都指揮使高祖有天下
改授檢校司空懐州刺史其妻魯國長公主卽高祖之
妹也尋轉控鶴都揮使兼和州刺史駙馬都尉俄授
檢校司徒鄭州防禦使未幾遷義成軍節度滑濮等州
觀察處置管内河隄等使丁母憂尋起復本鎮(案陶榖/撰匡翰)
(碑文云圃田待理漢殿掄才功臣旌國佐之名出守奉/專城之寄蓋鄭州卽在義成軍營内匡翰雖遷官不離)
(本鎮/也)匡翰剛毅有謀畧御軍嚴整接下以禮與部曲語
未嘗稱名厯數郡皆有政聲(陶榖碑文云齋壇峻而金/鼔嚴麻案宣而曲幢出控)
(梁苑之西郊殷孚威望撫/國僑之遺俗綽有政聲)尤好春秋左氏傳毎視政之
暇延學者講説躬自執巻受業焉時發難問窮于隠奥
流輩或戯謂史三傳旣自端謹不喜人醉幕客有關徹
者狂率酣醟一日使酒怒目謂匡翰曰明公昔刺覃懷
與徹主客隨至事無不可今領節鉞數不相容且書記
趙礪險詖之人也脅肩諂笑黷貨無厭而明公待之甚
厚徹今請死近聞張彦澤臠張式未聞匡翰斬關徹恐
天下談者未有比類匡翰不怒引滿自罰而慰勉之其
寛厚如此天福六年白馬河决匡翰祭之見一犬有角
浮于水心甚惡之後數日遘疾而卒于鎮年四十詔贈
太保子彦客厯宫苑使湊單宿三州刺史
梁漢顒太原人也少事後唐武皇初為軍中小校善騎
射勇于格戰莊宗之破劉仁恭王德明及與梁軍對壘
于德勝皆預其戰累功至龍武指揮使檢校司空梁平
授檢校司徒濮州刺史同光三年魏王繼岌統軍伐蜀
以漢顒為魏王中軍馬步都虞候天成初授許州馬兵
畱後檢校太保尋為邠州節度使歳餘加檢校太傳充
威勝軍節度唐鄧等州觀察處置等使在鎮二年移鎮
許州長興四年夏以眼疾授太子少師致仕高祖素與
漢顒有舊及卽位之初漢顒進謁再希任使除左威衛
上將軍天福七年冬以疾卒于洛陽年七十餘贈太子
太保
楊恩權邠州新平人也梁乾化初為軍校貞明二年轉
弓箭指揮使檢校左僕射累遷控鶴右第一軍使唐莊
宗平梁補右廂夾馬都指揮使天成初遷右威衛將軍
加檢校司空會秦王從榮鎮太原明宗乃以馮贇為副
畱守以思權為北京歩軍都指揮使以佐佑之從榮幼
驕狠不親公務明宗乃遣紀綱一人素善從榮者與之
逰處俾從容諷導之嘗私謂從榮曰河南相公恭謹好
善親禮端士有老成之風相公處長更宜自勵勿致聲
聞在河南之下從榮不悦因告思權曰朝廷人皆推從
厚共非短我吾將廢棄矣思權曰請相公勿憂萬一有
變但思權在處有兵甲足以濟事乃勸從榮招置部曲
調弓礪矢陰為之備思權又謂使者曰朝廷教君伴相
公終日言弟賢兄弱何也吾輩苟在豈不能與相公為
主耶使者懼告贇贇乃宻奏之明宗乃詔思權赴京師
以奏王之欲亦弗之罪也長興末為右羽林都指揮使
遣戍興元閔帝嗣位奉詔從張䖍釗討鳯翔洎至岐下
思權首倡倒戈以攻䖍釗尋領部下軍率先入城謂唐
末帝曰臣旣赤心奉殿下俟京城平定與臣一鎮勿置
在防禦團練使内乃懷中出紙一幅謂未帝曰願殿下
親書臣姓名以志之未帝命筆書可邠寧節度使及卽
位授推誠奉國保乂功臣静難軍節度邠寧慶衍等州
觀察處置等使檢校太保清泰三年入為右龍武軍統
軍高祖卽位除左衛上將軍進封開國公天福八年以
疾卒年六十九贈太傅
尹暉魏州人也少以勇徤事魏帥楊師厚為軍士唐莊
宗入魏擢為小校從征河上毎于馬前歩鬭有功莊宗
即位連改諸軍指揮使天成長興中領數郡刺史累遷
嚴衛都指揮使唐應順中王師討末帝于岐下暉與楊
思權首歸末帝約以鄴都授之末帝卽位高祖入洛嘗
遇暉于通衢暉馬上横鞭以揖高祖高祖忿之後因謁
謂末帝曰尹暉常才以歸命稱光陛下欲令出鎮名藩
外論皆云不當末帝乃授暉應州節度使高祖卽位改
右衛大將軍時范延光據鄴謀叛以暉失意宻使人齎
蠟彈以榮利啖之暉得延光文字懼而思竄欲㳂汴水
奔于淮南高祖聞之尋䧏詔招喚未出王畿為人所殺
子勲事皇朝累厯軍職遷内外馬歩都軍領見為郢州
防禦使
李從璋字子良後唐明宗皇帝之猶子也少善騎射從
明宗厯戰河上有平梁之功唐同光末魏之亂軍迎明
宗為厯戰璋時引軍自常山過邢邢人以從璋為畱後
踰月明宗卽位受詔領捧聖左廂都指揮使時天成元
年五月也八月改大内皇城使加檢校司徒彰國軍節
度使賜竭忠建策興復功臣旋以逹靼諸部入冦從璋
率麾下出討一鼓而破有詔褒之三月四月移鎮滑臺
時明宗駐蹕于大梁從璋嘗召幕客謀曰車駕省方藩
臣咸有進獻吾為臣為子安得後焉欲取倉廪羨餘以
助其用諸君以為何如内有賔介白曰聖上寛而難犯
行宫在近忽致上逹則一幕俱罹其罪從璋怒翌日欲
引弓射所言朝廷知之改授右驍衛上將軍長興元年
十月出鎮陜州二年五月遷河中節度使三年就加檢
校太𫝊賜忠勤静理崇義功臣四年五月制封洋王是
歳明宗厭代閔帝嗣位尋受命代潞王于岐下會潞王
舉兵入洛事遂寢高祖即位之元年十二月授威勝軍
節度使封隴西郡公二年九月終于任年五十一鄧人
為之罷市思遺愛也詔贈太師從璋性貪黷懼明宗嚴
正自滑帥入居環衛之後以除拜差跌心稍悛悟後厯
數鎮與故時幕客不足者相遇無所憾焉蒲陜之日政
有善譽改賜忠勤静理之號良以此也及高祖在位愈
畏其法故沒于南陽人甚惜之亦明宗宗室之白眉也
子重俊
重俊唐長興清泰中厯諸衛將軍高祖即位遥領池州
刺史少帝嗣位授虢州刺史性貪鄙嘗為郡人所訟下御
史臺扺贓至重太后以猶子之故救之乃歸罪于判
官高獻止罷其郡未幾復居環列出典商州商民素貧
重俊臨之割剥幾盡復御家不法其奴僕若履湯蹈火
忤其意者或鞕之或刄之又殺從人孫榮漢掠其妻及
受代歸洛漢榮母燕氏獲其子婦以訴于府尹景延廣
牙將張守英謂燕曰重俊前朝枝葉今上中表河南尹
其何以理不若邀其金帛私自和觧策之上也燕從其
言授三百緡而止後以青衣趙滿師因不勝楚毒踰坦
訴景延廣云重俊與妹私姦及前後不法事延廣奏之
詔遣刑部郎中瑜鞫之盡得其實併以穢跡彰露而賜
死于家
李從温字徳基代州啍縣人後唐明宗之猶子也明宗
㣲時從溫執僕御之役後養為已子及厯諸藩署為牙
校命典廏庫唐同光中奏授銀青光禄大夫檢校右散
騎常侍累加檢校司空充北京副留守明宗即位授安
國節度使檢校司徒長興元年四月入為右武衛上將
軍是歲復出鎮許田明年移北京留守加太傅四年正
月改太平軍節度使五月制封兖王十一月移鎮定州
兼北靣行營副招討使尋又移鎮常山清泰中加同平
章事改鎮彭門高祖即位之明年就加侍中七年加兼
中書令八年再為許州節度使開府儀同三司封趙國
公累加食邑一萬戸實食封一千二百戸開運二年改
河陽三城節度使三年二月卒于任年六十三贈太師
追封隴西郡王從溫始以明宗本枝厯居藩翰無文武
才畧資濟代之用凡臨民以漁利為急在常山日覩牙
署池潭凡十餘頃皆立木為岸而以修篁環之從溫曰
此何用為悉命伐竹取木鬻于列肆獲其直以實私帑
焉高祖即位從溫時在兖州多創乘輿器服為宗族切
戒從溫弗聽其妻關氏素耿介一日厲聲于牙門云李
從溫欲為亂擅造天子法物從溫敬謝悉命焚之家無
敗累關氏之力也後以多畜駝馬縱牧近郊民有訴其
害稼者從溫曰若從爾之意則我産畜何歸乎其昏愚
多此類也髙祖性至察知而不問少帝嗣位太后教曰
吾只有此兄慎勿繩之故愈加姑息以致年逾耳順終
于牖下乃天幸也
張萬進突厥南鄙人也祖拽斤父臘萬進白晳羙髯少
而無賴事唐武皇以騎射著名攻城野戰奮不顧命嘗
與梁軍對陣持鋭首短刀躍馬獨進及兵刄既刓則易
以大鎚左右奮擊出沒進退無敢當者唐莊宗明宗素
憐其雄勇復奬其戰功故累典大郡天成長興中厯威
勝保太兩鎮節制髙祖有天下命為彰義軍節度使所
至不治政由羣下洎至涇原凶恣彌甚毎日于公庭列
大鼎烹肥羜割胾方寸以噉賓佐皆流淚不能大嚼俟
其他顧則致袂中又命巨觶行酒辭則辱之乃有持杯
偽飲褰領裱而納之者旣沉湎無節惟婦言是用其妻
與幕吏張光載干預公政納錢數萬補一豪民為捕賊
將領兵數百人入新平郡境邠帥以其事上奏有詔詰
之光載坐流罪配于登州天福四年三月萬進疾篤月
餘州兵將亂乃詔副使萬庭圭委其符印記室李昇素
憾凌虐知其將亡謂庭圭曰氣息將奄不保晨暮促移
就第豈不宜庭圭從之萬進尋卒遂以藍轝祕屍而
出卽馳騎而奏之詔命既至後發喪其妻素狠戾謂
長子彦球曰萬庭圭逼廹危病驚擾而死不手戮之奚
為生也庭圭聞之不敢徃弔萬進假殯于精舍之下至
轊車東轅凡數月之間郡民數萬無一饋奠者為不善
者衆必棄之信矣夫
史臣曰延廣功扶二帝任掌六師亦可謂晉之勲臣矣
然而昧經國之遠圖肆狂言于强敵卒使邦家蕩覆㝢
縣丘墟書所謂惟口起羞者其斯人之謂歟彦韜旣負
且乘任重才㣲盗斯奪之固其宜矣希崇蔚有雄幹老
于塞垣未盡其才良亦可惜楊尹二將因倒戈而仗銊
豈不義士之所為其餘蓋以勲以親咸分屏翰惟萬進
之醜德又何假于譏焉
　
　
　
　
　
　
　
　
　
　
　舊五代史卷八十八
　舊五代史巻八十八攷證
晉列傳三景延廣傳契丹㢠廻國使喬榮　榮歐陽史作
　瑩廻國使通鑑作廻圖契丹國志仍從是書作廻國
時延廣顧慮其家未能引决　案宋史昝居潤傳晉室
　將亡景延廣委其族自洛赴難與是書異
詔贈中書令　案歐陽史作贈侍中
張希崇𫝊守光敗唐莊宗命周徳威鎮其地希崇以舊
　籍列于麾下尋遣率偏師守平州　案歐陽史作劉
　守光不喜儒士希崇因事軍中為偏將將兵守平州
　是守光未敗即守平州非為德威所遣也與是書異
希崇遂以管内生口二萬餘南歸　案遼史天顕元年
　七月盧龍行軍司馬張崇叛奔唐疑希崇在遼祗名
　崇歸唐後始加希字也然希崇歸唐在遼太宗時而
　遼史繫于太祖紀又希崇本繼盧文勝而遼史書其
　降在盧國用歸唐之前年月皆舛誤
及髙祖入洛與契丹方有要盟慮為其所取乃復除靈
　武　案通鑑作帝與契丹修好慮其復取靈武
王庭𦙍傳累厯貝忻宻澶隰相六州刺史　案歐陽史
　不載相州
李從璋傳二年五月遷河中節度使三年就加檢校太
　傅　案從璋為河中節度以代安重誨也五代史闕
　文從璋見重誨拜于庭下重誨驚曰太傅過禮㨜此
　傳從璋至三年始檢校太傅徙鎮河中時不應先稱
　為太傅
案巴堅舊作阿保機今改
　
　
　
　
　
　
　　舊五代史巻八十八攷證
欽定四庫全書
　舊五代史巻八十九
　　宋門下侍郎參知政事監修國史薛居正等撰
　晉書第十五
　　列傳四
桑維翰字國僑洛陽人也父拱事河南尹張全義為客
將維翰身短面廣殆非常人既壯每對鑑自歎曰七尺
之身安如一尺之面由是慨然有公輔之望(三楚新録/馬希範入)
(覲塗經淮上時桑維翰旅遊楚泗間知其來遽謁之曰/僕聞楚之為國挾天子而令諸侯其勢不可謂卑也加)
(以利盡南海公室大富足下之來也非傾府庫之半則/不足以供芻粟之費今僕貧者敢以萬金為請惟足下)
(濟之希範輕薄公子覩維翰形短而腰長語魯而且醜/不覺絶倒而笑既而與數百縑維翰大怒拂衣而去)
性明惠善詞賦(春渚紀聞桑維翰試進士有司嫌其姓/黜之或勸勿試維翰持鐵硯示人曰鐵)
(硯穿乃改業著日/出扶桑賦以見志)唐同光中登進士第(洛陽縉紳舊聞/記桑魏公父拱)
(為河南府客將桑魏公將應舉父乗間告齊王張全義/曰某男粗有文性今被同人相率欲取解俟王旨齊王)
(曰有男應舉好可令秀才將巻軸來魏父之父趨下再/拜既歸令子侵早投書啓獻文字數軸王請見魏公父)
(教之趨階王曰不可既應舉便是貢士可歸客司謂魏/公父曰他道路不同莫管他終以客禮見王一見奇之)
(禮遇頗厚是年王力言于/當時儒臣由是擢上第)髙祖領河陽辟為掌書記歴
數鎮皆從及建義太原首預其謀復遣為書求援于契
丹果應之俄以趙徳鈞發使聘契丹髙祖懼其改謀命
維翰詣幕帳述其始終利害之義其約乃定(通鑑趙徳/鈞以金帛)
(賂契丹主云若立已為帝請即以見兵南平洛陽與契/丹為兄弟之國仍許石氏常鎮河東契丹主自以深入)
(敵境晉安未下徳鈞兵尚强范延光在其東又恐山北/諸州邀其歸路欲許徳鈞之請帝聞之大懼亟使維翰)
(見契丹主説之曰大國舉義兵以救孤危一戰而唐兵/瓦解退守一柵食盡力窮趙北平父子不忠不信畏大)
(國之彊且素蓄異志按兵觀變非以死狥國之人何足/可畏而信其誕妄之辭貪毫末之利棄垂成之功乎且)
(使晉得天下將竭中國之財以奉大國豈此小利之比/乎契丹主曰爾見捕鼠者乎不備之猶或􁣹傷其手况)
(大敵乎對曰今大國已扼其喉安能􁣹人乎契丹主曰/吾非有渝前約也但兵家權謀不得不爾對曰皇帝以)
(信義救人之急四海之人俱屬耳目奈何二三其命使/大義不終臣竊為皇帝不取也跪于帳前自旦至暮涕)
(泣爭之契丹乃從之指帳前石謂徳鈞/使者曰我已許石郎此石爛可改矣)及高祖建號制
授翰林學士禮部侍郎知樞密院事尋改中書侍郎平
章事集賢殿大學士充樞密院使高祖幸夷門范延光
據鄴叛張從賓復自河洛舉兵向闕人心恟恟時有人
候于維翰者維翰從容談論怡怡如也時皆服其度量
及楊光逺平鄴朝廷慮兵驕難制維翰請速散其衆尋
移光逺鎮洛陽光逺由是怏怏上疏論維翰去公狥私
除改不當復營邸肆于兩都之下與民爭利高祖方姑
息外將事不獲已因授維翰檢校司空兼侍中出為相
州節度使時天福四年七月也先是相州管内所獲盜
賊皆籍沒其財產云是河朔舊例及維翰作鎮以律無
明文具事以奏之詔曰桑維翰佐命功全臨戎寄重舉
一方之往事合四海之通規況賊盜之徒律令具載比
為撫萬姓而安萬國豈忍罪一夫而破一家聞將相之
善言成國家之美事既資王道實契人心今後凡有賊
人准格律定罪不得沒納家貲天下諸州皆准此處分
自是劫賊之家皆免籍沒維翰之力也嵗餘移鎮兖州
時吐渾都督白承福為契丹所迫舉衆内附高祖方通
好于契丹拒而不納鎮州節度使安重榮患契丹之强
欲謀攻襲戎師往返路出于真定者皆潛害之密與吐
谷渾相結至是納焉而致于朝既而安重榮抗表請討
契丹且言吐渾之請是時安重榮握强兵據重鎮恃其
驍勇有飛揚跋扈之志晉祖覽表猶豫未決維翰至重
榮已畜奸謀且懼朝廷違其意乃密上疏曰竊以防未
萌之禍亂立不拔之基扃上繫聖謀動符天意非臣淺
陋所可窺圗然臣逢世休明致位通顯無功報國省已
愧心其或事繫安危理闗家國茍猶緘黙實負君親是
以區區之心不能自已近者相次得進奏院狀報吐渾
首領白承福已下舉衆内附鎮州節度使安重榮上表
請討契丹臣方遥朝闕未測端倪竊思陛下頃在并汾
初罹屯難師少糧匱援絶計窮勢若綴旒困同懸磬契
丹控弦玉塞躍馬龍城直度隂山徑絶大漠萬里赴難
一戰夷凶救陛下累卵之危成陛下覆盂之業皇朝受
命于此六年彼此通歡亭障無事雖卑辭降節屈萬乗
之尊而庇國息民實數世之利今者安重榮表契丹之
罪方恃勇以請行白承福畏契丹之强將假手以報怨
恐非逺慮有惑聖聰方今契丹未可與爭者有其七焉
契丹數年來最强盛侵伐鄰國吞滅諸蕃救援河東功
成師克山後之名藩大郡盡入封疆中華之精甲利兵
悉歸廬帳即今土地廣而人民衆戎器備而戰馬多此
未可與爭一也契丹自告捷之後鋒鋭氣雄南軍因敗
衂已來心沮膽怯況今夏秋雖稔而帑廩無餘黎庶雖
安而貧弊益甚戈甲雖備而鍛礪未精士馬雖多而訓
練未至此未可與爭者二也契丹與國家恩義非輕信
誓甚篤雖多求取未至侵凌豈可先發釁端自為戎首
縱使因之大克則後患仍存其或偶失沈機則追悔何
及兵者凶器也戰者危事也茍議輕舉安得萬全未可
與爭者三也王者用兵觀釁而動是以漢宣帝得志于
匈奴因單于之爭立唐太宗立功于突厥由頡利之不
道方今契丹王抱雄武之量有戰伐之機部族輯睦蕃
國畏伏土地無災孳畜繁庶蕃漢雜用國無釁隟此未
可與爭者四也引弓之民遷徙鳥舉行逐水草軍無饋
運居無竈幕往無營柵便苦澀任勞役不畏風霜不顧
飢渇皆華人之所不能此未可與爭者五也戎人皆騎
士利在坦途中國用徒兵喜于隘險趙魏之北燕薊之
南千里之間地平如砥步騎之便較然可知國家若與
契丹相持則必屯兵邊上少則懼强敵之衆固須堅壁
以自全多則患飛輓之勞必須逐寇而速返我歸而彼
至我出而彼迴則禁衛之驍雄疲于奔命鎮定之封境
畧無遺民此未可與爭者六也議者以陛下于契丹有
所供億謂之耗蠧有所卑遜謂之屈辱微臣所見則曰
不然且以漢祖英雄猶輸貸于冒頓神堯武略尚稱臣
于可汗此謂達于權變善于屈伸所損者微所利者大
必若因兹交構遂成釁隟自此則嵗嵗徴發日日轉輸
困天下之生靈空國家之府藏此為耗蠧不亦甚乎兵
戈既起將帥擅權武吏武臣過求姑息邊藩逺郡得以
驕矜外剛内柔上陵下替此為屈辱又非多乎此未可
與爭者七也願陛下思社稷之大計采將相之善謀勿
聽樊噲之空言宜納婁敬之逆耳然後訓撫士卒養育
黔黎積穀聚人勸農習戰以俟國有九年之積兵有十
倍之强主無内憂民有餘力便可以觀彼之變待彼之
衰用已之長攻彼之短舉無不克動必成功此計之上
者也惟陛下熟思之臣又以鄴都襟帶山河表裏形勢
原田沃衍户賦殷繁乃河朔之名藩實國家之巨屏即
今主帥赴闕軍府無人臣竊思慢藏誨盜之言恐非勇
夫重閉之意願迴深慮免起奸謀欲希陛下暫整和鑾
略謀巡幸雖櫛風沐雨上勞于聖躬而杜漸防微實資
于睿略省方展義今也其時臣受主恩深憂國情切智
小謀大理淺詞繁俯伏惟懼于僣踰禆補或希于萬一
謹冒死以聞疏奏留中不出高祖召使人于内寢傳密
旨于維翰曰朕比以北面事之煩懣不快今省所奏釋
然如醒朕計已決卿可無憂七年夏高祖駕在鄴都維
翰自鎮來朝改授晉昌軍節度使少帝嗣位徴拜侍中
監修國史頻上言請與契丹和為上將景延廣所否明
年楊光逺搆契丹有澶淵之役凡制敵下令皆出于延
廣維翰與諸相無所與之及契丹退維翰使親黨受寵
于少帝者密致自薦曰陛下欲制北戎以安天下非維
翰不可少帝乃出延廣守洛以維翰守中書令再為樞
密使𢎞文館大學士繼封魏國公事無巨細一以委之
數月之間百度寖理然權位既重而四方賂遺咸湊其
門故仍嵗之間積貨鉅萬由是澆競輩得以興謗未幾
内省客使李彥韜端明殿學士馮玉皆以親舊用事與
維翰不協間言稍入維翰漸見疎忌將加黜退賴宰相
劉昫李崧奏云維翰元勲且無顯過不宜輕有進退少
帝乃止尋以馮玉為樞密使以分維翰之權後因少帝
微有不豫維翰曾密遣中使達意于太后請為皇弟重
睿擇師傅以教道之少帝以此疑其有他俄而馮玉作
相與維翰同在中書會舍人盧賈秩滿玉乃下筆除賈
為工部侍郎維翰曰詞臣除此官稍慢恐外有所議因
不署名屬維翰休暇玉竟除之自此維翰與玉尤不相
協俄因少帝以重睿擇師傅言于玉玉遂以詞激少帝
尋出維翰為開封府尹維翰稱足疾罕預朝謁不接賓
客是嵗秋霖經月不歇一日維翰出府門由西街入内
至國子門馬忽驚逸御者不能制維翰落水久而方蘇
或言私邸亦多怪異親黨咸憂之及戎王至中渡橋維
翰以國家安危繫在朝夕迺詣執政異其議又求見帝
復不得對維翰退而謂所親曰若以社稷之靈天命未
改非所能知也若以人事言之晉氏將不血食矣開運
三年十二月十日王師既降契丹十六日張彥澤以前
鋒騎軍陷都城戎王遣使遺太后書云可先使桑維翰
景延廣逺來相接甚是好事是日凌旦都下軍亂宫中
火發維翰時在府署左右勸使逃避維翰曰吾國家大
臣何所逃乎即坐以俟命時少帝已受戎王撫慰之命
乃謀自全之計因思維翰在相時累貢謀畫請與契丹
和慮戎王到京窮究其事則顯彰已過故欲殺維翰以
滅其口因令圖之張彥澤既受少帝密旨復利維翰家
財乃稱少帝命召維翰維翰束帶乗馬行及天街與李
崧相遇交談之次有軍吏于馬前揖維翰赴侍衛司維
翰知其不可顧謂崧曰侍中當國今日國亡翻令維翰
死之何也崧甚有愧色是日彥澤遣兵守之十八日夜
為彥澤所害時年四十九即以衣帶加頸報戎王云維
翰自經而死戎王報曰我本無心害維翰維翰不合自
致戎王至闕使人驗其狀令殯于私第厚撫其家所有
田園邸第並令賜之及漢高祖登極詔贈尚書令維翰
少時所居恒有魑魅家人咸畏之維翰往往被竊其衣
撮其巾櫛而未嘗改容當兩朝秉政出上將楊光逺景
延廣俱為洛川守又嘗一制除節將十五人各領軍職
無不屈而服之理安陽除民弊二十餘事在兖海擒豪
賊過千人亦冦恂尹翁歸之流也開運中朝廷以長子
坦為屯田員外郎次子塤為秘書郎維翰謂同列曰漢
代三公之子為郎廢已久矣近或行之甚諠外議乃抗
表固讓不受尋改坦為大理司直塤為祕書省正字議
者美之初高祖在位時詔廢翰林學士院由是併内外
制皆歸閣下命舍人直内廷數年之間尤重其選及維
翰再居宥密不信宿奏復置學士院凡署職者皆其親
舊時議者以維翰相業素高公望所屬雖除授或黨亦
弗之咎也(五代史補桑維翰形貌甚怪往往見之者失/次張彥澤素以驍勇稱每謁候雖冬月未嘗)
(不雨汗及中渡變生彥澤引蕃部至欲逞其威乃領衆/突入開封府弓矢亂發且問桑維翰安在維翰聞之乃)
(厲聲曰吾為大臣使國家如此其死宜矣張彥澤安得/無禮乃升㕔安坐謂彥澤曰汝有何功帶使相已臨方)
(面當國家危急不能盡犬馬之力以為報効一旦背叛/助契丹作威為賊汝心安乎彥澤覩其詞氣慨然股慄)
(不敢仰視退曰吾不知桑維翰何人今日之下威稜猶/如此其再可見耶是夜令壯士就府縊殺之當維翰之)
(縊也猶瞋目直視嘘其氣再三每一嘘皆有火/出其光赫然三嘘之外火盡滅就視則奄然矣)
趙瑩字𤣥輝華隂人也曽祖溥江陵縣丞祖孺祕書正
字父居晦為農瑩風儀美秀性復純謹梁龍徳中始解
褐為康延孝從事後唐同光中延孝鎮陜州會莊宗伐
蜀命延孝為騎將將行留瑩監修金天神祠功既集忽
夢神召于前亭待以優禮謂瑩曰公富有前程所宜自
愛因遺一劒一笏覺而駭異明宗即位以高祖為陜府
兩使留後瑩時在郡以前官謁之一見如舊相識即奏
署管記髙祖歴諸鎮皆從之累使闕下官至御史大夫
賜金紫髙祖再鎮并州位至節度判官髙祖建號授瑩
翰林學士承旨金紫光禄大夫户部侍郎知太原府事
尋遷門下侍郎同平章事監修國史車駕入洛使持聘
謝契丹及還加光禄大夫兼吏部尚書判戸部初瑩為
從事丁母憂髙祖不許歸華下以麤縗隨幕人或短之
及入相以敦讓汲引為務監修國史日以唐代故事殘
缺署能者居職纂補實録及修正史二百巻行于時瑩
首有力焉少帝嗣位拜守中書令明年檢校太尉本官
出為晉昌軍節度使是時天下大蝗境内捕蝗者獲蝗
一斗給粟一斗使飢者獲濟逺近嘉之未幾移鎮華州
嵗餘入為開封尹開運末馮玉李彥韜用事以桑維翰
才望素重而瑩柔而可制因共稱之乃出維翰復瑩相
位加𢎞文館大學士及李崧馮玉議出兵應接趙延壽
而以杜重威為都督部署瑩私謂馮李曰杜中令國之
懿親所求未愜心恒怏怏安可更與兵權若有事邊陲
只李守貞將之可也及契丹陷京城契丹主遷少帝于
北塞瑩與馮玉李彥韜俱從契丹永康王代立授瑩太
子太保周廣順初遣尚書左丞田敏報命于契丹遇瑩
于幽州瑩得見華人悲悵不已謂田敏曰老身漂零寄
于此近聞室家喪逝弱子無恙䝉中朝皇帝倍加存恤
東京舊第本屬公家亦聞優恩特給善價老夫至死無
以報効于是南望稽首涕泗横流先是漢高祖以入蕃
將相第宅徧賜隨駕大臣故以瑩第賜周太祖太祖時
為樞密副使召瑩子前刑部郎中易則告之曰所賜第
除素屬版籍外如有别契劵為已所置者可歸本直即
以千餘緡遺易則易則惶恐辭讓周太祖堅與之方受
故瑩言及之未幾瑩卒于幽州時年六十七瑩初被疾
遣人祈告于契丹主願歸骨于南朝使羈魂幸復鄉里
契丹主閔而許之及卒遣其子易從家人數輩䕶喪而
還仍遣大將送至京師周太祖感歎久之詔贈太傅仍
賜其子絹五百匹以備喪事令歸葬于華隂故里
劉昫字耀逺涿州歸義人也祖乗幽府左司馬父因幽
州巡官昫神彩秀拔文學優贍與兄晅弟曍俱有鄉曲
之譽唐天祐中契丹陷其郡昫被俘至新州逃而獲免
後居上國大寧山與吕夢奇張麟結庵共處以吟誦自
娛會定州連帥王處直以其子都為易州刺史署昫為
軍事衙推及都去任乞假還鄉都招昫至中山會其兄
晅自本郡至都薦于其父尋署為節度衙推不踰嵗命
為觀察推官歴二年都簒父位時都有客和少微素嫉
晅搆而殺之昫越境而去寓居浮陽節度使李存審辟
為從事莊宗即位授太常博士尋擢為翰林學士繼改
膳部員外郎賜緋比部郎中賜紫丁母憂服闋授庫部
郎中依舊充職明宗即位拜中書舍人歴户部侍郎端
明殿學士明宗重其風儀愛其温厚長興中拜中書侍
郎兼刑部尚書平章事時昫入謝遇大祠明宗不御中
興殿閤門白舊禮宰相謝恩須正殿通喚請候來日樞
密使趙延壽曰命相之制下已數日中謝無宜後時因
即奏之遂謝于端明殿昫自端明殿學士拜相而謝于
本殿士子榮之清泰初兼判三司加吏部尚書門下侍
郎監修國史時與同列李愚不協動至忿爭時論非之
未㡬俱罷知政事昫守右僕射以張延朗代判三司初
唐末帝自鳳翔至切于軍用時王玫判三司詔問錢榖
玫具奏其數及命賞軍甚愆于素(通鑑帝問王玫以府/庫之實對有數百萬)
(在既而閲實金帛/不過三萬兩匹)末帝怒用昫代玫昫乃搜索簿書命
判官高延賞計窮詰勾及積年殘租或塲務販負皆虚
係賬籍條奏其事請可徴者急督之無以償官者蠲除
之(通鑑清泰二年八月逋諸/道捕租三百三十八萬)吏民相與歌詠惟主典怨
沮及罷相之日羣吏相賀昫歸無一人從之者葢憎其
太察故也天福初張從賓作亂于洛陽害皇子重乂詔
為東都留守判河南府事尋以本官判鹽鐵未㡬奉使
入契丹還遷太子太保兼左僕射封譙國公俄改太子
太傅開運初授司空平章事監修國史復判三司契丹
主至不改其職昫以眼疾乞休致契丹主授昫守太保
契丹主北去留于東京其年夏以病卒年六十漢高祖
登極贈太保初昫避難河朔匿于北山蘭若有賈少瑜
者為僧輟衾袍以温燠之及昫官達致少瑜進士及第
拜監察御史聞者義之
馮玉(以下有闕文歐陽史/云字景臣定州人也)少帝嗣位納馮后于中宫后
即玉之妹也玉既聮戚里恩寵彌厚俄自知制誥中書
舍人出為潁州團練使遷端明殿學士户部侍郎尋加
右僕射軍國大政一以委之(以下有闕文通鑑云馮玉/每善承迎帝意由是益有)
(寵嘗有疾在家帝謂諸宰相曰自刺史以上俟馮玉出/乃得除其倚任如此玉乗勢弄權四方賂遺輻輳其門)
(由是朝/政益壊)張彥澤陷京城軍士爭湊其第家財巨萬一夕
罄空玉假蓋而出猶繞指以諂彥澤且請引送玉璽于
契丹主將利其復用玉從少帝北遷契丹命為太子少
保至周太祖廣順二年其子傑自幽州不告父而亡歸
玉懼譴責尋以憂恚卒于蕃中(五代史補馮玉嘗為樞/密使有朝使馬承翰素)
(有口辨一旦持刺來謁玉玉覽刺輒戲曰馬既有汗宜/卸下鞍承翰應聲曰明公姓馮可謂死囚逢獄玉自以)
(失言遽延/而謝之)
殷鵬字大舉大名人也以雋秀為鄉曲所稱弱冠擢進
士第唐閔帝之鎮魏州聞其名辟為從事及即位命為
右拾遺歴左輔闕考功員外郎充史館修撰遷刑部郎
中鵬姿顔若婦人而性巧媚天福中擢拜中書舍人與
馮玉同職玉本非代言之才所得詞目多托鵬為之玉
嘗以姑息字問於人人則以辜負字教之玉乃然之當
時以為笑端鵬之才比玉雖優其纎佞過之後玉出郡
借第以處之分禄食之及玉為樞密使擢為本院學士
每有庶寮秉鞹謁玉故事宰臣以履見之鵬多在玉所
見客亦然有丞郎王易簡退而有言鵬銜之及契丹入
汴有人獲玉與鵬有籖記字皆朝廷上列有不得志欲
左授者則易簡是其首焉玉既北行鵬亦尋以病卒
史臣曰維翰之輔晉室也罄弼諧之志㕘締搆之功觀
其効忠亦可謂社稷臣矣況和戎之䇿固非誤計及國
之亡也彼以滅口為謀此掇殁身之禍則畫䇿之難也
豈期如此哉是以韓非慨慷而著説難者當為此也悲
夫趙瑩際會風雲優㳺藩輔雖易簀于絶域終歸柩于
故園蓋仁信之行通于遐邇故也劉昫有真相之才克
全嘉譽馮玉乗君子之器終殁窮荒其優劣可知矣
　
　
　
　
　
　
　
　
　
　
　
　
　舊五代史巻八十九
　舊五代史巻八十九攷證
晉列傳四桑維翰傳維翰使親黨受寵于少帝者密致
　自薦曰陛下欲制北戎以安天下非維翰不可　案
　歐陽史作維翰隂使人説帝與是書同通鑑作或謂
　帝曰欲安天下非桑維翰不可與是書異
張彥澤既受少帝密旨　案通鑑攷異云彥澤既降契
　丹豈肯復受少帝之命當係彥澤自以私怨殺維翰
　非受命于少帝也
所有田園邸第並令賜之　案歐陽史作貲財盡為彥
　澤所掠
趙瑩傳授瑩太子太保　案遼史作太子太傅
劉昫傳歴户部侍郎　案是書唐明宗紀作兵部侍郎
　與此傳異歐陽史從是書本紀
授昫守太保　案歐陽史作罷為太保
　
　舊五代史巻八十九攷證
欽定四庫全書
　舊五代史巻九十
　　宋門下侍郎參知政事監修國史薛居正等撰
　晉書第十六
　　列傳五
趙在禮字幹臣涿州人也曾祖景裕祖士亷皆不仕父
元德盧臺軍使在禮始事燕帥劉仁恭為小校唐光化
末仁恭遣其子守文逐浮陽節度使盧彦威據其城升
在禮為軍使以佐守文及守文死事其子延祚為守光
所害守光子繼威復為部將張萬進所殺在禮遂事萬
進萬進奔梁在禮乃與滄州畱後毛璋歸太原同光末
為效節指揮使屯于貝州會軍士皇甫暉等作亂推指
揮使楊晸為帥晸不從為衆所害携晸首以脅在禮在
禮知其不可拒遂從之以四年二月六日引衆入鄴在
禮自稱畱後(宋史張錫傳趙在禮舉兵于鄴瀕河諸州/多搆亂錫權知棣州事卽出省錢賞軍皆)
(大悦一郡獨/全棣人賴之)唐莊宗遣明宗率師討之會城下軍亂在
禮迎明宗入城事具唐書天成元年五月授滑州節度
使檢校太保制下在禮宻奏軍情未欲除移且乞更伺
少頃尋就改天雄軍兵馬畱後鄴都畱守興唐尹既而
在禮將皇甫暉趙進等相次除郡赴任(歐陽史皇甫暉/傳明宗即位暉)
(自軍卒擢拜陳州刺史九國志趙進傳/天成初除貝州刺史鄴都衙内指揮使)在禮乃上表乞
移旌節十二月授滄州節度使二年七月移鎮兖州長
興元年入為左驍衞上將軍俄改同州節度使會髙祖
受明宗命統大軍伐蜀以在禮充西川行營歩軍都指
揮使収劒州而還四年移鎮襄州清㤗三年授宋州節
度使加檢校太尉同平章事髙祖登極移鎮鄆州加檢
校太師兼侍中封衞國公天福六年七月授許州節度
使八年四月移鎮徐州進封楚國公開運元年以契丹
為患少帝議北征八月朔降制命一十五將以在禮為
北面行營馬歩都虞候十一月改行營副都統都虞候
如故受詔屯澶州再除兖州節度使依前副都統三年
正月授晉昌軍節度使時少帝為其子延煦娶在禮女
為妻禮會之日其儀甚盛京師以為榮觀五月進封秦
國公累食邑至一萬三千户實封一千五百户在禮歴
十餘鎮善治生殖貨積財鉅萬兩京及所莅藩鎮皆邸
店羅列在宋州日值天下飛蝗為害在禮使比户張幡
幟鳴鼙鼓蝗皆越境而去人亦服其智焉凡聚歛所得
唯以奉權豪崇釋氏而已及契丹入汴自鎮赴闕時契
丹首領奚王伊喇等在洛下在禮望塵致敬首領等倨
受其禮加之凌辱邀索貨財在禮不勝其情行至鄭州
泊于逆旅聞同州劉繼勲為契丹所鏁大驚丁未歳正
月二十五日夜以衣帶就馬櫪自絞而卒年六十六漢
髙祖即位贈中書令在禮凡四子雖歴内職皆早卒孫
延勲仕皇朝歴岳蜀二州刺史(五代史補趙在禮之在/宋州也所為不法百姓)
(苦之一旦下制移鎮永興百姓欣然相賀曰此人若去/可謂眼中抜釘子何快哉在禮聞之怒欲報抜釘之謗)
(遽上表更求宋州一年時朝廷姑息勲臣詔許之在禮/于是命吏籍管内户口不論主客毎歳一千納之于家)
(號曰抜釘錢莫不公行督責有不如約則加/之鞭䃼雖租賦之不若也是歳獲錢百萬)
馬全節字大雅魏郡元城人也父文操本府軍校官至
檢校尚書左僕射以全節之貴累贈太師全節少從軍
旅同光末為捉生指揮使趙在禮之據魏州也為鄴都
馬歩軍都指揮使唐明宗即位授檢校司空歴博單二
州刺史天成三年賜竭忠建䇿興復功臣移刺郢州長
興初就加檢校司徒在郡有政聲俄授河西節度使時
明宗命髙祖代蜀師次岐山全節赴任及之具軍容謁
于轅門髙祖以地理隔越乃奏還焉移沂州刺史清㤗
初為金州防禦使會蜀軍政其城州兵纔及千人兵馬
都監陳知隠懼託以他事出城領三百人順流而逸賊
既盛人情憂沮全節悉家財以給士復出竒拒戰以死
繼之賊退朝廷嘉其功詔赴闕將議賞典時劉延朗為
樞宻副使邀其厚賄全節無以賂之謂全節曰絳州闕
人請事行計全節不樂告其同輩由是衆口諠然以為
不當皇子重羙為河南尹聞而奏焉清泰帝召全節謂
曰滄州乏帥欲命卿制置翌日授横海軍两使畱後髙
祖即位加檢校太保正授旌節天福五年授檢校太𫝊
移鎮安州時李金全據州叛引淮軍為援因命全節將
兵討平之以功加檢校太尉改昭義軍節度澤潞遼沁
等州觀察處置等使六年秋移鎮邢州加同中書門下
平章事安重榮之叛也授鎮州行營副招討兼排陣使
與重榮戰于宋城大敗之鎮州平加開府儀同三司充
義武軍節度易定祁等州觀察處置北平軍等使八年
秋丁母憂尋起復焉屬契丹侵㓂加之蝗旱國家有所
徴發全節朝受命而夕行治生餘財必充貢奉開運元
年秋授鄴都畱守檢校太師兼侍中廣晉尹幽州道行
營馬歩軍都虞候尋加天雄軍北面行營副招討使陽
城之戰甚有力焉全節始拜鄴都以元城是桑梓之邑
具白襴詣縣庭謁拜縣令沈遘逡廵避之不敢當禮全
節曰父母之鄉自合致敬勿讓之也州里榮之二年授
順國軍節度使未赴鎮卒年五十五贈中書令全節事
母王氏至孝位歴方鎮温清面告畢盡其敬政事動與
幕客謀議故鮮有敗事鎮中山日杜重威為恒州奏括
境内民家粟時軍吏引重威例堅請行之全節曰邉民
遇蝗旱而家食方困官司復擾之則不堪其命矣我為
亷察安忍效尤百姓稱其德先是全節自上黨携歌妓
一人之中山館于外舍有人以䜛言中之全節害之及
詔除恒陽遇疾數見其妓厭之復來妓曰我已得請要
公俱行全節具告家人數日而卒子令威歴隰陳懐三
州刺史卒
張筠海州人也父𫝊古世為郡之大商唐乾符末屬江
淮俶擾遂徙家彭門時彭門連帥時溥為東南面招討
使據有數郡之地擢筠為偏將累有軍功奏授宿州刺
史後溥與梁祖不協梁人進攻宿州下之獲筠以歸梁
方圖霸業以筠言貌辨秀命為四鎮客將乆之轉長直
軍使梁革唐命遷右龍武統軍厯客省使宣徽使出為
復商二州刺史復為宣徽使梁室割相衞為昭德軍命
筠為兩使畱後唐莊宗入魏筠委城南歸授右衞上將
軍會雍州康懐英以病告詔筠徃代之比至懐英已卒
因除筠為永平軍節度使大安尹懐英在長安日家財
甚厚筠盡奪之復于大内掘地繼獲金玉時有涇陽鎮
將侯莫威前與温韜同剽唐氏諸陵大貯瓌異之物筠
乃殺威而籍其家遂蓄積巨萬然性好施毎出遇貧民
于路則給與口食衣物境内除省賦外未嘗聚斂遂致
百姓不撓十年小康秦民懐惠呼為佛子同光中從郭
崇韜為劒南安撫使蜀平歸洛權領河南尹俄鎮興元
所治之地上下安之筠時疾軍州官吏乆不得見副使
符彦琳等面請問疾筠又不諾彦琳等疑其已死慮左
右有謀遂請權交牌印筠命左右收彦琳下獄以叛聞
詔取彦琳等至洛釋而不問因授筠西京畱守誘離興
元及至長安守兵閉門不内筠東朝于洛詔遣歸第筠
前為京兆尹奉詔殺偽蜀主王衍衍之妓樂寳貨悉私
藏于家及罷歸之後第宅宏敞花竹深邃聲樂飲酒恣
其所欲十年之内人謂地仙天褔二年上表乞歸長安
俄而洛下張從賓之亂筠獨免其難人咸謂筠有五褔
之具美焉是歳卒于家贈太子太師弟籛
籛字慕彭少嗜酒無節為鄉里所鄙唐天復中兄筠為
大梁四鎮客將籛自海州省兄兄薦于兖州連帥王瓚
用為裨校籛性桀黠善事人累遷軍職後唐莊宗都洛
筠鎮長安自衙内指揮使授校司空右千牛衞將軍同
正領饒州刺史西京管内三白渠營田制置使同光末
筠隨魏王繼岌伐蜀奏籛權知西京畱守事蜀平王衍
挈族入朝至秦川驛莊宗遣中使向延嗣乘驛騎盡戮
王衍之族所有奇貨盡歸于延嗣俄聞莊宗遇内難繼
岌軍次興平籛乃㫁咸陽浮橋繼岌浮渡至渭南死之
一行金寳妓樂籛悉獲之俄而明宗使人誅延嗣延嗣
暗遁(九國志明宗即位忿閹竪輩怙勢擅權先勒/使四方及此遁不出者皆擒戮之死者殆盡)衍之
行裝復為籛有因為富家積白金萬鎰藏于窟室明宗
即位籛進王衍犀玉帶各二馬一百五十匹魏王打毬
馬七十匹旋除沂州刺史入為西衛將軍髙祖即位之
明年加檢校太保出典宻州未幾復居環衛時湖南馬
希範與籛有舊奏朝廷請命籛為使允之籛宻賫蜀之
奇貨往售又獲十餘萬緡以歸錢出入以庖者十餘人
從行食皆水陸之珍鮮厚自奉養無與為比少帝嗣位
詔遣往西蕃及廻以其馬劣為有司所紏復當路有不
足者遂有詔徴其舊價籛上言請貨故京田業許之因
憤惋成病而卒籛始在雍州因春景舒和出逰近郊憇
于大塜之上忽有黄雀銜一銅錢置于前而去未幾復
于衙院晝卧見二鷰相鬭畢各銜一錢落于籛首前後
所獲三錢嘗秘于巾箱識者以為大富之徴其後家雖
厚積性實鄙恡未嘗與士大夫㳺處及令市馬利在私
門不省咎以輸其直鬱鬱致死愚之甚耶
華温琪字德潤宋州下邑人也祖楚以農為業父敬忠
後以温琪貴官至檢校尚書温琪長七尺餘唐廣明中
從黄巢為紀綱巢陷長安偽署温琪為供奉都知巢敗
奔至滑臺以形貌魁岸懼不自容乃投白馬河下流俄
而浮至淺處會行人救免又登桑自經枝折墜地不死
夜至胙縣界有田父見温琪非常人遂匿于家經歳餘
會梁將朱友裕為濮州刺史召募勇士温琪往依之友
裕署為小校漸升為馬軍都將從友裕擊秦宗權于曹
南有功奏加檢校太子賔客梁祖擢為開道指揮使加
檢校工部尚書出屯鄜畤會延州胡璋叛命來冦郡境
温琪擊退之尋奉詔營長安以功遷絳州刺史歳餘刺
棣州温琪以州城毎年為河水所壊居人不堪其苦表
請移于便地朝廷許之板築既畢賜立紀功碑仍加檢
校尚書左僕射繼遷齊州晉州節度使温琪在平陽日
唐莊宗嘗引兵攻之踰月不下梁人賞之升晉州為定
昌軍以温琪為節度使加檢校太保既而温琪臨民失
政嘗掠人之妻為其夫所訴罷入為金吾大將軍時梁
末帝方姑息諸侯重難其命故責詞云若便行峻典謂
予不念功勲若全廢舊章謂我不安黎庶為人君者不
亦難乎温琪大有愧色俄轉右監門衛上將軍右龍武
統軍會河中朱友謙叛權授温琪汝州防禦使河中行
營排陣使尋為耀州觀察畱後莊宗入洛温琪來覲詔
改耀州為順義軍復以温琪鎮之加推忠向義功臣同
光末西蜀既平命温琪為秦州節度使明宗即位因入
朝願畱闕明宗嘉而許之除左驍衞上將軍逐月别賜
錢粟以豐其家踰歳明宗謂樞宻使安重誨曰温琪舊
人宜選一重鎮處之重誨奏以天下無闕他日又言之
重誨素強愎對曰臣累奏未有闕處可替者唯樞宻院
使而已明宗曰可重誨不能答温琪聞其事懼為權臣
所怒幾致成疾由是數月不出俄拜華州節度使依前
光祿大夫檢校太傅進封平原郡開國公累加食邑至
三千户温琪至任以已俸補葺祠廟廨舍凡千餘間復
于郵亭創待客之具華而且固往來稱之清㤗中上表
乞骸骨歸宋城制以太子少保致仕天褔元年十二月
終于家年七十五詔贈太子太保
安崇阮字晉臣潞州上黨人也少倜儻有詞辯善騎射
父文祐為牙門將唐光啟中潞州軍校劉廣逐節度使
髙潯據其城僖宗詔文祜平之既殺劉廣召赴行在授
卭州刺史其後孟方立據邢洺率兵攻上黨朝廷以文
祐本潞人也授昭義節度使令討方立自蜀至澤州與
方立戰敗殁于陣昭宗朝宰臣崔魏公以文祐殁于王
事薦崇阮于朝自是累任諸衛將軍梁氏革命以崇阮
明辦遣使呉越廻以所獲橐裝悉充貢奉梁祖嘉之故
每嵗乘軺于江浙間及廻貢獻皆如初梁末帝嗣位授
客省使知齊州事時梁軍與莊宗對壘于河上冀王友
謙以河中叛末帝使段凝領軍經略蒲晉詔崇阮監軍
又知華雍軍府事㫷年授青州兵馬畱後入為諸衛上
將軍唐天成中授黔南節度使檢校太保尋移鎮䕫州
以蜀冦侵逼棄城歸闕改晉州節度使復為諸衛上將
軍髙祖登極之二年詔葬梁末帝以崇阮梁之舊臣令
主葬事崇阮盡哀致禮以襄其事時人義之五年以老
病請告授右衛上將軍致仕開運元年九月卒于西京
贈太傅
楊彦詢字成章河中寳鼎人父䂓累贈少師彦詢年十
三事青帥王師範有書萬巻以彦詢聰悟使掌之及長
益加親信常委監䕶郡兵及梁將楊師厚降下青州彦
詢随師範歸命泊師範見殺楊師厚領鄴召置麾下俾
掌賔客唐莊宗入魏復事焉同光元年冬從平大梁升
為引進副使將命西川及淮南稱㫖累遷内職明宗時
為客省使檢校司徒使兩浙廽授德州刺史末帝即位
改羽林將軍時高祖鎮太原朝廷疑貳以彦詢沉厚擇
充北京副畱守清㤗末以宋審䖍為北京畱守髙祖深
懷不足以情告彦詢彦詢恐髙祖失臣節乃曰不知太
原兵甲芻粟幾何可敵大國否請明公反覆慮之蓋欲
廻其意也髙祖曰我不忿小人相代方寸決矣彦詢知
其不可諫遂止左右欲害之髙祖曰唯副使一人我自
保明爾勿復言也及即位授齊州防禦使檢校太保旋
改宣徽使從髙祖入洛加左驍衞上將軍兼職天福二
年秋出為鄧州節度使歳餘入為宣徽使四年使于契
丹六年春授邢州節度使檢校太傅時鎮州安重榮有
不臣之狀彦詢憂其窺伺會車駕幸鄴表求入覲高祖
慮契丹怒安重榮之殺行人也移兵犯境復命彦詢使
焉仍恐重榮要之由滄州路以入蕃戎王果怒重榮彦
詢具言非髙祖本意蓋如人家惡子無如之何尋聞重
榮犯闕乃放還七年春授華州節度使檢校太尉在任
二年屬部内蝗旱道殣相望彦詢以官粟假貨州民賴
之存濟者甚衆開運初以風痺授右金吾衛上將軍俄
卒于官年七十四贈太子太師
李承約字德儉薊州人也曾祖瓊薊州别駕贈工部尚
書祖安仁檀州刺史贈太子太保父君操平州刺史贈
太子少師承約性剛健篤實少習武事弱冠為幽州牙
門校遷山後八軍廵檢使屬劉守光囚殺父兄名儒宿
將經事父兄者多無辜被戮自以握兵在外心不自安
時屬唐武皇召募英豪方開霸業乃以所部二千歸于
并州即補匡霸都指揮使檢校右僕射兼領貝州刺史
從破夾寨及與梁人戰于臨清有功再遷洺汾二州莊
宗即位授檢校司空磁州刺史為治平直移授頴州團
練使天成中以邠州節度使毛璋將圖不軌乃命為涇
州節度副使且承宻㫖往偵之既至以善言諭之璋乃
受代明宗賞其能加檢校太保拜黔南節度使數年之
間巴卭蠻蜑不敢犯境外勸農桑内興學校凶邪盡去
民皆感之故父老數輩重趼詣闕言其政化又聼畱周
歳徴為左衛上將軍自左龍武統軍加特進檢校太傅
充昭義軍節度使賜推忠奉節翊戴功臣歳餘歸朝復
為左龍武統軍髙祖御宇之二年授左驍衛上將軍進
封開國公累上表請老尋以病卒時年七十五贈太子
太師
陸思鐸澶州臨黄人父再端贈光祿卿思鐸有武幹梁
太祖領四鎮𨽻于麾下及即位授廣武都指揮使厯突
陣拱辰軍使積前後戰勲累官至檢校司徒拱辰左廂
都指揮使遥領恩州刺史初梁軍與莊宗對壘于河上
思鐸以善射日預其戰嘗于箭笴之上自鏤其姓名一
日射中莊宗之馬鞍莊宗抜箭視之覩思鐸姓名因而
記之及莊宗平梁思鐸以例來降莊宗出箭以視之思
鐸伏地待罪莊宗慰而釋之尋授龍武右廂都指揮使
加檢校太保天成中為深州刺史改雄捷右廂馬軍都
指揮使會南伐荆門思鐸亦預其行時髙季興以舟兵
拒王師思鐸毎𤼵矢中敵則洞胷逹掖由是賊鋒稍挫
不敢輕進諸軍咸壯之髙祖革命拜陳州刺史秩滿厯
左神武羽林二統軍出為蔡州刺史遇代歸朝天福八
年以疾卒時年五十四思鐸典陳郡日甚有惠政常戒
諸子曰我死則藏骨于宛丘使我棲魂于所理之地及
卒乃葬于陳從其志也
安元信朔州馬邑人也少善騎射後唐莊宗為晉王時
元信詣軍門求自效尋𨽻明宗麾下累從明宗征討有
功明宗即位擢為捧聖軍使加檢校兵部尚書清泰三
年遷雄義都指揮使受詔屯于代州太守張朗遇之甚
厚元信亦以兄事之是歳五月髙祖建義于太原俄聞
契丹有約赴難元信入説朗曰張敬逹雖圍太原而兵
尚未合代郡當鴈門之衝敵至其何以禦僕觀石令公
素長者舉必成事若使人道意歸欵俟其兩端亦求全
之上䇿也朗不納元信悔以誠言之反相猜忌尋聞安
重榮安審信相次以騎兵赴太原元信遂率部曲以歸
髙祖(通鑑元信謀殺朗不克帥其衆奔審信審信/遂帥麾下數百騎與元信掠百井奔晉陽)髙祖
見之喜謂元信曰爾覩何利害背強歸弱元信曰某非
知星識氣唯以人事㫁之夫帝王者出語行令示人以
信嘗聞主上許令公河東一生今遽改之是自欺也且
令公國之宻親親尚不能保肯保天下之心乎以斯而
言見其亡也何得為強也髙祖知其誠因開懷納之委
以戎事髙祖即位之元年授耀州團練使加檢校太保
四年入為右神武統軍其年八月復出牧洛州少帝嗣
位尋遷宿州九年罷任來朝開運初授復州防禦使三
年卒于任年六十三贈太傅
張朗徐州蕭縣人父楚贈工部尚書朗年十八善射膂
力過人鄉里敬憚之梁祖聞其名就補蕭縣鎮使充吾
縣都遊奕使時朗年纔二十三嵗餘補宣武軍内衙都
将歴洺州歩軍曹州開武汴州十内衙鄆州都指揮使
梁末從招討使段凝襲衞州下之遂授衞州刺史事梁
僅三年凡有征討無不預之同光三年從魏王繼岌伐
蜀為先鋒橋道使明宗朝歴興忠登三州刺史清泰初
以契丹犯邊補西北面行營歩軍都指揮使從髙祖屯
軍于代北俄兼代州刺史又改行營諸軍馬歩都虞候
高祖建義于太原遣使以書諭之朗曰為人臣而有二
心可乎乃斬其使(通鑑帝以晉安已降遣使諭諸州代/州刺史張朗斬其使蓋晉祖初起安)
(元信勸朗歸順不從/至是復斬其使也)泊髙祖入洛領全師朝覲授貝州
防禦使在任數歳天福五年除左羽林統軍六年授光
祿大夫檢校太傅慶州刺史在官二年卒年七十四
李德珫應州金城人祖晟父宗元皆為邊將德珫少善
騎射事後唐武皇為偏校及從莊宗戰潞州栢鄉德勝
渡繼有軍功累加檢校尚書左僕射遥食郡俸天成中
檢校司空領蔚州刺史長興元年授雄武軍節度秦成
階觀察處置等使加檢校司徒二年六月移鎮定州充
北面副招討使髙祖即位改鎮涇原及受代歸闕會髙
祖幸鄴授東京畱守加同平章事少帝嗣位移廣晉尹
加檢校太師開運中再領涇州以病卒于鎮德珫㓜與
明宗俱事武皇故後之諸將多兄事之時謂之李七哥
所治之地雖無殊政然以寛恕及物家無濫積亦武將
之亷者
田武字德偉大名元城人父簡累贈右僕射武少有拳
勇初事莊宗為小校歴遷勝節指揮使明宗登極轉帳
前都指揮使領澶州刺史天成二年改左羽林都指揮
使遥領宜州充襄州都廵檢使三年自汴州馬歩軍都
指揮使授曹州刺史長興初遷齊州防禦使又移洺州
清泰中歴成隴二州充西面行軍副部署天褔初授金
州防禦使及金州建節鉞武丁母憂乃起復為節度使
開運元年移鎮滄州兼北面行營右廂都指揮使二年
授寜江軍節度使充侍衞歩軍都指揮使歳内改昭義
軍節度澤潞等州管内觀察處置等使潞州大都督府
長史檢校太傅封鴈門郡開國公未赴任以疾卒武出
身戎行性鯁正御軍治民咸盡其善及卒朝廷惜之詔
贈太尉輟視朝一日子仁朗仁遇並歴内職(宋史仁朗/以父任西)
(頭供/奉官)
李承褔字德華漢陽人少寒賤事元行欽掌皂棧之役
後為髙祖家臣髙祖登極厯皇城武德宣徽使左千牛
將軍出為澶州刺史遷齊州防禦使檢校太保承褔性
鄙狹無噐局好察人㣲事多所詆訐雖小過不能恕工
商之業輿𨽻之情官吏之幸皆善知之然自任所見無
所準的故人多薄之少帝嗣位授同州節度使尋卒于
鎮少帝以髙祖佐命之臣聞之嗟嘆賻物加等輟視朝
一日詔贈太傅
相里金字奉金并州人也性勇悍果敢能折節下士唐
景福初武皇始置五院兵金首預其選從莊宗攻下夾
寨得補為小校後與梁師戰于栢鄉及胡桞陂以功授
黄甲指揮使同光中統帳前軍抜中都賜忠勇拱衞功
臣檢校刑部尚書二年自羽林都虞候出為忻州刺史
凡部曲私屬皆不令干預民事但優其贍給使分掌家
事而已故郡民安之大有聲績應順元年為隴州防禦
使㑹唐末帝起兵于鳯翔𫝊檄于鄴道諸侯無應者唯
金遣判官薛文遇往來計事末帝深德之及即位擢為
陜州節度使加檢校太保清泰三年夏髙祖建義于太
原唐末帝發兵來攻以金為太原四面步軍都指揮使
髙祖即位移鎮晉州及受代歸闕累為諸衞上將軍加
開府儀同三司官至檢校太尉爵列開國公勲登上柱
國以久居㪚地優之故也天福五年夏卒于任贈太師
史臣曰在禮之起甘陵也當鼎革之期會富貴來逼既
因人成事亦何足自多及其仗鉞擁旄積財敗德貨之
為累可不誡乎全節之佐晉氏也平安陸之祅預宗城
之戰功既茂矣貴亦宜然張筠歴事累朝享兹介福蓋
近代之幸人也自温琪而下皆服冕乗軒苴茅壽土垂
名汗簡諒亦宜焉
　
　
　
　
　
　
　
　
　
　
　
　
　舊五代史巻九十
　舊五代史巻九十攷證
晉列傳五趙在禮傳推指揮使楊晸為帥　楊晸歐陽
　史作楊仁晟
年六十六　案歐陽史作六十二
馬全莭傳清泰初為金州防禦使　案歐陽史作明宗
　時歴金州防禦使與是書先後互異
州兵纔及千人　案歐陽史作州兵纔数百
張筠𫝊梁室割相衞為昭德軍　案梁割相澶衞三州
　為昭德軍原本作相衛疑有脱誤
時有涇将侯莫威　案歐陽史作侯莫陳威
筠東朝于洛詔遣歸第　案歐陽史作令為左驍衞上
　將軍與是書本紀同
贈太子太師　太師歐陽史作少師
華温琪𫝊制以太子少保致仕天福元年十二月終于
　家年七十五詔贈太子太保　案歐陽史作以太子
　太保致仕卒贈太子太傅
張朗𫝊充吾縣都逰奕使　案吾縣二字疑有舛誤
相里金𫝊出為忻州刺史　案歐陽史作沂州刺史
　
　
　
　
　
　
　
　
　
　
　
　
　
　舊五代史卷九十攷證
欽定四庫全書
　舊五代史巻九十一
　　宋門下侍郎參知政事監修國史薛居正等撰
　晉書第十七
　　列傳六
房知温字伯玉兖州瑕丘人也少有勇力籍名于本軍
為赤甲都官健(玉堂閒話知温少年與外/弟徐某為盜于兖鄆之境)梁將葛從周
鎮其地選寘麾下時部將牛存節屯于鎮好摴博每求
辨采者知温以善博見推因得待左右遂熟于存節及
王師範遣劉鄩據兖州梁祖命存節將兵討之知温夕
縋出奔存節喜而納焉明夜竊良馬一駟復入城鄩乃
擢為禆將鄩降𨽻于同州劉知俊知俊補為克和軍使
知俊奔岐改𨽻魏州楊師厚以為馬鬬軍校漸升至親
随指揮使繼加檢校司空莊宗入魏賜姓名紹英改天
雄軍馬步都指揮使加檢校司徒澶州刺史行臺右千
牛衛大將軍莊宗平梁歴曹貝州刺史權充東北面蕃
漢馬步都虞候遣戌瓦橋關明宗自鄴入洛知温與王
晏球首赴焉明宗自總管府署知温滑州兩使留後天
成元年授兖州節度使明宗即位詔充北面招討屯子
盧臺軍以盧文進來歸加特進同平章事賞招討之功
也後除烏震為招討副使代知温歸鎮知温怒震遽至
有怨言因縱博誘牙兵殺震于席上㑹次將安審通保
騎軍隔河按甲不動知温懼不濟乃束身渡水復結審
通逐其亂軍以奏時朝廷姑息知温下詔于鄴盡殺軍
士家口老㓜凡數萬清漳為之變色尋詔遣知温就便
之鎮以安反側俄改徐州節度使加兼侍中會朝廷起
兵伐髙季興授荆南招討使知行府事尋丁母憂起復
雲麾將軍墨縗即戎竟無功而還長興中節制文陽越
二年除平盧軍節度使累官至開府儀同三司檢校太
師兼中書令封東平王食邑五千户食實封三百户天
福元年冬十二月辛巳卒于鎮贈太尉歸塟于瑕丘詔
立神道碑知温性麤獷動罕由禮毎迎待王人不改戎
服寡言笑多縱左右排辱賔寮他日知悞亦無愧色始
與唐末帝嘗失意于杯盤間以白刃相恐及末帝即位
知温憂甚末帝乃封王爵以寧之也知温徑赴洛陽申
其宿過且感新恩末帝開懐以厚禮慰而遣之及還郡
厚歛不已積貨數百萬治第于南城出則以妓樂相隨
任意所之曽不以政事為務有幕客顔衎者正直之士
也委曲陳其利病知温不能用焉及髙祖建議入洛尚
不即進獻耀兵于牙帳之下衎正色謂曰清泰富有天
下多力善戰豈明公之比而天運有歸坐成灰燼今青
州遷延不貢何以求安千百武夫無足為恃深為大王
之所憂也知温遂馳表稱賀青人乃安未幾以沈湎成
疾而卒部曲將吏分其所聚例為富室衎又勸其子彦
儒進錢十萬貫以助國用朝廷除彦儒為沂州刺史其
家幸獲别全皆衎之力也
王建立遼州榆社人也曽祖秋祖嘉父弁累贈太保建
立少鷙猛無檢明宗領代州刺史擢為虞候將莊宗鎮
晉陽以諸陵在代郡遣女使饗祭其下有擾于民者建
立必捕而笞之莊宗怒令收之為明宗所䕶而免由是
知名明宗歴遷藩鎮皆署為牙門都校累奏加檢校司
空及明宗為魏軍所迫時皇后曹氏淑妃王氏在常山
使建立殺其監䕶并部下兵故明宗家屬因而保全及
即位以功授鎮州節度副使加檢校司徒旋為留後未
幾正授節旄繼加檢校太尉同平章事會王都據中山
叛密使通弟兄之好(通鑑王都隂與謀復河北/故事建立陽許而密奏之)安重誨
素與建立不協知其事奏之明宗慮陷建立尋徴赴闕
(通鑑建立奏重誨專權來/入朝面言其狀帝召之)拜右僕射兼中書侍郎平章
事判鹽鐵户部度支充集賢殿大學士天成四年出為
青州節度使五年移鎮上黨辭不赴任請退居丘園制
以太子少保致仕建立自是鬱鬱不得志長興中嘗欲
求見中㫖不許皆重誨蔽之也清泰初末帝召赴闕授
天平軍節度使建立少歴軍校職當捕盜及位居方伯
為政嚴烈閭里有惡跡者必族而誅之其刑失于濫者
不可勝紀故當時人目之為王垜疊言殺其人而積其
屍也後聞末帝失勢殺副使李彦贇及從事一人報其
私怨人甚鄙之髙祖即位再為青州節度使累加檢校
太尉兼中書令建立晚年歸心釋氏飯僧營寺戒殺慎
獄民稍安之天福二年封臨淄王明年封東平王五年
入覲髙祖曰三紀前老兄宜賜不拜仍許肩輿入朝上
殿則使二宦者掖之論者榮之尋表乞休致髙祖不允
乃授潞州節度使割遼沁二州為上黨屬郡加檢校太
師進封韓王以光其故里至鎮踰月而疾作有大星墜
于府署建立即召賔介竺岳草遺章又謂其子守恩曰
榆社之地桑梓存焉桑以飬生梓以送死余生為壽宫
刻銘石室死當速葬葬必從儉違吾是言非孝也旋以
病篤而卒年七十册贈尚書令建立先人之墳在于榆
社其崗阜重複松檜靄然占者云後出公候故建立自
為墓恐子孫易之也子守恩周書有傳
康福蔚州人世為本州軍校祖嗣蕃漢都知兵馬使累
贈太子太師父公政歴職至平塞軍使累贈太傅福便
弓馬少事後唐武皇累補軍職充承天軍都監莊宗嗣
位嘗謂左右曰我本蕃人以羊馬為活業彼康福者體
貌豐厚宜領財貨可令總轄馬牧由是署為馬坊使大
有蕃息及明宗為亂兵所迫將離魏縣㑹福牧小坊馬
數千匹于相州乃驅而歸明宗即位授飛龍使俄轉磁
州刺史充襄州兵馬都監尋以江陵叛命朝廷舉兵伐
之以福為荆南道行營兵馬都監俄以王師無功而還
福善諸蕃語明宗視政之暇每召入便殿諮訪時之利
病福即以蕃語奏之樞密使重誨惡焉常面戒之曰康
福但亂奏事有日斬之福懼㑹靈武兵馬留後韓潯以
人情不恊慮為所圖上表請帥制加福光禄大夫檢校
司空行涼州刺史充朔方河西等軍節度靈威雄警甘
肅等州觀察處置管内營田押蕃落温池𣙜税等使福
之是拜盖重誨嫉而出之福泣而辭之明宗宣重誨别
與商議重誨奏曰臣累奉聖㫖令與康福一事今福驟
升節鎮更欲何求况已有成命難于改移明宗不得已
謂福曰重誨不肯非朕意也福辭明宗曰朕遣兵援助
勿過憂也因令將軍牛知柔領兵送赴鎮行次青岡峽
㑹大雪令人登山望之見川下煙火吐蕃數千帳在焉
冦不之覺因分軍三道以掩之蕃衆大駭棄帳幕而走
殺之殆盡獲玉璞羊馬甚多到鎮歳餘西戎皆欵附改
賜福耀忠匡定保節功臣累加官爵福鎮靈武凡三歳
每歳大稔倉儲盈羨有馬千駟因為人所譖安重誨奏
曰累據使臣所言康福大有寳貨必負朝廷明宗密遣
人謂曰朕何負于卿而有異心耶福奏曰臣受國重恩
有死無貳豈願負于聖人此必䜛人之言也因表乞入
覲不允及再上章隨而赴闕移授彰義軍節度使又轉
邠州檢校太傅清泰中移鎮秦州加特進開國侯充西
面都部署髙祖受命就加檢校太尉開國公未幾又加
同平章事及移領河中加兼侍中以天和節入覲改賜
輸忠守正翊亮功臣加開府儀同三司増食邑至五千
户實封五百户久之受代歸闕天福七年秋卒于京師
年五十八贈太師謚曰武安福無軍功屬明宗龍躍有
際會之幸擢自小校暴為貴人每食非羊之全髀不能
飫腹與士大夫交言懵無所别在天水日嘗有疾幕客
謁問福擁衾而坐客有退者謂同列曰錦衾爛兮福聞
之遽召言者怒視曰吾雖生于塞下乃唐人也何得以
為爛奚因叱出之由是諸客不敢措辭復有末客姓駱
其先與後唐懿祖來自金山府因公讌福謂從事輩曰
駱評事官則卑門族甚髙真沙陀人聞者竊笑焉子三
人長曰延沼歴隨澤二州刺史次曰延澤延壽俱歴内
職焉
安彦威字國俊代州崞縣人少時以軍卒得𨽻唐明宗
麾下彦威性善射頗諳兵法明宗愛之累歴藩鎮彦威
常為衙將所至以謹厚見稱明宗入立秦王從榮鎮鄴
都以彦威為䕶聖指揮使從榮判六軍彦威入司禁衞
遥領鎮州節度使髙祖即位尤倚彦威即拜為北京留
守加同平章事(通鑑彦威入朝上曰吾所重者信與義/昔契丹以義救我我今以信報之聞其)
(徴求不已公能屈節奏之深稱朕意對曰陛下以蒼/生之故猶卑辭厚幣以事之臣何屈節之有上悦)移
鎮宋州是時何决滑州命彦威集丁夫塞之彦威出私
錢募民治隄隄成滑人頼之遷西京留守歳饑彦威開
倉廩賑饑有犯法者皆寛貸民免于流散彦威之力也
旋丁母憂哀毁過制少帝與契丹搆釁授彦威北面行
營副都統彦威悉率家財佐軍人稱其忠開運中卒贈
太師彦威與太妃為同宗少帝以舅事之彦威未嘗自
以為言及卒太妃與少帝臨喪人始知為國戚聞者益
重其人焉
李周字通理邢州内丘人也唐潞州節度使抱真之後
曽祖融祖毅父矩皆不仕周年十六為内丘捕賊將以
任使自負時河朔羣盜充斥南北交兵行旅無援者不
敢出郡邑有士人盧岳家于太原攜妻子囊橐寓于逆旅
進退無所保唯與所親相對流涕周憫之請援送以歸
行經西山中有賊夜于林麓間俟之射盧岳中其馬周
大呼曰爾為誰耶賊聞其聲相謂曰李君至此矣即時
散走岳全其行裝至于家周將辭去岳謂周曰岳明歴
象善知人子有竒表方頥隆準眉目疎朗身長七尺乃
將相之材也河東李氏將有天下子宜事之以求富貴
周辭以母老而歸既而梁將葛從周拔邢洺唐武皇麾
兵南下築壘于青山口周向背莫決因思盧岳之言乃
投青山寨將張汚落武皇賞之補萬勝黄頭軍使武皇
之平雲州莊宗之戰栢鄉周皆有功遷匡霸都指揮使
莊宗入魏率兵屯臨河陽劉所至與士伍同甘苦周尤
善守備一日奔母喪以他將伐之既出則其城將陷莊
宗即遣追之使墨縗從事㑹莊宗北征周與寺人焦彦
賔守楊劉城(九國志焦彦賔傳彦賔字英服滄州清池/人少聰敏多知畧事武皇尤所委信及莊)
(宗即位遷左監門衞將同/正四方館使出䕶邢州軍)梁將王彦章以數萬衆攻之
周日夜乘城躬當矢石使人馳告莊宗請百里趨程以
紓其難莊宗曰李周在内朕何憂也遂日行二舍不廢
畋獵既至士衆絶糧三日矣及攻圍既解莊宗謂周曰
㣲卿九拒之勞諸公等為梁人所擄矣同光中歴相蔡
二州刺史及蜀平授西川節度副使天成二年春遷遂
州兩使留後尋正授節旄未幾受代歸闕三年秋出為
邠州節度使㑹慶州刺史竇廷琬據城拒命周奉詔討
平之長興清泰中歴徐安雍汴四鎮所至無苛政人皆
樂之髙祖有天下復鎮邠州累官至檢校太師兼侍中
及罷鎮赴闕㑹少帝幸澶淵以周累朝耆徳乃命為東
京留守車駕還京授開封尹及遘疾夢焚旌旗鎧甲因
自嗟嘆上章請退尋卒于官時年七十四詔贈太師陪
葬于明宗徽陵之北
張從訓字徳恭本姑臧人其先迴鶻别𣲖隨沙陁徙居
雲中後從唐武皇家于太原從訓遂為太原人祖君政
雲州長史識蕃字通佛理父存信河東蕃漢馬步軍都
指揮使武皇賜姓名眷同親嫡前史有傅天福中贈太
師中書令追封趙國公從訓讀儒書精騎射初為散員
大將天祐中轄沙陁數百人屯壺關十餘歳節度使李
嗣昭委遇之莊宗與梁人相拒于徳勝口徵赴軍前補
充先鋒遊奕使俄轉雲㨗指揮使檢校司空賜名繼鸞
從諸子之行也明宗㣲時嘗在存信麾下為都押牙與
從訓有舊及即位授石州刺史復舊姓名歴憲徳二州
刺史髙祖之鎮太原也為少帝娶從訓長女為妃清泰
初授唐州刺史三年髙祖舉義從訓奉唐末帝詔徵赴
行在分領鄉兵次于團栢谷兵敗宵遁潛身民間髙祖
入洛有詔搜訪月餘乃出焉及見戚里之故深加軫惻
尋授絳州刺史檢校太保在任數年天福中卒于官年
五十二少帝以后父之故超贈太尉弟從恩仕皇朝為
右金吾衛上將軍卒
李繼忠字化逺後唐昭義軍節度使兼中書令嗣昭之
第二子嗣昭唐書有傳繼忠少善騎射從父征討有功
莊宗乎制授檢校兵部尚書充感義馬軍指揮使改潞
府司馬加檢校尚書右僕射充安義都巡檢使天成中
自北京大内皇城使轉河東行軍司馬入為右驍衛將
軍未幾授成徳軍司馬加檢校司徒髙祖即位二年三
月授沂州刺史加檢校太保尋移棣州刺史繼忠舊苦
風痺皆辭以地逺乃授單州刺史仍加輸忠奉國功臣
三年入為右神武統軍四年三月出領隰州七年八月
移刺澤州開運元年復入為右監門大將軍三年秋以
疾卒于東京年五十一始繼忠母楊氏善治産平生積
財鉅萬及髙祖建義于太原楊已終繼忠舉族家于晉
陽時以諸軍方困契丹援兵又至髙祖乃使人就其第
疏其複壁取其舊積所獲金銀紈素甚廣至于巾履瑣
屑之物無不取足髙祖既濟大事感而竒之故車駕入
洛繼忠雖有舊恙連領大郡皆楊氏之力也
李頃陳州項城人即河陽節度使兼侍中罕之子也罕
之梁書有傳唐光啓中罕之與河南張全義為仇交相
攻擊罕之兵敗北投太原武皇以澤州處之罕之將赴
任留頃為質焉時莊宗未弱冠因與頃遊處甚相昵狎
光啓初罕之自澤州襲據潞州送欵于梁武皇以頃父
叛將殺之莊宗密與駿騎使逃出境頃遂奔河南梁祖
以其父子歸巳委遇甚厚天福中梁祖自鳳翔送唐昭
宗歸長安留軍萬人命姪友倫與頃總之以宿衛為名
及梁祖逼禪累掌禁兵倚為肘腋庶人友珪立授頃檢
校尚書右僕射右羽林統軍梁末帝之誅友珪頃預其
謀尋歴隨州刺史復為右羽林統軍同光初莊宗入汴
召頃見之莊宗忻然授衞州刺史加光禄大夫校校太
保明宗朝授衍州刺史長興中檢校太傅右神武統軍
髙祖即位之二年加特進檢校太尉右領軍衛上將軍
三年進封開國伯五年遷左領軍衛上將軍尋以病卒
年七十制贈太師頃性温雅不暴虐凡刺郡統衆頗有
畏愛及卒人甚惜之子産弼在太原日因頃走歸梁朝
武皇怒下蠶室加熏腐之刑後籍于内侍省卒焉
周光輔太原人後唐蕃漢馬步總管幽州節度使徳威
之長子也徳威有𫝊在唐書光輔年甫十歳補幽州中
軍兵馬使有成人之志徳威以牙軍委之麾下咸取决
焉及長體貌魁偉練于戎事父卒授嵐州刺史從莊宗
平梁遷檢校尚書左僕射汝州防禦使仍賜協謀定亂
功臣天成初移汾州四年入為右監門衞大將軍長興
清泰中歴陳懐磁三郡繼加檢校司徒髙祖即位授蔡
州刺史歳餘卒于郡時年三十五贈太保光輔以功臣
子歴數郡皆無濫政竟善終于官雖享年不永亦可嘉
也光輔有弟數人光貞歴義乾二州刺史入為諸衞將
軍光遜繼為蔡州刺史光贊任青州行軍司馬及楊光
逺叛滅貶商州司馬㑹赦徵還尋卒于家
符彦饒唐莊宗朝蕃漢總管存審之第二子也存審唐
書有傳彦饒少驍勇能騎射唐天祐十五年冬莊宗與
梁大戰于胡柳陂彦饒與弟彦圖俱從其父血戰有功
莊宗壯之因用為騎將同光中以功授曹州刺史明宗
即位改刺沂州天成中屯守梁園㑹起軍北戍塞下時
有偏校以宣武乏帥迫彦饒為之彦饒紿許其請明日
殺為惡者奏之時人嘉其方畧長興中為金州防禦使
為政甚有民譽其後畧遷節鎮天福初為滑州節度使
累官至檢校太傅二年七月范延光據鄴都叛朝廷遣
侍衞馬軍都指揮使白奉進率騎軍三千屯于州之開
元寺一日彦饒與奉進因事忿争于牙署事具奉進𫝊
中是時奉進厲聲曰爾莫是與范延光同及耶拂衣而
起彦饒不留帳下介士大譟擒奉進殺之奉進從騎散
走傳呼于外時步軍都校馬萬次校盧順密聞奉進被
害即率其部衆攻滑之子城執彦饒以出遣禆校方大
拘送闕下行及赤岡南髙祖遣中使害于路左
羅周敬字尚素鄴王紹威之第三子也紹威梁書有傳
周敬㓜聰明八歳學為詩往往傳于人口起家授檢校
尚書禮部員外郎梁乾化中以兄周翰節制滑臺卒于
官乃以周敬繼之命為兩使留後尋正授旄鉞時年十
歳未幾改授許州節度使繼加檢校尚書左僕射踰三
年徵授秘書監檢校司空駙馬都尉尚梁普安公主旋
移光禄卿莊宗即位歴左右金吾大將軍初唐天祐中
紹威嘗建第于洛陽福善里及莊宗入洛以梁租庸使
趙巖宅賜明宗同光中明宗在洛以趨内稍逺乃召周
敬議易其第周敬諾之後明宗即位一日夢中見一人
儀形瓌秀若素識者夢中問曰此得非前宅主羅氏子
及寤訪其子孫左右對曰周敬見列明廷召至果符夢
中所見明宗謂侍臣曰朕不欲使大勲之後久無土地
因授同州節度使加檢校太保長興中入為左監門衞
上將軍四遷諸衛上將軍天福二年卒時年三十二贈
太傅
鄭琮太原人也始事唐武皇為五院軍小校屢有軍功
莊宗在河上為馬步都虞候戎伍之事一覩不忘凡所
詰問應答如流故所在知名唐同光末從明宗伐魏州
時軍情有變明宗退守魏縣未知趨向安重誨將徵兵
于四方琮在帳前歴數諸道屯軍及主將姓名附口傳
檄相次而至明宗即位嘉其功授防州刺史秩滿父老
請留三年授左羽林統軍唐長興二年二月出刺武州
髙祖即位復居環衞久之以俸薄家貧鬱鬱不得志天
福中以疾終于官贈司徒
　
　
　
　
　
　
　
　
　
　
　
　
　
　舊五代史巻九十一
　舊五代史巻九十一攷證
晉列傳六房知温傳及末帝即位知温憂甚　案歐陽
　史作愍帝出奔知温乘間有窺覦之意與是書㣲異
　建立傳以太子少保致仕　案通鑑作以太傅致仕
　歐陽史從是書
康福傳靈武兵馬留後韓潯　韓潯通鑑歐陽史俱作
　韓洙弟澄
福鎮靈武凡三歳每歳大稔倉儲盈羡有馬千駟因為
　人所譛安重誨曰累據使臣所言康福大有寳貨必
　負朝廷　案靈武受代康福領節度在天成四年次
　年為長興元年安重誨討蜀二年賜死是康福之任
　靈武甫匝嵗而重誨已去朝再期而賜死矣此傳云
　福鎮靈武凡三歳每歳大稔重誨奏其必負朝廷疑
　有舛誤歐陽史仍是書之舊
安彦威傳彦威入司禁衛遥領鎮州節度使　案歐陽
　史作遷捧聖指揮使領寧國軍指揮使
李周傳　案是書莊宗紀作李周明宗紀作李敬周盖
　本名敬周入晉後避諱去敬字是書雜采諸書未及
　改歸畫一通鑑與是書同
張從訓傳為少帝娶從訓長女為妃　案宋史張從恩
　傳晉祖鎮河東為少帝娶從恩女今攷五代㑹要及
　是書本紀俱作從訓疑宋史係傳聞之訛
　
　
　
　
　
　
　
　
　
　舊五代史巻九十一攷證
欽定四庫全書
　舊五代史巻九十二
　　宋門下侍郎參知政事監修國史薛居正等撰
　晉書第十八
　　列傳七
姚顗字伯真京兆萬年人曽祖希齊湖州司功參軍祖
宏慶蘇州刺史父荆國子祭酒顗少憃敦厚靡事容貌
任其自然流輩未之重唯兵部侍郎司空圖深器之以
女妻焉顗性仁恕多為僕妾所欺心雖察之而不能面
折終身無喜怒不知錢百之為陌黍百之為銖凡家人
市貨百物入増其倍出减其半不詢其由無擔石之儲
心不隕穫唐末隨計入洛出逰嵩山有白衣大夫拜于
路側請為童僕顗辭不納乃曰鬼神享于徳君子孚于
信余則鬼也將以托賢者之徳通化工之信幸無辭焉
昔余掌事隂府承命攝人之魂氣名氏同而其人非且
富有夀算復而歸之則筋骸已敗由是獲譴使不得為
陽生公中夏之相輔也今為謁中天之祠若以某姓名
救之神必許諾顗因為䖍禱而還白衣迎於山下曰余
免其苦矣拜謝而退顗次年擢進士第梁貞明中厯校
書郎登封令右補闕禮部員外郎召入翰林累遷至中
書舍人唐莊宗平梁以例貶復州司馬歲餘牽復授左
㪚騎常侍厯兵吏部侍郎尚書左丞唐末帝即位講求
輔相乃書朝中清望官十餘人姓名置于瓶中清夜焚
香而挾之既而得盧文紀與顗遂拜中書侍郎平章事
制前一日嵩山白衣來謁謂顗曰公明日為相其言無
差㝠𢾗固先定矣高祖登極罷相為刑部尚書俄遷户
部尚書天福五年冬卒年七十五贈左僕射子惟和嗣
顗疎于財而御家無術既死歛葬之資不備家人俟賻
物及鬻第方能舉喪而去士大夫愛其亷而鄙其拙
吕琦字輝山幽州安次人也祖夀瀛州景城主簿父兖
滄州節度判官累至檢校右庶子劉守光攻䧟滄州𤦺
父兖被擒族之琦時年十五爲吏追攝將就戮焉有趙
玉者幽薊之義士也乆逰于兖之門下見琦臨危乃紿
謂監者曰此子某之同氣也幸無濫焉監者信之即引
之俱去行一舍琦困于徒步以足病告玉負之而行逾
數百里因變姓名乞食于路乃免其禍年弱冠以家門
遇禍邈無所依乃勵志勤學多遊于汾晉唐天祐中莊
宗方開霸府翹佇賢士墨制授𤦺代州軍事判官秩滿
歸太原監軍使張承業重𤦺器量禮遇尤厚天成初拜
琦殿中侍御史遷駕部員外郎兼侍御史知雜事㑹河
陽帑吏竊財事發詔軍廵院鞫之時軍廵使尹訓恃勢
納賂枉直相反俄有訴寃于闕下者詔琦按之既驗其
姦乃上言請治尹訓沮而不行琦連奏不已訓知其不
免自殺于家其獄遂明䝉活者甚衆自是朝廷多琦之
公直髙祖建義于太原唐末帝幸懐州趙徳鈞駐軍于
團栢谷末帝以琦嘗在徳鈞幕下因令賚都統使官告
以賜之且犒其軍焉及觀軍于北陲館于忻州㑹晉祖
降下晉安寨遣使告于近郡琦適遇其使即斬之以聞
尋率羣兵千人間道而歸髙祖入洛亦弗之責止改授
秘書監而已天福中預修唐書權掌選部皆有能名焉
累遷禮部刑部户部兵部侍郎階至金紫光禄大夫爵
至開國子𤦺美風儀有器概雖以剛直聞于時而内實
仁恕初高祖謀求輔相時宰臣李崧力薦琦于高祖云
可大用髙祖數召琦于便殿言及當世事甚竒之方將
倚以為相忽遇疾而逝人皆惜之
梁文矩字徳儀鄆州人父景秘書少監梁福王友璋好
接賔客文矩少逰其門初試太子校書轉秘書郎友璋
領鄆州奏為項城令及移鎮徐方辟為從事友璋卒改
兖州觀察判官時莊宗遣明宗襲據鄆州文矩以父母
在鄆一旦隔越不知存亡為子之情戀望如灼遂間路
歸鄆尋謁莊宗莊宗喜之授天平軍節度掌書記在明
宗幕下明宗厯汴恒二鎮皆隨府遷職天成初授右諌
議大夫知宣武軍軍州事厯御史中丞吏部侍郎禮部
尚書西都副畱守判京兆府事繼改兵部尚書文矩以
嘗事霸府每懐公輔之望時高祖自外鎮入覲嘗薦于
明宗曰梁文矩早事陛下甚有勤勞未升相輔外論慊
之明宗曰乆忘此人吾之過也尋有㫖降命會丁外憂
而止清泰初拜太常卿高祖即位授吏部尚書改太子
少師文矩喜清静之敎聚道書數千巻企慕赤松畱侯
之事而服食尤盡其善後因風痺上章請退以太子太
保致仕居洛陽乆之天福八年以疾卒時年五十九贈
太子太𫝊
史圭常山人也其先與王武俊來于塞外因家石邑高
祖曽厯鎮陽牙校父鈞假安平九門令圭好學工詩長
于吏道唐光化中厯阜城饒陽尉改房子寕晉元氏樂
夀博陸五邑令為寕晉日擅給驛廪以貸飢民民甚感
之及為樂夀令里人為之立碑同光中任圜為真定尹
擢為本府司錄不應命郭崇韜領其地辟為從事及明
宗代崇韜以舊職縻之明宗即位入為文昌正郎安重
誨薦為河南少尹判府事尋命為樞宻院直學士時圭
以受知于重誨重誨奏令圭與同列閻至俱升殿侍立
以備顧問明宗可之尋自左諫議大夫拜尚書右丞有
入相之望圭敏于吏事重誨本不知書為事剛愎每于
明宗前可否重務圭恬然終日不能剖正其事長興中
重誨既誅圭出為貝州刺史未幾罷職退歸常山由是
閉門杜絶人事雖親戚故人造者不見其面每逰别墅
則乗婦人氊車以自蔽匿人莫知其心髙祖登極徴為
刑部侍郎判鹽鐵副使皆宰臣馮道之奏請也始圭在
明宗時為右丞權判銓事道在中書嘗以堂判衡銓司
所注官圭怒力爭之道亦微有不足之色至是􁁉首為
道所舉方愧其度量逺不及也旋改吏部侍郎分知銓
事而圭素保亷守節大著公平之譽圭前為河南少尹
曰有嵩山術士遺圭石藥如斗謂圭曰服之可以延夀
然不可中輟輟則疾作矣圭後服之神爽力健深寳惜
焉清泰末圭在常山遇秘瓊之亂時貯于衣笥為賊所
刼不可復得天福中疾生胷臆之間常如火灼圭知不
濟求歸郷里詔許之及涉河竟為藥氣所蒸卒于路歸
塟石邑時年六十八
裴皥字司東系出中眷裴氏世居河東為望族皥容止
端秀性卞急剛直而無隠少而好學苦心文藝雖遭亂
離手不釋巻唐光化三年擢進士第釋褐授校書郎厯
諫職梁初當路推其文學遷翰林學士中書舎人唐莊
宗時擢為禮部侍郎後以語觸當事改太子賔客旋授
兵部尚書以老致仕天福初起為工部尚書復告老以
右僕射致仕皥累知貢舉稱得士宰相馬裔孫桑維翰
皆其所取進士也後裔孫知貢舉引新進士謁皥皥喜
為詩曰詞塲最重是持衡天遣愚夫受盛名三主禮闈
年八十門生門下見門生當時榮之維翰嘗私見皥皥
不為迎送人問之皥曰我見桑公于中書庶寮也今我
見于私第門生也聞者以為允卒年八十五贈太子太
保
吳承範字表微魏州人也父瓊右金吾衛將軍累贈太
子少保承範少好學善屬文唐閔帝之鎮鄴都也聞其
才名署為賔職承範懇求隨計閔帝許之長興三年春
擢進士第及閔帝即位授左拾遺清泰二年以本官充
史館修撰與同職張昭逺等共修明宗實錄轉右補闕
依前充職高祖革命遷尚書屯田員外郎知制誥天福
三年改樞宻院直學士未幾自祠部郎中知制誥召充
翰林學士正拜中書舍人賜金紫少帝嗣位遷禮部侍
郎知貢舉尋遘疾而卒年四十二贈工部侍郎承範温
厚寡言善希人㫖桑維翰李崧尤重之嘗薦于高祖云
可大用承範知之持重自養雖遇盛夏而猶服襦袴加
之以純綿蓋慮有寒濕之患也然竟不獲其志其命也
夫
盧導字熈化其先范陽人也祖伯卿唐殿中侍御史父
如晦國子監丞贈戸部侍郎導少而儒雅美詞翰善談
論唐天祐初登進士第釋褐除校書郎由均州鄭郷縣
令入為監察御史三遷職方員外郎充史館修撰改河
南縣令禮部郎中賜紫轉右司郎中兼侍衘史知雜事
以病免閑居于漢上乆之天成中以本官徴還拜右諫
議大夫長興末為中書舎人權知貢舉明年春潞王自
鳯翔擁大軍赴闕唐閔帝奔于衛州宰相馮道李愚集
百官于天宫寺將出迎潞王時軍衆離潰人情奔駭百
官移時未有至者導與舍人張昭逺先至馮道請導草
勸進牋導曰潞王入朝郊迎可也若勸進之事安可造
次且潞王與主上皆太后之子或廢或立當從敎令安
得不禀策母后率爾而行馮道曰凡事務要實勸進其
可巳乎導曰今主上䝉塵在外遽以大位勸人若潞王
守道以忠義見責未審何詞以對不如率羣臣詣宫門
取太后進止即去就善矣道未及對㑹京城廵檢安從
進報曰潞王至矣安得百寮無班即紛然而去是日潞
王未至馮道等止于上陽門外又令導草勸進牋導執
之如初李愚曰舍人之言是也吾輩信罪人矣導之守
正也如是天福中由禮部侍郎遷尚書右丞判吏部尚
書銓事秩滿拜吏部侍郎六年秋卒于東京時年七十
六
鄭韜光字龍府洛京清河人也曽祖絪為唐宰相祖祗
徳國子祭酒(新唐書宰相世系/表祗徳兵部尚書)贈太傅父顥河南尹贈
太師其先世居滎陽自隋唐三百餘年公卿輔相蟬聯
一門韜光唐宣宗之外孫萬夀公主之所出也生三日
賜一子出身銀章朱紱及長羙容止神爽氣澈不妄喜
怒秉執名節爲甲族所稱自京兆府叅軍歴秘書郎集
賢校理太常博士虞部比部員外郎司門户部郎中河
南京兆少尹太常少卿諫議大夫給事中梁貞明中懇
求休退上表漏名責授寕州司馬莊宗平梁遷工禮刑
部侍郎天成長興中厯尚書左右丞國初以户部尚書
致仕自襁褓迨至懸車凡事十一君越七十載所仕無
官謗無私過三持使節不辱君命士無賢不肖皆㳟已
接納晚年背傴時人咸曰鄭傴不迂平生交友之中無
怨隟親戚之間無愛憎恬和自如性尚平簡及致政歸
洛甚惬終焉之志天福五年秋寢疾而卒年八十贈右
僕射
王權字秀山太原人積世衣冠曽祖起官至左僕射山
南西道節度使册贈太尉諡曰文懿唐史有傳祖龜浙
東觀察使父蕘右司員外郎權舉進士觧褐授秘書監
校書郎集賢校理厯左拾遺右補闕梁祖革命御史司
憲崔沂表為侍御史遷兼職方員外郎知雜事歲餘召
入翰林為學士左院加戸部郎中知制誥厯左諫議大
夫給事中充集賢殿學士判院事俄拜御史中丞唐莊
宗平梁以例出為隨州司馬會赦量移許州月餘入為
右庶子遷戸兵吏三侍郎尚書左丞禮部尚書判銓清
泰中權知貢舉改戸部尚書華資羙級罕不由之髙祖
登極轉兵部尚書天福中命權使于契丹權以前世累
為將相未嘗有奉使而稱陪臣者謂人曰我雖不才年
已耄矣豈有逺使于契丹乎違詔得罪亦所甘心由是
停任先是宰相馮道使于契丹纔囬權亦自鳯翔册禮
使囬故責詞畧曰若以道路迢遥即鸞閤之臺臣亦往
若以筋骸衰減即鳯翔之册使纔囬既黷憲章須從殿
黜云其實權不欲臣事契丹故堅辭之非避事以違命
也踰嵗授太子少𫝊致仕六年秋以疾卒年七十八贈
左僕射
韓惲字子重太原晉陽人曽祖俊唐龍武大將軍祖士
則石州司馬父逵代州刺史惲世仕太原昆仲為軍職
唯惲親狎儒士好為歌詩聚書數千巻乾寕中後唐莊
宗納其妹為妃初為嫡室故莊宗深禮其家而惲以文
學署交城文水令入為太原少尹莊宗平定趙魏為魏
州支使莊宗即位授左㪚騎常侍從駕至洛陽轉尚書
户部侍郎天成初改秘書監俄而馮道為丞相與惲有
同幕之舊以惲性謹厚尤左右之尋遷禮部尚書丁内
憂服闋授户部尚書明宗晏駕馮道為山陵使引惲為
副使清泰初以充奉之勞授檢校尚書右僕射絳州刺
史踰年入為太子賔客高祖登極以惲先朝懿戚深加
禮遇除授貝州刺史時范延光有跋扈之狀惲懼其見
逼遲畱不敢赴任高祖不悅復授太子賔客尋改兵部
尚書天福七年夏車駕在鄴惲病脚疾卒于龍興寺時
年六十餘
李懌京兆人也祖褒唐黔南觀察使父昭户部尚書懌
㓜而能文進士擢第觧褐為校書郎集賢校理清河尉
入梁厯監察御史右補闕殿中侍御史起居舍人禮部
員外郎知制誥換都官郎中賜緋召入翰林爲學士正
拜舍人賜金紫仍舊内職莊宗平汴洛責授懷州司馬
遇赦量移孟州入為衛尉少卿天成初復拜中書舎人
充翰林學士在職轉戸部侍郎右丞充承旨時常侍張
文寳知貢舉中書奏落進士數人仍請詔翰林學士院
作一詩一賦下工部為舉人格様學士竇夢徴張礪輩
撰格詩格賦各一送中書宰相未以為允夢徴等請懌
爲之懌笑而答曰李懌識字有數頃歲因人偶得及第
敢與後生髦俊為之標格假令今郤稱進士就春官求
試落第必矣格賦格詩不敢應詔君子多其識大體天
福中自工部尚書轉太常卿厯禮部刑部二尚書以多
病畱司于洛下不交人事開運末遇契丹入洛家事罄
空尋以疾卒年七十餘
　
　
　
　
　
　
　
　
　
　
　
　舊五代史巻九十二
　舊五代史巻九十二攷證
晉列傳七姚顗𫝊惟兵部侍郎司空圗深器之　案歐
　陽史作中條山處士司空圗一見竒之据新唐書卓
　行傳司空圗為戸部侍郎以疾歸昭宗在華台為兵
　部侍郎辭不赴是圗非處士也
吕𤦺傳琦年十五　案厚徳録作琦年十四
有趙玊者　趙玊厚徳録作李玊
尋率郡兵千人間道而歸　案通鑑作帥州兵趣鎮州
史圭傳卒于路　案歐陽史作卒于常山
盧導傳祖伯卿　案新唐書宰相世系表卿太原少尹
　伯初之子也疑原本衍伯字
父如晦　如晦新唐書世系表作如晦
郊迎可也　郊迎通鑑作班迎
是日潞王未至馮道等止于上陽門外又令導草勸進
　牋　案歐陽史作潞王止于上陽門外道又促導草
　牋與是書異通鑑作潞王未至三相息于上陽門外
　與是書同
鄭韜光𫝊父顥　案新唐書世系表顥字養正疑顥字
　是頣字之訛
王權傳先是宰相馮道使于契丹纔回權亦自鳯翔册
　禮使回　案通鑑攷異引周世宗實録馮道傳云契
　丹遣使加徽號于晉祖晉亦獻徽號于契丹始命兵
　部尚書王權銜其命權辭以老病晉祖謂馮道曰此
　行非卿不可道無難色据此𫝊馮道自契丹使回始
　命王權奉使道亦未嘗再使契丹也與周實録異
　
　
　
　
　
　
　舊五代史巻九十二攷證
欽定四庫全書
　舊五代史巻九十三
　　宋門下侍郎參知政事監修國史薛居正等撰
　晉書第十九
　　列傳八
盧質字子徵河南人也曽祖偲唐太原府祁縣尉累贈
右僕射祖衍唐刑部侍郎太子賔客累贈太保父望唐
尚書司勲郎中累贈太子少傅質幼聰慧善屬文年十
六陜帥王重盈奏授芮城令能以色養又為同州澄城
令從私便也秩滿改秘書郎丁母憂歸河南故里天祐
三年北遊太原時李襲吉在武皇幕府以女妻之武皇
憐其才承制授檢校兵部郎中充河東節度掌書記賜
緋魚袋武皇厭代其弟克寧握兵柄有嗣襲之望質與
張承業等密謀同立莊宗為嗣有翊贊之功及莊宗四
征質皆從行十六年轉節度判官檢校禮部尚書十九
年莊宗將即帝位命為大禮使累加至銀青光禄大夫
檢校右僕射二十年授行臺禮部尚書莊宗既登極欲
相之質性疎逸不喜居髙位固辭獲免尋以本官兼太
原尹充北京留守事未赴任改户部尚書知制誥充翰
林學士承㫖同光元年冬從平大梁權判租庸事踰月
隨駕都洛旋授詔權知汴州軍府事時孔謙握利權志
在聚歛累移文于汴配民放絲質堅論之事雖不行時
論賞之俄又改金紫光禄大夫兵部尚書知制誥翰林
學士承㫖仍賜論思匡佐功臣㑹覆試進士質以后從
諫則聖為賦題以堯舜禹湯傾心求過為韻舊例賦韻
四平四側質所出韻乃五平三側由是大為識者所誚
天成元年制授特進檢校司空同州節度使時宰相馮
道以詩餞别其警句云視草北來唐學士擁旄西去漢
將軍儒者榮之明年改賜耀忠匡定保節功臣就加檢
校司徒三年入拜兵部尚書判太僕卿事四年進封開
國公長興二年授檢校太保河陽節度使未幾移鎮滄
州入為右僕射及秦王得罪奉詔權知河南府事應順
初遷檢校太傅正拜河南尹後改太子少師清泰末復
為右僕射髙祖登極質以㣲恙分司洛宅少帝嗣位拜
太子太保天福七年秋卒于洛陽年七十六累贈太子
太師諡曰文忠(五代會要漢乾祐元年九月其子尚書/兵部員外郎盧瓊上章請諡下大尚議)
(諡曰/文忠)子十一人惟第六子瓊任至省郎餘歴州縣焉
李專美字翊啇京兆萬年人也曽祖隨光禄卿祖正範
尚書庫部郎中專美少篤學文以父樞唐昭宗時常應
進士舉為覆試所落不許再入專美心愧之由是不遊
文場偽梁貞明中河南尹張全義以專美名族之後奏
為陸渾尉秩滿改舞陽令專美性亷謹大著政聲後唐
天成中安邑𣙜鹽使李肅辟為推官時唐末帝鎮河中
見其敦雅心重之末帝一日曽召肅讌於衙署專美亦
預坐末帝謂肅曰某夜來夢主上召去與宋王同剃却
頭何也坐客都無對者專美屏人謂曰將來必為嗣主
由是愈重焉末帝留守長安奏為從事及移鎮鳳翔遷
為記室末帝即位除尚書庫部郎中賜金紫充樞密院
直學士初末帝起自鳯翔大許諸軍厚賞泊至洛陽閲
内庫金帛不過二三萬尋又配率京城户民雖行捶楚
亦所獲無幾末帝憂之㑹專美宿于禁中末帝召而讓
之曰卿士人子弟常言有才術今致我至此不能度運
以濟時事留才術何施也專美惶恐待罪良久奏曰臣
才力駑劣屬當興運陛下猥垂録任無以禆益聖朝然
府藏空竭軍賞不給非臣之罪也臣思明宗棄代之際
是時府庫濫賞已竭繼以鄂王臨朝紀綱大壊縱有無
限之財賦不能滿驕軍谿壑之心所以陛下孤立岐陽
而得天下臣以為國之存亡不專在行賞須刑政立于
上恥格行于下賞當功罰當罪則近于理道也若陛下
不改覆車之轍以賞無賴之軍徒困蒸民存亡未可知
也今宜取見在財賦以給之不必踐前言而希茍悅末
帝然之及其行賞雖不愜于軍士然洛陽户民獲免鞭
笞之苦由專美之敷揚也尋轉給事中明年遷兵部侍
郎端明殿學士未幾改檢校尚書右僕射守秘書監充
宣徽北院使髙祖入洛以例除名三年復授衛尉少卿
繼遷鴻臚大理卿開運中以病卒時年六十二專美之
逺祖本出姑臧大房與清河小房崔氏北祖第二房盧
氏昭國鄭氏為四望族皆不以才行相尚不以軒冕為
貴雖布衣徒步視公卿蔑如也男女婚嫁不雜他往欲
聘其族厚贈金帛始許焉唐太宗曽降詔以戒其弊風
終莫能改其間有未達者必曰姓崔盧李鄭了餘復何
求耶其逺者則邈在天表夐若千里人罕造其門浮薄
自大皆此類也唯專美未嘗以氏族形于口吻見寒素
士大夫恒恂恂如也人以此多之專美職岐下曽夢具
裳簡立嵩山之頂及為端明殿學士學士李崧同列而
班在其上因以所夢告崧且言某非徳非勲安可乆居
此位處吾子之首乎因懇求他官尋移宣徽使崧深徳
之及髙祖臨朝崧為樞密使與桑維翰同列維翰與專
美亦有舊乃協力以奏之遂復朝序位至九卿專美曽
使閩中遇風水漂至兩浙踰歳無恙而還至是終善人
以為神道福謙之所至也
盧詹字楚良京兆長安人也唐天祐中為河中從事莊
宗即位擢為員外郎知制誥遷中書舍人天成中拜禮
部侍郎知貢舉歴御史中丞兵部侍郎尚書左丞工部
尚書詹性剛直議論不避權貴執政者常惡之天福初
拜禮部尚書分司洛下與右僕射盧質散騎常侍盧重
俱在西都數相過從三人俱嗜酒好遊山水塔廟林亭
花竹之地無不同往酣飲為樂人無間然洛中朝士目
為三盧㑹常委順性命不營財利開運初卒于洛陽詹
家無長物喪具不給少帝聞之賜布帛百叚粟麥百斛
方能襄其葬事贈太子少保
崔梲字子文博陵安平人累世冠冕曽祖元受舉進士
直史館祖銖安濮二州刺史父涿刑部郎中梲少好學
梁貞明三年舉進士甲科為開封尹王瓚從事梲性至
孝父涿有疾謂親友曰死生有命無醫為也梲侍之衣
不解帶有賔至必拜泣告于門外請方便勸其進藥涿
終莫之從及丁憂哀毁過制明宗朝授監察御史不應
命踰年詔再下乃就列焉累遷都官郎中翰林學士天
福初以户部侍郎為學士承㫖嘗草制為宰相桑維翰
所改梲以唐故事學士草制有所改者當罷職乃引經
據爭維翰不能詰命權知二年貢舉時有進士孔英者
素有醜行為當時所惡梲受命往見維翰維翰語素簡
謂梲曰孔英來矣梲不諭其意以謂維翰以孔英為言
乃考英及第物議大以為非遂罷學士拜尚書左丞遷
大常卿後以風痺改太子賔客分司西京卒年六十八
梲平生所著文章碑誄制詔甚多人有借本傳寫者則
曰有前賢有來者奚用此為凡受託而作者必親札致
之即焚其藁懼泄人之假手也梲笑不至哂怒不至詈
接新進後生未嘗無誨焉羣居公㑹端坐寡言嘗云非
止致人愛憎且或千人祖禰之諱指命僕役亦用禮節
盛暑祁寒不使冐犯嘗自話於知友云某少時夢二人
前引行路一人計地里曰一舍矣可以止一人曰此君
當更進三十有八里復行如所言二人皆止之俄而驚
覺梲常識是夢以為定命之限故六十七請退明年果
終焉兄棆有隱徳好釋氏閑居滑州嘗欲訪人于白馬
津比及臨岸歎曰波勢􁁦湧如此安可濟乎乃止後徵
拜左拾遺辭疾不赴
薛融汾州平遥人性純和以儒學為業初從雲州帥李
存璋為幕職唐莊宗平河南歴鄆徐二鎮從事明宗初
授華州節度判官長興四年入為右補闕直𢎞文館歳
餘改河東觀察判官㑹高祖鎮太原遂居于幕府清泰
末高祖將舉義延賔席而厯問之次及融對曰融本儒
生秖曽讀三五卷書至于軍旅之事進退存亡之機未
之學也座中聳然及登極遷尚書吏部郎中兼侍御史
知雜事天福二年自左諫議大夫遷中書舍人自以文
學非優不敢拜命復為諫議時詔修西京大内融以鄴
下用兵國用不足上䟽復罷之(通鑑薛融諫曰今宫室/雖經焚毁猶侈于帝堯)
(之茅茨所費雖寡猶多于漢文之露臺况魏城未下公/私困窘誠非陛下修宫館之日俟海内平寧修之未晚)
優詔嘉許俄轉御史中丞秩滿改尚書右丞分司西都
天福六年以疾卒年六十餘
曹國珍字彦輔幽州固安人也曽祖藹祖蟾父絢代襲
儒素國珍少值燕薊亂離固落髮被緇客于河西延州
高萬興兄弟皆好文辭為從事國珍常以文章自許求
貢禮闈且掌書奏期年入為左拾遺累遷至尚書郎毎
與人交傾財無恡性頗剛僻經藝史學非其所長好自
矜衒多上章疏文字差誤數數有之為縉紳所誚高祖
在藩時嘗通私謁以兄事之及即位國珍自比于嚴陵
上表叙舊由是自吏部郎中拜左諫議大夫給事中(歐/陽)
(史張彦澤傳國珍與御史中丞王易簡率/三院御史詣閣門連疏論張彦澤不報)又求為御史
中丞時宰政不復為請國珍衘之李崧之母薨遣諸弟
䕶喪歸葬深州崧既起復乃出北郊路隅設奠公卿大
夫皆送喪而出國珍固爭不行衆咸推其讜直高祖晏
駕朝廷以宰臣馮道為山陵使及靈輴既發國珍上疏
言馮道既為山陵使不得復入都城請除外佐以桑維
翰入輔李崧請罷相位俾持喪制少帝覽奏以所言侵
越出為陜州行軍司馬至任悒快遘疾而卒
張仁愿字善政開封陳留人也祖晸唐右武衞大將軍
父存敬梁河中節度觀察留後累贈中書令梁書有傳
仁愿梁貞明初以勲臣之子起家為衞尉寺主簿改著
作佐郎左贊善大夫賜緋魚袋唐同光初遷大理正天
成元年自將作少監轉大理少卿長興中歴昭武歸徳
兩鎮節度判官四年復入為大理少卿清泰中除殿中
監天福五年拜大理卿八年轉光禄卿仁愿性温雅明
法書累居詳刑之地議􁀙疑獄號為稱職兄仁頴梁朝
仕至諸衞將軍中年以風恙廢于家凡十餘年仁愿事
之出告反靣如嚴父焉士大夫推為孝友仁頴善理家
勤而且約婦女衣不曵地什物多厯年所如新市焉仁
愿開運元年再為大理卿時隰州刺史王澈犯贓朝廷
以澈功臣之後欲宥之仁愿累執奏不移竟遣伏法議
者賞之開運二年以疾卒年五十一贈秘書監
趙熈字績巨唐宰相齊國公光逢之猶子也起家授秘
書省校書郎唐天成中累遷至起居郎數上章言事以
稱㫖尋除南省正郎天福中承詔與張昭逺等修唐史
竟集其功開元中自兵部郎中授右諫議大夫賞筆削
之功也及契丹入汴遣使於晉州率配豪民錢幣以實
行橐始授命之日條制甚嚴熈出於衣冠之族性素輕
急既畏契丹峻法乃窮力搜索人甚苦之及晉之三軍
殺副使駱從郎(通鑑契丹以節度使駱從郎知/晉州事大將藥可儔殺從郎)百姓相
率持仗害熈于館舍識者傷之
李遐兖州人也少為儒有節操歴數鎮從事及升朝累
遷尚書庫部員外郎高祖即位以皇子重乂保釐洛邑
知遐强幹有守除為西京留守判官使之佐理復重其
亷勤兼委監西京左藏庫㑹張從賔作亂使人輦取繒
帛以賞羣逆遐曰不奉詔書安敢承命遂為其下所害
高祖聞而歎惜賻贈加等仍贈右諫議大夫其母田氏
封京兆郡太君仍給遐所食月俸終母餘年其子俟服
闋與官後又遣兖州節度使李從温就其舊業賜牲幣
綿帛等物以旌其忠也
尹玉羽京兆長安人唐天復中隨計京師甚有文稱㑹
有苴杖之喪累歲羸疾冬不釋菅屨期不變倚廬制闋
隱居杜門無仕宦之意梁貞明中劉鄩辟為保大軍節
度判官歴雍汴滑兖從事(以下有闕文考宋黎持移石/經記石經舊在務本坊自天)
(祐中韓建築新城而石經委棄于野至未梁時劉鄩守/長安從幕吏尹玉羽之請輦入城中置于北地即唐尚)
(書省之/西隅也)唐清泰中為光禄少卿退歸秦中以林泉詩酒
自樂自號自然先生宰臣張延郎手書而召高卧不從
謂人曰庶孽代宗不可仕也及高祖入雒即受詔而來
以所著自然經五巻貢之且告其老即日璽書褒美頒
其器幣授少府監致仕月給俸錢及冬春二時服天福
中卒有武庫集五十巻行於世
鄭雲叟本名遨雲叟其字也以唐明中廟諱故世傳其
字也本南燕人也少好學耿介不屈唐昭宗朝嘗應進
士舉不第因欲携妻子隐于林壑其妻非之不肯行雲
叟乃薄游諸郡獲數百緡以贍其家辭訣而去尋入少
室山著擬峰詩三十六章以導其趣人多傳之後妻以
書達意勸其還家雲叟未嘗一覽悉投於火其絶累如
此俄聞西嶽有五粒松淪脂千年能去三尸因居於華
隂與李道殷羅隱之友善時人目為三高士道殷有釣
魚之術鈎而不餌又能化易金石無所不至雲叟恒目
覩其事信而不求雲叟與梁室權臣李振善振欲禄之
拒而不諾及振南遷雲叟千里徒步以省之識者高焉
後妻兒繼謝每聞凶訃一哭而止時惟青衿二童子一
琴一鶴從其遊處好棋塞之戯遇同侣則以晝繼夜雖
寒風大雪臨簷對局手足皸裂亦無倦焉唐天成中召
拜左拾遺不起與羅隱之朝夕遊處隱之以藥術取利
雲叟以山田自給俱好酒能詩善長嘯有大瓠云可辟
寒暑置酒於其中經時味不壊日携就花木水石之間
一酌一詠嘗因酒酣聨句鄭曰一壺天上有名物兩箇
世間無事人羅曰醉却隱之雲叟外不知何處是天真
髙祖即位聞其名遺使賫書致禮徵為右諫議大夫雲
叟稱疾不起上表陳謝髙祖覽表嘉之賜近臣傳觀尋
賜號逍遥先生以諫議大夫致仕月給俸禄雲叟好酒
嘗為詠酒詩千二百言海内好名者書于縑緗以為贈
貺復有越千里之外使畫工潛寫其形容列為屏障者
焉其為時望所重也如此天福末以壽終時年七十四
有文集二十巻行於世
史臣曰自古攀龍鱗附鳯翼坐達于雲衢者豈獨豐沛
之士哉茍懐才抱器適㑹興王亦可以取貴于一時如
盧質而下數君子是也至如國珍之讜直仁愿之友悌
趙李二子没於王事皆無沗於士林矣惟王羽之貞退
雲叟之肥遯足可以柅奔兢之風激高尚之節也
　
　
　
　舊五代史巻九十三
　舊五代史巻九十三考證
晉列傳八盧質傳判太僕卿事　案歐陽史作判太常
　卿事
李專美傳曽祖隨光禄卿　案新唐宰相世系表作隨
　秘書監
除尚書庫部郎中　案歐陽史作比部郎中
崔梲傳曽祖元受舉進士直史館　案新唐書世系表
　元受直史館髙陵尉
兄棆　棆新唐書世系表作榆
薛融傳年六十餘　案歐陽史作年六十
鄭雲叟傳本南燕人也　案歐陽史作滑州白馬人
尋入少室山　案歐陽史作入少室為道士
　
　
　
　舊五代史巻九十三考證
欽定四庫全書
　舊五代史巻九十四
　　宋門下侍郎參知政事監修國史薛居正等撰
　晉書第二十
　　列傳九
萇從簡陳州人也世以屠羊為業力敵數人善用槊初
事後唐莊宗為小校每遇攻城召人為梯頭從簡多應
募焉莊宗為其勇擢領帳前親衛兼歩軍都指揮使一
日莊宗領大軍與梁軍對陣登高丘而坐敵人有執大
幟揚其武者莊宗指之謂左右曰猛士也從簡曰臣為
大王取之莊宗慮其不㨗不許從簡退乃潛領十數騎
挺身而入奪幟以歸萬衆皷譟莊宗壯之錫賚甚厚又
嘗中箭而鏃入于骨使醫工出之以刄鑿骨恐其痛也
良久未能揺動從簡嗔目謂曰何不沈鑿洎出之左右
無不惻然從簡顔色自若其勇壯皆此類也從簡所為
多不法莊宗以其戰鬬多㨗常屈法赦之賜姓名曰紹
瓊後加竭誠匡國功臣累官至金紫光祿大夫檢校太
保景州刺史厯洺州團練使及梁平典蔡州同光四年
授許州節度使㑹莊宗晏駕未及赴鎮而止明宗登極
例復本姓厯麟汝汾金四州刺史(北夢𤨏言云明宗尤/惡貪貨面戒汝州刺)
(史萇從簡/為其貪暴)應順初舉軍伐鳳翔從簡亦預其行㑹軍變
乃東還道遇張廷藴為廷藴所執送于末帝末帝數之
曰人皆歸我爾何背我而去也從簡曰事主不敢二心
今日死生唯命末帝釋之清泰二年授潁州團練使高
祖舉義末帝將議親征詔赴闕充副招討使隨駕至孟
津除河陽節度使及趙延夀軍敗斷浮橋歸洛留從簡
守河陽高祖自北而至從簡察軍情離散遂渡河迎謁
高祖天福元年十二月授許州節度使改賜推忠佐運
保國功臣二年秋移鎮徐州三年加開府儀同三司檢
校太尉進封開國公食邑至一千五百户受代歸闕授
左金吾衛上將軍從簡性忌刻而多疑厯州鎮凡十餘
所在堅棘于公署纔通人行左右稍違足而忤即加鞭
笞或至殺害其意不可測吏人皆側行其煩苛暴虐為
武臣之最六年秋隨駕幸鄴都遇疾請告尋卒于鄉里
年六十五贈太傅
潘環字楚竒洛陽人也父景厚以環貴授左監門上將
軍致仕環少以負販為業始事梁邢州節度使閻寳為
帳中親校及莊宗定魏博移兵攻邢寳遣環間道馳奏
于梁梁末帝用為左堅鋭夾馬都虞侯累遷左雄威指
揮使時梁人與莊宗對壘于河上環毎預戰先登陥敵
金瘡徧體(玉堂間談云潘環常中流矢于靣骨銜其鏃/故負重傷醫療至經年其鏃自出其瘡成漏)
(終身/不痊)莊宗知其名及平梁命典禁軍同光中從明宗北
禦契丹鄴軍之亂從明宗入洛天成初授𨽻州刺史㑹
定州王都反朝廷攻之以環為行營右廂歩軍都指揮
使賊平改易州刺史北面㳂邊都部署後移刺慶州受
代歸闕明宗召對顧侍臣曰此人勇敢少能偕者尋除
宿州團練使清泰中移耀州天福中預平范延光授齊
州防禦使四年升金州為節鎮以環為節度使久之入
為左神武統軍開運初契丹入冦王師北征以環為北
面行營歩軍左廂排陣使預破契丹于陽城軍逥授澶
州節度使累官至檢校太傅三年罷鎮歸闕俄受詔洛
京巡檢其年冬戎王入汴署劉晞為西京留守環乞罷
巡警閑居洛陽遇河陽軍亂晞出奔未幾蕃將高牟翰
以兵援晞入于洛慮環有變乃害之盡取其家財(通鑑/云晞)
(疑潘構其衆逐/已使謨翰殺之)漢高祖至京贈太尉環厯六部兩鎮所
至以聚斂為務在宿州時有牙將因微過見怒環紿言
笞之牙將因託一尼嘗熟于環者獻白金兩錠尼詣環
白牙校餉𨫼脚兩枚求免其責環曰𨫼本幾脚尼曰三
脚環復曰今兩脚能成𨫼乎尼則以三數致之當時號
環為潘𨫼脚
方太字伯宗青州千乘人也少𨽻本軍為小校嘗戍登
州劫海客事洩刺史淳于晏匿之遇赦免事定州節度
使楊光逺光逺領兵赴晉陽本州軍亂太與馬萬盧順
密等擒之使太縛送至闕尋從杜重威破張從賔于汜
水以功除趙州刺史從楊光逺平范延光于鄴移刺萊
州遷安州防禦使從少幸澶州與契丹戰于于戚城中
數創改鳳州防禦使行至中途遷河陽留後移邢州留
後契丹入汴命遥領洋州節度使充洛京巡檢與前洺
州團練使李瓊俱至鄭州其屯駐兵士廹請太在城巡
檢以備外盜號為鄭王時有嵩山賊帥張遇領衆萬餘
于僧衆得梁朝故嗣宻王朱乙遂推為天子取嵩山神
冠冕之服以衣之張遇以其衆攻鄭州太與李瓊擊之
賊衆敗走瓊中流失而死太乃括率郡中財物以賞軍
士因誘之欲同西去其衆不從太乃潛奔于洛陽(通鑑/云戍)
(兵既失太反譛太于契丹云脅我為亂/太遣子師朗自訴于契丹契丹殺之)及劉晞南走許
州太殺晞牙校李暉入河南府行留守事既而嵩山賊
帥張遇殺嗣宻王𫝊首于太懸于洛市又有伊闕賊帥
自稱天子領衆萬餘將入洛城集郊壇之上太率兵數
百人逆擊破之賊衆遂潰(通鑑考異引實録方太傳云/劉禧走許田復有潁陽妖巫)
(姓朱號嗣宻王誓衆于洛南郊天壇號萬餘人太帥/部曲與朝士輩虗張旗幟一舉而逐之洛師遂安)河
陽武行徳遣使召太詐言欲推之為帥尋為行徳所害
何建其先迴鶻人也代居雲朔間祖慶父懐福俱事後
唐武皇為小校建少以謹厚𨽻于髙祖帳下以掌廐為
役及即位累典禁軍(九國志云重建初事晉祖/為奉徳馬軍都指揮使)遥領驩
睦二郡天福中自曹州刺史遷延州兵馬留後尋正授
旄銊(九國志云延州節度使丁審琪殘暴貧冒蕃部苦/之重建以所部兵攻其城審琪遁去晉祖即以重)
(建權節度兵馬留後下車諭以威/福邊民安堵就加彰武軍節度使)數年之間厯涇鄧貝
澶孟五鎮節度使(九國志云皆以/亷儉簡易稱)累官至檢校太傅開
運三年移鎮秦州是冬契丹入汴戎王遣人齎詔以賜
建建憤然謂將吏曰吾事石氏二主累擁戎旃人臣之
榮亦已極矣今日不能率兵赴難豈可受制于契丹乎
即遣使齎表與其地送欵于蜀孟㫤待之甚厚偽加同
平章事依前秦州節度使(九國志云時固鎮與鳯州/未平重建悉經畧討平之)歳
餘移閬州保寧軍節度使(九國志云昶大舉兵北伐遣/張䖍劍出大散闗以重建為)
(招討使由隴州路/以進師無功而還)加偽官至中書令後卒于蜀
張廷藴字徳樞開封襄邑人也祖立贈驍衛將軍父及
贈光祿大夫廷藴少勇㨗始𨽻宣武軍為伍長唐天福
中奔太原武皇收于帳下為小校及莊宗救上黨戰栢
鄉攻薊門下邢魏皆從之後戰于莘縣及胡栁陂繼為
流矢所中金瘡之痕盈于面首莊宗寵之統御營黄甲
軍常在左右累加檢校兵部尚書帳前歩軍都虞侯充
諸軍濠寨使同光初從明宗收汶陽加檢校尚書右僕
射充魏博三城巡檢使時皇后劉氏在鄴每縱其下擾
人廷藴多斬之聞者壯焉梁平承詔入覲改帳前都指
揮使兼左右羽林都虞侯㑹潞州李繼儔故將楊立嬰
城叛詔遣明宗為招討使元行欽為都部署廷藴為前
鋒軍至上黨日己暝矣憇軍方定廷蘊首率勁兵百餘
輩踰洫坎城而上守陴者不能禦尋斬闗延諸軍入焉
明宗行欽逹明而始至其城已下明宗甚慊之軍還改
左右羽林都指揮使加檢校司空行申州刺史同光末
從皇子魏王繼岌伐蜀授行營中軍都指揮使蜀平明
宗嗣位遷懷州刺史賜竭忠建策興復功臣加檢校司
徒旋移金州防禦使加檢校太保繼授潁州團練使㳂
淮招安使應順中轉隴州防禦使清泰中進封清河郡
公高祖即位入為右龍武統軍遷綘州防禦使少帝嗣
位領左軍衛上將軍加特進開運三年冬以老病求歸
于宋城明年卒于家時年六十九廷蘊所識不過數字
而性重文士下汶陽日首獲鄆帥戴思逺判官趙鳳訊
之曰爾狀貎必儒人也勿隱其情鳳具言之尋引薦于
明宗明宗令送赴行臺尋除鳯翰林學士及鳳入相頗
與廷藴相洽數言于近臣安重誨重誨亦以廷藴苦戰
出于諸將之右力保薦之明宗以廷藴取潞之日不能
讓功于己故恒蓄宿忿至使廷藴位竟不至方鎮亦命
矣夫廷緼厯七郡家無餘積年老耋期終于牖下良可
嘉也長子光被厯通事舍人
郭延魯字徳興沁州綿上人也父饒後唐武皇時以軍
功嘗為本郡守凡九年有遺愛焉延魯少有勇善用槊
莊宗以舊將之子擢為保衛軍使頻戍塞下捍契丹有
功及即位賜協謀定亂功臣加檢校兵部尚書右神武
都指揮都知兵馬使天成中汴州朱守殷叛延魯從車
駕東幸至其地坎壘先登守殷平以功授汴州歩軍都
指揮使加檢校尚書左僕射長興中累加檢校司徒厯
天雄軍北京馬歩軍都校遥領梧州刺史清泰中遷復
州刺史正俸之外未嘗斂貸庻事就理一郡賴焉秩滿
百姓上章舉留朝廷嘉之高祖即位遷單州刺史加檢
校太保賜輸誠奉義忠烈功臣到任踰月以疾卒于理
所時年四十七詔贈太𫝊
郭金海本突厥之族少侍昭義節度使李嗣昭常征從
伐金海好酒所為不法自潞州過山東入邢洺界為刼
盗嗣昭雖知之然惜其拳勇毎優容之天祐中累職至
昭義親騎指揮使同光二年遷本道馬軍都指揮使天
成初入為捧聖指揮使長興三年改䕶聖都虞侯天福
二年從王師討范延光于魏州以功轉本軍都指揮使
領黄州刺史高祖幸鄴宣金海領部兵檢校東京其年
十一月安從進謀犯闕金海為襄州道行營先鋒都指
揮使與李建崇等同于唐州湖陽遇從進軍萬餘人金
海以一旅之衆突擊大敗之策勲授檢校太保商州刺
史俄移慶州秩滿歸闕途中遇疾而卒年六十一(洛陽/縉紳)
(舊聞記從進于金海相遇于花山金海蕃將善用槍時/罕與敵拳勇過人喜戰鬬欲立竒功兩陣相去數里從)
(進素管騎兵金海久在麾下從進亦待之素厚乃躍馬/引數百騎乗高去金海陣數百歩厲聲呼郭金海金海)
(獨鞭馬出于陣數十歩免胄側身高聲自稱曰金海從/進又前行數十歩勞之曰金海安否我素待你厚畧不)
(知恩今日敢來共我相殺金海應聲答曰官家好㸔大/王負大王甚事大王今日反金海舊事大王乞與大王)
(一箭地大王回去若不去喫取金海槍言訖援槍鞭馬/疾趨其陣從進懼躍馬而進師遂相接大為金海焦繼)
(勲押陣奏到晉祖大喜賞賜有差從進自此喪氣嬰城/自固王師為連城重塹以守之月餘王師攻城城上矢)
(下如雨王師被傷者衆是日金海為飛矢集身扶傷歸/營明日從進用計汙金海欲使朝廷疑之以金瓶貯酒)
(金合盛藥以索懸之城上呼郭金海金海知之力疾扶/創而徃城上勞金海曰大王知你中箭創甚賜爾金瓶)
(金合酒與風藥金海目不知書惟利是貪取瓶與合歸/營且不聞于元戎元戎等疑之乃馳驛奏晉祖以花山)
(之功不加罪城下就除金州團練併其兵于/他部金海之任居常悒悒不樂至于捐館)
劉處讓字徳謙滄州人也祖信累贈太子少保父瑜累
贈太子少師梁貞明初張萬進帥兖州處讓事之為親
校萬進據城叛梁遣大將劉鄩討之時唐莊宗屯軍于
麻口渡萬進宻遣處讓乞師于莊宗莊宗未即應之乃
于軍門截耳曰主帥急難使我告援茍不得請死亦何
避莊宗義之將舉兵渡河俄聞城陥乃止因以墨制授
處讓行臺左驍衛將軍俄改客省副使梁平加檢校兵
部尚書累將命稱旨天成初轉檢校尚書右僕射依前
充職歳餘遷引進使長興三年轉檢校司空左威衛大
將軍其職如故四年西川孟知祥䟦扈不通朝貢朝廷
方議懷柔乃遣處讓為官告國信使復命轉檢校司徒
應順初授忻州刺史檢校太保充西北靣都計度使備
北㓂也清泰二年入為左驍衛大將軍三年夏魏博屯
將張令昭逐其帥以城叛朝廷命范延光領兵討之以
處讓為河北都轉運使及高舉義于太原處讓讓從至
洛陽乃授宣徽北院使天福二年轉左監門衛上將軍
充宣徽南院使范延光之據鄴也高祖命宣武軍節度
使楊光逺領兵討之時處讓奉詔與光逺同叅議軍政
㑹張從賔作亂于河陽處讓自黎陽分兵討襲從賔平
復與楊光逺同攻鄴城四年冬范延光將謀納欵尚或
遲留處讓首入其城以禍福諭之延光乃降以功加檢
校太𫝊先是桑維翰李崧兼充樞宻使處讓以莊宗已
來樞宻使罕有宰臣兼者因盟心以覬其位及楊光逺
討伐鄴城軍機大事高祖每命處讓宣逹時光逺恃軍
權多有越體論奏高祖依違而已光逺慊之頻與處讓
宴語及之處讓訴曰非聖旨也皆出維翰等意及楊光
逺入朝遂于高祖前靣言執政之失高祖知其故不得
已乃罷維翰等以處讓為樞宻使時處讓每有敷奏高
祖多不稱㫖㑹處讓丁繼母憂高祖因議罷樞宻使其
本院庶事竝委宰臣分判處讓居喪期年起復授彰徳
軍節度使澶衛等州觀察處置等事處讓勤于公務孜
孜求理驛吏民不至苛察人甚便之高祖幸鄴都處讓
竭家財貢奉至于薪炭膏沭之細悉供億焉六年除右
金吾衛上將軍處讓自以嘗經重任又厯方鎮謂其入
朝必當要職一旦除授金吾有所不足少帝即位之初
處讓與宰臣言有恊翼之論覃恩之際又未擢用一日
至中書宰臣馮道趙滎李崧和凝在列處讓因酒酣厯
詆諸相道笑而不答月餘稱病八年從駕歸汴寄居于
封禪寺遇疾而卒年六十三贈太尉再贈太師子保勲
仕皇朝位至省郎
李瓊字隱光滄州饒安人也少籍本軍為騎士莊宗平
河朔𨽻明宗麾下漸升為小校同光二年明宗受詔以
本部兵送糧入薊門時高祖從行至涿州與敵相遇高
祖陥于圍中瓊顧諸軍已退宻牽高祖鐵衣指東而遁
至劉李河為敵所襲瓊浮水先至南岸高祖至河中馬
倒順流而下瓊以所執長茅授高祖出之又以所跨馬
奉高祖瓊徒歩䕶之奔十餘里乃入涿州高祖薦于明
宗明宗賞之尋起授軍職同光末明宗封趙在禮于鄴
鄴軍既變明宗退至魏縣遣高祖以騎士三百疾趨汴
州時莊宗遣騎將西方鄴守其城髙祖憂之使瓊以勁
兵突封丘門而入高祖踵之鄴尋歸命浚郊遂定及髙
祖領陜州奏補雲騎指揮使俄改侍衛牙隊指揮使長
興中從高祖討東川至劔州使瓊以部下兵破賊軍數
千身中重創軍還改龍武指揮使清泰中屯雲州累擒
獲契丹人馬以功改右捧聖軍指揮使唐末帝以瓊元
事髙祖乃自寨下移授單州馬歩軍副指揮使髙祖即
位補䕶聖都指揮使又念疇昔輟馬導䕶之力前後所
賜金帛甚厚但未升爵位瓊以欝欝然久之領横州刺
史五年出典申州微有政聲少帝嗣位入為殿前散員
都指揮使遥領雷州俄遷棣州刺史遇楊光逺以青州
叛自統本部兵攻其城且以書誘瓊瓊因拒之以書上
進朝廷嘉之開運二年改洺州團練使累官至加檢校
司空三年授䕶聖右廂都指揮使領岳州團練使時洺
州吏民列狀保留朝廷不允及杜重威降敵改授瓊威
州刺史行及鄭州遇羣盜攻郡與方太禦賊中流矢而
卒年六十五
高漢筠字時英齊州厯山人也曽祖詣嘗為是邑令故
家焉漢筠少好書𫝊嘗詣長白山講肄㑹唐末齊魯交
兵梁氏方覇乃擲筆謁焉尋納于軍門未幾出為衛州
牙校唐天祐中莊宗入衛分兵諭其屬郡時漢筠以利
病説衛之牧守俾送欵于莊宗以漢筠為功尋移洛州
都校其後改常山為北京以漢筠為皇城使加檢校兵
部尚書左驍衛將軍同正明宗即位除成徳軍節度副
使俄以荆門用軍促詔漢筠移倅襄州權知軍州事長
興中厯曹亳二州刺史秩滿加檢校司徒行左金吾衛
大將軍清泰末高祖建義于河東唐末帝遣晉昌節度
使張敬達率師圍太原委漢筠巡撫其郡及敬達遇害
節度副使田承肇率部兵攻漢筠于府署漢筠乃啟闗
延承肇謂曰僕與子俱承朝寄而相迫何甚承肇曰我
欲扶公為節度使漢筠曰老夫耄矣不敢首為亂階死
生繫子籌之承肇目左右令前諸軍投刄于地曰高金
吾累朝宿徳不可枉殺承肇以衆意難拒遂謝云與公
戲耳漢筠促騎以還高祖入洛飛詔徴之遇諸途乃入
覲尋遷左驍衛大將軍内客省使天福三年正月遘疾
終東京之私第時年六十六漢筠性寛厚儀容偉如也
雖厯戎職未嘗有非法之言出于口吻多慕士大夫所
為復以清白自負在襄陽有孽吏常課外獻白金二十
鎰漢筠曰非多納麳麰則刻削闤闠吾有正俸此何用
焉因戒其主者不復然其白金皆以狀上進有詔嘉之
及莅濟隂部民安之四邑飯僧凡有萬八千人在亳州
三年歳以已俸百千代納逋租斯亦近代之良二千石
也長子貞文仕皇朝為開封少尹卒
孫彦韓字徳光汴州浚儀人也少以勇力應募從軍梁
祖之兼領四鎮擢彦韜于行間厯諸軍偏校及唐莊宗
與梁軍對壘于河上彦韜知梁運將季乃間行渡河北
歸莊宗莊宗嘉而納之授親從右廂指揮使及莊宗平
梁出為晉州長歩都校加檢校兵部尚書天成初遷綿
州刺史檢校尚書左僕射至郡踰年以考課見稱就加
檢校司空長興清泰中厯宻沂濮三州刺史累官至檢
校太保賜謁忠建䇿興復功臣高祖即位復授宻州刺
史尋卒于任年六十四彦韜出于軍旅植性和厚理綿
州日甚著綏懷之譽故有賞典旌焉在濮陽屬清泰末
羣㓂入郡郡人大擾彦韜率帳下百人一呼破之人皆
感之但不能守亷養正以終令譽長興中罷宻州赴闕
苞苴甚厚起甲第于洛陽踰月而成華堂廣廡亞王公
之家見者嗤之故淹翔五郡位不及亷察抑有由也
王𫝊拯呉江人也父綰偽䖍州節度使傅拯初事楊溥
為黒雲右廂都指揮使領本軍戍海州唐長興元年傅
拯殺海州刺史陳宣焚州城以所部兵五千人來歸明
宗喜而納之救金紫光祿大夫檢校司徒曹州刺史尋
移濮州清太中遷貝州防禦使秩滿有代㑹范延光叛
以兵要傅拯入魏城疑而不用延光降高祖授傅拯諸
衛將軍出為寧州刺史境接蕃部以前弊政滋章民甚
苦之傅拯自下車除去弊政數十件百姓便之不數月
移刺虢州離寧州日衙門聚數千人拆橋遮道以留之
及赴虢治理清靜蒸民愛戴如寧州焉開運中厯武州
刺史受代歸洛遇疾卒傅拯家本多財尤好賔客及厯
數郡不事生産將即世甚貧匱物論惜之
袐瓊鎮州平山人也父遇以善射厯本軍偏校累官至
慶州刺史瓊亦有勇清泰中董溫琪為鎮州節度使擢
瓊為衙内指揮倚以腹心及温琪䧟蕃瓊乃害温琪之
家戴其屍都以一坎瘞之温琪在任貪暴積鏹巨萬瓊
悉輦之以藏其家遂自稱留後高祖即位遣安重榮代
之授瓊齊州防禦使時重榮與蕃帥趙思温同行部曲
甚重瓊不敢拒命尋槖其竒貨由鄴中以赴任先是鄴
帥范延光將謀叛遣牙將范鄴持書搆瓊瓊領書不答
使者還具逹其事延光深忿之及聞瓊過其境宻使精
騎殺瓊于夏津以滅其口一行金寳侍伎皆為延光所
有由是延光異志益露焉
李彦珣邢州人也少為郡之牙吏唐天祐中明宗鎮其
地彦㫬素無檢節因洽于左右明宗即位以為通事舍
人嘗遣使東川行至其境其僕從為董璋所收彦珣竄
還以失敬故也朝廷攻璋詔授行營歩軍都監彦珣素
不孝于父母在鄉絶其供饋同列惡其鄙惡旋出為外
任清泰中遷河陽行軍司馬遇張從賔為亂因朋助之
從賔敗奔于魏州范延光既叛署為歩軍都監委以守
陴招討使楊光逺以彦珣見用欲撓延光而誘彦珣乃
遣人就邢臺訪得其母令于城下以招之彦珣識其母
發矢以斃之見者傷之及隨延光出降授坊州刺史近
臣以彦珣之惡逆奏於高祖高祖曰赦命已行不可改
也遂令赴郡後不知其所終焉(歐陽史云彦珣/後以坐贜珠)
史臣曰昔從簡從莊宗戰于河上可謂勇矣及其為末
帝守于孟津豈得為忠乎忠既無聞勇何足貴潘環方
太雖咸負雄幹而俱殁亂世盖方畧不足以衞其身故
也何建舉秦隴之封附巴邛之俗守方之寄其若是乎
其餘皆儋珪析爵之流也亦可以垂名于是矣秘瓊既
覆董氏之族旋為鄴帥所屠何報應之速也唯彦珣忍
射其親殆非人類晋祖宥之不戮蓋失刑之甚也
　
　
　
　
　
　
　
　
　
　
　
　
　
　舊五代史巻九十四
　舊五代史巻九十四攷證
晉列傳九萇從簡𫝊贈太𫝊　案歐陽史作贈太師
方太𫝊及劉晞南走許州　劉晞通鑑攷異作劉禧
何建𫝊　何建九國志作何重建
張廷藴𫝊㑹潞州李繼儔故將楊立嬰城叛詔遣明宗
　為招討使元行欽為都部署廷藴為前鋒　案歐陽
　史云李繼韜叛于潞州莊宗遣明宗為招討使元行
　欽為都署廷藴為馬歩軍都指揮使將兵為前鋒呉
　縝纂誤居梁本紀及元行欽李繼韜𫝊云並無明宗
　元行欽張廷藴攻潞州之事今考是書本言廷藴平
　潞州楊立之叛歐陽史以為平李繼韜殊誤通鑑從
　是書
　
　
　
　舊五代史巻九十四攷證
欽定四庫全書
　舊五代史巻九十五
　　宋門下侍郎參知政事監修國史薛居正等撰
　晉書第二十一
　　列傳十
皇甫遇常山人也父武流寓太原嘗為遮虜軍使遇少
好勇及壯虬髯善騎射唐明宗在藩時隸于麾下累從
戰有功明宗即位遷龍武指揮使遙領嚴州刺史後出
討東川為行營左軍都指揮使應順清泰中累歴團練
防禦使尋遷鄧州節度使所至苛暴以誅斂為務其幕
客多私去以避其累髙祖入洛移領中山俄聞與鎭州
安重榮為婚家乃移鎭上黨又改平陽咸以憸人執事
政事隳紊及鎭河陽部内創别業開畎水泉以通漑灌
所經墳墓悉毁之部民以朝廷方姑息郡帥莫之敢訴
少帝即位罷歸闕下二年契丹南宼從至澶州戰于鄆
州北津契丹衆大敗溺死者數千人以功拜滑州節度
使三年契丹率衆屯邯鄲遇與安審琦慕容彦超等禦
之遇將渡漳河契丹前鋒大至遇引退轉鬬二十里至
鄴南榆林遇謂審琦等曰彼衆我寡走無生路不如血
戰遂自辰及未戰百餘合所傷其衆遇所乘馬中鏑而
斃遇有紀綱杜知敏以馬授遇遇得馬復戰久之稍解
杜知敏巳為所獲遇謂彦超曰知敏蒼黄之中以馬授
我義也安可使陷于賊中遂與彦超躍馬取知敏而還
敵騎壯之俄而生軍復合遇不能解時審琦已至安陽
河謂首將張從恩曰皇甫遇等未至必為敵騎所圍若
不急救則成擒矣從恩曰敵甚盛無以枝梧將軍獨往
何益審琦曰成敗命也設若不濟則與之俱死假令失
此二將將何面目以見天子遂率鐡騎北渡赴之契丹
見塵起謂救軍併至乃引去遇與彦超中數創得還時
諸軍嘆曰此三人皆猛將也遇累官至檢校太師同中
書門下平章事四年契丹復至從杜重威營滹水重威
送欵于契丹遇不預其議及降心不平之時戎王欲遣
遇先入汴遇辭之因私謂人曰我身荷國恩位兼將相
旣不能死于軍陣何顔以見舊主更受命圖之所不忍
也明日行及趙郡泊其縣舍顧從者曰我巳信宿不食
疾甚矣主辱臣死無復南行因絶吭而殞遠近聞而義
之漢髙祖登極詔贈中書令周廣順三年正月遇妻宋
國夫人霍氏上言請度為尼周太祖許之仍賜紫衣號
貞範大師法名惠圓又賜夏臘十
王清字去瑕洺州曲周人也父度世為農清少以勇力
端厚稱于鄉里後唐明宗領行臺置歩直軍清預其募
漸升為小校同光初從戰于河上有功賜忠烈功臣明
宗即位自天成至清泰末歴嚴衛寧衛指揮使加檢校
右散騎常侍天福元年髙祖建義入洛加檢校刑部尚
書改賜扈蹕忠孝功臣三年從楊光遠平范延光于鄴
改奉國軍都虞侯六年襄州安從進叛從髙行周討之
踰年不下一日清請先登諸軍繼其後會有内應者遂
拔其城清以中重創有詔褒慰七年改賜推忠保運功
臣加金紫光禄大夫領溪州刺史八年詔遣以所部兵
屯于鄴九年春契丹南牧圍其城清與張從恩守之少
帝飛蠟詔勉諭錫之第宅契丹退以干城功繼遷軍額
開運二年春三月從杜重威北征解陽城之圍加檢校
司徒是歲秋七月詔遣與皇甫遇援糧入易州十一月
從杜重威收瀛州聞契丹大至重威率諸軍沿滹水而
西將保常山及至中渡橋契丹巳屯于北岸自其月二
十七日至十二月五日軍不能解時戎王至留騎之精
者以禦我分其弱者自故靈都城縁其山足渉滹沱之
淺處引衆而南至趙郡凡百餘里斷我飛輓且扼歸路
清知勢蹙謂重威曰軍去常山五百里守株于此營孤
食盡將若之何請以歩兵二千為前鋒奪橋開路公可
率諸軍繼之期入常山必濟矣重威可之遣宋彦筠俱
行清一擊獲其橋契丹為之小卻重威猶豫不進密巳
貳于國矣彦筠退走清列陣北岸嚴戒部曲日暮酣戰
不息契丹以生軍繼至我軍無寸刃以益之清與其下
殁焉時年五十三(通鑑清謂其衆曰上將握兵坐觀吾/輩困急而不救此必有異志吾輩當)
(以死報國耳衆感其言莫有退者至暮戰不息契/丹以新兵繼之清及士衆盡死由是諸軍皆奪氣)契丹
尋于所戰之地築一京觀及漢髙祖即位使人平之贈
清太傅是歲清子守鈞于本邑義化别業招魂以葬之
也
梁漢璋字國寳應州人也少以勇力事唐明宗歴突騎
奉德指揮使髙祖郎位之二年遙領欽州刺史三年加
檢校司空改䕶聖都指揮使七年遷檢校司徒遙領閬
州團練使八年授陳州防禦使從少帝澶州還改檢校
太保鄭州防禦使充侍衛馬軍都指揮使旋除永清軍
兵馬畱後俄正授節制是歲詔領千騎戍冀州尋以杜
重威北討詔以漢璋充北面馬軍都排陣使遣收淤口
關與契丹騎五千相遇于浮陽之北界苦戰竟日以衆
寡不侔為流矢所中殁于陣即是歲十一月也時年四
十九漢璋熟于戎馬累有軍功及為藩郡所至好聚斂
無善政可紀及鎭甘陵甚有平契丹之志但以所領偏
師驟逢勍敵故有是衂焉是月其子海榮進漢璋所乘
鞭馬及器仗帝傷之乃贈太尉漢璋有弟漢瑭亦以善
用槊有名于時天成中為魏府効節軍使攻定州王都
漢瑭督所部一軍首入其城獲王都及蕃將托輝名馬
數駟時范延光鎭常山欲其駿者漢瑭不諾後漢瑭屯
兵趙郡因事奏而殺之時人寃之
白奉進字徳昇雲州清塞軍人也父曰逹子世居朔野
以弋獵為事奉進少善騎射後唐武皇鎭太原奉進謁
于軍門以求自効武皇納于麾下莊宗之破夾寨也奉
進挺身首犯賊鋒莊宗覩而壯之後從戰山東河上繼
以功遷龍武指揮使同光中魏王繼岌伐蜀擢為親軍
指揮使天成長興中統上軍加檢校右散騎常侍應順
中轉捧聖右廂都指揮使檢校刑部尚書賜忠順保義
功臣遙領封州刺史清泰中加檢校右僕射唐州刺史
治郡踰年甚有政績髙祖郎位徴赴闕超加檢校司徒
充䕶聖左廂都指揮使遙領歙州刺史始奉進有女嫁
于皇子重信故髙祖尤所倚愛二年改䕶聖左右廂都
指揮使是歲車駕幸夷門五月領昭信軍節度充侍衛
馬軍都指揮使六月范延光據鄴為亂詔遣率騎軍三
千北屯滑臺時符彦饒為滑州節度使一夕有軍士夜
掠居人奉進捕之凡獲五盗三在奉進本軍二在彦饒
麾下尋命俱斬之彦饒怒其不先告深銜之明日奉進
左右勸奉進面謝奉進然之以從騎數人候彦饒于牙
城旣入且述其過彦饒曰軍中法令各有部分何得將
滑州兵士一例處斬殊無主客之義乎奉進曰軍士抵
法寧有彼我今僕以咎自陳而公怒不息莫是與范延
光同反耶因拂衣而起彦饒不畱其帳下介士大譟擒
奉進殺之是日歩軍都校馬萬次校盧順密聞奉進遇
害率其歩衆攻滑之子城執彦饒送于京師戮于班荆
館北髙祖以奉進倉卒遇禍歎惜久之詔贈太傅
盧順密汶陽人也初事梁將戴思遠為歩校思遠為鄆
州節度使領部兵屯德勝渡畱順密守其城順密覩北
軍日盛遂遁歸莊宗且言鄆城方虚可以襲而取之莊
宗信之尋遣明宗率衆趨鄆果拔之由順密之始謀也
莊宗尋以順密列于帳下累遷為軍校明宗即位歴數
郡刺史順密性篤厚臨諸軍撫百姓皆有仁愛之譽及
髙祖車駕幸夷門范延光據鄴城叛髙祖命諸將相次
領軍討之順密亦預其行時騎將白奉進屯于滑州尋
為滑帥符彦饒所殺軍衆大亂爭荷戈拔刃噉謼于外
時馬萬為歩軍都校不為遏之(通鑑云馬萬惶惑不知/所為率歩兵欲從亂)
順密未明其心乃率部曲數百趨謂諸軍及萬曰滑臺
去行闕二百里我等家屬在闕下爾輩如此不思血族
乎奉進見殺過在彦饒擒送天子必立大功順我者賞
之不順我者殺之萬曰善諸軍遂不敢動(通鑑云萬所/部兵尚有呼)
(躍者順密殺數/人衆莫敢動)乃引軍北攻牙城執彦饒于樓上使禆
將方太押送赴闕滑城遂定朝廷即以馬萬為滑州節
度使時飛奏皆以萬為首故也後數日髙祖知功由順
密尋以順密為涇州畱後至鎭未幾而卒髙祖甚悼之
贈驍衛上將軍
周瓌晉陽人也少端厚善書計自髙祖時歴鎭藩翰用
為腹心累職至牙門都校凡帑廪出納咸以委瓌經十
餘年未嘗以微累見誤髙祖甚重之及即位命權判三
司事未幾辭曰臣才輕任重恐終不濟茍以避事冒寵
獲罪願陛下哀其疲駑優以散秩臣之幸也髙祖可之
尋命權總河陽三城事數月改授安州節度使臨民有
惠御軍甚嚴一境安之先是威和指揮使王暉領部下
兵屯于安陸瓌至鎭待之甚厚俄聞范延光叛于魏博
張延賓宼于汜水暉以瓌髙祖之元臣也幸國朝方危
遂害瓌于理所自總州事以為延光勝則附之敗則渡
江而遁斯其計也旣而襄陽安從進遣行軍司馬張朏
會復州兵于要路以徼之李金全承詔繼至暉遂掠城
中財帛士女欲奔江南尋為其下所殺金全至盡誅其
黨髙祖聞瓌遇害歎息久之詔贈太傅
沈贇字安時徐州下邳人少有膽氣初事梁太祖為小
校天祐三年補同州左崇勇馬軍指揮使入典衛兵歴
龍驤拱宸都指揮使累有戰功及莊宗平梁隨段凝等
降不改其職同光三年從魏王繼岌平蜀屬康延孝叛
魏王署贇為一行馬歩都虞候領兵從任圜襲擊延孝
于漢州擒之以獻未及䇿勲會明宗登極天成初授檢
校司空虢州刺史其後歴壁隨石衛威衍忻趙八州刺
史累官至檢校太保賜輸忠宣力功臣開運元年為祁
州刺史其年冬契丹入宼自恒州迴以羸兵驅牛羊過
其城下贇乃出州兵以擊之契丹以精騎剗其門邀之
州兵陷賊趙延夀知其無備與蕃賊急攻之仍呼謂贇
曰沈使君我故人也擇禍莫若輕早以城降無自辱也
贇登城呼曰侍中父子誤計陷于契丹忍以氊幕之衆
殘害父母之邦不自羞慙反有德色沈贇寧為國家死
必不效汝所為也翼日城陷贇自剄而卒家屬為賊所
擄
吳巒字寳川汶陽盧縣人也少好學以經業從鄉試下
第唐長興初為沙彦珣從事累遷大同軍節度判官髙
祖建號契丹之援太原也彦珣據雲中二三顧望及契
丹還塞彦珣出城迎謁尋為所擄時巒在城中謂其衆
曰豈有禮義之人而臣于異姓乎即與雲州將吏闔門
拒守契丹大怒攻之半歲不能下髙祖致書于契丹乃
解圍而去召巒歸闕授徐州節度使再遷右諫議大夫
為復州防禦使數年罷歸初國家以甘陵水陸要衝之
地慮契丹南侵乃飛輓芻粟以實其郡為大軍累年之
備王令温之為帥也有軍校邵珂者性兇率悖慢令温
因事使人代之不復齒用閒居城中其子殺人以重賂
償之其事方解尋為州吏所恐又悉財以彌其口自是
尤蓄怨恨因使無頼者亾入契丹言州有積粟内無勁
兵圍而攻之克之必矣及令温入朝執政者以巒雲中
之難有善守之功遂令乘軺而徃權知貝州軍州事旣
至會大寒軍士無衣者悉衣之平生廉儉囊無資用以
至壞帳幕以賙之其推心撫士如此邵珂一見因求自
効即聽而任之巒素為書生旁無爪牙珂慷慨自陳願
効死左右巒遣督義兵守城之南門天福九年正月契
丹大至其一日大譟環其城明日陳攻具于四墉三日
契丹主躬率歩奚及激海夷等四面進攻巒衆投薪于
夾城中繼以炬火敵之梯衝焚爇殆盡是日敵復合圍
郡中丁壯皆登城守陴俄而珂自南門引敵騎同入巒
守東門未知其事左右告曰邵珂背矣巒顧城中已亂
即馳馬還公館投井而死契丹遂屠其城朝野士庻聞
者咸歎惜之
翟璋未詳何許人也好勇多力時目為大蟲即癡虎之
稱也後唐天福初自鄴都馬歩軍都指揮使領平州刺
史尋改復州防禦使三年三月遷新州威塞軍兩使畱
後四年五月正授旄節長興元年二月加檢校太保入
為右領軍衛上將軍轉左羽林統軍清泰中復領新州
髙祖建義割新州屬契丹時契丹大軍歸國遣璋于管
内配率犒宴之資須及十萬緡山後地貧民不堪命始
戎王以軟語撫璋璋謂必得南歸及委璋平叛奚圍雲
州皆有功故畱之不遣璋鬱鬱不得志遇疾不治卒
程福贇未詳何許人也性沈厚有勇力累為軍校天福
七年冬杜重威討鎭州與安重榮大戰于宋城以功遷
洺州團練使檢校太保未幾入為奉國左廂都指揮使
九年春少帝將幸澶淵福贇部下有軍士文榮等八人
潛謀作亂于本營縱火福贇尋領心腹之士撲滅之福
贇亦有所傷福贇性本純厚又以車駕順動祕而不奏
同列李殷居福贇下無名欲危福贇以自升遂密陳其
事云福贇若不為亂何得無言少帝至封丘出福贇為
商州刺史尋下獄鞫之福贇終不自明以至見殺人甚
寃之
郭璘邢州人也初事後唐明宗漸升為軍校天福中為
奉國指揮使歴數郡刺史開運中移領易州契丹攻其
郡璘率勵士衆同其甘苦敵不能克復以州兵擊賊數
獲其利朝廷嘉之就加檢校太保契丹主嘗謂左右曰
吾不畏一天下乃為此人所抑挫重威降契丹使通事
耿崇美誘其民衆璘不能制城旣降璘為崇美所害漢
髙祖即位詔贈太傅
史臣曰觀前代人臣之事跡多矣若乃世道方泰則席
寵恃禄者實繁世運旣屯則效死輸忠者無幾如皇甫
遇憤激而殁王清以血戰而亾近世以來幾人而已其
或臨難捐軀或守方遇害比夫惑妖艷以喪其命因醇
醪以亾其身者蓋相去之逺矣唯順密遏滑之肇亂以
救晉室之臨危亦可謂之忠矣
　
　
　
　
　
　
　舊五代史巻九十五
　舊五代史巻九十五攷證
晉列傳十皇甫遇𫝊常山人也　案歐陽史作常山真
　定人
假令失此二将將何面目以見天子　案通鑑作坐失
　皇甫太師吾屬何顔以見天子胡三省注云皇甫遇
　未必加官至太師也而安審琦以太師稱之葢五季
　之亂官賞無章當時相稱謂不論其品秩就人臣極
　品而稱之据是書遇累官至檢校太師審琦盖稱其
　檢校之官也胡注似未詳考
梁漢璋傳與契丹騎五千相遇于浮陽之北界苦戰竟
　日以衆寡不侔為流矢所中殁陣　案遼史髙模翰
　傳云晉以魏府節度使杜重威領兵三十萬来拒模
　翰以麾下三百人逆戰殺其先鋒梁漢璋餘兵敗走
　與是書異考通鑑云杜威等至瀛州聞契丹将髙模
　翰先已引兵潜出威遣梁漢璋将二千騎追之遇契
　丹于南陽務敗死盖漢璋以二千騎當敵騎五千衆
　寡不侔以致敗績遼史恐不足據
周瓌𫝊暉遂掠城中財帛士女欲奔江南尋為其下所
　殺　案歐陽史作王暉南走為從進兵所殺與是書
　異通鑑作暉時奔吴部將胡進殺之與是書同
沈贇𫝊契丹以精騎剗其門邀之州兵䧟賊　案歐陽
　史作斌兵多死通鑑作契丹以精騎奪其城門州兵不
　得還
吴巒𫝊即與雲州將吏闔門拒守契丹大怒攻之半嵗
　不能下髙祖致書于契丹乃解闈而去　案遼史太
　宗紀云唐大同軍節度判官吴巒嬰城拒命遣崔廷
　勲闈其城庚申上親征至城下諭之巒降與是書異
　通鑑從是書
　
　
　
　舊五代史巻九十五攷證
欽定四庫全書
　舊五代史巻九十六
　　宋門下侍郎參知政事監修國史薛居正等撰
　晉書第二十二
　　列傳十一
孔崇弼唐僖宗宰相緯之子也仕後唐自吏部郎中授
給事中時族兄昭序繇給事中改左常侍兄弟同居門
下時論榮之崇弼天福中遷左㪚騎常侍無他才但能
談笑戯玩人物揚眉抵掌取悅于人五年詔令泛海使
于杭越先是浙中贈賄每歲恒及萬緡時議者曰孔常
侍命奇薄何消盈數有命即無財有財即無命明年使
還果海中船壞空手而歸(案以下/殘闕)
陳保極閩中人也好學善屬文後唐天成中擢進士第
秦王從榮聞其名辟為從事從榮素急暴後怒保極不
告出遊宰相門以馬箠鞭之尋出為定州推官從榮敗
執政知其屈擢居三署歴禮部倉部員外郎初桑維翰
登第之歲保極時在秦王幕下因戯謂同輩曰近知今
歲有三箇半人及第蓋其年收四人保極以維翰短陋
故謂之半人也天福中維翰既居相位保極時在曹郎
慮除官差跌心不自安乃乞假南遊將謀退跡既而襄
鄧長吏以行止入奏維翰乃奏于高祖曰保極閩人多
狡恐逃入淮海即以詔追赴闕將下臺鍜成其事同列
李崧極言以解之因令所司就所居鞫之貶為衞尉寺
丞仍奪金紫尋復為倉部員外郎竟以銜憤而卒保極
無時才有傲人之名而性復鄙恡所得利禄未嘗奉身
但蔬食而巳每與人奕棊敗則以手亂其局蓋拒所賭
金錢不欲償也及卒室無妻兒唯囊中貯白金十鋌為
他人所有時甚嗤之
王瑜其先范陽人也父欽祚仕至殿中監出為義州刺
史瑜性兇狡然雋辯驍果騎射刀筆之長亦稱于當代
起家累為從事天福中授左贊善大夫會濮郡秋稼豐
衍稅籍不均命乘使車按察大計既至郡謂校簿吏胡
藴惠鶚曰余食貧久矣室無增貲為我致意縣宰且求
假貸由是濮之部内五邑令長共歛錢五十萬私獻于
瑜瑜即以書上奏高祖覽章歎曰廉直清愼有如此者
誠良臣也于是二吏五宰即時停黜擢瑜為太府少卿
杜重威之鎭東平也瑜父欽祚為節度副使及重威移
鎭常山瑜乃詭計干重威使奏已為恒州節度副使竟
代其父位歲餘入為刑部即中丙午歲父欽祚刺舉義
州瑜歸寧至郡會契丹據有中夏何建以秦州歸蜀瑜
說欽祚曰若不西走當事契丹矣厲色數諫其父怒而
不從因其臥疾涉旬瑜仗劍而脅之曰老懦無謀欲趨
炮烙不即為計則死于刃下父不得已而聽之時隴東
屯兵扼其川路將北趣蕃部假途而因與郡盜酋長趙
徽㰱血為約以兄事之謂徽曰西至成都余身為相余
父為將爾當領一大郡能遂行乎徽曰諾瑜慮為所賣
先致其妻孥館于郡中行有期矣徽潛召其黨伺于郊
外子夜瑜舉族行而輜重絡繹十有餘里徽之所親循
溝澮而遁至馬峽路隅舉燧相應其黨起于伏莽斷欽
祚之首貫諸長矛平生聚蓄金幣萬計皆為賊所掠少
長百口殺之殆盡瑜尚獨戰千人矢不虗發手無射捍
其指流血及窘乃夜竄山谷落髪為僧月餘為樵人所
獲縶送岐州為侯益所殺時年三十九始瑜有姑寡居
來歸其家以前夫遺腹有子經數年不產每因事預告
人吉凶無不驗者時契丹入中原前月餘謂瑜曰暴兵
將至宜速去之茍不去亂必及矣後瑜果死此謂天作
孽猶可違自作孽不可活也
張繼祚故齊王全義之子也始為河南府衙内指揮使
全義卒除金吾將軍旋授蔡州刺史累官至檢校太保
明宗郊天充供頓使復除西衞上將軍唐清泰末丁母
憂天福初喪制未闋會張從賓作亂發兵迫脅取赴河
陽令知畱守事從賓敗與二子詔戮于市始繼祚與范
延光有舊嘗遣人以馬遺之屬朝廷起兵將討鄴城為
廵兵所獲奏之高祖深忌之及敗宰臣桑維翰以父珙
早事齊王奏欲雪之高祖不允(通鑑史館修撰李濤上/言張全義有再造洛邑)
(之功乞免其族遂/止誅繼祚妻子)遂止罪繼祚一房不累其族
鄭阮洺州人也少為本郡牙將唐莊宗畧地山東以阮
首歸義旗繼遷軍職阮有子自㓜事明宗中門使安重
誨重誨以其桀黠愛之及明宗即位擢阮至鳯翔節度
副使會末帝鎭其地阮稍狎之末帝嗣位以阮為趙州
刺史而阮性貪濁民間細務皆密察而紀之令納賂以
贖罪有屬邑令因科醵拒命密以束素募人隂求其過
後竟停其職人甚非之又嘗以郡符取部内凶肆中人
隸其籍者遣于青州舁喪至洺郡人憚其遠願翰直百
緡以免其行阮本無喪即受直放還識者曰此非吉兆
也未幾改曹州刺史為政愈弊高祖建義入洛阮自郡
來朝旋為本州指揮使石重立所殺舉族無孑遺
胡饒大梁人也少事本鎭連帥為都吏歴馬歩都虞侯
會唐明宗鎭其地與部將王建立相善明宗即位建立
領常山奏饒為眞定少尹饒本憸人既在府幕無士君
子之風嘗因事趙郡有平棘令張鵬者獻策請建立于
境内每縣所管鄉置鄉直一人令月書縣令出入行止
饒乃導而薦焉建立行之彌年詞訟蜂起四郡大擾天
成末王都搆亂隂使結建立為兄弟之國時饒又曾薦
梁時右庻子張澄為判官建立亦狎之澄素不知書毎
座則以隂符鬼谷為已任建立時宻以王都之盟告之
澄與饒俱贊成其事會王師圍中山其事遂寢而饒之
兇戾如此清泰初馮道出鎮同州饒時為副使道以重
臣稀于接洽饒忿之毎乘酒于牙門詬道道必延入待
以酒餚致敬而退道謂左右曰此人為不善自當有報
吾何怒焉饒後閒居河陽天福二年夏會張從賓作亂
饒謁于麾下請預其行從賓敗饒以王建立方鎮平盧
走投之建立延入城斬之以聞聞者快焉
劉遂清字得一青州北海人梁開封尹鄩之猶子也父
琪以鴻臚卿致仕遂清少敏惠初仕梁為保鑾軍使歴
内諸司使莊宗入汴不改其職明宗即位加檢校尚書
僕射委以西都監守踰嵗以中山王都有不臣之跡除
遂清為易州刺史俾遏其寇衝既至郡大有禦侮之略
境内賴焉王都平加檢校司空遷棣州刺史天成長興
中歴典淄興登三郡咸有善政(通鑑潞王紀帝之起鳯/翔也召興州刺史劉遂)
(清遲疑不至聞帝入洛乃悉集三泉西縣金林桑林戍/兵以歸自散關以南城鎮悉棄之皆為蜀人所有入朝)
(帝欲治罪以其/能自歸乃赦之)高祖即位之二年授鳯州防禦使加檢
校司徒會丁母憂起復授内客省使右監門衞大將軍
六年駕幸鄴都轉宣徽北院使兼判三司加檢校太保
七年少帝嗣位加右領軍衞上將軍仍賜竭誠翊戴保
節功臣八年出領鄭州加檢校太傅開運二年遷安州
防禦使未幾上表稱疾詔許就便廻至上蔡終于郵舎
時三年四月也遂清性至孝牧溜川日自北海迎其母
赴郡母既及境遂清奔馳路側控㘘行數十里父老觀
者如堵當時榮之遂清素不知書但多計畫判三司日
每給百官俸料與判官議曰斯輩非盡有才能多世禄
之家宜澄其汚而留其清者或對曰昔唐朝渾郭顔段
每一赦出以一子出身率為常制且延賞垂裕為國美
譚未有因月給而欲沙汰恐未當也羣倫由此減之
房暠京兆長安人也少為唐宰臣崔魏公家臣後因亂
客于蒲州天成中唐末帝出鎮河中暠于路左迎謁求
事軍門末帝愛之使治賓客及末帝登極厯南北院宣
徽使尋與趙延夀同為樞宻使時薛文遇劉延朗之徒
居中用事暠雖處宻地其聽用之言十不得三四但隨
勢可否不為事先毎朝廷有大事暠與端明學士等環
坐會議多于衆中俛首而睡其避事也如此高祖即位
以暠濡足閏朝不專予奪故特恩原之命為左驍衞大
將軍留于西京開運元年春卒于洛陽
孟承誨大名人也始為本府牙校遇髙祖臨其地升為
客將後奏為宗城令秩滿以百姓舉留于常山槀地令
皆有善政髙祖有天下擢為閤門副使累遷宣徽使官
至檢校司空太府卿右武衞大將軍及少帝嗣位以植
性纎巧善于希㫖復與權臣宦官宻相表裏凡朝廷恩
澤美使必承誨為之一嵗之中數四不已由是居第華
敞財帛積累及契丹入汴張彦澤引兵逼宫城少帝召
承誨計之承誨匿身不赴少帝既出宫寓于開封府舎
具以承誨背恩之事告彦澤令捕而殺之其妻女並配
部族漢髙祖即位詔贈太保
劉繼勳衞州人也唐天成中髙祖鎮鄴都繼勳時為客
將髙祖愛其端謹籍其名于帳下從厯數鎮及即位擢
為閤門使出為淄州刺史遷澶州防禦使俄改鄭州自
宣徽北院使拜華州刺史嵗餘移鎮同州始少帝與契
丹絶好繼勳亦與其謀及契丹主至闕繼勳自鎮來朝
契丹責之時馮道在側繼勳事急指道曰少帝在鄴道
為首相與景延廣謀議遂致南北失歡臣位至卑未嘗
措言今請問道道細知之契丹主曰此老子不是好閙
人無相牽引皆爾輩為之繼勳不敢復對繼勳時有疾
契丹主因令人侯其疾狀云有風痺契丹主曰北方地
凉居之此疾可愈乃命鏁繼勲尋解之以疾終于家(通/鑑)
(契丹主聞趙在禮死乃/釋繼勲繼勲憂憤而卒)漢髙祖入汴贈太尉
鄭受益(新唐書宰相世/系表字謙光)唐宰相餘慶之曽孫也餘慶生
澣澣生從讜兩為太原節度使再登相位從讜兄處誨
為汴州節度使家襲清儉深有士風中朝禮法以鄭氏
為甲處誨生受益受益亦以文學致身累厯䑓閣自尚
書即遷右諫議大夫天福七年夏以張彦澤數為不道
上章請行國典旬日不報又貢表切言訐直無所忌執
政稍惡之俄而以病請告歸長安髙祖晏駕以不赴國
哀停任㑹赦拜京兆少尹宰臣趙瑩出鎮咸秦以受益
朝班舊僚眷待甚至屬天下率借金穀乃謂瑩曰京兆
户籍登耗民力虚實某偹知之矣品而定之可使平允
瑩信之因使與王人同掌其事受益既經廢薄于仕宦
遂阿法射利冀為生生之資又素恃門望陵轢同幕内
奸外直羣情無相洽者及贓汚事發騰于衆口瑩不得
已遂接之其直百萬八年冬賜死于家受益數世公台
一朝自棄士君子皆惜之
程遜字浮休夀春人(以下有/闕文)召入翰林充學士自兵部
侍郎承㫖授太常卿天福三年秋命使呉越(十國春秋/云禮部尚)
(書程遜為/加㤙使)母羸老雙瞽遜未嘗白執政以辭之將行母
以手捫其面號泣以送之仲秋之夕隂暝如晦遜嘗為
詩曰幽室有時聞鴈呌空庭無路見蟾光同僚見之訝
其詩語稍異及使廻遭風水而溺焉
李郁字文緯唐之宗屬也少厯宗寺官天成長興中累
遷為宗正卿性平允所厯無愛憎毁譽髙祖登極授光
禄卿一日晝寢夢食巨棗覺而有疾謂其親友曰嘗聞
棗字重來呼魂之象也余神氣逼抑將不免乎天福五
年夏卒贈太子太保
馬重績字洞㣲少學數術明太一五紀八象三統大厯
居于太原仕晉拜太子右贊善大夫遷司天監天福三
年重績上言厯象王者所以正一氣之元宣萬邦之命
而古今所記考審多差宣明氣朔正而星度不驗崇𤣥
五星得而嵗差一日以宣明之氣朔合崇𤣥之五星二
厯相參然後符合自前世諸厯皆起天正十一月為嵗
首用太古甲子為上元積嵗愈多差濶愈甚臣輒合二
厯創為新法以唐天寳十四載乙未為上元雨水正月
中氣為氣首詔下司天監趙仁琦張文皓等考覈得失
仁𤦺等言明年庚子正月朔用重績厯考之皆合無舛
乃下詔頒行之號調元厯行之數嵗輒差遂不用重績
又言漏刻之法以中星考晝夜為一百刻八刻六十分
刻之二十為一時時以四刻十分為正此自古所用也
今失其傳以午正為時始下侵未四刻十分而為午由
是晝夜昬曉皆失其正請依古改正從之重績卒年六
十四
陳𤣥京兆人也家世為醫初事河中王重榮乾符中後
唐武皇自太原率師攻王行瑜路出于蒲中時𤣥侍湯
藥武皇甚重之及還太原日侍左右武皇性剛暴樂殺
人無敢言者𤣥深測具情毎有暴怒則從容啟諫免禍
者不一以是晉人深德之勳貴賂遺盈門性好酒樂施
隨得而無私積明宗朝為太原少尹入為太府卿長興
中集平生所驗方七十五首并修合藥法百件號曰要
術刋石置于太原府衙門之左以示于衆病者頼焉天
福中以耄期上表求退以光禄卿致仕卒于晉陽年八
十餘
史臣曰夫彰善癉惡麟史之為義也瑜不掩瑕虹玉之
為德也故自崇弼而下善者既書之其不善者亦書之
庻使後之君子見善如不及見惡如探湯也至如重績
之厯法陳𤣥之醫道亦不可漏其名而弗紀也
　
　
　
　
　
　
　舊五代史巻九十六
　舊五代史巻九十六攷證
晉列傳十一孔崇弼傳　案新唐書世系表作昌弼字
　佐化是書作崇弼益避後唐廟諱改
時族兄昭序案新唐書世系表作昌序字昭舉是書
　作昭序疑亦因避諱而改也
程遜傳天福三年秋命使吳越及使迴遭風水而溺焉
　案通鑑攷異晉實録天福二年十一月加錢元瓘副
　元帥國王程遜等為加恩使四年十月丙午以程遜
　没于海廢朝贈官程遜傳云天福三年秋使吳越使
　回溺死元瓘傳云天福三年封吳越國王葢三年冬
　制下遜等以三年至杭州不知溺死在何年而晉朝
　以四年十月始聞之也
馬重績傳八象三統　三統原本作三紀今從歐陽史
　改正
　
　舊五代史巻九十六攷證
欽定四庫全書
　舊五代史巻九十七
　　宋門下侍郎參知政事監修國史薛居正等撰
　晉書第二十三
　　列傳十二
范延光字子環鄴郡臨漳人也少隸于郡牙唐明宗牧
相州收為親校同光中明宗下鄆州梁兵屯楊劉口以
扼之先鋒將康延孝潛使人送欵于明宗明宗欲使人
達機事于莊宗方難其選延光請行遂以蠟書授之延
光既至奏莊宗曰楊劉渡控扼已定未可圖也請築壘
馬家口以通汶陽之路莊宗從之復遣歸鄆州俄而梁
將王彦章攻馬家口所築新壘明宗恐城中不偹又遣
間行告莊宗請益兵中夜至河上為梁兵所獲送夷門
下獄榜笞數百威以白刃終不洩其事復為獄吏所䕶
在獄半年不復理問及莊宗將至汴城獄吏即去其桎
梏拜謝而出之乃見于路側莊宗喜授銀青光禄大夫
檢校工部尚書明宗登極擢為宣徽使與霍彦威平青
州王公儼遷檢校司徒明宗之幸夷門也至滎陽聞朱
守殷拒命延光曰若不急攻賊堅矣請騎兵五百臣先
赴之則人心必駭明宗從其請延光自酉時至夜央馳
二百餘里奄至城下與賊交闘翌日守陴者望見乗輿
乃相率開門延光先入與賊巷戰至厚載門盡殲其黨
明宗喜之明年遷樞宻使權知鎮州軍府事㝷正授節
旄加檢校太保長興中以安重誨得罪再入為樞密使
加同平章事既而以秦王從榮不軌恐及其禍屢請外
任明宗久之方許遂出鎮常山清泰中復詔為樞密使
未幾出為汴州節度使會魏府屯將張令昭逐其帥劉
延皓據城以叛唐末帝命延光討而平之遂授鄴都留
守加檢校太師兼中書令門下有術士張生自云妙
通術數當延光㣲時言將來必為將相延光既貴酷信
其言歴數鎮常館于上舍延光謂之曰余夢大蛇自腹
入腹半而掣去之是何祥也張生曰蛇者龍也入腹為
帝主之兆明矣延光自是稍萌僭竊之意及高祖建義
于太原唐末帝遣延光以本部二萬屯遼州與趙延壽
掎角合勢及延夀兵敗延光促還故心不自安高祖入
洛㝷封臨清王以寛其反側後延光擅殺齊州防禦使
祕瓊而聚兵部下復收部内刺史入城高祖甚疑之乃
東幸夷門時延光有牙校孫銳者與延光有鄉曲之舊
軍機民政一以委焉故魏博六州之賦無半錢上供符
奏之間有不如意者銳即對延光毁之其兇戾也如此
初朝廷遣使封延光為臨清王因會寮屬延光暴得疾
伏枕經旬銳乃宻惑群小召澶州刺史馮暉等以不臣
之謀逼于延光延光亦惑于術者因而聽之天福二年
夏六月遣銳與暉將歩騎二萬南抵黎陽(通鑑云延光/以馮暉為都)
(部署以孫鋭/為兵馬都監)時銳以女妓十餘輩從之擁盖操扇必歌
吹而後食將士煩熱覩之觧體㝷為王師所敗賊衆退
還鄴城高祖繼遣楊光逺討之延光知事不濟乃殺孫
銳以歸其罪發人齎表待罪且邀姑息高祖不許及經
歲受圍城中飢窘高祖以師老民勞思解其役遣謁者
入謂之曰卿既危蹙破在旦夕能返掌轉規改節歸我
我當以大藩處之如降而殺之則何以享國明明白日
可質是言因賜鐡劵改封高平郡王移鎮天平延光謂
門人李式曰主上敦信明義言無不踐許以不死則不
死矣因撤去守備(通鑑延光猶遷延未决宣徽南院/使劉處譲復入論之延光意乃决)素
服請降及赴汶上踰月入覲㝷表請罷免高祖冄三答
諭方允制以延光為太子太師致仕居闕下期嵗高祖
毎召賜飲宴待之與羣臣無間一日從容上奏願就河
陽私邸以便頥養高祖許之延光攜妻子輦竒貨從焉
毎過郡邑多爲關吏所糺時楊光遠居守洛下兼領孟
懐既利其財復漸測朝廷宻㫖遂奏云延光國之奸臣
若不覊縻必北走胡南入吳請召令西都居止高祖允
之光逺使其子承勲以兵環其第逼令自裁延光曰明
天子在上賜金書許我不死爾之父子何得脅制如此
明旦則以白刃驅之令上馬之浮橋排于水中光逺紿
奏云延光投河自溺而死水運軍使曹千獲其屍于郡
東繆家灘高祖聞之輟朝二日詔許歸葬于鄴仍贈太
師延光初為近臣及領重鎮禮賢接士動皆由禮故甚
獲當時之譽洎鎮常山日以部将梁漢唐獲王都名馬
入罪而取之在魏州日以齊州防禦使秘瓊獲董温琪
珠金妓妾及經其境復害而奪之物議由是減之及懼
罪以謀叛復忍耻以偷生不能引决遂至強死何非夫
之甚也
張從賓未詳何許人也始事唐荘宗為小校從戰有功
唐天成中自奉聖指揮使領澄州刺史遷左右羽林都
校從藥彦稠討楊彦温于河中平之長興中領夀州忠
正軍節度使加檢校太保侍衛歩軍都指揮使從賓素
便佞毎進言明宗多納之有供奉官丁延徽者性貪狡
時奉詔監廪以犯贓下獄權貴多為救解明宗怒不許
從賓因奏他事言及延徽明宗曰非但爾言蘓秦說予
亦不得也延徽竟就戮長興末從賓出鎮靈武加檢校
大傅高祖即位受代入覲會駕東幸留從賓警廵洛下
一日逢留司御史于天津橋從兵百人不分路而過排
御史于水中從賓紿奏其酒醉其兇傲如此及范延光
據鄴城叛詔從賓爲副部署使從楊光遠同討延光㑹
延光使人誘從賓從賓時在河陽乃起兵以應之先害
皇子重信及入洛又害皇子重乂取内庫金帛以給部
伍因東據氾水闗且欲觀望軍勢高祖命杜重威侯益
分兵討之從賓大敗乗馬入河溺水而死焉
張延播者汶陽人也始爲郡之牙將唐同光初明宗下
郡城因收隸左右天成中累授檢校司空兩河發運營
田使桞州刺史長興元年出牧蔡州加檢校司徒入爲
左領軍衞大將軍充客省使伐蜀之役命爲馬軍都監
三年遷鳯州防禦使西面水陸轉運使高祖卽位除東
都副畱守車駕幸汴遣兼洛京巡檢使張從賓作亂令
延播知河南府事從賓敗伏誅
楊光逺小字阿檀及長止名檀唐天成中以明宗改御
名為亶以偏傍字犯之始改名光逺字徳明其先沙􁀙
部人也父阿噔啜後改名堿事唐武皇爲隊長光逺事
荘宗為騎将唐天祐中荘宗遣振武節度使周徳威圍
劉守光于幽州因令光逺隸於徳威麾下後與德威拒
契丹于新州率軍以深入致敗因傷其臂遂廢罷扵家
莊宗即位思其戰功命為幽州馬歩軍都指揮使檢校
尚書右僕射戍瓦橋闗久之明宗朝歴嬀瀛易冀四州
刺史光逺雖不識字然有口辨通于吏理在郡有政聲
明宗頗重之長興中契丹有中山之敗生擒其將札拉
等数十人送于闕下其後契丹既通和遣使乞歸之明
宗與大臣謀議特放還番一日召光遠於便殿言其事
光遠曰扎拉等北土之善戰者彼失之如䘮手足又在
此累年偹諳中國事若放還非便明宗曰畨人重盟誓
既通歡好必不相負光逺曰臣恐後悔不及也明宗遂
止深嘉其抗直後自振武節度使移鎮中山累加檢校
太傅將兵戍蔚州高祖舉義于太原唐末帝遣光逺與
張敬達屯兵于城下俄而契丹大至爲其所敗圍其寨
久之軍中糧盡光逺乃與次將安審琦等殺敬達擁衆
歸命從髙祖入洛加檢校太尉充宣武軍節度使同平
章事判六軍諸衛事是時光逺毎對高祖常悒然不樂
高祖慮有不足宻遣近臣訊之光遠附奏曰臣貴為将
相非有不足但以張生鐵死得其所臣弗如也𠂻心内
愧是以不樂生鐡蓋敬達之小字也高祖聞其言以光
逺爲忠純之最者也其實光逺故爲其言以邀高祖之
重信也明年范延光據鄴城叛高祖命光遠率師討之
將濟河㑹滑州軍亂時軍衆欲推光逺為主光逺曰自
古有折臂天子乎且天子蓋公輩販弄之物晋陽之降
乃勢所窮廹今若為之直反賊也由是其下惕然無復
言者高祖聞之尤加寵重光逺既圍延光㝷授魏愽行
府節度使兵柄在手以為高祖懼已稍干預朝政或抗
有所奏高祖亦曲從之復下詔以其子承祚尚長安公
主次子承信皆授美官恩渥殊等爲當時之冠桑維翰
爲樞宻使往往弹射其事光遠心衘之及延光降光逺
入朝面奏維翰擅權高祖以光逺方有功于國乃出維
翰鎮相州光逺為西京留守兼鎮河陽因罷其兵權光
逺由是怨望潛貯異志多以珍玩奉契丹訴己之屈又
私飬部曲千餘人撓法犯禁河洛之人恒如偹盗㝷册
拜太尉兼中書令時范延光致仕輦囊裝妓妾居于河
陽光逺利其竒貨且慮為子孫之讎因奏延光不家汴
洛出舍外藩非南走淮夷則北走契丹宜早除之髙祖
以許之不死鐡劵在焉持疑未允光逺乃遣子承勲以
甲士圍其第逼令自裁延光曰天子在上安得如此乃
遣使者乞移居洛下行及河橋擯于流而溺殺之矯奏
云延光自投河朝廷以適㑹其意弗之理後踰嵗入覲
高祖為置曲宴教坊伶人以光逺暴歛重賦因陳戯譏
之光逺殊無慙色高祖謂光逺曰元城之役卿左右皆
立功未曾旌賞令各與一郡俾釐任以榮之因命為刺
史者凡數人時王建立自青州移鎮上黨乃以光逺為
平盧軍節度使封東平王光逺面奏請與長子同行㝷
授承勲萊州防禦使及赴任僕從妓妾至千餘騎滿盈
僭侈為方岳之最下車之後惟以刻剥為事少帝嗣位
册拜太師封夀王(宋史馬仁鎬傳晋天福中青州楊光/逺将圖不軌以仁鎬為節度副史伺)
(其動静歴二年或譖仁鎬于朝改䕶國軍行/軍司馬仁鎬至河中及数月光逺反書聞)後因景延
廣上言請取光逺麾下所借官馬二百匹光逺怒曰此
馬先帝賜我何以復取是疑我也遂遣人潛召次子承
祚自單州奔歸朝廷乃就除淄州刺史以從其便光遠
益驕因此搆契丹述少帝違好之短且言大飢之後國
用空虚此時一舉可以平定開運元年正月契丹南牧
䧟我博陵少帝幸檀淵三月契丹退命李守貞符彦卿
率師東討光逺素無兵衆唯嬰城自守守貞以長連城
圍之冬十一月承勲與弟承信承祚見城中人民相食
將盡知事不濟勸光遠乞降冀免于赤族光逺不納曰
我在代北時嘗以紙錢駝馬祭天池皆沉没人言合有
天子分宜且待時勿輕言降也承勲慮禍在朝夕與諸
弟同謀殺節度判官邱濤親校杜延夀楊贍白延祚等
裊其首乃遣承祚送于守貞因縱火大譟刧其父幽于
私第以城納欵遣即墨縣令王徳柔貢表待罪光逺亦
上章自首少帝以頃歲太原歸命欲曲全之執政曰豈
有逆状㴞天而赦之也乃命守貞便宜處置守貞遣人
拉殺之以病卒聞(歐陽史守貞遣客省副/使何延祚殺之于其家)漢高祖即位
詔贈尚書令追封齊王仍令立碑未幾其碑石無故自
折可知其隂責也(五代史補楊光逺滅范延光之後朝/廷以其功高授青州節度封東平王)
(奄有登萊沂宻数郡既而自負強盛舉兵反朝廷以宋/州節度李守貞嘗與光逺有隙乃命李討之李受詔欣)
(然志在必取莫不身先矢石光逺見而懼之度不能禦/遂降初光逺反書至中外大震時百官起居次忽有朝)
(士掦言于衆曰楊光逺欲謀大事吾不信也光逺素患/秃瘡其妻又跛自古豈有秃頭天子跛脚皇后耶于是)
(人心頓安未/幾光逺果降)
承勲光逺之長子也始名承貴避少帝名改焉以父廕
歴光濮州刺史光逺兼鎮河陽命制置三城事光逺移
鎮青州授萊州防禦使在郡亦頗理嘗憤父側之奸黨
欲殺之毎省父父為匿焉及光逺搆釁嬰城以叛承勲
赴之敵退為王師所圍踰嵗糧盡與其弟承祚背父之
命出降王師朝廷授汝州防禦使尋改鄭州(宋史楊承/信傳光逺)
(死承信與弟承祚詣闕請死詔釋之以承信為右羽林/将軍承祚為右驍衞将軍放歸服䘮私第㝷安置鄭州)
及戎王入汴遣騎士自圃田召至責其害父背已使臠
其肉而殺之以其弟承信為青州節度使
盧文進字國用范陽人也身長七尺飲啖過人望之偉
如也少事劉守光為騎將唐莊宗攻燕以文進首降遥
授夀州刺史初莊宗得山後八軍以愛弟存矩為新州
團練使以總領之荘宗與劉鄩對壘于莘縣命存矩于
山後召募勁兵又令山北民各出戰馬噐仗毎鬻牛十
頭易馬一匹人心怨咨時存矩團結五百騎令文進將
之與存矩俱行至祁溝關軍士聚謀曰我輩邉人棄父
母妻子為他血戰千里送死固不能也衆曰擁盧將軍
却還新州據城自守奈我何因大呼揮戈趣傳舍害存
矩于榻下文進撫膺曰奴輩累我矣因環尸而泣曰此
輩既害郎君我何面目見王(契丹國志云存矩取文進/女為側室文進心常内愧)
(因與亂軍/殺存矩)因爲亂軍所擁反攻新州不克(馬令南唐書/文進攻新州)
(夜走墜塹一躍而出明日視之乃郡之黒龍潭也絶岸/數丈深不可測又嘗有大蛇徑至座間引首及膝文進)
(取食飼之而/去由是自負)又攻武州又不利周德威命将征討文進
遂奔契丹命為幽州兵馬留後部分漢軍常别爲營寨
未㡬文進引契丹宼新州自是戎師數至驅擄數州士
女教其織紝工作中國所為者悉偹契丹所以強盛者
得文進之故也(契丹國志云文進引契丹軍攻新州刺/史安金全不能守棄城去周徳威援之)
(進攻新州契丹衆數萬徳威不勝大敗奔歸文進與契/丹進攻幽州且二百日城中危困晉王親将兵救之方)
(始解去契丹以文進為幽州/節度使又以為盧龍節度使)同光之世爲患尤深文進
在平州率奚族勁騎鳥擊獸摶倐來忽徃燕趙諸州荆
榛滿目軍屯涿州毎嵗運糧自瓦橋至幽州勁兵猛將
援遞糧草然猶為契丹所鈔奔命不暇皆文進導之也
及明宗即位之明年文進自平州率所部十餘萬衆來
奔行及幽州先遣使上表曰頃以新州團練使李存矩
提衡郡邑掌握恩威虐黎庻則毒甚于豺狼聚賦歛則
貪盈于溝壑人不堪命士各離心臣即抛父母之邦入
朔漠之地幾年鴈塞徒向日以傾心一望家山毎銷魂
而㫁目李子卿之河畔空有怨辭石季倫之樂中莫陳
歸引近聞皇帝陛下皇天眷命清明在躬握紀乘乾鼎
新革故始知大幸有路朝宗便貯歸心祗伺良㑹臣十
月十日決計殺在城契丹取十一日離州押七八千車
乘領十五萬生靈十四日已逹幽州云泊至洛陽明宗
寵待彌厚授滑州節度使檢校太尉嵗餘移鎮鄧州累
加同平章事入為上將軍長興中復出鎮潞州擒奸䘏
隠甚獲當時之譽清泰中改安州節度使及高祖即位
與契丹敦好文進以嘗背契丹居不自安(馬令南唐書/文進居數鎮)
(頗有善政兵民爱之其将行也從數騎至營中别/其禆將李藏機告以避契丹之意将士皆拜為訣)天福
元年十二月乃殺行軍司馬馮知兆節度副使杜重貴
等率其部衆渡淮奔于金陵李昪待之尤重(馬令南唐/書云烈祖)
(以文進為/天雄統軍)偽命為宣州節度使後卒于江南(金陵志文/進自潤州)
(召還以左衞上将軍兼中/書令范陽郡王奉朝請)
李金全本唐明宗之小豎也其先出于吐谷渾金全驍
勇善騎射少從明宗征伐以力戰有功明宗即位連典
大郡天成中授涇州節度使在鎮數年以掊歛為務長
興中受代歸闕始進馬數十匹不數日又進之明宗召
而謂之曰卿患馬多耶何進貢之數也又謂曰卿在涇
州日為理如何無乃以馬為事否金全慚謝而退四年
夏授滄州節度使累官至檢校太傅清泰中罷鎮歸闕
久留于京師高祖即位之明年安州屯將王暉殺節度
使周瓌詔遣金全以騎兵千人鎭撫其地未及境暉為
部下所殺金全至亂軍数百人皆不自安金全説遣赴
闕宻伏兵于野盡殺之又擒其軍校武彦和等數十人
斬之初金全之將行也高祖戒之曰王暉之亂罪莫大
焉但慮封守不寕則民受其弊因折矢飛詔約以不戮
一人仍許以暉為唐州刺史又謂金全曰卿之此行無
失吾信及金全至聞彦和等當為亂之日刧掠郡城所
獲財貨悉在其第遂殺而奪之(通鑑彦和且死呼曰王/暉首惡天子猶赦之我)
(輩脅從/何罪乎)高祖聞之以姑息金全故不究其事㝷授以旄
節金全有親吏胡漢筠者勇譎嗇褊貪詐殘忍軍府之
政一以委之高祖聞其事遣吏賈仁紹徃代其職且召
漢筠漢筠内疚惶怖金全乃列狀稱疾以聞及仁紹至
漢筠鴆而殺之(馬令南唐書胡漢榮所為多不法晋高/祖患之不欲因漢榮以累功臣為選亷)
(吏賈仁沼代之且召漢榮漢榮教金全留已而不遣金/全客龎令圗諫曰仁沼昔事王晏球有大功晏球欲厚)
(賞之仁沼退而不言此天下之忠臣也及頒賜所俘物/仁沼悉以分故人親戚之貧者此天下之亷士也宜納)
(仁沼而遣漢榮漢榮聞之/夜使人殺令圗而鴆仁沼)天福五年夏高祖命馬全節
爲安州刺史使以代金全漢筠自以昔嘗拒命復聞仁
紹二子將訴寘毒之事居不自安乃紿謂金全曰邸吏
劉珂使健歩倍道兼行密傳其意云受代之後朝廷將
以仁紹之事詰公之罪金全大駭命從事張緯函表送
欵于淮夷淮人遣偽將李承裕以代金全金全即日南
竄其妓樂車馬珍竒帑藏皆為承裕所奪與其黨數百
人束身夜出曉至汊川引領北望泣下而去及至金陵
李昪授以節鎮(馬令南唐書云烈祖以金全/為天威統軍遷潤州節度使)後卒于江
南
史臣曰延光昔為唐臣綽有令譽洎逢晋祚顯恣狂謀
既力屈以來降尚靦顔而惜死孟津之殁乃取笑于千
載也從賓而下俱怙亂以滅身亦何足與議也文進懼
強敵之威金全為輿䑓所賣事雖弗類叛則攸同咸附
島夷皆可醜也
　
　
　
　
　
　
　
　
　
　
　舊五代史巻九十七
　舊五代史巻九十七攷證
晉列傳十二范延光傳改封高平郡王　案歐陽史作
　東平郡王
延光謂門人李式曰　歐陽史作謀於副使李式
楊光逺傳唐天成中以明宗改御名為亶以偏傍字犯
　之始改光逺　案是書唐紀清泰二年楊檀始改名
　光逺非天成中即改名也
光逺入朝面奏維翰擅權高祖以光逺方有功于國乃
　出維翰鎮相州光逺為西京留守　案通鑑攷異云
　晉高祖實録天福三年壬辰維翰崧罷樞宻使庚子
　光逺始入朝對于便殿十一月戊申光逺為西京留
　守天福四年閏七月壬申維翰出為相州節度使與
　此傳先後互異
其碑石無故自折　案歐陽史作碑石既立天大雷電
　擊折之
盧文進傳文進字國用　案遼史太祖紀神册元年晋
　幽州節度使國用來降二年晉新州禆將盧文進殺
　節度使李文矩來降則國用與文進顯係二人然天
　顯元年又書盧龍軍節度使盧國用叛奔于唐即文
　進歸唐之事也疑文進入遼以後遂以字行修遼史
　者雜採諸書誤作两人耳
行軍司馬馮知兆　馮知兆南唐書作姚知兆歐陽史
　與是書同
李金全傳軍校武彦和　案歐陽史南唐書俱作武克
　和通鑑從是書
親吏胡漢筠　胡漢筠歐陽史及南唐書俱作胡漢榮
　通鑑從是書
遣吏賈仁紹　案仁紹通鑑作仁沼考異云薛史作仁
　紹今從實録歐陽史南唐書與通鑑同
扎拉舊作則剌今改
　
　舊五代史巻九十七攷證
欽定四庫全書
　舊五代史巻九十八
　　宋門下侍郎參知政事監修國史薛居正等撰
　晉書第二十四
　　列傳十三
安重榮朔州人祖從義利州刺史父全勝州刺史振武
蕃漢馬步軍都指揮使重榮有膂力善騎射唐長興中
為振武道巡邊指揮使犯罪下獄時高行周為帥欲殺
之其母赴闕申告樞宻使安重誨隂䕶之奏于明宗有
詔釋焉張敬逹之圍晉陽也高祖聞重榮在代北使人
誘之重榮乃召邊士得千騎赴焉高祖大喜誓以土地
及即位授成德軍節度使累加至使相自梁唐已來藩
侯郡牧多以勲授不明治道例為左右羣小感亂賣官
鬻獄割剝蒸民率有貪猥之名其實賄賂半歸于下惟
重榮自能鉤距凡有争訟多庭辯之至于倉庫耗利百
姓科徭悉入于已諸司不敢窺覬嘗有夫婦共訟其子
不孝者重榮面加詰責抽劔令自殺之其父泣曰不忍
也其母詬詈仗劔逐之重榮疑而問之乃其繼母也因
叱出自後射之一箭而斃聞者莫不快意由此境内以
為強明大得民情重榮起于軍伍暴得富貴復覩累朝
自節鎮遽升大位毎謂人曰天子兵強馬壯者當為之
寧有種耶又以奏請過當為權臣所否心常憤憤遂畜
聚亡命收市戰馬有飛揚跋扈之志(通鑑帝之遣重榮/伐秘瓊也戒之曰)
(瓊不受代當别除汝一鎮勿以力取恐為患滋深重榮/由是以帝為怯謂人曰秘瓊匹夫耳天子尚畏之况我)
(以將相之重/士民之衆乎)嘗因暴怒殺部校賈章以謀叛聞章有女
一人時欲捨之女曰我家三十口繼經兵亂死者二十
八口今父就刑存此身何為再三請死亦殺之鎮人由
是惡重榮之酷而嘉賈女之烈焉天福中朝廷姑息契
丹務安邊塞重榮每見蕃使必以箕踞慢罵㑹有羙稜
數十騎由其境内交言不遜因盡殺之契丹主大怒責
讓朝廷朝廷隱忍未即加罪重榮乃宻搆吐渾等諸族
以為援助上表論之其累曰臣昨據熟吐渾節度使白
承福赫連公德等各領本族三萬餘帳自應州地界奔
歸王化續凖生吐渾並渾葜苾兩突厥三部落南北將
沙陀安慶九府等各領部族老小并牛羊車帳甲馬七
入路慕化歸奔俱至五臺及當府地界已來安泊累據
告勞具説被契丹殘害平取生口率畧羊馬凌害至甚
又自今年二月後來須領㸃檢壯強置辦人馬衣甲告
報上秋向南行營諸蕃部等實恐上天不祐殺敗後隨
例不存家族所以預先歸順兼隨府族各量㸃檢強壯
人馬約十萬衆人凖沿河名項及山前山後逸利越利
諸族部落等首領並差人各將契丹所授官告職牒旗
號來送納例皆號泣告勞稱被契丹凌虐憤惋不巳情
願㸃集甲馬㑹合殺戮續又朔州節度使趙崇與夲
城將校殺偽節度使劉山尋已安撫軍城乞歸朝廷臣
相次具奏聞昨奉宣頭及累傳聖㫖令臣凡有往復契
丹更須承奉當侯彼生頭角不欲自起釁端貴守初終
不愆信誓仰認睿㫖深惟匿瑕其如天道人心至務勝
殘去虐須知機不可失時不再來竊以諸蕃不招呼而
(自/)至朔郡不攻伐以自歸蓋繫人情盡由天意更念諸
䧟蕃節度使等夲自勲勞早居富貴沒身邊塞遭酷虐
以異常企足朝廷冀傾輸而不已如聞傳檄盡願倒戈
如臣者雖是愚䝉粗知可否不思忌諱罄冩丹衷細具
敷陳冀禆萬一其表數千言大抵指斥高祖稱臣奉表
罄中國珍異貢獻契丹凌虐漢人竟無厭足又以此意
為書遺諸朝貴及蕃鎮諸候高祖憂其變也遂幸鄴都
以詔諭之凡有十焉其畧曰爾身為大臣家有老母忿
不思難棄君與親吾因契丹而興基業爾因吾而致富
貴吾不敢忘爾可忘耶且前代和親只為安邊今吾以
天下臣之爾欲以一鎮抗之大小不等無自辱焉重榮
愈恣縱不悛雖有此奏亦宻令人與契丹幽州師劉晞
結託葢重榮有内顧之心契丹幸我多事復欲侵吞中
國契丹之怒重榮亦非本志也時重榮嘗與北來蕃使
並轡而行指飛鳥射之應弦而落觀者萬衆無不快抃
蕃使因輟所乘馬以慶之由是名振北方自謂天下可
以一箭而定也又重榮素與襄州安從進連結及聞從
進將議起兵而奸謀乃决天福六年冬大集境内飢民
衆至數萬揚旌向闕聲言入覲朝廷遣杜重威帥師禦
之遇于宗城軍纔成列有賊將趙彦之臨陣巻甲來奔
重榮方戰聞彦之背已大恐退于輜重中王師因而擊
之一鼓而潰重榮與十餘騎北走其下部衆屬嚴冬寒
冽殺戮及凍死者二萬餘人重榮至鎮取牛馬革旋為
甲使郡人分守夾城以待王師(宋史解暉傳安重榮反/鎮州因舉兵向闕至宗)
(城晉師逆戰大破之暉募軍中壯士百餘夜擣賊壘殺/殺獲甚衆暉頻中流矢而督戰自若顔色不撓以功遷)
(列/校)杜重威至有部將自西郭水門引官軍入焉殺守陴
百姓萬餘人重威尋害導者自收其功重榮擁吐渾數
百匿于牙城重威使人襲而得之斬首以進高祖御樓
閲其浮馘宣露布訖遣漆其頭顱函送契丹(五代史補/安重榮出)
(鎮常懐不軌之計乆矣但未發居無何廐中産朱鬃白/馬黑鴉主丑色雛以為鳯乃欣然謂天命在已遂舉兵)
(反指揮以取宗嶺路以向闕時父老聞之往往竊議曰/事不諧矣且王姓安氏曰鞍得背而稳何不取路貝州)
(若由宗我是鞍及于鬃得無危乎/未㡬與王師先鋒遇一戰而敗)
安從進(歐陽史從進其先索葛部人也初事莊宗為䕶/駕馬軍都指揮使領貝州刺史明宗時為保義)
(彰武軍節度使愍帝即位從領順化清泰中徙鎮/山南東道晉高祖即位加同中書門下平章事)天福
六年高祖幸鄴討安重榮少帝以鄭王畱守京師時和
凝請于高祖曰陛下北征臣料安從進必反何以制之
高祖曰卿意將奈何凝曰臣聞之兵法先人者奪人願
陛下為空名宣敕十通授鄭王有急則命將往從進聞
高祖往北遂反少帝以空名授李建崇都金海討之從
進引兵攻鄧州不克進至湖陽遇建崇等大駭以為神
速復為野火所燒遂大敗從進自焚
張彦澤其先出于突厥後為太原人也祖父世為陰山
府禆將彦澤少有勇力目晴黄而夜有光色顧視若鷙
獸焉以騎射事後唐莊宗明宗以從戰有功繼領郡守
高祖即位擇為曹州刺史從楊光逺圍范延光于鄴以
功授華州節度使尋移鎮涇州累官至檢校太保有從
事張式者以宗人之分受其知遇時彦澤有子為内職
素不叶父意數行笞撻懼其楚毒逃竄外地齊州捕送
到闕敕㫖釋罪放歸父所彦澤上章請行朝典式以有
傷名敎屢諫止之彦澤怒引弓欲射之式僅而獲免尋
令人逐式出衙式自為賔從彦澤委以庶務左右羣小
惡之久矣因此䜛搆互來迫脅云書記若不便出斷定
必遭屠害式乃告病尋醫㩦其妻子將奔衍州彦澤遣
指揮使李興領二十騎追之戒曰張式如不從命即斬
取頭來式懇告刺史遂差人援送到汾州節度使李周
驛騎以聞朝廷以姑息彦澤之故有勅流式于商州彦
澤遣行軍司馬鄭元昭詣闕論請面奏云彦澤若不得
張式恐致不測高祖不得已而從之既至決口割心斷
手足而死之式父鐸詣闕訢寃朝廷命王周代之周至
任奏彦澤在郡惡跡二十六條逃散五千餘户彦澤既
赴闕刑法官李濤等上章謂理其罪高祖下制止令削
奪一階一爵而已時以為失刑少帝即位桑維翰復舉
之尋出鎮安陽既至折節于士大夫境内稱理旋命領
軍北屯恒定時易州地孤漕運不繼制令刑魏相衞飛
輓以輸之百姓荷檐纍纍于路彦澤毎援之以行見嬴
困者使其部衆代而助之泊至北邊不令百姓深入即
遣騎士以馬負糧而去往來既速且無邀奪之患聞者
嘉之陽城之戰彦澤之功出于諸將之右其後與敵接
戰頻獻捷于闕下咸謂其感高祖不殺之恩補昔年之
過也開運三年冬契丹旣南牧杜重威具决瀛州彦澤
為契丹所啖宻已變矣乃通欵于戎王請為前導因促
騎説重威引軍沿滹水西援常山旣而與重威通謀及
王師降于中渡契丹主遣彦澤統二千騎趨京師以制
少帝且示公卿逃民以存撫之意彦澤以是歳十二月
十六日夜自封丘閂斬關而入以兵圜宫城翌日遷帝
于開封府舍凡内帑竒貨悉輦歸私邸仍縱軍大掠兩
日方止(東都事畧李處耘傳云居京師遇張彦澤之/暴處耘善射獨當里門殺數十人里中賴之)時
桑維翰為開府尹彦澤召至麾下待之不以禮維翰責
曰去年拔公于罪人之中復領大鎮授以兵權何負恩
一至此耶彦澤無以對是夜殺維翰盡取其家財彦澤
自謂有功于契丹晝夜以酒樂自娛當在京巡檢之時
出入騎從常數百人旗幟之上題曰赤心為主觀者無
不竊笑又所居第財貨山積楚國夫人丁氏即少帝弟
曹州節度使延煦之母也有容色彦澤使人取之太后
遲迴未與彦澤立遣人載之而去其負國欺君也如是
數日之内恣行殺害或軍士擒獲罪人至前彦澤不問
所犯但瞋目出一手竪三指而已軍士承其意即出外
斷其腰領焉彦澤與閤門使高勲不恊因乘醉至其門
害其仲父季弟暴屍于門外及契丹帳泊于北郊勲訴
寃于戎王時戎王已怒彦澤剽掠京城遂令鎻之仍以
彦澤罪惡宣示百官及京城士庶且云彦澤之罪合誅
與否百官連狀具言罪在不赦市肆百姓亦争投狀䟽
彦澤之罪戎王知其重怒遂令棄市仍令高勲監决斷
腕出鎖然後刑之勲使人剖其心以祭死者市人争其
肉而食之(五代史補李濤常憤張彦澤殺邠州幕吏張/式而取其妻濤率同列上䟽請誅彦澤以謝)
(西土高祖方姑息武夫竟不從未幾契丹南侵至中渡/橋彦澤首降戎王喜命以本軍統蕃部控弦之士先入)
(京師彦澤自以功不世出乃挾宿憾殺開封尹桑維翰/濤聞之謂親知曰吾曾上䟽請誅彦澤今國家失守彦)
(澤所為如此吾之首領容可保乎然無可奈何誰能伏/藏溝瀆而取辱耶于是自冩門狀求見彦澤其狀云上)
(䟽請殺太尉人李濤謹隨狀納命彦澤覽之欣然降堦/迎之然濤未安復曰太尉果然相恕乎彦澤澤曰覧公)
(門狀見納命二字使人怒氣頓息又何憂哉濤素滑稽/知其必免又戯為伶人詞曰太尉既相恕何不將壓驚)
(絹來彦澤大/笑卒善待之)
趙德鈞本名行實幽州人也少以騎射事滄州連帥劉
守文守文為弟守光所害遂事守光署為幽州軍校及
唐莊宗代幽州德鈞知其必敗乃遁歸莊宗莊宗善待
之賜姓名曰紹斌累歴郡守從平梁遷滄州節度使同
光三年移鎮幽州明宗即位遂歸本姓始改名德釣其
子延壽尚明宗女興平公主故德釣尤承倚重天成中
定州王都反契丹遣特哩領精騎五千來援都至唐河
河為招討使王晏球所敗㑹霖雨相繼所在泥淖敗兵
北走人馬饑疲德鈞于要路邀之盡獲餘衆擒特哩衮
已下首領數十人獻于京師明年王都平加兼侍中頃
之加東北西招討使德鈞奏發河北數鎮丁夫開王馬
口至㳺口以通水運凡二百里又于閻溝築壘以戍兵
守之因名良鄉縣以備鈔冦又于幽州東築三河城北
接薊州頗為形勝之要部民由是稍得樵牧德鈞鎮幽
州凡十餘年甚有善政累官至檢校太師兼中書令封
北平王(遼史天贊六年遣人以詔賜盧龍軍節度使趙/德釣七年趙德釣遣人進時果葢德釣久在邊)
(境嘗與契/丹通好也)清泰三年夏晉高祖起義于晉陽九月契丹
敗張敬逹之軍于太原城下唐末帝詔德鈞以本軍由
飛狐路出賊後邀之時德釣子延夀為樞宻使唐末帝
命帥軍屯上黨德鈞乃以所部銀鞍契丹直三千騎至
鎮州率節度使董温琪同赴征行自吳兒峪路趨昭義
與延夀㑹于西唐店十一月以德釣為諸道行營都統
以延夀為太原南面招討使遣端明殿學士吕𤦺齎賜
官告兼令犒軍𤦺從容言天子委任之意德鈞曰既以
兵相委焉敢惜死時范延光領兵二萬軍于遼州德鈞
欲併其軍奏請與延光㑹合唐末帝諭延光疑其姦謀
不從德鈞延夀自潞州引軍至團柏谷德鈞累奏乞授
延夀鎮州節度末帝不悦謂左右曰趙德鈞父子堅要
鎮州茍能逐退蕃戎要代予位亦所甘心若翫寇要君
但恐犬兔俱斃朝廷繼馳書詔促令進軍德釣持疑不
果乃遣使于契丹原齎金幣求立以為帝仍許晉祖長
鎮太原契丹主不之許及楊光逺以晉安寨降于契丹
德鈞父子自團柏谷南走潞州一行兵士投戈棄甲自
相騰踐死者萬計時德釣有愛將時賽率輕騎東還漁
陽其部尚有千餘人與散亡之卒俱集于潞州是日潞
州節度使高行周亦自北還及至府門見德鈞父子在
城闉上行周謂曰某與大王鄉人宜以忠言相告城中
無斗粟可食請大王速迎車駕自圗安計無取後悔焉
德鈞遂與延夀出降契丹高祖至德釣父子迎謁于馬
前高祖不禮之時契丹主問德釣曰汝在幽州日所置
銀鞍契丹直何在德釣揩示之契丹盡殺于潞之西郊
遂鏁德釣父子入蕃及見國母舒嚕氏盡以一行財寳
及幽州田宅籍而獻之國母謂之曰汝父子自覔天子
何也德鈞俛首不能對(通鑑太后問曰汝近者何為在/太原德鈞曰奉唐主之命太后)
(曰汝從吾兒求為天子何妄語耶又自指其心曰此不/可欺也又曰吾兒將行吾戒之云趙大王若引兵北向)
(榆關亟須引歸太原不可救也汝欲為天子何不先擊/退吾兒徐圖亦未晚汝為人臣既負其主不能擊敵又)
(欲乘亂邀利所為如此復面/目求生乎德釣俛首不能對)又問田宅何在曰臣在幽
州國母曰屬我矣又何獻也天福二年夏德鈞卒于契
丹(契丹國志德鈞鬱鬱不多食踰年而/死德鈞既卒國主釋延夀而用之)
延夀本姓劉氏父曰邟常山人也常任蓚令梁開平初
滄州節度使劉守文䧟其邑時德鈞為偏將獲延夀并
其母种氏遷養之為子延夀姿貌奸柔稍渉書史尤好
賔客亦能為詩(太平廣記引趙延夀傳云延夀㓜習武/畧即戎之暇時復以篇什為意嘗在北)
(庭賦詩曰占得高原肥草地夜/深生火折林稍南人聞者𫝊之)及長尚明宗女興平公
主初為汴州司馬明宗即位授汝州刺史歴河陽宋州
節度使入為上將軍充宣徽使遷樞宻使兼鎮徐州及
高祖起義于晉陽唐末帝幸懷州委延夀北伐後高祖
至潞州延夀與父德鈞俱䧟北庭未幾契丹主以延夀
為幽州節度使封燕王尋為樞宻使兼政事令天福末
契丹與少帝絶好契丹主委延夀以圖南之事許以中
原帝之延夀乃𨗳誘蕃戎􁁉食河朔諸軍既降于中渡
戎王命延夀就寨安撫諸軍仍賜龍鳯赭袍使衣之而
往謂之曰漢兒兵士皆爾有之爾宜親自慰撫延夀至
營杜重威李守貞已下皆迎謁于馬前及戎王入汴時
降軍數萬皆野次于陳橋戎王慮其有變欲盡殺之延
夀聞之遽請見于戎王曰臣伏見今日已前皇帝百戰
十征始收得晉國不知皇帝自要治之乎為他人治之
乎戎王變色曰爾何言之過也朕以晉人負義舉國南
征五年相殺方得中原豈不自要為主而為他人耶卿
有何説速奏朕來延夀曰皇帝嘗知吳蜀與晉朝相殺
否曰知延夀曰今中原南自安申西及秦鳯沿邊數千
里竝是兩界守戍之所將來皇帝歸國時又漸及炎蒸
若吳蜀二寇交侵中國未知如許大世界教其兵馬禦
捍茍失隄防豈非為他人取也戎王曰我弗知也為之
奈何延夀曰臣知止國之兵當炎暑之時沿吳蜀之境
難為用也未若以陳橋所聚降軍團併别作軍額以備
邊防戎王曰我念在壺關失斷陽城時亦㑹言議未獲
區分致五年相殺此時入手如何更不翦除延夀曰晉
軍見在之數如今還似從前盡在河南誠為不可臣請
遷其軍竝其家口于鎮定雲朔間以處之每歳差伊分
畨于河外沿邊防戎斯上䇿也戎王忻然曰一取大王
商量由是陳橋之衆獲免長平之禍焉延夀在汴久之
知戎王無踐言之意乃遣李崧達語于戎王求立為
皇太子崧不得已而言之戎王曰我于燕王無所愛惜
但我皮肉堪與燕王使用亦可割也何况他事我聞皇
太子天子之子合作燕王豈得為之也因命與燕王加
恩時北來翰林學士承㫖張礪擬延夀為中京留守大
丞相録尚書事都督中外諸軍事樞密使燕王如故戎
王覧擬狀索筆圍却録尚書事都督中外諸軍事之字
乃付翰林院草制焉又以其子匡贊為河中節度使延
夀在汴州復娶明宗小女為繼室先是延州節度使周
密為其子廣娶焉已納財畢親迎有日矣至是延夀奪
取之契丹主自汴迴至邢州命升延夀坐在契丹左右
相之上契丹主死延夀下敎于諸道稱權知南朝軍國
事是歳六月一日為永康王烏裕所鎮籍其家財分給
諸部尋以延夀入國竟卒于契丹子贊歴漢周兩朝累
授節鎮及統軍使仕皇朝歴廬延邠鄜等四鎮焉
張礪字夢臣磁州滏陽人也祖慶父實世為農礪㓜嗜
學有文藻在布衣時或覩民間争競必為親詣公府辨
其曲直其負氣也如此唐同光初擢進士第尋拜左拾
遺直史館㑹郭崇韜伐蜀奏請礪掌軍書蜀平崇韜為
魏王繼岌所誅時崇韜左右親信皆懼禍奔逃惟礪詣
魏王府地慟哭久之時人皆服其高義及魏王班師礪
從副招討使任還東歸至利州㑹康延孝叛迴據漢州
圜奉魏王命迴軍西討延孝時礪獻謀于圜請伏精兵
于後先以嬴師誘之圜深以為然延孝本驍將也任圜
乃儒生也延孝聞圜至又覩其羸師殊不介意及戰酣
圜發精兵以擊之延孝果敗遂擒之以歸是歳四月五
日至鳯翔内官向延嗣奉莊宗命令誅延孝監軍李延
襲已聞洛中有變故留延孝且害任圜之功故也圜未
決礪謂圜曰此賊構亂遂致凱旋差晩且明公血戰擒
賊安得違詔養禍是破檻放虎自貽其咎也公若不決
余自殺此賊任圜不得已遂誅延孝天成初明宗知其
名召為翰林學士再丁父母憂服闋皆復入為學士歴
禮部兵部貟外郎知制詰充職未幾父之妾卒初妾在
世礪以久侍先人頗亦敬奉諸㓜子亦以祖母呼之及
卒礪疑其事詢于同寮未有以對礪即託故歸于滏陽
間居三年不行其服論情制宜識者韙之清泰中復授
尚書比部郎中知制誥依前充學士高祖起于晉陽唐
末帝命趙延夀進討又命翰林學士和凝與延夀偕行
礪素輕凝慮不能集事因自請行唐末帝慰而許之及
唐軍敗于團柏谷與延夀俱敗于契丹契丹以舊職縻
之累官至吏部尚書契丹入汴授右僕射平章事集賢
殿大學士隨至鎮州㑹契丹主卒永康王北去蕭翰自
東京過常山乃引鐵騎圍其第時礪有疾方伏枕翰見
礪責之曰爾言于先帝云不得任蕃人作節度使如此
則社稷之永矣又先帝來時令我于汴州大内安下爾
言不可又我為汴州節度使爾在中書何故行帖與我
礪抗聲而對辭氣不屈翰遂鎖礪而去(遼史礪抗聲曰/此國家大體安)
(危所繫吾實言之欲/殺即殺奚以鎻為)鎮州節度使滿逹尋解其鎮是夜
以疾卒家人燼其骨歸葬于滏陽礪素耿直嗜酒無檢
始陷契丹時曽背契丹南歸為追騎所獲契丹主怒曰
爾何捨我而去礪曰礪漢人也衣服飲食與此不同生
不如死請速就刃契丹主顧通事高唐英曰我常戒爾
軰善待此人致其逃去過在爾軰因笞唐英一百其為
契丹主善待也如此礪平生抱義憐才急于契拔聞人
之善必攘𬒮以稱之見人之貧亦倒篋以濟之故死之
之日中朝士大夫亦皆嘆惜焉
蕭翰者契丹諸部之長也父曰阿巴劉仁㳟鎮幽州阿
巴㑹引衆寇平州仁㳟遣驍將劉鴈郎與其子守光率
五百騎先守其州阿巴不知為郡人所紿因赴牛酒之
㑹為守光所擒契丹請贖之仁㳟許其請尋歸阿巴妹
為按巴堅妻則契丹主德光之母也翰有妹亦嫁于德
光故國人謂翰為國舅契丹入東京以翰為宣武軍節
度使契丹比無姓氏翰將有節度之命乃以蕭為姓翰
為名自是翰之一族皆稱姓蕭契丹主北去畱翰以鎮
河南時漢高祖已建號于太原翰懼將北歸慮京師無
主則衆皆為亂乃遣蕃騎至洛京迎唐明宗㓜子許王
從益知南朝軍國事從益至翰率蕃將拜于殿上翌日
翰乃輦其實貨鞍轡而北漢人以許王既立不復為亂
果中其狡計翰行至鎮州遇張礪翰以舊事致忿就第
數其失而鎖之翰歸本國為永康王烏裕所鎖尋卒于
本土
劉晞者涿州人也父濟雍累為本郡諸邑令長晞少以
儒學稱于鄉里嘗為唐將周德威從事後陷于契丹契
丹以漢職縻之天福中契丹命晞為燕京畱守嘗于契
丹三知貢舉歴官至同平章事兼侍中隨契丹入汴授
洛京畱守㑹河陽軍亂晞走許州又奔東京蕭翰遣兵
援晞至洛下契丹主死晞自洛復至東京隨蕭翰北歸
遂畱鎮州漢初與滿逹勒同奔定州後卒于北蕃(契丹/國志)
(劉珂晞之于也尚/世宗妹燕國公主)
崔廷勲不知何許人也(通鑑注引宋白曰/廷勲本河内人)形貌魁偉美
鬚髯㓜陷北庭歴仕至雲州節度使官至侍中契丹入
汴遷少帝于封禪寺遣廷勲以兵防守尋授河陽節度
使甚得民情契丹北行武行德率軍趨河陽廷勲為行
德所逐乃與奚王伊喇保懷州尋以兵反攻行德行德
出戰為廷勲所敗及契丹主死遂歸鎮州漢初與滿逹
同奔定州後没于北蕃
史臣曰帝王之尊必由天命雖韓信彭越之勇吳濞淮
南之勢猶不可以妄冀而况二安之庸昧相輔為亂固
宜其自取滅亡也後之擁強兵涖重鎮者得不以為鑒
乎彦澤狼子野心盈貫而死晚矣德釣諸人與晉事相
終始故附見于茲焉
　
　
　
　
　
　
　
　
　
　
　
　
　舊五代史巻九十八
　舊五代史巻九十八攷證
晉列傳十三安重榮傳高祖聞重榮在北使人誘之
　案歐陽史作使張頴隂招重榮
趙延夀傳未幾契丹主以延夀為幽州節度使封燕王
　　案遼史云德鈞卒以延夀為幽州節度使封燕王
　與是書同契丹國志㑹同六年以延夀為盧龍節度
　使八年南征以延夀為魏博節度使封燕王與是書
　異
尋為樞密使兼政事令　案遼史天顯末以延夀妻在
　晉詔取之以歸自是益激昂圗報㑹同初帝幸其弟
　加政事令不言延夀為樞密使攷契丹國志云㑹同
　改元參用蕃漢以延夀為樞密使兼政事令與是書
　同
燕王如故　案遼史㑹同七年正月已丑授延夀魏博
　等州節度使封魏王延夀本傳亦言其先封燕王改
　封魏王是延夀入汴時已為魏王也是書始終稱為
　燕王與遼史異
蕭翰傳尋卒于本土　案遼史翰後以謀反伏誅與是
　書異
美稜舊作梅里今改　特哩衮舊作惕隐今改　舒嚕
　舊作述律今改　烏裕舊作兀欲今改　滿逹舊作
　麻答今改　阿巴舊作阿鉢今改　按巴堅舊作阿
　保機今改　伊喇舊作拽剌今改
　
　
　
　
　
　
　
　
　舊五代史巻九十八攷證
欽定四庫全書
　舊五代史巻九十九
　　宋門下侍郎參知政事監修國史薛居正等撰
　漢書第一
　　髙祖紀上
髙祖睿文聖武昭肅孝皇帝姓劉氏諱暠本名知逺及
即位改今諱其先本沙陁部人也四代祖諱湍帝有天
下追尊為明元皇帝廟號文祖陵曰懿陵(五代㑹要湍/為東漢顯宗)
(第八子淮陽/王昞之後)髙祖母隴西李氏追諡明貞皇后曾祖諱
昻晉贈太保追尊為㳟僖皇帝廟號德祖陵曰沛陵(五/代)
(㑹要懿陵沛公皆/無陵所遥申朝拜)曽祖母號國太夫人楊氏追諡㳟惠
皇后祖諱僎晉贈太傅追尊為昭獻皇帝廟號翼祖陵
曰威陵祖母魯國太夫人李氏追諡為昭穆皇后皇考
諱琠事後唐武帝為列校晉贈太師追尊為章聖皇
帝廟號顯祖陵曰肅陵皇妣吳國太夫人安氏追諡章
懿皇后以唐乾寕二年嵗在乙卯二月四日遂生帝于
大原帝弱不好弄嚴重寡言及長面紫色目晴多白初
事唐明宗列于麾下明宗與梁人對栅于德勝時晉髙
祖為梁人所襲馬甲連革斷帝輟騎以授之取斷革者
自跨之徐殿其後晉髙祖感而壯之明宗踐阼晉髙祖
為比京畱守以帝前有䕶援之力奏移麾下署為牙門
都校應順初晉髙祖鎮常山唐明帝召赴闕㑹閔帝出
奔與晉髙祖相遇于途遂俱入衛州泊于郵舍閔帝左
右謀害晉髙祖帝密遣御士石敢䄂鎚立于晉髙祖後
及有變敢擁晉髙祖入一室以巨木塞門敢㝷死焉帝
卒衆盡殺閔帝左右遂免晉髙祖于難(通鑑攷異引漢/髙祖實録云是)
(夜偵知少帝伏甲欲與從臣謀害晉髙祖詐屏人對語/方坐庭廡帝密遺御士右敢䄂鎚立于後俄頃伏甲者)
(起敢有勇力擁晉祖入一室以巨木塞門敢力當其鋒/死之帝解佩刀遇夜晦以在地葦炬未然者奮擊之衆)
(謂短兵也遂㪚走地以匿身長垣下聞帝親将李洪信/謂人曰石太尉死矣帝隔垣呼洪信曰大尉無恙乃踰)
(垣出就洪信兵共䕶晉祖殺/建謀者以少主授王𢎞贄)清泰元年晉髙祖復鎮河
東三年夏移鎮汶陽帝勸晉髙祖舉義贊成密計經綸
之始中外賴之晋髙祖以帝為北京馬歩軍都指揮使
及契丹以全軍赴難大破張敬逹之衆于晉陽城下有
降軍千餘人晉髙祖將置之于親衛帝盡殺之晉國初
建加檢校司空充侍衛馬步都指揮使權㸃檢隨駕六
軍諸衛事㝷改陜州節度使充侍衛親軍馬步都虞候
契丹主送晉髙祖至上黨指帝謂髙祖曰此都軍甚操
刺無大故不可棄之晉髙祖入洛委帝巡警都邑肅然
無敢犯令天福二年夏四月加檢校太保八月改許州
節度使典軍如故三年夏四月加檢校太傅冬十月授
侍衛親軍馬步軍都指揮使十一月移授宋州加檢校
太尉十二月加同平章事時帝與杜重威同制加恩帝
憤然不樂懇讓不受杜門不出者數日(通鑑知逺自以/有佐命功重威)
(起于外戚無大功恥與之同制/制下數日杜門四表辭不受)晉髙祖怒召宰相趙瑩
等議洛帝兵權任歸私第瑩等以為不可乃遣端明殿
學士和凝就第宣諭帝乃承命五年三月改鄴都畱守
兼侍衛親軍馬步軍都指揮使九月奉詔赴闕晉髙祖
幸其第六年七月授北京畱守河東節度使七年正月
加侍中時天下大蝗惟不入河東界六月晉髙祖崩于
鄴宫少帝即位加帝檢校太師八年三月進位中書令
開運元年正月契丹南下契丹主以大軍直抵澶州遣
蕃將偉王率兵入雁門朝廷以帝為幽州道行營招討
使帝大破偉王于忻口㝷奉詔起兵至土門軍至樂平
㑹契丹退乃還三月封太原王七月兼北面行營都統
二年四月封北平王三年五月加守太尉是月帝誅吐
渾白承福等五族凡四百人以别部王義宗統其餘衆
九月(案以下/有脱文)犯塞帝親率牙兵至朔州南陽武谷大破
之(東都事畧郭進傳契丹屠安陽髙祖/遺進拒戰契丹敗走以功除刺史)十一月契丹主
率蕃漢大軍由易定抵鎮州杜重威等駐軍于中渡橋
以禦之十二月十日杜重威等以全軍降于契丹十七
日相州節度使張彦澤授契丹命陷京城遷少帝于開
封府帝聞之大駭分兵守境以備寇患天福十二月春
正月丁亥朔契丹主入東京癸已晉少帝蒙塵于封禪
寺癸卯少帝比遷二月丁已朔契丹主具漢法服御崇
元殿受朝制改晋國為大遼國大赦天下號㑹同十年
是月帝遣牙將王峻奉表于契丹契丹主賜詔襃美呼
帝為兒又賜木柺一蕃法貴重大臣方得此賜亦猶漢
儀䁑几杖之此也王峻特柺而歸契丹望之皆避路及
峻至太原帝知契丹政亂乃議建號焉是月秦州節度
使何建以其地入于蜀戌辰河東行軍司馬張彦威與
文武將吏等以中原無主帝威望日隆羣情所屬上牋
勸進帝謙讓不允自是羣官三上牋諸軍將吏緇黄耆
老相次迫請教答允之庚午陜州屯駐奉國指揮使趙
暉候章都頭王晏殺契丹監軍及副使劉愿暉自稱留
後契丹因授暉陜州兵馬畱後候章為本州馬步軍都
指揮使王晏為副都指揮使暉等不受命(宋史王晏傳/開運末晏與)
(本軍都校趙暉忠衛都校候章等戍陜州㑹契丹至汴/遣其將劉愿據陜恣行暴虐晏與暉等謀曰今契丹南)
(侵天下􁁦􁁦英雄豪傑固當乘時自奮且聞太原劉公/威德逺被人心歸服若殺愿送欵河東為天下唱首則)
(取富貴如反掌耳暉等然之晏乃率敢死士數人夜踰/城入府署刼庫兵給其徒遲明斬愿首懸府門外衆請)
(暉為帥章為本城副指揮使内外廵檢/使兼都虞候遣其子漢倫奉表晉陽)辛未帝于太原
宫受册即皇帝位制改晉開運四年為天福十二年(契/丹)
(國志云漢主仍稱天福/年號曰予未忍忘晉也)甲戌帝以晉帝舉族北遷憤惋
乆之是日率親兵趨土門路邀迎晉帝至壽陽聞其已
過乃還契丹聞帝建號偽制削奪帝官爵以通事耿崇
美為潞州節度使高唐英為相州節度使崔廷勲為河
陽節度使以為要害之地丁丑磁州賊帥梁暉據相州
巳卯帝遣都將史𢎞肇率兵討代州平之初代州刺史
王暉叛歸契丹𢎞肇一鼓而㧞之斬暉以徇庚辰權晉
州兵馬畱後張晏洪奏軍亂殺知州副使駱從朗及括
錢使諫議大夫趙熈以城歸順時晉州畱後劉在明赴
東京朝于契丹從朗知軍州事帝方遣使張晏洪辛處
明等告諭登極從朗囚之本城大將藥可儔殺從朗于
理所州民相害率趙熈三軍請晏洪為留後處明為都
監辛巳權陜州畱後趙暉權潞州畱後王守恩並上表
歸順癸未澶州賊帥王瓊與其衆斷本州浮橋瓊敗死
之時契丹以族人朗鄂為檀州節度使契丹性貪虐吏
民苦之瓊為水運什長乃搆夏津賊帥張乙得千餘人
㳂河而上中夜竊發自南城殺守將絶浮航入北城朗
悟據牙城以拒之數日㑹契丹救至瓊敗死焉契丹主
初聞其變也懼甚由是大河之南無乆畱之意㝷遺天
雄軍節度使杜重威歸鎮三月丙戌朔詔河東管内自
前税外雜色徴配一切除放是日契丹主坐崇元殿行
入閣之禮契丹主以舅蕭翰為宣武軍節度使辛卯權
延州畱後髙允權遣判官李彬奏本道節度使周密為
三軍所逐以允權知畱後事上表歸順未幾帝召密赴
行在壬辰丹州都指揮使高彦珣殺契丹所命刺史據
城歸命壬寅契丹主發自東京還本國是日宿于赤崗
至晡有大聲如雷起于敵帳之下契丹自黎陽濟河遂
趨相州庚戌帝以北京馬歩都指揮使泗州防禦使檢
校太保劉崇為太原尹檢校太尉以北京馬步軍都虞
候敦從義為鄭州防禦使檢校太保以北京興㨗左廂
都指揮使李洪信為陳州刺史檢校司徒以興捷右廂
都指揮使尚洪遷為單州刺史檢校司徒以北京武節
左廂都指揮使盖萬為蔡州刺史以武節右廂都指揮
使周暉為濮州刺史以保寧都指揮使朱奉千為隨州
刺史辛亥吐渾節度使王義宗加檢校太尉以前忻州
刺史秦習為耀州團練使癸丑以北京副畱守檢校司
徒白文珂為河中節度使檢校太尉夏四月巳未以北
京馬軍都指揮使集州刺史劉信為滑州節度使充侍
衛馬軍都指揮使檢校太傅以北京隨使右都押衙楊
邠為權樞密使檢校太保以北京武節度指揮使雷州
刺史史𢎞肇為許州節度使充侍衛步軍都指揮使檢
校大傅以北京牢城都指揮使壁州刺史常思為鄧州
節度使檢校太傅兼權北京馬步軍都指揮使三城巡
檢使以河東行軍司馬張彦威為同州節度使檢校太
保以蕃漢兵馬都孔目官郭威為權樞宻􁀙檢校司徒
以河東左都押運扈彦珂為宣徽南院司檢校司徒以
右都押衙王浩為宣徽北院使檢校司徒以兩使都孔
目官王章為權三司使檢校太保是日契丹主取相州
殺畱後梁暉(宋史李榖傳潛遺河朔酋豪梁暉入據安/陽契丹主患之即謀北旋㑹有告契丹以)
(城中虚弱者契丹/還攻安陽陷其城)暉磁州滏陽人少為盗㑹契丹入汴
暉收集徒黨先入磁州無所侵犯遣使送欵于帝暉偵
知相州頗積兵仗且無守備遂以三月二十一日夜與
其徒踰垣而入殺契丹數十人奪器甲數萬計遂據其
城契丹主先遺相州節度使髙唐英率兵討之未㡬契
丹主至城下是月四日攻㧞之遂屠其城翼日契丹主
北去命髙唐英鎮之唐英閲城中遺民得男女七百人
而已乾祐中王繼𢎞鎮相州奏于城中得髑髏十餘萬
殺人之數從可知也庚申以石州刺史易全章為洛州
團練使以前遼州刺史安真為宿州團練使以嵐州刺
史孟行超為頴州團練使以汾州刺史武彦𢎞為曹州
防禦使以前憲州刺史慕容信為齊州防禦使以遼州
刺史薛瓊為毫州防禦使以沁州刺史李漢韜為汝州
防禦使癸亥册魏國夫人李氏為皇后甲子以皇長子
承訓為左衛上將軍第二子承祐為左衞大將軍第三
子承勲為右衞大將軍皇女彭城郡君宋氏封永寧公
主皇姪承贇為右衞上將軍以河東節度使官蘓逢吉
為中書侍郎同平章事集賢殿大學士以河東觀察判
官蘓禹珪為中書侍郎同平章事升府州為節度加永
安軍額以振武節度使府州練團使折從阮為永安軍
節度使行府州刺史檢校太尉以北京隨使左都押衙
劉銖為河陽節度使以河東支使韓祚為左諫議大夫
充樞密直學士乙丑遣史𢎞肇率兵一萬人趨潞州丙
寅以權知潞州軍州事左驍衞大將軍王守恩為潞州
節度使檢校太保以權㸃檢延州軍州事髙充權為延
州節度使檢校太保以岢嵐軍使鄭謙為忻州刺史遥
領應州節度使充忻代二州義軍都部署丁卯以河東
都巡館驛沿河廵檢使閻萬進為嵐州刺史領朔州節
度使充嵐憲二州義軍都制置戊辰權河陽畱後武行
德以城來歸初契丹主將發東京船載五庫兵仗自汴
浮何欲置之于北地遺奉國都虞候武行德部送與軍
士千餘人并家屬俱行至河隂軍亂奪兵仗殺契丹監
吏衆推行德為帥與河隂屯駐軍士合乃自汜水抵河
陽河陽偽命節度使崔廷勲率兵拒之兵敗行德等追
躡之廷勲棄城而遁行德因據其城(隆平集武行德傅/行德䧟于契丹偽)
(請自効因遣送將校數十人䕶所取尚方鎧甲還契丹/至河隂行德謂衆曰我與若等能為邊地鬼也衆素伏)
(其威名皆曰惟命遂攻孟州走其節度使崔廷勲悉以/府庫分諸校而權領州事遣其弟行友詣太原勸進)
偽命西京畱守劉晞棄洛城南走許州遂奔東京洛京
廵檢使方太自署知畱守事未㡬大為武行德所害是
日蕃將耿崇美屯澤州史𢎞肇遺先鋒將馬誨率兵擊
之崇美退保懷州崔廷勲以契丹衆攻武行德于河陽
行德出戰為廷勲所敗汴州蕭翰遺蕃將髙牟翰將兵
援送劉晞復歸于洛牟翰至殺前澶州節度使潘環于
洛陽辛未以河陽都部署武行德為河陽節度使檢校
太尉充一行馬步軍都􁀙署甲戌潞州節度使王守恩
加檢校太尉以前棣州刺史慕容彦超為澶州節度使
檢校太保丙子契丹主耶律德光卒于鎮之樂城趙延
夀于鎮州自稱權知國事辛已陜州節度使趙暉加檢
校太尉華州節度使兼陜州馬步軍都指揮使侯章加
檢校太傅以陜府馬步軍副都指揮使兼綘州防禦使
王晏為晉州節度使檢校太傅以丹州都指揮使權知
軍州事髙彦珣為丹州刺史(隆平集王晏傅云漢祖威/名未振而晏等歸之甚善)
(即授以/節度使)
　
　
　
　
　
　
　
　
　舊五代史巻九十九
　舊五代史巻九十九攷證
漢髙祖紀一帝大破偉王于忻口　案漢祖破偉王是
　書作開運元年正月歐陽史漢本紀作三年五月晉
　本紀又載開運元年正月辛丑劉知逺及契丹偉王
　戰于秀容敗之兩紀年月互異應以是書為據
三年五月加太尉是月帝誅吐渾白承福等五族
　案歐陽史作八月殺吐渾白承福等族
壬寅契丹主𤼵自東京還本國　案遼史太宗紀作四
　月丙辰朔𤼵自汴州與是書異歐陽史及通鑑俱從
　是書作壬寅
殺契丹數十人　案契丹國志作殺遼兵數百
丙子契丹主耶律徳光率于鎮之欒城　案遼史太宗
　紀四月丁丑崩于欒城與是書異歐陽史及通鑑俱
　從是書作丙子
朗鄂舊作朗五今改
　舊五代史巻九十九攷證
欽定四庫全書
　舊五代史巻一百
　　宋門下侍郎參知政事監修國史薛居正等撰
　漢書第二
　　髙祖紀下
天福十二年夏五月乙酉朔契丹所署大丞相政事令
東京留守燕王趙延夀為永康王烏裕所縶既而烏裕
召蕃漢臣寮于鎮州牙署矯戎王遺詔命烏裕嗣位于
是發京成服辛夘詔取五月十二日車駕南幸甲午以
判太原府事劉崇為北京留守命皇子承訓武徳使李
暉大内巡檢丙申帝發河東取陰地闗路幸東京時星
官言太嵗在午不利南巡故路出陰地丁酉史𢎞肇奏
澤州刺史翟令奇以郡來降(宋史李萬超𫝊史𢎞肇堅/路經澤州刺史翟令奇)
(壁柜命萬超馳至城下諭之曰今契丹北遁天下無主/并州劉公仗大義定中王所向風靡後服者族盍早圖)
(之令奇乃開門迎納𢎞/肇即留萬超權州事)是日契丹所署汴州節度使蕭
翰迎郇國公李從益至東京請從益知南朝軍國事已
亥蕭朝發離東京北去乙已契丹永康王烏裕自鎮州
還蕃行次定州以定州節度副使耶律忠為定州節度
使孫方簡為雲州節度使方簡不受命遂歸狼山戊申
車駕至絳州本州刺史李從朗以郡降初契丹遣偏校
成霜卿曹可璠等守其郡帝建義之始不時歸命及車
駕至帝耀兵于城下不令攻擊從朗等遂降六月乙夘
契丹河中節度使趙贊起復河中節度使是日契丹右
僕射兼中書侍郎平章事張礪卒于鎮州丙辰車駕至
洛兩京文武百寮自新安相次奉迎郇國公李從益唐
明宗淑妃王氏皆賜死于東京甲子車駕至東京丙寅
以漢州就糧歸捷指揮使張建雄為濮州刺史以金州
守禦指揮使康彦環為金州防禦使建雄彦環皆因亂
害本州刺史自知州事故有是命以北京知進奏王從
璋為内客省使戊辰制大赦天下應天福十二年六月
十五日昧夾已前天下見禁罪人已結正未結正己發
覺未發覺除十惡五逆外罪無輕重咸赦除之諸州去
年殘税並放東西京一百里内於今年夏税一百里外
及京城今年屋税並放一半契丹所授職任不議改更
諸貶降官未量移與量移已量移者與叙錄徒流人並
放還應係欠省錢家業抵當外並放宜以國號為大漢
年家號依舊稱天福云已已詔青州襄州復為節鎮曹
陳二州依舊為郡壬申北京留守劉崇加同平章事以
中書舍人劉繼儒為宗正卿翰林學士承㫖尚書兵部
侍郎張允落職守本官以尚書左丞張昭為吏部侍郎
以左散騎常侍邊歸讜為禮部侍郎以左散騎常侍王
仁裕為户部侍郎充翰林學士承㫖以右諫議大夫張
沆為左散騎常侍充翰林學士以户部侍郎李式為光
祿卿以翰林學士尚書禮部侍郎邊光範為衛尉卿甲
戌詔文武臣僚每遇内殿起居輪次上封事丁丑以湖
南節度使馬希範卒輟視朝三日是月契丹所命相州
節度使高唐英為屯駐指揮使王繼𢎞楚暉所殺秋七
月已丑以御史中丞趙上交為太僕卿以户部侍郎邊
蔚為御史中丞甲午武安軍節度副使水陸諸軍副都
指揮使判内外諸司江南西道觀察等使檢校太尉馬
希廣可檢校太師兼中書令行潭州大都督天䇿上將
軍充武安軍節度湖南觀内觀察使江南諸道都統封
楚王丙申以鄴都留守天雄軍節度使檢校太師守太
傅兼中書令衛國公杜重威為宋州節度使加守太尉
以宋州節度使檢校太師兼中書令高行周為鄴都留
守加守太傅以鄆州節度使檢校太師兼侍中李守員
為中節度使加兼中書令以河中節度使檢校太尉
趙贊為晉昌軍節度使(宋史趙贊傳贊懼漢疑已潛遣/親吏趙僊奉表歸蜀判官李恕)
(者趙延夀賓佐深所委頼至家事亦參之及贊出鎮從/為上介至是恕語贊曰燕王入遼非所願也漢方建國)
(必務懷柔公若泥首歸朝必保富貴狼狽入蜀理難萬/全儻若不容後悔無及公能聴納請先入朝為公申理)
(贊郎遣恕詣闕漢祖見恕問贊何以附蜀恕曰贊家在/燕薊身受契丹之命自懷憂恐謂陛下終不能容招引)
(西軍益圖茍免臣意國家甫定務安臣民所以令臣乞/哀求覲漢祖曰贊之父子亦吾人也事契丹出于不幸)
(今聞延夀落于䧟穽吾忍不容贊耶恕未/還贊已離鎮入朝即命為左驍衛將軍)以晉昌軍節
度使張彦超為鄜州節度使加檢校太師庚子以徐州
節度使檢校太師同平章事岐國公符彦卿為兖州節
度使加兼侍中以鄧州節度使檢校太師王周為徐州
節度使加同平章事以許州節度使檢校太保劉重進
為鄧州節度使加檢校太傅以兖州節度使檢校太師
兼侍中安審琦為襄州節度使檢校太師莒國公李從
敏為西京留守加同平章事以鳳翔節度使檢校太師
同平章事侯益依前鳳翔節度使加兼侍中辛丑故守
司空兼門下侍郎平章事譙國公劉昫贈太保甲辰華
州節度使侯章同州節度使張彦威涇州節度使史威
並加檢校太尉以晉昌軍節度使檢校太保劉銖為青
州節度使加檢校太尉同平章事以河中節度使檢校
太尉白文琦為鄆州節度使加同平章事以青州節度
使楊承信為安州節度使加檢校太傅滑州節度使兼
侍衛馬軍都指揮使劉信許州節度使兼侍衛步軍都
指揮使史𢎞肇並加檢校太尉庚戌以司天監任廷浩
為殿中監以司天少監杜昇為司天監是月契丹永康
王烏裕囚祖母舒嚕氏于木葉山閏月辛酉以左衛上
將軍甫皇立為太子太師致仕乙丑禁造契丹様鞍轡
器械服裝故開封尹桑維翰贈尚書令故西京留守景
延廣贈中書令以前衛尉卿薛仁謙為司農卿丙寅唐
故樞宻使郭崇韜贈中書令故河中節度使安重誨贈
尚書令故華州節度使毛璋贈侍中故汴州節度使朱
守殷贈中書令丁邜故清州節度使楊光遠贈尚書令
追封齊王仍令所司追謚立碑唐故河中節度使西平
王朱友謙追封魏王故樞宻使馮贇贈中書令故河陽
節度使判六軍康義誠贈中書令故西京留守京兆尹
王思同故邠州節度使藥彦稠故襄州節度使安重進
故鎮州節度使安重榮並贈侍中庚午以前延州留後
薛可言為宣徽北院使以監察御史王度為樞宻直學
士新授宋州節度使杜重威據鄴都叛詔削奪重威官
爵貶為庻人以高行周為行營都部署率兵進討辛未
以權樞宻使楊邠為樞宻使加檢校太𫝊以權樞宻副
使郭威為副樞宻使加檢校太保以權三司使王章為
三司使加檢校太傅壬申故晉昌軍節度使趙在禮贈
中書令故曹州節度使石贇贈侍中故滑州節度使皇
甫遇贈中書令故同州節度使劉繼勲故貝州節度使
梁漢璋皆贈太尉故宣徽使孟承誨贈太保丁丑有彗
出于張旬日而滅已夘陜州節度使趙暉加階爵晉州
節度使王晏加檢校太尉河陽節度使武行徳加階爵
延州節度使高允權加檢校太尉鄧州節度使常思加
檢校太尉移鎮潞州庚辰追尊六廟以太祖高皇帝世
祖光武皇帝為不祧之廟高曾已下四廟追尊謚號已
已載于前矣是月權太常卿張昭上六廟樂章舞名太
祖高皇帝室酌獻請依舊奏武徳之舞世祖光武皇帝
室酌獻請依舊奏大武之舞文祖明元皇帝室酌獻請
奏靈長之舞徳祖恭僖皇帝室酌獻請奏積善之舞翼
祖昭獻皇帝室酌獻請奏顯仁之舞顯祖帝聖皇帝室
酌獻請奏章慶之舞其六廟歌詞文多不錄八月壬午
朔鎮州駐屯䕶聖左廂都指揮使白再筠等逐契丹所
命節度使滿達(舊作麻答/今改正)復其城滿達與河陽節度使
崔廷勲洛京留守劉晞並奔定州馳驛以聞庚寅以洺
州團練使薛懷讓為邢州節度使辛夘詔恒州復為
鎮州順國軍復為成徳軍乙未以䕶聖左廂都指揮使
恩州團練使白再筠為鎮州留後丙申詔天下凡闗賊
盜不計贓物多少案騐不虚並處死以兩浙節度使守
太師兼中書令呉越國王錢𢎞佐薨廢朝三日丙午以
吐渾府節度使檢校太尉王義宗為沁州刺史依前吐
渾節度使已酉以刑部尚書竇貞固為吏部尚書是日
薛懷讓奏收復邢州殺偽命節度副使知州事劉鐸初
懷讓為洺州防禦使契丹滿達發健步督洺州糧運懷
讓殺之以聞帝遣郭從義與懷讓攻取邢州蕃將楊衮
來援鐸懷讓拒之不勝退保洺州敵騎掠其部民大被
其苦㑹鎮州逐滿達楊衮收兵而退鐸乃上表請命懷
讓乘其無備遣人紿鐸云奉詔襲契丹請置頓于郡鐸
開門迎之即為懷讓所害時人冤之鐸初受契丹命為
邢州都指揮使及永康王以高奉明為節度使滿達署
鐸為邢州副使兼都指揮使帝至東京奉明歸鎮州令
令知邢州事至是遇害庚戌文武百寮上表請以二月
四日降誕日為聖夀節從之前晉昌軍節度副使李肅
可左驍衛上將軍致仕是月遣使諸道和市戰馬九月
甲子宰臣蘇逢吉兼户部尚書蘇禹珪兼刑部尚書丁
夘以吏部侍郎權判太常卿事張昭為太常卿戊辰故
易州刺史郭璘贈太𫝊甲戌宰臣蘇逄吉加左僕射監
修國史蘇禹珪加右僕射集賢殿大學士以吏部尚書
竇貞國為守司空兼門下侍郎平章事𢎞文館大學士
(宋史竇貞固𫝊初帝與貞固同事晉祖甚相得時蘇逄/吉蘇禹珪自霸府僚佐驟居相位思得舊臣冠首以貞)
(固特重寡言有時望乃拜/司空門下侍郎平章事)以翰林學士行中書舍人李
濤為中書侍郎兼户部尚書平章事(宋史李濤傳杜仲/威據鄴叛高祖命)
(高行周慕容彦超討之二帥不恊濤宻疏親征高祖覽/奏以濤堪任宰輔即拜中書侍郎兼户部侍郎平章事)
是日權太常卿張昭上疏奏改一代樂名戊寅詔以杜
重威叛命取今月二十九日暫幸澶魏已夘以前樞宻
使李崧為太子太傅以前左僕射和凝為太子太保庚
辰車駕發京師冬十月癸未以太子太保李鏻為司徒
以太子太傅盧文紀為太子太師以前磁州刺史李穀
為左散騎常侍(宋史李穀傳舊制罷外郡/歸本官至是進秩奬之也)甲申車駕次
韋城詔河北諸州見禁罪人自十月五日昧爽以前常
赦所不原者咸赦除之壬辰日有黑子如鷄卵丙申以
相州留後王繼𢎞為相州節度使加檢校太𫝊致鄴都
城下丙午詔都部署高行周督衆攻城帝登高阜以觀
之時衆議未欲攻擊副部署慕容彦超堅請攻之是日
王師傷夷者萬餘人不克而退十一月壬子雨木氷癸
丑日南至從官稱賀于行宫已未湖南奏荆南節度使
高從誨叛辛酉雨木氷壬申杜重威上表請命癸酉雨
木冰丁丑杜重威素服出降待罪于宫門詔釋其罪鄴
都留守天雄軍節度使高行周加守太尉封臨清王以
杜重威為檢校太師守太傅兼中書令楚國公已夘以
許州節度使兼侍衛步軍都指揮使史𢎞肇為宋州節
度使同平章事充侍衛親軍馬歩軍都指揮以滑州節
度使兼侍衛馬軍都指揮使劉信為許州節度使同平
章事充侍衛親軍馬步軍副都指揮使以澶州節度使
慕容彦超為鄆州節度使同平章事以前定州節度使
李殷為貝州節度使以鄭州防禦使郭從義為澶州節
度使十二月辛已朔以䕶聖左廂都指揮使岳州防禦
使李洪信為遂州節度使充侍衛步軍都指揮使以䕶
聖右廂都指揮使永州防禦尚洪遷為䕫州節度使充
侍衛步軍都指揮使丙戌車駕發鄴都歸京癸已至自
鄴都甲午以皇子開封尹承訓薨廢朝三日追封魏王
丁酉帝舉哀于太平宫庚子司徒李鏻薨辛丑以前鄜
州節度使郭謹為滑州節度使加檢校太尉戊申宿州
奏部民餓死者八百六十有七人乾祐元年正月辛亥
朔帝不受朝賀乙夘制大赦天下改天福十三年為乾
祐元年自正月五日昧爽已前犯罪人除十惡五逆外
罪無輕重赦除之已未改御名為暠辛酉詔諸道行軍
副使兩使判官並不得奏薦帶使相節度使許奏掌書
記支使節度推官不帶使相節度使只許奏掌書記節
度推官其防禦團練判官等聴奏所薦州縣官帶使相
節度使許薦三人不帶使相二人防禦團練刺史一人
云以前鄧州節度使燕國公馮道為守太師進封齊國
公甲子帝不豫庚午以前宗正卿石光贊為太子賓客
以太僕卿趙上交為秘書監丁丑故尚書左丞韓祚贈
司徒二十七日丁丑帝崩于萬嵗殿時年五十四祕不
發喪庚辰太𫝊杜重威伏誅(契丹國志云漢主召蘇逄/吉楊邠史𢎞肇入受顧命)
(曰承祐㓜弱後事託在卿輩又曰善防杜重威是日殂/逄吉等秘不發喪下詔稱重威父子因朕小疾謗議揺)
(衆皆斬之磔死于/市市人爭啖其肉)二月辛已朔内降遺制皇子周王承
祐可于柩前即皇帝位是日發哀其年二月太常卿張
昭上諡曰睿文聖武昭肅孝皇帝廟號高祖十一月壬
申塟于睿陵宰臣蘇禹珪撰謚冊哀冊文云(五代史補/高祖嘗在)
(晉祖麾下晉祖既起太原因高祖遂有天下先是豫章/有僧號上藍者精于術數自唐末著䜟云石榴花發石)
(相開議者以石榴則晉漢之謂也再/言石榴者明享祚俱不過二世矣)
史臣曰在昔皇天降禍諸夏無君漢高祖肇起并汾遄
臨汴洛乘虛而取神器因亂而有帝圖雖曰人謀諒由
天啓然帝昔涖戎藩素虧物望泊登宸極未厭人心徒
矜拯溺之功莫契來蘇之望良以急于止殺不暇崇仁
燕薊降師既連營而受戮鄴臺判帥因閉壘以偷生葢
撫御以乖方俾征伐之不息及囘鑾輅尋墮烏號故雖
有應運之名而未覩為君之徳也
　
　
　
　
　
　
　
　舊五代史巻一百
　舊五代史巻一百考證
漢高祖紀下矯戎王遺詔命烏裕嗣位　案遼史世宗
　紀作四月戊寅即皇帝位歐陽史通鑑契丹國志俱
　從是書作五月與遼史異
乙已契丹永康王烏裕自鎮州還蕃行次定州　案遼
　史作甲申次定州與是書異
　河中節度使趙贊起復河中節度使　案遼史世宗
　紀天祿二年十月壬午南京留守魏王趙延夀薨攷
　遼天祿二年即漢乾祐二年此時天福十二年延夀
　尚未死也此必因延夀為永康王所鎖而漢人𫝊其
　已死遂起復其子贊以絶其北向之心耳
　　攷證一条於乙已契丹永康王鄂約後
新授宋州節度使杜重威㨿鄴都叛詔削奪重威官爵
　貶為庻人　案通鑑杜重威之叛在七月至閏月庚
　午乃削奪官爵五代春秋歐陽史作閏七月杜重威
　拒命與通鑑異
懷讓遣人紿鐸云奉詔襲契丹請置頓于郡　案宋史
　薛懷讓傳懷讓遣人紿鐸云我奉詔為邢州帥据是
　書則懷讓實紿鐸奉詔襲契丹以庚寅授邢州節度
　使非紿之也特託言置頓于郡耳
丙申至鄴都城下　案通鑑作戊戌至鄴都城下與是
　書異
甲午以皇子開封尹承訓薨廢朝三日追封魏王　案
　通鑑辛夘皇子開封尹承訓卒乙未追立為魏王與
　是書紀日互異
　
　
　
　
　
　
　舊五代史巻一百攷證
欽定四庫全書
　舊五代史巻一百一
　　宋門下侍郎參知政事監修國史薛居正等撰
　漢書第三
　　𨼆帝紀上
𨼆皇帝諱承祐高祖第二子也母曰李太后以唐長興
二年嵗在辛卯三月七日生帝于鄴都之舊第高祖鎮
太原署節院使累官至檢校尚書右僕射國初授左衛
大將軍檢校司空遷大内都㸃檢檢校太保乾祐元年
正月二十七日高祖崩祕不發喪二月辛已授特進檢
校太尉同平章事封周王宣制畢有頃召文武百寮赴
萬嵗殿内降大行皇帝遺制云周王承祐可于柩前即
皇帝位服紀日月一依舊制是日内外發哀成服初高
祖欲改年號中書門下進擬乾和二字高祖改為乾祐
至是與御門相符甲申羣臣上表請聽政詔答不允凡
四上表從之丁亥帝于萬嵗殿門東廡下見羣臣尊母
后為皇太后已丑徐州節度使王周卒庚寅以前晉州
畱後劉在明為鎮州畱後幽州馬步軍都部署加檢校
太尉是日工部尚書龍敏卒壬辰右衛大將軍王景崇
奏于大散關大敗蜀軍俘斬三千人初契丹犯京師侯
益趙贊皆受其命節制岐蒲聞高祖入洛頗懷反仄朝
廷移贊于京兆侯益與贊皆求援于蜀蜀遣何建率軍
出大散關以應之至是景崇糾合岐雍邠徑之師以破
之癸已制大赦天下自乾祐元年二月十三日昧爽已
前所犯罪人已結正未結正已發覺未發覺常赦所不
原者咸赦除之中外文武臣寮並與加恩馬步將士各
賜優給唐晉兩朝求訪子孫立為二王後云丙午鳳翔
巡檢使王景崇遣人送所獲偽蜀將校軍士四百三十
八人至闕下詔釋之仍各賜衣服以兵部侍郎張允為
吏部侍郎以工部侍郎司徒詡為禮部侍郎丁未以光
禄卿李式為尚書右丞以禮部侍郎邊歸讜為刑部侍
郎以刑部侍郎盧價為兵部侍郎三月甲寅帝始御廣
政殿羣臣起居殿中少監胡崧上言請禁斫伐桑棗為
薪城門所由專加捉搦從之丙辰鄴都畱守太制中書
令臨清王高行周進封鄴王北京畱守檢校太尉同平
章事劉崇加宋州節度使兼侍衛親軍馬步軍都指揮
使檢校太尉同平章事史𢎞肇並加檢校太師兼侍中
前邢州節度使安叔千以太子太師致仕戊午以右諫
議大夫于德辰為兵部侍郎庚申河中節度使檢校太
師兼中書令李守貞加守太傅進封魯國公襄州節度
使檢校太師兼中書令虢國公安審琦加守太保進封
齊國公兖州節度使檢校太師兼侍中岐國公符彦卿
加兼中書令進封魏國公許州節度使兼侍衛親軍副
都指揮使檢校太尉同平章事劉信加檢校太師壬戌
以宰臣竇貞固為山陵使吏部侍郎叚希堯為副使太
常卿張昭為禮儀使兵部侍郎盧價為鹵簿使御史中
丞邊蔚為儀仗使丙寅以前鳳翔節度使兼西南面兵
馬都部署檢校太師兼侍中侯益為開封尹加兼中書
令(宋史侯益傳益率數十騎奔入朝𨼆帝遣侍臣問益/連結蜀軍之由益對曰臣欲誘之出闗掩殺之且隠)
(帝笑之益厚賂史𢎞肇輩言王景崇之横恣/諸權資深庇䕶之乃授以開封尹兼中書令)西京畱守
檢校太師平章事莒國公李從敏夏州節度使檢校太
師同平章事李彛殷並加兼侍中青州節度使檢校太
尉同平章事劉銖鄆州節度使檢校太尉同平章事慕
容彦超並加檢校太師詔改廣晉府為大名府晉昌軍
為承興軍戊辰靈州節度使檢校太師同平章事馮暉
加兼侍中河陽節度使武行德滄州節度使王華景州
節度使侯章晉州節度使王晏並依前檢校太尉加同
平章事庚午徑州節度使史懿潞州節度使常思同州
節度使張彦威延州節度使髙允權並依前檢校太尉
加同平章事澶州節度使郭從事邢州節度使薛懷讓
並自檢校太傅加檢校太尉以前奉國右廂都指揮使
王饒為鄜州畱後甲戌以邠州節度使檢校太尉同平
章事王守恩為永興軍節度使加檢校太師以滑州節
度使檢校太尉郭謹為邠州節度使以前鎮州畱後檢
校太傅白再筠為滑州節度使加檢校太尉以陜州節
度使檢校太尉同平章事趙暉為鳯翔節度使以前河
中節度使檢校太尉同平章事白文珂為陜州節度使
殿中監任延浩配流鄜州坐為劉崇所奏故也丙子鄧
州節度使劉重進相州節度使王繼𢎞安州節度使楊
信並自檢校太傅加檢校太尉以鎮州畱後兼幽州一
行馬步軍都部署檢校太傅劉在明為鎮州節度使加
檢校太師部署如故貝州節度使檢校太𫝊李殷加檢
校太尉定州節度使檢校太尉孫方簡府州節度使檢
校太傅折從阮並加檢校太師丁丑中書侍郎兼戸部
尚書平章事李濤罷免勒歸私第時蘇逄吉等在中書
樞密使楊邠副樞密使郭威等權勢甚盛中書毎有除
授多為邠等所抑濤不平之因上疏請出邠等以藩鎮
授之樞密之務宜委逄吉禹珪疏入邠等知之乃見太
后泣訴其事太后怒濤由是獲譴先是中書厨釡鳴者
數四未幾濤罷免西道諸州奏河中李守貞謀叛發兵
據潼關夏四月辛已陜州兵馬監押王玉奏収復潼關
定州孫方簡奏三月二十七日契丹棄定州遁去壬午
以樞密使楊邠為中書侍郎兼吏部尚書平章事使如
故以副樞密使郭威為樞密使加檢校太尉三司使王
章加檢校太尉同平章事郢州刺史尹實奏荆南起兵
在境上欲攻城是日以澶州節度使郭從義為永興軍
一行兵馬都部署時供奉官時知化王益自鳳翔部署
前永興節度使趙贊部下牙兵趙思綰等三百餘人赴
闕三月二十四日行次永興思綰等作亂􁂪入府城據
城以叛故命從義帥師以討之甲申王景崇奏趙思綰
叛見起兵攻討丁亥幸道宫佛寺禱雨戊子東南面兵
馬都元帥兩浙節度使檢校太師兼中書令呉越國王
錢𢎞倧加諸道兵馬都元帥天策上將軍湖南節度使
檢校太師兼中書令楚王馬希廣加守中書令以陜州
節度使白文珂為河中府城下一行都部署庚寅宰臣
竇貞固蘇逄吉蘇禹珪並進封開國公辛卯削奪李守
貞在身官爵甲午以翰林學士承㫖户部侍郎王仁裕
為户部尚書以翰林學士左散騎常侍張沆為工部尚
書以翰林學士中書舍人范質為戸部侍郎以樞密直
學士尚書比部員外郎王度為祠部郎中並依前充職
以侍衛步軍都指揮使尚洪遷充西南面行營都虞侯
以客省使王峻為西南面行營兵馬都監戊戌以宣徽
南院使扈彦珂為左金吾上將軍庚子以左金吾大將
軍充兩街使檢校太傅劉承贇為徐州節度使甲辰以
宣徽北院使薛可言為右金吾上將軍以皇城使李暉
為宣徽南院使乙已定州節度使孫方簡奏復入于本
州初方簡為狼山寨主叛晉歸契丹及契丹降中渡之
師乃以方簡為定州節度使契丹主死永康王嗣位即
以蕃將耶律忠代之移方簡為雲州節度使方簡不受
命遂歸狼山高祖至闕方間歸欵復以中山命之是嵗
三月二十七日契丹棄定州隳城壁焚室廬盡驅人民
入蕃惟餘空城瓦礫而已至是方簡自狼山囬保定州
是月河决原武縣河北諸州旱徐州餓死民九百三十
有七五月已酉朔國子監奏周禮儀禮公羊榖梁四經
未有印板欲集學官考校雕造從之已未囘鶻遣使朝
貢丁卯前翰林學士徐臺符自幽州逃歸乙亥河決滑
州魚池六月戊寅朔日有食之庚辰以内客省使王峻
為宣徽北院使依前永興城下兵馬都監以冀州牢城
指揮使張廷翰為冀州刺史時廷翰殺本州刺史何行
通自知州事故有是命甲申以皇弟右衛大將軍勲為
興元節度使檢校太尉同平章事豐州節度使郭勲加
檢校太師辛卯永興兵馬都部署郭從義奏得王景崇
報有兵自隴州來欲投河下追襲至鄜城荆南節度使
髙從誨上表歸命從誨嘗拒朝命至是方遣牙將劉扶
詣闕請罪丙申鎮州奏節度使劉在明卒戊戌以河陽
節度使武行德為鎮州節度使以宣徽南院使李暉為
河陽節度使以相州節度使王繼𢎞為貝州節度使壬
寅荆南高從誨入貢謝恩釋罪丙午以前永興軍節度
使王守恩為西京畱守是月河北旱青州蝗秋七月戊
申朔相州節度使王繼𢎞殺節度叛官張易以訛言聞
是時法尚深刻藩郡凡奏刑殺不䆒其實即順其請故
當時從事鮮賔客之禮重足一跡而事之猶不能免其
禍焉壬子以工部侍郎李榖充西南面行營都轉運使
乙卯禮儀使張昭上高祖廟尊號獻舞名并歌辭舞曲
請以觀德為名歌辭不録丙辰以久旱幸道宫佛寺禱
雨是日大㴻開封言陽武雍丘襄邑三縣蝗為鸜鵒聚
食詔禁捕鸜鵒庚申樞密使郭威加同平章事辛酉滄
州上言自今年七月後幽州界投來人口凡五千一百
四十七北土饑故也乙丑以宣徽北院使王峻為宣徽
南院使以内客省使呉䖍裕為宣徽北院使戊辰以遂
州節度使兼侍衞親軍馬軍都指揮李洪信為澶州節
度使以澶州節度使郭從義為永興軍節度使兼行營
都部署庚午故兵部尚書李懌贈尚書左僕射鎮州奏
凖詔處斬節度副使張鵬訖鵬以一言之失為鄴帥高
行周所奏故命誅之乙亥新授鳳翔節度使趙暉奏與
八作使王繼濤領部下兵同赴鳳翔時王景崇拒命故
也八月已卯以華州節度使侯章為邠州節度使以左
金吾上將軍扈彦珂為華州節度使壬午命樞密使郭
威赴河中府軍前詔河府永興鳳翔行營諸軍一稟威
節制時李守貞王景崇趙思綰連衡作叛朝廷雖命白
文珂常思攻討河中物議以二帥非守貞之敵中外憂
之及是命之降人情大愜癸巳以奉國左廂都指揮使
閬州防禦使劉詗為䕫州節度使充侍衞步軍都指揮
使兼河中行營都虞候以䕶聖左廂都指揮使岳州防
禦使李洪義為遂州節度使充侍衞馬軍都指揮使乙
未兩浙節度使檢校太尉兼侍中呉越國王錢𢎞俶加
檢校太師兼中書令東南面兵馬都元帥𢎞俶故呉越
王元瓘之子也先是其兄𢎞倧襲父位㝷為部下所廢
以𢎞俶代之故特加是命焉新授鳳翔節度使趙暉奏
部署兵士赴鳳翔城下癸卯郭威奏今月二十三日大
軍已抵河府賊城至二十六日開長連塹畢築長連城
次九月戊申侯益部曲王守筠自鳳翔來奔言益家屬
盡為王景崇所害壬子郭威奏破河府賊軍于城下甲
寅故䕫州節度使兼侍衞步軍都指揮使尚洪遷贈太
尉乙丑雪書不時也戊辰鳳翔都部署趙暉奏大破川
軍于大散關殺三千餘人其餘棄甲而遁(隆平集藥元/福從趙暉進)
(討兵衆寡數倍他將皆為郤元福擁數百騎獨/出令日敢囘頭者斬衆效死以戰遂有成功)壬申郭
威奏得郭從義報今月十四日鳳翔王景崇兵士離本
城尋遣監軍李彦從率兵襲至法門寺西殺戮二千餘
人詔陞河中府解縣為解州冬十月丙子朔山陵使竇
貞固上大行皇帝陵名曰睿陵從之丁丑夕嵗星入太
㣲戊寅趙暉奏破王景崇賊軍于鳳翔城下甲申吐蕃
遣使獻方物丙戌右羽林將軍張播停任坐檢田受請
託也丁亥中書舍人張誼責授房州司戸兵部郎中馬
承翰責授慶州司戸並員外置所在馳驛發遣先是誼
與李翰俱銜命于兩浙覩其驕僭之失形于譏誚兼乘
醉有輕肆之言錢宏俶恥之摭其過以奏之朝廷以方
務懷柔故有是命甲辰延州奏夏州李彛殷先出兵臨
州境欲應接李守貞今郤抽退十一月甲寅誅太子太
傅李崧及其弟司封員外郎嶼國子博士㠖夷其族為
部曲誣告故也詔曰稔惡圖危難逃天網虧忠負義必
速神誅李崧頃在前朝最居重危略無禆益遂至滅亡
及事契丹又為親密士民俱憤險佞可知先皇帝含垢
掩瑕推恩念舊擢居一品俾列三師不謂潛有包藏謀
危社稷散差人使潛結奸兇俯近山陵擬為叛亂按其
所告咸已伏辜宜正典章用懲奸逆其李崧李嶼李㠖
一家骨肉及同謀作亂人並從極法云庚申大行皇帝
靈駕進發辛酉荆南奏節度使高從誨卒壬申葬髙祖
皇帝于睿陵十二月丁丑荆南節度副使檢校太傅行
峽州刺史高保融起復授荆南節度使檢校太尉同平
章事渤海郡侯壬午帝被衮冕御崇元殿授六廟寳冊
正使宰臣蘇禹珪使副大府卿劉曍赴西京行禮兖州
奏淮賊先于沂州界立栅首月十七日已歸海州為李
守貞牽制也(南唐書嗣主六年李守貞遣從事朱元李/平奉表來乞師以潤州李金全為西面行)
(營招撫使夀州劉彦貞為副諫議大夫查文徽為監軍/使兵部侍郎魏岑為沿淮巡撫使□河中平遽班師又)
(李金全傳云出師沐陽諸將鋭于/進取金全獨以為逺不相及乃止)庚寅奉高祖神主于
西京太廟淮南偽主李璟奉書于帝云先因河府李守
貞求援又聞大國㳂淮屯軍當國亦于境上防備昨聞
大朝収軍當國尋已徹備其商旅請依舊日通行朝廷
不報辛卯羣臣上表請以三月九日誕聖日為嘉慶節
從之延州節度使高允權奏得都頭李彦李遇等告太
子太師致仕劉景巖與鄉軍指揮使髙志結集草宼欲
取臘辰窺圖州城㝷請使臣與指揮使李勲聊將兵士
巡檢偵邏劉景巖果出兵鬭敵時即殺敗其劉景巖㝷
獲斬之詔曰劉景巖年已衰暮身處退閒曾無止足之
心輒肆包藏之毒結集徒黨窺同藩垣所賴上將輸忠
三軍恊力盡除醜𩔖克殄渠魁其劉景巖次男前德州
刺史行琮己行極法長男渭州刺史行謙孫男邢州馬
軍指揮使崇勲特放是冬多昏霧日晏方解
　
　
　
　
　
　
　
　
　
　
　
　
　
　
　舊五代史巻一百一
　舊五代史巻一百一考證
漢𨼆帝紀上三月二十四日行次永興思綰等作亂突
　入府城㩀城以叛　案歐陽史云四月壬午永興軍
　將趙思綰叛附於李守貞據是是趙思綰據城叛在
　三月非四月事五代春秋通鑑俱從是書
八月壬午命樞密使郭威赴河中府軍前　案是書周
　太祖紀云七月西面師徒大集未果進取其月十三
　日制授帝同平章事即遣西征據此紀周太祖以七
　月庚申加同平章事八月壬午命赴河中府軍前非
　一時事也二紀前後自相矛盾歐陽史漢周本紀亦
　各仍是書之舊未能參考畫一通鑑定從是書漢紀
　
　
　
　
　舊五代史巻一百一考證
欽定四庫全書
　舊五代史巻一百二
　　宋門下侍郎參知政事監修國史薛居正等撰
　漢書第四
　　隱帝紀中
乾祐二年春正月乙巳朔制曰朕以𣺌躬獲纘洪緒念
守噐承祧之重懐臨深履薄之憂屬以𤣥道猶艱王室
多故天降重戾國有大喪奸臣樂禍以圖危羣㓂幸灾
而伺隟力役未息兵革方殷朕所以嘗膽履氷廢飱輟
寐雖居億兆之上不以九五為尊漸兾承平永安遐邇
内則禀太后之慈訓外則仗多士之忠勲股肱叶謀爪
牙宣力西摧三叛撫其背而扼其喉北挫諸蕃斷其臂
而折其脊次則巴卭嘯聚淮海猖狂纔聞矢接鋒交已
見山摧岸沮㓂難少息師徒無虧兼以修奉園陵崇建
宗廟右賢左戚同寅協恭多事之中大禮無闕負荷斯
重哀感良深今以三陽布和四序更始宜申兌澤允答
天休䘏獄緩刑赦過宥罪當萬物之莩甲開三面之網
羅順彼𤼵生以召和氣應乾祐二年正月一日昧爽已
前天下見禁罪人除十惡五逆官典犯賍合造毒藥刼
家殺人正身外其餘並放河府李守貞鳯翔王景崇永
興趙思綰等比與國家素無讎釁偶因疑懼遂至叛違
然以彼之生靈朕之赤子久䧟孤壘可念非辜易子析
骸填溝委壑為人父母寜不軫傷但以屈已愛人先王
厚徳包垢含辱列聖美談宜推濟物之恩用廣好生之
道其李守貞等宜令逐處都部署分明曉諭若能翻然
歸順朕即待之如初當保始終享其富貴明申信誓固
無改移其或不順推誠堅欲拒命便可應時攻擊尅日
盪平候收復城池罪止元惡其餘註誤一切不問重念
征討已來勞役滋甚兵猶在野民未息肩急賦繁徴財
殫力匱矜䘏之澤未被于疲羸愁嘆之聲幾盈于道路
即俟邊鋒少弭國患漸除當議優饒兾獲蘇息諸道蕃
侯郡守等咸分寄任共體憂勞更宜念彼瘡痍倍加勤
䘏䆒鄉閭之疾苦去州縣之煩苛勸課耕桑省察冤濫
共恢庻政用副憂勞凡百臣寮當體朕意壬子賜前昭
義軍節度使張從恩衣一襲金帶鞍馬綵帛等時有投
無名文字誣告從恩者故特有是賜以安其心乙夘河
府軍前奏今月四日夜賊軍偷研河西寨捕斬七百餘
級時蜀軍自大散闗來援王景崇郭威自將兵赴岐下
將行戒白文珂劉詞等曰賊之驍勇並在城西慎為儆
備既行至華州聞川軍退敗且憂文珂等為賊奔突遂
兼程而㢠廻賊城内偵知郭威西行于正月四日夜遣賊
將王三鐡等(宋史王繼勲傳繼勲有武勇在軍陣常/用鐡鞭鐡槊鐡撾軍中目為王三鐡)率
驍勇千餘人㳂流南行坎岸而登為三道來攻賊軍已
入王師砦中劉詞極力拒之短兵既接遂敗之二月丙
子詔諸道州府所征乾祐元年夏秋苗畝上紐征白米
稈草已納外並放是日旦黒霧四塞丁丑夕大風乙酉
以前房州刺史李筠夫為鴻臚卿戊子前右監門將軍
喬逹及其兄契丹偽命客省使榮等皆棄市逹李守貞
之妹婿也故皆誅之庚寅徐州廵檢使成徳欽奏至峒
峿鎮遇淮賊破之殺五百人生擒一百二十人戊戌大
雨霖庚子詔左諫議大夫賈緯等修撰髙祖實録三月
丙辰以北京衙内指揮使劉鈞為汾州防禦使夏四月
丙子以荆南節度行軍司馬武㤗軍節度留後王保義
為檢校太尉領武㤗軍節度使行軍如故丁丑潁州獻
紫兔白兔是月幽定滄貝深冀等州地震辛已太白經
天辛丑幸道宫禱雨五月甲辰朔故湖南節度使檢校
太尉兼中書令扶風郡公贈太師馬希聲追封衡陽王
戊申以前邠州節度使安審約為左神武統軍以前洛
京副留守袁㠖為右神武統軍乙卯河府軍前奏今月
九日河中節度副使周光遜棄賊河西寨與將士一千
一百三十人來奔已未右監門大將軍許遷上言奉使
至博州博平縣界覩蝝生彌亘數里一夕並化為蝶飛
去辛酉兖鄆齊三州奏蝝生乙丑永興趙思綰遣牙將
劉成詣闕乞降制授趙思綰華州節度留後檢校太保
以永興城内都指揮使常彦卿為虢州刺史丁卯宋州
奏蝗抱草而死已已湖南奏蠻㓂賀州遣大將軍徐進
率兵援之戰于風陽山下大敗蠻獠斬首五千級六月
癸酉朔日有食之兖州奏捕蝗二萬斛魏博宿三州蝗
抱草而死乙亥潁州獻白鹿戊寅安州節度使楊信奏
亡父光遠蒙賜神道碑鐫勒畢無故中斷詔别令斷石
鐫勒已卯滑濮澶曹兖淄青齊宿懐相衛博陳等州奏
蝗分命中使致祭于所在川澤山林之神開封府滑曹
等州蝗甚遣使捕之(宋史段思恭傳隱帝蝗詔偏祈山/川思恭上言赦過宥罪議獄緩刑)
(茍獄訟平允則災害不生望令諸州/速決重刑無致淹濫必召和平從之)壬午月犯心星辛
卯㢠廻鶻遣使貢方物丙申改商州乾元縣為乾祐縣𨽻
京兆府是月邠寧澤潞涇延鄜坊晉絳等州旱秋七月
辛亥湖南奏析長沙縣東界為龍喜縣從之丙辰樞密
使郭威奏收復河府羅城李守貞退保子城丁已永興
都部署郭從義奏新除華州留後趙思綰自今月三日
授華州留後凖詔赴任三移行期仍要鎧甲以給牙兵
及與之竟不遵路至九日夕有部曲曹彦進告思綰欲
于十一日夜與同惡五百人奔南山入蜀是日詰旦再
促上路云俟夜進途臣尋與王峻入城分兵守四門其
趙思綰部下軍各已執帶遂至牙署令趙思綰至則執
之與一行徒黨並處置訖甲子樞密使郭威奏收復河
中府逆賊李守貞自燔而死丙寅以權凉州留後折逋
嘉施為河西軍節度留後兖州奏捕蝗二萬斛丁卯前
洺州團練使武漢球卒戊辰永興軍節度使兼兵馬都
部署郭從義加同平章事徙華州節度使郭從義奏處
斬前廵檢使喬守溫供奉官王益時知化任繼勲等守
溫受髙祖命廵檢京兆㑹王益自鳯翔押送趙思綰等
赴闕行京兆守溫迎益于郊外思綰等突然作亂遂據
其城及郭從義率兵攻討令守溫部署役夫守温有愛
姫陷在賊城為思綰所錄及收城從義盡得思綰之婢
僕守温求其愛姫從義雖與之意有所慊遂𤼵前罪密
啓于郭威請除之與王益等併誅焉兖州奏捕蝗四萬
斛壬午西京留臺侍御史趙礪彈奏太子太保王延太
子洗馬張季凝等自去年五月後來毎稱請假俱是不
任拜起詔延等宜以本官致仕甲申以陜州節度使充
河中一行兵馬都部署白文珂為西京㽜守加兼侍中
潞州節度充河中一行副都署常思加檢校以太師以
右散騎常侍盧撰為戸部侍即致仕辛卯右拾遺髙守
瓊上言仕官年未三十請不除授縣令詔起今後諸色
選人年及七十者宜注優散官年少未厯資考者不得
注擬縣令癸已以翰林學士工部尚書張沆為禮部尚
書沆卜塟先人以内署無例乞假乃上章請解職以赴
塟事遂落職以遣之乙未宣徽南院使永興行營兵馬
都監王峻宣徽北院使河府行營兵馬都監吳䖍裕並
加檢校太傅九月乙巳樞密使郭威檢校太師兼侍中
宋州節度使兼侍衛親軍都指揮使史𢎞肇加兼中書
令初郭威平河中迴朝廷議加恩威奏曰臣出兵已來
輦轂之下無犬吠之憂俾臣得專一其事軍旅所聚貲
糧不乏此皆居中大臣鎮撫謀畫之功也臣安敢獨擅
其美乎帝然之于是𢎞肇與宰相樞宻使三司使次第
加恩既而諸大臣以恩之所被皆朝廷親近之臣而宗
室劉信及青州劉銖等皆國家元勲必有不平之意且
外慮諸侯以朝廷有私于親近也于是議及四方侯伯
普加恩焉丙午西京留守判官時彦澄推官姜蟾少尹
崔淑並免居官坐不隨府罷職為留臺侍御史趙礪所
彈也已酉以右千牛上將軍孫漢贇為絳州刺史禮部
尚書判吏部尚書銓事王松停見任坐子仁寳為李守
貞從事也尋卒于其第辛亥宰臣竇貞固加守司徒蘇
逢吉加守司空蘇禹珪加左僕射楊邠加右僕射依前
兼樞密使太子太師致仕皇甫立卒癸丑三司使王章
加邑封乙卯鄴都髙行周加守太師襄州安審琦加守
太傅兖州府符彦卿加守太保北京劉崇加兼中書令
丁已澶州李洪信移鎮陜州以侍衛馬軍都指揮使遂
州節度使李洪義為澶州節度使已未許州劉信加兼
侍中開封尹侯益進封魯國公鄆州慕容彦超青州劉
銖並加兼侍中湖南馬希廣奏于八月十八日大破朗
州馬希蕚之衆辛酉靈州馮暉夏州李彞殷並加兼中
書令右衛將軍石懿左武衛將軍石訓並停任懿等以
八月中秋享晉五廟命倡婦宿于齋宫鴻臚寺劾之故
有是責癸亥鎮州武行徳鳯翔趙暉並加檢校太師鄴
都磁相邢洺等州奏霖雨害稼西京奏洛水溢岸乙丑
晉州王晏同州張彦贇邠州侯章涇州史懿滄州王景
延州髙允權並加檢校太師冬十月庚午朔契丹入㓂
是日定州孫方簡徐州劉贇並加同平章事以利州節
度使宋延渥為滑州節度使甲戌皇弟興元節度使勲
加檢校太師丙子相州郭謹貝州王繼𢎞邢州薛懐讓
並加檢校太尉庚辰安州楊信鄧州劉重進加檢校太
師河陽李暉加檢校太傅壬午兩浙錢𢎞俶加守尚書
令湖南馬希廣加守太尉癸未監修國史蘇逢吉史官
賈緯以所撰髙祖實錄二十巻上之丙戌荆南髙保融
加檢校太師兼侍中以殿前都部署江州防禦使李建
為遂州節度使充侍衛馬軍都指揮使以奉國左廂都
指揮使永州防禦使王殷為䕫州節度使充侍衛歩軍
都指揮使契丹陷貝州髙老鎮南至鄴都北境又西北
至南宫堂陽殺掠吏民數州之地大被其苦藩郡守將
閉關自固遣樞宻使郭威率師廵邊仍令宣徽使王峻
參預軍事庚寅府州折從阮進封岐國公豐州郭勲進
封虢國公十一月壬寅鄜州留後王饒加檢校太傅癸
丑以吳越國王錢𢎞俶母吳氏為順徳太夫人時議者
曰封贈之制婦人有國邑之號死乃有諡后妃公主亦
然唐則天女主自我作古乃生有則天之號韋庻人有
順聖之號知禮者非之近代梁氏賜張宗奭妻號曰賢
懿又改為莊惠今以吳氏為順徳皆非古之道也乙卯
以大府卿劉皥為宗正卿十二月庚午朔湖南奏静江
軍節度使馬希贍以今年十月十八日卒廢朝二日辛
未日暈三重戊寅司徒門下侍郎平章事竇貞固奏請
修晉朝實録詔史官賈緯竇儼王伸等修撰以禮部尚
書張沆復為翰林學士壬午皇帝二十一姊永寧公主
進封秦國長公主頴州奏破淮賊于正陽
　
　
　
　
　
　
　
　
　
　
　
　
　舊五代史卷一百二
　舊五代史巻一百二考證
漢隱帝紀中安州節度使楊信　案楊信本名承信在
　隱帝時避御名去承字是書仍當時實錄之舊
丁已永興都部署郭從義奏新除華州留後趙思綰與
　一行徒黨竝處置訖　案歐陽史作郭威殺華州留
　後趙思綰于京兆蓋威命從義圖之耳
甲子樞宻使郭威奏收復河中府逆賊李守貞自燔而
　死　案通鑑壬戌李守貞自焚死歐陽史作甲子克
　河中祗以奏聞之日為㩀也五代春秋繫於六月殊誤
　亥宰臣竇貞固加守司徒　案宋史竇貞固傳作隱
　帝即位加司徒考貞固加司徒在乾祐二年宋中作
　即位所加盖未詳考
以利州節度使宋延渥為滑州節度使　案延渥為利
　州節度使於前未見王禹偁宋公神道碑云少帝嗣
　統授檢校太尉使持節利州諸軍事行利州刺史盖
　延渥扵元年出鎮利州二年復改鎮也是書未及詳
　載
　
　
　
　
　
　
　
　
　
　
　
　
　
　
　舊五代史巻一百二考證
欽定四庫全書
　舊五代史巻一百三
　　宋門下侍郎參知政事兼修國史薛居正等撰
　漢書第五
　　𨼆帝紀下
乾祐三年春正月已亥朔帝不受朝賀鳯翔行營都部
署趙暉奏前月二十四日収復鳳翔逆賊王景崇舉族
自燔而死丁未鳳翔節度使充西南行營都部署趙暉
加兼侍中戊申密州刺史王萬敢奏奉詔領兵入海門
界至荻水鎮俘掠焚蕩更請益兵詔前沂州刺史郭瓊
率禁軍赴之庚戌前永興軍節度副使安友規除名流
登州沙門島先是友規權知永興軍府事及趙思綰之
奔衝友規失守城池至是乃正其罪焉癸亥以前邠州
節度使宋彦筠為太子太師致仕丙辰分命使臣赴永
興鳳翔河中収葬用兵巳來所在骸骨時已有僧聚髑
髏二十萬矣前沂州刺史郭瓊奏部署兵士深入海州
賊界是月有狐登明徳樓主者獲之狐毛長而腹下别
有二足二月辛已青州奏郭瓊部署兵士自海州迴至
當道甲申樞密使郭威巡邊迴丁亥汝州防禦使劉審
交卒乙未以前安州節度使劉遂凝為左武衛上將軍
以鄜州節度使焦繼勲為左衛上將軍以前永興軍節
度使趙贊為左驍衛上將軍三月已亥徐州部送所獲
淮南都將李暉等三十三人狥于市給衫㡌放還本土
是月鄴都畱守髙行周兖州符彦卿鄆州慕容彦超西
京畱守白文珂鎮州武行徳安州楊信潞州常思府州
折從阮皆自鎮來朝嘉慶節故也戊午宴羣臣于永福
殿帝初舉樂壬戌鄴都髙行周移鎮鄆州兖州符彦卿
移鎮青州並加邑封甲子西京畱守白文珂潞州常思
鎮州武行徳並進邑封鄆州慕容彦超移鎮兖州夏四
月戊辰朔邢州薛懷讓移鎮同州相州郭謹河陽李暉
並進邑封庚午府州折從阮移鎮鄧州辛未故深州刺
史史萬山贈太傅先是契丹入邊萬山城守郭威遣索
萬進率騎七百屯深州一日契丹數千騎廹州東門萬
山父子率兵百餘人襲之契丹偽退十餘里而伏兵發
萬山血戰急請救於萬進萬進勒兵不出萬山死之遼
史世宗紀天禄三年殺深州刺史史萬山契丹亦解去
時倫以萬進為罪故加萬山贈典焉壬申華州劉嗣移
鎮邢州安州楊信移鎮鄜州貝州王令温移鎮安州並
加邑封以鄜州留後王饒為華州節度使以其來朝故
也丁丑尚食奉御王紹隠除名流􁀙門島坐匿軍營女
口也辛巳以宣徽北院使呉䖍裕為鄭州防禦使時樞
密使楊邠上章乞解樞機帝命中使諭之曰樞機之職
捨卿用之忽有此章莫有人離間否䖍裕在傍颺言曰
樞密重地難以久處俾後來者迭居相公辭讓是也中
使還具奏帝不悦故有是命壬午以樞密使郭威鄴都
留守依前樞密使詔河北諸州應兵申錢帛糧草一禀
郭威處分癸未府州永安軍額宜停命降為團練州戊
子翰林學士承㫖户部尚書王仁裕罷職守兵部尚書
左千牛上將軍張瓘卒庚寅以西南面水陸轉運使尚
書工部侍郎李榖為陳州刺史左金吾上將軍致仕馬
萬率甲午以前華州節度使安審信為左衛上將軍以
前潞州節度使張從恩為右衛上將軍五月戊戌朔帝
御崇元殿受朝丙午以皇弟興元節度使勲為開封尹
加兼中書令未出閤甲子詔諸道州府差置散從官大
府五百人上州三百人下州二百人勒本處團集管係
立節級檢校敎習以警偹州城閏月癸已京師大風雨
壊營舍吹鄭門扉起十數歩而墮㧞大木數十震死者
六七人水平地餘尺池隍皆溢是月宫中有怪物投瓦
石擊忩撼扉人不能制六月庚子以國子祭酒田敏為
尚書右丞癸邜太僕卿致仕謝攀卒輟視朝一日鄭州
奏河決原武縣界乙邜司天臺上言鎮星逆行至太微
左掖門外自戊申年八月十二日入太微西垣犯上將
屏星執法勾已往來至已酉年十一月十二日方出左
掖門順行自今年正月十日夜復逆行入東垣至右掖
門秋七月庚午河陽奏河漲三丈五尺乙亥倉州奏積
雨約一丈二尺安州奏溝河泛溢州城内水深七尺丙
子帝御崇元殿授皇太后册命宰臣蘓逢吉行禮辛巳
三司使奏州縣令録用官請據户籍多少量定俸户縣
三千户以上令月十千主簿八千二千户以上令月八
千主簿五千二千户以下令月六千主簿四千毎户月
出錢五百並以管内中等户充録事㕘軍判司俸錢視
州界令佐取其多者給之其俸户與免縣司差役從之
八月辛亥以䝉州城隍神為靈感王從湖南請也時海
賊攻州人禱於神城得不䧟故有是請辛酉給事中陶
榖上言請停五日内殿轉對從之壬戌以兵部侍郎於
徳辰為御史中丞邊蔚為兵部侍郎九月辛巳朗州節
度使馬希蕚奏請於京師别置邸院不允是時希蕚與
其弟湖南節度使希廣方搆䦧墻之怨故有是請帝以
湖南巳有邸務不可更置由是不允仍命降詔和解焉
冬十月已亥帝狩於近郊丙午湖南馬希廣遣使上章
且言荆南淮南廣南三道結搆欲分割湖湘乞聊𤼵兵
師以為援助時朝廷方議起軍㑹内難不果行丁未兩
浙錢𢎞俶加諸道兵馬元帥戊申彰德軍節度使郭謹
卒癸丑以前同州節度使張彦贇為相州節度使辛酉
月犯心大星十一月甲子朔日有蝕之乙丑永州唐將
軍嗣贈太保從湖南請也已巳日南至帝御崇元殿受
朝賀仗衛如式辛未詔侍衛歩軍都指揮使王殷將兵
屯澶州丙子誅樞密使楊邠侍衛都指揮使史𢎞肇三
司使王章夷其族是日平旦甲士數十人由廣政殿出
至東廡下害邠等於閣内死於亂刄之下又誅𢎞肇弟
小底軍都虞侯𢎞朗如京使甄彦竒内常侍辛從審楊
邠子比部員外郎廷偘右衛將軍廷偉左贊善大夫廷
倚王章姪右領衛將軍旻子婿户部員外郎張昭蕭樞
密院副承宣郭顒控鶴都虞侯髙進侍衛都承局荆南
金三司都勾官柴訓等分兵収補邠等家屬及部曲傔
從盡戮之少頃樞密承㫖聶文進急召宰臣百寮班於
崇元殿庭宣曰楊邠史𢎞肇王章等同謀叛逆欲危宗
社並斬之與卿等同慶班退召諸軍將校至萬歳殿帝
親諭史𢎞肇等欲謀逆亂之狀且言𢎞肇等欺朕年㓜
專權擅命使汝輩常懐憂恐自此朕自與汝等為主必
無横憂也諸軍將校拜謝而退召前任節度使刺史統
軍等上殿諭之帝遣軍士守捉宫城諸門比近日旰朝
臣歩出宫門而去是日晴霽無雲而昏霧濛濛有如㣲
雨人情惴恐日將午載楊邠等十餘尸分暴於南北市
是日帝遣腹心賫密詔往澶州鄴都令澶州節度使李
洪義誅侍衛歩軍都指揮使王殷令鄴都屯駐䕶聖左
廂都指揮使郭崇奉國法廂都指揮使曹英害樞密使
郭威及宣徽使王峻急詔揮州高行周青州符彦卿永
興郭從義兖州慕容彦超同州蒒懐讓鄭州呉䖍裕陳
州李榖等赴闕以宰臣蘓逢吉權知樞密院事前青州
劉銖權知開封府事衛馬軍都指揮使李洪建判侍衛
司事内客省使閻晉卿權侍衛馬軍都指揮使丁丑澶
州節度使李洪義受得密詔知事不克乃引使人見王
殷殷與洪義遣本州副使陳光穗賫所受密詔馳至鄴
都(宋史少帝遣供奉官孟業齎密詔令洪義殺王殷洪/義素怯懦慮殷覺遷延不敢𤼵遽引業見殷殷乃錮)
(業送密詔/於周祖)郭威得之即召王峻郭崇曹英及諸軍將校
至牙署視詔兼告楊史諸公冤枉之狀且曰汝等當奉
行詔㫖㫁予首以報天子自収功名郭崇等與諸將校
前曰此事必非聖意即是李業等竊𤼵假如此輩便握
權柄固得安乎事可陳論何須自棄致千載之下被此
惡名崇等闕從公入朝面自洗雪於是將校等請威入
朝以除君側之惡共安天下(東都事畧漢隠帝遣使害/太祖魏仁浦曰公有大功)
(於朝廷握强兵臨重鎮以䜛見疑豈可坐而待斃教/以易其語云又誅將士以激怒衆心太祖納其言)翌
日郭威以衆南行戊寅鄴兵至澶州庚辰至滑州節度
使宋延渥開門迎降是日詔前開封尹侯益前鄜州節
度使張彦超權侍衛馬軍都指揮使閻晉卿鄭州防禦
使呉䖍裕等率禁軍赴澶州守捉辛巳帝之小𥪡驡脱
自北廻先是帝遣驡脱偵鄴軍所至為㳺騎所獲郭威
即遣廻因令附奏赴闕之意仍以密奏藏驡脱衣領中
帝覧奏即召李業示之聶文進郭允明在傍懼形於色
初議車駕幸澶州及聞鄴兵已至河上乃止帝大懼私
謂宰臣竇貞固等曰昨來之事太草草耳李業等請帝
傾府庫以給諸軍宰相蘓禹珪以為未可業拜禹珪於
帝前曰相公且為官家莫惜府庫遂下令侍衛軍人給
二十緡下軍各給十緡其北來將士亦凖此仍遣北來
將士在營子弟各賫家問向北諭之壬午鄴軍至封丘
慕容彦超自鎮馳至帝逐以軍旅之事委之(宋史侯益/傳云周太)
(祖起兵隠帝議出師禦之益獻計曰王者無敵於天下/兵不宜輕出况大明戍卒家屬盡在京城不如閉闗以)
(挫其脱遣其母妻𤼵降以詔之可不戰而/定慕容彦超以為益衰老作儒夫計沮之)彦超謂帝曰
陛下勿憂臣當生致其魁首彦超退見聶文進詢北來
兵數彦超懼曰大是劇賊不宜輕耳又遣袁㠖劉重進
王知則等出師以繼前軍慕容彦超以大軍駐於七里
郊掘塹以自衛都下率坊市出酒食以餉軍癸未車駕
勞軍即日還宫翌日慕容彦超掦言曰官家宫中無事
明日再出觀臣破賊甲申車復出幸七里店軍營王師
陣於劉子陂與鄴軍相望太后以帝至晚在外遣中使
謂聶文進曰賊軍在近大須用意文進曰有臣在必不
失䇿縱有一百箇郭威亦當生擒之耳彦超輕脱先擊
北軍郭威命何福進王彦超李筠等大合騎以乗之彦
超退卻死者百餘人於是諸軍奪氣稍稍奔於北軍呉
䖍裕張彦超等相繼而去慕容彦超以部下十數騎奔
兖州是夜帝與宰臣從官宿於野次侯益焦繼勲潛奔
鄴軍乙酉旦帝䇿馬至𤣥化門劉銖在門上問帝左右
兵馬何在乃射左右帝廻與蘓逢吉郭允明詣西北村
舍郭允明知事不濟乃剚刃於帝而崩時年二十蘓逢
吉郭允明皆自殺是日周太祖自迎春門入諸軍大掠
煙火四𤼵翌日至晡方定前滑州節度使白筠再為亂
兵所害吏部侍郎張允墜屋而死周太祖既入京城命
有司遷帝梓平於太平宫或曰可依魏髙貴卿公故事
以公禮葬之周祖曰予顛沛之中不能䕶衛至尊以至
於此若又貶降人謂我何於是詔擇日舉哀命前宗卿
劉臯主喪丙戌太后誥曰髙祖皇帝翦亂除兇變家為
國救生靈於塗炭創王業於艱難甫定寰區遽遺弓劎
樞密使郭威楊邠侍衛使史𢎞肇三司使王章親承顧
命輔立少君恊力同心安邦定國旋屬四方多事三叛
連銜呉蜀内侵契丹啟釁蒸黎兇懼宗社阽危郭威授
任專徴提戈進討躬當矢石盡掃煙塵外㓂盪平中原
寧謐復以强敵未殄邉塞多艱允賴寳臣往臨大鄴彊
塲有藩籬之固朝廷寛宵旰之憂不謂兇堅連謀羣小
得志密藏鋒刄竊𤼵殿庭已殺害其忠良方奏聞於少
主無辜受戮有口稱冤而又潛差使臣矯賫宣命謀害
樞密使郭威宣徽使王峻侍衛歩軍都指揮使王殷等
人知無罪天不助奸今者郭威王峻澶州節度使李洪
義前州方禦使何福進前福州防禦使王彦超前博州
刺史李筠北面營行馬歩都指揮使郭崇歩軍都指揮
使曹英䕶聖都指揮使白重贊索萬進田景咸樊愛能
李萬全史彦超奉國都指揮使張鐸王暉胡立弩手指
揮使何贇等徑領兵師來安社稷逆黨皇城使李業内
客省使閻晉卿樞密都承㫖聶文進飛龍使後贊翰林
茶酒使郭允明等脅君於大内出戰於近郊及至窮力
遂行弑逆冤憤之極今古未聞今則兇黨既除羣情共
悦神噐不可以無主萬機不可以久曠宜擇賢君以安
天下河東節度使崇許州節度使信皆髙祖之弟徐州
節度使贇開封尹承勲髙祖之男俱列盤維皆居屏翰
宜令文武百官議擇嗣君以成大統云樞密使郭威以
蕭墻變起宗祏無奉率羣臣候大后請定所立且言開
封尹承勲髙祖皇帝之愛子也請立為嗣太后告以承
勲嬴病日久不能自舉周太祖與諸将請視承勲起居
及視之方信遂議立髙祖從子徐州節度使贇為嗣已
丑大后誥曰天未悔禍䘮亂宏多嗣王㓜冲羣兇蔽惑
搆奸謀於造次縱毒蠆於斯須将相大臣連頸受戮股
肱良佐無罪見屠行路咨嗟羣心扼腕則髙祖之洪烈
將墜於地頼大臣郭威等激掦忠義拯濟顛危除惡蔓
以無遺俾綴旒之不絶宗祧事重纘繼才難既聞将相
之謀復考蓍龜之兆天人協贊社稷是依徐州節度使
贇禀上聖之資抱中和之德先皇如子鍾愛特深固可
以子育兆民君臨萬國宜令所司擇日備法駕奉迎即
皇帝位於戯神器至重天歩方艱致理保邦不可以不
敬貽謀聽政不可以不勤允執厥中袛膺景命是日遣
前太師馮道等徃徐奉迎周太祖以嗣君未至萬機不
可暫曠率羣臣請太后臨朝誥曰曰昨以奸邪搆釁亂
我邦家勲徳効忠剪除兇慝俯從人欲巳立嗣君宗社
危而再安紀綱壊而復振皇帝法駕未至庶事方殷百
辟上言請予莅政宜允輿議權總萬機止於浹旬即復
明辟云按前代故事太上皇稱誥太皇太后皇太后曰
令今云誥有司誤也以宣徽南院使王峻為樞密使右
神武充軍袁㠖為宣徽南院使陳州刺史李榖權判三
司歩軍都指揮使王殷為侍衛親軍馬歩都指揮使䕶
聖左廂都指揮使郭崇為侍衛馬軍都統揮奉國左廂
都指揮使曹英為侍衛歩軍都指揮使鎮州邢州馳奏
契丹㓂洺州䧟内丘縣時丹契永康王烏裕率部旋兩
道入邊内丘城小而固契丹攻之五日不下敵人傷者
甚衆時有官軍五百在城防戍攻急官軍降於敵屠其
城而去(遼史宗紀十月自將南代攻而/下安平内丘束鹿等城大獲還)庚寅樞密使郭
威奏左軍巡勘得飛龍使後贊欵伏與蘓逢吉李業閻
晉卿聶文進郭允明等同謀令散員都虞侯奔徳等下
手殺害史𢎞等肇等權開封伊劉銖具伏明附李業為
亂屠害将相家屬其劉銖等凖誥㫖處置訖并蘇逄吉
郭允明閻晉卿聶文進首級並梟於南北市其骨肉故
棄辛邜河北諸州馳報契丹深入太后誥曰王室多故
邊境未寧内難雖平外㓂仍熾據北面奏報强敵奔衝
繼𤼵兵師未聞平殄須勞上将暫自臨戎宜令樞密使
郭威部署大軍早謀掩擊其軍國庶事權委宰臣竇貞
固蘓禹珪樞密使王峻等啇量施行在京馬歩兵士委
王殷都大提舉十二月甲午朔郭威領大軍北徴丁酉
以翰林學士尚書户部侍郎知制誥范質為樞密副使
(東都事畧周太祖徴李手貞每朝廷遣使齎詔處分軍/事皆中機㑹太祖問誰為此辭使者以范質封太祖曰)
(宰相噐也太祖起兵入京師遽令草太后誥及議迎/湘隠公儀注乃白太后以質為兵部侍郎樞密副使)陜
州李洪信奏馬歩都指揮使聶召奉國指揮使楊德䕶
聖指揮使庸審澄等與節度使判官路濤掌書記張洞
都押衙門紹勍等同情謀叛並殺之惟康審澄夜中放
火斬闗奔歸京師初朝議以諸道方鎮皆是勲臣不諳
政理其都押衙孔目官令三司軍將内選才補之藩帥
不悅故洪信因朝廷多故誣奏加害焉壬寅湖南上言
郎州馬希蕚引五谿蠻及淮南洪州軍來攻當道望量
差兵士於淮境牽引乙巳遣前淄州刺史陳恩讓領軍
入淮南界以便進宜進取辛亥遣宰相蘇禹珪及朝臣
十員往宋州迎奉嗣君壬子樞密使郭威次澶州何福
進已下及諸軍将士扶擁威請為天子即日南還威上
章於太后言為諸軍所迫班師庚申威至北郊駐軍於
臯門村許州巡檢前申州刺史馬鐸奉節度使劉信自
殺壬戌奉太后誥命樞密使侍中郭威監國中外庶事
並取監國處分先是樞密使王峻以湘隂公已在宋州
慮聞澶州之事左右變生遣侍衛馬軍指揮使郭崇率
七百騎往衛之(東都事畧郭崇傳王峻遣崇率七百騎/拒贇遇於睢陽崇曰澶州兵變遣崇來)
(衞乘輿非有他也具言軍情有屬天命/已定贇執崇手而泣崇即送贇就館)已未太后誥曰
比者樞密使郭威志安社稷議立長君以徐州節度使
贇髙祖近親立為漢嗣爰自藩鎮徴赴京師雖誥命尋
行而軍情不附天道在北人心靡東適當改卜之初俾
膺分土之命贇可降授開府儀同三司檢校太師上柱
國封湘隂公食邑三千户食實封五百户明年正月丁
邜大后誥奉符寳於監國可即皇帝位周太祖踐阼奉太
后為母遷於西宫上尊號曰昭聖太后是月十五日周
太祖與百寮詣帝殯宫成服親奠不視朝七日又詔太
常定諡曰隠以年八月二日復遣前宗正卿之劉皥䕶
靈輴備儀仗塟於許州陽翟縣之穎陵附神主於髙祖
之寢宫帝姿貌白晳眉目疎朗未即位時目多閃掣唾
洟不止即位之始遽無此比及内難將作復如故帝自
闗西平定之後稍自驕易然畏憚大臣未至縱恣嘗因
乾象差忒宫中或有怪異召司天監趙延又訊其休咎
延乂對以修德即無患既退遣中使就問延乂曰何者
為德延又勸讀貞觀政要邇後與聶文進郭允明後贊
狎習信其邪説以至於敗髙祖之徴鄴城也一旦帝語
太祖曰我夜來夣爾為驢負我升天既捨爾俄變為龍
捨我南去是何祥周太祖撫掌而笑冥符肸蠁豈偶然
哉
史成曰隠帝以尚幼之年嗣新造之業受命之主徳非
禹湯輔政之臣復非伊吕將欲保延洪之軍守不㧞之
基固不可得也然西摧三叛雖僅滅於攙搶而内稔羣
兇俄自取於狼狽自古覆宗絶祀之速者未有如帝之
甚也噫蓋人謀之弗臧非天命之遽奪也
　舊五代史巻一百三
　舊五代史巻一百三考證
漢隠帝紀下鳯翔行營都部署趙暉奏前月二十四日
　収復鳯翔　案歐陽史作正月趙暉克鳯翔據是書
　則収復鳯翔在二年十二月非三年春事也歐陽史
　盖誤以告㨗之月為収復之月耳五代春秋作十二
　月収復鳯翔誅王景崇為得其實
澶州刺史李洪義　案宋史洪義本名洪威避周太祖
諱改䕶聖左讓都指揮使郭崇　案東都事畧郭崇初
名
　崇威避周太祖諱止稱崇
庚辰至滑州節度使宋延渥開迎降　案歐陽史作庚
　辰義成軍節度使宋延渥叛附於郭威與是書同通
　鑑作辛巳與是書異
郭允明知事不濟乃剚刃於帝而崩　案通鑑攷異引
　劉恕曰允明帝所親信何由弑逆蓋郭威兵殺事成
　之日諱之因允明自殺而歸罪耳
已丑太后誥曰　案原本作乙丑與五代春秋同今從
　通鑑改作已丑
　
　
　
　
　
　
　
　
　
　
　
　
　
　舊五代史卷一百三攷證
欽定四庫全書
　舊五代史卷一百四
　　宋門下侍郎參知政事監修國史薛居正等撰
　漢書第六
　　后妃列傳一
高祖皇后李氏晉陽人也高祖㣲時嘗牧馬于晉陽别
墅因夜入其家刼而取之及高祖領藩鎮累封魏國夫
人高祖建義于太原欲行頒賚于軍士以公帑不足議
率井邑助成其事后聞而諫曰自晉高祖建義及國家
興運雖出于天意亦土地人民福力同致耳未能惠其
衆而欲奪其財非新天子䘏隱之理也今後宫所積宜
悉以散之設使不厚人無怨言高祖改容曰敬聞命矣
遂停歛貸之命后傾内府以助之中外聞者無不感悦
天福十二年册為皇后隱帝即位尊為皇太后(案以下/疑有闕)
(文據通鑑云隱帝與李業等謀誅楊邠等議既定入白/太后太后曰兹事何可輕發更宜與宰相議之業時在)
(旁曰先帝嘗言朝廷大事不可謀及書生懦怯誤人太/后復以為言帝忿曰國家之事非閨門所知拂衣而出)
(又云南北遇于劉子陂帝欲自出勞軍太后曰郭威吾/家故舊非死亡切身何以至此但按兵守城飛詔諭之)
(觀其志趣必有辭理則君臣/之禮尚全慎勿輕出帝不從)周太祖入京凡國軍大事
皆請后發教令以行之是歲議立徐州節度使贇為帝
以迎奉未至周太祖乃率羣臣拜章請后權臨朝聽政
后于是稱誥焉及周太祖為六軍推戴上章具述其事
且言願事后為慈母后下誥答曰侍中功烈崇高德聲
昭著翦除禍亂安定乾坤謳歌有歸厯數攸屬所以軍
民推戴億兆同歡老身未終殘年屬兹多難惟以衰朽
託于始終戴省來牋如母見待感念深意涕泗横流云
仍出戎衣玉帶以賜周太祖周太祖即位上尊號曰德
聖皇太后居于太平宫周顯德元年春薨(案隱帝未立/皇后據是書)
(張彦成傳云隱帝娶彦成女楊邠傳云隱帝所愛耿夫/人欲立為后邠以為太速夫人卒隱帝欲以后禮葬邠)
(又止之蓋隱帝在位三年崩時年二十故未及册立皇/后也又五代會要載漢髙祖長女永寧公主降宋延渥)
(天福十二年四月封至乾祐二/年十二月追封秦國長公主)
　
　舊五代史卷一百四
欽定四庫全書
　舊五代史巻一百五
　　宋門下侍郎參知政事監修國史薛居正等撰
　漢書第七
　　宗室列傳二
魏王承訓字德輝高祖之長子也少温厚美姿儀高祖
尤鍾愛在晉累官至檢校司空國初授左衛上將軍高
祖將赴洛命承訓北京大内巡檢未幾詔赴闕授開封
尹檢校太尉同平章事以天福十二年十二月十一日
薨于府署年二十六高祖發哀于太平宫哭之大慟以
至于不豫是月追封魏王歸葬于太原
陳王承勲高祖之幼子也國初授右衛大將軍隱帝嗣
位加檢校太尉同平章事遙領興元尹俄代侯益為開
封尹進位檢校太師兼侍中乾祐三年冬十一月蕭牆
之亂隱帝崩軍情欲立勲為嗣時勲已病大臣及諸將
請候勲起居太后令左右以卧榻舁之以見諸將就視
知勲之不能興故議立劉贇周廣順元年春卒周太祖
下詔封陳王
蔡王信高祖之從弟也少從軍漸至龍武小校漢祖鎮
并州為興捷軍都將領龔州刺史檢校太保國初為侍
衛馬軍都指揮使檢校太𫝊兼義成軍節度使尋移鎮
許州加太尉同平章事髙祖寢疾大漸楊邠受宻㫖遣
信赴鎮信即時戒路不得奉辭雨泣而去隱帝即位加
檢校太師闗輔賊平就加侍中信性昏懦黷貨無厭喜
行酷法掌禁軍時左右有犯罪者召其妻子對之臠割
令自食其肉或從足支解至首血流盈前而命樂對酒
無仁愍之色未嘗接延賓客在鎮日聚斂無度㑹髙祖
山陵梓宫經由境上信率掠吏民以備迎奉百姓苦之
初聞殺楊邠史𢎞肇遽啓宴席集參佐賓幕令相致賀
曰我謂天無眼令我三年不能適意主上孤立幾落賊
手諸公勸我一杯可也俄蕭牆之變憂不能食尋有太
后令言立湘隂公即令其子往徐州奉迎數日陳思讓
率馬軍經過城西但令供頓不敢出城未幾澶州軍變
王峻遣前申州刺史馬驛領軍赴州巡檢鐸引軍入城
信惶惑自殺廣順初追封蔡王
湘陰公贇為徐州節度使乾祐元年八月中有雲見五
色明年冬杪有鳥翔集于鮮碧堂庭樹黄質朱喙金目
青翼紺趾𤣥尾僅𩔖于鳯有賓佐嘆曰野鳥入室主人
將去旬浹而不知所之乾祐三年冬十一月周太祖駐
軍于京師議立嗣君奉太后誥立贇為嗣傳誥之際馮
道笏墜于地左右惡之馮道至贇出郊迎常所乗馬比
甚馴服至是馬蹄囓奔逸人不可制乃以他馬代之時
以為不祥將離彭城嘗一日天有白光一道自西來照
城中如畫有聲如雷時人謂之天裂又有巨星墜于徐
野殷然有聲或謂之天狗後贇果廢死(案湘隂公傳原/本殘闕攷十國)
(春秋相陰公傳云湘陰公贇世祖子也髙祖愛之以為/已子乾祐元年拜武寧軍節度使二年加同平章事郭)
(威既敗幕容彥超于北郊隱帝遇弑威入京師謂諸大/臣宻相推戴及見宰相馮道等道殊無意威不得巳見)
(道下拜而道猶受拜如平時徐勞之曰公行良苦威意/色皆沮以為犬臣未有推已意又難于自立因與王峻)
(入白太后推擇漢嗣羣臣乃共奏曰武寧節度使贇高/祖愛以為子宜立為嗣乃遣太師馮道率百官徃迎道)
(揣威意不在贇直前問曰公此舉由衷乎威指天為誓/道既行語左右曰吾生平不作謬語人今謬語矣道見)
(贇傳太后意召之贇行至宋州威已自澶州為兵士擁/還京師王峻慮贇左右生變遣侍衞馬軍指揮使郭崇)
(威以兵七百騎衛贇崇威至宋州贇登樓問崇威所以/來之意崇威曰澶州軍變懼未察之遣崇威䕶衞非惡)
(意也贇召崇威崇威不敢進馮道出與崇威語崇威乃/登樓見贇時䕶聖指揮使張令超帥步兵為贇宿衛判)
(官董裔説贇曰觀崇威瞻視舉措必有異謀道路皆言/郭威巳為天子而陛下深入不止禍其至哉請急召令)
(超諭以禍福使夜以兵刼崇威所屬士卒明日掠睢陽/金帛募士卒北走太原彼新定京邑未暇追我此䇿之)
(上也贇猶豫未決是夕崇威宻誘令超歸郭氏盡奪贇/部下兵郭威以書召道先歸留其副趙上交王度奉贇)
(入朝大后道乃辭贇先還贇謂道曰寡人此來所恃者/以公三十年舊相是以不疑道黙然贇客將賈貞等數)
(目道欲圖之贇曰勿草草事豈出于公耶道已去崇威/乃幽贇于外舘殺賈貞董裔及牙内都虞候劉福孔日)
(官夏昭度等郭威已監國太后乃下誥曰比者樞宻使/威志安宗社議立長君以徐州節度使贇髙祖親近立)
(為漢嗣乃自藩鎮召赴京師雖誥命已行而軍情不附/天道在北人心靡束適當改卜之初俾應分土之命贇)
(可降授開府儀同三司檢校大師上柱國封湘陰公贇/卒以殺死  五代史補郭忠恕七歲童子及弟富有文)
(學尤工篆隸嘗有人于龍山得鳥跡篆忠恕一見輒誦/如宿習乾祐中湘陰鎮徐州辟為推官周祖之入京師)
(也少主崩于北崗周主命宰相馮道迎湘隂公將立之/至宋州髙祖已為三軍推戴忠恕知事變乃正色責道)
(曰今公累朝大臣誠信著于天下四方談士無賢不肖/皆以為長者今一旦返作脱空漢前功業並棄令公之)
(心安乎道無言對忠恕因勸湘陰公殺道以奔河東公/猶豫未決遂及于禍忠恕竄迹乆之晚年尤好輕忽卒)
(以此敗坐除/名配流焉)
　
　
　
　
　
　
　
　
　
　
　
　
　
　舊五代史卷一百五
　舊五代史卷一百五考證
漢宗室列傳二陳王承勲傳軍情欲立勲為嗣　案立
　勲為嗣疑脱承字册府元龜引是書亦同盖承勲在
　隱帝時避御名故去承字也是書仍當時實錄之舊
　未及改歸畫一今姑仍其舊
　
　
　
　
　
　
　
　
　
　
　舊五代史巻一百五考證
欽定四庫全書
　舊五代史卷一百六
　　宋門下侍郎參知政事監修國史薛居正等撰
　漢書第八
　　列傳三
王周魏州人少勇健從軍事唐莊宗明宗稍遷禆校以
戰功累歴郡守晉天福初范延光叛于魏州周從楊光
遠攻降之安重榮以鎭州叛從杜重威討平之以功授
貝州節度使歲餘移鎭涇州先是前帥張彦澤在任苛
虐部民逃者五千餘户及下車革前弊二十餘事逃民
歸復賜詔褒美後歴鄧陜二鎭陽城之役周時爲定州
節度使大軍徃來供饋無闕未幾遷鎭州節度使周禀
性寛惠人庶便之開運末杜重威降于契丹引契丹主
臨城諭之周泣曰受國重恩不能死戰而以兵降何面
目南行見人主與士大夫乎乃痛飲欲引決家人止之
事不獲已乃見契丹主授鄧州節度使檢校太師高祖
定天下移鎭徐州加同平章事乾祐元年二月以疾卒
于鎭輟視朝二日贈中書令周性寛恕不忤物情初刺
信都州城西橋敗覆民租車周曰橋梁不飭刺史之過
也乃還其所沈粟岀私財以修之民庶悅焉
劉審交字求益幽州文安人也祖海父師遂審交少讀
書尤精吏道起家署北平主簿轉興唐令本府召補牙
職劉守光之僭號僞署兵部尚書燕亡歸于太原莊宗
知之用爲諸府從事同光初趙德鈞鎭幽州朝廷以内
官馬紹宏爲北面轉運使辟審交爲判官王都據定州
叛朝廷命王晏球進討以審交爲轉運供軍使王都平
以勞授遼州刺史明年復爲北面供軍轉運使改磁州
刺史以母年高去官就養及丁内艱毁瘠過禮服闋不
岀累年晉高祖踐阼范延光以魏州叛命楊光遠以總
兵討之復召審交爲供饋使鄴中平命審交爲三司使
右衞大將軍六年夏岀爲陳州防禦使歲餘之移襄州
防禦使審交治襄漢撫綏有術民庶懷之青州楊光遠
平降平盧軍爲防禦州復用審交爲防禦使累官至檢
校太傅時用軍之後審交矜恤撫理凋弊復蘇契丹破
晉審交以代歸蕭翰在都復用爲三司使翰歸蕃李從
益在汴州召高行周武行德將委以軍事皆不受命尋
聞高祖起義于太原史𢎞肇在澤潞都人大懼時有燕
軍千人守捉諸門李從益母王淑妃詢于文武臣寮曰
予子母在洛孤危自處一旦爲蕭翰所逼致令及此但
遣人迎請太原勿以予子母爲事或曰收拾諸處守營
兵士與燕軍足以把城以俟河北救應可也妃曰非謀
也我子母亡國之餘安敢與人爭天下衆議籍籍猶以
把城爲詞審交曰余燕人也今城有燕軍固合爲燕謀
然事機有所不可此城經敵軍破除之後民力空匱餘
衆幸存若更謀之不臧閉門拒守一月之内無復遺類
諸軍無言宜從太妃處分繇是從益遣使徃太原貢奉
高祖至汴罷使歸班隱帝嗣位用爲汝州防禦使汝爲
近輔號爲難治審交盡去煩弊無擾于民百姓歌之乾
祐二年冬卒年七十四郡人聚哭柩前所列狀乞畱葬
本州界立碑起祠以時致祭本州以聞詔曰朝廷之制
皆有舊章牧守之官比無贈典其或政能殊異惠及蒸
黎生有令名没畱遺愛褒賢奬善豈限彛章可特贈太
尉吏民所請宜依故相國太師秦國公馮道聞之曰予
嘗爲劉汝州僚佐知其爲人亷平慈善無害之良吏也
刺遼磁治陳襄青皆稱平允不顯殊尤其理汝也又安
有異哉民之租賦不能減也徭役不能息也寒者不能
衣也餒者不能食也百姓之汲汲然而使君何有于我
哉然身死之日致黎民懷感如此者誠以不行鞭朴不
行刻剥不因公而徇私不害物以利已確然行良吏之
事薄罰宥過謹身節用安俸禄守禮分而巳凡從事于
斯者孰不能乎但前之守王者不能如是是以汝民咨
嗟愛慕今天下戎馬之後四方兇盜之餘杼柚空而賦
歛繁人民稀而倉廩匱謂之康泰未易輕言侯伯牧宰
若能哀矜之不至聚歛不殺無辜之民民爲邦本政爲
民本和平寛易即劉君之政安足稱耶復何患不至于
令名哉道仍爲著哀詞六章鐫于墓碑之隂焉
武漢球澤州人也少拳勇潞師李嗣昭倚爲親信事唐
莊宗明宗繼爲禁軍禆校清㤗中㑹晉高祖引契丹爲
援與朝廷隔絶遂歸晉祖天福初授趙州刺史入爲奉
國軍都指揮使岀刺曹州開運初遷耀州團練使高祖
至東京授洺州刺史漢球以目疾年高辭郡帝曰廣平
小郡卿卧理有餘無以疾辭至郡未期復以目疾請代
而免乾祐二年秋卒于京師漢球雖岀自行伍然長于
撫理常以掊斂爲戒民懷其惠身死之日家無餘財有
管逈者漢球守郡日辟爲判官及漢球卒于汴逈在洺
州未之知一日忽謂所親曰太保遣人召我遂沐浴新
衣冠無疾瞑目而終家人不知其故後數日方聞漢球
卒
張瓘同州車渡村人故太原監軍使承業之猶子也承
業唐書有傳唐天祐中承業佐唐武皇莊宗有功甚見
委遇瓘聞之與昆仲五人自故里奔于太原莊宗皆任
用之瓘天祐十三年補麟州刺史承業治家嚴毅小過
無所容恕一姪爲磁州副使以其殺河西賣羊客承業
立捕斬之常誡瓘等曰汝車渡村百姓劉開道下賊慣
作非爲今須改行若故熊不除死無日矣故瓘所至不
敢誅求晉天福中爲密州刺史秩滿入居環衞乾祐三
年夏卒于官輟視朝一日
李殷薊州人也自後唐莊宗明宗晉高祖朝以偏校遞
遷歴官至檢校司徒累爲郡守性沈厚所莅無苛暴之
名晉少帝禦契丹于澶淵殷典禁旅駕還授鄜州畱後
俄加檢校太保開運中授定州節度使將行啓少帝曰
臣之此行破敵必矣衆皆壯其言及至郡威畧無聞敵
再至首納降款後隨契丹至常山常山將耶律嘉哩遣
殷與契丹首領楊安同拒我師于洺水俄而安退殷以
槖裝駞馬遺安安旣北走殷匿于丘獲免馳以歸我高
祖嘉其首赴朝闕及魏州平以甘陵乏帥乃命殷爲貝
州節度使加檢校太𫝊乾祐初卒于鎮詔贈太師傅
劉在明幽州人少有膽氣本州節度使劉守光用爲親
信岀爲平塞軍使守光敗歸于太原唐莊宗收爲列校
明宗時爲捧聖左廂都指揮使領和州刺史從幸汴州
至滎陽聞朱守殷叛用爲前鋒至汴城率先登城賊平
授汴州馬歩軍都指揮使應順初爲貝州刺史明年移
趙州兼北面行營馬軍都指揮使以軍戍易州清㤗末
幽州節度使趙德鈞引軍赴團栢谷路由易州取在明
軍從及德鈞兵敗在明奔歸懷州唐末帝令與萇從簡
同守河陽晉祖至乃迎之京都事定出爲單州刺史天
福中李金全以安州叛在明從李守貞攻之大破淮賊
以功授安州防禦使明年移絳州楊光逺據青州叛召
爲行營馬歩軍都指揮使領齊州防禦使青州平遷相
州畱後歴邢州晉州畱後(通鑑契丹入汴建雄畱後劉/在明朝于契丹以節度副使)
(駱知朗/知州事)高祖踐阼授幽州道行營都部署時契丹守中
山在明岀師經畧契丹乃棄城而去遂授鎭州畱後乾
祐元年五月正授鎭州節度使六月以疾卒于鎭贈侍
中
馬萬澶州人也少從軍善水游唐莊宗與梁軍對壘于
河上莊宗于德勝渡夾河立南北寨會梁軍急攻南寨
于中流聯戰艦以絶援路晝夜攻城者三日塞將氏延
賞告急于莊宗莊宗隔河望敵無如之何乃召人能水
游破賊者時萬兄弟皆應募遂潛行入南塞徃來者三
又助燒船艦汴軍遂退由此升爲水軍小校漸典禁軍
遥領刺史累遷奉國左廂都指揮使泗州防禦使晉天
福二年夏范延光叛于鄴牙將孫鋭率兵至黎陽朝廷
遣侍衞馬軍都指揮使白奉進領兵渡滑州萬亦預其
行時滑州節度使符彥饒潛通鄴下殺白奉進于牙署
萬領本軍兵士將助亂會奉國右廂都指揮使盧順密
亦以兵至論以逆順萬不得已與順密急趨公府執彥
饒生送闕下朝廷卽以萬爲滑州節度使而盧順密酬
之甚淺居無何晉高祖稍知其事卽以順密爲涇州兵
馬畱後漸簿于萬萬鎭鄧州未幾罷鎭授上將軍以目
疾致仕乾祐三年四月卒輟視朝一日
李彥從字士元汾州孝義人父德麟州司馬彥從少習
武藝出行伍間高祖典禁軍以鄉里之舊任爲親信國
初用爲左飛龍使檢校司空鎭州逐敵之際請兵于朝
廷高祖令彥從率軍赴之乾祐初領恩州刺史趙暉討
王景崇于岐下彥從爲兵馬都監破川軍有功賊平授
濮州刺史治有政績百姓悅之乾祐三年冬卒于郡聲
郭謹字守節太原晉陽人謹少從軍能騎射歴河中教
練使晉天福中遷奉國右廂都指揮使領禺州刺史三
年轉奉國左廂都指揮泗州防禦使歲餘授侍衞歩軍
都指揮使兼寜江節度使六年從幸鄴都七年晉祖崩
少帝卽位授彰德軍節度使領軍如故開運初出授鄜
州二年入爲左神武統軍三年復鎭麟州高祖踐阼以
鄉國舊臣加檢校太尉移鎭滑臺乾祐初復授彰德軍
節度使二年就加檢校太師三日入朝加食邑是歲冬
十月卒于位年六十輟視朝二日贈侍中
皇甫立代北人也唐明宗之刺代州署爲牙校從歴藩
鎭性純謹明宗深委信之王建立安重誨䇿名委質皆
在立後明宗踐阼以立爲忻州刺史長興末轉洺州團
練使廣順初遷鄜州節度使檢校太保清㤗三年春移
鎭潞州未幾改華州晉天福中授左神武統軍少帝卽
位歴左金吾衞上將軍累官至檢校太尉高祖定天下
授特進太子太師致仕乾祐二年秋卒
白再榮本蕃部人也少從軍累遷䕶聖左廂指揮使晉
末契丹入汴明年契丹主北去再榮從部帳至眞定其
年閏七月晦李筠何福晉相救殺契丹帥滿逹勒據甲
仗庫敵勢未退筠等使人召再榮再榮端坐本營遲疑
乆之爲軍吏所廹乃行翊日逐出滿逹勒諸軍以再榮
名次在諸校之右乃請權知畱後事(東都事畧李筠傳/筠請馮道領節度)
(道日予主奏事而巳畱後事當議/功臣爲之以諸將之甲者爲畱後)再榮貪昧無決舉止
多疑出入騎從露刃注矢諸校不相統攝互有猜貳奉
國廂主王饒懼爲再榮所并乃據東門樓以兵自衞僞
稱足疾不敢見再榮司天監趙延乂俱與之善乃來徃
解釋遂無相忌之意再榮以李崧和凝擕家在彼令軍
士數百人環廹崧凝以求賞給崧各出家財與之衍再
榮欲害崧以利其財前磁州刺史李穀謂再榮曰公與
諸將爲契丹所擄淩辱萬端旦夕憂死今日衆力遂出
蕃戎鎭民死者不下三千人豈獨公等之功纔得生路
便擬殺一宰相他日到闕儻有所問何以爲辭再榮黙
然再榮又欲括率在城居民家財以給軍士李榖又譬
解之乃止其漢人曾事滿逹勒者盡拘之以取其財高
祖以再榮爲鎭州畱後爲政貪虐難狀鎭人呼爲白滿
逹勒未幾移授滑州節度使箕歛誅求民不聊生乃徴
還京師周太祖入京城軍士攻再榮之第廹脅再榮盡
取財貨旣軍士前啓曰某等軍健常趨事麾下一旦無
禮至此今後何顔謁見卽奮刃擊之挈其首而去後家
人以帛贖葬之
張鵬鎭州皷城人幼爲僧知書有口辯喜大言後歸俗
唐末帝爲潞王時鵬徃依焉及卽位用爲供奉官累監
軍旅晉開運中契丹迫澶州鵬爲前鋒監押奮身擊敵
被創而還其後累于邊城戍守士伍服其勇乾祐初授
鎭州副使過鄴城高行周接之甚歡鵬因言及晉朝傾
亡之事少帝任用失人藩輔之臣唯務積財富家不以
國家爲意以至宗社泯滅非獨帝王之咎也行周性寛
和不以鵬言爲過鵬旣退行周左右謂行周曰張副使
之言蓋譏令公也行周因發怒遂奏鵬怨國訛言故朝
廷降詔就誅于常山時乾祐元年七月也
史臣曰晉漢之際有以懋軍功勤王事取旌旄符竹者
多矣其間有及民之惠者無幾焉如王周之閫政審交
之民譽蓋其優者也漢球張瓘抑又次焉是宜紀之篇
以示來者其餘皆不足觀也已張鵬以一言之失遽滅
其身亦足誡後代多言横議之徒歟
　舊五代史巻一百六
　舊五代史巻一百六考證
漢列傳三劉審交傳服闋不出累年　案歐陽史作不
　調累年
時有燕軍千人守捉諸門千人杜重威傳或作千五百
　人
劉在明傳高祖踐阼授幽州道行營都部署　案通鑑
　在明先爲成德軍留後繼授幽州道馬歩都部署與
　是書前後互異
馬萬傳時滑州節度使符彦饒潛通鄴下殺白奉進於
牙署　案是書晋列傳符彦饒以忿争殺白奉進非之
　潛通鄴下也此傳盖沿實録傳聞之誤通鑑從晋列
　傳
白再榮傳本蕃部人也　案歐陽史作不知其世家何
　人也
嘉哩舊作解里今改　滿逹勒舊作麻答今改
　舊五代史巻一百六考證
欽定四庫全書
　舊五代史卷一百七
　　宋門下侍郎參知政事監修國史薛居正等撰
　漢書第九
　　列傳四
史𢎞肇字化元鄭州榮澤人也父潘本田家𢎞肇少游
俠無行拳勇健歩日行二百里走及奔馬梁末每七戸
出一兵𢎞肇在籍中後隸本州開道都選入禁軍嘗在
晉祖麾下遂畱為親從及踐阼用為控鶴小校髙祖鎮
太原奏請從行升為牙校後置武節左右指揮以𢎞肇
為都將遙領雷州刺史髙祖建號之初代州王暉叛以
城歸契丹𢎞肇征之一皷而㧞尋授許州節度使充侍
衛歩軍都指揮使㑹王守恩以上黨求附契丹主命大
将耿崇美率衆登太行欲取上黨髙祖命𢎞肇以軍應
援軍至潞州契丹退去翟令竒以澤州迎降㑹河陽武
行徳遣人迎𢎞肇遂率衆南下與行徳合故髙祖由蒲
陜赴洛如歸𢎞肇前鋒之功也𢎞肇嚴毅寡言部轄軍
衆有過無舍兵士所至秋毫不犯部下有指揮使嘗因
指使少不從命𢎞肇立檛殺之将吏股慄以至平定兩
京無敢干忤從駕征鄴迴加同平章事充侍衛親軍都
指揮使兼鎮宋州髙祖大漸與樞宻使楊邠周太祖蘇
逄吉等同受顧命隐帝嗣位加檢校太師兼侍中居無
何河中永興鳯翔連横謀叛關輔大擾朝廷日有徵𤼵
羣情憂惴亦有不逞之徒妄搆虚語流布京師𢎞肇都
轄禁軍警衛都邑專行刑殺畧無顧避無賴之輩望風
匿迹路有遺棄人不敢取然而不問罪之輕重理之所
在但云有犯便處極刑枉濫之家莫敢上訴廵司軍吏
因綠為姦嫁禍脅人不可勝紀(宋史邊歸讜傳史𢎞肇/怙權專殺閭里告訐成)
(風歸讜言曰邇來有匿名書及言風聞事搆害良善有/傷風化遂使貪吏得以報復私怨讒夫得以肆其虚誕)
(請明行條制禁遏誣罔凡顯有披論且陳姓名/其匿名書及風聞事者並望止絶論者韙之)時太白
晝見民有仰觀者為坊正所拘立斷其腰領又有醉民
抵忤一軍士則誣以訛言棄市其他斷舌決口斮筋折
足者僅無虚日故相李崧為部曲誣告族戮于市取其
幼女為婢自是仕宦之家畜僕隸者皆以姑息為意而
舊勲故将失勢之後為厮養輩之所脅制者往往有之
軍司孔目吏解暉性狡而酷凡有推劾隨意鍛鍊人有
抵軍禁者被其苦楚無不自誣以求死所都人遇之莫
敢仰視有燕人何福殷者以商販為業嘗以十四萬市
得玉枕遣家僮及商人李進賣于淮南易茗而廻家僮
無行隐福殷貨財數十萬福殷責其償不伏遂杖之未
幾家僮詣𢎞肇上變言契丹主之入汴也趙延夀遣福
殷齎玉枕隂遺淮南以致誠意𢎞肇郎日遣捕福殷等
繫之解暉希㫖搒掠備至福殷自誣連罪者數輩竝棄
市妻女為𢎞肇帳下分取之其家財籍没𢎞肇不喜賓
客嘗言文人難耐輕我輩謂我輩為卒可恨可恨𢎞肇
所領睢陽其属府公利委親吏楊乙就府檢校貪戾兇
横負勢生事吏民畏之副戎已下望風展敬聚斂刻剝
無所不至月率萬緡以輸𢎞肇一境之内疾之如讎(東/都)
(事畧薛居正傳漢史𢎞肇領侍衛親軍威震人主殘忍/自恣人莫敢忤其意其部下民告民犯鹽禁法當死居)
(正疑其不實召詰之乃其吏以私憾而誣之也逮捕/吏鞫之具伏以吏抵法𢎞肇雖怒甚堯亦無以屈也)周
太祖平河中班師推功于衆以𢎞肇有翊衛鎮重之功
言之于隐帝卽授兼中書令隐帝自關西賊平之後昵
近小人太后親族頗行干託𢎞肇與楊邠甚不平之太
后有故人子求補軍職𢎞肇怒而斬之帝始聽樂賜教
坊使玉帯諸伶官錦袍往謝𢎞肇𢎞肇讓之曰健兒為
國戍邊忍寒冐暑未能偏有霑賜爾輩何功敢當此賜
盡取袍帯還官其兇戾如此周太祖有鎮鄴之命𢎞肇
欲兼領機樞之任蘇逄吉異其議𢎞肇忿之翌日因竇
貞固飲㑹貴臣悉集𢎞肇厲色舉爵属周太祖曰昨晨
廷論一何同異今日與弟飲此楊邠蘇逄吉亦舉大爵
曰此國家之事也何足介意俱飲釂𢎞肇又厲聲言曰
安朝廷定禍亂直須長槍大劍至如毛錐子焉足用哉
三司使王章曰雖有長槍大劍若無毛錐子瞻軍財賦
自何而集𢎞肇默然少頃而罷未幾三司使王章于其
第張酒樂時𢎞肇與宰相樞宻使及内客省使閻晉卿
等俱㑹酒酣為手勢令𢎞肇不熟其事而閻晉卿坐次
𢎞肇屢教之蘇逄吉戯𢎞肇曰近坐有姓閻人何憂罰
爵𢎞肇妻閻氏本酒妓也𢎞肇謂逄吉譏之大怒以醜
語詬逄吉逄吉不校𢎞肇欲毆逄吉逄吉䇿馬而去𢎞
肇遽起索劍意欲追逄吉楊邠曰蘇公是宰相公若害
之致天子何地公細思之邠泣下𢎞肇索馬急馳而去
邠慮有非常連鑣而進送至第而還自是将相不協如
水火矣隐帝遣王峻将酒樂于公子亭以和之竟不能
解其後李業郭允明後贊聶文進居中用事不悦執政
又見隐帝年漸長厭為大臣所制嘗有忿言業等乃乘
間譖𢎞肇等隐帝稍以為信業等乃言𢎞肇等專權震
主終必為亂隐帝益恐嘗一夕聞作坊鍜甲之聲疑外
有兵仗卒至逹旦不寐自是與業等宻謀禁中欲誅𢎞
肇等議定入白太后太后曰此事豈可輕發耶更問宰
臣等李業在側曰先皇帝言朝廷大事莫共措大商量
太后又言之隐帝怒曰閨門之内焉知國家之事拂衣
而出内客省使閻晉卿潛知其事乃詣𢎞肇私第将欲
告之𢎞肇以他事拒之不見乾祐三年冬十一月十三
日𢎞肇入朝與樞宻使楊邠三司使王章同坐于廣政
殿東廡下俄有甲士數十人自内而出害𢎞肇等于閤
夷其族先是𢎞肇第數有異嘗一日于階砌隟中有煙
氣蓬勃而出禍前二日昧爽有星落于𢎞肇前三數歩
如迸火而散俄而被誅周太祖踐阼追封鄭王以禮葬
官為立碑𢎞肇子徳珫乾祐中授檢校司空領忠州刺
史粗讀書親儒者常不悦父之所為貢院嘗錄一學科
于省門呌譟申中書門下宰相蘇逄吉令送侍衛司請
痛笞刺面徳珫聞之白父曰書生無禮有府縣御史臺
非軍務治也公卿如此蓋欲彰大人之過𢎞肇深以為
然卽破械放之後之識者尤嘉徳珫之為人焉𢎞肇弟
福比在榮陽别墅聞禍匿于民間周太祖卽位累遷閉
廏使仕皇朝歴諸衛将軍(宋史李崇矩傳史𢎞肇為先/鋒都校聞崇矩名召署親吏)
(乾祐初𢎞肇總禁兵兼京城廵檢多殘殺軍民左右稍/稍引去惟崇矩事之益謹及𢎞肇誅獨得免周祖與𢎞)
(肇素原善卽位訪求𢎞肇親舊得崇矩謂之曰我與史/公受漢厚恩戮力同心共奨王室為姦邪所搆史公卒)
(罹大禍我亦僅免汝史家故吏也為我求其近属我将/恤之崇矩上其母弟福崇矩素主其家盡籍財産以付)
(褔周祖/嘉之)
楊邠魏州冦氏人也少以吏給事使府後唐租庸使孔
謙卽其妻之世父也謙領度支補勾押官歴孟華鄆三
州糧料使髙祖為鄴都畱守用為左都押衙髙後鎮太
原益加親委漢國建遷檢校太保權樞宻使汴洛平正
拜樞宻使檢校太傅及髙大漸與蘇逄吉史𢎞肇等同
受顧命輔立嗣君隐帝卽位宰臣李濤上章請出邠與
周太祖為藩鎮邠等泣訴于太后由是罷濤而相邠加
中書侍郎兼吏部尚書同平章事仍兼樞宻使時中書
除吏太多訛謬者衆及邠居相位帝一以委之凡南衙
奏事中書除命先委邠斟酌如不出邠意至于一簿一
掾亦不聽從邠雖長于吏事不識大體常言為國家者
但得帑藏豐盈甲兵强盛至于文章禮樂並是虚事何
足介意也平河中並加右僕射邠旣專國政觸事苛細
條理煩碎前資官不得于外方居止自京師至諸州府
行人往來並須給公憑所由司求請公憑者朝夕填咽
旬日之間民情大擾行路擁塞邠乃止其事時史𢎞肇
恣行慘酷殺戮日衆都人士庶相目于路邠但稱𢎞肇
之善太后弟武徳使李業求為宣徽使隐帝與太后重
違之私訪于邠邠以朝廷内使遷拜有序不可超居遂
止隐帝所愛耿夫人欲立為后邠亦以為太速夫人卒
隐帝欲以后禮葬邠又止之隐帝意不悦左右有承間
進甘言者隐帝以怒之(以下凝/有闕文)邠繕甲兵實帑廩俾國
用不闕邊鄙粗寕亦其功也(宣和書縉云邠末年畱意/縉紳延客門下知經史有)
(用乃課/吏傅冩)
王章大名南樂人也少為吏給事使府同光初隸樞宻
院後歸本郡累職至都孔目官後唐清泰末屯駐捧聖
都虞候張令昭作亂逐節度使劉延皓自稱畱後章以
本職為令昭役使末帝遣范延光討平之搜索叛黨甚
急章之妻卽白文珂之女也文珂與副招討李敬周善
以章為托及攻下逆城敬周匿之載于橐駞禇中竄至
洛下匿于敬周之私第及末帝敗章為省職歴河陽糧
料使髙祖典侍衛親軍詔為都孔目官從至河東專委
錢榖國初授三司使檢校太傅從征杜重威于鄴下明
年髙祖崩隐帝卽位加檢校太尉同平章事居無何蒲
雍岐三鎮畔是時契丹去汴之後國家新造物力未充
章與周太祖史𢎞肇楊邠等盡心王室知無不為罷不
急之務惜無用之費收聚財賦專事西征軍旅所資供
饋無乏及三叛平賜與之外國有餘積然以專于權利
剝下過當斂怨歸止物論非之舊制秋夏苖租民税一
斛别輸二升謂之雀鼠耗乾祐中輸一斛者别令輸二
斗目之為省耗百姓苦之又官庫出納緡錢皆以八十
為陌至是民輸者如舊官給者以七十七為陌遂為常
式(歸田録用錢之法自五代以來以七十七為百/謂之省陌今市井交易又尅其五謂之依除)民有
訴田者雖無十數户章必命全州覆視幸其廣有苗額
以増邦賦曽末數年民力大困章與楊邠不喜儒士郡
官所請月俸皆取不堪資軍者給之謂之閒雜物命所
司髙佑其價估定更添謂之擡估章亦不滿其意隨事
更令更添估章急于財賦峻于刑法民有犯鹽礬酒麯
之令雖絲毫滴瀝盡處極刑吏緣為姦民不堪命章與
楊邠同郡尤相親愛其奨用進抜者莫非鄉舊常輕視
文臣曰此等若與一把算子未知顚倒何益于事後因
私第開宴席召賔客史𢎞肇蘇逄吉乘醉諠詬而罷章
自是忽忽不樂潛求外任邠與𢎞肇深沮其意而私第
數有怪異章愈懐憂恐乾祐三年冬與史𢎞肇楊邠等
遇害夷其族妻白氏禍前數月而卒無子惟一女適戸
部員外郎張貽肅羸疾踰年扶病就戮
李洪建太后母弟也事髙祖為牙将髙祖卽位累歴軍
校遙領防禦使史𢎞肇等被誅以洪建為權侍衛馬歩
軍都虞候及鄴兵南渡命洪建誅王殷之族洪建不卽
行之但遣人監守其家仍令給饌竟免屠戮周太祖入
京城洪建被執王殷感洪建之恩累祈周太祖乞免其
死不從遂殺之洪建弟業
業昆仲凡六人業處其季故太后尤憐之髙祖置之麾
下及卽位累遷武徳使出入禁中業恃太后之親稍至
驕縱隐帝嗣位尤深倚愛兼掌内帑四方進貢二宫費
委之出納業喜趨權利無所顧避執政大臣不敢禁詰
㑹宣徽使闕業意欲之太后亦令人微露風㫖于執政
時楊邠史𢎞肇等難之業由是積怨蕭牆之變自此而
作楊史旣誅業權領侍衛歩軍都指揮使北郊兵敗業
自取金寳懐之䇿馬西奔行至陜郊其節度使洪信卽
其長兄也不敢匿于家業将奔太原至絳州境為盗所
殺盡奪而去
閻晉卿者忻州人也家世富豪少仕并門歴職至客将
髙祖在鎮頗見信用乾祐中歴閤門使判四方館未幾
關西亂郭從義討趙思綰于京兆晉卿偏師以攻賊壘
(宋史李韜傳周祖征三叛韜從白文珂攻河中兵傅其/城文珂夜詣周祖議犒軍畱韜城下時營柵未備李守)
(貞乘虚來襲營中忽見火𤼵知賊驟至惶怖失懼客省/使閻晉卿率左右數十人遇韜于月城側謂韜曰事急)
(矣城中人悉被黄紙甲為火光所照色俱白此殊易辦/奈軍士無闘志何韜憤怒曰豈有食君禄而不為國致)
(死耶即援稍而進軍中死士十餘輩隨韜犯賊鋒蒲有/猛将躍馬持戈擬韜韜刺之洞胸而墜又連殺數十人)
(蒲軍遂潰因/擊大破之)賊平為内客省使丁父憂起復前職時宣
徽使闕晉卿以職次事望合當其任旣而乆稽拜命晉
卿頗怨執政㑹李業等謀殺楊史詔晉卿謀退晉卿退
詣𢎞肇将告其事𢎞肇不見晉卿憂事不果夜懸髙祖
御容于中堂泣禱于前遲明戎服入朝内難旣作以晉
卿權侍衛馬軍都指揮使北郊兵敗晉卿乃自殺于家
聶文進并州人少給事于髙祖帳下髙祖鎮太原甚見
委用職至兵馬押司官髙祖入汴授樞宻院承㫖歴領
軍屯衛大将軍遷右領大将軍仍領舊職遇周太祖出
征稍至驕横乆未遷改深所怨望與李業輩搆成變亂
史𢎞肇等遇害之前夕文進與同黨預作宣詔制置朝
廷之事凡關文字並出文進之手明日難作文進㸃閲
兵籍徴𤼵軍衆指揮取舍以為已任内外咨禀前後填
咽太祖在鄴被搆初謂文進不預其事驗其事迹方知
文進亂階之首也大詬詈之太祖過封丘帝此于北郊
文進告太后曰臣在此請宫中勿憂兵散之後文進召
同黨痛飲歌笑自若遲明帝遇禍文進奔竄為軍士所
追梟其首
後贊為飛龍使贊母本倡家也與父同郡往來其家生
贊從職四方父未嘗離郡贊旣長疑其所生及為内職
不欲父之來寓書以致其意父自郡至京師直抵其第
贊不得已而奉之乾祐末宰相楊邠侍衛親軍使史𢎞
肇執權贊以乆次未遷頗懐怨望乃與樞宻承㫖聶文
進等搆變及難作贊與同黨更侍帝側剖判戎事且防
間言北郊兵敗贊竄歸兖州慕容彦超執之以獻有司
贊伏罪周太祖命誅之
郭允明者小名竇十河東人也幼隸河東制置使范徽
柔被誅允明遂為髙祖厮養服勤旣乆頗得髙祖之歡
心髙祖鎭太原稍歴牙職及卽位累遷至翰林茶酒使
兼鞍轡庫使隐帝嗣位尤見親狎每恃寵驕縱畧無禮
敬與相州節度使郭謹以同宗之故頗交結謹在鎮允
明常齎御酒以遺之不以僭上犯禁為意其他輕率悉
皆𩔖此執政大臣頗姑息之嘗奉使荆南車服導從有
同節度使将州縣郵驛奔馳畏懾節度使髙保融承迎
不暇允明潛使人歩度城壁之髙庳池隍之廣隘以動
荆人冀得重賄乾祐末兼飛龍使未幾與李業輩搆變
楊邠等諸子允明親刃之于朝堂西廡下王章女婿戸
部員外郎張貽肅血流逆注聞者哀之及北郊之敗允
明迫帝就民舍手行弑逆尋亦自殺
劉銖陜州人也少事梁邵王朱友誨為牙将晉天福中
髙祖為侍衛親軍都指揮使與銖有舊乃表為内職高
祖出鎮并門用為左都押牙銖性慘毒好殺髙祖以為
勇斷類已深委遇之國初授永興軍節度使從定汴洛
移鎮青州加同平章事隐帝卽位加檢校太師兼侍中
銖立法深峻令行禁止吏民有過不問輕重未嘗貸免
毎親事小有忤㫖卽令倒曳而出至數百歩外方止膚
體無完者每杖人遣䨇林對下謂之合歡杖或杖人如
其嵗數謂之隨年杖在任擅行賦斂毎秋苗一畆率錢
三千夏苗一畆錢二千以備公用部内畏之脅肩重迹
乾祐中淄青大蝗銖下令捕蝗畧無遺漏田苗無害先
是濱海郡邑皆有兩浙廻易務原取民利自置刑禁追
攝王民前後長吏利其厚賂不能禁止銖卽告所部不
得與呉越徴負擅行追攝浙人惕息莫敢干命朝廷懼
銖之剛戾難制因前沂州刺史郭瓊自海州用兵還過
青州遂畱之卽以符彦卿代銖銖卽時受代(隆平集郭/瓊傳云劉)
(銖守平盧稱疾不朝隐帝疑其叛詔瓊領兵屯青州銖/将害之張宴伏兵幕下瓊無懼色銖亦不敢𤼵瓊為言)
(去就禍福/銖趨召)離鎭之日有私鹽數屋雜以糞穢填塞諸井
以土平之彦卿𤼵其事以聞銖奉朝請乆之毎潛㦸手
于史𢎞肇楊邠第㑹李業輩同誅𢎞肇等銖喜謂業輩
曰君等可謂僂儸兒矣尋以銖權知開封府事周太祖
親族及王峻家竝為銖所害周太祖入京城執之下獄
銖謂妻曰我則死矣君應與人為婢耳妻曰明公所為
如是雅合為之周太祖遣人譲銖曰昔日與公常同事
漢室寧無故人之情家属屠滅公雖奉君命加之酷毒
一何忍哉公家亦有妻子還顧念否銖但稱死罪遂啟
太后并一子誅之而釋其妻周太祖踐阼詔賜銖妻陜
州莊宅各一區(五代史闕文漢隐帝朝銖為開封尹周/祖自鄴起兵銖盡誅周祖之家子孫婦)
(女十數人極其慘毒及隱帝遇害周祖以漢太后令收/録下獄使人責之銖對曰某為漢家戮叛族耳不知其)
(他周祖怒/遂殺之)
史臣曰臣觀漢之亡也豈繫于天命哉蓋委用不得其
人聼斷不符于理故也且如𢎞肇之淫刑楊邠之粃政
李業晉卿之設計文進允明之狂且雖使成王為君周
公作相亦不能保宗社之安延嵗月之命況隐帝逄吉
之徒其能免乎易曰大君有命開國承家小人勿用必
亂邦也當乾祐之末也何斯言之驗歟惟劉銖之忍酷
又安能逭于一死乎
　舊五代史卷一百七
　舊五代史卷一百七考證
漢列傳四史𢎞肇傳有燕人何福殷者　案歐陽史作
　何福進疑訛
乾祐三年冬十一月十三日𢎞肇入朝　十一月歐陽
　史漢臣傳作十月呉縝纂誤云漢隐帝紀周太祖紀
　俱作十一月傳誤也
楊邠傳用為左都押衙　左都歐陽史作右都
李業附傳業昆仲凢六人　案昭聖太后弟六人洪信
　洪義宋史作昆弟七人
閻晋卿傳賊平為内客省使　案宋史李韜傳載晋卿
　討賊時已為客省使是書作賊平之後始授此職與
　宋史異
　
　
　
　舊五代史卷一百七攷證
欽定四庫全書
　舊五代史巻一百八
　　宋門下侍郎參知政事監修國史薛居正等撰
　漢書第十
　　列傳五
李崧深州饒陽人父舜卿本州錄事參軍崧幼而聰敏
十餘歳為文家人竒之弱冠本府署為參軍其父嘗謂
宗人李鏻曰大醜生處形竒氣異前途應不居徒勞之
地頼吾兄誨激之大醜即崧之小字也同光初魏王繼
岌為興聖宮使兼領鎮州節鉞崧以參軍從事時推官
李蕘掌書崧見其起草不工密謂掌事吕柔曰令公皇
子天下瞻望至於尺牘徃來章表論列稍須文理合冝
李侍御起草未能盡善呂曰公試代為之呂得崧所作
示盧質馮道皆稱之繇是擢為興聖宮巡官獨掌奏記
莊宗入洛授太常寺協律郎王師代蜀繼岌為都統以
崧掌書記蜀平樞密使郭崇韜為宦官誣搆繼岌遂殺
崇韜父子外尚未知崧白繼岌曰王何為作此危事至
於不容崇韜至洛誅之未晚今懸軍五千里無咫尺書
詔便殺重臣非謀也繼岌曰吾亦悔之崧召書吏三四
人登樓去梯取黄紙矯寫詔書倒使都統印𤼵之翌日
告諸軍軍情稍定及自蜀還明宗革命任圜以宰相判
三司用崧為鹽鐵推官賜緋丁内艱歸鄉里服闋鎭帥
范延光奏署掌書記延光為樞密使拜拾遺直樞密院
遷補闕起居郎尚書郎充職如故長興末改翰林學士
清泰初拜端明殿學士户部侍郎先士長興三年冬契
丹八雲中朝廷欲命重將鎭太原時晉祖為六軍副使
以秦王從榮不軌懇求外任深有北門之望而大臣以
晉髙祖方握兵柄難以議之一日明宗怒其未奏范延
光趙延壽等無對退歸本院共議其事方欲以康義誠
為之時崧最在下位聳立請曰朝廷重兵多在北邊須
以重臣為師以某所見非石太尉不可也㑹明宗令中
使促之衆乃從其議翌日晉祖既受太原之命使心腹
達意於崧云壘浮圖須與合郤尖葢感之深也及清㤗
末晉祖入洛崧與呂琦俱竄匿於伊闕民家旬日晉髙
祖召為户部侍郎判户部踰月拜中書侍郎同平章事
與桑維翰並兼樞密使維翰鎮相州未幾廢樞密院事
歸中書加尚書右僕射從幸鄴丁外艱恩制起復崧上
章數四懇辭其命優詔不允復上章不報崧不得已而
視事晉少帝嗣位復用桑維翰為樞密使命崧兼判三
司未幾代維翰為樞密使與馮玉對掌機密開運末崧
王信契丹之詐經畧瀛鄚中渡之敗落其姦謀契丹入
京師趙延壽張礪素稱崧之才契丹主善遇之以崧為
太子太師充樞密使契丹主嘗謂左右曰我破南朝秪
得李崧一人而已從契丹北行留於鎮州髙祖平汴洛
乃以崧之居第賜蘇逄吉第中宿藏之物皆為逄吉所
有其年秋鎭州逐滿達勒崧與馮道和凝十數人歸闕
授太子太𫝊崧對朝之權右謙挹承顔未嘗忤㫖嘗以
宅劵獻蘇逄吉不悦崧二弟嶼嶬酣酒無識與楊邠蘇
逢吉子弟杯酒之間時言及奪我居第逄吉知之(宋史/陶榖)
(傳李崧以宅券獻逄吉不悦而菘子弟數出怨言崧懼/移疾不岀崧族子昉嘗徃候崧崧語昉曰邇來朝廷于)
(我有何議昉曰無他聞唯陶給事徃徃於稠人中厚誣/叔父崧嘆曰榖自單州判官吾取為集賢校理不數年)
(擢掌詔命吾何負於陶氏子哉及崧遇禍昉嘗因公事/詣榖榖問昉識李侍中否昉斂衽應曰逺從叔耳穀曰)
(李氏之禍榖出力/焉昉聞之汗出)有部曲葛延遇者逋李嶼船傭嶼撻
之督其所負遇有同輩李澄亦事逄吉葛延遇夜寄宿
于澄家以嶼見督情告遂一夕同謀告變逄吉覽狀示
史𢎞肇其日逄吉遣吏召崧至第從容語及葛延遇告
變之事崧以幼女為託逄吉遣吏送于侍衛獄既行崧
恚曰自古未有不亡之國不死之人及為吏所鞫乃自
誣伏罪舉家遇害少長悉尸於市人士冤之(東都事畧/王漙傳世)
(宗嘗問漢相李崧蠟彈書結契丹有記其詞者否漙曰/崧有此肯示人耶蘇逄吉輩䧟之耳世家遂優贈崧官)
崧與徐台符同學相善乾祐三年秋台符夣崧謂曰予
之冤横得請于帝矣及蘇史之誅並梟首于市當崧所
誅之地未幾葛延遇李澄亦以戮死(宋史李昉傳晉侍/中崧與昉同宗且)
(同里時人謂崧為東李家昉為西李漢末崧被誅至宋/其子璨自蘇州常熟縣令赴調昉為訟其父冤且言周)
(太祖已為昭雪贈官還其田宅錄璨而官之然璨幾五/十尚淹州縣之職詔授璨著作佐郎後官至資善大夫)
蘇逢吉長安人父悅逢吉母早喪而恱鰥居旁無侍者
性嗜酒雖所飲不多然潄醪終日佗人供膳皆不稱㫖
俟逢吉庖彖方肯下筯悅初仕蜀官升朝列逢吉初學
為文嘗代父染翰悦嘗為髙祖從事甚見禮遇因從容
薦逢吉曰老夫耄矣才噐無取男逢吉粗學援毫性復
恭恪如公不以㹠犬之㣲願令事左右髙祖召見以神
精爽惠甚憐之有頃擢為賓佐凡有謀議立侍其側高
祖素嚴毅及鎮太原位望崇重從事稀得謁見惟逢吉
日侍左右兩使文簿堆案盈几左右不敢輙通逢吉置
於懐袖俟其恱色則諮之多見其可髙祖建號於太原
逢吉自節度判官拜同平章事集賢殿大學士車駕至
汴朝廷百司庶務逢吉以為已任參決處置並出胷臆
雖有當有否而事無留滯㑹翰林學士李濤從容侍帝
言及霸府二相官秩未崇逢吉旋加吏部尚書未幾轉
左僕射監修國史從征杜重威於鄴下數乘醉抵辱周
太祖及髙祖大漸與楊邠史𢎞肇等卧内同受顧命李
濤與逢吉論甥舅之契相得甚歡濤之入相逢吉甚有
力焉㑹濤上章請出兩樞密為方鎮帝怒罷濤相勒歸
私第時論疑濤承逢吉之風旨先是髙祖踐阼之後逢
吉與蘇禹珪俱在中書有所除拜多違舊制用捨升䧏
率意任情至有自白丁而升宦路由流外而除令錄者
不可勝數物論紛然高祖方倚信二相莫敢言者
尤貪財貨無所顧避求進之士稍有物力者即遣人㣲
露風旨許以美秩及楊邠為相稍奪二蘇之權自是盡
斂手而已邠每懲二蘇之失艱於除拜至於諸司補吏
與門胄出身一切停罷時論以邠之蔽固亦由逢吉禹
珪本不能至公於物之所致也初高祖至汴以故相馮
道李崧為契丹所俘竚于眞定乃以崧第賜逢吉道第
賜禹珪崧於西洛有别業亦為逢吉所有及眞定逐契
丹崧道歸朝崧弟嶼以逢吉占據其第時出怨言未幾
崧以西京宅劵獻於逢吉不悦㑹崧有僕夫欲誣告謀
反逢吉誘致其狀即告史𢎞肇令逮捕其家逢吉遣直
省吏召崧至第即令監至侍衞獄翌日所司以獄辭上
其李嶼疑招云與兄崧弟㠖與家僮二十人商議比至
山陵𤼵引之時同放火謀亂其告是實葢自誣之辭也
逢吉仍以筆添注二十人字為五十人封下有司盡誅
崧家時人冤之歸咎於逢吉逢吉深文好殺從高祖在
太原時嘗因事髙祖命逢吉静獄以祈福祐逢吉盡殺
禁囚以報及執朝政尤愛刑戮朝廷患諸處盗賊遣使
捕逐逢吉自草詔意云應有賊盜其本家及四隣同保
人並仰所在全族處斬或謂逢吉曰為盗者族誅猶非
王法隣保同罪不亦甚乎逢吉堅以為是僅去全族二
字時有鄆州捕賊使臣張令柔盡殺平隂縣十七村民
良由此也逢吉性侈靡好鮮衣美食中書供膳鄙而不
食私庖供饌務盡甘珍嘗於私第大張酒樂以召權貴
所費千餘緡其妻武氏卒葬送甚盛班行官及外州節
制有與逢吉相欵洽者皆令齎送綾羅絹帛以備縞素
失禮違度一至如此又性不拘名教繼母死不行服妻
死未周其子並授官秩有庶兄自外至不白逢吉便見
諸子逢吉怒且懼他日凌弱其子息乃密白髙祖誣以
他事杖殺之乾祐二年秋加守司空周太祖之將鎮鄴
也逢吉奏請落樞密使隱帝曰有前例否逢吉奏曰樞
密之任方鎮帯之非便史𢎞肇曰兼帯樞密所冀諸軍
禀畏竟從𢎞肇之議𢎞肇怨逢吉之異巳逢吉曰此國
家之事也且以内制外則順以外制内豈得便耶事雖
不從物議多之居無何王章張飲㑹逢吉與史𢎞肇有
謔言大為𢎞肇所詬逢吉不校幾至歐擊逢吉馳馬而
歸自是將相失歡逢吉欲希外任以紓𢎞肇之怒既而
中輟人問其故逢吉曰茍領一方鎭秪消得史公一處
分則為虀粉矣李業輩惡𢎞肇楊邠等逢吉知之每見
業等即微以言激怒之及𢎞肇等被害逢吉不預其謀
聞變驚駭即受宣徽使知樞密院事尋令草制正授制
入聞鄴兵至澶州乃並事急逢吉謂人曰蕭牆之變太
覺匆遽主上若有一言見問必不至是矣數夕宿于金
祥殿之東謂天官正王處訥曰夜來就枕未瞑巳見李
崧在傍生人與死人相接無吉事也及周太祖自鄴至
汴官軍敗於劉子陂是夕逢吉宿於七里郊與同舍痛
飲醉將自刎左右止之至曙與隱帝同抵民舍遂自殺
周太祖定京城與聶文進等同梟於北市釋其家族其
梟首之處適當李松冤死之地廣順初詔就西京賜其
子莊宅各一區(五代史補髙祖在河東幕府闕書記朝/廷除前進士丘廷敏為之以髙祖有異)
(志恐為所累辭疾不赴遂改蘇逢吉未幾契丹南侵高/祖伏順而起兵不血刄而天下定逢吉以佐命功自掌)
(書記拜中書侍郎平章事逾年廷敏始選授鳯翔麟遊/縣令過堂之日逢吉戯之且撫所坐椅子曰合是長官)
(坐何故讓與鄙夫耶/廷敏遂慚悚而退)
李鏻唐宗屬也父洎韶州刺史伯父湯咸通中為給事
中懿宗除乳母楚國夫人聓為夏州刺史湯封還制書
詔曰朕少失所親若非楚國夫人鞠養則無朕此身雖
非朝典望卿放下仍今後不得授以為例湯乃奉詔其
諒直如此鏻少舉進士累舉不第客遊河朔稱清海軍
掌書記謁定州王處直不見禮鏻即脱綠被緋入常山
謁要人李𢎞規以宗姓請兄事之由是得進趙王鎔辟
為從事鎔卒復為王徳明賓客徳明使鏻聘於唐莊宗
鏻密疏徳明之罪且言可圖之狀莊宗嘉之及常山平
以鏻為霸府支使嘗從容請於莊宗曰鏻有四子請誅
之莊宗問其故對曰此輩生於常山稟勃亂之氣不可
留也莊宗笑而止同光初授宗正卿俄兼工部侍郎常
山有唐啟運陵鏻受富民李守恭賂署為陵臺令守恭
暴横為長吏所訴按之以聞鏻左授司農少卿削金紫
未幾出為河府副使明宗即位歴兵部户部侍郎工部
户部尚書長興中以與明宗有舊常貯入相之意從容
謂時相曰唐祚中興宜敦敘宗室才髙者合居相位僕
雖不才曾事莊宗霸府見今上於藩邸時家代重侯累
相靖安李氏不在諸族之下論才較藝何讓衆人乆眞
僕於朝行諸君安乎馮道趙鳳每怒其僭有頃鏻因淮
南細人言事乃謂樞密使安重誨曰偽呉欲歸國乆矣
若朝廷先遣使諭之則旋踵而至矣重誨然之以玉帯
與細人令徃淮南為信乆而不反由是出鏻為兖州行
軍司馬得代歸闕復為户部尚書尋轉兵部尚書有頃
兼判太常卿事嘗權典選部銓綜失序物論非之晉天
福中守太子少保開運中遷太子太保髙祖至闕授守
司徒數月而卒時年八十八詔贈太𫝊
龍敏字欲納幽州永清人少學為儒仕鄉里為假掾劉
守光不道敏避地浮陽㑹戴思逺渡河而南乃從之鄉
人周知裕任梁為禆將敏徃依焉知裕屢薦不調敏丐
遊都邑累年唐莊宗定魏博敏聞故人馮道為霸府記
室乃客於河中歳歸太原館於馮道之家監軍使張承
業即署敏為巡官典監軍奏記莊宗平河洛徴為司門
員外郎以家貧乏養求為興唐少尹踰年丁母喪退居
鄴下㑹趙在禮據鄴城以敏鄉人强起令署事又為亂
軍所廹敏不敢拒明年在禮鎮浮陽敏復居喪制服闋
除户部郎中改諫議大夫御史中丞時敏父咸式年七
十咸式之父年九十餘供養二尊朝夕無懈咸式以敏
貴得祕書監致仕敏為兵部侍郎奉使幽州鄉里耆舊
留宴盡歡馮贇為北京留守奏敏為副贇入掌樞密敏
為吏部侍郎敏學術不甚長然外柔而内剛愛决斷大
計清㤗末從唐末帝在懐州時趙徳鈞父子有異圖晉
安砦旦夕憂䧟末帝計無從出問計於從臣敏奏曰臣
有一計請以援兵從東丹王李贊華取幽州路趨西樓
契丹主必有北顧之患末帝然之而不能用敏又謂末
帝親將李懿曰君連姻帝戚社稷之危不俟翹足安得
黙黙茍全耶懿因籌徳鈞必破蕃軍之狀敏曰僕燕人
也諳趙徳鈞之為人膽小謀拙所長者守城砦嬰壕塹
篤勵徤兒耳若見大敵奮不顧身摧堅䧟陣必不能矣
况名位震主姦以謀身乎僕有狂䇿不知濟否茍能必
行亦救寨之一術也懿請言之曰如聞駕前馬僅五千
匹請于其間選壯馬精甲健夫千人僕願與郎萬金二
人(通鑑郎萬金為陳州刺史胡/三省云萬金當時勇將也)由介休路出山夜冐敵
騎循山入大砦千騎之内得其半濟則砦無虞矣張敬
達等幽閉不知朝廷援兵近逺若知大軍在團栢谷中
鐵障亦可衝踏况敵騎乎末帝聞之曰龍敏之心極壯
用之晚矣人亦以為大言然其慷慨感激皆此類也晉
祖受命敏以本官判户部遷尚書左丞丁父憂服闋復
本官俄移太常卿開運中奉命使越先是朝臣將命必
拜起於浙帥敏至抗揖而已識者多之使還改工部尚
書乾祐元年春疽𤼵于背聞髙祖晏駕乃扶病於秘第
縞素而臨後旬日卒于家時年六十三隱帝嗣位詔贈
右僕射
劉鼎字公度徐州蕭縣人祖㤗蕭縣令父崇梁太祖微
時常傭力崇家及即位召崇用之歴殿中監商州刺史
崇之母撫梁祖有恩梁氏號為國婆徐宋之民謂崇家
為拳龍劉家鼎起家為大理評事歴尚書博士殿中侍
御史起居郎清㤗中自吏部員外郎出為渾州亷判入
為刑部郎中充鹽鐵判官改吏部郎中兼侍御史知雜
事乾祐初拜諫議大夫卒年五十五鼎善交遊能談笑
居家仁孝事繼母趙氏甚謹異母昆仲凡七人撫之如
一性若寛易而典選曹按吏有風稜人稱為能子衮登
進士第文彩遒儁仕周為左拾遺直史館早卒
張允鎭州束鹿人父徴允㓜學為儒仕本州為參軍張
文禮之據州叛莊宗致討允随文禮子處瑾請降于鄴
不允與處瑾並繫于獄鎭冀平宥之留于鄴署本府功
曹趙在禮嬰城叛署節度推官從歴滄兖二鎮書記入
為監察御史歴右補闕起居舍人充𢎞文館直學士水
部員外郎知制誥清㤗初皇子重美為河南尹典六軍
諸衞事時朝廷選參伍以允剛介改給事中充六軍判
官尋罷職轉左㪚騎常侍晉天福初允以國朝頻有肆
赦乃進駮赦論曰管子云凡赦者小利而大害乆而不
勝其禍無赦者小害而大利乆而不勝其福又漢紀云
呉漢疾篤帝問所欲言對曰唯願陛下無為赦耳如是
者何葢行赦不以為恩不行赦亦不以為無恩為罰有
罪故也竊觀自古帝王皆以水旱則降徳音而宥過開
狴牢以放囚冀感天心以救其災者非也假有二人訟
一有罪一無罪若有罪者見捨則無罪者銜冤銜寃者
彼何疎見捨者此何親乎如此則是致災之道非救災
之術也自此小民遇天災則喜皆相勸為惡曰國家好
行赦必捨我以救災如此即是國家教民為惡也且天
道福善禍淫若以捨為惡之人而便變災為福則又是
天助其惡民也細而救之必不然矣儻或天降之災盖
欲警誡人主節嗜欲務以儉恤鰥寡正刑罰不濫捨有
罪不僭殺無辜使美化行于下聖徳聞于上則雖有水
旱亦不為殄矣豈勤濫捨有罪而反能救其災乎彰其
徳乎是知赦之不可行也明哉帝覽而嘉之降詔奬飾
仍付史館五年遷禮部侍郎凡三典貢部改御史中丞
轉兵部侍郎知制誥充翰林學士承㫖契丹入京城落
職守本官(東都事畧劉温叟傳契丹入京師温叟懼隨/契丹北徙與承㫖張允求去職契丹主怒欲)
(黜為縣令趙延夀曰學士不稱/職而求解者罷之可也得不黜)乾祐初授吏部侍郎自
誅史𢎞肇後京城士庶連薨恐悚允每朝退即宿于相
國寺僧舍及北敵入京師允匿于佛殿藻井之上墜屋
而卒時年六十五子鸞仕皇朝為太常少卿
任延皓并州人也業術數風雲之事晉髙祖在太原重
圍時髙祖最為親要延皓以本業請見髙祖甚加禮遇
晉天福初延皓授太原掾尋改交城文水令皆髙祖慰
薦之力也髙祖鎭太原延皓多言外事出入無間髙祖
左右皆憚之在文水聚斂財賄民欲陳訢延皓知之一
日光誣告縣吏結集百姓欲刼縣庫髙祖怒遣騎軍併
擒縣民十數族誅之冤枉之聲聞于行路髙祖即位累
官至殿中監恃寵使氣人望而畏之雖宰輔之重延皓
視之蔑如也劉崇在河東日常切齒及魏王承訓甍歸
葬太原令延皓擇葬地時有山岡僧謂劉崇曰魏王葬
地不吉恐有重喪未幾髙祖崩崇以僧言奏之乃配流
延皓于麟州路由文水市民擲瓦歐罵甚衆吏人救之
僅免既至貶所劉崇令人殺之籍没其家
史臣曰李崧仕唐晉之兩朝聳伊臯之重望考其器業
無忝台衡㑹多僻之朝被慘夷之戮人之不幸天亦難
忱逄吉秉蛇虺之心竊䕫龍之位殺人不忌與國倛亡
李崧之冤血未銷逢吉之梟首斯至𡨕報之事安可忽
諸自李鏻而下凡數君子者皆踐履朝行彰施帝載國
華邦直斯焉在哉惟延皓之醜行宜乎不得其死矣
　
　
　
　
　
　
　
　
　
　舊五代史巻一百八
　舊五代史巻一百八攷證
漢列傳五龍敏傳末帝親將李懿　案通鑑作前鄭州
　防禦使李懿
改工部尚書　案歐陽史作遷工部侍郎
滿達勒舊作麻答今改
　
　
　
　
　
　
　
　
　
　
　舊五代史巻一百八攷證
欽定四庫全書
　舊五代史巻一百九
　　宋門下侍郎參知政事監修國史薛居正等撰
　漢書第十一
　　列傳六
杜重威其先朔州人近世徙家于太原祖興振武牙將
父堆金事唐武皇為先鋒使重威少事明宗自䕶聖軍
校領防州刺史其妻即晉高祖妹也累封宋國大長公
主天福初命重威典禁軍遙授舒州刺史二年張從賓
搆亂據汜水晉高祖遣重威與侯益率衆破之以功授
潞州節度使與楊光遠降范延光于鄴城改許州節度
使兼侍衞親軍馬歩軍副指揮使尋加同平章事未幾
移鎮鄆州遷侍衞親軍馬歩軍都指揮使(通鑑馮道李/崧屢薦重威)
(之能以為都指揮/使充隨駕御管使)及鎮州安重榮稱兵向闕命重威禦
之敗重榮于宗城重榮奔據常山重威尋㧞其城斬重
榮首傳于闕下授成德軍節度使所得重榮家財及常
山公帑悉歸於已晉髙祖知而不問至鎮復重斂於民
税外加賦境内苦之(通鑑重威所至黷貨民多逃亡嘗/出過市謂左右曰人言我驅盡百)
(姓何市人/之多也)少帝嗣位與契丹絶好契丹主連年伐晉重
威但閉壁自守部内城邑相繼破陷一境生靈受屠戮
重威任居方面未嘗以一士一騎救之每敵騎數十驅
漢人千萬過城下如入無人之境重威但登陴注目畧
無邀取之意開運元年秋加北面行營招討使二年領
大軍下秦州滿城遂城契丹主自古北口迴軍追躡王
師重威等狼狽而旋至陽城為契丹所困㑹大風狂猛
軍情憤激符彥卿張彥澤等引軍四出敵衆大潰諸将
欲追之重威曰逢賊得命更望複子乎遂收軍馳歸常
山先是重威於州内括借錢帛吏民大被其苦人情咸
怨重以境内凋弊十室九空重威遂無留意連上表乞
歸朝不俟報即時上路朝廷以邉上重鎮主帥擅離茍
有奔衝慮失禦備然亦無如之何即以馬全節代之重
威尋授鄴都留守㑹鎮州軍食不繼遣殿中監王欽祚
就本州和市重威私第有粟十餘萬斛遂録之以聞朝
廷給絹數萬匹償其粟直重威大忿曰我非反逆安得
籍没耶三年冬晉少帝詔重威與李守貞等率師經畧
瀛鄚師至瀛州城下晉騎將梁漢璋與契丹接戰漢璋
死焉重威即時迴軍次武强聞契丹主南下乃西趨鎮
州至中渡橋與契丹夾滹水而營十二月八日宋彥筠
王清等率數千人渡滹沲陣於北岸為敵所破時契丹
游軍巳至欒城道路隔絶人情危蹙重威密遣人詣敵
帳潛布腹心契丹主大悦許以中原帝之重威庸暗深
以為信一日伏甲於内召諸將㑹告以降敵之意諸將
愕然以上將既變乃俛首聽命遂連署降表令中門使
高勲齎送敵帳軍士解甲舉聲慟哭是日有大霧起於
降軍之上契丹主使重威衣赭袍以示諸軍尋偽加守
太傅鄴都留守如故契丹主南行命重威部轄晉軍以
從既至東京駐晉軍於陳橋士伍飢凍不勝其苦重威
每出入衢路為市民所詬俛首而巳契丹下令括率京
城錢帛將相公私雷同率配重威與李守貞各萬緡乃
告契丹主曰臣等以十萬漢軍降于皇帝不免配借臣
所不甘契丹主笑而免之尋羣盗斷澶州浮梁契丹乃
遣重威歸藩明年三月契丹主北去至相州城下重威
與妻石氏詣牙帳貢獻而迴髙祖車駕至闕以重威為
宋州節度使加守太尉重威懼閉城拒命詔高行周率
兵攻討重威遣其子𢎞遂等告急于鎮州滿逹勒乞師
救援且以𢎞遂為質滿達勒遣蕃將楊衮赴之未幾鎮
州諸軍逐滿達勒楊衮至洺州而迴十月高祖親征車
駕至鄴城之下遣給事中陳觀等齎詔入城許其歸命
重威不納數日高祖親率諸軍攻其壘不克王師傷夷
者萬餘人(宋史杜漢徽傳云從高行周討杜重威于鄴/城屢為流矢所中身被重創猶力戰觀者壯)
(之/)高祖駐軍數旬城中糧盡屑麴餅以給軍士吏民踰
壘而出者甚衆皆無人色至是重威牙將詣行宫請降
復遣節度判官王敏奉表請罪賜優詔敦勉許其如初
重威即遣其子𢎞遂妻石氏出候高祖重威繼踵出降
素服俟罪復其衣冠賜見即日制授檢校太師守太傅
兼中書令鄴城士庶殍殕者十之六七先是契丹遣幽
州指揮使張璉以部下軍二千餘人屯鄴時亦有燕軍
一千五百人在京師㑹高祖至闕有上變者言燕軍謀
亂盡誅于繁臺之下咸稱其寃有逃奔于鄴者備言其
事故張璉等懼死與重威膠固守城畧無叛志高祖亦
悔其前失累令宣諭許以不死璉等于城上揚言曰繁
臺之誅燕軍何罪既無生理以死為期璉一軍在圍中
重威推食解衣盡力姑息燕軍驕悍憑陵吏民子女金
帛公行豪奪及重威請命璉等邀朝廷信誓詔許璉等
却歸本土及出降盡誅璉等將數十人其什長巳下放
歸幽州將出漢境剽畧而去高祖遣三司使王章樞密
副使郭威録重威部下將吏盡誅之籍其財産與重威
私帑分給將士車駕還宫高祖不豫既而大漸顧命之
際謂近臣將佐曰善防重威帝崩遂收重威重威子𢎞
璋𢎞璉𢎞㻧誅之詔曰杜重威猶貯禍心未悛逆節梟
音不改虺性難馴昨朕小有不安罷朝數日而重威父
子潛肆兇言怨謗大朝扇惑小輩今則顯有陳告備驗
姦期既負深恩須寘極法其杜重威父子並處斬所有
晉朝公主及外親族一切如常仍與供給重威父子巳
誅陳尸于通衢都人聚觀者詬罵蹴擊軍吏不能禁屍
首狼籍斯須而盡𢎞璉重威之子也累官至陳州刺史
(隆平集黨進㓜為天雄軍節度使杜重威奴重威愛其/淳謹雖長猶令與婢妾雜侍重威敗周祖得之以為鐵)
(騎都虞候重威之後寒餓進/常分俸以給士大夫或媿焉)
李守貞河陽人也少桀黠落魄事本部為牙將晉高祖
鎮河陽用為典客後移數鎮皆從之及即位累遷至客
省使天福中李金全以安州叛淮夷入冦晉高祖命馬
全節討之守貞監䕶其軍賊平以守貞為宣徽使少帝
即位授滑州節度兼侍衞馬軍都指揮使未幾改侍衞
都虞候開運元年春敵衆犯澶魏少帝幸澶州契丹主
遣將滿達勒以竒兵由鄆州馬家口濟河立柵于東岸
守貞率師自澶州馳赴之契丹大敗溺死者數千人獲
馬數百匹偏禆七十餘人有頃敵退晉少帝還京以守
貞為兖州節度使依前侍衞都虞候五月以守貞為青
州行營都部署率兵二萬東討楊光遠命符彥卿為副
十一月光遠子承勲等乞降守貞入城害光遠于别第
光遠有孔目官吏宋顔者盡以光遠財寶名姬善馬告
于守貞得之置于帳下近例官軍克復城隍必降德音
洗滌瑕穢時樞密使桑維翰以光遠同惡數十輩潛竄
未出搜索甚急故制書乆不下或有告宋顔匿于守貞
處者朝廷取而殺之守貞由是怨維翰時行營將士所
給賞賜守貞盡以黦茶染木薑藥之𩔖分給之軍中大
怨乃以帛包所得物如人首級目之為守貞頭懸于樹
以詛之守貞班師加同平章事以楊光遠東京第賜之
守貞因取連宅軍營以廣其第大興土木治之嵗餘為
京師之甲行幸賜宴恩禮無比開運二年春契丹主以
全軍南下前鋒至相州湯隂縣詔守貞屯滑州少帝再
幸澶州以守貞為北面行營都監與招討使杜重威北
伐洎獲陽城之㨗遂收軍而還四月車駕還京以守貞
為侍衞副都指揮使移鎮宋州加檢校太師三年春詔
守貞率師巡邊至衡水獲鄚州刺史趙思英而還居無
何代高行周為侍衞親軍都指揮使移鎮鄆州意頗觖
望㑹宰臣李崧加侍中守貞謂樞密使直學士殷鵬曰
樞密何功便加正相先是桑維翰以元勲舊徳為樞密
使守貞位望素處其下毎憚之與李彥韜馮玉輩恊力
排斥維翰竟罷樞務李崧勢分疎遠守貞得以凌蔑其
年夏契丹冦邊以守貞為北面行營都部署少帝開曲
宴于内殿以寵其行教坊伶人獻語云天子不須憂北
冦守貞面上管幽州既罷守貞有自負之色以其言誇
詫于外既而率兵至定州北與契丹偏師遇斬蕃將嘉
哩而還九月加兼侍中㑹契丹遣瀛州刺史偽降于少
帝請發大軍應接朝廷信之十月詔杜重威為北面行
營招討使以守貞為兵馬都監知幽州行府事先是守
貞領兵冄由鄴都杜重威厚加贈遺曲意承迎守貞悦
之毎于帝前稱舉請委征討之柄至是守貞重威等㑹
兵于鄴遂趨瀛州瀛州不應貝州節度使梁漢璋為蕃
將高牟翰所敗死之王師遂還師至深州聞契丹大至
乃西趨鎮州至滹沲之中渡與敵相遇官軍營于滹水
之南未幾敵騎潛渡至欒城斷我糧路尋則王清戰死
杜重威遂與守貞歸命契丹授守貞司徒依前鄆州節
度使從契丹至汴時京輦之下契丹充斥都人士庶若
在塗炭二帥出入揚揚市人詬之畧無慙色有頃河北
及京東草㓂大起澶州浮橋為羣賊所斷契丹主甚恐
乃命諸帥各歸本鎮守貞遂赴汶陽高祖入汴守貞懼
而來朝授守貞太保移鎮河中居無何高祖晏駕杜重
威被誅守貞愈不自安乃潛畜異計乾祐元年三月先
致書于權臣布求保證而完城郭繕甲兵晝夜不息守
貞以漢室新造嗣君纔立自謂舉無遺策又有僧捴倫
者以占術干守貞謂守貞有人君之位(通鑑浚儀人趙/修已素善術數)
(自守貞鎮滑州署司户參軍累從移鎮為守貞言時/命不可妄動前後切諫非一守貞不聽乃稱疾歸里)未
幾趙思綰以京兆叛遣使奉表送御衣于守貞守貞自
謂天時人事合符于已乃潛給草賊令所在竊𤼵遣兵
據潼關(宋史王繼勲傳李守貞之叛令/繼勲據潼關為郭從義所破)朝廷命白文珂
常思等領兵問罪復遣樞密使郭威西征官軍初至守
貞以諸軍多曾隸于麾下自謂素得軍情坐俟扣城迎
巳及軍士詬譟大失所望(宋史馬全義傳李守貞鎮河/中召置帳下及守貞叛周主)
(討之全義毎率敢死士夜出攻周祖壘多所殺傷守/貞貪而無謀性多忌刻全義累為畫䇿皆不能用)俄
而王景崇據岐下與趙思綰遣使推奉守貞乃自號秦
王思綰景崇皆受守貞署置又遣人齎蠟彈于吳蜀契
丹以求應援(馬令南唐書朱元傳守貞以河中反漢命/周太祖討之元與李平奉守貞表來乞師)
(未復而/守貞敗)既而城中糧盡殺人為食召捴倫詰其休咎捴
倫至曰王自有天分人不能奪然分野災變俟磨滅將
盡存留一人一騎即王鵲起之際也守貞深以為信洎
攻城守貞欲𤼵石以拒外軍礮竿子不可得無何上游
汎一筏至其木悉可為礮竿守貞以為神助又嘗因宴
㑹將佐守貞執弧矢遥指一虎䑛掌圖曰我若有非常
之事當中虎舌引弓一發中之左右拜賀守貞亦自負
焉(宋史吳䖍裕傳周祖討三叛以䖍裕為河中行營都/監率䕶聖諸軍五千以徃李守貞出兵五千餘設梯)
(橋分五路于長璉城西北以禦周祖周祖令䖍裕/率大軍横擊之蒲人敗守奪其梯橋殺傷大半)及周
光遜以西砦降其勢益窘人情離散官軍攻城愈急守
貞乃潛于衙署多積薪蒭為自焚之計二年七月城陷
舉家蹈火而死王師入城于煙中獲其屍斷其首函之
并獲數子二女與其黨俱獻于闕下隱帝御明徳楼受
俘馘宣露布百寮稱賀禮畢以俘馘徇于都城守貞首
級梟于南市諸子并賊黨孫愿劉芮張延嗣劉仁裕僧
捴倫靖㻌張球王廷秀焦文傑安在欽等並磔于西市
餘皆斬之(五代史闕文符后先適河中節度使李守貞/之子崇訓守貞嘗得術士善聽聲知人貴賤)
(守貞舉族悉令術士聽之獨言后大富貴當母儀天下/守貞信之因曰吾婦尚為皇后吾可知也遂謀叛及城)
(䧟后獨免周祖為世宗/娶之顯徳中册為后)
趙思綰魏府人也唐同光末趙在禮之據魏城也思綰
隸于帳下累從之在禮卒趙延壽籍其部曲盡付于其
子贊思綰即其首領也高祖定河洛贊自河中移京兆
尹贊以乆事契丹常慮國家終不能容乃與鳯翔侯益
謀引蜀兵為援又令判官李恕入朝請覲贊不待報赴
闕留思綰等數百人在京兆㑹高祖遣王景崇等西赴
鳯翔行次京兆時思綰等數百人在焉思綰等比是趙
在禮御士本不刺面景崇齊藏珍既至京兆欲令文面
以防逋逸景崇㣲露風㫖思綰厲聲先請自刺以率其
下景崇壯之藏珍竊言曰思綰麤暴難制不如殺之景
崇不聽但率之同赴鳯翔朝廷聞之遣供奉官王益部
署思綰等赴闕思綰既𤼵行至途中謂其黨常彦卿曰
小太尉巳入佗手吾輩至則併死矣小太尉葢謂趙贊
也彦卿曰臨機制變子勿復言王益至永興副使安友
規巡檢使喬守温出迎于郊外離亭置酒思綰前曰部
下軍士巳在城東安下縁家屬在城欲各將家今夜便
宿城東守温等然之思綰等辭去與部下並無兵仗纔
入西門有州校坐門側思綰遽奪其佩劍即斬之其衆
持白挺殺守門軍士十餘人分衆守捉諸門思綰刼庫
兵以授之遂據其城時乾祐元年三月二十四日也翌
日集城中丁壯得四千餘人濬池隍脩樓櫓旬浹之間
戰守皆備尋遣人送欵于河中李守貞遣使齎偽詔授
思綰晉昌軍節度使檢校太尉朝廷聞之命郭從義王
峻帥師伐之及攻其城王師傷者甚衆乃以長塹圍之
經年糧盡遂殺人充食思綰嘗對衆取人膽以酒吞之
告衆曰吞此至一千即膽氣無敵矣(太平廣記賊臣趙/思綰自倡亂至敗)
(凡食人肝六十六/無不面剖而膾之)二年夏食既盡思綰計無從出時左
驍衛上將軍致仕李肅寓居城中因與判官程讓能同
言于思綰曰太尉比與國家無嫌但負罪懼誅遂為急
計今朝廷三處用兵一城未下太尉若翻然效順率先
歸命以功補過庶幾無患若坐守窮城端然待斃則何
貴于智也(洛陽縉紳舊聞記趙思綰主藍田副鎮有罪/巳𤼵李公肅時為環衛將兼雍耀三白渠使)
(雍耀莊宅使節度副使權軍府事䕶而脱之來謝于李/公公歸宅張夫人詰之曰趙思綰庸賤人公何以免其)
(過既來謝又何必見之乎曰某比不言夫人問須言之/思綰者雖賤類審觀其狀貌眞亂臣賊子恨位下未有)
(逆跡不然除去之可也夫人曰既不能除去何妨以小/惠啖之無使銜怨自後夫人密遣人令思綰之妻來參)
(夫人厚以衣物賜之前後與錢物甚多及漢朝公以上/將軍告老歸雍未乆思綰過雍遂閉門據雍城叛衣冠)
(之族遭塗炭者衆公全家免禍/終以計勸思綰納欵遂㧞雍城)思綰然之即令讓能為
章表遣牙將劉成琦入朝制授思綰華州留後檢校太
保以常彦卿為虢州刺史遣内臣齎官告國信賜之既
受命遲留未𤼵郭從義王峻等籌之曰狼子野心終不
可用留之必貽後悔耳既而從義王峻等緩轡入城陳
列歩騎至牙署遣人召思綰曰太保登途不暇出祖對
飲一杯便申仳别思綰至則執之遂斬于市并族其家
(東都事畧郭從義傳云思綰困甚從義遣人誘之佯許/以華州節鉞思綰信之遂開門送欵從義入城思綰謁)
(見即遣武/士執之)思綰臨刑市人爭投瓦石以擊之軍吏不能
禁是日并部下叛黨新授虢州刺史常彦卿等五百餘
人並誅之籍思綰家財得二十餘萬貫入于官始思綰
入城丁口僅十餘萬及開城惟餘萬人而巳其餓殍之
數可知矣
　
　舊五代史巻一百九
　舊五代史巻一百九考證
漢列傳五杜重威傳遣給事中陳觀等　陳觀歐陽史
　避私諱作陳同
趙思綰傳即令讓能為表章遣牙將劉成琦入朝　案
　宋史郭從義傳作從義繫書矢上射入城中説思綰
　令降與是書異
并部下叛黨新授虢州刺史常彦卿等五百餘人並誅
　案宋史郭從義傳作三百餘人
滿達勒舊作麻答今改　嘉哩舊作解里今改
　
　
　
　
　
　
　舊五代史巻一百九考證
欽定四庫全書
　舊五代史巻一百十
　　宋門下侍郎參知政事監修國史薛居政等撰
　周書第一
　　太祖紀一
太祖聖神恭肅文武孝皇帝姓郭氏諱威字文仲邢州
堯山人也或云本常氏之子㓜隨母適郭氏故冐其姓
焉(五代㑹要周/虢叔之後)高祖諱璟廣順初追尊為睿和皇帝廟
號信祖陵曰温陵高祖妣張氏追諡睿恭皇后曽祖諱
諶漢贈太保追尊為明憲皇帝廟號僖祖陵曰齊陵曽
祖妣鄭國夫人申氏追諡明孝皇后祖諱藴漢贈太傅
追尊為翼順皇帝廟號義祖陵曰節陵(五代㑹要温陵/齊陵節陵皆無)
(陵所遥/申朝拜)祖妣陳國夫人韓氏追諡翼敬皇后皇考諱簡
漢贈太師追尊為章肅皇帝廟號慶祖陵曰欽陵皇妣
燕國夫人王氏追諡為章徳皇后后以唐天祐元年甲
子嵗七月二十八日生帝于堯山之舊宅載誕之夕紅
光照室有聲如爐炭之裂星火四迸帝生三嵗家徙太
原居無何皇考為燕軍所陷殁于王事帝未及齠齔章
德太后蚤世姨母楚國夫人韓氏提擕鞠養及長形神
魁壯趨向竒崛愛兵好勇不事田産天祐末潞州節度
使李嗣昭常山戰殁子繼韜自稱留後南結梁朝據城
阻命乃散金以募豪傑帝時年十八避吏故關依故人
常氏遂徃應募帝負氣用剛好鬭多力繼韜奇之或踰
法犯禁亦多假借焉嘗逰上黨市有市屠壯健衆所畏
憚帝以氣凌之因醉命屠割肉小不如意叱之屠者怒
坦腹謂帝曰爾敢刺我否帝即剚其腹市人執之屬吏
繼韜惜而逸之其年莊宗平梁繼韜伏誅麾下牙兵配
從馬直帝在籍中時年二十一帝性聰敏喜筆劄及從
軍旅多閲簿書軍志戎政深窮綮肯人皆服其敏嘗省
昭義李瓊瓊方讀閫外春秋即取視之曰論兵也兄其
教我即授之深通義理(宋史李瓊傳唐莊宗募勇士即/應募與周祖等十人約為兄弟)
(一日㑹飲瓊熟視周祖知非常人因舉酒祝曰凡我十/人龍蛇混合異日富貴無相忘茍渝此言神降之罰皆)
(刺臂出血為誓周祖與瓊情好尤密嘗造瓊見其危坐/讀書因問所讀何書瓊曰此閫外春秋所謂以正守國)
(以竒用兵較存亡治亂記賢愚成敗皆在此也周祖令/讀之謂瓊曰兄當教我自是周祖出入常䄂以自隨遇)
(暇輙讀毎問難/瓊謂瓊為師)天成初明宗幸浚郊時朱守殷嬰城拒
命帝從晉高祖一軍率先登城晉祖領副侍衞以帝長
于書計召置麾下令掌軍籍前後將臣無不倚愛初聖
穆皇后嬪于帝帝方匱乏而后多資從(東都事畧柴后/資周太祖以金)
(帛使事/漢高祖)嘗晝寢有小虺五色出入顴鼻之間后遽見愕
然在太原時有神尼與帝同姓見帝謂李瓊曰我宗天
上大仙頂上有肉角當為世界主清泰末晉起于河東
時河陽節度使張彦琪為侍衞歩軍都指揮使奉命北
伐帝從之營于晉祠是時屋壞同處數人俱斃唯帝獨
無所傷漢高祖為侍衞馬步都虞候召置左右所居官
舍之鄰吳氏有青衣佳娘者為山魈所魅鬼能人言而
投瓦石鄰伍無敢過吳氏之舍者帝過之其鬼寂然帝
去如故如是者冄或謂鬼曰爾既神向者客來又何寂
然鬼曰彼大人者繇是軍中異之范延光叛于魏命楊
光遠討之帝當行意不願從或謂帝曰楊公當朝重勲
子不欲從何也帝曰楊公素無英雄氣得我何用能用
我其劉公乎漢祖累鎮藩閫皆從之及鎮并門尤深待
遇出入帷幄受腹心之寄帝亦悉心竭力知無不為及
吐渾白可乆叛入契丹帝勸漢祖誅白承福等五族得
良馬數千匹財貨百萬計以資軍開運末契丹入汴晉
帝北遷帝與蘇逢吉楊邠史𢎞肇等勸漢祖建號以副
人望漢高祖即位晉陽時百度草創四方猶梗經綸締
搆帝有力焉授權樞密副使檢校司徒漢高祖至汴正
授樞密副使檢校太保乾祐元年春漢高祖不豫及大
漸與蘇逄吉等同授顧命隱帝嗣位拜樞密使加檢校
太尉舊制樞密使未加使相者不宣麻制至是宣之自
帝始也(東都事畧魏仁浦傳仁浦少為刀筆吏隸樞密/院太祖問以卒乘數仁浦對曰帶甲者六萬太)
(祖喜曰天下/事不足憂也)有頃河中李守貞據城反朝廷憂之諸大
臣共議進取之計史𢎞肇曰守貞河陽一客司耳竟何
能為帝曰守貞雖不習戎行然善接英豪得人死力亦
勍敵宜審料之乃命白文珂常思率兵攻取師未至而
趙思綰竊據永興王景崇反狀亦露朝廷遣郭從義王
峻討趙思綰七月西面師徒大集未果進取其月十三
日制授帝同平章事即遣西征以安慰招撫為名詔西
而諸軍並取帝節度時論以白文珂常思非守貞之敵
聞帝西行羣情大愜(宋史李穀傳周祖討河中榖掌轉/運時周祖巳有人望潛貯異志屢)
(以諷穀穀但對以人/臣當盡節奉上而巳)八月六日帝𤼵離京師二十日師
至河中(宋史扈彦珂傳周祖為樞密使總兵出征時議/多以先討景崇思綰為便周祖意未決彦珂曰)
(三叛連衡推守貞為主宜先擊河中河中平則永興鳳/翔失勢矣今捨近圖遠若景崇思綰逆戰于前守貞兵)
(其後腹背受敵為之/奈何周祖從其言)命白文珂營于河西帝營于河東
不數日周設長塹復築長連城以廹之帝在軍居常接
賓客與大將讌語即襃衣博帶或遇巡城壘對陳敵幅
巾短後與衆無殊臨矢石冐鋒刄必以身先與士伍分
甘共苦稍立功効者厚其賜與微有傷痍者親為循撫
士無賢不肖有所陳啓溫顔以接俾盡其情人之過忤
未嘗介意故君子小人皆思効用守貞聞之深以為憂
十二月帝以蜀軍屯大散關即親率牙兵徃鳳翔永興
相度將發謂白文珂劉詞曰困獸猶鬭當謹備之帝至
華州聞蜀軍退敗遂還二年正月五日夜李守貞遣將
王三鐵領千餘人夜突河西砦果為劉詞等力戰敗之
先是軍中禁酒帝有愛將李審犯令斬之以徇五月九
日取河西砦主周光遜以砦及部衆千餘人來降十七
日下令攻城㑹西北大風揚沙晦㝠帝令禱河伯祠奠
訖而風止自是晝夜攻之七月十三日帝率三砦將士
奪賊羅城二十一日城陷守貞舉家自焚而死帝前夢
河神告曰七月下旬上帝當滅守貞之族至是收復賊
壘城中人言見帝營上有紫氣如樓閣華蓋之狀(東都/事畧)
(王漙傳周太祖將兵討三叛以溥為從事三叛既平朝/士及藩鎮嘗以書徃來詞意渉于悖逆者太祖籍其名)
(欲按之漙諫曰魑魅伺夜而出日月既照/則氛沴消矣請焚之以安反側太祖從之)二年八月五
日帝自河中班師其月二十七日入朝漢帝命升階撫
勞酌御酒以賜之鍚賚優厚翌日漢帝議賞勲欲兼方
鎮帝辭之乃止帝以出征時㕔子都七十三人具籍獻
之九月五日制加檢校太師兼侍中十月契丹入㓂前
鋒至邢洺具魏河北告急帝受詔率師赴北邊以宣徽
南院使王峻為監軍其月十九日帝至邢州遣王峻前
軍趨鎮定時契丹巳退帝大閲欲臨㓂境詔止之三年
二月班師三月十七日制授鄴都留守樞密使如故時
漢帝以北戎為患委帝以河朔之任宰相蘇逢吉等議
藩臣無兼樞密使例史𢎞肇以帝受任之重茍不兼密
務則難以便宜從事竟從𢎞肇之議詔河北諸州凡事
一禀帝節度帝將北行啓漢帝曰陛下富有春秋萬幾
之事宜審于聽斷文武大臣乃心王室凡事諮詢即無
敗失漢帝斂容謝之帝至鄴盡去煩弊之事不數月閫
政有序一方晏然詔書褒羙一夕在山亭院齋中忽有
黄氣起于前上際于天帝于黄氣中見星文紫微文昌
爛然在目既而告之星者曰予于室中見天象不其異
乎對曰坐見天衢物不能隔至貴之祥也異日牙署中
有紫氣起于幡竿龍首凡三日十一月十四日澶州節
度使李洪義侍衞步軍都指揮使王殷遣澶州副使陳
光穗至鄴都報京師有變是月十三日旦羣小等害史
𢎞肇等前一夕李業等遣心腹賫密詔至澶州令李洪
義殺王殷又令䕶聖左廂都指揮使郭崇等害帝于鄴
城十三日洪義受得密詔恐事不濟乃以密詔示王殷
殷與洪義即遣陳光穗馳報于帝十四日帝方與宣徽
使王峻坐議邊事忽得洪義文字遽歸牙署峻亦未知
其事帝初知楊史諸公被誅神情惘然又見移禍及巳
伸訴無所即集三軍將校諭之曰予從微至著輔佐國
家先皇登遐親受顧托與楊史諸公彈壓經謀忘寢與
食一旦無狀盡已誅夷令有詔來取予首級爾等宜奉
行詔㫖斷予首以報天子各圖功業且不累諸君也崇
等與諸將校泣于前言曰此事必非聖意即是左右小
人誣罔竊發假令此輩握重柄國得安乎宜得投論以
判忠佞何事信單車之使而自棄千載之下空受惡名
崇等願從明公入朝面自洗雪除君側之惡共安天下
衆然之遂請帝南行帝即嚴駕首途十六日至澶州王
殷迎謁慟哭時隱帝遣小豎鸗脱偵鄴軍所在為游騎
所執帝即遣迴令附奏隱帝赴闕之由仍以密奏置鸗
脱衣領中奏曰臣發迹寒賤遭遇聖明既富且貴實過
平生之望唯思報國敢有他圖今奉詔命忽令郭崇等
殺臣即時俟死而諸軍不肯行刑逼臣赴闕令臣請罪
上前仍言致有此事必是陛下左右譖臣耳今鸗脱至
此天假其便得伸臣心三五日當及闕朝陛下若以臣
有欺天之罪臣豈敢惜死若實有譖臣者乞陛下縳送
軍前以快三軍之意則臣雖死無恨今託鸗脱附奏以
聞十七日帝至滑州節度使宋延渥開門迎納帝將發
滑臺召將士謂之曰主上為讒邪所惑誅殺勲臣吾之
此來事不獲巳然以臣拒君寜論曲直汝等家在京師
不如奉行前詔我以一死謝天子實無所恨將校前啓
曰國家負公公不負國請公速行無遲乆安邦雪怨正
在此時既王峻諭軍曰我得公處分俟平定京城許爾
等旬日剽掠衆皆踊躍十九日隱帝遣左神武統軍袁
義前鄧州節度使劉重進率禁軍來拒與前開封尹侯
益等屯赤㟠是夜俱退二十日隱帝整陣于劉子陂二
十一日兩陣俱列慕容彦超率軍奮擊帝遣何福進王
彦超李筠等大合騎以乘之慕容彦超退却死者百餘
人于是南軍奪氣稍稍奔于北軍慕容彦超與數十騎
東奔兗州吳䖍裕張彦超等相繼來見帝是夜侯益焦
繼勲潛至帝營帝慰勞遣還二十二日旦郭允明弑漢
隱帝于北郊初官軍之敗帝謂宋延渥曰爾國親可速
往衛主上兼附奏請陛下得便速奔臣軍免為左右所
圖及延渥至亂兵雲合即惶駭而還是旦帝望見天子
旌旗于高坡之上謂隱帝在其下既免胄釋馬而前左
右慮有不測請帝止帝泣曰吾君在此又何憂焉及至
前隱帝已去矣帝歔欷久之俄聞隱帝遇弑號慟不巳
帝至𤣥化門劉銖雨射城外帝迴車自迎春門入諸軍
大掠煙火四發帝止于舊第何福進以部下兵守明德
門翌日王殷郭崇言曰若不止剽掠比夜化為空城耳
由是諸將部分斬其剽者至晡乃定帝與王峻詣太后
宫起居請立嗣君乃以高祖姪徐州節度使贇入繼大
統語在漢紀二十七日帝以嗣君未至請太后臨朝㑹
鎮定州馳奏契丹入冦河北諸州告急太后命帝北征
十二月一日帝發離京師四日至滑州駐馬數日㑹湘
隂公遣使慰勞諸將受宣之際相顧不拜皆竊言曰我
輩陷京師各各負罪若劉氏復立則無種矣或有以其
言告帝者帝愕然即時進途十六日至澶州是日旭旦
日邊有紫氣來當帝之馬首十九日下令諸軍進發二
十日諸軍將士大譟趨驛如墻而進帝閉門拒之軍士
登墻越屋而入請帝為天子亂軍山積登階匝陛扶抱
擁廹或有裂黄旗以被帝體以代赭袍山呼震地帝在
萬衆之中聲氣沮喪悶絶數四左右親衞星散竄匿帝
即登城樓稍得安息諸軍遂擁帝南行時河水初解浮
梁未搆是夜北風凛烈比旦水堅可渡諸軍遂濟衆謂
之凌橋濟竟氷泮時人異之時湘隂公巳駐宋州樞密
使王峻在京聞澶州之變遣侍衞馬軍指揮使郭崇率
七百騎赴宋州以衞湘隂公二十五日帝至七里店羣
臣謁見遂營于臯門村二十七日漢太后令曰樞密使
侍中郭威以英武之才兼内外之任剪除禍亂𢎞濟艱
難功業格天人望冠世今則軍民愛戴朝野推崇宜總
萬幾以允羣議可監國中外庶事並取監國處分二十
八日監國詔曰寡人出自軍戎本無德望因緣際㑹叨
竊寵靈高祖皇帝甫在經綸待之心腹洎登大位尋付
重權當顧命之時受忍死之寄與諸勲舊輔立嗣君旋
屬三叛連衡四郊多壘謬膺朝㫖委以專征兼守重藩
俾當勍敵敢不横身戮力竭節盡心冀肅静于疆塲用
保安于宗社不謂姦邪搆亂將相連誅偶脱鋒鋩克平
患難志安劉氏願報漢恩推擇長君以紹丕搆遂奏太
后請立徐州相公奉迎已在于道途行李未及于都輦
尋以北面事急冦騎深侵遂領師徒徑往掩襲行次近
鎮巳渡洪河十二月二十日將登澶州軍情忽變旌旗
倒指喊呌連天引𬒮牽襟迫請為主環繞而逃避無所
紛紜而逼脅愈堅頃刻之間安危莫保事不獲巳須至
徇從于是馬歩諸軍擁至京闕今奉太后誥㫖以時運
艱危機務難曠俾令監國遜避無由僶俛遵承夙夜憂
愧云時文武百官内外將帥藩臣郡守等相繼上表勸
進三十日夜御營西北隅歩軍將校因醉揚言昨澶州
馬軍扶策今歩軍亦欲扶策尋令虞候詰其姓名昧旦
擒而斬之其一軍仍納甲仗遣中使監送就糧所
廣順元年春正月丁卯漢太后誥曰遂古巳來受命相
繼是不一姓傳諸百王莫不人心順之則興天命去之
則廢昭然事迹著在典書予否運所丁遭家不造姦邪
搆亂朋黨横行大臣冤枉以被誅少主倉卒而及禍人
自作孽天道寜論監國威深念漢恩切安劉氏既平亂
略復正頽綱思固護于基扄擇繼嗣于宗室而獄訟盡
歸于西伯謳謡不在于丹朱六師竭推戴之誠萬國仰
欽明之德鼎革斯契圖籙有歸予作佳賓固以為幸今
奉符寶授監國可即皇帝位於戯天禄在躬神器自至
允集天命永綏兆民敬之哉是日帝自臯門入大内御
崇元殿即皇帝位制曰自古受命之君興邦建統莫不
上符天意下順人心是以夏德既衰爰啓有商之祚炎
風不競肇開皇魏之基朕早事前朝乆居重位受遺輔
政敢忘伊霍之忠仗鉞臨戎復委韓彭之任匪躬盡瘁
焦思勞心討叛渙于河潼張聲援于岐雍竟平大憝粗
立微勞纔旋斾于關西尋統兵于河朔訓齊師旅固䕶
邊陲只將身許國家不以賊遺君父外憂少息内患俄
生羣小連謀大臣遇害棟梁既壞社稷將傾朕方在藩
維以遭讒搆逃一生于萬死徑赴闕庭梟四罪于九衢
幸安區宇將延漢祚擇立劉宗徴命已行軍情忽變朕
以衆庶所迫逃避無由扶擁至京尊戴為主重以中外
勸進方岳推崇僶俛雖順于羣心臨御實慙于涼德改
元建號祇率于舊章革故鼎新宜覃于霈澤朕本姬氏
之遠裔虢叔之後昆積慶累功格天光表盛德既延于
百世大命復集于𦕈躬今建國宜以大周為號可改漢
乾祐四年為廣順元年自正月五日昧爽巳前應天下
罪人常赦所不原者咸赦除之故樞密使楊邠侍衞都
指揮使史𢎞肇三司使王章等以勞定國盡節致君千
載逢時一旦同命悲感行路憤結重泉雖尋雪于沈冤
宜更伸于渥澤並可加等追贈備禮歸葬葬事官給仍
訪子孫叙用其餘同遭枉害者亦與追贈馬歩諸軍將
士等戮力叶誠輸忠効義先則平持内難後乃推戴朕
躬言念勲勞所宜旌賞其原屬將士等各與等第超加
恩命仍賜功臣名號已帶功臣者别與改賜應左降官
未量移者與量移巳量移者與復資巳復資者量加叙
錄亡官失爵之人宜與齒用配流徒役人並許放還諸
處有犯罪逃亡之人及山林草冦等一切不問如赦到
後一月不歸本業者復罪如初内外前任見任文武官
寮致仕官各與加恩應在朝文武臣寮内諸司使諸道
行軍副使藩方馬歩都指揮使如父母在未有恩澤者
即與恩澤巳有者更與恩澤如亡没未曽追封贈者亦
與封贈巳封贈者更與封贈應天下州縣所欠乾祐元
年二年巳前夏秋殘税及沿徴物色并三年夏税諸色
殘欠並與除放澶州已來官路兩邉共二十里内并乾
祐三年殘税欠税並與除放應河北沿邊州縣自去年
九月後來曾經契丹蹂踐處其人户應欠乾祐三年終
已前積年殘欠諸色税物並與除放應係三司主持錢
穀敗闕場院官取乾祐元年終已前徴納外灼然無抵
當者委三司分析聞奏天下倉場庫務宜令節度使專
切鈐轄掌納官吏一依省條指揮不得别納㪷餘秤耗
舊來所進羡餘物色今後一切停罷應乘輿服御之物
不得過為華飾宫闈器用務從朴素太官常膳一切減
損諸道所有進奉以助軍國之費其珍巧纖華及竒禽
異獸鷹犬之類不得輙有獻貢諸無用之物不急之務
並宜停罷帝王之道德化為先崇飾虚名朕所不取茍
致治之未洽雖多端以奚為今後諸道所有祥瑞不得
輙有奏獻古者用刑本期止辟今兹作法義切禁非蓋
承弊之時非猛則姦兇難制及知勸之後在寛則典憲
得宜相時而行庶臻中道今後應犯竊盜賊贓及和姦
者並依晉天福元年已前條制施行應諸犯罪人等除
反逆罪外其罪並不得籍没家産誅及骨肉一依格令
處分天下諸侯皆有親戚自可慎擇委任必當克効參
禆朝廷選差理或未當宜矯前失庶叶通規其先於在
京諸司差軍將充諸州郡元從都押衙孔目官内知客
等並可停廢仍勒却還舊處職役近代帝王陵寢合禁
樵採唐莊宗明宗晉高祖各置守陵十户以近陵人户
充漢高祖皇帝陵署職員及守宫人時日薦饗并守陵
人户等一切如故仍以晉漢之胄為二王後委中書門
下處分云司天上言今國家建號以木德代水准經法
國以姓墓為臘請以未日為臘從之時議者曰昔武王
勝殷嵗集于房國家受命金木集于房文王厄羑里而
卦遇明夷帝脱于鄴大衍之數復得明夷則周為國號
符于文武矣先是丁未年夏六月土金木火四星聚于
張占者云當有帝王興于周者故漢祖建國由平陽陜
服趨洛陽以應之及隱帝將嗣位封周王以符其事而
帝以姬虢之胄復繼宗周而天人之契炳然矣昔武王
以木徳王天下宇文周亦承木德而三朝皆以木代水
不其異乎戊辰前曹州防禦使何福進受宣權許州節
度使前復州防禦使王彦超受宣權徐州節度使前澶
州節度使李洪義受宣權宋州節度使已已上漢太后
尊號曰昭聖皇太后是日詔有司擇日為故主發哀(五/代)
(㑹要載原勅云漢高祖為義帝發喪魏明帝正禅陵尊/號一時達禮千古所稱況朕乆事前朝常參大政雖遷)
(虞事夏見奪于羣情而四海九州咸知予夙志/宜令所司擇日為故主舉哀仍備山陵葬禮)辛未有
司上言皇帝為故主舉哀日服縞素直領深衣腰經等
成服畢祭奠不視朝七日坊市禁音樂文武内外臣寮
成服後毎日赴太平宫臨三日止七日釋服至山陵啓
攢塗日服初服輴車出城班辭釋服從之壬申前博州
刺史李筠受宣權滑州節度使癸酉樞密使檢校太傅
王峻加同平章事以前澶州節度使李洪義為宋州節
度使加同平章事以滑州節度副使陳觀為左散騎常
侍鄴都留守判官王溥為左諫議大夫並充樞密院直
學士以元從都押衙鄭仁誨爲客省使知客押牙向訓
為宫苑使北京留守劉崇遣押牙鞏廷美致書求劉贇
歸藩帝報曰朕在澶州之時軍情推戴之際先差來直
省李光美備見必想具言而況遐邇所聞在後盡當知
悉湘隂公比在宋州駐泊見令般取赴京但勿憂疑必
令得所惟公在彼固請安心若能同力扶持别無顧慮
即當便封王爵永鎮北門鐵契丹書必無愛惜其諸情
素並令來人口宣遣千牛衞將軍朱憲充入契丹使先
是去年契丹永康王烏裕冦邢趙陷内丘及迴鄂約遣
使與漢隱帝書(通鑑契丹之攻内邱也死傷頗多又値/月食軍中多妖異契丹主不敢深入引)
(兵還遣使/請和于漢)使至境上㑹朝廷有蕭墻之變帝定京城迴
至澶州遇蕃使至遂與入朝至是遣朱憲伴送來使歸
蕃兼致書叙革命之由仍以金酒器一副玉帶一遺鄂
約晉州節度使王晏殺行軍司馬徐建以通河東聞乙
亥鄆州節度使守太師兼中書令齊王高行周進位尚
書令襄州節度使檢校太師守太傅兼中書令齊國公
安審琦進封南陽王青州節度使檢校太師守太保兼
中書令魏國公符彦卿進封淮陽王䕫州節度使侍衞
親軍馬步軍都指揮使檢校太傅王殷加同平章事充
鄴都留守典軍如故丙子帝赴太平宫為漢隱帝發喪
百官陪位如儀是日湘隂公元從右都押衙鞏廷美教
練使楊温等據徐州以拒命帝遣新授節度使王彦超
率兵馳赴之仍賜廷美等勅書(通鑑帝復遺劉贇書曰/爰念斯人盡心于主足)
(以賞其忠義何由責以悔尤俟新節度/入城當各除刺史公可更以委曲示之)丁丑荆南高保
融奏去年十一月朗州節度使馬希蕚破潭州十二月
十八日縊殺馬希廣至十九日希蕚自稱天策上將軍
武平靜江寜遠等軍節度使嗣楚王戊寅湘隂公殂已
卯以前太師齊國公馮道為中書令𢎞文館大學士以
司徒兼門下侍郎同平章事𢎞文館大學士竇貞固為
侍中兼修國史以左僕射平章事集賢殿大學士蘇禹
珪為守司空平章事夏州節度使李彞興進封隴西郡
王荆南高保融進封渤海郡王靈武馮暉進封陳留郡
王西京白文珂兗州慕容彦超鳳翔趙暉並加兼中書
令詔王彦超率兵攻徐州庚辰故樞密使左僕射平章
事楊邠追封恒農郡王故宋州節度使兼侍衞親軍都
指揮使史𢎞肇追封鄭王故三司使檢校太尉平章事
王章追封瑯琊郡王是日詔曰朕以𦕈末之身託于王
公之上懼徳弗類撫躬靡遑豈可化未及人而過自奉
養道未方古而不知節量與其耗費以勞人曷若儉約
而克已昨者所頒赦令巳述至懷宫闈服御之所須悉
從減損珍巧纖竒之厥貢並使寢停尚有未該再宜條
舉應天下州府舊貢滋味食饌之物所宜除減其兩浙
進細酒海味薑𤓰湖南枕子茶乳糖白沙糖橄欖子鎮
州高公米水梨易定栗子河東白社梨米粉菉豆粉玉
屑籸子麵永興御田紅秔米新大麥麵興平蘇栗子華
州麝香羚羊角熊膽獺肝朱柿熊白河中樹紅棗五味
子輕鍚同州石𨫼餅晉絳葡萄黄消梨陜府鳳栖梨襄
州紫薑新筍橘子安州折粳米糟味青州水梨河陽諸
雜果子許州御李子鄭州新筍鵝梨懷州寒食杏仁申
州蘘荷亳州萆薢㳂淮州郡淮白魚如聞此等之物雖
皆出于土産亦有取于民家未免勞煩率皆糜費加之
力役負荷馳驅道途積于有司之中甚為無用之物今
後並不須進奉諸州府更有舊例所進食味其未該者
宜奏取進止又詔在朝文武臣僚各上封事凡有益國
利民之事速具以聞(通鑑詔曰朕生長軍旅不親學問/未知治天下之道文武官有益國)
(利民之術各具封事以聞/咸宜直書其事勿事辭藻)辛已鎮州武行徳晉州王晏
相州張彦成潞州常思邠州侯章並加兼侍中以侍衞
馬軍都指揮使果州防禦使檢校太保郭崇為洋州節
度使檢校太𫝊典軍如故以侍衞歩軍都指揮使岳州
防禦使曹英為利州節度使檢校太𫝊典軍如故癸未
涇州史懿延州高允權滄州王景永興郭從義定州孫
方簡並加兼侍中鄜州楊信同州薛懷讓貝州王繼𢎞
並加同平章事乙酉華州王饒河中扈彦珂鄧州折從
阮邢州劉詞並加同平章事丙戌幸西莊潞州奏得石
㑹關使王延美報河東劉崇於正月十六日僭號丁亥
以前澶州節度使李洪義為宋州節度使加同平章事
以曹州防禦使北面行營馬歩都排陣使何福進為許
州節度使加檢校太𫝊以博州刺史北面行營右廂排
陣使李筠為滑州節度使加檢校太保戊子有司上言
准赦書以晉漢之胄為二王後其唐五廟仲祀合廢從
之庚寅宗正寺奏請依晉漢故事遷漢七廟神主入昇
平宫行仲享之禮以漢宗子為三獻從之
　
　
　
　舊五代史巻一百十
　舊五代史卷一百十攷證
周太祖紀一八月六日帝發離京師二十日師至河中
　　案五代春秋作七月郭威率師圍河中據此紀則
　周太祖以八月六日始發京師非七月即圍河中也
　是書漢隱帝紀與此紀互異攷證見漢紀
城䧟守貞舉家自焚而死　案歐陽史周本紀云守貞
　與妻子自焚死思綰景崇相次降今考是書漢紀五
　月乙丑趙思綰乞降七月甲子郭威奏收復河中守
　貞自燔死是思綰之降在守貞自焚之前也又云三
　年正月趙暉奏收復鳳翔王景崇自燔死是景崇未
　嘗降也歐陽史漢本紀亦先載趙思綰降後書克河
　中王景崇傳亦作景崇自燔死紀傳前後自相予盾
　當以是書為得其實
戊寅湘隂公殂　案歐陽史作十二月王峻遣郭崇以
　騎兵七百逆劉贇於宋州殺之通鑑作正月戊寅殺
　湘隂公於宋州
　
　
　
　
　
　
　
　
　
　
　
　
　
　
　
　舊五代史卷一百十攷證
欽定四庫全書
　舊五代史卷一百十一
　　宋門下侍郎參知政事監修國史薛居正等撰
　周書第二
　　太祖紀二
廣順元年春二月癸巳朔以樞密副使尚書户部侍郎
范質為兵部侍郎依前充職以陳州刺史判三司李榖
為户部侍郎判三司以右金吾大將軍充街使翟光鄴
為左千牛衞上將軍充宣徽北院使以宣徽北院使袁
㠖為左武衛上將軍充宣徽南院使以左右金吾大將
軍充街使符彦琳為右監門上將軍丁酉以皇子天雄
軍牙内都指揮使檢校右僕射貴州刺史榮起復為澶
州節度使檢校太保以右金吾上將軍薛可言為右龍
武統軍以左神武統軍安審約為左羽林統軍以左驍
衞上將軍趙贊為右羽林統軍以太子太師致仕宋彦
筠為左衞上將軍詔移生吐渾族帳于潞州長子縣江
猪嶺已亥左武衞上將軍劉遂凝為左神武統軍以左
衞上將軍焦繼勲為右神武統軍以左領軍衞上將軍
史佺為右衞上將軍庚子故呉國夫人張氏追贈貴妃
故皇第三女追封樂安公主故第二子青哥贈太保賜
名侗第三子意哥贈司空賜名信故長婦劉氏追封彭
城郡夫人皇侄三人守筠贈左領軍將軍改名愿奉超
贈左監門將軍定哥贈左千牛衛將軍賜名遜故皇孫
三人宜哥贈左驍衞大將軍賜名誼喜哥贈武衛大將
軍賜名誠三哥贈左領衞大將軍賜名諴辛丑西州囘
鶻遣使貢方物前開封尹魯國公侯益進封楚國公前
西京畱守莒國公李從敏進封秦國公前西京畱守王
守恩進封莒國公癸卯以前中書侍郎兼户部尚書平
章事李濤為太子賓客詔宣徽南院使袁㠖權知開封
府事以太子太保和凝為太子太傅丙午晉州王晏奏
河東劉崇遣偽招討使劉鈞副招討使白截海率歩騎
萬餘人來攻州城以今月五日五道齊攻率州兵拒之
賊軍傷死甚衆(宋史王晏傳劉崇侵晉州晏閉關不出/設伏城上并人以為怯競舉堞而登晏)
(麾伏兵擊之顛死者甚衆遂焚橋遁晏/遣子漢倫追比數十里斬首百餘級)内出寳玉器及
金銀結縷寳裝牀几飲食之具數十碎之于殿庭帝謂
侍臣曰凡為帝王安用此仍詔所司凡珍華恱目之物
不得入宫先是囘鶻間嵗入貢禁民不得與蕃人市易
寳貨至是一聽私便交易官不禁詰丁未左千牛將軍
朱憲使契丹迴契丹主烏裕遣使郭濟獻良馬一駟賀
登極戊申詔曰朕祗膺景命奄有中區毎思順物之情
從衆之欲將使照臨之下多寄食僦舍之徒嵗月之間
動懐土念家之思宜循大體用革前規應諸道州府有
前資朝官居住如未赴京不得發遣其行軍副使巳下
幕職州縣官等得替求官自有月限年月未滿一聽外
居如非時詔徴不在此限巳酉有司議立四親廟從之
辛亥以太子少傅楊凝式為太子少師以太常卿張昭
為户部尚書以尚書左丞王易為禮部尚書以兵部侍
郎邊蔚為太常卿以翰林學士中書舍人魚崇諒為工
部侍郎充職以户部侍郎韋勲為兵部侍郎以刑部侍
郎邊歸讜為户部侍郎以禮部侍郎司徒詡為刑部侍
郎以祕書監趙上交為禮部侍郎以兵部尚書王仁裕
為太子少保以翰林學士禮部尚書張沆為刑部尚書
充職以尚書右丞田敏為左丞以吏部侍郎叚希堯為
工部尚書以太子詹事馬𦙍孫為太子賓客前鄜州節
度使劉重進前滑州節度使宋延屋並加食邑吐渾府
畱後王全徳加檢校太保充憲州刺史隰州刺史許遷
奏河東賊軍劉筠自晉州引兵來攻州城㝷以州兵拒
之賊軍傷死者五百人信宿遁去丁巳以尚書左丞田
敏充契丹國信使迴鶻遣使貢方物已未天徳軍節度
使虢國公郭勲加同平章事以前宗卿劉皥為衞尉卿
辛酉以衞尉卿邊光範為秘書監以前吏部侍郎李詳
為吏部侍郎以前户部侍郎顔衎為尚書右丞三月壬
戌朔前西京畱守李從敏卒戊辰以前左武衞上將軍
李懐忠為太子太傅致仕以前邢州節度使安審暉為
太子太師致仕辛未幸南莊壬申詔曰諸州府先差散
從親事官等前朝創置蓋出權宜茍便一時本非舊貫
近者遍詢羣議兼採封章且言前件抽差于理不甚允
當一則礙州縣之色役一則妨春夏之耕耘貧乏者困
于供須豪富者幸于影庇旣為煩擾須至改更況當東
作之時宜罷不急之務其諸州所差㪚從親事官等並
宜放㪚詔下公私便之徐州行營都部署王彦超馳奏
收復徐州城内逆首楊温及親近徒黨並處斬其餘無
名目人及本城軍都將校職掌吏民等雖被脅從本非
同惡並釋放兼知自前楊温招喚草賊同力守把朕以
村墅小民偶被扇誘念其庸賤特與舍容其招入城草
賊並放歸農仍倍加安撫湘隂公夫人并骨肉在彼仰
差人安撫守護勿令驚恐以右㪚騎常侍張煦給亊中
王延藹並為左㪚騎常侍以前大名府少尹李瓊為將
作監以前彰武軍節度使周密為太子太師致仕以衞
尉卿劉皥充漢隱帝山陵都部署丙子以太子少保致
仕王延為太子少傅以户部尚書致仕盧損左驍衞上
將軍致仕李肅並為太子少保兵部尚書致仕韓昭𦙍
為尚書右僕射太子太師致仕盧文紀為司空自延而
下並依前致仕故㪚騎常侍裴羽贈户部尚書故太子
賓客蕭愿贈禮部尚書以司農卿致仕薛仁謙為鴻臚
卿以將作監致仕烏昭為太府卿以太常少卿致仕王
禧為少府監以秘書少監致仕叚顒為將作監自仁謙
而下並依前致仕詔沿淮州縣軍鎮今後自守疆土不
得縱一人一騎擅入淮南地分已夘潞州奏渉縣所擒
河東將士二百餘人部送赴闕詔給衫袴巾履放歸本
土甲申鎮州武行徳移鎮許州何福進移鎮鎮州丙戌
以襄州節度副使郭令圖為宗正卿詔曰故蘇逢吉劉
銖頃在漢朝與朕同事朕自平禍亂不念仇讐㝷示優
𢎞與全家屬尚以㓜稚無託衣食是艱將行矜䘏之恩
俾獲生存之路報怨以徳非我負人賜逢吉骨肉洛京
莊宅各一賜劉銖骨肉陜州莊宅各一己丑幸南莊庚
寅唐故郇國公李從益追封許王唐明宗淑妃王氏追
贈賢妃辛卯詔諸道節度副使行軍司馬兩京少尹畱
守判官並許差定當直人力不得過十五人諸府少尹
書記支使防禦團練副使不得過十人節度推官防禦
團練軍事判官不得過七人逐處係帳收管此外如敢
額外影占人户其本官當行朝典先是漢隱帝時有人
上言州府從事令録皆請料錢自合雇人驅使不合差
遣百姓丁户秉政者然之乃下詔州府從事令録本處
先差職役並放歸農自是官吏有獨行趨府縣者帝頗
知之故有是命夏四月壬辰朔詔沿淮州縣許淮南人
就淮北糴易餱粮時淮南饑故也甲午以夫人董氏為
徳妃仍令所司備禮册命巳亥改侍衞馬歩軍軍額馬
軍舊稱護聖今改為龍㨗歩軍舊稱奉國今改為虎㨗
壬寅詔唐莊宗明宗晉高祖三處陵寢各有守陵宫人
並放逐便如願在陵所者依舊供給甲辰相州張彦成
移鎮鄧州折從阮移鎮滑州李筠移鎮相州丙午毫州
防禦使王重𦙍卒戊申幸南莊庚戌皇第四女封壽安
公主辛亥故許州節度使劉信追封蔡王丙辰詔曰牧
守之任委遇非輕分憂之務旣同制禄之數宜等自前
有富庶之郡請給則優或邊逺之州俸料素薄以至遷
除之際擬議亦難旣論資叙之高低又患禄秩之升䧏
所宜分多益寡均利同思冀無黨無偏以勸勲効今定
諸防禦使料錢二百貫禄粟一百石食鹽五石馬十匹
草粟元隨三十人衣糧團練使一百五十貫禄粟七十
石鹽五石馬十匹元隨三十人刺史一百貫禄粟五十
石鹽五石馬五匹元隨二十人云丁已尚書左承田敏
使契丹迴契丹主烏裕遣使努瑚報命并獻碧玉金塗
銀褁鞍勒各一副弓矢器伏貂裘等土産馬三十匹土
産漢馬十匹庚申帝為故貴妃張氏舉哀于舊宫輟視
朝三日辛酉司空致仕盧文紀卒五月壬戌朔帝不視
朝以漢隠帝梓宫在殯故也戊寅皇子澶州節度使榮
起復依前澶州節度使以故貴妃張氏去嵗薨至是發
哀故也已已遣左金吾衞將軍姚漢英前右神武將軍
華光裔使于契丹辛未太常卿邊蔚上追尊四廟謚議
是夜有大星如五升器流于東北有聲如雷丙子太常
卿邊蔚上太廟四室奠獻舞名丁丑詔京兆鳯翔府應
諸色犯事人第宅莊圍店磑巳經籍没者並給付罪人
骨肉壬午幸南莊甲申考城縣廵檢供奉官馬彦勍棄
市坐匿赦書殺獄囚也丙戌宰臣馮道為四廟冊禮使
六月辛夘朔不視朝以漢隱帝梓宫在殯故也甲午百
寮上表請以七月二十八日皇帝降聖日為永壽節從
之邢州大雨霖巳亥太常少卿劉恱上漢少帝諡曰隱
皇帝陵曰頴陵從之辛亥以樞密使王峻為尚書左僕
射兼門下侍郎同平章事監修國史充樞密使以樞密
副使尚書兵部侍郎范質為中書侍郎同平章事充集
賢殿大學士以户部侍郎判三司李穀為中書侍郎同
平章事判三司司徒兼侍中監修國史竇貞固司空兼
中書侍郎同平章事集賢殿大學士蘇禹珪並罷相守
本官壬子幸西莊癸丑詔宰臣范質參知樞密院事鄴
都洺滄貝等州大雨霖丙辰西京奏新授宗正卿郭令
圖卒丁已以尚書左承顔衎為兵部侍郎充端明殿學
士以宣徽北院使翟光鄴兼樞密副使秋七月辛酉朔
帝被衮冕御崇元殿授太廟四室寳册于中書令馮道
等赴西京行禮癸亥尚書左丞田敏兼判國子監事戊
辰以御史中丞于徳辰為尚書右丞以秘書監邊光範
為太子賓客以户部尚書張昭為太子賓客以其子秉
為陽翟簿犯法抵罪昭詣閣待罪詔釋之乃左授此官
壬申史官賈緯等以所撰晉高祖實禄三十巻少帝實
録二十卷上之丙子幸宰臣王峻第已丑鎮州奏破河
東賊軍于平山縣西斬首五百級是日太常卿邊蔚奏
議改郊廟舞名事具樂志八月辛夘漢隱帝梓宫發引
帝詣太平宫臨奠詔羣臣出祖于四郊是嵗幽州饑流
人㪚入滄州界詔流人至者口給㪷粟仍給無主土田
令取便種蒔放免差税癸巳虎入西京修行寺傷人市
民殺之乙未幸班荆館壬寅契丹遣幽州牙將曹繼筠來
歸故晉中書令趙瑩之喪詔贈太傅仍賜其子絹五百
匹以備喪事歸葬于華隂故里乙巳幸西莊壬子晉州
王晏移鎮徐州滄州王景移鎮河中定州孫方簡移鎮
華州永興郭從義移鎮許州貝州王繼𢎞移鎮河陽李
暉移鎮滄州以許州節度使武行徳為西京畱守滑州
折從院移鎮陜州河中扈彥珂移鎮滑州陜州李洪信
移鎮永興華州王饒移鎮貝州徐州王彦超移鎮晉州
丙辰尚食李氏等宫官八人並封縣君司記劉氏等六
人並封郡夫人尚宫皇甫氏等三人並封國夫人唐制
有内官宫官各有司存更不加郡國之號近代加之非
舊典也以易州刺史孫行友為定州畱後戊午故夫人
柴氏追立為皇后仍令所司定諡備禮冊命九月庚申
朔帝詣太平宫起居漢太后辛酉故夫人楊氏追贈淑
妃仍令所司擇日備禮冊命故皇第五女追封永寧公
主癸亥定州奏契丹永康王烏裕為部下所殺以前耀
州團練使武廷翰太子少保致仕丙子諸道兵馬都元
帥兩浙節度使檢校太師尚書令中書令呉越國王錢
俶可天下兵馬都元帥丁丑中書舍人劉濤責授少府
少監分司西京坐遣男頊代草制詞也監察御史劉頊
責授復州司户坐代父草制也中書舍人楊昭儉解官
放逐私便以多在假告不親其職也
　
　
　
　
　
　
　
　
　
　舊五代史巻一百十一
　舊五代史卷一百十一攷證
周太祖紀二相州張彦成　張彦成原本作彦威今據
　列傳改正
丙子幸宰臣王峻第　案丙子歐陽史作戊寅
癸亥定州奏契丹永康王鄂約為部下所殺　案遼史
　世宗以九月癸亥遇弑不應定州即能于癸亥入奏
　疑原文有舛誤
烏裕舊作兀欲今改　郭濟舊作骨支今改　努瑚舊
　作耨姑今改
　
　
　
　
　
　
　舊五代史巻一百十一攷證
欽定四庫全書
　舊五代史巻一百十二
　　宋門下侍郎參知政事監修國史薛居正等撰
　周書第三
　　太祖紀三
廣順元年冬十月已丑朔宰臣王峻獻唐張蘊古大寳
箴謝偃惟皇誡德賦二圖詔報曰朕生長軍戎勤勞南
北雖用心于鈐匱且無暇于詩書世務時艱粗經閲厯
前言往行未甚討尋卿有佐命立國之勲居代天調鼎
之任恒慮䏚德未及古人于是采掇箴規弼諧寡昧披
文閱理懌意怡神究為君治國之源審修已御人之要
帝王之道盡在于兹辭翰俱高珠寳何貴再三省覽深
用愧嘉其所進圖已令于行坐處張懸所冀出入看讀
用為鑒戒壬辰潞州奏廵檢使陳思讓監軍向訓破河
東賊軍于虒亭癸已以刑部侍郎司徒詡為户部侍郎
以左㪚騎常侍張煦為刑部侍郎以給事中呂咸休為
左㪚騎常侍甲午絳州防禦使孫漢英卒辛丑荆南奏
湖南亂大将軍陸孟俊執偽節度使馬希萼遷于衡州
立希萼弟希崇為留後将吏二千餘人遇害者半牙署
庫藏焚燒殆盡乙已詔併吏部三銓為一銓委本司長
官通判丙午晉州廵檢王萬敢奏河東劉崇入寇營于
州北辛亥潞州奏河東賊軍寇境乙卯荆南奏淮南遣
鄂州節度使劉仁瞻以戰船二百艘于今月二十五日
入岳州丙辰詔樞密使王峻率兵援晉州丁巳以左衛
将軍申師厚為河西軍節度使檢校太保師厚素與王
峻善及峻貴師厚羈旅無依日于峻馬前望塵而拜㑹
西涼請帥帝令擇之無欲去者峻乃以師厚奏之師厚
亦欣然求往尋自前鎭将授左衛将軍檢校工部尚書
翼日乃有涼州之命賜旌節駝馬繒帛以遣之十一月
已未朔荆南奏淮南大将邉鎬率兵三萬自袁州路趨
潭州馬希崇遣從事送牌印納器仗鎬入城稱武安軍
節度使馬氏諸族及将吏千餘人皆徙于金陵甲子夜
東南白虹亘天以新晉州節度使王彥超為晉絳行營
馬軍都虞候乙丑命王峻出征晉州帝幸西荘以錢之
甲戌日南至羣臣拜表稱賀甲申𦵏故貴妃張氏丁亥
詔唐朝五廟舊在至德宮安置應屬徽陵荘田園舍宜
令新除右監門将軍李重玉為主其縁陵縁廟法物除
合留外所有金銀器物充遷𦵏故淑妃王氏及許王從
益外其餘竝給與重玉及尼惠英惠燈惠能惠嚴等令
重玉以時祀陵廟務在豐㓗重玉故皇城使李從璨之
子明宗之孫惠英等亦明宗親屬也故帝授重玉官秩
令主先祀䘏王者之後也十二月戊子朔詔以劉崇入
寇取當月三日暫幸西京庚寅詔廵幸宜停時王峻駐
軍陜府聞帝西廵遣使馳奏不勞車駕順動帝乃止乙
未幸西荘兖州慕容彥超上言乞朝覲詔允之尋稱部
内草寇起不敢離鎭戊申鄆州奏慕容彥超㨿城反已
酉王峻奏劉崇逃遁王師已入晉州(宋史陳思讓傳王/峻援晉州以思讓)
(與康延昭分為左右廂排陣使令率軍自烏嶺路至絳/州與大軍合崇燒營遁去思讓又與藥元福襲破之)
廣順二年春正月戊午朔不受朝賀以宿兵在外故也
庚申王峻奏起近鎭丁夫二萬城晉州壬戌修東京羅
城凡役丁夫五萬五千兩旬而罷甲子以侍衞歩軍都
指揮使曹英為兖州行營都部署以齊州防禦使史延
韜為副都署以皇城使向訓為兵馬都監陳州防禦使
藥元福為馬步都虞候率兵討慕容彥超(陳平集慕容/彥超盜據兖)
(海周祖命曹英為帥向訓副之參用藥元福以兵從謂/元福曰已勅英訓勿以軍禮見汝及元福至英訓皆父)
(事/焉)諸軍入兖州界不得下路停止村舍犯者以軍法從
事丙寅徐州廵檢供給官張令彬奏破淮賊于沭陽斬
首千餘級擒賊将燕敬權時慕容彥超求援于淮南淮
南偽主李景發兵援之師于下邳聞官軍至退趨沭陽
遂破之庚午髙麗權知國事王昭遣使貢方物壬申鎮
州何福進差人部送先擒獲到河東賊軍二百餘人至
闕下詔給巾履衫袴以釋之戊寅徐州部送沭陽所獲
賊将燕敬權等四人至闕下詔賜衣人金帛放歸本土
敬權等感泣謝罪帝召見謂之曰夫惡兇邪奨忠順天
下一也我之賊臣撓亂國法嬰城作逆殃及生靈不意
呉人助兹凶惡非良算也爾當歸言之于爾君初漢末
遣三司軍将路昌祚于湖南市茶屬淮南将邉鎬陷長
沙昌祚被賊送金陵及敬權自大朝歸具以帝言告于
李景景乃召昌祚延坐從容久之且稱美大朝皇帝聖
德廣被恩沾鄰土深有依附國家之意及罷遣偽宰相
宋齊丘宴昌祚于别館又命訪昌祚在湖南遭變之時
亾失綱運之数命依数償之給茗荈萬八千斤遣水運
至江夏仍厚給行装遣之歸闕二月庚寅府州防禦使
折德扆奏河東賊軍寇境率州兵破之斬首二千級辛
卯太白經天癸已以權知髙麗國事王昭為高麗國王
庚子府州防禦使折德扆奏收河東界岢嵐軍癸卯詔
先獲河東鄉軍一百餘人各給錢鞋放歸鄉里壬子太
子太師致仕安審暉卒三月庚申幸南荘令從臣習射
戊辰以樞密院直學士左諫議大夫王溥為中書舍人
充翰林學士以内客省使恩州團練使鄭仁誨為樞宻
副使詔宣徽北院使翟光鄴權知永興軍府事甲戌囘
鶻遣使貢方物庚辰詔西京荘宅司内侍省宫苑司内
園等四司所管諸廵係税户二千五百竝還府縣其廣
德昇平二宫竝停廢應行從諸荘園林亭殿房舍什物
課利宜令逐司依舊收管夏四月丙戌朔日有食之帝
避正殿百官守司丁亥詔停蔡州鄉軍戊子以京師旱
分命羣臣禱雨癸已制削奪慕容彥超在身官爵甲午
髙麗國冊使衛尉卿劉皥卒乙卯詔取來月五日車駕
赴兖州城下慰勞将士以樞密副使鄭仁誨為右衛大
将軍依前充職兼權大内都㸃檢以中書侍郎平章事
判三司李榖為權東京留守兼判開封府事五月丙辰
朔帝御崇元殿受朝仗衛如儀庚申車駕發京師戊辰
至兖州城下乙亥收復兖州斬慕容彥超夷其族詔端
明殿學士顔衎權知兖州軍州事壬午曲赦兖州管内
罪人取五月二十七日已前所犯罪大辟已下咸赦除
之慕容彥超徒黨有逃避潛竄者及城内将吏等竝放
罪自慕容彥超違背已來鄉州内有接便為非者一切
不問諸軍将士殁于王事者各與賻贈都頭已上與贈
官兖州城内及官軍下寨四面去州五里内今年所徴
夏秋税及沿徵錢物竝放十里内只放一州管界今夏
苗子三分放一分城内百姓遭毁拆舍屋及遭燒焚者
給賜材木諸處差到人夫内有遭矢石死者各給絹三
匹仍放户下三年徭役云癸未詔兖州降為防禦州仍
為望州六月乙酉朔帝幸曲阜縣謁孔子祠既奠将致
拜左右曰仲尼人臣也無致曰帝曰文宣王百代帝王
師也得無敬乎即拜奠于祠前其所奠酒器銀鑪竝留
于祠所遂幸孔林拜孔子墓帝謂近臣曰仲尼亞聖之
後今有何人對曰前曲阜令襲文宣公孔仁玉是仲尼
四十三代孫有鄉貢三禮顔涉是顔淵之後即召見仁
玉賜緋口授曲阜令顔涉授主簿便令視事仍勅兖州
修葺孔子祠宇墓側禁樵採丙戌車駕還京初帝以五
月十三日至兖州賊尚拒守至十七日晝夢道士一人
進書巻首云車駕來月二日還京其下文字絶多不能
盡記既寤以夢告宰臣又四日而城拔帝至軍凡駐蹕
九日而賊平果以六月二日發離城下近代親征克捷
無如此之速也是日大雨城下行宫水深数尺其日晚
至中都縣帝笑謂侍臣曰今日若不離城下則當為潦
所溺矣戊戌車駕至自兖州辛丑以靈武節度使馮暉
卒輟視朝一日壬寅前翰林學士李澣自契丹中上表
陳奏機事且言偽幽州節度使蕭海貞欲謀嚮化帝甚
嘉之(宋史李澣傳海貞與澣相善澣乘間諷海貞以南/南歸之計海貞納之周廣順二年澣因定州孫方)
(諫密表言契丹衰微之勢周祖嘉焉遣諜者田重霸賫/詔慰撫仍命澣通信澣復表述契丹主幼弱多寵好擊)
(鞠大臣離貳若出師討伐因與通好/乃其時也屬中原多故不能用其言)癸卯德妃董氏薨
乙已詔宣徽南院使袁㠖判開封府事辛亥以朔方軍
衙内都虞候馮繼業復起為朔方軍兵馬留後甲寅幸
舊宅為德妃舉哀故也秋七月丙辰詔内外臣僚毎遇
永壽節舊設齋供今後中書門下與文武百姓其設一
齋侍衛親軍都指揮使已下共設一齋樞密使内諸司
使已下共設一齋其餘前任職員及諸司職掌更不得
開設道埸及設齋是日大風雨破屋拔樹尚書省都堂
有龍穿屋壞獸角而去西壁有爪迹存焉襄州大水丁
卯詔復升陳州曹州為節鎭以侍衛馬軍都指揮使洋
州節度使郭崇為陳州節度使以侍衛步軍都指揮使
曹英為曹州節度使竝典軍如故以陳州防禦使藥元
福為晉州節度使辛未詔相州節度使李筠權知潞州
軍州事丙子以小底都指揮使漢州刺史李重進為大
内都㸃檢兼馬步都軍頭令恩州團練使以内殿直都
知駙馬都尉張永德領和州刺史充小底第一軍都指
揮使八月甲申朔翰林學士刑部尚書張沆落職守本
官以中書舍人史館修撰判舘事徐台符為禮部尚書
兖翰林學士承㫖以兵部侍郎韋勲為尚書右丞以尚
書右丞于徳辰為吏部侍郎以戸部侍郎邉歸讜為兵
部侍郎以禮部侍郎趙上交為戸部侍郎以樞密直學
士左散騎常侍陳觀為工部侍郎依前充職以刑部侍
郎景範為左司郎中充樞密直學士乙酉樞密使王峻
上章請解樞衡凡三上章詔不允庚寅潁州奏先于淮
南俘獲孳畜已準詔送還本土甲午詔止絶吏民詣闕
舉請刺史縣令賜宰臣李榖白藤肩輿時榖以今年七
月因步履傷臂請告数旬詔榖扶持三司刻名印署事
仍放朝參庚子潞州節度使常思移鎭宋州相州節度
使李筠移鎮潞州壬寅鄆州節度使高行周薨癸丑詔
改鹽麴法鹽麴犯五斤已上處死煎鹻鹽者犯一斤已
上處死先是漢法不計斤兩多少竝處極刑至是始革
之九月庚午以大理卿劇可乆為太僕卿以左庶子張
仁瑑為大理卿以司天監趙延乂為太府卿兼判司天
監事詔北面沿邉州鎭日守疆埸不得入北界俘掠乙
亥鎭州奏契丹寇深冀州遣龍捷都指揮使劉誨牙内
都指揮使何繼筠等率兵拒之而退時契丹聞官軍至
掠冀部丁壮数百隨行狼狽而北冀部被擄者望見官
軍鼓譟不已官軍不敢進其丁壮盡為蕃軍所殺而去
丁丑以鄭州防禦使白重贊為相州留後戊寅樂壽都
監杜延熙奏于瀛州南殺敗契丹斬首三百級獲馬四
十七匹癸未帝姨母韓氏追封楚國夫人故第四姊追
封福慶長公主易州奏契丹武州刺史石越來奔冬十
月丙戌以前晉州節度使王彥超為河陽節度使庚寅
詔諸州罷任或朝覲竝不以器械進貢先是諸道州府
各有作院每月課造軍器逐季搬送京師進納其逐州
每年占留係省錢帛不少謂之甲料仍更于部内廣配
土產物徵斂数倍民甚苦之除上供軍器外節度使刺
史又私造器甲以進貢為名功費又倍悉取之于民帝
以諸州器甲造作不精兼占留屬省物用過當乃令罷
之仍選擇諸道作工赴京作坊以偹役使乙未永興軍
奏宣徽北院使知軍府事翟光鄴卒丁酉𦵏德妃廢朝
戊戌以宣徽南院使袁㠖權知永興軍府事以樞密直
學士工部侍郎陳觀權知開封府事已亥升鉅野縣為
濟州以樞密院副使鄭仁誨為宣徽北院使兼樞密副
使庚子幸樞密院王峻請之也甲辰宰臣李穀以臂傷
未愈上表辭位凡三上章詔報不允丁未滄州奏自十
月已前蕃歸漢户萬九千八百戸是時北境饑饉人民
轉徙襁負而歸中土者散居河北州縣凡数十萬口十
一月丙辰荆南奏朗州大将劉言以今年十月三日領
兵趨長沙十五日至潭州淮南所署湖南節度使邉鎬
岳州刺史宋徳權竝棄城遁去庚申以前少府監馬從
斌為殿中監壬戌樞密使王峻亡妻崔氏追封趙國夫
人非故事也乙丑刑部尚書張沆卒辛未陜州折從阮
移鎭邠州以前宋州節度使李洪義為安州節度使癸
酉青州符彥卿移鎭鄆州甲戌詔曰累朝已來用兵不
息至于繕治甲胄未免配役生靈多取于民助成軍器
就中皮革尤峻科刑稍犯嚴條皆抵極典鄉縣以之生
事姦猾得以侵漁宜立所規用革前弊應天下所納牛
皮今将逐所納数三分内減二分其一分于人户苖畝
上配定每秋夏苗共十頃納連角皮一張其黄牛納乾
筋四兩水牛半斤犢子皮不在納限牛馬驢騾皮筋角
今後官中更不禁斷只不得将出化外敵境州縣先置
廵檢牛皮節級竝停丙子詔曰應内外文武官寮幕職
州縣官舉選人等今後有父母祖父母亡殁未經遷𦵏
者其主家之長不得輒求仕進所由司亦不得申舉解
送如是卑幼在下者不在此限已卯日南至帝御崇元
殿受朝賀仗衛如儀十二月丙戌權武平軍留後劉言
遣牙将張崇嗣入奏于十月十三日與節度副使王進
逵行軍司馬何敬貞指揮使周行逄等同共部領戰棹
攻收湖南偽節度使邉鎬當夜出奔王進逵等已人潭
州(九國志王逵傳逵朗州武陵人或名進逵邉鎬為武/安軍節度使召劉言入覲言不行謀于逵曰江南召)
(我不往必加兵于我矣為之奈何逵曰鎬之此來以制/置潭朗為名公如速行正入其算武陵負江湖之阻帶)
(甲百萬乃欲拱手臣異姓乎鎬新至長沙經畧未定乘/人心憤怒引兵攻鎬可一鼓而擒也言然之乃遣與何)
(景眞等同起兵于武陵號十指揮使以攻邉鎬逵率舟/師南上至長沙邉鎬大駭以所部奔歸江南諸州屯守)
(皆罷之盡復/湖外之地)癸巳太子太師致仕安叔千卒甲午詔今
後諸侯入朝不得進奏買宴丁酉皇子澶州節度使榮
落起復加同平章事戊戌太子少傅致仕王延卒壬寅
幸西荘乙已以端明殿學士顔衎權知開封府事御史
臺奏請改左右威衛復為左右屯衛從之避御名也是
冬無雪
廣順三年春正月壬子朔帝御崇元殿受朝賀仗衛如
儀幸太平宫起居漢太后甲寅賜羣臣射于内鞠埸乙
卯武平軍兵馬留後劉言奏潭州干戈之後焚燒殆盡
乞移使府于武陵從之詔升朗州為大都督府在潭州
之上丙辰以武平節度使留後檢校太尉劉言為檢校
太師同平章事行朗州大都督充武平軍節度兼三司
水陸轉運等使制置武安静江等軍事進封彭城郡公
武平軍節度使使權知潭州軍州事檢校太傅王進逵
為檢校太尉行潭州刺史充武安軍節度使以武安軍
行軍司馬兼衙内歩軍都指揮使檢校太傅何敬貞為
檢校太尉行桂州刺使充静江軍節度使以張倣領睂
州刺史充武平軍節度副使以朱元琇領黄州刺史充
靜江軍節度副使以周行逢領集州刺史充武安軍節
度行軍司馬自進逵而下皆劉言将校也邠州奏慶州
略蕃部野雞族略奪商旅侵擾州界詔遣寕州刺史張
建武等率兵掩襲仍先賜勅書安撫如不從命卽進軍
問罪辛酉詔賜朗州劉言應兩京及諸道舊屬湖南楼
店邸第乙丑詔諸道州府係屬户部營田及租稅課利
等除京兆府荘宅務贍國軍𣙜鹽務兩京行從荘外其
餘竝割属州縣所徵租税課利官中只管舊額其職員
節級一切停廢應有客户元佃係省荘田桑土舍宇便
賜逐户充為永業仍仰縣司給與憑由應諸處元属营
田戸部院及係縣人户所納租中課利起今年後竝與
除放所有見牛犢竝賜本戸官中永不收係云帝在民
間素知營田之弊至是以天下係官荘田僅萬計悉以
分賜見佃戸充永業是嵗出户三萬餘百姓既得為已
業比戸欣然于是葺屋植樹敢致功力又東南郡邑各
有租牛課戸往因梁太祖渡淮軍士掠民牛以千萬計
梁太祖盡給與諸州民輸租課自是六十餘載時移代
改牛租猶在百姓苦之至是特與除放未㡬京兆府荘
宅務及𣙜鹽務亦歸州縣依例處分或有上言以天下
係官荘田甚有可惜若遣貨之當得三十萬緡亦可資
國用帝曰苟利于民與資國何異丁卯户部侍郎權
知貢舉趙上交奏諸科舉人欲等第各加封義塲数進
士除詩賦外别試雜文一塲從之兩浙弔祭使左練議
大夫李知損責授登州司馬員外置仍令所在馳驛放
遣知損銜命江浙所經藩郡皆強貸于侯伯為青州知
州張凝所奏故有是命己巳幸南荘臨水亭見雙鳧戲
于池上帝引弓射之一發疊貫從臣稱賀庚午以前邠
州節度使侯章為鄧州節度使前萊州刺史葉仁魯賜
死坐為民所訟故也辛未詔樞密使王峻廵視河隄峻
請行故從之辛未幸南荘閏月甲申朗州劉言潭州王
進逵奏廣賊占據桂管深入永州界俘劫遣朗州行軍
司馬何敬貞與指揮使未全琇陳順等率水陸軍五萬
進擊丙戌囘鶻遣使貢方物詔故梁租庸使趙巖姪崇
勲見居陳州量賜係官店宅從王峻之請也辛卯定州
奏契丹攻義豊軍出勁兵夜斫蕃營斬首六十級契丹
遁去甲午鎮州奏契丹寇境遣兵追襲至無極而還丙
申皇子澶州節度使榮來朝壬寅以樞密使尚書左僕
射同平章事監修國史王峻兼青州節度使餘如故延
州衙内指揮使高紹基奏言父允權患腳膝令臣權知
軍州事癸卯陳州奏吏民請與前刺史李穀立祠堂從
之時穀為宰相聞郡人陳請遜讓数四乃止甲辰鄴都
留守王殷加檢校太尉依前同平章事丙午鎮州節度
使何福進河陽節度使王產超竝加校太尉尉潞州節
度使李筠加檢校太傅丁未延州節度使高允權卒己
酉開封奏都城内録到無名額僧尼寺院五十八所詔
廢之二月辛亥朔以前西京留守白文珂為太子太
師致仕進封韓國公癸丑安州節度使李洪義侍衛馬
軍都指揮使郭崇侍衛步軍都指揮使曹英竝加檢校
太尉唐州方城縣令陳守愚棄市坐剋留户民蠶鹽一
千五百斤入已也内制國寳兩座詔中書令馮道書寳
文其一以皇帝承天受命之寳為文其一以皇帝神寳
為文案傳國寳始自秦始皇令李斯篆之厯代傳授事
具前史至唐末帝自燔之際以寳隨身遂俱焚焉晉高
祖受命特製寳一座開運末北戎犯闕少帝遣其子延
煦送于戎王戎王訝其非眞少帝上表具訴其事及戎
王北歸賫以入蕃漢朝二帝未暇别製至是始創為之
庚申遣将作監李瓊知陜州軍州事甲子樞密使平盧
軍節度使尚書左僕射平章事監修國史王峻責授商
州司馬員外置所在馳驛發遣戊辰左監門上将軍李
建崇卒延州牙内都指揮使高紹基奏交割軍府與副
使張圖己巳朗州劉言奏當道先遣行軍司馬何敬貞
率兵掩擊廣賊行及潭州部衆奔潰湖南王進逵以敬
貞失律已梟首訖以樞密直學士工部侍郎陳觀為祕
書監壬申鳯翔少尹桑能責授鄧州長史能晉相維翰
之庶弟也坐㨿維翰别第為人所訟故也癸酉以户部
侍郎知貢舉趙上交為太子詹事是嵗新進士中有李
觀者不當策名物議諠然中書門下以觀所試詩賦失
韻勾落姓名故上交移官丁丑幸南荘賜從官射命客
省使向訓權知延州軍州事
　
　
　
　
　
　
　
　
　
　
　舊五代史巻一百十二
　舊五代史巻一百十二攷證
周太祖紀三庚申車駕發京師　案五代春秋作庚辰
　帝東征歐陽史從事作庚申
戊戌車駕至自兖州　案歐陽史作庚子至自兖州五
　代春秋從是書作戊戌
節度副史王進逵　王進逵原本作進達後又作王逵
　攷九國志王逵或名進逵今改歸畫一
官中只管舊職　官中訛宫中今據下文改正
遣兵追襲至無極而還　案契丹國志作無極山是書
　無山字當係史家省文今姑仍其舊
　
　
　
　
　
　舊五代史卷一百十二攷證
欽定四庫全書
　舊五代史巻一百十三
　　宋門下侍郎參知政事監修國史薛居正等撰
　周書第四
　　太祖紀四
廣順三年春三月庚辰朔以相州留後白重贊為滑州
節度使以鄭州防禦使王進為相州節度使以前兖州
防禦使索萬進為延州節度使以亳州防禦使張鐸為
同州節度使甲申以皇子澶州節度使榮為開封尹兼
功徳使封晉王仍令所司擇日備禮冊命丙戌以宣徽
北院使兼樞密副使鄭仁誨為澶州節度使以殿前都
指揮使李重進領泗州防禦使以客省使向訓為内客
省使已丑以棣州團練使王仁鎬為右衛大将軍充宣
徽北院使兼樞密副使庚寅端明殿學士尚書兵部侍
郎顔衎落職守本官(宋史顔衎傳衎權知開封府/王峻敗罷職守兵部侍郎)以翰
林學士中書舍人王溥為戸部侍郎充職以左司郎中
充樞密直學士景範為左諫議大夫充職祕書監陳觀
責授左贊善大夫留司西京坐王峻黨也癸巳大風雨
土戊申幸南荘夏四月甲寅禁沿邉民鬻兵仗與蕃人
戊辰河中節度使王景移鎮鳯翔宋州節度使常思進
移鎮青州鳯翔節度使趙暉移鎮宋州河陽節度使王
彥超移鎮河中賜朗州劉言絹三百匹以兵革之後匱
乏故也詔在京諸軍将士持支救接五月已卯朔帝御
崇元殿受朝賀仗衛如儀辛巳前慶州刺史郭產欽勒
歸私第國初以彥欽再刺慶州兼掌𣙜鹽彥欽擅加𣙜
錢民夷流怨州北十五里寡婦山有蕃部曰野雞族彥
欽作法擾之蕃情獷猂好為不法彥欽乃奏野雞族掠
奪綱商帝遣使賫詔撫諭望其率化蕃人既苦彥欽貪
政不時報命朝廷乃詔邠州節度使折從阮寧州刺史
張建武進兵攻之建武勇于立功徑取野雞族帳擊殺
数百人又殺牛族素與野雞族有憾且聞官軍討代相
聚餉饋欣然迎奉官軍利其財貨孳畜遂劫奪之翻為
族所誘至包山負險之地官軍不利為蕃人迫逐投崖
墜澗而死者数百人從阮等以兵自保不相救應帝怒
彥欽及建武俱罷其任及彥欽至京師故有是命丁亥
新授青州節度使常思進在宋州日出放得絲四萬一
千四百兩請徵入官詔宋州給還人户契劵其絲不徵
甲午中書侍郎同平章事集賢殿大學士權判門下省
事花質可權監修國史六月壬子滄州奏契丹幽州𣙜
鹽制置使兼防州刺史知盧臺軍事張藏英以本軍兵
士及職員戸人孳畜七千頭口歸化癸丑以前開封尹
楚國公候益為太子太師以前西京留守莒國公王守
恩為左衛上将軍以前興軍節度使李洪信為左武衛
上將軍甲寅以左衛上將軍宋彥筠為太子少師以太
子少師楊凝式為尚書右僕射致仕癸亥前河陽節度
使王繼𢎞卒己巳太子太傅李懐忠卒是月河南河北
諸州太水霖雨不止川陂漲溢襄州漢水溢入城深一
丈五尺居民皆乗筏登樹羣烏集潞州河南無烏秋七
月戊寅朔徐州言龍出豐縣村民井中即時澍雨漂没
城邑癸未太子賔客馬𦙍孫卒甲申鄴都王殷奏乞朝
覲凡三上章允之尋以北邉奏契丹事機詔止其行以
左金吾上將軍安審信為太子太師致仕丁亥以右金
吾上將軍張從恩為左金吾上將軍以前鄧州節度使
張彥成為右金吾上將軍己丑以虎捷左廂都指揮使
永州防禦使韓通為陜州留後庚寅太府卿判司天監
趙延乂卒辛卯以前西京副留守盧價為太子賔客乙
未以御史中丞邉光範為禮部侍郎以刑部侍郎張煦
為御史中丞以翰林學士承㫖尚書禮部侍郎徐台符
為刑部侍郎充職丙申太子太師致仕安審信卒丁酉
詔曰京兆鳯翔府同華邠延鄜耀等州所管州縣軍鎮
頃因唐末藩鎮殊風久厯嵗時未能釐革政途不一何
以敎民其婚田爭訟賦税丁徭合是令佐之職其擒姦
捕盜庇䕶部民合是軍鎮警察之職今後各守職分專
切提撕如所職疎遣各行按責其州府不得差監徵軍
將下縣戊戌衛尉少卿李温美責授房州司户參軍温
美奉使祭海便道歸家家在壽光縣為縣吏馮勲所訟
故黜之供奉官武懐贊棄市坐盜馬價入已也壬寅以
鴻臚少卿趙修已為司監八月已酉帝幸南荘丙辰内
衣庫使齊藏珍除名配沙門島藏珍奉詔修河不于役
所部轄私至近縣止宿及報隄防危急安寝不動遂致
横流故有是責庚申邢州節度使劉詞移鎮河陽辛酉
以龍捷左廂都指揮使閬州防禦使田景咸為刑州留
後丁卯河㳏河隂京師霖雨不止給賜諸軍將士薪芻
有差癸酉以翰林學士户部侍郎王溥為端明殿學士
甲戌潭州王進逵奏朗州劉言與淮賊通連差指揮使
鄭珓部領兵士欲倂當道鄭珓為軍衆所執奔入武陵
劉言尋為諸軍所廢臣已至朗州安撫訖詔劉言勒歸
私第委王進逵取便安置是月所在州郡奏霖雨連緜
漂沬田稼損壊城郭廬舍九月已卯太子少保盧損卒
丁酉深州上言樂壽縣兵馬都監杜延熙為戍兵所害
先是齊州保寧郡兵士屯于樂壽都頭劉彥章等殺延
熈為亂時鄭州開道指揮使張萬友亦屯于樂壽然不
與之同朝廷急遣供奉官馬諤省其事諤乃與萬友擒
彥章等十三人斬之餘衆奔齊州是月多隂曀木再華
冬十月戊申朔詔以來年正月一日有事于南郊諸道
州府不得以進奉南郊為名輒有率斂已酉右金吾上
將軍張彥成卒庚戌以前同州節度使薛懐讓為左屯
衛上將軍以尚書左丞兼判國子監田敏權判太常卿
以禮部尚書王易權兵部尚書太常奏郊廟社稷壇位
制度請下所司修奉從之以中書令馮道為南郊大禮
使以開封尹晉王榮為頓遞使權兵部尚書王易為鹵
簿使御史中丞張煦為儀仗使權判太常卿田敏為禮
儀使以前潁州防禦郭瓊為權宗正卿甲寅以前光禄
卿丁知浚復為光禄卿丙辰幸南荘西荘已未前寧州
刺史張建武責授右司禦副率以野雞族失利故也
以前翰林學士工部侍郎魚崇諒為禮部侍郎充翰林
學士時崇諒解職于陜州就養至是再除禁職仍賜詔
召之令本州給行裝鞍馬侍親歸朝以太子賔客張昭
為戸部尚書以太子賔客李濤為刑部尚書詔中書令
馮道赴西京迎奉太廟神主甲子中書令馮道率百官
上尊號曰聖明文武仁德皇帝答詔不允凡三上章允
之仍俟郊禮畢施行壬申鄴都邢洺等州皆上言地震
鄴都尤甚十一月辛已廢共城稻田務任人佃蒔乙酉
日南至帝不受朝賀庚寅鎮州節度使何福進奏乞朝
覲三奏允之詔侍衛歩軍都指揮使曹英權知鎮州軍
府事癸已以将作監李瓊為濟州刺史壬寅詔重定天
下縣邑除畿赤外其餘三千户已上為望縣二千户已
上為緊縣一千户已上為上縣五百户已上為中縣不
滿五百戸為中下縣十二月戊申雨木冰是日四廟神
主至西郊帝郊迎奠饗奉神主入于太廟設奠安神而
退壬子前單州刺史趙鳯賜死坐為民所訟故也甲寅
詔諸道州府縣鎮城内人户舊請蠶鹽徵價起今後竝
停甲子鎮州節度使何福進來朝乙丑鄴都留守王殷
來朝丙寅禮儀使奏皇帝郊廟行事請以晉王榮為亞
獻通攝終獻行事從之已已左補闕王伸停任坐檢田
于亳州虚憑紐配故也辛未鄴都留守侍衛親軍都指
揮使王殷削奪在身官爵長流登州尋賜死于北郊其
家人骨肉竝不問罪癸酉帝宿齋于崇元殿為來年正
月一日親祀南郊也時帝已不豫甲戌宿于太廟乙亥
質明帝親饗太廟自齋宫乗歩輦至廟庭被衮冕令近
臣翼侍陞階止及一室行禮俛首而退餘命晉王率有
司終其禮是日車駕赴郊宫顯徳元年春正月丙子朔
帝親祀圜丘禮畢詣郊宫受賀車駕還宫御明徳楼宣
制大赦天下改廣順四年為顯徳元年自正月一日昧
爽己前應犯罪人常赦所不原者咸赦除之内外将士
各優給文武職官竝與加恩内外命婦竝與進封寺監
攝官七周年已上者同明經出身今後諸寺監不得以
白身署攝升朝官兩任已上著緑十五周年與賜緋著
緋十五年與賜紫州縣官曾經五度參選雖未及十六
考與授朝散大夫階年七十已上授優散官賜緋應奉
郊廟職掌人員竝與恩澤今後不得以梁朝及清㤗朝
為偽朝偽主天下帝王陵廟及名臣墳墓無後官為檢
校云宣赦畢帝御崇元殿受冊尊號禮畢羣臣稱賀時
帝郊祀御楼受冊有司多畧其禮以帝不豫故也先是
有占者言鎮星在氐房乃鄭宋之分當京師之地兼氐
宿主帝王路寝若散財以致福遷幸以避災庶幾可以
驅禳矣帝以遷幸煩費不可輕議散財可矣故有郊禋
之命洎嵗暮帝疾増劇郊廟之禮蓋勉而行之耳戊寅
詔廢鄴都依舊為天雄軍大名府在京兆府之下庚辰
制皇子開封尹晉王榮可開府儀同三司檢校太尉兼
侍中行開封尹功徳使判内外兵馬事襄州安審琦進
封陳王鄆州符彥卿進封衛王移鎮天雄軍荆南高保
融進封南平王夏州李彛興進封西平王甲申宋州趙
暉進封韓國公青州常思進封萊國公徐州王晏進封
滕國公鄧州侯章進封申國公西京武行徳進封譙國
公許州郭從義加檢校太師鳯翔王景進封裒國公華
州孫方諫進封蕭國公自趙暉已下竝加開府儀同三
司乙酉分命朝臣往諸州開倉减價出糶以濟饑民詔
潭州依舊為大都督府在朗州桂州之上丙戌以澶州
節度使鄭仁誨為樞密使加同平章事鄜州楊信加開
府儀同三司進封杞國公邠州折從阮加開封儀同三
司改封鄭國公滄州李暉加檢校太尉宋州李洪義加
檢校太師貝州王饒加檢校太尉以陳州節度使兼侍
衛馬軍都指揮使郭崇為澶州節度使加同平章事以
曹州節度使兼侍衛歩軍都指揮使曹英為鎮州節度
使加同平章事潭州王進逵加特進兼侍中河陽劉詞
加檢校太尉河中王彥超加同平章事以鎮州節度使
何福進為鄆州節度使加同平章事潞州李筠加同平
章事戊子晉州藥元福滑州白重贊相州王進同州張
鐸竝加檢校太傅以延州節度使索萬進為曹州節度
使加檢校太傅定州留後孫行友邢州留後田景咸陜
州留後韓通靈武留後馮繼業竝正授節度使庚寅夜
東北有大星墜其聲如雷壬辰宰臣馮道加守太師范
質加尚書左僕射監修國史李榖加右僕射集賢殿大
學士以端明殿學士尚書戸部侍郎王溥為中書侍郎
平章事(東都事畧太祖将大漸促召學士草制以溥為/中書侍郎同中書門下平章事已宣制太祖曰)
(吾無/恨矣)司徒竇貞固進封汧國公司空蘓禹珪進封莒國
公竝加開府儀同三司以宣徽南院使知永興軍府事
袁㠖為延州節度使以宣徽北院使兼樞密副使王仁
鎬為永興軍節度使以前安州節度使王令温為陳州
節度使以殿前都指揮使泗州防禦使李重進為武信
軍節度使檢校太保典軍如故以龍捷左廂都指揮使
睦州防禦使樊愛能為侍衛馬軍都指揮使洋州節度
使加檢校太保以虎捷左廂都指揮使累州防禦使何
徽為侍衛歩軍都指揮使利州節度使加檢校太保以
樞密承㫖魏仁浦為樞密副使是日已時帝崩于滋徳
殿聖壽五十一祕不發䘮乙未遷神柩于萬嵗殿召文
武百官班于殿庭宣遺制晉王榮可于柩前卽皇帝位
服紀月日一如舊制云是嵗自正月朔日後景色昏晦
日月多暈及嗣君卽位之日天氣晴朗中外肅然帝自
郊禋後其疾乍瘳乍劇晉王省侍不離左右(東都事畧/李重進周)
(太祖之甥母卽福慶長公主重進年長于世宗及太/祖寝疾召重進受顧命令拜世宗以定君臣之分)累
諭晉王曰我若不起此疾汝卽速治山陵不得久留殿
内陵所務從儉素應縁山陵役力人匠竝湏和雇不計
近逺不得差配百姓陵寢不湏用石柱費人功只以甎
代之用瓦棺紙衣臨入陵之時召近税户三十家為陵
户下事前揭開瓦棺徧視過陵内切不得傷他人命勿
修下宫不要守陵宫人亦不得用石人石獸只立一石
記子鐫字云大周天子臨晏駕與嗣帝約縁平生好儉
素只令著瓦棺紙衣𦵏若違此言隂靈不相助又言朕
攻收河府時見李家十八帝陵園廣費錢物人力竝遭
開發汝不聞漢文帝儉素𦵏在霸陵原至今見在如毎
年寒食無事時即仰量事差人灑掃如無人去只遙祭
兼仰于河府魏府各葬一副劒甲澶州葬通天冠綘紗
袍東京葬一副平天冠衮龍服千萬千萬莫忘朕言二
月甲子太常卿田敏上尊諡曰聖神恭肅文武皇皇帝
廟號太祖四月乙已𦵏于嵩陵宰臣李穀撰諡冊文王
溥撰哀冊文(五代史補髙祖之為樞密使也毎出入常/恍然覩人前導状若臺省人吏其服色一)
(緋一緑高祖以為不詳深憂之及河中鳯翔永興等處/反詔命高祖征之一舉而二鎮瓦解自是權傾天下論)
(者以為功高不賞郭氏其危乎髙祖聞而恐懼居無何/忽覩前導者服色緋者改紫緑者改緋高祖心始安曰)
(被二人者但見其升不見其降吉兆也未幾遂為三軍/所推戴高祖之入京師也三軍分擾殺人爭物者不可)
(勝数時有趙童子者知書善射至防禦使覩其紛擾竊/憤之乃大呼于衆中曰樞宻太尉志在除君側以安國)
(所謂兵以義舉鼠輩敢爾乃賊也豈太尉意耶于是持/弓矢于所居巷口據牀坐凡軍人之來侵犯者皆殺之)
(由是居人賴以保全僅数千家其間亦有致金帛于門/下用為報答已堆集如丘陵焉童子見而笑曰吾豈求)
(貨者耶于是盡歸其主高祖聞而異之隂謂世宗曰吾/聞人間讖云趙氏合當為天子觀此人才略度量近之)
(矣不早除去吾與汝其可保乎使人誣告收付御史府/劾而誅之洎高祖厭世未十年而皇宋有天下趙氏之)
(讖乃應于斯知王者不死信矣哉高祖征李守貞軍次/河上高祖盧其争濟臨岸而諭之未及坐忽有羣鴉噪)
(于上高祖退十餘歩引弓将射之矢未及發而岸崩其/釁裂之勢在高祖足下高祖棄弓顧羣雅而笑曰得非)
(天使汝驚動吾耶如此則李守貞不足破矣于是三軍/欣然各懐鬬志矣五代史闕文周太祖在漢隠帝朝為)
(樞密使将兵伐河中李守貞時馮道守太師不與朝政/以請告周祖謁道于私第問伐蒲䇿道辭以不在其位)
(不敢議國事周祖固問之道不得己謂周祖曰相公頗/知博乎周祖微時好蒱博屢以此抵罪疑道譏己勃然)
(變色道曰是行亦猶博也夫博財多者氣豪而勝財寡/者心怯而輸守貞在晉累典禁兵自謂軍情附已遂謀)
(反耳今相公誠能不惜官錢廣施惠愛明其賞罰使軍/心許國則守貞不足慮也周祖曰恭聞命矣故伐蒲之)
(役周祖以便宜從事卒成大功然亦軍旅歸心終移漢/祚又周祖自鄴起兵赴闕漢隱帝兵敗遇害于劉子波)
(周祖入京師百官謁周祖見道猶設拜意道便行推戴/道授拜如平時徐曰侍中此行不易周祖氣沮故禪代)
(之謀稍緩及請道詣徐州冊湘隂公為漢嗣道曰侍中/由衷乎周祖設誓道曰莫敎老夫為謬語令為謬語人)
(臣謹案周世宗朝詔御史臣修/周祖實禄故道之事所宜諱矣)史臣曰周太祖昔在初
濳未聞多譽洎平衍蒲阪北鎮鄴臺有統御之勞顯英
偉之量旋屬漢道斯季天命有歸總虎旅以盪神京不
無慙徳攬龍圖而登帝位遂闡皇風朞月而弊政皆除
逾嵗而羣情大服何遷善之如是蓋應變以無窮者也
所以魯國兇徒望風而散幷門遺孽引曰偷生及鼎駕
之将昇命瓦棺而薄𦵏勤儉之美終始可稱雖享國之
非長亦開基之有裕矣然而二王之誅議者譏其不能
駕馭權豪傷于猜忍卜年斯促抑有由焉
　
　
　
　
　
　
　
　
　
　
　
　
　
　
　舊五代史巻一百十三
　舊五代史巻一百十三攷證
周太祖紀四又殺牛族素與野雞族有憾　殺牛族原
　本作殺牛于族攷通鑑五代㑹要宋史東都事略俱
　作殺牛族知原本于字衍今刪
以前西京留守莒國公王守恩為左衛上将軍王守恩
　原本作守思今據通鑑改正
　
　
　
　
　
　
　
　
　
　舊五代史卷一百十三攷證
欽定四庫全書
　舊五代史卷一百十四
　　宋門下侍郎參知攻事監修國史薛居正等撰
　周書第五
　　世宗紀一
世宗睿武孝文皇帝諱榮太祖之飬子蓋聖穆皇后之
姪也本姓柴氏父守禮太子少保致仕(隆平集云柴翁/者常獨居室人)
(以為司㝠事一日笑不止妻問其故不答翁嗜飲妻醉/之以酒乃曰上帝有命郭郎為天子考柴翁即守禮之)
(父史佚/其名)帝以唐天祐十八年嵗在辛已九月二十四日
丙午生于邢州之别墅年未童冠因侍聖穆皇后在太
祖左右時太祖無子家道淪落然以帝謹厚故以庶事
委之帝悉心經度貲用獲濟太祖甚憐之乃飬為已子
漢初太祖以佐命功為樞密使帝始授左監門衛将軍
(國志談苑云周世宗在漢為諸衛将軍嘗遊畿甸謁縣/令忘其姓名令方聚邑客蒱博弗得見世宗頗銜之及)
(即位令因部夫犯贓数百疋宰相范質以具獄上奏世/宗曰親民之官贓状狼籍法當處死質奏曰受所監臨)
(財物有罰上贓雖多法不至死世宗怒厲聲曰法者自/古帝王之所制本以防姦朕立法殺贓吏非酷刑也質)
(曰陛下殺之則可若付有/司臣不敢署勅遂貸其命)二年太祖鎮鄴改天雄軍牙
内都指揮使領貴州刺史檢校右僕射三年冬太祖入
平内難留帝守鄴城廣順元年正月太祖踐祚帝懇求
入覲忽夢至河而不得渡尋授澶州節度使檢校太保
封太原郡侯帝在鎮為政清肅盜不犯境先是澶之里
衖湫隘公署毁圯帝即廣其街肆増其廨宇吏民頼之
(宋史王贊傳周世宗鎮澶淵毎旬决囚贊引律令/辨析中理問之知其嘗事學問即署右職)二年
正月兖州慕容彦超反帝累表請征行太祖嘉之及曹
英等東討数月無功太祖欲親征召羣臣議其事宰臣
馮道奏以方當盛夏車駕不宜衝冐太祖曰冦不可翫
如朕不可行當使澶州兒子擊賊方辨吾事時樞密王
峻意不欲帝将兵故太祖親征六月兖州平十二月加
檢校太傅同平章事三年正月帝入覲三月授開封尹
兼功徳使封晉王顯徳元年正月庚辰加開府儀同三
司檢校太尉兼侍中依前開封尹兼功徳使判内外兵
馬事時太祖寢疾彌留士庶憂沮及聞帝總内外兵柄
咸以為愜(隆平集曹翰𨽻世宗幕下世宗鎮澶淵以為/牙校及尹開封翰猶在澶淵聞周祖寢疾不)
(俟召來見世宗密言曰王為冡嗣不侍醫藥何以/副天下望世宗悟入侍禁中以府事命翰總决)壬辰
太祖崩秘不𤼵䘮丙申内出太祖遺制晉王榮可扵柩
前即位羣臣奉帝即皇帝位庚子宰臣馮道率百僚上
表請聽政凡三上壬寅帝見羣臣於萬嵗殿門之東廡
下二月庚戌潞州奏河東劉崇與契丹大将軍楊兖舉
兵南指壬戌宰臣馮道率百僚上表請御殿凡三上允
之丁卯以中書令馮道充山陵使太常卿田敏充禮儀
使兵部尚書張昭充鹵簿使御史中丞張煦充儀仗使
開封少尹權判府事王敏充橋道使河東賊將張暉率
前鋒自團栢谷入寇帝召羣臣議親征宰臣馮道等奏
以劉崇自平陽奔遁之後勢弱氣奪未有復振之理竊
慮聲言自來以誤于我陛下纂嗣之初先帝山陵有日
人心易揺不宜輕舉命將禦寇深以為便帝曰劉崇幸
我大䘮聞我新立自謂良便必發狂謀謂天下可取謂
神器可圖此際必來斷無疑耳馮道等以帝鋭于親征
因固諍之帝曰昔太宗之創業靡不親征朕何憚焉道
曰陛下未可便學大宗帝又曰劉崇烏合之衆茍遇王
師必如山壓卵耳道曰不知陛下作得山否帝不悦而
罷召諸道募山林亡命之徒有勇力者送于闕下仍目
之為強人帝以趫捷勇猛之士多出于羣盜中故令所
在招納有應命者即貸其罪以禁衛處之至有朝行殺
奪暮升軍籍讎人遇之不敢仰視帝意亦患之其後頗
有不獲宥者三月丁丑潞州奏河東劉崇入冦兵馬監
押穆令均部下兵士為賊軍所襲官軍不利詔天雄軍
節度使符彥卿領兵自磁州固鎮路赴潞州以澶州節
度使郭崇副之詔河中節度使王彥超領兵取晉州路
東向邀擊以陜府節度使韓通為副命宣徽使向訓馬
軍都指揮使樊爱能步軍都指揮使何徽滑州節度使
白重贊鄭州防禦使史彥超前耀州團練使符彥能等
領兵先赴澤州辛已制大赦天下常赦所不原者咸赦
除之諸貶降責授官量與升陟叙用應配流徒役人竝
放逐便諸道州府所欠去年夏秋租税竝放内外見任
前文武職官竝與加恩父母在者竝與恩澤亡没者與
封贈其母妻未叙者特與叙封云前涇州節度使史匡
懿卒癸未詔以劉崇入冦車駕取今月十一日親征甲
申以樞密使鄭仁誨為東京留守乙酉車駕發京師壬
辰至澤州癸巳王師與河東劉崇契丹楊衮大戰于高
平賊軍敗績初車駕行次河陽聞劉崇自潞而南即倍
程而進是月十八日至澤州既晡帝御戎服觀兵于東
北郊距州十五里夜宿于村舍十九日前鋒與賊軍相
遇賊陣于高平縣南之髙原有賊中來者云劉崇自將
騎三萬并契丹萬餘騎嚴陣以待官軍帝促兵以擊之
崇東西列陣頗亦嚴整乃令侍衛馬歩軍都虞侯李重
進滑州節度使白重贊將左居陣之西廂侍衛馬軍都
指揮使樊愛能歩軍都指揮使何徽將右居陣之東廂
宣徽使向訓鄭州防禦使史彥超以精騎當其中殿前
都指揮使張永徳以禁兵衛蹕帝介馬觀戰兩軍交鋒
未㡬樊愛能何徽望賊而遁東廂騎軍亂歩軍解甲投
賊帝乃自率親騎臨陣督戰(隆平集馬仁瑀傳從世宗/親征劉崇王師不利仁瑀)
(謂衆曰主辱臣死因躍馬大呼/引弓連斃将卒数十士氣始振)今上(案是書成扵開寳/中故稱宋太祖為)
(今上原本空一/格今改正連屬)馳騎于陣前先犯其鋒戰士皆奮命爭
先賊軍大敗日暮賊萬餘人阻澗而陣㑹劉詞領兵至
與大軍廹之賊軍又潰臨陣斬賊大將張暉及偽樞密
使王延嗣諸將分兵追襲殭尸棄甲填滿山谷初夜官
軍至高平降賊軍数千人所獲輜重兵器駝馬偽乗輿
器服等不可勝紀其夕殺降軍二千餘人我軍之䧏敵
者亦皆就戮初兩軍之未整也風自東北起不便于我
及與賊軍相遇風勢陡廻人情相悦戰之前夕有大星
如日流行数丈墜于賊營之上及戰北人望見官軍之
上有雲氣如龍虎之狀則天之助順亶其然乎是日危
急之勢頃刻莫保賴帝英武果敢親臨冦敵不然則社
稷㡬若綴旒矣是夕帝宿于野次甲午次高平縣詔賜
河東䧏軍二千餘人各絹二匹并給其衣裝鄉兵各給
絹一匹放還本部是日大雨戊戌車駕至潞州河南府
上言前青州節度使常思卒已亥侍衛馬軍都指揮使
䕫州節度使樊愛能侍衛歩軍都指揮使壽州節度使
何徽節并諸将校七十餘人竝伏誅高平之役兩軍既
成列賊騎來挑戰愛能望風而退何徽以徒兵陣于後
為奔騎所突即時潰亂二將南走帝遣近臣宣諭止遏
莫肯從命皆掦言曰官軍大敗餘衆已解甲矣至暮以
官軍克捷方稍稍而㢠廻帝至潞州録其奔遁者自軍使
以上及監押使臣竝斬之由是驕将隨兵無不知懼帝
以何徽有平陽守禦之功欲貸其罪竟不可與愛能俱
殺之皆給槥車歸塟(東都事畧世宗謂張永徳曰樊愛/能及偏禆七十餘人吾欲盡按軍)
(法如何對曰必欲開拓疆宇威加四海安可己/也世宗善其言悉誅愛能等以徇軍聲始振)庚子以
以侍衛馬歩都虞侯李重進為許州節度使以宣徽南
院使向訓為滑州節度使以殿前都指揮使張永徳為
武信軍節度使職竝如故以滑州節度使白重贊為鄜
州節度使以鄭州防禦使史彥超為華州節度使賞高
平之功也以晉州節度使藥元福為同州節度使以宣
徽北院使楊廷璋為晉州節度使以同州節度使張鐸
為彰義軍節度使以客省使呉延祚為宣徽北院使以
龍捷左廂都指揮使李千為蔡州防禦使以龍捷右廂
都指揮使田中為密州防禦使以虎捷右廂都指揮使
張順為登州防禦使以龍捷左第二軍都指揮使孫延
進為鄭州防禦使以前耀州團練使符彥能為澤州防
禦使以散員都指揮使李繼勲為殿前都虞候以殿前
都虞候韓令坤為龍捷左廂都指揮使以鐡騎第一軍
都指揮使趙𢎞殷為龍捷右廂都指揮使以散員都指
揮使慕容延釗為虎捷左廂都指揮使以控鶴第一軍
都指揮使趙鼎為虎捷右廂都指揮使竝遥授團練使
其餘改轉有差壬寅以天雄軍節度使衛王符彥卿為
河東行營都部署知太原行府事以澶州節度使郭崇
為行營副部署以宣徽南院使向訓為行營兵馬都監
以侍衛都虞侯李重進為行營都虞候以華州節度使
史彥超為先鋒都指揮使領歩騎二萬進討河東詔河
中節度使王彦超陜府節度使韓通率兵自隂地闗討
賊以河陽節度使劉詞為隨駕都部署以鄜州節度使
白重贊為隨駕副部署夏四月乙巳太祖靈駕發東京
乙卯塟于嵩陵河中節度使王彥超奏偽汾州防禦使
董希顔以城歸順(宋史王彥超傳彦超自隂地闗與符/彥卿㑹兵圍汾州諸将請急攻彦超)
(曰城已危矣旦暮将䧏我士卒精鋭驅以先登/必死傷者衆少待之翼日州将董希顔果䧏)丙辰偽
遼州刺史張漢超以城歸順丁已幸栢谷寺遣右僕射
平章事判三司李榖赴河東城下計度軍儲詔河東城
下諸將招撫户口禁止侵掠只令徴納當年租税及募
民入粟五百斛草五百圍者賜出身千斛千圍者授州
縣官辛酉符彥卿奏嵐憲二州歸順壬戌制立衛國夫
人符氏為皇后仍令有司擇日備禮冊命王彦超奏收
下石州獲偽刺史安彦進(宋史王彦超傳引兵趍石州/彦超親鼓士乗城躬冐矢石)
(数日下之擒其守/将安彦進獻行在)癸亥偽沁州刺史廷誨以城歸順甲
子皇妹壽安公主張氏進封晉國長公主乙丑東京奏
太師中書令馮道薨丙寅太祖皇帝神主祔于太廟庚
午曲赦潞州見禁罪人除死罪外竝釋放是日車駕發
潞州親征劉崇癸酉忻州偽監軍李勍殺敕史趙皐及
及契丹大將掦努瑚(舊作􁧂姑/今改正)以城歸順詔授李勍忻
州刺史五月乙亥以尚書右丞邉歸讜守本官充樞密
直學士以尚書戸部侍郎陶榖守本官充翰林學士(宋/史)
(陶榖傳從征太原時魚崇諒迎母後至榖乘間言曰崇/諒宿留不來有顧望意世宗頗疑之崇諒又表陳母病)
(詔許歸陜州就養/以榖為翰林學士)丙子車駕至太原城下是日偽代州
防禦使鄭處謙以城歸順丁丑觀兵于太原城下帝親
自慰勉錫賚有差升代州為節鎮以靜塞軍為額以鄭
處謙為節度使戊寅斬偽命石州刺史安彥進于太原
城下以其拒王師也庚辰以前中武軍節度使郭從義
為天平軍節度使遣符彥卿郭從義向訓白重贊史彥
超等率歩騎萬餘赴忻州(宋史符彥卿傳彥卿之行也/世宗以并人雖敗朝廷饋運)
(不繼未議攻擊且令觀兵城下徐圖進取及周師入境/汾晉吏民望風疑接皆以乆罹虐政願輸軍湏以資兵)
(世宗從之而連下州彦卿等皆以芻糧未備欲/旋軍世宗不之省乃調山東近郡輓軍食濟之)是夜大
風發屋拔樹壬午以宰臣李榖判太原行府事辛丑升
府州為節鎮以永安軍為軍額以本州防禦使折徳扆
為節度使六月癸卯朔詔班師車駕發離太原時大集
兵賦及徴山東懐孟蒲陜丁夫数萬急攻其城旦夕之
間期于必取㑹大雨時行軍士勞苦復以忻口之師不
振帝遂决旋師之意指麾之間頗傷匆遽部伍紛亂無
復嚴整不逞之徒訛言相恐隨軍資用頗有遺失者賊
城之下糧草数十萬悉焚棄之(通鑑考異引晉陽見聞/録六月旦周師南轅返)
(斾惟数百騎間之以歩率千人長槍赤甲衒趫捷跳梁/于城隅晡晚殺行而抽退宋史藥元福傳詔命班師元)
(福上言曰進軍甚易退軍甚難世宗曰一以委卿遂部/分率伍為方陣而南元福以麾下為後殿崇東出兵來)
(追元福/擊走之)乙已車駕至潞州癸丑帝發潞州乙丑幸新鄭
縣丙寅帝親拜嵩陵祭奠而奠賜守陵將吏及近陵户
帛有差(五代㑹要顯徳元年二月車駕征太原囘親拜/嵩陵望陵號慟至陵所俯伏哀泣感于左右再)
(拜訖祭/奠而退)庚午帝至自河東秋七月癸酉朔前河西軍節
度使申師厚責授右監門衛率府副率師厚在涼州嵗
餘以所部艱食蕃情反覆奏乞入朝尋留其子為留後
不俟詔離任故責之乙亥天雄軍節度使衛王符彥卿
進位守太傅改封魏王鄆州郭後義加兼中書令河陽
劉詞移鎮永興軍加兼侍中潞州李筠加兼侍中河中
王彥超移鎮許州加兼侍中許州節度使衛都虞候李
重進移鎮宋州加同平章事兼侍衛親軍都指揮使以
信武軍節度兼殿前衛都指揮使張永徳為滑州節度
使加檢校太傅典軍如故同州藥元福移鎮陜州加檢
校太尉鄜州白重贊移鎮河陽加檢校太尉陜州韓通
移鎮曹州加檢校太傅帝即位之初覃慶于諸侯是賞
從征之功也丙子以前禮部侍郎邉光範為刑部侍郎
權判開封府事丁丑天下兵馬元帥呉越國王錢俶加
天下兵馬都元帥襄州節度使陳王安審琦加守太尉
戊寅右散騎常侍張可復率以前亳州防禦使李萬金
為鄜州留後庚辰幸南荘辛巳荆南節度使南平王高
保融加守中書令夏州節度使西平王李彛興加守太
保西京留守武行徳徐州王晏鄧州侯章竝加兼中書
令癸未湖南王進逵加兼中書令天徳軍節度使郭勲
邠州折從阮安州李洪義竝加兼侍中以前華州節度
使孫方諫為同州節度使加兼中書令以前永興軍節
度使王仁鎬為河中節度使加檢校太尉乙酉滄州李
暉貝州王饒鎮州曹英竝加兼侍中涇州張鐸相州王
進延州袁㠖竝加檢校太尉壬辰百寮上表請以九月
二十四日誕聖日為天清節從之癸巳以左僕射兼門
下侍郎平章事監修國史范質為守司徒兼門下侍郎
平章事𢎞文館大學士(國志談苑云周太祖嘗令世宗/詣范質時為親王軒車高大門)
(不能容世宗即下馬歩入及嗣位從容質曰/卿所居舊宅耶門楼一何小哉因為治第)以左僕射
兼中書侍郎平章事集殿大學士判三司李榖為守司
徒兼門下侍郎平章事監修國史以中書侍郎平章事
王溥為中書侍郎　　兼禮部尚書平章事集賢殿大
學士以樞密院學士工部侍郎景範為中書侍郎平章
事判三司樞密使檢校太保同平章事鄭仁誨加兼侍
中靈武馮繼業定州孫行友邢州田景咸竝加檢校太
傅晉州楊廷璋加檢校太保以太子詹事趙上交為太
子賔客乙未以樞密副使右監門衛大将軍魏仁浦為
樞密使檢校太保(東都事畧云議者以仁浦不由科第/進世宗曰顧才何如耳遂用之)
丙申以中書舍人史館修撰判館事劉温叟為禮部侍
郎判館如故丁酉相州節度使王進卒八月壬申朔以
宣徽北院使呉延祚為右監門衛大將軍充職以樞密
院直學士尚書右丞邉歸讜為尚書左丞充職甲辰幸
南荘賜從臣射乙已以吏部侍郎顔衎為工部尚書致
仕丙午同州節度使孫方諫卒已酉前澤州刺史李彦
崇責授右司禦副率高平之役帝與賊軍相遇即令彥
崇領兵守江猪嶺以遏冦之歸路彦崇初見王師已却
即時而退及劉崇兵敗果由兹嶺而遁故有是責壬子
以金州防禦使王暉為同州留後癸丑以呉越國内外
都指揮使呉延福為寧國軍節度使檢校太尉從錢俶
之請也以太子少師宋彥筠為太子太師致仕甲寅以
兵部郎中兼太常博士尹拙為國子祭酒丙辰皇姑故
福慶長公主追封燕國大長公主李從進之母也丁已
以戸部郎中致仕景初為太僕卿致仕宰臣範之父也
已已華州鎮國軍宜停依舊為郡庚午以給事中劉悦
康澄竝為右散騎常侍辛未以左散騎常侍裴巽為御
史中丞以御史中丞張煦為兵部侍郎集賢殿學士判
院事司徒詡為吏部侍郎以左散騎常侍薛冲乂為工
部侍郎九月壬申朔以東京舊宅為皇建禪院甲戌以
武安軍節度副使知潭州軍府事周行逢為鄂州節度
使知潭州軍府事加檢校太尉丙戌右屯衛將軍薛訓
除名流沙門島坐監雍兵倉縱吏卒掊斂也已亥以右
僕射致仕韓昭𦙍左僕射致仕掦凝式竝為太子太保
致仕以太子太傅致仕李肅為太子太師致仕辛丑斬
宋州廵檢供奉官副都知竹奉璘于寕陵縣坐盜掠商
船不捕獲也冬十月甲辰左羽林大將軍孟漢卿賜死
坐監納厚取耗餘也丙午以安州節度使李洪義為青
州節度使以貝州節度使王饒為相州節度使以徐州
節度使王晏為西京留守以西京留守武行徳為徐州
節度使戊申以龍捷左廂都指揮使泗州防禦使令坤
坤為洋州節度使充侍衛馬軍都指揮使以虎捷右廂
都指揮使永州防禦使李繼勲為利州節度使充侍衛
歩軍都指揮使已酉太子太保致仕楊凝式卒詔安貝
二州依舊為防禦州其軍額竝停壬子以今上為永州
防禦使依前殿前都虞侯戊午監修國史李榖等上言
曰竊以自古王者咸建史官君臣獻替之謀皆衛須備
載家國安危之道得以直書厯代已來其名不一人君
言動則起居注創于累朝輔相經綸則時政記興于前
代然後採其事實編作史書蓋縁聞見之間湏有來處
記録之際得以審詳今之左右起居郎即古之左右史
也唐文宗朝命其官執筆立于殿階螭頭之下以紀政
事後則明宗朝命端明殿及樞密直學士皆輪修日厯
旋送史官以備纂修及近朝此事皆廢史官惟憑百司
報状館司但取兩省制書此外雖有訪聞例非端的伏
自先皇帝創開昌運及皇帝陛下纘嗣丕基其聖徳武
功神謀睿畧而皆萬幾宥密丹禁深嚴非外臣之所知
豈庶僚之可訪此後欲望以諮詢之事裁制之規别命
近臣旋具抄録毎當修撰日厯即令封付史臣庶國事
無漏畧之文職業免踈遺之咎從之因命樞密直學士
起今後于樞密使處逐月抄録事件送付史館已未供
奉官郝光庭棄市坐在葉縣廵檢日挾私斷殺平人也
是日大閲帝親臨之帝自高平之役覩諸軍未甚嚴整
遂有退却至是命今上一概􁁉閲選武藝超絶者署為
殿前諸班因是有散員散指揮使内殿直散都頭鐡騎
控鶴之號復命總戎者自龍捷虎捷以䧏一一選之老
弱羸小者去之諸軍士伍無不精當由是兵甲之盛近
代無比且減冗食之費焉(五代會要顯徳元年上謂侍/臣曰侍衛兵士老少相半強)
(懦不分蓋徇人情不能選練今春朕在高平與劉崇及/蕃軍相遇臨敵有指使不前者苟非朕親當堅陣幾至)
(䘮敗况百戸農夫未能贍一甲士且兵在精不在衆宜/令一一㸃選精鋭者升在上軍怯懦者任從安便度期)
(可用又不虚費先是上按于高平觀其退縮慨然有懲/革之志又以驍勇之士多為外諸候所占如是召募天)
(下豪傑不以草澤為阻在于闕下躬親試閲/選武藝超絶及有首者分署為殿前諸班)十一月戊
寅以太子賔客石光贊為兵部尚書致仕壬午鎮州節
度使曹英卒乙酉以澶州節度使郭崇為鎮州節度使
乙未以荆南節度使使歸州刺史高保朂為寧江軍節
度使檢校太尉充荆南節度行軍司馬戊戌詔宰臣穀
穀監築河隄先是鄆州界河決数州之地洪流為患故
命榖治之役丁夫六萬人三十日而罷十二月己酉太
子太師侯益以本官致仕
　
　
　
　
　
　
　
　舊五代史巻一百十四
　舊五代史巻一百十四攷證
周世宗紀一賊軍又潰臨陣斬賊大將張暉　案九國
　志作張元徽乗勝復入馬倒為周師所擒殺之與是
　書異通鑑從是書
戊戌車駕至潞州　案歐陽史作丁酉幸潞州與是書
　異通鑑從歐陽史五代春秋作丙戌誤
鐡騎第一軍都指揮使趙宏殷　案原本註宣祖廟諱
　四字今据宋史改作宏殷
偽代州防禦使鄭處謙以城歸順　案遼史穆宗紀四
　年五月乙亥忻代二州叛据是書則忻州歸順在四
　月代州歸順在五月丙子與遼史日月互異
　
　
　
　
　舊五代史巻一百十四攷證
欽定四庫全書
　　五代史巻一百十五
　　宋門下侍郎參知政事監修國史薛居正等撰
　周書第六
　　世宗紀二
顯徳二年春正月辛未朔帝不受朝賀辛卯詔在朝文
班各舉堪為令録者一人雖姻族近親亦無妨嫌授官
之日各署舉主姓名若在官貪濁不任懦弱不理竝量
事狀重輕連坐舉主乙未詔應逃户莊田竝許人請射
承佃供納税租如三周年内本户來歸者其桑田不計
荒熟竝交還一半五周年内歸業者三分交還一分如
五周年外歸業者其莊田除本户墳塋外在在交付之
限其近北地諸州應有陷蕃人户自蕃界來歸業者五
周年内來者三分交還二分十周年内來者交還一半
十五周年來者三分交還一分十五周年外來者不在
交還之限二月戊申遣使赴西京賜太子太師致仕候
益白文珂宋彥筠等茶藥錢帛各有差仍降詔存問壬
戌詔曰善操理者不能有全功善處身者不能無過失
雖堯舜禹湯之上聖文武成康之至明尚猶思逆耳之
言求苦口之藥何况後人之不逮哉朕承先帝之靈居
至尊之位渉道猶淺經事未深常懼昏䝉不克負荷自
臨宸樞已過周星至刑政取捨之間國家措置之事豈
能盡是湏有未周朕猶自知人豈不察而在位者未
有一人指朕躬之過失食禄者曽無一言論時政之是
非豈朕之寡昧不足與言邪豈人之循黙未肯盡心邪
豈左右前後有所畏忌邪豈高卑踈近自生間别邪古
人云君子大言受大禄小言受小禄又云官箴王闕則
是士大夫之有禄仕無不言之人然則為人上者不能
感其心而致其言此朕之過也得不來骨鯁之辭詢正
直之議共申禆益庶洽治平朕于卿大夫才不能盡知
面不能盡識若不採其言而觀其行審其意而察其忠
則何以見器畧之淺深知任用之當否若言之不入罪
實在予茍求之不言咎将誰執應内外文武臣僚今後
或有所見所聞竝許上章論諫若朕躬之有闕失得以
盡言時政之有瑕疵勿宜有隠方來名實豈尚虚華茍
或素不工文但可直書其事辭有謬誤者固當捨短言
渉傷忤者必與留中所冀盡情免至多慮諸有司局公
事者各宜舉職事有不便者華之可也理有可行者舉
之可也勿務因循漸成訛謬臣僚有出使在外迴者茍
或知黎庶之利病聞官吏之優劣當具敷奏以廣聽聞
班行職位之中遷除改轉之際即當考陳力之輕重較
言事之否臧奉公切直者當議甄升臨事蓄縮者湏期
抑退翰林學士兩省官職居侍從乃論思諫諍之司御
史臺官任處憲綱是擊搏糺彈之地論其職分尤異羣
臣如逐任官内所獻替啓發彈舉者至月限滿合遷轉
時宜令中書門下先奏取進止三月辛未以李晏口為
静安軍其軍南距冀州百里北距深州三十里夾胡盧
河為壘(通鑑浚胡盧河在正/月至三月始建軍額)先是貝冀之境密邇戎疆
居常敵騎渉河而南馳突往來洞無阻礙北鄙之地民
不安居帝乃按圖定䇿遣許州節度使王彥超曹州節
度使韓通等領兵他徙築壘于李晏口以兵戍守功未
畢契丹衆尋至彥超等擊退之及壘成頗扼要害自是
敵騎雖至不敢渉河邉民稍得耕牧焉壬辰尚書禮部
貢院進新及第進士李覃等一十六人所試詩賦文論
䇿文等詔曰國家設貢舉之司求英俊之士務詢文行
方中科名比聞近來已來多有濫進或以年勞而得第
或因媒勢以出身今嵗所放舉人試令看驗果見紕繆
湏至去留其李覃何曮楊徽之趙鄰幾等四人宜放及
第其嚴説武允成王汾閭丘舜卿任惟吉周度張慎徽
王翥馬文劉選程浩然李震等一十二人藝學未精竝
宜勾落且令苦學以俟再來禮部侍郎劉温叟失于選
士頗属因循㨿其過尤合行譴謫尚視寛恕特與矜容
劉温叟放罪其将來貢舉公事仍令所司别具條理以
聞夏四月庚戌以内客省使李彥頵為延州留後辛亥
詔應自外新除御史未經朝謝行過州府不得受館驛
供給及所在公禮乙卯詔于京城四面别築羅城期以
來春興役戊午以翰林學士給事中竇儀為禮部侍郎
依前充職以禮部侍郎劉温叟為太子詹事癸亥以翰
林學士中書舍人楊昭儉為御史中丞是月詔翰林學
士承㫖徐台符已下二十餘人各撰為君難為臣不易
論平邉䇿各一首帝親覽之(宋史陶榖傳世宗謂宰相/曰朕觀厯代君臣治平之)
(道誠為不易又念唐晉失徳之後亂臣黠将僣竊者多/今中原甫定呉蜀幽并尚未平附聲教未能逺被宜令)
(近臣各為論䇿宣導經濟之畧乃命承㫖徐台符以下/二十餘人各撰為君難為臣不易論平邉䇿以進其畧)
(率以脩文徳來逺人為意惟榖與竇儀楊昭儉王朴以/封疆密邇江淮當用師取之世宗自克髙平常訓兵講)
(武思混一天下及覽其䇿欣然/聽納由是平南之意益堅矣)五月辛未廻鶻遣使貢
方物鳯翔節度使王景上言奉詔攻收秦鳯二州已于
今月一日領軍由大散闗路進軍次先是晉末契丹入
晉秦州節度使何建以秦成階三州入蜀蜀人又取鳯
州至是秦鳯人户怨蜀之苛政相次詣闕乞舉兵收復
舊地乃詔景與宣徽南院向訓率師以赴焉(東都事畧/王漙傳世)
(宗将討秦鳯溥薦向拱遂平之世宗因宴/酌巵酒賜之曰成吾邉功卿擇帥之力也)甲戌詔曰釋
氏貞宗聖人妙道助勸善其利甚優前代以來累有條
貫近年已䧏頗紊規繩近覽諸州奏聞繼有緇徒犯法
盖無科禁遂至尤違私度僧尼日増猥雜剏脩寺院漸
至繁多鄉村之中其弊轉甚漏網背軍之輩茍剃削以
逃刑行姦為盜之徒託住持而隠惡将隆教法湏辨否
臧宜舉舊章用革前弊諸道州府縣鎮村坊應有勑額
寺院一切仍舊其無勑額者並仰停廢所有功徳佛像
及僧尼並騰併于合留寺院内安置天下諸縣城郭内
若無勑額寺院秖于合停廢寺院内選功徳屋宇最多
者或寺院僧尼各留一所若無尼住秖留僧寺院一
所諸軍鎮坊郭及二百户已上者亦依諸縣例指揮如
邉遠州郡無勑額寺院處于停廢寺院内僧尼各留兩
所今後並不得剏造寺院蘭若公王戚里諸道節刺已
下今後不得奏請剏造寺院及請開置戒壇男子女子
如有志願出家者並取父母祖父母處分已孤者取同
居伯叔兄處分候聽許方得出家男年十五已上念得
經文一百紙或讀得經文五百紙女年十三已上念得
經文七十紙或讀得經文三百紙者經本府陳状乞剃
頭委録事参軍本判官試驗經文其未剃頭間湏留髪
髻如有私剃頭者却勒還俗其本師主决重杖勒還俗
仍配役三年兩京大名府京兆府青州各處置戒壇侯
受戒時兩京委祠部差官引試其大名府等三處秖委
本判官録事参軍引試如有私受戒者其本人師主臨
壇三綱知事僧尼並同私剃頭例科罪應合剃頭受戒
人等逐處聞奏候勑下委祠部給付慿由方得剃頭受
戒應男女有父母祖父母在别無兒息侍養不聽出家
曽有罪犯遭官司刑責之人及棄背父母逃亡奴婢姦
人細作惡逆徒黨山林亡命未獲賊徒負罪潛竄人等
並不得出家剃頭如有寺院輒容受者其本人及師主
三綱知事僧尼鄰房同住僧並仰收捉禁勘申奏取裁
僧尼俗士自前多有捨身燒臂鍊指釘截手足帯鈴掛
燈諸般毁壊身體戲弄道具符禁左道妄稱率現還魂
坐化聖水聖燈祅幻之類皆是聚衆眩惑流俗今後一
切止絶如有此色人仰所在嚴斷逓配邉逺仍勒歸俗
其所犯罪重者準格律處分毎年造僧帳兩本其一本
奏聞一本申祠部逐年四月十五日後勒諸縣取索管
界寺院僧尼数目申州州司攅帳至五月終已前文帳
到京僧尼籍帳内無名者並勒還俗其廵禮行脚出入
往來一切取便是嵗諸道供到帳籍所存寺院凡二千
六百九十四所廢寺院凡三萬三百三十六僧尼係籍
者六萬一千二百人戊寅以刑部侍郎邉光範為戸部
侍郎以前御史中丞裴巽為刑部侍郎己卯刑部員外
郎陳渥賜死坐檢齊州臨邑縣民田失實也渥為人清
苦臨事有守以微累而當極刑時論惜之戊子以沙州
留後曹元忠為沙州節度使檢校太尉同平章事丙申
禮部侍郎竇儀奏請廢童子明經二科及條貫考試次
第從之六月己酉以曹州節度使韓通充西南面行營
都虞候丙辰以亳州防禦使陳思譲為邢州留後庚申
詔兩京及諸道州府不得奏薦留守判官兩使判官少
尹防禦團練軍事判官如是随幕已曽任此職者聽奏
防禦團練刺史州各置推官一員辛酉廢景州為定逺
軍癸亥以前延州節度使袁㠖為滄州節度使以前邢
州節度使田景咸為鄧州節度使秋七月丁卯朔以鳯
翔節度使王景兼西南面行營都招討使以宣徽南院
使鎮安軍節度使向訓兼西南面行營都監戊辰太子
太傅魯國公和凝卒八月癸卯兵部尚書張昭太常卿
田敏等奏議減祠祭所用犧牲之数由是圜丘方澤及
太廟即用太牢餘皆以羊代之丁未中書侍郎平章事
判三司景範罷判三司加銀青光禄大夫依前中書侍
郎平章事進封開國伯以樞密院承㫖張美權判三司
辛亥詔今後應有病患老弱馬並送同州沙苑監衛州
牧馬監就彼水草以盡飲齕之性庚子太子太師致仕
趙暉卒乙丑詔曰今後諸處祠祭應有牲牢香幣饌料
供具等仰委本司官吏躬親檢校務在精至行事儀式
依附禮經大祠祭合樂者仍湏祀前教習凡闗祀事宜
令太常博士及監察御史用心㸃檢稍或因循必行朝
典九月丙寅朔詔禁天下銅器始議立監鑄錢癸未以
太子賔客趙上交為吏部侍郎以吏部侍郎于徳辰
司徒詡並為太子賔客乙酉詔文武百寮今後遇天清
節依近臣例各賜衣服辛卯西南面招討使王景部送
所獲西川軍校姜暉已下三百人至闕甲午潞州部送
先擒到河東兵馬監押程支等二百人至闕詔所獲西
川河東軍校已下並釋之各賜錢帛有差閏月壬子西
南面招討使王景奏大破西川賊軍于黄花谷擒偽命
都監王巒孫韜等一千五百餘人(九國志李廷珪傳周/師攻秦鳯以廷珪為)
(北路行營都統高彥儔吕彥珂為招討廷珪遣先鋒指/揮使李進以兵㨿馬嶺分兵斜谷營于白澗将腹背以)
(攻周師又遣染院使王巒領兵出唐倉與周師遇蜀師/敗走王巒死之而馬嶺斜谷之兵聞之皆退奔高彥儔)
(與諸将謀退守青泥嶺由是/秦鳯階成之地皆䧟于周矣)癸丑秦州偽命觀察判官
趙玭以本城䧏詔以玭為郢州刺史(宋史趙玭傳高彥/儔出師救援未至)
(聞軍敗因潰歸玭閔門不納召官属諭之曰今中朝兵/甲無敵于天下自用師西征戰無不勝蜀中所遣将皆)
(武勇者卒皆驍健者然殺戮遁逃之外幾無孑遺我輩/安忍坐受其禍去危就安當在今日衆皆俯伏聽命玭)
(遂以城歸順世宗欲命以藩鎮/宰相范質不可乃授郢州刺史)先是帝以西師久次艱
于糧運命今上乘馹赴軍前以觀攻戰之勢及迴具以
事勢上奏帝甚悦至是果成功焉甲子秘書少監許遜
責授蔡州别駕坐先假竇氏圖書隠而不還也冬十月
庚午召近臣射于苑中賜金器鞍馬有差辛未成州歸
順癸酉以給事中王敏為工部侍郎戊寅高麗國遣使
朝貢丁丑右散騎長侍康澄責授環州别駕左司郎中
史又𤣥責授商州長史左驍衛大将軍元覇責授均州
别駕右驍衛将軍林延禔責授登州長史澄等奉使浙
中㢠廻日以私便停留逾時復命故有是責右諫議大夫
李知捐配流沙門島坐妄貢章疏斥讟貴近及求使兩
浙故也己丑前太常卿邉蔚卒是月始議南征十一月
乙未朔以宰臣李穀為淮南道前軍行營都部署知廬
壽等州行府事以許州節度使王彥超為行營副部
署命侍衛馬軍都指揮使韓令坤等一十二将各帯征
行之號以從焉己亥諭淮南州縣詔曰朕自纉承基構
統御寰瀛方當躬已臨朝誕修文徳豈欲興兵動衆專
耀武功顧兹昏亂之邦湏舉弔伐之義蠢爾淮甸敢拒
大邦因唐室之陵遲接黄冦之紛亂飛掦䟦扈垂六十
年盜據一方僣稱偽號幸数朝之多事與北境以交通
厚啓戎心誘為邉患晉漢之代寰海未寧而乃招納叛
亡朋助凶惡李金全之據安陸李守貞之叛河中大起
師徒來為應授攻侵高密殺掠吏民迫奪閩越之封疆
塗炭湘潭之士庶以至我朝啓運東魯不庭發兵而應
接叛臣觀釁而慿凌徐部沐陽之役曲直可知尚示包
荒猶稽問罪邇後維掦一境連嵗阻饑我國家念彼災
荒大許糴易前後擒獲将士皆遣放還自來禁戢邉兵
不令侵撓我無所負彼實多姦勾誘契丹至今未已結
連并冦與我為讎罪惡難名人神共憤今則推輪命将
鳴鼓出師徴浙右之楼舩下朗陵之戈甲東西合勢水
陸齊攻呉孫皓之計窮自當歸命陳叔寳之数盡何處
偷生應淮南将士軍人百姓等久隔朝廷莫聞聲教雖
從偽俗應樂華風必湏善擇安危早圖去就如能投戈
獻疑舉郡來降具牛酒以犒師納圭符而請命車服玉
帛豈恡旌酬土地山河誠無愛惜刑賞之令信若丹青
茍或執迷寕免後悔王師所至軍政甚明不犯秋毫有
如時雨百姓父老各務安居剽擄焚燒必令禁止云高
麗國王王昭加開府儀同三司檢校太尉依前使持節
𤣥莵州都督大義軍使王如故辛亥以前滄州節度使
李暉為邠州節度使壬子潞州奏破河東賊軍于祁縣
癸丑西南面行營都部署王景奏收復鳯州獲偽命節
度使王環乙卯曲赦秦鳯階成等州管内罪人自顯徳
二年十一月已前凡有罪犯無問輕重一切釋放丁已
前邠州節度使折從阮卒己未邢州奏河東劉崇死壬
戌淮南前軍都部署李穀奏先鋒都指揮使白延遇破
淮賊于來逺鎮十二月丙寅以左金吾大将軍蓋萬為
右監門上将軍丁卯淄州奏前中書侍郎同平章事景
範卒庚午右金吾衛上将軍王守恩卒辛未安州奏盜
殺防禦使張穎是日翰林學士承㫖徐台符卒甲戌李
穀奏破淮賊二千人于壽州城下丙子以左諫議大夫
權知開封府事王朴為左散騎常侍充端明殿學士依
前權知開封府事永興軍奏節度使劉詞卒己卯李穀
奏破淮賊千餘人于山口鎮丙戌樞密使鄭仁誨卒辛
卯西南面行營都部署王署差人部送所獲偽鳯翔節
度使王環至闕詔釋之仍賜鞍馬衣服尋授右驍衛(按/原)
(本闕/一字)将軍是冬命起居郎陶文舉徴殘租于宋州文舉
本酷吏也宋民被其刑者凡数千冤號之聲聞于道路
有悼髦之輩不勝其刑而死者数人物議以為不允
　
　
　
　舊五代史巻一百十五
　舊五代史巻一百十五攷證
周世宗紀二癸丑西南面行營都部署王景奏收復鳯
　州　案癸丑歐陽史作戊申
己未邢州奏河東劉崇死　案通鑑作顯徳元年十一
　月北漢主殂遣使告于契丹攷異据王保衡見聞要
　録及劉繼顒神道碑疑是書作二年為誤今改遼史
　穆宗紀應厯五年十一月漢王崇殂應厯五年即周
　廣順二年也與是書合盖薛史遼史皆以實録為據
　五代春秋亦作二年
　
　
　
　
　
　
　舊五代史巻一百十五攷證
欽定四庫全書
　舊五代史巻一百十六
　　宋門下侍郎參知政事監修國史薛居正等撰
　周書第七
　　世宗紀三
顯徳三年春正月乙未朔帝不受朝賀前司空蘇禹珪
卒丁酉李穀奏破淮賊于上窑戊戌發兵夫十萬城京
師羅城庚子詔取此月八日幸淮南殿中監馬從贇免
所居官坐乾沒外孫女霍氏之貲產為人所訟故也辛
丑以宣徽南院使向訓為權東京留守以端明殿學士
王朴為副留守壬寅車駕發京師丁未李榖奏自壽州
引軍退守正陽辛亥李重進奏大破淮賊于正陽斬首
二萬餘級伏尸三十里臨陣斬賊大将劉彥貞生擒偏
将咸師朗已下獲戎甲三十萬事馬五百匹先是李穀
駐軍于壽春城下以攻其城既而淮南授軍大至乃與
将佐謀曰賊軍舟棹将及正陽我師無水戰之備萬一
橋梁不守則大軍隔絶矣不如全師退守正陽浮橋以
俟鑾輅諸将皆以為然遂燔其糧草而退守正陽際無
復嚴整公私之間頗多亡失淮北役夫亦有陷于賊境
者帝聞之急詔侍衛都指揮使李重進率師赴之時淮
賊乗李穀退軍之勢發戰棹数百艘沿淮而上且張斷
橋之勢彥貞以大軍列陣而進李重進既至正陽聞淮
軍在近率諸将渡橋而進與賊軍遇重進等合勢擊之
一鼓而敗之(馬令南唐書世宗親征行至圉鎮聞榖軍/却意唐兵必追之遣李重進急趨正陽曰)
(唐兵且至宜急擊之彥貞等聞榖退軍皆以為怯禆将/咸師朗曰追之可大獲劉仁贍使人喻之曰君來赴援)
(未交戰而敵人退不可測也愼勿追逐君為大将安危/以之脫有不利大事去矣前軍張全約亦曰不可追彦)
(貞曰軍容在我汝輩何知沮吾事者斬比至正陽而重/進先至未及食而戰彥貞施利刄于拒馬又刻木為戰)
(號捷馬牌以皮囊布鐡蒺藜于地周兵/見而知其怯一鼓敗之彥貞死于陣)殺獲之外䧏者
三千餘人皆為我将趙晁所殺甲寅車駕至正陽以侍
衛都指揮使李重進為淮南道行營都招討使命宰臣
李穀判壽州行府事乙卯車駕渡淮丙辰至壽州城下
營于州西北淝水之陽詔移正陽浮橋于下蔡庚申耀
兵于城下(春明退朝録云家有范魯公雜録記世宗親/征忠正駐蹕城下中夜有白虹自淝水起亘)
(数丈下貫城/中数刻方沒)壬戌今上奏破淮賊萬餘衆于渦口斬偽
兵馬都監何延錫等獲戰船五十艘二月丙寅幸下蔡
斬前濟州馬軍都指揮使康儼于路左坐橋道不謹也
朗州節度使王進逵奏領兵入淮南界戊辰廬壽廵檢
使司超奏破淮賊三千于盛唐獲都監偽吉州刺史高
弼以獻詔釋之兵部尚書張昭奏凖詔撰集兵法分為
十巻凡四十二門目之為制旨兵法上之優詔襃美仍
以器幣賜之壬申今上奏破淮賊萬五千人于清流山
乘勝攻下滁州擒偽命江州節度使充行營應援使皇
甫暉常州團練使充應援都監姚鳯以獻(王銍黙記李/暻聞世宗親)
(至淮上而滁州其控扼且援壽州命大将皇甫暉監軍/姚鳯提兵十萬扼其地太祖以周師数千與暉遇于清)
(流關隘路周師大敗暉整全師入憇滁州城下會翊日/再出太祖兵聚闗下且虞暉兵再至問諸村人云有鎮)
(州趙學䆒在邨中教學多智計邨民有争訟者多請以/決曲直太祖往訪之學䆒曰我有竒計所謂因敗為勝)
(轉禍為福今闗下有徑路人無行者雖牌軍亦不知之/乃山之背也可以直抵城下方值西間水大漲之時彼)
(必謂我既敗之後無敢躡其後者誠能由山背小路率/兵浮西澗水至城下斬闗而入可以得志太祖大喜且)
(命學究以指其路學究亦不辭而遣人前導即下令誓/師夜從小路行三軍跨馬浮西澗以追城暉果不為備)
(奪門以入暉始聞之率親兵擐甲與/太祖巷戰三縱而三擒之遂下滁州)甲戌江南國主李
景遣泗州牙将王知朗齎書一函至滁州本州以聞書
稱唐皇帝奉書于大周皇帝其畧云願陳兄事永奉鄰
歡設或俯鑒逺圖下交小國悉班卒乗俾乂蒼黔慶雞
犬之相聞奉瓊瑶以為好必當嵗陳山澤之利少助軍
旅之湏䖍俟報章以答高命道塗朝坦禮幣夕行云書
奏不答乙亥今上縶送所獲江南二将皇甫暉姚鳯至
行在詔釋之壬午江南國主李景遣其臣偽翰林學士
戸部侍郎鍾謨偽工部侍郎文理院學士李徳明等奉
表來上叙願依大國稱臣納貢之意仍進金器千兩錦
綺綾羅二千匹及御衣犀帯茶茗藥物等又進犒軍牛
五百頭酒二千石是日賜謨等錦綺綾羅二百匹銀器
一百兩襲衣金帯鞍馬等丙戌侍衛馬軍指揮韓令坤
奏收下揚州(東都事畧韓令坤傳率兵襲揚州将吏開/門以迎之令坤整衆而入市不易肆人甚)
(悦/)丁亥壽州城内左神衛軍使徐象等一十八人來奔
庚寅朗州節度使王進逵上言領兵入鄂州界攻長山
砦殺賊軍三千餘衆辛卯今上表偽命天長軍制置使
耿謙以本軍䧏獲糧草二十餘萬侍衛馬軍都指揮使
韓令坤上言泰州䧏癸已荆南上言朗州節度使王進
逵為部将潘叔嗣所殺(九國志王逵傳領衆逼宜春道/出長沙耀兵金波亭有蜜蜂集)
(繖中占者以為不利遂留長沙令行營副使毛立領兵/南下以潘叔嗣張文表為前鋒叔嗣恕至澧陵擁衆而)
(還逵聞兵叛乃乗輕舸奔歸武陵/叔嗣追殺之于朗州州城外外)遣人詣潭州請周行
逢為帥行逢至朗州斬叔嗣于市三月丙申行光州刺
史何超奏光州偽命都監張承翰以城歸順尋授承翰
集州刺史庚子文武百寮再上表請聽樂詔允之行舒
州刺史郭令圖奏收下舒州(隆平集王審琦傳世宗征/淮舒州堅壁不下以郭令)
(圖為刺史命審琦司超将兵攻城一夕拔之令圖入復/見逐于郡人審琦方進軍援黄州聞令圖被逐乃選騎)
(銜枚襲城夜敗/其衆而復納之)江南國主李景表送先隔過朝廷兵士
一百五十人至行在其軍即蜀軍也秦鳯之役為王師
所擒配𨽻諸軍及渡淮輒復南逸帝怒其奔竄盡戮之
丙午江南國主李景遣其臣偽司空孫晟偽禮部尚書
王崇質等奉表來上仍進金一千兩銀十萬兩羅綺二
千匹又進寳賞給将士茶絹金銀羅帛等庚戌兩浙奏
遣大将率兵攻常州延州留後李彦頵奏蕃衆與部民
為亂尋與兵司都監閻綰掩殺獲其酋帥高閙兒等十
人磔于市彦頵本賈人也貪而好利蕃漢之民怨其侵
刻故至于是辛亥賜江南李景書曰頃自有唐失御天
歩方艱巢蔡䘮辭之餘朱李戰争之後中夏多故六紀
于兹海縣瓜分英豪鼎峙自為聲敎各擅蒸黎連衡而
交結四夷乘釁而慿陵上國華風不競否運所鍾凡百
有心孰不與憤朕猥承先訓㳟荷永圖徳不迨于前王
道不方于往古然而擅一百州之富庶握三十一萬之
甲兵農戰交修士卒樂用思欲報累朝之宿怨刷萬姓
之包羞是以踐位已來懐安不暇破幽并之巨冦收秦
鳯之全封兵不告疲民有餘力一昨迴軍隴上問罪江
干我寔有辭咎将誰執朕親提金鼓尋渡淮淝上順天
心下符人欲前鋒所向彼衆無遺棄甲僵屍動盈川谷
收城徇地已過滁陽豈有落其𤓰牙折其羽翼潰其心
腹扼其吭喉而不亡者哉蚤者泗州主将逓送到書一
函尋又使人鍾謨李徳明至齎所上表及貢奉衣服腰
帶金銀器幣茶藥牛酒等今又使人孫晟等竝到行朝
觀其䧏身聼命引咎告竆所謂君子見機不俟終日茍
非達識孰能若斯但以奮武興戎所以討不服惇信明
義所以懐逺人五帝三王盛徳大業恒用此道以正萬
邦朕今躬統戎師龔行討伐告于郊廟社稷詢于将相
公卿天誘其𠂻國無異論苟不能恢復内地申畫邉疆
便議班旋眞同戲劇則何以光祖宗之烈厭士庶之心
匪獨違天兼且咈衆但以淮南部内已定六州廬壽濠
黄大軍悉集指朝剋日拉朽焚枯其餘数城非足届意
必若盡淮甸之土地為大國之隄封猶是逺圖豈同迷
復如此則江南吏卒悉遣放還江北軍民竝當留住免
違物類之性俾安鄉土之情至于削去尊稱願輸臣禮
非無故事實有前規蕭詧奉周不失附庸之道孫權事
魏自同藩國之儀古也雖然今則不取但存常號何爽
嵗寒儻堅事大之心終不迫人于險事資眞慤辭匪枝
游俟都郡之悉來即大軍之立罷質于天地信若丹青
我無彼欺爾無我詐言盡于此更不繁云茍曰未然請
自茲絶竊以陽春在候庶務縈思願無廢于節宣更自
期于愛重音塵非逺風壤猶殊翹想所深勞于夢寐又
賜其将佐書曰朕自類禡出師麾旄問罪絶長淮而電
擊指建業以鷹掦旦夕之間克捷相繼至若兵興之所
自釁起之所來勝負之端倪戎甲之次第不勞盡諭必
想具知近者金陵使人繼來行闕追悔前事委質大朝
非無謝咎之辭亦有罷軍之請但以南邦之土地本中
夏之封疆茍失克復之期大孤朝野之望已興是役固
不徒遷必若自淮以南畫江為界盡歸中國猶是逺圖
所云願為外臣乞比湖浙彼既服義朕豈忍人必當别
議封崇待以殊禮凡爾将佐各盡乃心善為家國之謀
勉擇恒久之利初李景遣鍾謨李徳明奉表至行闕使
人面奏云本國主願割壽濠泗楚光海六州之地歸于
大朝帝志在盡取江北諸郡不允其請使人見王師急
攻壽陽李徳明奏曰願陛不寛臣数日之誅容臣自往
江南取本國表盡獻江北之地帝許之乃令李徳明王
崇質齎此書以賜李景夏四月甲子以徐州節度使武
行徳為濠州城下行營都部署以前鄧州節度使候章
為壽州城下水砦都部署已巳車駕發壽春循淮而東
辛未掦州奏江南大破兩浙軍于常州初兩浙錢俶承
詔遣部将率兵收常州為江南大將陸孟俊所敗将佐
陷沒者甚衆李景亦以表聞乙亥駐蹕于濠州城下丁
丑掦州韓令坤破江南賊軍于州之東境獲大将陸孟
俟今上表大破江南軍于六合斬首五千級時李景乗
常州之捷遣陸孟俊領兵迫泰州王師不守韓令坤欲
棄掦州而迴帝怒急遣殿前都指揮使張永徳帥親兵
往援之又命今上領歩騎二千人屯于六合俄而陸孟
俊領其徒自海陵抵掦州令坤迎擊敗之生擒孟俊李
景遣其弟齊王達率大衆由𤓰歩濟江距六合一舍而
設栅居数日乃棄栅來迫官軍今上麾兵以擊之賊軍
大敗餘衆赴江溺死者不可勝紀已卯韓令坤奏敗楚
州賊將馬在貴萬餘衆于灣頭堰獲漣州刺史秦進崇
丙戌以宣徽南院使向訓為權淮南節度使充㳂江招
討使以侍衛馬軍都指揮使韓令坤充㳂江副招討使
(宋史向拱傳揚州初平南唐令境上出師謀收復韓令/坤有棄城之意即驛召拱赴行在拜淮南節度使依前)
(宣徽使兼沿江招討使以令坤為副時周師乆駐淮陽/都将趙晁自延遇等驕恣横暴不相栗從惟務貪濫至)
(有刧人婦女者及拱至戮/其不法者数輩軍中肅然)丁亥車駕發濠州幸渦口已
丑以前湖南節度使馬希崇為左羽林統軍五月壬辰
朔以渦口為鎮淮軍戊戌車駕還京發渦口(馬令南唐/書天子駐)
(于渦口猶欲再幸掦州宰相/范質以師老泣諫乃班師)乙卯上至自淮南詔赦都
下見禁罪人丁已陳州節度使王令温卒戊午以江南
偽命東都副留守工部侍郎馮延魯為大府卿已未太
子賔客于徳辰卒辛酉詔天下公私織造布帛及諸色
匹段幅尺斤兩竝湏依向來制度不得輕弱假偽犯者
擒捉送官六月甲子以鳯翔節度使王景為秦州節使
使兼西面㳂邉都部署以宣徽南院使陳州節度向訓
為淮南節度使依前南院宣徽使加檢校太尉以曹州
節度使韓通為許節度使使加檢校太尉以亳州防禦
使王全斌為隴州防禦使遥領利州昭武軍兩使留後
丙寅許州王彦超鎮永興軍鄧州田景咸移鎮鄜州御
史中丞楊昭儉知雜侍御史趙礪侍御史張糺竝停任
坐鞫獄失實也丁卯以翰林學士户部侍郎陶榖為兵
部侍郎充翰林學士承㫖以水部員外郎知制誥扈載
度支員外郎王著竝本官充翰林學士以給事中高防
為右散騎常侍以前都官郎中知制誥薛居正為左諫
議大夫充昭文館學士判館事壬申曲赦淮南道諸州
見禁罪人自今年六月十一日已前凡有違犯無問輕
重竝不窮問先屬江南之時應有非理科徭無名配率
一切停罷云戊寅以右衛上将軍扈彦珂為太子太師
致仕庚辰以西京留守王晏為鳯翔節度使戊子升瞻
國軍為濵州淮南道招討使李重進奏壽州賊軍攻南
砦王師不利先是詔歩軍都指揮使李繼勲營于壽州
之南攻賊壘是日賊軍出城來攻我軍破栅而入其攻
城之具竝為賊所焚将士死者数百人李重進在東砦
亦不能救時城堅未下師老于外加之暑毒糧運不繼
李繼勲䘮失之復軍無固志諸将議欲退軍賴今上自
六合領兵歸闕過其城下因為留旬日王師復振秋七
月辛卯朔以武清軍節度使知潭州軍府事周行逢為
朗州大都督充武平軍節度使加檢校太尉兼侍中丁
酉以太子賔客盧價為禮部尚書致仕以給事中李明
為大理卿庚子廬州營都部署劉重進奏破淮賊千餘
人于州界丁未濠州行營都部署武行徳奏敗淮賊二
千人于州界庚戌太子太保王仁裕卒辛亥皇后符氏
薨淮南節度使向訓自揚州班師迴駐壽春時王師攻
壽春經年未下江淮盜賊充斥舒蘄和泰等州復為呉
人所據故棄掦州併力于壽春焉(馬令南唐書向訓請/棄掦州併力以攻壽)
(春乃封府庫付主者遣淮南舊将按廵城中秋/毫不犯而去淮人大悦皆負糗糧送送周師)八月壬
戌河陽白重贊移鎮涇州張澤移鎮河中甲子以前鄧
州節度使候章復為鄧州節度使以侍衛歩軍都指揮
使彰信軍節度使李繼勲為河陽節度使乙丑太僕卿
劇可乆停任坐為舉官累也戊辰端明殿學士王朴撰
成新厯上之命曰顯徳欽天厯上親為製序仍付司天
監行用殿前都指揮使張永徳奏破淮賊于下蔡先是
江南李景以王師猶在壽州遣其将林仁肇郭廷謂率
水陸軍至下蔡欲奪浮梁以舟實薪芻乗風縱火永徳
禦之有頃風勢倒指賊衆稍却因為官軍所敗已卯工
部侍郎王敏停任坐薦子婿陳南金為河陽記室也九
月丙午以端明殿學士左散騎常侍權知開封府事王
朴為尚書户部侍郎充樞密副使以右羽林統軍焦繼
勲為左屯衛上将軍以左衛上将軍楊承信為右羽林
統軍以左監門上将軍宋延渥為右神武統軍冬十月
辛酉葬宣懿皇后于懿陵癸亥以右神武統軍宋延渥
為廬州行營副部署乙丑舒州刺史郭令圖責授虢州
教練使坐棄郡逃歸也丙寅詔曰諸司職員皆係奏補
當執役之際悉籍公勤及聽選之時尤資幹敏茍非慎
擇漸致因循應諸司寺監今後收補役人竝湏人材俊
利身言可採書札堪中自前行止委無訛濫勒本司闗
送吏部引驗人材考校筆札其中選者連所試書跡及
正身引過中書餘從前後格勅處分仍每年祗得一度
奏補丁卯宣懿皇后神主入廟時有司請為后立别廟
禮也已已詔彰河以北郡縣竝許鹽貨通商逐處有鹹
鹵之地一任人户煎鍊壬申以武平軍節度使使知潭
州軍府事宇文瓊為武清軍節度使知潭州軍府事癸
酉淮南招討使李重進奏破淮賊于盛唐斬二千級太
子賔客致仕薛仁謙卒丙子襄州節度使守太尉兼中
書令陳王安審琦加守太師審琦鎮漢上十餘年至是
來朝故以命寵之癸未右拾遺趙守㣲杖一百配沙門
島守㣲本村民也形貌樸野粗學為文前年徒歩上書
帝以急于取士授右拾遺聞者駭其事至是為妻父所
訟彰其醜行故逐之(東都事畧張昭傳云世宗好㧞竒/取俊有自布衣上書下位言事者)
(多不次進用昭諫曰昔唐初劉洎馬周起徒歩太宗擢/用為相其後朱朴柳燦在下僚昭宗亦以大用然則太)
(宗用之于前而國興詔宗用于後而國亡士之難知也/如此臣願陛下存舊法而用人以劉馬為鑒朱柳為戒)
(則善/矣)甲申宣授今上同州節度使兼殿前都指揮使宣
授内外馬歩軍都軍頭袁彥為曹州節度使兼侍衛歩
軍都指揮使戊子右神武統軍張彥超卒十一月己丑
朔詔廢天下無名祠廟庚子日南至帝不受朝賀以宣
懿皇后遷祔日近也乙已江西進奉使孫晟下獄死江
南進奉使鍾謨責授耀州司馬戊申放華山隠者陳搏
歸山帝素聞搏有道術徴之赴闕月餘放還舊隠庚戌
殿前都指揮使張永徳奏敗濠州送糧軍二千人于下
蔡奪米船十餘艘宰臣李穀以風痺請告十旬三上表
求解所任不允十二月己未朔以給事中張鑄為光禄
卿鑄訴以官名與祖諱同尋改秘書監判光禄寺事辛
酉以許州節度使韓通兼侍衛馬歩軍都虞候壬戌以
右領軍大將軍權判三司張美領三司使壬申以滑州
節度使兼殿前都指揮使駙馬都尉張永徳為殿前都
㸃檢發陳蔡宋亳潁曹單等州丁夫城下蔡辛已故襄
邑令劉居方贈右補闕男士衡賜學䆒出身奨亷吏也
癸亥詔兵部尚書張昭纂修太祖實録及梁均王唐清
泰帝兩朝實録(五代會要云同修撰官委張昭定名奏/請至四年正月張昭奏請國子祭酒尹)
(拙太子詹事劉/叟同編編修)又詔曰史館所少書籍宜令本館諸處
求訪補塡如有收得書籍之家竝許進書人據部帙多
少等第各與恩澤如是巻帙少者量給資帛如館内已
有之書不在進納之限仍委中書門下于朝官内選差
三十人據見在書籍各求真本校勘署校官姓名逐月
具功課申報中書門下戊子淮南道招討使李重進奏
破淮賊二千人于塌山北
　
　
　舊五代史巻一百十六
　舊五代史巻一百十六攷證
周世宗紀三壬申今上破淮賊萬五千人于清流山
　案六一居士集豊樂亭記太祖以周師破李景兵十
　五萬于清流闗下與是書作萬五千人異攷國志談
　苑云太祖提周師甚寡當李景兵十五萬于清流山
　下臨陣親斬驍将皇甫暉疑豊樂亭記即本于此苐
　皇甫暉以傷重被擒而談苑云臨陣親斬小説家多
　傅㑹之詞恐不足信
　
　
　
　
　
　
　
　舊五代史巻一百十六攷證
欽定四庫全書
　舊五代史卷一百十七
　　宋門下侍郎參知政事監修國史薛居正等撰
　周書第八
　　世宗四
顯德四年春正月己丑朔帝御崇元殿受朝賀仗衛如
儀詔天下見禁罪人除大辟外一切釋放壬寅兵部尚
書張昭上言奉詔編修太祖實録及梁唐二末主實録
伏以撰漢書者先為項籍編蜀記者首序劉璋貴神器
之傳授有因厯数之推遷得序伏縁漢隠帝君臨在太
祖之前其厯試之績竝在隠帝朝内請先修隠帝實録
以全太祖之事竊又以唐末主之前有閔帝在位四月
出奔于衛亦未編紀請修閔帝實録其清泰帝實録詣
書為廢帝實録允之(案自唐末主以上原文疑有脱誤/據五代會要云梁末主之上有郢)
(王友珪簒弑居位未有紀録請依宋書劉□例書為元/凶友珪其末主請依古義書曰後梁實録又唐末主之)
(前有應順帝在位四月出奔亦未編紀請書/為前廢帝清泰主為後廢帝其書竝為實録)丁未淮南
道招討使李重進奏破淮賊五千人于壽州北先是李
景遣其弟偽齊王達率全軍來援壽州達留駐濠州遣
其将許文縝邉鎬朱元領兵数萬泝淮而上至紫金山
設十餘砦與城内烽火相應又築夾道数里将抵壽春
為運糧之路至是為重進所敗戊申詔取來月幸淮南
(宋史李榖傳師老無功時請罷兵為便世宗令范質王/溥就榖謀之榖手疏請親征有必勝之利者三世宗大)
(悦用/其策)二月寅申以前工部侍郎王敏為司農卿辛酉詔
每遇入閤日賜百官廊下食從舊制也淮南道行營都
監向訓奏破淮賊二千于黄蓍砦甲戌以樞密副使王
朴為權東京留守兼判開封府以三司使張美為大内
都廵檢乙亥車駕發京師乙酉次下蔡三月唐寅旦帝
率諸軍駐于紫金山下命今上率親軍登山擊賊連破
数砦斬獲数千斷其來路賊軍首尾不相救是夜賊将
朱元朱仁裕孫璘各舉砦來䧏䧏其衆萬餘人翌日盡
陷諸砦殺獲甚衆擒賊大将建州節度使許文縝前湖
南節度使邉鎬其餘黨沿流東奔帝自率親騎沿淮北
岸追賊及晡馳二百餘里至鎭淮軍殺獲数千人奪戰
艦糧船数百艘錢帛器仗不可勝数甲午詔發近縣丁
夫城鎮淮軍仍搆浮梁于淮上廬州都部署劉重進奏
殺賊三千人于壽州東山口皆紫金山之潰兵也戊戌
授宣徽南院使淮南節度使向訓為徐州節度使充淮
南道行營都監即命屯鎮淮上己亥帝自鎮淮軍復幸
下蔡壬寅賜淮南䧏軍許文縝邉鎬已下萬五百人衣
服錢帛有差丙午壽州劉仁贍上表乞䧏帝遣閤門使
張保續入城慰撫翌日仁贍復令子崇讓上表請罪戊
申幸壽州城北劉仁贍與将佐已下及兵士萬餘人出
䧏帝慰勞乆之恩賜有差庚戌詔移壽州于下蔡以故
壽州為壽春縣是日曲赦壽州管内見禁罪人自今月
二十一日已前凡有過犯竝從釋放應歸順職員竝與
加恩壽州管界去城五十里内放今年秋夏租税自來
百姓有曾受江南文字聚集山林者竝不問罪如有曾
相傷害者今後不得更有相酬及經官論訴自用出已
求被擄却骨肉者不計逺近竝許本家識認官中給物
收贖曾經陣敵處所暴露骸骨竝仰收拾埋瘞自前政
令有不便于民者委本州條例聞奏當行釐革辛亥以
偽命清淮軍節度使檢校太尉兼侍中劉仁贍為特進
檢校太尉兼中書令鄆州節度使以右羽林軍楊信
為壽州節度使是日劉仁贍卒壬子以江南偽命西北
面行營都監使舒州團練使朱元為蔡州防禦使以江
南偽命文徳殿使壽州監軍周延構為衛尉卿以江南
偽命壽州營田副使孫羽為太僕卿以壽州節度判官
鄭牧為鴻臚卿賞歸心也癸丑追奪前許州行軍司馬
韓倫在身官爵配流沙門島倫侍衛馬軍指揮使令坤
之父也令坤領陳州倫在州干預郡政掊歛之暴公私
患之為項城民武都等所訟帝命殿中侍御史率汀就
按之倫詐報汀云準詔赴闕汀即奏之帝愈恕遽令追
劾盡得其實故有是命(宋史韓令坤傳云倫法當棄/市令坤泣請于世宗遂免死)遣
左諫議大夫尹日就于壽州開倉賑飢民丙辰車駕發
下蔡還京夏四月己已車駕至自下蔡辛未以江南偽
命西北面行營應援使前永安軍節度使檢校太尉許
文縝為左監門衛上将軍檢校太尉以偽命西北面行
營應援都軍使前武安軍節度使邉鎬爲左千牛衛上
将軍檢校太𫝊丙子宰臣李榖以風痺經年上章請退
凡三上章不允(宋史李榖傳榖扶疾入見便殿詔令不/拜命坐御坐側以抱疾久請辭相位世)
(宗怡然勉之謂曰譬如家有四子一人有疾棄而不飬/非父之道也朕君臨萬方卿處輔相之位君臣之間分)
(義斯在奈何以禄奉/為言榖愧謝而退)丁丑斬内供奉官孫延希于都市
御厨使董延勛副使張皓武徳副使盧繼昇竝停職時
重修永福殿命延希督役上見役夫有就瓦中噉飯以
柿為匕者大怒斬延希而罷延勛等壬午故彭城郡夫
人劉氏追册為皇后癸未故皇子贈左驍衛大将軍誼
再贈太尉追封越王故皇子贈左武衛大将軍誠再贈
太傅追封呉王故皇子贈左屯衛大将軍諴再贈太保
追封韓王故皇弟贈太保侗再贈太傅追封郯王故皇
弟贈司空信再贈司徒追封杞王故皇第三妺樂安公
主追册莒國長公主故皇第五妹永寧公主追册梁國
長公主故皇從弟贈左領軍大将軍守愿再贈左衛大
将軍故皇從弟贈左監門将軍奉超再贈右衛大将軍
故皇從弟贈左千牛衛将軍愻再贈右武衛大将軍甲
申以先䧏到江南兵士團結為三十指揮號懐徳軍五
月丁亥朔帝御崇元殿受朝仗衛如式己丑以修修永
福殿改為廣政殿辛卯以端午賜文武百僚衣服書始
也癸已侍衛親軍都指揮使宋州節度使充淮南道行
營都招討李重進加檢校太傅兼侍中以宣徽南院使
淮南節度使向訓為徐州節度使加檢校太尉同平章
事丙申斬密州防禦副使侯希進于本郡時太常博士
張糺檢視本州夏苗移牒希進分檢希進以不奉朝㫖
不從糺具事以聞帝怒遣使斬之丁酉以滑州節度使
兼殿前都㸃檢駙馬都尉張永徳為潭州節度使加檢
校太尉以今上為滑州節度使加檢校太保依前殿前
殿前都指揮使今上以三年十月宣授同州節度使未
于正衙宣制至是移鎮滑臺故自永州防禦使授焉以
侍衛馬軍都指揮使洋州節度使韓令坤為陳州節度
使加檢校太傅以權侍衛歩軍都指揮使岳州防禦使
袁彥為曹州節度使加檢校太保竝典軍如故己亥以
左神武統軍劉重進為鄧州節度使以虎捷左廂都指
揮使閬州防禦使趙晁為河陽節度使以兖州防禦使
白延遇為同州節度使辛丑宰臣范質李榖王溥竝加
爵邑改功臣樞密使魏仁浦加檢校太傅進封開國公
辛亥知廬州行府事劉重劉重進奏殺敗賊獲戰船三
十艘壬子以宣徽北院使呉延祚為宣徽南院使權西
京留守判河南府事是月詔中書門下差官詳定格律
中書門下奏差侍御史知雜事張湜等一十人詳定候
畢日委御史臺尚書省四品已上兩省五品已上官參
詳可否送中書門下議定奏取進止從之六月丁已前
濠州刺史齊藏珍以罪棄市己未以責授耀州司馬鍾
謨為衛尉少卿賜紫帝既誅孫晟尋竄謨為耀州既而
悔之故有是命辛酉西京奏伊陽山谷中有金屑民淘
取之詔勿禁乙酉詔在朝文資官再舉堪為令録從事
者各一人秋七月丁亥以前徐州節度使檢校太師兼
中書令武行徳為左衛上将軍先是詔行徳分兵屯定
逺縣既為淮寇所襲王師死者数百人帝懲其僨軍之
咎故以環衛處之以前河陽節度使李継勲為右衛大
将軍責壽春南砦之敗也壬辰以刑部尚書王易為太
子少保致仕以右監門衛上将軍葢萬為左衛上将軍
致仕己酉司農卿王敏卒甲辰詔曰準令諸論田宅婚
姻起十一月一日至三月三十日止者州縣争論舊有
釐革每至農月貴塞訜端近聞官吏因循由此成弊凡
有訴競故作逗遛至時而不與盡辭入務而即便停罷
強猾者因兹得計孤弱者無以自伸起今後應有人論
訴陳詞状至二月三十日權停若是交相侵奪情理妨
害不可停滯者不拘此限八月乙卯朔兵部尚書張昭
上疏望準唐朝故事置制舉以罩英才帝覽而善之因
命昭具制舉合行事件條奏以聞丙辰以太常卿田敏
為工部尚書以太子賔客司徒詡為太常卿辛未詔在
朝武班各舉武勇膽力堪為軍職者一人甲戌賜左監
門上将軍許文縝右千牛上将軍邉鎬右衛大将軍王
環衛尉卿周延構大府卿馮延魯太僕卿鄭牧鴻臚卿
孫羽衛尉少卿鍾謨工部郎中何幼沖各冬服絹二百
匹綿五百兩文縝已下皆呉蜀之士也乙亥宰臣李榖
罷相守司空加食邑實封榖抱疾周嵗累上表求退至
是方允其請以樞密副使户部侍郎王朴為樞密使檢
校太保癸未前濮州刺史胡立自偽蜀廻蜀主孟昶寓
書于帝其末云昶昔在齠齓即離并都亦承皇帝鳯起
晉陽龍興汾水合叙鄉闗之分以陳玉帛之歡儻䝉惠
以嘉音佇望專馳信使謹因胡立行次聊陳感謝披述
云初王師之伐秦鳯也以立為排陣使既而為蜀所擒
及秦鳯平得降軍数千人其後帝念其懐土悉放歸蜀
至是蜀人知感故歸立于我昶本生于太原故其書意
願與帝推鄉里之分帝怒其抗禮不答九月甲申朔宰
臣王溥樞密使王朴皆丁内艱竝起復舊位以侍衛馬
歩軍都指揮使宋州節度使李重進為鄆州節度使典
軍如故己丑以前翰林學士禮部侍郎竇儀為端明殿
學士依前禮部侍郎冬十月丙辰賜京城内新修四寺
額以天清天壽顯静顯寧為名壬戌左藏庫使符令光
棄市時帝再議南征先期勅令光廣造軍士袍𥜗不即
辦集帝怒命斬之時宰臣等至庭救解帝起入營遂戮
于都市令光出勲閥之後厯職内庭以請自守累總總
繁劇甚有亷幹之譽帝素重其為人每加委用至是以
小過見誅人皆寃之戊午詔懸制科凡三其一曰賢良
方正能直言極諫科其二曰經學優深可為師法科其
三曰詳閑吏理達于教化科不限前資見任職官黄依
草澤竝許應詔時兵部尚書張昭條奏請興制舉故有
是命癸亥河東偽命麟州刺史楊重訓以城歸順授重
訓本州防禦使檢校太𫝊戊辰詔取月内車駕暫幸淮
上己已以樞密使王朴為權東京留守以三司使張美
為大内都㸃檢壬辰駕發京師壬午以前鄆州節度使
郭從義為徐州節度使以徐州節度使向訓為宋州節
度使十一月癸未朔以内客省使昝居潤為宣徽北院
使權東京留守丙戌車駕至濠州城下戊子親破十八
里灘砦在濠州東北淮水之中四面阻水上令甲士数
百人跨駞以濟今上騎軍浮水而渡遂破其砦擄其戰
艦而迴癸已帝親率諸軍攻濠州奪闗城破水砦賊衆
大敗焚戰艦七十餘艘斬首二千級進軍攻羊馬城丙
申夜偽濠州團練使郭廷謂上表陳情且言家在江南
欲遣人禀命于李景從之辛丑帝自濠州率大軍水陸
齊進循淮而下命今上率精騎為前鋒癸卯大破淮賊
于渦口斬首五千級收降卒二千餘人奪戰船三百艘
遂鼓行而東以追奔寇晝夜不息沿江城柵所至皆下
乙巳至泗州今上乗麾軍焚郭門奪月城帝親冐失石
以攻其壘丙午日南至從臣拜賀于月城之上十二月
乙卯泗州守将范再遇以其城䧏授再遇宿州團練使
戊午帝自泗州率衆東下命今上領兵行于南岸與帝
夾淮而進己未至清口追及淮賊軍行鼓譟之聲聞数
十里辛酉至楚州西北大破賊衆水陸俱奔有賊船数
艘順流而逸帝率驍騎與今上追之数十里今上擒賊
大将偽保義軍節度使江北都應援使陳承昭以獻収
獲舟船除焚盪外得三百餘艘将士除殺溺外得七千
餘人初帝之渡淮也比無水戰之偹每遇賊之戰棹無
如之何敵人亦以此自恃有輕我之意帝即于京師大
集工徒修成艛艦踰嵗得数百艘兼得江淮舟船遂令
所獲南軍教北人習水戰出沒之勢未幾舟師大偹至
是水陸皆捷故江南大震壬戌偽命濠州團練使郭廷
謂以城歸順乙丑雄武軍使崔萬廸以漣水歸順丙寅
以郭廷謂亳州防禦使(隆平集廷謂望金陵大慟再拜/然後以城䧏世宗曰江南諸将)
(惟卿断渦口橋破定逺塞足以報李景禄矣濠上/使李景自守亦不能為乃授以亳州防禦使)以偽
命濠州兵馬都監陳遷為沂州團練使以偽命保義軍
節度使陳承昭為右監門上将軍江南李景遣兵驅擄
掦州士庶渡江焚其州郭而去丙子故同州節度使白
延遇贈太尉故濠州刺史唐景思贈武清軍節度使丁
丑泰州平
　
　
　
　
　
　
　
　
　
　
　
　舊五代史巻一百十七
　舊五代史巻一百十七攷證
周世宗紀四是夜賊将朱元朱仁裕孫璘各舉砦來䧏
　　案通鑑云辛卯夜朱元與先鋒壕寨使朱仁裕等
　舉寨萬餘人䧏據是書則朱元等之䧏即在庚寅與
　通鑑異
壽州劉仁贍上表乞䧏　案通鑑攷異云仁贍䧏書盖
　其副使孫羽等為之歐陽史本傳亦言孫羽詐為仁
　贍書以城䧏與是書所載俱異
壬午彭城郡夫人劉氏追册為皇后　案歐陽史作癸
　未追册與是書異
壬申駕發京師　案壬申原本作壬辰考五代春秋作
　十月壬辰帝南征與是書同歐陽史作壬申南征通
　鑑作壬申帝發大梁與是書異据下文有壬午則十
　月不應有壬辰疑原本係傳冩之誤今從歐陽史通
　鑑改正
以内客省使昝居潤為宣徽北院使權東京留守　案
　上文以王朴為權東京留守不應復以命昝居潤据
　東都事畧昝居潤傳世宗幸淮上命為副留守疑原
　本脱副字
壬戌偽命濠州團練郭廷謂以城歸順　案郭廷謂以
　城䧏歐陽史作庚申通鑑作辛酉與是書異
　
　
　
　
　
　
　
　
　
　
　舊五代史巻一百十七攷證
欽定四庫全書
　舊五代史巻一百十八
　　宋門下侍郎參知政事監修國史薛居正等撰
　周書第九
　　世宗紀五
顯徳五年春正月癸未朔帝在楚州城下從臣詣行宫
稱賀(隆平集馬仁瑀傳世宗征淮南登楚州永寒飛樓/距城百歩城卒詬罵左右射莫能及召仁瑀至應)
(弦而/斃)乙酉䧏同州為郡右驍衛将軍王環卒丙戌右龍
武将軍王漢璋奏攻海州戍子詔諸道幕職州縣官竝
以三周年為考限閏月不在其内州府不得差攝官贊
正官云已丑詔侍衛馬軍都指揮使韓令坤權知楊州
軍府事庚寅發楚州管内丁壯開鸛河以通運路乙已
帝親攻楚州時今上在楚州城北晝夜不解甲胃親冒
矢石麾兵以登城丙午㧞之斬偽守将張彦卿等六軍
大掠城内軍民死者萬餘人廬舍焚之殆盡(陸游南唐/書張彦卿)
(傳云保大末周世宗南侵彦卿為楚州防禦使周師鋭/甚旬日間海泰州静海軍皆破元宗亦命焚東都官寺)
(民廬從其民渡江世宗親御旗鼓攻楚州自城以外皆/已下發州民濬老鸛可遣齊雲戰艦數百自淮入江勢)
(如震烈焰彦卿獨不為動及梯衝臨城鑿城為河窟室/實柴而焚之城皆摧圮遂陷彦卿猶結陣城内誓死奮)
(擊謂之巷鬬日暮轉至州廨長短兵皆盡彦卿猶取繩/床摶戰及兵馬都監鄭昭業等千餘人皆死之無一人)
(生降者周兵死者亦甚衆世宗怒盡屠城中居民焚其/室廬然得彦卿子光祐不殺也又趙鼎臣竹隱畸士集)
(云當城中之危也彦卿方與諸将立城上因泣諫以周/唐强弱勢不足以相支又城危甚而外無一人援恐旦)
(夕徒死無益勸彦卿趣降彦卿頷之因顧諸将指曰視/彼諸将方囬顧彦卿則抽劔斷其子首擲諸地慷慨泣)
(謂諸将曰此彦卿子勸彦卿䧏周彦卿受李家厚恩誼/不䧏此城吾死所也諸軍欲降任䧏第勿勸我勸我者)
(同此子矣于是諸将/愕昭亦泣莫敢言降)二月甲寅偽命天長軍使易贇以
城歸順戊午車駕發楚州南巡丁夘駐蹕于廣陵詔發
揚州部内丁夫萬餘人城揚州帝以揚州焚盪之後居
民南渡遂于故城内就東南别築新壘戊辰遣使祭故
淮南節度使楊行密故昇府節度使徐温等墓癸酉幸
揚子渡觀大江乙亥黄州刺史司超奏破淮賊三千人
擒偽舒州刺史施仁望丙子隰州奏河東賊軍逃遁時劉
鈞聞帝南征發兵圍隰州巡檢使李謙溥以州兵拒之
而退(東都事畧楊廷璋傳隰州闕守乃請監軍李謙溥/至隰并人來圍其城或請速救之廷璋曰賊遽至)
(必未攻城乃募死士百餘人潛諭謙溥相應夜銜枚擊/之并人大漬逐北數十里又李謙溥傳云隰州闕守謙)
(溥攝州事至則濬城隍嚴兵備未旬日而并人至方盛/暑謙溥服絺綌揮羽扇引二小吏登城徐歩并人望之)
(勒兵不/敢動)三月壬午朔幸泰州丁亥復幸廣陵辛卯幸迎
鑾江口遣右武衛大将軍李繼勲率舟師至島以觀寇
癸已帝臨江望見賊船數十艘命今上帥戰棹以追之
賊軍退去今上直抵南岸焚其營栅而逥甲午以右武
衛大将軍李繼勲為左領軍上将軍乙未殿前都虞侯
慕容延釗奏大破賊軍于東㳍州丙申江李景遣其臣
臣兵部侍郎陳覺奉表陳情兼貢羅縠紬絹三千匹乳
茶三千斤及香藥犀象等覺至行在覩樓船戰棹已泊
于江岸以為自天而降愕然大駭丁酉荆南髙保融奏
本道舟師已至鄂州戊戌兩浙錢俶奏差發戰棹四百
艘水軍萬七千人已泊江岸請師期已亥今上率水軍
破賊船百餘隻于𤓰歩是日李景遣其臣劉承遇奉表
以廬舒蘄黄等四州來獻且請以江為界帝報曰皇帝
恭問江南國主使人至省奏請分割舒廬蘄黄等州畫
江為界者頃逢多事莫通玉帛之歡適自近年遂搆干
戈之役兩地之交兵未息蒸民之受弊斯多一昨再辱
使人重尋前意将敦久要須盡縷陳今者承遇爰來封
函復至請割州郡仍定封疆猥形信誓之辭備認始終
之意旣能如是又復何求邊陲頓静于煙塵師旅便還
于京闕永言欣慰深切誠懷其常潤一路及沿江兵棹
今已指揮抽退兼兩浙荆南湖南水陸兵士各令罷兵
其廬黄蘄三路将士亦遣抽㧞近内候彼中起揭逐處
将員及軍都家口丁畢秪請差人勾喚在彼将校割州
城云淮南平凡得州十四縣六十户二十二萬六千五
百七十四先是李景以江南危蹙謀欲傳位于世子使
附庸于我故遣陳覺上表陳叙至是帝以既許其通好
乃降書以答之曰别覩來章備形縟㫖叙此日傳讓之
意述向來髙尚之懷仍以數歳已還交兵不息備論追
悔之亊無非尅責之辭雖古人有引咎責躬因災致懼
亦無以過此也况君血氣方剛春秋甚富為一方之英
主得百姓之歡心卽今南北才通疆埸甫定是玉帛交
馳之始乃干戈載戢之初豈可髙謝君臨輕辭世務與
其慕希夷之道曷若行康濟之心重念天災流行分野
常亊前代賢哲所不能逃茍盛徳之日新則景福之彌
遠勉修政理勿倦經論保髙義于初終垂逺圖于家國
流芳貽慶不亦美乎庚子詔曰比者以近年貢舉頗是
因循頻詔有司精加試練所冀去畱無濫優劣昭然昨
據貢院奏今年新及第進士等所試文字或有否臧爰
命辭臣再今考覆庶涇渭之不雜免玉石之相參其劉
坦戰貽慶李頌徐緯張覲等詩賦稍優宜放及第王汾
據其文辭亦未精當念以頃曾剥落将與成名熊若谷
陳保衡皆是逺人深可嗟念亦放及第郭峻趙保雍楊
丹安𤣥度張昉董咸則杜思道等未甚苦辛竝從退黜
更宜修進以俟将來知貢舉右諫議大夫劉濤選士不
當有失用心責授右贊善大夫俾今省過以戒當官先
是濤于東京放牓後引新及第進士劉坦已下一十五
人赴行在帝命翰林學士李昉覆試故有是命壬寅復
幸揚州改廬州軍額為保信軍甲辰以右龍武統軍趙
贊為廬州節度使以殿前都虞候慕容延釗為淮南節
度使兼殿前副指揮使遣鹽城監使申屠諤齎書及御
馬一十匹金銀銜全散馬四十匹羊千口賜江南李景
諤先為王師所俘故遣之丙午江南李景遣所署宰相
馮延已獻犒軍銀十萬兩絹十萬匹錢十萬貫茶五十
萬斤米麥二十萬石庚戌詔故淮南節度使楊行密故
昇府節度使徐温各給守冢户應江南臣寮有先代墳
墓在江北者委所在長吏差人檢校辛亥李景遣所署
臨汝郡公徐遼進買宴錢二百萬并遣伶官五十人與
遼俱來獻壽觴夏四月癸丑宴從臣及江南進奉使馮
延已等于行宫徐遼代李景捧壽觴以獻進金酒器御
衣犀帶金銀錦綺鞍馬等乙卯車駕發揚州還京丙辰
太常博士權知宿州軍州亊趙礪除名坐推劾弛慢也
先是翰林醫官馬道𤣥進狀訢壽州界被賊殺却男獲
正賦見在宿州本州不為勘斷帝大怒遣端明殿學士
竇儀乘馹往按之及獄成坐族死者二十四人儀奉辭
之日帝㫖甚峻故儀之用刑傷于深刻戊午以前延州
畱後李彦頵為滄州畱後庚申新太廟成遷五廟神主
入于其室壬申至自淮南癸酉命宣徽北院使昝居潤
判開封府事甲戌澶州節度使張永徳準詔赴北邊以
契丹犯境故也丁丑兩浙奏四月十九日杭州火廬舍
府署焚燒殆盡五月辛已朔上御崇元殿受朝伏衛如
式詔侍衛諸軍及諸道将士各賜等第優給應行營将
士殁于王事者各與贈官親的子孫竝量才録用傷夷
殘廢者别賜救接淮南諸州及徐宿宋毫陳頴許蔡等
州所欠去年秋夏税物竝與除放云丙戌命端明殿學
士竇儀判河南府兼知西畱守亊辛卯以襄州節度使
安審琦為青州節度使以許州節度使韓通為宋州節
度使依前兼侍衛馬步都虞侯以宋州節度使向訓為
襄州節度使以今上為忠武軍節度使依前殿前都指
揮使淮南之役今上之功居最是命之降雖云酬勲止
于移鎮而已賞典太輕物議不以為允癸已以左武衛
上将軍武行徳為鄜州節度使以右神武統軍宋延渥
為滑州節度使(小畜集宋延渥神道碑云五月授義成/軍節度使其制畧曰長驅下瀬之師若)
(渉無人之境除凶戡難爾旣立夫殊庸礪岳盟河予豈/忌于豐報南燕舊邦北闕伊邇河壖作翰遥臨白馬之)
(忘穰下統戎卽/鎮卧龍之地)以前同州留後王暉為相州留後乙未
立東京羅城諸門名額東二門曰寅賔延春南三門曰
朱明景風畏景西二門曰迎秋肅政北三門曰𤣥徳長
景愛景辛丑幸懷信驛乙已詔在朝文資官各再舉堪
為幕職令錄一人戊申以襄州節度使向訓兼西南面
水陸𤼵運招討使已酉以太府卿馮延魯充江南國信
使以衛尉少卿鍾謨為副賜李景御衣玉帶錦綺羅糓
帛共十萬匹金器千兩銀器萬兩御馬五匹金玉鞍轡
全散馬百匹羊三百匹賜江南世子李𢎞冀器幣鞍馬
等别賜李景書曰皇帝恭問江南國主煮海之利在彼
海濵屬彊壌之初分慮供食之有闕江左諸軍素號繁
饒然川澤之間舊無斤鹵之地曽承素旨常在所懷願
願均収積之餘以助軍旅之用已下三司逐年支撥供
軍食鹽三十萬石又賜李景今年歴日一軸六月庚午
命中書舍人竇儼參定雅樂辛未放先俘獲江南兵士
四千七百人歸本國壬申有司奏御膳料上批曰朕之
常膳今後減半餘人依舊癸酉禘于太廟乙亥兵部尚
書張昭等撰太祖實祿三十巻成上之賜噐帛有差丁
丑以中書舍人張正為工部侍郎充江北諸州水陸轉
運使成寅詔諫議太夫宜依舊為正五品上仍班在給
事中之下秋七月癸未以右散騎常侍髙防為户部侍
郎以左驍衛上將軍李洪信為右龍武統軍以左領軍
上將軍李繼勲為右羽林統軍以工部尚書田敏為太
子少保以刑部侍郎裴巽為尚書左丞以左武衞上將
軍蒒懷譲為太子太師以右羽林大將軍李萼為右千
牛衛上將軍自敏已下皆致仕丙戌中書門下新進冊
定大周刑統奉刺班行天下丁亥賜諸道節度使刺史
均田圖各一面唐同州刺史元稹在郡日奏均户民租
賦帝因覽其文集而善之乃寫其辭為圖以賜藩郡時
帝將均定天下賦税故先以此圖徧賜之(五代會要載/原詔云朕以)
(寰宇雖安蒸民未泰當乙夜觀書之際較前賢阜俗之/方近覽元稹長慶集見在同州時所上均田表較當時)
(之利病曲盡其情俾一境之生靈咸受其賜傳于方冊/可得披尋因令製素成圖直書其事庻王公觀覽觸目)
(驚心利國便民無亂條制背經合道盡繫變通但要適/宜所冀濟務翳乃勛舊共庇黎元今賜元稹所奏均田)
(圖一靣至/可領也)閏月壬子廢衍州為定平縣廢武州為潘原
縣壬戌河決河隂縣溺死者四十二人辛丑幸新授青
州節度使安審琦第癸酉邢州留後陳思讓奏破河東
賊軍千餘人于西山下斬首五百級八月庚辰延州奏
溠溪水漲壞州城溺死者百餘人已丑太子太師致仕
宋彦筠卒辛丑江南李景上表乞降詔書不允九月丁
已以大府卿馮延魯為刑部侍郎以衛尉少卿鍾謨為
給事中竝放歸江南時延魯鍾謨自江南復命李景復
奏欲傳位于其世子𢎞冀帝亦以書答之甲子賜江南
羊萬口馬三百匹槖駞三十頭賜兩浙錢俶羊五千口
馬二百匹槖駞二十頭乙丑賜宰臣樞密使及近臣宴
于玉津圍已已占城國王釋利因徳漫遣使貢方物壬
子天清節羣臣詣廣徳殿上夀江南進奉使啇崇義代
李景捧夀觴以獻(宋類苑云湯悦父殷舉唐末有才名/本名崇義建隆初避宜祖諱改姓湯)
(初在呉為舍人受詔撰掦州孝先寺碑世宗親往駐驛/此寺讀其文賞歎及畫江議定後主遣悦入貢世宗為)
(之加禮自淮上用兵凡書詔多悦之作特為典贍切于/事情世宗毎覽江南文字形于嗟嘆當時沈遇馬士瓦)
(等皆不稱職復用陶榖李防于/舍人其後用扈載率由此也)冬十月已卯以户部侍
郎高防為西南面水陸轉運使將用師于巴卭故也(宋/史)
(髙防傳世宗謀伐蜀以防為西南面水陸轉/運制置使屢發芻糧赴鳯州為征討之備)丙戌邠州
李暉移鎮鳯翔戊子幸迎春苑已丑太常卿司徒詡以
本官致仕壬辰帝狩于近郊癸已前相州節度使王饒
卒甲午左監門上將軍許文縝右千牛上將軍邊鎬衛
尉卿周延搆竝歸江南乙未詔淮南諸州鄉軍竝放歸
農丁酉遣左散騎常侍艾頴等均定河南六十州税賦
(五代會要載賜諸道均田詔曰朕以干戈旣弭寰海漸/寕言念地征罕臻藝極須竝行均定所冀永適重輕卿)
(受任方隅深窮治本必須副寡昧平分之意察鄉閭治/弊之原明示條章用分寄任竚令集事允屬推公今差)
(使臣徃彼檢/括餘從别勅)十一月丁未朔詔翰林學士竇儼集文學
之士撰集大周通禮大周正樂從儼之奏也幸亥日南
至帝御崇元殿受朝賀仗衛如式已未昭義李筠奏破
遼州長清砦獲偽命磁州刺史李再興甲子帝狩于近
郊十二月丁丑朔朗州奏醴陵縣三仙觀山中舊有
田二萬頃久為山石閉塞今年七月十七日夜暴雷劈
開其路復通已卯楚州兵馬都監武懷恩棄市坐擅殺
䧏軍四人也丙戌詔重定諸道州府幕職令錄佐官料
錢其州縣官俸户宜停已丑楚州防禦使張順賜死坐
在任隠落㩁税錢五十萬官絲綿二千兩也壬辰詔兩
京及五府少尹司參軍各省一員六曹判司内秖直户
法二曹餘及諸州觀察支使兩番判官竝省甲子帝狩
于近郊乙未鄧州劉重進移鎮邠州滑州宋延渥移鎮
鄧州以前河中節度使王仁鎬為邢州節度使以邢州
留後陳恩譲為滑州留後已亥詔翰林學士今後逐日
起居當直者仍赴晚朝是月江南李景殺其臣偽太傅
中書令宋齊丘偽兵部侍郎陳覺偽鎮南軍節度副使
李徴古等初帝之南征也呉人大懼覺與徴古皆齊丘
門人因進説于景請委國事于齊丘景繇是銜之及呉
人遣鍾謨李徳明奉表至行在帝尋遣徳明復命于金
陵徳明因説李景請割江北之地求和于我而陳覺李
徴古等以徳明為賣國請戮之景遂殺徳明及江南内
附帝放鍾謨南歸謨本徳明之黨也因譖齊丘等故齊
丘等得罪放齊丘歸九華山覺等貶官尋竝害之景旣
誅齊丘等令鍾謨到闕具言其事故書
　
　
　
　
　
　
　舊五代史巻一百十八
　舊五代史巻一百十八攷證
周世宗紀五丙戌右龍武將軍王漢璋奏攻海州　案
　通鑑作丁亥王漢璋奏克海州歐陽史亦作丁亥取
　海州是書袛載丙戌攻海州而不載取城之日疑有
　闕文
丙午㧞之　案歐陽史通鑑俱作丁未充楚州與是書
　異五代春秋從是書作丙午
天長軍使易贇　易贇通鑑作易文贇
乙未殿前都虞候慕容延釗奏大破賊軍于東㳍州
　案通鑑作甲午延釗奏大破唐兵于東㳍州與是書
　異日
　
　
　
　
　舊五代史巻一百十八攷證
欽定四庫全書
　舊五代史巻一百十九
　　宋門下侍郎參知政事監修國史薜居正等撰
　周書第十
　　世宗紀六
顯德六年春正月丁未朔帝御崇元殿受朝賀伏衛如
式壬子高麗國王王昭遣使貢方物已卯以翰林學士
中書舍人申文炳為左㪚騎常侍辛酉女眞國遣使貢
獻壬戌青州奏節度使陳王安審琦為部曲所殺乙丑
賜諸將射於内鞠塲戊辰幸迎春苑甲戌詔毎年新及
第進士及諸科聞喜宴宜令宣徽院指揮排比乙亥詔
禮部貢院今後及第舉人依逐科等第定人數姓名並
所試文字奏聞候勅下放榜云是月樞宻使王朴詳定
雅樂十二律旋相為宫之法並造律準上之詔上書省
集百官詳議亦以為可語在樂志二月庚辰發徐宿宋
單等州丁夫數萬濬汴河甲申𤼵滑亳二州丁夫濬五
丈河東流于定陶入于濟以通青鄆水運之路又疏導
蔡河以通陳潁水運之路乙酉詔諸道應差攝官各支
半俸丙戌以翰林學士承㫖尚書兵部侍郎陶穀為尚
書吏部侍郎充職詔升湖州為節鎭以宣德軍為軍額
以湖州刺史錢偡為夲州節度使從兩浙錢俶之請也
辛丑幸迎春苑甲辰右補闕王德成責授右贊善大夫
坐舉官不當也詔賜諸道州府供用糧草有差三月庚
申樞宻使王朴卒甲子詔以北境未復取此月内幸滄
州以宣徽南苑使吳延祚為權東京留守判開封府事
以宣徽北苑使昝居潤為副使以三司使張羙為大内
都部署(東都事畧張羙傳世宗北/征以羙為大内都檢㸃)命諸將各領馬歩諸
軍及戰棹赴滄州已巳濠州奏鍾離縣飢民死者五百
九十有四癸酉詔廢諸州銅魚(五代會要顯德六年勅/諸道牧守毎遇除移特)
(降制書何假符契其/請納銅魚宜廢之)甲戌車駕𤼵京師夏四月辛卯車
駕次滄州以前左諫議大夫薛居正為刑部侍郎是日
帝率諸軍北征壬辰至乾寧軍偽寧州刺史王洪以城
降丁酉駕御龍舟率舟師順流而北首尾數十里辛丑
至益津闗(通鑑至益津闗契丹/守將終廷暉以城降)自此以西水路漸隘舟
師難進乃捨舟登陸壬寅宿於野次時帝先期而至大
軍未集隨駕之士不及一旅賴今上率材官騎士以衛
乘輿癸卯今上先至瓦橋闗偽守將姚内斌以城降(隆/平)
(集姚内斌平州人也世宗北征將兵至瓦橋闗/内斌為闗使開門請降世宗以為汝州刺史)甲辰鄚
州刺史劉楚信以州來降五月乙已朔帝駐蹕於瓦橋
闗侍衛親軍都指揮使李重進及諸將相繼至行在瀛
州刺史髙彦暉以本城歸順闗南平凡得州三縣十七
户一萬八千三百六十是役也王師數萬不亡一矢邊
界城邑皆望風而下丙午帝與諸將議攻幽州諸將皆
以為未可帝不聽是夜帝不豫乃止戊申定州節度使
孫行友奏攻下易州擒偽命刺史李在欽來獻斬於軍
市乙酉以瓦橋闗為雄州(宋史陳思讓傳得瓦橋闗為/雄州思讓為都部署率兵署)
(守/)以益津闗為霸州(宋史韓令坤傳為霸州/都部署率所部兵戍之)是日先鋒
都指揮使張藏英破契丹數百騎於瓦橋闗北攻下固
安縣詔𤼵濱棣二州丁夫城霸州庚戌遣侍衛都指揮
使李重進率兵出土門入河東城界壬子車駕𤼵雄州
還京泉州節度使劉從効遣别駕王禹鍚奉貢於行在
帝以泉州比臣江南李景方歸奉國家不欲奪其所屬
但錫詔褒羙而已丁卯西京奏太常卿致仕司徒詡卒
已已侍衛都指揮使李重進奏破河東賊軍於百井斬
首二千級甲戌上至自雄州(却掃編周世宗既定三關/遇疾而退至澶淵遲留不)
(行雖宰輔近臣問疾者皆莫得見中外恟懼時張永德/為澶州節度使永德尚周太祖之女以親故獨得至卧)
(内于是羣臣因永徳言曰天下未定根本空虚四方諸/侯惟幸京師之有變今澶汴相去甚邇不速歸以安人)
(情顧憚旦夕之勞而遲回於此如有不可諱奈宗廟何/永德然之承間為世宗言如羣臣旨世宗問誰使汝為)
(此言永德對以羣臣之意皆願為此世宗熟思乆之嘆/曰吾固知汝必為人所教獨不喻吾意哉然觀汝之窮)
(薄惡足當此即/日趣駕歸京師)六月乞亥朔潞州李筠奏攻下遼州獲
偽刺史張丕旦丙子以皇女薨輟朝三日戊寅鳯翔奏
節度史李暉卒鄭州奏河決原武詔宣徽南院使吳延
祚𤼵近縣丁夫二萬人以塞之庚辰命宣徽北院使昝
居潤判開封府事晉州節度使楊廷璋奏率兵入河東
界招降堡岩一十三所癸未立魏王符彦卿女為皇后
仍令所司擇日備禮册命以王長子宗訓為特進左衛
上將軍封梁王以第二子宗讓為左驍衛上將軍封燕
國公賜江南進奉使李從善錢二萬貫絹二萬匹銀一
萬兩賜兩浙進奉使吳延福錢三千貫絹五千匹銀噐
三千兩丁亥以前青州節度使李洪義為永興軍節度
使永興軍節度使王彦超移鎭鳯翔戊子潞州部送所
獲遼州刺史張丕旦等二百四十五人以獻詔釋之已
丑宰臣范質王溥並參知樞宻院事以樞宻使魏仁溥
為中書侍郎平章事集賢殿大學士依前充樞宻使以
宣徽南院使吳延祚為樞宻使行左驍衛上將軍以宋
州節度使侍衛都虞候韓通為侍衛親軍副都指揮使
加檢校太尉同平章事澶州節度使兼殿前都檢㸃駙
馬都尉張永德落軍職加檢校太尉同平章事以今上
為殿前都㸃檢加檢校太傅依前忠武軍節度使帝之
北征也凡供軍之物皆令自京逓送行在一日忽於地
中得一木長二三尺如人之揭物者其上卦全題云㸃
檢做觀者莫測何物也至是今上始受㸃檢之命明年
春果自此職以副人望則㸃檢作之言乃神符也辛卯
以宣徽北院使判開封事昝居潤為左領軍上將軍充
宣徽南院使以三司使左領衛大將軍張羙為左監門
衛上將軍充宣徽北院使判三司(東都事畧張羙傳羙/少為三司小吏澶州)
(糧料使世宗鎭澶州每有求取羙悉力應之及即位連/歲征討糧餽無乏羙之力也然每思澶州所為終不以)
(公忠/待之)癸已帝崩於萬歲殿聖壽三十九甲午宣遺制梁
王於柩前即皇帝位服紀月日一依舊制是日羣臣奉
梁王即位於殿東楹中外𤼵哀其年八月翰林學士判
太常寺事竇儼上諡曰睿武孝文皇帝廟號世宗十一
月壬寅朔葬於慶陵宰臣魏仁浦撰諡册文玉浦撰哀
冊文云(五代史補世宗在民間嘗與鄴中大商頡跌氏/忌其名往江陵販賣茶貨至江陵見有卜者王)
(處士其術如神世宗因頡跌氏同往問焉方布卦怱有/一著躍出卓然而立卜者大驚曰吾家筮法十餘世矣)
(常記曾祖以來遺言凡卜筮而蓍自躍而出者其人貴/不可言况又卓立不倒得非為天下之主乎遽起再拜)
(世宗雖佯為詰責而私心甚喜於逆旅中夜置酒與頡/跌氏半酣戲曰王處士以我當為天子若一旦到此足)
(下要何官請言之頡跌氏曰某三十年作估來未有不/由京洛者毎見税官坐而獲利一日所入可以敵商賈)
(數月私心羡之若大官為天子某願得京洛税官足矣/世宗笑曰何望之卑耶及承郭氏之後踐作頡跌猶在)
(召見竟如初言以與之戰世宗之征東也駐蹕於髙平/劉崇兼契丹之衆來迎  時帥多持兩端而王師不利)
(親軍帥樊愛能等各退衂世宗赫怒躍馬入陣引五十/人直衝崇之牙帳崇方張樂飲酒以示閒暇及其奄至)
(莫不驚駭失次世宗因以奮擊遂敗之追奔於城下凱/旋駐蹕潞州且欲出其不意以誅退衂者乃置酒髙會)
(指樊愛能等數人責之曰汝輩皆累朝宿將非不能用/兵者也然退衂者無他誠欲將寡人作物貨賣與劉崇)
(爾不然何寡人親戰而劉崇始敗耶如此則卿等雖萬/死不足以謝天下宜其曲膝引頸以待斧誅言訖命行)
(刑壯士擒出皆斬之於是立功之士以次行賞自行伍/㧞於軍廂者甚衆其恩威並著皆此類也初劉崇求援)
(於契丹得騎數千及覩世宗兵少悔之曰吾觀周師易/與耳契丹之衆宜忽用但以我兵攻戰自當萬全如此)
(則不惟破敵亦足使契丹見而心服一舉而有兩利兵/之機也諸將以為然乃使人謂契丹主將曰柴氏與吾)
(主客之勢不煩足下餘刃敢請勒兵登髙觀之可也契/丹不知其謀從之洎世宗之陣也三軍皆賈勇争進無)
(不一當百契丹望而畏之故不救而崇敗論者曰世宗/患諸將之難制也乆矣思欲誅之未有其釁髙平之役)
(可謂天假故皆斬决而無貸焉自是姑息之政不行朝/廷始尊大自非英主其孰能為之哉  世宗既下江北)
(駐蹕於建安以書召偽主主惶恐命鍾謨李徳明為使/以見世宗徳明素有詞辯以利害說世宗使罷兵世宗)
(且知之乃盛陳兵師排旗幟戈㦸為門頃道以凑御然/後引徳明等入見世宗謂之曰汝江南自以為唐之後)
(衣冠禮樂世無比何故與寡人隔一帶水更不𤼵一使/奉書相問惟泛海以通契丹舍華事夷禮將安在今又)
(聞汝以詞說寡人罷兵是將寡人比六國時一羣痴漢/何不知人之甚也汝愼勿言當速歸報汝主令徑來跪)
(寡人兩拜則無事矣不然則寡人須看金陵城借府庫/以犒軍汝等得無悔乎于是徳明等戰懼不能措一辭)
(即日告歸及見偽主具陳世宗英烈也狀恐非四方所/能敵偽主計無所出遂上表服罪且乞保江南之地以)
(奉宗廟修職貢其詞甚哀世宗詐之因曰叛則征服則/懐寡人之心也于是遣使者齎書安之然後凱還論者)
(以世宗加兵於江南不獨臨之以威抑亦諭之以禮可/謂得大君之體矣  陳搏陜西人能為詩數舉不第慨)
(然有塵外之趣隱居華山自是其名大振世宗之在位/也以四方未服思欲牢籠英傑且以摶曽踐塲屋不得)
(志而隠必有竒才逺畧於是召到闕下拜左拾遺摶不/就堅乞歸山世宗許之未幾賜之書勅陳摶朕以汝髙)
(謝人寰栖心物外養太浩自然之氣應少微處士之星/既不屈於王侯遂甘隱于岩壑樂我中和之化慶乎下)
(武之期而能逺渉山涂暫來城關决旬延遇𢎞益居多/白雲暫駐于帝鄉好爵難縻於達士昔堯唐之至聖有)
(巢許為外臣朕雖寡薄庶遵前鑒恐山中所闕己令華/州刺史每事供須乍反故山履兹春序緬懷髙尚當適)
(所宜故兹撫問想宜知悉即陶榖之詞也初搏之見召/嘗為詩一章云草澤吾皇詔圖南搏姓陳三峯十年客)
(四海一閒人世熊從來薄詩情自得眞超然居物外何/必使為臣好事者欣然謂之答詔詩  世宗以張昭逺)
(好古直甚重之因問日朕欲一賢相卿試為言朝廷誰/可昭逺對曰以臣所見莫若李濤世宗嘗薄濤之為人)
(聞昭逺之舉甚驚曰李濤本非重厚朕以為無大臣體/卿首舉此何也昭逺曰陛下所聞止名行曾不聞材畧)
(如何耳且濤事晉髙祖曽上疏論邠州節度使張彦澤/蓄無君心宜早圖之不然則為國患晉祖不納其後契)
(丹南侵彦澤果有中渡之變晉社殱焉先帝潛龍時亦/上疏請觧其兵權以備非常之變少主不納未㡬先帝)
(遂有天下以國家安危未兆間濤已先見非賢而何臣/所首舉之者正為此也世宗曰今卿言甚公然此人終)
(不可於中書安置居無何濤亦卒濤為人不拘禮法與/弟澣雖甚雍睦然聚話之際不典之言往往間作澣娶)
(禮部尚書竇寧固之女年甲稍髙成婚之夕竇氏出參/濤輒望塵下拜澣驚曰大哥風狂耶新婦參阿伯豈有)
(答禮儀濤應曰我不風只將謂是親家母澣且慙且怒/既坐竇氏復拜濤又又手當胸作歇後語曰慙無竇建)
(繆作梁山喏喏喏時聞者莫不絶倒凡濤于閨門之内/不存禮決也如此世宗以為無大臣體不復任用宜哉)
(究世宗志在四方常恐運祚連而功業不就以王朴精/  術數一旦從容問之曰朕當得㡬年對曰陛下用心)
(以蒼生為念天髙聽卑自當䝉福臣固陋輒以所學推/之三十年後非所知也世宗喜曰若如卿言寡人當以)
(十年開拓天下十年養百姓十年致太平足矣其後自/瓦橋關回戈未到關而晏駕計在位止及五年餘六箇)
(月五六乃三十之成數也盖朴婉而言之沿世宗末年/大舉以取幽州契丹聞其親征君臣恐懼  邊城壘皆)
(望風而下凡蕃部之在幽州者亦連宵遁去車駕至瓦/橋關探邏是實甚喜以為大勲必集登髙阜因以觀六)
(師頃之有父老百餘輩持牛酒以獻世宗問曰此地何/名對曰厯世相傳謂之病龍臺黙然遽上馬馳去是夜)
(聖體不豫翌日病亟有詔回戈未到關而晏駕先是世/宗之在民間已常夢神人以大傘見遺色如鬱金加道)
(經一巻其後遂有天下及瓦橋不豫之際復夢向之神/人來索傘與經夢中還之而驚起謂近侍曰吾夢不祥)
(豈非天命將去耶遂詔大臣戒以後事初幽州聞車駕/將至父老或有竊議曰此不足憂且天子姓柴幽州為)
(燕燕者亦烟火之謂也此柴入火/不利之兆安得成功卒如其言)
史臣曰世宗頃在側微尤務韜晦及天命有屬嗣守鴻
業不日破髙平之陣逾年復秦鳯之封江北燕南取之
如拾芥神武雄畧乃一代之英主也加以留心政事朝
夕不倦摘伏辯姦多得其理臣下有過必面折之常言
太祖養成二王之惡以致君臣之義不保其終故帝駕
馭豪傑失則明言之功則厚賞之文武參用莫不服其
明而懐其恩也所以仙去之日逺近號慕然稟性傷於
太察用刑失於大峻及事行之後亦多自追悔逮至末
年漸用寛典知用兵之頻併憫黎民之勞苦盖有意於
康濟矣而降年不永羙志不就悲夫
　
　
　
　
　
　
　舊五代史巻一百十九
　舊五代史巻一百十九考證
周世宗紀六甲辰鄚州刺史劉楚信以州來降　案鄚
　州之降通鑑從是書作四月遼史作五月疑誤
壬子車駕𤼵雄州還京　案遼史作五月辛未周師退
　與是書異通鑑從是書作壬子
長子宗訓　案恭帝宗訓通鑑注作第四子歐陽史漢
　家人傳世宗子七人長曰宜哥次二皆未名次曰恭
　皇帝是亦以宗訓為第四子也是紀作王長子葢宜
　哥與其二皆為漢誅指其現存者而言耳
第二子宗讓　宗讓歐陽史作宗誼
獲偽刺史張丕旦　張丕旦通鑑作張丕
以宣徽南院使吳延祚為樞宻使行左驍衛上將軍
　案歐陽使三月吳延祚為左驍衛上將軍樞宻使與
　是書異通鑑從是書作六月
癸已帝崩於萬歲殿　案歐陽史作滋德殿與是書異
　五代會要五代春秋俱作萬歲殿與是書同
　
　
　
　
　
　
　
　
　
　
　
　
　
　
　
　舊五代史巻一百十九考證
欽定四庫全書
　舊五代史巻一百二十
　　宋門下侍郎參知政事監修國史薛居正等撰
　周書第十一
　　恭帝紀
恭帝諱宗訓世宗子也廣順三年歲在癸丑八月四日
生於澶州之府第顯德六年六月癸未制授特進左衛
上將軍封梁王食邑三千戸實封五百戸癸已世宗崩
甲午内出遺制命帝柩前即皇帝位是日羣臣奉帝即
位而退丁酉北面兵馬都部署韓令坤奏敗契丹五百
騎於霸州北戊戌文武百寮宰臣范質等上表請聽政
表三上允之壬寅文武臣寮上表請以八月四日為天
壽節從之癸卯以司徒平章事范質為山陵使以翰林
學士判太常寺事竇儼為禮儀使以兵部尚書張昭為
鹵簿使以御史中丞邊歸讜為儀仗使以宣徽南院使
判開封事昝居潤為橋道頓逓使是月州郡十六奏大
雨連旬不止秋七月丁未以戸部尚書李濤為山陵副
使以度支郎中盧億為山陵判官辛亥左散騎常侍申
文炳卒乙卯右拾遺徐雄奪三任官坐誣奏雷澤縣令
虚破戸也丁巳百寮釋服尚輦奉御金彦英本東夷人
也奉使髙麗稱臣于夷王故及于罪庚申以邢州節度
使王彦鎬為襄州節度使進封開國公以侍衛歩軍都
指揮使曹州節度使檢校太保袁彦為陜州節度使加
檢校太傅以右羽林統軍權知邢州事檢校太保李繼
勲為邢州節度使加檢校太傅以滑州留後檢校太保
陳思讓為滄州節度使以侍衛馬軍都指揮使陳州節
鎭度使檢校太傅韓令坤為侍衛馬歩都虞候依前陳
州節度使加檢校太尉以虎捷左廂都指揮使岳州防
禦使檢校司徒髙懷德為夔州節度使充侍衛馬軍都
指揮使檢校太保以虎捷左廂都指揮使常州防禦使檢
校司空張鐸為遂州節度使充侍衛歩軍都指揮使檢
校太保仍改名令鐸(宋史張令鐸傳云本名鐸以與/河中張鐸同姓名故賜今名)壬
戌以鄆州節度使充侍衛馬歩軍都指揮使檢校太傅
兼侍中李重進為淮南節度使檢校太尉兼侍中依前
侍衛馬歩軍都指揮使以襄州節度使檢校太尉同平
章事向拱為河南尹充西京留守加檢校太師兼侍中
(通鑑向拱即向訓/也避恭帝名改焉)以宋州節度使充侍衛馬歩軍副都
指揮使檢校太尉同平章事韓通為鄆州節度使依前
侍衛親軍馬歩軍副都指揮使以澶州節度使檢校太
尉同平章事駙馬都尉張永德為許州節度使進封開
國公以今上為宋州節度使依前檢校太尉殿前都㸃
檢進封開國侯以淮南節度使兼殿前副都㸃檢檢校
太保慕容延釗為澶州節度使檢校太傅依前殿前副
都㸃檢進封開國伯以殿前都指揮使江州防禦使檢
校司空石守信為滑州節度使檢校太保依前殿前都
指揮使丙寅制大赦天下庚午翰林學士判太常寺竇
儼撰進大行皇帝太室歌酌獻辭舞曰定功之舞歌辭
不録是月諸道相繼奏大雨所在川渠漲溢漂溺廬舍
損害苗稼八月甲戌朔以光禄卿致仕柴守禮為太子
太保致仕乙亥翰林學士兼判太常寺竇儼撰進大行
皇帝尊諡曰睿武孝文皇帝廟號世宗從之庚辰天下
兵馬都元帥守尚書令兼中書令吳越國王錢俶加食
邑一千戸實封四百戸改賜功臣天雄軍節度使檢校
太師守太傅兼中書令魏王符彦卿加守太尉夏州節
度使檢校太師守太保兼中書令西平王李彛興加守
太傅荆南節度使檢校太師守中書令南平王髙保融
加守太保壬午山陵使范質撰進大行皇帝陵名曰慶
陵從之秦州節度使西靣沿邊都部署檢校太師守中
書令褒國公王景進封涼國公徐州節度使檢校太師
兼中書令郭從義加開府儀同三師鄜州節度使檢校
太師兼中書令邢國公武行德進封宋國公永興軍節
度使檢校太師兼侍中李洪義加開府儀同三司鳯翔
節度使檢校太尉兼侍中郭崇加檢校太師潞州節度
使檢校太傅兼侍中李筠加檢校太尉朗州節度使檢
校太尉兼侍中周行逢加檢校太師甲申壽州節度使
檢校太師同平章事韓國公楊信封魯國公邠州節度
使檢校太師劉重進廬州節度使檢校太尉宋延渥並
加開府儀同三司涇州節度使趙贊鄧州節度使檢校
　　　　太尉白重贊河中節度使檢校太尉張鐸並
加階爵丙戌易定節度使孫行友靈州節度使馮繼業
府州節度使折德扆並自檢校太保加檢校太傅進階
爵以延州留後檢校太傅李萬全為延州節度使進封
開國公庚寅皇弟特進檢校太保左饒衛上將軍燕國
公食邑三千户宗讓加檢校太傅進封曹王改名熈讓
熈謹可光禄大夫檢校太保右武衛大將軍封紀王食
邑三千户熈誨可金紫光禄大夫檢校司徒左領衛大
將軍封蘄王食邑三千户仍令所司擇日備禮册命以
晉國長公主張氏為晉國大長公主以前陜州節度使
檢校太尉藥元福為曹州節度使進階爵甲午守司徒
同平章事𢎞文館大學士參知樞宻院事范質加開府
儀同三司進封蕭國公門下侍郎兼禮部尚書同平章
事監修國史參知樞宻院事王溥加右僕射進封開國
公權樞宻使中書侍郎同平章事集賢殿大學士魏仁
浦加兼刑部尚書依前樞宻使檢校太傅右驍衛上將軍
吳延祚依前樞宻使進封慶國公以左武衛上將軍史
佺為左金吾上將軍致仕乙未以隴州防禦使王全斌
為相州留後戊戌宣徽南院使判開封府事昝居潤宣
徽北院使判三司張羙並加檢校太傅已亥前司空李
榖加開府儀同三司趙國公以前太傅少卿朱渭為太
僕卿致仕辛丑左金吾上將軍致仕史佺卒壬寅髙麗
國遣使朝貢兼進别序孝經一巻越王孝經新義八巻
皇靈孝經一巻孝經雌圖三巻(文昌雜録云别序者記/孔子所生及第子從學)
(之事新義者以越王為問目釋疏文之義皇靈耆灾之/延常避灾之事及符文乃道書也雌圖者止說日之環)
(暈星之彗孛/亦非竒書)九月壬子前滄州留後李彦郡卒乙卯髙
麗王王昭加檢校太師食邑三千户丙辰以三司副使
王贊為内客省使兼北靣諸州水陸轉運使癸亥前開
封縣令路延規除名流沙門島先是延規有過停任有
司召延規宣勅延規拒命為憲司所按故有是命甲子
以端明殿學士禮部侍郎竇儀為兵部侍郎充職以尚
書户部員外郎直樞宻院杜華為司門郎中充樞宻直
學士賜紫以翰林學書士尚度支員外郎王著為金部
郎中知制誥充職仍賜金紫是日翰林學士尚書屯田
郎中知制誥李昉都官郎中知制誥扈䝉水部郎中知
制誥趙逢並加柱國賜金紫乙丑兵部尚書張昭進封
舒國公户部尚書李濤進封莒國公以太子詹事劉温
叟為工部侍郎判國子祭酒事是月京師及諸州郡霖
雨踰旬所在水潦為患川渠泛溢冬十月癸酉朔以司
農卿致仕李鍇為太僕卿致仕太常少卿致仕姚遂為
將作監致仕丁亥太子太師薛懷讓封把國公壬辰翰
林學士判太常寺事竇儼撰進貞惠皇后廟歌辭丁酉
世宗皇帝靈駕發引戊戌以前相州留後王暉為右神
武統軍辛丑江南國主李景來告世子𢎞冀卒遣御厨
使張延範充弔祭使十一月壬寅朔葬世宗皇帝於慶
陵以貞惠皇后劉氏祔焉戊申西京奏太子太師致仕
白文珂卒丙辰日南至百寮奉表稱賀戊午廢兖州廣
利軍依舊為萊蕪監壬戌升鳯州固鎭為雄勝軍丙寅
左羽林統軍馬希崇(案原夲/有脫誤)十二月壬申朔史館奏請
差官修撰世宗實録從之甲戌改萬歲殿為紫宸殿甲
午西京奏左屯衛上將軍致仕李蕚卒乙未大霖晝昏
凡四日而止分命使臣賑給諸州遭水人户
顯德七年春正月辛丑朔文武百寮進名奉賀鎭定二
州馳奏契丹入寇河東賊軍自土門東下與蕃寇合勢
詔今上率兵北征癸卯發京師是夕宿於陳橋驛未曙
軍變將士大譟呼萬歲擐甲將刄推戴今上陞大位扶
䇿升馬擁廹南行是日詔曰天生蒸民樹之司牧二帝
推公而禪位三王乘時以革命其極一也予末小子遭
家不造人心已去國命有歸咨爾歸德軍節度使前都
㸃檢趙(案原夲/空二字)稟上聖之姿有神武之畧佐我髙祖格
于皇天逮事世宗功存納麓東征西怨厥績懋焉天地
鬼神享于有德謳謠獄訟附于至仁應天順民法堯禪
舜如釋重負予其作賓嗚呼欽哉祗畏天命今上于是
詣崇元殿受命百官朝賀而退制封周帝為鄭王以奉
周祀正朔服色一如舊制奉皇太后為周太后(續通鑑/長編建)
(隆三年周鄭王/出居於房州)皇朝開寳六年春崩于房陵今上聞之
震慟𤼵哀成服于便殿百寮進名奉慰㝷遣中使監䕶
其喪(續通鑑長編開寳六年三月乙卯房州上/言周鄭王殂上素服𤼵哀輟視朝十日)以其年
十月歸葬於世宗慶陵之側詔有司定諡曰恭皇帝陵
曰順陵(續通鑑長編仁宗嘉祐四年詔有司取柴氏/譜系于諸房中推最長一人令歲時奉周祀)
史臣曰夫四序之氣寒往則署來五行之數金銷則火
盛故堯舜之揖讓漢魏之傳禪皆知其數而順乎人也
况恭帝當紈綺之冲年會笙鏞之變響聽謳歌之所屬
知命厯之有在能遜其位不亦善乎終諡為恭故其宜
矣
　舊五代史巻一百二十
　舊五代史巻一百二十考證
周恭帝紀恭帝諱宗訓世宗子也　案五代會要云世
　宗後宮所生歐陽史作不知其母為誰氏今附識於
　此
孝經雌圖三巻　三巻歐陽史作一巻
　
　
　
　
　
　
　
　
　
　
　舊五代史巻一百二十考證
欽定四庫全書
　舊五代史巻一百二十一
　　宋門下侍郎參知政事監修國史薛居正等撰
　周書第十二
　　后妃列傳
太祖聖穆皇后柴氏邢州龍岡人世家豪右太祖㣲時
在洛陽聞后賢淑遂聘之(東都事畧張永德周太祖柴/后本唐莊宋之嬪御也莊宗)
(没明宗遣歸其家行至河上父母迓之會大風雨止於/逆旅數日有一丈夫走過其門衣弊不自庇后見之驚)
(曰此何人耶逆旅主人曰此馬歩軍使郭雀兒者也后/異其人欲嫁之請於父母恚曰汝帝左右人歸當嫁節)
(度使奈何欲嫁此人后曰此貴人也不可失也囊中裝/分半與父母我取其半父母知不可奪遂成婚於逆旅)
(中所謂郭雀兒/即周太祖也)太祖壯年喜飲博好任俠不拘細行后
規其大過毎有内助之力焉世宗皇帝卽后之姪也幼
而謹愿后甚憐之故太祖養之為巳子太祖嘗寢后見
五色小蛇入觀鼻間心異之知其必貴敬奉愈厚未及
貴而厭代太祖即位乃下制曰義之深無先於作配禮
之重莫大於追崇朕當宁載思撫存懐舊河洲令德猶
傳荇菜之詩媯汭大名不及珩璜之貴俾盛副筓之禮
以伸求劍之情故夫人柴氏代籍貽芳湘靈集慶體柔
儀而陳闕翟芬若椒藺持貞操以選中當譽光圖史懿
範尚留於閨閫昌言有助於箴規深惟望氣之艱彌歎
藏舟之速將開寳祚俄謝璧台宜正號於軒宫俾潛耀
於坤象可追命為皇后仍令所司定諡備禮册命既而
有司上諡曰聖穆顯德初太祖神主入廟以后祔於其
室
淑妃楊氏鎮州真定人父𢎞裕真定少伊(東都事畧楊/廷璋傳父𢎞)
(裕少漁貂裘陂有以二石㕍授之者其翼一揜左一揜/右曰吾北岳使也言訖不知所之是年生女為周太祖)
(淑妃明年/生廷璋)當河朔三鎮全盛時所屬封疆制之於守帥
故韶顔美媛皆被選於王宫妃幼以良家子中選事趙
王王鎔張文禮之亂妃流離於外唐明宗在藩録其遺
逸安重誨保庇妃家致其仕進父母即以妃嫁於鄉人
石光輔不敷年􁁪居太祖佐漢之初屬聖穆皇后棄世
聞妃之賢遂以禮聘之(宋史楊廷璋傳有姊寡居京師/周祖㣲時欲聘之姊不從令媒)
(氏傳言恐逼姊以告廷璋廷璋往見周祖歸/姊曰此人恣貎異常不可拒姊乃從嫁之)妃睦族撫
孤宜家内助甚有力焉晉天福末卒於太原因留𦵏於
晉郊廣順元年九月追册為淑妃太祖凡一后三妃及
嵩陵就掩皆議陪祔時以妃喪在賊境未及遷定世宗
乃詔有司於嵩陵之側預營一冢以虚之俟賊平即議
襄事顯德元年夏世宋征河東果成素志為妃兄廷璋
蚤事太祖即位累厯内職出為晉州節度使皇朝撫運
移鎮邢州又改鄜州受代歸闕卒於私第
貴妃張氏恒州真定人也祖記成德軍節度判官檢校
兵部尚書父同芝本州諮呈官檢校工部尚書事趙王
王鎔厯職中要天佑末趙將張文禮殺王鎔以鎮州歸
梁莊宗命將符存審討平之時妃年尚幼有幽州伊將
武從諌者駐斾於家見妃韶令乃為其子聘之武氏家
在太原太祖從漢鎮祖并門屬楊夫人以疾終無何武
氏子卒太祖素聞妃之賢遂内為繼室太祖貴累封至
呉國夫人漢隠帝末蕭墻變起屠害大臣太祖在鄴都
被讒妃與諸皇屬同日遇害於東京舊第太祖踐阼追
册為貴妃𤼵哀故世宗有起復之命世宗嗣位以太祖
舊宅即妃遇禍之地因施為僧院以皇建為名焉
德妃董氏常山靈夀人也祖文廣唐深州録事參軍父
光嗣趙州昭慶尉妃孩提頴悟始能言聼按絲管而能
辨其聲年七嵗遇鎮州亂親黨羇離與妃相失潞州牙
將得之匿於家中其妻以息女不育得妃憐之過於所
生母教師箴功容克備妃家悲念其兄瑀諸處求訪垂
六七年後潞將入官於朝妃之鄉親頗有知者瑀見潞
將欣歸之時年十三妃歸踰年嫁為里人劉進超之妻
進超為内職及契丹破晉之嵗䧟蕃殁焉妃嫠居洛陽
太祖楊淑妃與妃鄉親平居恒言妃賢德太祖從漢祖
幸洛因憶淑妃之言尋以禮納之鼎命初建張貴妃遇
禍中宫虚位乃册為德妃太祖自聖穆皇后蚤世以來
屢失邦媛中幃内助唯妃存焉加以結珮脫簪率由令
範廣順三年夏遇疾醫藥之際屬太祖兖海之徵車駕
將行妃奏曰正當暑毒勞陛下省巡明𤼵宵徴須人供
侍司簿已下典事者各已處分從行太祖曰妃疾未平
數令診視此行在近無繁内人及太祖駐蹕魯中妃志
欲令内人進𤼵中使往來言之太祖手勑鄭仁誨曰切
慮德妃以朕至兖州行營津置内人承侍縁諸軍在野
不可自安令鄭仁誨專心體候如德妃津置内人東來
便須上聞約住或取索鞍馬不得供應如意堅確即下
手勑示之既而平定兖州車駕還京妃疾無減俄卒於
大内時年三十九輟朝三日妃長兄瑀以左贊善大夫
致仕仲兄𤣥之季兄自明皆累厯郡守
世宗貞惠皇后劉氏將家女也㓜歸於世宗漢乾祐中
世宗在西班后始封彭城縣君世宗隨太祖在鄴后留
居邸第漢末李業等作亂后與貴妃張氏及諸皇族同
日遇禍國初追封彭城郡夫人顯德四年夏四月追册
為皇后諡曰貞惠陵曰惠陵
宣懿皇后符氏祖存審事後唐武皇莊宗位極將相追
封秦王父彦卿天雄軍節度使封魏王后初適李守貞
之子崇訓漢乾祐中守貞叛於河中太祖以兵攻之及
城䧟崇訓自刃其弟妹次將及后后時匿於屏處以帷
箔自蔽崇訓倉皇求后不及遂自刎后因獲免太祖入
河中令人訪而得之即遣女使送於其父自是后常感
太祖大惠拜太祖為養父世宗鎮澶淵日太祖為世宗
聘之后性和惠善候世宗之㫖世宗或暴怒於下后必
從容救解世宗甚重之及即位册為皇后世宗將南征
后常諫止之言甚切直世宗亦為之動容泊車駕駐於
淮甸久冐炎暑后因憂恚成疾顯德二年七月二十一
日崩於滋德殿時年二十有六世宗甚悼之既而有司
上諡曰宣懿𦵏於新鄭陵曰懿陵(案世宗有兩符后其/後符后即宣懿之女)
(弟也入宋稱符大后是書不為立傳未免闕畧工五代/史補世宗皇后符氏即魏王彦卿之女時有相  視之)
(大驚宻告魏王曰此女貴不可言李守貞素有異志因/與子崇訓娶之禮畢守貞甚有喜色其後據河中叛髙)
(祖為樞宻使受命出征后知髙祖與其父有舊城破之/際據堂門而坐叱諸軍曰我符魏王女也魏王與樞宻)
(大尉兄弟之不若汝等慎勿無禮於是諸軍聳然引退/頃之髙祖至喜曰此女於此紛挐之際保全可謂非常)
(人也乃歸之魏王至世宗即位納為皇后既免河中之/難其母欲使出家資其福夀后不悅曰死生有命誰能)
(髠首跣足以求茍活也母度不可逼遂止世宗素以后/賢又聞命不以出家為念愈賢之所以為天下母也)
史臣曰周室后妃凡六人而追册者四故中闈内則罕
得而聞唯董妃符后之懿範亦無媿于彤管矣(案薛史/無外戚)
(傳考五代會要云周太祖第三女樂安公主為漢室所害/廣順元年二月進封至顯徳四年四月又追封莒國長公)
(主第四女壽安公主降張永徳廣順元年四月追封至顯徳元/年又追封晉國長公主第五女永寕公主廣順元年九月追封)
(至顯德四年四月又/追封梁國長公主)
　
　
　
　
　
　
　
　
　舊五代史巻一百二十一
　舊五代史巻一百二十一攷證
周后妃列傳一太祖聖穆皇后柴氏傳邢州龍岡人
　案龍川别志作魏成安人
淑妃楊氏傳妃兄廷璋　案東都事畧廷璋係淑妃之
　弟續通鑑長編亦云廷璋有姊為周太祖妃俱與是
　書異
　
　
　
　
　
　
　
　
　
　舊五代史巻一百二十一攷證
欽定四庫全書
　舊五代史巻一百二十二
　　宋門下侍郎參知政事監修國史薛居正等撰
　周書第十三
　　宗室列傳二
剡王侗太祖子初名青哥漢末遇害太祖即位詔贈太
尉賜名侗顯德四年追封
杞王信太祖子初名意哥漢末遇害太祖即位詔贈司
空賜名信顯德四年追封(案太祖諸子早歲遇害本無/事蹟原本過於簡畧疑有删)
(節今據歐陽史家人傳云初帝舉兵於魏漢以兵圍帝/第時張貴妃與諸子青哥意哥姪守筠奉超定哥皆被)
(誅青哥意哥不知其母誰氏太祖即位詔故第二子青/哥贈太尉賜名侗第三子意哥贈司空賜名信皇姪守)
(筠贈左領軍衛將軍以筠聲近榮為世宗避更名守愿/奉超贈左監門衛將軍定哥贈左十牛將軍賜名遜世)
(宗顯德四年夏四月癸未詔曰禮以縁情恩以悼往矧/在友于之列尤鍾惻愴之情故皇弟贈太保侗贈司空)
(信景運初啓天年不登俾於終鮮實動予懷侗可贈太/傅追封剡王信司徒杞王又詔日故皇從弟贈左領軍)
(衛將軍守愿贈右監門衛將軍奉超贈左千牛衛將軍/遜等頃因季世不享遐齡每念非辜難忘有慟守衛可)
(贈左衛大將軍奉超右衞/大將軍遜右武衛大將軍)
越王宗誼世宗子漢末遇害顯德四年追封
曹王宗讓世宗子顯德六年封
紀王熈謹世宗子顯德六年封皇朝乾德二年卒
蘄王熈誨世宗子顯德六年封(歐陽史家人傳云世宗/子七人長曰宜哥次二)
(皆未名次日恭皇帝次日熈讓次日熈謹次日熈誨皆/不知其母為誰氏宜哥與其二皆為漢誅太祖即位詔)
(賜皇孫名誼贈左驍衛大將軍誠左武衞大將軍誠左/屯衛大將軍顯德三年羣臣請封宗室世宗以謂為國)
(日淺恩信未及於人須功徳大成慶流於世而後議之/可也明年夏四月癸已先封太祖諸子又詔曰父子之)
(道聖賢不忘再思夭閼之端愈動悲傷之抱故皇子左/驍衛大將軍誼左武衛大將軍誠左屯衛大將軍誠等)
(載惟往事有足傷懷宜增一字之封仍贈三台之秩誼/可贈太尉追封越王諴太傅吳王誠太保韓王而皇子)
(在者皆不封六年北復三關遇疾還京師六月癸未皇/子宗訓特進左衛上將軍封梁王而宗讓亦拜左驍衛)
(上將軍封燕國公後十日而世宗崩梁王即位是為恭/皇帝其年八月宗讓更名熈讓封曹王熈謹熈誨皆前)
(未封爵遂拜熈謹右武衛大將軍封紀王熈誨右領軍/衛大將軍封蘄王乾德二年十月熈謹卒熈讓熈誨不)
(知其/所終)
　
　
　舊五代史巻一百二十二
　舊五代史巻一百二十二考證
周宗室列傳二世宗子　案歐陽史周家人傳世宗子
　七人第四子嗣位即恭皇帝其應入列傳者尚有六
　子是書不載呉王誠韓王諴當是脱簡
　
　
　
　
　
　
　
　
　
　
　
　舊五代史巻一百二十二考證
欽定四庫全書
　舊五代史卷一百二十三
　　宋門下侍郎參知政事監修國史薛居正等撰
　周書第十四
　　列傳三
高行周字尚質幽州人也生于媯州懐戎軍之鵰窠里
曽祖順厲世戍懐戎父思繼昆仲三人俱雄豪有武幹
聲馳朔塞唐武皇之平幽也表劉仁恭為帥仍留兵以
戍之以思繼兄為先鋒都將媯州刺史思繼為中軍
都將順州刺史思繼弟為後軍都將昆仲分掌燕兵部
下士伍皆山北之豪也仁恭深憚之武皇將歸私謂仁
恭曰髙先鋒兄弟勢傾州府為燕患者必此族也宜善
籌之久之太原戍軍恣横思繼兄弟制之以法所殺者
多太祖怒詬讓仁恭乃訴以高氏兄弟遂倂遇害仁恭
因以先鋒子行珪為牙將諸子竝列帳下厚撫之以慰
其心時行周十餘嵗亦補職在仁恭左右行珪别有傳
在唐書及莊宗收燕以行周隸明宗帳下常與唐末帝
分率牙兵明宗征燕率其下擁從郷人趙徳鈞謂明宗
曰行周心甚謹厚必享貴位梁將劉鄩之據莘也與太
原軍對壘旦夕轉鬭常一日兩軍成列元行欽為敵軍
追躡劍中其面血戰未解行周以麾下精騎突陣解之
行欽獲免莊宗方寵行欽召行周撫諭賞勞而欲置之
帳下又念于明宗帳下已奪行欽更取行周恐傷其意
密令人以利禄誘之行周辭曰總管用人亦為國家事
總管猶事王也余家昆仲脱難再生承總管之厚恩忍
背之乎及兩軍屯于河上覘知梁軍自汴入楊村寨明
宗晨至斗門設伏將邀之衆寡不敵反為所乗時矛矟
叢萃勢甚危䠞行周聞之出騎横擊梁軍遂得解去明
宗之襲鄆州也行周為前鋒㑹夜分澍雨人無進志行
周曰此天贊也彼必無備是夜渉河入東城比曙平之
莊宗平河南累加檢校太保領端州刺史同光末出守
綘州明宗即位特深委遇天成中從王晏球圍定州敗
王都擒托輝皆有功賊平遷潁州團練使長興初以北
邊䧟契丹用為振武節度使明年以河西用軍移鎭延
安清㤗初改潞州節度使晉祖建義于太原唐末帝命
張敬逹征之行周與符彦郷為左右排陣使契丹主入
援太原也行周彦郷引騎拒之尋為契丹所敗遂與敬
逹保晉安砦累月救軍不至楊光逺欲圖敬逹行周乃
引壯士䕶之敬逹性戅不知其營䕶謂人曰行周毎踵
余後其意何也繇是不復敢然敬逹遂為光逺所害晉
祖入洛令行周還藩加同平章事晉祖都汴以行周為
西京畱守未幾移鄴都晉祖幸鄴㑹安從進叛命行周
為襄州行營都部署明年秋平定漢南晉少帝嗣位加
兼侍中移鎭睢陽開運初從幸澶淵拒敵于河上車駕
還京代景延廣為侍衛親軍都指揮使移鄆州節度使
時李彦韜為侍衛親虞候可否在已行周雖典禁兵心
遊事外退朝歸第門宇翛然賔友過後但引滿而已尋
改歸徳軍節度使以李守貞代掌兵柄許行周歸藩晉
軍䧏于中渡也少帝命行周與符彦郷同守澶州戎王
入汴召赴京師㑹草㓂攻宋州急遣行周歸鎭(宋史高/懷徳傳)
(杜重威降契丹京東諸州羣盗大起懷徳堅/壁清野敵不能入行周率兵歸鎭敵遂解去)及契丹主
死于欒城契丹將蕭翰立許王李從益知南朝軍國事
遣死士召行周辭之以疾退謂人曰衰世難輔况兒戲
乎漢高祖入汴加守太傅兼中書令代李守貞為天平
節度使杜重威據鄴叛漢祖以行周為招討使總兵討
之鄴平授鄴都留守加守太尉進爵臨清王乾祐中入
覲加守太師進封鄴王復授天平節鉞改封齊王太祖
踐阼加守尚書令増食邑至一萬七千户太祖以行周
耆年宿將賜詔不名但呼王位而已慕容彦超據兖叛
太祖親征奉迎輿駕傾家載贄奉觴進俎率以身先太
祖待之逾厚廣順二年秋以疾薨于位享年六十八賵
賻加等册贈尚書令追封奉王諡曰武懿子懷徳皇朝
駙馬都尉宋州節度使
安審琦字國瑞其先沙陁部人也祖山盛朔州牢城都
校贈太傅父金全安北都䕶振武軍節度使累贈太師
唐書有傳審琦性驍果善騎射㓜以良家子事莊宗為
義直軍使遷本軍指揮使天成初唐末帝由潞邸出鎭
河中奏審琦為牙兵都校未幾入為歸化指揮使王師
伐蜀充行營馬軍都指揮使及凱旋改龍武右廂都校
領富州刺史清㤗初為捧聖指揮使領順化軍節度使
其年鎭邢州兼北面行營排軍陣使從張敬逹圍太原
及楊光遠舉晉安寨䧏于晉祖審琦亦預焉晉祖踐阼
加檢校太傅同平章事充天平軍節度使兼侍衛馬歩
軍都指揮使旋以母喪起復天福三年就加檢校太尉
尋改晉昌軍節度使京兆尹七年移鎭河中晉少帝嗣
位加檢校太師開運末朝廷以北戎入㓂以審琦為北
面行營馬軍左右廂都指揮使與諸將㑹兵于洺州俄
而敵騎大至時皇甫遇慕容彦超亦預其行乃率所部
兵與敵戰于安陽河上時遇馬為流矢所中勢已危蹶
諸將相顧莫有敢救者審琦謂首將張從恩曰皇甫遇
等未至必為敵騎所圍若不急救則為擒矣從恩曰敵
勢甚盛無以枝梧將軍獨往何益審琦曰成敗命也若
不濟與之俱死假令失此二將何面目以見天子遂率
鐵騎北渡敵見塵起謂救兵至乃引去遂救遇與彦超
而還晉少帝嘉之加兼侍中移領許州未幾移鎭兖海
漢有天下授襄州節度使兼中書令屬荆人叛命潛遣
舟師數千屠襄郢審琦禦之而遁朝廷賞功就加守太
保進封齊國公歳餘又加守太傅國初封南陽王顯徳
初進封陳王世宗嗣位加守太尉三年拜章請覲優詔
許之加守太師増食邑至一萬五百戸食實封二千三
百戸審琦鎭襄沔僅一紀嚴而不殘威而不暴故南邦
之民甚懷其惠五年移平盧軍節度使承詔赴鎭因朝
于京師世宗以國之元老禮遇甚厚車駕親幸其第以
寵之六年正月七日夜為其隸人安友進安萬合所害
時年六十三初友進與審琦之愛妾私通有年數矣其
妾常慮事泄見誅因與友進謀害審琦友進甚有難色
其妾曰爾若不從我當反告友進乃許之至是夕審琦
沈醉寢于帳中其妾乃取審琦所枕劒與友進友進猶
惶駭不敢剚刃遽召其黨安萬合便殺審琦既而慮事
泄乃引其帳下數妓盡殺以滅其跡不數日友進等竟
敗悉為子守忠臠而戮之世宗聞之震悼輟視朝三日
詔贈尚書令追封齊王守忠仕皇朝累為郡守
安審暉字明逺審琦之兄也起家自長直軍使轉外衙
左廂軍使從莊宗平幽薊戰山東定河南皆預其功同
光中授蔚州刺史天成初改汝州防禦副使歴鳯翔徐
州節度副使河東行軍司馬晉高祖龍飛以霸府上僚
授振武兵馬留後遷河陽節度使不踰月移鎭鄜州丁
内艱起復視事五年李金全據安州叛詔馬全節為都
部署領兵討之以審暉為副安陸平移鎭鄧州進位檢
校太傅六年冬襄州安從進叛舉漢南之衆北攻南陽
南陽素無城壁唯守衙城賊傅城下審暉登陴召賊師
以讓之從進不克而退襄州平就加檢校太尉少帝嗣
位加檢校太師罷鎭授右羽林統軍歳餘出鎭上黨屬
契丹内侵授邢州節度使居無何目疾暴作上章求代
歸于京師養疾累年太祖即位召于内殿從容顧問尤
所歎重將以禄起之審暉辭以暮齒願就頥養拜太子
太師致仕封魯國公累食邑五千户實封四百户廣順
二年春卒年六十三廢朝二日詔贈侍中諡曰静子守
鏻仕皇朝為贊善大夫
安審信字行光審琦之從父兄也父金祐世為沙陁部
偏禆名聞邊塞審信習騎射從父金全天成初為振武
節度使補為牙將俄而兄審通為滄州節度使用為衙
内都虞候歴同陜許三州馬歩軍都指揮使晉祖起義
于太原唐末帝命張敬逹以兵攻之而審信率先以部
下兵遁入并州晉祖以其故人得之甚悦其妻與二子
在京師皆為唐末帝所戮但貸其老母而已契丹既䧏
晉安砦晉高祖以審信為汾州刺史檢校太保充馬歩
軍副部署晉祖入洛授河州節度使檢校太尉同平章
事審信性既翻覆率多疑忌在蒲中時毎王人告諭騎
從稍多必潛設備以防其圖已尋歴許兗州鎮所至以
聚斂為務民甚苦之㑹朝廷謀大舉北伐凡藩候皆預
將師以審信為馬歩軍右廂都排陣使俄改華州節度
使漢初移鎭同州入為左衞上將軍國初轉右金吾上
將軍三年夏四月太祖御乾元殿入閣審信不赴班位
為御史所彈詔釋之時審信乆病神情恍惚開臺司奏
劾掦言曰趨朝偶晚未是大過何用彈舉我終進奉二
萬緍盡逐此乞索兒輩未幾以病請退授太子太師致
仕是歳秋卒年六十贈侍中諡曰成穆
李從敏字叔逹唐明宗之猶子也沈厚寡言善騎射多
計數初莊宗召見試弓馬用為衙内馬軍指揮使從平
汴洛補帳前都指揮使遷捧聖都將明宗移鎭真定表
為成徳軍馬歩軍都指揮使從明宗入洛補皇城使出
為陜府節度使王都據定州叛命王晏球為招討使率
師討之以從敏為副領滄州節度使王都平移授定州
尋代范延光為成徳軍節度使加檢校太尉封涇王鎮
州有市人劉方遇家富于財方遇卒無子妻弟田令遵
者㓜為方遇治財善殖貸劉族乃共推令遵為方遇子
親族共立劵書以為誓信累年後方遇二女取資于令
遵不如意乃訟令遵冐姓奪父家財從敏令叛官陸浣
鞫其獄而殺令遵(北夢瑣言云鎮州市人劉方遇家財/數十萬方遇妻田氏蚤卒田之妹為)
(尼常出入方遇家方遇使尼長髪為繼室有田令遵者/方遇之妻弟也善貸殖方遇以所積財令令遵興殖焉)
(方遇有子年㓜二女皆嫁方遇疾卒子㓜不能督家業/方遇妻及二女以家財素為令遵興殖乃聚族合謀請)
(以令遵姓劉為方遇繼嗣即令鬻劵人安美為親族請/嗣劵書既定乃遣令遵服斬衰居喪而二女初立令遵)
(時先邀毎月供財二萬及後求取無厭而石李二女夫/使二女詣本府論訢云令遵冐姓奪父家財令遵下獄)
(石李二夫族與本府要吏親黨上至府師判官行軍司/馬隨使都押衙各受方遇二女賂錢數千緍而以令遵)
(與姊及書劵安美同情/共盗俱棄市人知其寃)令遵父詣臺訢寃詔本州節度
副使符䝉掌書記徐台符鞫之備明姦狀及詰二女伏
行賂于節度使趙環代判高知柔觀察判官陸浣竝捕
下獄具服贓罪事連從敏甚懼乃令其妻赴洛陽入宫
告王淑妃明宗知之怒曰朕用從敏為節度使而枉法
殺人我羞見百官又令新婦奔赴不須見吾面時王淑
妃頗庇䕶之趙環等三人竟棄市從敏等止于罰俸而
已(北夢瑣言從敏初欲削官/中宫哀祈竟罰一年俸)長興初移鎮宋州唐末帝
起兵于鳯翔其子重吉為毫州防禦使從敏承朝廷命
害之清㤗中從敏與洋王從璋竝罷歸第待之甚薄嘗
宫中同飲既醉末帝謂從璋從敏曰爾等何物處雄藩
大鎮二人大懼賴曹太后見之叱曰官家醉爾輩速出
去方得解晉祖革命降封莒國公再領陜州尋移鎮上
黨入為右龍武綂軍出為河陽節度使漢祖入汴移授
西京留守累官檢校太師同平章事隠帝即位就加兼
侍中改封秦國公歳餘以王守恩代還廣順元年春以
疾卒年五十四詔贈中書令諡曰恭惠
鄭仁誨字日新晉陽人父霸累贈太子太師仁誨㓜事
唐驍將陳紹光恃勇使酒嘗乗醉抽佩劒將剚刄于仁
誨左右無不奔避唯仁誨端立以俟畧無懼色紹光因
擲劒于地謂仁誨曰汝有此器度必當享人間富貴及
紹光典郡仁誨累為右職後退歸郷里以色養為樂漢
高祖之鎮河東也太祖累就其第與之燕語毎有質問
無不以正理為答太祖深噐之漢有天下太祖初領樞
務即召為從職及太祖西征嘗密贊軍機西師凱旋累
遷至檢校吏部尚書太祖踐阼旌佐命功授檢校司空
客省使兼大内都㸃檢恩州團練使尋為樞密副使踰
年轉宣徽北院使右衛大將軍出鎮澶淵轉檢校太保
入為樞密使加同平章事世宗之北征也以仁誨為東
京留守調𤼵軍須供億無闕車駕廽加兼侍中尋丁内
艱未幾起復顯徳二年冬疾亟世宗幸其第親加撫問
欷歔乆之及卒世宗親臨其喪哭踰數舉是時世宗將
行近臣奏云歳道非便不宜臨喪弗聴然而先之以桃
茢之事時以為得禮誨為人端厚謙損造次必由于禮
及居樞務雖權位崇重而能孜孜接物無自矜之色及
終故朝廷咸惜之詔贈中書令追封韓國公諡曰忠正
既葬命翰林學士陶糓撰神道碑文官為建立表特恩
也子勲累歴内職蚤卒絶嗣初廣順末王殷受詔赴闕
太祖遣仁誨赴鄴都廵檢及殷得罪仁誨不奉詔即殺
其子蓋利其家財妓樂也及仁誨卒而無後人以為陰
責焉
張彦成潞城人也曽祖静汾州刺史祖述澤州(闕/)
史父礪昭義行軍司馬彦成初為并門牙將天成中自
秦州鹽鐡務官改鄆州都押牙漢祖鎮北門表為行軍
司馬以隠帝娶其女特見親愛從平汴洛累加特進檢
校太尉同州節度使隠帝即位就加同平章事太祖之
伐河中彦成有饋輓之勞河中平加檢校太師乾祐三
年冬移鎮相州廣順初就加兼侍中尋移鎭南陽三年
秋代歸授右金吾衛上將軍其年秋以疾卒年六十贈
侍中(宋史楊克讓傳乾祐中同州節度張彦成表授掌/書記周廣順初彦成移鎮安陽穰下克譲以舊職)
(從行彦成入為執金吾病篤奏稱其林可用克譲以彦/成死未葬不忍就禄退居别墅俟張氏子外除時論稱)
(之/)
安叔千沙陁三部落之種也父懷盛事唐武皇以驍勇
聞叔千習騎射從莊宗定河南為奉安部將天成初王
師伐定州命為先鋒都指揮使王都平授㤗州刺史連
判涿易二郡清㤗初契丹㓂鴈門叔千從晉祖迎戰敗
之進位檢校太保振武節度使晉祖踐阼就加同平章
事天福中歴邠滄邢晉四鎮節度使叔千鄙野而無文
當時謂之安没字言若碑碣之無篆籕但虗有其表耳
開運初朝廷將大舉北伐授行營都排陣使俄改左金
吾衛上將軍契丹入汴百僚迎見于赤岡契丹主登髙
岡駐馬而撫諭漢官叔千出班獨立契丹主曰爾是安
没字否卿比在邢州日遠輸誠欵我至此汝管取一喫
飯處叔千拜謝而退俄授鎭國軍節度使漢初遇代歸
京自以嘗附幕庭居常愧惕久之授太子太師致仕尋
請造歸洛廣順二年冬卒年七十二詔贈侍中
宋彦筠雍丘人也初隸滑州軍梁氏與莊宗夾河之戰
彦筠時為戰棹都指揮使以勞遷開封府牙校莊宗有
天下擢領禁軍伐蜀之役率所部從康延孝為前鋒蜀
平歴維渝二州刺史明宗在位連典數郡晉初自汝州
防禦使討安從進于襄陽以功拜鄧州節度使累官至
檢校太尉未幾歴晉陜二鎮晉少帝嗣位再領鄧州尋
移鎮河中漢初授太子太師致仕國初拜左衛上將軍
世宗嗣位復為太子太師致仕顯徳四年冬卒于西京
之私第輟視朝一日詔贈侍中初彦筠入成都據一甲
第第中資貨鉅萬妓女數十輩盡為其所有一旦與其
主母㣲忿遽擊殺之自後常有所睹彦筠心不自安乃
修浮屠法以禳之因而溺志于釋氏其後毎歳至金仙
入涅之日常衣斬縗號慟于其像前其倿佛也如是家
有侍婢數十人皆令削髮披緇以侍左右大為當時所
誚又性好貨殖能圖什一之利良田甲第相望于郡國
將終以伊洛之間田莊十數區上進竝籍于官焉
史臣曰近代領戎藩列王爵禄厚而君子不議望重而
人主不疑能自晦于飲酌之間保功名于始終之際如
行周之比者幾何人哉奕世藩翰固亦宜然審琦有分
閫之勞乏御家之道峰摧玉折蓋不幸也其餘雖擁戎
旃未聞閫政固不足與文卲龔黄為比也
　
　
　
　
　
　
　
　
　
　
　
　
　
　舊五代史巻一百二十三
欽定四庫全書
　舊五代史巻一百二十四
　　宋門下侍郎參知政事監修國史薛居正等撰
　周書第十五
　　列傳四
王殷瀛州人曽祖昌裔本州别駕祖光滄州教練使因
家焉唐末幽滄大亂殷父咸珪避地南遷因投於魏軍
殷自言生於魏州之開元寺旣長從軍漸為偏將唐同
光末為華州馬歩軍副使因家於華下天成中移授靈
武都指揮使乆之代還清泰中張令昭據鄴叛殷從范
延光討之首冒矢石率先登城以功授祁州刺史尋改
原州殷性謙謹好禮事母以孝聞每與人結交從違皆
先禀于母母命不從殷必不往雖在軍旅交遊不雜及
為刺史政事小有不佳母察之立殷於庭詰責而杖之
(歐陽史殷為刺史政事有小失母責/之殷即取杖授婢僕自笞於母前)晉天福中丁内艱
尋有詔起復授憲州刺史殷上章辭曰臣為末將出處
無損益于國家臣本燕人值鄉國離亂少罹偏罸因母
鞠養訓導方得成人不忍遽釋苴麻遠離廬墓伏願許
臣終母䘮紀晉髙祖嘉而許之晉少帝嗣位㑹殷服闋
召典禁軍累遷奉國右廂都指揮使漢祖受命從討杜
重威于鄴下殷與劉詞皆率先力戰矢中于首乆之出
折鏃于口中以是漢祖嘉之乾祐末遷侍衛歩軍都指
揮使領䕫州節度使㑹契丹寇邊遣殷領兵屯澶州及
李業等作亂漢隠帝密詔澶帥李洪義遣圖殷洪義懼
不克反以變告殷殷與洪義同遣人至鄴請太祖赴内
難殷從平京師授侍衛親軍都指揮使太祖即位授天
雄軍節度使加同平章事典軍如故殷赴鎮以侍衛司
局從凡河北征鎮有戎兵處咸禀殷節制又于民間多
方聚斂太祖聞而惡之因使宣諭曰朕離鄴時帑廪所
儲不少卿與國家同體隨要取給何患無財三年夏太
祖征兖還殷迎謁于路宴賜而去及王峻得罪太祖遣
其子飛龍使承誨往謁令口諭峻之過惡以慰其心三
年秋以永夀節上表請覲太祖雖允其請且慮殷之不
誠尋遣使止之何福進在鎮州素惡殷之太横福進入
朝摭其隂事以奏之太祖遂疑之是年冬以郊禋有日
殷自鎮入覲太祖令依舊内外廵警殷出入部從不下
數百人又以儀形魁偉觀者無不聳然一日遽入奏曰
郊禮在近兵民大集臣城外防警請量給甲仗以備非
常太祖難之時中外以太祖嬰疾歩履稍艱多不視朝
俯逼郊禋殷有震主之勢頗憂之太祖乃力疾坐於滋
徳殿殷入起居即命執之尋降制流竄及出都城遽殺
之衆情乃安是歳春末鄴城寺寺鐘懸絶而落又火光
出幡竿之上殷之入覲也都人餞于離亭上馬失鐙翻
墮于地人訝其不祥果及于禍太祖尋令澶帥鄭仁誨
赴鄴殷次子為衙内指揮使不候謁仁誨誅之遷其家
屬于登州
何福進字善長太原人父神劒累贈左驍衛大將軍福
進少從軍以饒勇聞唐同光末郭從謙以兵圍莊宗於
大内福進時為宿衛軍校獨出死力拒戰于内後明宗
知而嘉之擢為奉聖軍校出為磁州刺史充北面行營
先鋒都校清泰中自彰聖都虞候率本軍從范延光平
鄴以功厯鄭隴二州防禦使開運中由潁州團練使入
拜左驍衛大將軍屬契丹陷中原令中朝文武臣寮數
十人隨帳北歸時福進預其行行次鎮州聞戎王巳斃
其黨尚據鎮陽遂與李筠白再榮之儔合謀力戰盡逐
契丹據有鎮陽時漢祖已建號于河東詔以福進為北
面行營馬歩都虞候尋拜曹州防禦使檢校太保太祖
出鎮于鄴將謀北伐奏以福進自隨及太祖入平内難
以輔佐功拜忠武軍節度使不數月移鎮鎮州數年之
間北鄙無事及聞太祖將有事于南郊拜章入覲改天
平軍節度使加同平章事未及之任卒于東京之私第
年六十有六時顯徳元年正月也累贈中書令子繼筠
仕皇朝領建武軍節度使卒
劉詞字好謙元城人梁貞明中事故鄴帥楊師厚以勇
悍聞唐莊宗入魏亦列于麾下兩河之戰無不預焉同
光初為效節軍使轉劒直指揮使尋以忤于權臣出為
汝州小校凡畱滯十餘年清泰初詔諸道選驍果以實
禁衛由是得入典禁軍晉初從侯益收汜水關佐楊光
遠平鄴都累遷奉國第一軍都虞候後從馬全節伐安
陸敗淮賊萬餘衆晉祖嘉之授奉國都校累加檢校司
空又從杜重威敗安重榮於京城及圍鎮陽詞自登雲
梯身先士伍以功加檢校司徒沁州刺史時王師方討
襄陽尋命詞兼行營都虞候襄陽平遷本州團練使在
郡歳餘臨事之暇必被甲枕戈而卧人或問之詞曰我
以勇敢而登貴仕不可一日而忘本也若信其温飽則
筋力有怠將来何以報國也及漢有天下復為奉國右
廂都校遥領閬州防禦使從太祖平鄴加檢校太保乾
佑初李守貞叛于河中太祖征之朝廷以為侍衛歩軍
都指揮使遥領寜江軍節度使充行營馬歩都虞候命
分屯於河西二年正月守貞遣敢死之士數千夜入其
營皆惶懼不知所為惟詞神氣自若令於軍中曰此小
盗耳不足驚也遂免胄横戈叱短兵以擊之賊衆大敗
而退自是守貞䘮膽不復有奔突之意河中平太祖嘉
之表其功為華州節度使歳餘移鎮邢臺太祖受命加
同平章事三年秋改鎮河陽顯徳初世宗親征劉崇詞
奉命領所部兵隨駕行及髙平南遇樊愛能等自北退
迴且言官軍巳敗止詞不行詞不聽疾驅而北世宗聞
而嘉之尋命為隨駕都部署又授河東道行營副部署
其年夏車駕還京授永興軍節度使加兼侍中行京兆
尹二年冬以疾卒於鎮年六十有五贈中書令諡曰忠
惠詞發身軍校亟厯戎事常以忠勇自負洎領藩鎮能
靖恭為治無苛政以擾民諡曰忠惠議者韙之子延欽
仕皇朝為控鶴廂使
王進幽州良鄉人少落魄不事生業為人勇悍走及奔
馬嘗聚衆為盗封境患之符彦超為河朔郡守以賂誘
置之左右長興初彦超鎮安州屬部曲王希全搆亂軍
州令進齎變狀聞於朝廷明宗賞其㨗足詔隸于軍中
洎契丹内宼戰於膠口進獨追擒六十七人時漢祖總
侍衛親軍知其驍果擢為馬前親校漢祖鎮河東或邊
上警急令進齎封章達於闕下自并至汴不六七日復
焉由是恩撫頗厚繼任戎職累遷至奉國軍都指揮使
從太祖入平内難以功遷虎㨗右廂都指揮使厯汝鄭
防禦使亦有政聲俄授相州節度使為政之道頓減于
前議者惜之顯徳元年秋以疾卒于任贈檢校太師
史彦超雲州人也性驍獷有膽氣累功至龍㨗都指揮
使太祖之赴内難彦超以本軍從國初與虎㨗都指揮
使何徴戌晉州㑹劉崇與契丹入宼攻圍州城月餘是
時本州無帥知州王萬敢不協物情彦超與何徴協力
固拒累挫賊鋒攻撃日急禦捍有備軍政甚嚴居人無
擾及朝廷遣樞密使王峻總兵為援宼戎宵遁太祖嘉
其善守之功賞賜甚厚未幾授龍㨗右廂都指揮使尋
授鄭州防禦使劉崇之寇潞州也車駕親征以彦超為
先鋒都指揮使髙平之戰先登陷陣以功授華州節度
使先鋒如故大軍至河東城下契丹營于忻代之間遥
應賊勢詔天雄軍節度使符彦卿率諸將屯忻州以拒
之彦卿襲契丹于忻口彦超以先鋒軍追蕃宼離大軍
稍遠賊兵伏發為賊所陷世宗痛惜乆之詔贈太師示
加等也仍命優恤其家焉
史懿字繼美代郡人也本名犯太祖廟諱故改焉考建
瑭事唐莊宗為先鋒都校唐書有傳莊宗之伐鎮陽時
建瑭為流矢所中而卒懿時年甫弱冠莊宗以其父歿
於王事召拜昭徳軍使俄遷先鋒左右廂都校俾嗣其
家聲天成中為涿州刺史晉初由趙州刺史遷洺州團
練使尋厯亳鳯二州防禦使晉祖以其弟翰尚晉國長
公主故尤所注意天福中授彰武軍節度觀察留後開
運初厯澶貝二鎮節度使三年移鎮涇原未幾契丹入
中原時四方征鎮為戎王所召者靡不麏至惟懿堅壁
拒命仍送欵于漢祖漢有天下就拜檢校太尉同平章
事及賜功臣名號廣順初加檢校太師兼侍中進封邠
國公顯徳元年春以抱病歸朝(東都事畧楊廷璋傳周/太祖嘗諭廷璋圖涇帥)
(史懿廷璋屏左右示以詔/書懿受代入朝遂免禍)途經洛卒于其第年六十二
贈中書令
王令温字順之瀛州河間人也父迪徳州刺史累贈太
子太師令温少以武勇稱初隸唐莊宗麾下稍遷㕔直
軍校明宗以之為統帥嘗與契丹戰于上谷明宗臨陣
馬逸為敵所迫令温乃以所乘馬授明宗而自力戰飛矢
連發敵兵為之稍却及明宗即位厯遷神武彰聖都校
晉初自淄州刺史遷洺州團練使及安重榮稱兵于鎮
州晉祖以令温為行營馬軍都指揮使與都帥杜重威
敗賊於宗城以功授亳州防禦使尋拜永清軍節度使
屬契丹来宼時令温奉詔入朝契丹遂陷貝州其家屬
因没於契丹晉少帝憫之授武勝軍節度使未幾移鎮
延州又及靈武漢有天下復為永清軍節度使尋改安
州國初加檢校太尉同平章事世宗嗣位遷鎮安軍節
度使罷鎮歸朝顯徳三年夏以疾卒時年六十有二詔
贈侍中
周密字徳峯應州神武川人也初事後唐武皇為軍職
莊宗之平常山明宗之襲汶陽密皆從征有功莊宗平
梁授鎮州馬軍都指揮使明宗即位累遷河東馬歩軍
副都指揮使晉天福初除冀州刺史累官至檢校司徒
入為右羽林統軍檢校太保四年秋授保大軍節度使
檢校太傅屬部民作亂密討平之尋移鎮晉州加檢校
太尉開運中入拜右龍武統軍三年秋出鎮延州其年
冬契丹陷中原延州軍亂立髙允權為帥時密據東城
允權據西城相拒乆之㑹漢髙祖建義于太原遣使安
撫密乃棄其城奔於太原隨漢祖歸汴乆居於闕下廣
順初授太子太師致仕顯徳元年春卒時年七十五長
子鋭仕皇朝為内職次子廣厯諸衛大將軍
李懷忠字光孝太原晉陽人父海本府軍校懷忠形質
魁壯初事唐莊宗隸于保衛軍夾城之役懷忠率先登
城以功補本軍副兵馬使莊宗平定山東累遷保衛軍
使天成中厯陜府許州滄州都指揮使遥領辰州刺史
清泰初以河西蕃部宼鈔命懷忠率方渠晉祖受命以
懷忠故人召典禁兵三遷䕶聖左右廂都指揮使遥領
夀州節度使檢校太保未幾為同州節度使檢校太傅
少帝嗣位入為右羽林統軍改左武衛上將軍廣順中
以太子太𫝊致仕三年夏卒年六十六詔贈太子太師
白文珂字徳温太原人也曾祖辯父君威遼州刺史文
珂初事後唐武皇補河東牙將改遼州副使莊宗嗣位
轉振武都指揮使天成中鎮州節度使王建立表為本
州馬歩軍都指揮使遥授舒州刺史檢校司空厯青州
魏府都指揮使厯瀛蔚忻代四州刺史領代州日兼蕃
漢馬歩都部署漢髙祖鎮并門表為副留守檢校太保
漢國初建授河中節度使西南面招討使檢校太傅漢
祖定兩京改天平軍節度使加同平章事未幾鎮陜州
檢校太師㑹河中李守貞叛詔充河中府行營都部署
時文珂已老朝議恐非守貞之敵乃命太祖西征河中
平文珂授西京留守河南尹太祖踐阼加兼中書令頃
之以太子太師致仕世宗即位封晉國公顯徳元年卒
于西京年七十九輟視朝一日子廷誨仕皇朝厯諸衛
將軍卒
白延遇字希望太原人也幼畜於晉之公宫年十三從
晉祖伐蜀以趫悍見稱晉有天下厯典禁軍累遷至於
校司空天福中晉祖在鄴安重榮叛於鎮州帥衆數萬
詣闕而来晉祖命杜重威統諸將以禦之時延遇不預
其行乃泣告晉祖願以身先許之及陣于宗城延遇率
其屬先犯之斬級數十戰既酣而劒亦折諸將由是推
伏晉祖聞之即命中使以寳劒良馬賜之常山平以功
授檢校司徒充馬軍左廂都校後出為汾州刺史遷復
州防禦使國初加檢校太傅尋受代歸闕屬太祖親征
兖海以延遇為先鋒都校兖州平授齊州防禦使歳餘
改兖州防禦使在兖二年為政有聞人甚安之州民數
百詣闕乞立徳政碑以頌其羙顯徳三年冬世宗命宰
臣李穀為淮南道軍都部署乃詔延遇為先鋒都校三
年春帥其所部與韓令坤先入揚州軍聲甚振尋命以
别部屯于盛唐前後敗淮賊萬餘衆四年夏世宗廻自
夀春制以延遇為同州節度使未赴任復命帥衆南征
是年冬以疾卒于濠州城下詔贈太尉
唐景思秦州人也幼以屠狗為業善角觝戲初事偽蜀
為軍校唐同光中莊宗命魏王繼岌帥師伐蜀時景思
以所部戍于固鎮首以其城降於繼岌乃授興州刺史
為貝州行軍司馬屬契丹攻其城因陷于幕廷趙延夀
素知其名令隸于帳下署為所部壕砦使開運末契丹
據中原以景思為亳州防禦使領事之日㑹草㓂數萬
攻圍其城景思悉力以拒之後數日城陷景思挺身而
出使人告于隣郡得援軍數百逐其草㓂復有其城亳
民賴是以濟漢初改授鄧州行軍司馬常鬰鬰不得志
後受代歸闕乾祐中命景思為沿淮廵檢使屢挫淮賊
時史𢎞肇淫刑黷貨多織羅南北富商殺之奪其財大
開告密之門景思部下有僕夫希求無厭雖委曲待之
不滿其心一日拂衣而去見𢎞肇言景思受淮南厚賂
私貯器械欲為内應𢎞肇即令親吏殿三十騎往收之
告者謂收吏曰景思多力十夫之敵也見便殺之不然
則無及矣收騎至景思迎接有欲擒之者景思以兩手
抱之大呼曰寃哉景思何罪設若有罪死亦非晚何不
容披雪公等皆丈夫安忍如此都將命釋之引告者面
證景思言受淮南賂景思曰我從人家人竝在此若有
十緡貯積亦是受賂言我貯甲仗除官賜外有一事亦
是私貯使者搜索其家惟衣一笥軍籍糧簿而巳乃寛
之景思曰使但械繋送我入京先是景思别有紀綱王
知權者在京聞景思被誣乃見史𢎞肇曰唐景思赤心
為國某服事三十年孝于父母義于朋友被此誣罔何
以伸陳某請先下獄願公追劾景思免至冤横𢎞肇憫
之令在獄日與酒食景思既桎梏就路潁亳之人隨至
京師衆保證之𢎞肇乃令鞫告事者具伏誣陷即斬之
遂奏釋景思顯徳初河東劉崇帥衆来㓂世宗親揔六
師以禦之及陣于髙平景思於世宗馬前距踴數四且
曰願賜臣堅甲一聨以觀臣之効用世宗由是知其名
因以髙平陣所得降軍數千人署為効順指揮命景思
董之使于淮上三年春世宗親征淮甸景思繼有戰功
乃命遥領饒州刺史未幾改授濠州行刺史令率衆攻
圍濠州四年冬因力戰為賊鋒所傷數日而卒世宗甚
憫之詔贈武清軍節度使
史臣曰自古為人臣者望重則必危功崇則難保自非
賢者疇能免之况王鄴帥昧明哲之規周太祖乃雄猜
之主欲無及禍其可得乎自福進而下皆將帥之英也
擁旌作翰諒亦宜然惟彦超以捍冦而没可不謂忠乎
　
　
　舊五代史巻一百二十四
　舊五代史巻一百二十四攷證
周列傳四王殷傳瀛洲人　案歐陽史作大名人
劉詞傳轉劒直指揮使案歐陽史作長劒指揮使
贈中書令　案歐陽史作贈侍中据是書則詞以兼侍
　中贈中書令非贈侍中也疑歐陽史誤
史彦超傳與龍㨗都指揮使何徴戌晉州　案歐陽史
　作彦超遷虎㨗都指揮使與是書異
史懿傳本名犯太祖廟諱故改焉　案本名二句疑為
　後人竄入考史懿名匡懿避太祖御名故去匡字薛
　史成于開寳六年不應預稱為太祖或係宋人讀是
　書者附注于後遂混入正文也
　
　
　
　
　舊五代史巻一百二十四攷證
欽定四庫全書
　舊五代史巻一百二十五
　　宋門下侍郎參知政事監修國史薛居正等撰
　周書第十六
　　列傳五
趙暉字重光澶州人也弱冠以驍果應募始隸于莊宗
帳前與大梁兵經百餘戰以功遷馬直軍使同光中從
魏王破蜀命暉分統所部南戍蠻服明宗即位徵還授
禁軍指揮使晉有天下參掌衛兵從馬全節圍安陸佐
杜重威戰宗城皆有功改奉國指揮使開運末以部兵
屯于陜屬契丹入汴慨然有憤激之意及聞漢祖建義
于并門乃與部将王晏侯章戮力叶謀逐契丹所命官
屬據有陜州即時馳騎聞于漢祖(通鑑契丹主賜趙暉/詔即以為保義留後)
(暉斬契丹使者焚其詔遣/支使河間趙矩奉表晉陽)漢祖乃命暉為保義軍節度
陜虢等州觀察處置等使漢祖之幸東京路出于陜暉
戎服朝于路左手控六飛達于行宫君臣之義如舊結
焉旋加檢校太尉乾祐初移鎮鳳翔加同平章事屬王
景崇叛據岐山及期不受代朝廷即命暉為西南面行
營都部署統兵以討之時李守貞叛于蒲趙思綰據于
雍與景崇皆逓相為援又引蜀軍出自大散關勢不可
遏暉領兵數千數戰而勝然後塹而圍之暉屢使人挑
戰賊終不出乃潜使千餘人于南城一舍之外擐甲執
兵偽為蜀兵旗幟循南山而下詐令諸軍聲言川軍至
矣須臾西南塵起城中以為信乃令數千人潰圍而出
以為應援暉設伏而待一鼓而盡殪之自是景崇膽破
不復敢出明年春拔之加檢校太保兼侍中國初就加
兼中書令三年春拜章請覲詔從之入朝授歸徳軍節
度使顯徳元年受代歸闕以疾告老授太子太師致仕
進封秦國公尋卒于其第年六十七制贈尚書令
王守恩字保信太原人父建立潞州節度使封韓王晉
書有傳守恩以門䕃幼為内職遷懐衛二州刺史後歴
諸衛将軍開運末契丹陷中原守恩時因假告歸于潞
時潞州節度使張從恩懼契丹之盛将朝于戎王以守
恩婚家甚倚信之乃移牒守恩請權為巡檢使從恩既
去守恩以潞城歸于漢祖仍盡取從恩之家財(通檻云/從恩以)
(副使趙行遷知留後牒守恩權巡檢使與髙防佐之髙/防與守恩謀遣指揮使李萬超白晝率衆大譟斬趙行)
(遷推守恩權知昭義留後守恩殺契丹使者舉鎮來降/宋史李萬超傳云張從恩将棄城歸契丹會前驍衛将)
(軍王守恩服喪私第從恩即委以後事遁去反契丹使/至專領郡務守恩遂無所預萬超奮然謂其部下曰我)
(輩垂餌虎口苟延旦夕之命今欲殺使保其城非止逃/生亦足建勲業汝曹能乎衆皆躍然喜曰敢不唯命逆)
(率所部大譟入府署殺其使推守恩為帥列状以聞漢/祖從其請乃命史𢎞肇統兵先渡河至潞見萬超語之)
(曰收復此州公之力也吾欲殺守恩以公為帥可乎萬/超對曰殺契丹使以推守恩葢為社稷計耳今若賊害)
(于人自取其利非宿/心也𢎞肇大奇之)漢祖即以守恩為昭義軍節度使
漢有天下移鎮邠寧加同平章事乾祐初遷永興軍節
度使時趙思綰已據長安及改授西京留守守恩性貪
鄙委任羣小以掊斂為務雖病廢殘癃者亦不免其税
率人甚苦之洛都嘗有豪士為二姓之會守恩乃與伶
人數輩夜造自為賀客因獲百數笏而退太祖迥自河
中駐軍于洛陽詔以白文珂代之守恩甚懼而洛人有
曽為守恩非理割剥者皆就其第徵其舊物守恩一一
償之及赴闕止奉朝請而已乾祐末既殺史𢎞肇等漢
少帝召羣臣上殿以諭之時守恩越班而颺言曰陛下
今日始睡覺矣其出言鄙俚如此國初授左衛上将軍
顯徳初改右金吾衛上将軍封許國公二年冬舁疾歸
洛而卒(五代史補周髙祖為樞密鳳翔永興河中三鎮/反髙祖帶職出討之迥戈路由洛陽時王守恩)
(為留守以使相自專乗檐子迎髙祖于郊外髙祖遥見/大怒且疾驅入于公館久之始令人傳㫖托以方浴守)
(恩不知其怒但安坐俟久時白文珂在髙祖麾下召而/謂曰王守恩乗檐子俟吾誠無禮也安可久為留守汝)
(宜亟去代之文珂不敢違于是即時禮上頃之吏馳去/報守恩曰白侍中受樞密命為留守訖守恩大驚奔馬)
(而歸但見家屬數百口皆被逐于通衢中百姓莫不聚/觀其亦有乗便號叫索取貸錢物者髙祖使吏籍其數)
(立命償之家財為之一/空朝廷悚然不甚為理)
孔知濬字秀川徐州滕縣人故太子太師致仕勍之猶
子也父延緘左武衛大将軍致仕年九十餘卒知濬仕
梁為天興軍使同光末勍鎮昭義時莊宗用唐朝故事
以黄門為監軍皆恃恩暴横節将不能制明宗鄴城之
變諸鎮多殺監軍時監潞者懼誅欲誘鎮兵謀變知濬
伏甲于室凌晨監軍來謁執而殺之軍城遂寧明宗嘉
之洎勍罷鎮以知濬為澤州刺史入為左驍衛大将軍
長興清泰中歴唐復成三郡刺史晉髙祖即位用為奉
國右廂都指揮使領舒州刺史從征范延光于鄴遷宿
州團練使俄改隴州防禦使開運中移刺鳳州累官至
檢校太傅河池據關防之要密邇卭蜀兵少勢孤知濬
撫士得宜人皆盡力故西疆無牧圉之失契丹主稱制
署滑州節度使漢祖受命自鎮入朝隠帝嗣位授密州
防禦使踰歳以疾受代歸朝廣順三年冬卒于京師
王繼𢎞冀州南宫人少嘗為盜攻剽閭里為吏所拘械
繫于鎮州獄㑹赦免死配隸本軍時明宗作鎮致之麾
下晉髙祖為明宗将署為帳中小校天福中為六軍副
使性負氣不遜禁中與同列忿爭出配義州軍歳餘為
奉國指揮使從契丹主至相州遂令以本軍戍守契丹
主留髙唐英為相州節度使唐英善待繼𢎞每造其第
則升堂拜繼𢎞之母贈遺甚厚倚若親戚又給以兵仗
畧無猜忌㑹契丹主死漢祖趨洛唐英遣使歸欵漢祖
大悦将厚待唐英使未迴繼𢎞與指揮使樊暉等共殺
唐英繼𢎞自稱留後令判官張易奉表于漢祖人或責
以見利忘義繼𢎞曰吾儕小人也若不因利乗便以求
富貴畢世以來未可得志也及漢祖征杜重威至徳清
軍繼𢎞來朝乃正授節旄是歳就加檢校太傅節度判
官張易每見繼𢎞不法必切言之繼𢎞以為輕已乾祐
中因事誣奏殺之尋又害觀察推官張制漢末移鎮貝
州就加檢校太尉廣順初加同平章事三年六月移鎮
河陽㑹永壽節入覲遇疾卒于京師詔贈侍中子永昌
仕皇朝歴内諸司使
馮暉魏州人也始為効節軍士拳勇騎射行伍憚之初
事楊師厚為隊長唐莊宗入魏以銀槍効節為親軍與
梁人對壘河上暉以犒給稍薄因竄入南軍梁将王彦
章寘之麾下莊宗平河南暉首罪赦之從明宗征潞州
誅楊立有功又從魏王繼岌伐蜀蜀平授䕫州刺史時
荆州髙季興叛以兵攻其城暉拒之屢敗荆軍長興中
為興州刺史以乾渠為治所會兩川叛蜀人來侵暉以
衆寡不敵奔歸鳳翔朝廷怒其失守詔于同州衙職安
置未幾從晉髙祖討蜀蜀人守劍門領部下兵踰越險
阻從他道出于劍門之左掩擊之殺守兵殆盡㑹晉祖
班師朝廷以暉為澶州刺史晉天福初范延光據鄴叛
以暉為馬步都将孫鋭為監軍自六明鎮渡河将襲滑
臺尋為官軍所敗暉退歸鄴為延光城守明年秋暉因
出戰而降授滑州節度使檢校太傅鄴平移鎮靈武初
張希崇鎮靈州以久在北蕃頗究邊事數年之間侵盜
並息希崇卒未有主帥蕃部冦鈔無復畏憚朝廷以暉
强暴之名聞于遐徼故以命之及暉到鎮大張宴席酒
殽豐備羣夷告醉爭陳獻賀暉皆以錦綵酬之蕃情大
悦党項拓拔彦昭者州界部族之大者暉至來謁厚加
待遇仍為治第豐其服玩因留之不令歸部河西羊馬
由是易為交市暉朞年得馬五千匹而蕃部歸心朝議
患之(隆平集藥元福傳西戎三族攻靈州命元福佐朔/方節度使馮暉討之朔方距威州七百里地無水)
(草謂之旱海攜糧至暉食盡詰朝行四十里而敵騎數/萬扼要路暉大懼遣人致賂求成雖許及日中猶未决)
(暉曰奈何元福曰彼正欲困我耳察其勢敵雖衆特依/西山而陣者其精兵也請以驍鋭先薄西山彼或少郤)
(當舉黄旗為識暉/善其謀斬馘殆盡)晉開運初桑維翰輔政欲圗大舉以
制北戎命将佐十五人皆列藩之帥也惟暉不預其數
乃上章自陳且言未老可用而制書見遺詔報云非制
書忽忘實以朔方重地蕃部窺邊非卿雄名何以彈壓
比欲移卿内地受代亦須奇才暉得詔甚善又達情乞
移鎮邠州即以節旄授之行未及邠又除陜州暉獻馬
千匹駞五百頭在陜未幾除侍衛步軍都指揮使兼領
河陽即以王令温為靈武節度使暉既典禁兵兼領近
鎮為朝廷縻留頗悔離靈武及馮玉李彦韜用事暉善
奉之未幾復以暉為朔方節度使加檢校太師漢髙祖
革命就加同平章事隠帝嗣位加兼侍中國初加中書
令封陳留王廣順三年夏病卒年六十追贈衛王子繼
業朔方衛内都虞候暉亡三軍請知軍府事因授檢校
太保充朔方兵馬留後皇朝乾徳中移于内地今為同
州節度使
髙允權延州人祖懐逺本郡牙将懐逺生二子長曰萬
興次曰萬金梁唐之間為延州節度使卒于鎮允權即
萬金子也雖出于将門不嫻武藝起家為義川主簿歴
膚施縣令罷秩歸延州之第晉開運末以周密為延帥
延有東西二城其中限以深澗及契丹入汴一日州兵
亂攻密密固守東城亂兵既無帥亦無敢為帥者或曰
取髙家西宅郎君為帥可也是夜未曙允權方寢亂軍
排闥請知留後事遂居于西城與密相拒數日河東遣
供奉官陳光穂宣撫河西允權乃遣支使李彬奉表太
原周密棄東城而去漢祖遣使就加允權檢校太傅仍
正授旄鉞漢祖入汴允權屢修貢奉隠帝即位加檢校
太尉同平章事允權與夏州李彛興不協其年李守貞
據河中叛密搆彛興為援及朝廷用兵夏州軍逼延州
允權上章論列彛興亦紛然自訴朝廷賜詔和解之太
子太師致仕劉景巖允權妻之祖也退老于州之别墅
景巖舊事髙氏為牙將亦嘗為延帥甚得民心景巖以
允權婚家後輩心輕之允權恒忌其强是歳冬盡殺景
巖之家收其家財萬計以謀叛聞朝廷不能辦關西賊
平方面例覃恩命就加允權檢校太師太祖即位加兼
侍中廣順三年春卒其子紹基匿喪久之又擅主軍政
欲邀承襲觀察判官李彬以為不可當聴朝㫖紹基與
羣小等惡其異議乃殺彬紿奏云彬接搆内外謀殺都
指揮使及行軍副使自據城池已誅戮訖其妻子及諸
房骨肉尋令捕繫次太祖聞之詔並釋之仍令都送汝
州安置後朝廷令六宅使張仁謙徃巡檢紹基乃𤼵喪
以聞輟視朝兩日
折從阮字可久本名從逺避漢髙祖舊名下一字故改
焉代家雲中父嗣倫為麟州刺史累贈太子太師從阮
性温厚弱冠居父喪以孝聞唐莊宗初有河朔之地以
代北諸郡屢為邊患起從阮為河東牙将領府州副使
同光中授府州刺史長興初入朝明宗以從阮洞習邊
事加檢校工部尚書復授府州刺史晉髙祖起義以契
丹有援立之恩賂以雲中河西之地從阮由是以郡北
屬既而契丹欲盡徙河西之民以實遼東人心大擾從
阮因保險拒之晉少帝嗣位北絶邊好乃遣使持詔諭
從阮令出師明年春從阮率兵深入邊界連拔十餘砦
開運初加檢校太保遷本州團練使其年兼領朔州刺
史安北都䕶振武軍節度使契丹西南面行營馬步都
虞候漢祖建號晉陽引兵南下從阮率衆歸之尋升府
為永安軍析振武之勝州并沿河五鎮以隸焉授從阮
光禄大夫檢校太尉永安軍節度府勝等州觀察處置
等使仍賜功臣名號乾祐元年加特進檢校太師明年
春從阮舉族入覲朝廷命其子徳扆為府州團練使授
從阮武勝軍節度使太祖受命加同平章事尋移鎮滑
州又改陜州二年冬授靜難軍節度使世宗即位就加
兼侍中以年老上章請代優詔許之顯徳二年冬赴闕
行次西京以疾卒時年六十四制贈中書令
王饒字受益慶州華地人也父柔以饒貴累贈太尉饒
沈毅有才幹始事晉髙祖天福初授控鶴軍使稍遷奉
國軍校累加檢校尚書左僕射六年從杜重威平常山
以功加檢校司空遷本軍都校領運州刺史時安從進
叛于㐮陽晉祖命髙行周率兵討之以饒為行營步軍
都指揮使賊平授深州刺史逾年復入為奉國都校加
檢校司徒領欽州刺史未幾改本軍右廂都指揮使領
閬州團練使晉末契丹據中原漢祖建義于晉陽尋尅
復諸夏惟常山郡為契丹所據時饒在其郡乃與李筠
白再榮之儔承間竊𤼵盡逐其黨漢祖嘉之授鄜州觀
察留後加光禄大夫賜爵開國侯復移授鎮國軍節度
使加檢校太傅國初就加同平章事賜推誠奉義翊戴
功臣顯徳初以郊丘禮畢加檢校太尉移鎮貝州世宗
嗣位加兼侍中改彰徳軍節度使滿歳受代入奉朝請
顯徳四年冬以疾卒于京東之私第年五十九追封巢
國公饒性寛厚體貌詳雅所莅藩鎮民皆便之每接賓
佐必怡聲緩氣恂恂如也故士君子亦以此多之
孫方諫鄭州清苑縣人也本名方簡廣順初以犯廟諱
故改焉定州西北二百里有狼山山上有堡邊人賴之
以避剽掠之患因中置佛舍有尼深意者俗姓孫氏主
其事以香火之教聚其徒聲言屍不壊因復以衣襟瞻
禮信奉有同其生方諫即其宗人也嗣行其教率衆不
食葷茹其黨推之為砦主晉開運初定帥表為邊界遊
奕使(宋史孫行友傳方諫懼主帥捕逐乃表歸朝因署/為東北面招收指揮使且賜院額曰勝福毎契丹)
(軍來必率其徒襲擊之鎧仗畜産所得漸多人益依以/避難焉易定帥聞于朝因以方諫為邊界遊奕使行友)
(副之自是捍禦多所殺獲乗勝入祁/溝關平庸城破飛狐塞契丹頗畏之)求請多端因少不
得志潜通于契丹戎王之入中原也以方諫為定州節
度使尋以其将耶律忠代之改方諫雲州節度使方諫
恚憤與其黨歸狼山不受契丹命漢初契丹隳定州城
壘燒爇廬舍盡驅居民而北中山為之一空方諫自狼
山率其部衆迴保定州上表請命漢祖嘉之即授以節
鉞累官至使相太祖受命加兼侍中未幾改華州節度
使朝廷以其弟行友為定州留後(宋史云行友上言偵/得契丹離合願得勁)
(兵三千乗間平定幽州乃移方/諫鎮華州以行友為定州留後)又以弟議為徳州刺史
兄弟子姪職内廷者凡數人世宗嗣位史彦超代之車
駕駐蹕于并門方諫自華覲于行在從大駕南巡以疾
就醫于洛下尋授同州節度使加兼中書令未及赴任
以疾卒于洛陽年六十二輟視朝兩日詔贈太師其弟
行友繼為定州節度使皇朝乾徳中以其妖妄惑衆詔毁
狼山佛寺遷其尼朽骨赴京遣焚于北郊以行友為諸
衛大将軍自是妖徒遂息焉(續通鑑長編建隆二年八/月義成節度使同平章事)
(孫行友在鎮逾八年而狼山妖尼深意黨益盛上初即/位行友不自安累表乞解官歸山上不許行友懼乃繕)
(治甲兵将棄其帑還據山寨以叛兵馬都監樂繼能密/奏其事上遣閤門副使武懐節馳騎會鎮趙之兵偽稱)
(巡邊直入定州行友不之覺既而出詔示之令舉族歸/朝行友蒼皇聴命既至命侍御史李維岳即訊得實已)
(酉制削奪行友官爵禁錮私第取尼深意尸焚之都城/西北隅行友弟易州刺史方進姪保塞軍使全暉皆詣)
(闕待罪/詔釋之)
史臣曰昔晉之季也敵騎長驅中原無主漢祖雖思拯
溺未果圗南趙暉首變陜郊同扶義舉漢之興也暉有
力焉命以作藩斯無媿矣守恩乗時效順雖有可觀好
利殘民夫何足貴允權方諫因版蕩之世竊屏翰之權
比夫畫雲臺之功臣何相去之逺也
　
　
　
　
　
　
　
　
　
　
　
　舊五代史巻一百二十五
　舊五代史巻一百二十五考證
周列傳五髙允權傳祖懐遷　懐遷原本作懐逺今據
　歐陽史改正
孫方諫傳又以弟議為徳州刺史　弟議宋史作行義
　
　
　
　
　
　
　
　
　
　
　
　舊五代史巻一百二十五考證
欽定四庫全書
　舊五代史巻一百二十六
　　宋門下侍郎參知政事監修國史薛居正等撰
　周書第十七
　　列傳六
馮道字可道瀛州景城人其先為農為儒不恒其業道
少純厚好學善屬文不恥惡衣食負米奉親之外惟以
披誦吟諷為事雖大雪擁戸凝塵滿席湛如也天祐中
劉守光署為幽州掾守光引兵伐中山訪于僚屬道常
以利害箴之守光怒寘于獄中尋為人所救免守光敗
遁歸太原監軍使張承業辟為本院巡官承業重其文
章履行甚見待遇時有周𤣥豹者善人倫鑒與道不洽
謂承業曰馮生無前程公不可過用時河東記室盧質
聞之曰我曽見杜黄裳司空寫真圗道之狀貌酷類焉
將來必副大用𤣥豹之言不足信也承業尋薦為霸府
從事俄署太原掌書記時莊宗併有河北文翰甚繁一
以委之莊宗與梁軍夾河對壘一日郭崇韜以諸校伴
食數多主者不辦請少罷減莊宗怒曰孤為効命者設
食都不自由其河北三鎮令三軍别擇一人為帥孤請
歸太原以避賢路遽命道對面草詞将示其衆道執筆
乆之莊宗正色促焉道徐起對曰道所掌筆硯敢不供
職今大王屢集大功方平南宼崇韜所諫未至過當阻
拒之則可不可以向來之言諠動羣議敵人若知謂大
王君臣之不和矣幸熟而思之則天下幸甚也俄而崇
韜入謝因道為之解焉人始重其膽量莊宗即位鄴宫
除省郎充翰林學士自緑衣賜紫梁平遷中書舍人戸
部侍郎丁父憂持服于景城(談苑道聞父䘮即徒歩見/星以行家人從後持衣囊)
(追及/之)遇嵗儉所得俸錢悉賑于鄊里道之所居惟蓬茨
而已凡牧宰饋遺斗粟匹帛無所受焉時契丹方盛素
聞道名欲掠而取之㑹邊人有備獲免明宗入洛遽謂
近臣安重誨曰先帝時馮道郎中何在重誨曰近除翰
林學士明宗曰馮道朕素諳委甚好宰相俄拜端明殿
學士端明之號自道始也未幾遷中書侍郎刑部尚書
平章事凡孤寒士子抱才業素知識者皆與引用唐末
衣冠履行浮躁者必抑而鎮之有工部侍郎任贊因班
退與同列戲道于後曰若急行必遺下兔園策道尋知
之召贊謂曰兔園策皆名儒所集道能諷之中朝士子
止看文場秀句便為舉業皆竊取公卿何淺狹之甚耶
贊大愧焉(歐陽史云兔園策者鄉校俚儒敎田夫牧子/之所誦也北夢瑣言云兔園策乃徐庾文體)
(非鄙朴之談但家藏一本人多賤之困學紀聞云兔園/策府三十巻唐蔣王惲令僚佐杜嗣先倣應科目策自)
(設問對引經史為訓注惲太宗子故用/梁王兔園名其書馮道兔園策謂此也)復有梁朝宰臣
李琪每以文章自擅曽進賀平中山王都表云復真定
之逆城道讓琪曰昨來收復定州非真定也琪昧于地
理頓至折角其後百僚上明宗徽號凡三章道自為之
其文渾然非流俗之體舉朝服焉道尤長于篇詠秉筆
則成典麗之外義含古道必為逺近傳寫故漸畏其髙
深由是班行肅然無澆醨之態繼改門下侍郎户部吏
部尚書集賢殿𢎞文館大學士加尚書左僕射封始
平郡公一日道因上謁既退明宗顧謂侍臣曰馮道性
純儉頃在徳勝寨居一茅菴與從人同器食卧則芻藁
一束其心晏如也及以父憂退歸鄉里自耕樵採與農
夫雜處略不以素貴介懐真士大夫也天成長興中天
下屢稔朝廷無事明宗每御延英留道訪以外事道曰
陛下以至徳承天天以有年表瑞更在日慎一日以答
天心臣每記在先皇霸府日曽奉使中山經井陘之險
憂馬有蹶失不敢怠于銜轡及至平地則無復持控果
為馬所顛仆㡬至于損臣所陳雖小可以喻大陛下勿
以清晏豐熟便縱逸樂兢兢業業臣之望也明宗深然
之他日又問道曰天下雖熟百姓得濟否道曰穀貴餓
農榖賤傷農此常理也臣憶得近代有舉子聶夷中傷田
家詩云二月賣新絲五月糶秋穀醫得眼下瘡剜郤心
頭肉我願君王心化作光明燭不照綺羅筵偏照逃亡
屋明宗曰此詩甚好遽命侍臣録下每自諷之道之
發言簡正善于裨益非常人所能及也時以諸經舛繆
與同列李愚委學官田敏等取西京鄭覃所刊石經彫
為印版流布天下後進賴之明宗崩唐末帝嗣位以道
為山陵使禮畢出鎮同州循故事也道為政閒澹獄市
無撓一日有上介胡饒本出軍吏性麤獷因事詬道于
牙門左右數報不應道曰此必醉耳因召入開尊設食
盡夕而起無撓愠之色未㡬入為司空及晉祖入洛以
道為首相二年契丹遣使加徽號于晉祖晉祖亦獻徽
號于契丹謂道曰此行非卿不可道無難色晉祖又曰
卿官崇徳重不可深入沙漠道曰陛下受北朝恩臣受
陛下恩有何不可(談苑云道與諸相歸中書食訖外㕔/堂吏前白道言北使事吏人色變手)
(戰道取紙一幅署云道去即遣寫勅進堂吏泣下道遣/人語妻子不復歸家即日舎都亭驛不數日北行晉祖)
(餞宴語以家國之故煩耆徳/逺使自酌巵酒賜之泣下)及行将達西樓契丹主欲
郊迎其臣曰天子無迎宰相之禮因止焉其名動逺俗
也如此(談苑云契丹賜其臣牙笏及臘日賜牛頭者為/殊禮道皆得之作詩以紀曰牛頭偏得賜象笏)
(更容持契丹主甚喜遂濳諭留意道曰南朝為于外豈/有分别哉道在契丹凡得所賜悉以市薪炭徵其意云)
(北地苦寒老年所不堪當為之備若將乆留者契丹感/其意乃遣歸道三上表乞留固遣乃去猶更住館中月)
(餘既行所至留駐凡兩月方出境左右語道曰當北土/得生還恨無羽翼公獨宿留何也道曰縱急還彼以急)
(脚馬一筋即追及亦何可脱但徐緩即/不能測矣衆乃服四年二月始至京師)及還朝廷廢樞
宻使依唐朝故事竝歸中書其院印付道事無巨細
悉以歸之尋加司徒兼侍中進封魯國公晉祖曽以用
兵事問道道曰陛下厯試諸艱創成大業神武睿略為天
下所知討伐不廷須從獨斷臣本自書生為陛下在中
書守厯代成規不敢有一毫之失也臣在明宗朝曽以
戎事問臣臣亦以斯言答之晉祖頗可其説道嘗上表
求退晉祖不之覽先遣鄭王就省謂曰卿來日不出朕
當親行請卿道不得已出焉當時寵遇無與為比晉少
帝即位加守太尉進封燕國公道嘗問朝中熟客曰道
之在政事堂人有何説客曰是非相半道曰凡人同者
為是不同為非而非道者十恐有九昔仲尼聖人也猶
為叔孫武叔所毁況道之虚薄者乎然道之所持始終
不易後有人間道于少帝曰道好平時宰相無以濟其
艱難如禪僧不可呼鷹耳由是出道為同州節度使
歲餘移鎮南陽加中書令契丹入汴道自襄鄧召入戎
王因從容問曰天下百姓如何可救道曰此時百姓佛
再出救不得惟皇帝救得其後衣冠不至傷夷皆道與
趙延夀隂䕶之所至也是嵗三月隨契丹北行與晉室
公卿俱抵常山俄而戎王卒永康王代統其衆及北去
留其族嘉哩以據常山時漢軍憤激因共逐出嘉哩尋
復其城道率同列四出按撫因事從宜各安其所人或
推其功道曰儒臣何能為皆諸将之力也道以徳重人
所取則乃為衆擇諸将之勤宿者以騎校白再榮權為
其帥軍民由是帖然道首有力焉道在常山見有中國
士女為契丹所俘者出橐裝以贖之皆寄于髙尼精舍
後相次訪其家以歸之又契丹先留道與李崧和凝及
文武官等在常山是嵗閏七月二十九日契丹有詔追
崧令選朝士十人赴木葉山行事契丹帥滿達召道等
至帳所欲諭之崧偶先至知其旨懼形于色滿達勒将
以明日與朝士齊遣之崧乃不俟道與凝先出既而相
遇于帳門之外因與分首俱歸俄而李筠等縱火與契
丹交鬭鼓槊相及是日若齊至與滿達勒相見稍或躊
躇則悉為俘矣時論者以道布衣有至行立公朝有重
望其隂報昭感多此類也及自常山入覲漢祖嘉之拜
守太師(洛陽搢紳舊聞記贈太監張公璨漢祖即位之/初為上黨戎判漢祖在北京時大聚甲兵禁牛)
(皮不得私貿易及民間盜用之如有牛死即時官納其/皮法既立而犯者甚衆及即大位舉行請禁天下牛皮)
(法與河東時同天下苦之會上黨民犯牛皮者二十餘/人獄成罪俱當死太監時為判官獨執曰主上欽明三)
(司不合如此起請二十餘人死尚間可使天下犯者皆/銜寃而死乎且主上在河東大聚甲兵須藉牛皮嚴禁)
(之可也今為天下君何少牛皮立法至于此乎遂封奏/之時三司使方用事執政之地除馮瀛王外皆惡之曰)
(豈有州郡使敢非朝廷詔勅力言于漢祖漢祖亦怒曰/昭義一判官是何敢如此其犯牛皮者依勅俱死大監)
(以非毁詔勅亦死勅未下獨瀛王非時請見漢祖出瀛/王曰陛下在河東時斷牛皮可也今既有天下牛皮不)
(合禁陛下赤子枉殺之亦足為陛下惜昭義判官以卑/位食陛下禄居陛下官不惜軀命敢執而奏之可賞不)
(可殺臣當輔弼之任使此勅枉害天下人性命臣不能/早奏使陛下正臣罪當誅稽首再拜又曰張璨不合加)
(罪望加勅赦之漢祖乆之曰已行之矣馮瀛王曰勅未/下漢祖遽曰與赦之馮曰勒停可乎上曰可由是改其)
(勅記其略曰三司邦計國法攸依張璨體事未明執理/乖當宜停見職犯皮者貸命放之大監聼勅拜訖閒勅)
(云執理乖當尚曰中書自不能執理若/一一敎外道判官執則焉用彼相乎)乾祐中道奉朝
請外平居自適一日著長樂老自叙云余世家宗族本
始平長樂二郡厯代之名實具載于國史家牒余先自
燕亡歸晉事莊宗明宗閔帝清泰帝又事晉髙祖皇帝
少帝契丹據汴京為戎主所制自鎮州與文武臣僚
馬步将士歸漢朝事髙祖皇帝今上顧以乆叨禄位
備厯艱危上顯祖宗下光親戚亡曽祖諱湊累贈至太
傅亡曽祖母崔氏追封梁國太夫人亡祖諱炯累贈至
太師亡祖母褚氏追封吳國太夫人亡父諱良建祕書
少監致仕累贈至尚書令母張氏追封魏國太夫人余
階自将仕郎轉朝議郎朝㪚大夫銀青光祿大夫金紫
光祿大夫特進開府儀同三司職自幽州節度廵官河
東節度廵官掌書記再為翰林學士改授端明殿學
士集賢殿大學士太微宫使再為𢎞文館學士又充諸
道鹽鐵轉運使南郊大禮使明宗皇帝晉髙祖皇帝山
陵使再授定國軍節度同州管内觀察處置等使一為
長春宫使又授武勝軍節度鄧隨均房等州管内觀
察處置等使官自攝幽府參軍試大理評事檢校尚
書祠部郎中兼侍御史檢校吏部郎中兼御史中丞檢
校太尉同中書門下平章事檢校太師兼侍中又授檢
校太師兼中書令正官自行臺中書舎人再為戸部侍
郎轉兵部侍郎中書侍郎再為門下侍郎刑部吏部
尚書右僕射三為司空兩在中書一守本官又授司
徒兼侍中賜私門十六㦸又授太尉兼侍中又授戎
太傅又授漢太師爵自開國男至開國公魯國公再封
秦國公梁國公燕國公齊國公食邑自三百戸至一萬
一千戸食實封自一百戸至一千八百戸勲自柱國
至上柱國功臣名自經邦致理翊贊功臣至守正崇徳
保邦致翊功臣安時處順守義崇静功臣崇仁保徳
寧邦翊聖功臣先娶故徳州戸掾褚諱濆女早亡後
娶故景州弓髙縣孫明府諱師禮女累封蜀國夫人
亡長子平自祕書郎授右拾遺工部度支員外郎次子
吉自祕書省校書郎授膳部金部職方員外郎屯田郎
中第三亡子可自祕書省正字授殿中丞工部户部員
外郎第四子㓜亡第五子義自祕書郎改授銀青光禄
大夫檢校國子祭酒兼御史中丞充定國軍衙内都指
使職罷改授朝㪚大夫左春坊太子司議郎授太常丞
第六子正自協律郎改授銀青光禄大夫檢校國子祭
酒兼御史中丞充定國軍節度使職罷改授朝㪚大夫
太僕丞長女適故兵部崔侍郎諱衍子太僕少卿名絢
封萬年縣君三女子早亡二女㓜亡唐長興二年勅瀛
州景城縣莊來蘇鄉改為元輔鄉朝漢里為孝行里洛
南莊貫河南府洛陽縣三州鄉靈臺里奉晉天福五年
勅三州鄉改為上相鄉靈臺里改為中台里時守司徒
兼侍中又奉八年勅上相鄉改為太尉鄉中台里改為
侍中里時守太尉兼侍中静思本末慶及存亡盖自國
恩盡從家法承訓誨之旨闗敎化之源在孝于家在忠
于國口無不道之言門無不義之貨所願者下不欺于
地中不欺于人上不欺于天以三不欺為素賤如是貴
如是長如是老如是事親事君事長臨人之道曠䝉天
恕累經難而獲多福曽䧟蕃而歸中華非人之謀是天
之祐六合之内有幸者百嵗之後有歸所無以珠玉含
當以時服斂以籧篨葬及擇不食之地而葬焉以不及
于古人故祭以特羊戒殺生也當以不害命之物祭無
立神道碑以三代墳前不獲立碑故無請諡號以無徳
故又念自賓佐至王佐及領藩鎮時或有微益于國之
事節皆形于公籍所著文章篇詠因多事㪚失外收拾
得者編于家集其間見其志知之者罪之者未知衆寡
矣有莊有宅有羣書有三子可以龔其業于此日五盥
日三省尚猶日知其所亡月無忘其所能為子為弟為
人臣為師長為夫為父有子有猶子有孫奉身即有餘
矣為時乃不足不足者何不能為大君致一統定八方
誠有愧于厯職厯官何以答乾坤之施時開一巻時飲
一杯食味别聲被色老安于當代耶老而自樂何樂如
之時乾祐三年朱明月長樂老敘云及太祖平内難議
立徐州節度使劉贇為漢嗣遣道與祕書監趙上交樞
宻直學士王度等往迎之道尋與贇自徐赴汴行至宋
州㑹澶州軍變樞宻使王峻遣郭崇領兵至屯于衙門
外時道與上交等宿于衙門内是日贇率左右甲士闔
門登樓詰崇所自崇言太祖已副推戴左右知其事變
以為為所賣皆欲殺道等以自快趙上交與王度聞之皆
惶怖不知所為惟道偃仰自適略無懼色尋亦獲免
焉道微時嘗賦詩云終聞海嶽歸明主未省乾坤䧟吉
人至是其言驗矣(青箱雜記載馮道詩全篇云莫為危嶽/時便愴神前程往往有期因終聞海)
(歸明主未省乾坤䧟吉人道徳幾時曽去世舟車/何處不通津但敎方寸無諸惡狼處叢中也立身)廣順
初復拜太師中書令太祖甚重之每進對不以名呼及
太祖崩世宗以道為山陵使㑹河東劉崇入宼世宗召
大臣議欲親征道諫止之世宗因言唐初天下草冦
蜂起竝是太宗親平之道奏曰陛下得如太宗否世宗
恕曰馮道何相少也乃罷及世宗親征不令扈從留道
奉太祖山陵時道已抱疾及山陵禮畢奉神主歸舊宫
未及祔廟一夕薨于其第時顯徳元年四月十七日也
享年七十有三世宗聞之輟視朝三日册贈尚書令追
封瀛王諡曰文懿道厯任四朝三入中書在相位二十
餘年以持重鎮俗為已任未嘗以片簡擾于諸侯平生
甚廉儉逮至末年閨庭之内稍徇奢靡其子吉尤恣狂
蕩道不能制識者以其不終令譽咸歎惜之(五代史補/馮道之鎮)
(同州也有酒務吏乞以家財修夫子廟道以狀付判官/參詳其事判官素滑稽因以一絶書于判後云荆棘森)
(森遶杏壇儒官高貴盡偷安若教酒務修夫子覺我慙/惶也大難道覽之有愧色因出俸重創之  馮瀛王道)
(之在中書也有舉子李道投贄所業馬相見之戲謂曰/老夫名道其來乆矣加以累居相府秀才不可謂不知)
(然亦名道于禮可乎李抗聲對曰相公是無寸底道字/小子有寸底道字何謂不可也公笑曰老夫不惟名無)
(寸諸事亦無寸吾子可謂知人矣了無怒色于馮吉瀛/王道之子能彈琵琶以皮為絃世宗嘗令彈  御前深)
(欣善之因號其琵琶曰遶殿雷也道以其惰業每加譴/責而吉攷之愈精道益怒凡與客飲必使廷立而彈之)
(曲罷或賜以束帛命背負之然後致謝道自以為戒勗/極矣吉未能悛改既而益自若道度無可奈何歎曰百)
(工之司藝成而賤理使然也此子/不過太常少卿耳其後果終于此)
史臣曰道之履行鬰有古人之風道之宇量深得大臣
之體然而事四朝相六帝可得為忠乎夫一女二夫人
之不幸況于再三者哉所以飾終之典不得諡為文貞
文忠者盖謂此也
　
　
　
　
　
　
　
　
　
　
　
　
　
　舊五代史巻一百二十六
欽定四庫全書
　舊五代史巻一百二十七
　　宋門下侍郎參知政事監修國史薛居正等撰
　周書第十八
　　列傳七
盧文紀字子持京兆萬年人(以下原本/有闕文)長興末為太常
卿文紀形貎魁偉語音高朗占對鏗鏘健于飲啖奉使
蜀川路由岐下時唐末帝為岐師以主禮待之觀其儀
形㫖趣遇之頗厚清泰初中書闕輔相末帝訪之于朝
左右曰臣見班行中所譽當大拜者姚顗盧文紀崔居
儉耳或品藻三人才行其心愈惑末帝乃俱書當時清
望達官數人姓名投琉璃缾中月夜焚香禱請于天旭
旦以筯挾之首得文紀之名次即姚顗末帝素已竒待
歡然命之即授中書侍郎同平章事與姚顗同升相位
時朝廷兵革之後宗社甫寜外宼内侵强臣在境文紀
處經綸之地無輔弼之謀所論者親愛朋黨之小瑕所
紏者銓選擬掄之㣲纇時有蜀人史在徳為太常丞出
入權要之門評品朝士多有譏彈乃上章云文武兩班
宜選能進用見在軍都將校朝廷士大夫竝請閲試澄
汰能者進用否者黜退不限名位高下疏下中書文紀
以為非已怒甚召諫議盧損為覆狀辭㫖蕪漫為衆所
嗤三年夏晉祖引契丹拒命既而大軍挫衂官寨受圍
八月親征過徽陵拜于闕門休于仗舍文紀扈從帝顧
謂之曰朕聞主憂臣辱予自鳳翔來首命卿為宰相聽
人所論將為便致太平寇孽紛紛令萬乘自行戰賊于
汝安乎文紀惶恐致謝時末帝季年天奪其魄聲言救
寨其實倦行初次河陽召文紀張延朗謀議文紀曰敵
騎倏徃忽來無利則去大寨牢固足以枝梧况已有三
處救兵可以不戰而解使人督促責以成功輿駕且駐
河橋詳觀事勢况地處舟車之要正當天下之心必若
未能解圍去亦非晚㑹延朗與趙延夀款密傍奏曰文
紀之言是也故令延夀北行末帝坐俟其敗晉祖入洛
罷相為吏部尚書再遷太子少傅少帝嗣位改太子太
傅漢祖登極轉太子太師時朝官分司在洛雖有留臺
御史紀綱亦多不整肅遂逐文紀别令檢轄侍御史趙
礪及糾分司朝臣中有行香拜表疎怠者楊邠怒凡有
病不在朝謁者皆與致仕官時文紀别令檢轄之職頗
甚滋章因疾請假復為留臺所奏遂以本官致仕(歐陽/史周)
(太祖入立即/拜司空于家)廣順元年夏卒年七十六贈司徒輟視朝
二日文紀平生積財巨萬及卒為其子龜齡所費不數
年間以至蕩盡由是多藏者以為誡焉
馬𦙍孫字慶先棣州商河人(以下原本/有闕文)唐末帝即位用
為翰林學士户部郎中知制誥賜金紫未滿歲改中書
舍人禮部侍郎皆帶禁職尋拜中書侍郎平章事𦙍孫
純儒性多凝滯遽登相位未悉朝廷舊事初馮道罷同
州入朝拜司空唐朝故事三公為加官無單拜者是時
朝議率爾命道制出或曰三公正宰相便合參大政又
云合受册衆言藉藉盧文紀又欲祭祀時便令掃除馮
道聞之曰司空掃除職也吾無所憚既而知非乃止劉
昫為僕射性剛羣情嫉之乃共贊右常侍孔昭序論行
香次第言常侍侍從之臣行立合在僕射之前疏奏上
御史臺定例同光巳來李琪盧質繼為僕射質性輕脱
不能守師長之體故昭序輕言𦙍孫以羣情不悦劉昫
馮道欲微抑之乃責臺司須檢則例而臺吏言舊不見
例據南北班位即常侍在前俄屬國忌將就列未定𦙍
孫即判臺狀曰既有援據足可遵行各示本官劉朐怒
揮袂而退自後日責臺司定例崔居儉謂南宫同列曰
從昭序言語是朝廷人總不解語也且僕射師長也中
丞大夫就班修敬常侍班在南宫六卿之下况僕射乎
已前騎省年深望南宫二侍郎如仰霄漢癡人舉止何
取笑之深耶衆聞居儉言紛議稍息文士哂𦙍孫堂判
有援據二字其中書百職𦙍孫素未諳練無能專决但
署名而巳又少見賓客時人目之為三不開謂口不開
印不開門不開也及太原事起唐末帝幸懐州𦙍孫留
司在洛未幾趙徳鈞父子有異志官砦危急君臣計無
所在俄而𦙍孫自洛來朝衆相謂曰馬相此來必有安
危之策既至獻綾三百匹卒無獻可之言晉祖受命廢
歸田里𦙍孫好古慕韓愈之為人尤不重佛及廢居里
巷追感唐宋之平昔之遇乃依長壽僧舍讀佛書冀申
冥報歳餘枕藉黄巻中見華嚴楞嚴詞理富贍由是酷
賞之仍抄撮之相形于歌詠謂之法喜集又纂諸經要
言為佛國記凡數千言或嘲之曰公生平以傅奕韓愈
為髙識何前倨而後恭是佛佞公耶公佞佛耶𦙍孫笑
而答曰佛佞予則多矣李崧相晉用李專美為贊善𦙍
孫以賓客致仕專美轉少卿𦙍孫得太子詹事晉漢公
卿以𦙍孫好為文章皆欣然待之太祖即位就加檢校
禮部尚書太子賓客分司在洛每閉關養素惟事謳吟
著述嗜八分書題尺酬答必親札以衒其墨蹟𦙍孫將
卒之前覩白虺縁于庭槐驅之失所在𦙍孫感賦鵬之
文作槐蟲賦以見志廣順三年秋九月卒于洛陽詔贈
太子少傅輟視朝一日𦙍孫初為河中從事因事赴闕
宿于邏店其地有上邏神祠見夢神見召待以優禮手
授二筆其筆一大一小覺而異焉及為翰林學士𦙍孫
以為契鴻筆之兆旋知貢舉私相謂曰此二筆之應也
泊入中書上事堂吏奉二筆熟視太小如昔時夢中所
授者及卒後旬日有侍婢靈語一如𦙍孫聲氣處分家
事皆有倫理時人奇之
和凝字成績汶陽須昌人也九代祖逢堯唐高宗時為
監察御史自逢堯以下仕皆不顯曽祖敞祖濡皆以凝
貴累贈太師父矩贈尚書令矩性嗜酒不拘禮節雖素
不知書見士未嘗有慢色必罄家財以延接凝㓜而聰
敏姿狀秀拔神采射人少好學書一覧者咸達其大義
年十七舉明經至京師忽夢人以五色筆一束以與之
謂曰子有如此才何不舉進士自是才思敏贍十九登
進士第滑帥賀瓌知其名辟置幕下凝善射時瓌與唐
莊宗相拒于河上戰胡柳陂瓌軍敗而北惟凝隨之瓌
顧曰子勿相隨當自努力凝對曰丈夫受人知有難不
報非素志也但恨未得死所旋有一騎士來逐瓌凝叱
之不止遂引弓而射應弦而斃瓌獲免既而謂諸子曰
昨非和公無以至此和公文武全才而有志氣後必享
重位爾宜謹事之遂以女妻之由是聲望益隆後歴鄆
鄧洋三府從事唐天成中入拜殿中侍御史歴禮部侍
部二員外改主客員外郎知制誥尋詔入翰林充學士
轉主客郎中充職兼權知貢舉貢院舊例放牓之日設
棘于門及閉院門以防下第不逞者凝令徹棘啓門是
日寂無喧者所收多才名之士時議以為得人(澠水燕/談范質)
(初舉進士時和凝知貢舉凝常以宰輔自期登第之日/名第十三人及覽質文尤加賞歎即以第十三名處之)
(場屋間謂之傳衣鉢若禪宗之/相付授也後質果繼凝登相位)明宗益加器重遷中書
舍人工部侍郎皆充學士晉有天下拜端明殿學士兼
判度支轉户部侍郎㑹廢端明之職復入翰林充承㫖
晉祖每召問以時事言皆稱㫖五年拜中書侍郎平章
事六年秋晉髙祖將幸鄴都時襄州安從進反狀巳彰
凝乃奏曰車駕離闕安從進或有悖逆何以待之晉髙
祖曰卿意如何凝曰以臣料之先人有奪人之心臨事
即不及也欲預出宣勅十數道密付開封尹鄭王令有
緩急即旋填將校姓名令領兵擊之晉髙祖從之及聞
唐鄧奏報鄭王如所勅遣騎將李建崇監軍焦繼勲等
領兵討焉相遇于湖陽從進出于不意甚訝其神速以
至于敗由凝之力也少帝嗣位加右僕射開運初罷相
守本官未幾轉左僕射漢興授太子太保國初遷太子
太傅顯徳二年秋以背疽卒于其第年五十八輟視朝
兩日詔贈侍中凝性好修整自釋褐至登台輔車服僕
從必加華楚進退容止偉如也又好延納後進士無賢
不肖皆虛懐以待之或致其仕進故甚有當時之譽平
生為文章長于短歌豔曲尤好聲譽有集百巻自篆于
版模印數百帙分恵于人焉(宋朝類苑和魯公凝有豔/詞一編名香奩集凝後賢)
(乃嫁其名為韓偓今世傳韓偓香奩集乃凝所為也凝/生平著述分為演輪遊蓺孝悌疑獄香奩籯金六集自)
(為遊蓻集序云子有香奩籯金二集不行于世凝在政/府避議論諱其名又欲後人知故于遊蓺集序實之此)
(凝之/意也)長子峻卒于省郎次子峴(錦繡萬花谷引范蜀公/䝉求云和峴晉相和凝)
(之子峴生㑹凝入翰林加金紫知貢舉凝喜曰我/生平美事三者併集此于宜于我矣因名曰三美)仕皇
朝為司勲員外郎
蘇禹珪字𤣥錫其先出于武功近世家髙密今為郡人
也父仲容以儒學稱于鄉里唐末舉九經補廣文助教
遷輔唐令累贈太師禹珪性謙和虚襟接物克構父業
以五經中第辟遼州倅職厯青鄆從事轉潞并管記累
檢校官至户部郎中漢髙祖作鎮并門奏為兼判開運
末契丹入汴漢祖即位于晉陽授中書侍郎平章事漢
祖莅阼兼刑部尚書俄加右僕射集賢殿大學士漢祖
大漸與蘇逢吉楊邠等受顧命立少主明年轉左僕射
三年冬太祖入平内難禹珪遁入都城為兵士所擄翼
日太祖令人求之既見撫慰甚至尋復其位國初加守
司空尋罷相守本官世宗嗣位封莒國公未幾受代歸
第顯徳三年正月旦與客對食之際暴疾而卒時年六
十二禹珪純厚長者遭遇漢祖及蘇逢吉夷滅禹珪恬
然無咎時人以為積善之報也子徳祥登進士第累厯
臺省
景範淄川長山人(以下原本有闕文據世宗紀景/範父名初以户部郎中致仕)世宗
之南征也命為東京副留守車駕迥自河東世宗以艱
于國用乃以範為中書侍郎平章事判三司(册府元龜/載世宗即)
(位七月癸巳制曰朕自履宸極思平泰階出一令慮下/民之未從行一事懼上𤣥之罔祐晨興夕惕終嵗于兹)
(雖禮讓漸開興行而風雨未之咸若豈刑政之所闕而/徳教之未孚哉由是進用良臣輔宣𤣥化雖朕志先定)
(亦輿情具瞻爰擇良辰誕敷明命樞宻院直學士中大/夫尚書工部侍郎上柱國晉陽縣開國男食邑三百户)
(賜紫金魚袋景範昔佐先帝毎罄嘉謨逮事渺躬愈傾/忠節奉上得大臣之體檢身為君子之儒一昨戎輅親)
(征皇都是守贊勲賢於留府副徵發于行營軍政所需/國用無闕今則靈臺偃革宣室圖功思先朝欲用之言)
(成聖考得賢之美俾參大政仍掌利權爾其聴聴朕言/徃敷𤣥化予欲則垂象而清品彚爾則順天道以叙彛)
(倫予欲恤刑名而息戰争爾則謹憲章而恢廟略天人/之際懸合軍民之事罔渝則國相之尊非爾孰處邦計)
(之重惟才是臧勉思倜儻以致君勿效因循而保位佇/聞成績用副虚懐可正議大夫中書侍郎平章事判三)
(司/)範為人厚重剛正無所屈撓然理繁治劇非其所長
雖悉心盡瘁終無稱職之譽世宗知之因其有疾乃罷
司計尋以父䘮罷相東歸顯徳二年冬以疾卒于鄉里
優詔贈侍中官為立碑焉
史臣曰夫以稽古之力取秉鈞之位者豈常人乎然文
紀耽于貨殖𦙍孫傷于齷齪則知全其徳者鮮矣如成
績之文采𤣥錫之履行景範之純厚皆得謂之君子儒
矣以之爰立何用不臧
　
　
　
　
　
　
　
　
　
　
　舊五代史巻一百二十七
　舊五代史巻一百二十七攷證
周列傳七和凝傳欲預出宣敕十數道宻付開封尹鄭
　王令有緩急即旋填將校姓名領兵擊之　案洛陽
　搢紳舊聞記作巳命髙行周為招討張從恩為都監
　仍令焦繼勲等數人備指使是晉祖未北征巳命將
　校矣與是書異
　
　
　
　
　
　
　
　
　
　舊五代史巻一百二十七考證
欽定四庫全書
　舊五代史巻一百二十八
　　宋門下侍郎叅知政事監修國史薛居正等撰
　周書第十九
　　列傳九
王朴字文伯東平人也父序以朴貴贈左諫議大夫朴
幼警慧好學善屬文漢乾祐中擢進士第解褐授校書
郎依樞密使楊邠館于邠第是時漢室寖亂大臣交惡
朴度其必危因乞告東歸未幾李業輩作亂害邠等三
族凡遊其門下者多被其禍而朴獨免國初世宗鎮澶
淵朝廷以朴為記室及世宗為開封尹拜右拾遺充開
封府推官世宗嗣位授比部郎中賜紫二年夏世宗命
朝廷文學之士二十餘人各撰䇿論一首以試其才時
朴獻平邊䇿云唐失道而失吳蜀晉失道而失幽并觀
所以失之由知所以平之術當失之時莫不君暗政亂
兵驕民困近者姦于内逺者叛于外小不制而至于大
大不制而至于僭天下離心人不用命吳蜀乗其亂而
竊其號幽并乗其間而據其地平之之術在乎反唐晉
之失而已必先進賢退不肖以清其時用能去不能以
審其材恩信號令以結其心賞功罰罪以盡其力恭儉
節用以豐其財徭役以時以阜其民俟其倉廩實器用
備人可用而舉之彼方之民知我政化大行上下同心
力强財足人和将和有必取之勢則知彼情状者願為
之間諜知彼山川者願為之先導彼民與此民之心同
是與天意同與天意同則無不成之功攻取之道從易
者始當今吳國東至海南至江可撓之地二千里從少
備處先撓之備東則撓西備西則撓東必奔走以救其
弊奔走之間可以知彼之虚實衆之强弱攻虚擊弱則
所向無前矣勿大舉但以輕兵撓之彼人怯知我師入
其地必大發以來應數大發則必民困而國竭一不大
發則我獲其利彼竭我利則江北諸州乃國家之所有
也既得江北則用彼之民揚我之兵江之南亦不難而
平之也如此則用力少而收功多得吳則桂廣皆為内
臣岷蜀可飛書而召之如不至則四面並進席巻而蜀
平矣吳蜀平幽可望風而至惟并必死之冦不可以恩
信誘必須以强兵攻之然其力已喪不足以為邊患可
為後圗候其便則一削以平之方今兵力精練器用具
備羣下知法諸将用命一稔之後可以平邊此歳夏秋
便可于沿邊貯納臣書生也不足以講大事至于不達
大體不合機變望陛下寛之世宗覽之愈重其器識未
幾遷左諫議大夫知開封府事初世宗以英武自任喜
言天下事常憤廣明之後中土日蹙值累朝多事尚未
克復慨然有包舉天下之志而居常計事者多不喻其
㫖惟朴神氣勁峻性剛决有斷凡所謀畫動惬世宗之
意由是急于登用尋拜左散騎常侍充端明殿學士知
府如故是時初廣京城朴奉命經度凡通衢委巷廣袤
之間靡不由其心匠及世宗南征以朴為東京副留守
車駕還京改户部侍郎兼樞密副使未幾遷樞密使檢
校太保頃之丁内艱尋起復授本官四年冬世宗再幸
淮甸兼東京留守京邑庶務悉以便宜制之比及入蹕
都下肅如也(黙記引閒談録云朴性剛烈大臣藩鎮皆/憚之世宗收淮南俾朴留守時以街巷隘)
(狹例從展拆朴怒廂校弛慢于通衢中鞭背數十其人/忿然歎云宣補廂虞候豈得便從决朴微閒之命左右)
(擒至立斃于馬前世宗聞之笑謂近臣曰此大/愚人去王朴面前誇宣補廂虞候宜其死矣)六年三
月世宗令樹斗門于汴口不踰時而歸朝是日朴方過
前司空李穀之第交談之頃疾作而仆于座遽以肩舁
歸第一夕而卒時年四十五(黙記云王朴仕周世宗制/禮作樂考定聲律正星歴)
(修刑統百廢俱起又取三關取淮南皆朴為謀/然事世宗纔四年耳使假之壽考安可量也)世宗聞
之駭愕即時幸其第及柩前以所執玉鉞卓地而慟者
數四贈賻之類率有加等優詔贈侍中(宋史王侁傳朴/卒世宗幸其第)
(召見諸孤以侁/為東頭供奉官)朴性敏鋭然傷于太剛毎稠人廣座之
中正色髙談無敢觸其鋒者故時人雖服其機變而無
恭懿之譽其筆述之外多所該綜至如星緯聲律莫不
畢殫其妙所撰大周欽天歴及律準並行于世(黙記云/周世宗)
(于禁中作功臣閣畫當時大臣如李穀鄭仁誨之屬太/祖即位一日過功臣閣風開半門正與朴像相對太祖)
(望見卻立聳然整御袍襟帶磬折鞠躬左右曰陛下貴/為天子彼前朝之臣禮何過也太祖以手指御袍云此)
(人在朕不得此袍著其敬畏如此太五代史闕文周顯/徳中朴與魏仁浦俱為樞密使時  祖皇帝已掌禁兵)
(一日有殿直乗馬誤衝太祖導從太祖自詣密地訴其/無禮仁浦令徽院勘詰朴謂太祖曰太尉名位雖髙未)
(加使相殿直廷臣也與太尉比肩事主太尉况帶職不/宜如此太祖唯唯而出臣謹案朴之行事傳于人口者)
(甚衆而史氏闕書臣聞重修太祖實録已于李穀傳中/見朴遺事今復補其大者况太祖太宗在位毎稱朴有)
(上輔之器/朝列具聞)
楊凝式華隂人也(游宦紀聞載凝式年譜云唐咸通十/四年癸巳凝式是年生故題識多自)
(稱癸巳人又别傳/去凝式景度)父涉唐末梁初再登台席罷相守左
僕射卒(歐陽史楊涉傳云祖收父嚴呉縝簒誤云收與/嚴乃兄弟非父子也又游宦紀聞載楊氏家譜)
(云唐修行楊氏系出越公房本出中山相結次子繼生/洛州刺史暉暉生河間太守恩恩生越恭公鈞出居馮)
(翊至藏器徒潯陽唐相楊收之父曰遺直生四子名皆/從又曰發假收嚴以四時為義故發之子名皆從木假)
(之子從火收之子從金嚴之子從木嚴生涉涉生凝式/而收乃藏器之兄涉之伯也新五代史記唐六臣傳乃)
(以收為涉之祖/嚴之父非也)凝式體雖蕞眇而精神穎悟(宣和書譜/云凝式形)
(貌寢侻然精神/矍然要大于身)富有文藻大為時輩所推唐昭宗朝登
進士第解褐授度支巡官再遷祕書郎直史館梁開平
中為殿中侍御史禮部員外郎三川守齊王張宗奭見
而嘉之請以本官充留守巡官梁相趙光𦙍素重其才
奏為集賢殿直學士改考功員外郎唐同光初授比部
郎中知制誥尋以心疾罷去改給事中史館修撰判館
事明宗即位拜中書舍人復以心疾不朝而罷長興中
歴右常侍工戸二部侍郎以舊恙免改祕書監清泰初
遷兵部侍郎唐末帝按兵于懐覃凝式在扈從之列頗
以心恙諠譁子軍砦末帝以其才名優容之詔遣歸洛
晉天福初改太子賓客尋以禮部尚書致仕閒居伊洛
之間恣其狂逸多所干忤自居守以降咸以俊才耆徳
莫之責也晉開運中宰相桑維翰知其絶俸艱于家食
奏除太子少保分司于洛漢乾祐中歴少傅少師太祖
總兵凝式候于軍門且以年老不任戎事上訴太祖特
為奏免之廣順中表求致政尋以右僕射得請顯徳初
改左僕射又改太子太保並懸車元年冬卒于洛陽年
八十五詔贈太子太傅凝式長于歌詩(别傳云凝式詩/什亦多雜以詼)
(諧少從張全義辟故作詩紀全義之徳云洛陽風景實/堪哀昔日曽為瓦子堆不是我公重葺理至今猶自一)
(堆灰他類若此張從恩尹洛凝式自汴還時飛蝗蔽日/偶與之俱凝式先以詩寄曰押引蝗蟲到洛京合消郡)
(守逺相迎從恩弗怪也然凝式詩自佳其題/壁有院似禪心靜花如覺性圎清麗可喜)善于筆扎
洛川寺觀藍牆粉壁之上題紀殆徧時人以其縱誕有
風子之號焉(别傳云凝式雖仕歴五代以心疾閒居故/時人目以風子其筆迹遒放宗師歐陽詢)
(與顔真卿而加以縱逸既久居洛多遨遊佛道祠遇山/水勝槩輒留連賞詠有垣牆圭缺處顧視引筆且吟且)
(書若與神㑹率寳䕶之其號或姓名或時稱癸巳人或/稱楊虚白或稱希維居士或稱關西老農其所題後或)
(真或草不可原詰而論者謂其書自顔中書後一人而/已其佯狂之迹甚著卜第于尹京之側遇入府前輿後)
(馬猶以為遲乃杖䇿徒行市人隨笑之嘗迫冬家人未/挾纊㑹有故人過洛贈以緜五十兩絹百端凝式悉留)
(之修行尼舍俾造韈以施崇徳普明兩寺飯僧其家雖/號寒啼飢而凝式不屑屑也留守聞其事乃自製衣給)
(米遺之凝式笑謂家人曰我固知留守必見賙也每旦/起將出僕請所之楊曰宜東遊廣愛僕又曰不若西遊)
(石壁寺凝式舉鞕曰姑遊廣愛僕又以石壁為請凝式/乃曰姑遊石壁聞者拊掌  五代史補楊凝式父涉為)
(唐宰相太祖之篡唐祚也涉當送傳國璽時凝式方冠/諫曰大人為宰相而國家至此不可謂之無過而更手)
(持天子印綬以付他人保富貴其如千載之後云云何/其宜辭免之時太祖恐唐室大臣不利于已徃徃隂使)
(人來探訪羣搢紳之士及禍甚衆渉常不自保者數日/忽聞凝式言大駭曰汝滅吾族于是神色沮喪)
(恐事泄即日遂佯狂/時人謂之楊風子也)
薛仁謙守守訓代居河東近世徙家于汴今為浚儀人
也父延魯仕唐為汝州長史累贈吏部尚書仁謙謹厚
廉恪深通世務梁鄴王羅紹威甚重之累署府職唐莊
宗即位于魏授通事舍人梁開平中三聘于吳得使者
之體遷衛尉少卿引進副使累加檢校兵部尚書長興
中轉客省使鴻臚少卿出為建雄軍節度副使進階光
禄大夫檢校左僕射改光禄少卿晉天福初授檢校司
空河中節度副使歸朝為衛尉太僕二卿丁繼母憂居
喪制滿授司農卿漢乾祐中以本官致仕周初改太子
賓客致仕仍加檢校司徒進封侯爵顯徳三年冬以疾
終年七十八贈工部尚書初仁謙隨莊宗入汴也有舊
第為梁朝六宅使李賓所據時賓逺適而仁謙復得其
第或告云賓之家屬厚藏金帛在其第内仁謙立命賓
親族盡出所藏而後入焉論者美之子居正皇朝門下
侍郎平章事
蕭愿字惟恭梁宰相頃之子也頃明宗朝終于太子少
保唐書有傳初愿之曽祖倣唐僖宗朝入相接客之次
愿為兒童戲效傳呼之聲倣謂客曰余豈敢以得位而
喜所幸奕世壽考吾今又有曽孫在目前矣愿弱冠舉
進士第解褐為校書郎改畿尉直史館監察殿中侍御
史遷比部員外右司郎中太常少卿明宗朝祀太微宫
愿乗醉預公卿之列為御史所彈左遷右贊善大夫未
幾授兵部郎中復金紫丁内艱服闋自左司郎中拜右
諌議大夫歴給事中右常侍祕書監改太子賓客廣順
元年春卒贈禮部尚書愿性純謹承事父母未嘗不束
帶而見然性嗜酒無節職事弛慢為兵部郎中日常掌
告身印覃恩之次頗怠職司父頃為吏部尚書代愿視
印篆其散率如此愿卒時年七十餘其母猶在一門壽
考人罕及者
盧損其先范陽人也近世任于嶺表父潁遊宦于京師
損少學為文梁開平初舉進士性頗剛介以髙情逺致
自許與任贊劉昌素薛鈞髙總同年擢第所在相詬時
人謂之相罵牓及任贊劉昌素居要切之地而損自異
不相親狎時左丞李琪素薄劉昌素之為人常善待損
琪有女弟眇長年婚對不售乃以妻損損慕琪聲稱納
之及琪為輔相致損仕進梁貞明中累遷至右司員外
郎唐天成初由兵部郎中史館修撰轉諫議大夫屢上
書言事詞理淺陋不為名流所知清泰中盧文紀作相
密與損參議時政初長興中唐末帝鎮河中損嘗為加
恩使副及末帝即位用為御史中丞拜命之日以自前
憲司不能振舉綱領俾風俗頽壊乃大為條奏而有平
明放鑰日出守端之語大為士人嗤鄙有頃誤詳赦書
失出罪人停任晉天福中復為右散騎常侍轉祕書監
大失所望即拜章辭位乃授戸部尚書致仕退居潁川
時少保李鏻年將八十善服氣導引損以鏻之遐齡有
道術酷慕之仍以潁川逼于城市乃卜居陽翟誅茅種
藥山衣野服逍遥于林圃之間出則柴車鶴氅自稱具
茨山人晚年與同輩五六人于大隗山中疏泉鑿坯為
隠所誓不復出山久之齒髮不衰似有所得廣順三年
秋卒時年八十餘贈太子少傅
王仁裕字徳輦天水人少孤不從師訓年二十五方有
意就學一夕夢剖其腸胃引西江水以浣之又睹水中
砂石皆有篆文因取而吞之及寤心意豁然自是姿性
絶髙(案以下有闕文輿地紀勝云王仁裕知貢舉時所/取進士三十三人皆一時名公卿李昉王溥為冠)
有詩萬餘首勒成百巻目之曰西江集葢以嘗夢吞西
江文石遂以為名焉(輿地紀勝仁裕所著有紫泥/集西江集入洛記共百巻)後為
兵部尚書太子少保卒
裴羽字用化唐僖宗時宰相䞇之子也羽少以父任為
河南壽安尉入梁遷御史臺主簿改監察御史唐明宗
時為吏部郎中使于閩遇颶風飄至錢塘時安重誨用
事削奪吳越王封爵羽被留于錢塘經歳不得歸後重
誨死吳越復通中國羽始得還晉初累遷禮部侍郎太
常卿廣順初為左散騎常侍卒贈工部尚書羽之使閩
也正使陸崇卒于吳越羽載其喪還歸其橐裝時人義
之
段希堯河内人也祖約定州户掾贈太常少卿父昶晉
州神山縣令累贈太子少保希堯少有器局累歴州縣
唐天成中為衛州録事叅軍㑹晉髙祖作鎮于鄴聞其
勤幹奏改洺州糾曹及晉祖鎮太原辟為從事清泰中
晉祖總戎于代北一日軍亂遽呼萬歳晉髙祖惑之希
堯曰夫兵猶火也弗戢将自焚遽請戮其亂首乃止明
年晉祖将舉義于太原召賓佐謀之希堯極言以拒之
晉祖以其純朴弗之咎也晉祖龍飛霸府舊僚皆至達
官惟希堯止授省郎而已天福中稍遷右諌議大夫尋
命使于吳越及乗舟汎海風濤暴起檝師僕從皆相顧
失色希堯謂左右曰吾生平履行不欺暗室昭昭天鑒
豈無祐乎汝等但以吾為託必當無患言訖而風止乃
獲利渉使迴授萊州刺史檢校尚書右僕射未赴任改
懐州六年秋移棣州刺史兼榷鹽礬制置使少帝嗣位
加檢校司空開運中歴户部兵部侍郎漢初遷吏部侍
郎判東西兩銓事國初拜工部尚書世宗嗣位轉禮部
尚書顯徳三年夏卒于洛陽時年七十九贈太子少保
子思恭右諫議大夫
司徒詡字徳音清河郡人也父倫本郡督郵以清白稱
詡少好讀書通五經大義弱冠應鄉舉不第唐明宗之
鎮邢臺詡徃謁之甚見禮遇命試吏于邯鄲歴永年項
城令皆有能名長興初唐末帝鎮河中奏辟為從事未
幾徵拜左補闕史館修撰秦王從榮之開府也朝廷以
詡為户部員外郎充河南府判官秦王遇害以例貶寧
州司馬清泰初入為兵部員外郎晉祖踐阼改刑部郎
中充度支判官樞密直學士由兵部郎中遷左諫議大
夫給事中充集賢殿學士判院事轉左散騎常侍工部
侍郎歴知許齊亳三州事漢初除禮部侍郎凡三主貢
部自起部貳卿不數年間徧歴六曹由吏部侍郎拜太
子賓客世宗即位授太常卿時世宗留意于雅樂議欲
考正其音而詡為足疾所苦居多假告遂命以本官致
仕顯徳六年夏卒于洛陽之私第年六十有六贈工部
尚書詡善談論性嗜酒喜賓客亦信浮圗之教漢乾祐
中嘗使于吳越航海而徃至渤澥之中睹水色如墨舟
人曰其下龍宫也詡因炷香興念曰龍宫珍寳無用俟
迴棹之日當以金篆佛書一帙用伸䞇獻洎復經其所
遂以經一圅投于海中俄聞梵唄絲竹之音喧于舡下
舟人云此龍王來迎其經矣同舟百餘人皆聞之無不
歎訝焉
邊蔚字得昇長安人父操華州下邽令累贈太子少師
(宋史邊珝華州鄭人也曽祖頡石/泉令祖操下邽令父蔚太常卿)蔚幼孤篤學有鄉里
譽從交辟歴晉陜華三府從事唐莊宗之伐蜀大軍出
于華下時屬華方闕帥蔚為記室詔令權領軍府事供
億軍儲甚有幹濟之稱及明宗入洛遣李冲齎詔于關
右盡誅閹官冲性深刻而華人有為閹官所累者冲欲
盡戮之蔚以理救䕶獲免者甚衆毛璋之鎮邠寧奏為
廉判時璋為麾下所惑有跋扈之意蔚因乗間極言諭
以逆順之理璋即時遣其子入貢朝廷以蔚有贊畫之
效錫以金紫改許州戎判晉天福初自涇州戎幕徴拜
虞部員外郎鹽鐡判官歴開封廣晉少尹晉少帝嗣位
拜左散騎常侍判廣晉府事轉工部左右侍郎再知開
封府事開運初出為亳州防禦使為政清肅亳民感之
歳餘入為户部侍郎漢初拜御史中丞轉兵部侍郎太
祖受命復知開封府事遷太常卿後以足疾辭位顯徳
二年冬卒于家時年七十一子玕珝俱仕皇朝為省郎
王敏字待問單州金鄉人性純直少力學攻文登進士
第後依杜重威凡歴數鎮從事漢初重威叛于鄴時敏
為留守判官嘗泣諫重威懇請歸順重威始雖不從及
其窮也納敏之言以其城降時魏之飢民十猶四五咸
保其餘生者敏之力也入朝拜侍御史世宗鎮澶淵太
祖以敏謹厚遂命為澶州節度判官及世宗尹正王畿
改開封少尹世宗嗣位權知府事旋拜左諫議大夫給
事中遷刑部侍郎敏嘗以子壻陳南金薦于曹州節度
使李繼勲表為記室其後繼勲僨軍于壽春及歸闕而
無待罪之禮世宗以繼勲武臣不之責也因遷怒南金
謂其禆贊無状乃黜之敏由是連坐遂免其官歳餘復
拜司農卿顯徳四年秋以疾卒
　
　
　
　
　
　
　
　
　
　
　
　
　舊五代史巻一百二十八
　舊五代史巻一百二十八考證
周列傳八楊凝式傳歴右常侍工户二部侍郎　案别
　傳作工禮户三部侍郎
年八十五　案别傳作八十二
裴羽傳贈工部尚書　案歐陽史作戸部尚書
段希堯傳河内人也　案宋史段思恭傳作澤州晉城
　人
　
　
　
　
　
　
　
　
　舊五代史巻一百二十八考證
欽定四庫全書
　舊五代史巻一百二十九
　　宋門下侍郎參知政事監修國史薛居正等撰
　周書第十九
　　列傳九
常思字克恭太原人也父仁岳河東牙將累贈太子太
師唐莊宗之為晉王也廣募勝兵時思以趫悍應募累
從戎役後為長直都校歴捧聖軍使晉初遷六軍都虞
候漢高祖出鎮并門奏以思從行尋表為河東牢城都
指揮使以勤幹見稱漢國初建授檢校太保遥領鄧州
漢有天下遷檢校太尉昭義軍節度使乾祐初李守貞
叛於河中太祖征之朝廷命思帥部兵以副焉既而御
衆無能勒歸舊藩思在上黨凡五年無令譽可稱唯以
聚欽為務性又鄙恡未嘗與賓佐有酒肴之㑹嘗有從
事欲求謁見者思覽刺而怒曰彼必是來獵酒也命典
客者飲而遣之其鄙恡也如是太祖受命就加平章事
初太祖微時以季父待思及即位遣其妻入覲太祖拜
之如家人之禮仍呼為叔母其恩顧如是廣順二年秋
思來朝加兼侍中移鎮宋州三年夏詔赴闕改授平盧
軍節度使思將赴鎮奏太祖云臣在宋州出鎮得絲十
餘萬兩謹以上進請行徴督太祖頷之尋詔本州折劵
以諭其民及到鎮未㡬染風痺之疾上表請尋醫既而
舁疾歸洛顯徳元年春卒年六十有九贈中書令
翟光鄴字化基濮州鄄城人父景珂倜儻有膽氣梁貞
明初唐莊宗始駐軍于河上景珂率聚邑人守永定驛
固守踰年後為北軍所攻景珂戰歿衆潰光鄴時年十
歳為明宗軍所俘以其頴悟俾侍左右字之曰永定既
冠沈毅有謀莅事寡過明宗即位時深委遇累遷至皇
城使檢校司空長興中樞密使安重誨得罪時光鄴與
中官孟小僧頗有力焉居無何出為耀州團練使清泰
初入為左監門衛太將軍晉天福中歴棣沂二州刺史
西京副留守開運初授宣徽使楊光逺叛滅青州平除
為防禦使朝廷以兵亂之後人物彫弊故命光鄴理之
光鄴好聚書重儒者虛齊論議唯求理道時郡民䘮亡
十之六七而招懷撫諭視之如傷故朞月之間流亡載
輯契丹入汴偽命權知曹州李從益假號以光鄴明宗
舊臣署為樞密使漢祖至汴改左領衛大將軍乾祐初
遷右金吾衛大將軍充街使檢校太保太祖踐阼復授宣
徽使左千牛衛上將軍檢校太傅數月兼樞密副使㑹
永興李洪信入朝代知軍府事廣順二年十月卒于長
長安時年四十六光鄴有器度慎密敦厚出於天然喜
愠不形於色事繼母以孝聞兄弟皆雍睦雖食禄日久
家無餘貲任金吾日假官屋數間以蔽風雨親族累重
糲食纔給人不堪其憂光鄴處之晏如也賔朋至則貰
酒延之談説終日略無厭倦士大夫多之及權知京兆
以寛静為治前政有煩苛之事一切停罷百姓便之及
病甚召親隨于卧内戒之曰氣絶之後以死歸洛不得
于此停留慮煩軍府言訖而終京兆吏如喪所親或有
以漿酒遥奠者樞密使王峻素重光鄴且欲厚䘏其家
為之上請故自終及塟所賜賻賵㡬數千計詔贈太子
少師光鄴膚革肥晳善于攝養故司天監趙延又有袁
許之術嘗謂人曰翟君外厚而内薄雖貴而無壽果如
其言
曹英字徳秀舊名犯今上御名故改焉本常山鎮定人
父全武事趙王王鎔為列校英因得𨽻于鎔之帳下及
張文禮之亂唐莊宗奄有其地乃錄鎔之左右署為散
指揮使明宗即位英侍于仗下問其祖考英以實對明
宗曰乃朕之舊也擢為本班行首每加顧遇晉天福中
遷弩手軍使平張從賔于汜水以功授本軍都校漢初
改奉國軍主加檢校司徒兼康州刺史乾祐初李守貞
據河中叛授行營歩軍都校河中平遷本軍廂主領岳
州防禦使隨太祖在魏為北面行營歩軍都校從平内
難國初以翊戴功授昭武節度使檢校太傅侍衞歩軍
都指揮二年春總兵討慕容彦超于兖州梯衝塹壘頗
力焉夏五月太祖親征因併兵攻䧟其城及凱旋領彰
信軍節度使典軍如故世宗嗣位加同平章事授成徳
軍節度使車駕自太原廽加兼侍中顯徳元年冬卒於
鎮時年四十九制贈中書令英性沈厚謙㳟有禮雖衽
席之際接對賔客亦未嘗造次及卒縉紳之士亦皆惜
之
李彦頵字徳循太原人也本以商賈為業太祖鎮鄴寘
之左右及即位歴綾錦副使㩁易使世宗嗣位以彦頵
有舊超授内客省使未㡬知相州軍府事尋改延州兵馬
留後到鎮頗以殖貨為意窺圖䞉利侵漁蕃漢部人羣
情大擾㑹世宗南征蕃部結聚圍廹州城彦頵閉壁自
守求援于隣道頼救兵至乃解世宗不悦徴赴京師然
猶委曲庇䕶竟不之責尋為西京水南廵檢使居無何
命權知泗州軍州事改滄州兩使留後彦頵到任處置
乖方大為物情所鄙顯徳六年秋受代歸闕遇疾而卒
時年五十二
李暉字順光瀛州束城人弱冠應募于龍驤軍漢祖領
河東暉請從因得署為河東牙將漢有天下授檢校司
徒大内皇城使未㡬遷宣徽南院使乾祐初拜河陽節
度使檢校太傅太祖登極加同平章事尋移鎮滄州顯
徳元年就加兼侍中二年秋以世宗誕慶節來朝改邠
州節度使五年移鎮鳯翔歳餘卒於鎮優詔贈中書令
暉之儀貌不及于常人而位極將相年登耳順袁許之
術夫何恃哉然性貪鄙而好小惠以邀虛譽故在河陽
及滄州日民皆詣闕請以碑以頌其美識者亦未之許
也
李建崇潞州人少從軍善騎射初事唐武皇為鐵林都
將轉突騎飛騎二軍使從莊宗攻常山案巴堅來援莊
宗率親軍千騎遇于滿城兵少為契丹所圍時建崇為
親將與契丹格鬭自午至申㑹李嗣昭騎至契丹乃解
去同光中自龍武捧聖都指揮使出歴襄秦徐雍都指
揮使建崇性純厚處身任遇不能巧宦以致久滯偏裨
明宗嘗掌牙兵與建崇共事及即位甚愍之連授磁沁
二郡入晉為申州刺史天福七年冬襄州安從進搆逆
率衆冦南陽時建崇領歩騎千餘屯於葉縣開封尹鄭
王遣宣徽使張從恩皇城使焦繼勲卒在京諸軍㑹建
崇軍拒賊至湖陽縣之花山遇從進軍建崇接戰大敗
之以功授亳州團練使襄陽平遷安州防禦使歴河陽
邢州兵馬留後漢初入為右衛大將軍年逾七十神氣
不衰建崇始自代北事武皇至是四十餘年前後所掌
兵麾下部曲多至節鉞零落殆盡唯建崇雖位不及藩
屏而康强自適以至朞耄太祖即位授左監門衛上將
軍廣順三年春卒贈黔南節度使
王重裔陳州宛丘人父逹歴安均洺三州刺史因家于
洺重裔幼沉厚有勇善騎射年未及冠事莊宗為㕔直
管契丹直從安汴洛累為禁軍指揮使晉天福中鎮州
安重榮謀叛稱兵指闕朝廷命杜重威率師拒之賊陣
于宗城東晉遣騎軍擊之再合不動杜重威懼謀欲抽
退重裔曰兵家忌退但請公分麾下兵擊其兩翼重裔
為公䧟陣當其中軍彼必狼狽矣重威從之重榮即時
退䠞遂敗以功遷䕶聖右廂都指揮使領費州刺史漢
初仍典禁軍從征鄴都平遷深州刺史淮夷以李守貞
故數侵邊地以重裔為亳州防禦使又令于徐州廵檢
兼知軍州就加檢校太傅太祖踐阼加爵邑改功臣廣
順元年夏以疾卒
孫漢英太原人也父重進事唐武皇莊宗為大將賜姓
名存進唐書有傳漢英少事戎伍稍至都將嘗為東面
馬軍都指揮使清泰初興元節度使張度釗失律于
岐下遂以其地西臣於蜀漢英兄漢韶時為洋州節度
使因兹阻隔亦送欵于蜀由是漢英與弟漢筠久之不
調漢乾祐中太祖西征蒲雍以漢英戚里之分秦于軍
中指使蒲雍平班師隠帝以漢英為綘州刺史檢校司
徒廣順元年冬卒於都
許遷鄆州人也初為本州牙將性剛褊漢乾祐初為左
屯衛將軍與少府監馬從斌同監造漢祖山陵法物節
財省用减數萬計改左監門大將軍又加檢校司空漢
末權知隰州太祖踐阼劉崇遣子鈞率兵㓂平陽路由
于隰賊衆攻城城中兵少遷感激指諭士鬭兼倍賊衆
傷夷尋自退去太祖降詔撫諭正授隰州刺史遷切于
除盜嫉惡過當或釘磔賊人令部下臠割悮斷不合死
罪人其家詣闕致訟詔下開封府獄時陳觀為知府素
與遷不協深劾其事欲追遷對訟太祖以事狀可原但
罷郡而已遷既奉朝請因大詬陳觀謂王峻曰相公執
政所與參議宜求賢徳如陳觀者為儒無家行為官多
任情茍知其微屠沾兒恥與為侣况明公乎峻無以沮
之既而嬰疾請告歸汶上而卒
趙鳯冀州棗强縣人幼讀書舉童子既長兇豪多力以
殺人暴掠為事吏不能禁安重榮鎮常山招聚叛亡鳯
乃應募既而犯法當死即破械踰獄遁而獲免天福中趙
延壽為契丹鄉導歳侵深翼鳯往依焉(宋史荆罕儒傳/罕儒少無賴與)
(趙鳯張輦為羣盜晉天福中相率詣/范陽委䞇燕王趙延壽得掌兵權)契丹主素聞其桀
黠署為羽林軍使累遷羽林都指揮使常令將兵在邊
貝冀之民日罹其患晉末契丹入洛鳯從至東京授宿
州防禦使漢祖即位受代歸闕尋授河陽行軍司馬乾
祐初入為龍武將軍丁父憂起復授右千牛衛大將軍
漢末都城變起兵集之夜無不剽之室唯鳯里閭兵不
敢犯人皆服其膽勇廣順初用為宋亳宿三州廵檢使
鳯出於伏莽尤知盜之隠伏乃誘致盜魁於麾下厚待
之每桴鼓之發無不擒捕衆以為能然平民因捕盜而
破家者多矣鳯善事人或使臣經由靡不傾財厚奉故
得延譽而掩其醜迹太祖聞其幹事用為單州刺史既
剛忿不仁得位愈熾刑獄之間尤為不道常抑奪人之
妻女又以進奉南郊為名率歛部民財貨為人所訟廣
順三年十二月詔削奪鳯在身官爵尋令賜死
齊藏珍少歴内職累遷諸衛將軍前後監押兵師在外
頗稱幹事然險詖無行殘忍辯給無不畏其利口廣順
中奉命滑州界廵䕶河隄以弛慢致河决除名配沙門
島世宗在西班時與藏珍同列每聆其談論或剖判世
務似有可采及即位自流所徴還秦鳯之役命監偏師
及淮上用兵復委監䕶與軍校何起領兵降下光州藏
珍欺隠官物甚多超以為不可藏珍曰沙門島已有屋
數間不妨再去矣其不畏法也如此世宗既破紫金山砦
追吴㓂至渦口因與藏珍言及克㨗之狀對曰陛下神
武之功近代無比于文徳則未光世宗頷之又問以揚
州之事對曰揚州地實卑濕食物例多腥腐臣去歳在
彼人以鱓魚饋臣者視其盤中虬屈一如虵虺之狀假
使鸛鵲有知亦應不食豈况於人哉其敷奏大率多此
類聞者無不悚然一日又奏云唐景思已為刺史臣猶
未䝉聖澤世宗俛而從之時濠梁未下即命為濠州行
州刺史及張永徳與李重進有間言藏珍嘗游説重進
洎壽陽兵迴諸將中有以藏珍之言上奏者世宗怒急
召赴闕四年夏以其冐稱檢校官罪按其事而斃之葢
不欲暴其惡跡也
王環本真定人唐天成初孟知祥鎮西川環往事之及
知祥建號環累典軍衛孟昶嗣位環常宿衛于中顯徳
二年秋王師西伐時環為鳯州節度使初偏師傅其城
下為環所敗裨將胡立為環所擒是冬王師大集急攻
其城蜀之援兵相次敗走環聞之守備愈堅王師攻擊
數月方克城陷環就擒及到闕世宗以忠於所事釋其
罪授右驍衛大將軍四年冬世宗南征環隨駕至泗州
遇疾而卒
張彦超本沙陀部人也素有郤克之疾時號為跛子初
以騎射事唐莊宗為馬直軍使莊宗入汴授神武指揮
使明宗嘗以為養子天成中擢授蔚州刺史素與晉高
祖不恊屬其總戎于太原遂舉其城投於契丹即以為
雲州節度使契丹之南侵也彦超率部衆頗為鎮魏之
患及契丹入汴遷侍衛馬軍都校尋授晉昌軍節度使
漢高祖入洛彦超飛表輸誠移授保大軍節度使乾祐
初奉詔歸闕止奉朝請而已太祖自鄴入平内難隠帝
令彦超董騎軍為拒劉子陂兵亂彦超先謁見太祖廣
順中授神武統軍顯徳三年冬以疾終於第制贈太子
太師
張頴太原人駙馬都尉永徳之父也(宋史列傳永徳并/州陽曲人家世饒)
(財曽祖丕尚氯節後唐武皇鎮太原急於用度多嚴選/富家子掌帑庫或調度不給即坐誅沒入貲産丕為之)
(滿歳府財有餘宗人政當次補其任率族屬泣拜/請丕濟其急丕又為代掌一年鄉里服其義也)累為
藩郡列校由内職歴諸衛將軍國初以戚里之故自華州
行軍司馬歴郢懷二州刺史遷安州防禦使頴性下急
峻刻不容人之小過雖左右親信亦皆怨之部曲曹澄
有處女頴逼而娶之澄遂與不逞之徒數人同謀害頴
中夜挾刄入於寢門執頴而殺之遂奔於金陵世宗征
淮南以永徳之故遣江南李景令執澄等送行在及至
世宗以澄等賜永徳俾甘心而戮之
劉仁贍略通儒術好兵書在澤國甚有聲望吴主知之
累遷為偽右監門衛將軍歴黄袁二州刺史所至稱治
洎李景僭襲偽位俾掌親軍遷鄂州節度使居數年復
以兵柄任之改壽州節度使及王師渡淮而仁贍固守
甚堅洎世宗駐驛于其壘北數道齊攻填塹陷壁晝夜
不息如是者累月世宗臨城以諭之而仁贍但遜詞以
謝及車駕還京命李重進總兵守之得乘間陷我南砦
自是圍之愈急城中饑死者甚衆三年冬淮冦復來救
援列砦于紫金山夾道相屬纍然數十里埀及壽璧而
重進兵㡬不能支世宗患之遂復議親征車駕至壽春
命今上率師破紫金山之衆擒其應援使陳承昭以獻
仁贍聞援兵既敗計無所出但扼吭浩嘆而已㑹世宗
以紫金山之㨗飛詔以諭之時仁贍卧疾已亟因飜然
納欵而城内諸軍萬計皆屏息以聽其命及見於行在
世宗撫之甚厚賜與加等復令入城養病尋授天平軍
節度使兼中書令制出之日薨于其家年五十八世宗
聞之遣使弔祭命内臣監䕶喪事追封彭城郡王後以
其子崇讚為懷州刺史仁贍輕財重士法令嚴肅重圍
之中其子崇諫犯軍禁即令斬之故能以一城之衆連
年拒守逮其來降而其下未敢竊議者保其後嗣抑有
由焉崇讚仕周累為郡守㓜子崇諒後自江南歸於本
朝亦位至省郎
　
　
　
　
　
　
　
　
　
　
　
　舊五代史巻一百二十九
　舊五代史巻一百二十九考證
周列傳九張頴傳國初以戚里之故自華州司馬歴郢
　懷二州刺史遷安州防禦使　案宋史作事晉為安
　州防禦使與是書異
劉仁贍傳時仁贍卧疾已亟因翻然納欵　案歐陽史
　云仁贍固守三月病甚已不知人其副使孫羽詐為
　仁贍書以城降是仁贍未嘗親納欵于周也是書作
　翻然納欵葢仍周實録原文未及釐正
案巴堅舊作阿保機今改
　
　
　
　
　
　
　舊五代火巻一百二十九考證
欽定四庫全書
　舊五代史巻一百三十
　　宋門下侍郎叅知政事監修國史薛居正等撰
　周書第二十一
　　列傳十一
王峻字秀峯相州安陽人也父豐本部樂營使峻幼慧
黠善歌梁貞明初張筠鎮相州憐峻敏惠遂畜之及莊
宗入魏州筠棄鎮南渡以峻自隨時租庸使趙巖訪筠
于其第筠召峻聲歌以侑酒巖悦筠因以贈之頗得親
愛梁亡趙氏族滅峻流落無依寄食于符離陳氏之家
久之彌窘乃事三司使張延朗所給甚薄清泰末延朗
誅漢祖盡得延朗之資産僕從而峻在籍中從歴數鎮
常為典客漢祖踐阼授客省使奉使荆南留于㐮漢為
監軍入為内客省使及趙思綰作亂于永興漢隠帝命
郭從義討之以峻為兵馬都監從義與峻不協甚如水
火未幾改宣徽北院使賊平加檢校太傅轉南院使太
祖鎮鄴兼北面兵馬峻為監軍留駐鄴城隠帝蕭牆變
起峻亦為羣小所搆舉家見害從太祖赴闕綢繆帷幄
贊成大事峻居首焉京師平定受漢太后令充樞密使
太祖北征至澶州為諸軍擁迫峻與王殷在京聞變乃
遣侍衛馬軍都指揮使郭崇徃宋州前申州刺史馬鐸
徃許州以防他變二州安然亦峻之謀也太祖踐阼加
平章事尋兼右僕射門下侍郎平章事監修國史時朝
廷初建四方多故峻夙夜奉事知無不為毎與太祖商
確軍事未嘗不移時而退甚有禆益然為性輕躁舉措
率易以天下之事為已任每有啓請多自任情太祖從
而順之則忻然而退稍未允可則應聲而愠不遜之語
隨事輒發太祖素知其為人且以佐命之故每優容之
峻年長于太祖二歳太祖雖登大位時以兄呼之有時
呼表字不忘布衣之契也峻以此益自負焉廣順元年
冬劉崇與契丹圍晉州峻請行應援太祖用為行營都
部署以徐州節度使王彦超為副詔諸軍並取峻節度
許峻以便宜從事軍行資用仰給于官隨行將吏得自
選擇將發之前召宴于滋徳殿太祖出女樂以寵之奉
辭之日恩賜優厚不拘常制及發太祖幸西莊親臨宴
餞别賜御馬玉帶執手而别峻至陜駐留數夕劉崇攻
晉州甚急太祖憂其不可及議親征取澤州路入與峻
㑹合先令諭峻峻遣驛騎馳奏請車馬不行幸時已降
御扎行有日矣㑹峻奏至乃止峻軍既過絳郡距平陽
一舍賊軍燔營狼狽而遁峻入晉州或請追賊必有大
利峻猶豫久之翌日方遣騎軍襲賊信宿而還向使峻
極力追躡則并汾之孽無噍類矣峻亦深恥無功因計
度増修平陽故城而迴時永興軍節度使李洪信漢室
之密戚也自太祖踐阼恒有憂沮之意而本城軍不滿
千峻出征至陜州以救援晉州為辭抽起數百人及劉
崇北遁又遣禁兵千餘人屯于京兆洪信懼遂請入朝
峻軍迴太祖厚加優賜時慕容彦超叛于兖州已遣侍
衛步軍都指揮使曹英客省使向訓率兵攻之峻意欲
自將兵討賊累言于太祖曰慕容劇賊曹英不易與之
敵耳太祖黙然未幾親征命峻為隨駕一行都部署破
賊之日峻督軍在城南其衆先登頗有得色從駕還京
未幾貢表乞解樞機即時退歸私第峻貪權利多機數
好施小惠喜人附已太祖登極之初務存謙抑潛龍將
佐未甚進用其後鄭仁誨李重進向訓等稍遷要職峻
心忌之至是求退葢偵太祖之意也未陳請之前多發
外諸侯書以求保證旬浹之内諸道馳騎進納峻書聞
者驚駭其事峻連貢三章中使宣諭無虚日太祖嚴駕
將幸其第峻聞之即馳馬入見太祖慰勞久之復令視
事峻又于本院之東别建公署廊廡聴事高廣華侈及
土木之功畢請太祖臨幸恩賜甚厚其後内園新起小
殿唆視之奏曰宫室已多何用于此太祖曰樞密院舍
宇不少公更自興造何也峻慙然而退時峻以前事趙
巗頗承寵愛至是欲希贈官立碑或謂峻曰趙巖以諂
佞事君破壊梁室至今言者無不切齒茍如所欲必貽
物議乃止巖姪崇勲居于陳郡峻為求官田宅以賜之
太祖亦從之三年春修利河堤大興土功峻受詔檢校
既而世宗自澶州入覲峻素憚世宗之聰明英果聞其
赴闕即自河次歸朝居無何邀求兼領青州太祖不得
已而授之既受命求暫赴任奏借左藏綾絹萬匹從之
是歳戸部侍郎趙上交權知貢舉上交嘗詣峻峻言及
一童子上交不達其㫖牓出之日童子不第峻銜之及
貢院申中書門下取日過堂峻知印判定過日及上交
引新及第人至中書峻在政事堂厲聲曰今歳選士不
公當須覆試諸相曰但緣已行指揮行過臨事不欲改
移况未敕下覆試非晚峻愈怒詬責上交聲聞于外少
頃竟令引過及罷上交詣本㕔謝峻峻又延之飲酌從
容翌日峻奏上交知舉不公請致之于法太祖頷之而
已又奏請以顔愆陳觀代范質李穀為相太祖曰進退
宰輔未可倉卒待徐思之峻論列其事奏對不遜太祖
未食日将亭午諍之不已太祖曰節假之内未欲便行
已俟假開即依所奏峻退至中書是月史部選人過門
下峻當其事頗疑選部不公其擬官選人落下者三十
餘人次日寒食時節臣寮各歸私第午時宣召宰臣樞
密使及入幽峻于别所太祖見馮道已下泣曰峻凌朕
頗甚無禮太過擬欲盡去左右臣寮剪朕羽翼朕兒在
外專意阻隔暫令到闕即懐怨望豈有既總樞機又兼
宰相堅求重鎮尋亦授之任其襟懐尚未厭足如此無
君誰能甘忍即召翰林學士徐臺符等草制其日退朝
宣制貶授商州司馬差供奉官蒋光逺援送赴商州未
幾死于貶所時廣順三年三月也(通鑑峻至商州得腹/疾帝猶愍之命其妻)
(徃視之未/幾而卒)初峻降制除青州有司製造旌節以備迎授
前一夕其旄有聲甚異聞者駭之主者曰昔安重誨授
河中節亦有此異焉又所居堂陛忽然隠起如堆又夢
被官府追攝入司簿院寤心惡之以是尤加狂躁峻才
疎位重輕躁寡謀聴人穿鼻既國權在手而射利者曲
為指畫乃啗餌虎臣離間親舊加以善則稱已無禮于
君欲求無罪其可得乎(五代史闕文廣順初河東劉崇/引契丹攻晉州遣峻率師赴援)
(峻頓兵于陜周祖親征遣使諭之峻見使受宣訖謂使/曰與某馳還附奏陛下言晉州城堅未易可破劉崇兵)
(鋒方鋭不可與力爭所以駐兵者待其氣衰耳非臣怯/也陛下新即位不宜輕舉今朝中受聖知者惟李糓范)
(質而已陛下若車駕出汜水則慕容彦超以賊軍入汴/大事去矣使還具奏周祖自以手提其耳曰幾敗吾事)
慕容彦超為兖州節度使彦超即漢髙祖之同産弟也
嘗冒姓閆氏體黒麻面故謂之閆崑崙彦超鎮兖州漢
隠帝欲殺周太祖召彦超方食釋匕箸而就道周兵犯
京師隠帝出勞軍太后使彦超衛帝彦超曰北兵何能
為當于陣上唱坐使歸營彦超敗奔兖隠帝遇弑周太
祖時彦超進呈鄆州節度使髙行周來書其書意即行
周毁讟太祖結連彦超之意帝覽之笑曰此必是彦超
之詐也試令驗之果然其鄆州印元有缺文不相接其
為印即無闕處帝尋令齎書示諭行周上表謝思先是
填星初至角亢占者曰角鄭分兖州屬焉彦超即率軍
府賓佐步出州西門三十里致祭迎于開元寺塑像以
事之謂之菩薩日至祈禱又令民家堅黄旛以禳之及
城陷彦超方在土星院燃香急乃馳去(案慕容彦超傳/原本殘闕  五)
(代史補慕容彦超素有鈎距兖州有盜者詐為大官從/人跨驢于衢中市羅十餘疋價值既定引物主詣一宅)
(門以驢付之曰此本宅使汝且在此吾為汝上白于王/以請值物主許之既而聲跡悄然物主怒其不出叩門)
(呼之則空宅也于是連叫賊巡司至疑其詐兼以驢收/之詣府彦超憫之且曰勿憂吾為汝擒此賊乃留物主)
(府中復戒廏卒髙繫其驢通宵不與水草然後密召親/信者牽于通衢中放之且曰此盜者之驢耳自昨日不)
(與水草其飢渇者甚矣放之必奔歸家但可躡蹤而觀/之盜無不獲也親信者如其言隨之其驢果入一小巷)
(轉數曲忽有兒戲于門側視其驢連呼曰驢歸驢歸盜/者聞之欣然出視遂擒之  髙祖登極改乾祐為廣順)
(是年兖州慕容彦超反髙祖親征城将破忽夜夢一人/状貌甚偉異被王者之服謂髙祖曰陛下明日當得城)
(及覺天猶未曉髙祖私謂徵兆如此可不預備乎于是/躬督将士戮力急攻至午而城陷車駕将入有司請由)
(生方鳴鞘而進遂取别巷轉數曲見一處門牆甚髙大/問之云夫于廟髙祖意豁然謂近臣曰寡人所夢得非)
(夫子乎不然何取路于此也因下馬觀之方升堂覩其/聖像一如夢中所見者于是大喜叩首再拜近臣或諫)
(以為天子不合拜異世陪臣髙祖曰夫子聖人也百王/取則而又夢告寡人得非夫子幽賛所及耶安得不拜)
(仍以廟側數十家為洒埽戸命孔氏襲文宣王者長為/本縣令  慕容彦超之被圍也乗城而望見髙祖親臨)
(矢石其勢不可當退而憂之因勉其麾下曰汝等宜為/吾盡命吾庫中金銀如山積若全此城吾盡以為賜汝)
(等勿患富貴頃之有卒私言曰我知侍中銀皆鐵胎得/之何用于是諸軍聞之稍稍解體未幾城陷及髙祖之)
(入也有司閲其庫藏其間銀鐵胎者果十有七八初彦/超常令人聞質庫有以鐵胎銀質錢者經年後庫吏始)
(覺遂言之于彦超初甚怒頃之謂吏曰此易致耳汝宜/偽□庫牆凡金銀器用暨縑帛等速皆蔵匿仍亂撤其)
(餘以為賊踐後申明吾當擒此輩矣庫吏如其教于足/彦超下令曰吾為使長典百姓而又不謹遭賊□去其)
(過深矣今恐百姓疑彦超隠其物宜令三月内各投状/明言質物色自當陪質之不爾者有過百姓以為然于)
(是投状相繼翌日鐵胎銀主果出于是擒之置之/深屋中使教部曲輩晝夜造用廣府庫此銀是也)
閻𢎞魯者後唐邢州節度使寳之子也寳唐書有傳𢎞
魯事唐明宗晉髙祖累歴事任家本魯中洎告疾歸里
慕容彦超初臨禮待極厚及謀大逆以𢎞魯子希俊為
鎮寧軍節度副使在世宗幕下而惡之聞朝廷岀兵隄
防即責𢎞魯曰爾教兒捍我于朝将覆吾族耶故罹其
禍崔周度者父光表舉進士科甲盧質節制横海辟為
支使周度有文學起家長蘆令登朝歴監察御史右補
闕以家在齊州欲謀葬事懇求外任除泰寧軍節度判
官而性剛烈又以嘗為諫官覩凶帥之不法不忍坐視
其弊因極言以諫彦超故及斯禍太祖平兖州詔曰閻
𢎞魯崔周度義死之臣禮加二等所以滲漏澤而賁黄
泉也爾等貞節昭彰正容肅厲以從順為已任以立義
作身謀履此禍機併罹寃横宜伸贈典以慰貞魂𢎞魯
可贈左驍衛大将軍周度可贈秘書少監
　
　
　
　
　
　
　
　
　
　
　
　
　
　舊五代史巻一百三十
　舊五代史巻一百三十考證
周列傳十王峻傳又奏請以顔愆陳觀代范質李穀為
　相　案顔愆陳觀歐陽史作顔衎陳同
未幾死于貶所時廣順三年三月也　案五代春秋作
　三月誅王峻與是書異
　
　
　
　
　
　
　
　
　
　
　舊五代史巻一百三十考證
欽定四庫全書
　舊五代史巻一百三十一
　　宋門下侍郎參知政事監修國史薛居正等撰
　周書第二十二
　　列傳十二
劉曍字克明晉丞相譙國公昫之弟也昫晉書有傳曍
少離鄉里唐天祐中梁将劉鄩襲太原軍至樂平時曍
客于縣舍為鄩軍所俘謝彦章見之知其儒者待之以
禮謂其鄉人劉去非曰為君得一宗人即令曍見之去
非詢其爵里乃親族也對泣久之自是隨去非客于彦
章門下彦章得罪去非為郢州刺史曍隨之郡莊宗平
河洛去非以嘗從劉守奇歸梁深懼獲罪乃棄郡投髙
興于荆南曍累為荆州攝官既而兄昫明宗朝為學士
遣人召歸梁漢顒鎮鄧州辟為從事入為監察御史歴
水部員外郎史館修撰長興末宰臣趙鳳鎮邢臺表為
節度判官清泰初入為起居郎改為部員外郎兼侍御
史知雜事移河南少尹兵部郎中轉大府卿漢祖受命
用為宗正卿周初改衛尉卿廣順元年冬十月税居于
東京夜夢鬼詫之曰公于我塜上安床深不奉益曍問
鬼姓氏曰李丕文曍曰君言殊誤都城内豈可塜耶曰
塜本在野張十八郎展城時圍入忽寤又半月復夢前
鬼曰公不相信屈觀吾舍可乎即以手掊地豁然見華
第花木叢萃房廊雕煥立曍于西廡久之見一團火如
電前來漸近即前鬼也引曍深入岀其拏泣拜如有所
託曍問丕文鬼事曰冥司各有部屬外不知也曍曰余
官何至再三不對苦訊之曰齊王判官曍曰張令公為
齊王去世久矣今鄆州髙令公為齊王余方為列卿豈
復為賓佐乎鬼曰不知也曍既寤欲掘而視之既而又
告同僚曰鬼雖見訴其如吾税舍何乃止廣順二年春
朝廷以曍為髙麗冊使三月至鄆節度使髙行周以曍
嗜酒留連累日旦夕沈醉其月二十三日晨興櫛髮状
如醉寐男泳視之已卒矣(太平廣記云銜命使吳/越路由鄆州卒于郵亭)時年
六十一其年八月鄆帥齊王髙行周亦夢鬼請齊王判
官得無是乎曍從儒學好聚書嗜酒無儀檢然衷抱無
他急于行義士友以此多之
張沆字太𤣥徐州人父嚴本州牙将沆少力學攻詞賦
登進士第唐明宗子秦王好文然童年疎率動不由禮
每賓僚大集手自出題令面前賦詩少不如意則壊裂
抵棄沆初以刺謁秦生屬合座客各為南湖㕔記因謂
沆曰聞生名久矣請為此文沆不獲已從之及羣士記
成獨取沆所為勒之于石由是署為河南府巡官秦王
敗勒歸鄉里晉初桑維翰秉政沆以文干進用為著作
佐郎集賢校理遷右拾遺維翰出鎮奏為記室從維翰
入朝授殿中侍御史歳餘自侍御史改祠部員外郎知
制誥召入翰林為學士維翰罷相馮玉用事不欲沆居
禁密改右諫議大夫罷其職漢祖至汴轉右常侍復用
為學士未幾遷工部尚書充職明年以營奉葬事求解
職改禮部尚書及歸朝復為學士太祖以沆耳疾罷職
改刑部尚書廣順二年秋命為故齊王髙行周冊贈使
復命而卒贈太子少保沆性儒雅好釋氏雖久居禄位
家無餘財死之日圗書之外唯使鄆之貲耳嗣子尚幼
親友慮其耗散上言于太祖乃令三司差人主塟餘貲
市邸舍以贍其孤焉沆記覽文史好徵求僻事公家應
用時出一聨以炫奇筆故不為馮玉所重雖有瞶疾猶
出入金門凡五六年漢隠帝末年楊史遇害翌日沆方
知之聴猶未審忽問同僚曰竊聞盜殺史公其盜獲否
是時京師恟懼之次聞者笑之有士人申光遜者與沆
友善沆未病時夢沆手出小佛塔示光遜視其上有詩
十四字云今生不見故人面明月髙髙上翠樓光遜既
寤心惡之俄聞沆卒
張可復字伯恭徳州平原人也父達累贈户部侍郎可
復略通儒術少習吏事梁末薄遊于魏鄴王羅紹威表
為安陽簿唐天成初依晉公霍彦威于青州為從事晉
公以其滑稽好避事目為姦兎兒長興中入朝拜監察
御史六遷至兵部郎中賜金紫晉天福中自西京留守
判官入為秘書少監改左司郎中開運中遷左諫議大
夫漢乾祐初湘隂公鎮徐方朝行中選可以從戎者因
授武寧軍節度副使檢校禮部尚書及世宗鎮澶淵改
鎮寧軍節度行軍司馬三年徵拜給事中世宗嗣位以
澶淵幕府之舊拜右散騎常侍顯徳元年秋以疾卒年
七十三制贈户部尚書可復無他才唯以謹愿保長年
加之迂懦多為同列清俊者所侮而累階至金紫居三
品之秩亦其命耶
于徳辰字進明元城人也幼敏悟篤志好學及射策文
塲數上不調後唐明宗鎮邢州徳辰徃謁焉明宗見而
器之因得假官于屬邑後繼歴州縣歴仕晉漢周官至
贈工部尚書
王延字世美鄭州長豐人也少為儒善詞賦會鄉曲離
亂不獲從鄉薦因客于浮陽隨滄帥戴思逺入梁嘗以
所為賦謁梁相李琪琪覽之欣然曰此道近難其人王
生升我堂矣由是人士稱之尋薦為即墨縣令歴徐宋
鄆青四鎮從事長興初鄉人馮道趙鳳在相位擢拜左
補闕踰年以水部員外知制誥再遷中書舍人賜金紫
清泰末以本官權知貢舉時有舉子崔頎者故相協之
子也協素與吏部尚書盧文紀不睦及延将入貢院文
紀謂延曰舍人以謹重聞于時所以去冬老夫在相位
時與諸相首以長者聞奏用掌文衡然貢闈取士頗多
面目説者云越人善泅生子方晬乳母浮之水上或駭
然止之乳母曰其父善泅子必無溺今若以名下取士
即此類也舍人當求實才以副公望延退而謂人曰盧
公之言葢為崔頎也縱與其父不悦致意何至此耶來
春以頎登甲科其年改御史中丞歳滿轉尚書右丞奉
使兩浙吳人深重之復命授吏部侍郎改尚書左丞拜
太常卿歴工禮刑三尚書周初以疾求分司西洛授太
子少保既而連月請告為留臺所糾改少傅致仕廣順
二年冬卒時年七十三子億仕皇朝為殿中丞
申文炳字國華洛陽人也父鄂唐左千牛衛将軍文炳
長興中進士擢第釋褐中正軍節軍推官歴孟懐支使
鄆城陜縣二邑宰自澶州觀察判官入為右補闕晉開
運初授虞部員外知制誥轉金部郎中充職廣順中召
為學士遷中書舍人知貢舉(玉壺清話李慶顯徳中舉/進士工詩有云醉輕浮世)
(事老重故鄉人樞密王朴以此一聨薦/于申文炳文炳知貢舉遂為第三人)顯徳五年秋以
疾解職授左散騎常侍六年秋卒于家時年五十文炳
為文典雅有訓誥之風執性紓緩待搢紳以禮中年而
卒皆惜之
扈載少好學善屬文賦頌碑贊尤其所長廣順初隨計
于禮部文價為一時之最是歳升髙等載因遊相國寺
見庭竹可愛作碧鮮賦題其壁世宗聞之遣小黄門就
壁録之覽而稱善因拜水部員外郎知制誥遷翰林學
士賜緋(宋史李穀傳扈載以文章馳名樞密使王朴薦/令知制誥除書未下朴詣中書言之穀曰斯人)
(命薄慮不克享耳朴曰公在衡石之地當以材進人何/得言命而遺才載遂知制誥遷翰林學士未幾卒世謂)
(朴能薦士/穀能知人)載已病不能謝居百餘日乃力疾入直學士
院世宗憐之賜誥還第遣太醫視疾載為翰林學士年
三十六卒載始自解褐至於終纔四年而與劉衮皆有
才無命時論惜之劉袞彭城人神爽氣俊富有文藻由
進士第任左拾遺與扈載齊名年二十八而卒(案扈載/傳原本)
(殘/闕)
賈緯真定獲鹿人也(宋祁景文集賈令君墓誌銘賈氏/自唐司空魏國公耽世貫滄州南)
(皮子孫稍稍徙真定五世祖諒髙祖瑾曽祖處士諱/初有至性疾世方亂守鄉里不肯事四方祖諱緯)少
苦學為文唐末舉進士不第遇亂歸河朔本府累署參
軍邑宰唐天成中范延光鎮定州表授趙州軍事判官
遷石邑縣令緯屬文之外勤于撰述以唐代諸帝實録
自武宗已下闕而不紀乃採掇近代傳聞之事及諸家
小説第其年月編為唐年補録凡六十五巻識者賞之
(景文集緯博學善詞章論議明鋭一時諸儒皆屈唐自/武宗後史録亡散君掇拾殘餘為唐季補録數十萬言)
(敘成敗事甚/悉書顯于時)晉天福中入為監察御史改太常博士緯
常以史才自負鋭于編述不樂曲臺之任乃陳情于相
座又與監修國史趙瑩詩曰滿朝唯我相秉柄無親讎
三年司大董最切是編修史才不易得勤勤處處求愚
從年始立東觀思優游昔時人未許今來虚白頭春臺
與秋閣徃徃興歸愁信運北闕下不繫如虚舟綿蕝非
所好一日疑三秋何當適所願便如昇瀛洲未幾轉屯
田員外郎改起居郎史館修撰又謂瑩曰唐史一百三
十巻止于代宗已下十餘朝未有正史請與同職修之
瑩以其言上奏晉祖然之謂李崧曰賈緯欲修唐史如
何對曰臣每見史官輩言唐朝近百年來無實録既無
根本安能編紀緯聞崧言頗怒面責崧沮已崧曰與公
鄉人理須相惜此事非細安敢輕言緯與宰臣論説不
已明年春敕修唐史緯在籍中月餘丁内艱歸真定開
運初服闋復起居郎修撰如故尋以本官知制誥緯長
于記注應用文筆未能過人而議論剛强儕類不平之
因目之為賈鐡嘴開運中累遷中書舍人契丹入京師
隨契丹至真定後與公卿還朝授左諫議大夫緯以久
次綸閣比望丞郎之拜及遷諫署􁦠望彌甚蘇逢吉監
修國史以緯頻投文字甚知之尋充史館修撰判館事
乾祐中受詔與王伸竇儼修漢髙祖實録緯以筆削為
已任然而褒貶之際憎愛任情晉相桑維翰執政之日
緯之為人不甚見禮緯深銜之及敘維翰傳身没之後
有白金八千鋌他物稱是翰林學士徐台符緯邑人也
與緯相善謂緯曰竊聞吾友書桑魏公白金之數不亦
多乎但以十目所覩不可厚誣緯不得已改為白金數
千鋌緯以撰述之勞每詣宰執懇祈遷轉遇内難不果
太祖即位改給事中判館如故先是竇貞固奏請修晉
朝實録既竟亦望陞擢貞固猶在相位乃上疏抗論除
拜不平既而以所撰日厯示監修王峻皆媒孽貞固及
蘇禹珪之短歴詆朝士之先達者峻惡之謂同列曰賈
給事家有士子亦要門閥無玷今滿朝並遭非毁教士
子何以進身乃于太祖前言之出為平盧軍行軍司馬
時符彦卿鎮青州以緯文士厚禮之緯妻以緯左遷駭
惋傷離病留于京緯書候之曰勉醫藥來春與子同歸
䕶鹿廣順二年春緯卒及訃至妻一慟而終果雙柩北
歸聞者歎之緯有集三十巻目曰草堂集並所撰唐年
補録六十五巻皆傳于世
趙延文字子英秦州人曽祖省躬以明術數為通州司
馬遇亂避地于蜀祖師古黔中經畧判官父温珪仕蜀
為司天監温珪長于袁許之術兼之推步王建時深䝉
寵待延問得失事微差跌即被詰譲臨終謂其子曰技
術雖是世業吾仕蜀已來幾由技術而死爾輩能以他
途致身亦良圗也延乂少以家法仕蜀由廕為奉禮部
翰林待詔蜀亡入洛時年三十天成中得蜀舊職延乂
世為星官兼通三式尤長于袁許之鑒清泰中嘗與樞
宻直學士吕琦内宿于内廷琦因從容密問國家運祚
延乂曰來年厄㑹之期俟過别論琦訊之不已延乂曰
保邦在刑政保祚在福徳者下官實有恤緯之僭其年
會諸公罕有卓絶福徳者下官實有恤緯之僭其年兼
衛尉少卿晉天福中代馬重績為司天監契丹入京師
隨至鎮州時契丹将滿達為帥㑹漢髙祖定兩京控鶴
都将李筠與諸校密謀劫庫兵逐契丹猶豫未决謀于
延乂因假以術數贊成之契丹既去還京師官秩如舊
廣順初加檢校司徒本官如故太祖數召對焉(歐陽史/周太祖)
(自魏以兵入京師召延乂問漢祚短促者天數耶延乂/言王者撫天下當以仁恩徳澤而漢淫酷刑法枉濫天)
(下稱寃此其所以亡也是時太祖方以兵圍蘇逢吉劉/銖第欲誅其族聞延乂言悚然因貸其族二家獲全)
延乂善交遊達機變兼有技術見者歡心二年授太府
卿判司天監事其年夏初火犯靈臺延乂自言星官所
忌又言身命官災併未幾其子卒尋又妻卒俄而延乂
嬰疾故人省之舉手曰多謝諸親死灾不可逭也尋卒
年五十八贈光禄卿
沈遘字期逺睢陽人也父振貝州永濟令累贈左諫議
大夫遘幼孤以苦學為志弱冠登進士第釋褐除校書
郎由御史臺主簿拜監察御史凡五遷至金部郎中充
三司判官廣順中以本官知制誥世宗嗣位擢為翰林
院學士歳滿拜中書舍人充職顯徳三年夏以扈從南
征因而遇疾歸及京而卒遘為人謙和勤于椄下每文
士投䞇必擇其賢者而譽之故當時後進之士多歸
焉
李知損字化機大梁人也少輕薄利口無行梁朝時以
牒刺篇詠出入于内臣之門繇是浪得虚譽時人目之
為李羅隠後累為藩鎮從事入朝拜左補闕歴刑兵二
員外度支判官右司郎中坐受搉鹽使王景遇厚賂謫
于均州漢初歸朝除右司郎中兼侍御史知雜事廣順
中拜右諫議大夫時王峻為樞密使知損以與峻有舊
遂詣峻求使于江浙峻為上言太祖素聞知損所為甚
難之峻曰此人如或辱命譴之可也太祖重違其請遂
可之知損既受命大怒其荒誕之意遂假貲于人廣備
行李及即路所經州郡無不强貸又移書于青州符彦
卿借錢百萬及在郵亭行止穢雜王峻聞而復奏之乃
責授棣州司馬世宗即位切于求人素聞知損狂狷好
上封事謂有可采且欲聞外事即命徵還遽與復資數
月之間日貢章疏多斥讟貴近自謀進取又上章求為
過海使世宗因發怒仍以其醜行日彰故命除名配沙
門島知損将行謂所親曰余嘗遇善相者言我三遂之
後當居相位余自此而三矣子姑待我後歳餘卒于海
中其庸誕也如此(五代史補李知損官至諫議大夫好/輕薄時人謂之李羅隠至于親友間)
(徃還簡牘徃徃引里巷常談謂之偶對常有朝士奉使/回以土物為贈其意猶望郤回知損覺之且貽書謝之)
(曰在小子一時間郤擬送去恐大官兩羅裏更不将來/乾祐中奉使鄭州時宋彦筠為節度彦筠小字忙兒因)
(宴㑹彦筠酒酣輒問曰衆人何為號足下為羅隠對曰/下官平素好為詩其格致大抵如羅隠耳故人為號彦)
(筠曰不然葢為足下輕薄如羅隠知損大怒厲聲曰只/如令公人皆謂之宋忙兒未必便能放牛滿座皆笑)
孫晟本名鳳(南唐書云孫忌髙密人一/名鳳又名晟少舉進士)性隂賊好姦謀
少為道士工詩于廬山簡寂觀畫唐詩人賈島像懸于
屋壁以禮事之觀主以為妖妄執杖驅出之大為時輩
所嗤改儒服謁唐莊宗于鎮州授祕書省著作佐郎(南/唐)
(書云豆盧革為相/雅知忌辟為判官)天成初朱守殷據夷門叛時晟為幕
賓贊成其事是時晟常擐甲露刃以十數騎自隨巡行
于市多所屠害汴人為之切齒城陷朱氏被誅晟乃匿
跡更名棄其妻子亡命于陳宋間(歐陽史云安重誨惡/晟以為教守殷反者)
(晟也畫其像購之不可/得遂族其家晟奔于吳)㑹同惡者送之過淮吳人方納
叛亡即以偽官授之晟亦微有詞翰李昪偽尊楊浦為
譲皇之冊文即晟之詞也故江南尤重之二十年間累
歴偽任財貨邸第頗適其意晟以家妓甚衆每食不設
食㡬令衆妓各執一食器周待于其側謂之肉臺盤其
自養稱愜也如是(南唐書忌為舒州節度使治軍嚴有/歸化卒二人正晝挺白刃入府求忌)
(殺之入自西門吏士倉卒莫能禦適忌間行在東門聞/亂得民家馬乗之奔桐城叛卒不得忌乃殺都押衙李)
(建崇而逸忌/坐貶光禄卿)顯徳三年春王師下廣陵江左驚窘李景
偽署晟為司空令奉貢于行在世宗遣右常侍劉悦伴
之賜與甚厚洎隨駕到闕舍于都亭驛禮遇殊優每召
見飲之醇醴問以江南事晟但言吳畏陛下之神武唯
以北面為求保無二也先是張永徳守下蔡素與李重
進不協每宴将校多暴其短一日永徳乗醉乃大言重
進潜蓄姦謀當時将校無不驚駭繇是人情大擾後密
遣親信乗驛上言世宗不聴亦不介意一日重進自壽
陽去其部從直指永徳帳下宴飲終日而去自此人情
稍安時李景覘而知之因密令人齎蠟書遺重進勸
為不軌重進以其蠟書進呈世宗覽之皆斤讟反間之
言世宗怒晟前言失實因急召侍衛都虞候韓通令收
晟下獄與其從者百餘人皆誅之(南唐書云世祖命都/承㫖曹翰䕶至右軍)
(巡院猶飲之酒數酌翰起日相公得罪賜自盡晟怡然/整衣索笏東南望再拜曰臣受恩深謹以死謝從者二)
(百人亦皆誅死/于東相國寺)翌日宰臣上謁世宗親諭之始知其事
實議者以晟昔構禍于梁民今伏法于梁獄報應之道
豈徒然哉晟性慷慨常感李景之厚遇誓死以報之(釣/磯)
(立談云晟将命周朝自知不免私謂副使王崇質曰/吾思之熟矣終不忍負永陵一坏土餘非所知也)及
将下獄世宗令近臣問以江南可取之状晟黙然不對
臨刑之際整其衣冠南望金陵再拜而言曰臣惟以死
謝遂伏誅
　
　
　舊五代史巻一百三十一
　舊五代史巻一百三十一考證
周列傳十一王延傳改少傅致仕　案歐陽史作以太
　子少保致仕
賈緯傳開運中累遷中書舍人　案王珪華陽集賈文
　元墓誌銘作曽祖緯晉中書舍人宋史賈昌期傳因
　之然緯實終于周非終于晉也宋祁景文集又作漢
　周間中書舍人据此傳緯仕漢間未嘗再為舍人疑
　景文集誤
趙延乂傳　案歐陽文作趙延義
孫晟傳朱氏被誅晟乃匿跡更名棄其妻子亡命于陳
　宋間　案孫晟一名忌南唐書云天成中與髙輦同
　事秦王從榮從榮敗忌亡命至正陽未及渡追騎奄
　至疑其状偉異睨之忌不顧坐淮岸捫敝衣捉虱追
　者乃捨去是以晟為秦王賓客而出亡也與是書異
　歐陽史從是書
滿達舊作麻答今改
　
　
　
　
　
　
　
　
　
　
　
　
　
　
　
　舊五代史巻一百三十一考證
欽定四庫全書
　舊五代史巻一百三十二
　　宋門下侍郎參知政事監修國史薛居正等撰
　世襲列第一
李茂貞本姓宋名文通深州博野人祖鐸父端唐乾符
中鎮州有博野軍宿衞京師屯於奉天文通時𨽻本軍
為市巡累遷至隊長黄巢犯闕博野軍留於鳳翔時鄭
畋理兵於岐下畋遣文通以本軍敗尚讓之衆於龍尾
坡以功為神策軍指揮使朱玫之亂唐僖宗冄幸興元
文通扈蹕山南論功第一遷檢校太保同平章事洋蓬
璧等州節度使賜姓名茂貞僖宗親為製字曰正臣光
化二年王行瑜殺朱玫於京師李昌符擁兵於岐下詔
茂貞與陳佩等討之三年誅昌符車駕還京以茂貞為
鳳翔節度使加檢校太尉兼侍中隴西郡王大順二年
觀軍容使楊復恭得罪奔山南與楊守亮據興元叛茂
貞與王行瑜討平之詔以宰相徐彦若鎮興元茂貞違
詔表其假子繼徽為留後堅請旄鉞昭宗不得已而授
之自是茂貞恃勲恣横擅兵窺伺頗干朝政始萌問鼎
之志矣旣而逐涇原節度使張球洋州節度使楊守忠
鳳州刺史滿存皆奪據其地奏請子弟為牧伯朝廷不
能制大臣奏議言其過者茂貞即上章論列辭㫖不遜
姦邪者因之附麗遂成朋黨朝政於是隳焉昭宗性英
俊不任其偪欲加討伐乾寧初命宰臣杜讓能調發軍
旅師未越境為茂貞所敗茂貞乘勝進屯三橋京師大
震士庶奔散天子乃誅中尉西門重遂李周潼等謝之
茂貞嚴兵不解勢將指闕抗言讓能之罪誅之方罷及
韋昭度李谿為相茂貞聽崔昭緯之邪説復沮其事表
昭度等無相業不可置之台司恐亂天下詔報曰軍旅
之事吾則與藩臣圖之朝廷命相出自朕懷又請授王
珙河中節度使詔報曰太原表先至已許王珂不可追
改乾寧二年五月茂貞與王行瑜韓建稱兵入覲京師
震恐天子御樓待之抗表請殺宰相韋昭度李谿以謝
天下移王珙於河中既還留其假子繼鵬宿衛即閻珪
也時後唐武皇上表請討三鎮以寧關輔是嵗七月太
原之師至河中繼鵬與中尉景宣之子繼晟迫車駕幸
鳳翔昭宗曰太原軍未至鑾輿不可輒動朕與諸王固
守大内卿等安輯京師如太原實至吾可以方略制之
繼鵬與景宣中尉駱全瓘因燔燒東市中夜大譟昭宗
登承天門樓避亂令捧日都將李雲守樓下繼鵬率衆
攻雲昭宗憑軒慰諭繼鵬彎弧大呼矢拂御衣中樓桷
侍臣掖昭宗下樓還宫繼鵬即縱火攻宫門昭宗召諸
王謀其所向李雲奏曰事急矣請且幸臣營雲乃與扈
蹕都將李君慶衛昭宗啓夏門出駐華嚴寺晡晚出幸
南山之莎城駐於石門山之佛寺是月武皇至渭北遣
副使王瓌奉表行在昭宗以武皇為行營都統進討邠
岐茂貞懼斬繼鵬繼晟上表待罪昭宗原之武皇曰不
誅茂貞關輔無由寧謐時附茂貞者奏云若太原盡殄
邠岐必入關輔京師憂未艾也乃詔武皇與茂貞和及
行瑜誅武皇班師茂貞怨望驕横如故明年五月制授
茂貞東川節度使仍命通王覃王治禁軍於闕下如茂
貞違詔即討之茂貞懼將赴鎮王師至興平夜自驚潰
茂貞因出乘之官軍大敗車駕倉卒出幸華州茂貞之
衆因犯京師焚燒宫闕大掠坊市而去自此長安大内
盡為邱墟矣四年昭宗復命宰臣孫偓統軍進討韓建
諫止令茂貞上章請雪光化中加茂貞尚書令岐王令
其子繼筠以兵宿衞天復元年十月梁祖攻同華勢逼
京師十一月六日繼筠與中尉韓全誨劫昭宗幸鳳翔
茂貞遂與全誨矯詔徵兵天下將討梁祖宰相崔裔召
梁祖引四鎮之兵屯於岐下重溝複壘圍守三年茂貞
山南諸州盡為王建所陷涇原秦隴邠鄜延夏皆降於
汴茂貞獨據孤城内外援絶乃請車駕還京求和於汴
即斬韓全誨等二十人首級送於梁祖自是兵力殫盡
埀翅不振懼梁祖復討請落尚書令許之(九國志李彥/𤦺傳彥𤦺本)
(姓楊氏鳳翔李茂貞委以心腹之任易姓李氏齒於諸/子後昭宗西幸梁祖迎駕攻逼岐下者累年及昭宗東)
(還長圍方解大軍之後府庫空竭彥琦請使甘州以通/囘鶻往復二載美玉名馬相繼而至所獲萬計茂貞頼)
(之/)及梁祖建號茂貞與王建㑹兵於太原志圖興復竟
無成功茂貞疆土危蹙不遂僭竊之志但開岐王府署
天官目妻為皇后鳴鞘掌扇宣詞令一如王者之制然
尚行昭宗之正朔焉茂貞鼠形多智數軍旅之事一經
耳目無忘之者性至寬有部將符昭者人或告其謀變
茂貞親至其家去其爪牙熟寢經宿而還軍士有鬭而
訴者茂貞曰喫令公一椀不托與爾和解遂致上下服
之尤善事母母終茂貞哀毁幾滅性聞者嘉之但御軍
整衆都無紀律當食則造庖廚往往席地而坐内外持
管鑰者亦呼為司空太保與夫細柳大樹之威名葢相
遠矣及莊宗平梁茂貞自為季父以書賀之及聞莊宗
入洛懼不自安方上表稱臣尋遣其子繼曮來朝詔茂
貞仍舊官進封秦王所賜詔敕不名又以茂貞宿望耆
老特加優禮及疾篤遣中使賜醫藥問訊同光二年夏
四月薨年六十九諡曰忠敬子從曮嗣
從曮茂貞之長子也未冠授諮議參軍賜緋魚袋尋遷
領彭州副使鳳翔衙内都指揮使天復中自秦王府行
軍司馬檢校太傅出為涇州兩使留後茂貞尋承制加
開府儀同三司檢校太尉兼侍中四鎮北庭行軍彰義
軍節度使及唐莊宗平梁茂貞令從曮入覲制加從曮
兼中書令俄而茂貞薨遺奏權知鳳翔軍府事詔起復
授鳳翔節度管内觀察處置等使三年九月以魏王繼
岌伐蜀詔充供軍轉運應接使四年正月蜀平繼岌命
部署王衍一行東下至岐監軍使柴重厚不與符印促
令赴闕從曮至華下聞内難歸鎮明宗詔誅重厚從曮
以軍民不擾重厚之力也不以前事為隙上表論救事
雖不允時議嘉之天成元年五月制落起復加檢校太
師其年九月敕曰李從曮等世聯宗屬任重藩宣慶善
有稱忠勤甚著既預維城之列宜新定體之文是降寵
光以隆惇敘俾煥承家之美貴從猶子之規宜於曮昶
照上改稱從自長興元年明宗有事於南郊從曮入覲
禮畢移鎮汴州四年復入覲改天平軍節度使及唐末
帝起兵於岐下盡取從曮家財器仗以助軍須末帝發
離岐城吏民扣馬乞以從曮為帥末帝許之清泰初即
以從曮復為鳳翔節度使仍封秦國公晉高祖登極繼
封岐王秦王累食邑至一萬五千户食實封一千五百
户少帝嗣位加守太保開運三年冬卒於鎮年四十九
從曮少敏悟善筆札性柔和無節操當莊宗新有天下
因入覲獻寶裝針珥於皇后宫時以為佞但進退閑雅
慕士大夫之所為有請謁者無賢不肖皆盡其敬鎮於
岐山前後二紀毎花繁月朗必陳勝㑹以賞之客有困
於酒者雖吐茵墮幘而無厭色左右或有過未嘗笞責
先人汧隴之間有田千頃竹千畝恐奪民利不令理之
致岐陽父老再陳借寇之言良有以也子永吉厯數鎮
行軍司馬(五代史補李曮岐王之子昆仲間第六官至/中書令世謂之六令公性情好戲為鳳翔節)
(度因生辰鄰道持賀禮使畢至有魏博使少年如美婦/人秦鳳使矬陋且多髯二人坐又相接而魏使在下曮)
(因曰二使車一姸一醜何不相嘲以為樂事魏博使恃/少俊先起曰今日不幸與水草大王接席秦鳳使徐起)
(應曰水草大王不敢承命然吾子容貌如此又/坐次相接得非水草大王夫人耶在坐皆笑)
從昶茂貞之第二子也十餘歲署本道中軍使後唐同
光中茂貞疾從昶年十五遣代兄從曮為涇州兩使畱
後朝廷尋加節制天成中明宗即位改鎮三峯累官至
檢校太保會郊天大禮表請入覲以恩加檢校太傅俄
有代歸闕授左驍衞上將軍改右龍武統軍未幾出鎮
許田在鎮三年清泰中復入為右龍武統軍冄遷左龍
武統軍晉天福三年冬卒於官時年四十贈太尉從昶
生於紈綺少習華侈以逸遊讌樂為務而音律圖畫無
不通之然性好談笑喜接賓客以文翰為賞曾無虛日
復篤信釋氏時岐下有僧曰阿闍棃通五天竺語為士
人所歸從昶凡歴三鎮無尤政可褒無苛法可貶人用
安之亦將門之令嗣也弟從照歴隴州刺史諸衞大將
軍卒
茂勲茂貞之從弟也唐末為鳳翔都將茂貞表為鄜州
節度使累官至兼侍中梁祖之圍鳳翔也茂勲兵屯岐
山梁祖以羸師誘之命孔勍潛率勁兵襲下鄜州盡俘
其家茂勲遂歸於梁改名周彞署元帥府行軍司馬開
平中為河陽節度使從梁祖伐鎮州圍棗強縣時有一
民縋城而出茂勲納之而不疑一日其民竊發以木檐
擊茂勲踣于地賴左右救至僅免居無何遷金吾上將
軍副王瓚將兵於景店瓚令分屯西寨莊宗擊而敗之
降為左衞上將軍逾年以太子太傅致仕同光中復名
茂勲天成初以疾卒於洛陽
高萬興河西人祖君佐鄜延節度判官父懷遷都押衙
萬興與弟萬金俱有武幹効用於本軍河西自王行瑜
敗後郡邑皆為李茂貞之所強據以其將胡敬璋為節
度使萬興為敬璋騎將昆弟俱有戰功邠州節度使楊
崇本者茂貞之假子也號李繼徽梁祖既弑昭宗茂貞
繼徽與西川王建之師會於岐陽以圖興復皆陳兵關
輔梁祖遣將王重師守雍州劉知俊守同州以拒之天
祐五年冬敬璋卒崇本以其愛將劉萬子為鄜延帥萬
子以兇暴而失士心又崇本為汴人所攻六年二月萬
子葬敬璋將佐皆集於葬所萬興萬金因會縱兵攻萬
子殺之歸欵於汴梁祖以萬興為鄜延招撫使與劉知
俊合兵攻收鄜坊丹延等州梁祖乃分四州為二鎮以
萬興萬金皆為帥及萬金卒梁祖以萬興兼彰武保大
兩鎮累加至太師中書令封北平王莊宗定河洛萬興
來朝預郊禮陪位既還鎮復以舊爵授之同光三年十
二月卒於位以其子允韜權典留後
允韜字審機初仕梁朝起家授同州别駕尋加檢校右
僕射改金紫光禄大夫檢校司空充保大軍内外馬歩
軍指揮使唐同光中檢校太保充保大軍兩使留後萬
興卒允韜自理所奔喪天成初起復檢校太傅充延州
節度使長興元年移鎮郉州頃之為右龍武統軍未幾
授滑州節度使清泰二年八月卒於任年四十二詔贈
太師
韓遜本靈州之列校也會唐季之亂因據有其地朝廷
乃授其節鉞梁初累加檢校太尉同平章事開平中梁
將劉知俊自同州叛歸鳳翔李茂貞以地褊不能容乃
借兵以窺靈武且圖牧圉之地知俊乃率邠岐秦涇之
師數萬攻遜於靈州遜竭力以拒之乆之知俊遁去梁
祖嘉之自是累加官至中書令封頴川郡王遜亦善於
為理部民請立生祠堂於其地梁祖許之仍詔禮部侍
郎薛廷珪撰文以賜之其廟至今在焉貞明初遜卒於
鎮
洙遜之子也遜卒三軍推為留後梁末帝聞之起復正
授靈武節度使特進檢校太傅同平章事貞明四年春
靈武將軍尚貽敏等上言洙已服闋乞落起復梁末帝
令中書商量宰臣奏曰舊例藩鎮落起復如先人已是
一品階即與加爵如未是一品階即合加階乃授洙開
府儀同三司唐莊宗明宗累加官爵天成四年夏洙卒
朝廷以其弟澄為朔方軍節度觀察留後是歲有列校
李賓作亂部内不安乃遣使上表請帥於朝廷明宗命
前磁州刺史康福為朔方河西等軍節度靈威雄警涼
等州觀察處置度支温池𣙜税等使仍遣福領兵萬人
赴鎮其後靈武遂受代焉
李仁福世為夏州牙將本拓跋氏之族也唐乾符中有
拓跋思恭為夏州節度使廣明之亂唐僖宗在蜀詔以
思恭為京城西北收復都統預破黄巢有功僖宗賜姓
故仁福亦以李為氏思恭卒弟思諫繼之梁開平元年
授思諫檢校太尉兼侍中二年思諫卒三軍立其子彞
昌為留後尋起復正授旄鉞三年春牙將高宗益等作
亂彞昌遇害時仁福為蕃部指揮使本州軍吏迎立仁
福為帥其年四月梁祖降制授仁福檢校司空充定難
軍節度使未幾後唐武皇遣大將周德威㑹邠鳳之師
五萬同攻夏州仁福固守月餘梁援軍至德威遁去梁
祖喜之超授檢校太保同平章事仁福自梁貞明龍徳
及後唐同光中累官至檢校太師兼中書令封朔方王
長興四年三月卒於鎮其年追封虢王子彞超嗣
彞超仁福之次子也歴本州左都押衙遷防遏使仁福
卒三軍立為帥矯為仁福奏云臣疾已甚巳委彞超權
知軍州事乞降真命明宗聞之遂以彞超為延州留後
以延帥安從進為夏州留後朝廷慮不從命詔邠州節
度使藥彥稠宫苑使安從益等率師援送從進赴鎮仍
降詔諭之云近據西北藩鎮奏定難軍節度使李仁福
薨朕以仁福自分戎閫遠鎮塞垣威惠俱行忠孝兼著
當本朝播越之後及先皇興復之初爰及眇躬益全大
節統臨有術遠邇咸安委仗方深凋殞何速忽窺所奏
深愴予懷不朽之功既存於社稷有後之慶宜及於子
孫但以彼藩地處窮邉毎資經略厥子年纔弱冠未歴
艱難或虧駕御之方定啓姦邪之便其李彞超巳除延
州節度觀察留後便勒赴任但夏銀綏宥等州最居遷
遠乆屬亂離多染西番之風少識朝廷之命既乍當於
移易宜普示於渥恩應夏銀綏宥等州管内罪無輕重
常赦所不原者并公私債負殘欠税物一切竝放兼自
刺史指揮使押衙巳下皆勒依舊各與改轉官資朕自
總萬機惟宏一德内安華夏外撫戎夷先既懷之以恩
後必示之以信且如李從曮之守岐隴疆土極寬高允
韜之鎮鄜延甲兵亦衆咸能識時知變舉族歸朝從曮
則見鎮大梁允韜則尋除鉅鹿次及昆仲竝建節旄而
下至將僚悉分符竹又若王都之貪上谷李賓之恡朔
方或則結搆契丹偷延旦夕或則依憑党項竊據山河
不稟除移惟謀旅拒纔興討伐已見覆亡何必廣引古
今方明利害祗陳近事聊諭將來彼或要覆族之殃則
王都李賓足為鑒戒彼或要全身之福則允韜從曮可
作規繩朕設兩途爾宜自擇或慮將校之内親要之間
幸彼幼沖恣其熒惑遂成搔動致累生靈今特差邠州
節度使藥彥稠部領馬歩兵士五萬人騎送安從進赴
任從命者秋毫勿犯違命者全族必誅先令後行有犯
無舍云其年夏四月彞超上言奉詔授延州留後已迎
受恩命縁三軍百姓擁隔未放赴任明宗遣閤門使蘇
繼彥齎詔促之五月安從進領軍至城下彞超不受代
從進駐軍以攻之秋七月彞超昆仲登城謂從進曰孤
弱小鎮不勞王師攻取虚煩國家餉運得之不武為僕
聞天子乞容改圖時又四面党項部族萬餘騎薄其糧
運而野無芻牧關輔之人運斗粟束藁動計數千窮民
泣血無所控訢復為蕃部殺掠死者甚衆明宗聞之乃
命班師彞超亦上表謝罪乃授彞超檢校司徒充定難
軍節度使既而修貢如初清泰二年卒於鎮弟彞興襲
其位
彞興本名彞殷皇朝受命之初以犯廟諱故改之彞超
既卒時彞興為夏州行軍司馬三軍推為留後唐末帝
聞之正授定難軍節度使晉天福初加檢校太尉同平
章事少帝嗣位加檢校太師八年秋彞興弟綏州刺史
彞敏與其黨作亂為彞興所逐彞敏奔延州彞興押送
到闕骨肉二百餘口朝廷以彞興之故縶送本道斬之
開運元年春詔以彞興為契丹西南面招討使漢乾祐
元年春加兼侍中是歲李守貞叛於河中潛使人搆之
彞興為之出師駐於延州之北境既而聞守貞被圍乃
收軍而退周顯德中累加至守太傅兼中書令封西平
王皇朝建隆元年春制加守太尉始改名彞興乾德五
年秋卒於鎮制贈太師追封夏王子光叡繼其位其後
事具皇朝日歴
　
　
　
　
　
　
　
　
　
　舊五代史巻一百三十二
　舊五代史巻一百三十二攷證
世襲列傳一李茂貞傳捧日都將李雲　案新唐書及
　通鑑俱作李筠是書韓建傳亦作李筠惟此傳作李
　雲
李茂勲傳一日其民竊發以木檐擊茂勲踣於地　案
　通鑑攷異引唐餘録云棗强民欲擊梁祖誤中茂勲
　蓋傳聞之異辭也附識於此
高萬興傳五年冬敬璋卒　卒原本訛平今據文改正
李仁福傳拓跋思恭　案思恭歐陽史作思敬
　
　
　
　
　
　
　舊五代史巻一百三十二攷證
欽定四庫全書
　舊五代史巻一百三十三
　　宋門下侍郎參知政事監修國史薛居正等撰
　世襲列傳第二
髙季興字貽孫陜州硤石人也本名季昌及後唐莊宗
卽位避其廟諱改焉㓜隸于汴之賈人李七郎梁祖以
李七郎為子賜姓名友讓梁祖嘗見季興于僕隸中其
耳面稍異命友讓養之為子梁祖以季興為牙將漸能
騎射唐天復中昭宗在岐下梁祖圍鳯翔日久衆議欲
班師獨季興諫止之語在梁祖紀中旣而竟迎昭宗歸
京以季興為迎鑾毅勇功臣檢校大司空行宋州刺史
從梁祖平青州改知宿州事遷潁州防禦使梁祖令復
姓髙氏擢為荆南兵馬畱後荆州自唐乾符之後兵火
互集井邑不完季興招輯離散流民歸復梁祖嘉之乃
授節鉞梁開平巾破雷彦㳟于朗州加平章事荆南舊
無外壘季興始城之遂厚斂于民招聚亾命自後僭稱
於呉蜀梁氏稍不能制焉因就封渤海王嘗攻襄州為
孔勍所敗及莊宗定天下季興來朝於洛陽加兼中書
令時論多請畱之郭崇韜以方推信義于華夏請放歸
藩季興促程而去至襄州酒酣謂孔勍曰是行有二錯
來朝一錯放囘二錯洎至荆南謂賓佐曰新主百戰方
得河南對勳臣誇手抄春秋又豎手指云我於指頭上
得天下如此則功在一人臣佐何有且遊獵旬日不囘
中外之情其何以堪吾高枕無憂矣乃增築西面羅城
備禦敵之具時梁朝舊軍多為季興所誘由是兵衆漸
多跋扈之志堅矣明年冊拜南平王魏王繼岌平蜀盡
選其寳貨浮江而下船至峽口會莊宗遇禍季興盡邀
取之明宗卽位復請夔峽為屬郡初俞其請後朝廷除
刺史季興上言稱巳令子弟權知郡事請不除刺史不
臣之狀旣形詔削奪其官爵天成初命西方鄴興師收
復三州又遣襄州節度使劉訓總兵圖荆南以問其罪
屬霖潦班師三年冬季興病腳氣而卒其子從誨嗣立
累表謝罪請修職貢由是復季興官爵諡曰武信
從誨初仕梁歴殿前控鶴都頭鞍轡庫副使左軍廵使
如京使左千牛大將軍荆南衙内都指揮使領濠州刺
史改歸州刺史累官至檢校太傅初季興之將叛也從
誨常泣諫之季興不從天成三年冬季興薨從誨乃上
表謝罪復修職貢明宗嘉之㝷命起復授荆南節度使
兼侍中長興三年加檢校太尉應順中封南平王清泰
初加檢校太師晉天福中加守中書令六年襄州安從
進反王師攻討從誨饋軍食以助焉詔書褒美㝷加守
尚書令從誨上章固讓朝廷遣使敦勉竟不受其命時
有術士言從誨年命有厄宜退避寵禄故也及契丹入
汴漢高祖起義於太原間道遣使奉貢密有祈請言俟
車駕定河汴願賜郢州為屬郡漢祖依違之及入汴從
誨致貢求踐前言漢高祖不從從誨怒率州兵攻郢州
旬日為刺史尹實所敗自是朝貢不至從誨東通於吳
西通於蜀皆利其供軍財貨而巳末年以鎮星在翼軫
之分乃釋羅紈衣布素飲食節儉以禳災咎㝷令人祈
託襄州安審琦請歸朝待罪朝廷亦開納之漢乾祐元
年冬十一月以疾薨於位詔贈尚書令諡曰文獻子保
融嗣位至荆南節度使守太傅中書令封南平王皇朝
建隆元年秋率諡曰貞懿其諸將之倚任者則有王保
義保義本姓劉名去非幽州人少為縣吏粗暴無行習
騎射敢鬬擊劉仁㳟之子守竒善射惟去非許以為能
守竒以兄守光奪父位亾入契丹又自契丹奔太原去
非皆從之莊宗之伐燕也守竒從周德威引軍前進師
次涿州刺史姜行敢登陴固守去非呼行敢曰河東小
劉郎領軍來為父除兇爾何敢拒守竒免胄勞之行敢
遙拜卽開門迎降德威害其功密告莊宗言守竒心不
可保莊宗召守竒還計事行次土門去非説守竒曰公
不施寸兵下涿郡周公以得非巳力必有如簧之間太
原不宜往也公家于梁素有君臣之分宜往依之介福
萬全矣守竒乃奔梁梁以守竒為滄州畱後以去非為
河陽行軍司馬時謝彦章移去非為郢州刺史及莊宗
平河洛去非乃棄郡歸高季興為行軍司馬仍改易姓
名自是季興父子倚為腹心凡守藩規畫出兵方略言
必從之乾祐元年夏高從誨奏為武泰軍節度畱後依
前荆南行軍司馬加檢校太尉後卒于江陵
保朂季興之㓜子也鍾愛尤甚季興在世時或因事盛
怒左右不敢竊視惟保朂一見季興則怒自解故荆人
目之為萬事休皇朝建隆四年春卒是嵗荆門之地不
為高氏所有則萬事休之言蓋先兆也(五代史補高季/興本陵州陜人)
(為梁祖裨将出為郢州防禦使時荆南成汭征鄂州不/利而卒梁祖命季興為荆南畱後到未幾會武陵土豪)
(雷彦㳟作亂季興破之遂以功授荆南節鉞莊宗定天/下季興首入覲因拜中書令封南平王初季興嘗從梁)
(太祖出征引軍早發至逆旅未曉有嫗秉燭迎門具禮/甚厚季興疑而問之對曰妾適夢有人叩關呼曰速起)
(速起有裂土王來及起盥漱畢秉燭開門而君子奄至/得非所謂王者耶所以不敢褻慢爾季興喜及來荆南)
(竟至封王如高從誨季興之庶子而處長為性寛厚雖/士大夫不  也天成中季興叛從誨力諫之不從及季)
(興卒朝廷知從誨忠使嗣亦封南平王初季興之事梁/也毎行軍常以愛姫張氏自隨一旦軍敗㩦之而竄遇)
(夜誤入深澗中時張氏方姙行遲季興恐為所累俟其/寢酣以劒刺岸邊而壓殺之然後馳去旣而岸欲崩張)
(氏且驚起呼季興曰妾適夢大山崩而壓妾身有神人/披金甲執戈以手托之遂免季興聞之謂必坐貴子遂)
(挈之行後生從誨名梁震蜀郡人有才略登第後寓江/陵高季興素聞其  欲任為判官震恥之然難于拒恐)
(禍及因謂季興曰本山野鄙夫也非有意于爵禄若公/不以孤陋令陪軍中末議但白衣從事可矣季興竒而)
(許之自是震出入門下稱前進士而巳同光中莊宗得/天下季興懼而入覲時幕客皆贊成震獨以為不可謂)
(季興曰大王本梁朝與今上世稱讎敵血戰二十年卒/為令上所㓕神器大寳雖歸其手恐餘怒未息觀其舊)
(將得無加害之心宜深慮焉季興下從及至莊宗果欲/畱之樞密郭崇韜切諫以為不可天下旣定四方諸侯)
(雖相繼稱慶然不過子弟與將吏耳惟季興而躬自入/覲可謂尊奬王室者也禮待下聞加等反欲畱縻之何)
(以来逺臣恐此事一行則天下解體矣莊宗遂令季興/歸行巳浹旬莊宗易慮遽以詔命襄州節度劉訓伺便)
(囚之而季興至襄州就館而心動謂吏曰吾方寸擾亂/得非朝廷使人追而殺吾耶梁先輩之言中矣與其住)
(而生不若去而死遂棄輜重與部曲趫健者數百人南/走至鳯林關巳昏黑于是斬關而去旣而是夜三更向)
(之急遞果至襄州劉訓料其去逺不可追而止自是季/興怨憤以兵襲取復州之監利玉沙二縣命震草奏請)
(以江為界震又曰不可若然則師必至矣非大王之利/也季興怒卒使為之旣而奏發未幾朝廷遣夏魯竒房)
(知溫等領兵來伐季興登城望之見其兵少喜欲開城/出戰震復諫曰大王何不思之甚耶且朝廷禮樂征伐)
(之所自出兵雖小而勢實大加以四方諸侯各以相吞/噬為志但恨未見得其便耳若大王不幸或得一戰勝)
(則朝廷徴兵于四方其誰不欲仗順而起以取大王之/土地耶如此則社稷休矣為大王計者莫若致書於主)
(帥且以牛酒為獻然後上表自劾如此則庶幾可保矣/不然則非僕之所知也季興從之果班師震之裨贊皆)
(此類也洎季興卒子從誨繼立震以從誨生於富貴恐/相知不深遂辭居於龍山别業自號處士從誨見召皆)
(跨黄牛直抵㕔事前下呼從誨不以官閥但充召而巳/末年尤好篇詠與僧齊巳友善貽之詩曰陳琳筆硯甘)
(前席角里煙霞憶共眠/蓋以韻其高尚之趣也)
馬殷字霸圖許州鄢陵人也少為本工及蔡賊秦宗權
作亂始應募從軍初隨孫儒渡淮陷廣陵及儒敗于宣
州殷隨别將劉建峯過江西連陷洪鄂潭湘等州建峯
盡有湖南之地遂自為潭帥頃之建峯為部下所殺潭
人推行軍司馬張倍為帥時殷方統兵攻邵州佶曰吾
才不及馬殷卽牒殷付以軍府事殷自邵州旋軍犒勞
將士誅害建峯者數十人自為畱後久之朝廷命為湖
南節度使遂有潭衡七州之地唐天復中楊行密急攻
江夏杜洪求援於荆南成汭舉舟師援之時澧朗節度
使雷彦㳟乘汭出師襲取荆州載其寳貨焚毁州城而
去彦㳟東連行密斷江嶺行商之路殷與高季興合勢
攻彦㳟于澧朗數年擒之盡有其地乃以張佶為朗州
節度使由是兵力雄盛殷於梁貞明中為時姑息所求
皆允累官至守太師兼中書令封楚王又上章請依唐
秦王故事乃加天策上將軍之號又請官位内添制置
静江武平寧逺等軍事皆從之旣封楚王仍請依唐諸
王行臺故事署置天官幕府有文苑學士之號知詔令
之名總制二十餘州自署官吏征賦不供民間采茶竝
抑而買之又自鑄鉛鐡錢凡天下商賈所齎寳貨入其
境者祗以土産􁧃鐵博易之無餘遂致一方富盛窮極
奢侈貢奉朝廷不過茶數萬斤而巳於中原賣茶之利
嵗百萬計唐同光初首修職貢復授太師兼尚書令楚
王天成初加守尚書令長興二年十一月十日薨於位
時年七十八明宗聞之廢朝三日諡曰武穆子希聲嗣
初殷微時隱隱見神人侍側因默記其形像及貴因謁
衡山廟覩廟中神人塑像宛如微時所見者則知人之
貴者必有隂物護之豈偶然哉
希範晉天福中授江南諸道都統又加天策上將軍谿
州洞蠻彭士愁冦辰澧二州希範討平之士愁以五州
乞盟乃銘於銅柱希範自言漢伏波將軍援之後故鑄
銅柱以繼之(案此傳有闕文馬希廣希蕚傳全篇俱佚/  五代史補高郁為武穆王謀臣莊宗素)
(聞其名及有天下且欲離間之會武穆王使其子希範/入覲莊宗以希範年少易激發因其敷奏敏速乃拊其)
(背曰國人皆言馬家社稷必為高郁所取今有子如此/高郁安得取此耶希範居常嫉郁忽聞莊宗言深以為)
(然及歸告武穆請誅之武穆笑曰主上爭戰得天下能/用機數以郁資吾霸業故欲間之耳若梁朝罷王彦章)
(兵權也蓋遭此計必至破滅今汝誅郁正落其彀中慎/勿言也希範以武穆不决禍在朝夕因使誣告郁謀反)
(而族滅之自是軍中之政往往失序識者痛之初郁與/武穆俱起行陣郁貪且僭常以所居之井不甚清澈思)
(所以澄汰之乃用銀業䕶其四方自内至外皆然謂之/拓裏其奉飬過差皆此類也故莊宗得以媒孽自後隂)
(晦中見郁後竟為所患爾天馬希範武穆之嫡子性奢/侈嗣位未幾乞依故事置  策府僚屬於是擢從事有)
(才行者有若都統判官李鐸静江府節度判官潘玘武/安軍節度判官拓跋坦都統掌書記李臯鎭南節度判)
(官李莊昭順軍節度判官徐收澧州觀察判官彭繼英/江南觀察判官廖圖昭順軍觀察判官徐中雅静江府)
(掌書記鄧懿文武平軍節度掌書記李松年鎮南軍節/度掌書記衛曮昭順軍觀察支使彭繼勳武平軍節度)
(推官蕭鉄桂管觀察推官何仲舉武安軍節度廵官孟/𤣥暉容管節度推官劉昭禹等十八人竝為學士其餘)
(列校自𡊮友㳟張少敵等各以次授任莫不大興士木/以建康府庭其最為壯麗者卽有九龍金華等殿殿之)
(成也用丹砂塗其壁凡用數十萬斤石毎僚吏謁見將/升殿但覺丹砂之氣藹然襲人其費用也皆此類初敎)
(令旣下主者以丹砂非卒致之物相顧憂色居無何東/境山崩湧出丹砂委積如丘陵於是收而用之契丹南)
(侵聞其事以為希範非常人遽使冊為尚父希範得冊/以為契丹推奉欣然當之矣  丁思僅素有才略為馬)
(氏騎將以希範受契丹冊命深恥之因謂希範曰今朝/廷失守正忠臣義士奮發之時使馳檄四方引軍直趨)
(京師誅犬戎天子反正然後凱還如此則齊桓晉文不/足數矣時不可失願大王急圖之希範本無逺略加以)
(興作府署未畢不忍棄去遂寢思僅之謀思僅不勝其/憤謂所親曰古人疾没世而名不稱今遭逢擾攘不能)
(立功於天下反顧戀數間屋子乎誠可痛也自是思僅/常怏怏  焉希範常重一僧號報慈長老能入定觀人)
(休咎希範因問之曰吾於富貴固無遺恨但不知者壽/爾吾師以為何如報慈曰大王無憂當與佛齊年希範)
(喜以為享壽無窮及薨也止於四十九先是希範常嫉/高郁之為人因莊宗言而殺之至是方臨江觀競渡置)
(酒未及飲而希範忽驚起顧其弟曰高郁來希廣亦驚/曰高郁死久矣大王勿妄言而希範血自鼻出是夕遂)
(卒都馬希範卒判官李臯以希範同母弟希廣為天策/府  尉撫御尤非所長大校張少敵憂之建議請立希)
(廣庶兄武陵帥希蕚且曰希蕚處長負氣觀其所為必/不為都尉之下加之在武陵九溪蠻通好徃來甚歡若)
(不得立必引蠻軍為亂幸為思之李臯忽怒曰汝輩何/知且先大王為都尉俱為嫡嗣不立之卻用老婢兒可)
(乎少敵曰國家之事不可拘以一途變而能通所以國/長久也何嫡庶之云乎若明公必立都尉當妙設方略)
(以制武陵使帖然不動乃可不然則社稷去矣臯愈怒/竟不從少敵之謀少敵度無可奈何遂辭不岀未幾希)
(蕚果以武陵反引洞溪蠻數路齊進遂之長沙縊希廣/於郊外而支解李臯自是湖南大亂未逾年而國滅一)
(如少敵之言初希蕚之來也希廣以全軍付親校許可/瓊使遂擊之可瓊觀希蕚衆盛恐懼夜送旗鼓乞降希)
(蕚大喜於是兼可瓊之衆長驅而至希廣素奉佛聞之/計無所出乃被緇衣引羣僧念寳勝如來謂之禳災頃)
(之府廨火起人忽紛擾猶念誦之聲未輟其戇如此少/敵憂之良有以也先是城中街道尚種槐其桺卽無十)
(一二至是内外一變皆種桺無復槐矣又居人夜間好/織草鞋似槌芒之聲聞於郊野俄有童謠云湖南城郭)
(好長街竟栽桺樹不栽槐百姓奔竄無一事只是槌芒/織草鞋人無長少皆誦之未幾國亂百姓奔竄死於溝)
(壑者十有八九至是議者始悟蓋長街者通内外之路/也槐者皆言懐也不裁槐蓋兄弟不睦以至國亾失孔)
(懐之義也草鞋者逺行所用蓋百姓逺行奔竄之象也/  馬希蕚旣立不治國事數與僚吏縱酒為樂有小吏)
(謝廷擇者本帳下厮養有容貌希蕚素寵嬖之毎筵㑹/皆命廷擇預坐諸官甚有在下者於是衆怒徃徃偶語)
(曰此輩舊制有燕會惟用兵守門以防他虞今與我等/齊列何辱之甚耶其弟希崇因衆怒咄咄與其黨竊發)
(擒希蕚囚之於衡陽又自立未數日江南遣袁州刺史/邊鎬乗其亂領兵來伐希崇度不能敵遂降先是長沙)
(重謠云鞭打焉走不暇未幾果為邊鎬所滅初鎬嘗為/僧以覘湖南尤善弄鈸毎侵晨必弄鈸行乞遇城往往)
(擲起鈸以度門之髙下及來湖南士庶頗有識之者圖/廖氏䖍州灨縣人有子三人伯曰圖仲曰偃季曰凝)
(凝皆有詩名偃趨勇絶倫由是豪横遂為鄉里所憚江/南功臣鍾章為䖍州刺史深嫉之於是圖與凝等議曰)
(觀章所為但欲滅吾族矣若戀土不去禍且及矣於是/領其族暨部等三千餘人具鎧仗號令而後行章不敢)
(逐遂奔湖南時武穆王在位見其衆盛恐難制欲盡誅/之或者曰大王姓馬而廖來歸廖者料也馬得料其勢)
(必肥實國家大興之兆其可殺之乎武穆喜遂善待仍/制下以凝為永州刺史圖為行軍司馬偃為天䇿府列)
(校仍賜莊宅於衡山自稱逸人偃能於馬上挺身而立/取溼衣振奮而服之以示輕揵荆南高季興次子㤀其)
(名管親軍雲猛都謂之雲猛郎君聞偃名因兩境交兵/請與偃闋偃欣然而往雲猛能用槍見偃瘦小心輕之)
(馳騎而刺偃垂及之偃佯落馬雲猛勢未及止偃自後/奮戈一擊堕地因生擒之自是其名愈振故武穆王終)
(世不為鄰境所輕者偃之力焉至其子希範嗣位九溪/蠻叛命偃率兵討之為流矢所傷死於蠻中凶訃至希)
(範使人報其母張氏張氏不哭謂其使曰為妾謝大王/舉家三百餘口受王分食解衣之賜雖盡死未足以上)
(報況一子乎望大王勿以為念希範開而歎曰廖氏有/此母欲不興其可得乎於是厚加存恤仍遣使召凝任)
(為從事至希範薨國亂為江南所滅遂遷金陵唐主授/以水部員外郎為洪州速昌縣令未幾又遷江州團練)
(使凝為人不羈好詼諧嘗覽裴説經杜工部墓詩曰擬/鑿孤􁀙破重敎大雅生因曰如此裴説乃劫墳賊耳聞)
(者笑之在江川盛暑嘗患體燥乃以一大桶盛冷水坐/於其間或至終日雖賓友謁見出露其首與之談笑其)
(簡率如此先是凝嘗夢人以印授之拜捧之際其印缺/其一角凝不能測及授江州之命始悟曰印缺一角蓋)
(偏裨之象也團練副使/不亦宜乎時人異之)
劉言本朗州之牙將也初馬氏舉族為江南所俘朗州
無帥衆乃推列校馬光惠為武平軍畱後光惠署言為
副使既而光惠耽荒僭侈軍情不附遂行廢黜以言代
光惠為畱後時周廣順二年秋也言旣立北則遣使奉
表於周太祖東亦上章於江南李景求止授旄鉞景未
之許時邊鎬據湖南濳遣人齎金帛説誘武陵谿洞諸
蠻欲合勢以攻朗州會李景降偽詔徴言赴金陵言懼
不從偽命以其年冬十月三日與其節度副使王進逵
行軍司馬何敬真都指揮使周行逢等同領舟師以襲
潭州九日攻拔益陽寨殺淮軍數千人十三日至潭州
城下是夕邊鎬領其部衆棄城東走進逵敬真遂入據
其城言乃遣牙將張崇嗣奉表於周太祖且言潭州兵
戈之後焚燒殆盡乞移使府於朗州從之詔升朗州為
大都督府在潭州之上廣順三年春正月制以言為檢
校太師同平章事朗州大都督充武平軍節度使制置
武安靜江等軍事又以王進逵為武安軍節度使何敬
真為靜江軍節度使竝檢校太尉以周行逢領集州刺
史充武安軍節度行軍司馬未幾言遣何敬真率軍南
擊廣賊敬貞失律奔歸潭州為王進逵所殺其年秋進
逵奏劉言與淮賊通連差指揮使鄭珓部領兵士欲併
當道鄭珓為軍衆所執奔入武陵劉言㝷為諸軍所廢
臣已至朗州安撫訖周太祖詔劉言宜勒歸私第委王
進逵取便安置言㝷遇害朝廷乃正授進逵朗州節制
顯徳元年秋制以武安軍節度副使周行逢為鄂州節
度使權知潭州軍府事加檢校太尉三年春正月世宗
將伐淮甸詔進逵率兵入江南界二月進逵準詔而行
仍遣部將潘叔嗣領兵五千為先鋒行及鄂州界叔嗣
囘戈以襲朗州進逵聞之倍道先入武陵叔嗣遽攻其
城進逵敗為叔嗣所殺遣人詣潭州請周行逢至朗州
斬叔嗣于市其年秋七月制以行逢為朗州大都督充
武平軍節度使加兼侍中自是潭朗之地遂為行逢所
有皇朝建隆初就加中書令四年行逢卒三軍立其子
保權為帥未幾朗軍亂求救于朝廷及王師平定荆湖
保權入朝由是湖湘之地盡為王土矣
錢鏐杭州臨安縣人少拳勇喜任俠以解仇報怨為事
唐乾符中事於濳鎮將董昌為部校屬天下喪亂黃巢
冦嶺表江淮之盜賊羣聚大者攻州郡小者剽閭里董
昌聚衆恣横于杭越之間杭州八縣毎縣召募千人為
一都時謂之杭州八都以遏黃巢之衝要時有劉漢宏
者聚徒據越州自稱節度使攻收鄰郡潤州牙將薛朗
逐其節度使周寳自稱畱後唐僖宗在蜀詔董昌討伐
昌以軍政委鏐率八都之士進攻越州誅漢宏囘戈攻
潤州擒薛朗江浙平董昌為浙東節度使越州刺史表
鏐代已為杭州刺史唐景福中朝廷以李鋋為浙江西
道鎮海軍節度使時孫儒楊行密交亂淮海煙塵數千
里鏐常率師以為防捍孫儒據宣州不敢侵江浙由是
鏐勳名日著久之李鋋終不至治所朝廷以鏐為鎮海
軍節度仍移潤州軍額于杭州為治所又立威勝軍于
越州董昌為節度使昌漸驕貴自言身應符讖又為妖
人王百藝所誑僭稱尊號乃于越州自稱羅平國王年
號大聖偽命鏐為兩浙都將鏐不受命以狀聞唐昭宗
命鏐討昌乾寧四年鏐率浙西將士破越州擒昌以獻
朝廷嘉其功賜鏐鐵券又除宰臣王溥為威勝軍節度
而兩浙士庶拜章請以鏐兼杭越二鎮朝廷不能制因
而授之改威勝軍為鎮東鏐乃兼鎮海鎮東兩藩節制
鏐旣兼兩鎮精兵三萬而楊行密連嵗興戎攻蘇湖潤
等州欲兼并兩浙累為鏐所敗亦為行密侵盜數州而
鏐所部止一十三州而已天復中鏐大將許再思徐綰
叛引宣州節度使田頵謀襲杭州田頵等率師掩至城
下鏐激厲軍士一戰敗之生擒徐綰田頵遁走鏐于臨
安故里興造第舍窮極壯麗嵗時遊于里中車徒雄盛
萬夫羅列其父寛每聞鏐至走竄避之鏐卽徒歩訪寬
請言其故寬曰吾家世田漁為事未嘗有貴達如此爾
今為十三州主三面受敵與人爭利恐禍及吾家所以
不忍見汝鏐泣謝之鏐于唐昭宗朝位至太師中書令
本郡王食邑二萬户梁祖革命以鏐為尚父呉越國王
梁末帝時加諸道兵馬元帥同光中為天下兵馬都元
帥尚父守尚書令封呉越國王賜玉冊金印初莊宗至
洛陽鏐厚陳貢奉求為國王及玉冊詔下有司詳議羣
臣咸言玉簡金字惟至尊一人錢鏐人臣不可又本朝
已來除四夷逺藩羈縻冊拜或有國王之號而九州之
内亦無此事郭崇韜尤不容其僭而樞密承㫖段佪姦
倖用事能移崇韜之意曲為鏐陳情崇韜僶俛從之鏐
乃以鎮海鎮東軍節度使名目授其子元瓘自稱呉越
國王命所居曰宫殿府署曰朝廷其參佐稱臣僭大朝
百僚之號但不改年號而已偽行制冊加封爵于新羅
渤海海中夷落亦皆遣使行封冊焉明宗卽位之初安
重誨用事鏐嘗與重誨書云呉越國王致書于某官執
事不叙暄涼重誨怒其無禮屬供奉官烏昭遇使于兩
浙每以朝廷事私于呉人仍目鏐為殿下自稱臣謁鏐
行舞蹈之禮及囘使副韓玫具述其事重誨因削鏐元
帥尚父國王之號以太師致仕久之其子元瓘等上表
陳敘時淮寇攻逼荆南明宗疑其同惡因降詔詰之元
瓘等復遣使自淮南間道上表云竊念臣父天下兵馬
都元帥呉越國王臣鏐爰自乾符之嵗便立功勞至于
天復之初巳封茅土兩殄稽山之僭偽頻叨鳯詔之褒
崇賜鐡劵而礪岳帯河藏清廟而銘鐘鏤鼎歴事列聖
竭誠累朝罄臣節以無虧荷君恩而益重楚茅呉柚常
居羣后之先赤豹黃羆不在諸方之後雲臺寫像盟府
書勳勠力本朝一心體國常誡臣兄弟曰汝等諸子須
記斯言老父起自諸都早平多難素推忠恿實効辛勤
遂蒙聖主之疇庸獲沗真王之列壤恒積滿盈之懼豫
懐燕翼之憂蓋以恩禮殊尤寵榮亢極名品旣逾于五
等春秋將及于八旬不諱之談爾當靜聽而況手殱妖
亂親覩興亾豈宜自為厲階更㝷覆轍老身猶健且作
國王之呼嗣子承家但守藩臣之分臣等鯉庭灑袂鴈
序書紳中心藏之敬聞命矣頃以濟隂歸邸梁苑稱尊
所在英雄遞相倣斆互起投龜之詬皆興逐鹿之謀惟
臣父王未嘗隨例從微至著悉蒙天子之絲綸啓土封
王自守諸侯之土宇乙酉嵗伏蒙莊宗皇帝遥降玉冊
金印恩加曲阜營丘顯自大朝來封小國遂有強名之
改補實無干紀之包藏兼使人徐筠等進貢之時禮儀
有失尚蒙赦宥未寘典刑敢不投杖責躬負荆請罪且
爽為臣之禮誠乖事上之儀夙夜包羞寢食俱廢捧詔
而神魂戰慄拜章而芒刺交并伏以皇帝陛下濬哲文
思含𢎞光大智周萬物日闢四方旣容能改之非許降
自新之恕將功補過捨短從長矧兹近代相持豈足𤣥
機逺料且臣本道與淮南雖連疆畛久結仇讎交惡㝷
盟十翻九覆縱敵已逾于三紀弭兵纔僅于數年諒非
脣齒之邦真謂腹心之疾今奉詔書責問合陳本末端
由布在衆多寧煩覼縷彼旣人而無禮此亦和而不同
近知侵軼荆門乖張事大儻王師之問罪願率衆以齊
攻必致先登庶觀後效横秋鵰鶚祗待指呼躍匣蛟龍
誓平讎隙今則訓齊樓櫓淬礪戈鋋決副天威冀明臣
節伏以臣父王鏐已于汎海繼有飛章陳父子之丹誠
高懸皎日展君臣之大義上指圓穹其將修貢賦于梯
航混車書而表率如虧奉職自有隂誅今春已具表章
未蒙便賜俞允地逺而經年方逹天高而瀝懇難通伏
乞聖慈曲行明命凌霜益翠始知松栢之心異日成功
方顯忠貞之節臣元瓘等無任感激祈恩戰懼依投之
至謹遣急腳間道奉絹表陳乞奏謝以聞明宗嘉之乃
降制復授鏐天下兵馬都元帥尚父呉越國王未幾又
詔賜上表不名(五代會要戴長興二年四月詔曰周榮/吕望有尚父之稱漢重蕭何有不名之)
(禮錢鏐冠公侯之位統呉越之封宜/示異恩俾當縟禮其錢鏐宜賜不名)鏐在杭州垂四十
年窮奢極貴錢塘江舊日海潮逼州城鏐大庀工徒鑿
石填江又平江中羅刹石悉起臺榭廣郡郭周三十里
邑屋之繁會江山之雕麗實江南之勝槩也鏐學書好
吟詠江東有羅隱者有詩名聞于海内依鏐為參佐鏐
常與隱唱和隱好譏諷嘗戲為詩言鏐微時騎牛操梃
之事鏐亦怡然不怒其通恕也如此鏐雖季年荒恣然
自唐朝於梁室莊宗中興已來毎來揚帆越海貢奉無
闕故中朝亦以此善之鏐以長興三年三月二十八日
薨年八十一制曰故天下兵馬都元帥尚父呉越國王
錢鏐累朝元老當代勳賢位巳極于人臣名素高于簡
冊贈典旣無其官爵易名宜示其優崇宜令所司定謚
以王禮葬仍賜神道碑諡曰武肅鏐初事董昌時年甫
壯室性尚剛烈時有儒士謁于主帥巳進刺矣見鏐稍
怠鏐怒投之羅刹江及典謁者將召鏐詐云客巳拂衣
去矣及為帥時有人獻詩云一條江水檻前流鏐不悦
以為譏巳㝷害之迨于晚嵗方愛人下士畱心理道數
十年間時甚歸羙鏐尤恃崇盛分兩浙為數鎮其節制
署而後奏左右前後皆兒孫甥姪軒陛服飾比于王者
兩浙里俗咸曰海龍王梁開平中浙民上言請為鏐立
生祠梁太祖許之令翰林學士李琪撰生祠堂碑以賜
之至今蒸黎饗之子孫保之斯亦近代之名王也
元瓘鏐第五子也起家為鹽鐡發運廵官表授尚書金
部郎中賜金紫天復中本州禆校許再思等為亂構宣
州節度使田頵頵領兵奄至鏐擊敗再思與頵通和頵
要盟于鏐鏐徧召諸子問之曰誰能為吾為田氏之壻
者例有難色時元瓘年十六進曰惟大王之命由是就
親于宣州唐天祐初承制累遷檢校尚書左僕射内衙
都指揮使數年之間代叛禦冦大著勲績梁貞明四年
夏鏐大舉伐呉以元瓘為水戰諸軍都指揮使戰棹抵
東洲呉人以舟師拒戰元瓘為火筏順風揚灰以坌之
白晝如霧呉師迷方遂敗之擒軍使彭彥章并軍校七
十餘人得戰艦四百隻呉人知不可校通好于鏐以功
奏授鎮海軍節度副使檢校司徒梁末遷清海軍節度
使檢校太傅同平章事後唐同光初加檢校太師兼中
書令鎮東等軍節度觀察處置等使時鏐自為天下兵
馬都元帥尚父守尚書令呉越國王及鏐為太師致仕
元瓘累貢章疏乞復舊號唐明宗許之鏐旣年高欲立
嗣召諸子使各論功皆讓于元瓘及鏐病篤召將吏謂
之曰余病不起兒皆愚懦恐不能為爾帥與爾輩決矣
帥當自擇將吏號泣言曰大令公有軍功多賢行仁孝
已領兩鎮王何苦言及此鏐曰此渠定堪否曰衆等願
奉賢帥卽出符鑰數筐于前謂元瓘曰三軍言爾可奉
領取此鏐薨遂襲父位唐長興四年遣將作監李鏻起
復元瓘官爵又命户部侍郎張文寳授兼尚書令清泰
初封呉王二年封越王天福元年賜金印三年封呉越
國王五年加天下兵馬元帥六年授天下兵馬都元帥
其年夏有疾秋府署災焚之一空乃移于他所其燄皆
隨而發焉元瓘因驚悸發狂以是嵗八月二十四日薨
年五十五嵗諡曰文穆元瓘初聰敏長于撫馭臨戎十
五年決事神速為軍民所附然奢僭營造甚于其父故
有囘禄之災焉元瓘有詩千篇編其尤者三百篇命曰
錦樓集浙中人士皆傳之子佐為嗣
佐字𤣥祐元瓘薨遂襲其位晉天福末制授檢校太師
兼中書令呉越王仍篆玉為冊以賜之前代玉冊冊夷
王有之偽梁時欲厚于鏐首為式例故因而不改俄授
開府儀同三司守太尉時以建安為淮寇所攻授東南
面兵馬都元帥佐㝷遣舟師進討淮人大敗以功加守
太師漢高祖入汴佐首獻琛賮表率東道漢祖嘉之授
諸道兵馬都元帥佐居列土凡七年境内豐阜祖父三
世皆為元帥時以為榮漢初以疾卒于位諡曰忠獻佐
㓜好書性溫㳟能為五七言詩凡官屬遇雪月佳景必
同宴賞由此士人歸心其班品亦有丞相已下名籍而
禄給甚薄罕能自濟每朝廷降吏則去其偽官或與會
則公府助以僕馬處事齷齪多如此類然航海所入嵗
貢百萬王人一至所遺至廣故朝廷寵之為羣藩之冠
佐有子昱年五嵗未任庶務乃以其弟倧襲位
倧性明敏嚴毅未立時常以佐性寛善而掌兵權者難
制及代佐為帥以禮法繩下宿將舊勳不甚優禮大將
胡進思頗不平之乃密與親軍謀去倧漢祖入汴之嵗
十二月進思率甲士三百大譟突入衙署倧闔户以拒
之左右與之格鬭盡為進思所殺遂遷倧于别館以甲
士援送幽于錦軍立倧異母弟俶為帥其年夏四月進
思疽發背而卒越人快之以為隂靈之誅逆也
俶元瓘之子倧之異母弟也倧旣為軍校所幽時俶為
溫州刺史衆以無帥遂迎立之時漢乾祐元年正月十
五日也其年八月始授檢校太師兼中書令充鎮海鎮
東等軍節度使東南面兵馬都元帥周廣順中累官至
守尚書令中書令呉越國王皇朝建隆初復加天下兵
馬大元帥其後事具皇朝日歴(五代史補錢鏐封吳越/國王後大興府署版築)
(斤斧之聲晝夜不絶士卒怨嗟或有中夜濳用白土大/書于門曰没了期侵晨起抵暮歸鏐一見欣然遽命書)
(吏亦以白土書數字于其側曰没了期春衣纔罷又冬/衣時人以為神輔自是怨嗟頓息矣  僧昭者通于術)
(數居兩浙大為錢塘錢鏐所禮謂之國師一旦謁鏐有/宫中小兒嬉于側墜下錢數十文鏐見謂之曰速收慮)
(人恐踏破汝錢昭師笑曰汝錢欲踏破須是牛卽可鏐/喜以為社稷堅牢之義後至曾孫俶舉族入朝因而國)
(除俶年屬丑為牛可謂牛踏錢而破矣内錢鏐末年患/䨇目有醫人不知所從來自云累世醫  外障眼其術)
(皆神于用針無不效者鏐聞召而使觀之醫人曰可治/然大王非常人患殆天與之若醫是違天地也恐無益)
(于壽幸思之鏐曰吾起自行伍跨有方面富貴足矣但/得兩眼見物為鬼不亦快乎旣而下針莫不應手豁然)
(鏐喜所賜動以萬計醫人皆辭不受明年鏐卒塘僧契/盈閩中人通内外學性尤敏速廣順初游戲錢  一旦)
(陪呉越王游碧浪亭時潮水初滿舟楫輻輳望之不見/其首尾王喜曰呉國地去京師三千餘里而誰知一水)
(之利有如此耶可謂三千里外一條水十二時中兩度/潮時人謂之佳對時江南未通兩浙貢賦自海路而至)
(青州故云/三千里也)
史臣曰自唐末亂離海内分割荆湖江浙各據一方翼
子貽孫多歴年所夫如是者何也蓋值諸夏多艱王風
不兢故也洎皇宋之撫運也因朗陵之肇亂命王師以
遄征一矢不亾二方俱服遂使瑤琨篠簜咸遵作貢之
文江漢睢漳盡鼓朝宗之浪夫如是者何也蓋屬大統
有歸人寰允洽故也惟錢氏之守杭越逾八十年蓋事
大勤王之節與荆楚湖湘不侔矣
　
　
　
　
　
　
　
　
　
　舊五代史巻一百三十三
　舊五代史巻一百三十三攷證
世襲列傳二髙季興傳至襄州酒酣謂孔勍曰是行有
　二錯來朝一錯放回二錯　案歐陽史作季興謂梁
　震語與是書作孔勍異高從誨傳乾祐元年冬十一
　月以疾薨于位　十一月歐陽史作十月
高保朂傳皇朝建隆四年春卒　四年歐陽史作三年
　十一月
馬殷傳許州鄢陵人也　案通鑑作扶溝人歐陽史從
　是書
長興二年十一月十日薨于位時年七十八　案歐陽
　史作長興元年殷卒年七十九
馬希範傳谿州洞蠻彭士愁　士愁原本訛士秋今据
　歐陽史及通鑑改正
　
　
　舊五代史卷一百三十三攷證
欽定四庫全書
　舊五代史巻一百三十四
　　宋門下侍郎參知政事監修國史薛居正等撰
　僭偽列傳第一
楊行宻廬州人少孤貧有膂力日行三百里唐中和之
亂天子幸蜀郡將遣行宻徒步奏事如期而復(北夢瑣/言鄭綮)
(嘗典楊行宻為/本州步奏官)光啓初秦宗權擾淮右頻寇廬壽郡將
募能致戰擒賊者計級賞之行宻以膽力應募徃必有
獲得補為隊長行宻乃自募百餘人皆虓勇無行者殺
都將自權州兵郡將即以符印付之而行朝廷因正授
行宻廬州刺史光啓三年揚州節度使高騈失政委任
妖人吕用之軰牙將畢師鐸懼為用之所譖自高郵起
兵以襲廣陵為用之所卻乃乞師于宣州秦彦且言事
克之日願以揚州帥之彦先遣將秦稠以兵三千人助
師鐸攻陷廣陵高騈署師鐸為行軍司馬未幾秦彥率
大衆并家屬渡江入揚州軍府自稱節度使初揚州未
陷吕用之詐為高騈檄徵兵于廬州及城陷行宻以萬
人奄至畢師鐸之入廣陵也吕用之出奔于外至是委
質于行宻行宻攻廣陵營于大明寺秦畢出兵以攻行
宻之營短兵纔接行宻偽遁秦畢之兵争入其栅以取
金帛行宻發伏兵以擊之秦畢大敗退走其壁自是不
復出戰其年九月秦畢害高騈于幽所少長皆死同坎
瘞于道院北垣下行宻攻圍彌急城中食盡米㪷四十
千居人相啗略盡十月城陷秦畢走東塘行宻入廣陵
輦外寨之粟以食飢民即日米價減至三千十一月蔡
賊孫儒以衆萬人自淮西奄至還據外寨行宻輜重牛
羊軍食未入城者皆為儒所有時秦畢來自東塘與儒
軍合自是西門之外復為敵境矣初吕用之遇行宻于
天長紿行宻曰用之有白金五千鋌瘞于所居之廡下
寇平之日願備將士倡樓一醉之資至是行宻閱兵用
之在側謂用之曰僕射許此軰銀何負心也遽命斬于
三橋之下夷其族行宻旣有廣陵遣使至大梁陳歸附
之意是時梁祖兼領淮南乃遣牙將張廷範使于淮南
與行宻結盟尋遣行軍司馬李璠權知淮南畱後令都
將郭言以兵援送行宻初則厚禮廷範及聞李璠之行
勃然有拒命之意廷範懼易衣夜遁遇梁祖于宋州備
言行宻不軌之心酌其兵勢未可圖也乃追李璠等還
即表行宻為淮南畱後文德元年正月孫儒殺秦彥畢
師鐸于高郵引軍襲廣陵下之儒自稱節度使行宻收
其衆歸于廬江十一月梁祖遣大將龎師古自潁上渡
淮討孫儒之亂師古引兵深入淮甸不利還龍紀元年
孫儒出攻宣州行宻乘虛襲揚州北通時溥孫儒引軍
復攻行宻大順元年行宻危蹙率衆夜遁出據宣州儒
復入揚州二年乃蒐練兵甲以攻行宻屬江淮疾疫師
人多死儒亦臥病為部下所執送于行宻殺之行宻自
宣城長驅入于廣陵盡得孫儒之衆自光啟末高騈失
守之後行宻與畢師鐸秦彥孫儒逓相窺圖六七年中
兵戈競起八州之内鞠為荒榛圜幅數百里人煙斷絶
行宻旣併孫儒乃招合遺散與民休息政事寛簡百姓
便之蒐兵練將以圖霸道所得孫儒之衆皆淮西之驍
果也選五千人豢養于府第厚其衣食驅之即戰靡不
爭先甲胄皆以黒繒飾之命曰黒雲都乾寧二年行宻
盡有淮南之地昭宗乃降制授行宻淮南節度副大使
知節度事管内營田觀察處置等使開府儀同三司檢
校太傅同中書門下平章事兼揚州大都府長史上柱
國𢎞農郡王食邑三千户食實封一百户四年梁祖平
兖鄆朱瑾及沙陀將李承嗣史儼等皆奔淮南行宻待
之優厚任以為將瑾與承嗣皆位至方伯是歲行宻縱
兵侵掠鄰部兩浙錢璆江西鍾傅鄂州杜洪皆遣使求
救于梁梁祖遣朱友恭率步騎萬人渡江取便討伐行
宻先令都將翟章據黄州及梁師至即棄郡南渡固守
武昌寨行宻遣將馬珣以精兵五千助之友恭與杜洪
大破其衆遂㧞武昌寨擒翟章并淮軍三千餘人獲馬
五百匹淮夷大恐八月梁祖遣葛從周領步騎萬人自
霍丘渡淮遣龎師古率大軍營于清口淮人決堰縱水
流潦大至又令朱瑾率勁兵以襲汴軍汴軍大敗師古
死之葛從周聞師古之敗自濠梁班師至淠河為淮人
所乘諸軍僅得北歸光化二年行宻遣大將張歸厚禦
之而退天復三年青州王師範叛乞師于淮南行宻遣
將王景仁率師二萬以援之攻討密州七月梁祖大破
師範及景仁之衆景仁遁還追至輔唐殺數千人進取
密州天祐元年十一月淮人攻光州梁祖率軍抵霍丘
略地于廬壽之境淮人遁去二年正月進攻壽州淮人
閉壁不出大掠而還是月行宻攻陷鄂州擒節度使杜
洪戮于揚州市梁之戍兵數千人亦陷焉其後江西鍾
傅宣州田頵俱為行密所併三年行宻以疾卒于廣陵
及其子渭僭號僞追尊為太祖武皇帝
渥字奉天行宻長子也行宻卒渥遂襲偽位自稱吳王
委軍政于大將張顥渥性猜忍不能御下天祐五年六
月渥為顥所殺顥将納欵于梁遂自稱畱後委别將徐
溫握兵柄居無何溫復殺顥立行宻次子渭為主及渭
僭號偽追尊為景帝
渭渥之弟也旣立政事咸委于徐溫時溫為鎭海軍節
度内外馬步軍都指揮使乃于上元縣置昇州盛開幕
府自握兵柄于上流其子知訓等于揚州居以秉政凡
十餘年溫乃册渭為天子國號大吳改唐天祐十六年
為武義元年渭以溫為大丞相都督中外諸軍事渭僭
號凡三年而卒諡為惠帝
溥行宻幼子也初封丹陽王渭卒徐溫乃推溥為主復
僭偽號唐同光元年荘宗平梁遷都于洛陽十二月溥
遣使章景來朝稱大呉國主致書上大唐皇帝其辭㫖
卑遜有同箋表明年八月又遣其司農卿盧蘋貢方物
及獻貞簡太后珍玩荘宗命左藏庫使王居敏通事舍
人張朗等以名馬報之郭崇韜之平西州也淮人大懼
將去偽號稱藩于唐時崇韜欲陳舟師下峽為平呉之
策㑹崇韜旣誅洛城有變淮人聞之比屋相慶明宗纂
嗣溥復遣使修好安重誨奏曰楊溥旣不稱藩無足與
之抗禮來偵國情不如辭絶乃館其使不受所貢遣之
唐天成二年十月徐溫卒追封為齊王溫之養子李昪
代溫佐輔秉政數年位至太尉中書令録尚書事襲封
齊王偽加九錫晉天福二年溥不得已遜位于昪昪遷
溥于潤州築丹陽宫以處之溥自是服羽衣習辟穀之
術年餘以幽死昪又遷其族于海陵呉人謂其居為永
寜宫周顯德中李景聞周師渡淮慮楊氏為變使人盡
殺之自唐大順二年行宻始有淮南之地至溥遜位凡
四十七年而亡(五代史補楊行宻嘗命宣州刺史田頵/領兵圍錢塘錢鏐危急遣其子元璙修)
(好于行宻元璙風神俊邁行宻見之甚喜因以其女妻/之遽命頵罷兵初頵之圍城也嘗遣使候錢鏐起居鏐)
(厚待之將行復與之小飲時羅隠皮日休在坐意以頵/之師無能為也且欲譏之于是日休為令取一字四靣)
(被圍而不失其本音因曰其字上加艸為萁菜下加石/為碁子左加玉為琪玉右加月為期㑹羅隠取于字上)
(加雨為舞雩下加皿為盤孟左加玉為玗玉右加邑為/䢴地使者取亾字譏錢鏐必亾取亾上加艸為芒下加)
(心為㤀右加邑為邙左加心為忙其令頗不通合坐皆/嬉笑之使大慙而去未幾頵果班師先是行宻與鏐勢)
(力相敵其為憤怒猶水火之不弱也行宻嘗命以大索/為錢貫號曰穿錢眼鏐聞之毎歳命以大斧科桞謂之)
(斫楊頭至是以元璙通婚二/境漸睦穿眼斫頭之論始止)
李昪本海州人偽呉大丞相徐溫之養子也溫字敦美
亦海州人初從淮南節度使楊行宻起兵于廬州漸至
軍校唐末青州王師範為梁祖所圍乞師于淮南楊行
宻發兵赴之溫時為小將亦預其行師次青之南鄙師
範已敗淮兵大掠而還昪時幼穉為温所虜温愛其慧
黠遂育為已子名曰知誥天祐初行宻卒其子渥嗣㑹
左衛都指揮使張顥殺渥欲歸命于梁温謂顥曰此去
梁國徃復三千里不月餘事不成軍國未有主無主將
亂不如有所主徐圖其事顥然之乃立渥弟為帥溫尋
殺顥渭偽授溫常州刺史檢校司徒温畱廣陵遣昪知
州事是歲唐天祐五年也七年丁母憂起復授檢校太
尉温州刺史充本州團練觀察使八年宣州叛溫與都
將柴再用討平之加同中書平章事充淮南行軍司馬
内外馬步都指揮使鎭海軍節度浙江西道觀察等使
十二年八月溫出鎭潤州以其子知訓知政事加溫鎭
海軍管内水陸馬步軍都軍使兼寧國軍節度宣歙池
等州觀察使時昪為溫屬郡昇州刺史乃大理郡廨溫
表移其府于金陵偽授昇州大都督府長史充鎭海軍
節度副大使知節度事以昪為鎭海軍節度副使行潤
州刺史充本州團練使十五年知訓授淮南行軍副使
内外馬步軍都指揮使通判軍府事居無何知訓為大
將朱瑾所殺溫以昪代知政事明年溫册楊渭為天子
僭稱大呉改唐天祐十六年為武義元年十八年渭死
溫聞之自金陵馳歸掦州夜入廣陵議有所立或有希
溫㫖言及蜀先主遺命諸葛亮之事溫厲聲曰若楊氏
無男有女當立矣無得異議由是羣心乃定遂迎丹陽
王溥于潤州以其年六月十八日即偽位改元為順義
自是溫父子愈盛中外共專其國楊氏主祭而已溫累
官至竭忠定難建國功臣大丞相都督中外諸軍事諸
道都統鎭海寧國等軍節度宣歙池等州管内營田觀
察等使開府儀同三司守太師中書令金陵尹東海王
食邑一萬户實封五百户偽順義七年改乾貞元年即
後唐天成二年其年十月二十三日溫卒偽贈大元帥
進封齊王諡曰忠武昪前夢溫負登山逾月溫卒昪乃
偽授輔政興邦功臣知内外左右事開府儀同三司守
太尉中書令宣城公昪自平朱瑾之亂遂執呉政天成
四年偽呉改太和元年是歲昪出鎭金陵尋封東海王
至清㤗二年改天祚元年其年以金陵為齊國封昪為
齊王乃追諡溫為忠武王廟號太祖昪又進位太尉録
尚書事留鎭金陵以其子景總政于揚州未幾偽加昪
九錫建天子旌旗改金陵為西都以揚州為東都昪開
國依齊梁故事用徐玠為齊國右丞相宋齊丘為左丞
相以為謀主偽呉天祚三年楊溥遜位于昪國號大齊
改元為昇元建都于金陵時晉氏天福二年也昪乃冊
楊溥為讓皇其册文曰受禪老臣知誥謹上册皇帝為
高尚思𤣥𢎞古譲皇云仍以其子遥領平盧軍節度使
遷于海陵昪自云唐𤣥宗第六子永王璘之裔唐天寳
米安禄山連陷兩京𤣥宗幸蜀詔以璘為山南嶺南黔
中江南四道節度採訪等使璘至廣陵大募兵甲有窺
圖江左之志後為官軍所敗死于大庾嶺北故昪指之
以為逺祖因還姓李氏始改名昪國號大唐尊徐溫為
義祖昪僭位凡七年子景立
景本名璟及將臣于周以犯廟諱故改之昪之長子也
(釣磯立談云烈祖一日晝寢夢一黄龍出殿之西楹矯/首向内如窺伺狀烈祖驚起使人偵之顧見𤣥宗方倚)
(楹而立遣人候上動静/于是立嫡之意遂决)昪卒乃襲偽位改元為保太以
仲弟遂為皇太弟季弟逹為齊王仍于父柩前設盟約
兄弟相繼景僭號之後屬中原多事北土亂離雄據一
方行餘一紀其地東暨衢婺南及五嶺西至湖湘北據
長淮凡三十餘州廣袤數千里盡為其所有近代僭竊
之地最為强盛又嘗遣使私賂北戎俾為中國之患自
固偷安之計(南唐書云契丹遣二使來告曰晉少主逆/命背約自貽廢黜吾主欲與唐繼先世之)
(好將册君為中原主嗣主曰孤守江淮社稷已固與宋/梁阻隔若爾主不㤀先好惠賜行人受賜多矣其他不)
(敢拜命/之辱)周顯德二年冬世宗始議南征以宰臣李穀為
前軍都部署是冬周師圍壽春三年春世宗親征淮甸
大敗淮寇于正陽遂進攻壽州尋又今上敗何延錫于
渦口擒皇甫暉于滁州景聞之大懼遣其臣鍾謨李德
明等奉表于世宗乞為附庸之國仍歲貢百萬之數又
進金銀器幣及犒軍牛酒未幾又遣其臣孫晟王崇質
等奉表修貢且言景願割濠壽泗楚光海等六州之地
𨽻于大朝乞罷攻討世宗未之許時李德明等見周師
急攻壽春慮不能保乃奏云寛臣等五日之誅容臣等
自徃江南取本國章表舉江北諸州盡獻于大朝世宗
許其行乆之德明等不至乃權議囘鑾惟畱偏師數千
圍壽春而巳四年春世宗再駕南征三月大敗江南援
軍于紫金山尋下壽州乃命班師是歲冬十月世宗復
臨淮甸連下濠泗二郡進攻楚州明年春正月援之遂
移幸揚州駐大軍于迎鑾將議濟北景聞之自謂亾在
朝夕乃謀欲傳位其世子使稱藩于周(南唐書正月改/元交泰元年)
遣其臣陳覺奉表陳情且順世宗之㫖焉覺至世宗召
對于御幄是時江北諸州惟廬舒蘄黄四郡未下世宗
因謂覺曰江南李主若能以江北之地盡歸于我則朕
亦不至窮兵黷武覺聞命欣然卽遣人過江取景表以
廬舒蘄黄等四州來上乞畫江為界仍歲貢地征數十
萬世宗許之乃還京自是景始行大朝正朔上章稱唐
國主臣景累遣使修貢亦不失外臣之禮焉皇朝建隆
二年夏景以疾卒于金陵時年四十六以其子煜襲偽
位其後事具皇家日厯(五代史補李昪本為徐溫所養/溫殺張顥權出于已自稱大丞)
(相中書令都統及出居金陵以嫡子知訓為丞相昪為/潤州節度昪始為宣州忽得潤州甚怏怏將白溫辭之)
(宋齊丘素與昪善因謂昪曰知訓驕倨不可大用殆必/有損足焚巢之患宣州去江都逺難為應潤州方隔一)
(水爾有急則可以立功慎勿辭也昪聞之釋然遂行至/潤州未幾知訓果為朱瑾所殺是夜江都亂火光亘天)
(昪望之曰宋公之言中矣遂引軍渡江盡誅朱瑾之黨/後解甲去備待徐溫之至且喜且怒因謂昪曰猶幸汝)
(在潤州不然吾家大事將去矣汝于兄弟中有大功者/耶即日用昪為左僕射知政事以代知訓昪善于撫御)
(内外之心翕然而歸之故徐溫卒未幾而江南遂為昪/所有先是江南童謡云東海鯉魚飛上天東海即徐之)
(望也鯉者李也蓋言李昪一且自溫家起而為君爾初/昪既蓄異志且欲諷動僚屬雪天大會酒酣出一令須)
(借雪取古人名仍詞理通貫時齊丘徐融在坐昪舉杯/為令曰雪下紛紛便是白起齊丘曰著屐過街必湏雍)
(齒融意欲挫昪等遽曰明朝日出爭奈蕭何昪大怒是/夜收融投于江自是與謀者惟齊丘而巳  宋齊丘豫)
(章人父嘗在鍾傳幕下齊丘素落魄父卒家計蕩盡巳/在窮悴朝夕不能度時姚洞天為淮南騎將素好士齊)
(丘欲謁之且囊空無備紙筆之費計無所出但于逆旅/杜門而坐如此殆數日鄰房有散樂女尚幼問齊丘曰)
(秀才何以數日不出齊丘以實告女曰此甚小事秀才/何吝出一言相示耶乃惠以數緡齊丘用市紙筆為詩)
(咏以投洞天其略曰某學武無成攻文失志歲華蹭蹬/身事蹉跎胷中之萬仞青山壓低氣宇頭上之一輪紅)
(日燒盡風雲加以天步陵遲皇綱廢絶四海淵黒中原/血紅挹飛蒼走黄之辯有出鬼沒神之機洞天怒其言)
(大不即接見齊丘窘急乃更其啟翼日復至其略曰有/生不如無生為人不如為鬼又云其為誠懇萬端只為)
(飢寒二字洞天始憫之漸加以拯救徐溫聞其名召至/門下及昪之有江南也齊丘以佐命功遂至將相乃上)
(表以散樂女為妻以報㝛惠許之毎韓熙載仕江南官/至諸行侍郎晚年不羈女僕百人  延請賔客而先令)
(女僕與之相見或調戲或毆擊或加以爭奪靴笏無不/曲盡然後熙載始緩步而出習以為常復有醫人及燒)
(錬僧數軰毎來無不升堂入室與女僕等雜處偽主知/之雖怒以其大臣不欲直指其過因命待詔畫為圖以)
(賜之使其自愧而/熙載視之安然)
王審知字信通光州固始人父恁世為農民廣明中黄
巢犯闕江淮盗賊蜂起有賊帥王緒者自稱將軍陷固
始縣審知兄潮時為縣佐緒署為軍正蔡賊秦宗權以
緒為光州刺史尋遣兵攻之緒率衆渡江所在剽掠自
南康轉至閩中入臨汀自稱刺史緒多疑忌部將有出
已之右者皆誅之潮與豪首數軰共殺緒具衆求帥乃
刑牲㰱血為盟植劍于前祝曰拜此劍動者為將軍至
潮拜劍躍于地衆以為神異即奉潮為帥時泉州刺史
廖彥若為政貪暴軍民苦之聞潮為理整肅耆老乃奉
牛酒遮道請畱潮因引兵圍彥若歲餘克之乃平狼山
賊帥薛藴兵鋒日盛唐光啓二年福建觀察使陳巖表
潮為泉州刺史大順中巖卒子婿范暉自稱畱後潮遣
審知將兵攻之踰年城中食盡力斬暉而降由是盡有
閩嶺五州之地潮即表其事昭宗因建威武軍于福州
以潮為節度福建管内觀察使審知為副審知為觀察
副使有過潮猶加捶撻審知無怨色潮寢疾舍其子延
興延虹延豐延休命審知知軍府事十二月丁未潮薨
審知以讓其兄審邽審邽以審知有功辭不受審知自
稱福建畱後表于朝廷唐末為威武軍節度福建觀察
使累遷檢校太保封琅邪郡王梁朝開國累加中書令
封閩王(王審知德政碑云潮付公以戎旅仍具表奏尋/加刑部尚書威武軍畱後儀授金紫光禄大夫)
(右僕射本軍節度使又改光禄大夫檢校司空轉特進/檢校司徒又轉檢校太保琅邪郡王食邑四千戸食實)
(封一/百戸)是時楊氏據江淮故閩中與中國隔越審知毎歲
朝貢泛海至登萊抵岸徃復頗有風水之患漂没者十
四五後唐莊宗即位遣使奉貢制加功臣進爵邑審知
起自隴畝以至富貴毎以節儉自處選任良吏省刑惜
費輕徭薄歛與民休息三十年間一境晏然同光元年
審知卒子延翰嗣為弟延鈞所殺
延鈞審知次子後唐長興三年上言吳越國王錢鏐薨
乞封為吳越王不報未幾自稱帝國號大閩改元龍啓
然猶稱藩于朝廷清㤗元年遇弑子昶嗣
昶嗣偽位朝廷因授昶福建節度使晉天福三年遣使
貢奉至闕止稱閩王其子繼恭稱節度使晉祖乃下制
封昶為閩王改元通大後遇弑審知少子延羲嗣通大
延羲嗣偽位改元永隆在位六年遇弑兄延政自稱帝
于福州晉開運三年為李景所滅(五代史補王潮之來/福建也値連帥陳巖)
(卒子婿范暉自稱畱後潮攻㧞之盡有其地遂為褔建/觀察使至其弟審知立雖天下多事猶能脩具職貢朝)
(廷嘉之封閩王審知卒子延鈞嗣無識輙改審知制度/僭稱大閩改元龍啓其後為子昶殺昶多行不道閩人)
(殺之立從父延羲改元永隆延羲不恤政事國亂為其/將連重遇所殺王氏之族遂滅先是梁朝有王霸者即)
(王氏之逺祖為道士居于福州之怡山時愛二皂莢樹/因其下築壇為朝禮之所其後丹成冲虛而去霸嘗云)
(吾之子孫當有王于此方者乃自為讖藏之于地唐光/啟中爛柯道士徐景𤣥因于壇東北隅取土獲其詩曰)
(樹枯不用伐壇壞不須結不滿一千年自有兒孫列又/曰後來是三王潮水蕩禍殃巖逄二乍間未免有銷亾)
(子孫依吾道代代封閩疆議者以為潮蕩禍殃謂王潮/除其禍患以開基業也巖逄二乍間為陳巖逄王潮未)
(幾而亾上地為其所有也代代封閩疆謂潮與審知也/代代盖兩世之稱明享國不過潮與審知兩世耳初王)
(潮嘗假道于洪州時鍾傳為洪州節度使以王潮若得/福建境土相接必為己患隂欲誅之有僧上藍者通于)
(術數動皆先知大為鍾所重因入謁察傳詞氣驚曰令/公何故起惡意是欲殺王潮否傳不敢隐盡以告之上)
(藍曰老僧視王潮與福建有縁必變彼處作一好世界/令公宜加禮厚待若必殺之令公之福去矣于是傳加)
(以援送及審知之嗣位也楊行宻方盛常有吞東南之/志氣審知居常憂之因其先人嘗為上藍所知乃使人)
(齎金帛徃遺之號曰送供且問國之休咎使回上藍以/十字為報其詞曰不怕羊入屋只怕錢入腹審知得之)
(歎曰羊者楊也腹者福也得非福州之患不在楊行宻/而在錢氏乎今内外將吏無姓錢者必為子孫後世之)
(憂矣至延羲為連重遇所殺諸將爭立江南乘其時命/查文徽領兵伐之經年不能下會兩浙救兵至文徽腹)
(背受敵遂大敗自是福州果為錢氏所有入腹之懴始/應蓋國之興衰皆冥數决定矣  徐寅登第歸閩中途)
(經大梁因獻太祖遊大梁賦時梁祖與太原武皇為讎/敵武皇眇一目而又出自沙陀部落寅欲曲媚梁祖故)
(詞及之云一眼匈奴望英威而膽落未幾有人得其本/示太原者武皇見而大怒及莊宗之滅梁也四方諸侯)
(以為唐室復興奉琛為慶者相繼王審知在閩中亦遣/使至唐遽召其使問曰徐寅在否使不敢隐以無恙對)
(荘宗慘然曰汝歸語王審知父母之讎不可同天徐寅/指斥先帝今聞在彼中何以容之使回具以告審知曰)
(如此則唐主欲殺徐寅爾今殺則未敢奉詔但不可以/用矣即日戒閽者不得引接徐寅坐是終身止于祕書)
(正字任江為建州人工于詩乾祐中福州王氏國亂有/故人  福州官屬恐禍及一旦亾去將奔江南乃間道)
(謁為經數日為且與草投江南表其人未出境遭邊吏/所擒仍于囊中得所撰表章于是收為與奔者俱械而)
(送為臨刑詞色不撓且曰嵇康之將死也顧日影而彈/琴吾今琴則不暇彈賦一篇可矣乃索筆為詩曰衙鼓)
(侵人急西傾日欲斜黄泉無旅店今夜㝛誰家聞者莫/不傷之  黄滔在閩中為王審知推官一旦饋之魚時)
(滔方與徐寅對談遂請代為謝箋寅援筆而成其略曰/銜諸斷索纔從羊續懸來列在琱盤便到馮驩食處時)
(人大/稱之)
史臣曰昔唐祚横流異方割據行宻以高材㨗足啟之
于前李昪以履霜堅冰得之于後以偽易偽逾六十年
洎有周興薄伐之師皇上示懐柔之德而乃走梯航而
入貢奉正朔以來庭如是則長江之險又何足以恃哉
審知僻據一隅僅將數世始則可方于吳芮終則竊效
于尉佗與夫穴蜂井蛙亦何相逺哉五紀之亾蓋其幸
也
　
　
　
　
　
　
　
　
　
　
　
　
　
　舊五代史巻一百三十四
　舊五代史巻一百三十四考證
僭偽列傳一楊行宻傳乃追李璠等還　按通鑑作李
　璠至盱眙行宻發兵襲之郭言力戰得免與是書異
瑾與承嗣皆位至方伯　按九國志行宻承制授朱瑾
　泰寧軍節度使李承嗣振武軍節度使此云位至方
　伯似未明晰附識于此
楊溥傳渭渥之弟也　按渭歐陽史及通鑑皆作隆演
　惟是書作渭詳見通鑑考異
李昪傳昪自云唐𤣥宗第六子永璘王之裔　按歐陽
　史昪自言唐憲宗子建王恪恪生超超生志志生榮
　自以為建王四世孫與是書異
王審知傳以潮為節度福建管内觀察使審知為副
　按王審知德政碑作詔授潮節度累加檢校右僕射
　無審知為副事
潮薨審知以譲其兄審邽　按王審知德政碑作仲兄
　審邦此作審邽當以碑為正
　
　
　
　
　
　
　
　
　
　
　
　
　
　
　
　舊五代史巻一百三十四攷證
欽定四庫全書
　舊五代史巻一百三十五
　　宋門下侍郎參知政事監修國史薛居正等撰
　僭偽列傳第二
劉守光深州樂夀人也其父仁恭初隋父晟客于范陽
晟以軍吏補新興鎮將事莭度使李可舉仁恭幼多智
機數陳力於軍中李全忠之攻易定也别將于晏圍易
州累月不能拔仁恭穴地道以陷之軍中號日劉窟頭
稍遷禆校仁恭志大氣豪自言嘗夢大佛幡出於指端
或云年四十九當領旄節此言頗泄燕帥李匡威惡之
不欲令典軍改為府掾出為景城令屬瀛州兵亂殺郡
守仁恭募白丁千人討平之匡威壯其才復使為帳中
爪牙令將兵戍蔚州兵士以過期不代思歸流怨㑹李
匡儔奪兄位戍軍擁仁恭為帥欲攻幽州比至居庸闗
為府兵所敗仁恭挈族奔于太原武皇遇之甚厚賜田
宅以處之出為壽陽鎮將從征吐渾仁恭數進畫於盖
寓言幽州可圖之狀願得步騎萬人即指期可取武皇
從之泊仁恭舉兵屢不克捷唐乾寧元年十一月武皇
親征匡儔十二月破燕軍於威塞進拔媯州收居庸二
十六日匡儔弃城而遁武皇令李存審與仁恭入城撫
勞封府庫即以仁恭為幽州節度使留腹心燕留得等
十餘人分典軍政武皇乃還二年七月武皇討王行瑜
師於渭北上章請授仁恭節鉞九月天子以仁恭為檢
校司空幽州盧龍軍節度使三年羅𢎞信背盟武皇遣
李存信攻魏州徴兵於燕仁恭託以契丹入冦俟敵退
聼命四年七月武皇聞兖鄆俱陷復徴兵於仁恭數月
之間使車結轍仁恭辭㫖不遜武皇以書譲之仁恭覽
書嫚罵拘其使人晉之戍兵在燕者皆拘之復以厚利
誘晉之驍將由是亡命者衆矣八月武皇討仁恭九月
五日次安塞軍九日渡木瓜澗大為燕軍所敗死傷大
半既而仁恭告捷於梁祖梁祖聞之喜因表仁恭加平
章事仁恭又遣使於武皇自陳邊將擅興之罪武皇以
書報之仁恭既絶於晉恒懼討罸募兵練衆常無虛月
光化元年三月令其長子襲滄州盧彦威委城而遁遂
兼有滄景德三郡以守文為畱後請節鉞於朝昭宗怒
其擅興不時與之㑹中使至范陽仁恭私之曰旄節吾
自有但要長安本色耳何以累章見阻為吾言之其悖
戾如此仁恭兵鋒益盛每戰多捷以為天贊遂有吞噬
河朔之志二年正月仁恭率幽滄步騎十萬號三十萬
將兼併魏博鎮定師次貝州一皷而拔無少長皆屠之
清水為之不流羅紹威求援於汴汴將李思安葛從周
赴之思安屯内黄仁恭兵圍魏州聞汴軍在内黄戒其
子守文曰李思安怯懦汝之智勇比之十倍當先殄此
鼠軰次擄紹威守文與單可及率漁陽精甲五萬夾清
水而上思安設伏於内黄清水之左袁象先設伏於清
水之右思安逆戰於繁陽城偽不勝徐退燕人追躡至
於内黄思安步兵成列迥繫之燕人將引退左右伏兵
發燕兵大敗臨陣斬單可及守文單騎僅免五萬之衆
無生還者時葛從周率邢洺之衆入魏州與賀德倫李
暉出繫賊營是夜仁恭燒營遁走汴人長驅追繫自魏
至長河數百里殭屍蔽地敗旗折㦸纍纍於路鎮人又
邀擊於東境燕軍復敗仁恭自是埀翅不振者累年汴
人乘勝攻滄州仁恭率師援之營於乾寧軍汴將氏叔
琮逆戰燕軍逗撓退保瓦橋乃卑辭厚禮乞師於晉武
皇遣兵逼邢洺以應之十月汴人陷瀛鄚二州晉將周
德威將兵出飛狐仁恭復脩好於晉天祐三年七月梁
祖自將兵攻滄州營於長蘆仁恭師徒屢喪乃酷法盡
發部内男子十五已上七十已下各自備兵粮以從軍
閭里為之一空部内男子無貴賤並黥其面文曰定霸
都士人黥其臂文曰一心事主繇是燕薊人士例多黥
湼或伏竄而免仁恭閲衆得二十萬進至瓦橋汴人深
溝髙壘以攻滄州内外阻絶仁恭不能合戰城中大饑
人相簒啖析骸而㸑丸土而食轉死骨立者十之六七
自七月至十月仁恭遣使求援於晉前後百餘軰武皇
乃徴兵於燕仁恭遣都將李溥夏侯景監軍張居翰書
記馬郁等以兵三萬來㑹十二月合晉師以攻洛州降
丁㑹乃解滄州之圍是時天子播遷中原多故仁恭嘯
傲薊門志意盈滿師道士王若訥祈長生羽化之道幽
州西有名山曰大安山仁恭乃於其上盛飾舘宇僭擬
宫掖聚室女艶婦窮極侈麗又招聚緇黄合仙丹講求
法要又以瑾泥作錢令部内行使盡斂銅錢於大安山
嶺鑿穴以藏之藏畢即殺匠石以滅其口又禁江表茶
商自擷山中草葉為茶以邀厚利改山名為大恩山仁
恭冇嬖妾曰羅氏美姿色其子守光烝之事洩仁恭怒
笞守光謫而不齒四年四月汴將李思安以急兵攻幽
州營扵石子河仁茶在大安山城中無備守光自外帥
兵來援登城拒守汴軍既退守光乃自為幽州節度令
其部將李小喜元行欽將兵攻大安山仁恭遣兵拒戰
為小喜所敗乃擄仁恭歸幽州囚於别室仁恭左右迨
至婢媵與守光不協者卑誅之其兄守文在滄州聞父
被囚聚兵大哭諭之曰哀哀父母生我劬勞自古豈有
讎父者吾家生此梟獍吾生不如死即率滄德之師討
之守光逆戰於鷄蘇為守文所敗既而守文詐悲單馬
立於陣場泣諭於衆曰勿殺吾弟時守光驍將元行欽
識之被擒滄兵失帥自潰守光乃縶兄於别室援以叢
棘乘勝進攻滄州滄州賓佐孫鶴吕兖已推守文子延
祚為帥守光攜守文於城下攻圍累月城中乏食米斗
直三萬人首一級亦直十千軍士食人百姓食墐土驢
馬相遇食其鬃尾士人出入多為强者屠殺久之延祚
力窮以城降於守光守文尋亦遇害守光性本庸昧以
父兄失勢謂天所助淫虐滋甚每刑人必以鐡籠盛之
薪火四逼又為鐡刷劀剔人面嘗衣赭黄袍顧謂將吏
曰當今海内四分五裂吾欲南面以朝天下諸君以為
何如賓佐有孫鶴者骨鯁方畧之士也率先對曰王西
有并汾之患北有契丹之虞乘時觀釁專待薄人彼若
結黨連衡侵我疆塲地形雖險勢不可支甲兵雖多守
恐不暇縱能却敵未免生憂王但捬士愛民補兵完賦
義聲馳於天下諸候自然推戴今若恃兵與險未見良
圖守光不悦及梁軍據深冀王鎔乞師於守光孫鶴勸
守光出援軍以圖霸業守光不從及莊宗有栢鄉之捷
守光謀攻易定諷動鎮人欲為河朔元帥莊宗乃興鎮
州節度使王容易定節度使王處直昭義節度使李嗣
昭振武節度使周徳威天德軍節度使宋瑤同遣使奉
册推守光為尚父以稔其惡守光不悟謂藩鎮畏已仍
以諸鎮狀送梁祖言臣被晉王等推臣為尚父堅辭不
獲又難推違臣竊料所宜不如陛下與臣河北道都統
則并鎮之叛不足平殄矣梁祖知其詐優答之仍命閤
門使王曈供奉官史彦璋等使于燕册守光為河北道
採訪使六月梁使至守光令所司定尚父採訪使儀注
所司取唐朝册太尉禮以示之守光曰此儀注中何無
郊天改元之事梁使曰尚父雖尊猶是人臣守光怒投
於地謂將吏曰方今天下鼎沸英雄角逐朱公創號於
夷門楊渭假名於淮海王建自尊於巴蜀荗貞矯制於
岐陽皆因茅土之封自假帝王之制然兵虛力寡疆塲
多虞我大燕地方二千里帶甲三十萬東有魚鹽之饒
北有塞馬之利我南面稱帝誰如我何今為尚父孰當
帝者公等促具帝者之儀予且為河朔天子燕之將吏
竊議以為不可守光置斧鑕於庭令將佐曰今三方協
贊予難重違擇日而帝矣從我者賞横議者誅孫鶴對
曰滄州破敗僕乃罪人大王寛容乃至今日不敢阿㫖
以悞家國茍聽臣言死且無悔守光大怒推之伏鑕令
軍士割其肉生噉之鶴大呼曰百日之外必有急兵矣
守光命窒其口寸斬之有識為之嗟惋乃悉召部内官
吏教習朝儀邊人既非素習舉措失容相顧誚笑八月
十三日守光僭號大燕皇帝改年曰應天以梁使王曈
判官齊涉為宰相史彦璋為御史大夫偽册之日契丹
陷平州莊宗聞之大笑監軍張承業曰惡不積不足以
滅身老氏所謂將欲取之必先與之今守光狂蹶請遣
使省問以觀其釁十月莊宗令太原少尹李承勲徃使
承勲至守光怒不稱臣械之於獄十二月莊宗遣周徳
威出飛狐㑹鎮定之師以討之德威攻圍厯年屬郡皆
下守光堅保幽州求援於梁北誘契丹救終不至十年
十月守光遣使持幣馬見徳威乞降又乘城呼曰予俟
晉王至即出城十一月莊宗親征二十三日至幽州單
騎臨城召守光曰丈夫成敗須決所向公將何如守光
曰某俎上肉耳莊宗愍之折弓為盟許其保全守光辭
以佗日莊宗乃令諸軍攻之二十四日四面畢攻莊宗
登燕太子墓觀之俄而數騎執仁恭并其孥來獻檀州
逰奕將李彦暉於燕樂縣獲守光并妻李氏男繼珣繼
方繼祚等來獻初守光城破後携其妻子將走關南依
劉守竒㳂路寒瘡足踵經日不食至燕樂縣匿於坑谷
令妻祝氏乞食於田父張師造家恠婦人異狀詰之遂
俱擒焉莊宗方晏府第引仁恭守光至席父子號泣謝
罪莊宗慰撫之曰徃事不復言人誰無過改之為貴乃
歸之傅舍是月已邜晉人執守光及仁恭露布表其罪
驅以班師十一年正月至晉陽仁恭父子荷校於露布
之下父母唾面罵守光曰逆賊破家如是守光俯首不
顧自范陽至晉陽涉千餘里所在聚觀呼守光為劉黒
子略無媿色莊宗以仁恭守光徇於都城即告南宫七
廟禮畢守光與李小喜鄭藏斐劉延卿及其二妻㫮伏
誅李小喜者本晉之小校先奔於燕守光以為愛將守
光雖㓙淫出於天性然而稔惡侈毒抑亦小喜贊成守
光將敗前一日來降守光將死大呼曰臣之悞計小喜
熒惑故也若罪人不死臣必訢於地下莊宗急召小喜
至令證辯小喜瞑目叱守光曰囚父殺兄烝淫骨肉亦
我教耶莊宗怒小喜失禮先斬之守光慟哭曰王將定
天下臣請於騎何不且留指使二妻讓之曰皇帝事勢
及此生不如死即延頸就戮守光猶哀訢不已既誅命
判官司馬揆備轊櫝祭醊瘞於城西三里龍山下令副
使盧汝弼李存霸拘送仁恭至代州於武皇陵前刺心
血以祭誅於鴈門山下自仁恭乾寧二年春入幽州至
天祐十年父子相承十九年而滅
劉陟即劉龑初名陟其先彭城人祖仁安仕唐為潮州
長史因家嶺表父謙素有才識唐咸通中宰相韋宙出
鎮南海謙時為牙校職級甚卑然氣貌殊常宙以猶女
妻之妻以非其類堅止之宙曰此人非常流也他日我
子孫或可依之謙後果以軍功拜封州刺史兼賀水鎮
使甚有稱譽謙之長子曰隐即韋氏女所生也㓜而竒
特及謙卒賀水諸將有無賴者幸變作亂隱定計誅之
連帥劉崇龜聞其才署為右都校復領賀水鎮俄奏兼
封州刺使用法清肅威望頗振唐昭宗以嗣薛王知柔
石門扈蹕功授清海軍節度使詔下有府之牙將盧琚
譚玘謀不稟朝命隱舉部兵誅琚玘以聞知柔至深徳
之辟為行軍司馬委以兵賦唐昭宗命宰相徐彦若代
知柔復署前職彦若在鎮二年臨薨手表奏隱為兩使
留後昭宗未之許命宰相崔逺為節度使逺行及江陵
聞嶺表多盜懼隱違詔遲留不進㑹逺復入相乃詔以
隱為留後然久未即真及梁祖為元帥隱遣使持重賂
以求保薦梁祖即表其事遂降旄節梁開平初恩寵殊
厚遷檢校大尉兼侍中封大彭郡王梁祖郊禋禮畢加
檢校太師兼中書令又命兼領安南都䕶充清海静海
兩軍節度使進封南海王開平四年三月卒陟隱之弟
也隱卒代據其位及梁末帝嗣位務行姑息之政乃盡
以隠之官爵授陟先是邕州葉廣畧容州龎巨源或自
擅兵賦數侵廣之西鄙陟舉兵討之邕容皆敗因附庸
於陟又交州土豪曲承美亦專據其地送欵於梁因正
授旄鉞陟不平之遣將李知順伐之執承美以獻陟自
是盡有嶺表之地及聞錢鏐册封呉越王陟恥穪南海
之號乃嘆曰中原多故誰為真主安能萬里梯航而事
偽庭乎梁貞明三年八月陟乃僭號於廣州國號大漢
偽改元為乾亨明年僭行郊禮赦其境内及改名巖陟
僭位之後廣聚南海珠璣西通黔蜀得其珍玩窮奢極
侈娯僭一方與嶺北諸藩歲時交聘及聞莊宗平梁遣
偽宫苑使何詞來聘稱大漢國主致書上大唐皇帝莊
宗召見於鄴宫問南海事狀且言本國已發使臣大陳
物貢期今秋即至初陟聞莊宗兵威甚盛故令何詞來
視虛實時朝政已紊莊宗亦不能以道制御逺方南海
貢亦不至自是與中國遂絶唐同光三年冬白龍見於
南海改偽乾亨元年為白龍元年陟又改名龔以符龍
之瑞也白龍四年春又改大有元年是歲陟僭行籍田
之禮陟之季年有梵僧善占筭之術謂陟不利名龔他
年慮有此姓敗事陟又改名龑龑讀為儼古文無此字
盖妄撰也陟性雖聰辯然好行苛虐至有炮烙刳剔截
舌灌鼻之刑一方之民若據爐炭惟厚自奉養廣務華
靡末年起玉堂珠殿飾以金碧翠羽嶺北行商或至其
國皆召而示之誇其壯麗每對北人自言家本咸秦耻
為蠻夷之主又呼中國帝王為洛州刺史其妄自尊大
皆此類也晉天福七年夏四月陟以疾卒凡僭號二十
六年年五十四偽謚為天皇大帝廟號髙祖陵曰康陵
子玢嗣
玢陟長子也初封賓王又封秦王陟卒遂襲位偽號光
天玢性庸昩僭位之後大恣荒淫尋為其弟晟等所弑
在位一年偽謚為殤帝
晟陟第二子也偽封勤王又封晉王玢之立也多行淫
虐人皆患之晟因與其弟偽越王昌等同謀弑玢自立
為帝改元為應乾又改為乾和晟率性荒暴得志之後
專以威刑御下多誅㓕舊臣及其昆仲數年之間宗族
殆盡又造生地獄凡湯鑊鐡床之類無不備焉人有小
過咸被其苦及湖南馬氏昆弟尋戈晟因其釁遣兵攻
桂林管内諸郡及郴連梧賀等州皆克之自此全有南
越之地周顯德五年秋八月晟以疾卒偽謚曰文武光
聖明孝皇帝廟號中宗陵曰昭陵是嵗晟以六月望夜
宴於甘泉宫是夕月有蝕之測在牛女之度晟自覽占
書既而投之於地曰自古豈有長存者乎因縱長夜之
飲至是而卒
鋹晟長子也偽封衛王晟卒乃襲偽位時年十七改元
為大寳鋹性庸懦不能治其國政事咸委於閹宦復有
宫人具冠帶預職官理外事者由是綱紀大壞先是廣
州法性寺有菩提樹一株髙一百四十尺大十圍傳云
蕭梁時西域僧真諦之所手植盖四百餘年矣皇朝乾
德五年夏為大風所拔是歲秋鋹之寢室屢為雷震識
者知其必亡皇朝開寳三年夏王師始議南征四年二
月五日王師壓廣州鋹盡焚其府庫將赴火而死既而
不能引決尋為王師所擒舉族遷於京師皇上赦而不
誅仍賜爵為恩赦侯其後事具皇家日厯陟始自梁貞
明三年僭號厯三世四主至皇朝開寳四年凢五十五
年而亡
劉崇太原人漢髙祖之從弟也少無賴好陸博意錢之
戱弱冠𨽻河東軍唐長興中遷虢州軍校漢祖鎮并汾
奏為河東步軍都指揮使逾年授麟州刺史復為河東
馬步軍都指揮使兼三城廵檢使遥領泗州防禦使漢
祖起兵於河東以崇為特進檢校太尉行太原尹是歲
五月漢祖南行以崇為北京留守尋加同平章事隱帝
嗣位加檢校太師兼侍中乾祐二年九月加兼中書令
時漢隱帝以幼年在位政在大臣崇亦招募亡命繕完
兵甲為自全之計朝廷命令多不稟行徴歛一方略無
虛日人甚苦之三年十一月隱帝遇害朝廷議立崇之
子徐州節度使贇為主㑹周太祖為軍衆所推降封贇
為湘隂公崇乃遣牙將李䛒奉書求贇歸藩㑹贇已死
唯以優辭答之周廣順元年正月崇僭號於河東穪漢
改名旻仍以乾祐為年號署其子承鈞為侍衛親軍都
指揮使太原尹以判官鄭拱趙華為宰相副使李瓌代
州刺史張暉為腹心尋遣承鈞率兵攻晉隰二州不克
而退九月崇自領兵由隂地闗冦晉州乞師於契丹契
丹以五千騎助之合兵以攻平陽又分兵冦昭義周太
祖遣樞宻使王俊等率大軍以援晉絳崇聞周師至遂
焚營而遁是歲晉絳大雪崇駐軍六十餘日邊民走險
自固兵無所掠士有飢色北至太原十亡三四二年二
月崇遣兵三千餘衆冦府州為折徳扆所破其所部岢
嵐軍為德扆所取崇自僭稱之後以重幣求援於契丹
仍稱侄以事之契丹偽册為英武皇帝及周世宗嗣位
崇復乞師於契丹以圖入冦契丹遣將楊衮合勢大舉
來迫潞州顯德元年三月周世宗親征與崇戰於髙平
大敗之崇與親騎十數人踰山而遁中夜迷懵不知所
適刦村民使為鄉導誤趨晉州路行百餘里方覺崇怒
殺鄉導者得佗路而去乃易名號被毛褐張樺笠而行
至沁州與從者三五騎止於郊舍寒餒尤甚潛令告偽
刺史李廷誨廷誨饋盤飡解衣裘而與之每至屬邑縣
吏奉食匕箸未舉聞周師至即蒼黄而去崇年老力憊
伏於馬上日夜奔竄僅能支持距太原一舍其子承鈞
夜以兵百人迎之而入及周師臨城下崇氣懾自固閉
壘不出月餘世宗乃旋軍顯徳二年十一月崇以病死
其子承鈞襲偽位鈞之事跡具皇家日厯
史臣曰守光逆天反道從古所無迨至臨刑尚求免死
非唯惡之極也抑亦愚之甚也劉晟據南極以稱雄屬
中原之多事泊乎奕世遇我昌朝力憊而亡不冺其嗣
亦其幸也劉崇以亡國之餘竊偽王之號多見其不知
量也今元惡雖斃遺孽尚存勢蹙民殘不亡何待
　
　
　
　
　
　
　
　
　
　舊五代史巻一百三十五
　舊五代史巻一百三十五考證
僭偽列傳二劉守光傳汴人陷嬴鄚二州　鄚原本訛
　鄭今据歐陽史改正
書記馬郁　馬郁原本作馬都今据是書列傳改
盡斂銅錢于大安山嶺　銅錢原本作錢鏄引用錯謬
　今据歐陽史改正
即殺匠石以滅其口　案莊子石乃匠者之名詞家引
　用泛作工匠解者非乃紀事之文亦沿其誤殊乖史
　體今姑仍原文而駁正于此
劉陟傳謙之長子曰隱梁開平初封大彭郡王梁祖郊
　禋禮畢進封南海王　案東都事略不載隱封南海
　王宋史不載隱封大彭郡王與是書互有詳略考五
　代㑹要劉隱進封南海王在開平四年
　
　
　舊五代史巻一百三十五考證
欽定四庫全書
　舊五代史巻一百三十六
　　宋門下侍郎參知政事監修國史薛居正等撰
　僭偽列傳第三
王建陳州項城人唐末𨽻名於忠武軍秦宗權據蔡
州懸重賞以募之建始自行間得補軍侯廣明中黄
巢䧟長安僖宗幸蜀時梁袓為巢將領衆攻襄鄧宗
權遣小校鹿晏𢎞從監軍楊復光率師攻之建亦預
行是歳復光入援京師明年破賊收京城初復光以
忠武軍八千人立為八都晏𢎞與建各一都校也復
光死晏𢎞率八都迎扈行在至山南乃攻剽金商諸
郡縣得兵數萬進逼興元節度使牛叢棄城而去晏
𢎞因自為留後以建等屬郡刺史不令之任俄而晏
𢎞正授節旄恐部下謀已多行忍虐繇是部衆離心
建與别將韓建友善晏𢎞益猜二建偽待之厚引入
卧内二建懼夜登城慰守陴者因月下共謀所向謂
韓建曰僕射甘言厚徳是疑我也禍難無日矣早冝
擇利而行韓曰善因率三千人以趨行在僖宗嘉之
賜與巨萬分其兵為五都仍以舊校主之即晋暉李
師泰張造與二建也因號曰隨駕五都田令孜皆録
為假子及僖宗還宫建等分典神䇿軍皆遥領刺史
光啟初從僖宗再幸興元令孜懼逼求為西川監軍
楊復㳟代為觀軍容使建等素為令孜所厚復恭懼
不附巳乃出五將為郡守以建為壁州刺史及天子
還京復恭以楊守亮鎮興元尤畏建侵已屢召之建不安
其郡因招合溪洞豪猾有衆八千㓂閬州陷之復攻利
州刺史王珙棄城而去建播剽二郡所至殺掠守亮不
能制東川節度使顧彦朗初於闗輔破賊時與建相聞
每遣人勞問分貨幣軍食以給之故建不侵梓遂西川
節度使陳敬瑄憂其膠固謀於監軍田令孜曰王八吾
子也彼無他腸作賊山南實進退無歸故也吾馳咫尺
之書可以坐置麾下即飛書招建建大喜遣使謂彦朗
曰監軍阿父遣信見招僕欲詣成都省阿父因依陳太
師得一大都是所願也即之梓州見彦朗留家寄東川
選精甲三千之成都行次鹿頭或謂敬瑄曰建今之劇
賊鴟視狼顧專謀人國邑儻其即至公以何等處之彼
建雄心終不居人之下公如以將校遇之是養虎自貽
其患也敬瑄懼乃遣人止建遽修城守建怒遂據漢州
領輕兵至成都敬瑄讓之曰彼何為者而犯吾疆理建
軍吏報曰閬州司徒北寄東川而軍容太師使者繼召
今復拒絶何也司徒不惜改轅而東而北省太師反為
拒絶慮顧梓州復相嫌閒謂我何心故也使我來報且
欲寄食漢州公勿復疑時光啟三年居浹旬建盡取東
川之衆設梯衝攻成都三日不尅而退復保漢州月餘
大剽蜀土進逼彭州百道攻之敬瑄出兵來援建解圍
縱兵大掠十一州皆罹其毒民不聊生建軍勢日盛復
攻成都敬瑄患之顧彦朗亦懼侵巳昭宗即位彦朗表
請雪建擇大臣為蜀帥移敬瑄他鎮乃詔宰臣韋昭度
鎮蜀以代敬瑄敬瑄不受代天子怒命顧彦朗楊守亮
討之時昭度以建為牙内都校董其部兵(鑑戒録云昭/度以部兵置)
(行/府)及王師無功建謂昭度曰相公興數萬之衆討賊未
効餉運交不相屬近聞雒陽以來藩鎮相噬朝廷姑息
不暇與其勞師以事蠻方不如從而赦之且以兵威靖
中原是國之本也相公盍歸朝覲與主上畫之昭度持
疑未决一日建陰令軍士於行府門外擒昭度親吏臠
而食之建徐啟昭度曰葢軍士乏食以至於是耶昭度
大懼遂留符節與建即日東還纔出劒門建即嚴兵守
門不納東師月餘建攻西州管内八州所至響應遂急
攻成都田令孜登城謂建曰老夫與八哥相厚太師久
以知聞有何嫌恨如是困我之甚耶建曰軍容父子之
恩心何敢忘但天子付以兵柄太師孤絶朝廷故也茍
太師悉心改圖何福如之又曰吾欲與八哥軍中相欵
如何曰父子之義何嫌也是夜令孜攜蜀帥符印入建
軍授建建泣謝曰太師初心大過致有今日相戾既此
推心一切如舊翌日敬瑄啟闗迎建以蜀帥讓之建乃
自稱留後表陳其事明年春制授檢校太傅成都尹西
川節度副大使知節度事管内觀察處置雲南八國招
撫等使時龍紀元年也移敬瑄於雅州安置仍以其子
為刺史既行建令人殺之於路令孜仍舊監軍事數月
或告令孜通鳯翔書問下獄餓死(蜀檮杌云敬瑄廢處/雅州以其子為刺史)
(既行建遣殺於三江令孜仍監其/軍復以令孜隂附鳯翔下獄餓死)建雄猜多機畧意甞
難測既有蜀土復欲窺伺東川又以彦朗婚姻之舊未
果行㑹彦朗卒弟彦暉代為梓帥交情稍怠李茂貞乘
其有閒宻搆彦暉因與茂貞連盟闗征疆吏之閒與蜀
人得失大順末建出師攻梓州彦暉求援於鳯翔李茂
貞岀師援之建即圍解自是秦川交惡者累年後建大
起蜀軍敗岐梓之兵於利州彦暉懼乞和請與岐人絶
許之景福中山南之師宼東川彦暉求援於建建出兵
赴之大敗興元之衆洎軍旋建乘虚奄襲梓州擄彦暉
置於成都遂兼有两川自此軍鋒益熾天福初李茂貞
韓全誨却遷車駕在鳯翔梁祖攻圍歴年建外修好於
汴指茂貞罪狀又隂與茂貞閒使往來且言堅壁勿和
許以出師赴援因分命諸軍攻取興元比及梁祖解圍
茂貞山南諸州皆為建所有自置守將及茂貞垂翅天
子遷雒陽建復攻茂貞之秦隴等州茂貞削弱不能守
或勸建因取鳯翔建曰此言失䇿吾所得已多不俟復
增岐下茂貞雖常才然名望宿素與朱公力争不足守
境有餘韓生所謂入為扞蔽出為席藉是也適宜援而
固之為吾盾鹵耳及梁祖將謀强禪建與諸藩同謀興
復乃令其將康晏率兵三萬會於鳯翔數與汴將王重
師戰不利而還趙匡凝之失荆襄也弟匡明以其孥奔
蜀建因得䕫峽忠萬等州及梁祖開國蜀人請建行劉
備故事建自帝於成都改元永平五年改元通正是年
冬改元天漢又改元光天在位十二年年七十二子衍
嗣
衍建之㓜子也建卒衍龍偽位改元乾德六年十二月
改明年為咸康秋九月衍奉其母徐妃同逰於青城山
駐於上清宫時宫人皆衣道服頂金蓮花冠衣畫雲霞
望之若神仙及侍宴酒酣皆免冠而退則其髻髽然又
構怡神亭以佞臣韓昭等為狎客雜以婦人以恣荒宴
或自旦至暮繼之以燭偽嘉王宗壽侍宴因以社稷國
政為言言發涕流至於再三同宴佞臣潘在迎等始奏
衍云嘉王好酒悲因翻恣諧謔取笑而罷自是忠正之
臣結舌矣時中國多故衍得以自安唐荘宗平梁遣使
告捷於蜀蜀人恟懼致禮復命稱大蜀國主致書上大
唐皇帝詞理稍抗荘宗不能容遣客省使李嚴報聘且
市宫中珍玩蜀人皆禁而不出衍既冲騃軍國之政咸
委於人有王宗弼者為六軍使總外任宋光嗣者為樞
密使總内任洎嚴至蜀光嗣等曲宴因言中國近事嚴
亦引近事折之語在嚴𫝊光嗣等聞嚴辯對畏而奇之
及嚴使還奏莊宗曰王衍騃童耳宗弼等總其兵柄但
益家財不恤民事君臣上下唯務窮奢其舊勲故老棄
而不仕蠻蜑之人痛深瘡痏以臣料之大兵一臨望風
瓦解莊宗深然之遂蒐兵括馬有平蜀之志唐師未起
時偽東川節度使宋承葆獻計於衍云唐國兵强不早
為謀後將焉救請於嘉州松江造戰艦五百艘募水軍
五千自江下峽臣以東師出襄鄧水陸俱進東北㳂邊
嚴兵據險南師出江陵利則進取否則退保硤口又選
三蜀驍壯三萬急攻岐雍東據河潼北招契丹㗖以美
利見可則進否則據散闗以固吾圉事縱不捷亦攻敵
人之心矣衍不從唐同光三年九月十日莊宗下制伐
蜀命興聖宫使魏王繼岌為都統樞密使郭崇韜為行
營都招討其月十八日魏王統闕下諸軍發洛陽十一
月二十一日魏王至徳陽衍報云比與將校謀歸國偽
樞密使宋光嗣景潤澄南北院宣徽使李周輅歐陽晃
等四人異謀熒惑臣各已處斬今送納首級是日衍上
表曰臣衍先人建乆在坤維受先朝寵澤一開土宇將
四十年頃以梁孽興災洪圖版盪不可助逆遂乃從權
勉狥衆情止王三蜀固非獲已未有所歸臣輒紹鎡基
且安生聚臣衍誠惶誠恐伏惟皇帝陛下嗣堯舜之業
陳陽武之師廓定寰區削平兇逆梯航垂集文軌混同
臣方議改圖便期納欵遽聞王師致討實抱驚危今則
将千里之封疆盡為王土冀萬家之臣妾皆沐皇恩必
當輿櫬乞降負荆請命伏惟皇帝陛下㢠廻照臨之造施
覆幬之仁别示哀矜以安反側儻墳塋而獲祀實存沒
以知歸臣無任望恩䖍禱之至己酉年十一月日臣王
衍上表其月二十七日魏王至成都北五里昇仙橋偽
百官班於橋下衍乘行輿至素衣白馬牽羊草索係首
面縛啣璧輿櫬而後魏王下馬受其璧崇韜釋其縛及
燔其櫬衍率偽百官東北舞蹈謝恩禮畢拜魏王崇韜
李嚴皆答拜二十八日王師入成都自起師至入蜀城
凡七十五日(按以下原本殘闕据歐陽史云同光四年/衍行至秦川驛荘宗用伶人景進計遣宦)
(者向延嗣誅其族天成二年封衍順正公以諸侯塟杖/五代史補王建在許下時尤不逞嘗坐事遭徒但無)
(痕爾及據蜀得馬涓為從事涓好詆訐建恐為所譏因/問曰竊聞外議以吾曾遭徒刑有之乎涓對曰有之建)
(恃無杖痕且對衆因袒背以示涓曰請足下試看有遭/杖責而肌肉如是耶溳知其詐乃撫背而嘆曰大奇當)
(時何處得此好膏藥來賔佐皆失色而涓晏然禮王建/之僣號也惟翰林學士最承恩顧侍臣或諫其  過建)
(曰葢汝軰未之見也且吾在神䇿軍時主内門魚鑰見/唐朝諸帝待翰林學士雖交友不若也今我恩顧比當)
(時才有百分之一爾何謂之過當耶論者多之道杜光/庭長安人應九經舉不第時長安有潘師尊者  術甚)
(髙僖宗所重光庭素所希慕數逰其門當僖宗之幸蜀/也觀蜀中道門牢落思得名士以主張之駕囘詔潘尊)
(師使於两街求其可者尊師奏曰臣觀两街之衆道聽/塗説一時之俊即有之至於掌教之士恐未合應聖㫖)
(臣於科場中識九經杜光庭其人性簡而氣清量寛而/識逺且困於風塵思欲脱屣名利乆矣以臣愚思之非)
(光庭不可僖宗召而問之一見大悦遂令披戴仍賜紫/衣號曰廣成先生遂馳驛遣之及王建據蜀待之愈厚)
(又號為天師光庭嘗以道德二經注者雖多皆未能/演暢其㫖因著廣成義八十巻已術稱是識者多之)
孟知祥字保裔邢州龍岡人也祖察父道世為郡校伯
父方立終於邢洺節度使從父遷位至澤潞節度使知
祥在後唐荘宗同光三年授西川節度副大使知節度
事天成中安重誨專權用事以知祥荘宗舊識方據大
藩慮久而難制潜欲圖之是時客省使李嚴以嘗使於
蜀洞知其利病因獻謀於重誨請以已為西川監軍庻
效畧以制知祥朝廷可之及嚴至蜀知祥延接甚至徐
謂嚴曰都監前因奉使請兵伐蜀遂使東西两川俱至
破滅川中之人其怨已深今既復來人情大駭固奉為
不暇也(案此句疑/有舛誤)即遣人拽下階斬於階前(歐陽史云/李嚴至境)
(上遣人持書候知祥知祥盛兵見之冀嚴懼而不來嚴/聞之自若天成二年正月嚴至成都知祥置酒召嚴因)
(責嚴曰今諸方鎮巳罷監軍公何得來鑑誡録云李嚴/於天成初復來臨䕶孟祖加之禮分從容數其五罪命)
(劔斬/之)其後朝廷每除劒南牧守皆令提兵而往或千或
百分守郡城時董璋作鎮東川已數年矣亦有雄據之
意會朝廷以夏魯奇鎮遂州李仁矩鎮閬州皆領兵數
千人赴鎮復授以密㫖令制禦两川董璋覺之乃與知
祥通好結為婚家以固輔車之勢知祥慮唐軍驟至與
閬兵合則勢不可支吾遂與璋協謀令璋以本部軍先
取閬州知祥遣大將軍李仁罕趙廷隱率軍圍遂州長
興元年冬唐軍伐蜀至劒門二年以遂閬既陷又糧運
不接乃班師三年知祥又破董璋乃自領東西两川節
度使應順元年以劔東南西川節度使蜀王稱帝於蜀
改元明德七月卒年六十一(案孟知祥傳永樂大典原/闕今采冊府元龜僣偽部)
(以存/梗槩)
昶知祥之第三子也(宋朝事實云昶初名仁贊/揮塵餘話云昶字保元)母李氏
本莊宗之嬪御以賜知祥唐天祐十六年歲在已夘十
一月十四日生昶於太原及知祥鎮蜀昶與其母從知
祥妻瓊華長公主同入於蜀知祥僣號偽册為皇太子
知祥卒遂襲其偽位時年十六尚稱明德元年及偽明
徳四年冬偽詔改明年為廣政元年是歲即晋天福三
年也偽廣政十三年偽上尊號為睿文英武仁聖明孝
皇帝皇朝乾德三年春王師平蜀詔昶舉族赴闕賜甲
第於京師迨其臣下賜賚甚厚尋册封楚王是歲秋卒
於東京時年四十七事具皇家日歴自知祥同光二年
丙戌歲入蜀父子相繼凡四十年而亡(五代史補孟知/祥之入蜀視其)
(險固隂有割據之志洎抵成都值晚且憇於郊外有推/小車子過者其物皆以袋盛知祥見問曰汝車所勝幾)
(袋答曰盡力不過两袋知祥惡之其後果两世而國滅/  孟知祥與董璋有隙舉兵討之璋素勇悍聞知祥之)
(來也以為送死諸將两端李鎬為知祥判官深憂之及/将戰知祥欲示閑暇自書一字以遣董璋無何舉筆輒)
(誤書董為重字不悦乆之鎬在側大喜且引諸将賀於/馬前知祥不測曰事未可測何賀耶鎬曰其董字艸下)
(施重今大王去草書重是董已無頭此必/勝之兆也於是三軍欣然一戰而董璋敗)
史臣曰昔張孟陽為劒閣銘云惟蜀之門作固作鎮世
濁則逆道清斯順是知自古坤維之地遇亂代則閉之
而不通逢興運則取之如俯拾然唐氏之入蜀也兵力
雖勝帝道猶昏故數年間得之復失及皇上之平蜀也
煦之以堯日和之以舜風故比戸之民悦而從化且夫
王衍之遭季世也則赤族於秦川孟昶之遇明代也則
受封於楚甸雖俱為亡國之主何幸與不幸相去之逺
也
　
　
　
　
　
　
　舊五代史卷一百三十六
　舊五代史巻一百三十六攷證
僭偽列傳三王建𫝊以建為壁州刺史　案通鑑作出
　建為利州刺史蜀檮杌作利州防禦使俱與是書異
孟昶傳十一月十四日生昶於太原　案花蕊夫人宫
　詞云法雲寺裏中元節又是官家降誕辰是昶以七
　月十五為生辰也與是書異
　
　
　
　
　
　
　
　
　
　舊五代史巻一百三十六考證
欽定四庫全書
　舊五代史巻一百三十七
　　宋門下侍郎叅知政事監修國史薛居正等撰
　外國列傳一
契丹者古匈奴之種也代居遼澤之中潢水南岸南距
榆關一千一百里榆關南距幽州七百里本鮮卑之舊
地也其風土人物世代君長前史載之詳矣唐咸通末
其王曰薩勒札疆土稍大累來朝貢光啟中其王沁丹
者乗中原多故北邊無備遂蠶食諸郡達靼奚室韋之
屬咸被驅役族帳寖盛有時入冦劉仁恭鎮幽州素知
契丹軍情偽選將練兵乗秋深入踰摘星嶺討之霜降
秋暮即燔塞下野草以困之馬多饑死即以良馬賂仁
恭以市牧地仁恭季年荒恣出居大安山契丹背盟數
來冦鈔時劉守光戍平州契丹錫利王子率萬騎攻之
守光偽與之和張幄幕於城外以享之部族就席伏甲
起擒錫利王子入城部族聚哭請納馬五千以贖之不
許沁丹乞盟納賂以求之自是十餘年不能犯塞及沁
丹政衰有别部長耶律按巴堅最推雄勁族長漸盛遂
代沁丹為主先是契丹之先大賀氏有勝兵四萬分為
八部每部皆號大人内推一人為主建旗鼓以尊之每
三年第其名以代之及按巴堅為主乃怙強恃勇不受
諸族之代遂自稱國主天祐四年大冦雲中後唐武皇
遣使連和因與之面會於雲中東城大具享禮延入帳
中約為兄弟謂之曰唐室為賊所簒吾欲今冬大舉弟
可以精騎二萬同収汴洛按巴堅許之賜與甚厚留馬
三千匹以答貺左右咸勸武皇可乗門掠之武皇曰逆
賊未殄不可失信於部落自亡之道也乃盡禮遣之及
梁祖建號按巴堅亦遣使送名馬女口貂皮等求封冊
梁祖與之書曰朕今天下皆平惟有太原未服卿能長
驅精甲徑至新莊為我翦彼仇讐與爾便行封冊莊宗
初嗣世亦遣使告哀賂以金繒求騎軍以救潞州答其
使曰我與先王為兄弟兒即吾兒也寧有父不助子耶
許出師會潞平而止劉守光末年苛慘軍士亡叛皆入
契丹洎周德威攻圍幽州燕之軍民多為冦所掠既盡
得燕中人士教之文法由是慚盛十三年八月按巴堅
率諸部號稱百萬自麟勝陷振武長驅雲朔北邊大擾
莊宗赴援於代敵衆方退十四年新州大將盧文進為
衆所廹殺新州團練使李存矩於祁溝關返攻新武周
德威以衆擊之文進不利乃奔於契丹引其衆陷新州
周德威率兵三萬以討之敵騎援新州德威為敵所敗
殺傷殆盡契丹乗勝攻幽州是時或言契丹三十萬或
言五十萬幽薊之北所在敵騎皆滿莊宗遣明宗與李
存審閻寶將兵救幽州遂解其圍語在莊宗紀中十八
年十月鎮州大將張文禮弑其帥王鎔莊宗討之時定
州王處直與文禮合謀遣威帥軍使王郁復引契丹為
援十二月按巴堅傾塞入冦攻圍幽州李紹宏以兵城
守契丹長驅陷涿郡執刺史李嗣弼進攻易定至新樂
渡沙河王郁遣使告急時莊宗在鎮州行營聞前鋒報
曰敵渡沙河軍中咸恐議者請權釋鎮州之圍以避之
莊宗曰霸王舉事自有天道契丹其如我何國初突厥
入冦至於渭北髙祖欲棄長安遷都樊鄧太宗曰獫狁
孔熾自古有之未聞遷移都邑霍去病漢廷將帥猶且
志滅匈奴況帝王應運而欲移都避冦哉文皇雄武不
數年俘二突厥為衞士今吾以數萬之衆安集山東王
德明厮養小人按巴堅生長邊地豈有退避之理吾何
面視蒼生哉爾曹但駕馬同行看吾破敵莊宗親御鐵
騎五千至新城北遇契丹前鋒萬騎莊宗精甲自桑林
突出光明照日諸部愕然緩退莊宗分二廣以乗之敵
騎散退時沙河微氷其馬多陷按巴堅退保望都是夜
莊宗次定州翌日出戰遇奚長托諾五千騎莊宗親軍
千騎與之鬬為敵所圍外救不及莊宗挺馬奮躍出入
數四酣戰不解李嗣昭聞其急也灑泣而往攻破敵陣
掖莊宗而歸時契丹值大雪野無所掠馬無芻草凍死
者相望於路按巴堅召盧文進以手指天謂之曰天未
令我到此乃引衆北去莊宗率精兵騎躡其後每經按
巴堅野宿之所布秸在地方而環之雖去無一莖亂者
莊宗謂左右曰蕃人法令如是豈中國所及莊宗至幽
州發二百騎偵之皆為契丹所獲莊宗乃還天祐末按
巴堅乃自稱皇帝署中國官號其俗舊隨畜牧素無邑
屋得燕人所教乃為城郭宮室之制於漠北距幽州三
千里名其邑曰西樓邑屋門皆東向如車帳之法城南
别作一城以實漢人名曰漢城城中有佛寺三僧尼千
人其國人號按巴堅為天皇王同光中按巴堅深著闢
地之志欲収兵大舉慮渤海踵其後三年舉其衆討渤
海之遼東今托諾盧文進據營平等州擾我燕薊明宗
初簒嗣遣供奉官姚坤告哀至西樓邑屬按巴堅在渤
海又徑至慎州﨑嶇萬里既至謁見按巴堅延入穹廬
按巴堅身長九尺被錦袍大帶垂後與妻對榻引見坤
坤未致命按巴堅先問曰聞爾漢土河南河北各有一
天子信乎坤曰河南天子今年四月一日洛陽軍變今
凶問至矣河北總管令公比為魏州軍亂先帝詔令除
討既聞内難軍衆離心及京城無主上下堅冊令公請
主社稷今已順人望登帝位矣按巴堅號咷聲淚俱發
曰我與河東先世約為兄弟河南天子吾兒也近聞漢
地兵亂㸃得甲馬五萬騎比欲自往洛陽救助我兒又
縁渤海未下我兒果致如此寃哉泣下不能已又謂坤
曰今漢土天子初聞洛陽有難不急救致令及此坤曰
非不急切地逺阻隔不及也又曰我兒既殂當合取我
商量安得自便坤曰吾皇將兵二十年位至大總管所
部精兵三十萬衆口一心堅相推戴違心則立見禍生
非不知稟天皇王意旨無奈人心何其子托雲在側謂
坤曰漢使勿多談因引左氏牽牛蹊田之說以折坤坤
曰應天順人不同匹夫之義祗如天皇初領國事豈是
強取之耶按巴堅因曰理當如此我漢國兒子致有此
難我知之矣聞此兒有宮婢二千樂官千人終日放鷹
走狗躭酒嗜色不惜人民任使不肖致得天下皆怒我
自聞如斯常憂傾覆一月前已有人來報知我兒有事
我便舉家斷酒解放鷹犬休罷樂官我亦有諸部家樂
千人非公晏未嘗妄舉我若所為似我兒亦應不能持
久矣自此願以為戒又曰漢國兒與我雖父子亦曾彼
此讐敵俱有惡心與爾今天子無惡足得歡好爾先復
命我續將馬萬騎至幽鎮以南與爾家天子面為盟約
我要幽州令漢兒把捉更不復侵入漢界又問漢収得
西川信不坤曰去年九月出兵十一月十六日収下東
西川得兵馬二十萬金帛無算皇帝初即位未辦送來
續當遣使至矣按巴堅忻然曰聞西有劍閣兵馬從何
過得坤曰川路雖險然先朝収服河南有精兵四十萬
良馬十萬匹但通人行處便能去得視劍閣如平地耳
按巴堅善漢語謂坤曰吾解漢語歴口不敢言懼部人
效我令兵士怯弱故也坤至止三日按巴堅病傷寒一
夕大星殞於其帳前俄而卒於扶餘城時天成元年七
月二十七日也其妻舒嚕氏自率衆䕶其喪歸西樓坤
亦從行得報而還既而舒嚕氏立其次子得光為渠帥
以總國事尋遣使告哀明宗為之輟朝明年正月葬按
巴堅於木葉山偽諡曰大聖皇帝按巴堅凡三子長曰
人皇王托雲即東丹王也次曰元帥太子即德光也幼
曰阿敦少君德光本名耀衢芝後慕中華文字遂改焉
唐天成初按巴堅死其母令德光權主牙帳令少子阿
敦少君往渤海國代托雲托雲將立而德光素為部族
所伏又其母亦常鍾愛故因而立之明宗時德光遣使
摩琳等三十餘人來修好又遣使為父求碑石明年許
之賜與甚厚并賜其母瓔珞錦綵自是山北安靜蕃漢
不相侵擾三年德光偽改為天顯元年是歲定州王都
作亂求援於契丹德光遂陷平州托諾以騎五千援都
於中山招討使王晏球破之於曲陽托諾走保賊城其
年七月又遣特哩衮率七千騎救定州王晏球逆戰於
唐河北大破之幽州趙德鈞以生兵接於要路生擒特
哩衮等首領五千餘人獻於闕下明年王都平擒托諾
及餘衆斬之自是契丹太挫數年不敢窺邊嘗遣使紐
赫美稜來求托諾骸骨明宗怒其詐斬之長興二年東
丹王托雲在闕下其母繼發使申報朝廷亦優容之長
興末契丹廹雲州明宗命晉高祖為河東節度使兼北
面蕃漢總管清泰三年晉高祖為張敬達等攻圍甚急
遣指揮使何福賫表乞師願為臣子德光白其母曰兒
昨夢太原石郎發使到國今果至矣事符天意必須赴
之德光乃自率五萬騎由雁門至晉陽即日大破敬達
之衆於城下尋冊晉高祖為大晉皇帝約為父子之國
割幽州管内及新武雲應朔州之地以賂之仍每歲許
輸帛三十萬時幽州趙德鈞屯兵於團柏谷遣使至幕
帳求立巳為帝以石氏世襲太原德光對使指帳前一
石曰我已許石郎為父子之盟石爛可改矣楊光逺等
殺張敬達降於契丹德光戲謂光逺曰曰爾軰大是惡
漢兒不用鹽酪食却一萬匹戰馬光逺等大慚晉高祖
南行德光自送至潞州時趙德鈞趙延壽自潞州出降
於契丹德光鏁之令隨牙帳晉高祖入洛尋遣宰相趙
瑩致謝於契丹天福三年又遣宰相馮道左僕射劉昫
等持節冊德光及其母氏徽號賫鹵簿儀仗法服車輅
於本國行禮德光大恱尋遣使奉晉高祖為英武明義
皇帝是歲契丹改天顯十一年為㑹同元年以趙延壽
為樞密使升幽州為南京以趙思温為南京留守既而
德光請晉高祖不稱臣不上表來往緘題止用家人禮
但云兒皇帝晉祖厚賫金帛以謝之晉祖奉契丹甚至
歲時問遺慶弔之禮必令優厚每敵使至即於别殿致
敬德光每有邀請小不如意則來譴責晉祖每屈已以
奉之終晉祖世略無釁隙及少帝嗣位遣使入契丹德
光以少帝不先承稟擅即尊位所賫文字略去臣禮大
怒形於責讓朝廷使去即加譴辱會契丹廻國使喬榮
北歸侍衞親軍都指揮使景延廣謂榮曰先朝是契丹
所立嗣君乃中國自冊稱孫可矣稱臣未可中國自有
十萬口橫磨劍要戰即來榮至本國具言其事德光大
怒會青州楊光逺叛遣使搆之明年冬德光率諸部南
下開運元年春陷祁州直抵大河少帝幸澶州以禦之
其年三月德光敗於陽城棄其車帳乗一槖駞奔至幽
州因怒其失律自大首領以下各杖數百唯趙延壽免
焉是時契丹連歲入冦晉氏疲於奔命邊民被苦幾無
寧日晉相桑維翰勸少帝求和於契丹以紓國難少帝
許之乃遣使奉表稱臣卑辭首過使廻德光報曰但使
桑維翰景延廣自來并割定鎮與我則可通和也朝廷
知其不可乃止時契丹諸部頻出征蕃國君臣稍厭
兵革德光母常謂蕃漢臣僚曰南朝漢兒爭得一向卧
耶自古及今惟聞漢來和蕃不聞蕃去和漢待伊漢兒
的當廻心則我亦不惜通好也三年樂壽監壽王巒繼
有密奏苦言瀛鄚可取之狀十月少帝遣杜重威李守
貞等率兵經畧十一月蕃將高牟翰敗晉師於瀛州之
北梁漢璋死之契丹主聞晉既出師自率諸部由易定
抵鎮州杜重威等自瀛州西趨常山至中渡橋敵已至
矣兩軍隔滹水而砦焉十二月十日杜重威率諸軍降
於契丹語在晉少帝紀中十二月德光入鎮州大犒將
士十四日自鎮州南行中渡降軍所釋甲仗百萬計並
令於鎮州収貯戰馬數萬匹長驅而北命張彦澤領二
千騎先趨東京遣重威部轄降兵取邢相路前進晉少
帝遣子延煦延寶奉降表於契丹并傳國寶一紐至牙
帳明年春正月朔日德光至汴北文武百官迎於路是
日入宮至昏復出次於赤崗五日偽制降晉少帝為負
義侯於黃龍府安置七日德光復自赤崗入居於大内
分命使臣於京城及往諸道括借錢帛偽命以李崧為
西㕔樞密使以馮道為太傅以左僕射和凝及北來翰
林學士承旨張礪為宰相二月朔日德光服漢法服坐
崇元殿受蕃漢朝賀偽制大赦天下改晉國為大遼國
以趙延壽為大丞相兼政事令充樞密使兼中京留守
降東京為防禦州尋復為宣武軍十五日漢髙祖建號
於晉陽德光聞之削奪漢祖官爵是月晉州潞州並歸
河東時盜賊所在羣起攻刼州郡斷澶州浮梁契丹大
恐沿河諸藩鎮並以腹心鎮之三月朔日德光坐崇元
殿行入閣之禮覩漢家儀法之盛大恱以蕃大將蕭翰
為忭州節度使十七日德光北還發離東京宿於赤崗
有大聲如雷起於牙帳之下契丹自黎陽濟河次湯陰
縣界有一崗土人謂之愁死崗德光憩於其上謂宣徽
使高勲曰我在上國以打圍食肉為樂自及漢地每每
不快我若得歸本土死亦無恨勲退而謂人曰其語偷
殆將死矣時賊帥梁暉據相州德光親率諸部以攻之
四月四日屠其城而去德光聞河陽軍亂謂蕃漢臣寮
曰我有三失殺上國兵士打草穀一失也天下括錢二
失也不尋遣節度使歸藩三失也十六日次於欒城縣
殺胡林之側時德光已得寒熱疾數日矣命胡人賫酒
脯禱於得疾之地十八日晡時有大星落於穹廬之前
若迸火而散德光見之西望而唾連呼曰劉知逺滅劉
知逺滅是月二十一日卒時年四十六主契丹凡二十
二年契丹人破其屍摘去腸胃以鹽沃之載而北去漢
人目之為帝羓焉(案以下原本闕佚據五代會要云四/月十八日德光卒於欒城五月宣遺)
(制以永康王襲位永康王者東丹王之長子以其月二/十一日領部族歸國改會同十年為天禄元年自稱天)
(授皇帝漢乾祐三年十一月率騎數萬陷邢州之内邱/縣深州之就陽縣周廣順元年正月太祖命左千牛衞)
(將軍朱憲往修和好永康王亦遣使報命獻良馬四匹/太祖復遣尚書左丞田敏供奉官蔣光遂銜命往聘其)
(年四月田敏等廻永康王遣使獻碧玉金鍍銀裹鞍轡/并馬四十匹其月太祖又命左金吾將軍姚漢英左神)
(武將軍華光裔往使其年九月永康王為部下大寧王/所弑德光之子勒所部兵誅大寧王自立稱應厯元年)
(號天順皇帝顯德元年春太原劉崇將圖南冦契丹將/楊衮率騎萬餘以助之三月世宗親征與崇戰於潞州)
(高平縣之南原崇軍大敗契丹衆棄甲而遁二年三月/命許州節度使王彦超等築壘於李晏口與契丹數千)
(騎戰於安/平縣敗之)
　
　
　
　
　
　舊五代史巻一百三十七
　舊五代史巻一百三十七攷證
外國列傳一契丹傳兒即吾兒也　案契丹國志作吾
　定兒也與是書異
遣供奉姚坤　案通鑑攷異引莊宗實録作苗紳
兒昨夢太原石郎發使到國今果至矣　案契丹國志
　作太宗夢見真武使之救晉與是書微異
錫里濟舊作習爾之今改　沁丹舊作欽德今改　實
　里舊作舎利今改　按巴堅舊作阿保機今改　托
　諾舊作秃餒今改　托雲舊作突欲今改　舒嚕舊
　作述律今改　阿敦舊作安端今改　耀庫濟舊作
　耀屈之今改　摩琳舊作梅老今改　特哩衮舊作
　惕隱今改　紐赫美稜舊作捺括梅里今改
　
　
　
　舊五代史巻一百三十七攷證
欽定四庫全書
　舊五代史巻一百三十八
　　宋門下侍郎參知政事監修國史薛居正等撰
　外國列傳二
吐蕃本漢西𦍑之地或云南凉秃髪利鹿孤之後其子
孫以秃髪為國號語訛為吐蕃國人號其主為贊普置
大論小論以理國事其俗随畜牧無常居然亦有城郭
都城號邏些城不知節侯以麥熱為嵗首唐時屢為邉
患初唐分天下為十道河西隴右三十三州凉州最為
大鎮天寶至八監牧馬三十萬又置都䕶以控制之安
禄山之亂肅宗在靈武悉召河南戍卒收復兩京吐蕃
乗虛取河西隴右華人百萬皆䧟於吐蕃開成時朝廷
常遣使至西城見甘凉𤓰沙等州城邑如故䧟吐蕃之
人見唐使者旌節夾道迎呼涕泣曰皇帝猶念䧟吐蕃
生靈否其人皆天寶中䧟吐蕃者子孫其語言小訛而
衣服未改至五代時吐蕃已㣲弱回鶻党項諸𦍑夷分
侵其地而不有其人民值中國衰亂不能撫有惟甘凉
𤓰沙四州常自通於中國甘州為回鶻牙帳而凉𤓰沙
三州將吏猶稱唐官數來請命自梁太祖時常以靈武
節度使兼領河西節度而觀察甘肅威等州然雖有其
名而凉州自立守將唐長興四年凉州留後孫超遣大
將拓㧞承謙及僧道士耆老楊通信等至京師明宗拜
孫超節度使清㤗元年留後李文謙來請命後數年凉
州人逐出文謙靈武馮暉遣牙將吴繼興代文謙為留
後是時天福七年明年晉高祖遣涇州押牙陳延暉賫
詔書安撫凉州凉州人共刼留延暉立以為刺史至漢
隠帝時凉州留後折逋嘉施來請命漢即以為節度使
嘉施土豪也周廣順二年嘉施遣人市馬京師是時樞
密使王峻用事峻故人申師厚者少起盗賊為衮州牙
將與峻相友善後峻貴師厚弊衣蓬首曰侯峻出馬前
訴以饑寒峻未有以發而嘉施等來請帥峻即建言凉
州深入夷狄中國未嘗命吏請帥募府率供奉官能徃
者月餘無應募者乃奏起師後為左衛将軍己而拜河
西節度使師厚去凉州奏薦押牙副使崔虎心陽妃谷
首領沈念般等及中國留人子孫王廷翰温崇樂劉少
英為將吏又自安國鎮至凉州立三州以控扼諸羗用
其酋豪為刺史然凉州以夏雜處師厚小人不能撫有
至世宗時師厚留其子而逃歸凉州遂絶於中國獨𤓰
沙二州終五代常來沙州梁開平中有節度使張奉自
號金山白衣天子至唐莊宗時回鶻來朝沙州留後曹
義金亦遣使附回鶻以來莊宗拜義金為歸義軍節度
使𤓰沙等州觀察處置等使晉天福五年義金卒子元
徳立至七年沙州曹元忠𤓰州曹元深皆遣使來周世
宗時又以元忠為歸義軍節度使元恭為瓜州團練使
其所貢碙砂羚羊角波斯錦安西白㲲金星礬大鵬沙
眊褐玉團皆因其來者以名見而其卒立世子史皆失
其紀而吐蕃不見於梁世唐天成三年回鶻王仁喻來
朝吐蕃亦遣使附以來自此數至中國明宗常御端明
殿見其使者問其牙帳所居曰西去涇州三千里明宗
賜以虎皮人一張皆披以拜委身宛轉落其氊㡌髮亂
如蓬明宗及左右皆大笑至漢隠帝時猶來朝後遂不
復至史亦失其君世云
回鶻其先匃奴之種也後魏時號為鐡勒亦名回紇唐
元和四年本國可汗遣使上言改為回鶻義取廻旋搏
擊如鶻之迅㨗也本牙在天徳西北婆陵水上距京師
八千餘里唐天寶中安祿山犯闕有助國討賊之功累
朝尚主自號天驕大為唐朝之患㑹昌初其國為黠戞
斯所侵部族擾亂乃移帳至天徳振武間時為石雄劉
沔所襲破之復為幽州節度使張仲武所攻餘衆西奔
歸於吐蕃吐蕃處之甘州由是族帳㣲弱其通中
國世以中國為舅朝廷每賜書詔亦常以甥呼之梁乾
化元年十一月遣都督周易言等入朝進供太祖御朝
元殿引對以易言為右監門衛大將軍同正以石壽兒
石論思竝為右千牛衛將軍同正仍以左監門衛將軍
楊沼充押領回鶻還蕃使通事舍人(五代㑹要以易言/為右監門衛大将)
(軍同正弟畧麥之石論思竝為右千牛衝將軍同正李/屋珠安塩山竝為右千牛衛將軍同正仍以左監門衛)
(上将軍楊沼為左驍衛上将軍/充押領回鶻還蕃使通事舍人)仇𤣥通為判官厚賜繒
帛放令歸國又賜其入朝僧凝盧宜李思宜延籛等紫
衣後唐同光二年四月其本國權知可汗仁美遣都督
李引釋迦副使鐡林都監楊福安等共六十六人來貢
方物并獻善馬九匹莊宗召對於文明殿乃命司農卿
鄭繢将作少監何延嗣持節冊仁美為英義可汗至其
年十一月仁美卒其弟狄銀嗣立遣都督安千等朝貢
狄銀卒(毆陽史同光/四年狄寧卒)阿咄欲令亦遣使來貢名馬天成
三年二月其權知可汗仁裕遣都督李阿山等一百二
十人入貢明宗召對於崇元殿賜物有差其年三月命
使冊仁裕為仁化可汗四年又遣都督掣撥等五人來
朝授掣撥等懐化司戈遣令還蕃長興元年十二月遣
使翟未思三十餘人進馬八十匹玉一團四年七月復
遣都督李未等三十人來朝進白鶻一聯明宗召對於
廣壽殿廣加錫賚仍命解放其鶻清㤗二年七月遣都
督陳福海已下七十八人進馬三百六十匹玉二十團
八月勑回鶻朝貢使宻録都督陳福海可懐化郎将副
使逹奚相温可懐化司階監使屈宻録阿撥可歸徳司
戈判官安均可懐化司戈晉天福三年十月遣使都督
李萬全等朝貢以萬全為歸義大將軍監使雷福徳為
順化將軍四年三月又遣都督拽里敦來朝兼貢方物
其月命衛尉卿邢徳昭持節就冊為奉化可汗(毆陽史/晉高祖)
(時又加冊命阿咄欲不知其為狄銀親疏亦不知/卒而仁裕訖五代常代常來朝貢史亦失其紀)五年
正月遣都督石海金等來貢良馬百駟并白玉團白玉
鞍轡等謝其封冊漢乾祐元年五月遣使李屋等入朝
貢馬并白玉藥物等七月以入朝使李屋為歸徳大將
軍副使安鐡山監使未相温為歸徳將軍判官翟毛哥
為懐化將軍周廣順元年二月遣使並麾尼貢玉團七
十有七白㲲貂皮氂牛尾藥物等先是晉漢己來回鶻
每至京師禁民以私市易其所有寶貨皆鬻之人官民
間市易者罪之至是周太祖命盡去舊法每回鶻來者
聼私下交易官中不得禁詰繇是玉之價直十損七八
顯徳六年二月又遣使朝貢獻玉並碙砂等物皆不納
所入馬量給價錢時世宗以玉雖稱寶無益國用故因
而却之
高麗本扶餘之别種其國都平壤城即漢樂浪郡之故
地在京師東四千餘里東渡海至於新羅西北渡遼水
至於營州南渡海至於北濟北至靺鞨東西三千一百
里南北二千里其官大者號大對盧比一品總知國事
三年一代若稱職名不拘年限對盧已下官總十二級
外置州縣六餘大城置傉薩一人比都督小城置道使
一人比刺史其下各有僚佐分曹掌事其王以白羅為
冠白皮小帶咸以金餙唐貞觀末太宗伐之不能下至
總章初高宗命李勣率軍征之遂㧞其城分其地為郡
縣及唐之末年中原多事其國遂自立君長前王姓高
氏唐同光氏成中累遣使朝貢周顯徳六年高麗遣使
貢紫白水晶二千顆
渤海靺鞨其俗呼其王為可毒夫對靣呼聖牋奏呼基
下父曰老王母曰太妃妻曰貴妃長子曰副王諸子曰
王子世以大氏為酋長
黒永靺鞨其俗皆編髪性凶悍無憂戚貴壯而賤老俗
無文字兵器有角弓楛矢
新羅其國俗重元曰相慶賀每以是月拜日月之神婦
人以髪繞頭用綵其珠為餙髪甚鬒美
党項其俗皆土着居有棟宇織毛罽以覆之尚武其人
多壽至百五十六十嵗不事生業好為盗賊党項自同
光以後大姓之强者各自來朝貢明宗時詔㳂邉置埸
市馬諸夷皆入市國中有回鶻党項馬最多明宗招懐
逺人馬來無駑壮皆集而所售過常直徃來館給道路
倍費其每至京師明宗為御殿見之勞以酒食既醉連
袂歌呼道其土風以為樂去又厚以賜賫嵗耗百萬計
唐大臣皆患之數以為言乃詔吏就邉埸售馬給直止
其來朝而党項利其所得來不可止其在靈慶之間者
數犯邉為盗自河西回鶻朝貢中國道其部落輙邀刼
之執其使者賣之佗族以易牛馬明宗遣靈武康福邠
州藥彦稠等出兵討之福等擊破阿埋韋悉褒勒强頼
埋厮骨尾及其大首領連香李八薩王都統悉那埋摩
侍御乞埋嵬悉逋等族殺數千人獲其牛羊鉅萬計及
其所刼外國寶玉等悉以賜軍士由是党項之患稍息
其佗諸族散處㳂邉界上甚衆然皆無國邑君長故莫
得而紀次云
昆明部落其俗椎髻跣足酋長披虎皮下者披氊
於闐其俗好事妖神
占城本地鳥之大者有孔雀
䍧牱蠻其國法刼盗者三倍還贜殺人者出牛馬三十
頭乃得贖死
　
　舊五代史巻一百三十八
　舊五代史巻一百三十八考證
外國列傳二吐蕃傳甘州為回鶻牙帳　案原本脱帳
　字今据毆陽史増入
回鶻傳來貢方物并獻善馬九匹　案歐陽史作貢玉
　馬
　
　
　
　
　
　
　
　
　
　
　舊五代史巻一百三十八攷證
欽定四庫全書
　舊五代史巻一百三十九
　　宋門下侍郎參知政事監修國史薛居正等撰
　志一
　　天文志(案天文志序原本闕佚然其日食星變諸/門事蹟具存較歐陽史司天考為詳備今)
　　　(考五代會要所載星變物異諸門與司天考互/有詳畧蓋五代典章散佚各記所聞未能畫一)
　　　(也叅考諸書當以/是書為得其實焉)
日食
梁太祖乾化元年正月丙戌朔日有食之時言事者多
引漢高祖末年日食於歲首梁祖甚惡之於是素服避
正殿百官各守本司是日有司奏雲初陰晦事同不蝕
百寮奉表稱賀　末帝龍德三年十月辛未朔日有食
之
唐莊宗同光三年四月癸亥朔時有司奏日食在卯主
歲大旱　明宗天成元年八月乙酉朔日有食之　二
年八月已卯朔日有食之　三年二月丁丑朔日食其
日陰雲不見百官稱賀　長興元年六月癸已朔日食
其日陰㝠不見至夕大雨　二年十一月甲申朔先是
司天奏朔日合食二分伏緣所食微少太陽光影相鑠
伏恐不辨虧闕請其日不入閤百官守司從之
晉高祖天福二年正月乙卯先是司天奏正月二日太
陽虧蝕宜避正殿開諸營門蓋藏兵器半月不宜用軍
是日太陽虧十分内蝕三分在尾宿十七度日出東方
以帶蝕三分漸生至卯時復滿　三年正月戊申朔司
天先奏其日日食至是日不食内外稱賀　四年七月
庚子朔時中書門下奏謹按舊禮日有變天子素服避
正殿太史以所司救日於社陳五兵五鼓五麾東㦸西
矛南弩北楯中央置鼓服從其位百職廢務素服守司
重列於庭每等異位向日而立明復而止今所司法物
咸不能具去歲正旦日蝕唯謹藏兵仗皇帝避正殿素
食百官守司今且欲依近禮施行從之　七年四月甲
寅朔是日百官守司太陽不蝕上表稱賀　八月戊申
朔日有蝕之　少帝開運元年九月庚午朔日有蝕之
　二年八月甲子朔日有蝕之　三年三月壬戌朔日
有蝕之
漢隱帝乾祐三年十一月甲子朔日有蝕之
周太祖廣順二年四月丙戌朔日有蝕之
月食
梁太祖開平四年十二月十四日夜先是司天奏是日
月食不宜用兵時王景仁方總大軍北伐追之不及至
五年正月二日果為後唐莊宗大敗於柏鄉
唐莊宗同光三年三月戊申月食九月甲辰月食　明
宗天成三年十二月乙卯月食　四年六月癸丑望月
食十二月庚戌月食
晉高祖天福二年七月丙寅月食　五年十一月丁丑
月食鶉首之分　少帝開運二年三月戊子月食九月
丙戌月食
漢高祖天福十二年十二月乙未月食
周世宗顯德三年正月戊申月食　五年十一月辛未
月食
月暈
唐明宗天成元年十一月月暈匝火木
彗孛
梁太祖乾化二年四月甲戌夜彗見於靈臺之西
唐明宗天成三年十月庚午夜西南有孛長丈餘東南
指在宿五度　末帝清泰三年九月乙丑彗出虚危長
尺餘形細微經天壘哭星
晉高祖天福六年九月有彗星長丈餘　八年十月庚
戌夜有彗見於東方西指尾長一丈在角九度
周太祖顯德三年正月壬戌夜有星孛於參角甚芒指
於東南
五星凌犯
梁太祖開平二年正月乙亥歲星犯月　乾化二年五
月壬戌熒惑犯心大星去心四度順行占曰心為帝王
之星其年六月五日帝崩
唐莊宗同光二年八月戊子熒惑犯星　三年三月丙
申熒惑犯上相四月甲申熒惑犯左執法六月丙寅歲
犯右執法九月己亥熒惑在江東犯第一星(案歐陽史/九月丙辰)
(太白歲相犯是書/不載疑有闕文)　明宗天成元年八月癸卯太白犯
心大星辛亥熒惑犯上將九月庚午熒惑犯右執法己
卯熒惑犯左執法十月戊子熒惑犯上相十二月熒惑
犯氐　二年正月甲戌熒惑歲相犯二月辛卯熒惑犯
鍵閉三月熒惑犯上相六月辛丑熒惑犯房九月壬子
歲犯房　三年正月壬申太白熒惑合於奎八月癸卯
熒惑犯上將乙卯熒惑犯右執法庚午太白犯左執法
九月庚辰鎮歲合於箕辛已太白熒惑合於軫十二月
壬寅熒惑犯房太白歲相犯於斗　四年三月壬辰歲
犯牛九月丙子熒惑入哭星　長興元年六月乙卯太
白犯天罇十一月壬戌熒惑犯氐十二月丙辰熒惑犯
天江　二年正月乙亥太白犯羽林四月甲寅熒惑犯
羽林八月辰犯端門十一月丙戌太白犯鍵　三年四
月庚辰熒惑犯積尸九月庚寅太白犯哭星十一月己
亥太白犯壁壘　四年八月己未五鼓三籌熒惑近天
髙星歲星近司怪太白近軒轅大星(案歐陽史九月辛/已太白犯右執法)
(是書/不載)　末帝清泰元年六月甲戌太白犯右執法
晉高祖天福元年三月壬子熒惑犯積尸　四年四月
辛已太白犯東井北轅甲申太白犯五諸侯五月丁未
太白犯輿鬼中星　六年八月辛卯太白犯軒轅九月
己卯熒惑犯上將　八年八月丙子熒惑犯右掖十月
丙辰熒惑犯進賢　少帝開運元年二月壬戌太白犯
昴己巳熒惑犯天鑰四月丁已太白犯五諸侯七月甲
申太白犯東井八月甲辰熒惑入南斗十月壬戌熒惑
犯哭星(案此條歐/陽史不載)十二月太白犯辰　二年八月甲戌
歲犯東井九月甲寅太白犯南斗魁十一月甲午朔太
白犯哭星
漢天福十二年十月己丑太白犯亢距星　乾祐元年
八月己丑鎮星入太微西垣戊戌歲犯右執法十月丁
丑歲犯左執法二年九月壬寅太白犯右執法庚戌太
白犯鎮丁卯太白犯歲十一月鎮星始出太微之左掖
門自元年八月己丑鎮星入太微垣犯上將左右執法
内屏謁者勾已往來凡四百四十三日方出左掖　三
年六月乙卯鎮犯左掖七月甲申熒惑犯司怪八月癸
卯太白犯房庚戌太白犯心大星十月辛酉太白犯歲
周廣順元年二月丁已歲犯咸池己未熒惑犯五諸侯
三月甲子歲守心己卯熒惑犯鬼壬午熒惑犯天尸四
月甲午歲犯鈎鈐　二年七月熒惑犯井鉞八月乙未
熒惑犯天罇九月辛酉熒惑犯鬼庚戌熒惑掩右執法
十月壬辰太白犯進賢　三年四月乙丑熒惑犯靈臺
　五年熒惑犯上將　顯德六年六月庚子熒惑與心
大星合度光芒相射先是熒惑勾已於房心間凡數月
至是與心大星合度是夜順行(案此條歐/陽史不載)
星晝見
唐同光三年六月己已太白晝見　天成元年七月庚
申太白晝見　長興二年五月己亥歲星晝閏閏五己
已歲星晝見八月戊子太白晝見　三年十月壬申太
白晝見　四年五月癸卯太白晝見　清泰元年五月
己未太白晝見
漢天福十三年四月丙子太白晝見　乾祐二年四月
壬午太白晝見
周廣順二年二月庚寅太白經天
流星
梁乾化元年十一月甲辰東方有流星如數升器出畢
宿口曵光三丈餘有聲如雷
唐長興二年九月丙戌夜二皷初東北方有小流星入
北斗魁滅至五皷初西北方次北有流星狀如半升器
初小後大速流如奎滅尾迹凝天屈曲似雲而散光明
燭地又東北有流星如大桃出下台星西北速流至斗
柄第三星旁滅五皷後至明中天及四方有小流星百
餘流注交橫　應順元年春二月辛未夜有大星如五
升器流於東北有聲如雷　清泰元年九月辛丑夜五
皷初有大星如五斗器而南流尾迹長數丈赤色移時
盤屈如龍形蹙縮如二鏵相鬬而散又一星稍小東流
有尾迹凝成白氣食頃方散
晉天福三年三月壬申夜四皷後東方有大流星狀如
三升器其色白長尺餘屈曲流出河鼓星東三尺流丈
餘滅
周顯德元年正月庚寅子夜後東北有大星墜有聲如
雷牛馬震駭六街皷人方寐而驚以為曉鼓乃齊伐鼓
以應之至曙方知之三月高平之役戰之前夕有大流
星如日流行數丈墜於賊營之所
雲氣
梁開平二年三月丁丑夜月有蒼白暈又有白氣如人
形十餘皆東向出於暈内九月乙酉平旦西方有氣如
人形甚衆皆若俯伏之狀經刻乃散
唐同光二年日有背氣凡十二三年九月丁未夜遍天
陰雲北方有聲如雷四面雞雉皆雊俗謂之天狗落是
歲日有背氣凡十三是月司天監奏自七月三日陰雲
大雨至九月十八日後方晴三辰行度災祥數日不見
閏十二月庚午日有黑氣似日交相錯磨測在室十度
　天成二年十二月壬辰西南有赤氣如火燄燄約二
千里占者云不出二年其下當有大兵　長興三年六
月司天監奏自月初至月終每夜陰雲蔽天不辨星月
　應順元年四月九日白虹貫日是時閔帝遇害
晉天福初高祖將建義於太原日傍多有五色雲如蓮
芰之狀二年正月丙辰一鼓初北方有赤氣向西至戌
亥地東北至丑地已來向北闊三丈餘狀如火光赤氣
内見紫微宮共北斗諸星其氣乍明乍暗至三㸃後後
有白氣數條相次西行直至三鼓後散
漢乾祐二年十二月日暈三重上有背氣
周顯德三年十二月庚午白虹貫日氣暈勾環
　
　
　
　
　
　
　
　
　
　
　
　
　
　
　
　舊五代史巻一百三十九
　舊五代史卷一百三十九攷證
志一天文志乾化二年五月壬戌熒惑犯心　案歐陽
　史作正月丙申熒惑犯房第二星與是書異五代會
　要與是書同
内屏謁者勾已　勾已原本訛旬巳今據歐陽史改正
長興二年五月己亥歲星晝見　案歐陽史作癸亥太
　白晝見
應順元年春　應順原本訛廣順今據歐陽史改正
　
　
　
　
　
　
　
　舊五代史巻一百三十九攷證
欽定四庫全書
　舊五代史巻一百四十
　　宋門下侍郎參知政事監修國史薛居正等撰
　志二
　　厯志
古先哲王受命而帝天下者必先觀象以垂法治厯以
明時使萬物服其風化四海同其正朔然後能允釐下
土欽若上元故虞舜之紹唐堯先齊七政武王之得箕
子首叙九疇皇極肉是而允興人時以之而不忒歴代
已降何莫由斯粤自軒黃肇正天統歲躔辛卯厯法時
成故黃帝始用辛卯厯顓頊次用乙卯厯虞用戊午厯
夏用丙寅厯商用甲寅厯周用丁已厯魯用庚子厯秦
用乙卯厯漢用太初厯四分厯三統厯凡三本魏用黃
初景初厯凡二本晉用元始厯合元萬分厯凡二本宋
用大明厯元嘉厯凡二本齊用天保厯同章厯正象厯
凡三本後魏用興和厯正光厯正元厯凡三本梁用大
同厯乾象厯永昌厯凡三本後周用天和厯丙寅厯明
元厯凡三本隋用甲子厯開皇厯皇極厯大業厯凡四
本唐用戊寅厯麟德厯神龍厯大衍厯元和觀象厯長
慶宣明厯寶應厯正元厯景福崇元厯凡九本洎梁氏
之應運也乗唐室陵遲之後黃巢離亂之餘衆職未修
三辰孰驗故當時歲厯猶用宣明崇元二法叅而成之
及晉祖肇位司天監馬重績始造新厯奉表上之云臣
聞為國者正一氣之元宣萬邦之命爰資厯以立章程
長慶宣明雖氣朔不渝即星躔罕驗景福崇元縱五厯
甚正而年差一日今以宣明氣朔崇元星緯二厯相參
方得符合自古諸厯皆以天正十一月為歲首循太古
甲子為上元積歲彌多差闊至甚臣改法定元創為新
厯一部二十一巻七章上下經二巻算草八巻立成十
二巻取唐天寶十四載乙未立為上元以雨水正月朔
為歳首謹詣閤門上進(玉海調元厯蓋倣曹士為小厯/之舊唐建中時曹士蒍始變古)
(法以顯慶五年為上元雨/水為歲首世謂之小厯)晉高祖命司天少監趙仁錡
張文皓秋官正徐皓天文叅謀趙延乂杜昇杜崇龜等
以新厯與宣明崇元考覈得失俾有司奉而行之因賜
號調元厯仍命翰林學士承旨和凝撰序其後數載法
度寖差至周顯德二年世宗以端明殿學士左散騎常
侍王朴明於厯算乃命朴考而正之朴奉詔歲餘撰成
欽天厯十五巻上之表云臣聞聖人之作也在乎知天
人之變者也人情之動則可以言知之天道之動則當
以數知之數之為用也聖人以之觀天道焉歲月日時
由斯而成陰陽寒暑由斯而節四方之政由斯而行夫
為國家者履端立極必體其元布政考績必因其歲禮
動樂舉必正其朔三農百工必授其時五刑九伐必順
其氣庶務有為必從其日月六籍宗之為大典百王執
之為要道是以聖人受命必治厯數故得五紀有常度
庶徵有常應正朔行之於天下也自唐而下凡厯數朝
亂日失天垂將百載天之厯數汩陳而已矣今陛下順
考古道寅畏上天咨詢庶官振舉墜典以臣薄游曲藝
常涉舊史遂降述作之命俾究迎推之要雖非能者敢
不奉詔乃包萬象以立法齊七政以立元測圭箭以候
氣審朓朒以定朔明九道以步月校遲疾以推星考黃
道之斜正辨天勢之升降而交蝕詳焉夫立天之道曰
陰與陽陰陽各有數合則化成矣陽之䇿三十六陰之
䇿二十四竒偶相命兩陽三陰同得七十二同則陰陽
之數合七十二者化成之數也化成則謂之五行之數
五行得朞之數過者謂之氣盈不及謂之朔虛至於應
變分用無所不通所謂包萬象矣故以七十二為經法
經者常也常用之法也法者數之節也隨法進退不失
舊位故謂之通法以通法進經法得七千二百謂之統
法自元入經先用此法統厯之諸法也以通法進統法
得七十二萬氣朔之下収分必盡謂之全率以通法進
全率得七千二百萬謂之大率而元紀生焉元者歲月
日時皆甲子日月五星合在子正之宿當盈縮先後之
中所謂七政齊矣古之植圭於陽城者以其近洛故也
蓋尚嫌其中乃在洛之東偏開元十二年遣使天下候
影南距林邑國北距橫野軍中得浚儀之岳臺應南北
弦居地之中皇家建國定都於梁今樹圭置箭測岳臺
晷漏以為中數晷漏正則日之所至氣之所應得之矣
日月皆有盈縮日盈月縮則後中而朔月盈日縮則先
中而朔自古朓朒之法率皆平行之數入厯既有前次
而又衰稍不倫皇極舊述則迂迴而難用降及諸厯則
踈逺而多失今以月離朓朒隨厯較定日躔朓朒臨用
加減所得者入離定日也一日之中分為九限逐限損
益衰稍有倫朓朒之法所謂審矣赤道者天之弦帶也
其勢圓而平紀宿度之常數焉黃道者日軌也其半在
赤道内半在赤道外去赤極逺二十四度度當與赤道
交則其勢斜當去赤道逺則其勢直當斜則日行宜遲
當直則日行宜速故二分前後加其度二至前後減其
度九道者月軌也其半在黃道内半在黃道外去黃道
極逺六度出黃道謂之正交入黃道謂之中交若正交
在秋分之宿中交在春分之宿則比黃道益斜若正交
在春分之宿中交在秋分之宿則比黃道反直若正交
中交在二至之宿則其勢差斜故較去二至二分逺近
以考斜正乃得加減之數自古雖有九道之說蓋亦知
而未詳空有祖述之文全無推步之用今以黃道一周
分為八節一節之中分用九道盡七十二道而復使日
月二軌無所隱其斜正之勢焉九道之法所謂明矣星
之行也近日而疾逺日而遲去日極逺勢盡而留自古
諸厯分段失實隆降無准今日行分尚多次日便留自
留而退唯用平行仍以入段行度為入厯之數皆非本
理遂至乖戾今校定逐日行分積逐日行分以為變段
於是疾漸而遲勢盡而留留自留而行亦積微而後多
别立諸段變厯以推變差俾諸段變差際會相合星之
遲疾可得而知之矣自古相傳皆謂去交十五度以下
則日月有蝕殊不知日月之相掩與闇虚之所射其理
有異焉今以日月徑度之大小較去交之逺近以黃道
之斜正天勢之升降度仰視旁視之分數則交虧得其
實矣乃以一篇步日一篇步月一篇步星(案以下脫一/篇歩發斂五)
(字下云以卦候滅没為之下篇者言為步發斂之下篇/歐陽史約其文稱謹以歩日步月步星步發斂為四篇)
(是/也)以卦候滅没為之下篇都四篇為厯經一巻厯十一
巻草三巻顯德三年七政細行厯一巻臣檢討先代圖
籍今古厯書皆無蝕神首尾之文蓋天竺胡僧之祅說
也只自符天卜祝小術不能舉其大體遂為等接之法
蓋從假用以求徑捷於是乎交有逆行之數後學者不
能詳知便言厯者有九道以為注厯之恒式今並削而
去之昔在唐堯欽若昊天陛下親降聖謨考星象日月
星辰唐堯之道也其厯謹以顯德欽天為名天道元逺
非微臣之所盡知但竭兩竭以奉明詔疎畧乖謬甘俟
罪戾世宗覽之親為製序仍付司天監行用以來年正
旦為始自前諸厯並廢(玉海欽天於朔分之下立小分/謂之杪說者謂前代諸厯朔餘)
(未有杪者若可用杪何/待求日法以齊朔分也)其厯經一巻今聊紀於後以備
太史氏之周覽焉
顯德欽天厯經
演紀上元甲子距今顯德三年丙辰積七千二百六十
九萬八千四百五十二
　欽天統法七千二百
　欽天經法七十二
　欽天通法一百
欽天步日躔術
　歲率二百六十二萬九千七百六十(四/十)
　軌率二百六十二萬九千八百四十四(八/十)
　朔率二十一萬二千六百二十(二十/八)
　歲䇿三百六十五　　一千七百六十(四/十)
　軌䇿三百六十五　　一千八百四十四(八/十)
　歲中一百八十三　　四千四百八十(二/十)
　軌中一百八十二　　四千五百二十二(四/十)
　朔䇿二十九　　　　三千八百二十(二十/八)
　氣䇿一十五　　　　一千五百七十三(三十/五)
　象䇿七　　　　　　二千七百五十七(七/)
　周紀六十
　歲差八十四(四/十)
　辰則六百　八刻二十四分
　(案以上題稱步日躔術及後歩月離術步五星術合/為厯經四篇者之三又皆僅列用数而不及推步據)
　(歐陽史云舊史亡其步發斂一篇而在者/三篇簡畧不完然則是書原文固已闕矣)
欽天步月離術
　離率一十九萬八千三百九十三(九/)
　交率一十九萬五千九百三十七(九十/七)　(五十/六)
　離䇿二十七　　　三千九百九十三(九/)
　交䇿二十七　　　一千五百二十七(九十/七)　(五十/六)
　望䇿一十四　　　五千五百一十(一十/四)
　交中一十三　　　四千三百六十三(九十/八)　(七十/八)
　離朔一　　　　　七千二十七(一十/九)
　交朔二　　　　　二千二百九十二(三/十)　(四十/四)
　中淮一千七百三十六
　中限四千七百八十
　平離九百六十三
　程節八百
欽天步五星術
　歲星
　周率二百八十七萬一千九百七十六(六/)
　變率二十四萬二千二百一十五(六十/六)
　厯率二百六十二百九千七百六十一(七十/八)
　周䇿三百九十八　六千三百七十六(六/)
　厯中一百八十二　四千四百八十(八十/九)
變段　　變日　　　　變度　　　　變厯
晨見　　一十七　　　三(三十/七)　　　二(二十/四)
順遲　　二十五　　　二(九/)　　　　一(二十/九)
退遲　　一十四　　　一(一十/二)　　　空(二十/八)
退疾　　二十七　　　四(三十/八)　　　一(三十/七)
後留　　二十六(三十/二)
順疾　　九十　　　　一十六(六十/三)　一十一(一十/三)
順疾　　九十　　　　一十六(六十/三)　一十一(一十/三)
前留　　二十六(三十/二)
退疾　　二十七　　　四(三十/八)　　　一(三十/七)
退遲　　一十四　　　一(一十/二)　　　空(二十/八)
順遲　　二十五　　　二(九/)　　　　一(二十/九)
夕伏　　一十七　　　三(三十/七)　　　二(二十/四)
　熒惑
　周率五百六十一萬五千四百二十二(一十/一)
　變率二百九十八萬五千六百六十一(七十/一)
　厯率二百六十二萬九千七百六十
　周䇿七百七十九　六千六百二十二(一十/一)
　厯中百八十二　　四千四百八十
變段　　變日　　　　變度　　　　變厯
晨見　　七十三　　　五十三(六十/八)　五十(五十/八)
順疾　　七十三　　　五十一(一/)　　四十八(三/)
次疾　　七十一　　　四十六(六十/九)　四十四(一十/七)
次遲　　七十一　　　四十五(三十/三)　四十二(五十/八)
順遲　　六十二　　　一十九(二十/九)　一十八(二/十)
前留　　八(六十/九)
退遲　　一十　　　　一(五十/八)　　　空(四十/四)
退疾　　二十一　　　七(四十/六)　　　二(四/十)
退疾　　二十一　　　七(四十/六)　　　二(四/十)
退遲　　一十　　　　一(五十/八)　　　空(四十/四)
後留　　八(六十/九)
順遲　　六十二　　　一十九(二十/九)　一十八(二/十)
次遲　　七十一　　　四十五(三十/三)　四十二(五十/八)
次疾　　七十一　　　四十六(六十/九)　四十四(一十/七)
順疾　　七十三　　　五十一(一/)　　四十八(三/)
夕伏　　七十三　　　五十三(六十/八)　五十(五十/八)
　鎮星
　周率二百七十二萬二千一百七十六(九/十)
　變率九萬二千四百一十六(五/十)
　厯率二百六十二萬九千七百五十九(八/十)
　周䇿三百七十八　五百七十六(九/十)
　厯中一百八十二　四千四百七十九(九/十)
變段　　變日　　　　變度　　　　變厯
晨見　　一十九　　　二(七/)　　　　一(一十/四)
順疾　　六十五　　　六(三十/八)　　　三(五十/一)
順遲　　一十九　　　空(六十/三)　　　空(三十/五)
前留　　三十七(三/)
退遲　　一十六　　　空(四十/三)　　　空(一十/四)
退疾　　三十三　　　二(三十/五)　　　空(六/十)
退疾　　三十三　　　二(三十/五)　　　空(六/十)
退遲　　一十六　　　空(四十/三)　　　空(一十/四)
後留　　三十七(三/)
順遲　　一十九　　　空(六十/三)　　　空(三十/五)
順疾　　六十五　　　六(三十/八)　　　三(五十/一)
夕伏　　　一十九　　　　二(七/)　　　　　一(一十/四)
　太白
　周率四百二十萬四千一百四十三(九十/六)
　變率四百二十萬四千一百四十三(九十/六)
　厯率二百六十二萬九千七百五十(五十/六)
　周䇿五百八十三　　　六千五百四十三(九十/六)
　厯中一百八十二　　　四千四百七十五(二十/八)
變段　　　變日　　　　　變度　　　　　變厯
夕見　　　四十二　　　　五十三(四/十)　　　五十一(一十/七)
順疾　　　九十六　　一百二十一(五十/七)　一百一十六(三十/九)
次疾　　　七十三　　　　八十(三十/七)　　　七十七(一/)
次遲　　　三十三　　　　三十四(一/)　　　三十二(四/十)
順遲　　　二十四　　　　一十一(六十/一)　　一十一(二十/四)
前留　　　六(六十/九)
退遲　　　四　　　　　　一(二十/二)　　　　空(三十/一)
退疾　　　六　　　　　　三(六十/五)　　　　一(二十/二)
夕伏　　　七　　　　　四(四/十)　　　　　一(三十/七)
晨見　　　七　　　　　四(四/十)　　　　　一(三十/七)
退疾　　　六　　　　　三(六十/五)　　　　一(二十/二)
退遲　　　四　　　　　一(二十/二)　　　　空(三十/一)
後留　　　六(六十/九)
順遲　　　二十四　　　一十一(六十/一)　　一十一(二十/四)
次遲　　　三十三　　　三十四(一/)　　　二十二(四/十)
次疾　　　七十三　　　八十(三十/七)　　　七十七(一/)
順疾　　　九十六　　一百二十一(五十/七)一百一十六(三十/九)
晨伏　　　四十二　　五十三(四/十)　　　五十一(一十/七)
　辰星
　周率八十三萬四千三百三十五(五十/二)
　變率八十三萬四千三百三十五(五十/二)
　厯率二百六十二萬九千七百六十(四十/四)
　周䇿一百一十五　　六千三百三十五(五十/二)
　厯中一百八十二　　四千四百八十(二十/二)
變段　　變日　　　　變度　　　　變厯
夕見　　一十七　　　三十四(一/)　　二十九(五十/四)
順疾　　一十一　　　一十八(二十/四)　一十六(四/)
順遲　　一十六　　　一十一(四十/三)　一十(一/十)
前留　　二(六十/八)
夕伏　　一十一　　　六　　　　　二
晨見　　一十一　　　六　　　　　二
後留　　二(六十/八)
順遲　　一十六　　　一十一(四十/三)　一十(一/十)
順疾　　一十一　　　一十八(二十/四)　一十六(四/)
晨伏　　一十七　　　三十四(一/)　　二十九(五十/四)
　
　
　
　
　舊五代史巻一百四十
　　舊五代史巻一百四十攷證
志二厯志正元厯　案玉海作正統五代會要作正元
創為新厯一部二十一巻　案玉海引崇文總目作二
　十巻
五行得朞之數　五行原本訛五之今據五代會要改
　正
法者數之節也　法原本訛百今據五代會要改正
以通法進統法得七十二萬　案七十二萬原本作七
　千二百萬考下文以通法進全率得七千二百萬謂
　之大率則此當云以通法進統法得七十二萬謂之
　全率原本全率之數併作大率之數蓋傳寫之訛今
　據歐陽史改正
欽天步月離術離䇿二十七　二十七原本訛作一十
　七案以統法除離率得二十七日及餘分今據歐陽
　史改正
交中一十三四千三百六十三　四千三百原本訛作
　四千四百案交䇿半之為交中當從歐陽史作四千
　三百今改正
欽天歩五星術歳星厯率二百六十二萬九千七百六
　十一(七十/八)　案七百六十一歐陽史作九百六十六
　非也據厯率半之為率中彼此互訂此條當以是書
　為正
厯中一百八十二四千四百八十(八十/九)　案小分八十
　九原本作九十六非也據厯中倍之為厯率倍八十
　九適得大分一小分七十八此條當以歐陽史為正
　今據改
太白周䇿五百八十三　案原本作周䇿五百八十三
　萬考周率滿統法得周䇿五百八十三日及餘分萬
　字係衍文歐陽史亦無萬字今刪去
厯中一百八十二　案原本作厯中一百八十二萬考
　厯率半之滿統法得厯中一百八十二日萬字係衍
　文歐陽史亦無萬字今刪去
　
　
　
　
　
　
　
　
　
　
　
　
　
　
　
　舊五代史巻一百四十攷證
欽定四庫全書
　舊五代史巻一百四十一
　　宋門下侍郎参知政事監修國史薛居正等撰
　志三
　　五行志
昔武王克商以箕子歸作洪範其九疇之錫一日五行
所以紀休咎之徴窮天人之際故後之修史者咸有其
説焉葢欲使後代帝王見災變而自省責躬修德崇仁
補過則禍消而福至此大畧也今故按五代之紀編記
五行之災沴追為此志以示將來其于京房之舊説劉
向之緒言則前史叙之詳矣此不復引以爲證焉
水淹風雨
梁開平四年十月梁宋輝亳水詔令本州開倉賑貸十
一月大風下詔曰自朔至今異風未息宜命祈禱
唐同光二月七月汴州雍丘縣大雨風抜樹傷稼曹州
大水平地三尺八月江南大雨溢漫流入鄆州界十一
月中書門下奏今年秋天下州府多有水災百姓所納
秋税請特放加耗從之　三年六月至九月大雨江河
崩决壞民田七月洛水泛漲壞天津橋漂近河廬舍艤
舟為度覆没者日有之鄴都奏御河漲于石灰窯口開
故河道以分水勢鞏縣河堤破壞厫倉八月勅如聞天
津橋未通徃來百官以舟舩濟渡因兹傾覆兼培泥塗
自今文武百官三日一趨朝宰臣每日中書視事
四年正月勅自京已來(案此句疑/有脱誤)幅圜千里水潦為沴
流亡漸多宜自今年三日後避正殿減常膳撤樂省費
以答天譴應去年經水災處鄉村有不給及逃移人户
夏秋兩税及諸折科委逐處長吏切加檢㸃並與放免
仍一年内不得雜差遣應在京及諸縣有停貯斛㪷並
令減價岀糶以濟公私如不遵守仰具聞奏　長興元
年夏鄜州上言大水入城居人溺死　二年六月壬戌
汴州上言大雨震文宣廟講堂十一月壬子鄆州上言
黄河暴漲漂溺四千餘户　二年四月棣州上言水壞
其城是月已已鄆州上言黄河水溢岸濶三十里東流
五月丁亥申州大水平地深七尺是月戊申襄州上言
漢水入城壞民廬舍又壞均州乳郭水深三尺居民登
山避水仍畫圖以進是月甲子洛水溢廬民廬舍
三年七月諸州大水宋亳頴尤甚宰臣奏曰今秋宋州
管界水災最盛人户流亡粟價暴貴臣等啇量請于本
州倉出斛㪷依時出糶以救貧民從之是月奏州大水
溺死窯谷内民民三十六人夔州赤甲山崩大水漂溺
居人　清泰元年九月連雨害稼詔曰乆雨不止禮有
所禳禜都城門三日不止乃祈山川告宗廟社稷宜令
太子賓客李延範等禜諸城門太常卿李懌等告宗廟
廟稷
晉天福初高祖將建義于太原城中數處井泉暴溢
四年七月西京大水伊洛瀍澗皆溢壞天津橋八月河
決博平甘陵大水　六年九月河決于滑州一概東流
居民登丘塜為水所隔詔所在發舟檝以救之兗州濮
州界皆為水所漂溺命鴻臚少卿魏玭將作少監郭廷
讓右領軍衞將軍安濬右驍衞將軍田峻于滑濮澶鄆
四州檢河水所害稼并撫問遭水百姓兗州又奏河水
東流濶七十里至七年三月命宋州節度使安彦威率
丁夫塞之河平建碑立廟于河決之所開運元年　六
月黄河洛河泛溢堤堰鄭州原武滎澤縣界河決
周廣順二年七月暴風雨京師水深二尺壞牆屋不可
勝計諸州皆奏大雨所在河渠泛溢害稼
三年六月諸州大水襄州漢城漲溢入城城内水深五
尺倉庫漂盡居人溺者甚衆
地震
唐同光二年十一月鎮州地震　三年十一月二十五
日夜魏博徐宿地大震　三成三年七月鄭地震
長興二年六月太原地震自二十五日子時至二十七
日申時二十餘度左補闕李詳上疏曰臣聞天地之道
以簡易示人鬼神之情以禍福為務王者祥瑞至而不
喜災異見而輒驚罔不寅畏上𤣥思答天譴臣聞北京
地震日數稍多臣曽覧國書伏見髙宗時晉州地震上
謂羣臣曰豈朕政教之不明使晉州地震耶侍中張行
成奏曰天陽也地隂也天陽君象地隂臣象君宜轉動
臣宜安静今晉州地震彌旬不休將恐女謁使事臣下
隂謀且晉州是陞下本封今地震焉尤彰其應伏願深
思遠慮以杜未萌又開元中秦州地震尋差官宣慰兼
降使致祭山川所損之家委量事安置奏聞伏惟陛下
中興唐祚起自晉陽地數震于帝鄉理合思于天誡况
聖明御宇于今六年嵗稔時康人安俗阜臣慮天意恐
陛下忘創業艱難之時有功成矜滿之意伏望特委親信
兼選勲賢且徃北京慰安密令巡問黎民之疾苦嚴山
川之祭祀然後鑒前朝得喪之本採歴代聖哲之規崇
不諱之風罷不急之務明宗深嘉之錫以三品章服十
一月雄武軍士上言洛陽地震　三年八月秦州地大
震漢　乾祐二年四月丁丑幽定滄營深貝等州地震
幽定尤甚
周廣順三年十月魏邢洺等州地大數日凡十餘度魏
州尤甚
蟲魚禽獸
梁龍德末許州進綠毛龜宫中造室以畜之命之曰龜
堂識者以為不祥之言
唐天祐十八年二月張文禮叛于鎮州時野水變其色
如血游魚多死浮于水上識者知其必敗　十九年定
州王處直卒先是處直自為德政碑建樓于衙城内言
有龍見或覩之其狀乃黄么蜥蜴也處直以為神異造
龍牀以安之又城東麥田中有羣鵲數百平地為巢處
直以為已德所感識者竊論曰蟲蛇隂物比藏山澤今
據屋室人不得而有也南方為火火主禮禮之壞則魚
蟲失性以交推之上失其道不安于位之兆也果為其
子都所廢　應順元年閏正月丙寅辰時唐閔帝幸至
德宫初出興教門有飛鳶自空而落死于御前是日大
風晦㝠　清泰元年十月辛未已時有雉金色自南飛
入中書止于政事堂之上吏驅之不去良乆又北飛是
日民家得之　二年鄴西李固鎮有大鼠與蛇鬬于橋
下鬬及日之中蛇不勝而死　三年三月戊午有蛇鼠
鬬于洛陽師子門外而鼠殺蛇夏四月戊子熊入市形
如人博人又一熊自老君廟南走向城會車駕幸近郊
從官射之而斃
漢乾祐三年正月有狐出明德樓獲之比常狐毛長腹
别有二足
周廣順三年六月河北諸州旬日内無烏既而聚澤潞
之間山谷中集于林木壓樹枝皆折是年人疾疫死者
甚衆至顯德元年河東劉崇為周師所敗伏尸流血故
先萌其兆　顯德元年三月潞州高平縣有鵲巢于縣
之南南平地巢中七八鶵
蝗
梁開平元年六月許陳汝蔡頴五州蝝生有野禽羣飛
蔽空食之皆盡
唐同光三年九月鎮州奏飛害稼
晉天福七年四月山東河南闗西諸郡蝗害稼至八年
四月天下諸州飛蝗害田食草木葉皆盡詔州縣長吏
捕蝗華州節度使楊彦詢雍州節度使趙瑩命百姓捕
蝗一斗以祿粟一斗賞之時蝗旱相繼人民流移飢者
盈路闗西餓殍尤甚死者十七八朝廷以軍食不充分
命使臣諸道括粟麥晉祚自兹衰矣
漢乾祐元年七月青鄆兖齊漢沂密邢曹皆言蝝生開
封府奏陽武雍丘襄邑等縣蝗開封尹侯益遣人以酒
肴致祭尋為鸜鵒食之皆盡勑禁羅弋鸜鵒以其有吞
蝗之異也　二年五月博州奏有蝝生化為蝶飛去宋
州奏蝗一夕抱草而死差官祭之
火
唐天成四年十一月汝州火燒羽林軍營五百餘間先
是司天奏熒惑入羽林飭京師為火備至是果應
長興二年四月辛丑汴州封禪寺門扉上欻然火起延
燒是月是月魏州奏歴陽大先是下詔于諸道令為火
備至是騐之　三年十二月壬戌懷州軍營内三處火
光自起人至即滅並不焚燒舎宇明宗謂侍臣曰火妖
乎侍臣曰恐妖人造作宜審詰之
晉天福三月十一月襄州奏火燒居民千餘家　九年
春左龍武統軍皇甫遇從少帝禦契丹于鄆州北將戰
之(夕/)有火光熒熒然生于草牙之上
周顯德五年四月呉越王錢俶奏十日夜杭州火焚燒
府署殆盡世宗命中使賫詔撫問
草木石冰
梁開平三年春正月潞州軍前李思安進壺闗縣庶穰
鄉村人因伐樹倒自分為兩片内有六字皆如左書曰
天十四載石進乃圖其狀以進梁祖異之命示百官莫
有詳其義者及晉髙祖即位人以為雖有圖姓計其甲
子則二十有九年矣識者曰天字取四字中兩畫加之
于傍則丙字也四字去中間兩畫加十字則申字也晉
祖即位之年乃丙申也
唐天祐五年長柳巷田家有僵桃樹經年舊坎猶在其
仆木一朝屹然而起行數十歩復于舊坎其家駭異倉
皇㪚走議者以漢昭帝時上林仆木起生枝時蟲蠧成
文而宣帝興今木理成文仆而重起乃莊宗中興之兆
也　同光元年冬十二月辛卯亳州大清宫道士上言
𤣥元黄帝殿前枯檜再生一枝畫圖以進　清泰末年
末帝先人墳側古佛刹中石像忽然搖動不已觀者咸
訝焉
晉開元元年七月一日少帝御明德門宣赦改元是日
遇大雷雨門内有井亭亭有石盆有走水槽槽有龍首
其夕悉飄行數十里而龍首斷焉識者曰石國姓也此
兆非祥石氏其遷乎其絶乎　二年正月汴州封丘門
外壕水東北隅水上有文若大樹花葉芬敷之狀相連
數十株宛若圖畫傾都觀之識者曰唐景福中盧彦威
浮陽壕水有樹文亦如此時有高尼辭郡人曰此地當
有兵難至光化中其郡果為燕帥劉仁㳟所陷　三年
九月大水大原葭蘆茂盛最上一葉如旗狀皆南指十
二月已丑雨木冰是月戊戌霜霧大降草木皆如冰
漢乾祐元年八月李守貞叛于河中境内蘆葉皆若旗
旒之狀
周廣順三年春樞密使王峻遙鎭青州有司制旄節以
備迎授前夕其節有聲主者曰昔後唐長興中安重誨
授河中其節亦有聲斯亦木之妖也
　
　
　
　
　
　
　舊五代史巻一百四十一
　舊五代史巻一百四十一攷證
志三五行志夔州赤山甲山崩　赤甲原本訛求甲今
　據五代㑹要改正
華州節度使楊彦詢　彦詢原本彦珣　今從列傳改
　正
　
　
　
　
　
　
　
　
　
　
　舊五代史巻一百四十一
欽定四庫全書
　舊五代史巻一百四十二
　　宋門下侍郎參知政事監修國史薛居正等撰
　志四
　　禮志上
梁開平元年夏四月太祖初受禪乃立四廟于西京從
近古之制也
唐同光二年六月太常禮院奏國家興建之初已于北
都置廟今克復天下遷都洛陽却復本朝宗廟按禮無
二廟之文其北都宗廟請廢乃下尚書省集義禮部尚
書王正言等奏議曰伏以都邑之制宗廟為先今卜洛
居尊開基御宇事當師古神必依人北都先置宗廟不
宜並設況每年朝享禮有常規時日既同神何所據竊
聞近例亦有從權如神主巳修迎之藏于夾室若廟宇
已崇虚之以為恒制若齊桓公之廟二主禮無明文古
者師行亦無遷于廟主昔天后之崇鞏洛禮謂非宜漢
皇之戀豐滕事無所法況本朝故事禮院其明洛邑舊
都嵩丘正位豈宜遠宫闕之居建祖宗之廟事非可乆
理在從長其北都宗廟請准太常禮院申奏停廢從之
　天成元年中書舍人馬縞奏曰伏見漢晉以來諸侯
王宗室承襲帝統除七廟之外皆别追尊親廟漢光武
皇帝立先四代于南陽其後桓帝巳下亦皆上考前修
追崇先代乞依兩漢故事别立親廟詔下尚書省集百
官定議禮部尚書蕭頃等議曰伏見方册所載聖槩所
存將逹蘋藻之誠宜有粢棁之制臣等集議其追尊位
號及建廟都邑乞特降制命依馬縞所議　天成二年
中書門下又奏伏以兩漢以諸侯王入繼帝統則必易
名上謚廣孝稱皇載于諸王故事孝德皇孝仁皇孝元
皇是也伏乞聖慈俯從人願許取皇而薦號兼上諡以
尊名改置園陵仍増丘衛遂詔太常禮院定其儀制焉
太常博士王丕等引漢桓帝入嗣尊其祖河間孝王曰
孝穆皇帝蠡吾侯曰孝崇皇帝為例請付太常卿定諡
刑部侍郎權判太常卿馬縞復議曰伏准兩漢故事以
諸侯王宗室入承帝統則必追尊父祖修樹園陵西漢
宣帝東漢光武孝饗之道故事具存自安帝入嗣遂有
皇太后令别崇諡法追曰某皇所謂孝德孝穆之類是
也前代惟孫皓自烏程侯繼嗣追父和為文皇帝事出
非常不堪垂訓今據禮院狀漢安帝以下若據本紀又
不見帝字伏以諡法德象天地曰帝伏緣禮院已曾奏
聞難將兩漢故事便述尊名請詔百官集議時右僕射
李琪等議曰伏覩歴代以來宗廟成制繼襲無異沿革
或殊馬縞所奏禮有按據乞下制命令馬縞䖍依典冊
以述尊名時明宗意欲兼加帝字乃下詔曰朕開國承
家得以制禮作樂故三皇不相襲五帝不相沿隨代創
規于理無爽矧或情闗祖禰事繫烝嘗且追諡追尊稱
皇與帝既有減増之字合陳褒貶之詞大約二名俱為
尊稱若三皇之代故不可加帝五帝之代不可言皇爰
自秦朝便兼二號至若𤣥元皇帝事隔千祀宗追一源
猶顯冊于鴻名豈須遵于漢典況朕居九五之位為億
兆之尊不可總二名于𦕈躬惜一字于先代茍隨執議
何表孝誠可委宰臣與百官詳定集兩班于中書逐班
各陳所見惟李琪等請于祖禰二室先加帝字宰臣合
衆議奏曰㳟以朝廷之重宗廟為先事繫承祧義符致
美且聖朝追尊之日即引漢氏舊儀在漢氏封崇之時
復依何代故事理關凝滯未恊聖謨道合變通方為民
則且王者功成治定制禮作樂正朔服色尚有更改尊
祖奉先何妨沿革若應州必立别廟即地遠上都今據
開元中追尊皋陶為德明皇帝凉武昭王為興聖皇帝
皆立廟于京都臣等啇量所議追尊四廟望依御札並
加皇帝之號兼請于洛京立廟勅宜于應州舊宅立廟
餘依所奉(案文獻通考後堂之所謂七廟者以沙陀之/獻祖國昌太祖克用荘宗存最而上繼唐之)
(高祖太宗懿宗昭宗此所謂四廟/者又明宗代北之高曾祖父也)　其年八月太常禮
院奏荘宗神主以此月十日祔廟七室之内合有祧遷
中書門下奏議請祧懿祖一室後下百寮集議禮部尚
書蕭頃等奏議從中書所奏從之　應順元年正月中
書門下奏太常以大行山陵畢祔廟今太廟見饗七室
髙祖太宗懿宗昭宗獻祖太祖荘宗大行升祔禮合祧
遷獻祖請下尚書省集議太子少傅盧質等議曰臣等
以親盡從祧垂于舊典疑事無質素有明文頃莊宗皇
帝再造寰區復隆宗廟追三祖于先遠復四室于宗朝
式遇祧遷旋成沿革及莊宗升祔以懿祖從祧盖非嗣
立之君所以先遷其室光武滅新之後始有追尊之儀
比祗在于南陽元不歸于太廟引事且疎于故實此時
須禀于所規將來升祔先朝次合祧遷獻祖既協隨時
之義又符變體之文從之時議以懿祖賜姓于懿宗以
支庶繫太宗例宜以懿為始祖次昭宗可也不必祖神
堯而宗太宗若依漢光武則宜于代州立獻祖而下親
廟其唐廟依舊禮行之可也而議諡者忘咸通之懿宗
又稱懿祖父子俱懿于理可乎将朱耶三世與唐室四
廟連叙昭穆非禮之甚也議祧者不知受氏于唐懿宗
而祧之今又及獻祖以理論之始祧昭宗次祧獻祖可
也而懿祖如唐景皇帝豈可祧乎
晉天福二年正月中書門下奏皇帝到京未立宗廟望
令所司速具制度禮典以聞從之二月太常博士段顒
議曰夫宗廟之制歴代為難須考禮經以求故事謹按
尚書舜典曰正月上日受終于文祖此是堯之廟也猶
未載其數又按郊祀錄曰夏立五廟商立六廟周立七
廟漢初立祖宗廟于郡國共計一百六十七所後漢光
武中興後别立六廟魏明帝初立親廟四後重議依周
法立七廟晉武帝受禪初立六廟後復立七廟宋武帝
初立六廟齊朝亦立六廟隋文帝受命初立親廟四至
大業元年煬帝欲遵周法議立七廟次屬傳禪于唐武
德元年六月四日始立四廟于長安至貞觀九年命有
司詳議廟制遂立七廟至開元十一年後創立九廟又
按禮記喪服小記曰王者禘其祖之所自出以其祖配
之而立四廟鄭𤣥注云髙祖已下至禰四世即親盡也
更立始祖為不遷之廟共五廟也又按禮記祭法及王
制孔子家語春秋榖梁傳並云天子七廟諸侯五廟大
夫三廟士一廟此是降殺以兩之義又按尚書咸有一
德曰七世之廟可以觀德又按疑義云天子立七廟或
四廟盖有其義也如四廟者從禰至髙祖以下親盡故
有四廟之理又立七廟者緣自古聖王祖有功宗有德
更封立始祖即于四親廟之外或祖功宗德不拘定數
所以有五六廟或七廟九廟欲後代子孫觀其功德故
尚書云七世之廟可以觀德矣又按周捨論云自江左
巳來晉宋齊梁相承多立七廟今臣等參詳唯立七廟
卽並通其理伏緣宗廟事大不敢執一以理定之故檢
七廟四廟二件之文俱得其宜佗所論者並皆勿取請
下三省集百官詳議勑旨宜依左僕射劉昫等議曰臣
等今月八日伏奉勑命于尚書省集議太常博士段顒
所議宗廟事伏以將敷至化以達萬方克致平和必先
宗廟故禮記王制云天子七廟諸侯五廟大夫三廟疏
云周制之七者太祖廟及文王武王之祧與親廟四太
祖后稷也商六廟契及湯與二昭二穆夏則五廟太祖
禹與二昭二穆而巳自夏及周少不減五多不過七又
云天子七廟皆據周也有其人則七無其人則五若諸
侯廟制雖有其人則不過五此則天子諸侯七五之異
明矣至于三代巳後魏晉宋齊隋及唐初多立六廟或
四廟蓋于建國之始不盈七廟之數也今欲請立自髙
祖巳下四親廟其始祖一廟未敢輕議伏俟聖裁御史
中丞張昭遠奏議曰臣前月中預都省集議宗廟事伏
見議狀于親廟之外請别立始祖一廟近奉中書門下
牒再令百官于都省議定聞奏者臣讀十四代史書見
二千年故事觀諸家宗廟都無始祖之稱唯商周二代
以稷契為太祖禮記曰天子七廟三昭三穆與太祖之
廟而七鄭𤣥注此周制也七者太祖后稷及文王武王
與四親廟又曰商人六廟契及成湯與二昭二穆也夏
后氏立五廟不立太祖唯禹與二昭二穆而巳據王制
鄭𤣥所釋即商周以稷契為太祖夏后無太祖亦無追
諡之廟自商周以來時更十代皆于親廟之中以有功
者為太祖無追崇始祖之例其引今古即恐詞繁事要
證明須陳梗槩漢以髙祖父太上皇執嘉無社稷功不
立廟號髙帝自為髙祖魏以曹公相漢垂三十年始封
于魏故為太祖晉以宣王輔魏有功立為髙祖以景帝
始封晉故為大祖宋氏先世官閥卑㣲雖追崇帝號劉
裕自為髙祖南齊髙帝之父位至右將軍生無封爵不
得為太祖髙帝自為太祖梁武帝父順之佐佑齊室封
侯位至領軍丹陽尹雖不受封于梁亦為太祖陳武帝
父文讚生無名位以武帝功梁室贈侍中封義興公及
武帝即位亦追亦太祖周閔帝以父泰相西魏經營王
業始封于周故為太祖隋文帝輔周室有大功始封于
隋故為太祖唐髙祖神堯祖父虎為周八柱國隋代追
封唐公故為太祖唐末梁室朱氏有帝位亦立四廟朱
公先世無名位雖追冊四廟不立太祖朱公自為太祖
此則前代追冊太祖不出親廟之成例也王者祖有功
而宗有德漢魏之制非有功德不得立為祖宗商周受
命以稷契有大功于唐虞之際故追尊為太祖自秦漢
之後其禮不然雖祖有功仍須親廟今亦粗言徃例以
取證明秦稱造父之後不以造父為始祖漢稱唐堯為
累之後不以堯累為始祖魏稱曹参之後不以參為始
祖晉稱趙将司馬之之後不以卭為始祖宋稱漢楚元
王之後不以元王為始祖齊梁皆稱蕭何之後不以蕭
何為始祖陳稱大丘長陳實之後不以實為始祖元魏
稱李陵之後不以陵為始祖後周稱神農之後不以神
農為始祖隋稱楊震之後不以楊震為始祖唐稱皋陶
老子之後不以皋陶老子為始祖唯唐高宗則天武后
臨朝革唐稱周又立七廟仍追冊周文王姫昌為始祖
此蓋當時附麗之徒不諳故實武立姫廟乖越已甚曲
臺之人到今嗤誚臣遠觀秦漢下至周隋禮樂衣冠聲
明文物未有如唐室之盛武德議廟之初英才間出如
温魏顏虞通今古封蕭薛杜達禮儀制度憲章必有師
法夫追先王先母之儀起于周代據史記及禮經云武
王纘太王王季文王之緒一戎衣而有天下尊為天子
宗廟饗之周公成文武之德追王太王王季祀先公以
天子之禮又曰郊祀后稷以配天據此言之周武雖祀
七世追為王號者但四世而已故自東漢以來有國之
初多崇四廟從周制也况商因夏禮漢習秦儀無勞博
方之文宜約已成之制請依隋唐有國之初創立四廟
推四世之中名位髙者為太祖謹議以聞勑宜令尚書
省集百官将前議状與張昭遠所陳連定奪聞奏左僕
射劉照等再議奏曰臣等今月十三日再于尚書省集
百官詳議夫王者祖武宗文郊天祀地故有追崇之典
以申配饗之儀切詳太常禮院議状唯立七廟四廟即
並通其理其佗所論並皆勿取七廟者接禮記王制曰
天子七廟三昭三穆與太祖之廟而七鄭𤣥注云此周
制也詳其禮經即是周家之廟之定數四廟者謂髙曽
祖禰四世也按周本記及禮記大傳皆曰武王即位追
王太玉王季文王以后稷為堯稷官故尊尊為太祖此
即周武王初有天下追尊四廟之明文也故自漢魏巳
降迄于周隋創業之君追諡不過四世約周制也此禮
行之巳久事在不疑今參詳都省前議狀請立四廟外
别引始祖取裁未為定議續准勑據御史中丞張昭遠
奏請創立四廟之外無别立始祖之文况國家禮樂刑
名皆依唐典宗廟之制須約舊章請依唐朝追尊獻祖
宣皇帝懿祖光皇帝太祖景皇帝代祖元皇帝故事追
尊四廟為定從之　七年七月太常禮院奏國朝見饗
四廟靖祖肅祖睿祖憲祖今大行皇帝将行升祔按會
要唐武德元年立四廟于長安貞觀九年髙祖神堯皇
帝崩命有司詳議廟制議以髙祖神主并舊四室祔廟
今先帝神主請同唐髙升祔從之
漢天福十二年七月閠時漢髙祖巳即位尚仍天福之
號太常博士段顒奏議曰伏以宗廟之制歴代為難須
按禮經旁求故實又縁禮貴隋時損益不定今參詳歴
代故事立髙曾祖彌四廟更上追遠祖光武皇帝為始
祖百代不遷之廟居東向之位共為五廟庶符徃例又
合禮經詔尚書省集百官議吏部尚書竇貞固等議云
按禮記王制云天子七廟諸侯五廟大夫三廟疏云周
制之七廟太祖　及文王武王之祖與親四廟太祖后
稷也又云天子七廟皆據周也有其人則七無其人則
五至于光武中興及歴代多立六廟或四廟蓋建國之
始未盈七廟之數又按郊祀錄王肅云德厚者流澤廣
天子可以事六代之義也今欲請立髙祖巳下四親廟
又自古聖王祖有功宗有德即于四親廟之外祖功宗
德不拘定數今除四親廟外更請上追髙皇帝光武皇
帝更立六廟從之(文獻通考荘宗明宗既捨其祖而祖/唐之祖矣及敬瑭知遠崛起而登帝)
(位俱欲以華胄自詭故于四親之外必求所謂始祖而/祖之張昭遠之言議正而詞偉矣至漢初則段顒竇貞)
(固之徒曲為諂附乃至/上祖髙光以為六廟云)
周廣順元年正月中書門下奏太常禮院議合立太廟
室數若守文繼體則魏晉有七廟之文若創業開基則
隋唐有四廟之議聖朝請依近禮追思四廟伏恐所議
未同議下百官集議太子太傅和凝等議請據禮官議
立四親廟從之(五代會要和凝議曰㳟以肇啟洪圖惟/新黄屋左宗廟而右社稷率由舊章崇)
(祖禰而辨尊卑載于前史雖質文互變義趣各殊或觀/損益之規咸繫興隆之始陛下體元立極本義祖仁開)
(變家成國之基遵奉先思孝之道據/禮官議立四親廟以叶前文從之)　其年四月中書
門下奏太常禮院申七月一日皇帝御崇元殿命使奉
册四廟准舊儀服兖冕即座太尉引冊案入皇帝降座
引立于御座前南向中書令奉册案進皇帝搢珪捧授
册使跪受轉授舁册官其進寶授寶儀如册案臣等參
詳至時請皇帝降階受册從之　三年九月将有事于
南郊議于東京别建太廟時太常禮院言准洛京廟室
一十五間分為四室東西各有夾室四神門每方屋一
間各三門㦸二四别有齋宫神㕑屋宇准禮左宗廟右
社稷在國城内請下所司修奉從之　其月太常禮院
奏迎太廟社稷神主到京其日未審皇帝親議勑外迎
奉否檢討故事元無禮例伏請召三省官集議勑宜令
尚書省四品已上中書門下五品巳上同參議司徒竇
貞固司空蘓禹珪等議按呉主孫休即位迎祖父神主
于呉郡入祔太廟前一日出城野次明日常服奉迎此
其例也遂署狀言車駕出城奉迎為是請下禮儀使草
定儀注至十月禮儀使奏太廟神主将至前一日儀仗
出城掌次于西御莊東北設神主行廟幕西面南其日
放朝羣臣早出西門皇帝常服出城詣行宫羣臣起居
畢就次神主将至羣臣班定皇帝于班前立神主至太
常鄉請皇再再拜羣臣俱拜神主就行廟幄幕坐設常
饌羣臣班于神幄前侍中就次請皇帝謁神主既至羣
臣再拜皇帝進酒畢再拜羣臣俱拜皇帝還幄羣臣先
赴太廟門外立班俟皇帝至起居俟神主至羣臣班于
廟門外皇帝立于班前太常卿請皇帝再拜羣臣俱拜
皇帝還握羣臣就次宫闈令安神主于本室訖羣臣班
于廟庭太常卿請皇帝于四室奠饗逐室皇帝再拜羣
臣俱拜四室祔饗畢皇帝還宫前件儀注望付中書門
下宣下從之　顯德六年七月詔以大行皇帝山陵有
期神主将祔太廟其廟殿室宇合添修否國子司業兼
太常博士聶崇義奏議曰奉勑為大行皇帝山陵有期
神主祔廟恐殿室間數少合行添修今詣廟中相度若
是添修廟殿一間至兩間並須移動諸神門及角樓宫
牆仗舍及堂殿正面檐栿階道亦須東省牲立班位直
至齋宫漸近迫窄今重拆廟殿續更添修不唯重勞兼
恐未便竊見廟殿見虚東西二夾室况未有祧遷之主
欲請不拆廟殿更添間數即便將夾室重安排六室位
次所有動移神主若准舊禮于殿庭權設行廟幕殿即
恐雨水猶多難于陳設伏請權于太廟齋宫内奉安神
主至修奉畢日庶為宜稱又按禮記云廟成則于中屋
刲羊以釁之夾室則用鷄又大戴禮及通典亦有夾室
察文觀義乃是備廟之制况新主祔廟諸經有遷易之
文考古沿今庶合通理伏請遞遷諸室奉安大行皇帝
神主以符禮意勑依典禮
　
　
　
　
　
　
　
　
　
　
　
　
　
　
　舊五代史巻一百四十二
　舊五代史巻一百四十二攷證
志四禮志上蠡吾侯　蠡吾原本訛蠡愚今據後漢書
　改正
周捨論　周捨原本訛周拾今據新唐書禮志改志
漢稱唐堯劉累之後　劉累原本訛劉里今據漢書改
　正
懿祖光皇帝　懿祖原本作義祖今從新唐書改正
　
　
　
　
　
　
　
　
　舊五代史巻一百四十二攷證
欽定四庫全書
　舊五伐史巻一百四十三
　　宋門下侍郎參知政事監修國史薛居正等撰
　志五
　　禮志下
後唐長興元年九月太常禮院奏來年四月孟夏禘饗
于太廟謹按禮經三年一禘以孟冬五年一祫以孟夏
已毁未毁之主並合食于太廟之廟逐廟功臣配饗于
本朝之庭本朝寳應元年定禮奉景皇帝髙祖太宗為
始封之祖既廟號太祖百代不遷每遇禘祫位居東向
之尊自代祖元皇帝髙祖太宗已下列聖子孫各序昭
穆南北相向合食于前聖朝中興重修宗廟今太廟見
饗髙祖太宗懿宗昭宗獻祖太祖莊宗七廟太祖景皇
帝在祧廟之數不列廟饗將來禘禮若奉髙祖居東向
之尊則禘饗不及于太祖代祖若以祧廟太祖居東向
之位則又違于禮意今所司修奉祧廟神主及諸色法
物已備合預請參請事湏具狀申奏勅下尚書省集百
官詳議户部尚書􁀙彥惲等奏議曰伏以本朝尊受命
之祖景皇帝為始封之君百代不遷長居廟食自貞觀
至于天祐無所改更聖祖神孫左昭右穆自中興國祚
再議宗祊以太祖景皇帝在祧廟之數不列祖宗欲尊
太祖之位將行東向之儀爰命羣臣同議可否伏詳本
朝列聖之舊典明皇定禮之新規開元十年特立九廟
子孫遵守歴代無虧今既行定禮之規又以祧太祖之
室昔徳宗朝將行禘祫之禮顔真卿議請奉獻祖居東
向之位景皇帝暫居昭穆之列考之于貞元則以為誤
行之于今日正得其禮今欲請每遇禘祫之嵗暫奉景
皇帝居東向之尊自元皇帝以下敘列昭穆從之
周廣順三年冬十月禮儀使奏郊廟祝文禮例云古者
文字皆書于册而有長短之差魏晉郊廟祝文書于册
唐初悉用祝版唯陵廟用玉册𤣥宗親祭郊廟用玉為
册徳宗朝博士陸淳議准禮用祝版祭已燔之可其議
貞元六年親祭又用竹册當司准開元禮並用祝版梁
朝依禮行之至明宗郊天又用竹册今詳酌禮例祝版
為宜從之　周廣順三年九月南郊禮儀使奉郊祀所
用珪璧制度准禮祀上帝以蒼璧祀地祗以黄琮祀五
帝以珪璋琥璜其玉各依本方正色祀日月以珪璋祀
神州以兩珪有邸其用幣天以蒼色地以黄色配帝以
白色日月五帝各從本方之色皆長一丈八尺其珪璧
之狀璧圓而琮八方珪上鋭而下方半珪曰璋琥為虎
形半璧曰璜其珪璧琮璜皆長一尺二寸四珪有邸邸
本也珪著于璧而整肅也日月星辰以珪璧五寸前件
珪璧雖有圖様而長短之説或殊按唐開元中𤣥宗詔
曰祀神以玉取其精潔比來用珉不可行也如或以玉
難辦寧小其制度以取其真今郊廟所修珪璧量玉大
小不必皆從古制伏請下所司修制從之顯徳四年夏
四月禮官博士等准詔議祭器祭玉制度以聞時國子
祭酒尹拙引崔靈恩三禮義宗云蒼璧所以祀天其長
十二二寸葢法天之十二時又引江都集白虎通等諸
書所説云璧皆外圓内方又云璜琮所以祀地其長十
寸以法地之數其琮外方内圓其徑九寸又按院氏鄭
𤣥圓皆云九寸周禮玉人職又有九寸之璧及引爾雅
云肉倍好謂之璧好倍肉謂之瑗肉好若一謂之環郭
璞注云好孔也肉邉也而不載尺寸之數崇義又引各
官玉人云璧好三寸爾雅云肉倍好謂之璧兩邉肉各
三寸通好共九寸則其璧九寸明矣崇義文云璜琮八
方以象地每角各剡出一寸六分共長八寸厚一寸按
周禮疏及阮氏圖並無好又引冬官玉人云琮八角而
無好崇義又云琮璜珪璧俱是祀天地之器而爾雅唯
言璧環瑗三者有好其餘璜琮諸器並不言之則璜琮
八角而無好明矣太常卿田敏以下議以為尹拙所説
雖有所據而崇義援周禮正文其理稍優請從之其諸
祭器制度亦多以崇義所議為定　顯徳二年秋八月
兵部尚書張昭上言今月十二日伏䝉宸慈召對面奉
聖㫖每年祭祀多用太牢念其耕稼之勞更備犧牲之
用比諸豢養特可愍傷令臣等討故事可以佗牲代否
臣仰禀綸言退尋禮籍其三牲八簋之制五禮六樂之
文著在典彞迭相沿襲累經朝代無所改更臣聞古者
燔黍捭豚尚多質略近則梁武麫牲竹脯不可宗師雖
好生之徳則然于奉先之儀太劣蓋禮主于信孝本因
心黍稷非馨鬼神饗徳不必牲牢之巨細籩豆之方圓
茍血祀長保于宗祧而牲爼何湏于繭栗但以國之大
事儒者乆行易以佗牢恐未為便以臣愚見其南北郊
宗廟社稷朝夕夕月等大祠如皇帝親行事備三牲如
有司攝行事則用少牢已下雖非舊典貴減牲牛是時
太常卿田敏又奏云臣奉聖㫖為祭用犢事今太僕寺
供犢一年四季都用犢二十二頭唐會要武徳九年十
月詔祭祀之意本以為民窮民事神有乖正直殺牛不
如礿祭明徳即是馨香望古推今民神一揆其祭圜丘
方澤宗廟已外並可止用少牢用少牢者用特牲代時
和年豐然後克修常禮又按會要天寳六載正月十三
日赦文祭祀之典犧牲所備將有達于䖍誠蓋不資于
廣殺自今後每大祭祀應用騂犢宜令所司量減其數
仍永為恒式其年起請以舊料每年用犢二百一十二
頭今請减一百六十三頭止用三十九頭餘祠饗並停
用犢至上元二年九月二十一日赦文國之大事郊祀
為先貴其至誠不美多品黍稷雖設猶或非馨牲牢空
多未為能饗圜丘方澤任依恒式宗廟諸祠臨時獻熟
用懐明徳之馨庶合西隣之祭其年起請昊天上帝太
廟各太牢一餘祭並随事市供若據天寳六載自二百
一十二頭減用三十九頭據武徳九年毎年用犢十頭
圜丘方澤一宗廟五據上元二年起請祗昊天上帝太
廟又無方澤則九頭矣今國家用牛比開元天寳則不
多比武徳上元則過其大半案㑹要太僕寺有牧監掌
孳課之事乞今後太僕寺養孳課牛其犢遇祭昊天前
三月養之滌宫取其蕩滌清潔餘祭則不養滌宫若臨
時買牛恐非典故奉勅祭祀尚誠祝史貴誠非誠與信
何以事神礿祭重于殺牛黍稷輕于明德犧牲之數具
載典經前代以來或有增損宜採酌中之禮且從貴少
之文起今後祭圜丘方澤社稷並依舊用犢其太廟及
諸祠宜准上元二年九月二十一日制並不用犢如皇
帝親行事則依常式
後唐同光二年三月十日祠部奏本朝舊儀太㣲宫每
年五薦獻其南郊壇每年四祠祭吏部申奏請差中書
問下攝太尉行事其太廟及諸郊壇並吏部差三品已
上攝太尉行事從之至其年七月中書門下奏據尚書
祠部狀每年太尉宫五薦獻南郊壇四祠祭並宰相攝
大尉行事惟太廟時祭獨遣庶僚雖為舊規慮成闕禮
臣等商量今後太廟祠祭亦望差宰臣行事從之　三
年十一月禮儀使奏伏准禮經䘮三年不祭天地社稷
為越紼行事此古制也爰自漢文益尊神噐務狥公絶
私之義行以日易月之制事乆相沿禮從順變今園陵
已畢祥練既除宗廟不可以乏乏神祗不可以廢祀宜
遵禮意式展孝思伏請自貞簡太后升祔禮畢應宗廟
使樂及羣祀並准舊施行從之　天成四年九月太常
寺奏伏見大祠則差宰臣行事中祠則差諸寺卿監行
事小祠則委太祝奉禮今後凡小祠請差五品官行事
從之　其年十月中書門下奏太㣲宫太廟南郊壇宰
臣行事宿齋百官皆預人事伏以奉命行事精誠齋宿
儻徧見于朝官渉不處于祠祭今後宰臣行事文武兩
班望令並不得到宿齋處者奉勅宜依　其年十二月
書中門下奏今後宰臣致齋内請不押班不知印不起
居或遇國忌應行事官受誓戒並不赴行香并不奏覆
刑殺公事及大祠致齋内請不開宴從之　長興二年
五月尚書左丞崔儉奏大祠差官行事皇帝雖不預祭
其日亦不視朝伏見駕駕其日或出于理不便今後請
毎遇大祀中祀車駕不出從之　四年二月太常博士
路航奏比來小祠已上公卿皆著祭服行事近日唯郊
廟太㣲宫具祭服五郊迎氣日月諸祠並秖常服行事
兼本司執事人等皆著随事衣裝狼籍鞋履便随公卿
升降于壇墠按祠部令中祠以上應齋郎等升壇行事
者並給潔服事畢収納今後中祠已上公卿請具祭服
執事升壇人並着具緋衣幘子又臣檢禮閤新儀太㣲
宫使卯時行事近年依諸郊廟例五更初便行事今後
請依舊以夘時從之　清㤗元年五月中書門下奏據
太常禮院申明宗聖徳和武欽孝皇帝今月二十日祔
廟太尉合差宰臣攝行縁馮道在假李愚十八日私忌
在致齋内今劉煦又奏見判三司事煩請免祀事今與
禮官參酌諸私忌日遇大朝會入閤宣召尚赴朝參今
祔饗事大忌屬私齋日請比大朝會宣召例差李愚行
事從之
晉開運三年六月西京留司監祭使奏以祠祭所定行
事官臨日或遇疾病或奉詔赴闕留司吏部郎中一人
主判有闕便依次第定名庶無闕事從之　天成三年
十一月太常定唐少帝為昭宣光烈孝皇帝廟號景宗
博士吕朋龜奏謹按禮經臣不誄君稱天以諡之是以
本朝故事命太尉率百僚奉諡册告天子圜丘迴讀于
靈座前並在七月之内諡册入陵若追尊定諡命太尉
讀諡册于太廟藏册于本廟伏以景宗皇帝頃負沈寃
歳月深逺園陵已修不祔于廟則景宗皇帝親在七廟
之外今聖朝申寃追尊定諡重新帝號湏撰禮儀又禮
云君不逾年不入宗廟且漢之殤冲質君臣已成晉之
惠懷愍俱負艱難皆不列廟食止祀于園寢臣等切詳
故實欲請立景宗皇帝廟于園所命使奉册書寳綬上
諡于廟便奉太牢祀之其四時委守奉薦請下尚書省
集三省官詳議施行右散騎常侍蕭希甫等議請依禮
院所奏奉勅宜令本州城内選地起廟乃于曹州立廟
　四年五月中書門下奏先據太常寺定少帝諡昭宣
光烈孝皇帝號景宗者伏以景宗生曾為帝饗乃承祧
既號景宗合入宗廟如不入宗廟難以言宗于理而論
祧一逺廟安少帝神主于太廟即昭穆序而宗祀正今
或且居别廟即請不言景宗但云昭宣光烈孝皇帝兼
册文内有基字是𤣥宗廟諱雖尋常詔勅皆不迴避少
帝是繼世之孫不欲斥烈聖之諱今改基為宗字從之
(五代會要風俗通陳孔璋云尊卑有叙䘮祭哀敬各有/攸終欲令言著而可遵事施而不犯禮云卒哭之後宰)
(執木鐸狥于宫曰捨故而諱新故謂毁廟之主也恩逺/屬絶名不可諱今昭宣上去𤣥宗十四世奏改册文非)
(典故/也)八月戊申明宗服衮冕御文明殿追册昭宣光烈
孝皇帝畢畢册使兵部尚書盧質押册出應天門登車
鹵簿皷吹前導入都停驛翌日登車赴曹州時議者以
追尊則可立之為宗不入太廟深為失禮夫言宗者功
業纂于祖禰徳澤被于生民發號申令可也且輝王纂
嗣之日國命出于賊臣君父銜寃母后塗炭遭罹放逐
鼎祚覆亡追諡易名當循故實如漢之冲質晉之閔懷
但尊稱而無廟號前代亡國者周赧漢獻魏陳留亦不
稱宗中興之追諡者孺子嬰光武竟無追宗之典設如
自我作古酌于人情則謂之為景宣光烈深不稱也古
之周景漢景周宣漢宣皆中興再造之主至如國朝太
祖曰景皇帝以受命而有唐室宣宗皇帝以隔代承運
皇綱復振故也今輝王亡國墜業謂之宣宗得無謬乎
先是太常既奏下尚書省集議雖有智者依違不言至
是既立為景宗陵號温陵乃于曹州置廟以時告享仍
以本州刺史以下為三獻官後宰臣知其非乃奏去廟
號　晉天福四年十一月太常禮院奏議立唐朝引武
徳年故事祀隋三帝今請立近朝莊宗明宗閔帝三廟
庶合故事詔曰徳莫盛于繼絶禮莫重于奉先莊宗立
興復之功明宗埀光大之業逮乎閔帝實繼本枝然則
丕緒洪源皆尊唐室繼周者須崇后稷嗣漢者必奉髙
皇將啓嚴祠當崇茂典宜立唐髙祖太宗及莊宗明宗
閔帝五廟　其月太常禮院又奏唐廟制度請以至徳
宫正殿隔為五室三分之南去地四尺以石為塪中容
二主廟之南一屋三門門㦸二十有四東西一屋一門
開無棨㦸四仲之祭一羊一豕如其中祠幣帛牲牢之
類光禄主之祠祝之文不進不署神厨之具鴻臚督之
五帝五后凡十主未遷者六未立者四未諡者三髙宗
太宗與其后暨莊宗明宗凡主在清化里之寢宫祭前
二日以殿中繖扇二十迎置新廟以享祀閔皇帝莊宗
明宗二后及魯國孔夫人神主四座請修制祔廟及三
后請定諡法從之
周廣順元年二月太常禮院上言准勅遷漢廟入昇平
宫其唐晉兩朝皆止五廟遷移今漢七廟未審總移為
復移移五廟勅宜准前勅並移于昇平宫其法物神厨
齋院祭服祭器饌料皆依中神例用少牢光禄等寺給
其讀文太祝及奉禮郎太常寺差每仲饗以漢宗子為
三獻從之
　
　
　
　　舊五代史巻一百四十三
　舊五代史巻一百四十三攷證
志五禮志下寳應元年　寳應原本訛寳寧考新唐書
　寳應係代宗年號無所謂寳寧者今改正
並著具緋衣幘子　緋衣原本作綘衣今據五代會要
　改正
天成三年十一月太常定唐少帝為昭宣光烈孝皇帝
　四年八月戊申明宗服袞冕御文明殿追册昭宣光
　烈孝皇帝　歐陽史作四年五月乙酉追諡與是志
　定諡册廟月日俱不符
　
　
　
　
　
　
　舊五代史巻一百四十三攷證
欽定四庫全書
　舊五代史巻一百四十四
　　宋門下侍郎參知政事監修國史薛居正等撰
　志六
　　樂志上
古之王者理定制禮功成作樂所以昭事天地統和人
神歴代已來舊章斯在洎唐季之亂咸鎬為墟梁運雖
興英莖掃地莊宋起于朔野經始霸圖其所存者不過
邉部鄭聲而已先王雅樂殆將泯絶當同光天成之際
或有事清廟或祈祀泰壇雖簨虡猶施而宫商孰辨遂
使磬襄鼗武入河漢而不歸湯濩舜韶混陵谷而俱失
洎晉髙祖奄登大寳思迪前規爰詔有司重興二舞旋
屬烽火為亂明法罔修漢祚幾何無暇制作周顯徳五
年冬將立嵗仗有司以崇牙樹羽宿設于殿庭世宗因
親臨樂懸試其聲奏見鐘磬之類有設而不擊者訊于
工師皆不能對世宗惻然乃命翰林學士判太常寺事
竇儼參詳其制又命樞密使王朴攷正其聲朴乃用古
累黍之法以審其度造成律準其狀如琴而巨凡設十
三弦以定六律六吕旋相為宫之義世宗善之申命百
官議而行之今亦備紀于後以志五代雅樂沿樂之由
焉
梁開平初太祖受禪始建宗廟凡四室每室有登歌酌
獻之舞
肅祖宣元皇帝室曰大合之舞
敬祖光憲皇帝室曰象功之舞
憲祖昭武皇帝室曰來儀之舞
烈祖文祖皇帝室曰昭徳之舞
　　　登歌樂章各一首(五代會要云太/常少卿楊煥撰)
二年春梁祖將議郊禋有司撰進樂名舞名
樂曰慶和之樂
舞曰崇徳之舞
皇帝行奏慶順
奠玉帛登歌奏慶平
迎俎奏慶肅
酌獻奏慶熙
飲福酒奏慶隆
送文舞迎武舞奏慶融
亞獻奏慶和
終獻奏慶休
　　　樂章各一首
太廟迎神舞名開平
皇帝行盥手登歌飲福酒徹豆送神皆奏樂
　　　樂章各一首
唐莊宗光聖神閔孝皇帝廟室酌獻舞武成之舞
　　　登歌樂章一首(五代會要云尚書兵/部侍郎崔居儉撰)
明宗聖徳和武欽孝皇帝廟室酌獻舞雍熙之舞
　　　登歌樂章一首(五代會要云太/常卿盧文紀撰)
晉髙祖聖文章武明徳孝皇帝廟室酌獻舞咸和之舞
　　　登歌樂章一首(五代會要云太子賓客/判太常寺事趙光輔撰)
漢文祖明元皇帝廟室酌獻舞靈長之舞
徳祖㳟僖皇帝廟室酌獻舞積善之舞
翼祖昭獻皇帝廟室酌獻舞顯仁之舞
顯祖章聖皇帝廟室酌獻舞章慶之舞
　　　登歌樂章各一首(五代會要云太/常卿張昭撰)
高祖睿文聖武昭肅孝皇帝廟室酌獻舞觀徳之舞
　　　登歌章章一首
周信祖睿和皇帝廟室酌獻舞肅雍之舞
僖祖明憲皇帝廟室酌獻舞章徳之舞
義祖翼順皇帝廟室酌獻舞善慶之舞
慶祖章肅皇帝廟室酌獻舞觀成之舞
　　　登歌樂章各一首
太祖聖神恭肅文武孝皇帝廟室酌獻舞明徳之舞
世宗睿武孝文皇帝廟室酌獻舞定功之舞
　　　登歌樂章各一首(五代會要太祖廟室樂章太/常卿田敏撰世宗廟室樂章)
　　　(翰林學士判太/常寺事竇儼撰)樂章詞多不録
　右樂章
晉天福四年十二月禮官奏來嵗正旦王公上夀皇帝
舉酒請奏𤣥同之樂再舉酒奏文同之樂從之五年始
議重興二舞詔曰正冬二節朝會舊儀廢于離亂之時
興自和平之代將期備物全繫用心須議擇人同為定
制其正冬朝會禮節樂章二舞行列等事宜差太常卿
崔棁御史中丞竇貞固刑部侍郎吕琦禮部侍郎張允
與太常寺官一一詳定禮從新意道在舊章庻知治世
之和漸見移風之善其年秋梲等具述制度上奏云案
禮云天子以徳為車以樂為御大樂與天地同和大禮
與天地同節又曰安上治人莫善于禮移風易俗莫善
于樂故樂書議舞云夫樂在耳曰聲在目曰容聲應乎
耳可以聼知容藏于心難以貎覩故聖人假干戚羽旄
以表其容發揚蹈厲以見其意聲和合則大樂備矣又
案義鏡問鼓吹十二案合于何所答云周禮鼓人掌六
鼓四金漢朝乃有黄門鼓吹崔豹古今注云因張騫使
西域得摩訶兜勒一曲李延年増之分為二十八曲梁
置鼓吹清商令二人唐又有堈鼓金鉦大鼓長鳴歌簫
笳笛合為鼓吹十二案大享會則設于懸外此乃是設
二舞及鼓吹十二案之由也今議一從令式排列教習
文舞郎六十四人分為八佾每佾八人左手執籥禮云
葦籥伊耆氏之樂也周禮有籥師教國子爾雅曰籥如
笛三孔而短大者七孔謂之簅歴代巳來文舞所用凡
用籥六十有四右手執翟周禮所謂羽舞也書云舞干
羽于兩階翟山雉也以雉羽分析連攢而為之二人執
纛前引數于舞人之外舞人冠進賢冠服黄紗中單皂
領褾白練􁥰襠白布大口袴革帶烏皮履白布襪武舞
郎六十四人分為八佾左手執干干楯今之旁牌所以
翳身也其色赤中畫獸形故謂之朱干周禮所謂兵舞
取武象用楯六十有四右手執戚斧也上飾以玉故謂
之玉戚二人執旌前引旌似旗而小綘色畫升龍二人
執鼗鼔二人執鐸周禮有四金之奏其三曰金鐸以通
鼓形如大鐸仰而振之金錞二每錞二人舉之一人奏
之周禮四金之奏一曰金錞以和鼓銅鑄為之其色𤣥
其形圓若權上大下小高三尺六寸有六分圍二尺四
寸上有伏虎之狀旁有耳獸形銜鐶二人執鐃以次之
周禮四金之奏二曰金鐃以上鼔如鈴無舌揺柄以鳴
之二人掌相在左禮云理亂以相制如小鼓用皮為表
實之以糠撫之節樂二人掌雅右右禮云訊疾以雅以
木為之狀如漆筩而揜口大二尺圍長五尺六寸以羖
皮輓之旁有二紐髹畫賓醉而出以器築地明行不失
節武舞人服弁平巾幘金支緋絲大袖緋絲布裲襠甲
金飾白練􁥰襠錦騰蛇起梁帶豹文大口布袴烏皮靴
工人二十數于舞人之外武弁朱褠革帶烏皮履白練
􁥰襠白布襪殿庭仍加鼓吹十二案義鏡云帝設氈案
以氈為牀也今請制大牀十二牀容九人振作歌樂其
牀為熊羆貙豹騰倚之狀以承之象百獸率舞之意分
置于建鼓之外各三案毎案羽葆鼓一大鼓一金錞一
歌二人簫二人笳二人十二案樂工百有八人舞郎一
百三十有二人取年十五巳上弱冠已下容止端正者
其歌曲名號樂章詞句中書條奏差官修撰從之(歐陽/史崔)
(棁傳高祖詔太常復文武二舞詳定正冬朝會禮及樂/章自唐末之亂禮樂制度亡失已乆棁與御史中丞竇)
(貞固刑部侍郎吕𤦺禮部侍郎張允等草定之其年冬/至髙祖會朝崇元殿庭設宫懸二舞在北登歌在上文)
(舞郎八佾六十有四人冠進賢黄紗袍白中單白練􁥰/襠白布大口袴革帶履左軌籥右秉翟執纛引者二人)
(武舞郎八佾六十有四人服平巾幘緋絲布大袖繡襠/甲金飾白練􁥰襠錦騰蛇起梁帶豹文大口袴烏靴左)
(執干右執戚執旌引者二人加鼓吹十二案負以熊豹/以象百獸率舞案設羽葆鼓一大鼓一金錞一歌簫笳)
(各二人王公上夀天子舉爵奏𤣥同二舉登歌奏文同/舉食文舞昭徳武舞成功之曲禮畢髙祖大悦賜棁金)
(帛羣臣左右都者皆贊歎之然禮樂廢久而制作簡繆/又繼以龜兹部霓裳法曲參亂雅音其樂工舞郎多教)
(坊伶人百工商賈州縣避役之人又無老師良工教習/明年正旦復奏于庭而登歌發聲悲離煩慝如薤露虞)
(殯之音舞者行列進退皆不應節聞者皆/悲憤間運二年太常少卿陶穀奏廢二舞)
漢高祖受命之年秋九月權太常卿張昭上疏奏改一
代樂名其略曰昔周公相成王制禮作樂殿庭徧奏六
代舞所謂雲門大咸大韶大夏大濩大武也周室既衰
王不不振諸樂多廢惟大韶大武二曲存焉秦漢已來
名為二舞文舞韶也武舞武也漢時改為文始五行之
舞歴代因而不改貞觀作樂之時祖孝孫改隋文舞為
治康之舞武舞為凱安之舞貞觀中有秦王破陣樂功
成慶善樂二舞樂府又用為二舞是舞有四馬前朝行
用年深不可遽廢俟國家偃伯靈臺即别召工師更其
節奏今改其名具書如左祖孝孫所定二舞名文舞曰
治康之舞請改治安之舞武舞曰凱安之舞請改為振
徳之舞貞觀中二舞名文武功成慶善樂前朝名九功
舞請改為觀象之舞秦王破陣樂前朝名為七德舞請
改為講功之舞其治安振德二舞請依舊郊廟行用以
文舞降神武舞送神其觀象講功二舞請依舊宴會行
用又請改十二和樂云昔周朝奏六代之樂即今二舞
之類是也其賔祭常用别有九夏之樂即肆夏皇夏等
是也梁武帝善音樂改九夏為十二雅前朝祖孝孫改
雅為和示不相沿也臣今改和為成取韶樂九成之義
也十二成樂曲名祭天神奏豫和之樂請改為禋成祭
地祇奏順和請改為順成祭宗廟奏永和請改為裕成
祭天地宗廟登歌奏肅和請改為肅成皇帝臨軒奏太
和請改為政成王公出入奏舒和請改為弼成皇帝食
舉及飲宴奏休和請改為德成皇帝受朝皇后入宫奏
正和請改為扆成皇太子軒懸出入奏承和請改為𦙍
成元日冬至皇帝禮會登歌奏昭和請改為慶成郊廟
俎入奏雍和請改為騂成皇帝祭享酌獻讀祝文及飲
福受胙奏夀和請改為夀成祖孝孫元定十二和曲開
元朝又奏三和遂有十五和之名凡制作禮法動依典
故梁置十二雅蓋取十二天之成數契八音十二律之
變輒益三和有乖稽古又縁祠祭所用不可盡去臣取
其一焉祭孔宣父齊太公廟降神奏宣和請為師雅之
樂三公升殿會訖下階履行奏裓和請廢同用弼成享
先農耕藉奏豐和請廢同用順成已上四舞十二成雅
樂等曲今具録合用處所及樂章首數一一條例在下
其歌詞文多不録
　
　
　
　
　
　
　
　
　
　
　
　
　
　
　舊五代史巻一百四十四
　舊五代史巻一百四十四攷證
志六樂志上廟室酌獻舞武成之舞　原本脱成字今
　據五代會要增入
以雉羽分析連攢而為之　連攢原本訛運攢今據五
　代會要改正
朱褠革帶　褠原本訛搆今據五代會要改正
　
　
　
　
　
　
　
　
　
　舊五代史巻一百四十四攷證
欽定四庫全書
　舊五代史巻一百四十五
　　宋門下侍郎參知政事監修國史薛居正等撰
　志七
　　樂志下
周廣順元年太祖初即大位惟新庶政時太常卿邊蔚
上疏請改舞名其略云前朝改祖孝孫所定十二成之
名文舞曰治安之舞武舞曰振德之舞今請改治安為
政和之舞振德為善勝之舞前朝改貞觀中二舞名文
舞曰觀象之舞武舞曰講功之舞今請改觀象為崇德
之舞講功為象成之舞又議改十二成今改為順十二
順樂曲名祭天神奏禋成請改為昭順之樂祭地祇奏
順成請改為寧順之樂祭宗廟奏裕成請改為肅順之
樂祭天地宗廟登歌奏肅成今請改為感順之樂皇帝
臨軒奏政成請改為治順之樂王公出入奏弼成請改
為忠順之樂皇帝食舉奏德成請改為康順之樂皇帝
受朝皇后入宫奏扆成請改為雍順之樂皇太子軒懸
出入奏𦙍成請改為温順之樂元日冬至皇帝禮㑹登
歌奏慶成請改為禮順之樂郊廟爼入奏騂成請改為
禋順之樂皇帝祭享酌獻讀祝及飲福受胙奏壽成請
改為福順之樂梁武帝改九夏為十二雅以恊陽律陰
呂十二管旋宮之義祖孝孫改為十二和開元中乃益
三和前朝去二和改一雅今去雅只用十二順之曲祭
孔宣父齊太公廟降神奏師雅請同用禮順之樂三公
升殿下階履行同用弼成今請同用禮順之樂享藉田
同用寧順之樂曲詞文多不載(五代會要邊蔚請添召/樂師令在寺習樂勅太)
(常寺見管兩京雅樂節級樂工共四十人外更添六十/人内三十八人宜抽教坊貼部樂官兼充餘二十二人)
(宜令本寺照名充塡仍令三司定支春冬/衣糧月報聞奏其舊管四十人亦量添請)
世宗顯德元年即位有司上太祖廟室酌獻奏明德之
舞五年六月命中書舍人竇儼參詳太常雅樂十一月
翰林學士竇儼上疏論禮樂刑政之源其一曰請依唐
㑹要所分門類上自五帝迄于聖朝凡所施為悉命編
次凡關禮樂無有闕漏名之曰大周通禮俾禮院掌之
其三曰伏請命博通之士上自五帝迄于聖朝凡樂章
沿革總次編録繫于歴代樂録之後永為定式名之曰
大周正樂俾樂寺掌之依文教習務在齊肅詔曰竇儼
所上封章備陳政要舉當今之急務疾近世之因循器
識可嘉辭理甚當故能立事無愧莅官所請編集大用
通禮大周正樂宜依仍令于内外職官前資前名中選
擇文學之士同共編集具名以聞委儼總領其事所須
紙筆下有司供給六年春正月樞密使王朴奉詔詳定
雅樂十二律旋相為宫之法幷造律準上之其奏疏略
曰夫樂作于人心成聲于物聲氣既和反感于人心者
也所假之物大小有數九者成數也是以黄帝吹九寸
之管得黄鍾之聲為樂之端也半之清聲也倍之緩聲
也三分其一以損益之相生之聲也十二變而復黄鍾
之總數也乃命之曰十二律旋迭為均均有七調合八
十四調播之于八音著之于歌頌宗周而上率由斯道
自秦而下旋宫聲廢洎東漢雖有太子丞鮑鄴興之人
亡而政息無嗣續之者漢至隋埀十代凡數百年所存
者黄鍾之宮一調而已十二律中惟用七聲其餘五律
謂之啞鐘蓋不用故也唐太宗復古道乃用祖孝孫張
文牧攷正雅樂而旋宮八十四調復見于時在懸之器
方無啞者安史之亂京都為墟器之與工十不存一所
用歌奏漸多紕繆逮乎黄巢之餘工器都盡購募不獲
文記亦亡集官詳酌終不知其制度時有太常博士商
盈孫案周官考工記之文鑄鎛鐘十二編鐘二百四十
處士蕭承訓校定石磬今之在懸者是也雖有樂器之
狀殊無相應之和逮乎朱梁後唐歴晉與漢皆享國不
逺未暇及干禮樂以至于十二鎛鐘不問聲律宮商但
循環而擊編鐘編磬徒懸而巳絲竹匏土僅有七聲作
黄鍾之宮一調亦不和備其餘八十三調于是乎冺絶
樂之缺壊無甚于今陛下天縱文武奄宅中區思復三
代之風臨視樂懸親自考聽知其亡失深動上心乃命
中書舍人竇儼參詳太常樂事不踰月調品八音粗加
和㑹以臣嘗學律歴宣示古今樂録令臣討論臣雖不
敏敢不奉詔遂以周法以秬黍校定尺度長九寸虚徑
三分為黄鍾之管與見在黄鍾之聲相應以上下相生
之法推之得十二律管以為衆管互吹用聲不便乃作
律凖十三弦宣聲長九寸張弦各如黄鍾之聲以第八
弦六尺設柱為林鍾第三弦八尺設柱為太蔟第十弦
五尺三寸四分設柱為南吕第五弦七尺一寸三分設
柱為姑洗第十二弦四尺七寸五分設柱為應鍾第七
弦六尺三寸三分設柱為㽔賓第二弦八尺四寸四分
設柱為大呂第九弦五尺六寸三分設柱為夷則第四
弦七尺五寸一分設柱為夾鍾第十一弦五尺一分設
柱為無射第六弦六尺六寸八分設柱為中呂第十三
弦四尺五寸設柱為黄鍾之清聲十二律中旋用七聲
為均為均之主者宫也徵商羽角變宮變徴次焉發其
均主之聲歸乎本音之律七聲迭應而不亂乃成其調
均有七調聲有十二均合八十四調歌奏之曲由之出
焉伏以旋宮之聲乆絶一日而補出臣獨見恐未詳悉
望集百官及内外知音者校其得失然後依調制曲八
十四調曲有數百見存者九曲而巳皆謂之黄鍾之宮
今詳其音數内三曲即是黄鍾宮聲其餘六曲錯雜諸
調蓋傳習之誤也唐初雖有旋宫之樂至于用曲多與
禮文相違既不敢用唐為則臣又懵學獨力未能備究
古今亦望集多聞知禮文者上本古曲下順常道定其
義理于何月行何禮合用何調何曲聲數長短幾變㡬
成議定而制曲方可乆長行用所補雅樂旋宫八十四
調幷所定尺所吹黄鍾管所作律凖謹同上進世宗善
之詔尚書省集百官詳議兵部尚書張昭等議曰昔帝
鴻氏之制樂也將以範圍天地恊和人神侯八節之風
聲測四時之正氣器之清濁不可以筆授聲之善否不
可以口傳故鳬氏鑄金伶倫截竹為律呂相生之算宫
商正和之音乃播之于管弦宣之于鐘石然後覆載之
情訢合陰陽之氣和同八風從律而不奸五色成文而
不亂空桑孤竹之韻足以禮神雲門大夏之容無虧觀
德然月律有旋宫之法備于太師之職經秦滅學雅道
陵夷漢初制氏所調惟存鼓舞旋宫十二均更用之法
世莫得聞漢元帝時京房善易别音探求古義以周官
均法毎月更用五音乃立凖調旋相為宫成六十調又
以日法析為三百六十傳于樂府而編懸復舊律吕無
差遭漢中㣲雅音淪缺京房凖法屢有言者事終不成
錢褒空記其名沈重但條其説六十律法寂寥不傳梁
武帝素精音律自造四通十二笛以鼓八音又引古五
正二變之音旋相為宫得八十四調與律潗所調音同
數異侯景之亂其音又絶隋朝初定雅樂羣黨沮議歴
載不成而沛公鄭譯因龜兹琵琶七音以應月律五正
二變七調克諧旋相為宫復為八十四調工人萬寳常
又减其絲數稍全古淡隋髙祖不重雅樂令儒官集議
博士何妥駁奏其鄭萬所奏八十四調竝廢隋氏郊廟
所奏惟黄鍾一均與五郊迎氣雜用㽔賓但七調而巳
其餘五鐘懸而不作三朝宴樂用縵樂九部迄于革命
未能改更唐太宗受命舊工祖孝孫張文收整比鄭譯
萬寳常所均七音八十四調方得絲管竝施鐘石俱奏
七始之音復振四廟之韻皆調自安史亂離咸秦盪覆
崇牙樹羽之器掃地無餘戞擊搏拊之工窮年不嗣郊
廟所奏何異南箕波蕩不還知音始絶臣等竊以音之
所起出自人心夔曠不能常㤗人亡則音息世亂則樂
崩若不深知禮樂之情安能明制作之本陛下心苞萬
化學富三雍觀兵耀武之功已光鴻業尊祖禮神之致
尤軫皇情乃睠奉常痛淪樂職親閲四懸之器思復九
奏之音爰命廷臣重調鍾律樞密使王朴採京房之凖
法練梁武之通音攷鄭譯寳常之七均校孝孫文收之
九變積累黍以審其度聽聲詩以測其情依權衡嘉量
之前文得備數和聲之大㫖施于鐘虡足洽蕭韶臣等
今月十九日于太常寺集命太樂令賈峻奏王朴新法
黄鍾調七均音律和諧不相凌越其餘十一管諸調望
依新法教習以備禮寺視用其五郊天地宗廟社稷三
朝大禮合用十二管諸調竝載唐史開元禮近代常行
廣順中太常卿邉蔚奉勅定前件祠祭朝㑹舞名樂曲
歌詞寺司合有簿籍伏恐所定與新法曲調聲韻不協
請下太常寺檢詳校試如或乖舛請本寺依新法聲調
别撰樂章舞曲令歌者誦習永為一代之法以光六樂
之書世宗覽奏善之乃下詔曰禮樂之重國家所先近
朝巳來雅音廢墜雖時運之多故亦官守之因循遂使
擊拊之音空畱梗槩旋相之法莫究指歸樞密使王朴
博識古今懸通律吕討尋舊典撰集新聲定六代之正
音成一朝之盛事其王朴所奏旋宫之法宜依張昭等
議狀行仍令有司依調制曲其間或有疑滯更委王朴
裁酌施行自是雅樂之音稍克諧矣
　右雅樂制作
舊五代史巻一百四十五考證
志七樂志下太子丞鮑鄴　鮑鄴原本訛鮑節今據五
　代會要及文獻通考改正
十二鏄鍾　鎛鍾原本訛鍾鎛考隋書樂志宫懸各設
　十二鎛鍾于其辰位則知鍾鎛之為鎛鍾也今改正
漢初制氏所調　制氏原本訛知氏今據漢書改正
　
　
　
　
　
　
　
　
　
　　舊五代史巻一百四十五攷證
欽定四庫全書
　舊五代史巻一百四十六
　　宋門下侍郎參知政事監脩國史薛居正等撰
　志八
　　食貨志(案食貨志序原本闕佚巻中惟鹽法載之/較詳其田賦雜税諸門僅存大畧疑明初)
　　(是書已有殘闕也今/無可採補姑存其舊)
梁祖之開國也屬黄巢大亂之後以夷門一鎮外嚴烽
堠内辟汙萊厲以耕桑薄以租賦士雖若戰民則樂輸
二紀之間俄成霸業及末帝與莊宗對壘於河上河南
之民雖困于輦運亦未至流亡其義無他蓋賦歛輕而
丘園可戀故也及莊宗平定梁室任吏人孔謙為租庸
使峻法以剥下厚歛以奉上民産雖竭軍食尚虧加之
以兵革因之以饑饉不三四年以致顛隕其義無他蓋
賦役重而寰區失望故也(案以上見容齋三筆所引薛/史繹其文義當係食貨志序)
(今録于/巻首)
唐同光三年二月勅魏府小菉豆税毎畆减放三升城
内店寺園囿比來無税頃因為命遂有配徵後來以所
徵物色添助軍裝衣賜將令通濟宜示矜蠲今據𦂳慢
去處于見輪税絲上毎兩作三等酌量納錢収市軍裝
衣賜其絲仍與除放其年閏十二月吏部尚書季琪上
言請賦税不以折納為事一切以本色輸官又不以紐
配為名止以正税加納勅曰本朝徵科惟配有兩税至
于折納當不施為宜依李琪所論應遂税合納錢物斛
斗鹽錢等宜令租庸司指揮並准元徵本色輸納不得
改更若合有移改即須具事由聞奏　天成元年四月
勅應納夏秋税先有省耗毎斗一升今後止納正税數
不量省耗　四年五月戸部奏三京鄴都諸道州府逐
年所徵夏秋税租兼鹽麴折徵諸般錢穀起徵各視其
地節候早晚分立期限其月勑百姓今年夏苖委人户
自通供手狀具頃畆多少五家為保委無隱漏攢連狀
本州具狀送省州縣不得迭差人檢括如人户隱欺許
令陳告其田倍令并徵　長興二年六月勅委諸道觀
察使屬縣於毎村定有力人户充村長與村人議有力
人户出剩田苖補貧下不迨肯者即具狀徵収有詞者
即排叚撿括自今年起為定額有經災沴及逐年逋處
不在此限　三年十二月三司奏請諸道上供税物充
兵士衣賜不足其天下所納斛斗及錢除支贍外請依
時折納綾羅絹帛從之
晉天福四年正月𠡠應諸道節度刺史不得擅加賦役
及於縣邑别立監徵所納田租委人户自量自槩
周顯德三年十月宣三司指揮諸道州府今後夏税以
六月一日起徵秋税至十月一日起徵永為定制　五
年七月賜諸道均田圗十月命左散騎常侍艾頴等三
十四人下諸州檢定民租
周顯德六年春諸道使臣回總計檢到户二百三十萬
九千八百一十二
唐同光二年度支造請牓示府州縣鎭軍民商旅凡有
買賣並須使八十陌錢　二月詔曰錢者古之泉布蓋
取其流行天下布散人間無積滯則交易通多貯藏則
士農困故西漢興改幣之制立告緡之條所以權蓄賈
而防大姦也宜令所司散下州府常須檢察不得令富
室分外収貯見錢又工人銷鑄為銅噐兼沿邊州鎮設
法鈐轄勿令商人搬載出境三月知唐州晏駢安奏市
肆間㸃檢錢帛内有錫鑞小錢揀得不少皆是江南綱
商挾帯而來詔曰帛布之幣雜以鈆錫惟是江湖之外
盗鑄尤多市肆之間公行無畏因是綱商挾帯舟檝往
來換易好錢藏貯富室實為蠧弊須有條流宜令京城
諸道於坊市行使錢内㸃檢雜惡鉛錫錢並宜禁斷沿
江州縣毎有舟船到岸嚴加覺察不許將雜鉛錫惡錢
往來換易好錢如有私載並行収納　天成元年八月
中書門下奏訪聞近日諸道州府所賣器價貴多是銷
鎔見錢以邀厚利乃下詔曰宜令遍行曉告如原舊係
銅器及碎銅即許鑄造器仍生銅器物毎斤價定二百
文熟銅器物毎斤四百文如違省價買賣之人依盗鑄
錢律文科斷　清泰二年十二月詔御史䑓曉告中外
禁用鉛錢如違犯准條流處分
晉天福二年詔禁一切銅器其銅鏡今後官鑄造於東
京置場貨賣許人収買於諸處興販去
周廣順元年三月勑銅法今後官中更不禁斷一任興
販所在一色即不得㵼破為銅器貨賣如有犯者有人
糺告捉獲所犯人不計多少斤兩並處死其地分所由
節級决脊杖十七放隣保人决臋杖十七放其告事人
給與賞錢一百貫文
江南因唐舊制饒州置永平監嵗鑄錢池州永寕監建
州永豐監並嵗鑄錢杭州置保興監鑄錢
唐同光二年二月詔曰㑹計之重鹹鹺居先矧彼兩池
實有豐利頃自兵戈擾攘民庶流離既場務以隳殘致
程課之虧失重茲葺理湏伏規模將立事以成功在從
長而就便宜令河中節度使兾王李繼麟兼充制置度
安邑解縣兩池𣙜鹽使便可制一一條貫(五代㑹要同/光三年二月)
(勑魏府毎年所徴隨絲塩錢毎兩與减放五文逐年俵/賣蠶塩食䀋大䀋甜次冷䀋毎斗與减五十欒䀋與减)
(三十夫成元年四月勑諸州府百姓合散蠶䀋今後毎/年秪二月内一度俵散依夏税限納錢長興四年五月)
(七日諸道塩鐵轉運使奏諸道州府䀋法條流元末一/槩定奪謹具如後  應食顆塩州府省司各置𣙜糶折)
(博塲院應是鄉村並通私商興販所有折博並毎年人/户蠶塩並不許将帯一斤一兩入城侵奪𣙜糶課利如)
(違犯者一兩已上至一斤買賣人各杖六十一斤已上/至三斤買賣人各杖七十三斤已上至五斤買賣人各)
(杖八十五斤已上至十斤買賣人各徒二年十斤已上/不計多少買賣人各决脊杖二十處死所有犯鹽人隨)
(行錢物驢畜等並納入官所有元本家業莊田如是全/家迯走者即行㸃納仍許般載脚户經過店主並脚下)
(人力等糾告等第支與優給如知情不告與賣塩人同/罪其犯塩人經過處地分門司廂界廵檢節級所由并)
(諸色闗連人等不專覺察委本州臨時斷訖報省如是/門司闗津口鋪捉獲私塩即依下項等第一半賞錢一)
(斤以上至十斤支賞錢二十千五十斤已上至一百斤/支賞錢三十千一百斤已上支賞錢五十千  應食未)
(塩地界州府縣鎭並有𣙜糶塲院久來内外禁法即未/一槩條流應刮鹹煎鹽不計多少斤兩竝處極法兼許)
(四鄰及諸色人等陳告等第支給賞錢欲指揮此後犯/一兩已上至一斤買賣人各杖六十一斤已上至二斤)
(買賣人各杖七十二斤已上至三斤買賣人各徒一年/三斤已上至五斤買賣人各徒二年五斤已上買賣人)
(各决脊枚二十處死如是收到鹹土鹽水即委本處煎/錬鹽數准條科斷或有已曽違犯不至死刑經斷後公)
(然不懼條流再犯者不計斤両多少所犯人竝處極法/其有𣙜糶塲院員寮節級人力煎鹽池客竈户般鹽船)
(綱押綱軍將衙官梢工等具知鹽法如有公然偷盗官/鹽或將貨買其買賣人及涡盤主人知情不告竝依前)
(項刮鹹例五斤已上處死其諸色關連人等竝合支賞/錢即准洛京邢鎮條流事例指揮  顆未青白等鹽元)
(不許界分参雜其顆鹽先許通商之時指揮不得將帯/入末鹽地界如有違犯一斤一両竝處極法所有隨行)
(物色除鹽外一半納官一半與捉事人充賞其餘鹽色/末有畫一條流其洛京并鎭定邢州管内多北京末鹽)
(入界捉獲並依洛京條流科斷欲指揮此後但是顆末/青白諸色鹽侵界叅雜捉獲並准洛京條流施行  一)
(應諸道今後若捉獲犯私鹽麴人罪犯分明正該/條法便仰斷遣訖奏若稍涉疑誤祗須申奏取裁)
晉天福中河南河北諸州除俵散蠶鹽徵錢外毎年末
鹽界分塲務約糶一十七萬貫有餘言事者稱雖得此
錢百姓多犯鹽法請將上件食鹽錢於諸道州府計户
毎户一貫至二百為五等配之然徒任人逐便興販既
不虧官又益百姓朝廷行之諸處塲務亦且仍舊俄而
鹽貨頓賤去出鹽逺處州縣毎斤不過二十文近處不
過一十文掌事者又難驟改其法奏請重制鹽塲税蓋
欲絶其興販歸利於小官也七年十二月宣㫖下三司
應有往來鹽貨悉税之過税毎斤七文住税毎斤十文
其諸道州府應有屬州鹽務並令省司差人勾當既而
糶鹽雖多而人户鹽錢又不放免至今民甚苦之(五代/㑹要)
(晉天福元年十一月赦節文洛京管内逐/年所配人户食鹽起來年毎斗减放十丈)
周廣順元年九月詔改鹽法凡犯五斤已上者處死煎
鹻鹽犯一斤已上者處死先是漢法不記斤兩多少並
處極刑至是始革之三年三月詔曰青白池務素有定
規祗自近年頗乖循守比來青鹽一石抽税錢八百文
足陌鹽一斗白鹽一石抽税錢五百文鹽五升其後青
鹽一石抽錢一千鹽一斗訪問更改已來不便商販蕃
人漢户求利艱難宜與優饒庶令存濟今後毎青鹽一
石依舊抽税錢八百文以八十五為陌鹽一斗白鹽一
石抽税錢五百鹽五升此外更不得别有邀求訪聞邊
上鎮鋪於蕃漢户市易糶糴衷私有抽税今後一切止
絶(五代㑹要周廣順二年九月十八日勑條流禁私鹽/麴法如後  一諸色犯鹽麴所犯一斤已下至一兩)
(杖八十配役五斤已下一斤已上徒三年配役五斤已/上並决重杖一頓處死  一應所犯鹽麴關津門司廂)
(廵門保如有透漏並行勘斷已一刮鹻煎鍊私鹽所犯/一斤已下徒三年配役一斤  上並决重杖一頓處死)
(犯私鹽若捉到鹻水秪煎成鹽秤盤定罪逐處凡有鹻/鹵之地所在官吏節級所由常須廵檢村坊鄰保逓相)
(覺察若有所犯處彰露並行勘斷死一所犯私鹽捉事/告事人各支賞錢以係省錢充至  刑者賞錢五十千)
(不及死刑者三十千色一顆末鹽各有界分若將本地/分鹽侵越疆界同諸  犯鹽例科斷  一鄉村人户所)
(請蠶鹽秪得將歸裛蠒供食不得别將博易貨賣投託/與人如違並同諸色犯鹽例科斷若是所請蠶鹽道路)
(津濟須經過州府縣鎭委三司明行指揮其一凡買鹽/麴並須於官塲務内買若衷私投託興販  買賣人並)
(同諸色犯鹽麴例如一諸官塲官務如有羡餘岀剩塩/麴並許盡㡳報官  衷私貨賣者買賣人並同諸色犯)
(鹽麴科斷若鹽舖酒店户及諸色人與塲院衷私貨賣/者並同罪科斷  一所犯私鹽麴有同情共犯者若是)
(骨肉卑㓜奴婢同犯秪罪家長主首不知情秪罪造意/者餘减等科斷若是他人同犯並同罪斷若與他人同)
(犯據逐人脚下所犯斤両依輕重斷遣並一州城縣鎭/郭下人户係屋税合請鹽者若是州府  於城内請給)
(若是外縣鎭郭下人户亦許將鹽歸家供食仰本縣預/取逐户合請鹽數目攢定丈賬部領人户請㧞勒本處)
(官吏及所在塲務同㸃檢入城若縣城郭下人户城外/别有莊田亦仰夲縣預先分擘開坐勿令一處分給供)
(使鹽三年十二月勑諸州府并外縣鎭城内其居人屋/税  今後不俵其鹽錢亦不徴納所有鄉村人户合請)
(蠶鹽所在州城縣鎮嚴/切檢校不得放入城門)　顯德元年十二月世宗謂侍
臣曰朕覽食末鹽州郡犯私鹽多于顆鹽界分蓋卑濕
之地易為刮鹹煎造豈惟違我榷法兼又汚我好鹽况
末鹽煎錬般運費用倍于顆鹽今宜分割十餘州令食
顆鹽不惟輦運省力兼且少人犯禁自是曹宋已西十
餘州皆盡食顆鹽(五代㑹要顯德二年八月二十四日/宣頭節丈改立鹽法如後  一贍國)
(軍堂陽務邢洺州鹽務應有垜垜貯鹽貨處并煎鹽塲/竈及應是鹻地並須四面修置墻塹如是地里遥遠難)
(為修置墻塹即作壕籬為規隔内偷盗夾帯官鹽兼於/壕籬外煎造鹽貨便仰收捉及許諸色人陳告所犯不)
(計多少斤兩並决重杖一頓處死其經歴地分及門司/節級人員並當量罪勘斷所有捉事告事人賞錢二十)
(千一斤已上至十斤賞錢三十千一十斤已上賞錢五/十千  一應有不係官中煎鹽處鹻地並湏標識委本)
(州府差公幹職員與廵監節級村保地主鄰人同共廵/檢若諸色人偷刮鹵地便仰収捉及許人陳告若勘逐)
(不虗捉事人毎獲一人賞絹一十匹獲二人賞絹二十/匹獲三人已上不計人數賞絹五十匹刮鹻煎鹽人并)
(知情人所犯不計多少斤兩並决重杖一頓處死其刮/鹻處地分並刮鹻人住處廵檢節級所由村保等各徒)
(二年半令衆一月依舊勾當刮鹻處地主不切檢校徒/二年令衆一月  一顆鹽地分界内有人刮鹻煎煉鹽)
(貨所犯並依前法鹽一令縁改價賣鹽慮有别界分鹽/貨遞相侵犯及將  入城諸色犯鹽人令下三司依下)
(項條流科斷其犯鹽人隨行物色給與本家其鹽没納/入官所經歴地分節級人員竝行勘斷一両至一斤决)
(臀杖十五令衆半月捉事告事人賞錢五千一斤已上/至一十斤徒一年半令衆一月捉事人賞錢七千十斤)
(已上不計多少徒二年配發運務役一年捉事告事人/賞錢十千  一諸州府人户所請蠶鹽不得于鄉村衷)
(私貨賣及信團頭脚户縣司請鹽節級所由等尅折糶/賣如有犯者依諸色犯鹽例科斷  一如有人于河東)
(界將鹽過來及自家界内有人往彼興販鹽貨所犯者/竝處斬其犯鹽人隨行驢畜資財竝與捉事人充賞慶)
(州青白榷稅院元有透稅條流所有隨行驢畜物色一/半支與捉事人充賞其餘一半并鹽竝納入官欲竝且)
(依舊一斗已上至三斗杖七十三斗已上至五斗徒一/年五斗已上處死安邑解縣両池榷鹽院河府節度使)
(兼判之時申到畫一事件條流等准勑牒兩池所出鹽/舊日若無文榜如擅將一斤一両准元勑條竝處極法)
(其犯鹽人應有錢物竝與捉事充賞者切以兩池禁棘/峻阻不通人行四面各置塲門弓射分擘鹽池分居住)
(並在棘圍裏面更不别有差遣祗令廵䕶鹽池如此後/有人偷盗官鹽一斤一両出池其犯鹽人竝准元勑條)
(流處分應有隨行錢物竝納入官其捉事人依下項定/支優給若是廵檢弓射池塲門子自不專切廵察致有)
(透漏到棘圍外被别人捉獲及有糾告兼同行反告官/中更不坐罪陳告人亦依捉事人支賞應有知情偷盗)
(官鹽之人亦依犯鹽人一例處斷其不知情闗連人臨/時酌情定罪所有透漏地分弓射及池塲門子如是透)
(漏出鹽一十斤已下徒一年半一十斤已上至二十斤/支賞錢一十千二十斤已上至五十斤支賞錢二十千)
(五十斤已上至一百斤支賞殘三十千一百斤已上支/賞錢五十千前項所定奪到鹽法條流其應屬州府捉)
(獲抵犯之人便委本州府檢條流科斷訖申奏别報省/司其屬省院捉到犯鹽之人干死刑者即勘情罪申上)
(候省司指揮不至極刑者便委/務司准條流决放訖申報從之)　三年十月勑漳河已
北州府界元是官塲糶鹽今後除城郭草市内仍舊禁
法其鄉村並許鹽貨通商逐處有鹹鹵之地一任人户
煎鍊興販則不得踰越漳河入不通髙地界(文獻通考/五年既取)
(江北諸州唐主奉表入貢因白帝以江南無鹵田願得/海陵鹽監南屬以贍軍帝曰海陵在江北難以交居當)
(别有處分乃詔嵗支鹽三十萬/斛以給江南士卒稍稍歸之)
周顯德二年正月世宗謂侍臣曰轉輸之物向來皆給
斗耗自晉漢已來不與支破食廪所納新物尚除省耗
况水路所般豈無損折起今後毎石宜與耗一斗
後唐天成三年七月詔曰應三京鄴都諸道州府鄉村
人户自今年七月後於是秋田苖上毎畆納麴錢五文
足陌一任百姓自造私麴醖酒供家其錢隨夏秋徵納
其京都及諸道州府縣鎭坊界内應逐年買官麴酒户
便許自造麴醖酒貨賣仍取天成二年正月至年終一
年逐户計算都買麴錢數内十分只納二分以充榷酒
錢便從今年七月後管數徵納榷酒户外其餘諸色人
亦許私造酒麴供家即不得衷私賣酒如有故違便即
糾察勒依中等酒户納榷其坊村一任沽賣不在納榷
之限時孔循以麴法殺一家于洛陽或獻此意以為愛
其人便于國故行之長興元年二月赦書節文諸道州
府人户毎秋苖一畆上元徵麴錢五文今後特放二文
只徵三文二年詔曰酒醴所重麴蘖是須縁賣價太高
禁條頗峻士庶因斯而扺犯刑名由是以滋彰爰行改
革之文庶息煩苛之政各隨苖量定稅錢訪聞數年已
來雖犯法者稀而傷民則甚蓋以亂離日乆貧下户多
纔遇昇平便勤稼穡各務耕田鑿井孰能枕麴藉糟既
隨例以均攤遂抱虚而輸納漸成凋弊深可憫傷况欲
置豐財必除時病有利之事方切施行無名之求尤宜
廢罷但得日新之理何辭夕改之嫌應在京諸道苖畆
上所徵麴錢等便從今年夏竝放其麴官中自造委逐
州减舊價一半于在城撲斷貨買除在城居人不得私
造外鄉村人户或要供家一任私造勑下之日人甚説
之
顯德四年七月詔曰諸道州府麴務今後一依往例官
中禁法賣麴逐處先置都務候勑到日竝仰停罷據見
在麴數准備貨買兼據年計合使麴數依時蹋造候人
户將到價錢據數給麴不得賖賣抑配與人
　
　舊五代史巻一百四十六
　舊五代史巻一百四十六攷證
志八食貨志至於折納　折納原本訛折約今据文改正
委人户自量自槩　槩原本訛榘今据五代㑹要改正
置埸貨賣　置埸原本訛置常今据五代㑹要改正
　
　
　
　
　
　
　
　
　
　
　
　舊五代史巻一百四十六攷證
欽定四庫全書
　舊五代史巻一百四十七
　　宋門下侍卽參知政事監脩國史薛居正等撰
　志九
　　刑法志(案刑法志/原本闕佚)
梁太祖開平三年十一月詔太常卿李燕御史蕭頃中
書舍人張衮户部侍郎崔沂大理卿王鄯刑部郎中崔
誥共刪定律令格式四年十二月宰臣薛貽矩奏太常
卿李燕等重刋定律令三十巻式二十巻格一十巻目
録一十三巻律䟽三十巻凡五部一十帙共一百三巻
勅中書舍人李仁儉詣閣門奉進伏請目為大梁新定
格式律令仍頒下施行從之(原註是時大理卿李保殷/進所撰刑律總要十二巻)
唐莊宗同光元年十二月御史臺奏當司刑部大理寺
本朝法書自朱温僣逆刪改事條或重貨財輕入人命
或自狥枉過濫加刑罰今見在三司収貯刑書並是偽
廷刪改者兼偽廷先下諸道追取本朝法書焚燬或經
兵火所遺皆無舊本節目只定州勑庫有本朝法書具
在請勑定州節度使速寫副本進納庶刑法令式並合
夲朝舊制從之未㡬定州王都進納唐朝格式律令凡
二百八十六巻二年二月刑部尚書盧價奏纂集同光
刑律統類凡一十三巻上之
周太祖廣順元年六月勑侍御史盧億刑部員外郎曹
匪躬大理正段濤同議定重寫法書一百四十八巻先
是漢隱帝末因兵亂法書亡失至是大理奏重寫律令
格式統類編勑凡改㸃畫及義理之悞字凡二百一十
四以晉漢及國初事闗刑法勑條凡二十六件分為二
巻附于編勑目為大周續編勑命省寺行用焉(宋史盧/億周初)
(為侍御史漢末兵亂法書亡失至是大理奏重寫律令/格式統類編勑乃詔億與刑部員外曹匪躬大理正段)
(濤同加議定舊本以京兆府改同五府開封大名府改/同河南府長安萬年改為次赤縣開封浚儀大名元城)
(改為赤縣又定東京諸門薰風等為京城門明德等為/皇城門啓運等為宮城門昇龍等為宫門崇元等為殿)
(門廟諱書不成字凡改㸃畫及義理之誤字二百一十/有四又以晉漢及周初事關刑法敕條者分為二巻附)
(編勑目為大周/續編勑詔行之)二年二月中書門下奏准元年正月五
日赦書節文今後應犯竊盗贓及和姦者並依晉天福
元年已前條制施行諸處犯罪人等除反逆罪外其餘
罪並不籍没家産誅及骨肉一依格令處分者請再下
明𠡠頒示天下乃下詔曰赦書節文明有釐革切慮邉
城逺郡未得審詳宜更申明免至差誤其盗賊若是强
盗並准自來格條斷遣其犯竊盗者計贓絹滿三匹已
上者並集衆决殺其絹以本處上估價為定不滿三匹
者等第决斷應有夫婦人被强姦者男子决殺婦人不
坐其犯和姦者並准律科斷罪不至死其餘姦私罪犯
准格律處分應諸色罪人除謀反大逆外其餘並不得
誅殺骨肉籍没家産先是晉天福中𠡠凡和姦者男子
婦人並處極法至是始改從律文焉　世宗顯德四年
五月中書門下奏准宣法書行用多時文意古質條目
繁細使人難㑹兼前後𠡠格互換重疊亦難詳定宜令
中書門下竝重刪定務從節要所貴天下易為詳究者
伏以刑法者御人之銜勒救弊之斧斤故鞭撲不可一
日弛之于家刑法不可一日廢之于國雖堯舜淳古之
代亦不能舍此而致理矣今奉制旨刪定律令有以見
聖君欽恤明罰勑法之意也竊以律令之書政理之本
經聖賢之損益爲古今之章程歴代以來謂之彞典今
朝廷之所行用者一十二巻律疏三十巻式二十巻令
三十巻開成格一十巻大中統類一十二巻後唐以來
至漢末編勑三十二巻及皇朝制勑等折獄定刑無出
于此律令則文辭古質㸔覽者難以詳明格𠡠則條目
繁多檢閱者或有疑誤加之邊遠之地貪猾之徒縁此
爲姦寖以成弊方屬盛明之運宜申畫一之規所兾民
不䧟刑吏知所守臣等商量望准聖㫖施行仍差侍御
史知雜事張湜太子右庶子劇可乆殿中侍御史帥汀
職方郎中鄧守中倉部郎中王瑩司封員外郎賈玭太
常博士趙礪國子博士李光贊大理正蘇曉太子中允
王伸等一十人編集新格勒成部帙律令之有難解者
就文訓釋格勑之有繁雜者隨事刪除止要諧理省文
兼且直書易㑹其中有輕重未當便于古而不便于今
矛盾相違可于此而不可于彼盡宜改正無或牽拘候
編集畢日委御史臺尚書省四品以上及兩省五品以
上官參詳可否送中書門下議定奏取進止詔從之自
是湜等於都省集議刪定仍令大官供膳五年七月中
書門下奏侍御史知雜事張湜等九人奉詔編集刑書
悉有條貫兵部尚書張昭等一十人参詳㫖要更加損
益臣質臣溥據文評議備見精審其所編集者用律為
正辭㫖之有難解者釋以䟽意義理之有易了者略其
䟽文式令之有附近者次之格勑之有廢置者又次之
事有不便於該説未盡者别立新條於本條之下其有
文理深古慮人疑惑者别以朱字訓釋至于朝廷之禁
令州縣之常科各以類分悉令編附所冀發函展巻綱
目無遺究本討原刑政咸在其所編集勒成一部别有
目録凡二十一巻刑名之要盡統於茲目之為大周刑
統欲請頒行天下與律疏令式通行其刑法統類開成
格編勑等採掇既盡不在法司行使之限自來有宣命
指揮公事及三司臨時條法州縣見今施行不在編集
之數應該京百司公事逐司各有見行條件望令本司
刪集送中書門下詳議聞奏勅宜依仍頒行天下乃賜
侍御史知雜事張湜等九人各銀器二十兩雜綵三十
匹賞刪定刑統之勞也(案以下疑原/本有闕佚)
唐同光二年六月已已勑應御史臺河南府行臺馬步
司左右軍廵院見禁囚徒據罪輕重限十日内並湏決
遣申奏仍委四京諸道州府見禁囚徒速宜疏决不得
淹停兼恐内外形勢官員私事寄禁切要止絶俾無寃
滯　三年五月已未在京及諸道州府所禁罪人如無
大過速令䟽决不得淹滯六月甲寅𠡠刑以秋冬雖闗
惻隱罪多連累翻慮滯淹若或十人之中止爲一夫扺
死豈可以輕附重禁錮逾時言念哀矜又難全廢其諸
司囚徒罪無輕重並宜各委本司據罪詳斷申奏輕者
即時踈理重者候過立春至秋分然後行法如是事繫
軍機須行嚴令或謀惡逆或畜奸邪或行刼殺人難於
留滯並不在此限　天成元年十一月庚申勑應天下
州使繫囚除大辟罪以上委所在長史速推勘决斷不
得傍追證對經過食宿之地除當死刑外並仰釋放兼
不許懲治　二年春左拾遺李同上言天下繫囚請委
長史逐旬親自引問質其罪狀眞虗然後論之以法庶
無枉濫從之六月大理少卿王欝上言凡决極刑合三
覆奏近年以來全不守此伏乞今後前一日令各一覆
奏奉𠡠宜依八月西京奏奉近勑在京犯極刑者令决
前一日各一覆奏縁當府地逺此後凡有極刑不審准
條疏覆奏奉勑㫖昨六月二十日所降𠡠文秪為應在
洛京有犯極刑者覆奏其諸道已降㫖命准舊例施行
今詳西京所奏尚未明近勑兼慮諸道有此疑惑故令
曉諭十月辛丑德音爲政之要切在無私聽訟之方唯
期不濫天下諸州官員如有善推疑獄及曾雪寃濫兼
有異政者當具姓名聞奏别加甄奬　長興元年二月
制曰欲通和氣必在伸寃將設公方實資奬善州縣官
僚能雪寃獄活人生命者許非時選仍加階超資注官
與轉服色已著緋者與轉兼官　二年二月辛亥𠡠朕
猥以眇躬薦承鴻業念彼疲瘵勞於寐興或慮官不得
人因成紊亂或慮刑非其罪遂至怨嗟王化所興獄訟
為本茍無訓勵必有滯淹近日諸道百姓或諸多違犯
或小可鬬爭官吏曲縱胥徒巧求瑕釁初則滋張節目
作法拘囚終則誅剥貨財市恩出㧞外憑公道内徇私
情無理者轉務遷延有理者却思退縮積成訛弊漸失
紀綱自今後切委逐處官吏州牧縣宰等深體余懷各
舉爾職凢關推究速與剸裁如敢茍縱依違遂成枉濫
或經䑓訴屈或投匭伸寃勘問不虚其元推官典並當
責罰其逐處觀察使刺史别議朝典宜令諸道州府各
依此處分所管属郡委本道嚴切指揮八月丁卯𠡠三
京諸道州府刑獄近日訪問依前禁繫人多不旋决諸
道宜令所在各委長吏專切推窮不得有滯淹　四月
前濮州録事叅軍崔琮上言諸道獄囚恐不依法拷掠
或不勝苦致斃翻以病聞請置病囚院兼加醫藥中書
覆云有罪當刑仰天無恨無病致斃沒地銜寃燃死灰
而必在至仁照露盆而須資異鑑書著欽哉之㫖禮標
侀也之文因彰善于泣辜更推恩于扇暍所謂置病囚
院望依仍委隨長史專切經心或有病囚當時遣醫人
診候治療後據所犯輕重决斷如敢故違致病囚負屈
身亡本處官吏並加嚴斷兼毎及官至五日一度差人
洗刷枷匣　應順元年二月戊午詔應三京諸道州府
繫囚據罪輕重疾速斷遣比來停滯湏奏取裁不便區
分故為留滯今後凡有刑獄據理斷遣如有勑推按理
合奏聞不在此限　清泰元年五月丁丑詔在京諸獄
及天下州府見繫罪人正當暑毒之時未免拘囚之苦
誠知負罪特軫予懷恐法吏生情滯於决斷詔至所在
長吏親自慮問據輕重疾速斷遣無淹滯
晉天福二年八月勑下刑部大理寺御史臺及三京諸
道州府今後或有繫囚染疾者竝令逐處軍醫看候于
公廨錢内量支藥價或事輕者仍許家人候看　四年
九月相州節度使桑維翰奏管内所獲賊人從來籍没
財産云是鄴都舊例格律未見明文𠡠今後凡有賊人
准格定罪不得没納家貲天下諸州准此處分　三月
庚午詳定院奏前守洪洞縣主簿盧燦進䇿云伏以刑
獄至重朝廷所難尚書省分職六司天下謂之㑹府且
諸道决獄若關人命即刑部不合不知欲請州府凡斷
大辟罪人訖逐季具有無申報刑部仍具録案欵事節
竝本判官馬歩都虞候司法参軍法直官馬步司判官
名銜申聞所貴或有案内情曲不圓刑部可行覆勘如
此則天下遵守法律不敢輕易刑書非唯免有銜寃抑
亦勸其立政者臣等参詳伏以人命至重國法湏精雖
載舊章更宜條理誠爲允當望賜施行從之五月詔曰
刑獄之難古今所重但闗人命實動天心或有寃䰟則
傷和氣應諸道州府凡有囚徒據推勘到案欵一一盡
理子細檢律令格勑其間或有疑者准令文讞大理寺
亦疑申尚書省省寺明有指歸州府然後决遣　五年
三月丙子詔曰自大中六年已来釐爾稱寃决杖流配
訴雖有理不在申明今後據其所陳與為勘斷釐爾之
罪准律别科　六年秋七月庚辰詔曰政教所切獄訟
惟先推窮湏察於事情斷遣必遵於條法用𢎞欽恤以
致和平應三京鄴都及諸道州府見禁諸色人等宜令
逐處長史常切提撕疾速决遣毎務公當勿使滯淹
天福八年四月壬申𠡠朕自臨寰宇思致和平以四海
爲家慮有一物失所毎念狴牢之内或多枉撓之人屬
此炎蒸倍宜軫憫冀絶滯淹之歎用資欽恤之人應三
京鄴都及諸道州府見禁罪人等宜令逐處長史嚴切
指揮本推司及委本所判官疾速結絶斷遣不得淹延
及致寃濫仍付所司　開運二年五月壬戌殿中丞桑
簡能上封事曰伏以天地育萬物廣博厚之恩帝王牧
黎元行寛大之令是知恤刑緩獄乃爲政之先布德行
惠實愛民之本今盛夏之月農事方殷是雷風長養之
時乃動植蕃蕪之際宜順時令以𢎞至仁竊以諸道州
府都郡縣應見禁罪人或有乆在囹圄稍滯區分胥吏
侮文枝蔓乃衆捶楚之下或䧟無辜縲絏之中莫能自
理茍一人拘繫則數人營財物用既殫工業亦罷若此
之類實繁有徒切恐官吏因循寖成斯弊伏乞降詔㫖
令所在刑獄委長史親自録問量罪疾速斷遣務絶寃
濫勿得淹留庶免虚禁平人妨奪農力兾召和氣以慶
明時勑曰囹圄之中縲絏之苦奸吏茍窮於枝蔓平人
用費於貨財由茲滯淹兼致屈塞桑簡能體茲軫憫專
有敷陳請長史躬親免獄官抑逼深為允當宜再頒行
宜依十月甲子秘書省著作郎邊玕上封事曰臣聞從
諫如流人君之令範極言無隱臣子之常規蓋欲表大
國之任人致萬邦之無事前文備載可舉而行伏以皇
帝陛下德合上𤣥運膺下武旰食宵衣而軫念好生惡
殺以推仁凡措典刑固無寃枉然以照臨之内州郡尤
多若不再具舉明伏恐漸成奸弊臣竊見諸道刑獄前
朝曾降𠡠文凡是禁繫罪人五日一度録問但以年月
稍逺漸致因循或長史事煩不暇躬親㸃檢或胥徒啓
倖妄要追領證明慮有涉於淫刑即恐傷於和氣伏乞
特降詔𠡠自今後諸道並委長史五日一度當面同共
録問所冀處法者無倖銜寃者獲伸俾令四海九州咸
歌聖德五風十雨永致昌期勑曰人之命無以復生國
之刑不可濫舉雖一成之典務在公平而三覆其詞所
宜詳審凡居法吏合究獄情邊玕近陟周行俄陳讜議
更彰欽恤宜允申明　三年十一月丁未左拾遺竇儼
上疏曰臣伏覩名例律䟽云死刑者古先哲王則天垂
象本欲生之義期止殺絞斬之坐皆刑之極也又准天
成三年閏八月二十三日勑行極法日宜不舉樂减常
膳又刑部式决重杖一頓處死以代極法斯皆人君哀
矜不捨之道也竊以蚩尤為五虐之科尚行鞭朴漢祖
約三章之法止有死刑絞者筋骨相連斬者頭頸異處
大辟之目不出兩端滛刑所興近聞數等蓋縁外地不
守通規肆率情性或以長釘貫篸人手足或以短刀臠
割人肌膚乃至累朝半生半死俾寃聲而上達致和氣
以有傷將𢎞守位之仁在峻推行之令欲乞特下明勑
嚴加禁斷者勑曰文物方興刑罰須當有罪宜從於正
法去邪漸契於古風竇儼所貢奏章實禆理道宜依所
奏准律令施行
漢乾祐二年正月勑政貴寛易刑尚哀矜慮滋蔓之生
奸實軫傷而是念今屬三元改候四序履端將兾和平
無如獄訟應三京鄴都諸道州府見繫罪人委逐處長
史躬親慮問其於决斷務在公平但見其情即為具獄
勿令率引遂致淹停無縱舞文有傷和氣四月甲午勑
曰月届正陽候當小暑乃挺重出輕之日是恤刑議獄
之辰有罪者速就勘窮薄罰者畫時䟽决用符時令勿
縱滯淹三京鄴都諸道州府在獄見繫罪人宜令所司
疾速斷遣無致淹滯枉濫五月辛未𠡠政化所先獄訟
攸切不唯枉撓兼慮滯淹適當長養之時正屬熇蒸之
候累行條貫俾速施行靡不丁寕未曽奏報再頒告諭
無或因循應三京鄴都諸道州府詔至宜具䟽放已行
未行申奏無致逗留
周廣順三年四月乙亥勑朕以時當化育氣屬炎蒸乃
思縲絏之人是軫哀矜之念慮其非所案鞫淹延或枉
濫窮屈而未得伸宣或饑渇疾病而無所控告以罪當
刑者唯彼自召法不可移非理受苦者為上不明安得
無慮欽恤之道夙宵靡寕應諸道州府見繫罪人宜令
官吏疾速推鞠據輕斷遣不得淹滯仍令獄吏洒掃牢
獄當令虗歇洗滌枷械無令蚤虱供給水漿無令饑渴
如有疾患令其家人㸔承囚人無主官差醫工診候勿
致病亡循典法之成規順長嬴之時令俾無淹滯以致
治平又賜諸州詔曰朕以敷政之勤惟刑是重既未能
化人於無罪則不可為上而失刑况時當長嬴事貴清
適念囹圄之閉固復桎梏之拘縻處於炎蒸何異焚灼
在州及所屬刑獄見繫罪人卿可躬親録問省略區分
于入務不行者令務開繫有理湏申者速期疎决俾皆
平允無至滯淹又以獄吏逞任情之奸囚人被非法之
苦冝加檢察勿縱侵欺常令净掃獄房洗刷枷匣知其
饑渴共與水漿有病者聽骨肉看承無主者遣醫工救
療勿令非理致斃以致和氣有傷卿忠幹分憂仁明茫
事必能奉詔體我用心睠委于茲興寐無已餘從𠡠命
處分　顯德元年十一月帝謂侍臣曰天下所奏獄訟
多追引證甚致淹延有及百餘日而未决者其中有徒
黨反告者刼主陳訴者及妄遭牽引者慮獄吏作倖遲
留致生人休廢活業朕毎念此彌切疚懷此後宜條貫
所在藩郡令選明幹寮吏當其訴訟如獄不滯留人無
枉撓明具聞奏量與甄奬
内外官當贖之法梁唐皆無定制多示優容或因時分
輕重晉天福六年五月尚書刑部員外郎李象請今後
凡是散官不計髙低若犯罪不得當贖亦不得上請詳
定院覆奏應内外文武官有品官者自從品官法無品
官有散試官者應内外帯職廷臣賔從有功將校等並
請同九品官例其京都運廵使及諸道州府衙前職員
内外雜任鎭將等並請准律不得上請當贖其廵司馬
步雖有曾歴品者亦請同流外職准律杖罪以下决罸
例徒罪以上仍依當贖法至周顯德五年七月新定刑
統今後定罪諸道行軍司馬節度副使副留守准從五
品官例諸道兩使判官防禦團練副使准從六品官例
節度掌書記團判官兩蕃營田等使判官准從七品官
例諸道推廵及軍事判官准從八品官例諸軍將校内
諸司使使副供奉殿直臨時奏聽𠡠㫖由是内外品官
當贖之法始有定制焉
　
　
　
　舊五代史巻一百四十七
　舊五代史巻一百四十七攷證
志九刑法志統類編敕　統類原本訛統数今据文獻
　通考改正
倉部郎中　倉部原本訛臧部今據新唐書百官志改
　正
前濮州録事參軍崔琮　崔琮原本作崔瑽今据冊府
　元龜改正
相州莭度使桑維翰　相州原夲訛松州今据通鑑改
　正
團判官　團判官疑當作團練判官考五代㑹要亦作
　團判官今姑仍其舊
　
　
　
　
　舊五代史巻一百四十七攷證
欽定四庫全書
　舊五代史巻一百四十八
　　宋門下侍郎參知政事監修國史薛居正等撰
　志十
　　選舉志
按唐典凡選授之制天官卿掌之所以正權衡而進賢
能也凡舉貢之政春官卿掌之所以覈文行而第雋秀
也洎梁氏已降皆奉而行之縱或小有釐革亦不出其
軌􁀙今採其事偹紀于事以志五代官官取士之方也
梁開平元年七月勅近年舉人當秋薦之時不親試者
號為㧞解今後冝止絶四月兵部尚書權知貢舉姚洎
奏近代設文科選胄子所以綱維名教崇樹邦本也今
在公卿親属將相子孫有文行可取者請許所在州府
薦送以廣疏材之路從之(文献通考唐時知貢舉皆用/禮部侍郎梁聞平中始命兵)
(部侍郎楊渉/權知貢舉)
唐同光二年十月中書奏請停舉選一年勅舉選二門
國朝之重事但要精確難議權停冝准常例處分　天
成元年八月勅應三京諸道今年貢舉人可依常年取
解仍令隨處量事津送赴闕　五年二月九日勅近年
文士視輕格條就試時疎于帖經登第後恥于赴選宜
絶躁求之路别開奬勸之門其進士科已及第者計選
數年滿日許令就中書陳狀于都堂前各試本業詩賦
判文其中材藝灼然可取者便與除官如或事業不甚
精者自許准添選
晉天福三年三月翰林學士承㫖兵部侍郎權知貢舉
崔棁奏臣謬蒙眷渥叩掌文衡實憂庸懦之材不副搜
羅之㫖敢不揣摩頑鈍杜絶阿私上則顯陛下求賢次
則使平人得路但以今年就舉比常嵗倍多科目之中
兇惡甚衆每駮榜出後則時有喧張不自省循但言屈
塞互相朋扇各出言詞或云主司不公或云試官受賂
實慮上達聖聴㣲臣無以自明晝省夜思臨深履薄今
臣欲請今舉人落第之後或不甘心任自投狀披陳却
請所試與疏義對證兼令其日一甲同共校量若獨委
試言恐未息詞理倘是實負抑屈則所司固難逭憲章
如其妄有陳論則舉人乞痛加懲斷兾此際免虗遭謗
議亦將來可久逺施行倘䝉聖造允俞伏乞降勅處分
從之　五年三月詔及第舉人與主司選勝筵宴及中
書舎人靸鞋接見舉人兼兵部禮部引人過堂之日幕
次酒食㑹客悉宜廢之四月禮部侍郎張允奏曰明君
側席雖切旁求貢士觀光豈宜濫進竊窺前代未設諸
科始以明經俾昇高第自有九經五經之後及三禮三
傳已來孝廉之科遂因循而不廢搢紳之士亦緘黙而
無言以至相承未能改作每嵗明經一科少至五百以
上多及一千有餘舉人如是繁多試官豈能精當况此
等多不究義唯攻帖書文理既不甚通名第豈可妄與
且常年登科者不少相次赴選者甚多州縣之間必無
遺闕輦轂之下須有稽留怨嗟自此而興謗讟因兹而
起但今廣場大啓諸科並存明經者悉包于九經五經
之中無出于三禮三傳之外若無釐革恐未便宜其明
經一科伏請停廢又奏國家懸科待士貴務搜揚責實
求才須除訛濫童子每當就試止在念書背經則雖似
精詳對卷則不能讀誦及名成貢部身返故郷但剋日
以取官更無心而習業濫蠲徭役虚占官名其童子一
科亦請停廢勅明經童子宏詞㧞萃明算道舉百篇等
科並停　七年五月勅應諸色進䇿人等皆抱才能方
來投献宜加明試俾盡臧謀起今後應進䇿條中書奏
覆勅下其進䇿人委門下省試䇿三道仍定上中下三
等如是元進䇿内有施行者其所試䇿或上或中者委
門下省給與減選或出身優蝶合格叅選日其試䇿上
者委銓司超壹資注擬其試䇿中者委銓司依資注擬
如是所試䇿或上或中元進䇿條並不施行所試䇿下
元進䇿條内有施行者其本官並仰量與恩賜發遣若
或所試䇿下所進䇿條並不施行便仰曉示發遣不得
再有投進餘並准前後勅文處分　開運元年八月詔
曰明經童子之科前代所設葢期取士良謂通規爰自
近年暫從停廢損益之機未見牢籠之義全虧將闡斯
文冝依舊貫庻臻至理用廣旁求其明經童子二科今
復置十一月工部尚書權知貢舉竇貞固又奏進士考
誠雜文及與諸科舉人入䇿歴代以來皆以三條燭盡
為限長興二年改令晝試伏以懸科取士有國常規沿
革之道雖殊公共之情難失若使就試兩廊之下揮毫
短景之中視咎刻而惟畏稽遲演詞藻而難求妍麗未
見觀光之美但同欵答之由既非師古之規恐失取之
之道今欲考試之時准舊例以條燭為限其進士并諸
色舉貢人等有懐藏書册以入院者舊例扶出不令就
試近年以來雖見懐藏多是容縱今欲振舉馳紊明辨
臧否兾在必行庶為定式
漢乾祐二年刑部侍郎邊歸讜上言臣竊見每年貢舉
人數甚衆動引五舉六舉多至二千三千既事業不精
即人文何取請勅三京鄴都諸道州府長官合發諸色
貢舉人文解者並須精加考校事業精研即得解送不
得濫有舉送冀塞濫進之門開與能之路勑從之其間
條奏未盡處下貢院録天福五年四月二十七日勑文
告諭天下依元勅條件施行如有固違其隨處考試官
員當准勅條處分
周廣順二年二月禮部侍郎趙上交奏貢院諸科今欲
不試汎義其口義五十道改試墨義十道從之　三年
正月趙上交奏進士元試詩賦各一首帖經二十帖對
義五通今欲罷帖經對義别試雜文二首試䇿一道從
之其年八月刑部侍郎權知貢舉徐台符奏請别試雜
文外其帖經墨義仍依元格從之　顯德二年三月禮
部侍郎竇儀奏請諸科舉人若合解不解不合解而解
者監試官為首罪勒停見任舉送長官奏聞取裁監官
如受賂及今後進士如有倩人述作文字應舉者許人
言告送本處色役永不進仕
唐同光四年三月中書門下奏議左拾遺王松吏部員
外郎李愼儀上䟽以諸道州縣皆是攝官誅剥生靈漸
不存濟比者郭崇韜在中書日未詳本朝故事妄被閒
人獻疑㸃檢選曹曲生異議或告赤欠少一事闕違保
内一人不耒五保即湏並廢文書一紙有誤數任皆不
勘詳其年選人及行事官一千二百五十餘員得官者
才及數十皆以渝濫為名盡被焚毁棄逐或斃踣於旅
店或號哭於道途是以數年已來選人不敢赴集銓曹
無人可注中書無人可除去年闕近二千授官不及六
十伏請特降勅文宣布遐邇明往年制置不自於宸衷
此日焦勞特頒於睿澤望以中書條件及王松等所論
事節委銓司㸃檢務在酌中以為定制從之時議者以
銓注之弊非止一朝搢紳之家自無甄别或有伯叔告
赤鬻於同姓之家隨賂改更因亂昭穆至有季父伯舅
反拜姪甥者郭崇韜疾惡太深奏請釐革豆盧革韋説
僶俛贊成或有親舊訊其兩端者革説曰此郭漢子之
意也及崇韜誅韋説即教門人王松上䟽奏論故有此
奏識者非之　天成四年冬十月丙申詔曰本朝一統
之時除嶺南黔中去京地逺三年一降選補使號為南
選外其餘諸道及京有司諸色選人每年動及数千分
為三選尚為繁重近代選人毎年不過数百何必以一
司公事作三處官方况有格條各依資考兼又明行勅
命務絶阿私宜新公共之規俾愼官常之要其諸道選
人宜令三銓官員都在省署子細磨勘無違礙後即據
格同商量注擬連署申奏仍不得踵前於私第注官如
此則人吏易可整齊公事亦無遲滯　長興元年三月
勅凡是選人皆有資考毎至赴調必騐文書或不具全
多稱失墜將明本末湏示規程其判成諸色選人黄甲
下後將厯任文書告赤連粘宜令南曹逐縫使印都於
後面粘紙其前後厯任文書都計多少紙数仍具年月
日判成授某官葢懼其分假於人故也　其年十月中
書奏吏部流内銓諸色選人先條流試判両節並委本
官優劣等第申奏文優者冝超一資注擬其次者宜依
資更次者以同類官注擬所以勵援毫之作亦不掩厯
任之勞其或於理道全踈者以人戸少處州縣同類官
中比擬仍准元勅業文者任徵引古今不業文者但據
公理判斷可否不當罪在有司兼諸色選人或有元通
家狀不實鄉里名號將來赴選者並令改正一一竪本
貫屬鄕縣兼無出身一奏一除官等宜並不加選限從
之　應順元年正月丁卯中書門下奏凖天成二年十
二月勅長定格應經學出身人一任三考許入下縣令
下州錄事參軍亦入中下州錄事參軍両任四考許入
中下縣令中州錄事參軍両任六考許入上縣令及𦂳
州錄事參軍凡為進取皆有因依或少年便受好官或
暮齒不離卑任况孤貧舉士或年四十始得經舉及第
八年合選方受一官在任多不成三考第二選漸向蹉
跎有一生終不至令錄者若無改革何以發揚自此經
學出身請一任両考許入中下縣令下州錄事參軍者
詔曰參選之徒艱辛不一發身遲滯到老卑低宜優未
逹之人顯示惟新之澤其經學出身一任兩考元勑入
中下縣令下州録事叅軍更許入下縣令起今後下州
録事叅軍一任三考者於人户多處州縣注擬如於近
勅條内資叙無相當者即凖格循資考入官其兩任四
考者凖二任五考例入官餘凖格條處分
晉天福三年正月詔曰舉選之流苦辛備厯或則躭書
歲久或則守事年深少有違礙格條例是不知式様今
則方求公器宜被皇㤙所有選人等宜令所司除元駮
放及落下事由外如無違礙並與施行仍令所司遍下
諸道起今後文解差錯過在發解州府官吏
漢乾祐二年八月右拾遺高守瓊上言仕宦年未三十
請不除授縣令因下詔曰起今後諸色選人年七十者
冝注優散官年少未厯資考者不得注授令錄其年十
二月中書門下奏應諸出選門官并厯任内曾升朝及
兩使判官今任却授令錄者並依見任官選数赴集從
之
周廣順元年二月詔曰自前朝廷除官銓司選授當其
用闕皆稟舊規近聞所得官人或他事阻留或染疾淹
駐始赴任者既過月限後之官者遂失期程以至相沿
漸成非次是致新官叅謝欲上舊官考秩未終待滿替
移動逾時月凋殘一處新舊二官在迎送以為勞必公
私之失緒今後應諸道州府錄事叅軍判司縣令主簿
等冝令本州府以到任月日旋具申奏及報吏部此後
中書及銓司以到任月日用闕永為定制其年十月詔
曰選部公事比置三銓所有員闕選人分在三處每至
注擬之際資叙難得相當况今年選人不多宜令三銓
公事併為一處委本司長官通判同商量可否施行今
當開㤗之期宜軫單平之衆自今後合格選人厯任無
違礙者並仰吏部南曹判成如文解差錯不合式様罪
在發解官吏
　
　舊五代史巻一百四十八
　舊五代史巻一百四十八攷證
志十選舉志疎于帖經　帖經原本作帖括今據五代
　會要改正
不試汎義　案原本作不汎試口義今據冊府元龜改
　正
王松等所論　王松冊府元龜作王欋考文獻通考作
　王松是書韋説𫝊亦作松今仍其舊
　
　
　
　
　
　
　
　
　舊五代史巻一百四十八攷證
欽定四庫全書
　舊五代史巻一百四十九
　　宋門下侍郎參知政事監修國史薛居正等撰
　志十一
　　職官志
夫官非位無以分貴賤位非品無以定高卑是以歴代
史官咸有所紀皆窮源而討本期與世以作程迨乎唐
祚方隆𤣥宗在宥採累朝之故事考衆職之遐源申命
才臣著成六典其勲階之等級品職之重輕則已備載
於其中矣故今之所撰不敢相沿祖述五代之命官以
踵百王之垂範或釐革升降則謹而志之俾後之為天
官卿者得以觀焉
梁開平三年三月詔升尚書令為正一品按唐六典尚
書正二品是時以將授趙州王鎔此官故升之　後唐
天成四年八月詔曰朝廷每有將相恩命凖往例諸道
節度使帶平章事兼侍中中書令並列銜於勑牒後側
書使字今兩浙節度使錢鏐是元帥尚父與使相名殊
承前列銜乆未改正湖南節度使馬殷先兼中書令之
時理宜齒於相位今守太師尚書令是南省官資不合
列署勑尾今後每署將相勑牒宜落下錢鏐馬殷官位
仍永為常式
梁開平二年四月改左右丞為左右司侍郎避廟諱也
至後唐同光元年十月復舊為左右丞　後唐長興元
年九月詔曰臺轄之司官資並設左右貂素來相類左
右揆不至相懸以此比方豈宜分别自此宜升尚書右
丞官品與左丞並為正四品
　　右都省
後唐長興四年九月勑馮贇有經邦之茂業宜進位於
公台但縁平章事字犯其父名不欲斥其家諱可改同
平章事為同中書門下二品後至周顯德中樞密使呉
廷祚亦加同中書門下二品避其諱也　晉天福五年
二月勑以門下侍郎中書侍郎並為清望正三品九月
詔曰六典云中書舎人掌侍奉進奏參議表章凡詔旨
制勑璽書策命皆按故事起草進畫既下則署而行之
其禁有四一曰漏洩二曰稽緩三曰違失四曰忘誤所
以重王命也古昔已來典實斯在爰從近代别創新名
今運屬興王事從師古俾仍舊貫以耀前規其翰林學
士院公事宜並歸中書舎人　七年五月中書門下上
言有司檢尋長興四年八月二十一日勑凖官品令侍
中中書令正三品按會要大歴二年十一月陞為正二
品左右常侍從三品按會要廣德二年五月陞為正三
品門下中書侍郎正四品大歴二年十一月陞為正三
品諫議大夫正五品按續會要會昌二年十二月陞為
正四品以備中書門下四品之闕御史大夫從三品會
昌二年十二月陞為正三品御史中丞正五品亦與大
夫同時陞為正四品勑宜各凖元勑處分仍添入令文
永為定制又詔門下侍郎班在常侍之下俸禄同常侍
　周顯德五年六月勑諌議大夫宜依舊正五品上仍
班位在給事中之下按唐典諌議大夫四員正五品上
皆隸門下省班在給事中之下至會昌二年十一月中
書門下奏陞為正四品下仍分為左右以備兩省四品
之闕故其班亦陞在給事中之上近朝自諌議大夫拜
給事中者官雖序遷位則降等至是以其遷次不備故
改正焉
　　右兩省
後唐清泰二年十一月制以前同州節度使檢校太尉
同平章事馮道為守司空時議者曰自隋唐以來三公
無職事自非親王不恒置於宰臣為加官無單置者道
在相位時帶司空及罷鎮未命官議者不練故事率意
行之及制出言議紛然或云便可綜中書門下事或云
須册拜開府及就列無故事乃不就朝堂叙班臺官兩
省官入就列方入宰臣退踵後先退劉昫又以罷相為
僕射出入就列一與馮道同議者非之及晉天福中以
李鏻為司徒周廣順初以竇貞固為司徒蘇禹珪為司
空遂以為例議者不復有云
　　右三公
後唐天成元年夏六月以李琪為御史大夫自後不復
除　其年冬十一月丙子諸道進奏官上言今月四日
中丞上事臣等禮合至臺比期不越前規依舊傳語忽
䝉處分通出尋則再取指揮要明審的又䝉問大夫相
公上事日如何臣等訴云大夫曾為宰相進奏官伏事
中書事體之間實為舊吏若以别官除授合云傳語勞
來又堅令通出臣等出身藩府不會朝儀拒命則恐有
奏聞遵稟則全隳則例伏恐此後到臺參賀儀則不定
者詔曰御史臺是大朝執憲之司乃四海繩違之地凡
居中外皆不整齊藩侯尚展於公參邸吏豈宜於抗禮
遽觀論列可驗侮輕但以喪亂孔多紀綱隳紊霜威掃
地風憲銷聲今則景運惟新皇圖重正稍加提舉漸止
澆訛宜令御史臺凡闗舊例並須舉行如不稟承當行
朝典時盧文紀初拜中丞領事於御史府諸道進奏官
來賀文紀曰事例如何臺吏喬德威等言朝廷在長安
日進奏官見大夫中丞如胥吏見長官之禮及梁氏將
革命本朝微弱諸藩強據人主大臣姑息邸吏時中丞
上事邸吏雖至皆於客次傳語竟不相見自經兵亂便
以為常文紀令臺吏諭以舊儀相見據按端簡通名賛
拜邸吏輩既出怒不自勝相率於閤門求見騰口喧訴
明宗謂趙鳳曰進奏官比外何官鳳對曰府縣發遞祗
候之流也明宗曰乃吏役耳安得慢吾法官乃下此詔
晉天福五五年二月以御史中丞為清望正四品按唐
典御史中丞正五品上今始升之三年三月壬戌御史
臺奏按六典侍御史掌糾舉百寮推鞫獄訟居上者判
臺知公廨雜事次知西推贓贖三司受事次知東推理
匭勑宜依舊制遂以駕部員外郎兼侍御史知雜事劉
皥為河南尹自是無省郎知雜者　開運二年八月勑
御史臺凖前朝故事以郎中員外郎一人兼侍御史知
雜事近年停罷獨委年深御史知雜振舉之間紀綱未
峻宜遵舊事庻叶通規宜却於郎署中選清慎強幹者
兼侍御史知雜事
　　右御史臺
昔唐朝擇中官一人為樞密使以出納帝命(職官分紀/唐樞密使)
(與兩軍中尉謂之四貴天祐元年廢項安世家說唐於/政事堂後列五房有樞密房以主曹務則樞密之任宰)
(相主之未始他付其後寵任/宦人始以樞密歸之内侍)至梁開平元年五月改樞
密院為崇政院始命敬翔為院使仍置判官一人自後
改置副使一人　二年十一月置崇政院直學士二員
選有政術文學者為之其後又改為直崇政院　後唐
同光元年十月崇政院依舊為樞密院命宰臣郭崇韜
兼樞密使亦置直院一人　晉天福四年四月以樞密
副使張從恩為宣徽使權廢樞密院故也先是晉祖以
宰臣桑維翰兼樞密使懇求免職只在中書遂以宣徽
使劉處讓代之每有奏議多不稱旨其後處讓丁憂乃
以樞密印付中書門下故有是釐改也　開運元年六
月勅依舊置樞密院以宰臣桑維翰兼樞密使從中書
門下奏請也　周顯德六年六月命司徒平章事范質
禮部尚書平章事王溥並參知樞密院事
梁開平元年四月始置建昌院以博王友文判院事以
太祖在藩時四鎮所管兵車賦稅諸色課利按舊簿籍
而主之其年五月中書門下奏請以判建昌院事為建
昌宫使仍以東京太祖潛龍舊宅為宫也二年二月以
侍中(案原本有闕文据五代會要/以侍中韓建判建昌宫事)判建昌宫事至十月
以尚書兵部侍郎李皎為建昌宫副使三年九月以門
下侍郎平章事薛貽矩兼延資庫使判建昌宫至四年
十二月以李振為建昌宫副使乾化二年五月以門下
侍郎平章事于兢兼延資庫使判建昌宫事其年六月
廢建昌宫以河南尹魏王張宗奭為國計使凡天下金
榖兵戎舊𨽻建昌宫者悉主之至後唐同光四年二月
以吏部尚書李琪為國計使自後廢其名額不置
後唐同光元年十一月以左監門衛將軍判内侍省李
紹宏兼内勾凡天下錢榖簿書悉委裁遣自是州縣供
帳繁費議者非之又内勾之名人以為不祥之言二年
正月勑鹽鐵度支户部三司凡闗錢物並委租庸使管
轄踵梁之舊制也天成元年四月詔廢租庸院依舊為
鹽鐵户部度支三司委宰臣一人專判　長興元年八
月以許州節度使張延朗行工部尚書充三司使班在
宣徽使之下三司置使自延朗始也唐朝已來户部度
支掌泉貨鹽鐵時置使名户部度支則尚書省本司郎
中侍郎判其事天寶中楊慎矜王鉷楊國忠繼以聚貨
之術媚上受寵然皆守户部度支本官别帶使額亦無
所改作下及劉晏第五琦亦如舊制自後亦以宰臣各
判一司不置使額乾符後天下兵興隨處置租庸使以
主調發兵罷則停梁時乃置租庸使專天下泉貨莊宗
中興秉政者不閑典故踵梁朝故事復置租庸使以魏
博故吏孔謙專使務斂怨於下斵喪王室者實租庸之
弊故也洎明宗嗣位思革其弊未及下車乃詔削除使
名但命重臣一人判其事曰判三司至是延朗自許州
入再掌國計白於樞密使請置三司名宣下中書議其
事宰臣以舊制覆奏授延朗特進行工部尚書充諸道
鹽鐵轉運等使兼判户部度支事從舊制也明宗不從
竟以三司使為名焉
梁開平三年正月改思政殿為金鑾殿至乾化元年五
月置大學士員始命崇政院使敬翔為之前朝因金巒
坡以為門名與翰林院相接故為學士者稱金鑾焉梁
氏因之以為殿名仍改巒為鑾從美名也大學士與三
館大學士同(青箱雜記梁祖都汴庻事草創貞明中始於/今右長慶門東北創小屋數十間為三館湫)
(隘尤甚又周廬徼道咸出其間衛士騶/卒朝夕喧雜每受詔撰述皆移他所)
後唐天成元年五月勑翰林學士尚書户部侍郎知制
誥馮道翰林學士中書舎入趙鳳俱以本官充端明殿
學士非舊號也時明宗登位每四方書奏多令樞密使
安重誨讀之不曉文義於是孔循獻議始置端明殿學
士之名命道等為之　二年正月勑端明殿學士宜令
班在翰林學士上今後如有轉改仍只於翰林學士内
選任初置端明殿學士名目如三館之例職在官下趙
鳳轉侍郎遣人諷任圜移職在官上至今為例(職官分/紀晉天)
(福五年廢端明殿學士開運元年/桑維翰為樞密使復奏置學士)
同光元年四月置䕶鑾書制學士以尚書倉部員外郎
趙鳳為之時莊宗初建號故特立此名非故事也八月
賜翰林學士承旨户部尚書盧質論思匡佐功臣亦非
常例也
天成三年八月勑掌綸之任擢才以居或自初命而升
或自顯秩而授蓋重厥職靡繫其官雖事分皆同而行
綴或異誠由往日未有定規議官位則上下不恒論職
次則後先未當宜行顯命以正近班今後翰林學士入
院並以先後為定惟承旨一員出自朕意不計官資先
後在學士之上仍編入翰林志其年十一月勑新除翰
林學士張昭逺早踐綸闈乆司史筆曾居憲府累陟貳
卿今既擢在禁林所宜别宣班序其立位宜次崔梲(宋/史)
(張昭傳晉天福二年宰相桑維翰薦昭為翰林學士内/署故事以先後入為次不繫官序特詔昭立位次承旨)
(崔梲據宋史則此勑當在晉天福中是/書繫於唐天成三年後疑原本有脫誤)　晉開運元年
六月勑翰林學士與中書舎人分為兩制各置六員偶
自近年權停内署况司詔命必在深嚴將使從宜却仍
舊貫宜復置翰林學士院　周顯德五年十一月詔曰
翰林學士職係禁庭地居親近與班行而既異在朝請
以宜殊起今後當直下直學士並宜令逐日起居其當
直學士仍赴晚朝舊制翰林院學士與常參官五日一
度起居時世宗欲令朝夕謁見訪以時事故有是詔
　　右内職
後唐天成三年五月詔曰開府儀同三司階之極太師
官之極封王爵之極上柱國勲之極近代已來文臣官
階稍高便授柱國歲月未深便轉上柱國武資不計何
人初官便授上柱國官爵非無次第階勲備有等差宜
自此時重修舊制今後凡是加勲先自武騎尉經十二
轉方授上柱國永作成規不令踰越雖有是命竟不革
前例
　　右勲格
後唐清泰二年秋九月庚申尚書考功上言今年五月
翰林學士程遜所上封事内請自宰相百執事外鎮節
度使刺史應係公事官逐年書考較其優劣遂檢尋唐
書六典會要考課令書考第從之時議者曰考績之法
唐堯三代舊制西漢以刺史六條察郡守五曹尚書綜
庻績法尤精察吏有檢繩漢末亂離舊章弛廢魏武於
軍中權制品第議吏清濁用人按吏頓爽前規隋唐已
來始著於令漢代郡守入為三公魏晉之後政在中書
左右僕射知政事午前視禁中午後視省中三臺百職
無不統攝以是論之宰輔慿何較考自天寶末權置使
務已後庻事因循尚書諸司漸致有名無實廢墜已乆
未知慿何督責程遜所上亦未詳本源其時所司雖有
舉明大都諸官亦無考較之事
　　右較考
梁開平元年四月詔開封府司録叅軍及六曹椽屬宜
各置一員兩畿赤縣置令簿尉各一員　二年十月省
諸道州府六曹掾屬只留户曹一員通判六曹　後唐
同光元年十一月中書門下奏諸寺監各請只置大卿
監祭酒司業各一員博士兩員其餘官屬並請權停惟
太常寺事闗大禮大理寺事闗刑法除太常博士外許
更置丞一員其王府及東宫屬司天五官正奉御之類
凡不急司存並請未議除授其諸司郎中員外郎應有
雙曹處且署一員左右㪚騎常侍諌議大夫給事中起
居郎起居舎人補闕拾遺各置一半三院侍御史仍委
御史中丞條理申奏即日停罷朝官仍各録名氏具罷
任月日留在中書候見任官滿二十五箇月並據資品
却與除官從之　周顯德五年十二月詔兩京五府少
尹司録叅軍先各置兩員起今後只置一員六曹判司
内只置戸曹法曹各一員其餘及諸州支使兩蕃判官
並省
　　右增减
梁開平元年五月改御食使為司膳使小馬坊使為天
驥使文思院使為乾文院使同和院使為儀鸞院使其
年又改城門郎為門局郎避廟諱也唐同光元年十一
月依舊為城門郎　後唐天成元年十一月詔曰雄武
軍節度使官銜内宜兼押蕃落使(職官分紀長興元年/分飛龍院為左右院)
(以小馬坊為/右飛龍院)　二年七月詔曰頃因本朝親王遥鎮其
在鎮者遂云副大使知節度事但年代已深相沿未改
今天下侯伯並正節旄惟東西兩川未落副大使字宜
令今後只言節度使　晉天福五年四月丙午詔曰承
㫖者承時君之㫖非近侍重臣無以稟朕命宣予言是
以大朝會宰臣承㫖草制詔學士承㫖若無區别何表
等威除翰林承㫖外殿前承㫖宜改為殿直密院承㫖
宜改為承宣御史臺三司闔門客省所有承旨並令别
定其名　周廣順二年十二月詔改左右威衛復為屯
衛避御名也
　　右改制
後唐同光二年三月中書門下奏糾轄之任時謂外臺
宰字之官古稱列爵如非朝命是廢國章近日諸道多
是各列官銜便指州縣請朝廷之正授樹藩鎮之私恩
頗亂規程宜加條制自今後大鎮節度使管三州已上
者毎年許奏管内官三人如管三州以下者許奏管内
官二人仍須有課績尤異方得上聞若止於檢慎無瑕
科徵及限是守常道只得書考旌嘉不得特有薦奏其
防禦使每年只許奏一人若無尤異不得奏薦刺史無
奏薦之例不得輒亂規程其年八月中書奏偽庭之時
諸藩叅佐皆從除授自今後諸道除節度副使兩使判
官除授外其餘職員并諸州軍事判官各任本處奉辟
其軍事判官仍不在奏官之限所冀招延之禮皆合於
前規簡辟之間無聞於濫舉從之　長興二年十一月
詔曰闕員有限人數常多須以高低定其等級起今後
兩使判官罷任後宜一年外與比擬書記支使防禦團
練判官等二年外推巡防禦團練推官軍事判官等並
三年後與比擬仍每遇除授量與改轉官資或階勲或
職資其有殊常勤績者别議優陞若有文學知術超邁
羣倫或為衆所稱或良知迥舉察驗的實者不拘年月
之限　清泰二年八月中書門下上言前大御監五品
陞朝官西班將軍皆在任許滿二十五月如衝替已經
二十月即别任用少卿監舊例三任四任方入大卿監
五品三任四任方入少卿監今後並秪三任逐任須月
限滿無殿責者便入此官西班將軍罷任一年許求官
舊例三任四任方入大將軍今祗無殿責或曾任金吾
將街使藩鎮刺史特勑並不拘此例諸道除兩使判官
外書記已下任自辟請應朝官除外任罷任後一年方
許陳乞諸道賓席未曾陞朝者若官兼三院御史即除
中下縣令兼大夫中丞秘書少監郎中員外郎與清資
初任陞朝官檢校官至尚書常侍秘書監庻子陞朝便
與少卿監諸州防禦團練判推官並請本州辟諸中書
不更除授應出選門官帶三院御史供奉裏行及省銜
罷任後周年許陳乞諸州别駕不除令録仍守本官月
限得替後一年許陳乞長史司馬因攝奏正未有官者
送名從之　三年五月乙未詔曰近以内外臣寮出入
迭處稍均勞逸免滯轉遷應兩司判官畿赤令取郎中
員外補闕拾遺三丞五博少列宫寮選擇擢任一則俾
藩方侯伯别耀賓階次則致朝列人臣備諳時政今後
或有滿闕便宜依此施行　周廣順元年夏五月辛已
詔朝廷設爵命官求賢取士或以資叙進或以科級陞
至有白首窮經方諧一第半生守選始遂一官是以國
無幸民士不濫進近年州郡奏廌多無出身前官或因
權勢書題或是衷私請托既難阻意便授真恩遂使躁
求僥倖之徒爭遊捷徑辛苦孤寒之士盡泣窮途將期
激濁揚清所宜循名責實今後州府不得奏薦無前官
及無出身人如有竒才異行越衆超羣亦許具名以聞
便可隨表赴闕當令有司考試朕亦親自披詳斷其否
臧俾之陞黜庻使人不謬舉野無遺才　顯德二年六
月詔兩京諸道州府留守判官兩使判官少尹防禦團
練軍事判官今後並不得奏薦其防禦團練刺史州各
置推官一員
　　右釐革
晉天福三年十一月起居郎殷鵬上言竊聞司封格式
内外文武臣寮纔陞朝籍者無父母便與追封贈父母
在即未叙未封以臣所見誠為不可此則輕生者而重
死者棄今人而録故人其榮何有其理安在又云父母
在品秩及格者即以封其母不加其父便加邑號兼曰
太君遂令妻則旁若無夫子則上若無父豈有父則賤
而母則貴夫則卑而妻則尊若謂其父未合加恩安得
其母受賜若謂以子便合貴曷得其父不先封伏以父
尊母卑天地之道尊無二上國家同體今授封父無爵
名教不順莫大於兹臣伏乞自今後文武臣寮父母在
其父母已有官爵者即叙進資品以及格式或不任禄
仕即可授以致仕或同正官所貴得以叙封妻室即父
母俱榮孝子無不逮之感閨門交映聖君覃慶賞之恩
噫荷陛下孝治之風受陛下榮親之禄者静而屈指不
過數人陛下得以特議舉行編為令式勸天下之為善
令域中之望風自然見前代之闕文成我朝之盛典况
唐長興元年德音内一節應在朝中外臣寮父母在並
與加恩司封不行明制堅執前文儻布新恩兼合舊勑
庻使事君事父恒遵一體之規為子為臣不失兩全之
義臣又聞司封令式内外臣寮官階及五品已上者即
與封妻廕子固不分於清濁但秪言其品秩且諌議大
夫給事中中書舎人並是五品贊善大夫洗馬中允奉
御等亦是五品若論朝廷之委任宰臣之擬論出入之
階資中外之瞻望則天壤相懸矣及其叙封乃為一貫
相沿至此甚非而况北省為陛下侍從之臣南宫掌陛
下經綸之務憲臺執陛下紀綱之司首冠羣寮總為三
署當職尤重責望非輕此則清列十年不遂顯榮之願
彼則雜班兩任便承封廕之恩事不均平理宜改革伏
乞自今後應諸官及五品已上者即依舊制施行應三
署清望官及六品已上便與封廕清濁既異品秩宜升
仍下所司議為恒式從之　漢乾祐元年七月詔尚書
省集議内外臣寮父在母承子廕叙封追封合加太字
否以聞尚書省奏議曰今詳前後勑條凡母皆加太字
存殁並同此即是父殁母存即叙封進封内加太字母
殁追封亦加太字故云存殁並同若是父字據勑格無
載為母加太字處若以近勑因子貴與父命官父自有
官即妻從夫品可以封妻父在不合以其子加母太字
若雖有因子之官其品尚卑未得廕妻亦不合用子廕
之限從之　周顯德六年冬十二月壬辰尚書兵部上
言本司廕補千牛進馬在漢乾祐中散失勑文自來只
凖晉編勑及堂帖施行伏縁前後不同請别降勑命詔
曰今後應廕補子孫宜令逐品許補一人直候轉品方
得更補不得於本品内重叠収補如是所補人有身故
除名落藩廢疾及應舉及第内只許於本品内再補一
人太子進馬太子千牛不用収補詹事依祭酒例施行
兵部尚書侍郎舊例不許收補宜許收補致仕官歴任
中曾任在朝文班三品武班二品及丞郎給舎已上金
吾大將軍節度防禦團練留後者方得補廕皇廕人其
祖父曾授著皇朝官秩方得收補應合收補人須是本
官親子孫年貌合格别無渝濫方許施行餘從舊例處
分
　　右封䕃
梁開平四年四月勑諸州鎮使官秩無高卑並在縣令
之下其年九月詔曰魏博管内刺史比來州務並委督
郵遂使曹官擅其威權州牧同於閒冗俾循通制宜塞
異端並宜依河南諸州例刺史得以專達時議者曰唐
朝憲宗時烏重𦙍為滄州節度使嘗以河朔十六年能
抗拒朝命者以奪刺史權與縣令職而自作威福耳若
二千石各得其柄又有鎮兵雖安史挾奸豈能據一墉
而叛哉遂奏以所管德棣景三州各還刺史職分州兵
並𨽻收管是後雖幽鎮魏三道以河北舊風自相傳襲
唯滄州一道獨稟命受代自重𦙍制置使然也則梁氏
之更張正合其事矣　後唐長興二年正月詔曰要道
纔行則千岐共貫宏綱一舉則萬目畢張前王之法制
罔殊百代之科條悉在無煩改作各有定規守程式者
心逸日休率胸臆者心勞日拙天垂萬象星辰之分野
靡差地載羣倫岳瀆之方隅不易儻各司其局則皆盡
其心且律令格式六典凡闗庻政互有區分乆不舉行
遂至隳紊宜凖舊制令百司各於其間録出本局公事
巨細一一抄冩不得漏落纎毫集成巻軸仍粉壁書在
公㕔若未有廨署者文書委官司主掌仍毎有新授官
到令自冩録一本披尋或因顧問之時應對須知次第
無容曠闕每在執行使庶寮則守法奉公宰臣則提綱
振領必當彛倫攸叙所謂至道不繁何必朞年然後報
政宜令御史臺遍加告諭催促限兩月内抄録及粉壁
書冩須畢其間或有未可便行及曾釐革事件委逐司
旋申中書門下當更叅酌奏覆施行　　其年八月勑今
後大理寺官員宜同臺省官例升進其法直官比禮直官
任使　應順元年春三月戊午宗正上言故事諸陵有
令丞各一員近令丞不俱置便委本縣令兼之縁河南
洛陽是京邑恐兼令丞不便詔特置陵臺令丞各一員
　　右雜録
　
　
　
　
　
　
　
　
　
　舊五代史巻一百四十九
　舊五代史巻一百四十九攷證
志十一職官志四曰忘誤　忘誤册府元龜作失誤考
　五代會要職官分紀俱作忘今仍其舊
又改為直崇政院　直崇政院原本作直崇文院今從
　五代會要改正
亦置直院一人　案五代會要作亦置院使一人石林
　燕語作改為樞密院直學士
䕃補千牛進馬　進馬原本訛進貝考職官分紀有太
　子進馬貝字係傳冩之訛今改正
　
　
　
　
　
　
　舊五代史巻一百四十九攷證
欽定四庫全書
　舊五代史巻一百五十
　　宋門下侍郎參知政事監修國史薛居正等撰
　志十二
　　郡縣志
河南道(西京河南府/兖州  宋州)　(滑州/陳州)　(許州/曹州)　(陜州/亳州)　(青州/鄭州)
(汝州/密州)　(單州/潁州)　(濟州/濮州)　(濱州/蔡州)闗西道　(雍州/同州)　(京兆府/華州)
(耀州/衍州)　(乾州/武州)　(隴州/良州)　(涇州/府州)　(原州/雄州)　(鄜州/警州)　(威州/)河
東道(并州/武州)　(太原府/雲州)　(潞州/應州)　(澤州/絳州)　(晉州/慈州)　(新州/隰州)
(遼州/勝州)　(沁州府解州/河中)河北道(魏州府大名府/真定    滄州)　(鎮州/景州)
(德州/雄州)　(邢州/幽州)　(磁州縣澶州州貝州州相州州泰州州/新成    定    博    莫    深)
(瑞州軍/静安)劔南道(蜀州/彭州)　(漢州/)江南道(黔州婺處州湖温/州    州    州)
(秀州/蘇州)　(全州/邵州)　(杭州/郴州)　(福州/建州)　(台州/道州)　(明州/鄂州)　(䖍州/潭州)
淮南道(安州/壽州)　(廬州縣楚州/天長)山南道(襄州復鄧州金唐/州    州    州)
(忠州/集州)　(萬州/鳳州)　(䕫州/唐州)　(利州/商州)　(䦘州/隨州)　(果州/合州)　(朗州軍/雄勝)
隴右道(泰州/洮州)　(成州/)嶺南道(邕州/唐州)　(恩州/潘州)　(溥州/桂州)　(思/案)
(以上所載郡縣當是以開元十道圖為本惟五代之改/制及仍唐舊制者則闕焉疑原本有所節删今仍録於)
(巻首以/存其舊)
梁開平元年梁祖初開國升汴州為開封府建名東京
元管開封浚儀陳留雍丘封丘尉氏六縣至是割滑州
之酸棗長垣鄭州之中牟陽武宋州之襄邑曹州之戴
邑許州之扶溝鄢陵陳州之太康九縣𨽻焉後唐復降
為汴州以宣武軍為額其陽武長垣扶溝考城等四縣仍
且𨽻汴州其餘五縣卻還本部晉天福中復升為東京
復以前五縣𨽻之漢周並因之　單州本單父縣梁為
輝州後唐同光二年復舊𨽻宋州周廣順中割𨽻曹州
(案以上二條見太平御覽其餘郡縣闕略不全今考/是書諸志多本五代會要謹采五代會要附載於後)
後唐長興三年四月中書門下奏據十道圖舊制以王
者所都之地為上本朝都長安遂以闗内道為上今宗
廟宫闕皆在洛陽請以河南道為上闗内道為二河東
道第三河北道第四劔南道第五江南道第六淮南道
第七山西道第八隴右道第九嶺南道第十從之
河南道
滑州酸棗縣長垣縣(梁開平三年二月割𨽻汴州後唐/同光二年酸棗縣卻𨽻滑州長垣)
(縣卻改為匡城縣晉天福三年十/月酸棗縣卻割𨽻開封府鄭州)中牟縣陽武縣(梁開/平三)
(年二月割𨽻汴州後唐同光二年二月勑中牟縣卻/𨽻鄭州晉天福三年十月中牟縣卻割屬開封府)宋
州襄邑縣(梁開平三年二月割𨽻汴州後唐同光二年/卻𨽻宋州晉天福三年十月復割𨽻開封府)
曹州戴邑縣(梁開平三年二月割𨽻曹州後/唐同光二年二月復為考城縣)許州扶溝
縣鄢陵縣(梁開平三年二月割𨽻汴州後唐同光二年/二月鄢陵縣卻𨽻許州天成元年九月扶溝)
(縣卻𨽻許州晉天福三/年十月並割屬開封府)陳州大康縣(梁開平三年二月/割𨽻汴日後唐同)
(光二年二月復𨽻陳州晉天/福三年十月卻屬開封府)單州楚丘縣(梁開平四年/四月割𨽻宋)
(州/)碭山縣(後唐同光二年二月勑碭山縣偽梁剏為輝/州併單州後理所于輝州今宜卻屬單州其)
(輝州依舊/為碭山縣)汝州葉縣襄城縣(後唐同光二年十二月租/庸使奏二縣原屬汝州今)
(𨽻許州伏緣最鄰京畿户口/全少伏乞郤割𨽻許州從之)臨汝縣(周顯德三/年三月廢)密州輔
唐縣(梁開平三年八月改為安丘縣後唐同光元年十/月復為輔唐縣晉天福七年七月改為膠西縣避)
(國諱/也)濟州(周廣順二年九月以鄆州鉅野升為州其地/望為上割兖州任城中都單州金鄉等縣𨽻)
(之至其年十二月又割鄆州鄆/城縣𨽻之中都縣郤𨽻鄆州)濱州(周顯德三年六月/勑以贍國軍升為)
(州其地望為上直屬京割/棣州渤海蒲台兩縣𨽻之)
闗内道
京兆府奉先縣(梁開平三年二月割𨽻同州後/唐同光三年二月郤𨽻京兆府)武功縣
好畤縣(後唐長興元年五月勑/併臨等四鄉𨽻京兆府)渭南縣(周顯德三年四/月割屬華州)
同官縣(梁開平三年三月割𨽻同州後/唐同光三年七月割𨽻耀州)美原縣(後唐同/光三年)
(七月割/𨽻耀州)華州洛南縣(後唐同光三年六月河中府奏韓/城郃陽澄城縣偽梁割屬當府其)
(澄城縣今請却立同州韓城郃陽縣且屬當州從/之天成元年七月敕韓城郃陽二縣却割𨽻同州)隴州
汧陽縣汧源縣呉山縣(後唐長興元年五/月依舊割𨽻隴州)涇州平凉縣
(後唐清泰三年正月涇州奏平凉縣自吐蕃䧟渭州權/於平凉縣為渭州理所遂罷平凉縣又有安□耀武兩)
(鎮兼屬平凉其賦租節日並無縣管今却/置平凉縣管安國耀武兩鎮捌户從之)臨涇縣(後唐/清泰)
(三年二月原州刺史翟建奏本州自䧟吐蕃權于臨涇/縣為理所臨涇元屬涇州刺史只管捕盗其人户即涇)
(州管縣既無屬縣刺舉可施/伏乞割深涇屬當州從之)鄜州鄜城縣(梁開平三年/四月改為昭)
(化縣後唐同光元年/十月復為鄜城縣)咸寧縣(周顯德三年/三月十日廢)威州(晉天福/四年五)
(月敕靈州方渠鎮宜升為威州𨽻靈武仍割寧州木波/馬嶺二鎮𨽻之周廣順三年三月改為環州顯德四年)
(九月降為/通逺軍)衍州(周顯德五年六月廢/為定平鎮𨽻邠州)武州(周顯德五年/六月廢為潘)
(源縣𨽻/渭州)
河東道
絳州(梁開平四年四月割屬晉州後唐/同光二年六月却割屬河中府)慈州隰州(後唐/同光)
(二年六月/割𨽻晉州)儀州(梁開平三年閏八月勅兖州管内已有/沂州其儀州改為遼州晉天福五年三)
(月并沁州割𨽻潞州六年/七月并沁州却𨽻太原)解州(漢乾祐元年九月升解/縣為州割河中府聞喜)
(安邑解三/縣為屬邑)河中府稷山縣(後唐同光二年/正月割𨽻絳州)慈州仵城縣
呂香縣(周顯德三/年三月降)
河北道
鎮州(後唐同光元年四月改為北/京至十一月復改為成德縣)幽州北平縣(後唐長/興三年)
(八月改為/燕平縣)滄州長蘆縣乾符縣(周顯德三年十/月併入清池縣)無棣縣
(周顯德五年/改為保順軍)弓高縣(周顯德六年二/月併入東光縣)博州武水縣(周顯/德三)
(年十月併/入聊城)深州博野縣(周顯德四年五/月割𨽻定州)澤州(梁開平元/年六月割)
(𨽻河陽四年二/月却𨽻潞州)德州(晉天福五年十一月/移就長河縣為理所)泰州(後唐天/成二年)
(三月升奉化軍為泰州以清州縣為理所至晉開運二/年九月移就滿城縣至周廣順二年二月廢州其滿城)
(割𨽻/易州)雄州霸州(周顯德六年五月以瓦橋闗為雄州割/咨城歸義二縣𨽻之益津闕為霸州割)
(文安大成二縣𨽻之地望並/為中州時初平闗南故也)
劒南道
蜀州唐興縣(梁開平二年八月改為陶胡縣後/唐同光元年十月復為唐興縣)彭州唐
昌縣(梁開平二年八月改為歸化縣後/唐同光元年十月復為唐昌縣)
江南道
杭州臨安縣(梁開平二年正/月改為安國縣)福州閩清縣(梁開化元年/十月移就梅)
(溪場/置)蘇州呉江縣(梁開平三年閏八月兩/浙奏與呉江松江置縣)明州望海縣
(梁開平三年閏/八月兩浙奏置)處州松陽縣(梁開平四年五/月改為長松縣)秀州(晉天/福三)
(年十月兩浙錢元瓘/奏以杭州嘉興縣置)湘州(晉天福四年四月湖南馬希/範奏以湘州縣置州仍置清)
(湘縣並割灌/陽縣𨽻之)
淮南道
壽州(周顯德四年移於潁州下蔡縣仍以/下蔡縣為倚郭以舊壽州為壽春縣)盛唐縣(梁開/平二)
(年八月改為灊山縣後唐/同光元年十月復為盛唐)
山南道
復州(梁乾化二年十月割𨽻荆南後唐天成二年五月/却𨽻襄州晉天福五年七月直屬京並為防禦)
果州(後唐天成二年/五月𨽻利州)唐州慈丘縣(周顯德三/年三月廢)鄧州臨湍
縣(漢乾祐元年正月改/為臨瀬縣避廟諱也)菊潭縣向城縣(周顯德三/年三月廢)商州
乾化縣(漢乾祐二年六月改/為乾祐縣割𨽻京兆)襄州樂鄉縣(周顯德六年/二月併入宣)
(城/)
隴右道
秦州天水縣隴城縣(後唐長興三年二月秦州奏見管/長道成紀天水三縣外有十鎮徵)
(科並係鎮將今請以歸化恕水五龍黃土四鎮就歸化/鎮復置舊龍城赤砂染坊夕陽南冶鉄務五鎮就赤砂)
(鎮復置舊天水縣其白石大澤/良恭三鎮割屬長道縣從之)成州同谷縣栗亭縣(後/唐)
(清泰三年六月秦州奏階州元管將利福州兩縣並無/遷鎮成州元管同谷縣餘並是鎮便係徵科今欲取成)
(州西南近便鎮分併入同谷縣其東界四鎮别創一縣/者州西南有府城長豐魏平三鎮其地東至泥陽鎮界)
(二十五里北至黃竹路金砂鎮界五十里南至興州界/三十里西至白石鎮界一百一十里西南至舊階州界)
(砂地嶺四十五里其三嶺管界併入同谷縣廢其鎮額/州東界有勝仙泥陽金砂栗亭四鎮東至鳳州姜贍鎮)
(界十五里南至界州界二十里北至高橋三十五里西/至同谷界三十五里北至秦州界六十七里欲併其四)
(鎮地於栗亭縣其徴科委/縣司捕盗委鎮司從之)
嶺南道
潘州茂明縣(梁開平元年五月改為越常縣至/後唐同光元年十月復為茂明縣)桂州純
化縣(梁開平元年五月改為歸化縣後/唐同光元年十月復為純化縣)邕州(晉天福七/年七月改)
(為誠州/避廟諱)溥州(晉開運三年三月升桂州全義縣為州仍/改全義縣為德昌縣并割桂州臨川廣明)
(義寧等三縣𨽻之從/湖南馬希範奏也)
　舊五代史巻一百五十
　舊五代史巻一百五十攷證
志十二郡縣志曹州之戴邑　案職方考開平元年割
　曹州之考城更曰戴邑𨽻開封此祗云曹州之戴邑
　未見分晰
其陽武長垣扶溝考城等　陽武原本訛武陽今據唐
　書地理志改正
華州洛南縣　案此下注文所載韓城郃陽澄城等縣
　似不相屬據職方考洛南故屬商州周割屬華州此
　本當是脫去洛南沿革小注又脫去同州郃陽縣澄
　城縣韓城縣等大字今無别本可校姑仍其舊附識
　於此
湘州　案湘州二字原本誤作小字連注文一段與秀
　州下注接冩文不相屬考唐開元十道圖潭鄂等州
　原𨽻江南道應以湘州另為一條作大字其天福四
　年四月馬希範奏云云作小注今改正
　舊五代史巻一百五十攷證
