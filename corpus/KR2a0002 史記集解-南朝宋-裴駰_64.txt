史記集解卷六十六
　　　　　　　　　　　　　　宋　裴駰　撰
史記六十六
伍子胥列傳第六
伍子胥者楚人也名員員父曰伍奢員兄曰伍尚其先曰
伍舉以直諫事楚莊王有顯故其後世有名於楚楚平王
有太子名曰建使伍奢為太傅費無忌為少傅無忌不忠
于太子建平王使無忌為太子取婦于秦秦女好無忌馳歸
報平王曰秦女絶美王可自取而更為太子取婦平王遂自
取秦女而絶愛幸之生子軫更為太子取婦無忌既以秦女
自媚于平王因去太子而事平王恐一旦平王卒而太子立
殺已乃因讒太子建建母蔡女也無寵于平王平王稍益
疏建使建守城父備邊兵頃之無忌又日夜言太子短于
王曰太子以秦女之故不能無怨望願王少自備也自太子
居城父將兵外交諸侯且欲入為亂矣平王乃召其太傅伍
奢考問之伍奢知無忌讒太子于平王因曰王獨奈何以
讒賊小臣疏骨肉之親乎無忌曰王今不制其事成矣王且見
禽于是平王怒囚伍奢而使城父司馬奮揚往殺太子行未
至奮揚使人先告太子太子急去不然將誅太子建亡奔
宋無忌言于平王曰伍奢有二子皆賢不誅且為楚憂可以
其父質而召之不然且為楚患王使使謂伍奢曰能致汝
二子則生不能則死伍奢曰尚為人仁呼必來員為人剛
戾忍訽(火候/反)能成大事彼見來之并禽其勢必不來王不
聴使人召二子曰來吾生汝父不來今殺奢也伍尚欲往
員曰楚之召我兄弟非欲以生我父也恐有脫者後生患
故以父為質詐召二子二子去則父子俱死何益父之死
往而令讎不得報耳不如奔他國借力以雪父之恥俱滅
無為也伍尚曰我知往終不能全父命然恨父召我以求
生而不往後不能雪恥終為天下笑耳謂員可去矣汝能
報殺父之讎我將歸死尚既就執使者捕伍胥伍胥貫(烏/遝)
(反/)弓執矢嚮使者使者不敢進伍胥遂亡聞太子建之在
宋往從之奢聞子胥之亡也曰楚國君臣且苦兵矣伍
尚至楚楚并殺奢與尚也伍胥既至宋宋有華氏之亂
乃與太子建俱奔于鄭鄭人甚善之太子建又適晉晉
頃公曰太子既善鄭鄭信太子太子能為我内應而我
攻其外滅鄭必矣滅鄭而封太子太子乃還鄭事未㑹
㑹自私欲殺其從者從者知其謀乃告之於鄭鄭定公
與子産誅殺太子建建有子名勝伍胥懼乃與勝俱奔
吳到昭闗昭闗欲執之伍胥遂與勝獨身步走幾不得
脱追者在後至江江上有一漁父乗船知伍胥之急乃
渡伍胥伍胥既渡解其劍曰此劍直百金以與父父曰
楚國之法得伍胥者賜粟五萬石爵執珪豈徒百金劍
邪不受伍胥未至吳而疾止中道乞食(張勃曰子胥乞/食處在丹陽溧)
(陽/縣)至于吳吳王僚方用事公子光為將伍胥乃因公子
光以求見吳王久之楚平王以其邉邑鍾離與吳邉邑
卑梁氏俱蠶兩女子争桑相攻乃大怒至于兩國舉兵
相伐吳使公子光伐楚㧞其鍾離居巢而歸伍子胥説
吳王僚曰楚可破也願復遣公子光公子光謂吳王曰
彼伍胥父兄為戮于楚而勸王伐楚者欲以自報其讎
耳伐楚未可破也伍胥知公子光有内志欲殺王而自
立未可説以外事乃進專諸于公子光退而與太子建
之子勝耕于野五年而楚平王卒初平王所奪太子建
秦女生子軫及平王卒軫竟立為後是為昭王吳王僚
因楚喪使二公子將兵往襲楚楚發兵絶吳兵之後不
得歸吳國内空而公子光乃令專諸襲刺吳王僚而自
立是為吳王闔廬闔廬既立得志乃召伍貟以為行人
而與謀國事楚誅其大臣郤宛伯州犁伯州犁之孫伯
嚭亡奔吳(徐廣曰伯州犂者晉伯宗之子也伯州犂之/子曰郤宛卻宛之子曰伯嚭宛亦姓伯又别)
(氏卻楚世家云殺卻宛宛之宗姓伯氏子曰/嚭吳世家云楚誅伯州犂其孫伯嚭奔吳也)吳亦以嚭
為大夫前王僚所遣二公子將兵伐楚者道絶不得歸
後聞闔廬弑王僚自立遂以其兵降楚楚封之于舒闔
廬立三年乃興師與伍胥伯嚭伐楚抜舒遂禽故吳反
二將軍因欲至郢將軍孫武曰民勞未可且待之乃歸
四年吳伐楚取六與潛(六古國皋陶之後所/封潛縣冇天柱山)五年伐越
敗之六年楚昭王使公子囊瓦(案左傳楚公子貞字子/囊其孫名瓦字子常此)
(言公子又兼/稱囊瓦誤也)將兵伐吳吳使伍貟迎擊大破楚軍于豫
章(豫章在/江南)取楚之居巢九年吳王闔廬謂子胥孫武曰
始子言郢未可入今果何如二子對曰楚將囊瓦貪而
唐蔡皆怨之王必欲大伐之必先得唐蔡乃可闔廬聴
之悉興師與唐蔡伐楚與楚夾漢水而陳吳王之弟夫
概將兵請從王不聴遂以其屬五千人擊楚將子常(子/常)
(公孫/瓦)子常敗走奔鄭于是吳乗勝而前五戰遂至郢(郢/楚)
(都/)己夘楚昭王出奔庚辰吳王入郢昭王出亡入雲夢
盜擊王王走鄖(音云/國名)鄖公弟懐曰平王殺我父我殺其
子不亦可乎鄖公恐其弟殺王與王奔隨吳兵圍隨謂
隨人曰周之子孫在漢川者楚盡滅之隨人欲殺王王
子綦匿王已自為王以當之隨人卜與王于吳不吉乃
謝吳不與王始伍貟與申包胥為交貟之亡也謂包胥
曰我必覆楚包胥曰我必存之及吳兵入郢伍子胥求
昭王既不得乃掘楚平王墓出其尸鞭之三百然後己
申包胥亡于山中使人謂子胥曰子之報讎其以甚乎
吾聞之人衆者勝天天定亦能破人今子故平王之臣
親北面而事之今至于僇死人此豈其無天道之極乎
伍子胥曰為我謝申包胥曰吾日暮塗逺吾故倒行而
逆施之于是申包胥走秦告急求救于秦秦不許包胥
立於秦廷晝夜哭七日七夜不絶其聲秦哀公憐之曰
楚雖無道有臣若是可無存乎乃遣車五百乗救楚擊
吳六月敗吳兵于稷(稷丘地名/在郊外)㑹吳王久留楚求昭王
而闔廬弟夫概乃亡歸自立為王闔廬聞之乃釋楚而
歸擊其弟夫概夫概敗走遂奔楚楚昭王見吳有内亂乃
復入郢封夫概于堂谿(徐廣曰在慎縣駰案地理志汝/南有吳房縣應劭曰夫概奔楚)
(封于堂谿本房子國以封吳故/曰吳房然則不得在慎縣也)為堂谿氏楚復與吳戰
敗吳吳王乃歸後二歲闔廬使太子夫差將兵伐楚取
番(普寒反/又音婆)楚懼吳復大來乃去郢徙於鄀(楚地/音若)當是時
吳以伍子胥孫武之謀西破彊楚北威齊晉南服越人
其後四年孔子相魯後五年伐越越王句踐迎擊敗吳
於姑蘇傷闔廬指軍卻闔廬病創(楚良/反)將死謂太子夫
差曰爾忘句踐殺爾父乎夫差對曰不敢忘是夕闔廬
死夫差既立為王以伯嚭為太宰習戰射二年後伐越
敗越于夫湫(音/椒)越王句踐乃以餘兵五千人棲于㑹稽
之上使大夫種厚幣遺吳太宰嚭以請和求委國為臣
妾吳王將許之伍子胥諫曰越王為人能辛苦今王不
滅後必悔之吳王不聽用太宰嚭計與越平其後五年而
吳王聞齊景公死而大臣争寵新君弱乃興師北伐齊
伍子胥諫曰句踐食不重味弔死問疾且欲有所用之
也此人不死必為吳患今吳之有越猶人之有腹心疾
也而王不先越而乃務齊不亦謬乎吳王不聴伐齊大
敗齊師于艾陵遂滅鄒魯之君以歸益疏子胥之謀其
後四年吳王將北伐齊越王句踐用子貢之謀乃率其
衆以助吳而重寳以獻遺太宰嚭太宰嚭既數受越賂
其愛信越殊甚日夜為言於吳王吳王信用嚭之計伍
子胥諫曰夫越腹心之病今信其浮辭詐偽而貪齊破
齊譬猶石田無所用之且盤庚之誥曰有顛越不恭劓
殄滅之俾無遺育無使易種于兹邑此商之所以興願
王釋齊而先越若不然後將悔之無及而吳王不聴使
子胥于齊子胥臨行謂其子曰吾數諫王王不用吾今
見吳之亡矣汝與吳俱亡無益也乃屬其子于齊鮑牧
而還報吳吳太宰嚭既與子胥有隙因讒曰子胥為人
剛暴少恩猜賊其怨望恐為深禍也前日王欲伐齊子
胥以為不可王卒伐之而有大功子胥恥其計謀不用
乃反怨望而今王又復伐齊子胥專愎彊諫沮(自吕/反)毁
用事徒幸吳之敗以自勝其計謀耳今王自行悉國中
武力以伐齊而子胥諫不用因輟謝詳病不行王不可
不備此起禍不難且嚭使人微伺之其使于齊也乃屬
其子于齊之鮑氏夫為人臣内不得意外倚諸侯自以
為先王之謀臣今不見用常鞅鞅怨望願王早圖之吳
王曰微子之言吾亦疑之乃使使賜伍子胥屬鏤(錄/子)
(反/)之劍曰子以此死伍子胥仰天歎曰嗟乎讒臣嚭為
亂矣王乃反誅我我令若父霸自若未立時諸公子争
立我以死争之於先王幾不得立若既得立欲分吳國
予我我顧不敢望也然今若聴諛臣言以殺長者乃告
其舍人曰必樹吾墓上以梓令可以為器而抉吾眼縣
吳東門之上以觀越冦之入滅吳也乃自剄死吳王聞
之大怒乃取子胥尸盛以鴟夷革(應劭曰取馬革為/鴟夷鴟夷榼形)浮
之江中(徐廣曰魯年/哀公十一)吳人憐之為立祠于江上因命曰胥
山(張晏曰胥山在太湖邉去/江不逺百里故云江上)吳王既誅伍子胥遂伐齊
齊鮑氏殺其君悼公而立陽生吳王欲討其賊不勝而
去其後二年吳王召魯衞之君㑹之橐皋其明年因北
大㑹諸侯于黄池以令周室越王句踐襲殺吳太子破
吳兵吳王聞之乃歸使使厚幣與越平後九年越王句
踐遂滅吳殺王夫差而誅太宰嚭以不忠于其君而外
受重賂與已比周也伍子胥初所與俱亡故楚太子建
之子勝者在于吳吳王夫差之時楚惠王欲召勝歸楚
葉公諫曰勝好勇而隂求死士殆有私乎惠王不聴遂
召勝使居楚之邉邑鄢(徐廣曰潁/川鄢陵是)號為白公(徐廣曰汝/南裦信縣)
(有白/亭)白公歸楚三年而吳誅子胥白公勝既歸楚怨鄭
之殺其父乃隂養死士求報鄭歸楚五年請伐鄭楚令
尹子西許之兵未發而晉伐鄭鄭請救于楚楚使子西
往救與盟而還白公勝怒曰非鄭之仇乃子西也勝自
礪劍人問曰何以為勝曰欲以殺子西子西聞之笑曰
勝如卵耳何能為也其後四歲白公勝與石乞襲殺楚
令尹子西司馬子綦於朝石乞曰不殺王不可乃劫之
王如髙府石乞從者屈固(徐廣曰一作惠王從者屈/固楚世家亦云王從者)負
楚惠王亡走昭夫人之宫葉公聞白公為亂率其國人
攻白公白公之徒敗亡走山中自殺而虜石乞而問白
公尸處不言將亨石乞曰事成為卿不成而亨固其職
也終不肯告其尸處遂亨石乞而求恵王復立之
太史公曰怨毒之于人甚矣哉王者尚不能行之於臣
下況同列乎向令伍子胥從奢俱死何異螻蟻棄小義
雪大恥名垂于後世悲夫方子胥窘于江上道乞食志
豈嘗須臾忘郢邪故隠忍就功名非烈丈夫孰能致此
哉白公如不自立為君者其功謀亦不勝道者哉
　
　
　
　
　
　
　
　
　
　
　
　
　史記集解卷六十六
