
　元史卷十九
　明翰林學士亞中大夫知制誥兼修國史宋濂等修
　本紀第十九
　　成宗二
二年春正月丙子詔蠲兩都站戸和顧和市己夘詔江
南毋捕天鵝以呼喇珠千戸所部屯夫貧乏免其所輸
租上思州叛賊黄勝許攻剽水口思光寨湖廣行省調
兵擊破之獲其黨黄法安等賊遁入上牙六羅壬午太
隂犯輿鬼詔凡户𨽻桂齊者諸人毋争甲申命西平王
鄂囉齊今夏居上都丙戌太白晝見安西王傅塔竒勒
圖特穆爾等復請立王相府帝曰去嵗阿南達嘗面陳
朕以世祖定制諭之今復奏請豈欲以四川京兆悉為
彼有耶賦稅軍站皆朝廷所司今姑從汝請置王相府
惟行王傅事丁亥太隂犯平道己丑御史臺臣言漢人
為同寮者嘗為姦人捃摭其罪由是不敢盡言請於近
侍實保齊舒庫爾齊中擇人用之帝曰安用此曹其選
漢人識達事體者為之以御史中丞圖沁為御史大夫
庚寅太隂犯鈎鈐辛夘令伊徹察喇伊克及哈喇齊所
部衛士自運軍糧給其行費甲午授嗣漢三十八代天
師張與材太素凝神廣道真人管領江南諸路道教乙
未詔諸王公主駙馬非奉㫖毋罪官吏賜諸王赫伯妃
鈔千二百錠幣帛千疋駙馬塔爾海特穆爾鈔三千錠
回紇布爾罕獻獅豹藥物賜鈔千三百餘錠二月己亥
朔中書省臣言陛下自御極以來所賜諸王公主駙馬
勲臣為數不輕向之所儲散之殆盡今繼請者尚多臣
等乞甄别貧匱及赴邊省賜之其餘宜悉止從之分江
浙行省軍萬人戍湖廣給青海屯田軍農具詔奉使及
軍官殁而子弟未襲職者其所佩金銀符歸于官違者
罪之辛丑立中御府以托和巴唐古並為中御卿丙午
禁軍將擅易侍衛軍蒙古軍以家奴代役者罪之仍令
其奴别入兵籍以其主資産之半畀之軍將敢有縱之
者罷其職括䝉古戸漸丁以充行伍丁未太隂犯井庚
戌詔軍卒擅更代及逃歸者死給托克托呼所部屯田
農器丙辰詔江南道士貿易田者輸田商稅庚申命扎
拉爾呼圖克所部戸居奉聖雲州者與民均供徭役自
六盤山至黄河立屯田置軍萬人丙寅以大都留守司
達嚕噶齊段貞為中書平章政事遣使代祀嶽瀆賜安
西王米三千石以賑饑民三月壬申以中書平章政事
博果宻為昭文館大學士平章軍國事罷太原平陽路
釀進蒲萄酒其蒲萄園民恃為業者還之諸王徹伯爾
言所部特黙齊軍懦弱者三千餘人乞代以强北從之
仍命徹伯爾非奉㫖毋擅徴發以齊喇拉駐夏民饑給
糧六月郡王慶通有疾以其子伊埒布哈代之賜巴咱
爾哈喇哈達蘇都爾三人鈔各千錠治書侍御史烏遜
受贓命御史臺與宣政院使達實宻雜治之癸酉増駐
夏軍為四萬人實都言晉王噶瑪拉多羅岱言阿爾婁
皆有異圖詔樞宻院鞫之無驗帝命言晉王者死言阿
爾婁者謫從軍自效詔雲南行臺檢劾亦乞不薛宣慰
司案牘甲戌遣諸王伊竒哩班布爾實琳沁雅爾堅昻
吉爾岱並駐夏于晉王齊喇拉之地丙子車駕幸上都
丁丑以完顔邦義納蘇台劉季安妄議朝政杖之徒二
年籍其家財之半甲申次大口乙酉太隂犯鈎鈐辛夘
賜遼陽行省糧三萬石壬辰詔駙馬伊都呼括流散輝
和爾戸癸巳湖廣行省以叛賊黄勝許黨魯萬丑王獻
于京師賜諸王特穆爾金二百五十兩銀二千五百兩
鈔五千錠以旌其戰功以赫伯及塔塔喇所部民饑賑
米各千石夏四月己亥朔命薩題勒宻實招集其祖孟
古岱所部流散人戸賜諸王班布爾實鈔四萬錠伊津
六萬錠平陽之絳州台州路之黄巖州饑杭州火並賑
之五月戊辰朔免兩都徭役辛未安西王遣使來告貧
乏帝語之曰世祖以分賚之難嘗有聖訓阿南達亦知
之矣若言貧乏豈獨汝耶去嵗賜鈔二十萬錠又給以
糧今與則諸王以為不均不與則汝言人多饑死其給
糧萬石擇貧者賑之甲戌詔民間馬牛羊百取其一羊
不滿百者亦取之惟色目人及數乃取丁丑太隂犯平
道庚辰土蕃叛殺掠階州軍民遣托克托㑹諸王特穆
爾布哈哲埒等兵討之甲申命伊津色徹肯駐夏于和
約爾之地禁諸王公主駙馬招戸己丑詔諸徒役者限
一年釋之毋杖庚寅罷四川馬湖進獨本葱詔諸王駙
馬及有分地功臣戸居上都大都隆興者與民均納供
需丁酉命諸行省非奉㫖毋擅調軍安南國遣人招誘
叛賊黄勝許伊克穆蘇進紫檀賜鈔四千錠是月野蠶
成繭河中府之猗氏雹太原之平晉獻州之交河樂夀
莫州之莫亭任邱及湖南醴陵州皆水濟寧之濟州螟
六月己亥給徹伯爾軍馬七千二百餘匹詔晉王所部
凡糧以嵗給衣則三年賜之給𤓰州沙州站户牛種田
具御史臺臣言官吏受賂初既辭伏繼以審覈而有司
徇情致令異辭者乞加等論罪從之乙巳太白犯天闗
以調兵妨農免廣西容州等處田租一年丙午叛賊黄
勝許遁入交趾甲寅降官吏受贓條格凡十有三等丁
巳太白犯填星癸亥太隂犯井丙寅詔行省行臺凡朱
清有所陳列毋輒止之賜西平王鄂囉齊銀二百五十
兩鈔六千錠所部鈔六萬錠諸王琳沁所部二十萬錠
俄羅斯駐冬軍三萬錠是月大都真定保定太平常州
鎮江紹興建康澧州岳州廬州汝寧龍陽州漢陽濟寧
東平大名滑州徳州蝗大同隆興順徳太原雹海南民
饑發粟賑之秋七月庚午肇州萬戸府立屯田給農具
種食辛未以鈔十一萬八千錠給西蕃諸驛甘肅兩州
驛戸饑給糧有差賜諸王鄂勒哲印癸酉詔茶鹽轉運
司印鈔提舉司運糧漕運司官仍舊以三年為代雲南
福建官吏滿任者給驛以歸壬午填星犯井太白犯輿
鬼括巴延阿珠阿爾哈雅等所據江南田及權豪匿隠
者令輸租河泊官嵗入五百錠者勅授増江西河南省
叅政一員以朱清張瑄為之授特進上柱國髙麗王世
子王謜為儀同三司領都僉議司事乙酉遣雲南省逃
軍戍亦乞不薛命湖廣江西兩省擇駐夏軍牧地丙戌
遣伊哷訥等使馬八兒國己丑命行臺監察御史鉤校
隨省理問所案牘以虎賁三百人戍應昌諸提調錢正
官其部有逋欠者勿遷叙廣西賊陳飛雷通藍青謝發
冦昭梧藤容等州湖廣左丞巴特瑪琳沁擊平之癸巳
賜呼雅克齊戍軍鈔三萬九千餘錠是月平陽大名歸
徳真定蝗彰徳真定曹州濵州水懐孟大名河間旱太
原懐孟雹福建廣西兩江道饑賑粟有差八月丁酉朔
禁舶商毋以金銀過海諸使海外國者不得為商庚子
太隂犯亢太白犯軒轅壬寅命江浙行省以船五十艘
水工一千三百人沿海廵禁私鹽癸夘太隂犯天江乙
巳詔諸人告捕盗賊者强盗一名賞鈔五十貫竊盜半
之應捕者又半之皆徴諸犯人其無可徴者官給乙夘
太隂犯天街太白犯上將給諸王琳沁軍糧三月是月
徳州彰徳太原蝗咸寧縣金復州隆興路隕霜殺禾寧
海州大雨大名路水九月戊辰太白犯左執法辛未聖
誕節帝駐蹕安同泊受諸王百官賀壬申太隂掩南斗
甲戍増鹽價鈔一引為六十五貫鹽戸造鹽錢為十貫
獨廣西如故徴浙東福建湖廣夏税罷民間鹽鐵爐竈
給襄陽府哈喇婁軍未賜田者糧兩月罷淮西諸廵禁
打捕人員丁丑太隂犯壘壁陣戊寅元江賊捨資殺掠
邊境梁王命集寨台等討降之甲申雲南省臣額森布
哈征乞藍拔瓦農開陽兩寨其黨答剌率諸蠻來降乞
藍悉平以其地為雲逺路軍民總管府己丑太隂犯軒
轅辛夘諸王徹伯爾言汪惟和等軍貧乏帝以其久戍
命留五千駐冬餘悉遣還至明年四月赴軍甲午令廣
海左右兩江戍軍以二年三年更戍海都烏魯斯布哈
部給徹伯爾所部軍米萬石是月常徳之沅江縣水免
田租河間之莫州獻州旱河決河南把封邱祥符寧陵
襄邑五縣冬十月丁酉有事于太廟壬寅發米十萬石
賑糶京師以宣徳奉聖懐來縉山等處牧宿衛馬甲辰
修大都城壬子車駕至自上都職官坐贓經㫁再犯者
加本罪三等贛州賊劉六十攻掠吉州江西行省左丞
董士選討平之是月廣備屯及寧海之文登水十一月
丁夘以蠻洞將領彭安國父子討田知州有功賜安國
金符子為蠻夷官答馬剌一本王遣其子進象十六戊
辰以廣西戍軍悉𨽻兩江宣慰司都元帥府己巳鄂都
岱等進所譯太宗憲宗世祖實録帝曰呼圖克庫哩頁
額實非昭睿順聖太后所生何為亦曰公主順聖太后
崩時裕宗已還自軍中月日先後差錯又巴喇宻特砲
手伊斯瑪音泉府司皆小事何足書耶辛未徙江浙行
省巴圖軍萬人戍潭州潭州以南軍移戍郴州以洪澤
芍陂屯田軍萬人修大都城遣樞宻院官整飭江南諸
鎮戍軍凡將校勤怠者列實以聞増海運明年糧為六
十萬石丁丑太隂犯月星又犯天街庚辰太隂犯井乙
酉樞宻院臣言江南近邉州縣宜擇險要之地合羣戍
為一屯卒有警急易於徵發詔行省圖地形覈軍實以
聞丁亥太隂犯上相戊子太隂犯平道増大都廵防漢
軍壬辰太隂犯天江緬王遣其子僧伽巴叔撒邦巴來
貢方物罷雲南栢興府入徳昌路賜太常禮樂戸鈔五
千餘錠是月象食屯水免其田租十二月戊戌立徹里
軍民總管府雲南行省臣言大徹里地與八百媳婦犬
牙相錯今大徹里胡念已降小徹里復占扼地利多相
殺掠胡念遣其弟胡倫乞别置一司擇通習蠻夷情狀
者為之帥招其來附以為進取之地詔復立䝉様剛等
甸軍民官癸夘定諸王朝㑹賜與太祖位金千兩銀七
萬五千兩世祖位金各五百兩銀二萬五千兩餘各有
差丁未太隂犯井詔諸行省徴補逃亡軍復司天臺觀
星戸乙夘太隂犯進賢癸亥釋在京囚百人増置侍御
史二員賜金齒羅斛來朝人衣是月大都保定汴梁江
陵沔陽淮安水金復州風損禾太原開元河南芍陂旱
蠲其田租是嵗㫁大辟二十四人
大徳元年春正月庚午詔増諸王永和爾烏魯斯布哈
嵗賜各鈔千錠辛未諸王琳沁來朝薨于道賜幣帛五
百疋乙亥給阿爾婁匠者田人百畝乙酉以邉地乏芻
給徹伯爾征行馬粟四月丙戌以鈔十二萬錠鹽引三
萬給甘肅行省實保齊等為叛寇所掠仰食於官賜以
農具牛種俾耕種自給己丑以永和爾等所部貧乏摘
和林漢軍置屯田於五條河以嵗入之租資之辛夘以
張斯立為中書省參知政事諸王阿齊格駐太原河東
之民困於供億詔詰問之仍嵗給鈔三萬錠糧萬石給
晉王所部屯田農器千具建五福太乙神壇畤汴梁歸
徳水穆稜等九站饑詔以米六百餘石賑之給昆種田
戸耕牛二月甲午朔賜晉王噶瑪拉鈔七萬錠安西王
阿南達三萬錠丙申䝉陽甸酋長納欵遣其弟阿不剌
等來獻方物且請嵗貢銀千兩及置驛𫝊詔即其地立
通西軍民府秩正四品戊戌陞全州為全寧府庚子詔
東部諸王分地䝉古戍軍死者補之不勝役者易之癸
夘徙揚州萬戸鄧新軍屯蘄黄以實喇台所隷新附髙
麗女直漢軍居瀋州甲辰諸軍民相訟者命軍民官同
聴之丁未省打捕鷹房府入東京路戊午羅羅斯酋長
來朝己未改福建省為福建平海等處行中書省徙治
泉州平章政事髙興言泉州與瑠求相近或招或取易
得其情故徙之減福建提舉司嵗織段三千疋其所織
者加文繡増其嵗輸衲服二百其車渠帶工别立提舉
司掌之封的立普哇拿阿迪提牙為緬國王且詔之曰
我國家自祖宗肇造以來萬邦黎獻莫不畏威懐徳嚮
先朝臨御之日爾國使人禀命入覲詔允其請爾乃遽
食前言是以我帥閫之臣加兵於彼比者爾遣子信合
八的奉表來朝宜示含𢎞特加恩渥今封的立普哇挐
阿迪提牙為緬國王賜之銀印子信合八的為緬國世
子錫以虎符仍戒飭雲南等處邉將毋擅興兵甲爾國
官民各宜安業又賜緬王弟撒邦巴一珠虎符酋領阿
散三珠虎符從者金符及金幣遣之以新附軍三千屯
田漳州庚申陞寧都㑹昌縣為州並𨽻贛州路寧陽鎮
為縣𨽻濟寧路隩州廵檢司為河曲縣𨽻保徳州安豐
路設録事司以行徽政院副使王慶端為中書右丞詔
改元赦天下免上都大都隆興差税三年給尹齊所部
六千户糧三月三月戊辰熒惑犯井己巳鄂勒哲等奏
定銓調選法庚午以陜西行省平章額森特穆爾為中
書平章政事中書省左丞梁温都爾為中書右丞癸酉
太隂掩軒轅大星畋于栁林免武當山新附軍徭賦甲
戌西蕃冦階州陜西行省平章圖魯卜以兵進討其黨
悉平留軍五百人戍之詔各省合併鎮守軍福建所置
者合為五十三所江浙所置者合為二百二十七所丙
子車駕幸上都丁丑封諸王特穆爾布哈為鎮西武靖
王賜駞紐印以江西省左丞巴特瑪新為中書左丞庚
辰札爾古齊都爾蘇受賂為其奴所告毒殺其奴坐棄
市乙酉遣阿里以鈔八萬錠糴糧和林丁亥禁正月至
七月捕獵大都八百里内亦如之庚寅立江淮等處財
賦總管府及提舉司賜諸王永和爾及烏魯斯布哈金
各百兩烏魯斯布哈母額卜齊等金五百兩銀鈔有差
賜青海匠户市農具鈔二萬二千九百餘錠及伊克圖
所部貧戸萬錠布濟克韂匠一萬九百餘錠五臺山佛
寺成皇太后將親往祈祝監察御史李元禮上封事止
之歸徳徐邳汴梁諸縣水免其田租道州旱遼陽饑並
命發粟賑之永和爾及烏魯斯布哈所部民饑以乳牛
牡馬濟之夏四月癸巳朔日有食之丙申中書省御史
臺臣言阿喇卜丹及崔彧條陳臺憲諸事臣等議乞依
舊例御史臺不立選其用人則於常調官選之惟監察
御史首領官令御史臺自選各道亷訪司必擇䝉古人
為使或闕則以色目世臣子孫為之其次參以色目漢
人又哈喇齊阿蘇各舉監察御史非便亦宜止於常選
擇人各省文案行臺差官檢覈宿衛近侍奉特㫖令臺
憲擢用者必須明奏然後任之行臺御史秩滿而有效
績者或遷内臺或呈中書省遷調亷訪史亦如之其不
稱職者省臺擇人代之未歴有司者授以牧民之職經
省臺同選者聴御史臺自調中書省或用臺察之人亦
宜與御史臺同議各官府憲司官毋得輙入體察今擬
除轉運鹽使司外其餘官府悉依舊例制曰可壬寅賜
烏魯斯布哈圓符賜暹國羅斛來朝者衣服有差賜衣
克圖所部鈔萬錠給永和爾所部和林屯田種以米二
千石賑應昌府五月丙寅河決汴梁發民三萬餘人塞
之戊辰安南國遣使來朝追收諸位下為商者制書驛
劵命回回人在内郡輸商税給鈔千錠建臨洮佛寺詔
强盗姦傷事主者首從悉誅不傷事主止誅為首者從
者刺配再犯亦誅給葛蠻安撫司驛劵一辛未遂寧州
軍戸任福妻一産三男給復三嵗癸酉太白犯鬼積尸
氣乙亥太隂犯房丁丑禁民間捕鬻鷹鷂庚寅平伐酋
領内附乞𨽻於亦乞不薛從之各路平準行用庫舊制
選部民富有力者為副命自今以常調官為之𨽻行省
者從行省署用上思州叛賊黄勝許遣其子志寶來降
漳河溢損民禾稼饒州鄱陽樂平反隆興路水伊竒哩
等二站饑賑米一百五十石六月甲午諸王伊爾根遣
使乗驛祀五嶽四瀆命追其驛劵仍切責之以湖廣行
省參政崔良知亷貧特賜鹽課鈔千錠給和林軍需鈔
十萬錠乙未太白晝見戊戌平伐九寨來降立長官司
己酉令各部宿衛士輸上都隆興糧各萬五千石于北
地甲寅罷亦奚不薛嵗貢馬及氊衣丙辰監察御史鄂
蘭實喇言中丞崔彧兄在先朝嘗有罪還其所籍家産
非宜又買僧寺水碾違制帝以其妄言笞之詔僧道犯
姦盗重罪者聴有司鞫問賜諸王伊爾根等從者鈔二
萬錠圖沙瑪一十三站貧民五千餘錠是月平灤路蟲
食桑歸徳徐邳州蝗太原風雹河間大名路旱和州歴
陽縣江漲漂沒廬舍萬八千五百餘家以糧四千餘石
賑廣平路饑民萬五千石賑江西被水之家二百九十
餘石賑特爾格四站戸秋七月庚午太隂犯房辛未賜
諸王托克托博囉齊沙克多爾鈔二千錠所部八萬四
千餘錠實都實喇千錠所部二萬餘錠罷䝉古軍萬戸
府入察遜塔拉都元帥府癸未増晉王所部屯田戸甲
申増中御府官一員賜馬八兒國塔喜二珠虎符詔出
使招諭者授以招諭使副諸取藥物者授以㑹同館使
副但降㫖差遣不給制命丙戌以巴爾斯圖倉糧𨽻上
都留守司招籍宋兩江鎮守軍丁亥免上都酒課三年
賜諸王巴延特穆爾及弟伯竒博囉特鈔四千錠所部
八萬四千八百餘錠仍給糧一年寧海州饑以米九千
四百餘石賑之河決杞縣蒲口郴州路耒陽州衡州之
酃縣大水山崩溺死三百餘人懐州武陟縣旱八月庚
子詔赫伯留軍五千屯守令博囉統其餘衆以歸丁未
命諸王阿濟格自今出獵悉自供具毋傷民力丁巳祅
星出奎揚州淮安寧海州旱真定順徳河間旱疫池州
南康寧國太平水九月辛酉朔祅星復犯奎壬戌八番
順元等處初𨽻湖廣後改𨽻雲南雲南戍兵不至其屯
駐舊軍逃亡者衆仍命湖廣行省遣軍代之甲子八百
媳婦叛冦徹里遣額森布哈將兵討之丙寅詔恤諸郡
水旱疾疫之家罷括兩淮民田汰諸王來大都者及宿
衛士冗員丁夘命平章巴延専領給賜孤老衣糧壬午
車駕還大都己丑増海漕為六十五萬石罷南丹州安
撫司立慶逺南丹溪洞等處軍民安撫司詔邉逺官已
嘗優陞品級而託他事不起者奪其所陞官平珠六洞
蠻及十部洞蠻皆來降命以蠻夷官授之給衛士牧馬
外郡者糧令毋仰食於民以札爾古齊所追贓物輸中
書省衛輝路旱疫澧州常徳饒州臨江等路温之平陽
瑞安二州大水鎮江之丹陽金壇旱並以糧給之冬十
月甲午詔諸遷轉官注闕二年丁酉有事于太廟辛丑
減上都商税嵗額為三千錠温州陳空崖等以妖言伏
誅癸丑免陜西鹽戸差税罷其所給米乙夘𤓰哇遣失
剌班直木達奉表來降戊午太白經天増吏部尚書一
員以朶甘思十九站貧乏賜馬牛羊有差廬州路無為
州江潮泛溢漂没廬舍厯陽合肥梁縣及安豐之䝉城
霍邱自春及秋不雨揚州淮安路饑韶州南雄建徳温
州皆大水並賑之十一月壬戌禁權豪僧道及各位下
擅據鑛炭山場罷順徳彰徳廣平等路五提舉司立都
提舉司二陞正四品設官四員直𨽻中書戸部衛輝路
提舉司𨽻廣平彰徳都提舉司真定鐵冶𨽻順徳都提
舉司罷保定紫荆闗鐵冶提舉司還其戸八百為民癸
亥詔自今田獵始自九月髙麗王王昛告老乞以爵與
其子謜福建行省遣人覘瑠求國俘其傍近百人以歸
戊辰増太廟牲用馬庚午籍唐古軍入樞宻院辛未曹
州禹城進嘉禾一莖九穗丁丑詔以髙麗王世子謜為
開府儀同三司征東行中書省左丞相駙馬上柱國髙
麗國王仍加授王昛為推忠宣力定逺保節功臣開府
儀同三司太尉駙馬上柱國逸壽王増烏撒烏蒙等處
宣慰司一員以博爾歡為之賜諸王烏魯斯布哈金千
兩銀萬五千兩鈔萬錠徙大同路軍儲所于紅城以河
南行省經用不足命江浙行省運米二十萬石給之總
帥汪惟和以所部軍屯田沙州𤓰州給中統鈔二萬三
千二百餘錠置種牛田具大都路總管實迪坐贓當罷
帝以故臣子特減其罪俾仍舊職崔彧言不可復任帝
曰卿等與中書省臣戒之若後復然則置爾死地矣戊
子太白經天増晉王内史一員尚乗寺卿一員賜永和
爾金一千二百五十兩銀一萬五千兩鈔一萬二于錠
常徳路大水常州路及宜興州旱並賑之十二月癸巳
令伊蘇岱爾雅爾哈将兵出征丙申徙襄陽屯田哈喇
古勒軍于南陽戸受田百五十畝給種牛田具戊戌中
書省臣同河南平章博爾歡等言世祖撫定江南沿江
上下置戍兵三十一翼今無一二懼有不虞外郡戍卒
封樁錢軍官遷延不以時取而以己錢貸之徴其倍息
逃亡者各處鎮守官及萬戸府並遣人追捕皆非所宜
又富戸規避差税冒為僧道且僧道作商賈有妻子與
編氓無異請汰為民宋時為僧道者必先輸錢縣官始
給度牒今不定制僥倖必多無為礬課初嵗入為鈔止
一百六錠續増至二千四百錠大率斂富民刻吏俸停
竈戸工本以足之亦宜減其數帝曰礬課遣人覈實汰
僧道之制卿等議擬以聞軍政與樞宻院議之諸王伊
竒哩部呼喇岱於濟南商河縣侵擾居民蹂踐禾稼帝
命詰之走歸其部帝曰彼宗戚也有是理耶其令伊竒
哩罪之禁諸王駙馬并權豪毋奪民田其獻田者有刑
復立芍陂洪澤屯田壬寅朝洞蠻内附立長官司二命
楊漢英領之甲辰太白經天又犯東咸丙午太隂犯軒
轅丁未旌表烈婦漳州招討司知事闞文興妻王氏戊
申增給雲南亷訪司驛劵十二甲寅太隂犯心乙夘免
上都至大都并宣㣲等十三站戸和顧和買賜諸王呼
喇珠鈔千錠所部四萬四千五百餘錠諸王阿珠蘇克
特穆爾所部二萬八千九百餘錠閏十二月壬戌太隂
犯壘壁陣命伊蘇岱爾等出征詔諸軍戸賣田者由所
𨽻官給文劵甲子福建平章髙興言漳州漳浦縣大梁
山産水晶乞割民百戸采之帝曰不勞民則可勞民勿
取壬申徙納延民户于内地定雅克托果斯所𨽻戸差
税以三分之一輸官賜呼喇珠部鈔萬錠癸酉至丙子
太白犯建星己夘賜布色圖卜千户等鈔約九萬錠淮
東饑遣參議中書省事于章發廪賑之弛湖泊之禁仍
聴正月捕獵平伐等蠻未附播州宣撫司楊漢英請以
己力討之命湖廣省達爾罕從宜收撫𤓰州屯田軍萬
人貧乏命減一千以張萬戸所領兵補之甲申増兩淮
屯田軍為二萬人賜諸王阿雅噶齊鈔千錠所部一萬
一千餘錠雅爾哈等所部七萬錠温都爾和卓所部四
萬餘錠般陽路饑疫給糧兩月是嵗濟南及金復州水
旱大都之檀州順州遼陽瀋陽廣寧水順徳河間大名
平陽旱河間之樂夀交河疫死六千五百餘人㫁大辟
百七十五人
二年春正月壬辰詔以水旱減郡縣田租十分之三傷
甚者盡免之老病單弱者差税並免三年禁諸王公主
駙馬受諸人呈獻公私田地及擅招戸者丙申遣使閲
諸省兵丁酉置汀州屯田辛丑御史臺臣言諸轉運司
案牘例以嵗終檢覆金榖事繁稽照難盡奸偽無從知
之其未終者宜聴憲司於明年檢覆從之乙巳以糧十
萬石賑北邉内附貧民己酉建康龍興臨江寧國太平
廣徳饒池等處水發臨江路糧三萬石以賑仍弛澤梁
之禁聴民漁采遣所俘瑠求人歸諭其國使之效順併
土蕃碉門安撫司運司改為碉門魚通黎雅長沙西寧
逺軍民宣撫司以翰林王惲閻復王搆趙與􁧎王之綱
楊文郁王徳淵集賢王顒宋渤盧摯耶律有尚李泰郝
采楊麟皆耆徳舊臣清貧守職特賜鈔二千一百餘錠
給西平王鄂囉齊部民糧三月晉王秫米五百石所部
鈔十二萬錠戍和林髙麗女直漢軍三萬錠二月戊午
朔詔樞宻院合併貧難軍戸辛酉嵗星熒惑太白聚危
熒惑犯嵗星壬戌徙重慶宣慰司都元帥府於成都立
軍民宣慰司都元帥府於福建乙丑立浙西都水庸田
司専主水利以中書右丞徽政院副使張九思為平章
政事與中書省事丁夘改泉州為泉寧府己巳畋于漷
州辛未太隂犯左執法併江西省元分置軍為六十四
所丙子太隂犯心帝諭中書省臣曰每嵗天下金銀鈔
幣所入幾何諸王駙馬賜與及一切營建所出幾何其
㑹計以聞右丞相鄂勒哲言嵗入數金一萬九千兩銀
六萬兩鈔三百六十萬錠然猶不足於用又於至元鈔
本中借二十萬錠自今敢以節用為請帝嘉納焉罷中
外土木之役癸未詔諸王駙馬毋擅祀嶽鎮海瀆申禁
諸路軍及豪右人等毋縱畜牧損農乙酉車駕幸上都
罷建康金銀銅冶轉運司還淘金戸於元籍嵗辦金悉
責有司詔亷訪司作成人材以備選舉禁諸王從者假
控鶴佩帶擾民詔諸郡凡民播種怠惰及有司勸課不
至者各道亷訪司治之減行省平章為二員丙戌以梁
徳珪為中書平章政事楊炎龍為中書右丞賜扎濟古
爾所部鈔三十萬錠近侍巴延特穆爾等二萬錠額森
特穆爾等市馬價三萬四千四百餘錠鎮南王托歡六
萬錠浙西嘉興江隂江東建康溧陽池州水旱並賑恤
之湖廣省漢陽漢川水免其田租甘肅省沙州鼠傷禾
稼大都檀州雨雹歸徳等處蝗三月丁亥朔罷大名路
故河堤堰嵗入隆福宫租鈔七百五十錠申禁官吏受
賂詣諸司首者不得輙受戊子詔僧人犯奸盗詐偽聴
有司専決輕者與僧官約㫁約不至者罪之庚寅命各
萬戸出征者其印令副貳掌之不得付其子弟違法行
事以兩淮閒田給䝉古軍庚子御史臺臣言道州路達
嚕噶齊額哩音布哈總管周克敬虚申麥熟不賑饑民
雖經赦宜降職一等從之壬子詔加封東鎮沂山為元
徳東安王南鎮㑹稽山為昭徳順應王西鎮呉山為成
徳永靖王北鎮醫巫閭山為貞徳廣寧王嵗時與嶽瀆
同祀著為令式夏四月戊午遣征布拉坦軍還本部庚
申以伊蘇岱爾擅調甘州戍軍遣巴延等笞之賜大都
守門哈喇齊等鈔九萬錠織工四萬四千錠發慶元糧
五萬石減其直以賑饑民江南山東江浙兩淮燕南屬
縣百五十處蝗五月辛夘罷海南黎兵萬戸府及黎蠻
屯田萬戸府以其事入瓊州路軍民安撫司罷蕁麻林
酒税羡餘壬辰以中書右丞何榮祖為平章政事與中
書省事湖廣左丞巴特瑪新為中書右丞淮西諸郡饑
漕江西米二十萬石以備賑貸命中書省遣使監雲南
四川海北海南廣西兩江廣東福建等處六品以下選
戊戌太隂犯心壬寅平灤路旱發米五百石減直賑之
己酉諸王尼格布拉克妃扎哈沁詐増所部貧戸冒支
鈔萬六百餘錠遣扎爾古齊同王府官追之南輝順徳
旱大風損麥免其田租一年詔總帥汪惟正所轄二十
四城有安西王諸王等并圖沙瑪來寓者與編戸均當
賦役耽羅國以方物來貢撫州之崇仁星隕為石復致
用院置和林宣慰司都元帥府以呼喇珠耶律希周納
琳哈喇並為宣慰司都元帥佩虎符給兩都巴喇噶齊
鈔各三萬錠六月庚申御史臺臣言江南宋時行兩税
法自阿爾哈雅改為門攤増課錢至五萬錠今宣慰張
國紀請復科夏税與門攤併徴以圖陞進湖湘重罹其
害帝命中書趣罷之禁權豪鄂拓克括大都漕河舟楫
西臺侍御史托歡以受賂不法罷禁諸王擅行令㫖越
例開讀者併所遣使拘執以聞壬戌太隂犯角詔陜西
諸色戸與民均當徭役申嚴陜西運司私鹽之禁置奉
宸庫賜諸王永和爾金一千二百五十兩烏魯斯布哈
併其母金一千兩銀鈔有差山東河南燕南山北五十
處蝗山北遼東道大寧路金源縣蝗秋七月癸巳太隂
犯心汴梁等處大雨河決壊隄防漂没歸徳數縣禾稼
廬舍免其田租一年遣尚書諾海御史劉賡等塞之自
蒲口首事凡築九十六所壬寅詔諸王駙馬及諸近侍
自今奏事不經中書輒傳㫖付外者罪之髙麗王王謜
擅命妄殺詔遣中書右丞楊炎龍僉樞宻院事洪君祥
召其入侍以其父昛仍統國政詔賜諸王琳沁等金銀
鈔有差江西江浙水賑饑民二萬四千九百有竒八月
壬戌太隂犯箕癸未給四川出征䝉古軍馬萬匹九月
己丑聖誕節駐蹕實桂之地受諸王百官賀交趾𤓰哇
金齒國各貢方物給和林更戍軍牛車丙申車駕還大
都辛丑太隂犯五車南星命廣海左右江戍軍依舊制
以二年或三年更代癸夘太隂犯五諸侯樞宻副使塔
爾古岱犯贜罪命御史臺鞫之己酉太隂犯左執法庚
戌吉贛立屯田減中外冗員冬十月甲寅朔増海漕米
為七十萬石壬戌太白犯牽牛置䝉古都萬戸府於鳯
翔立平珠六洞蠻夷長官司二設土官四十四員戊寅
太隂犯角距星令御史臺檢劾樞宻院案牘賜諸王永
和爾烏魯斯布哈所部糧五萬石控鶴軍七百人賜鈔
五百錠十一月庚寅安南貢方物丙申知樞宻院諾海
言常例文移乞令副樞以下署行從之罷雲南行御史
臺置肅政亷訪司己亥太隂犯輿鬼辛丑辰星犯牽牛
罷徐邳鑪冶所進息錢壬寅太隂犯右執法以中書右
丞王慶端為平章政事賜和林軍校幣六千疋衣㡌等
物有差十二月戊午太白經天己未填星犯輿鬼乙丑
太白犯嵗星太隂犯熒惑括諸路馬除牝孕攜駒者齒
三嵗以上並拘之賜托多爾海所部鈔八十五萬錠庚
午鎮星入輿鬼太隂犯上將辛未増置各路推官専掌
刑獄上路二員下路一員詔諸逃軍復業者免役三年
江浙行省平章政事達爾罕陞左丞相甲戌彗出子孫
星下己夘太隂犯南斗辛巳命亷訪司嵗舉所部亷幹
者各二人詔和市價直隨給其主違者罪之定諸税錢
三十取一嵗額之上勿增揚州淮安兩路旱蝗以糧十
萬石賑之給陣亡軍妻子衣糧免内郡賦税諸王錫錫
所部三百餘戸散處鳯翔以潞州田二千八百頃賜之
釋在京囚二百一十九人
　
　
　
　
　
　
　元史卷十九
元史卷十九考證
成宗本紀大徳元年三月庚午中書左丞梁溫都爾為
　中書右丞　案溫都爾即梁徳珪也
九月己丑詔增海漕為六十五萬石　案原本六十五
　萬石作六千五萬石考元貞間始增海漕為六十萬
　石大徳二年增為七十萬石是年但增五萬石耳且
　元時海漕最多亦止百萬石千字之誤無疑今改
