史記集解卷五十九
　　　　　　　　　　　　　宋　裴駰　撰
史記五十九
五宗世家第二十九
孝景皇帝子凡十三人為王而母五人同母者為宗親
栗姬子曰榮德閼于程姬子曰餘非端賈夫人子曰彭
祖勝唐姬子曰發王夫人兒姁子曰越寄乗舜
河間獻王德以孝景帝前二年用皇子為河間王好儒學
被服造次必於儒者山東諸儒多從之游二十六年卒(漢/名)
(臣奏杜業奏曰河間獻王經術通明積德累行天下雄俊/衆儒皆歸之孝武帝時獻王朝被服造次必於仁義間以)
(五策獻王輒對無窮孝武帝艴然難之謂獻王曰湯以七/十里文王百里王其勉之王知其意歸即縱酒聽樂因以)
(終/)子共王不害立四年卒子剛王基代立十二年卒子頃
王授代立　臨江哀王閼于以孝景帝前二年用皇子為
臨江王三年卒無後國除為郡　臨江閔王榮以孝景前
四年為皇太子四歲廢用故太子為臨江王四年坐侵廟
壖垣為宫上徵榮榮行祖於江陵北門既已上車軸折車
廢江陵父老流涕竊言曰吾王不反矣榮至詣中尉府簿
中尉郅都責訊王王恐自殺葬藍田燕數萬銜土置冢上
百姓憐之榮最長死無後國除地入于漢為南郡　　右三
國本王皆栗姬之子也魯共王餘以孝景前二年用皇子
為淮陽王二年吳楚反破後以孝景前三年徙為魯王好
治宫室苑囿狗馬季年好音不喜辭辯為人吃二十六年卒
子光代為王初好音輿馬晩節嗇惟恐不足於財　　江都
易王非以孝景前二年用皇子為汝南王吳楚反時非年
十五有材力上書願擊吳景帝賜非將軍印擊吳吳已破
二歲徙為江都王治吳故國以軍功賜天子旌旗元光五
年匈奴大入漢為賊非上書願擊匈奴上不許非好氣力
治宫觀招四方豪桀驕奢甚立二十六年卒子建立為
王七年自殺淮南衡山謀反時建頗聞其謀自以為國
近淮南恐一日發為所并即隂作兵器而時佩其父所
賜將軍印載天子旗以出易王死未葬建有所說易王
寵美人淖姬(蘇林曰淖/音泥淖)夜使人迎與姧服舎中及淮南
事發治黨與頗及江都王建建恐因使人多持金錢事
絶其獄而又信巫祝使人禱祠妄言建又盡與其娣弟
姦事既聞漢公卿請捕治建天子不忍使大臣即訊王
王服所犯遂自殺國除地入于漢為廣陵郡　膠西于
王端以孝景前三年吳楚七國反破後端用皇子為膠
西王端為人賊戾又隂痿一近婦人病之數月而有愛
幸少年為郎為郎者頃之與後宫亂端禽滅之及殺其
子母數犯上法漢公卿數請誅端天子為兄弟之故不
忍而端所為滋甚有司再請削其國去太半端心愠遂
為無訾省(蘇林曰為無所/訾錄無所省録)府庫壞漏盡腐財物以巨萬
計終不得收徙令吏毋得收租賦端皆去衛封其宫門
從一門出游數變名姓為布衣之他郡國相二千石往
者奉漢法以治端輒求其罪告之無罪者詐藥殺之所
以設詐究變彊足以距諫智足以飾非相二千石從王
治則漢繩以法故膠西小國而所殺傷二千石甚衆立
四十七年卒竟無男代後國除地入于漢為膠西郡
右三國本王皆程姬之子也
趙王彭祖以孝景前二年用皇子為廣川王趙王遂反
破後彭祖王廣川四年徙為趙王十五年孝景帝崩彭
祖為人巧佞卑諂足㳟而心刻深好法律持詭辯以中
人彭祖多内寵姬及子孫相二千石欲奉漢法以治則
害於王家是以每相二千石至彭祖衣皁布衣自行迎
除二千石舎多設疑事以作動之得二千石失言中忌
諱輒書之二千石欲治者則以此迫劫不聽乃上書告
及汙以姦利事彭祖立五十餘年相二千石無能滿二
嵗輒以罪去大者死小者刑以故二千莫敢治而趙王
擅權使使即縣為賈人𣙜會(韋昭曰平會兩家買賣之/賈也𣙜者禁他家獨王家)
(得為/之)入多於國經租稅以是趙王家多金錢然所賜姬
諸子亦盡之矣彭祖取故江都易王寵姬王建所盗與
姦淖姬者為姬甚愛之彭祖不好治宫室禨祥(服䖍曰/求福也)
好為吏事上書願督國中盗賊常夜從走卒行徼邯鄲
中諸使過客以彭祖險陂莫敢留邯鄲其太子丹與其
女及同産姊姦與客江充有卻充告丹丹以故廢趙更
立太子　中山靖王勝以孝景前三年用皇子為中山
王十四年孝景帝崩勝為人樂酒好内有子枝屬百二
十餘人常與兄趙王相非曰兄為王専代吏治事王者
當日聽音樂聲色趙王亦非之曰中山王徒日淫不佐
天子拊循百姓何以稱為藩臣立四十二年卒子哀王
昌立一年卒子昆侈代為中山王　右二國本王皆賈
夫人之子也
長沙定王𤼵𤼵之母唐姬故程姬侍者景帝召程姬程
姬有所辟不願進而飾侍者唐兒使夜進上醉不知以
為程姬而幸之遂有身已乃覺非程姬也及生子因命
曰發以孝景前二年用皇子為長沙王以其母微無寵
故王卑溼貧國(應劭曰景帝後二年諸王來朝有詔更/前稱夀歌舞定王但張袖小舉手左右)
(笑其拙上怪問之對曰臣國小地狹/不足廻旋帝以武陵零陵桂陽屬焉)立二十七年卒子
康王庸立二十八年卒子鮒鮈立(服䖍曰/鮈音拘)為長沙王
右一國本王唐姬之子也
廣川恵王越以孝景中二年用皇子為廣川王十二年
卒子齊立為王齊有幸臣桑距已而有罪欲誅距距亡
王因禽其宗族距怨王乃上書告王齊與同産姦自是
之後王齊數上書告言漢公卿及幸臣所忠等　膠東
康王寄以孝景中二年用皇子為膠東王二十八年卒
淮南王謀反時寄微聞其事私作樓車鏃矢(應劭曰樓/車所以窺)
(看敵國營壘/之虚實也)戰守備候淮南之起及吏治淮南之事辭
出之(如淳曰窮治/其辭出此事)寄於上最親(徐廣曰其母/武帝母妹)意傷之發
病而死不敢置後於是上問寄有長子者名賢母無寵
少子名慶母愛幸寄常欲立之為不次因有過遂無言
上憐之乃以賢為膠東王奉康王嗣而封慶於故衡山
地為六安王膠東王賢立十四年卒諡為哀王子慶為
王(徐廣曰他本亦作慶字惟一本作/建不宜得與叔父同名相承之誤)六安王慶以元狩
二年用膠東康王子為六安王　清河哀王乘以孝景
中三年用皇子為清河王十二年卒無後國除地入于
漢為清河郡　常山憲王舜以孝景中五年用皇子為
常山王舜最親景帝少子驕怠多淫數犯禁上常寛釋
之立三十二年卒太子勃代立為王初憲王舜有所不
愛姬生長男梲(蘇林曰/音奪)梲以母無寵故亦不得幸於王
王后修生太子勃王内多所幸姬生子平子商王王后希
得幸及憲王病甚諸幸姫常侍病故王后亦以妒媢不
常侍病輒歸舎醫進藥太子勃不自嘗藥又不宿留侍
病及王薨王后太子乃至憲王雅不以長子梲為人數
及薨又不分與財物郎或說太子王后令諸子興長子
梲共分財物太子王后不聽太子代立又不收恤梲梲
怨王后太子漢使者視憲王喪梲自言憲王病時王后
太子不侍及薨六日出舎(如淳曰/服舎也)太子勃私姦飲酒博
戲擊筑與女子載馳環城過市入牢視囚天子遣大行
騫驗王后及問王勃請逮勃所與姦諸證左王又匿之
吏求捕勃大急使人致撃笞掠擅出漢所疑囚者有司
請誅憲王后修及王勃上以修素無行使梲陷之罪勃
無良師𫝊不忍誅有司請廢王后修徙王勃以家屬處
房陵上許之勃王數月遷于房陵國絶月餘天子為最
親乃詔有司曰常山憲王蚤夭后妾不和適孽誣爭䧟
于不義以滅國朕甚閔焉其封憲王子平三萬尸為真
定王封子商三萬户為泗水王　真定王平元鼎四年
用常山憲王子為真定王泗水思王商以元鼎四年用
常山憲王子為泗水王十一年卒子哀王安世立十一
年卒無子於是上憐泗水王絶乃立安世弟賀為泗水
王　右四國本王皆王夫人兒姁子也其後漢益封其
支子為六安王泗水王二國凡兒姁子孫於今為六王
太史公曰髙祖時諸侯皆賦(徐廣曰國所出/有背入於王也)得自除内
史以下漢獨為置丞相黄金印諸侯自除御史廷尉正
博士擬於天子自吳楚反後五宗王世漢為置二千石
去丞相曰相銀印諸侯獨得食租稅奪之權其後諸侯
貧者或乘牛車也
　史記集解卷五十九
