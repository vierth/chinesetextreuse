卷八十四
　　齊　　　　　魏　　　收　　　　撰
　列傳儒林第七十二
　　梁越　　盧醜　　張偉　　梁祚　　平恒
　　陳竒　　常爽　　劉獻之　張吾貴　劉蘭
　　孫恵蔚　徐遵明　董徴　　刁沖　　盧景裕
　　李同軌　李業興
自晉永嘉之後運鍾喪亂宇内分崩羣兇肆禍生民不
見爼豆之容黔首唯覩戎馬之跡禮樂文章掃地将盡
而契之所感斯道猶存高才有徳之流自彊蓬蓽鴻生
碩儒之軰抱器晦已太祖初定中原雖日不暇給始建
都邑便以經術為先立太學置五經博士生員千有餘
人天興二年春增國子太學生員至三千豈不以天下
可馬上取之不可以馬上治之為國之道文武兼用毓
才成務意在兹乎聖達經猷葢為逺矣四年春命樂師
入學習舞釋菜於先聖先師太宗世改國子為中書學
立教授博士世祖始光三年春别起太學於城東後徴
盧元高允等而令州郡各舉才學於是人多砥尚儒林
轉興顯祖天安初詔立鄉學郡置博士二人助教二人
學生六十人後詔大郡立博士二人助教四人學生一
百人次郡立博士二人助教二人學生八十人中郡立
博士一人助教二人學生六十人下郡立博士一人助
教一人學生四十人太和中改中書學為國子學建明
堂辟雍尊三老五更又開皇子之學及遷都洛邑詔立
國子太學四門小學高祖欽明稽古篤好墳典坐輿據
鞍不忘講道劉芳李彪諸人以經書進崔光邢巒之徒
以文史達其餘渉獵典章閑集詞翰莫不縻以好爵動
貽賞眷於是斯文鬱然比隆周漢世宗時復詔營國學
樹小學於四門大選儒生以為小學博士員四十人雖
黌宇未立而經術彌顯時天下承平學業大盛故燕齊
趙魏之間横經著錄不可勝數大者千餘人小者猶數
百州舉茂異郡貢孝廉對揚王庭每年逾衆神龜中將
立國學詔以三品以上及五品清官之子以充生選未
及簡置仍復停寝正光三年乃釋奠於國學命祭酒崔
光講孝經始置國子生三十六人暨孝昌之後海内淆
亂四方校學所存無㡬永熙中復釋奠於國學又於顯
陽殿詔祭酒劉廞講孝經黄門李郁説禮記中書舎人
盧景宣講大戴禮夏小正篇復置生七十二人及遷都
於鄴國子置生三十六人至於興和武定之世寇難既
平儒業復光矣漢世鄭𤣥並為衆經注解服䖍何休各
有所説𤣥易書詩禮論語孝經䖍左氏春秋休公羊傳
大行於河北王肅易亦間行焉晉世杜預注左氏預𤣥
孫坦坦弟驥於劉義隆世並為青州刺史𫝊其家業故
齊地多習之自梁越以下𫝊受講説者甚衆今舉其知
名者附列於後云
梁越字元覽新興人也少而好學博綜經傳無所不通
性純和篤信行無擇善國初為禮經博士太祖以其謹
厚舉動可則拜上大夫命授諸皇子經書太宗即祚以
師傅之恩賜爵祝阿侯後出為鴈門太守獲白雀以獻
拜光禄大夫卒
子弼早卒
弼子恭襲降為雲中子無子爵除
盧醜昌黎徒河人襄城王魯元之族也世祖之為監國
醜以篤學博聞入授世祖經後以師傅舊恩賜爵濟陰
公除鎮軍將軍拜尚書加散騎常侍出為河内太守延
和二年冬卒(闕/)初中山襲爵太和中以老疾自免
子升頭襲爵後例降
張偉字仲業小名翠螭太原中都人也高祖敏晉秘書
監偉學通諸經講授鄉里受業者常數百人儒謹汎納
勤於教訓雖有頑固不曉問至數十偉告喻殷勤曾無
慍色常依附經典教以孝悌門人感其仁化事之如父
性恬平不以夷嶮易操清雅篤慎非法不言世祖時與
高允等俱被辟命拜中書博士轉侍郎大将軍樂安王
範從事中郎馮翊太守還仍為中書侍郎本國大中正
使酒泉慰勞沮渠無諱還遷散騎侍郎聘劉義隆還拜
給事中建威將軍賜爵成臯子出為平東将軍營州刺
史進爵建安公卒贈征南將軍幷州刺史諡曰康在州
郡以仁徳為先不任刑罰清身率下宰守不敢為非
子仲慮太和初假給事中高麗副使尋假散騎常侍高
麗使後出為章武太守加寧逺將軍
仲慮弟仲繼學尚有父風善倉雅林說太和中官至侍
御長坐事徙西裔道死
梁祚北地泥陽人父劭皇始二年歸國拜吏部郎出為
濟陽太守至祚居趙郡祚篤志好學歴治諸經尤善公
羊春秋鄭氏易常以教授有儒者風而無當世之才與
幽州别駕平恒有舊又姊先適范陽李氏遂攜家人僑
居於薊積十餘年雖覉旅貧窘而著述不倦恒時相請
屈與論經史辟祕書中散稍遷祕書令為李訢所排擯
退為中書博士後出為綂萬鎮司馬徴為散令撰幷陳
夀三國志名曰國統又作代都賦頗行於世清貧守素
不交勢貴年八十七太和十二年卒
子元吉有父風
少子重歴碎職後為相州鎮北府參軍事
平恒字繼叔燕國薊人祖視父儒並仕慕容為通宦恒
耽勤讀誦研練經籍鉤深致逺多所博聞自周以降暨
於魏世帝王𫝊代之由貴臣升降之緒皆撰錄品第商
略是非號曰略注合百餘篇好事者覽之咸以為善焉
安貧樂道不以屢空改操徴為中書博士久之出為幽
州别駕廉貞寡欲不營資産衣食至常不足妻子不免
飢寒後拜著作佐郎遷祕書丞時高允為監河閒邢祐
北平陽嘏河東裴宗廣平程駿金城趙元順等為著作
佐郎雖才學互有短長然俱為稱職並號長者允每稱
博通經籍無過恒也恒即劉彧將軍王元謨舅子恒三
子並不率父業好酒自棄恒常忿其世衰植杖廵舎側
崗而哭不為營事㛰宦任意官娶故仕聘濁碎不得及
其門流恒婦弟鄧宗慶及外甥孫元明等每以為言恒
曰此輩會是衰頓何煩勞我乃别構精廬幷置經籍於
其中一奴自給妻子莫得而往酒食亦不與同時有珍
美呼時老東安公刁雍等共飲噉之家人無得嘗焉太
和十年以恒為祕書令而恒固請為郡未授而卒時年
七十六贈平東將軍幽州刺史都昌侯諡曰康
子夀昌太和初祕書令史稍遷荆州征虜府錄事參軍
陳竒字修竒河北人也自云晉凉州刺史驤之八世孫
祖刃仕慕容垂竒少孤家貧而奉母至孝髫齓聰識有
夙成之美性氣剛亮與俗不羣愛翫經典博通墳籍常
非馬融鄭𤣥解經失㫖志在著述五經始注孝經論語
頗𫝊於世為搢紳所稱與河間邢祐同召赴京時祕書
監游雅素聞其名始頗好之引入祕省欲授以史職後
與竒論典誥及詩書雅贊扶馬鄭至於易訟卦天與水
違行雅曰自蔥嶺以西水皆西流推此而言易之所及
自蔥嶺以東耳竒曰易理綿廣包含宇宙若如公言自
蔥嶺以西豈東向望天哉竒執義非雅每如此類終不
茍從雅性䕶短因以為嫌嘗衆辱竒或爾汝之或指為
小人竒曰公身為君子竒身且小人耳雅曰君言身且
小人君祖父是何人也竒曰祖燕東部侯釐雅質竒曰
侯釐何官也竒曰三皇不𫝊禮官名豈同哉故昔有雲
師火正鳥師之名以斯而言世革則官異時易則禮變
公為皇魏東宮内侍長侍長竟何職也由是雅深憾之
先是𠡠以竒付雅令銓補祕書雅既惡之遂不復叙用
焉竒冗散數年高允與竒讎溫古籍嘉其逺致稱竒通
識非凡學所窺允微勸雅曰君朝望具瞻何為與野儒
辨簡牘章句雅謂允有私於竒曰君寧黨小人也乃取
竒所注論語孝經焚於坑内竒曰公貴人不乏樵薪何
乃燃竒論語雅愈怒因告京師後生不聽𫝊授而竒無
降志亦評雅之失雅製昭皇太后碑文論后名字之美
比諭前魏之甄后竒刺發其非遂聞於上詔下司徒檢
對碑史事乃郭后雅有屈焉有人為謗書多怨時之言
頗稱竒不得志雅乃諷在事云此書言竒不遂當是竒
假人為之如依律文造謗書者皆及孥戮遂抵竒罪時
司徒平原王陸麗知竒見枉惜其才學故得遷延經年
冀有寛宥但執以獄成竟致大戮遂及其家竒於易尤
長在獄嘗自筮卦未及成乃擥破而歎曰吾不度来年
冬季及竒受害如其所占竒初被召夜夢星墜壓脚明
而告人曰星則好風星則好雨夢星壓脚必無善徴但
時命峻切不敢不赴耳竒妹適常氏有子曰矯之仕歴
郡守神龜中上書陳時政所宜言頗忠至清河王懌稱
美之竒所注論語矯之𫝊掌未能行於世其義多異鄭
𤣥往往與司徒崔浩同
常爽字仕明河内溫人魏太常卿林六世孫也祖珍苻
堅南安太守因世亂遂居涼州父坦乞伏世鎮逺将軍
大夏鎮將顯美侯爽少而聰敏嚴正有志槩雖家人僮
隸未嘗見其寛誕之容篤志好學博聞彊識明習緯候
五經百家多所研綜州郡禮命皆不就世祖西征涼土
爽與兄仕國歸款軍門世祖嘉之賜仕國爵五品顯美
男爽為六品拜宣威將軍是時戎車屢駕征伐為事貴
遊子弟未遑學術爽置館溫水之右教授門徒七百餘
人京師學業翕然復興爽立訓甚有勸罰之科弟子事
之若嚴君焉尚書左僕射元贊平原太守司馬貞安著
作郎程靈虬皆是爽教所就崔浩高允並稱爽之嚴教
奨勵有方允曰文翁柔勝先生剛克立教雖殊成人一
也其為通識歎服如此因教授之暇述六經略注以廣
制作甚有條貫其序曰𫝊稱立天之道曰陰與陽立地
之道曰柔與剛立人之道曰仁與義然則仁義者人之
性也經典者身之文也皆以陶鑄神情啓悟耳目未有
不由學而能成其器不由習而能利其業是故季路勇
士也服道以成忠烈之槩寗越庸夫也講藝以全高尚
之節葢所由者習也所因者本也本立而道生身文而
徳備焉昔者先王之訓天下也莫不導以詩書教以禮
樂移其風俗和其人民故恭儉莊敬而不煩者教深於
禮也廣博易良而不奢者教深於樂也溫柔敦厚而不
愚者教深於詩也疏通知逺而不誣者教深於書也潔
靜精微而不賊者教深於易也屬辭比事而不亂者教
深於春秋也夫樂以和神詩以正言禮以明體書以廣
聽春秋以斷事五者葢五常之道相須而傋而易為之
源故曰易不可見則乾坤其㡬乎息矣由是言之六經
者先王之遺烈聖人之盛事也安可不逰心寓目習性
文身哉頃因暇日屬意藝林略撰所聞討論其本名曰
六經略注以訓門徒焉其略注行於世爽不事王侯獨
守閑靜講肄經典二十餘年時人號為儒林先生年六
十三卒於家
子文通歴官至鎮西司馬南天水太守西翼校尉文通
子景别有𫝊
劉獻之博陵饒陽人也少而孤貧雅好詩𫝊曾受業於
渤海程元後遂博觀衆籍見名法之言掩卷而笑曰若
使楊墨之流不為此書千載誰知其小也曽謂其所親
曰觀屈原離騷之作自是狂人死其宜矣何足惜也吾
常謂濯纓洗耳有異人之迹哺糟歠醨有同物之志而
孔子曰我則異於是無可無不可誠哉斯言實獲我心
時人有從獻之學者獻之輒謂之曰人之立身雖百行
殊途凖之四科要以徳行為首君若能入孝出悌忠信
仁讓不待出户天下自知儻不能然雖復下帷針股躡
屩從師正可博聞多識不過為土龍乞雨眩惑将來其
於立身之道有何益乎孔門之徒初亦未悟見臯魚之
歎方歸而養親嗟乎先達何自覺之晚也束脩不易受
之亦難敢布心腹子其圗之由是四方學者莫不高其
行義而希造其門獻之善春秋毛詩每講左氏盡隠公
八年便止云義例已了不復須觧由是弟子不能究竟
其説後本郡舉孝廉非其好也逼遣之乃應命至京稱
疾而還高祖幸中山詔徴典内校書獻之喟然歎曰吾
不如莊周散木逺矣一之謂甚其可再乎固以疾辭時
中山張吾貴與獻之齊名海内皆曰儒宗吾貴每一講
唱門徒千數其行業可稱者寡獻之著錄數百而已皆
經通之士於是有識者辨其優劣魏承喪亂之後五經
大義雖有師説而海内諸生多有疑滯咸決於獻之六
藝之文雖不悉注然所摽宗旨頗異舊義撰三禮大義
四卷三𫝊略例三卷注毛詩序義一卷今行於世幷章
句疏三卷注湼槃經未就而卒有四子放古爰古參古
修古
放古幼有人才為州從事早亡
爰古參古並𫝊父詩而不能精通也
張吾貴字吳子中山人少聰慧口辯身長八尺容貎竒
偉年十八本郡舉為太學博士吾貴先未多學乃從酈
詮受禮牛天祐受易詮祐粗為開發而吾貴覽讀一遍
便即别構户牖世人競歸之曾在夏學聚徒千數而不
講𫝊生徒竊云張生之於左氏似不能説吾貴聞之謂
其徒曰我今夏講暫罷後當説𫝊君等来日皆當持本
生徒怪之而已吾貴謂劉蘭云君曾讀左氏為我一説
蘭遂為講三旬之中吾貴兼讀杜服隠括兩家異同悉
舉諸生後集便為講之義例無窮皆多新異蘭乃伏聽
學者以此益竒之而以辯能飾非好為詭説由是業不
久𫝊而氣陵牧守不屈王侯竟不仕而終
劉蘭武邑人年三十餘始入小學書急就篇家人覺其
聰敏遂令從師受春秋詩禮於中山王保安家貧無以
自資且耕且學三年之後便白其兄蘭欲講書其兄笑
而聽之為立黌舎聚徒二百蘭讀左氏五日一遍兼通
五經先是張吾貴以聰辨過人其所解説不夲先儒之
旨唯蘭推經𫝊之由夲注者之意參以緯候及先儒舊
事甚為精悉自後經義審博皆由於蘭蘭又明陰陽博
物多識為儒者所宗瀛州刺史裴植徴蘭講書於州城
南館植為學主故生徒甚盛海内稱焉又特為中山王
英所重英引在館令授其子熙誘略等蘭學徒前後數
千成業者衆而排毁公羊又非董仲舒由是見譏於世
永平中為國子助教延昌中靜坐讀書有人叩門門人
通焉蘭命引入其人葛巾單衣入與蘭坐謂蘭曰君自
是學士何為每見毁辱理義長短竟知在誰而過無禮
見陵也今欲相召當與君正之言終而出出後蘭告家
人少時而患卒
孫惠蔚字叔炳武邑武遂人也小字陁羅自言六世祖
道恭為晉長秋卿自道恭至恵蔚世以儒學相傳恵蔚
年十五粗通詩書及孝經論語十八師董道季講易十
九師程元讀禮經及春秋三𫝊周流儒肆有名於冀方
太和初郡舉孝廉對策於中書省時中書監高閭宿聞
恵蔚稱其英辯因相談薦為中書博士轉皇宗博士閭
被勅理定雅樂恵蔚參其事及樂成閭上疏請集朝貴
於太樂共研是非祕書令李彪自以才辯立難於其間
閭命恵蔚與彪抗論彪不能屈黄門侍郎張彛常與遊
處每表疏論事多參訪焉十七年高祖南征上議告類
之禮及太師馮熙薨恵蔚監其喪禮上書令熙未冠之
子皆服成人之服恵蔚與李彪以儒學相知及彪位至
尚書恵蔚仍太廟令高祖曽從容言曰道固既登龍門
而孫蔚猶沉涓澮朕常以為負矣雖乆滯小官深體通
塞無孜孜之望儒者以是尚焉二十二年侍讀東宮先
是七廟以平文為太祖高祖議定祖宗以道武為太祖
祖宗雖定然昭穆未改及高祖崩袝神主於廟時侍中
崔光兼太常卿以太祖既改昭穆以次而易兼御史中
尉黄門侍郎邢巒以為太祖雖改昭穆仍不應易乃立
彈草欲按奏光光謂恵蔚曰此乃禮也而執法欲見彈
劾思獲助於碩學恵蔚曰此深得禮變尋為書以與光
讚明其事光以恵蔚書呈宰輔乃召恵蔚與巒庭議得
失尚書令王肅又助巒而巒理終屈彈事遂寝世宗即
位之後仍在左右敷訓經典自冗從僕射遷祕書丞武
邑郡中正恵蔚既入東觀見典籍未周乃上疏曰臣聞
聖皇之御世也必幽贊人經參天貳地憲章典故述遵
鴻猷故易曰觀乎天文以察時變觀乎人文以化成天
下然則六經百氏圖書祕籍乃承天之正術治人之貞
範是以溫柔疏逺詩書之教恭儉易良禮樂之道爻彖
以精微為神春秋以屬辭為化故大訓炳於東序藝文
光於麟閣斯實太平之樞宗勝殘之要道有國之靈基
帝王之盛業安上靖民敦風美俗其在兹乎及秦棄學
術禮經泯絶漢興求訪典文載舉先王遺訓燦然復存
暨光武撥亂日不暇給而入洛之書二千餘兩魏晉之
世尤重典墳収亡集逸九流咸備觀其鳩閲史篇訪購
經論紙竹所載略盡無遺臣學闕通儒思不及逺徒循
章句片義無立而慈造曲覃厠班祕省忝官承乏唯書
是司而觀閣舊典先無定目新故雜糅首尾不全有者
累帙數十無者曠年不寫或篇第褫落始末淪殘或文
壊字誤謬爛相屬篇目雖多全定者少臣請依前丞臣
盧昶所撰甲乙新録欲裨殘補闕損併有無校練句讀
以為定本次第均寫永為常式其省先無夲者廣加推
尋搜求令足然經記浩博諸子紛綸部帙既多章篇紕
繆當非一二校書歳月可了今求令四門博士及在京
儒生四十人在祕書省專精校考參定字義如蒙聽許
則典文允正羣書大集詔許之又兼黄門侍郎遷中散
大夫仍兼黄門久之正黄門侍郎代崔光為著作郎才
非文史無所撰著唯自披其𫝊注數行而已遷國子祭
酒祕書監仍知史事延昌二年追賞侍講之勞封棗强
縣開國男食邑二百户肅宗初出為平東将軍濟州刺
史還京除光祿大夫魏初已来儒生寒官恵蔚最為顯
達先單名蔚正始中侍講禁内夜論佛經有愜帝旨詔
使加惠號惠蔚法師焉神龜元年卒于宫時年六十七
賜帛五百匹贈大將軍瀛州刺史諡曰戴子伯禮襲封
伯禮善隸書拜奉朝請員外散騎侍郎寧朔将軍歩兵
校尉國子博士卒贈輔國将軍巴州刺史
子産同襲少有才學早亡時人惜之
徐遵明字子判華陰人也身長八尺幼孤好學年十七
隨鄉人毛靈和等詣山東求學至上黨乃師屯留王聰
受毛詩尚書禮記一年便辭聰詣燕趙師事張吾貴吾
貴門徒甚盛遵明伏膺數月乃私謂其友人曰張生名
高而義無檢格凡所講説不愜吾心請更從師遂與平
原田猛略就范陽孫買徳受業一年復欲去之猛略謂
遵明曰君年少從師每不終業千里負帙何去就之甚
如此用意終恐無成遵明曰吾今始知真師所在猛略
曰何在遵明乃指心曰正在於此乃詣平原唐遷納之
居於蠶舎讀孝經論語毛詩尚書三禮不出門院凡經
六年時彈箏吹笛以自娛慰又知陽平館陶趙世業家
有服氏春秋是晉世永嘉舊本遵明乃往讀之復經數
載因手撰春秋義章為三十卷是後教授門徒蓋寡久
之乃盛遵明每臨講坐必持經執疏然後敷陳其學徒
至今浸以成俗遵明講學於外二十餘年海内莫不宗
仰頗好聚歛有損儒者之風後廣平王懐聞而徴焉至
而尋退不好京輦孝昌末南渡河客於任城以兖州有
舊因徙居焉永安初東道大使元羅表薦之竟無禮辟
二年元顥入洛任城太守李湛将舉義兵遵明同其事
夜至民間為亂兵所害時年五十五永熙二年遵明弟
子通直散騎常侍李業興表曰臣聞行道樹徳非求利
於當年服義履仁豈邀恩於没世但天爵所存果致式
閭之禮民望攸屬終有祠墓之榮伏見故處士兖州徐
遵明生在衡泌弗因世族之基長於原野匪乘雕有之
地而託心淵曠置情恬雅處靜無悶居約不憂故能垂
簾自精下帷獨得鑽經緯之微言研聖賢之妙旨莫不
入其門户踐其堂奥信以稱大儒於海内擅明師於日
下矣是故眇眇四方知音之類延首慕徳跂踵依風每
精廬暫闢杖策不逺千里束修受業編錄将踰萬人固
已企盛烈於西河擬高蹤於北海若慕竒好士愛客尊
賢罷吏遊梁紛而成列遵明以碩徳重名首蒙禮命曳
𥚑雅歩眷同置醴黄門李郁具所知明方申薦奏之恩
處心守壑之志潛居樂道遂往不歸故北海王入洛之
初率土風靡遵明確然守志忠潔不渝遂與太守李湛
將誅叛逆時有邂逅受斃凶險至誠高節堙沒無聞朝
野人士相與嗟悼伏惟陛下逺應龍序俯執天𠂻每端
聽而忘昃常坐思而候曉雖微功小善片言一行莫不
衣裳加室玉帛在門况遵明冠蓋一時師表當世溘焉
㝠沒旌紀寂寥逝者長辭無論榮價文明叙物敦厲斯
在臣託跡諸生親承顧眄惟伏膺之義感在三之重是
以越分陳愚上諠幄座特乞加以顯諡追以好爵仰申
朝廷尚徳之風下示學徒稽古之利若宸鑒昭回曲垂
矜採則荒墳千載式貴生平卒無贈諡
董徴字文發頓丘衛國人也祖英高平太守父虬郡功
曹徴身長七尺二寸好古學尚雅素年十七師清河監
伯陽受論語毛詩春秋周易就河内高望崇受周官後
於博陵劉獻之遍受諸經數年之中大義精練講授生
徒太和末為四門小學博士後世宗詔徴入琁華宮令
孫恵蔚問以六經仍詔徴教授京兆清河廣平汝南四
王後特除員外散騎侍郎清河王懌之為司空司徒引
徴為長流參軍懌遷大尉徴為倉曹參軍出為沛郡太
守加揚烈將軍入為太尉司馬俄加輔國將軍未㡬以
夲將軍除安州刺史徴因述職路次過家置酒高㑹大
享邑老乃言曰腰龜返國昔人稱榮仗節還家云胡不
樂因誡二三子弟曰此之富貴匪自天降乃勤學所致
耳時人榮之入為司農少卿光祿大夫徴出州入卿匪
唯學業所致亦由汝南王悦以其師資之義為之啓請
焉永安初加平東将軍尋以老解職永熙二年卒出帝
以徴昔授父業故優贈散騎常侍都督相殷滄三州諸
軍事車騎大將軍儀同三司尚書左僕射相州刺史諡
曰文烈
子仲曜武定末儀同開府屬
刁沖字文朗渤海饒安人也鎮東將軍雍之曾孫十三
而孤孝慕過人其祖母司空高允女聰明婦人也哀其
早孤撫養尤篤沖免喪後便志學他方高氏泣涕留之
沖終不止雖家世貴達及從師於外自同諸生於時學
制諸生悉日直監厨沖雖有僕隸不令代已身自炊爨
每師受之際發志精專不捨晝夜殆忘寒暑學通諸經
偏修鄭説陰陽圖緯算數天文風氣之書莫不闗綜當
世服其精博刺史郭祚聞其盛名訪以疑義沖應機解
辯無不袪其久惑後太守范陽盧尚之刺史河東裴桓
並徴沖為功曹主簿非所好也受署而巳不闗事務惟
以講學為心四方學徒就其受業者歳有數百沖雖儒
生而執心壯烈不畏彊禦延昌中世宗舅司徒高肇擅
恣威權沖乃抗表極言其事辭旨懇直文義忠憤太傅
清河王懌覽而歎息先是沖曾祖雍作行孝論以誡子
孫稱古之葬者衣之以薪不封不樹後世聖人易之棺
椁其有生則不能致養死則厚葬過度及於末世至籧
篨裹尸倮而葬者確而為論並非折𠂻既知二者之失
豈宜同之當令所存者棺厚不過三寸高不過三尺弗
用繒綵歛以時服轜車止用白布為幔不加畫飾名為
清素車又去挽歌方相幷明器雜物及沖祖遵将卒敕
其子孫令奉雍遺旨河南尹丞張普恵謂為太儉貽書
於沖叔整議其進退整令與通學議之沖乃致書國學
諸儒以論其事學官竟不能荅沖以嫡𫝊祖爵東安侯
京兆王繼為司空也並以高選頻辟記室參軍肅宗将
親釋奠於是國子助教韓神固與諸儒詣國子祭酒崔
光吏部尚書甄琛舉其才學奏而徴焉及卒國子博士
高涼及范陽盧道侃盧景裕等復上狀陳沖業行議奏
諡曰安憲先生祭以太牢
子欽字志儒早亡
盧景裕字仲孺小字白頭范陽涿人也章武伯同之兄
子少聰敏專經為學居拒馬河將一老婢作食妻子不
自隨後又避地大寧山不營世事居無所業惟在注解
其叔父同職居顯要而景裕止於園舍情均郊野謙恭
守道貞素自得由是世號居士前廢帝初除國子博士
參議正聲甚見親遇待以不臣之禮永熙初以例解天
平中還鄉里與邢子才魏季景魏收邢昕等同徴赴鄴
景裕寓託僧寺講聽不已未幾歸夲郡河間邢摩納與
景裕從兄仲禮據鄉作逆逼其同反以應元寳炬齊獻
武王命都督賀拔仁討平之聞景裕經明行著驛馬特
徴既而舍之使教諸子在館十日一歸家隨以鼎食景
裕風儀言行雅見嗟賞先是景裕注周易尚書孝經論
語禮記老子其毛詩春秋左氏未訖齊文襄王入相於
第開講招延時雋令景裕解所注易景裕理義精微吐
發閑雅時有問難或相詆訶大聲厲色言至不遜而景
裕神彩儼然風調如一從容往復無際可尋由是士君
子嗟美之元顥入洛以為中書郎普泰初復除國子博
士進退其間未曾有得失之色性清靜淡於榮利敝衣
麤食恬然自安終日端嚴如對賔客興和中補齊王開
府屬卒於晉陽齊獻武王悼惜之景裕雖不聚徒教授
所注易大行於世又好釋氏通其大義天竺胡沙門道
悕每譯諸經論輒託景裕為之序景裕之敗也繫晉陽
獄至心誦經枷鎻自脱是時又有人負辠當死夢沙門
教講經覺時如所夢嘿誦千遍臨刑刀折主者以聞赦
之此經遂行於世號曰高王觀世音
李同軌趙郡高邑人陽夏太守義深之弟體貌魁岸腰
帶十圍學綜諸經多所治誦兼讀釋氏又好醫術年二
十二舉秀才射策除奉朝請領國子助教轉著作郎典
儀注修國史遷國子博士加征虜將軍永熙二年出帝
幸平等寺僧徒講法勑同軌論難音韻閑朗往復可觀
出帝善之三年春釋菜詔延公卿學官於顯陽殿勑祭
酒劉廞講孝經黄門李郁講禮記中書舎人盧景宣講
大戴禮夏小正篇時廣招儒學引令預聽同軌經義素
優辯析兼美而不得執經深為慨恨天平中轉中書侍
郎興和中兼通直散騎常侍使蕭衍衍深躭釋學遂集
名僧於其愛敬同泰二寺講湼槃大品經引同軌預席
衍兼遣其朝臣並共觀聽同軌論難久之道俗咸以為
善盧景裕卒齊獻武王引同軌在館教諸公子甚加禮
之每旦入授日暮始歸緇素請業者同軌夜為説解四
時恒爾不以為倦武定四年夏卒年四十七時人傷惜
之齊獻武王亦殊嗟悼贈襚甚厚贈驃騎大將軍瀛州
刺史諡曰康
李業興上黨長子人也祖虬父元紀並以儒學舉孝廉
元紀卒於金鄉令業興少耿介志學精力負帙從師不
憚勤苦耽思章句好覽異説晚乃師事徐遵明於趙魏
之間時有漁陽鮮于靈馥亦聚徒教授而遵明聲譽未
高著錄尚寡業興乃詣靈馥黌舍類受業者靈馥乃謂
曰李生久逐羌博士何所得也業興黙爾不言及靈馥
説左𫝊業興問其大義數條靈馥不能對於是振衣而
起曰羌子弟正如此耳遂便徑還自此靈馥生徒傾學
而就遵明遵明學徒大盛業興之為也後乃博渉百家
圖緯風角天文占候無不討練尤長算厯雖在貧賤常
自矜負若禮待不足縱於權貴不為之屈後為王遵業
門客舉孝廉為校書郎以世行趙匪歴節氣後辰下算
延昌中業興乃為戊子元厯上之於時屯騎校尉張洪
盪寇将軍張龍祥等九家各獻新厯世宗詔令共為一
厯洪等後遂共推業興為主成戊子厯正光三年奏行
之事在律厯志累遷奉朝請臨淮王彧征蠻引為騎兵
參軍後廣陵王淵北征復為外兵參軍業興以殷厯甲
寅黄帝辛卯徒有積元術數亡缺業興又修之各為一
卷𫝊於世建義初勑典儀注未幾除著作佐郎永安三
年以前造歴之勲賜爵長子伯遭憂解任尋起復本官
元曄之竊號也除通直散騎侍郎普泰元年沙汰侍官
業興仍在通直加寧朔将軍又除征虜将軍中散大夫
仍在通直太昌初轉散騎侍郎仍以典儀之勤特賞一
階除平東将軍光祿大夫尋加安西將軍後以出帝登
極之初預行禮事封屯留縣開國子食邑五百户轉中
軍将軍通直散騎常侍永熙三年二月出帝釋奠業興
與魏季景溫子昇竇瑗為摘句後入為侍讀遷鄴之始
起部郎中辛術奏曰今皇居徙御百度創始營構一興
必宜中制上則憲章前代下則模寫洛京今鄴都雖舊
基址毁滅又圖記參差事宜審定臣雖曰職司學不稽
古國家大事非敢專之通直散騎常侍李業興碩學通
儒博聞多識萬門千户所宜訪詢今求就之披圖案記
考定是非參古雜今折中為制召畫工幷所須調度具
造新圖由奏取定庶經始之日執事無疑詔從之天平
二年除鎮南將軍尋為侍讀於時尚書右僕射營構大
將高隆之被詔繕治三署樂器衣服及百戲之屬乃奏
請業興共參其事四年與兼騎常侍李諧兼吏部郎盧
元明使蕭衍衍散騎常侍朱异問業興曰魏洛中委粟
山是南郊邪業興曰委粟是圓丘非南郊异曰比聞郊
丘異所是用鄭義我此中用王義業興曰然洛京郊丘
之處專用鄭解异曰若然女子逆降傍親亦從鄭以不
業興曰此之一事亦不專從若卿此間用王義除禫應
用二十五月何以王儉喪禮禫用二十七月也异遂不
荅業興曰我昨見明堂四柱方屋都無五九之室當是
裴頠所制明堂上圓下方裴唯除室耳今此上不圓何
也异曰圓方之説經典無文何怪於方業興曰圓方之
言出處甚明卿自不見見卿錄梁主孝經義亦云上圓
下方卿言豈非自相矛楯异曰若然圓方竟出何經業
興曰出孝經援神契异曰緯候之書何用信也業興曰
卿若不信靈威仰叶光紀之類經典亦無出者卿復信
不异不荅蕭衍親問業興曰聞卿善於經義儒𤣥之中
何所通達業興曰少為書生止讀五典至於深義不辨
通釋衍問詩周南王者之風繋之周公召南仁賢之風
繫之召公何名為繋業興對曰鄭注儀禮云昔大王王
季居於岐陽躬行召南之教以興王業及文王行今周
南之教以受命作邑於酆分其故地屬之二公名為繋
衍又問若是故地應自統攝何由分封二公業興曰文
王為諸侯之時所化之本國今既登九五之尊不可復
守諸侯之地故分封二公衍又問乾卦初稱潛龍二稱
見龍至五飛龍初可名為虎問意小乖業興對學識膚
淺不足仰酬衍又問尚書正月上日受終文祖此是何
正業興對此是夏正月衍言何以得知業興曰案尚書
中候運行篇云日月營始故知夏正衍又問堯時以何
月為正業興對自堯以上書典不載實所不知衍又云
寅賔出日即是正月日中星鳥以殷仲春即是二月此
出堯典何得云堯時不知用何正也業興對雖三正不
同言時節者皆據夏時正月周禮仲春二月㑹男女之
無夫家者雖自周書月亦夏時堯之日月亦當如此但
所見不深無以辨析明問衍又曰禮原壤之母死孔子
助其沐椁原壤叩木而歌曰久矣不託音狸首之班然
執女手之卷然孔子聖人而與原壤為友業興對孔子
即自解言親者不失其為親故者不失其為故又問原
壤何處人業興對曰鄭注云原壤孔子幼少之舊故是
魯人衍又問孔子聖人所存必可法原壤不孝有逆人
倫何以存故舊之小節廢不孝之大罪業興對曰原壤
所行事自彰著幼少之交非是今始既無大故何容棄
之孔子深敦故舊之義於理無失衍又問孔子聖人何
以書原壤之事垂法萬代業興對曰此是後人所錄非
孔子自制猶合葬於防如此之類禮記之中動有百數
衍又問易曰太極是有無業興對所𫝊太極是有素不
𤣥學何敢輒酬還兼散騎常侍加中軍大將軍後罷議
事省詔右僕射高隆之及諸朝士與業興等在尚書省
議定五禮興和初又為甲子元厯時見施用復預議麟
趾新制武定元年除國子祭酒仍侍讀三年出除太原
太守齊獻武王每出征討時有顧訪五年齊文襄王引
為中外府諮議參軍後坐事禁止業興乃造九宮行棊
厯以五百為章四千四十為部九百八十七為斗分還
以己未為元始終相維不復移轉與今歴法術不同至
於氣序交分景度盈縮不異也七年死於禁所年六十
六業興愛好墳籍鳩集不已手自補治躬加題帖其家
所有垂将萬卷覽讀不息多有異聞諸儒服其淵博性
豪俠重意氣人有急難委之歸命便能容匿與其好合
傾身無吝若有相乖忤便即疵毁乃至聲色加以謗罵
性又躁隘至於論難之際高聲攘振無儒者之風每語
人云但道我好雖知妄言故勝道惡務進忌前不顧後
患時人以此惡之至於學術精微當時莫及
子崇祖武定中太尉外兵參軍
崇祖弟遵祖太昌中業興𫝊其長子伯以授之齊受禪
例降
史臣曰古語云容體不足觀勇力不足恃族姓不足道
先祖不足稱然而顯聞四方流聲後裔者其惟學乎信
哉斯言也梁越之徒篤志不倦自求諸已遂能聞道下
風稱珍席上或聚徒千百或服冕乘軒咸稽古之力也
　
　
　
　
　
　
　魏書卷八十四
　魏書卷八十四考證
列𫝊第七十二○魏収書儒林𫝊亡用高氏小史補之
　刁沖盧景裕𫝊全錄北史史氏論全用隋書儒林𫝊
　論
梁越等𫝊叙顯祖天安初○天監本誤作太太安係高
　宗文成帝年號今從帝紀改正
李業興𫝊以世行趙匪厯○趙匪本書律厯志作趙􁦳
　北史同
　
　
　
　
　
　
　
　魏書卷八十四考證
