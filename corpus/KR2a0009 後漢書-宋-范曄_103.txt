九十七
　　宋　　宣　　城　　太　　守范　煜撰
　　唐　　章　　懐　　太　　子　　賢注
　黨錮列傳第五十七
孔子曰性相近也習相逺也言嗜惡之本同而遷染之
塗異也(嗜猶好也惡音烏故反言人好惡各有本性遷/染者由其所習尚書曰唯人生厚因物有遷墨)
(子曰墨子見染絲者泣而歎曰染於蒼則蒼染於黄則/黄故染不可不慎也非獨染絲然也國亦有染湯染於)
(伊尹故王天下殷紂染於惡/來故國殘身死為天下僇)夫刻意則行不肆牽物則
其志流(刻意刻削其意不得自恣也莊子曰刻意尚行/離時異俗行音下孟反肆猶放縱也牽物謂為)
(物所牽制則其志流宕忘反也淮南子/曰非拘繫牽連於物而不與推移也)是以聖人導人
理性裁抑宕佚慎其所與節其所偏雖情品萬區質文
異數至於陶物振俗其道一也(陶謂陶冶以成之管子/曰夫法之制人猶陶之)
(於埴冶之於/金也埴猶植)叔未澆訛王道陵缺(叔未猶季末也/謂當春秋之時)而猶
假仁以効已憑義以濟功舉中於理則強梁褫氣片言
違正則厮臺觧情盖前哲之遺塵有足求者(褫猶奪也/音直紙反)
(厮臺賤人也齊侯伐楚楚子使與師言曰君處北海寡/人處南海唯是風馬牛不相及也不虞君之渉吾地也)
(何故管仲對曰爾貢包茅不入王祭不供無以縮酒寡/人是徴對曰貢之不入寡君之罪也遂使屈完與齊盟)
(于召陵此強梁禠氣也又晉吕甥郤芮將焚公宫而殺/晉侯寺人披請見公使讓之且辭曰汝為恵公來求殺)
(余命汝三宿汝中宿而至雖有君命何其速也對曰臣/謂君之入也其知之矣若猶未也又將及難君命無二)
(古之制也除君之惡唯力是視蒲人狄人余何有焉/今君即位其無蒲狄乎此為厮臺觧情也並見左傳)霸
徳既衰狙詐萌起(霸徳衰六國時也狙音七余反廣雅/曰狙獮猴也以其多詐故比之也)
彊者以決勝為雄弱者以詐劣受屈至有畫半䇿而綰
萬金開一說而錫琛瑞(蘇秦說趙王賜白璧百䨇黄金/萬鎰虞卿一見趙王賜白璧一)
(䨇黄金百鎰見/史記及戰國䇿)或起徒歩而仕執珪觧草衣以升卿相
(史記曰楚恵王言莊舄越之鄙細人也今仕/楚執珪貴富矣觧草衣謂范睢蔡澤之類)士之飾巧
馳辯以要能釣利者不期而景從矣(韓子李斯曰韓非/飾辨詐謀以釣利)
(於秦也賈誼過秦/論曰贏糧而景從)自是愛尚相奪與時回變其風不可
留其敝不能反及漢祖杖劍武夫勃興憲令寛賖文禮
簡濶緒餘四豪之烈人懐陵上之心(四豪謂信陵君魏/公子無忌平原君)
(趙勝春申君黄歇孟嘗君田文前/書班固曰游談者以四豪為稱首)輕死重氣怨恵必讐
令行私庭權移匹庶任俠之方成其俗矣(前書音義曰/相與信為任)
(同是非為俠所謂權行/州域力折公侯者也)自武帝以後崇尚儒學懐經協
術所在霧㑹至有石渠分争之論黨同伐異之說守文
之徒盛於時矣(武帝詔求賢良於是公孫𢎞董仲舒等/出焉宣帝時集諸儒於石渠閣講論六)
(蓺召五經名儒太子太傅蕭望之等大議殿中平公羊/穀梁同異同已者朋黨之異已者攻伐之劉歆書曰黨)
(同門妒/道真)至王莽専偽終於簒國忠義之流恥見纓紼遂
乃榮華丘壑甘足枯槁(謂龔勝薛方郭欽蔣詡/之類並隠居不應莽召)雖中興
在運漢徳重開而保身懐方彌相慕襲去就之節重於
時矣(謂逢萌嚴光周/黨尚長之屬)逮桓靈之間主荒政謬國命委於
閹寺士子羞與為伍故匹夫抗憤處士横議遂乃激揚
名聲互相題拂品覈公卿裁量執政婞直之風於斯行
矣(婞狠也音/刑鼎反)夫上好則下必甚矯枉故直必過其理然
矣(禮記曰下之事上也不從其所令從其所行上好是/物下必有甚者矣矯正也正枉必過其直見孟子)
若范滂張儉之徒清心忌惡終陷黨議不其然乎初桓
帝為蠡吾侯受學於甘陵周福及即帝位擢福為尚書
時同郡河南尹房植有名當朝鄉人為之謡曰天下規
矩房伯武因師獲印周仲進二家賔客互相譏揣(初委/反)
遂各樹朋徒漸成尤隙由是甘陵有南北部黨人之議
自此始矣後汝南太守宗資任功曹范滂南陽太守成
瑨亦委功曹岑晊(音/質)二郡又為謡曰汝南太守范孟博
南陽宗資主畫諾南陽太守岑公孝𢎞農成瑨但坐嘯
(謝承書曰成瑨少修仁義篤學以清名見舉孝亷拜郎/中遷南陽太守郡舊多豪強中官黄門磐牙境界瑨下)
(車振威嚴以檢攝之是時桓帝乳母中官貴人外親張/子禁怙恃貴埶不畏法網功曹岑晊勸使捕子禁付宛)
(獄笞殺之桓帝徴瑨下獄死宗資字叔都南陽安衆人/也家代為漢將相名臣祖父均自有傳資少在京師學)
(孟氏易歐陽尚書舉孝㢘拜議郎補御史中丞汝南太/守署范滂爲功曹委任政事推功於滂不伐其羙任善)
(之名聞於/海内也)因此流言轉入太學諸生三萬餘人郭林宗
賈偉節為其冠(冠猶/首也)並與李膺陳蕃王暢更相褒重學
中語曰天下模楷李元禮不畏強禦陳仲舉天下俊秀
王叔茂又渤海公族進階(公族姓也名進階風俗通曰/晉成公立嫡子為公族大夫)
(韓無忌號公族/穆子見左氏傳)扶風魏齊卿並危言深論不隠豪強(危/言)
(謂不畏危難而直言也論語/孔子曰邦有道危言危行)自公卿以下莫不畏其貶
議屣履到門時河内張成善說風角推占當赦遂教子
殺人李膺為河南尹督促收捕既而逢宥獲免膺愈懐
憤疾竟案殺之初成以方伎交通宦官帝亦頗誶其占
成弟子牢脩因上書誣告膺等飬太學遊士交結諸郡
生徒更相驅馳共為部黨誹訕朝廷疑亂風俗(說文曰/誹謗也)
(蒼頡篇曰/訕非也)於是天子震怒班下郡國逮捕黨人布告天
下使同忿疾遂收執膺等其辭所連及陳寔之徒二百
餘人或有逃遁不獲皆懸金購募使者四出相望於道
明年尚書霍諝城門校尉竇武並表為請帝意稍觧乃
皆赦歸田里禁錮終身而黨人之名猶書王府自是正
直廢放邪枉熾結海内希風之流遂共相摽搒(希望也/摽搒猶)
(相稱揚也搒與/榜同古字通)指天下名士為之稱號上曰三君次曰
八俊次曰八顧次曰八及次曰八㕑猶古之八元八凱
也竇武劉淑陳蕃為三君君者言一世之所宗也李膺
荀昱杜宻王暢劉祐魏朗趙典朱㝢為八俊俊者言人
之英也郭林宗宗慈巴肅夏馥范滂尹勲蔡衍羊陟為
八顧顧者言能以徳行引人者也張儉岑晊劉表陳翔
孔昱苑康檀敷翟超為八及及者言其能導人追宗者
也(導引也宗謂/所宗仰也)度尚張邈王考劉儒胡母班秦周蕃嚮
王章為八㕑(蕃姓也/音皮)㕑者言能以財救人者也又張儉
鄉人朱並承望中常侍侯覽意㫖上書告儉與同鄉二
十四人别相署號共為部黨圗危社稷以儉及檀彬褚
鳳張肅薛蘭馮禧魏𤣥徐乾為八俊田林張隠劉表薛
郁王訪劉祗宣靖公緒恭為八顧(公緒/姓也)朱楷田槃疎耽
薛敦宋布唐龍羸咨宣褒為八及刻石立墠共為部黨
而儉為之魁(墠除地於中為壇/墠音禪魁大帥也)靈帝詔刋章捕儉等(刋/削)
(不欲宣露並名故削/除之而直捕儉等)大長秋曹節因此諷有司奏捕前
黨故司空虞放太僕杜宻長樂少府李膺司隸校尉朱
㝢潁川太守巴肅沛相荀昱河内太守魏朗山陽太守
翟超任城相劉儒太尉掾范滂等百餘人皆死獄中餘
或先歿不及或亡命獲免自此諸為怨隙者因相陷害
睚眦之忿濫入黨中(睚音五懈反廣雅曰睚裂也眦音/才賜反前書音義曰瞋目貎也史)
(記曰睚眦/之隙必報)又州郡承㫖或有未嘗交闗亦離禍毒其死
徙廢禁者六七百人熹平五年永昌太守曹鸞上書大
訟黨人言甚方切帝省奏大怒即詔司隸益州檻車收
鸞送槐里獄掠殺之於是又詔州郡更考黨人門生故
吏父子兄弟其在位者免官禁錮爰及五屬(謂斬衰齊/衰大功小)
(功緦/麻也)光和二年上禄長和海(上禄縣屬武都/郡今成州縣也)上言禮從
祖兄弟别居異財恩義已輕服屬疎末而今黨人錮及
五族既乖典訓之文有謬經常之法(左氏傳曰父子/兄弟罪不相及)帝
覽而悟之黨錮自從祖以下皆得觧釋中平元年黄巾
賊起中常侍吕彊言於帝曰黨錮久積人情多怨若久
不赦宥輕與張角合謀為變滋大悔之無救帝懼其言
乃大赦黨人誅徙之家皆歸故郡其後黄巾遂盛朝野
崩離綱紀文章蕩然矣(詩大雅蕩篇序曰厲王無道天/下蕩蕩無綱紀文章鄭𤣥注云)
(蕩蕩法度廢/壊之貌也)凡黨事始自甘陵汝南成於李膺張儉海
内塗炭二十餘年諸所蔓衍皆天下善士三君八俊等
三十五人其名迹存者並載乎篇陳蕃竇武王暢劉表
度尚郭林宗别有傳荀昱附祖淑傳張邈附吕布傳胡
母班附袁紹傳王考字文祖東平夀張人冀州刺史秦
周字平王陳留平丘人北海相蕃嚮字嘉景魯國人郎
中王璋字伯儀東莱曲城人少府卿(曲城縣故城在今/莱州掖縣東北)
位行並不顯翟超山陽太守事在陳蕃傳字及郡縣未
詳朱㝢沛人與杜宻等俱死獄中唯趙典名見而已
　　劉淑傳
劉淑字仲承河間樂成人也祖父稱司隸校尉淑少學
明五經遂隠居立精舍講授諸生常數百人州郡禮請
五府連辟並不就永興二年司徒种暠舉淑賢良方正
辭以疾桓帝聞淑髙名切責州郡使輿病詣京師淑不
得已而赴洛陽對䇿為天下第一拜議郎又陳時政得
失災異之占(○劉攽曰案文多一又字/初未曾有陳何得言又)事皆效驗再遷
尚書納忠建議多所補益又再遷侍中虎賁中郎將上
疏以為宜罷宦官辭甚切直帝雖不能用亦不罪焉以
淑宗室之賢特加敬異每有疑事常宻諮問之靈帝即
位宦官譖淑與竇武等通謀下獄自殺
　　李膺傳
李膺字元禮潁川襄城人也祖父脩安帝時為太尉(漢/官)
(儀曰脩/字伯游)父益趙國相膺性簡亢無所交接(亢髙/也)唯以同
郡荀淑陳寔為師友初舉孝亷為司徒胡廣所辟舉髙
第再遷青州刺史守令畏威明多望風棄官復徴再遷
漁陽太守尋轉蜀郡太守以母老乞不之官(謝承書曰/出補蜀郡)
(太守脩庠序設條教明法令恩威並行蜀之珍玩不/入於門益州紀其政化朝廷舉能理劇轉烏桓校尉)轉
烏桓校尉鮮卑數犯塞膺常䝉矢石每破走之虜甚憚
懾(謝承書曰膺常率歩騎臨陣交戰身被/創痍拭血進戰遂敗宼斬首二千級)以公事免官
還居綸氏教授常千人(綸氏縣屬潁川郡/故城今陽城縣也)南陽樊陵求
為門徒膺謝不受陵後以阿附宦官致位太尉為節志
者所羞(漢官儀曰樊/陵字徳雲)荀爽嘗就謁膺因為其御既還喜
曰今日乃得御李君矣其見慕如此永夀二年鮮卑寇
雲中桓帝聞膺能乃復徴為度遼將軍先是羌虜及疏
勒龜兹數出攻鈔張掖酒泉雲中諸郡百姓屢被其害
自膺到邊皆望風懼服先所掠男女悉送還塞下自是
之後聲振逺域延熹二年徴再遷河南尹時宛陵大姓
羊元羣罷北海郡臧罪狼籍郡舍溷軒有竒巧乃載之
以歸(溷軒/厠屋)膺表欲案其罪元羣行賂官豎膺反坐輸作
左校初膺與廷尉馮緄大司農劉祐等共同心志紏罸
姦倖緄祐時亦得罪輸作司隸校尉應奉上疏理膺等
曰昔秦人觀寳於楚昭奚恤莅以羣賢(新序曰秦欲伐/楚使使者往觀)
(楚之寳器楚王聞之召昭奚恤問焉對曰此欲觀吾國/之得失而圗之寳器在於賢臣遂使恤應之乃為東面)
(之壇一為南面之壇四為西面之壇一秦使者至恤曰/君客也請就上位東面子西南面太宰子方次之葉公)
(子髙次之司馬子反次之恤自居西面之壇稱曰客觀/楚國之寳器所寳者賢臣也理百姓實倉廩使人各得)
(其所子西在此奉珪璋使諸侯觧忿悁之難交兩國之/懽使無兵草之憂太宰子方在此守封疆謹境界不侵)
(鄰國鄰亦不侵葉公子髙在此理師旅正兵戎以當彊/敵提枹鼓以動百萬之衆使皆赴湯火蹈白刄出萬死)
(不顧司馬子反在此若懐霸王之餘義獵理亂之遺風/昭奚恤在此惟大國所觀秦使者瞿然無以對恤遂攝)
(衣而去使反言秦君曰/楚多賢臣未可謀也)梁恵王瑋其照乘之珠齊威王
答以四臣(瑋猶羙也史記曰魏恵王問齊威王曰王亦/有寳乎威王曰無有魏王曰寡人之國雖小)
(尚有徑寸珠照車前後十二乘者十枚奈何以萬乘之/國而無寳乎威王曰寡人所以為寳者與王異吾臣有)
(檀子者使守南城楚人不敢為寇吾臣有盻子者使守/髙唐則趙人不敢東漁於河吾臣有黔夫者使守徐州)
(於是燕人祭北門趙人祭西門從者七十餘家吾臣有/種首者使備盜賊則道不拾遺以此為寳將以照千里)
(豈特十二乘哉魏/王慚不懌而去)夫忠賢武將國之心膂竊見左校㢮
刑徒前廷尉馮緄大司農劉祐河南尹李膺等執法不
撓誅舉邪臣肆之以法(肆陳/也)衆庶稱宜昔季孫行父親
逆君命逐出莒僕於舜之功二十之一(紀太子僕殺紀/公以其寳玉来)
(奔納諸宣公公命與之邑季文子使司寇出之境公問/其故對曰孝敬忠信為吉徳盜賊藏姦為凶徳夫莒僕)
(則其孝敬則弑君父矣則其忠信則竊寳玉矣其人則/盜賊也是以去之舜舉十六相去四凶有大功二十而)
(為天子今行父雖未獲一吉人去一/凶矣於舜之功二十之一也見左傳)今膺等投身彊禦
畢力致罪陛下既不聽察而猥受譖訴遂令忠臣同愆
元惡自春迄冬不䝉降恕遐邇觀聽為之歎息夫立政
之要記功忘失是以武帝捨安國於徒中(景帝時韓安/國為梁大夫)
(坐法抵罪後梁内史缺起徒中為二千/石拜為内史臣賢案此言武帝誤也)宣帝徴張敞於
亡命(張敞為京兆尹坐殺人亡命歸/家冀州亂徴敞為冀州刺史)緄前討蠻荆均吉
甫之功(詩小雅曰顯允方叔征伐玁狁蠻荆来威鄭𤣥/注云方叔先與吉甫征伐玁狁今特征伐蠻荆)
(皆使来服於宣王之威美其功之多也緄以/順帝時討長沙武陵蠻夷有功故以比之)祐數臨督
司有不吐茹之節(謂祐奏梁冀弟旻又為司隸校尉權/豪畏之也詩曰唯仲山甫柔亦不茹)
(剛亦不吐不侮/鰥寡不畏彊禦)膺著威幽并遺愛度遼今三垂蠢動王
旅未振易稱雷雨作觧君子以赦過宥罪(易觧卦象辭/也卦坎下震)
(上觧坎為險為水水者雨之象震為動/為雷王弼注云屯難盤結於是乎觧也)乞原膺等以備
不虞書奏乃悉免其刑再遷復拜司隸校尉時張讓弟
朔為野王令貪殘無道至乃殺孕婦聞膺厲威嚴懼罪
逃還京師因匿兄讓第舍藏於合柱中膺知其狀率將
吏卒破柱取朔付洛陽獄受辭畢即殺之讓訴寃於帝
詔膺入殿御親臨軒詰以不先請便加誅辟之意膺對
曰昔晉文公執衛成公歸于京師春秋是焉(公羊傳曰/晉人執衛)
(侯歸之于京師歸之于者執之乎天子之側者也/罪定不定已可知矣何休注云歸之于者決辭也)禮云
公族有罪雖曰宥之有司執憲不從(觧見張/酺傳)昔仲尼為
魯司寇七日而誅少正卯今臣到官已積一旬私懼以
稽留為愆不意獲速疾之罪誠自知釁責死不旋踵特
乞留五日尅殄元惡退就鼎鑊始生之願也帝無復言
顧謂讓曰此汝弟之罪司隸何愆乃遣出之自此諸黄
門常侍皆鞠躬屏氣休沐不敢復出宫省帝怪問其故
並叩頭泣曰畏李校尉是時朝廷日亂綱紀穨阤膺獨
持風裁以聲名自髙(裁音才/代反)士有被其容接者名為登
龍門(以魚為喻也龍門河水所下之口在今絳州龍門/縣辛氏三秦記曰河津一名龍門水險不通魚鱉)
(之屬莫能上江海大魚薄集龍/門下數千不得上上則為龍也)及遭黨事當考實膺等
案經三府太尉陳蕃郤之曰今所考案皆海内人譽憂
國忠公之臣此等猶將十世宥也(觧見耿/弇傳)豈有罪名不
章而致收掠者乎不肯平署(平署猶/連署也)帝愈怒遂下膺等
於黄門北寺獄(獄名觧見/靈紀也)膺等頗引宦官子弟宦官多
懼請帝以天時宜赦於是大赦天下膺免歸鄉里居陽
城山中天下士大夫皆髙尚其道而汙穢朝廷(以朝廷/為汙穢)
(也/)及陳蕃免太尉朝野屬意於膺荀爽恐其名髙致禍
欲令屈節以全亂世為書貽曰久廢過庭不聞善誘陟
岵瞻望惟日為嵗(論語曰鯉趨而過庭子曰學詩乎曰/未也又曰孔子恂恂然善誘人詩曰)
(陟彼岵兮瞻望父兮又曰一日不見如/三嵗兮爽致敬於膺故以父為喻也)知以直道不容
於時悅山樂水家于陽城道近路夷當即聘問無狀嬰
疾闕於所仰頃聞上帝震怒貶黜鼎臣(上帝謂天子/鼎臣即陳蕃)人
鬼同謀(易下繋曰人謀/鬼謀百姓與能)以為天子當貞觀二五利見大
人(易曰天地之道貞觀也乾九/二九五並曰利見大人也)不謂夷之初旦明而未
融(夷傷也融朗也明夷卦離下坤上離為日坤為地日/之初出其明未朗左傳曰明而未融其當旦乎以膺)
(黜故喻/之也)虹蜺揚煇棄和取同(春秋考異郵曰虹蜺出亂/惑弃和謂弃君子同小人)
(也/)方今天地氣閉大人休否(易文言曰天地閉賢人隠/否九五曰大人休否休否)
(謂休廢/而否塞)智者見險投以逺害(見險難故投身以逺害也/易曰君子以儉徳避難不)
(可榮/以禄)雖匱人望内合私願(匱乏/也)想甚欣然不為恨也願
怡神無事偃息衡門(毛萇詩注曰衡/門横木為門)任其飛沈與時抑
揚頃之帝崩陳蕃為太傅與大將軍竇武共秉朝政連
謀誅諸宦官故引用天下名士乃以膺為長樂少府及
陳竇之敗膺等復廢後張儉事起收捕鈎黨鄉人謂膺
曰可去矣對曰事不辭難罪不逃刑臣之節也(左傳曰/晉侯之)
(弟揚干亂行於曲梁魏絳戮其僕晉侯怒謂羊舌赤曰/合諸侯以為榮也揚干為戮何辱如之必殺魏絳無失)
(也對曰絳無貳志事君不避難有/罪不逃刑其將来辭何辱命焉)吾年已六十死生有
命去將安之乃詣詔獄考死妻子徙邊門生故吏及其
父兄並被禁錮時侍御史蜀郡景毅子顧為膺門徒而
未有錄牒故不及於譴毅乃慨然曰本謂膺賢遣子師
之豈可以漏奪名籍茍安而已(○劉攽曰案文奪當作/脫脫作奪音耳字不可)
(通/)遂自表免歸時人義之膺子瓚位至東平相(謝承書/瓚作珪)
初曹操㣲時瓚異其才將沒謂子宣等曰時將亂矣天
下英雄無過曹操張孟卓與吾善袁本初汝外親雖爾
勿依必歸曹氏諸子從之並免於亂世
　　杜宻傳
杜宻字周甫潁川陽城人也為人沈質少有厲俗志為
司徒胡廣所辟稍遷代郡太守徴三遷太山太守北海
相其宦官子弟為令長有姦惡者輒捕案之行春到髙
宻縣見鄭𤣥為鄉佐知其異噐即召署郡職遂遣就學
後宻去官還家每謁守令多所陳託同郡劉勝亦自蜀
郡告歸鄉里閉門掃軌無所干及(軌車迹也/言絶人事)大守王昱
謂宻曰劉季陵清髙士公卿多舉之者宻知昱激已對
曰劉勝位為大夫見禮上賔而知善不薦聞惡無言隠
情惜已自同寒蟬此罪人也(寒蟬謂寂黙也椘詞曰悲/哉秋之為氣也蟬寂寞而)
(無/聲)今志義力行之賢而宻達之(力行謂盡力行善也禮/記曰好問近乎智力行)
(近乎/仁)違道失節之士而宻紏之使明府賞刑得中令問
休揚不亦萬分之一乎昱慚服待之彌厚後桓帝徴拜
尚書令遷河南尹轉太僕黨事既起免歸本郡與李膺
俱坐而名行相次故時人亦稱李杜焉(前有李固杜/喬故言亦也)後
太傅陳蕃輔政復為太僕明年坐黨事被徴自殺
　　劉祐傳
劉祐字伯祖中山安國人也(安國縣故城在今定州義/豐縣東南謝承書曰祐宗)
(室𦙍緒代有名位少修操行學嚴氏春秋小戴禮古文/尚書仕郡為主簿郡將少子嘗出錢付之令市買果實)
(祐悉以買筆書具與之因白郡將言郎君年可入小學/而但傲狠逺近謂明府無過庭之教請出授書郡將為)
(使子就祐受經五日一試不/滿呈限白決罰遂成學業也)安國後别屬博陵祐初察
孝亷補尚書侍郎閑練故事文札強辨每有奏議應對
無滯為僚類所歸除任城令兗州舉為尤異遷揚州刺
史是時㑹稽太守梁是大將軍冀之從弟也祐舉奏其
罪旻坐徴復遷祐河東太守時屬縣令長率多中官子
弟百姓患之祐到黜其權強平理寃結政為三河表(三/河)
(謂河東河内河南/也表猶標準也)再遷延熹四年拜尚書令又出為河
南尹轉司隸校尉時權貴子弟罷州郡還入京師者每
至界首輙改易輿服隠匿財寳威行朝廷拜宗正三轉
大司農時中常侍蘇康管覇用事於内遂固天下良田
羙業山林湖澤民庶窮困州郡累氣(累氣屏/息也)祐移書所
在依科品沒入之桓帝大怒論祐輸左校後得赦出復
歴三卿輙以疾辭乞骸骨歸田里詔拜中散大夫遂杜
門絶迹每三公缺朝廷皆屬意於祐以譖毁不用延篤
貽之書曰昔太伯三讓人無徳而稱焉(三讓觧見/和帝紀)延陵
髙揖華夏仰風(揖讓也左傳吴王夀夢卒子諸樊既除/䘮將立弟季札札棄其室而耕乃舍之)
吾子懐蘧氏之可卷體甯子之如愚(蘧瑗字伯玉甯子/名俞並衛大夫論)
(語孔子曰君子哉蘧伯玉邦有道則仕邦無/道則可卷而懐之又曰甯武子邦無道則愚)微妙𤣥通
冲而不盈(老子曰古之善為道者㣲妙𤣥通深/不可識也又曰道冲而用之或不盈)蔑三光
之明未暇以天下為事何其劭與(莊子曰舜讓天下於/子州支伯子州支伯)
(曰予適有幽憂之病方/且理之未暇理天下也)靈帝初陳蕃輔政以祐為河南
尹及蕃敗祐黜歸卒于家明年大誅黨人幸不及禍
　　魏朗傳
魏朗字少英㑹稽上虞人也(上虞縣故城在今越州餘/姚縣西有虞山在縣東)
少為縣吏兄為鄉人所殺朗白日操刃報讐於縣中遂
亡命到陳國從博士郤仲信學春秋圗緯(孔子作春秋/緯十二篇)
又詣太學受五經京師長者李膺之徒争從之初辟司
徒府再遷彭城令時中官子弟為相國多行非法朗與
更相章奏幸臣忿疾欲中之(中猶/中傷)㑹九真賊起乃共薦
朗為九真都尉到官奨厲吏兵討破羣賊斬首二千級
桓帝美其功徴拜議郎頃之遷尚書屢陳便宜有所補
益出為河内太守政稱三河表尚書令陳蕃薦朗公忠
亮直宜在機宻復徴為尚書㑹被黨議免歸家朗性矜
嚴閉門整法度家人不見墯容後竇武等誅朗以黨被
急徴行至牛渚自殺(牛渚山名突出江中謂為牛/渚圻在令宣州當塗縣北也)著書
數篇號魏子云
　　夏馥傳
夏馥字子治陳留圉人也少為書生言行質直同縣髙
氏蔡氏並皆富殖郡人畏而事之唯馥比門不與交通
(比門猶/並門也)由是為豪姓所仇桓帝初舉直言不就馥雖不
交時宦然以聲名為中官所憚遂與范滂張儉等俱被
誣陷詔下州郡捕為黨魁及儉等亡命經歴之處皆被
收考辭所連引布徧天下馥乃頓足而歎曰孽自已作
空汙良善一人逃死禍及萬家何以生為乃自剪須變
形入林慮山中(林慮今/相州縣)隠匿姓名為冶家傭親突煙炭
形貎毁瘁積二三年人無知者後馥弟静乗車馬載縑
帛追之於湼陽市中(湼陽縣屬/南陽郡)遇馥不識聞其言聲乃
覺而拜之馥避不與語静追随至客舍共宿夜中宻呼
静曰吾以守道疾惡故為權宦所陷且念營茍全以庇
性命弟奈何載物相求是以禍見追也明旦别去黨禁
未觧而卒
　　宗慈傳
宗慈字孝初南陽安衆人也(安衆在今南陽縣西南/仍有其名無復基址也)舉
孝亷九辟公府有道徴不就後為脩武令時太守出自
權豪多取貨賂慈遂棄官去徴拜議郎未到道疾卒南
陽羣士皆重其義行
　　巴肅傳
巴肅字恭祖勃海髙城人也(髙城縣故城在今/滄州鹽山縣南)初察孝
亷歴慎令貝丘長(慎縣屬汝南郡貝/丘縣屬清河郡)皆以郡守非其人
辭病去辟公府稍遷拜議郎與竇武陳蕃等謀誅閹宦
武等遇害肅亦坐黨禁錮中常侍曹節後聞其謀收之
肅自載詣縣縣令見肅入閤觧印綬與俱去肅曰為人
臣者有謀不敢隠有罪不逃刑既不隠其謀矣又敢逃
其刑乎遂被害刺史賈琮刋石立銘以記之
　　范滂傳
范滂字孟博汝南征羌人也(征羌觧見來歙傳謝承/書曰汝南細陽人也)少
厲清節為州里所服舉孝亷光祿四行(漢官儀曰光祿/舉敦厚質樸遜)
(讓節儉此/為四行也)時冀州饑荒盜賊羣起乃以滂為清詔使案
察之滂登車攬轡慨然有澄清天下之志及至州境守
令自知臧汙望風觧印綬去其所舉奏莫不厭塞衆議
遷光祿勲主事時陳蕃為光祿勲滂執公儀詣蕃蕃不
止之滂懐恨投版棄官而去(版笏/也)郭林宗聞而讓蕃曰
若范孟博者豈宜以公禮格之(格正/也)今成其去就之名
得無自取不優之議邪蕃乃謝焉復為太尉黄瓊所辟
後詔三府掾屬舉謡言(漢官儀曰三公聴採長史臧否/人所疾苦還條奏之是為舉謡)
(言也頃者舉謡言掾屬令吏都㑹殿上主者大言/州郡行狀云何善者同聲稱之不善者黙爾銜枚)滂奏
刺史二千石權豪之黨二十餘人尚書責滂所劾猥多
疑有私故滂對曰臣之所舉自非叨穢姦暴深為民害
豈以汙簡札哉間以㑹日廹促故先舉所急其未審者
方更參實臣聞農夫去草嘉榖必茂(左傳曰為國家者/見惡如農夫之務)
(去草/焉)忠臣除姦王道以清若臣言有貳甘受顕戮吏不
能詰滂覩時方艱知意不行因投劾去太守宗資先聞
其名請署功曹委任政事滂在職嚴整疾惡其有行違
孝悌不軌仁義者皆掃迹斥逐不與共朝顯薦異節抽
㧞幽陋滂外甥西平李頌公族子孫而為鄉曲所棄中
常侍唐衡以頌請資資用為吏滂以非其人寑而不召
資遷怒捶書佐朱零零仰曰范滂清裁猶以利刄齒腐
朽(裁音才/載反)今日寜受笞死而滂不可違資乃止郡中中
人以下莫不歸怨乃指滂之所用以為范黨後牢脩誣
言鉤黨(鉤引/也)滂坐繫黄門北寺獄獄吏謂曰凡坐繋皆
祭臯陶滂曰臯陶賢者古之直臣知滂無罪將理之於
帝(帝謂/天也)如其有罪祭之何益衆人由此亦止獄吏將加
掠考滂以同囚多嬰病乃請先就格遂與同郡袁忠爭
受楚毒桓帝使中常侍王甫以次辨詰滂等皆三木囊
頭暴於階下(三木項及手足皆有械更以物䝉覆其頭/也前書司馬遷曰魏其大將也衣赭闗三)
(木/也)餘人在前或對或否滂忠於後越次而進王甫詰曰
君為人臣不推忠國而共造部黨自相褒舉評論朝廷
虚搆無端諸所謀結並欲何為皆以情對不得隐飾滂
對曰臣聞仲尼之言見善如不及見惡如探湯(探湯喻/去疾也)
(見論/語)欲使善善同其清惡惡同其汙謂王政之所願聞
不悟更以為黨甫曰卿更相㧞舉迭為唇齒有不合者
見則排斥其意如何(○劉攽曰見則/案文當作則見)滂乃慷慨仰天曰
古之循善自求多福今之循善身陷大戮(○劉攽曰案/文循皆當作)
(脩/)身死之日願埋滂於首陽山側上不負皇天下不愧
夷齊(伯夷叔齊餓死首陽山見/史記首陽山在洛陽東北)甫愍然為之改容乃得
並觧桎梏(鄭𤣥注周禮曰木在/足曰桎在手曰梏)滂後事釋南歸始發京
師汝南南陽士大夫迎之者數千兩(兩車也尚書曰/戎車三百兩)同
囚鄉人殷陶黄穆亦免俱歸並衛侍於傍應對賔客滂
顧謂陶等曰今子相隨是重吾禍也遂遁還鄉里初滂
等繫獄尚書霍諝理之乃得免到京師往候諝而不為
謝或有讓滂者對曰昔叔向嬰罪祁奚救之未聞羊舌
有謝恩之辭祁老有自伐之色竟無所言(左傳晋討欒/盈之黨殺叔)
(向之弟羊舌虎并囚叔向於是祁奚聞之見范宣子曰/夫謀而鮮過恵訓不倦者叔向有焉社稷之固也猶將)
(十代宥之今一不免其身不亦惑乎宣子說而免之祁/奚不見叔向而歸叔向亦不告免焉而朝孔安國注尚)
(書曰自功/曰伐也)建寜二年遂大誅黨人詔下急捕滂等督郵
吳導至縣抱詔書閉傳舍伏牀而泣(傳驛舍也/音知戀反)滂聞之
曰必為我也即自詣獄縣令郭揖大驚出觧印綬引與
俱亡曰天下大矣子何為在此滂曰滂死則禍塞何敢
以罪累君又令老母流離乎其母就與之訣滂白母曰
仲博孝敬足以供飬(仲博滂/弟也)滂從龍舒君歸黄泉(謝承/書曰)
(滂父顯故龍/舒侯相也)存亡各得其所惟大人割不可忍之恩勿
増感戚母曰汝今得與李杜齊名死亦何恨(李膺/杜宻)既有
令名復求夀考可兼得乎滂跪受教再拜而辭顧謂其
子曰吾欲使汝為惡則惡不可為使汝為善則我不為
惡行路聞之莫不流涕時年三十三
論曰李膺振㧞汙險之中(前書班固曰振㧞/汙塗跨騰風雲也)蘊義生風
以鼓動流俗(周易曰鼓/以動之)激素行以恥威權立亷尚以振
貴埶使天下之士奮迅感槩波蕩而從之幽深牢破室
族而不顧至于子伏其死而母歡其義壯矣哉子曰道
之將廢也與命也(論語/之文)
　　尹勲傳
尹勲字伯元河南鞏人也家世衣冠伯父睦為司徒兄
頌為太尉宗族多居貴位者而勲獨持清操不以地埶
尚人州郡連辟察孝亷三遷邯鄲令政有異迹後舉髙
第五遷尚書令及桓帝誅大將軍梁冀勲參建大謀封
都鄉侯遷汝南太守上書觧釋范滂袁忠等黨議禁錮
尋徴拜將作大匠轉大司農坐竇武等事下獄自殺
　　蔡衍傳
蔡衍字孟喜汝南項人也(項今陳州/項城縣也)少明經講授以禮
讓化鄉里鄉里有争訟者輙詣衍決之其所平處皆曰
無怨舉孝亷稍遷冀州刺史中常侍具瑗託其弟㳟舉
茂才衍不受乃收齎書者案之又劾奏河間相曹鼎臧
罪千萬鼎者中常侍騰之弟也騰使大將軍梁冀為書
請之衍不答鼎竟坐輸作左校乃徴衍拜議郎符節令
梁冀聞衍賢請欲相見衍辭疾不往冀恨之時南陽太
守成瑨等以收紏宦官考廷尉衍與議郎劉瑜表救之
言甚切厲坐免官還家杜門不出靈帝即位復拜議郎
㑹病卒
　　羊陟傳
羊陟字嗣祖太山梁父人也(梁父故城在今/兗州泗水縣北)家世衣冠
族陟少清直有學行舉孝亷辟太尉李固府舉髙第拜
侍御史㑹固被誅陟以故吏禁錮厯年復舉髙第再遷
冀州刺史奏案貪濁所在肅然又再遷虎賁中郎將城
門校尉三遷尚書令時大尉張顥司徒樊陵大鴻臚郭
防太僕曹陵大司農馮方並與宦豎相姻私公行貨賂
並奏罷黜之不納以前太尉劉寵司隸校尉許永幽州
刺史楊熙涼州刺史劉恭益州刺史龎艾清亮在公薦
舉升進帝嘉之拜陟河南尹計日受奉常食乾飯茹菜
禁制豪右京師憚之㑹黨事起免官禁錮卒於家
　　張儉傳
張儉字元節山陽髙平人趙王張耳之後也(張耳大梁/人也髙祖)
(立為/趙王)父成江夏太守儉初舉茂才以刺史非其人謝病
不起延熹八年太守翟超請為東部督郵時中常侍侯
覽家在防東(縣名屬山陽郡故城/在今兗州金鄉縣南)殘暴百姓所為不軌
儉舉劾覽及其母罪惡請誅之覽遏絶章表並不得通
由是結仇覽等鄉人朱並素性佞邪為儉所棄並懐怨
恚遂上書告儉與同郡二十四人為黨於是刋章討捕
儉得亡命困廹遁走望門投止莫不重其名行破家相
容復流轉東萊止李篤家外黄令毛欽操兵到門篤引
欽謂曰張儉知名天下而亡非其罪縱儉可得寜忍執
之乎欽因起撫篤曰蘧伯玉恥獨為君子足下如何自
専仁義篤曰篤雖好義明廷今日載其半矣(明廷猶明/府言不執)
(儉得義/之半也)欽歎息而去篤因縁送儉出塞以故得免其所
經厯伏重誅者以十數宗親並殄滅郡縣為之殘破中
平元年黨事觧乃還鄉里大將軍三公並辟又舉敦朴
公車特徴起家拜少府皆不就獻帝初百姓饑荒而儉
資計差溫乃傾竭財産與邑里共之頼其存者以百數
建安初徴為衛尉不得已而起儉見曹氏世徳已萌乃
闔門懸車不豫政事嵗餘卒于許下年八十四
論曰昔魏齊違死虞卿觧印(違避也史記魏齊魏之諸/公子也虞卿趙相也范雎)
(入秦為昭王相昭王乃遺趙王書曰魏齊范雎之仇也/急持其頭來趙王乃圍齊齊急見虞卿卿度趙王不可)
(說乃觧其印與齊往信陵君所信陵君初聞之疑後/乃出迎齊聞信陵初疑遂自刎趙王持其頭遺秦也)季
布逃亡朱家甘罪(季布楚人為項羽將數窘漢王羽敗/漢購求布千金敢舍匿罪三族布匿)
(濮陽周氏髠鉗布之魯朱家所賣之朱家心知是季布/也買置田舍乃徃洛陽見汝隂侯灌嬰說之曰季布何)
(罪臣各為主用職耳汝隂侯言於髙/帝帝乃赦之拜郎中後為河東守也)而張儉見怒時王
顛沛假命天下聞其風者莫不憐其壯志而争為之主
至乃捐城委爵破族屠身盖數十百所豈不賢哉然儉
以區區一掌而欲獨堙江河(堙塞也前書班固曰何武/王嘉區區以一簣障江河)
(用沒/其身)終嬰疾甚之亂多見其不知量也(論語曰人而不/仁疾之已甚亂)
(也又曰人雖欲自絶其何傷/於日月乎多見其不知量也)
　　岑晊傳
岑晊字公孝南陽棘陽人也(棘音/力)父豫為南郡太守以
貪叨誅死(方言曰/叨殘也)晊年少未知名往候同郡宗慈慈方
以有道見徴賔客滿門以晊非良家子不肯見晊留門
下數日晚乃引入慈與語大竒之遂將俱至洛陽因詣
太學受業晊有髙才郭林宗朱公叔等皆為友李膺王
暢稱其有幹國器雖在閭里慨然有董正天下之志(爾/雅)
(曰董督/正也)太守𢎞農成瑨下車欲振威嚴聞晊髙名請為
功曹又以張牧為中賊曹吏(○劉攽曰案文多一/中字吏又當作史)瑨委
心晊牧褒善紏違肅清朝府宛有富賈張汎者桓帝羙
人之外親善巧雕鏤玩好之物頗以賂遺中官以此並
得顯位恃其伎巧用埶縱横晊與牧勸瑨收捕汎等既
而遇赦晊竟誅之并收其宗族賔客殺二百餘人後乃
奏聞於是中常侍侯覽使汎妻上書訟其寃帝大震怒
徴瑨下獄死晊與牧遁逃亡匿齊魯之間㑹赦出後州
郡察舉三府交辟並不就及李杜之誅因復逃竄終于
江夏山中云
　　陳翔傳
陳翔字子麟汝南邵陵人也祖父珍司隸校尉翔少知
名善交結察孝亷太尉周景辟舉髙第拜侍御史時正
旦朝賀大將軍梁冀威儀不整翔奏冀恃貴不敬請收
案罪時人竒之遷定襄太守徴拜議郎遷揚州刺史舉
奏豫章太守王永奏事中官吳郡太守徐參在職貪穢
並徴詣廷尉參中常侍璜之弟也由此威名大振又徴
拜議郎補御史中丞坐黨事考黄門北寺獄以無驗見
原卒于家
　　孔昱傳
孔昱字元世魯國魯人也七世祖霸成帝時歴九卿封
褒成侯(臣賢案前書孔霸字次儒即安國孫世習尚書/宣帝時為太中大夫授太子經遷詹事髙宻相)
(元帝即位霸以師賜爵闗内侯號褒成君薨謚曰烈君/今范書及謝承書皆云成帝又言封侯盖誤也詹事及)
(相俱二千石/故曰歴卿)自霸至昱爵位相係其卿相牧守五十三
人列侯七人昱少習家學(家學/尚書)大將軍梁冀辟不應太
尉舉方正對䇿不合乃辭病去後遭黨事禁錮靈帝即
位公車徴拜議郎補洛陽令以師䘮棄官卒于家
　　苑康傳
苑康字仲真勃海重合人也(重合縣故城在今/滄州樂陵縣東)少受業
太學與郭林宗親善舉孝亷再遷潁隂令有能迹遷太
山太守郡内豪姓多不法康至奮威怒施嚴令莫有干
犯者先所請奪人田宅皆遽還之是時山陽張儉殺常
侍候覽母案其宗黨賔客或有迸匿太山界者康既常
疾閹宦因此皆窮相收掩無得遺脫覽大怨之誣康與
兗州刺史第五種及都尉壺嘉詐上賊降徴康詣廷尉
減死罪一等徙日南潁隂人及太山羊陟等詣闕為訟
乃原還本郡卒於家
　　檀敷傳
檀敷字文有山陽瑕丘人也(瑕丘今/兗州縣)少為諸生家貧而
志清不受鄉里施恵舉孝亷連辟公府皆不就立精舍
教授逺方至者常數百人桓帝時博士徴不就靈帝即
位太尉黄瓊舉方正對䇿合時宜再遷議郎補䝉令(䝉/縣)
(屬梁/國)以郡守非其人棄官去家無産業子孫同衣而出
年八十卒于家(謝承書曰敷與子孫同/衣而行并日而食也)
　　劉儒傳
劉儒字叔林東郡陽平人也(陽平故城今/魏州莘縣)郭林宗常謂
儒口訥心辯有珪璋之質(珪璋玉也半珪曰璋謝承書/曰林宗歎儒有珪璋之質終)
(必為令徳之士詩曰/如珪如璋令聞令望)察孝亷舉髙第三遷侍中桓帝時
數有災異下䇿博求直言儒上封事十條極言得失辭
甚忠切帝不能納出為任城相頃之徴拜議郎㑹竇武
事下獄自殺
　　賈彪傳
賈彪字偉節潁川定陵人也少遊京師志節慷慨與同
郡荀爽齊名初仕州郡舉孝亷補新息長(新息今/豫州縣)小民
困貧多不飬子彪嚴為其制與殺人同罪城南有盗劫
害人者北有婦人殺子者彪出案發(就發處/案驗也)而掾吏欲
引南(○劉攽曰案文吏/當作史說處具前)彪怒曰賊寇害人此則常理母
子相殘逆天違道遂驅車北行案驗其罪城南賊聞之
亦面縛自首數年間人飬子者千數僉曰賈父所長生
男名為賈子生女名為賈女延熹元年黨事起太尉陳
蕃争之不能得朝廷寒心莫敢復言彪謂同志曰吾不
西行大禍不觧乃入洛陽說城門校尉竇武尚書霍諝
武等訟之桓帝以此大赦黨人李膺出曰吾得免此賈
生之謀也先是岑晊以黨事逃亡親友多匿焉彪獨閉
門不納時人望之(望怨/也)彪曰傳言相時而動無累後人
(相視也左/傳之文也)公孝以要君致釁自遺其咎吾以不能奮戈
相待反可容隐之乎於是咸服其裁正以黨禁錮卒于
家初彪兄弟三人並有髙名而彪最優故天下稱曰賈
氏三虎偉節最怒
　　何顒傳
何顒字伯求南陽襄鄉人也(襄鄉故城在今隨/州棗陽縣東北也)少逰學
洛陽顒雖後進而郭林宗賈偉節等與之相好顯名太
學友人虞偉髙有父讐未報而篤病將終顒往候之偉
髙泣而訴顒感其義為復讐以頭醊其墓(醊祭酹也/音竹嵗反)及
陳蕃李膺之敗顒以與蕃膺善遂為宦官所陷乃變姓
名亡匿汝南間所至皆親其豪傑有聲荆豫之域(○劉/攽曰)
(案文間字下又云有聲荆豫之域若祗在汝南則無/用間字不當云荆盖漏南郡兩字也南郡則屬荆州)袁
紹慕之私與往來結為奔走之友(詩大雅曰予曰有疏/附予曰有先後予曰)
(有奔走予曰有禦侮毛萇/注曰論徳宣譽曰奔走也)是時黨事起天下多離其難
顒常私入洛陽從紹計議其窮困閉戹者為求援救以
濟其患有被掩捕者則廣設權計使得逃隠全免者甚
衆及黨錮觧顒辟司空府每三府㑹議莫不推顒之長
累遷及董卓秉政逼顒以為長史託疾不就乃與司空
荀爽司徒王允等共謀卓㑹爽薨顒以它事為卓所繫
憂憤而卒初顒見曹操歎曰漢家將亡安天下者必此
人也操以是嘉之嘗稱潁川荀彧王佐之噐及彧為尚
書令遣人西迎叔父爽并致顒屍而𦵏之爽之冡傍(○/劉)
(攽曰西迎叔父爽案文致顒屍又/𦵏冢傍則爽亦死矣明脫一䘮字)
贊曰渭以涇濁玉以礫貞物性既區嗜惡從形(礫音厯/說文曰)
(礫小石也言渭以涇濁乃顯其清玉居礫石乃見其貞/區猶别也嗜愛也從形謂形有善惡也以諭彼李膺等)
(與宦豎不同/故相憎疾)蘭蕕無並消長相傾(蕕臭草也左傳曰一/薫一蕕十年尚猶有)
(臭易否卦曰小人道長君子道消泰卦曰/君子道長小人道消老子曰髙下相傾也)徒恨芳膏煎
灼燈明(前書龔勝死有一老父入哭甚/哀曰薫以香自燒膏以明自消)
　
　
　
　
　後漢書卷九十七
　後漢書卷九十七考證
黨錮傳矯枉故直必過其理然矣注正枉必過其直見
　孟子○今孟子無此文
南陽宗資主畫諾○(臣世駿/)按讀者多以唯諾之辭非
　也此王公守相答箋啟符牒之文如人主之制
杜宻傳劉季陵清髙士○陵本或作林
魏朗傳中官子弟為相國○諸本同何焯校本改國相
范滂傳君為人臣不推忠國○(臣㑹汾/)按江寜顧氏本
　作不惟惟字義長左氏傳曰嬰所不惟忠於君利社
　稷者是與
以鼓動流俗注周易曰鼓以動之○諸本同(臣㑹汾/)按
　易無此文
羊陟傳司隸校尉許永○永毛本作氷監本作水今從
　宋本
岑晊傳父豫為南郡太守○豫監本作像從宋本改
　後漢書卷九十七考證
