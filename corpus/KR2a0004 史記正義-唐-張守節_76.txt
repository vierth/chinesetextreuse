史記正義卷七十四
　　　　　　　　　　　　唐　張守節　撰
孟子荀卿列傳第十四　　　史記七十四
太史公曰余讀孟子書至梁惠王問何以利吾國未嘗
不廢書而歎也曰嗟乎利誠亂之始也夫子罕言利者
常防其原也故曰放於利而行多怨自天子至於庶人
好利之弊何以異哉
孟軻鄒人也(軻字子輿為齊/卿鄒兖州縣)受業子思之門人道既通
游事齊宣王宣王不能用適梁梁惠王不果所言則見
以為迂逺而闊於事情當是之時秦用商君富國彊兵
楚魏用吳起戰勝弱敵齊威王宣王用孫子田忌之徒
而諸侯東靣朝齊天下方務於合從連衡以攻伐為賢
而孟軻乃述唐虞三代之徳是以所如者不合退而與
萬章之徒序詩書述仲尼之意作孟子七篇其後有騶
子之屬齊有三騶子其前鄒忌以鼓琴干威王因及國
政封為成侯而受相印先孟子其次騶衍後孟子騶衍
睹有國者益滛侈不能尚徳若大雅整之於身施及黎
庶矣乃深觀隂陽消息而作怪迂之變終始大聖之篇
十餘萬言其語閎大不經必先驗小物推而大之至於
無垠先序今以上至黄帝學者所共術大並世盛衰因
載其機祥度制推而逺之至天地未生窈㝠不可考而
原也先列中國名山大川通谷禽獸水土所殖物類所
珍因而推之及海外人之所不能睹稱引天地剖判以
來五徳轉移治各有宜而符應若兹以為儒者所謂中
國者於天下乃八十一分居其一分耳中國名曰赤縣
神州赤縣神州内自有九州禹之序九州是也不得為
州數中國外如赤縣神州者九乃所謂九州也於是有
禆海環之人民禽獸莫能相通者如一區中者乃為一
州如此者九乃有大灜海環其外天地之際焉其術皆
此類也然要其歸必止乎仁義節儉君臣上下六親之
施始也濫耳王公大人初見其術懼然顧化其後不能
行之是以騶子重於齊適梁梁惠王郊迎執賔主之禮
適趙平原君側行襒席如燕昭王擁彗先驅請列弟子
之座而受業築碣石宫(碣石宫在幽州薊縣/西三十里寧臺之東)身親往師
之作主運其游諸侯見尊禮如此豈與仲尼菜色陳蔡
孟軻困於齊梁同乎㦲故武王以仁義伐紂而王伯夷
餓不食周粟衛靈公問陳而孔子不荅梁惠王謀欲攻
趙孟軻稱大王去邠此豈有意阿世俗茍合而已哉持
方枘欲内圜鑿其䏻入乎或曰伊尹負鼎而勉湯以王
百里奚飰牛車下而繆公用霸作先合然後引之大道
騶衍其言雖不軌儻亦有牛鼎之意乎自騶衍與齊之
稷下先生如淳于髠慎到環淵接子田駢騶奭之徒(慎/子)
(十卷在法家則戰國時處士接子二篇田子二十五篇/齊人游稷下號天口接田二人道家騶奭十二篇隂陽)
(家/)各著書言治亂之事以干世主豈可勝道哉
淳于髠齊人也博聞彊記學無所主其諫說慕晏嬰之
為人也然而承意觀色為務客有見髠於梁惠王惠王
屏左右獨坐而再見之終無言也惠王怪之以讓客曰
子之稱淳于先生管晏不及及見寡人寡人未有得也
豈寡人不足為言邪何故哉客以謂髠髠曰固也吾前
見王王志在驅逐後復見王王志在音聲吾是以黙然
客具以報王王大駭曰嗟乎淳于先生誠聖人也前淳
于先生之來人有獻善馬者寡人未及視會先生至後
先生之來人有獻謳者未及試亦會先生來寡人雖屏
人然私心在彼有之後淳于髠見壹語連三日三夜無
倦惠王欲以卿相位待之髠因謝去於是送以安車駕
駟束帛加璧黄金百鎰終身不仕
慎到趙人田駢接子齊人環淵楚人皆學黄老道徳之
術因發明序其指意故慎到著十二論環淵著上下篇
而田駢接子皆有所論焉
騶奭者齊諸騶子亦頗采騶衍之術以紀文於是齊王
嘉之自如淳于髠以下皆命曰列大夫為開第康荘之
衢高門大屋尊寵之覧天下諸侯賔客言齊能致天下
賢士也
荀卿趙人年五十始來遊學於齊騶衍之術迂大而閎辯
奭也文具難施淳于髠久與處時有得善言故齊人頌
曰談天衍雕龍奭炙轂過髠田駢之屬皆已死齊襄王
時而荀卿最為老師齊尚修列大夫之缺而荀卿三為
祭酒焉齊人或䜛荀卿荀卿乃適楚而春申君以為蘭陵
令(蘭陵縣屬東海郡今/沂州承縣有蘭陵山)春申君死而荀卿廢因家蘭陵
李斯嘗為弟子已而相秦荀卿嫉濁世之政亡國亂君
相屬不遂大道而營於巫祝信禨祥鄙儒小拘如荘周
等又猾稽亂俗於是推儒墨道徳之行事興壊序列著
數萬言而卒因𦵏蘭陵而趙亦有公孫龍為堅白異同
之辯(藝文志公孫龍子十四篇顔師古云即為堅白之/辯按平原君傳鄒衍同時括地志云西平縣豫州)
(西北百四十里/有龍淵水也)劇子之言魏有李悝盡地力之教(藝文/志李)
(子三十二篇李悝相/魏文侯富國強兵)楚有尸子長盧(長盧九/篇楚人)阿之吁子
焉(按東齊州也藝文志云吁子十八篇名嬰齊人七十/子之後顔師古云音弭按是齊人阿又屬齊恐顔公)
(誤/也)自如孟子至于吁子世多有其書故不論其傳云蓋
墨翟宋之大夫善守禦為節用或曰並孔子時或曰在
其後
　
　
　
　
　
　
　
　
　
　
　
　
　
　
　史記正義巻七十四
