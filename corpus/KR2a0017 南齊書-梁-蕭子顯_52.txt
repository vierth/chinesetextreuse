卷五十二
　　梁　　　蕭　　　子　　　顯　　　撰
　列傳第三十三
　　文學
　　　邱靈鞠　檀　超　卞　彬　邱巨源
　　　王智深　陸　厥　崔慰祖　王逡之
　　　祖沖之　賈　淵
邱靈鞠吳興烏程人也祖系祕書監靈鞠少好學善屬
文與上計仕郡為吏州辟從事詣領軍沈演之演之曰
身昔為州職詣領軍謝晦賔主坐處政如今日卿將來
或復如此也舉秀才為州主簿累遷員外郎宋孝武殷
貴妃亡靈鞠獻挽歌詩三首云雲横廣階闇霜深髙殿
寒帝摘句嗟賞除新安王北中郎叅軍出為剡烏程令
不得志泰始初坐東賊黨錮數年褚淵為吳興謂人曰
此郡才士唯有邱靈鞠及沈勃耳乃啓申之明帝使著
大駕南討紀論久之除太尉叅軍轉安北記室帶扶風
太守不就為尚書三公郎建康令轉通直郎兼中書郎
昇明中遷正員郎領本郡中正兼中書郎如故時方禪
讓太祖使靈鞠叅掌詔策建元元年轉中書郎中正如
故敕知東宮手筆尋又掌知國史明年出為鎮南長史
尋陽相遷尚書左丞世祖即位轉通直常侍尋領東觀
祭酒靈鞠曰人居官願數遷使我終身為祭酒不恨也
永明二年領驍騎將軍靈鞠不樂武位謂人曰我應還
東掘顧榮冢江南地方數千里士子風流皆出此中顧
榮忽引諸傖渡妨我輩塗轍死有餘罪改正員常侍靈
鞠好飲酒臧否人物在沈淵座見王儉詩淵曰王令文
章大進靈鞠曰何如我未進時此言達儉靈鞠宋世文
名甚盛入齊頗減蓬髪㢮縱無形儀不治家業王儉謂
人曰邱公仕宦不進才亦退矣遷長沙王車騎長史太
中大夫卒著江左文章録序起太興訖元熈文集行於
世
檀超字悅祖髙平金鄉人也祖𢎞宗宋南琅邪太守超
少好文學放誕任氣解褐州西曹嘗與别駕蕭惠開共
事不為之下謂惠開曰我與卿俱起一老姥何足相誇
蕭太后惠開之祖姑長沙王道憐妃超祖姑也舉秀才
孝建初坐事徙梁州板宣威府叅軍孝武聞超有文章
敕還直東宮除驃騎叅軍寜蠻主簿鎮北諮議超累佐
蕃職不得志轉尚書度支郎車騎功曹桂陽内史入為
殿中郎兼中書郎零陵内史征北驃騎記室國子博士
兼左丞超嗜酒好言詠舉止和靡自比晉郗超為髙平
二超謂人曰猶覺我為優也太祖賞愛之遷驍騎將軍
常侍司徒右長史建元二年初置史官以超與驃騎記
室江淹掌史職上表立條例開元紀號不取宋年封爵
各詳本傳無假年表立十志律厯禮樂天文五行郊祀
刑法藝文依班固朝㑹輿服依蔡邕司馬彪州郡依徐
爰百官依范曄合州郡班固五星載天文日蝕載五行
改日蝕入天文志以建元為始帝女體自皇宗立傳以
備甥舅之重又立處士列女傳詔内外詳議左僕射王
儉議金粟之重八政所先食貨通則國富民實宜加編
録以崇務本朝㑹志前史不書蔡邕稱先師胡廣說漢
舊儀此乃伯喈一家之意曲碎小儀無煩録宜立食貨
省朝㑹洪範九疇一曰五行五行之本先乎水火之精
是為日月五行之宗也今宜憲章前軌無所改革又立
帝女傳亦非淺識所安若有髙徳異行自當載在列女
若止於常美則仍舊不書詔日月災隸天文餘如儉議
超史功未就卒官江淹撰成之猶不備也時豫章熊襄
著齊典上起十代其序云尚書堯典謂之虞書則附所
述故通謂之齊名為河洛金匱
卞彬字士蔚濟隂寃句人也祖嗣之中領軍父延之有
剛氣為上虞令彬才操不羣文多指刺州辟西曹主簿
奉朝請員外郎宋元徽末四貴輔政彬謂太祖曰外間
有童謠云可憐可念尸著服孝子不在日代哭列管蹔
鳴死滅族公頗聞不時王蘊居父憂與袁粲同死故云
尸著服也服者衣也禇字邉衣也孝除子以日代者謂
禇淵也列管蕭也彬退太祖笑曰彬自作此齊臺初建
彬又曰誰謂宋遠跂予望之太祖聞之不加罪也除右
軍叅軍家貧出為南康郡丞彬頗飲酒擯棄形骸作蚤
虱賦序曰余居貧布衣十年不制一袍之縕有生所託
資其寒暑無與易之為人多病起居甚疎縈寢敗絮不
能自釋兼攝性懈惰嬾事皮膚澡刷不謹澣沐失時四
體㲰㲰加以臭穢故葦席蓬纓之間蚤虱猥流淫癢渭
濩無時恕肉探揣擭撮日不替手虱有諺言朝生暮孫
若吾之虱者無湯沐之慮絶相弔之憂宴聚乎久襟爛
布之裳服無改換搯齧不能加脫畧緩嬾復不懃於捕
討孫孫息息三十五嵗焉其畧言皆實録也除南海王
國郎中令尚書比部郎安吉令車騎記室彬性飲酒以
瓠壺瓢勺杬皮為肴著帛冠十二年不改易以大瓠為
火籠什物多諸詭異自稱卞田居婦為傅蠶室或諌曰
卿都不持操名器何由得升彬曰擲五木子十擲輙鞬
豈復是擲子之拙吾好擲政極此耳永元中為平越長
史綏建太守卒官彬又目禽獸云羊性淫而狠猪性卑
而率鵞性頑而傲狗性險而出皆指斥貴勢其蝦蟆賦
云紆青拖紫名為蛤魚世謂比令僕也又云科斗唯唯
羣浮闇水維朝繼夕聿役如鬼比令史諮事也文章傳
於閭巷永明中琅邪諸葛朂為國子生作雲中賦指祭
酒以下皆有形似之目坐繫東冶作東冶徒賦世祖見
赦之又有陳郡袁嘏自重其文謂人云我詩應湏大材
迮之不爾飛去建武末為諸暨令被王敬則所殺
邱巨源蘭陵蘭陵人也宋初土斷屬丹陽後屬蘭陵巨
源少舉丹陽郡孝亷為宋孝武所知大明五年敕助徐
爰撰國史帝崩江夏王義恭取掌書記明帝即位使叅
詔誥引在左右自南臺御史為王景文鎮軍叅軍寜喪
還家元徽初桂陽王休範在尋陽以巨源有筆翰遣船
迎之餉以錢物巨源因太祖自啓敕板起巨源使留京
都桂陽事起使於中書省撰符檄事平除奉朝請巨源
望有封賞旣而不獲乃與尚書令袁粲書曰民信理推
心闇於量事庶謂丹誠感達賞報孱期豈虞寂寥忽焉
三稔議者必云筆記賤伎非殺活所待開勸小說非否
判所寄然則先聲後實軍國舊章七德九功將名當世
仰觀天緯則右將而左相俯察人序則西武而東文固
非胥祝之倫伍巫匠之流匹矣去昔竒兵變起呼吸雖
凶渠即勦而人情更迷茅恬開城千齡出叛當此之時
心膂胡越奉迎新亭者士庶塡路投名朱雀者愚智空
閨人惑而民不惑人畏而民不畏其一可論也臨機新
亭獨能抽刃斬賊者唯有張敬兒而中書省獨能奮筆
弗顧者唯有邱巨源文武相方誠有優劣就其死亡以
決成敗當崩天之敵抗不測之禍請問海内此膽何如
其二可論也又爾時顛沛普喚文士黄門中書靡不畢
集摛翰振藻非為乏人朝廷洪筆何故假手凡賤若以
此賊彊盛勝負難測羣賢怯不染豪者則民宜以勇獲
賞若云羽檄之難必湏筆傑羣賢推能見委者則民宜
以才賜列其三可論也竊見桂陽賊賞不赦之條凡二
十五人而李恒鍾爽同在此例戰敗後出罪竝釋然而
吳邁遠族誅之罸則操筆大禍而操戈無害論以賞科
則武人超越而文人埋没其四可論也且邁遠置辭無
乃侵慢民作符檄肆言詈辱放筆出手即就韲粉若使
桂陽得志民若不轘裂軍門則應腰斬都市嬰孩脯膾
伊可熟念其五可論也徃年戎旅萬有餘甲十分之中
九分冗隸可謂衆矣攀龍附驎翻焉雲翔至若民狂夫
可謂寡矣徒闗敕㫖空然泥沈詎其荷瞂塵末皆是白
起操牘事始必非魯連邪民傎國算迅足馳烽斾之機
帝擇逸翰赴罻羅之會旣能陵敵不殿爭先無負宜其
微賜存在少沾飲齕遂乃棄之溝間如蜉如蟻擲之言
外如土如灰絓隸帖戰無拳無勇竝随資峻級矣凡豫
臺内不文不武已坐拱清階矣撫骸如此瞻例如彼旣
非草木何能弭聲巨源竟不被申歴佐諸王府轉羽林
監建元元年為尚書主客郎領軍司馬越騎校尉除武
昌太守拜竟不樂江外行世祖問之巨源曰古人云寧
飲建業水不食武昌魚臣年已老寜死於建業以為餘
杭令沈攸之事太祖使巨源為尚書符荆州巨源以此
又望賞異自此意常不滿髙宗為吳興巨源作秋胡詩
有譏刺語以事見殺
王智深字雲才琅邪臨沂人也少從陳郡謝超宗學屬
文好飲酒拙澁乏風儀宋建平王景素為南徐州作觀
法篇智深和之見賞辟為西曹書佐貧無衣未到職而
景素敗後解褐為州祭酒太祖為鎮軍時邱巨源薦之
於太祖板為府行叅軍除豫章王國常侍遷太學博士
豫章王大司馬叅軍兼記室世祖使太子家令沈約撰
宋書擬立袁粲傳以審世祖世祖曰袁粲自是宋家忠
臣約又多載孝武明帝諸鄙凟事上遣左右謂約曰孝
武事迹不容頓爾我昔經事宋明帝卿可思諱惡之義
於是多所省除又敕智深撰宋紀召見芙蓉堂賜衣服
給宅智深告貧於豫章王王曰湏卿書成當相論以禄
書成三十卷世祖後召見智深於璿明殿令拜表奏上
表未奏而世祖崩隆昌元年敕索其書智深遷為竟陵
王司徒叅軍坐事免江夏王鋒衡陽王鈞竝善待之初
智深為司徒袁粲所接及撰宋紀意常依依粲㓜孤祖
母名其為愍孫後慕荀粲自改名會稽賀喬譏之智深
於是著論家貧無人事嘗餓五日不得食掘莧根食之
司空王僧䖍及子志分與衣食卒於家先是陳郡袁炳
字叔明有文學亦為袁粲所知著晉書未成卒潁川庾
銑善屬文見賞豫章王引至大司馬記室叅軍卒
陸厥字韓卿吳郡吳人揚州别駕閑子也厥少有風槩
好屬文五言詩體甚新竒永明九年詔百官舉士同郡
司徒左西掾顧暠之表薦焉州舉秀才王晏少傅主簿
遷後軍行叅軍永明末盛為文章吳興沈約陳郡謝朓
琅邪王融以氣類相推轂汝南周顒善識聲韻約等文
皆用宮商以平上去入為四聲以此制韻不可増減世
呼為永明體沈約宋書謝靈運傳後又論宮商厥與約
書曰范詹事自序性别宮商識清濁特能適輕重濟艱
難古今文人多不全了斯處縱有會此者不必從根本
中來沈尚書亦云自靈均以來此祕未覩或闇與理合
匪由思至張蔡曹王曾無先覺潘陸顔謝去之彌遠大
㫖鈞使宮羽相變低昻舛節若前有浮聲則後湏切響
一簡之内音韻盡殊兩句之中輕重悉異辭旣美矣理
又善焉但觀歴代衆賢似不都闇此處而云此祕未覩
近於誣乎案范云不從根本中來尚書云匪由思至斯
可謂揣情謬於𤣥黄擿句差其音律也范又云時有㑹
此者尚書云或闇與理合則美詠清謳有辭章調韻者
雖有差謬亦有㑹合推此以往可得而言夫思有合離
前哲同所不免文有開塞即事不得無之子建所以好
人譏弹士衡所以遺恨終篇旣曰遺恨非盡美之作理
可詆訶君子執其詆訶便謂合理為闇豈如指其合理
而寄詆訶為遺恨邪自魏文屬論深以清濁為言劉楨
奏書大明體勢之致岨峿妥帖之談操末續顚之說興
𤣥黄於律呂比五色之相宣茍此祕未覩兹論為何所
指邪故愚謂前英已早識宮徴但未屈曲指的若今論
所申至於掩瑕藏疾合少謬多則臨淄所云人之著述
不能無病者也非知之而不改謂不改則不知斯曹陸
又稱竭情多悔不可力彊者也今許以有病有悔為言
則必自知無悔無病之地引其不了不合為闇何獨誣
其一合一了之明乎意者亦質文時異古今好殊將急
在情物而緩於章句情物文之所急美惡猶且相半章
句意之所緩故合少而謬多義兼於斯必非不知明矣
長門上林殆非一家之賦洛神池鴈便成二體之作孟
堅精正詠史無虧於東主平子恢富羽獵不累於憑虚
王粲初征他文未能稱是楊脩敏捷暑賦彌日不獻率
意寡尤則事促乎一日翳翳愈伏而理賖於七歩一人
之思遲速天懸一家之文工拙壤隔何獨宮商律呂必
責其如一邪論者乃可言未窮其致不得言曾無先覺
也約答曰宮商之聲有五文字之别累萬以累萬之䌓
配五聲之約髙下低昻非思力所舉又非止若斯而已
也十字之文顚倒相配字不過十巧厯已不能盡何況
復過於此者乎靈均以來未經用之於懐抱固無從得
其髣髴矣若斯之妙而聖人不尚何邪此盖曲折聲韻之
巧無當於訓義非聖哲立言之所急也是以子雲譬之
雕蟲篆刻云壯夫不為自古辭人豈不知宮羽之殊商
徴之别雖知五音之異而其中參差變動所昧實多故
鄙意所謂此祕未覩者也以此而推則知前世文士便
未悟此處若以文章之音韻同絃管之聲曲則羙惡妍
蚩不得頓相乖反譬由子野操曲安得忽有闡緩失調
之聲以洛神比陳思他賦有似異手之作故知天機啓
則律呂自調六情滯則音律頓舛也士衡雖云炳若縟
錦寧有濯色江波其中復有一片是衛文之服此則陸
生之言即復不盡者矣韻與不韻復有精麤輪扁不能
言老夫亦不盡辨此永元元年始安王遙光反厥父閑
被誅厥坐繫尚方尋有赦令厥恨父不及感慟而卒年
二十八文集行於世會稽虞炎永明中以文學與沈約
俱為文惠太子所遇意眄殊常官至驃騎將軍
崔慰祖字悅宗清河東武城人也父慶緒永明中為梁
州刺史慰祖解褐奉朝請父喪不食鹽母曰汝旣無兄
弟又未有子𦙍毁不滅性政當不進肴羞耳如何絶鹽
吾今亦不食矣慰祖不得已從之父梁州之資家財千
萬散與宗族漆器題為日字日字之器流乎遠近料得
父時假貰文疏謂族子紘曰彼有自當見還彼無吾何
言哉悉火焚之好學聚書至萬卷隣里年少好事者來
從假借日數十袠慰祖親自取與未常為辭為始安王
撫軍墨曹行叅軍轉刑獄兼記室遙光好棊數召慰祖
對戲慰祖輒辭拙非朔望不見也建武中詔舉士從兄
慧景舉慰祖及平原劉孝標竝碩學帝欲試以百里慰
祖辭不就國子祭酒沈約吏部郎謝朓嘗於吏部省中
賔友俱集各問慰祖地理中所不悉十餘事慰祖口吃
無華辭而酬據精悉一座稱服之朓歎曰假使班馬復
生無以過此慰祖賣宅四十五萬買者云寧有減不答
曰誠慙韓伯休何容二價買者又曰君但責四十六萬
一萬見與慰祖曰是即同君欺人豈是我心乎少與侍
中江祀款及祀貴常來候之而慰祖不往也與丹陽丞
劉渢素善遙光據東府反慰祖在城内城未潰一日渢
謂之曰卿有老母宜其出矣命門者出之慰祖詣闕自
首繫尚方病卒慰祖著海岱志起太公迄西晉人物為
四十卷半未成臨卒與從弟緯書云常欲更注遷固二
史採史漢所漏二百餘事在厨簏可檢寫之以存大意
海岱志良未周悉可寫數本付䕶軍諸從事人一通及
友人任昉徐寅劉洋裴揆又令以棺親土不湏塼勿設
靈座時年三十五
王逡之字宣約琅邪臨沂人也父祖皆為郡守逡之少
禮學博聞起家江夏王國常侍大司馬行叅軍章安令
累至始安内史不之官除山陽王驃騎叅軍兼治書御
史安成國郎中呉令昇明末右僕射王儉重儒術逡之
以著作郎兼尚書左丞叅定齊國儀禮初儉撰古今喪
服集記逡之難儉十一條更撰世行五卷轉國子博士
國學久廢建元二年逡之先上表立學又兼著作撰永
明起居注轉通直常侍驍騎將軍領博士著作如故出
為寧朔將軍南康相太中光禄大夫加侍中逡之率素
衣裘不澣机案塵黒年老手不釋卷建武二年卒從弟
珪之有史學撰齊職儀永明九年其子中軍叅軍顥上
啓曰臣亡父故長水校尉珪之籍素為基依儒習性以
宋元徽二年被敇使纂集古設官歴代分職凡在墳策
必盡詳究是以等級掌司咸加編録黜陟遷補悉該研
記述章服之差兼冠佩之飾屬值啓運軌度惟新故太
宰臣淵奉宣敇㫖使速洗正刋定未畢臣私門㓙禍不
揆庸微謹冒啓上凡五十卷謂之齊職儀仰希永升天
閣長銘祕府詔付祕閣
祖沖之字文逺范陽薊人也祖昌宋大匠卿父朔之奉
朝請沖之少稽古有機思宋孝武使直華林學省賜宅
宇車服解褐南徐州迎從事公府叅軍宋元嘉中用何
承天所制厯比古十一家為宻沖之以為尚疎乃更造
新法上表曰臣博訪前墳遠稽昔典五帝躔次三王交
分春秋朔氣紀年薄蝕談遷載述彪固列志魏世注厯
晉代起居探異今古觀要華戎書契以降二千餘稔日
月離會之徴星度疎宻之騐專功躭思咸可得而言也
加以親量圭尺躬察儀漏目盡毫釐心窮籌筴考課推
移又曲備其詳矣然而古厯疎舛類不精宻羣氏糾紛
莫審其㑹尋何承天所上意存改革而置法簡畧今已
乖逺以臣校之三覩厥謬日月所在差覺三度二至晷
景幾失一日五星見伏至差四旬留逆進退或移兩宿
分至失實則節閏非正宿度違天則伺察無准臣生屬
聖辰詢逮在運敢率愚瞽更創新厯謹立改易之意有
二設法之情有三改易者一以舊法一章十九嵗有七
閏閏數為多經二百年輒差一日節閏旣移則應改法
厯紀屢遷寔由此條今改章法三百九十一年有一百
四十四閏令却合周漢則將來永用無復差動其二以
堯典云日短星昴以正仲冬以此推之唐世冬至日在
合宿之左五十許度伐之初即秦厯冬至日在牽牛六
度漢武改立太初厯冬至日在牛初後漢四分法冬至
日在斗二十二晉世姜岌以月蝕檢日知冬至在斗十
七今參以中星課以蝕望冬至之日在斗十一通而計
之未盈百載所差二度舊法竝令冬至日有定處天數
旣差則七曜宿度漸與舛訛乖謬旣著輒應改易僅合
一時莫能通遠遷革不已又由此條今令冬至所在嵗
嵗微差却檢漢注竝皆審宻將來久用無煩屢改又設
法者其一以子為辰首位在正北爻應初九升氣之端
虚為北方列宿之中元氣肇初宜在此次前儒虞喜備
論其義今厯上元日度發自虚一其二以日辰之號甲
子為先厯法設元應在此嵗而黄帝以來世代所用凡
十一厯上元之嵗莫值此名今歴上元嵗在甲子其三
以上元之嵗厯中衆條竝應以此為始而景初厯交㑹
遲疾元首有差又承天法日月五星各自有元交㑹遲
疾亦竝置差裁得朔氣合而今條序紛錯不及古意今
設法日月五緯交㑹遲疾悉以上元嵗首為始羣流共
源庶無乖誤若夫測以定形據以實効懸象著明尺表
之驗可推動氣幽微寸管之候不忒今臣所立易以取
信但綜覈始終大存緩宻革新變舊有約有繁用約之
條理不自懼用繁之意顧非謬然何者夫紀閏參差數
各有分分之為體非不細密臣是用深惜毫釐以全求
妙之准不辭積累以成永定之製非為思而莫知悟而
弗改也若所上萬一可採伏願頒宣羣司賜垂詳究事
奏孝武令朝士善厯者難之不能屈㑹帝崩不施行出
為婁縣令轉謁者僕射初宋武平闗中得姚興指南車有
外形而無機巧毎行使人於内轉之昇明中太祖輔政
使沖之追修古法沖之改造銅機圓轉不窮而司方如
一馬鈞以來未有也時有北人索馭驎者亦云能造指
南車太祖使與沖之各造使於樂遊苑對共校試而頗
有差僻乃毁焚之永明中竟陵王子良好古沖之造欹
器獻之文惠太子在東宮見沖之厯法啓世祖施行文
惠尋薨事又寢轉長水校尉領本職沖之造安邊論欲
開屯田廣農殖建武中明帝使沖之巡行四方興造大
業可以利百姓者㑹連有軍事事竟不行沖之解鍾律
博塞當時獨絶莫能對者以諸葛亮有木牛流馬乃造
一器不因風水施機自運不勞人力又造千里船於新
亭江試之日行百餘里於樂遊苑造水碓磨世祖親自
臨視又特善算永元二年沖之卒年七十二著易老莊
義釋論語孝經注九章造綴述數十篇
賈淵字希鏡平陽襄陵人也祖弼之晋員外郎父匪之
驃騎叅軍世傳譜學孝武世青州人發古冡銘云青州
世子東海女郎帝問學士鮑照徐爰蘇寳生竝不能悉
淵對曰此是司馬越女嫁茍晞兒檢訪果然由是見遇
敇淵注郭子太始初辟丹陽郡主簿奉朝請太學博士
安成王撫軍行叅軍出為丹徒令昇明中太祖嘉淵世
學取為驃騎叅軍武陵王國郎中令補餘姚令未行仍
為義興郡丞永明初轉尚書外兵郎歴大司馬司徒府
叅軍竟陵王子良使淵撰見客譜出為句容令先是譜
學未有名家淵祖弼之廣集百氏譜記專心治業晋太
元中朝廷給弼之令史書吏撰定繕寫蔵祕閣乃遷左
民曹淵父及淵三世傳學凡十八州士族譜合百帙七
百餘卷該究精悉當世莫比永明中衛軍王儉抄次百
家譜與淵參懷撰定建武初淵遷長水校尉荒傖人王
泰寳買襲琅邪譜尚書令王晏以啓髙宗淵坐被求當
極法子棲長謝罪稽顙流血朝廷哀之免淵罪數年始
安王遙光板撫軍諮議不就仍為北中郎叅軍中興元
年卒年六十二撰氏族要狀及人名書竝行於世
史臣曰文章者蓋情性之風標神明之律呂也蘊思含
毫遊心内運放言落紙氣韻天成莫不禀以生靈遷乎
愛嗜機見殊門賞悟紛雜若子桓之品藻人才仲治之
區判文體陸機辨於文賦李充論於翰林張眎擿句褒
貶顔延圖寫情興各任懐抱共為權衡屬文之道事出
神思感召無象變化不窮俱五聲之音響而出言異句
等萬物之情狀而下筆殊形吟詠規範本之雅什流分
條散各以言區若陳思代馬羣章王粲飛鸞諸製四言
之羙前超後絶少卿離辭五言才骨難與爭鶩桂林湘
水平子之華篇飛舘玉池魏文之麗篆七言之作非此
誰先卿雲巨麗升堂冠冕張左恢廓登高不繼賦貴披
陳未或加矣顯宗之述傅毅簡文之摛彦伯分言制句
多得頌體裴頠内侍元規鳳池子章以來章表之選孫
綽之碑嗣伯喈之後謝荘之誄起安仁之塵顔延楊瓚
自比馬督以多稱貴歸荘為允王褒僮約束晳發䝉滑
稽之流亦可竒瑋五言之製獨秀衆品習玩為理事久
則凟在乎文章彌患凡舊若無新變不能代雄建安一
體典論短長互出潘陸齊名機岳之文永異江左風味
盛道家之言郭璞舉其靈變許詢極其名理仲文𤣥氣
猶不盡除謝混情新得名未盛顔謝竝起乃各擅竒休
鮑後出咸亦標世朱藍共妍不相祖述今之文章作者
雖衆總而為論畧有三體一則啟心閑繹托辭華曠雖
存巧綺終致迂回宜登公宴未為准的而踈慢闡緩膏
肓之病典正可採酷不入情此體之源出靈運而成也
次則緝事比類非對不發博物可嘉職成拘制或全借
古語用申今情崎嶇牽引直為偶説唯覩事例頓失精
采此則傅咸五經應璩指事雖不全似可以類從次則
發唱驚挺操調險急雕藻淫豔傾炫心魂亦猶五色之
有紅紫八音之有鄭衛斯鮑照之遺烈也三體之外請
試妄談若夫委自天機參之史傳應思悱來勿先構聚
言尚易了文憎過意吐石含金滋潤婉切雜以風謠輕
脣利吻不雅不俗獨申胸懐輪扁斵輪言之未盡文人
談士罕或兼工非唯識有不周道實相妨談家所習理
勝其辭就此求文終然翳奪故兼之者鮮矣
贊曰學亞生知多識前仁文成筆下芬藻麗春
　南齊書卷五十二
　南齊書卷五十二考證
卞彬傳虱有諺言○南史言作云
晏聚乎久襟爛布之裳○南史襟作袴
服無改換掐齧不能加脱畧緩嬾○南史無此十三字
復不懃於捕討○南史於作之
孫孫息息○南史息息作子子
王智深掘莧根食之○南史莧作筦
陸厥傳低昂舛節○諸本同舛節沈約宋書論本作互
　節
賈淵傳淵坐被求當極法○求南史作收
　
　
　
　
　
　南齊書卷五十二考證
