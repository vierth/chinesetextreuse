
　資治通鑑後編卷九十八
　　　　　　　　　　　刑部尚書徐乾學撰
　宋紀九十八(起重光單閼正月盡闗/逢敦牂十二月凡四年)
　　徽宗體神合道駿烈遜功聖文仁德憲慈顯孝皇
　　帝
政和元年春正月己巳以賢妃王氏為德妃　辛未詔
諸路州軍學生不及八十人處不置教授若熈豐曾置
教授者雖人少自合存留　壬申毁京師淫祠一千三
十八區　丙戌廢白龔二州　壬辰詔百官厲名節
陳瓘嘗謂紹聖史官專據王安石日錄改修神宗史變
亂是非不可傳信乃作尊堯集深明誣妄以正君臣之
義是月張商英奏請下明州取其書送編修政典局
二月壬寅册皇后　乙巳詔陜西河東復鑄夾錫錢
丙午以太子少師鄭紳為開府儀同三司　三月癸亥
朔御製御書政和新修五禮序議禮局請刻石于太常
寺許之　以知大名府吕惠卿為醴泉觀使　己巳詔
監司督州縣長吏勸民增植桑柘課其多寡為賞罰
癸酉以吏部尚書王襄同知樞宻院事　夏四月乙卯
罷陜西河東鑄夾錫錢　丙辰慮囚　立守令勸農黜
陟法　五月癸亥詔四川羡餘錢物歸左藏庫　戊辰
詔見在當十錢竝作當三行使以為定制　己卯東南
有星晝隕　丁亥解池生紅鹽　是月再下通州取陳
瓘尊堯集送編修政典局　六月甲寅復蔡京為太子
少師　秋七月癸未廢平從二州為砦　戊子醴泉觀
使吕惠卿守本官致仕　八月乙未復蔡京為太子太
師　丁巳尚書右僕射張商英罷中丞張克公論給事
中劉嗣明以繳駁事降官商英理屈故也商英為政持
平謂蔡京雖明紹述但借以刧制人主禁錮士大夫耳
於是大革弊事改京所鑄當十大錢為當三以平泉貨
復轉般倉以罷直達行鹽鈔法以通商旅蠲横歛以寛
民力勸帝節華侈息土木抑僥倖帝頗嚴憚之嘗葺升
平樓戒主者遇丞相導騎至必匿匠樓下過則如初時
稱商英忠直然意廣才踈凡所當為先於公座誦言故
不便者得預為計初何執中與蔡京同相凡營立皆預
議至是惡商英出已上與鄭居中日夜醖織其短先使
言者論其門下客唐庚竄之惠州又帝在潛邸方伎郭
天信言當履天位及踐阼頗睠寵之商英因與徃來事
覺帝不悦居中乃諷克公以嗣明事論之遂罷政出知
河南　戊午詔監司部内官吏一歲中有犯罪至三人
以上雖不及三人而或有嘗薦舉者罪及監司　戊寅
同知樞宻院事王襄罷　九月辛酉詔知河南府張商
英落觀文殿大學士改知鄧州壬申復降授太中大夫
仍知鄧州校書郎李士觀辟雍博士尹天民竝送吏部
與合入差遣以劉嗣明奏商英擅便降敕令天民士觀
編類御前文字也　辛巳詔陳瓘自撰尊堯集語言無
緒竝係詆誣合行毁棄仍勒停送台州羈管令本州當
職者常切覺察不得放出州城月具存在申尚書省於
是行移峻急所過州縣皆以兵甲防送不得稽留至台
久之人莫敢以居屋借賃者暫館僧舍而郡守以十日
之法毎令廂巡起遣十日輒移一寺數月後朝廷起遷
人石悈知州事且令赴闕之官悈既視事遣兵官約束
毋得出入又置邏卒前後巡察抄錄賓客書問之徃還
者尋令兵官突入所居搜檢行李攝瓘至州庭大陳獄
具將脅以死瓘揣知其意大呼曰今日之事豈被㫖耶
悈失措曰朝㫖欲取尊堯集耳瓘曰君知尊堯所以立
名乎葢以神考為堯而以主上為舜也助舜尊堯何謂
詆誣時相學術淺短為人所愚君所得幾何乃亦不畏
公議干犯名分乎悈慙屢揖瓘退終不能害瓘何執中
怒遂罷悈瓘由是得免　童貫既得志於西羌遂謂遼
亦可圖因請使遼以覘之乃以端明殿學士鄭允中充
賀生辰使而貫副之或言以宦者為上介國無人乎帝
曰契丹聞貫破羌故欲見之因使覘其國䇿之善者也
遂行　冬十月庚寅觀文殿學士光祿大夫致仕吕惠
卿卒贈開府儀同三司諡文敏惠卿負恩排王安石衆
皆薄之雖章惇曾布蔡京當國咸畏惡其人不敢引入
朝以是轉徙外服訖於死云　辛卯以用事之臣多險
躁朋比下詔申儆　辛亥知鄧州張商英責授崇信軍
節度副使衡州安置單州安置郭天信責授昭化軍節
度行軍司馬移新州安置以開封獄成商英天信嘗令
余負僧德洪彭几徃來交結臣僚再論列故有是責
十一月壬戌詔上書邪等及曾經入籍人竝不許試學
官　丙子臣僚言邇英講經其音釋意義當竝以王安
石等所進經義為凖從之　乙酉京畿提舉學事林震
乞自今應以八行延入縣學者竝依州學外舍生例給
食從之　十二月己酉詔臺諫以直道覈是非毋憚大
吏毋比近習　辛亥廢鎮州升瓊州為靖海軍　乙卯
臣僚言陳瓘尊堯集十卷大綱取日錄之事解釋成文
有論及王安石事臣雖不見其全文但瓘在建中靖國
間嘗以安石日厯為不然昨來大臣領政典局知瓘素
有異論欲助成非謀故下瓘家取索望特㫖嚴賜禁約
不得傳習如有已曾傳錄之家竝乞立限繳納仍下瓘
家取索藁本一切焚毁詔依奏　燕人馬植本遼大族
仕至光祿卿行汙而内亂不齒於人童貫使遼道盧溝
植夜見其侍史自言有滅燕之䇿因得見貫貫與語大
奇之載與俱歸易姓名曰李良嗣薦諸朝植即獻䇿曰
女真恨遼人切骨而天祚荒淫失道本朝若自登萊涉
海結好女真與之相約攻遼其國可圖也議者謂祖宗
以來雖有此道以其地接諸蕃禁商賈舟船不得行百
有餘年矣一旦啓之懼非中國之利不聽帝召植問之
對曰遼國必亡陛下念舊民遭塗炭之苦復中國徃昔
之疆代天譴責以治伐亂王師一出必壺漿以迎萬一
女真得志先發制人事不侔矣帝嘉納之賜姓趙氏以
為秘書丞圖燕之議自此始
二年春正月甲子制上書邪等人竝不除監司　癸未
詔釋教修設水陸及祈禳道塲輒將道教神位相參者
僧尼以違制論主者知而不舉與同罪著為令　二月
戊子朔詔太子太師致仕蔡京两居上宰輔政八年首
建紹述勤勞百為降職居外洊歴歲時况元豐侍從被
遇神考者今則無幾而又累經恩霈理宜優異可特復
太師仍為楚國公賜第京師　丁酉遼主如春州幸混
同江釣魚界外生女真酋長在千里内者以故事皆來
朝適遇頭魚宴酒半酣遼主臨軒命諸酋次第起舞獨
阿固達辭以不能諭之再三終不從他日遼主宻謂北
院樞宻使蕭奉先曰前日之燕阿固達意氣雄豪顧視
不常可託以邊事誅之否則必貽後患奉先曰麄人不
知禮義無大過而殺之恐傷向化之心假有異志蕞爾
小國亦何能為遼主乃止阿固達之弟武奇邁尼雅滿呼
沙等嘗從遼主獵能呼鹿刺虎遼主喜輒加官爵　庚
子以婉容崔氏為賢妃　三月乙亥詔蔡京到闕朝見
引對拜數特依元豐中文彥博例許依舊服玉帶遇六
參日趂赴起居在大班退親王後入　己卯賜禮部奏
名進士及第出身七百十三人　夏四月己丑詔縣令
以十二事勸農於境内躬行阡陌程督勤惰　辛卯復
行方田　日中有黒子乍二乍三如栗大　甲午燕蔡
京等干太清樓帝親為之記京又上記備言宫室服玩
之盛其略曰政和二年三月八日皇帝制詔臣京宥過
省愆服官就第命四方館使童師敏齎詔召赴闕臣京
頓首辭繼被御劄手詔十責以大義惶恐上道於是飲
至于郊曲燕於垂拱殿祓禊于西池寵頒恩渥念無以
稱上曰朕考周宣王之詩吉甫燕喜既多受祉來歸自
鎬我行永久飲御諸友炰鼈膾鯉其可不如古乎詔以
是月八日開後苑宴太清樓命内客省使臣賈詳等五
人總領其事　庚戌以何執中為司空　壬子許衡州
安置張商英自便蔡京言臣自去朝班言多可畏伏聞
前宰張商英訿毁尤甚葢緣臣罪大德輶所以致此今
日特䝉恩貸召還闕庭而商英譴責遠方雖其所犯醜
惡而臣與之同遇先帝出入三朝薄有情契拳拳之私
敢以此請故有是命　五月己巳蔡京落致仕三日一
至都堂議事以尚書省令㕔為治所仍押敕劄　知永
嘉縣虞防言朝廷昨行當十錢最富國便民之良法也
所貴推行之得其人而已前日異議之人務快一日之
私上欺天聽改為當三亦誤國之一也望特許興復以
便上下詔虞防除名勒停送循州編管　壬申蔡京言
門下省乃覆駮之地臣欲兼而冒處實有妨嫌委紊官
制望許臣免書門下省文字從之舊制凡詔令皆中書
門下議而後命學士為之至熈寧間有内降手詔不由
中書門下共議葢大臣有陰從中而為之者及蔡京專
政患言者議已乃作御筆宻進而丐帝親書以降謂之
御筆手詔違者以違制坐之事無巨細皆託而行至有
不類帝札者羣下皆莫敢言自是貴戚近臣爭相請求至
使中人楊球代書號曰書楊云　臣僚上言以科舉廢
罷縣學歲升之法非便詔自今竝依大觀三年四月以
前指揮其後降指揮更不施行　己卯手詔賜蔡京曰
臨平置塔初因錢氏尊相名寺起於治平匪緣近年創
有增建蔡京忠貫金石志安社稷八年輔政一德不渝
羣邪醜正意在中傷肆為無根之談冀陷不測之禍比
從閲實灼見厚誣惟大臣立朝誼當自信而哲王圖任
何畏巧言顧予心之亶孚豈衆言之足慮肆加開諭毋
或介懷　六月己丑以資政殿學士余深為門下侍郎
　乙卯白虹貫日　户部尚書陳顯因對言再用蔡京
士民失望帝怒貶顯知越州顯不復仕歸隱四明　秋
七月壬申訪天下遺書　九月癸未更定官名蔡京率
意自用欲改制以繼元豐之政乃首更開封守臣為尹
牧由是府分六曹縣分六案内侍省職悉倣機廷之號
修六尚局建三衛郎遂詔太師太傅太保古三公之官
今為三師古無此稱合依三代以三公為真相之任司
徒司空周六卿之官太尉秦主兵之任皆非三公竝宜
罷仍立三孤為次相之任更侍中為左輔中書令為右
弼尚書左僕射為太宰兼門下侍郎右僕射為少宰兼
中書侍郎罷尚書令及文武勲官而以太尉冠武階然
是時員既濫冗名且紊雜甚者黄冠道流亦濫朝品元
豐之制至今大壞　阿固達自混同江宴歸疑遼主知
有異志遂稱兵先併旁近部族女真趙三阿固察拒之
阿固達虜其家屬二人走訴咸州詳穩司送北院樞宻
使蕭奉先作常事以聞遼主仍送咸州詰責欲使自新
後數召阿固達竟稱疾不至　冬十月乙巳得玉圭於
民間宣示羣臣蔡京何執中等議以為此即禹錫之元
圭陛下纘禹之緒行堯之道格於上帝故天授以至寳
不勝大慶　己酉奏請行受寳之禮詔不允自是三上
表從之　十一月己未置知客省引進四方館東西上
閤門事　丁丑御筆言方田之法本以均稅有司奉行
違戾貨賂公行豪右形勢之家類蠲賦役而移於下户
致使流徙常賦所入虧額至多殊失先帝厚民裕國之
意已降指揮權罷方量有訴訟賦役不均者且依未方
以前舊數其流徙人户仰守令多方措置招誘歸業
戊寅日南至受元圭于大慶殿赦天下　辛巳蔡京進
封魯國公以何執中為少傅太宰兼門下侍郎執政皆
進秩　十二月乙酉以鄭居中為特進　丙戌以武信
軍節度使童貫為太尉　乙巳定命婦名為九等　丙
午宴輔臣于延福宮初蔡京欲以宮室媚帝召内侍童
貫楊戩賈詳何訢藍從熈諷以内中逼窄之狀貫等乃
請於大内北拱宸門外因延福舊名而新作之五人分
任工役視力所致爭以侈麗高廣相誇尚各為制度不
務沿襲及成號延福五位帝自為文以記之每歲冬至
後即放燈自東華門以北竝不禁夜徙市民行鋪夾道
以居縱博羣飲至上元後乃罷謂之先賞　癸丑始詔
諸路給地牧馬又以諸路馬食儲積亦艱延邊土曠乘
春發生青草茂盛諸城寨宜分蕃出牧就野飽青晚持
草歸以充夜秣則官芻可省詔陜西諸路相度措置聞
奏　是歲出宮女三百八十三人　高麗入貢　成都
路夷人董舜咨董彥博内附置祺亨二州
三年春正月甲子以天錫元圭遣官册告永裕永泰陵
　癸酉追封王安石為舒王子雱為臨川伯配享文宣
王廟　丁丑吳居厚罷以鄭居中知樞宻院事居厚久
居政府以周謹自媚雖無顯惡然一時聚歛者推為稱
首　庚辰詔議禮局新修五禮儀注宜以政和五禮新
儀為名　二月甲申以徳妃王氏為淑妃　庚寅罷文
臣勲官　崇恩皇太后劉氏帝以哲宗故曲加恩禮而
后頗干預外事且以不謹聞帝與輔臣議將廢之　辛
卯后為左右所逼即簾鉤自縊而崩年三十五　甲午
以遼女真相持詔飭河北邊防　丁酉詔百官奉祠祿
者竝以三年為任　乙巳増定六朝勲臣一百十六人
　三月壬子朔日有食之　戊辰進神宗淑妃宋氏為
貴妃　升永安縣為永安軍　癸酉賜上舍生十九人
及第　復置算學　甲戌左街道錄徐知常特授沖虛
先生　辛巳詔濮州王老志賜號安泊處士老志濮之
臨泉人隷東京轉運司為書史自言嘗遇鍾離真人授
内丹要訣棄妻子結草為廬施病者藥善與人言休咎
頗籍籍有聞故有是命　女真阿固達一日率五百騎
突至遼咸州吏民大驚翌日赴詳穩司與趙三等面折
庭下阿固達不屈送所司問狀一夕遁去遣人訴於遼
主詳穩司欲見殺故不敢留自是召不復至　夏四月
甲申宣義郎黄冠言欲令天下士自鄉而升之縣學自
縣學而升之州學通謂之選士其自稱則曰外舍生才
之向成升之内舍則謂之俊士自稱内舍生又其才之
已成而貢之辟廱然後謂之貢士其自稱亦以是從之
　戊子作保和殿總為屋七十五間上飾純綠下漆以
朱無文藻繪畫五采垣墉無粉澤以淺墨作寒林平遠
禽竹左實典謨訓誥經史右藏三代彛器東序置古今
書畫西序收琴阮筆硯焉　癸巳尚書右丞鄧洵仁罷
　乙巳以福寧殿東建玉清和陽宮　丙午升定州為
中山府　己酉以資政殿學士薛昂為尚書右丞　庚
戌鄭居中等奏編成政和五禮新儀并序例總二百三
十卷目錄六卷詔令頒降　閏月甲寅詔八行許添差
諸州教授從奉議郎王愈奏請也　丙辰改公主為帝
姬郡主為宗姬縣主為族姬於是民間有無主之説又
言姬者饑也亦用度不足之䜟云(此三語據岳珂愧/郯錄及清波雜志)
戊午復置醫學　辛酉上崇恩皇太后諡曰昭懷　五
月丙申升蘇州為平江府　庚子大盈倉火　壬寅以
築溱播二州進執政官一等　丙午葬昭懷皇后于永
泰陵　丁未詔尚書内省分六司以掌外省六曹所上
之事置内宰副宰内史治中等官及都事以下吏員
己酉詔頒大晟樂于天下其舊樂悉禁　六月丁巳詔
武學州縣外舍生稱武選士内舍生稱武俊士　庚申
尚書省言縣學為升貢之本今天下令佐吏部注授多
非其人俗吏則以學為不急不加察治縱其犯法庸吏
則廢法容姦漫不加省有罪不治以故學生在學毆鬭
爭訟至或殺人葢令佐不加訓治州學不切舉察提舉
官失於提按以致敗壞如此今立法整飭乞賜指揮施
行從之　癸亥祔昭懷皇后神主于太廟　辛未張商
英特責授汝州團練副使　秋七月癸未升趙城縣為
慶祚軍　甲申還王珪孫固贈諡追復韓忠彥曽布安
燾李清臣黄履等官職　己亥詔置禮制局討論古今
沿革朕將親覽參酌其宜以革千古之陋成一代之典
庻幾先王垂法後世崇寧以來稽古殿多聚三代禮器
若鼎彛簠簋犧象尊罍登豆爵斚璉觶坫洗凡古制器
悉出因得見商周之舊始驗先儒所傳大訛至是既置
禮制局乃請御厨所藏悉加討論盡改以從古薦之郊
廟煥然大備有萬壽玉尊者大猶四升器雕琢殊絶玉
坫闊盈尺有二寸帝每祭祀飲福大朝會爵羣臣則用
焉其他多稱是至其制作之精殆與古埓自漢以來未
之有也中書舍人翟汝文奏乞編集新禮改正三禮圖
以示後世卒不果行(考異李燾日實錄於二年七月二/十一日已書此詔按三年九月五)
(日始命劉昞等為禮制局詳議官然則置局當在三年/七月實錄誤也蔡絛史補亦係之三年本紀因實錄於)
(二年七月二十一日丙/子書置禮制局今不取)　庚子貴妃劉氏薨　壬寅復
置白州　八月甲戌以燕樂成進執政官一等　丙子
以何執中為少師　丁丑升潤州為鎮江府　戊寅封
四鎮山為主　九月庚寅詔大理寺開封府不得奏獄
空其推恩支賜竝罷　辛卯遣兵部員外郎王亶召王
老志赴闕令同本縣長吏以禮敦遣　丁酉詔封老志
為洞微先生老志所居地必生花謂之地錦(此語據/宣和錄)至
京師館蔡京賜第南園士大夫闐門數召對禁中帝手
書觀妙明真之號賜之　戊戌追册貴妃劉氏為皇后
諡曰明達　冬十月戊申朔元觀法師程若清封寳籙
先生　庚戌手詔曰朕荷天顧諟錫以元圭内赤外黒
尺有二寸旁列十有二山葢周之鎮圭有法乎是祇天
之休于以昭事上帝而體其道過周遠矣將來冬祀可
搢大圭執鎮圭庻格上帝之心敷佑于下民永為定制
　乙丑閲新樂器于崇政殿出古器以示百官　戊辰
詔冬祀大禮及朝景靈宮竝以道士百人執威儀前導
　十二月辛巳朝獻景靈宮　壬午饗太廟加上神宗
諡曰體元顯道法古立憲帝德王功英文烈武欽仁聖
孝皇帝改上哲宗諡曰憲元繼道世德揚功欽文睿武
齊聖昭孝皇帝於神宗加法古立憲四字哲宗改顯德
定功曰世德揚功皆蔡京所為以彰紹述之義也　癸
未祀圜丘大赦天下升端州為興慶府　帝有事于南
郊蔡攸為執綏官玉輅出南薫門帝忽曰玉津園東若
有樓臺重複是何處也攸即奏見雲間樓殿臺閣隱隱
數重既而審視皆去地數十丈頃之帝又曰見人物否
攸即奏有道流童子持幡節葢相繼而出雲間衣服眉
目歴歴可識　乙酉遂以天神降詔告在位作天真降
臨示現記帝嘗夢被召如在藩邸時見老君坐殿上儀
衛如王者諭帝曰汝以宿命當興吾教帝受命而出夢
覺記其事及是冬祀王老志亦從帝在太廟小次中老
志曰陛下昔夢尚記之乎時臣在帝旁也黎明出南薫
門見天神降於空中議者謂老志所為道教之盛自此
始　癸卯詔補䕃入官人隨處入所在州學仍别為齋
公私試附州學生别作號考校　己丑以賢妃崔氏為
德妃　壬辰築祥州　己亥詔有官人許舉八行　是
月大雨雪連十餘日不止平地八尺餘氷滑人馬不能
行詔百官乘轎入朝　十二月癸丑詔天下訪求道教
仙經　甲寅河北轉運判官張孝純言周官以六藝教
士必射而後行古者諸侯貢士天子試之於射宮乞詔
諸路州郡毎歲薦貢士於國學因講射禮從之　乙卯
詔天下貢醫士　丁酉太白晝見　遼生女真部節度
使烏雅舒夢逐狼屢發不能中阿固達前射中之旦日
以所夢問僚佐皆曰吉兄不能得而弟得之之兆也是
月烏雅舒死阿固達襲位為都貝勒遼使愛實布往
謂之曰何故不告喪阿固達曰有喪不能弔而乃以為
罪乎他日愛實布徑至烏雅舒殯所閲賵馬欲取之阿
固達怒將殺之摩囉歡諫而止摩囉歡者烏雅舒之長
子也　是歲江東旱　出宮女二百七十有九人
四年春正月戊寅置道階凡二十六等　甲申知秦州
胡師文進中奉大夫以討論元圭推賞也　辛丑王老
志加號觀妙明真洞微先生　甲辰通判開德王景文
轉奉直大夫與知州差遣仍召赴都堂以元圭得之其
家也　二月丁巳賜上舍生十七入及第　癸亥改淯
井監為長寧軍　癸酉皇長子桓冠　三月丙子朔以
淑妃王氏為貴妃　丁丑詔諸路應小學生及百人處
竝增差教諭一員　辛卯詔諸路監司每路通選宮觀
道士十人遣發上京赴左右街道錄院講習科教聲讚
規儀候習熟遣還本處　夏四月庚戌幸尚書省以手
詔訓誡蔡京何執中各官遷秩吏賜帛有差　癸丑閲
太學辟廱諸生雅樂　甲寅尚書省言水磨茶場歲收
錢約四百萬貫以上比舊已及三倍不係省錢别無支
用尚循舊例只毎季泛進未有月進之數今欲毎月進
五萬貫所收錢尚有餘不至闕少詔依所奏仍自今日
為始　甲子改戎州為叙州　五月丙戌初祭地祗于
方澤以太祖配降德音於天下　六月戊午慮囚　庚
午詔小學倣太學立三舍法　壬申以廣西溪洞地置
隆兊二州　秋七月丁丑置保壽粹和館以養宮人有
疾者　戊寅焚苑東門所儲毒藥可以殺人者仍禁勿
得復貢　申午祔明達皇后神主于别廟　遼主好畋
獵淫􁏴怠於政事每歲遣使市名鷹於海上道出生女
真使者貪縱徴索無藝女真厭苦之烏雅舒嘗以遼主
不遣阿蘇為辭稍拒其市鷹使者及阿固達襲節度使
相繼遣普嘉努舒古納等索阿蘇遼主終不許舒古納
歸具言遼主驕肆廢弛之狀阿固達乃召其所屬告以
伐遼之故使備衝要建城堡修戎器以聽後命遼主使
侍御愛實布往詰之阿固達曰我小國也事大國不敢
廢禮大國德澤不施而逋逃是主以此字小能無望乎
若還阿蘇朝貢如故茍不獲已豈能束手受制也愛實
布還遼主始為備命統軍蕭托卜嘉調諸軍於寧江州
阿固達聞之使布格哷復索阿蘇實觀其形勢布格哷
還言遼兵多不知其數阿固達曰彼初調兵豈能遽集
如此復遣華沙布徃還言惟四院統軍司與寧江州軍
及渤海八百人耳阿固達曰果如吾言謂諸將佐曰遼
人知我將舉兵集諸路軍備我我必先發制之無為人
制衆皆曰善乃入見頗拉舒妻富察氏告以伐遼事富
察氏曰汝嗣父兄立邦家見可則行吾老矣無貽我憂
汝亦必不至是阿固達奉觴為壽即奉富察氏率諸將
出門舉觴東向以遼人荒肆不歸阿蘇并已用兵之意
禱於皇天后土酹畢富察氏命阿固達正坐與僚屬㑹
酒號令諸部使博勒和徴伊蘭路舒古納兵烏楞古阿
嚕撫諭烏格集賽兩路係遼籍女真蘇布特徃温都路
執遼障鷹官達嚕克部副使辭列寧江州渤海大嘉努
　八月乙巳改端明殿學士為延康殿學士樞宻直學
士為述古殿直學士　辛亥詔諸路學校及三百人以
上者三分增一分百人以上者增一分之半　癸亥定
武臣横班以五十員為額　九月辛卯詔以辟廱大成
殿名頒諸路州學從河南尹蔡安持奏也　己亥詔諸
路兵應役京師者竝以十月朔遣歸　是月女真阿固
達舉兵伐遼進軍寧江州次寥晦城博勒和徴兵後期
杖之復遣督軍諸路兵皆會于來流水得二千五百人
致遼之罪申告於天地曰世事遼國恪修職貢定烏木
罕謀罕之亂破蕭哈里之衆有功不省而侵侮是加罪
人阿蘇屢請不遣今將問罪於遼天地其鑒佑之遂命
諸將傳梃而誓曰汝等同心盡力有功者奴婢部曲為
良庻人官之先有官者叙進輕重眂功茍違誓言身死
梃下家屬無赦師次唐古岱斡甲之地諸軍穰射介而
立有光如烈火起於人足及戈矛之上人以為兵祥明
日次札只水光見如初將至遼界先使尼雅滿督士卒夷
塹既度遇渤海軍攻左翼齊黙克衆少却遼兵直抵中
軍舍音出戰齊達先驅阿固達曰戰不可易也遣尼雅滿
止之尼雅滿馳出舍音前控止齋達馬舍音遂與俱還遼
兵從之耶律謝十墜馬遼人前救阿固達射救者斃併
射謝十中之有騎突前又射之徹札洞胸謝十㧞箭走
追射之中其背僨而死尼雅滿與數騎陷遼軍中阿固達
救之免胄戰或自傍箭之矢拂於顙阿固達顧見射者
一矢而斃謂將士曰盡敵而止衆從之勇氣自倍遼軍
大奔蹂踐死者十七八薩噶在别路不及會戰阿固達
使人以戰勝告之薩噶遣其子尼瑪哈及固紳來賀且
勸稱帝阿固達曰一戰而勝遂稱大號何示人淺也軍
至寧江州填塹攻城寧江人自東門出溫廸㾗阿徒罕
邀擊盡殪之遼統軍司以聞遼主射鹿於慶州略不介
意遣海州刺史高仙壽統渤海軍應援而已冬十月寧
江州陷防禦使大藥師努被獲阿固達陰縱之使招諭
遼人遂引兵還謁富察氏以所獲頒宗族耆老初女真
部民皆無徭役壯者悉為兵平居則漁畋射獵有警則
下令諸部之長凡歩騎之仗糗皆自備焉其部長曰貝
勒行兵則稱曰明安穆琨明安猶千夫長穆琨猶百夫
長也　壬寅遼主聞寧江州陷召羣臣議漢人行宮副
部署蕭圖薩温曰女真雖小其人勇而善射我兵久不
練若遇强敵稍有不利諸部離心不可制矣今莫若大
發諸道兵以威壓之北院樞宻使蕭達爾丹曰如圖薩
温之謀徒示弱耳但發滑水兵足以拒之乃以司空蕭
嗣先為東北路都統蕭托卜嘉副之發契丹奚軍三千
人中京禁兵及土豪二千人别選諸路武勇二千餘人
屯出河店　乙巳復置拱州　十一月辛未觀妙明眞
洞微先生王老志卒老志乞歸留之不得尋卒賜金以
葬贈正議大夫　遼都統蕭嗣先等將步騎諸軍會于
鴨子河北(考異遼史天祚本紀作混/同江今從金史太祖本紀)阿固達帥衆來禦
未至鴨子河會夜阿固達方就枕若有扶其首者三寤
而起曰神明警我也即鳴鼔舉燧而行黎明及河遼兵
方壞凌道阿固達選壯士千人撃走之因帥衆繼進遂
登岸與遼兵遇於出河店會大風起塵埃蔽天阿固達
乘風奮擊遼兵潰逐至倭稜濼殺獲不可勝計遼將士
得免者十有七人樞宻使蕭奉先懼兄嗣先得罪輒奏
東征潰軍所至劫掠若不肆赦恐聚為患遼主從之嗣
先但免官而已於是諸軍相謂曰戰則有死無功退則
有生無罪故士無鬭志見敵輒潰　壬辰遼都統蕭迪
里等營于倭稜濼又為女真兵所襲死者甚衆迪里亦
坐免官遼人嘗言女真兵滿萬則不可敵至是始滿萬
云　十二月己酉以禁中神御殿成減天下囚罪一等
　癸丑定朝儀奉直大夫以八十員為額　乙卯雪降
賜宴于蔡京第　己未詔廣南市舶司歲貢真珠犀角
象齒　環州定遠大首領夏人李訛􁝦以書遺其國統
軍梁哆㖫曰我居漢二十年毎見糧草轉輸例給空劵
方春末秋初士有饑色若竟擣定遠唾手可取既得定
遠則旁十餘城不攻而下矣我儲榖累歲掘地藏之大
兵之來斗糧無齎可坐而飽也哆㖫遂以萬人來迎轉
運使任諒先知其謀募兵盡發窖榖哆㖫圍定遠失所
藏越七日訛􁝦遂以其部萬餘人歸夏夏築臧河厎城
詔童貫為陜西經略使以討之　遼賓祥咸三州及鐵
驪部叛降于女真武奇邁薩噶辭不失率官屬詣阿固
達勸進願以新歲元日上尊號阿固達不許阿里罕普
嘉努尼雅滿等進曰今大功已建若不稱尊號無以繋
天下心阿固達曰吾將思之
　
　
　
　
　
　
　
　
　
　
　
　
　資治通鑑後編卷九十八
