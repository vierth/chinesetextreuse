
　資治通鑑後編卷四十二
　　　　　　　　　　　刑部尚書徐乾學撰
　宋紀四十二(起旃䝉大淵獻正月盡柔/兆困教六月凡一年有竒)
　　仁宗體天法道極功全徳神文聖武睿哲明孝皇
　　帝
景祐二年春正月壬寅徙江東轉運司蔣堂為淮南轉
運司兼發運司事堂在淮南嵗薦部吏二百員曰十得
二三亦足報國矣　以度支判官工部郎中許申為江
南東路轉運使凡鑄銅錢十分其劑銅居六分鉛鍚居
三分皆有竒贏此其大法也申在三司(景祐元年十月/丁巳朔申始權)
(度/判)乃建議以藥化鐡雜鑄銅居三分鐵居六分費省而
利厚朝廷從之即詔申用其法鑄於京師然大率鑄錢
雜鈆錫則其液流速而易成雜以鐵則流澁而多不就
工人苦之初命申鑄萬緡逾月才得萬錢申性詭譎自
度言無校乃求為江東轉運使欲用其法鑄於江州朝
廷又從之詔申就江州鑄百萬緡無漏其法中外知其
非是而執政主之以為可行然卒無成功(就江州鑄百/萬緡實録在)
(二月今并書明年十二/月申自江東徙湖南)先是鹽鐵副使任布請鑄大錢
一當十而申欲以銅鐵雜鑄朝廷下其議於三司程琳
奏曰布請用大錢是誘民盗鑄而䧟之罪唐第五琦嘗
用此法訖不可行申欲以銅鐵雜鑄理恐難成姑試之
申詐得售盖琳亦主其議故也(考異李燾曰琳傳載此/事於天聖五年以前誤)
(也當是景祐元年五月琳再為三司使時王子融云布/請鑄大錢行之京城程琳集官議子融時判度支曰今)
(軍營半在城外獨行大錢城中/可也事遂寢與琳傳異今不取)天章閣待制孫祖徳言
偽銅法所禁而官自為之是教民欺也固争之不従遂
出知兖州　癸丑置邇英延義二閣冩尚書無逸篇於
屏邇英在迎陽門之北東向延義在崇政殿之西北向
(考異宋史本紀癸丑置邇英延義二閣冩尚書/無逸篇於屏通鑑續編云詔蔡襄冩今從長編)是日御
延義閣召輔臣觀盛度進讀唐書賈昌朝講春秋既而
曲宴崇政殿　二月燕肅等上考定樂器并見工人戊
午御延福宫臨閲奉郊廟五十一曲因問李照樂何如
照對樂音髙二律擊黄鍾則為仲吕擊夾鍾則為夷則
是冬興夏令春召秋氣盖五代之亂雅樂廢壊王朴創
意造律凖不合古法用之本朝卒無福應又編鐘鏄鐘
無大小輕重厚薄長短之差銅錫不精聲韻失美大者
陵小者抑非中度之器相𫝊以為唐舊鐘亦有朴所製
者昔軒轅氏命伶倫截竹為律復令神瞽協其中聲然
後聲應鳯鳴而管之參差亦如鳯翅其樂傳之夐古不
刋之法也願聴臣依神瞽律法試鑄編鐘一簴可使度
量權衡協和詔許之仍就錫慶院鑄　庚申太常博士
直史館宋祁上大樂圖義二卷　帝未有儲嗣取汝南
郡王允讓子宗實入宫中皇后拊鞠之時生四年矣
丁夘知兖州范諷責授武昌行軍司馬不僉書事廣東
轉運司龎籍降授太常博士知臨江軍光禄寺丞館閣
校勘石延年落職通判海州仍下詔以諷罪申飭中外
先是籍為御史數劾諷宰相李迪佑諷弗治反左遷籍
籍既罷益追劾諷不置且言諷放縦不拘禮法茍釋不
治則敗亂風俗將如西晉之季不可不察㑹諷亦請辨
乃詔即南京置獄遣淮南轉運使黄總提㸃河北刑獄
張嵩訊之籍坐所劾諷有不如奏法當免諷當以贖論
諷不待論報擅還兖州吕夷簡疾諷詭激多妄言且欲
因諷以傾廸故特寛籍而重貶諷凡與諷善者皆絀削
延年嘗上書請莊獻太后還政諷任中丞欲引延年為
屬延年力辭之竟坐免人謂籍劾諷不置實夷簡隂
教之云(李燾曰辯據王珪所謂籍/神道碑他書並無有也)　戊辰工部尚書平
章事李迪罷為刑部尚書知亳州先是帝御延和殿召
吕夷簡宋綬決范諷獄以迪素黨諷不召迪惶恐還第
翌日遂罷相制辭畧曰姻聨之内險詐相朋靡先事而
上言頗為臣而有𨼆然迪性淳直實不察諷之多誕也
　以樞宻使王曾為右僕射兼門下侍郎平章事集賢
殿大學士參知政事王隨樞宻副使李諮並知樞宻院
事參知政事宋綬為樞宻副使給事中蔡齊翰林學士
承㫖盛度為參知政事樞宻副使王徳用御史中丞韓
億並同知樞宻院事　己巳改新知亳州李迪知相州
庚午復改授資政殿大學士留京師仍班三司使上
　庚辰降李迪為太常卿知宻州始迪再入相自以受
不世之遇盡心輔佐知無不為及吕夷簡繼入中書事
頗專制心忌迪潜短之于上迪性直而踈不悟也既坐
范諷姻黨罷政怨夷簡因奏夷簡私交荆王元儼嘗為
補門下僧惠清為守闕鑒義夷簡請辨帝遣知制誥胥
偃度支副使張傳即訊乃迪在中書時所行夷簡以齋
祠不預迪慚懼待罪故貶然補惠清實夷簡意迪但有
文書顧謂夷簡獨私荆王盖迪偶忘之他日語人曰吾
自以為宋璟而以夷簡為姚崇不知其待我乃如是也
　以右諫議大夫知天雄軍杜衍為御史中丞衍奏中
書樞宻古之三事大臣所謂坐而論道者也止隻日對
前殿何以盡天下之事宜迭召見賜坐便殿以極獻替
月不過數四足矣若末節細務進穀帛様閲甲胄弓矢
㸃馬補試吏員特有司之職耳陛下何必親決　三月
己丑以杜衍權判吏部流内銓先是選補科格繁長主
判不能悉閲吏多受賕出縮為姦衍既視事即敕吏取
銓法問曰盡乎曰盡矣乃閲視具得本末曲折明日曉
諸吏無得升堂各坐曹聴行文書銓事悉自予奪由是
吏不能為姦利居月餘聲動京師後改知審官院其裁
制如判銓法
　吕中曰人言我朝任法而不任人信吏而不信士大
　夫然吾觀賈積善十四考無公私過雖無舉主特與
　改官李師錫以王徳用甥雖薦主凡三十人止合循
　資是銓選有定法而未嘗拘于法也賈黯判流内銓
　則有三年不通父問而廢歸田里者杜衍權典選銓
　則裁制如法而文吏聴行文書者是銓法雖受成于
　吏而未嘗盡委于吏也故當時蘇紳上疏審官之職
　宜擇主判官付以事權或有異材别許論奏如冦凖
　判銓錢若水等三人以選人遷朝官此又不可以常
　法論而真得法外之意也
以知蘇州左司諫范仲淹為禮部員外郎天章閣待制
(李燾曰仲淹自外驟居侍從必有故史/無其説或縁富弼上疏也今表而出之)　太常禮院言
侍御史劉䕫請去莊獻明肅太后莊懿太后所加太字
盖入廟稱后繫於夫在朝稱太繫於子然二太后奉安
别廟凖禮應加太字帝以䕫不習故典詔本臺諭之
乙未賜亳秀濮鄭四州學田各五頃　丁酉置國子監
直講一員兼領監丞主簿事　戊申出宜聖殿庫真珠
付三司以助經費　詔權停貢舉　夏四月丁巳李照
言奉詔製玊律以候氣請下潞州求上黨縣羊頭山􁀙
黍及下懐州河内縣取葭莩從之　己未詔翰林學士
承㫖章得象天章閣侍制燕肅與翰林侍讀學士馮元
詳定刻漏　始李照既鑄成編鐘一簴以奏御遂建請
改制大樂取京縣秬黍累尺成律鑄鐘審之其聲猶高
更用太府布帛尺為法乃下太常四律照自制律管以
為十二管定法　庚午詔天下有知樂者許所在薦聞
或自言官司將校試之侍御史劉䕫言樂之大本與政
化通不當輕易其器願擇博學之士以補卿丞凡四方
妄獻説以要進者一切罷之帝善其言然亦不果從也
　戊寅命馮元聶冠卿宋祁同修樂書　録曹修古之
姪覲為試將作監主簿仍聴為修古後　五月甲申朔
詔曰王者奉祖宗尚功徳故禋天祀地則侑神作主審
諦合食則百世不遷恭惟太祖皇帝受天命建大業可
謂有功矣太宗真宗二聖繼統重熙累洽可謂有徳矣
其令禮官考合典禮辨崇配之序定二祧之位中書門
下詳閲以聞　庚寅禁縷金為婦人首飾等物　李照
上九乳編鐘圖鐘舊飾以旋蟲改為龍井自創八音新
器又請别鑱石為編磬辛夘命内侍挾樂工往淮陽軍
治磬石照又言既改制金石則絲竹匏土革木亦當更
制以備獻享乃鑄銅為龠合升斗四物以興鐘鏄聲量
之率及潞州上秬黍照擇大黍縦累之檢考長短尺成
與大府尺合法愈堅定　甲午廣南東西路並言妖獠
冦邊高竇雷化等州巡檢許政死之遣左侍禁桑懌㑹
廣桂二州都監討捕懌部分軍士盡禽諸盗還京師樞
宻吏求賂為改閤門祗候懌不應吏匿其功狀止免
短使而已　庚子太常禮院言太祖太宗真宗廟並萬
世不遷南郊升侑上帝以太祖定配二宗迭配議上中
書門下詳閲請如禮官所議詔恭依　六月辛酉以親
郊並侑三聖及真宗為不遷主遣官告於太廟　左司
諫姚仲孫言伏聞議者欲改制雅樂俾協純音謂舊律
太高裁之就下以髙形下人固知之然或制之未得其
精損之必差其度臣盖不知其得於何道而輒變更聞
其所為率多詭異至如鍊白石以為磬範中金以作鐘
又欲以三辰五靈二十四孝為樂器之飾臣雖愚昧竊
有所疑望特詔罷之止用舊樂時帝既許李照制器業
已為之且欲究其術之是非故仲孫之章卒不下有司
焉　先是太常鐘磬毎十六枚為一套而四清聲相承
不擊乙丑李照言十二律聲已備餘四清聲乃鄭衛之
樂請於編縣止留十二中聲去四清鐘則哀思邪僻之
聲無由而起也馮元等駮之曰前聖制樂取法非一
故有十二管之和十九管之巢三十六簧之竽二十五
絃之瑟十三絃之等九絃七絃之琴十六枚之鐘磬各
自取義寜有一之於律吕專為十二之數也鐘磬八音
之首絲竹以下受而為均故聖人尤所用心焉春秋號
樂總言金奏詩頌稱美實依磬聲此二器非可輕改且
聖人既以十二律各配一鐘又設四清聲以附正聲之
次原其意盖為夷則至應鐘四宫而設也夫五音宫為
君商為臣角為民徴為事羽為物不相凌謂之正迭相
陵謂之慢百王所不易也聲之重大者為尊輕清者為
卑卑者不可加於尊古今之所同也故列聲之尊卑者
事與物不與焉何則事為君治物為君用不能尊於君
故也惟君臣民三者則自有上下之分不得相越故四
清聲之設正為臣民相避以為尊卑也今若止用十二
鐘旋相考擊至夷則以下四管為宫之時臣民相越上
下交戾則陵犯之音作矣此甚不可者也其鐘磬十六
皆本周漢諸儒之説及唐家典法所載欲損為十二惟
照獨見臣以為如舊制便帝令權用十二枚為一格且
詔曰俟有知音者能考四鐘協調清濁有司别議以聞
　丁夘出内藏庫紬絹百萬下三司市糴軍儲　己巳
以都官員外郎曹修睦為侍御史修睦修古弟用中丞
杜衍之薦也　辛未御崇政殿召輔臣觀新樂　秋七
月甲申詔特賜冦凖諡曰忠愍　丙戌詔以冬至有事于南
郊　戊戌羣臣請上尊號曰景祐體天法道欽天聰武
聖仁孝徳表五上從之　庚子侍御史曹修睦言李照
所取歴代樂頗為迂誕而其費甚廣請付有司按劾之
帝以照所作鐘磬頗與衆音相諧但罷其増造仍詔諭
修睦　知杭州鄭回言鎮東節度推官阮逸頗通音律
上其所撰樂論十二篇并律管十三詔令逸赴闕　八
月甲寅宴紫宸殿初用樂　己巳命李照同修樂書
辛未詔薦獻景靈宫朝饗郊祀天地自今同日受誓戒
始用王曽之言也　甲戌幸安肅門砲場閲習戰　丁
丑内出景祐樂髓新經六篇賜羣臣(其一釋十二圴二/明所主事三辨音)
(聲四圖律吕相生并祭天地宗廟所用律及隂陽數配/五十二管之長短六歴代度量衡皆本之於隂陽配之)
(於四時建之於日月通之於/鞮笁演之於壬式遁甲之法)　己夘以右諫議大夫知
兖州孔道輔為龍圖閣直學士時近臣有獻詩百篇者
執政請除龍圖閣直學士帝曰是詩雖多不如孔道輔
一言遂以命道輔議者因是知前日之斥果非上意也
　初命朝臣為江浙荆湖福廣南等路提㸃銀銅坑冶
鑄錢公事其俸賜恩例並與提㸃刑獄同　九月乙未
詔司天監製百刻水秤以測候晝夜　丁酉命李照為
刑部員郎賜三品服以造新樂成入内都知閻文應
推言其功故也起五月造止八月成金石七縣而照自
造新樂笙竽琴瑟笛篳篥等十二種皆不可施用詔但
存大笙大竽二種而已照謂今篳篥乃豳詩所謂葦管
也詩云一之日觱發二之日栗冽且今篳篥首伶人謂
之葦子其名出此於是製大管篳篥為雅樂議者嗤之
　工部郎中天章閣待製劉隨卒擢待制未旬日也隨
與孔道輔曹修古同時為言事官皆以清直聞臨事明
鋭敢行蜀人以為水晶燈籠始使契丹還㑹貶而官收
所得馬十五乗及是帝憐其貧賜其家錢六十萬　壬
寅御崇政殿按新樂詔中書門下樞宻院大臣與觀焉
　賜鄭州學田五頃　初諸王邸散居都城過從有禁
非朝謁從祠不得㑹見己酉詔即玊清昭應宫舊地建
宫合十位聚居賜名睦親宅(考異東都事畧云建睦親/宅廣親今從續通鑑長編)
(止云睦/親宅)　命中丞杜衍等汰三司胥吏　參知政事宋
綬上所編修中書總例四百一十九冊降詔褒諭先是
吕夷簡奏令綬為此既而謂人曰自吾有此例使一庸
夫執之皆可為宰相矣(皇祐五年十/二月續編)　冬十月辛亥朔
復置朝集院以待外官之還京師者　壬子蔡州言左
武衛大將軍分司西京后普卒　癸亥復置羣收制置
使仍詔自今止以同知樞宻院或副使兼領之(明道二年/二月十二)
(日罷今復置實元二年五/月二十三日又罷尋復置)　禮院言春秋隠公五年考仲
子之宫初獻六羽何休范甯等咸謂不言佾者明佾則
干舞在其中婦人無武事獨奏文樂也前詔議奉慈之
樂有司援舊典已用特磬代鏄鐘取隂數尚柔以静為
體今樂去大鐘而舞進干盾頗戾經誼請止用文徳之
舞奏可　己巳出内藏庫緡錢七十萬左藏五十萬下
河北轉運司市軍儲　許蘇州立學仍給田五頃　十
一月辛巳朔以應天府書院為府學仍給田十頃　戊
子金庭教主沖静元師郭氏薨后之獲罪也帝直以一
時之忿且為閻文應等所譛故廢之既而悔之后居瑤
華宫帝累遣使勞問於是又為樂府辭以賜后后和答
語甚悽愴文應大懼㑹后小疾文應與太醫診視遷喜
慶院數日遽不起中外疑文應進毒然不得其實時帝
致齊南郊不即以聞及聞深悼之詔以后禮葬右正言
直集賢院王堯臣請推舉左右侍醫者不報　癸巳朝
饗景靈宫甲午饗太廟及奉慈廟乙未祀天地于圜丘
以太祖太宗真宗並配大赦　乙巳封宰臣吕夷簡為
申國公王曽為沂國公　丁未加恩百官　十二月壬
子加嘉勒斯賚為保順軍節度觀察留後　昭宣使入内
都知閻文應罷為秦州鈐轄尋改鄆州其子勾當御藥院
士良罷為内殿崇班時諫官姚仲孫高若訥劾文應
方命宿齊太廟而文應叱醫官聲聞行在郭皇后暴
薨中外莫不疑文應置毒者請并士良出之故有是命
文應又稱疾願留仲孫復論奏文應乃亟去文應專恣
事多矯㫖付外執政不敢達天章閣侍制范仲淹將劾
奏其罪即不食悉以家事屬其長子曰吾不勝必死之
帝卒聴仲淹言竄文應嶺南尋死于道(考異竄閻文應/嶺南尋死于道)
(此據富弼所作墓誌按閻文應景祐二年十二月辛亥兩/落入内都知以昭宣使領嘉州防禦使為秦州鈐轄後)
(日改鄆州鈐轄百官表同景祐四年四月乙丑文應徙/潞州鈐轄百官表同實元二年九月癸夘文應卒此據)
(百官表贈邠州觀察使此據實錄未嘗有竄嶺南指揮/及死于道事迹不知弼何據也今姑從弼墓誌竢考)
　趙元昊遣蘇諾爾將兵二萬五千攻嘉勒斯賚敗死畧
盡蘇諾爾被執元自率衆攻氂牛城一月不下既而詐
約和城開乃大縱殺戮又攻青唐安二宗格帯星嶺諸城
嘉勒斯賚部將安子羅以兵十萬絶歸路元昊晝夜戰
二百餘日子羅敗然兵溺宗噶爾克及饑死過半元昊又
嘗侵嘉勒斯賚并臨河湟嘉勒斯賚知衆寡不敵壁鄯州不
出隂間元昊頗得其虚實元昊已渡河插旗幟志其淺嘉
勒斯賚潛使人移植深處以誤元昊及大戰元昊潰而歸士視
幟渡溺死十八九所鹵獲甚衆嘉勒賚來獻捷朝廷議加
斯賚節度使同知樞密院韓億以為二酋皆藩臣今不能
諭令解仇乃因捷加賞非所以御四裔也議遂寢　以范仲
淹為吏部員外郎權知開封府仲淹自還朝言事愈急宰
相隂使人諷之曰待制侍臣非口舌任也仲淹曰論思政侍
臣職余敢不勉宰相知不可誘乃命知開封欲撓以煩劇使
不暇他議亦幸其有失亟罷去仲淹處之彌月京邑肅然稱
治　甲子以左侍禁桑懌為閤門祗候賞平蠻獠之功也
懌辭不受請推其賞以歸己上者不許或譏懌好名歎曰
士當自信其心以行若欲避名則善皆不可為也　許孟
州立學仍給田五頃　辛未詔以北海縣尉孔宗愿為國
子監主簿襲封文宣公　先是御史臺辟石介為主簿
介上䟽論赦書不當求五代及諸偽國後忤意罷不召
館閣校勘歐陽修貽書責中丞杜衍曰介一賤士用之
當否未足害政然可惜者中丞舉動也主簿於臺中非
言事官然大抵居臺中者必以正直剛眀不畏避為稱
職介足未履臺門之閾而已用言事見罷真可為正直
剛明不畏避矣度介之才不止為主簿直可為御史也
今斥介而他舉必亦擇賢而舉夫賢者固好辯若舉而
入臺又有言則又斥而他舉乎如此則必得愚闇懦黙
者而後止也衍卒不能用太子中允知淮陽軍梁適亦
上疏論朱全忠唐之賊臣今録其後不可以為勸帝是
其言記適姓名于禁中尋召為審刑院詳議官適顥之
子也　是嵗契丹主加號文武仁聖昭孝皇帝
景祐三年春正月戊子命李諮蔡齊程琳杜衍丁度同
議茶法諮以前坐變法得罪固辭不許時三司吏孫居
中等言自天聖三年變法而河北入中虚估之弊復類
乾興以前蠧耗縣官請復行見錢法度支副使楊偕亦
陳三説法十二害見錢法十二利以為止用三説所支
一分緡錢足以贍一嵗邊計故命諮等更議仍令召商
人至三司訪以利害　壬辰追冊故金庭教主沖静元
師郭氏為皇后命知制誥丁度内侍押班藍元用同䕶
葬事尋詔中書門下停其諡冊祔廟丁酉葬于奉先資
福院側鹵簿儀物並用孝章皇后故事時上元節有司
張燈俟乗輿出右正言王堯臣言后以復位號今方在
嬪不當遊幸同知禮院王拱辰亦以為言帝為罷葬日
張燈　己酉許洪州宻州立學仍各賜田五頃　先是
帝以三司胥吏猥多或老疾不知書計詔御史中丞杜
衍等與本司差擇之有欲中衍者揚言於外曰衍請盡
黜諸吏於是三司後行朱正周貴李逢年等百人輒相
率詣宰相吕夷簡第宣訴夷簡拒不見又詣王曽第曽
以美言諭之因使吏狀自陳既又詣衍第投瓦礫肆醜
言明日衍對請下有司推究而曽具得其姓名乙夘正
貴杖脊配沙門島逢吉等二十二人決配逺州軍牢城
其為從者皆勒停
　吕中曰太祖嘗汰吏四百人真宗又汰諸路吏萬有
　餘人何其易而景祐欲汰三司吏反失國體何邪論
　者皆以為勢之弱至此不知當時韓魏公嘗汰兵數
　萬人不聞有此亂者兵且可汰况于吏乎是小人之
　欲害君子先唱盡黜諸吏之虚聲以中衍也
丙辰詔翰林學士馮元禮賔副使鄧保信與鎮江節度
推官阮逸湖州鄉貢進士海陵胡瑗較定舊鍾律瑗以
經術教授呉中范仲淹前知蘇州薦瑗知音白衣召對
崇政殿與逸俱命　太常少卿直昭文館開封扈偁言
京師天下之本而士民僣侈無法室居服玩競為華靡
珠璣金翠炤燿路衢一襲衣直不翅千萬請條約之壬
戌詔兩制與禮院同詳定制度以聞　三月復入中見
錢算請官茶法凡商賈入錢于京師者給南方茶入芻
糧于邊者給京師及諸州錢　乙未御崇政殿召輔臣
觀所定鐘律丙申翰林侍講學士馮元等上秬黍新尺
别為鐘磬各一架　戊戌詔曰致仕官舊皆給半俸而
仕常顯者或貧不能自給非所以遇髙年養亷恥也自今
大兩省大卿監正刺史閤門使以上致仕給俸如分
司官長吏嵗時以朕意勞賜之　權判戸部勾院葉清
臣上疏請弛茶禁以嵗所課均賦郭鄉村人戸其畧曰
議者謂榷賣有定率征税無彛准通商之後必虧嵗計
臣按管氏鹽鐵法計口受賦茶為人用與鹽鐵均必令
天下通行以口定賦民獲善利又去嚴刑口出數錢人
不厭取比於官自𣙜易驅民就刑利病相須炳然可察
詔三司與詳定所相度以聞皆以為不可行(嘉祐四年/卒行之)
　是月李諮等請罷河北入中虚佑以實錢償芻粟實
錢售茶皆如天聖元年之制又以北商持劵之京師舊
必得交引鋪保任并三司符騐然後給錢以是京師坐
賈率多邀求三司吏稽留為姦乃悉罷之命商持劵徑
趣𣙜貨務騐實立償之錢又言前已用虚估給劵者給
茶如舊仍給景祐二年以前茶又言天聖四年嘗許陜
西入中茶商利之争欲售陜西劵故不復入錢京師請
禁止并言商人輸錢五分餘為置籍召保期年半悉償
失其期者倍其數事皆施行諮等復言奭等變法嵗損
利不可勝計今一旦復用舊法恐豪商不便依託權貴以
動朝廷請先期申諭於是帝為下詔戒勅而縣官濫費
自此少矣　詔權停貢舉　夏五月戊寅朔范仲淹言
臣近親奉徳音以孔道輔曽言遷都西洛臣謂未可也
國家太平豈可有遷都之議但西洛帝王之宅負闗河
之固邊方不寜則可退守宜漸營廩食陜西有餘可運
而下東路有餘可運而上數年之間庻幾有備太平則
居東京通濟之地以便天下急難則居西洛險固之宅
以守中原易曰王公設險以守其國此之謂也先王修
徳以服逺人然安不忘危故不敢去兵陛下内惟修徳
使天下不聞其過外亦設險使四夷不敢生心此長世
之道也(據仲淹乞修京城劄子云景祐三年五月初請/修西京今附見朔日孔道輔去年八月以龍直)
(知楚/州)　丙戌天章閣待制權知開封府落仲淹落職知
饒州仲淹言事無所避大臣權倖多忌惡之時吕夷簡
執政進者往往出其門仲淹言官人之法人主當知其
遲速升降之序其進退近臣不宜全委宰相又上百官
圖指其次第曰如此為序遷如此為不次如此則公如
此則私不可不察也夷簡滋不悦帝嘗以遷都事訪諸
夷簡夷簡曰仲淹迂濶務名無實仲淹聞之為四論以
獻一曰帝王好尚二曰選賢任能三曰近名四曰推委
大抵譏指時政又言漢成帝信張禹不疑舅家故有王
莽之亂臣恐今日朝廷亦有張禹壊陛下家法不可不
早辨也夷簡大怒以仲淹語辨於帝前且訴仲淹越職
言事薦引朋黨離間君臣仲淹亦交章對析辭愈切由
是降出侍御史韓縝希夷簡意請以仲淹朋黨榜朝堂
戒百官越職言事從之時治朋黨方急士大夫畏宰相
少肯送仲淹者天章閣待制李紞集賢校理王質皆
載酒往餞質又獨留語數夕或以誚質曰希文賢者得
為朋黨幸矣希文仲淹字也質嘗知蔡州州人嵗時祠
呉元濟廟質曰安有逆醜而廟食於民者毁之為更立
狄仁傑李愬像而祠之蔡人至今號雙廟　范仲淹既
貶諫官御史莫敢言祕書丞集賢校理余靖言仲淹前
所言事在陛下母子夫婦之間猶以其合典禮故加優
奬今坐刺譏大臣重加譴謫儻其言未協聖慮在陛下
聴與不聴耳安可以為罪乎汲黯在廷以平津為多詐
張昭論將以魯肅為麤踈漢皇呉主兩用無猜陛下自
親政以來三逐言事者恐非太平之政也請速改前命
壬辰靖落職監筠州酒税　乙未貶太子中允館閣校
勘尹洙為崇信軍節度掌書記監郢州酒税先是洙上
言臣常以范仲淹直諒不囘義兼師友自其被罪朝中
多去臣亦被其薦論范仲淹既以朋黨得罪臣固當從坐
雖國恩寛宥無所指名臣内省於心有靦面目况余靖
素以仲淹分踈猶以朋黨得罪臣不可幸於茍免乞從
降黜以明典憲宰相怒遂逐之　戊戌貶鎮南節度掌
書記館閣校勘歐陽修為夷陵縣令初右司諫高若訥
言范仲淹貶職之後遵奉勅榜不敢妄有營救今歐陽
修移書抵臣言仲淹平生剛正通古今班行中無與比
者責臣不能辨仲淹非辜猶能以面目見士大夫出入
朝中稱諫官及謂臣不復知人間有羞恥事仍言今日
天子與宰臣以迕意逐賢人責臣不敢言臣謂賢人者
國家恃以為治也若陛下以迕意逐之臣合諫宰臣以
迕意逐之臣合争范仲淹頃以論事切直亟加進用今
兹狂言自取譴辱豈得謂之非辜恐中外聞之謂天子
以迕意逐賢人所損不細請令有司召修戒諭免惑衆
聴因繳進修書修坐是貶西京留守推官仙遊蔡襄作
四賢一不肖詩傳于時四賢指仲淹靖洙修不肖斥若
訥也泗州通判陳恢尋上章乞根究作詩者罪左司諫
韓琦劾恢越職希恩宜重行貶黜庻絶姦䛕不報而襄
事亦寢　光禄寺主簿蘇舜欽上疏言孔道輔范仲淹
剛直不撓致位臺諫後雖改他官不忘獻納二臣者非
不知緘口數年坐得卿輔盖不願負陛下委注之意而
皆罹中傷竄謫而去使正臣奪氣鯁士咋舌目覩時弊
口不敢論昔晉侯問叔向曰國家之患孰為大對曰大
臣持禄而不及諫小臣畏罪而不敢言下情不得上通
此患之大者今國家班設爵位列陳豪英故當責其公
忠安可教之循黙賞之使諫尚恐不言罪其敢言孰肯
獻納物情閉塞上位孤危軫念于兹可為驚怛覬望陛
下發徳音寢前詔勤于采納下及芻蕘可常守隆平保
全近輔若詔榜未削欺罔成風則不惟堂下逺於千里
竊恐指鹿為馬之事復見於今朝矣(考異國史舜欽傳/及舜欽集皆稱乙)
(亥詔書誤也今改之舜欽集云此疏以五月二十八日/上今附見月末按景祐元年舜欽登第授光禄主簿知)
(䝉城縣二年正月丁父憂三年五月上此疏居喪/纔一年後耳冒哀論事前言故不以為譏何哉)　六
月戊申朔許越州立學仍給田五頃　壬子許階州立
學仍給田五頃　甲子許真定府博州郢州立學各給
田五頃　壬申䖍吉州水溢壊城郭廬舍賜被溺家錢
有差
　資治通鑑後編卷四十二
