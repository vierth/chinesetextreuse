
　皇王大紀卷四十五　　　　宋　胡宏　撰
　三王紀
　　襄王
二十九年魯逆夫人于齊卿不行非禮也君子是以知
其不允於魯也曰貴聘而賤逆之君而卑之立而廢之
棄信而壊其主在國必亂在家必亡晉人以孔達衛之
良也免之狄侵齊楚人滅江秦伯為之降服出次不舉
過數大夫諌公曰同盟滅敢不矜乎吾自懼也晉侯伐
秦圍邧新城以報王官之役衛甯武子俞聘于魯公與
之宴為賦湛露及彤弓不辭又不答賦使行人私焉對
曰臣以為肄業及之也昔諸侯朝正於王王宴樂之於
是乎賦湛露則天子當陽諸侯用命也諸侯敵王所愾
而獻其功王於是乎賜之彤弓一彤矢百玈弓矢千以
覺報宴今陪臣來繼舊好君辱貺之其敢千大禮以自
取戾九月壬寅魯僖公之母成風薨秦伯用由余之謀
破西戎取國十二開地千里王使召公過賀秦伯以金
鼓命為西方諸侯伯經曰四年春公至自晉夏逆婦姜
于齊(逆皆稱女以未成婦而女者在父母家之所稱也/徃逆而稱婦入國不書至何哉此春秋誅意之論)
(也禫制未終思念娶事是不志哀而居約矣方逆也而/已成為婦未至也而如在國中原其意而誅之也不稱)
(夫人姜氏者亦與有貶焉婦人不專行何以與有貶父/母與有罪也文公不知敬其伉儷違禮而行使國亂子)
(弑齊人不能鑒㣲知著冐禮而徃使其女不允於魯皆/失於不正其始之過也夫婦之際人倫之首禮不可不)
(謹也故交貶/之以為後鑒)狄侵齊秋楚人滅江晉侯伐秦(晉人三敗/秦師見報)
(乃常情耳而穆公濟河焚舟則貶而稱人秦取王官及/郊未至結怨如晉師之甚也襄公又報之於常情過矣)
(而得稱爵何也聖人以常情待晉襄而以王事責秦穆/所以異乎襄公忘親背惠大破秦師敗狄伐許怒魯侯)
(之不朝也而以無禮施之是専尚威力先事加人莫知/省徳而後動也今又報秦不足罪矣穆公初敗于殽悔)
(過自誓増修徳政宜若過而知悔悔而能改又有濟河/之役則非誓言之意所以備責之也然晉襄見伐而報)
(猶無譏焉秦穆至是見伐而不報善可知矣不譏晉侯/所以深善秦伯春秋大改過嘉釋怨王者之事也故仲)
(尼定書列秦誓於百篇之末以見悔過/能改而不責人聖賢誥命不越此矣)衛侯使寗俞來
聘冬十有一月壬寅夫人風氏薨(風氏僖公之母荘公/妾也而稱夫人自是)
(嫡妾亂矣語曰邦君之妻邦人稱之曰君夫人稱諸異/邦曰寡小君盖敵體之稱也若夫妾媵則非敵矣其生)
(亦以夫人之名稱號之其沒亦以夫人之禮卒塟之非/所以正其分也以妾媵為夫人徒欲尊寵其所愛而不)
(虞卑其身以妾母為夫人徒欲崇貴其所生而不虞賤/其父卑其身則失位賤其父則無本越禮至是不亦悖)
(乎夫禮庶子為其母無服不敢貳尊者也春秋於成風/記其卒塟各以實書不為異詞者謹禮之所由變也)
三十年冬十一月王使榮叔歸魯成風之含且賵正月
辛亥魯葬成風召昭公㑹𦵏魯公孫敖如晉初鄀叛楚
即秦又貳於楚夏秦人入鄀六人叛楚即東夷秋楚成
大心仲歸帥師滅六冬楚子燮滅蓼臧文仲聞六與蓼
㓕曰臯陶庭堅不祀忽諸徳之不建民之無援哀哉晉
陽處父聘于衛反過寗寗嬴從之及温而還其妻問之
嬴曰以剛商書曰沉潛剛克髙明柔克夫子壹之其不
沒乎天為剛徳猶不干時况在人乎且華而不實怨之
所聚也犯而聚怨不可以定身余懼不獲其利而離其
難是以去之經曰五年春王正月王使榮叔歸含且賵
(珠玉曰含車馬曰賵歸含且賵者厚禮妾母也不稱天/王者弗克若天也春秋係王於天以定其名號者所履)
(則天位也所冶則天職也所勑而惇之者則天之所叙/也所自而庸之者則天之所秩也所賞所刑者則天之)
(所命而天之所討也夫婦人倫之本今成風以妾僭嫡/王不能正又使大夫歸含賵焉而成之為夫人則王法)
(廢人倫亂矣是謂弗克若天而悖其/道非小失耳故特不稱天以謹之也)三月辛亥塟我小
君成風(仲子雖聘非惠公之嫡也春秋之初尚以為疑/故别為之宫而羽數特異此雖非禮之正然不)
(祔于姑猶有辨焉至是成風書塟乃有二夫人祔/廟而亂倫易紀無復辨矣故禮之失自成風始也)王使
召伯來會塟(成風薨王使榮叔歸含且賵既不稱天矣/及使召伯來㑹葬人與貶焉何也歸含且)
(賵施於妾母已稠疊人使卿㑹葬恩數有加是将祔之/於廟也而致禮於成風盡矣聘一也含賵而又𦵏則其)
(事益隆亂倫廢法甚矣再/不稱天所以示其戒也)夏公孫敖如晉秦人入鄀秋
楚人滅六冬十月甲申許男業卒
三十一年晉侯蒐于夷舍二軍將登箕鄭父先都而使
士縠梁益耳将中軍先克曰狐趙之勲不可廢也使狐
射姑將中軍趙盾佐之陽處父成季之屬也至自温言
於晉侯謂趙盾能曰使能國之利也改蒐于董易中軍
趙盾於是始為國政制事典正法罪辟獄刑董逋逃由
質要治舊洿本秩禮續常職出滯淹既成以授太傅陽
子與太師賈佗使行諸晉國以為常法許塟其君僖公
魯臧孫辰以陳衛之睦也曰宜求好於陳季孫行父聘
於陳且娶焉秦伯任好薨諡曰穆公子罃嗣以子車氏
之三子奄息仲行鍼虎為殉皆秦之良也國人哀之秦
國風六篇曰黄鳥三章章十二句哀三良也國人刺穆
公以人從死而作是詩也交交黄鳥止于棘(興也交交/小貌黄鳥)
(以時徃來得其所人/以壽命終亦得其所)誰從穆公子車奄息(子車氏/奄息名)維此
奄息百夫之特(乃特百/夫之徳)臨其穴惴惴其慄(惴惴/懼也)彼蒼者
天殱我良人(殱盡良/善也)如可贖兮人百其身交交黄鳥止
于桑誰從穆公子車仲行維此仲行百夫之防(防比/也)臨
其穴惴惴其慄彼蒼者天殱我良人如可贖兮人百其
身交交黄鳥止于楚誰從穆公子車鍼虎維此鍼虎百
夫之禦臨其穴惴惴其慄彼蒼者天殱我良人如可贖
兮人百其身君子曰秦穆之不得為盟主也宜哉死而
棄民先王違世猶貽之法而况奪之善人乎古之王者
知命之不長是以竝建聖哲樹之風聲分之采物著之
話言為之律度陳之藝極引之儀表予之法制告之訓
典教之防利委之常秩道之以禮則使毋失其土宜衆
隷賴之而後即命聖王同之今縱無法以遺後嗣而又
收其良以死難以在上矣君子是以知秦之不復東征
也魯季孫行父如晉使求遭喪之禮以行曰備豫不虞
古之善教也六月乙亥晉侯驩薨諡曰襄公大臣以世
子夷臯少國家多難欲立長君趙盾曰立公子雍好善
而長先君愛之且近於秦秦舊好也置善則固事長則
順立愛則孝結舊則安狐射姑曰立公子樂辰嬴嬖於
二君立其子民必安之盾曰為二嬖淫也為先君子出
在小國辟也母淫子辟無威陳小而逺無援將何安焉
使先蔑士㑹如秦逆公子雍荀林父止蔑曰夫人世子
猶在而外求君此必不行子以疾辭若何不然將及不
聽八月魯仲遂如晉晉塟其君襄公晉狐射姑怨太傅
陽子之易其班也而知具無援於晉也使續鞫居殺處
父晉殺續鞫居射姑奔狄趙盾使㬰騈送其帑夷之蒐
射姑戮臾駢之人欲盡殺賈氏㬰駢曰吾聞之敵惠敵
怨不在後嗣夫子禮於賈季我以其寵報私怨無乃不
可乎親扞送之閏月魯侯朝于廟而不告朔閏以正時
時以作事事以厚生生民之道於是乎在不告閏朔棄
時政也何以為民經曰六年春𦵏許僖公夏季孫行父
如陳秋季孫行父如晉八月乙亥晉侯驩卒冬十月公
子遂如晉𦵏晉襄公晉殺其大夫陽處父晉狐射姑出
奔狄(公羊子曰晉殺其大夫陽處父則狐射姑曷為出/奔射姑殺也射姑殺則其稱國以殺何君漏言也)
(易曰不出戸庭無咎何謂也子曰亂之所生則言語以/為階君不宻則失臣臣不宻則失身㡬事不宻則害成)
(是以君子慎宻而不出也凡書殺者在上則稱君在下/則稱民在衆則稱人在㣲者則稱盗君與臣同殺則稱)
(國今殺處父者射姑耳君獨以漏言故亦預殺焉所以/為後世戒也或以處父為侵官非歟曰人君用人失當)
(則其國必危凡立于朝者舉當諫君况身為晉國之太/傅耶若以為侵官将相大臣非其人百官有司失其職)
(在位者當拱黙自全隂聴人主之所為至於顛危而不/救則将焉用彼相乎率天下臣子為持禄榮身不忠之)
(行以誤朝迷國者/必此侵官之説夫)閏月不告月猶朝于廟(不告月者不/告朔也不告)
(朔則曷為不言朔也因月之虧盈而置閏是主乎月之/有閏也故不言朔而言月占天時則以星授民事則以)
(節候寒暑之至則以氣百官修其政於朝庶民服其事/於野則主乎是焉耳矣閏不可廢乎曰迎日推策則有)
(其數轉璣觀衡則有其象歸竒於扐以象閏數也斗指/兩辰之間象也象數者天理也非人所能為也故以定)
(時成歳者唐典也以詔王居門終月者周制也班告朔/于邦國不以是為附月之餘而弗之數也猶朝于廟者)
(幸其不已之詞子貢欲去告朔之/餼羊子曰爾愛其羊我愛其禮)
三十二年冬魯侯伐邾春正月甲戍取湏句遂城郚二
月宋公王臣薨諡曰成公弟禦殺世子而自立宋人殺
之立成公少子杵臼將去羣公子樂豫曰公族公室之
枝葉也若去之則本根無所庇廕矣親之以徳皆股肱
也誰敢攜貳不聴穆襄之族率國人以攻公殺公孫固
公孫鄭于公宫六卿和公室樂豫舍司馬以讓公子卬
卬公之弟也公即位而塟秦伯送公子雍于晉襄夫人
穆嬴日抱世子以啼于朝曰先君何罪其嗣亦何罪舍
適嗣不立而外求君將焉寘此諸大夫畏逼乃背先蔑
立世子夷臯以禦秦師趙盾將中軍先克佐之及堇隂
蒯得犯命克奪其田盾曰我若受秦秦則賔也不受冦
也既不受矣而復緩師秦必生心先人有奪人之心軍
之善謀也潜師夜起敗秦師于令狐先蔑奔秦士㑹從
之狄侵魯魯告于晉晉人因狐射姑問狄且讓之狄人
問趙衰趙盾孰賢賈對曰趙衰冬之日盾夏之日也齊
侯宋公衛侯陳侯鄭伯許男曹伯㑹晉趙盾盟于扈晉
侯立故魯侯後至徐伐莒莒人為徐人伐之故請盟於
魯魯公孫敖如莒涖盟初公孫敖娶于莒曰戴已生文
伯其娣聲已生惠叔戴已卒又聘于莒莒人以聲已辭
則為襄仲遂聘焉是行也因為襄仲逆及鄢陵登城見
之美自為娶之仲請攻之公将許之叔仲惠伯諫曰兵
作於内為亂於外為冦冦猶及人亂自及也今臣作亂
而君不禁以啓冦讐若之何公止之惠伯成之使仲舎
之公孫敖反之晉郤缺言於趙盾曰日衛不睦故取其
地今已睦矣可以歸之叛而不討何以示威服而不柔
何以示懷非威非懷何以示徳無徳何以主盟子為正
卿以主諸侯而不務徳將若之何盾悦歸匡戚之田于
衛經曰七年春公伐邾三月甲戍取湏句遂城郚夏四
月宋公王臣卒宋人殺其大夫(書宋人者國亂無政非/君命而衆人擅殺之也)
(大夫不名義繋於殺大/夫而其名不足紀也)戊子晉人及秦人戰于令狐晉
先蔑奔秦(程氏以為晉不謝秦秦納不正皆罪也故稱/人晉懼秦之不肯已而撃之是晉人為志乎)
(是戰者也故書及其貶之如此者使後世臣子慎於廢/立之際不可忽也治亂存亡係國君之廢立事莫重於)
(此矣而可以有誤乎奕者舉棋不定/不勝其耦况置君而可以不定乎)狄侵我西鄙秋八
月公㑹諸侯晉大夫盟于扈(諸侯㑹晉趙盾盟于扈為/晉侯立也趙盾内專廢置)
(其君外强諸侯為此盟其不名者見大夫之强也諸侯/不序見公之不及於㑹也文公怠惰事多廢緩既約晉)
(盟而復後至故隠其不及罪公之不/能自强於政治魯自是日益衰矣)冬徐伐莒公孫敖
如莒涖盟
三十三年秦人伐晉取武城秦國風六篇曰晨風三章
章六句刺康公也忘穆公之業始棄其賢臣焉鴥彼晨
風鬱彼北林(興也鴥疾飛貌晨風鸇也鬱積也北林林/名也先君招賢人賢人徃之鴥疾如晨風)
(之飛入/北林)未見君子憂心欽欽(思望之心/中欽欽然)如何如何忘我
實多(今則忘/之矣)山有苞櫟隰有六駮(櫟木也駮如馬/倨牙食虎豹)未見
君子憂心靡樂如何如何忘我實多山有苞棣隰有樹
檖(棣唐棣也/檖赤羅也)未見君子憂心如醉如何如何忘我實多
六月戊申王崩諡曰襄王子壬臣立晉人討扈之盟于
魯八月壬午仲遂㑹晉趙盾于衡雍乙酉遂㑹伊雒之
戎盟于暴魯使公孫敖如周弔不至而復以幣奔莒從
己氏魯有螽宋襄夫人襄王之姊也宋公不禮焉夫人
因戴氏之族以殺公黨襄公之孫孔叔公孫鍾離及大
司馬卬卬握節以死司城蕩意諸效節於府人出奔魯
晉箕鄭父先都士縠梁益耳蒯得作亂經曰八年春王
正月夏四月秋八月戊申天王崩冬十月壬午公子遂
會晉趙盾盟于衡雍乙酉公子遂㑹雒戎盟于暴(春秋/記約)
(而志詳其書公子遂盟趙盾及雒戎何詞之贅乎曰聖/人謹華夷之辨所以明族類别内外也雒邑天地之中)
(而戎醜居之亂華甚矣再稱公子各曰其㑹正其名與/地以深别之者示中國夷狄終不可雜也自東漢已來)
(乃與戎雜處而不辨晉至於神州陸沉唐亦世有戎/狄之亂許翰以為謀國者不知學春秋之過信矣)公
孫敖如京師不至而復丙戍奔莒(按左氏公孫敖奔莒/從己氏也男女人之)
(大欲存焉寡欲者養心之要欲而不行可以為難矣然/欲生於色而縦於淫色出於性目之所視有同美焉不)
(可掩也淫出於氣不持其志則放僻趨蹶無不為矣敖/如京師其書不至而復者言敖無入使于周之意惟己)
(氏之欲從也夫以志徇氣肆行淫欲而不能為之帥至/於棄其家國出奔而不顧此天下之大戒也春秋謹書)
(其事於敖與何誅使後人為/鑒必持其志修窒欲之方也)螽宋人殺其大夫司馬宋
司城來奔(初宋昭公将去羣公子樂豫以為不可遂舍/司馬以讓卬卬固昭公之黨欲專宋政而昭)
(公周欲以其弟卬自衛也夫司馬掌兵之司不選衆舉/賢以素有威望為國人所畏服者使居其任乃故寵其)
(私昵鮮有不亡者矣公子卬蕩意諸皆以官舉見主兵/者不能其官至於見殺守土者不能其官至於見奔而)
(其君不免失身/見弑之禍冝矣)
　　頃王
元年毛伯衛求金于魯魯夫人如齊晉箕鄭父等使賊
殺中軍之佐先克十二月魯叔孫得臣如京師辛丑塟
襄王晉人殺先都梁益耳正月魯夫人歸晉人殺箕鄭
父士縠蒯得范山言於楚王曰晉君少不在諸侯北方
可圗也楚王師于狼淵以伐鄭囚公子堅公子尨及樂
耳鄭及楚平晉趙盾宋華耦魯仲遂衛孔達許大夫救
鄭不及楚師狄侵齊六月曹伯襄薨諡曰共公子夀嗣
夏楚人侵陳克壺丘以其服於晉也七月癸酉魯地震
楚公子朱伐陳陳人敗之獲公子茷而懼乃及楚平楚
王使子越椒聘于魯秦人歸魯夫人成風之禭曹𦵏其
君共公經曰九年春毛伯來求金(毛伯天子大夫何以/不稱使當喪未君也)
(踰年即位矣何以言未君古者諒隂三年百官總己以/聽於冡宰夫百官總己以聴則是冡宰獨專國政之時)
(託於王命以號令天下夫豈不可而不稱使春秋之㫖/㣲矣非特謹天下之通喪所以示後世大臣當國秉政)
(不可擅權改成法也䟦扈之臣假仗主威脅制中外凡/有所行動以詔書從事盖未有以春秋此義折之耳)
夫人姜氏如齊二月叔孫得臣如京師辛丑塟襄王晉
人殺其大夫先都三月夫人姜氏至自齊(夫人與君敵/體同主宗廟)
(之事出必告行反必告至則書于策然適他國者或曰/享或曰㑹或曰如衆矣未有致之者則其行非禮以不)
(致見其罪也出姜如齊以寜父母於禮得行矣其致者/非特以告廟書耳夫人初歸豈其不告為文公越禮故)
(削而不書示誅意之法矣今此書至者又以小君之重/也夫承祭祀以為宗廟主一國之母儀而可以揺動乎)
(出姜至是盖不安於魯故至而特書/以示防㣲杜漸之意其為世慮深矣)晉人殺其大夫士縠
及箕鄭父(殺先都士縠國也其稱人以殺者國亂無政/衆人擅殺之稱也何以知其非討賊之詞書)
(殺其大夫則知之矣三大夫皆强家也求專晉不得挾/私怨以作亂而使賊殺其中軍佐則固有罪矣曷為不)
(去其官當是時靈公初立主㓜不君政在趙盾而中軍/佐者盾之黨也若獄有所歸則此三人者獨無可議從)
(末減乎而皆殺之是大夫專生殺而政不自人主出也/故不稱國討不去其官而箕鄭父書及示後世司賞罰)
(者必本忠恕無有偏/黨之意其義精矣)楚人伐鄭公子遂㑹晉人宋人衛
人許人救鄭(按左氏范山言於楚于曰晋君少不在諸/侯北方可圗也楚子師于狼淵以伐鄭則)
(是貪得無故慿陵諸夏之兵也故楚子親将貶而稱人/晉宋衛則趙盾華孔皆國卿也何以貶而稱人救而不)
(及楚師欲以懲不恪也晉主夏盟不在諸侯以啟戎心/誰之過乎故書救而稱人以罪趙盾之不能折衝消患)
(為夷狄之/所窺也)夏狄侵齊秋八月曹伯襄卒九月癸酉地震
冬楚子使椒來聘(楚僣稱王春秋之始獨以號舉夷狄/之也中間來聘改而書人漸進之矣)
(至是其君書爵其臣書名而稱使遂與諸侯比者是以/中國之禮待之也所謂謹華夷之辨内諸夏而外四夷)
(安在乎曰呉楚聖賢之後見周之弱王靈不及僣擬名/號此以夏而變於夷者也聖人重絶之夫春秋立法謹)
(嚴而宅心忠恕嚴於立法故僣號稱王則深加貶黜比/之夷狄以正君臣之義恕以宅心故内雖不使與中國)
(同外亦不使與夷狄等思善悔過慕向中國則進之而/不拒此慎用刑重絶人之意也噫春秋之所以為春秋)
(非聖人莫能/修之者乎)秦人來歸僖公成風之禭(秦人歸禭而曰/僖公成風者非)
(兼禭也亦猶平王來賵仲子而謂之惠公仲子爾仲子/惠公之妾也然則風氏亦莊公之妾曷不書曰來歸莊)
(公成風之禭乎曰寵愛仲子以妾為妻者惠公也故書/惠公仲子所以正後世之為人夫者當明夫道不可亂)
(嫡妾之分以卑其身尊崇風氏立為夫人者僖公也故/書僖公成風所以正後世之為人子者當明子道不可)
(行僣亂之禮以賤其父/聖人埀戒之義明矣)塟曹共公
二年甲辰春正月辛卯魯臧孫辰卒諡曰文仲孔子論
之曰臧文仲其竊位者歟知栁下惠之賢而不與立也
又曰臧文仲居蔡山節藻棁何如其知也秦伯伐晉取
北徴楚工尹鬬宜申與仲歸謀殺楚王事泄被誅魯自
十一月不雨至于五月魯及蘇子盟于女栗王立故也
狄侵宋陳侯鄭伯㑹楚王于息冬遂及蔡侯次于厥貉
将以伐宋宋華御事曰楚欲弱我也先為之弱乎我實
不能民何罪乃逆楚王勞且聽命遂道以田孟諸宋公
為右盂鄭伯為左盂厥貉之㑹麋子逃歸經曰十年春
王三月辛卯臧孫辰卒夏秦伐晉(説者謂秦伐晉以戎/狄書盖闕文者據左)
(氏少梁北徴之師兩國相攻無他得失言之也然晉取/少梁事不經見固未可據秦以狄書者程氏以謂晉舍)
(嫡嗣而外求君罪也既而悔之正矣秦不顧義理是非/惟以報復為事則夷狄之道也以此狄秦義周然矣或)
(者猶有深許晉人悔過能改終不/遂非之意故重貶秦伯以見乎)楚殺其大夫宜申(按/左)
(氏宜申與仲歸弑穆王而誅則是討弑君之賊也曷為/稱國以殺又書其官而不曰楚人殺宜申乎曰穆王者)
(即楚世子商臣也/而春秋之義㣲矣)自正月不雨至于秋七月及蘇子盟
于女栗冬狄侵宋楚子蔡侯次于厥貉(楚滅江六平陳/與鄭於是乎為)
(伐宋之舉次于厥貉凡伐而次者其次為善次而伐者/其次為貶齊師次陘修文告以威敵善之也故上書伐)
(楚以著其美楚次厥貉藏禍心以慿夏貶之也故下書/伐麋以著其罪當是時陳鄭宋皆從楚矣獨書蔡侯何)
(哉鄭失三大夫俟救而不及陳獲公子茷而懼宋方有/狄難盖有不得已者非所欲也蔡無四境之虞則是得)
(已不已志在從夷狄矣故削三/國書蔡侯見其棄諸夏之惡也)
三年楚王伐麋成大心敗麋師于防渚潘崇伐麋至于
錫穴魯叔仲惠伯㑹晉郤缺于承匡謀諸侯之從於楚
者曹伯朝于魯魯仲遂聘于宋復蕩意諸因賀楚師之
不害也秋鄋瞞侵齊遂伐魯叔孫得臣追之八月甲午
敗之于鹹獲長狄僑如經曰十有一年春楚子伐麋夏
叔彭生㑹晉郤缺于承匡秋曹伯來朝公子遂如宋狄
侵齊冬十月甲午叔孫得臣敗狄于鹹(左氏稱此長狄/也而劉敞以為)
(非夫春秋正名之書其稱狄也或曰狄或曰白狄或曰/赤狄其稱戎也或曰戎或曰山戎或曰姜戎或曰陸渾)
(之戎不别其種類書之/于䇿後亦無所攷矣)
四年郕伯薨郕太子朱儒自安於夫鍾國人更立君冬
十一月朱儒以夫鍾與郕邽奔魯魯以諸侯之禮逆之
把伯朝于魯且請絶叔姬而無絶婚公許之十二月庚
子子叔姬卒羣舒叛楚楚令尹成嘉執舒子平及宗子
圍巢滕侯朝于魯秦伯使西乞術聘于魯且言将伐晉秦國風
曰無衣三章章五句刺用兵也秦人刺其君好攻戰亟用兵
而不與民同欲焉豈曰無衣與子同袍(興也袍襺也上/與百姓同欲則)
(百姓樂/致其死)王于興師修我戈矛與子同仇(戈長六尺六寸/矛長二丈天下)
(有道則禮樂征伐/自天子出仇匹也)豈曰無衣與子同澤(澤潤/澤也)王于興師
修我矛㦸與子偕作(作起/也)豈曰無衣與子同裳王于興
師修我甲兵與子偕行(行徃/也)秦國風終十篇曰權輿二
章章五句刺康公也忘先君之舊臣與賢者有始而無
終也於我乎夏屋渠渠(夏大/也)今也每食無餘于嗟乎不
承權輿(氶繼也權/輿始也)於我乎每食四簋(四簋黍/稷稻粱)今也每食
不飽于嗟乎不承權輿秦伯為令狐之役故伐晉取羈
馬趙盾禦之從秦師于河曲㬰駢曰秦不能久請深壘
固軍以待之秦人欲戰謂士㑹曰若何而戰對曰㬰駢
必實為此謀將以老我師也趙有側室曰穿晉君之壻
也有寵而弱不在軍事好勇而狂且惡㬰駢之佐上軍
也若使輕者肆焉其可秦軍掩晉上軍趙穿追之不及
反怒曰裹糧坐甲敵至不撃將何俟以其屬出冬十二
月戊午乃皆出戰交綏秦行人夜戒師曰兩君之士皆
未憗也明日請相見也臾駢曰使者目動而言肆将遁
矣薄諸河必敗之胥甲趙穿當軍門呼曰死傷未収而
棄之不惠也不待期而薄人於險無勇也乃止秦帥夜
遁初趙盾薦韓厥為司馬厥以軍法戮宣子之僕宣子
謂諸大夫曰可賀我矣吾選厥也任其事故諸大夫賢
宣子魯季孫行父帥師城諸及鄆經曰十有二年春王
正月郕伯來奔把伯來朝二月庚子子叔姬卒夏楚人
圍巢秋滕子來朝秦伯使術來聘冬十有二月戊午晉
人秦人戰于河曲(秦伯親将晉上卿趙盾禦之其稱人/何為令狐之役故也秦納不正遂非)
(積忿晉不謝秦潜師禦之是以暴兵連禍至此極也凡/戰皆以主人及客者處己之道寡怨之方王者之事其)
(不書晉及何也前年秦師来伐晉不言戰者晉已服矣/故狄秦而免晉今又為此役則秦曲甚矣故不以晉為)
(主惟動大衆從秦師不奉詞令以止/之也故貶而稱人此輕重之權衡也)季孫行父帥師城
諸及鄆
五年春三月壬午陳侯朔薨諡曰共公子平國嗣楚人
不禮焉遂行成于晉趙盾謂諸大夫曰范㑹在秦狐射
姑在狄難日至矣若之何郤缺曰射姑罪大士㑹有恥
不犯其知足使也士㑹遂歸其處秦者為劉氏初邾子
蘧蒢卜遷於繹史曰利於民不利於君邾子曰天生民
而樹之君以利之也民既利矣孤必與焉遂遷三月薨
諡曰文公文公元妃齊姜生貜且二妃晉姬生㨗菑邾
子以貜且為嗣㨗菑奔晉魯自十一月不雨至于五月
魯大室屋壊魯侯如晉朝且尋盟衛侯㑹公于沓請平
于晉狄侵衛冬十月己丑晉侯魯侯盟魯侯還自晉鄭
伯㑹公于棐亦請平于晉公皆成之楚王商臣薨諡曰
穆王子旅嗣經曰十有三年春王正月夏五月壬午陳
侯朔卒邾子蘧蒢卒正月不雨至於秋七月大室屋壊
(大室周公之廟也周公稱太廟魯公稱世室羣公稱宫/書大室屋壞譏久不修也何以知久乎自正月不雨則)
(無壊道也不雨凡七月而先君之廟壊不㳟甚矣凡此/皆志文公怠慢不謹事宗廟以致魯國衰削之由垂戒)
(切/矣)冬公如晉衛侯會公于沓狄侵衛十有二月己丑公
及晉侯盟公還自晉鄭伯㑹公于棐
六年王崩諡曰頃王子班立周公閲與王孫蘇爭政故
不赴於諸侯魯使之弔邾䘮也不敬邾人伐魯南鄙魯
叔彭生帥師伐邾齊侯元妃魯子叔姬無寵生舎無威
公子商人驟施於國而多聚士盡其家貸於公有司以
繼之三月乙亥齊侯潘薨諡曰昭公舍為嗣夏四月癸
酉宋公魯侯陳侯衛侯鄭伯許男曹伯㑹晉趙盾盟于
新城同外楚也七月有星孛入于北斗周内史叔服曰
不出七年宋齊晉之君皆将死亂晉趙盾以諸侯之師
八百乗納㨗菑于邾邾人辭曰齊出貜且長盾曰非吾
力不能納也義實不爾克也引師而去之公孫敖之奔
莒也魯人立其子文伯榖榖疾病請曰榖之子弱請立
弟難也文伯卒魯人立惠叔難敖重賂以求復難以為
請許之將來九月甲申卒于齊告喪請塟弗許齊商人
弑舍而讓其兄元元曰爾求之乆矣我能事爾爾不可
使多蓄憾將免我乎爾為之齊人遂定商人宋高哀為
蕭封人以為卿不義宋公而出遂奔魯魯單伯如齊請
子叔姬齊人執之又執子叔姬經曰十有四年春王正
月公至自晉邾人伐我南鄙叔彭生帥師伐邾五月乙
亥齊侯潘卒六月公㑹宋公陳侯衛侯鄭伯許男曹伯
晉趙盾癸酉同盟于新城(同盟于新城同外楚也其曰/同者志諸侯同欲非强之也)
(而宋公陳侯鄭伯在焉則知楚次厥貉三國雖從誠有/弗獲己者削而不書盖恕之也蔡不與盟果有背華即)
(夷之實矣夷攷晉楚行事未有以大相逺也而春秋與/奪如此者荆楚僣王若與同好陵蔑中華是将代宗周)
(為共主君臣之義/滅矣可不謹乎)秋七月有星孛入于北斗(孛者惡氣/所生闇亂)
(不明之貌也入于北斗者斗有環域天之三辰綱紀星/也宋先代之後齊晉天子方伯中國紀綱彗者所以除)
(舊布新也禎祥妖孽隨其所感先事而著後三年宋弑/昭公又二年齊弑懿公又二年晉弑靈公此三君者皆)
(違道失徳而死于亂符叔服之言/天之示人顯矣史之有占明矣)公至自㑹晉人納㨗
菑于邾弗克納(邾文公元妃齊姜生定公二妃晉姬生/捷菑文公卒邾人立定公㨗菑奔晉趙)
(盾以諸侯之師八百乗納㨗菑于邾邾人辭曰齊出貜/且長宣子曰非吾力不能納也義實不爾克也引師而)
(去之故君子善之而書曰弗克納也在易同人之九四/曰乗其墉弗克攻吉象曰乗其墉義弗克也其吉則困)
(而反則也其趙盾之謂矣聖人以悔過為大過而不改/将文過以遂非則有怙終之刑過而能悔不貳過以逺)
(罪則有遷善之美其曰弗克納見私欲不行可以為難/矣然則何以稱人大夫而置諸侯非也聞義能徙故為)
(之諱内以諱為/貶外以諱為善)九月甲申公孫敖卒于齊齊公子商人
弑其君舎(州吁殺君則以國氏商人獨稱公子何也以/國氏者累及乎上稱公子者誅止其身夫州)
(吁寵爱有匹嫡奪正之漸荘公養成其惡而莫之禁至/於弑逆則有以致之也故曰以國氏者累及乎上按左)
(氏魯叔姬妃齊昭公生舍叔姬無寵舍無威商人心知/其孤危寡恃可以取而代也於是驟施於國而多聚士)
(然則商人弑逆出於其身之所為而非昭公有以致之/故曰稱公子者誅止其身舍未踰年而成之為君者穀)
(梁子曰成舍之為君/所以重商人之弑也)宋子哀來奔(宋昭公無道髙哀為/蕭封人以為卿不義)
(宋公而出遂來奔書曰子哀貴之也易曰㡬者動之㣲/吉之先見者也君子見㡬而作不俟終日宋子哀有焉)
(昔㣲子去紂列於三仁之首子哀不立於危亂之邦而/春秋書字謂能貴愛其身以存道也若偷生避禍而去)
(國出奔亦/何取之有)冬單伯如齊齊人執單伯(齊君舎魯之甥也/商人殺舍固忌魯)
(矣魯使單伯如齊齊人意欲辱魯故執單伯并執子叔/姬而誣之以罪不稱行人公羊所謂以己執之者也)
齊人執子叔姬(子叔姬者齊君舍之母也殺其君執其/母皆商人所為而以齊人執之何也商)
(人弑君之罪已顯而齊人黨賊之惡未彰商人驟施於/國而多聚士是以財誘齊國之人而濟其惡也齊人懷)
(商人之私惠忘君父之大倫弑其君而不能討執其母/而莫之救則是舉國之人皆有不赦之罪也假有人馬)
(正色而立於朝誰敢致難其君與執其母而不之顧乎/故聖人書曰齊人執子叔姬所以窮逆賊之黨與而治)
(之也其討罪之㫖嚴矣故/曰春秋成而亂臣賊子懼)
　
　
　
　
　
　
　
　
　皇王大紀卷四十五
