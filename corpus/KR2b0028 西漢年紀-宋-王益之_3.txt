
　西漢年紀卷一　　　　　宋　王益之　撰
　　髙祖
髙祖劉氏諱邦字季沛豐邑中陽里人也亡避吏與樊
噲俱隱於芒碭山澤間(此語見/噲傳)吕后常知其處云季所
在上常有赤色雲氣占氣者曰東南有天子氣秦始皇
乃東遊以厭之(史記漢書髙祖紀荀紀東考異曰史記/本紀載秦始皇帝嘗曰  南有天子氣)
(於是因東遊以厭之髙祖即自疑亡匿隱於芒碭山澤/巖石之間恐非事實班氏削去即自疑三字而荀悦漢)
(紀獨書曰髙祖亡避吏於山澤中蓋得之矣東遊事紀/於其後亦是今從之  按秦二世元年至三年楚漢起)
(兵始末原本未/載似屬脱漏)
元年冬十月沛公先諸侯至霸上使人約降子嬰子嬰
素車白馬係頸以組封皇帝璽符節降軹道旁諸將或
言誅秦王沛公曰始懷王遣我固以能寛容且人已服
降殺之不祥乃以屬吏遂西入咸陽(髙/紀)先是秦昭王時
荀卿入秦昭王從之問儒術荀卿以孔子之語及諸國
事七十二子之言凡百餘篇與之由是秦悉有焉始皇
之世李斯焚書而孔子家語與諸子同列故不見滅沛
公克秦悉歛得之皆載於尺二寸簡多有古文字(家語/序)
(按髙紀沛公入咸陽蕭何盡收秦丞相府圗籍文書得/孔子家語疑因此附入今本不書蕭何事似屬脱落)
沛公入秦宫室意欲留居之樊噲諌曰今臣從入秦宮
所觀宫室帷帳珠玉重寳鐘鼔之飾竒物不可勝數入
其後宫美人婦女以千數此皆秦所以亡天下也願沛
公急還霸上無留宫中(史記張良/傳徐廣注)沛公不聽張良曰願
沛公聽噲言沛公乃封秦重寳財物府庫(此語/見紀)還軍霸
上(張良/世家)項羽将諸侯兵四十餘萬行略地西至河南(史/記)
(月/表)陽武陳平徃歸之平少時家貧好讀書治黄帝老子
之術里中社平為宰分肉甚均里父老曰善陳孺子之
為宰平曰嗟乎使平得宰天下亦如是肉矣徃事魏王
咎為太僕説魏王不聽人或讒之平亡去至是歸羽
(陳㔻/傳)十二月項羽至闗有兵守闗不得入聞沛公已定
咸陽大怒饗士卒為擊破沛公軍楚左尹項伯者羽季
父也素善張良乃夜馳之沛公軍具告以事欲呼良與
俱去良乃入告沛公沛公大驚曰君安與項伯有故良
曰秦時與臣遊項伯殺人臣活之今事有急故幸來告
良沛公曰君為我呼入吾得兄事之良出與項伯同入
見沛公沛公奉巵酒為壽約為婚姻曰吾入闗秋毫不
敢有所近所以遣將守闗者備他盗之出入與非常也
日夜望將軍至豈敢反乎願伯具言臣之不敢倍徳也
(按原本於為擊破沛公軍句即接沛公語所以遣將/守闗者云云文義不相屬疑有脱文今据史記補入)項
伯許諾謂沛公曰旦日不可不蚤自來謝沛公諾於是
項伯復夜去至軍中具以沛公言告項羽(考異曰史記/羽紀作報項)
(王以下皆爾按是時羽未稱王也當是史臣追/書非事實通鑑悉稱項羽或曰將軍今從之)因言曰
沛公不先破闗中公豈敢入乎今人有大功而擊之不
義也不如因善遇之羽許諾沛公旦日至鴻門謝曰臣
與將軍戮力而攻秦然不自意先入闗破秦得復見將
軍於此羽因留沛公與飲范増數目羽舉所佩玉玦以
示之者三項羽黙然不應(按此下史記尚有范増出召/項莊入為壽之文此本不錄)
(疑有/脱漏)項莊㧞劒起舞項伯亦㧞劔起舞常以身翼蔽沛
公莊不得擊須臾沛公起如厠因招樊噲出(按史記尚/有張良出)
(召樊噲一節此本不載而但言沛公/招樊噲出於文義未明疑有脱漏)於是遂去乃令張
良留謝曰沛公不勝桮杓不能辭謹使臣良奉白璧一
䨇再拜獻將軍足下玉斗一䨇再拜奉亞夫足下(考異/曰史)
(記羽紀作大將軍足下/通鑑易以亞夫今從之)亞夫受玉斗置之地㧞劔撞而
破之曰唉吾屬今為之虜矣居數日項羽引兵西屠咸
陽殺秦降王子嬰(羽/紀)及秦諸公子宗族(史記/秦紀)燒秦宫室
火三月不滅收其貨寳婦女而東(考異曰史記秦紀云/虜其子女收其珍寳)
(貨財諸侯共封之/與羽紀不同當考)或説(音/税)項羽曰闗中阻山帶河四塞
之地肥饒可都以霸項羽見秦宫室皆以燒殘破又心
懷思欲東歸曰富貴不歸故鄉如衣繡夜行誰知之者
説者曰人言楚人沐猴而冠耳果然項羽聞之烹説者
(羽紀為考異曰楚漢春秋揚雄法言以為蔡生班史通/鑑以  韓生未知孰是唯史記以為説者今從史記)
成安君陳餘客多説項羽曰陳餘張耳一體有功於趙
羽以餘不從入闗聞其在南皮即以南皮旁三縣封之
(史記列傳客考異曰按通鑑載曰餘弃將印去不從入/闗亦不封  多説項王曰張耳陳餘一體有功於趙今)
(耳為王餘不可不封云云與二史少異今從史記列傳/  按史記此上有項王立諸侯王數語蓋原本誤脱)
南粤尉趙佗擊并桂林象郡自立為南粤武王(南粤/王傳)項
王出之國使人趣義帝行其羣臣稍稍背叛之叔孫通
留事項王項王隂令九江王衡山王臨江王殺義帝(羽/紀)
(通傳/布傳)時彭越在鉅野衆萬餘人無所屬榮與越將軍印
令反梁地(羽紀彭越傳不按史記時田榮殺田市自立/為齊王此本  載而但言榮與越將軍印首)
(尾不具疑/有脱漏)漢王至南鄭(按史記時諸侯罷戲下各歸國/故漢王還至南鄭此本不載疑)
(有脱/文)諸將及士卒多道亡歸士卒皆歌思東歸故韓王
孽孫信説漢王曰項王王諸將近地而王獨逺居是遷
也軍吏士卒皆山東之人也日夜跂而望歸及其鋒而
用之可以有大功天下已定人皆自寜不可復用不如
决䇿東鄉爭權天下(史記髙紀言考異曰漢書帝紀以/為淮隂之  按其辭與韓王信傳)
(所載韓王信説漢王語合兼史記帝紀亦不載登壇拜/將事徐廣以為韓王信是也今從之  按楚漢春秋韓)
(王本名信都劉氏史通及小顔功臣表俱引之信通作/申與韓信之信有别司馬遷削去都字班掾因誤讀去)
(聲混作淮隂侯名而附入/拜將一節考異所辨甚當)初淮隂人韓信為布衣時貧
無行不得推擇為吏又不能治生寄食漂母後數與蕭
何語(按史記韓信初從項梁數以䇿干羽不用乃歸漢/此本但言數與蕭何語而不及其歸漢本末疑有)
(脱/漏)何竒之數言王必欲爭天下非信無可與計事者於
是王欲召信拜之何曰王素嫚無禮今拜大將如呼小
兒此信所以去也王必欲拜之擇良日齋戒設壇塲具
禮乃可耳王許之諸將皆喜人人自以為得大將至拜
乃信也一軍皆驚信拜禮畢上坐王曰丞相數言將軍
將軍何以教寡人信謝因問王曰大王自料勇悍仁彊
孰與項王漢王黙然良久曰弗如也信再拜賀曰唯信
亦以為大王不如也然臣嘗事項王項王喑噁叱咤千
人皆廢然不能任屬賢將此匹夫之勇也見人恭謹言
語姁姁至人有功當封爵忍不能予此婦人之仁也雖
霸天下不居闗中而都彭城又背義帝約而以親愛王
諸侯不平所過殘滅百姓不附今大王誠能反其道任
天下武勇何不誅以天下城邑封功臣何不服以義兵
從思東歸之士何不散且三秦王為秦將將秦子弟數
嵗所殺亡不可勝計又欺其衆降諸侯及項王阬秦卒
唯獨邯欣翳脱秦父兄怨之痛於骨髓今楚彊以威王
此三人秦民莫愛也大王入闗秋毫無所害除秦苛法
於諸侯之約又當王闗中王失職之蜀民亡不恨者今
王舉而東三秦可傳檄而定也於是漢王大喜自以為
得信晩遂聽信計部署諸將所擊(信/傳)漢王留蕭何收巴
蜀租填撫諭告使給軍食(何世/家)八月(史記髙/紀月表)漢王引兵
從故道還襲雍王章邯(考異曰漢書本紀作五月按四/月諸侯方各罷兵就國不應五)
(月便出史記髙祖紀月表/皆作八月為是今從史記)臧荼之國因逐韓廣之遼東
廣弗聽荼擊殺廣無終并王其地(項羽紀月表紀考異/曰史記項羽  載於)
(四月今從月表及/漢本紀載於八月)漢王許立韓王孽孫信為韓王先拜
為韓太尉將兵略韓地(信/傳)項羽聞漢王已并闗中且東
齊趙叛之大怒乃以故吳令鄭昌為韓王以距漢令蕭
公角等擊彭越彭越敗蕭公角等張良為漢徇韓乃遺
項王書曰漢王失職欲得闗中如約即止不敢復東乂
以齊梁反書遺項羽曰齊欲與趙并滅楚楚以故無西
意而北擊齊徴兵九江王布布稱疾不徃使將將數千
人行項王由此怨布(羽/紀)王陵始為縣豪漢王微時兄事
陵漢王起沛陵亦聚黨數千人居南陽不肯從至是始
以兵屬漢項羽取陵母置軍中陵使至則東鄉坐陵母
欲以招陵陵母私送使者泣曰願為老妾語陵善事漢
王漢王長者終得天下(考異曰終得天下四字考史記/漢書荀紀皆無之今以通鑑増)
(入/)母以老妾故持二心妾以死送使者遂伏劔而死項
王怒烹陵毌(陵世/家)
二年冬十月九江王布使將擊義帝追殺之郴縣(史記/布傳)
陳餘悉三縣兵與齊兵共襲常山王張耳耳敗走念諸
侯無可歸者曰漢王與我有舊故而項王又彊立我我
欲之楚甘公曰漢入秦可謂能義矣(兩語仍/荀紀)楚雖彊後
必屬漢耳乃走漢漢方圍章邯廢邱耳謁漢王漢王厚
遇之餘已敗耳皆復收趙地迎趙王歇于代趙王徳餘
立以為代王餘為趙王弱國初定留傅趙王而使夏説
以相國守代(張耳陳/餘傳)十一月漢王乃立信為韓王常將
韓兵從(本紀韓/王信傳)漢王還歸都櫟陽使諸將略地㧞隴西
以萬人若一郡降者封萬户繕治河上塞(晁錯傳秦北/攻胡築河上)
(塞/)故秦苑囿園池令民得田之(本/紀)二月蕭何守闗中(荀/紀)
(侍考異曰按何世家云漢王與諸侯擊楚蕭何守闗中/  太子治櫟陽為法令約束立宗廟社禝宫室縣邑通)
(鑑盡載於八月正以四月敗於彭城道逢孝恵載之六/月立為太子太子以六月立不應蕭何侍太子守闗中)
(却在立太子之前也然以史考之漢王敗於彭城回至/滎陽蕭何發闗中老弱未傅者悉詣軍使何不守闗中)
(不應可調其老弱也然漢王將東擊楚又不應闗中無/人居守史記云漢王與諸侯擊楚蕭何守闗中此正彭)
(城之役故荀紀載於二月得之矣子長所記蓋總記一/嵗之事今守闗中則從荀紀自侍太子以下則載於立)
(太子之後庶不抵牾春按荀悦/漢紀蕭何守闗中在  正月)三月漢王南渡平隂津
為義帝發䘮袒而大哭哀臨(力禁/反)三日發使告諸侯悉
發闗中兵收三河士願從諸侯王擊楚之殺義帝者(漢/紀)
夏四月項王雖聞漢東既已連齊兵遂破之而後擊漢
漢王以故得部五諸侯兵凡五十六萬人東伐楚(考異/曰五)
(諸侯顔注以為常山河南韓魏殷也按常山王張耳兵/敗奉頭䑕竄以歸漢安得有兵是時陳餘遣兵助漢兼)
(趙為五耳韓信傳云二年出闗收魏河南韓殷王皆降/合齊趙共擊楚然楚方擊齊於城陽齊安得從漢入彭)
(城意齊字後人妄加耳又漢書作刼五諸侯兵今從史/記作部字  按韓王當是韓信師古注以為鄭昌誤)
叔孫通從儒生弟子百餘人降漢通儒服漢王憎之廼
變其服短衣楚製(叔孫/通傳)時薛人丁固(楚漢春秋云/丁公名固)為楚
將逐窘漢王短兵接漢王急顧丁固曰兩賢豈相厄哉
於是丁固引兵而還漢王遂解去(季布/傳)項羽釋齊而歸
擊漢於彭城以故田横復得收齊城邑立田榮子廣為
齊王而横相之専國政政無巨細皆斷於横(田儋傳時/按史記)
(楚與漢戰於彭城大破漢軍漢王間行收軍/五月至滎陽兵復振此本俱失載疑有脱漏)五月漢王
以曹參為假左丞相入屯兵闗中(參/傳)魏王豹謁歸視親
疾至國即絶河津反為(于偽/反)楚(髙帝/紀)六月漢王還櫟陽
壬午立太子赦罪人令諸侯子在闗中者皆集櫟陽為
衞(髙紀載按前二月蕭何守闗中節考異云自侍太子/以下  於立太子之後則此上當有蕭何侍太子治)
(櫟陽事今本不/載似屬脱落)雍州定置中地北地隴西郡(髙紀通鑑/  考異曰)
(漢書本紀云雍州定八十餘縣置河上渭南中地隴西/上郡按塞王欣翟王翳降置河上渭南上郡已見於欣)
(翳初降時不當/重出今從通鑑)漢王問故秦時上帝祠何帝也對曰四
帝有白青黄赤帝之祠漢王曰吾聞天有五帝而四何
也莫知其説於是漢王曰吾知之矣廼待我而具五也
廼立黑帝祠名曰北畤有司進祠上不親徃悉召故秦
祠官復置太祝太宰如其故儀禮因令縣為公社下令
曰吾甚重祠而敬祭今上帝之祭及山川諸神當祠者
各以其時禮祠之如故(郊祀/志)匃奴冒頓既滅東胡歸又
西擊走月氏南并樓煩白羊河南王悉復收秦蒙恬所
奪匃奴故地與漢闗故河南塞至朝那膚施遂侵燕代
是時漢兵與項羽相距中國罷(音/疲)於兵革以故冒頓得
自彊控弦之士三十餘萬(匃奴/傳)是嵗以盧綰為太尉(史/記)
(大事/記)
三年冬漢王與羽相距京索間數使使勞(來到/反)苦丞相
何鮑生謂何曰今王暴衣露蓋數勞苦君者有疑君心
為君計莫若遣君子孫昆弟能勝兵者悉詣軍所王益
信君於是何從其計漢王大悦(何/傳)楚龍且擊破九江王
布軍布欲引兵走漢恐楚殺之故間行與隨何俱歸漢
(布/傳)夏四月項王圍漢滎陽漢王請和割滎陽以西者為
漢項王欲聽之歴陽侯范增曰漢易與耳今釋弗取後
必悔之項王乃急圍滎陽漢王患之(項羽/紀)謂陳平曰天
下紛紛何時定乎平曰項王為人恭敬愛人士之亷節
好禮者多歸之至於行功賞爵邑重之士亦以此不附
今大王嫚而少禮士之亷節者不來然大王能饒人以
爵邑士之頑頓(讀曰/鈍)耆(讀曰/嗜)利無恥者亦多歸漢誠各
去兩短集兩長天下指麾即定矣(平世/家)五月漢王出滎
陽至成臯自成臯入闗收兵欲復東轅生説漢王曰漢
與楚相距滎陽數嵗漢常困願君王出武闗項王必引
兵南走(音/奏)王深壁令滎陽成臯間且得休息使韓信等
得輯河北趙地連燕齊君王乃復走滎陽未晩也如此
則楚所備者多力分漢得休息復與之戰破之必矣漢
王從其計出軍宛(於元/反)葉(式渉/反)間(漢書/髙紀)得九江王布(史/記)
(項羽紀漢書韓信傳二考異曰此語本之史記項羽紀/而漢書紀書布以十  月歸漢漢王分之兵與俱收兵)
(至成臯按布以十一月起兵攻楚楚遣龍且擊布數月/且破布軍是布留九江數月豈得次月即至漢耶兼收)
(兵北至成皐亦在宛葉後事羽紀書曰漢王之出滎陽/南走宛葉得九江王布行收兵復入保成皐此得其實)
(入保成臯即以後羽引而東使終公守成臯漢王引兵/北擊破終公復軍成臯是也漢書韓信傳云楚方急圍)
(漢王滎陽漢王出南之宛葉得九江王布入成皐楚復/急圍之與史記合獨紀以布至漢為十二月故并移屯)
(成臯於前耳蓋漢王自彭城既敗之後與羽相距於滎/陽紀書二年秋八月漢王如滎陽三年夏四月項羽圍)
(漢滎陽漢王請和使漢王在成臯羽當圍成臯可也漢/王後用紀信計始自滎陽遁至成臯入闗耳按史記紀)
(是時亦無屯成臯事當是漢書紀誤/今從史記羽紀書布歸漢於宛葉間)西楚奪衡山王吳
芮地復以為番君(髙/紀)八月漢王數困滎陽成臯計欲捐
成臯以東屯鞏雒以距楚酈食其曰夫敖倉天下轉輸
久矣臣聞其下乃有藏粟甚多願足下急復進兵收取
滎陽據敖庾之粟塞成臯之險杜太行之道距飛狐之
口守白馬之津以示諸侯形制之勢則天下知所歸矣
王從之乃謀取敖倉酈食其又説漢王曰方今燕趙已
定惟齊未下(考異曰史記漢書以取敖倉説齊合為一/事唯通鑑取劉向新序分為二事今從之)
今田廣據千里之齊田解將二十萬之衆(考異曰漢傳/作田間劉貢)
(父謂此時何縁更有田間按/田儋傳乃是田解今從儋傳)軍於歴城諸田宗彊負海
岱阻河濟南近楚齊人多變詐足下雖遣數十萬師未
可以嵗月破也臣請得奉明詔説齊王使為漢而稱東
藩王曰善乃使食其説齊王廣及相國横(酈食/其傳)
四年冬十月韓信襲破齊歴下軍(田儋/傳)灌嬰虜華毋傷
(嬰/傳)因入臨菑王廣相横以酈食其賣已而烹之廣東走
髙密横走博守相田光走城陽將軍田既軍於膠東(田/儋)
(傳/)使使於楚請救(韓信/傳)項王聞韓信破齊且欲擊楚使
龍且周蘭將兵救齊(漢/紀)項王擊陳留外黄不下數日降
悉令男子年十五以上詣城東欲阬之外黄令舎人兒
年十三徃説項王曰彭越彊(其兩/反)刼外黄外黄恐故且
降待大王大王至又皆阬之百姓豈有歸心哉從此以
東梁地十餘城皆恐莫肯下矣羽然其言乃赦外黄當
阬者而東至睢陽聞之皆爭下(羽/傳)彭越所下城邑皆復
為楚越將其兵北走縠城(彭越/傳)漢以中尉周昌為御史
大夫昌苛從弟也(荀紀漢考異曰不知所拜月日今從/荀悦  紀載於髙帝馳入成臯之次)
彭越復下昌邑旁二十餘城(越/傳)徃來苦楚兵絶其糧食
(髙/紀)韓信使人言漢王曰齊夸詐多變反覆之國南邊楚
不為假王以填之其勢不定今權輕不足以安之臣請
自立為假王當是時(信/傳)漢方困於滎陽(蒯通傳傳考異/曰韓信  云當)
(是時楚方急圍漢王滎陽按是時漢王與項羽相距於/滎陽廣武間羽初未當圍漢也通鑑削去兩語蒯通傳)
(云韓信自立為假王漢方困於滎陽遣張良即立信/為齊王以安固之是也今從通傳云漢方困於滎陽)春
二月韓信已王齊使灌嬰别將擊楚將於魯北破之轉
南破薛郡長攻博陽前至下相以東度淮盡降其城邑
至廣陵項王使項聲薛公郯公復定淮北嬰度淮擊破
項聲郯公下邳斬薛公下下邳壽春擊破楚騎於平陽
遂降彭城虜楚柱國項佗降留薛沛酇蕭相攻苦譙與
漢王㑹頥鄉(灌嬰/傳)秋七月立英布為淮南王(本/紀)與擊楚
布使人之九江得數縣(布/傳)八月初為算賦(漢儀注民年/十五以上至)
(五十六出賦錢人百二十/為一算為治庫兵車馬)北貉(莫客/反)燕人來致梟騎助
漢(本/紀)九月歸太公吕后(按漢遣陸賈説羽請太公羽弗/聽漢復使侯公説羽羽乃與漢)
(約中分天下歸太公吕后/此本首尾不具疑有脱漏)軍皆稱萬嵗漢王欲封侯公
曰此天下之辯士所居傾國故號曰平國君(此事據楚/漢春秋)
五年冬十一月淮南王布與劉賈入九江誘楚大司馬
周殷殷畔楚遂舉九江兵並行屠城父隨彭越皆㑹垓
下(髙紀布傳彭越/二字據羽紀)十二月漢王與諸侯兵共擊楚軍與
項王决勝垓下齊王信將三十萬自當之孔將軍居左
(史記正義曰/蓼侯孔熙也)費將軍居右(史記正義曰/費侯陳賀也)漢王在後絳侯
柴將軍在漢王後項王之卒可十萬韓信先合不利却
孔將軍費將軍縱楚兵不利韓信復乘之大敗垓下(史/記)
(髙/紀)項王兵少食書漢軍及諸侯兵圍之數重項王則夜
起飲帳中有美人姓虞常幸從駿馬名騅常騎之於是
項王乃悲歌忼慨自為詩曰力㧞山兮氣盖世時不利
兮騅不逝騅不逝兮可奈何虞兮虞兮奈若何歌數闋
美人和之曰漢兵已略地四面楚歌聲大王意氣盡賤
妾何聊生(此據楚/漢春秋)於是項王乃上馬麾下壮士騎從者
八百餘人直夜潰圍南出馳走平明漢軍乃覺之令騎
將灌嬰以御史大夫將五千騎追之項王渡淮騎能屬
者百餘人耳乃欲東渡烏江烏江亭長檥(音/蟻)船待項王
笑曰天之亡我我何渡為乃自刎而死(羽/紀)項籍已死灌
嬰乃渡江破吳郡長吳下得吳守遂定吳豫章㑹稽郡
還定淮北(嬰/傳)漢遣劉賈將九江兵與太尉盧綰及靳歙
别定江陵擊虜臨江王共尉送致雒陽殺之以臨江為
南郡(見漢紀劉賈/靳歙列傳)周勃東定楚地泗水東海郡(勃/傳)陳人
鄭君嘗事項籍籍死屬漢漢王令諸故項籍臣名籍鄭
君獨不奉詔詔盡拜名籍者為大夫而逐鄭君(鄭當/時傳)春
正月諸侯上疏曰楚王韓信韓王信淮南王英布梁王
彭越故衡山王吳芮趙王張耳燕王臧荼昧死再拜言
(張晏曰秦以為人臣上書當/言昧犯死罪而言漢遂遵之)大王陛下先是秦為亡道
天下誅之大王先得秦王定闗中於天下功最多存亡
定危救敗繼絶以安萬民功盛徳厚又加恵於諸侯王
有功者使得立社稷地分已定而位號比儗無上下之
分大王功徳之著於後世不宣昧死再拜上皇帝尊號
漢王曰寡人聞帝者賢者有也虚言無實之名非所取
也今諸侯王皆推髙寡人將何以處之哉諸侯王皆曰
大王起於細微滅亂秦威動海内又以辟(讀曰/僻)陋之地
自漢中行威徳誅不義立有功平定海内功臣皆受地
食邑非私之也大王徳施四海諸侯王不足以道之居
帝位甚實宜願大王以幸天下漢王曰諸侯王幸以為
便於天下之民則可矣於是諸侯王及太尉長安侯臣
綰等三百人與博士稷嗣君叔孫通謹擇良日二月甲
午上尊號漢王即皇帝位於氾水之陽(蔡邕曰上古天/子稱皇其次稱)
(帝其次稱王秦自以徳兼三皇/五帝故并以為號漢因而不改)
　　班固曰昔詩書述虞夏之際舜禹受䄠(古禪字/上扇反)積
　　徳累功洽於百姓攝位行政考之於天經數十年
　　然後在位殷周之王乃繇(讀與/由同)卨稷修仁行義歴
　　十餘世至於湯武然後放殺秦起襄公章文繆獻
　　孝昭荘稍蠶食六國百有餘載至始皇廼并天下
　　以徳若彼用力如此其囏(古艱/字)難也秦既稱帝患
　　周之敗以為起於處士横議諸侯力爭四夷交侵
　　以弱見奪於是削去五等堕城銷刃箝語燒書内
　　鋤雄俊外攘胡粤用壹威權為萬世安然十餘年
　　間猛敵横發乎不虞適(讀曰/讁)戍彊於五伯(讀曰/覇)閻
　　閭偪於戎狄嚮(音/響)應㿊(音/慘)於謗議奮臂威於甲兵
　　鄉(讀曰/嚮)秦之禁適所以資豪傑而速自斃也是以
　　漢亡尺土之階繇一劔之任五載而成帝業書傳
　　所記未嘗有焉何則古世相革皆承聖王之烈今
　　漢獨收孤秦之弊鐫金石者難為功摧枯朽者易
　　為力其埶然也
更王后曰皇后太子曰皇太子(考異曰漢書本紀作尊/王后為皇后太子曰皇)
(太子通鑑易為/更字今從通鑑)追尊先媼曰昭靈夫人(本紀注漢官儀/云髙帝母起兵)
(時死小黄北後作陵廟於小黄陳留風俗傳云沛公起/兵野戰䘮皇妣於黄得天下乃使使者梓宫招魂諡曰)
(昭靈夫人因作園陵/寢殿司馬門鍾簴)諸侯剖符受封(韓王信英/布欒布傳)天下大
定帝西都雒陽諸侯皆臣屬(史/記)夏五月兵皆罷歸家(漢/紀)
詔曰諸侯子在闗中者復(方目/反)之十二嵗其歸者半之
民前或相聚保山澤不書名數今天下已定令各歸其
縣復故爵田宅吏以文法教訓辨告勿笞辱民以飢餓
自賣為人奴婢者皆免為庶人軍吏卒㑹赦其亡罪而
亡爵及不滿大夫者皆賜爵為大夫故大夫以上賜爵
各一級其七大夫以上皆令食邑(瓚曰秦制列侯乃得/食邑今七大夫以上)
(皆食邑所/以寵之也)非七大夫以下皆復其身及户勿事(本/紀)又曰
七大夫公乗以上皆髙爵也諸侯子及從軍歸者甚多
髙爵吾數詔吏先與田宅及所當求於吏者亟(居力/反)與
爵至人君上所尊禮久立吏前曾不為决甚亡謂也異
日秦民爵公大夫以上令丞與亢禮今吾於爵非輕也
吏獨安取此且法以有功勞行田宅今小吏未嘗從軍
者多滿而有功者顧不得背公立私守尉長吏教訓甚
不善其令諸吏善遇髙爵稱吾意且亷問有不如吾詔
者以重論之(本/紀)上折隨何之功謂何為腐儒為天下安
用腐儒哉隨何跪曰方陛下之敗於彭城也發歩卒五
禺人騎五千能以取九江乎(考異曰漢書黥布傳載隨/何跪曰夫陛下引兵攻彭)
(城楚王未去齊也按髙祖自彭城既敗過虞地始遣隨/何説九江王此云引兵攻彭城楚王未去齊非是今微)
(為刪/潤)上曰不能隨何曰陛下使何與二十人使九江如
陛下之意是何之功賢於歩卒五萬人騎五千也然陛
下謂何腐儒為天下安用腐儒何也上曰吾方圗子之
功廼以隨何為䕶軍中尉(英布/傳)田横懼誅而與其徒屬
五百餘人入海居島中帝聞之乃使使赦横罪而召之
田横廼與其客二人乗傳詣雒陽未至三十里至尸鄉
廐置横謝使者曰人臣見天子當洗沐止留謂其客曰
陛下所以欲見我者不過欲一見吾面貌耳陛下在洛
陽今斬吾頭馳三十里間形容尚未能敗猶可觀也遂
自剄(田儋/傳)
　　班固贊曰周室既壞至春秋末諸侯耗盡而炎黄
　　唐虞之苗裔尚猶頗有存者秦滅六國而上古遺
　　烈埽地盡矣楚漢之際豪傑相王唯魏豹韓信田
　　儋兄弟為舊國之後然皆及身而絶横之志節賓
　　客慕義猶不能自立豈非天虖
秋七月趙景王張耳薨子敖嗣尚帝長女魯元公主為
后(耳/傳)長沙文王吳芮薨子臣嗣初文王芮帝賢之制詔
御史長沙王忠其定著令(芮/傳)
　　班固贊曰昔髙祖定天下功臣異姓而王者八國
　　皆徼一時之權變以詐力成功咸得裂土南面稱
　　孤見疑彊大懷不自安事窮勢廹或謀叛逆終於
　　滅亡張耳以智全至子亦失國唯吳芮之起不失
　　正道故能傳號五世以無嗣絶有以矣夫
九月虜燕王臧荼時諸侯非劉氏而王者七人上欲王
盧綰為羣臣觖(音/决)望乃下詔詔諸將相列侯擇羣臣有
功者立以為燕王羣臣知上欲王綰皆曰太尉長安侯
盧綰常從平定天下功最多可王壬子乃立綰為燕王
(綰/傳)罷太尉官(史記大/事記)綰與上同里生又同日帝東擊項
籍以太尉從出入卧内衣被食飲賞賜羣臣莫敢望雖
蕭曹等特以事見禮至其親幸莫及綰者(綰/傳)故特王之
(通/鑑)使樊噲將兵平代地(本紀之考異曰此語見本紀通/鑑削  溫公謂是時代地無反)
(者故去之不疑按燕王臧荼之反攻下代地髙帝自將/攻之既虜臧荼遂立盧綰為燕王代地餘㓂帝不自徃)
(故命樊噲將兵平之耳紀稱噲以丞相將兵考傳噲/平韓王信方遷丞相此未得為丞相也今刪去三字)利
㡬反上自擊破之利㡬者項羽將羽敗利㡬為陳令降
上侯之潁川上至雒陽舉通侯籍召之而利㡬恐反(本/紀)
後九月徙諸侯子闗中(本/紀)
六年冬十月令天下縣邑城(本/紀)十二月詔曰天下既安
豪傑有功者封侯新立未能盡圗其功身居軍九年或
未習法令或以其故犯法大者死刑吾甚憐之其赦天
下(漢書/紀)遂㑹諸侯於陳(平世家上按史記人有告楚王/韓信反  用陳平計偽遊雲夢)
(執之遂㑹諸侯於陳還至洛陽赦信為/淮隂侯此本但紀㑹陳事疑有脱漏)淮南王布梁王
越來朝(布越傳人考異曰是時諸侯來朝/者止二  餘無所考豈以其逺耶)春正月丙戍
封吕后兄澤為周吕侯釋之建成侯(史記功/臣表)
　　班固曰漢興外戚與定天下侯者二人是後薄昭
　　竇嬰上官衞霍之侯以功受爵其餘后父據春秋
　　襃紀之義帝舅縁大雅申伯之意寖廣博矣
分楚地為二國詔曰齊古之建國也今為郡縣其復以
為諸侯將軍劉賈數有大功及擇子弟可以為王者王
齊荆地丙午韓王信等奏請以故東陽郡鄣郡吳郡五
十三縣立從父兄賈為荆王(漢/紀)都吳(史記/年表)以碭郡薛郡
郯郡三十六縣立少弟文信君交為楚王(漢/紀)都彭城(史/記)
(年/表)交好書多材藝少時嘗與魯穆生白生申公俱受詩
於浮邱伯伯者孫卿門人也及秦焚書各别去交王楚
乃以穆生白生申公為中大夫(元王/傳)以雲中鴈門代郡
五十三縣立次兄宜信侯喜為代王以膠東膠西臨淄
濟北博陽城陽郡七十三縣立微時外婦子肥為齊王
(漢/紀)都臨淄(史記/年表)諸民能齊言者皆與齊(髙/紀)
　　太史公曰悼恵之王齊最為大國以海内初定子
　　弟少激秦孤立亡藩輔故大封同姓以填天下時
　　諸侯得自除御史大夫羣卿以下如漢朝漢獨為
　　置丞相自吳楚誅後稍奪諸侯權左官附益之法
　　設其後諸侯唯得衣食租税貧者或乗牛車
以曹參為齊相國參之相齊齊七十城天下初定王富
於春秋參盡召長老諸先生問所以安集百姓如齊故
俗諸儒以百數言人人殊參未知所定聞膠西有蓋公
善治黄老言使人厚幣請之既見蓋公蓋公為言治道
貴清靜而民自定推此類具言之參於是避正堂舎蓋
公焉其治要用黄老術故相齊九年齊國安集大稱賢
相(參毌家/列傳)封張良為留侯蕭何酇侯酈商曲周侯周
勃絳侯樊噲舞陽侯灌嬰潁隂侯周昌汾隂侯武虎梁
鄒侯董渫成侯孔藂蓼侯陳賀費侯陳豨陽夏侯丁未
封周竈為隆慮侯戊申封丁復為陽都侯(功臣/表)壬子封
吕青新陽侯戊午封郭蒙為東武侯(功臣/表)時論功行封
羣臣爭功嵗餘不决上以蕭何功最盛先封食邑八千
户功臣皆曰臣等被堅執鋭多者百餘戰少者數十合
攻城略地大小各有差今蕭何未有汗馬之勞徒持文
墨議論不戰顧居臣等上何也上曰諸君知獵乎曰知
之知獵狗乎曰知之上曰夫獵追殺獸者狗也而發縱
指示獸處者人也今諸君徒能走得獸耳功狗也至如
蕭何發縱指示功人也且諸君獨以身從我多者兩三
人蕭何舉宗數十人皆隨我功不可忘也羣臣後皆莫
敢言(何世/家)張良亦無戰鬬功帝使自擇齊三萬户良曰
臣始起下邳與上㑹留此天以臣授陛下陛下用臣計
幸而時中臣願封留足矣不敢當三萬户(良世/家)上已封
大功臣二十餘人(考異曰此據張良傳而髙紀作三十/餘人按年表止二十八人今從良傳)
三月戊子上置酒封雍齒為什邡侯二千五百户(考異/曰漢)
(書表作正月戊午史記表作三月戊子二書不同按長/歴是年正月丙戌朔是月無戊午當是漢書誤今從史)
(記又川本漢書本表亦作三月戊子/  按今本漢書表無作正月戊午者)丙申封陳武棘蒲
侯庚子封朱軫都昌侯嚴不職武彊侯傅胡害貰(式制/反)
齊侯摇毋餘海陽侯宣虎南安侯蔡寅肥如侯蟲逹曲
成侯陳涓河陽侯夏四月癸未封閻澤赤敬市侯(功臣/表)
上歸櫟陽(本/紀)張良素多病從上入闗即道引不食穀杜
門不出(考異曰通鑑載於五年按漢書張良傳六年封/功臣時始封留侯豈得謂之杜門不出耶今移)
(於/此)曰家世相韓及韓滅不愛萬金之資為韓報仇彊秦
天下振動今以三寸舌為帝者師封萬户侯此布衣之
極於良足矣願棄人間事從赤松子遊耳(良世/家)上五日
一朝太公太公家令説太公曰天亡二日土無二王皇
帝雖子人主也太公雖父人臣也奈何令人主拜人臣
如此則威重不行後上朝太公擁蔧迎門郤行上大驚
下扶太公太公曰帝人主奈何以我亂天下法上心善
家令言賜黄金五百斤五月丙午詔曰人之至親莫親
於父子故父有天下傳歸於子子有天下尊歸於父此
人道之極也前日天下大亂兵革並起萬民苦殃朕親
被堅執鋭自帥士卒犯危難平暴亂立諸侯偃兵息民
天下大安此皆太公之教訓也諸王徹侯將軍羣卿大
夫已尊朕為皇帝而太公未有號今上尊太公曰太上
皇(本/紀)六月丁亥封戎賜栁邱侯周止魏其侯繒賀祁侯
工師喜平侯奚涓魯侯尹恢城父侯張越任侯襄棘邱
侯秋七月庚寅封郭亭河陵侯單究昌武侯戊戍封丙
猜髙宛侯丁義宣曲侯華毋害終陵侯八月丙辰封劉
到東茅侯唐厲斥邱侯甲子封戴野臺侯王陵安國侯
丁禮樂成侯審食其辟陽侯周緤信武侯(功臣/表)王陵從
漢定天下以善雍齒雍齒帝之仇而陵本無意從帝以
故晩封(陳丞相/世家)列侯畢已受封封爵之誓曰使黄河如
帶泰山若厲國以永存爰及苗裔申以丹書之信(本紀/曰與)
(功臣剖符作誓丹書鐵/契金匱石室藏之宗廟)重以白馬之盟(王陵曰髙帝刑/白馬而盟曰非)
(劉氏而王者/天下共擊之)又作十八侯之位次(功臣/表序)酇侯蕭何第一
平陽侯曹參第二(第三闕時考異曰侯表以張敖為第/三按是  敖正為趙王未為宣平侯)
(也意必髙后時曲升之非髙/祖之舊也今既無考姑闕之)絳侯周勃第四舞陽侯樊
噲第五曲周侯酈商第六魯侯奚㳙第七汝隂侯夏侯
嬰第八潁隂侯灌嬰第九陽陵侯傅寛第十信武侯靳
歙第十一安國侯王陵第十二棘蒲侯陳武第十三清
河侯王吸第十四廣平侯薛歐第十五汾隂侯周昌第
十六陽都侯丁復第十七曲成侯蟲逹第十八(功臣/表)丁
丑封代相陽武張蒼為北平侯(功臣/表)遷張蒼為計相一
月更以列侯為主計四嵗是時蕭何為相而蒼乃自秦
時為柱下御史明習天下圗書計籍又善用算律歴故
令蒼以列侯居相府領主郡國上計者(蒼列/傳)立大市於
長安(史記大/事記)是嵗魯侯奚涓死亡子封其母底為重平
侯封耏(音/而)跖(之亦/反)芒侯陳夫乞髙胡侯爰類厭次侯(功/臣)
(表/)詔御史令豐治枌榆社常以時春以羊彘祀之令祝
立蚩尤之祠於長安長安置祠祀宫女巫其梁巫祠天
地天社天水房中堂上之屬晉巫祠五帝東君雲中君
巫社巫祠族人炊之屬秦巫祠社主巫保族纍(力追/反)之
屬荆巫祠堂下巫先司命施糜之屬九天巫祠九天皆
以嵗時祠宫中其河巫祠河於臨晉而南山巫祠南山
秦中秦中者二世皇帝也各有時日(郊祀/志)
