書卷六十二
　　梁　　　　沈　　　　約　　　　撰
　列傳第二十二
　　羊欣　　張敷　　王微
羊欣字敬元泰山南城人也曾祖忱晉徐州刺史祖權
黄門郎父不疑桂陽太守欣少靖黙無競於人美言笑
善容止汎覽經籍尤長隸書不疑初為烏程令欣時年
十二時王獻之為呉興太守甚知愛之獻之嘗夏月入
縣欣著新絹帬晝寝獻之書帬數幅而去欣本工書因
此彌善起家輔國參軍府解還家隆安中朝廷漸亂欣
優游私門不復進仕會稽王世子元顯每使欣書常辭
不奉命元顯怒乃以為其後軍府舍人此職本用寒人
欣意貌恬然不以高卑見色論者稱焉欣嘗詣領軍将
軍謝混混拂席改服然後見之時混族子靈運在坐退
告族兄瞻曰望蔡見羊欣遂易衣改席欣由此益知名
桓𤣥輔政領平西將軍以欣為平西參軍仍轉主簿參
預機要欣欲自疎時漏密事𤣥覺其此意愈重之以為
楚臺殿中郎謂曰尚書政事之本殿中禮樂所出卿昔
處股肱方此為輕也欣拜職少日稱病自免屛居里巷
十餘年不出義熙中弟徽被遇於高祖高祖謂諮議參
軍鄭解之曰羊徽一時美器世論猶在兄後恨不識之
即板欣𥙷右将軍劉藩司馬轉長史中軍将軍道憐諮
議參軍出為新安太守在郡四年簡惠著稱除臨川王
義慶輔國長史廬陵王義眞車騎諮議參軍竝不就太
祖重之以為新安太守前後凡十三年游玩山水甚得
適性轉在義興非其好也頃之又稱病篤自免歸除中
散大夫素好黄老常手自書章有病不服藥飲符水而
已兼善醫術撰藥方十卷欣以不堪拜伏辭不朝覲髙
祖太祖竝恨不識之自非尋省近親不妄行詣行必由
城外未嘗入六闗元嘉九年卒時年七十三子俊早卒
弟徽字敬猷世譽多欣高祖鎭京口以為記室參軍掌
事八年遷中書郎直西省後為太祖西中郎長史河東
太守子瞻元嘉末為世祖南中郎長史尋陽太守卒官
張敷字景𦙍呉郡人呉興太守邵子也生而母沒年數
歲問母所在家人告以死生之分敷雖童蒙便有思慕
之色年十許歲求母遺物而散施己盡唯得一畫扇乃
緘錄之每至感思輙開笥流涕見從母常悲感哽咽性
整貴風韻甚髙好讀𤣥書兼屬文論少有盛名髙祖見
而愛之以為世子中軍參軍數見接引永初初遷祕書
郎嘗在省直中書令傅亮貴宿權要聞其好學過候之
敷卧不即起亮怪而去父邵為湘州去官侍從太祖版
為西中郎參軍元嘉初為員外散騎侍郎祕書丞江夏
王義恭鎮江陵以為撫軍功曹轉記室參軍時義恭就
太祖求一學義沙門比沙門求見發遣會敷赴假還江
陵太祖謂沙門曰張敷應西當令相載及敷辭上謂曰
撫軍須一意懷道人卿可以後艑載之道中可得言晤
敷不奉㫖曰臣性不耐雜上甚不説遷正員郎中書舍
人狄當周赳竝管要務以敷同省名家欲詣之赳曰彼
若不相容便不如不徃詎可輕往邪當曰吾等竝已員
外郎矣何憂不得共坐敷先設二牀去壁三四尺二客
就席詶接甚歡既而呼左右曰移我逺客赳等失色而
去其自標遇如此善持音儀盡詳緩之致與人别執手
曰念相聞餘響久之不絶張氏後進至今慕之其源流
起自敷也遷黄門侍郎始興王濬後軍長史司徒左長
史未拜父在呉興亡報以疾篤敷往奔省自發都至呉
興成服凡十餘日始進水漿𦵏畢不進鹽菜遂毁瘠成
疾世父茂度每止譬之輙更感慟絶而復續茂度曰我
冀譬汝有益但更甚耳自是不復往未朞而卒時年四
十一琅邪顔延之書弔茂度曰賢弟子少履貞規長懷
理要清風素氣得之天然言面以來便申忘年之好比
雖艱隔成阻而情問無睽薄莫之人冀其方見慰説豈
謂中年奄為長徃聞問悼心有兼恒痛足下門教敦至
兼實家寳一旦喪失何可為懐其見重如此世祖即位
詔曰司徒故左長史張敷貞心簡立㓜樹風規居哀毁
滅孝道淳至宜在追甄於以報美可追贈侍中於是改
其所居稱為孝張里無子
王微字景𤣥琅邪臨沂人太保𢎞弟子也父孺光祿大
夫微少好學無不通覽善屬文能書畫兼解音律醫方
隂陽術數年十六州舉秀才衡陽王義季右軍參軍竝
不就起家司徒祭酒轉主簿始興王濬後軍功曹記室
參軍太子中舎人始興王友父憂去官服闋除南平王
鑠右軍諮議參軍微素無宦情稱疾不就仍除中書侍
郎又擬南琅邪義興太守竝固辭吏部尚書江湛舉微
為吏部郎微與湛書曰弟心病亂度非但蹇躄而已此
處朝野所共知騶㑹忽扣蓽門閭里咸以為祥怪君多
識前世之載天値何其易傾弟受海内駭笑不過如燕
石秃鶖邪未知君何以自解於良史邪今雖王道鴻鬯
或有激朗於天表必欲探援潛寳傾海求珠自可卜肆
巫祠之間馬棧牛口之下賞劇孟於博徒拔卜式於芻
牧亦有西戎孤臣東都戒士上窮範馳之御下盡詭遇
之能兼鱗雜襲者必不乏於世矣且廬於承明署乎金
馬皆明察之官又賢於管庫之末何為劫勒通家疾病
一人塵穢難堪之選将以靖國不亦益囂乎書云任官
維賢才而君擢士先疹廢芃芃棫樸似不如此且弟曠
違兄姊迄将十載姊時歸來終不任輿曵入閤兄守金
城永不堪扶抱就路若不憊疾非性僻而何比君曰表
裏無假長目飛耳也常謂生遭太公將即華士之戮幸
遇管叔必䝉僻儒之養光武以馮衍才浮其實故棄而
不齒諸葛孔明云來敏亂郡過於孔文舉况無古人之
才槩敢干周漢之常刑彼二三英賢足為曉治與否恐
君逢此時或亦不免髙閣乃復假名不知己者豈欲自
比衞賜邪君欲髙斆山公而以仲容見處徒以搥提禮
學本不參選鄙夫瞻彼固不任下走未知新沓何如州
陵耳而作不師古坐亂官政誣飾蚯蚓冀招神龍如復
託以眞素者又不宜居華留名有害風俗君亦不至期
人如此若交以為人賜舉未以己勞則商販之事又連
所不忍聞也豈謂不肖易擢貪者可誘凡此數者君必
居一焉雖假天口於齊駢藉鬼説於周季公孫碎毛髪
之文荘生縱漭瀁之極終不能舉其契為之辭矣子将
明䰟必靈咍於萬里汝潁餘彦將拂衣而不朝浮華一
開風俗或從此而爽鬼谷以揣情為最難何君忖度之
輕謬今有此書非敢叨擬中散誠不能顧影負心純盗
虚聲所以綿絡累紙本不營尚書虎爪板也成童便往
來居舎晨省復經周旋加有諸甥亦何得頓絶慶吊然
生平之意自於此都盡君平公云生我名者殺我身天
爵且猶滅名安用吏部郎哉其舉可陋其事不經非獨
搢紳者不道僕妾皆将咲之忽忽不樂自知夀不得長
且使千載知弟不詐諼耳微既為始興王濬府吏濬數
相存慰微奉荅牋書輙飾以辭采微為文古甚頗抑揚
袁淑見之謂為訴屈微因此又與從弟僧綽書曰吾雖
無人鑒要是早知弟每共宴語前言何嘗不以止足為
貴且持盈畏滿自是家門舊風何為一旦落漠至此當
局苦迷将不然邪詎容都不先聞或可不知耳衣冠胄
𦙍如吾者甚多才能固不足道唯不傾側溢詐士頗以
此容之至於規矩細行難可詳料疹疾日滋縱恣益甚
人道所貴廢不復脩幸値聖明兼容置之教外且舊恩
所及每䝉寛假吾亦自揆疾疹重侵難復支振民生安
樂之事心死久矣所以解日偷存盡於大布糲粟半夕
安寝便以自度血氣盈虚(闕/)復稍道長以大散為和羹
弟為不見之邪疾廢居然且事一已上不足敗俗傷化
下不至毁辱家門泊爾尸居無方待化凡此二三皆是
事實吾與弟書不得家中相欺也州陵此舉為無所因
反覆思之了不能解豈見吾近者諸牋邪良可怪笑吾
少學作文又晩節如小進使君公欲民不偷每加存飾
詶對尊貴不厭敬恭且文詞不怨思抑揚則流澹無味
文好古貴能連類可悲一徃視之如似多意當見居非
求志清論所排便是通辭訴屈邪爾者眞可謂眞素寡
矣其數旦見客小防自來盈門亦不煩獨舉吉也此輩
乃云語勢所至非其要也弟無懐居今地萬物初不以
相非然魯器齊虚實宜書紳今三署六府之人誰表裏
此内儻疑弟豫有力於素論何如哉則吾長阨不死終
誤盛壮也江不過彊吹拂吾云是巖穴人巖穴人情所
高吾得當此則雞鶩變作鳯皇何為干飾廉隅秩秩見
於面目所惜者大耳諸舎闔門皆蒙時私此既未易陳
道故常因含聲不言至兄弟尤為叨竊臨海頻煩二郡
謙亦越進清階吾髙枕家巷遂至中書郎此足以闔棺
矣又前年優㫖自弟所宣雖夏后撫辜人周宣及鰥寡
不足過也語皆循檢校迹不為虚飾也作人不阿䛕無
緣頭髪見白稍學謟詐且吾何以為足不能行自不得
出户頭不耐風故不可扶曵家本貧餒至於惡衣蔬食
設使盗跖居此亦不能兩展其足妄意珍藏也正令選
官設作此舉於吾亦無劒㦸之傷所以懃懃畏人之多
言也管子晉賢乃關人主之輕重此何容易哉州陵亦
自言視明聽聰而返區區飾吾何辯致而下英俊夫竒
士必龍居深藏與蛙蝦為伍放勲其猶難之林宗軰不
足識也似不肯睠睠奉牋記彫琢獻文章居家近市㕓
親戚滿城府吾猶自知袁陽源輩當平此不飾詐之與
直獨兩不闗吾心又何所耿介弟自宜以解塞群賢矣
兼悉怒此言自爾家任兄故能也日日望弟来屬病終
不起何意向與江書粗布胷心無人可寫比面乃具與
弟書便覺成本以當半日相見吾既惡勞不得多語樞
機幸非所長相見亦不勝讀此書也親屬欲見自可示
無急付手時論者或云微之見舉廬江何偃亦豫其議
慮為微所咎與書自陳微報之曰卿昔稱吾於義興吾
嘗謂之見知然復自怪鄙野不參風流未有一介熟悉
於事何用獨識之也近日何見綽送卿書雖知如戲知
卿固不能相哀茍相哀之未知何相期之可論卿少陶
𤣥風淹雅脩暢自是正始中人吾眞庸性人耳自然志
操不倍王樂小兒時尤麤笨無好常從博士讀小小章
句竟無可得口吃不能劇讀遂絶意於尋求至二十左
右方復就觀小説徃來者見床頭有數帙書便言學問
試就檢當何有哉乃復持此擬議人邪尚獨愧咲揚子
之襃贍猶恥辭賦爲君子若吾篆刻菲亦甚矣卿諸人
亦當尤以此見議或謂言深博作一叚意氣鄙薄人世
初不敢然是以每見世人文賦書論無所是非不解處
即日借問此其本心也至於生平好服上藥起年十二
時病虚耳所撰服食方中粗言之矣自此始信攝養有
徵故門冬昌术隨時參進寒溫相補欲以扶䕶危羸見
冀白首家貧乏役至於春秋令節輙自将兩三門生入
草采之吾實倦逰醫部頗曉和藥尤信本草欲其必行
是以躬親意在取精世人便言希仙好異矯慕不羈不
同家頗有罵之者又性知畫繢蓋亦鳴鵠識夜之機盤
紆糾紛或記心目故兼山水之愛一往跡求皆仿像也
不好詣人能忘榮以避權右宜自密應對舉止因卷慙
自保不能勉其所短耳由來有此數條二三諸賢因復
架累致之髙塵詠之清壑瓦礫有資不敢輕厠金銀也
而頃年嬰疾沉淪無已區區之情愒於生存自恐難復
而先命猥加䰟氣蹇茶常人不得作常自處疾苦正亦
卧思已熟謂有記自論既仰天光不夭庶類兼望諸賢
共相哀體而卿首唱誕言布之翰墨萬石之慎或未然
邪好盡之累豈其如此綽大駭歎便是闔朝見病者吾
本儜人加疹意惛一旦聞此便惶怖矣五六日來復苦
心痛引喉狀如匈中悉腫甚自憂力作此荅無復條貫
貴布所懷落漠不舉卿既不可解立欲便别且當笑微
常住門屋一間尋書玩古如此者十餘年太祖以其善
筮賜以名蓍弟僧謙亦有才譽為太子舍人遇疾微躬
自處治而僧謙服藥失度遂卒微深自咎恨發病不復
自治哀痛謙不能已以書告靈曰弟年十五始居宿於
外不為察慧之譽獨沉浮好書聆琴聞操輙有過目之
能討測文典斟酌傳記寒暑未交便卓然可述吾長病
或有小間輙稱引前載不異舊學自爾日就月將著名
邦黨方隆夙志嗣美前賢何圗一旦㝠然長徃酷痛煩
冤心如焚裂尋念平生裁十年中耳然非公事無不相
對一字之書必共詠讀一句之文無不研賞濁酒忘愁
圗籍相慰吾所以窮而不憂實頼此耳柰何罪酷焭然
獨坐憶徃年散發極目流涕吾不舍日夜又恒慮吾羸
病豈圗奄忽先歸㝠㝠反覆萬慮無復一期音顔髣髴
觸事歴然弟今何在令吾悲窮昔仕京師分張六旬耳
其中三過誤云今日何意不来鍾念縣心無物能譬方
欲共營林澤以送餘年念兹有何罪戾見此夭酷沒於
吾手觸事痛恨吾素好醫術不使弟子得全又尋思不
精致有枉過念此一條特復痛酷痛酷柰何吾罪柰何
弟為志奉親孝事兄順雖僮僕無所叱咄可謂君子不
失色於人不失口於人沖和淹通内有皂白舉動尺寸
吾毎咨之常云兄文骨氣可推英麗以自許又兄為人
矯介欲過宜每中和道此猶在耳萬世不復一見柰何
唯十紙手迹封坼儼然至於思戀不可懐及聞吾病肝
心寸絶謂當以幅巾薄𦵏之事累汝柰何反相殯送弟
由來意謂婦人雖無子不宜踐二庭此風若行便可家
有孝婦仲長昌言亦其大要劉新婦以刑傷自誓必留
供養殷太妃感栢舟之節不奪其志僕射篤順范夫知
禮求得左率第五兒廬位有主此亦何益㝠然之痛為
是存者意耳吾窮疾之人平生意志弟實知之端坐向
窓有何慰適正頼弟耳過中未來已自愒望今云何得
立自省惛毒無復人理比煩寃困憊不能作刻石文若
靈響有識不得吾文豈不為恨儻意慮不遂謝能思之
如狂不知所告􁀙明書此數紙無復詞理畧道阡陌萬
不寫一阿謙何圗至此誰復視我誰復憂我他日寳惜
三光割嗜好以祈年今也唯速化耳吾豈復支㝠㝠中
竟復云何弟懐隨和之寳未及光諸文章欲收作一集
不知忽忽當辦此不今已成服吾臨靈取常共飲桮酌
自釀酒寧有仿像不冤痛冤痛元嘉二十年卒時年二
十九僧謙卒後四句而微終遺令薄𦵏不設轜旐鼓挽
之屬施五尺牀為靈二宿便毁以嘗所弹琴置牀上何
長史來以琴與之何長史者偃也無子家人遵之所著
文集傳於世世祖即位詔曰微棲志貞深文行惇洽生
自華宗身安隠素足以賁兹丘園惇是薄俗不幸蚤世
朕甚悼之可追贈祕書監
史臣曰燕太子吐一言田先生吞舌而死安邑令戒屠
者閔仲叔去而之沛良由内懷耿介峻節不可輕干袁
淑笑謔之間而王微弔詞連牘斯盖好名之士欲以身
為珪璋皦皦然使塵玷之累不能加也
　
　
　
　
　
　
　宋書卷六十二
　宋書卷六十二考證
羊欣傳欣時年十二時王獻之為呉興太守○兩時字
　當衍其一
高祖謂諮議叅軍鄭解之曰羊徽一時美器○解之當
　屬鮮之之訛
王微傳夫竒士必龍居深藏與蛙蝦為伍放勲其猶難
　之○放監本訛於今改正
　
　
　
　
　
　
　
　
　宋書卷六十二考證
