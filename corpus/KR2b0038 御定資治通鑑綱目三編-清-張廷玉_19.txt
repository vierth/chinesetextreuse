
御定資治通鑑綱目三編卷十八
　(起丙寅明武宗正徳元年/盡癸酉明武宗正徳八年)凡八年
(丙/寅)武宗毅皇帝正徳元年春二月大學士劉健等乞罷
不許
　(吏戸兵三部及都察院各有疏言事為宦官所撓傳/示帝意令閣臣調㫖健等不奉命别擬以奏帝不聴)
　(健等力諫謂奸商壞亂鹽政武臣負罪玩法北征將/士無功授官御用監書篆濫用匪人皆宜痛抑今陛)
　(下不信大臣而信羣小欲以一二人私恩壞百年舊/制臣等豈敢苟從所擬四疏謹以原擬封進不報居)
　(數日又言比為鹽法賞功諸事極陳利害拱俟數日/未奉玉音若以臣等言是宜賜施行所言非邪亦當)
　(明加斥責乃留中不報視之若無政出多門咎歸臣/等宋儒朱喜有言一日立乎其位則一日業乎其官)
　(一日不得乎其官則一日不敢居乎其位伏乞聖明/矜察特賜退休帝優㫖慰留之疏仍不下又數日厯)
　(數政令十失指斥貴戚近倖尤切因再申前請帝不/得已始下前疏今所司詳議健等知志終不行各上)
　(章乞骸骨帝不許既而所司議上一如健/等指帝勉從之由是諸失利者咸切齒)
夏四月罷吏部尚書馬文升以焦芳代之
　(初文升承遺詔請汰傳奉官七百六十三人命留太/僕卿李綸等十七人餘盡汰之既而中官王瑞復請)
　(用新汰者七人文升持不可給事中安奎剌得瑞納/賄狀劾之瑞恚誣文升抗㫖更下廷議皆是文升帝)
　(終不聽文升因乞歸不許是時朝政已移于中官文/升日懐去志㑹两廣缺總督推兵部侍郎熊繡可任)
　(繡不欲出外頗怏怏其同鄉御史何天衢劾文升徇/私文升連疏乞休去芳粗鄙無學識好嫚罵劉健謝)
　(遷諸正人皆惡之芳既積忤廷臣乃深結閹宦以干/進帝初即位廷議以國用不足勸上莭儉芳知左右)
　(有竊聴者大言曰庶民家尚須用度何况縣官諺云/無錢揀故紙今天下多逋租匿稅不是檢索而但云)
　(損上何也帝聞大喜㑹/文升去遂代為尚書)質實(焦芳泌陽人安奎趙州/人熊繡字汝明道川人)
五月兵部尚書劉大夏罷
　(先是孝宗遺命撤鎮守中官非額設者大夏議撤二/十四人又奏減皇城京城守視中官皆不納頃之列)
　(上傳奉武臣當汰者六百八十二人報可大漢將軍/薛福敬等四十八人亦當奪官福敬故不入侍以激)
　(帝怒帝遽命復之而責兵部對狀欲加罪中官寗瑾/頓首曰此先帝意陛下列之登極詔書不宜罪帝意)
　(乃解已復言鎮守中官如江西董讓薊州劉瑯陜西/劉雲山東朱雲貪殘尤甚乞按治帝不悦大夏自知)
　(言不見用遂連疏乞歸許之給事中王珝張/禬上章請留大夏吏部亦請如珝禬言不報)　質實(明/兵)
　(志府軍前衞及旗手等十二衛各有帶刀官錦衣所/𨽻將軍初名天武後改稱大漠將軍凡干五百人王)
　(珝永平人張/襘平谷人)
六月大風雨壊郊壇獸瓦
　(帝諭羣臣修省劉健李東陽謝遷上言比來免朝太/多奏事漸晚遊戯漸廣經筵日講直命停止不知陛)
　(下宫中復有何事急于此者夫濫賞妄費非所以崇/儉徳彈射釣獵非所以養仁心鷹犬狐免不可育于)
　(朝廷弓矢甲胃不可施于宫禁今聖學乆曠正人不/親直言不聞下情不達而此數者雜交于前臣不勝)
　(憂懼疏/入報聞)
秋七月彗星見
　(是月二十三日庚子夜也前十一日己丑夜有星見/紫徵西蕃外如彈丸色蒼白越數日有微芒見參井)
　(間漸長二尺如帚西北至文昌至是彗星亦見光流/東南長三尺越三日長五尺許掃下台入太微垣時)
　(八黨竊柄朝政日非而災異迭見于是南京御史陸/崑偕同官上疏極諌曰自古宦豎欲擅主權必先蠱)
　(其心志如趙高勸二世嚴刑肆志以極耳目之娯仇/士良教其黨以奢靡𨗳君勿使親近儒生知前代興)
　(亡之故其君惑之卒皆受禍陛下嗣位以來天下顒/然望治乃未幾寵倖閹寺顛覆典刑太監馬永成魏)
　(彬劉漢傳興羅祥谷大用輩共為䝉蔽日事宴遊上/干天和災祲數告廷臣屢諫未䝉省納若輩必謂宫)
　(中行樂何關治亂此正奸人蒙君之故術也陛下廣/殿細旃豈知小民窮簷蔀屋風雨之不庇錦衣玉食)
　(豈知小民祁寒暑雨凍餒之弗堪馳騁宴樂豈知小/民疾首蹙額赴訴之無路日者雷震郊壇彗出紫徵)
　(夏秋亢旱江南米價翔貴京城賊盗横行可恣情縱/欲不一顧念乎伏望側身修行屏求成輩以絶亂源)
　(委任大臣務學親政以/還至治疏入帝不省)質實(紫徵西蕃紫宫垣十五/星其西蕃七東蕃八參)
　(井西方參十星主斬刈又為天獄主殺伐又主權衡/所以平理也南方東井八星天之南門黄道所經天)
　(之亭候主水衡事法令所取平也下台三台六星兩/兩而居起文昌列抵太徵西近文昌二星曰上台次)
　(二星曰中台東二星曰下台太微天子廷也五帝之/座也十二諸侯府也具見晉書天文志陸崑字如玉)
　(歸安/人)
八月立皇后夏氏
　(初帝將大婚詔取太倉銀四十萬御史趙佑言左右/以婚禮為名將肆無厭之欲計臣懼禍而不敢阻閣)
　(臣避怨而不敢争用如泥沙坐致耗國不幸興師遘/饑饉將何以為計哉後户部尚書韓文亦以為言乃)
　(得減四/之一)質實(武宗孝静皇后夏氏上元/人趙佑字汝翼䨇流人)
九月命太監崔杲王瓚監南京織造
　(杲等乞鹽萬二千引所司執奏給事中陶諧御史杜/旻邵清楊儀等先後諫健等亦言不可帝召健等至)
　(煖閣面議頗有所詰問健等皆以正對帝不能難最/後正色曰天下事豈皆内官所壊朝臣壊事者十常)
　(六七先生輩亦知之因命鹽引悉如杲請健等退再/上章言不可帝自愧失言乃俞健等所奏于是中外)
　(咸悦謂帝庶/幾改過矣)質實(陶諧字世和㑹稽人杜旻山陽人/邵清字士連江寧人楊儀永夀人)
冬十月以劉瑾掌司禮監罷華葢殿大學士劉健武英
殿大學士謝遷
　(瑾以内官監兼督團營帝漸信用日與馬永成等進/鷹犬歌舞角觗之戯𨗳帝佚遊又勸帝令鎮守内臣)
　(各進萬金奏置皇荘増至二百餘所畿内大擾健等/謀去瑾永成諸人㑹給事中陶諧御史趙佑等交章)
　(論劾章下閣議健等持之甚力欽天監五官監侯楊/源亦因星變陳言乞親元老斥寵倖帝意頗動而不)
　(能斷也先是户部尚書韓文以八黨用事每朝退與/僚屬言輒泣下郎中李夢陽進曰公泣何為比諫官)
　(疏劾諸閹執政符甚力公誠乃此時率大臣固争去/八人易易耳文毅然改容曰善縱事弗濟吾年足死)
　(矣不死不足報國即令夢陽草疏既具文讀而刪之/遂率諸大臣状關以上畧曰伏覩近日朝政益非號)
　(令失當中外皆言太監馬永成谷大用張永羅祥魏/彬邱聚劉瑾髙鳯等造作巧偽淫蕩上心擊毬走馬)
　(放鷹逐犬俳優雜劇錯陳于前至導萬乘輿外人交/易押暱媟褻無復禮體日遊不足夜以繼之勞耗精)
　(神虧損志徳此輩細人惟知蠱惑君上以便己私而/不思皇天春命祖宗大業皆在陛下一身萬一遊宴)
　(損神起居失節雖虀粉若輩何補于事竊觀前古閹/宦誤國為禍尤烈漢十常侍唐甘露之變其明騐也)
　(令永成等罪惡既著若縱不治將來益無忌憚必患/在社稷伏望陛下奮乾剛割私愛上告兩宫下諭百)
　(僚明正典刑潜銷禍亂之階永保靈長之祚疏入帝/驚泣不食乃遣司禮中官李榮王岳等至閣議一日)
　(三反欲安置之南京遷欲逆誅之以為處之未盡健/推案哭曰先帝臨崩執老臣手付以大事今陵土未)
　(乾使若輩敗壊至此臣死何面目見先帝健遷聲色/俱厲惟李東陽語少綏王岳者素剛直嫉邪慨然曰)
　(閣議是具以健等言白帝明日忽有㫖召諸大臣入/至左順門健迎謂曰事垂濟公等第堅持尚書許進)
　(曰過激恐生變健不應有頃李榮手諸大臣疏曰有/㫖問諸先生諸先生言良是第奴儕事上久不忍即)
　(置理幸少寛之上自處耳衆相顧莫言韓文乃抗聲/數八人罪侍郎王鏊助之曰八人不去亂本不除榮)
　(曰上非不知苐欲少寛之耳鏊直言曰設上不處奈/何榮曰榮頸有鐵裏耳敢壊國事遂退健約文及諸)
　(九卿詰朝伏闕西争王岳從中應之因誅瑾等焦芳/聞之馳告瑾瑾乃率永成等夜伏帝前環泣以首觸)
　(地曰微上恩奴儕磔餧狗矣帝色動瑾進曰害奴儕/者王岳也帝曰何故瑾曰岳結閣臣欲制上出入故)
　(先去所忌耳且鷹犬何損萬㡬若司禮監得人左班/官安敢如此帝大怒立收岳命瑾掌司禮監永成大)
　(用掌東西厰各分據要地及旦諸臣入朝將伏闕知/事已中變于是徤東陽遷俱上章求去瑾矯㫖聼健)
　(遷歸而獨留東陽岳充南京净軍追殺之于途于是/中外大權悉歸于瑾矣健遷瀕行東陽祖餞泣下健)
　(正色曰何哭為使當日多出一/語與我輩同去矣東陽哩然)質實(王鏊字濟/之吳縣人)
以焦芳為文淵閣大學士吏部左侍郎王鏊兼翰林學
士入内閣預機務
　(初許進輩以年資推芳入吏部劉健不悦曰老夫不/乆歸田此座即焦有恐諸公俱受其害耳及是果附)
　(劉瑾謀炳政而廷議獨推鏊瑾迫公論令鏊與芳同/入閣芳在閣裁閣章奏一阿瑾意鏊雖持正不能與)
　(抗事有不可與李東陽彌縫其間多所補救東陽雖/為首輔嘗委蛇避禍芳嫉其位在已上日夕搆之于)
　(瑾㑹通鑑纂要成瑾以謄寫不謹欲因是為東陽罪/東陽大窘芳為解乃止除謄録官數人名東陽得無)
　(事/)質實(厯代通鑑纂要凡九十二卷是書修于孝宗/時芳未嘗為總裁官至是命文華殿改謄芳)
　(遂列名其間及進呈書辦官張駿/等皆擢秩裝潢匠役亦悉授官)
給事中劉􁈙吕翀請留劉健謝遷不報尋杖􁈙翀及南
京給事中戴銑御史薄彦徽等于廷並斥之
　(健遷既去位蒞翀抗章請留言二臣不可聼去者有/五孔子稱孟荘子之孝以不改父之臣為難二臣皆)
　(先帝所簡以遺陛下今陵土未乾無故罷遣何以慰/在天之靈不可一也二臣雖以老疾辭實由言違計)
　(沮不得其職而去陛下聽之亦以不善將順非實有/意優老也在二臣得去就之義在陛下有棄老成之)
　(嫌不可二也今民窮財殫府藏虚罄水旱盜賊星象/草木之變迭見雜出萬一禍生不測國無老成誰與)
　(共事不可三也自古剛正者難容柔順者易合二臣/既去則柔順之人必進將一聽陛下所為非國家之)
　(福不可四也書曰無遺壽耉健等諳練有素非新進/可侔今同日去國天下後世將謂陛下喜新進而厭)
　(舊人不可五也帝不聽先是給事中艾洪劾中官髙/鳯姪得林營掌錦衣衛諸疏傳至南京為協同守偹)
　(武靖伯趙承慶所得應天尹陸珩録以示諸僚兵部/尚書林瀚聞而太息于是銑彦徽率諸科道官合疏)
　(言元老不可去宦䜿不可任劉瑾等激帝怒盡逮之/并菃翀洪俱予杖削籍詞連承慶瀚珩亦皆得譴兵)
　(部主事王守仁論救銑等廷杖四十謫龍場驛丞時/南京御史蔣欽與銑等同被罪出獄甫三日欽獨具)
　(疏劾瑾言劉瑾小䜿子耳陛下親以腹心寄以耳目/待以股肱殊不知瑾為悖逆之徒蠧國之賊竊柄弄)
　(權萬民失望愁嘆之聲動徹天地幸聽臣言急誅瑾/以謝天下然後殺臣以謝瑾疏入再杖三十繫獄越)
　(三日復具疏請殺瑾且言陛下不殺此賊當先殺臣/使臣得與龍逄比干同遊地下臣誠不願與此賊並)
　(生言尤激切既/入復杖三十)質實(龍塲驛在貴陽府修文縣治今/廢劉􁈙字惟馨涪人吕翀江西)
　(永豐人戴銑字寳之婺源人薄彦徽陽曲人艾洪濵/州人陸珩歸安人王守仁字伯安餘姚人蔣欽字子)
　(修常熱人欽屬草時燈下微聞鬼聲欽念疏上必掇/異禍此必先人之靈欲寢此奏因正衣冠立曰果先)
　(人盍厲聲以告言未已聲出壁間益悽愴欽歎曰業/已委身義不得緘嘿負國為先人羞遂奮筆曰死即)
　(死此槀不可易也聲遂/止杖後三日卒于獄)
十一月削戸部尚書韓文職
　(劉瑾恨文甚日令人伺文遇不得及是有以偽銀輸/内庫者遂以為文罪詔降一級致仕給事中徐昻疏)
　(救中㫖責其黨䕶遂落文職并除昻名文出都門乗/一騾宿野店而去瑾又憾李夢陽代文草疏矯㫖謫)
　(山西布政司經歴勒致仕既而瑾復據/他事下夢陽獄將殺之賴康海救得免)質實(徐昻㤗/興人康)
　(海字徳涵武功人與李夢陽素以詩文相倡和夢陽/在獄書片紙出曰對山救我對山者海别號也海與)
　(瑾同鄉瑾前招致之海不肯往因夢陽故遂謁瑾瑾/大喜為倒屣逆海因詭詞説之夢陽遂得釋後瑾敗)
　(海坐黨落職而夢陽起為江西提學副使復以與廵/按御史江萬實相訐奏罷官乆之乃卒夢陽才思雄)
　(鷙言文必秦漢詩必盛唐與海及何景明徐禎卿邊/貢王九思王廷相號七才子皆以詩名當世迨嘉靖)
　(朝李攀龍王世貞出復奉以為宗天下推李何王李/為四大家無不争效其體云江萬實大竹人何景明)
　(字仲黙信陽人徐禎卿字昌穀吳縣人邊貢字廷實/歴城人王九思字敬夫鄠人王廷相字子衡儀封人)
　(李攀龍字于鱗歴城人/王世貞字元羙太倉人)
十二月除曲阜孔氏田賦
罷工部尚書楊守隨左都御史張敷華
　(韓文等既逐守隨憤甚乃上章極論之曰陛下嗣位/以來左右近臣不能祗承徳意盡取先朝良法而更)
　(張之盡誣先朝碩輔而剗汰之天下嗷嗷莫措手足/内臣劉瑾等八人奸險佞巧誣罔恣肆而瑾尤甚日)
　(以荒縱𨗳陛下禁内鼓鉦震于逺邇宫中火礟聲徹/書夜淆雜尊卑陵夷貴賤引車騎而供執鞭之役列)
　(市肆而親商賈之為致陛下日高未朝漏盡不寢此/數人者方且竊攬威權詐傳詔㫖放逐大臣刑誅臺)
　(諫邀阻封章廣納貨賂傳奉冗員多至千百招募武/勇収及孩童紫綬金貂盡予爪牙之士蟒衣玉帯濫)
　(授心腹之人附已者進官忤意者禠職内外臣僚但/知畏瑾不知畏陛下夫太阿之柄不可授人今陛下)
　(于兵刑財賦之區機務根本之地悉以委之或掌團/營或主兩厰或典司禮或督倉塲大權在手彼復何)
　(憚于是大行殺戮廣肆誅求府庫竭于上財力殫于/下武勇疲于邊上下胥讒神人共憤伏望大奮乾剛)
　(立寘此曹重典逺鍳延熹之失毋使臣蹈蕃武已覆/之轍疏入瑾憾甚至除夕朝罷忽傳㫖與張敷華俱)
　(致仕敷華當廷臣請去瑾等時獨抗/疏論列語尤切至故瑾亦深銜之)質實(張敷華字/公實安福)
　(人/)
(丁/卯)二年春正月乙亥朔日有食之
二月下御史王良臣王時中于獄
　(良臣奉命清軍江西聞戴銑等彼逮馳疏救逮下鎮/撫司獄杖三十斥為民時中出按宣大所黜貪汙者)
　(甚衆瑾聞之怒亦逮下獄荷重校于都察院門時中/病甚其妻徃者遇都御史劉字哭且詬宇不得已言)
　(于瑾釋之謪/戍鐵嶺衞)質實(玉良臣陳州人王時中字道夫黄/縣人初時中為鄢陵知縣最有聲)
　(嘗出郊旋風擁馬首時中曰寃氣也跡得屍眢井乃/婦與所私者殺之遂伏辜劉宇字至大釣州人也)
三月太監劉瑾矯詔榜奸黨于朝堂
　(劉健謝遷雖去瑾憾不已矯詔列健遷及尚書韓文/揚守随林瀚都御史張敷華郎中李夢陽主事王守)
　(仁王綸孫磐黄昭檢討劉瑞給事中湯禮敬陳霆徐/昻陶諧劉􁈙艾洪吕翀任惠李光翰戴銑徐蕃牧相)
　(徐暹張良弼葛嵩趙士賢御史陳琳貢安甫史良佐/曺閔王宏任諾李熙王蕃葛浩陸崑張鳴鳯蕭乾元)
　(姚學禮黄昭道蔣欽薄彦徽潘鏜王良臣趙佑何天/衢徐珏楊璋熊卓朱廷聲劉玉等五十三人為奸黨)
　(榜示朝堂召羣臣跪金水橋南宣戒之先是鞫獄時/獨任諾王蕃抵不與知雖仍列五十三人之數識者)
　(耻道/其名)質實(王綸開州人黄昭江隂人劉瑞内江人湯/禮敬字仁甫丹徒人陳霆徳清人任恵灤)
　(州人李光翰新鄉人徐蕃㤗州人牧相餘姚人徐暹/張良弼皆歴城人葛嵩字鍾甫無錫人趙士賢石首)
　(人陳琳字玉疇甫田人貢安甫字充仁史良佐字禹/臣皆江隂人曹閔上海人王宏六合人任諾史未詳)
　(其里籍明實録作任訥李熙上元人王蕃灤州人葛/浩字天洪上虞人張鳴鳯清平人蕭乾元萬安人姚)
　(學禮巴縣人家京師黄昭道平江人潘鏜字宗節六/合人何天衢道州人徐玨字用礪江夏人楊璋孝感)
　(人熊卓豐城人朱廷聲字克諧/進賢人劉玉字咸栗萬安人)
敕各鎮守太監預刑名政事
　(後劉瑾誅從兵部言/乃令繳敕悉如舊制)
　　發明(紀綱法度自天子出百僚庶尹奉職宣化而/已何預之可云而况乎中官且以内臣出而)
　　(鎮守即無詔諭亦斷無不干預刑名政事者此漏/巵濫觹必至之勢也今復寵之綸綧重以責成若)
　　(輩更何所顧忌耶依古以來閹寺擅權亂政之事/史不絶書然欲明目張膽盡許其攬與朝政而仍)
　　(得藉口奉勅以恣行其私臆則未有至於此極者/説者謂是時中㫖皆出自劉瑾疑即瑾之欲其同)
　　(類分擅天下之柄而乃有是敕武宗幾/若㒺聞知者洵若是也亦可慨矣夫)
夏五月度僧道四萬人
復寧王宸濠䕶衛
　(初寧靖王奠培以私獻惠二王官人逼内宫熊壁自/盡華䕶衛再傳至宸濠輕佻無威儀而善以文行自)
　(餙術士李自然李日芳妄言其有異表又謂城東南/有天子氣宸濠喜時時詗朝中事聞謗言輙喜或言)
　(帝明聖朝廷治即怒至是賄/劉瑾請復所奪䕶衛竟許之)質實(宸濠寧獻王權五/世孫惠王盤烒曾)
　(孫/)
六月逮前總制三邊都御史楊一清下獄尋釋之
　(先是一清廵撫陜西以秦紘後總制罷不設三邉有/警不相援患無所統攝請遣大臣兼領之劉大夏以)
　(一清才即奏任為總制一清乃建議修邊言花馬池/至靈州地勢平衍冦每從此毁墻入則固原慶陽平)
　(涼鞏昌皆受忠成化時寧夏廵撫徐廷璋築邊牆綿/亘二百餘里在延綏者余子俊修之甚固後邉傋踈)
　(牆塹日夷𢎞治末總制秦絃治塹七百里謂可無患/不一二年冦復深入是紘所修不足捍敵臣以為防)
　(邊之䇿大要有四修濬牆塹以固邉防増設衛所以/壯邉兵經理靈夏以安内附整餙韋州以遏外侵因)
　(條其便宜以延綏安邊營石澇池至定邊營百六十/三里平衍宜牆者百三十一里險崖峻阜可剷削者)
　(三十二里宜為墩臺連接横城以北黄河南岸有墩/三十六宜修復帝可其議為特發帑金數十萬工方)
　(興而瑾憾一清不附已一清遂引疾歸其成者僅四/十里至是瑾誣一清破冐邊費逮下錦衣獄大學士)
　(李東陽王鏊論救乃得釋已而瑾托言邊倉芻粟多/朽腐矯㫖逮各省廵撫及管糧郎中下獄一清復坐)
　(是先後罰/米六百石)質實(石澇池在今榆林衛西定邉營在今/榆林府西六百六十里横城堡在清)
　(水營西北八十里榆林志黄河自横城堡西折而北/逕三受降城南至廢東勝州西折而南入府谷縣界)
　(楊一清字應寧安/寧州人徙居丹徒)
秋八月作豹房
　(帝為羣閹蠱惑乃于西莘門别構院籞築宫殿而造/宻室于两廂勾速櫛列謂之豹房初帝令内侍仿設)
　(㕓肆身衣估人衣與貿易持簿筭喧訽不相下更令/作市正調和之擁至廊下家廊下家者中官于永巷)
　(所張酒肆也坐當壚婦其中帝至雜出牽衣螽簇而/入醉即宿其處楊守随疏所謂親商賈之為者以此)
　(至是既作豹房朝夕處其中稱之日新宅日召教坊/樂工入新宅承應义之樂工愬言樂户在外府多有)
　(今獨居京師者承應不均遂敕禮部檄取河間諸府/樂戸精技業者遣送教坊人日以百計于時羣小見)
　(幸者皆集/于豹房矣)
冬十月太監劉瑾矯㫖杖戍欽天監五官監候楊源道
死
　(源以霾霧時作言此衆邪之氣隂冐于陽臣欺其君/小人擅權下將叛上引譬甚切劉瑾怒矯㫖杖三十)
　(釋之源又言占得火星入太徵垣帝座前或東或西/徃來不一乞収攬政柄思患豫防蓋專指瑾也瑾大)
　(怒召而叱之曰若何官亦學為忠臣源厲聲曰官大/小異忠一也矯㫖又杕六十謫戍肅州在道以創卒)
　(初源父宣在天順初以忠諫名天下及/是源以小臣抗節尤為士論所重云)質實(楊源字/本清豐)
　(城/人)
以楊廷和為户部尚書兼文淵閣大學士預機務
　(廷和先為詹事附經義指斥近倖劉瑾惡之傳㫖改/南京吏部侍郎尋遷南京户部尚書及是帝問楊學)
　(士何在瑾以南京/户部對乃召入閣)質實(楊廷和字介/夫新都人)
(戊/辰)三年春正月大計外吏太監劉瑾以中㫖黜翰林學
士吳儼御史楊南金
　(儼家多貲瑾遣人求金啗以美官儼峻拒瑾怒南京/素清鯁都御史劉宇惡其不阿已笞辱之南金憤甚)
　(告疾去宇讒于瑾瑾亦怒之時方考察朝覲官瑾忽/批奏尾勒儼致仕黜南金為民初瑾每奏事必伺帝)
　(為戯弄時帝厭之即揮去曰吾用若何事乃溷我自/此大小事瑾皆專决不復白帝及是奏出中外莫不)
　(駭異瑾不學批荅章奏皆持歸私第與妹壻禮部司/務孫總松江市儈張文冕相叅决聰文冕不能文辭)
　(率鄙冗焦芳為潤色之已而瑾威權日甚内外章奏/先具紅掲投瑾號紅本然後上通政司號白本皆稱)
　(劉太監而不名都察院奏讞誤名瑾瑾怒甚屠滽率/屬跪謝乃已公侯勲戚以下莫敢鈞禮毎私謁相率)
　(跪拜其熏/灼如此)質實(吳儼字克温宜興/人楊南金鄧川人)
夏四月前太子太保吏部尚書王恕卒
　(恕敭厯中外五十餘年剛正清嚴始終一致所引薦/耿裕彭韶何喬新周經李敏張悦倪岳劉大夏戴珊)
　(張懋等皆一時名臣他賢才乆廢草澤者拔擢之恐/後𢎞治十八年間衆正盈朝職業修理號為極盛者)
　(恕力也帝嗣位遣行人齎敕存問賚羊酒益廪𨽻且/諭以讜論無隠恕陳國家數事帝優詔報之至是卒)
　(年九十三訃聞輟朝贈特/進左柱國太師諡端毅)
六月太監劉瑾執朝官三百餘人下獄
　(午朝退有遣匿名書于御道數瑾罪者瑾矯㫖召百/官跪奉天門下頃之令堂上官起瑾出立門左翰林)
　(跪白于瑾亦令起御史寗杲訴曰某等素知法度豈/敢為此此或新進士所為瑾曰與新進士何預繇若)
　(輩壊朝廷事吾整治之遂懐怨望若輩豈未聞太祖/法耶是日酷暑太監李榮乘瑾入以氷瓜㗖羣臣曰)
　(君等且起比瑾出榮曰來矣速就跪瑾瞥見之怒太/監黄偉憤甚謂諸臣曰書所言皆為國為民事挺身)
　(自承雖死不失為好男子奈何枉累他人瑾怒曰匿/名書罪已當死况寘之御道是何好男子耶即日逐)
　(偉南京勒榮閒住及日暮盡收下錦衣獄凡三百餘/人明日大學士李東陽等力救瑾亦亷知其同類所)
　(為衆獲免而主事何釴等三人已暍死時瑾恣行凶/暴嘗以尚寳司卿崔璿副使姚祥郎中張瑋違制乗)
　(肩輿荷重校幾死亦賴東陽等申敕始/釋而戍之其他庶官以荷校死者甚衆)質實(寗杲蓬/萊人崔)
　(璿里貫無攷按雷禮列卿記璿于正徳元年任尚/尚寳司卿姚祥歸善人張瑋字嘉玉蘓州衞人)
　　發明(瑾因匿名書数已罪敢于矯旨召百官長跪/甚至有署甚暍死者瑾之横至此極矣向非)
　　(亷知其同類所為則此下獄之三百餘人遭其慘/毒當更有不可言者觀其書不出于外人而即出)
　　(于其儕黨益信衆怨所歸人心不昧雖若輩亦知/其為法所不容而武宗乃恣其所為而不之覺可)
　　(謂好惡與人殊矣至翰林官怵于凶燄竟至跪白/乞憐而寗杲身為御史脂韋其辭以訴且欲嫁禍)
　　(于新進士尤為可鄙轉不若黄偉数言/猶能抗直何士氣之委靡一至于此哉)
秋八月立内厰
　(時東西厰緝事人四出江西南康民呉登顯等端午/競渡造龍舟捕之籍其家偏州下邑因見華衣怒馬)
　(作京師語者輒相驚告官司密賂之以求免禍道路/惶懼人不貼蓆劉瑾意猶未逞復立内厰自領之尤)
　(酷烈中人以徽法無得全者凡所逮捕一家犯鄰里/皆坐或瞰河居者以河外居民坐之屡起大獄寃號)
　(相屬矯㫖悉逐京師客傭命寡婦盡嫁/喪不塟者焚之于是輦下且􁁦洶矣)
太監劉瑾創罰米法
　(瑾憾前尚書韓文甚捃摭萬端㑹戸部偶遺故籍欲/以為文罪屬尚書顧佐上其事委咎于文佐不可奪)
　(佐俸三月聽致仕去而逮文及侍郎張縉下錦衣獄/数月始釋詗知文亷家素貧因創罰米法以困之罰)
　(文千石輸大同縉五百石輸宣府尋又假他故罰罰/文米再家業蕩然自是朝官忤瑾者悉誣以舊事)
　(米輸邊刻期完納稍緩輒罪之時雍㤗自操江擢南/京户部尚書瑾怒㤗與已同鄉不通問擢任甫四日)
　(即令致仕謂吏部尚書許進私㤗削其籍追斥前尚/書馬文升劉大夏及給事中趙士賢御史張津等為)
　(民其他罰米者五十餘人皆嘗薦㤗者瑾日以朘削/為事索廵鹽官賄不當意責令補償商課追論及前)
　(任者御史彭程嘗于孝宗時廵両浙鹽乆物故家止/遺一孫女罄産不足償則並女鬻之行道皆為流涕)
　質實(雍㤗字世隆陜西咸寧/人張津字廣漢博羅人)
九月逮前兵部尚書劉大夏下獄戍肅州
　(初孝宗時大夏在兵部劉宇為大同廵撫宇私市善/焉賂遺權要大夏于宴見時為孝宗言之宇聞深憾)
　(大夏及是與焦芳譖于劉瑾曰籍大夏家可當邊費/十二遂假田州土官岑猛事逮繫錦衣獄岑猛于孝)
　(宗時與思恩土官岑濬相仇殺濬尋伏誅大夏議以/思恩田州俱設流官猛世濟兇惡宜降千户徙之福)
　(建而猛逗遛不肯行及是納賄于瑾求復故地瑾許/之遂興是獄欲坐大夏激變論死閣臣王鏊曰岑氏)
　(未叛何名激變都御史屠滽亦言劉尚書無死法瑾/謾罵曰即不死可無戍耶瑾亦詗大夏家實貧乃坐)
　(戍極邊初擬廣西芳曰是送之歸也遂改肅州大夏/年已七十三徒步荷戈至大明門下叩首而去觀者)
　(嘆息泣下大夏至戍所遇團操輒就伍所司固辭大/夏曰軍固當役也瑾猶摭事罰米輸塞下者再後遇)
　(赦歸及瑾誅/復原官致仕)
冬十月振湖廣河南饑
　(遣南京工部右侍郎畢亨兼僉都御史徃/監振事是年南京鳯陽府皆饑亦命振之)
(己/巳)四年春二月黜前大學士劉健謝遷為民
　(初健遷在内閣時詔天下舉懐才抱徳之士至是浙/江大吏以餘姚周禮徐子元許龍上虞徐文彪四人)
　(應詔劉瑾焦芳方日偵察健遷過無所得遂以禮等/皆遷同鄉而草詔由健欲用此為二人罪矯㫖為天)
　(下至大豈無應詔者何餘姚處士之多耶乃下禮等/鎮撫司獄屬主者周内入健遷欲遂逮二人籍其家)
　(東陽力解芳從旁厲聲曰縱輕貸亦當除名㫖下果/如芳言禮等咸戍邊尚書劉宇復劾兩司以下訪舉)
　(失實皆罰米輸塞下且榜禁餘姚人不得選京官是/年十二月都給事中李憲復請奪健遷及尚書馬文)
　(升劉大夏韓文許進署誥命詔并追還所賜玉帯服/物同時奪誥命者六百七十五人希瑾芳之㫖也時)
　(芳附瑾勢日逞私憾芳先以尹旻黨被謫疑出彭華/意銜江西人次骨尋有滿剌加使臣亞劉夲者故江)
　(西萬安人本姓蕭名明舉逃罪至海外依滿剌加與/其國人端亞智等來朝既而謀入浡泥國索寶物且)
　(殺亞智等事聞方下所司劾奏芳即署其尾曰江西/土俗故多玩法如李孜省彭華尹直等素被物議宜)
　(裁減解額十五名通籍者勿選京職著為令且言王/安石禍宋吳澄仕元宜榜其罪使他日毋得濫用江)
　(西人楊廷和解之曰以一奸民波及一方既裁解額/矣宋元人物亦欲併案耶乃止芳深惡南人雖論古)
　(人亦必詆南譽北嘗作南人不可為相圖進瑾其總/裁孝宗實録若何喬新彭韶謝遷皆肆誣詆自喜曰)
　(今朝廷之上誰如我直者芳欲自私其鄉人以劉瑾/乃陜西人諷給事中趙鐸奏言鄉試額不均遂票㫖)
　(増陜西額為百以媚瑾増其鄉河南為九十五並及/山東西俱増至九十其徇私變法類如此瑾芳敗皆)
　(復舊/制)質實(徐姚秦縣元升州明復為縣上虞秦縣隋/廢唐復置明與餘姚並屬紹興府萬安宋)
　(縣明屬吉安府今俱因之浡泥在西南海中自占城/四十日可至初屬爪哇後屬暹羅周禮字徳恭著有)
　(續綱目發明李憲岐/山人趙鐸曲沃人)
命給事中張禬等勾稽天下錢糧
　(先是諸司官朝覲至京畏瑾虐焰恐罹禍各歛金賂/瑾毎省至二萬餘徃往貸于京師富豪復任後倍償)
　(之名曰京債上下交征恬不為異瑾私人張練見瑾/急賄天下怨刺骨因乘間説曰公亦知賄入所自乎)
　(非盗官帑即剝小民彼借公名自厚入公者未十一/而怨悉歸公何以謝天下瑾大然之乃分遣襘等十)
　(四人盤察南北直𨽻各行省錢糧蓋欲掩其跡也而下/御史胡節按山東還猶循故事厚遺瑾瑾發之捕節)
　(獄少監李宣侍郎張鬻指揮同知張良醵白金二萬/為餽瑾納金于官按三人罪其他因賄得罪者甚衆)
　(方瑾急賄時出使官皆索重賄給事中周鑰勘事淮/安與知府趙俊善俊許貸千金既而不與鑰計無所)
　(出舟行至桃源自刎從者救之已不能言取紙書趙/知府悞我遂卒事聞繋俊至京責鑰死狀竟坐俊罪)
　(至是索賄之風少衰然禬等四出率務誅求有司争/厚斂以補帑所在騒然已而遣使覈各邊屯田希瑾)
　(意者詭增田数搜括惨毒户部侍郎韓福尤峻急遼/卒不能堪脅衆為亂守臣發帑撫慰之乃定給事中)
　(徐仁等劾福奉行過當瑾廹公議勒福致仕時瑾專/事苛刻先後出使盤察者或不知迎合輙得譴給事)
　(中安奎潘希曾御史張彧劉子厲以無重劾下獄奎/或荷校頻死大學士李東陽疏救始釋為民希曽子)
　(厲亦皆杖斥于是競為摶擊給事中髙淓劾滄州地/所劾治六十一人淓父銓嘗為廵撫保定滄州其所)
　(𨽻也淓至誣劾其父/以媚瑾士論鄙之)質實(桃源金以宿遷縣之桃園/鎮地置准濵縣後省元復)
　(置桃園縣後譌園為源明屬淮安府今因之張綠安/定人胡節零陵人周鑰海陽人趙俊内江人韓福西)
　(安前衞人徐仁慈谿人潘希曽金華人張/彧元氏人劉子厲安福人高淓江都人)
　　發明(朝覲官斂金賂瑾假貸京師富豪獲倍稱之/息遂有京債之名又何異前代之稱債帥者)
　　(乎顧瑾惟知黷貨而心計殊疎自張綵善為進説/其取愈盈其術愈巧而孰知欲盖彌張烏能掩其)
　　(惡哉至盤察之使四出覈邊之舉日聞誅求搜括/假釐剔之名濟谿壑之欲然且饋遺得罪納金入)
　　(官務使人主深信其公忠而後得行其私計小人/之工子固結主知如此觀瑾得罪時武宗徃籍其)
　　(家親見金銀珠王無算而後為之大恕則其/平日之以術自衞者亦張綵之力居多耳)
夏四月罷大學士王鏊
　(時中外大權悉歸劉瑾鏊初開誠與言間聴納而焦/芳專事媕阿瑾横彌甚鏊不能救力求去疏三上許)
　(之家居十四年廷臣交薦竟不起一鏊博學有識鑒/文章爾雅議論明暢晩著性善論  篇王守仁見之)
　(曰王公深造世未盡知也少善制舉義後數典試程/文冠一時取士尚經術險詭者一切屏去文體為一)
　(變明代舉子業最擅名者前則鏊/與唐順之後則歸有光胡友信也)質實(唐順之字應/徳武進人歸)
　(有光字熙甫崑山人胡/友信字成之徳清人)
五月改翰林官吳一鵬等于兩京六部
　(時孝宗實錄成内閣援㑹典故事請序遷編纂諸臣/劉瑾矯㫖以劉健等前纂修㑹典多糜費皆追奪陛)
　(職大學士李東陽亦與馬居數日乃以實錄功復東/陽職因附批調侍講吳一鵬于南京刑部侍讀徐穆)
　(于南京禮部編修顧清于南京兵部汪俊于南京工/部皆員外郎編修賈諫李廷相于兵部温仁和于户)
　(部劉龍于禮部翟鑾董玘于刑部崔銑于南京吏部/陸深于南京禮部檢討王九思于吏部汪偉穆孔暉)
　(于南京禮部易舒誥于南京户部皆主事始瑾惡翰/林官不下已欲盡出之外為張綵勸沮及是又持前)
　(議綵復力沮而焦芳父子與檢討叚炅輩謂可乘此/以擠所不悦者乃疏名上之瑾慫惥成之謂之擴充)
　(政事然王九思實瑾黨既改部甫踰年擢/至郎中瑾敗謫夀州同知尋復被劾致仕)質實(孝宗/實禄)
　(二百二十四卷正徳元年劉健謝遷等奉詔修健遷/去位李東陽焦芳等續修吳一鵬字南夫長洲人徐)
　(穆吉水人顧清字士亷華亭人汪俊字抑之弋陽人/賈誺字鳴和臨穎人李廷相濮州人温仁和華陽人)
　(劉龍㐮垣人翟鑾字仲鳴諸城人董圯㑹稽人崔銑/字子鐘安陽人陸深字子淵上海人汪偉字器之俊)
　(弟也穆孔暉堂邑人易舒/誥攸縣人叚炅陽曲人)
六月以吏部尚書劉宇兼文淵閣大學士預機務以張
綵為吏部尚書宇旋罷
　(初宇介焦芳以結瑾自宣大總督入為左都御史瑾/好摧折臺諌宇輒以小過笞御史瑾以為賢瑾始)
　(通賄望不過數百金宇首以萬金贄瑾大喜曰劉先/生何厚我遂轉兵部尚書加太子太傅字子仁應殿)
　(試求一甲不得厚賄瑾内批授庶吉士踰年授編修/時許進為吏部尚書宇讒于瑾遂代其位宇在兵部)
　(時賄賂狼籍及為吏部綵方仕選郎權勢出宇上文/吏贈遺又不若武弁嘗悒悒歎曰兵部自佳何必吏)
　(部也至是瑾欲用綵代宇乃令宇入閣宇宴瑾閣中/極驩明日將入閣任事瑾曰爾真欲相耶此地豈容)
　(再入宇不得已乞省墓去綵議論便利善伺權貴指/初矯飾徼聲譽尚書馬文升等皆愛之給事中劉瑾)
　(嘗劾其顛倒選法數事文升悉為辨析綵即五疏移/疾歸及瑾用事焦芳以綵與瑾同鄉力薦于瑾瑾欲)
　(致之因著令病過期不赴者斥為民綵乃就道既見瑾/髙冠鮮衣貌白晳修偉詞辨泉湧瑾大敬愛執手)
　(移時曰子神人也我何以得遇子綵自是一意事瑾/由郎署三遷遽長六卿毎瑾出休沐公卿往候自辰)
　(至晡未得見綵故徐徐來直入瑾小閣歡飲而出始/揖衆人衆以是益畏綵見綵如瑾禮綵與朝臣言呼)
　(瑾為老耆凡所言瑾無不從綵恣意變亂舊格賄賂/肆行海内金帛竒貨相望塗巷間性尤漁色撫州知)
　(府劉介其鄉人也娶妾羙綵特擢介太常少卿盛服/往賀曰子何以報我介惶恐謝曰一身外皆公物綵)
　(曰命之矣即使人直入内牽其妾輿載而去又聞平/陽府知府張恕妾羙索之不得令御史張禴按致其)
　(罪擬戍恕獻妾始/得論減其横如此)質實(劉介清澗人張恕霸/州人張禴平谷人)
秋閏九月小王子㓂延綏
　(圍總兵官吳江于隴州城尋解去復入犯花馬池總/制尚書才寛率師禦之頗有斬獲狃勝深入敵㐲兵)
　(突出寛中流矢死總兵官曺雄擁兵不救佯引罪乞/解兵柄令子謐齎奏詣京師瑾異謐貌妻以從女優)
　(詔褒雄令居職如故糾者反被責既而遣給事中郗/䕫覈延綏戰功瀕行瑾有所屬䕫念從之則達國典)
　(不從則得禍竟自經死顒時瑾毒虐搢紳廷臣自經/死者又有馮顒許天錫  以事忤瑾為瑾所誣因自)
　(經天錫于前年春使安南還見朝事大變敢言者皆/貶斥而瑾肆虐加甚天錫大憤奉命請覈内庫得瑾)
　(侵匿數十事知奏必罹禍乃夜具登聞鼓狀將以尸/諫令家僮于身後上之逆自經僮匿其狀而遁或曰)
　(瑾偵知天鍚將發其罪夜令人縊殺之莫能明也㑹/有㫖令錦衣衞㸃閲六科給事中不至者劾之錦衣)
　(帥劾天鍚三日不至/訊之死矣聞者哀之)質實(才寛字汝栗遷安人曹/雄西安左衛人郗䕫平)
　(定/人)
湖廣江西四川盗起
　(時連歳饑饉四方盗賊並起湖廣則沔陽賊楊清邱/仁等出没湖湘間江西則東鄉賊王鈺五徐仰三等)
　(姚源賊汪澄二王浩八等華林賊羅光權陳福一等/各據山寨而贛州大㡌山賊何積欽等復蔓延福建)
　(廣東之境四川則保寧賊藍廷瑞自稱順天王鄢本/恕自稱刮地王廖惠自稱掃地王各擁衆至數萬官)
　(軍討之不能克/羣盜遂日熾)質實(東鄉本臨川金谿及進賢餘千/安仁之遂鄙明正徳八年置縣)
　(屬撫州府今因之姚源洞在萬年縣東里許深可十/五里華林山在瑞州府西北七十五里山週百里大)
　(㡌山在長寧縣南二百里山綿亘數/百里界江西及福建廣東三省之交)
(庚/午)五年春二月以曹元為吏部尚書兼文淵閣大學士
預機務
　(元柔佞滑稽不修士行與劉瑾有連自瑾侍東宫即/與相結及瑾得志遂夤縁躐位至兵部尚書兼督團)
　(營加太子少保將校遷除皆惟瑾命元所入亦不貲/至是遂代劉字入閣瑣瑣無能在閣終日飲酒諧謔)
　(道里巷鄙/語而已)質實(曹元字以貞/大寧前衛人)
三月以刑部尚書洪鐘總制川陜河南鄖陽軍務
　(沔陽賊楊清邱仁等圍岳州䧟臨湘鐘檄布政使陳/鎬副使蔣昇及都指揮潘勲柴奎擊破之湖湘成寧)
　(鐘遂移師入蜀蜀自眉州賊劉烈倡亂敗而逃諸不/逞假其名剽掠廵撫林俊繪形捕莫能得藍廷瑞鄢)
　(本恕廖惠等繼起勢益張衆十萬餘偽暑四十八總/管延蔓陜西湖廣之境廷瑞與惠謀據保寧本恕謀)
　(據漢中取鄖陽由荆㐮東下俊方謀遏通江而惠已/至攻陷其城殺參議黄瓚適官軍自他郡還賊疑援)
　(兵至遁去俊發土兵蹴之龍灘河賊墜崖溺水死者/無算逆擒惠廷瑞本恕奔陜西西鄉越漢中至大巴)
　(山官軍追及復大破之㑹鐘至蜀與俊議不合軍機/牽制而瀘州賊曹甫糾衆寇川南攻破江津僉事吳)
　(景典史張俊死之林俊聞亂自率兵馳救廷瑞等因/乘間招集㪚亡遂于明年正月陷營山殺僉事王源)
　(勢復熾鐘乃檄陜西湖廣河南兵分道進勦而林俊/以元日夜半掩擊甫營俘斬二千有竒甫衆潰解還)
　(兵與鐘㑹未幾湖廣兵敗賊于陜西之石泉廷端走/漢中都指揮金冕圍之陜西廵撫藍章方駐漢中廷)
　(瑞遣其黨何虎詣章乞還川就撫章以廷瑞本川賊/恐急之必致死陜且受患遂令冕䕶之出境廷瑞既)
　(入川求降鐘令至東鄉聽撫賊意在緩師遷延累月/依山結營要求營山縣地屯其衆且必欲得質方出)
　(見鐘竟以漢中通判羅賢為質本恕廷瑞乃先後來/謁約既定剽如故旋以官軍殺其樵採為辭害羅賢)
　(欲遂脱走官軍為七壘守之不得逸廷瑞乃以所掠/女子詐為已女結婚于求順土舍彭世麟冀得間逸)
　(去世麟宻白鐘鐘授方畧使圖之及期廷瑞本恕暨/其黨王金珠等二十八人咸來㑹伏發悉就擒惟廖)
　(麻子得脱其衆聞變驚漬渡河鐘遣兵追擊俘斬七/百餘人既而廖麻子與曹甫合掠營山蓬州甫黨方)
　(四陷南川綦江等縣攻江津薄重慶僉事馬昊以土/兵擊四四敗奔婺川忽與甫不合自相攻衆遂㪚四)
　(變姓名走為他將所獲昊被奬進副使尋昊偕總兵/官楊宏副使張敏何珊等擊甫大敗之賊勢日蹙時)
　(林俊數與鐘牴牾已乞休去鐘乃議招撫甫方約降/而廖麻子忿甫背已殺之并其衆轉掠川東官軍不)
　(敢擊潛躡賊後馘良民為功土兵虐尢甚民間為之/謡曰賊如梳軍如篦土兵如髳論者咸咎鐘之不能)
　(戢下云是時川陜皆苦兵州縣殘破守土官吏死賊/者自呉景等外有扶風知縣孫璽劍州判官羅明梁)
　(山主簿時植營山典史鄧俊俊與王源同禦賊被殺/璽奉藍章檄往城畧陽工未畢賊至縣令嚴順欲去)
　(璽㧞刀斫坐几曰欲去者視此乃率寮屬堅守數日/城陷璽被執大罵不屈賊臠殺之順逃去誣璽俱逃)
　(謂溺于江以他人屍斂璽子啟視非是訟之朝勘得/死節狀贈光禄少卿賜祭予廕抵順罪明以吏起家)
　(鄢本恕逼其城與子介拒守城陷父子皆罵賊死植/死方四之難妻賈聞變即自縊女九嵗赴火死明植)
　(皆贈䘏如制植妻女表為貞烈又有士民冐死殺賊/為趙趣徐敬之袁璋之屬趣梁山諸生賊攻城同友)
　(人黄甲李鳳何璟蕭鋭徐宣楊茂寛趙采誓死拒守/城陷皆死林俊嘉其義立祠祀之敬之亦梁山人衆)
　(推為部長以拒賊陷陣死璋江南人素以勇俠聞林/俊委之勦賊所在有功後為賊執其子襲挺身敕之)
　(連殺七賊亦被執俱死襲死三日两目/猶瞠視其父林俊表其門曰父子忠節)質實(臨湘宋/縣明屬)
　(岳州府通江漢宕梁縣地西魏分置渃水縣唐改縣/曰通江明屬保寧府今並因之龍灘河在昭化縣南)
　(二里嘉陵江之所經也大巴山在四川南江縣北二/百里陜西漢中府西南一百九十里其山延綿深廣)
　(南接小巴山瀘州渠置元隸重慶路明直𨽻四川布/政司江津漢江州地西魏改江陽縣隋改江津明屬)
　(重慶府今皆因之營山唐折相如縣地置朗池縣宋/改營山明屬蓬州今徑屬順慶府石泉梁永樂縣西)
　(魏改石泉明屬興安州東鄉梁縣元廢明正徳九年/復置屬逹州蓬州後周置明屬順慶府今皆因之南)
　(川唐置綦江元置綦江長官司明玉珍據蜀置縣明/與南川並屬重慶府今因之婺川隋置務縣唐改務)
　(川縣為務州治元曰婺川明屬思南府今屬思州府/劍州唐改始州置明初省入梓潼尋復置屬保寧府)
　(今因之梁山西魏置元升州明復為縣屬夔州府今/改屬忠州陳鎬㑹稽人蔣昇祁陽人黄瓚儀其人呉)
　(景南陵人王源五臺人藍章即墨人羅賢清源人彭/世麟永順宣慰使世麒之弟馬昊本姓鄒字宗大宣)
　(夏人張敏祁門人何珊六安入孫璽/字廷信代州人時植字良材通許人)
給事中屈銓請頒行劉瑾新例為令
　(銓請以六部為序編集成書頒布中外俾世為遵守/詔下廷臣議行時瑾所創新例變亂成憲擅作威福)
　(天下側目重足朝不謀夕而銓乃承望風㫖助瑾為/虐廷臣鄙之共欲緩其事國子祭酒王雲鳯復以為)
　(請將刋行/而瑾敗)質實(屈銓蒲/城人)
　　發明(瑾以私智擅威福之權紊典章之舊其所施/行一時已為側目又豈可埀諸乆逺貽毒將)
　　(來且令者人君所自撡渙大號而昭示中外海宇/共之子孫守之尤非閹宦所得假竊者屈銓恬不)
　　(知恥請將瑾所創例編集頒行以獻媚于逆璫可/謂小人之尤者矣乃武宗亦竟詔下廷議廷臣雖)
　　(明知其不可而亦竟議行但欲姑緩其事向令逆/瑾不敗則其事能終緩乎武宗之深信不疑若是)
　　(諸臣之依違遷就又若是何怪乎王雲鳯之復請/乎雲鳯在孝宗時嘗以劾宦官得罪而一旦易節)
　　(盡反所為憸人矯餙一/時末節盡露良足哂矣)
夏四月安化王寘鐇反遊擊將軍仇銊討平之
　(寘鐇素枉誕術者言其當大貴遂覬覦非分與其黨/指揮周昻千户何錦丁廣衛學生孫景文輩潛蓄逆)
　(謀適大理寺少卿周東度寧夏屯田以五十畆為一/頃又畆斂銀為瑾賄敲扑慘酷戍將衛卒皆憤怨而)
　(廵撫安惟學素殘虐將士銜刺骨寘鐇知衆怒令景/文飲諸武臣酒以言激之多願從寘鐇者㑹有邊警)
　(銊與副總兵楊英率兵出防禦總兵官姜漢簡鋭卒/六十人為牙兵令周昻領之昻遂與何錦為寘鐇定)
　(計設宴抬鎮廵官飲于第惟學東不至錦昻率牙兵/直入殺姜漢及太監李増鄧廣于坐分遣丁廣等殺)
　(惟學東于公署遂焚官府釋囚繫撤黄河渡船于西/岸以絶渡者即使人招楊英仇鉞降英衆潰單騎奔)
　(靈州鉞時駐玉泉營佯許之引兵入城寘鐇奪其軍/分𨽻羣賊出金帛犒將士偽署昻等官有差令孫景)
　(文作檄以討劉瑾為名檄至諸鎮皆畏瑾不敢以聞/延綏廵撫黄珂封上之因陳便宜八事急令副總兵)
　(侯勛參將時源分兵扼河東陜西總兵官曹雄聞變/遣指揮黄正駐靈州檄楊英督靈州兵防黄河而指)
　(揮韓斌亦以兵來㑹雄更遣靈州守備史鏞浮渡奪/西岸船營河東焚大小二壩草賊大懼賊既奪鉞軍)
　(銊歸卧家稱疾賊以鉞解兵柄信無他時時就聞計/鉞亦謬輸心腹而隂結壯士伺問圖之㑹史鏞潛通)
　(鉞書約為内應鉞因紿錦廣宜急出兵守渡口遏東/岸官軍勿使渡河錦廣杲傾營出獨留昻守城寘鐇)
　(以禡牙召鉞鉞稱病亟昻來視鉞方堅卧呻吟伏卒/猝起捶殺昻鉞乃被甲横刀提其首躍馬大呼壯士)
　(皆集徑馳詣寘鐇第縳之傳寘鐇令召錦廣還而密/諭其部曲以擒寘鐇狀衆遂大潰鉞啓城迎官軍入)
　(錦廣走賀蘭山為邏卒所獲賊平盖寘鐇叛十有九/日而敗先是中朝聞變議以右都御史楊一清總制)
　(軍務太監張永督軍神英為總兵官鉞為副俄傳鉞/降賊欲追敕還大學士楊廷和曰鉞必不從賊令知)
　(朝廷擢用志當益堅不然棄良將資敵人耳乃不追/事果定已而一清永至寧夏檻送寘鐇京師賜死黨)
　(皆誅鉞論功封咸寧伯丁廣之殺惟學也都指揮僉/事楊忠在側罵曰賊狗敢犯上邪廣怒殺之迄死罵)
　(益厲忠同官李睿聞亂馳至寘鐇所門閉不得入大/罵為賊所殺百戸張欽不從逆走至雷福堡亦被殺)
　(皆贈官予廕表忠睿曰忠/烈之門欽曰忠節之門)質實(黄河在寜夏東南四/十里自中衛縣流入)
　(界過峽口而東至靈州北又折而東北出府界玉泉/營在寧夏府西百三十里雷福堡在楊顯堡西北楊)
　(顯堡在府西南三十里寘鐇慶靖王第四子安化王/秩炵之孫仇鉞字廷威鎮原人周東阜城人安惟學)
　(臨汾人姜漢榆林衛人黄珂字鳴玉遂寧人楊忠/寧夏人神英夀州人官右都督賂劉瑾封涇陽伯)
五月焦芳罷
　(芳居内閣五年凡劉瑾濁亂朝政荼毒搢紳流惡海/内皆芳導之毎過瑾言必稱千歳自稱曰門下凡所)
　(可否與瑾出一口四方賂瑾者率先賂芳子黄中亦/傲狠不學廷試必欲得第一李東陽王鏊為置二甲)
　(首芳不悦言于瑾徑授檢討俄進編修芳以黄中故/時時詈東陽瑾聞之曰黄中昨在我家試石榴詩甚)
　(拙顧恨李耶始芳薦張綵以悦瑾覬其為奸利比綵/為尚書芳父子鬻爵薦人無虚日綵頗厭之遂有隙)
　(而段炅見瑾暱綵芳勢稍衰轉附綵盡發芳隂事于/瑾瑾大怒數于衆中斥責芳芳不得已乃乞歸黄中)
　(匄誾廕以侍讀隨父還瑾敗言官交劾削其官黜黄/中為民久之芳使黄中齋金寳遺權貴上章求湔雪)
　(復官為吏科所駁于是吏部覆奏請下黄中法司以/彰天討黄中狼狽遁走芳居第宏麗治作勞數郡大)
　(盜趙鐩入泌陽火之發窖多得其藏金乃盡拙其先廷/人塚墓雜燒以牛羊骨求芳父子不得取芳衣冠被)
　(樹㧞樹斫其首/使羣盜糜之)
六月前吏部尚書馬文升卒
　(文升歸後瑾既以其嘗薦雍㤗坐朋黨除名及是卒/年八十五未幾瑾誅復官贈特進光禄大夫太傅諡)
　(端肅之文升有文武才朝端大議徃/徃待  决功在邊鎮外國皆聞其名)
帝自稱大慶法王
　(帝于佛經梵語無不通曉自稱大慶法王西天覺道/圓明自在大定慧佛命所司鑄印以進番僧因乞因)
　(百頃為法王下院中㫖下禮部稱大慶法王與聖㫖/並尚書傅珪佯不知執奏孰為大慶法王敢與至尊)
　(並書大不敬詔/勿問田亦竟止)質實(傅珪字邦/瑞清苑人)
　　發明(梁武篤信釋教設無遮大㑹捨身同泰寺貽/譏史冊為世非笑猶未嘗以佛自名也武宗)
　　(昵宵小事遊佚本非潛心釋典者其稱大慶法王/亦不過習見元明以來番僧封號心焉自喜遂不)
　　(恤屈萬乗之至尊襲緇流之崇奉其視天位直等/之兒戲其視天下事無不可恣意為之者希名禪)
　　(覺示現梵王猶/其小焉者也)
秋八月太監劉瑾伏誅
　(初瑾于八黨中尤狡猾為七人所推及專政七人有/所請瑾俱不應咸怨之又嘗欲逐張永南京永知之)
　(直趨帝前訴瑾陷已帝召瑾與質方争辯永輒奮拳/毆瑾帝令谷大用等置酒為解由是二人益不合永)
　(督軍西征帝戎服送之東華門寵遇甚盛瑾愈忌之/而帝方嚮永不能間也既至寧夏一清與永結納相)
　(得甚歡知永與瑾有隙乘間扼腕言曰賴公力定反/側然此易除也如國家内患何遂促席畫掌作瑾字)
　(永難之一清慷慨曰公亦上信臣討賊不付他人而/付公意可知今功成奏㨗請問論軍事因發瑾奸極)
　(陳海内愁怨恐變生心腹上英武必聼公誅瑾瑾誅/公益柄用悉矯弊政安天下心吕強張承業暨公千)
　(載三人耳永曰脱不濟柰何一清曰言出于公必濟/萬一不信公頓首據地泣請死上前剖心以明不妄)
　(上必為公動苟得請即行事毋須臾緩永勃然起曰/老奴何惜餘年不以報主哉意遂决時瑾信術士俞)
　(曰明言謂其從孫二漢當大貴遂謀不軌㑹瑾兄都/督同知景祥死將以八月十五日俟百官送𦵏因作)
　(亂及永㨗疏至請以是日獻俘瑾使緩其期欲事成/並摛永或馳告永永先期入獻俘畢帝置酒勞永瑾)
　(等皆侍及夜瑾退永密白瑾反狀且出䄂中奏數其/不法十七事帝已被酒俛首曰奴負我永曰此不可)
　(緩緩則奴輩當虀粉陛下安所歸乎馬永成等亦助/之乃命執瑾夜啓東華門繫瑾菜厰復分遣官校封)
　(瑾内外私第明日出永奏示内閣謫瑾奉御鳯陽聞/住帝猶未欲誅之已親籍其家得金銀數百萬珠玉)
　(寳玩無數及衮衣玊帶甲仗弓弩諸違禁物又所常/持扇内藏利匕首二帝大怒曰奴果反趣付獄於是)
　(給事中謝納御史賀泰等請亟賜誅戮帝是之命百/官㑹鞫午門外瑾私人都給事中李憲至是亦劾瑾)
　(瑾聞之笑曰憲亦劾我耶鞫之日刑部尚書劉璟猶/噤不敢發聲瑾大言曰公卿多出我門誰敢問我者)
　(皆稍稍郤避駙馬都尉蔡震曰我國戚得問汝即使/人批瑾頰曰公卿皆朝廷用云何繇汝抑汝何蔵甲)
　(也曰以衛上震曰何蔵之私室瑾語塞獄具詔毋覆/奏磔之市三日怨家争購其肉生噉之二漢及張文)
　(冕等俱伏誅張綵獄斃磔其屍二漢臨刑曰吾死固/當第吾家所為皆焦芳與張綵耳我處極刑綵剉屍)
　(而芳獨宴然豈非/寃哉芳後竟良死)質實(謝訥襄陽人賀泰字志同呉/縣人劉璟鄢陵人蔡震尚英)
　(宗女淳安公主史稱震/行醇謹以鞫瑾獄知名)
曹元以罪免
　(劉瑾敗元即日上疏請罪詞極哀詔許致仕言官交/劾黜為民於是諸附瑾者前戸部侍郎韓福戍固原)
　(前閣臣焦芳劉宇及户部尚書劉璣等六十餘人黜/降有差凡忤瑾謫戍諸臣皆釋還福前奉使理湖廣)
　(軍餉饋瑾白金數十萬兩比/籍瑾家猶封識宛然故論戍)
九月以吏部尚書劉忠梁儲並兼文淵閣大學士預機
務
　(忠先與楊廷和同侍經筵為劉瑾所嫉出為南京禮/部左侍郎尋進尚書就改吏部焦芳薦之召還瑾見)
　(忠頗負氣岸甚悔乃傳㫖以吏部尚書兼翰林學士/專典誥敕儲為學士時嘗與修㑹典及為吏部尚書)
　(瑾摘㑹典小疵降左侍郎復尚書調南/京吏部至是瑾敗二人遂同召入閣)質實(劉忠字/司直陳)
　(留人梁儲字叔/厚廣東順徳人)
封太監張永谷大用馬永成魏彬兄弟及義子指揮同
知朱徳皆為伯
　(帝以永敉寧中外兩建竒功賞止其身于典未稱下/兵部議尚書王敞請封其兄弟乃以永兄富為㤗安)
　(伯弟容為定安伯越十五日又封義子徳為永壽伯/大用兄大寛為高平伯永成兄山為平京伯彬弟英)
　(為鎮安伯鉞已而谷大用陸誾冒平流賊功乞蔭其/弟姪視仇  平寘鐇例封伯下兵部議部臣以仇鉞)
　(獨出竒謀削平僭亂故得封拜今羣賊殄滅非一人/功不可以鉞比况平賊諸將若劉暉郤永輩馳驅戰)
　(陣出萬死一生叙功不遇都督等官兩中官子弟承/廕反居諸將右無以服衆心帝不從令再議兵部請)
　(視錢寧例擢右都督又不從集廷臣議之皆請如兵/部後議帝曰門庭兇㓂累征不㨗頼大用誾相總討)
　(平其封大亮永/清伯永鎮平伯)質實(明恩澤侯表永夀伯朱徳與泰/安伯張富等並正徳十六年革)
　(爵明實録徳不知其所出初為裴監厮養冒裴姓能/造西域食餌賜姓朱英非彬弟冒魏姓王敞字漢英)
　(應天/人)
　　發明(張永督軍西征實成仇鉞已成之功其去劉/瑾亦貪于楊一清所云瑾去公必柄用之一)
　　(語有何竒勲而以為賞止其身于典未稱乎前此/宦官子弟封爵惟曹吉祥嗣子欽一人未㡬而即)
　　(以謀反誅矣永兄弟並封其視吉祥尤為過之至/谷大用輩既無軍旅之勞而義子朱徳且賜國姓)
　　(一例推恩名器之濫一至于是其後谷大用陸誾/並援寧夏之例請封弟姪雖以部臣執奏而猶盛)
　　(稱其功必封之而始快讀恩澤侯表武/宗之視五等之庸真若無足重輕者也)
冬十月霸州盜起
　(霸州文安人劉六名寵其弟七名宸並驍悍善騎射/先是畿輔多盜馳馬鳴箭號曰響馬有司患之召寵)
　(宸及其黨楊虎齊彦名等協捕頻有功㑹劉瑾家人/梁洪徵賄于寵等不得誣為盜令捕之乃投大盜張)
　(茂茂素招納亡命為逋逃主家與太監張忠鄰結為/兄弟夤緣馬永成谷大用輩出入豹房侍帝蹴踘而)
　(乘間為盜如故後數為河間叅將袁彪所敗茂窘求/救于忠忠置酒私第招茂彪東西坐酒酣舉觴屬彪)
　(字茂曰彦實吾弟也自今毋相厄又舉觴屬茂曰袁/公善爾爾慎毋犯河間彪畏忠唯唯而已既而茂為)
　(御史寗杲所擒斬寵等相率詣京師謀自首忠與永/成為請于帝且曰必獻萬金乃赦寵宸不能應逃去)
　(及瑾誅有詔許自首寵等乃出詣官兵部奏赦之令/捕他盜自効寵等憚要束未幾復出劫掠部檄下有)
　(司緝捕安肅知縣獲齊彦名繫之獄寵等率衆劫去/遂叛旬日間號召至數千畿南大擾有趙風子鐩者)
　(故文安諸生寵等亂起鐩挈家匿渚中賊驅之登陸/將汚其妻女鐩素驍健有膂力手格殺二賊賊聚執)
　(之遂入其黨為渠魁明年賊勢益横詔以惠安伯張/偉右都御史馬中錫帥京營軍討賊初出師間有斬)
　(獲然賊方熾諸將率畏懦莫敢當其鋒或反與之結/叅將桑玉嘗遇賊文安村中寵宸窘蹙跳民家樓上)
　(欲自剄而玉素受賊賂故緩之有頃齊彦名持大刀/至殺傷數十人大呼抵樓下寵宸知救至出射殺數)
　(人玊大敗去叅將宋振禦賊棗强不發一矢城遂陷/死者七千人是時賊分其衆為二寵宸等自畿輔犯)
　(山東河南南下湖廣抵江西復自南而北直窺覇州/楊虎等由河北入山西復東抵文安與寵等合縱横)
　(數千里殘破州縣以百數所過若無人中鍚書生不/習兵事偉亦統袴子見賊强諸將怯度不能破賊乃)
　(議招撫謂盜夲良民由中官貪黷所激若推誠待之/可不戰降遂下令賊所在勿捕過勿邀擊饑渇則食)
　(飲之降者待以不死賊聞欲就撫相戒毋焚掠猶豫/未定尋朝議以京軍弱徴調宣府延綏兵中錫欲戰)
　(則兵朱集欲無則賊時反覆終不得要領既建議主/撫不能變㑹寵等聞邊兵且至退屯徳州桑園中錫)
　(輿入其營與酒食開誠慰諭之衆拜且泣送馬為夀/寵慷慨請降宸乃仰天咨嗟曰騎虎不得下今奄臣)
　(柄國馬都堂能自主乎遂罷㑹徑去復焚掠獨至故/城戒毋犯馬都堂家由是言官交劾中錫謂其以家)
　(故縱賊下詔切責中錫猶持招撫之説以請兵部尚/書何鑑謂賊誠解甲則貫死即不然毋為所誑而寵)
　(等終/不降)質實(安肅漢為北新城縣宋置安肅軍兼置縣/金改州明仍為縣屬保定府棗強漢縣明)
　(屬冀州今皆因之徳州桑園方輿紀要桑兒園在徳/州北七十里良店水驛置于此馬中錫字天禄故城)
　(人張偉惠安伯昇之/曽孫𢎞治七年襲爵)
(辛/未)六年春二月起左都御史陳金總制江西軍務
　(江西盗起連年官軍屢失利金丁毋憂在籍詔起復/原官總制軍務南畿浙江福建廣東湖廣文武將吏)
　(俱𨽻焉都指揮以下不用命者專刑戮是時東鄉姚/源華林大㡌山諸賊方熾金以屬郡兵不足用奏調)
　(廣西狼土兵久之兵至乃于明年二月先勦東鄉賊/遣參議徐蕃等分屯要害令副總兵張勇土官岑猛)
　(等各統官兵土兵進擊屢敗之擒徐仰三馘王鈺五/等俘斬萬計餘賊悉就撫旋移師姚源令参政董朴)
　(呉廷舉分營餘千安仁貴溪鄱陽樂平過賊親統軍/搗其巢殷勇十重創死㑹張勇以土兵至毒弩射殺)
　(洪瑞七等俘斬五千餘人賊大窘而南贛廵撫周南/既平大㡌山賊亦以兵來㑹先是南徵集江西福建)
　(廣東三省兵于金勦東鄉之前一月督副使楊璋僉/事凌相指揮孫堂義民林富等分道進討金亦遣副)
　(使王秩等助之于是江西兵從安逺入克其巢七擒/斬賊渠何積欽羅得清王璘廣東兵從程鄉入克其)
　(巢九擒斬賊渠李四仔張番壇黄鏞張玊黄櫪保福/建兵從武平入克其巢八擒斬賊渠謝得珠劉隆鍾)
　(章諸道斬獲賊黨無算大㡌山平遂與金共𢷬姚源/賊渠王浩八乞降金許之金初檄副使周憲討華林)
　(賊憲連破仙女雞公嶺諸砦先後斬獲千餘人乘勝/進攻北門三戰賊稍郤與子幹先登逼之賊下木石)
　(如雨憲中槍幹前救力戰墮崖死憲創重被執駡不/絶口賊支解之憲軍大潰南昌知府李承勛單騎入)
　(憲營衆乃復集金即檄承勛討之賊黨王竒聽撫搜/其哀刃釋之置麾下竒感激誓死承勛遣竒密入砦)
　(説降其黨約期為内應至期勛率鋭卒五百人夜銜/枚登山令竒前導歴重險抵賊壘羣賊方酣寢竒㧞)
　(柵率衆入五百人大呼奮擊内應者起夹攻賊倉卒/不知所為四奔山谷尋斬賊渠羅光權等華林亦平)
　(事在明年九月自金山兵勦東鄉甫八閲月破劇賦/幾盡因即東鄉立縣並立萬年縣招降人居之然金)
　(雖屢破賊而所用土兵貪殘嗜殺剽掠甚于賊有巨/族數百口闔門罹害者所獲婦女率指為賊屬載數)
　(千艘去民間謡曰土賊猶可土兵殺我金亦知民患/之方倚其力不為禁又不能持亷軍資頗私入士民)
　(皆深/怨焉)質實(餘千漢為餘汗縣汗讀若干劉宋改為餘/干元升州明仍為縣安仁晉析餘汗縣地)
　(置晉興陳改安仁明與餘干並屬饒州府貴溪唐析/弋陽縣地置明屬廣信府鄱陽秦為畨縣吴芮為番)
　(令稱番君是也漢置御陽縣明為撫州府治武平唐/武平鎮閩改為塲宋升縣明屬汀州府今皆因之仙)
　(女雞公嶺方與紀要云華林山有李八百洞諸蹟正/徳中陳福一作亂結砦山中周憲攻賊于仙女砦㧞)
　(之又克雞公嶺進薄華林深入敗没萬年明正徳七/年析鄱陽餘干樂平貴溪四縣地置屬饒州府今因)
　(之董䃼麻城人吴廷舉字獻臣其先嘉魚人祖戍梧/州遂家焉周南字文化縉雲人凌相南通州人林富)
　(莆田人王秩崑山人李/承勛字立卿嘉魚人)
夏四月罷大學士劉忠
　(劉瑾既誅張永魏彬輩猶用事永嘗遣廖鵬謁忠忠/僕𨽻遇之又郤其餽永大恨是年忠典㑹試帝摘試)
　(録中舛誤示李東陽忠知中官所齮乞/省墓歸忠抵家再上章乞致仕報許)
秋八月以兵部侍郎陸完督邉兵討賊
　(先是參將桑玉屢敗僉事許承芳乞濟師尚書何鑑/奏遣都督同知張俊為副總兵與参將王琮統京軍)
　(千人助討往來近畿亦不能破賊而馬中錫駐徳州/張偉駐齊東久無功至是宣府延綏徴兵將集鑑乃)
　(請以完統之督邉將許㤗卻求馮禎等勦賊是月二/日己夘也越八日丙戌召偉中鍚還下獄論死抵桑)
　(玉受賄縱賊罪完師行至涿州忽傳賊犯固安且逼/京師帝御左順門召閣臣及鑑諭曰賊在東師乃西)
　(出恐緩不及事因命鑑召完入衞完遂還趨固安檄/泰永等擊賊覇州敗之賊南走京師解嚴指揮賀勇)
　(等再敗賊于信安副總兵馮禎復大敗之阜城分兵/進擊賊東走圍滄州賊渠劉宸中流矢乃解而南陷)
　(山東縣二十楊虎兵亦北犯威縣新河完頻請濟師/益發遼東山西兵逐賊賊南圍濟寧焚運舟轉寇曹)
　(州禎㤗永斬二千餘人獲其魅朱諒㨗聞中官谷大/用張忠意賊旦暮平乃自請督師詔以大用總督軍)
　(務伏羌伯毛鋭充總兵官忠監神鎗統京軍五千人/往與完㑹勦比出師知賊方熾駐臨清不敢進時劉)
　(寵等縱横沂莒間而楊虎陷宿遷執淮安知府劉祥/靈璧知縣陳伯安連陷虹永城虞城夏邑及歸徳州)
　(邉兵追及賊逼至小黄河渡口百户夏時設伏蹙之/虎溺死餘賊奔河南推劉惠為首大敗副總兵白玉)
　(軍攻陷沈邱殺都指揮王保執都指揮潘翀北陷鹿/邑有陳翰者與寗龍謀奉惠為奉天征討大元師趙)
　(鐩副之翰自為侍謀軍國重務兀帥府長史與龍立/東西二厰治事分其軍為二十八營以應列宿各置)
　(都督聚衆至十三萬欲共出以牽制官軍于是惠鐩/擾河南劉寵兄弟及齊彦名等擾山東黨分為二已)
　(而寵復轉而北永敗之濰縣還走覇州㑹明年正月/帝將有事南郊賊遂謀以十二月朔伺帝省牲乗間)
　(犯駕鑑立奏聞急召完赴援即夜嚴設守備厥明帝/召問鑑鑑請早出安人心遂成禮退賊知有備西掠)
　(保定諸州縣以去完擊破之文安賊南至湯隂完又/督諸將追敗之先後俘斬千人是時賊黨雖衆然多)
　(脅從者精鋭不過千餘人自兵部下首功令官軍追/賊賊輙驅良民當之急則棄所掠逸去官軍所殺皆)
　(良民故㨗書屢奏而賊勢不衰賊所過州縣率閉城/守或棄城遁或遺之芻粟弓馬乞賊毋攻樂陵知縣)
　(許逵慨然為戰守計縣初無城督民版築不踰月城/成令民屋外築牆牆高踰簷啓圭竇才容人家選一)
　(壯者執刃伺竇内餘皆入隊伍日視旗為號違者軍/法從事又募死士伏巷中泂開城門賊果至旗舉伏)
　(發竇中人皆出賊大驚擾斬獲無遺後數犯數郤之/遂相戒不敢近事聞進秩二等達之外知縣能抗賊)
　(者益都則牛鸞郯城則唐龍汶上則左經濬則陳滯/然所當賊少而逵屢禦大賊有功遂與鸞俱超擢兵)
　(備僉事逵駐武定州州城圮濠平不能限牛馬逵築/城鑿池設樓櫓置廵卒尋楊虎妻崔氏曰楊寡婦者)
　(以千騎犯利津濰縣指揮喬剛禦之賊少郤逵追敗/之髙苑令指揮張勛邀之滄州先後俘斬二百七十)
　(餘人未幾賊别部掠徳/平逵盡殱之威名大著)質實(齊東本鄒平縣地宋于/縣之趙岩口置齊東鎮)
　(元改縣明屬濟南府固安漢方城縣地隋改置固安/縣元升州明復為縣屬順天府今皆因之信安方輿)
　(紀要信安灣在天津西此即潛河曲拆處明正徳中/賀勇遏劉六等于此阜城漢縣明屬河間府威縣漢)
　(廣平國斥章縣地元自升陘縣移威州治此明改縣/屬廣平府虹縣漢夏邱縣地唐置虹縣明屬鳯陽府)
　(虞城漢虞縣隋改虞城明屬歸徳府今皆因之沈邱/唐析項城縣地置明洪武初廢孝宗十年復置屬陳)
　(州今屬陳州府小黄河渡口在宿遷縣東南十里睢/水合扵黄河謂之睢口今亦曰小河渡口鹿邑漢鄲)
　(縣地隋置鹿邑縣明屬歸徳府今因之濰縣漢密縣/地隋唐嘗置濰州尋廢宋復置明洪武九年降縣屬)
　(平度州今屬萊州府湯隂漢蕩隂縣東魏省入鄴縣/隋置湯隂縣明屬彰徳府今因之樂陵漢縣明屬武)
　(定州今屬武定府郯城春秋郯國漢郯縣唐省入下/邳明洪武中復于故郯縣地置郯城縣屬沂州今屬)
　(沂州府濬縣漢黎陽縣地宋置濬州明降縣屬北直/𨽻大名府今屬河南衛輝府利津金始以渤海縣之)
　(永利鎮置利津縣明屬濵州今改屬武定府高苑漢/縣明屬青州府今因之徳平漢平昌縣五代唐改徳)
　(平明屬徳州今屬濟南府陸完字全卿長州人許承/芳陽曲人許㤗都督僉事寧之子馮禎綏徳衛人劉)
　(祥安福人陳伯安濟寧人許逵字汝登固始人牛鸞/字鳴世獻縣人唐龍字虞佐蘭谿人左經耀州人)
冬十一月地震
　(是月十二日戊午京畿皆震/覇州尤甚三日中十有九震)
十二月以禮部尚書費宏兼文淵閣大學士預機務
　(前年秋宏自禮部侍郎進尚書帝躭于逸樂早朝日/講俱罷上疏切諫報聞及是劉忠致仕遂以宏代)
　質實(費宏字子/克鉛山人)
黄河清
　(清河口至柳浦九十餘里河清/三日自是月十八日甲午始)質實(淮安黄河自徐/州府宿遷縣流)
　(入境内桃源縣城北東南至清河縣城南淮瀆洪澤/湖水自西南來㑹既㑹淮水折而東北流經府治山)
　(陽縣西北之清江浦又東南經阜寧縣北境至安東/縣城南又東北流經北沙鎮北過雲梯闗旋折入于)
　(海清河口在今清河縣治南泗水自山東魚臺縣流/入境至此合淮謂之淮泗口亦曰清口後黄河奪泗)
　(流以合淮遂為淮黄交㑹之衝方輿紀要柳浦灣在/淮安府東北四十里明河臣潘季馴築隄防河處也)
　(一統志作/柳蒲灣)
(壬/申)七年夏閏五月都御史彭澤威寧伯仇鉞討平河南
賊
　(是年春劉六等復突霸州京師戒嚴詔陸完及谷太/用毛鋭還禦近畿賊乃西掠博野攻蠡縣臨城大用)
　(鋭與遇于長垣大敗鋭身被傷亡將印㑹許泰援兵/至僅免而劉惠趙鐩亂河南連陷鹿邑上蔡西平遂)
　(平舞陽葉縱掠南頓新蔡商水襄城復還駐西平于/是廷議召大用鋭還以畿輔山東賊委完命澤鉞提)
　(督軍務太監陸誾監軍専討河南賊時都督僉事馮/禎副總兵時源參將神周金輔方擊敗惠鐩于西平)
　(賊奔入城官軍塞其門乘夜焚死千餘人斬馘稱是/餘賊潰而西廵撫鄧璋等以為賊不足患朝崇王于)
　(汝寧宴飲連日賊招散亡乃復振陷鄢陵滎陽汜水/鞏圍河南府三日諸軍始集賊屯洛南覘官軍饑疲)
　(迎戰右啃金輔不敢渡洛禎及源周方陣而後哨參/將姚信所部京軍先馳失利遽遁陣亂賊乘之禎下)
　(馬殊死鬬援絶死焉由是賊勢益張澤至軍引見諸/將校責以畏縮當死諸將校股栗伏罪良久乃釋遂)
　(下令鼓行薄賊賊始聞澤等將至遽奔汝州及聞官/軍分布扼要害乃走寶豐復由舞陽遂平轉掠汝州)
　(東南敗奔固始屯朱率鎮永順宣慰彭明輔等擊之/賊倉猝渡河溺死者二千人餘衆走光山鉞追及之)
　(命諸將神周姚信時源金輔左右夾擊賊大敗斬首/千四百有竒湖廣軍亦破其别部賈勉皃于羅田賊)
　(沿途潰散自六安陷舒城復還光山至啇城官軍追/之急賊復南攻六安將陷時源等涉河進敗之七里)
　(岡賊趨廬州至定逺西又敗還至六安分其衆為二/劉惠與趙鐩二弟鐇鎬帥萬餘人北走商城而鐩)
　(道遇其徒張通及楊虎遺黨數千人與掠鳯陽陷泗/宿睢寧定逺澤乃與鉞定計使神周追鐩時源金輔)
　(追惠姚信追勉皃勉皃鐩復合周信連敗之宿州追/奔至應山其衆畧盡鐩薙髮懐度牒潛至江夏飯村)
　(店為軍士趙成所執送京師伏誅賊專事淫掠鐩稍/有智計勸其黨毋妄殺移檄府縣約官吏師儒毋走)
　(避迎者安堵以是横行中原勢出劉六等上嘗攻鈞/州五日以馬文升方家居舍之去有司遣人齎招撫)
　(榜至鐩具疏附奏言今羣奸在朝舞弄神器濁亂海/内誅戮諫臣屏棄元老舉動若此未有不亡國者乞)
　(陛下睿謀獨斷梟羣奸之首以謝天下即梟臣首以/謝羣奸其桀黠如此惠既失鐩益窘走南召指揮王)
　(謹追及之射中惠左目自縊死勉兒数為都指揮朱/忠夏廣所敗獲之項城丁村餘黨邢本道劉資及楊)
　(寡婦等先後皆被擒澤出/師四月而河南賊悉平)質實(博野後漢置博陵縣/晉改曰博陸後魏改)
　(博野元世祖至元三年廢三十一年復置明洪武初/屬祁州六年改屬保定府蠧縣漢蠡吾縣北齊省入)
　(博野縣明洪武八年復置蠡縣屬保定府臨城漢房/子縣唐改臨城明屬趙州今皆因之長垣漢縣舊治)
　(在縣東北三十五里後遷徙不一明洪武中以河患/遷于古蒲城屬開州今屬大名府上蔡秦縣後魏徙)
　(縣治于懸瓠城改故縣為臨汝縣北齊廢縣隋開皇/中於臨汝故縣置武津縣大業初改後魏徙置之上)
　(蔡為汝陽復以武津為上蔡西平漢縣遂平漢呉房/縣唐元和中改遂平明與上蔡西平並屬汝寧府今)
　(皆因之舞陽漢縣晉改北舞唐復為舞陽縣葉縣春/秋楚地秦曰葉陽漢置葉縣明與舞陽並屬裕州今)
　(屬南陽府新蔡漢縣元省入息州明洪武四年復置/屬汝寧府㐮城漢縣明屬許州汝寧漢汝南郡後周)
　(改蔡州元升汝寧府今皆因之汜水漢成臯縣隋改/汜水明屬鄭州今屬開封府寳豊唐析魯山郟城二)
　(縣地置武興縣尋改中興又改龍興宋熙寧五年廢/入魯山元祐元年復置宣和二年改曰寳豊元省入)
　(渠縣明成化十一年復置屬汝州今因之朱臯鎮在/固始縣東北六十里與江南潁州府接界明置廵司)
　(今裁光山劉宋置光城縣隋改光山明屬光州羅田/本漢蘄春縣地梁置羅田縣明屬黄州府今皆因之)
　(六安元置宋開寳初置六安縣政和中為六安軍治/元兼置州明省縣入州屬廬州府今升直𨽻州舒城)
　(唐分合肥廬江二縣地置舒城縣明屬廬州府商城/漢雲婁縣地劉宋僑置苞信縣隋改殷城宋建隆初)
　(以宣祖諱改商城至道三年省入固始明成化十一/年復置屬光州今皆因之七里岡在六安州西界睢)
　(寜金析宿遷縣之古城置睢寜縣明屬邳州今改屬/徐州府應山隋縣明洪武初省尋復置屬随州今屬)
　(徳安府丁村集在項城縣東三十里彭澤字濟物蘭/州人神周夀州人涇陽伯英之子鄧璋字禮方涿州)
　(人崇王明史諸王傳崇簡王見澤子靖/王祐樒正徳六年卒子恭王厚耀嗣)
秋八月陸完追賊于狼山平之
　(完既專討畿輔山東賊賊南犯滕縣副總兵劉暉大/敗之賊遂奔登萊海套完師次平度檄郤永白玉與)
　(游擊温恭三道進攻命副總兵張俊李鋐及許㤗劉/暉分軍邀其奔逸賊走連戰皆大敗之賊乃變服昜)
　(馬走先後禽斬二千六百餘人賊止三百人北走沿/途招聚勢復張剽香河寶坻玉田轉攻武清游擊王)
　(杲敗殁畿輔復震動而賊轉南至冠縣暉襲敗之指/揮張勛又敗之平原賊南奔邳州渡河抵固始走湖)
　(廣奪舟夏口遇副都御史馬炳然殺之復登陸焚漢/口為指揮滿弼等追及劉六中流矢與子仲淮赴水)
　(死劉七齊彦名率五百人舟行自黄州順流抵鎮江/南京告急完疾趨而南時河南賊已平帝命彭澤仇)
　(鉞㑹完軍進勦大兵盡集江南北賊猶乘潮上下肆/掠操江武靖伯趙洪澤都御史陳世良遇之敗績死)
　(者無算既而賊治舟孟瀆完等至鎮江留鉞防守令/温恭以騎兵駐江北完親督諸將以舟師分道扼之)
　(賊懼奔通州颶風大作棄舟走保狼山完命同知羅/瑋夜導軍蹙之山南彦名中槍死七中矢亦赴水死)
　(餘賊盡平賊作亂凡二年中原郡邑多殘破所在殺/官吏其死難最著者畿内則棗强知縣叚豸大城知)
　(縣張汝舟主簿李銓河南則陣亡指揮景瑞等三十/三人守城被害為鹽運使同知徐天英封御史朱紀)
　(西平知縣王佐縣丞毛繡上蔡知縣霍恩典史梁逵/葉縣知縣唐天恩永城知縣王鼎裕州同知郁采都)
　(指揮詹濟御史任賢固始丞曽基夏邑丞安宣沈邱/丞杜斌息縣主簿邢祥睢寧主簿金聲邱紳西華知)
　(縣李景教諭孔環山東則萊蕪知縣無驂主簿韓瑭/萊州衞指揮蔡顯南畿則靈壁主簿蔣賢指揮同知)
　(梁文皆抗節死事聞贈/官賜祭予廕立祠如制)質實(狼山方輿紀要在通州/南十五里與塔山軍山)
　(馬鞍山力刃山相連屬亦謂之狼五山相傳有白狼/居此或曰山形如狼髙五十三丈周三百四十六丈)
　(勝槩甲于江北滕縣周時滕薛小邾三國地漢置蕃/縣隋改滕縣明初屬濟寧府洪武十八年改屬兖州)
　(府平度漢縣後漢改置膠東後齊改置長廣隋曰膠/水明洪武二十一年置平度州屬萊州府香河遼置)
　(寳抵金置明並屬順天府今皆因之玉田唐置明屬/薊州今改屬遵化州冠縣隋冠氏縣元升冠州明降)
　(縣屬東昌府今因之平原秦縣明屬徳州令屬濟南/府夏口春秋時為夏汭又曰夏州後漢末始謂之夏)
　(口建安十四年呉孫權築城于此今武昌府西南為/沙羡城夏口城在其南漢口在漢陽府城北二里漢)
　(水自沔陽州景陵縣東流入府境經漢川縣西流至/此又東與江㑹于大别山因名漢口孟瀆在常州府)
　(治西三十里犇牛鎮東南滙運河北流六十里入楊/子江唐刺史孟簡所開因名大城漢為東平舒縣五)
　(代唐改置大城縣明屬覇州今屬順天俯萊州衞在/萊州府治南明洪武三年建  本朝順治十六年裁)
　(裕州金置明屬南陽府今因之萊蕪漢縣明屬㤗安/州今屬㤗安府叚豸字世高澤州人由兵科給事中)
　(謫棗强知縣賊至連戰却之及城陷中四矢一槍瞋/目大呼殺賊而死賊屠其城張汝舟官大城時與主)
　(簿李銓迎戰皆被殺王佐字汝弼潞州人授西平知/縣手殺賊數十人矢斃其渠帥賊忿急攻三日佐力)
　(屈被執罵不絶口賊懸諸竿殺而支解之霍思字天/錫易州人歴知上蔡縣與梁逵共守當賊至時語妻)
　(劉曰脱有急汝若何劉願同死乃築臺廨後約曰見/我下城即賊入矣及城陷恩㧞刀下城劉臺上見之)
　(即縊未絶以簪刺心死恩被執賊脅之跪罵曰吾此/膝肯為賊屈乎賊日殺人以懾之罵益厲賊以刀抉)
　(其口支解之梁逵自經死唐天恩知葉縣與父政等/七人俱死王鼎知永城城陷繫印于肘端坐待賊不)
　(屈死郁采字亮之浙江山隂人由主事謫教諭歴遷/裕州同知與詹濟在賢共堅守斬獲多城破被執悉)
　(罵不輟賊碎其輔頰而死濟亦不屈死賢嘗為御史/毋䘮里居招邑子三千人拒守罵賊死一家死者十)
　(三人曽基為固安丞被執使馭馬不從被害安宣授/夏邑丞賊楊虎逼其境或勸毋往宣兼程進抵任七)
　(日賊大至拒守有功城陷死之邢詳已致仕城䧟罵/賊死金聲邱紳與義士朱用之迎戰死孔環南宫人)
　(由嵗貢生授來安知縣為劉瑾黨所䧟左遷西華教/諭被執賊曰呼我王即釋汝厲聲曰我不得碎汝萬)
　(叚肯還求活耶遂被殺熊驂固始人為賊所執與主/簿韓瑭俱不屈死瑭太谷人蔡顯與三子淇英順俱)
　(禦賊力戰死汝舟天恩鼎基諸人里貫無攷馬炳/然内江人趙洪澤武靖侯輔之孫陳世良臨海人)
九月召洪鐘還以彭澤代之
　(時蜀盜鄢夲恕藍廷瑞廖惠方四曹甫雖已平而廖/麻子猖獗如故連陷州縣又賊麻六兒者越百丈闗)
　(以窺川東殺副使馮傑勢甚張鐘不能制廵按御史/王綸紀功御史汪景芳劾鐘乃召鐘還以澤往代澤)
　(未至廵撫高崇熙恇怯主招撫麻子等陽受約崇熙/遽請罷諸軍令副使張敏徙臨江市民空其地處之)
　(許給復三年為請于朝副使馬昊力争謂臨江市上/逹重叙下連湖湘地土饒衍奈何棄以資賊自遺患)
　(崇熈不從昊乃益治兵防變已而賊果執敏叛詔逮/崇熙擢吴右僉都御史代之賊圍中江將趨成都㑹)
　(澤已至先擊平麻六兒遂與昊及總兵官時源連敗/廖麻子遣游擊閻勲追斬之劍州餘衆走推其黨喻)
　(思俸為王總兵官陳珣逐之急賊偽降因北渡江襲/殺都指揮姚震轉入巴山故巢珣不敢前陜西兵與)
　(賊戰潰賊遂越寕羗犯畧陽珣軍鼓譟賊夜走越廣/元為官軍所遏還趨通巴招餘黨諸將率稱病不擊)
　(賊詔逮珣且讓昊昊乃與澤督諸師獲思俸西鄉山/中澤遂移軍漢中請班師未報而内江榮昌賊駱松)
　(祥范藻等復熾澤旋師討平羣盗悉靖詔澤暫留保/寧鎮撫初廖麻子攻破綿竹等縣西安衞指揮僉事)
　(毅輔戰死麻六兒之衝百丈闗嘉定州人/雷應通父子七人倡義禦賊被執皆死之)質實(百丈/闗方)
　(輿紀要在廣元縣東百六十里闗傍有河深百丈亦/曰百大闗渡道出巴州臨江市一名臨江鎮在忠州)
　(西一里有廵司戍守重叙謂重慶叙州也叙州漢犍/為郡地梁置戍州宋改叙州元路明府今因之中江)
　(漢郪縣地三國漢析置伍城縣隋改元武宋改中江/明屬潼川州今屬潼川府寧羌明洪武分沔縣地置)
　(寜羗衛成化二十二年升州屬漢中府廣元秦葭萌/縣地三國漢曰漢夀縣晉改晉夀尋析置興安縣隋)
　(改緜谷為利州治元為廣元路治明洪武七年改府/是年降州十四年降縣屬保寧府通巴謂通江縣巴)
　(州也巴州梁置明洪武中降縣正徳九年復升為州/屬保寧府今並因之内江漢資中縣地後周置中江)
　(隋改内江明屬成都府今屬賢州榮昌唐析内江縣/地置昌元縣元省明洪武六年復置營昌屬重慶府)
　(今因之西安衛明洪武中置𨽻陜西都司嘉定州後/周置峩眉縣為平羗郡治隋初郡廢縣屬嘉州尋改)
　(縣曰青衣又改龍㳺為眉山郡治唐為嘉州治南宋/改嘉定州元路明洪武四年改府九年降州直𨽻四)
　(川布政司今升府馮傑見明史忠義傳未詳其里貫/傑追擊麻六兒于蒼溪俘斬頗衆日晡移營鐡山闗)
　(賊乗夜衝突傑死之贈按察/使諡恪愍髙崇熙石州人)
賜義子一百二十七人國姓
　(帝所悦中官奴卒輒收為義子亡虜亦與馬並賜姓/朱氏御史賀泰抗諌諸近倖激帝怒謫衢州推官)
冬十一月留宣府大同遼東兵于京營
　(先是七月中兵部尚書何鑑以羣盜未盡請留邊將/劉暉戍山東時源戍河南郤永戍畿輔李鋐戍淮陽)
　(各假總兵之職俟事寧始罷仇鉞言邊軍久勞風土/不習人馬俱病今賊已漸平請留三之一討賊餘悉)
　(遣還廷議二人言俱是請四將各千人鎮壓他將許/泰神周金輔温恭等俱統所部還鎮帝許之命延綏)
　(軍徑還遼東宣府大同軍過闗勞賜帝方好弄兵時/有江彬者以大同游擊𨽻總兵官張俊赴調過薊州)
　(殺一家二十餘人誣為賊得賞嘗與賊戰淮上被三/矢其一著面鏃出于耳拔之再戰帝聞而壯之及還)
　(軍過京師彬因錢寧得召見帝見其矢痕曰彬健乃/爾邪彬狡黠強狠貌魁碩有力善騎射談兵帝前帝)
　(大悦遂與宣府守將皆留不遣擢彬都督僉事出入/豹房同卧起寵在寧上寧心忌之彬知寧不相容顧)
　(左右皆寧黨欲藉邊兵自固因盛稱邊軍驍悍勝京/軍請五調操練言官交章諫大學士李東陽疏稱十)
　(不便皆不聼于是邊軍入衛立東西兩官㕔禁中視/團營東以太監張忠領之西以許泰領之已而神周)
　(坐罪謫夤縁得八豹房復官未㡬劉暉亦召侍設勇/士營俾周暉分領與彬泰同賜國姓為義兒名四鎮)
　(兵又名外四家兵以彬兼統帝别領羣閹善騎射者/為一營號中軍晨夕馳逐甲光照宫苑呼噪聲達九)
　(門帝時臨閲/謂之過錦)質實(江彬宣府人錢寧不知所出或曰/鎮安人㓜鬻太監錢能家為奴能)
　(嬖之冒/錢姓)
十二月李東陽罷
　(東陽以老病乞休前後章數上至是始許賜敕給廪/𨽻如故事東陽立朝五十年清節不渝以文章領袖)
　(縉紳朝廷大著作多出于其手奬成後進推挽才彦/學士大夫出其門者率粲然有所成就初與劉健謝)
　(遷請誅劉瑾及健遷去而東陽獨留氣節之士多非/之侍郎羅圯上書勸其早退至請削門生籍東陽得)
　(書俛首長嘆而已然方逆瑾肆虐時潛移嘿奪/保全善類天下亦陰受其庇云致仕四年卒)
(癸/酉)八年春正月召陳金還以俞諫代之
　(初陳金擊破東鄉賊土兵縱弩射趫㨗若飛賊大窘/土兵邀賞千金金靳不予乃縱賊使逸桀黠者多不)
　(死尚數千人金急欲成功遂下令招撫及破姚源金/喜謂功在旦夕與將吏置酒髙㑹賊覘諸要害無守)
　(者乃悉所有賂土兵乗間遁去賊絶㸑已三日自分/必死沿途棄稚弱散婦女抵貴溪始得一飽食遂轉)
　(掠衢徽間金知失策亦下令招降賊首王浩八等故/偽降以緩官兵攻剽如故卒不能盡賊紀功給事中)
　(黎奭及兩京言官交章劾金乃召金還以俞諫代督/江西浙江福建諸軍討之時浩八衆萬餘流刼弋陽)
　(上饒等州縣尋掠婺源休寕屯浙江開化諫撽嘉興/同知伍文定與參將李隆都指揮江洪僉事儲珊擊)
　(賊軍華埠都指揮白宏與湖州知府黄㐮别營馬金/賊黨劉昌三被執宏官軍大挫浩八突華埠洪文定)
　(擊敗之隆珊追至池淮破其巢而洪以奇共深入中/賊誘與指揮張琳等皆被執文定等殿後得還賊亦)
　(遁歸江西德興以所執宏洪等為質求撫于按察使/王秩秩受之為傳送姚源浩八奔據貴溪裴源山餘)
　(衆復集連營十里諫令秩與副使胡世寕參政呉廷/舉列屯要㫁其歸路躬與都督李鈜乗夜冒雨潛進)
　(大破之俘斬數千人遂擒浩八其黨潰走玉山諫與/南贛廵撫周南江西廵撫任漢復擊斬七百餘人餘)
　(賊奔姚源有賊渠胡浩三者降復叛廷舉往諭為所問/留居三月盡得其要領誘其黨使自携貳廷舉遂得)
　(還浩三果殺其兄浩二内亂諫督官兵乗之擒浩三/諫懲金失一意用兵而任漢巽懦先為布政使嘗贊)
　(金主撫雖亟上首功追賊緩餘黨復起先是金所撫/束卿賊艾茹七等二百人𨽻世寕麾下號新兵率以)
　(擊浩八所過縱掠執安仁官氏二女欲汙之赴水死/奭奏其事乃下令㪚遣尋懼罪復叛衆至二千餘諌)
　(遣參將桂勇等分道討擒之萬年雖立縣賊尚衆吏/胥多賊黨官府動息必知副使李情治峻急衆欲叛)
　(畏鋐在餘干不敢發㑹鋐卒王埀七胡念二等遂作/亂殺情及饒州通判陳逹秦碧指揮邢世臣等焚廨)
　(舍諫發兵擒之亂乃定言官劾諫及漢南兵部請召/漢還命諫兼領廵撫已復擊臨川賊斬其魁陳玖譚)
　(懿昌等而遣李隆擊新淦賊賊踞萬山中僣稱王且八/年隆等深入悉就擒俘斬千七百餘人録功進諫右)
　(副都御史巡撫如故劇賊徐九齡者嘯聚幾三十年/出没江湖黄州徳安九江安慶池州太平咸被其害)
　(諫討斬之/羣盗悉平)質實(弋陽三國呉置葛陽縣隋改弋陽明/屬廣信府上鐃漢鄱陽地三國呉析)
　(置上饒縣明為廣信府治婺源唐縣元升州明復為/縣休寧三國呉置休陽後改海陽晉曰海寧隋改休)
　(寧明與婺源俱屬徽州府開化宋縣明屬衢州府今/皆因之華埠鎮在開化縣南三十里馬金鎮在開化)
　(縣北三十五里以馬金嶺而名池淮溪名有二源一/出歇嶺一出明化縣西百里大榕嶺合流至縣西三)
　(十里滕巖下之池淮畈曰池淮溪徳興唐徳興塲南/唐升縣明屬饒州府今因之裴源方輿紀要水名在)
　(萬年縣界按明寔録俞諌破賊于貴溪之裴源萬年/縣東南至貴溪百五十里本貴溪之逺鄙也臨川後)
　(漢置臨汝縣隋改臨川明為撫州府治今因之俞諫/字良佐桐廬人黎奭京山人伍文定字時泰松滋人)
　(儲珊穎州人胡世寧字永清仁和人李鋐大同右衛/人任漢温江人李情靈寶人黄衷南海人陳逹閩)
　(縣人按明史忠義傳有萬琛者字廷顯宣城人慷慨/負氣節舉于鄉知瑞金縣孝宗十八年正月劇盗大)
　(至縣人洶洶逃竄或勸琛急去琛斥之率民兵數十/人迎敵殺賊二十餘人相持至明日力屈被執罵不)
　(絶口賊攢刺之乃死贈光禄少卿賜祭𦵏子廕考明/武宗寔録琛之死賊乃是年八月明史系之孝宗十)
　(八年正月者/盖傳聞之異)
夏六月河決黄陵岡
　(先是河自北徙至沛縣飛雲橋俱入漕河南河故道/淤塞水惟趨單豐之閒河窄水溢遂連年决黄陵岡)
　(入賈魯河汛溢横流直扺豐沛御史林茂逹以北决/安平鎮為虞請濬儀封考城上流引河南流以分其)
　(勢然後塞决口築故隄工部侍郎崔巖奉命修理乆/之無功以侍郎李堂代巖堂謂河流故道堙者不可)
　(復疏請築隄以障河北徙工未竣而河南盗起召堂/還京隄役由此罷至是河復决黄陵岡部議以其地)
　(界大名山東河南守土官事權不一請耑遣重臣乃/命管河副都御史劉愷兼理其事愷奏率衆祭告河)
　(神越二日河已南徙尚書李鐩因請祭河且賜愷羊/酒愷于治河束手無䇿特歸功于神曹單問被害日)
　(甚/)質實(飛雲橋在沛縣城南汜水經其下入泗水為/往來津要單縣魯單父邑漢為單父縣唐光)
　(啓中置單州于此明洪武元年省縣入州二年改州/為縣屬兖州府今屬曹州府豐縣秦沛縣之豐邑漢)
　(置縣明屬徐州今屬徐州府曹縣漢定陶縣地隋析/置濟陰縣為曹州治金徙州治乗氏故縣明初徒安)
　(陵鎮尋徙盤石鎮改州為縣屬濟寧府正統十一年/復置曹州以縣屬焉今屬曹州府林茂逹莆田人省)
　(巖字民瞻郴州人李堂字時/升鄞縣人劉愷直𨽻新安人)
秋八月土爾番據哈密
　(初許進既復哈密阿哈瑪特悔過送還善巴尋以王/越言復善巴舊封自是哈密得安土爾番亦通貢如)
　(故有思克保喇者哈商弟也與善巴不相既當事患/之令善巴娶哈商女與之結好善巴嗜酒掊克失衆)
　(心部下阿爾保喇等咸怨隂搆于土爾番阿哈瑪特/之㓜子曰展特穆爾亦哈商女所出遂迎之主哈密)
　(善巴懼絜家走苦峪時恩克保喇與囘囘都督舍音/和珊在肅州邉臣以二人為番衆所服令還輔善巴)
　(與百户董傑偕行傑有膽畧扺哈密阿爾保喇與其/黨五人約夜以兵來刼傑知之與恩克保喇等計事)
　(立斬之其下遂不敢叛乃令善巴還哈密展特穆爾/還土爾番㑹阿哈瑪特死莾蘇爾嗣為蘇勤坦與弟)
　(相仇毅展特穆爾懼不敢歸以恩克保喇乃其毋黨/願留哈密依之邉臣慮與善巴有隙居之甘州葢孝)
　(宗十七年也既而莾蘓爾遣使求展特穆爾廷議持/不可以甘州守臣言送之還即輸邉情于莾蘓爾莾)
　(蘓爾桀黠變詐踰于父素有吞哈密之志又得其弟/合謀而阿哈瑪特殁之明年善巴亦率子巴牙濟襲)
　(忠順王昏愚淫虐不得于其屬部心怵部人害已莽/蘓爾因數以甘言誘之至是巴牙濟竞棄其國奔土)
　(爾番莽蘓爾奪其印遂遣/和卓塔實鼎據守哈密)質實(恩克保喇舊作奄克/孛剌阿爾保喇舊作)
　(阿孛剌展持穆爾舊作真帖木兒舍音和珊舊作冩/亦虎仙莽蘓爾舊作滿速兒巴雅濟舊作拜牙即和)
　(卓塔實鼎舊作火/者他只丁今改)
冬十二月江西饑
　(遣南京刑部侍/郎鄧璋徃振之)
　
　
　
　
　
　
御定資治通鑑綱目卷十八
