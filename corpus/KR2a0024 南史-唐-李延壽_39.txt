卷四十
　　唐　　　李　　　延　　　夀　　　撰
　列傳第三十
　　魯爽　　薛安都(從子深/)　　鄧琬(劉胡/)
　　宗越　　吳喜　　黄回
魯爽小字女生扶風郿人也祖宗之字彦仁仕晉官至
南陽太守義熙元年起義以功為雍州刺史宋武帝討
劉毅與宗之因㑹江陵封南陽郡公自以非武帝舊隷
屢建大功有自疑之志㑹司馬休之見討猜懼因與休
之北奔盡室入姚氏頃之病卒父軌一名象齒便弓馬
膂力絶人為竟陵太守隨父入姚氏及武帝定長安軌
休之北奔魏魏以軌為荆州刺史襄陽公鎮長社孝武
鎮襄陽軌遣親人程整奉書規欲歸南致誠以殺劉康
祖徐湛之父不敢歸文帝累遣招納許以為司州刺史
爽少有武藝魏太武知之常置左右及軌死爽代為荆
州刺史襄陽公鎮長社麤中使酒數有過失太武怒將
誅之爽懼密懐歸南計次弟秀小字天念頗有意略仕
魏以軍功為中書郎封廣陵侯或告太武鄴人欲反復
遣秀檢察幷燒石季龍殘餘宫殿秀常乘驛徃返是時
病還遲為太武所詰秀復恐懼太武尋南攻因從渡河
先是廣平人程天祚為殿中將軍有武力元嘉二十七
年助戍彭城為魏軍所獲以善針術深被太武賞愛封
南安公常置左右恒勸秀南歸秀納之及太武北還與
爽俱來奔文帝悦以爽為司州刺史秀為滎陽頴川二
郡太守是嵗元嘉二十八年也魏毁其墳墓明年四月
入朝時太武已崩上更謀經略五月遣爽秀及程天祚
等出許洛王𤣥謨攻碻磝不㧞敗退爽亦收衆南還三
十年元凶弑逆南譙王義宣起兵入討爽與雍州刺史
臧質俱詣江陵事平以爽為豫州刺史加都督至夀陽
便曲意賓客爵命士人畜仗聚馬如寇將至元凶之為
逆也秀在建業元凶謂秀曰我為卿誅徐湛之矣方相
委任以秀為右將軍使攻新亭秀因此歸順孝武即位
以為司州刺史加都督領汝南太守孝建元年二月義
宣與爽謀反報秋當同舉爽狂酒乖謬即日便起兵使
其衆戴黄標稱建平元年竊造法服義宣質聞爽已處
分便狼狽同反爽於是送所造輿服詣江陵板義宣及
臧質等文曰丞相劉今補天子名義宣車騎臧今補丞
相名質平西朱今補車騎名修之皆板到奉行義宣駭
愕爽所送法物並留竟陵縣不聼進使爽直出厯陽自
采石濟軍與質水陸俱下左軍將軍薛安都與爽相遇
刺殺之傳首建業進平夀陽子弟並伏誅
薛安都河東汾隂人也世為强族族姓有三千家父廣
為宗豪宋武帝定闗河以為上黨太守安都少以勇聞
身長七尺八寸便弓馬仕魏以軍功為雍州秦州都統
元嘉二十一年來奔求北還構扇河陜文帝許之孝武
鎮襄陽板為北𢎞農太守魏軍漸强安都乃歸襄陽二
十七年隨王誕板安都為建武將軍隨栁元景向闗陜
率歩騎居前所向剋捷後孝武伐逆安都領馬軍與栁
元景俱發孝武踐祚除右軍將軍率所領騎為前鋒直
入殿庭以功封南鄉縣男安都初征闗陜至臼口夢仰
視天見天門開謂左右曰汝等見天門開不至是歎曰
夢天門開乃中興之象邪從弟道生亦以軍功為大司
馬參軍犯罪為秣陵令庾淑之所鞭安都大怒即日乃
乘馬從數十人令左右執矟欲徃殺淑之行至朱雀航
逢栁元景遥問曰薛公何之安都躍馬至車後曰小子
庾淑之鞭我從弟今指徃刺殺之元景慮其不可駐車
紿之曰小子無宜適卿徃與手甚快安都既回馬元景
復呼之令下馬入車因讓之曰卿從弟服章言論與寒
細不異且人身犯罪理應加罰卿為朝廷勲臣云何放
恣輒於都邑殺人非惟科律所不容主上亦無辭相宥
因載俱歸安都乃止其年以憚直免官孝建元年除左
軍將軍及魯爽反叛遣安都及沈慶之濟江安都望見
爽便躍馬大呼直徃刺之應手倒左右范雙斬爽首爽
世梟猛咸云萬人敵安都單騎直入斬之而反時人皆
云闗羽斬顔良不是過也進爵為侯時王𤣥謨拒南郡
王義宣臧質於梁山安都復領騎為支軍義宣遣將劉
諶及臧質攻𤣥謨𤣥謨命衆軍擊之使安都引騎出賊
陣右横擊陷之賊遂大潰轉太子右衛率大明元年魏
軍向無鹽遣安都領馬軍東陽太守沈法系統水軍並
授徐州刺史申坦節度時魏軍已去坦求回軍討任榛
見許㑹天旱水泉多竭人馬疲困不能逺追安都法系
白衣領職坦繫尚方任榛大抵在任城界積世逋叛所
聚棘榛深密難為用師故能久自保藏屢為人患安都
明年復職改封武昌縣侯景和元年為平北將軍徐州
刺史加都督明帝即位安都舉兵同晉安王子勛時安
都從子索兒在都明帝以為左軍將軍直閤安都將為
逆遣報之又遣人至瓜歩迎接時右衛將軍栁光世亦
與安都通謀二人俱逃攜安都諸子及家累席卷北奔
青州刺史沈文季冀州刺史崔道固並皆同反明帝遣
齊髙帝率前將軍張永等北討所至奔散斬薛索兒時
武衛將軍王廣之領軍𨽻劉勔攻殷琰於壽陽道固部
將傅靈越為廣之軍人所禽厲聲曰我傅靈越也汝得
賊何不即殺時生送詣勔勔躬自慰勞詰其叛逆對曰
九州唱義豈獨在我勔又問卿何不早歸天闕乃逃命
草間靈越曰薛公舉兵淮北威震天下不能専任智勇
委付子姪致敗之由實在於此人生歸於一死實無面
求活勔壯其意送還建業明帝欲加原宥靈越辭對如
一終不回改乃殺之靈越清河人也子勛平定安都遣
别駕從事史畢衆愛下邳太守王煥等奏啓事詣明帝
歸欵索兒之死也安都使栁光世守下邳至是亦率所
領歸降帝以四方已平欲示威於淮外遣張永沈攸之
以重軍迎安都懼不免罪遂降魏
深安都從子也本名道深避齊髙帝偏諱改焉安都以
彭城降魏親族皆入北髙帝鎮淮隂深遁來委身自結
於髙帝果幹有氣力宋元徽末以軍功至驍騎將軍軍
主封竟陵侯沈攸之之難齊髙帝入朝堂豫章王嶷代
守東府使深領軍屯司徒右府分備建鄴袁粲據石頭
豫章王嶷夜登西門遥呼深深驚起率軍赴難髙帝即
位除淮隂太守尋為直閤將軍轉太子左率武帝即位
遷左衛將軍隆昌元年為司州刺史右將軍卒
鄧琬字元琰豫章南昌人也父𦙍之宋孝武征虜長史
光祿勳孝武起義初琬為南海太守以弟瓊與臧質同
逆逺徙仍停廣州久之得還厯位丹陽丞大明七年車
駕幸歴陽追思在藩之舊擢琬為給事黄門侍郎明年
出為晉安王子勛鎮軍長史尋陽内史行江州事前廢
帝以文帝孝武並次居第三以登極位子勛次第既同
深致嫌疑因何邁之謀乃遣使齎藥賜死使至子勛典
籖謝道邁主帥潘欣之侍書褚靈嗣等馳以告琬泣涕
請計琬曰身南土寒士䝉先帝殊恩以愛子見託當以
死報効景和元年冬子勛戎服出廒事宣旨欲舉兵四
坐未荅録事參軍陶亮曰請効死前驅衆並奉旨㑹明
帝定亂進子勛號車騎將軍開府儀同三司令書至諸
佐史並喜造琬曰暴亂既除殿下又開黄閤實為公私
大慶琬以子勛次第居三又以尋陽起事有符孝武理
必萬剋乃取令書投地曰殿下當開端門黄閤是吾徒
事耳衆並駭愕琬與陶亮等繕甲器徴兵四方郢州刺
史安陸王子綏荆州刺史臨海王子頊㑹稽太守尋陽
王子房雍州刺史袁顗梁州刺史栁元怙益州刺史蕭
恵開廣州刺史袁曇逺徐州刺史薛安都青州刺史沈
文季冀州刺史崔道固湘州行事何慧文吳郡太守顧
琛吳興太守王曇生晉陵太守袁標義興太守劉延熙
並同叛逆琬乃建牙於桑尾傳檄建業購明帝萬戸侯
布絹二萬疋金銀五百斤其餘各有差明帝遣荆州典
籖邵宰乘驛還江陵經過襄陽袁顗馳書報琬勸勿解
甲幷奉勸子勛即偽位琬乃稱說符瑞令顧昭之撰為
瑞命記造乘輿御服立宗廟設壇場矯作崇憲太后璽
令羣僚上偽號於子勛泰始二年正月七日即位於尋
陽城改景和三年為義嘉元年其日雲雨晦合行禮忘
稱萬嵗取子勛所乘車除腳以為輦置偽殿之西其夕
有鴟棲其中鴞集其幰又有秃鶖鳥集城上拜安陸王
子綏為司徒因雷電晦㝠震其黄閤柱鴟尾墮地又有
鴟棲其帳上琬性鄙闇貪吝過甚財貨酒食皆身自量
校至是父子並賣官鬻爵使婢僕出市道販賣酣歌博
奕日夜不休賓客到門者厯旬不得前内事悉委褚靈
嗣等三人羣小競為威福士庶忿怨内外離心矣明帝
遣領軍將軍王𤣥謨領水軍南討吳興太守張永為繼
尚書下符奉詔以四王㓜弱不幸陷難兵交之日不得
妄加侵犯若有逼損誅翦無貸琬遣孫沖之等前鋒一
萬據赭圻沖之於道與子勛書欲沿流挂㠶直取白下
請速遣陶亮衆軍相接分據新亭亮本無幹略聞建安
王休仁自上殷孝祖又至不敢進及孝祖中流矢死沈
攸之代為前鋒沖之謂陶亮曰孝祖梟將一戰便死天
下事定矣不湏復戰便當直取京都亮不從明帝遣員
外散騎侍郎王道隆至赭圻督戰衆軍奮擊大破之琬
又遣豫州刺史劉胡來屯鵲尾胡宿將攸之等甚憚之
胡鄉人蔡那佼長生張敬兒各領軍𨽻攸之在赭圻胡
因與那等共語那等說令歸順胡回軍入鵲尾無他權
略建安王休仁自武檻進據赭圻時胡等兵衆强盛逺
近疑惑明帝欲綏慰人情遣吏部尚書褚彦回至武檻
選用將帥以下申謙杜㓜文因此求黄門沈懐明劉亮
求中書郎建安王休仁即使彦回擬選上不許曰忠臣
殉國不謀其報臨難以干朝典豈為下之節沈攸之等
與劉胡相持久不決上又遣强弩將軍任農夫等領兵
繼至攸之繕修船舸板材不周計無所出會琬送五千
片榜供胡軍用俄而風潮奔迅榜突柵出江胡等力不
能制趂流而下泊攸之等營於是材板大足琬進袁顗
都督征討諸軍事率樓船千艘來入鵲尾張興世建議
越鵲尾上據錢溪斷其糧道胡累攻之不能剋乃遣龍
驤將軍陳慶領三百舸向錢溪戒慶不須戰陳慶至錢
溪不敢攻越溪於梅根立砦胡别遣將王起領百舸攻
興世撃大破之胡率其餘舸馳還顗更使胡攻興世休
仁因此命沈攸之吳喜佼長生劉靈遺劉伯符等進攻
濃湖造皮艦千乘㧞其營柵苦戰移日大破之顗被攻
急馳信召胡令還張興世既據錢溪江路阻斷胡軍乏
食琬大送資糧畏興世不敢下胡遣將迎之為錢溪所
破夜走徑趣梅根顗聞胡走亦棄衆西奔至青林見殺
琬惶擾無計時張悅始發兄子浩喪乃稱疾呼琬計事
令左右伏甲戒之若聞索酒便出琬至謀斬晉安王封
府庫以謝罪悅曰寧可賣殿下求活邪因呼求酒再呼
左右震懾不能應第二子詢提刀出餘人續至即斬琬
悦因齎琬首詣建安王休仁降蔡那子道深以父為明
帝効力被繫作部因亂脫鏁入城執子勛囚之沈攸之
諸軍至江州斬子勛於桑尾牙下傳首建業劉胡走入
沔竟陵郡丞陳懐直憲子也斷道邀之胡人馬既疲困
因隨懐直入城告渴得酒飲酒畢引佩刀自刺不死斬
首送建業張興世弟僧彦追殺懐直取胡首竊有其功
荆州聞濃湖平更議奉子頊奔益州就蕭恵開典籖阮
道預邵宰不同曰雖復欲西豈可得至遣使歸罪荆州
中從事宗景土人姚儉等勒兵入城執子頊以降
劉胡南陽湼陽人也本以面坳黒似胡故名拗胡及長
單名胡焉出身郡將稍至隊主討伐諸蠻徃無不捷蠻
甚畏憚之明帝即位除越騎校尉蠻畏之小兒啼語云
劉胡來便止
宗越南陽葉人也本為南陽次門安北將軍趙倫之鎮
襄陽襄陽多雜姓越更被黜為役門出身補郡吏父為
蠻所殺越於市中刺殺讐人太守夏侯穆嘉其意擢為
隊主蠻有為冦盜者常使越討伐徃輒有功家貧無以
市馬刀楯歩出單身挺戰衆莫能當毎一捷郡將輒賞
錢五千因此得買馬元嘉二十四年啓文帝求復次門
移戸屬冠軍縣許之二十七年隨栁元景侵魏領馬幢
𨽻栁元怙有戰功還補後軍參軍督護隨王誕戯之曰
汝何人遂得我府四字越荅曰佛狸未死不憂不得諮
議參軍誕大笑孝武即位以為江夏王義恭大司馬行
參軍濟陽太守臧質魯爽反朝廷致討越戰功居多追
奔至江陵時荆州刺史朱修之未至越多所誅戮又逼
略南郡王義宣子女坐免官繫尚方尋被宥追論前功
封范陽縣子大明三年為長水校尉竟陵王誕據廣陵
反越領馬軍𨽻沈慶之攻誕及城陷孝武使悉殺城内
男丁越受㫖行誅躬臨其事莫不先加捶撻或有鞭其
面者欣欣然若有所得凡殺數千人改封始安縣子前
廢帝景和元年進爵為侯召為游擊將軍直閤領南濟
隂太守改領南東海太守帝凶暴無道而越譚金童太
一並為之用命誅戮羣公及何邁等莫不盡心竭力故
帝憑其爪牙無所忌憚賜與越等羙女金帛充牣其家
越等武人麤强識不及逺感一徃意氣皆無復二心帝
時南廵明旦便發其夕悉聼越等出外宿明帝因此定
亂明晨越等並入被撫接甚厚越改領南濟隂太守本
官如故越等既為廢帝盡心慮明帝不能容之上接待
雖厚内並懐懼上意亦不欲使其居中從容謂曰卿遭
離暴朝勤勞日久兵馬大郡隨卿等所擇越等素已自
疑及聞此㫖皆相顧失色因謀作難以告沈攸之攸之
具白帝即日下獄死越善立營陣每數萬人止頓自騎
馬前行使軍人隨其後馬止營合未嘗參差及沈攸之
代殷孝祖為南討前鋒時孝祖新死衆心並懼攸之歎
曰宗公可惜故有勝人處而性嚴酷好行刑誅時王𤣥
謨御下亦少恩將士為之語曰寧作五年徒不逐王𤣥
謨𤣥謨猶尚可宗越更殺我譚金在魏時與薛安都有
舊後出新野居牛門村及安都歸國金常隨征討副安
都排堅陷陣氣力兼人孝建三年為屯騎校尉直閤領
南清河太守景和元年前廢帝誅羣公金等並為之用
封金平都縣男童太一宜陽縣男沈攸之東興縣男越
州里又有武念佼長生曹欣之蔡那並以將帥顯武念
位至南陽太守長生寧蠻校尉曹欣之驍騎將軍蔡那
見子道恭傳
吳喜吳興臨安人也本名喜公明帝減為喜出身為領
軍府白衣吏少知書領軍將軍沈演之使寫起居注所
寫既畢闇誦略皆上口演之嘗作讓表未奏失本喜經
一見即寫無所漏脫演之甚知之因此渉獵史漢頗見
古今演之門生朱重人入為主書薦喜為主書吏進為
主圖令史文帝嘗求圖書喜開卷倒進之帝怒遣出㑹
太子歩兵校尉沈慶之征蠻啓文帝請喜自隨為孝武
所知稍遷至河東太守殿中御史明帝即位四方反叛
喜請得精兵三百致死於東帝大悅即假建武將軍簡
羽林勇士配之議者以喜刀筆吏不當為將不可遣中
書舍人巢尚之曰喜隨沈慶之累經軍旅性既勇決又
習戰陣若能任之必有成績喜乃東討喜在孝武世既
見驅使性寛厚所至人並懐之及東討百姓聞吳河東
來便望風降散故喜所至剋捷遷歩兵校尉封竟陵縣
侯東土平定又率所領南討遷尋陽太守泰始四年改
封東興縣侯除右軍將軍淮陽太守兼太子左衛率五
年轉驍騎將軍太守兼率如故其年大破魏軍於荆亭
六年又率軍向豫州拒魏軍加都督豫州諸軍事明年
還建業初喜東征白明帝得尋陽王子房及諸賊帥即
於東梟斬東土既平喜見南賊方熾慮後翻覆受禍乃
生送子房還都凡諸大主帥顧琛王曇生之徒皆被全
活上以喜新立大功不問而心銜之及平荆州恣意剽
虜贓私萬計又嘗對客言漢髙魏武本是何人上聞之
益不悦後夀寂之死喜内懼因乞中散大夫上尤疑之
及上有疾為身後之慮疑其將來不能事幼主乃賜死
上召入内殿與言謔酬接甚欵賜以名饌並金銀御器
敕將命者勿使食器宿喜家上素多忌諱不欲令食器
停凶禍之室故也及喜死發詔賻贈子徽人襲
黄回竟陵郡軍人也出身充郡府雜使稍至傳教臧質
為郡轉為齋帥及去職以回自隨質討元凶回隨從有
功免軍戸後隨質於梁山敗走被錄遇赦因下都於宣
陽門與人相打詐稱江夏王義恭馬客被鞭二百付右
尚方㑹中書舍人戴明寳被繫差回為戸伯奉事明寳
竭心盡力明寳尋得原散委任如初啓免回以領隨身
隊統知宅及江西墅事性巧觸類多能明寳甚寵任之
回拳捷果勁勇力兼人在江西與諸楚子相結屢為劫
盜㑹明帝初即位四方反叛明寳啓帝使回募江西楚
人得快手八百隷劉勔西討累遷至將校以功封葛陽
縣男元徽初桂陽王休範為逆回以屯騎校尉領軍隸
齊髙帝於新亭創詐降之計回見休範可乘謂張敬兒
曰卿可取之我誓不殺諸王敬兒即日斬休範事平進
爵為侯改封聞喜縣四年遷冠軍將軍南琅邪濟陽二
郡太守建平王景素反回又率軍前討城平之日回軍
先入又以景素讓張敬兒奴倪奴明年遷右軍將軍沈
攸之反以回為平西將軍郢州刺史率衆出新亭為前
鋒未發而袁粲據於石頭不從齊髙帝回與新亭諸將
任候伯彭文之王宜興等謀應粲攻高帝於朝堂事既
不果髙帝撫之如舊回與宜興素不協斬之宜興吳興
人也形狀短小而果勁有膽力少年時為劫不須伴郡
縣討逐圍繞數十重終莫能擒嘗舞刀楯回使十餘人
以水交灑不能著明帝泰始中為將在夀陽間與魏戰
每以少制多挺身深入以平建平王景素功封長夀縣
男至是為屯騎校尉見殺回進軍未至郢州而沈攸之
敗走回不樂停郢州固求南兖遂率部曲輒還改封安
陸郡公徙南兖州刺史加都督齊髙帝以回専殺終不
附己乃使召之及上車愛妾見赤光冠其頭至足苦止
不肯住及至見誅回既貴祇事戴明寳甚謹言必自名
未嘗敢坐躬至帳下及入内料檢有無隨乏供送以此
為常回同時為將有南郡髙道慶凶險暴横求欲無已
有失意者輒加捶拉徃徃有死者朝廷畏之如虎狼齊
髙帝與袁粲等議收付廷尉賜死
論曰凶人之濟其身業非世亂其莫由焉魯爽以亂世
之請而行之於平日其取敗也宜哉安都自致奔亡亦
為幸矣鄧琬以亂濟亂終致顛隕宗越釁稔惡盈旋至
夷戮各其職也吳喜以定亂之功榮未酬而禍集黄回
以助順之志福未驗而災生唯命也哉
　
　
　
　
　
　
　
　
　
　
　
　
　南史卷四十
　南史卷四十考證
薛安都傳父廣為宗豪宋武帝定闗河以為上黨太守
　○北史作父廣晉上黨太守
元嘉二十一年來奔○北史真君五年與東雍州刺史
　沮渠康謀逆事發奔宋
青州刺史沈文季○季北史作秀
明帝遣齊髙帝率前將軍張永等北討○北史作明帝
　遣將張永討安都
黄回傳竟陵郡軍人也○郡南本作都
　
　
　
　
　
　
　南史卷四十考證
