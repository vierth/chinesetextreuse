七十三
　　宋　　宣　　城　　太　　守范　煜撰
　　唐　　章　　懷　　太　　子　　賢注
　朱樂何列傳第三十三
　　朱暉傳(孫穆/)
朱暉字文季南陽宛人也(東觀記曰其先宋微子之後/也以國氏姓周衰諸侯滅宋)
(犇碭易姓爲朱/後徙于宛也)家世衣冠暉早孤有氣決年十三王莽
敗天下亂與外氏家屬從田間奔入宛城(東觀記曰暉/外祖父孔休)
(以德行稱/於代也)道遇羣賊白刃劫諸婦女略奪衣物昆弟賓
客皆惶廹伏地莫敢動暉拔劒前曰財物皆可取耳諸
母衣不可得今日朱暉死日也賊見其小壯其志笑曰
童子内刀遂捨之而去初光武與暉父岑俱學長安有
舊故及卽位求問岑時已卒乃召暉拜為郎暉尋以病
去卒業於太學性矜嚴進止必以禮諸儒稱其高永平
初顯宗舅新陽侯隂就慕暉賢自往候之暉避不見復
遣家丞致禮(續漢志曰諸侯/家丞秩三百石)暉遂閉門不受就聞歎曰
志士也勿奪其節後為郡吏太守阮況嘗欲市暉婢暉
不從(東觀記曰暉為督郵況當歸女欲買暉/婢暉不敢與後況卒暉送其家金三斤)及況卒暉
乃厚贈送其家人或譏焉暉曰前阮府君有求於我所
以不敢聞命誠恐以財貨汚君今而相送眀吾非有愛
也驃騎將軍東平王蒼聞而辟之甚禮敬焉正月朔旦
蒼當入賀故事少府給璧是時陰就為府卿貴驕吏慠
不奉法蒼坐朝堂漏且盡而求璧不可得顧謂掾屬曰
若之何暉望見少府主簿持璧即往紿之曰(紿欺/也)我數
聞璧而未嘗見試請觀之主簿以授暉暉顧召令史奉
之(奉之/於蒼)主簿大驚遽以白就就曰朱掾義士勿復求更
以它璧朝蒼旣罷召暉謂曰屬者掾自視孰與藺相如
(屬向也與猶如也史記曰藺相如趙人也趙惠文王時/得楚和氏璧秦昭王欲以十五城易之趙王使相如奉)
(璧入秦秦王大喜無意償趙城相如乃前曰璧有瑕願/指視王相如乃持璧却立倚柱怒髪上衝冠曰臣觀大)
(王無意償趙城邑故臣復取璧大王必欲急臣臣今頭/與璧俱碎於柱矣相如持其璧睨柱欲以擊柱秦王恐)
(其璧破/乃謝之)帝聞壯之及當幸長安欲嚴宿衛故以暉為衛
士令再遷臨淮太守暉好節槩有所拔用皆厲行士其
諸報怨以義犯率皆爲求其理多得生濟其不義之囚
即時僵仆(僵偃仆/踣也)吏人畏愛爲之歌曰彊直自遂南陽
朱季吏畏其威人懷其惠(東觀記曰建武十六年四方/牛大疫臨淮獨不鄰郡人多)
(牽牛/入界)數年坐法免(東觀記曰坐考長史囚死獄中州奏/免官○劉攽曰案臨淮郡無長史既)
(言囚死獄中當是吏字/令長丞尉皆長吏也)暉剛於爲吏見忌於上所在多
被劾自去臨淮屏居野澤布衣蔬食不與邑里通鄉黨
譏其介(介特也言/不與衆同)建初中南陽大飢米石千餘暉盡散
其家資以分宗里故舊之貧羸者鄉族皆歸焉初暉同
縣張堪素有名稱嘗於太學見暉甚重之接以友道乃
把暉臂曰欲以妻子託朱生暉以堪先達舉手未敢對
自後不復相見堪卒暉聞其妻子貧困乃自往候視厚
賑贍之暉少子頡怪而問曰大人不與堪爲友平生未
曾相聞子孫竊怪之暉曰堪嘗有知己之言吾以信於
心也(以堪先託妻子心已/許之故言信於心也)暉又與同郡陳揖交善揖早
卒有遺腹子友暉常哀之及司徒桓虞爲南陽太守召
暉子駢為吏暉辭駢而薦友虞歎息遂召之其義烈若
此元和中肅宗巡狩召南陽太守問暉起居召拜為尚
書僕射嵗中遷太山太守暉上疏乞留中詔許之因上
便宜陳宻事深見嘉納詔報曰補公家之闕(詩曰衮職/有闕仲山)
(甫補/之)不累清白之素斯善美之士也俗吏茍合阿意面
從進無謇謇之志郤無退思之念(易蹇卦艮下坎上艮/為山坎為水山上有)
(水蹇難之象也六二爻上應於五五為君位二宜為臣/也居險難之時履當其位不以五在難私身遠害故曰)
(王臣蹇蹇匪躬之故孝經/曰退思補過謇與蹇通)患之甚久惟令所言適我願
也生其勉之(○劉攽曰惟令所言案時暉未/為尚書令明此令字是今字)是時榖貴
縣官經用不足(經常/也)朝廷憂之尚書張林上言榖所以
貴由錢賤故也可盡封錢一取布帛為租以通天下之
用又鹽食之急者雖貴人不得不須官可自鬻(前書曰/因官器)
(作鬻鹽音義/曰鬻古煑字)又宜因交阯益州上計吏往來市珍寶收
采其利武帝時所謂均輸者也(武帝作均輸法謂州郡/所出租賦并雇運之直)
(官總取之市其土地所出之/物官自轉輸於京謂之均輸)於是詔諸尚書通議暉奏
據林言不可施行事遂寢後陳事者復重述林前議以
為於國誠便帝然之有詔施行暉復獨奏曰王制天子
不言有無諸侯不言多少食禄之家不與百姓爭利今
均輸之法與賈販無異鹽利歸官則下人窮怨布帛為
租則吏多姦盜誠非明主所當宜行(○劉攽曰案文當/與宜不須並存合)
(去當/字)帝卒以林等言為然得暉重議因發怒切責諸尚
書暉等皆自繋獄三日詔勑出之曰國家樂聞駮議黄
髪無愆詔書過耳(黄髪老稱/謂朱暉也)何故自繫暉因稱病篤不
肯復署議尚書令以下惶怖謂暉曰今臨得譴讓奈何
稱病其禍不細暉曰行年八十䝉恩得在機宻當以死
報若心知不可而順㫖雷同負臣子之義今耳目無所
聞見伏待死命遂閉口不復言諸尚書不知所為乃共
劾奏暉帝意解寢其事後數日詔使直事郎問暉起居
(直事郎謂署/郎當次直者)太醫視疾太官賜食暉乃起謝復賜錢十
萬布百匹衣十領後遷為尚書令以老病乞身拜騎都
尉賜錢二十萬和帝即位竇憲北征匈奴暉復上疏諫
頃之病卒(華嶠書曰暉年五十失妻昆弟欲為繼室暉/歎曰時俗希不以後妻敗家者遂不復娶也)
子頡修儒術安帝時至陳相頡子穆
穆字公叔年五歲便有孝稱父母有病輒不飲食差乃
復常及壯躭學銳意講誦或時思至不自知亡失衣冠
顛隊阬岸其父常以為專愚幾不知數馬足(幾音近衣/反前書曰)
(石慶為太僕上問車中幾馬慶以䇿數馬/畢舉手曰六馬言穆用心專愚更甚也)穆愈更精篤
初舉孝亷(謝承書曰穆少有英才學明五經性矜嚴疾/惡不交非類年二十為郡督郵迎新太守見)
(穆曰君年少為督郵因族埶為有令徳穆答曰郡中瞻/望明府如仲尼謂非顔回不敢以迎孔子更問風俗人)
(物太守甚奇之曰僕非仲尼督郵可/謂顔回也遂歴職股肱舉孝亷也)順帝末江淮盜賊
羣起州郡不能禁或說大將軍梁冀曰朱公叔兼資文
武海内奇士若以為謀主賊不足平也冀亦素聞穆名
乃辟之使典兵事甚見親任及桓帝即位順烈太后臨
朝穆以冀埶地親重望有以扶持王室因推災異奏記
以勸戒冀曰穆伏念明年丁亥之歲刑德合於乾位(厯/法)
(太歲在丁壬歲徳在北宫太歲在亥/卯未歲刑亦在北宮故合於乾位也)易經龍戰之㑹其
文曰龍戰于野其道窮也(易坤卦上六象詞也坤爻居/上六故云其道窮也王弼注)
(云陰之為道卑順不逆乃全其美盛而/不已同陽之地陽所不堪故戰于野)謂陽道將勝而
陰道負也今年九月天氣鬰冐五位四候連失正氣此
互相明也夫善道屬陽惡道屬陰若修正守陽摧折惡
類則福從之矣穆每事不逮所好唯學傳受於師時有
可試願將軍少察愚言申納諸儒(申重/也)而親其忠正絶
其姑息(姑且也息安也小人之道茍且取安也禮記曰/君子之愛人也以德細人之愛人也以姑息)
專心公朝割除私欲廣求賢能斥遠佞惡夫人君不可
不學當以天地順道漸漬其心宜為皇帝選置師傅及
侍講者得小心忠篤敦禮之士將軍與之俱入參勸講
授師賢法古此猶倚南山坐平原也誰能傾之今年夏
月暈房星明年當有小戹宜急誅姦臣為天下所怨毒
者以塞災咎議郎大夫之位本以式序儒術高行之士
今多非其人九卿之中亦有乖其任者惟將軍察焉又
薦种暠欒巴等而明年嚴鮪謀立清河王蒜又黄龍二
見沛國冀無術學遂以穆龍戰之言為應於是請暠為
從事中郎薦巴為議郎舉穆高第為侍御史(續漢書曰/穆舉高第)
(拜侍御史桓帝臨辟雍行禮畢公卿出虎賁置弓階上/公卿下階皆避弓穆過呵虎賁曰執天子器何故投于)
(地虎賁怖即攝弓穆劾奏虎賁抵罪公/卿皆慙曰朱御史可謂臨事不惑者也)時同郡趙康叔
盛者隱於武當山清靜不仕以經傳教授穆時年五十
乃奉書稱弟子及康殁喪之如師其尊德重道為當時
所服常感時澆薄慕尚敦篤乃作崇厚論其辭曰夫俗
之薄也有自來矣故仲尼歎曰大道之行也而丘不與
焉(禮記曰仲尼歎曰大道之行三代之英丘未之逮/也而有志焉鄭𤣥注曰大道謂三皇五帝時也)蓋
傷之也夫道者以天下為一在彼猶在已也故行違於
道則愧生於心非畏義也事違於理則負結於意非憚
禮也故率性而行謂之道(率循也子思曰天命之謂性/率性之謂道修道之謂教也)
得其天性謂之德(天之所命之謂性/不失天性是謂德)德性失然後貴仁
義(道德之性失/仁義之迹彰)是以仁義起而道徳遷(遷徙/也)禮法興而
淳樸散故道德以仁義為薄淳樸以禮法為賊也(老子/曰失)
(道而後德失德而後仁失仁而後義失義/而後禮夫禮者忠信之薄而亂之首也)夫中世之所
敦已為上世之所薄(中世謂/五帝時)況又薄於此乎故夫天不
崇大則覆幬不廣地不深厚則載物不博(幬亦覆左傳/曰如天之無)
(不燾如地之無/不載幬與燾同)人不敦厖則道數不遠(敦厖厚大也左/傳曰人生敦厖)
(數猶理也言人不敦厚/不能入道之精理也)昔在仲尼不失舊於原壤(原壤/孔子)
(之舊也禮記曰原壤之母死孔子助之沐槨原壤登木/而歌曰貍首之斑然執女手之卷然從者曰子未可以)
(已乎夫子曰親者無失其/為親故者無失其為故)楚嚴不忍章於絶纓(説苑曰/楚莊王)
(賜羣臣酒日暮燭滅乃有人引美人之衣者美人援絶/其冠纓告王趣火來上視絶纓者王曰賜人酒使醉失)
(禮柰何欲顯婦人之節而辱士乎乃命左右曰與寡人/飲不絶冠纓者不懽羣臣百餘人皆絶去其冠纓乃上)
(火/也)由此觀之聖賢之德敦矣老氏之經曰大丈夫處其
厚不處其薄居其實不居其華故去彼取此(此老子道/徳經之詞)
(顧歡注曰道德為厚禮法為薄清虛/為實聲色為華去彼華薄取此厚實)夫時有薄而厚施
行有失而惠用(俗之凋薄以厚御之行之有失/以惠待之即上孔子楚莊是也)故覆人
之過者敦之道也救人之失者厚之行也往者馬援深
昭此道可以為徳誡其兄子曰吾欲汝曹聞人之過如
聞父母之名耳可得聞口不得言斯言要矣遠則聖賢
履之上世(履踐也言敦厚之道/孔子楚莊已踐履之)近則邴吉張子孺行之
漢廷(宣帝時邴吉為丞相不案吏曰夫以三公府案吏/吾竊陋之子孺為車騎將軍匿名遠權隱人過失)
故能振英聲於百世播不滅之遺風不亦美哉然而時
俗或異風化不敦而尚相誹謗(○劉攽曰案下文有而/字則然字下不宜更用)
(而/字)謂之臧否記短則兼折其長貶惡則并伐其善悠悠
者皆是其可稱乎(悠悠多也/稱舉也)凡此之類豈徒乖為君子
之道哉將有危身累家之禍焉悲夫行之者不知憂其
然故害興而莫之及也斯既然矣又有異焉人皆見之
而不能自遷何則務進者趨前而不顧後榮貴者矜已
而不待人智不接愚富不賑貧貞士孤而不恤賢者戹
而不存故田蚡以尊顯致安國之金(田蚡武帝王皇后/同産弟為太尉親)
(貴用事韓安國為梁王太傳坐法失官安國以五/百金遺蚡蚡為言太后即召以為北地都尉也)淳于
以貴埶引方進之言(翟方進成帝時為丞相淳于長元/后姊子封定陵侯以能謀議為九)
(卿用事方進獨與/長交稱薦之也)夫以韓翟之操為漢之名宰(前書曰/天子以)
(韓安國為國器拜御史大夫又曰翟方/進智能有餘天子甚重之故言名宰也)然猶不能振一
貧賢薦一孤士又況其下者乎此禽息史魚所以專名
於前而莫繼於後者也(韓詩外傳曰禽息秦大夫薦百/里奚不見納繆公出當車以頭)
(撃闑腦乃精出曰臣生無補於國不如死也繆公感寤/而用百里奚秦以大化禮大夫殯於正室士於適室韓)
(子曰史魚衛大夫卒委柩後寢衛君弔而問/之曰不能進蘧伯玉退彌子瑕以屍諫也)故時敦俗
美則小人守正利不能誘也時否俗薄雖君子為邪義
不能止也(皆牽於/時也)何則先進者既往而不反後來者復
習俗而追之是以虚華盛而忠信微刻薄稠而純篤稀
斯蓋谷風有棄予之歎(詩小雅曰習習谷風維風及雨/將恐將懼維予與女將安將樂)
(女轉/棄予)伐木有鳥鳴之悲矣(詩小雅曰伐木丁丁鳥鳴嚶/嚶出自幽谷遷于喬木嚶其)
(鳴矣求其/友聲也)嗟乎世士誠躬師孔聖之崇則嘉楚嚴之美
行希李老之雅誨思馬援之所尚鄙二宰之失度美韓
稜之抗正(事具韓/稜傳)貴丙張之𢎞裕賤時俗之誹謗則道
豐績盛名顯身榮載不刋之德(刋削/也)播不滅之聲然知
薄者之不足厚者之有餘也(○劉攽曰案文然字下/不可少後字眀脱之)彼
與草木俱朽(彼謂/薄也)此與金石相傾(此謂厚也老子/曰高下之相傾)豈得
同年而語並日而談哉穆又著絶交論亦矯時之作(穆/集)
(載論其略曰或曰子絶存問不見客亦不答也何故曰/古者進退趨業無私游之交相見以公朝享㑹以禮紀)
(否則朋徒受習而已曰人將疾子如何曰寜受疾曰受/疾可乎曰世之務交游也久矣敦千乘不忌于君犯禮)
(以追之背公以從之其愈者則孺子之愛也其甚者則/求蔽過竊譽以贍其私事替義退公輕私重居勞於聽)
(也或於道而求其私贍矣是故遂往不反而莫敢止焉/是川瀆並決而莫敢之塞游豶蹂稼而莫之禁也詩云)
(威儀棣棣不可選也後生將復何述而吾不才焉能規/此實悼無行子道多闕臣事多尤思復白圭重考古言)
(以補往過時無孔堂思兼則滯匪有廢也則亦焉興是/以敢受疾也不亦可乎文士傳曰世無絶交又與劉伯)
(宗絶交書及詩曰昔我為豐令足下不遭母憂乎親觧/縗絰來入豐寺及我為侍書御史足下親來入臺足下)
(今為二千石我下為郎乃反因計吏以謁相與足下豈/丞尉之徒我豈足下部欲以此謁為榮寵乎咄劉伯宗)
(於仁義道何其薄哉其詩曰北山有鴟不潔其翼飛不/正向寢不定息飢則木攬飽則泥伏饕餮貪汙臭腐是)
(食填膓滿嗉嗜欲無極長鳴呼鳳謂鳳無徳鳳之所趨/與子異域永從此訣各自努力蓋因此而著論也○劉)
(攽曰注我豈足下部欲以此謁為/榮寵乎案文部字下少一民字)梁冀驕暴不悛朝野
嗟毒穆以故吏懼其釁積招禍復奏記諌曰古之明君
必有輔徳之臣規諌之官下至器物銘書成敗以防遺失
(黄帝作巾机之法孔甲有盤盂之誡太公隂謀曰武王/衣之銘曰桑蠶苦女工難得新捐故後必寒鏡銘曰以)
(鏡自照者見形容以人自照者見吉凶觴/銘曰樂極則悲沈湎致非社稷為危也)故君有正道
臣有正路(説苑君道篇曰人君之道清淨無為務在博/愛趨在任賢廣開耳目以察萬方不固溺於)
(流俗不拘繫於左右臣術篇曰人臣之術順從復命無/所敢専義不茍合位不茍尊必有益於國必有補於君)
(也/)從之如升堂違之如赴壑今明将軍地有申伯之尊
(申國之伯周/宣王之元舅)位為羣公之首(冀絶席/於三公)一日行善天下歸
仁(論語曰一日克已/復禮天下歸仁焉)終朝為惡四海傾覆頃者官人俱
匱加以水蟲為害(水災及/蝗蟲也)京師諸官費用增多詔書發
調或至十倍各言官無見財皆當出民搒掠割剝彊令
充足公賦既重私歛又深牧守長吏多非德選貪聚無
猒遇人如虜或絶命於箠楚之下或自賊於迫切之求
(賊殺/也)又掠奪百姓皆託之尊府遂令將軍結怨天下吏
人酸毒道路歎嗟昔秦政煩苛百姓土崩陳勝奮臂一
呼天下鼎沸(前書淮南王謂伍被曰陳勝吳廣/起于大澤奮臂大呼天下響應也)而面䛕
之臣猶言安耳(秦胡亥時山東兵大起叔孫通謂胡亥/曰䑕竊狗盜郡縣逐捕之不足憂諸生)
(曰何先生/言之䛕也)諱惡不悛卒至亡滅昔永和之末綱紀少弛
頗失人望四五歲耳而財空户散下有離心馬免之徒
乘敝而起荆揚之間幾成大患(質帝時九江賊馬免稱/黄帝歴陽賊華孟稱黑)
(帝並九江都尉滕撫討斬之/九江歴陽是荆揚之間也)幸頼順烈皇后初政清静
内外同力僅乃討定今百姓戚戚困於永和内非仁愛
之心可得容忍外非守國之計所冝久安也夫將相大
臣均體元首共輿而馳同舟而濟輿傾舟覆患實共之
豈可以去明即昧履危自安(即就/也)主孤時困而莫之䘏
乎宜時易宰守非其人者減省第宅園池之費拒絶郡
國諸所奉送内以自明外解人惑使挾姦之吏無所依
託司察之臣得盡耳目憲度既張遠邇清一則将軍身
尊事顯徳燿無窮天道明察無言不信惟垂省覽冀不
納而縱放日滋遂復賂遺左右交通宦者任其子弟賓
客以為州郡要職穆又奏記極諫冀終不悟報書云如
此僕亦無一可邪穆言雖切然亦不甚罪也永興元年
河溢漂害人庶數十萬户百姓荒饉流移道路冀州盜
賊尤多故擢穆為冀州刺史州人有宦者三人為中常
侍並以檄謁穆穆疾之辭不相見冀部令長聞穆濟河
解印綬去者四十餘人及到奏劾諸部至有自殺者以
威略權宜盡誅賊渠帥舉劾權貴或乃死獄中有宦者
趙忠喪父歸塟安平(安平郡冀/州所部)僭為璵璠玉匣偶人(玉/匣)
(長尺廣二寸半衣死者自腰以下至足連以金縷天子/之制也左傳曰陽虎將以璵璠歛杜預注云美玉名君)
(所佩也偶人/明器之屬也)穆聞之下郡案驗吏畏其嚴明遂發墓剖
棺陳尸出之而收其家屬帝聞大怒徴穆詣廷尉(謝承/書曰)
(穆臨當就道冀州從亊欲為畫像置㕔事上穆留板書/曰勿畫吾形以為重負忠義之未顯何形像之足紀也)
輸作左校(左校署名屬將/作掌左工徒)太學書生劉陶等數千人詣
闕上書訟穆曰伏見施刑徒朱穆處公憂國拜州之日
志清姦惡誠以常侍貴寵父兄子弟布在州郡競為虎
狼噬食小人故穆張理天網補綴漏目羅取殘禍以塞
天意由是内官咸共恚疾謗讟煩興讒隙仍作極其刑
譴輸作左校天下有識皆以穆同勤禹稷而被共鯀之
戾若死者有知則唐帝怒於崇山重華忿於蒼墓矣(尚/書)
(曰放驩兠於崇山孔安國注曰崇山南裔也山海經曰/有驩頭之國帝堯塟焉郭璞注云驩頭驩兠也禮記曰)
(舜塟蒼/梧之野)當今中官近習(鄭𤣥注禮記云近習/天子所親幸者也)竊持國柄
(周禮以八柄詔王馭羣臣/謂爵禄予置生奪廢誅也)手握王爵口含天憲運賞則
使餓隸富於季孫(運行也論語曰/季氏富於周公)呼噏則令伊顔化為
桀跖(呼噏吐納也伊尹/顔回夏桀盜跖也)而穆獨亢然不顧身害非惡榮
而好辱惡生而好死也徒感王綱之不攝(攝持/也)懼天網
之久失故竭心懷憂為上深計臣願黥首繋趾(黥首謂/鑿額涅)
(墨也繋趾謂釱其足/也以鐵著足曰釱也)代穆校作帝覽其奏乃赦之穆居
家數年在朝諸公多有相推薦者於是徴拜尚書穆既
深疾宦官及在臺閣旦夕共事志欲除之乃上疏曰案
漢故事中常侍參選士人建武以後乃悉用宦者自延
平以來浸益貴盛假貂璫之飾處常伯之任(璫以金為/之當冠前)
(附以金蟬也漢官儀曰中常侍秦官也漢興或用士人/銀璫左貂光武以後專任宦者右貂金璫常伯侍中)
天朝政事一更其手權傾海内寵貴無極子弟親戚並
荷榮任故放濫驕溢莫能禁禦凶狡無行之徒媚以求
官恃埶怙寵之軰漁食百姓窮破天下空竭小人愚臣
以為可悉罷省遵復往初率由舊章更選海内清淳之
士明逹國體者以補其處即陛下可為堯舜之君衆僚
皆為稷契之臣兆庶黎民蒙被聖化矣帝不納後穆因
進見口復陳曰臣聞漢家舊典置侍中中常侍各一人
省尚書事(省覽/也)黄門侍郎一人傳發書奏(傳通/也)皆用姓
族(引用士人/有族望者)自和熹太后以女主稱制不接公卿乃以
閹人為常侍小黄門通命兩宫自此以來權傾人主窮
困天下宜皆罷遣博選耆儒宿德與參政事帝怒不應
穆伏不肯起左右傳出(傳聲/令出)良久乃趨而去自此中官
數因事稱詔詆毁之穆素剛不得意居無幾憤懣發疽
(疽癰/也)延熹六年卒時年六十四禄仕數十年蔬食布衣
家無餘財公卿共表穆立節忠清䖍恭機宻守死善道
宜䝉旌寵䇿詔襃述追贈益州太守所著論䇿奏敎書
詩記嘲凡二十篇(袁山松書曰穆著論甚美/蔡邕嘗至其家自寫之)穆前在冀
州所辟用皆清徳長者多至公卿州郡子野少有名節
仕至河南尹(野字子遼見/荀爽薦文)初穆父卒穆與諸儒考依古
義諡曰貞宣先生(諡法曰清白守節曰/貞善聞周達曰宣)及穆卒蔡邕復
與門人共述其體行諡為文忠先生(袁山松書曰蔡邕/議曰魯季文子君)
(子以為忠而諡曰文子又傳曰忠文之實也忠以為實/文以彰之遂共諡穆荀爽聞而非之故張璠論曰夫諡)
(者上之所贈非下之所造故顔閔至徳不聞/有諡朱蔡各以衰世臧否不立故私議之)
論曰朱穆見比周傷義偏黨毁俗(左傳曰頑嚚不友是/為比周杜預注比近)
(也周/宻也)志抑朋游之私遂著絶交之論蔡邕以為穆貞而
孤又作正交而廣其志焉(邕論略曰聞之前訓曰君子/以朋友講習而正人無有滛)
(朋是以古之交者其義敦以正其誓信以固逮夫周徳/始衰頌聲既寢伐木有鳥鳴之刺谷風有棄予之怨其)
(所由來政之缺也自此以降彌以陵遲或闕其始終或/彊其比周是以搢紳患其然而論者諄諄如也疾淺薄)
(而携貳者有之惡朋黨而絶交游者有之其論交也曰/富貴則人争趣之貧賤則人争去之是以君子慎人所)
(以交已審已所以交人富貴則無暴集之客貧賤則無/棄舊之賔矣故原其所以來則知其所以去見其所以)
(始則覩其所以終彼貞士者貧賤不待夫冨貴冨貴不/驕乎貧賤故可貴也蓋朋友之道有義則合無義則離)
(善則久要不㤀平生之言惡則忠告善誨之否則止無/自辱焉故君子不為可棄之行不患人之遺己也信有)
(可歸之徳不病人之遠己也不幸或然則躬自厚而薄/責於人怨其逺矣求諸己而不求諸人咎其稀矣夫逺)
(怨稀咎之機咸在乎躬莫之能改也子夏之門人問交/於子張而二子各有聞乎夫子然則以交誨也商也寛)
(故告之以拒人師也褊故訓之以容衆各從其行而矯/之至於仲尼之正教則汎愛衆而親仁故非善不喜非)
(仁不親交㳺以方㑹友以文可無貶也穀梁子亦曰心/志既通名譽不聞友之罪也今将患其流而塞其源病)
(其末而刈其本無乃未若擇其正而黜其邪與其彼農/皆黍而獨稷焉夫黍亦神農之嘉榖與稷並為粢盛也)
(使交而可廢則黍其愆矣括二論而言之則刺薄者博/而洽㫁交者貞而孤孤有羔羊之節與其不獲已而矯)
(時也走将從夫孤焉○劉攽曰/注否則止案否字當作不可)盖孔子稱上交不諂下交
不黷(易繫辭/之言也)又曰晏平仲善與人交子夏之門人亦問
交於子張(並見/論語)故易明㫁金之義(易繫辭曰二人/同心其利㫁金)詩載
讌朋之謠(詩小雅伐木序云讌友朋故舊也其詩曰/伐木滸滸釃酒有藇釃音所宜反藇音序)若
夫文㑹輔仁直諒多聞之友時濟其益(論語曰君子以/文㑹友以友輔)
(仁又曰益者三友友/直友諒友多聞益矣)紵衣傾盖彈冠結綬之夫遂隆其
好(左傳曰吳季札以縞帶贈子產子産獻紵衣焉孔叢/子曰孔子與程子相遇於途傾蓋而語傾蓋謂駐車)
(交蓋也前書曰王陽貢禹相與為友朱博與蕭育為/友時稱蕭朱結綬王貢彈冠言其趣舍同相薦逹)斯
固交者之方焉(方道/也)至乃田竇衛霍之游客(竇嬰孝文/皇后從兄)
(子封魏其侯游士賓客争歸之武帝時為丞相田蚡武/帝王皇后同產弟為太尉蚡以太后故親幸數言事多)
(效士吏趨埶利者皆去嬰而歸蚡衛青拜大將軍青姊/子霍去病為驃騎將軍皆為大司馬去病秩禄與大將)
(軍等自是後青日衰而去病益貴青/故人門下多去事去病輙得官爵也)亷頗翟公之門賓
(史記曰亷頗趙人封為信平君假相國長平之免歸也/故客盡去及復用為將客又至亷頗曰客退矣客曰吁)
(君何見之晚也夫以市道交君有埶我即從君無埶即/去此其理也又何怨焉下邽翟公為廷尉賓亦填門及)
(廢門外可設爵羅後復為廷尉賓客欲往翟公大署其/門曰一死一生乃知交情一貧一富乃知交態一貴一)
(賤交情/乃見也)進由埶合退由衰異又專諸荆卿之感激(史記/曰專)
(諸堂邑人吳公子光以嫡嗣未得立請專諸刺吳王僚/諸曰王僚可殺也母老子弱是其無如我何光乃置酒)
(請王僚酒酣專諸置七首魚炙之中以刺王僚立死又/曰荆軻衛人也燕太子丹質於秦秦王政遇之不善丹)
(怨亡歸與軻交結乃尊為上卿故謂/之荆卿軻入秦刺始皇不遂而死也)侯生豫子之投身
(史記曰侯嬴魏隐士為大梁夷門監者魏公子無忌請/為上客秦圍邯郸嬴教公子竊兵符北救趙乃自剄又)
(曰豫譲晉人趙㐮子滅智伯讓曰士為知已者/死乃變名姓欲刺㐮子㐮子令執之伏劍而死)情為恩
死命縁義輕皆以利害移心懐徳成節非夫交照之本
未可語失得之原也穆徒以友分少全因絶同志之求
黨侠生敝而忘得朋之義(易曰西/南得朋)蔡氏貞孤之言其為
然也古之善交者詳矣漢興稱王陽貢禹陳遵張竦(前/書)
(曰陳遵字孟公杜陵人也張竦字伯松竦博學通達/以亷儉自守而遵放縱不拘操行雖異然相親友也)中
世有亷范慶鴻陳重靁義云
　　樂恢傳
樂恢字伯竒京兆長陵人也父親為縣吏得罪於令收
將殺之恢年十一常俯伏寺門晝夜號泣令聞而矜之
即解出親恢長好經學事博士焦永永為河東太守恢
隨之官閉廬精誦不交人物後永以事被考諸弟子皆
以通闗被繫(為交通/闗渉也)恢獨曒然不汚於法(曒明也音公/鳥反或從白)
(作皎音/亦同)遂篤志為名儒性亷直介立(介特/也)行不合已者
雖貴不與交信陽侯隂就數致禮請恢恢絶不答後仕
本郡吏太守坐法誅(東觀記京兆尹張/恂召恢署戸曹史)故人莫敢往恢
獨奔喪行服坐以抵罪歸復為功曹選舉不阿請託無
所容同郡楊政數衆毁恢後舉政子為孝亷由是鄉里
歸之辟司空牟融府㑹蜀郡太守第五倫代融為司空
恢以與倫同郡不肯留薦潁川杜安而退諸公多其行
連辟之遂皆不應(華嶠書曰安擢為宛令以病去章帝/行過潁川安上書召拜御史遷至巴)
(郡太守而恢在家安與恢書通問恢告吏口謝且讓之/曰為宛令不合志病去可也干人主以闚覦非也違平)
(生操故不報安亦節士也年十三入太學號奇童洛陽/令周紆自往候安安謝不見京師貴戚慕其行或遺之)
(書安不發悉壁藏之及後捕案貴/戚賓客安開壁出書印封如故)後徴拜議郎㑹車騎
將軍竇憲出征匈奴恢數上書諌争朝廷稱其忠(東觀/記載)
(上書諌曰春秋之義王者不理夷狄得其地不可墾發/得其人無益於政故明王之於夷狄覉縻而已孔子曰)
(逺人不服則修文徳以来之以漢之盛不務脩舜禹周/公之徳而無故興干戈動兵革以求無用之物臣誠惑)
(之/)入為尚書僕射是時河南尹王調洛陽令李阜與竇
憲厚善縱舍自由恢劾奏調阜并及司隷校尉諸所刺
舉無所回避貴戚惡之(決録注曰調字叔和為河南尹/永和二年坐買洛陽令同郡任)
(稜竹田及上罷/城東漕渠免官)憲弟夏陽侯瓌欲往候恢恢謝不與通
憲兄弟放縱而忿其不附已妻每諫恢曰昔人有容身
避害何必以言取怨恢歎曰吾何忍素餐立人之朝乎
遂上疏諫曰臣聞百王之失皆由權移於下大臣持國
常以埶盛為咎伏念先帝聖徳未永早棄萬國陛下富
於春秋纂承大業(春秋謂年也言年少/春秋尚多故稱富)諸舅不宜幹正
王室以示天下之私經曰天地乖互衆物夭傷君臣失
序萬人受殃政失不救其極不測方今之宜上以義自
割下以謙自引四舅可長保爵土之榮(四舅謂竇憲/弟篤景瓌也)皇
太后永無慙負宗廟之憂誠䇿之上者也書奏不省時
竇太后臨朝和帝未親萬機恢以意不得行乃稱疾乞
骸骨詔賜錢太醫視疾恢薦任城郭均成陽髙鳳而遂
稱篤拜騎都尉上書辭謝曰仍受厚恩無以報效夫政
在大夫孔子所疾(論語孔子曰天下/有道政不在大夫)世卿持權春秋以
戒(左傳曰齊崔氏出奔衛公羊傳曰崔氏者何/齊大夫稱崔氏者何貶曷為貶譏世卿也)聖人懇
惻不虚言也近世外戚富貴必有驕溢之敗今陛下思
慕山陵未遑政事諸舅寵盛權行四方若不能自損誅
罰必加臣壽命垂盡臨死竭愚惟蒙留神詔聽上印綬
乃歸鄉里竇憲因是風厲州郡廹脅恢遂飲藥死弟子
縗絰輓者數百人(輓引/柩也)庻衆痛傷之後竇氏誅帝始親
事恢門生何融等上書陳恢忠節除子已為郎中(三輔/決錄)
(注曰已字伯文為/郎非其好也去官)
　　何敞傳
何敞字文髙扶風平陵人也其先家于汝隂六世祖比
干學尚書於晁錯(何氏家傳云六世祖父比干字少卿/經明行修兼通法律為汝隂縣獄吏)
(决曹掾平活數千人後為丹陽都尉獄無寃囚淮汝號/曰何公征和三年三月辛亥天大隂雨比干在家日中)
(夢貴客車騎滿門覺以語妻語未已而門有老嫗可八/十餘頭白求寄避雨雨甚而衣履不霑漬雨止送出門)
(乃謂比干曰公有隂德今天錫君䇿以廣公之子孫因/出懐中符䇿狀如簡長九寸凡九百九十枚以授比干)
(子孫佩印綬者當如此算比干年五十八有六男/又生三子本始元年自汝隂徙平陵代為名族)武帝
時為廷尉正與張湯同時湯持法深而比干務仁恕數
與湯争雖不能盡得然所濟活者以千數後遷丹陽都
尉因徙居平陵敞父寵建武中為千乘都尉以病免遂
隐居不仕敞性公正自以趣舍不合時務每請召常稱
疾不應元和中辟太尉宋由府由待以殊禮敞論議高
常引大體多所匡正司徒袁安亦深敬重之是時京師
及四方累有奇異鳥獸草木言事者以為祥瑞敞通經
傳能為天官意甚惡之乃言於二公曰夫瑞應依徳而
至災異緣政而生故鸜鵒來巢昭公有乾侯之戹(春秋/有鸜)
(鵒來巢左氏傳魯大夫師已曰文武之世童謠有之曰/鸜鵒之羽公在外野往饋之馬鸜鵒跦跦公在乾侯季)
(平子逐昭公公遜于乾侯杜預注/乾侯在魏郡斥丘縣晉境内邑也)西狩獲麟孔子有兩
楹之殯(公羊傳曰西狩獲麟有以告孔子者曰有麏而/角者何孔子曰孰為來哉孰為來哉反𬒮拭靣)
(涕下沾袍曰吾道窮矣何氏注曰麟者太平之符聖人/之類時得麟而死此亦天告夫子將没之徴也禮記孔)
(子謂子貢曰予疇昔夜夢坐奠於兩楹之間焉殷人殯/於兩楹之間丘即殷人也予殆將死也遂寢疾七日而)
(死/)海鳥避風臧文祀之君子譏焉(國語曰海鳥爰居止/於魯東門之外三日)
(臧文仲使國人祭之展禽譏焉因曰今兹海其有風乎/廣川之鳥恒知避風是嵗海多大風冬煖文仲聞之曰)
(吾過/矣)今異鳥翔於殿屋怪草生於庭際不可不察由安
懼然不敢答(懼音紀/具反)居無何而肅宗崩時竇氏專政外
戚奢侈賞賜過制倉帑為虚(帑音它/朗反)敞奏記由曰敞聞
事君之義進思盡忠退思補過歴觀世主時臣無不各
欲為化垂之無窮然而平和之政萬無一者盖以聖主
賢臣不能相遭故也今國家秉聪明之𢎞道明公履晏
晏之純徳(晏晏溫/和也)君臣相合天下翕然治平之化有望
於今孔子曰如有用我者三年有成今明公視事出入
再朞宜當克己以醻四海之心禮一榖不升則損服徹
膳(禮記曰歳凶年穀不登君/膳不祭肺損服減損服御)天下不足若已使然而比
年水旱人不收穫涼州縁邉家被凶害(時西羌犯/邉為害也)男子
疲於戰陳妻女勞於轉運老幼孤寡歎息相依又中州
内郡公私屈竭此實損膳節用之時國恩覆載賞賚過
度但聞臘賜自郎官以上公卿王侯以下至於空竭帑
藏損耗國資尋公家之用皆百姓之力明君賜賚宜有
品制忠臣受賞亦應有度(臘賜大將軍三公錢各二十/萬牛肉二百斤粳米二百斛)
(特進侯十五萬卿十萬校尉五萬尚書三萬侍中將大/夫各二萬千石六百石各七千虎賁羽林郎二人共三)
(千以為祀門戸/直見漢官儀也)是以夏禹𤣥圭周公束帛(尚書曰召公/出取幣入錫)
(周/公)今明公位尊任重責深負大上當匡正綱紀下當濟
安元元豈但空空無違而已哉宜先正已以率羣下還
所得賜因陳得失奏王侯就國除苑囿之禁節省浮費
賑䘏窮孤則恩澤下暢黎庻悦豫上天聪明必有立應
使百姓歌誦史官紀徳豈但子文逃祿(國語昔楚鬭子/文三登令尹無)
(一日之積成王聞子文朝不及夕也於是乎每朝設脯/七束糗一筐以羞子文成王每出子文之禄必逃王止)
(而後復人謂子文曰人生求富子逃之何也對曰從政/者以庇人也人多曠者而我取富焉是勤人以自封也)
(死無日矣我逃/死非逃富也)公儀退食之比哉(史記公儀休相魯食/茹而美㧞園葵而棄)
(之見布好而逐出其家婦燔其機云欲令農士女工安/得奪其貨乎比音庇○劉攽曰注安得奪其貨乎案文)
(奪當作售得/當作所也)由不能用時齊殤王子都鄉侯暢奔弔國
憂上書未報(時章帝崩也殤王名石齊武王縯之孫也/○劉攽曰案殤字當作煬字説在本傳)
侍中竇憲遂令人刺殺暢於城門屯衛之中(暢得幸竇/太后故刺)
(殺/之)而主名不立敞又説由曰劉暢宗室肺府茅土藩臣
來弔大憂上書湏報(湏待/也)親在武衛致此殘酷奉憲之
吏莫適討捕(適音的謂無/指的討捕也)蹤迹不顯主名不立敞偹數
股肱職典賊曹(股肱謂手臂也公府/有賊曹主知盜賊也)故欲親至發所以
紏其變而二府以為故事三公不與賊盜(敞在太尉府/二府謂司徒)
(司空邴吉為丞相不案事/遂為故事見馬防傳也)昔陳平生於征戰之世猶知
宰相之分云外鎮四夷内撫諸侯使卿大夫各得其宜
(陳平為左丞相對文帝曰宰相者佐天子理隂陽順四/時下育萬物之宜外鎮撫四夷諸侯内親附百姓使卿)
(大夫各得/任其職也)今二府執事不深惟大義惑於所聞公縱姦
慝莫以為咎惟明公運獨見之明昭然勿疑敞不勝所
見請獨奏案由乃許焉二府聞敞行皆遣主者随之(主/者)
(謂主知盜/賊之曹也)於是推舉具得事實京師稱其正以髙第拜
侍御史時遂以竇憲為車騎將軍大發軍撃匈奴而詔
使者為憲弟篤景並起邸第興造勞役百姓愁苦敞上
疏諫曰臣聞匈奴之為桀逆久矣平城之圍嫚書之恥
(匈奴冒頓以精兵三十萬騎圍髙帝於白登七日案白/登在平城東南十餘里髙后時冒頓遺高后書曰陛下)
(獨立孤僨獨居兩主不樂無以自娱/願以所有易其所無孤僨冒頓自謂)此二辱者臣子所
為捐軀而必死髙祖呂后忍怒還忿舍而不誅伏惟皇
太后秉文母之操(文母文王之妻太姒也詩/曰既右烈考亦右文母也)陛下履晏
晏之姿匈奴無逆節之罪漢朝無可慙之恥而盛春東
作(嵗起於東人始/就耕故曰東作)興動大役元元怨恨咸懐不悦而猥
復為衛尉篤奉車都尉景繕脩舘第彌街絶里臣雖斗
筲之人(鄭氏注論語筲/竹器容斗二升)誠竊懐怪以為篤景親近貴臣
當為百僚表儀今衆軍在道朝廷焦脣百姓愁苦縣官
無用而遽起大第崇飾玩好非所以垂令徳示無窮也
宜且罷工匠專憂北邉恤人之困書奏不省後拜為尚
書復上封事曰夫忠臣憂世犯主嚴顔譏刺貴臣至以
殺身滅家而猶為之者何邪君臣義重有不得已也臣
伏見往事國之危亂家之將凶皆有所由較然易知(較/明)
(也/)昔鄭武姜之幸叔段(左傳鄭武姜愛少子叔叚莊公/立武姜請以京封叔叚謂之京)
(城太叔後武/姜引以襲鄭)衛莊公之寵州吁(左傳衛莊公寵庶子州/吁州吁好兵公不禁大)
(夫石碏諫曰臣聞愛子教之以義方弗納於邪荘公/不從及卒適子桓公立州吁乃殺桓公而簒其位)愛
而不教終至凶戾由是觀之愛子若此猶飢而食之以
毒適所以害之也(史記蘇秦曰飢人之所以飢而不食/烏喙者為其愈充腹而與餓死同患)
(也/)伏見大將軍竇憲始遭大憂公卿比奏欲令典幹國
事(比頻也/幹主也)憲深執謙退固辭盛位懇懇勤勤言之深至
天下聞之莫不悦喜今踰年無幾大禮未終卒然中改
兄弟專朝憲秉三軍之重篤景總宫衛之權而虐用百
姓奢侈僭偪誅戮無罪肆心自快今者論議洶洶咸謂
叔段州吁復生於漢臣觀公卿懐持兩端不肯極言者
以為憲等若有匪懈之志則已受吉甫襃申伯之功(申/伯)
(周宣王元舅也有令徳故尹吉甫作頌以美之其詩曰/維嶽降神生甫及申申伯之德柔恵且直揉此萬邦聞)
(于四/國)如憲等陷於罪辜則自取陳平周勃順吕后之權
(吕后欲封吕禄吕産為王王陵諫不許陳平周/勃順㫖而封之吕后崩平勃合謀卒誅産禄也)終不以
憲等吉凶為憂也臣敞區區誠欲計䇿兩安絶其綿綿
塞其涓涓(周金人銘曰涓涓不壅終為/江河綿綿不絶或成網羅也)上不欲令皇太
后損文母之號陛下有誓泉之譏(左傳鄭武姜引太叔/叚襲荘公荘公寘姜)
(氏於城潁誓之曰不/及黄泉無相見也)下使憲等得長保其福祐然臧獲
之謀上安主父下存主母猶不免於嚴怒(方言臧獲奴/婢賤稱也史)
(記曰蘇秦謂燕王曰客有遠為吏其妻私人其夫將來/私者憂之妻曰勿憂吾已為作藥酒待之矣居三日其)
(夫果至妻使妾舉藥酒而進之妾欲言酒之藥乎則恐/逐其主母也欲勿言邪則恐殺其主父於是佯僵而棄)
(酒主父怒笞之故妾僵而覆酒上/存主父下存主母然終不免於笞)臣伏惟累祖蒙恩至
臣八世(東觀記曰何修生成為漢膠東相成生果為大/中大夫果生比干為丹陽都尉比干生夀蜀郡)
(太守夀生顯京輔都尉顯生鄢光禄大/夫鄢生寵濟南都尉寵生敞八世也)復以愚陋旬年
之間歴顯位備機近每念厚徳忽然忘生雖知言必夷
滅而冒死自盡者誠不忍目見其禍而懐黙苟全駙馬
都尉瓌雖在弱冠有不隐之忠比請退身願抑家權可
與參謀聽順其意誠宗廟至計竇氏之福敞數切諫言
諸竇罪過憲等深怨之時濟南王康尊貴驕甚(康光武/少子也)
憲乃白出敞為濟南太傅敞至國輔康以道義數引法
度諫正之康敬禮焉歳餘遷汝南太守敞疾文俗吏以
苛刻求當時名譽故在職以寛和為政立春日常召督
郵還府(督郵主司察愆過立/春陽氣發生故召歸)分遣儒術大吏案行屬縣
顯孝悌有義行者及舉寃獄以春秋義斷之是以郡中
無怨聲百姓化其恩禮其出居者皆歸養其父母追行
喪服(出居謂與父母别居者其親先亡/者自恨䘮禮不足追行䘮制也)推財相譲者二
百許人(東觀記曰髙譚等百/八十五人推財相讓)置立禮官不任文吏又脩
理鮦陽舊渠百姓頼其利(鮦陽縣屬汝南郡故城在今/豫州新蔡縣北水經注云葛)
(陂東出為鮦水/俗謂之三丈陂)墾田增三萬餘頃吏人共刻石頌敞功
德及竇氏敗有司奏敞子與夏陽侯瓌厚善坐免官永
元十二年復徴三遷五官中郎將常忿疾中常侍蔡倫
倫深憾之元興元年敞以祠廟嚴肅微疾不齋後鄧皇
后上太傅禹冡敞起随百官㑹倫因奏敞詐病坐抵罪
卒於家
論曰永元之際天子幼弱太后臨朝竇氏馮盛戚之權
將有呂霍之變(吕禄吕産也/霍光之子禹)幸漢徳未衰大臣方忠袁
任二公正色立朝(袁安任/隗也)樂何之徒抗議柱下(漢官儀/曰侍御)
(史周官也為柱下史冠法冠案禮圖注云法冠執法者/服之樂恢為司隸何敞為御史並彈射紏察之官也)
故能挾幼主斷勦姦囘之偪(勦絶也○劉攽曰故能挾/㓜主斷案文斷字上少一)
(之/字)不然國家危矣夫竇氏之間唯何敞可以免而特以
子失交之故廢黜不顯大位惜乎過矣哉
贊曰朱生受寄誠不愆義公叔辟梁允納明刺絶交靣
朋崇厚浮偽(揚雄法言曰朋而不心靣朋也友而/不心靣友也浮偽者勸之以崇厚也)恢舉
謗已敞非祥瑞永言國偪甘心彊詖(詖佞謟也竇憲兄/弟奢僭上偪敞冒)
(死切諫是甘心/於彊詖之人也)
　
　
　
　後漢書卷七十三
　後漢書卷七十三考證
朱暉傳南陽宛人也注以國氏姓○氏字疑當作為
　
　
　
　
　
　
　
　
　
　
　
　
　
　後漢書卷七十三考證
