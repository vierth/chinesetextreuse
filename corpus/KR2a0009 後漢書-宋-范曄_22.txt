二十
　　梁　　　　剡　　　　令劉　昭補并注
　天文志第十
　　天文上　(王莾三/)　(光武十二/)
易曰天垂象聖人則之庖犧氏之王天下仰則觀象於
天俯則觀法於地觀象於天謂日月星辰觀法於地謂
水土州分形成於下象見於上故曰天者北辰星合元
垂耀建帝形運機授度張百精三階九列二十七大夫
八十一元士斗衡太㣲攝提之屬百二十官二十八宿
各布列下應十二子天地設位星辰之象備矣(星經曰/嵗星主)
(㤗山徐州青州兖州熒惑主霍山揚州荆州交州鎭星/主嵩髙山豫州太白主華隂山凉州雍州益州辰星主)
(恒山冀州幽州并州嵗星主角亢氐房心尾箕熒惑主/輿鬼柳七星張翼軫鎮星主東井太白主奎婁胃昴畢)
(觜参辰星主斗牛女虛危室壁璇璣者謂北極星也玉/衡者謂斗九星也玉衡第一星主徐州常以五子日候)
(之甲子為東海丙子為琅琊戊子為彭城庚子為下邳/壬子為廣陵凡五郡第二星主益州常以五亥日候之)
(乙亥為漢中丁亥為永昌己亥為巴郡蜀郡牂牁辛亥/為廣漢癸亥為犍為凡七郡第三星主冀州常以五戌)
(日候之甲戌為魏郡渤海丙戌為安平戊戌為鉅鹿河/間庚戌為清河趙國壬戌為恒山凡八郡第四星主荆)
(州常以五卯日候之乙卯為南陽已卯為零陵辛卯為/桂陽癸卯為長沙丁卯為武陵凡五郡第五星主兗州)
(常以五辰日候之甲辰為東郡陳留丙辰為濟北戊辰/為山陽㤗山庚辰為濟隂壬辰為東平任城凡八郡第)
(六星主掦州常以五已日候之乙巳為豫章辛巳為丹/陽己巳為廬江丁巳為吳郡㑹稽癸巳為九江凡六郡)
(第七星為豫州常以五午日候之甲午為頴川壬午為/梁國丙午為汝南戊午為沛國庚午為魯國凡五郡第)
(八星主幽州常以五寅日候之甲寅為𤣥莬丙寅為遼/東遼西漁陽庚寅為上谷代郡壬寅為廣陽戊寅為涿)
(郡凡八郡第九星主并州常以五申日候之甲申為五/原雁門丙申為朔方雲中戊申為西河庚申為太原定)
(襄壬申為上黨凡八郡璇璣玉衡占色春青黄夏赤黄/秋白黄冬黒黄此是常明不如此者所向國有兵殃起)
(凡有六十郡九州所/領自有分而名焉)三皇邁化協神醇朴謂五星如連
珠日月如合璧化由自然民不犯慝至於書契之興五
帝是作軒轅始受河圖鬭苞授規日月星辰之象故星
官之書自黄帝始至高陽氏使南正重司天北正黎司
地唐虞之時羲仲和仲(尚書曰帝在璇璣玉衡以齊七/政孔安國曰在察也璇美玉也)
(璣衡王者正天文之器可運轉者七政/日月五星各異政舜察天文齊七政也)夏有昆吾湯則
巫咸周之史佚萇𢎞宋之子韋楚之唐蔑魯之梓慎鄭
之禆竈魏石中夫(或云石/申父)齊國甘公皆掌天文之官仰
占俯視以佐時政歩變擿㣲通洞密至採禍福之原覩
成敗之勢秦燔詩書以愚百姓六經典籍殘為灰炭星
官之書全而不毁故秦史書始皇之時彗孛大角大角
以亡有大星與小星鬭於宫中是其廢亡之徴至漢興
景武之際司馬談談子遷以世黎氏之後為太史令遷
著史記作天官書成帝時中壘校尉劉向廣洪範灾條
作五紀皇極之論以參徃行之事孝明帝使班固叙漢
書而馬續述天文志(謝沈書曰蔡邕撰建武已後星驗/著明以續前志譙周接繼其下者)
今紹漢書作天文志起王莽居攝元年迄孝獻帝建安
二十五年二百一十五載言其時星辰之變表象之應
以顯天戒明王事焉(臣昭以張衡天文之妙冠絶一代/所著靈憲渾儀畧具辰耀之本今)
(冩載以備其理焉靈憲曰昔在先王将歩天路用之靈/軌尋緒本元先準之於渾體是為正儀立度而皇極有)
(逌建也樞運有逌稽也乃建乃稽斯經天常聖人無心/因兹以生心故靈憲作興曰太素之前幽清𤣥静寂寞)
(冥黙不可為象厥中惟靈厥外惟無如是者永乆焉斯/謂溟涬蓋乃道之根也道根既建自無生有太素始萌)
(萌而未兆并氣同色渾沌不分故道志之言云有物渾/成先天地生其氣體固未可得而形其遲速固未可得)
(而紀也如是者又永乆焉斯謂龎鴻蓋乃道之幹也道/幹既育有物成體於是元氣剖判剛柔始分清濁異位)
(天成於外地定於内天體於陽故圓以動地體於隂故/平以静動以行施静以合化堙鬱構精時育庶類斯謂)
(太元蓋乃道之實也在天成象在地成形天有九位地/有九域天有三辰地有三形有象可效有形可度情性)
(萬殊旁通感薄自然相生莫之能紀於是人之精者作/聖實始紀綱而經緯之八極之維徑二億三萬二千三)
(百里南北則短減千里東西則廣増千里自地至天半/於八極則地之深亦如之通而度之則是渾已将覆其)
(數用重鉤股懸天之景薄地之義皆移千里而差一寸/得之過此而徃者未之或知也未之或知者宇宙之謂)
(也宇之表無極宙之端無窮天有兩儀以儛道中其可/覩樞星是也謂之北極在南者不著故聖人弗之名焉)
(其世之遂九分而減二陽道左廻故天運左行有驗於/物則人氣左嬴形左繚也天以陽廻地以隂淳是故天)
(致其動稟氣舒光地致其静承施候明天以順動不失/其中則四序順至寒暑不減致生有節故品物用生地)
(以靈静作合承天清化致飬四時而後育故品物用成/凡至大莫如天至厚莫若地地至質者曰地而已至多)
(莫若水水精為漢漢用於天而無列焉思次質也地有/山嶽以宣其氣精種為星星也者體生於地精成於天)
(列居錯跱各有逌屬紫宫為皇極之居太㣲為五帝之/廷明堂之房大角有席天市有坐蒼龍連蜷於左白虎)
(猛據於右朱雀奮翼於前靈龜蜷首於後黄神軒轅於/中六擾既畜而狼蚖魚鼈罔有不具在野象物在朝象)
(官在人象事於是備矣懸象著明莫大乎日月其徑當/天周七百三十六分之一地廣二百四十二分之一日)
(者陽精之宗積而成鳥象烏而有三趾陽之類其數竒/月者隂精之宗積而成獸象兎隂之類其數耦其後有)
(憑焉者羿請無死之藥於西王母姮娥竊之以奔月将/徃枚筮之於有黄有黄筮之曰吉翩翩歸妹獨将西行)
(逢天晦芒母驚毋恐後且大昌姮娥遂託身於月是為/蟾蜍夫日譬猶火月譬猶水火則外光水則含景故月)
(光生於日之所照魄生於日之所蔽當日則光盈就日/則光盡也衆星被耀因水轉光當日之衝光常不合者)
(蔽於地也是謂闇虛在星星㣲月過則食日之薄地其/明也繇暗視明明無所屈是以望之若火方於中天天)
(地同明繇明瞻暗暗還自奪故望之若水火當夜而揚/光在晝則不明也月之於夜與日同而差㣲星則不然)
(強弱之差也衆星列布其以神著有五列焉是為三十/五名一居中央謂之北斗動變挺占實司王命四布於)
(方為二十八宿日月運行歴示吉凶五緯經次用告禍/福則天心於是見矣中外之官常明者百有二十四可)
(名者三百二十為星二千五百而海人之占未存焉㣲/星之數蓋萬一千五百二十庶物蠢蠢咸得繫命不然)
(何以總而理諸夫三光同形有似珠玉神守精存麗其/職而宣其明及其衰神歇精斁於是乎有隕星然則奔)
(星之所墜至則石文曜麗乎天其動者七日月五星是/也周旋右回天道者貴順也近天則遲逺天則速行則)
(屈屈則留回留回則逆逆則遲廹於天也行遲者覿于/東覿于東屬陽行速者覿于西覿于西屬隂日與月此)
(配合也攝提熒惑地候見晨附于日也太白辰星見昏/附于月也二隂三陽参天兩地故男女取焉方星廵鎮)
(必因常度苟或盈縮不逾於次故有列司作使曰老子/四星周伯王逢芮各一錯乎五緯之間其見無期其行)
(無度實妖經星之所然後吉凶冝周其祥可盡蔡邕表/志曰言天體者有三家一曰周髀二曰宣夜三曰渾天)
(宣夜之學絶無師法周髀數術具存考驗天状多所違/失故史官不用唯渾天者近得其情今史官所用候臺)
(銅儀則其法也立八尺圓體之度而具天地之象以正/黄道以察發斂以行日月以歩五緯精㣲深妙萬世不)
(易之道也官有其器而無本書前志亦闕而不論臣求/其舊文連年不得在東觀以治律未竟未及成書案畧)
(求索竊不自量卒欲寝伏儀下思惟精意案度成數扶/以文義潤以道術著成篇章罪惡無状投畀有北灰滅)
(雨絶世路無由冝博問羣臣下及巖穴知渾天之意者/使述其義以禆天文志撰建武以來星變彗孛占驗著)
(明者續/其後)
王莽地皇三年十一月有星孛于張東南行五日不見
孛星者惡氣所生為亂兵(星占曰其國/内外用兵也)其所以孛徳孛
徳者亂之象不明之表又參然孛焉兵之類也故名之
曰孛孛之為言猶有所傷害有所妨蔽或謂之彗星所
以除穢而布新也(宋鈞注鉤命决曰彗五彗也蒼則王/侯破天子苦兵赤則賊起強國恣黄)
(則女害色權奪於后妃白則将軍逆二年兵大作黒則/水精賦江河决賊處處起也韓楊占曰其象若竹彗樹)
(木條長短無常其長大見乆灾深短小見不乆灾狹晏/子春秋曰齊景公睹彗星使伯常騫穰之晏子曰不可)
(此天教也日月之氣風雨不時彗星之出天為民之亂/見之又一曰景公彗星出而泣晏子問之公曰寡人聞)
(之彗星出其所向之國君當之今彗星出而向吾國我/是以悲晏子曰君之行義固應無徳於國穿陂池則欲)
(其深以廣也為臺榭則欲其髙且大也賦歛如撝奪誅/戮如仇讎自是觀之孛又将出彗星之出庸何懼乎果)
(如晏子之言孛之/與彗如似匪同)張為周地星孛于張東南行即翼軫
之分翼軫為楚是周楚地将有兵亂後一年正月光武
起兵舂陵㑹下江新市賊張卬王常及更始之兵亦至
俱攻破南陽斬莽前隊大夫甄阜屬正梁丘賜等殺其
士衆數萬人更始為天子都雒陽西入長安敗死光武
興於河北復都雒陽居周地除穢布新之象
四年六月漢兵起南陽至昆陽莽使司徒王尋司空王
邑将諸郡兵號曰百萬衆已至者四十二萬人能通兵
法者六十三家皆為将帥持其圖書器械軍出闗東牽
從羣象虎狼猛獸放之道路以示冨強用怖山東至昆
陽山作營百餘圍城數重或為衝車以撞城為雲車高
十丈以瞰城中弩矢雨集城中負户而汲求降不聼請
出不得二公之兵自以必克不恤軍事不協計慮莽有
覆敗之變見焉晝有雲氣如壊山墮軍上軍人皆厭所
謂營頭之星也占曰營頭之所墮其下覆軍流血三千
里(袁山松書曰怪星晝行/名曰營頭行振大誅也)是時光武将兵數千人赴救
昆陽奔擊二公并力猋發號呼聲動天地虎豹驚怖敗
振㑹天大風飛屋瓦雨如注水二公兵亂敗自相賊就
死者數萬人競赴滍水死者委積滍水為之不流殺司
徒王尋軍皆散走歸本郡王邑還長安莽敗俱誅死營
頭之變覆軍流血之應也
四年秋太白在太㣲中燭地如月光太白為兵太㣲為
天廷太白贏而北入太㣲是大兵将入天子廷也是時
莽遣二公之兵至昆陽已為光武所破莽又拜九人為
将軍皆以虎為號九虎将軍至華隂皆為漢将鄧曄李
松所破進攻京師倉将軍韓臣至長門十月戊申漢兵
自宣平城門入二日己酉城中少年朱弟張魚等數千
人起兵攻莽燒作室斧敬法闥啇人杜吳殺莽漸臺之
上校尉公賔就斬莽首大兵蹈藉宫廷之中仍以更始
入長安赤眉賊立劉盆子為天子皆以大兵入宫廷是
其應也
光武(古今注曰建武六年九月丙戌月犯太㣲西藩十/一月辛亥月犯軒轅七年九月庚子土入鬼中漢)
(史鎮星逆行輿鬼女主貴親有憂巫咸曰有土功事是/嵗太白經太㣲八年四月辛未月犯房第二星光芒不)
(見九年四月乙卯金犯婁南星甲子曰犯軒轅第二星/壬寅犯心火星七月戊辰月並犯昴黄帝星占土犯鬼)
(皇后有憂失亡其勢河圖月犯房天子有憂四足之蟲/多死漢史曰其國有憂将軍死又案嚴光傳光與帝卧)
(足加帝腹上太史奏/客星犯帝坐甚急)
建武九年七月乙丑金犯軒轅大星十一月乙丑金又
犯軒轅(孟康曰犯七寸以内光芒相及/也韋昭曰自下徃觸之曰犯)軒轅者後宫之
官大星為皇后金犯之為失勢是時郭后已失勢見疏
後廢為中山太后隂貴人立為皇后
十年三月癸卯流星如月從太㣲出入北斗魁第六星
色白旁有小星射者十餘枚滅則有聲如雷食頃止(孟/康)
(曰流星光跡相連也/絶跡而去為飛也)流星為貴使星大者使大星小者
使小太㣲天子廷北斗魁主殺星從太㣲出抵北斗魁
是天子大使将出有所伐殺(古今注曰正月壬戍月犯/心後星閏月庚辰火入輿)
(鬼過軫北庚申月/在斗赤如丹者也)十二月己亥大流星如缶出柳西南
行入軫且滅時分為十餘如遺火状須臾有聲隠隠如
雷柳為周軫為秦蜀大流星出柳入軫者是大使從周
入蜀是時光武帝使大司馬呉漢發南陽卒三萬人乘
船泝江而上擊蜀白帝公孫述(臣昭曰述雖以白承黄/而此遂號為白帝於文)
(繁長書/例未通)又命将軍馬武劉尚郭霸岑彭馮駿平武都巴
郡十二年十月漢進兵擊述從弟衛尉永遂至廣都殺
述女壻史興威虜将軍馮駿㧞江州斬述将田戎呉漢
又撃述大司馬謝豐斬首五千餘級臧宫破涪殺述弟
大司空恢十一月丁丑漢䕶軍将軍高午刺述洞胸其
夜死明日漢入屠蜀城誅述大将公孫晃延岑等所殺
數萬人夷滅述妻宗族萬餘人以上是大将出伐殺之
應也其小星射者及如遺火分為十餘皆小将隨從之
象有聲如雷隐隐者兵将怒之徴也
十二年正月(古今注曰丁丑/月乘軒轅大星)己未小星流百枚以上或
西北或正北或東北二夜止(古今注曰二月辛亥月/入氐暈珥圍角亢房)六
月戊戍晨小流星百枚以上四靣行小星者庶民之類
流行者移徙之象也或西北或東北或四靣行皆小民
流移之徴是時西北討公孫述北征盧芳匈奴助芳侵
邉漢遣将軍馬武騎都尉劉納閻興軍下曲陽臨平呼
沱以備胡匈奴入河東中國未安米榖荒貴民或流散
後三年呉漢馬武又徙鴈門代郡上谷闗西縣吏民六
萬餘口置常闗居庸闗以東以避胡㓂是小民流移之
應(古今注曰其年七月丁丑月犯昴頭兩星八月辛酉/水見東方翼分九月甲午火犯輿鬼十月丁卯大星)
(流有光發東井西行聲隆隆十三年二月乙卯火犯輿/鬼西北黄帝占曰熒惑守輿鬼大人憂一曰貴人當之)
(巫咸曰水見翼多火灾石氏曰為旱/郗萌占曰流星出東井所之國大水)
十五年正月丁未彗星見昴(炎長三丈韓揚占曰/在昴大國起兵也)稍西
北行入營室犯離宫(韓揚占曰彗出營室/東壁之間為兵起也)二月乙未至
東壁滅見四十九日彗星為兵入除穢昴為邉兵彗星
出之為有兵至十一月定襄都尉隂承反太守隨誅之
盧芳從匈奴入居高柳至十六年十月降上璽綬一曰
昴星為獄事是時大司徒歐陽歙以事繫獄踰嵗死營
室天子之常宫離宫妃后之所居彗星入營室犯離宫
是除宫室也是時郭皇后已疏至十七年十月遂廢為
中山太后立隂貴人為皇后除宮之象也(古今注曰十/六年四月土)
(星逆行十七年三月乙未火逆行從東門入太㣲到執/法星東己酉南出端門十八年十二月壬戍月犯木星)
(十九年閏月戊申火逆從氐到亢二十一年七月辛酉/月入畢二十三年三月癸未月食火星郗萌曰熒惑逆)
(行氐為/失火)
三十年閏月甲午水在東井二十度生白氣東南指炎
長五尺為彗東北行至紫宫西藩止五月甲子不見凡
見三十一日水常以夏至放於東井閏月在四月尚未
當見而見是贏而進也東井為水衡水出之為大水是
嵗五月及明年郡國大水壊城郭傷禾稼殺人民白氣
為䘮有炎作彗彗所以除穢紫宫天子之宫彗加其藩
除宫之象也(荆州星經曰彗在東井國大人死七十日/王當之五十日相當之三十日兵将當之)
後三年光武帝崩
三十一年七月(古今注曰戊申/月犯心後星)戊午火在輿鬼一度入
鬼中出尸星南半度十月己亥犯軒轅大星又七日間
有客星炎二尺所西南行至明年二月二十二日在輿
鬼東北六尺所滅凡見百一十三日(輿鬼五星天府也/黄帝占曰輿鬼天)
(目也朱雀頭也中央星如粉絮鬼為變害故言一名天/尸斧鉞或以病亡或以誅斬火尅金天以制法其西南)
(一星主積布帛西北一星主積金玉東北一星主積馬/東南一星主積兵一曰主頷珠錢郗萌曰輿鬼者參之)
(尸也弧射狼誤中參左肩舉尸之東井治留尸輿鬼故/曰天尸鬼之為言歸也又占曰五星有入輿鬼大臣誅)
(有干鉞乘質者君貴人憂金玉用民人多疾從南入為/男子從北入為女從西入為老人從東入為丁壯棺木)
(倍/價)熒惑為凶衰輿鬼尸星主死亡熒惑入之為大䘮軒
轅為後宫七星周地客星居之為死䘮其後二年光武
崩
中元(古今注曰元年三月/甲寅月犯心後星)二年八月丁巳火犯太㣲西
南角星相去二寸十月戊子大流星從西南東北行聲
如雷火犯太㣲西南角星為将相後太尉趙憙司徒李
訢坐事免官大流星為使中郎將竇固揚虚侯馬武揚
鄉侯王賞将兵征西也
　
　
　
　
　
　
　
　
　後漢書卷二十
　後漢書卷二十考證
天文志上鬭苞授規○困學紀聞曰鬭苞似是人名氏
湯則巫咸○困學紀聞曰星家有甘石巫咸三家太史
　公謂殷啇巫咸攷之書伊陟賛於巫咸作咸乂四篇
　又曰在太戊巫咸乂王家孔安國云巫氏也馬融謂
　殷之巫也鄭康成謂巫官孔頴逹云咸賢父子並為
　大臣必不世作巫官言巫氏是也後漢天文志乃云
　湯則巫咸當以書為正
以顕天戒明王事焉注攝提熒惑地候見晨附於日也
　太白辰星見昏附於月也○(臣召南/)按攝提地候熒
　惑俱屬陽故曰附於日非謂土木火必附日而行金
　水不附日而行也
光武下古今注壬寅犯心火星○何焯校本火改大
威虜将軍馮駿○(臣召南/)按公孫述傳作破虜将軍光
　武紀又作威虜将軍馮峻
是時西北討公孫述○(臣永祚/)按公孫述在西南北字
　疑誤
　
　
　
　
　
　
　
　
　
　
　
　
　
　
　後漢書卷二十考證
