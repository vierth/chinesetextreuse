
　續資治通鑑長編巻三百四十七
　　　　　　　　　　　　　宋　李燾　撰
　　神宗
元豐七年秋七月己亥以奉議郎徐彦孚提舉荆湖北
路常平等事彦孚知衛州黎陽縣嘗言青苖息錢可用
常平法聽民非時吉凶匱乏用抵保稱貸立期輸官不
報又言保甲逃亡恐積以歲月寖虧本數乞立責正長
法下開封府界三路保甲司相度以聞故有是命　手
詔李憲朝廷奉祀所用珪壁璋瓉常患乏良玉充用近
歲于闐等國雖有貢者然品色低下無異惡石爾可博
選漢蕃舊善於賈販與諸蕃蹤跡諳熟者厚許酬直令
廣行收市并逹是意於鄂特凌古等處求之無害　詔陜
府西路縁邉諸軍戰馬並依河東麟州例不以上下槽
支草料各七分知延州劉昌祚乞不以冬夏支八分上
批戰馬在軍政固已要重今用兵未已適當乏馬所係
實大特依所乞陜西河北河東熈河路準此
庚子詔増韶州岑水場銅價從提㸃鑄錢司請也
辛丑新河東轉運副使范純粹為右司郎中(六月四日/除運副)
右司貟外郎承議郎孫覽為河東轉運副使上批聞純
粹與知太原府吕惠卿素有私嫌恐難協濟事故也
工部言知河南府韓絳乞修大内長春殿等欲轉運司
支錢認買木錢萬緡從之　䕫州路轉運使王宗望乞
就成都府置𣙜鹽司即兩蜀産鹽之地置場其井盡𣙜
於官然後售之於民收無過一分五釐歲入無慮三十
萬緡乃乞量損蒲江鹽直庻幾興利除害以惠逺民成
都府梓州路並為𣙜鹽禁地煎鹽戸赴官入中不得私
賣買陵井監之井研榮州之應靈専置場各差監官其
餘州縣鹽井少處就差稅務官兼無稅務處委令佐置
場成都府置轉般都鹽務受諸場運鹽先留息錢一分
為元買場課額令都務増脚稅約時價賣漸抑兼并常
平鹽價畧計兩路共六百井大井日煎鹽千斤小井二
百計日收十八萬斤歲得鹽六千三百七十二萬約百
斤之價為四千為錢二百五十四萬八千八百緡每緡
收息一分五釐歲收息三十八萬二千三百二十緡乞
降度僧牒五百銀十萬兩借兩路轉運提舉司錢四十
緡為本侯三年撥還其本錢雖當用二百五十四萬有
竒若以法支移止用今所乞數可足詔下逐路轉運司
詳具可否利害以聞　四方館使榮州團練使涇原路
緫管姚麟乞以南郊奏子恩贈祖福一官詔以麟世有
戰功特從之　詔遣官於河北河東路依格按閱第一
畨保甲事藝四方館使唐州刺史曺誦入内内侍省東
頭供奉官勾當内東門司閻安河北東西路東上閤門
使樞宻副都承㫖張山甫入内内侍省東頭供奉官勾
當御藥院劉惟簡河東路
壬寅詔提舉陜西買馬官展磨勘二年以有司言歲買
馬不及額也
癸卯提㸃開封府界諸縣鎮公事范峋言詔發開封府
界戸馬三千三百匹貼支河東麟延環慶逐縣戸馬已
選發外少一千一百餘匹詔支京東西路坊郭戸馬其
尚少數更不貼令峋具開封府界以故不起發戸馬數
以聞(六月九/日當考)　開封府言故宣徽南院使李處耘孫諶
故參知政事郭贄孫爰各乞祖繪像恩諶犯姦㑹赦爰
詈本屬知縣决杖並編管未敢推恩詔並推恩爰與右
職　中牟縣管勾牧放未合羣馬侍禁李思道殿侍何
淵各展磨勘三年以經制牧馬司言棚屋倒塌馬多死
傷也(朱本云事/小不書)
甲辰知河南府韓絳言伊洛暴漲衝注城中軍營欲望
應被水災廂禁軍等第與特支錢及先修軍營其水北
軍民被害續奏請詔經水災民戸令體量賑卹被水廂
禁軍以差賜般移錢死者依漂溺民戸法給錢(舊紀書/伊洛溢)
(浸西京新紀/但書伊洛溢)　大名府路安撫司言元城埽河抹岸决
横隄破城見閉子城固護倉庫等詔北外都水監丞司
河北轉運司官親督閉塞城南横隄水口(舊紀書河溢/元城埽浸北)
(京遣使賑卹賜溺死者家錢/新紀因之但改溢字作失字)　知太原府吕惠卿言故
左藏庫副使張世規子拱自言父世規昨牽制蘭州與
李經同出界今經遷一官父止賜絹五十乞辭賜别推
恩詔世規累立戰功賜絹三百　涇原路經畧司言乞
以彭孫該磨勘與遷官其軍功别推恩及陞都鈐轄差
遣詔彭孫候磨勘畢以賞功除領團練使
丙午詔尸部貟外郎張詢勾當御藥院劉惟簡賑濟西
京被水災軍民并催督救護官物城壁等其合行事如
有違礙從冝施行　河北路轉運司言河水圍繞大名
府透入府城乞多差兵夫船筏救護遣金部貟外郎井
亮采勾當御藥院梁從政按視合賑濟事如西京指揮
　鄜延路經畧司言种諤上本軍出界進討分遣諸將
討擊不順西賊收夏州至上書平白池等處有功人内
第二等將副李浦等乞推恩詔李浦遷一官趙守忠李
師古已死以遷官恩賞每資賜絹五十趙守忠百五十
李思古五十給其家
丁未知河南府韓絳言近被水災自大内天津橋隄堰
河道城壁軍營庫務等皆傾壊聞轉運司財用匱乏難
出辦役兵累經剗刷府官職事煩多欲望許臣總額賜
錢十萬緡選京朝官選人使臣各三十五人與本府官
分頭葺補乞發諸路役兵三四千人詔轉運司於經費
餘錢支十萬緡沈希顏徃來與韓絳同提舉營葺及選
使臣三員役兵於本路剗刷二千人如不足即和雇
知太原府吕惠卿言麟府豐州守禦人闕已牒提舉保
甲司發保甲乞令提舉司官先撫諭并立調發約束之
法從之又言已治兩不耕地初惠卿言臣伏思持久抗
敵之計雖已分團兩畨將士及㑹定新寨守兵而邉事
未息人兵未可全减莫若廣勸公私耕種為急盖邉戍
所以久困者凡以貴糴而逺輸故也今若使邉地益墾
則邉戍可益而無衆寡不敵之憂邉民稍蘇而無貴糴
遠輸之患麟府豐三州兩不耕地可以時出兵開墾不
惟歲入可助邉計兼可誘致西賊蹂踐田苖設伏掩擊
此於深入不測之敵境勞逸不同臣已委官相度耕種
伏詳横山一帶兩不耕地無不膏腴過此即沙磧不毛
今乗𦍑人來賔出兵防拓廣耕疾種因其蹂踐而掩擊
之漸移堡鋪向外把截則不煩深入而拓地日廣并可
以招置漢蕃弓箭手承佃或營田軍以抵戍兵則邉費
省矣願推之陜西諸路又言官中貴糴内地逺輸増益
戍兵國計所患而邉人多乗之以射利今廣耕墾賤糴
價省邉費乃非所欲為必有設計謀動揺沮壊之人惟
朝廷王張督責則事舉矣詔陜西諸軍經畧司詳酌施
行(三月庚申四月壬午可考此段與三月二十一日庚/申所書同但彼畧而此繁耳當存一去一八年正月)
(二十七日云/云當并考)
戊申禮部言西南程蕃乞貢方物舊不注籍如許入貢
乞依五姓蕃例從之詔䕫州路轉運司指度比附一姓
人數觧發　又詔開封府推官李士良提舉救護陽武
埽　給河東路二十將神臂弓萬從吕惠卿請也　侍
御史張汝賢落侍御史知信陽軍坐言事失當也(事具/甲寅)
(日王安/禮罷時)　詔涇原路將官毛政等五人各遷一官管勾
文字潘班減磨勘二年張蘓循一資以涇原路經畧司
奏軍功推賞未當功也　詔八内内侍省東頭供奉官
麥文炳衝替以管押輝和爾達勒達蕃部到熈河令人於蕃
界内市快行馬等故責之
己酉上批付鄜延路走馬承受李元嗣諸路牒報賊頗
近並邉八九月必入冦或在本路或環慶涇原其勢可
料惟賊來切勿驚擾則賊情可得處事不繆昨蘭州被
圍聞者狼狽朝廷為動心賴經畧司奏報循常中外安
定自賊攻圍以致敗去無一毫失事惟得賊尸五萬耳
所以上功悉改三官其餘守禦下至婦女格賞之外増
賜金帛以鉅萬今本路新復城砦未經重㓂可諭經畧
司悉以熈河路已行事為凖仍以軍賞明諭漢蕃兼聞
蘭州賊退頗以併力攻城不鈔畧為恨今入冦懲艾前
車縱兵四畧不可不防其餘更在愛惜矢石當時不輕
發固已得勝之半矣明逺斥候最為大事可一一宣諭
(朱墨/本同)
庚戌詔官員因公罪上簿者冄上簿展磨勘一季㑹恩
免者以二當一　詔鄜延路未句收積剰錢公據二十
二萬六千餘緡給陜西轉運司　詔西河下水私船載
穀應輸力勝錢而廻避詐匿不輸者計不輸物數論如
非提舉汴河堤岸司船栰輙載西河鹽棗榖陶噐皂莢
過西京及入汴者雖經場務出引投稅許人告捕罪賞
依私載法都大提舉汴河隄岸宋用臣請下戸部著為
令(朱本云事小不當書今依新本復/存可見宋用臣等言利析秋毫也)　詔䖍吉州界並
為禁銅鉛錫地分從戸部請也
辛亥詔自今景靈宫朝獻日遇雨雪令宰臣親王執政
官分獻　定州路安撫司言軍城寨言北界兵千人擁
牛具過石城南耕黄貨谷地廵歴人不能遏已指揮當
廵官吏毋得透漏及牒保州沿邉安撫司移牒北界止
約詔圖上北人所争地具前後照據以聞　大名府路
安撫使王拱辰言河水暴至北京數十萬衆號呌求救
凡百施為皆是出違條貫臣須至奏請乞賜一不拘常
例指揮又言凡干錢穀禀轉運司常平即提舉司軍噐
工匠即提刑司埽岸物料兵士即都水監未嘗有一敢
専者今應猝濟民逐官在逺須至一面先行致違逐司
條令所以乞賜一不拘常制指揮上批其事干機速委
是奏覆牒禀所屬不及者仰依所乞施行
壬子朝獻景靈宫
癸丑分命輔臣祈晴　左藏庫副使帶御器械劉承緒
為禮賔使嘉州刺史手詔以承緒妻建安郡主即先帝
同母妹故擢之　詔雍王顥乳母孫氏葬報先禪院每
歲同天節度一僧
甲寅尚書左丞王安禮為端明殿學士知江寜府初侍
御史張汝賢言吏部以王珪陳乞子仲端勾當京西排
岸司礙選格而本部留闕妄作行遣又王安禮乞子枋
勾當九龍廟見任官二人有溢員吏部言當使闕去年
孫固陳乞子野勾當裁造院礙法吏部具特㫖例申禀
而都省批令具鈔及安禮陳乞姪㳺監泗州糧料院則
援野為例韓縝之姪宗廸指射尚衣庫又以游為例此
乃引用都省批狀例外起例陛下之法遂格不用此弊
相襲實害大政乞賜施行(六月甲午/汝賢奏)上以珪子仲端已
退所乞差遣而安禮子枋姪游差遣有條許用例奏鈔
汝賢章格不下安禮聞之面奏乞治汝賢之罪上宣諭
可且令分析(六月丙申/汝賢分析)又云汝賢嘗言卿平日以惡言
恐脅言事官因道汝賢所陳安禮之語安禮乃言昨日
論奏張汝賢彈奏臣乞差遣事䝉宣諭汝賢奏以臣嘗
有惡言詆毁欲頭璧俱破切縁汝賢官侍御史以言為
職彈奏輔臣亂法當出於至公不可茍用怨憎妄摭非
罪使臣實嘗詆毁聞者豈宜𫝊逹汝賢雖知在法親聞
乃坐况臣初無詆毁之事是必姦險之人以無為有欲
激怒汝賢使中傷所惡之大臣而汝賢率情快忿亦昔
所未有此而不治於綱紀風俗其害不細乞付有司盡
理施行上遂令汝賢分析汝賢奏臣追省當日所聞大
概正是安禮因臣論奏王珪等誣上行私輙有及臣之
言謂或議已則當致害又有御史青蟲可憎之語臣以
其意凡陋固未嘗盡列於朝旋觀安禮外雖狂率中實
姦險嫉忌一言及之必為中傷之計屬者臺諫相繼罷
黜安禮盖有得色嘗以此誇衒同列之間臣自顧踈逺
䝉陛下擢任不次報冝如何豈敢愛惜以避安禮之暴
横屬聞此語是亦安禮平日之常談臣因上殿口奏者
獨冀清衷照察安禮所存實非愚臣茍用愛憎捃摭非
罪昨因察按論列宰臣執政官陳乞差遣而安禮兩次
並是違法都省特㫖舊例直行指揮具鈔擬差臣職在
言責豈當有隠乃實出於至公未嘗率情快忿安禮惡
其及已必欲置臣於罪莠言自口輕躁無恥昔所未聞
况安禮素行貪穢所至狼籍名在儒館則日出游於滛
舍湖州潤州身任太守娼女共政滛穢不忌陛下始以
其兄安石之故畧其舊惡擢置政府然安禮惡不可揜
罪不可觧知潤州日部内致仕官刁約館閣故老安石
以丈人行事之而安禮數飲約家輙私其侍婢約死乃
以主䘮為名誘畧其婢王氏謝氏二人以歸今二婢在
家王氏仍已有子閨門之内數致忿争至或挾持私事
欲以告官而安禮多方以捍之盖取之不正則勢必至
此安禮修身治家如此其能為陛下正百官理萬民乎
安禮與其兄安國素不相能及聞其䘮無甚哀慼䘮假
僅滿呼妓女燕飲嬉笑自若安禮於所厚者薄其能為
陛下勵風俗勸忠義乎安禮喜結四方豪富如杭州俞
緡東南大姓賈販小人未嘗為安禮門客特以賄交去
歲大禮遂奏緡為假承務郎安禮黷貨如此其能為陛
下守法令杜請託乎報慈寺僧詞海乃異時安禮滛汚
之淵藪出入安禮家人不呵問道故時滛邪之游以為
笑樂無所不至兼安禮自秉政以來何補國事惟自顧
行實如此則無以厭服人言故揚虛聲取恱流俗牢籠
士大夫以賣恩招權歛譽在已歸謗朝廷然安禮辨詞
亂實隂計害物故士大夫莫不畏其凶燄而安禮平居
猶恟恟不自安者獨以臣軰尚在言路軋其姦萌竊惟
御史耳目之官本許風聞言事惟禁中語不可泄漏至
於大臣之言雖渉詆毁既非親聞自不合坐則𫝊言之
人又何罪焉臣前所聞既未嘗論列而陛下亦不以此
為安禮之罪而安禮遽乞付有司根究者意謂就使是
實於己無罪但欲有司承望風㫖曲求差互使罪之所
歸不在於臣則在於𫝊聞之人如此則安禮别有罪惡
誰敢談說况御史位卑而無權不足以動事惟執政大
臣喜怒能為天下禍福身居至近勢軋人主則防檢之
道不得不嚴故責在御史繩姦糾慝以坐制其非心今
安禮乃恃大臣之威欲以鈐制御史杜絶言路則安禮
之志殆將何為上以其章付三省謂安禮曰汝賢彈奏
卿子姪差遣用例奏鈔在法所許汝賢固有罪其言卿
姦巧事卿果如此何以復臨羣官安禮猶辨訴因奏徃
以安石疾病嘗乞知江寜府願申前請汝賢又言臣論
奏王珪王安禮陳乞子姪差遣法許用例奏鈔詔臣分
析臣愚見按法之文而折中于理謂有司之事無條有
例或雖有條而文意未明應用例以補之皆在所司可
以常行於法未礙則為不應奏請可否之事若陳乞差
遣自有定法異時執政大臣本因礙法遂有干請畫㫖
施行所以稱特㫖豈有司所専以為不應奏請之事又
官制申明逐處例冊候冊定條目不用即知有司所用
之例自可修條未知特㫖礙法之事能如此否又尚書
省奏事依條目分有法式者上門下無法式者上中書
并取㫖特㫖事乃中書之職臣竊謂法式者有常之稱
特者反常之義今用特㫖礙法事為有法式事上門下
臣雖甚愚未知其可且特㫖一也參以近者察案所上
有待申請而具鈔者王安禮陳乞是也有不待申請而
具鈔者時忱磨勘是也有申請都省而關中書取㫖者
文彦博陳乞是也有申請而進呈不行者程慶酬奬是
也都省若為有例事不限特㫖皆不應奏請可否便得
具鈔則冝無彼此之别不可於執政大臣與本省吏人
私事而遂有異若謂例册有之始可以用印楊天祐等
豈非例册所載何為而不引其馮訴借闕事乃非例册
所載何為而輒用若為侯永昌等酬奬礙條法有特㫖
不可引用則王枋等差遣正礙陳乞之法若謂特㫖非
有司所専而都省可以指揮則時忱磨勘又不得申請
而施行推求其說終不可得異時執政大臣特乞子姪
差遣多縁私計所便自瀝誠懇以干朝廷今則其家子
姪自赴吏部指射皆得施行不惟相承無有紀極而於
朝廷事體實未允協大抵有司差遣皆有常法而不可
亂自法度之外或戚里之家干乞則有内降或大臣之
陳請則有特㫖其事一也今戚里之家或告陛下乞一
優便差遣既䝉俞允付外與差三省尚須覆奏而後行
今大臣之家自詣吏部違法指射而所司遽自與之上
下之體臣所未諭盖聞事變萬殊至當無二天下之人
孰不有口有心使言之而不當則有心者能察其非有
口者能議其否如是而日黜百人誠何損於事體使言
之而在疑似是非相半以此得罪不能自明則言者之
氣十已䘮其六七使言之而當則有心者莫不知其是
有口者莫不稱其可如是而猶不免則敢言之士氣索
矣况中人以下者乎如是則大臣之過其敢復有論說
者乎臣近又論安禮素行貪穢所至狼籍以至私人之
婢而因䘮以取之利人之財而鬻爵以償之家有不正
之配身有不悌之惡非臣私言著在士論然安禮平居
語人則曰固嘗首露於陛下之前陛下知而赦之天下
有識之士方以此語為惑言事之臣亦莫測其信否姑
置而未論然臣竊謂若陛下幸赦安禮之罪而安禮叨
在政府亦宜少有悛心以無負眷遇而怙終放肆了不
自新臣今日之論乃在辨正朝廷法度而安禮以姦險
之性當躁忿之時語言輕率必不循理是亦無逃於聖
鑒而臣自顧以兀立之孤跡獨當衆人之論尚慮蔡確
李清臣軰與王珪安禮為朋比論議之際或有僥倖同
利之心使臣忠憤不獲申於公朝伏望斷自宸𠂻使臣
言得行凶邪去位臣雖萬死無恨上既罷汝賢安禮亦
求去故有是命(舊紀亦不書/安禮所以罷)
乙卯雄州言拒馬河溢破兩輸長沙河口已放急夫候
水落興功　觀文殿學士光禄大夫知成徳軍馮京知
河陽　詔判大名府王拱辰罰銅十斤館陶尉姜子厚
冠氏尉桑嘉之知縣鄭僅各罰銅八斤坐擅役保甲㑹
赦特責之僅彭城人也(僅初為大名府司戸部使者􁘭/徃他郡留守文彦博曰如鄭參)
(軍豈可令數出奏易司法徙冠氏令河决府西􁘭夜下/調夫急僅方閱保甲盡籍以行先他邑至决河遂塞使)
(者怒劾之彦博言於朝曰㣲冠氏令城中其魚矣詔釋/不治此據鄭僅𫝊𫝊云釋不治實録云罰銅八斤未知)
(孰是又按文彦博以熈寜七年四月留守大名元豐三/年九月徙河南六年十一月請老當七年河溢時留守)
(大名者乃王拱辰傳誤也或言於朝乞免劾僅實王拱/辰又拱辰與縣令佐並罰銅謂詔釋不治亦非也今不)
(取姑附/注此)
戊午新河東轉運副使范純粹言昨在陜西朝廷每給
軍須並計綱雇夫起發頗為勞擾乞自今給河東陜西
邉用非應副機速者並令小作綱數排日逓送從之
詔河北河東被水保甲令州縣考實賑濟小保長保丁
一石大保長二石都副保正三石提舉保甲官分詣諸
州照管具賑濟人數以聞　詔陜西河東蕃官蕃部轉
職名及因事酬奬者當書其實年於付身文字本路直
補轉者凖此
己未上批昨尚書省議寛减京畿戸馬人遂放弛全不
應令蓄飬帳内但有馬數因事調發乃見其情開封府
界提㸃范峋及知開封縣李括所奏如可行宜令兵部
條具以聞兵部言峋奏戸馬未買或乗徃别路未回或
有病未發如當起發即及一綱乃發本部看詳如乗徃
河東陜西路者乞就支餘如峋請及如括言馬已起發
者限三年買足從之　滑州言齊賈下埽河水漲壊浮
橋詔范子淵相度以聞河北陜西開封府界凖此
庚申召輔臣觀榖于後苑分命輔臣謝晴　詔秋銓試
上等一人循一資中等二十人不依名次注官下等七
十八人注官　給空名宣三百付熈河蘭㑹路經畧司
　同管勾西京路保馬吕公雅言奉手詔聞本路保馬
極苦難買衆既爭市價亦倍貴至駑者不減百千深恐
本司近奏所買之數過多民間未悉朝廷取效在逺之
意遂致如此宜更消息考驗但如元令聊増其數可也
臣今相度當减每都之數今約年終各以八匹為限新
令施行人率樂從不聞畏恐及本路每都一分四匹今
畧増倍若買二分八年可足其山僻縣展為十年從之
(本志有之六月/十二日可考)　提舉京東路保馬霍翔言本路已買
保馬萬一千匹及據淄州淄川登州蓬萊等縣有弓手
願飬保馬已印給見勸諭弓手願養馬之人候數多續
具奏未幾又言弓手願養保馬每縣不限人數每名各
養一匹從之除補限外依條聽(志亦/有之)　知延州劉昌祚
言昨集教保甲弓馬並不精當但令守禦已用士兵換
赴將下團結成隊遇敵呼使如有功優賜推恩從之
前廣南西路提㸃刑獄劉宗傑言昨任京西路轉運判
官累奏知鄧州劉忱轉運使陳安石推勘官郭槩等情
弊見送御史臺定奪昨臣出廵在外聞劉忱縱吏受贓
斷私酒事不法與陳安石相為表裏故入楊千徐宗等
徒罪臣謂忱安石等豈獨輕臣乃是違慢詔令遂差襄
州通判王子明推鞫忱等情弊適㑹臣移廣西安石等
乃變其獄陷子明於罪罰臣因論奏刑獄寃濫郭槩雖
能辨正楊千徐宗不應坐徒及王子明非私罪即不劾
劉忱陳安石遂具駮奏下有司歲餘終未結竟望特省
覽則十年寃滯之獄無所逃於天鑒上批京西獄事久
經辨訴是非之情終未明决可并寋序辰劄子遣御史
劉拯即鄧州鞫之(後竟如何孫升論宗傑為比部郎中/因執政與中丞協比追攝下獄責知)
(郢州當/考年月)
辛酉權發遣江淮等路發運副使蔣之竒直龍圖閣之
竒歲漕計復以六月辦奏計京師故有是命　手詔李
憲勘㑹諸路團結到役兵工作日久人力疲敝兼邉廪
耗費萬數不少若不於工役稍見涯涘之際節次减放
則費用滋廣頗有侵蠧冝候八月末工緒有涯以逺近
節次放歸訖奏
壬戌御史黄降言朝廷修立敕令多因舊文損益其去
取意義則具載看詳巻藏之有司以備照用比者官司
議法於敇令文意有疑者或不檢㑹看詳巻而私出己
見裁决可否乞申飭官司自今申明敇令及定奪疑議
並須檢㑹看詳巻考其意義所歸所貴法定於一無敢
輕重本䑓亦得以㨿文考察詔下刑部刑部言元豐敇
令格式看詳巻共二百二十冊難以頒降乞自今官司
定奪疑議又申明敇令須看詳巻照用者聼就所掌處
抄録從之
甲子詔三省吏行遣斷絶差賜銀絹著為令　知滄州
趙瞻奏河北鹽法漸已就緒乞自大名府澶恩信安雄
覇瀛莫冀等州運盡行榷賣以増其利從之(趙瞻奏/當考)
乙丑奉議郎劉摯知滑州摯前為右司郎中坐事衝替
故復之　詔蕃官内殿承制鄂特凌葉為左藏庫副使以
討西賊於雙池再戰皆重傷及獲小首領一級也　知
邵州關杞言置芙蓉石馹峒寨柵乞差二百騎防托詔
廣南西路鈐轄司與百騎　樞宻院言交趾使人見辨
議疆至全未聼伏恐邉防尚須警備詔熊本縁邉城寨
及守禦次第有未周備事悉意措置具如何施行以聞
(六月四日本已除吏侍當考何日離桂州并後/來如何措置八月九日十九日二十一日可考)
丙寅廣西經畧安撫司乞於融州王口寨置轉買務通
漢蕃交市乞度僧牒三十為本從之　陕西轉運司言
通判延州吳安憲凖詔與鄜延路經畧轉運司籌度於
要近城砦多聚糧草延州秋稼豐稔民戸不能蓄積以
待價必為射利之人乗時賤取閉糴以待官場之急延
州諸縣去城砦近者十里逺者百里今秋應納青苖免
役為錢十三萬緡欲定地理逺近加饒法令民於諸城
寨拆納轉運司撥還提舉司本司勘㑹鄜延路上下畨
將兵並在極邉今又増四將馬軍及戸馬二千人供餽
不易如安憲所言公私交便從之　詔除名均州編管
人前漳州軍事判官練亨甫移郴州編管坐與有服兄
劼同取雜戸女穢濫也
丁夘手詔提舉陜西買馬監牧郭茂恂乞赴闕奏事茂
恂在職數年全無績効此乃欲凴藉口舌開釋罪戾宜
止令具所見附驛以聞(綱要云是月河北路始并大/名府澶恩等十州官皆𣙜鹽)
