
御批歴代通鑑輯覽卷四十五
南北朝
(癸梁承聖二年魏主欽/酉二年齊天保四年)春正月魏宇文泰自加都督中
外諸軍事
三月梁武陵王紀伐江陵魏遣大將軍尉遲迥(尉遲魏/之别部)
(後以為氏迥字/□□羅代人)伐成都以救之
　武陵王紀帥諸軍東下留蕭撝守成都梁主甚懼與
　魏書曰子糾親也請君討之(左傳/語)宇文泰曰取蜀制
　梁在茲一舉諸將咸難之大將軍尉遲迥泰之甥也
　獨以為可克泰問以方畧迥曰蜀與中國隔絶百有
　餘年恃其險逺不虞我至若以鐵騎兼行襲之無不
　克矣泰乃遣迥自散闗(注見/前)伐蜀至涪水潼州刺史
　楊乾運以州降迥分兵守之進襲成都蕭撝嬰城自
　守迥圍之紀聞有魏兵遣梁州刺史譙淹還救蜀迥
　撃破之初紀世子圓照鎮巴東啟紀云侯景未平荆
　鎮已為所破宜急進討紀信之趣兵東下及至巴東
　知景已平乃悔召圓照責之對曰侯景雖平江陵未
　服紀亦以既稱尊號不可復為人下欲遂東進將卒
　日夜思歸皆以為宜救根本更思後圖圓照及劉孝
　勝固言不可紀從之遂至西陵䕶軍陸法和拒之于
　峽口(先是法和既擒任約還請梁主曰侯景平矣蜀/賊將至請守險以待之乃引兵屯峽口及是紀)
　(至軍勢甚盛法和築二城于峽口兩岸運石填江鐵/鎖斷之梁主拔侯景故將任約謝答仁于獄配兵使)
　(助法/和)
夏六月梁復以王琳為湘州刺史陸納降
　先是王僧辯及蕭循進攻陸納拔其二城納衆大敗
　走保長沙僧辯進圍之至是梁主遣使送王琳令説
　諭納僧辯使送示之納衆悉拜且泣使謂僧辯曰朝
　廷若赦王郎乞聽入城梁主從之納遂降梁主復琳
　官爵使將長沙兵西援峽口
秋七月梁武陵王紀衆潰梁主殺之及其諸子
　武陵王紀遣將軍侯叡與陸法和相拒梁主遣使與
　紀書許其還蜀専制一方紀不從(梁主復與紀書曰/吾年為一日之長)
　(屬有平亂之功膺此樂推事歸當璧倘遣使乎良所/希也如曰不然于此投筆兄肥弟瘦無復相見之期)
　(讓棗推梨永罷懽愉之/日心乎愛矣書不盡言)紀頓兵日久頻戰不利又聞
　魏寇深入成都孤危憂懣不知所為乃遣樂奉業詣
　江陵求和奉業啟梁主曰蜀軍乏糧士卒多死危亡
　可待梁主遂不許其和巴東民斬峽口城主降于王
　琳謝答仁任約進攻侯叡破之于是兩岸十四城俱
　降紀不獲退順流東下將軍樊猛(字智武南/陽湖陽人)追撃之
　紀衆大潰赴水死者八千餘人猛圍而守之梁主密
　敕猛曰生還不成功也猛遂斬紀及其幼子圓滿陸
　法和收圓照兄弟三人送江陵梁主絶紀屬籍(曰饕/餮氏)
　下圓照等于獄絶其食至囓臂啖之十二日而死逺
　近聞而悲之
八月成都降魏魏以尉遲迥為益州刺史
　魏尉遲迥圍成都五旬蕭撝屢戰皆敗乃請降諸將
　欲不許迥曰降之則將士全逺人悦攻之則將士傷
　逺人懼遂受之吏民皆復其業唯收奴婢及儲積以
　賞將士軍無私焉魏以迥為益州刺史(已而魏命迥/自劍閭以南)
　(得承制封拜黜陟迥明賞罰布威/恩綏輯安民經畧未附華夷懐之)
九月梁遣王僧辯還建康陳霸先還京口
　梁主下詔將還建康將軍宗懔(字元懔/湼陽人)黄羅漢皆楚
　人不願移胡僧祐亦以為不可梁主令朝臣議之㑹
　者五百人梁主曰勸吾去者左袒左袒者過半朱買
　臣言于梁主曰建康舊都山陵所在荆鎮邊疆非王
　者之宅願陛下勿疑以致後悔臣家在荆州豈不願
　陛下居此但恐是臣富貴非陛下富貴耳(梁主使術/士杜景豪)
　(卜之不吉對曰未吉退而/言曰此兆為鬼賊所留也)梁主以建康凋殘江陵全
　盛意亦安之卒從僧祐等議乃詔王僧辯還鎮建康
　陳霸先復還京口
梁以陸法和為郢州刺史
　法和為政不用刑獄専以沙門法及西域幻術教化
　部曲數千人(已而法和上表自稱司徒梁主怪之僕/射王褒曰法和既有道術容或先知梁)
　(主乃就拜之曾王褒/字子深儉之  孫)
齊納蕭退(鄱陽王/恢之子)于梁不克
　齊主使郭元建治水軍于合肥將襲建康納梁湘潬
　侯退梁主使南豫州刺史侯瑱與戰于東闗(注見/前)敗
　之齊師退(是冬齊宿預民東方白額以城/降梁梁江西州郡皆起兵應之)
冬十一月突厥攻柔然齊主撃之遷柔然于馬邑川(注/見)
(前/)突厥請降
　先是突厥伊利可汗死弟木杆俟斤立(木杆剛勇多/智數善用兵)
　(鄰國/畏之)至是木杆攻柔然柔然舉國奔齊齊主撃突厥
　迎納柔然廢其可汗庫提立阿那瓌子菴羅辰為可
　汗置之馬邑川給其廩餼繒帛親追突厥突厥請降
　許之而還自是貢獻相繼
(甲梁承聖三年魏恭帝/戍廓元年齊天保五年)春正月齊主撃山胡敗之
　齊主討山胡大破之男子十三以上皆斬女子及幼
　弱皆賞軍遂平石樓(山名在山西汾州府石樓縣東/南水經注蒲川水出石樓山即)
　(此/)石樓絶險自魏世所不能至于是逺近山胡莫不
　懾服(有都督戰傷其什長不能救齊主命刳其五蔵/令九人食之肉及穢惡皆盡自是始為威虐)
魏作九命九秩之典
　宇文泰始作九命之典以叙内外官爵改流外品為
　九秩(内命三公九命三孤八命六卿七命上大夫六/命中大夫五命下大夫四命上士三命中士再)
　(命下士一命外命諸公九命諸侯八命諸伯七命諸/子六命諸男五命公之孤卿四命侯之孤卿公之大)
　(夫三命子男之孤卿侯伯之大夫公之上士再命公/之中士侯伯之上士一命公之下士侯伯之中士下)
　(士子男之士不命其禄下士一百二十五石中士以/上至于上大夫各倍之上大夫是為四千石卿二分)
　(孤三分公四分各益其一公為一萬石其九秩一百/二十石八秩至于七秩毎二秩六分而下各去其一)
　(二秩俱為四十石凡頒禄視年之上下上年頒全/中年頒半下年頒一無年不頒具見隋書百官志)
魏宇文泰廢其主欽而立齊王廓(文帝第四子/是為恭帝)復姓拓
跋氏
　先是魏尚書元烈謀殺宇文泰事覺泰殺之魏主有
　怨言密謀誅泰泰諸子皆幼以諸壻為心膂清河公
　李基(字仲和/逺之子)義城公李暉(弼之/子)常山公于翼(字文若/謹之子)
　分掌禁兵至是魏主謀泄泰廢魏主置之雍州立其
　弟齊王廓去年號稱元年復姓拓跋氏魏初統國三
　十六大姓九十九後多滅絶泰乃以諸將功髙者為
　三十六國次者為九十九姓所將士卒亦改從其姓
魏遣使如梁
　魏侍中宇文仁恕聘于梁㑹齊使者亦至梁主接仁
　恕不及齊使仁恕歸以告宇文㤗梁主又請據舊圖
　定疆境辭頗不遜泰由是有圖江陵之志梁主詧聞
　之益重其貢獻魏荆州刺史長孫儉(嵩五/世孫)屢陳攻取
　之策泰徴儉入朝問以經畧復命還鎮密為之備馬
　伯符(本梁將/降于魏)密使告梁主梁主弗之信
齊主殺其尚書左丞盧斐(字子章/同之子)李庶(諧之/子)
　齊中書令魏收(字伯起子/建之子)撰魏書頗用愛憎為褒貶
　毎謂人曰何物小子敢與魏收作色舉之則使升天
　按之則使入地既成中書舍人盧潛左丞盧斐李庶
　皆言其誣罔不直收啟齊主云臣既結怨彊宗將為
　刺客所殺齊主怒于是斐庶皆坐謗史鞭二百配甲
　坊潛亦坐繋獄斐庶死獄中然時人終不服謂之穢
　史
夏四月魏宇文泰弑其故主欽
五月梁以王琳為廣州刺史
　廣州刺史蕭勃自以非梁主所授内不自安啟求入
　朝梁主徙勃為晉州(梁于同安郡置豫州後改曰晉/州同安故城在今安慶府桐城)
　(縣/)刺史以琳部衆彊盛又得衆心故使代勃以逺之
　(琳私謂主書廣漢李膺曰琳小人也蒙官拔擢至此/今天下未定遷琳嶺南如有不虞安得琳力竊揆官)
　(意不過疑琳琳分望有限豈與官争為帝乎何不以/琳為雍州刺史鎮武寜琳自放兵作田為國禦捍膺)
　(然其言而/弗敢啟)
六月齊冀州刺史段韶伐梁拔宿預
　先是梁侵齊陳覇先圍廣陵嚴超達圍涇州(梁置今/泗州天)
　(長縣/是)侯瑱張彪俱出石梁(晉戌後周置縣隋省/故城在今天長縣)杜僧
　明將兵助東方白額至是齊冀州刺史段韶討白額
　留兵圍之而自引兵倍道趣涇州撃破超逹迥趣廣
　陵覇先觧圍走僧明瑱彪等皆還韶至宿預使人説
　白額白額出迎執而斬之
秋九月梁主講老子于龍光殿
冬十月魏遣柱國于謹帥師伐梁十一月入江陵十二
月執梁主繹殺之
　魏遣柱國于謹中山公宇文䕶(字薩保/泰兄子)大將軍楊忠
　將兵五萬伐梁(長孫儉問謹曰為繹計將何如謹曰/耀兵漢沔還據丹陽上策也退保子)
　(城以待援軍中策也難于移動據守羅郭下策也儉/曰繹出何策謹曰下策儉曰何故謹曰繹懦而無謀)
　(多疑少斷愚民難于慮始皆/戀邑居所以知其用下策也)武寧太守宗均告魏兵
　且至領軍胡僧祐黄羅漢曰二國無隙必應不爾乃
　復遣侍中王琛使魏(去年琛/先使魏)于謹至樊鄧梁王詧帥
　衆㑹之梁主乃停講戒嚴琛至石梵(杜佑曰在沔州/沔口上沔州今)
　(安陸府沔/陽州是)馳報羅漢曰境上帖然前言皆兒戲耳梁
　主乃復講百官戎服以聽徵王僧辯為大都督命陳
　霸先徙鎮揚州僧辯遣侯瑱帥程靈洗(字元條新/安海寜人)為
　前軍杜僧明帥吴明徹(字通昭/秦郡人)為後軍(陸法和聞魏/師至將赴江)
　(陵梁主使逆止之曰此自能破賊法和還/州堊其城門著衰絰坐莘席終日乃脱之)十一月魏
　軍濟漢于謹令宇文䕶楊忠帥精騎先據江津斷東
　路梁主出城行柵插木為之周六十里以將軍胡僧
　祐僕射王褒分督城東西軍事魏軍至柵下梁主乃
　徵王琳為湘州刺史使引兵入援于謹令築長圍中
　外遂絶梁主巡城猶口占為詩羣臣皆有和者(梁主/又裂)
　(帛為書趣王僧辯曰吾忍死待公可以至矣胡僧祐/等出戰皆敗朱買臣按劍進曰惟斬宗慄黄羅漢可)
　(以謝天下梁主曰曩實吾意宗黄何罪王琳軍至長/沙長史裴政請問道先報江陵至百里洲為魏人所)
　(獲梁王詧謂政曰我武皇帝之孫也不可為爾君乎/若從我計貴及子孫不然腰領分矣政詭曰惟命詧)
　(鎖之至城下使言曰僧辯已自為帝王琳不復能来/政乃言曰援兵大至各思自勉詧怒命殺之㕘軍蔡)
　(大業諫曰此民望也殺之則荆州不可下矣/乃釋之  裴政邃之孫蔡大業大寳之弟)魏人百
　道攻城胡僧祐親當矢石晝夜督戰奬勵將士朋行
　賞罰衆咸致死所向摧殄魏不得前俄而僧祐中流
　矢死内外大駭魏悉衆攻柵反者開西門納魏師梁
　主退保金城(子城/也)諸將皆散梁主乃焚古今圖書十
　四萬卷以寳劍撃柱折之歎曰文武之道今夜盡矣
　命御史中丞王孝祀作降文(謝答仁諫曰城中兵衆/猶彊乗闇突圍而出賊)
　(必驚因而薄之可渡江就任約梁主素不便走馬曰/事必無成祇增辱耳答仁求自扶梁主王褒曰答仁)
　(侯景之黨豈可信答仁又請守子城收兵梁主然之/褒以為不可答仁歐血而死于謹徵太子為質梁主)
　(使王褒送之謹子以褒善書給之紙/筆褒乃書曰柱國常山公家奴王褒)梁主遂白馬素
　衣出門詧使鐵騎擁之入營囚于烏幔之下十二月
　魏人殺梁主及太子元良等于謹收府庫珍寳及宋
　渾天儀梁銅晷表及諸法物盡俘王公以下及選百
　姓男女數萬口為奴婢分賞三軍小弱者皆殺之(梁/主)
　(性殘忍魏師圍城獄中死囚且數千人有司請釋之/以充戰士梁主不許悉令棓殺之事未成而城陷性)
　(好書晝夜不釋嘗曰我韜于文士愧于武夫及城陷/焚書或問何意梁主曰讀書萬卷猶有今日故焚之)
　(被害後詧以布帊纒/尸𦵏于津陽門外)
魏取襄陽徙梁主詧使稱帝于江陵屯兵守之
　魏立詧為皇帝取雍州之地而資以荆州延袤三百
　里又置防主將兵居西城名曰助防實以制詧也(初/魏)
　(師未還詧將尹徳毅説詧曰江東之人塗炭至此咸/謂殿下為之人盡讎也誰與為國今魏之精鋭盡萃)
　(于此若殿下為設享會預伏武士因而斃之分命諸/將掩其營壘大殱羣醜俾無遺類取江陵百姓撫而)
　(安之文武羣僚隨材銓授魏人懾息未敢送死王僧/辯之徒折簡可致然後朝服濟江入踐皇極晷刻之)
　(問大功可立古人云天與不取反受其咎願殿下恢/𢎞逺畧勿懐匹夫之行詧曰卿此策非不善也然魏)
　(人待我厚若遽為此人將不食吾餘至是闔城繋虜/又失襄陽乃恨不用徳毅之言  尹徳毅天水人正)
　(之/子)
梁王僧辯陳霸先奉晉安王方智(元帝/少子)承制
　(梁敬帝方智紹泰元年魏恭帝二年齊天保/六年後梁中宗宣帝蕭詧天定元年凡四國)春正月
梁王詧始稱帝
　梁王詧即位改元于江陵賞刑制度並同王者唯上
　疏于魏則稱臣奉其正朔以蔡大寳為侍中尚書令
　王操(字子髙太/原晉陽人)為五兵尚書大寳嚴整有智謀雅達
　政事文辭贍速操亦亞之
梁廣州刺史王琳救江陵弗及次于長沙遣兵伐後梁
　琳將兵北下至蒸城(後漢臨蒸縣故城也隋省入/衡陽衡陽今湖南衡州府治)聞
　江陵已陷為世祖發哀三軍縞素遣别將侯平帥舟
　師攻後梁琳屯兵長沙傳檄州郡為進取之計長沙
　王韶(字徳茂/懿之子)及上游諸將皆推琳為盟主
齊遣梁貞陽侯淵明還梁稱帝以兵納之
二月梁王方智立(是為/敬帝)
　晉安王方智自尋陽入建康即梁王位(時年/十三)以王僧
　辯為中書鑑録尚書事驃騎大將軍都督中外軍事
　加陳霸先征西大將軍(僧辯居石頭霸先在京口僧/辯推心待之子顗屢諫不聽)
夏五月梁王僧辯奉淵明歸建康以梁王方智為太子
　先是齊主遣殿中尚書邢子才詣建康與僧辯書令
　迎淵明(書曰嗣主冲藐未堪負荷彼貞陽侯梁武猶/子長沙之嗣以年以望堪保金陵故置為梁)
　(王卿宜/迎接)僧辯不從已而淵明至東闗(注見/前)散騎常侍
　裴之横(字如岳/之髙弟)禦之敗死僧辯大懼乃出屯姑孰遣
　使奏啟于淵明定君臣之禮因求以梁王為太子淵
　明許之自采石濟江齊師還淵明入建康望朱雀門
　而哭道逆者以哭對入即位以方智為太子王僧辯
　為大司馬陳霸先為侍中
六月齊人歸郢州于梁
　魏師之圍江陵也齊主遣清河王岳救之至義陽江
　陵已陷岳因進軍臨江梁郢州刺史陸法和以州降
　(長史王珉/不從殺之)齊主遣儀同三司慕容儼(字恃徳清/都成安人)戍之
　儼始入州王僧辯遣侯瑱攻之奄至城下儼隨方備
　禦瑱等攻之不克城中食盡煮草木根葉及靴皮帶
　角食之堅守半歲人無異志至是淵明立命瑱還豫
　章齊人以地逺難守割以予梁凡梁民亦還之
秋八月齊以道士為沙門
　齊主以佛道二教不同欲去其一集二家學者論難
　于前遂敇道士皆剃髪為沙門有不從者殺四人乃
　奉命
九月梁陳霸先殺王僧辯廢淵明冬十月復立方智稱
藩于齊
　王僧辯之納淵明也陳霸先遣使争之不從霸先歎
　曰武帝子孫甚多唯孝元(是年四月追/諡廟號世祖)能復讐雪恥
　其子何罪而忽廢之吾與王公並處託孤之地而王
　公一旦改圖外依戎狄援立非次其志欲何為乎乃
　密謀襲建康會有告齊師至者僧辯遣人告霸先使
　為備霸先部分將士使徐度侯安都等水陸俱進人
　皆以為將禦齊師不之怪也至石頭安都先帥衆踰
　北城而入霸先軍入自南門僧辯方視事外白有兵
　俄而兵自内出僧辯與子頠帥左右苦戰敗走就執
　霸先曰我有何辜公欲與齊賜討而乃無備如此僧
　辯曰委公北門何謂無備霸先殺之既而竟無齊兵
　淵明遜位就邸十月方智即皇帝位告齊以僧辯隂
　圖簒逆仍請稱藩于齊封淵明為建安公
梁陳霸先自為尚書令都督中外諸軍事
梁吴興太守杜龕叛梁遣陳倩(霸先兄道譚/子即陳文帝)討之
　杜龕素恃王僧辯之勢不禮于陳霸先(龕僧辯/之壻)霸先
　深怨之及僧辯死龕據吴興以拒霸先義興太守亦
　載(字徳基/叡之孫)以郡應之僧辯弟僧智為吴郡太守亦據
　城拒守先是霸先將圖僧辯密遣兄子蒨還長城(晉/縣)
　(五代吴越改長/興今屬湖州府)立柵以備龕及是蒨至長城收兵纔
　數百人龕遣其將杜泰攻之數旬不克而退霸先使
　周文育攻義興不利自表東討至義興拔其水柵以
　書諭韋載載降霸先還建康使周文育討杜龕裴忌
　(字無畏/聞喜人)攻吴郡忌輕行夜至城下皷譟薄之僧智奔
　吴興忌入據郡明年蒨克吴興獲龕殺之(龕勇而無/謀嗜酒常)
　(醉其將杜泰隂與蒨等通説龕使降龕然之其妻王/氏曰讐隙如此豈復可和周出私財賞募復擊蒨等)
　(破之既而泰出降龕尚醉未覺遂見殺/王氏截髪出家僧智及弟僧愔奔齊)
梁譙(今滁/州)秦(今六/合縣)刺史徐嗣徽南豫州刺史任約襲建
康不克入于石頭以叛齊遣兵援之敗還嗣徽約奔齊
　徐嗣徽從弟嗣先王僧辯之甥也僧辯死亡就嗣徽
　嗣徽以州入于齊㑹陳霸先東討義興嗣徽密結任
　約將兵乗虚襲建康據石頭游騎至闕下時侯安都
　杜稜(字雄盛/錢塘人)居守安都閉門示弱下令城中登陴窺
　賊者斬及夕嗣徽等還安都夜為戰備將旦嗣徽等
　又至安都出戰大破之嗣徽等奔還石頭霸先卷甲
　還自義興引韋載與共謀議十一月齊遣兵渡江據
　姑孰以應嗣徽又遣兵渡糧馬入石頭城霸先用韋
　載計(霸先問計于載載曰齊若分兵先據三吴之路/畧地束境則時事去矣今可急于淮南築城以)
　(通東道轉輸分兵絶彼糧路使進無所資則齊將之/首旬日可致霸先從之  淮南秦淮之地也秦淮源)
　(出凓水縣西北流貫江寜府城/又西北入大江秦時所鑿故名)使侯安都夜燒齊船
　千餘艘周鐵虎斷齊運輸仍遣載于大航築壘使杜
　稜守之齊人亦立柵與相拒使都督蕭軌(北齊書蕭/軌事行史)
　(闕其/傳)將兵屯江北十二月霸先帥諸軍攻嗣徽柵齊
　將栁達摩等渡淮置陳霸先疾戰燒柵齊兵大敗溺
　死者以千數嗣徽與任約引齊兵頓浦口(此秦淮之/口非江北)
　(浦口/也)霸先遣侯安都襲破之嗣徽等單舸脱走霸先
　攻石頭城中無水達摩請和且求質子時建康虚弱
　糧運不繼乃與齊和以霸先從子曇朗及永嘉王莊
　(方等/之子)等為質而與齊盟嗣徽約皆奔齊(齊失亡馬仗/船米不可勝)
　(計齊王乃/誅栁逹摩)
齊主殺其清河王岳
　初齊平秦王髙歸彦(字仁英髙/祖族弟)幼孤髙祖令清河王
　岳養之情禮甚薄歸彦心銜之岳屢將兵立功有威
　名而性豪侈好酒色起第城南歸彦譖之言其僭擬
　齊主惡之齊主納倡婦薛氏有寵既而知其嘗與岳
　通益怒使歸彦鴆岳殺之(久之齊主無故斬薛氏藏/首于懷出東山宴飲勸酬)
　(始合忽出其首投于枰上一座大驚復命收/取對之流涕載尸以出被髪步哭而隨之)
魏降其宗室王者為公
突厥滅柔然可汗鄧叔于奔魏突厥取而殺之
　突厥木杆可汗撃柔然滅之柔然主鄧叔子收其餘
　燼奔魏時木杆西破嚈噠(注見/前)東走契丹北幷契骨
　(胡三省注即唐之結骨唐書/黠戛斯古堅昆國或曰結骨)威服塞外其地東自遼
　海西至西海(即靑/海)長萬里南自漠北五六千里皆屬
　焉木杆恃其疆請盡誅鄧叔子等于魏宇文泰收叔
　子以下三千餘人付其使者盡殺之于青門外(長安/東南)
　(霸城門民見門色青因曰/青門即漢召平種𤓰處)
(丙梁太平元年魏㳟帝三年齊天保七年改綱目以後/子梁為北朝附庸歲首不書年號唯嗣位  元乃書今)
(依/之)春正月魏初建六官以宇文泰為大冡宰
　初宇文泰以漢魏官繁令蘇綽及尚書令盧辯(字景/先同)
　(兄/子)依周禮定六官至是行之以泰為太師大冡宰李
　弼為太傅大司徒趙貴為太保大宗伯獨孤信為太
　司馬于謹為大司寇侯莫陳崇為大司空自餘百官
　皆倣周禮
梁遣兵擊侯瑱于湓城
　江州刺史侯瑱本事王僧辯擁兵據豫章及江州不
　附陳霸先霸先使周文育將兵撃湓城又遣侯安都
　周鐵虎立柵于梁山以備之(已而瑱為王琳將侯平/所敗霸先使記室蔡景)
　(歴説瑱令降瑱乃詣闗歸羅霸先以為/司空    蔡景歴字茂世濟陽考城人)
三月齊儀同三司蕭軌侵梁次于蕪湖
　齊遣蕭軌等與任約徐嗣徽合兵十萬侵梁出柵口
　(柵江之口/注見前)向梁山(即天門山/注亦見前)陳霸先帳内盪主(主勇/士以)
　(突盪敵/人者)黄叢逆撃破之齊師退保蕪湖
夏五月梁建安公淵明卒六月陳霸先及齊師戰敗之
殺蕭軌及徐嗣徽
　齊人召建安公淵明詐許退師陳霸先具舟送之㑹
　其病卒齊兵遂至秣陵陳霸先令周文育與徐度杜
　稜禦之齊人跨淮立橋柵度兵自方山(注見/前)進及兒
　塘(在上元/縣東南)建康震駭霸先拒嗣徽等于白城(即白下/城注見)
　(前/)適與文育㑹將戰風急霸先曰兵不逆風文育曰
　事急矣何用古法抽槊上馬先進衆軍從之風亦尋
　轉安都帥十二騎突嗣徽陳破之六月齊兵至幕府
　山(在江寜府西北輿地紀勝晉元/帝渡江王導建幕府其上因名)霸先遣别將撃其
　糧運盡獲之齊兵殺馬驢以食轉至元武湖(注見/前)西
　北連日大雨平地水大餘晝夜坐立泥中懸鬲以爨
　而臺中及潮溝(在上元縣西吴時鑿/引潮以扺秦淮故名)北路燥梁軍每
　得番易然四方糧運不至士卒皆饑疲㑹陳蒨饋米
　三千斛鴨千頭霸先命炊米煮鴨裹以荷葉未明蓐
　食出幕府山與吳明徹等首尾齊舉縱兵大戰侯安
　都自白下引兵横出其後齊師大潰死者不可勝計
　擒徐嗣徽斬以狥追奔至于臨沂(晉僑置屬南琅邪/郡故城在今句容)
　(縣/北)諸軍相次克㨗虜蕭軌等斬之齊軍士縛荻筏以
　濟溺死甚衆唯任約王僧愔得免(梁軍士以賞俘貿/酒一人裁得一醉)
　(齊人聞蕭軌等被/殺亦殺陳曇朗)
梁王琳遣使奉表于魏于齊
　侯平頻破後梁軍以王琳兵威不振不受指麾琳遣
　將討之平收其衆奔江州侯瑱與結為兄弟琳軍勢
　益衰遣使奉表于齊江陵之陷琳妻子没于魏琳又
　獻欵于魏以求之亦稱臣于梁
齊大治宫室
　齊發丁匠三十餘萬修廣三臺宫殿(齊主之初立也/留心政術内外)
　(肅然軍國檅策獨决懐抱毎臨行陣親當矢石所向/有功數年之後漸以功業自矜遂嗜酒滛佚肆行狂)
　(暴袒露形體銜坐巷宿髙氏婦女不問親疎往往亂/之或以賜左右不從者手刃之作大□長鋸剉䧺之)
　(屬陳之于庭每醉輒手殺人以為戲樂楊愔乃簡死/囚置仗内謂之供御囚齊主欲死人輙執以應命三)
　(月不殺則宥之開府㕘軍裴謂之上書極諫齊主謂/楊愔曰此愚人何敢如是對曰彼欲陛下殺之以成)
　(名于後世齊主曰我且不殺爾焉得名一日泣謂羣/臣曰黒獺不受我命奈何都督劉桃枝曰臣得三千)
　(騎請擒之以来齊主壯之賜帛千匹趙道徳進曰桃/枝妄言應誅陛下奈何濫賞齊主即回絹賜之典御)
　(丞李集面諫比之傑紂齊王令縳置流中久之引出/謂曰吾何如傑紂集曰彌不及矣又令沉之引出更)
　(問如此數四集對如初齊主大笑曰天下有如此癡/人方知龍逢比干未是後物遂釋之頃之入見似有)
　(所諫竟斬之由此内外憯憯各懐怨毎而能委政楊/愔總攝機衡百度修敕是以主昏于上政清于下)
秋七月梁陳霸先自為司徒揚州刺史進爵長城公
九月梁陳霸先自為丞相録尚書事
魏及突厥襲吐谷渾敗之
　突厥木杆可汗假道于涼州以襲吐谷渾魏宇文泰
　使涼州刺史史寜(字永和建/康袁氏人)帥騎隨之吐谷渾奔南
　山木杆將追之寜曰樹敦(吐谷渾所敗故城在今/西寜府遷外曼頭山北)賀
　真(與樹敦/相近)二城吐谷渾之巢穴也拔其本根餘衆自
　敗木杆從之與寜分道破二城復與會于青海(注見/前)
　歎寜勇决贈遺甚厚(明年吐谷渾寇涼鄯河三州秦/州都督遣渭州刺史于翼赴援)
　(翼曰攻取非夷俗所長寇来不過抄掠耳/掠無所獲勢將自走數日問至果如其言)
冬十月魏太師大冡宰安定公宇文泰卒(書法與髙歡/同例説見前)
世子覺(泰第三子後代/魏為周愍帝)嗣
　泰北巡度河還至牽屯山(即雞頭山/注見前)而病驛召中山
　公䕶至涇州謂曰吾諸子皆幼外寇方彊天下之事
　屬之于汝宜努力以成吾志遂卒(泰能駕馭英豪得/其力用性好質素)
　(不尚虚餙明達政事崇僑好古凡所施/設皆倣三代而為之及卒諡曰文公)世子覺嗣位
　(時年/十五)為太師柱國大冡宰安定公出鎮同州(䕶名位/素卑及)
　(是輔政羣公莫服䕶問計于大司寇于謹曰今日之/事謹必以死争之若對衆定策公必不得讓矣明日)
　(會議謹曰昔帝室傾危非安定公無復今日一旦違/世嗣子雖幼中山公親其兄子兼受顧託軍國之事)
　(理須歸之辭色抗厲衆皆悚動謹素與泰等夷䕶常/拜之至是謹起再拜羣公亦拜于是衆議始定  同)
　(州西魏置今為府屬陜西胡三省曰宇文泰由也/輔政常居此以其地扼闕河齊人後軼所心)
齊併省州縣
　齊主詔以魏末豪傑糾合鄉部因縁請託各立州郡
　公私煩費丁口減于疇日守令倍于昔時于是併省
　三州一百五十三郡五百八十九縣三鎮三十六戍
十二月魏宇文覺自為周公
齊築長城
　先是齊自黄櫨嶺(在今汾州府/永寜州西北)起長城北至社平戍
　(在今朔平府左/雲縣廢武州境)四百餘里置三十六戍(事在天/保三年)已而
　發民一百八十萬自幽州夏口(胡三省注夏當作下/即居庸下口也居庸)
　(注見/前)西州恒州(注見/前)築長城九百餘里(在天保/六年)至是
　復自西河總秦戍(在今大同府西北/與陜西延安府界)築長城東至于
　海前後所築東西凡三千餘里率十里一戍其要害
　置州鎮凡二十五所(明年又于長城内/築重城四百餘里)
(丁梁太平二年魏恭帝四年齊天保八年陳高祖武帝/丑陳霸先永定元年周孝愍帝宇文覺元年九月以後)
(世宗明帝毓元年是歲梁魏皆亡陳周/代并齊三大國後梁一小國凡四國)春正月周宇文
覺稱天王(是為/愍帝)廢魏主為宋公宇文䕶自為大司馬(魏/自)
(太祖道武帝建元至孝武帝入闗凡十三主一百五十/年而分為東西魏西魏自孝武後至恭帝亡又三主合)
(二十二年東魏孝静帝/一主在位十七年先亡)
　魏宇文䕶以周公覺幼弱欲早使正位以定人心以
　魏主詔奉册璽禪位于周遷魏主出居大司馬府覺
　即天王位(追尊文公為文王妣為文后封魏帝為宋/公以木徳承魏水行夏之時服色尚黒以)
　(李弼為太師趙貴為太傅大冡宰獨孤/信為太保大宗伯中山公䕶為大司馬)
周主(宇文自稱天王綱目以春秋為天王乃天子之稱/不得以此予之僅書王則又非實故仍書周主汪)
(克寛以主當/作王非是)祀圜丘定郊廟之制
　周主祀圜丘自謂先世出于神農(宇文氏自謂炎帝/為黄帝所滅子孫)
　(遯居朔野其後有葛烏免者鮮卑/奉以為主至普回遂以宇文為氏)以神農配二丘始
　祖獻侯莫那(普回子自隂/山始徙遼西)配南北郊文王配明堂廟
　號太祖仍用鄭康成義立太祖與二昭二穆為五廟
　(禮記王制天子七廟鄭康成注此周制七者太祖及/文王武王之祧與親廟四殷則六廟契及湯與二昭)
　(二穆夏則五廟無太祖/禹與二昭二穆而已)其有徳者别為祧廟不毁
二月梁蕭勃起兵廣州次于南康(今贛州府/注見前)陳霸先遣
將軍周文育撃之獲其將歐陽頠傅泰勃為其下所殺
　勃起兵于廣州遣歐陽頠及其將傅泰蕭孜(勃從/子)為
　將軍南江州刺史余孝頃(余氏由余之/後以名為氏)以兵會之(孝/頃)
　(先據新吴因就置南江州以為刺史/新吴漢縣南唐改奉新今屬南昌府)　陳霸先遣周
　文育帥諸軍進討頠出南康屯苦竹灘(亦曰苦竹州/在南昌府豐)
　(城縣/西南)泰據蹠口城(在東昌府南/昌縣西南)孝頃在豫章據石頭
　(此非建康之石頭乃豫章之渚口在南昌府新建縣/西北水經注贛水西岸有磬石謂之石頭津步處也)
　文育于豫章立柵分遣老弱乗故船沿流俱下燒豫
　章柵偽若遁去者孝頃望之大喜設備文育由間道
　兼行據頠及孜泰孝頃之間築城饗士頠等大駭文
　育遣周鐵虎等襲頠擒之文育盛陳兵甲與頠乗船
　而宴巡蹠城下使其徒丁法洪攻泰擒之孜孝頃退
　走勃軍聞之忷懼遂殺勃(文育送頠泰于建康霸先/與頠有舊釋之以為衡州)
　(刺史使討嶺南遂克廣州孜孝頃猶據石頭霸先遣/侯安都助文育攻之孜出降孝頃逃歸己而從王琳)
　(屯臨州故城明年兵敗擒送建康為臨川吴郡/齊廢故曰故城隋于此置撫州今  府屬江西)
周宇文䕶殺冡宰趙貴大宗伯獨孤信
　周楚公趙貴衛公獨孤信故皆與太祖等夷及晉公
　䕶専政皆怏怏不服貴謀殺䕶信止之䕶聞之遂殺
　貴免信官自為大冡宰未幾復殺信
周宇文䕶弑宋公
夏六月梁陳霸先遣兵撃王琳于郢城
　先是陳霸先徵王琳為司空琳不就徵大治舟艦將
　攻霸先霸先遣侯安都周文育將舟師㑹武昌以撃
　之
齊大蝗
　河南北大蝗齊主以問魏郡丞崔叔瓚(季舒/之兄)對曰五
　行志土功不時蝗虫為災今外築長城内興三臺殆
　以此乎齊主大怒使左右毆之擢其髮以溷沃之曳
　足以出
秋八月周人歸故梁主繹之喪于王琳
　琳請之也(後四年琳敗奔/齊陳人始𦵏之)
九月梁陳霸先自為相國封陳公加九錫
周宇文䕶弑其君覺及其柱國李逺而立寜都公毓(小/名)
(統萬突太祖長/子是為明帝)
　周主覺性剛果見宇文䕶執政深惡之司會(周官大/冡宰屬)
　(後周為/中大夫)李植(逺之/子)軍司馬(周官大司馬屬/後周為中大夫)孫恒以先
　朝佐命入左右亦疾䕶之専乃與宫伯(周官掌王宫/後周亦為中)
　(大/夫)乙弗(伐北/複姓)鳯賀拔提潛謀請周主誅䕶周主然之
　植等又引宫伯張光洛同謀光洛以告䕶䕶乃出植
　恒于外鳯等益懼更請周主召羣公入讌因執䕶誅
　之光洛又以告䕶時領軍尉遲剛(字婆羅/迥之弟)總統禁兵
　䕶召之共謀廢立因遣入宫執鳯等罷散宿衛兵周
　主方悟獨在内殿令宫人執兵自守䕶遣柱國賀蘭
　祥(其先為賀蘭莫何弗因以/為氏祥字盛樂武川人)逼周主遜位幽于舊第
　召公卿議廢周主為畧陽公迎立岐州刺史寜都公
　毓鳯恒等皆被殺時李植父柱國逺鎮𢎞農䕶召逺
　及植還朝既至植自陳初無此謀䕶令畧陽公與相
　質植辭窮乃曰本為此謀欲安社稷利至尊耳今日
　至此何事云云于是䕶乃害植并逼逺令自殺尋弑
　畧陽公黜其后元氏為尼寜都公至自岐州即天王
　位(後䕶誅追諡略陽/公為孝愍皇帝)
冬十月梁陳霸先自進爵為王遂稱皇帝(是為/武帝)廢梁主
為江隂王(梁自武帝代齊至敬帝/亡凡四主合五十五年)
　梁主禪位于陳陳王使中書舍人劉師知(沛國/相人)引將
　軍沈恪(字子恭/武康人)勒兵入宫衛送梁主如别宫恪排闥
　見王叩頭謝曰恪經事蕭氏今日不忍見此分受死
　耳决不奉命王嘉其意更以王僧志代之王遂即位
　于南郊奉梁主為江隂王
陳以蔡景歴為中書通事舍人
　是時政事皆由中書省置二十一局各當尚書諸曺
　總國機要尚書唯聽受而已
陳主祠蔣帝廟(注見/前)
梁王琳及陳人戰敗之獲其將周文育侯安都遂克江
州
　侯安都至武昌王琳將樊猛棄城走周文育自豫章
　會之安都聞陳主受禪歎曰今兹必敗戰無名矣時
　兩將俱行不相統攝部下交争稍不相平軍至郢州
　圍之未克而王琳至安都乃悉衆詣沌口(在漢陽府/漢陽縣西)
　(南水經注沌水逕沌陽縣南/注于江謂之沌口沌枉兖反)合戰大敗安都文育及
　禆將周鐵虎程靈洗皆被擒鐵虎辭氣不屈琳殺之
　囚安都等總以長鎖繋之移湘州軍府就郢城遣樊
　猛襲據江州
陳以蕭乾(字思惕齊豫/章王嶷之孫)為建安(吴郡今福建/建寕府是)太守
　時熊曇朗在南昌(曇朗南昌人世為郡著姓侯景之/亂聚衆據豐城為柵梁元帝以為)
　(巴山太守江陵陷曇朗兵力浸彊紹泰末領豫章太/守  豐城晉縣今屬南昌府巴山梁郡隋廢故城在)
　(今撫州府/崇仁縣)周迪在臨川(迪臨川南城人侯景之亂迪/宗人續起兵臨川尋為其部)
　(將所殺迪勇冠軍中遂推/為主紹泰末授臨川内史)留異在東陽(侯景之陷會/稽以異為東)
　(陽太守及景平王僧辯使異慰勞東陽異糾合鄉閭/保據巖阻其徒日盛江陵陷僧辯以異仍守東陽紹)
　(泰末封永/興縣侯)陳寳應在晉安(寳應晉安侯官人父羽為/郡雄豪侯景之亂梁晉安)
　(太守蕭雲以郡讓羽羽令寳應典兵士衆彊盛侯景/平元帝以羽為晉安大守紹泰元年羽求傳郡于寳)
　(應許之福晉安晉郡/今福建  州府是)往往立砦以自保陳主患之使
　侍郎蕭乾諭以禍福豪帥皆降即以乾為建安太守
　(已而曇朗據新淦以應王琳迪攻之曇朗敗走為村/民所殺迪後進號南安將軍陳徵之令出鎮湓城不)
　(至隂與留異相結寳應亦潜與異合于是陳遣兵討/迪異迪衆潰異戰敗俱奔晉安陳遂進軍討寳應破)
　(之擒寳應并異送建康㐲誅迪竄山谷間久之潜出/臨川太守駱牙誘而斬之傳首京師初會稽虞寄流)
　(寓閩中依寳應常從容諭以順逆寳應輒引他語亂/之及迪異奔晉安寄復以書切諫寳應不從後寳應)
　(敗謂其子曰早從虞公言不至今日縣新淦漢縣故/城在今江西臨江府清江縣今新淦  隋開皇中徙)
　(置駱牙字旗門臨安人虞/寄字次安會稽餘姚人)
周以令狐整(字延保/敦煌人)為豐州(梁置興州後周為豐州隋/改為均州今州屬襄陽府)
刺史
　初梁興州刺史席固(字子堅安定/人居襄陽)以州降魏魏以為
　豐州刺史久之固不遵北方制度周人密欲代之乃
　以司憲中大夫(後周置貳秩官/以左右刑罰)令狐整權鎮豐州整
　傾身撫接人情遂洽于是除整刺史徙固湖州(西魏/置故)
　(城在今南/陽府唐縣)整遷州于武當(漢縣明省故/城在今均州)旬日之間府
　城周備遷者如歸固曲部多願留為整左右整諭以
　朝制弗許莫不流涕而去
十二月齊主幽其弟永安王浚(字定樂髙/祖第三子)上黨王渙(字/敬)
(夀髙祖/第七子)于地牢
　初齊有術士言亡髙者黒衣齊主因問左右何物最
　黒對曰無過于漆齊主以上黨王渙于兄弟第七執
　之渙殺使者而逃為人所獲送鄴齊主又與永安王
　浚有舊怨(齊主少雌懦與浚皆見世宗有時洟出浚/責左右曰何不為二兄拭鼻因深銜之)
　及即位浚為青州刺史聰明矜恕吏民悦之浚以齊
　主嗜酒敗徳欲乗驛至鄴面諌或密以白齊主齊主
　益銜之已浚入朝從幸東山齊主裸裎為樂浚進諌
　曰此非人主所宜又于屏處召楊愔譏其不諌時齊
　主不欲大臣與諸王交通愔懼奏之齊主大怒浚尋
　還州又上書切諫詔徵浚浚懼禍謝疾不至齊主遣
　馳驛収之老幼泣送者數千人至鄴與上黨王渙皆
　盛以鐵籠置于地牢飲食溲穢共在一所(後齊主如/北城因視)
　(浚渙于地牢臨穴謳歌令浚渙和之浚渙悲怖聲顫/齊主愴然泣下將赦之長廣王湛素與浚不睦進曰)
　(猛虎安可出穴齊主黙然使左右刺之浚渙號哭呼/天乃燒殺之逺近痛憤  長廣王湛髙祖第九子後)
　(為武/成帝)
(戊陳永定二年周明帝/寅二年齊天保九年)春正月梁王琳伐陳次于白水
乞師于齊
　王琳引兵十萬下至湓城屯于白水浦(今曰白水港/在九江府徳)
　(化縣/西)以魯悉達為將軍陳主亦以悉逹為將軍各送
　鼓吹女樂悉逹兩受之而無所就琳不敢下乃遣使
　求援于齊且請納永嘉王莊(前質/于齊)以主梁祀(琳在白/水周文)
　(育侯安都賂守者逃歸陳主遣尚書謝哲往諭琳琳/請還湘州陳軍亦還已而魯悉逹部將引齊兵入北)
　(江州悉達遂奔陳州謝哲字/穎豫朏之子北江  注見前)
周宇文䕶自為太師
二月齊北豫州刺史司馬消難(字道融子/如之子)叛入于周
　消難以齊主昏虐滋甚隂為自全之計曲意撫循所
　部上黨王渙之亡也鄴中大擾疑其赴成臯御史中
　丞畢義雲遣御史詣北豫州先禁消難典籖家客等
　消難懼密請降于周周遣柱國達奚武大將軍楊忠
　帥騎士迎之(武等從間道馳入齊境三遣使消難皆/不報武疑有變欲還忠曰有進死無退)
　(生獨以千騎夜趣城下城四面峭絶但聞擊拆聲武/親至麾數百騎西去忠勒餘騎不動俟門開而入馳)
　(遣召武武以消難及其屬先歸忠以三十騎為殿至/洛南皆觧鞍而卧齊衆来追至洛北忠謂將士曰今)
　(在死地賊必不敢渡水已而果然乃徐引還/武歎曰奚達武自謂天下健兒今日服矣)
齊納梁永嘉王莊于梁軍以王琳為梁丞相琳遂以莊
稱帝(改元/天啟)
夏四月陳主霸先弑江隂王(諡曰梁/敬帝)
五月陳主捨身干大莊嚴寺
冬齊以常山王演(髙祖第六子/即孝昭帝)録尚書事
　初常山王演以齊主沈湎憂憤形于顔色齊主覺之
　謂曰但令汝在我何為不縱樂演雖啼泣拜伏竟無
　所言齊主亦大悲抵盃于地曰自今敢進酒者斬未
　幾沈湎益甚演又密撰事條將諫其友(王友也諸王/宫僚有師有)
　(友/)王晞(字叔朗北/海劇人)以為不可演不從因間極言齊主
　大怒召演于前以刀鐶擬脇求演之過不得乃釋之
　及演録尚書事除官者皆詣演謝去必辭晞言于演
　曰受爵天朝拜恩私第自古以為不可宜一切約絶
　演從之久之演從容謂晞曰主上起居不恒吾豈可
　以前逢一怒遂爾結舌卿宜為撰諌章吾當伺便極
　諌晞遂條十餘事以呈因謂演曰今朝廷所恃唯殿
　下乃欲學匹夫耿介輕一朝之命一旦禍至奈家業
　何演欷歔不自勝即焚之後復乗間苦諌齊主使力
　士亂捶之㑹醉得觧(齊主䙝黷之遊遍于宗戚唯至/常山之第則不適而去太子殷)
　(自幼温裕開朗甚有美名齊主以其不似已欲廢之/使手刃囚太子惻然不斷其首齊主大怒親以馬鞭)
　(撞之太子由是氣悸語吃精神昏擾齊主因酣宴屢/云太子性懦社稷事重終當傳位常山太子少傅魏)
　(収謂楊愔曰太子國之根本不可動摇此言非所以/為戲愔白収言齊主乃止齊主既殘忍有司莫不嚴)
　(酷或燒犁耳使囚立其上或燒車釭使以臂貫之惟/郎中蘇瓊所至皆以寛平為治有人告反者事或付)
　(瓊多得申雪强蘇/瓊字珍之武  人)
齊減百官禄
　齊主北築長城南助蕭莊士馬死者以數十萬計重
　以修築臺殿賜與無節府藏之積不足以供乃減百
　官禄撤軍人常廩併省州郡縣鎮戍之職以節費用
　焉
十二月陳髙涼太守馮寳卒
　時海隅擾亂寳妻洗氏懐集部落數州宴然其子僕
　生九年是歲遣帥諸酋長入朝詔以為陽春守(梁置/陽春)
　(郡隋改為縣今/屬廣東肇慶府)
(巳陳永定三年周武成/夘元年齊天保十年)春正月周主始親政
　宇文䕶上表歸政周主始親萬機軍旅之事䕶猶總
　之(是月周改都/督為總管)
夏四月齊主殺其膠州刺史杜弼閏月復殺其僕射髙
徳政
　齊主之為魏相也弼為長史齊主將受禪弼諌止之
　僕射高徳政用事弼又不為之下徳政數短之齊主
　因飲酒遣使斬弼既而悔之驛追不及徳政以齊主
　酣飲數彊諌齊主不悦謂左右曰高徳政恒以精神
　陵逼人徳政懼稱疾楊愔素忌徳政因謂齊主曰若
　用徳政為冀州病當自差從之徳政即起齊主大怒
　殺之(先是崔暹卒齊主親往哭謂其妻曰頗思暹乎/對曰思之齊主曰然則往省之乃手斬其妻擲)
　(首墻/外)
五月丙辰朔日食
六月霖雨
　周以霖雨詔羣臣極諌左光禄大夫樂遜(字遵賢河/東猗氏人)
　上言時宜其尤切于政要者凡四事(其一以為比来/守令代歸期促)
　(責其成效専務威猛今闗東之民淪陷塗炭若不布/政優優何以使彼勞民歸就樂土其二以為頃者魏)
　(都洛陽一時殷盛貴勢競為侈靡終使禍亂交興比/来朝貴器服稍華百工造作務盡竒巧臣誠恐物逐)
　(好移有損政俗其三以為選曺補擬宜與衆共衆心/明白然後呈奏其四以為高洋據有山東未易猝制)
　(譬猶碁刼相持争行先後若一行不當或成彼利誠/應捨小營大先保封域不宜貪利邉陲輕為興動)
周主賜處士韋夐(字敬逺/孝寛兄)號逍遥公徵魏將軍寇儁(字/祖)
(儁上谷/昌平人)入見
　夐志尚夷簡魏周之際十徵不屈太祖重之不奪其
　志周主禮敬尤厚號曰逍遥公晉公䕶延之至第訪
　以政事夐仰視歎曰酣酒嗜音峻宇雕墻有一于此
　未或不亡䕶不悦驃騎大將軍開府儀同三司寇儁
　少有學行家人嘗賣物多得絹五匹儁知之曰得財
　失行吾所不取訪主還之敦睦宗族與同豐約教訓
　子孫必先禮義自大統中稱老疾不朝謁周主欲見
　之儁不得已入見周主引與同席問以舊事以御輿
　送之
陳主霸先殂兄子臨川王蒨立(是為/文帝)
　先是陳主詔臨川王蒨築城于南皖(即皖口鎮皖水/入江之口也在)
　(今安慶府/懐寜縣西)及是陳主以疾殂(陳主臨戎制勝英謀獨/運而為政務崇寛簡非)
　(軍旅急務不輕調發性儉素常膳不過數品私宴用/瓦器蚌盤殽核充事而已後宫無金翠之餙不設女)
　(樂/)時子昌(字敬/業)姪頊(始興王道譚/次子即宣帝)皆江陵之陷没于
　長安内無嫡嗣外有彊敵宿將在外朝無重臣唯中
　領軍杜稜典宿衛兵章皇后召稜及中書侍郎蔡景
　歴入禁中定議急召臨川王蒨于南皖侯安都軍還
　適至遂與王俱還至建康羣臣奉王嗣位王謙讓不
　敢當后以昌故未肯下令羣臣猶豫不能决安都曰
　今四方未定何暇及逺臨川王有大功于天下今日
　之事後應者斬即按劍上殿曰皇后出璽是日蒨即
　位(諡陳主曰武皇帝廟/號髙祖𦵏萬安陵)以侯瑱為太尉安都為司空
秋八月周主始稱皇帝
　周御正中大夫崔猷(字宣猷/挺之孫)建議以為聖人沿革因
　時制宜今天子稱王不足以威天下請遵秦漢舊制
　稱皇帝建年號從之
冬十月齊主洋殂太子殷立(是為/廢帝)
　齊主嗜酒成疾自知不能久謂李后曰人生必有死
　何足致惜但憐正道尚幼人將奪之耳又謂常山王
　演曰奪則任汝慎勿殺也召尚書令楊愔領軍平秦
　王歸彦侍中燕子獻(字季則廣/漢下洛人)侍郎鄭頥(字子黙/彭城人)受
　遺詔輔政十月殂于晉陽(諡文宣皇帝廟號髙祖/後改顯祖𦵏武寜陵)羣
　臣無下泣者唯楊愔涕泗嗚咽太子殷即位詔諸雜
　作一切停罷
(庚陳世祖文帝蒨天嘉元年周武成二年齊/辰主殷乾明元年肅宗孝昭帝演皇建元年)春二月梁
丞相琳伐陳敗績與梁主莊皆奔齊
　王琳聞陳髙祖殂乃以孫㻛(字徳璉/吴人)為郢州刺史總
　留任奉梁主莊出屯濡須口齊行臺慕容儼帥衆臨
　江為之聲援琳攻大雷陳遣侯瑱侯安都及徐度將
　兵禦之吴明徹夜襲湓城琳遣兵撃敗之因引兵東
　下二月琳至柵口侯瑱出屯蕪湖相持百餘日周人
　聞琳東下遣荆州刺史史寜將兵數萬乗虚襲郢州
　孫㻛嬰城自守琳恐衆潰乃帥舟師去蕪湖十里而
　泊齊軍屯于西岸軍勢盛甚時西南風急琳引兵直
　趣建康瑱等徐躡其後風反為瑱用琳擲火炬皆反
　燒其船瑱發拍(拍竿也以/拍敵船)撃艦以牛皮冐蒙衝小船
　觸之琳軍大敗齊軍自相蹂踐陳軍乗之斬獲萬計
　琳走奔齊梁主莊左右皆散獨侍中袁泌(字文洋/昻之子)以
　輕舟送莊達于齊境拜辭而還遂奔陳御史中丞劉
　仲威(之遴/之子)奉莊奔齊樊猛及其兄毅(字智/烈)帥部曲降
　陳(孫㻛固守郢州周人圍之不能克及琳敗周人聞/陳師將至乃觧圍去㻛集將佐謂曰吾與王公同)
　(奬梁室勤已至矣時事如/此豈非天乎遂以州降陳)
齊太傅常山王演殺尚書令楊愔等自為丞相都督中
外諸軍事
　齊顯祖之喪常山王演居禁中䕶喪事婁太后欲立
　之而不果齊主殷立演乃居東館事皆咨決楊愔等
　以演與長廣王湛位地親逼恐不利于嗣主忌之居
　頃之演出歸第自是詔敕多不闗預齊主將發晉陽
　時議謂演必留守本根楊愔疑之使與長廣王湛俱
　從還鄴外朝駭愕先是領軍將軍可朱渾天和(元之/子)
　每曰若不誅二王少主無自安之理及是燕子獻謀
　處婁太后于北宫使歸政李太后楊愔又以爵賞多
　濫悉加澄汰由是失職之徒歸心二王平秦王歸彦
　初與楊燕同心既而中變(歸彦總知禁衛愔留從駕/兵五千于西中不闗白歸)
　(彦歸彦由/是怨愔)盡以其謀告二王侍中宋欽道(廣平人/弁之孫)向
　侍東宫面奏齊主曰二王權重宜速去之齊主不許
　愔等乃奏李太后出二王為刺史宫人李昌儀即高
　仲密之妻也李太后以啟示之昌儀密啟婁太后愔
　等又議不可令二王俱出乃奏以湛鎮晉陽演録尚
　書事二王拜職于尚書省大會百僚愔等將赴之鄭
　頥止之愔不聽湛伏家僮數十人干後室及宴與賀
　拔仁斛律金等于坐執愔及天和欽道子獻歐之愔
　大言曰諸王反逆欲殺忠良邪尊天子削諸侯赤心
　奉國何罪之有使人執頥頥曰不用智者言至此命
　也二王與歸彦等擁愔等突入雲龍門至昭陽殿婁
　太后出坐殿上李太后及齊主側立演叩頭曰臣與
　陛下骨肉至親楊遵彦等欲獨擅朝權威福自己若
　不早圖必為宗社之害臣與湛等已共執之未敢刑
　戮専輒之罪誠當萬死(時衞士二千餘人皆被甲待/詔武衛􁘞永樂武力絶倫素)
　(為顯祖所厚叩刀仰視齊主素吃訥倉猝不知所言/婁太后令却仗不退又厲聲曰奴軰即今頭落乃退)
　(永樂内/刀而泣)婁太后乃讓齊主曰此等懐逆欲殺我二子
　次將及我爾何為縱之齊主不能言婁太后怒且悲
　曰豈可使我母子受漢老嫗斟酌李太后拜謝齊主
　乃曰天子亦不敢為叔惜况此漢輩但匄兒命自下
　殿去此屬任叔父處分遂皆斬之以中書令趙彦深
　代楊愔總機務演為大丞相都督中外諸軍録尚書
　事(演遂如晉陽齊主詔軍國之/政皆申晉陽禀大丞相規算)
陳衡陽王昌自周歸于陳陳主殺之
　初陳髙祖以其子昌姪頊在長安屢請于周周不遣
　至是乃遣昌還昌致書陳主辭甚不遜陳主召侯安
　都謂曰太子將至須别就一藩歸老安都曰自古豈
　有被代天子臣愚不敢奉詔請自迎之于是陳主遂
　以昌為衡陽王昌濟江安都于中流殞之以溺告安
　都因進爵清逺公
陳遣使如周
　初髙祖遣毛喜(字伯武/陽武人)從安成王頊詣江陵梁元帝
　以喜為侍郎沒于長安至是與昌俱還因進和親之
　策陳主乃使周𢎞正通好于周
夏四月周宇文䕶進毒弑其君毓毓弟魯公邕(太祖第/四子)
立(是為/武帝)
　周主明敏有識量宇文䕶憚之使膳部中大夫(後周/置屬)
　(冡宰胡三省曰唐/尤禄寺之職也)李安寘毒于糖䭔(丸餅也䭔/都回反)而進
　之周主覺之口授遺詔五百餘言且曰朕子年幼未
　堪當國魯公邕朕之介弟寛仁大度海内共聞能𢎞
　我周家必此子也遂殂(諡明皇帝廟號/世宗𦵏昭陵)邕即位邕初
　為世宗所親愛大事多與之㕘議性深沉有逺識非
　因顧問未嘗輙言
秋八月齊常山王演廢其主殷為濟南王而自立(是為/孝昭)
(帝/)
　演以王晞為司馬嘗密謂曰比諸勲貴敦迫言我違
　天不祥恐當有變吾欲以法繩之何如晞曰比者殿
　下倉猝所行非復人臣之事上下相疑何由可久殿
　下雖欲謙退恐墜先帝之基演曰卿勿多言晞又密
　以問趙彦深彦深曰我比亦驚此聲論毎欲陳聞則
　口噤心悸弟既發端吾亦當昧死一披肝胆因勸演
　演遂言于婁太后趙道徳曰相王不效周公輔成王
　而欲骨日相奪不畏後世謂之簒邪未幾演復啟太
　后以人心未定恐奄忽變生須早定名位太后從之
　八月下令廢齊主殷為濟南王出居别宫以常山王
　演入纂大統且戒之曰勿令濟南有他也演遂即位
　于晉陽詔封功臣禮賜耆老延訪直言褒賞死士追
　贈名徳(齊主演識度沈敏少居臺閭明習吏事即位/尢自勤勵大革顯祖之弊嘗問舍人裴澤得)
　(失對曰陛下聴明至公而頗傷細帝王之度頗為未/𢎞齊主笑曰朕初臨萬幾慮不周悉故致如此但恐)
　(後又嫌疎漏耳羣臣進言皆從容受納性至孝太后/不豫容色貶悴衣不觧帶食飲藥物皆手親之齊主)
　(欲以王晞為侍郎苦辭不受或勸之曰我少年以来/閲要人多矣得志少時鮮不顛覆人主私恩何由可)
　(保萬一狓猖求退無地非不/好作要官但思之爛熟耳)
陳太尉侯瑱攻湘州周遣軍司馬賀若敦(代人/)救之
　江陵之陷也巴湘之地皆入于周周使梁人守之至
　是陳太尉侯瑱等將兵逼湘州周遣軍司馬賀若敦
　將歩騎救之又遣獨孤盛將水軍與敦俱進㑹秋水
　汎溢糧援斷絶敦恐瑱知之乃于營内多為土聚覆
　之以米召旁村人陽有訪問隨即遣之瑱以為實瑱
　又増修營壘為久留之計(先是土人多乗輕船載米/肉以餉瑱軍敦乃偽装餉)
　(船伏甲士于中瑱軍望見逆来争取甲士出而擒之/又敦軍數有棄馬投瑱者敦乃别取一馬牽以趣船)
　(令船中逆以鞭鞭之如是再三馬畏不上然後伏兵/江岸使人乗畏船馬詐降瑱軍瑱遣兵迎接馬畏船)
　(不上伏發盡殺之後實有餽/餉及亡降者瑱皆拒擊之)已而瑱襲破獨孤盛于
　楊葉洲(胡三省注/在湘江口)盛収兵登岸築城自保(是冬巴陵/降陳獨孤)
　(盛將餘衆潜遁侯瑱與賀若敦相持日久明/年正月敦拔軍北歸于是巴湘遂入于陳)
冬十一月齊以盧叔虎(柔從/叔)為太子庶子
　齊主問時務于叔虎叔虎請伐周曰我彊彼弱我富
　彼貧其勢相懸然未能併吞者此失于不用彊富也
　宜立重鎮于平陽與彼蒲州相對深溝髙壘運糧積
　甲彼閉闗不出則蠶食其地若彼出兵則費損必多
　我軍士年别一代(一年一/更戍也)榖食豐饒彼来求戰我則
　不應彼若退去我乗其弊與我相持農業且廢不過
　三年彼自破矣齊主深善之
十二月陳制春夏不斷死刑
齊置屯田
　初齊境糴貴左丞蘇珍芝建議修石鼈(城名在揚州/府寳應縣鄧)
　(艾所/築)等屯自是淮南軍防足食平州刺史嵇曄建議
　開督亢陂(注見/前)置屯田歲収稻粟四十萬石北境周
　贍又于河内置懐義等屯(湖三省注齊分河内汲/郡為懐州置懐義等屯)以
　給河南之費自是稍止轉輸之勞
(辛陳天嘉二年周髙祖武帝邕保定/巳元年齊世祖武成帝湛太寜元年)春正月周宇文䕶
自加都督中外諸軍事
　又詔五府總于天官事無巨細皆先斷後聞
齊以王琳為揚州刺史
　齊主使王琳出合肥召募更圖進取陳合州刺史裴
　景徽請為鄉導齊主使琳與盧潜將兵赴之琳沈吟
　不决景徽恐事泄挺身奔齊齊主以琳為驃騎開府
　揚州刺史鎮夀陽(已而琳與潜有隙齊徵琳/還鄴以潜為揚州刺史)
二月周以韋孝寛為勲州刺史
　周人以韋孝寛嘗立勲于玉壁乃置勲州于玉壁以
　孝寛為刺史孝寛有恩信善用間諜故齊之動静皆
　先知之(齊境生胡數為抄掠不可誅討孝寛欲築城/于險要以制之遣開府姚岳監之岳以兵少)
　(不敢前孝寛曰此城距晉州四百餘里築之十日可/畢吾一日創手三日敵境始知晉州徵兵三日方集)
　(謀議之間自稽二日計其軍行二日不到我之城隍/辦矣乃築之齊人果至境上疑有大軍停留不進其)
　(夜孝寛使諸村縱火齊人以為/軍至収兵自固岳卒城而還)
三月周制十二丁兵
　周改八丁兵(境内丁兵分為八/番以八節代役)為十二丁兵率歲一
　月役(分為十二畨/毎月一代)
夏四月丙子朔日食
秋七月周更鑄錢
　文曰布泉一當五與五銖並行
九月齊主演弑濟南王
　濟南王在鄴望氣者言鄴中有天子氣平秦王歸彦
　恐王復立勸齊主除之齊主乃使歸彦詣鄴徵濟南
　王至晉陽殺之(初齊主之誅楊燕也許以長廣王湛/為太弟既而立太子百年湛心不平)
　(及齊主徵濟南王湛方守鄴問計于散騎常侍髙元/海元海曰有三策請殿下如梁孝王故事從數騎入)
　(晉陽見太后主上請去兵權不干朝政此上策也不/然表請青齊刺史沈靖自居此中策也更問下策曰)
　(發言即恐族誅固逼之元海曰濟南世嫡主上奪之/今集文武示以徵濟南之敇斬髙歸彦尊立濟南號)
　(令天下以順討逆此萬世一時也湛/大悦然未能用  髙元海髙祖從孫)
冬十月甲戍朔日食
十一月齊主演殂弟長廣王湛立(是為武/成帝)廢太子百年
為樂陵王
　齊主演出畋馬驚墜地絶肋婁太后視疾問濟南所
　在者三齊主不對太后怒曰殺之邪不用吾言死其
　宜矣遂去不顧齊主乃徵湛立之又與書曰百年無
　罪可以樂處置之勿效前人遂殂(諡孝昭皇帝/𦵏文靖陵)遺命
　至鄴湛猶疑其詐使所親先詣殯所發視使者復命
　乃喜馳赴晉陽即位立百年為樂陵王
周遣使如陳
　周人許歸陳安成王頊使司㑹上士杜杲(字子暉/杜陵人)如
　陳陳主遣使報之并貽以黔中地及魯山郡(注俱/見前)
十二月陳立鹽賦𣙜酤法
　庶子虞荔(字山披/寄之兄)中丞孔奐(字休文會/稽山隂人)以國用不足
　奏立之
(壬陳天嘉三年齊河清元年周保/午定二年後梁世宗巋天保元年)春閏二月齊以高歸
彦為冀州刺史和士開(字彦通清/都臨漳人)為黄門侍郎
　平秦王歸彦為肅宗所厚恃勢驕盈至是侍中髙元
　海等言其必為禍亂齊主亦尋其反覆之跡漸忌之
　以為冀州刺史齊主之為長廣王也和士開以善握
　槊彈琶琶有寵及即位累遷黄門侍郎高元海及中
　丞畢義雲黄門郎高乾和皆疾之將言其事士開乃
　奏元海等交納朋黨欲擅威福乾和由是被疎義雲
　納賂得為兗州刺史(歸彦至冀州内不自安欲待齊/主如晉陽秉虚入鄴事覺齊主)
　(遣段韶等討之歸彦閉城拒守已/而城破擒送鄴並其子孫皆棄市)
陳改鑄五銖錢
　梁末喪亂鐵錢不行民間私用鵝眼至是改鑄五銖
　錢一當鵝眼之十
後梁主詧殂太子巋立(是為/文帝)
　後梁主安于儉素不好酒色以封疆褊隘邑居殘毁
　鬱鬱不得志疽發背而殂(諡曰宣帝/廟號中宗)
三月陳安成王頊自周歸于陳
　周遣杜杲送頊南歸陳以為中書監陳主謂杲曰家
　弟今䝉禮遣實周朝之恵然魯山不返亦恐未能及
　此杲對曰安成長安一布衣耳而陳之介弟也其價
　豈止一城而已哉本朝敦睦九族恕己及物上遵太
　祖遺㫖下思繼好之義是以遣之南歸今乃云以尋
　常之土易骨肉之親非使臣之所敢聞也陳主甚慚
　曰前言戲之耳待杲有加頊妃栁氏及子叔寳(即後/主)
　猶在穰城陳主復遣毛喜如周請之周人皆歸之
夏四月齊太后婁氏殂
　齊主不改服服緋袍登三臺置酒作樂宫女進白袍
　和士開請止樂齊主怒撾之
齊青州言河水清
　齊主遣使祭之改元
周始命貴臣食邑
　先是周之羣臣受封爵者皆未給租賦至是詔聽寄
　食他縣
(癸陳天嘉四年周保定/未三年齊河清二年)春正月齊以高元海為兗州刺
史
　齊主終日酣飲朝事専委高元海又以元海庸俗輕
　之兖州刺史畢義雲作書與元海論時事給事中李
　孝貞得而奏之齊主由是疎元海以孝貞兼中書舍
　人徵義雲還朝和士開復譛元海齊主以馬鞭箠元
　海責曰汝昔教我反以弟反兄不義也以鄴城抗并
　州無智也出之兗州
二月周頒大律
　周主命司憲大夫拓跋廸(周令諸元從/本姓事具前)造大律二
　十五篇行之其制罪一曰杖刑自十五至五十二
　曰鞭刑自六十至百三曰徒刑自一年至五年四
　曰流刑自二千五百里至四千五百里五曰死刑
　磬(懸而/縊之)絞(綳而/殺之)斬梟(懸首/示衆)裂(車裂/也)凡二十五等(五/刑)
　(之屬各/有五)
三月乙丑朔日食
齊城軹闗(在今懷慶府濟源縣西北述征/記太行八陘第一曰軹闗陘)
　齊詔司空斛律光督步騎二萬築勲掌城(以通勲掌/谷故名)
　于軹闗仍築長城二百里置十二戍
夏四月周主養老于太學
　周主將視學以太傅燕國公于謹為三老仍賜以延
　年杖遂幸太學謹入門周主迎　謹答拜有司設席
　于中楹大師䕶設几謹升席南面憑几而坐大司馬
　豆盧寜(豆盧代北複姓寜/字永安徒河人)正舄周主立于斧扆之前
　西面有司進饌周主跪設醬豆袒割謹食畢周主跪
　受爵以酳有司徹周主北面立而訪道謹起立于席
　後以對(言曰木受繩則正后從諌則聖明王虚心納/諫以知得失天下乃安又曰去食去兵信不)
　(可去願陛下守信勿失又曰有功必賞有罪必罸則/為善者曰進為惡者曰止又曰言行者立身之基願)
　(陛下三思而言九慮而行勿使有過天子/之過如日月之食人莫不知願陛下慎之)周主再拜
　受言謹答拜禮成而出
六月陳殺其司空侯安都
　初安都鎮京口恃功驕横陳主銜之安都弗之覺嘗
　陪樂遊園禊飲謂陳主曰何如作臨川王時陳主曰
　此雖天命抑亦明公之力宴訖啟借供帳水飾明日
　載妻妾入宴安都坐御座賔客居羣臣位陳主惡之
　舍人蔡景歴希㫖稱安都謀反陳主慮其不受召故
　以為江州刺史安都過建康陳主與宴又集其將帥
　會于朝堂于坐悉収之下詔暴其罪惡明日賜死(初/高)
　(祖與諸將宴杜僧明周文育侯安都各稱功伐高祖/曰卿等忠良將也而皆有所短杜公志大而識誾狎)
　(于下而驕于上周侯交不擇人而推心過差侯郎傲/誕而無厭輕佻而肆志並非全身之道卒皆如其言)
　(曇僧明病死江州文育為能/  朗所殺安都至是被誅)
齊主殺其河南王孝瑜(字正徳文/襄長子)
　齊侍中和士開有寵姦諂百端賞賜不可勝計每侍
　左右言辭容止極諸鄙䙝無復君臣之禮(士開嘗謂/齊主曰自)
　(古帝王盡為灰土堯舜桀紂竟復何異陛下宜及少/壯極意為樂縱横行之一日取快可敵千年國事盡)
　(付大臣何慮不辦齊主大悦于是委趙彦深掌官爵/元文遥掌財用唐邕掌外兵白建掌騎兵馮子琮胡)
　(長粲掌東宫三四日一視朝書數字而已國白建字/彦舉太原陽邑人馮子琮信都人胡長粲  珍從曽)
　(孫/)齊主使士開與胡后握槊河南王孝瑜諌曰皇后
　天下之母豈可與臣下接手趙郡王叡(髙祖弟/琛之子)及士
　開共譖孝瑜奢僭山東唯聞有河南王不聞有陛下
　齊主酖殺之諸侯在宫中者莫敢舉聲唯河間王孝
　琬(文襄第/三子)大哭而出
秋九月周及突厥侵齊
　初周人欲與突厥連兵伐齊許納其女為后遣楊荐
　(字承畧秦/郡寜夷人)及王慶(字興慶太/原祁人)往結之齊人懼亦遣使
　求昏于突厥木杆貪齊幣重欲執荐等送齊荐知之
　責木杆背恩(周太祖以蠕蠕降/衆付突厥事具前)木杆慘然良久乃許
　為周出師然後送女于是周遣楊忠將歩騎出北道
　與突厥伐齊又遣達奚武出南道期㑹于晉楊忠拔
　齊二十餘城突厥以十萬騎會之三道俱入時大雪
　平地數尺齊主自鄴倍道赴晉陽斛律光將步騎三
　萬屯平陽周師及突厥逼晉陽齊主欲走避之趙郡
　王叡河間王孝琬叩馬諌齊主命六軍進止皆取叡
　節度而使并州刺史段韶總之
(甲陳天嘉五年周保定/申四年齊河清三年)春正月齊主及周師戰于晉陽
周師敗績
　齊主登北城軍容甚整突厥咎周人曰爾言齊亂故
　来伐之今齊人眼中亦有鐵何可當邪周人以步卒
　為前鋒從西山下去城二里許諸將咸欲逆撃之段
　韶曰步卒力勢有限今又積雪逆戰非便不如陳以
　待之彼勞我逸破之必矣既至齊悉其鋭兵鼓譟而
　出突厥震駭引上西山不肯戰周師大敗而還突厥
　引兵出塞比至長城馬死且盡逹奚武至平陽聞忠
　退亦還
二月庚寅朔日食
三月齊頒律令制田賦
　初齊顯祖命刋定齊律久而不成決獄者罕依律文
　相承謂之變法從事及齊主即位思革其弊乃督修
　者至是而成其刑名有五一曰死轘(即車/裂)梟斬絞二
　曰流投邉裔為兵三曰刑自五歲至一歲四曰鞭自
　百至四十五曰杖自三十至十凡十五等其流内官
　及老小閹癡并過失應贖者皆以絹代金是後為吏
　者始守法令又令民十八受田輸租調二十充兵六
　十免力役六十六還田免租調一夫受露田(注見/前)八
　十畝婦人四十畝奴婢依良人牛受六十畝(牧牛一/頭受田)
　(六十畝/限四年)大率一夫一婦調絹一匹綿八兩墾租二石
　義租五斗奴婢準良人之半牛調二尺墾租一斗義
　租五升墾租送臺義租納郡以備水旱
周初令百官執笏(禮記玉藻笏度二尺有六寸其中博/三寸其殺六分而去一唐㑹要笏制)
(上圓下方五品以上並用/象九品以上任用竹木)
夏六月白虹貫日齊主殺其兄之子樂陵王百年
　時白虹圍日再重又横貫而不達赤星見齊主欲以
　百年厭之百年嘗作數敕字教書者封奏之齊主怒
　使召百年百年知不免割帶决留與其妃斛律氏而
　入齊主遣左右亂捶之氣息將盡乃斬之棄諸池池
　水盡赤妃把玦哀號不食月餘亦卒玦猶在手拳不
　可開其父光自擘之乃開
秋八月丁亥朔日食
九月周封李昞為唐公(胡三省曰李氏有天/下國號曰唐本此)
　昞虎之子也以追録佐命元功封後昞卒子淵襲爵
　(即唐/髙祖)
齊人歸宇文䕶之母于周
　初周太祖之從賀拔岳在闗中也遣人迎䕶于晉陽
　䕶母閻氏及周主之姑皆留晉陽齊人以配中山宫
　及䕶用事遣間使入齊求之莫知音息及是周人謀
　與突厥再伐齊齊主懼許歸䕶母且求通好先遣其
　姑歸令人為䕶母作書言䕶幼時數事又寄其所著
　錦袍以為信騐䕶得書悲不自勝齊人復使其母與
　書邀䕶重報往返再三乃遣之閻氏至周舉朝稱慶
　周主為之大赦(時段韶拒突厥軍于塞下齊主將還/䕶母遣使乗傳問韶韶以周人反覆)
　(本無信義䕶名為相其實主也既為母請和不遣一/介之使若據移書即送其母恐示之以弱不如且外)
　(許之待和親堅定遣/之未晚齊主不聽)
冬十月周宇文䕶會突厥侵齊十二月齊人及䕶戰于
洛陽大敗之
　突厥自幽州還留屯塞北更集諸部兵遣使告周欲
　與共撃齊如前約宇文䕶新得其母未欲伐齊又恐
　負突厥約更生邉患不得已徵内外諸軍凡二十萬
　人遣尉遲迥將前鋒趣洛陽權景宣(字暉逺天/水顯親人)趣懸
　瓠楊􁤅(字顯進正/平髙凉人)出軹闗(景宣克齊二州􁤅輕敵/深入為齊兵所敗遂降)十
　一月周人攻洛陽不克䕶命諸將塹斷河陽路遏齊救
　兵諸將以為齊兵必不敢出唯張斥堠而已齊主遣
　蘭陵王長恭(一名孝瓘文/襄第四子)及大將軍斛律光救洛陽
　又召并州刺史段韶督精騎繼進齊主亦自晉陽赴
　之韶至洛陽與諸將觀周軍形勢至太和谷(即太谷/注見前)
　與周軍遇馳告諸營追集騎士結陳以待韶為左軍
　長恭為中軍光為右軍周人不意其至皆忷懼韶遥
　謂曰汝宇文䕶纔得其母遽来為寇豈欲送死邪周
　人以步兵上山逆戰韶且戰且却以誘之待其力弊
　然後下馬撃之周師大敗死者甚衆在城下者亦觧
　圍遁去委棄資械彌滿川澤唯齊公憲(字毗賀突太/祖第五子)
　達奚武王雄(字胡布頭/太原人)在後拒戰(雄馳馬衝斛律尤/陳光退走雄追之)
　(按稍不及光者丈餘欲生擒之光唯餘一矢射雄中額/雄走至營而卒軍衆益懼齊公憲拊循督勵衆心小)
　(安/)至夜収軍憲欲待明更戰武曰洛陽軍散人情震
　駭若不因夜速還明日欲歸不得矣乃還䕶本無將
　畧是行又非本心故敗
周滅宕昌置宕州(治宕昌郡唐為交河戍/故城在今鞏昌府岷州)
　宕州王梁彌定屢寇周邉周討滅之一其地置宕州
(乙陳天嘉六年周保定五/酉年齊後主緯天統元年)夏四月陳侍中安成王頊免
　頊以帝弟之重勢輕朝野直兵鮑僧叡恃頊勢為不
　法御史中丞徐陵為奏彈之從南臺(御史臺/為南臺)官屬引
　奏案而入陳主為斂容正坐陵進讀奏版時頊侍殿
　上流汗失色陵遣殿中御史引頊下殿陳主為之免
　頊侍中朝廷肅然
彗星見齊主以湛傳位于太子緯(是為/後主)自稱太上皇帝
以祖珽為秘書監
　珽有文無行齊主以為中書侍郎遷散騎常侍(初珽/嘗為)
　(髙祖功曺因宴失金叵羅于珽髻上得之又坐詐盜/官栗鞭配甲坊又嘗坐賍當絞除名顯祖愛其才復)
　(令直中書省齊主為長廣王珽言殿下有非常骨法/及即位遂擢拜之珽與和士開共為姦諂私説士開)
　(曰君之寵幸振古無比宫車一日晚駕欲何以克終/士開因從問計珽曰宜説主上云文㐮文宣孝昭之)
　(子俱不得立今宜令皇太子早踐大位以定君臣之/分若事成中宫少主必皆徳君此萬全計也請君徵)
　(説主上令粗觧珽當自/外上表論之士聞許諾)㑹彗星見太史奏云除舊布
　新之象珽于是上書言陛下雖為天子未為極貴宜
　傳位東宫且以上應天道齊主從之傳之于緯以太
　子妃斛律氏為后于是羣公上尊號為太上皇帝軍
　國大事咸以聞使侍郎馮子琮左丞胡長粲輔導少
　主珽拜秘書監大被親寵
秋七月辛巳朔日食
冬十月周殺其中州(周置今河南/府新安縣是)刺史賀若敦
　周以函谷闗城為通洛防(猶塞/也)以賀若敦為中州刺
　史鎮之敦恃才負氣以湘州之役全軍而返謂宜受
　賞翻得除名對臺使出怨言宇文䕶怒徵還逼令自
　殺(敦臨死謂其子弼曰吾志平江南今而不果汝必/成吾志吾以舌死汝不可不思因引錐刺弼舌出)
　(血以誠之隋弼字/輔伯後為  将)
(丙陳天康元年周天和/戊元年齊天統二年)春正月己卯朔日食(通鑑綱日/俱不書朔)
(武今依北史/  帝紀秿書)
夏四月陳以孔奐為太子詹事
　陳主不豫尚書孔奐與安成王頊僕射到仲舉(字徳/言冾)
　(之/子)等入侍醫藥陳主以太子伯宗(字奉/業)柔弱謂頊曰
　吾欲遵太伯之事頊拜泣固辭陳主又謂仲舉奐等
　曰今三方鼎峙四海事重宜須長君卿等宜遵此意
　孔奐流涕對曰皇太子聖徳日躋安成王足為周旦
　若有廢立之心臣誠不敢奉詔陳主曰古之遺直復
　見于卿乃以奐為太子詹事
陳主蒨殂太子伯宗立(是為/廢帝)
　陳主疾甚遂殂(諡文皇帝廟號/世祖𦵏永寜陵)遺詔太子即位(世祖/起自)
　(艱難知民疾苦性明察儉約每夜刺閨取外事分判/者前後相續敕傳更籖于殿中者必投籖于階石之)
　(上令鎗然有聲曰吾雖眠亦令驚覺外刺閨以錐薾/物曰刺閨宫中小門也就閨中刺取  事故曰刺閨)
五月陳以安成王頊為司徒録尚書事徐陵為吏部尚
書
　陵以梁末以来選授多濫乃為書示衆曰永定之時
　聖朝草創白銀難得黄札(薄木板也/用以書詔)易營權以官階
　代于錢絹致令員外常侍路上比肩諮議㕘軍市中
　無數今衣冠禮樂日富年華何可猶作舊意非理望
　也衆咸服之
冬十二月齊始用士人為縣令
　魏末以来縣令多用厮役由是士流恥為之齊僕射
　元文遥以為縣令治民之本遂請革選密擇貴遊子
　弟發敇用之悉召集神武門令趙郡王叡宣㫖慰諭
　而遣之齊之士人為縣令自此始
(丁陳主伯宗光大元年周/亥天和二年齊天統三年)春正月癸酉朔日食
二月陳安成王頊殺中書舍人劉師知又殺僕射到仲
舉
　師知與安成王頊到仲舉同受世祖遺詔輔政師知
　見頊為朝野所屬忌之謀出頊于外東宫舍人殷不
　佞(字李卿不/害之弟)素以名節自任馳詣相府矯敇謂頊曰
　今四方無事王可遷東府經理州務(掦州刺史治東/府頊時居尚書)
　(省故不/佞令遷)中記室毛喜馳語頊曰此必非太后意須更
　聞奏領軍將軍吴明徹亦賛之頊乃稱疾召師知與
　語使喜入言于太后太后曰伯宗幼弱政事並委二
　郎此非我意陳主亦曰此自師知等所為朕不知也
　喜以報頊頊因囚師知入見太后以師知付廷尉賜
　死以仲舉為光禄大夫不佞少有孝行頊雅重之免
　官而已自是國政盡歸于頊右衛將軍韓子髙(會稽/山隂)
　人與仲舉通謀事未發仲舉廢心不自安子髙亦自
　危求出或告其謀頊召文武議立皇太子仲舉子髙
　入皆執之下獄賜死
夏四月陳湘州刺史華皎(晉陵暨/陽人)叛附于周
　皎與韓子髙俱為世祖所親任子髙死皎内不自安
　遣使潛引周兵又自歸于梁陳安成王頊遣吴明徹
　等襲之皎使至長安梁主亦上書言狀宇文䕶遣襄
　州總管衛公直(字立羅突/太祖子)等帥師助皎(周司會崔猷/曰前歲東征)
　(死傷過半比雖循撫瘡痍未復今陳氏保境息民共/敦鄰好豈可利其土地納其叛臣違盟約之信興無)
　(名之師乎/䕶不從)九月梁遣其柱國王操將兵二萬會之周
　衛公直總水陸軍與皎俱下與吴明徹戰于沌口西
　軍以艦載薪因風縱火俄而風轉自焚西軍大敗皎
　直俱奔江陵(是月陳将程靈洗以舟師襲周沔州刺/史裴寛拒戰靈洗擒之明年吴明徹乗)
　(勝進攻江陵以水灌之梁王操晝夜拒守撃/明徹敗之陳師乃退  裴寛字長寛聞喜人)
秋八月齊以東平王儼(字仁威齊/主之弟)為司徒
　儼有寵于上皇及胡后為司徒領御史中丞(魏故事/中丞出)
　(與太子分路王公皆遥駐車去牛頓□于地以待其/過少遲則前驅以赤棒棒之白遷鄴後此儀廢絶上)
　(皇欲尊寵儼/一遵舊制)儼性剛决嘗言于上皇曰尊兄懦何能
　帥左右上皇每稱其才有廢立意胡后亦勸之既而
　中止(儼尋徙封/為琅邪王)
冬十一月戊戍朔日食
齊流祖珽于光州(魏置隋改莱州/今為府屬山東)
　珽與黄門侍郎劉逖友善珽欲求宰相乃疏僕射趙
　彦深元文遥及和士開罪狀令逖奏之逖不敢通彦
　深等聞之先詣上皇自陳上皇大怒執珽詰之珽因
　陳士開等朋黨㺯權賣官鬻獄事上皇曰爾乃謗我
　鞭配甲坊尋徙光州桎梏置地牢中夜以蕪菁子(詩/經)
　(疏陸璣曰葑蕪菁/幽州人或謂之芥)為燭眼為所熏由是失明
(戊陳光大二年周天和/子三年齊天統四年)秋七月周隨公楊忠卒
　忠子堅(即隋/文帝)為小宫伯(後周置宫/伯之貳)宇文䕶欲引以為
　腹心忠曰兩姑之間難為婦汝其勿往堅乃辭之至
　是忠卒堅襲爵(楊堅始/見此)
冬十一月壬辰朔日食
陳安成王頊廢其主伯宗為臨海王而殺始興王伯茂
(字鬱之世/祖第二子)
　始興王伯茂以安成王頊専政不平肆惡言頊遂以
　太后令誣陳主云與劉師知華皎等通謀廢為臨海
　王以安成王入簒又下令黜伯茂為温麻(晉縣隋改/曰連江今)
　(屬福/州府)侯置諸别館使盜殺之
齊主湛殂
　先是齊上皇有疾僕射徐之才善醫療之既愈和士
　開欲得次遷乃出之才為兗州刺史而代之及是上
　皇疾復作驛追之才未至疾亟以後事屬和士開握
　其手曰勿負我遂殂士開秘喪三日不發黄門侍郎
　馮子琮謂曰升遐之事行路皆傳久而不舉恐有後
　變士開乃發喪(諡上皇曰武成皇帝廟號世祖𦵏永/平陵世祖驕奢滛佚役繁賦重吏民)
　(苦/之)
　
　
　
　
　
　
　
　
　
　
　
　
　
　
御批歴代通鑑輯覽卷四十五
