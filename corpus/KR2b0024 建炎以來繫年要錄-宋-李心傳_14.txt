
　建炎以來繫年要録巻十三
　　　　　　　　　　　　宋　李心傳　撰
建炎二年二月乙夘朔言者請令羣臣入對具所得上
語除機宻外關治體者悉錄付史官從之　直秘閣京
東轉運判官柴天因為本路轉運副使兼知青州主管
京東東路安撫兼提刑司公事天因開封人(天因見洪/邁夷堅乙)
(志/)時金已陷青濰而朝廷未知也
丙辰詔太史局天文自今除報御前外並不許報諸處
(日厯無此今以紹興三年/七月秘書省申明状増入)吏部尚書路允廸罷為資政
殿學士提舉杭州洞霄宫時言者復論允廸薦郭太冲
事以為欺君允廸因乞祠而有此命　詔録韓琦子孫
可任使者　是日金再侵東京宗澤遣統制官李景良
閻中立統領官郭俊民等領兵萬餘趨滑鄭遇敵大戰
為敵所乗中立死之俊民降金景良以無功遁去澤捕
得謂曰勝負兵家之常不勝而歸罪猶可恕私自逃遁
是無主将也即斬之既而金令俊民持書招澤俊民與
金将史姓者及燕人何祖仲直扺八角鎮都廵檢使丁
進與之遇生獲之澤謂俊民曰汝失利就死尚為忠義
鬼今乃為金游說何面目見人邪捽而斬之謂史某曰
上屯重兵近甸我留守也有死而已何不以死戰我而
反以児女語脅我邪又斬之謂祖仲本吾宋人脅從而
來豈出得已解縳而縱之諸将皆服
戊午詔責授單州團練副使耿南仲係淵聖皇帝二十
年宫僚免過嶺移臨江軍居住　詔諸路有警報鄰近
三百里内州軍不拘路分互相䇿應用宣教郎馮鐸請
也　劉衍自滑州引兵還汴京　是日尼楚赫陷唐州
遂縦焚掠城市一空
己未詔两浙武臣提刑扵鎮江府置司
辛酉刑部尚書周武仲遷吏部尚書兼侍讀尚書户部
侍郎兼知揚州吕頥浩遷户部尚書御史中丞王賔遷
刑部尚書仍兼侍講(朱勝非秀水閑居録云建炎二年/春夏之交政府闕員周武仲獻之)
(吏書予在翰林王賔元将中司同司讀講元将經營甚/力至一旬九對或一日再對早朝以中丞職事午間經)
(筵留身予與獻之累遭指摘不敢求對如是两月元将/怱遷刑部頗不樂謁告十餘日上遣人敦諭始起又數)
(日予忝右轄之命按史路允廸以二月丙辰罷簽樞王/賔除刑書前五日勝非所謂政府闕員當指此也然實)
(不在春夏之交勝非五月戊子除右丞去此已逺亦不/應云又數日子忝右轄之命也若指今年五月許景衡)
(去位時則賔已不/在中司勝非小誤)時冦盗稍息而執政大臣偷安朝夕
武仲請對引孟子言國家閒暇及是時明其政刑雖大
國必畏之今不乗時為無窮之計何以善其後願詔二
府條天下大事與取人才紓民力足國用選将帥强兵
勢消盗賊之䇿講究而力行之又言今宿将無幾後來
以武畧稱者未見其人請詔武臣郡守路都監以上各
舉可為将者㑹議者言三省舊合為一文書簡徑事無
留滯乞循舊以宰相帶同平章事詔侍從臺諌議武仲
曰今敵兵尚熾軍防兵政所宜討論者甚多何暇講求
省併條例莫若且依元豐官制元立吏額及行遣日限
庶無冗員滯事而得省併之實翰林學士朱勝非亦言
唐制僕射為尚書省長官奉行兩省詔令而已今為相
職如復平章事則三省規制與昔不同左右丞以下官
曹職守以至諸房體統綱目皆合改易典故散亡未易
尋繹儻輔佐得人官稱異同似非急務矧今行朝事無
巨細皆三省樞宻院日再進呈同禀處分兵機國政宰
相實已平章矣請俟休兵日議之議遂寝(此以武仲墓/誌及勝非閑)
(居録參修不得其時且/附武仲遷吏書之後)　龍圖閣學士鄭修年顯謨閣
直學士劉阜民徽猷閣待制余日章白彦暉並奪職始
用元年七月己亥詔也初李綱既建議而去脩年與其
弟顯謨閣直學士億年至行在皆用雜學士乞見朝廷
亦不問而許之中書舎人汪藻嘗以為言不報王賔之
長御史也又䟽言之乆之乃有是命獨億年以進士甲
科領職如故脩年居中子阜民正夫子日章深子彦暉
時中子也　龍圖閣直學士知洪州胡直孺奏江西軍
民五害如經制司抛科灰塼提刑司科配吏民以私財
助國(此事去年八月己夘李綱罷相後黄潜善等已将/指揮住罷不知何以依舊勸誘不已疑是黄潜厚)
(又有申/明當考)諸州受納苖稅加耗太重有一斛而取五㪷者
又朝廷所須郡縣率取之等第及行户而無錢以償監
司巧為犒設之名務收恩保家由此揺動軍情愈益驕
恣望特下寛䘏之詔除此五害以固人心寛民力先是
翁彦國為經制使籍民輸建康脩城塼數百萬其人踰
䖍吉南安諸郡陸負水運率千錢致兩塼江西提㸃刑
獄公事留怙勸民出私財助國乃督責州縣以等第厚
賦於民欲以求進江西民苦二役皆愁恨無聊直孺以
為言詔嘉奨於是諸役並罷　秘閣修撰新兩浙路轉
運使吕源知揚州直秘閣新兩浙路轉運副使姜仲謙
移廣南西路朝散郎新荆湖北路轉運副使范冲移兩
浙路先是汪藻論源仲謙小人不可用執政不樂故仲
謙改而源更有是除(冲正月癸夘自虞部員外/郎除湖北漕今併書之)　朝奉
大夫辛炳落致仕　奉議郎主管亳州明道宫張頴直
秘閣頴滕縣人父孝純靖康末以資政殿學士守太原
城破不降為金所執故有是命
壬戌責授安逺軍節度副使韶州安置宇文虚中復中
大夫乗驛赴行在以虛中應詔使絶域也虛中之貶也
上䟽自陳元議與金人三鎮及金帛遣沈晦送誓書皆
正月事臣自拱州與李邈收召東南兵入援二月朔姚
平仲刼寨失利金人復攻城翌日得㫖宣召㣲臣入對
被命出使明刼寨非朝廷本意且令迎奉陛下還闕當
時所與物止鞓帶四百條水銀硼砂十許斤而已若不
剖析恐身首異處家族殄滅亦未足以消弭人言䟽入
不報至是始召　鴻臚卿康執權為起居郎　尚書禮
部員外董逌為宗正少卿(逌在圍城中權國子祭酒不/知何以獨不貶謫恐是靖康)
(間已權/當考)
癸亥罷在京及諸路市易務以其錢輸左藏庫惟抵當
庫仍舊自熈寕初剏市易法及是言者以為所入不償
所費遂罷之　越州觀察使提舉萬夀觀髙世則為保
静軍承宣使　宣教郎蘇符為國子監丞符軾孫(軾眉/山人)
(元祐禮/部尚書)自選人特改京官而有此命
甲子金人侵滑州東京留守宗澤聞之謂諸将曰滑衝
要必争之地失之則京城危矣不欲再勞諸将我當自
行右武大夫果州防禦使張撝曰願效死澤大喜即以
銳卒五千授之
乙丑開封府判官范延世奉宗澤表至行在上諭以旦
夕北歸之意澤復上奏以謝言今月二十四日凖范延
世等齎降詔命車駕将欲還闕者比遣屬僚仰輸誠欵
洊瀆盖髙之聼益懐履薄之憂睿眷矜憐特賜囬鑾之
詔愚忠戀慕倍増徯后之誠(中謝/)竊以萬乗來歸六龍
扈從雨伯前驅而灑道河神迎駕以安流不煩夾道之
壺漿自有隨師之甘露人情皥皥如聼南風天意昭昭
乃囬西顧再斡乾坤之造重増宇宙之光赫有宋之中
興奄多方而大定想瞻原廟應加肅穆之儀爰御端朝
愈見鬰葱之氣雍容對越駿惠緝熈宏收率土之歡誕
作普天之宥下有欲者上必從之恭惟皇帝陛下踐阼
應天時廵淮甸備履艱難之事盡敦勤儉之風謂京師
為諸夏本根而元后作斯民父母念本根不宜揺動謂
父母自合依歸兹俄奉於詔音衆但知於抃舞願陛下
繼志述事整頓萬機願陛下命将出師邀迎二聖平蕩
兵戈之擾保全疆埸之封坐視穆清時躋仁夀臣無任
時楊進初以軍降澤澤奏於上授進武功郎閤門宣賛
舎人充留守司統制(日厯進補/官在乙丑)　降授宣教郎充秘閣
修撰知廬州胡舜陟特遷一官先是濟南僧劉文舜聚
黨萬餘盤據合肥境内舜陟至即退保舒州之投子山
縱兵剽掠朝廷患之遣将趙俊討捕俊大衂舜陟曰文
舜既敗王師勢必熾不若以誠招納比其來又可用何
至乆勞兵也乃遣介招之文舜聼命時丁進李勝合兵
為盗光蘄夀乆被圍舜陟命文舜及其将悉破之得勝
所取列聖御容以歸張遇自濠州掩至梁縣逺近震讋
舜陟命毁竹里橋伏兵河西遇果結栰渡河伺其半濟
而擊之遇敗去(此據沈長卿所撰記増入以時考之皆/建炎元年事不得其月日且附此竢考)
朝廷以舜陟措置民兵防扼有勞故有是命
丙寅光州觀察使提舉亳州明道宫邢煥充樞宻院都
承㫖　朝奉郎周離亨充京城留守司𠫭謀官(離亨宣/和六年)
(八月除起居郎七年正月責監烏/墪鎮稅務未知今自何官除當考)
丁夘復延康殿學士為端明殿學士述古殿直學士為
樞宻直學士從舊制也　進士胡昭特補登仕郎何烈
王彦詹至並将仕郎用從官部刺史薦也先是詔舉草
茅才徳之士得昭烈彦至朱敦儒等五人令中書省䇿
試敦儒河南人靖康中嘗召至闕命以初品官與學校
差遣辭不就至是淮西部使者薦其有文武全才乃再
召之敦儒卒不至昭潭州人彦江州人至撫州人也(烈/已)
(見元年正月丙午諸按原註無元字查元/年正月十六日有  生何烈上書今補入)時烈所對䇿
用廷試體稱臣上以烈踈逺寒士不知體式命一體推
恩故有是命　朝散大夫知濮州楊粹中直秘閣以金
人圍城固守不下也
己巳張撝至滑州身率将士與金迎敵衆且十倍諸将
請少避其鋒撝曰退而偷生何面目見宗元帥鏖戰數
合日暮敵少卻澤遣統領官王宣以五千騎徃援未至
撝再戰死之後二日至滑州與金兵大戰於北門士卒
争奮敵出不意退兵河上宣曰敵必夜濟收兵不追半
濟而擊之斬首數百所傷甚衆澤即命宣權知滑州且
令載撝䘮以歸為之服緦厚加賻䘏仍請於上贈撝拱
衛大夫明州觀察使録其家四人金自是不復至東京
矣
辛未殿中侍御史張浚試侍御史時浚方上䟽論秘書
省正字胡珵挾諂媚之姿躬姦囬之性沾沾可鄙自託
李綱服童僕之役而出入其寝室朝夕交結隂中善良
逮綱遭逐營為百計宻招羣小鼔唱浮言陳東之書珵
實筆削意欲使布衣草萊之士挾天子進退大臣之權
一時閧然㡬致召亂按珵罪状天地不容願褫奪官爵
投之荒裔永為臣子立黨不忠之戒(珵是月己/夘勒停)　詔自
今犯枉法自盗贓抵死者籍其貲時議者以為贓吏之
盛所在填溢願明詔有司應縁贓得罪及曽經按發跡
状明白並毋得與堂除及親民自今有犯者仍籍其貲
即監司守倅失按郡縣及監司失按守倅與失於互察
者並科違制之罪不以去官原免或謂當今使貪使過
之時恐難以槩廢竊謂貪贓之人惟可用於軍旅不可
用於臨民况其天資好賄者雖死不變借令才力可以
辦事而結怨民心為害甚大上酌其言乃詔贓情俱重
者籍沒餘從之　秘書監李朴卒朴贛縣人少力學慷
慨有大志舉進士國學禮部皆第一為䖍州州學教授
坐元祐學術廢靖康初自外五遷為國子祭酒以疾不
能至上即位除秘書監趣召㑹卒年六十五贈寳文閣
待制官其家二人朴操履勁特不以貧富貴賤死生易
其守自為小官天下髙其名蔡京将彊致之俾其所厚
道意許以禁從朴力拒不見京怒形於色然終不害也
壬申中書舎人汪藻滕康衛膚敏並罷為集英殿脩撰
提舉江州太平觀用諫官李處遯䟽也處遯言後省比
試四方薦士而何烈用廷試䇿體數處稱臣陛下貸其
草茅陋學不加以罪則可矣而臣子戴上之分詎宜如
此望将烈黜落併正元考官鹵莽之罪詔降烈為下州
文學於是三舎人俱罷處遯淑孫也(淑彭城人參知政/事若谷子仁宗時)
(翰林學士按史處遯宣和七年十月自朝奉郎京西北/路提舉常平與郡未知今為何官其除諫官日厯不載)
(以馬伸劾䟽考之恐是與張浚同/命浚此月辛未自殿院遷侍御史)或曰膚敏等在後省
數論事為黄潜善所惡故因事斥之　起居郎康執權
兼權中書舎人　詔建州作過軍民既已受招已前所
犯不論輕重可並赦免令尚書省降敕榜曉諭用知福
州充本路兵馬鈐轄江常奏也
癸酉尼楚赫陷蔡州初金人自唐州北歸守臣直秘閣閻
孝忠聞之先遣其家徃西平依土豪翟冲以避冦而自
聚軍民守城金圍之數日城陷於東南隅居人自東奔
者皆達其餘皆死知汝陽縣丞郭賛朝服罵敵不肯降
敵執之賛罵不絶口而死金人遂焚掠城中而去孝忠
為所執金人見其貌陋而侏儒不知為守臣乃令荷擔
孝忠乗間奔西陵
甲戍詔曰自來以内侍官一員兼鈐轄教坊朕方日極
憂念屏絶聲樂近縁内侍官失扵檢察仍帶前項可减
罷更不差置(中興聖政臣留正等曰聖人之憂樂以天/下不先天下而樂後天下而憂也建炎之)
(初方開中興之業以天下之大太上皇帝之所深憂而/聖意篤於孝悌其憂益逺矣典樂之官實已廢其名尚)
(存心猶有所不忍也而亟罷去/之其屏聲樂豈非誠意也哉)
乙亥言者論兵興以來借補官資之弊以為所借皆給
使伎術下至屠沽之人望委逐路憲帥司依弓馬所格
法比試合格人申省部給進武進義校尉兩等文帖進武
日給百錢進義七十錢並籍定凖備軍前使喚不得充
州縣監當等差遣竢立邉功或捕盗有勞即與補正如
兩試不中者追毁元帖入官許令自便詔比試合格人
發赴御營使司審試餘從之(此事雖極細不足辱書然/軍興備補之弊至今有之)
(亦足為公私之/蠧故摘取脩入)　朝奉大夫知棣州姜剛之直秘閣初
金人圍棣州剛之固守不下金人引去至是遣使臣杜
移忠以蠟書告扵朝故有是命(日厯不書剛之除職按/紹興三年正月剛之妻)
(管氏乞贈官状云二月二十一日/三省同奉聖㫖除直秘閣故附此)
丙子金人陷淮寕府知府事起復中散大夫向子韶死
之先是子韶為京東轉運副使以父䘮免居於淮寕㑹
蔡州缺守蔡人願得子韶三年部使者上其事而蔡已
除新守矣乃起復子韶知淮寕府至半嵗尼楚赫侵淮
寕子韶率諸弟城守諭士民曰汝等墓墳之國去此何
之吾與汝當死守之時郡有東兵四千人第三将岳景
綬欲棄城率軍民走行在子韶不從景綬引兵迎敵而
死敵晝夜攻城子韶親擐甲胄冒矢石遣其弟子率赴
東京留守宗澤乞援兵未至城陷子韶率衆巷戰力屈
為所執金帥坐城上欲降之酌酒扵前左右按令屈膝
子韶直立不動㦸手罵遂殺之其弟新知唐州子褒等
與闔門皆遇害惟一子鴻得存事聞再贈通議大夫官
其家六人後諡忠毅子韶子諲兄也(按子韶死事甚偉/而日厯乃無一字)
(及之獨㑹要畧載其䘏典今以楊時所作子韶墓誌脩/入趙甡之遺史云金人侵陳州知州向子褒固守第三)
(将岳景綬以将兵迎戰不勝軍亂殺子褒其家属或散/或亡既而城陷按陳守乃子韶甡之誤記也甡之記子)
(韶死事與時所作墓誌全不/同疑傳聞不詳今從墓誌)金兵既去陳蔡東京留守
宗澤檄知尉氏縣陳長寕權淮寕府武經郎張某權蔡
州蔡領十縣民牒浩繁張不能辦時閻孝忠已罷去郡
人詣部使者乞以孝忠權知州從之(此據趙甡之遺史/按此時京西南路)
(帥臣劉汲已死監司權/提刑陳芾一人當考)
丁丑詔諸路帥司以所部禁軍數聞自軍興諸路不奏
兵籍故有是命　國子祭酒黄哲為起居舎人兼權中
書舎人　直秘閣提舉江州太平觀歐陽懋試衛尉卿
懋修孫也(修廬陵人嘉/祐參知政事)　朝奉大夫向子諲知襲慶府
道梗不能赴　奉直大夫致仕王貺特補朝奉郎以将
北使也初開封人劉廷者嘗從張懐素倡左道於真州
懐素敗廷即國門外亡去至是更名誨上書自薦願應
募使金國召對以為宣教郎(王明清揮麈第三録云誨/願使金補京官直秘閣以)
(行而日厯誨除職在明/年七月丁酉明清恐誤)假户部尚書充大金軍前通問
使貺假拱衛大夫合州防禦使副之貺本醫工初以進
頌補從事郎積遷至是官靖康中例行追奪上既遣貺
命復舊官言者以為不可乃有是命誨貺至京師留不
進黄潜善等奏趣之上曰朕觀誨等稽遲如此益知王
雲忠義乃命趣進(王明清揮麈録云思陵中興應天誨/上書出使而汪伯彦中興日厯云上)
(即位之二年遣劉誨奉使金國則非應天所遣也趙甡/之遺史誨行在宇文虚中之後按虚中以五月丙申受)
(命而王貺以二月丁丑補官則誨行在先盖虛中以二/月壬戌被召復官但未行耳遺史恐小誤三年正月乙)
(丑使/還)
戊寅責朝議大夫趙子崧為單州團練副使南雍州安
置初子崧與御營統制辛道宗有隙道宗得子崧靖康
末檄文上之詔監察御史鄭㲄置獄京口究治得情上
震怒然不欲暴其罪乃坐子崧前棄鎮江責官安置先
是龍圖閣直學士知鎮江府錢伯言亦以失守待罪前
一日詔以伯言當殘破之後到官未乆大盜遽至而伯
言不出府界保聚軍民量貶二秩㲄尋遷右司諫(此以/日厯)
(及王明清揮麈録餘話參脩子崧傳檄事已見元年四/月壬戍明清所云雖無他書可以參考然以建炎三年)
(胡寅封事觀之不為無據㲄遷諫官不見扵日厯諫院/題名在今年春附傳亦云鞫獄還稱㫖遷司諫今且附)
(此竢/考)
己夘詔秘書省正字胡珵交結權要傳導風指諷諭狂
生扇揺國是可特追所有官勒停送梧州編管用張浚
章䟽也(浚䟽已見是月辛未遷侍御時按日厯浚此䟽/尚繫殿中御史盖其未遷時所上或者黄潜善)
(先遷浚而後行出/也今各附本日)　朝奉大夫新通判䖍州劉正彦為
武徳大夫威州刺史知濠州(正彦初見元/年六月庚午)初御營都統
制王淵為熈河經畧使劉法部曲法器之方法之死事
也正彦自閤門祇候易文資至是援舊恩從淵求官淵
薦諸朝以正彦應詔使絶域故有是命未㡬除御營右
軍副統制淵自以所将精兵三千授之
庚辰捧日天武四廂都指揮使保大軍承宣使真定府
路馬歩軍總管御營使司都統制王淵為嚮徳軍節度
使以平杭賊功也(㑹要淵建節在去年七月平杜用之/後日厯亦扵八月庚申書楊惟忠劉)
(光世王淵並除節度使而此日又書之且有制詞按野/記及熊克小厯皆云淵平杭賊還建節今附此更須詳)
(考/)　禮部請令曽得解及免解武舉人就淮南轉運司
附場類省試從之　少府少監方承知建州承莆田人
也
初武功大夫和州防禦使馬擴聚兵西山既為金所執
囚之真定(事見去年/四月甲子)㑹右副元帥宗傑自京師歸北義
而赦之欲授以官擴辭不受請給田以養其母既而又
言耕田不即得食願為酒肆以自活宗傑許之時武翼
大夫趙邦傑聚忠義鄉兵保慶源五馬山寨擴因此雜
結徃來之人復與山寨通耗辛巳寒食節擴偽隨大姓
送䘮携親屬十三人奔山寨先是皇弟信王榛既亡去
更稱梁氏子為人摘茶擴等隂迎以歸遂奉榛縂制諸
山寨兩河遺民聞風響應願受旗榜者甚衆
壬午殿前都虞候奉國軍節度使御營使司專一提舉
一行事務都廵檢制置使劉光世以平張遇功加檢校
少保　詔募河南北淮南土人有名籍者為振華軍以
六萬人為額即不足聼募兩河流移之衆毋得過三分
皆於左鬢刺某州振華四字　徽猷閣直學士知成都
府盧法原奉詔脩羅城是月始畢城周二十五里三百
六歩髙二丈二尺廣二丈八尺用工四十六萬有竒
初羣盗冀徳韓清乗金人南侵嘯聚不逞出沒於汝洛
之間有衆萬人屯留山寺及艾蒿坪至是西京留守司
統制翟興以輕騎襲之一擊而潰徳為興所擒清脫身
遁去獲財物甚衆皆給麾下婦女數百悉縱還其家
金人既去鄧州有廵檢官陸某者自羽山率其徒入城
以守隆徳之陷也攅司譚兖脫身南遁鄉人之奔竄者
推兖為首間闗渡河屯灰堆山兖聞敵去引衆殺陸某
自據鄧州以收復報朝廷因授兖武功郎知鄧州　羅
索既陷同州繫橋以為歸路西陷陜華隴秦諸州秦鳯
經畧使李復生降陜右大擾鄜延經畧使王庶檄召河
南北豪傑共起義兵擊賊逺近響應旬日間以公状自
達姓名者孟廸种潜張勉張漸白保李進李彦仙等兵
各以萬數勝㨗卒張宗自稱觀察使亦起兵扵南山下
彦仙時為石壕尉陜府既下彦仙獨不去民知彦仙在
稍稍至彦仙因以軍法部勒之扵是月中破敵五十餘
壁(彦仙初見/元年三月)
　
　建炎以來繫年要録巻十三
