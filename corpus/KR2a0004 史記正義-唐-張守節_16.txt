史記正義卷十四
　　　　　　　　　　　　唐　張守節　撰
十二諸侯年表第二　　　　　史記十四
太史公讀春秋厯譜諜至周厲王未嘗不發書而歎也
曰嗚呼師摰見之矣紂為象箸而箕子唏周道缺詩人
本之祍席闗雎作仁義陵遅鹿鳴刺焉及至厲王以惡
聞其過公卿懼誅而禍作厲王遂奔于彘亂自京師始
而共和行政焉是後或力政彊乗弱興師不請天子然
挾王室之義以討伐為㑹盟主政由五伯諸侯恣行淫
侈不軌賊臣簒子滋起矣齊晉秦楚其在成周㣲甚封
或百里或五十里晉阻三河齊負東海楚介江淮秦因
雍州之固四國佚興更為伯主文武所褒大封皆威而
服焉是以孔子明王道干七十餘君莫能用故西觀周
室論史記舊聞興於魯而次春秋上記隐下至哀之獲
麟約其辭文去其煩重以制義法王道備人事浹七十子
之徒口受其𫝊指為有所刺譏褒諱挹損之文辭不可
以書見也魯君子左丘明懼弟子人人異端各安其意
失其眞故因孔子史記具論其語成左氏春秋鐸椒為
楚威王𫝊為王不能盡觀春秋采取成敗卒四十章為
鐸氏㣲趙孝成王時其相虞卿上采春秋下觀近勢亦
著八篇為虞氏春秋(按其文八篇藝文志/云十五篇虞卿撰)吕不韋者秦
荘襄王相亦上觀尚古删拾春秋集六國時事以為八
覽六論十二記為吕氏春秋及如荀卿孟子公孫固韓
非之徒各往往捃摭春秋之文以著書不可勝紀漢相
張蒼厯譜五徳上大夫董仲舒推春秋義頗著文焉
太史公曰儒者斷其義馳説者騁其辭不務綜其終始
厯人取其年月數家隆於神運譜諜獨記世謚其辭略
欲一觀諸要難於是譜十二諸侯自共和訖孔子表見
春秋國語學者所譏盛衰大指著于篇為成學治古文
者要刪焉


























































　
　
　
　
　
　
　
　
　
　
　
　
　
　
　
　史記正義卷十四
