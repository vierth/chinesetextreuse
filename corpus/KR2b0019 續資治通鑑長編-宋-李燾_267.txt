
　續資治通鑑長編巻二百六十五
　　　　　　　　　　　　　宋　李燾　撰
　　神宗
熈寕八年六月辛夘朔上批聞淮南旱甚其令轉運司
委州軍長吏禱名山靈祠　賜河北西路轉運司錢二
十萬緡以判官李稷言本路放税多闕諸軍廪給故也
　詔駙馬都尉王詵罰銅三十斤坐嘗因事至睦親宅
見趙世居交語雖㑹降特罰之
癸巳太子中允館閣校勘權監察御史裏行徐禧為集
賢校理檢正中書禮房公事提舉絳隰州義勇保甲禧
先與范百禄争李士寕妖妄熒惑事詔曽孝寛張琥鞫
實未竟而禧遷　權發遣熈河經畧使髙遵裕言洮州
既未修築及置官吏其新附之衆亦冝畧有統制使之
漸習漢法詔以崇儀副使趙醇忠為洮州漢蕃鈐轄免
出廵皇城使包順為青唐一帶并岷洮等州蕃部都廵
檢使岷州青唐廵檢陳義方弓箭手廵檢董行謙兼洮
州蕃部廵檢並同管勾蕃部以洮州有馬蕃勇敢岷州
并和川寨弓箭手各二百人益以蕃落兵合五百人𨽻
醇忠義方行謙即岷州置廨舎嵗使公用錢千緡以備
犒設　内藏庫言楚濠州運絹三千匹實本庫嵗納之
數三司廼乞寄納於左藏庫乞詔三司遵守條制毋下
諸庫寄納上批係内庫路分上供錢帛三司毋得别作
名目移寄致虧年額
甲午命著作佐郎翁仲通措置淮浙鹽事　詔翰林醫
官使副使並五年一磨勘醫官副使以上舊無磨勘法
副使遇推恩即改正使至是立法以資遷東班諸司使
副使仍舊兼醫官使副使其副使遷至軍器庫副使乃
遷醫官使　法寺言三班借職南世景坐監主自盗無
官犯罪有官事發以贖論詔世景勒停展三期叙自今
比類樞宻院取㫖
戊戍龍圖閣待制同羣牧使兼同判軍噐監曽孝寛罷
軍器監孝寛乞解官侍養詔免羣牧司而孝寛願領羣
牧司故從其請尋詔孝寛仍權發遣軍器監候沈括還
日罷(權發遣軍器監據/御集乃十一月事)　賜都水監丞司度僧牒二百
市埽岸物料
己亥提舉崇福宫兵部員外郎直昭文館傅堯俞落職
追一官勒停坐知徐州日不受朱唐告李逢謀逆状法
寺當絞以失減及去官㑹赦特絀之
辛丑都官員外郎劉師旦言今九域圖自大中祥符六
年修定至今六十餘年州縣有廢置名號有改易等第
有升降兼所載古迹有出於俚俗不經者乞選有地理
學者重修三館祕閣刪定其後又專命太常博士集賢
校理趙彥若獲嘉縣令館閣校勘曽肇刪定仍就祕閣
不置局彥若免刪定從之及以舊書不繪地形難以稱
圖更賜名曰九域志　詔宗室大将軍遷至遥郡刺史
以上更不遷環衛官故事宗室磨勘遷遙郡刺史以上
不遷環衛官覃恩則并遷三資熈寕中修磨勘法并遷
環衛一資蓋有司之誤至是正之
壬寅永興軍路安撫使羅拯言昨任發運使計置金銀
錢絹總百八十五萬緡乞令奏計發運使催督部押上
亰從之
甲辰開封府言趙居之子孫并其乳母等衣服損壊舎
屋踈漏每須上聞乞自今止從本府下所屬應副從之
乙巳福建路轉運使言請如通判福州方蓁議開本路
溪灘從之仍詔以寛剰役錢給其費　韓縝奏乞面陳
利害上謂王安石曰縝但要入京耳必無甚利害安石
曰恐有親見利害須靣陳上曰縝前因北使来便云敵
必生事後有何事縝喜張皇妄説耳
丙午詔判都水監李立之丞王令圖主簿李黼勾當公
事陳祐甫各罰銅二十斤立之出知陜州前判監衛尉
少卿知陜州宋昌言汴口官都官郎中王珫都官員外
郎顔處恭西京左藏庫副使劉文應各降一官改昌言
知丹州並坐閉訾家口不當也王安石初議汴口官及
昌言為一等當奪一官立之等罪止贖銅上欲罷立之
都水與郡王珪又言昌言専受指相度罰冝更重安石
曰珫言昌言明與人言執政意必欲閉珫屢争弗得上
曰既如此不奏乃依違何名守官安石曰此所以與昌
言同罰然昌言誠宜更重乃奪昌言陜州而使立之代
之(閏四月乙/未可參照)　都水監言汴蔡兩河可就丁字河置牐
通漕從之時有詔糴京西米赴河北封樁患蔡河舟運
不能逹河北故水官侯叔獻劉璯建議汴蔡兩河間有
丁字河可因其故道鑿隄置閘引汴水入蔡河以通舟
運河成可漕(河渠志八年詔京西運米扵河北于是侯/叔獻建請因故道鑿隄置閘引汴水入于)
(蔡河以通舟運河成可漕朱本増入今/因之元豐六年二月二十七日可考)　詔増河南府
超化寺嵗度僧二人賜紫衣一人以上批寺乃釋迦佛
舎利所在於畿内最為靈迹近兩禱雨即随獲嘉應聞
嵗止度僧一人頗闕人修奉故也
丁未同修經義吕升卿言周禮詩義已奏尚書有王雱
所進義乞更不刪改從之時升卿輒刪改安石雱詩義
安石雱皆不悦故升卿有是言然亦不能解也(此據墨/本九月)
(十二日所書朱本削去今移入/此九月十二日所書更詳之)　賜趙思忠熈河兩州
地五十頃内賜其妻包氏并裕囉勒齊各五頃初思忠乞
管勾熈河蕃部包氏乞安鄊城開酒場經畧司以為不
可故以地予之(七年十二月/四日可考)　王安石得疾上遣醫視
之不令受事例安石曰白上乞令受上曰朕已支賜不
須爾安石固請上曰少與之勿多也上因留安石諭以
吕恵卿甚恠卿不為升卿辨事言卿前為人所誣極力
為卿辨今臣為人所誣卿無一言朕說與極為卿兄弟
解釋又疑小人陷害朕問是誰乃云在側似疑練亨甫
深疑練亨甫何也安石曰亨甫臣所不保然恵卿兄弟
無故沮抑亨甫臣勸之勿如此恐反為其所害亨甫陷
害恵卿臣所不知然亨甫實未見其闕而恵卿兄弟多
方疾惡之實為過當大抵恵卿兄弟好逆料人将為姦
上曰亨甫實機警此必有小人交鬭其間小人湏斥去
不然害及國事安石曰不知誰為小人上曰必曽旼也
安石曰陛下何以疑其然上曰料其必如此修經義了
即與在外差遣安石曰曽旼材能以人望亦可以作檢
正臣向説與恵卿未欲如此過疑者恐衆惡所集必累
及恵卿耳上又曰恵卿自許太過言望卿来戮力時事
却屢稱病不治事積事以委臣臣恐将来致傾敗臣預
其責又言練亨甫以臣兄弟少貧賤更事識小人情状
故尤忌疾臣兄弟言卿不能知小人情偽故亨甫利卿
在位(曽旼檢討在七/年五月七日)
戊申中書言近詔運米百萬石往澶州北京計道路糜
費不少請嵗給米鹽錢鈔在京粳米總六十萬貫石付
都提舉市易司貿易度民田入多寡豫給錢物至収成
時令於澶州北京及縁邊州軍入米粟麥封樁候有偹
遇物價貴聽糴便司權住入中借兊支用須嵗豐補還
其市易司所糴如價髙令以漸計置從之先是上令中
書勘㑹運米費錢若干中書進呈約三十七萬貫上恠
其多曰向曽比較那得費如許王安石曰此乃約數然
亦必不少竢更比較實數進呈安石因言俵糴事以為
非特嵗漕百萬石比今法可省六七十萬貫錢又可㩁
河北入中價河北大河無事諸河又已循道所出地及
淤田至多即嵗増出斛斗不少既遇斛斗貴住糴即百
姓米無所糶自然價減是雖有任糴之名而實須有物
可糴府界淤田嵗須增出數百萬石民食有限物價須
嵗加賤俵糴轉之河北非惟實邊亦免傷農上以為然
(吕惠卿日録八年九月十六日進呈罷運米令市易俵/放文字余曰元初只見在京八十價糴了米司農寺以)
(一百價賒糴了米又東南八十價折斛即是不得八十/價米又以二十文致到河北不過一百文糴一斗六七)
(分粟米不為貴然本欲以外来物去河北令官中有偹/則和糴價可減不為商賈所操安石欲以粟米易之固)
(甚善然綱船兵梢也不易許多時安排得成次第且待/糴得粟米後換粳米也不妨是他須要直罷了亦不柰)
(何然因換得粟米後便説道轉變得息錢一百萬總是/亂道除以粟米易粳為異外等是從外處搬物由黄河)
(到河北其餘百般變轉得利只是市易司買賣干他運/米甚事才與商量便惡發安石去後是他所立底法為)
(愛䕶如此只是恐他来不得聞朝班中有曹號呼臣為/䕶法善神是他到来措置過事須要改盡只如市易事)
(吳安持怎盡會得只見韓絳馮京要壊此事臣計算到/約有一百三十萬貫息故每起請須要他看過行得方)
(教入遂貼貼地没人語言自吕嘉問到来説並措置得/不是道是無他不得臣見安石来便不能管得而今也)
(又有一百一十餘萬息錢其餘措置若無本末臣怎敢/做臣亦量臣力尋常事開陳得官家一時㑹盡方始奉)
(行見得安石奏事陛下有沉吟中間安石便自道了你/既如此須是無心始得然其他不曽見别有事只是臣)
(靣上如此許多年相知厮共做了許多事下梢却恁地/按此事即八年九月二十六日惠卿云安石欲罷河東)
(運米而行市易俵放之法惠卿以為非便者也初令運/米河北乃六月十八日事不知安石罷此却行市易俵)
(放之法的係何時今/附注此更俆考之)　三司使章惇言河北京東鹽院
失陷官錢甚多諸路𣙜鹽獨河北京東不𣙜官失嵗課
其數不貲乞差官同王子淵詣海場并出産小鹽州縣
與當職官吏并兩路轉運司相度利害以聞從之(子淵/時為)
(何官/當考)明年八月河北鹽法乃復舊(子淵或為糴便當檢/明年八月一日上批)
(河北鹽法可速依舊朱本移入此今從墨本仍附本日/要之實録載此事兩俱疎畧更須考詳按元祐元年閏)
(二月吕陶言熙寧八年章惇任三司使起請乞京東河/北㩁鹽其奏状乃曰河北陜西並為邊防今陜西𣙜鹽)
(而河北獨不𣙜此祖宗一時誤恩也有㫖依惇所乞召/京東提舉鹽事周革入議委陳朴王子淵相度文彦博)
(奏罷之蘇軾與文彦博書載章惇言政如吕陶言軾因/説彦博令奏罷𣙜鹽如陶所言則是彦博果奏罷𣙜鹽)
(也慶厯六年十一月張方平對語可參照沈括自誌云/括權發遣三司使事市易司欲嵗輸三司鈔三十萬緡)
(以請河北京東两路鹽税欲自𣙜賣括以為太祖常降/墨敕河北無得禁鹽慶厯中又欲官收其利仁宗復詔)
(罷之至今刻詔於北京望宸閣祖宗之戒猶在耳而背/之不可其後京東轉運司竟用其説齊魯之間大騷而)
(主司以罪去按括八年十月十二日權發遣三司事實/代章惇惇先有𣙜議既不行不知市易司何時復有此)
(議當考十九日惇又議𣙜河東紹聖曽布云云食貨志/第五巻河北舊禁鹽建隆四年頗通商開寳三年乃悉)
(罷𣙜熈寧八年三司使章惇言𣙜鹽獨不行於河北京/東官失鹽課不貲請遣吏偕河北糴便官詣海塲及煑)
(小鹽州縣與當職官兩路轉運司度利害從之所謂小/鹽偽鹽也於是詔提舉河北京東鹽税革入議明年手)
(詔三司河北鹽法可如舊庶/商人不致疑惑虧損課額)　都提舉市易司言漢州
積滯茶至千五百七十七馱不和雇步乗乞選官體量
詔遣都官郎中劉佐維州團練推官都水監勾當公事
杜常徃究利害以聞王安石初欲遣佐以韓絳所惡乃
乞用常既而上令佐與常同徃　詔縁北邊寨舖使臣
所管界至退縮并故縱人出入者劾罪不以去官赦降
原減界至退縮者并統轄官以聞上謂王安石曰河北
邊事自蕭禧去後便緩安石曰事要當不在急若措置
雖急却不當但害事何補邊計上曰分將事乃日朘月
削人見如此即更懈怠又言將下教閱事安石曰向時
立教閱法若能推行信賞必罰即雖兵不在將下何縁
不精上曰責人須令可以免責如要揀兵員老弱却不
由鈐轄都監鈐轄都監空被責何補安石曰自來揀兵
員須是監司知州及兵官若不如法自監司以下嚴責
降即孰敢滅裂且責降既嚴即上下自須力爭豈肯茍
順監司知州而已今専令將官自揀將官亦只是自來
知州之類為之不知為知州則茍簡為将官則懇惻是
何理也若為將官責重則自可移於知州且人材一般
若令三四人連職則容有一人奉法若人材未可知而
専任一人其或茍簡誰復明其修舉者安石因言前歲
所修教閱賞罰至今尚未施行何故上言修未了故未
施行上又言民兵亦未了安石曰邊路民兵易教不同
府界略教尚已可用即邊路不愁教習不成緩則緩教
急則急教不愁不為用也上又言近歲費用横多誠為
不易將來但恐難為供億安石曰誠如此(前歲所修教/閱賞罰當考)
己酉分命輔臣禱雨　命同管勾外都水監丞程昉權
知都水監丞劉璯提舉開廣沙河初昉璯言王供埽下
有沙河故迹可開廣取黄河水灌之轉入枯河下合御
河即黄河隄置斗門啟閉其利有五王供廼向着埽免
河勢變移别開口地一也漕舟出汴對過沙河免大河
風濤之患二也沙河分水一支入御河大河漲溢沙河
自有節限三也御河漲溢有斗門啟閉無衝注填淤之
憂四也徳博舟運免數百里大河之險五也開河用工
五十六萬七千四百九十三請發卒萬人役一月可成
從其請而有是命(文彦傳有劄子論列附九年十月末/七年七月九日又八年九月五日七)
(日又九年八月二十九日又十月末又十/二月癸未朔又十年五月二十日庚午)　詔令式所
修定宗室禄令不成文理未得頒行送詳定一司敇令
所重定以聞於是刪定官魏沂罰銅十斤送審官東院
詳定官沈括特釋罪　中書言詩書周禮義欲以副本
送國子監鏤板頒行從之　詔諸州法司當直司司理
院推司州院専差勘事司吏委提舉司相度随宜立定
人數法司毋過三人當直推勘司毋過四人月給食料
錢雖多毋過十二千法司習學毋過兩人食料錢毋過
五千以裁減役人廢罷耆戸長壯丁等錢充度事務繁
簡増損人數依轉運司吏行倉法初止行於江寧府至
是司農寺請行之諸州又為立稽違差失許法司紏舉
賞罰法自事務繁處為始　詔邉民典賣地與北界論
如私相交易律皆配黄河南本城許人告畆賞錢十千
所典賣地勒犯人家或地鄰贖歸犯人家財不足官為
借給已有北人居者官司婉順發遣其典買北人地者
錢不追地不得耕兩地供輸與全屬南人典賣地者立
法有差先是邊民以地與敵交易乆則疆畔不明徃徃
生事慶厯中賈昌朝嘗為約束後屢申明不能禁止至
是又著為法　三司使章惇言河東永利兩監鹽歲課
舊額二十五萬餘緡自許商人入中糧草増饒給鈔支
鹽商人得鈔千錢纔售四五百縣官暗失錢數舖戸獲
利不貲又私鹽不禁歲課日減今纔十萬四千餘緡若
計糧草虛估官纔得錢五萬餘緡視舊虧十之八今若
依解鹽例募商人入錢請買或官自鬻仍嚴禁私販歲
課必大増羨縁邊糧草却用見錢糴買詔河東轉運使
范子竒趙子幾相度詳具條約以聞(十八日議𣙜河北/京東今又及河東)
(食貨志載惇言與實録同但稍文耳/今不别出  九朝通略子竒雍孫也)　李承之言河東
路奏舉教閱保甲廵檢若係監當止乞支與監當請受
王安石曰恐合與添支上曰善然陳恕惜起支定例亦
良是數雖少積之乃衆近歲或已有請受又攀例求驛
劵如髙居簡已請皇城司添支及出又攀例求驛劵竟
不曽與如呉珪在外乆然亦不曽與驛劵安石曰凡奏
舉官勾當事須藉材而勾當出入須至陪費盤纒不如
安居守本職事若使材者勞苦在外而費用反不如不
才者安逸而無費則孰肯就奏舉今如髙居簡皇城司
厚俸不支驛劵可也然其在外勞苦比只在皇城司安
坐之人則有差雖與驛劵不為過如吳珪俸薄又自近
歲内小臣出入人人畏謹奉法無敢受賂遺者若勞而
不恤亦恐非聖政之善又如河東廵檢既是選舉又有
教閱保甲之責又在陸行枯橋路分若更不依諸路請
得添支即孰肯就奏舉者且用財省費當大計乘除今
以民兵代兵士弓手所省已多即於廵檢請受至少不
足愛惜也
辛亥吏部尚書平章事昭文館大學士王安石加左僕
射兼門下侍郎右諫議大夫參知政事吕惠卿加給事
中右正言天章閣待制王雱加龍圖閣直學士太子中
允館閣校勘吕升卿直集賢院並以修詩書周禮義解
畢推恩也安石辭曰雱前以進書自太子中允崇政殿
說書除右正言天章閣待制既病不復預經局事今更
有此授極為無名上曰特除雱待制誠以詢事考言雱
宜在侍從不為修書也今所除乃録其修經義之勞褒
賢賞功事各有施不須辭也惠卿亦辭給事中上曰卿
於經義必多起發兼修書改官自有舊例是日中使促
安石等令後殿告謝云上坐候乃入見辭所遷官上謂
安石曰卿修經義與修他書不類又非特以卿修經義
有勞也乃欲以卿道徳倡導天下士大夫故有此拜不
足辭也後雱又辭所遷職上欲終命之惠卿以為雱引
疾避寵宜聽故從之由是王吕之怨益深(朱史謂惠卿/之語並無照)
(據遂刪去改云雱辭遷職上欲終命之而安石亦堅辭/故寢其命今從墨史九月十二日惠卿云臣亦當奪官)
(可/考)　東頭供奉官董中令以捕獲李逢遷一官
壬子河東轉運司言祁洺盗李昌等前後四十九發潞
州指揮使披帶班殿侍崔全應募率宣毅兵李慶等斬
獲首級詔授全三班借職三班差使餘遷資有差　詔
五服年月敇嫡孫為祖注增入嫡子死無衆子然後嫡
孫承重即嫡孫𫝊襲封爵者雖有衆子猶承重先是同
知太常禮院李清臣言五服年月敇嫡孫為祖注謂承
重者為曽祖髙祖後者亦如之又祖為嫡孫注云有嫡
子則無嫡孫又封爵令公侯伯子男皆子孫承嫡者𫝊
襲若無嫡子及有罪疾立嫡孫無嫡孫以次立嫡子同
母弟無母弟立庻子無庻子立嫡孫同母弟無母弟立
庻孫曽孫以下凖此究尋禮令之意明是嫡子先死而
祖亡以嫡孫承重則禮先庻叔不繫諸叔存亡其嫡孫
自當服三年之服而衆子亦服為父之服若無嫡孫為
祖承重則須依封爵令嫡孫逺近以次推之且𫝊爵承
重義當一體禮令明白固無所疑而五服年月敕不立
庻孫承重本條故四方士民尚疑為祖承重之服或不
及上禀朝廷多致差誤欲乞祖亡無嫡孫承重者依封
爵令𫝊襲條餘子孫各服本服如此則明示天下人知
禮制祖得繼𫝊統緒不絶聖王之澤也下禮院請如清
臣議既而中書言古者封建國邑而立宗子故周禮適
子死雖有諸子猶令適孫𫝊重所以一本統明尊卑之
義也至於商禮則適子死立衆子無衆子然後立孫今
既不立宗子又不常封建國邑則嫡孫䘮祖不宜純用
周禮故有是詔　詔淮南兩浙江南荆湖路轉運司具
旱災州軍以聞　上謂王安石曰沈括奏契丹地界事
似已說得了當不知實如此否彼或更不遣泛使來安
石曰契丹固宜無他既見朝廷許再遣泛使無所憚則
必不再遣也(此據日録二十二日事括以五月二十/五日至北庭六月五日起離住十一日)
括初至雄州敵遮境不納責地不已數火邊候以示必
舉留雄州二十餘日蕭禧還乃納使人括草遺奏付其
兄雄州安撫副使披其大意言臣不還敵必傾國為冦
敵之器甲材武皆不逮中國所恃者惟衆而習勞苦不
持糧制敵之術惟聚兵定武合西山之衆以守磁趙黎
陽河狹而岸近折箠可濟當分澶魏之甲以塞白馬之
津懐衛堅壁以塞洞道敵不得而西必出中路以趨河
橋則决齊賈(原武天䑓齊賈皆河埽名/見元豐五年九月丁酉)以灌之雖百萬
可使之為魚矣唐河出於西山以囊壅之待其師還决
囊以斷其軍鎮定之師尾其復可蓬巻而覆也括至敵
庭敵遣南宰相楊益戒就括議括得地訟之籍數十於
樞宻院使吏屬皆誦之至是益戒有所問顧吏屬誦所
得之籍益戒不能對退而講尋他日復㑹則又以籍對
之益戒曰數里之地不忍終於絶好孰利括應之曰國
之賴者義也故師直為壯曲為老徃歲北師薄我澶淵
河潰我先君章聖皇帝不以師徇而柔以大盟慶厯之
初始有鴻和爾之訟(慶厯元年十二月庚辰/侵耕蘇直等地當考)我先皇帝仁
宗於是有樓板之戍(樓板之戍當考武經邊防代州崞/縣有樓板塞西至忻州雲内砦二)
(十里北至/契丹界)以至於今今皇帝君有四海數里之瘠何足
以介國論所顧者祖宗之命二國之好也今北朝利尺
寸之土棄先君之大信以威用其民此遺直於我朝非
我朝之不利也凡六㑹敵人環而聴者千輩知不可奪
遂捨鴻和爾而以天池請括曰括受命鴻和爾不知其他得
其成以還(通略云將至境而燕之民皆弛備反耕矣後/此據沈括自誌附此月壬子二十二日録)
(當考日三月二十六日戊午括始受命韓縝云云已附/注彼  當并考  沈括自有乙卯入國奏請并别録載)
(使事甚詳今輒取其間辨論地界處具注括自誌下其/𦂳要亦不出括自誌也恐嵗乆不復見括别録故且存)
(之前二叚已具注八年三月二十九日并閏四月五日/  入國别録云閏四月十九日離新城縣五月二十三)
(日至永安山逺亭子館伴使林牙始平軍節度使耶律/夀副使樞宻直學士右諫議大夫梁穎二十五日入見)
(二十七日入帳前赴燕二十九日就館賜燕差樞宻副/使楊益戒押宴酒二行益戒令人𫝊語有聖㫖請立臣)
(括等尋離坐於帳前與益戒夀頴等對立益戒云奉聖/㫖昨來蔚應朔三州地界公事朝廷兩遣使人詣南朝)
(理辨今來蔚應兩州已是了當只有朔州一處未了終/是難停徃復未委卿等昨離南朝日有何意㫖了絶臣)
(括等曰河東地界並已了當只差括等來囘謝益戒云/只是蔚應兩州已了朔州地分俱未了絶臣括答云括)
(等只是差來囘謝此等公事不敢預聞益戒云今來係/是聖㫖宣問侍讀館使須合應報臣括答曰此事雖不)
(是本職不敢預聞既是承准宣命有所知者不敢不對/昨來理辨三州地界但北朝稍有照證處盡已擗撥與)
(北朝如鴻和爾大山天池子各是照據分明難議應副益/戒及館伴梁頴皆言鴻和爾大山自來係北朝地土臣括)
(答云不委北朝有何文字照證頴云南朝有何照證臣/括答云南朝收得北朝照證甚多亦有十年前照證亦)
(有今年照證亦有州縣照證亦有聖㫖照證且說最先/北朝重熙十一年北朝差教練使王守源副廵檢張永)
(勾印官曹文秀南朝差陽武寨都監翟殿直崞縣令教義/練使吴岊同行定奪以鴻和爾大山脚下為界自後順)
(軍累有公牒皆稱鴻和爾大山脚下為界豈不分白頴云/此只是定奪蘇直聶再友地界即非兩朝地界兩朝地)
(界自在近南分水嶺為界臣括答云當時先為蘇直聶/再友侵耕過南朝地分累經理辨康定二年南朝聖㫖)
(豈可以瑣細民務輕聞朝廷以兩朝和好事重更不理/㑹只仰以蘇直聶再友所耕地外卓立埄堆永逺為界)
(北朝所以差上件官吏同行定奪若是北朝腹内百姓大/地土何煩南朝聖㫖及兩朝差官今若言所定鴻和爾)
(山脚只是蘇直聶再友地界既不是兩朝地界不委以/南鄰著何人田土頴等無語臣評言昨來北朝國書并)
(白劄子内理㑹事目如瓦窑塢李福蠻水峪義兒馬舖/及三小舖西陘一帯等處南朝雖有文字照騐分白但)
(以交騐賊蹤或捉送逃走軍人各依長連城六畨嶺關/子口舖並是兩朝為界去處照證界限并鴈門胡谷寨)
(以東數寨不經治平年發遣舖分朝廷已不論有無照自/證及更不理㑹並應副北朝事理已盡其鴻和爾大山)
(有元定界至脚下為界文字其天池又有順義軍開泰/五年牒稱係寧化軍地分照騐分白今來更有甚商量)
(頴又云南朝照騐文字在河東時見劉少卿等將出數/件照騐亦是難為案據故為拖延臣評答云學士們在)
(河東時只爭閒事幾時曽理㑹地界頴又云天池地分/自屬北界顯然若天池神堂不屬北界因何却是北界)
(行牒修葺臣評答曰既屬北界因何却是南朝修葺臣/括又云南朝廟宇自是順義軍越界横管譬如代州若)
(牒朔州云鄯陽縣廨宇損漏請疾速脩葺便也可以奪/得鄯陽縣也頴云鄯陽縣廨宇損干代州甚事因何牒)
(得朔州修葺有何義理臣括答曰南朝天池廟損干朔/州甚事因何牒得寧化軍修葺自有順義軍横管豈可)
(便為憑據頴云今來蔚應朔三州地分内蔚應州地界/已了只是朔州地分界至未了侍讀館使因何便言囘)
(謝臣評答云北朝理㑹數字理有可否可者已從擗撥/否者難便商量怎生不囘謝臣括又云兩朝通和七八)
(十年使人一徃一來自是常禮地界公事括等豈敢預/聞適為聖㫖宣問使人已據確實理道開陳更有何商)
(量頴又云康定二年未定界至已前以何處為界臣括不/答云以六畨嶺為界頴云本是鴻和爾大山分水為界)
(委南朝却以六畨嶺為界有何文字照證臣括答云若/要南朝照證文字却㬠有不委北朝以分水嶺為界以)
(何文字照證頴云此中文字更不少侍讀且將出南朝/照證文字來㸔臣括云但請將出北朝照證文字頴等)
(無語臣評云自來是長連城六番嶺為界頴云有甚照/證臣評答云自來長連城六畨嶺一帯關子口舖便是)
(南北分界去處前係北朝州縣交騐賊蹤送還逃走軍/人文牒㬠多便是界至去處今來南朝雖有此等文牒)
(照騐分白為只是因事該指舖分界至不是特指定屬/南屬北文字今本朝更不論有無照據已依白劄子内)
(處所擗撥應副北朝了當鴻和爾専有兩朝差官立定界/至文字及有順義軍累次公牒並特指説鴻和爾大山脚)
(下為界天池又有開泰五年順義軍牒特指說係屬寧/化軍地分並是北朝文字理道分白怎生改移頴又云)
(西陘一帯地分亦有未了自第一第二第三第四第五/逺探白草舖分割因甚自北以西便挑下分水嶺却向)
(平川中指古長城為界臣括答云此處便是分水嶺不/向此中為界更向何處為界頴云此處豈是分水嶺分)
(水嶺自轉向南下去白草舖望古長城只是平川何處/有嶺子臣括答曰莫是學士不曽見彼處地形鎮著分)
(水嶺因何却喚作平川兼此分水嶺以南盡是南界舖/寨及弓箭手舖子止殺向南更怎生去得頴曰雖有舖)
(子總是南界侵過分水嶺北盖却自合拆移豈得却將/舖子為硬界臣括答云此許多舖子自是在分水嶺南)
(北朝素知兼有北朝聖㫖照證怎生不是硬界頴云聖/㫖道甚臣括云蕭林牙賫來聖㫖劄子内稱南朝侵過)
(分水嶺以北盖却小舖子三座并義兒馬舖皆合拆移/近南於分水嶺南修盖因何不說道土磴石趺地分侵)
(過分水嶺盖却舖子并義兒馬舖頴云土磴石趺舖子/不少劄子内不成便說得許多舖子臣括答云若實是)
(侵過分水嶺北即須着說有甚說不得自是不干着分更/水嶺後不說着更何煩理㑹今且說鴻和爾大山北朝)
(有何照據括自注云北界涿州累牒並理㑹西陘地界/未了今頴如此爭辨臣括以此言答之頴知理屈自此)
(後更不曾言着鴻和爾大山天池子頴云東西一帯盡合/以分水嶺為界因何鴻和爾大山不以分水嶺為界臣括)
(答云東西一帯盡以分水嶺為界有何文字照據頴云/照有南朝州軍行過來文字照據臣括云只是胡谷寨)
(以東有文字尚也憑未得干鴻和爾大山甚事頴云既是/一處照得以分水嶺為界即東西盡合以分水嶺為界)
(臣括答云若是一處以分水嶺為據盡要以分水嶺為/界即西至岢嵐軍東至澶順盡合以分水嶺為界也如)
(此怎去得頴云因何說得澶順有何道理臣括答云既/云東西盡合以分水嶺為界即須如此學士元來也知)
(去不得裏臣評随云侍讀只是設喻頴又云天池子有/何照證臣括答云有開泰五年順義軍牒地理屬寧化)
(軍只此照證最是分白其餘㬠有文字更不須言頴云/只是𦂳執宅這箇文字臣括云這箇文字不執更執甚)
(文字頴云這箇只是州縣一時錯誤行遣當時官吏若/在必不輕恕臣括答云但沒便宜底文字便總道錯誤)
(即休怎生使得頴云既是南朝地界因何乙室王及北/界一百部族在彼住坐放馬半年有餘無人發遣臣括)
(云既是順義軍有公文認下是南界地分便住坐五百/年亦是北人不合來侵入南界地分住坐臣評曰邊上)
(地界接連去處平時無事兩朝人徃來樵採放牧又有/何不可豈為時暫住坐便来侵占為自已田地臣括又)
(云譬如民家去别人地内居住一世兩世若執出契書/亦須奪却住坐半年豈足為憑南朝只是守執北朝文)
(字乃是實據當時縱不發遣自是北人不合侵越後來/又折却舖立却十八箇烽堆七箇舖子豈是不經發遣)
(相次有一人裹拳脚幞頭自近前助說臣評認是昨來/蕭禧随行都管髙思裕臣評却云且容侍讀評與樞宻)
(給事館伴林牙學士說話不銷得你攙說且退思裕即陳/退後臣括又云如鴻和爾大山天池子不惟有向來所)
(逐次照據兼蕭扈呉湛國信來時有北朝聖㫖為今來/已指立烽臺標竿開撅壕塹興功建立舖寨即且依舊)
(北朝百姓也且教依舊各更不侵占豈不分白頴云此/是蕭扈吳湛𫝊聖㫖已行謫降了也此文字怎生使得)
(臣括云此是北朝聖㫖學士因何却言使不得頴云此/是蕭扈吳湛錯認聖㫖已行遣了臣括云順義軍牒即)
(云州縣錯誤文字不經朝廷處分待不使今來朝㫖又/言是錯何故錯得許多今後更有照證文字只學士道)
(錯了不成便休也更理㑹箇甚括等自是回謝亦難為/與學士爭口舌臣括更無言稍退立頴又却云昨來北)
(朝理㑹五處地界三處了當若只有此二處事體至小/因何却不理㑹了當不知此二處元是與不是理㑹數)
(臣括答云天池子元不是理㑹數括自注云望頴回答/即引耶律榮來時劄子内落下天池子一節答之頴却)
(不問兼蕭林牙賫來劄子内亦只指著鴻和爾大山脚下/為界頴沉吟思慮次臣括随聲曰莫又待道錯賴又多)
(說詞理大率並無照據益戒數目頴令罷臣括待其語/定曰學士更說千般道理也不濟事須是要的確文字)
(南朝並無許多言語鴻和爾大山只八箇字曰鴻和爾大山/脚下為界天池子只六箇字曰地理屬寧化軍此外非)
(某所知更無可議論臣括又退後立益戒云今來聖㫖/所問如何回奏臣括答云但告樞宻給事回奏括等來)
(時只是回謝别無聖㫖今來商議公事若是地界擗撥為/因依適來已具咨聞本朝只是守得鴻和爾大山脚下)
(界及地里屬寧化軍兩句確的照據益戒遂顧夀頴如/此且休遂相揖就座再座酒二行益戒又云兩朝和好)
(事重侍讀館使早與了絶却好臣括對云有何不了絶/南朝道理適來已曽咨聞自餘非括敢預頴猶持昬賴)
(之意復申前説臣括對云兩朝和好七八十年曠古未/有昨來入界見兩朝萬里農桑人民富庻此是兩朝祖)
(宗盛徳鴻美豈可以邊界小事有傷和好大體蓋是理/難應副非是占却益戒云兩朝和好生靈受賜侍讀館)
(使須體朝廷意早與了當却庻免徃復臣評對云繼好/息民生靈受賜誠如樞宻給事之説臣括云只為南朝)
(照驗分白難為應副兼事亦不由使人臣評云這些土/地得失不繫兩朝損益頴云北朝㬠有照驗文字為侍)
(讀館使堅言只是回謝不肯商量料得咨呈亦不濟事屬/臣括云南朝只是守得鴻和爾大山脚下為界及地理)
(寧化軍餘外非括所知亦不煩相示頴又云只如赤埿/膠叚家堡也㬠有事未了在重熈十二年百姓石廷直)
(理㑹疆界赤埿膠近南㬠有地里在只是侍讀館使不未/肯商量未欲咨開益戒云且做鴻和爾大山脚下為界)
(委東西石廷直等地上合如何臣括答云若是援引石界/廷直所爭地土文字即是已定却鴻和爾大山脚下為)
(東西地土自有照證括自注云重熙十二年順義軍曽山/牒代州理㑹石廷直地土一牒内云須指定鴻和爾大)
(脚下為界其意欲先認殺鴻和爾大山脚下為界却要一/直向東包占古長城以南地土南北三十餘里東西㬠)
(長臣括所以稱即是已定却鴻和爾大山脚下為界其東/靣地土自有買馬城及古長城止殺臣括所以言自别)
(有照據益戒等曉㑹不再言頴覺理屈却急言鴻和爾大/山須是分水嶺為界且論赤埿膠叚家堡臣括更不答)
(酒六行起謝恩畢展状與益戒相别見六月一日赴横/燕次馬上夀等謂臣括曰侍讀備録  示南朝聖㫖已)
(繳申樞宻院也六月一日横燕酒二行押宴耶律暈令/髙思裕傳語云皇帝差楊副樞傳宣臣括臣評各起立)
(帳前良乆楊益戒来云皇帝傳宣今日樞宻院中書同/進呈卿等来南朝聖㫖除續有回文外其間節次行遣)
(並先已聞逹即無不聞逹事其蕭禧不肯朝辭只為公/事未了須至在彼商量了當所有蕭禧倚柱立不肯下)
(堦一節待與問當此外有鴻和爾大山天池于未了當卿/等必須帯得南朝聖㫖来商量這起若不了當必是不)
(絶徃復臣括臣評答云謹審聖㫖南朝只欲聞逹恐臣/括臣評䝉蔽所諭蕭禧倚柱一節待與問當深見聖意)
(敦重和好事體候括等到南朝一一聞逹臣評對云上/承聖諭足見敦尚和好之體然自見行問當蕭禧已上)
(一節宣諭評等當一一歸奏南朝其鴻和爾天池北朝言/未了公事使人雖聞即不敢歸奏益戒云到底来是不)
(肯商量便是也不知除此外南朝皇帝更有何意㫖臣/評對曰若得本朝指揮来商議豈敢不商議頴又云蔚)
(應朔三州土地兩州已了惟有朔州地分鴻和爾天池未/了况的是當朝乆来地分今来須要了當臣評云柰何)
(南朝所執照據的確甚是分白但恐北朝邊臣生事邈/功上惑朝廷未已樞宻給事北朝執政大臣請試思南)
(北兩朝通好七八十年兄弟叔姪情契如此不知這件/小事消與不消如此計校益戒云事小則固是也臣評)
(又云乞樞宻附奏皇帝此北界議論是两朝皇帝家國/事或恐内外臣僚為已興議論却不敢自罷止更望皇)
(帝自奮英㫁早指揮了絶則好益戒云此事並是出聖/意頴云却道是公事不出聖意便是也臣評對云評意)
(道恐羣臣議論不决更乞特出自聖㫁也幾時不出聖/意来方説話次當便捉一兩字來評執使人於理不可)
(頴云莫館使錯臣評云評不錯是學士錯頴云這些公/事㬠小臣評又云既言事小到這裡也好了當也益戒)
(云地界未了侍讀館使必須别帯得南朝聖㫖来此起/須要了當今是聖㫖宣問不可隠藏况前来文字盡言)
(差来審行商議兼令将帶照證文字来北朝理辨必須/帯得照據文字来臣括答云南朝元差審行商議後来)
(改作回謝累有公文闗報北朝照據文字元曽承受得/後来改回謝後朝廷却盡取去也今来只是回謝益戒)
(又云侍讀館使雖用回謝離南朝後北朝再有牒去言闗/鴻和爾大山等處地界未了且令使人審行商議恐到)
(推故不肯商量文字到後南朝别有指揮臣括答云都/不知北朝再冇文字到雄州後續領得本朝聖㫖内坐)
(却據雄州奏到北朝涿州牒却欲令括等審行商議後/面奉聖㫖沈括等元只是回謝已起發前去訖難為更)
(令商議并劄下雄州令牒涿州聞逹不知曽見此文字/否益戒云也見括云此便是聖㫖也更有何隠藏况兩)
(朝通和南朝臣僚到北朝便與北朝臣僚一般豈敢對爾/聖㫖不實兼地界已是了公事真不須如此理會鴻和)
(大山天池子照據是分白又是已一一開陳訖今来使/人更豈敢預聞他事押宴耶律暈令髙思裕云天池子)
(自来伊實王在彼下帳若是南朝地土何故伊實王在/彼住坐臣括答云南朝地界文字分白自是伊實王不)
(當過界住坐兼有其照據豈可不據文字只據口也暈/又曰文字是在前伊實王下悵在後今合用前来照證)
(不知合用後来照證臣括答云若要在後照證則本朝/修盖舖屋又在後若以在前為據即本朝所執文字在)
(前两頭總是南朝有道理更何須議論頴又云且容問/天池神堂到了是北朝地土是南朝地土臣括答曰是)
(南朝地土學士何故不知頴云既是南朝地土因甚却/要北朝行牒修葺臣評答云昨日已曽咨聞既是北朝)
(地土因甚却牒南朝修葺頴又云如吳湛所傳聖㫖已/是失錯一行上下皆已行遣了也豈可便作憑據臣括)
(答云北朝自行遣了蕭扈吳湛括怎生得知只是據得/聖㫖况上項聖㫖至今已是多少年嵗如今却旋道是)
(錯莫行不得益戒云些小公事北朝只是早要了當只/為南朝未肯了當臣括答云南朝為早要了當所以擗)
(撥許多地土更有甚未了益戒又云侍讀館使也合要/早了臣括答云通和美事普天率土皆要早了何獨使)
(人事理分白自是北朝稱是未了繫在北朝使人只陳/説得道理了與未了括豈敢知益戒云誠是侍讀怎與)
(奪得他朝廷事只恐别曽帶得聖㫖来臣括答云實别/無聖㫖暈及頴只是重叠言前来曲説臣括云此等言)
(語累曽示及皆無憑據本朝只據得文字别無商量益/戒頴同言今来聖㫖只是恐侍讀館使别帶得事来侍)
(讀館使只是回謝别無聖㫖便是也只如此回奏如何/臣括答云只是如此梁頴猶紛紜未已臣括遂退立揖)
(益戒益戒亦揖而退臣等遂各就座此時酬答徃来約/一時辰語言重叠更不備載大意止如此酒二行頴又)
(云北朝甚有照證文字但侍讀不肯商量更不敢奉呈/臣括已知頴别無文字此乃迤邐之詞答云學士如此)
(言必是别有文字且請牢收取酒罷馬上頴又言鴻和爾/大山事詞語極多臣初並不曽答直候頴言語稍間乃)
(謂之曰不須如此繁説若有好文字只消一句學士凡脚/説鴻和爾大山都不肯説着脚字恁柰何文字上總有)
(字前来順義軍牒雖曽暗落下脚字後来累經理會今/年蕭林牙来時劄子上已却認了也學士必應知之假)
(如除却脚字也無妨只如重熙十二年七月十八日順無/義軍牒内稱六畨嶺直南至鴻和爾大山四十里此處)
(脚字試請六畨嶺直南打量四十里看到得鴻和爾大山/甚處又云叚家堡西南至鴻和爾大山三十里亦無脚字)
(亦請打量看到甚處假令去却脚字只将地里打量也/只打量得山脚下何况元更有脚字括更記得似蕭林)
(牙持来劄子理會南側北側是如何學士因何却不説/着頴云此是樓板雲内兩寨接界處照證這底且休且)
(未理㑹此中更别有照據在遂别説道理臣括急鞭止/之曰且請休别説且靖理㑹了樓板雲内寨界至着劄)
(子内言樓板寨西南至鴻和爾大山南側為界不知樓板/寨西南甚處得鴻和爾大山莫却在東北上無學士更且)
(子細勘㑹這箇是北朝自攀引底照證文字劄子内引側/張慶文字云樓板寨西南至雲内寨以鴻和爾大山南)
(為界鴻和爾大山乃在樓板寨東北頴已知劄子内所引/失證故前後並不肯説着此一節臣括提問頴頴自知)
(理屈但多方廻避不肯當頴云此項待别有咨聞這裏/别有照證裏臣括遂笑之曰學士許多時在河東理辨)
(地界却被蕭林牙了當却學士須着且恁爭辨不成總/無言也學士河東時好與了却如今已被蕭林牙了當)
(却學士纔待去這兩叚田地上做工夫莫後時也頴云/是何頴却是爭功也臣括又云學士北朝名臣括在南)
(朝乆聞盛名今日事正好禆賛朝廷早了却好頴惟稱/謝然言語重復不已臣括答曰括醉也不及一一奉言)
(且望不怪適值渡一小澗子臣括與耶律夀先遏頴未/過間臣括䇿馬先行頴更説話不得頴却笑頋臣評曰)
(侍讀只是揀便宜處説沒便宜處便推醉也直至悵前/馬上相揖遂散此時言語徃還馬行約十餘里方分散)
(蔚初二日射弓次頴又頋臣評云昨日所説地界公事臣/  應二州已了只是朔州地分鴻和爾天池如何了絶)
(評云此雖是小事亦無可商議但北朝皇帝指揮了絶/即便了絶也頴又云天池子既是南朝地土自来口舖)
(在甚處因甚直至蘇鈐轄時方始移舖子向北下安置/臣括答云自家地内近北取便拆移有何不可頴云自)
(家地内盖舖子因甚却領許多軍兵何用臣括答云當/時有無軍兵括不知若實曽領軍兵前去必是怕北界)
(非理約欄将官到極邊便将引軍兵亦是常事臣評云/自家地内掘壕壍有何不可既是掘壕盖舖須得人功)
(不知當時是引軍兵差人夫来縁當時是部領人夫怎/生今日便指作軍兵惡模様頴又云云不已臣括答曰)
(此来括等奉命回謝本是傳逹两朝懽好以禮會聚不/成却與學士闘頰舌也但請詳取文字不煩如此頴又)
(云鴻和爾大山元只是定奪蘇直地界侍讀今却要作兩/朝地界恁地怎生教憑文字臣括答云文字指定鴻和爾)
(大山脚下為界尚不憑用更憑用甚文字頴云累曾奉/聞元定奪蘇直聶再友地土文字云北至張家庄若當)
(初是定奪兩朝地界何故却聲説北至如此顯只是定/奪聶再友田土豈得指作兩朝地界臣括答云且得學)
(士記得元文字分白待子細説與學士若説着北至字/却是南朝㬠有道理且得學士自記容括咨聞元是定)
(奪文字稱東至買馬城南至鴻和爾大山脚為界西至焦/家寨北至當界張家庄四至内因甚只北至獨有當界)
(二字既只是北面至却當界即東面南面西面不是南/朝更是何人地土頴云侍讀道是蘇直田土北面方是)
(北朝地分便是也恁地有何文字照據臣括云括不恁/道其四至地内是康定二年南朝剖與蘇直地土北面)
(是北界舊界東面南面西面並是南朝見今界至頴云/有何文字照據臣括云更要甚文字頴云本朝自有照)
(據未欲一一咨聞臣括云此是兩朝正行定奪底文字/只恐更有别文字也只改移這箇不得  四日就館夜)
(筵酒數行頴顧夀又説起鴻和爾天池天頋臣評云館使/侍讀莫須與他商量了臣評云只為不奉朝㫖商量怎)
(生敢到此商量學士累歴必亦曉得又云天池除開泰/五年後更有甚照據臣評云有臣評因頋臣括臣括答)
(云更㬠有文字只是此數箇文字分白的確更不須别/文字也至如天池子太平四年二月十二日牒於天池)
(子西北過横嶺子批却簽子木一株其簽木南至南界/約三里如此文字㬠多但一件文字可用後其餘更何)
(必援引頴審聽之便向坐旁與髙思裕畨語數句如有/共記之意臣評又云南朝照據㬠有今且畧陳所記耳)
(頴又頋臣評曰前来侍讀説道鴻和爾大山天池子曽有/北朝國信使帶過聖㫖去定了界至怎生道不知國信)
(使是誰頴忘了也試言看臣括答曰是蕭扈吳湛累曽/共學士理會何故得忘了頴云蕭扈吳湛帶去聖㫖不)
(知是有文字為復只是口説蕭扈吳湛来時只是口説/卒無文字梁頴前来理會時盖是記不得遂稱錯了聖)
(㫖今必是旋去探尋案巻見得只是口説却欲来賴此/聖㫖具在下文臣括答曰口𫝊聖㫖頴云恁地有甚憑)
(據蕭扈吳湛見在此當初何曽有聖㫖臣括答云此是/北朝聖㫖學士因甚却道有甚憑據學士前日賜燕口)
(與横燕日兩次對制使及一行人衆稱是蕭扈吳湛錯/了聖㫖上下一行各已行遣了也括與學士理㑹言語)
(莫徃復三二十轉因何今日旋去檢本子来却道何曽/有聖㫖頴云上下一行總行遣了不是説蕭佶幾時説)
(道行遣着蕭扈吳湛臣括答云是何蕭佶是治平舊址/撥與北朝多少時也此回便有甚因依説到蕭佶身上)
(此来從頭只是理㑹鴻和爾大山天池子因甚説行遣蕭/佶有甚交渉頴云頴不曽道行遣了蕭扈吳湛臣括曰)
(學士對制使及一行人衆道了二三十度言猶在耳怎/生便諱得兼此事却有憑據當時蕭扈吳湛雖是口𫝊)
(聖㫖来縁南朝却有聖㫖劄了坐着蕭扈吳湛言語已/指揮各守地界亦請北朝依此指揮邉臣不得更有侵)
(越此劄子是蕭扈吳湛自賫回兼北朝已有行遣文字/到邊上邊上各曽有公文照會怎生諱得頴云這裏不)
(見有文字臣括但笑而下答頴亦不固争似有慙色酒/行至十四盞臣括等共辭之頴固留堅言只十盞也臣)
(評笑謂頴曰不是侍讀靣前以榛實記數甚分白這酒/廵莫不尚厮賴夀頴共發笑臣括須臣評云前後學士)
(所辨言語甚好學士不錯學士對南朝使人須着如此/理辨方是也必然與朝廷宻論時自須依理道前後咨)
(聞事理學士心豈不曉言語且須着恁地不錯不錯穎/云不如此須要理會歸實豈是强詞頴云北朝照證文)
(字亦㬠多只是侍讀館使未見見後須知得不錯也臣/括答云蕭林牙持来劄子内天池子並無一件文字照)
(據鴻和爾大山只引着兩件照據一件樓板寨南側為界/底前日已咨聞全沒交渉一件稱順義軍曽牒代州待)
(於鴻和爾山一帶廵邊令代州告示人戸知委代州囘牒/只稱告示人户知委訖不知此文字何用莫是執道代)
(州不曽理會至如近日北朝文字稱今年在永安山受/禮今来館舎却去永安山八九十里不成便須在永安)
(山尖上受禮也順義軍人馬從鴻和爾大山脚下廵過去尖/喚做鴻和爾大山一帶有何不可又不曽去鴻和爾大山)
(上廵邊也代州何須理㑹既言北朝照證文字㬠多因/甚劄子内只説此兩件必是此兩件是最親切底最親)
(切底尚且如此其餘即不言可知頴云不然劄子内只/是畧舉二件此中㬠有文字在只是侍讀不理㑹更不)
(欲将出南朝憑據文字如何見得侍讀必将得来若見/得南朝的確文字朝廷須有商量臣括答云文字盡在)
(朝廷括非本職不曽将来臣括見頴言朝廷須有商量/言語稍似婉順遂語頴曰兩朝通好七八十年這些事)
(道理如此分白不如早了却是和好各自守取道理莫/好頴云南北和好固是好事如今地界了後更勝如舊)
(日去也舊日邊上時有小爭競只為河東地界理㑹来/三十餘年也至今未定奪須至時有爭競若此冋了却)
(河東地界今後邊上更無一事和好更勝如日前也酒/欲罷頴云三兩日來朝廷有一箇好商量此小事侍讀)
(館使早與了當着好臣括見其語似婉順遂答云公事/已了十分但北朝道了便了也  别録又載書表司殿)
(中丞知雍邱縣事王純状稱五月二十九日北朝皇帝/與皇子各變服来帳前稱太師及小太尉相次皇帝至)
(侍讀安下帳前書表司王純鮑忻職員張履御厨李回/指使王宣等同與皇帝相揖後地上列坐時皇子亦在)
(喫茶罷王純謂皇帝曰今日天凉太師可飲京酒一兩/杯皇帝曰好遂具酒菜相次皇帝先發問曰地界還如)
(何了當張履云地界事已了蕭林牙已受了擗撥文字鈐/别無未了皇帝曰鴻和爾天池本是北朝地土昨因蘇)
(轄等强来侵占今来只要依舊張履云康定年中兩朝/已曽定奪蘇直所爭地土了當鮑忻云記得北朝曽差)
(教練使王守源副巡檢張永勾印官曹文秀計㑹南朝/楊武寨都監翟文秀崞縣令教練使吳岊指揮撥立定)
(蘇直地土已立定鴻和爾大山脚為界此事甚是分白張/履云天池南朝自有順義軍開泰五年牒稱地屬寜化)
(軍亦是照據的確皇帝又云天池既是南朝地土因甚/於天池廟左側旋蓋舖形張履又云亦是自家地土上)
(修盖有何不可鮑忻因舉手謂皇帝曰北朝来理㑹五/處地土南朝已應副了三處此兩處為已經定奪了當)
(及有文字照據的確决難為應副北朝皇帝須是體認/南朝皇帝意度便是了當皇帝又云此處地土某曽親)
(到来遂指畫舖形去處鮑忻張履同指李回謂皇帝曰/李司徒乆在河東盡知子細皇帝問李回曰蕭赳格太)
(保曽来否回答曰今日不曽来蕭赳格太保便是蕭愛山/六宅皇帝曰河東三州疆界左藏甚知次第鴻和爾大)
(有些爭競事為甚未了回答云聞蕭林牙昨来商量已/了更無爭競去處已将過文字来太師必曽見上靣都)
(了也皇帝云只為未見道鴻和爾山分水嶺回答云此屬/代州陽武寨自康定二年及嘉祐二年兩次兩朝遣使)
(差官商量定奪了當必更難言分水嶺其鴻和爾大山北/脚下為界更如何改得尋有皇子却坐云鴻和爾大山北)
(脚與水峪白草舖相照否回答云全不忤事也其水峪全/在鴈門寨北鴻和爾大山北脚在陽武寨西相去甚逺)
(不相照望也皇子又云與天池可相照否回答云更絶/疎逺也皇子又云其天池乆屬當朝自来以横嶺為界)
(如今須要復舊回答云若北朝却要横嶺為界柰縁横/嶺在冷泉村北七里以来上靣冇長城者是昨為北朝)
(百姓杜再榮等偷侵過横嶺南居占冷泉村本朝為北/朝差國信使言北朝人戸也且教依舊為歡好年年不)
(曽起遣只於天池立定界至若安横嶺為界須起了冷/泉村方得也皇子云不是也其横嶺在天池西南上是)
(也被你南界侵奪也北朝天池豈是侵了冷泉村回答/云西南無横嶺除了舊長城横嶺□回答云若説西南)
(上近者只是於車道塢下有一小嶺子髙不及二丈長/不及七八十步豈得指為疆界大不是也横嶺下脫字)
(列無本可填蕭又書表司王純状今月初三日午時後/有館中勾當  太尉呼圖克台體問得北朝太后帳前)
(人又一裏頭巾着駞毛衫人稱姓劉呼司徒一被髪人/是昨日来者諢子太保皆是北朝皇帝處人将酒一注)
(子来純帳中請御厨李回書表鮑忻職員張履云昨来/祗候不易今日無事特来勸好酒盞良乆蕭太尉問云)
(地界事如何見説其餘總了也只有鴻和爾大山天池兩/處未了如早了當甚好李回答云鴻和爾大山自康定二)
(年因蘇直聶再友侵耕過南朝地土其時南朝仁宗北/朝興宗已各差官定奪别立封疆界石壕子天池亦有)
(南北兩朝徃回文字照騐分白了當多年也更有甚事/理㑹未了北人意尚未曉純尋就地畫形勢子細説與)
(北人其鴻和爾山下聖佛谷以北一帶乆年以六畨嶺為/界後因北界人聶再友蘇直侵耕過南朝地土南朝仁)
(宗為和好多年不欲爭競是時兩朝各差官同共重立山/定地界東至買馬城西至焦家寨南至鴻和爾大山北)
(脚為界天池地分舊以近北大横嶺為界因北界人杜/再榮侵耕過冷泉河後来定奪只於天池廟近北别立)
(界至已了當多年别無可理會並有兩朝文字并北朝/順義軍公文過来稱天池廟地屬南朝寧化軍照騐甚)
(是分白南朝皇帝必不肯更移改動也其被髪人又問/云的實有文字照騐無純答是兩朝公事若無文字照)
(據誰敢浪舌説話又低語謂曰昨日来者太師官㬠近/上朝廷最信憑他語言交我問書表若有文字國信使)
(副因甚不且将来㸔過便了也純答南朝應副北朝事/已了當别無可理會今只差使副来回謝更不帯文字)
(随行北朝自有當年徃回文字案檢可以照證何須更/要南朝文字但交太師自去檢㸔管不差錯飲罷起)
(又随行李回狀今月六日離新添館路中有北界馬協/司徒續後趕来相祗揖云闕下乆住不易今来歸去㬠)
(是喜慶甚好事回答云别有甚喜慶好事只是且得一/行人馬安樂回歸協又云且得兩朝再成歡好為這些)
(兒疆界公事㬠是煩惱昨来蕭相公梁學士為在代州/界上住了許多時日不曽商量得些子處了當朝廷尋)
(来勾只三日走焉到駕前㬠受了煩惱不少後来蕭林/牙再去南朝回雖将得文字来該説代州以東諸寨地)
(界已了更不爭理只有鴻和爾大山與天池兩處未了又/待再差蕭林牙去南朝理會却為南朝有泛使未到只)
(等候商量箇次第便教過去皇帝却見侍讀館使開説/得理道甚是分白後㬠是喜歡太后亦更喜歡道與皇)
(帝南朝㬠是應副本國也如有些小底公事也且休恐/惡模様便朝廷取問蕭相公梁學士當時商量教看南)
(朝意度如何肯與不肯確的逐旋聞奏但只説南朝差/来職官一向不肯商量却只爭了一塲坐位閒公事不)
(曽了得些小疆界因何蕭林牙去了却以東數寨如今/沈侍讀李館使来説得事理分白顯是你兩箇有隠底)
(事節不聞逹朝廷如此三度令分析更取問蕭林牙一/次南界可㬠不肯商量其蕭林牙尋復奏南朝若不肯)
(商量怎却将得回答文字来即不知邊上職官相見商/量如何協又云與左藏代州徃還甚熟後不敢浪舌説)
(脫空實是如此今來北朝皇帝亦甚思想因見侍讀館/使累説南朝皇帝重惜歡好大㬠應副北朝也遂亦深)
(思昔年歡好更不理索鴻和爾大山分水嶺只於天池中/心為界此甚小事必是侍讀館使見後甚是喜歡也回)
(答蕭相公梁學士在代州界逐次相見實即只閑爭相和/織羅公事何曽的當商量地界北朝問當乃是也其鴻)
(爾大山及寧化軍天池是南朝照據分白累經兩朝差/官定奪了當難以移改如今北朝只於回牒内帯説天)
(池一節自繫朝廷不知如何使副有何喜歡協又云莫/相次走馬報平安行時必先繳奏此事聞朝廷否回答)
(只是循常例奏平安更不去奏事協又云此回國信使/副甚有好事諸處㸃集下兵馬不少未曽令取便勾當)
(及又二年田苖薄熟人戸㬠是艱難今来皇帝喜歡方/始一齊告示放散一國上下人民皆喜歡初五日使副)
(進發後次日羣臣一齊入賀疆界不爭兩朝再/結歡好甚是堅固也莫也知道否回答不知)
癸丑提舉三司會計司上一州一路會計式餘天下會
計候在京諸司庫務帳足編次從之以惠州阜民監折
二錢十萬緡借廣州市易務為本錢從都提舉市易司
請也仍限三年撥還　詔京東西路轉運司勘會吕升
卿於太山上䥴勒文字是與不是祖宗御製碑以聞蔡
承禧言太山有祖宗御製碑升卿勒名其上故令案實
後轉運司言所勒非御製碑乃已先是王安石亦為升
卿言昨将碑本來石文多殘闕當是古碑上曰升卿無
他然古碑又何用䥴勒大抵後生不更事耳承禧為御
史即言升卿經學紕繆不當教國子且挟惠卿之勢崇
建親黨輕傲犯法招權慢上等事章既下中書升卿亟
自辨析惠卿又陳疾卧家承禧所論多寢不行但令究
勒名御碑虚實踰月乃罷升卿管勾國子監(罷國子在/七月二十)
(三日此據承/禧奏議修入)　詔趙居之子孫并其乳母為即所居増
展舎屋免鎖閉房室
甲寅詔兩浙淮東闕雨令相度淮東役法王古因便體
量災傷當賑濟州軍以聞(古靖之子時為司農主/簿七月二十四日可見)　王
安石上詩書周禮義序詔付國子監置之三經義解之
首先是安石撰詩序稱頌上徳以文王為比而上批得
卿所上三經義序其發明聖人作經大㫖豈復有加然
望於朕者何其過歟責難之義在卿固所宜者傳於四
方貽之後世使夫有識考朕所學所知及乎行事之實
重不徳之甚豈勝道哉恐非為上為徳之義也其過情
之言可速刪去重為修定庻付有司早得以時頒行及
進呈上曰以朕比文王恐為天下後世笑卿言當為人
法恐如此非是安石言稱頌上徳以為比於文王誠無
所媿上曰闗睢文王之詩皆文王盛徳周世世修徳莫
如文王朕如何可比兼如陟降庭止之類朕豈不自知
其不能耶須當改之但言解經之意足矣安石曰陛下
誠或未能事事如是然陛下於陟降豈有愛惡之私心
乎是乃所以為直也已而安石奏臣伏奉手詔以臣所
進三經義序有過情之言宜速刪去臣雖嘗敷奏以為
文字所宜又奉聖訓再三但令序述解經之意不須過
有稱道伏惟陛下盛徳至善孚扵四海非臣筆墨所能
加損然因事宣著人臣之職也誠以言之不足為懼不
以近於媚諛為嫌而上聖所懐深存謙損臣敢不奉承
詔㫖庻以仰稱堯禹不爭不伐之心遂改撰以進上乃
頒行之(九月十二日安石云云陳瓘論曰安石初進三/經義序極其褒讃神考命安石改進此聖人之)
(謙徳也安石退書其事乃偽造神考謙辭曰以朕比文/王恐為天下後世笑又曰卿言當為人法嗚呼言而世)
(為天下法此聖人之事也安石之言自謂可以為天下/法而謂神考比文王則為天下後世笑詆誣宗廟可謂)
(甚矣凡造神考謙辭皆用此意有曰朕頑鄙有曰朕才/力庸短有曰朕自視未有一毫可比漢宣帝如此之類)
(其誣不一愛君之士聞而流涕者豈一人哉且神考熈/寕之末既逐鄧綰尋出安石自攬威柄陟降羣臣多取)
(公議凡安石所逐無不收召故安石尤以神考陟/降為非而誣造聖訓著于文字以舒其悖訕之氣)　上
與王安石論及官員不肅事安石曰震驚百里乃能不
䘮匕鬯上曰造言法令不便者官員耳朝廷但見官員
紛紛而百姓便於新法之情無由上逹安石曰誠如此
此所以要耳目得人(此據日録二/十四日事)
乙夘宣政使嘉州防禦使入内副都知張若水罷副都
知改耀州觀察使依舊提舉四園苑若水以病求罷故
也　提㸃兩浙路刑獄晁端彦言常州違法給蒋轃官
地轃乃前兩浙轉運副使俞希旦婿之緦麻兄詔轉運
司劾罪以聞(後得何罪當考或朱/本削去新本亦削去)
丙辰昭化節度使康國公承顯卒申王徳文子也上自
臨奠贈太尉樂平郡王
丁巳詔權秦鳯等路提㸃刑獄鄭民憲相度熈河路以
見錢茶銀紬絹分數増糴茶銀紬絹並平估毋虧弓箭
手如有未便具以聞　上批河東饑民流徃京西其間
甚有丐食道路羸瘠不保旦暮之人其賑濟官程之才
等宜令速徃
戊午詔諸路役人以事藝試補者委提舉司㸃檢内老
弱疲病經乆不任教習者募人代之其弓手嵗一案閲
每十人給錢千置銀楪以賞武藝優異之人　詔判都
水監侯叔獻減磨勘二年丞劉璯一年殿直劉永年二
年以開訾家口有勞也　詔岢嵐火山軍堪耕種地如
均給遷移弓箭手有餘更益以西陘等寨未耕官地堪
耕種者以漸增募弓箭手時河東與敵人分畫疆土而
弓箭手有遷移者故籍曠土分給之　司徒兼侍中判
相州韓琦薨年六十八前一夕大星隕州治櫪馬皆驚
上聞訃輟視朝三日發哀於後苑遣勾當御藥院李舜
舉特賜其家銀絹各二千五百兩匹又時遣入内都知
張茂則管勾𦵏事又就差知安陽縣吕景陽相州觀察
判官陳安民專管勾𦵏事許即墳造酒以備支用聴數
外留占吏卒命同知禮院李清臣即其䘮祭奠顧恤其
家甚厚上自為碑文載琦大節又篆其首曰两朝顧命
定策元勲之碑諡忠獻贈尚書令配享英宗廟廷初執
政進呈琦贈官王珪言吕夷簡贈太師中書令王安石
曰琦受遺立先帝非夷簡比謂冝特贈乃贈尚書令琦
合加恩禮上即日批出無一闕者　太原府走馬承受
樂士宣言地界司韓縝周永清今在太原府如縝永清
赴代州日臣當同徃或令臣先徃上批代州等處地界
既按視了當亦無可豫議者可速指揮永清還代州(此/據)
(御集六月二十八日事按永清以四月十七日受命本/傳云永清不願行固遣之俄復命李評同徃永清上章)
(陳利害以母病乞還按是年七月十八日始命李評/同分畫此時永清已還代州矣本傳似差誤當考)
詔歸明人増差都監及監當未歴一任者毋得别差勾
當公事
已未執政進呈軍數上謂王安石曰併營事非㫁而行
之亦不能了當人盡咎卿鄭侠上書亦云爾(當考軍數/具載之)
是夏南川獠叛詔秦鳳路都轉運使熊本徃䕫路體量
安撫經制渝州獠賊(此據熊本傳實録失不載此乃于/八月七日書䕫州路察訪熊本言)
(經制獠賊乞差秦鳳路鈐轄賈昌言量募兵効用但云/察訪亦不云體量安撫按御集七月十一日差楊萬等)
(充䕫州體量安撫司聽候差使又十二日改差劉從吉/替王振募人徃䕫州路體量安撫熊本下聽候差使然)
(則本受命體量安撫審矣或又兼察訪也今依本傳載/之六月末新舊實録並疎畧如此更當考詳熊本集記)
(險篇亦云七月在通逺軍被敕充/䕫州路體量安撫經制渝州獠賊)
