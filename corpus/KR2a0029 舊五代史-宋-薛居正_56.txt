
　舊五代史巻五十三
　　宋門下侍郎參知政事監修國史薛居正等撰
　唐書第二十九
　　列傳五
李存信本姓張父君政迴鶻部人也大中初隨懷化郡
王李思忠内附因家雲中之合羅川存信通黠多數㑹
四夷語别六蕃書善戰識兵勢初為獻祖親信從武皇
入闗平賊始補軍職賜姓名大順中累遷至馬步都校
與李存孝擊張濬軍於平陽時存孝驍勇冠絶軍中皆
下之惟存信與爭功由是相惡有同水火及平定潞州
存孝以功望領節度旣而康君立授旄鉞存孝怒大剽
潞民燒邑屋言發流涕疑存信擯已故也明年存孝得
邢洺武皇與之節鉞存孝慮存信離間欲立大功以勝
之屢請兵于武皇請兼并鎮冀存信間之不時許大順
二年武皇大舉略地山東以存信為蕃漢馬步都校存
孝聞之怒武皇令存質代之存孝乃謀叛既誅以存信
為蕃漢都校從討李匡儔降赫連鐸白義誠以功檢校
右僕射從入闗討王行瑜加檢校司空領郴州刺史乾
寧三年兖鄆乞師于武皇武皇遣存信營于莘縣與朱
瑄合勢以抗梁人梁祖患之遣使諜羅𢎞信曰河東志
在吞食河朔迴軍之日貴道堪憂而存信戢兵無法稍
侵魏之芻牧𢎞信怒翻然結于梁祖乃出兵三萬以攻
存信存信斂衆而退為魏人所薄委棄輜重退保洺州
軍士喪失者十二三武皇怒大出師攻魏博屠䧟諸邑
五月存信軍于洹水汴将葛從周氏叔琮來援魏人存
信與鐵林都将落落遇汴人于洹水南汴人為䧟馬坎
以待之存信戰敗落落被擒九月存信敗葛從周于宗
城乗勝至魏州之北門明年聞兖鄆皆䧟乃班師八月
從討劉仁恭師次安塞為燕軍所敗武皇怒謂存信曰
昨日吾醉不悟賊至公不辨耶古人三敗公姑二矣存
信懼泥首謝罪幾至不測自光化以後存信多稱病武
皇以兵柄授李嗣昭以存信為右校而己天復二年十
月以病卒于晉陽時年四十一
李存孝本姓安名敬思(新唐書存/孝飛狐人)少于俘囚中得𨽻紀
綱給事帳中及壯便騎射驍勇冠絶常将騎為先鋒未
嘗挫敗從武皇救陳許遂黄冦及遇難上源毎戰無不
尅捷張濬之加兵于太原也潞州小校馮霸殺其帥李
克恭以城叛時汴将朱崇節入潞州梁祖令張全義攻
澤州李罕之告急于武皇武皇遣存孝率騎五千援之
初汴人攻澤州呼罕之曰相公常恃太原輕絶大國今
張相公圍太原葛司空巳入潞府旬日之内沙陀無穴
自處相公何路求生耶存孝聞其言不遜選精騎五百
繞汴營呼曰我沙陀求穴者俟爾肉饌軍可令肥者出
鬭汴将有鄧季筠者亦以驍勇聞乃引軍出戰存孝激
勵部衆舞矟先登一戰敗之獲馬千匹生擒季筠于軍中
是夜汴将李讜收軍而遁存孝追擊至馬牢山俘斬萬
計遂退攻潞州時朝廷命京兆尹孫揆為昭義節度使
令供奉官韓歸範送旌節至平陽揆乃仗節之潞梁祖
與揆牙兵三千為紀綱時揆為張濬副招討所部萬人
八月自晉綘踰刀黄嶺趨上黨存孝引三百騎伏于長
子西崖間揆襃衣大葢擁衆而行俟其軍前後不屬存
孝出騎横擊之擒揆與歸範及俘囚五百獻于太原存
孝乃急攻潞州九月葛從周棄城夜遁存孝収城武皇
乃表康君立為潞帥存孝怒不食者累日十月存孝引
收潞州之師圍張濬于平陽營于趙城華州韓建遣壮
士三百夜犯其營存孝諜知設伏以擊之盡殪進壓晉
州西門獲賊三千自是閉壁不出存孝引軍攻絳州十
一月刺史張行恭棄城而去張濬韓建亦由含口而遁
存孝收晉絳以功授汾州刺史大順二年三月邢州節
度使安知建叛入汴軍武皇令存孝定邢洺因授之節
鉞時幽州李匡威與鎮州王鎔屢弱中山将中分其疆
土定州王處存求援于武王武皇令存孝侵鎮趙之南
鄙又令李存信李存審率師出井陘以㑹之併軍攻臨
城柏鄉李匡威救至且議旋師李存信與存孝不恊因
搆于武皇言存孝望風退衂無心擊賊恐有私盟也存
孝知之自恃戰功鬱鬱不平因致書通王鎔又歸欵于
汴明年武皇自出井陘将逼真定存孝面見王鎔陳軍
機武皇暴怒誅先獲汴将安康乂方旋師七月復出師
討存孝自縳馬闗東下攻平山渡滹水擊鎮州四闗城
王鎔懼遣使乞平請以兵三萬助擊存孝許之(新唐書/王鎔失)
(幽州助因乞盟進幣五十萬歸/糧二十萬請出兵助討存孝)武皇蒐于欒城李存信
屯琉璃陂九月存孝夜犯存信營奉誠軍使孫考老被
獲存信軍亂武皇進攻邢州深溝高壘以環之旋為存
孝衝突溝塹不成有軍校袁奉韜者宻令人謂存孝曰
大王俟塹成即歸太原如塹壘未成恐無歸志尚書所
畏惟大王耳料諸将孰出尚書右王若西歸雖限以黄
河亦可浮渡況咫尺之洫安能阻尚書鋒鋭哉存孝然
之縱兵成塹居旬日深溝高壘飛走不能及由是存孝
至敗城中食盡乾寧元年三月存孝登城首罪泣訴于
武皇曰兒䝉王深恩位至将帥茍非讒慝離間曷欲捨
父子之深恩附仇讎之黨兒雖褊狹設計實存信搆䧟
至此若得生見王面一言而死誠所甘心武皇愍之遣
劉太妃入城慰勞太妃引來謁見存孝泥首請罪曰兒
立微勞本無顯過但被人中傷申明無路迷昩至此武
皇叱之曰爾與王鎔書状罪我萬端亦存信教耶縶歸
太原車裂于市然武皇深惜其才存孝每臨大敵被重
鎧槖弓坐矟僕人以二騎從陣中易騎輕捷如飛獨舞
鐵撾挺身䧟陣萬人辟易葢古張遼甘寧之比也存孝
死武皇不視事旬日私憾諸将乆之
李存進振武人本姓孫名重進(歐陽史太祖破朔州得/之賜以姓名養為子)
父佺世吏單于府重進初仕嵐州刺史湯羣為步校獻
祖誅羣乃事武皇從入闗還鎮太原署牙職景福中為
義兒軍使賜姓名從討王行瑜以功授檢校常侍與李
嗣昭同破王珙于河中光化三年契丹犯塞冦雲中改
永州軍使鴈門以北都知兵馬使天復初破氏叔琮前
軍于洞渦三年授石州刺史荘宗初嗣位入為步軍右
都檢校司空師出井陘授行營馬軍都虞侯破汴軍于
柏鄉論功授邠州刺史轉檢校司徒俄兼西南面行營
招討使出師救慈州授慈沁二州刺史十二年定魏博
授天雄軍都巡按使時魏人初附有銀槍効節都強傑
難制專謀騷動存進沈厚果斷犯令者梟首屍于市諸
軍無不惕息靡然向風十四年擢蕃漢馬步副總管從
攻楊劉戰胡桞十六年以本職兼領振武節度使時王
師據徳勝渡汴軍據楊村渡在上流汴人運洛陽竹木
造浮橋以濟軍王師以船渡緩急難濟存進率意欲造
浮橋軍吏曰河橋須竹笮大艑兩岸石倉鐡牛以為固
今無竹石竊慮難成存進曰吾成算在心必有所立乃
課軍造葦笮維大艦數十艘作土山植巨木于岸以纜
之初軍中以為戲月餘橋成制度條直人皆服其勤智
荘宗舉酒曰存進吾之杜預也賜寶馬御衣進檢校太
保兼魏博馬步都将與李存審圍徳勝十九年汴将王瓚
率衆逼北城為地穴火車百道進攻存進隨機拒應或
經日不得食汴軍退加檢校太傅王師討張文禮于鎮
州閻寳李嗣昭相次不利而殁七月存進代嗣昭為招
討進營東垣渡夾滹沲為壘沙土散惡垣壁難成存進
斬伐林樹版築旬日而就賊不能寇九月王處球盡率
其衆乗其無備奄至壘門存進聞之得部下數人出鬭
驅賊於橋下俄而賊大至後軍不繼血戰而殁時年六
十六同光時贈太尉存進行軍出師雖無竒迹然能以
法繩其驕放營壘守戰之備特推精力議者稱之有子
四人長曰漢韶
漢韶字享天幼有器局風儀峻整初事莊宗為定安軍
使遷河東牢城指揮使時孟知祥權知太原軍府事㑹
契丹侵北鄙表令漢韶率師進討既而大破契丹以功
加檢校右僕射同光中為蔡州刺史天成初復姓孫氏
尋授彰國軍留後累加檢校太保長興中為洋州節度
使(九國志閔帝嗣位加特進漢韶以其父名上表讓之/改檢校左僕射制曰改會稽之字抑有前聞換瓌寳)
(之文非/無故事)末帝之起于鳯翔也漢韶與興元張䖍釗各帥
部兵㑹王師于岐山下及西師俱叛漢韶逃歸本鎮聞
末帝即位心不自安乃與張䖍釗各舉其城送欵于蜀
洎至成都孟知祥以漢韶故人尤善待之(九國志漢韶/與知祥叙汶)
(上舊事及洛中更變相對感泣知祥曰豐沛故人相遇/于此何樂如之于是賜第宅金帛供帳食物悉官給之)
偽命永平軍節度使孟昶嗣偽位歴興元遂州兩鎮連
帥累偽官至中書令封安樂郡王年七十餘卒于蜀
李存璋字徳璜雲中人武皇初起雲中存璋與康君立
薛志勤等為奔走交從入闗以功授國子祭酒累管萬
勝雄威等軍從討李匡儔改義兒軍使光化二年授澤
州刺史入為牢城使從李嗣昭封雲州叛將王暉平之
改教練師檢校司空五年武皇疾篤召張承業與存璋
授遺顧存璋爰立莊宗夷内難頗有力焉改河東馬步
都虞侯兼領鹽鐵初武皇稍寵軍士藩部人多干擾鄽
市肆其豪奪法司不能禁莊宗初嗣位鋭于求理存璋
得行其志抑强扶弱誅其豪首期月之間紀綱大振弭
羣盜務耕稼去姦宄息倖門當時稱其材幹從破汴軍
于夾城轉檢校司徒栢郷之役為三鎮排陣使十一年
從盟朱友謙于猗氏授汾州刺史汴將尹皓攻慈州逆
戰敗之十三年王檀逼太原存璋率汾州之軍入城固
守授大同防禦使應蔚朔等州都知兵馬使秋契丹䧟
蔚州按巴堅遣使馳木書求賂存璋斬其使契丹逼雲
州存璋拒守城中有古鐵車乃鎔為兵仗以給軍士敵
退以功加檢校太傅大同軍節度使應蔚等州觀察使
十九年四月以疾卒于雲州府第同光初追贈太保平
章事晉天福初追贈太師有子三人彦球為裨校戰殁
于鎮州
李存賢字子良本姓王名賢許州人祖啟忠父惲賢少
遇亂入黄巢軍武皇破賊陳許存賢來歸景福中典義
兒軍為副兵馬使因賜姓名天祐三年從周徳威赴援
上黨營于交口五年權知蔚州刺史以禦吐渾六年權
沁州刺史先是州當賊境不能保守乃于州南五十里
據險立栅為治所已歴十餘年矣存賢至郡乃移復舊
郡剗闢荆棘特立廨舎州民完集莊宗嘉之轉檢校司
空真拜刺史九年汴人乘其無備來攻其城存賢擊退
之十一年授武州刺史山北團練使十二年移刺慈州
七月汴將尹皓攻州城存賢督軍拒戰汴軍攻擊百端
月餘遁去十八年河中朱友謙來求援命存賢師赴之
十九年汴將段凝軍五萬營臨晉蒲人大恐咸欲歸汴
或問于存賢曰河中將士欲拘公降于汴存賢曰吾奉
命河中死王事固其所也汴軍退以功加檢校司徒同
光初授右武衛上將軍十一月入覲洛陽二年三月幽
州李存審疾篤求入覲議擇帥代之方内宴莊宗曰吾
披榛故人零落殆盡所殘者存審耳今復衰疾北門之
事知付何人因目存賢曰無易于卿即日授特進檢校
太保充幽州盧龍節度使五月到鎮時契丹彊盛城門
之外烽塵交警一日數戰存賢性忠謹周慎畫夜戒
嚴不遑寢食以至憂勞成疾卒于幽州時年六十五詔
贈太傅存賢少有材力善角觝初莊宗在藩邸每宴私
與王郁角觝鬭勝郁頻不勝莊宗自矜其能謂存賢曰
與爾一博如勝賞爾一郡即時角觝存賢勝得蔚州刺史
史臣曰昔武皇之起於并汾也㑹鹿走于中原期龍戰
于大澤蓄驍果之士以備鷹犬之用故自存信而下皆
錫姓以結其心授任以責其效與夫董卓之畜吕布亦
何殊哉惟存孝之勇足以冠三軍而長萬夫茍不為叛
臣則可謂良將矣
　
　
　
　
　
　
　
　舊五代史巻五十三
　舊五代史巻五十三攷證
唐列傳五李存信傳存信本姓張　案梁紀作張汚落
　葢本名汚落賜名存信
李存孝傳位至将帥　案歐陽史作位至将相呉縝纂
　誤云存孝本傳止為邢州留後未嘗為平章事何故
　云位至将相耶
李存進傳父佺世吏單于　案九國志孫漢韶傳云祖
　昉嵐州刺史父存進振武軍節度使據是書存進父
　名佺未嘗為刺史與九國志異
李存賢傳李存賢字子良本姓王名賢許州人祖啟忠
　父惲　案九國志李奉䖍傳奉䖍太原人本姓王
　氏祖欽唐隰州刺史父存賢佐唐武皇累著功賜姓
　李氏攷是書作許州人又作父惲不載其官爵與九
　國志異
十八年河中朱友謙來求援　案呉縝纂誤據梁末帝
　紀及荘宗本紀當作十七年
汴軍退　案歐陽史作擊走梁兵呉縝纂誤云朱友謙
　符存審劉鄩傳載鄩討反謙存審救之而鄩敗其事
　始末甚明無存賢擊走梁兵之事况大将自是存審
　安得隱其姓而存賢獨有功乎今攷是書止作汴軍
　退不言存賢擊退較歐陽史為得其實
即日授特進檢校太保充幽州盧龍節度使　案九國
　志梁人攻上黨荘宗親率大軍以援之存賢先登䧟
　敵以功授盧龍軍節度使與是書異
存賢勝得蔚州刺史　按存賢為蔚州刺史在天祐五
　年葢因角觝而得郡也歐陽史作與爾一鎮以為盧
　龍節度使與是書異
按巴堅舊作阿保機今改
　
　
　
　舊五代史巻五十三攷證
