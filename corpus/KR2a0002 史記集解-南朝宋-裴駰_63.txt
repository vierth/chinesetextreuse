史記集解卷六十五
　　　　　　　　　　　　　宋　裴駰　撰
史記六十五
孫子吳起列傳第五
孫子武者齊人也以兵法見於吳王闔廬闔廬曰子之
十三篇吾盡觀之矣可以小試勒兵乎對曰可闔廬曰
可試以婦人乎曰可於是許之出宫中美人得百八十
人孫子分為二隊以王之寵姬二人各為隊長皆令持
㦸令之曰汝知而心與左右手背乎婦人曰知之孫子
曰前則視心左視左手右視右手後即視背婦人曰諾
約束既布乃設鈇鉞即三令五申之於是鼓之右婦人
大笑孫子曰約束不明申令不熟將之罪也復三令五
申而鼓之左婦人復大笑孫子曰約束不明申令不熟
將之罪也既已明而不如法者吏士之罪也乃欲斬左
右隊長吳王從臺上觀見且斬愛姬大駭趣使使下令
曰寡人已知將軍能用兵矣寡人非此二姬食不甘味願勿斬
也孫子曰臣既已受命為將將在軍君命有所不受遂斬
隊長二人以徇用其次為隊長於是復鼓之婦人左右前後跪起
皆中規矩繩墨無敢出聲于是孫子使使報王曰兵既整齊
王可試下觀之惟王所欲用之雖赴水火猶可也吳王曰將軍
罷休就舍寡人不願下觀孫子曰王徒好其言不能用其實于
是闔廬知孫子能用兵卒以為將西破彊楚入郢北威齊晉顯
名諸侯孫子與有力焉孫武既死後百餘歳有孫臏臏生阿鄄
之間臏亦孫武之後世子孫也孫臏嘗與龎㳙俱學兵法龎
㳙既事魏得為惠王將軍而自以為能不及孫臏乃隂使召
孫臏臏至龎㳙恐其賢于已疾之則以法刑斷其兩足而
黥之欲隠勿見齊使者如梁孫臏以刑徒隂見說齊使齊
使以為竒竊載與之齊齊將田忌善而客待之忌數與齊
諸公子馳逐重射孫子見其馬足不甚相逺馬有上中下
輩于是孫子謂田忌曰君弟重射臣能令君勝田忌信然
之與王及諸公子逐射千金及臨質孫子曰今以君之下
駟與彼上駟取君上駟與彼中駟取君中駟與彼下駟
既馳三輩畢而田忌一不勝而再勝卒得王千金于是
忌進孫子于威王威王問兵法遂以為師其後魏伐趙
趙急請救于齊齊威王欲將孫臏臏辭謝曰刑餘之人
不可于是乃以田忌為將而孫子為師居輜車中坐為
計謀田忌欲引兵之趙孫子曰夫解雜亂紛糾者不控捲
救鬭者不摶撠批亢𢷬虛形格勢禁則自為解耳今梁
趙相攻輕兵鋭卒必竭于外老弱罷于内君不若引兵
疾走大梁據其街路衝其方虛彼必釋趙而自救是我
一舉解趙之圍而收弊于魏也田忌從之魏果去邯鄲
與齊戰于桂陵大破梁軍後十五年魏與趙攻韓韓告
急于齊齊使田忌將而往直走大梁魏將龎涓聞之去
韓而歸齊軍既已過而西矣孫子謂田忌曰彼三晉之
兵素悍勇而輕齊齊號為怯善戰者因其勢而利導之
兵法百里而趣利者蹶上將(魏武帝曰/蹶猶挫也)五十里而趣利
者軍半至使齊軍入魏地為十萬竈明日為五萬竈又
明日為三萬竈龎涓行三日大喜曰我固知齊軍怯入
吾地三日士卒亡者過半矣乃棄其步軍與其輕鋭倍
日并行逐之孫子度其行暮當至馬陵馬陵道狭而旁
多阻隘可伏兵乃斫大樹白而書之曰龎涓死于此樹
之下于是令齊軍善射者萬弩夾道而伏期日暮見火
舉而俱發龎涓果夜至斫木下見白書乃鑽火燭之讀
其書未畢齊軍萬弩俱發魏軍大亂相失龎涓自知智
窮兵敗乃自剄曰遂成豎子之名齊因乗勝盡破其軍
虜魏太子申以歸孫臏以此名顯天下世傳其兵法
吳起者衞人也好用兵嘗學于曾子事魯君齊人攻魯
魯欲將吳起吳起取齊女為妻而魯疑之吳起于是欲
就名遂殺其妻以明不與齊也魯卒以為將將而攻齊
大破之魯人或惡吳起曰起之為人猜忍人也其少時
家累千金游仕不遂遂破其家鄉黨笑之吳起殺其謗
已者三十餘人而東出衞郭門與其母訣齧臂而盟曰
起不為卿相不復入衞遂事曾子居頃之其母死起終
不歸曾子薄之而與起絶起乃之魯學兵法以事魯君
魯君疑之起殺妻以求將夫魯小國而有戰勝之名則
諸侯圖魯矣且魯衞兄弟之國也而君用起則是棄衞
魯君疑之謝吳起吳起于是聞魏文侯賢欲事之文侯
問李克曰吳起何如人哉李克曰起貪而好色然用兵
司馬穰苴不能過也于是魏文侯以為將擊秦㧞五城
起之為將與士卒最下者同衣食卧不設席行不乗騎親
裹贏糧與士卒分勞苦卒有病疽者起為吮之卒母聞
而哭之人曰子卒也而將軍自吮其疽何哭為母曰非
然也往年吳公吮其父其父戰不旋踵遂死于敵吳公
今又吮其子妾不知其死所矣是以哭之文侯以吳起
善用兵㢘平盡能得士心乃以為西河守以拒秦韓魏
文侯既卒起事其子武侯武侯浮西河而下中流顧而
謂吳起曰美哉乎山河之固此魏國之寳也起對曰在
徳不在險昔三苗氏左洞庭右彭蠡徳義不修禹滅之
夏桀之居左河濟右泰華伊闕在其南羊腸在其北(瓉/曰)
(今河南城為直之皇甫謐曰壺關有/羊腸阪在大原晉陽西北九十里)修政不仁湯放之殷
紂之國左孟門右太行常山在其北大河經其南修政
不徳武王殺之由此觀之在徳不在險若君不修徳舟
中之人盡為敵國也(楊子法言曰美哉言乎使起之/用兵每若斯則太公何以加諸)武
侯曰善即封吳起為西河守甚有聲名魏置相相田文
吳起不悦謂田文曰請與子論功可乎田文曰可起曰
將三軍使士卒樂死敵國不敢謀子孰與起文曰不如
子起曰治百官親萬民實府庫子孰與起文曰不如子
起曰守西河而秦兵不敢東鄉韓趙賔從子孰與起文
曰不如子起曰此子三者皆出吾下而位加吾上何也
文曰主少國疑大臣未附百姓不信方是之時屬之於
子乎屬之於我乎起黙然良久曰屬之子矣文曰此乃
吾所以居子之上也吳起乃自知弗如田文田文既死
公叔為相尚魏公主而害吳起公叔之僕曰起易去也
公叔曰奈何其僕曰吳起為人節㢘而自喜名也君因
先與武侯言曰夫吳起賢人也而侯之國小又與强秦
壤界臣竊恐起之無留心也武侯即曰奈何君因謂武
侯曰試延以公主起有留心則必受之無留心則必辭
矣以此卜之君因召吳起而與歸即令公主怒而輕君
吳起見公主之賤君也則必辭于是吳起見公主之賤
魏相果辭魏武侯武侯疑之而弗信也吳起懼得罪遂
去即之楚楚悼王素聞起賢至則相楚明法審令捐不
急之官廢公族疏逺者以撫養戰鬭之士要在强兵破
馳説之言從横者于是南平百越北并陳蔡却三晉西
伐秦諸侯患楚之强故楚之貴戚盡欲害吳起及悼王死
宗室大臣作亂而攻吳起吳起走之王尸而伏之擊起
之徒因射刺吳起并中悼王悼王既葬太子立乃使令
尹盡誅射吳起而并中王尸者坐射起而夷宗死者七
十餘家
太史公曰世俗所稱師旅皆道孫子十三篇吳起兵法
世多有故弗論論其行事所施設者語曰能行之者未
必能言能言之者未必能行孫子籌策龎涓明矣然不
能蚤救患于被刑吳起説武侯以形勢不如徳然行之
於楚以刻暴少恩亡其軀悲夫
　
　
　
　
　
　
　
　
　
　
　
　
　
　史記集解卷六十五
