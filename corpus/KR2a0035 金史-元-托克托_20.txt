
　金史卷十九
　　元中書右丞相總裁托克托等修
　本紀第十九
　　世紀(追尊/)
景宣皇帝諱宗峻本諱勝額太祖第二子母曰聖穆皇
后唐古氏太祖元妃宗峻在諸子中最嫡天輔五年烏
赫哩貝勒杲都統諸軍取中京帝别領哈濟明安受金
牌既克中京遂與杲俱襲遼主于鴛鴦濼遼主走隂山
耿守忠救西京帝與宗翰等擊走之西京城南有浮
敵先據之下射士卒多傷帝曰先取是則西京可下既
而攻浮圖克之遂下西京太祖崩帝與兄宗幹率宗室
羣臣立太宗天會二年薨熙宗即位追上尊諡曰景宣
皇帝廟號徽宗改葬興陵海陵弑立降熙宗為東昏王
降帝為豐王世宗復尊熙宗廟諡尊帝為景宣皇帝子
哈喇常勝扎拉哈喇是為熙宗
睿宗立德顯仁啟聖廣運文武簡肅皇帝諱宗堯初諱
宗輔本諱鄂爾多大定上尊諡追上今諱魁偉尊嚴人
望而畏之性寛恕好施惠尚誠實太祖征伐四方諸子
皆總戎旅帝常在帷幄天輔六年太祖親征太宗居守
黄龍府安福格誘新降之民以叛帝與烏古鼐討平之
南路軍帥和碩台以贓敗帝往閲實之咸稱平允天會
五年宗望薨帝為右副元帥駐兵燕京十一月分遣諸
將伐宋帝發自河間徇地淄青宋馬括兵二十萬至樂
安帝率師擊破之聞宋主在揚州時東作方興留大軍
夾河屯田而還軍山西二月伊喇古破宋臺宗雋宋忠
軍五萬于大名明日再破之𫉬宗雋忠而還冀州人乘
夜出兵襲卓哩營卓哩擊敗之宋主奉表請和密書以
誘契丹漢人詔伐宋帝發自河北降滑州取開德府攻
大名府克之河北平初伐宋河北河東諸將議不决或
欲先定河北或欲先平陜西太宗兩用其䇿而宗翰來
會于濮既平河北遂取東平及徐州盡得宋人江淮運
致金幣在徐州官庫者分給諸軍而劉豫遂以濟南降
使巴爾斯等襲宋主于揚州而宋主聞之比巴爾斯至
揚州前夕已渡江矣宋主乃貶去帝號再以書來請存
社稷語在宗翰傳中既而宗弼追宋主宋主渡江入于
杭州復遯入海宗弼乃還於是羅索所下陜西城邑輒
叛宗翰等曰前討宋故分西師合于東軍而陜西五路
兵力雄勁當併力攻取令逹蘭撫定江北宗弼以精兵
二萬先往洛陽以八月往陜西或使宗弼遂將以行或
宗輔宗翰宗尹中以一人往上曰羅索往者所向輒辦
今專征陜右豈倦于兵而自愛邪卿等其戮力焉由是
詔帝往是時宋張浚兵取陜西帝至洛水治兵張浚騎
兵六萬歩卒十二萬壁富平帝至富平羅索為左翼宗
弼為右翼兩軍並進自日中至于昏暮凡六合戰破之
耀州鳯翔府皆來降遂下涇渭二州敗宋經畧使劉倪
軍于瓦亭原州降薩里罕破德順軍静邊寨宋涇原路
統制張中孚知鎮戎軍李彦𤦺以城降宋秦鳯路都統
制吳玠軍于隴州境上招討都監馬五擊走之降一縣
而還帝進兵降甘泉等三堡取保川城破宋熙河路副
總管軍三萬𫉬馬千餘㧞安西等二寨熙州降分遣左
翼都統阿里布右翼都統宗弼招撫城邑之未下者遂
得鞏洮河樂西寧蘭廓積石等州定遠和政甘谷寧洮
安隴等城寨及鎮堡番漢營部凡四十餘於是涇原熙
河兩路皆平薩里罕降慶陽府慕洧以環州降既定陜
西五路乃選騎兵六千使薩里罕列屯衝要於是班師
與宗翰俱朝京師立熙宗為安班貝勒帝為左副元帥
十三年行次媯州薨年四十陪葬睿陵追封潞王諡襄
穆皇統六年進冀國王正隆二年追贈太師上柱國改
封許王世宗即位追上尊諡立德顯仁啟聖廣運文武
簡肅皇帝廟號睿宗二年改葬于大房山號景陵
顯宗體道𢎞仁英文睿德光孝皇帝諱允恭本諱呼塔
噶世宗第二子母曰明德皇后烏凌阿氏皇統六年丙
寅嵗生體貌雄偉孝友謹厚大定元年十一月世宗即
位于東京乙酉封楚王置官屬十二月從至中都二年
四月己卯賜名允廸五月壬寅立為皇太子世宗謂之
曰在禮貴嫡所以立卿卿友于兄弟接百官以禮勿以
儲位生驕慢日勉學問非有召命不湏侍食帝上表謝
專心學問與諸儒臣講議於承華殿燕閑觀書乙夜忘
倦翼日輒以疑字付儒臣校證九月庚子詔東宮三師
對皇太子稱名少師以降稱臣十一月庚子生辰百官
賀于承華殿世宗賜以襲衣良馬賜宴于仁政殿皇族
百官皆與自後生辰世宗或幸東宮或宴内殿嵗以為
常十二月辛卯奏曰東宮賀禮親王及一品皇族皆北
面拜伏臣但答揖伏望天慈聽臣答拜庶惇親親友愛
之道世宗從之以為定制世宗聞儒者鄭松賢松先為
同知博州防禦事致仕起為左諭德詔免朝參令輔太
子讀書松以友諭自處帝常顧松使取服帶松對曰臣
忝諭德不敢奉命帝改容稱善遂益加禮遇每出獵獲
鹿輒分賜之四年九月納妃圖克坦氏行親迎禮故事
大駕鹵簿天子乘玉路皇太子鹵簿乘金路六年世宗
行自西京還都禮宫不知皇太子自有鹵簿金路乃請
太子就乘大駕綴路行在天子之前上疑其非禮詳閲
舊典禮官始覺其誤於是禮部郎中李邦直員外郎李
山削一階太常少卿武之才太常丞張子羽博士張榘
削兩階頃之禮官議受冊謁謝太廟服常朝服乘馬世
宗曰此與外官禮上後謁諸神廟無異海陵一時率意
行之何足為法大冊與三嵗祫享當用古禮為是孔子
曰禮與其奢也寧儉不當輕易如此又曰右丞蘇保衡
雖漢人不通經史參政石琚通經史而不言前日禮官
既已削奪猶不懼邪其具前代典禮以聞朕將擇而處
之乆之將授太子冊寶儀注備儀仗告太廟上曰朕受
尊號謁謝乃用故宋真宗故事常朝服乘馬皇太子乃
用備禮前後不稱甚無謂也謂右丞相良弼左丞守道
曰此卿等不用心所致良弼等謝曰臣愚慮不及此上
復曰此文臣因循故也是年十月甲申祫享于太廟行
亞獻禮七年帝有疾詔左丞守道侍湯藥徙居瓊林苑
臨芳殿調治八年正月甲戌改賜名允恭庚戌受皇太
子冊寶帝上表謝九年五月世宗命避暑于草濼隋王
永功從行其應從行者皆給道路費帝奏曰遠去闕廷
獨就凉地非臣子所安願罷行世宗曰汝體羸弱山後
髙涼故命汝往丁丑百官奉辭于都城之北再拜帝答
拜是月百官承詔具牋問起居六月百官問起居如前
八月乙酉至自草濼百官迎謁于都城之北如送儀丙
戌入見世宗曰吾兒相别經夏極甚思憶也九月詔皇
太子供膳勿月支嵗給五千萬十年八月帝在承華殿
經筵太子太保夀王爽啟曰殿下頗未熟本朝語何不
屏去左右漢官皆用女直人帝曰諭德贊善及侍從官
曷敢輒去爽乃揖而退帝曰宮官四員謂之諭德贊善
義可見矣而反欲去之無學故也有使者自山東還帝
問民間何所苦使者曰錢難最苦官庫錢滿有露積者
而民間無錢以此苦之帝曰貯之空室雖多奚為謂戸
部尚書張仲愈曰天子富藏天下何必獨在府庫也因
奏曰錢在府庫何異銅鑛在野乞流轉使公私俱利世
宗嘉納詔有司議行之十一月丁亥有事於圜丘帝行
亞獻禮十二年五月世宗聞德州防禦使呼喇謀叛因
曰朕於親親之道未嘗不篤而輒敢如此帝徐奏曰叔
呼喇性荒縱眈娛樂而無子嗣忽如此狂謀望更閲實
之十月己未祫享于太廟帝攝行祀事十二年十月承
詔與趙王永中曹王永功獵于保州定州十一月甲午
還京師十四年四月乙亥世宗御垂拱殿帝及諸王侍
側世宗論及兄弟妻子之際世宗曰婦言是聽而兄弟
相違甚哉帝對曰思齊之詩曰刑于寡妻至于兄弟以
御于家邦臣等愚昧願相勵而修之因引棠棣華萼相
承脊令急難之義為文見意以誡兄弟焉十五年世宗
詔五品職事官謝見皇太子十七年五月甲辰侍宴于
常武殿典食令聶赫進粥帝將食有蜘蛛在粥盌中聶
赫恐懼失措帝從容曰蜘蛛吐絲乘空忽墮此中爾豈
汝罪哉十月己夘祫享于太廟攝行祀事十九年四月
戊申有事于太廟攝行祀事丁巳詹事烏凌阿愿入謝
帝命取幞頭腰帶官屬請曰此見宰相師傅之禮也帝
曰愿事陛下乆以此加敬爾皆曰非臣等所及十一月
改葬明德皇后于坤厚陵帝徒行輓靈車遇大風雪左
右進雨具帝却之比至墳所衣盡霑濕觀者無不下淚
海陵雖貶黜為庶人宗幹尚稱明肅皇帝議者以為未
盡帝具表奏論世宗嘉納之於是宗幹削去帝號降封
遼王二十四年世宗將幸上京詔帝守國作守國之寶
以授之其遣使祭享五品以上官及事利害重者遣使
馳奏六品以下官其餘常事並聽裁决每三日一次於
集賢殿受尚書省啟事京朝官遇朔望具朝服問候車
駕在路毎二十日一遣使問起居已逹上京每三十日
一問起居世宗曰今廵幸或能留三二年以汝守國譬
之農家種田商人營利但能不墜父業即為克家子也
帝對曰臣在東宮二十餘年過失甚多陛下以明德皇
后之故未嘗見責臣誠愚昧不克負荷乞備扈從世宗
曰凡人養子皆望投老得力朕留太尉左右丞參政輔
汝彼皆國家舊人可與商議且政事無難但用心公正
無納讒邪一月之後政事自熟帝流涕堅辭左右為之
感動三月世宗如上京帝守國留中都初帝在東宮或
携中侍歩于芳苑中侍出入禁中未嘗限阻此輩見帝
守國各為得意帝知之謂諸中侍曰我向在東宮不親
國政日與汝輩語話今既守國汝等有召命然後得入
五月世宗至上京賜勑書曰朕以前月八日到遼陽此
月二日逹上京翌日祀慶元廟省方觀民古之制也汝
守國任重夏暑方熾當自愛無貽朕憂帝謂圖克坦克
寧曰車駕廵幸以國事見屬刑名最重人之死生繫焉
凡有可議當盡至公比主上還都勿有廢事自是凡啟
禀刑名帝自披閲召都事委曲折正移晷忘倦或賜之
食近侍報瑶池位蓮開當設宴帝曰聖上東廵命我
國何敢宴遊廢事採致數花足矣七月遣子金源郡王
瑪逹格奉表問起居請世宗還都十一月壬寅帝冬獵
辛亥還都二十五年正月乙酉免羣臣賀禮帝自守國
深懷謙抑宮臣不庭拜啟事時不侍立免朔望禮京朝
朔望日當具公服問候並停免至是羣臣當賀亦不肯
受甲寅帝如春水二月庚申還都丁卯遣子金源郡王
瑪逹格奉表賀萬春節四月乆不雨帝親禱即日霑足
六月甲寅帝不豫庚申崩于承華殿世宗自上京還次
天平山好水川訃聞為位臨奠于行宮之南大慟者乆
之親王百官皇族命婦及侍衛皆會哭世宗號泣還宮
比至中都為位奠哭者凡七焉世宗以豳王永成為中
都留守來䕶喪遣滕王府長史再興御院通進額哩埓
來保䕶金源郡王遣左宣徽使唐古鼎來致祭詔妃圖
克坦氏及諸皇孫喪服並如漢制帝在儲位乆恩德在
人者深毎日三時哭臨侍衛軍士皆爭入伏哭于承華
殿下聲殷如雷中都百姓市門巷端為位慟哭七月壬
午朔賜諡宣孝太子九月庚寅殯于南園熙春殿己酉
世宗至自上京未入國門先至熙春殿致奠慟哭乆之
比葬親臨者六帝事世宗凡廵幸西京涼陘及上陵祭
廟謁衍慶宮田獵觀稼拜天射柳未嘗去左右上有事
于圜丘及親享于太廟則行亞獻禮不親祀則攝行祀
事國有大慶則率百官上表賀正旦萬春節則總班上
夀冬十月庚戌朔宰相以下朝見于慶和殿太尉完顔
守道上夀世宗追悼悽愴者乆之十一月甲申靈駕發
引世宗路祭于都城之西庚寅葬于大房山世宗欲加
帝號以問羣臣翰林修撰趙可對曰唐髙宗追諡太子
𢎞為孝敬皇帝左丞張汝弼曰此蓋出于武后遂止乃
建廟于衍慶宮後祭用三獻樂用登歌二十六年立子
璟為皇太孫二十九年世宗崩太孫即位是為章宗五
月甲午追諡體道𢎞仁英文睿德光孝皇帝廟號顯宗
丁酉祔于太廟陵曰裕陵帝天性仁厚不忍刑殺梁檀
兒盜金銀葉憐其母老李福興盜段匹值坤厚陵禮成
家令巴哩巴盗銀器値萬春節皆委曲全活之失物者
責其償而不加罪聞四方饑饉輒先奏加賑贍因田獵
出廵所過問民間疾苦敬禮大臣友愛兄弟葬明德皇
后于坤厚陵諸妃皆祔自磐寧宮發引趙王永中以其
母轜車先發令張黄蓋者前行帝呼執蓋者不應少府
監張謹言欲奏其事帝止之嘗作重光座銘及刻左右
銘于小玉碑并刻其碑隂皆深有理致最善射而不殫
物嘗奉詔拜陵先獵射一鹿獲之即命罷獵曰足奉祀
事焉用多殺好生蓋其天性云
贊曰遼王杲取中京宗翰宗望皆從景宣别領哈濟明
安哈濟明安者太子之明安也宗翰請立熙宗宗望不
敢違太宗不能拒其義正其理直矣舊史稱睿宗寛恕
好施惠熙宗不終海陵隕斃自時厥後得大位者皆其
子孫有以夫顯宗孝友惇睦在東宮二十五年不聞有
過承意開導四方隂受其賜天不假之年惜哉
　
　金史卷十九
