史記正義卷四十四
　　　　　　　　　　　　唐　張守節　撰
魏世家第十四　　　　　　史記四十四
魏之先畢公高之後也畢公高與周同姓武王之伐紂
而高封于畢(括地志云畢原在雍州/萬年縣西南二十八里)于是為畢姓其後
絶封為庶人或在中國或在夷狄其苗裔曰畢萬事晉
獻公獻公之十六年趙夙為御畢萬為右以伐霍耿魏
滅之以耿封趙夙以魏封畢萬(魏城在陜州芮城縣北/五里鄭元詩譜云魏姬)
(姓之國武王/伐紂而封焉)為大夫卜偃曰畢萬之後必大矣萬滿數
也魏大名也以是始賞天開之矣天子曰兆民諸侯曰
萬民今命之大以從滿數其必有衆初畢萬卜事晉遇
屯之比辛廖占之曰吉屯固比入吉孰大焉其必蕃昌
畢萬封十一年晉獻公卒四子争更立晉亂而畢萬之
世彌大從其國名為魏氏生武子魏武子以魏諸子事
晉公子重耳晉獻公之二十一年武子從重耳出亡十
九年反重耳立為晉文公而令魏武子襲魏氏之後封
列為大夫治于魏生悼子魏悼子徙治霍(晉州霍邑縣/漢彘縣也後)
(漢改曰永安隋改曰霍/邑本春秋時霍伯國也)生魏綘魏綘事晉悼公悼公三
年㑹諸侯悼公弟楊干亂行魏綘僇辱楊干悼公怒曰
合諸侯以為榮今辱吾弟將誅魏綘或說悼公悼公止
卒任魏綘政使和戎翟戎翟親附悼公之十一年曰自
吾用魏綘八年之中九合諸侯戎翟和子之力也賜之
樂三讓然後受之徙治安邑(安邑在綘州夏/縣安邑故城是)魏綘卒諡
為昭子生魏嬴嬴生魏獻子獻子事晉昭公昭公卒而六
卿彊公室卑晉頃公之十二年韓宣子老魏獻子為國
政晉宗室祁氏羊舌氏相惡六卿誅之盡取其邑為十
縣六卿各令其子為之大夫獻子與趙簡子中行文子
范獻子並為晉卿其後十四歲而孔子相魯後四歲趙
簡子以晉陽之亂也而與韓魏共攻范中行氏魏獻子
生魏侈魏侈與趙鞅共攻范中行氏魏侈之孫曰魏桓
子與韓康子趙襄子共伐滅知伯(知音智括地志云故/智城在蒲州虞鄉縣)
(西北四十里占今地名云/解縣有智城葢謂此也)分其地桓子之孫曰文侯都
魏文侯元年秦靈公之元年也與韓武子趙桓子周威
王同時六年城少梁十三年使子擊圍繁龎出其民十
六年伐秦築臨晉元里十七年伐中山使子擊守之趙
倉唐傅之子擊逢文侯之師田子方于朝歌引車避下
謁田子方不為禮子擊因問曰富貴者驕人乎且貧賤
者驕人乎子方曰亦貧賤者驕人耳夫諸侯而驕人則
失其國大夫而驕人則失其家貧賤者行不合言不用
則去之楚越若脫躧然奈何其同之哉子擊不懌而去
西攻秦至鄭而還築雒隂合陽(雒漆沮水也城在水南/郃陽郃水之北括地志)
(云郃陽故城在同州河西縣/南三里雒隂在同州西也)二十二年魏趙韓列為諸
侯二十四年秦伐我至陽狐(括地志云陽狐郭在魏州/元城縣東北三十里也)
二十五年子擊生子罃文侯受子夏經藝客叚干木過
其閭未嘗不軾也(過先卧反文侯軾干木閭也皇甫謐/高士𫝊云木晉人也守道不仕魏文)
(侯欲見造其門干木踰墻避之文侯以客禮待之出過/其閭而軾其僕曰君何軾曰叚干木賢者也不趣勢利)
(懐君子之道隱處窮巷聲馳千里吾安得勿軾干木先/乎徳寡人先乎勢干木富乎義寡人富乎財勢不若徳)
(貴財不若義高又請為相不肯後卑已固請見與語文/侯立倦不敢息淮南子云叚干木晉之大駔而為文侯)
(師吕氏春秋云魏文侯見叚干木立倦而不敢息及見/翟璜䠇于堂而興之言翟璜不恱文侯曰叚干木官之)
(則不肯禄之則不受今汝欲官則相至欲禄/則上卿至既受吾賞又責吾禮無乃難乎)秦嘗欲伐
魏或曰魏君賢人是禮國人稱仁上下和合未可圖也
文侯由此得譽于諸侯任西門豹守鄴而河内稱治(古/帝)
(王之都多在河東河北故呼河北為河内河南為河外/又云河從龍門南至華隂東至衛州即東北入海曲繞)
(冀州故言/河内云也)魏文侯謂李克曰先生嘗教寡人曰家貧則
思良妻國亂則思良相今所置非成則璜二子何如李
克對曰臣聞之卑不謀尊踈不謀戚臣在闕門之外不
敢當命文侯曰先生臨事勿讓李克曰君不察故也居
視其所親富視其所與達視其所舉窮視其所不為貧
視其所不取五者足以定之矣何代克哉文侯曰先生
就舎寡人之相定矣李克趨而出過翟璜之家翟璜曰
今者聞君召先生而卜相果誰為之李克曰魏成子為
相矣翟璜忿然作色曰以耳目之所覩記臣何負于魏
成子西河之守臣之所進也君内以鄴為憂臣進西門
豹君謀欲伐中山臣進樂羊中山已拔無使守之臣進
先生君之子無𫝊臣進屈侯鮒臣何以負于魏成子李
克曰且子之言克于子之君者豈將比周以求大官哉
君問而置相非成則璜二子何如克對曰君不察故也
居視其所親富視其所與達視其所舉窮視其所不為
貧視其所不取五者足以定之矣何待克哉是以知魏
成子之為相也且子安得與魏成子比乎魏成子以食
禄千鍾什九在外什一在内是以東得卜子夏田子方
叚干木此三人者君皆師之子之所進五人者君皆臣
之子惡得與魏成子比也翟璜逡巡再拜曰璜鄙人也
失對願卒為弟子二十六年虢山崩壅河(括地志云虢/山在陜州陕)
(縣西二里臨黄河今臨河/有崗阜似是頽山之餘也)三十二年伐鄭城酸棗敗秦
于注(括地志云注城在汝州梁/縣西十五里注或作鑄也)三十五年齊伐取我襄
陵三十六年秦侵我隂晉三十八年伐秦敗我武下(括/地)
(志云故武城一名武之平/城在華州鄭縣東十三里)得其将識是歲文侯卒子擊
立是為武侯魏武侯元年趙敬侯初立公子朔為亂不
勝奔魏與魏襲邯鄲魏敗而去二年城安邑王垣(括地志/云故城)
(漢垣縣本魏王垣也在綘/州垣縣西北二十里也)七年伐齊至桑丘(年表云齊/伐燕取桑)
(丘故魏救燕伐齊至桑丘也括地志云桑/丘故城俗名敬城在易州遂城縣界也)九年翟敗我
于澮(括地志云澮髙山又云澮山在綘州翼/城縣東北二十五里澮水出北山也)使吳起伐
齊至靈丘(靈丘蔚州縣也時屬/齊故三晉伐之也)齊威王初立十一年與
韓趙三分晉地滅其後十三年秦獻公縣櫟陽十五年
敗趙北藺(在石州趙之西北屬/趙故云趙北藺也)十六年伐楚取魯陽(今/汝)
(州魯山/縣也)武侯卒子罃立是為恵王恵王元年初武侯卒
也子罃與公中緩(中音/仲)爭為太子公孫頎自宋入趙自
趙入韓謂韓懿侯曰魏罃與公中緩爭為太子君亦聞
之乎今魏罃得王錯挾上黨固半國也因而除之(按除/除魏)
(罃及王/錯也)破魏必矣不可失也懿侯說乃與趙成侯合軍
并兵以伐魏戰于濁澤魏氏大敗魏君為趙謂韓曰除
魏君立公中緩割地而退我且利韓曰不可殺魏君人
必曰暴割地而退人必曰貪不如兩分之魏分為兩不
彊于宋衛則我終無魏之患矣趙不聽韓不說以其少
卒夜去恵王之所以身不死國不分者二家謀不和也
若從一家之謀則魏必分矣故曰君終無適子其國可
破也二年魏敗韓于馬陵敗趙于懐三年齊敗我觀(觀/音)
(館魏州觀城縣古之觀國語云觀國夏啓/子太康第五弟之所封也夏衰滅之矣)五年與韓㑹
宅陽城(括地志云宅陽故城一名北宅/在鄭州滎陽縣東南十七里也)武堵為秦所敗
六年伐取宋儀臺九年伐敗韓于澮與韓戰少梁虜我將
公孫座取龎秦獻公卒子孝公立十年伐取趙皮牢彗
星見十二年星晝墜有聲十四年與趙㑹鄗十五年魯
衛宋鄭君來朝十六年與秦孝公㑹社平侵宋黄池宋
復取之十七年與秦戰元里秦取我少梁圍趙邯鄲十
八年拔邯鄲趙請救于齊齊使田忌孫臏救趙敗魏桂
陵十九年諸侯圍我襄陵築長城塞固陽(塞先代反括/地志云棝楊)
(縣漢舊縣也在銀州銀城縣界按魏築長城自鄭濵洛/北庭銀州至勝州固陽縣為塞也固陽有連山東至黄)
(河西南至夏㑹/等州棝音固)二十年歸趙邯鄲與盟漳水上(邯鄲洛/州縣也)
(漳水名漳水源出洛/州武安縣三門山也)二十一年與秦會彤趙成侯卒二
十八年齊威王卒中山君相魏三十年魏伐趙(孫臏傳/云魏與)
(趙攻韓韓告急齊此文誤耳魏伐趙趙請救/齊齊使孫臏救趙敗魏桂陵乃在十八年也)趙告急齊
齊宣王用孫子計救趙擊魏魏遂大興師使龎㳙將而
令太子申為上將軍過外黄外黄徐子(括地志云故圉/城有南北二城)
(在沐州雍丘縣界本屬外黄/即太子申見徐子之地也)謂太子曰臣有百戰百勝
之術太子曰可得聞乎客曰固願效之曰太子自將攻
齊大勝并莒(莒密州縣也在齊東南言從西/破齊并至莒地則齊上盡矣)則富不過
有魏貴不益為王若戰不勝齊則萬世無魏矣此臣之
百戰百勝之術也太子曰諾請必從公之言而還矣客
曰太子雖欲還不得矣彼勸太子戰攻欲啜汁者衆(啜/穿)
(恱反汁之入反/冀功勲者衆也)太子雖欲還恐不得矣太子因欲還其
御曰將出而還與北同太子果與齊人戰敗于馬陵(虞/喜)
(志林云馬陵在濮州鄄城縣東北六十里有陵間谷深/峻可以置伏按龐㳙敗即此也徐說馬陵在魏州元城)
(縣東南一里龐㳙敗非此地也田完世家云宣王二年/魏伐趙與韓覲共擊魏趙不利戰于南梁韓氏請于齊)
(齊使田忌嬰將孫子為師救趙韓已擊魏大破之馬陵/按南梁在汝州又此傳云太子為上將軍過外黄又孫)
(臏傳云魏與趙攻韓韓告急齊齊使田忌將而往直走/大梁魏將龐㳙聞之去韓而歸齊軍已過而西矣按孫)
(子減竈退軍三日行至馬陵遂殺龐㳙虜魏太子申大/破魏軍營當如虞喜之說從汴州外黄退至濮州東北)
(六十里是也然趙韓共擊魏戰國於南梁韓急請救于/齊齊師走大梁敗魏馬陵豈合更渡河北至魏州先城)
(哉徐說/定非也)齊虜魏太子申殺將軍㳙軍遂大破三十一年
秦趙齊共伐我秦將商君詐我將軍公子卭而襲奪其
軍破之秦用商君東地至河而齊趙數破我安邑近秦
于是徙治大梁(陳留風俗𫝊云魏之都也畢萬/十葉徙大梁按今汴州浚儀也)以公子
赫為太子三十三年秦孝公卒商君亡秦歸魏魏怒不
入三十五年與齊宣王會平阿南恵王數敗于軍旅卑
禮厚幣以招賢者鄒衍淳于髠孟軻皆至梁梁恵王曰
寡人不佞兵三折于外太子虜上將死國以空虛以羞
先君宗廟社稷寡人甚醜之叟不逺千里辱幸至弊邑
之廷將何以利吾國孟軻曰君不可以言利若是夫君
欲利則大夫欲利大夫欲利則庶人欲利上下爭利國
則危矣為人君仁義而已矣何以利為三十六年復與
齊王會甄是歲恵王卒子襄王立襄王元年與諸侯會
徐州相王也追尊父恵王為王五年秦敗我龍賈軍四
萬五千于雕隂(括地志云雕隂故縣在鄜州洛/交縣北三十里雕隂故城是也)圍我焦
曲沃(括地志云故焦城在陜縣東北百步古號城中東/北隅周同姓也曲沃有城在陜縣西南三十二里)
(按今有曲/沃店也)予秦河西之地(自華州北至同州並魏/河北之地盡入秦也)六年
與秦㑹應(應乙陵反括地志云故應城故應/鄉也在汝州魯山縣東三十里)秦取我汾
隂皮氏(括地志云汾隂故城在浦州汾隂縣北九里/皮氏故城在綘州龍門縣西一百八十步也)焦
魏伐楚敗之陘山(括地志云陘山在鄭/州新縣西南三十里)七年魏盡入上
郡于秦(括地志云上郡故城在綏州上縣東南五十里/秦魏之上郡地也按丹鄜延綏等州北至固陽)
(並上郡地魏築長城界秦自華州鄭縣已北濵洛至慶/州洛源縣自於山即東北至勝州固陽縣東至河西上)
(郡之地盡/入于秦)秦降我蒲陽(在隰州隰川縣/蒲邑故城是也)八年秦歸我焦
曲沃十二年楚敗我襄陵諸侯執政與秦相張儀會齧
桑十三年張儀相魏魏有女子化為丈夫秦取我曲沃
(綘州桐鄉縣/晉曲沃邑)平周(十三州志云古平周縣在/汾周介休縣西五十里也)十六年襄
王卒子哀王立張儀復歸秦哀王元年五國共攻秦(韓/魏)
(楚趙/燕也)不勝而去二年齊敗我觀津(括地志云觀津城在/冀州棗陽縣東南二)
(十五里本趙/邑今屬魏也)五年秦使樗里子伐取我曲沃走犀首岸
門(括地志云岸門在許州長社/縣西北十八里今名西武亭)六年秦求立公子政為
太子與秦㑹臨晉七年攻齊與秦伐燕八年伐衛拔列
城二衛君患之如耳(魏大夫/姓名也)見衛君曰請罷魏兵免成
陵君可乎衛君曰先生果能孤請世世以衛事先生如
耳見成陵君曰昔者魏伐趙斷羊腸拔閼與(閼於連反/與音預羊)
(腸坂道在太行山上南口懐州北口潞州閼與故城在/潞州及儀州若斷羊腸抜閼與北連恒州則趙國東西)
(斷而為/三也)約斬趙趙分而為二所以不亡者魏為從主也
今衛已迫亡將西請事于秦與其以秦醳衛不如以魏
醳衛(醳音/釋)衛之徳魏必終無窮成陵君曰諾如耳見魏
王曰臣有謁于衛衛故周室之别也其稱小國多寳器
今國迫于難而寳器不出者其心以為攻衛醳衛不以
王為主故寳器雖出必不入于王也臣竊料之先言醳
衛者必受衛者也如耳出成陵君入以其言見魏王魏
王聽其說罷其兵免成陵君終身不見九年與秦王會
臨晉張儀魏章皆歸于魏魏相田需死楚害張儀犀首
薛公楚相昭魚謂蘇代曰田需死吾恐張儀犀首薛公
有一人相魏者也代曰然相者欲誰而君便之昭魚曰
吾欲太子之自相也代曰請為君北必相之昭魚曰奈
何對曰君其為梁王代請說君昭魚曰奈何對曰代也
從楚來昭魚甚憂曰田需死吾恐張儀犀首薛公有一
人相魏者也代曰梁王長主也必不相張儀張儀相必
右秦而左魏犀首相必右韓而左魏薛公相必右齊而
左魏梁王長主也必不便也王曰然則寡人孰相代曰
莫若太子之自相太子之自相是三人者皆以太子為
非常相也皆將務以其國事魏欲得丞相璽也以魏之
彊而三萬乘之國輔之魏必安矣故曰莫若太子之自
相也遂北見梁王以此告之太子果相魏十年張儀死
十一年與秦武王會應十二年太子朝于秦秦來伐我
皮氏未拔而解十四年秦來歸武王后十六年秦拔我
蒲反陽晉封陵(陽晉當作晉陽也史文誤括地志云晉/陽故城今名晉城在蒲州虞卿縣西三)
(十五里表云魏哀王十六年秦杜陽晉陽即此城也/封陵亦在蒲州按陽晉故城在曹州解在蘇秦𫝊也)十
七年與秦㑹臨晉秦予我蒲反十八年與秦伐楚二十
一年與齊韓共敗秦軍凾谷二十三年秦復予我河外
及封陵為和哀王卒子昭王立昭王元年秦拔我襄城
二年與秦戰我不利三年佐韓攻秦秦將白起敗我軍
伊闕二十四萬六年予秦河東地方四百里芒夘以詐
重七年秦拔我城大小六十一八年秦昭王為西帝齊
湣王為東帝月餘皆復稱王歸帝九年秦拔我新垣曲
陽之城(年表及括地志云曲陽故城在懐州濟源縣/西十里新垣近曲陽未詳端的所之處也)十
年齊滅宋宋王死我温十二年與秦趙韓燕共伐齊敗
之濟西湣王出亡燕獨入臨菑與秦王會西周(即王城/也今河)
(南郡/城也)十三年秦拔我安城(括地志云安城故城豫州/汝陵縣東南七十一里)兵
到大梁去十八年秦拔郢楚王徙陳十九年昭王卒子
安釐王立安釐王元年秦拔我兩城二年又拔我二城軍
大梁下韓來救予秦温以和三年秦拔我四城斬首四
萬四年秦破我及韓趙殺十五萬人走我將芒夘魏將
段干子請予秦南陽以和蘇代謂魏王曰欲璽者段干
子也欲地者秦也今王使欲地者制璽使欲璽者制地
魏氏地不盡則不知已且夫以地事秦譬猶抱薪救火
薪不盡火不滅王曰是則然也雖然事始已行不可更
矣對曰王獨不見夫博之所以貴梟者便則食不便則
止矣今王曰事始已行不可更是何王之用智不如用
梟也(博頭有刻為梟鳥形者擲得梟者/合食其子若不便則為餘行也)九年秦拔我懐
十年秦太子外質于魏死十一年秦拔我郪丘(郪七私/反又音)
(妻地理志云汝南郡新郪縣應劭曰秦伐魏/取郪丘漢興為新郪章帝封殷後更名宋也)秦昭王謂
左右曰今時韓魏與始孰彊對曰不如始彊王曰今時
如耳魏齊與孟嘗芒夘孰賢對曰不如王曰以孟嘗芒
夘之賢率彊韓魏以攻秦猶無奈寡人何也今以無能
之如耳魏齊而率弱韓魏以伐秦其無奈寡人何亦明
矣左右皆曰甚然中旗馮琴對曰王之料天下過矣當
晉六卿之時知氏最彊滅范中行又率韓魏之兵以圍
趙襄子于晉陽決晉水以灌晉陽之城(括地志云晉水/源出并州晉陽)
(縣西懸壅山山海經云懸壅之山晉水出焉東南流注/汾水昔趙襄子堡晉陽智氏防山以水灌之不没者三)
(版其瀆乘高西注入晉陽城以/周溉灌東南出城注于汾陽也)不湛者三版知伯行水
魏桓子御韓康子為參乘知伯曰吾始不知水之可以
亡人之國也乃今知之汾水可以灌安邑(安邑在綘州/夏縣本魏都)
(汾水東北厯安/邑西南入河也)綘水可以灌平陽(平陽晉州本韓都也/括地志云綘水一名)
(白水今名弗泉源出綘山飛泉奮湧掦波注縣積壑/一十許丈望之極為竒觀矣按引北灌平陽城也)魏
桓子肘韓康子韓康子履魏桓子肘足接于車上而知
氏地分身死國亡為天下笑今秦兵雖彊不能過知氏
韓魏雖弱尚賢其在晉陽之下也此方其用肘足之時
也願王之必勿易也于是秦王恐齊楚相約而攻魏魏
使人求救于秦冠葢相望也而秦救不至魏人有唐雎
者年九十餘矣謂魏王曰老臣請西說秦王令兵先臣
出魏王再拜遂約車而遣之唐雎到入見秦王秦王曰
文人芒然乃逺至此甚苦矣夫魏之來求救數矣寡人
知魏之急已唐雎對曰大王已知魏之急而救不發者
臣竊以為用策之臣無任矣夫魏一萬乘之國也然所
以西靣而事秦稱東藩受冠帶祠春秋者以秦之彊足
以為與也今齊楚之兵已合于魏郊矣而秦救不發亦
將賴其未急也使之大急彼且割地而約從王尚何救
焉必待其急而救之是失一東藩之魏而彊二敵之齊
楚則王何利焉于是秦昭王遽為發兵救魏魏氏復定
趙使人謂魏王曰為我殺范痤吾請獻七十里之地魏
王曰諾使吏捕之圍而未殺痤因上屋騎危謂使者曰
與其以死痤市不如以生痤市有如痤死趙不予王地
則王將奈何故不若與先定割地然後殺痤魏王曰善
痤因上書信陵君曰痤故魏之免相也趙以地殺痤而
魏王聽之有如彊秦亦將襲趙之欲則君且奈何信陵
君言于王而出之魏王以秦救之故欲親秦而伐韓以
求故地無忌謂魏王曰秦與戎翟同俗有虎狼之心貪
戾好利無信不識禮義徳行茍有利焉不顧親戚兄弟
若禽獸耳此天下之所識也非有所施厚積徳也故太
后母也而以憂死穰侯舅也功莫大焉而竟逐之兩弟
無罪而再奪之國此于親戚若此而况于仇讎之國乎
今王與秦共伐韓而益近秦患臣甚惑之而王不識則
不明羣臣莫以聞則不忠今韓氏以一女子奉一弱主
内有大亂外交彊秦魏之兵王以為不亡乎韓亡秦有
鄭地與大梁鄰王以為安乎王欲得故地今負彊秦之
親王以為利乎秦非無事之國也韓亡之後必將更事
更事必就易與利就易與利必不伐楚與趙矣是何也
夫越山踰河絶韓上黨而攻彊趙是復閼與之事秦必
不為也若道河内倍鄴朝歌絶漳釡水與趙兵決于邯
鄲之郊是知伯之禍也秦又不敢伐楚道涉山谷行三
千里(劉伯莊云秦兵向楚有兩道谷是西道河外東道/從褒斜入梁州即東南至申州攻石城止險阨之)
(塞/也)而攻冥阨之塞(冥音盲括地志云石城山在申州鍾/山縣東南二十一里魏攻冥阨即此)
(山上有石故城注水經云或言在􁠭指/此山也吕氏春秋云九塞此其三也)所行甚逺所攻
甚難秦又不為也若道河外倍大梁(從河外出凾谷闗/厯同州南至鄭州)
(東向陳州則/背大梁也)右蔡左召陵(上蔡縣在豫州北七十里邵/陵故城亦在豫州郾城縣東)
(四十五里並在陳州西從汴州南行向陳州之西郊/則上蔡邵陵在南靣向東皆身之右定無左字也)與
楚兵決于陳郊秦又不敢故曰秦必不伐楚與趙矣又
不攻衛與齊矣(衛齊皆在韓趙魏/之東故秦不伐也)夫韓亡之後兵出之
日非魏無攻已秦固有懐茅(茅卯包反懐州武陟縣西/十一里故懐城本周邑後)
(屬晉左傳云周與鄭人蘇忿生十二邑其一曰攅茅括/地志云在懐州獲嘉縣東北二十五里也獲嘉古修武)
(也/)邢丘(括地志云云平臯故城在懐州武徳縣東也/南二十里本邢丘邑也以其在河之臯地)城垝
津以臨河内(垝音詭字誤當作延括地志云延津故俗/字名臨津故城在衛州清淇縣西南二十)
(六里杜預云汲郡/城南有延津是也)河内共汲必危有鄭地得垣雍(雍於/用反)
(括地志云故城在鄭州原武縣西北七里釋例地名卷/縣理或垣城也言韓亡之後秦有鄭地得垣雍城從滎)
(澤決溝厯雍/灌大梁是也)決滎澤水灌大梁大梁必亡王之使者出
過而惡安陵氏于秦(括地志云􁆘陵縣西北十五里李/竒云六國時為安陵也言魏王使)
(者出向秦云其伐韓以成過失而/更惡安陵氏于秦今伐之重非也)秦之欲誅之久矣秦
葉陽昆陽與武陽鄰(括地志云葉陽今許州葉縣也昆/陽故城在許州葉縣北二十五里)
(舞陽故城在葉縣東十里州時/葉陽昆陽屬秦舞陽屬魏也)聽使者之惡之隨安陵
氏而亡之(隨猶聽也無忌說言使者惡安陵氏亦聽秦/亡安陵氏然繞舞陽之北以東臨許許必危)
(矣秦有許地/魏國可無害)繞舞陽之北以東臨許南國必危(南國今/許州許)
(昌縣南西四十里許昌故城是也此是屬韓在魏之南/故言南國括地志云周時為許國武王伐紂所封地里)
(志云頴川許縣古許國姜姓四岳之後文叔所/封二十四君為楚所滅三卿背晉其地屬韓)國無害
已夫憎韓不愛安陵氏可也夫不患秦之不愛南國非
也異日者秦在河西晉國去梁千里(河西同州也晉國/都綘州魏都安邑)
(皆在河東去大/梁有千里也)有河山以䦨之有周韓以間之從林鄉
軍(括地志云宛陵故城在鄭州新鄭縣東北三/十八里本鄭舊縣也按劉徐二說是其地也)以至于
今秦七攻魏五入囿中(括地志云圃田澤在鄭州管城/縣東三里周禮云豫州藪曰圃)
(田/也)邊城盡拔文臺墮垂都焚(墮許規反括地志云文臺/在曹州冤句縣西北六十)
(五里/也)林木伐麋鹿盡而國繼以圍又長驅梁北東至陶
衛之郊(陶曹州定陶也衛即宋州楚丘縣/衛文公都之秦兵厯取其郊也)北至平監所
亡于秦者山南山北(山華山也華山之東南七國時鄧/州屬韓汝州屬魏華山之北同華)
(銀綏並/魏地也)河外河内(河外謂華州以東至虢陜河/内謂蒲州以東至懐衛也)大縣數
十名都數百秦乃在河西晉去梁千里而禍若是矣又
况于使秦無韓有鄭地無河山而䦨之無周韓而間之
去大梁百里禍必由此矣異日者從之不成也楚魏疑
而韓不可得也今韓受兵三年秦橈之以講識亡不聽
投質于趙請為天下鴈行頓刃楚趙必集兵皆識秦之
欲無窮也非盡亡天下之國而臣海内必不休矣是故
臣願以從事王王速受楚趙之約趙挾韓之質以存韓
而求故地韓必效之(無忌今魏王速受楚趙之從趙楚/挾持韓之質以存韓而魏以求地)
(韓必效之勝于與秦伐/韓又與秦隣之禍殃也)此士民不勞而故地得其功多
于與秦共伐韓而又與彊秦鄰之禍也夫存韓安魏而
利天下此亦王之天時已通韓上黨于共寗(共衛州共/城縣寗懐)
(州脩武縣本殷之寗邑韓詩外𫝊云武王伐紂勒兵于/寗故曰脩武今魏開通共寗之道使韓上黨得直路而)
(行/也)使道安成(括地志云故安城在鄭州原/武縣東南二十里時屬魏也)出入賦之是
魏重質韓以其上黨也今有其賦足以富國韓必徳魏
愛魏重魏畏魏韓必不敢反魏是韓則魏之縣也魏得
韓以為縣衛大梁河外必安矣今不存韓二周安陵必
危楚趙大破衛齊甚畏天下西鄉而馳秦入朝而為臣
不久矣二十年秦圍邯鄲信陵君無忌矯奪將軍晉鄙
兵以救趙(括地志云魏徳故城一名晉鄙城在衛縣西/北五十里即公子無忌矯奪晉鄙兵故名魏)
(徳城/也)趙得全無忌因留趙二十六年秦昭王卒三十年
無忌歸魏率五國兵攻秦敗之河内走蒙驁魏太子増
質于秦秦怒欲囚魏太子増或為増謂秦王曰公孫喜
固謂魏相曰請以魏疾擊秦秦王怒必囚増魏王又怒
擊秦秦必傷今王囚増是喜之計中也故不若貴増而
合魏以疑之于齊韓秦乃止増三十一年秦王政初立
三十四年安釐王卒太子増立是為景涽王信陵君無
忌卒景湣王元年秦拔我二十城以為秦東郡二年秦
拔我朝歌衛徙野王三年秦拔我汲五年秦拔我垣蒲
陽衍(括地志云故垣地本魏王垣也在綘州垣縣西北/二十里蒲邑故城在隰州隰川縣南四十五里在)
(蒲水之北故曰蒲/陽衍地名在鄭州)十五年景湣王卒子王假立王假元
年燕太子丹使荆軻刺秦王秦王覺之三年秦灌大梁
虜王假遂滅魏以為郡縣
太史公曰吾適故太梁之墟墟中人曰秦之破梁引河
溝而灌大梁三月城壊王請降遂滅魏說者皆曰魏以
不用信陵君故國削弱至于亡余以為不然天方令秦
平海内其業未成魏雖得阿衡之佐曷益乎
　
　
　
　
　史記正義卷四十四
