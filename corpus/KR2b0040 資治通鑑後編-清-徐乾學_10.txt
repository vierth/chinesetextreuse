
　資治通鑑後編卷九
　　　　　　　　　　　刑部尚書徐乾學撰
　宋紀九(起著雍攝提格正月盡上/章執徐閏十二月凡三年)
　　太宗至仁應道神功聖徳睿烈大明廣孝皇帝
太平興國三年春正月丙戍朔不受朝羣臣詣閤賀
己酉命翰林學士李昉等修太祖實録直學士院湯恱
等修江表事迹　是月命使十七人分治黄河隄以備
水患滑州靈河縣河塞復决命西上閤門使郭守文率
卒塞之　建隆初三館所藏書僅一萬二千餘卷及平
諸國盡收其圖籍惟蜀江南為多凡得蜀書一萬三千
卷江南書二萬餘卷又下詔開獻書之路於是三館篇
帙大備帝臨幸三館惡其湫隘顧左右曰此豈可蓄天
下圖籍延四方賢俊耶即詔有司度左昇龍門東北别
建三館其制皆親所規畫輪奂壯麗甲於内庭二月丙
辰朔賜名崇文院盡遷舊館書以實之正副本凡八萬
卷　甲子罷昌州七井虛額鹽(考異按寳訓言轉運使/請均於民作兩税太宗)
(盡令罷之與此所載不同考食貨志亦無此語意有司/與轉運使所言各不同而帝但從除虛額鹽不從均兩)
(税耶抑有司即指轉運使而所記有詳畧耶但均作兩/税於民則昌井鹽法全異即更除虛額食貨志亦必載)
(明不應但如是而已又考本紀亦止書甲子罷昌州/七井虛額鹽則知必無均作兩税之事矣今從之)
　富弼曰聚歛之吏惟務取利於民不思利竭而民窮
　特詔除之仁恩之厚也
辛未幸崇文院觀書令親王宰相檢閲問難復召劉鋹李
煜縱觀謂煜曰聞卿在江南好讀書此中簡䇿多卿舊物
近猶讀書否煜頓首謝因賜飲中堂盡醉而罷　以呉越
王俶將至癸酉命四方館使梁迥徃淮西迎勞之　三月
乙酉朔貝州清河民田祚十世同居詔旌其門閭復其家
　己酉呉越王俶入見於崇徳殿寵賚甚厚即日賜宴於
長春殿俶僚佐崔仁冀黄夷簡等皆預坐　夏四月乙卯
朔召華山道士真源丁少微至闕少微善服氣年百餘嵗
隠居於華潼谷中與同縣陳摶齋名然少微専奉科儀摶
嗜酒放曠雖居室密邇未嘗徃來少微以金丹巨勝南芝
𤣥芝等獻帝留數月遣還(少㣲獻金丹等乃四年九/月復朝時事今并書之)
己卯平海節度使陳洪進用幕僚南安劉昌言之計上
表獻所管漳泉二州得縣十四户十五萬一千九百七
十八兵一萬八千七百二十七　癸未以陳洪進為武
寧節度使同平章事仍知漳州　五月乙酉朔御乾元
殿受朝詔赦漳泉管内給復一年　初吳越王俶將入
朝盡輦其府實而行逾巨萬計俶意求返國故厚其貢
奉以悅朝廷宰相盧多遜勸帝遂留俶不遣凡三十餘
請不獲命㑹陳洪進納土俶恐懼乃籍其國甲兵獻之
復上表乞罷所封吳越國及觧天下兵馬大元帥之職
寢書詔不名之制且求歸本道不許俶不知所為崔仁
冀曰朝廷意可知矣大王不速納土禍且至俶左右爭
言不可仁冀厲聲曰今已在人掌握中去國千里惟有
羽翼乃能飛去耳俶遂决策上表獻所管十三州一軍
帝御乾元殿受朝如冬正儀俶朝退將吏僚屬始知之
皆慟哭曰吾王不歸矣凡得縣八十六户五十五萬六
百八兵十一萬五千三十六　丙戍命考功郎中范旻
權知兩浙諸州事旻初自淮南歸朝帝謂曰江淮之間
輦運相繼卿之功也將用為翰林學士盧多遜言杭州
初復非旻不可治帝乃謂旻曰卿且為朕行即當召卿
矣錢氏據兩浙逾八十年外厚貢獻内事奢僣地狹民
衆賦歛苛暴雞魚卵菜纎悉收取斗升之逋罪至鞭背
少者數十多者至五百餘迄於國除民苦其政旻既至
悉條奏請蠲除之詔從其請　丁亥徙封錢俶為淮海
國王以其子惟濬為淮南節度使惟治為鎮國節度使
孫承祐為泰寧節度使　戊子詔赦兩浙諸州給復一
年　壬寅定難節度使李克叡卒乙巳以其子繼筠襲
職　秋七月壬辰隴西郡公李煜薨帝為輟朝三日贈
太師追封吳王初鄭彦華之子文寶仕煜為校書郎歸
朝不復叙故官煜時在環衛文寶欲一見慮守者難之
乃披蓑荷笠為漁者既得入因說煜以聖主寛宥之意
宜謹節奉上勿為他慮議者歎其忠焉　金鄉縣民李
光襲十世同居戊戍詔旌其門　中元節張燈詔有司
于淮海王俶第前設燈上陳聲樂以寵之　帝先詔權
罷貢舉復恐場屋間有留滯者八月詔諸州去年已得
解者除三禮三傳學究外餘並以秋集禮部　癸丑滑
州黄河清　丙辰詔兩浙發淮海王俶緦麻以上親及
所管官吏悉歸闕凡舟千四百艘所過以兵䕶送之於
是俶子惟治悉奉兵民圖籍帑廪管籥授知杭州范旻
與其弟惟演等皆赴闕詔遣内侍勞於近郊壬申對於
長春殿各賜衣帶鞍馬器幣　甲戍羣臣請上尊號曰
應運統天聖神(考異宋史作聖明/今從東都事畧)文武皇帝許之　九
月甲申朔上御講武殿覆試禮部合格人進士加論一
首自是常以三題為準得渤海胡旦以下七十四人乙
酉得諸科七十人並賜及第始賜宴於迎春苑授官如
二年之制故事禮部惟春放牓至是秋試非常例也
冬十月庚申車駕幸武功郡王徳昭邸遂幸齊王邸賜
齊王銀萬兩絹萬疋徳昭徳芳有差　司農寺丞孔宜
知星子縣回獻所為文帝召見問以孔子世嗣擢右賛
善大夫襲封文宣公(宜為孔子四/十四世孫)辛酉詔免其家租税
孔氏以聖人後歴代不預庸調周顯徳中遣使均田遂
抑為編户至是特命免之　帝初即位幸左藏庫視其
儲積語宰相曰此金帛如山用何能盡先帝每焦心勞
慮以經費為念何其過也於是分左藏北庫為内藏庫
并以講武殿後封椿庫屬焉改封樁庫為景福丙庫(攷/異)
(李燾曰置内藏庫實録不書按職官/食貨志及㑹要等並云在此年十月)帝謂左右曰朕置
内庫葢慮司計之臣不能節約異時用度有缺復賦歛
於民終不以此自供嗜好也初太祖别置封椿庫嘗宻
謂近臣曰石晉割幽薊以賂契丹使一方之人獨限外
境朕甚憫之欲俟斯庫所蓄滿三五十萬即遣使與契
丹約茍能歸我土地民庶則當盡此金帛充其贖直如
曰不可朕將㪚滯財募勇士俾圖攻取耳㑹晏駕不果
(攷異王曽筆語云左藏北庫即封樁庫太宗改名左藏/北庫後改名内藏庫按内藏庫實分左藏北庫為之非)
(封樁庫也而封樁庫别改名景福内庫并屬内藏疑王/曽誤矣封樁庫但藏每嵗國用羡餘之數亦安得十數)
(年間金帛遂如山乎金帛如山固當是左藏北庫葢僣/偽儲蓄並入左藏其北庫金帛山積宜也王曽云僣偽)
(儲蓄悉入封樁正縁誤指左藏北庫即為封樁庫耳又/按宋敏求東京記云國初置景福内庫太平興國三年)
(改名内藏相對有封樁庫景徳四年賜名内藏西庫别/有景福殿庫𨽻焉敏求以内藏庫即景福庫與國史不)
(同或敏求誤所云封樁庫則是真宗時别以新衣庫為/之者非王曽所記太祖時封樁庫也别有景福殿庫亦)
(𨽻内藏既云别有又恐非太宗所改景福内庫矣然職/官志載内藏庫在銀臺門外又有西庫景福殿庫𨽻焉)
(與敏求所記葢同今但以/食貨志為據竢再詳之)　十一月乙未親享太廟丙
申合祭天地於南郊御丹鳯樓大赦受冊尊號於乾元
殿國初以來南郊四祭及感生帝皇地祗神州凡七祭
並以四祖迭配帝即位但以宣祖太祖更配於是合祭
天地始奉太祖升侑焉　庚子幸齊王邸　丙午以郊
祀中外文武加恩　乙丑幸講武臺觀飛仙軍人發機
石射連弩帝將伐北漢先習武事也　庚午臘有司請
備冬狩之禮帝從之因謂左右曰朕今順時蒐狩為民
除害非敢以為樂也　是冬諸州貢舉人並集㑹將親
征河東罷之自是每間一年或二年乃行貢舉　初陳
洪進納土帝即命其子文顯為泉州留後議擇能臣闗
掌州事起復殿中丞喬維岳為通判維岳始至㑹草寇
十餘萬來攻城城中兵才三千勢甚危急監軍何承矩
王文寶欲屠城焚庫而遁維岳抗議以為朝廷任以綏
逺之寄今惠澤未布盜賊連結反欲屠城焚庫豈詔意
哉承矩等因復堅守㑹兩浙西南路轉運使楊克讓自
福州率屯兵來救圍遂解監軍王繼昇率精兵追撃擒
其魁械送闕下餘寇悉平承矩繼筠之子也
四年春正月帝召樞宻使曹彬問曰周世宗及我太祖
皆親征太原而不能克豈城壁堅完不可近乎彬對曰
世宗時史超敗於石嶺闗人情震恐故師還太祖頓兵
甘草地中軍人多被腹疾因是中止非城壘不可近也
帝曰我今舉兵卿以為何如彬曰國家兵甲精銳人心
忻戴若行弔伐如摧枯拉朽耳帝意遂決宰相薛居正
等曰昔世宗舉兵太原倚契丹之援堅壁不戰以致師
老而歸及太祖破契丹於雁門闗南盡驅其人民分布
河洛之間雖巢穴尚存而危困已甚得之不足以闢土
舍之不足以為患願陛下熟慮之帝曰今者事同而勢
異且先帝破契丹徙其人而空其地者正為今日事也
朕計決矣　丁亥命太子中允張洎著作郎句中正使
高麗告以北伐遣常參官分督諸州軍儲赴太原庚寅
以宣徽南院使潘美為北路都招討制置使命崔彦進
李漢瓊曹翰劉遇各攻其城之一面遇以次當攻其西
面而西面直北漢主宫城尤險惡遇欲與翰易地翰弗
可遇少欲易之議乆不決帝慮將帥不協乃諭翰曰卿
智勇無雙城西面非卿不能當也翰始奉詔　辛卯命
雲州觀察使郭進為太原石嶺闗都部署西上閤門使
田仁朗閤門祗候供奉官劉緒按行太原城四面壕寨
閲視攻城梯衝器用　遼遣使求言曰何名而伐漢也
帝曰河東逆命所當問罪若北朝不援和約如故不然
惟有戰耳　癸巳以樞宻直學士石熙載僉署院事僉
署樞宻院事自熙載始　乙未宴潘美等於長春殿帝
親授方畧以遣之時劉鋹及淮海王俶武寧節度使陳
洪進等皆與鋹因言朝廷威靈及逺四方僣竊之主今
日盡在坐中旦夕平太原劉繼元又至臣率先來朝願
得執梃為諸國降王長帝大笑賞賜甚厚　癸卯新渾
儀成司天監學生張思訓所創也置文明殿東南之鍾
鼓樓以思訓為渾儀丞舊制日月晝夜行度皆人運轉
新制成於自然尤精妙焉　二月壬子幸國子監遂幸
玉津園宴射　丙辰命宰相沈倫為東京留守兼判開
封府事宣徽北院使王仁贍為大内都部署樞宻承㫖
陳從信副之帝初欲以齊王廷美掌留務開封府判官
吕端言于廷美曰主上櫛風沐雨以申弔伐王地處親
賢當表率扈從若掌留務非所宜也廷美由是請行
甲子車駕發京師戊辰次澶州　三月庚辰朔駐蹕鎮
州命郢州刺史尹勲攻隆州隆非古州北漢人依險築
城以拒我師故先分兵圍之　丁亥郭進破北漢西龍
門砦　乙未郭進言契丹數萬騎入寇大破之石嶺闗
南於是北漢援絶北漢主復遣使間道齎蠟書走契丹
告急進捕得之狥於城下城中氣始奪矣(十國春秋曰/三月庚辰朔)
(遼主遣南府宰相耶律沙為都統冀王迪里為監軍援/漢己丑漢帝復以蠟丸帛書告宋兵入境遼命大將軍)
(韓侼大同節度耶律善補以本路兵南援丁酉耶律沙/等與宋將郭進遇於白馬嶺時契丹兵阻大澗沙與諸)
(將欲待後軍至而戰冀王迪里等以為急撃之便沙不/能奪迪里等以先鋒渡澗未半為宋人所撃兵潰迪里)
(等五將俱殁士卒死傷甚/衆㑹救兵至宋軍始退)　庚子左飛龍使史業破北
漢鷹揚軍　乙巳夏州李繼筠乞帥所部助討北漢
詔泉州發兵䕶送陳洪進親屬赴闕　夏四月己酉朔
嵐州行營與北漢軍戰破之庚戍盂縣降　以石熙載
為樞宻副使　壬戍車駕發鎮州幸太原　折御卿克
岢嵐軍獲其軍使折令圖　甲子解暉等攻隆州西頭
供奉官袁繼忠武騎軍校許均先登陷之(考異宋史東/都事畧俱作)
(乙丑克隆州/今從長編)丙寅次側石頓作聞㨗奏平隆州詩　己
巳折御卿克嵐州殺其憲州刺史郭翊獲䕫州節度使
馬延忠　庚午帝至太原駐蹕於汾水之東辛未幸城
四面按視營壘攻具慰勞諸將以手詔諭北漢主使降
傳詔至城下守陴者不敢受　壬申夜漏未盡帝幸城
西督諸將攻城天武軍校荆嗣率衆先登手刃數人足
貫雙箭中手礮折碎二齒帝見之亟召下賜以錦𫀆銀
帶嗣罕儒兄孫也先是帝選諸軍勇士數百人教以劍
舞皆能擲劍於空中躍其身左右承之見者無不恐懼
㑹契丹遣使修貢賜宴便殿因出劍士示之數百人袒
裼鼓譟揮刃而入跳擲承接曲盡其妙契丹使者不敢
正視及是巡城必令舞劍士前導各呈其技城上人望
之破膽帝每擐甲胄犯矢石指揮戎旅左右有諫者帝
曰將士爭効命于鋒鏑之下朕豈忍坐觀諸軍聞之人
百其勇皆冒死先登凡控弦之士數十萬列陣於乗輿
前蹲甲交射矢集太原城上如蝟毛焉捕得生口云北
漢主城中市所射之箭以十錢易一矢凡得百餘萬聚
而貯之帝笑曰此箭為我蓄也及城降盡得之　田欽
祚在石嶺闗恣為姦利諸不法事郭進屢以為言欽祚
憾之進武人剛烈戰功高欽祚數加陵侮進不能堪癸
酉遂縊而死欽祚以卒中風眩聞帝悼惜良乆優詔贈
安國節度使左右皆知而無敢言者命冀州刺史牛思
進為石嶺闗部署思進有膂力嘗以强弓挂於耳以手
引之令滿又負壁立二力士撮其乳曳之不動軍中咸
異焉　甲戌幸諸寨　乙亥幸連城視攻城諸洞時李
漢瓊率衆先登矢集其腦又中指傷甚猶力疾戰帝促
召至幄殿視其創傅以良藥帝欲親幸洞屋中勞士卒
漢瓊泣曰矢石注洞屋如雨陛下奈何以萬乗之尊親
往臨之若不聴臣請先死乃止　丁丑幸西連城樓
五月己卯朔幸城西南隅夜督諸將急攻遲明陷羊馬
城北漢宣徽使范超來降攻城者疑其出戰擒之以獻
斬於纛下既而北漢主盡殺超妻子梟其首投於城外
　辛巳幸城西北隅北漢馬步軍都指揮使郭萬超來
降(攷異萬超來降實録/在壬午今從本紀)　壬午帝幸城南謂諸將曰翌
日重午當食於城中遂自草詔賜北漢主夜漏上一刻
城上有蒼白雲如人狀(攷異按九國志太宗駕至城下/築連堤壅汾河灌城五月四日)
(城東南隅壞水入注夾城中繼亢大恐自督/衆負土塞之然正史畧不載灌城事今不取)　癸未幸
城南督諸將急攻士奮怒爭乗城不可遏帝恐屠其城
因麾衆少退城中人猶欲固守左僕射致仕馬峯以病
卧家舁入見北漢主流涕以興亡諭之夜漏上十刻北
漢主乃遣客省使李勲上表納欵帝喜即命通事舍人
薛文寶齎詔入城撫諭夜漏未盡幸城北宴從臣於城
臺受其降甲申遲明劉繼元率其官屬素服紗帽待罪
臺下詔釋之召升臺勞問繼元叩頭曰臣自聞車駕親
臨即欲束身歸命葢亡命者懼死刼臣不得降耳帝令
籍亡命者至悉斬之顧謂淮海國王錢俶曰卿能保一
方以歸於我不致血刃深可嘉也北漢平凡得州十軍
一縣四十一户三萬五千二百二十兵三萬(攷異李燾/曰國史云)
(亡命卒數百人選其巨害者斬之餘悉分𨽻諸軍與九/國志及實録皆不同今不取郭守文傳又云劉繼元弟)
(繼文據代州依契丹以拒命守文討平之按九國志則/繼文前死矣此葢守文墓誌所載國史因之今亦不取)
　命劉保勲知太原府　乙酉赦河東管内常赦所不
原者諸州縣偽署職官等並令仍舊人户兩税特與給
復二年王師所不及處給復一年分命常參官八人知
忻代等州　毁太原舊城改為平晉縣以榆次縣為并
州徙僧道及民高貲者於西京(七年二月/又徙陽曲)　己丑以劉
繼元為右衛上將軍封彭城郡公宰相李惲等授官有
差帝作平晉詩令從臣和　辛卯宴劉繼元及其官屬
繼元獻其宫妓百餘人上以分賜立功將校　乙未築
并州新城送劉繼元緦麻以上親赴闕　丙申幸太原
城北御沙河門樓遣使分部徙居民於新并州盡焚其
廬舍民老㓜趨城門不及死者甚衆　丁酉以行宫為
平晉寺帝作平晉記刻寺中廢隆州毁其城　庚子發
太原丁未次鎮州初攻圍太原累月饋餉且盡軍士罷
乏劉繼元降人人有希賞意而帝將遂伐遼取幽薊諸
將皆不願行然無敢言者殿前都虞候崔翰獨奏曰此
一事不容再舉乗此破竹之勢取之甚易時不可失也
帝恱即命樞宻使曹彬議調發屯兵時車載簿籍阻留
在道兵房吏張質潛計數部分軍馬及得簿籍校之悉
無差謬　六月庚申車駕北征發鎮州扈從六軍有不
即時至者帝怒欲置於法馬步軍都軍頭趙延溥遽進
曰陛下巡幸邊陲本以契丹為患今敵未殄滅而誅譴
將士若舉後圖誰為陛下戮力乎帝嘉納之　丙寅次
金臺頓遼境也丁卯帝躬擐甲胄率兵次岐溝闗契丹
東易州刺史劉禹以州降留兵千人守之　戊辰帝次
涿州判官劉原徳(宋史作/厚徳)以城降命供奉官張懷訓領
其兵己巳次鹽溝頓　庚午次幽州城南駐蹕寳光寺
遼將耶律奚底率萬餘衆屯城北帝親率兵乗之斬首
千餘級餘黨遁去(攷異契丹傳及㑹要云契丹聞王師/至皆不敢居城中若果爾又何俟攻)
(圍也今止從/實録本紀)　壬申部分諸將攻城命宋渥南面崔彦
進北面劉遇東面孟𤣥喆西面圍之以宣徽南院使潘
美知幽州行府事　遼鐵林廂主李札盧存以所部來
降　秋七月庚辰遼建雄節度使知順州劉廷素知薊
州劉守恩俱來降　帝幸城西北隅督諸將攻城曹翰
屯城之東南隅軍士掘土得蟹以獻翰翰謂諸將曰蟹
水物而陸居失其所也且多足彼救將至又蟹者解也
其班師乎是時幽州守將耶律學古力禦不能支城中
大懼遼主遣耶律興格來救癸未帝與遼將耶律沙大
戰於髙梁河沙敗將遁興格適至與耶律色珍分左右
翼以進復戰我師大敗死者萬餘人甲申班師南還乙
酉次涿州興格追兵後至帝乗驢車走免䘮其資械不
可勝計自是契丹之好遂絶(攷異按宋史太宗紀太平/興國四年七月癸未帝督)
(諸軍及契丹大戰於高梁河敗績陳桱通鑑續編亦書/秋七月及遼耶律興格戰於髙梁河敗績事甚昭著而)
(東都事畧皆不載此事長編第云帝以幽州城踰旬不/下士卒疲頓轉輸四逺復恐契丹來救遂詔班師若不)
(知有高梁之役者此必實録忌諱而後/人因之也今悉從陣桱及宋史之說)
　吕中曰太祖之伐太原也契丹救之太宗之收太原
　也契丹又救之則師出有名矣當太祖示曹翰以圖
　而趙普以翰死孰可守為對非誠以燕不可取而且
　不可守也是時河東之寇尚全江南閩廣之地未下
　太原且不可取而况燕乎至我太宗承河北已平之
　勢窺遼人可圖之釁此可取之時矣然再駕皇輿三
　出王師卒不能取山後之尺地而敗岐溝失易州豈
　燕之不可收哉葢以平河東之後王師已疲失於欲
　速冒於輕進不惟燕薊無可取之時而契丹自是有
　入寇之心矣卒之崇觀姧臣動欲以此為繼太祖太
　宗之志而召中原之禍可勝嘆哉
丙戍次金臺驛内供奉官閻承翰馳奏大軍南嚮而潰
帝令殿前都虞候崔翰將衞兵千餘人止之翰請單騎
徑往至則諭以師律衆遂定反命不戮一人帝甚嘉之
　庚寅命崔翰及武定節度使孟𤣥喆等留定州彰徳
節度使李漢瓊屯鎮州河陽節度使崔彦進等屯闗南
得以便冝從事帝謂諸將曰契丹必來寇邊當㑹兵設
伏夾撃之可大㨗也　乙巳車駕至自范陽　守中書
令西京留守石守信坐從征失律八月壬子貶崇信軍
節度使兼中書令　甲寅彰信節度使劉遇貶宿州觀
察使　北漢將劉繼業素驍勇頗殺傷我師及繼元降
繼業猶據城苦戰帝欲生致之令繼元招之繼業乃北
面再拜大慟釋甲來見帝喜慰撫之甚厚復姓楊氏止
名業授右領軍衛大將軍丁巳以業為鄭州防禦使(攷/異)
(李燾曰據國史楊業傳乃云孤壘甚危業勸其主出降/以保生聚繼元既降上遣中使召業得之喜甚以為領)
(軍大將軍師還乃除鄭州防禦使制辭云百戰盡力一/心無渝疾風靡揺迅雷罔變知金湯之不保慮玉石以)
(俱焚定策乞降委質請命忠於所事善自為謀與九國/志大不同按五代史垂涕勸繼元出降者但馬峯一人)
(耳非楊業也若業勸降則當與繼元俱出見何用别遣/中使召乎然當時制辭不應便失事實又疑制辭意有)
(所在故特云爾今但/從九國志更須考之)　癸亥命潘美屯河東三交口
初武功郡王徳昭從征幽州軍中嘗夜驚不知帝所在
或有謀立王者㑹知帝處乃止帝㣲聞其事不恱及歸
以北征不利乆不行太原之賞議者皆謂不可於是徳
昭乗間入言帝大怒曰待汝自為之賞未晚也徳昭惶
恐還宫謂左右曰帶刀乎左右辭以宫中不敢帶徳昭
因入茶酒閤拒户取割果刀自刎帝聞之驚悔往抱其
尸大哭曰癡兒何至此耶追封魏王諡曰懿子五人(李/燾)
(曰此據司馬光記聞本傳云徳昭好/啖肥猪肉因而遇疾不起今不取)　是月詔作太清
樓　九月乙酉命内衣庫使張紹勍南作坊副使李神
祐等率兵屯定州　庚寅以户部郎中侯陟為諫議大
夫權御史中丞權中丞始此　丙午遼南京留守燕王
韓匡嗣與耶律沙耶律興格入冦以報圍燕之役鎮州
都鈐轄雲州觀察使劉廷翰帥衆禦之先陣於徐河崔
彦進潛師出黒蘆堤北縁長城口銜枚躡敵後李漢瓊
及崔翰亦領兵繼至(通鑑續編云遼師軍於遂城西方/陣宋師請降韓匡嗣欲納之耶律)
(興格曰彼氣甚銳疑誘我也可整衆待之/匡嗣不聴俄而宋將前後合撃云云附記)先是帝以陣
圖授諸將俾分為八陣大軍次滿城敵騎坌至右龍武
將軍趙延進乘髙望之東西亘野不見其際翰等方按
圖布陣陣相去各百步士衆疑懼畧無鬭志延進謂翰
等曰主上委吾等邊事葢期於克敵耳今敵騎若此而
我師星布其勢懸絶彼若乘我將何以濟不如合而撃
之可以決勝違令而獲利不猶愈於辱國乎翰等曰萬
一不㨗則若之何延進曰倘有䘮敗延進獨當其責翰
等猶以擅改詔㫖為疑鎮州監軍六宅使李繼隆曰兵
貴適變安可預定違詔之罪繼隆請獨當之翰等意始
決於是改為二陣前後相副士衆皆喜三戰大破之遼
兵奔潰悉走西山投坑谷中追奔至遂城斬首萬餘級
獲馬千餘匹生擒其將三人俘老㓜三萬口及兵器軍
帳羊畜甚衆匡嗣棄旗鼓遁回餘衆走易州獨興格整
兵而戰遼主怒匡嗣將誅之蕭后力救得免以興格為
南面大王總戍南兵　冬十月庚午鎮州㨗書聞帝手
詔褒之　乙亥齊王廷美進封秦王宰相薛居正加司
空沈倫加左僕射盧多遜兼兵部尚書樞宻使曹彬兼
侍中文武官預平太原者皆遷秩有差初行賞功之典
也(攷異李燾曰此據實録而田錫於六年九月/上章猶云平晉之功未賞不知何也當攷)　辛丑
日南至遼改保寧十一年為乾亨元年　初西南夷不
供朝貢刑部郎中許仲宣為西川轉運使親至大渡河
諭以順逆夷人皆率服在職踰三嵗㑹有言仲宣當江
表用兵時乾没官錢者是月召還令御史臺盡索財計
簿鈎校嵗餘而畢卒無欺隠乃以仲宣為嶺南轉運使
仲宣有心計江表用兵軍中需索百端皆預儲蓄無闕
曹彬怪之嘗夜攻城取陶器數萬分給攻城卒燃燈自
照仲宣已預料置如其數付之其才幹類此
太平興國五年春正月庚辰詔宣慰河東諸州　帝既
平太原遂觀兵范陽得汾晉燕薊之馬凡四萬二千餘
匹壬午置天駟監於景陽門外左右各二以左右飛龍
使為左右天廏使閑廏使為崇儀使内廏馬既充牣始
分置諸州牧養　二月丙午京西轉運使程能上言諸
道州府民事徭役者多有不均望下諸路轉運使定為
九等上四等户量輕重給役下五等户並與免除詔令
轉運使躬親詳定勿復差官
　吕中曰國初差役之所以善者以下五等免故也荆
　公雇役之所以未善者以下户亦不免故也
三月己丑左監門衛上將軍劉鋹卒追封南越王　癸
巳楊業敗契丹師於雁門殺其駙馬侍中蕭咄李獲都
指揮使李重誨　閏三月甲寅覆試權知貢舉程羽等
所奏合格進士得銅山蘇易簡以下百一十九人又得
諸科五百三十三人並分第甲乙賜宴始有直史館陪
座之制進士第一等授將作監丞通判藩郡次授大理
評事諸令録事諸科授初等職事及判司簿尉事劉昌
言顔明逺張觀樂史等四人皆以見任官舉進士帝惜
科第不與特授近藩掌書記　歸義軍節度使曹元忠
卒其子延禄自稱留後遣使修貢夏四月丁丑詔贈元
忠燉煌郡王授延禄歸義節度使　遣供奉官盧襲使
交州時丁璉及其父部領皆死璉弟璿尚㓜嗣稱節度
行軍司馬權領軍府事大將黎桓擅權刼遷璿於别第
舉族禁錮之代總其衆(攷異宋㑹要及本傳皆云上聞/桓刼遷其主始有弔伐意按交)
(州之師葢侯仁實發其端恐/此亦縁飾之詞耳今不取)　有趙國昌者求應百篇
舉癸未帝親試之出雜題二十字令各賦五篇篇八句
逮至日旰僅成數十首率無可觀帝以此科乆廢特賜
及第以勸來者仍詔有司自今應百篇舉約此為題
襄陽縣民張巨源五世同居内無異㸑戊子詔旌表門
閭巨源嘗習刑名書特賜明法及第　詔壅汾河晉祠
水灌太原墮其故城　是月初以禮賢宅賜錢俶俶獻
白金三百觔為謝　五月丁卯作端拱樓　六月己亥
以江州白鹿洞主明起為蔡州褒信縣主簿白鹿洞在
廬山之陽常聚生徒數百人江南後主時割善田數十
頃嵗取其租廪給之選太學通經者授以他官俾領洞
事日與諸生講誦至是起建議以其田入官故爵命之
白鹿洞由是漸廢　太常博士知邕州侯仁寶居洛陽
有大第良田優游自適不欲親吏事其妻趙普妹也普
為宰相仁寶得分司西京盧多遜與普有隙普罷政因
白帝以仁寶知邕州(攷異李夀曰按實録開寶六年四/月辛丑盧多遜使江南後十月辛)
(亥仁寶知邕州多遜未返也傳稱時/多遜参政即命仁寶知邕州恐誤)凡九年不得代仁
寶恐因循死嶺外乃上䟽言交州主帥被害國亂可取
願乘傳詣闕面奏帝大喜令馳驛召之多遜言先召仁
寶必泄其謀不如授仁寶以飛輓之任令經度其事帝
以為然秋七月丁未以仁寶為交州路水陸轉運使蘭
州團練使孫全興等為邕州路兵馬都部署寧州刺史
劉澄等為亷州路兵馬部署水陸並進以討之　濟州
言金鄉縣民李延家自唐武徳初同居至今近四百年
世世結廬守墳墓詔旌其門賜以粟帛　八月宣徽北
院使判三司王仁贍宻奏近臣戚里多遣親信市竹木
秦隴間聨巨筏至京師所過闗渡矯制免算既至厚結
執事者悉官市之倍取其直帝怒以三司副使范旻户
部判官杜載開封府判官吕端屬吏旻載具伏罔上為
市竹木入官端為秦王府親吏喬璉請託執事者己丑
貶旻房州載歸州端商州皆為司戸參軍因詔自今文
武職官不得輒入三司公署及不得以書札往來請託
公事　戊戌幸錢俶第視疾賜齎甚厚　九月甲辰史
館上太祖實録五十卷　詔有司徧告百官凡遇朝㑹
皆務恭䖍每内殿起居日即須踧踖趨門雍容就列稍
不端謹便當劾奏　冬十月甲申下元京城始張燈如
中元　帝將巡北邊己丑詔自京師自雄州發民除道
修頓　是月遼主自將圍瓦橋闗我師陳於水南耶律
興格帥精騎渡水而戰我師大敗興格追至莫州　十
一月庚子朔黎桓遣牙校齎方物來貢仍為丁璿上表
自言徇將吏軍民之請已權領軍府事乞朝廷賜以真
命時孫全興等出師既踰時上察其意止欲緩兵寢而
不報　丙午以秦王廷美為東京留守宣徽北院使王
仁贍為大内都部署樞宻承㫖陳從信副之己酉詔巡
北邊壬子發京師癸丑次長垣縣闗南言大破契丹萬
餘衆斬首三千餘級即以河陽節度使崔彦進為闗南
兵馬都部署　丙辰遼主引兵還至幽州拜耶律興格
為于越大饗軍士　戊午駐蹕大名府　開寶末右補
闕竇偁為開封府判官與推官賈琰同事帝琰能先意
希㫖偁常疾之帝與諸王宴射琰侍帝側稱賛徳美詞
多矯誕偁叱之曰賈氏子巧言令色豈不愧於心哉坐
皆失色帝亦為之不樂因罷㑹白太祖出偁為彰義節
度判官至是帝思見偁促召至行在癸亥以偁為比部
郎中時方議北征偁因抗䟽請還都休士養馬徐為後
圖帝悦其言至自大名以偁為樞宻直學士偁儀之弟
也　十二月甲戍畋近郊因閲武賜禁軍校及衛士𥜗
　時禁盗獵有衛士獲麞違令當死帝曰我若殺之後
世必謂我重獸而輕人命釋其罪　丁丑以楊業領雲
州觀察使知代州事業自雁門之役遼人畏之每望見
業旗即引去主將屯邊者多嫉之或潛上謗書斥言其
短帝皆不問封其奏以付業
　富弼曰昔魏將樂羊征中山平之及還見其君所收
　謗書三篋方知將帥立功不難但人君信任為難耳
　自後帝王非聰明睿智少有不惑謗言者其明不能
　及魏國之君也楊業本河東降將太宗得之信任不
　疑每納謗書一一付業使邊將安心以立事其過魏
　君逺矣
帝因遼師遁去遂欲進攻幽州戊寅以劉遇充幽州西
路行營壕寨兵馬部署田欽祚為都監曹翰充幽州東
路行營壕寨兵馬都部署趙延溥為都監復命宰相問
翰林學士李昉扈䝉等事之可否昉等請養驍雄廣積
儲寛諸期嵗之間用師未晩帝深納其說即下詔南歸
　命曹翰部署修雄霸州平戎破虜乾寧等軍城池開
南河自雄州達莫州以通漕運築大堤以捍水勢調役
夫數萬人於北境伐木以給用先是敵入寇必舉狼烟
翰分遣人舉烟境上敵疑有伏即引去不敢近塞得巨
木數萬負擔而還大濟用度數旬功畢召歸潁州　庚
辰車駕發大名乙酉至京師議者皆言宜速取幽薊左
拾遺直史館張齊賢上疏曰聖人舉事動在萬全百戰
百勝不若不戰而勝自古疆埸之難非盡由戎翟亦多
邊吏擾而致之若縁邊諸寨撫御得人但使峻壘深溝
畜力養銳以逸自處如是則邊鄙寧輦運減河北之民
獲休息矣然後務農積穀以實邊用敵人之心固亦擇
利避害安肯投諸死地而為寇哉臣又聞家六合者以
天下為心豈止爭尺寸之土角强弱之勢而已是故聖
人先本而後末安内以養外内安本固則逺人歛衽而
至伏望審擇通儒分路採訪兩浙江南荆湖西川嶺南
河東凡偽命日賦歛苛重者改而正之諸州有不便於
民者委長吏聞奏使天下皆知陛下之仁戴陛下之惠
則契丹不足吞燕薊不足取也
　吕中曰一王恢而啟三十年窮兵之禍一王韶而貽
　數千里流血之毒自古疆埸之難非盡由夷翟齊賢
　之論其知本矣然徒知遼未可伐而不知燕薊在所
　當取豈惟齊賢雖趙普田錫王禹偁亦不之知也葢
　燕薊之所當取者有二一則中國之民淪于異域二
　則中國之險移於彊敵燕薊不收則河北之地不固
　河北不固則河南不可高枕而卧也特太宗時未有
　可取之機耳
　
　
　
　
　資治通鑑後編卷九
