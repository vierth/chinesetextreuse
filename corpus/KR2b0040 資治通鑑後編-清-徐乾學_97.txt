
　資治通鑑後編卷九十六
　　　　　　　　　　　刑部尚書徐乾學撰
　宋紀九十六(起閼逢涒灘五月盡柔兆閹/茂十二月凡二年有八月)
　　徽宗體神合道駿烈遜功聖文仁德憲慈顯孝皇
　　帝
崇寧三年五月丁丑以收復鄯廓遣親王奏告太廟侍
從官分告社稷諸陵　戊寅罷開封權知府置牧尹少
尹改定六曹以士户儀兵刑工為序增其員數倣唐六
典易胥吏之稱　己卯以復鄯廓推賞進蔡京守司空
封嘉國公　庚辰許將趙挺之吳居厚安惇蔡卞各轉
三官　甲申改鄯州為西寧州仍為隴右節度　辛丑
詔黜守臣進金助修宮庭者　罷行水磨茶　六月壬
寅朔圖熈寧元豐功臣於顯謨閣　丙午詔諸路州軍
未曾立學者竝増置　戊申詔以荆國公王安石配享
孔子吏部尚書何執中請開學殿使都人縱觀　壬子
置書畫算學其生皆占經以試其取士法略如太學上
舍三等推恩以通仕登仕將仕郎為次　戊午詔重定
元祐元符黨人及上書邪等者合為一籍通三百九人
刻石朝堂餘竝出籍自今毋得復彈奏元祐姦黨文臣
曾任宰臣執政官司馬光等二十七人(司馬光文彦博/吕公著吕大防)
(劉摯范純仁韓忠彥曾布梁燾王巖叟蘇轍王存鄭雍/傅堯俞趙瞻韓維孫固范百祿胡宗愈李清臣劉奉世)
(范純禮安燾陸佃黃/履張商英蔣之奇)待制以上官蘇軾等四十九人(蘇/軾)
(劉安世范祖禹朱光庭姚勔趙君錫馬黙孔武仲孔文/仲吳安持錢勰李之純孫覺鮮于僥趙彥若趙卨王欽)
(臣孫升李周王汾韓川顧臨賈易吕希純曽肇王覿范/純粹吕陶王古豐稷張舜民張問楊畏鄒浩陳次升謝)
(文瓘岑象求周鼎徐勣路昌衡董敦逸上官均/葉濤郭知章楊康國龔原朱紱葉祖洽朱師服)餘官秦
觀等一百七十六人(秦觀黄庭堅晁補之張耒吳安詩/歐陽棐劉唐老王鞏吕希哲杜純)
(司馬康宋保國張保源孔平仲湯戫黄隱畢仲游常安/民汪衍余爽鄭俠常立程頥唐義問余卞李格非陳瓘)
(任伯雨張庭堅馬㳙孫諤陳郛朱光裔蘇嘉龔夬王囘/吕希績歐陽中立吳儔尹材葉伸李茂直吳處厚李積)
(中商倚陳祐虞防李祉李深李之儀范正平曹葢楊綝/蘇昞葛茂宗劉謂柴袞洪羽趙天佐李新衡釣衮公適)
(馮百藥周誼孫宗范柔中鄧考甫王察趙珣封覺民胡/端修李傑趙令畤郭執中石芳李賁金極高公應安信)
(之張集黄策吳安遜周永徽高漸張夙鮮于綽吕諒卿/王貫朱紘吳朋梁安國王古蘇迥檀固何大受王箴鹿)
(敏求江公望曾紆高士育鄧忠臣种師極韓治都貺秦/希甫錢景祥周綽何大正吕彥祖梁寛沈千曹興宗羅)
(鼎臣劉勃王極黄安期陳師錫于肇黄遷黄挾正許堯/輔楊朏胡良梅君俞冦宗顏張居李修逄純熈高遵裕)
(黄才曹盥侯顧道林膚葛輝宋壽岳王公彥王交張溥/許安修劉吉甫胡潛董祥楊環寳倪直孺蔣津王守鄧)
(允中梁俊民王陽張裕陸表民葉世英謝潛陳唐劉經/國扈允張恕蕭刓趙越滕友江洵方括陳并洪芻周鍔)
(許端卿李昭玘向訓陳察鍾正甫高茂/華楊彥璋廖正一李夷行彭醇梁士能)武臣張巽等二
十五人(張巽李備王獻可胡田馬諗王履趙希夷任濬/郭子旂錢盛趙希德王長民李永王庭臣吉師)
(雄李愚吳休復崔昌符潘滋高士/權李嘉亮王珫劉延肇姚雄李基)内臣梁惟簡等二十
九人(梁惟簡陳衍張士良梁知新李倬譚扆竇鉞趙約/王卿馮説曽燾蘇舜民楊偁梁弼陳恂張茂則張)
(琳裴彥臣李偁閻守懃王紱李穆蔡克明/王化基王道鄧世昌鄭居簡張祐王化臣)為臣不忠曾
任宰臣王珪章惇　壬戌蔡京奏奉詔令臣書元祐姦
黨姓名恭惟皇帝嗣位之五年旌别淑慝明信賞罰黜
元祐害政之臣靡有佚罰乃命有司夷考罪狀第其首
惡與其附麗者以聞得三百九人皇帝書而刋之石置
于文德殿門東壁永為萬世子孫之戒又詔臣京書之
將以頒之天下臣敢不對揚休命仰承陛下孝悌繼述
之志謹書元祐姦黨姓名仍連元書本進呈於是詔頒
之州縣令皆刻石有長安石工安民當鑴字辭曰民愚
人固不知立碑之意但如司馬相公者海内稱其正直
今謂之姦邪民不忍刻也府官怒欲加之罪民泣曰被
役不敢辭乞免鑴安民二字於石末恐得罪後世聞者
愧之(考異按元祐姦黨姓名有二碑一立於崇寧元年/之九月徽宗手書刻石置端禮門凡百有二十人)
(首文彥博明年九月臣僚請頒端禮門石刻於外路州/軍即此也一立於三年之六月徽宗手書刻石置文德)
(殿門之東壁凡三百九人首司馬光又命蔡京書大碑/頒之天下此在長編及宋紀具有明文京所書者乃三)
(百九人非百二十人也而陳桱通鑑續編於崇寧二年/大書云頒蔡京所書元祐姦黨碑刻石于州縣三年則)
(但云重定元祐元符黨人刻石於朝堂反不及蔡京書/碑事薛應旂王宗沐皆因之舛謬極矣今據長編宋紀)
(悉為/改正)　乙丑詔内外官毋得越職論事僥倖奔競違者
御史臺彈奏　七月壬申朔詔應入籍人父竝不得任
在京差遣　癸酉以婉儀王氏為德妃　戊寅降授中
大夫蔣之奇追復右正議大夫念其進對之際嘗陳紹
述之説也　庚辰詔自今大禮不受尊號羣臣毋上表
　辛卯蔡京等言自開阡陌使民得以田私相貿易富
者恃其有餘厚立價以規利貧者廹於不足薄移税以
速售富者莫非膏腴而賦調反輕貧者所存瘠薄而賦
調反重因循至今其弊愈甚熈寧初神宗灼見此弊遂
詔有司講究方田利害作法而推行之葢以土色肥磽
别田之美惡定賦之多寡方為之帳而步畞高下丈尺
不可隱户給之帖而賦調升合尺寸無所遺以賣買則
民不能容其巧以推收則吏無所措其姦邦財自此豐
民賦自此省五路州縣有經方田者至今公私以為利
遭元祐紛更美意良法未遍於天下今檢會熈寧方田
敕推廣神考法意刪去重複取其應行者為崇寧方田
敕令格式乞付三省頒降施行從之　八月庚子詔諸
路知州通判増入主管學事四字　壬寅大雨壊民廬
舍令收瘞死者　甲辰蔡京等上神宗正史　丙午門
下侍郎許將罷將居政府十年不能有所建明中丞朱
諤劾將在元祐則盡更元豐之所守居紹聖則陰匿元
祐之所為遂出知河南諤蔡京之黨也　荆湖南路轉
運判官元書言澧州醴陵縣學生季邦彥試卷言涉謗
訕　辛酉詔邦彥特送五百里外編管其考校長諭屏
出學　九月乙亥以趙挺之為門下侍郎吳居厚為中
書侍郎翰林學士承㫖張康國為尚書左丞刑部尚書
鄧洵武為尚書右丞紹聖中蔡京治役法薦康國為屬
及京當國定元祐黨籍置看詳講議司編彚章牘康國
皆預宻謀故京引援之甚力自福建轉運判官不三歲
入翰林為承㫖遂登政府復以其兄康伯代為翰林學
士　壬辰詔諸路州學别置齋舍以養材武之士　初
東南六路糧斛自江浙起綱至于淮甸以及真揚楚泗
為倉七以聚蓄軍儲復自楚泗置汴綱般運上京以江
淮發運使董之故常有六百萬石以供京師而諸倉常
有數年之積州郡告歉則折納上等價錢謂之額斛計
本州歲額以倉儲代輸京師謂之代發復於豐熟以中
價收糴榖賤則官糴不至傷農饑歉則納錢民以為便
本錢歲増兵食有餘及蔡京求羨財以供侈費乃以其
姻家胡師文為發運使以糴本數百萬緡充貢擢户部
侍郎自是繼者效尤時有進獻而本錢竭本竭則不能
增糴儲積空而轉般之法壞矣　冬十月辛丑朔大雨
雹　丁未賢妃張氏薨　初蔡京使王厚招夏卓羅右
廂監軍仁多保忠厚言保忠雖有歸意而下無附者章
數上不聽京責厚愈急厚乃遣弟詣保忠還為夏邏者
所獲遂追保忠赴牙帳厚以保忠縱不為夏所殺亦不
能復領軍政使得之一匹夫耳何益於事京怒必令以
金幣招之夏乃㸃兵延渭慶三路各數千騎遣使求援
于遼朝廷命西邊能招致夏人者毋問首從賞同斬級
又以陶節夫經制陜西河東五路在延州大加招誘夏
主遣使巽請皆拒之且令殺其放牧者夏人遂冦涇原
　戊午圍平夏城河東節度使趙懷德等出降夏人又
入鎮戎軍掠數萬口而去于是羌酋溪錫羅薩勒合兵逼
宣威城知鄯州高永年出禦之行三十里為羌人所執
都爾伯謂其下曰此人奪我國使吾宗族漂泊無處所
遂殺之探其心肝以食焉溪錫羅薩勒復焚大通河橋新
疆大震事聞帝怒親書五路將帥劉仲武等十八人姓
名敕御史侯䝉徃秦州逮治䝉至秦仲武等囚服聽命
䝉諭之曰君輩皆侯伯無庸以獄吏辱君第以實對獄
既具䝉奏言漢武帝殺王恢不如秦穆公赦孟明今羌
殺吾一都䕶而使十八將由之而死是自刈其肢體也
欲身不病得乎帝悟釋不治惟王厚坐逗遛責授郢州
團練使　己巳立九廟復祀翼祖宣祖　庚午貴妃邢
氏薨　甲戌幸太學官論定之士十六人遂臨辟雍賜
司業吳絪蔣靜四品服學官推恩有差　庚辰詔上書
邪等選人除不得注知縣令丞外其職官錄參判司簿
尉竝許差注　時雖設辟雍太學以待士之升貢者然
州縣猶以科舉貢士蔡京以為言　丁亥詔天下取士
悉由學校升貢其州郡發解凡試禮部法竝罷而每歲
試上舍生則差知舉如禮部法云　丙申祀圜丘大赦
應係貶謫官員除元祐姦黨籍及别有指揮不許移放
之人外未量移者與量移　十二月乙丑嘉國公蔡京
進封衛國公　乙巳升通遠軍為鞏州　復封孔子後
奉聖公端友為衍聖公　是歲諸路蝗　桂州黎洞蠻
楊晟免等内附時蔡京務開邊知桂州王祖道欲乘時
徼利乃誘王江酋楊晟免等使納土誇大其辭言向慕
者百三十洞五千九百家十餘萬口其旁通江洞之衆
尚未論也王江在諸江合流之地山川形勢據諸洞要
會幅員二千里宜開建城邑控制百蠻以武臣為守置
溪洞司主之　同知樞宻院事安惇卒(宋史不書今據/陳桱通鑑續編)
(増/入)贈特進後二年惇長子郊擢福建轉運判官登對歸
與客言穆若之容不合相法終當有播遷之厄客告其
語(此據玉/照新志)坐指斥乘輿誅流其弟邦于涪州而追貶惇
單州團練副使其祀遂絶
四年春正月庚午朔改熈河蘭會路為熈河蘭湟路
丙戍築錫格爾城　壬辰詔察諸路監司貪虐者論其罪
　乙未尚書省言水磨茶場係元豐舊法不可罷欲竝
存留但罷官差人動磨召磨户六十户承認歲課三十
萬緡每月均納從之　丙申詔京畿路改置轉運使提
㸃刑獄官　知樞宻院事蔡卞罷卞以兄京晩達而位
在上致已不得相故二府政事時有不合至是京將用
童貫為陜西制置使卞言不宜用宦者必誤邊計京于
帝前詆卞卞求去遂出知河南府　立武學法　丁酉
秦鳯蕃落獻邦潘疉三州以童貫為熈河蘭湟秦鳯路
經略安撫制置使　二月乙巳築御謀城　己酉中書
省言周官宮正掌王宮之戒令糾禁以時比宮中次舍
之衆寡為版以待夕撃柝而比之又官伯掌王宮之士
庻子葢王宮之内有士庻子為衛而士庻子者非王族
則功臣之世賢者之類王以自近而衛焉故休戚一體
上下親而内外察逮漢以郎執㦸宿衛殿中舉衣冠子
弟充選至唐遂分三衛五府其法詳宻今殿庭設仗悉
以禁旅而士庻子之法未能如古欲倣前世擇賢德之
後勲戚之裔以侍軒陛庻幾先王宿衛之意宜倣古修
立三衛郎一員三衛中郎為之貳文武各一員博士二
員主簿一員親衛府郎十員中郎十員勲衛府亦如之
翊衛府郎二十員中郎二十員親衛立於殿上兩旁勲
衛立於垜殿翊衛立於兩階衛士之前三衛官竝以勲
戚親兄弟子孫試充直退皆入府誦書各占一經一月
一私試季一公試習武藝者許赴武學從之詔元祐姦
黨五服内親屬不許保明充三衛官親勲翊衛郎知同
保係姦黨親屬而不告者處斬
　臣乾學曰周禮以士庻子衛王宮良法也故漢唐宿
　衛之職皆倣此意然豈徽宗君臣之所能為哉夫當
　時欲求功臣之世賢者之類則莫如元祐諸臣之親
　屬矣而乃下詔以禁錮之則其所選充者不過𤨏𤨏
　姻婭紈袴之子耳雖效周官亦復何益故曰其人存
　則其政舉未有姦邪當國而能舉行先王之政者也
　噫若蔡京者非所謂飾六藝以文姦言者與
甲寅以尚書左丞張康國知樞宻院事兵部尚書劉逵
同知樞宻院事吏部尚書何執中為尚書左丞　乙卯
班方田法　庚申詔西邊用兵法能招羌人者與斬級
同賞　壬戌升趙州為慶源軍　甲子雨雹　乙丑改
三衛郎為三衛侍郎　壬申復元豐銓試斷按法　令
州縣倣尚書六曹分六案　甲申置陜西河東河北京
西監鑄當二夾錫鐵錢自太祖以來閩蜀陜西多用鐵
錢每十文當銅錢一文至是河東轉運判官洪中孚言
遼夏以鐵錢為兵器若雜以鉛錫則脆而不可用請改
鑄之故有是詔　河西節度使趙懷德來降　己丑御
端門受之授感德軍節度使封安化郡王　壬辰曲赦
熈河蘭湟路　詔知大名府吕惠卿提舉洞霄宮惠卿
再上表乞弟諒卿出籍表詞有明昭先烈以推美於泰
陵闊略微文用保全于蔡邸言者論其引喻失當特責
之　三月壬寅置青海馬監　甲辰以趙挺之為尚書
右僕射兼中書侍郎　丙午詔建古王砦為懷遠軍
庚戌提舉洞霄宮吕惠卿特令致仕　戊午蔡京言九
鼎告成詔於中太一宮之南為九殿以奉安各周以垣
上施睥睨墁以方色之土外築垣環之名曰九成宮中
央曰帝鼐其色黃祭以土王日為大祠幣用黃樂用宮
架北方曰寳鼎其色黑祭以冬至幣用皁東北曰牡鼎
其色青祭以立春幣用皁東方曰蒼鼎其色碧祭用春
分幣用青東南曰岡鼎其色綠祭以立夏幣用緋南方
曰彤鼎其色紫祭以夏至幣用緋西南曰阜鼎其色黑
祭以立秋幣用白西方曰皛鼎其色赤祭以秋分幣用
白西北曰魁鼎其色白祭以立冬幣用皁八鼎皆為中
祠祭饗用素饌其樂舞帝鼐奏嘉安之曲八鼎皆奏明
安之曲帝鼐銘御製八鼎銘命京為之　樞宻院言鄜
延路經略司奏已收復銀州乞賜名詔依舊先是陶節
夫議出師城銀州官屬皆不願從至有引永洛事爭者
又日夏人東出不過至麟府此去不踰旬奈何節夫曰
我計之熟矣夏人必西趨涇原諸君不我從我當以二
子與士卒同死生遂選耿彥端為都統制而節夫二子
隨行疾驅至銀州夏衆來拒者猶萬人我師既陳一擊
而敗遂城之五日而畢夏人果趨涇原擾蕭關築事洎
聞城銀州亟引兵來爭城成已幾月矣遂遁去(考異收/復銀州)
(史最不詳今據長編所/載陶節夫家傳増修)事聞節夫彥端各遷一官　乙
丑詔州縣屬鄉聚徒教授者非經書子史毋習　丁卯
䍧牱夜郎首領以其地内附　是月夏人攻塞門砦
夏四月辛未遼使蕭良來聘為夏人求還侵地及退兵
也初夏國主連歲請婚于遼遼以其族女南仙為成安
公主嫁之故有是請　戊寅夏人冦臨宗砦　辛巳詔
諸路走馬承受毋得預軍政及邊事　己丑夏人冦順
寧砦鄜延路第二副將劉延慶擊破之復攻湟州北蕃
市城知州辛叔獻等擊却之　五月戊申除黨人父兄
子弟之禁　壬子遣林攄報聘于遼　賜信州龍虎山
道士張繼元號虚靖先生漢天師張道陵三十代孫也
張氏自是相襲為山主傳授法籙者即度為道士　癸
丑罷轉運司檢察鈎考法　辛酉命官分部决獄　癸
亥河東提舉學事言絳州學申荆國公王安石未有贊
國子監乞依鄒國公例詔學士院撰贊頒降贊曰孔孟
云遠六經中微斯文載興自公發揮推闡道真啓廸羣
迷優入聖域百世之師(贊詞見陳瓘/尊堯集序)　六月丙子御紫
宸殿以修復解池百官入賀解池為水浸壞八年至是
始開四千四百餘畦　丁丑慮囚　辛巳罷陜西河東
力役　甲申曲赦熈河陜西河東京西路　戊子尚書
右僕射趙挺之罷初帝以蔡京獨相謀置右輔京力薦
挺之既相與京爭權屢陳京姦惡且請去位以避之遂
罷為中太一官使留京師　秋七月丙申朔罷三京國
子監官各置司業一員　辛丑置熒惑壇　甲辰大司
樂劉昺轉一官賜五品服師授大樂局製造官魏漢津
賜號沖顯寳應先生以九鼎成推賞也　甲寅詔奪元
祐姦惡吕大防等十九人所管墳寺竝改賜敕額為壽
寧禪院别召僧居之　右司諌姚祐請置輔郡以拱大
畿　丁巳蔡京等奏以潁昌府為南輔升襄邑縣建輔
州為東輔鄭州為西輔澶州為北輔各屯馬步軍二萬
人積貯糧草每州五百萬從之(考異宋史徽宗紀七月/辛丑置四輔郡今從長)
(編/)　丁巳手詔應上書奏疏見羈管編管人可特與放
還鄉里仍令三省量輕重具名立法聞奏　户部尚書
曾孝廣坐錢帛皆闕出知杭州　八月戊辰以德妃王
氏為淑妃　庚午以王江古州歸順置提舉溪洞官二
員改懷遠軍為平州從知桂州王祖道所請也　丙子
改東輔輔州為拱州　癸未太常少卿馮澥責授永州
别駕道州安置先是澥知鳯翔府上書曰臣竊以湟廓
西寧三州本不毛之地在大河之外天所限隔陛下空
數路耗内帑竭生靈膏血而取之何嘗得一金一縷入
府庫一甲一馬備行陣而三州歲用以億萬計仰之官
也而帑藏已空取之民也而膏血已竭有司束手莫知
為計塞下無十日之積戰士飢餒人有菜色今殘冦遊
魂未即歸順黠羌阻命公為唇齒窺伺間隙忽肆姦侮
則兵將復用役必再籍殘弊之後尚安可堪臣愚欲采
前世羈縻之義擢其酋豪授以麾鉞第其首領等級命
官嚴其誓約結以恩信彼將畏威懷德稽顙聽命輸誠
效順長為漢守有得地之名無費財之患兵革不用藩
籬永固而又可以逆折北敵之辭旁釋西羌之怨一舉
而衆利得䇿無上於此者至是詔以澥動搖國是疑阻
新民可送吏部與遠小監當臣僚又言澥罪大責輕未
當公議遂重責之　丁亥庫部員外郎姚舜仁言神宗
嘗詔侍臣欲考古三雍之制開明堂辟雍以發政施仁其
初志葢將以追配黃帝三代之治元祐紛攘之後紀綱
法度靡復存者今陛下恢復先烈蒐講上儀體虞庠之
制立近郊之學即丁未之方申辟廱之教與漢唐增煥
祈年之館大營避暑之宮萬萬相遼矣臣伏願陛下上
規黄帝三代之遺制下采戴禮經傳羣儒之碩論即國
之東丙巳之地正明堂之大禮革皇祐權宜之設定崇
寧不刋之規臣謹參考古禮繪成圖式以獻詔依所定
營建　甲申奉安九鼎于九成宮　乙酉詣宮酌獻至
北方寳鼎鼎忽破水流溢於外　庚寅崇政殿奏新樂
詔賜名曰大晟其舊樂勿用　壬辰詔應上書編管進
士已放歸鄉里責親戚保任者若犯流以上罪或擅出
州界或不改革輒有謗訕其保任與同　九月乙未朔
以九鼎成御大慶殿受賀始用新樂賜魏漢津號嘉成
侯於鑄鼎之地作寳成宮置殿以祠黃帝夏禹周成王
周公旦召公奭置堂以祀唐李良及漢津　己亥大赦
天下御筆手詔曰元祐姦黨詆毁先帝罪在不赦曩屈
常憲貸與之生屏之遠方固無還理棄死貶所豈不為
宜今先烈紹興年榖豐稔鑄鼎以安廟社作樂以協神
民嘉祥荐臻和氣浹洽肆頒赦宥覃及萬方興造邦誣
久責遐裔一夫失所朕尚惻然用示至仁稍從内徙服
我寛德其革爾心應嶺南移荆湖荆湖移江淮江淮移
近地惟不得至四輔畿甸(除上書已經量移及近鄉人/外其被詔量移者凡五十七)
(人鄒浩陳次升余爽范正平范柔中黃廷堅陳瓘任伯/雨張庭堅龔夬李祉王道梁弼陳恂馬諗王履郭子旂)
(趙希德王長民張林范純粹閻守懃王化基曾布劉安/世孫琮馬㳙李深曾紆蔡克明鄭居簡韓忠彥范純禮)
(安燾王古曾肇朱師服張耒吕希純王覿豐稷張舜民/謝文瓘龔原吳安遜馮説梁安國王箴曾燾裴彥臣朱)
(紱李穆鄧世昌王化臣/李之儀江公望陳祐)　乙巳詔京畿三路保甲竝於
農隙時教閱　賜魏漢津宅一區田六十頃銀絹五百
匹兩劉昺轉三官餘皆推恩有差　丙午詔諸路方田
更不專差官㸃檢令提舉司於本路見任人内委官
乙卯賜上舍生三十五人及第　丙辰詔自今非宰臣
毋得除特進　冬十月己巳詔明堂功力浩大須寛立
期限營建俟過來年丙戍妨礙外取㫖興功其見役工
可權罷　庚午熈河蘭湟路經略安撫判官李忱降兩
官言者論忱前為陜西漕臣詔令措置興復解池忱專
欲推行東北鹽法曲加沮抑今解池既興復忱尚云所
產皆是硝鹻更五七年亦未知如何恣行詆訾殊無忌
憚故有是責　甲申以左右司所編紹聖元符以來申
明斷例班天下刑名例班刑部　丁亥升武岡縣為軍
　壬辰日中有黑子　自七月雨不止至於是月　十
一月丙辰置諸路提舉學事官　尚書省言私鑄當十
錢利重不能禁深慮民間物重錢濫乞荆湖南北江南
東西兩浙路竝改作當五錢舊當二錢依舊又慮冒法
運入東北宜以江為界從之　已未舒州團練副使湖
州安置章惇卒惇四子連登科訖無顯者死之日羣妾
分爭金帛停屍數日無人在側為䑕食其一指(此據琬/琰錄增)
(入/)
　王偁曰元祐之盛一司馬光實成之紹聖之禍一章
　惇實致之葢君子小人如氷炭如東西不可同器而
　易位况惇之姦足以蠱惑人主之心將何所不至誣
　宣仁廢哲后行紹述立鉤黨結邊釁興大獄窮凶極
　惡肆為不道未有如惇之甚者也嗚呼光之相而天
　下驩欣如此惇之用而天下怨憤如彼乃知治亂安
　危不在乎他在乎君子小人而已後之人主可不鑒
　哉
林攄之使遼也蔡京宻使之激怒以啓釁入境盛氣以
待迓者小不如儀即辨詰及見遼主抗言數夏人之罪
謂北朝不能加責而反為之請又其國中新為碧室云
如中國之明堂伴使舉令曰白玉石天子建碧室攄對
曰口耳王聖人坐明堂伴使曰奉使不識字只有口耳
壬即無口耳王攄辭窘罵之及辭答語復不巽遼人大
怒空客館水漿絶煙火至舍外積潦亦汚以矢溲使饑
渴無所得如是者三日乃遣還凡饔餼祖犒皆廢歸復
命議者以為怒鄰生事猶除禮部尚書遼人以失禮來
言始責知潁州　十二月癸酉升拱州為保慶軍　乙
亥詔四輔屏翰京師兵力不可偏重可各以二萬人為
額　尚書省言諸路學校各已就緒其所貢人今來中
選多舊日科舉遺落老成之士鄉舉里選之效已見於
此士之在學月書季考茍有成材理當不竢歲月便合
入貢今倣周官每歲考德行道藝三年大比之意為歲
貢之制俟滿三歲則赴殿試第其高下推恩庻使士益
知勉詔大司成薛昂等看詳增損修立條約以聞　癸
巳御筆手詔曰昨降手劄應上書奏疏見編管羈管人
令還鄉里責親屬保任而有司止從量移其誣謗深重
除范柔中鄧考甫不放外餘竝依已降指揮放還鄉里
令親屬保任如法　甲申分平州置允州格州　是歲
蘇湖秀三州水賜乏食者粟　泰州禾生穭　以朱勔
領應奉局於蘇州初蔡京過蘇欲建僧寺閣會費鉅萬
僧言必欲集此緣非郡人朱沖不可沖勔之父也京即召
沖語之沖願獨任居數日沖請京詣寺度地至則大木
數千章積庭下京器其能踰年京召還朝遂挾勔與俱
竄其父子名姓於童貫軍籍中皆得官帝頗垂意花石
京諷沖宻取浙中珍異以進初致黃楊三本帝嘉之後
歲歲增加然歲不過再三貢貢物裁五六品至是漸盛
舳艫相銜于淮汴號花石綱置局蘇州命勔總其事
五年春正月以通議大夫張商英知鄂州　戊戌夕彗
出西方由奎貫胃昴畢　庚子復置江湖淮浙常平都
倉　甲辰以吳居厚為門下侍郎劉逵為中書侍郎
乙巳以星變避殿減膳詔中外臣僚竝許直言朝政闕
失毁元祐黨人碑復謫者仕籍自今言者勿復彈紏(考/異)
(宋史劉逵傳初以附蔡京躐進京以彗星見去相而逵/貳中書首勸徽宗碎元祐黨碑寛上書邪籍之禁陳桱)
(通鑑續編採此説後人皆因之按毁碑寛禁在京罷相/前一月宋史誤又東都事畧劉逵傳及李氏長編竝不)
(載逵語恐非事實今不取續編又云帝夜半遣黄門毁/石刻翌日蔡京見之厲聲曰石可毁名不可滅也亦未)
(知出何書姑/附記於此)　丙午尚書省言當十錢東南私鑄甚多
民間買賣阻滯其荆湖兩浙江南淮南路已降指揮竝
改作當五行使尚慮民間盗鑄不已其當十錢竝行罷
鑄仰鑄小平錢從之　丁未太白晝見大赦天下除黨
人一切之禁權罷方田　戊申詔侍從官奏封事　己
酉罷諸州歲貢供奉物　庚戌三省同奉㫖叙復元祐
黨籍曾任宰臣執政官劉摯等十一人(劉摯梁燾李清/臣王巖叟輕第)
(二等韓忠彥曾布范純禮安/燾劉奉世輕第三等黄履)待制以上官蘇軾等十九
人(蘇軾劉安世曾肇鄒浩朱光庭輕第二等孔文仲范/純粹豐稷王古張舜民朱師服謝文瓘賈易吕希純)
(楊畏輕第三等陳次升/郭知章朱紱葉祖洽)文臣餘官任伯雨等五十五人
(重第一等任伯雨范柔中鄧考甫張庭堅馬涓封覺民/輕第一等黄庭堅陳祐李祉張耒李深李之儀周誼孫)
(琮胡端修趙令畤吳安遜王筬曽紆江公望李積中汪/衍梁寛沈千曹興宗王極陳師錫楊瓖寶陳并黄安期)
(高漸蕭刓趙越滕友陳唐李昭玘倪直孺高茂華歐陽/棐陳察廖正一劉唐老楊彥璋張恕梁士能錢景祥李)
(夷行吳處厚張夙輕第三等秦/希甫都貺鍾正甫許端卿向級)選人吕諒卿等六十七
人(輕第二等吕諒卿鄭俠余爽范正平楊琳蘇昞葛茂/宗劉渭柴袞洪羽趙天祐李新馮百藥趙珣李傑李)
(賁郭執中石芳金極高公應安信之張集黄䇿周永徽/鮮于綽王貫蘇迥檀固何大受于肇黄遷万俟正許堯)
(輔楊朏胡良梅君俞冦宗顔張居厚李修黄才曹盥侯/顯道周遵道林膚宋壽岳王交張溥許安修胡潛董庠)
(蔣津王守鄧允中梁俊民王陽張裕陸表民江洵王公/彥方适鹿敏求葉世英吕彥祖何大正衡鈞衮公適王)
(察削李燾曰十七日庚戌叙復劉摯等官實錄/竝  去甚無謂也今用詔㫖及宣和錄追書之)　辛亥
御殿復膳　壬子詔新建四輔城隍廨舍軍營等漸次
興修毋得擾民　罷圜土法　癸丑詔元祐係籍人等
石本已令除毁訖所有省部元鏤印板并頒降出外名
籍册竝令所在除毁付刑部疾速施行　甲寅以致仕
吕惠卿知青州　丁巳詔曰日者符祐邪臣差次蠲叙
復畀祿秩惟以示恩顧豈復用尚慮姦朋妄意私議害
國士大夫狃於邪説胥淪溺以敗類朕甚悼焉布告天
下明諭朕意毋惑　詔罷書畫算醫四學　戊午夕彗
滅自始見至此凡二十日　二月甲子朔詔監司條奏
民間疾苦　丙寅尚書左僕射蔡京罷為開府儀同三
司中太一宮使以觀文殿大學士趙挺之為特進尚書
右僕射兼中書侍郎挺之與京交惡京恐其留京師伺
察已所為挺之亦懼京中傷數乞歸青州私第詔從之
既辦舟裝將入辭矣會彗見帝震恐責已深察京之姦
罔由是旬日之間凡京所為者一切罷之遣中使齎御
筆手詔賜挺之曰可於某日來上挺之既對帝曰蔡京
所為皆如卿言挺之因奏京援引私黨布列朝廷又建
四輔非國家之利祖宗以來屯重兵於京師沿汴河雍
丘襄邑陳留三縣沿蔡河咸平尉氏兩縣皆列營屯取
其漕運之便至神宗即其所分隷諸將而教習之士卒
皆精鋭若有所用虎符朝出而夕至今創置四輔不惟
有營壘修建之勞且不通水運將何以轉輸糧餉帝曰
行且罷矣又奏諸營之兵等尺高者所請衣糧但依舊
例又更番屯戌西邊使冒鋒鏑戰鬭死亡者不可勝數
今京立法召募四輔新軍減等尺增例物添月給錢糧
且免出戌小人之情惟利是從若見新軍如此則陛下
所養舊兵皆不為朝廷用矣又言神考建立都省規摹
宏壯一旦京因妄人家安國獻言以為不利宰相而毁
之深可痛惜帝皆以為然既罷京挺之遂相(此據長編/所載趙挺)
(之行狀/修入)　庚午詔翰林學士兩省官及館閣自今竝除
進士出身人　壬申省外内冗官罷醫官兼宮觀者
丁丑以前後所降御筆手詔模印成册班之中外州縣
不遵奉者監司按劾監司推行不盡者諸司互察之
三月丙申詔星變已消罷求直言　辛丑改威德軍為
石堡砦　丁未罷諸州武學　乙卯廢銀州為銀川城
　丙辰蔡王似薨　己未賜禮部奏名進士及第出身
六百七十一人　監察御史沈畸言小錢之便於民久
矣古者軍興錫賞不繼或以一當百或以一當十此權
時之宜非可行於無事之日今當十之議固足以紓目
前然不知事有召禍法有起姦游手之民一朝鼓鑄無
故有倍稱之息何憚而不為雖日斬之勢不可遏所在
鼔鑄不獨閭巷細民而多出於富人士大夫之家曾未
朞歲而東南之小錢盡矣錢輕故物重物重則貧下之
民愈困此盗賊之所由起也夫使民嗷嗷然日望朝廷
改法此豈經久計哉伏乞睿聰詳酌速賜寢罷　夏四
月丁丑停免两浙水災州郡夏税　臣僚言知江寧府
徐勣知䖍州郭知章知漳州陳次升知福州朱紱是四
人者皆元祐奸朋詆誣宗廟附會邪黨今任以牧守尚
典方靣豈能奉行法令體朝廷繼述之意非所以明是
非示好惡也於是詔勣等各予祠　五月丁酉左正言
詹丕遠進對論當十錢帝曰當十竝行本以便民今反
為民害如此非卿有陳朕不知也便欲改作當三恐遠
方客人有積貨鉅萬以上者驟鑴之不無怨否丕遠曰
聖慮哀矜恥一夫不獲欲且改從當五亦可帝慨然曰
王安石佐神宗理財未嘗行當十在廷非之者猶謂以
利不以義丕遠曰安石秉政多年尚不及茶鹽𣙜取蔡
京引用匪人貽害無窮豈可比安石帝曰與其有聚斂之
臣寧有盜臣事君以利只此可見也　丁未班紀元厯
劉昺所造也　乙卯罷辟舉盡復元豐選法　臣僚上
言知鄂州張商英操術傾邪資性狂悖方元祐間附會
邪朋著為文頌詆及宗廟逮崇寧初交結中貴潛通貨
賂覬倖宰輔貪鄙無恥衆議不容朝廷灼見姦慝投置
閒散為商英者宜省愆悔過稍圖自新近以寛大之詔
假守方州輒因謝章復快私忿妄議時政言涉謗訕其
流及上恬不知非傳播四方有傷事體伏望嚴行降黜
以正國論詔商英提舉崇福宮　六月癸亥立諸路監
司互察法庇匿不舉者罪之仍令御史臺紏劾　改格
州為從州　甲子詔求隱逸之士令監司審覈保奏其
緣私者御史察之　丁卯詔輔臣條具東南守備䇿
壬申慮囚　乙亥詔官所鑄當十錢已令諸路以小鈔
換易其私錢若不立法使盡歸官必冒法私用陷民深
刑朕甚憫焉可令限一季内納官計銅價二分以小鈔
還之如或隱藏不換以私鑄法論　秋七月庚寅朔日
當食不虧　壬寅詔改明年元曰大觀　甲寅茅山道
士劉混康加號葆真觀妙沖和先生　九月乙卯手詔
置武士齋仍以所給解額取一分充貢無則貢文士
冬十月己卯升澶州為開德府　庚辰降德音於開德
府減罪囚一等徒以下釋之　十一月乙巳立武士貢
法從大司成薛昂等言也　辛亥併京畿提刑入轉運
司　癸丑臣僚上言伏覩崇寧五年七月三日敕應係
舊籍人子弟許到闕者見訖赴部令預集注三次集滿
不授差遣者特與直差又選人限一季若在外指射差
遣者聽免直差朝辭訖限三日出門此陛下慮浸久有
害紹述故略為防限以示好惡也然到闕而見與見訖
赴部初無日限伏望特㫖令到闕三日即投下文字朝
見訖三日即赴部所有集注直差朝辭出門自從舊條
則異趣之徒不得倚法之脱略而害紹述之聖政若乃
上書邪等人公肆狂妄非上之所建立所謂躬自蹈之
殆與係籍子弟連坐者異矣是宜得罪重於子弟今陛
下縱以仁心矜貸此曹亦當固為防限臣愚以謂宜於
七月三日敕内添入上書邪等庻幾繼志述事明示四
海仁心義政竝用不廢從之　十二月戊午朔日當食
不虧羣臣稱賀　己未中書侍郎劉逵罷逵居政府凡
蔡京所行悖理虐民事稍稍澄正趙挺之慮有後患每
建白第開其端而使逵終其説逵頗自以為功直行不
顧京乃令其黨進言於帝曰京之改法度皆禀上㫖非
私為之今一切皆罷恐非紹述之意帝惑其説復有用
京之心然羣臣未有覺之者鄭居中徃來鄭妃父紳所
知之即入見言陛下建學校興禮樂以藻飾太平置居
養安濟院以周拯窮困何所逆天而致威譴乎帝悦居
中退語禮部侍郎劉正夫正夫因請對語與居中合帝
遂疑逵擅政於是京黨御史余深石公弼論逵專恣反
覆盡廢紹述良法陵蔑同列啓用邪黨乃出知亳州
壬戌詔臣僚休日請對特御便殿　己巳詔監司按事
有懷姦挾情不盡實者流竄不叙　是歲廣西黎洞蠻
韋晏鬧等内附
　
　
　
　
　
　
　
　
　
　
　
　
　
　
　
　資治通鑑後編卷九十六
