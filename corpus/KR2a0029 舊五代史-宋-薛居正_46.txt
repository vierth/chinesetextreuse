
　舊五代史巻四十三
　　宋門下侍郎參知政事監修國史薛居正等撰
　唐書第十九
　　明宗紀九
長興三年春正月癸未朔帝御明堂殿受朝賀仗衛如
式丁亥陜州節度使安從進移鎮延州已丑遣邠州節
度使藥彦稠靈武節度使康福率步騎七千往方渠討
党項之叛者庚寅以前北京副留守吕夢竒為户部侍
郎辛夘以前彰國軍留後孫漢韶為利州節度使充西
面行營副部署兼步軍都指揮使庚子契丹遣使朝貢
辛丑秦王從榮加開府儀同三司兼中書令戊申詔選
人文解不合式樣罪在發解官吏舉人落第次年免取
文解中書門下奏請親王官至兼侍中中書令則與見
任宰臣分班定位宰臣居左諸親王居右如親王及諸
使守侍中中書令亦分行居右其餘使相依舊從之渤
海回鶻吐蕃遣使朝貢大理正張居琭上言所頒諸州
新定格式律令請委逐處各差法直官一人専掌檢討
從之二月乙夘制晉國夫人夏氏追册為皇后丙辰幸
龍門詔故皇城使李從璨可贈太保詔出選門官罷任
後周年方詳擬議自于所司投狀磨勘送中書又詔罷
城南稻田務以其所費多而所收少欲復其水利資于
民間碾磑故也秦州奏州界三縣之外别有一十一鎮
人户係鎮將徴科欲隨其便宜復置隴城天水二縣以
𨽻之詔從之甲子幸至徳宫以右衛大將軍髙居貞為
右監門衛上將軍庚午以前華州節度使李從昶為左
驍衛大將軍以前夔州節度使安崇阮為右驍衛上將
軍以前新州節度使翟璋為右領軍上將軍以右領軍
上將軍羅周敬為右威衛上將軍辛未中書奏請依石
經文字刻九經印板從之(五代會要長興三年二月中/書門下奏請依石經文字刻)
(九經印板㩽令國子監集博士儒徒將西京石經本各/以所業本經廣為鈔冩仔細看讀然後僱召能雕字匠)
(人各部隨帙刻印板廣頒天下如諸色人要冩經書並/請依所印刻本不得更使雜本交錯去愛日齋叢鈔云)
(通鑑載後唐長興三年二月辛未初令國子監校定九/經雕印賣之又曰自唐末以來所在學校廢絶蜀毋昭)
(裔出私財百萬營學館且請板刻九經蜀主從之由是/蜀中文學復盛又曰唐明宗之世宰相馮道李愚請令)
(判國子監田敏校定九經刻板印賣從之後周廣順三/年六月丁巳板成獻之由是雖亂世九經𫝊布甚廣去)
(王仲言揮麈録云毋昭裔貧賤時嘗借文選于交游問/其人有難色發憤異日若貴當板以鏤之遺學者後仕)
(王蜀為宰相遂踐其言刋之印行書籍創見于此事載/陶岳五代史補後唐平蜀明宗命太學博士李鍔書五)
(經仿其製作刋板于國子監為監中刻書之始去倚覺/寮雜記云雕印文字唐以前無之唐末益州始有墨板)
(後唐方鏤九經悉收人間所有經史以鏤板為正見兩/朝國史此則印書已始自唐末矣案栁氏家訓序中和)
(三年癸夘夏鑾輿在蜀之三年也余為中書舍人旬休/閱書于重城之東南其書多隂陽雜説占夢相宅九宫)
(五緯之流又有字書小學率雕板印紙浸染不可盡曉/葉氏燕語正以此證刻書不始于馮道而沈存中又謂)
(板印書籍唐人尚未盛行為之自馮瀛王始印五經自/後典籍皆為板本大槩唐末漸有印書特未盛行後人)
(遂以為始于蜀也當五季亂離之際經籍方/有託而流布于四方天之不絶斯文信矣)甲戌靈武
奏都指揮使許審環等謀亂伏誅藥彦稠奏誅党項阿
埋等十族與康福入白魚谷追襲叛黨獲大首領六人
諸羌二千餘人孳畜數千及先刼掠到回鶻貨物詔彦
稠軍士所獲並令自收勿得箕斂己夘以前河中節度
使索自通為鄜州節度使懐化軍節度使李贊華進契
丹地圖詔司天臺除密奏留中外應奏厯象雲物水旱
及十曜細行諸州災祥一一並報史館以備編修壬午
藥彦稠進回鶻可汗先送秦王金裝胡䩮為党項所掠
至是得之以獻帝曰先詔所獲令軍士自收今何進也
令彦稠却與獲者三月甲申契丹遣使朝貢靈武軍將
裴昭隠等二人與進奏官阮順之隠官馬一匹有司論
罪合抵法帝曰不可以一馬殺三人命笞而釋之丙申
西京奏百姓侯可洪于楊廣城内掘得宿藏玉四團進
納賜可洪二百緡絹二百匹庚子以前鄜州節度使孫
璋卒廢朝癸夘帝顧謂宰臣曰春雨稍多久未晴霽何
也馮道對曰水旱作沴雖是天之常道然季春行秋令
臣之罪也更望陛下廣敷恩宥久雨無妨于聖政也丁
未以神㨗神威雄武廣捷已下指揮改為左右羽林軍
置四十指揮每十指揮立為一軍軍置都指揮使一人
庚戌帝觀稼于近郊民有父子三人同挽犁耕者帝閔
之賜耕牛三頭髙麗國遣使朝貢以右領軍上將軍翟
璋為右羽林統軍以前安州留後周知裕為左神武統
軍夏四月甲寅詔諸道節度使未帶使相及防禦團練
使刺史班位居檢校官髙者為上加檢校官同以先授
者為上前資在見任之下新羅王金溥遣使貢方物戊
午中書奏準勅重定三京諸州府地望次第者舊制以
王者所都之地為上今都洛陽請以河南道為上關内
道為第二河東道為第三餘依舊制其五府按十道圖
以鳳翔為首河中成都江陵興元為次中興初升魏州
為興唐府鎮州為真定府望升二府在五府之上合為
七州餘依舊制又天下舊有八大都督府以靈州為首
陜幽魏楊潞鎮徐為次其魏鎮已升為七府兼具員内
相次升越杭福潭等州為都督望以十大都督府為額
仍據升降次第以陜為首餘依舊制十道圖有大都䕶
請以安東大都䕶為首防禦團練等使自來升降極多
今具見在其員依新定十道圖以次第為定從之契丹
累遣使求歸扎刺特哩衮等幽州趙徳鈞奏請不俞允
帝顧問侍臣亦以為不可與帝意欲歸之會翼州刺史
楊檀罷郡至闕帝問其事奏曰此輩來援王都謀危社
稷陛下寛慈貸其生命茍若歸之必復向南放箭既知
中國事情為患深矣帝然之既而只遣哲爾格錫里隨
來使歸蕃不欲全拒其請也詔贈皇后曹氏曾祖父母
為太傅太尉太師國夫人淑妃王氏曾祖父祖父母為
太子太保太傅太師國夫人壬戌前樞密使驃騎大將
軍馬紹宏卒癸亥以懐化軍節度使李贊華為滑州節
度使初帝欲以贊華為藩鎮范延光等奏以為不可帝
曰吾與其先人約為兄弟故贊華來附吾老矣儻後世
有守文之主則此輩招之亦不來矣由是近臣不能抗
議甲子以太子賔客蕭蘧為户部尚書致仕乙丑以天
雄軍節度使宋王從厚兼中書令辛未以幽州節度使
趙徳鈞兼中書令五月壬午朔帝御文明殿受朝詔禁
網羅彈射弋獵丁亥以二王後前詹事府司直楊延紹
為右贊善大夫仍襲封酅國公食邑二千户丁酉以太
子太師致仕孔勍卒廢朝興元奏東西兩川各舉兵相
持甲辰以文宣王四十三代孫曲阜縣主簿孔仁玉為
衮州龔邱令襲文宣公戊申襄州奏漢江大漲水入州
城壊民廬舍樞宻使奏近知兩川交惡如令一賊兼有
兩川撫衆守險恐難討除欲令王思同以興元之師伺
便進取詔從之六月壬子朔幽州趙徳鈞奏新開東南
河自王馬口至淤口長一百六十五里闊六十五步深
一丈二尺以通漕運舟勝千石畫圖以獻甲寅以權知
髙麗國事王建為檢校太保封髙麗國王丁巳衛州奏
河水壊堤東北流入御河戊午荆南奏東川董璋領兵
至漢州西川孟知祥出兵逆戰璋大敗得部下人二十
餘走入東川城尋為前陵川刺史王暉所殺孟知祥已
入梓州辛酉范延光奏曰孟知祥兼有兩川彼之軍衆
皆我之將士料其外假朝廷形勢以制之然陛下茍不
能屈意招攜彼亦無由革面帝曰知祥予故人也以賊
臣間諜故兹阻隔今因而撫之何屈意之有由是遣供
奉官李瓌使西川賫詔以賜知祥詔以霖雨積旬久未
晴霽京城諸司繫囚並宜釋放甲子以大雨未止放朝
參兩日洛水漲泛二丈廬舍居民有溺死者以前濮州
刺史武延翰為右領軍上將軍前階州刺史王宏贄為
左千牛上將軍金徐安潁等州大水鎮州旱詔應水旱
州郡各遣使人存問秋七月辛已朔以天下兵馬元帥
尚父呉越國王錢鏐薨廢朝三日丙戌詔賜諸軍救接
錢有差戊子正衙命使册髙麗國王王建靈武奏夏州
界党項七百騎侵擾當道出師擊破之生擒五十騎追
至賀蘭山下己丑兩浙節度使錢元瓘起復加守尚書
令青州節度使王晏球加兼中書令秦鳳兖宋亳潁鄧
大水漂邑屋損苗稼夔州赤甲山崩壬辰以前太僕卿
鄭繢為鴻臚卿以前兖州行軍司馬李鏻為户部尚書
乙未福建節度使王延鈞進絹表云呉越王錢鏐薨乞
封臣為呉越王湖南馬殷官是尚書令殷薨請授臣尚
書令不報戊戌太子賔客李光憲以禮部尚書致仕已
亥以前靈武節度使康福為涇州節度使幽州衙將潘
杲上言知故使劉仁恭于大安山藏錢之所樞密院差
人監往發之竟無所得以皇子西京畱守京兆尹從珂
為鳳翔節度使廢鳳州武興軍節制為防禦使并所管
興文二州並依舊隸興元府丁未以門下侍郎兼吏部
尚書同平章事監修國史趙鳳為檢校太傅同平章事
充邢州節度使詔諸州府遭水人户各支借麥種及等
第賑貸八月辛亥青州節度使王晏球卒廢朝二日以
利州節度使孫漢韶兼西面行營招討使甲寅以前振
武節度使張萬進為鄧州節度使已未以鄆州節度使
房知温兼中書令移鎮青州丙寅以宰臣李愚為門下
侍郎平章事監修國史癸亥以湖南節度使馬希聲卒
廢朝已夘吐蕃遣使朝貢九月壬午以鎮南軍節度使
檢校太傅馬希範為湖南節度使檢校太尉兼侍中甲
申荆南節度使檢校太傅兼中書令髙從誨加檢校太
尉兼中書令壬辰供奉官李瓌自西川迴節度使孟知
祥附表陳敘隔絶之由并進物先賜金器等瓌知祥甥
也母在蜀故令瓌往焉瓌至蜀具述朝廷厚待之意知
祥稱藩如初奏福慶長公主以今年正月十二日薨又
奏五月三日大破東川董璋之衆于漢州收下東川又
表立功將校趙季良等五人乞授節鉞部内刺史令録
已下官乞許墨制補授帝遣閤門使劉政恩充西川宣
諭使乙已契丹遣使自幽州進馬秦州地震冬十月己
酉朔再遣供奉官李瓌使西川兼押賜故福慶長公主
祭贈絹三千匹并賜知祥玉帶先是兩川隔逺朝廷兵
士不下三萬人至是知祥上表乞發遣兵士家屬入川
詔報不允知祥所奏兩川部内文武將吏乞許權行墨
制除補訖奏詔許之知祥所奏立功大將趙季良等五
人正授節鉞續有處分襄州奏漢水溢壊民廬舍癸丑
以太常卿劉岳卒廢朝已未以兵部侍郎張文寶為吏
部侍郎以户部侍郎藥縱之為兵部侍郎庚申幸至徳
宫因幸石敬瑭李從昶李從敏之第壬申大理少卿康
澄上疏曰臣聞安危得失治亂興亡誠不繫于天時固
非由于地利童謡非禍福之本妖祥豈隆替之源故雊
雉昇鼎而桑穀生朝不能止殷宗之盛神馬長嘶而玉
龜告兆不能延晉祚之長是知國家有不足懼者五有
深可畏者六隂陽不調不足懼三辰失行不足懼小人
訛言不足懼山崩川涸不足懼蟊賊傷稼不足懼此不
足懼者五也賢人藏匿深可畏四民遷業深可畏上下
相徇深可畏廉恥道消深可畏毁譽亂真深可畏直言
蔑聞深可畏此深可畏者六也伏惟陛下尊臨萬國奄
有八紘蕩三季之澆風振百王之舊典設四科而羅俊
彦提二柄而御英雄所以不軌不物之徒咸思革面無
禮無義之輩相率悛心然而不足懼者願陛下存而勿
論深可畏者願陛下修而靡忒加以崇三綱五常之教
敷六府三事之歌則鴻基與五岳爭髙盛業共磐石永
固優詔奬之澄言可畏六事實中當時之病識者許之
癸酉湖南馬希範荆南髙重誨並進銀及茶乞賜戰馬
帝還其直各賜馬有差丁丑帝謂范延光曰如聞禁軍
戍守多不禀藩臣之命緩急如何驅使延光曰承前禁
軍出戍便令逐處守臣管轄斷决近似簡易帝曰速以
宣命條舉之十一月辛已以三司使左武衛大將軍孟
鵠為許州節度使以前許州節度使馮贇為宣徽使判
三司以宣徽北院使孟漢瓊判院事壬午史館奏宣宗
巳下四廟未有實録請下兩浙荆湖購募野史及除目
報狀從之(五代㑹要載十一月四日史館奏當館昨為/大中以來迄于天祐四廟實録尚未纂修尋)
(具奏聞謹行購募勅命雖頒于數月圖書未貢于一編/蓋以北土州城久罹兵火遂成滅絶難可訪求切恐歳)
(月漸深耳目不接長為闕典過在攸司仗念江表列藩/湖南奥壤至于閩越方屬勲賢戈鋋自擾于中原屏翰)
(悉全于外府固多奇士富有羣書其兩浙福建湖廣伏/乞詔㫖委各于本道采訪宣宗懿宗僖宗昭宗以上四)
(朝野史及逐朝日厯銀臺事宜内外制詞百司沿革簿/籍不限巻數據有者抄録上進若民間收得或隠士撰)
(成即令各列姓/名請議爵賞)癸未以左僕射致仕鄭珏卒廢朝丁亥
以河陽節度使兼六軍諸衛副使石敬瑭為河東節度
使兼大同彰國振武威塞等軍蕃漢馬歩總管時契丹
帳族在雲州境上與羣臣議擇威望大臣以制北方故
有是命己丑樞密使趙延夀加同平章事詔在京臣寮
不得進奉賀長至馬及諸物甲午日南至帝御文明殿
受朝賀己亥河中節度使李從璋加檢校太傅以右㪚
騎常侍楊凝式為工部侍郎庚子以祕書監盧文紀為
工部尚書以工部尚書崔居儉為太常卿以工部侍郎
鄭韜光為禮部侍郎乙已雲州奏契丹主在黑榆林南
捺刺泊造攻城之具帝遣使賜契丹主銀器綵帛十二
月戊申朔供奉官丁延徽倉官田繼勲並棄市坐擅出
倉粟數百斛故也教坊伶官敬新磨受賄為人告帝令
御史臺徵還其錢而後撻之癸丑幸龍門觀修伊水石
堰賜丁夫酒食後數日有司奏丁夫役限十五日已滿
工未畢請更役五日帝曰不惟時寒且不可失信于小
民即止其役甲寅以太子賔客歸藹卒廢朝戊午以前
宣徽使朱𢎞昭為襄州節度使康義誠為河陽節度使
充侍衛親軍馬步軍都指揮使壬戌以吏部侍郎姚顗
為尚書左丞以尚書左丞王權為禮部尚書以兵部侍
郎藥縱之為吏部侍郎以翰林學士中書舍人程遜為
户部侍郎依前充職戊辰帝畋于近郊射中奔鹿是冬
無雪
　
　
　
　
　
　
　
　
　
　
　
　
　舊五代史巻四十三
　舊五代史巻四十三考證
唐明宗紀九遣邠州軍節度使藥彦稠　邠州軍歐陽
　史作靜難軍
藥彦稠奏誅党項阿埋等十族與康福入白魚谷　白
　魚谷歐陽史作牛兒谷
戊午荆南奏東川董璋領兵至漢州西川孟知祥出兵
　逆戰璋大敗　案通鑑孟知祥克東川在五月五代
　春秋歐陽史俱作六月蓋以薛史奏聞之日為據
供奉官李瓌　李瓌通鑑作李存瓌唐人避莊宗諱故
　去存字
秋七月辛巳朔以天下兵馬元帥尚父呉越王錢鏐薨
　廢朝三日　案五代春秋七月呉王錢鏐薨蓋祇以
　薛史廢朝之日為據也通鑑作三月庚戌與九國志
　異
丙戌詔賜諸軍救接錢有差　按救接錢疑有舛誤考
　冊府元龜亦作救接今仍其舊
癸亥以湖南節度使馬希聲卒廢朝　案通鑑馬希聲
　卒在七月辛夘五代春秋從是書作八月
拉特哩衮舊作則刺惕隠今改　爾格錫里舊作則骨
　舍利今改
　
　
　
　
　
　
　
　
　
　
　
　舊五代史巻四十三考證
