
　建炎以來繫年要録巻一百八
　　　　　　　　　　　　宋　李心傳　撰
紹興七年(嵗次丁巳齊金熙宗亶天㑹/十五年偽  劉豫阜昌八年)春正月癸亥朔
上在平江手詔曰朕獲奉丕圖行將一紀每念多故惕
然于心屬叛逆以來侵幸以時而克定重念兩宫征駕
未還於殊俗列聖陵寢尚隔於妖氛黎元多艱兵革靡
息永惟厥咎在予一人其敢即安彌㤀大業将乗春律
徃臨大江駐蹕建康以察天意播告遐邇俾廸朕懐時
左司諫陳公輔亦勸上幸建康甚力公輔甞言臣熟思
今日恢復之䇿不出攻守二事攻者以我攻彼也守者
防彼攻我也以我攻彼則乘機而動量敵而進可速可
遲其勢皆在我也防彼攻我則突然長驅忽爾入犯有
莫測之變有難當之鋒其勢皆在彼也以彼我之勢論
之攻雖為難而守之為尤難攻雖在所急而守之尤在
所急今朝廷分委大将各提重兵天威震疊士氣鼔勇
所謂攻之之策廟堂有成算主師有逺畧臣不得而議
也唯守之之策臣請詳言之陛下已詔移蹕建康前臨
大江俯近偽境非若臨安之比也防守之備可不嚴乎
又况豫賊雖屢敗而未曽殄滅事窮勢逼必須求救金
人我之所患不在豫賊唯防金人雖甞逆料金人不爭
土地唯利金帛知吾國家所有不如徃時彼無所貪必
不妄動然原其所以立豫之意非唯使我中國自相屠
戮亦欲為其藩籬今聞車駕進蹕建康有北向之意若
漸逼中原豫賊難立金人必須援之矧河北便是敵區
驅兵而入計亦不逺吾豈可不過為計哉勿信探報之
言謂敵勢已衰不足深慮寜守之而不來不可俟其來
而不守也臣竊見淮東州縣相連道里不逺楚泗兩州
城壁堅牢大軍分屯烽堠相望此其勢不易犯也唯淮
西路分濶逺止有一軍今将移蹕建康則其地尤重於
淮東矣臣愚欲乞措置淮西先選大臣以臨之更増兵
将以實之要害之處不可空虛使西連岳鄂東接楚泗
皆有犄角之形仍令諸大将緩急相援首尾相應則雖
敵騎之來不足畏矣公輔又言議者皆以兵少為憂臣
獨以兵多為憂望諭諸大將據見在兵數擇羸弱者别
項差使老病者去之仍罷諸般私占盡以壯强日赴閱
習則雖少而精可以取勝又言諸將或邀求無厭以至
各為異議輕視朝廷此無他御之未得其道願加之以
威處之以法茍有惡不問有罪不治且将肆其桀驁又
安敢望其立功邪　置御前軍器局於建康府嵗造全
装甲五千矢百萬以中侍大夫岷州觀察使行營中䕶
軍忠勇軍統制楊忠憫充提㸃仍𨽻樞宻院及工部
甲子命廵幸隨軍都轉運使梁汝嘉先徃建康趣繕行
宫及按視程頓　皇伯閬州觀察使同知大宗正事安
定郡王令慮為鎮東軍承宣使以積閱遷也
丙寅上諭大臣曰昨日張俊呈馬因為區别良否優劣
及所産之地皆不差張浚曰臣聞陛下聞馬足聲而能
知其良否上曰然聞歩驟之聲雖隔墻垣可辨也凡物
茍得其要亦不難辨浚曰物具形色猶或易辨惟知人
為難上曰人誠難知浚因奏人材雖難知但議論剛正
面目嚴冷則其人必不肯為非阿諛便佞固寵患失則
其人必不可用上亦以為然　直寳文閣知臨安府李
謨移鎮江府　四川制置大使席益言知劍州王彦智
勇謀略自其所長而為政治民有古循吏風一郡信服
其條教伏望特加褒異詔賜金帶仍降勑書奨諭(趙甡/之遺)
(史云王彦為人好奢/喜佞矯偽不情當考)
丁卯左宣奉大夫守尚書右僕射同中書門下平章事
兼知樞宻院事都督諸路軍馬張浚以破賊功遷特進
　資政殿學士提舉臨安府洞霄宮沈與求提舉萬壽
觀兼侍讀　户部員外郎霍蠡自鄂州軍前來奏事言
今軍事所須而病民最甚者莫如月樁錢所謂月樁錢
者不問州縣有無皆有定額如樁窠名曽不能給其額
之什二三自餘則一切出於州縣之吏臨時措畫銖銖
而積僅能充數一月未畢而後月之期已廹矣願詔諸
路守臣各條具逐州所樁之錢實有窠名者㡬何臨時
措畫者若何而辦召諸路漕臣禀决可否而罷行之詔
諸路通判開具申尚書省翼日賜蠡五品服遣還　龍
圖閣直學士提舉江州太平觀汪藻再遷一官以編類
元符庚辰以來詔㫖成書也其屬官右朝奉郎新知無
為軍鮑延祖左從政郎新徽州歙縣丞孟處義皆進秩
初詔處義比類循資而處義言自來修書推恩即無比
類例體乃命改次等京官(二月乙/巳降㫖)
己巳履正大夫崇信軍承宣使行營中䕶軍江南東路
宣撫使司前軍統制軍馬張宗顔為武信軍承宣使賞
功也初命宗顔帶軍職落階官為麟州觀察使而宗顔
辭軍職於是改命餘統制官酈瓊田師中以下第賞有
差　左宣教郎新䕫州路轉運判官楊晨直秘閣用行
府官屬賞也　詔京東陜西來歸之民已命湖北京西
宣撫司授田給種其令岳飛以軍儲米萬斛付諸州賑
給之
辛未中書舍人兼權禮部侍郎董弅充集英殿修撰知
衢州免謝辭先是有㫖禁伊川學録黄下禮部吏部員
外郎兼權郎官黄次山欲鏤板弅曰少俟之乃以己見
求對弅即申奏御史䑓謂弅沮格詔令御史周秘見上
言昨者在廷之臣以一家之學誘天下之人而使之同
己士大夫靡然從之風俗㡬為之變陛下灼見其弊乃
因臣僚論列特降聖訓且使布告中外命下禮部郎官
欲遵故例遍牒所屬弅獨難之戒諭曹吏無得印發其
意猶不以前日所行為非而今日命令為是也盖弅素
無士行躐躋侍從今朝廷略其朋附之罪已賜寛容而
弅猶敢肆其凶愎沮格詔令無所忌憚一至於此若不
斥之於早臣恐隂邪害政無所不至故弅遂罷(日歴正/月六日)
(戊辰中書舍人董弅已見進對七/日己巳侍御史周秘本職進對)　直秘閣新兩浙東
路提㸃刑獄公事張九成罷先是左司諫陳公輔入對
論九成平日所為無非矯偽茍無仕宦之心自當不事
科舉既僥倖一第而堅欲辭榮亦可謂不相副矣不知
朝廷何意毎因其辭輙復遷擢彼亦何憚而不辭伏望
聖慈特降睿㫖罷浙東提刑與宫觀差遣遂其自髙之
志且為矯偽者之戒詔九成與小郡九成又辭乃以九
成主管江州太平觀　詔江東宣撫使張俊特賜御筵
令入内内侍省都知一員押伴時俊自軍中來奏事復
還泗州(俊入朝未見本日按此月丙寅上諭大臣已稱/昨日張俊呈馬或是嵗前入朝亦未可知當求)
(他書/參考)
壬申龍圖閣直學士新知處州劉大中降充龍圖閣待
制侍御史周秘論大中平日委親從官盖非安分知足
之人今陛下待遇之禮未衰而大中汲汲求去乃以不
獲陛辭疑陛下進退羣臣之禮未盡可謂無禮矣欲望
鎸奪職名少警在位故有是命
癸酉張浚懇辭特進之命上曰朕以賞罰治天下如卿
大臣固不俟勸然賞不行則四方萬里無由知卿之功
浚曰為陛下宣力臣之職分而恩禮之優固不敢當且
向縁富平敗事受天下之責借或自効微勞僅足補過
兼諸大將及偏禆邇來策勳無由厭足所欲惟臣不受
賞庶㡬有以服衆上曰富平之失卿以宫祠去位朕所
以示罰也今日有功則賞可後乎卿毎有制除必再三
辭避恐於君臣之義有所未安浚恐悚奉詔　詔兩浙
江東西湖北漕臣向子諲等七人以餉軍之勞各减三
年磨勘　翰林學士兼侍讀朱震引疾乞在外宫觀不
許先是董弅免官震乃白張浚求去徽猷閣待制胡安
國聞之以書遺其子徽猷閣待制寅曰子發求去晚矣
當公輔之說纔上若據正論力爭則進退之義明今不
發一言黙然而去豈不負平日所學惜哉且復問宰相
云某當去否既數日又云今少定矣此何等語遇緩急
則是偷生免死計豈能為國逺慮平生讀易何為也於
是安國自上奏曰士以孔孟為師不易之至論然孔孟
之道乆矣自程頤始發明之而後其道可學而至今使
學者師孔孟而禁不得從頤之學是入室而不由户也
夫頤之文於諸經語孟則發其微㫖而知求仁之方入
德之序鄙言恠語豈其文哉頤之行則孝弟顯於家忠
誠動於鄉非其道義一介不以取予則髙視濶步豈其
行哉自嘉祐以來頤與兄顥及邵雍張載皆以道徳名
世如司馬光吕大防莫不薦之頤有易春秋傳雍有經
世書載有正䝉書惟顥未及著書望下禮官討論故事
加此四人封爵載在祀典比於荀揚之列仍詔館閣裒
其遺書以羽翼六經使邪說不得作而道術定矣
甲戌淮西宣撫使司隨軍使喚張逺特補右廸功郎逺
歸正人也
乙亥秘書省著作佐郎勾龍如淵為尚書祠部員外郎
秘書省正字張嵲為秘書郎秘書省正字兼史館校勘
髙閌為校書郎　直秘閣新知信州周葵提㸃荆湖南
路刑獄公事直秘閣新知吉州謝祖信提㸃兩浙東路
刑獄公事祖信為御史坐與章惇連姻補郡趙鼎既罷
姑以部使者處之葵以論事語侵鼎去朝及是並命
殿中侍御史石公揆言官冗之弊寖廣當有所汰軍興
之費日繁當有所補今宫廟之官文武不下千有餘員
如未曽出官及世家厚禄之人皆可减罷其諸司屬官
州郡攝官悉宜减省詔左右司取索㸔詳可减者行之
丙子端明殿學士提舉江州太平觀董耘卒於明州特
贈資政殿學士
丁丑太常少卿林季仲以母老乞補外除直龍圖閣知
泉州　秘書省著作佐郎王蘋道判常州從所請也
戊寅吏部尚書孫近兼史館修撰尋又兼侍讀　右武
大夫開州團練使帶御器械權提舉宿衞親兵劉錡權
主管馬軍司并殿前歩軍司公事初行營前䕶副軍都
統制王彦鎮金州其使臣王善亡去至是在權主管馬
軍司公事解潛軍中彦遣將執之兩軍之士交鬭於通
衢中外洶洶㑹平江民居火潛所部兵入人室聲言救
火而攘其貨廵幸隨軍都轉運使梁汝嘉時在平江亦
頗為所掠侍御史周秘論潛罪詔軍士免推治管幹使
臣李堯臣等降二官潛闔門待罪張浚因薦錡文武兩
器真大將才故有是命　右承事郎王大智落致仕張
浚薦之也右武大夫興州防禦使李琮落致仕與宫觀
琮故宦者娶童貫女以甞給事藩邸故復起之右司諫
王縉論琮在宣和間倚貫聲勢罪惡不可具言望賜追
寢以快輿人之論命遂止(縉論列在五月丁亥縉墓誌/云内侍李琮童貫壻也已致)
(仕詔起之奉祠公言梓宫未還天下痛憤忍令童貫壻/再仕乎命遂止按日歴中所載縉䟽乃無此語當是朝)
(廷節貼或止上前口奏亦未可知日歴五月甲戌右司/諫王縉本職進對在此前十三日自後别無降出縉章)
(疏故知縉入對/即是論此事也)
己邜吏部尚書孫近言竊見陛下戎輅撫師凡六曹事
有格法者悉付之有司而廟堂始得専意於恢復之功
今已過防冬將遂觧嚴茍常程細務又復坌集則恐廟
堂之上日力有不暇給而一二大臣将不得専意於恢
復之圖矣伏望明詔三省樞宻院惟甲兵征伐土地開
闢金榖饋運戰士功賞叛亡招納凡所以靖中原禦外
侮者日夜講究而常程之事仍復付之有司有不能决
者然後申覆庶㡬早克有濟輔臣進呈上曰近所論甚
當常程事盡可付之六曹令與决行下張守奏六曹有
常法故四方所奏禀或不能専决而朝廷則取㫖施行
上曰固然但六曹長貳不任責則巨細皆取决於朝廷
任責則朝廷事自清簡要當慎擇長貳而已乃如所奏
令三省樞宻院遵守　是日直寳文閣新知鎮江府李
謨過行在入見時都督府統制官种潛屯江上軍民不
相安人情惴恐謨次丹陽或勸謨繕騎嚴兵而後入廵
尉部千百人執戈以衞謨笑曰設有急若輩足恃乎趣
使散去延見吏民如平日一府帖然潛見謨感泣
庚辰起復洪州觀察使行營前䕶副軍都統制王彦恊
忠大夫華州觀察使權主管侍衛馬軍司公事解潛各
貶秩一等潛仍於遥郡上降坐總兵扈衞軍政不肅故
也給事中胡世將奏潛統軍無律不黜無以明賞罰乃
罷潛管軍提舉江州太平觀潛趙鼎所薦也(熊克小歴/稱彦為樞)
(宻院都統制又稱是月併罷彦潛以兩軍/屬劉錡皆小誤彦罷兵柄在三月庚辰)左朝奉大夫
淮西宣撫使司主管機宜文字王擇仁右承務郎張體
純等六人以從軍之勞各進一官　初命吏部侍郎兼
都督府㕘議軍事吕祉相度築采石宣化渡二城祉言
宣化渡之静安鎮渡城圍千三百歩其半依山修築采
石渡有舊城基因而為之度三百五十歩有竒工料可
省從之
辛巳韓世忠奏已還軍楚州上因諭淮陽取之不難但
未易守張守曰必淮陽未可進故世忠退師張浚曰昔
西伯戡黎祖伊恐奔告於受以要害之地不可失也淮
陽今劉豫要害之地故守之必堅上曰取天下須論形
勢若先據形勢則餘不勞力而自定矣正如奕碁布置
大勢既當自有必勝之理　秘書少監吴表臣試太常
少卿
癸未翰林學士兼侍講陳與義參知政事資政殿學士
新除提舉醴泉觀兼侍讀沈與求同知樞宻院事　左
修職郎朱倬特改左宣義郎倬為廣東提舉常平司幹
辦公事用明槖薦得召對論得天下有道在得民心因
舉咸平中以户口増减為計臣之殿最祥符中以雪活
寃獄為憲臣之上第願申戒有司勤恤民隠今西北之
民已思見官儀矣陛下幸大固其心勿小小以傷之天
下幸甚詔下其章而倬有此命　詔内外諸軍今年大
禮賞給除禁衞諸軍外令戸部酌度増减一等支給自
渡江以來神武右軍中軍之扈從者賞給與禁衞比而
前左後軍及劉光世部曲則視承平時向陽關戍卒例
給之輕重殊絶韓世忠甞以為言(事見四/年十月)至是尚書省
言在外諸軍屏捍外冦事體為重其所得賞給反輕在
内軍兵役使為輕賞給優重若不别行措置終恐未均
故有是㫖
甲申給事中胡世將兼權直學士院
乙酉詔宥宻本兵之地事權宜重可依祖宗故事置樞
宻使副宰相仍兼樞宻使其知院以下如舊自元豐改
官制而宻院不置使名宣政間鄧洵武以少保知樞宻
院其後童貫以太師蔡攸以太保鄭居中以少師皆領
院事中興因之至是張浚將引秦檜共政以其舊弼不
可復除執政官於是浚自兼知樞宻院事改兼樞宻使
　吏部侍郎吕祉在建康聞禁伊川學上奏曰臣竊惟
孔子删詩序書繫周易作春秋明禮樂與門弟子答問
則見於論語凡學孔子無如子思孟子中庸與七篇之
書具存自漢至本朝上所教下所學鴻儒碩學端亮閎
偉之士接武於時何甞不由此道豈待程頤而後𫝊也
臣竊詳程頤之學大抵宗子思中庸篇以為入德之要
中庸曰君子之中庸時中程頤之所得也近世小人見
靖康以來其學稍𫝊其徒楊時輩驟躋要近名動一時
意欲歆慕之遂變巾易服更相汲引以列于朝則曰此
伊川之學也其惡直醜正欲擠排之則又為之說曰此
王氏之學非吾徒也號為伊川之學者類非有守之士
考其素行盖小人之所不為有李處廉者知瑞安縣専
事貨賂交結權貴取程頤文并雜說刋板作帙遍遺朝
士朋比者交口稱譽謂處亷學伊川近聞處亷犯入已
贓繫獄罪當棄市逺近𫝊笑此皆子思所謂小人之中
庸而無忌憚者也中庸一也然有君子之中庸有小人
之中庸非其學之謬乃學者之罪也臣寮所論可謂切
理望將前日聖㫖指揮連臣寮所論出榜諸路州縣學
舍使學者皆知舊學而不為近世小人之所習以補治
化從之先是處亷以右宣教郎知瑞安縣為監司所按
殿中侍御史石公揆又䟽其罪詔趣具獄故祉言及之
(公揆論處亷罪/在是月辛巳)　寳文閣直學士江西都轉運使趙子
淔復知西外宗正事子淔趙鼎所用也　福建路轉運
判官蘇良治荆湖北路轉運判官李若虛兩浙東路提
舉常平茶鹽公事鄭績提舉兩浙路市舶王時並罷先
是朝論欲重監司之選而侍御史周秘奏良治時貪鄙
無行又言若虛止甞歴秀州司户一考績自提轄文思
院徑除監司二人尤為超躐故並罷仍以若虛為湖北
京西宣撫司參議官　命四川制置大使司存恤劉惟
輔張嚴家屬其兄弟子孫皆與陞等差遣無官人具名
申樞宻院
丙戌詔以知州軍諸郡通判各六十一闕歸吏部用左
右司奏也於是堂除郡守之闕一百九通判之闕八十
丁亥閤門祇候充問安使何蘚承節郎都督行府帳前
凖備差使范寜之至自金國得右副元帥宗弼書報道
君皇帝寜德皇后相繼上仙張浚等入見于内殿之後
廡上號慟擗踊終日不食浚奏天子之孝與士庶不同
必也仰思所以承宗廟奉社稷者今梓宫未返天下塗
炭至讐深耻亘古所無陛下揮涕而起歛髪而趨一怒
以安天下之民臣猶以為晚也上猶不聼浚等伏地固
請乃進少粥是日百官詣行宫西廊發䘮故事沿邊不
舉哀特詔宣撫使至副將以上即軍中成服將校哭於
本營三日止時事出非常禮部長貳俱闕而新除太常
少卿吴表臣未至一時禮儀皆秘書省正字權禮部郎
官孫道夫草定方議論之際翰林學士朱震多依違人
或罪其緘黙(朱震事據吕大麟見聞志附入大麟乂言/獨王蘋以謂若子發建明是已取名而歸)
(過於上也子發之意或取於此按蘋此時已出/為常倅兼秘書省正在臨安今且附此俟考)　觀文
殿學士醴泉觀使兼侍讀秦檜為樞宻使應干恩數並
依見任宰相條例施行故事宰執新除雖到堂即時還
第辭免至是以何蘚等還留檜議事不許歸第　尚書
右司員外郎徐林直顯謨閣充江南西路轉運副使以
林引更迭詔書有請也　命内侍梁邦彦提舉欽奉几
筵
戊子為太上皇帝寜德皇后立重詔諸路州縣寺觀各
建道塲七晝夜禁屠宰三日　新除樞宻使秦檜乞立
知樞宻院事班不許檜又乞于宰臣之後執政之前别
作一班亦不許檜又奏言竊恐未盡祖宗典故欲望依
臣所請仍乞應干恩數比宰臣並行裁减上優詔諭之
(檜第二奏在是月辛丑第三奏在二月甲申今聯書之/林泉野記云檜為樞宻使無所建明惟奉張浚而已)
己丑上成服于几筵殿倣景靈宫分前後設幄宗室各
以其服服之無服者三日除建國公瑗和州防禦使璩
各以其官服手詔降諸路流罪以下囚一等内鬬殺情
輕者降配釋杖以下詔平江諸佛寺聲鐘十五萬杵選
僧道三十有五人醮祭作佛事　降授武功大夫髙州
刺史福建路兵馬鈐轄藍公佐復左武大夫榮州防禦
使知閤門事
庚寅張浚等請入奏事上遣幹辦御藥院趙轍宣㫖曰
知欲奏事以荒迷中未能裁决庶政兼不知祖宗故事
甞有此否恐今日行之便為典禮浚等曰祖宗故事未
聼政之時大臣亦得進見今日臣等非敢奏事實以為
上哭踊過哀不勝憂懼欲一望天表轍入奏復宣㫖曰
深欲一見羣臣以哀迷未能支持借或相見不過慟哭
而已浚等流涕奉詔　右司員外郎權太常少卿樓炤
等言隂陽家毎遇辰日忌哭張浚奏合取自聖裁詔辰
日不得忌哭
辛夘詔百官禁樂二十七日庶人三日行在七日宗室
三日外勿禁嫁娶用太常請也　是日四川都轉運使
李迨始視事時茶馬司闕官命迨兼領自熙豐以來始
即熙秦戎黎等州置場買馬而川茶通於永興四路故
成都府秦州皆有權茶司買馬監牧司各置官吏至是
關陜既失迨請合為一司名都大提舉茶馬司以省冗
費從之後月餘迨至成都徽猷閣待制趙開乃辭漕職
(都運司題名趙開/今年三月八日替)
是月名周處廟曰英烈後封處忠勇仁惠侯(封侯在二/十六年二)
(月/)
　
　
　
　
　
　
　
　
　建炎以來繫年要録巻一百八
