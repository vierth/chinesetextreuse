
　金史卷二十九
　　元中書右丞相總裁托克托等俢
　志十
　　禮二(方丘儀/高禖)　(朝日夕月/)
方丘儀齋戒祭前三日質明有司設三獻以下行事官
位於尚書省初獻南面監祭御史位於西東向監禮博
上位於東西向俱北上司徒亞終獻位於南北向次光
禄卿太常卿次第一等分獻官司天監次第二等分獻
官光禄丞郊杜令大樂令良醖令廩犧令司尊彜次内
壝内外分獻官太祝官奉禮郎協律郎諸執事官就位
立定次禮直官引初獻就位初獻讀誓曰今年五月幾
日夏至祭皇地祗於方丘所有攝官各揚其職其或不
敬國有常刑讀畢禮直官贊七品以下官先退餘官對
拜訖退散齋二日宿於正寢治事如故齋禁並如郊祀
守壝門兵衛與大樂工人俱清齋一宿行禮官前期習
儀於祠所　陳設祭前三日所司設三獻官以下行事
執事官次於外壝東門之外道南北向西上隨地之宜
又設饌幕於内壝東門之外道北南向祭前二日所司
設兵衛各服其服守衛壝門毎門二人大樂令帥其屬
設登歌之樂於壇上如郊祀郊社令帥其屬掃除壇之
上下為瘞坎在内壝外之壬地祭前一日司天監郊社
令各服其服帥其屬升設皇地祗神座於壇上北方南
向席以藁秸又設配位神座於東方西向席以蒲越又
設神州地祗神座於壇之第一等東南方席以藁秸又
設五神五官嶽鎭海瀆二十九座於第四等階之間各
依方位又設崑崙山林川澤二十一座於内壝之内又
設邱陵墳衍原隰三十座於内壝外席皆以莞又設神
位版各於座首子陛之西水神𤣥㝠北嶽北鎭北海北
瀆於壇之第二等北山北林北川北澤於内壝内北邱
北陵北墳北衍北原北隰於内壝外皆各為一列以東
為上卯陛之北木神勾芒東嶽長白山東鎭東海東瀆
於壇之第二等東山東林東川東澤於内壝内東邱東
陵東墳東衍東原東隰於内壝外皆各為一列以南為
上午陛之東神州地祗於壇之第一等火神祝融南嶽
南鎭南海南瀆於壇之第二等南山南林南川南澤於
内壝内南邱南陵南墳南衍南原南隰於内壝外皆各
為一列以西為上午陛之西土神后土中嶽中鎭於壇
之第二等中山中林中川中澤於内壝内中邱中陵中
墳中衍中原中隰於内壝外皆各為一列以南為上酉
陛之南金神蓐收西嶽西鎭西海西瀆於壇之第二等
崑崙西山西林西川西澤於内壝内西邱西陵西墳西
衍西原西隰於内壝外皆各為一列以北為上其皇地
祗及配位神州地祗之座并禮神之玉設訖俟告潔畢
權徹祭日早重設其第二等以下神座設定不收奉禮
郎禮直官又設三獻官位於卯陛之東稍北西向司徒
位於卯陛之東道南西向太常卿光禄卿次之第一等
分獻官司天監位於其東光禄丞郊社令太官令廩犧
令位又在其東每等異位重行俱西向北上又設太祝
奉禮郎及諸執事位於内壝東門外道南每等異位重
行俱西向北上設監祭御史位二一於壇下午陛之西
南一於子陛之西北俱東向設監禮博士位二一於壇
下午陛之東南一於子陛之東北俱西向奉禮郎位於
壇之東南西向協律郎位於樂簴西北東向大樂令位
於樂簴之間西向司尊彜位於酌尊所俱北向設望瘞
位坎之南北向又設牲牓位於内壝東門之外西向太
祝祝史各位於牲後俱西向設省饌位於牲西太常卿
光禄卿太官令位於牲北南向西上監祭監禮位在太
常卿之西稍却西上廩犧令位於牲西南北向又陳禮
饌於内壝東門之外道北南向設省饌位於禮饌之南
太常卿光禄卿太官令位在東西向監祭監禮位在西
東向俱北上設祝版於神位之右司尊及奉禮郎帥其
屬設玉幣筐於酌尊所次及籩豆之位正配位各左有
十一籩右有十一豆俱為三行豋三在籩豆間鉶三在
豋前簠一簋一各在鉶前又設尊罍之位皇地祗太尊
二著尊二犧尊二山罍二在壇上東南隅配位著尊二
犧尊二象尊二山罍二在正位酒尊之東俱北向西上
皆有坫加勺羃為酌尊所又設皇地祗位象尊二壺尊
二山罍四在壇下午陛之西配位犧尊二壺尊二山罍
四在酉陛之北東向北上皆有坫加羃設而不酌神州
地祗位左八籩右八豆豋一在籩豆間簠一簋一在豋
前爵坫一在神座前又設第二等諸神位毎位籩二豆
二簠一簋一俎一爵坫一内壝之内外諸神毎位籩一
豆一簠一簋一俎一爵坫一陳列皆與上同又設神州
地祗太尊二著尊二皆有坫第二等諸神毎方山尊二
内壝内毎方蜃尊二内壝外毎方概尊二皆加勺羃又
設正配位籩一豆一簠一簋一俎三及毛血豆一并神
州地祗位俎一各於饌羃内又設二洗於壇下卯陛之
東北向盥洗在東爵洗在西並有罍加勺篚在洗西南
肆實以巾爵洗之篚實以匏爵加坫又設第一分獻官
盥洗爵洗位第二等以下分獻官盥洗位各於其方道
之左罍在洗左篚在洗右俱内向執爵篚者各於其後
祭日丑前五刻司天監郊社令帥其屬升設皇地祗及
配位神座於壇上設神州地祇座於第一等又設玉幣
皇地祗玉以黄琮神州地祗玉以兩圭有邸皆置於匣
正配位幣並以黄色神州地祗幣以𤣥色五神五官嶽
鎮海瀆之幣各從其方色皆陳於篚太祝取瘞玉加於
幣以禮神之玉各置於神座前光禄卿帥其屬入實正
配位籩豆籩三行以右為上豆三行以左為上其實並
如郊祀豋實以大羮鉶實以和羮又設從祭第一等神
州地祗之饌籩三行以右為上豆三行以左為上其實
並如郊祀豋實以大羮簠實以稷簋實以黍第二等毎
位左二籩栗在前鹿脯次之右二豆菁菹在前鹿臡次
之簠實以稷簋實以黍俎一羊一豕内壝内外毎位左
籩一鹿脯右豆一鹿臡簠稷簋黍俎以羊良醖令帥其
屬入實酒尊皇地祗太尊為上實以汎齊著尊次之實
以醴齊犧尊次之實以盎齊象尊次之實以醍齊壺尊
次之實以沉齊山罍為下實以三酒配位著尊為上實
以汎齊犧尊次之實以醴齊象尊次之實以盎齊壺尊
次之實以醍齊山罍為下實以三酒皆左實明水右實
𤣥酒皆尚醖代次實從祭第一等神州地祗酒尊大尊
為上實以汎齊著尊次之實以醴齊第二等山尊實以
醍齊内壝内蜃尊實以汎齊内壝外概尊實以三酒以
上尊皆左以明水右以𤣥酒皆尚醖代之太常卿設燭
於神座前省牲器祭前一日午後八刻去壇二百歩
禁止行者未後二刻郊社令帥其屬掃除壇之上下司
尊與奉禮郎帥執事者以祭器入設於位郊社令陳玉
幣於篚未後三刻廪犧令與諸太祝祝史以牲就省位
禮直官贊者分引太常卿光禄卿丞監禮祭太官令等
詣内壝東門外省牲位其視滌濯告潔省牲饌並同郊
祀俱畢廪犧令諸太祝祝史以次牽牲詣厨授太官令
次引光禄卿以下詣厨省鼎鑊視滌溉乃還齋所晡後
一刻太官令帥宰人以鸞刀割牲祝史各取毛血實以
豆置於饌幔遂烹牲又祝史取瘞血貯於盤　奠玉幣
祭日丑前五刻獻官以下行事官各服其服有司設神
位版陳玉幣實籩豆簠簋尊罍俟監祭監禮按視壇之
上下乃徹去蓋羃大樂令帥工人及奉禮郎贊者先入
禮直官贊者分引分獻官以下監祭監禮諸太祝祝史
齋郎與執事者入自南壝東門當壇南重行北向西上
立定奉禮郎贊拜獻官以下皆再拜訖以次分引各就
壇陛上下位次引監祭監禮按視壇之上下訖退復位
禮直官分引三獻官以下行事官俱入就位行禮官皆
自南遺東門入禮直官進立初獻之左白曰有司謹具
請行事退復位協律郎髙舉笏執麾者舉麾俛伏興工
皷祝樂作坤寧之曲八成偃麾戛敔樂止俟太常卿瘞
血訖奉禮郎贊拜在位者皆再拜又贊諸執事者各就
位禮直官引諸執事各就其位俟太祝跪取玉幣於篚
立於尊所諸位太祝亦各取玉幣立於尊所禮直官引
初獻詣盥洗位樂作肅寧之曲至位北向立樂止搢笏
盥手帨手執笏詣壇樂作肅寧之曲凡初獻升降皆作
肅寧之曲升自卯階至壇樂止詣皇地祗神座前北向
立樂作静寧之曲搢笏跪太祝加玉於幣西向跪以授
初獻初獻受玉幣奠訖執笏俛伏興再拜訖樂止次詣
配位神座前東向立樂作億寧之曲奠幣如上儀樂止
降自卯陛樂作復位樂止初獻將奠配位之幣贊者引
第一等分獻官詣盥洗位搢笏盥手帨手執笏由卯陛
詣神州地祗神座前搢笏跪太祝以玉幣授分獻官分
獻官受玉幣奠訖執笏俛伏興再拜訖退初第一分獻
官將升贊者引第二分獻官詣盥洗位盥手帨手執笏
各由其陛升唯不由午陛詣於首位神座奠幣如上儀
餘以次祝史齋郎助奠訖各引還位初獻奠幣將畢祝
史奉毛血豆各由午陛升諸太祝迎於壇上進奠於正
配位神座前太祝與祝史俱退立於奠所　進熟初獻
既升奠玉幣有司先陳牛鼎二羊鼎二豕鼎二於神厨
各在鑊右太官帥進饌者詣厨以七升牛羊豕自鑊實
於各鼎牛羊豕各肩臂臑肫胳正脊一横脊一長脇一
短脇一代脇一背二骨一並羃之祝史以扄各對舉鼎
有司執七以從陳於饌幔内從祀之俎實以羊更陳於
饌幔内光禄卿實以籩豆簠簋籩實以粉餈豆實以糝
食簠實以稷簋實以黍實訖去鼎之扄羃七加於鼎太
官令以七升牛羊豕載於俎肩臂臑在上端肫胳在下
端脊脇在中俟初獻還位樂止禮直官引司徒出詣饌
所同廌籩豆簠簋俎齋郎各奉皇地祗配位之饌升自
卯陛諸太祝各迎於壇上司徒詣皇地祗神座前搢笏
奉籩豆簠簋次奉俎北向跪奠訖執笏俛伏興設籩於
糗餌之前豆於醓醢之前簠簋在登前俎在籩前次於
卯陛奉配位之饌東向跪奠於神座前並如上儀各降
自卯陛還位太官令又同齋郎奉神州地祗之饌升自
卯陛太祝迎於壇陛之道間奠於神座前左籩前訖樂
止太官令進饌者降自卯陛還位禮直官引初獻官詣
盥洗位樂作至位樂止北向立搢笏盥手帨手執笏詣
爵洗位至位北向立搢笏洗爵拭爵以授執事者執笏
詣壇樂作升自卯陛至壇上樂止詣皇地祗酌尊所西
向立執事者以爵授初獻初獻搢笏執爵司尊舉羃良
醖令跪酌太尊之汎齊酌訖初獻以爵授執事者執笏
詣皇地祗神座前北向立搢笏跪執事者以爵授初獻
初獻執爵三祭酒於茅苴奠爵(三獻奠爵皆執/事者受以興)執笏俛
伏興少退跪樂止舉祝官跪對舉祝版讀祝太祝東向
跪讀祝訖俛伏興舉祝奠版於案再拜興次詣配位酌
尊所執事者以爵授初獻搢笏執爵司尊舉羃良醖令
跪酌著尊之汎齊樂作太簇宫保寧之曲初獻以爵授
執事者執笏詣配位神座前東向立搢笏跪執事者以
爵授初獻初獻執爵三奠酒於茅苴奠爵執笏俛伏興
少退跪樂止讀祝訖樂作就拜位拜興降自卯陛讀祝
舉祝俱從樂作復位樂止次引亞獻詣盥洗位北向立
搢笏盥手帨手執笏詣爵洗位北向立搢笏洗爵拭爵
授執事者執笏升自卯陛詣皇地祗酌尊所西向立執
事者以爵授亞獻亞獻搢笏執爵司尊舉羃良醖令酌
著尊之醴齊酌訖以爵授執事者執笏詣皇地祗神座
前北向立搢笏跪執事以爵授亞獻亞獻執爵三祭酒
於茅苴奠爵執笏俛伏興少退再拜次詣配位酌獻如
上儀唯酌犧尊為異樂止降復位次引終獻詣盥洗位
盥手帨手洗爵拭爵以爵授執事者升壇正位酌犧尊
之盎齊配位酌象尊之醴齊尊獻並如亞獻之儀禮畢
降復位初終獻將升贊者引第一等分獻官詣盥洗位
搢笏盥手帨手洗爵拭爵以爵授執事者執笏詣神州
地祗酌尊所搢笏執事者以爵授獻官獻官執爵執事
者酌太尊之汎齊酌訖以爵授執事者進詣神座前搢
笏跪執事者以爵授獻官獻官執爵三祭酒於茅苴奠
爵俛伏興少退跪再拜訖還位初第一等分獻官將升
贊者分引第二等分獻官詣盥洗位搢笏盥手帨手執
笏詣酌尊所執事以爵授分獻官分獻酌以授執事者
進詣首位神座前奠獻並如上儀祝史齋郎以次助奠
訖各引還位諸獻俱畢諸太祝進徹籩豆籩豆各一少
移故處樂作豐寧之曲卒徹樂止奉禮官贊曰賜胙衆
官再拜樂作一成止初送神樂止引初獻官詣望瘞位
樂作太簇宮肅寧之曲至位南向立樂止初在位官將
拜諸太祝祝史各奉篚進取神座前玉幣從祭神州地
祇以下並以俎載牲體并取黍稷飯爵酒各由其陛降
壇北詣瘞坎實於坎中又以從祭之位禮幣皆從瘞禮
直官曰可瘞東西六行寘土半坎禮直官贊禮畢引初
獻出禮官贊者各引祭官及監祭監禮太祝以下俱復
壇南北向立定奉禮郎贊曰再拜監祭以下皆再拜訖
奉禮以下及工人以次出光禄卿以胙奉進監祭監禮
展視其祝版燔於齋坊
朝日夕月儀齋戒陳設省牲器奠玉幣進熟其節並如
大祀之儀朝日玉用青璧夕月用白璧幣皆如玉之色
牲各用羊一豕一有司攝三獻司徒行事其親行朝日
金初用本國禮天會四年正月始朝日于乾元殿而後
受賀天眷二年定朔望朝日儀皇帝服靴袍百官常服
有司設爐案御褥位于所御殿前陛上設百官褥位于
殿門外皆向日宣徽使奏導皇帝至位南向再拜上香
又再拜各門皆相應贊殿門外臣僚陪拜如常儀大定
二年以無典故罷十五年言事者謂今正旦并萬春節
宜令有司定拜日之禮有司援據漢唐春分朝日升煙
奠玉如圜丘之儀又按唐開元禮南向設大明神位天
子北向皆無南向拜日之制今已奉敕以月朔拜日宜
遵古制殿前東向拜詔姑從南向其日先引臣僚於殿
門外立陪位立殿前班露臺左右皇帝於露臺香案拜
如上儀十八年上拜日於仁政殿始行東向之禮皇帝
出殿東向設位宣徽贊拜皇帝再拜上香訖又再拜臣
僚並陪拜依班次起居如常儀
高禖明昌六年章宗未有子尚書省臣奏行高禖之祀
乃築壇于景風門外東南端當闕之卯辰地與圜丘東
西相望壇如北郊之制嵗以春分日祀青帝伏羲氏女
媧氏凡三位壇上南向西上姜嫄簡狄位於壇之第二
層東向北上前一日未三刻布神位省牲器陳御弓矢
弓䪅於上下神位之右其齋戒奠玉幣進熟皆如大祀
儀青帝幣玉皆用青餘皆無玉每位牲用羊一豕一有
司攝三獻司徒行事禮畢進胙倍於他祀之肉進胙官
佩弓矢弓䪅以進上命后妃嬪御皆執弓矢東向而射
廼命以次飲福享胙
　
　
　
　
　
　
　
　金史卷二十九
