
　建炎以來繫年要録巻九十五
　　　　　　　　　　　　宋　李心𫝊　撰
紹興五年十有一月庚午朔初置節度使已下象牙牌
其法自節鉞正任至横行遥郡第其官資書之扵牌御
書押字刻金填之仍合用制造一留禁中一降付都督
府相臣主其事緩急臨敵果有建立竒勲之人量其功
勞先次給賜以為執守自軍興以來皆宣撫使便宜給
劄補轉至是都省有此請焉　詔諸路州縣出賣户帖
令民間自行開具所管地宅田畆間架之數而輸其直
仍立式行下時諸路大軍多移屯江北朝廷以調度不
繼故有是請焉(賣户帖事以日厯考之全不見其始但/於本年十二月六日甲辰載立定價錢)
(指揮按十二月二十三日都省劄子有云其十一月一/日已降自行開具指揮更不施行則是元㫖在此日也)
(以意度之當是都省不許報行故日厯所遂不見事祖/耳席益奏状亦云十一月五日已後指揮共八項並為)
(出賣户帖事今/掇取附見本日)已而中書言恐騷擾稽緩乃立定價錢
應坊郭鄉村出等戸皆三十千鄉村五等坊郭九等户
皆一千凡六等惟閩廣下戸則差减焉期一季足計綱
赴行在(十二月/甲辰)即旱傷及四分以上權住聼㫖(十二月/甲辰此)
(項日厯不載以四川/制置司申眀状修入)其錢令都督府樁管非被㫖毋得
擅用(十二月/癸丑)時州縣追呼頗擾乃命通判職官徧詣諸
邑當面給付民户(十二月/壬戍)其兩浙下戸展限一年(十二/月甲)
(子/)内諸路簿籍不存者許先次送納價錢俟將来造簿
畢日給帖焉(十二月乙丑指揮餘/見六年二月庚子)　中書門下省奏中
書舍人胡寅所言六事一曰清中書之務大略謂宰相
大臣陛下之所委任以圖中興之丕烈者也而兼緫六
曹有司之事受詞訴閲案牘走卒賤吏一有所求皆得
自逹窮日之力不得少息皆細故也而政事堂與州縣無
以異矣頃者刀筆之吏偷安之人竊據此地勞心畢知
於簿書期會之間謂稱職在是無足深怪餘風尚在久
弊未革此天下所以疑中興之無效也望陛下詔宰執
大臣選補六部長史凡有格法者一切付之使得各舉
其職法之所不載者事之所不可行也六部無得為人
申請破壞成法如是則大小詳要不相奪倫中書之務
清有司之事治文移奏報各従簡省廟堂之上可以志
其逺者大者久長之䇿恢復之功庶乎可冀矣二曰議
學校之制大畧謂自軍興以来布衣韋帯之士失其常
産因無常心棄毛錐而說劒上封事而覔官泯泯紛紛
儒風掃地謂宜稍増教授員闕慎擇老成名士以充其
選仍詔守臣留意學校加以嵗月必有可觀則凡鄉舉
遊學之科居處飲食之制生徒多寡之額師儒殿最之
法皆在所議如合聖心即乞睿斷詔大臣施行三曰重
縣令之任大略謂宜籍中外已為臺省寺監官依倣漢
制分宰百里俟有詔績不次陞擢則又増重事權優假
其禮借以服色厚給餼廩凡軍馬屯駐本縣者許之節
制其經由者悉用階級則又據諸路縣分户口賦所入
分為三等上等自朝廷除授中等則自吏部注擬下等
令帥司監司同共辟奏立為定額不得差互則又用宋
元嘉致治之法以六期為斷革去三年成任兩考成資
與堂選數易之弊則又立四條為三等縣考課之法曰
紏正税籍曰團結民兵曰勸課農桑曰敦勉孝悌俟及
三年考其績效已就緒者就加旌賞未有倫者嚴行程
督皆無善状則黜汰之則又命従臣各舉二人之能任
者亦刺舉二人之姦贓者皆籍於中書俟考按功實以
次施行如是縣令之選重仁人君子有愛民利物之心
者皆舉其職矣四曰京官必厯親民大畧謂近來由判
司簿尉初改官人及初為京朝官而實不曽厯親民差
遣者例皆不肯參部便欲直為通判作威勢黷貨賄為
民之害無所不至望詔大臣嚴守格法不輕除授其已
除未赴者亦乞别作施行庶幾息僥倖之風勵人材之
操五曰監司郡守並以三年為任大畧謂近嵗監司郡
守更易頻數雖使絶人之才居之號令未及信於民而
已報除代矣望眀詔大臣凡前宰執侍従官為州郡未
滿三年不許除代其庶官知州及轉運使副判官提㸃
刑獄候到任一年方差替人其餘凡係堂除者除代以
兩人而止仍皆以三年為任如此則官有宿業之士功
緒可稽士息競奪之風㢘恥可立乃中興急務也六曰
除監司迴避户貫之禁大畧謂周制興賢出長入治後
漢熹平間朝議以州郡相黨人情比周乃制婚姻之家
及兩州人士不能對相監臨近年指揮監司郡守不得
除用土人違周公之訓蹈熹平之失出於當時用事大
臣私意非良法也夫得賢才使臨本邦知利害尤悉愛
百姓尤切不賢不才者雖在他方以非吾土為害滋甚
矣不擇人而繆於立法此與三互同為後世笑也望眀
詔大臣蠲除近禁盡心選授惟務得人有功則賞有罪
則罰詔三省措置立法其在内窠闕并樞宻院差除依
此後頗有所施行然不盡用也
辛未趙鼎奏昨䝉降出李大有上書言及機權事上曰
此涉兵機不欲付外㸔詳昔張齊賢上書獻収河東之
策太祖皇帝怒甚至裂其奏擲之於地及左右侍立之
臣既退徐收其奏宻授太宗曰他日取河東出兵運糧
當用齊賢策未幾河東平擢齊賢至宰相沈幾如此當
為萬世法(按李大有紹興四年九月為檢正官卒/于位此又别是一人疑布衣上書當考)　諸
王宫大小學教授劉長源面對論今臺諌官闕而不除
者過半乞命兩禁各舉一員籍其名於禁中參考行實
有闕即除上曰已令學士舉堪充人矣(日厯未見此指/揮不知是何月)
(日/)長源又請擇文臣剛方有守才堪御史者為軍正毎
軍置一員令専紏諸軍之不法者月申樞宻院類聚一
季進呈上因舉田穰苴斬荘賈等事長源又言劉豫之
害大於金人上曰却退金人則劉豫無援自不足慮矣
　宗正司上僊源慶系屬籍緫要詔丞孫緯進秩一等
諸吏賜帛有差
壬申右朝奉大夫新提舉荆湖南路常平茶鹽公事王
弗提舉都督府糧料院(弗初見紹興/二年二月)
癸酉川陕宣撫副使呉玠奏遣其子来奏邊事先一日
玠乞俟防秋畢入對詔答不許上諭輔臣曰玠比嘗請
入覲今又遣其子來奏事可謂得事君之體玠握兵在
外累年乃能周慎委曲如此良嘉也　尚書省言歸朝
官選人多注不釐務差遣監司守倅薦舉所不及欲令
厯任無過負者三考循一資至承直郎厯五考改宣教
郎著為令従之(十一年九月/十八日衝改)　詔應守臣守禦臨難不
屈死節昭著不以官品髙下並令帥司保奏特與賜諡
用中書請也　右廸功郎監眀州鶴鳴買納鹽場周孚
先賜同進士出身添差臨安府府學教授孚先臨晉人
常従程頥學既用積舉得官著作佐郎張九成等言孚
先問學淵源操履方正久游庠序士論推服欲望朝廷
處以師儒之職使為後學矜式庶㡬盡其所長少補教
化故有是命　閤門宣賛舍人潘永思兼幹辦御前忠
佐軍頭引見司　故徽猷閣直學士郭思特賜四官為
銀青光禄大夫(思己見建炎/四年十月)以其家有請也(此又與今/年六月丙)
(寅劉大中建請及勑榜朝堂指揮相妨/大中此時為吏部侍郎乃無一言當考)
甲戍知房州晉隲轉一官再任以中書言騭招軍治城
招集餘民至四千餘戸墾田及六分以上理宜褒賞故
也　左従事郎充西外敦宗院教授毛逢特改左承務
郎與淮南沿邉近見闕通判逢初以薦者召赴都堂審
察而大臣奏其言邊防利害可採遂以逢通判揚州(此/又)
(與今月庚午胡寅第四劄子陳/請相妨寅為舍人不論列當考)
乙亥祕書少監潘良貴守起居郎　和靖處士尹焞為
右宣教郎充崇政殿說書令川陕宣撫司加禮敦遣赴
行在所制曰先王之道具存方冊非得深純篤厚之士
傳其師學敷繹於前則道固隠而不彰矣朕博求碩儒
發眀治要聞爾安貧樂道澹然無求執徳不回久而益
固是用縻以好爵列之經闈勉従弓招副朕虛佇　進
士顔邵特補右修職郎卓右廸功郎彦輝下州文學初
上聞真卿之後有居温州者命守臣推擇以聞得邵等
三人而彦輝則真卿十一世孫也上謂大臣曰人有一
死或輕於鴻毛或重於泰山在處死為難耳真卿在唐
死節可謂得處矣况今艱難之際欲臣下盡節可量與
推恩以為忠義之勸况仁祖時曽命顔似賢以官自有
故事既命以官遂命邵卓監潭州南獄廟　罷吉州𣙜
貨務都茶場(會/要)　武經郎閤門宣賛舍人監南劔酒務
許約充淮西宣撫司将官用劉光世請也
偽齊遣諜者吴順至夀春為府司所獲械送闕丙子詔
免罪於臆前大刺吴順發囘四字而遣之後有犯者視
此
丁丑池州州學教授葛騏罷初上召騏入對而殿中侍
御史王縉言騏貪贓姦濫之迹不可汙赤墀之地乃并
罷之　詔興化軍守倅兵官並罷令提刑司治罪先是
軍士七人作亂殺人縦火所禁六百餘家兵官懼遁去
兩軍校闔營門諭士卒毋得従亂市人執而戮之右諌
議大夫趙霈以為言故罷其軍校令憲臣覈實申省
戊寅降授右承奉郎劉黙通判揚州黙知天台縣坐發
守臣晁公為受賕特㫖編管至是言者論黙以一縣令
為大臣所怒羅織鍜錬宜其無力而其坐止縁防秋犒
設官吏土豪酒食之費以為入已倍贓紐計纔十五千
而已以公為之罪觀之黙之寃可知詔與改正故有是
命(黙七月丙戌得旨/改正今并附此)
辛巳右朝散大夫新知袁州蒋璨提舉淮南鹽事填創
置闕其常平茶事依舊𨽻茶㸃司以淮南鹽貨倍増故
也(孫覿撰璨墓誌稱知通州就除/提舉淮南東西路茶鹽事盖誤)
壬午詔川陕宣撫副司邵溥遣參議官一員往諸寨傳
宣賜燕自統制官已下至将校並坐使臣軍校皆犒之
癸未上謂大臣曰邦計匱乏茍有一毫可以節省亦當
行之朕宫人僅給使令然昨日亦搜檢三十人出之趙
鼎曰節省之道始於宫庭此陛下盛徳也
甲申翰林學士兼侍講孫近試吏部尚書兼權翰林學
士尚書刑部侍郎兼直學士院胡交修充翰林學士尚
書左司員外郎王俁權戸部侍郎右司員外郎張宗元
為中書門下省檢正諸房公事　起居郎潘良貴兼權
中書舍人　自渡江宰輔已减俸三之一至是趙鼎等
復請於内權减二分従之於是行在官吏俸禄皆權減
(六年四/月復舊)
乙酉顯謨閣直學士知平江府李光試禮部尚書試尚
書工部侍郎都督府參謀軍事折彦質試兵部尚書徽
猷閣待制知静江府李彌大試工部尚書給事中廖剛
試刑部侍郎權兵部侍郎吕祉試給事中起居舍人任
申先試中書舍人仍兼直史館國朝詞臣進不由科第
者林攄顔岐及申先而已　祕閣修撰都大提舉成都
府熈河蘭廓秦鳯等路茶事兼提舉陕西等路買馬監
牧公事専一緫領四川財賦趙開為四川都轉運使都
大提舉茶馬兼川陕宣撫使司參議開嘗論緫領財賦
於四路漕計或不相闗宜正其名使知有所統屬張浚
是之故有是命
丙戍詔荆襄川陕見宿大兵措置事宜委任至重雖已
除席益制置大使而調發節制𨽻在督府可令張浚往
視師仍詔諭諸路議者謂梁洋沃壤數百里環以崇山
南控蜀北拒秦東阻金房西拒興鳯可以戰可以守今
兩川之民往往逃趨蜀中未敢復業墾闢既少多屯兵
則糧不足以贍衆少屯兵則勢不足以抗敵宜以文臣
為統帥分宣撫司兵駐焉而以良將統之遇防秋則就
食綿閬如此則兵可以備援而民得安業詔宣撫副使
邵溥呉玠擇二郡守臣相度初玠苦軍儲不繼於興元
洋鳯成岷五郡治官荘屯田又調戍兵治褒城廢堰民
知灌溉可恃皆願歸業詔書嘉奨别路漕臣郭大中言
於玠曰漢中嵗得營田粟萬斛而民不敢復業若使民
日為耕則所得數什倍於此矣玠用其言嵗入果多已
而玠復欲陸運召諸路轉運使持户籍至軍中溥曰今
春驅梁洋遣民負糧至秦州餓死十八九豈可再也且
宣司已取蜀民運脚錢百五十萬其忍復使陸運乎既
上䟽立以便宜止之卒行水運大中亦白玠曰利路幸
小熟請以本司緡錢就糴徐責兩路僦船之直以償玠
従之大中又患水運亡失以策誘賈販省費十之五(邵/溥)
(郭大中事皆不得其日因論者言梁洋事遂/牽聯書之呉玠奨諭詔書在十二月丙午)是嵗也四
川收錢物緫三千六十餘萬緡支四千六十餘萬緡以
宣撫司䟎剰錢補其闕而玠一軍所費為二千三百七
十萬緡　權尚書户部侍郎張致逺試給事中祕閣修
撰劉寧止權户部侍郎致逺在版曹嘗奏䟽言比年士
大夫專意營私不恤國事幾習為常殊不知國之安危
乃一家之興替民之利病乃一家之休戚故寧負詔㫖
而不負權勢之請託寧緩貢賦而不緩親故之劵給寧
闕軍餉而不闕公使之饋遺冗員當省方且剏置窠闕
以私辟舉攝局當罷方且差出僚屬以徇干求賣官田
則巨室租賃而謂不可行撲酒務則以官吏廢併而多
為之說姦贓不按發以善應副為有才簿書不鈎考以
便移兊為得計脱有急緩上不過告訴朝廷以求支降
下不過厚斂百姓以紓己責或謂凋殘之餘末易料理
顧在人何如耳夫人各有心陛下縦欲富國强兵大有
為於天下臣固知其未可也此固士大夫之過其實亦
循沿之失人才不甚相逺九官猶各終一職孔子亦三
年有成今既不因任又不持久信之不篤責之不專有
功未必賞有罪未必罰或旬日或數月或期嵗輙罷去
幸而亡他故僅書二考亦罷去其政事著於時恵實孚
於衆者亦罷去若罪未至於害治而功或足以贖過者
亦罷去居常岌岌然朝不謀夕則亦茍目前營私橐為
去計而已矣伏願陛下亟命大臣採一時公議類前日
薦章銓量去留凡有使任各當其才才得試以久待以
信責之專力務省節眀禁僣侈自宫禁始自朝廷始員
額可减者减之司屬可併者併之毋顧小害毋徇人情
毋溺浮議毋玩嵗月爰詔卿士百辟各安職守各體國
事各重民力使州縣無妄用歸其餘於監司監司無妄
用歸其餘於朝廷朝廷無横費日積月聚惟軍湏是慮
内外相視如一家上下相視如一人如此而後境土可
復二聖可還中興之業可致也後七日乃命下詔戒諭
監司守令餘令三省措置(降㫖在是/月癸巳)　左朝散郎樓炤
守尚書右司員外郎炤坐秦檜累久斥至是始用之
尚書工部員外郎都督府主管機宜文字楊晨改祠部
員外郎晨自川陕使還乃有是命　宗正少卿謝祖信
罷為直祕閣知吉州
戊子中書舍人胡寅充徽猷閣待制知邵州初寅既論
不當遣使上賜詔書褒諭而尚書右僕射張浚自江上
還奏使事兵家機權不用其說乃遣承節郎都督行府
帳前准備差使范寧之與問安使何蘚偕行寅復奏䟽
言其無益者八有害者二大畧謂庚戍而後不遣使金
兵亦不来及癸丑而後日遣使則勾引金人入國曽不
旋踵前所遣使皆侍従之臣聞其入金境晝夜驅馳略
無禮節及見尼瑪哈坐受欺紿匆匆而歸况何蘚一使
臣何能任覘國之事萬一金人臨以兵威肆其迫脅必
不能唶舌就死則反以我之情告之是自敗也金人之
所大欲者誰不知之既有滅宋之心使劉豫眀日就亡
今日亦必赴救而况豫賊祈哀乞援秋髙草熟来犯何
疑去冬下詔罪状劉豫眀其為賊今豫豈肯容吾使人
之逹於金所謂無益皆此類也獨有一說使陛下難處
者以二帝為言耳然自建炎改元以来使命屢遣無一
人能知兩宫起居之状謦欬之音者况今嵗月益久金
必重閟惟懼我知之今以金為父兄之讐絶不復通則
名正而事順他日或有異聞在我理直易為處置若通
使不絶則金握重柄歸曲於我名實俱䘮非陛下之利
也使或有知二帝所在一見慈顔宣逹陛下孝思之念
雖嵗一遣使竭天下之力以將之亦何不可之有其如
艱梗悠邈必無可逹之理乎以此揆之則以二帝為言
者理無難處也臣聞善為國者必有一定不易之計正
其大義不徼倖以為之今日大計只當眀復讐之義用
賢才修政事息民訓兵以俟北向更無他策倘或未可
惟是堅守若夫二三其徳無一定之論必恐不能有為
至扵何蘚之行非特無效决湏取辱臣所見如此豈得
以張浚有言而自抑也寅既與浚異論乃以父病不及
侍迎乞守湖南小郡故有是命　詔荆湖南路提㸃刑
獄公事馬居中衡陽縣令仇頴並勒停知衡州裴廩除
名髙州編管初廩用頴策調夫築城凍死者二千餘人
而城卒不成上聞之謂大臣曰虐用其民如此宜重寘
典憲以為妄作之戒有功則賞有罪則罰所以示勸沮
也趙鼎曰雖寘廩於極典何以酬此二千人無辜性命
欲且除名勒停編置嶺外上曰可既而三省勘會諸司
元奏乃穎建議而廪賛成其計詔廪免編管頴更降二
官(後㫖在十/二月甲寅)　右廸功郎吳敦禮賫詔賜髙麗還特遷
右従事郎　登仕郎柴安逸許理選限安逸周世宗族
孫用眀堂赦而録之
辛邜資政殿大學士提舉萬夀觀兼侍讀張守知平江
府守引疾丐奉外祠故有是命　祕書省正字石公揆
守監察御史
壬辰殿中侍御史王縉言竊見去年冬間緫理財計之
臣以贍養大兵急闕建議預借坊場一界浄利錢朝廷
不得已而従之宣州諸邑又催當限錢類皆勾集禁繫
豈有既已預借又催當限錢不惟重併苛擾實害坊場
之法望令提舉司究實按治従之　詔私販川茶至偽
界十里内提獲犯人並従軍法透漏州縣當職官吏以
下減一等
癸巳親従官趙勝歸自金國備言二聖萬福上悲咽不
自勝曰勝向在太上皇帝處今其逺歸具言二聖久在
漠北苦寒之地居處衣服飲食百種皆闕為人子弟不
能拯父兄之難深自悲傷今朕所居宫室及一飲一食
之間念及父兄痛入骨髓上嘻噓泣下趙鼎等曰陛下
孝友之思如此臣等無以自效死有餘責然金人恃其
强悍不久當衰願少寛聖慮彊扵自治天必悔禍二聖
終有還期　中書舍人朱震言珍州在涪州之南山路
險絶舟車不通居民所輸不過斗粟地利物産悉歸敵
人而吏禄軍湏州縣之費取足於䕫路願詔有司廢罷
州額以蘇䕫路之民詔川陕宣撫司一面措置後不果
罷　故右文殿修撰知汾州張克戩定諡忠確克戩耆
孫靖康末以死事贈延康殿學士　㳂海制置使仇悆
奏應沿海州縣有舟之家五家為保遞相覺察隠寄盗
贓如有違犯並依保伍法如能自陳或徒中反告及他
人捕緝並優立告賞従之
甲午權中書舍人潘良貴繳方州殺人奏案不當上曰
殺人者死此古今不易之法然情有可憫許具奏此祖
宗好生之徳苐恐州縣之吏受賕出入畧加約束可也
乙未徽猷閣待制新知邵州胡寅改充集英殿修撰寅
上奏辭新命且言自来繇詞掖補外必湏在職一年仍
非罪譴乃膺次對之選盖所以昭示恩禮不輕除授祖
宗故事不可違也臣頃掌賛書才踰半年不能請止以
逭刑誅論臣庇賤則恩禮非所施考臣怨仇則刑誅不
可免䟽三上乃有是命　顯謨閣待制兩浙都轉運使
李迨言陛下深眀治體加意所重既遴外臺之選復行
銓量之令冝乎綱紀肅然也奈何諸路監司尚有不副
委任之意者此無他銓量之令雖行而督責之方未至
也夫監司所以振舉綱紀者法令也近年以来循習積
弊不守法令者久矣差權官有專法也或違法而徇情
求補人吏有定額也或溢額而養浮冗破兵級有著令
也或廢令而供私役以至公使錢踰嵗賜之數頭子錢
非合支窠名虛費妄用姦蠧百出有不可勝言人皆知
法令所不當為也而監司公然為之其循習積弊不守
法令如此豈能為陛下振舉綱紀乎昔者薛宣為御史
中丞嘗論部刺史不循守條職盖漢御史府有大夫為
其長有中丞為其屬執法殿中外緫部刺史臣愚欲望
陛下畧倣漢制委臺臣分察諸路監司差官補吏占破
兵級支用公使頭子錢等事今日以前先令改正今日
以後許令紏劾以聞其有違法被黜甚者仍令吏部籍
記姓名永不除授監司差遣庶執按察之權者皆務先
自治而後治人綱紀無不振舉矣其於治體非小補也
詔御史臺常切覺察迨又言祖宗以来宅都大梁嵗漕
東南六百餘萬斛而六路之民莫知運動之方且無飛
輓之擾盖所運者舟所役者兵卒故也今者駐蹕浙右
大兵乘江諸路漕運地里不若中都之逺而公私苦之
何也盖以所用舟船大半取辦於民間往往鑿船沈江
以避其役至於抱認折欠監錮填納為患非一此衆所
共知也伏見江浙路如温眀䖍吉州等處凡祖宗以來
所置造船場今官吏具在皆坐縻廪禄略不舉職盖縁
逐州近將合支錢物材料工匠等轉易他用欲乞特降
處分委逐州守臣措置物料拘收兵匠隨宜打造仍官
自装籠湏管依年額數足如錢物闕少許取撥本處轉
運司移用錢相兼支用逐旋團結募兵卒主挽使臣管
押依自来押綱條例支破請給每綱以十分為率量留
力勝二分装載私物除不得運禁物𣙜貨外免收力勝
所謂本綱官物不容少欠如違勒令備償庶幾害不及
民可以漸復漕運舊制詔工部措置　詔賜故直祕閣
楊邦乂家吉州田二頃以其妻曽氏言子孫㓜少未有
食禄之人乞賜優䘏也　詔出内帑絹三千六百匹綿
萬兩賜親賢宅諸宗室上諭大臣曰時寒如此令戸部
支則恐傷經費故苐従内帑䟎那給之
丙申徽猷閣待制提舉江州太平觀胡安國言臣聞古
者不以名為諱堯典稱有鰥在下曰虞舜則堯舜者固
二帝之名周公以諡易名於是有諱禮然臨文不諱嫌
名不諱二名不偏諱載在禮律其義眀白孔子作春秋
凡書周魯事雖婉其文至於名諱並依本字春秋為尊
君父而作仲尼豈不恭者書法如此義亦可知自漢以
来此義不行臣子習為謟䛕而不知恭順之實忌諱既
繁名實愈亂本朝沿襲漢唐故事未暇盡革恭惟陛下
天縦聦眀既尊春秋之書以新聖徳冝用春秋之法以
斷政事即有撥亂反正之功臣所纂修繕冩進本援引
他經子史之類欲乞應犯聖朝廟諱不可遷避者依太
常博士王晳所進春秋解例並依監本空闕㸃畫於淵
聖御名亦不改易本字覆以黄紙庶幾名實不亂上遵
春秋之法亦以消臣子謟䛕之端向孟軻氏欽王之義
眀恭順之實詔如所請仍令疾速投進
丁酉詔預借民户和買紬絹二分止令輸見緡毋得抑
納金銀除頭子錢外毎千收縻費錢毋得過十文用殿
中侍御史王縉請也縉又言去冬已預借和買今聞復
有二分指揮向来收縻費錢毎千有至百錢者今既納
見緡自無虧剥不合更收市利従之　詔江西帥憲司
覺察漕司及州縣毋得重疊催理旱傷民户苗米初朝
廷以江西旱傷最甚命四等以下户苗米聼輸其直而
户部言下户之内多有豪民隠寄詔漕司分析仍與逐
州恊心體國拘催本色斛斗殿中侍御史周葵言恐漕
司及州縣官規免罪戾一例將人户委係旱傷而未納
價錢者催理本色或雖有些小旱傷去處而已納價錢
者重疊催理致陛下命令不信於民而百姓重有騷擾
為害不細故有是㫖　荆南府歸峡州荆門軍安撫使
王彦言已標撥營田八百五十餘頃自蜀中市牛千七
百以授官兵詔彦更切多方措置　右朝散大夫謝亮
知通州言者奏其罪命遂寢　詔罷催税户長復以村
疃三十户為一甲輪差甲頭一名催税先是長沙丞吕
希常建言大保長於一保之内豈能家至户到催促不
前則監繫破産詔諸路轉運常平司相度利害至是廣
東諸司以為便遂推行之(事祖見元/年十月)　江浙荆湖福建
廣南路提㸃坑冶鑄錢趙伯瑜乞减鑄錢毎千錢重四
斤五兩比舊减半斤許之時坑冶盡廢伯瑜訪得諸監
有古渣淪浸入地漸生鑛末乃淘掘成銅品合鼓鑄焉
　右通奉大夫秘閣修撰程唐提舉江州太平觀與理
作自陳(唐復職年/月未見)
建炎以來繫年要録巻九十五金人地名考證
　　尼瑪哈(原書作黏罕/誤改見巻一)
