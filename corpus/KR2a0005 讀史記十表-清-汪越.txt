#+TITLE: 讀史記十表-清-汪越
#+DATE: 2016-06-11 12:20:47
#+SOURCE: github.com/kanripo/KR2a0005 master 19fe41bd                
欽定四庫全書　　　　　史部一
　讀史記十表　　　　　　正史類
　　提要
　　　　(臣/)等謹案讀史記十表十卷
　　　國朝汪越撰徐克范補越字師退康熙乙酉舉
　　　　人克范字堯民皆南陽人是書有後記一篇
　　　　記越初作此書成以書抵克范曰有讀史記
　　　　十表一帙徧求友人商㩁殊無一人按定子
　　　　長原表通首訖尾印證鄙説之是非者不解
　　　　何故仰惟細加推勘示明紕繆以便改訂有
　　　　補義則亦書於篇將來授梓云云盖古來増
　　　　減前人舊本多在其人之身後惟此書則同
　　　　時商𣙜而補之故考校頗為精密於讀史者
　　　　尚屬有禆考史家之難在於表志而表文經
　　　　緯相牽或連或斷可以考證而不可以誦讀
　　　　學者往往不觀劉知㡬考正史例至為詳悉
　　　　而史通已有廢表之論則其他可知越等獨
　　　　排比舊文鉤稽㣲義雖其間一筆一削務以
　　　　春秋書法求之未免或失之鑿而訂訛砭漏
　　　　所得為多其存疑諸條亦頗足正史記之牴
　　　　牾異乎矉捧一書纎毫必為回䕶者於史學
　　　　之中可謂人畧我詳矣乾隆四十六年十二
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　讀史記十表總論
太史公自序曰孔子作春秋學者至今則之自獲麟以
來四百餘嵗而諸侯相兼史記放絶漢興百年之間天
下遺文古事靡不畢集太史公(衛宏漢儀註太史公武/帝置天下計書先上太)
(史公副上丞相瓚曰百官表無太史公司馬貞曰公者/遷所著書尊其父云云也按遷序中亦自稱太史公非)
(但尊其/父也)太史公仍父子相續纂其職(談卒三年遷為太/史令五年而當太)
(初元年七年而太/史公遭李陵之禍)綱羅天下放失舊聞王迹所興原始
察終見盛覩衰論考之行事畧推三代錄秦漢上記軒
轅下至于茲著十二本紀既科條之矣並時異世年差
不明作十表(顔師古云並時異世則年厯差殊難以明/辦故作表也正義云起黄帝迄天漢四年)
(合二千四百/一十三年)
維三代尚矣年紀不可考蓋取之譜諜舊聞本于茲于
是畧推作三代世表第一
幽厲之後周室衰微諸侯專政春秋有所不紀而譜諜
經畧五霸更盛衰欲覩周世相先後之意作十二諸侯
年表第二
春秋之後陪臣秉政彊國相王以至于秦卒并諸夏㓕
封地擅其號作六國年表第三
秦既暴虐楚人發難項氏遂亂漢乃扶義征伐八年之
間天下三擅事繁變衆故詳著秦楚之際月表第四
漢興以來至于太初百年諸侯廢立分削譜紀不明有
司靡踵彊弱之原云以世(正義曰譜紀不明故有司無/所踵繼其後彊弱之原乃云)
(以世相代都不能有所錄記也按云/字疑亡字之訛見亡以論其世也)作漢興以來諸侯
年表第五
維高祖元功輔臣股肱剖符而爵澤流苗裔忘其昭穆
或殺身隕國作高祖功臣侯者年表第六
惠景之間維申功臣宗屬爵邑作惠景間侯者年表第
七
北討彊胡南誅勁越征伐夷蠻武功爰列作建元以來
侯者年表第八
諸侯既彊七國為從子弟衆多無爵封邑推恩行義其
勢銷弱歸徳京師作王子侯者年表第九
國有賢相良將民之師表也維見漢興以來將相名臣
年表賢者記其治不賢者彰其事作漢興以來將相名
臣年表第十
　按太史公自序在史記篇末其歴序所以著本紀世
　家書表傳之意是一片文字不可割截茲所剟取特
　以其辭簡明使讀者觀其持論大㫖耳至每表之前
　各自有序惟將相名臣闕此固具載全表也
司馬貞曰應劭云表者錄其事而見之按禮有表記鄭
𤣥云表明也謂事微而不著者須表以明之故曰表也
張守節曰表分代系年封又云作表十象天之剛柔十
日也
鄭樵曰史記一書分為五體本紀紀年世家傳代表以
正厯書以類事傳以著人
林駉曰嘗觀遷史之表矣三代世表所以觀百世之本
支也考黄帝之初先列諸系以祖宗為經以子孫為緯
則五帝三王皆出于黄帝此帝王授受之正統可見也
六國年表所以示天下之名分故齊康公之十九年為
田和遷居海上而書曰齊太公卒(田和亦/稱太公)且繋之康公
二十年康公既卒始書田齊此尊卑逆順之正理可見
矣十二諸侯年表以下以地為主故年經而國緯所以
觀天下之大勢也功臣年表以下以時為主故國經而
年緯所以觀一時之得失也秦楚月表上尊義帝而漢
居其中明大義也將相年表上繫大事記明職分也(凡/表)
(縱者為經/衡者為緯)
王應麟曰班固謂司馬遷史記十篇有録無書顔師古
以為十篇具在或草具而未成也漢興以來將相年表
其書具在但闕前序(按自序云凡百三十篇五十二萬/六千五百字則當日全書已成或)
(後散失故/闕十篇耳)
　按表者紀月編年聚而為繪圖指掌經緯縱横有倫
　有脊其書法謹嚴幾于春秋大義數十炳若日星矣
　至所不言尤寓褒譏未易測識後人欲穿鑿立論復
　所未安誠㑹本紀世家列傳窮厥事理當自得之也
欽定四庫全書
　讀史記十表卷一
　　　　　　　　　　　　　　南陽汪越撰
　　三代世表第一
太史公曰五帝三代之記尚矣(劉氏云尚猶乆古也尚/矣之文元出大戴禮彼)
(云黄帝/尚矣)自殷以前諸侯不可得而譜(正義曰譜布/也列其事也)周以
來乃頗可著孔子因史文次春秋紀元年正時日月葢
其詳哉至于序尚書則略無年月或頗有然多闕不可
録故疑則傳疑葢其慎也余讀諜記(索隠曰諜音牒牒/者記系諡之書也)
(下云稽歴譜諜謂/歴代之譜諜也)黄帝以來皆有年數稽其歴譜諜終
始五徳之傳(索隠曰謂帝王更王以金木水火土五徳/傳次相承終而復始故云終始五徳之傳)
古文咸不同乖異夫子之弗論次其年月豈虛哉于是
以五帝繫諜尚書集世紀黄帝以來訖共和為世表(索/隠)
(曰按大戴禮有五帝徳及帝繋篇葢太史公取此/二篇之諜及尚書集而紀黄帝以来為系表也)


　
　
　
　
　
　
　
　
帝泄
帝不降
帝扃(不降弟/)
帝厪
帝孔甲(不降子好鬼神淫/亂不好徳二龍去)
帝臯
帝發(索𨼆曰帝臯子也系本云帝/臯生發及履癸履癸一名桀)
帝履癸(是為/桀)
　　從禹至桀十七世從黄帝至桀二十世
殷湯伐夏氏(從黄帝至/湯十七世)
帝外丙(湯太子太丁蚤卒/故立次弟外丙)
帝仲壬(外丙/弟)
帝太甲(故太子太丁子淫伊尹放之桐宫/三年悔過自責伊尹乃迎之復位)
帝沃丁(伊尹/卒)
帝太庚(沃丁/弟)
帝小甲(太庚弟殷道衰諸侯或不至○索隠/曰殷本紀及系本皆云小甲太庚子)
帝雍已(小甲/弟)
帝太戊(雍已弟以桑/穀生稱中宗)
帝中丁(俗作/仲丁)
帝外壬(中丁/弟)
帝河亶甲(外壬/弟)
帝祖乙
帝祖辛
帝沃甲(祖辛弟○索隠/曰系本作開甲)
帝祖丁(祖辛/子)
帝南庚(沃甲/子)
帝陽甲(祖丁/子)
帝盤庚(陽甲弟/徙河南)
帝小辛(盤庚/弟)
帝小乙(小辛/弟)
帝武丁(雉升鼎耳雊得/傅說稱高宗)
帝祖庚
帝甲(祖庚弟淫○徐廣/曰一云淫徳殷衰)
帝廪辛(索隠曰或作馮辛系本作祖辛誤/也按上祖乙巳生祖辛故知誤也)
帝庚丁(廩辛弟殷/徙河北)
帝武乙(慢神/震死)
帝太丁
帝乙(殷益/衰)
帝辛(是為/紂)
　　從湯至紂二十九世從黄帝至紂四十六世
周武王伐殷(從黄帝至武/王十九世)
　
　
　
　
　
　
　
　
　
　
　
　
　
　按舊本此後載褚先生語一段援殷周以稱霍將軍
　又謂堯知后稷子孫之後王故益封之百里索隠云
　褚先生蓋腐儒也言之不經蕪穢正史又按索隠各
　表述贊文義亦淺故皆不録
　
　
　
　
　
　
　
　
　
　
　
　
　
　
　讀史記十表卷一
　　讀三代世表
　讀三代世表以黄帝為主於顓頊屬俈屬堯屬舜屬
　於夏屬殷屬周屬皆曰黄帝生又曰起黄帝至顓頊
　三世起黄帝至帝俈四世起黄帝至俈子帝堯五世
　黄帝𤣥孫之𤣥孫虞舜明諸帝皆黄帝後也於夏殷
　周曰從禹至桀十七世曰從黄帝至桀二十世從湯
　至紂二十九世曰從黄帝至紂四十六世周武王伐
　殷曰從黄帝至武王十九世明三代皆黄帝後也此
　必古譜諜如帝繫姓本有成文而史公据之以作表
　也
　世表者但次其世不可以紀年故也序言孔子次春
　秋則紀元年正時日月序尚書則弗論次其年月蓋
　可詳者詳之不可詳者愼之故但据繫諜尚書作世
　表亦愼而闕疑之意也
索隱曰三代皆出自五帝故序三代要自五帝而起首
也
　表起于五帝而但曰三代世表何也正義云五帝乆
　古傳記少見夏殷以來乃有尚書畧有年月比于五
　帝事跡易明故也索隱云三代之系長遠宜以名篇
　似正義說是也
索隱曰太史公作史記宜應上自開闢下迄當代以為
一家之首尾三皇以還載籍罕備然君臣之始教化之
先既論古史不合全闕近代皇甫謐作帝王代紀徐整
作三五厯皆論三皇以來事併採而補之
　按司馬貞補三皇本紀以伏犧女媧皆蛇身人首神
　農人身牛首以至煉石㫁鼇之誕皆筆之又推之開
　闢之初天地人三皇以為圖緯所載不可全棄又推
　人皇以後五龍氏以下十七君又引韓詩以為自古
　封太山禪梁甫者萬有餘家又稱自開闢至于獲麟
　凡三百二十七萬六千嵗分為十紀其可信乎太史
　公託始黄帝而其間猶不免牴牾况欲論著開闢以
　降乎故曰百家言黄帝其文不雅馴薦紳先生難言
　之乃知其澄汰者已多矣
蘇轍曰司馬遷紀五帝遺羲農而黜少昊後世皆以為
非
　按司馬貞補伏羲女媧神農而後及黄帝蘇轍作古
　史去女媧進黄帝為三皇以少昊顓頊帝俈堯舜為
　五帝蘇勝于小司馬矣
柯維騏曰五帝之名見于孔子家語及大戴禮其說有
二其一孔子對季康子以伏羲配木神農配火少昊配
金顓頊配水此言數聖人革命改號取法于五行之帝
非五帝之定名也其一則孔子所答宰我五帝徳曰黄
帝曰顓頊曰帝嚳曰堯曰舜太史公所述五帝紀是也
(見五帝本/紀贊中)厥後皇甫謐作帝王代記蘇子由作古史鄭
樵作通志並祖孔安國以伏羲神農黄帝為三皇少昊
顓頊帝嚳堯舜為五帝五峰雙湖胡氏又主秦博士天
皇地皇人皇之議而以伏羲神農黄帝堯舜為五帝(主/易)
(繋/詞)道原劉氏遂以為定論竊謂皆不如太史公之說為
有徴也
楊慎曰譙周古史以炎帝與神農各為一人羅泌路史
以軒轅與黄帝非是一帝史皇與蒼頡乃一君一臣共
工氏或以為帝或以為伯而不王祝融氏或以為臣或
以為火徳之主古云三皇之事若存若亡五帝之事若
夢若覺蓋洪荒之世存而不論可也
索隱曰漢書顓頊五世而生鯀此及帝系皆云顓頊生
鯀是古史闕其代系也
歐陽修曰遷所作本紀出于大戴禮世本諸書今依其
說圖而考之堯舜夏商周皆出黄帝堯之崩也下傳其
四世孫舜舜之崩也復上傳其四世祖禹皆夀百嵗稷
契于高辛為子乃同父異母之兄弟而以世次而下之
湯與王季同世湯下傳十六世為紂王季下傳一世為
文王二世為武王豈不謬哉
　按索隱五帝譜系圖契十四世至湯稷二十餘世至
　文王蓋得其實矣
　又按表舜禹之世次亦有可疑者黄帝生昌意昌意
　生顓頊顓頊生窮蟬窮蟬生敬康敬康生句望句望
　生蟜牛蟜牛生瞽瞍瞽瞍生帝舜世數何多黄帝生
　昌意昌意生顓頊顓頊生鯀鯀生文命是為禹世數
　何少宜歐陽子深非之也惟堯之世次與禹合蓋皆
　四世而舜更中歴四世始與堯同時必有牴牾然此
　亦何足為太史公病哉唐應徳言秦興滅學而宗譜
　不立及漢司馬遷修史記上述黄帝下迄麟止據世
　本世系而作帝紀採周譜國語而作世家由是人乃
　知姓氏之所出然則掇拾于煨燼之餘亦未可訾其
　鄙陋而不學疎畧而輕信也
　自成王誦至厲王胡帝王世也至共和而訖下列諸
　侯凡十一國初封而後各有世數亦至共和而訖然
　不冠于十二諸侯年表之前而綴于三代世表之末
　何也明諸侯亦皆黄帝後也魯衛燕晉曹蔡周之同
　姓宋殷後陳舜後齊為四岳伯夷之裔秦之先帝顓
　頊之苗裔楚之祖亦出顓頊本紀云黄帝二十五子
　其得姓者十四人是以附見三代世表也
　　讀三代世表補
　世表惟名三代不言五帝者索隱謂三代之系長正
　義謂五帝傳訖少見皆非也夏為顓頊後商周為帝
　俈後同出黄帝則黄帝顓頊帝俈即表于三代堯授
　舜舜授禹無帝系可表故不得兼言五帝世表也
　夏商表至桀紂訖周表不訖赧王訖于共和者太史
　公云周自厲王始亂共和行政此後以彊乗弱興師
　不請天子則是時天下大勢在諸侯不在王室宣王
　中興之業雖見于詩車攻吉日諸章據小序祈父白
　駒黄鳥行野諸篇則皆為刺宣王之詩而國語所戴
　不藉千畆敗績姜戎建少奪長諸侯不睦料民太原
　卒及幽王乃廢滅則時事亦可知矣年表雖冠周于
　上實以諸侯為主故不復曰周世表但曰十二諸侯
　年表六國年表而已
　夏表書帝啓作甘誓見世變也征苗之誓惟曰一乃
　心力其克有勲甘誓則曰不用命孥戮汝故君子謂
　讀甘誓知唐虞之風微商周之運至矣
　羿浞簒立不書削也索隠曰帝相既逐中間歴羿浞
　二氏凡三四十年而史表不載本紀直云帝相崩子
　少康立疎畧之甚按史之所以不載者初帝相尚在
　灌鄩繼則少康生于有仍故直削之但夏本紀亦當
　叙其事不應全闕徐孚遠云史遷時左傳未顯不知
　羿浞事此或然也
　商表書伊尹卒書得傅說特筆也
　表于五帝三王不繋一事獨文王書益易卦特筆也
　　存疑
　周懿王表云周道衰詩人作刺周本紀同十二諸侯
　年表序亦云周道闕仁義陵遲鹿鳴刺焉按詩小序
　王風皆東遷後刺平王及桓王莊王之詩益未云刺
　懿王即鹿鳴小序亦謂燕羣臣嘉賔之詩非刺也未
　審何據當日詩不一家或别有本耶
　宋表湣公丁公弟按宋世家湣公丁公子家語本姓
　解云云丁公申生湣公共弟字疑誤
　衛表孝公一本作孝伯按衛世家康伯卒子考伯立
　古史考亦云考伯孝字疑誤
欽定四庫全書
　讀史記十表卷二
　　　　　　　　　　　　　南陽汪越撰
　　十二諸侯年表第二
太史公讀春秋厯譜諜(索𨼆曰案劉杳云三代系表旁/行邪上並效周譜譜起周代藝)
(文志有古帝王譜又自古為春秋學者有年厯譜諜/之說故杜元凱作春秋長厯及公子譜蓋因于舊說)至
周厲王未嘗不廢書而歎也曰嗚呼師摯見之矣(鄭𤣥/曰魯)
(太師摯識關雎之/聲首理其亂也)紂為象箸而箕子唏(索隠曰鄒氏及/劉氏箸皆音直)
(慮反即筯也今案箕子云為象/箸必為玉杯則箸者是樽也)周道缺詩人本之袵席
關雎作仁義陵遲鹿鳴刺焉及至厲王以惡聞其過公
卿懼誅而禍作厲王遂奔于彘(索隠曰彘地名在河/東後為永安縣也)亂
自京師始而共和行政焉是後或力政强乘弱興師不
請天子然挾王室之義以討伐為會盟主政由五伯諸
侯恣行淫侈不軌賊臣簒子滋起矣齊晉秦楚其在成
周微甚封或百里或五十里晉阻三河齊負東海楚介
江淮(索隠曰介音界言/楚以江淮為界)秦因雍州之固四國迭興更為
伯主文武所褒大封皆威而服焉是以孔子明王道干
七十餘君莫能用故西觀周室論史記舊聞興于魯而
次春秋上記𨼆下至哀之獲麟約其辭文去其煩重(索/隠)
(曰言約史記修春秋/去其重複之文也)以制義法王道備人事浹七十子
之徒口受其𫝊指為有所刺譏褒諱挹損之文辭不可
以書見也魯君子左丘明懼弟子人人異端各安其意
失其真故因孔子史記叙論其語成左氏春秋鐸椒為
楚威王傅為王不能盡觀春秋采取成敗卒四十章為
鐸氏微(索隠曰鐸椒所撰名鐸氏微/者春秋有微婉之辭故也)趙孝成王時其相
虞卿上采春秋下觀近世亦著八篇為虞氏春秋吕不
韋者本莊襄王相亦上觀尚古刪拾春秋集六國時事
以為八覽六論十二紀為吕氏春秋及如荀卿孟子公
孫固韓非之徒各往往捃摭春秋之文以著書不可勝
紀(索隠曰荀况孟軻韓非皆著書自稱子宋有/公孫固無所述此固蓋齊人韓固傳詩者也)漢相張
蒼歴譜五徳(索隠曰按張蒼著/終始五徳傳也)上大夫董仲舒推春秋
義頗著文焉(索隠曰作春秋繁露是○徐孚逺曰惟董/生所作推明春秋之指其餘雖沿其名自)
(别記事不/屬春秋也)
太史公曰儒者斷其義馳說者騁其辭不務綜其終始
厯人取其年月數家(索隠曰謂隂陽/術數之家也)隆于神運譜諜獨
記世諡其辭畧欲一觀諸要難于是譜十二諸侯自共
和訖孔子表見春秋國語學者所譏盛衰大指著于篇
為成學治古文者要刪焉
　　周魯齊晉秦楚宋衛陳蔡曹鄭燕吳










































































　
　
　
　
　
　
　
　
　
　
　
　
　
　
　
　讀史記十表卷二
　　讀十二諸侯年表
　讀十二諸侯年表以周為主
茅坤曰孔子作春秋而太史公得因之以表本末盛衰
之迹也
索隱云篇言十二實叙十三者賤夷狄不數吳又霸在
後故也不數吳而叙之者闔閭霸盟上國故也
蘇洵曰越不與中國㑹盟故不叙(有越世家而/不列于表)
　按十二諸侯年表並與三代世表之末相接續魯始
　真公齊始武公晉始靖侯秦始秦仲楚始熊勇宋始
　釐公衛始釐侯陳始幽公蔡始武侯曹始夷伯燕始
　惠侯皆所謂自共和也三代世表下十二國無鄭者
　鄭至周宣王始封其母弟友也吳夀夢始見于周簡
　王元年
　冠周于上尊王室也書甲子于周之上紀天道也(共/和)
　(元年庚申以/後但書六甲)表元年諸侯各以次相及詳厯數也書
　孔子生尊聖人也書孔子去留悼道之不行也書諸
　侯相侵伐明王室不能討也書簒逆罪無君也災異
　必書敬天也書㑹盟重息民且見夷夏之勢所由分
　也書弑逆臣明法也諸侯之事必舉其要謂春秋國
　語學者所譏盛衰大指也觀世家所載之詳乃知此
　表斷其義不騁其詞非獨具年月世譜而已蓋自厲
　而宣自幽而平周轍既東以及春秋二百四十年之
　大勢也
　　讀十二諸侯年表補
　司馬貞謂篇言十二實叙十三者賤夷狄不數吳又
　霸在後故竊疑楚亦夷也何以數况吳又太伯後耶
　至于霸在後尤非十二國非皆霸者何論先後所疑
　者十一國始封皆列世表之下鄭以宣王始封紀年
　獨吳前既不列于世表而年表初亦不載何也謂吳
　夀夢始見春秋廼書夫春秋始平王四十九年前所
　書十二國初不以見于經也吳自太伯以後歴載世
　家又非不可詳叙而不數莫得其義或者舊譜十二
　不及吳史公以吳通中國㑹盟故叙之而數仍其舊
　耶
　表于日食灾異必書謹天戒也書于魯表從魯史也
　外此惟三川震彗星入斗屬周梁山崩星出婺女屬
　晉彗星見屬齊屬秦隕石鷁飛熒惑守心屬宋于其
　境也
　盟㑹不書不勝書也有書者美惡之大者也
　戰伐圍取不書不勝書也有書者美惡之大者也
　周定王以後晉楚爭鄭屢書傷霸之衰楚之横也
　朝聘不書不勝書也魯公如晉如楚悉書傷不自立
　也
　于國君嗣位則必詳表以紀年不詳則失也
　平王室戍周城周必書尊王也
　滅國必書傷不祀也
　迎女送女娶夫人不悉書書者有為也
　淫者必書淫則亂也
　國内亂必紀本末重内治也
　殺逐必紀本末正始也
　重耳過諸國悉書有禮無禮者譏晉文之陋也
　秦書初立西畤祠白帝懼始僣也
　卿卒不書晉襄公六年書趙成子欒貞子霍伯臼季
　皆卒明年書公卒傷賢臣亡霸業衰也至悼而復則
　書其言曰吾用魏絳九合諸侯
　書齊景公與晏子狩入魯問禮賢晏子也故其事與
　言屢書
　書子産為卿賢子産也故其事與言屢書
　吳季子來魯及齊晉鄭皆書賢季子也于衛不書闕
　也
　梁山崩表云伯宗隱其人而用其言譏伯宗也卒為
　三郤殺故曰不祥之實蔽賢者當之也
　宋表書以羊羮䧟鄭鄭表書以黿故殺君見飲食細
　節能召禍也
　秦表書以盗食善馬士得破晉勸徳施也
　事變必書紀異也如生有髭殺人絳市復蘇手文為
　魯夫人鄭姞賜蘭曹夢社宫之類
　書伍子胥鞭平王墓譏已甚也(申包胥使人謂子胥/曰子之報讐其已甚)
　(乎子胥曰吾日暮途/遠故倒行而逆施之)或曰予復讐也公羊傳云父不
　受誅子復讐可也
　衛武公晉文侯鄭武公之賢不一書凡見于詩書者
　皆弗表也
　　存疑
　魯世家云懿公兄括之子伯御與魯人弑懿公而自
　立在位十一年宣王伐魯殺伯御立孝公表不書伯
　御即書魯孝公何也豈弑君者不得書乎春秋書者
　衆矣孝公實在位二十七年表紀三十八年似非實
　録
　周襄王元年齊率戎伐晉亂至高梁還此宜入齊表
　或晉表不當入魯表左傳云令不及魯故不書
　齊表頃公十一年如晉欲王晉晉不敢受按春秋傳
　齊侯朝于晉將授玉杜氏註云凡諸侯相朝升堂授
　玉于两楹之間索隱于齊世家引張衡之言謂諸侯
　朝天子執玉既授而反之諸侯自相朝則不授玉齊
　頃公授玉是欲尊晉為王故史公採其言而書之按
　周禮典瑞公侯伯子男執圭璧以朝覲宗遇會同于
　王諸侯相見亦如之鄭司農云亦執圭璧以相見故
　邾隱公來朝執玉高魯定公受玉卑是諸侯相朝未
　嘗不授玉也安得據張衡之言遂云欲王晉耶且衡
　東漢人索隱亦失考
　周靈王十七年諸侯同圍齊齊侯敗走入臨菑晏嬰
　止公公弗從晉焚郭中而去齊表云晉圍臨菑晏嬰
　大破之疑誤
　晉表重耳聞管仲死去翟之齊晉文何畏管仲耶豈
　仲猶楚子玉輩耶不可解春秋國語晉世家俱未載
　此疑誤
　楚武王五十一年表云王伐隨夫人心動王卒軍中
　按左傳楚武王入告夫人鄧曼曰余心蕩夫人曰王
　禄盡矣盈而蕩天之道也表語疑誤
　宋大水表云公自罪魯使臧文仲來弔按左傳文仲
　來弔宋對曰孤實不敬天降之災安得即書公自罪
　于來弔之前耶宋世家云魯使臧文仲來弔水公自
　罪曰云云較明
　衛襄公九年表云夫人姜氏無子當有立賤妾子元
　為嗣句以便下書衛靈公元年疑缺
　蔡表東國殺平侯子而自立蔡悼侯東國元年奔楚
　按春秋魯昭公二十年蔡平侯卒太子朱立楚費無
　極取貨于東國而謂蔡人曰將立東國不從必圍蔡
　蔡人懼出朱而立東國經書冬蔡侯朱出奔楚是朱
　已成君未見殺也出奔者朱繫于東國元年下亦誤
　鄭表云太子忽救齊齊將妻之當有忽辭二字疑闕
　鄭表書渠彌殺昭公書齊殺子亹子嬰十四年亦當
　書甫瑕殺子嬰疑缺
　鄭簡公十二年表子産為卿聲公五年表子産卒按
　左傳子産卒于魯昭公二十年鄭定公之八年也定
　公十六年卒獻公立獻公十三年卒聲公立是子産
　惟相簡定二君並未相獻聲也後人云歴相四君襲
　史表世家之訛
　宋武公十八年書生魯桓公母鄭莊公元年書祭仲
　生齊僖公元年書同母弟夷仲生陳厲公二年書生
　敬仲完其他不書獨書此數人者疑亦舊冊所有筆
　削未凈耳如謂義所在春秋可勝書耶惟魯襄公二
　十二年書孔子生乃尊聖之辭為不同耳
　表中有撮叙一二語多簡而未明疑有脫誤如齊表
　彗星見晏子曰田氏有徳于齊可畏宋表熒惑守心
　子韋曰善鄭表子産曰三國不㑹之類
欽定四庫全書
　讀史記十表卷三
　　　　　　　　　　　　　　南陽汪越撰
　　六國表第三
太史公曰讀秦記至犬戎敗幽王周東徙洛邑秦襄公
始封為諸侯作西畤用事上帝僭端見矣禮曰天子祭
天地諸侯祭其域内名山大川今秦雜戎翟之俗先暴
戾後仁義位在藩臣而臚于郊祀君子懼焉及文公踰
隴攘夷狄尊陳寳營岐雍之間而穆公修政東竟至河
則與齊桓晉文中國侯伯侔矣是後陪臣執政大夫世
祿六卿擅晉權征伐㑹盟威重於諸侯及田常殺簡公
而相齊國諸侯晏然弗討海内争于戰功矣三國終之
卒分晉田和亦㓕齊而有之六國之盛自此始務在彊
兵并敵謀詐用而從衡短長之說起矯稱蠭出誓盟不
信雖置質剖符猶不能約束也秦始小國僻逺諸夏賓
之比于戎翟至獻公之後常雄諸侯論秦之德義不如
魯衛之暴戾者量秦之兵不如三晉之彊也然卒并天
下非必險固便形勢利也蓋若天所助焉或曰東方物
所始生西方物之成熟夫作事者必於東南収功實者
常於西北故禹興于西羌(皇甫謐曰孟子稱禹/生石紐西夷人也)湯起于
亳周之王也以豐鎬伐殷秦之帝用雍州興漢之興自
蜀漢秦既得意燒天下詩書諸侯史記尤甚為其有所
刺譏也詩書所以復見者多藏人家而史記獨藏周室
以故㓕惜哉惜哉獨有秦記又不載日月其文畧不具
然戰國之權變亦有可頗采者何必上古秦取天下多
暴然世異變成功大傳曰法後王何也以其近已而俗
變相類議卑而易行也學者牽于所聞見秦在帝位日
淺不察其終始因舉而笑之不敢道此與以耳食無異
悲夫余于是因秦記踵春秋之後起周元王表六國時
事訖二世凡二百七十年著諸所聞興壞之端後有君
子以覧觀焉
周　　秦　　魏獻子韓宣子趙簡子楚　燕　齊







































　
　
　
　
　
　
　
　
　
　
　
　
　
　
　
　讀史記十表卷三
　　讀六國表
　讀六國表以秦為主周之後漢之先序所謂因秦紀
　踵春秋後表六國時事是也
　冠周于上周雖衰未亡也至赧王五十九年卒而絶
　不即予秦者秦未并天下也蓋闕不書王者三十三
　年(始皇二十八年六國皆㓕/乃書其年于上以代周)
　東周西周不書王以自貶為君卑若縣鄙不成王也
　周無事可書書齊威王朝周兩書賀秦書致胙于秦
　書諸侯會致伯秦秦代周之徴也書九鼎震亡徴也
　書王子定奔晉王室難也書東周惠公薨自貶也于
　秦表則書曰天子致胙曰天子致伯曰諸侯畢賀曰
　㑹諸侯于澤朝天子曰天子賀曰天子致文武胙皆
　以傷王室而必正其名也曰取西周王曰呂不韋取
　東西周周始亡然不于周書者不予秦之㓕周也
　表秦詳於六國何也秦自為一代之制故置官書為
　賦書作上下畤書塹河築城書為縣書開阡陌書令
　吏帶劍為縣有秩史書行錢書初臘書置丞相書初
　置三川郡書初置東郡書百姓納粟拜爵書天下大
　酺書俱在始皇并天下二十八年前蓋先王封建井
　田周官周禮已盡湮于是矣此太史公微意也
　秦㓕六國以六國自相㓕也表于攻伐抜地納地助
　擊助㓕俱詳載合觀之可以見秦并天下之大機焉
　表魏則大書云孟子來特識也王問利對曰君不可
　言利載問答者為戰國所無也前表文侯受經子夏
　同意
　魏韓趙三國其始猶表晉晉未亡也晉定公卒其後
　出公哀公幽公皆表元年而無事可書政不在公室
　也趙襄子與知伯分范中行又與魏桓子韓康子敗
　知伯于晉陽三分其地蓋周定王之十五十六年事
　而晉則為哀公時也至周威烈王二年魏文侯斯元
　年韓武子元年(子景/侯䖍)趙㐮子卒弟子嘉立為趙桓子
　元年卒明年國人立襄子子晚是為獻侯于是三國
　皆紀年而晉無年表魏文侯五年誅晋幽公立其弟
　止為晉烈公亦無年表至周威烈王二十三年魏韓
　趙初列為諸侯而晉卑矣然晉猶表孝公傾元年又
　表静公元年至周安王之二十六年魏韓趙㓕晉分
　晉國晉絶無後然後晉乃亡
　齊始平公五年至二十五年宣公立五十一年康公
　立十九年政皆在田氏也田和始列為諸侯遷康公
　海上食一城事在周安王之十六年又六年康公卒
　田氏遂并齊而有之太公望之後絶祀而威王始以
　齊強天下又三年而三晉亦㓕其君分晉國先是齊
　桓公十四年陳完自陳來奔田氏始此也晉景公十
　二年始置六卿後齊政歸田氏晉六卿强誅公族分
　其邑各使其子為大夫晏嬰叔向嘗相與語嬰曰齊
　政歸田氏叔向曰晉公室卑此所謂履霜堅氷至國
　之大戒也
　六國附見之小國凡十秦表之有蜀義渠也魏表之
　有衛也韓表之有鄭也趙表之有代也有中山也楚
　表之有魯也有蔡也莒也齊表之有宋也太史公紀
　其君多為書元年何也蜀義渠僻在庸髳邊鄙小邑
　莒代亦微而魯宋鄭衛春秋時為上國蔡為周親中
　山又周公之孫西周桓公之子皆枝梧延息于諸雄
　之側至秦㓕蜀義渠韓㓕鄭趙與齊燕共㓕中山楚
　㓕魯㓕莒㓕蔡齊㓕宋惟魏屢加兵於衛而衛君角
　至秦二世乃廢為庶人故表於此皆不没其年而附
　著之猶之皋陶庭堅不祀忽諸之慨嘆也昔周之封
　君蓋八百矣而强侵弱衆凌寡遂至為六國一折而
　胥入秦此戰國二百九十年之大勢也
　　讀六國表補
　讀六國表見當日諸侯戰秦者不過洩一朝之忿媚
　秦者第以偷旦夕之安未見有能自強為天吏者觀
　漢髙祖約法三章天下歸心則孟子仁者無敵之言
　實可見諸事效非迂濶也論者不探其本徒咎六國
　之不能合力以拒秦于當日事理事情事勢均未之
　得也
　周威烈王二十三年九鼎震是年始命韓趙魏為諸
　侯晉三分而秦無敵矣故周亡徵于此也
　周表書齊威王朝周非美威王傷周也故不入齊
　周顯王二十六年致伯秦二十七年秦朝周獨書致
　伯不書朝周者以空名無救于亡也詳書秦表者權
　在秦也
　秦表屢書來賂見秦之好貨邦交之以利也
　秦表屢書斬首數萬至數十萬見秦以嗜殺并天下
　宜乎祚之不永也
　日蝕灾異不書于周書于秦表者非獨見於秦分也
　以周不足係天下之存亡亦無與天戒云耳
　書五國共擊秦不勝而還繼書齊敗魏趙觀津罪齊
　也
　秦嗣君生或書或不書何也有故則書無則否書生
　靈公書生獻公書惠公太子生書孝公生本紀載孝
　公之言曰徃者厲躁簡公出子之不寧國家内憂未
　遑外事諸侯卑秦醜莫大焉故書此見内亂也秦至
　孝公用商鞅始大
　秦昭王二年魏表書秦武王后来歸不書秦表何也
　后無罪不與昭襄之出也本紀云武王取魏女為后
　無子立異母弟是為昭襄王即位二年庶長與大臣
　諸侯公子為逆皆誅及惠文后皆不得良死悼武王
　后出歸魏云及云皆不得良死刑亦濫矣云出歸情
　亦忍矣故後書宣太后薨譏昭襄之知有母而棄其
　君母也
　后薨不悉書始皇七年書夏太后薨明其所自出(夏/太)
　(后莊襄/王母)書華陽太后薨明其所從立(莊襄以華/陽故得立)十九
　年書帝太后薨明其既遷而復也(十年書太/后入咸陽)此外無
　書后薨者
　秦靈公八年書初以君主妻河為後世教邪之始
　秦惠文王書初更元年為後世改元之始
　秦始皇四年書納粟拜爵為後世鬻爵之始
　於魏書孟子來於齊不書何也聖賢道既不行特一
　表焉不悉也
　魏哀王六年書秦來立公子政為太子譏魏之制於
　人也
　魏昭王六年書芒卯以詐見重譏使詐也
　韓表書昭侯不出髙門見不善之可前知也
　魏獻子韓宣子皆不紀年獨趙襄子紀年何也與智
　伯分范中行地與韓魏分智伯地釁皆由趙氏地分
　而晉亡矣故獨入趙表紀年以著之言與者罪襄子
　也
　趙悼襄王齊王建入秦置酒無耻也趙八年入秦九
　年秦即取趙九城書此見媚人之無益也
　趙表書烈矦欲賜歌者田徐越侍以仁義乃止見陳
　善之能閉邪也
　趙武靈王五年書取韓女為夫人十六年書吴廣入
　女生子何立為惠后二十五年書惠后卒獨詳何也
　按世家武靈十六年夢見處女鼓琴而歌數言其狀
　吴廣聞之因納其女娃嬴有寵生子何二十七年乃
　廢太子章立何為王傳國吴娃死愛弛憐故太子欲
　兩王之猶豫未决亂起武靈餓死書此見立寵奪嫡
　為亂之本而猶豫更足以召禍也且亦有命焉初簡
　子夢之帝所有曰余思虞舜之勳將以其胄女孟姚
　配而七世之孫吴娃孟姚也武靈簡子七世孫也以
　簡子之夢合武靈之夢數之前定如此夫
　蘇秦說六國獨入燕表何也以燕之亡國所由也
　三晉㓕其君獨入齊表何也傷齊晉之同絶也
　齊康公表載二十六年按田世家云康公十九年田
　和立為齊侯稱元年二年和卒子桓公午立六年卒
　子威王因齊立則康公既遷田氏已紀元矣而表猶
　紀康公之年迨康公卒乃書威王元年此史公書法
　也為後来綱目書漢昭烈唐嗣聖之本
　秦表丞相悉書魏表書卜相書中山君為相書封無
　忌信陵君韓表書盜殺相俠累書申不害相趙表書
　以公子勝為相封平原君楚表書張儀來相書黄歇
　為相齊表書以鄒忌為成侯書孟嘗君歸相齊凡此
　見相之重也
　秦表書樗里子擊藺陽庶長章擊楚司馬錯誅蜀任
　鄙守漢中白起擊伊闕擊楚擊魏破趙蒙武擊齊蒙
　驁擊趙擊韓破魏王齮擊上黨桓齮擊平陽内史勝
　取韓王翦拔趙破楚王賁虜魏燕齊君魏表書齊殺
　将軍龎涓書齊虜公子卬韓表書秦得将軍申差書
　虜将喜書敗暴鳶趙表書秦敗將軍英書虜將趙荘
　書藺相如攻齊書趙奢大敗秦書亷頗拒秦書趙括
　代頗白起破括四十萬書秦敗扈輒楚表書秦敗我
　將屈匄書敗将軍唐昧書殺景闕書破我将項燕燕
　表書田單抜我中陽書趙破我殺栗腹書劇辛死于
　趙齊表書田忌田嬰田盼將孫子為師書殺騎刦凡
　此見将之重也
　取地與地必書見土地為彊弱之由六國之割地請
　和者真失策也
　書迎女逆婦書夫人來書取女為夫人見姻好之邦
　干戈隨之和親之不足恃如此後之議以此和匈奴
　者愚甚也
　書㓕把㓕莒不叙其君之年杞世家有云微甚不足
　數也
　秦昭王五十二年取西周王是年楚考烈王取魯秦
　莊襄王元年取東西周周絶是年楚㓕魯魯絶周魯
　之相為存亡如此也
　諸侯僭稱王自楚外齊威王二十六年首稱王魏㐮
　王元年與諸侯㑹徐州以相王秦惠文王十三年稱
　王韓宣惠十年稱王燕易王十年稱王宋君偃十一
　年亦稱王中山亦稱王(國策中山與/燕趙為王)惟趙武靈王八
　年五國相王(魏韓趙/楚燕)趙獨否曰無其實敢處其名乎
　令國人稱君尋亦稱王未紀其年至秦昭王十九年
　十月為西帝十二月復為王齊湣王三十六年為東
　帝二月復為王無其實處其名何取乎爾吁周王也
　後稱君衛侯也貶號曰君彊弱之勢至易名號可嘅
　也
　　存疑
　秦惠文王十三年四月戊午魏君為王按周本紀及
　齊世家楚世家俱載秦惠王稱王在十三年而秦世
　家獨未載稱王事惟惠王四年言齊魏為王十三年
　又言四月戊午魏君為王韓亦為王據此魏稱王既
　在惠王四年不應又在十三年韓是年亦未嘗稱王
　則秦世家與表俱有誤也還以周本紀齊楚世家謂
　是年秦初稱王爲是
　魏韓趙始列為諸侯宜入周表不應獨書楚表疑誤
　晉世家云出公十七年智伯與魏韓趙共分范中行
　地以為邑出公怒表載㐮子四年與趙世家同按㐮
　子四年乃晉哀公三年既非出公時表又但書與智
　伯分范中行地不及韓魏疑有誤
　趙表載衛荘公飲大夫云云按左傳魯哀公二十五
　年衛侯為靈臺于藉圃與諸大夫飲褚師韈而登席
　公怒因攻公公奔宋是出公事諸本皆作莊公誤且
　當附入魏表入趙表亦誤
　越世家云楚威王大敗越殺王無疆盡取故吴地北
　破齊于徐州而越以此散楚表但載圍齊于徐州不
　書㓕越疑闕
　周赧王五十九年西周君奔秦盡獻其邑秦受獻歸
　其君于周周君王赧卒索隠正義皆謂西周君即西
　周武公也通鑑綱目則書王入秦盡獻其地歸而卒
　是西周君即周赧王非西周武公按周自敬王遷都
　成周號東周至考王封弟揭於河南都王城是為河
　南桓公實西周之始時則東有王西有公而東西之
　名未立至桓公孫惠公别封其少子班于鞏以奉王
　號東周惠公(没亦/諡惠)是則有東西二周公二公雖各有
　食邑而周尚為一顯王二年趙成侯與韓攻周分周
　以為兩事載趙世家周本紀云王赧時東西周分治
　王赧徙都西周則為西周王或以其微弱亦稱西周
　君而索隱釋本紀周君王赧卒云周君指武公此時
　與王赧皆卒故連言之于文義未安秦昭王五十二
　年表書取西周王明指赧王荘㐮元年表書取東西
　周明指二周公又周本紀云王赧卒周民東亡秦遷
　西周公于􁃔狐後七歲秦莊㐮王㓕東西周東西周
　皆入于秦秦本紀則云東周君與諸侯謀秦秦使呂
　不韋誅之盡入其國不絶其祀以陽人地賜周君是
　時西周公已遷􁃔狐見於周本紀故秦本紀畧之也
　且本紀載王赧徙都西周既云徙都必有國邑索隠
　寄居西周之說亦未當也
　衛世家昭公時三晉强衛如小侯屬之正義曰屬趙
　按趙世家懷君三十一年朝魏魏殺懷君更立其弟
　為元君元君十四年秦抜魏東地更徙衛野王并濮
　陽為東郡則衛屬魏不屬趙也故附魏表鄭附韓中
　山附趙魯蔡附楚宋附齊皆為所㓕故也
　魏表衛出公二十一年衛悼公立衛世家同索隠曰
　出公初立十二年亡在外四年復入九年是為二十
　一年按左傳魯哀公十八年衛石圃逐其君起輙復
　歸哀公二十五年衛諸大夫攻公公出奔衛人立悼
　公輒遂卒于越則輒之復立僅八年年表世家皆誤
　索隠以初立十二年復入九年附㑹之尤誤
　趙桓子元年索隠曰桓子嘉㐮子弟也元年卒明年
　國人共立襄子子獻侯晚按趙世家襄子見伯魯之
　不立也(伯魯襄子兄/故太子廢)必欲傳位伯魯子代成君成君
　死乃取成君子浣立為太子襄子卒浣立是為獻侯
　襄子弟桓子逐獻侯自立一年卒國人復迎立獻侯
　則獻侯襄子兄之孫索隱以為襄子子誤矣晚一本
　作脫疑浣字之訛
　趙表武靈王二十五年惠后卒趙世家索隠註云謂
　前太子章之母惠文王之嫡母也按此惠后即吴娃
　惠文王之母故下文云吴娃死愛弛孝成二年惠文
　后卒乃惠文王之后孝成王之母所謂太后不肯以
　長安君為質者也索隠誤以惠文后為吴娃為惠文
　王之母因以惠后為惠文王之嫡母乃以下書吴娃
　死為誤不亦䟱乎
　燕表君噲及相子之皆死徐廣註世家曰年表云君
　噲及太子相子之皆死索隐云年表誤按今本俱無
　太子字將徐廣索隱所見之本不同耶書傳既久殘
　闕舛誤大率可見故信以傳信疑以存疑不得妄為
　之說也
欽定四庫全書
　讀史記十表卷四
　　　　　　　　　　　　　　南陽汪越撰
　　秦楚之際月表第四
太史公讀秦楚之際曰初作難發于陳涉虐戾㓕秦自
項氏撥亂誅暴平定海内卒踐帝阼成于漢家五年之
間號令三嬗(按五年指漢王始封及為帝凡五年/自序云八年則統二世三年言之)自生
民以來未始有受命若斯之亟也昔虞夏之興積善累
功數十年德洽百姓攝行政事考之於天然後在位湯
武之王乃由契后稷修仁行義十餘世不期而㑹孟津
八百諸侯猶以為未可其後乃放弑秦起襄公章于文
繆獻孝之後稍以蠶食六國百有餘載至始皇乃能并
冠帶之倫以徳若彼用力如此蓋一統若斯之難也秦
既稱帝患兵革不休以有諸侯也于是無尺土之封墮
壞名城銷鋒鏑鉏豪傑維萬世之安然王跡之興起于
閭巷合從討伐軼于三代鄉秦之禁適足以資賢者為
驅除難耳故憤發其所為天下雄安在無土不王(白虎/通曰)
(聖人無土不王使舜不遭/堯當如夫子老于闕里也)此乃傳之所謂大聖乎豈非
天哉豈非天哉非大聖孰能當此受命而帝者乎
　(起秦二世元年楚隠王陳涉至西/楚項羽亡為秦楚之際凡五年)





















　
　
　
　
　
　
　
　
　
　
　
　
　
　
　
　讀史記十表卷四
　　讀秦楚之際月表
　讀秦楚之際月表以漢為主六國表末已書天下屬
　漢明正統也
索隱云張晏曰時天下未定參錯變易不可以年紀故
别其月按秦楚之際擾攘僭簒運數又促故以月記事
而名表也
　冠秦於上非尊秦也天下共苦秦欲亡之而漢受命
　猶後必起秦而次及義帝至義帝為項羽所殺闕不
　書帝號凡四十有一月者天下未一也至漢五年殺
　項籍天下平諸侯臣屬漢二月王更號即皇帝位然
　後大統有歸太史公全注意在漢(漢書異姓諸侯王/表序亦云據漢受)
　(命譜十八王月而列之/天下一統迺以年數)
　沛公入咸陽即表曰漢元年何也子嬰已降秦亡矣
　約法三章秦民大悦惟恐沛公不王是漢之受命有
　天下决諸此也周赧王卒東西周亡而太史公不遽
　子秦必待六王畢而後許秦代周漢之代秦進之何
　速蓋特筆也
　讀秦楚之際月表當續六國表觀其時勢秦亡形已
　成六國㓕而復起然齊三田韓成之外皆非六國後
　也特以六國為名耳項梁立懷王羽尊之為義帝欲
　以義帝為名也且漢亦豈終臣義帝者哉羽殺義帝
　自假漢以出師之名也初懷王封羽為次将屬宋義
　封沛公為武安侯将碭郡兵楚漢雌雄始凑于此而
　有先入闗者王之之約當是時諸侯受秦兵則相救
　各畧地以自廣志未嘗不在天下也鉅鹿之戰楚兵
　威震天下諸侯皆倚楚為勍然最先入能亡秦者沛
　公也沛公入闗子嬰降遂除秦苛法還軍灞上待諸
　侯項羽入闗誅子嬰阬秦降卒二十萬屠燒咸陽諸
　侯未嘗心服而主命分王帖然聽之者徒以挾義帝
　為名也太史公月表進漢元年于入秦之初夫入秦
　之月猶未有漢而表漢元年于此又二月項羽入秦
　又一月始尊懷王為義帝元年沛公始王漢中都南
　鄭然則先後將牴牾歟曰不然也天下不可一日無
　主故秦亡則進漢以明有統此太史公微意在筆墨
　蹊徑之外者顧史以紀實而是時主命分王者西楚
　也挾義帝以為名則即以其名奉之非諸侯之得已
　也夫空名何啻弁髦然不可以假借義無予西楚故
　寧子義帝予義帝猶曰空名若予西楚則何名乎且
　帝王舉動必以其正漢誠有天下何必汲汲自王乎
　故表漢于十八王之中者謂紀時事之實且以戒後
　之人以數州土而盜名字者
　諸侯起皆自王必皆各有元年而太史公但云秦楚
　之際月表以正朔為天子有天下所布今諸侯各自
　王行于其所割據之土地而已故不許其元而以月
　表其義例嚴矣惟秦未亡之先則記二世元年義帝
　諸侯所共立則記義帝元年實則惟漢元年為此表
　之主也
　班固異姓諸侯王表冠漢元年下列諸國不書義帝
　尊漢也漢書一朝之體司馬遷作此表進漢元年于
　入秦之初而王漢中必書義帝元年以為非一代之
　書不得而不詳其實也
　嘗疑月表中諸侯亦有記年者何蓋其就國之年亦
　未嘗表元年也如西楚霸王二年一月同時有衡山
　王吴芮二年一月九江王英布二年一月闗中雍王
　章邯二年一月燕王臧荼二年一月一也西楚三年
　一月同時有衡山王三年一月燕王三年一月二也
　項羽誅韓成立鄭昌漢立韓王信信從漢伐楚故韓
　王信有二年一月三年一月三也西楚四年一月同
　時有衡山四年一月燕四年一月四也韓王信有四
　年一月五也漢立趙王張耳有二年一月六也項籍
　誅後燕有五年一月七也九江王英布身降漢地屬
　項籍漢立為淮南王籍誅後淮南有二年一月八也
　漢徙韓王信為代王有五年一月九也自義帝元年
　十八王就封以來各自紀其年耳意亦别有據依太
　史公間存之而未削歟然諸國之年參錯不齊因其
　就國之先後非天下一統之正朔故不得而盡同也
　秦以建亥為歳首凡言一月端月正月者皆十月也
　(漢至武帝太初/元年始用夏正)
　表言秦楚之際不言秦漢之際者秦無道天下共亡
　之漢固㓕秦不得獨言秦漢之際也西楚雖主命分
　王諸侯與漢争天下而漢踣之然漢得天下于秦及
　趙齊燕韓魏非第得之于楚也且楚與項固非一也
　陳涉初起王楚葛嬰立襄疆亦王楚秦嘉立景駒亦
　王楚至項梁求懷王孫于民間亦立以為懷王王楚
　其後楚漢相争惟滎陽成皋垓下諸大戰乃獨項氏
　耳故亦不得獨言楚漢之際也
　二世元年同起兵者楚其一也次項次趙次齊次乃
　漢次燕次魏次韓凡八國而十三其姓表首列于下
　冠以秦年而諸侯不年者無統也積之至秦亡有八
　月者十六月者十八月者二十月者二十五月者二
　十九月者各㕘錯不齊也義帝元帝同就封者凡十
　有八楚分為四西楚其一也次衡山臨江九江也趙
　更名常山分為代是二也齊分為三臨淄濟北膠東
　也闗中分為四漢其一也餘則雍塞翟也燕分為遼
　東是二也西魏分為殷韓分為河南亦皆二也表列
　其始封姓名而曰故某王故某将故某官又曰都某
　地至漢誅籍即皇帝位于定陶諸侯畧盡其月亦各
　㕘錯不齊也今合為一表歴歴指掌分明此特創于
　子長為後來史家法
茅坤曰讀秦楚月表海内土崩鼎沸之始末甚矣其可
累欷太息也而彼真人者翺翔其間一切撥亂世反之
正若轉圜然豈非神武而聖者乎按此語極得太史公
尊漢之㫖
索隱云趙歇前為趙已二十六月今徙王代之二月故
云二十九月其膠東市之前為齊王十九月韓廣魏豹
韓成三人並先為王已經多月故因舊月而載按此知
月表但以月為主不編年也韓廣三十一月魏豹十九
月韓成二十二月通前積月計之餘皆以受封就國之
第二月起不數舊月也
　凡表諸國前從楚入秦後從漢伐楚蓋諸侯向背之
　機漢取天下善因而用之此髙祖五年以前天下之
　大勢也
　　讀秦楚之際月表補
　從來紀年必以正朔如秦以十月為正朔每起十月
　訖九月以成一歲楚懷王之立在二世二年六月乃
　不依秦月而以一月起數週十二月復起懷王二年
　九月立為義帝其一歲之月未週即紀元年起月是
　不復有正朔矣故諸國俱以始事之月起數其十八
　王雖同時封而趙歇田市韓廣魏豹韓成及漢王仍
　累前月不同義帝即其同者義帝既㓕之後猶各紀
　年月蓋以非正朔故不共遵故謂之月表惟漢適當
　秦之十月至霸上子嬰降始稱元年遂依秦厯十月
　為嵗首以九月為尾以後九月為閏至五年成帝于
　是正朔乃一
　旣以子嬰降書漢元年又大書義帝元年于秦後者
　義帝固楚漢諸侯所共立受命者書漢元年者明漢
　興所由始書義帝元年者明漢猶未成乎帝也漢至
　五年即帝位不更起元固以初破秦為元年表亦錄
　其實耳非故進之也
　秦表端月或云即秦正十月非也秦以建亥為歳首
　仍稱十月未嘗以十月為正月也故表紀年從十月
　起歴十一月十二月乃有端月則端月為正月非十
　月也又按陳渉世家臘月陳王之汝陰其御莊賈殺
　以降秦張晏曰秦之臘月夏之九月瓉曰建丑之月
　也索隱曰按月表二世十月誅葛嬰十一月周文死
　十二月陳渉死瓉說為是據張晏所云則易月據瓉
　索隠則不易月胡氏隱元年春王正月傳有不易月
　不易時之說蔡氏商元祀十有二月傳云三代雖正
　朔不同然皆以寅月起數歴舉詩四月維夏六月徂
　暑及秦十二月更名臘曰嘉平為証朱子註孟子七
　八月云夏之五六月綱目紀秦皇及漢太初以前事
　又皆從冬十月起故先儒或云改時改月或云改月
　不改時或云時月俱不改紛紛未有定論愚按商書
　云爰革夏正夫夏正寅也商革之則商正月建丑可
　知若元祀十有二月孔氏云湯崩踰月太甲即位爲
　建子之月商禮制未備不得據周禮踰年改元例之
　孔氏之言未可為非詩所云四月維夏六月徂暑則
　漢書律厯志所謂言厯者仍以夏月是也故左傳卜
　偃言虢㓕在九月十月之交晉㓕虢在冬十二月丙
　子周十二月固夏之十月又申須曰火出於夏為三
　月于商為四月于周為五月又魯僖公五年春王正
　月辛亥朔日南至漢書律厯志載魯諸公冬至俱春
　正月冬至在十一月此一定者繋之正月其為改月
　明矣至胡氏謂周建子非春夫子以夏時冠周月尤
　非朱子云正為建子稱春不順故欲改從建寅耳如
　胡氏說則周改月不改時夫子何不云行夏之月而
　云行夏之時耶是商周時月俱改無可疑者獨秦以
　建亥為歲首其書始建國曰元年冬十月夫十月建
　亥夏月也周十月建酉秦雖繼周不仍周月而用夏
　月但歲首不以建寅耳不得據秦以例商周漢初仍
　秦舊武帝太初元年夏五月造太初厯始以春正月
　建寅為歲首
　楚項一耳特分書之者楚始陳渉繼景駒繼懷王項
　故楚将既立懷王又不奉命故别項於楚義帝既亡
　乃稱項為楚也
　立義帝者項氏書諸侯尊懷王為義帝衆所奉不與
　項氏之得立也徙義帝于郴者項氏書徙都江南郴
　若帝自徙然者不與項氏之得徙也書項羽㓕義帝
　等簒弑也
　月表所載大都諸國戰争興㓕之事獨漢二年六月
　書立太子或以為首建國本知所先務非也是時漢
　敗彭城楚取漢王父母妻子置之軍中漢王使人求
　家室獨得孝惠立為太子太子固當立獨不念太公
　乎何亟亟于此書非予其能知本也譏㤀親也
　四年九月書太公呂后歸自楚危之也帝為天下而
　幾戮其親敝蹝之義謂何豈逆知項伯能解止之乎
　分羮之語今不忍入于耳也
　周苛入楚並書楚表漢表者予節也故以官繋之
　　存疑
　史公記事必簡而明不應作歇後語如周苛之入楚
　也因楚下滎陽生得周苛項王以上將啖之苛罵項
　王不屈王怒烹之入楚下疑闕烹之字
　漢四年四月書王出滎陽豹死未審豹為何人若曰
　魏豹三年八月已書周苛樅公殺豹或以此誤耶
欽定四庫全書
　讀史記十表卷五
　　　　　　　　　　　　　　南陽　汪越　撰
　漢興以来諸侯年表第五
　　(索隠曰應劭云雖名為/王其實如古之諸侯)
太史公曰殷以前尚矣周封五等公侯伯子男然封伯禽康
叔於魯衛地各四百里親親之義襃有德也太公於齊兼五
侯地尊勤勞也武王成康所封數百而同姓五十五地上不
過百里下三十里以輔衛王室管蔡康叔曹鄭或過或損厲
幽之後王室缺侯伯彊國興焉天子㣲弗能正非德不純形
勢弱也漢興序二等(韋昭曰漢封功臣/大者王小者侯也)髙祖末年非劉氏而
王者若無功上所不置而侯者天下共誅之髙祖子弟同姓
為王者九國(徐廣曰齊楚荆淮南燕趙梁代淮陽○索隠曰/徐氏九國不數吳蓋以荆絶乃封呉故也仍以)
(淮陽為九今案下文所列有十/國者以長沙異姓故言九國也)唯獨長沙異姓而功臣侯者
百有餘人自雁門太原以東至遼陽為燕代國常山以南太
行左轉度河濟阿甄以東薄海為齊趙國自陳以西南至九
疑東帶江淮榖泗(徐廣曰榖/水在沛)薄㑹稽為梁楚吳淮南長沙國
皆外接於胡越而内地北距山以東盡諸侯地大者或五六
郡連城數十置百官宫觀僭於天子漢獨有三河東郡潁川
南陽自江陵以西至蜀北自雲中至隴西與内史(正義曰/京兆也)凡
十五郡而公主列侯頗食邑其中何者天下初定骨肉同姓
少故廣彊庶孽以鎮撫四海用承衛天子也漢定百年之間
親屬益踈諸侯或驕奢怵邪臣計謀為滛亂(索隠曰怵音誓/爾雅云怵猶紐)
(也紐亦/訓習)大者叛逆小者不軌於法以危其命殞身亡國天子
觀於上古然後加惠使諸侯得推恩分子弟國邑(索隠曰案/武帝用主)
(父偃言而下/推恩之令也)故齊分為七(徐廣曰城陽濟北濟南菑/川膠西膠東是分為七)趙分為
六(徐廣曰河間廣川/中山常山清河)梁分為五(徐廣曰濟隂濟/川濟東山陽也)淮南分三(徐/廣)
(曰廬江/衡山)及天子支庶子為王王子支庶為侯百有餘焉吳楚
時前後諸侯或以適削地(索隠曰適音/宅或作過)是以燕代無北邊郡
吳淮南長沙無南邊郡(如淳曰長沙之南更置郡燕代以北/更置縁邊郡其所以饒利兵馬器械)
(三國皆未之也○正義曰景帝時漢境北至燕代燕代之北/未列為郡吳長沙之國南至嶺南嶺南越未平亦無南邊郡)
齊趙梁楚支郡名山陂海咸納於漢諸侯稍㣲大國不過十
餘城小侯不過數十里上足以奉貢職下足以供養祭祀以
蕃輔京師而漢郡八九十形錯諸侯間犬牙相臨(索隠曰錯/謂交錯相)
(銜如/犬牙)秉其阨塞地利彊本幹弱枝葉之勢也尊卑明而萬事
各得其所矣臣遷謹記髙祖以来至太初諸侯譜其下益損
之時令後世得覽形勢雖彊要之以仁義為本
　　起髙祖元年至孝武太初四年
































　
　
　
　
　
　
　
　
　
　(徐廣曰孝武太始二年廣陵中山真定王来朝孝宣本始/元年趙来朝二年廣川来朝四年清河来朝孝宣地節元)
　(年梁来朝二年河間来朝三年濟/北来朝濟北分平原太山二郡)
　
　
　
　
　讀史記十表卷五
　　讀漢興以來諸侯年表
蔡邕曰漢制皇子封王其實諸侯也周末諸侯或稱王
而漢天子自以皇帝為號故以王名者總諸侯也
　讀諸侯年表以天子為主
　冠漢帝紀年于上尊天子也下紀諸侯之事書始封
　國名都某地某年封某後或反誅或有罪自殺國除
　或徙王或廢為侯或無後國除皆書繼世者書王某
　元年遂以次紀年必表來朝者明不失臣節也
　有自王為帝者文帝之于代武帝之于膠東也(按膠/東齊)
　(悼惠王子雄渠反誅景帝四年王子徹于膠東是為/孝武帝然孝武稱謚後人所加觀自序云作今上本)
　(紀稱今上者/子長文也)有自太子廢為王者景帝太子之為閔
　王封于臨是也
　髙后之時自王而為帝者少帝義由常山王立常山
　始哀王不疑少帝入立改封軹侯朝淮陽封懷王彊
　皆非真惠帝子表紀時事亦不能竟没之也(漢書無/惠帝子)
　(王者削/之也)
　有同姓國廢而改封異姓者髙后之王諸呂非漢制
　也有異姓國廢而改封同姓者長沙始吳芮無後改
　封定王發景帝子魯始張偃後為恭王餘亦景帝子
　是也
　表列同姓九國而異姓獨長沙呉芮然楚始韓信淮
　南始英布燕始盧綰趙始張耳梁始彭越代始韓王
　信皆異姓也(見秦楚之際月表漢/書見異姓諸侯王表)蓋漢得天下初封
　功臣楚為大梁次之淮南又次之趙又次之燕代為
　弱髙祖心害六王之能叛漢也裂土而畀之初非得
　已至于夷滅皆盡而以樹同姓遂仍其故不虞復為
　異日之患也太史公以其懲秦孤立封建過制故以
　周初封國及厲幽之後言之
　太史公序形勢二字其主意也侯國強則王室弱侯
　國弱則王室強故于諸國先言其強域之大又言漢
　所有僅自三河至于内史此形勢在侯國也後言推
　恩分子弟國邑厯舉諸國分裂之數與天子支庶王
　子支庶尊卑之等其支郡山海咸納于漢與漢郡錯
　諸侯間此形勢在王室也一篇之中反覆照應而結
　之以仁義為本與周之親親尊勞同道封建所以公
　天下其義自見
　秦罷侯置守分天下為三十六郡蓋懲周末諸侯遂
　廢封建漢復懲秦孤立而封建同姓錯處郡縣間諸
　侯反者數起何哉無制故也陳仁子曰國大則賦多
　賦多則兵強其為亂也易國小則賦微賦㣲則兵寡
　其為亂也難古制公侯百里伯七十里子男五十里
　不能五十里者附于諸侯曰附庸如此則國小變遲
　猶未至吳楚之亂近在目睫也按以勢論此言近之
　矣然漢髙猜忌功臣誅鋤異姓而七國之禍乃在宗
　親故曰形勢雖彊要以仁義為本
　衆建諸侯而少其力此賈誼之策以之干文帝者至
　景帝用鼂錯謀削七國山東諸侯皆反武帝用主父
　偃之説使推恩子弟分其國邑乃不削奪而自析矣
　然班固有言抑損諸侯減黜其官惟得衣食租税不
　與政事至哀平之際皆繼體苗裔親屬疎逺不為士
　民所尊王莾知漢中外殫微本末俱弱無所忌憚生
　其姦心顓作威福詐謀既成遂據南面之尊分遣五
　威之使馳傳天下班行符命漢諸侯王厥角稽首奉
　上尊韍惟恐在後或廼稱美頌徳以求容媚豈不哀
　哉夫秦滅古法内無骨肉根本之輔外無尺土藩翼
　之衛漢矯枉過正籓國大者夸州兼郡宮室百官同
　制京師始嘗患宗室之過強至于其後义患在宗室
　之過弱讀此表者必通王子侯年表考之而漢一代
　封建之制利害乃盡矣
　　讀漢興以來諸侯年表補
　諸侯年表自髙祖六年而後王者皆劉氏耳其初封
　韓信英布張耳彭越韓王信吳芮盧綰七王已繫之
　月表不直削仍列于前者月表訖髙祖五年未及載
　諸國誅廢而長沙獨存亦不得俱没也且建國之始
　本以功大故王天下既定隨以事誅報功之地盡樹
　同姓末年令非劉氏不王豈先王親賢並建天下為
　公之意乎表以功封敘起暨于同姓廢置之間觀者
　可為太息也
　序言天子觀于上古推恩子弟索𨼆曰武帝用主父
　偃言下推恩之令按文帝六年用賈誼策已有衆建
　之事所云齊分為七趙為六梁為五淮南分三皆在
　文景時此天子亦統言不必專指武帝也
　趙𨼆王如意書死燕靈王建書絶趙幽王友書幽死
　趙共王恢書自殺不言其所由死深痛之也四王事
　史不各載統入呂后本紀中甚后惡也
　表特詳國都廢置封爵遷除不紀時事以將相表有
　大事記也來朝悉書者親親之情尊君之義所當然
　也
　凡言反誅反自殺者雖其自取亦上過也如孝文固
　稱寛仁而濟北王興居之反亦非無由初大臣誅呂
　氏時朱虚侯章功尤大許盡以趙地王朱虚盡以梁
　地王東牟及孝文入立聞朱虚東牟初欲立齊王故
　絀其功及二年王諸子僅割齊二郡以王章興居章
　興居自以失職奪功章死而興居遂乘匈奴之變反
　于濟北此由帝一念之私所召致也淮南厲王之反
　雖其㐫横性成亦帝縱使之過瞽瞍殺人皋陶執之
　豈有骫天下正法而恣容一弟乎又重自切責乃使
　舅薄昭為書以戒之彼㐫横者其何能降心也是速
　之亂耳斗粟尺布之謡當時必非無謂至景帝七國
　之亂更無論矣
　髙帝四年立太子不書文帝元年立太子不書獨景
　帝四年書立太子七年書太子廢譏之也太子榮不
　聞失徳徒以嗛栗姬故聼長公主之譖輕易國本故
　是表于反誅外凡以罪廢者不詳其罪名獨書臨江
　王坐侵廟壖垣為宮自殺夫壖垣廟境外之墟邊也
　罪亦細矣何遽使中尉簿責蹙令自殺耶方太子之
　被徵也祖江陵北門江陵父老俱流涕是必有以感
　人者帝奈何立之而廢之而殺之史稱帝刻薄信哉
　　存疑
　表太初二年泗水思王商薨子哀王安世嗣即戴王
　賀元年安世弟按漢書安世立一年薨亡後太初三
　年戴王賀以思王子紹封史五宗世家哀王安世立
　十一年卒無子上憐泗水王絶乃立安世弟所云安
　世嗣立之年俱與表不符賀為思王子安世弟則同
　索𨼆曰賀廣川惠王子此悞也蓋以廣川惠王孫戴
　文王訛耳
欽定四庫全書
　讀史記十表卷六
　　　　　　　　　　　　　　南陽　汪越　撰
　髙祖功臣年表第六
　　(正義曰髙祖初定天下表明/有功之臣而侯之若蕭曹等)
太史公曰古者人臣功有五品以德立宗廟定社稷曰勲以
言曰勞用力曰功明其等曰伐積日曰閲封爵之誓曰使河
如帶泰山如厲國以永寧爰及苗裔始未嘗不欲固其根本
而枝葉稍陵夷衰㣲也余讀髙祖侯功臣察其首封所以失
之者曰異哉所聞書曰協和萬國遷於夏商或數千歳蓋周
封八百幽厲之後見於春秋尚書有唐虞之侯伯歴三代千
有餘載自全以蕃衛天子豈非篤於仁義奉上法哉漢興功
臣受封者百有餘人(索𨼆曰案下文髙祖功臣百三十七人/兼外戚及王子凡一百四十三人受封)
天下初定故大城名都㪚亡戸口可得而數者十二三(索𨼆/曰言)
(十分纔二/三在耳)是以大侯不過萬家小者五六百户後數世民咸
歸鄉里户益息蕭曹絳灌之屬或至四萬小侯自倍(索𨼆曰/倍其初)
(封時户/口也)富厚如之子孫驕溢忘其先滛嬖至太初百年之間
見侯五(正義曰謂平陽侯曹宗曲周侯酈終根/陽河侯齊仁戴侯秘䝉穀陵侯馮偃也)餘皆坐法隕
命亡國耗矣罔亦少宻焉然皆身無兢兢於當世之禁云居
今之世志古之道所以自鏡也未必盡同帝王者各殊禮而
異務要以成功為統紀豈可緄乎(孚逺曰此數語無註蓋不/敢斥言漢家少恩故為𨼆)
(語/也)觀所以得尊寵及所以廢辱亦當時得失之林也何必舊
聞於是謹其終始表見其文頗有所不盡本末著其明疑者
闕之後有君子欲推而列之得以覽焉







































































　
　
　
　
　
　
　
　
　
　
　
　
　
　
　
　讀史記十表卷六
　　讀髙祖功臣年表
　讀功臣年表以侯功為主按漢書髙祖八年天下平
　論功定封訖十二年侯者百四十有三人又作十八
　侯位次髙后二年詔丞相陳平盡差列侯之功録第
　下竟藏諸宗廟副在有司太史公所表侯第是也
韋昭曰漢封功臣大者王小者侯也
　按功臣封王在髙帝四年五年間是時天下初定如
　韓彭等不得不王之耳自六年以後漢約非劉氏不
　王非軍功不侯
索𨼆曰漢書音義云曹參功第二而表在首蕭何功第
一而表在十三者以封有先後故也
索𨼆曰封參在六年十二月封何在六年正月髙祖十
月因秦改元故十二月在正月前也
　表侯功太約從起豊沛從至霸上定秦從至漢中從
　滅項羽功之大者也餘功如從大將擊齊魏擊趙韓
　燕代定諸侯如䕶太公呂后如奉孝惠魯元公主如
　解鴻門如為漢守如從擊黥布彭越陳豨盧綰韓王
　信等皆表而出之明不與恩澤侯同也
　凡有罪失侯者大約如酎金如為太常犧牲不如令
　如為太常酒酸罪之輕者也餘罪如為太守知民不
　用赤仄錢為賦如不償人責如尚南宮公主不敬如
　出入屬車間如坐出界如買塞外禁物如入上林謀
　盜鹿如為太常與樂舞人闌入凾谷關如賣宅縣官
　故貴猶皆在可議之列也餘重罪則謀為大逆大不
　敬過律姦淫畧人傷人摠之所謂不奉上法者也或
　但云有罪疑獄也不明所坐或史闕之
　按太史序曰漢興功臣受封者百有餘人至太初百
　年之間見侯五餘皆坐法隕命亾國嘆不能副河山
　帶礪之誓而苗裔衰微也今第追録侯功謂察其首
　封所以得尊寵而各書罪狀國所自除則所以失之
　而致廢辱者責在下矣故曰當世得失之林也然本
　其先天下初定大都名邦户口散亾漸以益息乃至
　富厚未幾子孫驕溢不能篤于仁義奉上法以自取
　戾而首稱功有五品以深致欷歔之意且夫協和萬
　國遷于夏商或數千嵗何古者封建之澤長而今兹
　之促也惜哉其罪累上毋亦使人謂漢法之過嚴乎
　此下四表皆國經而年緯凡標國名侯功于端以貫
　其下者縱也標髙祖孝惠髙后孝文孝景與建元至
　太初已復準王朝厯數以紀諸侯之年者衡也前十
　二諸侯年表以下皆年經而國緯故冠帝年于端體
　各不同也
　何謂準王朝厯數定諸侯之年如表首平陽侯曹參
　在髙祖朝以六年十二月封是其元年盡髙祖十二
　年凡七年其在孝惠朝凡五年(合計之何在/位十二年)子窟嗣
　盡孝惠七年凡二年其在髙后朝八年在孝文朝凡
　十九年(合計之窟在/位二十九年)子奇嗣盡孝文二十三年凡四
　年在孝景朝凡三年(合計之竒/在位七年)子時嗣盡孝景十六
　年凡十三年至孝武元光四年凡十年(合計之時在/位二十三年)
　子襄嗣至元鼎二年(襄在位凡/十六年)子宗嗣至征和二年
　坐太子死國除(宗在位凡/二十四年)自參始封至此凡百一十
　一年而國除也(餘俱/放此)
　上表侯功下表侯第而首序列帝相承得年若干蓋
　六朝百有餘歳侯家之盛衰始卒具見矣是故以國
　為經以年為緯也
　　讀髙祖功臣年表補
　功臣年表以功論也自外戚周呂侯澤建成侯釋之
　王子羮頡侯信合陽侯喜徳侯廣沛侯濞外凡百三
　十七人皆功臣侯者食邑多寡以功差獨其中有射
　陽侯纒即項羽季父項伯以鴻門解難破羽降漢得
　侯慎陽侯樂説以淮陽舍人告反得侯期思侯賁赫
　以黥布中大夫告反得侯非所以教忠也辟陽侯審
　食其以侍從呂后入楚一嵗得侯非所以正體也使
　蕭曹良平與此等伍並掲于表為之氣塞也
　或云項伯有救太公功故丁公可斬項伯當報非也
　當太公在楚亦倖免耳帝為人子謂何乃歸功項伯
　乎故史表漢表但云破羽不及救太公俎上事其㫖
　微矣直云破羽併誅項伯也
　漢王之敗彭城審食其從太公呂后間行求漢王反
　遇楚軍表云以舍人初起侍呂后孝惠沛三歳十月
　呂后入楚食其從一歳侯漢表亦同但云從呂后不
　及太公亦微辭也
　羮頡侯表云信母嘗有罪髙祖微時太上憐之故為
　羮頡侯語詳楚元王世家夫仁人之于兄弟不藏怒
　宿怨況嫂媍人櫟釡小忿何怨之有兄子猶子也以
　太上之言乃得封且名羮頡以辱之帝亦忍矣嗟乎
　羮頡之號不仁辟陽之封不智帝將謂善謔耶不顧
　天下後世笑譏乎
　功臣子孫以罪失侯輕重無足論其中有無後國除
　者如魯侯奚涓棘陽侯杜得臣義陵侯吳程世絶無
　可繼除之非得已也若無嫡嗣有支庶未始不可後
　孝文以側室子後天子侯何異耶如清陽侯王吸廣
　侯召歐費侯陳賀都昌侯朱軫海陽侯揺母餘肥如
　侯蔡寅髙胡侯陳夫乞澤陽侯呂騰深澤侯趙將夕
　猗氏侯陳遫共侯盧罷師襄平侯紀通繁侯強瞻宣
　平侯張敖東陽侯張相如禾成侯公孫耳寧陵侯呂
　臣陽義侯靈常鄢陵侯朱濞先以無後國除及元康
　四年皆以其曽元詔復家則非無支庶可繼者何為
　乎即除也故君子謂孝宣賜復哀平紹封皆盛徳事
　也
　　存疑
　表載功封始自髙帝六年十二月至十二年六月止
　漢表同按髙帝于十二年四月甲辰崩五月丙寅葬
　長陵不應有六月封侯之事或在孝惠即位後耶不
　應入髙表此必有誤也
欽定四庫全書
　讀史記十表卷七
　　　　　　　　　　　　　　　　　南陽　汪越　撰
　　惠景間侯者年表第七
太史公讀列封至便侯(索𨼆曰便音鞭/縣名吳淺所封)曰有以也夫長沙王者
著令甲稱其忠焉(鄧展曰漢約非劉氏不王/以芮忠故著令使特王)昔髙祖定天下功
臣非同姓疆土而王者八國(索𨼆曰謂楚王韓信韓王信燕王盧/綰梁王彭越趙王張耳淮南王英布)
(臨江王共敖長沙王吳芮也其孚遠曰項羽封諸將為王漢王初/興不能一申古制易侯而貶  爵亦勢也故末年有白馬之誓髙)
(祖本意/見矣)至孝惠時唯獨長沙全禪五世以無嗣絶(徐廣曰孝/文後七年)
(婧王薨/無嗣)竟無過為藩守職信矣故其澤流枝庶母功而
侯者數人(索𨼆曰按此表芮子淺封便侯傳至𤣥孫/又封成王臣之子為沆臨侯亦至曽孫)及孝惠訖孝景
間五十載追修髙祖時遺功臣及從代來呉楚之勞諸侯子
弟若柿腑(索𨼆曰柿音肺腑音附柿木札也附木皮也喻/人主疎末之親如木札出于木樹皮附于樹也)外
國歸義封者九十有餘咸表始終當世仁義成功之著者也























　
　
　
　
　
　
　
　
　　　右孝景時三十一
　
　
　
　
　
　
　讀史記十表卷七
　　讀惠景間矦者年表
　讀惠景間矦者年表以四朝事勢為主孝惠之時天
　下無事惟修遺功高后之時欲矦諸吕故先封高祖
　功臣及諸王子(見高后/本紀中)孝文從代邸入為帝則有誅
　諸吕功有從代來功是時王子漸繁則有分封有外
　威恩澤孝景更有吳楚之變有匈奴之降凡此事勢
　各異公私亦别不得一例論之也
　孝惠時矦者三人高后時矦者三十一人孝文時矦
　者二十九人孝景時矦者三十人
　漢約非有功不矦此表以功得矦者有四曰修高祖
　時遺功臣也曰誅諸吕也曰從代來也曰吳楚之役
　也此外同姓若孝惠子(漢書以非真孝/惠子削不書)齊悼惠王子
　淮南厲王子楚元王子梁孝王子則推親親之恩而
　封矦者也異信惟長沙王子吳淺長沙嗣成王子吳
　陽長沙王相利倉則以吳芮忠而無功得矦者也外
　戚若吕后姊子吕后兄子吕后諸昆弟子吕氏王子
　孝文太后弟薄昭孝文后弟竇廣國后兄竇長君子
　彭祖孝景后兄王信孝景后母弟田蚡田勝長公主
　嫖子蟜張敖魯元太后子齊哀王舅父駟鈞淮南厲
　王舅父趙兼則所謂恩澤矦者也
　有死事而其子得矦者若匈奴入北地力戰死事之
　孫卬趙相建徳不聴王遂反而死内史王慎亦不聴
　王遂反而死楚太傅趙夷吾不聴王戊反而死楚相
　張尚亦不聴王戊反而死是也此外高祖時有哭彭
　越之欒布當烹出忠言帝赧之以為都尉而有功得
　矦者也
　有外國歸義自匈奴降漢而矦者凡七人其故韓王
　信之孽子與其太子之子故燕王盧綰之子則漢人
　歸自匈奴者也
董份曰太史公獨以長沙起論即賈生所謂欲諸王之
忠附則莫若令如長沙反覆論敘以見其國小而得完
見疆土之不可盛而矦王之不可不忠也
　　讀惠景間矦者年表補
　漢約非有功不矦其不謂之功臣年表何也按表惠
　景間矦者凡九十四人内王子矦者及外戚恩澤矦
　者凡四十九人則以功封及以功廕者四十五人耳
　高祖功臣年表外戚僅二人王子僅四人兵爭之日
　亦共歴艱難故皆謂之功臣也是未可比而同之
　高后時矦者三十一人不數年坐吕氏事誅一十三
　人身死名惡為世大戒而人卒不悟何也
　孝景吳楚之變以軍功矦者凡七人死事矦者四人
　當時七國雖横皆同氣也身為天子既不能篤親親
　之仁以服其心又不善防禦之以弭其釁遽發大難
　使骨月傷殘士民蹂躙倖免覆亡論功行賞之日帝
　亦有悔心否乎
　景帝以匈奴降侯者凡八人初匈奴王之來帝欲矦
　之以勸後周亞夫曰彼背其主而降侯之則何以責
　人臣不守節者乎帝不聴悉矦之亞夫之言以理論
　耳即以事勢論匈奴之性服叛無常降何利之有彼
　來降不可拒厚蓄之而已尊之以矦是使匈奴有輕
　中國之心其失與和親同又何以勸甚矣帝之愚也
　或謂文帝時已行之蓋文帝所矦者固韓王信之子
　孫其父叛其子復歸是能反之正者矦之可也然亦
　過矣
　　存疑
　孝文矦者二十九人其中章武矦竇廣國南皮矦竇
　彭祖乃孝景即位始封班入景表是
　孝景矦者三十一人其中休矦紅矦實一人並書誤
　也班表但一書為是又武安矦田蚡周陽矦田勝乃
　孝武即位始封班入武表是
欽定四庫全書
　讀史記十表卷八
　　　　　　　　　　　　　　南陽　汪越　撰
　　建元以來侯者年表第八
　　　(索𨼆曰七十二國太史公舊/餘四十五國褚先生補也)
太史公曰匈奴絶和親攻當路塞閩越擅伐東甌請降二
夷交侵當盛漢之隆以此知功臣受封侔于祖考矣何者
自詩書稱三代戎狄是膺荆荼是徴(索𨼆曰荼音/舒徵音澄)齊桓越
燕伐山戎武靈王以區區趙服單于秦繆用百里霸西戎
呉楚之君以諸侯役百越况乃以中國一統明天子在上
兼文武席卷四海内輯億萬之衆豈以晏然不為邊境征
伐哉自是後遂出師北討彊胡南誅勁越將卒以次封矣
國名　侯功　元光　元朔　元狩　元鼎　元封(太初/以後)




















　　　右太史公本表(七十/三)
當塗(索𨼆曰表/在九江)魏不害以圉守尉捕淮陽反者公孫勇
　　等侯
蒲　(索𨼆曰表/在琅邪)蘇昌以圉尉史捕淮陽反者公孫勇等
　　侯
潦陽(索𨼆曰潦音/遼表在清河)江德以圉廐嗇夫共捕淮陽反者公
　　孫勇等侯
富民(索𨼆曰/表在蘄)田千秋家在長陵以故高廟寢郎上書諫
　　孝武曰子弄父兵罪當笞父子之怒自古有之蚩
　　尤畔父黃帝涉江上書至意拜為大鴻臚征和四
　　年為丞相封三千戸至昭帝時病死子順代立為
　　虎牙將軍撃匈奴不至質誅死國除(漢書音義曰/質所期處也)
　　　右孝武封國名(四/)
　　後進好事儒者禇先生曰太史公記事盡于孝武
　　之事故復修記孝昭以來功臣侯者編于左方令
　　後好者者得覧觀成敗長短絶世之適得以自戒
　　焉當世之君子行權合變度時施宜希世用事以
　　建功有土封侯立名當世豈不盛哉觀其持滿守
　　成之道皆不謙讓驕蹇爭權喜揚聲譽知進不知
　　退終以殺身㓕國以三得之(以三得之者即上所/謂行權合變度時施)
　　(宜希世/用事也)及身失之不能傳功于後世令恩德流子
　　孫豈不悲哉夫龍頟侯曾為前將軍世俗順善厚
　　重謹信不與政事退讓愛人其先起于晉六卿之
　　世有土君國以來為王侯子孫相承不絶歴年經
　　世以至于今凡八百餘歳豈可與功臣及身失之
　　者同日而語之哉悲夫後世其誡之(孚逺曰龍頟/侯已具前表)
　　(此復推美以其/貴盛傳後故也)
博陸霍光家在平陽以兄驃騎將軍故貴前事武帝覺
　　捕得侍中謀反者馬何羅等功侯三千戸(文穎曰/博廣陸)
　　(平取其嘉名無此縣也食邑北/海河東瓉曰漁陽有博陸城也)中輔幼主昭帝為
　　大將軍謹信用事擅治尊為大司馬益封邑萬戸
　　後事宣帝歴事三主天下信鄊之益封二萬戸子
　　禹伐立謀反族㓕國除
秺　(漢書音義曰音妬在/濟隂成武今有亭)金翁叔名日磾以匈奴休屠
　　王太子從渾邪王將衆五萬降漢(孚逺曰休屠王/畔約不降故日)
　　(磾沒為官奴表不/詳其事諱之也)歸義侍中事武帝覺捕侍中謀
　　反者馬羅何等功侯三千戸中事昭帝謹厚益封
　　三千戸子𢎞代立為奉車都尉事宣帝
安陽(索𨼆曰表在蕩/隂志屬汝南)上官桀家在隴西以善騎射從軍
　　稍貴事武帝為左將軍覺捕斬侍中謀反者馬何
　　羅弟重合侯通功侯三千户中事昭帝與大將軍
　　霍光争權因以謀反族滅國除
桑樂(索𨼆曰表/在千乘)上官安以父桀為將軍故貴侍中事昭
　　帝安女為昭帝夫人立為皇后故侯三千戸驕蹇
　　與大將軍霍光爭權因以父子謀反族㓕國除
富平(索𨼆曰志/屬平原)張安世家在杜陵以故御史大夫張湯
　　子武帝時給事尚書為尚書令事昭帝謹厚習事
　　為光禄勲右將軍輔政十三年無適過侯三千戸
　　及事宣帝代霍光為大司馬用事益封萬六千戸
　　子延壽代立為太僕侍中
義陽(索𨼆曰表/在平氏)傅介子家在北地以從軍為郎為平樂
　　監昭帝時刺殺外國王天子下詔書曰平樂監傅
　　介子使外國殺樓蘭王以直報怨不煩師有功其
　　以邑千三百戸封介子為義陽侯子厲代立爭財
　　相告有罪國除
商利(索𨼆曰表/在徐郡)王山齊人也故為丞相史㑹騎將軍上
　　官安謀反山説安與俱入丞相史㑹山以軍功為
　　侯三千戸上書願治民為代太守為人所上書言
　　繋獄當死㑹赦出為庻人國除
建平(索𨼆曰表/在濟陽)杜延年以故御史大夫杜周子給事大
　　將軍幕府發覺謀反者騎將軍上官安等罪封為
　　侯邑二千七百戸拜為太僕元年出為西河太守
　　五鳯三年入為御史大夫
弋陽(索𨼆曰志/屬汝南)任宫以故上林尉捕格謀反者左將軍
　　上官桀殺之便門封為侯二千戸後為太常及行
　　衛尉事節儉謹信以壽終𫝊于子孫
宣城(索𨼆曰表/在濟隂)燕倉以故大將軍幕府軍吏發謀反者
　　騎將軍上官安有罪功封侯邑二千戸為汝南太
　　守有能名
宜春(索𨼆曰志/屬汝南)王訢家在齊本小吏佐史稍遷至右輔
　　都尉武帝數幸扶風郡訢共置辦拜為右扶風至
　　孝昭時代桑𢎞羊為御史大夫元鳯三年代田千
　　秋為丞相封二千戸立二年為人所上書言暴自
　　殺不殊子代立為屬國都尉
安平(索𨼆曰表在汝/南志屬涿郡)楊敞家在華隂故給事大將軍幕
　　府稍遷至大司農為御史大夫元鳯六年代王訢
　　為丞相封二千戸立二年病死子翁君代立為典
　　屬國三嵗以季父惲故出惡言繫獄當死得免為
　　庻人國除
　　　右孝昭時所封國名(十/二)
陽平(索𨼆曰志/屬東郡)蔡義家在温故師受韓詩為博士給事
　　大將軍幕府為杜城門候入侍中授昭帝韓詩為
　　御史大夫是時年八十衰老常兩人扶持乃能行
　　然公卿大臣議以為為人主師當以為相以元平
　　元年九月代楊敞為丞相封二千戸病死絶無後
　　國除
扶陽(索𨼆曰志屬/沛郡表在蕭)韋賢家在魯通詩禮尚書為博士授
　　魯大儒入侍中為昭帝師遷為光禄大夫大鴻臚
　　長信少府以為人主師本始三年代蔡義為丞相
　　封扶陽侯千八百戸為丞相五嵗多恩不習吏事
　　免相就第病死子𤣥成代立為太常坐祠廟騎奪
　　爵為關内侯
平陵(索𨼆曰表/在武當)范明友家在隴西以家世習外國事使
　　䕶西羌事昭帝拜為度遼將軍擊烏桓功侯二千
　　戸取霍光女為妻地節四年與諸霍子禹等謀反
　　族㓕國除(按班表入孝昭據綱目兩撃/鳥桓皆昭帝時事宜從班表)
營平(索𨼆曰表/在濟南)趙充國以隴西騎士從軍得官侍中事
　　武帝數將兵擊匈奴有功為䕶軍都尉中事昭帝
　　昭帝崩議立宣帝决疑定策以安宗廟功侯封二
　　千五百戸
陽城(索𨼆曰表在濟隂非也且濟隂有城陽縣耳而潁/川汝南又各有陽城縣城字從土在陽之下今此)
　　(似誤不可/分别也)田延年以軍吏事昭帝發覺上官桀謀
　　反事後留遲不得封為大司農本造廢昌邑王議
　　立宣帝决疑定䇿以安宗廟功侯二千七百戸逢
　　昭帝崩方上事竝急因以盜都内錢三千萬(漢書/百官)
　　(表曰司農屬/官有都内)發覺自殺國除
平丘(索𨼆曰志屬陳/留表在肥城)王遷家在衛(索𨼆曰一作衙地/理志衙縣在馮翊)為
　　尚書郎習刀筆之文侍中事昭帝帝崩立宣帝决
　　疑定策以安宗廟功侯二千戸為光禄大夫秩中
　　二千石坐受諸侯王金錢財漏洩中事誅死國除
樂成(索𨼆曰表在平/氏志屬南陽)霍山山者大將軍光兄孫也光未
　　死時上書曰臣兄驃騎將軍去病從軍有功病死
　　賜諡景桓侯絶無後臣光願以所封東武陽邑三
　　千五百戸分與山天子許之拜山為侯後坐謀反
　　族㓕國除
冠軍(索𨼆曰志/屬南陽)霍雲以大將軍兄驃騎將軍適孫為侯
　　地節三年天子下詔書曰驃騎將軍適孫為匈奴
　　有功封為冠軍侯薨卒子侯代立病死無後春秋
　　之義善善及子孫其以邑三千戸封雲為冠軍侯
　　後坐謀反族㓕國除
平恩(索𨼆曰志/屬魏郡)許廣漢家昌邑坐事下蚕室獨有一女
　　嫁之宣帝未立時素與廣漢出入相通卜相者言
　　當大貴以故廣漢施恩甚厚地節三年封為侯邑
　　三千戸病死無後國除
昌水(索𨼆曰表/在於陵)田廣明故郎為司馬稍遷至南郡都尉
　　淮陽太守鴻臚左馮翊昭帝崩議廢昌邑王立宣
　　帝决疑定策以安宗廟本始三年封為侯邑二千
　　三百戸為御史大夫後為祁連將軍擊匈奴軍不
　　至質當死自殺國除
高平(索𨼆曰志/屬臨淮)魏相家在濟隂少學易為府卒史以賢
　　良舉為茂陵令遷河南太府坐賊殺不辜繋獄當
　　死㑹赦免為庻人有詔守茂陵令為揚州刺史入
　　為諌議大夫復為河南太守遷為大司農御史大
　　夫地節三年譛毁韋賢代為丞相封千五百戸病
　　死長子賓代立坐祠廟失侯
博望(索𨼆曰志/屬南陽)許中翁(名/舜)以平恩侯許廣漢弟封為侯
　　邑二千戸亦故有私恩為長樂衛尉死子延年代
　　立
樂平許翁孫以平恩侯許廣漢少弟故為侯封二千戸
　　拜為彊弩將軍撃破西羌還更拜為大司馬光禄
　　勲亦故有私恩故得封嗜酒好色以早病死子湯
　　代立
将陵史子回(名/曽)以宣帝大毋家封為侯二千六百戸與
　　平臺侯昆弟行也子回妻宜君故成王孫嫉妬絞
　　殺侍婢四十餘人盜斷媍人初産子臂膝以為媚
　　道為人所上書言論棄市子回以外家故不失侯
平臺(索𨼆曰志/屬常山)史子叔(名/𤣥)以宣帝大母家封為侯二千
　　五百戸衛太子時史氏内一女於太子嫁一女魯
　　王今見魯王亦史氏外孫也外家有親以故貴數
　　得賞賜
樂陵(索𨼆曰志屬臨淮/平原亦有樂陵)史子長(名/高)以宣帝大母家貴侍
　　中重厚忠信以發覺霍氏謀反事封三千五百戸
博成(索𨼆曰表/在臨淮)張章父故潁川人為長安亭長失官之
　　北闕上書寄宿霍氏第舍卧馬櫪閒夜聞養馬奴
　　相與語言諸霍氏子孫欲謀反狀因上書告反為
　　侯封三千戸
都成(索𨼆曰志/屬潁川)金安上先故匈奴以發覺故大將軍霍
　　光子禹等謀反事有功封侯二千八百戸安上者
　　奉車都尉秺侯從羣子行謹善退讓以自持欲傳
　　功德于子孫
平通(索𨼆曰表/在博陽)楊惲家在華隂故丞相楊敞少子任為
　　郎好士自喜知人居衆人中常與人顔色以故高
　　昌侯董忠引與屏語言霍氏謀反狀共發覺告反
　　侯二千戸為光禄勲到五鳯四年作為妖言大逆
　　罪腰斬國除
高昌(索𨼆曰志/屬千乘)董忠父故潁川陽翟人以習書詣長安
　　忠有材力能騎射用短兵給事期門與張章相習
　　知章告語忠霍禹謀反狀忠以語常侍騎郎楊惲
　　共發覺告反侯二千戸今為梟騎都尉侍中坐祠
　　宗廟乘小車奪百户
爰戚趙成(索𨼆曰漢表/作趙長平)用發覺楚國事侯二千三百戸
　　地節元年楚王與廣陵王謀反成發覺反狀天子
　　推恩廣德義下詔書曰無治廣陵王廣陵王不變
　　更後復坐祝詛㓕國自殺國除今帝復立子為廣
　　陵王(孚逺曰廣陵王事不宜載/在趙成表中此刪截未凈)
酇　地節三年天子下詔書曰朕聞漢之興相國蕭何
　　功第一今絶無後朕甚憐之其以邑三千戸封蕭
　　何𤣥孫建世為鄼侯
平昌王長君(名無/故)家在趙國常山廣望邑人也衛太子
　　時嫁太子家為太子男史皇孫為配生子男絶不
　　聞殽問行且四十餘嵗至今元康元年中詔徵立
　　以為侯封五千户宣帝舅父也
樂昌(索𨼆曰表/在汝南)王稚君(名/武)家在趙國常山廣望邑人也
　　以宣帝舅父外家封為侯邑五千户平昌侯王長
　　君弟也
卭成(索𨼆曰表/在濟隂)王奉光家在房陵以女立為宣帝皇后
　　故封千五百户言奉光初生時夜見光其上傳聞
　　者以為當貴云後果以女故為侯
安遠(索𨼆曰/表在慎)鄭吉家在㑹稽以卒伍起從軍為郎使䕶
　　將弛刑士田渠黎㑹匈奴單于死國亂相攻日逐
　　王將衆來降漢先使語吉吉將吏卒數百人往迎
　　之衆頗有欲還者因斬殺其渠率遂與俱入漢以
　　軍功侯二千戸
博陽(索𨼆曰表/在南頓)邴吉家在魯本以治獄為御史屬給事
　　大將軍幕府常施舊恩宣帝遷為御史大夫封侯
　　二千户神爵二年代魏相為丞相立五嵗病死子
　　翁孟代立為將軍侍中甘露元年坐祠宗廟不乗
　　大車而騎至廟門有罪奪爵為關内侯
建成(索𨼆曰/表在沛)黄霸家在陽夏以役使徙雲陽以廉吏為
　　河内守丞遷為廷尉監行丞相長史事坐見知夏
　　侯勝非詔書大不敬罪久繋獄三嵗從勝學尚書
　　㑹故以賢良舉為揚州刺史潁川太守善化男女
　　異路耕者讓畔賜黄金百斤秩中二千石居潁川
　　入為太子太傅遷御史大夫五鳯三年代邴吉為
　　丞相封千八百户
西平(索𨼆曰表/在臨淮)于定國家在東海本以治獄給事為廷
　　尉史稍遷御史中丞上書諌昌邑王遷為光禄大
　　夫為廷尉乃師受春秋變道行化謹厚受人遷為
　　御史大夫代黄霸為丞相
　　　右孝宣時所封(二十/九)
陽平(索𨼆曰表/在東郡)王稚君(名傑表索隠/曰漢  名禁)家在魏郡故丞相
　　史女為太子妃太子立為帝女為皇后故侯千二
　　百户初元以來方盛貴用事游宦求官于京師者
　　多得其力未聞其有知畧廣宣于國家也
　　　右孝元初元元年三月封
　
　
　
　
　
　
　
　
　讀史記十表卷八
　　讀建元以來矦者年表
　讀建元矦者表以誅伐四夷為主
　表建元至太初以後矦者葢主軍功而擊匈奴則軍
　功之大者或從大將軍衛青或從驃騎將軍霍去病
　多取封矦南越東甌朝鮮功又其次也有自匈奴降
　者有自南越東甌朝鮮小月氐降者可以威逺因矦
　之有父死事南越而其子矦者樛世樂韓千秋是也
　有以父擊匈奴功而其子矦者大將軍衛青之三子
　是也有從擊匈奴及使絶域而矦者張騫是也其不
　以軍功則周子南君以周後紹封公孫𢎞以丞相詔
　褒為矦石慶以相丞及先人萬石積徳謹行矦是也
　最下則樂通以方術矦矣
　按孝武之時虚中國以事四夷好大喜功之蔽也太
　史公不斤開邉而引詩書稱征伐為非得已且曰功
　臣受封侔于祖考其亦微詞與
禇孝孫曰太史公記事盡于孝武之事故復修記孝昭
以來功臣矦者編於左方令後好事者得覧觀成敗長
短絶世之適得以自戒焉
　按功臣如霍光輔昭帝後立宣帝漢室以安金日磾
　張安世杜延年皆忠謹有功傅介子斬樓蘭宣威異
　域趙充國屯金城蔡義韋賢通經術為人主師黄霸
　以循吏于定國為廷尉民自以不寃邴吉有德皇孫
　終不自言皆人所未易能哉然惟光與安世日磾廢
　立行權合變功莫大焉其餘亦贊决定策者也至或
　出於告捕發覺逆謀以致封矦上官桀霍氏顯雲山
　禹馬何羅楚王之屬適為用事者資也豈非時勢使
　然歟此外外戚恩澤矦宣帝大母家史氏宣帝后兄
　許氏太子妃家王氏是也惟酇矦續封以蕭何功第
　一而驃騎將軍霍去病續封其後庻幾賞延于世之
　義乎
　按禇先生補孝昭以來功臣矦者而諄諄于其子孫
　持滿守成之道可謂善矣獨舉龍頟矦(韓/説)厚重謹信
　果與韓嫣不同趣歟至稱其先起晉六卿至今八百
　餘嵗此與其論三代世表稱霍光為皇帝後者皆不
　經宜司馬貞詆其蕪穢正史也
　　讀建元以來矦者年表補
　高帝功臣及惠景間矦者皆兼同異姓敘之獨建元
　以來分矦者年表王子矦表為二何也葢是時征代
　四出軍功既多支庻畢矦分邑又衆故分敘之以致
　意也
　漢表衛青霍去病入外戚夫二人皆以征討大功得
　矦非以外戚矦也豈得與田竇同論又凡功廕紹封
　丞相為侯固是恩澤但與宦者張澤方術欒大等輩
　亦豈得竟無區别乎大抵分屬不倫不如史表合一
　之為當也
　　存疑
　索𨼆曰七十二國太史公舊今據表凡七十三國褚
　孝孫補四國凡七十七國以軍功矦者三十三人補
　三人以降矦者三十一人以功廕者三人以死事廕
　者二人紹先代封者一人以丞相矦者二人補一人
　以方術矦者一人班表載八十九人内武安周陽二
　人史入景表仍八十七人計增十人海西矦李廣利
　新時矦趙第承父矦續相如開陵侯成娩秺矦商丘
　成重合矦莽通德矦景建題矦張富昌邘矦李壽丞
　父矦孫王
　禇少孫補孝昭時十二矦班表載功臣八人外戚恩
　澤七人凡十五人計増三人陽平矦蔡義平陵矦范
　明友成安矦郭忠蔡范禇入宣表郭忠缺按蔡義元
　光元年九月為丞相矦是年四月昭帝崩六月立昌
　邑王廿七日廢七月迎宣帝即位義封于九月依褚
　入宣表為是范明友以昭帝元鳯四年七月封褚入
　宣表非也班入昭表是
　褚少孫補孝宣時二十九矦按班表功臣恩澤外戚
　共載三十二人又隨父四人共三十六人計増七人
　又除蔡義范明友班入昭表實增九人長羅矦常惠
　合陽矦梁喜歸徳矦先賢撣信成矦王定義陽矦温
　敦爰氏矦便樂成陽矦劉徳周子南君延年陽都矦
　張彭祖孝孫既云修記何又缺而弗備也
欽定四庫全書
　讀史記十表卷九
　　　　　　　　　　　　　南陽　汪越　撰
　　建元以來王子侯者年表第九
制詔御史諸侯王或欲推私恩分子弟邑者令各條上
朕且臨定其號名
太史公曰盛哉天子之徳一人有慶天下賴之
國名王子號元光元朔元狩元鼎元封太初








































　
　
　
　
　
　
　
　
　
　
　
　
　
　
　
　讀史記十表卷九
　　讀建元以來王子侯者年表
　讀王子侯者表亦以天子為主時主父偃説上曰古
　者諸侯不過百里强弱之形易制今或連城數十地
　方千里緩則驕奢易為淫亂急則阻其疆而合從以
　逆京師若以法制削之則逆節萌起今諸侯子弟或
　十數而適嗣代立餘無尺寸地封願陛下令諸侯得
　推恩分子弟以地侯之彼人人喜得所願上以徳施
　實分其國不削而自弱矣上從之故太史公曰盛哉
　天子之徳一人有慶天下賴之陳仁子云遷之言似
　頌似諷
　秦制有徹侯漢避武帝名諱徹為通有關内侯(無食/邑)
　以賞功勞漢約非軍功不侯武帝始侯諸王子有食
　邑但即其父所封國使支庶侯者分食之此所謂衆
　建而少其力實賈誼遺䇿也
　表國名今所受侯食邑也次表王子號從其父明宗
　室親屬也次表姓名王朝年月侯者元年或不具年
　月者闕文也
　漢書侯所食邑多書其郡縣于下史記不書而索隱
　具載之劉氏曰諸侯封名史漢表各有不同不敢輙
　改但畧檢表志同異以備多識也
黄履翁曰史記王子侯者表斷自建元葢是時始行分
封之典遷意正自有在也固則起于高祖自謂聖祖建
業以廣親親殊失王子侯表之本旨矣
　按史記斷自建元以大封諸王支庶實始于主父偃
　䇿也漢書起高祖訖孝平離為上下篇備一代王子
　封典故也
　河間獻王子十一人長沙定王子十五人楚安王子
　二人魯共王子六人江都易王子七人菑川懿王子
　十二人城陽共王子十三人趙敬肅王子十四人中
　山靖王子十九人廣川惠王子四人濟北貞王子十
　一人(漢書載濟北貞王子六/人濟北式王子五人)代共王子八人齊孝王
　子十人衡山王賜子一人城陽頃王子十九人菑川
　靖王子五人廣川穆王子二人膠東康王子三人有
　同是一王之子而前後别見者葢異年封也
　諸王子之後失侯者坐酎金凡五十五無後四此外
　則不朝不敬一棄綬出國不敬一其甚者則簒死罪
　一姦人妻一姦姊妹一殺人坐棄市一殺弟坐棄市
　一有罪不明所坐十而謀叛者無聞焉豈非户邑分
　而勢銷弱故歟然漢自是遂無大藩國至于哀平之
　際王氏專政一嵗之中無罪而免者數十捽而去之
　如揮羊豕其欲誅莽者武平侯璜陵鄉侯曽翟義所
　立者嚴鄉侯信祗駢首就戮無一人應惡覩所謂百
　足不僵者乎故觀王子侯表合漢興以來諸侯表究
　其終始此西京二百三十年之大勢也
洪邁曰漢列侯八百餘人至光武而存者平陽富平二
侯耳(按稱八百餘則/是兼異姓也)
　　讀建元以來王子侯者年表補
　王子封侯在昔已然不自主父偃言始也偃之言在
　元朔二年元光五六年間已封河間獻王子侯一人
　長沙定王子四人楚安王子二人元朔元年侯魯共
　王子一人江都易王子五人論者謂建元始行分封
　之典何也葢前此之封恩自上逮或侯或不侯不盡
　封也至是始令諸侯各得推私恩分子弟恩自下推
　上特臨定之耳所以藩國悉分支庶畢侯不削而自
　弱也
　文帝采賈誼之言武帝用主父之䇿其事一也而實
　不同文帝之心在分地以保全之不失親親之本故
　淮南厲王廢死隨立其嗣武帝之心在分地以削弱
　之假以推恩之名故封不數年以酎金小過除國者
　凡五十六人汲黯所謂内多欲而外施仁義者即此
　可見也惡得與文帝比哉
　論者輙謂封建不行則三代之治不復非也自古有
　治人無治法謂封建為聖王公天下之心則可謂天
　下之治安繫于此則不然漢事不足論觀周之天下
　可見矣列國分爭干戈不息無論天子僅守府生民
　之塗炭其何以堪如謂秦以孤立速亡夫以秦之暴
　即封建得無亡乎栁子厚謂秦之失在政不在制非
　過論也天下之治亂安危繫于君徳封建何與焉
　　存疑
　元鼎元年四月戊寅封城陽頃王子十九人按漢表
　二十人内有挍侯雲挾釐侯霸史表載挍侯霸名邑
　參錯故失其一當從漢書為是漢表别載不得封年
　十人史表無之又征和元年封四人二年封一人此
　在史表後也
欽定四庫全書
　讀史記十表卷十
　　　　　　　　　　　　　南陽　汪越　撰
　　漢興以來將相名臣年表第十
　　　　(黄履翁曰將相名臣表以六/事為主所以觀君臣之職分)

























　
　
　
　
　
　
　
　
　
　
　
　
　
　
　
　讀史記十表卷十
　　讀漢興以來將相名臣年表
　此表年經而人緯冠年于上以元起數者高祖孝惠
　高后孝文孝景孝武即位之年也列年于中以一二
　起數者則蕭何曹參王陵陳平周勃諸人為相及將
　在官之年也相必記年將則有年者有不年者御史
　大夫皆不年
　讀將相名臣年表以大事為主
　　大事記　索隱云謂誅伐封建薨叛
　大事者天子之事也而見於將相名臣表者何將相
　代天子而行之者也觀其事可察人君治忽之機即
　可定人臣賢不肖之分非極有關繋者不屑屑書故
　曰大事記
　大事首誅伐以漢用兵取天下入秦破楚臣同列諸
　侯功臣異姓王者俱征滅之至景帝時定吳楚七國
　匈奴世為漢患武帝屢出師是也次封建則同姓諸
　侯王及推恩封王子侯是也首表劉仲為代王表楚
　元王齊悼惠王來朝表諸侯皆至長安明親親之恩
　上下無猜也諸侯王薨則表如齊悼惠王淮陽王梁
　孝王言其宜後也叛則表魏豹反韓信反陳豨反代
　地彭越黥布反高帝諸功臣也同姓諸侯王反者濟
　北王興居吳楚七國淮南衡山也表匈奴凡十平城
　一也攻代王二也入上郡三也入蕭關四也入上郡
　雲中五也敗代守六也入襄代上郡七也敗代都尉
　八也入雁門代郡九也入右北平定襄十也索隱之
　説當矣然不止此也如高祖二年立太子五年入都
　關中皆冠于上如破項籍春踐皇帝位如尊太公為
　太上皇其後如城長安赦無所復作赦齊除諸侯丞
　相為相置孝弟力田行八銖錢除收孥相罪律除謗
　誹律除肉刑郊見上帝見渭陽五帝地動河决改厯
　以夏正月為嵗首皆索隱所未該至于表太公自楚
　歸表未央宫奉太上皇夀表為高祖立廟沛為立孝
　文皇帝廟郡國為太宗廟表置諸陵此何等事而可
　忽諸若夫髙后立少帝廢少帝更立𢎞王吕産吕禄
　其後大臣誅諸吕迎代王即帝位漢不絶如帯僅而
　復興表於此者正以明後之誅亂定䇿不為無功則
　前之阿吕后亂漢約惡得無罪也不然帝紀外戚世
　家已詳矣平勃諸人列傳又言之矣而復挈於表何
　哉
　漢書百官公卿表詳一代之官制史記但表相與將
　御史大夫意在論世知人以備勸懲故舉其大者不
　在備官若曰于此得賢任職斯可也
　建元以來武功侯者七十二國而衛霍功最高然北
　討胡南誅越又以通大宛烏孫龜兹諸國及西南夷
　海内虛耗幾田輪臺太史公不敢斥言惟表曰南夷
　始置郵亭其微㫖歟
　表新垣平詐言方士覺誅之此諷武帝也以孝文而
　有玉杯改元之失况後之王者乎黄龍見成紀寳鼎
　出汾陰皆不為瑞况于求神仙冀黄金成而河决可
　塞乎封禪書大㫖即此具矣
　大事記附表丞相薨卒免及自殺者何重相也相得
　其人則書惜之也相非其人則亦書幸之也不于相
　位書而表于大事記正以見相之重也
　凡表相薨卒免自殺于大事記皆變文倒置者何古
　之人未嘗言及此也竊臆揣之此記中表太上皇崩
　表高帝曰上崩孝文皇后崩孝文太后崩孝景太后
　崩及諸王薨而丞相薨卒亦書如故是無别也雖輟
　朝臨祭大臣有異數而書之遂同國䘏可乎然則太
　尉置罷表于相位而倒置御史大夫死抵罪自殺表
　于將位而亦倒置何也恐此或便觀覽未必有深義
　也存以質史學淹通之君子
　　相位　索隱云置立丞相太尉三公
　漢書百官公卿表相國丞相皆秦官掌承天子助理
　萬幾(應劭曰丞者承/也相者助也)秦有左右高帝即位置一丞相
　十一年更名相國孝惠高后置左右丞相(許應元曰/漢右丞相)
　(在左丞/相上)文帝二年復置一丞相後哀帝元夀元年更
　名大司徒
　太尉秦官掌武事(應劭曰自上/安下曰尉)武帝建元二年省元
　狩四年初置大司馬以冠將軍之號後成帝時大司
　馬禄比丞相
　太𫝊古官高后元年初置(王陵審食其皆/嘗為之尋罷)
　太師太保皆古官茅坤曰漢三公並虛額
　　將相　索隱云命將興師
　漢百官表前後左右將軍皆周末官秦因之位上卿
　漢不常置或有前後或有左右皆掌兵及四夷
茅坤曰大約漢制太尉即今之本兵而前後左右即今
之五府也
林駰曰高祖二年拜曹參為假左丞相葢漢初以丞相
征伐而借名未嘗居位如韓信以左丞相撃魏樊噲以
定韓王信遷左丞相酈商以破臧荼遷左丞相按高帝
十一年周勃為太尉主攻伐武帝後元元年以光禄大
夫霍光為大將軍元狩四年大將軍衛青為大司馬大
將軍驃騎將軍霍去病為大司馬驃騎將軍索隱以命
將興師釋將相者殆此類非凡將軍皆可謂之為將相
也
　　御史大夫位　索隱云亞相
　漢百官表御史大夫秦官位上卿掌副丞相(應劭曰/侍御史)
　(之率故稱/大夫云)後成帝綏和元年更名大司空
　大書丞相蕭何守漢中守關中褒元功也相曹參何
　所舉以自代將薨帝臨視問之而舉參也孝惠六年
　相王陵陳平遵高帝臨崩之命也周勃亦以遺命為
　太尉遂安劉氏漢初之相蓋如此
　有自太尉而為丞相者綘侯周勃潁陽侯灌嬰條侯
　周亞夫武安侯田蚡四人建元元年上議置丞相太
　尉籍福説武安曰即上以將軍為丞相必讓魏其將
　軍必為太尉太尉丞相尊等耳又有讓賢名是漢制
　太尉與丞相等也
　有自御史大夫為丞相者張蒼申屠嘉陶青劉舍衛
　綰公孫𢎞李蔡莊青翟石慶自太初後凡九人漢稱
　制詔丞相御史制詔御史是御史大夫亞于丞相貴
　于諸卿也
　大書御史大夫周苛守滎陽者嘉死節也漢以關中
　為根本而與楚相持滎陽其重地睢水敗敖倉數被
　侵奪諸侯背漢紀信誑楚脫髙帝苛守滎陽䧟為羽
　所烹時天下未定漢未嘗定官制則御史大夫者不
　過假秦官以授之權而已太史公表御史大夫必首
　苛以志官所由始實重其人也書太尉盧綰例雖似
　同但綰後九月即封燕王無事可表卒以叛亡匈奴
　非苛倫也
　凡命將興師有大將軍有前後左右將軍而將軍有
　屬大將軍者有不屬大將軍者其為將軍有侯者有
　不侯者丞相不言長史司直太尉亦不言官屬御史
　大夫不言侍御史員而列將軍則備書之邉事所倚
　以辦雖偏禆不敢畧也且以責戰守之實功焉
　御史大夫周昌以貴彊徙為趙王如意相吕后酖王
　昌憤以死不書卒吕后以非罪殺趙堯書抵罪不言
　所坐皆刺高后也御史大夫鼂錯誅漢書表云錯有
　罪腰斬而太史公不書謀削七國忠而受禍為景帝
　諱有微詞矣
　史表有御史大夫敬据漢書典客馮敬有御史大夫
　歐据漢書中尉張歐此可以証明而得之者也
班固曰劉向揚雄博極羣書皆稱遷有良史之才服其
善序事理辯而不華質而不俚其文直其事核不虚美
不隱惡故謂實錄
司馬貞曰太史公其人好竒而詞省故事覈而文微
葉清臣曰史記其意深逺則其言愈緩其事愈碎則其
言愈簡此詩春秋之意也
吕祖謙曰太史公書法微而顯絶而續正而變文見於
此而起意在彼可不參考互觀究其大指之所歸乎
　右班氏以下四家之説採自諸家史論中讀十表可
　以想見當日筆削之微意焉
　　讀漢興以來將相名臣年表補
　讀將相名臣表固以大事為主但觀其所書必于其
　所不書者參互考核乃知所書之義
　高帝約法三章及為義帝發喪是滅秦破楚之本不
　書何也約法在未為漢王前已見月表發喪非其本
　意凌以棟云不過假羽失著迫取天下耳觀異日置
　秦皇楚衛齊趙冢田横亦為改塟何獨于義帝寥寥
　耶劉鳯云漢王棄其父若敝屣于義帝何有而為之
　縞素此不書亦春秋誅意之法
　元年書沛公為漢王之南鄭是項羽之更立也不言
　羽立見沛公之能自詘也(漢王以羽負約怒欲/攻之以蕭何言即止)
　二年書立太子四年書太公自楚歸並書于䇿其義
　自見也
　五年封諸侯王不書不保其終也
　六年封功臣及封兄荆王賈弟楚王交子齊王肥不
　書獨書劉仲為代王何也以眀年匈奴冦代仲棄歸
　廢為合陽侯夫平城之圍帝幾不免何責于仲耶身
　為天子不能保一兄之封故特繫于尊太公為太上
　皇之下見不友非所以為孝也
　九年遣劉敬使匈奴和親不書為内諱也
　未央宫帝上太上皇夀書帝語譏反唇也
　十年令諸侯王立太上皇廟不書生事不以禮故削
　之也
　十一年詔郡國求遺賢不書未得賢也(四皓有曰陛/下輕士善罵)
　(臣等義不受辱/故恐而亾匿)
　十二年祠孔子不書缺也
　孝惠二年書楚元王齊悼惠王來朝凡來朝不書書
　此者以齊之倖而免也
　三年與匈奴和親不書為内諱也
　四年除挾書律不書缺也
　五年書為高祖立廟沛置歌兒百二十人事亾如存
　也(高祖十二年置酒沛宫發沛中兒得百二十/人教之歌酒酣高祖撃筑自為歌詩令習之)
　高后元年王孝惠諸子不數疑辭也
　二年書行八銖錢重民用也故孝文五年除錢律孝
　武五年行三分錢皆書
　六年書晝昏紀變也(吕后惡之曰/此為我也)凡災異不悉書書
　者有為也
　孝文元年書除收孥相罪律首施仁也書立太子樹
　國本也
　南越王稱臣不書外事也
　二年書立皇子武參勝為王凡封皇子皆書封王子
　不書尊王也(初有司請立皇子為王詔先立/河間城陽濟北然後立皇子)高帝時
　封皇子肥長建如意恢友恒亦不書傷功臣也
　六年匈奴請和親不書為内諱也
　十五年親䇿賢良能直言極諫者不書未得賢也
　書黄龍見成紀上始郊見雍五帝見渭陽五帝謹始
　也
　後元年書誅新垣平大改過也故前以垣平為上大
　夫不書
　後二年書匈奴和親前此不書此獨書何也前六年
　和親十一年冦狄道是年又和親後六年又冦上郡
　雲中以帝之徳天下之治安和親不足恃如此故一
　書焉為鍳也
　孝景元年匈奴入代與約和親不書為内諱也
　四年立皇子徹為膠東王不書避所諱也
　五年遣公主嫁單于不書為内諱也
　六年廢皇后薄氏不書諱也外戚世家云景帝為太
　子時薄太后以薄氏女為之妃及即位立為后無子
　無寵薄太后崩廢薄皇后夫后不聞有罪又太后所
　立太后崩即廢帝亦忍矣帝本紀缺其事或武帝削
　之歟(衛宏漢書儀註云太史公景帝紀/極言其短武帝怒削去孝孫補之)
　七年書廢太子榮為臨江王四月丁巳膠東王立為
　太子譏易樹子也
　中元四年書臨江王徵自殺譏帝也書塟藍田燕數
　萬為銜土置冡上記異且隱之也
　六年書分梁為五國王梁孝王諸子封王子不書書
　者美順親也(陳子龍曰既以悦太后又以分梁國非/也是時梁王薨太后哀哭不食帝憂懼)
　(不知所為盡立孝王子太后乃説為帝/加一餐則分削國邑爾時念不到此)
　孝武建元元年舉賢良方正直言極諫之士不書賢
　不用也(時得董仲舒以為/江都相未竟大用)
　二年書置茂陵豫凶事也(丘濬曰初即位即置陵邑/古人不以豫凶事為忌)
　三年書東甌王來降始外事也(中元三年匈奴降侯/七人不書獨書此者)
　(志武帝事四夷之始/此後邉事屢書矣)
　五年置五經博士不書缺也(丘濬曰秦焚詩書惟存/博士官五經為世大禁)
　(漢興稍稍復出然皆私相傳習于其家至是官始置/五經博士然後天下靡然向風公相授受以為世業)
　(武帝有功儒/教豈小小哉)
　元光二年書帝初之雍郊見五畤始神事也
　四年族灌夫棄魏其侯市灌夫例不書書為魏其譏
　枉殺也
　元朔元年書衛夫人立為皇后立后不書書譏之也
　(外戚世家衛皇后宇子夫生微矣末論李夫人尹媫/妤之屬云皆以倡見非王侯有土之女士不可以配)
　(人主葢微/譏之也)
　元狩元年立子據為皇太子不書諱也
　四年方士少翁伏誅不書諱也(本紀云誅文成將軍/而隱之上後悔復用)
　(欒大封五/利將軍)
　元鼎四年書立常山憲王子平為真定王商為泗水
　王凡立王子不書書此者帝哀憲王之廢故封其子
　是為能友非他分邑比也
　五年欒大伏誅不書諱也(大既誅又拜公孫卿為/大夫幸緱氏觀仙人跡)
　元封元年帝出長城登單于臺勒兵還不書危也(時/遣)
　(郭吉告單于曰單于能戰天子自將待/邉不能亟來臣服單于怒留吉上乃還)
　封禪不書妄也(封禪書末云方士言神仙者彌/衆然其效亦可覩矣葢諷之也)
　太初元年書改厯以正月為嵗首行夏時也
　天漢四年立皇子髆為昌邑王不書削也
　相免薨卒自殺皆書將御史不書專重相也周苛守
　滎陽死則書予節也太僕汝隂侯滕公卒則書賢之
　也堯抵罪則書無罪也湯有罪自殺則書誅不仁也
　韓安國屯漁陽卒則書以安國嘗行丞相事也惟孝
　景後二年書御史大夫岑邁卒未知何義漢表亦無
　其人
　孝武朝相十二人棄市斬自殺者凡六人其相位之
　殆如此此公孫賀之所以哀也
　　存疑
　索隱于相位云置立丞相太尉三公其實太尉屬將
　位特置罷倒書相位耳故漢百官表三公與丞相並
　太尉與大司馬並雖云與丞相等尊位次自在丞相
　下
　將位一本作將相後人强釋之疑將相本訛也從將
　位為是天官書有將位星
　高后元年陵免相不書疑缺
　八年七月卒巳為帝太𫝊九月丙戍復為丞相此審
　食其也疑缺
　孝文十年書諸侯皆至長安按諸侯王表是年惟長
　沙王來朝他國前朝不一年楚王戊十三年乃朝本
　紀亦無此疑誤
　孝景後元年下周亞夫獄不食死例當書疑缺
　御史大夫自孝文以後史表與漢百官表多異疑從
　漢書為是葢漢御史大夫只一人漢書孝文四年圍
　七年馮敬十六年申屠嘉後元二年陶青孝景二年
　錯四年介七年劉舍中三年衛綰後元年直不疑孝
　武元年牛抵二年趙綰四年莊青翟六年安國元光
　四年張歐元朔三年公孫𢎞五年畨係凡此叙遷甚
　明史表孝文四年嘉為御史大夫後二年嘉相計十
　四年乃孝文九年又載御史大夫敬是同時有兩御
　史也故從漢書四年圍七年敬十六年嘉為是(漢書/嘉傳)
　(亦云十六年/為御史大夫)又孝景四年史表有御史大夫蚡按蚡
　傳孝景時為中大夫並未遷御史大夫孝武元年始
　封蚡武安侯為太尉則蚡疑介字之訛當從漢表四
　年介為是又史表孝景六年有御史大夫陽陵侯岑
　邁漢表無之元朔五年漢表有畨係史表無之按岑
　邁無所考若畨係則史表缺耳當元朔三年公孫𢎞
　為御史五年𢎞相應有繼為御史者史未有載至元
　狩元年乃書御史大夫蔡此三年中御史不應缺又
　從漢表為是雖圍與介與係與邁皆無傳可考以次
　求之漢書固為明也
　　班固云司馬遷記事訖于天漢自此以後後人所
　　續按史公大事記筆削本朝尤其精意所在前人
　　謂得詩春秋之意是不誣司馬貞弗索其義但以
　　六事槩之陋矣因為比事參觀發明篇末其意義
　　顯爍衆見者不費辭也若褚孝孫所續太始以後
　　觕舉數事事多缺㫖亦無取故不論
