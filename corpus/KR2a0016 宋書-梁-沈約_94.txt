書卷九十四
　　梁　　　　　沈　　　　約　　　　撰
　列傳第五十四
　　恩倖
夫君子小人類物之稱蹈道則為君子違之則為小人
屠釣卑事也版築賤役也太公起為周師傅説去為殷
相非論公侯之世鼎食之資明揚幽仄唯才是與逮于
二漢兹道未革胡廣累世農夫伯始致位公相黄憲牛
醫之子叔度名重京師且任子居朝咸有職業雖七葉
珥貂見崇西漢而侍中身奉奏事又分掌御服東方朔
為黄門侍郎執㦸殿下郡縣掾史並出豪家負戈宿衛
皆由世族非若晚代分為二塗者也漢末䘮亂魏武始
基軍中倉卒權立九品蓋以論人才優劣非為世族髙
卑因此相沿遂為成法自魏至晉莫之能改州都郡正
以才品人而舉世人才升降蓋寡徒以馮藉世資用相
陵駕都正俗士斟酌時宜品目少多隨事俯仰劉毅所
云下品無髙門上品無賤族者也嵗月遷譌斯風漸篤
凡厥衣冠莫非二品自此以還遂成卑庶周漢之道以
智役愚臺𨽻參差用成等級魏晋以來以貴役賤士庶
之科較然有辨夫人君南面九重奥絶陪奉朝夕義隔
卿士階闥之任宜有司存既而恩以倖生信由恩固無
可憚之姿有易親之色孝建泰始主威獨運官置百司
權不外假而刑政糾雜理難徧通耳目所寄事歸近習
賞罰之要是謂國權出内王命由其掌握於是方塗結
軌輻湊同奔人主謂其身卑位薄以為權不得重曽不
知鼠慿社貴狐藉虎威外無逼主之嫌内有専用之功
勢傾天下未之或悟挾朋樹黨政以賄成鈇鉞創痏構
於筵笫之曲服冕乗軒出乎言笑之下南金北毳來悉
方艚素縑丹魄至皆兼两西京許史蓋不足云晉朝王
庾未或能比及太宗晩運慮經盛衰權幸之徒慴憚宗
戚欲使幼主孤立永竊國權構造同異興樹禍隙帝弟
宗王相繼屠劋民忘宋徳雖非一塗寳祚夙傾實由於
此嗚呼漢書有恩澤侯表又有佞倖傳今採其名列以
為恩倖篇云
戴法興㑹稽山隂人也家貧父碩子販紵為業法興二
兄延夀延興並脩立延夀善書法興好學山隂有陳載
者家富有錢三千萬鄉人咸云戴碩子三兒敵陳載三
千萬錢法興少賣葛於山隂市後為吏傳署入為尚書
倉部令史大将軍彭城王義康於尚書中覓了了令史
得法興等五人以法興為記室令史義康敗仍為世祖
征虜撫軍記室掾上為江州仍補南中郎典籖上於巴
口建義法興與典籖戴明寳蔡閑俱轉參軍督護上即
位並為南臺侍御史同兼中書通事舍人法興等専管
内務權重當時孝建元年加建武將軍南魯郡太守觧
舍人侍太子於東宫大明二年三典籖並以南下預密
謀封法興呉昌縣男明寳湘鄉縣男閑髙昌縣男食邑
各三百户閑時已卒追加爵封法興轉員外散騎侍郎
給事中太子旅賁中郎将太守如故世祖親覧朝政不
任大臣而腹心耳目不得無所委寄法興頗知古今素
見親待雖出侍東宫而意任隆密魯郡巢尚之人士之
末元嘉中侍始興王濬讀書亦渉獵文史為上所知孝
建初補東海國侍郎仍並中書通事舍人凡選授遷轉
誅賞大處分上皆與法興尚之參懐内外諸雜事多委
明寳上性嚴暴睚眦之間動至罪戮尚之毎臨事觧釋
多得全免殿省甚頼之而法興明寳大通人事多納貨
賄凡所薦達言無不行天下輻湊門外成市家産並累
千金明寳驕縱尤甚長子敬為揚州從事與上争買御
物六宫嘗出行敬盛服騎馬於車左右馳驟去來上大
怒賜敬死繫明寳尚方尋被原釋委任如初世祖崩前
廢帝即位法興遷越騎校尉時太宰江夏王義恭録尚
書事任同總已而法興尚之執權日久威行内外義恭
積相畏服至是懾憚尤甚廢帝未親萬機凡詔勑施為
悉決法興之手尚書中事無大小専斷之顔師伯義恭
守空名而已廢帝年已漸長凶志轉成欲有所為法興
毎相禁制毎謂帝曰官所為如此欲作營陽耶帝意稍
不能平所愛幸閹人華願兒有盛寵賜與金帛無笇法
興常加裁減願兒甚恨之帝常使願兒出入市里察聴
風謡而道路之言謂法興為眞天子帝為贋天子願兒
因此告帝曰外間云宫中有兩天子官是一人戴法興
是一人官在深宫中人物不相接法興與太宰顔栁一
體吸習徃來門客恒有數百内外士庶莫不畏服之法
興是孝武左右復久在宫闈今将他人作一家深恐此
坐席非復官許帝遂發怒免法興官遣還田里仍復徙
付逺郡尋又於家賜死時年五十二法興臨死封閉庫
藏使家人謹録鑰牡死一宿又殺其二子截法興棺焚
之籍没財物法興能為文章頗行於世死後帝敕巢尚
之曰吾纂承洪基君臨萬國推心勲舊著於遐邇不謂
戴法興恃遇負恩専作威福冒憲黷貨號令自由積釁
累愆遂至於此卿等忠勤在事吾乃具悉但道路之言
異同紛糾非唯人情駭愕亦𤣥象違度委付之㫖良失
本懐吾今自親覧萬機留心庶事卿等宜竭誠盡力以
副所期尚之時為新安王子鸞撫軍中兵參軍淮陵太
守乃觧舍人轉為撫軍咨議參軍太守如故太宗泰始
二年詔曰故越騎校尉呉昌縣開國男戴法興昔從孝
武誠懃左右入定社稷預誓河山及出侍東儲竭盡心
力嬰害凶悖朕甚愍之可追復削注還其封爵有司奏
以法興孫靈珍襲封又詔曰法興小人専權豪恣雖虐
主所害義由國討不宜復貪人之封封爵可停太宗初
復以尚之兼中書通事舍人南清河太守二年遷中書
侍郎太守如故未拜改除前軍将軍太守如故侍太子
於東宫晉安王子勛平後以軍守管内封邵陵縣男食
邑四百户固辭不受轉黄門侍郎出為新安太守病卒
戴明寳南東海丹徒人也亦歴員外散騎侍郎給事中
世祖世帶南清河太守前廢帝即阼權任悉歸法興而
明寳輕矣以為宣威將軍南東莞太守景和末増邑百
户太宗初天下反叛軍務煩擾以明寳舊人屢經戎事
復委任之以前軍将軍事平遷宣威将軍晉陵太守進
爵為侯増邑四百户泰始三年坐參掌戎事多納賄貨
削増封官爵繫尚方尋被宥復為安陸太守加寧朔將
軍游擊驍騎将軍武陵内史宣城太守順帝驃騎司馬
昇明初年老拜太中大夫病卒武陵國典書令董元嗣
與法興明寳等俱為世祖南中郎典籖元嘉三十年奉
使還都值元凶弑立遣元嗣南還報上以徐湛之等反
上時在巴口元嗣具言弑狀上遣元嗣下都奉表於劭
既而上舉義兵劭責元嗣元嗣答曰始下未有反謀劭
不信備加考掠不服遂死世祖事克追贈員外散騎侍
郎使文士蘇寳生為之誄焉大明中又有奚顯度者南
東海郯人也官至員外散騎侍郎世祖常使主領人功
而苛虐無道動加捶撲暑雨寒雪不聴暫休人不堪命
或有自經死者人役聞配顯度如就刑戮時建康縣考
囚或用方材壓頟及踝脛民間謡曰寧得建康壓頟不
能受奚度拍又相戲曰勿反顧付奚度其酷暴如此前
廢帝嘗戲云顯度刻虐為百姓所疾比當除之左右因
倡諾即日宣㫖殺焉時人比之孫皓殺岑昬
徐爰字長玉南琅邪開陽人也本名瑗後以與傅亮父
同名改為爰初為晋琅邪王大司馬府中典軍從北征
微密有意理為髙祖所知少帝在東宫入侍左右太祖
初又見親任歴治吏勞遂至殿中侍御史元嘉十二年
轉南臺侍御史始興王濬後軍復侍太子於東宫遷員
外散騎侍郎太祖毎出軍行師常懸授兵略二十九年
重遣王元謩等北伐配爰五百人隨軍向碻磝銜中㫖
臨時宣示世祖至新亭大將軍江夏王義恭南奔爰時
在殿内誑劭追義恭因得南走時世祖將即大位軍府
造次不曉朝章爰素諳其事既至莫不喜説以兼太常
丞撰立儀注孝建初補尚書水部郎轉為殿中郎兼右
丞孝建三年索虜宼邉詔問羣臣防禦之䇿爰議曰詔
㫖虜犯邉塞水陸遼逺孤城危棘復不可置臣以戎虜
猖狂狡焉滋廣列卒擬候伺覘間隙不勞大舉終莫永
寧然連於千里費固巨萬而中興造創資儲未積是以
齊斧徘徊朔氣稽掃今皇運洪休靈威遐懾蠢爾遺燼
懼在誅剪思肆蜂蠆以表有餘雖不敢深入濟沛或能
草竊邉塞羽林鞭長太倉遥阻救援之日勢不相及且
當使縁邉諸戍練卒嚴城凡諸督統聚糧蓄田籌計資
力足相抗擬小鎮告警大督電赴塢壁邀斷州郡犄角
儻有自送可使匹馬不反詔㫖胡騎倐忽抄㬥無漸出
耕見虜野粒資㓂比及少年軍實無擬江東根本不可
俱竭宜立何方可以相贍臣以為方鎭所資寔宜且田
且守若使堅壁而春墾輟耕清野而秋登莫擬私無生
業公成虚罄逺引根本二三非宜救之之術唯在盡力
防衛來必拒戰去則邀躡據險保隘易為首尾胡馬既
退則民豐廪實比及三載可以長驅詔㫖賊之所向本
無前謀兵之所進亦無定所比嵗戎戍倉庫多虛先事
聚衆則消費糧粟敵至倉卒又無以相應臣以為推鋒
前討大須資力據本應末不俟多衆今宼無傾國豕突
列城勢足脣齒飬卒得勇所任得才臨事而懼應機無
失豈煩空聚兵衆以待未然詔㫖戎狄貪婪唯利是䂓
不挫凶圖姦志嵗結臣以為不擊則必侵掠侵掠不已
則民失農桑農桑不収則王戍不立為立之方擊之為
要詔㫖若今邉地嵗驚公私失業經費困於遥輸逺圖
決無遂事寝弊贊略逆應有方臣以為威虜之方在於
積粟塞下若使邉民失業列鎭寡儲非唯無以逺圖亦
不能制其侵抄今當使小戍制其始宼大鎮赴其入境
一被毒手便自吹韲鳥逝矣尋即眞遷左丞先是元嘉
中使著作郎何承天草創國史世祖初又使奉朝請山
謙之南臺御史蘇寳生踵成之六年又以爰領著作郎
使終其業爰雖因前作而専為一家之書上表曰臣聞
虞史炳圗原光被之羙夏載昭策先隨山之勤天飛雖
王徳所至終陟固有資田躍神宗始於俾乂上日兆於
納揆其在殷頌長發𤣥王受命作周寔唯雝伯考行之
盛則振古之𢎞軌降逮二漢亦同兹義基帝剏乎豐郊
紹祚本於昆邑魏以武命國志晉以宣啓陽秋明黄初
非更姓之本太始為造物之末又近代之令凖式逺之
鴻規典謀緬邈紀傳成凖善惡具書成敗畢記然餘分
紫色滔天泯夏親所芟夷而不序於始傳渉聖卓紹煙
起雲騰非所誅滅而顕冠乎首述豈不以事先歸之前
錄功偕著之後撰伏惟皇宋承金行之澆季鍾經綸之
屯極擁𤣥光以鳯翔秉神符而龍舉劋定鯨鯢天人佇
屬晉禄數終上帝臨宋便應奄膺紘㝢對越神工而恭
服勤於三分讓徳邁於不嗣其為巍巍蕩蕩赫赫明明
歴觀逖聞莫或斯等宜衣銜書改文登舟變號起元義
熙為王業之始載序宣力為功臣之斷其偽元簒竊同
於新莽雖靈武克殄自詳之晉録及犯命干紀受戮霸
朝雖揖禪之前皆著之宋䇿國典體大方垂不朽請外
詳議伏須遵承於是内外博議太宰江夏王義恭等三
十五人同爰議宜以義熙元年為斷散騎常侍巴陵王
休若尚書金部郎檀道鸞二人謂宜以元興三年為始
太學博士虞龢謂宜以開國為宋公元年詔曰項籍聖
公編録二漢前史已有成列桓元傳宜在宋典餘如爰
議七年爰遷㳺擊将軍其年世祖南廵權以本官兼尚
書左丞車駕還宫罷明年又兼左丞著作兼如故世祖
崩營景寧陵爰以本官兼将作大匠爰便僻善事人能
得人主㣲㫖頗渉書傳尤悉朝儀元嘉初便入侍左右
預參顧問既長於附㑹又飾以典文故為太祖所任遇
大明世委寄尤重朝廷大禮儀注非爰議不行雖復當
時碩學所觧過人者既不敢立異議所言亦不見從世
祖崩公除後晉安王子勛侍讀博士咨爰宜習業與不
爰荅居喪讀喪禮習業何嫌少日始安王子眞博士又
咨爰爰曰小功廢業三年䘮何容讀書其専斷乖謬皆
如此前廢帝凶暴無道殿省舊人多見罪黜唯爰巧於
将迎始終無迕誅羣公後以爰為黄門侍郎領射聲校
尉著作如故封呉平縣子食邑五百户寵待隆密羣臣
莫二帝毎出行常與沈慶之山隂公主同輦爰亦預焉
太宗即位例削封以黄門侍郎改領長水校尉兼尚書
左丞明年除太中大夫著作並如故爰秉權日久上昔
在藩素所不説及景和世屈辱卑約爰禮敬甚簡益銜
之泰始三年詔曰夫事君無禮教道弗容訕上衒已人
倫所棄大中大夫徐爰㧞迹厮猥推㡿饕逄遂官參時
望門伍豪族遷位轉榮莫非超荷而謟側輕險與性自
俱利口䜛妄自少及長奉公在事釐毫蔑聞初無愧滿
常有闚進先朝賞以芻輩之中粗有學觧故得漸䝉驅
䇿出入兩宫太初偽立盡心佞事義師已震方得南奔
及孝武居統唯極諂諛附㑹承㫖専恣厥性致使治政
苛縱興造乖法損徳害民皆由此䜿景和悖險深相贊
協茍取偷存罔顧節義任算設數取合人主㩻嶇姦矯
所志必從故歴事七朝白首全貴自以體含徳厚識鑑
機先迷塗遂深罔知革悟朕撥亂反正勲濟天下靈祗
助順羣逆必夷況爰恩飬而無輸效遂内挾異心著於
形迹陽愚杜口罔所陳聞惰事緩文庶申詭略當今朝
列賢彦國無佞邪而秉心弗純累蠧時政以其自告之
辰用賜歸老之職榮禮優崇寧非饕過不謂潛怨㡿外
進競不已勤言託意觸遇斯發小人之情雖所先照猶
許其當改未忍加法遂恃朕仁𢎞必永容貸昨因觴宴
肆意譏毁謂制詔所為皆資傍説又宰輔無斷朝要非
才恃老與舊慢戾斯甚比邉難未静安衆以惠戎略是
務政網從簡故得使此小物乗寛自縱乃合投畀豺虎
以清王猷但朽顇將盡不足窮法可特原罪徙付交州
爰既行又詔曰八議緩罪舊在一條五刑所抵耆必加
貸徐爰前後釁迹理無可申廢棄海埵寔允國憲但蚤
䝉朕識曲矜愚朽既經大宥思沾殊渥可特除廣州統
内郡有司奏以為宋隆太守除命既下爰已至交州値
刺史張牧病卒土人孝長仁為亂悉誅北來流寓無或
免者長仁素聞爰名以智計誑誘故得無患久之聴還
仍除南康郡丞太宗崩還京都以爰為南濟隂太守復
除中散大夫元徽三年卒時年八十二
阮佃夫㑹稽諸曁人也元嘉中出身為臺小史太宗初
出閤選為主衣世祖召還左右補内監永光中太宗又
請為世子師甚見信待景和末太宗被拘於殿内住在
祕書省為帝所疑大禍将至惶懼計無所出佃夫與王
道隆李道兒及帝左右琅邪淳于文祖謀共廢立時直
閤将軍栁光世亦與帝左右蘭陵繆方盛丹陽周登之
有密謀未知所奉登之與太宗有舊方盛等乃使登之
結佃夫佃夫大説先是帝立皇后普暫徹諸王奄人太
宗左右錢藍生亦在其例事畢未被遣密使藍生候帝
慮事泄藍生不欲自出帝動止輙以告淳于文祖令文
祖報佃夫景和元年十一月二十九日晡時帝出幸華
林園建安王休仁山陽王休祐山隂公主並侍側太宗
猶在祕書省不被召益憂懼佃夫以告外監典事東陽
朱幼又告主衣呉興夀寂之細鎧主南彭城姜産之産
之又語所領細鎧將臨淮王敬則幼又告中書舍人戴
明寳並響應明寳幼欲取其曰向曉佃夫等勸取開鼓
後幼豫約勒内外使錢藍生密報建安王休仁等時帝
欲南廵腹心直閤將軍宋越等其夕並聽出外裝束唯
有隊主樊僧整防華林閤是栁光世鄉人光世要之僧
整即受命姜産之又要隊副陽平聶慶及所領壯士㑹
稽富靈符呉郡俞道龍丹陽宋逵之陽平田嗣並聚於
慶省佃夫慮力少不濟更欲招合夀寂之曰謀廣或泄
不煩多人時巫覡云後堂有鬼其夕帝於竹林堂前與
巫共射之建安王休仁等山隂主並從帝素不説寂之
見輒切齒寂之既與佃夫成謀又慮禍至抽刀前入姜
産之隨其後淳于文祖繆方盛周登之富靈符聶慶田
嗣王敬則俞道龍宋逵之又繼進休仁聞行聲甚疾謂
休祐曰事作矣相隨奔景陽山帝見寂之至引弓射之
不中乃走寂之追而殞之事定宣令宿衛曰湘東王受
太后令除狂主今已平定太宗即位論功行賞夀寂之
封應城縣侯食邑千户姜産之汝南縣侯佃夫建城縣
侯食邑八百户王道隆呉平縣侯淳于文祖陽城縣侯
食邑各五百户李道兒新塗縣侯繆方盛劉陽縣侯周
登之曲陵縣侯食邑各四百户富靈符惠懐縣子聶慶
建陽縣子田嗣將樂縣子王敬則重安縣子俞道隆荼
陵縣子宋逵之零陵縣子食邑各三百户佃夫遷南臺
侍御史薛索皃渡淮為宼山陽太守程天祚又反佃夫
與諸軍討之破索皃降天祚遷龍驤將軍司徒參軍率
所領南助赭圻轉太子歩兵校尉南魯郡太守侍太子
於東宫泰始四年以破薛索皃功増封二百户并前千
户以本官兼游擊將軍假寧朔將軍與輔國將軍兼驍
騎將軍孟次陽與二衛參員直次陽字崇基平昌安丘
人也太始初為山陽王休祐驃騎參軍薛安都子道摽
攻合肥次陽擊破之以功封攸縣子食邑三百户歴右
軍驃騎將軍六年出為輔師將軍兗州刺史戍淮隂立
北兗州自此始也進號冠軍將軍元徽四年卒時佃夫
王道隆楊運長並執權柄亞於人主巢戴大明之世方
之蔑如也嘗値正旦應合朔尚書奏遷元㑹佃夫曰元
正慶㑹國之大禮何不遷合朔日邪其不稽古如此大
通貨賄凡事非重賂不行人有餉絹二百匹嫌少不荅
書宅舍園池諸王邸第莫及妓女數十藝貌冠絶當時
金玉錦繡之飾宫掖不逮也毎製一衣造一物京邑莫
不法效焉於宅内開瀆東出十許里塘岸整絜汎輕舟
奏女樂中書舍人劉休嘗詣之値佃夫出行中路相逢
要休同反就席便命施設一時珍羞莫不畢備凡諸火
劑並皆始熟如此者數十種佃夫嘗作數十人饌以待
賔客故造次便辦類皆如此雖晉世王石不能過也泰
始初軍功既多爵秩無序佃夫僕從附𨽻皆受不次之
位捉車人虎賁中郎傍馬者員外郎朝士貴賤莫不自
結而矜傲無所降意入其室者唯呉興沈勃呉郡張澹
數人而已泰豫元年除寧朔将軍淮南太守遷驍騎将
軍尋加淮陵太守太宗晏駕後廢帝即位佃夫權任轉
重兼中書通事舍人加給事中輔國將軍餘如故欲用
張澹為武陵郡衛将軍袁粲以下皆不同而佃夫稱敕
施行粲等不敢執元徽三年遷黄門侍郎領右軍將軍
太守如故明年改領驍騎将軍其年遷使持節督南豫
州諸軍事冠軍将軍南豫州刺史歴陽太守猶管内任
以平建平王景素功増邑五百户時廢帝猖狂好出遊
走始出宫猶整羽儀引隊仗俄而棄部伍單騎與數人
相隨或出郊野或入市㕓内外莫不懼憂佃夫密與直
閤將軍申伯宗歩兵校尉朱幼于天寳謀共廢帝立安
成王五年春帝欲徃江乗射雉帝毎北出常留隊仗在
樂逰苑前棄之而去佃夫欲稱太后令喚隊仗還閉城
門分人守石頭東府遣人執帝廢之自為揚州刺史輔
政與幼等已成謀㑹帝不成向江乗故其事不行于天
寳因以其謀告帝帝乃收佃夫幼伯宗於光禄外部賜
死佃夫幼罪止身其餘無所問佃夫時年五十一幼泰
始初為外監配張永諸軍征討有濟辦之能遂官渉二
品為奉朝請南髙平太守封安浦縣侯食邑二百户
于天寳其先胡人預竹林堂功元徽中自陳功勞求加
封爵乃封為鄂縣子食邑二百户發佃夫之謀以為清
河太守右軍將軍昇明元年出為山陽太守齊王以其
反覆賜死
壽寂之泰始初以軍功増邑二百户為羽林監遷太子
屯騎校尉尋加寜朔将軍南太山太守多納貨賄請謁
無窮有一不從切齒罵詈常云利刃在手何憂不辦鞭
尉吏斫邏將七年為有司所奏徙送越州行至豫章謀
欲逃叛乃殺之
姜産之泰始初以軍功増邑二百户為晉平王休祐驃
騎中兵參軍龍驤将軍南濟隂太守三年北伐與虜戰
軍敗見殺追贈左軍将軍太守如故
李道皃臨淮人本為湘東王師稍至湘東國學官令太
宗即位稍進至員外散騎侍郎淮陵太守泰始二年兼
中書通事舍人轉給事中四年病卒
王道隆呉興烏程人兄道迄渉學善書形貌又羙呉興
太守王韶之謂人曰有子弟如王道迄無所少始興王
濬以為世子師以書補中書令史道隆亦知書為主書
書吏漸至主書世祖使傳命失㫖遣出不聴復入六門
太宗鎭彭城以補典籖署内監及即位為南臺侍御史
稍至員外散騎侍郎南蘭陵太守泰始二年兼中書通
事舍人以破晉陵功増邑百户并前六百户五年出侍
東宫復兼中書通事舍人後廢帝即位自太子翊軍校
尉遷右軍将軍太守兼舍人如故道隆為太宗所委過
於佃夫和謹自保不妄毁傷人執權既久家産豊積豪
麗雖不及佃夫而精整過之元徽二年太尉桂陽王休
範奄至新亭佃夫留守殿内而道隆領羽林精兵向朱
雀門時賊已至斻南道隆忽召鎭軍將軍劉勔於石頭
勔至命開斻道隆怒曰賊至但當急擊寧可開斻自弱
邪勔不敢復言催勔進戰勔度斻便敗賊乗勝逕進道
隆棄衆走向臺所乗馬連聳跼不肯前遂為賊兵及見
殺事平車駕臨哭贈輔國将軍益州刺史子法貞嗣齊
受禪國除
楊運長宣城懐安人初為宣城郡吏太守范曅觧吏名
素善射太宗初為皇子出運長為射師性謹慤為太宗
所委信及即位親遇甚厚與佃夫道隆李道兒等並執
權要稍至員外散騎侍郎南平昌太守泰始七年出侍
東宫後廢帝即位與佃夫俱兼通事舍人加龍驤将軍
轉給事中以平桂陽王休範功封南城縣子食邑八百
户元徽三年自安成王車騎中兵參軍遷後軍將軍兼
舍人如故運長質木廉正治身甚清不事園宅不受餉
遺而凡鄙無識知唯與寒人潘智徐文盛厚善動止施
為必與二人量議文盛為奉朝請預平桂陽王休範封
廣晉縣男食邑四百户順帝即位出運長為寧朔将軍
宣城太守尋去郡還家沈攸之反運長有異志齊王遣
驃騎司馬崔文仲討誅之
史臣曰竭忠盡節士子恒圖隨方致用明君盛典舊非
本舊因新以成舊者也狎非先狎因疎以成狎者也而
任隔疎情殊塗一致權歸近狎異世同規雖復漢髙之
簡易光武之謹厚猶豐沛多顕白水先華況世祖之泥
滯鄙近太宗之拘攣愛習欲不紛惑床笫豈可得哉
　
　
　
　
　
　
　
　
　
　
　
　
　宋書卷九十四
　宋書卷九十四考證
徐爰傳項籍聖公編録二漢前史已有成列○列當作
　例
　
　
　
　
　
　
　
　
　
　
　
　
　宋書卷九十四考證
