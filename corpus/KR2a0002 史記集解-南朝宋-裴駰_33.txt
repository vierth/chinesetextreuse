史記集解卷三十五
　　　　　　　　　　　　　宋　裴駰　撰
史記三十五
管蔡世家第五
管叔鮮蔡叔度者周文王子而武王弟也武王同母兄
弟十人母曰太姒文王正妃也其長子曰伯邑考次曰
武王發次曰管叔鮮次曰周公旦次曰蔡叔度次曰曹
叔振鐸次曰成叔武次曰霍叔處次曰康叔封次曰冉
季載冉季載最少同母兄弟十人唯發旦賢左右輔文王
故文王舍伯邑考而以發為太子及文王崩而發立是為
武王伯邑考既已前卒矣武王已克殷紂平天下封功臣
昆弟於是封叔鮮於管封叔度於蔡二人相紂子武庚禄
父治殷遺民封叔旦於魯而相周為周公封叔振鐸於曹
封叔武於成封叔處於霍康叔封冉季載皆少未得封武
王既崩成王少周公旦專王室管叔蔡叔疑周公之為不
利於成王乃挾武庚以作亂周公旦承成王命伐誅武庚
殺管叔而放蔡叔遷之與車十乗徒七十人從而分殷餘
民為二其一封微子啟於宋以續殷祀其一封康叔為衛
君是為衛康叔封季載於冉冉季康叔皆有馴行於是周
公舉康叔為周司冦冉季為周司空以佐成王治皆有令
名於天下蔡叔度既遷而死其子曰胡胡乃改行率徳馴
善周公聞之而舉胡以為魯卿士魯國治於是周公言於
成王復封胡於蔡以奉蔡叔之祀是為蔡仲餘五叔皆
就國無為天子吏者蔡仲卒子蔡伯荒立蔡伯荒卒子宫
侯立宫侯卒子厲侯立厲侯卒子武侯立武侯之時周厲
王失國奔彘共和行政諸侯多叛周武侯卒子夷侯立夷侯
十一年周宣王即位二十八年夷侯卒子釐侯所事立
釐侯三十九年周幽王為犬戎所殺周室卑而東徙秦始
得列為諸侯四十八年釐侯卒子共侯興立共侯二年卒
子戴侯立戴侯十年卒子宣侯措父立宣侯二十八年魯
𨼆公初立三十五年宣侯卒子桓侯封人立桓侯三年魯
弑其君隱公二十年桓侯卒弟哀侯獻舞立哀侯十一
年初哀侯娶陳息侯亦娶陳(杜預曰息國/汝南新息縣)息夫人將歸
過蔡蔡侯不敬息侯怒請楚文王來伐我我求救於蔡
蔡必來楚因擊之可以有功楚文王從之虜蔡哀侯以
歸哀侯留九歲死於楚凡立二十年卒蔡人立其子肸
是為繆侯繆侯以其女弟為齊桓公夫人十八年齊桓
公與蔡女戲船中夫人蕩舟桓公止之不止公怒歸蔡
女而不絶也蔡侯怒嫁其妹齊桓公怒伐蔡蔡潰遂虜
繆侯南至楚邵陵已而諸侯為蔡謝齊齊侯歸蔡侯二
十九年繆侯卒子莊侯甲午立莊侯三年齊桓公卒十
四年晉文公敗楚於城濮二十年楚太子商臣弑其父
成王代立二十五年秦穆公卒三十三年楚莊王即位
三十四年莊侯卒子文侯申立文侯十四年楚莊王伐
陳殺夏徵舒十五年楚圍鄭鄭降楚楚復醳之二十年
文侯卒子景侯同立景侯元年楚莊王卒二十九年景
侯為太子般娶婦於楚而景侯通焉太子弑景侯而自
立是為靈侯靈侯二年楚公子圍弑其王郟敖而自立
為靈王九年陳司徒招弑其君哀公楚使公子棄疾滅
陳而有之十二年楚靈王以靈侯弑其父誘蔡靈侯于
申伏甲飲之醉而殺之刑其士卒七十人令公子棄疾
圍蔡十一月滅蔡使棄疾為蔡公楚滅蔡三歲楚公子
棄疾弑其君靈王代立為平王平王乃求蔡景侯少子
廬立之是為平侯(宋忠曰平/侯徙下蔡)是年楚亦復立陳楚平王
初立欲親諸侯故復立陳蔡後(世本曰平侯者靈侯/般之孫太子友之子)平
侯九年卒靈侯般之孫東國攻平侯子而自立是為悼
侯悼侯父曰隱太子友隱太子友者靈侯之太子平侯
立而殺隱太子故平侯卒而隱太子之子東國攻平侯
子而代立是為悼侯悼侯三年卒弟昭侯申立昭侯十
年朝楚昭王持美裘二獻其一於昭王而自衣其一楚
相子常欲之不與子常讒蔡侯留之楚三年蔡侯知之
乃獻其裘於子常子常受之乃言歸蔡侯蔡侯歸而之
晉請與晉伐楚十三年春與衛靈公會邵陵蔡侯私於
周萇𢎞以求長於衛(服䖍曰載書/使蔡在衛上)衛使史鰌言康叔之
功徳乃長衛夏為晉滅沈(杜預曰汝南平/輿縣有邥亭)楚怒攻蔡蔡
昭侯使其子為質於吳以共伐楚冬與吳王闔閭遂破
楚入郢蔡怨子常子常恐奔鄭十四年吳去而楚昭王
復國十六年楚令尹為其民泣以謀蔡蔡昭侯懼二十
六年孔子如蔡楚昭王伐蔡蔡恐告急於吳吳為蔡逺
約遷以自近易以相救昭侯私許不與大夫計吳人來
救蔡因遷蔡于州來二十八年昭侯將朝于吳大夫恐
其復遷乃令賊利殺昭侯已而誅賊利以解過而立昭
侯子朔是為成侯(徐廣曰/或作景)成侯四年宋滅曹十年齊田
常弑其君簡公十三年楚滅陳十九年成侯卒子聲侯
産立聲侯十五年卒子元侯立元侯六年卒子侯齊立
侯齊四年楚惠王滅蔡蔡侯齊亡蔡遂絶祀後陳滅三
十三年
伯邑考其後不知所封武王發其後為周有本紀言管
叔鮮作亂誅死無後周公旦其後為魯有世家言蔡叔
度其後為蔡有世家言曹叔振鐸其後為曹有世家言
成叔武其後世無所見霍叔處其後晉獻公時滅霍康
叔封其後為衛有世家言冉季載其後世無所見
太史公曰管蔡作亂無足載者然周武王崩成王少天
下既疑賴同母之弟成叔冉季之屬十人為輔拂是以
諸侯卒宗周故附之世家言
　　曹叔世家
曹叔振鐸者周武王弟也武王已克殷紂封叔振鐸於
曹(宋忠曰濟/陽定陶縣)叔振鐸卒子太伯脾立太伯卒子仲君平
立仲君平卒子宫伯侯立宫伯侯卒子孝伯雲立孝伯
雲卒子夷伯喜立夷伯二十三年周厲王奔于彘三十
年卒弟幽伯强立幽伯九年弟蘓殺幽伯代立是為戴
伯戴伯元年周宣王已立三歲三十年戴伯卒子惠伯
兕立(孫檢曰兕音徐子反曹惠伯或/名雉或名弟或復名弟兕也)惠伯二十五年周
幽王為犬戎所殺因東徙益卑諸侯畔之秦始列為諸
侯三十六年惠伯卒子石甫立其弟武殺之代立是為
繆公繆公三年卒子桓公終生立(孫檢云一作/終湦湦音生)桓公三
十五年魯隱公立四十五年魯弑其君隱公四十六年
宋華父督弑其君殤公及孔父五十五年桓公卒子莊
公夕姑立莊公二十三年晉桓公始霸三十一年莊公
卒子釐公夷立釐公九年卒子昭公斑立昭公六年齊
桓公敗蔡遂至楚召陵九年昭公卒子共公襄立共公
十六年初晉公子重耳其亡過曹曹君無禮欲觀其騈
脅(韋昭曰駢/者并幹也)釐負羇諫不聽私善於重耳二十一年晉
文公重耳伐曹虜共公以歸令軍毋入釐負羈之宗族
閭或説晉文公曰昔齊桓公會諸侯復異姓今君囚曹
君滅同姓何以令於諸侯晉乃復歸共公二十五年晉
文公卒三十五年共公卒子文公壽立文公二十三年
卒子宣公彊立宣公十七年卒弟成公負芻立成公三
年晉厲公伐曹虜成公以歸己復釋之五年晉欒書中
行偃使程滑弑其君厲公二十三年成公卒子武公勝
立武公二十六年楚公子棄疾弑其君靈王代立二十
七年武公卒子平公頃立平公四年卒子悼公年立是
歲宋衛陳鄭皆火悼公八年宋景公立九年悼公朝於
宋宋囚之曹立其弟野是為聲公悼公死於宋歸葬聲
公五年平公弟通弑聲公代立是為隱公隱公四年聲
公弟露弑隱公代立是為靖公靖公四年卒子伯陽立
伯陽三年國人有夢衆君子立于社宫(賈逵曰社宫社/也鄭衆曰社宫)
(中有室/屋者)謀欲亡曹曹叔振鐸止之請待公孫彊許之旦
求之曹無此人夢者戒其子曰我亡爾聞公孫彊為政
必去曹無罹曹禍及伯陽即位好田弋之事六年曹野
人公孫彊亦好田弋獲白雁而獻之且言田弋之説因
訪政事伯陽大説之有寵使為司城以聽政夢者之子
乃亡去公孫彊言霸説於曹伯十四年曹伯從之乃背
晉于宋(賈逵曰以/小加大)宋景公伐之晉人不救十五年宋滅
曹執曹伯陽及公孫彊以歸而弑之曹遂絶其祀
太史公曰余尋曹共公之不用僖負羈乃乗軒者三百
人知唯徳之不建及振鐸之夢豈不欲引曹之祀者哉
如公孫彊不修厥政叔鐸之祀忽諸
　
　
　
　
　
　
　
　
　
　
　
　
　
　
　史記集解卷三十五
