史記正義卷二十四
　　　　　　　　　　　　唐　張守節　撰
樂書第二(天有日月星辰地有山陵河海嵗有萬物成/熟國有聖賢宫觀周域官􁉗人有言語衣服)
(體貌端修咸謂之樂樂書者猶樂記也鄭元云以其記/樂之義也按别録目屬樂記葢十一篇合為一篇十一)
(篇者有樂本有樂論有樂施有樂言有樂禮有樂情有/樂化有象法有賔牟有師乙有魏文侯今雖合之亦畧)
(有分焉劉向校書得書樂二十三篇著於/别録今樂記雖有十二篇其名猶存也)史記二十四
太史公曰余每讀虞書至於君臣相敕維是幾安而股
肱不良萬事墯壊未嘗不流涕也成王作頌推己懲艾
(音/刈)悲彼家難(乃憚反家難謂文王/囚羑里武王伐紂)可不謂戰戰恐懼善
守善終(言成王作頌悲文王戰戰恐懼/推已戒勵為治是善守善終也)君子不為約則
修徳(為于/偽反)滿則棄禮佚能思初安能惟始沐浴膏澤而
歌詠勤苦非大徳誰能如斯𫝊曰治定功成禮樂乃興
海内人道益深其徳益至所樂者益異滿而不損則溢
盈而不持則傾凡作樂者所以節樂(音洛言不樂/至荒淫也)君子
以謙退為禮以損減為樂樂其如此也以為州異國殊
情習不同故博采風俗協比聲律(比音/鼻)以補短移化助
流政教天子躬於明堂臨觀而萬民咸蕩滌邪穢斟酌
飽滿以飾厥性故云雅頌之音理而民正嘄噭之聲興
而自奮鄭衛之曲動而心淫及其調和諧合鳥獸盡感
而况懐五常含好惡自然之勢也治道虧缺而鄭音興
起封君是辟(辟井/亦反)名顯鄰州爭以相髙自仲尼不能與
齊優遂容於魯雖退正樂以誘世作五章以刺時猶莫
之化也凌遲以至六國流沔沈佚遂往不反卒於喪身
滅宗并國於秦秦二世尤以為娛丞相李斯進諫曰放
棄詩書極意聲色祖伊所以懼也(祖伊諫殷紂紂不聴/孔安國云祖乙後賢)
(臣/也)輕積細過恣心長夜紂所以亡也趙髙曰五帝三王
樂各殊名示不相襲朝廷下至人民得以接歡喜合殷
勤非此和説不通解澤不流(説音悦解音蟹言非此樂/和適亦悦樂之不通散恩)
(澤之事不流各一世之/化也諫二世故名之也)亦各一世之化度時之樂何必
華山之騄耳而后行逺乎二世然之髙祖過沛詩三侯
之章令小兒歌之髙祖崩令沛得以四時歌儛宗廟孝
惠孝文孝景無所增更於樂府習常𨽻舊而已(𨽻音/異)至
今上即位作十九章令侍中李延年次序其聲拜為協
律都尉通一經之士不能獨知其辭皆集㑹五經家相
與共講習讀之乃能通知其意多爾雅之文漢家常以
正月上辛祠太一甘泉以昏時夜祠到明而終常有流
星經於祠壇上使僮男僮女七十人俱歌春歌青陽夏
歌朱明秋歌西皡冬歌𤣥冥(禮記月令云/𤣥冥水官也)世多有故不論
又嘗得神馬渥洼水中復次以為太一之歌歌曲曰太
一貢兮天馬下(太一北極/太星也)霑赤汗兮沫流赭騁容與兮
跇萬里今安匹兮龍與友後伐大宛得千里馬馬名蒲
梢次作以為歌歌詩曰天馬來兮從西極經萬里兮歸
有徳承靈威兮降外國涉流沙兮四夷服中尉汲黯進
曰凡王者作樂上以承祖宗下以化兆民今陛下得馬
詩以為歌協於宗廟先帝百姓豈能知其音邪上黙然
不説丞相公孫𢎞曰黯誹謗聖制當族凡音之起由人
心生也(皇侃云此章有三品故名為樂本備言音聲所/起故名樂本夫樂之起其事有二一是人心感)
(樂樂聲從心而生一是樂/感人心心隨樂聲而變也)人心之動物使之然也(物者/外境)
(也外有善惡來觸於心則應/觸而動故云物使之然也)感於物而動故形於聲聲
相應故生變(崔靈恩云縁五聲名自相應不足/為樂故變使雜令聲音諧和也)變成方
謂之音(皇侃云單聲不足故變雜五/聲使交錯成文乃謂為音也)比音而樂之及干
戚羽旄謂之樂也(比音鼻次也音五音也言五音雖雜/猶未足為樂復須次比器之音及文)
(武所執之物共相諧㑹乃是由音得/名為樂武隂文陽故所執有輕重異)樂者音之所由生
也(合音乃成樂是樂由音而/生諸樂生起所由之生也)其本在人心感於物也(本/猶)
(初也物外境也言將欲明/樂隨心見故更陳此句也)是故其哀心感者其聲噍以
殺(殺所介反噍踧急也若外境痛苦則其心哀戚哀感/在心故樂聲踧急而殺也此下六者皆人君見前境)
(來感已而制樂/音隨心見之也)其樂心感者其聲嘽以緩(嘽寛也若外/境可美則其)
(心歡樂歡樂在心故/樂聲必隨而寛緩也)其喜心感者其聲發以散(若外境/㑹意其)
(心喜悦悦喜在心/故樂聲𤼵揚也)其怒心感者其聲麤以厲(若外境乖失/故己心怒)
(謂怒隨心心隨怒而𤼵揚故無/輟硋則樂聲麤彊而嚴厲也)其敬心感者其聲直以
廉(廉隅也若外境尊髙故己心悚敬/悚敬在内則樂聲直而有亷角也)其愛心感者其聲
和以柔(柔軟也若外境憐慕故己心/愛惜愛惜在内則樂和柔也)六者非性也(性本/静寂)
(無此六事六事之生由/應感見而動故云非性)感於物而後動是故先王慎所
以感之(六事隨見而動非闗本性先王聖人在上/制正禮以防之故先王慎所以感之者也)故禮
以導其志樂以和其聲政以一其行(胡孟/反)刑以防其姦
禮樂刑政其極一也(四事防慎所感之由也用禮教尊/其志用世樂諧和其聲用法律齊)
(其行用刑辟防其凶民不復流僻徒感/防之使同其一敬不為非也極至也)所以同民心而
出治道也(上四事功成民同其心俱不邪僻故治道出/也民心所觸有前六者不同故聖人用後四)
(者制/之)凡音者生人心者也(此樂本章第二叚明樂感人/心也人心即君人心也樂音)
(善惡由君上心之所好/故云生於人心者也)情動於中故形於聲(情君之情/也中猶心)
(也心既感物而動/故形見於聲也)聲成文謂之音(謂之音清濁雖異各/見於外成於文彩並)
(謂之/音也)是故治世之音安以樂其政和(樂音洛言平理之/世其樂音安静而)
(歡樂也正/政同也)亂世之音怨以怒其政乖(亂世之音民心怨/怒樂聲亦怨由其)
(正乖僻/故也)亡國之音哀以思其民困(思音四亡國謂將欲/滅亡之國樂音悲哀)
(而愁思亡國之時民之心哀思其/樂音亦哀思由其民困苦故也)聲音之道與政通矣
(政和則聲音安樂政乖則聲音/怨怒是聲音之道與正通矣)宫為君(宫屬土居中央/總四方君之象)
(也/)商為臣角為民(角屬木以其清/濁中民之象)徴為事(徴屬火以其/徴清事之象)
(者/也)羽為物五者不亂則無惉滯之音矣(惉弊也滯敗也/君臣民事物五)
(者各得其用不相壊亂/則五音之響無弊敗也)宫亂則荒(宫亂則其聲放散/由其君驕溢故也)其
君驕商亂則槌(商音亂其聲歌邪不正也/由其臣不理於官壊故)其臣壊角亂則
憂(角音亂其聲憂愁/由政虐民怨故也)其民怨徴亂則哀(徴音亂其聲哀/苦由繇役不休)
(其民事/勤勞)其事勤羽亂則危(羽音亂其聲傾危由君/賦重於其民貧乏故也)其財
匱五者皆亂迭相陵謂之慢(迭互也陵越也五聲並不/和則君臣上下互相陵越)
(所以謂之/為慢也)如此則國之滅亡無日矣鄭衛之音亂世之
音也比於慢矣(鄭音好濫淫志衛國之音促速煩志並/是亂世音雖亂而未滅亡故比慢也比)
(必以/反)桑間濮上之音(昔殷紂使師延作長夜靡靡之樂/以致亡國武王伐紂此樂師師延)
(將樂器投濮水而死後晉國樂師師涓夜過此水聞水/中作此樂因聴而寫之既得還國為晉平公奏之師曠)
(撫之曰此亡國之音也得此必/於桑間濮上乎紂之所由亡也)亡國之音也其政散其
民流誣上行私而不可止(若用此濮上之音其政必離/散而民人流徙逃亡縁臣誣)
(上各行私情國即滅/亡而不可禁止也)凡音者生於人心者也(此樂章第/三叚也前)
(第一明人心感樂第二叚明樂感人心此叚聖人制正/樂以應之此叚自有二重自凡音至反人道為一重却)
(應第二叚樂感人心也又自人心生而静至/王道備矣為一重却應第一叚人心感樂也)樂者通於
倫理者也(音初生自君心形而成樂樂成則能通於/百姓使各盡其類分故曰通倫理者也)是
故知聲而不知音者禽獸是也知音而不知樂者衆庶
是也唯君子為能知樂是故審聲以知音(聲為音本若/欲知音當湏)
(審定其聲然/後音可知)審音以知樂(音為樂本前審定其/音然後可知樂也)審樂以
知政(樂為政本前審定其/樂然後政可知也)而治道備矣(前審定其本後/識其末則為治)
(之道乃/可備矣)是故不知聲者不可與言音不知音者不可與
言樂知樂則幾於禮矣(禮謂治國之禮包萬事萬事備/具始是禮極今知樂者但正君)
(臣民事物五者之情於/禮未極故云幾於禮也)禮樂皆得謂之有徳徳者得也
(若聴樂而知禮則是禮樂皆得二者備具則是有徳之/君也又言有徳之人是能得禮樂之情故云徳者得也)
是故樂之隆非極音也(大樂之盛本在移風易俗非窮/鐘鼔之音故云非極音也故樂)
(云樂云鐘鼔/云乎哉是也)食饗之禮非極味也(食音嗣食享謂宗廟/祭也夫禮之盛本在)
(安上治民非崇玉帛至味故云非極味/也故論語禮云禮云玉帛云乎哉是也)清廟之瑟朱絃
而疏越一倡而三嘆有遺音者矣(倡音唱一唱謂一人/始唱歌三嘆謂三人)
(讚嘆也樂歌此文王之道不極音聲故但以熟弦廣孔/少唱寡和此音有徳傳於無窮是有餘音不已一云所)
(重在徳本不在音是有/遺餘音念之不忘也)大饗之禮(大享即食享也變食/言大崇其名故也不)
(尚重味故食言大也此/言禮盛不作至味之事)尚𤣥酒(祫祭之禮則列𤣥尊/在上五齊在下也)而
俎腥魚(九俎有肴生腊是俎腥魚者生魚/也俎雖有三牲而兼載生魚也)大羮不和(和/胡)
(卧反大羮肉汁也祫祭有肉/汁為羮無塩菜之芼和也)有遺味者矣(遺亦餘也此/者質素之食)
(禮人主誠設之道不極滋味故尚明水而腥魚此禮可/重流芳竹帛傳之無已有餘味一云禮本在徳不在甘)
(味故用水魚/而遺味也)是故先王之制禮樂也非以極口腹耳目之
欲也將以教民平好惡而反人道之正也(好火到反惡/一故反平均)
(也言先王制禮作樂本是教訓澆民平於好惡之理故/去惡歸善不為口腹耳目之欲令反歸人之正道也)
人生而静天之性也(此第三叚第二重也人初生未有/情欲其情欲至静稟于自然是天)
(之性/也)感於物而動性之頌也(其心雖静感外情因物/而動是性之貪慾也)物
至知知然後好惡形焉(上知/音智)好惡無節於内知誘於外
不能反已天理滅矣(言好惡不自節量於心唯知情欲/誘之於外不能反還已躬之善則)
(天性滅/絶矣)夫物之感人無窮而人之好惡無節則是物至而
人化物也(夫物不一故言無窮也若人心嗜慾無度隨/好惡不能節之則與之而化故云人化物)
人化物也者滅天理而窮人欲者也(心隨物化則滅天/性而恣人心之欲)
(也/)於是有悖逆詐偽之心有淫佚作亂之事是故彊者
脅弱衆者暴寡知者詐愚勇者苦怯疾病不養老㓜孤
寡不得其所此大亂之道也是故先王制禮樂人為之
節衰麻哭泣(此以下並是陳禮節人之事也制五服哭/泣所以紀喪事之節而不使背死忘生也)
(事死者難故以/哀哭為前也)所以節喪紀也鐘鼓干戚所以和安樂
也㛰姻冠笄所以别男女也(冠音貫/笄音雞)射鄉食饗所以正
交接也禮節民心樂和民聲政以行之刑以防之禮樂刑
政四達而不悖則王道備矣樂者為同禮者為異(此第/二章)
(名為樂論其中有四叚此章論禮樂同異也夫樂/使率土合和是同也禮使父子殊别是為異也)同則
相親異則相敬樂勝則流禮勝則離(勝式證反勝猶過/也禮樂雖有同異)
(而又相須也若樂過和同而無禮則流慢無復尊卑之/敬若禮過殊隔無樂則親屬離折無復骨肉之愛也)
合情飾貌者禮樂之事也(樂和内是合情也/禮撿迹是飾貌也)禮義立則
貴賤等矣樂文同則上下和矣(文謂聲成文也若作樂/文采諧同則上下並和)
(是樂和/民聲也)好惡著則賢不肖别矣(好惡並去聲又並如字/著張慮反若法律分明)
(善惡章著則賢愚/斯别是政化行矣)刑禁暴爵舉賢則政均矣(王者為用/刑則禁制)
(暴慢疏爵以舉賞賢良則政治均平是刑以防之矣既/是禁暴而又言舉禄者示刑最為重不宜獨行必湏賞)
(罰兼明也然禮樂之用非/政不行明湏四事連行也)仁以愛之義以正之如此則
民治行矣(言禮樂刑政既均又湏仁以愛民/義以正民如此則民順理正行矣)樂由中出
(樂論第二叚謂樂功也出猶生也為/人在中和有未足故生此樂也)禮自外作(作猶起/也為人)
(在敬有未足/起此禮也)樂由中出故静(樂和心在/内故云静)禮自外作故文
(禮肅人貌貌/在外故云動)大樂必易(易以豉反朱/弦疏越是也)大禮必簡(𤣥酒腥/魚是也)
樂至則無怨禮至則不爭(樂行主和和達則民無復怨/怒也禮行主謙謙達則民不)
(爭競/也)揖讓而治天下者禮樂之謂也㬥民不作諸侯賓
服兵革不試五刑不用百姓無患天子不怒如此則樂
達矣合父子之親(前云禮至不争故致天下尊卑之序/也禮使父慈子孝是合父子之親也)
(即父事/三老也)明長幼之序(長坐幼立是明長幼之/序即兄事五更是也)以敬四海
之内(孝經云教以孝所以敬天下之為人父教以弟所/以敬天下之為人兄教以臣所以敬天下之為君)
(即是敬四/海之内也)天子如此則禮行矣(言天子能躬行禮則臣/下必用禮如此則禮行)
(矣合父子以下悉自/天子自身行之也)大樂與天地同和(此樂論第三叚/論禮與樂唯聖)
(能識也言天地以氣氤氲合生萬物大樂之理/順隂陽律吕生養萬物是大樂與天地同和也)大禮與
天地同節(言天有日月地有山川髙卑殊形生用各别/大禮辯尊卑貴賤等差異别是大禮與天地)
(同/節)和故百物不失(樂與天地同和/能生成性萬物)節故祀天祭地(禮與/天地)
(生成同節有尊卑/上下報萬物之功)明則有禮樂(明猶外也言聖王能使/樂與天地同和禮與天)
(地同節又能顯明/其禮樂以教人也)幽則有鬼神(幽内也言聖王又能内/敬鬼神助天地生成萬)
(物/)如此則四海之内合敬同愛矣(言行禮同節故四海合/敬矣樂同和故四海同)
(愛/矣)禮者殊事合敬者也(尊卑貴賤之别是殊事也/施之同以莊敬是合敬也)樂者
異文合愛者也(宫商錯而成文隨事而制變/是異文同以勸愛是合愛也)禮樂之情
同故明王以相沿也(樂情主和禮情主敬致化是同以/其致化情同故明王相因述也)
故事與時並(言聖王所為之事與所當之時並行也若/堯舜揖讓之事與淳和之時並行湯武干)
(戈之事與澆薄之時/並行此句明禮也)名與功偕(名謂樂名也偕俱也功/者揖譲干戈之功也聖)
(王制樂之名與所建之功俱作也若堯舜/樂名咸池大韶湯武樂名大䕶大武也)故鐘鼓管磬
羽籥干戚樂之器也(此陳樂事也鐘鼓之屬是/樂之器有形質故為事也)詘信俯
仰級兆舒疾樂之文也(文飾之/事也)簠簋俎豆制度文章禮
之器也升降上下周旋裼襲禮之文也故知禮樂之情
者能作(既能窮本知末知變又能著誠/去偽所以能述作故謂之聖也)識禮樂之文者
能述(謂上文屈伸俯/仰升降上下也)作者之謂聖(堯舜禹湯/之屬是也)述者之謂
明(游夏之/屬是也)明聖者述作之謂也樂者天地之和也禮者
天地之序也(此樂論第四叚也謂禮樂之情也樂法天/地之氣故云天地之和禮仲天地之形故)
(云天地之序禮樂從天地而來王/者必於天地然後能興起禮樂也)和故百物皆化序故
羣物皆别樂由天作禮以地制(天用和氣化物物從氣/化是由天作也地有髙)
(下區分以生萬物禮有/品節殊文是由地制也)過制則亂過作則暴明於天地
然後能興禮樂也(禮樂既不可誤故湏明/天地者乃可制作也)論倫無患樂
之情也(既云惟聖人識禮樂之情此以下更説其情狀/不同也倫類也賀瑒云樂使物得類序而無害)
(是樂之/情也)欣喜驩愛樂之容也(容猶事也賀瑒云八音克/諧使物欣喜此樂之事迹)
(也/)中正無邪禮之質也(明禮情也質本也禮以心内/中正無有邪僻是禮之本)莊
敬恭順禮之制也(明禮情之事也謂容貌莊敬/謙恭謹慎是禮之節制也)若夫禮
樂之施於金石越於聲音用於宗廟社稷事于山川鬼
神則此所以與民同也(言四者施用祭祀隨世而異則/前王所不専故文云則此所以)
(與民同言/隨世也)王者功成作樂治定制禮(此第三章名禮樂/章言明王為治制)
(禮作樂故名禮樂章其中有三叚一明禮樂齊其/用必對二明禮樂法天地之事三明天應禮樂也)其功
大者其樂備其治辨者其禮具(辨皮勉反又邊練反夫/禮樂必由功治有小大)
(故禮樂應之而廣狹也若上世民淳易化故王者功治/廣徧是以禮樂備也而殷周民澆難化故王者功治徧)
(狹則禮樂/亦不具)干戚之舞非備樂也(證樂不備也干戚周武/也樂以文徳為備故用)
(朱絲疎越干戚之/舞故非備樂也)亨孰而祀非達禮也(解禮不具也謂/腥俎𤣥尊表誠)
(象古而已不在芬苾孰味/是乃澆世為之非達禮也)五帝殊時不相沿樂三王異
世不相襲禮(庾蔚之云樂興於五帝禮成於三王樂興/王者之功禮隨世之質文崔靈思云五帝)
(淳澆不同故不得相沿為樂三王/文質之不等故不得相襲為同禮)樂極則憂禮粗則偏
矣及夫敦樂而無憂禮備而不偏者其唯大聖乎天髙
地下萬物散殊而禮制行也(天髙於上地卑於下萬物/布散殊别於其中而大聖)
(制禮别異尊卑是衆大而行故云禮/制行矣禮以節制為義故云禮制)流而不息合同而
化而樂興也(天地二氣流行不息合同氛氲化生萬物/而大聖作樂合同人心是以象天地而起)
(故云樂/興也)春作夏長仁也秋歛冬藏義也仁近於樂義近
於禮(近其靳反春夏生長萬物故為仁愛樂主陶和萬/性故仁近於樂也秋則殺歛冬則蟄藏並是義主)
(㫁割禮為節限/故義近於禮也)樂者敦和率神而從天(此釋仁近樂之/義言樂之為體)
(敦厚和同因循聖人/之神氣而從順於天)禮者辯宜居鬼而從地(此解義近/禮之由居)
(鬼猶循神也鬼謂先賢也禮之為體尊卑殊别各/有其宜因居先賢鬼氣而從順於地分别禮分)故聖
人作樂以應天作禮以配地禮樂明備天地官矣天尊
地卑君臣定矣(此禮樂章第二叚也明禮樂法天地事/也言君尊於上臣卑於卞是象天地定)
(矣/)髙卑已陳貴賤位矣動静有常小大殊矣方以類聚
物以羣分則性命不同矣(性生也萬物各有嗜好謂之/性命者長短夭夀也所祖之)
(物既禀大小之殊故/性命夭夀不同也)在天成象在地成形(言日月星辰/之光耀草木)
(鳥獸之/體貌也)如此則禮者天地之别也(結禮之别也此天地/明聖制禮殊别是天)
(地之分别也亦别辨/宜居鬼而從地也)地氣上濟天氣下降(明禮樂法天/地氣也天地)
(二氣之升降合而生物故樂以氣法也弦歌聲氣升降/相合以教民也然氣從下升此樂象氣故從地始也形)
(以上尊故禮象/形從天始也)隂陽相摩(二氣切磨而萬物生𤼵作樂/亦令聲氣切磨使民心生敬)
(也/)天地相蕩(天地八節蕩動也天地化物八節更/相感動作樂亦令八音相感動也)鼓之
以靁霆(萬物雖以氣生而物未發故雷霆以鼔/動之如樂用鐘鼓以發節也大雷曰霆)奮之以
風雨(萬物皆以風雨奮迅而出如樂/用儛奮迅以象之使發人情也)動之以四時(萬物/生長)
(隨四時而動如樂各/逐心内所湏而奏之)煖之以日月(煖音喧逺反萬物之/生必湏日月煖照如)
(樂有藴藉使人喧昭也藴藉者/歌不直言而長言嗟嘆之属也)而百物化興焉如此則
樂者天地之和也(結樂之和也如此有聖人作樂法天/地和同是樂者天地之和也亦是敦)
(和率神而/從天地)化不時則不生(此禮樂章第三叚明天地應/於禮樂也前聖人既作禮樂)
(此明天地應樂也若人主行化失時天地/應以惡氣毁物故云化不時則不生也)男女無别則
亂登(此明天地應禮也登成也若人君行禮/男女無别則天地應而錯亂成之也)此天地之
情也(結隨禮得失而應之是天地之情也然樂/是氣化故云害物禮是形教故言亂人也)及夫禮
樂之極乎天而蟠乎地行乎隂陽而通乎鬼神(言隂陽/和四時)
(順以應禮樂禮樂與鬼/神並助天地而成化也)窮髙極逺而測深厚樂著太始
而禮居成物(著猶處也天為萬物之始故曰太始天蒼/而氣化樂亦氣化故云處太始也成物地)
(也體盤薄長成萬物也在地成形禮亦形教/故云居成也地卑故曰居天髙故曰著也)著不息者
天也著不動者地也(此美禮樂配天地也著亦處也言尊/樂氣處運生不息者配天也禮制)
(卑定位成養萬物處/不移動者配地也)一動一静者天地之間也(此美禮/樂若分)
(則配天地若合則與百物齊一也静動而生萬/物稟天動地静而生故呼百物為天地之間也)故聖人
曰禮云樂云(引聖證此章也言聖人云明此一章是禮/樂法天地也故言聖人曰禮云樂云樂動)
(禮静其並用事如天/地間物有動静也)昔者舜作五弦之琴以歌南風(此/第)
(四章明樂施明禮樂前備後施布天下也中有三叚一/明施樂以賜諸侯也二明施樂湏節既賜之所以宜節)
(也三明禮樂所施各有本意本徳世本神農作琴今云/舜作者非謂舜始造也改用五弦琴特歌南風詩始自)
(舜也五弦者無文武二弦唯宫商角徴羽之五弦也南/風是孝子之詩也南風養萬物而孝子之歌也得父母)
(生長如萬物得南風也舜有孝行故以五/弦之琴歌南風詩以教理天下之孝也)䕫始作樂以
賞諸侯故天子之為樂也以賞諸侯之有徳者也徳盛
而教尊五糓時孰(陳其合賞也若諸侯教徳明盛教化/尊嚴年穀豐稔故天子賞樂也天下)
(因而法/之也)然後賞之以樂故其治民勞者其舞行級逺(行/音)
(胡郎反級音下衛反本或作綴音同此明雖得樂賜而/隨功得優劣也舞位行列也綴謂纘列也若諸侯治民)
(勞苦由君徳薄王賞之以樂則/舞人少不滿將去纉疏逺者也)其治民佚者其舞行級
短(佚音逸若諸侯治民暇逸由君徳盛王賞舞人多則/滿將去纉促近也庾蔚之云此為虞夏禮也虞猶淳)
(故可隨功賜樂殷周漸澆易生忿怨不宜猶有/優劣是以同制諸侯六佾故與周禮不同也)故觀其
舞而知其徳(觀其儛位人多少去綴近/逺即知其君徳薄厚也)聞其謚而知其
行(行音故孟反制死謚隨君徳故聞死/謚則知其生行此一句比擬其舞也)泰章章之也(既/生)
(時舞則知徳死則聞謚驗行故更引死後聞樂則知行/事解之也大章堯樂也章明也民樂堯徳大明故名樂)
(曰大章後人聞大章則知堯生時徳大明上章是堯徳/之明下章是後明於堯徳白虎通云大章大明天地之)
(道/)咸池備也韶繼也夏大也殷周之樂盡也天地之道
寒暑不時則疾(此則樂施章第二叚明施樂湏節也既/必湏節故引譬例寒暑天地之氣也若)
(寒暑不得則/民多疾疫也)風雨不節則饑(風雨天事也風雨有聲形/故為事也若飄灑淒厲不)
(有時節則穀/損民饑也)教者民之寒暑也教不時則傷世(寒暑不/時既為)
(民疾苦樂教不時/則傷世俗之化也)事者民之風雨也事不節則無功(風/雨)
(不節則民饑饉禮事/不節則治無功也)然則先王之為樂也以法治也善
則行象徳矣(此廣樂所以湏節已言先王為樂必以/法治治善則臣下之行皆象君之徳也)夫
豢豕為酒非以為禍也(此言禮湏節也豢養也言前王/豢犬豕及作酒之事本以為禮)
(祀神祗設賓客和親族禮賢/能而實非為民作禍災也)而獄訟益煩則酒之流生
禍也(此禮事也言民得豢酒無復節限卒至沈􁏴闘爭/殺傷而刑獄益生煩多則是酒之流害生其禍也)
是故先王因為酒禮一獻之禮賓主百拜終日飲酒而
不得醉焉此先王之所以備酒禍也故酒食者所以合
歡也(此結節功也既防酒禍故/飲不醉争以時合歡適也)樂者所以象徳也(此樂/施章)
(第三叚明禮樂之所施各有本意在於象徳也/此言樂意也言樂之所施於人本有和愛之徳)禮者所
以閉淫也(此言禮意也言禮之所施/於人大止邪淫過失也)是故先王有大事
必有禮以哀之(民有喪則先王制衰麻哭泣之禮以/節之使其各遂哀情是禮以哀之也)有
大福必有禮以樂之(樂音洛大福祭祀者慶也民慶必/歌舞飲食庶羞之禮使不過而各)
(遂歡樂是有/以樂之也)哀樂之分皆以禮終(分扶問反結二事哀/樂雖反皆用禮節各)
(終其分故云/皆以禮終)樂也者施也禮也者報也(施式䜴反此第/六叚樂象法章)
(第五叚不以次第而亂升在此叚明禮樂用别也庾蔚/之云樂者所以宣暢四氣導達情性功及物而不知其)
(所報即是出而不反所以謂施也禮者所/以通彼之意故有往必有來所以謂報也)樂樂其所自
生(此廣施也樂名所起由民下/之心所樂生非有所報也)而禮反其所自始(此廣/報也)
(反猶報也禮生無名但是事/耳隨時得質文之事而報之)樂章徳(聞名知徳若/大章是也)禮報
情反始也(禮報人情而制/隨質文之始也)所謂大路者天子之輿也(此/以)
(下廣言禮以報為體之事輿車也大路天子之車也諸/侯朝天子修其職貢若有勲勞者天子賜之大路也)
龍旂九旒天子之旌也(庾蔚之云龍旂/九旒上公之旌)青黒縁者天子
之葆龜也(縁以/絹反)從之以牛羊之羣則所以贈諸侯也(合/結)
(上諸事皆是天子送諸侯禮也言五等諸侯朝畢反/去天子贈之大路龍旂寳龜又送之以牛羊之羣也)樂
也者情之不可變者也(此第七章明樂之情與之符達/鬼神合而不可變也中有三叚)
(一明禮樂情達鬼神也二證禮樂達鬼神之事三明識/禮樂之本可尊也前第六章明象象必見情故以樂主)
(情樂變則情變故/云情之不可變也)禮也者理之不可易者也(禮主事禮/别也故云)
(事之不可/易者也)樂統同(解情不變也統領也/同和合之情者也)禮别異(解事不/可易也)
(禮别於尊/卑之事也)禮樂之説貫乎人情矣(貫猶通也言人情莫/過於同異而禮樂能)
(統同辨異故其/説理能通人情)窮本知變樂之情也(庾蔚之云樂能通/和性分使各不失)
(其所是窮自然之本也使人不/守其所守是知變通之情也)著誠去偽禮之經也(著/竹)
(慮反去邱吕反著明也經常也著/明誠信違去詐偽是理之常行也)禮樂順天地之誠(見/胡)
(練反合明禮樂也禮出於地尊卑有序是見/地情也樂出於大逺近和合是見天之情也)達神明之
徳(達通也禮樂不失則天降甘露/地出醴泉是通於神明之徳也)降興上下之神(樂六/變天)
(神下八變地祇出/是興降上下之神)而凝是精粗之體領父子君臣之節
是故大人舉禮樂則天地將為昭焉(為正偽反昭音照明/此樂情章第二叚)
(禮樂能通達鬼神之事前既云能通鬼神此明其事也/大人聖人與天地合徳故舉禮樂為教而天地從之大)
(明/也)天地欣合隂陽相得(欣喜也合猶蒸也禮樂化行故/天氣下地氣蒸合隂陽交㑹故)
(相得也論體謂之天/地論氣謂之隂陽也)煦嫗覆育萬物然後草木茂區萌
達(區音勾草木據其成體之茂區萌據其新牙故曰/達達猶出也菽豆之屬直出曰萌稻稷之屬也)羽
翮奮角觡生(觡加客反羽翮鳥也角觡獸也鳥獸得天/地覆育煦嫗故飛者則奮趐翮走者則生)
(角觡/也)蟄䖝昭蘇(蟄蟲得隂陽煦嫗故皆出地/上如夜得曉如死更有氣也)羽者嫗伏
毛者孕鬻(伏房富反羽鳥也毛獸也二氣既交萬物生/乳故鳥生卵嫗㐲之獸懐孕而生育之者也)
胎生者不殰而卵生者不殈(殰音讀殈音呼覔反胎生/獸也卵生鳥也懐任在内)
(而死曰殰卵坼不成子/曰殈令和氣不殰殈也)則樂之道歸焉耳(庾蔚之云一/論天地二氣)
(萬物各得其所/乃歸於樂耳)樂者非謂黄鍾大吕弦歌干揚也(此樂/情章)
(第三叚明識禮樂本者為尊識末者為卑黄鍾大/吕之屬故云非謂也揚舉也謂舉楯以為舞也)樂之
末節也(黄鍾已下是/樂之末節也)故童者舞之(末事易之不足貴重/故使童子小兒儛奏)
(之/也)布筵席陳樽俎列籩豆以升降為禮者(此亦明末也/用禮之本在)
(著誠去偽安上理民不在鋪/筵席樽俎升降為禮之事也)禮之末節也(布筵以下是/禮之末節也)
故有司掌之(有司典禮小官也末節事易解/不為可重故小官掌其事也)樂師辯乎
聲詩故北面而弦(此更引事證樂師曉樂者辨别聲詩/聲謂歌也言樂師雖能别歌詩並是)
(末事故北面/言坐處卑也)宗祝辯乎宗廟之禮故後尸(此禮事也宗/祝大祝即有)
(司之屬也雖能分别正宗廟之禮然佐/於尸而非為敬之主為卑故在尸後也)商祝辯乎喪禮
故後主人(商祝者殷商之神祝習商家神祀以相佐喪/事故云辯喪禮其雖掌喪事而非發喪之主)
(故在主人後/言立處賤也)是故徳成而上(上謂堂也徳成謂人君禮/樂徳成則為君故居堂上)
(南面尊/之也)蓻成而下(下堂下也蓻成謂樂師伎藝雖成唯/識禮樂之末故在堂下北面卑之也)
行成而先(行胡孟反先猶前也尸及喪主也/行成謂尸尊而人孝故為行成)事成而後
(事為劣故為在宗商二/祝也識尸及主人後也)是故先王有上有下有先有後
然後可以有制於天下也(故先王使上下前後尊卑分乃/可制禮作樂以班於天下也)
(如周公六年/乃為禮也)樂者聖人之所樂也(此樂施章第三叚後/也誤在此閑淫之後)
(又用此章廣為象其徳故/云聖人之所以觀徳也)而可以善民心其感人深其
風移俗易故先王著其教焉夫人有血氣心知之性(此/第)
(五章名言樂明樂歸趣之事中有三叚一言人心隨王/之樂也二明前王制正樂化民也三言邪樂不可化民)
(也前既以施人人必應之言其歸趣也此言人心隨王/之樂也夫人不生則已既已生必有血氣心知之性也)
而無哀樂喜怒之常(性合五常之行有喜怒哀樂之分/但其發無常時隨外境所觸故亦)
(無常/也)應感起物而動(解所有四事之由也縁外故來感/心心觸感來起動應之故有上四)
(事/也)然後心術形焉是故㣲焦哀之音作而民思憂(殺音/所界)
(反乂色例反思音先利反此以下皆言心樂感而應見/外事也若人君叢胜情志細劣其樂音噍戚殺急不舒)
(緩也音既局促故/民應之無憂也)嘽緩慢易繁文簡節之音作而民康
樂(嘽昌單反易以豉反樂音洛嘽綽也緩和也慢疏也/繁文多也康和樂安也言人君道徳綽和疏易則樂)
(音多文采與節奏簡/畧而下民所以安)粗厲猛起奮末廣賁之音作而民
剛毅(粗音麄賁房粉反又音墳粗畧也厲嚴也猛㓻起/動也末支體也廣大也憤氣充也言人君若性麄)
(嚴㓻動而四支奮躍則樂/充大民應之所以剛毅也)亷直經正莊誠之音作而民
肅敬(經音勁言人君亷直勁而㓻正則樂音/矜嚴而誠信故民應之所以肅敬也)寛裕肉好
順成和動之音作而民慈愛(肉仁救反好火到反肉肥/也謂音如肉之肥言人君)
(寛容肥好則樂音順成而和/動故民應之所以慈愛也)流辟邪散狄成滌濫之音
作而民淫亂(辟疋亦反邪音斜狄音惕狄滌皆往來疾濫/速也往來速而成故云狄成往來疾而僣)
(故云滌濫也言君上流淫縱辟回邪放散則樂音有往/來速疾僣差之響故民應之而淫亂也心本無此六事)
(由隨王/而起來)是故先王本之情性(此言樂章第二叚也前言/民隨樂變此言先王制正)
(樂化民也言聖人制/樂必本人之性情也)稽之度數制之禮義(稽考也制樂/又考天地度)
(數為之如律吕應十二/月八音應八風之屬也)合生氣之和道五常之行(道音/導行)
(故孟反/合應也)使之陽而不散隂而不密(陽謂稟陽氣多人也/氣舒散人稟陽多則)
(奢隂氣閑密人稟隂多則密縝今以樂通二/者之性皆使中和故陽者不散隂者不密也)㓻氣不怒
柔氣不懾(懾之涉反懼也性㓻者好怒柔者好懼/今以樂和使各得其所不至怒懼也)四暢
交於中而發作於外(四隂陽㓻柔也暢通也交互也中/心也今以樂調和四事通暢交互)
(於中心而行用舉動發於/外不至散密怒懾者也)皆安其位而不相奪也(此結/樂為)
(本情性之事也閔陽開隂抑㓻引柔悉使/中庸故天下安其位無復相侵奪之也)然後立之學
等(前用樂陶情和暢然後乃以樂語樂舞二事/教之民各隨已性才等差而學之以備分也)廣其節
奏省其文采以繩徳厚也類小大之稱比終始之序以
象事行使親疎貴賤長幼男女之理皆形見於樂(此結/本人)
(之情以下縁本而教親疏以下之理悉/章著樂功使聞者皆知而見緝睦情也)故曰樂觀其深
矣(此引古語證觀/感人之深矣)土敝則草木不長水煩則魚鼈不大
(此言樂章第三叚言邪樂不可化民將言樂之由故此/前以天地為譬此以地為譬也弊猶勞熟猶數攪動也)
(土過勞熟水過撓動則/草木魚鱉不長大也)氣衰則生物不育(此以天譬也/氣者天時氣)
(也氣若衰㣲則生/物不復成遂也)世亂則禮廢而樂淫(此合譬也世謂/時世亂其禮不)
(備樂不節故流淫過度水土勞弊則草木魚/鼈不長大如時世濁亂之禮樂不可為化矣)是故其聲
哀而不莊樂而不安(樂音洛此證樂淫之事也淫樂則/聲哀而無莊故雖奏以自樂必致)
(傾危非自安之道故云樂而不安若闗睢樂/而不淫哀而不傷則是有莊敬而安者也)慢易以犯
節(易以䜴反言無莊敬慢易也無節/奏故云犯節也即是哀而不莊也)流湎以忘本(湎音/沔靡)
(靡無窮失於終止故言忘/本即樂而不安之義也)廣則容姦(言淫慝禮樂聲無/節也廣聲緩也容)
(含也其聲緩者/則含容姦偽也)狹則思欲(狹聲急也其聲急/者則思欲之攻也)感滌蕩之
氣而滅平和之徳(感動也言此惡樂能動善人滌蕩之/善氣使失其所而滅善人平和之徳)
(也/)是以君子賤之也(君子用樂調和是故賤/於動滅平和之氣也)凡姦聲感
人而逆氣應之(此第六章名象法也本第八失次也明/人君作樂則天地必法象應之中有五)
(叚一明淫樂正樂俱能成象二明君子所從正樂皆有/本非可假偽四證第三叚有本不偽之由五明禮樂之)
(用前有證故明其用别也今此明淫正二樂具能成象/故先言淫樂為習應人事也言君奏姦聲之樂以感動)
(人民則天地應之/而生逆亂之氣也)逆氣成象而淫樂興焉(興生也若逆/氣流行於世)
(而民又習之為法故云成象既習亂/為法故民之樂聲生於淫佚也)正聲感人而順氣應
之順氣成象而和樂興焉(言順氣流行民習成法/故樂聲亦生於和也)倡和
有應(倡音昌尚反和胡卧反君唱之天/地和之民應之故云唱和有應也)回邪曲直各歸
其分(分房問反此是有應也回邪不正也曲折也直不/邪也言相應和表直影正表曲影邪各歸其分也)
而萬物之理以類相動也(姦聲致慝正響招順是以天/下萬物之理各隨君善惡以)
(類而相/動也)是故君子反情以和其志(此樂象章第二叚也/明君子從正樂也君)
(子人君也反猶本也民下所習既從於君/故君宜本情不使流宕以自安和其志也)比類以成其
行(行故孟反萬物之理以類相動/故君子比於正類以成已行也)姦聲亂色不留聰明
淫樂廢禮不接於心術惰慢邪辟之氣不設於身體(此/以)
(下皆反情性之類事也術道也既本情和志又比類成/行故姦聲亂色不留視聴淫樂穢禮不與心道相接惰)
(慢邪僻不設置己身也聲色是事故/云聰明而氣無形故於身為設也)使耳目鼻口心知
百體皆由順正以行其義(百體謂身體百節既不行姦/亂已下諸事故能使諸行並)
(由順正以行其徳美化其天下也不留聰明於姦聲亂/色故耳目得順正也不用心術接淫慝禮樂故心知得)
(順正也不設身於情僻故百體得順正也不/言鼻口者嗜不一也亦因戒臭味順正也)然後發以
聲音文以琴瑟(其身已正故然後乃可制樂為化故用/歌之音聲内發己之徳用琴瑟之響外)
(發已之行歌者在上此是/堂上之樂故前明之也)動以干戚飾以羽旄從以簫
管(又用干戚羽旄簫管從而播之絲竹/在下此是堂下之樂故後明之也)奮至徳之光動
四氣之和以著萬物之理是故清明象天廣大象地終
始象四時周旋象風雨(歴解樂所以能通天地言歌聲/清明是象天氣也廣大謂鐘鼔)
(有形質是象地形也謂奏歌周而復始如四時循環/也若樂六變九變謂舞人迴旋如風雨從天而下也)五
色成文而不亂八風從律而不姦百度得數而有常小
大相成(小大謂日晦小大相通以成嵗也賀/瑒云十二律互相為宫羽而相成也)終始相生
(嵗月終而更始也賀瑒云/五行宫商迭相為終始也)倡和清濁代相為經(代更也/經常也)
(日月半嵗隂陽更相為/常也即還相為宫也)故樂行而倫清(謂上正樂之行/也謂下事張本)
(也即樂行之事也由正樂/既行故人民之道清也)耳目聰明(不視聴姦亂/故視聴聰明)血氣
和平(口鼻心之百體皆由/從正故血氣和平)移風易俗天下皆寧(既皆由/從正以)
(行其義故風移俗革天下隂陽皆安寧移是移徙之名/易是改易之稱也文王之國自有文王之風桀紂之邦)
(亦有桀紂之風桀紂之後文王之風被於紂民易/前之惡俗從今之善俗上行謂之風下習謂之俗)故曰
樂者樂也(引舊語樂名廣證前事也前事邪正之/樂雖異並是其人所樂故名曰樂也)君子
樂得其道(雖其人所樂而名為樂而人心不同故所樂/有異有異而名通故皆名樂君子堯舜也道)
(謂仁義故制/樂亦仁義也)小人樂得其欲(小人桀紂也/人欲邪淫也)以道制欲則
樂而不亂(若君在上小人在下君子樂用仁義以制/小人之欲則天下安樂而不敢為亂也)以欲
忘道則惑而不樂(若小人有上君子在下則小人肆縱/其慾忘正道而天下從化皆為亂惑)
(不得/安樂)是故君子反情以和其志(若有道制欲則是君子/以欲忘道則為小人故)
(君子之人本情修性以和其志不/使逐欲忘道反情以至其行也)廣樂以成其教(内本清/和志而)
(外又廣於樂以成其教然後/發以聲音以著萬物之理也)樂行而民鄉方(君上内和/志行樂教)
(流行故民皆向君子之道即仁義制欲/者故樂行而倫清以至天下安寧也)可以觀徳矣(結/樂)
(使人知上之事/故觀知其徳也)徳者性之端也(此樂象章第三叚明邪/正有本皆可為也徳得)
(理也性之端本也言人/稟性皆以得理為本也)樂者徳之華也(得理於内樂為/外故云徳華也)
金石絲竹樂之器也(歴解飾所湏也樂為徳華若/莫之能用故湏金石之器也)詩言其
志也(前金石為器湏用詩述申其志志/在心不述不暢故用詩述之也)歌詠其聲也(若/直)
(述其志則無揾藉之美故又長言/歌詠使聲音之美可得而聞之也)舞動其容也(若直詠/歌未暢)
(故又舉手蹈足/以動其形容也)三者本乎心然後樂氣從之(三者志聲/容也樂氣)
(詩歌舞也君子前有三徳為本乎心後/乃詩歌舞可觀故云然後樂氣從之也)是故情深而文
明(徳為性本故曰情深也/樂為徳華故云文明)氣盛而化神(歌舞蹈樂氣從/之故云氣盛天)
(下咸寧故/曰化神也)和順積中而英華發外唯樂不可以為偽(内/外)
(符合而無有虚假/不可以為偽也)樂者心之動也(此樂象章第四叚也/明證前第三叚樂本)
(之事縁有前境可樂而心動/應之故云樂者心之動也)聲者樂之象也(象法也樂/舞無聲則)
(不彰故聲為/樂之法也)文采節奏聲之飾也(若直有聲而無法/度故湏文采節奏)
(聲之儀/飾也)君子動其本(本徳也心之/動必應徳也)樂其象(徳行必/應法也)然後
治其飾(飾文采節奏也前動心有徳次/行樂有法然後乃理其文飾也)是故先鼓以警
戒(此引武王伐紂之事證前有徳後有飾也武王聖人/是前有徳也而用此節奏是後有飾也先鼓者為武)
(王伐紂未戰之前鳴皮鼓以警戒使軍衆逆備也今作/武王樂者未奏之前鳴皮鼓以敕人使預備具也是明)
(志後有/事也)三步以見方(見胡練反三步只三步也見方謂/方戰也武王伐紂未戰之前兵士)
(樂奮其勇出軍陣前三步示勇氣方將戰也今作樂象/之纉列畢而儛者將欲儛先舉足三頓為步以表方將)
(儛之/勢也)再始以著往(著竹慮反再始謂兩過為始也著明/也文王受命十一年而武王除喪軍)
(至孟津觀兵曰紂未可伐也乃還師是一始也至十三/年更興師代之是再始也今舞武者前成列將欲舞而)
(不儛是一始也去復更來是二過也/始明象武王再往故云再始著往)復亂以飾歸(復者伏/也飾音)
(勅後亂者紂㐫亂而安復之飾歸者武王伐紂勝鳴金鐃/整武而歸也以去奏皮鼓歸奏金鐃者皮文也金武也)
(初示文徳使紂自改之則不伐紂既不改因而用兵用/兵既竟故鳴金鐃而歸示用已竟也今奏武儛初皮鼔)
(警衆末鳴鐃以歸象伐/紂已竟也鐃鐙鐸也)奮疾而不拔也(謂舞形也奮迅/疾速也拔傾側)
(也伐紂時士卒歡喜奮迅急速以尚威勢猛而/不傾側也今武舞亦奮迅急而速不傾倒象)極幽而
不隠(皆謂文末/節奏也)獨樂其志不厭其道(言武王諸將人各/欣悦象武王有徳)
(天下之志並無厭/干戈君臣之道)備舉其道不私其欲(縁人人不厭故/作樂者事事法)
(之欲備舉武王之道耳/非為私情之所欲也)是以情見而義立(不厭武王之/道其情既見)
(則不私其欲/義亦立也)樂終而徳尊(為樂之理既終是象徳/之事其徳亦尊顯也)君子
以好善小人以息過(樂理周足象徳可尊以教世何往/而不可君子聞之則好善小人聞)
(之則改/過也)故曰生民之道樂為大焉(此引舊語結/樂道之為大)君子曰
禮樂不可以斯湏去身(此第十章名為樂化章第十以/化民故次賓牟賈成第十也其)
(章中皆言樂陶化為善也凡四叚一明人生禮樂恒與/己俱也二明禮樂不可偏用各有一失也三明聖人制)
(禮作樂之由也四明聖人制禮作樂天下服從此初叚/人生禮樂恒與已俱也恒故能化化故在前也引君子)
(之言以張本也斯湏俄頃也失/之者死故俄頃不可去身者也)致樂以治心則易直子
諒之心油然生矣易直子諒之心生則樂樂則安安則
久久則天天則神天則不言而信神則不怒而威致樂
以治心者也(結所由也有威信由於/深審樂以結心之故)致禮以治躬者也
(前明樂治心今明禮檢迹若深審於禮以治/身則莊敬也鄭元云禮自外作故治身也)治躬則莊
敬莊敬則嚴威(既身莊敬儼然人望而畏之是威嚴也/治内難見發明樂句多治外易觀發明)
(禮句少而/又結也)心中斯湏不和不樂而鄙詐之心入之矣外
貌斯湏不莊不敬而慢易之心入之矣故樂也者動於
内者也禮也者動於外者也樂極和禮極順内和而外
順則民瞻其顔色而弗與爭也望其容貌而民不生易
慢焉徳煇動乎内而民莫不承聴理發乎外而民莫不
承順故曰知禮樂之道舉而錯之天下無難矣(錯七故/反引奮)
(證民莫不承聴莫不承順也聖王有能詳審極致禮/樂之道舉而措之於天下天下悉從無難為之事也)樂
也者動於内者也禮者動於外者也(此樂化章第三叚/也明禮樂不可偏)
(用各有一失既方明所失故前更/言其所發外内不同也動亦感觸)故禮主其謙樂主其
盈禮謙而進以進為文樂盈而反以反為文禮謙而不進
則銷樂盈而不反則放故禮有報而樂有反禮得其報
則樂樂得其反則安禮之報樂之反其義一也夫樂者
樂也人情之所不能免也(此樂化章第三叚也明聖人/所以制樂由人樂於歌舞故)
(聖人制樂以和樂之故云樂者樂也但懽/樂是人所貪貪不能自止故云人情也)樂必發諸聲
音形於動静人道也聲音動静性術之變盡於此矣故
人不能無樂樂不能無形形而不為道不能無亂先王
惡其亂故制雅頌之聲以道之使其聲足以樂而不流
使其文足以綸而不息使其曲直繁省亷肉節奏足以
感動人之善心而已矣不使放心邪氣得接焉是先王
立樂之方也是故樂在宗廟之中君臣上下同聴之則
莫不和敬在族長鄉里之中長幼同聴之則莫不和順
在閨門之内父子兄弟同聴之則莫不和親故樂者審一
以定和比物以飾節節奏合以成文所以合和父子君臣
附親萬民也是先王立樂之方也故聴其雅頌之聲志
意得廣焉(前云先王制之聲音形於動静故此證其事/也比是發於聲音也民聴正聲得益盛徳之)
(美志意得/廣大也)執其干戚習其俯仰詘信容貌得莊焉行其
綴兆要其節奏行列得正焉進退得齊焉故樂者天地
之齊中和之紀人情之所不能免也夫樂者先王之所
以飾喜也(此樂化章第四叚也明樂惟聖人在上者制/作天下乃從服也若内有喜則外歌舞以飾)
(之故云王以/樂飾喜也)軍旅鈇鉞者先王之所以飾怒也故先王
之喜怒皆得其齊矣喜則天下和之怒則暴亂者畏
之先王之道禮樂可謂盛矣魏文侯問於子夏曰(此章/第八)
(明文侯問也文侯故晉大夫畢/萬之後見子夏而問於樂也)吾端冕而聴古樂(此文/侯問)
(事也謂𤣥冕凡冕服其制正幅䃿二尺二寸故稱端也/着𤣥冕衣與𤣥端同色故曰端冕聴古樂也此當是廟)
(中聴樂𤣥/冕祭服也)則唯恐卧聽鄭衛之音則不知倦敢問古樂
之如彼何也新樂之如此何也子夏答曰今夫古樂進
旅而退旅(子夏之答凡有三初則舉古禮次新樂以酧/問意又因更别説以誘引文侯欲使更問也)
(此是答述古樂/之情旅衆也)和正以廣弦匏笙簧合守拊鼓(拊音數/武反拊)
(一名相亦奏古笙樂也弦琴也匏瓠屬也四十六簧笙十/九至十三簧也簧施於匏笙之管端者也合㑹也守待也)
(拊者皮為之以糠實如革囊也用手撫之鼓也言奏弦匏/笙簧之時若欲令堂上作樂則撫拊堂上樂工聞撫拊乃)
(弦歌也若欲令堂下作樂則撃鼔堂下樂工聞鼔乃吹管/揺樂也言弦匏笙簧皆待拊為節故言㑹守拊鼔也)
始奏以文止亂以武治亂以相訊疾以雅君子於是語
於是道古修身及家平均天下此古樂之發也今夫新
樂進俯退俯(此第二述雜樂也俯曲也新/樂行列不齊而進退曲也)姦聲以淫溺
而不止及優侏儒獶雜子女不知父子樂終不可以語
不可以道古此新樂之發也(比結新/樂答也)今君之所問者樂
也所好者音也(此第三别誘引文侯更問前故説此句/言文侯所問乃是樂而好鏗鏘之音非)
(律吕克諧/之正樂也)夫樂之與音相近而不同文侯曰敢問如何
子夏答曰夫古者天地順而四時當(當丁浪反此答古/樂之由也天地從)
(四時當聖人/在上故也)民有徳而五榖昌疾疚不作而無祅祥此
之謂大當然後聖人作為父子君臣以為之紀剛紀剛
既正天下大定天下大定然後正六律和五聲弦歌詩
頌此之謂徳音徳音之謂樂詩曰莫其徳音其徳克明
克明克類克長克君王此大邦克順克俾俾於文王其
徳靡悔既受帝祉施于孫子此之謂也今君之所好者
其溺音與文侯曰敢問溺音者何從出也子夏答曰鄭
音好濫淫志(子夏歴述四國之/所由以答文侯也)宋音燕女溺志衛音趣
數煩志齊音驁辟驕志四者皆淫於色而害於徳是以
祭祀不用也詩曰肅雍和鳴先祖是聴夫肅肅敬也雍
雍和也夫敬以和何事不行為人君者謹其所好惡而
已矣君好之則臣為之上行之則民從之詩曰誘民孔
易此之謂也然後聖人作為鞉鼓椌楬壎箎此六者徳
音之音也然後鍾磬竽瑟以和之干戚旄狄以舞之此
所以祭先王之廟也所以獻醻酳酢也所以官序貴賤
各得其宜也此所以示後世有尊卑長幼序也鍾聲鏗
鏗以立號號以立横横以立武君子聴鐘聲則思武臣
石聲硜硜以立别别以致死君子聴磬聲則思死封疆
之臣絲聲哀哀以立廉廉以立志君子聴琴瑟之聲則
思志義之臣竹聲濫濫以立㑹㑹以聚衆君子聴竽笙蕭管之
聲則思畜聚之臣鼓鼙之聲讙讙以立動動以進衆君子聴豉鼙
之聲則思將帥之臣君子之聴音非聴其鏗鎗而已也彼亦有所
合之也賓牟賈侍坐於孔子(此第九章名賓牟賈問者葢孔/子之問本為牟賈而設故云牟)
(賈問/也)孔子與之言及樂曰夫武之備戒之已久何也(此孔/子問)
(牟賈及樂之事凡問有五此其一也備戒者謂將欲作/樂前鳴鼓警戒使樂人各備容儀言初欲奏樂時既已)
(備戒使有節奏故令武儛者備/戒已久疑其遲久故問之也)答曰病不得其衆也(牟/賈)
(答也亦有五而二答是三答非今答是也言武王伐紂/時憂不得衆心故前鳴鼓戒衆久之乃出戰也故今舞)
(者久久乃出象武王/憂不得衆心故也)永嘆之淫液之何也(此第二/問也)答曰
恐不逮事也(此答亦是也言衆士望武王欲伐速恒/恐不及伐事之機故有詠嘆淫液之聲)發
揚蹈厲之已蚤何也(第三問也發初也揚舉𬒮也蹈頓/足蹋地厲顔色勃然如戰色也問)
(樂舞何意發初揚𬒮又蹈頓足/蹋地勃然作色何忽如此何也)答曰及時事也(此答非/也牟賈)
(意言𤼵揚蹈厲象武王一人意欲及時之/事故早為此者也鄭亦隨賈意注之也)武坐致右憲
左何也(憲音軒第四問也坐跪也致至也/軒起也問舞人何忽有時而跪也)　答曰非武坐
也(此答亦非也牟賈言武/奮之士不應有坐也)聲淫及商何也(第五/問也)答曰非
武音也(此答又/非也)子曰若非武音則何音也(孔子評其答/武音不貪但)
(不知其實解理空/言其非反問也)答曰有司失其𫝊也(𫝊直縁反賈答/言武王伐有貪)
(是有司𫝊之謬/妄故有此矣)如非有司失其𫝊則武王之志荒矣(賈/又)
(云假令非𫝊者繆妄則是武王末年/年志荒耄之時故有貪商之聲也)子曰唯丘之聞諸
萇𢎞亦若吾子之言是也(萇音直良反吾子牟賈也言/我聞萇𢎞所言亦如賈今所)
(言之/也)賓牟賈起免席而請曰(免猶避也前所答四事五/不被叩問今疑不知前答)
(之是非故起/所疑而問也)夫武之備戒之已久則既聞命矣敢問遲
之遲而又久何也子曰居吾語汝夫樂者象成者也總
干而山立武王之事(此下明應象成之事也答所以遲/也象武王伐紂持楯立以待諸侯)
(至故云武/王之事也)𤼵揚蹈厲太公之志也(答遲久已竟而牟賈/前答𤼵揚蹈厲以為)
(象武王欲及時事非也言此是太公志耳太公相武/王伐紂志願武王之速得自奮其威勇以助之也)武
亂皆坐周召之治也(賈前答武坐非也因又為之説言/言當伐紂時士卒行伍有亂者周)
(召二公以治正之使其跪敬致右軒左以待處分故今/八佾象闘時之亂挨相正之則俱跪跪乃更起以作行)
(列象周召之事耳/非武舞有坐之也)且夫武始而北出(説五事既竟而遲/久之意未周故更)
(廣其象成之事答前五事故云且夫也始而北出者謂/奏樂象武王觀兵孟津之時也王居鎬在南紂居朝歌)
(在河北故儛者南來/時楯向北尚象之也)再成而滅商(再成謂儛者再來奏/時也儛者初始前一)
(向北而不儛象武王前觀孟津不伐/而反也至再往而向北遂奏成擊刺)三成而南(儛者第/三奏往)
(而轉向南象武王勝/紂向南還鎬之時也)四成而南國是疆(儛者第四奏象/周太平時南方)
(荆蠻並來歸服/為周之疆界)五成而分陜周公左召公右(儛者至第/五奏而東)
(西中分之為左右二部象呉太平後/周公召公分職為左右二伯之時)六成復綴以崇天
子夾振之而四伐盛振威於中國也(夾音古合反夾振/謂武王與大將軍)
(夾軍而奮鐸振動士卒也言當奏武樂時亦兩人執鐸/夾之為節之象也凡四伐到一止當伐紂時士卒皆四)
(伐一止也故牧誓云今日之事不過四伐五/伐是也故作武樂儛者亦以干戈伐之象也)分夾而進
事蚤濟也久立於綴以待諸侯之至也且夫女獨未聞
牧野之語乎(今衛州所理汲縣即牧野之地也更欲語/牟賈奏武樂遲久之意其語即下所陳是)
(也/)武王克殷反商未及下車(車戎車也軍法一車三人/乗之步卒七十牧誓云戎)
(車三百兩則二萬/二千五百人也)而封黄帝之後於薊封帝堯之後於
祝(地理志云平原即祝阿縣/也薊音計幽州縣是也)封帝舜之後於陳(陳州宛/邱縣故)
(陳城/是也)下車而封夏后氏之後於把(汴州雍邱/縣故杞國)封殷之後
於宋封王子比干之墓釋箕子之囚使之行商容而復
其位庶民㢮政庶民倍禄濟河而西(濟渡也河黄河也/武王伐紂事畢從)
(懐州河陽縣南渡河至洛/州從洛城而西歸鎬京也)馬散華山之陽而弗復乗
牛散桃林之野而不服(示無復用服亦乗也桃林在華/山之旁此二處並是牛馬放生)
(地初伐就此取之今事竟歸之前處故尚/書武成篇序云武王伐殷往伐歸獸是也)車甲弢而藏
之府庫而弗復用倒載干戈苞之以虎皮將率之士使
為諸侯名之曰建櫜然後天下知武王之不復用兵也
散軍而郊射左射貍首右射騶虞而貫革之射息也禆
冕搢笏而虎賁之士税劔也祀乎明堂而民知孝朝覲
然後諸侯知所以臣耕籍然後諸侯知所以敬五者天
下之大教也食三老五更於太學天子袒而割牲執醬
而饋執爵而酳冕而總干所以教諸侯之悌也若此則
周道四達禮樂交通則夫武之遲久不亦宜乎子貢見
師乙而問焉曰賜聞聲歌各有宜也如賜者宜何歌也
師乙曰乙賤工也何足以問所宜請誦其所聞而吾子
自執焉寛而静柔而正者宜歌頌廣大而静疏達而信
者宜歌大雅恭儉而好禮者宜歌小雅正直清廉而謙
者宜歌風肆直而慈愛者宜歌商温良而能斷者宜歌
齊夫歌者直已而陳徳動已而天地應焉四時和焉星
辰理焉萬物育焉故商者五帝之遺聲也商人志之故謂之
商齊者三代之遺聲也齊人志之故謂之齊明乎商之詩者
臨事而屢㫁明乎齊之詩者見利而譲也臨事而屢㫁勇也
見利而譲義也有勇有義非歌孰能保此故歌者上如抗下
如隊曲如折止如槀木居中矩句中鉤累累乎殷如貫珠
故歌之為言也長言之也説之故言之言之不足故長言之長
言之不足故嗟嘆之嗟嘆之不足故不知手之舞之足
之蹈之子貢問樂(結此前事悉是答子貢問之事其樂/記者公孫尼子次撰也為樂記通天)
(地貫人情辯政治故細解之以前劉向别録篇次與鄭/目録同而樂記篇次又不依鄭目今此又篇次顛倒者)
(以褚先生升降故今亂也今逐舊次第隨/叚記之使後畧知也以後文出禇意耳)凡音由於人
心天之與人有以相通如景之象形響之應聲故為善
者天報之以福為惡者天與之以殃其自然者也故舜彈
五弦之琴歌南風之詩而天下治紂為朝歌北鄙之音
身死國亡舜之道何𢎞也紂之道何隘也夫南風之詩者
生長之音也舜樂好之樂與天地同意得萬國之驩心故
天下治也夫朝歌者不時也北者敗也鄙者陋也紂樂
好之與萬國殊心諸侯不附百姓不親天下畔之故身
死國亡而衛靈公之時(時衛都楚邱楚故城在宋楚邱/縣北三十里衛之楚邱邑也)
將之晉至於濮水之上舍(括地志云在曽州離狐/縣界即師延投處也)夜半
時聞鼓琴聲問左右皆對曰不聞乃召師涓曰吾聞鼓
琴音問左右皆不聞其狀似鬼神為我聴而寫之師涓
曰諾因端坐援琴聴而寫之明日曰臣得之矣然未習
也請宿習之靈公曰可因復宿明日報曰習矣即去之
晉見晉平公平公置酒於施惠之臺(一本慶祁之堂左/傳云虒祁之宫杜)
(預云虒祁地名也在綘/州西四十里臨汾水也)酒酣靈公曰今者来聞新聲請奏
之平公曰可即令師涓坐師曠旁援琴鼓之未終師曠
撫而止曰此亡國之聲也不可聽平公曰何道出師曠
曰師延所作也與紂為靡靡之樂武王伐紂師延東走
自投濮水之中故聞此聲必於濮水之上先聞此聲者
國削平公曰寡人所好者音也願遂聞之師涓鼓而終
之平公曰音無此最悲乎師曠曰有平公曰可得聞乎
師曠曰君徳義薄不可以聽之平公曰寡人所好者音
也願聞之師曠不得已援琴而鼓之一奏之有𤣥鶴二
八集乎廊門再奏之延頸而鳴舒翼而舞平公大喜起
而為師曠夀反坐問曰音無此最悲乎師曠曰有昔者
黄帝以大合鬼神今君徳義薄不足以聽之聽之將敗
平公曰寡人老矣所好者音也願遂聞之師曠不得已
援琴而鼔之一奏之有白雲從西北起再奏之大風至
而雨隨之飛廊瓦左右皆奔走平公恐懼伏於廊屋之
間晉國大旱赤地三年聽者或吉或凶夫樂不可妄興
也
太史公曰夫上古明王舉樂者非以娛心自樂快意恣欲
將欲為治也正教者皆始於音音正而行正故音樂者
所以動盪血脉通流精神而和正心也故宫動脾而和
正聖商動肺而和正義角動肝而和正仁徴動心而和
正禮羽動腎而和正智故樂所以内輔正心而外異貴
賤也上以事宗廟下以變化黎庶也琴長八尺一寸正
度也弦大者為宫而居中央君也商張右傍其餘大
小相次不失其次序則君臣之位正矣故聞宫音使人
温舒而廣大聞商音使人方正而好義聞角音使人惻
隠而愛人聞徴音使人樂善而好施聞羽音使人整齊
而好禮夫禮由外入樂自内出故君子不可湏臾離禮
湏臾離禮則暴慢之行窮外不可湏臾離樂離樂則姦
邪之行窮内故樂音者君子之所養義也故古者天子
諸侯聽鐘磬未嘗離於庭卿大夫聴琴瑟之音未嘗離
於前所以養行義而防淫佚也夫淫佚生於無禮故聖王
使人耳聞雅頌之音目視威儀之禮足行恭敬之容口
言仁義之道故君子終日言而邪辟無由入也
　
　
　
　
　史記正義卷二十四
