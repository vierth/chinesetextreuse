
　續資治通鑑長編巻三
　　　　　　　　　　　　宋　李燾　撰
　　太祖
建隆三年春正月己巳命淮南道官吏發倉廪以賑飢
民初戸部郎中沈義倫使吴越歸言揚泗飢民多死郡
中軍儲尚百餘萬可貸至秋乃收新粟有司沮義倫曰
若嵗洊飢將無所取償孰當執其咎者上以詰義倫義
倫曰國家方行仁政自宜感召和氣立致豐稔寧復憂
水旱耶上悦故有是命(倫𫝊不載其年故事稱元年寳/訓稱二年亦不知的是何日按)
(倫於元年二月壬戌初除戸部郎中四月乙卯受詔分/督在京諸倉則使吴越必在督倉以後安得尚指秋粟)
(其稱元年者誤也稱二年者亦無所證據而此年正月/乃有此命疑此即太祖用倫之言故載於此倫於此年)
(十一月丙寅乃自戸/部郎中除給事中)
庚午幸迎春苑宴射
甲戌發開封浚儀民城皇城東北隅殿前都指揮使義
成節度使武安韓重贇董其役　詔諸州長吏勸課農桑
自後或因嵗首必下此詔(王偁東都事略詔曰民生在/勤所寳惟榖先王之明訓也)
(朕奄宅中夏為之司牧眷乃億兆期臻富庶矧農桑之/業為衣食之原今陽令在辰土膏脉起當播種之云始)
(慮㳺惰之尚多茍力作之不勤則秋歛之何望諸州長/吏等任居牧守職司勸課所宜敦率黎庶勉勵農功俾)
(比屋之人服勞於南畆三時之務無失於西成極/其穮蓘之勤用致茨梁之詠懋功信賞國典在焉)
丙子加曹元忠兼中書令元忠子延敬(案宋史延/敬作延繼)為𤓰
州防禦使賜名延恭　禁諸州鐡鑞錢及江南所鑄唐
國通寳錢民間有者悉送官所在設棘圍以受之敢有
藏隱許人陳告重寘之法
庚辰女真國遣使濟古爾來修貢　詔州縣不得役逆旅
僑居民充逓夫
癸未幸國子監
丁亥以監察御史劉湛為膳部郎中湛奉詔𣙜茶于蘄
春嵗入増倍遷拜越級非舊典也(湛未/見)
是月修西京古道峻隘處悉令坦夷
二月庚寅令翰林學士文班常參官曾任幕職州縣者
各舉堪為賔佐令録一人如有近親亦聽内舉異時貪
濁畏懦職務曠廢者舉主坐之
癸巳令諸道州府依法斷獄毋得避事妄奏取裁違者
量罪停罰(量罪停罰乃乾徳二年正月丁未/詔今併列于此不復重出于彼)
甲午詔自今毎五日内殿起居百官以次轉對並須指
陳時政得失朝廷急務或刑獄寃濫百姓疾苦咸采訪
以聞仍須直書其事不在廣有牽引事關急切者許非
時詣閤上章不得須候次對
乙未滑州節度使張建豐免官仍配唐州坐甲仗軍資
庫火也
己亥詔竊盗贓滿五千足陌者乃處死　蜀主以秦王
元喆為皇太子令起居前導者皆呼殿下毋得斥言皇
太子宰相成都李昊䟽其不可乃止(元喆見乾祐三年/昊見同光二年)
壬寅上謂近臣曰今之武臣欲盡令讀書貴知為治之
道近臣皆莫對(賜崔頌等酒果據實録在此年六月崔/頌𫝊亦云三年夏始聚生徒而寳訓載)
(武臣讀書事乃因賜頌等誤也今不取下史臣李沆等/曰昔光武中興不責功臣以吏事及天  已定數引公)
(卿郎將講論經義夜分乃罷葢創業致治自有次第今/太祖欲令武臣讀書可謂有意于治矣近臣不能引以)
(為對識/者非之)
丁未詔自今宰相樞宻使帶平章事兼侍中中書令節
度使者依故事納禮錢宰相樞宻使三百千藩鎮五百
千充中書門下公用仍於中書刻石記授上年月已經
納者後雖轉官不在更納舊相復入者納如其數時中
書門下言唐制凡視事於中書者納禮錢三千緡近頗
隳廢乞舉行之故也
甲寅北漢冦潞晉二州守將擊走之
丙辰幸國子監遂幸迎春苑宴從官
三月戊午朔控鶴右廂都指揮使尹勲削奪官爵配𨽻
許州為教練使先是勲督丁夫浚五丈河陳留丁夫夜
潰勲擅斬其隊長十餘人追獲亡者七十餘人皆刖其
左耳有詣闕稱寃者兵部尚書李濤以病卧家聞其事
力疾草奏乞斬勲以謝百姓濤家人曰公久病宜自愛
養朝廷事姑置之濤憤然曰死者人之常吾豈能免但
我為兵部尚書知軍校無辜殺人豈得不論上覽其奏
嘉之然念勲素忠勇止薄責焉勲浚儀人也
壬戌三佛齊國遣使朝貢
癸亥分命近臣於京城祠廟禱雨
甲子詔以沂州民飢賜種食
丁卯幸太清觀遂幸開封尹後園宴射　上謂宰臣曰
五代諸侯跋扈多枉法殺人朝廷置而不問刑部之職
幾廢且人命至重姑息藩鎮當如此耶乃令諸州自今
決大辟訖録案聞奏委刑部詳覆之　河南府判官盧
文翼除名法曹參軍桑植奪兩任官有尼法遷者私用
本師財物凖法不死文翼以盗論寘於極典故責之
己巳大雨放百官朝
乙亥遣使如江南賜唐主生辰國信物　詔翰林學士
班位宜在諸行侍郎之下(熊克九朝通略詔/學士班侍郎之上)官至丞郎
者即在常侍之上至尚書者依本班故事翰林學士侍
從親宻不在外朝每五日起居班於宰相之後㑹宴即
坐一品之前合班在尚書之上於是陶榖以禮部尚書
為學士承㫖而同列李昉等官止列曹郎中榖乃因事
建白而降此詔實自表異軋昉等也
丙子權知貢舉王著奏進士馬適等合格者十五人
丁丑女真遣使朝貢
戊寅詔三司春冬送戍卒衣並官給車乗毋得調發民
丁
己卯封丘縣令蘇允元坐申雨降不實免官
壬午有司上重定合班儀制升六曹侍郎在給舍上郎
中在補闕上員外郎在拾遺上節度使在六曹侍郎上
中書侍郎下故事北省官為侍從班五品押南省四品
八品押南省五品節度使在諸司三品下於是改焉
丁亥徙北漢降民於邢洺州計口賦以粟　唐馮謐表
求舒州舊宅及田詔賜之　禁民以火塟(王偁東都事/略詔曰王者)
(設棺槨之品建封樹之制所以厚人倫而一風化/也近代以來率多火塟甚愆典禮自今宜禁之)
是月詔増官鹽䦨入至三十斤煮鹻至十斤坐死蠶鹽
入城市百斤以上奏裁又修酒麴之禁凡私造差定其
罪城郭二十斤鄉閭三十斤棄市民敢持私酒入京城
五十里西京及諸州城二十里至五斗死所定里數外
有官署沽酒而私酒入其地一石棄市(此據/本志)　初留從
効既來稱藩聞唐主南遷疑將襲已頗懼乃遣其子紹
錤重幣往謝又潛遣使假道吴越入貢紹錤至豫章而
元宗之䘮已東歸(元宗李景也今依資治通鑑/法僣偽諸國皆即用其本號)紹錤因
抵金陵唐主留之上亦遣使厚賜從効未至而從効疽
發背死少子紹鎡掌留務居無何吴越遣使聘泉州紹
鎡夜召其使與之燕語統軍使陳洪進誣紹鎡謀叛欲
以其地入吴越執紹鎡送於唐推統軍副使張漢思為
留後已為副使(陳洪進臨淮人初見開運元年張漢思/亦見開運元年不著邑里留從効𫝊稱)
(從効寢疾為牙校張漢思陳洪進所刼漢思自稱留後/洪進為副而陳洪進𫝊乃稱從効卒紹鎡掌留務月餘)
(洪進乃執紹鎡推漢思自相矛盾以他書參考洪進𫝊/得其實而從効𫝊誤也從効病當在二年冬其死在今)
(年春大定録于三月載從効卒然不/知的是何日十國紀年亦不載日)
夏四月乙未詔奉使江南者毋得將其國所用錢過江
北　御史中丞洛陽劉温叟上䟽言伏見兩京百司漸
乏舊人多隳故事雖檢閲具存於往册而舉行須在於
攸司葢因年限得官歸司者例與減選冬集赴調授任
者尋又出京兼有纔滿初官不還舊局但稱前資用圖
免役又有嘗因停任竊欲歸司而元𠡠不該無由復職
遂使在司者失於教習歴事者難於追還伏望自今諸
司職掌除官勒留及歸司者如理減外欠三選已下仍
須在司執行公事及三十月即許赴集如理減外欠三
選已上及在官不成資考者即凖元𠡠處分若在任停
官及在司停職有經恩後於刑部出給雪牒却勒歸司
如無闕員即令守闕餘依𠡠格處分從之(温叟初見聞/運元年六月)
(岳之/子也)
丙申以前忠正節度使趙贊為彰武節度使贊别受宻
㫖許便宜從事將至延州乃前後分置歩騎使緜緜不
絶林莽之際逺見旌旗所部羌渾來迎莫測其數相視
奪氣莫不畏服贊延壽之子也(趙贊初見漢/天福十二年)
戊戌幸太清觀
庚子西州輝和爾阿道等來貢方物
壬寅邢州言北漢民四百七十人來降
乙巳皇兄光濟贈中書令追封邕王皇第五弟贈侍中
追封䕫王賜名光贊故㑹稽郡夫人賀氏追册為皇后
皇第三妹追封陳國長公主賀氏開封人公主宣祖季
女與上同母未笄而夭
戊申置鎮州百井寨　北漢冦麟州防禦使楊重勲擊
走之　定難節度使李彝興遣使貢馬三百匹上方命
玉工治帶親臨視之召其使問彞興腹圍幾何使言彞
興大腰腹上曰汝帥真福人遂遣使以帶賜之彝興感
服
先是唐將士降者其家屬猶在江南五月丁巳朔詔唐
王尋訪發遣
甲子幸相國寺禱雨遂幸迎春苑宴射
乙亥發潞州民開太行道通餽運
丙子升青州北海縣為北海軍仍以内殿直督指揮使
楊光美為軍使光美為政簡易民甚愛之後三年召還
北海民數百人守闕下乞留詔諭之不肯去笞其為首
者始罷光美文水人也　河北諸州旱遣中使視之又
命司勲郎中何幼沖等六人乗𫝊檢旱苖(幼沖/未見)
甲申幸太清觀又幸相國寺禱雨
乙酉詔撤樂太官進蔬食　詔縣令佐檢察差使務底
均平或有不當者許民自相糾舉京百司補吏須不礙
差役乃聽
是月始大治宫闕倣西京之制命韓重贇董其役
六月辛卯詔宿州發廪賑飢民
秦州夕陽鎮古伏羌縣之地也西北接大藪材植所出
戎人久擅其利及尚書左丞髙防知秦州因建議置采
造務闢地數百里築堡據要害戍卒三百人自渭而北
則屬諸戎自渭而南則為吾有嵗獲大木萬本以給京
師於是西戎酋長尚巴約帥衆來爭頗殺傷戍卒防出
兵與戰捕繫其黨四十餘人以聞上不欲邉境生事癸
已以樞宻使吴延祚為雄武節度使往代防先一日謂
廷祚曰卿久掌樞務年齒漸髙今與卿秦州庶均勞逸
明日制出恐卿以離朕左右不能無憂故先告卿也
周世宗之二年始營國子監置學舍上既受禪即詔有
司増葺祠宇塑繪先聖先賢先儒之像上自贊孔顔命
宰臣兩制以下分撰餘贊車駕一再臨幸焉(按山堂考/索載六月)
(辛卯復幸國子監今此書未明載又考宋史/及宋史記續通鑑諸書皆不載謹識以備考)於是左諌
議大夫河南崔頌判監事始聚生徒講書上聞而嘉之
乙未遣中使遍賜以酒果尋又詔用一品禮立十六㦸
於文宣王廟門(據實録本紀及㑹要太祖以建隆二年/十一月始幸國子監三年正月又幸而)
(祖宗故事乃云元年正月初幸二月再幸因詔増葺祠/宇塑繪聖賢其年月與諸書特異今不取若増葺祠宇)
(塑繪聖賢則㑹要固以為國初事不縁幸監然後有/此舉也故事葢誤耳頌協子初見廣順元年三月)
丁酉幸太清觀　右補闕袁鳯坐檢田不實責授曲阜
縣令(鳯未/見)
己亥徳音減京畿及河北諸州死罪以下囚旱故也
壬寅雨
丁未命吴廷祚齎詔赴秦州赦尚巴約等罪所繫戎俘
並釋遣之賜以錦袍銀帶遂罷采造務
乙卯幸迎春苑宴射
秋七月己未禁諸州中元張燈
庚申唐主遣客省使翟如璧來貢謝生辰之賜也(如璧/未見)
江南降卒其弱者不能軍壬戌歸數千人于唐
乙丑知舒州左諌議大夫歴城馮瓚言州界有菰蒲魚
鼈之利居民毎以自給前防禦使司超増收為市征漁
奪苛細疲俗告病宜蠲除之上即從其請　樞宻直學
士司門郎中安平杜韡美風儀工尺牘仕周世宗居近
職上章言事頗中時病然恃酒不遜上時典禁衛毎優
容之於是罷為駕部郎中宰相擬授韡諌議大夫上不
許
乙亥斬文思使常岑子勲於東市勲少亡賴嘗詐稱供
奉官至泗州為長吏所覺捕送闕下故戮之
先是雲捷軍士有偽刻侍衛司印者捕得斬之上曰諸
軍比加簡練尚如此不逞耶庚辰命搜索悉配海島於
是姦猾歛迹
己卯北漢捉生指揮使路貴等十一人來降並補内殿
直
辛巳遣給事中劉載等十一人按行河北諸州旱田
詔朝臣出使還日具所見民間利病以聞　右衛率府
率薛勲掌常盈倉受民租槩量重詔免勲官配𨽻沂州
倉吏棄市(舊録以為二年/事今從新録)　兖濟徳磁洺五州蝗
八月丙戌朔𠡠大理卿范陽劇可久為光祿卿致仕可
乆年逾七十無請老意上特命之(新録云可久懇求休/退國史亦同今從㑹)
(要/)
庚寅以鎮海鎮東節度副大使錢惟濬為建武節度使
惟濬吴越王俶之子也俶請授以嶺南旄鉞上從之
癸巳詔開封府捕蔡河務綱官王訓等四人磔於市以
訓等用糠覈土屑雜惡軍糧為張義等所告故也賞義
等錦袍銀帶　是日遣引進使郭承遷㑹秦州吴延祚
率兵往尚書寨驅蕃卒歸本部
乙未左拾遺知制誥虞鄉髙錫上言近廷臣承詔各舉
所知或有因行賂獲薦者請自今許近親奴婢鄰里告
訴加以重賞又請注授法官及職官各宜問書法十條
以代試判上皆施行之
是月安復間有象食稼遣使捕之　左領軍衛將軍杜
審瓊昭憲太后之兄也與其弟審肇審進家于常山於
是悉召赴闕
九月丙辰朔以審瓊為左龍武大將軍審肇為左神武
大將軍審進為左武衛大將軍並致仕賜第京師太后
無恙時審瓊嘗先入見置酒萬歳殿上及皇弟光義以
元舅故皆捧觴列拜稱壽　詔及第舉人不得呼知舉
官為恩門師門及自稱門生
戊午天平節度使侍衛馬歩軍都指揮使同平章事石
守信表解軍職許之特加爵邑
庚午秦州言尚巴約獻伏𦍑縣地
壬申詔左諫議大夫崔頌與中使盧徳岳等同修武成
王廟仍委頌檢討唐末以來謀臣名將勲績尤著者以
名聞
癸酉以次對章奏下尚書省集官參詳其有禆政治可
施行者以聞
丙子占城國遣使朝貢　禁民伐桑棗為薪又詔黄汴
河兩岸毎嵗委所在長吏課民多栽榆柳以防河決
癸未復置書判拔萃科(國史于八月乙未即書復置此/科今從實録葢乙未始令有司)
(條具其施行/實在癸未也)
甲申同州觀察判官徐光乗坐斷獄失實免官　武安
節度使兼中書令周行逄病革召其將吏以其子保權
屬之曰吾起壠畆為團兵同時十人皆以誅死惟衡州
刺史張文表(文表朗州人初/見廣順二年)獨存常怏怏不得行軍司
馬吾死文表必叛當以楊師璠討之如不能則嬰城勿
戰自歸朝廷可也師璠與行逢鄉里姻戚事行逢為親
軍指揮使數有功行逢委信之行逄卒保權領留務行
逢崇信釋氏廣度僧尼齋懴不輟每見僧無老少輙拜
之捧匜執帨親為煎洗因謂左右曰吾殺人多矣不假
佛力何以解其寃乎(據九國志保權以九月襲父位而/實録於十月乙未乃書行逢卒葢)
(因奏到之日耳今從九國志移附/九月末十國紀年亦繫之九月)
冬十月乙酉朔始賜文武常参官服有司言故事所賜
止將相學士及諸軍大校上曰不及百官甚亡謂也乃
並賜之
丙戌幸太清觀遂幸造船務觀習水戰
戊子以棣州團練使何繼筠為關南兵馬都監
癸巳有司上新刪定循資格長定格編勅格各一巻詔
選人三十以下依舊不得入令録餘皆可
己亥幸岳臺命諸軍習騎射遂幸玉津園　廣濟縣令
李守中坐贓決杖配海門島
辛丑以樞宻副使兵部侍郎趙普為檢校太保充樞宻
使(按山堂考索作檢/校太尉充樞宻使)樞宻使不帶正官自普始也又以
宣徽北苑使李處耘為宣徽南院使兼樞宻副使處耘
前自揚州召還老幼遮道涕泣累日不得去　張文表
聞周保權立怒曰我與行逢俱起㣲賤立功名今日安
能北面事小兒乎㑹保權遣兵更戍永州路出衡陽文
表遂驅以叛偽縞素若將奔喪武陵者過潭州時行軍
司馬廖簡知留後素輕文表不為之備方宴飲外白文
表兵至簡殊不介意謂四座曰文表至則成擒何足慮
也飲啖如故俄而文表率衆徑入府中簡醉不能執弓
矢但箕踞大罵與座客十餘人皆遇害文表取其印綬
自稱權留後事具表以聞保權即命楊師璠悉衆禦文
表告以先人之言感激涕泣師璠亦泣顧謂其衆曰汝
見郎君乎年未成人而賢若此軍士奮然皆思自効保
權又遣使求援於荆南且來乞師文表亦上疏自理(據/渤)
(海行年記張文表攻下潭州在此年十月而國史周保/權傅乃云明年春葢誤也按實録十二月甲辰已遣趙)
(璲持詔宣諭文表豈得却在明年春/始叛葢明年正月文表尚據潭州耳)
辛亥畋近郊
十一月丁巳令諸州屬縣各置敕書庫用宗正卿河間
趙矩之議也(矩初見天/福十二年)
辛酉大閲於西郊
癸亥詔羣臣使諸道無得私有請託違者當議其罪(王/偁)
(東都事略癸亥詔曰古稱使于四方不辱君命/可謂士矣自今使諸道敢有求託者寘其罪)
甲子又大閲於西郊　上謂近臣曰晉漢以來衛士不
下數十萬然可用者極寡朕頃案籍閲之去其冗弱又
親校其擊刺騎射之藝今悉為精鋭故順時令而講武
焉詔殿前侍衛兩司將校無得冗占直兵限其數著於
令(此事附見非因/講武始下詔也)　先是案令文州縣官撫育有方户
口増益者各凖見戸每十分加一分刺史縣令各進考
一等其州戸不滿五千縣戸不滿五百各凖五千五百
戸法以為分若撫養乖方户口減耗各凖増户法亦減
一分降考一等主司因循例不進考唯按視闕失不以
輕重便書下考至是有司上言自今請以減損戸口一
分科納係欠一分已上並降考一等如以公事曠遺有
制殿罰者亦降一等又言京官月限多少不等有以三
十六月為滿者有以三十月者有以二十月住支料錢
者有司逐年書校考第並無凖繩自今請應有曹局料
錢京官並以三十月為滿内有合校考第者以此為限
其料錢一依舊例月數支給並從之　唐主遣水部郎
中顧彞來貢(彝未/見)　刑部尚書范陽邉歸讜三上章告
老授戸部尚書致仕
荆南節度使高保朂寢疾召牙内都指揮使長安梁延
嗣謂曰我疾遂不起兄弟孰可付之後事者延嗣曰公
不念正懿王乎先王舍其子繼沖以軍府付公今繼沖
長矣保朂曰子言是也即以繼沖權判内外軍馬事甲
戌保朂卒(保朂卒於十一月二十日從行年紀也/國史亦同九國志乃在明年今不取)
丙子三佛齊國王釋利耶高麗國王昭並遣使來貢方
物
己卯畋于近郊
壬午初頒厯于江南
十二月丙戌左贊善大夫叚昭裔坐檢視民田失實責
授海州司法參軍
丁亥以武平節度副使權知朗州周保權為武平節度
使　贈龍捷左廂都指揮使江州防禦使馬全義為鎮
國節度使全義寢疾上日遣醫診視中使勞問不輟且
諭宻㫖曰候疾少間當授河陽節鉞全義時疾己革但
叩頭稱謝及卒上為之流涕特加寵秩一子才七嵗召
入禁中賜名知節補西頭供奉官仍優恤其家
舊制強盗贓滿十匹者絞庚寅詔改為錢三千足陌者
處死(景祐二年/八月又改)
癸巳詔中書門下每縣復置縣尉一員在主簿之下俸
祿與主簿同凡盗賊鬬訟先委鎮將者詔縣令及尉復
領其事自萬户至千户各置弓手有差五代以來節度
使補署親隨為鎮將與縣令抗禮凡公事専逹於州縣
吏失職自是還統於縣鎮將所主不及鄉村但郭内而
已從樞宻使趙普之言也(此據普行狀本志及㑹要云/太平興國二年禁藩侯補親)
(隨為鎮將自此用本州牙吏為之/亦有宣補者與此頗相關當考)
戊戌蒲晉慈隰相衛六州饑詔所在發廪賑之
庚子有司上捕賊條詔頒行之給以三限限各二十日
第一限内獲者令尉各減一選獲踰半者減兩選第二
限内獲者各超一資踰半超兩資第三限内獲者令尉
各加一階踰半加兩階過三限不獲尉罰一月俸令半
之尉三罰令四罰皆殿一選三殿停官令尉與賊鬬而
盡獲者並賜緋尉除令仍超兩資令别加陞擢
甲辰遣中使趙璲等齎詔宣諭潭朗聽張文表歸闕且
命荆南發兵助周保權　上以西鄙𦍑戎屢為冦鈔選
授虢州刺史姚内贇為慶州刺史内贇平州人也(内贇/初見)
(顯徳六/年四月)上謂近臣曰安邊御衆須是得人若分邉寄者
能禀朕意則必優恤其家屬厚其爵祿多與公錢及屬
州課利使之固圉特免税算聽其召募驍勇以為爪牙
茍財用豐盈必能集事朕雖減後宫之數極於儉約以
備邊費亦無所惜也(據經武聖略建隆三年太祖有/是言因姚内贇捍西邉附見此)
是嵗周鄭王出居房州(新舊録並稱鄭王以建隆三年/出居房州王皡唐餘録乃云鄭)
(王以開寳三年自西/宫出恐誤也今不取)　河北陜西京東諸州旱蝗河北
尤甚悉蠲其租　蜀主命官磨勘四鎮十六州逋稅自
廣政十五年至二十年别行追督龍遊令成都田淳上
䟽諌其略曰今甲子欲交隂陽變動天運人事合有改
更如采厚歛之末議必亂經國之大倫此犯天意者一
也太一所行將離分野初來為福末去為譴轉災作福
是宜早圖若更倍賦加租則將有不測之禍此犯天意
者二也四海財貨盡屬至尊散在民間積為貲産或有
科索誰敢抵拒陛下何不舍其小畜以成大有乎此損
君道者一也夫百姓六軍之主也百姓足則軍莫不足
百姓不足軍孰與足務奪百姓専贍六軍此其損君道
者二也蜀主不能用淳每謂所親曰吾觀僣偽改㕔堂
為宫殿改紫綬為黄服改前驅為警蹕改僚佐為卿相
改妻妾為妃后何如常稱成都尹乃無滅族之禍乎聞
者皆為之恐淳論議自若或謂淳曰如君之才固堪重
寄宜稍低抑便至金鑾玉堂淳曰吾安能附狗䑕哉葢
指樞宻使王昭逺軰也(王昭逺初見/乾祐元年)　南漢許彦真既
殺鍾允章益恣横惡龔澄樞等居已上頗侵其權澄樞
怒㑹有告彦真與先主麗妃私通者澄樞發其事彦真
懼與其子謀殺澄樞澄樞遣西班將軍王仁遇告彦真
父子謀反下獄族誅之(鍾允章見乾祐元年/許彦真見顯徳六年)　南漢主
納李托二女長為貴妃次為美人皆有寵拜托為内太
師政事必先禀托而後行(李托見顯/徳六年)
