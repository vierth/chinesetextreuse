
　元史卷一百二十
　　明翰林學士亞中大夫知制誥兼修國史宋濓等修
　列傳第七
　　察罕(伊埒薩哈勒/)　(喇勒智喇斡/)
察罕初名伊德唐古鄂摩克氏父吹辰類為夏臣其妾
方懷察罕不容於嫡母以配掌羊羣者哲哩木察罕稍
長其母以告且曰嫡母已有弟矣察罕武勇過人㓜牧
羊於野植杖於地脱㡌寘杖端跪拜歌舞太祖出獵見
而問之察罕對曰獨行則㡌在上而尊二人行則年長
者尊今獨行故致敬於㡌且聞有大官至先習禮儀耳
帝異之乃挈以歸語光獻皇后曰今日出獵得佳兒可
善視之命給事内廷及長賜姓䝉古妻以宫人鴻吉哩
氏嘗行困脱靴藉草而寢鴞鳴其旁心惡之擲靴擊之
有蛇自靴中墜歸以其事聞帝曰是禽人所惡者在爾
則為喜神宜戒子孫勿殺其類從帝略雲中桑乾金將
達實擁重兵守野狐嶺帝遣察罕覘虚實還言彼馬足
輕動不足畏也帝命鼓行而前遂破其軍圍白樓七日
拔之以功為御帳前首千户從帝征西域布哈爾賽瑪
爾堪二城回回國主扎拉鼎拒守鐡門闗兵不得進察
罕先驅開道斬其将餘衆悉降又從攻西夏破肅州師
次甘州察罕父吹辰類居守城中察罕因射書招之且
求見其弟時弟年十三命登城於髙處見之且遣使諭
城中使早降其副恩楚等三十六人合謀殺吹辰類父
子并殺使者併力拒守城破太祖欲盡坑之察罕言百
姓無辜止罪三十六人進攻靈州夏人以十萬衆赴援
帝親與戰大敗之還次六盤夏主堅守中興帝遣察罕
入城諭以禍福衆方議降㑹帝崩諸將擒夏主殺之復
議屠中興察罕力諫止之馳入安集遺民太宗即位從
略河南北還清水達蘭達巴之地賜馬三百珠衣金帶
鞍勒皇子庫春胡土克圖伐宋命察罕為斥候又從親
王昆布哈南伐歲乙未克棗陽及光化軍未幾召昆布
哈赴行在以全軍付察罕丁酉復與昆布哈率師進克
光州戊戌授馬步軍都元帥率諸翼軍攻拔天長縣及
滁夀泗等州定宗即位賜黑貂裘一鑌刀十命拓江淮
地憲宗即位召見累賜金五十兩珠衣一金綺二疋以
都元帥兼領尚書省事賜汴梁歸徳河南懷孟曹濮太
原三千餘户為食邑及諸處草地合一萬四千五百餘
頃户二萬餘未幾復召賜金四百五十兩金綺弓矢等
物乙夘卒贈推忠開濟翊運功臣開府儀同三司上柱
國追封河南王諡武宣子十人長穆呼哩穆呼哩事憲
宗直宿衛從攻釣魚山以功授四鄂爾多齊哩克昆千
户賜金幣及黄金鞍勒世祖即位賜金五十兩珠二串
至元四年攻宋自江陵略地回至安陽灘宋兵扼其歸
路穆呼哩奮擊敗之都元帥阿珠墜馬宋軍追及之穆
呼哩挾之上馬鏖戰退宋兵由是得免特賜銀二百五
十兩佩金虎符為䝉古軍萬户復攻襄樊有功卒于軍
贈推誠宣力功臣榮禄大夫平章政事柱國追封梁國
公諡武毅從孫伊埒薩哈勒
伊埒薩哈勒祖吹且佐太祖時得召見屬皇子察哈台
為扎爾古齊父阿卜呼事諸王阿勒呼木居西域至元
十年擇貴族子備宿衛召伊埒薩哈勒至為舒庫爾齊
掌服御事甚見親幸有大政時以訪之稱之曰秀才而
不名奉使河西還奏諸王哲伯特穆爾用官太濫帝嘉
之擢河東提刑按察使逐平陽路達嚕噶齊台哈布哈
召還賜黄金百兩銀五百兩以旌其直進南臺中丞帝
出内中寳刀賜之曰以鎮外臺時丞相阿哈瑪特之子
呼遜為江淮行省平章恃勢貪穢伊埒薩哈勒發其姦
得贜鈔八十一萬錠奏而誅之并劾江淮釋教總攝嘉
木揚喇勒智諸不法事諸道竦動二十一年改北京宣
慰使諸王納延鎮遼東伊埒薩哈勒察其必反密請備
之二十三年罷宣慰司立遼陽行省以伊埒薩哈勒為
㕘知政事已而納延果反帝親征之時諸軍皆㑹伊埒
薩哈勒掌運糧儲軍供無乏東方平帝嘉其先見且餉
運有勞加左相二十七年命尚諸王算濟女親為資裝
以送之併贈玉帶一改四川行省左丞二十九年再賜
玉帶一元貞元年成宗即位入朝卒弟喇勒智喇斡
喇勒智喇斡為裕宗東宫筆且齊至元十八年蜀初定
帝閔其地久受兵百姓傷殘擇近臣撫安之以喇勒智
喇斡為嘉定路達嚕噶齊時方以闢田均賦弭盗息訟
諸事課守令喇勒智喇斡奉詔甚謹民安之使者交薦
其能㑹盜起雲南號數十萬聲言欲寇成都喇勒智喇
斡馳入告急言辭懇切繼以泣涕大臣疑其不然帝曰
雲南朕所經理未可忽也推食勞之又語喇勒智喇斡
曰南人生長亂離豈不厭兵畏禍耶御之乖方保之不
以其道故為亂耳其歸以朕意告諸將叛則討之服則
捨之毋多殺以傷生意則人定矣喇勒智喇斡至蜀宣
布上㫖俄召為泉府卿後遷刑部尚書有小吏誣告漕
臣劉獻盜倉粟宰相僧格方事聚斂衆阿其意鍜煉枉
服喇勒智喇斡曰刑部天下持平輦轂之下漕臣以寃
死何以正四方乎即以實聞以是忤丞相出為江東道
宣慰使在官務興學諸生有俊秀者拔而用之為政嚴
明豪民滑吏縮手不敢犯然亦無所刑戮而治元貞二
年遷四川行省㕘知政事蜀有婦人殺夫者繫數十人
加以箠楚卒不得其實喇勒智喇斡至盡按得之大徳
三年以㕘知政事為湖南宣慰使繼改荆湖荆湖多弊
政而公田為甚部内實無田隨民所輸租取之户無大
小皆出租雖水旱亦不免喇勒智喇斡問民所不便凡
十數事上於朝而言公田尤切朝議遣使理之㑹有詔
凡官無公田者始隨俸給之民力少蘇七年再遷四川
行省㕘知政事八年進左丞雲南王入朝所在以驛騎
縱獵喇勒智喇斡曰驛騎所以傳命令事非有急且不
得馳況獵乎王憚為之止蜀人饑親勸分以賑之所活
甚衆有死無葬者則以已錢買地使葬且修寛政以撫
其民部内以治十年入朝帝以白金對衣賜之加資徳
大夫湖廣行省左丞湖廣歲織幣上供以省臣領工作
遣使買絲他郡多為奸利工官又為刻剥故匠户日貧
造幣益惡喇勒智喇斡不遣使令工視賈有藏絲者擇
買之工不告病歲省費數萬貫他郡推用之皆便至大
三年以疾卒於官年五十七初贈資徳大夫陜西行省
右丞上護軍寧夏郡公諡忠惠再贈推誠亮節崇徳贊
治功臣榮禄大夫中書平章政事柱國秦國公子二人
長瑪南翰林學士承㫖次韓吉納御史大夫孫達爾瑪
内府宰相
　　徹伯爾和卓
徹伯爾和卓賽音人賽音西域部之族長也因以為氏
和卓其官稱也徹伯爾長身美髯方瞳廣顙雄勇善騎
射初謁太祖于軍中一見異之太祖與克哷王汗有隙
一夕王汗潛兵來倉卒不為備衆軍大潰太祖遽引去
從行者僅十九人徹伯爾與焉至班朱爾河餱糧俱盡
荒逺無所得食㑹一野馬北來諸王哈扎爾射之殪遂
刳革為釡出火于石汲河水煑而啖之太祖舉手仰天
而誓曰使我克定大業當與諸人同甘苦苟渝此言有
如河水將士莫不感泣王汗既滅西域諸部次第亦平
乃遣徹伯爾使金金不為禮而歸金人恃居庸之塞冶
鐵錮闗門布鐵蒺藜百餘里守以精鋭徹伯爾既還報
太祖遂進師距闗百里不能前召徹伯爾問計對曰從
此而北黒樹林中有間道騎行可一人臣向嘗過之若
勒兵御枚以出終夕可至太祖乃令徹伯爾輕騎前導
日暮入谷黎明諸軍已在平地疾趨南口金鼓之聲若
自天下金人猶睡未知也比驚起已莫能支吾鋒鏑所
及流血被野闗既破中都大震已而金人遷汴太祖覽
中都山川形勢顧謂左右近臣曰朕之所以至此者徹
伯爾之功為多又謂徹伯爾曰汝引弓射之隨箭所落
悉畀汝為已地乘輿北歸留徹伯爾與諸將守中都授
黄河以北鐵門以南天下都達嚕噶齊賜養老一百户
并四王府為居第徹伯爾每戰被重甲舞槊陷陣馳突
如飛嘗乘槖駞以戰衆莫能當有丘真人者有道之士
也隠居崑崙山中太祖聞其名命徹伯爾往聘之丘語
徹伯爾曰我嘗識公徹伯爾曰我亦嘗見真人他日偶
坐問徹伯爾曰公欲極一身貴顯乎欲子孫蕃衍乎徹
伯爾曰百歲之後富貴何在子孫無恙以承宗祀足矣
丘曰聞命以後果如所願云卒年一百一十八贈推忠
佐命功臣太傅開府儀同三司上柱國追封涼國公諡
武定二子阿里哈宻拉齊阿里哈蚤從徹伯爾出入行
陣勇而善謀憲宗伐蜀為天下質子兵馬都元帥生哈
濟終湖南宣慰使贈推誠保徳功臣金紫光禄大夫司
徒追封涼國公諡安惠生陜西行省平章政事楊阿太
府監丞阿爾斯蘭太僕寺丞本布楊阿生阿巴齊太僕
寺卿宻拉齊贈開府儀同三司上柱國追封涼國公諡
懿生户部尚書額伯爾心陜西行省㕘知政事哈喇
　　卓沁台
卓沁台鄂爾和達氏其先琳沁巴丹以材武雄諸部生
子曰鄂爾和達曰莽果與扎拉爾鴻吉哩伊竒喇斯等
五人當開創之先恊贊大業厥後太祖即位命其子孫
各因其名為氏號五投下朔方既定舉六十五人為千
夫長鄂爾和達之孫曰卓沁台其一也卓沁台有膽略
善騎射勇冠一時初竒􁏋王汗之子星根有智勇諸部
畏之竒雅喇哈喇克心沙陀等帥衆來侵兵戰不利近
臣和斯音徳爾等馳告太祖曰事急矣羣下忠勇無踰
卓沁台者宜急遣之拒敵從之卓沁台承命單騎陷陣
射殺星根降其大將實勒們等遂併有竒􁏋之地奈曼
黙爾格台合兵來侵諸部有隂附之者不虞太祖領兵
卒至諸部潰去乘勝敗之卓沁台俘其主嘉克堅布及
二女以歸諸部悉平與嘉克堅布盟而歸之未幾奈曼
復叛卓沁台以計襲嘉克堅布殺之遂平其國卓沁台
始從征竒雅喇自哈宻啓行歴班沁海子間闗葛里每
遇戰陣必為先鋒帝嘗諭之曰朕之望汝如髙山前日
影也賜嬪御茂巴噶必濟音濟薩巴俾統烏嚕古四千
人世世無替子竒塔特材武過人自太宗及世祖歴事
四朝以勞封德清郡王賜以金印丙申賜徳州户二萬
為食邑至元十八年増食邑二萬一千户肇慶路連州
徳州洎屬邑俱𨽻焉竒塔特薨子都沁巴圖爾襲爵為
郡王太宗時與伊拉噶台戰勝帝即以伊拉噶台妻賜
之世祖之征額哷布格也竒塔特子哈達與呼圖克跪
而請曰臣父祖幸在先朝當軍旅征伐之寄屢立戰功
今王師北征臣等幸少壯願如父祖力戰自効既得請
戰于實黙温都爾之地諸王哈坦駙馬琳沁與烏蘭孟
古居右諸王塔齊爾及達爾楚克台居左哈必齊將中
軍兵始交獲其將哈坦斬之威喇之軍遂敗衂又戰于
實喇雅圖噶之地當帝前混戰至日晡勝之帝賜以黄
金將佐吏卒行賞各有差李璮叛帝遣哈必齊及阿爾
班哈達庫庫楚往討之哈達與烏嚕訥哷台亦在行璮
平與有功焉哈達子托歡亦嘗從諸王齊齊克圖討珠
爾噶台獲之又嘗破錫里濟永和爾于伊蘇摩哩及征
納延托歡弟慶通亦在軍雖病猶力戰竒塔特二子曰
都沁曰哈達哈達三子曰托歡曰琳沁巴勒曰慶通托
歡二子曰達實特穆爾曰多喇達實特穆爾一子曰實
喇布哈自竒塔特而下凡九人皆封郡王云
　　扎哈
扎哈齊哩克台氏以軍伍長從太祖同飲班朱爾河水
與諸王百官大㑹鄂諾河上太祖尊號曰青吉斯皇帝
歲庚午從征奈曼有功賜良馬一壬申從攻庫楚克諸
國復賜珍珠旗佩金虎符為錫里巴從攻塔塔爾欽察
唐古哲衮契丹女直河西諸國所俘生口萬計悉以上
獻賜御用服器白金等物命屯田於阿嘍罕立扎哈城
戍守之壬申從太祖謀定漢地師次隆興與金將呼齊
呼戰矢中臆間褁瘡而出者復數四軍聲為之大振既
破燕太祖命於城中環射四箭凡箭所至園池邸舍之
處悉以賜之尋拜中書右丞相己丑太宗即位扈從至
西京攻河中河南鈞州癸巳攻蔡州以功賜恩州一千
户先是收天下童男童女及工匠置局𢎞州既而得西
域織金綺紋工三百餘户及汴京織毛褐工三百户皆
分𨽻𢎞州命扎哈世掌焉定宗即位以扎哈為先朝舊
臣仍拜中書右丞相薨年八十四子十人博果斯繼食
其封邑從世祖征花馬大理率兵千人結浮橋于金沙
江以濟師中統初論功授益州等路宣撫使賜金虎符
玉帶二年改東平路副達嚕噶齊討平叛寇尋遷濟南
等路宣慰至元二年遷南京路達嚕噶齊四年討平蘄
縣叛民以病乞謝事特授保定路達嚕噶齊賜錢一萬
貫歸老于家卒年八十一
　　實納台
實訥台圖伯特克哷氏侍太祖以忠勇聞時穆呼哩博
爾濟既立為左右萬户帝謂實訥台曰汝願屬誰麾下
為我宣力對曰願屬穆呼哩即日命佩金符領䝉古軍
從太師國王為先鋒兵至河北史天澤之父率老㓜數
千詣軍門降國王承制授天澤兄天倪河北西路都元
帥領真定乙酉天澤送母還白霫副帥武僊殺天倪以
真定叛經歴王縉追天澤至燕請攝主帥遣監軍李伯
祐詣國王軍前言狀且請援兵國王命實訥台率精甲
三千與天澤合兵進圍中山僊遣其將葛鐵槍來援實
訥台撤圍迎之遇諸新樂奮擊敗之㑹日暮阻水為營
實訥台料其氣索必宵遁乘勝復進擊大敗之擒鐵槍
中山守將亦宵遁遂克中山取無極拔趙州僊棄真定
奔西山抱犢寨實訥台與天澤入城撫定其民未幾僊
潛結水軍為内應夜開南門納僊復據其城實訥台倉
卒以步兵七十踰城奔藁城遲明部曲稍來集兵威復
振襲取真定僊棄城遁將士怒民之反覆驅萬人出將
屠之實訥台曰金氏慕國威信徯我來蘇此民為賊所
驅脇有何罪焉若不勝一朝之忿非惟自屈其力且堅
他城不降之心乃皆釋之初僊之叛也其弟質國王軍
中聞之遁去實訥台遣弟賽罕追及於紫荆闗斬之俘
其妻子而還乃整兵前進下太原略太行拔長勝寨斬
僊守將盧治中圍僊於雙門寨僊遁去引兵出太行山
東遇宋將彭義斌與戰敗之追至火炎山破其營擒義
斌斬之至大名守將蘇元帥以城降遂引兵臨東平敗
安撫王立剛于陽穀圍東平立剛走連水金守將棄城
遁他將邀擊敗之遂定東平又與䝉古布哈徇河北懷
孟衛從國王定益都壬辰渡河略汴京徇睢州遇金將
完顔慶善努與戰敗之追斬慶善努金主入蔡諸軍圍
之實訥台史天澤攻城北面汝水阻其前結筏潛渡血
戰連日金亡朝廷以實訥台功多命併將史氏三萬户
軍以圖南征賜東平户三百俾食其賦命嚴實為治第
宅分撥牧馬草地日膳供二羊及衣糧等以老病卒于
東平歸葬漠北子七人瑪古岱爾烏爾圖知名
瑪古岱爾歲戊戌從國王和爾齊行省于襄陽略地兩
淮己未從渡江攻鄂州以功賞銀五十兩中統元年追
阿勒達爾琿塔哈有功二年從北征敗額哷布格於實
黙温都爾之地三年又與李璮戰有功國王和爾齊上
其功奉㫖賞銀五十兩授提舉本投下諸色匠户達嚕
噶齊卒子四人和尼齊江南行臺御史大夫
烏爾圖中統三年從石髙山奉㫖拘集特黙齊軍授本
軍千户至元八年授武略將軍佩銀符十年攻樊城有
功換金符遷武徳將軍十一年渡江有功賞銀三百兩
改武節將軍十二年四月至建安卒于軍子托羅該徹
爾襲職從參政阿嘍罕攻獨松闗有功陞宣武將軍尋
命管領侍衛軍樞密院録其渡江以來累次戰功十八
年陞懐逺大將軍二十年江西行省命討武寧叛賊董
琦平之改授虎符江州萬户府達嚕噶齊二十四年移
鎮潮州值賊張文惠羅半天等嘯聚江西行樞密院檄
討之領兵破賊寨斬賊首羅大老李尊長等獲其偽銀
印三卒于軍
　　烏頁爾
烏頁爾沙卜珠氏狀貎甚偉腰大十圍父圖嚕噶克察
以武勇稱太祖五年烏頁爾與珠卜納延克金東京有
功九年太師穆呼哩取北京領兵為先驅下之捷聞授
金紫光禄大夫北京總管都元帥留撫其人綏懷有方
自京以南相繼來降時金將達魯以惠州漁河口為隘
有衆數萬圖復北疆烏頁爾以鋭兵千人擊摧其鋒殺
數千人獲其旗鼔羊馬斬達魯於軍中有趙守玉者據
興州烏頁爾討平之十一年張致以錦州叛又攻破之
穆呼哩大喜以馬十匹甲五事賞其功十二年興州監
軍綽爾以兵叛烏頁爾往征之賊軍射殺所乘馬軍士
憤怒奮戈衝擊大破賊軍十五年從征山東大戰東平
馳赴陷陣生挾二將以還穆呼哩壯之以功上聞十六
年從征延安矢中右股力戰破之俄又取葭鄜二州擒
金梟將張鐵槍以獻十七年克鳳翔及所屬州郡十八
年從帝親征河西明年下之詔賜烏頁爾馬五匹甲一
事二十年從穆呼哩圍益都越二年下三十餘城太宗
元年入覲命與薩里台和爾齊征遼東下之三年又與
薩里台征髙麗下受開龍宣泰葭等十餘城髙麗懼請
和烏頁爾曰若能以子為質當即休兵十三年遣其族
子綧從烏頁爾來朝帝大悦厚加賜予俾充北京東京
廣寧葢州平州泰州開元府七路征行兵馬都元帥佩
虎符憲宗元年召問東夷事對曰臣雖老倘藉威靈指
麾三軍敵國猶可克況東夷小醜乎帝壯其言問飲酒
幾何對曰唯所賜時有一駙馬都尉在側素以酒稱命
與之角飲帝大咲賜錦衣名馬俄謝病歸七年復來朝
帝憫其老謂曰自太祖時效勞至今者獨卿無愆賜賚
甚厚以都元帥授其中子阿哈八年秋九月辛亥夜中
星隕帳前光數丈有聲烏頁爾曰吾死矣明日卒年九
十六子四人轄哩最有名太宗時授北京等路達嚕噶
齊至元七年改授招勇大將軍河間總管
　　和斯摩哩
和斯摩哩西域古則鄂爾多人初為西遼庫爾汗近侍
後為古則鄂爾多屬喀三拜薩哈勒長官太祖西征和
斯摩哩率喀三等城酋長迎降大將哲伯以聞帝命和
斯摩哩從哲伯為先鋒攻奈曼克之斬其主庫楚類哲
伯令和斯摩哩持庫楚類首往徇其地若喀什噶爾葉
爾羌鄂端諸城皆望風降附又從征尼沙布爾城諭下
之帝親征至賽瑪爾堪與其主扎拉鼎合戰于卓勒新
濟齊之地敗之追襲扎拉鼎等於阿爾噶城戰于圖滿
山又敗之追至汗顔城西寨又敗之扎拉鼎逃入于海
和斯摩哩收其珍寳以還取伊嚕格勒徳心兩城繼而
汗顔城亦下帝遣使趣哲伯疾馳以討欽察命和斯摩
哩招諭竒爾台實喇烏蘇等城悉降至庫爾哲部及阿
克蘇部以兵拒敵皆戰敗而降又招降赫林城進擊俄
羅斯於塔勒山克之獲其國主密濟特薩勒哲伯命和
斯摩哩獻諸卓沁太子誅之尋征喀喇至伯資巴里城
與其主呼圖克薩哈勒戰又敗其軍遂平欽察軍還哲
伯卒㑹帝親征河西和斯摩哩持所獲珍寳及七寳􁍐
迎見于阿魯斯布魯斯帝顧羣臣曰哲伯常稱和斯摩
哩之功其軀幹雖小而聲聞甚大就以所進金寳命隨
其力所勝悉賜之仍命與色辰額哷為筆且齊未幾和
斯摩哩奏向者嘗招安圖士卒留伊伯格勒城宜令扈
從征河西許之命常居左右至伊勒吉哈雅又討平實
達爾烏克從太祖征汴至懷孟令領鄂囉事帝由白坡
渡河㑹睿宗兵攻金將哈達敗之回駐金蓮川壬辰授
懷孟達嚕噶齊佩金符癸巳金將强元帥圍懷州和斯
哩率其衆及實喇濟蘇蘇爾噶勒等力戰金兵退又遣
富察哈納赫舎哩扎魯招諭金總帥范真率其麾下軍
民萬餘人來降己亥六月帝以和斯摩哩從軍西域宣
力居多命其長子諾綽巴襲為懐孟達嚕噶齊次子穆
爾齊襲必且齊令和斯摩哩為扎爾古齊歸西域大師
察罕行省特們徳爾奏留之帝允其請庚子進懷孟河
南二十八處都達嚕噶齊所𨽻州郡不從命者制令籍
其家乙邜五月卒子穆里濟復為懷孟達嚕噶齊中統
三年從攻淮西與宋戰死
　
　元史巻一百二十
元史巻一百二十考證
伊埒薩哈勒𫝊江淮行省平章政事　原文作江浙行
　省按百官志江淮行省設於至元十三年至二十二
　年始改江浙行省本紀呼遜被誅乃十九年亊書江
　浙行省未考今據改
卓沁台傳與伊拉噶台戰勝　原文作亦刺哈台他卷
　又作亦刺哈係脫字今併改
扎哈𫝊歲庚午從太祖征奈曼有功　按續通鑑載太
　祖元年丙寅滅奈曼此後不復紀奈曼事此作庚午
　與諸書不合
壬申從攻庫楚克諸國　壬申從太祖謀定漢地　壬
　申兩見核之本紀後壬申無訛考是年不載攻庫楚
　克事疑尚在壬申巳前但他書無可訂正仍闕疑
烏頁爾傳十六年從征延安力戰破之俄又取葭鄜二
　州　按太祖紀十六年穆呼哩克葭綏德保安鄜坊
　丹等州進攻延安不下是攻延安在取葭鄜二州後
　傳序次與穆呼哩𫝊同而與紀不合復云力戰勝之
　未知所據
擒金梟将張鐵槍以獻　張原文作金據穆呼哩𫝊改
二十年從穆呼哩圍益都　按太祖紀穆呼哩於十八
　年三月卒於解州續綱目同又按二十一年郡王岱
　遜圍李全於益都十二月李全降如傳所云非特此
　時穆呼哩已卒且是年亦無圍益都事自是紀載之
　訛
遣其族子綧從烏頁爾來朝　原文脫族字據太祖本
　紀増
