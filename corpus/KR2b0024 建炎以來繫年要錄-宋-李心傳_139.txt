
　建炎以來繫年要録巻一百三十八
　　　　　　　　　　　　宋　李心𫝊　撰
紹興十年冬十月壬申朔袐書省正字温革監登聞檢
院馬竤罷時言者論二人専守偏見譏議紛然望使各
與外任庶㡬人知好惡國是自定乃以革通判洪州
癸酉資政殿大學士知福州張浚以明堂恩復觀文殿
大學士　左朝請大夫范塤都大主管川陕茶馬監牧
公事主管秦司
甲戌武功大夫華州觀察使知代州兼沿河安撫使統
制河東忠義軍馬王忠植落階官為建寧軍承宣使龍
神衞四廂都指揮使河東路經畧安撫使兼知代州
丙子河南府言永安永昌永熙三陵神臺􁧾列損動及
枳橘栢株有為賊所伐者詔本府如法補飭
丁丑言者論毎遇宗祀之秋必有儆戒之象或六龍順
動或彊敵侵陵今又大火示變故當正厥事以應之恭
以皇祐詔書合祭天地並配祖宗此陛下所用宗祀之
彛典也而辛亥嵗禮部郎官有立議止以太祖太宗並
配者是時宰相力主是說違詔書輕宗廟之罪卒自當
之且太祖開萬世之基太宗定四海之難而和戎戢兵
以致太平者真宗也臣願陛下參之羣言㫁以獨智以
合皇祐聖詔以慰在天之靈以垂萬世之法事之當政
無大扵此者誠如是則天意格而灾異銷矣詔禮官討
論申省後不行
戊寅尚論右僕射兼提舉詳定一司勅令秦檜等上紹
興重修在京通用勅令格式四十八巻申明十二巻㸔
詳三百六十巻
丙戌武翼大夫忠州刺史河北路統制軍馬李寳至楚
州先是寳與其徒曹洋等自興仁泛舟來歸過徐州捕
金之戍卒七十餘人及淮陽軍為守將所逐寳射郤之
時韓世忠在楚州寳與其徒歸之世宗大恱
丁亥直秘閣提舉洪州玉隆觀范直方落職與逺小監
當直方以司農卿為淮北宣撫副使楊沂中計議軍事
至是右正言万俟卨論其怯懦沮師又言軍之進退必
觀機㑹而乃昩扵興舉之謀但為保身之計故有是命
(王明清揮麈錄餘話云建炎中金人駐楚泗間時張韓/擁兵扵髙郵敵誓扵衆整師大入二將自料非其敵深)
(以為怯將欲交鋒之際風雨大作敵衆辟易散走損折/甚衆因遂奏凱范師厚直方滑稽之雄也為叅議軍事)
(笑云焉知張七韓五乃得巽/二滕六力邪聞者為之開堂)　鄉貢進士王文獻進所
注司馬法詔免文解一次文獻泉州人也
己丑徽猷閣待制知信州劉岑落職提舉江州太平觀
建昌軍聴㫖以臺臣論其厯守三郡妄費官帑以市私
恩故也仍命司農寺丞李椿年往鎮江府信他州㸃檢
侵支妄用錢物申省　左朝散大夫沈該行軍器監主
簿填復置闕
庚寅武功大夫忠州刺史新知宿州王進改知濠州武
功大夫貴州刺史王存知光州進之除宿州也乞台州
兵馬鈐轄邵青為本州鈐轄至是復興青偕之濠梁也
辛夘詔州陜官員陳乞覃恩轉官磨勘奏薦封贈循資
致仕遺表恩澤依得著令者令宣撫司施行以胡世將
申審也
壬辰上謂大臣曰用兵惟在賞罰若用命者必賞不用
命者必罰何患人不盡比聞大將奏賞往往任私不當
人心朕若親提一軍明賞罰以勵士卒必可擒取烏珠
戊戌左光禄大夫守尚書右僕射同中書門下平章事
兼樞密院使提舉詳定一司勅令華國公秦檜以修書
恩進左銀青光禄大夫封衞國公　直顯謨閣知慶陽
府節度鄜延環慶兩路軍馬宋萬年陞敷文閣待制錄
守城之勞也
己亥龍圖閣直學士范中徽猷閣待制王居正並落職
依舊提舉江州太平觀御史中丞何鑄論二人之罪以
為趙鼎當軸汲引一時邪佞之人置之朝廷日者陛下
斤逐兇邪天下咸服而欺世盜名之甚者猶置而不問
是狐狸雖去而豺狼猶存恐非所以明好惡一觀聴故
故有是命
庚子熙河經畧司將領恵逢與敵遇扵野龍河敗之
是月淮北宣撫判官劉錡來朝　資政殿學士翟汝文
薨賜諡忠恵
十有一月(案是月/辛丑朔)壬寅直徽猷閣主管台州崇道觀王
子獻卒
癸夘尚書倉部員外郎陳膏秘書郎呉𫝊並為監察御
史
戍申金將喀齊喀自潼闗出犯陜州守臣吳琦擊郤之
喀齊喀羅索孫也　鳳翔府同統制軍馬楊從儀敗金
人扵寳雞縣
己酉上曰自古為天下者必先得人心未有専事殺伐
殘忍而可為者烏珠雖强専以殺伐殘忍為事不頋人
心之失朕知其無能為也　右宣義郎廣西路提㸃刑
獄公事陳正由特降一官正由奏其代者尤深不法而
言者論正由但當具事因申聽朝廷施行今乃云謹按
又云姑摭其大者言之又云以為天下臣子貪墨不體
國家之戒其言犯分輕率故有是命
辛亥頒真宗御製文武臣僚七條扵郡縣　福建安撫
大使張浚等奏乞措畫賑濟事上曰賑濟本為貧民近
世止及城郭而鄉村之民未嘗及之須令州縣雖僻處
亦分委官吏必躬必親則下户皆霑實恵矣　起居郎
張宦權尚書吏部侍郎　起居舍人李易守起居郎
尚書司封郎中郭孝友為起居舍人　廣南東路兵馬
鈐轄殿前司催鋒軍統制韓京陞充本路兵馬副總管
兼汀漳䖍吉州捉殺盜賊時劇盜謝花三為亂故命京
討之仍聴福建大帥張浚節制
壬子皇伯鎮東軍承宣使安定郡王令廣為保平軍節
度使以令廣曩任文資積閥特遷也
癸丑兵部尚書兼權翰林學士兼侍讀胡交修充端明
殿學士知台州權尚書吏部侍郎周綱充敷文閣待制
知饒州二人皆以引疾得請以徽猷閣待制提舉醴泉
觀兼詳定一司勅令張宗元試尚書兵部侍郎
乙卯川陜宣撫副使胡世將奏已遣兵解慶陽之圍乞
詔湖北京西宣撫使岳飛出兵牽制上曰此未易輕議
凡事有緩急先後必思而後動乃可以成功也先是慶
陽圍急帥臣宋萬年乘城拒守㑹世將以檄書招建寧
軍承宣使河東經畧使王忠植以所部赴陜西㑹合行
至延安叛將趙惟清執忠植使拜詔忠植曰若本朝詔
書則受若金國詔書則不拜也惟請械之以詣右副元
帥薩里罕不能屈使甲士引詣慶陽城下諭使出降忠
植大呼曰我河東步佛山忠義人也為金所執使來招
降願將士勿負朝廷堅守城壁忠植即死城下薩里干
怒詰之忠植披襟大呼曰當速殺我遂遇害　諸王宫
大小學教授范雩請南班大將軍以下用故事二年一
試藝業取中選者推恩不果行雩呉縣人也
丙辰賜成州團練使帶御器械郉孝揚兩浙田二十頃
丁巳監察御史楊愿守尚書司封員外郎　諸王宫大
小學教授梅充實行監察御史　直秘閣知臨安府俞
俟陞秘閣修撰以俟每對便殿切事機故也
戊午上曰用兵惟視謀之臧否不可問力之强弱茍謀
之不臧惟知恃力雖或勝亦不足以成功上又曰収復
州縣非良策也守之則兵分而勢弱不守則旋為敵人
所得惟塗炭吾民且須深思熟慮策出萬全一舉而逐
敵則州縣皆為我有矣何必每州毎縣而取之乎
已未尚書左司員外郎魏良臣為中書門下省檢正諸
房公事　右司員外郎施坰林正為左司員外郎
監察御史錢葉為右司員外郎　左承奉郎何逢原為
秘書省正事免召試
辛酉御史中丞何鑄論薦舉改官之弊以為多以親故
勢賄賂得之而有治行之人終老選調徒長奔競無補
得人望詔有司罷去保官之令専用考課之法闗陞改
官各以四考為限有過犯則量事展考以别流品嵗限
員嵗數以防猥并庶寒畯之士無淹滯之歎事下吏部
不果行(嘉泰四年四月庚/申所書可參考)
甲子右正言万俟卨論營田官莊附種之弊以為官莊
設即百里之民應籍者皆赴莊以待耕耨已業荒廢多
不能舉附種行則㪷升之種户給扵民散歛之擾率以
為常欲望逐路選委强明監司一人遍行郡縣應有營
田去處覈實均放其帥臣隱蔽不肯公共商㩁者並許
按覈以聞上曰卨所論極當大凡營田須軍中自為之
則不歛扵民而軍食足若使民舍己之田營軍之田恐
甚扵歛民之為虐也乃詔領營田監司措置　詔淮北
宣撫判官劉錡募兵効萬人時錡軍及韓世忠岳飛皆
造軍器所乞牛皮至十餘萬張郡邑往往殺牛以應命
言者請蠲其數目詔工部措置
是月宜章峒民駱科文遂犯桂陽郴道連賀州諸縣詔
發大軍往討之(趙甡之遺史在十二月今依紹興十二/年四月二十四日湖南安撫司所申附)
(此月/末)
十有二月(案是月/辛未朔)癸酉左朝散郎李若谷為司農寺丞
若谷若水兄也　徽猷閣待制知潭州謝祖信卒(趙鼎/事實)
(曰謝祖信坐章氏子壻出知潭州祖信至家大詬其妻/凡數日曰爾家累我以致鬰抑而死祖信守潭事具去)
(年六/月)
壬午命尚書右僕射秦檜上皇太后册寳扵慈寧殿寳
用金册以珉石册文參知政事孫近所撰而上自書之
禮畢上遥賀扵宫中羣臣遥賀宫門外
丙戌詔臣僚章疏非已施行者及邉防攻守等事並毋
得雕印　尚書禮部侍郎蘇符權禮部尚書仍兼資善
堂翊善　中書舍人林待聘試給事中仍兼直學士院
兼侍講　起居郎李易試中書舍人　起居舍人郭孝
友權尚書工部侍郎　責授清逺軍節度副使潮州安
置趙鼎移漳州居住左通議大夫王庶復端明殿學士
左朝議大夫折彦質復龍圖閣學士皆用明堂恩也言
者奏庶之飾姦惑衆彦質之敗事誤國罪皆顯著今遽
牽復恐天下之人心不能無疑又言鼎之罪惡類入扵
無將十惡之誅恐難以常法從事而行原赦命乃寢(庶/大)
(中寢命在己丑/鼎寢命在壬辰)
丁亥秘書少監朱翌試起居舍人仍兼實録院檢討官
　司農少卿李若虛試司農卿　故龍神衞四廂都指
揮使建寧軍承宣使王忠植特贈奉國軍節度使開府
儀同三司官其家十人時胡世將上忠植死事于朝詔
贈官特賜諡太常議諡勇節都省批忠植死節事迹顯
異自古節義罕有倫比其别擬定太常奏據法忠植當
諡曰忠然易名之義不欲復犯其名諡法能濟扵志曰
義義能固守曰節請改諡義節從之(忠植再定諡在明/年二月丙申今聨)
(書/之)
戊子左朝請郎勾龍如淵復敷文閣待制左朝奉郎劉
一止呂本中復秘閣修撰並仍舊提舉江州太平左朝
奉郎主管洪州玉隆觀周葵復直秘閣
辛卯秘閣修撰栁約復敷文閣待制仍舊提舉江州太
平觀左朝奉郎監廣州都鹽倉施庭臣復直秘閣與宫
祠皆用刑部檢舉也言者奏本中阿附趙鼎無異陪臣
又奏庭臣失尊君之體扵是二人復職之命皆罷(本中/寢命)
(在是月癸巳庭臣寢/命在明年正月乙丑)
癸巳武畧大夫耿著復為左武大夫用韓世忠奏也
樞密院効士呉惕特補下州文學惕河南人用守將李
興薦而有是命
甲午龍神衞四廂都指揮使和州防禦使權主管侍衞
步軍司公事韓世良為廣州觀察使
乙未婕妤張氏才人呉氏並進封婉儀有言者請令諸
大帥各薦偏裨之可任者上曰諸校智愚勇怯朕皆熟
知之儻有使令便可抽摘何用薦舉耶　兵部侍郎張
宗元乞命有司以續降朝㫖便人合理者褒為一書以
進許之後九年乃成凡四百三十五巻(十九年六月/戊午成書)
詔左承事郎陳淵已復直秘門指揮勿行以言者論淵
與吕本中各以朋比得罪不當與詿誤之人一槩湔祓
故也
丙申新除權尚書工部侍郎郭孝友卒詔除敷文閣待
制致仕　右奉議郎樞密院計議官王㑥卒以久攝本
院檢詳特官其子一人後不為例
丁酉命殿前司前軍統制王滋捕東陽縣魔賊上命大
臣諭滋毋多殺未㡬賊平
己亥詔太廟時享以少牢袷享以太牢如舊典用太常
少卿陳桷請也始以殿室隘狹祫與時享並用一羊至
是殿室已展修故桷有請
是月淮北宣撫副使楊沂中引兵還行在　永州防禦
使呼延通自殺初京東宣撫處置使韓世忠在楚州晚
年猶嗜色毎諸將招之飲必使妻女奉觴為夀世忠留
連酣醉而後歸通忿之臨安有甲妓韓婉者美而慧通
以力致之世忠聞而屬意通不能吝遂獻于世忠一日
世忠與水軍統置郭宗義㑹于通家世忠暫卧通以手
拔其佩刀宗義搦其手曰不可世忠覺大驚奔馬而歸
通與淮陰統制官崔徳明不叶世忠即召通斥為士伍
使𨽻徳明軍中世忠生日諸將皆入為夀通自淮陰馳
至世忠見之即走入不復出通伏地泣血衆共遣之通
乃去徳明還淮陰數通擅離軍之罪杖之數十通怏怏
赴運水死人皆惜其勇世忠後亦悔之(案世忠生日在/此月癸巳不知)
(通死以何日/故且附月末)　初知河南府李興既屯白馬山寨李成
以蕃漢數萬衆圍之時興妻周氏與其子居襄陽惟幼
子在側敵圍益急士心頗揺興聞謂諸將曰興與諸軍
當以死守毋有二志茍或不敵吾豈為敵汚者當抱是
兒南向投崖以謝天子諸將皆感泣由是守益堅敵遣
使賫黄榜招興以奉國上將軍河南尹興得檄不啓立
斬其使以檄聞于朝白馬受圍久方冬泉涸軍民乏絶
興焚香黙禱一夕大雪泉源皆溢成知興志不可屈乃
即山下屯兵積糧為久居之計興潛遣將士夜焚之成
大挫徑歸西京
是嵗河南王忠民卒忠民既辭禄(事具紹/興三年)依董先于豫
章次年撰三國和議狀遣世臣岳知常散之偽境俄而
知常為侯人所執忠民坐是編置閩中未幾得釋金歸
河南之嵗三詔威武軍津遣忠民造朝力辭恩命罷歸
及是携家來居臨安而卒年七十五(此據林泉/野記修入)　金人
既復取河南地猶慮中原士民懷二王之意始創屯田
軍凡女真奚契丹之人皆自本部徙居中州與百姓雜
處計其户口授以官田使自播種春秋量給衣馬若遇
出軍始給其錢米凡屯田之所自燕之南淮隴之北俱
有之多至五六萬人皆築壘扵村落間至今不廢(此據/張棣)
(金國誌修入不得其年/故附于取河南之嵗)
　
　
　
　
　
　
　
　
　建炎以來繫年要録巻一百三十八
建炎以來繫年要録巻一百三十八金人地名考證
　　喀齊喀(原書作合喜即金史/之合嘉並誤今改正)
　　洛索(原書作婁宿/誤改見巻一)
　　烏珠(原書作兀术/誤改見巻一)
　　薩里干(原書作撒離喝/誤改見巻十一)
