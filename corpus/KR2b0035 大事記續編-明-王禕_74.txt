
　大事記續編卷七十三　　　明　王禕　撰
(唐明宗皇帝李亶天成元年越吳睿帝順義六年/漢髙祖皇帝白龍二年  吳  王錢鏐寳貞元年)　(南/楚)
(王馬殷丹南平王髙季興天閩王王延/翰  契  太宗皇帝徳光  顯元年)春正月唐朱友
謙入朝(以通/鑑脩)甲子唐魏王繼岌以皇后教殺郭崇韜及
其子參預兵機任圜總軍政(以通/鑑脩)唐主殺郭崇韜諸子
又殺弟睦王存義族誅朱友謙(以通/鑑脩)二月唐魏博軍將
趙在禮反于貝州癸巳陷鄴都命歸徳節度使元行欽
招撫之(以朱熹/綱目脩)
　解題曰魏牙兵刼賀徳倫西降而莊宗因以㓕梁及
　趙在禮叛李嗣源入魏而唐亦亡興唐者牙兵也亡
　唐者亦牙兵也作使作敵呼吸間爾可不畏哉事見
　通鑑
丁酉唐保義節度使康延孝反于劒州魏王繼岌遣任
圜討之(以朱熹/綱目脩)唐邢州兵趙太反遣東北面招討使霍
彦威討之(以通/鑑脩)唐命李嗣源討魏州(以通/鑑脩)唐任圜大破
康延孝於漢州尋誅之(以通/鑑脩)三月丁巳朔唐趙太伏誅
(以新/紀脩)唐以王延翰為節度使(以朱熹/綱目脩)乙丑唐李嗣源入
于魏與趙在禮俱反(以新紀/通鑑脩)唐諸道多殺監軍(以吕祖/謙標目)
(脩/)唐左射軍使石敬瑭説李嗣源取汴州嗣源使為先
鋒(以新紀/通鑑脩)唐族誅王衍(以新/紀脩)乙亥唐主如汴州壬午李
嗣源入汴唐主還夏四月丁亥朔從馬直指揮使郭從
謙弑之己丑嗣源入洛陽甲午監國
　解題曰按新舊史實錄二月六日趙在禮據魏州莊
　宗遣元行欽將兵攻之不利退保澶州丁未行欽以
　諸道之師再攻鄴都賊無降意命李嗣源統親軍赴
　鄴帝素倚愛元行欽鄴城軍亂即命為招討使久而
　無功時趙太據邢州詔霍彦威討之王景戡據滄州
　帝欲親征樞宻使宰臣言四方有變但命將出征奚
　煩躬御士伍帝曰無可將者斷在自行馬紹宏(即李/紹宏)
　等曰李嗣源陛下宗臣威名振於夷夏若委以專征
　冦不足平帝素寛大無疑於物自誅崇韜友謙之後
　閹豎伶官交搆䜛諂由是漸多猜惑不欲大臣典兵
　乃曰當擇其次者又奏非嗣源不可張全義亦奏宜
　令總管進兵乃命嗣源行營三月丁巳朔彦威收復
　邢州嗣源至魏軍城西行欽軍城南彦威還以兵屬
　嗣源八月命詰旦進攻是夜從馬直軍吏張破敗謀
　殺都將縱火燒營遲明逼嗣源營親軍拒戰亂兵益
　盛嗣源叱之曰自吾為帥十有餘年何負爾輩今賊
　城破在旦夕乃爾輩立功名取富貴之時况爾天子
　親軍反效賊耶對曰將士十年血戰於國有功昨貝
　州戍卒思歸主上不垂原宥又從馬直兩人醉競而
　欲盡誅其衆且聞破魏之後盡坑魏博之軍某等初
　無叛心直畏死耳今宜與城中合勢擊退諸道之師
　欲主上帝河南令公帝河北且與軍民為主嗣源泣
　諭之曰余與主上位則君臣親則骨肉爾不從吾命
　任爾所為自歸朝當取上㫖亂兵抽刀露刃環繞嗣
　源曰今公欲何之安重誨霍彦威躡嗣源足請詭之
　亂軍擁嗣源彦威入鄴趙在禮迎嗣源謝曰軍士負
　令公敢不惟命是聽皇甫暉擒張破敗斬之部兵在
　外者聞嗣源反皆潰散嗣源謂在禮曰欲建大事非
　兵不集此輩不可令散卿等守城吾於城外招撫之
　嗣源得出夜宿魏縣親軍稍有至者(髙逺南唐烈祖/實錄明宗附傳)
　(魏博反同光不得已而用之既至鄴内外不謀同辭/俱請天成為主閻自若唐末泛聞録趙在禮襲據魏)
　(府以叛諸將不能克起明宗討/之在禮等開門迎明宗上尊號)元行欽歩騎萬人營
　城南嗣源宻令張䖍釗戒之曰且堅壁勿動計㑹同
　殺亂軍行欽不聽棄甲而退嗣源部下不滿百人時
　彦威將鎮州兵獨全聞嗣源得出相率歸嗣源嗣源
　掩泣曰來日歸藩上章請罪一任聖裁重誨彦威曰
　此䇿非宜國家付以閫外之事不幸為賊驚奔元行
　欽未聞戰聲無故棄甲如到闕之後信彼奏陳何所
　不至若歸藩聽命便是强據邀君正當星行歸闕以
　沮間謀嗣源曰善翌日之相州獲官馬二千匹始得
　成軍行欽保退衞州奏曰鎮帥入賊軍終不為國家
　用嗣源一日之中上章申理者數輩嗣源長子從審
　為金槍指揮使帝謂從審曰吾深知爾父忠厚因遣
　内官白從訓與從審宣詔諭嗣源行欽將殺之從審
　曰我父為亂兵所迫公等不亮其心而更加離間如
　此我亦不能省父願歸宿衞乃許之嗣源章奏不逹
　旬日之間音驛㫁絶嗣源憂疑左射軍石敬瑭曰猶
　豫者兵家大忌必若求訴宜决其行某願率三百騎
　先趨汴水以探虎口如遂其志請大軍速進夷門天
　下要害得之可以成事康義誠曰主上不慮社稷阽
　危不思戰士勞苦禁骨肉於宫中囚功臣於闕下荒
　耽禽色沉溺酒樂今從衆則有歸守節則將死嗣源
　納其言李從珂在橫水率其軍趨常山會王建立倍
　道而南嗣源以行欽在衞州自白臯(史朝義自白臯/渡河㑹汴州楊)
　(光逺自白/臯趨滑州)渡河遣敬瑭將三百騎為先鋒從珂軍其
　後癸酉上遣懷逺指揮使白從暉領騎扼河陽橋甲
　戌行欽率兵歸京上幸鷂店勞之行欽曰鄴都亂兵
　已據博州翟建自為刺史將渡河襲汴鄆請車駕幸
　關東招討之乙亥次石橋(陸機洛陽記/城東有石橋)丁丑次汜水
　關(今屬孟州汜水/縣改為行慶關)戊寅令行欽沿河東向將士多亡
　於道獨李從審不去左右或勸其逃不聽帝聞嗣源
　已渡黎陽復欲遣從審通問行欽以為不可遂殺之
　上至滎澤(今鄭/州縣)東曹州刺史西方鄴方以兵屯汴州
　嗣源渡河而帝東幸汴州汴州節度使孔循使北門
　迎嗣源西門迎帝供帳委積如一曰先至者入之鄴
　責循曰主上破梁而得公有不殺之恩奈何欲納總
　管而負國循不荅鄴度循不可爭而石敬瑭妻嗣源
　女也時方在汴鄴欲殺之以堅人心循知其謀取藏
　其家鄴無如之何壬午嗣源入汴鄴將五百騎西迎
　帝於汜水嗚咽泣下帝亦為之噓唏龍驤指揮使姚
　彦温三千騎為前軍彦温奔汴州曰京師危迫主上
　為行欽所惑事勢已離難與共事嗣源曰汝自不忠
　何言之悖也即奪其師時王村寨有芻粟數萬潘環
　保其壘上令騎軍急視之環亦歸汴州上神色沮喪
　至萬勝鎮(在今東京/中牟縣)即命旋師是夜次汜水關帝出
　關從駕兵二萬五千及復至汜水已失萬餘人甲申
　還宫初衞兵散走京師恐駭及帝至人情稍安嗣源
　命敬瑭前軍入汜水收撫亂兵而房知温杜晏球自
　北靣繼至(唐末汎聞録帝親征明宗過河先據汴州/帝亦尋至畏其鋒不敢進信宿班師明宗)
　(躡之二日一夜在/道降其衆十七八)丙戌馬紹宏與宰相同奏魏王西
　軍將至車駕且宜控汜水賫詔撫諸軍以俟魏王上
　從之出上東門(宋敏求河南志京城/東靣三門之北門)親閱騎軍戒以
　詰旦東幸四月丁亥朔從駕馬軍陳於宣仁門外(河/南)
　(志東城東門直/外郭正東門)歩兵陳於五鳯門外(河南志宫城正/南應天門天祐)
　(改五/鳳)從馬直指揮使郭從謙自本營露刀大呼與黄
　甲兩軍射興教門(河南志宫城/南面次東門)上率諸王近衛騎軍
　禦之逐亂兵出門歩人始亂蕃漢馬歩軍都虞候朱
　守殷將騎兵陣門外急召守殷守殷不動亂兵焚門
　縁城而入登宫墻讙譟上御親軍格鬭俄而樓上流
　矢犯御崩於絳霄殿(河南志廣夀殿西曰明福門内/太清殿正寢也本絳霄殿太平)
　(興國/改)之廐下皇后與元行欽皇弟存渥焚嘉慶殿(河/南)
　(志建禮門之西明/宗重脩改廣夀殿)自師子門(河南志城西/門之俗名也)遁去守殷
　在北邙憇於茂林聞㐫問即馳入宫中選載嬪御寳
　貨以歸恣軍士刼掠翌日方定嗣源入罌子谷聞釁
　慟哭謂諸將曰君父如此吾安所歸守殷遣人馳報
　京城大亂燔剽不息願令公速救亂己丑嗣源至洛
　陽止于舊宅(河南志本羅紹威第/天成元年為至徳宫)命諸將止焚剽謂
　守殷曰公善巡徼以待魏王淑妃徳妃在宫供膳尤
　宜豐厚(不正守殷掠宫人竊珍玩之罪而望以/扶持宗社之事此言豈發於誠心哉)吾奉
　山陵畢社稷有奉則歸藩為國家當北面之事是日
　豆盧革率百僚拜牋勸進嗣源靣諭之曰吾奉命討
　賊不幸部曲離散及單騎歸朝又被行欽阻構倒行
　逆施吾本無心諸君遽此見推殆非相悉吾執心有
　素勿復再言馬紹宏等言廟社無依願俯徇樂推不
　從壬辰三箋請行監國之禮從之甲午朝羣臣于興
　聖宮(河南志東宫在蒼龍門西興聖宮以/東宫為之明宗初居東宫示謙也)丙午自興
　聖宫赴西宫服斬衰於柩前即帝位餘見通鑑(莊宗/實錄)
　(係明宗時宰相趙鳳脩明宗實錄係潞王時宰相姚/顗脩其紀嗣源入鄴已後類非實錄薛居正遂取以)
　(為正史司馬光又據以/為通鑑覽者當詳之)王禹偁五代史闕文曰世傳
　武皇臨薨以三矢付莊宗曰一矢討劉仁恭一矢擊
　契丹且曰阿保機與吾結為兄弟誓復唐社稷今背
　約附梁汝必伐之一矢滅朱温汝能成吾志死無恨
　矣莊宗藏三矢于武皇廟庭及討劉仁恭命幕吏以
　少牢告廟請一矢盛以錦囊使親將負之以為前驅
　凱旋之日隨俘馘納矢於太廟伐契丹滅朱氏亦如
　之歐陽脩曰方其繫燕父子以組函梁君臣之首入
　於太廟而告以成功其意氣之盛可謂壯哉及仇讐
　已滅天下已定一夫夜呼亂者四應倉皇東出未及
　見賊而士卒離散君臣相顧不知所歸至於誓天斷
　髪泣下沾襟何其衰也豈得之難而失之易歟抑本
　其成敗之迹而皆自於人歟書曰滿招損謙受益憂
　勞可以興國逸豫可以亡身自然之理也故方其盛
　也舉天下之豪傑莫能與之爭及其衰也數十伶人
　困之而身死國滅為天下笑夫禍亂常積於忽㣲而
　智勇多困於所溺豈獨伶人也哉又曰傳曰君以此
　始必以此終莊宗好伶而弑於門髙焚以樂器可不
　信哉(通鑑考異曰監國太子非官非爵然唐明宗潞/王周太祖皆嘗監國漢太后令曰中外事取監)
　(國處分又誥曰監國可即皇/帝位時有以監國為稱號也)
乙未以中門使安重誨為樞宻使殺元行欽
　解題曰按新史列傳行欽出奔至平陸野人執送虢
　州刺史折其兩足檻車送京師明宗見之罵曰我兒
　何負於爾行欽瞋目直視曰先皇帝何負於爾乃斬
　於洛陽市市人皆為之流涕歐陽脩曰嗚呼死之所
　以可貴者以其義不茍生爾故曰主在與在主亡與
　亡者社稷之臣也方明宗兵變於魏諸將未知去就
　而行欽獨以反聞又殺其子至於斷髪自誓言其誠
　節有足嘉矣及莊宗之崩不能自决而反逃死以求
　生終於被執而見殺其言雖不屈而死非其志也烏
　足貴哉
以石敬瑭為陜州留後孔謙伏誅廢租庸使及内勾司
仍為三司殺諸道監軍(以實/録脩)唐魏王繼岌至渭南自殺
任圜將其軍而東(吕祖謙/標目)
　解題曰胡寅曰任圜參預軍機而主帥一旦至此是
　誰之過歟崇韜死圜即代總軍政繼岌死圜即將其
　衆而東其周身之智則賢於鍾㑹矣當變故時隂謀
　如此他日無故死於重誨之手非不幸也李愚職與
　圜同而寂無所施亦不得為無罪矣歐陽脩以為向
　使張籛不斷橋使繼岌得東明宗未必能自立是不
　然繼岌受制從襲莫能可否使其有立豈以皇后教
　殺郭崇韜既聞大變整比六師倍道赴難豈斷橋所
　能遏乎以彼之才政使東行夫豈嗣源之敵也事見
　通鑑
辛丑唐監國嗣源放温韜段凝歸田里壬寅以前知汴
州孔循為樞宻使(以通/鑑脩)丙午唐監國嗣源始奠於西宫
即皇帝位
　解題曰徐無黨曰曰始奠見其緩也自己丑入洛至
　此二十餘日矣柩前即位嗣君之禮也反逆之臣自
　立而用嗣君之禮見其猶有自愧之心而欲逃大惡
　之名也事見通鑑
庚戌殺太原尹張憲
　解題曰歐陽脩曰憲之志誠可謂忠矣當其不顧其
　家絶在禮而斬其使涕泣以拒昭逺之説其志甚明
　至欲與存霸俱死及存霸被殺反棄太原而出奔然
　猶不知其心果欲何為也而舊史書憲坐棄城而賜
　死予為之痛惜也事見通鑑
殺皇后及諸王
　解題曰新五代史傳當莊宗過弑時太祖子孫在者
　十有一人明宗入立其四人見殺其餘皆不知所終
　太祖之後遂絶餘見通鑑
甲寅大赦改元
　解題曰宋庠紀年通譜天成本蕭淵明操乞師髙開
　道安慶緒年號
留後宫百人宦官三十人廢諸司使務遣諸軍就食近
畿除夏秋稅省耗裁節度防禦貢奉(以新紀/通鑑脩)五月丙辰
朔唐以太子賔客鄭珏工部尚書任圜為中書侍郎同
平章事(以新/紀脩)唐初令百官常朝外五日起居轉對奏事
(以通/鑑脩)
　解題曰按五代史列傳唐末喪亂天子未嘗視朝而
　入閤之制亦廢常叅之官日至正衙者傳聞不坐即
　退獨大臣奏事一見便殿而侍從内諸司再朝而已
　御史中丞李琪謂非唐故事請罷五日起居而復朔
　望入閤明宗曰五日起居不可罷而朔望入閤可復
　唐故事天子日御殿見羣臣曰常叅朔望薦食諸陵
　寢有思慕之心不能臨前殿則御便殿見羣臣曰入
　閤宣政前殿也謂之衙衙有仗紫宸便殿也謂之閤
　其自正衙喚仗由閤門而入百官俟朝于衙者因隨
　以入見故謂之入閤然衙朝也其禮尊閤宴見也其
　事殺乾符已後天子不能日見羣臣而見朔望故正
　衙常日廢仗而朔望入閤有仗其後遂以入閤為重
　至出御前殿猶謂之入閤其後亦廢至是而復然羣
　臣五日一入見中興殿便殿也此入閤之遺制而謂
　之起居朔望一出御文明殿前殿也反謂之入閤琪
　皆不能正也琪又建言入閤有待制次對官論事而
　内殿起居一見而退其欲言者無由而陳明宗乃詔
　起居曰有言事者許出行自陳又詔百官以次轉對
　(葉夢得曰唐日御宣政殿遇朔望諸陵薦食則御紫/宸猶今之忌前一日坐崇政殿也宣政未嘗不立仗)
　(若御紫宸則旋轉宣喚仗宰相押之由紫宸殿門而/入百官隨進紫宸言閤猶古之言寢也中世亂離宣)
　(政不復御立仗之禮遂廢惟以隻日御紫宸而不設/仗敬宗始復脩之因使朔望陳仗紫宸亦謂之入閤)
　(後唐明宗詔羣臣五日一隨宰相入見謂之起居朔/望出御文明前殿宋朝因之元豐始命侍從官以上)
　(日朝垂拱為常叅朝官以上五日一朝紫宸為/六叅官京朝官以上朔望一朝紫宸為朝叅官)
戊辰唐以趙在禮為義成節度使魏博卒皇甫暉趙大
為刺史(新紀/實録)
　解題曰按後周實録暉附傳明宗即位以暉有唱義
　功授陳州刺史自後累為名郡明宗之本心如此他
　日從榮從厚之事其禍至慘天理真可畏哉事見通
　鑑
乙亥唐以翰林學士馮道趙鳳為端明殿學士(以吕祖/謙標目)
(脩/)丙子唐聽郭崇韜歸𦵏復朱反謙官爵(通鑑/)六月丁
酉唐汴州軍亂庚子以孔循知汴州誅之(以吕祖謙/標目脩)唐
以䕫忠萬三州𨽻南平(以吕祖謙/標目脩)秋七月唐豆盧革韋
説罷(以新/紀脩)辛巳契丹主安巴堅殂(以吕祖謙/標目脩)唐孟知祥
増營兵(以通/鑑脩)八月乙酉朔日有食之(通鑑/)九月契丹主
徳光立(以吕祖謙/標目脩)冬十月己丑土延翰自稱大閩國王
(以十國/紀年脩)契丹盧龍節度使盧文進奔于唐(以通/鑑脩)己酉唐
以客省使李嚴為西川都監(以通/鑑脩)十一月唐罷告身朱
膠綾軸錢時試銜帖號正以寵將校長興以後卒伍胥
吏皆得銀青階及憲官告身以萬數(以吕祖謙/標目脩)十二月
閩建州刺史王延禀泉州刺史王延鈞弑其王延翰延
鈞自為威武留後(以朱熹/綱目脩)契丹改元(以五代/㑹要脩)是歲吳越
王鏐改元(以五代史世/家年譜脩)
　解題曰歐陽脩曰按世家年譜五代十國稱帝改元
　者七吳越荆楚常行中國年號然予聞故老謂吳越
　亦嘗稱帝改元而求其事迹不可得頗疑吳越後自
　諱之及旁採閩楚南漢諸國之書與吳越徃來者多
　矣皆無稱帝之事獨得其封落星石為寳石山制書
　稱寳貞六年辛卯即知其嘗改元矣辛卯長興二年
　乃鏐之末世也錢氏訖五代嘗外尊中國豈其張軌
　之比乎今考臨安府水月寺幢云寳貞元年錢鏐建
　又招賢寺小昭慶金牛碼碯等十幢皆二年至五年
　寳石山制書稱六年次年天竺日觀庵幢稱長興三
　年則復用唐正朔矣其年三月武肅薨方疾語其子
　元瓘曰子孫善事中國勿以易姓廢事大之禮於是
　以遺命去國儀用藩鎮法然則吳越有天寳寳大寳
　貞三號不止寳貞而已(按余公綽閩王事迹吳越改/元寳貞文穆薨稱世宗林仁)
　(志王氏啟運圖云吳越改元寳貞武肅王崩子世皇/嗣世皇崩子成宗嗣則改元僣號可知所以秘而不)
　(彰者盖當時僣偽諸國二蜀及唐史差完備惟/吳越史皆子弟於後追書之故多為之隐諱也)
(唐明宗皇帝天成二年越吳睿帝乾貞元年/祖皇帝白龍三年  吳  王錢鏐寳貞二年)　(南漢髙/楚王馬)
(殷王南平王髙季興二閩/帝  鏻  契丹天顯  年)春正月癸丑朔唐主更名亶
(通鑑/)癸亥唐兵部侍郎馮道太常卿崔協為中書侍郎
同平章事(以新/紀脩)庚午唐初令長吏每旬慮囚(朱熹/綱目)
　解題曰漢書錄囚顔師古注省錄之知其情狀有寃
　滯與否今云慮囚本錄聲之去者耳而俗訛為思慮
　之慮失矣集韻錄省也通作慮以太𤣥蹛于狴獄三
　歲見録王涯說為據
唐孟知祥殺李嚴(以吕祖謙/標目脩)二月丙申唐以郭從謙為
景州刺史既而族之(以新紀/通鑑脩)南平王季興襲取䕫州唐
遣山南東道節度使劉訓討之(以通鑑/新紀脩)三月唐盧臺戍
軍作亂夏四月庚寅討誅之(以吕祖謙/標目脩)五月癸丑唐以
王延鈞為節度使琅琊王(以通/鑑脩)唐攻南平弗克庚午罷
兵(以吕祖謙/標目脩)六月丙戌唐任圜罷(以新/紀脩)丙申唐封楚王
殷為楚國王(通鑑/)唐復取䕫忠萬三州(以吕祖謙/標目脩)秋七
月癸酉唐殺豆盧革韋說(以新/紀脩)八月己卯朔日有食之
(通鑑/)冬十月乙酉唐主如汴州宣武節度使朱守殷反
尋伏誅(以吕祖謙/標目脩)乙未唐殺太子少保致仕任圜(以新/紀脩)
辛丑吳徐温卒(吕祖謙/標目)十一月庚戌吳楊溥稱帝改元
(以朱熹/綱目脩)吳以鎮海寜海行軍司馬徐知詢為節度使加
徐誥都督中外軍事(以通/鑑脩)
　解題曰按大中祥符間太常博士許載吳唐拾遺録
　吳順義年中差官興版簿定租稅厥田上上者每一
　頃稅錢一貫一百中田一頃稅錢一貫八百下田一
　頃千五百皆見錢如見錢不足許依市價折以金銀
　并計丁口課調亦科錢宋齊邱時為貟外郎上䇿曰
　江淮之地唐季戰争之所今兵革乍息黎甿始安而
　必率以見錢折以金銀此非民耕鑿可得也無非興
　販以求之是為教民棄本逐末耳是時絹每疋市賣
　五百紬六百綿每兩十五文請絹每疋擡為一貫七
　百紬為二貫四百綿為四十丁口課調亦請蠲除朝
　議喧然謂虧損官錢萬數不少齊邱致書于徐誥曰
　明公總百官理大國督民見錢金銀求國富庻所謂
　擁篲救火撓水求清欲火滅水清可得乎誥得書曰
　此勸農上䇿也即行之自是不十年間野無間田桑
　無隙地自吳變唐歸宋民到于今受其賜而九國志
　齊邱𫝊中畧不書通鑑亦佚此事今因誥都督附見
　之
十二月丙午唐追尊髙祖考妣已下為帝后别立廟于
應州舊宅(以朱熹/綱目脩)
(唐明宗皇帝天成三年越吳睿帝乾貞二年/祖皇帝大有元年  吳  王錢鏐寳貞三年)　(南漢髙/楚王馬)
(殷王南平王髙季興三閩/帝  鏻  契丹天顯  年)春正月契丹陷唐平州(以通/鑑脩)
　解題曰按舊史列傳同光中安巴堅欲大舉慮渤海
　踵其後三年討渤海之遼東令托諾盧文進據營平
　等州擾我燕薊徳光天顯元年陷平州易州西北金
　坡關昌平縣西居庸關順州北古北口景州東北松
　亭關平州東渝關所以限蕃漢之勢契丹陷營平入
　於關内所以易為邊患
二月丁丑朔日有食之(通鑑/)乙未唐孔循罷(以新/傳脩)三月
楚擊南平大破之(以朱熹/綱目脩)漢改元(以通/鑑脩)
　解題曰宋庠紀年通譜術者卜祚得火天大有故改
　元大有
夏四月吳攻楚大敗(以朱熹/綱目脩)庚子唐以歸徳節度使王
晏球為義武招討使五月王都以奚契丹及晏球戰于
曲陽大敗秋七月契丹復遣兵救都晏球大敗之于唐
河北(以吕祖謙/標目脩)
　解題曰按新史列傳王都反以晏球為招討與宣徽
　南院使張延朗等討之都遣人北招契丹契丹遣秃
　餒萴刺將萬騎救都晏球聞秃餒等兵且來留張延
　朗屯新樂自逆於望都而契丹從他道入定州與都
　出不意擊延朗軍延朗大敗收餘兵㑹晏球趨曲陽
　(中山府縣/隋恒陽也)都乘勝追之晏球先至水次方坐胡床指
　麾而都衆掩至晏球與左右十餘人連矢射之都衆
　稍却而後軍亦至晏球立髙岡號令諸將皆橐弓矢
　用短兵回顧者斬符彦卿以左軍攻其左髙行珪以
　右軍攻其右中軍騎士抱馬項馳入都遂大敗自曲
　陽至定州横屍棄甲六十餘里都與秃餒入城不敢
　復出契丹又遣惕隠赫邈益秃餒騎七千晏球遇之
　唐河(在今中山府望/都縣即􁅘水也)追擊至滿城(今易/州縣)斬首二千級
　獲馬千疋契丹自中國多故强於北方北方諸夷皆
　畏服而中國之兵遭契丹者未嘗少得志自晏球擊
　敗秃餒又走惕隠其餘奔潰村落之人以鋤耰臼梃
　所在擊殺之無復遺類惕隠與數十騎走至幽州西
　為趙徳鈞所執晏球攻破定州擒秃餒萴刺皆送京
　師明宗斬秃餒等六百餘人而赦赫邈契丹後數遣
　使至中國之威幾於大震而契丹少衰伏矣自晏球
　始也餘見通鑑
唐以王延鈞為閩王(朱熹/綱目)九月乙未唐温韜段凝伏誅
(以通/鑑脩)己亥唐復伐南平(以吕祖謙/標目脩)冬十二月丙辰南平
王季興卒其子行軍司馬從誨自為荆南節度使(以吕/祖謙)
(標目/脩)唐史館脩撰張昭逺請㨂皇子師傅辨嫡庶不能
用(以吕祖謙/標目脩)
(唐明宗皇帝天成四年越吳睿帝大和元年/祖皇帝大有二年  吳  王錢鏐寳貞四年)　(南漢髙/楚王馬)
(殷王南平王髙從誨四閩/帝  鏻  契丹天顯  年)春二月癸丑唐克定州王都
自焚死(以吕祖謙/標目脩)庚午唐主至自汴州(以新/紀脩)夏四月壬
子唐以子河東節度使從榮為河南尹判六軍諸衛事
河南尹判六軍諸衛宣武節度使從厚為河東節度使
(以吕祖謙/標目脩)
　解題曰按新史列傳從榮於諸皇子次最長又握兵
　柄然其為人輕雋而鷹視頗喜儒學為歌詩多招文
　學之士賦詩飲酒故後生浮薄之徒日進䛕佞以驕
　其心自將相大臣皆患之明宗頗知其非而不能裁
　制嘗問曰爾軍政之餘習何事業對曰有暇讀書與
　諸儒講論經義爾明宗曰經有君臣父子之道然須
　碩儒端士乃可親之吾見先帝好作詩汝將家子文
　章非素習傳於人口徒取笑也吾老矣於經義雖不
　能曉然尚喜聞之其餘不足學也餘見通鑑
甲寅唐兵部侍郎趙鳳為門下侍郎同平章事(以新/紀脩)五
月乙酉唐追諡少帝曰昭宣光烈孝皇帝(以新/紀脩)六月唐
罷鄴都(以通鑑/新紀脩)秋七月甲申唐以髙從誨為節度使(以/吕)
(祖謙標/目脩)九月癸巳唐制錢鏐以太師致仕(以通/鑑脩)冬十一
月吳徐知詢自金陵入朝徐誥留之誥始專國政(以吕/祖謙)
(標目/脩)壬辰吳改元(以通/鑑脩)
　解題曰宋庠紀年通譜太和本文宗年號
(唐明宗皇帝長興元年越吳睿帝大和二年/祖皇帝大有三年  吳  王錢鏐寳貞五年)　(南漢髙/湖南馬)
(希聲鏻南平王髙從誨年閩/帝王    契丹天顯五)春二月乙卯唐改元(以新/紀脩)
三月壬申唐以李從曮為宣武節度使(以吕祖謙/標目脩)
　解題曰李茂貞以唐光啟元年節度鳳翔傳子凡四
　十四年
庚寅唐立淑妃曹氏為皇后(以新/紀脩)夏四月戊戌唐河
中衙内指揮使楊彦温逐節度使李從珂辛亥殺彦温
(以新/紀脩)
　解題曰逐從珂安重誨之意也按新史列傳時明宗
　春秋已髙從珂(本文作/潞王)於諸子次最長重誨謂從珂
　非李氏子後必為國家患乃欲隂圖之通鑑止載帝
　在真定時從珂嘗毆重誨重誨銜之遂疑其盡出於
　私意故不取新史
戊午唐上尊號(以新/紀脩)五月唐孟知祥請以雲安等鹽監
𨽻西川(以通/鑑脩)六月癸巳朔日有食之(通鑑/)秋八月唐以
前忠武節度使張延朗充三司使(以吕祖謙/標目脩)
　解題曰三司使始於此按舊史㑹要戸部度支鹽鐵
　唐以宰相各判一司不帶使額乾符後兵興隨處置
　租庸使以掌調發兵罷則停梁租庸使總天下征賦
　莊宗踵梁故事以孔謙充租庸使明帝思革其弊乃
　削去使名重臣一人專其事曰判三司餘見通鑑
唐立子從榮為秦王從厚為宋王(以新/紀脩)九月唐董璋與
孟知祥反庚辰陷閬州殺節度使李仁矩指揮使姚洪
死之(以吕祖謙/標目脩)丙戌唐遣天雄節度使石敬瑭討董璋
(以吕祖謙/標目脩)漢取交州(朱熹/綱目)冬十月唐族誅董璋之子光
業陷東川璋陷徴合巴蓬果五州十一月孟知祥陷渝
瀘二州(以朱熹/綱目脩)楚王殷卒其子希聲自立始去國號(以/吕)
(祖謙標/目脩)乙亥孟知祥陷黔涪二州(以吕祖謙/標目脩)丙戌契丹
東丹王突欲奔唐(以新/紀脩)十二月唐石敬瑭屯劍門不進
(以朱熹/綱目脩)庚戌唐以馬希聲為武安靜江節度使(以通/鑑脩)癸
丑唐遣安重誨督蜀軍(吕祖謙/標目)
(唐明宗皇帝長興二年越吳睿帝大和三年/祖皇帝大有四年  吳  王錢鏐寳貞六年)　(南漢髙/湖南馬)
(希聲鏻南平王髙從誨年閩/帝王    契丹天顯六)春正月庚午西川孟知祥
陷遂州唐武信節度使夏魯竒死之(以吕祖謙/標目脩)唐召安
重誨還二月己丑朔石敬瑭還兩川兵追之孟知祥據
利州辛丑重誨罷孟知祥陷忠州三月陷萬䕫二州(以/吕)
(祖謙標/目脩)唐以李從珂為左衛大將軍乙酉復吳越國王
鏐官爵(以通/鑑脩)
　解題曰於是知安重誨之禍迫矣歐陽脩曰重誨既
　以天下為己任遂欲内為社稷之計而外制諸侯之
　强然其輕信韓政之譛而絶錢鏐之臣徒陷彦温於
　死而不能去潞王之患李嚴一出而知祥貳仁矩未
　至而董璋叛四方騷動師旅並興如投膏止火適以
　速之耳事見通鑑
丁亥唐太常卿李愚為中書侍郎同平章事(以新/紀脩)夏四
月閩奉國節度使王延禀率建州兵襲福州尋敗死(以/通)
(鑑/脩)五月己卯唐以宣徽使孟漢瓊知内侍省事(以通/鑑脩)閏
月唐殺太子太師致仕安重誨及其妻子丙午唐使諭
西川以重誨專命致討之罪(以新紀/通鑑脩)
　解題曰按五代闕文李從璋奮一擊重誨於地重誨
　曰重誨死無恨但不與官家誅得潞王他日必為朝
　廷之患言終而絶新史亦有取焉通鑑考異謂重誨
　自以私憾欲殺從珂時從珂未有跋扈之跡重誨何
　以知其為朝廷之患此恐清泰簒立之後譽重誨者
　造此語夫重誨於從珂固有私憾然養子之禍不待
　智者而知况重誨乎歐陽脩掊擊重誨不遺餘力獨
　於從珂一節為之抑揚感慨葢有深意事見通鑑
六月丙子唐均田稅(以朱熹/綱目脩)秋九月吳以徐知詢為鎮
南節度使(以通/鑑脩)冬十一月甲申朔日有食之(通鑑/)吳徐
誥為鎮海寜國節度使鎮金陵以其子叅政事璟為司
徒右僕射致仕宋齊邱並同平章事(以通/鑑脩)十二月甲寅
朔唐初聽民鑄田器收農具錢(以通/鑑脩)漢愛州將楊廷藝
據交州(以吕祖謙/標目脩)
(唐明宗皇帝長興三年王吳睿帝大和四年髙南漢髙/祖皇帝大有五年  楚  馬希聲  南平王  從誨)
(吳越王錢元瓘顯閩帝/王鏻  契丹天  七年)春二月唐爵髙從誨渤海王(以/通)
(鑑/脩)三月庚戌吳越王鏐卒子元瓘立(以朱熹/綱目脩)孟知祥屢
説董璋表謝不從夏四月璋襲知祥五月知祥至漢州
禦之璋敗走死六月知祥兼領東川節度使(以吕祖謙/標目脩)
秋七月辛卯馬希聲卒其弟鎮南節度使希範自立(以/朱)
(熹綱/目脩)庚子唐以李從珂為鳳翔節度使(以吕祖謙/標目脩)九月
壬午唐以馬希範為武安節度使(以通/鑑脩)冬十月己酉朔
唐詔孟知祥得除劍南節度使以下官(以通/鑑脩)十一月丁
亥唐以河陽節度使石敬瑭為河東節度使大同彰國
振武威塞等軍蕃漢馬歩總管(以五代/㑹要脩)
　解題曰按新史四夷附録距幽州七百里有餘渝關
　東臨海北有兎耳覆舟山山皆斗絶並海東北有路
　狹僅通車其傍地可耕植唐置東西狹石等戍以扼
　契丹於此戍兵常自耕植惟衣絹歲給幽州久之皆
　有田宅養子孫以堅守為己利自唐末幽薊戍兵廢
　散契丹因得出陷平營而幽薊之人歲苦冦鈔自涿
　州至幽州百里人跡斷絶轉餉常以兵䕶送趙徳鈞
　鎮幽州置良鄉縣又於幽州東五十里築城及破赫
　邈等又於其東置三河縣幽薊之人始得耕牧而輸
　餉可通耶律徳光乃西徙横帳居摖刺泊出冦雲朔
　之間明宗患之以石敬瑭鎮河東總大同彰國振武
　威塞等軍禦之(職方考新州唐置威塞軍應州故屬/大同軍唐明宗置彰國軍吳縝纂誤)
　(案劉延朗傳廢帝入立晉髙祖來朝復授河東而遣/之時契丹冦北邊以為大同振武威塞彰國等軍馬)
　(歩都總管屯忻州張敬達傳清泰二年契丹數犯邉/以河東節度使石敬瑭兼大同彰國振武威塞等軍)
　(蕃漢馬歩都總管屯忻州廢帝紀清泰元年九月契/丹冦邊十二月冦雲州二年五月契丹冦邉則晉髙)
　(祖清泰二年始兼大同等都總管遂疑總管之授非/出於長興之時今按五代㑹要髙祖以長興三年十)
　(一月授北京留守兼大同振武威塞彰國馬歩總管/范質五代通録契丹冦雲州明宗擇威望大將以禦)
　(之以帝為太原節度使兼大同振武匡國威塞等軍/蕃漢馬歩總管廢帝復以為河東節度使總管如故)
　(縝所疑/皆過也)
唐蔚州刺史張彦超降契丹(以通/鑑脩)唐石敬瑭以部將劉
知逺為都押衙(以通/鑑脩)
(唐明宗皇帝長興四年王吳睿帝大和五年髙南漢髙/祖皇帝大有六年  楚  馬希範  南平王  從誨)
(吳越王錢元瓘丹閩帝王鏻/龍啟元年  契  天顯八年)春正月閩王延翰稱帝改
元更名鏻(以吕祖謙/標目脩)二月乙卯以馬希範為武安武平
節度使(以通/鑑脩)戊午唐李仁福卒其子彛超自稱定難留
後(以通/鑑脩)癸亥唐以孟知祥為東西川節度使蜀王(通鑑/)
三月癸未唐以彰武節度使安從進為定難留後李彛
超為彰武留後彛超不奉詔命從進討之(以朱熹/綱目脩)夏五
月戊寅唐立子從益為許王從珂潞王(以吕祖謙/標目脩)秋七
月壬午唐召安從進還(以吕祖謙/標目脩)乙酉唐優賜在京諸
軍(以通/鑑脩)丁亥唐爵錢元瓘吳王(以通/鑑脩)八月戊申唐加上
尊號優給内外將士(以通/鑑脩)唐太僕少卿致仕何澤請立
皇太子辛未以秦王從榮為天下兵馬大元帥(以通/鑑脩)
　解題曰大位姦之窺也危病邪之伺也明宗既病不
　立太子之位國本曷自而定今假以天下兵馬元帥
　之名則兵權徒重而已施之一差禍不旋踵而至矣
　事見通鑑(新史列傳有司言元帥或統諸道或專一/靣自前世無天下大元帥之名禮無所考)
　(請自節度使以下凡領兵職者皆具櫜鞬以軍禮庭/叅其兼同中書門下平章事者初見亦如之其後許)
　(如客禮凡元帥府文/符行天下皆用帖)
九月戊戌唐以侍中樞宻使趙延夀為宣武節度使山
南東道節度使朱𢎞昭為樞宻使同平章事冬十月庚
申樞宻使范延光為成徳節度使三司使同中書門下
二品馮贇為樞宻使(以通/鑑脩)壬戌唐以李彛超為節度使
(以通/鑑脩)十二月己丑唐主大漸壬辰秦王從榮以兵入宫
不克死甲午召天雄節度使宋王從厚戊戌唐主殂十
二月癸卯宋王從厚即皇帝位(以新/紀脩)
　解題曰歐陽脩曰明宗晚而多病王淑妃專内以干
　政宦者孟漢瓊因以用事秦王入視明宗疾已革既
　出而聞哭聲以謂帝崩矣乃謀以兵入宫者懼不得
　立也大臣朱𢎞昭等方圖其事議未决漢瓊遽入見
　明宗言秦王反陷秦王大惡而明宗以此飲恨而終
　又曰予聞長老為予言明帝雖出夷狄而為人純質
　寛仁愛人於五代之君有足稱也嘗夜焚香而祝曰
　臣本蕃人豈足以治天下世亂乆矣願天早生聖人
　自初即位減罷宫人伶官廢内藏庫四方所上物悉
　歸之有司廣夀殿火災有司理之請加丹雘喟然嘆
　曰天以火災戒我豈宜増以侈耶歲嘗旱已而雪暴
　坐庭中詔武徳司宫中無埽雪曰此天所以賜我也
　數問宰相馮道等民間疾苦道等言榖帛賤民無疾
　疫則欣然曰吾何以堪之當與公等作好事以報上
　天吏有犯贓輒置之死曰此民之蠧也以詔書褒㢘
　吏孫岳等以風示天下其愛人恤物盖亦有意於治
　矣其即位時春秋已髙不邇聲色不樂遊畋在位七
　年兵革粗息年屢豐登生民頼以休息然夷狄性果
　仁而不明屢以非辜誅殺臣下至於從榮父子之間
　不能慮患為防而變起倉卒陷之以大惡帝亦由此
　飲恨而終事見通鑑
　
　
　
　
　
　
　
　大事記續編卷七十三
