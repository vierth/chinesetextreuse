二十七
　　梁　　　　剡　　　　令劉　昭補并注
　五行志第十七
　　五行五　(射妖/人化)　(龍蛇孽/死復生)　(馬禍/疫)　(人痾/投蜺)
五行傳曰皇之不極是謂不建(尚書大傳皇作王鄭𤣥/曰王君也不名體而言)
(王者五事象五行則王極象天也天變化為隂為陽覆/成五行經曰歴象日月星辰敬授人時論語曰為政以)
(徳譬如北辰是則天之道於人政也孔子説春秋曰政/以不由王出不得為政則王君出政之號也極中也建)
(立也王象天以情性覆成五事為中和之政也王政不/中和則是不能立其事也古文尚書皇極皇建其有極)
(孔安國曰大中之道大立其有中謂行九疇之義/馬融對䇿曰大中之道在天為北辰在地為人君)厥咎
眊(尚書大傳作瞀鄭𤣥曰瞀與思心之咎同耳故傳曰/眊眊亂也君臣不立則上下亂矣字林曰目少精曰)
(眊/)厥罰恒隂(鄭𤣥曰王極象天天隂/養萬物陰氣失故常陰)厥極弱(鄭𤣥曰天/為剛徳剛)
(氣失故於人為弱易説亢龍之行曰貴而無位髙而/無民賢人在下位而無輔此之謂弱或云懦不敬也)時
則有射妖(鄭𤣥曰射王極之度也射人將發矢必先於/此儀之發則中於彼矣君將出政亦先於朝)
(廷度之出則應於/民心射其象也)時則有龍蛇之孽(鄭𤣥曰龍蟲之生/於淵行無形遊於)
(天者也屬天蛇龍之類/也或曰龍無角者曰蛇)時則有馬禍(鄭𤣥曰天行健馬/畜之疾行者也屬)
(王/極)時則有下人伐上之痾(鄭𤣥曰夏侯勝説伐宜為代/書亦或作代陰陽之神曰精)
(氣情性之神曰䰟魄君行不由常侜張無度則是䰟魄/傷也王極氣失之病也天於不中之人恒耆其毒増以)
(為病將以開賢代之也春秋傳所謂奪伯/有魄者是也不名病者病不著於身體也)時則有日月
亂行星辰逆行(鄭𤣥曰亂謂薄食鬬並見逆謂縮反明/經天守舎之類也太公六韜曰人主好)
(武事兵革則日月/薄食太白失行)皇君也極中也眊不明也說云此沴
天也不言沴天者至尊之辭也春秋王師敗績以自敗
爲文
恒陰中興以來無録者(臣昭案本傳陽嘉二年郎顗上/書云正月以來陰闇連日乆陰)
(不雨亂氣也得賢不/用猶乆陰不雨也)
靈帝光和中雒陽男子夜龍以弓箭射北闕吏収考問
辭居貧負責無以聊生因買弓箭以射近射妖也(風俗/通曰)
(龍從兄陽求臘錢龍假取䌓數頗厭患之陽與錢千龍/意不滿欲破陽家因持弓矢射𤣥武東闕三發吏士呵)
(縛首服因是遣中常侍尚書御史中丞直事御史謁者/衛尉司隸河南尹雒陽令悉㑹發所劭時為太尉議曹)
(掾白公鄧盛夫禮設闕觀所以餙門章於至尊懸諸象/魏示民禮法也故車過者下步過者趨今龍乃敢射闕)
(意慢事醜次於大逆宜遣主者參問變狀公曰府不主/盜賊當與諸府相候卲曰丞相邴吉以為道路死傷既)
(往之事京兆長安職所窮逐而住車問牛喘吐舌者豈/輕人而貴畜哉頗念隂陽不和必有所害掾史爾乃恱)
(服漢書嘉其逹大體今龍所犯然中外奔波邴吉防患/太豫況於己形昭晰者哉明公既䖏宰相大任加掌兵)
(戎之職凡在荒裔謂之大事何有近目下而致逆節之/萌者孔子攝魯司㓂非常卿也折僭溢之端消纎介之)
(漸從政三月惡人走境邑門不闔外收强齊侵地内虧/三桓之威區區小國尚於趣舎大漢之朝焉可無乎明)
(公恬然謂非已詩云儀刑文王萬邦作孚當為人制法/何必取法於人於是公意大悟遣令史謝申以鈐下規)
(應掾自行之還具條奏時靈帝詔報/惡惡止其身龍以重論之陽不坐)其後車騎將軍何
苖與兄大將軍進部兵還相猜疑對相攻擊戰於闕下
苖死兵敗殺數千人雒陽宫室内人燒盡(應劭曰龍者/陽類君之象)
(也夜者不明之/應也此其象也)
安帝延光三年濟南言黄龍見歴城琅邪言黄龍見諸
是時安帝聽讒免太尉楊震震自殺又帝獨有一子以
為太子信讒廢之是皇不中故有龍孽是時多用佞媚
故以為瑞應明年正月東郡又言黄龍二見濮陽
桓帝(干寳搜神記曰桓帝即位冇大蛇見徳陽殿上雒/陽市令淳于翼曰蛇有鱗甲兵之象也見於省中)
(將有椒房大臣受甲兵之誅也乃棄官遁去到延/熹二年誅大將軍梁冀捕治宗屬揚兵京師也)延熹
七年六月壬子河内野王山上有龍死長可數十丈(袁/山)
(松書曰長/可百餘丈)襄楷以為夫龍者為帝王瑞易論大人天鳳
中黄山宫有死龍漢兵誅莽而世祖復興此易代之徵
也至建安二十五年魏文帝代漢(臣昭曰夫屈申躍見/變化無方非顯死之)
(體横强之畜易況大聖實類君道野王之異豈桓帝將/崩之表乎妖等占殊其例斯衆茍欲附㑹以同天鳳則)
(帝涉三主年踰五十此/為迂闊將恐非徵矣)
永康元年八月巴郡言黄龍見時吏傅堅以郡欲上言
内白事以為走卒戲語不可太守不聽嘗見堅語云時
民以天熱欲就池浴見池水濁因戲相恐此中有黄龍
語遂行人間聞郡欲以為美故言時史以書帝紀桓帝
時政治衰缺而在所多言瑞應皆此類也又先儒言瑞
興非時則為妖孽而民訛言生龍語皆龍孽也
熹平元年四月甲午青蛇見御坐上是時靈帝委任宦
者王室微弱(楊賜諌曰皇極不建則有龍蛇之孽詩云/惟虺惟蛇女子之祥宜抑皇甫之權割豔)
(妻之愛則蛇變可消者也案張奐傳建寕二年夏青蛇/見御坐軒前奐上疏陳蕃竇武未被明宥妖𤯝之來皆)
(爲此也敦煌實録曰蛇長/六尺夜於御前當軒而見)
更始二年二月發雒陽欲入長安司直李松奉引車奔
觸北宫鐡柱門三馬皆死馬禍也時更始失道將亡
桓帝延熹五年四月驚馬與逸象突入宮殿近馬禍也
是時桓帝政衰缺
靈帝光和元年司徒長史馮巡馬生人(風俗通曰巡馬/生胡子問飬馬)
(胡蒼頭乃奸/此馬以生子)京房易傳曰上亡天子諸侯相伐厥妖馬
生人後馮巡遷甘陵相黄巾初起為所殘殺而國家亦
四靣受敵其後闗東州郡各舉義兵卒相攻伐天子西
移王政隔塞其占與京房同
光和中雒陽水西橋民馬逸走遂齧殺人是時公卿大
臣及左右數有被誅者
安帝永初元年十一月戊子民轉相驚走棄什物去廬
舎
靈帝建寜三年春河内婦食夫河南夫食婦(臣昭曰案/此二食夫)
(妻不同在河南北每見死異斯豈怪妖復有徴乎河者/經天亘地之水也河内河之陽也夫婦參配陰陽判合)
(成體今以夫之尊在河之陽而隂承體卑吞食尊陽脟/非君道昬弱無居剛之徳遂為隂細之人所能消毁乎)
(河南河之隂河視諸侯夫亦惟家之主而自食正内之/人時宋皇后將立而靈帝一聽閹宦無所厝心夫以宫)
(房之愛惡亦不全中懐抱宋后終廢王甫挟姦隂中列/侯實應厥位天戒若曰徒随閹豎之意夫噉其妻乎)
熹平二年六月雒陽民訛言虎賁寺東壁中有黄人形
容鬚眉良是觀者數萬省内悉出道路斷絶(應劭時為/郎風俗通)
(曰劭故往視之何在其冇人也走漏汙䖏膩赭流漉壁/有他剝數寸曲折耳劭又通之曰季夏土黄中行用事)
(又在壁中壁亦土也以見於虎賁寺者虎賁國之祕兵/扞難禦侮必示於東東者動也言當出師行将天下揺)
(動也天之以類告/人甚於影響也)到中平元年二月張角兄弟起兵冀
州自號黄天三十六方四面出和將帥星布吏士外屬
因其疲餧牽而勝之(物理論曰黄巾被服純黄不將尺/兵肩長衣翔行舒步所至郡縣無)
(不從是曰/天大黄也)
光和元年五月壬午何人白衣欲入徳陽門辭我梁伯
夏教我上殿為天子中黄門相賢等呼門吏僕射欲収
縛何人吏未到湏臾還走求索不得不知姓名時蔡邕
以成帝時男子王襃絳衣入宫上前殿非常室曰天帝
令我居此後王莽篡位今此與成帝時相似而有異被
服不同又未入雲龍門而覺稱梁伯夏皆輕於言以往
況今將有狂狡之人欲為王氏之謀其事不成其後張
角稱黄天作亂竟破壊(風俗通曰光和四年四月南宮/中黄門寺有一男子長九尺服)
(白衣中黄門觧歩呵問汝何等人白衣妄入宫掖曰我/梁伯夏後天使我為天子步欲前収取因忽不見劭曰)
(尚書春秋左傳曰伯益佐禹治水封於梁飂叔安有裔/子曰董父實甚好龍龍多歸之帝舜嘉之賜姓董氏董)
(氏之祖與梁同焉到光熹元年董卓自外入因間乘釁/廢帝殺后百官總已號令自由殺戮決前威重於主梁)
(夲安定而卓隴西人俱凉州也天戒若曰卓不當專制/奪矯如白衣無冝䦨入宫也白衣見黄門寺及卓之末)
(中黄門誅滅之際事類如此可謂無乎袁山松曰案張/角一時狡亂不足致此大妖斯乃曹氏滅漢之徴也案)
(劭所述與志或有不同年月舛異故俱載焉臣昭注曰/檢觀前通各有未直尋梁即魏地之名伯夏明於中夏)
(非溥天之稱以内臣孫夫得稱王徴驗有應有若符契/復云伯夏教我為天子後曹公曰若天命在吾吾為周)
(文王矣此乃魏文帝受我成䇿而陟帝位也/風俗通云見中黄門寺曹騰之家尤見其證)
二年雒陽上西門外女子生兒両頭異肩共胸俱前向
以為不祥堕地棄之自此之後朝廷霿亂政在私門上
下無别二頭之象後董卓戮太后被以不孝之名放廢
天子後復害之漢元以來禍莫踰此
四年魏郡男子張博送鐵盧詣太官博上書室殿山居
屋後宫禁落屋讙呼上収縳考門辭忽不自覺知(臣昭/曰魏)
(人入宫既奪漢之徴至後/宫而讙呼終亦禍廢母后)
中平元年六月壬申雒陽男子劉倉居上西門外妻生
男兩頭共身
靈帝時江夏黄氏之母浴而化為黿入于深淵其後時
出見初浴簮一銀釵及見猶在其首(臣昭曰黄者代漢/之色女人臣妾之)
(體化為黿黿者元也入于深淵水實制火夫君徳尊陽/利見九五飛在于天乃備光盛俯等龜黿有愧潛躍首)
(從戴釵卑弱未盡後帝者王不專權極天/德雖謝蜀猶傍纉推求斯異女為曉著矣)
獻帝初平中長沙有人姓桓氏死棺歛月餘其母聞棺
中聲發之遂生占曰至隂為陽下人為上其後曹公由
庻士起
建安四年二月武陵充縣女子李娥年六十餘物故以
其家杉木槥歛瘞於城外數里上已十四日有行聞其
塚中有聲便語其家家往視聞聲便發出遂活(干寳搜/神記曰)
(武陵充縣女子李娥年六十餘病死埋於城外已十四/日娥比舎有蔡仲聞娥富謂殯當有金寳盜發塜剖棺)
(斧數下娥於棺中言曰蔡仲汝護我頭驚遽便走出㑹/為吏所見遂収治依法當棄市娥兒聞來迎出娥将去)
(武陵太守聞娥死復生召見問事状娥對曰聞謬為司/命所召到得遣出過西門適見外兄劉伯文為相勞問)
(涕泣悲哀娥語曰伯丈一日誤見召今得遣歸既不知/道又不能獨行為我得一伴不又我見召在此已十餘)
(日形體又當見埋藏歸當那得自出伯文曰當為問之/即遣門卒與户曹相問司命一日誤召武陵大女李娥)
(今得遣還娥在此積日尸喪又當殯歛當作何等得出/又女弱獨行豈當有伴邪是吾外妹幸為便安之答曰)
(今武陵西男民李黒亦得遣還便可為伴輒令黒過勑/娥比舎蔡仲令發出娥也於是娥遂得出與伯文别伯)
(文曰書一封以與兒佗娥遂與黒俱歸事狀如此太守/慨然嘆曰天下事眞不可知也乃表以為蔡仲雖發塜)
(爲鬼神所使雖欲無發勢不得已宜加寛宥詔書報可/太守欲驗語虛實即遣馬吏於西界推問李黒得之黒)
(語恊乃致伯文書與佗佗識其紙乃是父亡時送箱中/文書也表文字猶在也而書不可曉乃請費長房讀之)
(曰告佗當從府君出案行當以八月八日日中時武陵/城南溝水畔頓汝是時必往到期悉将大小於城南待)
(之湏臾果至但聞人馬隐隱之聲詣溝水便聞有呼聲/曰佗來汝得我所寄李娥書不邪曰即得之故來至此)
(伯文以次呼家中大小問之悲傷斷絶曰死生異路不/能數得汝消息吾亡後兒孫乃爾許人良乆謂佗曰來)
(春大病與此一丸藥以塗門户則辟來年妖厲矣言訖/忽去竟不得見其形至前春武陵果大病白日見鬼唯)
(伯文之家鬼不敢向費長房視藥曰此方相臨也博物/記曰漢末闗中大亂有發前漢宮人冡者宫人猶活既)
(出平復如舊魏郭后愛念之録置宫内常在左右問漢/時官中事説之了了皆有次緒郭后崩哭泣過哀遂死)
(漢末發范明友奴冡奴猶活明友霍光女壻說光家事/廢立之際多與漢書相應此奴常遊走居民間無止住)
(䖏遂不/知所在)
七年越嶲有男化為女子時周羣上言哀帝時亦有此
異將有易代之事至二十五年獻帝封于山陽
建安中女子生男兩頭共身
安帝元初六年夏四月㑹稽大疫(公羊傳曰大灾者何/大瘠也大瘠者何㾐)
(也何休曰民疾疫也邪亂之氣所生古今注曰光武建/武十三年楊徐部大疾疫㑹稽江左甚案傳鍾離意為)
(督郵建武十四年㑹稽大疫案此則頻/嵗也古今注曰二十六年郡國七大疫)
延光四年冬京都大疫(張衡明年上封事臣竊見京師/為害兼所及民多病死死有滅)
(户人人恐懼朝廷燋心以為至憂臣官在於考變禳灾/思任防救未知所由夙夜征營臣聞國之大事在祀祀)
(莫大於郊天奉祖方今道路流言僉曰孝安皇帝南廵/路崩從駕左右行慝之臣欲徴諸國王子故不發䘮衣)
(車還宫偽遣大臣並禱請命臣處外官不知其審然尊/靈見罔豈能無怨且凡夫私小有不蠲猶為譴謫況以)
(大穢用禮郊廟孔子曰曽謂泰山不如林放乎天地明/察降禍見灾乃其理也又間者有司正以冬至之後奏)
(開恭陵神道陛下至孝不忍距逆或發冡移尸月令仲/冬土事無作慎無發蓋及起大衆以固而閉地氣上泄)
(是謂發天地之房諸蟄則死民必疾疫又随以喪厲氣/未息恐其殆此二年欲使知過改悔五行傳曰六沴作)
(見若時共禦帝用不差神則不怒萬福乃降用章于下/臣愚以為可使公卿䖏議所以陳術改過取媚神祗自)
(求多/福也)
桓帝元嘉元年正月京都大疫二月九江廬江大疫
延熹四年正月大疫(太公六韜曰人主好重賦役大/宫室多臺遊則民多病瘟也)
靈帝建寜四年三月大疫
熹平二年正月大疫
光和二年春大疫
五年二月大疫
中平二年正月大疫
獻帝建安二十二年大疫(魏文帝書與吴質曰昔年疾/疫親故多離其灾魏陳思王)
(常說疫氣云家家有强尸之痛室室有/號泣之哀或闔門而殪或舉族而喪者)
靈帝光和元年六月丁丑有黒氣堕北宫温明殿東庭
中黒如車蓋起奮訊身五色有頭體長十餘丈形貌似
龍上問蔡邕對曰所謂天投蜺者也不見足尾不得稱
龍易傳曰蜺之比無德以色親也潛潭巴曰虹出后妃
陰脅王者又曰五色迭至照于宫殿有兵革之事演孔
圖曰天子外苦兵威内奪臣無忠則天投蜺(案邕集稱/曰演孔圖)
(曰蜺者斗之精也失度投蜺見態主惑/於毁譽合誠圖曰天子外苦兵者也)變不空生占不
空言(邕對又曰意者陛下樞機之内袵席之上獨有以/色見進陵尊踰制以昭變象若羣臣有所毁譽聖)
(意低廻未知誰是兵戎未息威權漸移忠言不聞則虹/蜺所在生也抑内寵任中正決毁譽分直邪各得其所)
(勤守衛整武傋威權之/機不以假人則其救也)先是立皇后何氏皇后每齋當
謁祖廟輙有變異不得謁中平元年黄巾賊張角等立
三十六方起兵燒郡國山東七州處䖏應角遣兵外討
角等内使皇后二兄為大將統兵其年宫車宴駕皇后
攝政二兄秉權譴譲帝母永樂后令自殺隂呼并州牧
董卓欲共誅中官中官逆殺大将軍進兵相攻討京都
戰者塞道皇太后母子遂為太尉卓等所廢黜皆死天
下之敗兵先興於宫省外延海内二三十嵗其殃禍起
自何氏(袁山松書曰是年七月虹晝見御/坐玉堂後殿前庭中色靑赤也)
　
　
　
　
　
　
　
　
　後漢書卷二十七
