史記正義卷八十
　　　　　　　　　　　　　唐　張守節　撰
樂毅列傳第二十　　　　　　　史記八十
樂毅者其先祖曰樂羊樂羊為魏文侯將伐取中山(今定/州)
魏文侯封樂羊以靈夀(今鎮州/靈夀)樂羊死葬於靈夀其後
子孫因家焉中山復國至趙武靈王時復滅中山而樂
氏後有樂毅樂毅賢好兵趙人舉之及武靈王有沙􁀫
之亂乃去趙適魏聞燕昭王以子之之亂而齊大敗燕
燕昭王怨齊未嘗一日而忘報齊也燕國小辟逺力不能制
於是屈身下士先禮郭隗(説苑云燕昭問於隗曰寡人/地狹民寡齊人取薊八城匈)
(奴驅馳樓煩之下以孤之不肖得承宗廟恐社稷危存/之有道乎隗曰帝者之臣其名臣其實師王者之臣其)
(名臣其實友霸者之臣其名臣其實僕危困國之臣其/名臣其實虜今王將自東西目指氣使以求臣則厮役)
(之才至矣南面聴朝不失揖讓之理以求臣則人臣之才/至矣北靣等禮不乘之以勢以求臣則朋友之才至矣)
(西靣逡巡以求臣則師傳之才至矣誠欲與王霸同/道隗請為天下之士開路於是常置隗為上客也)以
招賢者樂毅於是為魏昭王使於燕燕王以客禮待之
樂毅辭讓遂委質為臣燕昭王以為亞卿乆之當是時
齊湣王彊南敗楚相唐昧於重邱(在冀州城/武縣界)西摧三晉
於觀津(在冀州武邑縣/東南二十五里)遂與三晉擊秦助趙滅中山破
宋廣地千餘里與秦昭王爭重為帝已而復歸之諸侯
皆欲背秦而服於齊湣王自矜百姓弗堪於是燕昭王
問伐齊之事樂毅對曰齊霸國之餘業也地大人衆未
易獨攻也王必欲伐之莫如與趙及楚魏於是使樂毅
約趙惠文王别使連楚魏令趙嚪秦以伐齊之利諸侯
害齊湣王之驕㬥皆爭合從與燕伐齊樂毅還報燕昭
王悉起兵使樂毅為上將軍趙惠文王以相國印授樂毅
樂毅於是并䕶趙楚韓魏燕之兵以伐齊破之濟西諸
侯兵罷歸而燕軍樂毅獨追至于臨菑齊湣王之敗濟
西亡走保於莒樂毅獨留徇齊齊皆城守樂毅攻入臨
菑盡取齊寳財物祭器輸之燕燕昭王大説親至濟上
勞軍行賞饗士封樂毅於昌國(故昌城在淄州淄川/縣東北四十里也)號
為昌國君於是燕昭王收齊鹵獲以歸而使樂毅復以
兵平齊城之不下者樂毅留徇齊五嵗下齊七十餘城
皆為郡縣以屬燕唯獨莒即墨未服(即墨今/萊州)㑹燕昭王
死子立為燕惠王惠王自為太子時嘗不快於樂毅及
即位齊之田單聞之乃縱反間於燕曰齊城不下者兩
城耳然所以不早拔者聞樂毅與燕新王有隙欲連兵
且留齊南靣而王齊齊之所患唯恐他將之來於是燕
惠王固已疑樂毅得齊反間乃使騎刦代將而召樂毅
樂毅知燕惠王之不善代之畏誅遂西降趙趙封樂毅
於觀津號曰望諸君尊寵樂毅以警動於燕齊齊田單
後與騎刦戰果設詐誑燕軍遂破騎刦於即墨下而轉
戰逐燕北至河上(滄徳二州/之北河)盡復得齊城而迎襄王於
莒入于臨菑燕惠王後悔使騎刦代樂毅以故破軍亡
將失齊又怨樂毅之降趙恐趙用樂毅而乘燕之弊以
代燕燕惠王乃使人讓樂毅且謝之曰先王舉國而委
將軍將軍為燕破齊報先王之讐天下莫不震動寡人
豈敢一日而忘將軍之功哉㑹先王棄羣臣寡人新即
位左右誤寡人寡人之使騎刦代将軍為将軍乆㬥露
於外故召将軍且休計事将軍過聴以與寡人有隙遂捐
燕歸趙将軍自為計則可矣而亦何以報先王之所以
遇将軍之意乎樂毅報遺燕惠王書曰臣不佞不能奉
承王命以順左右之心恐傷先王之明有害足下之義
故遁迯走趙今足下使人數之以罪臣恐侍御者不察
先王之所以畜幸臣之理又不白臣之所以事先王之
心故敢以書對臣聞賢聖之君不以祿私親其功多者
賞之其能當者處之故察能而授官者成功之君也論
行而結交者立名之士也臣竊觀先王之舉也見有髙世
主之心(樂毅見燕昭有自髙尊世上/人主之心故假魏節使燕)故假節於魏以身
得察於燕先王過舉厠之賔客之中立之羣臣之上不
謀父兄(杜預云兄同/姓羣臣也)以為亞卿臣竊不自知自以為奉
令承教可幸無罪故受令而不辭先王命之曰我有積
怨深怒於齊不量輕弱而欲以齊為事臣曰夫齊霸國
之餘業而最勝之遺亊也練於兵甲習於戰攻王若欲
伐之必與天下圖之與天下圖之莫若結於趙且又淮
北宋地楚魏之所欲也趙若許而約四國攻之齊可大
破也先王以為然具符節南使臣於趙顧反命起兵擊
齊以天之道先王之靈河北之地隨先王而舉之濟上
(濟水之上/在齊上)濟上之軍受命擊齊大敗齊人輕卒鋭兵長
驅至國齊王遁而走莒僅以身免珠玉財寶車甲珍器
盡收入于燕齊器設於寧臺(括地志云燕元英磨室二/宫皆燕宫在幽州薊縣西)
(四里寜/臺之下)大吕陳於元英故鼎反乎磨室(括地志云厯室/宫名髙誘云燕)
(噲亂齊伐燕殺噲得/鼎今反歸燕故鼎)薊邱之植植於汶篁(幽州薊地西/北隅有薊邱)
(又汶水源出兖州博城/縣東北原山西南入沛)自五伯已來功未有及先王者
也先王以為慊於志故裂地而封之使得比小國諸侯
臣竊不自知自以為奉命承教可幸無罪是以受命不
辭臣聞賢聖之君功立而不廢故著於春秋蚤知之士
名成而不毁故稱於後世若先王之報怨雪耻夷萬乘
之彊國收八百嵗之蓄積及至棄羣臣之日餘教未衰
執政任事之臣脩法令慎庶孽施及乎萌𨽻皆可以教
後世臣聞之善作者不必善成善始者不必善終昔伍
子胥説聴於闔閭而吳王逺迹至郢夫差弗是也賜之
鴟夷而浮之江吳王不寤先論之可以立功故沈子胥
而不悔子胥不蚤見主之不同量是以至於入江而不化
夫免身立功以明先王之迹臣之上計也離毁辱之誹
謗墮先王之名臣之所大恐也臨不測之罪以幸為利
義之所不敢出也臣聞古之君子交絶不出惡聲(君子/之人)
(交絶不説已/長而談彼短)忠臣去國不絜其名(言不潔已名行而咎/於君若箕子不忍言)
(殷惡/是也)臣雖不佞數奉教於君子矣恐侍御者之親左右
之説不察踈逺之行故敢獻書以聞唯君王之留意焉
於是燕王復以樂毅子樂間為昌國君而樂毅往來復
通燕燕趙以為客卿樂毅卒於趙樂間居燕三十餘年
燕王喜用其相栗腹之計欲攻趙而問昌國君樂間樂
間曰趙四戰之國也(東隣燕齊西邊秦樓煩/南界韓魏北迫匈奴)其民習兵
伐之不可燕王不聴遂伐趙趙使亷頗擊之大破栗腹
之軍於鄗禽栗腹樂乘樂乘者樂間之宗也於是樂間
奔趙趙遂圍燕燕重割地以與趙和趙乃觧而去燕王
恨不用樂間樂間既在趙乃遺樂間書曰紂之時箕子
不用犯諫不怠以冀其聴商容不逹身祗辱焉以冀其
變及民志不入獄囚自出然後二子退𨼆故紂負桀暴
之累二子不失忠聖之名何者其憂患之盡矣今寡人雖
愚不若紂之暴也燕民雖亂不若殷民之甚也室有語
不相盡以告鄰里(言家室有忿爭不決必告/鄰里今故以書相告也)二者寡人
不為君取也(二者謂燕君未如紂燕民未如殷民復相/告子反燕以疑君民之惡是寡人不謂君)
(取/之)樂間樂乘怨燕不聴其計二人卒留趙趙封樂乘為
武襄君其明年樂乘亷頗為趙圍燕燕重禮以和乃觧
後五嵗趙孝成王卒襄王使樂乘代亷頗亷頗攻樂乘
樂乘走亷頗亡入魏其後十六年而秦滅趙其後二十
餘年髙帝過趙問樂毅有後世乎對曰有樂叔髙帝封
之樂鄉(地理志云信/都有樂鄉縣)號曰華成君華成君樂毅之孫也
而樂氏之族有樂瑕公樂臣公趙且為秦所滅亡
之齊髙宻樂臣公善脩黄帝老子之言顯聞於齊稱賢
師
太史公曰始齊之蒯通及主父偃讀樂毅之報燕王書
未嘗不廢書而泣也樂臣公學黄帝老子其本師號曰河
上丈人不知其所出河上丈人教安期生安期生教毛
翕公毛翕公教樂瑕公樂瑕公教樂臣公樂臣公教蓋
公蓋公教於齊髙宻膠西為曹相國師
　
　
　
　
　
　
　
　
　
　史記正義卷八十
