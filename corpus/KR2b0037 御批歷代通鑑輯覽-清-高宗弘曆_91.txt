
御批歴代通鑑輯覽卷九十
宋
寧宗皇帝
(丙/寅)開禧二年(金泰和六年元太祖却特特穆津元年按/元自太祖至憲宗皆未建年號難以分注)
(今依南北朝例但紀其即位首年至世祖中統元年以/後始每年備書  却特舊作竒渥温特穆津舊作鐡木)
(真今並改按元史又以竒渥温為元室之姓亦非也元/之國姓乃博爾□錦氏却特其貴種耳此俱以䝉古源)
(流訂/正)春正月夏李安全(夏主乾順之孫/與純佑從兄弟)弑其主純佑而
自立
二月夀慈宫火
　太皇太后移居大内
二月以程松為四川宣撫使呉曦副之
　松移司興元東軍三萬屬焉曦進屯河池西軍六萬
　屬焉(松始至欲以執政禮見曦責庭參曦聞之及境/而還松用東西軍一千八百自衛曦抽摘以去)
　(松亦不悟尋詔曦兼/陜西河東招撫使)
錢象祖罷
　韓侂胄鋭意用兵象祖執不可遂以懐姦避事罷之
　尋奪二官信州居住
夏四月以薛叔似為京湖宣撫使鄧友龍為兩淮宣撫
使追奪秦檜王爵改諡繆醜
　論檜主和誤國之罪也(後以金和議復/成復檜爵諡)
金復命布薩揆㑹兵河南
　金聞皇甫斌分兵規取唐鄧復命揆領行省于汴河
　南皆聽節制盡徴諸道籍兵分守要害命彰徳守臣䕶
　韓琦墳凡宋宗族所居有司提控之
呉曦反
　曦既得志與其從弟晛及徐景望趙富米修之董鎮
　共為反謀隂遣其客姚淮源獻闗外階成和鳯四州
　于金求封蜀王
郭倪遣兵復泗州五月下詔伐金
　時畢再遇(字徳卿/兖州人)為先鋒功第一(再遇尅日進兵聞/金已有備乃先一)
　(日出其不意泗有二城再遇列旗鼔偽為攻西城状/而已率精兵遷趨東城先登殺金兵數百遂破之西)
　(城亦降倪以刺史牙牌授之再遇辭曰甫/下二城即得刺史繼此何以為賞不受)韓侂胄聞
　已得泗州及新息褒信(漢縣故城在今/河南光州息縣)潁上(隋縣今/屬江南)
　(潁州/府)虹縣(唐置宋屬泗州/今屬鳯陽府)乃議降詔伐金(有曰兵出/有名師直)
　(為壯言乎逺言乎近孰無忠義之心為人子為/人臣當念祖宗之憤直學士院李璧之詞也)
郭倪遣兵攻宿州(唐置今屬/鳯陽府)大敗
　郭倪遣郭倬李汝翼㑹兵攻宿州敗還至蘄(漢縣宋/屬宿州)
　(元/省)金人追而圍之倬執馬軍司統制田俊邁以與金
　人乃得免時建康都統李爽攻夀州亦敗
皇甫斌敗績于唐州
　時江州都統王大節攻蔡州亦不克而潰
詔以宗室均(大祖九世/孫父希瞿)為沂王柄(孝宗孫父魏/恵獻王愷)嗣賜名
貴和
六月鄧友龍免以邱崈為兩淮宣撫使
　韓侂胄以師出無功免友龍而以崈代之駐揚州崈
　至鎮部署諸將悉以三衙江上軍分守江淮要害于
　是王大節李汝翼皇甫斌李爽等皆坐貶斬郭倬于
　鎮江
秋七月蘇師旦有罪安置韶州
　韓侂胄既䘮師始覺為蘇師旦所誤一日召李璧飲
　酒酣語及師旦始謀事璧㣲摘其過以覘之因極言
　師旦怙勢招權使明公負謗非竄謫此人不足以謝
　天下侂胄然之翌日罷師旦官籍其家旬日除名韶
　州安置
冬十月金布薩揆分兵南侵
　布薩揆分兵為九道南下揆兵三萬出潁夀完顔匡
　兵二萬五千出唐鄧赫舍哩子仁兵三萬出渦口赫
　舍哩呼沙呼(一名赫舍哩執/中阿蘇之裔)兵二萬出清河口(清河/即泗)
　(水在淮安府西少北水經注淮水逕/清河縣南與泗水合謂之清口是也)完顔充(按金史/列傳宗)
　(韓子名充卒于天眷/九年此别是一人)兵一萬出陳倉富察貞兵一萬
　出成紀(此宋初移置秦州州始之成紀縣/明省入州漢之成紀注别見前)完顔綱(本/名)
　(約尼字正甫按約尼舊/作元奴今改後仿此)兵一萬出臨潭(舊洮州治唐/置臨潭縣尋)
　(廢金仍宋曰洮州此沿唐/舊名今鞏昌府洮州衛是)舒穆嚕仲温(本名枵鄂懿/州呼圖克明)
　(安人舊作石抹仲温楞鄂舊作老幹/呼圖克舊作胡土虎今改後仿此)兵五千出鹽川
　(注見/前)完顔璘兵五千出來逺(宋寨後廢為鎮在今/鞏昌府寕逺縣西南)呼
　沙呼自清河口渡淮遂圍楚州
十一月以邱崈簽書樞密院事督視江淮軍馬
　金人攻淮南日急詔郭杲將兵駐真州以援之又以
　崈督視江淮軍馬或勸崈棄廬和州為守江計崈曰
　棄淮則與敵共長江之險吾當與淮南俱存亡乃益
　増兵防守
金人破京西州軍招撫使趙淳焚樊城而遁
　金完顔匡破光化(宋縣今屬湖/北襄陽府)棗陽(隋縣宋為軍今/縣屬襄陽府)
　江陵副都統魏友諒突圍奔襄陽趙淳焚樊城金人
　遂破信陽(宋置軍元為州今/屬河南汝寕府)襄陽隋州(唐置今屬湖/北徳安府)
　進圍徳安府(本漢江夏郡地宋曰/徳安府今𨽻湖北)
金布薩揆破安豐軍(宋置治壽春今/江南夀州是)遂圍和州
　揆引兵至淮遣人密測淮水惟八疊灘可渉即遣鄂
　屯襄(本名添夀上京路人按鄂屯/襄舊作奥屯襄今改後仿此)揚兵下蔡聲言欲
　渡守將何汝勵姚公佐以為誠然悉衆屯花靨(鎮名/在今)
　(夀州/西北)以備之揆乃遣薩布(始祖弟博郭尼之後按薩/布舊作賽不博郭尼舊作)
　(保活里今/改後仿此)等潛師渡八疊灘駐于南岸官軍不虞其
　至遂皆潰走自相蹂踐死者不可勝計揆遂奪潁口
　(禹貢錐指潁水由潁上縣東南流至正/陽鎮入淮謂之潁口即春秋之潁尼也)下安豐軍及
　霍邱縣(注見/前)進圍和州整軍列騎張旗幟于沿江上
　下江表大震
金人入西和州(本宋長道縣之白石鎮紹興中移岷州/來治改曰西和明降為縣今屬甘肅鞏)
(昌/府)
十二月入成州(西魏置明降為縣/今屬甘肅階州)呉曦焚河池退壁青
野原(注見/前)
　曦既遣姚淮源如金因按兵河池韓侂胄日夜望其
　進兵使者相繼曦恐謀泄乃遣兵攻秦隴與金人力
　戰以堅侂胄之心金人許封之(約曰若按兵□境不/為異同使其師東下)
　(無西顧之憂則全蜀之地卿所索有當加封冊一依/康王故事更能順流東下助為犄角則旄麾所指盡)
　(以相付因命完顔綱經略之綱進兵水洛訪得曦族/人呉端署為水洛城廵檢使遣人報曦曦得報意動)
　(以程松在興元未敢發詐稱/枤殺端而隂遣使送欵于綱)及金富察貞破和尚原
　入西和州曦將王喜等方力戰曦忽傳令退保黒谷
　軍遂潰貞入成州曦因焚河池退壁青野原自是金
　人無復顧慮
金人破真州攻六合郭倪遣兵救之敗績倪棄楊州走
　金赫舎哩子仁破滁州遂入真州州之士民奔逃渡
　江者十餘萬知鎮江府宇文紹節(字挺臣成/都廣都人)亟具舟
　以濟自是淮西縣鎮皆沒于金
金人入大㪚闗呉曦還興州
　時興州都統制母(廣韻注云母/邱或為母氏)思以重兵守闗曦聞
　金兵至因撤驀闗之戍金人由板閘谷遶出闗後思
　孤軍不能支遂破曦退屯置口(在漢中府/略陽縣西)完顔綱遣
　張仔㑹之曦言願附金之情仔請曦告身為報曦盡
　出以付仔綱乃以金主命遣馬良顯持詔書金印立
　曦為蜀王曦密受之遂還興州是夜天赤如血光燭
　地如晝翌日曦召幕屬諭意謂東南失守車駕幸四
　明今宜從權濟事王翼楊騤之抗言曰如此則相公
　忠孝八十年門户一朝掃地矣曦曰吾意已决即遣
　任辛奉表獻蜀地圖及呉氏譜牒于金
邱崈遣使如金軍議和金布薩揆還軍下蔡
　金布薩揆欲通和罷兵購得韓琦五世孫元靚遣之
　渡淮邱崈獲之詰所以來之故元靚言兩國交兵北
　朝皆謂韓太師意今相州宗族墳墓皆不可保故來
　依太師耳崈使畢其説始露講解之意崈宻使人䕶
　送北歸俾叩其實既而元靚回得金行省文字崈以
　聞于朝韓侂胄方以師出屢敗悔其前謀輸家財二
　十萬以助軍而諭崈募人持書幣赴金營議和崈乃
　遣劉佑持書于揆願講好息兵揆曰稱臣割地獻首
　禍之臣乃可崈復遣王文徃言用兵乃蘇師旦鄧友
　龍皇甫斌等所為非朝廷意今三人皆已貶黜揆曰
　侂胄若無意用兵師旦等豈敢專權文還崈復遣使
　相繼以往因許還其淮北流移人及今年嵗幣揆始
　許之自和州退屯下蔡獨濠州尚使一統軍守之
薛叔似免
　叔似夙以功業自期及臨事絶無可稱屬郡多陷故
　坐免以呉獵為京湖宣撫使
以畢再遇權山東京東招撫司
　自金兵渡淮戍將望風奔潰惟再遇數與抵禦朝命
　再遇節制淮東軍馬(再遇謂六合最為要害引兵赴/之適金人大至再遇登城偃旗)
　(伏鼔伏兵南門列弩手城上金兵臨濠衆弩齊發伏/兵出闗金人驚遁既而金赫舍哩都統合兵進攻城)
　(中矢盡再遇令人張葢往來城上金人意其主兵官/也争射之須臾矢集樓墻如蝟獲矢數萬間出奇兵)
　(奮擊金人/始退去)至是除鎮江都統制兼權山東京東招撫
　司(又甞引金人戰且前且却視日已晚乃以香料煮/豆布地上復前摶戰佯敗金人乗勝追逐馬饑聞)
　(豆香皆就食鞭之不前反攻之金人馬死者不可勝/計又嘗與金人對壘度難與争鋒一夕㧞營去㽞旗)
　(幟于營並縳生羊置其前二足于鼓上擊鼓有聲金/人不覺為空營復相持數日及覺欲追之則已逺矣)
程松自興元逃歸
　金完顔綽哈(舊作完顔抄合/今改後仿此)攻鳯州松求援于呉曦
　曦始言當發三千騎往松信不疑及曦受金詔宣言
　金使者欲得階成和鳯四州以和持書諷松使去松
　不知所為㑹報金兵至百姓奔走相蹂躪松使趨宋
　倉山(在今漢中府南鄭/縣南一名玉女山)而遁自閬州順流至重慶以
　書抵曦匄贐禮稱曦為蜀王曦以匣封致餽松望見
　大恐疑為劍亟逃奔使者追與之乃金寳也松受而
　兼程出峽西向掩淚曰吾今始獲保頭顱矣
䝉古却特特穆津稱帝于鄂諾(舊作斡/難今改)河(即黒龍江上/流發源于喀)
(爾喀部西北之肯特山今名額能河元太/祖事始此  額能舊作敖嫩今改後仿此)
　特穆津之十世祖勃端察爾(舊作孛端又兒/今改後仿此)母為阿
　倫果斡(䝉古語多美之稱按元史太祖本紀阿倫果夢/斡嫁托本黙爾根生二子而寡居夜寢帳中)
　(白光自天□中入化為金色神人來趨臥榻阿掄果/幹覺遂有娠産一子即勃端察爾也陳桱通鑑續編)
　(阿倫果斡生二子寡居夜寢屢有光明照其腹又生/三子勃端察爾其季也今考䝉古源流神人語與元)
　(史合而生三子則同陳說並注于此奔按阿掄果斡/舊作阿蘭果火托本黙爾根舊作脱  咩哩揵今並)
　(改/)勃端察爾生而狀貌奇異其後子孫蕃衍各自為
　部居烏桓之北與衛拉特(舊作畏/羅今改)奈曼九姓回鶻故城
　和林(地在今喀爾喀部杭爱山東元太祖初都此後/置和寕路按回鶻即今回回唐時昆伽可汗築)
　(城于哈喇和林河之東其地本與䝉古接壤自唐末/徙居火州囘鶻遂㪚處西域五代宋初常以玉馬入)
　(貢其後又稱回回國王始見于遼史天祚紀葢即回/鶻轉音元史所載回回氏族與回鶻亦無分别如昻)
　(吉爾傳稱阿哈瑪特回回人而阿哈/瑪特傳則稱回鶻人實非有二族也)接壤世奉貢於
　遼金而總隸于韃靼至伊蘇克依(勃端察爾九世孫/舊作也速該今改)
　并合諸部勢愈盛大已而生子有異徴(手握凝血/如赤石)將
　卜名適有名特璊者至其地遂以特穆津名之(按元/史云)
　(伊蘇克依攻塔塔爾部獲其部長特穆津還次特哩/衮布達拉山而生子因即以命名今依䝉古源流改)
　(輯里特哩衮布特拉舊作/趺  温盤陀今改後仿此)後伊蘇克依卒(後追諡烈/祖神元皇)
　(帝/)特穆津㓜部衆多歸於族人泰楚特(舊作泰赤烏/今改後仿此)
　部泰楚特合七部人凡三萬攻之特穆津與母諤楞
　(舊作月倫今/改後仿此)率部人為十三翼大戰泰楚特等敗因
　得少安時泰楚特部地廣民衆而無紀律其下謀曰
　特穆津衣人以己衣乗人以己馬真吾主也因悉歸
　之㤗楚特部日以微未幾塔塔爾部叛金特穆津自
　鄂諾河帥衆㑹金師同滅之以功授特穆津為察罕
　圖嚕(舊作察兀/禿魯今改)猶中國之招討使也特穆津以奈曼
　部强盛事之甚謹奈曼反侵掠之特穆津乃大㑹屬
　部于特黙格(舊作帖麥垓/今改後仿此)川(在和林/西南)議伐奈曼奈曼部長
　廸延汗(舊作太陽/罕今改)營于杭愛(舊作沆/海今改)山(在和/林北)與黙爾
　竒斯(舊作蔑里/乞今改)諸部合兵勢頗盛特穆津與之大戰
　擒殺廸延汗諸部悉潰(未幾泰/曼遂滅)特穆津益以盛强遂
　攻西夏破拉吉哩(舊作力吉/里今改)寨(方與紀要在/揄林北邉外)經羅索
　(舊作落/思今改)城(與上/同)大掠其一路而還至是大㑹諸部長
　于鄂諾河之源建九斿曰旗自號為成吉斯汗(先是/金主)
　(遣衛王允濟往静州受特穆津之貢允濟竒其狀貌/歸言于金主請以事除之金主不許特穆津聞而憾)
　(之北静州金屬西京路地理志云大定中以天山升/置  至邉八十里遼史地理志云本秦州地當在今)
　(郭爾羅斯之境青吉斯汗舊作成吉斯可汗考䝉古/源流云元太祖未起時石上有異鳥向之鳴聲曰青)
　(吉斯以為瑞遂取其音為/號今依䝉古源流改正)
(丁/卯)三年(金泰和/七年)春正月罷邱崈以張巖督視江淮軍馬
　時金已有和意崈上疏乞移書金帥以成前議且言金人既
　指韓侂胄為元謀若移書宜暫免繫衘侂胄大怒罷崈
呉曦自稱蜀王權大安軍(宋置今陜西漢/中府寕羌州是)楊震仲(字革/父成)
(都/人)死之
　曦遣將利吉引金兵入鳯州以四郡付之表鐵山(在/漢)
　(中府河/縣北)為界即興州為行宫改元置百官遣董鎮至
　成都治宫殿欲徙居之稱臣于金分其所統兵十萬
　為統帥遣禄祈等戍萬州(唐置今四川夔/州府萬縣是)泛舟下嘉
　陵江(即西漢水自漢中府略陽縣北與白水/江合又西南合諸水入蜀之廣元界)聲言約
　金人夾攻襄陽下黄榜于成都潼川利州夔州四路
　以興州為興徳府召隨軍轉還使安丙(字君卿/成州人)為丞
　相長史權行都省事丙度不得脱徒死無益乃陽與
　而隂圖之曦又召權大安軍楊震仲震仲不屈飲藥
　而死其他如陳咸(字逄儒/升卿子)自髠其髪史次泰(眉山/人)自
　瞽其目李道傳鄧性甫等悉棄官去又有權漢州事
　劉當可簡州守李大全髙橋廵檢郭靖皆不屈而死
二月以楊輔為四川制置使呉曦逐之
　輔知成都甞言呉曦必反帝意輔能誅曦乃宻詔授
　輔制置使許以便宜從事詔至人勸以倡義輔自以
　不習兵事且内郡無兵可用遷延不發曦移輔知遂
　寧府輔遂以印授通判韓植棄成都而去
以知建康府葉適兼江淮制置使
　適上言三國孫氏甞以江北守江自南唐以來始失
　之乞兼節制江北諸州詔從之時羽檄旁午而適治
　事如平時軍需皆從官給民以不擾其防守皆盡法
　度
金平章政事布薩揆卒于下蔡
　揆有疾金主命左丞相完顔宗浩行省事于汴至是
　揆卒揆為政多恵人樂為用
四川轉運使安丙誅呉曦傳首臨安
　監興州合江倉楊巨源(字子淵其先成都人/父信臣家于益昌)謀討曦
　乃隂與曦將張林朱邦寧及忠義士朱福等深相結
　眉州程夢錫知之以告轉運使安丙丙時稱疾未視
　事乃屬夢錫以書致巨源延之臥所巨源曰先生而
　為逆賊丞相長史邪丙號哭曰目前兵將我所知不
　能奮起必得豪傑乃滅此賊巨源曰非先生不足以
　主此事非巨源不足以了此事㑹興州中軍正將李
　好義(下邽/人)亦結軍士李貴進士楊君玉李坤辰李彪
　等數十人謀誅曦好義曰此事誓死報國救四屬生
　靈但曦死後若無威望者鎮撫恐一變未息一變復
　生欲奉安丙主事使坤辰來邀巨源與㑹巨源往與
　約還報丙丙大喜始出視事君玉與白子申共草宻
　詔乙亥未明好義帥其徒七十四人入偽宫時偽宫
　門洞開好義大呼而入曰奉朝廷宻詔以安長史為
　宣撫令我誅反賊敢抗者夷其族曦衛兵千餘聞有
　詔皆棄挺而走巨源持詔乗馬自稱奉使入内户曦
　啓户欲逸李貴即前執之刃中曦頰好義急呼王換
　斧其腰貴遂斫其首馳告丙宣詔軍民拜舞聲動天
　地持曦首撫定城中市不易肆盡收曦黨殺之衆推
　丙權四川宣撫使巨源權叅贊軍事丙陳曦所以反
　及矯制平賊便宜賞功狀上疏自劾待罪函曦首及
　違制法物與曦所受金人詔印送朝廷曦僭立凡四
　十一日時金遣珠格高琪(西北路明安人按□瑚/舊作木虎今改後仿此)奉
　册于曦未至而曦已誅矣(先是韓侂胄聞曦反大懼/與曦書許以茅土之封且)
　(召知鎮江宇文紹節問計紹節云安丙非附逆者必/能討賊侂胄乃宻以帛書諭丙云若能圖曦報國以)
　(明本心即當不次推賞書皆未逹而誅曦露布已聞/朝廷大喜曦首至臨安獻于廟社梟之市三日詔誅)
　(曦妻子家屬徙嶺南奪曦父挺官/爵遷曦祖璘子孫出蜀存璘廟祀)
三月安丙使興州將李好義等復西和階成鳯州及大
㪚闗
　楊巨源李好義謂安丙曰曦死敵破膽矣闗外四州
　為蜀要害盍乘勢復取之不然必為後患丙從之于
　是分遣好義復西和州張林李簡復成州劉昌國復
　階州張翼復鳯州孫忠鋭復大㪚闗好義進兵次于
　獨頭嶺㑹忠義及民兵夾擊金人死者蔽路七日至
　西和人人效死前無㽞敵金將完顔欽遁去好義整
　衆而入軍民歡呼迎拜好義籍府庫以歸于官欲乘
　勢逕取秦隴以牽制江淮宣撫司不許士氣皆沮
以楊輔為四川宣撫使安丙副之夏四月召輔知建康府
　吳曦既誅安丙趣楊輔還成都詔以輔為宣撫使
　丙副之兼知興州許奕(字成之/簡州人)為宣諭使改興州為
　沔州(即人陜西漢/中府畧陽縣)朝廷察丙與輔異召輔赴闕輔抵
　建康引咎不進著作佐郎楊簡言輔甞棄成都不當
　召遂命輔知建康
以方信孺(字孚若興/化軍人)為國信所叅議官如金軍
　韓侂胄募可以報使金師者近臣薦信孺可使自蕭
　山丞召赴都命以使事信孺曰開釁自我金人設問
　首謀當以何辭對之侂胄矍然遂以信孺為奉使金
　國通謝國信所叅議官持張巖書以行
程松以罪竄澧州(明年再/竄賔州)以錢象祖參知政事
金人復破大散闗
五月太皇太后謝氏崩(諡曰/成肅)
李好義襲秦州與金將珠格高琪戰敗績
　好義還為呉曦將王喜所毒而卒朝廷慮喜為變授
　節度使移荆鄂都統制
六月安丙殺宣撫司參議官楊巨源
　初呉曦誅奬諭詔至興州巨源謂人曰詔命一字不
　及巨源疑有以蔽其功者俄報王喜授節度使而巨
　源與道判心益不平乃愬功于朝或謂安丙曰巨源
　謀亂丙令喜鞠其黨皆抵罪時巨源方與金人戰于
　鳯州之長橋而敗丙宻使興元都統制彭輅收巨源
　械送閬州獄至大安龍尾灘因使將校樊世顯殺之
　聞者莫不扼腕流涕
秋七月大旱蝗
　蝗飛蔽天食浙西豆粟皆盡詔郡邑賑恤之
九月貶方信孺官遣右司郎中王柟(字汝良/大名人)如金軍
　信孺至濠州赫舍哩子仁止之于獄露刃環守之絶
　其薪水要以五事信孺曰反俘歸幣可也縛送首謀
　自古無之稱藩割地則非臣子所敢言子仁怒曰若
　不望生還邪信孺曰吾將命出國門已置死生度外
　矣子仁遣至汴見完顔宗浩出就傳舍宗浩使將命
　者來堅持五説信孺辨對不少屈宗浩不能詰授以
　報書曰和與戰俟再至决之信孺還朝廷以林拱辰
　為通謝使與信孺持國書誓草及許通謝百萬緡信
　孺至汴宗浩怒信孺不曲折建白遽以誓書來有誅
　戮禁錮之語信孺不為動將命者曰此非犒軍可了
　别出事目以示之信孺曰嵗幣不可再増故代以通
　謝錢今得此求彼吾有隕首而已㑹興州遣師復大
　㪚闗宗浩益疑之乃遣信孺還復書于張巖曰若能
　稱臣即以江淮之閒取中為界欲世為子國即盡割
　大江為界且斬元謀姦臣函首以獻及添嵗幣五萬
　兩疋犒師銀一千萬兩方可議和好信孺還致其書
　韓侂胄問之信孺言敵所欲者五事一割兩淮二増
　嵗幣三索歸附人四犒軍銀五不敢言伲胄固問之
　信孺徐曰欲得太師頭耳侂胄大怒奪信孺三官臨
　江軍居住信孺三使金師以口舌折之雖未即和然
　已有成説及貶欲再遣使顧在廷無可者近臣以王
　柟薦乃命假右司郎中持書北行
葬成肅皇后
以趙淳為江淮制置使張巖免
　韓侂胄怒金人欲罪首謀和議遂輟復鋭意用兵乃
　以淳鎮江淮而免張巖(巖聞督府九月費耗縣官錢/三百七十萬緡而無成功)
冬十一月禮部侍郎史彌逺誅韓侂胄于玉津園詔暴
侂胄罪惡于中外
　自興兵以來蜀口漢淮之民死于兵戈者不可勝計
　公私之力大絀而侂胄意猶未已中外憂懼禮部侍
　郎兼資善堂翊善史彌逺入對因力陳危廹之勢請
　誅侂胄以安邦皇后楊氏素怨侂胄因使皇子榮王
　曮具疏言侂胄再啟兵端將不利社稷帝不答后從
　旁力贊之帝猶未許后請命其兄楊次山(字仲甫越/之上虞人)
　擇羣臣可任者與共圖之帝始允可次山遂語彌逺
　彌逺得宻㫖以錢象祖甞諫用兵忤侂胄乃先白象
　祖象祖許之象祖以告李璧彌逺自懐中出御筆批
　云韓侂胄乆任國柄輕啟兵端使南北生靈枉罹凶
　害可罷平章軍國事陳自强阿附充位可罷左丞相
　日下出國門仍命主管殿前司公事夏震以兵三百
　防䕶象祖欲奏審璧謂事㽞恐泄乃已翌日侂胄入
　朝至太廟前震呵止之從者皆㪚震以兵擁侂胄至
　玉津園側殛殺之彌逺象祖以誅侂胄聞帝不信越
　三日猶以為未死後審其果然遂下詔暴侂胄罪惡
　于中外葢其謀始于彌逺而成于皇后及次山帝初
　無意也論功進彌逺為禮部尚書加震福州觀察使
　(侂胄専政十四年宰執侍從臺諫藩閫皆其門廡之/人天子孤立于上威行宫省權震宇内嘗鑿沼于山)
　(下瞰太廟出入宫闈無度孝宗疇昔思政之所晏然/居之老宫人見之徃徃垂涕顔棫草制以為得聖之)
　(淸易祓撰答詔以元聖褒之余嘉請加九錫趙師□/乞置平原郡王府官屬侂胄皆當之不辭其嬖妾皆)
　(封郡國夫人每内宴與妃嬪雜坐恃勢驕倨掖庭皆/惡之及籍其家多乗輿御服之飾其僭紊極矣  易)
　(祓字彥祥/潭州人)
治韓侂胄黨竄陳自强于永州斬蘇師旦流郭倪等于
嶺南貶李璧等官
　韓侂胄既死錢象祖探懐中堂帖授自强曰有㫖丞
　相罷政自强即上馬顧曰望大參保全明日奪其三
　官永州居住尋竄雷州遣使即韶州誅師旦安置郭
　倪于梅州(宋置明廢今廣/東嘉應州是)鄧友龍于循州(唐置明廢/今恵州府)
　(龍川/縣是)郭僎于連州貶李璧張巖許及之葉適薛叔似
　皇甫斌等官秩有差
立榮王曮為皇太子更名懤
　尋更名詢
十二月罷山東京東西路招撫司
以錢象祖為右丞相兼樞宻使衛涇雷孝友參知政事
史彌逺同知樞宻院事林大中簽書院事
　初韓侂胄欲内交于大中大中不許而上書極論其
　姦因辭官屏居時事不掛于口侂胄當國或勸其通
　書以免禍大中曰福不可求而得禍可懼而免邪不
　聼凡十二年而復起
(戊/辰)嘉定元年(金泰和/八年)春正月王柟還自汴三月以韓侂
胄蘇師旦首畀金
　柟至汴請依靖康故事世為伯姪之國增嵗幣為三
　十萬犒軍錢三百萬貫蘇師旦等俟和議定後當函
　首以獻完顔匡具以柟言奏于金主金主命匡移書
　索韓侂胄首以贖淮南地改犒軍錢為銀三百萬兩
　㑹錢象祖移書金帥府喻以誅侂胄事柟未之知也
　一日匡問柟曰韓侂胄貴顯幾年矣柟曰已十餘年
　平章國事才二年耳匡曰今欲去此人可乎柟曰主
　上英斷去之何難匡顧之而笑和議始决遣柟持書
　索韓侂胄首以贖淮南柟還言于朝詔百官議吏部
　尚書樓鑰(字大防/勤縣人)曰和議重事待此而决姦宄已斃
　之首又何足惜遂命臨安府斵棺取首梟之兩淮仍
　諭諸路以函首畀金之事遂以侂胄及師旦首付王
　柟送金師以易淮陜侵地
臨安大火
　火凡四日城内外亘十餘里死者甚衆廬舍十燬其
　七百官多僦舟以居民訛言相驚亡頼因而縱火為
　姦(四年三月臨安復大火焚省部官舍延及太廟詔/遷神主于夀慈宫三日火息乃還太廟省部皆寓)
　(治驛/寺)
夏六月金人歸大㪚闗及濠州
　王柟以韓侂胄蘇師旦首至金金主御應天門備黄
　麾立仗受之百官上表稱賀懸二首并畫像于通衢
　令百官縱觀然後漆其首藏于軍器庫遂命完顔匡
　等罷兵更元帥府為樞宻院遣使歸大㪚闗及濠州
秋七月詔邱崈同知樞宻院事未至卒(諡忠/定)
　崈儀狀魁傑機神英悟甞慷慨曰生無以報國死當
　為猛將以滅敵其忠義葢天性也
八月以婁機(字彦發/嘉興人)同知樞宻院事樓鑰簽書院事(續/綱)
(目作同知院事今依/宋史寕宗紀改正)
　鑰持論堅正忤韓侂胄意奉祠累年機初為太常少
　卿侂胄開邉機曰恢復之名非不美今人才難得財
　力未裕萬一兵連禍結奈何鄧友龍曰不逐此人則
　異議無所囘遂斥外及入樞府時干戈甫定信使徃
　來機禆贊之功為多尤惜名器守法度進退人物直
　言可否不市私恩不避嫌怨
賑江淮流民
　出米二十萬石錢一百萬緡命江浙制置司賑之
九月金遣使來和議成
　下詔以和議成諭天下
冬十月以錢象祖史彌逺為左右丞相雷孝友知樞宻
院事樓鑰同知院事婁機參知政事
　彌逺尋以母憂去位(在十/一月)未幾象祖亦罷(在十/二月)
金主璟殂衛王永濟(太名允濟後避諱/改永世宗第七子)立(是為衛/紹王)
　金主無子疎忌宗室以永濟柔弱鮮智能故爱之欲
　傳位馬㑹永濟自武定入朝金主已感疾遂㽞不遣
　及金主殂元妃李氏黄門李新喜平章政事完顔匡
　等定策奉永濟即位(明年葬金主璟于道陵廟號章/宗  金章宗陵在順天府房山)
　(縣大房/山東北)
贈趙汝愚太師沂國公(諡忠定後/廹封福王)
(己/巳)二年(金主永濟/大安元年)夏四月金主永濟殺其故主妃李氏
　初章宗遺詔内人有娠者二人生男則立為儲貳平
　章政事布薩端(本名齊勤中都路和爾和必喇明安/人按齊勤舊作七斤和爾和必喇舊)
　(作大魯虎必剌/今改後仿此)承金主永濟意奏先帝承御賈氏當
　以十一月免乳今已逾期范氏産期合在正月今醫
　稱胎形已失願削髮為尼金主乃以范氏損其遺腹
　詔中外而殺元妃李氏承御賈氏以布薩端為右丞
　相
五月起復右丞相史彌逺
　彌逺歸治母䘮太子請賜第行在令就第持服以便
　咨訪
䝉古入靈州夏主安全降
　夏自是益衰
秋八月罷四川宣撫使
冬十二月輝和爾(舊作畏吾兒/今改後仿此)國降于䝉古
　輝和爾國自唐末四遷火州統巴什伯(舊作别失/八今改)里
　之地臣于契丹至是遂與舉部降于䝉古
(庚/午)三年(金大安/二年)夏六月丁巳朔日食(續綱目作四月朔/今依宋史寕宗紀)
(改/正)
秋八月夏侵金葭州
　夏自天㑹初與金議和八十餘年未甞交兵至是為
　䝉古所攻求救于金金主永濟新立不能出師夏人
　怨之遂侵葭州金慶善努(本内族名承立字獻甫統/軍使噶山之子按慶善努)
　(舊作慶山奴噶山舊/作拐山今改後仿此)敗之而去
冬十二月婁機免
　機立朝能正言好稱奬人才不遺寸長訪問賢能疏
　列姓名及其可用之實以備採取至是以老罷
䝉古侵金
　金主永濟嗣立有詔至䝉古傳言當拜受䝉古主問
　金使曰新君為誰使曰衛王也䝉古主遽南面唾曰
　我謂中原皇帝是天上人做此等庸懦亦為之邪何
　以拜為即乘馬北去金使還言永濟怒欲俟䝉古入
　貢就害之䝉古主知之遂與金絶益嚴兵為備數侵
　掠金西北之境其勢漸盛金人皇皇遂禁百姓傳説
　邉事(周禮口自此䝉古與金/兵連禍結故特書之)
(辛/未)四年(金大安/三年)夏四月金使人求和于䝉古䝉古不許
　初金納哈塔邁珠(舊作納合/買住今改)守北鄙知䝉古將侵邉
　奔告于金主金主曰彼于我無釁汝何言此邁珠曰
　近見其鄰部附從西夏獻女而造箭製楯不休非圖
　我而何金主以其擅生邉隙囚之及䝉古侵擾雲中
　九原連嵗不休遂破大水濼(方輿紀西在/大同府西北)以進金主
　始恐釋邁珠而遣西北路招討使鈕祜禄哈達(舊作/粘合)
　(打今/改)求和蒙古主不許
六月遣使如金不至而還
　賀生辰也時金有䝉古之難不暇延使者至涿州而
　還尋詔江淮京湖四川制置司謹飭邉備
秋八月夏主安全卒族子遵頊立(遵頊改元光定/號安金曰襄宗)
䝉古攻金西京㽞守赫舍哩呼沙呼棄城遁金西北諸
州皆降䝉古
　金通吉遷嘉努(舊作獨吉千家/奴今改後仿此)完顔呼實(舊作胡沙/今改後仿)
　(此/)至烏舍堡(與下烏月營俱/在大同府北)未及設備䝉古兵奄至
　拔烏舍堡及烏雲營䝉古主乘勝破白登城(本漢白/登臺地)
　(金置縣元廢故城在/今大同府陽高縣南)遂攻西京凡七日呼沙呼懼以
　麾下棄城突圍遁去䝉古主以精騎三千馳之金兵
　大敗追至翠屏口(翠屏山口也/在渾源州南)遂取西京及桓撫州
　(桓州金置明廢故城在今獨石口外上駟院牧厰北/撫州亦金置元為興和路明廢故城在今張家口外)
　(鑲黄旗牧/厰西南)䝉古主復遣其子卓沁(䝉古主長子/舊作木赤)察罕
　台(䝉古主次子/舊作察合台)烏格台(䝉古主第三子即太宗舊/作窩閣台今並改後仿此)三
　人帥兵分取雲内東勝武朔豐靖等州(注俱/見前)由是金
　徳興(本遼奉聖州金升府元曰/保安州今州屬宣化府)𢎞州(遼置元省故城/在今宣化府西)
　(寧/縣)昌平懐來(注俱/見前)縉山(唐縣今宣化/府延慶州是)豐潤(金縣今屬/遵化州)
　密雲(注見/前)撫寧(金縣今屬/永平府)集寧(金縣屬撫州元置路/于此明廢故城在今)
　(正黄旗/牧厰東)東過平灤(謂平州灤州也續綱/目作平欒今改正)南至清滄(與/下)
　(忻代注/俱見前)由臨潢過遼河西南至忻代皆降于䝉古
閏九月金兵禦䝉古敗績于㑹河(堡名故址在今宣/化府萬全縣西)䝉
古遂入居庸闗大掠而去
　䝉古主既破撫州休士牧馬將遂南向金主復命招
　討使完顔糾堅監軍完顏萬努(舊作萬奴今/改後仿此)等率其
　衆號四十萬駐野狐嶺(在萬全縣東北勢極髙/峻鴈飛過此遇風輙墮)以備
　呼實率重兵為後繼或謂糾堅曰蒙古新破撫州方
　以所獲賜其下馬牧于野當乗其不虞揜擊之糾堅
　曰此危道也不若馬步俱進為計萬全䝉古主聞之
　進兵于獾兒觜(在野狐/嶺西)糾堅遣麾下明安(剛里/人)問䝉
　古舉兵之故明安反降于蒙古以虛實告之䝉古主
　遂與糾堅等戰金兵大敗人馬蹂􁞻死者不可勝計
　䝉古乘鋭而前呼實畏其鋒不敢拒戰引兵南行蒙
　古兵踵擊之至㑹河堡金兵又大敗呼實僅以身免
　走入宣徳(注見/前)䝉古兵乘勝薄之遊兵至居庸闗守
　將完顔福夀(哈斯/罕人)棄闗遁䝉古兵克之金中都戒嚴
　禁男子不得輙出城䝉古逰奕至都城下金主欲南
　奔汴㑹衛卒誓死迎戰䝉古兵損折頗多遂襲金羣
　牧監驅其馬而去金主乃止命秦州刺史珠格高琪
　屯通元門外尋降呼實為咸平路兵馬總管將士以
　其罰輕由是益不用命
冬十一月己酉朔日食
金以圗克坦鎰為右丞相赫舍哩呼沙呼為右副元帥
　鎰為上京㽞守聞中都戒嚴曰事急矣乃選兵二萬
　遣同知烏克遜鄂屯(舊作烏古孫兀/屯今改後仿此)將之入衛金
　主嘉之徴拜尚書右丞相(先是鎰上言曰自國家與/韃靼交兵以來彼聚而行)
　(我散而守以聚攻散其敗必然不若入保大城併力/備禦昌和撫三州素號富貴人皆健勇可内徙之以)
　(益兵勢人畜財貨不至亡失參政梁􁧉曰如此是自/蹙境土也金主從􁧉謀鎰復奏曰遼東國家根本距)
　(中都數千里萬一受兵州府顧望必須報可誤事多/矣可遣大臣行省以鎮之金主不悦日無故置行省)
　(徒摇人心耳不從及失三州又聞東京不守金主/乃大悔曰從丞相之言當不至此我見丞相恥哉)呼
　沙呼之棄西京而還也至蔚州擅取官庫銀五千兩
　及衣幣諸物奪官民馬與從行人入紫荆闗(易易州/西地記)
　(大行八陘其第/七為蒲隂即此)殺淶水(隋縣今/屬易州)令至中都金主皆不
　問以為右副元帥呼沙呼益無所忌憚自請兵二萬
　北屯宣徳金主與之三千令屯媯州(注見/前)呼沙呼不
　悦
金益都楊安兒作亂
　初益都人楊安國少無頼以粥鞍材為業市人呼為
　楊鞍兒遂自名楊安兒泰和中金人南侵山東無頼
　往往相聚剽掠命州縣招捕之安兒時為羣盗亦請
　降隸名軍中累官至防禦使及䝉古兵薄中都詔招
　鐵瓦敢戰軍得千餘人以唐古哈達(舊作唐括合打/今改後仿此)
　為都統安兒副之以戍邉安兒至雞鳴山(在今宣化/府宣化縣)
　(東南一名鳴鷄山寰宇記即古磨笄山也/毎夜冇野鷄羣鳴于上故亦名鳴鷄也)不進亡歸
　山東與張汝楫聚黨功劫州縣殺掠官吏山東大擾
(壬/申)五年(金崇慶/元年)春三月金赫舍哩呼沙呼有罪放歸田里
　呼沙呼欲移屯南口移文尚書省曰韃靼兵來必
　不能支一身不足惜三千兵為可憂十二闗建春萬
　寧宮且不保金主惡其言下有司按問詔數其十五
　罪罷歸田里
夏五月安南王李龍翰死其壻陳日煚襲主國事
　龍翰卒子昊旵嗣尋卒無子以女昭聖主國事其壻陳
　日煚因襲取之(李氏自公藴八傳凡/百二十餘年而易姓)
金河東陜西大饑
　斗米數千錢流莩滿野
金泰安劉二祖作亂掠淄沂州
秋七月雷雨太廟屋壊
　避正殿減膳(權直學士真徳秀上疏曰臣博觀經史/所志自非甚無道之世未聞震霆之驚)
　(及乎宗廟者也葢震霆者上天至怒之威宗廟者國/家至嚴之地以至怒之威而加諸至嚴之地其為可)
　(畏也明矣古先哲王遇非常之變異則必應之以非/常之徳政未甞僅舉故事而已今日避殿損膳之外)
　(咸無聞焉或者固已妾議陛下務為應天之文而不/完其實矣臣願陛下内揆之一身外察諸庶政勉進)
　(君徳毋以豢養安逸為心博通下情深求致異召和/之本庶幾善祥日應咎徴日消矣  真徳秀字景元)
　(後更為景希/建之浦城人)
(癸/酉)六年(金至寕元年九月以/後宣宗珣貞祐元年)春二月故遼人耶律瑠格
(舊作留/哥今改)取金遼東州郡自立為遼王
　瑠格契丹人仕金為北邉千户䝉古兵起金人疑遼
　遺民有他志瑠格不自安遁至龍安(即黄龍府大定/中改隆州貞祐)
　(初升/府)聚衆至十餘萬自為都元帥遣使附于䝉古金
　遣呼實率兵往攻瑠格大敗之遂自立為遼王改元
　元統盡有遼東州郡遂都咸平(金改為咸州後升府/明省故城在今奉天)
　(府鐵/領縣)瑠格後降䝉古蒙古主以為元帥令居廣寧
夏五月夏侵金保安慶陽
金主永濟復以赫舍哩呼沙呼為右副元帥秋八月呼
沙呼弑永濟而立昇王珣(顯宗之子原名烏都布是為/金宣宗金史作吾暏補今改)
自為太師尚書令都元帥封澤王
　金主復用呼沙呼使將兵屯燕城北圖克坦鎰諌不
　聼呼沙呼與其黨完顏綽諾(舊作醜奴今/改後仿此)富察陸錦
　烏庫哩道喇(舊作烏古論/奪剌今改)等謀作亂㑹金主以䝉古
　兵在居庸闗呼沙呼日務馳獵不恤軍事遣使責之
　使者至呼沙呼怒遂妄稱知大興府圖克坦南平謀
　反奉詔入討使其黨圖克坦金夀召南平南平不知
　行至廣陽門呼沙呼遇之于馬上手刃殺之完顔實
　古納(舊作石古乃/今改後仿此)聞亂召兵五百迎戰不勝皆死之
　呼沙呼至東華門呼衛實哷竒爾(舊作斜烈紇兒/今改後仿此)等
　納之呼沙呼入宫盡以其黨易宿衛自稱監國都元
　帥居大興府陳兵自衛召聲伎與親黨㑹飲明日以
　兵逼金主出居衛邸遣武衛兵二百固守之(呼沙呼/欲除拜)
　(其黨令黄門入宫收璽尚宫左夫人鄭氏掌寳璽拒/之曰璽天子所用呼沙呼人臣取將何為黄門曰今)
　(天時大變主上且不保况璽乎御侍當思自脱計鄭/氏厲聲罵曰若軰宫中近侍恩遇尤隆君難不以死)
　(報反為逆豎奪璽邪我死可必璽必不與遂暝目不/語黄門乃還呼沙呼復遣人奪取宣命之寳除拜其)
　(黨數/十人)丞相圖克坦鎰時墜馬傷足在告聞難作命駕
　將入省或告之曰省府皆以軍士守之不可入矣少
　頃軍士索人于閭巷鎰乃還第呼沙呼欲僭位猶豫
　不决以鎰人望乃詣訪之鎰從容謂曰翼王(珣先封/翼王又)
　(封昇/王)章宗之兄顯宗長子衆望所屬元帥决䇿立之
　萬世之功也呼沙呼黙然乃遣宦者李思中弑金主
　于邸時完顔綱將兵十萬行省事于縉山呼沙呼誘
　而殺之因盡撤沿邉諸軍赴中都平州騎兵屯薊州
　以自重遣圖克坦銘(字國本徒克/坦貞之孫)等迎昇王珣于彰
　徳九月至燕即位立其子守忠為太子追廢永濟為
　東海郡侯(後追復衛/王諡曰紹)
冬十月䝉古大敗金將珠格高琪于懐來進圍燕高琪
還殺呼沙呼金主以高琪為左副元帥
　蒙古兵至懐來金元帥右監軍珠格高琪拒之敗績
　䝉古乗勝進圍中都方䝉古兵至皁河欲渡高橋呼
　沙呼病足乗車督戰蒙古兵大敗翌日再戰呼沙呼
　創甚不能出期高琪以乣軍(金史兵志東北路部族/乣軍二西北西南二路)
　(乣軍十又百官志有宻雅里乣等詳衮九處里欽定/金國語解乣即糺字糺軍所收之軍也宻雅  舊作)
　(咩詳衰舊作詳□/長官之稱今改)五千距之高琪失期不至呼沙呼
　欲斬之金主以其有大功特喻令髙琪免死呼沙呼
　乃益其兵令出戰(□之曰勝則贖/罪不勝斬汝)高琪大潰自度必
　為呼沙呼所殺乃以乣軍入中都圍呼沙呼之第呼
　沙呼聞難作登後垣欲走衣絓墜而傷股軍士就斬
　之高琪取其首詣闕請罪金主赦之因詔暴呼沙呼
　之罪奪其官爵以高琪為左副元帥一行將士論功
　行賞
䝉古以史天倪(字和甫/永清人)為萬户屯霸州
　時䝉古穆呼哩(札拉爾氏崆根郭斡之子按穆呼/哩舊作木華黎札拉爾舊作札刺)
　(爾崆根郭斡舊作孔温/窟哇今並改後仿此)統兵侵金所向殘破永清史
　秉直聚族謀曰方今國家䘮亂吾家百口何以自保
　既而知降者皆得免乃率里中數千人詣涿州軍門
　降穆呼哩欲用秉直秉直辭乃以其子天倪為萬户
　領降人家屬屯霸州(天倪拊循有方逺/近降者十餘萬家)
十二月夏取金涇川
䝉古分兵拔金河北河東諸州郡
　䝉古主留竒爾台(舊作怯/台今改)哈斯台(舊作哈/台今改)屯燕城北
　分降人楊伯遇劉林漢軍四十六都統並韃靼兵為三
　道命其子卓沁察罕台烏格台為右軍循太行而南
　(破保州山中邢沼磁相衛輝懷孟諸/郡徑扺黄河大掠平陽太原之間)别将克特卜齊
　(舊作薄/察今改)等遵海而東(破灤薊大掠/于遼西之地)䝉古主自將與子
　圖壘(䝉古主少子後贈睿/宗舊作拖雷今改)由中道(破雄莫清滄景獻/河間濵隶濟南等)
　(郡/)自大口以逼中都時中原諸路之兵皆僉往山後
　防遏悉僉鄉民為兵上城守禦䝉古盡驅其家屬來
　攻父子兄弟往往遙呼相認由是人無固志故所至
　郡邑皆下凡破金九十餘郡兩河山東數千里人民
　殺戮幾盡金帛子女牛馬羊畜皆席卷而去屋廬焚
　燬城郭坵墟
(甲/戌)七年(金貞祐/二年)春三月詔安丙同知樞宻院事未至改
知潭州
　丙使所愛吏安蕃何九齡合官軍夜襲秦州敗歸沔
　州都統制王大才執九齡等七人斬之而訟丙于朝
　故有潭州之命
金以其故主永濟之女歸䝉古夏四月及䝉古平
　䝉古主還自山東屯燕城北諸將請乗勝破燕䝉古主
　不從遣使諭金主曰汝山東河北郡縣悉為我有汝
　所守惟燕京耳天既弱汝我復迫汝于險天其謂我
　何我今還軍汝不能犒師以弭我諸將之怒邪金丞
　相高琪言于金主曰韃靼人馬疲病當决一戰完顏
　承暉(字離明本/名福興)曰不可我軍身在都城家屬各居諸
　路其心向背未可知戰敗必散苟勝亦思妻子而去
　社稷安危在此一舉莫如遣使議和待彼還軍更為
　之計金主然之遂遣承暉求和䝉古主欲得其公主
　金主乃以東海郡侯少女及金帛童男女各五百馬
　三千與之蒙古主引歸出居庸闗收所虜山東兩河
　少壯男女數十萬皆殺之金主以䝉古既和大赦其
　國内
金左丞相圖克坦鎰卒
　金主將遷都于汴鎰曰鑾輿一動北路皆不守矣今
　已講和聚兵積粟固守京師䇿之上也南京四靣受
　兵遼東根本之地依山負海其險足恃備禦一靣以
　為後圖䇿之次也金主不從鎰尋卒(鎰明敏方正學/問該貫一時名)
　(士皆出/其門)
五月金主徙都汴扈衛乣軍叛降䝉古秋七月䝉古復
圍燕
　金主以國蹙兵弱財用匱乏不能守中都乃議遷于
　汴諌者皆不納五月命平章政事都元帥完顔承暉
　左丞穆延盡忠(本名博多上京路明安人按穆延舊/作抺撚博多舊作彖多今改後仿此)
　奉太子守忠㽞守中都遂與六宫啓行䝉古主聞之
　怒曰既和而遷是有疑心而不釋憾特以解和為欵
　我之計耳復圖南侵金主至良鄉令䕶衛乣軍元給
　鎧馬悉復還宮乣軍怨之遂作亂殺其主帥索衮而
　推卓多必實呼勒札拉爾(按索衮舊作素温卓多舊/作斫答必實呼勒舊作比)
　(渉兒札拉爾舊作/札剌兒今並改)三人為帥北還完顏承暉聞變以
　兵阻盧溝卓多擊敗之軍勢既張遣使乞降于䝉古
　䝉古主遂遣明安援卓多合其兵圍燕京(金主聞之/遣人召太)
　(子應奉翰林文字完顔蘇哷以為不可平章珠格高/琪曰上居此太子宜從且汝能保都城必完乎蘇哷)
　(日完固不敢必但太子在彼則聲勢俱重邉隘有守/則都城無虞昔唐明皇幸蜀大子實在靈武葢將以)
　(繫天下之心也不從竟召太子太子既行中/都益懼  按蘇哷舊作素蘭今改後仿此)
罷金歲幣
　時金人屢遣使來督歲幣起居舍人真徳秀上疏請
　絶之(畧曰女真以䝉古侵陵徒巢于汴此吾國之至/憂也葢䝉古之圍滅女真猶獵師之志在得鹿)
　(鹿之所在獵必從之既能越三闗之阻以攻燕豈不/能絶黄河一帶之水以趨汴使䝉古遂能如劉聰石)
　(勒之據有中原則疆塲相望便為鄰國固非我之利/也或如耶律徳光之不能即安中土則奸雄必將投)
　(隙而取之尤非我之福也今當乗女真之將亡亟圖/自立之䇿不可幸女真之未亡姑為自安之計也夫)
　(用忠賢修政事屈羣策收衆心者自立之本訓兵戎/擇將帥繕城池飭戍守者自立之具以忍恥和戎為)
　(福以息兵忘戰為常積安邉之金繒飾行人之玉帛/女真尚存則用之女真强敵更生則施之强敵此苟)
　(安之計也陛下以自立為規模則國勢日張人心日/奮雖强敵驟興不能為我患以苟安為志嚮則國勢)
　(日削人心日偷雖弱金僅存不能無外憂葢安危存/亡皆所自取若夫當事變方興之日而示人以可侮)
　(之形是堂上召兵户内延/敵也微臣區區竊所深慮)反覆數千言帝納之遂罷
　金國嵗幣
夏人請㑹師伐金不報
　夏人以書來四川議夾攻金以恢復故彊時董居誼
　(字仁夫/臨川人)初入蜀不之報由是邉訊中絶
九月壬戍朔日食
䝉古穆呼哩攻金遼西州郡下之
　穆呼哩進兵攻金北京守將伊木沁(舊作銀/青今改)帥其衆
　二十萬禦于和託(戍名方輿紀要在故大/寕城西舊作花道今改)敗還嬰城
　自守其禆將完顔實哷(舊作昔/烈今改)髙徳玉等殺伊木沁
　而推音達琿(舊作寅答虎/今改後仿此)為帥穆呼哩命史天祥(天/倪)
　(從/兄)等趣兵進攻音達琿遂舉城降穆呼哩怒其降緩
　欲坑之蕭額森(舊作蕭也/先今改)曰北京為遼西重鎮既降
　而坑之後豈有降者乎穆呼哩從之奏音達琿權北
　京留守以烏葉爾(薩勒珠特氏察克察衮子舊作吾/也兒元史作吾也而薩勒珠特舊)
　(作珊竹察克察衮舊/作察噶察華今改)權兵馬帥府事以鎮之于是金
　順成懿通州(注俱/見前)相繼降于䝉古
冬十二月金濰州李全(北海農/家子)作亂
　全鋭頭蠭目權譎善下人弓馬趫㨗能運鐵槍人號
　李鐵槍開禧中戚拱常結之以復漣水金主遷汴賦
　歛益横河北山東遺民保砦守險羣聚為盗㓂掠州
　郡皆衣紅納襖以相識時目為紅襖賊全與仲兄福
　亦聚數千鈔掠山東劉慶福國安用(淄州人後/改名用安)鄭衍
　徳田四于洋于潭等皆附之
金張鯨據錦州自稱臨海王附于䝉古
　時興中府石天應(字瑞之興/中永徳人)亦降䝉古(鯨尋為穆呼/哩所殺其弟)
　(致復據錦州自稱瀛王降金穆呼哩/遣将攻破之其下縳致出降遂被殺)
(乙/亥)八年(金貞祐/三年)春二月金布薩阿哈(原名/阿海)擊楊安兒安
兒敗死三月阿哈復破劉二祖斬之
　布薩阿哈至益都敗安兒于城東安兒奔登州刺史
　耿格納之安兒僭號置官屬(政元/天順)衆數十萬阿哈復
　與山東行省完顔霆(本姓李氏中/都寳坻人)經厯洪果(舊作黄/摑今改)
　(按此係姓氏/史失其名)將花㡌軍討敗之殱其衆安兒乘舟入
　海欲走岠􁀙山(在登州府棲霞縣東方輿/紀要山舊産金亦名金山)舟人曲成
　擊之安兒墜水死無子其妺四娘子狡悍善騎射劉
　全收餘黨奉之稱曰姑姑衆尚萬餘掠食至磨旗山
　(在萊州府/離縣南)李全以其衆附之楊氏因與私通遂以為
　夫阿哈復遣𤓰爾佳錫爾格(上京路明安人舊作夾/谷石里哥今改後仿此)
　破劉二祖斬之餘黨推霍儀為帥彭義斌石珪(泰安/新泰)
　(人/)夏全時青(滕陽/人)裴淵葛平楊徳廣王顯忠附焉
金主遣兵救燕與䝉古兵遇于霸州大潰夏五月中都
㽞守右丞相完顔承暉自殺䝉古遂入燕
　時金中都被圍既久完顔承暉以穆延盡忠久在軍
　旅悉以兵付之而自總持大綱又遣人以礬寫奏告
　急金主命左監軍永錫將中山真定軍左都監烏庫
　哩慶夀(河北西路/明安人)將大名兵萬八千西南路歩騎萬
　一千河北軍一萬御史中丞李英(字子賢遼陽/人徙益都)運糧
　大名行省富珠哩(舊作孛/术今改)徳裕(本名富拉塔隆安路/明安人富拉塔舊作)
　(蒲剌都/今改)調遣繼發以救中都英至大明得兵數萬馭衆素
　無紀律三月英被酒與蒙古兵遇于霸州北大敗盡
　失所運糧英死士卒殱焉慶夀永錫軍聞之皆潰歸
　自是中都援絶内外不通承暉與盡忠㑹議期同死
　社稷盡忠不從承暉怒即起還第然兵柄既皆屬盡
　忠承暉無如之何乃辭家廟作遺表付尚書省令史
　師安石(字子安清安人本姓/尹氏避國諱更焉)書之皆論國家大計及
　平章政事高琪姦狀且謝不能終保都城之罪從容
　若平日與安石舉白引滿謂之曰承暉于五經皆經
　師授謹守而力行之不為虛文既被酒取筆與安石
　訣謂曰子行矣安石出門聞哭聲復還問之則已仰
　藥死矣家人匆匆瘞庭中是日暮凡在中都妃嬪聞
　盡忠將南奔皆束裝至通元門盡忠紿之曰我當先
　出與諸妃啓途諸妃信之盡忠乃與爱妾及所親者
　先出城不復反顧䝉古兵遂入中都吏民死者甚衆
　宫室為亂兵所焚火月餘不滅時䝉古主在桓州聞
　燕陷遣使勞明安等而輦其府庫之實北去于是金
　祖宗神御及諸妃嬪皆淪沒焉(安石奉承暉遺表至/汴贈尚書令廣平郡)
　(王諡忠肅盡忠至汴金主釋不問仍/以為平章政事未幾以謀逆伏誅)
冬十月夏取金臨洮
䝉古攻金潼闗不克遂自嵩山趨汴金人敗之乃還
　䝉古主駐軍魚兒濼(在今鑲黄旗□厰故興和城西/金史地理志柔逺縣有大魚濼)
　(即/此)遣繖格巴圖(舊作三哥拔都/今改後仿此)帥萬騎自西夏趨京
　兆攻潼闗不能下乃由嵩山小路趨汝州遇山磵輙
　以鐵槍相鎖連接為橋以渡遂赴汴京金主急召花
　㡌軍于山東䝉古兵至杏花營(在祥符/縣西)距汴京二十
　里花㡌軍擊敗之䝉古兵還至陜州適河氷合遂渡
　而北金人専守闗輔(時䝉古兵所向皆下金主遣使/求和䝉古主欲許之謂薩木哈)
　(曰譬如圍塲中獐鹿吾已取之矣獨餘一兔盍遂舍/之薩木哈恥于無功不從遣人謂金主曰若欲議和)
　(可去帝號稱臣常封/汝為王議遂不成)
十一月復遣使如金
　賀正旦也刑部侍郎劉鑰(字晦伯/建陽人)等及太學諸生上
　章言其不可不報
以真徳秀為江東轉運副使
　徳秀朝辭奏五事一曰宗社之恥不可忘(言國家之/于金人葢)
　(萬世必報之讐高宗孝宗值其方强不得已以太王/自處而以勾踐望人後今天亡金近在朝夕誠能以)
　(待敵之禮而遇天下之豪傑以遣敵之費而厲天下/之甲兵人心奮張士氣自倍何憚而不絶之哉且重)
　(于絶之者畏召怨而啟釁也然能不召怨于将亡之金/而不啟釁于方興之敵權其利害顧孰重孰輕臣願陛)
　(下勉勾踐之良圖懲謝元之/失策則王業興隆可冀矣)二曰比鄰之道不可輕
　(言䝉古及山東之盗苟得志而鄰於吾奠大之憂也/願朝廷毋輕二冦日夜講其攻守之䇿以逆杜窺窬)
　(之/心)三曰幸安之謀不可恃(言今之議者大抵以金之/存亡為我欣戚聞危蹙之)
　(報則冀其非實得安静之耗則幸其必然是猶以朽/壤為垣而望其能障盗盗也願陛下勵自彊之志恢)
　(立武之絰則/大勢舉矣)四曰導諛之言不可聼(言今邉事方殷/正君臣戒懼之)
　(日若乃薦紳大夫工為諛説或以五福足恃為言夫/乾象告愆邇日尤甚其可恃䜟緯不經之説而忽昭)
　(昭之警戒乎惟陛下鍳天人之相因察諛侫/之有害益修其身以格天休宗社之慶也)五曰至
　公之論不可忽(言公論國之元氣也元氣痞鬲不可/以為人公論湮欝不可以為國深惟)
　(今日實公論屈伸之機朝廷之上若以言者為爱君伸/為報國無猜忌之意而有聼用之誠則公論自此愈)
　(若以言者為沮事為徼名無聼用之誠而有猜忌之/意則公論自此復屈夫公論伸屈乃治亂存亡之所)
　(繇分故臣于終篇反復極/言惟陛下亮臣愚忠也)
(丙/子)九年(金貞祐/四年)春二月甲申朔日食
東西兩川地大震
夏四月金以胥鼎(字和之/持國子)為尚書左丞行省事于平陽
　鼎知平陽府聞䝉古兵渡潼闗即遣必刺阿嚕岱(舊/作)
　(必蘭阿魯帯/今改後仿此)圖克坦拜札(舊作徒單百家/今改後仿此)等帥兵一
　萬五千由便道濟河以趨闗陜而自以精兵援汴京
　又遣布薩薩固珠(舊作僕㪚掃吾/出今改後仿此)帥兵㑹諸將以拒
　䝉古之自闗而東者金主以其忠拜鼎左丞遣還平
　陽
秋七月金郝定稱帝于山東侯摰(字華芝/東阿人)討殺之
　時摰移行省于東平獲紅襖賊訊之知其渠帥郝定
　僭號署官改元已攻陷滕充單諸州萊蕪新泰等十
　餘縣道路不通摯帥師進擊執定送汴京誅之(已而/摯遣)
　(兵擊劉二祖餘黨執/霍儀斬之其衆皆㪚)
冬十月䝉古克金潼闗
　䝉古兵次嵩汝間金御史臺言敵兵深入重地近坻
　西郊彼知京師屯宿重兵不復叩城索戰但以逰騎
　遮絶道路而别兵攻擊州縣是亦困京師之漸也願
　陛下命陜西兵扼距潼闗選在京勇敢之將十數各
　付精兵隨宜伺察且戰且守復諭河北亦以此待之
　金主以奏付尚書省平章珠格高琪曰臺官素不習
　兵備禦方畧非所知也遂止高琪以䝉古兵日逼欲
　以重兵屯駐汴京以自固州郡殘破不復恤金主惑
　之國勢益衰
十一月金胥鼎敗䝉古于平陽復潼闗
　鼎慮䝉古兵扼河乃檄絳解隰吉孟五州經畧司相
　與㑹師為夾攻之勢及䝉古自三門析津北渡至平
　陽鼎遣兵拒戰䝉古兵敗乃去金人遂復潼闗
金以苖道潤為中都經畧使
　道潤貞祐初為河北義軍隊長以擊羣盗有功屢遷
　知中山府至是復有是命道潤有勇畧敢戰鬬能得
　衆士心前後撫定五十餘城署保定張柔(字徳剛/定興人)為
　元帥右監軍行元帥府事
(丁/丑)十年(金興定/元年)春正月金主謀伐夏不果
　金主命選兵三萬五千付圖們呼圖克們(舊作佗滿/胡土門今)
　(改/)統之西征尚書左丞胥鼎馳奏以為非便(畧曰自/北兵經)
　(過之後民食不給兵力未完若又出師非獨饋運為/勞民將流亡愈至失所或宋人乘隙而動復何以制)
　(之此繫國家社稷大計方今勢/止當禦備南邉西征未可議也)遂止尋進鼎平章政
　事封莘國公
地震
二月金尚書省請罷府州學生廪給金主不許
　尚書省以軍儲不繼請罷州府學生廪給金主曰自
　古文武並用向在中都設學飬士猶未甞廢况今日
　乎其令仍舊給之
三月金以武仙(威州/人)同知真定府事
　金石海據真定叛威州刺史武仙率兵斬海及其黨
　二百餘人降葛仲趙林張立等軍盡獲海僭擬物故
　有是命
夏四月金人分道來侵詔京湖江淮四川制置使趙方
(字彦直/衡山人)李珏(字元暉/吉水人)董居誼飭兵禦之
　初金有王世安者獻取盱眙楚州之䇿金主以為淮
　南招撫使遂有南侵之謀珠格高琪復勸金主侵宋
　以廣彊土金主始猶不然至是命烏庫哩慶夀完顏
　薩布帥師南侵遂渡淮取光州中渡鎮(在光州光山/縣淮水旁)
　執𣙜埸官盛允升殺之慶夀分兵攻樊城圍棗陽光
　化軍别遣完顏阿林(本姓郭以/功賜姓)入大㪚闗以攻西和
　階成州朝廷聞之詔趙方李珏董居誼俱便宜行事以
　禦之(先是金右司諌許古上疏請遣使與宋議和則/韃靼聞將歛跡不宜用兵以益敵金主即命古)
　(草議和牒文既成示參政髙汝礪汝礪言有哀祈之/意徒示微弱無足取者議遂寢平章政事胥鼎亦切)
　(諫南侵有大不可高琪不從金主以南北用兵西夏/復擾財匱兵弱為憂集百官議守禦之策高琪心忌)
　(之有所言皆不用巖許古字道真獻州/交河人髙汝礪字  夫應州金城人)
五月趙方遣統制扈再興(字叔起/淮人)鈐轄孟宗政(字徳父/絳州人)
等救棗陽金人敗走
　金人犯襄陽棗陽方語其子范(字武/仲)葵(字南/仲)曰朝廷
　和戰未定觀此益亂人意吾䇿决矣惟有提兵臨邉
　決戰以報國爾遂抗疏主戰因親往襄陽檄統制扈
　再興陳祥鈐轄孟宗政等禦之仍増戍光化信陽均
　州以聨聲勢金人來自團山(在襄陽/縣北)勢如風雨再興
　等分三陳設伏以待既至再興中出一陣復郤金人
　逐之宗政與祥合左右兩翼掩擊之金人三靣受敵
　大敗血肉枕籍山谷間尋報棗陽圍急宗政午發峴
　首遲明抵棗陽馳突如神金人大駭宵遁方聞㨗大
　喜以宗政權知棗陽軍未幾京湖將王辛劉世興亦
　敗金兵于光山隨州
六月詔伐金
　下詔伐金傳檄招諭中原官吏軍民從趙方之請也
太白經天
秋七月丙子朔日食
冬十二月䝉古以穆呼哩為太師經畧山南
　䝉古主以穆呼哩有佐命功拜太師國王承制行事
　賜誓劵金印分洪吉哩(舊作宏吉/剌今改)等十軍及番漢
　諸軍並隸其麾下建行省于燕雲且謂之曰太行之
　北朕自經畧太行之南卿其勉之穆呼哩乃自中都
　南攻遂城及蠡州(注俱/見前)皆下之(初蠡州拒守力屠乃/降穆呼哩怒將屠其)
　(城時州人趙瑨從穆呼哩為署百户泣曰母與兄在/城中乞以一身贖一城之命哀懇切至穆呼哩義而)
　(許之遂東擊齊定臨/淄登萊等州而去)
蒙古圍夏興州夏州遵頊出奔西涼
(戊/寅)十一年(金興定/二年)春正月李全率衆來降詔以全為京
東路總管(考李全降宋宋史寧宗紀及李全傳俱在嘉定/十一年續綱目乃書于十年七月而于分注)
(之末則又仍全傳舊文云東海馬良等輻輳漣水全等/生羨心焉似尚未歸附者叙次殊不明晰今依宋史改)
(書并/改輯)
　先是知楚州事應純之宻奏山東羣盜歸正中原可復
　(李全等出没島崓寳貨山積而不得食相率食人會/鎮江武鋒卒沈鐸亡命山陽誘致米商獲利數十倍)
　(知楚州應純之償以玉貨北人至者輙舍之鐸因説/純之以歸銅錢為名弛渡淮之禁由是來者莫可遏)
　(初楊安□未敗有意歸朝定逺民季先者大侠劉佑/家厮飬也甞随佑部綱客山陽楊安兒見而悦之處)
　(以軍職安兒死先至山陽夤縁鐸得見純之道山東/豪傑願歸正之意純之命先為譏察諭意羣豪以鐸)
　(為武鋒副將與髙忠皎各集忠義民兵分二道伐金/先遂以金五千人附忠皎忠皎與合兵攻克海州糧)
　(援不繼退屯東海已而全及其兄福襲金莒宻/青州皆克之純之見北軍屢捷遂宻聞于朝)時頻
　嵗小稔朝野無事丞相史彌逺鑒開禧之事不明招
　納宻敕江淮制置李珏及純之慰接之號忠義軍就
　聼節制給忠義糧于是東海馬良高林宋徳珍等萬
　人輻輳來歸李全等生羡心焉至是全至漣水舉衆
　歸附遂有是命
二月金人圍棗陽孟宗政擊敗之
　宗政權棗陽初眂事一爱僕犯新令立斬之軍民股
　栗于是築隄積水修治城堞簡閲軍士至是完顔薩
　布擁步騎圍城宗政與扈再興合兵角敵厯三月大
　小七十餘戰宗政身先士卒金人戰輙敗忿甚周城
　開濠控兵立濠外飛鋒鏑以綯鈴自警鈴響則犬吠
　宗政厚募壯士乗間突擊金人不能支盛兵薄城宗
　政隨方力拒隨州守許國援師至白水(此棗陽之白/水即漢光武)
　(所興地非來自南陽之白河/也又别名滚河下流入漢)鼓聲相聞宗政率諸將
　出戰金人奔潰
金人焚大㪚闗入皂郊堡(在秦州西宋置/有皂郊搏馬務)三月利州統
制王逸將兵復之進攻秦州至赤谷(即赤峪川在秦州/南元統志皂郊堡)
(下視赤峪/川即此)而潰
　金完顔阿林入皂郊堡兵死者五萬人逾月王逸帥
　官軍及忠義人十萬復之追斬金統軍完顔贇進攻
　秦州至赤谷口沔州都統劉昌祖命退師且放㪚忠
　義人軍遂大潰
夏四月金人入西和成階州及河池興元都統呉政敗
之乃去
　金人合長安鳯翔之衆復攻皂郊遂趨西和州劉昌
　祖焚城遁還時西和守臣楊克家成州守臣羅仲甲
　階州守臣侯頤以昌祖遁皆棄城走金兵遂入諸州
　前後獲糧九萬斛錢數十萬軍實不可勝計復攻大
　㪚闗守將王立亦遁又攻黄牛堡(注見/前)呉政拒却之
　政至大㪚闗執立斬之以徇事聞政進三官昌祖奪
　官竄韶州克家等並竄逺州
五月金中都經畧副使賈瑀殺苗道潤道潤將張柔襲
之至紫荆闗遇䝉古與戰被執遂降䝉古
　道潤素與瑀有隙互相攻擊既而瑀詐為約和道潤
　信之瑀遂伏兵刺殺道潤道潤之衆無所依部將靖
　安民(徳興府永/興縣人)代領之瑀不自安遣使告張柔曰吾
　得除道潤以君不助兵故也柔怒叱使者曰瑀殺吾
　所事吾食瑀肉且未足快意反以此言相戲邪遂檄
　召道潤部曲告以復讐之意衆皆羅拜推柔為長柔
　方㑹兵趨中山而䝉古兵出自紫荆闗柔遇之遂戰
　于狼牙嶺(即今狼牙口在正/定府阜平縣東北)柔馬跌為䝉古兵士所
　執至軍前見主帥明安柔立而不跪左右强之柔叱
　曰彼帥我亦帥也大丈夫死即死終不偷生為他人
　屈明安壯而釋之其潰卒稍來集明安恐柔為變質
　其二親于燕京柔歎曰吾受國厚恩不意猖獗至此
　顧忠孝不兩立姑為二親屈遂降䝉古以柔為河北
　都元帥
金國安用降詔以安用同知孟州事
秋八月䝉古穆呼哩復攻取金河東諸州郡金元帥烏
庫哩徳升(本名埒爾錦益都路明安/人埒爾錦舊作録謹今改)等死之
　穆呼哩圍太原環之數匝金元帥烏庫哩徳升力拒
　之城西北隅壊徳升聨車寨之三却三登矢石如雨
　守陴者不能立城破徳升至府署謂其姑及妻曰吾
　守此數年不幸力窮乃自縊而死行省參政李草(字/君)
　(美河/津人)守平陽兵少援絶城陷或謂革宜上馬突圍出
　革嘆曰吾不能保此何面目見天子汝輩可去矣遂
　自殺節度使完顔恩徹亨(隆安府明安人按恩徹亨/舊作訛出虎今改後仿此)
　守汾州元帥右監軍納哈塔布拉圖(大名路明安人/舊作納合蒲剌)
　(都今/改)守潞州城破皆力戰而死
冬十二月金主遣使來求和不納遂遣其太子守緒(原/名)
(寕嘉素金史作/寕甲速今改)㑹兵來侵
　金主欲乘勝來議和以開封府治中吕子羽為詳問
　使至淮中流不納廼去由是和好遂絶金主以布薩
　安貞為左副元帥輔太子守緒南侵
(己/卯)十二年(金興定/三年)春正月金人復侵西和成鳯州入黄
牛堡呉政拒戰死之
　政既死金人乘勝攻武休闗(注見/前)都統李貴遁還權
　興元府事趙希昔棄城走金人遂入興元府沔州都
　統張威(字徳逺/成州人)使石宣邀擊之于大安軍(今漢中府/沔縣有三)
　(泉故城宋于此置大安/軍元為州後改縣明省)大破之殱其精兵三千人俘
　其將巴圖魯安(舊作巴土/魯安今改)金人乃遁去
金人復大舉圍棗陽趙方使知隨州許國等率師攻唐
鄧以救之
　完顔額爾克(舊作訛可今/改後仿此)圍棗陽塹其外繞以土城
　方計其空巢穴而來若𢷬其虛則棗陽之圍自解乃
　命國及扈再興引兵三萬餘分二道出攻唐鄧二州
　又命其子范監軍葵為後殿
以曽從龍(字君錫公/亮四世孫)同知樞宻院事任希夷(字伯起眉/州人徙郡)
(武/)簽書院事
　希夷甞從朱熹學篤信力行為禮部尚書以朱熹張
　栻吕祖謙皆已賜諡而周惇頥程顥程頥張載四人
　為百代絶學之倡尚未贈諡乃上言乞定議賜諡朝
　廷從之(從龍尋叅/知政事)
金人入洋州竄董居誼于永州以聶子述為四川制置
使
　守臣蔡晋卿遣兵拒之不克洋州遂破金人焚其城
　而去居誼自利州遁還詔竄之
夏人請㑹師代金詔許之
三月金人侵淮西楚州賈渉(字濟川/天台人)使李全救却之詔
加全廣州觀察使
　金人圍安豐軍及滁濠光州遂分兵自光州攻黄州
　之麻城(隋縣今屬湖/北黄州府)自濠州攻和州之石磧(在州/東北)自
　盱眙攻滁州之全椒來安(南唐縣今/屬滁州)及掦州之天長
　真州之六合淮南流民渡江避亂諸城悉閉金逰騎
　數百至采石楊林渡建康大震時渉以淮東提刑知
　楚州節制京東忠義慮忠義人兵為金所用乃遣陳
　孝忠向滁州石珪夏全時青向濠州李先葛平楊徳
　廣趨滁濠李全李福要其歸路李全進至渦口與金
　左都監赫舍哩約赫徳(一名志本出親軍按約赫徳/舊作牙吾荅今改後仿此)
　駙馬布薩阿哈連戰于化湖陂(在鳯陽府/懐逺縣南)殺金將數
　人得其金牌金人乃解諸州之圍而去全追擊之復
　敗之于曹家莊而還金人自是不敢窺淮東(初渉募/能殺金)
　(太子者賞節度使殺親王者賞承宣使殺駙馬者賞/觀察使全因致所得金牌于渉云殺駙馬布阿哈所)
　(獲者渉請于朝乞如約受賞遂授/全廣州觀察使而阿哈實不死也)
興元卒張福等作亂夏四月陷利州聶子述走保劍門
福遂掠閬果
　興元軍士張福莫簡作亂以紅巾為號入利州聶子
　述退保劍門檄醴泉觀使安丙子知果州癸仲兼節
　制軍馬任討賊之事癸仲召沔州都統制張威等帥
　兵來㑹福等殺總領財賦楊九鼎遂掠閬果州
復以安丙為四川宣撫使
　張福等作亂四川大震張方魏了翁(字華父卭/州蒲江人)移書
　宰執謂安丙不起則賊未即平蜀未可定雖賊亦曰
　須相公作宣撫使事乃定耳李璧李􁅱亦以國事勉
　丙丙乃至果州㑹詔丙為宣撫知興元府利州路安
　撫使民心始安
金築汴京裏城
　初珠格高琪請修南京裏城金主曰此役一興民滋
　病矣城雖完固能獨安乎高琪固請築之既而金主
　慮擾于民募人能致甓五十萬者遷一官百萬陞一
　等于是平陽判官完顔阿拉(舊作阿剌今/改後仿此)左廂譏察
　霍定和發蔡京故居得二百萬有竒准格遷賞金主
　一日問曰人言此役恐不能就高琪曰苟防城有法
　正使兵來臣等愈得効力金主曰與其臨城曷若不
　令至此為善高琪無以對及城成高琪受金鼎之賞
　建碑書功于㑹朝門
䝉古張柔侵金獲賈瑀殺之金武仙與戰于滿城敗績
河北郡縣多降䝉古
　蒙古使柔帥兵南下遂克雄易保安諸州柔必欲誅
　賈瑀而瑀據孔山臺(在定州曲陽縣西北孔山上志/云山半一孔前後洞徹故名)
　柔攻之不下臺無井泉汲山下柔先㫁其汲道瑀窮
　乃降柔縛瑀剖心以祭苖道潤遂引兵次于滿城武
　仙㑹鎮定深冀兵數萬攻之柔全軍適出帳下才數
　百人柔令老弱婦女乘城自率壯士突出仙兵後毁
　其攻具從數騎策馬枤槊大呼入圍仙衆皆披靡復
　使緣山多張旗幟聲言救至曵柴揚塵鼓譟以進仙
　兵大潰柔追擊之尸陳數十里柔乘勝攻完州(金置/今為)
　(縣屬保/定府)下之于是祁陽(金河北西路州縣/無祁陽當作祁州)曲陽等帥
　皆降于柔柔遂圍中山府仙遣其將葛鐡槍與柔戰
　于新樂飛矢中柔頰落其二齒柔㧞矢以戰葛鐵槍
　大敗死者數千人仙復遣劉成攻柔柔又敗之遂南
　掠金鼓城(隋縣明省故城在/今正定府晋州)深澤(漢縣今屬/保定府)寧晉(唐/縣)
　(今屬/趙州)諸縣由是深冀以北鎮定以東三十餘城望風
　降附柔之威名震于河朔
六月安丙討張福誅之
　福衆薄遂寕焚其城遂入普州安丙自果州如遂寕
　下令諸軍合圍絶其樵汲之路張威兵至福窮請降
　威執之以獻丙命臠其黨王才以祭楊九鼎而誅福
　既而張威捕莫簡及賊衆一千三百餘人誅之紅巾
　賊悉平丙班師還治利州
孟宗政扈再興合擊金人于棗陽大敗之追至鄧州而
還
　金完顏額爾克擁歩騎傅城(宗政囊糠盛沙以覆楼棚/列甕瀦水以隄火募砲手)
　(擊之一砲輙殺數人金人選精騎二千號弩手擁雲/梯天橋先登又募鑿銀壙石工晝夜埳城運茆葦直)
　(抵□樓下欲焚樓宗政先燬樓掘深坑防地道剏戰/棚防城隕穿井才透即施毒烟烈火鼓韝以薰之金)
　(人窒以濕氊析路以刳土城頺樓陷宗政撤樓益薪/架火山以絶其路列勇士以長槍勁弩備其衝距楼)
　(陷所數丈築偃月城翼傅正城金人摘强兵披厚鎧/氊衫鐵面而前又濕氊濡革䝉火山擁雲梯徑抵西)
　(北□樓登城城中軍以長戈舂其喉殺之/敢勇軍自下夾攻金兵墜死燎焰甚衆)金人連不
　得志㑹扈再興許國兩道並進掠唐鄧境焚其城栅
　糧儲時金已頓兵八十餘日趙方知其氣已竭乃召國
　再興還併東師𨽻于再興尅期合戰再興敗金人于
　瀼河(當作滚河即/白水注見前)又敗之城南宗政自城中出擊内
　外合勢士氣大振賈勇入金營自晡至三更殺敵三
　萬金人大潰額爾克單騎遁獲其貲糧器甲不可勝
　計追金人至馬磴寨(在棗陽/縣西北)焚其城入鄧州而還金
　人自是不敢窺襄漢棗陽中原遺民來歸以萬數宗
　政發廪贍之給田剏屋興居籍其勇壯號忠順軍俾
　出没唐鄧間宗政由是威振境外
秋九月以賈涉主管淮東制置司節制京東河北軍馬
　初山東來歸者日衆而石珪以計殺沈鐸于漣水應
　純之亦罷去權楚州梁丙無以瞻之季先乞預借兩
　月糧然後帥所部五千并馬良等萬人徃宻州就食
　丙不許先請速遣李全代領其衆丙亦不從而以石
　珪權軍務珪乃奪運糧之舟渡淮大掠至楚州南渡
　門焚燬幾盡丙遣人諭之不止知盱眙軍賈涉上書
　言忠義之人源源而來不立定額自為一軍處之北
　岸則安能以有限之財應無窮之需飢則噬人飽則
　用命其勢然也朝廷命涉節制忠義人兵渉受命即
　遣傅翼諭石珪楊徳廣等以逆順禍福珪等乃謝罪
　涉慮其人衆思亂因滁濠之役分石珪陳孝忠夏全
　為兩屯李全為五砦又用陜西義勇法湼其手合諸
　軍汰者三萬有竒湼者不滿六萬人正軍尚屯七萬
　使主勝客朝廷歳省費十三四至是分江淮為三司
　乃命渉管淮東
䝉古伐西域諸國
金張林以山東諸郡附李全來降詔以林為京東安撫
使
　初䝉古克益都不守而去府卒張林與其黨復立府
　歸金以功為治中林遂據益都山東諸郡皆附之林
　欲歸附以自固而未決㑹李全克齊州比還揣知林
　意乃薄兵青州城下遣人陳説國家威徳勸林早附
　林恐全誘已猶豫未納全挺身入城惟數人從林乃
　開門納之相見甚懽謂得所託置酒結為兄弟全既
　得林要領附表奉青莒宻登萊濰淄濵隶寕海濟南
　十二郡版籍來歸(表亂有云舉七十城之/全齊歸三百年之舊主)詔授林武
　翼大夫京東安撫使兼京東總管
冬十二月趙方使扈再興許國孟宗政帥師分道伐金
　方以金人屢敗必將同時並攻當先發以制之乃遣
　再興等帥師六萬分三道而進戒之曰毋深入毋攻
　城第潰其保甲燬其城砦空其貲糧而已
李全襲泗州不克而還
　時大雨雪淮氷合全請于賈涉曰每恨泗州阻水今
　如平地全請取東西城自效涉許之全以長鎗三千
　人從夜半渡淮潛向泗之東城將踏濠氷傅城下掩
　金人不備俄城上荻炬数百齊舉遙謂全曰賊李三
　汝欲偷城耶天黒故以火燭之全知有備乃引兵還
金右丞相珠格高琪以罪伏誅
　高琪自執政尃固權寵擅作威福與平章政事高汝
　礪相倡和高琪主機務汝礪掌利權附已者用不附
　者斥凡言事忤意及負才力或與已頡頏者對金主
　陽稱其才使幹當于河北隂置之死地又以已為相
　不得兼樞宻元帥以攬兵柄乃與汝礪力勸金主南
　侵置河北于意外凡精兵皆集河南苟且嵗月不肯
　輒出一卒以應方面之急至是使奴薩布殺其妻因
　歸罪于薩布而殺之以滅口事覺金主久知其姦遂
　下髙琪于獄殺之(初金主將遷汴欲置乣軍于平州/髙琪難之及發中都金主戒摶多)
　(厚撫乣軍而博多輒殺數人且勸金主取其元給器/用故有卓多之難而中都以亡金主嘗嘆曰壊天下)
　(者髙琪博多二人也/博多即模延盡忠)
蒙古攻髙麗降之
　䝉古兵襲叛人于契丹經髙麗之境髙麗人洪大宣
　降且為鄉導共攻其國國王暾降自是交通使命徃
　來不絶
(庚/辰)十三年(金興定/四年)春正月扈再興許國攻鄧州皆不克
而還
孟宗政敗金人于湖陽
夏四月金封經畧使王福等九人為郡公分河北山東
地以隸之
　初太原為䝉古所有河北州縣不能自立金主詔百
　官議所以為長乆計幹林承㫖圗克坦髙等十六人
　謂制兵有三曰戰和守今欲戰則兵力不足欲和則
　彼不肯唯有守耳河朔州郡既殘毁不可一槩守之
　宜取願就遷徙者屯于河南陜西不願者許自推其
　長保聚險阻宣徽使伊喇(舊作移/喇今改)光祖(字仲禮本名/巴噶伊錫部)
　(人巴噶舊作/八狗今改)等謂當募土人威望服衆者假以方面
　重權能復一道即授以本道總管能捍州郡即授以
　長佐必能各保一方宰臣欲置公府金主意未決中
　丞完顔伯嘉(字輔之北京路額爾衮必喇明安人按/額爾衮必喇舊作訛魯古必剌今改後)
　(仿/此)曰宋人以虚名致李全遂有山東苟能統衆守土
　雖三公何惜金主曰他日事定公府無乃多乎伯嘉
　曰若事定以三公就節鎮何不可金主從之乃封滄
　州經畧使王福為滄海公(以清觀滄州鹽山無隸樂/陵東光寕津呉橋將陵阜)
　(城修縣/隸之)河間招撫使伊喇重嘉努(以戰功賜姓完顔/氏按伊剌重嘉努)
　(舊作移剌衆家/奴今改後仿此)為河間公(以獻蠡安深州河閒肅寕/安平武强饒陽六家荘郎)
　(山寨/𨽻之)真定經畧使武仙為恒山公(以真定府沃冀威/鎮寜平定州抱犢)
　(寨欒城南/宫縣𨽻之)中都東路經畧使張甫(賜姓完/顔氏)為髙陽公
　(以雄霸莫州髙陽信安文安大城/保定靜海寳坻武清安次縣隸之)中都西路經畧使
　靖安民為易水公(以涿易安肅深州君氏川季鹿三/保河北江礬山寨青白口朝天寨)
　(水谷懽谷東/安寨□之)遼州刺史行元帥府事郭文振(字振之/太原人)
　為晉陽公(以河北東/路皆隸之)平陽招撫使胡天作(字景山/營州人)為
　平陽公(以平陽晉安府/隰吉州隸之)昭義節度使完顏布木凱(本/張)
　(開賜姓按布木凱/舊作伯開今改)為上黨公(以澤潞沁/州隸之)山東安撫副
　使燕寕(本莒州/提控)為東莒公(以益都府/路皆𨽻之)九公皆兼宣撫
　使總帥本路兵馬署置官吏徴歛賦税賞罰號令得
　以便宜行之除已畫定所管州縣外如能收復鄰近
　州縣者亦聼管屬同時九府財富兵强唯武仙耳(已/而)
　(王福降于張林靖安民為其下所殺燕寕與蒙古戰河/敗死胡天作降䝉古尋被殺伊庫喇重嘉努不能守)
　(間與張甫同保信安久之郭文振亦不能軍徙居衛/州張開部曲離㪚為民家所殺詳武仙事詳具後)
六月賈涉誘殺漣水忠義軍副都統季先其下推石珪
為帥以拒渉
　李全自化湖陂之㨗有輕諸將心以季先威望出已
　上隂結賈渉所任吏莫凱使譖先欲反渉信之乃以
　計命先赴樞宻院議事于道殺之而遣統制陳選總
　先衆于漣水先部曲裴淵宋徳珍孫武正王義深張
　山張友六人拒選不納而潛迎石珪于盱眙奉為統
　帥珪道楚城涉不之覺遂入漣水選還涉恥之謀分
　珪軍為六請于朝出修武京東路鈐轄印誥各六授
　淵等以分統先衆淵等陽從命而實不奉涉教令涉
　恐甚詔以珪為漣水忠義軍統轄
秋七月金使人如䝉古求和
　金使烏庫哩仲端(本名博濟字子正博/濟舊作卜吉今改)如蒙古求和
　呼䝉古主為兄䝉古主不允
八月金嚴實(字武叔/長清人)據青崖崓(即青崖山在濟南府長/清縣南崗巒綿亘崖谷)
(常清/故名)以魏博等郡來歸李全遂㑹張林襲東平敗績乃
還
　金長清縣令嚴實為主將所疑挈家壁于青崖崓依
　益都張林以避之㑹趙拱以朝命諭京東過青崖實
　因求内附拱奉實欵至楚州賈涉以聞實亦分兵四
　出所至州縣皆下于是太行之東皆受實節制實乃
　舉魏博恩徳懷衛開相等郡來歸渉因再遣拱徃諭
　配以兵二千李全亦請徃涉不能止乃帥楚州及盱
　眙忠義萬人以行拱説全曰將軍提兵渡河不用而
　歸非示武也今乘勝取東平可乎全乃合張林軍得
　数萬襲東平之城南金行省呼爾噶(咸平府明安人/按呼爾噶舊作)
　(胡里綱又作䝉古/綱今改後仿此)帥師固守全與林夾汶水(續綱目/誤作汝)
　(水今依宋史/李全傳改正)而砦詰旦金監軍王庭玉以騎兵三百
　奄至全欣然上馬帥帳前所有騎赴之殺数人奪其
　馬逐北抵山谷遇金龍虎上將軍鄂博台(按瓦布達/舊作斡不)
　(答今改/後仿此)盛兵出以旁有繡旗女將馳槍突鬬全幾不
　免㑹諸將赴救拔全以出乃退保長清精鋭䘮失大
　半全恐所攜鎮江軍百五人懐憤乃使拱先將之以
　歸而自以餘衆道滄州假鹽利慰贍之尋還楚州
太子詢卒(諡曰/景獻)
安丙遣兵㑹夏人伐金
　丙遺夏人書定議同舉約以夏兵野戰我師攻城遂
　命利州統制王仕信帥師赴熙秦鞏鳯翔委丁焴節
　制且傳檄招諭陜西五路官吏軍民
夏取金㑹州金遣使如夏議和
金恒山公武仙以真定降䝉古穆呼哩以史天倪權知
河北西路兵馬事仙副之
　穆呼哩至滿城遂使䝉古布哈(舊作䝉古/不花今改)將輕騎三
　千出倒馬闗(即古鴻上闗在今/保定府唐縣北)適武仙所遣將葛鐵
　槍與之遇葛鐵槍戰敗仙遂舉城降史天倪説穆呼
　哩曰今中原已麤定而大兵所過猶縱鈔掠非王者
　弔民伐罪之意且王為天下除暴豈可效他軍所為
　乎穆呼哩善之即下令禁摽掠遣所俘老㓜軍中肅
　然
九月夏人圍金鞏州官軍㑹之不克而還
　夏遣其樞宻使寗子寕率衆二十萬圍鞏州且來趣
　兵王仕信帥師發宕昌(注見/前)四川宣撫司統制質俊
　李寔帥師發下城(在鞏昌府/岷州北)安丙命諸將分道進兵
　沔州(與下天水/注並見前)都統張威出天水利州都統程信出
　長道(鎮名在鞏昌府/西和縣西北)興元都統陳立出大散闗統制
　田昌出子午谷金州都統陳昱出上津(注並/見前)威下令
　所部諸將毋得擅進兵于是諸將遲疑不進質俊等
　克來遠鎮敗金人于定逺城(宋置軍金為縣元省/故城在蘭州府金縣)王
　仕信克鹽川鎮(宋置寨後改鎮在/鞏昌府漳縣西北)程信引兵㑹夏人
　于鞏州攻城不克遂趨秦州夏人自定遠退師信復
　邀夏人共攻秦州不從遂自伏羌城(注見/前)引兵還諸
　將皆罷兵信以宣撫司命斬仕信于西和州罷威官
䝉古遣使如金
　䝉古主遣逹呼(舊作塔/忽今改)報金謂烏古哩仲端曰向欲
　汝主授我河朔地彼此罷兵汝主不從今念汝逺來
　河朔既為我有闗西數城未下者則割付我令汝主
　為河南王勿復違也
冬十月金以時青為濟州宣撫使封滕陽公
　青先為紅襖賊及楊安兒劉二祖敗青承赦降隸軍
　中為濟州義軍萬户後隨李全來歸處之龜山(在泗/州盱)
　(眙縣東北寰宇記禹治淮獲水/神無支祁鎖之龜山之足即此)有衆數萬至是金元
　帥赫舍哩納赫徳遣人招之青以書乞假邳州以屯
　老幼當襲盱眙盡定淮南以贖罪金主乃封青為滕
　陽公本處兵馬總領元帥兼宣撫使而未授以邳
十一月蒙古穆呼哩入濟南嚴實復以魏博等郡降䝉
古
　穆呼哩既戢士卒州郡悦附遂以輕騎入濟南嚴實
　挈所部三府六州户三十萬詣軍門降穆呼哩承制
　拜實行尚書省事實將李信乘實出殺其家屬來降
　實攻信殺之復取青崖崓
金人襲䝉古穆呼哩于濟南大敗穆呼哩進圍東平
　時金兵二十萬屯黄陵岡(在開封府儀封東北與山/東曹縣接界為河防要害)
　遣步卒二萬襲穆呼哩于濟南穆呼哩迎戰敗之遂
　薄黄陵岡金兵陣河南岸穆呼哩令騎下馬短兵接
　金兵大敗溺死者衆穆呼哩遂進破楚邱由單州趨
　東平圍之
蒙古耶律楚材(字晉卿都木達王托雲八世孫金尚書/右丞履之子都木達王托雲舊作遼東)
(丹王突/欲今改)進庚午元厯
　楚材貞祐初為中都行省員外郎中都破遂降䝉古
　䝉古主嘗訪遼宗室召楚材謂之曰遼金世讐吾為
　汝報之矣楚材對曰臣祖父以來嘗北靣事之既為
　臣子豈敢復懷二心讐君父耶(䝉古主重其言命/處左右備訪問)楚
　材通術數之學尤邃于太元時從征西域以金大明
　厯不應製庚午元厯上之(䝉古主毎征伐必令楚材/預卜吉凶之兆亦自灼羊)
　(脾以符之/然後行)
十二月石珪叛降䝉古賈渉命李全併將其軍
　石珪以入漣水非賈涉本意心懷不安而李全復請
　討珪于涉涉遂以全所統衆列于楚州之南渡門而
　移淮隂戰艦于淮岸以示珪有備因命一將招珪軍
　來者増錢糧不至者罷支給衆心遂散珪技窮乃殺
　裴淵而挾孫武正宋徳珍降于䝉古穆呼哩以珪為
　元帥珪既去漣水之衆未有所屬李全求併將之渉
　不能郤遂以付之
時青自金來附以為京東鈐轄
　已而青入泗州西城金人來救青敗乃還(事在/明年)
　
　
　
　
　
御批歴代通鑑輯覽卷九十
