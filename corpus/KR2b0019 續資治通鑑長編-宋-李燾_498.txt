
　續資治通鑑長編巻四百九十六
　　　　　　　　　　　　　宋　李燾　撰
　哲宗
元符元年三月癸亥樞宻院言司勲員外郎韓粹彦等
言使人在路州軍諸頓酒食料例已經編定陳設器皿
等亦各新備惟府界諸頓祗應人等自京差到及酒食
之類未曽豐厚府界宿頓中路管設處共差内臣兩人
管勾顯見難以照管乞今後比附沿路州軍條例每頓
各量添差官專一管勾及取沿路諸頓酒食料例一體
供應陳設等亦乞下合屬修換増置詔更不自京差内
官并祗應人等只委本處令佐管勾排辦令府界提㸃
司官提舉㸃檢其合差祗應人等許於本處并鄰近縣
係將不係將下禁軍内選差合用器皿陳設什物之類
令府界提㸃司别行置造本處置庫收掌應約束排辦
等并依河北京西路州軍條例(新本刪要/當換此)
乙丑朝散大夫直祕閣權陕西轉運使張詢為直龍圖
閣權知熈州降授通直郎權管勾熈州事鍾𫝊再降為
宣德郎添差監永州稅先是𫝊再約陸師閔㑹兵未至
復却之秦鳳人馬殆不勝其勞敝得㫖雖不曽赴進築
亦依例特支𫝊以勞敝秦鳳兵馬及奏報反覆詭詐無
非欺罔章惇初欲與散官而蔡卞謂黄履曽言𫝊雖可
罪然首倡邊事功亦不可忘曽布以為當然兼德音亦
嘗稱進築之功𫝊當居首乃有是命(鄭居中作𫝊神道/碑云有告白草原)
(冒賞事坐責永州監稅與曽布日錄不同紹聖四年十/二月二十一日可考𫝊本𫝊云坐議異同築淺井不成)
(落職降官復有告白草原冐賞者再降宣德郎責降永/州稅連州别駕韶州安置據曽布日錄則𫝊落職降官)
(不但縁議異同築淺井不成也紹聖三年十二月五日/鍾𫝊以安西城進築轉通直郎紹聖四年四月十一日)
(鍾傳以金城關進築轉承議郎直龍圖閣元符元年正/月十七日鍾𫝊以出塞討蕩加集撰元符元年三月十)
(一日落集撰降通直郎元符元年三月十六日降宣德/永州監當元符二年二月二十二日責連州别駕韶州)
(安置元符末以散官韶州安置復承議/郎知信陽軍㝷改宻州有言者改澧州)同議熈帥惇言
臣敢保張詢可用如有敗事臣乞獨任責上顧衆人曰
如何布曰臣不深知詢但見惇言詢沈審有斷可任以
事及章楶昨乞罷亦乞詢為代惇身為宰相當以邊防
安危大計為念若援引親戚不䘏邊計則罪不容誅惇
既任責且試用之如孫路純實稳審或能辦事亦未可
知上曰如此即用張詢蓋惇前兩日已嘗宻啓故上許
之無難色先是上累諭詢非帥材以惇内舉且乞獨任
責兼捨詢亦未有卓然可用者遂試用之　詔申王佖
端王佶特各每年實給賜公使見錢八千貫　三省言
翰林學士承㫖蔡京等奏奉敕講議定驗咸陽民叚義
所獻玉璽臣等取責叚義狀委於紹聖三年十二月内
河南鄉劉銀村修造家舍掘土得之即不是塋域内收
到曽有光照滿室及篆文官稱篆文與秦相李斯篆文
合有魚龍鳳鳥之形是古之蟲篆攷其體法自漢唐而
下金石遺文筆法精妍無若此者又玉工言玉璽制作
即非今来工匠可造臣等取到祕閣所收玉璽譜記錄
與歴代史書參照皆不相合今止以歴代正史所載為
據畧去諸家與傳注之繆考驗傳授之實案所獻玉璽
其色綠如藍温潤而澤其文曰受命于天既夀永昌背
螭紐間有小竅用以貫組又得玉螭首一其玉白如膏
亦温潤其背亦螭紐五盤紐間亦有貫組小竅其面無
文與璽相合大小方濶無毫髮差殊篆文工作皆非近
世所為臣等今考璽之文曰皇帝夀昌者晋璽也曰受
命於天者後魏璽也有德者昌者唐璽也惟德允昌者
石晋璽也則既夀永昌者秦璽可知今得璽於咸陽其
玉乃藍田之色其篆乃李斯小篆體其文則刻而非隠
起其字則飾以龍鳳鳥魚乃蟲書鳥跡之法其制作尚
象古而不華於今所傳古書莫可比擬而工作篆文之
巧者亦莫能髣髴非漢以後所能作亦明矣今陛下仰
承天休嗣守祖宗大寳而神璽自出其文曰受命于天
既夀永昌則天之所畀烏可忽哉古之王天下者其盛
莫如周惟赤刀宏璧琬琰大玉天球河圖舞衣兊之戈
和之弓垂之矢以為重寳漢晋以来得寳鼎瑞物猶告
廟改元肆眚上夀况傳國之器乎或曰秦所作何足寳
哉然漢髙祖破秦而得之光武降盆子而受之至為服
用號曰傳國而祠髙廟賜民爵若東晋渡江世以無璽
為譏乃或設譎詐興師以取之盖其重如此恭惟皇帝
陛下事天之誠事地之孝明察著見而盛德日躋將以
合天地之化故靈符效祉神寳出應其所以昭受命非
竭誠盡禮不足以稱臣等被奉詔㫖得與討論黜諸家
偽説而斷以正史考驗甚明所有玉璽委是漢以前傳
國之寳法物禮儀乞所屬施行詔令禮部太常寺考按
故事詳定以聞(正月十七日得玉印五月一日受崇寧/五年四月李公麟傳載公麟以為秦璽)
(議甚詳要亦/不必具載也)　御史中丞邢恕言張舜民除直龍圖閣
權青州按舜民資望輕淺未宜遽得青州况舜民在元
祐間蹤跡駮雜今不次擢用實駭觀聽義不獲己須至
彈奏望寢罷權殿中侍御史鄧棐言張舜民頃在元祐
方大臣變亂成憲而舜民歴御史宰屬但聞助姦不見
正論議今之法亦合竄投不知何名更與進擢乞追奪
成命詔張舜民差除指揮更不施行(十三/日除)　樞宻院言
環慶路經畧使孫路奏進築恰伊克寨畢工乞賜寨名
詔賜名横山寨(七日賜築/兵特支)　涇原路經畧使章楶奏凖
樞宻院二月二十七日劄子節文坐到聖㫖指揮臣勘
㑹九羊谷已興工築八百歩寨非乆可畢其後石門創
廸章即未曽擇地興工自二月二十六日兵馬入蕃界
後踏逐得九羊谷去平夏城約三十里經歴後石門側
近野韮川正當西賊来路若不築堡子則過往軍民耕
樵之人不免抄掠殺戮之患又創廸章之北其名泥棚
嶂亦是要害道路九羊谷去鎮羌寨約三十里西面接
生界山川隠暗皆是賊路若不築堡子不惟軍人百姓
往来道路梗澁兼縱招刺得弓箭手無敢耕者則是所
築之城寨空費財用所拓之地土徒有虗名而無實利
其間便有増添戍守兵分力弱之慮臣所以區區竊欲
補全籬落保聚人民使荒土變為良田戍守之兵資藉
耕者如此則國用可省兵力可强天都之地已是吾土
敵人雖倔彊彼將自斃前曽奏欲於後石門創廸章建
築堡寨上件地名並在生界得之傳聞即未曽委官踏
逐今来始見的實利害考覈地理其後石門去野韮川
創廸章去泥棚嶂並皆宻邇臣既開拓疆土而更切切
於此者所以為國家建固圉彊兵之利非作身謀今凖
朝㫖罷修元奏堡壘勘㑹天都山乃在九羊谷西北去
鎮羌寨一百餘里而創廸章泥棚嶂實在西邊鎮羌寨
南至懐逺寨更有木魚川亦是賊路縱便將来進築直
據天都其九羊谷鎮羌寨西面亦湏有關防而野韮川
見是賊来之路臣之管見所謂𦂳切者朝廷乃以為至
閑慢臣欲黙黙不言則所築城寨所拓土地如前之所
陳欲紛紛辯論則上拂朝廷意指必取誅戮然而身當
閫外之寄圖惟疆事不為朝廷取信尚何面目以見將
佐士卒哉繼此或有所為欲望將佐禀從號令遵守約
束亦已難矣伏乞朝廷先罷臣職任然後選委侍從或
親信官按視體量如臣言繆妄乞賜重行貶黜以戒將
帥臣見候進築九羊谷了當分屯軍馬起發往渭州聽
候指揮次黄貼子臣前年冬䝉陛下召自逺方付以涇
原經畧之事朝廷方議進築亦嘗至樞宻院遍觀臣僚
奏陳䇿畫以至朝廷論議未有畧及進築葫蘆河褊江
川前後石門者獨鍾傳欲進築南陽川瓦和市善正泊
已降朝㫖令傳㑹合熈秦涇原三路兵馬進築臣即時
於三省樞宻院臣僚前䟽駮其非因得指揮令臣自當
管認一處臣既領職任體究鍾傳所陳校量利害未見
有可為之理到官八日遂建進築石門前後峡好水河
古髙平褊江等處幸託陛下威靈僅能集事但新開疆
土自熈寧寨以北至平夏城僅四十里自古髙平西至
鎮羌寨五十餘里自懐逺北至九羊谷約六十里自九
羊谷東至葫蘆岸僅五十里新開疆土所築城寨直北
有大山限隔賊之来路不過五六處至於自葫蘆河岸
至古髙平正當十川及懐逺至九羊谷六十里間賊之
来路甚多若不相度要害増築堡寨則將来必有抄掠
之患客旅往来有害而二寨聲援不接空以透漏之法
䋲將寨官地分廵檢雖日行誅責欲其不透漏不可也
而議者以臣為老怯臣年齒七十有二思慮顛倒怯害
之譏所不敢辭唯乞陛下選擇不怯者代臣庶幾邊事
早得允當又去年三月進築開拓四十餘里建兩城寨
良田幾萬頃雖已招到弓箭手臣今親至其地只是城
寨側近并新築古髙平堡左右方有耕者纔百分之一
至於平夏城東北至葫蘆河岸耕夫無敢施工其地非
不美也其人非不欲也蓋西賊日夕隠伏伺隙抄掠便
有殞軀䘮命之患則耕者豈不畏懼臣得諸將議論方
欲經營添築護耕堡使人人皆有生業秋夏田成熟之
後官司計置糧草不至枉費國用既得朝㫖一切不敢
更有論列而狂瞽之語又及閑慢之事此臣至愚至暗
不敢自欺以希合朝廷也伏望聖慈深賜詳察擇才力
彊敏能如朝廷意指之人代臣早歸田里幸甚幸甚又
臣本路竊觀李繼和曹瑋築寨置堡其意槩可考證三
川定川兩寨相去纔十八里而山外堡寨處處相望地
里至近西賊尚或冦掠然不能為大患扞蔽堅全至今
䝉利乃能安進弓箭手闢土力耕號為冨庶之地而有
善戰之兵如此則有益於國有利及民今聞諸路進築
競以深入逺去為能成城之後逐路舊額兵馬必湏分
差戍守城寨相去遼逺他日必有後患逐路止是舊日
之兵既分布防守新壘西賊忽然舉國併兵攻圍一路
未知何以支梧盖興事不以漸則聖人有欲速不逹之
戒臣每思之切為寒心更乞陛下深察愚𠂻又臣亦知
諸路進築自用一路之兵指日了當逐處不獨因髙割
削成城而版築之工甚省盖非夏國要害之地故彼亦
不来力爭去歲三月本路築兩城寨而西賊傾國之衆
雲集今九羊谷興工三日已後已有六萬餘騎分布天
都山左右只候中寨人馬齊集便来掩擊則本路舉動
不可以比方他路也臣去年嘗委种朴進築𥚹江朴堅
欲借兵鄰路自云歩騎兵不滿八萬并不勾集保甲不
敢舉事今春种朴在環州築灰家觜只用二萬餘兵亦
有成功臣竊謂一种朴耳前日非怯今日非勇也盖事
有難易理有可為不可為此朴所以或怯或勇也更望
聖慈廣覧兼聽審觀事勢察敵人之爭與不爭則難易
之實灼然可見矣又泥棚嶂大障灣上下木魚川皆是
西賊来路今築九羊谷與鎮羌寨相去不逺又臣分布
兵馬沿路把截故不敢輙来斷糧運道路若將来進築
天都全藉大車般運至九羊谷自九羊谷更不通車行
湏當以人夫頭口般運自鎮羌寨至天都百餘里之間
賊路既多臣亦不敢保糧運道路不為西賊隔絶萬一
救東冦西首擊尾應豈不危殆更乞朝廷詳察三省樞
宻院勘會朝廷昨降指揮止為九羊谷已建城寨即後
石門創廸章不湏進築慮虛費公私財力若逐處合於
中路修築遮護道路耕種堡子即與古髙平塔子觜事
體一般上件兩處即不曽奏聽朝㫖今来因何不便行
修建兼朝廷在逺邊鄙有未盡利害即當詳具條陳豈
可便奏乞罷任及差官體量未欲别作行遣詔令章楶
更切相度如泥棚嶂等處合行修築通路堡子可以遮
護得人旅往来及弓箭手耕種如兵夫未放散之時即
便隨宜修築若已放散即指揮姚雄一面經營候有間
隙修築仍速具已措置施行次第聞奏不管將来却致
賊馬抄掠往来人旅及有妨弓箭手耕種又詔章楶奏
報輕易特降充龍圖閣直學士(楶以三月五日奏此啟/詔不知是何月日舊錄)
(於三月十六日畧載楶奏即坐奏報輕易降職按前云/未欲别作施行然則降職必不同日今但因舊錄仍取)
(楶奏詳載之舊錄云涇原路經畧使章楶言先凖朝㫖/後石門創廸章不得興工如已興工速行寢罷勘㑹天)
(都山乃在九羊谷西北去鎮羌寨百餘里而創廸章泥/棚嶂實在西邊鎮羌寨南至懐逺寨更有木魚川亦是)
(賊来路縱將来進築直據天都其九羊谷鎮羌寨西面/亦湏有關防而野韮川見是賊之行路乞選侍從或親)
(信官按視體量如臣繆妄乞量行貶黜詔/章楶奏報輕易特降充龍圗閣直學士)先是曽布言
近日邊臣奏報大抵自肆如章楶前日議進築事稍不
同便乞罷任仍云議者以臣為老怯此乃章惇與楶家
書中語豈可便輕易書之章奏上亦以為不可令削一
職衆皆以為宜蔡卞又言昨進築九羊谷不預計置博
掾却奏稱旋行般運亦可罪布曰此未足言但以奏報
輕易黜之則諸路皆知警懼衆亦然之遂有是命(十九/日又)
(降一/官)　尚書省户部奏請應州縣當行人吏攬納常平
免役等錢物受贓乞依重禄公人因職事受乞財物法
斷罪其鄉書手若攬納有犯即乞依近降紹聖常平免
役因納受乞錢物法施行從之(新/削)
丙寅尚書省言進奏院承受尚書省樞宻院實封及應
入急脚逓文字並即時發又承受捕盗賑濟災傷河防
𦂳急及制書并朝廷文字應入馬逓者並當日發又承
受制書及朝廷文字入歩逓者限一日餘文書不得過
三日限内有故未畢監官隨宜量展從之(新/削)　户部言
諸路酒務乞將大務所收錢數至歲終先比較祖額如
有虧少即將比較務收到錢數補塡大務虧少外有剩
數仍依大務見趂祖額以十分為率除出二分外餘數
依條紐計合支賞錢只支與比較監專等其大務即與
免作虧欠若大務所收課利至歳終比額増剩比較務
至歲終亦湏收趂及二分外其餘増剩錢數與大務所
收増剩錢通衮比較務賞錢仍比附依朝㫖减正監官
之半如比較務歲終趂不及二分數目其賞錢更不支
給若大務依條合該改正新額即隨新額依此施行從
之(新本/削去)
戊辰寳文閣待制吕嘉問為户部侍郎　詔近聞省寺
官多是私謁后族之家或以邂逅為名諸處宴聚當與
薄責庶幾少誡吏部郎中方澤户部郎中劉宗傑户部
員外郎鄭僅各罰金三十斤衛尉卿陳紘水部員外郎
趙竦各罰金二十斤方澤知䖍州鄭僅知建州趙竦知
饒州陳紘提舉崇福宫劉宗傑管勾太平觀並任更居
住　三省言取到朝奉郎國子監丞蘇駉狀内語言不
同詔差安惇同大理寺右治獄長官根治詣實奏聞駉
頌子也先是同知樞宻院林希靣奏蘇駉嘗過臣言見
中丞邢恕云待教臣過三省等語既而又具劄子言恕
謂駉欲令希過三省蔡京於三省有嫌唯西樞可處駉
謂恕中丞眷遇方隆他人必未可先恕曰恕與京熟當
且先之恕於此遅速無所校上曰此語可怪章惇曰當
召駉至都堂問狀上令便召希再對又言臣不敢不以
恕語聞者恐人疑臣有欲三省之意臣與恕本無他只
縁臣為中書舍人曽撰吕公著貶詞深斥其惡恕本公
著門客素出其門希純兄弟責望恕以報恩恕無可為
者故自在言路力欲攻臣為吕氏報怨爾上黙然希又
曰恕日夜聲言欲排斥臣昨李譓公然對人言曽見諌
官有文字攻臣更倡此語欲相傾揺曽布言曰譓之誕
妄可罪無疑豈有安惇欲擊執政肯於殿廬中以文字
先示譓臣亦聞人言恕云不擊希只令希自圖去就上
曰此等語非所問但如駉所言則非恕所當預爾布又
曰蔡京與章惇相失亦首因此京有兄弟並進之典而
惇昌言於人云自三代以来無此故事故京深怨之上
曰朝廷欲用蔡京則章惇亦管不得進退執政豈得由
人布曰非獨進退執政非大臣所可自任至於侍從近
臣亦當自人主進退豈大臣所得專若議論人物及論
説事理亦恐無不可上曰論人物即不妨布曰若論議
人物則踈逺小臣言之亦無罪然章惇所説義理則然
惇但口快不當於人前昌言爾以臣度之惇未必敢於
陛下前及此但京疑其沮已故深怨之邢恕亦嘗語人
云人以恕為附二蔡恕寔不附他但渉世牢籠人情所
不免爾恕榻前之語乃是公論意謂於陛下前所陳至
公也然外人但見恕與京及蹇序辰輩甚宻故不能無
疑恕大抵多言多用數人人欲得其歡心凡聚㑹處必
人人挽之與之附耳私語然人亦罕以為信也上曰章
惇言人謂之邢訓云好教訓人布曰自元豐時已有此
名只如湏欲調和不同之人人各有所守何可調一也
恕元祐初行之已無效然為之不已上曰每来此論事
重疊反復未嘗不移數刻所言者只是居常所論但每
事湏更從頭説一遍極可厭布曰外間亦常疑其奏對
太乆上曰甚乆希曰湏半時辰以上惇㝷召駉至都堂
問狀是日惇以駉所供狀進呈與希口奏頗異又言恕
云進退執政當出人主雖宰相不得與惇因言初問駉
時不及此既供狀乃及此上曰駉所陳却如此不同希
復自辨上曰推治即見虛實故有是詔而恕亦以是日
對延和殿奏疏劾希纎巧傾險天下共知頃事先帝遣
使髙麗臨事辭難嘗坐譴責其後止縁王珪主張再歴
文館先帝前後累有德音謂為姦邪播在羣聽在先朝
止於禮部郎官而已宣仁聖烈皇后垂簾王珪既死韓
縝首在相位希與弟旦遂附韓縝擢希為左司郎中起
居舍人旦為吏部考功郎官已而梁燾恣横兄弟隂相
附㑹朞年之間燾凡再薦旦希以自代皆有顯據可以
考質及至李清臣當國初除寳文閣直學士知成都府
章惇既至未行復留為中書舍人翰林學士坐階柄任
考希本末凡所黨附皆隂邪之臣其迹甚明惟稍見抑
於先帝之時與元祐二三年間其餘無所不利則其纎
巧可見加之引用親黨内外姻戚遍列朝路鮮有遺者
其意乃欲遂擅朝廷以為私計中外有識無不知其為
真小人而善䛕用事大臣事之如奴所欲靡不如意其
勢炎炎不可容長切恐終不利於國家伏望聖慈出自
獨斷即賜罷黜上面諭恕曰得非以希奏卿與蘇駉言
待教希過三省及蔡京為西樞等語乎恕謝不知上又
以駉所供狀諭之恕言偶與駉談命夤縁及此非有他
也上曰如此乃閑話耳已差官根治恕退又入劄子言
臣早来已曽靣奏臣乃陛下所擢以為御史中丞寄之
耳目而林希乃宰相章惇所薦引階縁以至執政倚為
腹心希與蘇駉係正親家駉之兄詒乃希之親壻駉又
因希薦於章惇用為國子監丞希方引駉閑時與臣兩
人相對旁無證佐又無文字照據口語欲以誣臣有意
移易大臣移易大臣乃出陛下獨斷雖宰臣所不敢與
必待詢訪而後敢言豈臣力所能及其理甚明然恐希
與駉相結欲以此誣臣既已付之吏議而章惇身為上
相與林希為黨羣臣畏之如虎竊恐所差官觀望或慿
無證不實之辭抑臣依從其為利害不細今臣為陛下
耳目希為章惇腹心天下無不知者臣不為希所誣臣
留而希去則權歸人主希能誣臣希留而臣去則權歸
宰相安危禍福之機在此一舉欲望陛下深察近臣中
非章惇等黨者令考實其事臣與駉言各無證佐文據
所可慿者有理與無理爾臣將来若䝉取問逐次應報
訖湏具實封奏知欲望聖慈詳酌若臣言無理不迯聖
鍳臣即甘俟誅貶若臣言有理惟望睿慈主張則臣庶
免為文吏之所鍜鍊用事大臣之所傾擠此事乃直上
繫國體非止臣蕞爾一身而已伏望明主留神幸察恕
㝷又奏䟽曰臣已彈撃林希竊恐大臣隂為朋黨欲望
聖聦以希有誣臣之言欲不行臣所章䟽縁臣欲擊林
希非止今日其所論希罪惡並曽先事奏聞非謂林希
見誣方行彈治兼臣十九日已前並不知希嘗有誣罔
也原希敢結親黨以無證繆悠之常談厚誣天子耳目
之官欲以塞臣之言使不得發此希之姦謀本情也大
臣黨希者從而欲實其事則其助之之意已可見矣今
欲遂如其請收臣章疏不行即是林希之姦謀果伸大
臣黨助之意果行而天子之耳目廢朝廷之紀綱壊矣
况臣論希罪惡與今来希所誣臣之語並不相干竊計
其餘臺諫官亦有章疏擊希其言自合先次施行然後
别治口語兩不相妨伏望陛下特奮威斷早賜指揮貼
黄臣恐大臣或以臺諫為有黨欲廢其言如此是大臣
為黨也今兩下皆可相指以為黨即乞聖意察其孰是
孰非孰邪孰正孰公孰私其理是其迹正而其心歸於
向公者即不黨其理非其迹邪而其心歸於營私者乃
為黨以此觀之不知臺諫為黨邪大臣為黨邪必不逃
聖鍳矣(餘見四月十/四日壬辰)　申王佖端王佶陳免守司空詔
並不允　户部言楚州奏漣水軍監稅奉職鄭夀妻室
女因姑患消渇日乆遂割股肉供食已得痊安乞特賜
褒旌布之天下詔賜絹百匹羊十口酒十瓶麵十石
大理寺言乞應大理寺開封府承受内降公事並依㫖
勘斷各不得奏請移送從之　鄜延路經畧司言討蕩
夏州一帶人馬族帳得功人詔等第轉官减年支賜内
减年人年限不同者依條比折皇城使已上轉官減年
並廻授與有官児男蕃官如無磨勘年限人許權寄再
立功通計推恩(新本刪修云鄜延路經畧司言討蕩夏/州族帳得功人詔轉官減磨勘年賜物)
(有差布録云賞鄜延/夏州討蕩將佐等)　環慶路經畧司言進築興平城
畢工詔西上閤門使張存皇城使通州刺史張誠皇城
副使兼閤門通事舍人种朴為統制兵馬進築興平城
横山寨畢工兼接納李額葉一行歸漢張存遷東上閤
門使領成州團練使陞充本路都鈐轄張誠遷秦州團
練更轉一官囘授與有官児男种朴遷文思使餘次第
推恩(二月二十九日興平城賜名三月十六日横山寨/賜名額葉来降在三月十一日布錄云賞環慶興)
(平寨進築布錄戊辰乂云環慶進通塞堡鄜延/修開公堡按通塞堡畢上在二十四日癸酉)　詔涇
原路經畧使章楶申請進築措置般運不當特降一官
(十六日降龍直布錄戊辰楶奏乞令/熈秦般運斛㪷應副進築特降一官)又詔滿志行在軍
中方鍾傳舉動反覆之際一無奏報前責太輕特勒停
庚午幸申王府
辛未幸端王府
癸酉三省言提舉荆湖南路常平等事董必奏體量到
知雷州朝請郎張逢同本州官吏至門首接見蘇軾蘇
轍次日為㑹召軾轍在監司行衙安泊又令僦進納太
廟齋郎吳國鑑宅逢每月率一兩次移厨𫝊管待差白
直七人借事本州海康縣令陳諤差雜直追呼工匠等
應副吳國鑑修宅又勒居民拆退籬脚闊開小巷通行
人馬以避轍門巷及借手力等事詔蘇轍移循州安置
張逢特勒停陳諤特衝替本路提㸃刑獄梁子美既與
蘇轍係婚姻之家不申明廽避并其餘監司失覺察各
罰金三十斤(去年十一月二十九日必受命體量陳天/倪作蘇門下語錄云公謫官雷州市中無)
(屋可僦獨有一富家餘破屋數間可賃仍與作交易文/契分曉舍主欲稍完葺方交舍時章子厚訪問下州府)
(𤼵此事云蘇侍郎彊奪雷氏田宅舍主鞫問賃契分明/遂已數年子厚謫雷州亦召前人與議其人曰不可蘇)
(侍郎来幾驚煞我今更不敢賃章相公也作法自/弊如此按當時差董必體量天倪所聞未詳也)　涇
原路經畧使章楶言進築九羊谷寨畢工詔賜名九羊
寨又奏修築石門峡東塔子觜堡畢工詔賜名石門堡
(紹聖四年二月二十八日建議布錄癸酉章楶姚雄劉/何李譓李光皆言糧草事力未備未可進築此事附見)
(當/考)　河東路經畧司奏崇儀使張世永等統制兵馬出
界星羅黙隆横川一帯討蕩斬獲一千餘級大小首領
二十餘人詔張世永已下各等第賜銀合茶藥環慶
路言修築通塞谷畢工詔賜名通塞堡　樞宻院言西
賊近已困敝耕種之時必湏並邊住坐耕牧如諸路對
境及横山一帯等處自来應係賊界内耕種之地若能
體探得的實住坐耕牧去處知得賊衆多寡地理逺近
可以必取勝㨗時遣兵馬前去掩擊使賊不能安居耕
種免使將来秋成更肆猖獗寔為邊防之利詔西河東
逐路帥臣豫選統制官及得力將佐精銳兵馬戰具乾
糧足備體探西賊盤泊耕牧處前去掩擊决保萬全毋
致敗事(布錄云詔諸路時出擾/耕六月末章楶奏可考)　涇原路經畧使章楶
言投来部落于都勒滿登都羅摩尼揚昌並為三班奉職
優給路費伴押赴闕　雄州言涿州牒稱為夏國告計
㑹南朝却令還復舊所奪疆土城寨詔樞宻院定牒本
付雄州回牒涿州先是范鏜使北北接伴問夏國事且
言夏人數遣使来彼求助欲祈罷兵仍云要地多為漢
家所據及云曽移牒鏜答以不知是日進呈涿州牒詔
令以四月中旬回牒而章惇言未可回牒㝷己之他日
上諭曽布曰北界又有牒催夏國文字布曰此牒已乆
不可不答上亦以為然布退以語章惇惇曰須十月乃
可答布曰舊例皆即時答若一向不答萬一欲遣汎使
何以拒之惇曰只消令雄州答以無例布曰終能遏之
否惇曰若答速見自家勞攘往往便遣使若不答必不
敢遣若如子宣意去年十二月已答了布曰答之何害
元豐中牒至便答未嘗聞遣使此乃已試之效何以知
不答牒却不敢遣使之理惇曰正如蕭禧爭地界只為
應接太速布曰此事自有舊例莫與爭地界事不同惇
勃然曰惇措置邉事不錯布曰安知不錯若誤他邊事
自家莫難更安位惇曰自家誤他邊事不止不安位當
斬首以謝天下布曰教誰斬惇曰好但任便若誤事惇
不管他布曰布不至不曉事機權智略亦不在人下凡
措置邊事一有過當必加裁節令就䋲墨不然踈脫多
矣許將曰所言皆有理且更商量十月誠恐太緩蔡卞
笑曰止止不湏説布亦笑既而吏檢元豐五年正月牒
二月答惇乃已時六月壬寅也翌日同呈牒本㫖以七
月降牒本付雄州令八月回北界惇黙然布亦不復論
及再對布因言北界囬牒已緩昨四月得㫖既而章惇
又欲罷今已得㫖七月靣乞更不移易縁朝廷待此北
人一飲食一坐一揖皆有常數以示無所輕重至於相
國寺與館伴燒香先後亦必爭論但事皆有常故未嘗
不屈伏今牒彌年不答廼明示以忽慢之意恐不便上
曰是他無道理布曰元豐中牒一般事已往無可言者
但此回更不可移易爾上曰無退見許將曰上對三省
亦深患邉人不安靜當以理待之蓋聞昨日喧爭之語
也(六月二十六日癸/卯布錄今併入此)
甲戌定武軍節度使開府儀同三司咸寧郡王俣改河
陽三城雄武軍節度使進封莘王集慶軍節度使開府
儀同三司普寧郡王似改横海鎮海軍節度使進封簡
王武成軍節度使開府儀同三司祁國公偲改武安軍
節度使進封永寜郡王　中書舍人范鏜試給事中權
户部侍郎杜常為集賢殿修撰知青州　權吏部尚書
葉祖洽言伏見太常寺定到韓縝謚議申尚書省部覆
議按縝在先朝擢於罪廢之餘致位樞機之地其受先
帝恩德為不淺矣然垂簾之初内則交結張茂則梁惟
簡以取宰相外則附司馬光輩逐蔡確為自安之計至
於更改法度縝嘗隂致其力凶虐貪穢之迹暴著中外
莊敏美謚非縝所宜詔更不定謚(邵伯温辨誣云韓縝/有心術章惇畏之凡)
(元祐執政從官惇必以事中之不敢及縝方遷謫諸公/時縝以節度使知頴昌府觀文殿大學士領宫祠盖惇)
(慮縝能害己也至縝死方使/葉祖洽言不與贈謚而已)　詔新除宥州刺史充環
慶路縁邊兼橫山寨至宥州一帯蕃部都廵檢使李額
葉别降宣命降去環慶路縁邊兼字只充横山寨至宥
州一帯蕃部都廵檢使本路帥臣言額葉新附未宜遽
統諸蕃官恐於蕃情未安故有是命(十一日額/葉来降)　詔章
楶候農事稍空進築没煙前峡(此據/布錄)　御批契勘京朝
官以上自合衣公裳出入宣德郎司馬宏承務郎勾當
染院李無咎不識分守身服便衣輙敢微行街市雜與
小人為伍觀看車馬士人立朝全無亷耻可送御史臺
疾速取勘具案奏裁司馬宏李無咎並衝替(五年三月/二十五日)
(事/)
乙亥寳文閣待制知桂州胡宗師知永興軍朝散大夫
權廣西轉運副使程節為直祕閣權知桂州　詔遼使
經過如遇知州病患事故差請到權迎送人使官應本
州接送人使有違慢闕誤許權官按舉勘斷從接伴使
韓粹彦請也　户部言乞河北河東陕西路除知州通
判外其餘當職官並不許入中及坐倉坐場其糶俸餘
即不得過坐倉分數從之(新削五/月二日)　刑部言犯罪未叙
及己叙未復舊官而再犯罪者自後犯日别理期叙從
之　吏部言官貟罷任或未罷任應關陞者並許所在
州投狀錄白未經關陞文字差官㸃對仍取家狀一本
連申吏部即願赴部闗陞者聽從之(新削/無)
丙子朝請郎李延賁守將作少監詔少府將作軍器少
監雜壓並依元豐令其元祐指揮更不施行(元祐指揮/云何玉牒)
(云復少府將作/軍器少監班序)　熈河蘭岷路經畧司言進築丹喇關
畢工詔以通㑹關為名除陸師閔鍾𫝊己責降其路分
都監已下各等第賜銀合茶藥(本紀書丙子築㑹寧關/盖五月二十三日改通)
(㑹為會/寧也)　樞宻院言京東西路安撫提刑司奏乞依元
豐五年詔廵檢下全置土兵緝捕盗賊從之其所招土
兵仍湏本州及隣州有户籍者無户籍有主户一名委
保者亦聽招刺　詔今後在京禪僧寺院士庶之家婦
女除同本家男夫作齋㑹聽人入外餘輙入者並杖一
百夫子知而聽行及主首不舉各一等科罪先是開封
奏請乞嚴行禁止故有是詔(新/削)　户部言欲陕西路年
額觧鹽鈔只得赴池請鹽其泛給文鈔許赴京中賣請
錢從之(新/削)
戊寅樞宻院言溪洞縁邊寨舖寨主都監兩貟處每半
月一次輪那一員逐日量帯兵甲在外寅夜於地分廵
邏把截仍本州給印歴付所管地分官司寨舖候逐官
廵歴到彼即時批上官位姓名月日季終繳申本州㸃
檢申都鈐轄司如廵歴不到虛上文歴以違制論不以
去官赦降原减從之　朝請郎集賢殿修撰前知河中
府韓宗師卒
