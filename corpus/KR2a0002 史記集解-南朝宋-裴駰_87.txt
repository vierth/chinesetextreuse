史記集解卷八十九
　　　　　　　　　　　　　宋　裴駰　撰
史記八十九
張耳陳餘列傳第二十九
張耳者大梁人也其少時及魏公子毋忌為客張耳嘗
亡命游外黃外黄富人女甚美嫁庸奴亡其夫(徐廣曰/一云其)
(夫亡/也)去抵父客(如淳曰父/時故賓客)父客素知張耳乃謂女曰必
欲求賢夫從張耳女聽乃卒為請決嫁之張耳張耳是
時脱身游女家厚奉給張耳張耳以故致千里客乃宦
魏為外黃令名由此益賢　陳餘者亦大梁人也好儒
術數游趙苦陘(張晏曰苦陘漢/章帝改曰漢昌)富人公乗氏以其女妻
之亦知陳餘非庸人也餘年少父事張耳兩人相與為
刎頸交秦之滅大梁也張耳家外黄高祖為布衣時嘗
數從張耳游客數月秦滅魏數歲已聞此兩人魏之名
士也購求有得張耳千金陳餘五百金張耳陳餘乃變
名姓俱之陳為里監門(張晏曰監門/里正衞也)以自食兩人相對
里吏嘗有過笞陳餘陳餘欲起張耳躡之(徐廣曰/一作攝)使受
笞吏去張耳乃引陳餘之桑下而數之曰始吾與公言
何如今見小辱而欲死一吏乎陳餘然之秦詔書購求
兩人兩人亦反用門者以令里中陳渉起蘄至入陳兵
數萬張耳陳餘上謁陳渉渉及左右生平數聞張耳陳
餘賢未嘗見見即大喜陳中豪傑父老乃說陳渉曰將
軍身被堅執鋭率士卒以誅暴秦復立楚社稷存亡繼
絶功徳宜為王且夫監臨天下諸將不為王不可願將
軍立為楚王也陳渉問此兩人兩人對曰夫秦為無道
破人國家滅人社稷絶人後世罷百姓之力盡百姓之
財將軍瞋目張膽出萬死不顧一生之計為天下除殘
也今始至陳而王之示天下私願將軍毋王急引兵而
西遣人立六國後自為樹黨為秦益敵也敵多則力分
與衆則兵彊如此野無交兵縣無守城誅暴秦據咸陽
以令諸侯諸侯亡而得立以德服之如此則帝業成矣
今獨王陳恐天下解也陳渉不聽遂立為王陳餘乃復
説陳王曰大王舉梁楚而西務在入關未及收河北也
臣嘗游趙知其豪桀及地形願請竒兵北略趙地於是
陳王以故所善陳人武臣為將軍邵騷為䕶軍以張耳
陳餘為左右校尉予卒三千人北略趙地武臣等從白
馬渡河至諸縣說其豪桀曰(鄧展曰至何/北縣説之)秦為亂政虐
刑以殘賊天下數十年矣北有長城之役南有五嶺之
戍(漢書音義曰嶺有五因/以為名在交阯界中也)外内騷動百姓罷敝頭會箕
歛(漢書音義曰家家人/頭數出穀以箕歛之)以供軍費財匱力盡民不聊生
重之以苛法峻刑使天下父子不相安陳王奮臂為天
下倡始王楚之地方二千里莫不響應家自為怒人自
為鬭各報其怨而攻其讐縣殺其令丞郡殺其守尉今
已張大楚王陳使呉廣周文將卒百萬西擊秦於此時
而不成封侯之業者非人豪也諸君試相與計之夫天
下同心而苦秦久矣因天下之力而攻無道之君報父
兄之怨而成割地有土之業此士之一時也豪桀皆然
其言乃行收兵得數萬人號武臣為武信君下趙十城
餘皆城守莫肯下乃引兵東北擊范陽范陽人蒯通説
范陽令曰(漢書曰范/陽令徐公)竊聞公之將死故弔雖然賀公得
通而生范陽令曰何以弔之對曰秦法重足下為范陽
令十年矣殺人之父孤人之子斷人之足黥人之首不
可勝數然而慈父孝子莫敢倳刃(徐廣曰/倳音胾)公之腹中者
(李竒曰東方人以/物插地皆為倳)畏秦法耳今天下大亂秦法不施然
則慈父孝子且倳刃公之腹中以成其名此臣之所以
弔公也今諸侯畔秦矣武信君兵且至而君堅守范陽
少年皆爭殺君下武信君君急遣臣見武信君可轉禍
為福在今矣范陽令乃使蒯通見武信君曰足下必將
戰勝然后略地攻得然後下城臣竊以為過矣誠聽臣
之計可不攻而降城不戰而略地傳檄而千里定可乎
武信君曰何謂也蒯通曰令范陽令宜整頓其士卒以
守戰者也怯而畏死貪而重富貴故欲先天下降畏君
以為秦所置吏誅殺如前十城也然今范陽少年亦方
殺其令自以城距君君何不齎臣侯印拜范陽令范陽
令則以城下君少年亦不敢殺其令令范陽令乗朱輪
華轂使馳驅燕趙郊燕趙郊見之皆曰此范陽令先下
者也即喜矣燕趙城可毋戰而降也此臣之所謂傳檄
而千里定者也武信君從其計因使蒯通賜范陽令侯
印趙地聞之不戰以城下者三十餘城至邯鄲張耳陳
餘聞周章軍入關至戲却(蘇林曰戱地/名却兵退也)又聞諸將為陳
王徇地多以讒毁得罪誅怨陳王不用其筴不以為將
而以為校尉乃説武臣曰陳王起蘄至陳而王非必立
六國後將軍今以三千人下趙數十城獨介居河北(晉/灼)
(曰介音戞讚曰/方言云介持也)不王無以填之且陳王聽讒還報恐不
脱於禍又不如立其兄弟不即立趙後將軍毋失時時
間不容息武臣乃聽之遂立為趙王以陳餘為大將軍
張耳為右丞相邵騷為左丞相使人報陳王陳王大怒
欲盡族武臣等家而發兵擊趙陳王相國房君諫曰秦
未亡而誅武臣等家此又生一秦也不如因而賀之使
急引兵西擊秦陳王然之從其計徙繫武臣等家宮中
封張耳子敖為成都君陳王使使者賀趙令趣發兵西
入關張耳陳餘說武臣曰王王趙非楚意特以計賀王
楚已滅秦必加兵於趙願王毋西兵北徇燕代南收河
内以自廣趙南據大河北有燕代楚雖勝秦必不敢制
趙趙王以為然因不西兵而使韓廣略燕李良略常山
張黶略上黨韓廣至燕燕人因立廣為燕王(徐廣曰/九月也)趙
王乃與張耳陳餘北略地燕界趙王間出為燕軍所得
燕將囚之欲與分趙地半乃歸王使者往燕輒殺之以
求地張耳陳餘患之有厮養卒謝其舍中曰(如淳曰厮/賤者也公)
(羊傳曰厮役扈養韋昭曰析薪為厮/炊烹為養晉灼曰以辭相告曰謝也)吾為公説燕與趙
王載歸舍中皆笑曰使者往十餘輩輒死若何以能得
王乃走燕壁燕將見之問燕將曰知臣何欲燕將曰若
欲得趙王耳曰君知張耳陳餘何如人也燕將曰賢人
也曰知其志何欲曰欲得其王耳趙養卒乃笑曰君未
知此兩人所欲也夫武臣張耳陳餘杖馬箠下趙數十
城(張晏曰言其不用/兵革驅策而已也)此亦各欲南靣而王豈欲為卿相
終已邪夫臣與主豈可同日而道哉顧其勢初定未敢
參分而王且以少長先立武臣為王以持趙心今趙地
已服此兩人亦欲分趙而王時未可耳今君乃囚趙王
此兩人名為求趙王實欲燕殺之此兩人分趙自立夫
以一趙尚易燕況以兩賢王右提左挈而責殺王之罪
(徐廣曰平原君傳曰事成執/右劵以責也劵契義同耳)滅燕易矣燕將以為然乃
歸趙王養卒為御而歸李良已定常山還報趙王復使
良略太原至石邑秦兵塞井陘未能前秦將詐稱二世
使人遺李良書不封(張晏曰欲其漏/泄君臣相疑)曰良嘗事我得顯
幸良誠能反趙為秦赦良罪貴良良得書疑不信乃還
之邯鄲益請兵未至道逢趙王姊出飲從百飲騎李良
望見以為王伏謁道旁王姊醉不知其將使騎謝李良
李良素貴起慙其從官從官有一人曰天下畔秦能者
先立且趙王素出將軍下今女兒乃不為將軍下車請
追殺之李良已得秦書固欲反趙未決因此怒遣人追
殺王姊道中乃遂將其兵襲邯鄲邯鄲不知竟殺武臣
邵騷趙人多為張耳陳餘耳目者以故得脱出收其兵
得數萬人客有説張耳曰兩君羈旅而欲附趙難獨立
立趙後扶以義可就功乃求得趙歇(徐廣曰正月也音/烏鎋反駰案張晏)
(曰趙之/苗裔)立為趙王居信都(徐廣曰後項/羽改曰襄國)李良進兵擊陳
餘陳餘敗李良李良走歸章邯章邯引兵至邯鄲皆徙其
民河内夷其城郭張耳與趙王歇走入鉅鹿城王離圍
之陳餘北收常山兵得數萬人軍鉅鹿北章邯軍鉅鹿
南棘原築甬道屬河餉王離王離兵食多急攻鉅鹿鉅
鹿城中食進兵少張耳數使人召前陳餘陳餘自度兵
少不敵秦不敢前數月張耳大怒怨陳餘使張黶陳澤
往讓陳餘曰始吾與公為刎頸交今王與耳旦暮且死
而公擁兵數萬不肯相救安在其相為死茍必信胡不
赴秦軍俱死且有十一二相全陳餘曰吾度前終不能
救趙徒盡亡軍且餘所以不俱死欲為趙王張君報秦
今必俱死如以肉委餓虎何益張黶陳澤曰事已急要
俱死立信安知後慮陳餘曰吾死顧以為無益必如公
言乃使五千人令張黶陳澤先嘗秦軍至皆没當是時
燕齊楚聞趙急皆來救張敖亦北收代兵得萬餘人來
皆壁餘旁未敢擊秦項羽兵數絶章邯甬道王離軍之
食項羽悉引兵渡河遂破章邯(徐廣曰三/年十二月)章邯引兵解
諸侯軍乃敢擊圍鉅鹿秦軍遂虜王離渉間自殺卒存
鉅鹿者楚力也於是趙王歇張耳乃得出鉅鹿謝諸侯
張耳與陳餘相見責讓陳餘以不肯救趙及問張黶陳
澤所在陳餘怒曰張黶陳澤以必死責臣臣使將五千
人先嘗秦軍皆没不出張耳不信以為殺之數問陳餘
陳餘怒曰不意君之望臣深也豈以臣為重去將哉乃
脱解印綬推予張耳張耳亦愕不受陳餘起如厠客有
説張耳曰臣聞天與不取反受其咎今陳將軍予君印
君不受反天不祥急取之張耳乃佩其印收其麾下而
陳餘還亦望張耳不讓遂趨出張耳遂收其兵陳餘獨
與麾下所善數百人之河上澤中漁獵由此陳餘張耳
遂有卻趙王歇復居信都張耳從項羽諸侯入關漢元
年十二月項羽立諸侯王張耳雅游(韋昭曰/雅素也)人多為之
言項羽亦素數問張耳賢乃分趙立張耳為常山王治
信都信都更名襄國陳餘客多説項羽曰陳餘張耳一體
有功於趙項羽以陳餘不從入關聞其在南皮即以南
皮旁三縣以封之而徙趙王歇王代(徐廣曰/都代縣)張耳之國
陳餘愈益怒曰張耳與餘功等也今張耳王餘獨侯此
項羽不平及齊王田榮畔楚陳餘乃使夏説説田榮曰
項羽為天下宰不平盡王諸將善地徙故王王惡地今
趙王乃居代願王假臣兵請以南皮為扞蔽田榮欲樹
黨於趙以反楚乃遣兵從陳餘陳餘因悉三縣兵襲常
山王張耳張耳敗走念諸侯無可歸者漢王與我有舊
故(張晏曰漢王為布/衣時嘗從張耳游)而項羽又彊立我我欲之楚(張晏/曰羽)
(旣彊盛又為所立是/以狐疑莫知所往也)甘公曰(文頴曰善説/星者甘氏也)漢王之入關
五星聚東井東井者秦分也先至必霸楚雖彊後必屬
漢故耳走漢(徐廣曰二/年十月也)漢王亦還定三秦方圍章邯廢
丘張耳謁漢王漢王厚遇之陳餘已敗張耳皆復收趙
地迎趙王於代復為趙王趙王德陳餘立以為代王陳
餘為趙王弱國初定不之國留傅趙王而使夏説以相
國守代漢二年東擊楚使使告趙欲與俱陳餘曰漢殺
張耳乃從於是漢王求人類張耳者斬之持其頭遺陳
餘陳餘乃遣兵助漢漢之敗於彭城西陳餘亦復覺張
耳不死即背漢漢三年韓信已定魏地遣張耳與韓信
擊破趙井陘(徐廣曰三/年十月)斬陳餘泜水上(徐廣曰在常山/音遲一音丁禮)
(反/)追殺趙王歇襄國漢立張耳為趙王(徐廣曰四年十/一月駰案漢書)
(四年/夏)漢五年張耳薨諡為景王子敖嗣立為趙王高祖
長女魯元公主為趙王敖后漢七年高祖從平城過趙
趙王朝夕袒韝蔽(徐廣曰韝/者臂捍也)自上食禮甚卑有子壻禮
高祖箕倨詈甚漫易之趙相貫高趙午等年六十餘(徐/廣)
(曰田叔傳云趙相趙午等數十/人皆怒然則或宜言六十餘人)故張耳客也生平為氣
乃怒曰吾王孱王也(孟康曰音如潺湲之潺冀州人/謂懦弱為孱韋昭曰仁謹貎)説
王曰夫天下豪桀竝起能者先立今王事高祖甚㳟而
高祖無禮請為王殺之張敖齧其指出血曰君何言之
誤且先人亡國賴高祖得復國德流子孫秋豪皆高祖
力也願君無復出口貫高趙午等十餘人皆相謂曰乃
吾等非也吾王長者不倍德且吾等義不辱今怨高祖
辱吾王故欲殺之何乃洿王為乎令事成歸王事敗獨
身坐耳漢八年上從東垣還過趙貫高等乃壁人柏人
要之置厠(韋昭曰為/供置也)上過欲宿心動問曰縣名為何曰
柏人柏人者廹於人也不宿而去漢九年貫高怨家知
其謀乃上變告之於是上皆并逮捕趙王貫高等十餘
人皆爭自剄貫高獨怒罵曰誰令公為之今王實無謀
而并捕王公等皆死誰白王不反者乃轞車膠致與王
詣長安治張敖之罪上乃詔趙羣臣賓客有敢從王皆
族貫高與客孟舒等十餘人皆自髠鉗為王家奴從來
貫高至對獄曰獨吾屬為之王實不知吏治榜笞數千
刺剟(徐廣曰/丁劣反)身無可擊者終不復言呂后數言張王以
魯元公主故不宜有此上怒曰使張敖據天下豈少而
女乎不聽廷尉以貫高事辭聞上曰壯士誰知者以私
問之(瓚曰以私/情相問)中大夫泄公曰臣之邑子素知之此固
趙國立名義不侵為然諾者也上使泄公持節問之箯
輿前(徐廣曰箯音鞭駰案韋昭/曰輿如今輿牀人輿以行)仰視曰泄公邪泄公勞
苦如生平驩與語問張王果有計謀不高曰人情寧不
各愛其父母妻子乎今吾三族皆以論死豈以王易吾
親哉顧為王實不反獨吾等為之其道本指所以為者
王不知狀於是泄公入具以報上乃赦趙王上賢貫高
為人能立然諾使泄公具告之曰張王已出因赦貫高
貫高喜曰吾王審出乎泄公曰然泄公曰上多足下故
赦足下貫高曰所以不死一身無餘者白張王不反也
今王已出吾責已塞死不恨矣且人臣有簒殺之名何
靣目復事上哉縱上不殺我我不愧於心乎乃仰絶肮
遂死(韋昭曰/肮咽也)當此之時名聞天下張敖已出以尚魯元
故封為宣平侯於是上賢張王諸客客以鉗奴從張王
入關無不為諸侯相郡守者及孝惠高后文帝孝景時
張王客子孫皆得為二千石張敖高后六年薨(關中記/曰張敖)
(家在安/陵東)子偃為魯元王以母呂后女故呂后封為魯元
王元王弱兄弟少及封張敖他姬子二人為樂昌侯(徐/廣)
(曰漢紀張酺傳曰張敖之子夀/封樂昌侯食細陽之池陽鄉也)侈為信都侯高后崩諸
呂無道大臣誅之而廢魯元王及樂昌侯信都侯孝文帝
即位復封故魯元王偃為南宮侯續張氏(張敖諡武侯/張偃之孫有)
(罪絶信都侯名/侈樂昌侯名夀)
太史公曰張耳陳餘世傳所稱賢者其賓客厮役莫非
天下俊桀所居國無不取卿相者然張耳陳餘始居約
時(漢書音義曰/在貧賤時也)相然信以死豈顧問哉及據國爭權卒
相滅亡何鄉者相慕用之誠後相倍之戾也豈非以利
哉名譽雖高賓客雖盛所由殆與太伯延陵季子異矣
　
　
　
　史記集解卷八十九
