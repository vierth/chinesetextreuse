
　元史卷九十八
　　明翰林學士亞中大夫知制誥兼修國史宋濓等修
　兵志第四十六
　　兵一
兵者先王所以威天下而折奪姦宄戡定禍亂者也三
代之制遠矣漢唐而下其法變更不一大抵用得其道
則兵力富而國勢强用失其宜則兵力耗而國勢弱故
兵制之得失國勢之盛衰繫焉元之有國肇基朔漠雖
其兵制簡略然自太祖太宗滅夏剪金霆轟風飛奄有
中土兵力可謂雄勁者矣及世祖即位平川蜀下荆襄
繼命大將帥師渡江盡取南宋之地天下遂定於一豈
非盛哉考之國初典兵之官視兵數多寡為爵秩崇卑
長萬夫者為萬户千夫者為千户百夫者為百户世祖
時頗修官制内立五衞以總宿衞諸軍衞設親軍都指
揮使外則萬户之下置總管千户之下置總把百户之
下置彈壓立樞密院以總之遇方面有警則置行樞密
院事己則廢而移都鎮撫司屬行省萬户千户百户分
上中下萬户佩金虎符符趺為伏虎形首為明珠而有
三珠二珠一珠之别千户金符百户銀符萬户千户死
陣者子孫襲爵死病則降一等總把百户老死萬户遷
他官皆不得襲是法尋廢後無大小皆世其官獨以罪
去者則否若夫軍士則初有䝉古軍特黙齊軍䝉古軍
皆國人特黙齊軍則諸部族也其法家有男子十五以
上七十以下無衆寡盡僉為兵十人為一牌設牌頭上
馬則備戰鬬下馬則屯聚牧養孩幼稍長又籍之曰漸
丁軍既平中原發民為卒是為漢軍或以貧富為甲乙
户出一人曰獨户軍合二三而出一人則為正軍户餘
為貼軍户或以男丁論嘗以二十丁出一卒至元七年
十丁出一卒或以户論二十户出一卒而限年二十以
上者充士卒之家為富商大賈則又取一人曰餘丁軍
至十五年免或取匠為軍曰匠軍或取諸侯將校之子
弟充軍曰質子軍又曰圖爾哈軍是皆多事之際一時
之制天下既平嘗為軍者定入尺籍伍符不可更易詐
增損丁産者覺則更籍其實而以印印之病死戍所者
百日外役次丁死陣者復一年貧不能役則聚而一之
曰合併貧甚者老無子者落其籍户絶者别以民補之
奴得縱自使者俾為其主貼軍其户逃而還者復三年
又逃者杖之投他役者還籍其繼得宋兵號新附軍又
有遼東之乣軍契丹軍女直軍高麗軍雲南之寸白軍
福建之畬軍則皆不出戍他方者蓋鄉兵也又有以技
名者曰砲軍弩軍水手軍應募而集者曰達爾罕軍其
名數則有憲宗二年之籍世祖至元八年之籍十一年
之籍而新附軍有二十七年之籍以兵籍係軍機重務
漢人不閲其數雖樞密近臣職專軍旅者惟長官一二
人知之故有國百年而内外兵數之多寡人莫有知之
者今其典籍可考者曰兵制曰宿衞曰鎮戍而馬政屯
田展齊弓手急逓舖兵鷹房捕獵非兵而兵者亦以類
附焉作兵志
　　　兵制
太宗元年十一月詔兄弟諸王諸子并衆官人等所屬
去處僉軍亊理有妄分彼此者達嚕噶齊并官員皆罪
之每一牌子僉軍一名限年二十以上三十以下者充
仍定立千户百户牌子頭其隠匿不實及知情不首并
隠藏逃役軍人者皆處死　七年七月僉宣德西京平
陽太原陜西五路人匠充軍命各處管匠頭目除織匠
及和琳建宫殿一切合千人等外應有回囘河西漢兒
匠人并扎爾古齊及章吉種田人等通驗丁數每二十
人出軍一名　八年七月詔燕京路保州等處每二十
户僉軍一名令塔布伊爾統領出軍真定河間邢州大
名太原等路除先僉軍人外於斷事官呼圖克新籍民
户三十七萬二千九百七十二人數内每二十丁起軍
一名亦令屬塔布伊爾領之　十三年八月諭總管萬
户劉哈瑪爾據色埒黙奏呼圖克等元籍諸路民户一
百萬四千六百五十六户除逃户外有七十二萬三千
九百一十户隨路總僉軍一十萬五千四百七十一名
㸃數過九萬七千五百七十五人餘因近年蝗旱民力艱難
往往在逃有㫖今後止驗見在民户僉軍仍命逃户復
業者免三年軍役
世祖中統元年六月詔罷解鹽司軍一百人初解鹽司
元籍一千鹽户内每十户出軍一人後阿勒達爾倍其
役世祖以重困其民罷之七月以張榮實從南征多立
功命為水軍萬户兼領霸州民户諸水軍將吏河陰路
達嚕噶齊胡玉千户王端臣軍七百有四人八柳樹千
户威喇軍三百六十一人孟州龎綽爾齊張信軍一百
九十人濱棣州海口總把張山軍一百人滄州海口達
嚕噶齊塔喇海軍一百人睢州李總管麾下孟春等五
十五人霸州蕭萬户軍一百九十五人悉聽命焉　三
年三月詔真定彰德邢州洺磁東平大名平陽太原衞
輝懷孟等路各處有舊屬安扎爾博囉實訥岱庫庫布
哈伯爾克巴圖爾等官所管特黙齊軍人乙卯嵗籍為
民户亦有僉充軍者若壬寅甲寅兩次僉定軍已入籍
册者令隨各萬户依舊出征其或未嘗為軍及䝉古漢
人民户内作數者悉僉為軍六月以軍士訴貧乏者衆
命貧富相兼應役其間實有不能自存者優恤之十月
諭山東東路經略司益都路匠軍已前曽經僉把者可
遵别路之例俾令從軍以鳯翔府屯田軍人準充平陽
軍數仍於鳯翔屯田勿遣從軍刁國器所管重僉軍九
百一十五人即日放罷為民陜西行省言士卒戍金州
者諸鄂囉己嘗服役今重勞苦詔罷之併罷山東大名
河南諸路新僉防城戍卒　四年二月詔統軍司及管
軍萬户千户等可遵太祖之制令各官以子弟入朝充
圖爾哈其制萬户圖爾哈一名馬一十匹牛二具種田
人四名千户見管軍五百或五百以上者圖爾哈一名
馬六匹牛一具種田人二名雖所管軍不及五百其家
富强子弟徤壯者亦出圖爾哈一名馬匹牛具種田人
同萬户千户子弟充圖爾哈者挈其妻子同至從人不
拘定數馬匹牛具除定去數目已上復増餘者聽若有
貧乏不能自備者於本萬户内不該出圖爾哈之人通
行津濟起發不得因而科及衆軍萬户千户或無親子
或親子㓜弱未及成人者以弟姪充候親子年及十五
却行交換若委有親子不得隠匿代替委有氣力不得
妄稱貧乏及雖到來氣力却有不完者並罪之是月帝
以太宗舊制設官分職軍民之事各有所司後多故之
際不暇分别命阿哈充都元帥專於北京東京平灤懿
州蓋州路管領見管軍人凡民間之事毋得預焉五月
立樞密院凡䝉古漢軍並聽樞密節制統軍司都元帥
府除遇邊面緊急事務就便調度外其軍情一切大小
公事並須申覆合設鄂囉官並從樞密院設置七月詔
免河南保甲丁壯射生軍三千四百四十一户雜泛科
差專令把守巡哨八月諭成都路行樞密院近年軍人
逃亡事故者可於各鄂囉内盡實僉補自乙卯年定入
軍籍之數悉僉赴軍十一月女直碩達勒達及竒凌貝
地合僉鎮守軍命伊爾布哈僉三千人付塔實雅拉領
之并達嚕噶齊官之子及其餘近上户内亦令僉軍聽
伊爾布哈節制　至元二年八月陜西五路西蜀四川
行省言新僉軍七千人若發民户恐致擾亂今鞏昌已
有舊軍三千諸路軍二千餘二千人亦不必發民户當
以便宜起補從之十一月省院官議收到私走間道盜
販馬匹曾過南界人三千八百四户悉令充軍以一千
九百七十八人與山東路統軍司一千人與蔡州萬户
餘八百二十六户有㫖留之軍中　三年七月添内外
巡軍外路每百户選中産者一人充之其賦令餘户代
輸在都增武衞軍四百　四年正月僉䝉古軍每户二
丁三丁者一人四丁五丁者二人六丁七丁者三人二
月詔遣官僉平陽太原人户為軍除軍站僧道伊嚕勒
昆達實密儒人等户外於係官投下民户運司户人匠
打捕鷹房金銀鐵冶丹粉錫碌等不以是何户計驗酌
中户内丁多堪當人户僉軍三千人定立百户牌子頭
前赴陜西五路西蜀四川行中書省所轄東川出征復
於京兆延安兩路僉軍一千人如平陽太原例五月詔
河南路驗酌中户内丁多堪當軍人户僉軍四百二十
名歸之樞密院俾從軍復其徭役南京路除邳州南宿
州外依中書省揀定應僉軍人户驗丁數僉軍二千五
百八十名管領出征十二月僉女直碩達勒達軍三千
人　五年閏正月詔益都李璮元僉軍仍依舊數充役
二月詔諸路鄂囉毋隸總管府别設總押所官聽樞密
院節制六月省臣議僉起圖爾哈官員皆已遷轉或物
故黜退者於内復有貧難䝉古人氏除隨路總管府達
嚕噶齊總管及掌兵萬户合令應當其次官員圖爾哈
宜放罷其自願留質者聽之十月禁長軍之官不得侵
漁士卒違者論罪十一月僉山東河南沿邊州城民户
為軍遇征進則選有力之家同元守邊城漢軍一體出
征其無力之家代守邊城及屯田勾當　六年二月僉
懷孟衞輝路丁多人户充軍益都淄萊所轄登萊州李
璮舊軍内起僉一萬人差官部領出征其淄萊路所轄
淄萊等處有非李璮舊管者僉五百二十六人其餘諸
色人户亦令酌驗丁數僉軍起遣至軍前赴役十月從
山東路統軍司言應係逃軍未獲者令其次親丁代役
身死軍人亦令親丁代補無親丁則以少壯驅丁代之
　七年三月定軍官等級萬户千户百戸總把以軍士
為差六月成都府括民三萬一千七十五户僉義士軍
八千六十七人七月分揀隨路砲手軍始太祖太宗征
討之際於隨路取發并攻破州縣招取鐵木金火等人
匠充砲手管領出征壬子年俱作砲手附籍中統四年
揀定除正軍當役外其餘户與民一體當差後為出軍
正户煩難至元四年取元充砲手民户津貼其間有能
與不能者影占不便至是分揀之　八年二月以𤓰州
沙州鷹房二百人充軍　九年正月河南省請益兵勅
諸路僉軍三萬詔元帥府統軍司總管萬户府閲實軍
籍二月命阿珠典行省䝉古軍劉整阿爾哈雅典漢軍
四月詔諸路軍户驅丁除至元六年前從良入民籍者
當差七年後凡從良文書寫從便為民者亦如之餘雖
從良並令津助本户軍役七月閲大都京兆等處特黙
齊户名籍九月詔樞密諸路正軍貼户及同籍親戚僮
奴丁年堪役依諸王權要以避役者並還之軍惟匠藝
精巧者以名聞十二月命府州司縣達嚕噶齊及治民
長官不妨本職兼管諸軍鄂囉各路總管府達嚕噶齊
總管别給宣命印信府州司縣達嚕噶齊長官止給印
信任滿則别具解由申樞密院　十年正月哈喇請於
渠江之北雲門山及嘉陵西岸虎頭山立二戍以其圖
來上仍乞益兵二萬勑給京兆新僉軍五千人益之陜
西京兆延安鳯翔三路諸色人戸約六萬户内僉軍六
千五月禁乾討虜人其願充軍者於萬户千户内結成
牌甲與大軍一體征進八月禁軍吏之長舉債不得重
取其息以損軍力違者罪之九月襄陽生券軍至都釋
械繫免死聽自立部伍俾征日本仍於䝉古漢人内選
官率領之　十一年正月初立軍官以功陞散官格五
月便宜總帥府言本路軍經今四十年間或死或逃無
丁不能起補見在軍少乞選擇堪與不堪丁力放罷貧
乏無丁者於民站内别選充役從之詔延安府沙井静
州等處種田巴達勒達户選可充軍者僉起出征六月
潁川屯田總管李珣言近為僉軍事乞依徐邳州屯田
例每三丁内一丁防城二丁納糧可僉丁壯七百餘人
并元撥保甲丁壯令珣通領鎮守潁州代見屯納罕監
戰軍馬别用從之　十二年三月遣官往遼東僉揀䝉
古達嚕噶齊千户百户等官子弟出軍詔隨處所置襄
陽生券軍之為農者或自願充軍具數以聞五月正陽
萬户劉復亨言新下江南三十餘城俱守以兵及江北
淮南潤揚等處未降軍力分散調度不給以致鎮巢軍
滁州兩處復叛乞僉河西等户為軍併力勦除庶無後
患有㫖命肅州達嚕噶齊并遣使同往驗各色户計物
力富强者僉起之六月僉平陽西京延安等路達嚕噶
齊弟男為軍萊州酒税官王貞等上言國家討平殘宋
吊伐為事何嘗以賄利為心彼不紹事業小人貪圖貨
利作乾討虜名目侵掠彼地所得人口悉皆貨賣以充
酒食之費勝則無益朝廷敗則實為辱國其招討司所
收乾討虜人可悉罷之第其高下籍為正軍命各萬户
管領征進一則得其實用二則正王師吊伐之名實為
便益從之　十四年正月詔上都隆興西京北京四路
編民捕獵等户僉選丁壯軍二千人防守上都中書省
議從各路搭配二十五户内取軍一名選善騎射者充
官給行資中統鈔一錠仍自備鞍馬衣裝器仗編立牌
甲差官部領前來赴役十二月樞密院臣言收附亡宋
州城新附請糧官軍并通事馬軍人等軍官不肻存恤
多逃散者乞招誘之命左丞陳巖等分揀堪當軍役者
收係充軍依舊例月支錢糧其生券不堪當軍者官給
牛具糧食屯田種養　十五年正月定軍官承襲之制
凡軍官之有功者陞其秩元受之職令他有功者居之
不得令子姪復代陣亡者始得承襲病死者降一等總
把百户老病死不在承襲之例凡將校臨陣中傷還營
病創者亦令與陣亡之人一體承襲禁長軍之官不恤
士卒及士卒亡命避役侵擾初附百姓者俱有罪雲南
行省言雲南屯駐䝉古軍甚少遂取漸長成丁齊呼勒
圖等軍以備出征雲南濶逺多未降之地必須用兵已
僉㸑僰人一萬為軍續取新降拉拉和寧等人亦令充
軍然其人與中原不同若赴别地出征必致逃匿宜令
就各所居一方未降處用之九月併軍士初至元九年
僉軍三萬止擇精鋭年壯者不復問其貲産且無貼户
之助嵗乆多貧乏不堪樞密院臣奏宜縱為民遂併為
一萬五千諸軍户投充諸侯王齊哩克昆人匠或託别
户以避其役者復令為軍有良匠則别而出之樞密臣
又言至元八年於各路軍之為富商大賈者一百四十
三户各増一軍號餘丁軍今東平等路諸鄂囉總管府
言往往人死産乏不能充二軍乞免餘丁充役者制可
十二月樞密院官議諸軍官在軍籍者除百户總把權
準軍役其元帥招討萬户總管千户或首領官俱合再
當正軍一名　十六年正月罷五翼特黙齊重役軍三
月括兩淮造回回礮新附軍匠六百人及䝉古回回漢
人新附人能造礮者至京師五月淮西道宣慰司官昂
吉爾請招諭亡宋通事軍俾屬之麾下初亡宋多招納
北地䝉古人為通事軍遇之甚厚每戰皆列於前行願
効死力及宋亡無所歸朝議欲編入版籍未暇也人人
疑懼皆不自安至是昻吉爾請招集列之行伍以備征
戍從之九月詔河西地未僉軍之官及富强户有物力
者僉軍六百人十月夀州等處招討使李特爾格請召
募有罪亡命人充軍其言使功不如使過始南宋未平
時䝉古諸色人等因得罪皆亡命往依焉今已平定尚
逃匿林藪若釋其罪而用之必能効力無不一當十者
矣十一月罷太原平陽西京延安路新僉軍還籍　十
七年七月詔江淮諸路招集達爾罕軍初平江南募死
士願從軍者號達爾罕屬之劉萬努麾下南北既混一
復散之其人皆無所歸率羣聚剽掠至是命諸路招集
之令萬努部領如故聽范左丞李巴圖二人節制　十
八年二月併貧乏軍人三萬户為一萬五千取貼户津
貼正軍充役四月置䝉古漢人新附軍總管六月樞密
院議正軍貧乏無丁者令富彊丁多貼户權充正軍應
役驗正軍物力却令津濟貼户其正軍仍為軍頭如故
或正軍實係單丁者許傭雇練習之人應役丁多者不
得傭雇軍官亦不得以親從人代之　十九年二月諸
侯王阿濟格遣使言特黙齊軍凡九處出征各鄂囉内
復徵雜泛徭役不便詔免之并詔有司毋重役軍户六
月禁長軍之官毋得占役士卒散定海達爾罕軍還各
營及歸戍城邑十月僉發漸丁軍士遵舊制家止一丁
者不作數凡二丁至五丁六丁之家止存一人餘皆充
軍　二十年二月命各處行樞密院造新附軍籍册六
月從丞相巴延議所括宋手號軍八萬三千六百人立
牌甲設官以統之十月定出征軍人亡命之罪為首者
斬餘令減死一等　二十一年八月江東道僉事馬奉
訓言劉萬努乾討虜軍私相糾合結為徒黨張弓挾矢
或詐稱使臣莫若散之各翼萬户千户百户牌甲内管
領為便省院官以聞有㫖可令問此軍欲從托歡出征
虜掠耶欲且放散還家耶回奏衆軍皆言自圍襄樊渡
江以來與國効力願令還家少息遂從之籍亡宋手記
軍宋時有是軍死則以兄弟若子承代有㫖依漢軍例
籍之毋湼其手　二十二年正月立行樞密院於江南
三省其各處行省見管軍馬悉以付焉九月詔福建黃
華畬軍有恒産者放為民無恒産與妻子者編為守城
軍征交趾䝉古軍五百人漢軍二千人除留䝉古軍百
人漢軍四百人為鎮南王托歡宿衞餘悉遣還别以江
淮行樞密院䝉古軍戍江西十月從頁特密實言以乾
討虜軍七百人籍名數立牌甲命將官之無軍者領之
十一月御史臺臣言昔宋以無室家壯士為鹽軍内附
之初有五千人除征占城運糧死亡者今存一千一百
二十二人此徒皆性習凶暴民患苦之宜給以衣糧使
屯田自贍庶絶其擾從之十二月從樞密院請嚴立軍
籍條例選壯士及有力之家充軍舊例丁力强者充軍
弱者出錢故有正軍貼户之籍行之既乆而强者弱弱
者强籍亦如故其同户異居者私立年期以相更代故
有老稚不免從軍而强壯家居者至是革焉江淛省募
鹽徒為軍得四千七百六十六人選軍官麾下無士卒
者相參統之以備各處鎮守　二十四年閏二月樞密
院臣言諸軍貼户有正軍已死者有充工匠者放為民
者有元係各投下户回付者似此歇閒一千三百四十
户乞差人分揀貧富定貼户正軍制可　二十六年八
月樞密院議諸管軍官萬户千户百户等或治軍有法
鎮守無虞鎧仗精完差役均平軍無逃竄者許所司薦
舉以聞不次擢用諸軍吏之長非有上司之命毋擅離
職諸長軍者及䝉古漢軍毋得妄言邊事
成宗大德二年十二月定各省提調軍馬官員凡用隨
從軍士䝉古長官三十名次官二十名漢人一十名萬
户千户百户人等俱不得占役行省鎮撫止用聽探外
亦不得多餘役占十一年四月詔禮店軍還屬土番宣
慰司初西川伊蘇岱爾安珠努特穆爾等所統特黙齊
軍自壬子年屬籍禮店隸王相府後王相府罷屬之陜
西省僧格奏屬土番宣慰司咸以為不便大德十年命
依壬子之籍至是復改屬焉
武宗至大元年正月以通惠河千户劉粲所領運糧軍
九百二十人屬萬户齊勤特穆爾兵籍十二月丞相三
寶努等言國制行省佐貳及宣慰使不得提調軍馬若
遥授平章揚州宣慰使阿拉克特穆爾者嘗與成宗同
乳母故得行之非常憲也今命實迪代之宜遵國制勿
令提調制可
仁宗皇慶元年三月中書省臣奏李瑪格等四百户為
民初李瑪格等四百户屬諸王托克托乙未年定籍為
民高麗林衍及納延叛皆嘗僉為軍至元八年置軍籍
以李瑪格等非七十二萬户内軍數復改為民至大四
年樞密院復奏為軍至是省官以為言命遵乙未年已
定之籍後樞密復奏竟以為軍户十二月省臣言先是
樞密院奏準雲南省宜遵各省制其省官居長者二員
得佩虎符提調軍馬餘佐貳者不得預已受虎符者悉
收之今雲南省言本省藉軍士之力以辦集錢穀遇有
調遣則省官親率衆上馬故舊制雖牧民官亦得佩虎
符領軍務視他省為不同臣等議已受虎符者依故事
未受者宜頒賜之制可　二年正月詔雲南省鎮遠方
掌邊務凡事涉軍旅者自平章至僚佐須同署押其長
官二員復與哈必齊　延祐二年二月四川省軍官闕
員詔依民官遷調之制差人與本省提調官及監察御
史同銓注　三年三月命巴延都萬户府及紅胖襖總
帥府各調軍九千五百人往諸侯王所更代守邊士卒
其屬都萬户府者軍一名馬三匹屬總帥府者軍一名
馬二匹令人自為計其貧不能自備者則命行伍之長
及百户千户等助之悉遣精鋭練習騎射之士每軍一
百名百户一員五百名千户一員復命邁珠囊嘉特二
人分左右部領之
　
　
　
　
　
　
　
　
　
　
　元史卷九十八
元史卷九十八考證
世祖中統三年制十月諭山東路經略司　按原本十
　月上複出三年二字上文已載今删
世祖至元四年依中書省揀定應僉軍人户騐丁數僉
　軍　按揀字舊訛間今改
世祖至元十七年初平江南募死士願從軍者號達爾
　罕屬之劉萬努麾下　按萬努原文萬奴原本於此
　處又作萬户據下文復令萬奴領如故為萬努之訛
　無疑今改
