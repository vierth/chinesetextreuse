史記正義卷一百二十八
　　　　　　　　　　　　唐　張守節　撰
龜策列傳第六十八(史記至元成間十篇有錄無書而/禇少孫補景武紀将相年表禮書)
(樂書律書三王世家蒯成侯日者龜策列傳/日者龜策言辭最鄙陋非太史公之本意也)史記一百
二十八
太史公曰自古聖王將建國受命興動事業何嘗不寶
卜筮以助善唐虞以上不可記已自三代之興各據禎
祥塗山之兆從而夏啟世飛燕之卜順故殷興百穀之
筮吉故周王王者決定諸疑參以卜筮㫁以蓍龜不易
之道也蠻夷氐羌雖無君臣之序亦有決疑之卜或以
金石或以草木國不同俗然皆可以戰伐攻擊推兵求
勝各信其神以知来事畧聞夏殷欲卜者乃取蓍龜已
則弃去之以為龜藏則不靈蓍乆則不神至周室之卜
官常寳藏蓍龜又其大小先後各有所尚要其歸等耳
或以為聖王遭事無不定決疑無不見其故稽神求問
之道者以為後世衰㣲愚不師智人各自安化分為百
室道散而無垠故推歸之至㣲要㓗於精神也或以為
昆蟲之所長聖人不能與爭其處吉凶别然否多中於
人至髙祖時因秦太卜官天下始定兵革未息及孝恵
享國日小吕后女主孝文孝景因襲掌故未遑講試雖
父子疇官世世相𫝊其精㣲深妙多所遺失至今上即
位博開藝能之路悉延百端之學通一伎之士咸得自
効絶倫超竒者為右無所阿私數年之間太卜大集㑹
上欲擊匈奴西攘大宛南收百越卜筮至預見表象先
圖其利及猛將推鋒執節獲勝於彼而蓍龜時日亦有
力於此上尤加意賞賜至或數千萬如丘子明之屬冨
溢貴寵傾於朝廷至以卜筮射蟲道巫蠱時或頗中素
有眦睚不快因公行誅恣意所傷以破族滅門者不可
勝數百僚蕩恐皆曰龜䇿能言後事覺奸窮亦誅三族
夫摓䇿定數灼龜觀兆變化無窮是以擇賢而用占焉
可謂聖人重事者乎周公卜三龜而武王有瘳紂為暴
虐而元龜不占晉文將定襄王之位卜得黄帝之兆卒
受䑣弓之命獻公貪驪姬之色小而兆有口象其禍竟
流五世楚靈將背周室卜而龜逆終被乾溪之敗兆應
信誠於内而時人明察見之於外可不謂兩合者哉君
子謂夫輕卜筮無神明者悖背人道信禎祥者鬼神不
得其正故書建稽疑五謀而卜筮居其二五占從其多
明有而不専之道也余至江南觀行事問其長老云龜
千嵗乃逰蓮葉之上蓍百莖共一根又其所生獸無虎
狼草無毒螫江傍家人常畜龜飲食之以為能導引致
氣有益於助衰飬老豈不信哉禇先生曰臣以通經術
受業博士治春秋以髙第為郎幸得宿衞出入宫殿中
十有餘年竊好太史公𫝊太史公之𫝊曰三王不同龜
四夷各異卜然各以決吉凶畧闚其要故作龜䇿列𫝊
臣往来長安中求龜䇿列𫝊不能得故之太卜官問掌
故文學長老習事者冩取龜䇿卜事編于下方聞古五
帝三王發動舉事必先決蓍龜𫝊曰下有伏靈上有兎
絲上有𢷬蓍下有神龜所謂伏靈者在兎絲之下狀似
飛鳥之形新雨已天清静無風以夜捎兎絲去之即以
簼燭此地燭之火滅即記其處以新布四丈環置之明
即掘取之入四尺至七尺得矣過七尺不可得伏靈者
千嵗松根也食之不死聞蓍生滿百莖者其下必有神
龜守之其上常有青雲覆之傳曰天下和平王道得而
蓍莖長丈其叢生滿百莖方今世取蓍者不能中古法
度不能得滿百莖長丈者取八十莖已上蓍長八尺
即難得也人民好用卦者取滿六十莖已上長滿六尺
者即可用矣記曰能得名龜者財物歸之家必大冨至
千萬一曰北斗龜二曰南辰龜三曰五星龜四曰八風
龜五曰二十八宿龜六曰日月龜七曰九州龜八曰玉
龜凡八名龜龜圖各有文在腹下文云云者此某之龜
也畧記其大指不冩其圖取此龜不必滿尺二寸民人
得長七八寸可寳矣今夫珠玉寳器雖有所深藏之見
其光必出其神明其此之謂乎故玉處於山而木潤淵
生珠而岸不枯者潤澤之所加也明月之珠出於江海
藏於蚌中蚗龍伏之王者得之長有天下四夷賔服能
得百莖蓍并得其下龜以卜者百言百當足以決吉
凶神龜出於江水中廬江郡常嵗時生龜長尺二寸者
二十枚輸太卜官太卜官因以吉日剔取其腹下甲龜
千嵗乃滿尺二寸王者發軍行將必鑚龜廟堂之上
以決吉凶今髙廟中有龜室藏内以為神寳𫝊曰取前
足臑骨穿佩之取龜置室西北隅懸之以入深山大林
中不惑臣為郎時見萬畢石朱方𫝊曰有神龜在江南
嘉林中嘉林者獸無虎狼鳥無鴟梟草無毒螯野
火不及斧斤不至是為嘉林龜在其中常巢於芳蓮之
上左脅書文曰甲子重光得我者匹夫為人君有土正
諸侯得我為帝王求之於白蛇蟠杅林中者齋戒以待
譺然狀如有人来告之因以醮酒佗髪求之三宿而得
由是觀之豈不偉哉故龜可不敬歟南方老人用龜支
牀足行二十餘嵗老人死移牀龜尚生不死龜能行氣
導引問者曰龜至神若此然太卜官得生龜何為輙殺
取其甲乎近世江上人有得名龜畜置之家因大富與
人議欲遣去人教殺之勿遣遣之破人家龜見夢曰送
我水中無殺吾也其家終殺之殺之後身死家不利人
民與君王者異道人民得名龜其状類不宜殺也以往
古故事言之古明王聖主皆殺而用之宋元王時得龜
亦殺而用之謹連其事於左方令好事者觀擇其中焉
宋元王二年江使神龜使於河至於泉陽漁者豫且舉
網得而囚之置之籠中夜半龜来見夢於宋元王曰我
為江使於河而幕網當吾路泉陽豫且得我我不能去
身在患中莫可告語王有徳義故来告訢元王惕然而
悟乃召博士衞平而問之曰今寡人夢見一丈夫延頸
而長頭衣𤣥繡之衣而乗輜車来見夢於寡人曰我為
江使於河而幕網當吾路泉陽豫且得我我不能去身
在患中莫可告語王有徳義故来告訴是何物也衞平
乃援式而起仰天而視月之光觀斗所指定日處鄉規
矩為輔副以權衡四維已定八卦相朢視其吉凶介蟲
先見乃對元王曰今昔壬子宿在牽牛河水大㑹鬼神
相謀漢正南北(漢大/河)江河固期南風新至江使先来白
雲壅漢萬物盡留斗柄指日使者當囚𤣥服而乗輜車
其名為龜王急使人問而求之王曰善於是王乃使人
馳而往問泉陽令曰漁者㡬何家名誰為豫且豫且得
龜見夢於王王故使我求之泉陽令乃使吏案籍視圖
水上漁者五十五家上流之廬名為豫且泉陽令曰諾
乃與使者馳而問豫且曰今昔汝漁何得豫且曰夜半
時舉網得龜使者曰今龜安在曰在籠中使者曰王知
子得龜故使我求之豫且曰諾即系龜而出之籠中獻
使者使者載行出於泉陽之門正晝無見風雨晦冥雲
葢其上五采青黄雲雨並起風將而行入於端門見於
東箱身如流水潤澤有光朢見元王延頸而前三步而
止縮頸而郤復其故處元王見而怪之問衞平曰龜見
寡人延頸而前以何朢也縮頸而復是何當也衛平對
曰龜在患中而終昔囚王有徳義使人活之今延頸而
前以當謝也縮頸而郤郤亟去也元王曰善哉神至如此
乎不可乆留趣駕送龜勿令失期衞平對曰龜者是天
下之寳也先得此龜者為天子且十言十當十戰十勝
生於深淵長於黄土知天之道明於上古游三千嵗不
出其域安平静正動不用力夀蔽天地莫知其極與物
變化四時變色居而自匿伏而不食春倉夏黄秋白冬
黒明於隂陽審於刑徳先知利害察於禍福以言而當
以戰而勝王能寳之諸侯盡服王勿遣也以安社稷元
王曰龜甚神靈降于上天陷於深淵在患難中以我為
賢徳厚而忠信故来告寡人寡人若不遣也是漁者也
漁者利其肉寡人貪其力下為不仁上為無徳君臣無
禮何從有福寡人不忍奈何勿遣衞平對曰不然臣聞
盛徳不報重寄不歸天與不受天奪之寳今龜周流
天下還復其所上至蒼天下薄泥塗還徧九州未嘗愧
辱無所稽留今至泉陽漁者辱而囚之王雖遣之江河
必怒務求報仇自以為侵因神與謀淫雨不霽水不可
治若為枯旱風而揚埃蝗蟲暴生百姓失時王行仁義
其罰必来此無佗故其祟在龜後雖悔之豈有及哉王
勿遣也元王慨然而歎曰夫逆人之使絶人之謀是不
暴乎取人之有以自為寳是不彊乎寡人聞之暴得者
必暴亾彊取者必後無功桀紂暴彊身死國亾令我聽
子是無仁義之名而有暴彊之道江河為湯武我為桀
紂未見其利恐離其咎寡人狐疑安事此寳趣駕送龜
勿令乆留衞平對曰不然王其無患天地之間累石為
山髙而不壊地得為安故云物或危而顧安或輕而不
可遷人或忠信而不如誕謾或醜惡而宜大官或美好
佳麗而為衆人患非神聖人莫能盡言春秋冬夏或暑
或寒寒暑不和賊氣相奸同嵗異節其時使然故令春
生夏長秋收冬藏或為仁義或為暴彊暴彊有鄉仁義
有時萬物盡然不可勝治大王聽臣臣請悉言之天出
五色以辨白黒地生五榖以知善惡人民莫知辨也與
禽獸相若谷居而穴處不知田作天下禍亂隂陽相錯
怱怱疾疾通而不相擇妖㜸數見(説文云衣服謌謡草/木之怪謂之妖禽獸)
(蟲蝗之怪/謂之㜸也)𫝊為單薄聖人别其生使無相獲禽獸有牝
牡置之山原鳥有雌雄布之林澤有介之蟲置之谿谷
故牧人民為之城郭内經閭術外為阡陌夫妻男女賦
之田宅列其室屋為之圖籍别其名族立官置吏勸以
爵禄衣以桑麻飬以五穀耕之耰之(耰覆種也説文/云耰摩田器)鉏
之耨之口得所蓍目得所美身受其利以是觀之非彊
不至故曰田者不彊囷倉不盈(説文云圖者謂之/困方者謂之廩)商賈
不彊不得其贏婦女不彊布帛不精官御不彊其勢不
成大將不彊卒不使令侯王不彊沒世無名故云彊者
事之始也分之理也物之紀也所求於彊無不有也王
以為不然王獨不聞玉櫝隻雉出於昆山明月之珠出
於四海䥴石拌􁄏𫝊賣於市聖人得之以為大寳大寳
所在乃為天子今王自以為暴不如拌􁄏於海也自以
為彊不過䥴石於昆山也取者無咎寳者無患今龜使
來扺網而遭漁者得之見夢自言是國之寳也王何憂
焉元王曰不然寡人聞之諫者福也諛者賊也人主聽
諛是愚惑也雖然禍不妄至福不徒来天地合氣以生百
財隂陽有分不離四時十有二月日至為期聖人徹焉
身乃無災明王用之人莫敢欺故云福之至也人自生
之禍之至也人自成之禍與福同刑與徳雙聖人察之
以知吉凶桀紂之時與天爭功擁遏鬼神使不得通是
固已無道矣䛕臣有衆桀有䛕臣名曰趙梁教為無道
勸以貪狼繫湯夏臺殺闗龍逢左右恐死偷䛕於傍國
危於累卵皆曰無傷稱樂萬嵗或曰未央蔽其耳目與
之詐狂湯卒伐桀身死國亾聽其䛕臣身獨受殃春秋
著之至今不忘紂有䛕臣名為左彊誇而目巧教為象
郎將至於天又有玉牀犀玉之器象箸而羮聖人剖其
心壯士斬其胻箕子恐死被髮佯狂殺周太子厯囚文
王昌投之石室將以昔至明隂兢活之與之俱亾入於
周地得太公朢興卒聚兵與紂相攻文王病死載尸以
行太子發代將號為武王戰於牧野破之華山之陽紂
不勝敗而還走圍之象郎自殺宣室身死不葬頭懸車
軫四馬曵行寡人念其如此膓如涫湯是人皆冨有天
下而貴至天子然而大傲欲無厭時舉事而喜髙貪狼
而驕不用忠信聽其䛕臣而為天下笑今寡人之邦居
諸侯之間曽不如秋亳舉事不當又安亾迯衞平對曰
不然河雖神賢不如崑崙之山江之源理不如四海而
人尚奪取其寳諸侯爭之兵革為起小國見亾大國危
殆殺人父兄虜人妻子殘國滅廟以爭此寳戰攻分争
是暴彊也故云取之以暴彊而治以文理無逆四時必
親賢士與隂陽化鬼神為使通於天地與之為友諸侯
賔服民衆殷喜邦家安寧與世更始湯武行之乃取天
子春秋著之以為經紀王不自稱湯武而自比桀紂為
暴彊也固以為常桀為瓦室紂為象郎徴絲灼之務以
費民賦歛無度殺戮無方殺人六畜以韋為囊囊盛其
血與人懸而射之與天帝争彊逆亂四時先百鬼嘗諌
者輙死䛕者在傍聖人伏匿百姓莫行天數枯旱國多
妖祥螟蟲嵗生五穀不成民不安其處鬼神不享飄風
日起正晝晦冥日月並蝕滅息無光列星奔亂皆絶紀
綱以是觀之安得乆長雖無湯武時固當亾故湯伐桀
武王尅紂其時使然乃為天子子孫續世終身無咎後
世稱之至今不已是皆當時而行見事而彊乃能成其
帝王今龜大寳也為聖人使𫝊之賢士不用手足雷電
將之風雨送之流水行之侯王有徳乃得當之今王有
徳而當此寳恐不敢受王若遣之宋必有咎後雖悔之
亦無及已元王大恱而喜於是元王向日而謝再拜而
受擇日齋戒甲乙最良乃刑白雉及與驪羊以血灌龜
於壇中央以刀剥之身全不傷脯酒禮之横其腹腸荆
支卜之必制其創理達於理文相錯迎使工占之所言
盡當邦福重寳聞于傍鄉殺牛取革被鄭之桐草木畢
分化為甲兵戰勝攻取莫如元王元王之時衞平相宋
宋國最彊龜之力也故云神至能見夢於元王而不能
自出漁者之籠身能十言盡當不能通使於河還報於
江賢能令人戰勝攻取不能自觧於刀鋒免剥刺之患
聖能先知亟見而不能令衞平無言言事百全至身而
攣當時不利又焉事賢賢者有恒常士有適然是故明
有所不見聽有所不聞人雖賢不能左畫方右畫圓日
月之明而時蔽於浮雲羿名善射不如雄渠蠭門禹名
為辯智而不能勝鬼神地柱折天故毋掾又奈何責人
於全孔子聞之曰神龜知吉凶而骨直空枯(凡龜其骨/空中而枯)
(也直語發聲也/今河東亦然)日為徳而君於天下辱於三足之烏月
為刑而相佐見食於蝦蟇蝟辱於鵲騰蛇之神而殆於
即且(即津日反且則餘反即吴/公也狀如蚰蜒而大黑色)竹外有節理中直空虚
松栢為百木長而守門閭日辰不全故有孤虚(按嵗月/日時孤)
(虚並得/上法也)黄金有疵白玉有瑕事有所疾亦有所徐物有
所拘亦有所據罔有所數亦有所疎人有所貴亦有所
不如何可而適乎物安可全乎天尚不全故世為屋不
成三瓦而陳之(言為屋不成欠三瓦以/應天猶陳列而居之)以應之天天下
有階物不全(言萬物及日月天地皆/不能全喻龜之不全也)乃生也
禇先生曰漁者舉網而得神龜龜自見夢宋元王元王
召博士衞平告以夢龜狀平運式定日月分衡度視吉
凶占龜與物色同平諫王留神龜以為國重寳美矣古
者筮必稱龜者以其令名所從来乆矣余述而為𫝊
三月　二月　　正月(言正月二月三月右轉周環終/十二月者日月之龜腹下十二)
(黒㸃為十月也若/二十八宿龜也)十二月　十一月(此等下至首俛大/者皆卜兆之狀也)
四月(謂兆首/仰起)足開　　肣開　　首俛大　　五月
横吉　　首俛大(音免謂兆/首伏而大)　　六月　　七月
八月　　九月　　十月
卜禁日子亥戍不可以卜及殺龜日中如食已小暮昏
龜之徼也不可以卜庚辛可以殺及以鑚之常以日旦
祓龜先以清水澡之以卵祓之(以常月朝清水洗之/以雞卵摩而祝之)乃
持龜而遂之若嘗以為祖人若已卜不中皆祓之以卵
東向立灼以荆若剛木土卵指之者三(言卜不中以土/為卵三度指之)
(三周繞之用/厭不祥也)持龜以卵周環之祝曰今日吉謹以梁卵
焍黄(焍音題焍焦也言以梁米雞夘祓去龜之不祥/令灼之不焦不黄若色焦及黄卜之不中也)祓
去玉靈之不祥玉靈必信以誠知萬事之情辯兆皆可
占不信不誠則燒玉靈揚其灰以徵後龜其卜必北向
龜甲必尺二寸
卜先以造灼鑚鑚中已又灼龜首各三又復灼所鑚中
曰正身灼首曰正足各三即以造三周龜祝曰假之玉
靈夫子夫子玉靈荆灼而心令而先知而上行於天下
行於淵諸靈數刺莫如汝信今日良日行一良貞其欲
卜某即得而喜不得而悔即得發鄉我身長大手足收
人皆工偶不得發鄉我身挫折中外不相應手足滅去
靈龜卜祝曰假之靈龜五筮五靈不如神龜之靈知人
死知人生某身良某欲求某物即得也頭見足發内外
相應即不得也頭仰足肣内外自隨可得占
卜占病者祝曰今某病困死首上開内外交駭身節折
不死首仰足肣卜病者祟曰今病有祟無呈無祟有呈
兆有中祟有内外祟有外
卜繫者出不出不出横吉安若出足開首仰有外
卜求財物其所當得得首仰足開内外相應即不得呈
兆首仰足肣
卜有賣若買臣妾馬牛得之首仰足開内外相應不得
首仰足肣呈兆若横吉安
卜繫盗聚若干人在某所今某将卒若干人往擊之
當勝首仰足開身正内自橋外下不勝足肣首仰身首
内下外髙
卜求當行不行行首足開不行足肣首仰若横吉安安
不行
卜往擊盗當見不見見首仰足肣有外不見足開首仰
卜往候盗見不見見首仰足肣肣勝有外不見足開首
仰
卜聞盗来不来来外髙内下足肣首仰不来足開首仰
若横吉安期之自次
卜遷徙去官不去去足開有肣外首仰不去自去即足
肣呈兆若横吉安
卜居官尚吉不吉呈兆身正若横吉安不吉身節折首
仰足開
卜居室家吉不吉吉呈兆身正若横吉安不吉身折節
首仰足開
卜嵗中禾稼孰不孰孰首仰足開内外自橋外自垂不
孰足肣手仰有外
卜嵗中民疫不疫疫首仰足肣身節有彊外不疫身正
首仰足開
卜嵗中有兵無兵無兵呈兆若横吉安有兵首仰足開
身作外彊情
卜見貴人吉不吉吉足開首仰身正内自橋不吉首仰
身節折足肣有外若無漁
卜請謁於人得不得得首仰足開内自橋不得首仰足
肣有外
卜追亾人當得不得得首仰足肣内外相應不得首仰
足開若横吉安
卜漁獵得不得得首仰足開内外相應不得足肣首仰
若横吉安
卜行遇盗不遇遇首仰足開身節折外髙内下不遇呈
兆
卜天雨不雨雨首仰有外外髙内下不雨首仰足開若
横吉安
卜天雨霽不霽霽呈兆足開首仰不霽横吉命曰横吉
安以占病病甚者一日不死不甚者卜曰瘳不死擊者
重罪不出輕罪環出過一日不出乆毋傷也求財物買
臣妾馬牛一日環得過一日不得不得行者不行来者
環至過食時不至不来擊盗不行行不遇聞盗不来徙
官不徙居官家室皆吉嵗稼不孰民疾疫無疾嵗中無
兵見人行不行不喜請謁人不行不得追亾人漁獵不
得行不遇盗雨不雨霽不霽
命曰呈兆病者不死繫者出行者行来者来市買得追
亾人得過一日不得問行者不到
命曰柱徹卜病不死擊者出行者行来者来而市買不
得憂者毋憂追亾人不得
命曰首仰足肣有内無外占病病甚不死繫者觧求財
物買臣妾馬牛不得行者聞言不行来者不来聞盗不
来聞言不至徙官聞言不徙居官有憂居家多災嵗稼
中孰民疾疫多病嵗中有兵聞言不開見貴人吉請謁
不行行不得善言追亾人不得漁獵不得行不遇盗雨
不雨甚霽不霽故其莫字皆為首備問之曰備者仰也
故定以為仰此私記也
命曰首仰足肣有内無外占病病甚不死繫者不出求
財買臣妾不得行者不行来者不来擊盗不見聞盗来
内自驚不来徙官不徙居官家室吉嵗稼不孰民疾疫
有病甚嵗中無兵見貴人吉請謁追亾人不得亾財物
財物不出得漁獵不得行不遇盗雨不雨霽不霽凶
命曰呈兆首仰足肣以占病不死繫者未出求財物買
臣妾馬牛不得行不行来不来擊盗不相見聞盗来不
来徙官不徙居官乆多憂居家室不吉嵗稼不孰民病
疫嵗中毋兵見貴人不吉請謁不得漁獵得少行不遇
盗雨不雨霽不霽不吉
命曰呈兆首仰足開以占病病篤死繫囚出求財物買
臣妾馬牛不得行者行来者来擊盗不見盗聞盗来不
来徙官徙居官不乆居家室不吉嵗稼不孰民疾疫有
而少嵗中無兵見貴人不見吉請謁追亾人漁獵不得
行遇盗雨不雨霽小吉
命曰首仰足肣以占病不死繫者乆毋傷也求財物買
臣妾馬牛不得行者不行擊盗不行来者来聞盗来徙
官聞言不徒居家室不吉嵗稼不孰民疾疫少嵗中毋
兵見貴人得見請謁追亾人漁獵不得行遇盗雨不雨
霽不霽吉
命曰首仰足開有内以占病者死繫者出求財物買臣
妾馬牛不得行者行来擊盗行不見盗聞盗来不来徙
官徙居官不乆居家室不吉嵗孰民疾疫有而少嵗中
毋兵見貴人不吉請謁追亾人漁獵不得行不遇盗雨
霽霽小吉不霽吉
命曰横吉内外自橋以占病卜曰毋瘳死繫者毋罪出
求財物買臣妾馬牛得行者行来者来擊盗合交等聞
盗来来徙官徙居家室吉嵗孰民疫無疾嵗中無兵見
貴人請謁追亾人漁獵得行遇盗雨霽雨霽大吉
命曰横吉内外自吉以占病病者死繫不出求財物買
臣妾馬牛追亾人漁獵不得行者不来擊盗不相見聞
盗不来徙官徙居官有憂居家室見貴人請謁不吉嵗
稼不孰民疾疫嵗中無兵行不遇盗雨不雨霽不霽不
吉
命曰漁人以占病者病者甚不死繫者出求財物買臣
妾馬牛擊盗請謁追亾人漁獵得行者行來聞盗来不
来徙官不徙居家室吉嵗稼不孰民疾疫嵗中毋兵見
貴人吉行不遇盗雨不雨霽不霽吉
命曰首仰足肣内髙外下以占病病者甚不死繫者不
出求財物買臣妾馬牛追亾人漁獵得行不行来者来
擊盗勝徙官不徙居官有憂無傷也居家室多憂病
嵗大孰民疾疫嵗中有兵不至見貴人請謁不吉行
遇盗雨不雨霽不霽吉
命曰横吉上有仰下有柱病乆不死繫者不出求財物
買臣妾馬牛追亾人漁獵不得行不行来不来擊盗不
行行不見聞盗来不来徙官不徙居家室見貴人吉嵗
大孰民疾疫嵗中毋兵行不遇盗雨不雨霽不霽大吉
命曰横吉榆仰以占病不死繫者不出求財物買臣妾
馬牛至不得行不行来不来擊盗不行行不見聞盗来
不来徙官不徒居官家室見貴人吉嵗孰嵗中有疾疫
毋兵請謁追亾人不得漁獵至不得行不得行不遇盗
雨霽不霽小吉
命曰横吉下有柱以占病病甚不環有瘳無死繫者出
求財物買臣妾馬牛請謁追亾人漁獵不得行来不来
擊盗不合聞盗来来徙官居官吉不乆居家室不吉嵗
不孰民毋疾疫嵗中毋兵見貴人吉行不遇盗雨不雨
霽小吉
命曰載所以占病環有瘳無死繫者出求財物買臣妾
馬牛請謁追亾人漁獵得行者行来者来擊盗相見不
相合聞盗来来徙官徙居家室憂見貴人吉嵗孰民毋
疾疫嵗中毋兵行不遇盗雨不雨霽霽吉
命曰根格以占病者不死繫乆毋傷求財物買臣妾馬
牛請謁追亾人漁獵不得行不行来不来撃盗盗行不
合聞盗不来徙官不徙居家室吉嵗稼中民疾疫無死
見貴人不得見行不遇盗雨不雨大吉
命曰首仰足肣外髙内下卜有憂無傷也行者不来病
乆死求財物不得見貴人者吉
命曰外髙内下卜病不死有祟而市買不得居官家室
不吉行者不行来者不来繫者乆毋傷吉
命曰頭見足發有内外相應以占病者起繫者出行者
行来者来求財物得吉
命曰呈兆首仰足開以占病病甚死繫者出有憂求財
物買臣妾馬牛請謁追亾人漁獵不得行行不行来不
来擊盗不合聞盗来来徙官居官家室不吉嵗惡民
疾疫無死嵗中毋兵見貴人不吉行不遇盗雨不雨霽
不吉
命曰呈兆首仰足開外髙内下以占病不死有外祟繫
者出有憂求財物買臣妾馬牛相見不㑹行行来聞言
不来擊盗勝聞盗来不来徙官居官家室見貴人不吉
嵗中民疾疫有兵請謁追亾人漁獵不得聞盗遇盗雨
不雨霽凶
命曰首仰足肣身折内外相應以占病病甚不死繫者
乆不出求財物買臣妾馬牛漁獵不得行不行来不来
擊盗有用勝聞盗来来徙官不徙居官家室不吉嵗不
孰民疾疫嵗中有兵不至見貴人喜請謁追亾人不得
遇盗凶
命曰内格外垂行者不行来者不来病者死繫者不出
求財物不得見人不見大吉
命曰横吉内外相自橋榆仰上柱上柱足足肣以占病
病甚不死繫乆不抵罪求財物買臣妾馬牛請謁追亾
人漁獵不得行不行来不来居官家室見貴人吉徙官
不徙嵗不大孰民疾疫有兵有兵不㑹行遇盗聞言不
見雨不雨霽霽大吉
命曰頭仰足肣内外自隨卜憂病者甚不死居官不得
居行者行来者不来求財物不得求人不得吉
命曰横吉下有柱卜来者来卜曰即不至未来卜病者
過一日毋瘳死行者不行求財物不得繫者出
命曰横吉内外自舉以占病者乆不死繫者乆不出求
財物得而少行者不行来者不来見貴人見吉
命曰内髙外下疾輕足發求財物不得行者行病者有
瘳擊者不出来者来見貴人不見吉
命曰外格求財物不得行者不行来者不来繫者不出
不吉病者死求財物不得見貴人見吉
命曰内自舉外来正足發者行来者来求財物得病者
乆不死繫者不出見貴人見吉
此横吉上柱外内内自舉足肣以卜有求得病不死繫
者毋傷未出行不行来不来見人不見百事盡吉
此横吉上柱外内自舉柱足以作以卜有求得病死環
起繫留毋傷環出行不行来不来見人不見百事吉可
以舉兵
此挺詐有外以卜有求不得病不死數起繫禍罪聞言
毋傷行不行来不来
此挺詐有内以卜有求不得病不死數起留禍罪無傷
繫出行不行来者不来見人不見
此挺詐内外自舉以卜有求得病不死繫毋罪行行来
来田賈市漁獵盡喜
此狐狢以有卜求不得病死難起繫留毋罪難出可居
宅可娶婦嫁女行不行来不来見人不見有憂不憂
此狐徹以卜有求不得病者死繫留有抵罪行不行来
不来見人不見言語定百事盡不吉
此首俯足肣身節折以卜有求不得病者死留繫有罪
朢行者不来行行来不来見人不見
此挺内外自垂以卜有求不晦病不死難起繫留毋罪
難出行不行来不来見人不見不吉
此横吉榆仰首俯以卜有求難得病難起不死繫難出
毋傷也可居家室以娶婦嫁女
此横吉上柱載正身節折内外自舉以卜病者卜日不
死其一日乃死
此横吉上柱足肣内自舉外自垂以卜病者卜日不死
其一日乃死
此横吉上柱足肣内自舉外自垂以卜病卜日不死其
一日乃死
為人病首俯足詐有外無内病者占龜未巳急死十輕
失大一日不死
首仰足肣以卜有求不得以繫有罪人言語恐之毋傷
行不行見人不見
大論曰外者人也内者自我也外者女也内者男也首
俛者憂大者身也小者枝也大法病者足肣者生足開
者死行者足開至足肣者不至行者足肣不行足開行
有求足開得足肣者不得繫者足肣不出開出其卜病
也足開而死者内髙而外下也
　
　
　
　
　
　
　
　
　史記正義卷一百二十八
