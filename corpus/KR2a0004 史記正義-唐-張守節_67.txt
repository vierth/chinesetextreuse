史記正義卷六十五
　　　　　　　　　　　　唐　張守節　撰
孫子吴起列傳第五　　　　史記六十五
孫子武者齊人也(魏武帝云孫子者齊人事於吴/王闔閭為吴將作兵法十三篇)以兵
法見於吴王闔廬闔廬曰子之十三篇(七錄云孫子兵/法三卷案十三)
(篇為上卷又/有中下二卷)吾盡觀之矣可以小試勒兵乎對曰可闔
廬曰可試以婦人乎曰可於是許之出宫中美女得百
八十人孫子分為二隊以王之寵姬二人各為隊長皆
令持㦸令之曰汝知而心與左右手背乎婦人曰知之
孫子曰前則視心左視左手右視右手後即視背婦人
曰諾約束既布乃設鈇鉞即三令五申之於是鼔之右
婦人大笑孫子曰約束不明申令不熟將之罪也復三
令五申而鼔之左婦人復大笑孫子曰約束不明申令
不熟將之罪也既已明而不如法者吏士之罪也乃欲
斬左右隊長吴王從臺上觀見且斬愛姬大駭趣使使
下令曰寡人已知將軍能用兵矣寡人非此二姬食不
甘味願勿斬也孫子曰臣既已受命為將將在軍君命
有所不受遂斬隊長二人以徇用其次為隊長於是復
鼓之婦人左右前後跪起皆中規矩繩墨無敢出聲於
是孫子使使報王曰兵既整齊王可試下觀之唯王所
欲用之雖赴水火猶可也吴王曰將軍罷休就舎寡人
不願下觀孫子曰王徒好其言不能用其實於是闔廬
知孫子能用兵卒以為將西破彊楚入郢北威齊晉顯
名諸侯孫子與有力焉孫武既死(七録云越絶十六/卷或云伍子胥撰)後
百餘嵗有孫臏臏生阿鄄之間臏亦孫武之後世子孫
也孫臏嘗與龎涓俱學兵法龎涓既事魏得為恵王將
軍而自以為能不及孫臏乃隂使召孫臏臏至龎涓恐
其賢於己疾之則以法刑㫁其兩足而黥之欲隐勿見
齊使者如梁(今汴/州)孫臏以刑徒隂見説齊使齊使以為
竒竊載與之齊齊將田忌善而客待之忌數與齊諸公
子馳逐重射孫子見其馬足不甚相逺馬有上中下輩
於是孫子謂田忌曰君弟重射臣能令君勝田忌信然
之與王及諸公子逐射千金(射音石随逐/而射賭千金)及臨質孫子
曰今以君之下駟與彼上駟取君上駟與彼中駟取君
中駟與彼下駟既馳三軰畢而田忌一不勝而再勝卒
得王千金於是忌進孫子於威王威王問兵法遂以為
師其後魏伐趙趙急請救於齊齊威王欲將孫臏臏辭
謝曰刑餘之人不可於是乃以田忌為將而孫子為師
居輜車中坐為計謀田忌欲引兵之趙孫子曰夫解雜
亂紛糾者不控捲救鬭者不摶撠批亢𢷬虚形格勢禁
則自為解耳今梁趙相攻輕兵鋭卒必竭於外老弱罷
於内君不若引兵疾走大梁據其街路衝其方虚彼必
釋趙而自救是我一舉解趙之圍而收弊於魏也田忌
從之魏果去邯鄲與齊戰於桂陵大破梁軍後十五年
魏與趙攻韓韓告急於齊齊使田忌將而往直走大梁
魏將龎涓聞之去韓而歸齊軍既已過而西矣孫子謂
田忌曰彼三晉之兵素悍勇而輕齊齊號為怯善戰者
因其勢而利導之兵法百里而趣利者蹶上將五十里
而趣利者軍半至使齊軍入魏地為十萬竈明日為五
萬竈又明日為三萬竈龎涓行三日大喜曰我固知齊
軍怯入吾地三日士卒亾者過半矣乃棄其步軍與其
輕鋭倍日并行逐之孫子度其行暮當至馬陵馬陵道
狹而旁多阻隘可伏兵乃斫大樹白而書之曰龎涓死
于此樹之下於是令齊軍善射者萬弩夾道而伏期曰
暮見火舉而俱發龎涓果夜至斫木下見白書乃鑚火
燭之讀其書未畢齊軍萬弩俱發魏軍大亂相失龎涓
自知智窮兵敗乃自剄曰遂成豎子之名齊因乗勝盡
破其軍虜魏太子申以歸孫臏以此名顯天下世傳其
兵法
吴起者衛人也好用兵嘗學於曽子事魯君齊人攻魯
魯欲將吴起吴起取齊女為妻而魯疑之吴起於是欲
就名遂殺其妻以明不與齊也魯卒以為將將而攻齊
大破之魯人或惡吴起曰起之為人猜忍人也其少時
家累千金游仕不遂遂破其家鄉黨笑之吴起殺其謗
己者三十餘人而東出衛郭門與其母訣齧臂而盟曰
起不為卿相不復入衛遂事曽子居頃之其母死起終不
歸曽子薄之而與起絶起乃之魯學兵法以事魯君魯
君疑之起殺妻以求將夫魯小國而有戰勝之名則諸
侯圖魯矣且魯衞兄弟之國也而君用起則是棄衛魯
君疑之謝吴起吴起於是聞魏文侯賢欲事之文侯問
李克曰吴起何如人哉李克曰起貪而好色然用兵司
馬穰苴不能過也於是魏文矦以為將撃秦㧞五城起
之為將與士卒最下者同衣食卧不設席行不騎乗親
裹贏粮與士卒分勞苦卒有病疽者起為吮之卒母
聞而哭之人曰子卒也而將軍自吮其疽何哭為母曰
非然也往年吴公吮其父其父戰不旋踵遂死於敵吴
公今又吮其子妾不知其死所矣是以哭之文侯以吴
起善用兵亷平盡能得士心乃以為西河守以拒秦韓
魏文侯既卒起事其子武侯武侯浮西河而下中流顧
而謂吴起曰美哉乎山河之固此魏國之寳也起對曰
在徳不在險昔三苗氏左洞庭右彭蠡徳義不脩禹滅
之夏桀之居左河濟右泰華伊闕在其南羊腸在其北
脩政不仁湯放之殷紂之國左孟門右太行常山在其
北大河經其南脩政不徳武王殺之由此觀之在徳不
在險若君不脩徳舟中之人盡為敵國也武侯曰善即
封吴起為西河守甚有聲名魏置相相田文吴起不悦
謂田文曰請與子論功可乎田文曰可起曰將三軍使
士卒樂死敵國不敢謀子孰與起文曰不如子起曰治
百官親萬民實府庫子孰與起文曰不如子起曰守西
河而秦兵不敢東鄉韓趙賔從子孰與起文曰不如子
起曰此子三者皆出吾下而位加吾上何也文曰主少
國疑大臣未附百姓不信方是之時屬之於子乎屬之
於我乎起黙然良乆曰屬之子矣文曰此乃吾所以居
子之上也吴起乃自知弗如田文田文既死公叔為相
尚魏公主而害吴起公叔之僕曰起易去也公叔曰奈
何其僕曰吴起為人節亷而自喜名也君因先與武侯
言曰夫吴起賢人也而侯之國小又與彊秦壤界臣竊
恐起之無留心也武侯即曰奈何君因謂武侯曰試延
以公主起有留心則必受之無留心則必辭矣以此卜
之君因召吴起而與歸即令公主怒而輕君吴起見公
主之賤君也則必辭於是吴起見公主之賤魏相果辭
魏武侯武侯疑之而弗信也吴起懼得罪遂去即之楚
楚悼王素聞起賢至則相楚明法審令捐不急之官廢
公族䟽逺者以撫飬戰鬭之士要在彊兵破馳説之言
從横者於是南平百越北并陳蔡却三晉西伐秦諸侯
患楚之彊故楚之貴戚盡欲害吴起及悼王死宗室大
臣作亂而攻吴起吴起走之王尸而伏之擊起之徒因
射刺吴起并中悼王悼王既葬太子立乃使令尹盡誅
射吴起而并中王尸者坐射起而夷宗死者七十餘家
太史公曰世俗所稱師旅皆道孫子十三篇吴起兵法
世多有故弗論論其行事所施設者語曰能行之者未
必能言能言之者未必能行孫子籌䇿龎涓明矣然不
能蚤救患於被刑吴起説武侯以形勢不如徳然行之
於楚以刻暴少恩亾其軀悲夫
　
　
　
　
　
　
　
　
　
　
　
　
　史記正義卷六十五
