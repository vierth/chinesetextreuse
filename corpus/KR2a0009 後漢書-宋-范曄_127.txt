一百十七
　　宋　　宣　　城　　太　　守范　煜撰
　　唐　　章　　懐　　太　　子　　賢注
　西羌傳第七十七
　　西羌
西羌之本出自三苖姜姓之别也其國近南岳(衡山/也)及
舜流四凶徙之三危(三危山在今沙州敦煌縣東/南山有三峰故曰三危也)河關
之西南羌地是也(河關縣屬金城郡/已上並續漢書文)濵於賜支至乎河
首綿地千里賜支者禹貢所謂析支者也南接蜀漢徼
外蠻夷西北鄯善車師諸國所居無常依隨水草地少
五榖以産牧為業其俗氏族無定或以父名母姓為種
號十二世後相與婚姻父沒則妻後母兄亡則納釐嫂
(寡婦曰釐/力之反)故國無鰥寡種類繁熾不立君臣無相長一
强則分種為酋豪弱則為人附落更相抄暴以力為雄
殺人償死無它禁令其兵長在山谷短於平地不能持
久而果於觸突以戰死為吉利病終為不祥堪耐寒苦
同之禽獸雖婦人産子亦不避風雪性堅剛勇猛得西
方金行之氣焉(黄帝素問曰西方者金玉之域沙石/之處其人山居而多風水土剛强)王
政脩則賔服徳教失則宼亂昔夏后氏太康失國(太康/夏啟)
(之子盤于游田不恤人事/為羿所逐不得反國也)四夷背叛及后相即位乃征
畎夷(后相即太康/孫仲康之子)七年然後來賔至於后泄始加爵命
由是服從(泄啟八代孫/帝芒之子也)后桀之亂畎夷入居邠岐之間
(邠今豳州也/岐即岐州也)成湯既興伐而攘之及殷室中衰諸夷皆
叛至於武丁征西羌鬼方三年乃克(武丁殷王也易曰/高宗伐鬼方前書)
(音義曰鬼/方逺方也)故其詩曰自彼氐羌莫敢不來王(殷頌/之文)及武
乙暴虐犬戎寇邊(帝武乙即武丁五代孫無道為偶人/像謂之天神與之博令人代之行天)
(神不勝而僇辱之又為革囊盛血仰/而射之命曰射天遂被雷震而死)周古公踰梁山而
避于岐下(梁山在今雍州好畤縣西北古公/文王之祖也岐山在扶風郡也)及子季厯
遂伐西落鬼戎(竹書紀年武乙三十五年周王/季伐西落鬼戎俘二十翟王也)太丁之
時季厯復伐燕京之戎戎人大敗周師(太丁武丁子也/竹書紀年曰太)
(丁二年周人伐燕京/之戎周師大敗也)後二年周人克余無之戎於是太
丁命季厯為牧師(季厯文王之父也竹書紀年曰太丁/四年周人伐余無之戎克之周王季)
(命為殷/牧師也)自是之後更伐始呼翳徒之戎皆克之(竹書紀/年曰太)
(丁七年周人伐始呼之戎克之十一/年周人伐翳徒之戎㨗其三大夫也)及文王為西伯西
有昆夷之患北有獫狁之難遂攘戎狄而戍之莫不賔
服(見詩小雅/采薇篇)乃率西戎征殷之叛國以事紂(左傳晉韓/獻子曰文)
(王率殷之叛國/以事紂惟知時)及武王伐商羌髳率師㑹于牧野(尚書/曰庸)
(蜀羌髳微盧彭濮人孔安/國注曰皆蠻夷戎狄也)至穆王時戎狄不貢王乃西
征犬戎獲其五王又得四白鹿四白狼(見史/記)王遂遷戎
于太原夷王衰弱(夷王穆王/孫名爕也)荒服不朝乃命虢公率六
師伐太原之戎至于俞泉獲馬千匹(見竹書/紀年)厲王無道
戎狄宼掠乃入犬丘殺秦仲之族(犬丘縣名秦曰廢/丘漢曰槐里也)王
命伐戎不克及宣王立四年使秦仲伐戎為戎所殺王
乃召秦仲子莊公與兵七千人伐戎破之由是少郤後
二十七年王遣兵伐太原戎不克後五年王伐條戎奔
戎王師敗績後二年晉人敗北戎于汾隰(二水/名)戎人滅
姜侯之邑明年王征申戎破之後十年幽王命伯士伐
六濟之戎軍敗伯士死焉(並見竹/書紀年)其年戎圍犬丘虜秦
襄公之兄伯父時幽王昏虐四夷交侵遂廢申后而立
襃姒申侯怒與戎宼周殺幽王於酈山周乃東遷洛邑
秦襄公攻戎救周後二年邢侯大破北戎及平王之末
周遂陵遲戎逼諸夏自隴山以東及乎伊洛往往有戎
於是渭首有狄䝠邽冀之戎(狄即狄道䝠即䝠道邽/即上邽縣冀即冀縣也)涇
北有義渠之戎(義渠縣屬/北地郡也)洛川有大荔之戎(洛川即洛/水大荔古)
(戎國秦獲之改曰臨/晉今同州城是也)渭南有驪戎伊洛間有楊拒泉臯
之戎(杜預注左傳云/楊拒戎邑也)潁首以西有蠻氏之戎(左傳曰單/浮餘國蠻)
(氏杜預注云梁南有/霍陽山皆蠻子之邑)當春秋時間在中國與諸夏盟㑹
魯莊公伐秦取邽冀之戎後十餘嵗晉滅驪戎是時伊
洛戎强東侵曹魯(左傳莊公十八年公追戎于濟西杜/預注戎侵魯魯人不知去乃追之二)
(十四年戎/侵曹也)後十九年遂入王城於是秦晉伐戎以救周
(事並見左傳/僖公十一年)後二年又宼京師齊桓公徵諸侯戍周後
九年陸渾戎自瓜州遷于伊川(瓜州今瓜州也事/見僖公二十二年)允姓
戎遷于渭汭(允姓隂戎之祖與三/苖俱放三危見左傳)東及轘轅在河南山
北者號曰隂戎隂戎之種遂以滋廣(左傳哀公四年蠻/子赤奔晉隂地杜)
(預注曰隂地河南山北/自上雒以東至陸渾)晉文公欲脩霸業乃賂戎狄通
道以匡王室秦穆公得戎人由余遂霸西戎開地千里
(由余其先晉人也亡入戎戎王聞穆公賢使由余觀秦/秦穆公以客禮待之秦遺戎王以女樂由余諫不聽由)
(余乃降秦/為謀伐戎)及晉悼公又使魏絳和諸戎復脩霸業(魏絳/晉大)
(夫見左傳襄/公十三年)是時楚晉强盛威服諸戎陸渾伊洛隂戎
事晉而蠻氏從楚後陸渾叛晉晉令荀呉滅之(荀呉晉/大夫中)
(行穆子也見左/傳昭公元年)後四十四年楚執蠻氏而盡囚其人是
時義渠大荔最强築城數十皆自稱王至周貞王八年
秦厲公滅大荔取其地趙亦滅代戎即北戎也韓魏復
共稍并伊洛隂戎滅之其遺脱者皆逃走西踰汧隴(汧/山)
(隴山之間也在/今隴州汧源縣)自是中國無戎寇唯餘義渠種焉至貞
王二十五年秦伐義渠虜其王(即厲公二十/三年伐也)後十四年
義渠侵秦至渭隂後百許年義渠敗秦師于洛後四年
義渠國亂秦惠王遣庶長操將兵定之(操名也庶長秦/爵也事見左傳)
義渠遂臣於秦後八年秦伐義渠取郁郅(縣名屬/北地郡)後二
年義渠敗秦師于李伯(李伯地/名未詳)明年秦伐義渠取徒涇
二十五城(徒涇縣名/屬西河郡)及昭王立義渠王朝秦遂與昭王
母宣太后通生二子至赧王四十三年宣太后誘殺義
渠王於甘泉宫因起兵滅之始置隴西北地上郡焉戎
本無君長夏后氏末及商周之際或從侯伯征伐有功
天子爵之以為藩服春秋時陸渾蠻氏戎稱子戰國世
大荔義渠稱王及其衰亡餘種皆反舊為酋豪云
羌無弋爰劒者秦厲公時為秦所拘執以為奴𨽻不知
爰劒何戎之别也後得亡歸而秦人追之急藏於巖穴
中得免羌人云爰劒初藏穴中秦人焚之有景象如虎
為其蔽火得以不死既出又與劓女遇於野(劓截/鼻也)遂成
夫婦女恥其狀被髮覆面羌人因以為俗遂俱亡入三
河間(續漢書曰遂俱亡入河湟間今此/言三河即黄河賜支河湟河也)諸羌見爰劒被
焚不死怪其神共畏事之推以為豪河湟間少五榖多
禽獸以射獵為事(湟水出金城/郡臨羌縣)爰劒教之田畜遂見敬
信廬落種人依之者日益衆羌人謂奴為無弋以爰劒
嘗為奴隸故因名之其後世世為豪至爰劒曽孫忍時
秦獻公初立欲復穆公之迹(穆公霸冇西戎/公今欲復之)兵臨渭首
滅狄䝠戎(䝠音/丸)忍季父卬畏秦之威將其種人附落而
南出賜支河曲西數千里與衆羌絶逺不復交通其後
子孫分别各自為種任隨所之或為氂牛種越嶲羌是
也或為白馬種廣漢羌是也或為參狼種武都羌是也
忍及弟舞獨留湟中並多娶妻婦忍生九子為九種舞
生十七子為十七種羌之興盛從此起矣及忍子研立
時秦孝公雄强威服羌戎孝公使太子駟率戎狄九十
二國朝周顯王研至豪健故羌中號其後為研種及秦
始皇時務并六國以諸侯為事兵不西行故種人得以
繁息秦既兼天下使䝉恬將兵略地西逐諸戎北郤衆
狄築長城以界之衆羌不復南度至于漢興匈奴冒頓
兵强破東胡走月氐威震百蠻臣服諸羌景帝時研種
留何率種人求守隴西塞於是徙留何等於狄道安故
至臨洮氐道羌道縣(氐音丁兮反五/縣並屬隴西郡)及武帝征伐四夷
開地廣境北郤匈奴西逐諸羌乃度河湟築令居塞(令/居)
(縣屬金城/郡令音零)初開河西列置四郡(酒泉武威張/掖敦煌也)通道玉門
隔絶羌胡使南北不得交關於是障塞亭燧出長城外
數千里時先零羌與封養牢姐種解仇結盟(姐音/紫)與匈
奴通合兵十餘萬共攻令居安故遂圍枹䍐(安故縣屬/隴西郡枹)
(䍐縣屬金城/郡枹音鈇)漢遣將軍李息郎中令徐自為將兵十萬
人擊平之始置䕶羌校尉持節統領焉羌乃去湟中依
西海鹽池左右(金城郡臨羌/縣有鹽池也)漢遂因山為塞河西地空
稍徙人以實之至宣帝時遣光禄大夫義渠安國(義渠/姓也)
覘行諸羌其先零種豪言願得度湟水逐人所不田處
以為畜牧安國以事奏聞後將軍趙充國以為不可聽
後因緣前言遂度湟水郡縣不能禁至元康三年先零
乃與諸羌大共盟誓將欲寇邊帝聞復使安國將兵觀
之安國至召先零豪四十餘人斬之因放兵擊其種斬
首千餘級於是諸羌怨怒遂寇金城乃遣趙充國與諸
將將兵六萬人擊破平之至研十三世孫燒當立元帝
時彡姐等七種羌寇隴西(彡音先亷反又/所亷反姐音紫)遣右將軍馮
奉世擊破降之從爰劒種五世至研研最豪健自後以
研為種號十三世至燒當復豪健其子孫更以燒當為
種號自彡姐羌降之後數十年四夷賔服邊塞無事至
王莽輔政欲燿威徳以懐逺為名乃令譯諷㫖諸羌使
共獻西海之地初開以為郡築五縣邊海亭燧相望焉
(燧烽/也)
滇良者燒當之𤣥孫也時王莽末四夷内侵及莽敗衆
羌遂還據西海為寇更始赤眉之際羌遂放縱寇金城
隴西隗囂雖擁兵而不能討之乃就慰納因發其衆與
漢相拒建武九年隗囂死司徒掾班彪上言今凉州部
皆有降羌羌胡被髮左袵而與漢人雜處習俗既異言
語不通數為小吏黠人所見侵奪窮恚無聊故致反叛
夫蠻夷寇亂皆為此也舊制益州部置蠻夷騎都尉幽
州部置領烏桓校尉凉州部置䕶羌校尉皆持節領䕶
理其怨結嵗時循行問所疾苦又數遣使譯通動靜使
塞外羌夷為吏耳目州郡因此可得儆備今宜復如舊
以明威防光武從之即以牛邯為䕶羌校尉持節如舊
及邯卒而職省十年先零豪與諸種相結復寇金城隴
西遣中郎將來歙等擊之大破事已具歙傳十一年夏
先零種復寇臨洮隴西太守馬援破降之後悉歸服徙
置天水隴西扶風三郡明年武都參狼羌反援又破降
之事已具援傳自燒當至滇良世居河北大允谷種小
人貧而先零卑湳並皆强富數侵犯之(湳音乃/感反)滇良父
子積見陵易憤怒而素有恩信於種中於是集㑹附落
及諸雜種乃從大榆入掩擊先零卑湳大破之殺三千
人掠取財畜奪居其地大榆中由是始强滇良子滇吾
立中元元年武都參狼羌反殺掠吏人太守與戰不勝
隴西太守劉盱遣從事辛都監軍掾李苞將五千人赴
武都與羌戰斬其酋豪首虜千餘人時武都兵亦更破
之斬首千餘級餘悉降時滇吾附落轉盛常雄諸羌每
欲侵邊者滇吾轉教以方畧為其渠帥二年秋燒當羌
滇吾與弟滇岸率歩騎五千寇隴西塞劉盱遣兵於枹
䍐擊之不能克又戰於允街(允音鈆街音階/縣名屬金城郡)爲羌所敗
殺五百餘人於是守塞諸羌皆復相率為寇遣謁者張
鴻領諸郡兵擊之戰於允吾唐谷(允音鈆吾音牙縣名/屬金城郡唐谷故城)
(在今鄯州湟/水縣西也)軍敗鴻及隴西長史田颯皆没又天水兵
為牢姐種所敗於白石死者千餘人(白石縣名屬金/城郡有白石山)時
燒何豪有婦人比銅鉗者年百餘嵗多智算為種人所
信向皆從取計䇿時為盧水胡所擊比銅鉗乃將其衆
來依郡縣種人頗有犯法者臨羌長收繫比銅鉗而誅
殺其種六七百人顯宗憐之乃下詔曰昔桓公伐戎而
無仁惠故春秋貶曰齊人(春秋莊公三十年齊人伐山/戎公羊傳曰此齊侯也其稱)
(人何貶也何休注曰戎亦天地/之所生乃迫殺之惡不仁也)今國家無德恩不及遠
羸弱何辜而當并命夫長平之暴非帝者之功(言帝王/好生惡)
(殺故不以為功也史記曰白起昭王時為上將軍擊趙/趙不利將軍趙括與六十萬人請降起乃盡坑之遺其)
(小者二百/四十人)咎由太守長吏妄加殘戮比銅鉗尚生者所
在致醫藥養視令招其種人若欲歸故地者厚遣送之
其小種若束手自詣欲効功者皆除其罪若有逆謀為
吏所捕而獄狀未斷悉以賜有功者永平元年復遣中
郎將竇固捕虜將軍馬武等擊滇吾於西邯大破之事
已具武等傳滇吾逺引去餘悉散降徙七千口置三輔
以謁者竇林領䕶羌校尉居狄道林為諸羌所信而滇
岸遂詣林降林為下吏所欺謬奏上滇岸以為大豪承
制封為歸義侯加號漢大都尉明年滇吾復降林復奏
其第一豪與俱詣闕獻見帝怪一種兩豪疑其非實以
事詰林林辭窘(窘窮/也)乃偽對曰滇岸即滇吾隴西語不
正耳帝窮驗知之怒而免林官㑹凉州刺史又奏林臧
罪遂下獄死謁者郭襄代領校尉事到隴西聞凉州羌
盛還詣闕抵罪於是復省校尉官滇吾子東吾立以父
降漢乃入居塞内謹愿自守而諸弟迷吾等數為寇盗
肅宗建初元年安夷縣吏略妻卑湳種羌婦吏為其夫
所殺安夷長宗延追之出塞(安夷縣名/屬金城郡)種人恐見誅遂
共殺延而與勒姐及吾良二種相結為寇隴西太守孫
純遣從事李睦及金城兵㑹和羅谷與卑湳等戰斬首
虜數百人後拜故度遼將軍呉棠領䕶羌校尉居安夷
二年夏迷吾遂與諸衆聚兵欲叛出塞金城太守郝崇
追之戰於荔谷崇兵大敗崇輕騎得脱死者二千餘人
於是諸種及屬國盧水胡悉與相應呉棠不能制坐徵
免武威太守傅育代為校尉移居臨羌迷吾又與封養
種豪布橋等五萬餘人共寇隴西漢陽於是遣行車騎
將軍馬防長水校尉耿恭副討破之於是臨洮索西迷
吾等悉降防乃築索西城(故城在/今洮州)徙隴西南部都尉戍
之悉復諸亭候至元和三年迷吾復與弟號吾諸雜種
反畔秋號吾先輕入寇隴西界郡督𤇺掾李章追之生
得號吾將詣郡號吾曰獨殺我無損於羌誠得生歸必
悉罷兵不復犯塞隴西太守張紆權宜放遣羌即為解
散各歸故地迷吾退居河北歸義城𫝊育不欲失信伐
之乃募人鬬諸羌胡羌胡不肯遂復叛出塞更依迷吾
章和元年育上請發隴西張掖酒泉各五千人諸郡太
守將之育自領漢陽金城五千人合二萬兵與諸郡剋
期擊之令隴西兵據河南張掖酒泉兵遮其西並未及
㑹育軍獨進迷吾聞之徙廬落去育選精騎三千窮追
之夜至建威南三兠谷去虜數里須旦擊之不設備迷
吾乃伏兵三百人夜突育營營中驚壊散走育下馬手
戰殺十餘人而死死者八百八十人及諸郡兵到羌遂
引去育北地人也顯宗初為臨羌長與捕虜將軍馬武
等擊羌滇吾功冠諸軍及在武威威聲聞於匈奴食禄
數十年秩奉盡贍給知友妻子不免操井臼肅宗下詔
追襃美之封其子毅為明進侯七百戸以隴西太守張
紆代為校尉將萬人屯臨羌迷吾既殺傅育狃忕邊利
(狃忕慣習也狃音女/九反忕音時制反)章和元年復與諸種歩騎七千人
入金城塞張紆遣從事司馬防將千餘騎及金城兵㑹
戰於木乘谷迷吾兵敗走因譯使欲降紆納之遂將衆
人詣臨羌縣紆設兵大㑹施毒酒中羌飲醉紆因自擊
伏兵起(○劉攽曰案文當/云自擊鼔起伏兵)誅殺酋豪八百餘人斬迷吾
等五人頭以祭育冢復放兵擊在山谷間者斬首四百
餘人得生口二千餘人迷吾子迷唐及其種人向塞號
哭與燒何當煎當闐等相結以子女及金銀聘納諸種
解仇交質將五千人寇隴西塞太守寇盱與戰於白石
迷唐不利引還大小榆谷北招屬國諸胡㑹集附落種
衆熾盛張紆不能討永元元年紆坐徵以張掖太守鄧
訓代為校尉稍以賞賂離間之由是諸種少解東吾子
東號立是時號吾將其種人降校尉鄧訓遣兵擊迷唐
迷唐去大小榆谷徙居頗巖谷和帝永元四年訓病卒
蜀郡太守聶尚代為校尉尚見前人累征不克欲以文
徳服之乃遣譯使招呼迷唐使還居大小榆谷迷唐既
還遣祖母卑缺詣尚尚自送至塞下為設祖道令譯田
汜等五人䕶送至廬落迷唐因而反叛遂與諸種共生
屠裂汜等以血盟詛復寇金城塞五年尚坐徵免居延
都尉貫友代為校尉友以迷唐難用徳懐終於叛亂乃
遣譯使搆離諸種誘以財貨由是解散友乃遣兵出塞
攻迷唐於大小榆谷獲首虜八百餘人收麥數萬斛遂
夾逢留大河築城塢作大航造河橋欲度兵擊迷唐迷
唐乃率部落逺依賜支河曲至八年友病卒漢陽太守
史充代為校尉充至遂發湟中羌胡出塞擊迷唐而羌
迎敗充兵殺數百人明年充坐徵代郡太守呉祉代為
校尉其秋迷唐率八千人寇隴西殺數百人乘勝深入
脅塞内諸種羌共為寇盗衆羌復悉與相應合歩騎三
萬人擊破隴西兵殺大夏長(大夏縣名/屬隴西郡)遣行征西將軍
劉尚越騎校尉趙代副將北軍五營黎陽雍營三輔積
射及邊兵羌胡三萬人討之(五營即五校也雍營即扶/風都尉屯也黎陽營解見)
(南匈奴/傳也)尚屯狄道代屯枹䍐尚遣司馬寇盱監諸郡兵
四面並㑹迷唐懼棄老弱奔入臨洮南尚等追至髙山
迷唐窮迫率其精强大戰盱斬虜千餘人得牛馬羊萬
餘頭迷唐引去漢兵死傷亦多不能復追乃還入塞明
年尚代並坐畏懦徵下獄免謁者王信領尚營屯枹䍐
謁者耿譚領代營屯白石譚乃設購賞諸種頗來内附
迷唐恐乃請降信譚遂受降罷兵遣迷唐詣闕其餘種
人不滿二千飢窘不立入居金城和帝令迷唐將其種
人還大小榆谷迷唐以為漢作河橋兵來無常故地不
可復居辭以種人飢餓不肯遠出呉祉等乃多賜迷唐
金帛令糴榖市畜促使出塞種人更懐猜驚十二年遂
復背叛乃脇將湟中諸胡寇鈔而去王信耿譚呉祉皆
坐徵以酒泉太守周鮪代為校尉明年迷唐復還賜支
河曲初累姐種附漢迷唐怨之遂擊殺其酋豪由是與
諸種為讎黨援益疎其秋迷唐復將兵向塞周鮪與金
城太守侯覇及諸郡兵屬國湟中月氏諸胡隴西牢姐
羌合三萬人出塞至允川與迷唐戰周鮪還營自守唯
侯覇兵陷陳斬首四百餘級羌衆折傷種人瓦解降者
六千餘口分徙漢陽安定隴西迷唐遂弱其種衆不滿
千人逺踰賜支河首依發羌居明年周鮪坐畏懦徵侯
覇代為校尉安定降羌燒何種脇諸羌數百人反叛郡
兵擊滅之悉没入弱口為奴婢時西海及大小榆谷左
右無復羌寇隃麋相曹鳳上言(隃麋縣名/屬右扶風)西戎為害前
世所患臣不能紀古且以近事言之自建武以來其犯
法者常從燒當種起所以然者以其居大小榆谷土地
肥美又近塞内諸種易以為非難以攻伐南得鍾存以
廣其衆北阻大河因以為固又有西海魚鹽之利縁山
濵水以廣田畜故能彊大常雄諸種恃其權勇招誘羌
胡今者衰困黨援壊沮親屬離叛餘勝兵者不過數百
逃亡棲竄逺依發羌臣愚以為宜及此時建復西海郡
縣規固二榆廣設屯田隔塞羌胡交關之路遏絶狂狡
窺欲之源又殖榖富邊省委輸之役國家可以無西方
之憂於是拜鳳為金城西部都尉將徙士屯龍耆(龍耆/即龍)
(支也今/鄯州縣)後金城長史上官鴻上開置歸義建威屯田二
十七部侯覇復上置東西邯屯田五部(邯水名邯分流/左右在今廓州)
増留逢二部帝皆從之列屯夾河合三十四部其功垂
立至永初中諸羌叛乃罷迷唐失衆病死有一子來降
戸不滿數千
東號子麻奴立初隨父降居安定時諸降羌布在郡縣
皆為吏人豪右所徭役積以愁怨安帝永初元年夏遣
騎都尉王𢎞發金城隴西漢陽羌數百千騎征西域𢎞
迫促發遣羣羌懼逺屯不還行到酒泉多有散叛諸郡
各發兵徼遮或覆其廬落於是勒姐當煎大豪東岸等
愈驚遂同時奔潰麻奴兄弟因此遂與種人俱西出塞
先零别種滇零與鍾羌諸種大為寇掠斷隴道時羌歸
附既久無復器甲或持竹竿木枝以代戈矛或負板案
以為楯或執銅鏡以象兵郡縣畏懦不能制冬遣車騎
將軍鄧騭征西校尉任尚副將五營及三河三輔汝南
南陽潁川太原上黨兵合五萬人屯漢陽明年春諸郡
兵未及至鍾羌數千人先擊敗騭軍於冀西殺千餘人
校尉侯覇坐衆羌反叛徵免以西域都䕶叚禧代為校
尉其冬騭使任尚及從事中郎司馬鈞率諸郡兵與滇
零等數萬人戰於平襄(縣名屬/漢陽郡)尚軍大敗死者八千餘
人於是滇零等自稱天子於北地招集武都參狼上郡
西河諸雜種衆遂大盛東犯趙魏南入益州殺漢中太
守董炳遂寇鈔三輔斷隴道湟中諸縣粟石萬錢百姓
死亡不可勝數朝廷不能制而轉運難劇遂詔騭還師
留任尚屯漢陽為諸軍節度朝廷以鄧太后故迎拜騭
為大將軍封任尚樂亭侯食邑三百戸三年春復遣騎
都尉任仁督諸郡屯兵救三輔仁戰每不利衆羌乘勝
漢兵數挫當煎勒姐種攻没破羌縣鍾羌又没臨洮縣
生得隴西南部都尉明年春滇零遣人寇襃中(縣名屬/漢中郡)
燔燒郵亭大掠百姓於是漢中太守鄭勤移屯襃中軍
營久出無功有廢農桑乃詔任尚將吏兵還屯長安罷
遣南陽潁川汝南吏士置京兆虎牙都尉於長安扶風
都尉於雍如西京三輔都尉故事(西京左輔都尉都髙/陵右輔都尉都郿也)
時羌復攻襃中鄭勤欲擊之主簿叚崇諫以為虜乘勝
鋒不可當宜堅守待之勤不從出戰大敗死者三千餘
人叚崇及門下史王宗原展以身扞刃與勤俱死於是
徙金城郡居襄武(襄武縣名/屬隴西郡)任仁戰累敗而兵士放縱
檻軍徵詣廷尉詔獄死叚禧病卒復以前校尉侯覇代
之遂移居張掖五年春任尚坐無功徵免羌遂入寇河
東至河内百姓相驚多奔南度河使北軍中候朱寵將
五營士屯孟津詔魏郡趙國常山中山繕作塢候六百
一十六所羌既轉盛而二千石令長多内郡人並無戰
守意皆爭上徙郡縣以避寇難朝廷從之遂移隴西徙
襄武(縣名屬/隴西郡)安定徙美陽(縣名屬/右扶風)北地徙池陽(縣名屬/左馮翊)
上郡徙衙(縣名屬馮/翊衙音牙)百姓戀土不樂去舊遂乃刈其禾
稼發徹室屋夷營壁破積聚時連旱蝗飢荒而驅䠞劫
略流離分散隨道死亡或棄捐老弱或為人僕妾喪其
大半復以任尚為侍御史擊衆羌於上黨羊頭山破之
(羊頭山在上/黨郡榖逺縣)誘殺降者二百餘人乃罷孟津屯其秋漢
陽人杜𤦺及弟季貢同郡王信等與羌通謀聚衆人上
邽城𤦺自稱安漢將軍於是詔購募得琦首者封列侯
賜錢百萬羌胡斬𤦺者賜金百斤銀二百斤漢陽太守
趙博遣刺客杜習刺殺𤦺封習討姦侯賜錢百萬而杜
季貢王信等將其衆據樗泉營侍御史唐喜領諸郡兵
討破之斬王信等六百餘級没入妻子五百餘人收金
銀綵帛一億已上杜季貢亡從滇零六年任尚復坐徵
免滇零死子零昌代立年尚幼少同種狼莫為其計策
以杜季貢為將軍别居丁奚城七年夏騎都尉馬賢與
侯覇掩擊零昌别部牢羌於安定首虜千人得驢騾駱
駝馬牛羊二萬餘頭以畀得者(畀音必/四反)元初元年春遣
兵屯河内通谷衝要三十三所皆作塢壁設鳴鼓零昌
遣兵寇雍城又號多與當煎勒姐大豪共脅諸種分兵
鈔掠武都漢中巴郡板楯蠻將兵救之漢中五官掾程
信率壯士與蠻共擊破之號多退走還斷隴道與零昌
通謀侯覇馬賢將湟中吏人及降羌胡於枹䍐擊之斬
首二百餘級凉州刺史皮楊擊羌於狄道大敗死者八
百餘人楊坐徵免侯覇病卒漢陽太守龎參代為校尉
參以恩信招誘之二年春號多等率衆七千餘人詣參
降遣詣闕賜號多侯印綬遣之參始還居令居通河西
道而零昌種衆復分寇益州遣中郎將尹就將南陽兵
因發益部諸郡屯兵擊零昌黨吕叔都等至秋蜀人陳
省羅横應募刺殺叔都皆封侯賜錢又使屯騎校尉班
雄屯三輔遣左馮翊司馬鈞行征西將軍督右扶風仲
光安定太守杜恢北地太守盛包京兆虎牙都尉耿溥
右扶風都尉皇甫旗等合八千餘人又龎參將羌胡兵
七千餘人與鈞分道並北擊零昌參兵至勇士東為杜
季貢所敗(勇士縣名/屬天水郡)於是引退鈞等獨進攻拔丁奚城
大克獲杜季貢率衆偽逃鈞令光恢包等收羌禾稼光
等違鈞節度散兵深入羌乃設伏要擊之鈞在城中怒
而不救光並没死者三千餘人鈞乃遁還坐徵自殺參
以失期軍敗抵罪以馬賢代領校尉事後遣任尚為中
郎將將羽林緹騎五營子弟三千五百人代班雄屯三
輔尚臨行懐令虞詡説尚曰使君頻奉國命討逐寇賊
三州屯兵二十餘萬人棄農桑疲苦徭役而未有功効
勞費日滋若此出不克誠為使君危之尚曰憂惶久矣
不知所如詡曰兵法弱不攻强走不逐飛自然之勢也
今虜皆馬騎日行數百來如風雨去如絶弦以歩追之
勢不相及所以曠而無功也為使君計者莫如罷諸郡
兵各令出錢數千二十人共市一馬如此可捨甲胄馳
輕兵以萬騎之衆逐數千之虜追尾掩截(尾猶/尋也)其道自
窮便人利事大功立矣尚大喜即上言用其計乃遣輕
騎鈔擊杜季貢於丁奚城斬首四百餘級獲牛馬羊數
千頭明年夏度遼將軍鄧遵率南單于及左鹿蠡王須
沈萬騎擊零昌於靈州(縣名屬/北地郡)斬首八百餘級封須沈
為破虜侯金印紫綬賜金帛各有差任尚遣兵擊破先
零羌於丁奚城秋築馮翊北界候塢五百所任尚又遣
假司馬募陷陳士擊零昌於北地殺其妻子得牛馬羊
二萬頭燒其廬落斬首七百餘級得僭號文書及所没
諸將印綬四年春尚遣當闐種羌榆鬼等五人刺殺杜
季貢封榆鬼為破羌侯其夏尹就以不能定益州坐徵
抵罪以益州刺史張喬領尹就軍屯招誘叛羌稍稍降
散秋任尚復募効功種號封刺殺零昌封號封為羌王
冬任尚將諸郡兵與馬賢並進北地擊狼莫賢先至安
定青石岸狼莫逆擊敗之㑹尚兵到髙平(縣名屬/安定郡)因合
勢俱進狼莫等引退乃轉營迫之至北地相持六十餘
日戰於富平河上大破之(富平縣屬/北地郡)斬首五千級還得
所掠人男女千餘人牛馬驢羊駱駝十餘萬頭狼莫逃
走於是西河䖍人種羌萬一千口詣鄧遵降五年鄧遵
募上部全無種羌雕何等刺殺狼莫賜雕何為羌侯封
遵武陽侯三千戸遵以太后從弟故爵封優大任尚與
遵爭功又詐増首級受賕枉法臧千萬已上檻車徴弃
市没入田廬奴婢財物自零昌狼莫死後諸羌瓦解三
輔益州無復寇儆自羌叛十餘年間兵連師老不暫寧
息軍旅之費轉運委輸用二百四十餘億府帑空竭延
及内郡邊民死者不可勝數并凉二州遂至虚耗六年
春勒姐種與隴西種羌號良等通謀欲反馬賢逆擊之
於安故斬號良及種人數百級皆降散永寧元年春上
郡沈氐種羌五千餘人復寇張掖其夏馬賢將萬人擊
之初戰失利死者數百人明日復戰破之斬首千八百
級獲生口千餘人馬牛羊以萬數餘虜悉降時當煎種
大豪飢五等以賢兵在張掖乃乘虚寇金城賢還軍追
之出塞斬首數千級而還燒當燒何種聞賢軍還率三
千餘人復寇張掖殺長吏初飢五同種大豪盧忽忍良
等千餘戸别留允街而首施兩端(首施謂/首鼠也)建光元年春
馬賢率兵召盧忽斬之因放兵擊其種人首虜二千餘
人掠馬牛羊十萬頭忍良等皆亡出塞璽書封賢安亭
侯食邑千戸忍良等以麻奴兄弟本燒當世嫡而賢撫
恤不至常有怨心秋遂相結共脅將諸種歩騎三千人
寇湟中攻金城諸縣賢將先零種赴擊之戰於牧苑兵
敗死者四百餘人麻奴等又敗武威張掖郡兵於令居
因脅將先零沈氐諸種四千餘戸緣山西走寇武威賢
追到鸞鳥招引之(鸞鳥縣名屬武/威郡鸞音爵)諸種降者數千麻奴
南還湟中延光元年春賢追到湟中麻奴出塞度河賢
復追擊戰破之種衆散遁詣凉州刺史宗漢降麻奴等
孤弱飢困其年冬將種衆三千餘戸詣漢陽太守耿种
降安帝假金印紫綬賜金銀綵繒各有差是嵗䖍人種
羌與上郡胡反攻榖羅城度遼將軍耿䕫將諸郡兵及
烏桓騎赴擊破之三年秋隴西郡始還狄道焉麻奴弟
犀苦立順帝永建元年隴西鍾羌反校尉馬賢將七千
餘人擊之戰於臨洮斬首千餘級皆率種人降進封賢
都鄉侯自是凉州無事至四年尚書僕射虞詡上疏曰
臣聞子孫以奉祖為孝君上以安民為明此髙宗周宣
所以上配湯武也禹貢雍州之域厥田惟上且沃野千
里榖稼殷積又有龜兹鹽池以為民利(上郡龜兹縣有/鹽官即雍州之)
(域/也)水草豐美土宜産牧牛馬銜尾羣羊塞道北阻山河
乘阸據險因渠以溉水舂河漕(水舂即/水碓也)用功省少而軍
糧饒足故孝武皇帝及光武築朔方開西河置上郡皆
為此也而遭元元無妄之灾衆羌内潰(前書音義曰無/妄者無所望也)
(萬物無所望於/天灾異之大也)郡縣兵荒二十餘年夫棄沃壤之饒損
自然之財不可謂利離河山之阻守無險之處難以為
固今三郡未復園陵單外(園陵謂長安諸陵園/也單外謂無守固)而公卿
選懦容頭過身(前書音義選懦柔/怯也懦音而掾反)張解設難但計所費
不圖其安宜開聖徳考行所長書奏帝乃復三郡使謁
者郭璜督促徙者各歸舊縣繕城郭置候驛既而激河
浚渠為屯田省内郡費嵗一億計遂令安定北地上郡
及隴西金城常儲榖粟令周數年馬賢以犀苦兄弟數
背叛因繫質於令居其冬賢坐徵免右扶風韓皓代為
校尉明年犀苦詣皓自言求歸故地皓復不遣因轉湟
中屯田置兩河間以逼羣羌皓復坐徵張掖太守馬續
代為校尉兩河間羌以屯田近之恐必見圖乃解仇詛
盟各自儆備續欲先示恩信乃上移屯田還湟中羌意
乃安至陽嘉元年以湟中地廣更増置屯田五部并為
十部二年夏復置隴西南部都尉如舊制(前書南部都/尉都隴西郡)
(臨洮/縣)三年鍾羌良封等復寇隴西漢陽詔拜前校尉馬
賢為謁者鎮撫諸種馬續遣兵擊良封斬首數百級四
年馬賢亦發隴西吏士及羌胡兵擊殺良封斬首千八
百級獲馬牛羊五萬餘頭良封親屬並詣賢降賢復進
擊種羗且昌且昌等率諸種十餘萬詣涼州刺史降永
和元年馬續遷度遼將軍復以馬賢代為校尉初武都
塞上白馬羌攻破屯官反叛連年二年春廣漢屬國都
尉擊破之斬首六百餘級馬賢又擊斬其渠帥飢指累
祖等三百級於是隴右復平明年冬燒當種那離等三
千餘騎寇金城塞馬賢將兵赴擊斬首四百餘級獲馬
千四百匹那離等復西招羌胡殺傷吏民四年馬賢將
湟中義從兵及羌胡萬餘騎掩擊那離等斬之獲首虜
千二百餘級得馬騾羊十萬餘頭徵賢為𢎞農太守以
來機為并州刺史劉秉為凉州刺史並當之職大將軍
梁商謂機等曰戎狄荒服蠻夷要服(荒服在九州之外/也言其荒忽無常)
(要服在九州之内侯衛/之外言以文徳要來之)言其荒忽無常而統領之道亦
無常法臨事制宜略依其俗今三君素性疾惡(○劉攽/曰三君)
(案時與二人語何/縁得三明是二字)欲分明白黑孔子曰人而不仁疾之
已甚亂也(論語文也鄭𤣥注云不仁之人當以/風化之疾之已甚是又使之為亂行)况戎狄
乎其務安羌胡防其大故忍其小過機等天性虐刻遂
不能從(虐或作庸/庸薄也)到州之日多所擾發五年夏且凍傅
難種羌等遂反叛攻金城與西塞及湟中雜種羌胡大
寇三輔殺害長吏機秉並坐徵於是發京師近郡及諸
州兵討之拜馬賢為征西將軍以騎都尉耿叔副將左
右羽林五校士及諸州郡兵十萬人屯漢陽又於扶風
漢陽隴道作塢壁三百所置屯兵以保聚百姓且凍分
遣種人寇武都燒隴關掠苑馬六年春馬賢將五六千
騎擊之到射姑山(射音/夜)賢軍敗賢及二子皆戰殁順帝
愍之賜布三千匹榖千斛封賢孫光為舞陽亭侯租入
嵗百萬遣侍御史督録征西營兵存恤死傷於是東西
羌遂大合鞏唐種三千餘騎寇隴西又燒園陵掠關中
殺傷長吏郃陽令任頵追擊戰死(郃陽同州縣也/頵音於筠反)遣中
郎將龎浚募勇士千五百人頓美陽為凉州援武威太
守趙冲追擊鞏唐羌斬首四百餘級得馬牛羊驢萬八
千餘頭羌二千餘人降詔冲督河西四郡兵為節度罕
種羌千餘寇北地北地太守賈福與趙冲擊之不利秋
諸種八九千騎寇武威涼部震恐於是復徙安定居扶
風北地居馮翊遣行車騎將軍執金吾張喬將左右羽
林五校士及河内南陽汝南兵萬五千屯三輔漢安元
年以趙冲為䕶羌校尉冲招懐叛羌罕種乃率邑落五
千餘戸詣冲降於是罷張喬軍屯唯燒何種三千餘落
據參􁎋北界(參䜌縣名屬安定/郡䜌音力全反)三年夏趙冲與漢陽太
守張貢掩擊之斬首千五百級得牛羊驢十八萬頭冬
冲擊諸種斬首四千餘級詔冲一子為郎冲復追擊於
阿陽斬首八百級(阿陽縣屬/漢陽郡)於是諸種前後三萬餘戸
詣凉州刺史降建康元年春䕶羌從事馬𤣥遂為諸羌
所誘將羌衆亡出塞領䕶羌校尉衛瑤追擊𤣥等斬首
八百餘級得牛馬羊二十餘萬頭趙冲復追叛羌到建
威鸇隂河(續漢書建威作武威/鸇隂縣名屬安定郡)軍渡未竟所將降胡六
百餘人叛走冲將數百人追之遇羌伏兵與戰殁冲雖
身死而前後多所斬獲羌由是衰耗永嘉元年封冲子
愷義陽亭侯以漢陽太守張貢代為校尉左馮翊梁並
稍以恩信招誘之於是離湳狐奴等五萬餘戸詣並降
隴右復平並大將軍冀之宗人封為鄠侯邑二千戸自
永和羌叛至乎是嵗十餘年間費用八十餘億諸將多
斷盗牢禀私自潤入(前書音義/曰牢價直)皆以珍寳貨賂左右上
下放縱不恤軍事士卒不得其死者白骨相望於野桓
帝建和二年白馬羌寇廣漢屬國殺長吏是時西羌及
湟中胡復畔為寇益州刺史率板楯蠻討破之斬首招
降二十萬人永夀元年校尉張貢卒以前南陽太守第
五訪代為校尉甚有威恵西垂無事延熹二年訪卒以
中郎將叚熲代為校尉時燒當八種寇隴右熲擊大破
之四年零吾復與先零及上郡沈氐牢姐諸種并力寇
并凉及三輔㑹叚熲坐事徵以濟南相胡閎代為校尉
閎無威略羌遂陸梁覆没營塢寇患轉盛中郎將皇甫
規擊破之五年沈氐諸種復寇張掖酒泉皇甫規招之
皆降事已具規傳鳥吾種復寇漢陽隴西金城諸郡兵
共擊破之各還降附至冬滇那等五六千人復攻武威
張掖酒泉燒民廬舍六年隴西太守孫羌擊破之斬首
溺死三千餘人胡閎疾復以叚熲為校尉永康元年東
羌岸尾等脅同種連寇三輔中郎將張奐追破斬之事
已具奐傳當煎羌寇武威破羌將軍叚熲復破滅之餘
悉降散事已具熲傳靈帝建寧三年燒當羌奉使貢獻
中平元年北地降羌先零種因黄巾大亂乃與漢中羌
義從胡北宫伯玉等反寇隴右事已具董卓傳興平元
年馮翊降羌反寇諸縣郭汜樊稠擊破之斬首數千級
自爰劒後子孫支分凡百五十種其九種在賜支河首
以西及在蜀漢徼北前史不載口數唯參狼在武都勝
兵數千人其五十二種衰少不能自立分散為附落或
絶滅無後或引而逺去其八十九種唯鍾最强勝兵十
餘萬其餘大者萬餘人小者數千人更相鈔盗盛衰無
常無慮順帝時勝兵合可二十萬人(無慮猶/都凡也)發羌唐旄
等絶逺未嘗往來氂牛白馬羌在蜀漢其種别名號皆
不可紀知也建武十三年廣漢塞外白馬羗豪樓登等
率種人五千餘戸内屬光武封樓登為歸義君長至和
帝永元六年蜀郡徼外大牂夷種羌豪造頭等率種人
五十餘萬口内屬拜造頭為邑君長賜印綬至安帝永
初元年蜀郡徼外羌龍橋等六種萬七千二百八十口
内屬明年蜀郡徼外羌薄申等八種三萬六千九百口
復舉土内屬冬廣漢塞外參狼種羌二千四百口復來
内屬桓帝建和三年白馬羌千餘人寇廣漢屬國殺長
吏益州刺史率板楯蠻討破之
湟中月氐胡其先大月氐之别也舊在張掖酒泉地月
氐王為匈奴冒頓所殺餘種分散西踰蔥領其羸弱者
南入山阻依諸羌居止遂與共婚姻及驃騎將軍霍去
病破匈奴取西河地開湟中於是月氐來降與漢人錯
居雖依附縣官而首施兩端其從漢兵戰鬬随埶强弱
被服飲食言語略與羌同亦以父名母姓為種其大種
有七勝兵合九千餘人分在湟中及令居又數百戸在
張掖號曰義從胡中平元年與北宫伯玉等反殺䕶羌
校尉冷徵金城太守陳懿遂寇亂隴右焉
論曰羌戎之患自三代尚矣漢世方之匈奴頗為衰寡
而中興以後邊難漸大朝規失綏御之和戎帥騫然諾
之信其内屬者或倥􁦖於豪右之手或屈折於奴僕之
勤塞候時清則憤怒而思禍桴革暫動則屬鞬以鳥驚
(桴擊鼓槌也革甲也鞬箭服也左傳/晉文公曰右屬櫜鞬鞬音紀言反)故永初之間羣種
蜂起遂解仇嫌結盟詛招引山豪轉相嘯聚揭木為兵
負柴為械榖馬揚埃陸梁於三輔建號稱制恣睢於北
地(前書班固曰乃始恣睢奮其威詐/恣睢肆怒之貌也睢音火季反)東犯趙魏之郊南
入漢蜀之鄙塞湟中斷隴道燒陵園剽城市傷敗踵係
羽書日聞(羽書即檄書也魏武奏事曰/邊有驚急即挿羽以示急也)并凉之士特衝
殘斃壯悍則委身於兵場女婦則徽纆而為虜(説文曰/徽紏繩)
(也纆/索也)發冢露胔死生塗炭(胔音才/賜反)自西戎作逆未有陵
斥上國若斯其熾也和熹以女君親政威不外接朝議
憚兵力之損情存茍安或以邊州難援宜見捐棄或懼
疽食浸淫莫知所限謀夫回遑猛士疑慮遂徙西河四
郡之人雜寓關右之縣發屋伐樹塞其戀土之心燔破
胔積以防顧還之思於是諸將鄧騭任尚馬賢皇甫規
張奐之徒爭設雄規更奉征討之命徵兵㑹衆以圖其
隙馳騁東西奔救首尾揺動數州之境日耗千金之資
至於假人増賦借奉侯王引金錢縑綵之珍徵糧粟鹽
鐵之積所以賂遺購賞轉輸勞來之費前後數十巨萬
或梟尅酋健摧破附落降俘載路牛羊滿山軍書未奏
其利害而離叛之狀已言矣(奏猶/上也)故得不酬失功不半
勞暴露師徒連年而無所勝官人屈竭烈士憤喪叚熲
受事專掌軍任資山西之猛性練戎俗之態情窮武思
盡飈鋭以事之被羽前登身當百死之陳(前書揚雄曰/䝉盾負羽也)
䝉没氷雪經履千折之道始殄西種卒定東寇若乃䧟
擊之所殱傷追走之所崩籍頭顱斷落於萬丈之山支
革判解於重崖之上不可校計(顱音盧廣雅曰顱䫳類/也支謂四支革皮也)
其能穿竄草石自脱於鋒鏃者百不一二而張奐盛稱
戎狄一氣所生不宜誅盡流血汙野傷和致妖是何言
之迂乎羌雖外患實深内疾若攻之不根是養疾痾於
心腹也(根謂盡/其根本)惜哉寇敵略定矣而漢祚亦衰焉嗚呼
昔先王疆理九土判别畿荒知夷貊殊性難以道御故
斥逺諸華薄其貢職唯與辭要而已若二漢御戎之方
失其本矣何則先零侵境趙充國遷之内地(宣帝時後/將軍趙充)
(國擊先零還於金城/郡置屬國以處降羌)當煎作寇馬文淵徙之三輔貪其
暫安之埶信其馴服之情計日用之權宜忘經世之逺
略豈夫識微者之為乎故微子垂泣於象箸(帝王紀曰/紂作象箸)
(箕子為父師歎曰象箸不施於土簋不盛於菽藿必須/犀玉之杯食熊蹯豹胎臣賢案史記及韓子並云箕子)
(今云微/子蓋誤)辛有浩歎於伊川也(左傳曰周平王之東遷也/大夫辛有適伊川見被髪)
(而祭於野者曰不及百年此其戎乎後秦遷陸渾戎/于伊川言中國之地不宜徙戎狄居之後將為患也)
贊曰金行氣剛播生西羌氐豪分種遂用殷彊䖍劉隴
北假僣涇陽(涇陽縣屬/安定郡)朝勞内謀兵憊外攘(憊疾亟也/音自拜反)
　後漢書卷一百十七
　後漢書卷一百十七考證
西羌傳至於武丁征西羌鬼方三年乃克故其詩曰自
　彼氐羌莫敢不來王○(臣徳潛/)按商頌殷武之詩祀
　髙宗之樂也首章叙其伐荆楚功二章言昔有成湯
　自彼氐羌云云蓋舉成湯時逺夷慕化以責荆楚非
　髙宗時事范氏混而為一矣
太丁之時注太丁武乙子也○監本作武丁子也(臣㑹/)
　(汾/)按武丁子為祖庚祖庚弟為祖甲祖甲子為廩辛
　廩辛弟為庚丁庚丁子為武乙武乙子為太丁則大
　丁乃武丁四世孫諸本俱誤今改正
督右扶風仲光○叚熲傳注作种光
戰於富平河上○以本紀參校河上應作上河
　
　
　
　後漢書卷一百十七考證
