史記集解卷一百五
　　　　　　　　　　　　　宋　裴駰　撰
史記一百五
扁鵲倉公列傳第四十五
扁鵲者勃海郡鄭人也(徐廣曰鄚當為鄚/鄚縣名今屬河間)姓秦氏名越
人少時為人舍長舍客長桑君過扁鵲獨竒之常謹遇
之長桑君亦知扁鵲非常人也岀入十餘年乃呼扁鵲
私坐間與語曰我有禁方年老欲傳與公公毋泄扁鵲
曰敬諾乃出其懐中藥予扁鵲飲是以上池之水三十
日當知物矣乃悉取其禁方書盡與扁鵲忽然不見殆
非人也扁鵲以其言飲藥三十日視見垣一方人以此
視病盡見五藏癥結特以診脈為名耳為醫或在齊或
在趙在趙者名扁鵲當晉昭公時諸大夫强而公族弱
趙簡子為大夫専國事簡子疾五日不知人大夫皆懼
於是召扁鵲扁鵲入視病出董安于問扁鵲扁鵲曰血
脈治也而何怪昔秦穆公嘗如此七日而寤寤之日告
公孫支與子輿曰我之帝所甚樂吾所以久者適有所
學也帝告我晉國且大亂五世不安其後將霸未老而
死霸者之子且令而國男女無别公孫支書而藏之秦
䇿於是出夫獻公之亂文公之霸而襄公敗秦師於殽而
歸縱淫此子之所聞今主君之病與之同不出三日必
間間必有言也居二日半簡子寤語諸大夫曰我之帝
所甚樂與百神遊於鈞天廣樂九奏萬舞不類三代之
樂其聲動心有一熊欲援我帝命我射之中熊熊死有
羆來我又射之中羆羆死帝甚喜賜我二笥皆有副吾
見兒在帝側帝屬我一翟犬曰及而子之壯也以賜之
帝告我晉國且世衰七世而亡嬴姓將大敗周人於范
魁之西而亦不能有也董安于受言書而藏之以扁鵲
言告簡子簡子賜扁鵲田四萬畆其後扁鵲過虢虢太
子死扁鵲至虢宫門下問中庶子喜方者曰太子何病
國中治穰過於衆事中庶子曰太子病血氣不時交錯
而不得泄暴發於外則為中害精神不能止邪氣邪氣
積畜而不得泄是以陽緩而隂急故暴蹷而死扁鵲曰
其死何如時曰鷄鳴至今曰收乎曰未也(收謂/棺歛)其死未
能半日也言臣齊勃海秦越人也家在於鄭未嘗得望
精光侍謁於前也聞太子不幸而死臣能生之中庶子
曰先生得無誕之乎何以言太子可生也臣聞上古之
時醫有俞跗治病不以湯液醴灑鑱石撟引案杭毒熨
一撥見病之應因五藏之輸乃割皮解肌訣脈結筋搦
髓腦揲荒(徐廣曰/揲音舌)𤓰幕湔浣腸胃潄滌五藏練精易形
先生之方能若是則太子可生也不能若是而欲生之
曽不可以告咳嬰之兒終日扁鵲仰天嘆曰夫子之為
方也若以管窺天以郄視文越人之為方也不待切脈
望色聴聲寫形言病之所在聞病之陽論得其陰聞病
之陰論得其陽病應見於大表不出千里決者至衆不
可曲止也子以吾言為不誠試入診太子當聞其耳嗚
而鼻張循其兩股以至於陰當尚温也中庶子聞扁鵲
言目眩然而不瞚舌撟然而不下乃以扁鵲言入報虢
君虢君聞之大驚出見扁鵲於中闕曰竊聞高義之日
乆矣然未嘗得拜謁於前也先生過小國幸而舉之偏
國寡臣幸甚有先生則活無先生則棄捐填溝壑長終
而不得反言未卒因噓唏服臆䰟精泄橫流涕長澘(徐/廣)
(曰一云言未卒因涕泣/交流嘘唏不能自止也)忽忽承䀹悲不能自止容貎變
更扁鵲曰若太子病所謂尸蹷者也夫以陽入陰中動
胃繵縁中經維絡(徐廣曰維/一作結)别下於三焦膀胱是以陽
脈下遂(徐廣曰/一作隊)陰脈上爭㑹氣閉而不通陰上而陽内
行下内鼓而不起上外絶而不為使上有絶陽之絡下
有破陰之紐破陰絶陽之色已廢(徐廣曰/一作發)脈亂故形靜
如死狀太子未死也夫以陽入陰支蘭藏者生以陰入
陽支蘭藏者死凡此數事皆五藏蹷中之時暴作也良
工取之拙者疑殆扁鵲乃使弟子子陽厲鍼砥石以取
外三陽五㑹有間太子蘇乃使子豹為五分之熨以八
減之齊和煑之以更熨兩脅下太子起坐更適陰陽但
服湯二旬而復故故天下盡以扁鵲為能生死人扁鵲
曰越人非能生死人也此自當生者越人能使之起耳
(傅𤣥曰虢自晉獻公時先是百/二十餘年滅矣是時焉得有虢)扁鵲過齊齊桓侯客之
入朝見曰君有疾在腠理不治將深桓侯曰寡人無疾
扁鵲出桓侯謂左右曰醫之好利也欲以不疾者為功
後五日扁鵲復見曰君有疾在血脈不治恐深桓侯曰
寡人無疾扁鵲出桓侯不悦後五日扁鵲復見曰君有
疾在腸胃間不治将深桓侯不應扁鵲出桓侯不悦後
五日扁鵲復見望見桓侯而退走桓侯使人問其故扁
鵲曰疾之居腠理也湯熨之所及也在血脈鍼石之所
及也其在腸胃酒醪之所及也其在骨髓雖司命無奈
之何今在骨髓臣是以無請也後五日桓侯體病使人
召扁鵲扁鵲已逃去桓侯遂死(傅𤣥曰是時齊旡桓侯/駰謂是齊侯田和之子)
(桓公/午也)使聖人預知微能使良醫得蚤從事則疾可已身
可活也人之所病病疾多而醫之所病病道少(徐廣曰/所病猶)
(療病/也)故病有六不治驕恣不論於理一不治也輕身重
財二不治也衣食不能適三不治也隂陽并藏氣不定
四不治也形羸不能服藥五不治也信巫不信醫六不
治也有此一者則重難治也扁鵲名聞天下過邯鄲聞
貴婦人即為帶下醫過雒陽聞周人愛老人即為耳目
痺醫来入咸陽聞秦人愛小兒即為小兒醫隨俗為變
秦太醫令李䤈自知伎不如扁鵲也使人刺殺之至今
天下言脈者由扁鵲也
太倉公者齊太倉長臨菑人也姓淳于氏名意少而喜
醫方術高后八年更受師同郡元里公乗陽慶慶年七
十餘無子使意盡去其故方更悉以禁方予之傳黄帝
扁鵲之脈書五色診病知人死生決嫌疑定可治及藥
論甚精受之三年為人治病決死生多驗然左右行游
諸侯不以家為家或不為人治病病家多怨之者文帝
四年中人上書言意以刑罪當傳西之長安意有五女
隨而泣意怒駡曰生子不生男緩急無可使者於是少
女緹縈傷父之言乃隨父西上書曰妾父為吏齊中稱
其亷平今坐法當刑妾切痛死者不可復生而刑者不
可復續(徐廣曰/一作贖)雖欲改過自新其道莫由終不可得妾
願入身為官婢以贖父刑罪使得改行自新也書聞上
悲其意此歲中亦除肉刑法(徐廣曰案年表孝/文十二年除肉刑)意家居
詔召問所為治病死生驗者幾何人主名為誰詔問故
太倉長臣意方伎所長及所能治病者(徐廣曰一作/為為亦治)有
其書無有皆安受學受學幾何歲嘗有所驗何縣里人
也何病醫藥已其病之狀皆何如具悉而對臣意對曰
自意少時喜醫藥醫藥方試之多不驗者至高后八年
(徐廣曰意/年二十六)得見師臨菑元里公乗陽慶慶年七十餘意
得見事之謂意曰盡去而方書非是也慶有古先道遺
傳黃帝扁鵲之脈書五色診病知人生死決嫌疑定可
治及藥論書甚精我家給冨心愛公欲盡以我禁方書
悉教公臣意即曰幸甚非意之所敢望也臣意即避席
再拜謁受其脈書上下經五色診奇(音/羇)咳(音/該)術揆度陰
陽外變藥論石神接陰陽禁書受讀解驗之可一年所
明歲即騐之有騐然尚未精也要事之三年所即嘗已
為人治診脈決死生有騐精良今慶已死十年所臣意
年盡三年年三十九歲也齊侍御史成自言病頭痛臣意
診其脈告曰君之病惡不可言也即出獨告成弟昌曰
此病疽也(七如/反)内發於腸胃之間後五日當􁛖腫後八
日嘔膿死成之病得之飲酒且内成即如期死所以知
成之病者臣意切其脈得肝氣肝氣濁(徐廣曰/一作黽)而靜(徐/廣)
(曰一/作清)此内闗之病也脈法曰脈長而弦不得代四時者
其病主在於肝和即經主病也代則絡脈有過經主病
和者其病得之筋髓裏其代絶而脈賁者病得之酒且
内所以知其後五日而􁛖腫八日嘔膿死者切其脈時
少陽初代代者經病病去過人人則去絡脈主病當其
時少陽初闗一分故中熱而膿未發也及五分則至少
陽之界(徐廣曰一作分下章曰肝與/心相去五分故曰五日盡也)及八日則嘔膿死
故上二分而膿發至界而􁛖腫盡泄而死熱上則熏陽
明爛流絡流絡動則脈結發脈結發則爛解故絡交熱
氣已上行至頭而動故頭痛齊王中子諸嬰兒小子病
召臣意診切其脈告曰氣鬲病病使人煩懣食不下時
嘔沫病得之少憂數忔食飲臣意即為之作下氣湯以
飲之一日氣下二日能食三日即病愈所以知小子之
病者診其脈心氣也濁(徐廣曰一作/黽又作猛)躁而經也此絡陽
病也脈法曰脈來數病去難而不一者病主在心周身
熱脈盛者為重陽重陽者逷心主(徐廣曰逷音唐逷者/盪也謂病盪心者猶)
(刺其/心)故煩懣食不下則絡脈有過絡脈有過則血上出
血上出者死此悲心所生也病得之憂也齊郎中令循
病衆醫皆以為蹷人中而刺之臣意診之曰湧疝也令
人不得前後溲循曰不得前後溲三日矣臣意飲以火
齊湯一飲得前溲再飲大溲三飲而病愈病得之内所
以知循病者切其脈時右口氣急(徐廣曰右/一作有)脈無五藏
氣右口脈大而數數者中下熱而湧左為下右為上皆
無五藏應故曰湧疝中熱故溺赤也齊中御府長信病
臣意入診其脈告曰熱病氣也然暑汗脈少衰不死曰
此病得之當浴流水而寒甚已則熱信曰唯然徃冬時
為王使於楚至莒縣陽周水而莒橋梁頗壊信則擥車
轅未欲渡也馬驚即墮信身入水中幾死吏即来救信
出之水中衣盡濡有間而身寒已熱如火至今不可以
見寒臣意即為之液湯火齊逐熱一飲汗盡再飲熱去
三飲病已即使服藥出入二十日身無病者所以知信
之病者切其脈時并陰脈法曰熱病陰陽交者死切之
不交并陰并陰者脈順清而愈其熱雖未盡猶活也腎
氣有時間濁(徐廣曰/一作黽)在太陰脈口而希是水氣也腎固
主水故以此知之失治一時即轉為寒熱齊王太后病
召臣意入診脈曰風癉客脬難於大小溲溺赤臣意飲
以火齊湯一飲即前後溲再飲病已溺如故病得之流
汗出而滫滫者去衣而汗晞也所以知齊王太后病者
臣意診其脈切其太陰之口溼然風氣也脈法曰沈之
而大堅浮之而大𦂳者病主在腎腎切之而相反也脈
大而躁大者膀胱氣也躁者中有熱而溺赤齊章武里
曹山跗病臣意診其脈曰肺消癉也加以寒熱即告其
人曰死不治適其共養此不當醫治法曰後三日而當
狂妄起行欲走後五日死即如期死山跗病得之盛怒
而以接内所以知山跗之病者臣意切其脈肺氣熱也
脈法曰不平不鼓形弊(徐廣曰/一作散)此五藏高之逺數以經
病也故切之時不平而代不平者血不居其處代者時
參擊並至乍躁乍大也此兩絡脈絶故死不治所以加
寒熱者言其人尸奪尸奪者形弊形弊者不當闗灸鑱
石及飲毒藥也臣意未徃診時齊太醫先診山跗病灸
其足少陽脈口而飲之半夏丸病者即泄注腹中虚又
灸其少隂脈是壊肝剛絶深如是重損病者氣以故加
寒熱所以後三日而當狂者肝一絡連屬結絶乳下陽
明故絡絶開陽明脈陽明脈傷即當狂走後五日死者
肝與心相去五分故曰五日盡盡即死矣齊中尉潘滿
如病少腹痛臣意診其脈曰遺積瘕也臣意即謂齊太
僕臣饒内史臣繇曰中尉不復自止於内則三十日死
後二十餘日溲血死病得之酒且内所以潘滿如病者
臣意切其脈深小弱其卒然合(徐廣曰一/云來然合)合也是脾
氣也右脈口氣至𦂳小見瘕氣也以次相乗故三十日
死三陰俱搏者如法不俱搏者決在急期一搏一代者
近也故其三陰搏溲血如前止(徐廣曰前/一作筋也)陽虚侯相趙
章病召臣意衆醫皆以為寒中臣意診其脈曰迵風(音/洞)
(言洞徹/入四肢)迵風者飲食下嗌(音益謂/喉下也)而輙出不留法曰五
日死而後十日乃死病得之酒所以知趙章之病者臣
意切其脈脈來滑是内風氣也飲食下嗌而輙出不留
者法五日死皆為前分界法後十日乃死所以過期者
其人嗜粥故中藏實中藏實故過期師言曰安穀者過
期不安榖者不及期濟北王病召臣意診其脈曰風蹶
胸滿即為藥酒盡三日病已得之汗出伏地所以知濟
北王病者臣意切其脈時風氣也心脈濁(徐廣曰/一作黽)病法
過入其陽陽氣盡而陰氣入陰氣入張則寒氣上而熱
氣下故胸滿汗出伏地者切其脈氣陰陰氣者病必入
中出及瀺水也齊北宫司空命婦出於病(徐廣曰一作/奴奴葢女奴)
衆醫皆以為風入中病主在肺(徐廣曰/一作肝)刺其足少陽脈
臣意診其脈曰病氣疝客於膀胱難於前後溲而溺赤
病見寒氣則遺溺使人腹腫出於病得之欲溺不得因
以接内所以知出於病者切其脈大而實其来難是蹷
陰之動也脈来難者疝氣之客於膀胱也腹之所以腫
者言蹷陰之絡結小腹也蹷陰有過則脈結動動則腹
腫臣意即灸其足蹷陰之脈左右各一所即不遺溺而
溲清小腹痛止即更為火齊湯以飲之三日而疝氣散
即愈故濟王阿母(徐廣曰濟/一作齊王)自言足熱而懣臣意告曰
熱蹷也則刺其足心各三所案之無出血病旋已病得
之飲酒大醉濟北王召臣意診脈諸女子侍者至女子
豎豎無病臣意告永巷長曰豎傷脾不可勞法當春嘔
血死臣意言王曰才人女子豎何能王曰是好為方多
技能為所是案法新(徐廣曰所/一作取)徃年市之民所四百七
十萬曹偶四人王曰得毋有病乎臣意對曰豎病重在
死法中王召視之其顔色不變以為不然不賣諸侯所
至春豎奉劒從王之厠王去豎後王令人召之即仆於
厠嘔血死病得之流汗流汗者同法病内重毛髪而色
澤脈不衰此亦闗内之病也齊中大夫病齲齒臣意灸
其左太陽明脈即為苦参湯日潄三升出入五六日病已
得之風及卧開口食而不嗽菑川王羙人懐子而不乳
来召臣意臣意徃飲以莨𦿆藥一撮以酒飲之旋乳臣
意復診其脈而脈躁躁者有餘病即飲以消石一齊出
血血如豆比五六枚齊丞相舍人奴從朝入宫臣意見
之食閨門外望其色有病氣臣意即告宦者平平好為
脈學臣意所臣意即示之舍人奴病告之曰此傷脾氣
也當至春鬲塞不通不能食飲法至夏泄血死宦者平即
徃告相曰君之舍人奴有病病重死期有日相君曰卿
何以知之曰君朝時入宫君之舍人奴盡食閨門外平
與倉公立即示平曰病如是者死相即召舍人奴而謂
之曰公奴有病不舍人曰奴無病身無痛者至春果病
至四月泄血死所以知奴病者脾氣周乗五藏傷部而
交故傷脾之色也望之殺然黃(徐廣曰殺/音蘇葛反)察之如死青
之兹衆醫不知以為大蟲不知傷脾所以至春死病者
胃氣黃黃者土氣也土不勝木故至春死所以至夏死
者脈法曰病重而脈順清者曰内關内關之病人不知
其所痛心急然無苦若加以一病死中春一愈順及一
時其所以四月死者診其人時愈順愈順者人尚肥也
奴之病得之汗流數出灸於火而以出見大風也菑川
王病召臣意診脈曰蹶上為重頭痛身熱使人煩懣臣意
即以寒水拊其頭刺足陽明脈左右各三所病旋已病
得之沐髪未乾而卧診如前所以蹶頭熱至肩齊王黃
姬兄黃長卿家有酒召客召臣意諸客坐未上食臣意
望見王后弟宋建告曰君有病徃四五日君要脅痛不
可俛仰又不得小溲不急治病即入濡腎及其未舍五
藏急治之病方今客腎濡此所謂腎痺也宋建曰然建
故有要瘠痛徃四五日天雨黃氏諸倩(徐廣曰倩者女/婿也駰案方言)
(曰東齊之間壻謂之倩/郭璞曰言可假倩也)見建家京下方石(徐廣曰京者/倉廩之屬也)
即弄之建亦欲効之効之不能起即復置之暮要脊痛
不得溺至今不愈建病得之好持重所以知建病者臣
意見其色太陽色乾腎部上及界要以下者枯四分所
故以徃四五日知其發也臣意即為柔湯使服之十八
日所而病愈濟北王侍者韓女病要背痛寒熱衆醫皆
以為寒熱也臣意診脈曰内寒月事不下也即竄以藥
旋下病已病得之欲男子而不可得也所以知韓女之
病者診其脈時切之腎脈也嗇而不屬嗇而不屬者其來難
堅故曰月不下肝脈弦出左口故曰欲男子不可得也臨菑
汜里女子薄吾病甚衆醫皆以為寒熱篤當死不治臣
意診其脈曰蟯瘕(徐廣曰/蟯音饒)蟯瘕為病腹大上膚黃麤循
之戚戚然臣意飲以芫華一撮即出蟯可數升病已三
十日如故病蟯得之於寒溼寒溼氣宛(音/鬱)篤不發化為
蟲臣意所以知薄吾病者切其脈循其尺其尺索刺麤
而毛美奉髪(徐廣曰奉一/作奏又作秦)是蟲氣也其色澤者中藏無
邪氣及重病齊淳于司馬病臣意切其脈告曰當病迵
風迵風之狀飲食下嗌輙後之(徐廣曰/如厠)病得之飽食而
疾走淳于司馬曰我之王家食馬肝食飽甚見酒来即
走去驅疾至舍即泄數十出臣意告曰為火齊米汁飲
之七八日而當愈時醫秦信在旁臣意去信謂左右閣
都尉曰意以淳于司馬病為何曰以為迵風可治信即
笑曰是不知也淳于司馬病法當後九日死即後九日
不死其家復召臣意臣意徃問之盡如意診臣即為三
火齊米汁使服之七八日病已所以知之者診其脈時
切之盡如法其病順故不死齊中郎破石病臣意診其
脈告曰肺傷不治當後十日丁亥溲血死即後十一日
溲血而死破石之病得之墮馬僵石上所以知破石之
病者切其脈得肺陰氣其来散數道至而不一也色又
乗之所以知其墮馬者切之得番陰脈番陰入虚裏乗
肺脈肺脈散者固色變也乗之所以不中期死者師言
曰病者安榖則過期不安榖則不及期其人嗜黍黍主
肝故過期所以溲血者診脈法曰病養喜陰處者順死
喜養陽處者逆死其人喜自静不躁又乆安坐伏几而
寐故血下泄齊王侍醫遂病自練五石服之臣意徃過
之遂謂意曰不肖有病幸診遂也臣意即診之告曰公
病中熱論曰中熱不溲者不可服五石石之為藥精悍
公服之不得數溲亟勿服色將發臃遂曰扁鵲曰陰石
以治陰病陽石以治陽病夫藥石者有陰陽水火之齊
故中熱即為陰石柔齊治之中寒即為陽石剛齊治之
臣意曰公所論逺矣扁鵲雖言若是然必審診起度量
立規矩稱權衡合色脈(徐廣曰合/一作占)表裏有餘不足順逆
之法参其人動靜與息相應乃可以論論曰陽疾處内
陰形應外者不加悍藥及鑱石夫悍藥入中則邪氣辟
矣而宛氣愈深診法曰二陰應外一陽接内者不可以
剛藥剛藥入則動陽陰病益衰陽病益著邪氣流行為
重困於俞(徐廣口音/始喻反)忿發為疽意告之後百餘日果為
疽發乳上入缺盆死此謂論之大體也必有經紀拙工
有一不習文理陰陽失矣齊王故為陽虚侯時病甚(徐/廣)
(曰齊悼恵王子也名將廬以文帝十/六年為齊王即位十一年卒諡孝王)衆醫皆以為蹷臣
意診脈以為痺根在右脅下大如覆杯令人喘逆氣不
能食臣意即以火齊粥且飲六日氣下即令更服丸藥
出入六日病已病得之内診之時不能識其經解大識
其病所在臣意常診安陽武都里成開方開方自言以
為不病臣意謂之病苦㳫風三歲四支不能自用使人
瘖(徐廣曰一作/脊音才亦反)瘖即死今聞其四支不能用瘖而未死
也病得之數飲酒以見大風氣所以知成開方病者診
之其脈法竒咳言曰藏氣相反(徐廣曰反/一作及)者死切之得
腎反(徐廣曰反/一作及)肺法曰三歲死也安陵阪里公乗項處
病臣意診脈曰牡疝牡疝在鬲下上連肺病得之内臣
意謂之慎毋為勞力事為勞力事則必嘔血死處後蹴
踘(徐廣曰/一作蹹)要蹷寒汗出多即嘔血臣意復診之曰當旦
日日夕死即死病得之内所以知項處病者切其脈得
番陽番陽入虚裏處旦日死一番一絡者牡疝也臣意
曰他所診期決死生及所治已病衆多乆頗忘之不能
盡識不敢以對問臣意所診治病病名多同而診異或
死或不死何也對曰病名多相類不可知故古聖人為
之脈法以起度量立規矩縣權衡案繩墨調陰陽别人
之脈各名之與天地相應參合於人故乃别百病以異
之有數者皆異之無數者同之然脈法不可勝騐診疾
人以度異之乃可别同名命病主在所居今臣意所診
者皆有診籍所以别之者臣意所受師方適成師死以
故表籍所診期決死生觀所失所得者合脈法以故至
今知之問臣意曰所期病決死生或不應期何故對曰
此皆飲食喜怒不節或不當飲藥或不當針灸以故不
中期死也問臣意意方能知病死生論藥用所宜諸侯
王大臣有嘗問意者不及文王病時(徐廣曰齊文王也/文以文十五年卒)
不求意診治何故對曰趙王膠西王濟南王呉王皆使
人来召臣意臣意不敢徃文王病時臣意家貧欲為人
治病誠恐吏以除拘臣意也(徐廣曰時諸侯/得自拜除吏)故移名數
左右不修家生出行游國中問善為方數者事之乆矣
見事數師悉受其要事盡其方書意及解論之身居陽
虚侯國因事侯侯入朝臣意從之長安以故得診安陵
項處等病也問臣意知文王所以得病不起之狀臣意
對曰不見文王病然竊聞文王病喘頭痛目不明臣意
心論之以為非病也以為肥而蓄精身體不得揺骨肉
不相任故喘不當醫治脈法曰年二十脈氣當趍年三
十當疾歩年四十當安坐年五十當安卧年六十已上
氣當大董(徐廣曰董謂/深藏一作堇)文王年未滿二十方脈氣之趨
也而徐之不應天道四時後聞醫灸之即篤此論病之
過也臣意論之以為神氣爭而邪氣入非年少所能復
之也以故死所謂氣者當調飲食擇晏日車歩廣志以
適筋骨肉血脈以瀉氣故年二十是謂易貿(徐廣曰一/作賀又作)
(質/)法不當砭灸砭灸至氣逐問臣意師慶安受之聞於
齊諸侯不對曰不知慶所師受慶家冨善為醫不肯為
人治病當以此故不聞慶又告臣意曰慎勿令我子孫
知若學我方也問臣意師慶何見於意而愛意欲悉教
意方對曰臣意不聞師慶為方善也意所以知慶者意
少時好諸方事臣意試其方皆多騐精良臣意聞菑川
唐里公孫光善為古傳方臣意即徃謁之得見事之受
方化陰陽及傳語法(徐廣曰法/一作五)臣意悉受書之臣意欲
盡受他精方公孫光曰吾方盡矣不為愛公所吾身已
衰無所復事之是吾年少所受妙方也悉與公毋以教
人臣意曰得見事侍公前悉得禁方幸甚意死不敢妄
傳人居有間公孫光間處臣意深論方見言百世為之
精也師光喜曰公必為國工吾有所善者皆疏同産處
臨菑善為方吾不若其方甚竒非世之所聞也吾年中
時嘗欲受其方楊中情不肯曰若非其人也胥(徐廣曰/胥猶言)
(須/也)與公徃見之當知公喜方也其人亦老矣其家給富
時者未徃㑹慶子男殷来獻馬因師光奏馬王所意以
故得與殷善光又屬意於殷曰意好數公必謹遇之其
人聖儒即為書以意屬楊慶以故知慶臣意事慶謹以
故愛意也問臣意曰吏民嘗有事學意方及畢盡得意
方不何縣里人對曰臨菑人宋邑(徐廣曰/一作昆)邑學臣意教
以五診歲餘濟北王遣太醫高期王禹(徐廣曰/一作齲)學臣意
教以經脈高下及竒絡結當論俞所居及氣當上下出
入邪逆順以宜鑱石定砭灸處歲餘菑川王時遣太倉
馬長馮信正方臣意敎以案法逆順論藥法定五味及
和齊湯法高永侯家丞杜信喜脈来學臣意教以上下
經脈五診二歲餘臨菑召里唐安来學臣意教以五診
上下經脈竒咳四時應陰陽重未成除為齊王侍醫問
臣意診脈決死生能全無失乎臣意對曰意治病人必
先切其脈乃治之敗逆者不可治其順者乃治之心不
精脈所期死生視可治時時失之臣意不能全也
太史公曰女無美惡居宫見妬士無賢不肖入朝見疑
故扁鵲以其伎見殃倉公乃匿迹自隠而當刑緹縈通尺
牘父得以後寧故老子曰美好者不祥之器豈謂扁鵲
等邪若倉公者可謂近之矣
　
　
　
　
　
　
　
　
　
　
　
　
　
　
　
　史記集解卷一百五
