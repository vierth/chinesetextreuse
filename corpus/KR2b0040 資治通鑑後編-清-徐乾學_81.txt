
　資治通鑑後編卷八十
　　　　　　　　　　　刑部尚書徐乾學撰
　宋紀八十(起𤣥黓困敦正月盡昭陽/赤奮若十二月凡二年)
　　神宗體元顯道法古立憲帝徳王功英文烈武欽
　　仁聖孝皇帝
熈寜五年春正月己丑詔聴降羌歸國　己亥置京城
邏卒察謗議時政者收罪之　辛丑司天監靈䑓郎尤
瑛言天乆隂星失度宜罷免王安石上以瑛狀付中書
安石遂謁告馮京等進呈送英州編管詔刺配英州牢
城安石翌日乃出　二月以兩浙水賜穀十萬石賑之
仍募民興水利　癸亥太白晝見　丙寅以知鄭州吕
公弼為宣徽南院使龍圖閣直學士知渭州蔡挺為樞
宻副使挺在渭州籍禁兵悉還府不使有隠占建勤武
堂輪諸將五日以教閱隊伍金鼔之法甚備儲勁卒於
行間遇用竒則别為一隊出戰甲兵整習常若寇至時
土兵有闕詔募三千人挺奏土兵不必補當以涇渭儀
原四州義勇分五畨畨三千人防秋以八月十五日上
九月罷防春以正月十五日上三月罷周而復始比之
募土兵省費多矣從之歳省粟帛錢緡十三萬有竒挺
又括並邉生地冐耕田千八百頃募人佃種以益邉儲
取邉民闌市蕃部田八千頃以給弓箭手養馬鎮戎軍
壕外有土山挺因險築砦乘髙四望覘賊徃来開膏腴
之地二千頃募弓箭手三千耕守賜名熈寜砦諜告夏
人数萬集胡盧河挺出竒兵迎擊之遂潰遣四將分路
追討破其七族夏人復犯諸砦環慶兵不能禦挺遣張
玉以萬人徃觧其圍慶州軍變關中大優挺討平之帝
曰慶卒為亂不至猖獗涇原之力也進龍圗直學士至
是遂有此命帝問挺涇原訓兵之法召部將按於崇政
殿善之下以為諸路法挺為人有智計多詭譎自以有
勞乆畱邉鬱鬱不得志寓意詞曲有應念玉關人老之
句中使至則使優伶歌之以達於禁掖帝聞而閔之故
有是拜　三月甲午南平王李日尊卒子乾徳嗣日尊
公藴之孫也既死乾徳㓜母黎氏燕燕太妃與宦者李
若吉同主國事訃至遣使弔贈　戊戌判汝州富弼致
仕弼至汝兩月即上言新法臣所不曉不可以治郡願
歸洛養疾許之弼雖家居朝廷有大利害知無不言帝
雖不盡用而眷禮不衰王安石嘗有所建明帝却之曰
富弼手疏稱老臣無所告訴但仰屋竊歎者即當至矣
其敬之如此　丙午行市易法自王韶倡為縁邉市易
之説王安石善之以為與漢平凖法同可以制物低昻
而均通之遂用草澤魏繼宗議以内藏庫錢帛置市易
務於京師凡貨之可市及滯於民而不售者平其價市
之願以易官物者聴以抵當物力多少均分賒請相度
立限嵗出息二分納還以户部判官吕嘉問為提舉嘉
問上建置十三條其一云兼并之家較固取利令市易
務覺察申三司按置以法帝削去此條御史劉孝孫言
於此見陛下寛仁愛民之至安石曰孝孫稱頌此事以
為聖政臣愚竊謂此乃聖政之闕也自是諸州上供藨
席黄蘆之類悉令計直從民願者市之以給用尋改在
京市易務為都提舉市易司秦鳳兩浙滁州成都廣州
鄆州六市易司皆𨽻焉(考異陳瓘論王安石日録所載/熈寜中奏對語多不實其言曰)
(神考不欲於律外立較固之條可謂仁厚愛民之意劉/孝孫將順聖美不為過也日録但為顯掦吕嘉問故不)
(以御批為是不以孝孫為然於是造神考之言曰若設/法傾之則兼并不能為害又撰對上之言曰若不能明)
(立法令但設法相傾即是紙舖孫家所為紙舖孫家為/是百姓制百姓不得故止如此豈有為天下主乃只如)
(紙舖孫家所為何以謂之人主嗚呼設法相傾之語謂/之不誣可乎紙舖孫家之語謂之不詆可乎按帝既減)
(去較固之條豈更欲設法相傾其誣帝明甚若紙舖/孫家之語陵悖䙝嫚無復人臣禮削而不録可也)
羣牧使李肅之知永興軍帝戒令綏撫一路肅之曰自
是朝廷以常平助役擾州縣耳帝不恱　夏四月庚戌
朔立殿前馬步軍春秋校試殿最法　己未括閒田
知定州滕元發言河北州縣近山谷處民間各有弓箭
社及獵射人習慣便利與諸邊無異乞下本道逐州縣
并令募諸色公人及城郭鄉村百姓有武勇願習弓箭
者自為之社毎嵗之春長吏就閱試之北人勁悍緩急
可用從之元發即甫也以避高魯王諱改字為名　丁
卯二股河成深十尺廣四百尺方浚河則稍障其決水
至是水入於河而決口亦塞　五月辛巳以古渭砦為
通逺軍帝志復河隴㑹定州駐泊都監張守約請以古
渭為軍根本隴右帝從之以王韶知軍事行教閲法
詔宗室非袒免親者許應舉初試黜其不成文理者餘
令覆試累覆試不中者亦量才擢用　庚寅以青唐大
首領包順為西頭供奉官　辛卯王安石以王韶書進
呈韶言已拓地千二百里招附三十餘萬口帝與安石
論人有才不可置之閒處因言漢武亦能用人安石曰
武帝所見下故所用將帥止衛霍輩至天下户口减半
然亦不能滅匃奴帝曰武帝自為多欲耳安石曰欲亦
不能害政如齊桓公亦多欲矣而注厝方略不失為霸
於天下能用人故也帝曰漢武至不仁以一馬之故勞
師萬里侯者七十餘人視人命若草芥所以户口減半
也人命至重天地之大徳曰生豈可如此　壬辰以趙
尚寛等前守唐州辟田疏水有功増秩以勸天下　丙
午太白晝見　行保馬法王安石始建此議文彦博吴
充以為不便安石持論益堅乃詔開封府界諸縣保甲
願牧馬者聴仍令以陕西五路義勇保甲願養馬者户
一匹物力高願養二匹者聴皆以監牧見馬給之或官
與其直令自市先行於開封府及陕西五路府界無過
三千匹五路無過五千匹襲逐盗賊外乘越三百里者
有禁歳一閱其肥瘠死病者補償在府界者免體量萆
二百五十束加給以錢布在五路者歳免折變縁納錢
三等以上十户為一保四等以下十户為一社以待病
斃補償者保户馬死保户獨償社户馬死社户半償之
其後遂徧行於諸路　六月壬子司空兼侍中河陽三
城節度使判永興軍曾公亮以太傅致仕　癸亥詔分
經義論䇿為四場以試進士　丙寅作京城門銅魚符
　樞宻院言仁宗時嘗建武學乞復之乙亥詔於武成
王廟置武學選文武官知兵者為教授　是月河溢北
京夏津　秋七月壬午詔以𣙜貨務為市易西務下界
市易務為東務上界　辛邜詔在京商稅院雜買務並
𨽻提舉市易務　壬寅以曾孝寛為史館修撰兼樞宻
都承㫖舊用武臣以文臣兼領自孝寛始也　編修三
司敕條例刪定官郭逢原上疏曰陛下固以師臣待王
安石矣而使之自五鼔趨朝僕僕然北面而亟拜尚守
君臣之常分臣之所未諭也又曰宰相代天理物無所
不統臣愚以謂當廢去樞府併歸中書合文武於一途
歸将相於一職復兵農於一事此堯舜之舉也今安石
居宰輔之重朝廷有所建制特牽於樞府而不預則臣
恐陛下所以任安石者蓋不專矣疏奏帝甚不恱他日
謂安石曰逢原必輕俊安石曰陛下何以知之帝曰見
所上書欲併歸樞宻院安石曰人才難得如逢原亦且
曉事可試用也　閏月庚戌遣中書檢正官章惇察訪
荆湖北路帝思用兵以威四方湖北提㸃刑獄趙鼎上
言峡州峒酋刻剥無度蠻衆願内附辰州布衣張翹亦
上書言南北江利害遂詔惇察訪荆湖北路經制蠻事
時北江則彭氏主之有州二十南江則舒氏有四州田
氏有四州向氏有五州皆自太祖以来受朝命𨽻辰州
入貢者及惇徃經制蠻相繼納土願為王民始創城砦
比之内地矣　詔入内供奉官以下已有養子而更養
次子為内侍者斬　帝因河溢語輔臣曰聞京東調夫
修河有壊産者河北調急夫尤多若河復決奈何且河
決不過占一河之地或東或西利害無所校聴其所趨
如何王安石曰北流不塞占公私田至多又水散漫乆
復澱塞昨修二股費至少而公私田皆出向之潟鹵俱
為沃壤庸非利乎况急夫已減於去歳若復葺理隄防
則河北歳夫愈減矣帝以為然　章惇經制䕫夷狎侮
郡縣吏無敢與共語知南川縣新津張商英負氣倜儻
豪視一世部使者念獨商英足抗惇檄至䕫與惇相見
商英著道士服長揖就坐惇肆意大言商英随機折之
落落出其上惇大喜延為上客薦諸王安石得召對除
光禄寺丞尋加太子中允權監察御史裏行時帝方厲
精政事廷臣片言悟意者驟見進用商英上疏曰陛下
即位以来更張改造者数十百事其最大者三事一曰
免役二曰保甲三曰市易三者得其人緩而講之則為
利非其人急而成之則為害臣願陛下與大臣宜安静
休息擇人而行之茍一事未巳一事復興雖使禆諶適
野而謀墨翟持籌而筭終莫見其成也　壬子詔武學
生員以百人為額遇科塲一年委樞宻院降宣命武臣
路分都監及文臣轉運判官以上各奏舉堪應武舉者
一人其被舉人遇生員闕願入學者聴　監察御史裏
行張商英言判刑部王庭筠立法凡蝗蝻為害須捕盡
乃得聞奏今大名府祁保邢莫州順安保定軍所奏凡
四十九狀而三十九狀除捕未盡進奏院以不應法不
敢通奏夫蝗蝻㡬徧河朔而邸吏拘文封還奏牘必俟
其撲盡方許上聞陛下即欲於此時恐懼修省以上答
天戒而下恤民隠亦晚矣御批進奏院徧指揮諸路轉
運安撫司今後有災傷令所在畫時聞奏王安石曰諸
路安撫司有無限合經制事又何暇管勾奏災傷狀乎
帝笑而不答先是内批付安石聞市易買賣極苛細市
人籍籍怨謗以為官司浸滛盡收天下之貨自作經營
可令但依魏繼宗元擘畫施行於是安石留身白帝曰
必有事實乙宣示帝曰聞𣙜貨賣氷致民賣雪都不售
又聞買梳朴即梳朴貴買脂麻即脂麻貴又聞立賞錢
捕人不来市易司買賣者安石曰果爾則是臣欲以聚
歛誤陛下也臣素行陛下所知何縁有此事帝曰恐所
使令未體朝廷意更須審察耳安石曰此事皆有迹容
臣根究勘問别有聞奏　甲戌徙知青州趙抃為資政
殿大學士知成都時成都以戍卒為憂朝廷選擇大臣
為蜀人所信愛者故以命抃召見之抃乞以便宜從事
即日辭去既至蜀治益尚寛宻為經略而燕勞閒暇如
他日兵民晏然劍州民李孝忠集衆二百餘人私造符
牒度民為僧或以謀逆告獄具抃不下法吏以意决之
但處孝忠以私度罪餘皆不問　八月甲申觀文殿學
士太子少師致仕歐陽修卒太常初謚曰文以配韓愈
常秩方兼太常與修相失乃言修有定䇿之功請加以
忠字實抑之也修天資剛勁見義勇為雖機穽在前觸
發之不顧放逐流離至於再三志氣自若凡歴数郡不
見治跡不求聲譽簡而不擾故所至民便之或問為政
寛簡而事不弛廢何也曰以縱為寛以畧為簡則政事
弛廢而民受其弊吾所謂寛者不為苛急簡者不為繁
碎耳修父觀蚤卒母嘗謂修曰汝父為吏常秉燭治官
書屡廢而歎吾問之則曰死獄也我求其生不得耳吾
曰生可求乎曰求其生而不得則死者興我皆無恨夫
常求其生猶失之死而世常求其死也其平居教他子
弟常用此語吾耳熟焉修聞而服之終身奬引後進如
恐不及賞識之下率為聞人曾鞏王安石蘓洵洵子軾
轍布衣屏處未為人知修即游其聲譽謂必顯於世篤
於朋友生則振掖之死則調䕶其家為文豐約中度其
言簡而明信而通五代以来文體卑弱至是一變而復
於古奉詔修唐書紀志表自撰五代史記法嚴辭約多
得春秋遺㫖蘇軾序其文曰論大道似韓愈論事似陸
贄記事似司馬遷詩賦似李白識者以為知言　秦鳳
路沿邉安撫使王韶引兵城渭源堡破䝉羅角遂城乞
神平破抹耳水巴族初羌各保險諸將謀置陣平地韶
曰賊不舍險来鬭則我師必徒歸今已入險地當使險
為吾有乃徑趨抹邦山踰竹牛嶺壓賊軍而陳令曰敢
言退者斬使皆下馬少息賊乘高下鬪軍小却韶躬被
甲胄麾帳下兵逆擊之羌潰走焚其廬帳洮西大震㑹
木征渡洮来援餘黨復集韶命别将由竹牛嶺路張軍
聲而?師越武勝遇木征首領霞裕勒等與戰破之遂城
武勝韶言措置洮河只用囘易息錢未嘗輒費官本文
彦博曰工師造屋初必小計冀人易於動工及既興作
知不可已乃始増多帝曰屋壊豈可不修王安石曰主
者善計自有忖度豈為工師所欺也彦博不復敢言自
是韶進討輒肆欺誕朝廷不與計財　丁亥詔求歐陽
修所撰五代史　壬辰以武勝城為鎮洮軍　乙未詔
侍從及諸路監司各舉有才行者一人　己亥詔以京
西路分南北两路襄鄧随房金均郢唐八州為南路西
京許孟陳汝蔡潁七州信陽軍為北路　辛丑貶太子
中允同知諫院唐坰為潮州别駕初王安石喜坰令鄧
綰舉為御史遂除太子中允数月將用為諫官安石疑
其輕脫將背已立名不除職以本官同知諫院非故事
也坰果怒安石易已凡奏二十疏論時事皆留中不出
坰乃因百官起居日扣陛請對帝令諭以他日坰伏地
不起遂召升殿坰至御座前進曰臣所言皆大臣不法
請對陛下一一陳之乃搢笏展疏目安石曰王安石近
御座聴劄子安石遲遲坰訶曰陛下前猶敢如此在外
可知安石竦然而進坰大聲宣讀凡六十條大抵言安
石専作威福曾布表裏擅權天下但知憚安石不復知
有陛下文彦博馮京知而不敢言王珪曲事安石無異
厮僕且讀且目珪珪慙懼俯首又言元絳薛向陳繹安
石頥指氣使無異家奴張璪李定為安石爪牙張商英
乃安石鷹犬逆意者雖賢為不肖附已者雖不肖為賢
至詆安石為李林甫盧把帝屢止之坰慷慨自若畧不
退懾讀已下殿再拜而退侍臣衛士相顧失色閤門糾
其瀆亂朝儀貶潮州别駕鄧綰申救之且自劾謬舉安
石曰此素狂不足責改監廣州軍資庫　甲辰王韶破
木征於鞏令城降其部落二萬餘人　帝患田賦不均
詔司農重定方田及均稅法頒之天下方田之法以東
西南北各千步當四十一頃六十六畝一百六十步為
一方歳以九月縣委令佐分地計量随陂原平澤而定
其地因赤淤墨壚而辨其色方量畢以地及色參定肥
瘠而分五等以定其稅則至明年三月畢掲以示民一
季無訟即書户帖連莊帳付之以為地符均稅之法縣
各以其租額稅數為限舊嘗收蹙竒零如米不及十合
而收為升絹不滿十分而收為寸之類今不得用其数
均攤増展致溢舊額凡越額増数皆禁若瘠鹵不毛及
衆所食利山林陂塘溝路墳墓皆不立稅凡田方之角
立土為峰植其野之所宜木以封表之有方帳有荘帳
有甲帖有户帖其分烟析産典賣割移官給契縣置簿
皆以今所方之田為正令既具乃以鉅野縣尉王曼為
指教官先自京東路行之諸路倣焉　九月丁未御史
裏行張商英言近日典掌誥命如陳繹王益柔許將皆
不稱其職乞精擇名臣以代之不報　癸丑許宗室試
換文資　癸亥始御便殿旬校諸軍武技　丁卯詔以
淮南路分東西两路揚亳宿楚海泰泗滁真通十州為
東路夀廬蘄和舒濠光黄八州無為軍為西路　權發
遣延州趙卨奏根括地萬五千九百餘頃招漢蕃弓箭
手四千九百餘人騎團作八指揮壬申詔以卨為吏部
員外郎賜銀絹二百匹两　冬十月戊寅知華州呂大
防言九月丙寅少華山前阜頭谷山嶺摧陷其下平地
東西五里南北十里潰散墳裂涌起堆阜各高数丈長
若隄岸至陷居民六社凡数百户林木廬舍亦無存者
詔賜陷没之家錢有差　戊戌升鎮洮軍為熈州以熈
河洮岷四州及通逺軍置熈河路除王韶龍圖閣直學
士為經畧安撫使知熈州然河洮岷猶未能復也　減
秦鳳囚罪一等　十一月癸丑河州首領霞裕勒來降以
為内殿崇班賜姓名包約　丁邜貶監察御史裏行張
商英監荆南稅時䑓勘刼盗李則從輕定罪樞宻檢詳
官劉奉世駁之詔糾察司劾治商英言此出大臣私忿
願陛下收還主柄自持威福使耳目之官無為两府所
脅帝為停其獄商英遂言樞宻庇博州親戚失入死罪
及縱院吏任逺犯法十二事於是文彦博吴充蔡挺並
上印求去帝難之為謫商英　壬申分陕西為永興秦
鳳路仍置六路經畧司　章惇招降梅山峒蠻蠻姓蘇
氏舊不通中國其地東接潭南接邵西接辰北接鼎澧
惇招降之籍其民萬四千八百餘户田二十六萬四百
餘畝均定其稅使嵗一輸築武陽開峡二城置安化縣
𨽻邵州　十二月丙子赦亡命荆南溪峒者　丁丑詔
太原置弓箭手　戊寅改温成廟為祠　壬申陳升之
起復為檢校太傅行禮部尚書同平章事樞宻使　癸
未雨土　乙未築熈州南北關及諸堡砦　是歳河北
大蝗　帝嘗言祖宗皆愛惜天地不肯横費漢文帝云
朕為天下守財耳王安石曰人主能以堯舜之政澤其
民雖竭天下之力以奉乘輿不為過當守財之言非天
下正理然安於節儉自是盛徳足以率厲風俗此臣所
以不敢不體聖心也
六年春正月辛亥詔奉禧祖為太廟始祖遷順祖神主
藏夹室孟夏祀感生帝以僖祖配先是中書奏請議僖
祖神主祧遷下两制詳議元絳等言自古受命之主既
以功徳享有天下皆推其本統以尊事其祖商周以契
稷有功於唐虞之際故謂之祖有功若祖必有功則夏
后氏何以郊鯀乎今太祖受命之初立親廟自僖祖始
僖祖以上世数既不可復得而知則僖祖之為始祖無
疑矣儻謂僖祖不當比契稷為始祖是使天下之人不
復知尊祖而子孫得以有功加其祖考也請以僖祖為
始祖之廟庶合先王禮意翰林學士韓維言昔先王既
有天下迹基業之所由起奉以為太祖所以推功美重
本始也太祖皇帝孝養仁聖睿智神武兵不血刄坐靖
大亂子孫遵業萬世䝉澤功徳卓然為宋太祖無可議
者僖祖雖為髙祖然仰迹功業未見所因上尋世系又
不知其所始若以所事稷契奉之竊恐於古無考而於
今有所未安也天章閣待制孫固請特為僖祖立室禘
祫之日以僖祖權居東向之位以伸其尊由太祖而下
親盡迭毁之主皆藏諸僖祖室是時韓琦還判相州聞
之歎曰此議足以傳不朽矣禮官章衡等請以僖祖為
别廟蘇祝請以僖祖祔景靈宫帝以固議問王安石安
石曰為祖立别廟自古無此禮姜嫄所以有别廟者蓋
姜嫄禖神也以先妣故盛其禮與歌舞皆序於先祖之
上不然則周不為嚳廟而立姜嫄者何也帝遂以安石
論姜嫄之言為然詔依絳等議　二月辛卯夏人寇秦
州都廵檢使劉惟吉敗之　丙申永昌陵上宫東門火
　王韶復河州獲木征妻子　壬寅韓絳自許州徙知
大名府　三月己酉詔贈熈河死事将田瓊禮賓使録
其子三人孫一人　庚戌置經義局修詩書周禮三經
義命王安石提舉吕恵卿王雱同修撰帝欲召程顥預
其事安石不可乃止　辛亥試明經諸科　丙辰司天
監言四月朔日當食九分詔自丁巳避殿減膳降天下
囚罪一等流以下釋之　己未詔諸路學官並委中書
選京官朝官選人或舉充又詔諸路擇舉人最多州軍
依五路法各置教授一員　壬戌御集英殿賜奏名進
士明經諸科余忠以下及第出身同出身同學究出身
總五百九十六人賜及第進士錢三千緡諸科七百緡
為期集費　丁卯宰相上表請復膳不許　詔進士諸
科並試明法注官　戊辰置諸路提㸃刑獄司檢法官
各一員從吕恵卿請也　庚午封李乾徳為交阯郡王
　夏四月甲戌朔日當食雲隂不見宰臣進賀以為聖
徳所感乞御殿復膳從之　乙亥以期集院為律學置
教授四員公試習律令生員義三道習㫁案生員一道
刑名五事至七事私試義二道案一道刑名五事至三
事命官舉人皆得入學習律令　戊寅知桂州沈起乞
自今本路有邉事止申經畧司專委處置及具以聞從
之自王安石用事銳意開邉知邕州蕭注喜言兵羡王
韶等獲高位乃上疏言交阯雖奉朝貢實包禍心失今
不取必為後憂㑹交人為占城所敗或言其餘衆不滿
萬可計日以取詔即以注知桂州經畧之注入朝帝問
攻取之䇿注復以為難時起為度支判官言南交小醜
無不可取之理乃以起代注起迎合安石遂一意事攻
擊交阯始貳　乙酉熈河經畧司上河州得功將卒王
安石白帝士氣自此益振帝曰古人謂舉事則才自練
此言是也安石曰舉事則才者出不才者困此不才者
所以不樂舉事也　甲午定齊徐等州保甲　戊戌裁
定在京吏禄　己亥文彦博罷市易司既立至果實亦
官監賣彦博以為損國體歛民怨致華岳山崩為帝極
言之且曰衣冠之家罔利於市搢紳清議尚所不容豈
有堂堂大國皇皇求利而天意有不示警者乎王安石
曰華山之變殆天意為小人發市易之起自為細民乆
困以抑兼并爾於官何利焉先是韓絳與安石協力排
彦博毎議事絳多面沮之又置審官西院以奪其權彦
博内不平堅求補外帝遣中使召入押赴樞宻院者数
矣彦博輒歸臥帝又面諭之乃復視事至是求去益力
遂以守司徒兼侍中河東節度使判河陽　是月始置
疏濬黄河司先是有選人李公義者獻鐡龍爪揚泥車
法以濬河其法用鐡数斤為爪形以繩繫舟尾而沉之
水篙工急櫂乘流相繼而下一再過水已深數尺宦官
黄懐信以為可用而患其太䡖王安石請令懐信公義
同議増損乃别置濬川杷其法以巨木長八尺齒長二
尺列於木下如杷狀以石壓之两旁繫大繩两端矴大
船相距八十歩各用滑車絞之去来撓蕩泥沙已又移
船而濬或謂水深則杷不能及底雖数徃来無益淺則
齒礙泥沙曵之不動卒乃反齒向上而曵之人皆知不
可用惟安石善其法使懐信先試之以濬二股又謀鑿
直河数里以觀其效且言於帝曰開直河則水勢分其
不可開者以近河每開数尺即見水不容施功耳今第
見水即以杷濬之水當随杷改趨直河茍置数千杷則
諸河淺澱皆非所患歳可省開濬之費㡬百千萬帝曰
果爾甚善聞河北小軍壘當起夫五千計合境之丁僅
及此数一夫至用錢八緡故歐陽修嘗謂開河如放火
與其勞人不如勿開王安石曰勞人以除害所謂毒天
下而民從之者帝乃許春首興工而賞懐信以度僧牒
十五道公義與堂除以杷法下北京令都大提舉大名
府界金隄范子淵與通判知縣共試驗之皆言不可用
㑹子淵以事至京師安石問其故子淵意附㑹遽曰法
誠善第同官議不合耳安石大恱至是乃置濬河司將
自衛州濬至海口以子淵為都大提舉公義為之屬
五月癸卯朔湖北蠻向永晤舒光銀以其地来降　戊
申詔興水利凡創水磑碾碓有妨灌溉民田者以違制
論不以赦原官司容縱亦如之(考異宋史本紀繫八/月戊申今從長編)
乙丑詔京東路察士人有行義者以聞　以瀘夷叛詔
遣中書檢正官熊本為梓䕫察訪司得以便宜措置諸
夷事　六月丁丑提舉在京市易務奏三班借職張吉
甫為上界勾當公事吉甫辭以見為李璋指使方在降
謫一旦捨去義所不安帝嘆曰十室之邑必有忠信吉
甫雖小人陳義甚高賢於李清臣逺矣可遂其志初韓
絳宣撫清臣從辟㑹絳無成功被貶清臣規自全多毁
絳故帝薄之　辛巳提舉司天監陳繹等言本監測驗
簿氣朔差互而崇天厯氣後天明天厯朔後天其失皆
置元不當未可考正浮漏渾儀亦各有舛戾詔衛朴别
造厯與舊厯比校疎宻其浮漏渾儀令依新樣製造司
天别測驗以聞　王雱言今天下甲胄弓弩以千萬計
而無一堅利者莫若更制其法歛数州之所作而聚以
為一若今錢監之比擇知工之臣使典其職且募良工
為匠師從之己亥知軍器監總内外軍器之政以吕惠
卿判監事軍器舊領於三司胄案至是按唐令置監而
廢胄案焉　己丑中書以勸課栽桑之法奏御帝曰農
桑衣食之本宜以勸民然民不敢自力者正為州縣約
此以為貲升其户等耳舊有條禁可申明之遂以其法
下諸路每嵗二月終㸃檢栽及十分者有賞不及七分
者有罰　是月知南康軍營道周敦頥卒初因舅鄭向
任為分寜主簿有獄乆不決敦頥至一訊立辨邑人驚
曰老吏不如也調南安司理有囚法不當死轉運使王
逵欲深治之敦頥力與辨逵不聴敦頥委手板將棄官
去曰如此尚可仕乎殺人以媚人吾不為也逵悟囚得
釋調桂陽令改知南昌富家大姓黠吏惡少不獨以得
罪為憂而且以汙穢善政為恥累遷至廣東轉運判官
施設未竟而病作遂求知南康以歸至是卒敦頥信古
好義以名節自砥礪奉已甚約俸禄盡以周宗族賓友
其家饘粥或不給而亦曠然不以為意黄庭堅稱其人
品最高胷懐灑落如光風霽月亷扵取名而鋭於求志
薄於徼福而厚於得民菲於奉身而燕及㷀嫠陋於希
世而尚友千古不由師傅黙契道體嘗著太極圖説明
天理之根源究萬物之終始又著通書四十篇發明太
極之藴序者謂其言約而道大文質而義精得孔孟之
本原大有功於學者為南安司理時通判程珦以其學
為知道使二子顥頥徃與之逰敦頥每令尋孔顔樂處
所樂何事顥嘗曰自再見周茂叔後吟風弄月以歸有
吾與㸃也之意侯師聖學於頥未悟因見敦頥敦頥留
與對榻夜談越三日乃還頥驚異之曰非從周茂叔来
邪其善開發人如此敦頥雅有高趣尤樂佳山水既至
南康即築室於蓮花峰下前有溪合於湓江取營道所
居濓溪以名之學者稱為濓溪先生　秋七月乙巳詔
京西淮南两浙江西荆湖六路各置一鑄錢監江南荆
湖南路以十五萬緡餘以十萬緡為額　己酉禱雨
甲寅録在京囚死罪以下降一等杖罪釋之　丁巳詔
㳂邉吏殺熟户以邀賞者戮之　乙丑分河北為東西
路大名開徳河間三府滄冀博棣莫雄霸徳濱恩清十
一州徳清保順永静保安保定五軍為東路真定中山
信徳慶源四府相濬懐衛洺深磁祁保九州天威北平
安肅永寜廣信順安六軍為西路　丙寅夜西北有聲
如磑　八月命檢正中書刑房公事沈括辟官相度两
浙水利帝謂王安石等曰此事必可行否安石曰括乃
土人習知其利害性亦謹宻宜不妄舉帝曰事當審計
無如郟亶妄作中道而止為害不細也丁丑括奏言浙
西諸州水患乆不疏障隄防川瀆多皆湮廢今若一出
民力必難成功乞下司農貸官錢募民興役從之　甲
申罷簡州嵗貢綿紬　甲午賜熈河涇原軍士特支錢
　戊戌復比閭族黨之法　九月壬寅置两浙和糴倉
立歛散法　戊申詔興水利　辛亥御崇政殿䇿武舉
初樞宻院修武舉法不能答䇿者答兵書墨義王安石
曰武舉而試墨義何異學究誦書不曉理者無補於事
先王收勇力之士皆屬於車右者欲以備禦侮之用則
記誦何所施帝從之至是始䇿試焉　戊午岷州首領
木令征以其城降初王韶既復河州㑹降羗叛韶囘軍
擊之吐蕃木征以其間據河州韶進破訶諾木藏城穿
露骨山南入洮州境道陿隘釋馬徒行日至六七木征
留其黨守河州自将尾官軍韶力戰破走之河州復平
進攻宕州㧞之通洮山路木令征聞先聲遂以城降韶
入岷州於是疊洮二州羌酋皆相繼詣軍中以城聴命
軍行凡五十四日涉千八百里得州五斬首数千級獲
牛羊馬以萬計是役也人皆傳韶已全師覆没及奏㨗
帝乃大喜進韶左諫議大夫端明殿學士王安石謂韶
謀中機㑹故所至皆㨗云　戊辰收免行錢先是京師
百物有行官司所須俱以責辦下逮貧民負販類有賠
折吕嘉問請約諸行利入厚薄令納錢以賦吏禄與免
行户祗應而禁中賣買百貨並下雜買塲務仍置市司
估物低昻凡内外官司欲占物價則取辦焉至是遂行
之　冬十月辛未章惇擊南江蠻平之初湖北蠻向永
晤舒光銀等各以其地歸順獨田氏有元猛者頗桀驁
難制惇遣左侍禁李資招諭之資褊宕無謀䙝慢夷獠
為懿州蠻所殺惇遂進兵破懿州南江州峒悉平　駙
馬都尉馬敦禮乞立春秋學官不許帝謂王安石曰卿
嘗以春秋自魯史亡其義不可考故未置學官敦禮好
學不倦第未知此意耳彼但讀春秋而不讀傳春秋未
易通也　辛巳以復熈河洮岷疊宕等州御紫宸殿受
羣臣賀觧所服玉帶賜王安石安石固辭曰陛下㧞王
韶於疎逺之中恢復一方臣與二三執政奉承聖㫖而
已不敢獨當此賜帝又諭㫖曰羣疑方作朕亦欲中止
非卿助朕此功不成安石乃受賜　甲申朝獻景靈宫
　丙戌賑两浙江淮饑　壬辰行折二錢　丁酉遣使
瘞熈河戰骨是月開直河時北流閉已数年水或横決
散漫常虞壅遏外都水監丞王令圗獻議於大名第四
第五埽等處開修直河使大河還二股故道乃命范子
淵及朱仲立領其事聞直河深八尺又用杷疏濬二股
及清水鎮河凡退背魚肋河則塞之王安石乃盛言用
杷之功若不輟工雖二股河上流可使行地中也　知
定州滕元發入覲言新法之害曰臣始以意度其不可
耳今為郡守親見其害於民者具道所以然之狀元發
在定州以上已宴郊外有報契丹入塞邉民耒逃者將
吏大駭請即治兵元發笑曰非爾所知也益置酒作樂
遣人諭逃者曰吾在契丹不敢動使各歸業明日問之
果妄諸將以是愧服韓忠彦使契丹楊興公迎勞問元
發所在且曰滕公可謂開口見心矣忠彦歸奏上喜進
元發禮部侍郎使再任詔曰寛嚴得體邉人安焉元發
因作堂以安邉名之元發去國久而心在王室著書五
篇一曰尊主勢二曰本聖心三曰校人品四曰破朋黨
五曰贊治道上之其畧曰陛下神聖文武自足斡運六
合譬之青天白日不必點綴自然清明識者韙其言
十一月癸丑中太一宫成乙夘親祀太一宫　丙寅詔
京畿收養老弱凍餒者
　
　
　
　
　
　
　
　
　
　
　
　
　資治通鑑後編巻八十
