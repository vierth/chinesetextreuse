
　續資治通鑑長編巻一百四十五
　　　　　　　　　　　　　宋　李燾　撰
　　仁宗
慶歴三年十一月丙寅上清宫火尋有詔以宫地爲禁
軍營(監察御史裏行包拯有章乞勿修按拯爲裏行/乃在此月癸酉以宫地給禁軍當是癸酉後也)
己巳陜西都轉運使起居舎人天章閣待制孫沔爲禮
部郎中環慶路都部署知慶州户部副使兵部員外郎
程戡爲天章閣待制陜西都轉運使
辛未以試方略人黄通爲試大理評事張定方爲祕書
省正字姚光弼張紘爲試將作監主簿光弼内斌孫也
　先是諫官歐陽修言臣伏見御史臺闕官近制令兩
制并中丞輪次舉人遂致所舉多非其才不能稱職如
蘇紳昨舉馬端却須朝廷别有行遣臣謂今兩制之中
姦邪者未能盡去若不更近制則輪次所及勢須舉人
近聞梁適舉王勵燕度充臺官其人以適在姦邪之目
各懐愧醜懼其汙染風聞皆欲不就以此言之舉官當
先擇舉主臣欲乞今後只令中丞舉人或特選舉主仍
見朝班中雖有好人多以資考未及遂致所舉非人今
乞不限資考惟擇才堪者爲之况臺中自有裏行以待
資淺之人仍乞重定舉官之法有不稱職者連坐舉主
重爲約束以防僞濫庶幾稱職可振綱紀又言臣近曽
上言爲臺官闕人乞不依資考選舉仍令添置裏行所
貴得材可以稱職竊聞近詔宋祁舉人依前只用舊例
又未有議復裏行臣竊嘆方今大臣事無大小知其弊
不肯更改凡臺官舉人須得三丞以上成資過判此例
盖自近年然近年臺官無一人可稱者近者臺官至有
彈教坊弟子鄭州來者朝中傳以爲笑臺憲非才近嵗
尤甚是此例不可用明矣然而寧用不才以曠職不肯
變例以求人今限以資例則取人之路狭廣其路猶恐
無人何况專守其狹若使資例及者入三院未及者爲
裏行又於差除都不妨礙况今四方多事之際揚威出
使正要得人臣今欲特降指揮令舉官自京官以上不
問差遣次第惟材是舉使資淺者爲裏行資深者入三
院臣見前後舉臺官者多徇親舊舉既非材人或問之
則曰朝廷限以資考致别無人可舉今若改此繆例責
其惟材是舉則不敢不舉有才之人所冀漸振臺綱免
取非笑　景祐初置殿中侍御史裏行監察御史裏行
凡四人以三丞以上嘗歴知縣人充既而久闕不除於
是詔以兩人爲額(裏行以兩人爲額據百官志即慶歴/三年事今附見王拱辰舉李京包拯)
(或因修䟽/也更詳之)
癸酉太常博士李京殿中丞包拯並爲監察御史裏行
中丞王拱辰所薦也京趙人嘗知魏縣奉法嚴正吏不
便欲以計中京遂相率遁去監司果議以苛刻斥知府
任布曰如此適堕吏計中京賴以免拯合淝人事父母
以孝聞嘗知天長縣有訴盜割牛舌者拯使歸屠其牛
鬻之既而又有告殺牛者拯曰何爲割某家牛舌而又
告之盜者驚伏徙知端州州嵗貢硯前守縁貢率取十
倍以遺權貴人拯命製者才足貢數嵗滿不持一硯歸
　改新知懐州司勲員外郎周越知台州河北都轉運
按察使言越素貪濁而懐州路當衝要宜擇人以代之
也
辛巳詔引進四方館使自今並兼領閤門事　又詔武
臣乞致仕而嘗坐贓者降一等除官
初光化軍賊邵興帥其黨趨蜀遇華商等州提舉捉賊
上官珙殺之又敗興元府兵於饒風嶺軍校趙眀以衆
降自州北循山而西捉賊使臣陳曙等領兵追擊興于
壻水其黨皆就擒壬午詔並凌遲處斬曙若拙子也(韓/𤦺)
(家𫝊云𤦺遣秦州將官/王子方邀殺之今不取)　諫官歐陽修言臣切見近日
盜賊縱横張海等二三百人未能敗滅光化軍宣毅又
二三百人臣謂朝廷致得盜賊如是者不惟中外無備
盖由威令不行昨王倫賊殺主將自置官稱著黄衣改
年號事狀如此如何既敗之後不誅家族凡小人作事
亦須先計成則獲大利不成則無大禍有利無害誰不
欲反只如淮南一帶官吏與王倫飲宴率民金帛獻送
開門納賊道左參迎茍有國法豈敢如此而往來取勘
已及半年未能斷遣古者稱罰不踰時所以威激士衆
今遲緩如此誰有懼心遂致張海等官吏依前迎奉順
陽縣令李正已延賊飲宴宿于縣㕔恣其刼掠鼓樂送
出城外其人敢如此者盖爲不奉賊則死不奉朝廷不
死所以畏賊過如畏國法臣恐朝廷威令從此遂弱盜
賊凶勢從此轉强臣聞刑期無刑殺以止殺寛猛相濟
用各有時伏望陛下勿採迂儒所説婦人女子之仁尚
行小惠以誤大事其宣毅兵士必有家族伏乞盡戮於
光化市中使遠近聞之悚畏以止續起之賊其正已仍
聞已有臺憲上言亦乞斬于鄧州使京西一路官吏聞
之畏恐知國法尚存不敢奉賊從來只被迂懦之人因
循不斷誤陛下事壊天下事勢已如此不可更循舊弊
武怒威斷惟陛下力行之　修又言臣聞江淮官吏等
各爲王倫事奏案已到多時尚未聞斷遣仍聞議者猶
欲寛貸臣聞昨來江淮官吏或歛物獻送或望賊奔迎
或獻送兵甲或同飲宴臣謂王倫一叛偶肆猖狂而官
吏敢如此者盖知賊可畏而朝廷不足畏故也今若更
行寛貸則紀綱隳壊盜賊縱横天下大亂從此始矣何
以知之昨王倫事起江淮官吏未行遣之間京西官吏
又棄城而走望賊而迎若江淮官吏不重行遣則京西
官吏亦須輕恕京西官吏見江淮官吏已如此則天下
諸路亦指此兩路爲法在處官吏皆迎賊棄城獻兵納
物天下何由不大亂也臣伏思祖宗艱難造基陛下憂
勤嗣業而一旦四裔外叛盜賊内攻其壞者誰哉皆由
前後迂繆之臣因循寛弛使朝廷不振紀綱遂隳今已
壞之至此而猶不革前非以寛濟寛何以救弊如晁仲
約等情理至重但合深行議者無由曲解或聞以為自
是朝廷素不爲備不可全罪外官假如殺父與兄者豈
可只言自是朝廷素無教化而不罪殺之之人又如有人
掠奪生人男女金帛不可只言自是朝廷素無禮讓而
不罪刼人之賊迂儒不可用可笑如此李熙古豈獨朝
廷素信任之臣傅永吉豈獨是朝廷素練之兵盖用命
則破賊矣今朝廷素無禦備爲大臣之家父子兄弟並
在朝廷權要之臣皆是相識多方營救故先於江淮官
吏寛之只要韓綱行遣不重今大臣不思國體但植私
恩惟陛下以天下安危爲計出於聖斷以勵羣下庶幾
國威粗振賞罰有倫其晁仲約等乞重行朝典初羣盜
剽刼淮南將過髙郵知軍晁仲約度不能禦諭富民出
金帛具牛酒使人迎勞且厚遺之盜悦徑去不爲暴事
聞朝廷大怒樞密副使富弼議誅仲約以正法參知政
事范仲淹欲宥之爭於上前弼曰盜賊公行守臣不能
戰不能守而使民醵錢遺之法所當誅也不誅則郡縣
無復肯守者矣聞髙郵之民疾之欲食其肉不可釋也
仲淹曰郡縣兵械足以戰守遇賊不禦而又賂之此法
所當誅也今髙郵無兵與械雖仲約之義當勉力戰守
然事有可恕戮之恐非法意也小民之情雖醵出財物
而得免於殺掠理或喜之而云欲食其肉𫝊者過也上
釋然從之仲約由此免死既而弼愠甚謂仲淹曰方今
患法不舉舉法而多方沮之何以整衆仲淹密告之曰
祖宗以來未嘗輕殺臣下此盛徳之事奈何欲輕壞之
且吾與公在此同僚之間同心者有幾雖上意亦未知
所定也而輕導人主以誅戮臣下他日手滑雖吾輩亦
未敢自保也弼終不以爲然其後兩人不安於朝相繼
出使弼還自河北及國門不許入未測上意比夜彷徨
不能寐遶牀歎曰范六丈聖人也(范文正公作參知政/事富文正公作樞密)
(副使時盜起京西掠商鄧均房光化軍棄城走奏至二/公同對上前富公乞取知軍者行軍法范公曰光化無)
(城郭無甲兵知軍所以棄城乞薄其罪仁宗可之罷朝/富公怒甚謂范公曰六丈要作佛耶范公笑曰人何用)
(作佛某之所言有理少定爲君言之富公亦不樂范公/從容曰上春秋鼎盛豈可教之殺人至手滑吾輩首領)
(將不保矣富公聞之汗下起立以謝曰非某所及也富/公素以丈事范公云據邵伯温見聞録所稱光化軍盖)
(謬也今從蘇氏龍川别志以爲張海亦恐誤今削去賊/名姓仍附誅光化叛卒之後盖慶歴間賊王倫起京東)
(掠淮南張海起陜西掠京西不聞張海嘗過淮南也范/仲淹正𫝊亦指王倫不稱張海𫝊所載守令當誅者不)
(但仲約一人今但從别志王堯臣慶史記此事亦/與邵伯温同但稱王倫不稱張海伯温盖誤也)　諌
官孫甫言竊觀與西人議和其利一而其害有四且西
邉宿兵以來國用空耗而民力匱乏今若與約和則邊
兵可减科斂可省其爲利一也始契丹聲言嘗遣諭西
人使臣中國今和議成恃其功且去嵗乗西邊屢敗已
有割地之請朝廷意在息民故但增嵗賂而不忍起二
方之役今若更有所求將安拒之乎此其害一也自天
下承平四十年間武事不飭及邊鄙有警而用不習之
將不練之兵故久無成功然比來邊臣中材謀勇健者
往往復出方在講訓不懈以張中國之威一日因議和
弛備復如曩日緩急必不可用此其爲害二也自元昊
拒命終不敢深入關中者以沙州嘉勒斯賚等族素所不
附慮爲後患也今中國與之通和獲遺之厚彼必専力
以制二蕃强大之勢自兹以始此其爲害三也且朝廷
恃久安之勢法令弛而不振紀綱墜而不修忠邪不辨
用度不節未聞有為陛下安危計者及西戎起釁而初
猶忽之至累敗王師始議更張法制以救前事之弊茍
戎人遂和又且一時無事前日恃物力之完盛以致今
日之患今其勢大屈若復安逸則他時之患不可枝梧
矣此其爲害四也凡利害之機安危之計願陛下留神
而熟圖之
癸未詔自今見任前任兩府及大兩省以上官不得陳
乞子弟親戚館職并讀書之類進士三人以上一任内
無過犯者許進著述召試取優等者充遇館職闕取曾
有兩府二人兩省三人同罪舉充者仍取著述看詳試
補(此即范仲淹等所陳十事其二日抑僥倖已/具九月丁卯㑹要以爲十一月二十六日詔)　諫官
歐陽修言伏見國家近降詔書條制館閣職事有以見
陛下謹於名器漸振紀綱然而積弊之源其來已久僥
倖之路非止一端今於澄革之初尚有未盡其甚者臣
見比年外任發運轉運使大藩知州等多以館職授之
不擇人材不由文學但依例以爲恩典朝廷本意以其
當要劇之任欲假此清職以爲重然而授者既多不免
冒濫本欲取重人反輕之加又比來館閣之中大半膏
粱之子材臣幹吏羞與比肩亦有得之以爲恥者假之
既不足爲重得者又不足爲榮授受之間徒成兩失臣
欲乞今後任發運轉運使知州等更不依例帖職若其
果有材能必欲重其職任則當升拜羙官優其秩禄况
設官之法本貴量材隨其器能自可升擢豈必盡由儒
館方以爲榮臣竊見近年風俗偷薄士子奔競者至有
偷竊他人文字干謁權貴以求薦舉如邱良孫者又有
廣費資財多冩文册事業又非絶出而惟務干求勢門
日夜奔馳無一處不到如林槩者此二人並是兩制臣
僚奏乞召試内邱良孫近雖押出而林槩已有召試指
揮舊來本無兩省以上舉館職明文尚猶如此奔競今
若明許薦人則今後薦者無數矣臣欲於近降詔書内
兩省舉館職一節添入遇館職闕人即朝廷先擇舉主
方得薦人仍乞别定館閣合存員數以革冗濫又臣竊
見近降詔書不許權貴奏子弟入館閣此盖朝廷爲見
近年貴家子弟濫在館閣者多如吕公綽錢延年之類
尤爲荒濫所以立此新規革其甚弊臣謂今後膏粱子
弟既不濫居清職則前已有館閣者雖未能沙汰尚須
裁損欲乞令貴家子弟入館閣見在人中若無行業文
詞爲衆所知則不得以年深遷補龍圖昭文館并待制
修撰之類所貴侍從清班不至冗濫(修疏附見其從違/當考林槩福清人)
乙酉陜西宣撫副使田况言自冬初諸路得諜者皆聲
言西界迤邐約噶綱朗威等諸腹心謀叛賊事覺被誅
國中大亂臣竊疑朝廷方遣使議和賊所希甚大若心
實欲和則當夸示凶勢幸我曲從以厭其私豈肯詐揚
此聲自見危弱此其勢實衰而亟求欵附也若其國人
果叛猶且倔强妄有干求不宜過有許與示四夷以弱
如諜者所得皆詐則蓄謀懐毒志未可量雖盡副所求
只足納侮朝廷既恃和懈備賊乃羸形伺隙禍發所忽
昔人所戒望與二府大臣熟計其事其嵗給恐不可復
增也
丁亥詔曰周大司樂掌學政以六藝教國子則官材盖
本於世胄而今之䕃法推恩太廣以致踈宗䝉澤稚齒
授官未知立身之道從政之方而並階仕進非所以審
政重民也其著爲令使夫冢嗣先録以篤爲後之體支
子限年以明入官之重設考課之格立保家之條古不
云乎爵禄者天下之砥石人君所以礪世而磨鈍咨爾
庶位體兹意焉宰相使相舊䕃子爲將作監丞朞親太
祝奉禮郎自今子朞親悉如舊餘親以屬逺近補試銜
樞密使副使參知政事子爲太祝奉禮郎朞親校書郎
今子孫及朞親尊屬如舊餘以次補試銜僕射尚書子
爲校書郎或正字朞親寺監主簿今子孫并朞親尊屬
如舊餘屬第補試銜三司使翰林學士侍讀侍講龍圖
閣樞密直學士丞郎子爲正字朞親寺監主簿今子及
朞親尊屬如舊餘屬第補試銜或齋郎龍圖閣直學士
給事中諫議舎人知制誥龍圖天章閣待制卿監三司
副使知雜子爲寺監主簿朞親試銜今惟長子聼如舊
餘屬第補試銜或齋郎郎中省府推判官館閣職舊郊
恩薦補其嘗以贓抵罪復故官至郎中及員外郎任館
閣職止䕃子孫親屬一人尚在謫籍者弗預轉運副使
提㸃刑獄悉於郊禮前到任踰一年乃聽䕃補凡選人
年二十五以下遇郊限半年赴銓試命兩制三員鎻試
于尚書省糊名謄録習辭業者試或詩賦詞理可采不
違程式爲中格習經業者人専一經兼試律十道而通
五爲中格聼預選以上經兩試九選以上經三試至選
滿有京朝官保任者三人補逺地判司簿尉無舉者補
司士參軍或不赴試亦無舉者永不預選京朝官年二
十五以上嵗首赴試于國子監考法如選人中格者調
官兩任無私罪有監司知州通判保舉官三人入親民
經三試朝臣保舉者三人與下等釐物務兩任無私犯
監司或知州通判保舉者五人入親民願易武弁者聼
其武臣使相子爲東頭供奉官朞親左侍禁子及朞親
如舊餘屬自左班殿直第官之樞密使副宣徽節度使
子爲西頭供奉官朞親右侍禁子孫及朞親尊屬如舊
餘屬自右班殿直以下第官之統軍上將軍節度觀察
留後觀察使内客省使子爲右侍禁朞親右班殿直子
孫及朞親尊屬如舊餘屬自三班奉職以下第官之客
省使引進使防禦使團練使四方館使樞密都承㫖閤
門使子爲右班殿直朞親三班奉職子孫及朞親如舊
餘屬三班借職以下第官之正刺史子爲三班奉職朞
親借職子孫及朞親尊屬如舊餘屬爲差使殿侍諸衛
大將軍内諸司使樞密院諸房副承㫖子爲三班奉職
朞親借職子孫并朞親尊屬如舊餘屬爲下班殿侍諸
衛將軍内諸司副使樞密院承㫖子爲三班借職嘗以
入已贓坐罪遷至諸司副使諸衛將軍止䕃子若孫一
人初任川廣福建七路恩如舊凡三班試弓弩於軍頭
司力及而射有法爲中格習書筭者三班院書家狀誤
纔三字筭錢穀五事通三爲中格習六韜孫吴書試義
十而通五爲中格兼弓弩爲優等願試策者聽之五通
三爲中格或習武藝五事馳射閑敏通書筭者亦爲優
等補邊任武藝不羣策詳而理暢爲異等引見聼㫖䕃
長子孫皆不限年諸子孫須年過十五若弟姪須年過
二十必五服親乃得䕃已嘗䕃而物故者無子孫禄仕
聼再䕃自是任子之恩殺矣然猶未大艾也(此亦仲淹/等所陳十)
(事之二也其略己見九月丁卯任子/之恩少殺猶未大艾此本志語也)
戊子録故陜西提舉捉賊内殿崇班閤門祗候上官珙
子士堯爲右班殿直以珙與羣盜鬬死也
己丑御史中丞王拱辰言昨西人乞賣青鹽如聞朝廷
欲指定縁邊一兩州軍放行臣尚恐以爲未便且博易
青鹽雖自官中糶賣與民然必開沿邊蕃户冒販之路
若止留官中日用又嵗月所費幾何臣欲乞只於保安
軍𣙜場博易青鹽逐旋輦至鄜州許客人如解鹽價請
筭於關東地分出賣毋得入陜西河東一則鹽法不壞
二則商賈見利筭者必多商賈既行更不須輦至鄜州
只令就保安軍請筭此亦濟權宜之策也
庚寅詔陜西宣撫使韓𤦺副使田况赴闕諫官歐陽修
言竊聞已降中書劄子抽回韓𤦺田况等歸闕昨來𤦺
等奉命廵邊本爲西賊議和未决防其攻冦要爲禦備
今西人再來方有邀請在於事體必難便從邊上機宜
正須處置仍聞韓𤦺田况各有奏狀言邊防有備請朝
廷不須怯畏每事曲從竊以勝敗之間安危所繫料琦
等如此奏來則邊事可知自有枝梧不致敗誤臣謂且
令𤦺等在彼撫遏則朝廷與賊商議自可以持重不須
屈就今議方未决中道召還則是使賊知朝廷意在必
和自先弛備况事無急切何必召歸其召韓𤦺等劄子
伏乞速賜指揮抽回且令𤦺等在彼經略以俟西賊和
議之决　詔選在京五百料錢以上禁軍武伎最髙而
衆所服者每營五人令樞密院籍記以備驅使
辛卯同修起居注歐陽修請自今上殿臣僚退令少留
殿門俟修注官出靣録聖語從之　諫官孫甫又言竊
見張子奭使夏州回雖聞元昊欲稱臣然嵗乞賣青鹽
十萬石兼遣人回易京師及乞增嵗給之數始聞大臣
議於縁邊置𣙜場計賣鹽五七萬石及互市諸物臣以
謂西鹽五七萬石其直不下錢十餘萬貫况朝廷已許
嵗給之物二十萬今又許賣鹽則與遺北敵物數相當
北敵之勢與中國抗且因入冦澶淵先帝息民爲心故
不惜嵗給之厚今元昊世爲藩臣擁區區數州之地非
北敵比一日無故叛命因其復欲稱臣便同北敵所賂
之數實恐他日爲患不細且去嵗北敵忽有割地之請
雖復繼盟今又見厚給元昊其貪欲之心得自已乎况
自徳明之時累乞放行青鹽先帝以其亂法不聼及請
之不已命追徳明弟入質而許之是以彼必不從之事
以杜其意盖鹽中國之大利又西戎之鹽味勝解池所
出而其産無窮既開其禁則流于民間無以隄防矣兼
聞張子奭言元昊國中頗甚窮蹙就如其説朝廷不必
急和且元昊拒命以來雖屢敗王師殺掠邊民然起事
之初自當收結人心凡所得逐時分給其衆兵力雖勝
用度隨窘此亦可信當彼窘乏之際尤宜以計困之安
得汲汲與和哉議者不過以王師數戰不利若與和則
邊用可省然不慮北敵邀功元昊蓄計於後有不可枝
梧之勢今西邊窺賊之勢已熟將之能者漸出而兵之
精者可用朝廷若减冗兵罷不材之將爲持久之計以
待之何患賊之不困也古之爲天下者見不可爲之勢
而尚爲之今日之勢非不可爲但顧目前之利而不爲
爾賣鹽之請固不可許望陛下與大臣審安危大計而
决定之　歐陽修言伏見張子奭奉使賊中近已到闕
風聞賊意雖肯稱臣受册而尚有數事邀求未審朝廷
如何處置臣聞善料敵者必揣其情僞之實能知彼已
乃可制勝負之謀今賊非難料但患爲國計者昧於逺
見茍一時之暫安召無涯之後患自爲削弱助賊姦謀
此傳所謂疾首痛心賈誼所以太息慟哭者也今議賊
肯和之意不過兩端而已欺罔天下者必曰賊困窘而
求和稍能曉事者皆知賊權詐而可懼若賊實困窘則
正宜持重以裁之若知其詐謀則豈可厚以金繒助成
姦計昨如定等回但聞許與之數不過十萬今子奭所
許乃二十萬仍聞賊意未已更有過求先朝與契丹通
和只用三十萬及劉六符輩來又添二十萬今昊賊一
口已許二十萬則他日更來又須二三十萬使四夷窺
見中國廟謀勝筭惟以金帛告人則邈川首領豈不動
心一旦興兵又須三二十萬生民膏血有盡彼求無厭
何有限極今已許之失既不可追分外過求尚未抑絶
見今契丹往來尚在沿邊市易豈可西蕃絶逺須要直
至京師只以此詞自可拒止至如青鹽弛禁尤不可從
於我雖所損非多在賊則爲利甚博况鹽者民間急用
既開其禁則公私往來姦細不分若使賊捐百萬之鹽
以㗖邊民則數年之後皆爲盜用矣凡此三者皆難允
許今若只爲臣下茍安之計則何必愛惜盡可曲從若
爲社稷久逺之謀則不止目前須思後患臣願陛下試
發五問詢於議事之臣一問西戎不因敗衂而肯通和
之意或用計困之使就和乎或其與北敵連謀而僞和
乎二問既和之後邊備果可徹而寛國用乎三問北使
一來與二十萬西人一去又二十萬從今更索又更與
之凡爲國計者止有此策而已乎四問既和之後使北
敵不邀功責報乎敵或一動能使天下無事乎五問元
昊一議和許二十萬他日保不更有邀求乎他日有求
能不更添乎陛下赫然以此五事問之萬一能有説焉
非臣所及若其無説則天下之憂從此始矣方今急和
繆議既不可追許物已多必不能减然臣竊料元昊不
出三五年必須更别猖獗以邀增添而將相大臣只如
今日之謀定須更與添物若今日一頓盡與則他日何
以添之故臣願惜今日所求其如西賊雖和所利極鮮
北敵若動其患無涯此臣前後非不切言今無及矣伏
望陛下留意而思之且可不與彼若實欲就和雖不許
此亦可若實無和意與之亦有後慮也
壬辰詔限職田凡大藩長吏二十頃通判八頃判官五
頃幕職官四頃凡節鎮長吏十五頃通判七頃判官四
頃幕職官三頃五十畝凡防團以下州軍長吏十頃通
判六頃判官三頃五十畝幕職官三頃其餘軍監長吏
七頃判官幕職官並同防團以下州軍凡縣令萬户以
上六頃五千户以上五頃不滿五千户並四頃凡簿尉
萬户以上三頃五千户以上二頃五十畝不滿五千户
二頃録事參軍比本判官曹官比倚郭簿尉發運制置
轉運使副武臣總管比節鎮長吏發運制置判官武臣
鈐轄比防團州長吏諸路轉運判官比大藩府通判安
撫都監路分都監比節鎮通判大藩府判官黄汴河許
汝石塘河都大催綱比節鎮判官節鎮以下至軍監諸
路走馬承受并寨主都同廵檢提舉捉賊提㸃馬監都
大廵河不得過節鎮判官在州監當及催綱撥發廵捉
私茶鹽賊盜駐泊捉賊不得過幕職官廵轄馬遞舗監
堰并縣鎮監當不得過簿尉自此人有定制士有定限
吏以職田抵罪比前日稍希闊焉(此即范仲淹奏十事/其五曰均公田也已)
(具九月/丁卯)　其明年諫官余靖言伏觀去冬十一月敕頒
定天下職田頃畝數目令三司指揮無職田處及有職
田而頃畝少處并元標得山石積潦之地不可耕植者
限三年内檢括官荒田并户絶地土及五年以上逃田
支撥添換以慶歴四年爲始斯蓋陛下所以勸羣臣飬
廉吏之大惠也然朝廷舉事當以民爲本民患未去官
吏何安而尚紛紛擾之伏見淮南江浙經春少雨麥田
半損蝗蝻復生京西東荆湖南北廣南處處盜賊未盡
撲滅陜西河東輦運困苦且庶民惶惶失其農業而長
吏以下各營其私憂民之心有所未至加之檢括寧不
騷擾况今來所定頃畝比於舊數三倍其多貪吏因縁
其害甚大伏乞朝廷特降指揮舊有職田處更候三二
年别取朝㫖摽撥(余靖奏不得其月日今附此㨿王罕/傳謂以户絶荒田爲公田非法意則)
(必因靖奏遂有釐/革但史不詳載爾)　初詔定天下公田諸路多誤以户
絶爲荒田給官吏其後國子博士華陽王罕提㸃湖南
路刑獄諭所部以法不當給聽自舉覺既而廣南諸州
坐收户絶田以贓廢者七十餘人知審刑院張揆嘗見
湖南官吏列首狀他日遇罕殿廷謂罕曰公徳及人多
矣(王罕事據王珪誌罕墓及本傳罕爲湖南憲乃慶歴/五年十一月張揆知審刑又在皇祐五年二月今并)
(附此王偁東都事略詔曰廉素者士之常而富貴者是/人所欲也昔先帝詔復公田合王制班禄之差得聖人)
(飬賢之道然郡縣受地有/無不齊其議所以均之)　詔樞密院比差官詳定國
朝勲臣名次若本家見無人食禄者禄其下子孫一人
　司天監言五星皆在東方主中國大安
十二月丙申翰林學士提舉在京諸司庫務宋祁請諸
庫務事有未便當更置者皆使先禀度可否而後議於
三司又請增置勾當公事朝臣一員並從之提舉司勾
當公事自祁始也祁薦太常博士王疇爲勾當公事時
有宦者同提舉疇辭於中書曰翰林先進疇恐不得事
也然以朝士大夫而爲閹人指使則疇實恥之乃更用
太常博士張中庸爲勾當公事疇博文子中庸蜀州人
也　元昊又遣張延夀等來議事
丁酉安化州蠻以方物入貢
辛丑幸荆王元儼第問疾　太常丞集賢校理同修起
居注知諫院歐陽修爲右正言知制誥初中書召試而
修辭不赴特除之　陜西宣撫使韓琦言(據司馬光記/聞琦以三年)
(十二月八日奏疏實録乃繫之四年正月五日今依記/聞移見此月辛巳四年正月戊辰乃書從𤦺所請罷城)
(水/洛)今朝廷未能討伐元昊則爲守禦之計修完城寨遇
賊至清野以待之當不戰而自困矣臣自至涇原路相
視諸城寨類當營葺然鎮戎軍及山外弓箭手今年差
役修城已有勞苦之嗟來春止令增築所居城堡必自
無辭如聞更修生户所獻水洛城頗爲未便蓋水洛城
通秦州道路自涇原路新修章川堡至秦州宋穰寨百
八十里皆生户住止於其中通一徑須築二大寨十小
堡方可互爲之援其土功自以百萬計仍須採山林以
修敵柵戰樓廨舎軍營及防城器用雖即完就又須正
兵三四千人更嵗積糧草始能屯守之其費若此止求
一日以通秦原之援兼去儀州黄石河路才較兩驛况
劉滬昨已降水洛城一帶生户近李中和又屈伏隴城
川蕃部各補職名爲屬户若進援兵動不下五六千人
諸小蕃族豈敢要阻是則雖無水洛之援官軍亦可往
來且近邊城堡切於保聚人民尚力有未及何暇於孤
逺無益之處枉勞軍民乎請就差劉滬李中和爲涇原
秦鳳路廵檢令每月互領兵於水洛隴城川習熟所通
之道以備緩急策應仍乞只作朝廷指揮下陜西四路
部署司涇原路經略司且并力修葺逐處未了堡寨其
水洛城候别奏聼㫖如朝廷未以爲然乞選差親信中
使至涇原秦鳳路詢問文彦博尹洙狄青等即知修水
洛城於今便與未便蓋彦博洙青皆以爲未便也
甲辰賜河陽修雄武堤役卒緡錢
乙巳桂陽監言猺賊九百餘人復冦邊
丁未賜桂陽監捕擊猺賊軍士緡錢
戊申以秘書丞張子奭爲祠部員外郎右侍禁王倫爲
左侍禁閤門祗候並以累使夏州之勞也
湖南攻討蠻猺久之不克己酉詔轉運使郭輔之等如
未能以兵翦除即就便招撫之楊畋至湖南乃募才勇
深入峒討擊然南方久不識兵士卒多畏懾及戰孤漿
峒前軍却大兵悉潰畋踣巖下藉淺草得不死卒厲衆
平六峒(楊畋兵敗孤漿峒不得其時此㨿本傳附見招/撫後或因畋兵敗遂命輔之招撫也當考卒厲)
(衆平六峒當是四年/冬末五年春初事)　置陜州監軍資庫京朝官一員
庚戍權御史中丞王拱辰言翰林醫官許希非士族而
其子乃與皇兄允升之女約㛰不可以亂宗室之制請
罷之奏可　諫官孫甫言元昊以數州之地世臣中國
一旦拒命數年擾邊大臣不能謀於朝將帥不能勝於
野守備寖久師老財匱前以金帛二十萬與之議和而
戎性無厭猶有所求漢以金繒遺匈奴賈誼謂中國卑
辱之甚遂致流涕今與一小蕃議和當嵗給之物近又
增至二十五萬彼猶偃蹇未滿其意卑辱又甚於漢矣
今使人回其請通青鹽及嵗遣人回易京師聞皆不許
於體頗爲得之近聞元昊殺用事之人約噶等且方議
和未决之際彼殺用事者正揚虛聲欲邊防之弛備爾
况邊郡多已經賊蹂踐惟慶秦二州居民與屬蕃富完
又鎮戎軍㨿賊要害彼豈須㬰忘也今日之事尤在預
擇將帥擇將之術必在責於大臣昔周世宗以秦鳳之
亂命宰臣王溥擇將而得向拱既成功而世宗謂溥曰
平秦鳳卿之力也蓋自古良將多由輔臣薦用去嵗定
川之敗陛下憂憤未巳大臣乃言懐敏非材所致而邊
事未足以煩聖念此實欺君之言且西戎爲邊患數年
大臣不能選良將及其敗也則曰將非材以茍免其過
豈非欺君之言乎責成之術不可更循前失今陜西兵
官惟种世衡狄青王信材勇可戰可守自餘闇懦險貪
者大臣不可謂不知也茍不知何以共謀國事既知而
更置惟在於速爾議者或謂秦州有嘉勒斯賚之援賊必
不敢入此又不料事機之甚也嘉勒斯賚自爲曹瑋所敗
豈無怨心近嵗朝廷授以節制使圖元昊受命以來未
嘗有一毫之效前月元昊破轄戩而嘉勒斯賚不敢出救
既不敢救其子况能爲秦州之援乎惟朝廷速擇將帥
而深計之
甲寅降秦鳳路都監内藏庫副使張龜年逺小監當龜
年擅以官圃之利自入及領軍救蕃族過河而軍士溺
死者衆故降之
乙卯以北平軍𨽻定州以朝臣爲軍使兼知北平縣事
其都監主簿縣尉監當使臣並如舊餘官省之
丙辰衛尉少卿卞咸爲司勲郎中改少卿知梓州既辭
疾不行然以其前爲陜西轉運使有饋邊之勞猶遷之
　省御河催綱官
丁巳大雨雪木氷
戊午以南京府學爲國子監
己未契丹國母遣彰國節度使蕭運左諫議大夫李坤
契丹遣懐徳節度使耶律順右諫議大夫郭瑋來賀正
旦
庚申許廣州立學　是月澧州獻瑞木有文曰太平之
道諫官歐陽修言知州馮載本是武人不識事體便爲
祥瑞以媚朝廷臣謂前世號稱太平者須是四海晏然
萬物得所方今西羌叛逆未平之患在前北敵驕悖藏
伏之禍在後一患未滅一患已萌加以西則瀘戎南則
湖嶺凡與四裔連接無一處無事而又内則百姓困敝
盜賊縱横昨京西陜西出兵八九千人捕數百人之盜
不能一時翦滅只是僅能潰散然却於别處結集今張
海雖死而達州軍賊已却百人又殺使臣其勢不小興
州又奏八九千人州縣惶惶何以存濟以臣視之乃是
四海騷然萬物失所實未見太平之象臣聞天道貴信
示人不欺臣不敢逺引他事只以今年内事騐之昨夏
秋之間太白經天累月不滅金木相淹近在端門考於
星占皆是天下大兵將起之象豈有纔出大兵之象又
出太平之字一嵗之内前後頓殊星象麗天異不虚出
宜於戒懼常合修省而草木萬類變化無常不可信憑
臣又思若使木文不僞實是天生則亦有深意蓋其文
止曰太平之道其意可推也夫自古帝王致太平皆自
有道得其道則太平失其道則危亂臣視今但見其失
未見其得也願陛下憂勤萬務舉賢納善常如近日不
生逸豫則三二嵗間漸期修理若以前賊張海等小衰
便謂後賊不足憂以近京得雪便謂天下大豐熟見北
敵不舉兵便謂必無事見西賊通使便謂可罷兵指望
太平漸生安逸則此瑞木乃誤事之妖木爾臣頃見太
平州曾進芝草者今又進瑞木竊慮四方相效爭造妖
妄其所進瑞木狀乞更不宣示臣僚仍乞速詔天下州
軍告以興兵累年四海困敝方今當責已憂勞之際凡
有竒獸異禽草木之類並不得進獻所以彰示明徳感
勵臣民　詔諸祥瑞不許進獻聼申禮部知(此詔據㑹/要初不與)
(修相關今附見或因/修建言乃下詔也)　是嵗河北降赤雪河東地震五
六日不止諫官孫甫推洪範五行𫝊及前代變驗上疏
曰赤雪者赤眚也人君舒緩之應舒則政事弛賞罰差
百官廢職所以召亂也晋太康中河隂降赤雪時武帝
怠於政事荒宴後宫每見臣下多道常事不及經國逺
圖故招赤眚之怪終致晉亂地震者隂之盛也隂之象
臣也後宫也外國也三者不可過盛盛則隂爲變而動
矣忻州趙分地震六七年每震則有聲如雷前代地震
未有如此者也惟唐高宗本封于晉及即位晉州經嵗
地震宰相張行成言恐女謁用事大臣隂謀宜制於未
萌其後武昭儀專恣幾移唐祚天地災變固不虚應陛
下救舒緩之失若自主威福時出英斷以懾姦邪以肅
天下救隂盛之變莫若外謹戎備内制後宫謹戎備則
切責大臣使之預圖兵防熟計成敗制後宫則凡掖庭
非典掌御幸盡出之以省浮費自裁節其恩使無過分
此應天之實也又言竊見景福内庫祖宗積經費之餘
以備非常之用近嵗諸路物帛多入内庫中外盡疑宫
中之私費唐置瓊林大盈二庫率供燕侈楊炎陸贄請
罷之今日景福之積頗類唐之二庫後宫之數臣雖不
知但聞三司計肉食者千餘人又上有貴職下有私身
當不啻數千人矣臣近聞染院計置染綾羅甚急以備
宫中支用言左藏庫所積紅羅去冬已絶他物稱此則
浮費可知也陛下省之立可感動人心以消災譴張修
媛寵恣市恩禍漸已萌夫后者正嫡也其餘皆婢妾爾
貴賤有等用物不宜過僭自古寵女色初不制而後不
能制者其禍不可悔帝曰用物在有司朕恨不知爾甫
曰世謂諫臣耳目官所以逹不知也若所謂前世女禍
者載在書史陛下可自知也上深嘉納之(是年張羙人/生女㓜悟但)
(不知是何月五年/四月卒才三嵗)　韓琦既至陜西屬嵗大饑羣盜嘯
聚商虢之郊張海郭邈山黨君子范三李宗者爲之渠
率衆相合渉京西界刼掠州縣環繞虢州盧氏之東洛
陽長水之西脅從者僅千餘人繼而光化軍宣毅叛卒
五百餘人邵興爲之長至商於瀼口衆已千餘人與上
官珙戰珙死之餘軍以失主將悉潰散於藍田界上藏
匿谷間邵興又距百里揭榜招誘本州鑄錢監兵約二
千人皆鄜延涇原失陷主將正軍及鼎澧岳鄂累作過
配𨽻籍中者商虢藍田馳急報於延雍而帥臣未有所
處琦尋遣屬官乗傳往商於料簡錢監役兵其舊係沿
邊禁兵即令却歸元配州軍仍𨽻籍鼎澧岳鄂州壯健
役兵並押赴陜府填龍猛龍騎壯勇闕額邵興誘致之
謀遂不得行又遣内侍黄琮范遷齎宣撫司榜收集上
官珙下散軍諭以免罪歸所屬仍召謝雲行等將沿邊
土兵入山捕張海等邵興以無援竄入興洋界被殺(十/一)
(月辛巳陳曙擒/邵興於壻水)張海相繼殱衂擒捕餘黨殆盡關輔遂
安堵矣(紀事本末四年二月壬寅以東頭供奉官陳/曙遷職有差賞誅賊之功也西邊屬羌之亂)
是冬大旱河中同華等十餘州軍物價翔貴饑民相率
東徙𤦺即選官分詣州縣發省倉賑之奏差提㸃刑獄
許宗夀專切往來提舉蒲華同三州所活凡二百五十
四萬二千五百三十七人他州人數稱是時民力久困
琦乃蠲賦役察官吏能否者陞黜之又以兵數雖多而
雜以疲老耗用度選禁軍不堪征戰者停放一萬二千
人後田况乞選諸路軍不堪戰者爲廂軍云若謂兵驕
久一旦澄汰恐致亂則去年韓𤦺汰邊兵萬餘豈聞有
亂者哉(此據𤦺家傳並附嵗末薛向未嘗爲𤦺屬官家/傳稱屬官薛向恐誤今削去姓名實録載田况)
(奏在三年七月今移見四/年六月末就彼處辨之)
