
　皇王大紀卷三十六　　　　宋　胡宏　撰
　三王紀
　　桓王
十九年冬十一月齊侯衛侯鄭伯盟于惡曹楚屈瑕將
盟貳軫鄖人軍於蒲騷將與隨絞州蓼伐楚師莫敖患
之鬭㢘曰鄖人軍其郊必不誡且日虞四邑之至也君
次於郊郢以禦四邑我以鋭師宵加於鄖鄖有虞心而
恃其城莫有鬭志若敗鄖師四邑必離莫敖曰盍請濟
師對曰師克在和不在衆成軍以出又何濟焉莫敖曰
卜之對曰卜以决疑不疑何卜遂敗鄖師於蒲騷卒盟
而還三月癸未鄭伯薨子忽嗣初齊人將妻忽忽辭祭
仲曰必取之君多内寵子無大援将不立三公子皆君
也弗從初祭仲有寵於莊公為公娶鄧曼生忽故祭仲
立之夏五月鄭葬其君莊公宋雍氏女於莊公曰雍姞
生公子突雍氏宗有寵於宋公宋公誘祭仲而執之曰
不立突将死亦執突而求賂焉秋七月祭仲與宋人盟
以突歸而立之鄭伯忽出奔衛鄭國風九篇曰有女同
車二章章六句刺忽也鄭人刺忽之不昏于齊太子忽
嘗有功于齊齊侯請妻之齊女賢而不取卒以無大國
之助至於見逐故國人刺之有女同車顔如舜華(親迎/同車)
(也舜木/槿也)將翺將翔佩玉瓊琚(佩有琚瑀/所以納間)彼美孟姜洵美
且都(孟姜齊長/女閑都也)有女同行顔如舜英(行行道也/英猶華也)將翺將
翔佩玉將將(將將鳴玊/而後行)彼美孟姜徳音不忘鄭國風十
篇曰山有扶蘇二章章四句刺忽也所美非美然也山
有扶蘇隰有荷華(興也扶蘇扶胥小木也荷華扶渠也/其華菡蓞言髙下大小各得其所也)
不見子都乃見狂且(子都世人之美好者/也狂狂人也且辭也)山有橋松隰
有游龍(松木也龍/紅草也)不見子充乃見狡童(子充良人也/狡童昭公也)鄭
國風十一篇曰蘀兮二章章四句刺忽也君弱臣強不
倡而和也蘀兮蘀兮風其吹女(興也蘀槁也人臣/待君倡而後和)叔兮
伯兮倡予和女(叔伯言羣臣長㓜/也君倡臣和也)蘀兮蘀兮風其漂女
(漂猶/吹也)叔兮伯兮倡予要女(要成/也)鄭國風十二篇曰狡童
二章章四句刺忽也不能與賢人圖事權臣擅命也彼
狡童兮不與我言兮(昭公有狂/狡之志)維子之故使我不能餐
兮(憂懼不/遑餐也)彼狡童兮不與我食兮(不與賢人/共食禄)維子之故
使我不能息兮(憂不能/息也)宋公陳侯魯柔蔡叔盟于折魯
侯會宋公于夫鍾冬十月魯侯會宋公于闞經曰十有
一年春正月齊人衛人鄭人盟于惡曹(㣲者盟會不志/于春秋其所志)
(必有君與貴大夫矣惡曹之盟三國之君也既不以道/興師又結怨固黨故前書其爵而以來戰著罪後書此)
(盟而以奪/爵示貶)夏五月癸未鄭伯寤生卒(鄭莊公一念不善/志殺其弟使餬其)
(日於四方自以為保國之計得也然身歿未㡬忽儀亹/突則而象之兄弟相殘國内大亂民人思保其室家而)
(不得不亦酷乎/可以為永鑒矣)秋七月𦵏鄭莊公九月宋人執鄭祭仲
(祭仲不名命大夫也以天子命大夫為諸侯相乃至於/見執廢絀其君而立不正不亦甚乎故稱其字者所以)
(尊王命貴正卿大祭仲之罪以深責之也春秋美惡不/嫌同詞突之書名則本非有國由祭仲立之也若忽則)
(以世嫡之正至於見逐不能立乎其位貴賤之/分亡矣凡此類皆聖人親筆非國史所能與也)突歸于
鄭(不以突繫之鄭者正其不當立也不稱公子絶之也/何以書于鄭春秋書歸有二義一易詞也一順詞也)
(其書入亦有二義一難詞也一逆詞也突雖不順焉權/臣許之立大國為之援而世子忽之才不能以自固也)
(則其歸無難故榖/梁子曰歸易詞也)鄭忽出奔衛(忽以國氏正也出奔而/名不能君也攷於詩可)
(以見忽之失國亦其自取非獨仲之罪矣/春秋書法如此欲人自強於為善者也)柔㑹宋公陳
侯蔡叔盟于折公㑹宋公于夫鍾冬十有二月公㑹宋
公于闞
二十年夏四月壬寅魯侯會把侯莒子于曲池平二國
盟焉宋多責賂於鄭鄭不堪命魯侯欲平宋鄭五月丁
亥會宋公燕人盟于句瀆之丘六月壬辰陳侯薨舍公
子完而立弟林魯侯以宋公之成未可知也再會之于
虚九月又會之于龜宋公辭平丙戌遂與鄭伯盟于武
父十月陳葬其君厲公丙戌衞侯薨子朔嗣魯侯鄭伯
帥帥伐宋戰焉楚伐絞莫敖屈瑕曰絞小而輕輕則寡
謀請無扞採樵者以誘之從之絞人獲三十人明日絞
人爭出楚人坐其北門而覆諸山下大敗之為城下之
盟而還伐絞之役楚師分涉於彭羅人欲伐之使伯嘉
諜之三巡數之經曰十有二年春正月夏六月壬寅公
會把侯莒子盟于曲池秋七月丁亥公會宋公燕人盟
于榖丘八月壬辰陳侯躍卒公會宋公于虚冬十有一
月公㑹宋公于龜丙戌公㑹鄭伯盟于武父(魯君臣頻/與宋公盟)
(會皆存而不削何其費也曰盟者春秋所惡而屢盟以/長亂會者諸侯所不得而數會以厚疑聖人不削者於)
(以見屢盟而卒叛數會而卒離故春秋之志在/於天下為公講信修睦不以會盟為可恃也)丙戌衛
侯晉卒十有二月及鄭師伐宋丁未戰于宋(宋責賂於/鄭而無厭)
(屢盟於魯而無信二國聲其罪以致討故書曰伐然取/其賂以立督者魯桓也資其力以簒國者鄭突也無諸)
(己然後非諸人春秋之義用贒治不肖不/以亂易亂也故又書曰戰于宋罪在内也)
二十一年冬十一月楚屈瑕伐羅鬬伯比送之還謂其
御曰莫敖必敗舉趾髙心不固矣遂見楚子曰必濟師
楚子辭焉夫人鄧曼曰大夫其非衆之謂其謂君撫小
民以信訓諸司以徳而威莫敖以刑也莫敖狃於蒲騷
之役將自用也夫固謂君訓衆而好鎮撫之召諸司而
勸之以令徳見莫敖而吿諸天之不假易也不然夫豈
不知楚師之盡行也楚子使賴人追之不及莫敖使徇
于師曰諌者有刑及鄢亂次以濟且不設備及羅羅與
盧戎兩軍之大敗之莫敖縊于荒谷羣帥囚于冶父以
聽刑楚子曰孤之罪也皆免之十二月齊侯帥師及宋
公衛侯燕人侵紀魯侯鄭伯會紀侯伐之四國之師皆
敗走春正月衛葬其君宣公魯大水王寵子克屬諸周
公黒肩辛伯諌曰内寵並后嬖子匹嫡外寵二政大都
耦國亂之本也弗聽冬十月鄭人請修好于魯經曰十
有三年春二月公會紀侯鄭伯己巳及齊侯宋公衛侯
燕人戰齊師宋師衛師燕師敗績(齊為無道恃强淩弱/而以紀為主何也彼)
(為無道加兵於己必有引咎辨喻之文不得免則固其/封守訴諸天子方伯及四隣諸侯其必有伸之者矣不)
(如是而憤然與戰為之援者弑君之賊簒國之人也不/得保其國自此戰始矣故春秋以紀為主省徳相時自)
(治之/意也)三月𦵏衛宣公(𦵏自内録也既與衛人戰曷為葬/宣公怨不棄義怒不廢禮是知古)
(人以𦵏為重也禮喪在殯孤無外事衛宣未𦵏朔乃即/戎已為失禮又不稱子是以吉服從金革之事其為惡)
(大矣凡此類據事直書/年月具存而惡自見矣)秋七月冬十月
二十二年冬十一月魯侯鄭伯會于曹曹人致餼焉鄭
使公子子人于魯尋盟且脩曹之㑹夏六月壬申魯御
廪災乙亥嘗齊侯生三子諸兒小白子糾使鮑叔牙傅
小白鮑叔曰臣知棄矣召忽曰固也小白必不為後管
仲曰事未知也冬十月丁巳齊侯薨諸兒嗣宋人以齊
人蔡人衛人陳人伐鄭焚渠門入及大逵伐東郊取牛
首以大宫之椽歸為盧門之椽秦庶長三父等賊殺出
子復立世子武公經曰十有四年春正月公會鄭伯于
曹無冰(古人於冰藏之周用之徧亦理隂陽天地之一/事也仲冬燠而無氷則政治縱弛不明之所致)
(也春秋經邦大訓而書法若/此其察於四時之變詳矣)夏五(傳疑也疑而不益見/聖人之慎也而世或)
(以私意改易古書者有矣盍亦視此為鑒也然則春秋/何以謂之作曰其義則㫁自聖心或筆或削明聖人之)
(大用其事則因舊史/有可損而不能益也)鄭伯使其弟語来盟(来盟稱使則/前定之盟也)
(其不稱使如楚屈宄齊髙子則/權在二子盟不盟特未定也)秋八月壬申御廪災(門/觀)
(災而新作則書御廩災其新必矣何以不書常事也以/為常事而不書垂敎之意深矣知其說者然後知其國)
(之急務為政/之後先矣)乙亥甞(禮以時為大六月甞則不時也禮/以敬為本壬申災乙亥甞是不改)
(卜而供未易災之/餘則不敬也故書)冬十有二月丁巳齊侯禄父卒宋人
以齊人蔡人衛人陳人伐鄭(師而曰以能左右之以行/己意也列國之兵有制皆)
(統乎天子而敢私用之與私為之用以伐人/國大亂之道也故榖梁子曰以者不以者也)
二十三年甲申冬十二月王使家父求車于魯古者諸
侯不貢車服天子不私求財春正月乙未王崩諡曰桓
王太子他立二月己巳齊𦵏其君僖公祭仲專鄭伯患
之使其婿雍糾殺之雍姬知之以告仲三月仲殺糾公
載以出奔蔡曰謀及婦人宜其死也四月乙亥鄭昭公
入許叔復歸于許齊侯魯侯盟于艾以謀定許邾人牟
人葛人朝于魯鄭伯突因櫟人殺檀伯而遂居櫟九月
宋公魯侯衞侯陳侯㑹于袲伐鄭將納突弗克而還秦
伐彭戲氏至于華山經曰十有五年春二月天王使家
父来求車(需索之謂求王畿千里所入不至於有求諸/侯各有職貢不至於来求若王者有求下觀)
(而化未至於簒弑奪攘則不厭矣古之君人者必昭儉/徳以臨照百官尊卑登降各有度數示等威明貴賤然)
(後民志定安其分而無求兵刑寢矣及侈心一動莫為/防制必至於亢不衷官失徳㢘恥道喪寵賂日章淪於)
(危亡而後止也觀春秋所書則見王/室衰亂之由而知興衰撥亂之說矣)三月乙未天王崩
夏四月己巳葬齊僖公五月鄭伯突出奔蔡(祭仲逐君/不書何也)
(陸淳曰聖人之教在乎端本清源故凡諸侯之奔皆不/書所逐之臣而以自奔為名所以警乎人君其說是也)
(夫君實有國而出於臣乃其自/取焉耳本正而天下之事理也)鄭世子忽復歸于鄭(忽/甞)
(嗣位君其國歸而獨稱世子者亡其君位也其稱復歸/謂絶而復歸也古者諸侯世國故失國出奔歸而稱復)
(則可大夫不世官故失位出奔歸/而稱復則不可或曰復厭詞也)許叔入于許(許大岳/之裔先)
(王建國迫於齊鄭不得奉其社稷則當伸大義以直詞/吿諸天子方伯求復其國糞除宗廟孰能與之爭今乃)
(因亂竊入則非復國之義/故書入入云者難詞也)公㑹齊侯盟于艾邾人牟人
葛人来朝(公羊曰皆何以稱人皆外之也其外之何/天王崩不奔喪而相率朝弑君之賊也)秋
九月鄭伯突入于櫟(制邑之死虢君京城之叛大叔皆/莊公所親戒也而又城櫟而寘子)
(元焉使昭公不立何謀國之疎也衞有蒲戚而出獻公/楚有陳蔡不羮而叛棄疾末大必折有國之害也故夫)
(子行乎季孫堕三都以張公室於厲公復國削而不書/獨書入于櫟則其國已復矣於以明居重馭輕强榦弱)
(枝以身使臂之義為来世鑒也為國者可不謹/於禮乎春秋此義皆小康之事衰世之意也)冬十有
一月㑹宋公衞侯陳侯于袲伐鄭(榖梁曰地而後伐疑/詞非其疑也昭公與)
(突之是非邪正亦明矣然昭公雖正其才不足以君一/國之人復歸于鄭日以㣲弱厲公雖篡其智足以結四)
(隣之援既入于櫟日以盛強諸侯不顧是非而計其強/弱始疑於輔正終變而與邪故詳書其㑹地而後言伐)
(譏其疑於為義而/果於為不義也)
　　莊王
元年冬十一月宋公魯侯蔡侯衛侯會于曹謀伐鄭也
春二月諸侯遂伐鄭弗克而還衛國風六篇曰芃蘭二
章章六句刺惠公也驕而無禮大夫刺之芃蘭之支(興/也)
(芃蘭草也君子之/徳當柔潤温良)童子佩觿(觿所以觧結成人之佩也/人君治成人之事雖童子)
(猶佩觿早/成其徳)雖佩佩觿能不我知(不自謂無知/以驕慢人也)容兮遂兮
垂帶悸兮(容儀可觀佩玉遂遂然垂/其紳帶悸悸然有節度)芃蘭之葉童子佩
韘(韘玦也能射/御則佩韘)雖則佩韘能不我甲(甲狎/也)容兮遂兮垂
帶悸兮衞左公子洩右公子職怨衞侯之搆殺二子也
相與立羣公子黔牟而逐之衞侯奔齊鄘國風二篇曰
牆有茨三章章六句衞人刺其上也公子頑通乎君母
國人疾之而不可道也牆有茨不可掃也(興也牆所以/防非常茨蒺)
(蔾也欲掃去/之反傷牆也)中冓之言不可道也(中冓内/冓也)所可道也言
之醜也(於君/醜也)牆有茨不可襄也中冓之言不可詳也(詳/審)
(也/)所可詳也言之長也(長惡/長也)牆有茨不可束也(束而/去之)中
冓之言不可讀也(讀抽/也)所可讀也言之辱也(辱辱/君也)鄘國
風三篇曰君子偕老三章一章七句一章八句一章九
句刺衛夫人也夫人淫亂失事君子之事故陳人君之
徳服飾之盛宜與君子偕老也君子偕老副笄六珈(能/與)
(君子俱老乃宜居尊位服盛服也副者后夫人之首飾/編髪為之笄衡笄也珈笄飾之最盛者所以别尊卑)
委委佗佗如山如河(委委者行可委曲從迹也佗佗者/徳平易也山無不容河無不潤)
象服是宜(象服尊者/所以為飾)子之不淑云如之何(有子若是何/謂不善乎)
玼兮玼兮其之翟也(玼鮮盛貌褕翟/□翟羽飾衣也)鬒髪如雲不屑髢
也(鬒黒髪也如雲言/美長也屑潔也)玉之瑱也象之揥也(瑱塞耳也揥/所以摘髪也)
揚且之晳也(揚眉之廣/晳白晳)胡然而天也胡然而帝也(尊之/如天)
(審諦/如帝)瑳兮瑳兮其之展也䝉彼縐絺是袣袢也(禮有展/衣者以)
(丹縠為衣䝉覆也絺之靡者/為縐當是濖袢延之服也)子之清揚揚且之顔也(清/視)
(清明也揚廣揚/而顔角豐滿)展如之人兮邦之媛也(展誠也美/女為媛)鄘國
風五篇曰鶉之奔奔二章章四句刺衛宣姜也衛人以為宣
姜鶉鵲之不若也鶉之奔奔鵲之彊彊(鶉則奔奔鵲/則彊彊然)人之無良
我以為兄(良善也兄/謂君之兄)鵲之彊彊鶉之奔奔人之無良我
以為君(君國/小君)鄘國風四篇曰桑中三章章七句刺奔也
衞之公室淫亂男女相奔至于世族在位相竊妻妾期
於幽逺政散民流而不可止(衛之公室淫亂謂宣惠之/世男女相奔不待媒氏以)
(禮會之也世族在位取姜氏弋氏庸/氏者也竊盜也幽逺謂桑中之野)爰采唐矣沫之鄉
矣(爰於也唐䝉/菜名沬衞邑)云誰之思美孟姜矣(姜姓也言世族/在位有是惡行)期
我乎桑中要我乎上宫送我乎淇之上矣(桑中上宫所/期之地淇水)
(名/)爰采麥矣沫之北矣云誰之思美孟弋矣(弋姓/也)期我
乎桑中要我乎上宫送我乎淇之上矣爰采葑矣沬之
東矣云誰之思美孟庸矣(庸姓/也)期我乎桑中要我乎上
宫送我乎淇之上矣弼國風七篇曰凱風四章章四句
美孝子也衞之淫風流行雖有七子之母猶不能安其
室故美七子能盡其孝道以慰其母心而成其志焉凱
風自南吹彼棘心(興也南風謂之凱風樂/夏之長養棘難長養者)棘心夭夭母
氏劬勞(夭夭盛貌劬/勞病苦也)凱風自南吹彼棘薪(棘薪其/成就者)母氏
聖善我無令人(聖/也)爰有寒泉在浚之下(浚衞邑也在浚/之下言冇益於)
(浚/)有子七人母氏勞苦睍睆黄鳥載好其音(睍睆/好貌)有子
七人莫慰母心(慰安/也)經曰十有六年春正月公會宋公
蔡侯衞侯于曹夏四月公㑹宋公衞侯陳侯蔡侯伐鄭
(春會于曹蔡先於衛四月伐鄭衞先於蔡王制諸侯之/爵次其先後有序不可亂也春秋時霸者以意之向背)
(為升降諸國以勢之强弱為上下蔡嘗先衞今序陳下/者先儒以為後至也以至先後易其序是以利率人而)
(不要諸禮也後世有以醵賞誘人之趨事赴功以重罰/沮人之奉公守正意亦如此夫亂之所由生也則儀位)
(以為階春秋防㣲杜漸尤嚴/於名分考其所書意自見矣)秋七月公至自伐鄭(其致/罪納)
(突也罪桓之上無王法/恣為不義而莫之禁也)冬城向十有一月衞侯朔出奔
齊
二年冬十一月丙辰魯侯齊侯紀侯會盟于黄魯侯平
齊紀且謀衞故也十有二月丙午魯侯邾子㑹盟于趡
三月齊人侵魯疆疆吏来吿公曰彊塲之事慎守其一
而備其不虞姑盡所備事至而戰又何謁焉丙午及齊
師戰于奚四月丁丑蔡侯薨弟獻舞嗣蔡人召蔡季于
陳六月季自陳歸于蔡蔡人嘉之癸巳蔡人葬其君桓
侯魯宋衞伐邾天子有日官諸侯有日御日官居卿以
底日日御不失日以授百官于朝八月朔日有食之不
書日官失之也鄭國風十三篇曰褰裳二章章五句思
見正也狂童恣行國人思大國之正已也子惠思我褰
裳涉溱(惠愛也溱/水名也)子不我思豈無他人狂童之狂也且
(狂行童昏/所化也)子惠思我褰裳涉洧(洧水/名也)子不我思豈無他
士(士事/也)狂童之狂也且鄭國風十四篇曰丰四章二章
章三句二章章四句刺亂也婚姻之道闕陽倡而隂不
和男行而女不隨子之丰兮俟我乎巷兮(丰豐滿也/巷門外也)悔
予不送兮(時有違而/不至者)子之昌兮俟我乎堂兮(昌盛/壯貌)悔予
不將兮(將行/也)衣錦褧衣裳錦褧裳(衣錦褧裳/嫁者之服)叔兮伯兮
駕予與行(叔伯迎/己也)裳錦褧裳衣錦褧衣叔兮伯兮駕予
與歸鄭國風十五篇曰東門之墠二章章四句刺亂也
男女有不待禮而相奔者也東門之墠茹藘在阪(東門/城東)
(門也墠除地町町者茹藘茅蒐也男女之際近/而易則如東門之墠逺而難則如茹藘在阪)其室則
邇其人甚逺(邇近也得禮則/近不得禮則逺)東門之栗有踐家室(栗行/上栗)
(也踐/淺也)豈不爾思子不我即(就/也)鄭國風十六篇曰風雨三
章章四句思君子也亂世則思君子不改其度焉風雨
凄凄鷄鳴喈喈(興也風雨凄凄然鷄鳴/猶守時而鳴喈喈然)既見君子云胡
不夷(胡何夷/說也)風雨瀟瀟鷄鳴膠膠(瀟瀟暴疾也膠/膠猶喈喈也)既見
君子云胡不瘳(瘳愈/也)風雨如晦鷄鳴不已(晦昏/也)既見君
子云胡不喜鄭國風十七篇曰子衿二章章四句刺學
校廢也亂世則學校不脩焉青青子衿悠悠我心(青衿/青領)
(也學子/之所服)縱我不徃子寜不嗣音(嗣習也古者教以詩樂/誦之歌之絃之舞之)
青青子佩悠悠我思(佩佩玉也士佩/瓀珉而青組綬)縱我不往子寜不
來(不來者言/不一来也)佻兮逹子在城闕兮(佻逹往来相見/貌乗城而見闕)一日
不見如三月兮(言禮樂不可/一日而廢)鄭忽素惡髙渠彌渠彌因
獵射而殺之諡曰昭公祭仲立公子亹鄭國風十八篇
曰揚之水二章章六句閔無臣也君子閔忽之無忠臣
良士終以死亡而作是詩也揚之水不流束楚(揚激揚/也激揚)
(之水可謂不能/流溧束楚乎)終鮮兄弟維予與女無信人之言人實
迋女(迋誑/也)揚之水不流束薪終鮮兄弟維予二人(二人/同心)
(也/)無信人之言人實不信秦人誅三父等夷三族討其
弑出子也經曰十有七年春正月丙辰公會齊侯紀侯
盟于黄二月丙午公會邾儀父盟于趡五月丙午及齊
師戰于奚六月丁丑蔡侯封人卒秋八月蔡季自陳歸
于蔡(季字也歸順詞劉敞曰若季者所謂智足以與權/而不亂力足以得國而不居逺而不攜邇而不迫)
(者也是以見/貴於春秋)癸巳葬蔡桓侯(啖助曰蔡桓何以稱侯盖/蔡季之賢知請諡也人亦)
(多愛其君莫能愛君以禮而季能行也此賢者所以異/於衆人也然則魯君生而稱公可乎曰生而稱公為虚)
(位禮之文也沒而繫諡為定名禮之實也春秋諸侯雖/伯子男葬皆稱公志其失禮之實為後世戒欲其以正)
(終也人子不以非所得而加於父是為孝人臣不/以非所得而加於君是為忠其垂訓之義大矣)及宋
人衛人伐邾冬十月朔日有食之
三年冬十有一月魯侯將與夫人如齊申繻曰女有家
男有室無相瀆也謂之有禮易此必敗不聽㑹齊侯于
濼遂與夫人同如齊齊侯通焉公謫之以告齊國風九
篇曰敝笱三章章四句刺文姜也齊人惡魯桓公㣲弱
不能防閑文姜使至淫亂為二國患焉敝笱在梁其魚
鮪鰥(興也鰥/大魚)齊子歸止其從如雲(如雲言/盛也)敝笱在梁其
魚魴鱮(魴鱮/大魚)齊子歸止其從如雨(加雨言/多也)敝笱在梁其
魚唯唯(唯唯出/入不制)齊子歸止其從如水(水喻/衆也)二月丙子齊
侯設享使公子彭生乗魯侯薨于車魯人吿于齊曰寡
君畏君之威不敢寜居来修舊好禮成而不反無所歸
咎惡于諸侯請以彭生除之齊人殺彭生魯人以其君
喪歸世子同嗣齊侯師于首止鄭子亹會之髙渠彌相
齊人殺子亹而轘髙渠彌祭仲逆子儀于陳而立之鄭
國風十九篇曰出其東門二章章六句閔亂也公子互
爭兵革不息男女相棄民人思保其室家焉出其東門
有女如雲(如雲衆/多也)雖則如雲匪我思存(思不存乎/相救急)縞衣
綦巾聊樂我員(縞衣白色男服也綦巾蒼艾/色女服也願室家得相樂也)出其闉闍
有女如荼(闉曲城也闍城臺也荼/英荼也言皆喪服也)雖則如荼匪我思且
縞衣茹藘聊可與娱(茹藘茅蒐之染/女服也娱樂也)鄭國風二十篇曰
野有蔓草二章章六句思遇時也君之澤不下流民窮
於兵革男女失時思不期而會焉野有蔓草零露漙兮
(興也野四郊之外蔓/延也漙漙然盛多也)有美一人清揚婉兮邂逅相遇適
我願兮(清揚眉目之間婉然美也/邂逅不期而㑹適其時願)野有蔓草零露瀼瀼
(瀼瀼/盛貌)有美一人婉如清揚邂逅相遇與子偕臧(臧善/也)鄭
國風終二十一篇曰溱洧二章章十二句刺亂也兵革
不息男女相棄淫風大行莫之能救焉溱與洧方渙渙
兮(溱洧鄭兩水名/渙渙春水盛也)士與女方秉蕳兮(蕳蘭/也)女曰觀乎士
曰既且且往觀乎洧之外洵訏且樂(訏大/也)維士與女伊
其相謔贈之以勺藥(勺藥/香草)溱與洧瀏其清矣(瀏深/貌)士與
女殷其盈矣(殷衆/也)女曰觀乎士曰既且且往觀乎洧之
外洵訏且樂維士與女伊其相謔贈之以勺藥周公欲
弑王而立子克辛伯以告王殺黒肩子克奔燕冬十月
己丑魯葬其君桓公經曰十有八年春王正月(是年魯/桓已終)
(復書王者春秋之時諸侯簒弑者已列於會則不復致/討孔子為此懼作春秋於十八年復書王者明弑君之)
(賊雖身已歿而王法不得赦也又㨿桓十五年天王崩/至是新君嗣立三年之喪畢矣明弑君之賊雖在前朝)
(而古今之惡一也然則簒弑者不容於天地之間身無/存歿時無古今皆得討而不赦聖人之法嚴矣故曰春)
(秋成而亂/臣賊子懼)公㑹齊侯于濼公與夫人姜氏遂如齊(與者/許可)
(之詞公於齊姜委曲從順無所不可敝笱之詩所以刺/也故為亂者文姜而春秋罪桓公治其本也乾者夫道)
(也以乗御為才坤者婦道也以承順為事易/著于乾坤述其理春秋施於桓公見其用也)夏四月丙
子公薨于齊(魯君弑者不地以見弑今書薨于齊不殁/其實乎前書公與夫人姜氏如齊後書夫)
(人孫于齊去其姓氏而莊公/不書即位則其實亦明矣)丁酉公之喪至自齊秋七
月冬十有二月己丑葬我君桓公(公羊曰賊未討何以/書葬讐在外也榖梁)
(子曰讐在外者不責踰國而討于是也故十八/年書王而桓公書葬惟可與權者其知之矣)
四年春正月魯桓夫人以桓公之不得其所也歸于齊
先王之制天子嫁女於諸侯必使諸侯同姓者主之諸
侯嫁女於大夫必使大夫同姓者主之王女之嫁于齊
者魯世為之主至是王將妻齊侯使魯大夫單伯逆之
于京師魯人以桓公之見殺於齊疑欲弗為之主遂為
王姬築别館館之于外八月乙亥陳侯薨弟杵臼嗣王
使榮叔錫魯桓公命於是魯遂主王姬歸于齊王國風
終十一篇曰丘中有麻三章章四句思賢也莊王不明
賢人放逐國人思之而作是詩也丘中有麻彼留子嗟
(留大夫氏子嗟字也丘中墝埆之處/盡有麻麥草木乃彼子嗟之所治)彼留子嗟將其来
施施(施施難/進之意)丘中有麥彼留子國(子國子/嗟父)彼留子國將
其来食(子國復来/我乃得食)丘中有李彼留之子彼留之子貽我
佩玖(玖石次玉者言/能遺我美實)齊侯帥師遷紀三邑郱鄑郚以為
已屬經曰元年春王正月(魯莊公雖世嫡可以有國然/未誓於王則得稱世子擅有)
(其國故不/書即位)三月夫人孫于齊(夫人與聞乎弑臣子義不/共戴天而嗣君夫人所出)
(也恩如之何徇私情則害天下之大義舉王法則傷母/子之至恩此國論之難斷者也梁人有繼母殺其父者)
(而其子殺之有司欲當以大逆孔季彦曰文姜與弑魯/桓春秋去其姜氏絶不為親與凡人等也今宜以非司)
(宼而擅殺當之不得以逆論也人以為允孫者順讓委/逺之詞使若不為人子所逐以全恩也有若去而弗返)
(深絶之也然則恩輕而義重矣聖人取河廣之/詩者明宋襄公之重本亦此義也垂訓逺矣)夏單伯
逆王姬(單伯者魯之命大夫也逆王姬使魯為之主也/其不言如者魯君弑於齊使之主婚姻與齊為)
(禮榖梁子以為義不可受於京師也/此明忘親釋怨則無以立人道矣)秋築王姬之館于
外(魯主王姬之嫁舊矣館於國中必有常處今特築之/于外者榖梁子以為仇讐之人非所以接婚姻也衰)
(麻非所以接弁冕也知其不可故特築之于外也築之/于外不若辭而弗主之為正也春秋於此事一書再書)
(又再書者其義以復讐為重示天/下後世臣子不可忘君親之意)冬十月乙亥陳侯林
卒王使榮叔来錫桓公命(啖助曰不稱天王寵簒弑以/瀆三綱也春秋書王必稱天)
(所履者天位也所行者天道也所賞者天命也所刑者/天討也桓公弑君簒國而王不能誅反追命之無天甚)
(矣桓無王王無天非小惡也與葬成風使妾並嫡無/以異故其文一施之范甯以為非義之所存誤矣)王
姬歸于齊(魯主王姬在他時常事不書此獨書者以歸/于齊故也逆于京師築館于外而不書歸于)
(齊則無以見其罪之在也書歸于齊而後/忘親釋怨之罪著矣春秋復讐之義明矣)齊師遷紀郱
鄑郚(此紀三邑也邑不言遷遷不言師其以師遷之者/見紀民猶足與守而齊人强暴用大衆以迫之為)
(已屬也凡書遷者自是而滅矣春秋興滅國/繼絶世則遷國邑者不再貶而罪已見矣)
　
　
　
　
　皇王大紀卷三十六
