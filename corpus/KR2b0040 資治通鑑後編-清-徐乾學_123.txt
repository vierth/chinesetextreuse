
　資治通鑑後編卷一百二十二
　　　　　　　　　　　刑部尚書徐乾學撰
　宋紀一百二十二(起閼逢涒灘十月盡著/雍困敦九月凡四年)
　　孝宗紹統同道冠徳昭功哲文神武明聖成孝皇
　　帝
隆興二年冬十月丁夘知樞密院事賀允中致仕　庚
午詔曰朕每聴朝議政頃刻之際意有未盡自今執政
大臣或有奏陳宜於申未間入對便殿庶可坐論得盡
所聞　庚戌蠲京西湖北運糧所經州縣秋税之半
辛巳金兵分道渡淮初湯思退以帝悔悟恐事不成隂
遣孫造諭敵以重兵脅和金布薩忠義等遂議渡淮始
魏把行次盱眙忠義遣趙房長問杞所以來之意求觀
國書把曰書御封也見主當廷授房長馳白忠義疑國
書不如式又求割商秦之地及歸正人且欲嵗幣二十
萬杞以聞帝命盡依初式許割四州嵗幣亦如其數再
易國書忠義猶以未如所欲至是與赫舍哩志寧分兵
自清河口以犯楚州時知州魏勝奉詔專一措置清河
口金人乘間以舟載器甲糗糧自清河出欲侵邊勝覘
知之帥忠義士拒於河口金兵詐稱欲運糧往泗州由
清河口入淮勝欲禦之都統制劉寶戒以方議和不可
至是寶遂棄城遁　十一月乙酉金兵軼境魏勝率衆
拒戰於淮陽自夘至申勝負未决金圖克坦克寧帥生兵
至勝與力戰矢盡依土阜為陣謂士卒曰我當死此得
脱者歸報天子乃令步卒居前騎兵為殿至淮陰東十
八里中矢墜馬死楚州遂陷金人又陷濠州王彦棄昭
闗遁滁州亦陷　戊子以金人侵擾詔郊祀改用明年
　湯思退罷都督召陳康伯　己丑金封皇子永功為
鄭王　庚寅命楊存中都督江淮軍馬時諸軍各守分
地不相統一存中集諸將調䕶之於是始更相為援朝
議欲舍淮保江存中持不可乃已　辛夘尚書左僕射
平章事湯思退罷言者復論其急於和好之成自壞邊
備罷築壽春城散萬弩營兵輟修海船毁折水櫃不推
軍功賞典及撤海泗唐鄧之戍詔落職永州居住　湯
思退既罷周葵實行相事聞諸生欲相率伏闕者奏以
黄榜禁之畧曰靖康軍興有不逞之徒鼓倡諸生伏闕
上書幾至生變若蹈前轍為首者重寘典憲餘人編配
甲午榜出物論譁然於是太學生張觀等七十二人上
書論湯思退及王之望尹穡奸邪誤國鉤致敵人之罪
乞斬三人以謝天下併竄其黨洪适晁公武而用陳康
伯胡銓陳良翰王十朋金安節虞允文王大寳陳俊卿
黄中龔茂良張栻劉夙查籥以濟大計思退行至信州
聞之憂悸而卒思退與張浚同相始終不合浚以雪耻
復讐為志思退每借保境息民為口實更勝迭負思退
之計訖行然終以不免　丙申遣國信所大通事王忭
持周葵書如金帥府請正皇帝號為叔侄之國易嵗貢
為嵗幣减十萬割商秦地歸被俘人唯叛亡者不與誓
目大畧與紹興同　丁酉詔擇日視師　戊申以陳康
伯復為尚書左僕射平章事兼樞密使　庚子贈魏勝
寜國軍節度使諡忠壮　辛丑兵部尚書錢端禮賜出
身簽書樞密院事　金尚書省火　壬寅以顯謨閣學
士虞允文同簽書樞密院事　詔侍從兩省官日一至都堂
議事有闗臺諫者亦聴㑹議　己酉劉寶落節鉞為武
泰軍承宣使王彦落龍神衞四廂都指揮使　陳康伯
力疾詣闕閏月甲寅入見詔康伯間月一朝肩輿至殿
門仍給扶非大事不署　丙辰參知政事周葵罷　壬
戌兵部侍郎胡銓右諫議大夫尹穡並罷銓穡受詔分
往浙東西措置海道時金兵號八十萬濠滁皆陷唯髙
郵守臣陳敏拒敵射陽湖而李寶預求密詔為自安計
擁兵不救銓劾奏之曰臣受詔令范榮備淮李寶備江
緩急相援今寶視敏弗救若射陽失守大事去矣寶懼
始出師犄角㑹大雪河冰皆合銓先持鐵鎚鎚氷士皆
用命金人乃退銓穡皆挈家以行為言者所劾遂與祠
　乙亥參知政事王之望罷先是金人至揚州或請擊
之楊存中不敢渡江固壘以自守之望與湯思退表裏
專以割地啖敵為得計至是帝以金人且退詔督府擇
利擊之時之望視師江上下令諸將不得妄進朝廷趣
行之望言王抃既還不可冒小利害大計言者論之遂
罷　丙子以王抃為奉使大金通問國信所參議官持
陳康伯報書以行丁丑金遣張恭愈來迓使者　十二
月戊子魏把始自鎮江渡淮　詔郊祀大禮遵至道典
故改用來年正月一日上幸　辛夘以錢端禮參知政
事虞允文同知樞密院事禮部尚書王剛中簽書樞密
院事　丙申制曰比遣王抃逺抵潁濱得其要約尋澶
淵盟誓之信倣大遼書題之儀正皇帝之稱為叔姪之
國嵗幣減十萬之數地界如紹興之時憐彼此之無辜
約叛亡之不遣可使歸正之士咸起寧居之心重念數
州之民罹此一時之難老稚有蕩析之烖丁壯有係累
之苦宜推蕩滌之宥少慰凋殘之情除逃遁官吏不
赦外雜犯死罪情輕者減等餘並放遣洪适所草也
論者謂前日之所貶損四方盖未聞知今著之赦文殊
失國體　遣洪适等賀金主生辰　乙亥雨雹　己酉
朝獻景靈宫庚戌朝饗太廟　是嵗金大有年斷死罪
十有七人
乾道元年春正月辛亥朔合祀天地于圜丘大赦改元
　丁巳淮西安撫使韓璡勒停賀州編管以部將孔福
頓遇棄城逃避故也福伏誅遇刺配吉陽軍牢城　辛
酉召楊存中還　通問使魏杞賫國書至金書不稱大
稱姪宋皇帝稱名再拜奉書於叔大金皇帝嵗幣二十
萬金主受其書詔中外命元帥府諸新舊軍以六萬人
留戌餘並放還以嵗幣徧賞諸軍　丁夘以王抃使金
有勞進五官　庚午西北方有白氣　詔館職更迭補
外　癸酉蠲㳂邊殘破州軍官賦一年　甲戌貶劉寶
瓊州安置　乙亥罷兩淮招撫司及陜西河東宣撫招
討司　召提舉太平興國宫陳俊卿入對帝勞撫之因
極論朋黨之弊且論人才當以氣節為主氣節者少有
過差當容之邪佞者甚有才當察之帝然其言除吏部
侍郎同修國史　二月庚辰朔朝徳壽宫從太上皇太
上皇后如四聖觀帝躬扶上皇上馬都人歡呼以為所
未嘗見　庚寅雨雹　壬寅金罷納粟補官令　丁未
尚書左僕射平章事陳康伯卒康伯以經濟自任臨事
明斷帝禮遇優渥但呼丞相而不名嘗謂輔臣曰康伯
有器量其從容不迫可比晉謝安至是奏事出殿門疾
作輿至第不起贈太師諡文恭御書旌忠顯徳之碑表
其墓慶元初配饗孝宗廟庭改諡文正　三月甲寅
太白晝見　庚申以虞允文參知政事王剛中同知樞
密院事　命淮西湖北荆襄帥臣措置屯田復置𣙜場
　癸亥同知樞密院事黄祖舜卒諡莊定　戊辰白氣
亘天　壬申金羣臣上尊號曰應天興祚仁徳聖孝皇
帝　乙亥太白經天　夏四月庚子金報問使完顔仲
等入見始稱上為宋皇帝　癸夘金西京留守壽王京
以謀反安置嵐州京本名呼嚕妻公夀嘗召日者孫邦
榮推京禄命邦榮言留守官至太師爵封王京問此上
更無否邦榮曰止於此京曰然則所官何為邦榮察其
意乃詐為圖䜟作詩中有鶻魯為之語以獻於京京曰
後誠如此乎遂受其詩再使卜之邦榮稱所得卦有獨
權之兆京復使邦榮推世宗當生年月家人孫實格妄
作謡言誑惑京如邦榮指京信之公夀具知其事至是
邦榮上變詔刑部侍郎高徳基户部貟外郎完顔烏庫
楚往鞫之京等皆欵伏獄成還奏金主曰海陵無道使
光英在朕亦保全之況京等哉於是京夫婦特免死枚
一百除名嵐州樓煩縣安置以奴婢百口自隨官給土
田詔諭京曰朕與汝皆太祖之孫海陵失道剪滅宗支
朕念兄弟無幾於汝尤為親密汝亦自知之何為而懐
此心朕念骨肉不忍盡法汝若尚不思過朕雖不加誅
天地豈能容汝也　吳璘入見五月庚戌以璘為太傅
封新安郡王尋改判興安府　丙辰詔有司治皇后家
廟　丙子遣李若川等使金賀上尊號　宜章縣盜李
金等復作亂朝廷憂之以劉珙為湖南安撫使兼知潭
州入境聲言發郡縣兵討擊而移書制使沈介請以便
宜出師曰擅兵之罪吾自當之介即遣田寶楊欽以兵
至珙知其暑行疲怠發夫數程外迎之代其負任至則
犒賜過望軍士感奮珙知欽可用檄諸軍皆受節制下
令募賊徒相捕斬詣吏者除罪受賞欽與寶連戰破賊
追至莽山賊黨曹彦黄珙執李金以降支黨竄匿者尚
衆珙諭欽等却兵聴其自降賊相率納兵給據歸田里
第上諸將功狀有差帝賜璽書曰近世書生但務清談
經綸實才盖未之見朕以是每有東晉之憂今卿既誅
羣盗而功狀詳實諸將優劣破賊先後歴歴可觀宜益
勉副朕意　六月癸未同知樞密院事王剛中卒諡恭
簡剛中在成都時以萬嵗池廣袤十里溉三郷田嵗久
淤澱因集三鄉夫共疏之累土為防上植榆栁表以石
柱州人指曰此王公之甘棠也建炎初詔階成岷鳳四
州㓨壯丁為兵剛中奏罷之免符下民歡呼聲震山
谷比去蜀父老遮道有追送數百里者由布衣至公卿
無他嗜好公退以讀書著文為樂　丙戌以翰林學士
洪适僉書樞密院事帝謂錢端禮虞允文曰三省事可
與洪适共議自是東西府始同班奏事　辛夘以武經
郎令徳為安定郡王　壬辰淮南轉運判官姚岳言境
内飛蝗自死仍封死蝗以進帝曰岳敢以為嘉祥更欲
録付史館可降一官放罷為中外佞邪之戒　甲辰罷
湖北京西制置司　丙午金中都地震雨毛秋七月戊
申朔中都地復震　金罷陜西都統府徙陜西元帥府
于河中　庚戌知池州魯詧奏境内竹生穗實如米飢
民採食之仍圖其狀以獻臣僚言民採竹實而食迫切
甚矣詧顧以為異事不謂之姦諛不可也其罪與姚岳
同科望賜罷黜從之　辛亥詔知州年七十以上者與
宫觀　癸丑輔臣晚對選徳殿御坐後有大屏記注諸
路監司郡守姓名因令都堂視此書之　己未鑄當二
錢　己巳蠲闗外四州民今年租税及湖南賊蹂郡縣
夏税　八月己夘金主宿州防禦使烏凌噶喇薩坐與
宋李世輔交通伏誅　乙酉立鄧王愭為皇太子大赦
　丁亥參知政事虞允文罷金使完顔仲來有所議偃
蹇不敬允文請斬之廷有異論不果㑹錢端禮受李宏
玉帶事連允文為御史章服所論奉祠西歸　己丑以
洪适參知政事吏部侍郎葉顒僉書樞密院事　癸巳
參知政事錢端禮罷時久不置相端禮以首參闚之甚
急鄧王愭夫人端禮女也侍御史唐堯封論端禮帝姻
不可任執政坐遷太常少卿館閣士相與上疏排端禮
者皆被斥端禮遣人密告陳俊卿言已即相當引共政
俊卿叱之翌日進讀寳訓因言本朝家法戚屬不預政
最有深意陛下所冝謹守帝納其言端禮憾之出俊卿
知建寜及王立為太子端禮不得已引嫌奉祠　戊戌
吏部侍郎章服以論虞允文阿附謫汀州居住　九月
立廣國夫人錢氏為皇太子妃　丁夘升鼎州為常徳
府　甲戌以端明殿學士汪澈知樞密院事　冬十月
丁丑朔金地震　戊子歸正人右通直郎劉藴古坐以
軍器法式送北境伏誅　十一月辛亥招收兩淮流散
忠義人　丙寅白氣亘天　癸酉金中都大霧晝晦
十二月戊寅以洪适為尚書右僕射平章事兼樞密使
汪澈為樞密使　庚寅以葉顒參知政事近習梁俊彦
請稅江淮沙田蘆場以助軍餉帝以問顒顒對曰蘆場
臣未之詳沙田者乃江濵出沒之地水激於東則沙漲
於西水激於西則沙復漲於東其田未可以為常也辛
巳兵興兩淮之田租並復至今未征况沙田乎帝大悟
即詔罷之顒退至中書召俊彦切責之曰汝言利求進
萬一淮民怨咨為國生事雖斬汝萬段豈足以塞責俊
彦惶恐免冠謝始釋之
二年春正月辛酉省六合戌兵以所墾田給還復業之
民　庚午金敇有司宫中張設毋以塗金為飾　二月
丁丑罷盱眙屯田　丁亥金左丞相沂國公布薩忠義
卒金主親臨哭之慟輟朝奠祭命參知政事唐古安禮
䕶其喪事葬祭俱從優厚官為給之諡武莊忠義謙以
接下敬儒重士與人交侃侃如也善馭将卒能得其死
力為宰輔數年知無不言故由外戚兼任将相能以功
名終　三月戊午詔縣令非兩任毋除監察御史非任
守臣毋除郎官著為令　丁卯賜禮部進士蕭國梁以
下四百九十三人及第出身榜首本趙汝愚以故事降
居第二　辛未尚書右僕射平章事洪适罷适以文學
聞望遭時遇主自中書舍人半嵗四遷至右相然無大
建明以究其所學㑹霖雨适引咎乞罷帝從之　癸酉
以給事中權吏部尚書魏杞同知樞密院事　夏四月
庚辰詔兩浙漕臣王炎開平江湖秀圍田甲申太白晝
見　乙未樞密使汪澈罷澈在政府帝密訪人材澈薦
百有十八人嘗奏言臣起寒逺所以報國無私不欺耳
其自奉清約賤貴弗渝　五月戊申金主如華嚴寺觀
故遼諸主銅像詔主僧謹視之　庚戍參知政事葉顒
罷以魏杞參知政事右諫議大夫林安宅同知樞密院
事中書舍人蒋芾僉書樞密院事　癸丑禁浙西修築
圍田罷修建康行宫太白晝見經天　六月甲戌罷兩
浙路提舉市舶司　戊寅詔制科權罷注疏出題守臣
監司亦許解送　庚辰封皇孫挺為榮國公　知秀州
孫大雅代還言州有柘湖澱山湖陳湖支港相貫西北
可入于江東南可逹於海傍海農家作壩以却鹹潮雖
利及一方而水患實害鄰郡設疏導之則又害及傍海
之田若於諸港浦置牐啟閉不惟可以洩水而旱亦獲
利然工力稍大欲率大姓出錢丁户出力於農隙修治
之于是命兩浙轉運副使姜詵與守臣視之詵尋與秀
州常州平江府江隂軍條上利便詔秀州華亭縣張涇
牐并澱山東北通陂塘港淺處俟今年十一月興修常
州江陰軍蔡涇牐及申港明年春興修利港俟休役一
年興修平江府姑緩之　八月丙戌同知樞密院事林
安宅罷初安宅為御史請兩淮行鐵錢葉顒力言不可
安宅忿然既入樞府乃劾顒子受宣州富人錢百萬御
史王伯庠亦論之顒乞下吏辯明及顒罷參樞帝下其
事于臨安府命臨安尹王炎親鞫置對無跡帝以安宅
伯庠風聞失實並免官仍貶安宅筠州安置召顒赴闕
勞之曰卿之清德自是愈光矣　丁亥温州大水　丙
申升宣州為寧國府　九月甲辰上元知縣李允升犯
贓杖脊刺面配惠州牢城籍其貲建康守臣王佐坐縱
允升貶建昌軍居住其薦舉及失按者並奪官　辛亥
遣官按視温州水災賑被災貧民　金澤州刺史劉德
裕等以盜用官錢伏誅　癸丑金右丞相宗憲卒　乙
卯詔改造大厯　辛酉追封皇子恪為郡王諡悼肅
魏把上神宗哲宗徽宗三朝帝紀太上皇聖政　冬十月
甲申金免雄莫等州今年租　辛夘雨雹　十一月以
陳俊卿為吏部尚書時上未能屏鞠戲又將游獵白石
俊卿上疏力諫至引漢桓靈唐敬穆及司馬相如之言
為戒帝喜曰備見忠讜朕决意用卿矣　丙午太師致
仕楊存中卒追封和王諡武恭存中天資忠孝敢勇太
小二百餘戰身被五十餘創宿衞出入四十年最寡過
帝以為上皇舊臣尤禮異之常呼郡王而不名祖宗閔
父震及母張皆死難存中既顯請於朝宗閔諡忠介震
諡忠毅賜廟曰顯忠報忠又以家廟祭器為請遂許祭
五世前所無也祖母劉流落蜀隴存中曰夜禱祠訪問
間闗數千里卒迎以歸御軍寛而有紀所用將士專以
材勇選不私部曲之舊李顯忠以罪斥存中奏為統制
官後為名將存中鬚髯如㦸人以其善逢迎無丈夫氣
號曰髯閹又嘗運怪石置之太平樓酒肆營居鳳山十
年而就世頗以為譏　金主謂宰臣曰朝官當慎選其人
庶可激勵其餘若不當則起覬覦之心卿等必知人才
優劣舉實才用之　壬子詔修祥曦殿記注　甲子大
閲　戊辰築郢州城　是月詔汰冗兵從步軍帥陳敏
言也　十二月庚午朔白氣亘天　甲戌金詔有司每
月朔望及上七日母奏刑名　己夘以資政殿學士葉
顒知樞密院事　辛巳詔免進呈欽宗曰厯送國史院
修纂實録　甲申以葉顒為尚書左僕射魏杞為右僕
射並平章事兼樞密使蔣芾參知政事吏部尚書陳俊
卿同知樞密院事顒首薦汪應辰王十朋陳良翰周操
陳之茂芮煜林光朝等可備執政侍從臺諫帝嘉納之
又言自古明君用人使賢使愚使姦使盜惟去泰甚上
曰固然虞有禹臯亦有共驩周有旦奭亦有管蔡在用
不用顒曰誠如聖諭但今日在朝雖未見有共驩管蔡
然有竊弄威福者臣不敢隠帝問為誰顒以龍大淵對
時大淵與曾覿怙舊恩竊威福士大夫多出其門俊卿
與大淵等公見外不交一語大淵等納謁亦謝不接
庚寅詔置制國用司以宰相領之議者言近以宰相兼
樞密使盖欲使知兵也而不知財榖出入之源可乎且
唐制宰相兼領三司使於是詔自今宰相帶制國用使
參知政事帶同知癸巳詔監司守臣舉亷吏　甲午金
泰州民和卓謀反伏誅　是嵗裁定内外軍額
三年春正月甲辰詔廷尉大理官毋以獄情白宰執探
刺㫖意為輕重　壬子金主御大安殿受尊號冊寶禮
癸丑大赦　二月癸酉出龍大淵為江東縂管曽覿為
淮西副總管大淵覿有寵劉度張震張燾周必大皆以
論列兩人去位侍御史周操章十五上不報自是兩人
勢張甚朝士寡恥者潛附麗之時又有内侍押班梁珂
者與大淵覿表裏用事及珂以罪出右正言龔茂良入
對言兩人害政甚珂百倍陛下罷行一政事進退一人
才必掠美自歸謂為己力或時有少過昌言於外謂嘗
爭之而不見聴羣臣章疏留中未出間得窺見出以語
人有司條陳利害示以副封公然可否若夫交通賄賂
干求差遣特其小者耳願特出威斷並行罷去帝諭茂
良以兩人皆潛邸舊人非近習比且俱有文學敢諫諍
杜門不出未嘗與外事翼日茂良再疏言唐徳宗謂李
泌人言盧把奸邪朕獨不知何耶泌曰此其所以為奸
邪也今大淵覿所為行道之人能言之而陛下更稱其
賢此臣所以深憂疏入不報茂良出知建寧府一日起
居舍人洪邁過陳俊卿曰聞鄭聞將除右史邁當遷西
掖信乎俊卿曰何自得之邁以兩人告俊卿即以語葉
顒魏杞而已獨奏之且以邁語質於帝前曰臣不知平
日此等除目兩人實與聞乎抑密伺聖意而播之於外
以竊弄威福之權也帝曰朕何嘗謀及此輩必竊聴而
得之卿言甚忠當為卿斥逐俊卿歸未及門已有㫖出
兩人於外中外快之尋改大淵浙東覿福建　辛巳以
端明殿學士虞允文知樞密院事　癸未雨雹　甲申
為知陳州陳亨祖立廟於光州賜名愍忠尋改亨祖曰
愍節　戊戌直祕閣前廣東提刑石敦義犯贓刺配栁
州籍其家　三月壬戌皇伯母秀王夫人張氏卒夏四
月癸酉帝為成服於後苑　丁丑合利州東西路為一
　五月葉顒等上三祖下仙源積慶圖及太宗真宗玉
牒哲宗寶訓　丙午金大興府奏獄空詔賜錢三百貫
為宴樂之用以勞之　甲寅太傅新安郡王吳璘卒贈
太師追封信王諡武順璘剛勇喜大節畧苛細讀史曉
大義代兄玠守蜀踰二十年隠然為方面之重威名亞
於玠上皇嘗問勝敵之術璘曰弱者出戰强者繼之上
皇曰此孫臏三駟之法一敗而二勝也嘗著兵法二篇
大畧謂金人有四長我有四短當反我之短制彼之長
四長曰騎兵曰堅忍曰重甲曰弓矢吾集蕃漢所長兼
収而並用之以分隊制其騎兵以畨休迭戰制其堅忍
制其重甲則勁弓强弩制其弓矢則以逺尅近以强制
弱布陣之法則步軍為陣心左右翼以馬軍為左右肋
拒馬布兩肋之間至帖撥增損之不同則存乎臨機知
兵者取焉璘選諸將率以功有薦才者璘曰兵官非嘗
試難知其才以小善進之則僥倖者獲志而邊人宿將
之心怠矣及病篤呼幕客草遺表命直書其事曰願陛
下毋棄四川毋輕出兵不及家事人稱其忠　壬戌大
減三衙官屬　六月辛酉復分利州為東西路　癸酉
金命地衣用龍文者罷之　甲戌以虞允文為資政殿
大學士四川宣撫使時呉璘卒議擇代帝以命允文曰
呉璘既卒汪應辰恐不習事無以易卿凡事不宜效張
浚迂濶軍前事卿一一親臨之　乙亥金遣使來取被
俘人詔實俘在民間者還之軍中人及叛亡者不預
戊寅復以虞允文知樞密院事充四川宣撫使帝親書
九事戒之　辛夘皇后夏氏崩諡安恭　泉州水灾
秋七月乙巳皇太子愭卒諡莊文東宫醫官杜楫除名
昭州編管尋改瓊州　戊申金禁服用金線其織賣者
皆抵罪　閏月戊辰金進封越王永中為許王鄭王永
功為隨王封皇子永成為瀋王　癸酉權攢安恭皇后
於修吉寺　丁亥鎮江都統制戚方落節鉞信州居住
　八月丁酉内侍陳瑜李宗囘坐交給戚方受賂瑜决
杖黥面配循州宗囘除名筠州編管責方潭州安置籍
所盜庫金犒軍　丁巳蠲光濠廬三州壽春府賦一年
　九月己巳金詔贓吏雖㑹赦非特㫖不叙　庚辰金
地震戊子太白晝見　冬十月乙未朔金主謂侍臣曰
近聞朕所幸郡邑曽宴寢堂宇後皆避之此甚無謂可
宣諭令仍舊居止　戊戌修真州城　丁巳金主謂宰
臣曰近聞蠡州同知伊喇延壽在官汙濫問其出身乃
正隆時鷹房子如鷹房㕑人之類可典城牧民耶自今
如此局分勿授臨民職任　辛酉金主敕有司於東宫
涼樓前增建殿位參知政事孟浩諫曰皇太子雖為儲
貳宜示以儉徳不當與至尊宫室相侔乃罷之　乙丑
朔金主謂宰臣曰聞縣令多非其人其令吏部考察善
惡明加黜陟　十一月丙寅合祀天地於圜丘大赦
　戊辰雷　癸酉尚書左僕射平章事葉顒以帝親郊
而雷引漢故事上印綬罷相奉祠右僕射平章事魏杞
亦罷　是日以陳俊卿參知政事翰林學士劉珙同知
樞密院事時四明獻銀鑛將召冶工即禁中鍜之俊卿
言陛下不務帝王之大而屑屑有司之細恐為有識所
窺況彼懼其言之不副則鑿山愈深役民愈衆而百姓
將有受其害者從官梁克家莫濟俱求外補俊卿奏二
人皆賢其去可惜劾洪邁奸險讒佞不宜在左右罷之
減福建鈔鹽罷江西和糴廣西折米鹽錢蠲諸道宿逋
以巨萬計於是政事稍歸中書矣珙初為翰林學士言
於帝曰世儒多病漢髙帝不悦學輕儒生臣以為髙帝
所以不悦者特腐儒俗學耳使當時有以二帝三王之
學告之知其必敬信功烈不止此因陳聖王之學所以
明理正心為萬事之綱帝稱善至是薦張栻汪應辰陳
良翰學行才能且言栻曉暢軍務願亟召用帝可其奏
　丁丑以雷發非時詔臺諫侍從兩省官指陳闕失
十二月戊戌金布薩通為殿前右衞將軍金主惡其人
出為肇州防禦使臨發賜金帶諭之曰卿雖有才然用
心多詐朕左右須忠實人故命卿補外賜卿金帶者答
卿服勞之乆也因顧謂左宣徽使敬嗣暉曰如卿不可
謂無才所欠者純實耳　是嵗兩浙水江東西湖南北
路蝗四川旱振之
四年春正月乙丑金主謂宰臣曰朕治天下方與卿等
共之事有不可各當面陳以輔朕之不逮慎毋阿順取
容卿等致位公相正行道揚名之時茍或偷安自便雖
為今日之幸後世以為何如羣臣皆稱萬嵗　戊辰籍
荆南義勇民兵増給衣甲遇農隙日畨教　辛未金主
謂秘書監伊喇子敬等曰昔唐虞之時未有華飾漢惟
孝文務為純儉朕於宫室惟恐過度其或興修即損宫
人嵗費以充之今亦不復營建矣如宴飲之事近惟太
子生日及嵗元飲酒亦未嘗至醉至於佛法尤所未信
梁武帝為同泰寺奴遼道宗以民户賜寺僧復加以三
公之官其惑深矣　壬午奪秦塤秦堪郊恩䕃補　癸
未雨雹　壬辰提舉太平興國宫葉顒卒諡正簡顒為
人簡易清介與物若無忤至處大事毅然不可奪自初
仕歴宰相服食僮妾田宅不改其舊　二月甲午朔金
制子為改嫁母服喪三年　己亥以參知政事蔣芾為
尚書右僕射平章事兼樞密使制國用使庚子詔芾常
朝贊拜不名芾辭許之　乙巳賜王炎出身僉書樞密
院事　癸丑五星皆見　乙夘雪雨雹　三月戊寅詔
贈果州團練使韓崇岳立廟賜名忠勇宣州觀察使朱
勇立廟賜名忠節　己丑四方霧下若塵　夏四月己
酉追封韓世忠為蘄王　甲寅蔣芾等上欽宗帝紀實
録　丙辰禮部員外郎李燾上所著續通鑑長編自建
隆元年至治平四年閏三月凡一百八卷　丁巳詔太
史局參用新舊厯　戊午詔販牛過淮者論如與販軍
須之罪　崇安縣饑值浦城盜發人情大震朱熹請於
府貸粟六百斛籍户口散給之民藉以生及冬有年民
願償粟於官知府王淮俾留里中而上其籍於官社倉
之法始此　五月甲子金北望淀大震風雨雹廣十里
長六十里詔户工兩部自今宫中之飾並勿用黄金太
白晝見　以卭州安仁縣荒旱失於蠲放致饑民擾亂
守貳縣令䧏罷追停有差甲申諡趙鼎曰忠簡　丙戊
行乾道新厯帝以近世厯學失傳士大夫無習之者新
厯比舊特彼善于此乃不别製名只以乾道命名　是
月夏國相楚王任得敬遣問使至四川宣撫司約發兵
攻西番虞允文報以蠟書(考異宋史夏國傳以為乾道/三年五月事按虞允文以三)
(年五月始除四川宣撫使恐未能即以是月赴任傳誤/今並従孝宗紀得敬紀作敬徳今從夏國傳及陳桱通)
(鑑續/編)　六月辛夘朔太白晝見經天　辛丑五星皆見
　浙東總管龍大淵死曾覿尚在福建帝憐之因召覿
覿至帝欲留之劉珙諫曰此曹奴𨽻耳厚賜之可也引
以自近使得預聞政事進退人材懼非所以增聖徳整
朝綱也陳俊卿亦曰自二人出天下大快今復留之恐
失衆望帝乃止　丁巳召興化軍布衣林彖赴闕不至
授迪功郎本軍教授　戊午尚書右僕射平章事蒋芾
以母喪去位　是月金河决李固渡水入曹州　秋七
月壬戌召建寧處士魏掞之赴闕掞之師胡憲與朱熹
遊諸司薦其學行被召辭不獲以布衣入見帝曰治道
以何為要掞之奏治道以分臣下邪正為要因極陳當
世之務勸帝以修徳業正人心養士氣為恢復之本帝
嘉納之賜掞之同進士出身除太學録時將釋奠孔子
掞之請黜安石父子勿祀而追爵程顥兄弟使從食不
聴又言太學之教宜以徳行為先其次猶當使之通習
世務今一以空言浮説取之何禆實用其諸政事有係
安危治亂之機而宰相不能止臺諫侍從不敢言者無
不抗章盡言至三四皆不見省遂求去罷為台州教授
　癸亥徽州大水　甲子金制盜羣牧馬者死告者給
錢三百貫　戊辰金主謂平章政事完顔思敬等曰朕
思得賢士寤寐不忘自今朝臣出外即令醴訪亷能之
吏及草萊之士可以助治者具姓名以聞　辛未衢州
大水先是知州王悦視民如子方春乏食悦發廪勸分
百姓不知失所自中夏缺雨悦竭誠祈禱絶不茹葷早
晚一粥凡月餘日題壁間云乞為三日之霖願減十年
之壽竟以是致疾卒百姓巷哭即為立祠于徐偃王廟
其喪出城號慟振野事聞贈悦直龍圖閣　是月任得
敬復遣間使至四川宣撫使夏人獲其帛書傳至金人
　八月己亥五星皆見　殿前指揮使王琪被㫖按視
兩淮城壁還薦和州教授劉甄夫得召陳俊卿言琪薦
兵官乃其職教官有才何預其事會揚州奏琪傳㫖増
築城已訖而帝實未嘗有是命俊卿曰詐傳上㫖非小
故因奏人主萬㡬豈能盡防閑所恃者紀綱號令賞罰
耳不誅琪將何所不為丁未降琪三官放罷先是禁中
密㫖直下諸軍宰相多不預聞内官張方事覺俊卿奏
自今百司承御筆處分事須奏審方行從之既而以内
諸司不樂收前命俊卿奏言張方王琪事聖斷以明忽
諭臣曰禁中取一飲一食必待申審豈不留滯臣所慮
者命令之大如三衙發兵户部取財豈為宫禁細微事
臣等出納陛下命令耳凡奏審皆取决陛下非臣等敢
專之况此時申嚴舊制非創立新條而已行復收中外
惶惑恐小人以疑似激聖怒翌日面對帝色甚温曰朕
豈以小人之言疑卿等耶　庚戌同知樞密院事劉珙
罷珙與陳俊卿奏罷琪爭辯激切忤㫖既退手詔除珙
端明殿學士奉外祠俊卿即藏去密具奏曰前日奏劄
臣實草定以為有罪則臣當先罷若幸寛之則珙之除
臣未敢奉詔明日復前申請且曰陛下即位以來容納
諫諍體貌大臣皆盛徳事今珙乃以小事忤㫖而獲罪
臣恐自此大臣皆以阿䛕順㫖為持禄固位之計非國
之福也帝色悔久之又奏言珙正直有才畧肯任怨臣
所不及願且留之帝曰業已行之不欲改也俊卿曰珙
無罪而去當與大藩以全進退之禮帝然之乃以珙為
江西安撫使俊卿退又自劾草奏抵突被命稽留之罪
帝手札留之俊卿請益堅上不許且曰卿雖百請朕必
不從珙入辭猶以六事為獻帝曰卿雖去國不忘忠言
材美非他人所及行召卿矣　九月辛酉金主諭右丞
相琚參知政事孟浩曰聞蔚州採地蕈役夫數百千人
朕所用㡬何而擾動如此自今差役凡稱御前者皆須
禀奏仍令附册　庚午限品官子孫名田　癸酉金主
諭宰臣曰卿等舉用人才凡己所知識必使他人舉奏
朕甚不喜如其果賢何必以親疎為避忌也　辛巳金
主謂御史大夫李石曰臺憲固在分别邪正然内外百
司豈謂無人惟見卿等劾人之罪不聞舉善自今宜令
監察御史分路刺舉善惡以聞
　
　
　
　
　
　
　
　
　
　
　
　
　
　資治通鑑後編卷一百二十二
