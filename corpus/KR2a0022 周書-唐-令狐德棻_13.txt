卷十三
　　唐　令　狐　德　棻　等　撰
　列𫝊第五
　　文閔眀武宣諸子
文帝十三子姚夫人生世宗後宫生宋獻公震文元皇
后生孝閔皇帝文宣皇后叱奴氏生高祖衛刺王直達
歩干妃生齊王憲王姬生趙僭王招後宫生譙孝王儉
陳惑王純越野王盛代奰王達冀康公通滕聞王逌齊
煬王别有𫝊
宋獻公震字彌俄突幼而敏達年十歳誦孝經論語毛
詩後與世宗俱受禮記尚書於盧誕大統十六年封武
邑公二千户尚魏文帝女其年薨保定元年追贈使持
節柱國大將軍少師大司馬大都督青徐等十州諸軍
事青州刺史進封宋國公增邑并前一萬户無子以世
宗第三子寔為嗣寔字乾辯建德三年進爵為王大象
中為大前疑尋為隋文帝所害國除
衛刺王直字豆羅突魏恭帝三年封秦郡公邑一千户
武成初出鎮蒲州拜大將軍進衛國公邑萬户保定初
為雍州牧尋進位柱國轉大司空出為梁州總管天和
中陳湘州刺史華皎舉州来附詔直督綏德公陸通大
將軍田𢎞權景宣元定等兵赴援與陳將淳于量吴明
徹等戰於沌口直軍不利元定遂投江南直坐免官直
高祖母弟性浮詭貪狠無頼以晉公䕶執政遂貳於帝
而昵䕶及沌口還愠於免黜又請帝除之冀得其位帝
夙有誅䕶之意遂與直謀之及䕶誅帝乃以齊王憲為
大冢宰直既乖本望又請為大司馬意欲總知戎馬得
擅威權帝揣知其意謂之曰汝兄弟長幼有序寧可反
居下列也乃以直為大司徒建德三年進爵為王初高
祖以直第為東宫更使直自擇所居直厯觀府署無稱
意者至廢陟屺佛寺欲居之齊王憲謂直曰弟兒女成
長理湏寛博此寺褊小詎是所宜直曰一身尚不自容
何論兒女憲怪而疑之直嘗從帝校獵而亂行帝怒對
衆撻之自是憤怨滋甚及帝幸雲陽宫直在京師舉兵
反攻肅章門司武尉遲運閉門拒守直不得入語在運
𫝊直遂遁走追至荆州獲之免為庶人囚於别宫尋而
更有異志遂誅之及其子賀貢塞響賈祕津乾理乾璪
乾悰等十人國除
趙僭王招字豆盧突幼聰頴博渉羣書好屬文學庾信
體詞多輕豔魏恭帝三年封正平郡公邑一千户武成
初進封趙國公邑萬户保定中拜為柱國出為益州總
管建德元年授大司空轉大司馬三年進爵為王除雍
州牧四年大軍東討招為後三軍總管五年又從高祖
東伐率歩騎一萬出華谷攻齊汾州及并州平進位上
柱國東夏底定又為行軍總管與齊王討稽胡招擒賊
帥劉没鐸斬之胡寇平宣政中拜太師大象元年五月
詔以洺州襄國郡邑萬户為趙招出就國二年宣帝不
豫徵招及陳越代滕五王赴闕比招等至而帝已崩隋
文帝輔政加招等殊禮入朝不趨劒履上殿隋文帝將
遷周鼎招密欲圖之以匡社稷乃邀隋文帝至第飲於
寢室招子員貫及妃弟魯封所親人史胄皆先在左右
佩刀而立又藏兵刃於帷席之間後院亦伏壯士隋文
帝從者多在閤外唯楊𢎞元胄胄弟威及陶徹坐於户
側招屢以佩刀割𤓰啖隋文帝隋文帝未之疑也元胄
覺變扣刀而入招乃以大觴親飲胄酒又命胄向厨中
取漿胄不為之動滕王逌後至隋文帝降階迎之元胄
因得耳語曰形勢大異公宜速出隋文帝共逌等就坐
湏臾辭出後事覺䧟以謀反其年秋誅招及其子德廣
公員永康公貫越擕公乾銑弟乾鈴乾鏗等國除招所
著文集十卷行於世
譙孝王儉字侯幼突武成初封譙國公邑萬户天和中
拜大將軍尋遷柱國出為益州總管建德三年進爵為
王五年東伐以本官為左一軍總管攻永固城拔之進
平并鄴拜大冢宰是歳稽胡反詔儉為行軍總管與齊
王憲討之有胡帥自號天柱者據守河東儉攻破之斬
首三千級宣政元年二月薨子乾惲嗣大定中為隋文
帝所害國除
陳惑王純字堙智突武成初封陳國公邑萬户保定中
除岐州刺史加開府儀同三司使於突厥迎皇后拜大
將軍尋進位柱國出為秦州總管轉陜州總管督鴈門
公田𢎞拔齊宜陽等九城建德三年進爵為王四年大
軍東伐純為前一軍總管以帝寢疾班師五年大軍復
東討詔純為前一軍率歩軍二萬守千里徑并州平進
位上柱國即拜并州總管宣政中除雍州牧遷太傅大
象元年五月以濟南郡邑萬户為陳純出就國二年朝
京師時隋文帝専政剪落宗枝遂害純并世子謙及弟
扈公讓讓弟議等國除
越野王盛字立久突武成初封越國公邑萬户天和中
進爵為王四年大軍伐齊盛為後一軍總管五年大軍
又東討盛率所領拔齊高顯等數城并州平進位上柱
國從平鄴拜相州總管宣政元年入為大冢宰汾州稽
胡帥劉愛邏干反詔盛率諸軍討平之大象元年遷大
前疑轉太保其年詔以豐州武當安富二郡邑萬户為
越盛出就國二年朝京師其秋為隋文帝所害并其子
忱悰恢懫忻等五人國除
代奰王達字度斤突性果決善騎射武成初封代國公
邑萬户天和元年拜大將軍右宫伯拜左宗衛建德初
進位柱國出為荆淮等十四州十防諸軍事荆州刺史
在州有政績高祖手勑襃美之所管灃州刺史蔡澤黷
貨被訟贓狀分眀以其世著勲庸不可加戮若曲法貸
之又非奉上之體乃令所司精加按劾密表奏之事竟
得釋終亦不言其處事周慎如此達雅好節儉食無兼
膳侍姬不過數人皆衣綈衣又不營資産國無儲積左
右嘗以為言達從容應之曰君子憂道不憂貧何煩於
此三年進爵為王出為益州總管髙祖東伐以為右一
軍總管齊淑妃馮氏尤為齊後主所幸齊平見獲帝以
達不邇聲色特以馮氏賜之宣帝即位進位上柱國大
象元年拜大右弼其年詔以潞州上黨郡邑萬户為代
達出就國二年朝京其年冬為隋文帝所害及其世子
執弟蕃國公轉等國除
冀康公通字屈率突武成初封冀國公邑萬户天和六
年十月薨子絢嗣建德三年進爵為王大象中為隋文
帝所害國除
滕聞王逌字爾固突少好經史解屬文武成初封滕國
公邑萬户天和末拜大將軍建德初進位柱國三年進
爵為王六年為行軍總管與齊王憲征稽胡逌破其渠
帥穆友等斬首八千級還除河陽總管宣政元年進位
上柱國其年伐陳詔逌為元帥節度諸軍事大象元年
五月詔以荆州新野郡邑萬户為滕逌出就國二年朝
京其年冬為隋文帝所害并子懐德公祐祐弟箕國公
裕弟禮禧等國除逌所著文章頗行於世
孝閔帝一男陸夫人生紀厲王康
紀厲王康字乾定保定初封紀國公邑萬户建德三年
進爵為王仍出為總管利始等五州大小劒二防諸軍
事利州刺史康驕矜無軌度信任僚佐盧奕等遂繕脩
戎器隂有異謀司録裴融諫止之康不聴乃殺融五年
詔賜康死子湜嗣大定中為隋文帝所害國除
眀帝三男徐妃生畢刺王賢後宫生酆王貞宋王寔
畢刺王賢字乾陽保定四年封畢國公建德三年進爵
為王出為華州刺史遷荆州總管進位柱國宣政中入
為大司空大象初進位上柱國雍州牧太師眀年宣帝
崩賢性強濟有威略慮隋文帝傾覆宗社言頗泄漏尋
為所害并其子𢎞義恭道樹孃等國除
酆王貞字乾雅初封酆國公建德三年進爵為王大象
初為大冢宰後為隋文帝所害并子濟隂郡公德文國
除
武帝生七男李皇后生宣帝漢王贊厙汗姬生秦王贄
曹王允馮姬生道王充薛世婦生蔡王兊鄭姬生荆王
元
漢王贊字乾依初封漢國公建德三年進爵為王仍柱
國大象末隋文帝輔政欲順物情乃進上柱國右大丞
相外示尊崇寔無綜理及諸方略定又轉太師尋為隋
文帝所害并其子淮陽公道德弟道智道義等國除
秦王贄字乾信初封秦國公建德三年進爵為王上柱
國大冡宰大右弼尋為隋文帝所害并其子忠誠公靖
智弟靖仁等國除
曹王允字乾仕初封曹國公建德三年進爵為王
道王充字乾仁建德六年封王
蔡王兊字乾俊建德六年封王
荆王元字乾儀宣政元年封王元及兊充允等竝為隋
文帝所害國除
宣帝三子朱皇后生靜皇帝王姬生鄴王衍皇甫姬生
郢王術
鄴王衍大象二年封王
郢王術大象二年封王與衍並為隋文帝所害國除
史臣曰昔賢之議者咸云以周建五等厯載八百秦立
郡縣二世而亡雖得失之迹可尋是非之理互起而因
循莫變復古未聞良由著論者溺於貴逺司契者難於
易業詳求適變之道未窮於至當也嘗試論之夫皇王
迭興為國之道匪一賢聖間出立德之指殊塗斯豈故
為相反哉亦云治而已矣何則五等之制行於商周之
前郡縣之設始於秦漢之後論時則澆淳理隔易地則
用捨或殊譬猶干戈日用難以成垓下之業稷嗣所述
不可施成周之朝是知因時制宜者為政之上務也觀
民立教者經國之長䇿也且夫列封疆建侯伯擇賢能
置牧守循名雖曰異軌責實抑亦同歸盛則與之共安
衰則與之共患共安繫乎善惡非禮義無以敦風共患
寄以存亡非甲兵不能靖亂是以齊晉帥禮鼎業傾而
復振溫陶釋位王綱弛而更張然則周之列國非一姓
也晉之羣臣非一族也豈齊晉強於列國溫陶賢於羣
臣者哉葢勢重者易以立功權輕者難以盡節故也由
此言之建侯置守乃古今之異術兵權勢位葢安危之
所階乎太祖之定闗右日不暇給既以人臣禮終未遑
藩屏之事晉蕩輔政爰樹其黨宗室長幼竝據勢位握
兵權雖海内謝隆平之風而國家有盤石之固矣高祖
克剪芒刺思𢎞政術懲専朝之為患忘維城之遠圖外
崇寵位内結猜阻自是配天之基濳有朽壤之墟矣宣
皇嗣位凶暴是聞芟刈先其本枝削黜遍於公族雖復
地惟叔父親則同生文能附衆武能威敵莫不謝卿士
於當年從侯服於下國號為千乘勢侔匹夫是以權臣
乘其機謀士因其隙遷龜鼎速於俯拾殲王侯烈於燎
原悠悠邃古未聞斯酷豈非摧枯振朽易為力乎向使
宣皇采姬劉之制覽聖哲之術分命賢戚布於内外料
其輕重間以親踈首尾相持遠近為用使其勢位也足
以扶危其權力也不能為亂事業既定僥倖自息雖使
卧赤子朝委裘社稷固以久安億兆可以無患矣何后
族之地而勢能窺其神器哉
　
　
　
　
　
　
　
　
　
　
　
　
　
　
　周書卷十三
　周書卷十三考證
趙僭王招𫝊越携公乾銑○北史無携字
紀厲王康𫝊康字乾定○北史作乾安
宋王寔○各本皆注寔𫝊缺(臣文淳/)按宋獻公震𫝊云
　無子以世宗第三子寔為嗣寔字乾辨是寔𫝊已附
　於前矣
宣帝三子𫝊王姬生鄴王衍○此與下文鄴王衍大象
　二年封王二衍字據本紀皆當作衎
史臣論咸云以周建五等○北史無云字
何后族之地而勢能窺其神噐哉○北史無勢字
　
　
　
　
　
　周書卷十三考證
