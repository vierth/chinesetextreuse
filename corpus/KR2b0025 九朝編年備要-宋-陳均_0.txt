#+TITLE: 九朝編年備要-宋-陳均
#+DATE: 2016-06-11 12:21:01
#+SOURCE: github.com/kanripo/KR2b0025 master 078c6cb8                
九朝編年備要原序
莆田陳君均以其所輯皇朝編年舉要與備要之書合
若干巻踵門而告曰均之幼也侍從祖丞相正獻公獲
觀國朝史録諸書及眉山李氏續通鑑長編意酷嗜之
獨患篇帙之繁未易識其本末則欲刪繁撮要為一書
以便省閲時方從事舉子業未之能也晚滯場屋決意
復藏林壑間又以出入當世名流之門得盡見先儒所
纂次若司馬文正公之稽古録侍郎徐分度之國紀以
及九朝通略等書亡慮十數家博攷而互訂之于是輯
成此編而綱本李氏而其異同詳略之際則或參以他
書昔嘗讀朱文公通鑑綱目歎其義例之精密蓋所謂
綱者春秋書事之法也而所謂目者左氏備言之體也
自司馬公目録舉要之作至是始集大成觀者亡復遺
憾均竊不自揆輒放而依之然文公所述前代之史故
其書法或寓褒貶于其間均今所書則惟據事實録而
已不敢盡同文公之法也願一言以述之何如徳秀讀
其書彌月始盡巻則喟然曰美哉書乎聖祖神孫之功
徳元臣故老之事業赫赫乎鍠鍠乎備于此矣然綜其
要而求之則自藝祖以來凡所以祈天永命垂萬世無
疆之休者大抵弗越數端蓋其以仁立國而不雜五伯
權利之謀以儒立教而不溷百家雜駁之説求治寧悠
緩而不為一朝迫切之計用人寧檏鈍而不取小而輕
鋭之才嘉祐治平以前廊廟之訏謨搢紳之論建相與
葆衞扶植如恐失之此其所以大治也自熙寧輔臣出
新意改舊法髙談古始旁祖筦商而國脈病矣名為尊
經實尚空寂而學術荒矣謂葠苓耆术不急于起疾而
一切雜進者皆決腸破胃之藥根本安得而弗傷謂鼎
鼐琮璧不足以適用而錯然前陳者皆竒佹淫靡之具
風俗安得而弗壊章吕鼓其波二蔡熾其燄更倡遞述
至于黼貫極矣此其所以致亂也凡百有六十七年之
行事可喜可慕可歎可愕者一攬而盡得之真我宋千
萬年之龜鑒也吁是豈獨學者所當熟復哉睿明在御
垂精典訓有髙宗成王之風使是書獲陳于前則所以
啟發天聰緝熙聖徳者何可勝既窮閻下士雖無階可
以自進然夜光明月之珍藴藏山海終有不可揜者安
知侍從蕃宣之彦無以是聞于上者乎君逮事正獻公
得其家學既又出從賢士大夫㳺以博其見聞故于是
書斟酌損益皆有條理非安危所繫則畧而弗書其志
固將有補于世非徒區區事記覽而已也君嘗與計偕
繼游天子之學今以累舉恩當對大廷不願就獨朝夕
矻矻于此既積十餘年之力纂而成之又將次及于中興
之後聞四方之士可與商㩁者不憚千百里槖其書而
從之忘其道涂之囏羈旅之苦也此其用志豈世俗所
可量哉迂愚不敏竊獨嘉之故為之述如此若書之凡
例則君既列之篇端矣故不復云紹定二年三月辛卯
建安真徳秀謹書
國史尚矣太祖太宗真宗為三朝仁宗英宗為兩朝神
哲徽欽四宗為四朝史用班馬體非一世一有司所能
就也續通鑑長編稽國史倣温公運之左氏則眉山李
氏専其家聞有提綱挈領之書書未之見今所見者太
學生莆陽陳均為之名曰皇朝編年舉要備要其取類
博其収功精夫紀事之約未易言也孔子序書及筆削
春秋嚴矣司馬温公雖未為本朝通鑑先為稽古錄祖
春秋意亦本朝史籍之綱也此書又取司馬氏之綱而
時有修飾取李氏之目而頗加節文且網羅天下放失
舊聞質之鉅工中為衡度以禆金匱石室之藏日昃清
問乙夜觀書庶㡬有取焉是於昭代史學不其多益乎
我國家超越漢唐比方虞周者以仁立本也若乃陰陽
之消長君子小人之進退前事不忘後事之師者二公
既言之兹不贅云紹定二年冬十一月日南至朝議大
夫直敷文閣新知漳州林岊敬書
平甫與余遊從廿年矣足不出書室口不及世事利害
得喪不足以動其心師友淵源蓋得所漸孜孜為學未
見其止也一日告余曰我朝祖功宗徳相業臣謨惟長
編一書包括無遺本末可考但浩如煙海學者莫知涯
涘僕之鈍尤不能强識欲纂作二書一舉其要一備其
目事之相聨屬者亦或互見參稽國史出入諸書訂其
異以㑹其同約其詳而補其略庶㡬文公朱先生所脩
通鑑綱目之意而非敢僭以自比焉此書幸成則得以
私便誦記不敢外示也積年而書成余與二三同志先
得觀之傳示寖廣人各欲得其書而力不能録遂相與
鋟木願朋友共之非平甫志也平甫從容語余而色不
懌余應之曰祖宗以仁厚得民以紀綱立國如前代閹
寺女寵外戚强臣與夫大刑戮之事悉杜其漸而窒其
源聖子神孫世守弗失盖將與典謨並行此其澤在斯
人法垂後世為君而得是書則可以彌綸天道扶植人
紀為臣而得是書則可以寅亮天工輔成君徳況子之
所纂舉宏撮要在㡬務之繁尤便省覽子其能終祕之
而私為衡茅書生記誦之具乎平甫曰不敢遂書於其
後紹定己丑中秋長樂鄭性之書
皇朝國史諸書勒琬琰揚日月固將與五三載籍相為
無窮均衡茅下士蓋嘗拜手稽首斂衽肅容竊觀皇綱
帝範巨麗之萬一邈若層霄茫乎漲海有非蠡管所能
窺測況以均之資禀魯鈍不能强識輯成此書深以詮
次失倫而有所乖剌是懼私質諸朋友或有誚均者曰
子志良苦力良勞其如犯三不韙何以私家而裒國史
以偏見而折衷諸書則僭冊書重大未易編摩而以數
十萬言該之則疎諸書雜出寧免牴牾去取之間一或
失當則舛均敬應之曰國朝信史與夫名公鉅儒所纂
諸書並行於世家傳人誦今所輯者特欲便繙繹備遺
忘固非敢求與之並行而偕傳也奚其僭掎摭所及博
參諸書文雖少損於舊事則不増於前諸書固自若也
雖無此書誰無此書奚其疎若夫舛誠有之無所逃罪
抑今所記或原其始或要其終或以附見或以類從舉
宏撮要主於事實而不敢必以日月為㫁亦信其可信
闕其可疑云爾如欲質其疑求其詳則有太史氏及諸
書在既以對或人因併書于下方前太學生莆田陳均
拜手稽首謹識
　　凡例
　　　以一字為褒貶者春秋之法也據事實録而善
　　　惡自見者後世作史之體也故自司馬氏以来
　　　各立凡例不敢純用春秋之法○朱文公資治
　　　通鑑綱目間或㕘用春秋之法而不盡用今紀
　　　載本朝之事則雖綱目之例亦不敢盡用謹摭
　　　本朝諸帝紀及文公綱目㕘訂立為正例雜例
　　　凡十五條其餘變例有該括不盡者隨事斟酌
　　　而書之
　　正例
一災祥
　厯代諸紀凡例各不同按文公綱目惟日食地震大
　水江河決溢旱蝗火災必書
　　　今從其例如只一方小小災變非因事不書自
　　　餘星變災異之類或因避殿減膳下詔求言或
　　　因臣僚奏論則書之
一沿革　凡制度改更及申明科禁之屬
一號令　凡詔誥命令之屬
　　　以上二條凡有關於治體民俗者必書之
一征伐　貞觀三年以李靖為某道行軍總管討突厥
　　　　四年李靖襲破突厥于陰山頡利可汗遁去
　　　　夏四月行軍副總管張寳相擒頡利可汗以
　　　　獻此書大征伐例也其餘小征伐多書云某
　　　　國犯邊命某人禦之
　　　　又如徽宗紀云宣和二年十月睦州青溪妖
　　　　賊方臘反十二月以童貫為江淮荆浙宣撫
　　　　使以討之三年春正月方臘陷婺州又陷衢
　　　　州守臣彭汝方死之夏四月賊平此書大盗
　　　　賊例也小者書法又從簡畧
　　　以上二條今倣其例隨事斟酌書之或疆場小
　　　警及小小冦盗則不書
一殺生
　貞觀二年冬十月殺瀛州刺史盧祖尚○四年秋八
　月殺大理丞張藴古
　永徽四年二月散騎常侍房遺愛及髙陽公主謀反
　伏誅
　麟徳元年郇公孝協坐贓賜死
　　　以上三例今用後二例斟酌書之
一除拜
　立后○厯代帝紀皆云立某封某氏為皇后封號已
　　見前者不書如自外聘入者書云納皇后某氏
　建儲○武徳九年立子承乾為皇太子
　　　以上二條今從其例書之
　公主下嫁○貞觀十一年以南平公主嫁王敬直○
　　十五年以文成公主嫁吐蕃
　内職○本朝帝紀凡妃號皆書綱目惟有關繫者則
　　書
　　　以上二條今㕘酌用之
　宰執○本朝帝紀凡宰執拜罷貶降薨卒皆書
　　　今於宰相必書執政以下有關繫則書否則畧
　　除拜書法如貞觀三年二月以房𤣥齡杜如晦為
　　　僕射魏徴守祕書監㕘預朝政○舊官未見前
　　　則如永徽六年以中書侍郎李義府參知政事
　　拜罷並書如哲宗紀元祐元年閏二月蔡確罷司
　　　馬光為僕射兼門下侍郎
　　　以上二條今斟酌用之
　　罷則前史及綱目其書法不同或云罷或云免或
　　　云罷為某官
　　　今倣綱目例皆書罷其所除授之官見於備要
　　　注文無甚關繫則畧之
　　薨卒書法諸史例皆不同本朝諸帝紀凡大臣在
　　　位及雖去位而非貶責者皆書薨綱目皆書卒
　　　今從帝紀在位者皆書去位者有所關繫則書
　　　執政以下及諸臣之卒有所關繫雖微必書或
　　　附書其官並見備要注文否則雖貴不書
　　致仕書法與上同
　　貶降書法綱目或書貶某人為某官或云黜或云
　　　降或云削
　　　今隨事斟酌用之
　　安置居住之屬書法如儀鳳元年郇王素節袁州
　　　安置
　　　又如哲宗紀紹聖四年二月追貶吕公著為建
　　　武軍節度副使司馬光為清海軍節度副使王
　　　巖叟為雷州别駕奪趙瞻傅堯俞贈諡韓維致
　　　仕及孫固范百禄遣表恩澤又云貶吕大防為
　　　舒州團練副使劉摯為鼎州團練副使蘇轍為
　　　化州别駕梁燾為雷州别駕范純仁為武安軍
　　　節度副使安置于循新雷化永五州劉奉世為
　　　光禄卿分司南京黜韓維以下三十一人輕重
　　　有差此詳書法也綱目顯慶二年秋八月貶韓
　　　瑗来濟禇遂良皆為逺州刺史此畧書法也
　　　今隨事斟酌用之所貶之官所居之州見備要
　　　　注文
　　宗室自國公以上及外戚内臣之貴者其除拜本
　　　朝帝紀皆書
　　　今以有所關繫則書否則畧
　　雜例
一行幸
　貞觀六年九月如慶善宫此書行幸近地之例也十
　二月帝如雒陽觀砥柱祠禹廟遂至蒲州閏二月朔
　帝還宫此書行幸逺地之例也永徽元年二月御安
　福門觀百戲此又一例
一賜宴
　貞觀六年七月宴近臣于丹霄殿十二月宴五品以
　上于東宫
一繕脩
　貞觀六年九月修雒陽宫○開元二年六月作興慶
　宫○五年以明堂為乾元殿十年冬十月復以乾元
　殿為明堂
　　　以上三條今於逺地行幸必書餘則斟酌有所
　　　關繫則書賜宴繕修亦然大工役如修京城築
　　　河隄之類必書
一郊祠
　　諸史書例不一
　　　今於郊祀明堂必書郊祀通鑑曰郊分祭合祭
　　　以其帝配則隨時書之明堂亦然其餘祠事創
　　　始則書有所關繫則書宗廟升祔之類亦同
一賞賜
　貞觀四年加李靖光禄大夫○七年賜太子庶子于
　志寧孔穎逹等束帛此皆或因事而書今從之
一進書
　貞觀十七年房𤣥齡等上髙祖今上實録○開元二
　十年九月開元禮成
一振䘏
　貞觀七年九月山東四十餘州水遣使振之
　　　以上二條今斟酌用
一蠻夷朝貢
　貞觀三年十二月突厥突利可汗入朝○閏十二月
　蠻酋謝元琮等来朝○四年林邑遣使入貢
　　　今於其始通中國則書或因事而見則書
一蠻夷君長死立
　永徽四年十二月西突厥吐陸可汗死此書死例也
　貞觀十二年西突厥乙毗可汗立此書其國中自立
　例也開元二十八年以阿史那興為付姓可汗或書
　冊或書立此皆書自朝廷立之之例也
　　　今於遼國髙麗西夏交趾諸國斟酌輕重書于
　　　年末餘則不正之變者例不盡諧
