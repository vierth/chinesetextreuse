史記集解卷九十五
　　　　　　　　　　　　　宋　裴駰　撰
史記九十五
樊酈滕灌列傳第三十五
舞陽侯樊噲者沛人也以屠狗為事與高祖俱𨼆初從
高祖起豐攻下沛高祖為沛公以噲為舍人從攻胡陵
方與還守豐擊泗水監豐下破之復東定沛破泗水守
辥西與司馬尼戰碭東(張晏曰/秦司馬)卻敵斬首十五級賜爵
國大夫(文潁曰即/官大夫也)常從沛公擊章邯軍濮陽攻城先登
斬首二十三級賜爵列大夫(文潁曰即公/大夫爵第七)復常從從攻
城陽(徐廣曰年表二年七月破/秦軍濮陽東屠城陽也)先登下戶牖破李由軍
斬首十六級賜上間爵(孟康曰不在二十爵中如執圭/執帛比也如淳曰間或作聞吕)
(氏春秋曰魏文侯東勝齊於/長城天子賞文侯以上間爵)從攻圍東郡守尉於成武
卻敵斬首十四級捕虜十一人賜爵五大夫從擊秦軍
出亳南河間守軍於扛里破之擊破趙賁軍開封北以
卻敵先登斬候一人首六十八級捕虜二十七人賜爵
卿從攻破楊熊軍於曲遇攻宛陵先登斬首八級捕虜
四十四人賜爵封號賢成君(徐廣曰時賜爵有執帛執/圭又有賜爵封而加美名)
(以為號也又有功則賜封列侯駰案張晏曰食/禄比封君而無邑瓉曰秦制列侯乃有封爵也)從攻長
社轘轅絶河津東攻秦軍於尸南攻秦軍於犨破南陽
守齮於陽城東攻宛城先登西至酈以卻敵斬首二十
四級捕虜四十人賜重封(張晏曰益禄也如淳曰/正爵名也瓉曰増封也)攻武
關至霸上斬都尉一人首十級捕虜百四十六人降卒
二千九百人項羽在戲下欲攻沛公沛公從百餘騎因
項伯面見項羽謝無有閉關事項羽既饗軍士中酒(張/晏)
(曰酒/酣也)亞父謀欲殺沛公令項莊拔劒舞坐中欲擊沛公
項伯常肩蔽之時獨沛公與張良得入坐樊噲在營外
聞事急乃持鐵盾入到營營衞止噲噲直撞入(漢書音/義曰音)
(撞/鍾)立帳下(徐廣曰一本立惟下/瞋目而視眥皆血出)項羽目之問為誰張良
曰沛公參乘樊噲項羽曰壯士賜之卮酒彘肩噲旣飲
酒拔劒切肉食盡之項羽曰能復飲乎噲曰臣死且不
辭豈特卮酒乎且沛公先入定咸陽㬥師霸上以待大
王大王今日至聽小人之言與沛公有隙臣恐天下解
心疑大王也項羽黙然沛公如厠麾樊噲去旣出沛公
畱車騎獨騎一馬與樊噲等四人步從從間道山下歸
走霸上軍而使張良謝項羽項羽亦因遂已無誅沛公
之心矣是日微樊噲犇入營誚讓項羽沛公事幾殆明
日項羽入屠咸陽立沛公為漢王漢王賜噲爵為列侯
號臨武侯遷為郎中從入漢中還定三秦别擊西丞白
水北(徐廣曰隴西有西縣白水在武都駰案如淳曰皆/地名也晉灼曰白水今廣魏縣也地理志無西丞)
(似秦/將名)雍輕車騎於雍南破之從攻雍斄(音/胎)城先登擊章
平軍好畤攻城先登陷陣斬縣令丞各一人首十一級
虜二千人遷郎中騎將從擊秦軍騎壤東卻敵遷為將
軍攻趙賁下郿槐里栁中咸陽灌廢丘最(李竒曰以水/灌廢邱也張)
(晏曰最功第一也晉灼/曰京輔治華陰灌北也)至櫟陽賜食邑杜之樊鄉從攻
項籍屠煮棗擊破王武程處軍於外黄攻鄒魯瑕丘辥
項羽敗漢王於彭城盡復取魯梁地噲還至滎陽益食
平陰二千戶以將軍守廣武一嵗項羽引而東從高祖
擊項籍下陽夏虜楚周將軍卒四千人圍項籍於陳大
破之屠胡陵項籍既死漢王為帝以噲堅守戰有功益
食八百戶從高帝攻反燕王臧荼虜荼定燕地楚王韓
信反噲從至陳取信定楚更賜爵列侯與諸侯剖符世
世勿絶食舞陽號為舞陽侯除前所食以將軍從高祖
攻反韓王信於代自霍人以往至雲中與絳侯等共定
之益食千五百戶因擊陳豨與曼丘臣軍(徐廣曰曼/一作寗字)戰
襄國破柏人先登降定清河常山凡二十七縣殘東垣
(張晏曰殘有所毁也瓉曰殘謂多/所殺傷也孟子曰害義謂之殘)遷為左丞相破得綦
毋卭尹潘軍於無終廣昌破豨别將胡人王黄軍於代
南因擊韓信軍於參合軍所將卒斬韓信破豨胡騎横
谷斬將軍趙旣虜代丞相馮梁守孫奮大將王黄將軍
太僕解福等十人與諸將共定代鄉邑七十三其後燕
王盧綰反噲以相國擊盧綰破其丞相抵薊南定燕地
凡縣十八鄉邑五十一益食邑千三百戶定食舞陽五
千四百戶從斬首百七十六級虜二百八十八人别破
軍七下城五定郡六縣五十二得丞相一人將軍十二
人二千石已下至三百石十一人噲以呂后女弟呂須
為婦生子伉故其比諸將最親先黥布反時高祖嘗病
甚惡見人卧禁中詔户者無得入羣臣羣臣絳灌等莫
敢入十餘日噲乃排闥直入大臣隨之上獨枕一宦者
卧噲等見上流涕曰始陛下與臣等起豐沛定天下何
其壯也今天下已定又何憊也且陛下病甚大臣震恐
不見臣等計事顧獨與一宦者絶乎且陛下獨不見趙
高之事乎高帝笑而起其後盧綰反高帝使噲以相國
擊燕是時高帝病甚人有惡噲黨於呂氏即上一日宫
車晏駕則噲欲以兵盡誅滅戚氏趙王如意之屬高帝
聞之大怒乃使陳平載絳侯代將而即軍中斬噲陳平
畏呂后執噲詣長安至則高祖已崩呂后釋噲使復爵
邑孝惠六年樊噲卒諡為武侯子伉代侯而伉母呂須
亦為臨光侯高后時用事專權大臣盡畏之伉代侯九
嵗高后崩大臣誅諸呂呂須婘屬因誅伉舞陽侯中絶
數月孝文帝旣立乃復封噲他庶子市人為舞陽侯復
故爵邑市人立二十九嵗卒諡為荒侯子他廣代侯六
嵗侯家舍人得罪他廣怨之乃上書曰荒侯市人病不
能為人令其夫人與其弟亂而生他廣他廣實非荒侯
子不當代後詔下吏孝景中六年他廣奪侯為庶人國
除
曲周侯酈商者高陽人陳勝起時商聚少年東西畧人
得數千沛公畧地至陳畱六月餘(徐廣曰月表曰二世/元年九月沛公起兵)
(二世三年二月襲陳留用酈食其䇿起兵至此十九月/矣食其傳曰既説高帝已乃言其弟商使從沛公也)
商以將卒四千人屬沛公於岐從攻長社先登賜爵封
信成君從沛公攻緱氏絶河津破秦軍洛陽東從攻下
宛穰定十七縣别將攻旬關(漢書音義曰漢/中旬陽縣音詢)定漢中項
羽滅秦立沛公為漢王漢王賜商爵信成君以將軍為
隴西都尉别將定北地上郡破雍將軍烏氏(音/支)周類軍
栒邑蘇駔軍於泥陽(徐廣曰駔/一作騠)賜食邑武成六千戶以
隴西都尉從擊項籍軍五月出鉅野與鍾離昧戰疾鬭
受梁相國印益食邑四千户以梁相國將從擊項羽二
嵗三月攻胡陵項羽既已死漢王為帝其秋燕王臧荼
反商以將軍從擊荼戰龍脱(徐廣曰在燕趙之界駰/案漢書音義曰地名)先
登陷陣破荼軍易下卻敵遷為右丞相賜爵列侯與諸
侯剖符世世勿絶食邑涿五千户號曰涿侯以右丞相
别定上谷因攻代受趙相國印以右丞相趙相國别與
絳侯等定代鴈門得代丞相程縱守相郭同將軍已下
至六百石十九人還以將軍為太上皇衛一嵗七月以
右丞相擊陳豨殘東垣又以右丞相從高帝擊黥布攻
其前拒(徐廣曰一作和駰/謂拒方陳拒音矩)陷兩陳得以破布軍更食曲
周五千一百户除前所食凡别破軍三降定郡六縣七
十三得丞相守相大將各一人小將二人二千石已下
至六百石十九人商事孝惠高后時商病不治(文潁曰/不能治)
(官/事)其子寄字況與呂禄善及高后崩大臣欲誅諸呂呂
禄為將軍軍於北軍太尉勃不得入北軍於是乃使人
劫酈商令其子況紿呂祿呂禄信之故與出游而太尉
勃乃得入據北軍遂誅諸呂是嵗商卒諡為景侯子寄
代侯天下稱酈況賣交也(班固曰夫賣交者謂見利而/忘義也若寄父為功臣而又)
(執刼雖摧吕禄以安/社稷誼存君親可也)孝景前三年吴楚齊趙反上以寄
為將軍圍趙城十月不能下得俞(音/舒)侯欒布自平齊來
乃下趙城滅趙王自殺除國孝景中二年寄欲取平原
君為夫人(蘇林曰景帝王/皇后母臧兒也)景帝怒下寄吏有罪奪侯景
帝乃以商他子堅封為繆侯(徐廣曰繆者更/封邑名諡曰靖)續酈氏後
繆靖侯卒子康侯遂成立遂成卒子懷侯世宗立(徐廣/曰世)
(一作/他)世宗卒子侯終根立為太常坐法國除
汝隂侯夏侯嬰沛人也為沛廏司御每送使客還過沛
泗上亭與髙祖語未嘗不移日也嬰已而試補縣吏與
高祖相愛高祖戲而傷嬰人有告高祖(韋昭曰告白也/白高祖傷人)
高祖時為亭長重坐傷人(如淳曰為吏傷/人其罪重也)告故不傷嬰
(鄧展曰律有故乞鞫/高祖自告不傷人)嬰證之後獄覆嬰坐高祖擊嵗餘
掠笞數百終以是脫高祖高祖之初與徒屬欲攻沛也
嬰時以縣令史為高祖使上降沛一日高祖為沛公賜
嬰爵七大夫以為太僕從攻胡陵嬰與蕭何降泗水監
平(張晏曰胡陵平所止縣/何嘗紿之故與降也)平以胡陵降賜嬰爵五大夫
從擊秦軍碭東攻濟陽下戶牖破李由軍雍丘下以兵
車趣攻戰疾賜爵執帛常以太僕奉車從擊章邯軍東
阿濮陽下以兵車趣攻戰疾破之賜爵執珪復常奉車
從擊趙賁軍開封楊熊軍曲遇嬰從捕虜六十八人降
卒八百五十人得印一匱因復常奉車從擊秦軍雒陽
東以兵車趣攻戰疾賜爵封轉為滕公(徐廣曰令也駰/案鄧展曰今沛)
(郡公丘漢書曰嬰為/滕令奉車故號滕公)因復奉車從攻南陽戰於藍田芷
陽以兵車趣攻戰疾至霸上項羽至滅秦立沛公為漢
王漢王賜嬰爵列侯號昭平侯復為太僕從入蜀漢還
定三秦從擊項籍至彭城項羽大破漢軍漢王敗不利
馳去見孝惠魯元載之漢王急馬罷虜在後常蹶兩兒
欲棄之嬰常收竟載之徐行面雍樹乃馳(服䖍曰高祖/欲斬之故嬰)
(圍樹走也面向樹也應劭曰古者皆立乘嬰恐小兒墜/各置一面雍持之樹立也蘇林曰南陽人謂抱小兒為)
(雍樹面者大人以面首向臨/之小兒抱大人頸似懸樹也)漢王怒行欲斬嬰者十餘
卒得脫而致孝惠魯元於豐漢王既至滎陽收散兵復
振賜嬰食祈陽(徐廣曰祈/一作沂)復常奉車從擊項籍追至陳
卒定楚至魯益食玆氏漢王立為帝其秋燕王臧荼反
嬰以太僕從擊荼明年從至陳取楚王信更食汝陰剖
符世世勿絶以太僕從擊代至武泉雲中益食千戶因
從擊韓信軍胡騎晉陽旁大破之追北至平城為胡所
圍七日不得通高帝使使厚遺閼氏冒頓開圍一角高
帝出欲馳嬰固徐行弩皆持滿外向卒得脱益食嬰細
陽千戶復以太僕從擊胡騎句注北大破之以太僕擊
胡騎平城南三陷陳功為多賜所奪邑五百戶(漢書音/義曰時)
(有罪過奪邑/者以賜之)以太僕擊陳豨黥布軍陷陳卻敵益食千
戶定食汝陰六千九百戶除前所食嬰自上初起沛常
為太僕竟高祖崩以太僕事孝惠孝惠帝及高后德嬰
之脱孝惠魯元於下邑之間也乃賜嬰縣北第第一曰
近我以尊異之孝惠帝崩以太僕事高后高后崩代王
之來嬰以太僕與東牟侯入清宫廢少帝以天子法駕
迎代王代邸與大臣共立為孝文皇帝復為太僕八嵗
卒諡為文侯子夷侯竈立七年卒子共侯賜立三十一
年卒子侯頗尚平陽公主立十九嵗元鼎二年坐與父
御婢姦罪自殺國除
潁陰侯灌嬰者雎陽販繒者也高祖之為沛公畧地至
雍丘下章邯敗殺項梁而沛公還軍於碭嬰初以中涓
從擊破東郡尉於成武及秦軍於扛里疾鬭賜爵七大
夫從攻秦軍亳南開封曲遇戰疾力(服䖍曰/疾攻之)賜爵執帛
號宣陵君從攻陽武以西至雒陽破秦軍尸北北絶河
津南破南陽守齮陽城東遂定南陽郡西入武闗戰於
藍田疾力至霸上賜爵執珪號昌文君沛公立為漢王
拜嬰為郎中從入漢中十月拜為中謁者從還定三秦
下櫟陽降塞王還圍章邯於廢丘未拔從東出臨晉闗
擊降殷王定其地擊項羽將龍且魏相項他軍定陶南
疾戰破之賜嬰爵列侯號昌文侯食杜平鄉復以巾謁
者從降下碭以至彭城項羽擊大破漢王漢王遁而西
嬰從還軍於雍丘王武魏公申徒反(張晏曰秦将/降為公今反)從擊
破之攻下黄西收兵軍於滎陽楚騎來衆漢王乃擇軍
中可為車騎将者皆推故秦騎士重泉人(徐廣曰重/泉屬馮翊)李
必駱甲習騎兵今為校尉可為騎将漢王欲拜之必甲
曰臣故秦民恐軍不信臣臣願得大王左右善騎者傅
之(如淳曰傅音附/猶言隨從者)灌嬰雖少然數力戰乃拜灌嬰為中
大夫令李必駱甲為左右校尉将郎中騎兵擊楚騎於
滎陽東大破之受詔别擊楚軍後絶其餉道起陽武至
襄邑擊項羽之将項冠於魯下破之所将卒斬右司馬
騎将各一人(張晏曰主右方/之馬左亦如之)擊破柘公王武軍於燕西
(徐廣曰/柘屬陳)所将卒斬樓煩将五人(李竒曰樓煩縣名其人/善射騎故以名射士為)
(樓煩取其美稱未必樓煩/人也張晏曰樓煩胡國名)連尹一人(張晏曰大/夫楚官)擊王武
别将桓嬰白馬下破之所将卒斬都尉一人以騎度河
南送漢王到雒陽使北迎相國韓信軍於邯鄲還至敖
倉嬰遷為御史大夫三年以列侯食邑杜平鄉以御史
大夫受詔将郎中騎兵東屬相國韓信擊破齊軍於歴
下所将卒虜車騎将軍華母傷及將吏四十六人降下
臨菑得齊守相田光追齊相田横至嬴博破其騎所将
卒斬騎将一人生得騎将四人攻下嬴博破齊将軍田
吸於千乗所将卒斬吸東從韓信攻龍且留公於高密
卒斬龍且(文潁曰/所将卒)生得右司馬連尹各一人樓煩将十
人身生得亞将周蘭齊地已定韓信自立為齊王使嬰
别将擊楚将公杲於魯北破之轉南破辥郡長身虜騎
将一人攻博陽前至下相以東南僮取慮徐度淮盡降
其城邑至廣陵(漢書音義曰住/廣陵以禦敵)項羽使項聲辥公郯公
復定淮北嬰度淮北擊破項聲郯公下邳斬辥公下下
邳擊破楚騎於平陽遂降彭城虜柱國項陀降留辥沛
酇蕭相攻苦譙復得亞将周蘭與漢王會頤鄉(徐廣曰/苦縣有)
(頤/縣)從擊項籍軍於陳下破之所将卒斬樓煩将二人虜
騎将八人賜益食邑二千五百戶項籍敗垓下去也嬰
以御史大夫受詔将車騎别追項籍至東城破之所将
卒五人共斬項籍皆賜爵列侯降左右司馬各一人卒
萬二千人盡得其軍将吏下東城歴陽渡江破吳郡長
吳下(如淳曰雄/長之長也)得吳守遂定吳豫章會稽郡還定淮北
凡五十二縣漢王立為皇帝賜益嬰邑三千戶其秋以
車騎将軍從擊破燕王臧荼明年從至陳取楚王信還
剖符世世勿絶食潁陰二千五百戶號曰潁陰侯以車
騎将軍從擊反韓王信於代至馬邑受詔别降樓煩以
北六縣斬代左相破胡騎於武泉北復從擊韓信胡騎
晉陽下所将卒斬胡白題将一人(服䖍曰/胡名也)受詔并将燕
趙齊梁楚車騎擊破胡騎於硰石(服䖍曰/硰音沙)至平城為胡
所圍從還軍東垣從擊陳豨受詔别攻豨丞相侯敞軍
曲逆下破之卒斬敞及特将五人(文潁曰特/一之特也)降曲逆盧
奴上曲陽安國安平攻下東垣黥布反㠯車騎将軍先
出攻布别将於相破之斬亞将樓煩将三人又進擊破
布上柱國軍及大司馬軍又進破布别将肥誅(徐廣曰/一作銖)
嬰身生得左司馬一人所将卒斬其小将十人追北至
淮上益食二千五百戶布已破高帝歸定令嬰食潁陰
五千戶除前所食邑凡從得二千石二人别破軍十六
降城四十六定國一郡二縣五十二得将軍二人柱國
相國各一人二千石十人嬰自破布歸高帝崩嬰以列
侯事孝惠帝及呂太后太后崩呂禄等以趙王自置為
将軍軍長安為亂齊哀王聞之舉兵西且入誅不當為
王者上将軍呂禄等聞之乃遣嬰為大将将軍徃擊之
嬰行至滎陽乃與絳侯等謀因屯兵滎陽風齊王㠯誅
呂氏事齊兵止不前絳侯等旣誅諸呂齊王罷兵歸嬰
亦罷兵自滎陽歸與絳侯陳平共立代王為孝文皇帝
孝文皇帝於是益封嬰三千戶賜黄金千斤拜為太尉
三嵗絳侯勃免相就國嬰為丞相罷太尉官是嵗匈奴
大入北地上郡令丞相嬰将騎八萬五千往擊匈奴匈
奴去濟北王反詔乃罷嬰之兵後嵗餘嬰以丞相卒諡
曰懿侯子平侯阿代侯二十八年卒子强代侯十三年
强有罪絶二嵗元光三年天子封灌嬰孫賢為臨汝侯
續灌氏後八嵗坐行賕有罪國除
太史公曰吾適豐沛問其遺老觀故蕭曹樊噲滕公之
家及其素異哉所聞方其鼓刀屠狗賣繒之時豈自知
附驥之尾垂名漢庭德流子孫哉余與他廣通為言高
祖功臣之興時若此云
　
　
　
　
　
　
　
　
　
　
　史記集解卷九十五
