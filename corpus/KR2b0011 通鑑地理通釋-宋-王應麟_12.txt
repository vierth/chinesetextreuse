
　通鑑地理通釋卷十一　　宋　王應麟　撰
　　三國形勢攷上
春秋下陽不言虢虎牢不係鄭地有所必據城有所必
守王公設險以守其國大易之訓也作三國形勢攷
　　　蜀漢重鎮
通典蜀以漢中興勢白帝並為重鎮
漢中
　郡縣志後漢末張魯據漢中改為漢寧郡曹公討平
　之蜀先主破夏侯淵遂有其地為重鎮魏延蔣琬姜
　維相繼屯守唐為興元府(治南/鄭縣)黄權曰若失漢川則
　三巴不振楊洪曰漢中益州咽喉若無漢中則無蜀
　矣水經漢水又東黑水注之諸葛亮牋云朝發南鄭
　暮宿黑水通典漢中故城在南鄭縣東北華陽國志
　序秦資其富用兼天下漢祖階之奄有四海陳孔璋
　曰漢中地形險固四嶽三塗皆不及也趙開曰漢中
　之地後可據而安前可恃而進胡文定公曰魏人都
　許不恃方城而守襄陽蜀人都益不恃劒門而守漢
　中呉人都秣陵不恃大江而守荆渚(真氏曰古之為/國者必有重臣)
　(以當閫外之寄蜀以孔明/駐漢中呉以陸遜守荆渚)
馬鳴閣道
　魏徐晃傳與夏侯淵拒劉備於陽平備遣陳式等十
　餘營絶馬鳴閣道晃别征破之太祖曰此閣道漢中
　之險要喉咽也劉備欲斷絶外内以取漢中(寰宇記/馬鳴閣)
　(在利州/昭化縣)水經注褎水西北出衙嶺山東南逕大石門
　厯故棧道下谷俗謂千梁無柱也諸葛武侯與兄瑾
　書云前趙子龍(雲/)退軍燒壞赤崖以北閣道縁谷一
　百餘里其閣梁一頭入山腹其一頭立柱於水中今
　水大而急不可安柱此其窮極不可强也又云頃大
　水暴出赤崖以南橋閣悉壞時趙子龍與鄧伯苗(芝/)
　一戍赤崖屯田一戍赤崖口但得緑崖與伯苗相聞
　而已後魏延先退而焚之謂是道也(自後案舊修路/者無復水中柱)
　襃水又東南厯小石門門穿山通道六丈有餘(刻石/言永)
　(平中司隷楊厥所開/蓋因石牛道而廣之)蜀都賦曰岨以石門門在漢中
　之西裦中之北(郡縣志裦水源出興元府裦城縣西/衙嶺川裦城本漢裦中縣裦斜道一)
　(名石牛道張良令漢王燒絶棧道即此蔡澤謂應侯/曰君相秦棧道千里通於蜀漢類要利州馬鳴閣魏)
　(武曰此閣過漢中之/陰平乃咽喉之要路)
陽平關
　通典在興元府裦城縣西北曹公征張魯至陽平魯
　使弟衞據陽平關横山築城十餘里乗險夜襲破之
　先主進兵漢中屯陽平關姜維表後主分䕶陽安關
　口(陽安疑/即陽平)周地圖記裦谷西北有古陽平關水經沔
　水又東逕白馬戍南注云濜水南逕張魯治東水西
　山上庾仲雍謂山為白馬塞東對白馬城一名陽平
　關(呉賀邵曰劉氏據三關之險守重山之固張/瑩漢南記曰蜀有陽平江關白水為三關)
定軍山
　在興元府西縣東六十里先主自陽平南渡沔水縁
　山稍前於定軍興勢作營黄忠於漢中定軍山擊夏
　侯淵水經注沔陽故城蕭何所築南對定軍山(諸葛/武侯)
　(遺令葬/其山)郡縣志西縣本漢沔陽縣地十道記武鄉谷
　在南鄭縣孔明受封之地
沔水　漢水
　職方氏荆州其川江漢(黄氏曰江水自夷陵而下為/州界東流㑹于彭蠡漢水自)
　(房陵以下為州界/東南至漢陽入江)郡縣志漢水經南鄭縣去縣一百
　步水經及注大江出岷山(茂/州)東南在蜀郡氐道縣江
　水出峽厯荆門江陵華容至江夏沙羡縣(鄂/州)西北沔
　水從北來注之沔水出武都沮縣(興州今/沔州)東狼谷中
　漢水出鮒嵎山沔水東南流注漢曰沮口所謂沔漢
　者也(孔安國曰漾水東流為沔蓋與沔合/也至漢中為漢水是互相通稱矣)東逕沔陽
　(興元/府)南鄭西城(金/州)錫縣襄陽南過宜城縣(襄陽/府)鄀縣
　(郢/州)石城竟陵(復/州)又東南與陽口合至江夏沙羡縣北
　南入于江庾仲雍云沔水南至關城合西漢水漢水
　又東北合沮口同為漢水之源通典興元府金牛縣
　有嶓冢山禹導漾水至此為漢水亦曰沔水顔師古
　云漢上曰沔李氏曰四瀆惟江最大江發於岷逕䕫
　荆達揚而入於海此江之原也(易氏曰攷元和志岷/山近在茂州而江源)
　(逺在西徼在/松州之境)外自蜀而言江之外其水有七出於緜
　之神泉曰緜水出於什邡之章洛山曰洛水分流於
　永康之湔堰者湔水緜水自緜竹紫巖山逕德陽入
　雒洛水自什邡入雒湔水逕導江崇寧九隴濛陽亦
　入雒三水皆合於雒自雒逕懷安簡資富順至瀘與
　江水㑹總曰内水發源於江油之清川逕緜潼遂東
　至於合曰涪水發源於沔之青泥嶺逕大安利閬果
　至合於涪水㑹曰嘉陵水發源於小巴嶺逕巴蓬之
　伏虞西南以至於渠曰巴水出萬頃池逕明通又至
　渠與巴水合曰渠水巴渠二水既合逕廣安新明至
　合於嘉陵涪水㑹以達於渝而江始大此七水與江
　别合之大略也若分流出夷中入中國以附于江者
　有三曰青衣曰羊山曰馬湖青衣出來山徑嚴道洪
　雅夾江而下羊山出鐵豹嶺逕漢源出嘉定之南與
　青衣水合入于江馬湖自夷都流至敘亦入于江又
　有出於郡邑之山澤者則自岷峨而下㳂流以至於
　䕫不勝其衆其大者如盛山之萬頃池則釃流有四
　一入于渠三入于䕫惟漢水出嶓冢與江分流由漢
　金趨襄至江夏大别山始與江合此蜀衆水接連荆
　楚源流之大略也胡文定公曰欲固上流必保漢沔
漢樂二城
　蜀志建興七年諸葛武侯徙府營於南山下原上築
　漢樂二城通鑑築漢城於沔陽樂城於成固二縣屬
　漢中郡沔陽今興元府西縣成固今城固縣通典故
　西樂城在西縣西南武侯所立甚險固(輿地廣記城/固縣蜀改為)
　(樂/城)水經沔水又東逕西樂城北(注云在山上周三十/里城側有谷謂之容)
　(裘谷道通益州諸葛武侯築晉梁州刺史楊亮守之/為苻堅所敗後刺史姜守潘猛亦居此城東容裘溪)
　(注之水左有故城慿山即嶮四面/岨絶先主遣黄忠據之以拒曹公)姜維傳初先主留
　魏延鎮漢中皆實兵諸圍以禦外敵敵若來攻使不
　得入及興勢之役王平捍拒曹爽皆承此制維建議
　以為錯守諸圍雖合周易重門之義然適可禦敵不
　獲大利不若使聞敵至諸圍皆斂兵聚穀退就漢樂
　二城使敵不得入平旦重關鎮守以捍之有事之日
　令游軍並進以伺其虚於是令督漢中胡濟却住漢
　夀監軍王含守樂城䕶軍蔣斌守漢城又於西安建
　威武衞石門武城建昌臨逺皆立圍守(水經注華陽/國志曰蜀以)
　(城固為/樂城縣)
興勢
　郡縣志洋州興道縣本漢城固縣地後魏分置興勢
　縣治興勢山上唐武德元年置洋州貞觀二十三年
　改興道縣興勢山在縣北二十里蜀先主遣諸葛武
　侯出駱谷戍興勢山置烽火樓處處通照即此山後
　主延熙七年將軍王平守之魏將曹爽等攻不克即
　今興道縣通典今縣城即後魏儻城郡因自然隴勢
　形似盆緣外險内有大谷為盤道上數里及門水經
　漢水又東逕小城固南注云州治大城固移縣北故
　曰小城固城北百二十里有興勢坂漢水又東右㑹
　洋水(自城固南城南入三百八十里距南鄭四百/入十里洋州東北至京兆府六百四十里)
駱谷　子午谷　黄金谷
　唐地理志洋州興道縣有駱谷路南口曰儻谷北口
　曰駱谷黄金縣有子午谷路京城前直子午谷郡縣
　志儻谷一名駱谷在興道縣北三十里按駱谷在長
　安西南駱谷關在京兆府盩厔縣(今屬鳯/翔府)西南一百
　二十里武德開駱谷道以通梁州在今關外九里貞
　觀四年移於今所駱谷道漢魏舊路也南通蜀漢(魏/曹)
　(爽伐蜀諸軍入駱谷三百餘里不得前進駱谷路在/今洋州西北二十里州至谷四百二十里晉司馬勲)
　(出駱谷破趙咸壁于/懸駒去長安二百里)黄金水出黄金縣西北百畝山
　黄金谷去縣九里其谷水陸艱險語曰山水艱阻黄
　金子午魏曹爽由駱谷伐蜀蜀將王平拒之於興勢
　張旗幟至黄金谷謂此山也故鐵城在縣西北八十
　里城在山上險峻故以鐵為名氐帥楊難當寇漢川
　令薛健據黄金戍姜寶據鐵城宋遣梁州刺史蕭思
　話攻拔之驛即子午道也舊道在今金州安康縣界
　(梁王神念以舊道縁山避水橋梁多毁/别開乾路更名子午道即此路是也)輿地廣記駱
　谷路通長安(唐德宗僖宗幸/興元皆出此)通典黄金戍在黄金縣
　西北八十里張魯所築(南接漢川北枕古道險固之/極黄金縣乾德四年省入真)
　(符/縣)洋有子午駱谷饒風關為蜀門户(國家於駱谷口/置石佛堡子午)
　(谷口置陽嶺寨西城路置渭門寨分水寨皆備禦之/要魏張郃由子午欲攻漢中曹真從子午道南入漢)
　(順帝詔益州刺史罷子午道通裦斜路注子午/道平帝時王莽通之從杜陵直絶南山徑漢中)三秦
　記曰長安正南山名秦嶺谷名子午郡縣志子午谷
　在京兆府長安縣南百里王莽通子午道因置此關
　魏遣鍾㑹統十萬餘衆分從斜谷駱谷子午谷趨漢
　中晉桓温伐秦命司馬勲出子午道今洋州東二十
　里曰龍亭此入子午谷之路至谷六百六十里唐廣
　德二年盜竄伏南山子午等五谷(顔氏曰今京城直/南山有谷通梁漢)
　(道者名子午谷北山是子南山是午共為/子午道水經注直水北出子午谷巖嶺下)蜀志王平
　傳若賊分向黄金平率千人下自臨之水經漢水又
　東逕小大黄金南注云山有黄金峭水北對黄金谷
　有黄金戍傍山依峭嶮折七里氐掠漢中岨此為戍
　與鐵城相對一城在山上一城在山下嶮峻故以金
　鐵名漢中記曰自西城涉黄金峭寒泉嶺陽都坂類
　要黄金縣在川東北百三十里黄金戍在縣西北八
　十里(薛氏曰金房南蔽䕫峽西接梁洋荆梁之/間一控扼也國初征蜀嘗由此以襲䕫州)
白帝(永安/)
　通典䕫州為蜀重鎮先主敗於夷陵退屯白帝改為
　永安其後呉將全琮來襲不克(奉節縣有白帝/城本漢魚復縣)郡縣
　志永安宫在奉節縣東七里先主改魚復為永安白
　帝山即州城所據也與赤甲山接初公孫述殿前井
　有白龍出因號白帝城城周迴七里西南二里因江
　為池東臨瀼溪唯北一面小差逶迤羊腸數轉然後
　得上水經江水東逕魚復縣故城南注故魚國左傳
　楚伐庸魚人逐之是也巴東郡治白帝山城周迴二
　百八十步北縁馬嶺接赤甲山其平處南北相去八
　十五丈東西十七丈又東傍瀼溪即以為隍西南臨
　大江呉朱績傳宻書結蜀使為并兼之慮蜀遣閻宇
　將兵五千增白帝守張氏曰武侯之治蜀也東屯白
　帝以備呉南屯夜郎以備蠻北屯漢中以備魏(後漢/注魚)
　(復縣故城在今䕫州人復縣北赤/甲城是西魏改人復唐更名奉節)
八陣圖
　郡縣志在䕫州奉節縣西七里寰宇記在縣西南七
　里荆州圖副云永安宫南一里渚下平磧上周迴四
　百十八丈中有諸葛武侯八陣圖聚細石為之各高
　五尺廣十圍厯然棊布縱橫相當中間相去九尺正
　中開南北巷悉廣五尺凡六十四聚或為人散亂及
　為夏水所没冬水退復依然如故盛𢎞之荆州記云
　壘西聚石為八行(魚復縣西聚細石/為壘方可數百步)行八聚聚間相
　去二丈因曰八陣既成自今行師庶不覆敗八陣及
　壘皆圖兵勢行藏之權自後深識者所不能了桓温
　伐蜀經之以為常山蛇勢此蓋意言之(蘇氏曰八行/為六十四蕝)
　水經江又東逕諸葛亮圖壘南薛氏曰圖之可見者
　三一在沔陽之高平舊壘(郡縣志在興元府西縣東/南十里武侯壘門石為圖)
　一在新都之八陣鄉(郡縣志在成都府新都縣北十/九里寰宇記在縣北三十里彌)
　(牟鎮李膺益州記云稚子闕北五里武侯八陣圖土/城四門中起六十四魁八八為行魁方一丈高三尺)
　一在魚復永安宫南江灘水上(洞當中黄龍騰鳥飛/折衝虎翼握機衡陣)
　(之法本諸呉方圓牝牡衝/方罘置車輪雁行之制)蔡氏曰八陣有二一在魚
　復(石磧迄/今如故)一在廣都(土壘今已殘/破不可考)世傳風后握機文
　則魚復圖之注馬隆八陣贊又握機文之注成都圖
　經云八陣凡三在䕫者六十有四方陣法也在彌牟
　者一百二十有八當頭陣法也在棊盤市者二百五
　十有六下營法也(南市一名棊盤市/武侯陣營基也)興元志西縣亦
　有之則八陣凡四薛氏曰漢都肄已有孫呉六十四
　陳竇憲嘗勒八陣擊匈奴晉馬隆又用八陳以復涼
　州陳勰持白虎幡以武侯遣法敎五營士是則武侯
　之前既有八陳後亦未嘗亡也今有馬隆握竒圖贊
　其傳起於風后嚴從曰武侯所習風后五圖也桓温
　云是常山蛇勢徒妄言耳常山蛇者法出孫子謂之
　率然葢高直陣也(水經注沔陽定軍山東名高平是/亮宿營處營東即八陣圖也遺基)
　(畧在難識殷芸小說於/漢中積石作八陣圖)杜牧注孫子云數起於五而
　終於八今䕫州諸葛武侯以石縱橫八行布為方陣
　竒正之出皆生於此竒亦為正之正正亦為竒之竒
　彼此相用循環無窮也諸葛出斜谷以兵少但能正
　用六數今盩厔司竹園乃有舊壘司馬以四十萬步
　騎不敢決戰蓋知其能也通典後魏柔然犯塞刁雍
　上表採諸葛八陣之法為平地禦寇之方後周信州
　舊治白帝陸騰徙之於八陣灘北洪氏曰八陣魁六
　十有四重易之卦也却月魁二十有四作易之畫也
　畫起於圓而神故却月之形圓卦定於方以知故八
　陣之體方方居前而圓居後卦自畫始方自圓生也
　壁門直袤曲折翼其傍則陰陽二物握竒則有虛一
　之象李靖問對太宗曰六花陣法出何術靖曰臣所
　本諸葛亮八陣法也大陣包小陣大營包小營隅落
　鈎連曲折相對古制如此臣為圖因之故外畫之方
　内環之圓是成六花俗所號耳太宗曰内圓外方何
　謂也靖曰方生於正圓生於竒方所以矩其步圓所
　以綴其旋是以步數定於地行綴應於天步定綴齊
　則變化不亂八陣為六武侯之舊法
　　　魏重鎮
通典魏東自廣陵夀春合肥沔口西陽襄陽重兵以備
呉西自隴西南安祁山漢陽陳倉重兵以備蜀
廣陵
　通典今之揚州春秋時屬呉左傳呉城䢴溝以通江
　淮是也秦屬九江郡漢屬荆國更屬呉景帝更名江
　都國武帝更名廣陵國後漢為廣陵郡魏為重鎮(文/帝)
　(黄初六年征呉幸廣陵故城臨江觀兵見江濤歎曰/天所以限南北也使張遼乘舟與曹休至海陵留遼)
　(屯江/都)嘉平後屬呉(孫亮建興二年使/衛尉馮朝城廣陵)東晉末以廣陵
　控扼三齊故青兖二州刺史皆鎮於此宋兼置南兖
　州治此北齊曰東廣州復曰南兖州後周為呉州隋
　初為揚州又為江都郡唐初為兖州後改為䢴州又
　改為揚州秦氏曰凡稱揚州者東漢指厯陽或夀春
　或曲阿中原自魏至周指夀春或合肥江左自呉至
　陳指建業或㑹稽隋唐五代乃指廣陵廣陵在二漢
　時為呉國江都廣陵國廣陵郡宋為南兖州北齊為
　東廣州後周為呉州唐初亦為䢴州其為揚州自隋
　始也郡縣志廣陵在江都縣北四里州城正直其上
　大江西北自六合縣界流入晉祖逖擊檝中流自誓
　之所南對丹徒之京口舊濶四十餘里今濶十八里
　(城本呉王濞所築當呉魏時廣陵下邳九江江夏四/郡邊魏皆與魏為交爭之地  合瀆渠在江都縣東)
　(二里本呉掘䢴溝以通江淮之水路也夫差自廣陵/城東南築䢴城下掘深溝謂之䢴江亦曰刋溝自江)
　(東北通射陽湖今謂之/官河亦謂之山陽瀆)
夀春
　水經淮水東流與潁口㑹東北流逕夀春縣故城西
　通典夀春郡後漢揚州刺史領郡六治於此魏曰淮
　南郡仍揚州為重鎮母丘儉諸葛誕為刺史鎮於此
　誕城在夀春縣東一里鄧艾行陳潁已東至夀春且
　田且守三國時江淮為戰爭之地其間數百里無復
　人居晉平呉其人各還本復立為淮南兼置揚州(領/郡)
　(十八治/於此)東晉亦為重鎮晉伏滔正淮論云夀揚南引
　汝潁之利東連三呉之富(呉郡與呉興/丹陽為三呉)北接梁宋平
　途不過七百西援陳許水陸不出千里外有江湖之
　阻内保淮淝之固龍泉之陂良疇萬頃舒六之貢利
　盡蠻越元帝永昌中豫州刺史祖約自譙還鎮於此
　後或治江北或治江南無定所宋義熙十一年劉義
　慶又鎮此齊兼置豫州為重鎮(高帝遣垣崇祖鎮夀/陽謂曰夀春賊之所)
　(衝深為之備魏大將王肅送劉昶兵二十萬掩/至敗還高閭曰夀陽盱眙淮陰淮南之本原也)永元
　初守將裴叔業以城降魏(後魏曰/揚州)梁武普通七年克
　之置南豫州後降魏陳大建五年復得夀陽為豫州
　隋改夀州夀春縣東晉改夀陽今縣東四十餘里宋
　殷琰築四壘於此今安豐軍古夀春也其城築自楚
　考烈王徙都而經始焉南北剖分為疆場戰爭之地
　謝𤣥肥水之陽却苻秦百萬之師劉仁瞻堅壁自守
　周世宗攻之三年不能下世宗不能久處淮南蓋仁
　瞻當其衝㑹夀州不守不可越之而有淮南唐氏曰
　自古天下裂為南北其得失皆在淮南呉不得淮南
　而鄧艾理之故呉并於晉陳不得淮南而賀若弼理
　之故陳并於隋南得淮則足以拒北北得淮則南不
　得自保矣南齊志夀春淮南一都之㑹地方千餘里
　有陂田之饒漢魏揚州所治北拒淮水(周氏曰自晉/至宋皆以夀)
　(陽為重魏寇少至則淮泗諸郡堅守以待救援大至/則發民而歸夀陽蓋夀陽不陷則魏兵雖深入垂瓠)
　(終憂援兵之突至又前有彭城故為守易齊既擇人/以守夀陽又有胊山在其東故守亦非難郡縣志其)
　(地城臨淝水北有八公山在南即/淮水自東晉至今常為要害之地)
合肥
　郡國志九江郡合肥縣(後漢注故城/在今廬州北)郡縣志廬州本
　廬子國春秋舒國之地漢分淮南置廬江郡後漢廬
　江在皖建安中曹公謂劉馥可任以東南之事以為
　揚州刺史單馬造合肥空城建立州治合肥縣西二
　里故城是也建安二年張遼守之孫權帥十萬師攻
　圍遼以八百人破之明帝青龍元年滿寵都督揚州
　諸軍鎮於此請於合肥縣西北三十里立新城(表曰/合肥)
　(城南臨江湖北達夀春賊攻圍之得據水為勢官軍/救之尚先破賊大軍然後圍乃得解賊往甚易兵救)
　(甚難宜移城西三十里有竒險可依立城/固守此為引賊平地而掎其歸路從之)權自出欲
　圍新城以其逺水積二十日不敢下船乃上岸曜兵
　明年又至新城無功而還諸葛恪圍城亦不克魏明
　帝云先帝東置合肥南守襄陽西固祁山賊來輒破
　於三城之下地有所必爭也合肥晉亦為重鎮(梁改/合州)
　(隋改/廬州)合肥縣本漢舊縣淮水與肥水合故曰合肥(應/劭)
　(曰夏水出父城東南至此與淮合乾道新城記云魏/築二壘於白渡港亦號合肥城非今州城也合肥志)
　(云新城在合肥縣西北之新城鄉何承天曰曹孫之/霸才均智侔江淮之間不居者數百里魏捨合肥退)
　(保新城呉城江陵移入南岸濡須之戍家停羨溪王/基傳孫權再至合肥一至江夏其後全琮出廬江朱)
　(然寇襄陽皆/無功而還)
沔口
　文聘傳與夏侯尚圍江陵使聘别屯沔口止石梵自
　當一隊孫權以五萬衆自圍聘於石陽聘堅守不動
　追擊破之通典沔口建安十五年文聘為江夏太守
　鎮焉呉軍屢攻不拔魏初有之青龍後屬呉即今漢
　陽郡輿地廣記漢陽軍漢陽縣本安陸縣地漢屬江
　夏東晉置沌陽縣隋置漢津縣屬復州改曰漢陽唐
　屬沔州廢屬鄂州周置漢陽軍漢入江處謂之沔口
　漢末魏及呉人皆以為重鎮(呉嘉禾三年陸遜諸/葛瑾屯江夏沔口)晉
　陶侃傳王貢擊侃督䕶鄭攀於沌陽又敗朱伺於沔
　口齊張沖傳梁王出沔口圍魯山城郡縣志魯山一
　名大别山在漢陽縣東北一百步山前枕蜀江北帶
　漢水漢水一名沔水西自汊川縣界流入(禹貢漢至/大别南入)
　(于江蔡氏曰大别/入江在今漢陽縣)水經注魯山左即沔水口沔左有
　却月城(荆州記沌陽縣至沔/口水北有却月城)沙羡縣治也黄祖所守
　(祖横兩䝉衝/挾守沔口)郡縣志却月故城在漢陽縣北三里(周/囘)
　(一里八十/步高六尺)黄祖所守處(漢陽圖經云梁武帝築漢口/城以守魯山三國以前多稱)
　(漢而不言沔三國以後多稱沔而不言漢漢沔一水/南都賦注曰漢水源出隴西經武都至武關山歴南)
　(陽界出沔/口入江)
西陽　石陽
　郡縣志黄州魏為重鎮黄初中呉先揚言欲畋江北
　豫州刺史滿寵度其必襲西陽先為之備孫權聞之
　退還西陽故城在黄岡縣東南一百三十里(輿地廣/記黄岡)
　(本漢西/陵縣地)漢縣屬江夏(晉為西陽國齊置齊安郡隋置/黄州光州光山縣本漢西陽縣)
　(寰宇記故西陽城在光/州出山縣西二十里)石陽故城在黄陂縣西二十
　三里呉征江夏圍石陽不克而還即此黄陂縣劉表
　為荆州刺史以此地當江漢之口懼呉侵軼使黄祖
　於此築城鎮遏因名黄城鎮(後周置/黄陂縣)白沙關西至大
　關六十里在黄州西二百四十里北至光州界二十
　五里大活關東北至光州二百八里西至安州澧山
　關一百里在縣北二百里穆陵(唐志作/木陵)關在麻城縣
　西北八十八里(在穆陵/山上)陰山關北至光州殷城縣(省/入)
　(固/始)二百里在州東北二百十里水經江水左逕赤鼻
　山南又東逕西陽郡南(江水東逕積布山南即西陽/尋陽二郡界也蘄州廣濟縣)
　(有積布山晉志魏文分汝南立弋陽郡治西陽今光/州光山縣晉為弋陽郡治黄州黄岡縣晉屬弋陽郡)
　(寰宇記晉永嘉後始移西/陽置故邾城上流五里)
襄陽
　郡縣志襄州荆豫二州之域於周諸國則穀鄧鄾盧
　羅若之地秦兼天下自漢以北為南陽郡(今鄧/州)漢以
　南為南郡(今荆/州)後漢建安十三年魏武平荆州置襄
　陽郡自赤壁之敗魏失江陵而荆州都督治無常處
　呉將諸葛瑾陸遜皆數入其境自羊公鎮襄陽呉不
　復入東晉僑立南雍州(西魏改襄州因/州南襄水為名)襄陽去江陵
　陸道五百里勢同輔車無襄陽則江陵受敵自東晉
　庾翼為荆州刺史將事北伐遂鎮襄陽北接宛洛跨
　對樊沔為荆郢之北門代為重鎮襄陽縣本漢舊縣
　屬南郡在襄水之陽揚豫都督王昶言今屯宛去襄
　陽三百餘里有急不足相赴遂徙屯新野(今鄧州穰/縣司馬懿)
　(曰襄陽水陸之衝禦/寇要地不可失也)通典魏徐晃守之蜀將關羽攻
　不下(關羽攻樊城遣别將圍襄陽晉庾亮曰襄陽北/接宛許南阻漢水庾翼曰襄陽荆楚之舊西接)
　(益梁與關隴指斥北去洛河不盈千里土沃田良方/城險峻水路流通轉運無滯進可以掃盪秦趙退可)
　(以保據上流水經注城北/枕沔水即襄陽縣之故城)胡氏曰襄陽上流門户北
　通汝洛西帶秦蜀南遮湖廣東瞰呉越欲退守江左
　則襄陽不如建鄴欲進圖中原則建鄴不如襄陽欲
　禦强寇則建鄴襄陽乃左右臂也(後漢郡國志注荆/州記曰襄陽舊楚)
　(之北津從襄陽渡江經南陽出方關是周鄭晉衞之/道其東津經江夏出平睪關是通陳蔡齊宋之道)
樊
　郡縣志襄州臨漢縣本漢鄧縣古樊城仲山甫之國
　也縣城南臨漢水魏曹仁處樊蜀將關侯圍樊㑹漢
　水暴長乃以舟師攻之故鄧城在縣東北二十二里
　鄧塞故城在縣東南二十二里南臨宛水阻一小山
　號曰鄧塞魏常於此治舟艦以伐呉陸士衡表稱下
　江漢之卒浮鄧塞之舟謂此也輿地廣記襄陽府鄧
　城縣後置樊城縣後周省唐改安養曰臨漢復改鄧
　城有樊城鎮(曹操救樊駐軍摩陂摩陂在穎川郟縣/今潁昌府郟縣魏明帝改陂曰龍陂城)
　(曰龍/城)
柤中　沮中
　呉志赤烏四年朱然圍樊諸葛瑾取柤中朱然傳赤
　烏五年征柤中注襄陽記曰柤中在上黄界(上黄縣/宋初屬)
　(襄/陽)去襄陽一百五十里魏時夷王梅敷兄弟部曲萬
　餘家屯此分布在中廬宜城西山􁆘沔二谷中土地
　平敞宜桑麻有水陸良田沔南之膏腴沃壤謂之柤
　中九年復征柤中(音/租)郡縣志柤山在襄州南漳縣(漢/臨)
　(沮/縣)東北一百八里朱然諸葛瑾從沮中乘山險道北
　出柤中去襄陽城百五十里蓋以地山相近因名或
　云司馬宣王鑿八疊山開路於此停租(通典南漳縣/有地名柤中)
　(呉朱然/屯處)宋何承天曰襄陽之屯民居星散晉宣王謂
　宜徙沔南以實水北曹爽不用果亡沮中(沮中即今/襄陽南沮)
　(水左右地地理志房陵東山沮水所出至郢入/江水經注枝江縣舊治沮中後移出百里洲)鄭獬
　襄州宜城縣木渠記曰木渠襄沔舊記所謂木里溝
　者也出於中廬之西山擁􁆘水走東南四十五里徑
　宜城之東北而入于沔後漢王寵守南郡復鑿蠻水
　與之合於是溉田六千餘頃至曹魏時夷王梅敷弟
　兄於其地聚民萬餘家據而食之謂之柤中故當時
　號柤中為天下膏腴呉將朱然嘗兩提精兵爭其地
　不得
隴西　南安
　晉志隴西郡治襄武(唐渭/州縣)南安郡治獂道(唐渭州/隴西縣)水
　經注獂道獂戎邑也漢靈帝别為南陽郡通典渭州
　秦置隴西郡以居隴坻之西為名漢分立南安郡魏
　置鎮守在此鄧艾曰狄道隴西南安祁山各當有守
　彼專為一我分為四(隴西縣漢獂道地立南安郡於/此隋改為縣輿地廣記鞏州隴)
　(西縣本襄武縣地舊有隴西縣/在襄武之東置南安郡後廢)
狄道
　通典蘭州魏為重鎮蜀將姜維攻狄道不克狄道縣
　秦漢舊縣宋熙寧五年置熙州
漢陽
　晉志天水郡漢明改漢陽治上邽通典涼州領郡十
　治於此魏為重鎮晉分為天水及武陽兩郡兼置秦
　州領郡六治於此唐為秦州(秦國始封之邑今郡有/秦亭秦國是也諸葛武)
　(侯云率益州之/衆出秦川謂此)
段谷
　通典秦州上邽縣有段谷水姜維為鄧艾破於此水
　經注藉水又東合段溪水出西南馬門溪東北流蘇
　氏曰鄧艾縋兵於蜀中非劉禪之庸則百萬之師可
　以坐縳
斜谷
　魏曹真以漢人數入請由斜谷伐之詔司馬懿泝漢
　水由西城與真㑹漢中諸將或欲由子午谷或欲由
　武威陳羣諫曰斜谷阻險轉運有鈔截之虞漢志右
　扶風武功縣斜水出衙領山北至郿入渭續漢志武
　功縣(今郿/縣也)有斜谷注西征賦注曰裦斜谷在長安西
　南南口裦北口斜百七十里其水南流西都賦右界
　裦斜注梁州記曰萬石城泝漢上七里有裦谷南口
　曰裦北口曰斜長四百七十里水經渭水東逕武功
　縣北注渭水於縣斜水自南注之水出縣西南衙領
　山北歴斜谷逕五丈原東郡縣志鳯翔府郿縣城亦
　曰斜城城南當斜谷因以為名(五丈原在郿縣/西南二十五里)
陳倉
　水經注陳倉縣有陳倉山(在縣南/十里)山上有寶雞祠(今/鳯)
　(翔府寶/雞縣也)榮氏開山圖注伏羲徙治陳倉陳倉水出陳
　倉山下東南流注于渭水又東與陽溪合上承斜水
　自斜谷分注綏陽溪北届陳倉入渭諸葛武侯與兄
　瑾書曰有綏陽小谷雖山崖絶重溪水縱横難用行
　軍者邏候往來要道通人今使前軍砍治此道以向
　陳倉足以扳連賊勢使不得分兵東行郡縣志陳倉
　城魏太和中將軍郝昭所築武侯進兵攻距二十餘
　日引去今城有上下二城相連上城是秦文公築下
　城是郝昭築(水經注今灄水對/城是與昭相禦處)通典今縣東二十里
　故城是(三交城在寶雞縣四十六里司馬懿與武侯/相距所築西京賦陳寶鳴雞在焉三秦記太)
　(白山南有/陳倉山)
祁山
　郡縣志祁山在成周長道縣東十里(長道熙寧六年/屬岷州今西和)
　(州/)漢水逕其南有諸葛武侯壘壘之左右猶有豐草
　蓋武侯所植也(本漢上/祿縣地)水經注祁山在嶓冢之西七
　十許里山上有城極為嚴固漢水逕其南城南三里
　有武侯故壘壘之左右猶豐茂宿草蓋武侯所植也
　在上邽西南二百四十里開山圖曰漢陽西南有祁
　山九州之名岨武侯表言祁山去沮五百有民萬戸
　魏牽招傳孔明在祁山遣使連結軻比能比能至故
　北地石城與相首尾郡縣志木馬山在利州景谷縣
　西南二十五里諸葛武侯出祁山木牛流馬於此造
　作因以名之(六合掌運圖祁山堡在西和州長道鎮/圖經云祁山去秦之天水縣三十里山)
　(圍六七里/高數十丈)
黎陽
　漢屬魏郡水經注黎侯國也晉灼曰黎山在其南河
　水逕其東今黎山東北有縣故城山在城西城慿山
　岨河本屬衞州端拱元年建通利軍後為濬州有黎
　陽山大伾也寰宇記以為黎侯寓衞居之故縣得名
　述征記黎陽城西袁譚城城南又有一城曹公攻譚
　所築(杜牧曰黎陽距白馬津三十里輿地廣記開德/府臨河縣漢黎陽縣地隋析黎陽置五代屬澶)
　(州/)
官渡
　郡國志滎陽有鴻溝水文穎曰於滎陽下引河東南
　為鴻溝即官渡水也後漢注官渡即古之鴻溝在今
　鄭州中牟縣(今屬開/封府)北官渡口是也水經注莨蕩渠
　左逕陽武縣故城南東為官渡水又逕曹公壘北有
　高臺謂之官渡臺在中牟城北世又謂中牟臺袁紹
　臨官渡起土山地道以逼壘公亦起高臺以捍之即
　中牟臺也今臺北土山猶在山之東紹舊營遺基並
　存(郡縣志官渡臺亦名曹公臺在中牟縣北十二里/裴松之北征記曰中牟臺下臨汴水是為官渡袁)
　(曹壘尚/存焉)
白馬
　後漢注縣屬東郡今滑州白馬縣也故城在今縣東
　(括地志白馬故城在滑州/衞南縣西南二十四里)白馬山在縣東北三十四
　里津與縣取此山為名水經注黎陽東岸有故城竹
　書紀年梁取枳道與鄭鹿鄭鹿即是城也今城内有
　故臺謂之鹿鳴臺又謂鹿鳴城(郡縣志在白馬縣北/三十里王𤣥謨自滑)
　(臺走/鹿鳴)亦曰鹿鳴津又曰白馬濟津之東南有白馬城
　衞文公東徙渡河都之故濟取名焉袁紹攻劉延於
　白馬即此處寰宇志黎陽縣(濬/州)東黎陽津一名白馬
　津澶州臨河縣有白馬城郡縣志白馬故關在衞州
　黎陽縣東一里五步(白馬津即此地後改名黎陽津/此白馬津之北岸慕容德徙滑)
　(臺至黎陽津冰合夜濟改為天橋津高齊移石濟關/於此造橋改名白馬關周世宗北征命學士為文祭)
　(白馬祠秉筆者疑其所出訪於尹拙/拙厯數郡國祠白馬者凡十餘處)
延津
　左傳注陳留酸棗縣北有延津郡國志注酸棗即鄭
　廩延之地水經河水東至酸棗縣西濮水東出焉河
　水又東北通謂之延津(注石勒號/為靈昌津)又右逕滑臺城(注/城)
　(即鄭廩延邑下有延津春秋傳孔悝載伯姬于平陽/行于延津是也廩延南故城即衞之平陽亭今人謂)
　(此津為/延夀津)郡縣志延津在衞州衞縣西二十六里曹公
　遣于禁度河守延津即此地延津即靈昌津也在滑
　州靈昌縣東北二十二里左傳廩延曹公北救劉延
　至延津皆此津也(輿地廣記開封府酸棗縣有延津/唐志衞州新鄉縣東南有故延津)
　(關衞縣熙寧六年省為鎮入黎陽新鄉省為鎮入汲/縣晉載記石勒赴金墉濟自大堨先是流澌風猛軍)
　(至冰泮清和勒以為神/靈之助命曰靈昌津)
潼關
　郡縣志在華州華陰縣東北三十九里古桃林塞也
　(左傳晉使詹嘉處瑕以守桃/林之塞注云華陰縣東潼關)關西一里有潼水因以
　名關又云河在關内南流衝激關山因謂衝關(水經/注潼)
　(激關山因/謂潼關)按秦函谷關在漢𢎞農縣即靈寶縣(陜/州)西
　南十二里故關是也今大路在北本非衿束之要漢
　武元鼎三年楊僕為樓船將軍本宜陽人(今福/昌縣)恥居
　關外請以家僮七百人徙關於新安帝從之即新安
　縣(河南/府)東一里函谷故關是也初平二年董卓脅獻
　帝西幸長安出函谷關自此已前其關並在新安至
　建安十六年曹公破馬超於潼關是中間徙於今所
　(通典云國之巨/防史官闕載)今歴二處而至河潼上躋高隅俯視
　洪流盤紆峻極實謂天險河之北岸則風陵津北至
　蒲關六十餘里河山之險邐迤相接自此西望川途
　曠然蓋神明之奥區帝宅之户牖(通典本名衝關河/自龍門南流衝激)
　(華山東故/以為名)黄巷坂在虢州閿鄉縣西北二十五里即
　潼關路也水經注河水自潼關東北流水側有長坂
　謂之黄巷坂東出通謂之函谷關岸高道陿車不得
　方軌魏武征韓遂馬超連兵此地今河之西有曹公
　壘潘岳西征賦遡黄巷以濟潼(灌水注之北流逕通/谷亦謂通谷水東北)
　(注于河述征記所謂潼谷水或說因水以名/吕氏曰安祿山黄巢之入長安因潼關失守)書放牛
　桃林之野注云在華山東(山海經夸父之山其北林/名曰桃林廣圍三百里)
　三秦記桃林塞在長安東四百里(西京賦注桃林/在閿鄉南谷中)晉
　地道記漢𢎞農函谷關有桃林寰宇記自陜州靈寶
　縣已西至潼關皆是也(隋置桃林縣唐更名靈寶/縣西南境即古桃林之野)今
　攷古函谷關在陜州靈寶縣西南潼關在華州華陰
　縣自潼關至函谷歴陜華二州之地俱謂之桃林塞
　蘇氏曰曹公既滅二袁吕布劉表欲遂取江東而不
　克既破馬超韓遂欲并舉巴蜀而不果
滎陽汴水
　地理志卞水在滎陽縣西南水經汳水出陰溝于浚
　儀縣北注陰溝即蒗蕩渠也汳受旃然水丹泌亂流
　于武德絶河南入滎陽合汳南豐曾氏曰昔禹于滎
　澤下分大河為陰溝出之淮泗至浚儀西北復分二
　渠其後或曰鴻溝始皇疏之以灌魏郡者是也或曰
　浪宕渠自滎陽五池口來往鴻溝者是也或曰浚儀
　渠漢明帝時循河流故瀆作渠渠成流注浚儀者是
　也或曰石門渠靈帝時於敖城西北累石為門以遏
　渠口者是也石門渠東合濟水與河渠東注至敖山
　之北而兼汴水又東至滎陽之北而旃然之水東流
　入汴滎陽之西有廣武二城汴水自二城間小澗中
　東流而出濟水至此乃絶桓温將通之而不果者晉
　太和之中也劉裕浚之始有湍流奔注而岸善潰塞
　裕更疏鑿以漕運者義熙之間也皇甫誼發河南丁
　夫百萬開之起滎澤入淮千有餘里更名之曰通濟
　渠者隋大業之初也裴耀卿言江南租船自淮南北
　泝鴻溝轉相輸納於河陰含嘉太原等倉凡三年運
　米七百萬石者唐開元之際也後世因其利焉太宗
　嘗命張洎論著其興鑿漕運之本末如此宋至道之
　間也蘇氏曰自淮泗入河必道於汴世謂隋煬帝始
　通汴入泗禹時無此水道以疑禹貢之言此特學者
　考之不詳禹貢九州之末皆記入河水道而淮泗獨
　不能入河帝都所在理不應爾意其必開此道以通
　之其後或為鴻溝或為官渡或為汴上下百餘里間
　不可必知然皆引河水而注之淮泗也晉王濬伐呉
　杜預與之書曰自江入淮逾於泗汴泝河而上振旅
　還都王濬舟師之盛古今絶倫而自汴泝河可以班
　師則汴水之大小當不減於今又足以見秦漢魏晉
　皆有此水道非煬帝創開也(薛氏曰禹貢揚州貢路/自江順流入海又自淮)
　(泗入菏泝泲入河傳謂呉王夫差始通邗溝以禹貢/考之淮南虞夏之間無水道也易氏曰揚之貢在北)
　(者可徑達淮泗在南者邗溝未開無道入淮必㳂/江海以達淮泗至淮泗則與徐州同貢以達于河)後
　山陳氏曰漢末河入于汳(即汴/字)灌注兖豫永平中導
　汳自滎陽别而東北至千乗入于海而河於是故瀆
　在新渠之南水經注所謂絶河而受索自此始隋開
　皇中因漢之舊導河于汳大業初合河索為通濟渠
　别而東南入于淮而故道竭今于畿為白溝於宋為
　沙於單為石梁於徐為汳而入於南清(南清故/泗也)郡縣
　志汴渠在河南府河陰縣南二百五十步本漢滎陽
　縣地(即古莨蕩渠河/陰後屬孟州)九域志汴水古通濟渠也(郡縣/志汴)
　(州浚儀縣琵琶溝水西自中牟縣界流入通濟渠隋/煬帝欲幸江都自大梁城西南鑿渠引汴水即莨宕)
　(渠/也)
故市　烏巢
　袁氏輜重萬餘乗在故市烏巢郡縣志故市城在鄭
　州管城縣西北三十里晉地理志烏巢在酸棗縣東
　南水經濟瀆東逕酸棗縣之烏巢澤北注澤在酸棗
　之東南(酸棗本秦舊縣屬陳留郡隋開/皇十六年屬滑州今屬開封府)
鄧塞
　郡縣志鄧塞故城在襄州臨漢縣(本漢鄧縣地/今鄧城縣)東南
　二十二里南臨宛水阻一小山號曰鄧塞昔孫文臺
　破黄祖於此山下魏常於此裝治舟艦以伐呉陸士
　衡表稱下江漢之卒浮鄧塞之舟謂此也(故鄧城在/縣東北二)
　(十二/里)今按陸士衡辯亡論魏氏浮鄧塞之舟下漢陰
　之衆(注水經注曰鄧塞者即鄧城東北小山因之以/為鄧塞漢陰漢水之南也莊子曰子貢南遊于)
　(楚過漢陰九域志/穀城縣有鄧塞鎮)
　蘇氏曰項籍有取天下之才而無取天下之慮曹操
　有取天下之慮而無取天下之量劉備有取天下之
　量而無取天下之才三人者終其身無成焉
　
　通鑑地理通釋卷十一
