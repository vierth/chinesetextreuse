
　　唐正議大夫行秘書少監琅邪縣開國子顔師古注
　張陳王周傳第十
張良字子房其先韓人也大父開地(應劭曰大父祖/父開地名也)相
韓昭侯宣惠王襄哀王父平相釐王(師古曰釐/讀曰僖)悼惠王
悼惠王二十三年平卒卒二十歲秦滅韓良少未宦事
韓(○宋祁曰宦/疑是嘗字)韓破良家僮三百人弟死不葬悉以家
財求客刺秦王為韓報仇以五世相韓故(師古曰從昭/侯至悼惠王)
(凡五/君)良嘗學禮淮陽東見倉海君(晋灼曰海神也如淳/曰東夷君長也師古)
(曰二説並非蓋當時賢者之號/也良既見之因而求得力士)得力士為鐵椎重百二
十斤秦皇帝東游至博狼沙中(服䖍曰河南陽武南地/名也今有亭師古曰狼)
(音/浪)良與客狙擊秦皇帝(師古曰狙謂密伺之/音千豫反字本作覷)誤中副車
(師古曰副/謂後乗也)秦皇帝大怒大索天下(師古曰索捜也/索音山客反)求賊
急甚良乃更名姓亡匿下邳(師古曰/更改也)良嘗閒從容歩游
下邳圯上(服䖍曰圯音頥楚人謂橋曰圯應劭曰汜水/之上也文穎曰沂水上橋也師古曰下邳之)
(水非汜水也又非沂水服説是也○臣佖曰按從水乃/詩云江有汜及今有汜水縣字音詳里反據許慎説文)
(云東楚謂橋為圯在土部本從土傳寫蓋誤從汜合從/土作頥音與下文直墮其履汜下並作圯字校定劉攽)
(曰予謂若本實作圯則應劭無縁觧作汜上疑汜亦自/為頥音而釋為橋也譬如贍辭作澹辭矣然則汜字從)
(水亦未為誤而校定亦未宜從土也宋祁曰舊本汜從/水張佖改作土謂從水者是江有汜之汜音詳里反余)
(謂佖説非也近胡旦作圯橋賛字從水旦碩儒也予嘗/問之旦曰汜音頥何所疑憚説文從圯蓋本字原後人)
(從水未容無義佖改從土奈應注為汜水之汜/又何以辨應之誤耶用此尤見張佖之率爾也)有一老
父衣褐至良所(師古曰褐制若裘今道士所服/者是○宋祁曰褐制若䘮服)直墮其
履圯下(師古曰直猶故/也一曰正也)顧謂良曰孺子下取履良愕然
欲歐之(師古曰愕驚貌也/歐撃也音一口反)為其老廼彊忍下取履因跪
進父以足受之笑去(○宋祁曰浙/本作笑而去)良殊大驚父去里所
復還(師古曰行一/里許而還來)曰孺子可教矣後五日平明與我期
此良因怪跪曰諾(○劉攽曰怪字合在因字上/宋祁云浙本怪字下有之字)五日平
明良往父已先在怒曰與老人期後何也去後五日蚤
會(師古曰放良令去戒以後㑹也其下亦同蚤/音早○宋祁曰注文蚤音早當作蚤古早字)五日雞
鳴往父又先在復怒曰後何也去後五日復蚤來五日
良夜半往有頃父亦來喜曰當如是出一編書(師古曰/編謂聨)
(次之也聨簡牘以為/書故云一編編音鞭)曰讀是則為王者師後十年興十
三年孺子見我濟北穀城山下黄石即我已(師古曰已/語終之辭)
遂去不見旦日視其書廼太公兵法良因異之常習誦
(○宋祁云一本/誦下有讀字)居下邳為任俠項伯嘗殺人從良匿後
十年陳渉等起良亦聚少年百餘人景駒自立為楚假
王在留(○宋祁云浙/本作在陳留)良欲往從之行道遇沛公沛公將
數千人略地下邳遂屬焉沛公拜良為廐將(服䖍曰/官名也)良
數以太公兵法　沛公沛公喜常用其䇿良為它人言
皆不省(師古曰/省視也)良曰沛公殆天授(師古曰/殆近也)故遂從不去
沛公之薛見項梁共立楚懐王良乃説項梁曰君已立
楚後韓諸公子横陽君成賢(○宋祁云浙本/韓字上有而字)可立為王
益樹黨(師古曰廣立六國/之後共攻秦也)項梁使良求韓成立為韓王
以良為韓司徒與韓王將千餘人西畧韓地得數城秦
輙復取之往來為游兵潁川沛公之從雒陽南出轘轅
良引兵從沛公下韓十餘城擊楊熊軍沛公廼令韓王
成留守陽翟與良俱南攻下宛西入武關沛公欲以二
萬人擊秦嶢關下軍(師古曰/嶢音堯)良曰秦兵尚彊未可輕臣
聞其將屠者子賈豎易動以利(師古曰商賈之人志無/逺大譬猶僮豎故云賈)
(豎/)願沛公且留壁使人先行為五萬人具食益張旗幟
諸山上為疑兵(師古曰皆所以表己軍之/多誇示敵人幟音式志反)令酈食其持
重寶㗖秦將(師古曰㗖音徒/濫反觧在髙紀)秦將果欲連和俱西襲咸
陽(師古曰欲與漢王和而隨漢兵襲咸/陽○宋祁云浙本襲字上有共字)沛公欲聽之良
曰此獨其將欲叛士卒恐不從不從必危不如因其解
擊之(師古曰解/讀曰懈)沛公廼引兵擊秦軍大破之逐北至藍
田再戰秦兵竟敗遂至咸陽秦王子嬰降沛公沛公入
秦宮室帷帳狗馬重寶婦女以千數意欲留居之樊噲
諫沛公不聼良曰夫秦為無道故沛公得至此為天下
除殘去賊宜縞素為資(晋灼曰資質也欲令沛公反秦/奢泰服儉素以為資師古曰縞)
(白素也音工老反○宋祁/曰注文資字舊本作質)今始入秦即安其樂此所謂
助桀為虐且忠言逆耳利於行毒藥苦口利於病(○宋/祁曰)
(逆耳苦口疑作/逆於耳苦於口)願沛公聼樊噲言沛公廼還軍覇上項
羽至鴻門欲擊沛公項伯夜馳至沛公軍私見良欲與
俱去良曰臣為韓王送沛公今事有急亡去不義廼具
語沛公沛公大驚曰為之奈何良曰沛公誠欲背項王
邪沛公曰鯫生説我距關毋内諸侯(服䖍曰鯫音七垢/反鯫小人也臣瓉)
(曰楚漢春秋鯫姓師古/曰服説是也音才垢反)秦地可王也故聽之良曰沛公
自度能郤項王乎(師古曰郤/音丘略反)沛公黙然曰今為奈何良
因要項伯見沛公沛公與伯飲為壽結婚令伯具言沛
公不敢背項王所以距關者備它盗也項羽後解語在
羽傳漢元年沛公為漢王王巴蜀賜良金百溢(服䖍曰/二十兩)
(曰溢師古曰秦以溢/名金若漢之論斤也)珠二斗良具以獻項伯漢王亦因
令良厚遺項伯使請漢中地(服䖍曰本不盡與/漢中故請求之)項王許
之漢王之國良送至褒中遣良歸韓良因説漢王燒絶
棧道(師古曰棧/道閣道也)示天下無還心以固項王意廼使良還
行燒絶棧道(師古曰還謂歸還韓且行/且燒所過之處皆燒之也)良歸至韓聞項
羽以良從漢王故不遣韓王成之國與俱東至彭城殺
之時漢王還定三秦良乃遺項羽書曰漢王失職欲得
關中如約即止不敢東(○宋祁曰敢字/下疑有復字)又以齊反書遺
羽曰齊與趙欲并滅楚項羽以故北擊齊良廼間行歸
漢漢王以良為成信侯從東擊楚至彭城漢王兵敗而
還至下邑(師古曰梁地之/縣也今屬宋州)漢王下馬踞鞍而問曰吾欲
捐關已東等棄之誰可與共功者(師古曰捐關已東謂/不自有其地將以與)
(人令其立功/共破楚也)良曰九江王布楚梟將(師古曰梟謂/最勇健也)與項
王有隙彭越與齊王反梁地此兩人可急使而漢王之
將獨韓信可屬大事當一面(師古曰屬委/也音之欲反)即欲捐之捐
之此三人楚可破也漢王乃遣隨何説九江王布而使
人連彭越(師古曰與/相連結也)及魏王豹反使韓信特將北擊之
(師古曰特獨也/專任之使將也)因舉燕伐齊趙然卒破楚者此三人力
也良多病未嘗特將兵(○宋祁云舊/本云持兵將)常為畫䇿臣時時
從漢三年項羽急圍漢王於滎陽漢王憂恐與酈食其
謀橈楚權(師古曰橈弱也音/女教反其字從木)酈生曰昔湯伐桀封其後
把武王誅紂封其後宋今秦無德(○宋祁云浙/本徳字作道)伐滅六
國無立錐之地陛下誠復立六國後此皆争戴陛下德
義願為臣妾德義已行南面稱伯楚必歛衽而朝(師古/曰衽)
(衣襟/也)漢王曰善趣刻印先生因行佩之(師古曰趣讀曰/促佩謂授與六)
(國使/帶也)酈生未行良從外來謁漢王漢王方食曰客有為
我計橈楚權者具以酈生計告良曰於子房何如良曰
誰為陛下畫此計者陛下事去矣漢王曰何哉良曰臣
請借前箸以籌之(張晏曰求借所食之箸用指畫也或/曰前世湯武箸明之事以籌度今時)
(之不若也師古曰或/説非也箸音直庻反)昔湯武伐桀紂封其後者度能制
其死命也(師古曰度/音大各反)今陛下能制項籍死命乎其不可
一矣武王入殷表商容閭(師古曰商容殷賢人也/里門曰閭表謂顯異之)式箕
子門(師古曰式亦表也一説至/其門而撫車式所以敬之)封比干墓今陛下能乎
其不可二矣發鉅橋之粟(服䖍曰鉅橋倉名也師古曰/許慎云鉅鹿之大橋有漕粟)
(也/)散鹿臺之財(臣瓉曰鹿臺臺名今在朝歌城中師/古曰劉向云鹿臺大三里髙千尺也)以
賜貧窮今陛下能乎其不可三矣殷事以畢偃革為軒
(蘇林曰革者兵車革輅軒者朱軒/也如淳曰偃武備而治禮樂也)倒載干戈示不復用
(○宋祁曰/載作戴)今陛下能乎其不可四矣休馬華山之陽示
無所為今陛下能乎其不可五矣息牛桃林之壄(晋灼/曰在)
(𢎞農閺郷南谷中師古曰山海經云夸父之山北有林/焉名曰桃林廣圍三百里即謂此也其山谷今在閺郷)
(縣東南湖城縣西南/去湖城三十五里)天下不復輸積(○宋祁云浙本/天字上有示字)今
陛下能乎其不可六矣且夫天下游士離親戚棄墳墓
(師古曰離者言其乖避而委離之以從漢也○宋祁曰/離親戚浙本離作左左者言其乖避而委離之若只作)
(離字則不/湏用注也)去故舊從陛下者但日夜望咫尺之地今乃
立六國後唯無復立者(師古曰既立六國後土地皆盡/無以封功勞之人故云無復立)
(者唯發/語之辭)游士各歸事其主從親戚反故舊陛下誰與取
天下乎其不可七矣且楚唯毋彊六國復橈而從之(服/䖍)
(曰唯當使楚無彊彊則六國弱而從之晋灼曰當今唯/楚大無有彊之者若復立六國皆橈而從之陛下焉得)
(而臣之乎師古/曰服説是也)陛下焉得而臣之其不可八矣誠用此
謀陛下事去矣漢王輟食吐哺罵曰豎儒幾敗廼公事
(師古曰輟止也哺食在口中者/也幾近也哺音捕幾音鉅依反)令趣銷印(師古曰趣/讀曰促)後
韓信破齊欲自立為齊王(○宋祁曰齊王/上疑有假字)漢王怒良説
漢王漢王使良授齊王信印語在信傳五年冬漢王追
楚至陽夏南(師古曰夏/音工雅反)戰不利壁固陵諸侯期不至良
説漢王漢王用其計諸侯皆至語在髙紀漢六年封功
臣良未嘗有戰鬬功髙帝曰運籌䇿帷幄中決勝千里
外子房功也自擇齊三萬户良曰始臣起下邳與上會
留此天以臣授陛下陛下用臣計幸而時中臣願封留
足矣不敢當三萬户廼封良為留侯與蕭何等俱封(○/宋)
(祁云浙本/封作拜)上已封大功臣二十餘人(○宋祁云浙/本無上字)其餘
日夜争功而不決(○宋祁云浙/本無而字)未得行封上居雒陽南
宮從復道望見諸將(師古曰復/讀曰複)往往數人偶語上曰此
何語良曰陛下不知乎此謀反耳上曰天下屬安定何
故而反(師古曰屬近也言近/始安屬音之欲反)良曰陛下起布衣與此屬
取天下今陛下已為天子而所封皆蕭曹故人所親愛
而所誅者皆平生仇怨今軍吏計功天下不足以徧封
此屬畏陛下不能盡封又恐見疑過失及誅故相聚而
謀反耳上廼憂曰為將奈何良曰上平生所憎羣臣所
共知誰最甚者上曰雍齒與我有故怨數窘辱我(服䖍/曰未)
(起之時與我有故怨也師/古曰毎以勇力困辱髙祖)我欲殺之為功多不忍良曰
今急先封雍齒以示羣臣羣臣見雍齒先封則人人自
堅矣於是上置酒封雍齒為什方侯(蘇林曰漢中縣也/師古曰地理志屬)
(廣漢非漢中也今/則屬益州什音十)而急趣丞相御史定功行封(師古曰/趣音促)
羣臣罷酒皆喜曰雍齒且侯我屬無患矣劉敬説上都
關中上疑之左右大臣皆山東人多勸上都雒陽雒陽
東有成臯西有殽黽(師古曰殽山也黽池也音湎○宋/祁曰注文當作殽殽山也黽黽池)
(也/)背河郷雒其固亦足恃(師古曰郷/讀曰嚮)良曰雒陽雖有此
固其中小不過數百里田地薄四面受敵此非用武之
國夫關中左殽函右隴蜀沃野千里(師古曰沃者溉灌/也言其土地皆有)
(溉灌之利/故云沃野)南有巴蜀之饒北有胡苑之利(師古曰謂安/定北地上郡)
(之北與胡相接之地可以/畜牧者也飬禽獸謂之苑)阻三面而固守獨以一面東
制諸侯諸侯安定河渭漕輓天下西給京師(師古曰輓/引也輓音)
(晩/)諸侯有變順流而下足以委輸此所謂金城千里天
府之國(師古曰財物所聚謂之府言關中之/地物産饒多可備贍給故稱天府也)劉敬説是
也於是上即日駕西都關中良從入關性多疾即道引
不食穀(孟康曰服辟榖藥而/静居行氣道讀曰導)閉門不出歲餘上欲廢太
子立戚夫人子趙王如意大臣多争未能得堅決也呂
后恐不知所為或謂呂后曰留侯善畫計上信用之呂
后乃使建成侯呂澤劫良曰君常為上謀臣今上日欲
易太子(師古曰言日/日欲易之)君安得髙枕而臥(師古曰/安焉也)良曰始
上數在急困之中幸用臣䇿今天下安定以愛欲易太
子骨肉之間雖臣等百人何益呂澤彊要曰為我畫計
良曰此難以口舌爭也顧上有所不能致者四人(師古/曰顧)
(念也四人謂園公綺里季夏黄/公甪里先生所謂商山四皓也)四人年老矣皆以上嫚
娒士(師古曰嫚與慢/同娒古侮字)故逃匿山中義不為漢臣然上髙
此四人今公誠能毋愛金玉璧帛令太子為書卑辭安
車因使辨士固請宜來(師古曰宜/應得其來)來以為客時從入朝
令上見之則一助也於是呂后令呂澤使人奉太子書
卑辭厚禮迎此四人四人至客建成侯所漢十一年黥
布反上疾欲使太子往擊之四人相謂曰凡來者將以
存太子太子將兵事危矣廼説建成侯曰太子將兵有
功即位不益(師古曰太子嗣君貴已極/矣雖更立功位無加益矣)無功則從此受
禍且太子所與俱諸將皆與上定天下梟將也今廼使
太子將之此無異使羊將狼皆不肯為用其無功必矣
臣聞母愛者子抱今戚夫人日夜侍御趙王常居前上
曰終不使不肖子居愛子上(○劉攽曰曰/字後人妄加)明其代太子
位必矣君何不急請呂后承間為上泣(師古曰因/空隙之時)言黥
布天下猛將善用兵今諸將皆陛下故等夷(師古曰夷/平也言故)
(時皆/齊等)廼令太子將此屬莫肯為用且布聞之鼓行而西
耳(師古曰擊鼓而/行言無所畏)上雖疾彊載輜車卧而䕶之(師古曰/輜車衣)
(車也䕶謂/監領諸將)諸將不敢不盡力上雖苦彊為妻子計於是
呂澤夜見呂后(○宋祁云浙本/夜字上有立字)呂后承間為上泣而言
如四人意上曰吾惟之豎子固不足遣(師古曰/惟思也)廼公自
行耳(師古曰廼/公汝父也)於是上自將而東羣臣居守皆送至霸
上良疾彊起至曲郵(師古曰在新豐西/今俗謂之郵頭)見上曰臣宜從
疾甚楚人剽疾願上愼毋與楚爭鋒(師古曰剽/音匹妙反)因説上
令太子為將軍監關中兵上謂子房雖疾彊卧傅太子
是時叔孫通已為太傅良行少傅事漢十二年上從破
布歸疾益甚愈欲易太子良諫不聼因疾不視事叔孫
太傅稱説引古以死爭太子上陽許之猶欲易之及宴
置酒太子侍四人者從太子年皆八十有餘湏眉皓白
衣冠甚偉(師古曰所以/謂之四皓)上怪問曰何為者四人前對各
言其姓名上廼驚曰吾求公避逃我今公何自從吾兒
游乎四人曰陛下輕士善罵臣等義不辱故恐而亡匿
今聞太子仁孝恭敬愛士天下莫不延頸願為太子死
者故臣等來上曰煩公幸卒調䕶太子(師古曰調謂和/平之䕶謂保安)
(之/)四人為壽已畢趨去上目送之(師古曰以目瞻/之訖其出也)召戚
夫人指視曰(師古曰視/讀曰示)我欲易之彼四人為之輔羽翼
已成難動矣呂氏眞廼主矣(師古曰/廼汝也)戚夫人泣涕上曰
為我楚舞吾為若楚歌(師古曰若/亦汝也)歌曰鴻鵠髙飛一舉
千里(師古曰鵠/音胡督反)羽翼以就横絶四海(師古曰就成也絶/謂飛而直度也)
横絶四海又可奈何雖有矰繳尚安所施(師古曰繳弋/射也其矢為)
(矰矰音増繳/音之若反)歌數闋(師古曰闋盡也曲/終為闋音口穴反)戚夫人歔欷流
涕(師古曰歔音虚欷/音稀又音許氣反)上起去罷酒竟不易太子者良本
招此四人之力也良從上擊代出竒計下馬邑及立蕭
相國(服䖍曰何時未為相/國良勸髙祖立之)所與從容言天下事甚衆(師/古)
(曰從音千容反○宋祁曰/浙本所與字下有上字)非天下所以存亡故不著(師/古)
(曰著謂書之於/史著音竹助反)良廼稱曰家世相韓及韓滅不愛萬金
之資為韓報仇彊秦天下震動今以三寸舌為帝者師
封萬户位列侯此布衣之極於良足矣願棄人間事欲
從赤松子游耳(師古曰赤松子仙人號也神農時為雨/師服水玉教神農能入火自燒至昆山)
(上常止西王母石室隨風雨上/下炎帝少女追之亦得仙俱去)廼學道欲輕舉(師古曰/道謂仙)
(道/)髙帝崩呂后德良廼彊食之(師古曰食/讀曰飤)曰人生一世
間如白駒之過隙(師古曰解/在魏豹傳)何自苦如此良不得已彊
聼食後六歲薨諡曰文成侯良始所見下邳圯上老父
與書者(○宋祁云浙/本圯作汜)後十三歲從髙帝過濟北果得穀
城山下黄石取而寶祠之及良死并葬黄石毎上冢伏
臘祠黄石子不疑嗣侯孝文三年坐不敬國除
陳平陽武户牗郷人也(師古曰陽武縣名屬/陳留户牗者其郷名)少時家貧
好讀書治黄帝老子之術有田三十畆與兄伯居伯常
耕田縱平使游學平為人長大美色人或謂平貧何食
而肥若是其嫂疾平之不親家生産曰亦食糠覈耳(孟/康)
(曰覈麥糠中不破者也晋灼曰/覈音紇京師人謂麤屑為紇頭)有叔如此不如無有伯
聞之逐其婦棄之及平長可取婦富人莫與者(○宋祁/云浙本)
(作莫/肯與)貧者平亦媿之乆之户牗富人張負有女孫五嫁
夫輙死人莫敢取平欲得之邑中有大喪平家貧侍喪
以先往後罷為助張負既見之喪所獨視偉平(師古曰/視而悦)
(其竒/偉)平亦以故後去負隨平至其家家廼負郭窮巷(師/古)
(曰負謂/偝也)以席為門然門外多長者車轍張負歸謂其子
仲曰吾欲以女孫予陳平(○宋祁云越本無孫予二字/劉攽曰吾欲以女陳平女下)
(疑少一/與字)仲曰平貧不事事(師古曰不事/産業之事)一縣中盡笑其
所為獨奈何予之女負曰固有美如陳平長貧者乎卒
與女為平貧廼假貸幣以聘(師古曰貸/音土戴反)予酒肉之資以
内婦負戒其孫曰毋以貧故事人不謹事兄伯如事廼
父事嫂如事廼母(師古曰/廼汝也)平既取張氏女資用益饒游
道日廣里中社平為宰(師古曰主/切割肉也)分肉甚均里父老曰
善陳孺子之為宰平曰嗟乎使平得宰天下亦如此肉
矣陳渉起王使周市略地立魏咎為魏王與秦軍相攻
於臨濟平已前謝兄伯(服䖍曰謝語其/兄伯往事魏也)從少年往事魏
王咎為太僕説魏王王不聼人或讒之平亡去項羽略
地至河上平往歸之從入破秦賜爵卿(張晏曰禮秩/如卿不治事)項
羽之東王彭城也漢王還定三秦而東殷王反楚項羽
廼以平為信武君將魏王客在楚者往擊殷降而還項
王使項悍拜平為都尉(師古曰悍/音下旦反)賜金二十溢居無何
(師古曰無何/猶言無幾時)漢攻下殷項王怒將誅定殷者平懼誅廼
封其金與印使使歸項王而平身間行杖劒亡渡河船
人見其美丈夫獨行疑其亡將要下當有寶器金玉目
之欲殺平平心恐乃解衣臝而佐刺船(師古曰自露其/形示無所懐挾)
船人知其無有廼止平遂至脩武降漢因魏無知求見
漢王漢王召入是時萬石君石奮為中㳙受平謁平等
十人俱進賜食王曰罷就舍矣平曰臣為事來所言不
可以過今日於是漢王與語而説之(師古曰説/讀曰悦)問曰子
居楚何官平曰為都尉是日拜平為都尉使參乗典䕶
軍諸將盡讙(師古曰讙嚻而議也○宋祁/曰一本作譁注云譁嚻而議)曰大王一日
得楚之亡卒未知髙下而即與共載使監䕶長者漢王
聞之愈益幸平遂與東伐項王至彭城為楚所敗引師
而還收散兵至滎陽以平為亞將屬韓王信軍廣武絳
灌等或讒平曰(師古曰舊説云絳絳侯周勃也灌灌嬰/也而楚漢春秋髙祖之臣别有絳灌疑)
(昧之文不/可據也)平雖美丈夫如冠玉耳其中未必有也(孟康/曰飾)
(冠以玉光好外/見中非所有也)聞平居家時盜其嫂(師古曰盜/猶私也)事魏王
不容亡而歸楚歸楚不中又亡歸漢(師古曰中/音竹仲反)今大王
尊官之令䕶軍臣聞平使諸將金多者得善處金少者
得惡處平反覆亂臣也願王察之漢王疑之以讓無知
問曰有之乎無知曰有漢王曰公言其賢人何也對曰
臣之所言者能也陛下所問者行也今有尾生孝已之
行(如淳曰孝已髙宗之子有孝行師古/曰尾生古之信士一説即微生髙)而無益於勝敗
之數陛下何暇用之乎今楚漢相距臣進竒謀之士顧
其計誠足以利國家耳(師古曰/顧念也)盜嫂受金又安足疑乎
漢王召平而問曰吾聞先生事魏不遂事楚而去(師古/曰遂)
(猶竟○宋祁曰/注末當有也字)今又從吾遊信者固多心乎平曰臣事
魏王魏王不能用臣説故去事項王項王不信人其所
任愛非諸項即妻之昆弟雖有竒士不能用臣居楚聞
漢王之能用人故歸大王臝身來不受金無以為資誠
臣計畫有可采者願大王用之使無可用者大王所賜
金具在請封輸官得請骸骨漢王乃謝厚賜拜以為䕶
軍中尉盡䕶諸將諸將廼不敢復言其後楚急擊絶漢
甬道圍漢王於滎陽城漢王患之請割滎陽以西和項
王弗聼漢王謂平曰天下紛紛何時定乎平曰項王為
人恭敬愛人士之亷節好禮者多歸之至於行功賞爵
邑重之(師古曰言/愛惜之)士亦以此不附今大王嫚而少禮士
之亷節者不來然大王能饒人以爵邑士之頑頓耆利
無耻者亦多歸漢(如淳曰頑頓謂無亷隅也師/古曰頓讀曰鈍耆讀曰嗜)誠各去
兩短集兩長天下指麾即定矣然大王資㑄人(師古曰/資謂天)
(性也㑄/古侮字)不能得亷節之士顧楚有可亂者(師古曰/顧念也)彼項
王骨骾之臣亞父鍾離昧龍且周殷之屬(師古曰昧音/秣且音子閭)
(反/)不過數人耳大王能出捐數萬斤金行反閒閒其君
臣以疑其心(師古曰閒/音居莧反)項王為人意忌信讒必内相誅
漢因舉兵而攻之破楚必矣漢王以為然乃出黄金四
萬斤予平恣所為不問出入平既多以金縱反閒於楚
軍宣言諸將鍾離昧等為項王將功多矣然終不得列
地而王欲與漢為一以滅項氏分王其地項王果疑之
使使至漢漢為太牢之具舉進(師古曰舉/鼎爼而來)見楚使即陽
驚曰以為亞父使廼項王使也復持去以惡草具進楚
使(服䖍曰去肴肉更以惡草之具/○宋祁云浙本作菜草之具)使歸具以報項王果
大疑亞父(○宋祁云浙本果字/上復有項王二字)亞父欲急擊下滎陽城
項王不信不肯聼亞父亞父聞項王疑之廼大怒曰天
下事大定矣君王自為之願乞骸骨歸(○宋祁曰/乞當作賜)歸未
至彭城疽發背而死(師古曰疽癕瘡/也音千余反)平廼夜出女子二
千人滎陽東門楚因擊之平廼與漢王從城西門出去
(○宋祁曰出/去當作夜出)遂入關收聚兵而復東明年淮隂侯信破
齊自立為假齊王使使言之漢王漢王怒而罵平躡漢
王(孟康曰躡謂/躡漢王足)漢王寤廼厚遇齊使使張良往立信為
齊王於是封平以户牗郷用其計䇿卒滅楚漢六年人
有上書告楚王韓信反髙帝問諸將諸將曰亟發兵阬
豎子耳(師古曰亟急/也音居力反)髙帝黙然以問平平固辭謝曰(○/宋)
(祁曰一本固作/因然作固為長)諸將云何上具告之平曰人之上書言
信反人有聞知者乎曰未有曰信知之乎曰弗知平曰
陛下兵精孰與楚(師古曰/與如也)上曰不能過也平曰陛下將
用兵有能敵韓信者乎上曰莫及也平曰今兵不如楚
精將弗及而舉兵擊之是趣之戰也(師古曰趣/讀曰促)竊為陛
下危之上曰為之奈何平曰古者天子廵狩㑹諸侯南
方有雲夢(師古曰楚澤名夢音/莫風反又讀如本字)陛下第出偽游雲夢(師/古)
(曰第但也語聲/急也它皆類此)會諸侯於陳陳楚之西界信聞天子以
好出游其勢必郊迎謁(師古曰出其/郊逺迎謁也)而陛下因禽之特
一力士之事耳(○宋祁云浙本/特字上有此字)髙帝以為然廼發使告
諸侯會陳吾將南游雲夢上因隨以行行至陳楚王信
果郊迎道中髙帝豫具武士見信即執縛之語在信傳
遂會諸侯於陳還至雒陽與功臣剖符定封封平為户
牗侯世世勿絶平辭曰此非臣之功也上曰吾用先生
計謀戰勝克敵非功而何平曰非魏無知臣安得進上
曰若子可謂不背本矣(師古曰/若如也)廼復賞魏無知其明年
平從擊韓王信於代至平城為匈奴圍七日(○宋祁曰/圍字上疑)
(有所/字)不得食髙帝用平竒計使單于閼氏解圍以得開
(師古曰閼/氏音焉支)髙帝既出其計祕世莫得聞髙帝南過曲逆
(孟康曰中/山蒲隂縣)上其城望室屋甚大曰壯哉縣吾行天下獨
見雒陽與是耳顧問御史曲逆戸口幾何對曰始秦時
三萬餘户間者兵數起多亡匿今見五千餘户於是詔
御史更封平為曲逆侯(○宋祁曰曲逆漢書元無音文/文選載陸士衡髙祖功臣頌曲)
(逆宏逹好謀能斷注/曲區句反逆音遇)盡食之除前所食户牗平自初從
至天下定後常以䕶軍中尉從擊臧荼陳豨黥布凡六
出竒計輙益邑封竒計或頗祕世莫得聞也髙帝從擊
布軍還病創徐行至長安燕王盧綰反上使樊噲以相
國將兵擊之既行人有短惡噲者(師古曰陳其短失過/惡於上謂譛毁之它)
(皆類/此)髙帝怒曰噲見吾病廼幾我死也(孟康曰幾幸我/死也幾音冀)
用平計召絳侯周勃受詔牀下曰陳平乗馳傳載勃代
噲將(師古曰傳音張戀反○宋/祁云景祐本無陳字校添)平至軍中即斬噲頭二
人既受詔馳傳未至軍行計曰樊噲帝之故人功多(師/古)
(曰行計謂於道中且計也○宋/祁曰注文道中字下當有行字)又呂后女弟呂嬃夫有
親且貴帝以忿怒故欲斬之即恐後悔寜囚而致上令
上自誅之未至軍為壇以節召樊噲噲受詔即反接(師/古)
(曰反縛/兩手也)載檻車詣長安而令周勃代將兵定燕平行聞
髙帝崩(師古曰未至京師/於道中聞髙帝崩)平恐呂后及呂嬃怒廼馳傳
先去逢使者詔平與灌嬰屯於滎陽平受詔立復馳至
宮哭殊悲因奏事喪前呂后哀之曰君出休矣平畏讒
之就(師古曰就成也言畏/讒毒己者得其成計)因固請之得宿衞中(○宋祁/曰之字)
(可/刪)太后廼以為郎中令日傅教帝(如淳曰/傅相之)是後呂嬃讒
廼不得行樊噲至即赦復爵邑惠帝六年相國曹參薨
安國侯王陵為右丞相平為左丞相
王陵沛人也始為縣豪髙祖微時兄事陵及髙祖起沛
入咸陽陵亦聚黨數千人居南陽不肯從沛公及漢王
之還擊項籍陵廼以兵屬漢項羽取陵母置軍中陵使
至則東郷坐陵母欲以招陵(師古曰郷/讀曰嚮)陵母既私送使
者泣曰願為老妾語陵善事漢王漢王長者毋以老妾
故持二心妾以死送使者遂伏劒而死項王怒亨陵母
陵卒從漢王定天下以善雍齒雍齒髙祖之仇陵又本
無從漢之意以故後封陵為安國侯陵為人少文任氣
好直言為右丞相二歲惠帝崩髙后欲立諸呂為王問
陵陵曰髙皇帝刑白馬而盟曰非劉氏而王者天下共
擊之今王呂氏非約也太后不説(師古曰説/讀曰悦)問左丞相
平及絳侯周勃等皆曰髙帝定天下王子弟今太后稱
制欲王昆弟諸呂無所不可太后喜罷朝陵讓平勃曰
始與髙帝唼血而盟諸君不在邪(師古曰唼小歠也音/所甲反○宋祁云浙)
(本無/而字)今髙帝崩太后女主欲王呂氏諸君縱欲阿意背
約何面目見髙帝於地下乎平曰於面折廷爭臣不如
君(師古曰廷爭謂/當朝廷而諫爭)全社稷安劉氏後君亦不如臣陵無
以應之於是呂太后欲廢陵廼陽遷陵為帝太傅實奪
之相權陵怒謝病免杜門竟不朝請(師古曰杜塞也閉/塞其門也請音才)
(性反杜字本/作□音同)十年而薨陵之免呂太后徙平為右丞相
以辟陽侯審食其為左丞相(師古曰食/其音異基)食其亦沛人也
漢王之敗彭城西楚取太上皇呂后為質食其以舍人
侍呂后其後從破項籍為侯幸於呂太后及為相不治
(鄭氏曰不立治處使止宮中也李竒曰/不治丞相職事也師古曰李説是也)監宮中如郎中
令公卿百官皆因決事呂嬃常以平前為髙帝謀執樊
噲數讒平曰為丞相不治事日飲醇酒戲婦人平聞日
益甚呂太后聞之私喜面質呂嬃於平前(師古曰/質對也)曰鄙
語曰兒婦人口不可用顧君與我何如耳無畏呂嬃之
譛(師古曰/顧念也)呂太后多立諸呂為王平偽聼之(師古曰謂/且順從之)
(不乖/牾也)及呂太后崩平與太尉勃合謀卒誅諸呂立文帝
平本謀也審食其免相文帝立舉以為相(如淳曰舉猶/皆也衆人之)
(議皆以為勃平功多矣師古曰言文/帝以平勃俱舊臣有功皆欲以為相)太尉勃親以兵誅
呂氏功多平欲讓勃位廼謝病文帝初立怪平病問之
平曰髙帝時(○宋祁曰别本/帝上有皇字)勃功不如臣及誅諸呂臣
功亦不如勃願以相讓勃於是廼以太尉勃為右丞相
位第一平徙為左丞相位第二賜平金千斤益封三千
户居頃之上益明習國家事朝而問右丞相勃曰天下
一歲決獄幾何(師古曰臨朝問/也幾音居豈反)勃謝不知問天下錢穀
一歲出入幾何勃又謝不知汗出洽背(師古曰/洽需也)媿不能
對上亦問左丞相平平曰各有主者(○宋祁曰越/本無各字)上曰
主者為誰乎平曰陛下即問決獄責廷尉問錢穀責治
粟内史上曰茍各有主者而君所主何事也平謝曰主
臣(文穎曰惶恐之辭也猶今言死罪也孟康曰主臣主/羣臣也若今言人主晋灼曰主擊也臣服也言其擊)
(服惶恐之辭師古/曰文晋二説是也)陛下不知其駑下使待罪宰相(師古/曰駑)
(凡馬之稱非駿者也/故以自喻駑音奴)宰相者上佐天子理隂陽順四時
下遂萬物之宜(師古曰/遂申也)外填撫四夷諸侯内親附百姓
使卿大夫各得任其職也上稱善勃大慙出而讓平曰
君獨不素教我乎平笑曰君居其位獨不知其任邪且
陛下即問長安盜賊數又欲彊對邪(○劉攽曰盜賊數/亦自有主者謂不)
(當問細/故也)於是絳侯自知其能弗如平逺矣居頃之勃謝
病請免相(○宋祁曰越本/無病請二字)而平顓為丞相(師古曰顓/與專同)孝
文二年平薨諡曰獻侯傳子至曾孫何坐略人妻棄市
王陵亦至𤣥孫坐酎金國除辟陽侯食其免後三歲而
為淮南王所殺文帝令其子平嗣侯淄川王反辟陽近
淄川平降之國除始平曰我多隂謀道家之所禁(師古/曰此)
(平謂/陳平)吾世即廢亦已矣不能復起以吾多隂禍也(○宋/祁曰)
(不能字上/疑有終字)其後曾孫陳掌以衞氏親戚貴(師古曰掌妻/衞子夫之姊)
願得續封之(○宋祁曰浙/本無之字)然終不得也(○宋祁曰/得一作行)
周勃沛人也其先卷人也(師古曰卷縣名也地理志屬/河南音丘權反其下亦同○)
(宋祁曰沛人/也也字可刪)徙沛勃以織薄曲為生(蘇林曰薄一名曲/月令曰具曲植師)
(古曰許慎云/葦薄為曲也)常以吹簫給喪事(師古曰吹簫以樂/䘮賔若樂人也)材官
引强(服䖍曰能引强弓弩官也孟康曰如/今挽强司馬也師古曰强音其兩反)髙祖為沛公
初起勃以中涓從攻胡陵下方與(師古曰/音房豫)方與反與戰
卻敵攻豐擊秦軍碭東還軍留及蕭復攻碭破之下下
邑先登賜爵五大夫攻蘭虞取之擊章邯車騎殿(師古/曰殿)
(之言填也謂鎮軍後以扞敵勃撃破章邯之殿兵也殿/音丁見反○劉奉世曰殿最多皆功之髙下名品也)
略定魏地攻轅戚東緍以往至栗(師古曰/緍音昏)取之攻齧桑
先登擊秦軍阿下破之追至濮陽下蘄城攻都關定陶
襲取宛朐得單父令(師古曰/音善甫)夜襲取臨濟攻壽張以前
至卷破李由雍丘下攻開封先至城下為多(文頴曰勃/士卒至者)
(多也如淳曰周禮戰功曰/多師古曰多謂功多也)後章邯破項梁沛公與項羽
引兵東如碭自初起沛還至碭一歲二月楚懐王封沛
公號武安侯為碭郡長沛公拜勃為襄賁令(師古曰/賁音肥)從
沛公定魏地攻東郡尉於成武破之攻長社先登攻潁
陽緱氏絶河津擊趙賁軍尸北(師古曰賁音/奔尸即尸郷)南攻南陽
守齮破武關嶢關攻秦軍於藍田至咸陽滅秦項羽至
以沛公為漢王漢王賜勃爵為威武侯從入漢中拜為
將軍還定三秦賜食邑懐德攻槐里好畤最(如淳曰於/將率之中)
(功為/最也)北擊趙賁内史保於咸陽最北救漆(師古曰漆/扶風縣)擊
章平姚卬軍西定汧(師古曰汧亦扶/風縣音口肩反)還下郿頻陽(師古/曰郿)
(即岐州郿縣也頻陽/在櫟陽東北郿音媚)圍章邯廢丘破之西擊益已軍破
之(如淳曰章/邯將也)攻上邽(師古曰/邽音圭)東守嶢關擊項籍攻曲遇
最(師古曰曲音丘/禹反遇音顒)還守敖倉追籍籍已死因東定楚地
泗水東海郡凡得二十二縣還守雒陽櫟陽賜與潁隂
侯共食鍾離以將軍從髙祖擊燕王臧荼破之易下所
將卒當馳道為多(師古曰當髙祖所行之前○劉敞曰/馳道猶言乗輿耳言勃將卒在馳道)
(有功也戰/功曰多)賜爵列侯剖符世世不絶食絳八千二百八
十户以將軍從髙帝擊韓王信於代降下霍人以前至
武泉(孟康曰縣/屬雲中也)擊胡騎破之武泉北轉攻韓信軍銅鞮
破之還降太原六城擊韓信胡騎晋陽下破之下晋陽
後擊韓信軍於硰石(應劭曰硰音沙孟康曰地名也齊/恭曰硰音赤坐反師古曰齊音是)
(也/)破之追北八十里還攻樓煩三城因擊胡騎平城下
所將卒當馳道為多勃還為太尉擊陳豨屠馬邑所將
卒斬豨將軍乗馬降(師古曰姓乗馬名/降也乗音食孕反)轉擊韓信陳豨
趙利軍於樓煩破之得豨將宋最鴈門守圂(師古曰圂/者鴈門守)
(之名音/下頓反)因轉攻得雲中守遫丞相箕肄將軍博(師古曰/遫古速)
(字也肄音弋二反博/者亦豨將之名也)定鴈門郡十七縣雲中郡十二縣
因復擊豨靈丘破之軒豨丞相程縱將軍陳武都尉髙
肄定代郡九縣燕王盧綰反勃以相國代樊噲將擊下
薊(師古曰即幽州/薊縣也音計)得綰大將抵丞相偃守陘(張晏曰盧/綰郡守陘)
(其名也師古/曰陘音刑)太尉弱御史大夫施屠渾都(師古曰姓施/屠名渾都渾)
(音胡/昆反)破綰軍上蘭後擊綰軍沮陽(服䖍曰沮音阻師/古曰縣名屬上谷)追
至長城定上谷十二縣右北平十六縣遼東二十九縣
漁陽二十二縣最從髙帝得相國一人(師古曰最者凡/也總言其攻戰)
(克獲/之數)丞相二人將軍二千石各三人别破軍二下城三
定郡五縣七十九得丞相大將各一人勃為人木彊敦
厚(師古曰木謂質/樸彊音其兩反)髙帝以為可屬大事(師古曰屬委/也音之欲反)勃
不好文學每召諸生説事東郷坐責之(如淳曰勃自東/郷責諸生説事)
(不以賔主之禮也/師古曰郷讀曰嚮)趣為我語(蘇林曰音趣舍臣瓉曰令/直言勿稱經書也師古曰)
(二説皆非也趣讀/曰促謂令速言也)其椎少文如此(服䖍曰謂訥鈍也應/劭曰今俗名拙語為)
(椎儲師古曰椎謂樸/鈍如椎也音直推反)勃既定燕而歸髙帝已崩矣以列
侯事惠帝惠帝六年置太尉官以勃為太尉十年髙后
崩呂禄以趙王為漢上將軍呂産以呂王為相國秉權
欲危劉氏勃與丞相平朱虚侯章共誅諸呂語在髙后
紀於是隂謀以為少帝及濟川淮陽恒山王皆非惠帝
子呂太后以計詐名它人子殺其母飬之後宮令孝惠
子之立以為後用彊呂氏今已滅諸呂少帝即長用事
吾屬無類矣(師古曰云被/誅滅無遺種)不如視諸侯賢者立之遂迎
立代王是為孝文皇帝東牟侯興居朱虚侯章弟也曰
誅諸呂臣無功請得除宮廼與太僕汝隂滕公入宮(○/劉)
(敞曰當云/汝隂侯)滕公前謂少帝曰足下非劉氏不當立廼顧
麾左右執㦸皆仆兵罷(師古曰仆/頓也音赴)有數人不肯去宦者
令張釋諭告亦去(師古曰荆燕吳傳云張澤今此/作釋參錯不同未知孰是也)滕公
召乗輿車載少帝出少帝曰欲持我安之乎(師古曰言/往何所也)
滕公曰就舍少府廼奉夫子法駕迎皇帝代邸報曰宮
謹除(○宋祁曰除/下當有矣字)皇帝入未央宮有謁者十人持㦸衞
端門(師古曰端門/殿之正門)曰天子在也足下何為者不得入太
尉往喻廼引兵去皇帝遂入是夜有司分部誅濟川淮
陽常山王及少帝於邸文帝即位以勃為右丞相賜金
五千斤邑萬户居十餘月人或説勃曰君既誅諸呂立
代王威震天下而君受厚賞處尊位以厭之則禍及身
矣(師古曰厭謂當之也言既有大功又受厚賞而居尊/位以乆當之不去則禍及矣厭音一渉反又音烏狎)
(反/)勃懼亦自危廼謝請歸相印上許之歲餘陳丞相平
卒上復用勃為相(○宋祁曰浙本/相字上有丞字)十餘月上曰前日吾
詔列侯就國或頗未能行丞相朕所重其為朕率列侯
之國廼免相就國歲餘每河東守尉行縣至絳絳侯勃
自畏恐誅常被甲令家人持兵以見其後人有上書告
勃欲反下廷尉逮捕勃治之勃恐不知置辭(師古曰置/立也辭對)
(獄之/辭)吏稍侵辱之勃以千金與獄吏獄吏廼書牘背示
之(李竒曰吏所執簿也師古/曰牘木簡以書辭也音讀)曰以公主為證公主者孝
文帝女也勃太子勝之尚之(師古曰尚配也/解在張耳傳)故獄吏教
引為證初勃之益封盡以予薄昭及繫急薄昭為言薄
太后太后亦以為無反事文帝朝太后以冒絮提文帝
(應劭曰陌額絮也晋灼曰巴蜀異志謂頭上巾為冒絮/師古曰冒覆也老人所以覆其頭提擲也提音徒計反)
曰絳侯綰皇帝璽將兵於北軍(應劭曰言勃誅諸呂廢/少帝手綰國璽時尚不)
(反況今更有異乎師古曰/綰謂引結其組音烏版反)不以此時反今居一小縣顧
欲反邪(師古曰顧/猶倒也)文帝既見勃獄辭廼謝曰吏方驗而
出之於是使使持節赦勃復爵邑勃既出曰吾嘗將百
萬軍安知獄吏之貴也(○宋祁曰浙本安/知字上有然終字)勃復就國孝
文十一年薨諡曰武侯子勝之嗣尚公主不相中(如淳/曰猶)
(言不相合當也師古曰意/不相可也中音竹仲反)坐殺人死國絶一年(○宋祁/曰景祐)
(本一年下有文帝乃擇子賢者河内太守十二字予据/後言文帝擇勃子賢者皆推亞夫於文次第方及耳不)
(容先更於此重複見也若更存此則河内太/守三處再見班固之筆必不然也今去之)弟亞夫復
為侯亞夫為河内守時許負相之(應劭曰許負河/内温人老嫗也)君後
三歲而侯侯八歲為將相持國秉(師古曰秉/音彼命反)貴重矣於
人臣無二後九年而餓死亞夫笑曰臣之兄以代父侯
矣有如卒子當代我何説侯乎然既已貴如負言又何
説餓死指視我(師古曰視/讀曰示)負指其口曰從理入口此餓
死法也(師古曰從豎/也音子容反)居三歲兄絳侯勝之有罪文帝擇
勃子賢者皆推亞夫廼封為條侯(師古曰縣在勃海地/理志作脩字其音同)
(耳○宋祁曰脩當作蓨集/韻音祧云周亞夫所封)文帝後六年匈奴大入邊以
宗正劉禮為將軍軍霸上祝兹侯徐厲為將軍軍棘門
以河内守亞夫為將軍軍細柳以備胡上自勞軍至霸
上及棘門軍直馳入將以下騎出入送迎已而之細柳
軍軍士吏被甲鋭兵刄彀弓弩持滿(師古曰彀張也音/遘○劉奉世曰言)
(彀弓弩是也敵未至何遽持/滿何時已乎此二字疑衍)天子先驅至不得入(師古/曰先)
(驅導駕者也若/今之武候隊矣)先驅曰天子且至軍門都尉曰軍中聞
將軍之令不聞天子之詔有頃上至又不得入於是上
使使持節詔將軍曰吾欲勞軍亞夫廼傳言開壁門壁
門士請車騎曰將軍約軍中不得驅馳於是天子廼按
轡徐行至中營將軍亞夫揖曰介胄之士不拜請以軍
禮見(應劭曰禮/介者不拜)天子為動改容式車(師古曰古者立乗/凡言式車者謂俛)
(身撫式以禮敬人/式車前横木也)使人稱謝(師古曰/謝告也)皇帝敬勞將軍成
禮而去既出軍門羣臣皆驚文帝曰嗟乎此眞將軍矣
鄉者霸上棘門如兒戲耳(師古曰郷/讀曰嚮)其將固可襲而虜
也至於亞夫可得而犯邪稱善者乆之月餘三軍皆罷
廼拜亞夫為中尉文帝且崩時戒太子曰即有緩急周
亞夫眞可任將兵文帝崩亞夫為車騎將軍孝景帝三
年吳楚反亞夫以中尉為太尉東擊吳楚因自請上曰
楚兵剽輕難與爭鋒(師古曰剽/音匹妙反)願以梁委之絶其食道
乃可制也上許之(師古曰吳王傳云亞夫至淮陽問鄧/都尉為畫此計亞夫乃從之今此云)
(自請而後行二傳/不同未知孰是)亞夫既發至霸上趙渉遮説亞夫曰
將軍東誅吳楚勝則宗廟安不勝則天下危能用臣之
言乎亞夫下車禮而問之渉曰吳王素富懐輯死士乆
矣(師古曰輯/與集同)此知將軍且行必置間人於殽黽阸陿之
間且兵事上神密將軍何不從此右去走藍田(師古曰/右謂少)
(西去也/走音奏)出武關抵雒陽(師古曰/抵至也)間不過差一二日(師古/曰謂)
(右去行遲止/一二日也)直入武庫擊鳴鼓諸侯聞之以為將軍從
天而下也(師古曰不/意其猝至)太尉如其計至雒陽使吏搜殽黽
間果得吳伏兵廼請渉為䕶軍亞夫至會兵滎陽(師古/曰㑹)
(集/也)吳方攻梁梁急請救亞夫引兵東北走昌邑(師古曰/走音奏)
深壁而守梁王使使請亞夫亞夫守便宜不往梁上書
言景帝景帝詔使救梁亞夫不奉詔堅壁不出而使輕
騎兵弓髙侯等絶吳楚兵後食道吳楚兵乏糧飢欲退
數挑戰終不出夜軍中驚内相攻擊擾亂至於帳下亞
夫堅卧不起(○宋祁曰浙/本堅作終)頃之復定吳奔壁東南陬(如/淳)
(曰陬隅也師古曰/音子侯反又音鄒)亞夫使備西北已而其精兵果奔西
北不得入(○劉奉世曰兩陣相向吳奔東南陬則西北/在陣後何由奔之盖亞夫令備西南陬傳者)
(但欲見能料敵反其/所攻不知遂失實也)吳楚既餓廼引而去亞夫出精兵
追擊大破吳王濞吳王濞棄其軍與壯士數千人亡走
保於江南丹徒漢兵因乗勝遂盡虜之降其縣購吳王
千金月餘越人斬吳王頭以告凡相守攻三月而吳楚
破平於是諸將廼以太尉計謀為是由此梁孝王與亞
夫有隙歸復置太尉官五歲遷為丞相景帝甚重之上
廢栗太子亞夫固爭之不得上由此疏之而梁孝王每
朝常與太后言亞夫之短竇太后曰皇后兄王信可侯
也上讓曰始南皮及章武先帝不侯(師古曰南皮竇彭/祖太后弟長君之)
(子章武太后/母弟廣國)及臣即位廼侯之信未得封也竇太后曰
人生各以時行耳(師古曰言富貴/當及己身也)竇長君在時竟不得
侯死後廼其子彭祖顧得侯(師古曰/顧反也)吾甚恨之帝趣侯
信也(師古曰趣/讀曰促)上曰請得與丞相計之(○宋祁曰景本/計之字下又有)
(與丞相計/之五字)亞夫曰髙帝約非劉氏不得王非有功不得
侯不如約天下共擊之今信雖皇后兄無功侯之非約
也上黙然而沮(師古曰沮者止壊/之意也音才與反)其後匈奴王徐盧等
五人降漢(師古曰功臣/表云唯徐盧)上欲侯之以勸後亞夫曰彼背
其主降陛下陛下侯之即何以責人臣不守節者乎上
曰丞相議不可用廼悉封徐盧等為列侯亞夫因謝病
免相頃之上居禁中召亞夫賜食獨置大胾(師古曰胾/大臠音側)
(吏反○宋祁曰浙本/注云大胾大臠也)無切肉又不置箸亞夫心不平顧
謂尚席取箸(應劭曰尚席/主席者也)上視而笑曰此非不足君所
乎(孟康曰設胾無箸者此非不足滿於君所乎嫌恨之/也如淳曰非故不足君之食具偶失之也師古曰孟)
(説近之帝言賜君食而不設箸此由我意於君有不/足乎○宋祁曰浙本注文由我字上有豈不二字)亞
夫免冠謝上上曰起亞夫因趨出上目送之曰此鞅鞅
非少主臣也居無何亞夫子為父買工官尚方甲楯五
百被可以葬者(如淳曰工官官名也張晏曰被具也/五百具甲楯也師古曰被音皮義反)取
庸苦之不與錢(師古曰庸謂賃也苦謂極苦使也○/宋祁曰浙本注文賃字下有作者字)庸
知其盜買縣官器怨而上變告子事連汙亞夫書既聞
上下吏(○宋祁曰浙本/下字下有之字)吏簿責亞夫(如淳曰簿音主簿/之簿簿問其辭情)
(師古曰簿問者書之/於簿一一問之也)亞夫不對上罵之曰吾不用也(孟/康)
(曰言不用汝對欲殺之也如淳曰恐獄吏畏其復用事/不敢折辱也師古曰孟説是也一云帝責此吏云不勝)
(其任吾不用汝故召/亞夫令詣廷尉也)召詣廷尉廷尉責問曰君侯欲反
何亞夫曰臣所買器廼葬器也何謂反乎吏曰君縱不
欲反地上即欲反地下耳吏侵之益急初吏捕亞夫亞
夫欲自殺其夫人止之以故不得死遂入廷尉因不食
五日歐血而死國絶一歲上廼更封絳侯勃它子堅為
平曲侯續絳侯後傳子建德為太子太傅坐酎金免官
後有罪國除亞夫果餓死後上廼封王信為蓋侯至平
帝元始二年繼絶世復封勃𤣥孫之子恭為絳侯千户
贊曰聞張良之智勇以為其貌魁梧竒偉(應劭曰魁梧/丘虚壯大之)
(意也蘇林曰梧音悟師古曰魁大貌也/梧者言其可驚梧今人讀為吾非也)反若婦人女子
故孔子稱以貌取人失之子羽(師古曰子羽孔子弟子/澹臺滅明字貌惡而行)
(善故云/然也)學者多疑於鬼神(師古曰謂無/鬼神之事也)如良受書老父
亦異矣髙祖數離困阸良常有力(師古曰/離遭也)豈可謂非天
乎陳平之志見於社下傾側擾攘楚魏之間卒歸於漢
而為謀臣(○宋祁曰/一作謀主)及呂后時事多故矣(師古曰故謂/中屯難也)
平竟自免以智終王陵廷爭杜門自絶亦各其志也周
勃為布衣時鄙樸庸人至登輔佐匡國家難誅諸呂立
孝文為漢伊周(師古曰處伊/尹周公之任)何其盛也始呂后問宰相
髙祖曰陳平智有餘王陵少戇可以佐之(師古曰戇愚/也舊音下紺)
(反今讀音/竹巷反)安劉氏者必勃也又問其次云過此以後非
廼所及(師古曰廼汝也言汝亦不及見也/○宋祁曰浙本正文及下有也字)終皆如言聖
矣夫
　
　
　
　
　前漢書卷四十
　前漢書卷四十考證
張良傳景駒自立為楚假王在留○(臣召南/)按留縣名
　地理志屬楚國即後文良所云始臣起下邳與上㑹
　留者也良之封留即以此事别本作在陳留非也
故遂從不去○(臣召南/)按史記作故遂從之不去見景
　駒此班氏改正史記之失也髙紀明言沛公道得張
　良遂與俱見景駒請兵以攻豐可見良亦見駒但自
　此決意從沛公耳
項羽後觧語在羽傳○(臣召南/)按此直用史記而失者
　也鴻門之役史記於項羽本紀中詳敘故留侯世家
　曰語在項羽事中若漢書既移敘其事於髙紀故羽
　傳從畧但曰語在髙紀不應此文復曰語在羽傳也
　此史家修改所未及處
吕后廼使建成侯吕澤○通鑑考異曰澤當是釋之(臣/)
　(召南/)按考異是也盖澤與釋相近而譌其下文又脱
　之字耳吕澤封周吕侯吕釋之封建成侯恩澤侯表
　可据也
叔孫通已為太傅良行少傅事○胡三省曰古世子有
　三師三少至漢惟太傅少傅耳
後六歲薨○史記作後八年卒
陳平傳里中社○孔穎逹曰祭法大夫以下成羣立社
　曰置社注云大夫不得特立社與民族居百家以上
　則共立一社今時里社是也如鄭此言則周之政法
　百家以上得立社其秦漢以来雖非大夫民二十五
　家以上則得立社故曰今之里社
王陵傳及漢王之還擊項籍廼以兵屬漢○(臣召南/)按
　陵之初從傳與表判然不同据此傳則在漢王還定
　三秦率五諸侯伐楚之後故下文云陵本無從漢之
　意也但張蒼傳言陵觧張蒼之厄乃在沛公初定南
　陽未入武關以前何耶
周勃傳攻蘭虞取之○(臣召南/)按史記作攻䝉虞是也
　此承下邑之文曹參傳亦曰攻下邑以西至虞据地
　理志梁國即秦碭郡也下邑䝉虞三縣俱屬梁國此
　文蘭應作蒙又按下文追至濮陽下蘄城史記作下
　甄城鄄阿地近濮陽亦史記是
西擊益已軍破之○凌穉隆曰益已史記作盗巴二字
　筆畫相似未知孰是
所將卒斬豨將軍乗馬降○乗馬降史記作乗馬絺又
　丞相箕肄史記作箕肆將軍博史記作將勲又都尉
　髙肄史記作髙肆又遼東二十九縣史記作遼西遼
　東二十九縣
惠帝六年置太尉官以勃為太尉○徐廣曰功臣表及
　將相表皆髙后四年始置太尉(臣召南/)按傳此文與
　公卿表同盖用史記世家而不取史記功臣將相二
　表也
　
　
　前漢書卷四十考證
欽定四庫全書
　前漢書卷四十一
　　漢　　蘭　　臺　　　令　　