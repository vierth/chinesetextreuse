
御批歴代通鑑輯覽卷十三
漢(起高□帝五年己亥至孺子嬰初始元年戊辰凡十/二帝二百一年附新莽十四年更始二年共二百二)
(十六/年)
太祖髙皇帝
　姓劉氏名邦陶唐氏裔劉累之後(春秋時在晉為范/氏士㑹入秦還其)
　(處者為劉氏後自/秦涉魏徙于豐)以布衣起沛八載而成帝業因初
　王漢遂建為有天下之號(張晏曰禮諡法無髙以帝/功最髙為漢太祖故特起)
　(名/焉)
(己/亥)五年二月漢王即皇帝位
　諸侯及將相共請尊漢王為皇帝漢王辭不敢當帝
　位羣臣皆曰大王起細微誅不義立有功徳施四海
　諸侯王不足以道之居帝位甚實宜願大王以幸天
　下(使天下/慶幸也)漢王三讓乃于二月甲午即皇帝位汜水
　(濟瀆分流在山東曹州府曹縣北與定陶縣/分界今定陶西北有漢祖壇髙祖即位處)之陽尊
　王后曰皇后太子曰皇太子追尊先媪(皇帝母孟康/曰媪母别名)
　(音烏/老反)曰昭靈夫人
立故衡山王芮為長沙王故粤(與越/同)王無諸為閩粤(今/福)
(建周七閩地後為越/人所居故曰閩越)王
　詔曰故衡山王吳芮從百粤之兵以佐諸侯誅暴秦
　有大功諸侯立以為王項羽侵奪之地謂之番君其
　以長沙豫章象郡桂林南海(注俱/見前)立芮為長沙王(都/臨)
　(湘今湖南長/沙府治是)又曰故粤王無諸(勾踐之後/姓騶氏)世奉粤祀秦
　奪其地使其社稷不得血食諸侯伐秦無諸身帥閩
　中兵以佐滅秦項羽廢而弗立今以為閩粤王王閩
　中地(都治今福建/福州府治是)弗使失職
帝西都洛陽夏五月兵皆罷還家
　詔曰民前或相聚保山澤不書名數(户籍/也)今天下已
　定令各歸其縣復故爵田宅其以文法教訓辨告勿
　笞辱軍吏卒爵及七大夫(即公大夫以爵第/七故為之七大夫)以上皆
　令食邑(秦制列侯乃得食/邑今所以寵之也)非七大夫以下皆復其身
　及户勿事(不輸户/賦也)
置酒南宫(在今河南府洛陽縣東故洛陽/城中輿地志秦時已有南北宫)
　上曰徹侯諸將毋敢隠朕皆言其情吾所以有天下
　者何項氏所以失天下者何髙起(髙齊髙氏之别起/名也臣瓉曰髙帝)
　(時有武都/侯臣起)王陵對曰陛下使人攻城畧地因以與之
　與天下同其利項羽不然有功者害之賢者疑之戰
　勝而不與人功得地而不與人利此其所以失天下
　也上曰公知其一未知其二夫運籌帷幄之中决勝
　千里之外吾不如子房填國家撫百姓給餉餽不絶
　糧道吾不如蕭何連百萬之衆戰必勝攻必取吾不
　如韓信三者皆人傑吾能用之此吾所以取天下者
　也項羽有一范增而不能用此所以為吾禽也羣臣
　説服
召故齊王横末至自殺
　彭越既受漢封田横與其徒屬五百餘人入海居島
　中(在山東萊州府即墨/縣東北今名田横島)帝恐其為亂赦横罪召之横
　謝曰臣烹陛下之使酈生今聞其弟商為漢將臣恐
　懼不敢奉詔使還報帝乃詔衛尉(秦官漢因之掌/宫門衛屯兵)酈
　商曰齊王田横即至敢動摇者致族夷乃復使使具
　告以詔商狀曰田横來大者王小者乃侯耳不來且
　發兵加誅横乃與其客二人乘傳詣洛陽至尸鄉(在/河)
　(南偃師縣西/即周尸氏)廐置(置馬以/傳驛者)謂其客曰横始與漢王俱
　南面稱孤今漢王為天子而横乃為亡虜北面事之
　其恥固已甚矣且吾烹人之兄與其弟併肩而事主
　縦彼畏天子之詔不敢動我獨不愧于心乎遂自剄
　令客奉其頭從使者馳奏之帝為流涕以王禮𦵏之
　(拜其二客為都尉横既𦵏二客穿其冢傍孔皆自剄/下從之帝聞之大驚以横客皆賢餘五百人尚在海)
　(中使使召之至則/聞横死亦皆自殺)
以季布(季魯季/氏之别)為郎中斬丁公(丁齊丁公伋支孫以次/為氏此丁公晉灼曰薛)
(人名/固)以徇
　初楚人季布為項羽將數窘辱帝羽滅帝購求布千
　金敢有舎匿罪三族布匿濮陽周氏周氏令布髠鉗
　為奴賣之魯朱家(魯人以/俠聞)朱家心知其季布也買置
　田舎身之洛陽見滕公說曰季布何罪臣各為其主
　用職耳項氏臣豈可盡誅耶今上始得天下而以私
　怨求一人何示不廣也且以季布之賢漢求之急此
　不北走胡南走越耳夫忌壯士以資敵國此伍子胥
　所以鞭荆平之墓也(事見/前)滕公言於上乃赦布召拜
　郎中朱家遂不復見之布母弟丁公(師古曰同母/異父之弟)亦
　為項羽將逐窘帝彭城西短兵接帝急顧曰兩賢豈
　相戹哉丁公乃還至是來謁帝以徇軍中曰丁公為
　臣不忠使項王失天下遂斬之曰使後為人臣無傚
　丁公也
帝西都關中以婁敬(婁氏邾婁/固之後)為郎中賜姓劉氏
　齊人婁敬戍隴西過洛陽求見上曰陛下都洛陽豈
　欲與周室比隆哉上曰然敬曰陛下取天下與周異
　周自后稷積徳累善十有餘世至於文武而諸侯自
　歸之遂滅殷為天子成王即位周公相焉乃營洛邑
　以為此天下之中也諸侯四方納貢職道里均矣有
　徳則易以王無徳則易以亡故周之盛時諸侯四夷
　莫不賔服及其衰也天下莫朝周不能制非惟徳薄
　形勢弱也今陛下起豐沛卷蜀漢定三秦與項羽戰
　滎陽成臯之間大戰七十小戰四十使天下之民肝
　腦塗地哭聲未絶傷者未起而欲比隆于成康之時
　臣竊以為不侔也夫秦地被山帶河四塞以為固卒
　然有急百萬之衆可立興也夫與人鬭而不搤(音/厄)其
　亢(音/剛)與拊其背未能全勝今陛下入關而案秦之故
　此亦搤天下之亢而拊其背也帝問羣臣羣臣皆山
　東人争言周王數百年秦二世即亡洛陽東有成臯
　西有殽(殽山注/見前)澠(澠池注/亦見前)倍河鄉洛其固亦足恃也
　上問張良良曰洛陽雖有此固其中小不過數百里
　田地薄四面受敵非用武之國也關中左殽函右隴
　蜀沃野千里南有巴蜀之饒北有胡苑之利(師古曰/安定北)
　(地上郡之北與胡相接之/地可以畜牧故曰胡苑)阻三面而守獨以一面東
　制諸侯諸侯安定河渭漕輓天下西給京師諸侯有
　變順流而下足以委輸(舂遇/反)此所謂金城千里天府
　之國敬説是也上即日西都闗中拜敬郎中賜姓劉
　氏號奉春君(良從上入關即道引不食穀杜門不出/曰家世相韓及韓滅不愛萬金之資為)
　(韓報仇彊秦天下震動今以三寸舌為帝者師封萬/户侯此布衣之極于良足矣願棄人間事欲從赤松)
　(子逰耳也赤松子師古曰/仙人號  神農時為兩師)
秋七月燕王臧荼反帝自將擊虜之九月立盧綰為燕
王
　綰家與上同里閈綰生又與上同日上寵幸綰故特
　王之時西楚故將利幾反(楚公子食采於利後以為/氏利幾以陳令降帝侯之)
　(潁川至雒陽舉通侯/籍召之利幾恐遂反)上亦自撃破之
後九月治長樂宫(在陜西長安縣西北故城中本/秦興樂宮漢修飾之因更名)
(庚/子)六年冬十二月帝㑹諸侯于陳執楚王信以歸至洛
陽赦為淮隂侯
　信初之國行縣邑陳兵出入有上書告信反者工問
　左右左右爭欲撃之用陳平計乃偽㳺雲夢(平曰古/者天子)
　(有廵狩㑹諸侯陛下第出偽㳺雲夢㑹諸侯于陳陳/楚之西界信聞天子以好出㳺其勢必無事而郊迎)
　(謁因而禽之此特一/力士耳帝以為然)發使告諸侯㑹陳信聞之疑懼
　時楚故將鍾離昧亡歸信詔捕之或說信曰斬鍾離
　昧以謁上上必喜亡患信從之(信見昧計事昧曰公/捕我自媚漢吾今死)
　(公隨手亡矣乃罵信/曰公非長者卒自剄)持昧首謁帝于陳帝豫具武士
　縛信載後車信曰果若人言狡兔死走狗烹髙鳥盡
　良弓藏敵國破謀臣亡天下已定我固當烹上曰人
　告公反遂械繫信以歸因赦天下田肯賀曰陛下得
　韓信又治秦中秦形勝之國也帶河阻山縣隔千里
　持㦸百萬秦得百二焉地勢便利其以下兵于諸侯
　譬猶居髙屋之上建瓴水也夫齊東有瑯邪即墨(注/俱)
　(見/前)之饒南有泰山之固西有濁河之限(晉灼曰齊西/有平原河水)
　(號黄河故/曰濁河)北有勃海之利地方二千里持㦸百萬縣
　隔千里之外齊得十二焉此東西秦也非親子弟莫
　可使王齊者上曰善還至洛陽赦信為淮隂侯(信知/上畏)
　(惡其能多稱病不朝從居常鞅鞅羞與絳灌等列常/過樊將軍噲噲跪拜送迎言稱臣曰大王乃肯臨臣)
　(信出門笑曰生乃與噲等為伍上嘗從容與信言諸/將能各有差上問曰如我能將幾何信曰陛下不過)
　(能將十萬上曰于君何如曰臣多多益善上笑曰多/多益善何為為我禽信曰陛下不能將兵而善將將)
　(此乃信之為陛下禽也且/陛下所謂天授非人力也)
始剖符封功臣為徹侯詔定元功位次賜丞相何劍履
上殿入朝不趨
　始封功臣酇(今湖北襄陽府光化縣北/有鄼縣故城蕭何所封)侯蕭何食邑
　獨多功臣皆曰臣等身被堅執鋭多者百餘戰少者
　數十合今蕭何未嘗有汗馬之勞徒持文墨議論顧
　反居臣等上何也帝曰諸君知獵乎追殺獸兔者狗
　也發縱指示者人也今諸君徒能得走獸耳功狗也
　至如蕭何發縱指示功人也羣臣皆莫敢言張良亦
　無戰鬬功帝使自擇三萬户良曰臣始起下邳與上
　㑹留(注見/前)此天以臣授陛下陛下用臣計幸而時中
　臣願封留足矣不敢當三萬戸乃封良為留侯封陳
　平為戸牖(陽武縣郷漢改東昏縣後廢/故城在開封府蘭陽縣東北)侯平辭曰此
　非臣之功也上曰吾用先生謀戰勝克敵非功而何
　平曰非魏無知臣安得進上曰子可謂不背本矣乃
　賞無知列侯畢已受封詔定元功十八人位次(師古/曰謂)
　(蕭何曹參張敖周勃樊噲酈商奚消夏侯嬰灌嬰傅/寛靳歙王陵陳武王吸薛歐周昌丁寛蟲達從第一)
　(至十/八也)皆曰曹參功最多宜第一鄂千秋(鄂出姬姓晉/鄂侯之後)
　進曰參雖有野戰略地之功此特一時之事耳上與
　楚相距五載失軍亡衆跳身遁者數矣蕭何常從闗
　中遣軍補其處又軍無見糧何轉漕闗中給食不乏
　陛下雖數亡山東何常全闗中以待陛下此萬世之
　功也今奈何以一旦之功而加萬世之功哉何第一
　參次之上曰善且曰吾聞進賢受上賞封千秋為安
　平(漢縣今屬/直𨽻深州)侯是日悉封何父子兄弟十餘人皆有
　食邑益封何二千戸
春正月立從兄賈為荆王弟交為楚王兄喜為代王子
肥為齊王
　帝懲秦孤立而亡欲大封同姓以填撫天下分楚地
　為二國立從兄將軍賈(數有/大功)為荆王(王淮東故吳地/凡五十三縣)
　弟文信君交(帝同父少弟/好書多材藝)為楚王(王淮西故楚地/凡三十六縣)兄
　宜信侯喜(帝仲兄/字仲)為代王(王代地凡/五十三縣)長子肥(帝微時/外婦曹)
　(氏/子)為齊王(王齊地凡七十三縣諸民能齊言者皆以/與齊帝兄弟四人長兄伯早卒帝微時嘗)
　(與賔客遇其邱嫂食嫂陽為羹盡轑釜客以故去已/而視釜中有羹由是怨嫂故伯子不得封太上皇以)
　(為言帝曰某非忘封之也為其母/不長者耳乃封其子信為羹頡侯)
以曹參為齊相
　參至齊聞膠西(漢縣今為膠州/屬山東莱州府)有蓋公善治黄老言
　(樂毅之後樂臣公善修黄帝老子之/言以教蓋公蓋公教于髙密膠西)使人請之蓋公
　為言治道貴清静而民自定參乃避正堂以舍之用
　其言齊國安集稱賢相焉
更以太原郡(漢太原郡治晉陽今/太原府太原縣是)為韓國徙韓王信王
之
　上以信材武所王皆天下精兵處乃以太原郡三十
　一縣(胡三省注班志漢太原郡領二十一縣今以三/十一縣為韓國蓋定襄未置郡故太原之地北)
　(被邉兼有雁/門之馬邑也)為韓國徙信王之以備胡都晉陽信以
　國被邊晉陽去塞逺請治馬邑(山西朔平府朔州西/北有故城故馬邑城)
　(也今馬邑縣唐開/元中置非漢縣)許之
封雍齒為什方(漢縣今屬四/川成都府)侯
　上已大封功臣三十餘人其餘争功未得行封上居
　洛陽南宫從複道上望見諸將往往坐沙中偶語以
　問張良良曰陛下與此屬共取天下今所封皆故人
　親愛所誅皆平生仇怨此屬畏陛下不能徧封恐义
　以過失及誅故相聚謀反耳上曰為之奈何良曰
　取上素所不快計羣臣所共知最甚者一人先封以示
　羣臣三月上置酒封雍齒(帝初起時齒以/豐降魏事見前)因趣丞相
　急定功行封罷酒羣臣皆喜曰雍齒且侯吾屬無患
　矣
夏五月尊太公為太上皇
　上還櫟陽五日一朝太公太公家令説太公曰皇帝
　雖子人主也太公雖父人臣也奈何令人主拜人臣
　使威重不行後上朝太公擁篲(掃竹/也)迎門却行上大
　驚下扶太公太公曰帝人主奈何以我亂天下法上
　乃詔尊太公為太上皇賜家令金五百斤(太上皇思/欲東歸帝)
　(知之乃于驪邑改築城市街里以象豐徙豐/民實之太上皇乃恱後因名驪邑曰新豐)
秋九月匈奴宼邉圍馬邑韓王信叛與連兵
　初匈奴畏秦北徙及秦滅復稍南渡河單于頭曼有
　太子曰冒頓(音墨/特)後有所愛閼氏(音烟支匈/奴皇后號)生少子
　頭曼欲立之乃使冒頓質于月支(與匈奴同俗隨畜/移徙居祁連敦煌)
　(間控弦/十餘萬)月氏欲殺冒頓冒頓盜其善馬亡歸(頭曼以/為壯使)
　(將萬騎冒頓乃作鳴鏑勒其騎習射令曰鳴鏑所射/有不悉射者斬于是先射其善馬既又射其愛妻左)
　(右或不敢射者皆斬之後頭曼出獵冒頓/以鳴鏑射頭曼左右皆隨鳴鏑而射之)遂殺頭曼
　而自立先自東胡(烏丸之祖其别為鮮/卑在匈奴東故名)彊月氏盛冒
　頓既立乃襲滅東胡(東胡王輕冒頓使人求得頭曼/時千里馬冒頓與之已又欲得)
　(單于一閼氏冒頓復與之東胡愈益驕兩國中間有/棄地千餘里各居其邉為甌脱東胡欲有之羣臣或)
　(曰此棄地于之亦可勿與亦可冒頓大怒曰地者國/之本奈何與人言與者皆斬之即上馬令國中後出)
　(者斬遂襲撃/東胡滅之)西走月氏(月氏為匈奴所破乃逺去擊/大夏而臣之為大月氏其不)
　(能去者保南/山為小月氏)南并樓煩(漢書地理志雁門郡樓煩應/劭曰故樓煩胡地  漢樓煩)
　(故城今山西/寧武府是)白羊(匈奴别種其王居河/南河南即新秦中)遂侵燕代悉
　復秦所奪故地至是圍韓王信于馬邑信使使求和
　解漢疑信有二心使人譲之信恐誅遂以馬邑降匈
　奴冒頓因引兵南攻太原至晉陽
命博士叔孫通(叔孫魯叔孫氏之别/通薛人號稷嗣君)起朝儀
　帝悉去秦儀法為簡易羣臣争功醉或妄呼㧞劍撃
　柱帝益厭之叔孫通説上曰夫儒者難與進取可與
　守成臣願徴魯諸生共起朝儀帝曰得無難乎通曰
　五帝異樂三王不同禮禮者因時世人情為之節文
　者也臣願頗采古禮與秦儀雜就之上曰可試為之
　令易知度吾所能行為之于是通使徴魯諸生(有兩/生不)
　(肯行曰今天下初定死者未葬傷者未起又欲起禮/樂禮樂所由起百年積徳而後可興也吾不忍為公)
　(所為通曰若真/鄙儒不知時變)所徴三十餘人及上左右為學者(近/臣)
　(之有學/術者)與其弟子百餘人為綿蕞(韋昭曰引繩為/綿立表為蕞)野
　外習之月餘言于上曰可試觀矣上使行禮曰吾能
　為此乃令羣臣習肄明年長樂宫成諸侯羣臣皆朝
　賀先平明謁者(官名掌賔/讚受事)治禮以次引入殿門陳東
　西鄉(功臣列侯諸將軍軍吏以次陳西方/東鄉文官丞相以下陳東方西鄉)衛官張旗
　志(與幟/同)郎中侠(與挟/同)陛大行(即典客後更/名大鴻臚)設九賓臚
　句傳(蘇林曰上傳語告下為臚下告上為句劉攽曰/賔為傳擯之擯九賔擯者九人掌臚句傳也)
　于是皇帝傳警(傳聲而/唱警)輦出房引諸侯王以下至吏
　六百石以次奉賀莫不震恐肅敬禮畢置法酒(猶言/禮酌)
　諸侍坐者皆俯抑首以次起上壽觴九行謁者奏罷
　酒御史執法舉不如儀者輒引去竟朝置酒無敢諠
　譁失禮者于是上曰吾乃今日知皇帝之貴也拜通
　為奉常(秦官漢因之掌宗/廟禮儀後改太常)賜金五百斤以其弟子皆
　為郎(初通在奉時以文學徴會陳勝起二世問諸生/或言反或言盜二世作色通曰此特鼠竊狗偷)
　(何足置齒牙二世喜拜通博士諸生責通䛕通曰公/不知我幾不免虎口遂亡去事楚後降漢從弟子百)
　(餘人無所進弟子愠通曰漢王方争天下諸生寧能/鬬乎且待我我不忘矣及徴諸生習禮成通言于帝)
　(請官諸弟子儒生帝皆以為郎通又出所賜金/悉與諸生諸生乃喜曰叔孫生真知當世務)
(辛/丑)七年帝自將討韓王信信及匈奴皆敗走帝追擊之
被圍平城(漢縣故城在今山西/大同府大同縣東)七日乃解
　上自將擊韓王信破其軍信亡走匈奴白土(漢上郡/有白土)
　(縣故城在今鄂爾/多斯右翼中旗南)人曼邱臣(曼邱姓/臣名)王黄等立趙苖
　裔趙利為王收信散兵謀攻漢匈奴使左右賢王(匈/奴)
　(爵號最/為大國)將萬騎與王黄等南至晉陽漢擊之輒敗走
　已復屯聚㑹天大寒雨雪士卒墮指者十二三上聞
　冒頓居代谷(胡三省注谷在句注之北句/注山名在山西代州西北)使人覘之
　冒頓匿其壯士肥牛馬但見老弱羸畜使者十輩来
　皆言匈奴可擊上復使劉敬往使未還悉兵三十二
　萬北逐之踰句注敬還報曰兩國相擊此宜夸矜見
　所長今臣往徒見羸瘠老弱此必欲見短伏竒兵以
　争利愚以為匈奴不可擊也時兵已業行上怒罵敬
　曰齊虜以口舌得官今乃妄言沮吾軍械繫敬廣武
　(漢縣故城在/今代州西)遂先至平城兵未盡到冒頓縱精兵四
　十萬騎圍帝于白登(山名在大同縣/東一名白登臺)七日漢兵中外
　不得相救餉帝用陳平秘計使使間厚遺閼氏(閼氏/謂冒)
　(頓曰兩主不相困今得漢地單于非能居之也且漢/王亦有神靈單于察之  考漢書注應劭曰陳平使)
　(畫工圖羙女間遣人遺閼氏云漢有美女如此今皇/帝困厄欲獻之閼氏畏其奪己寵因與單于言之顔)
　(師古以應説出桓譚新論蓋/意測之辭非傳記所説也)冒頓乃解圍去(冒頓與/王黄趙)
　(利期黄利不至冒頓疑之亦以閼氏之言乃解圍之/一角會天霧漢使人往来匈奴不覺陳平請令彊弩)
　(傅兩矢外郷/從解角直出)漢亦罷兵歸上至廣武斬前使十輩赦
　劉敬曰吾不用公言以困平城封為建信侯(關内侯/無國邑)
　更封陳平為曲逆侯(帝南過曲逆曰壯哉縣吾行天/下獨見洛陽與是耳遂以封平)
　(直曲逆漢縣故城在今/  𨽻保定府完縣東南)平從帝征伐凡六出竒計(請/捐)
　(金行反問一以惡革具進楚使二夜出女子二千人/解滎陽圍三躡足請封齊王信四請偽逰雲夢縳信)
　(五解白登/之圍六)輒益封邑焉
匈奴冦代代王喜棄國自歸立子如意為代王
　匈奴攻代代王不能堅守棄國間行走洛陽自歸帝
　不忍致法廢為合陽(即郃陽今縣屬/陕西同州府)侯以少子如意
　為代王如意定陶戚姬子也
二月徙都長安(漢長安故城在今西安府長安縣西北/寰宇記長安蓋古鄉聚名隔渭水對秦)
(咸陽宫漢于其地築未/央宫置縣以長安為名)
　蕭何治未央宫(在今長安縣西北故長安城中三/輔黄圖未央宫周廻三十八里)立
　東闕北闕前殿(西京雜記未央宫因龍首山制前殿/建北闕師古曰未央殿雖南鄉而上)
　(書奏事謁見皆詣北闕公車司馬亦在焉是則以北/闕為正門而又有東闕西南兩門則無葢作宫之初)
　(厭勝之術/或然乎)武庫太倉上見其壯麗怒甚謂何曰天下
　洶洶勞苦數歳成敗未可知是何治宫室過度也何
　曰天下方未定故可因以就宫室且天子以四海為
　家非壯麗無以重威且無令後有以加也上説遂自
　櫟陽徙都之(是月置宗正/官以序九族)
(壬/寅)八年春三月帝如洛陽九月還宫
　令爵非公乗(爵八級曰公乗言/得乗公家之車也)以上毋得冠劉氏冠
　(帝為亭長時以竹皮為冠及/貴常冠之所謂劉氏冠也)賈人毋得衣錦繡綺縠
　絺紵罽(氍毹/之類)操兵乗騎馬(駕車單騎俱/毋得用馬)
(癸/夘)九年冬十月淮南王布梁王越趙王敖楚王交朝于
未央宫
　上置酒未央前殿起奉玉巵為太上皇夀曰始大人
　常以臣亡頼不能治産業不如仲力今臣之業所就
　孰與仲多殿上羣臣皆稱萬嵗大笑為樂
遣劉敬使匈奴結和親徙齊楚大族于闗中
　匈奴嵗苦北邊上患之劉敬曰天下初定士卒罷于
　兵未可以武服也冒頓殺父妻母以力為威未可以
　仁義説也獨可以計久逺子孫為臣耳陛下誠以適
　長公主(周制天下嫁女于諸侯不自主婚/使諸侯同姓者主之故曰公主)妻之彼必
　慕以為閼氏生子必為太子嵗時問遺諭以禮節冒
　頓在固為子壻死則外孫為單于可無戰以漸臣也
　帝曰善欲遣長公主吕后不可乃取家人子(宫人/名號)名
　為長公主以妻單于使劉敬往結和親約敬還言于
　上曰闗中北近匈奴(匈奴河南地去長/安近者七百里)東有彊族(齊/諸)
　(田楚昭/屈景)一日有變陛下未得髙枕而卧也願徙六國
　後及豪傑名家居闗中無事可以備胡有變率以東
　伐此彊本弱末之術也上曰善于是徙昭屈景懐田
　五族及豪傑于闗中與利田宅(給與便/利之處)凡十餘萬口
春正月趙王敖廢徙代王如意為趙王
　初上解平城還至趙趙王敖執子壻禮甚卑上箕踞
　慢罵之趙相貫髙(貫氏原伯貫/後以名為氏)趙午等皆怒曰吾王
　孱(冀州人謂/懦弱為孱)王也乃説敖曰皇帝遇王無禮請為王
　殺之敖齧其指出血曰君何言之悞先人亡國頼帝
　得復徳流子孫秋毫皆帝力也願君無復出口貫髙
　等相謂曰吾王長者不背徳何汚王為事成歸王事
　敗獨身坐耳(事在/七年)已而上擊韓王信餘冦過柏人(漢/縣)
　(故城在今直𨽻順/徳府唐山縣西)貫髙等壁人于厠中欲以要上上
　欲宿心動而去(上問縣名為何曰柏人上曰柏人/者迫于人也去弗宿事在八年)至
　是貫髙怨家上變告之于是逮捕趙王敖及諸反者
　趙午等皆自剄貫髙獨怒罵曰公等皆死誰白王不
　反者乃檻車(車上著板四/周如檻形)膠致(膠宻不得開/送詣京師)詣長安
　貫髙對獄曰獨吾屬為之王實不知吏榜笞刺爇身
　無完者終不復言廷尉以聞上曰壯士誰知者中大
　夫(漢官掌/議論)泄公(氏族略泄/亦作洩)曰臣素知之此固趙國立
　名義不侵為然諾者也上使泄公持節往問之箯輿
　前(榜刺委困故以/竹為輿處之)仰視泄公勞苦如平生歡泄公因
　問張王果有謀否髙曰吾三族皆以論死豈愛王過
　于吾親哉顧為王實不反獨吾等為之具道所以王
　不知狀泄公以報乃赦敖廢為宣平侯徙代王如意
　為趙王上賢髙赦之髙曰所以不死白張王不反耳
　今王已出吾責己塞死不恨矣且人臣有篡弑之名
　豈有面目復事上哉乃仰絶亢而死(先是詔捕趙王/羣臣賓客敢從)
　(者罪三族郎中田叔孟舒皆自髠鉗為奴以從及貫/髙事白上召見田叔等與語漢廷臣無能出其右者)
　(盡拜為守相齊田叔趙/陘城人其先  田氏)
夏六月乙未晦日食
(甲/辰)十年夏五月太上皇崩葬萬年(漢太上皇葬櫟陽北/原因于櫟陽置萬年)
(縣以奉陵寢故城在今/西安府臨潼縣東北)
　令諸侯王國各立廟于其都
以周昌(沛人苛/之弟)為趙相趙堯為御史大夫
　戚姬有寵嘗從上之闗東日夜啼泣欲立其子如意
　吕后年長希見益疎上以太子仁弱如意類已如意
　已立為趙王留之長安欲廢太子而立之大臣固争
　皆莫能得御史大夫周昌廷争之彊上問其説昌為
　人吃(言之/難也)又盛怒曰臣口不能言然臣期期知其不
　可陛下欲廢太子臣期期不奉詔上欣然而笑即罷
　(吕后聞之跪謝昌/曰微君太子㡬廢)時趙王年十嵗上憂萬嵗之後不
　全也獨心不樂悲歌符璽御史趙堯侍知上指乃請
　為趙王置貴彊相及吕后太子羣臣所敬憚者上問
　其人堯以昌對上乃以昌相趙而以堯代為御史大
　夫
九月代相陳豨(宛句/人)反帝自將討之
　初陳豨以郎中封陽夏侯為代相監趙代兵豨嘗稱
　慕魏公子無忌及將守邊多招致賓客告歸過趙賓
　客隨之者千餘乗趙相周昌求入見上具言豨賓客
　盛擅兵于外恐有變上令人覆案豨客諸不法事多
　連引豨豨恐隂令客通王黄曼邱臣所遂反自立為
　代王刼略趙代上聞乃自擊豨至邯鄲上喜曰豨不
　南據邯鄲而阻漳水吾知其無能為矣周昌奏常山
　亡二十城請誅守尉上曰守尉反乎對曰不上曰是
　力不足亡罪令昌選趙壯士可將者白見四人(白于/天子)
　(而召/見也)封各千户以為將左右諫曰此何功上曰非汝
　所知趙代地皆豨有吾徴天下兵未至今獨邯鄲中
　兵耳吾何愛四千戶不以慰趙子弟又聞豨將皆故
　賈人上曰吾知所以與之矣乃多以金間之豨將多
　降明年將軍郭蒙擊破豨將張春等太尉(秦官漢因/之掌武事)
　(後為大/司馬)周勃道太原屠馬邑上攻㧞東垣(今正定府/正定縣漢)
　(初曰東垣/後改今名)以千金購王黄曼邱臣皆生致之于是豨
　軍遂敗
(乙/巳)十一年春正月皇后殺淮隂侯韓信夷三族
　淮隂侯信舍人得罪于信信欲殺之其弟乃上變告
　前陳豨相代監邊辭信信辟左右曰公所居天下精
　兵處也而公陛下之信幸臣也人言公畔陛下必不
　信再至則疑矣三至必怒而自將吾為公從中起天
　下可圖也豨曰謹奉教今信隂與豨通謀欲與家臣
　夜詐赦諸官徒奴發以襲吕后太子后與蕭何謀詐
　令人從帝所来稱豨已破羣臣皆賀時信方稱疾何
　紿信曰雖病彊入賀信入吕后使武士縳信斬之長
　樂鐘室(懸鐘/之室)信方斬曰悔不用蒯徹計反為女子所
　詐豈非天哉遂夷信三族(上已破豨歸聞信死且喜/且哀之問后曰信死亦何)
　(言后道其語上曰此齊辯士蒯徹也詔捕之至問曰/若教淮隂侯反耶對曰然豎子不用臣䇿故自夷于)
　(此上怒曰烹之徹曰秦失其鹿天下共逐之髙材㨗/足者先得焉跖之狗吠堯堯非不仁狗固吠非其主)
　(當是時臣惟知韓信非知陛下也且天下欲為陛下/所為者甚衆顧力不能耳豈可盡烹耶上曰置之)
以蕭何為相國
　上已聞韓信死使使拜丞相何為相國益封五千户
　令卒五百人一都尉為相國衛(衆皆賀召平獨弔謂/何曰禍自此始矣上)
　(暴露于外而君守于内非被矢石之事而益君封置/衛者以淮隂新反于中有疑君心置衛衛君非寵君)
　(也願君讓封弗受以家私財佐軍何從其計上説是/秋黥布反上自擊之何拊循百姓悉以所有佐軍如)
　(陳豨時客或説曰君位為相國功第一可復加哉何/不多買田地賤貰貸以自汚上心乃安何又從其計)
　(上益大恱安召平故秦東陵侯秦破為布/衣種𤓰長  城東故後世謂之東陵𤓰)
韓王信伏誅
　信引匈奴入居參合(漢縣故城在今山西/大同府陽髙縣東北)將軍柴武
　(柴氏髙柴之/後以名為氏)遺信書令急自歸信報曰僕之思歸如
　痿人不忘起盲者不忘視勢不可耳遂戰武擊斬之
　(後信子積當及其太子之子嬰/以衆降漢俱封列侯世貴顯)
帝至洛陽立子恒(即文/帝)為代王
　帝以代地居常山之北與匈奴邊數被冦乃稍分山
　南太原地以益之令羣臣擇可立為王者皆曰子恒
　賢知温良遂立以為代王都晉陽後徙中都(漢縣故/城在今)
　(山西汾州府/平遥縣西北)
二月立王侯朝獻郡國口賦法
　詔曰欲省賦甚今獻未有程吏或多購以為獻而諸
　侯王尤多民疾之令諸侯王常以十月朝獻及郡各
　以其口數率(計之/也)人嵗六十三錢以給獻費
詔郡國求遺賢
　詔曰蓋聞王者莫髙于周文伯者莫髙于齊桓皆待
　賢人而成名今天下賢者智能豈特古之人乎患在
　人主不交故也士奚由進今吾以天之靈賢士大夫
　定有天下以為一家欲其長久世世奉宗廟無絶也
　賢人已與我共平之矣而不與我共安利之可乎賢
　士大夫有肯從我遊者吾能尊顯之布告天下使明
　知朕意御史大夫下相國相國下諸侯王御史中執
　法(中丞/也)下郡守其有意稱明徳者必身勸為之駕(身/親)
　(敦勸自/為駕車)遣詣相國府有而弗言覺免年老癃病勿遣
梁王越廢徙蜀三月殺之夷三族
　上之擊陳豨也徴兵于梁梁王稱病使將將兵詣邯
　鄲上怒讓之梁王恐欲自往謝其將扈輙曰往則為
　禽不如遂反王不聴梁太僕得罪亡走漢告之上使
　使掩捕梁王囚之洛陽有司奏反形已具請論如法
　上赦以為庶人徙蜀青衣(本羌地漢置青衣道以青/衣江名後改曰漢嘉縣今)
　(四川雅州府/雅安縣是也)至鄭(今陕西同州府華/州鄭縣故城是)逢吕后從長安
　来王為后涕泣自言無罪願處故昌邑后許諾與俱
　至洛陽白上曰彭王壯士今徙之蜀此自遺患不如
　遂誅之妾謹與俱来乃令其舎人告越復謀反夷三
　族梟首洛陽下(詔有收視者捕之梁大夫欒布使于/齊還奏事彭越頭下祠而哭之吏捕)
　(以聞上欲烹之方提趨湯顧曰願一言而死上曰何/言布曰方上之困彭城敗滎陽也王與楚則漢破與)
　(漢則楚破且垓下之會㣲彭王項氏不亡天下已定/而陛下以苛小案誅滅之臣恐功臣人人自危也今)
　(彭王已死臣生不如死請就/烹于是上乃釋布拜為都尉)
立子恢為梁王友為淮陽(漢淮陽國治陳/今河南陳州府)王
　罷東郡頗益梁罷潁川郡頗益淮陽
夏四月帝還宫
五月立故秦南海(秦郡注/見前)尉趙佗(正定/人)為南粤王
　初秦南海尉任囂病且死召龍川(今縣屬廣/東惠州府)令趙佗
　語曰秦為無道天下苦之聞陳勝等作亂天下未知
　所安番禺(秦南海郡治番禺今廣東/廣州府番禺南海二縣是)負山險阻南海
　東西數千里頗有中國人相輔此亦一州之主也可
　以立國即被佗書行南海尉事囂死佗即移檄闗隘
　絶道(絶秦所/開越道)聚兵因稍以法誅秦吏擊并桂林象郡
　(注俱/見前)自立為南越武王至是詔立為南越王使陸賈
　即授璽綬與剖符通使使和集百越無為南邉患害
　賈至佗以魋(音/椎)結(音計為髻一撮/似椎夷俗也)箕踞見之賈曰足
　下中國人親戚墳墓皆在正定今反天性棄冠𢃄欲
　以區區之越與天子抗衡為敵國禍且及身矣夫秦
　失其政豪傑並起唯漢王先入闗項羽倍約遂誅滅
　之五年之間海内平定此非人力天所建也今天子
　憐百姓新勞苦且休之遣使授君王印剖符通使君
　王宜郊迎北面稱臣乃欲以新造未集之越屈彊于
　此漢誠聞之掘燒君王先人冢夷㓕家族使一偏將
　將十萬衆臨越則越殺王降漢如反覆手耳于是佗
　乃蹶然起坐謝曰居蠻夷中久殊失禮義留賈與飲
　數月曰越中無足與語至生来我今日聞所不聞賜
　槖中装直千金他送亦千金賈卒拜佗令稱臣奉漢
　約歸報帝大悦拜賈為大中大夫(賈時時前説稱詩/書帝駡之曰乃公)
　(居馬上得之安事詩書賈曰馬上得之寧可以馬上/治乎且湯武逆取而以順守之文武並用長乆之術)
　(也向使秦已并天下行仁義法先聖陛下安得而有/之帝有慙色曰試為我著秦所以失天下吾所以得)
　(之者及古成敗之國賈著十二篇毎奏/一篇帝未嘗不稱善號其書曰新語)
帝有疾
　帝有疾惡見人詔户者無得入羣臣十餘日舞陽(今/縣)
　(屬河南/南陽府)侯樊噲排闥直入大臣隨之上獨枕一宦官
　卧噲等流涕曰始陛下與臣等起豐沛定天下何其
　壯也今天下已定何其憊也且陛下病甚大臣震恐
　不見臣等計事顧與一宦者卧豈不見趙髙之事乎
　帝笑而起
秋七月淮南王布反帝自將討之立子長為淮南王(布/平)
(之國治/夀春)
　初淮隂侯死布心已恐及彭越誅醢其肉以賜諸侯
　布見醢大恐隂令人部聚兵候伺旁郡警急有中大
　夫賁(音/肥)赫得罪于布乗傳詣長安上變言布謀反有
　端上繫赫使人驗之布遂族赫家發兵反反書聞汝
　隂(漢縣今曰阜陽為/江南潁州府冶)侯滕公以問其客薛公(故楚/令尹)薛
　公曰往年殺彭越前年殺韓信此三人者同功一體
　之人也自疑禍及身故反爾滕公言于上上召薛公
　問之對曰布反不足怪使布出于上計山東非漢
　有也出于中計勝敗之數未可知也出于下計陛
　下髙枕而卧漢無事矣上曰何謂也對曰東取吳
　西取楚并齊取魯傳檄燕趙固守其所此上計也
　東取吳西取楚并韓取魏㩀敖倉之粟塞成臯之
　口此中計也東取吳西取下蔡(即春秋州/来注見前)歸重于
　越身歸長沙此下計也上曰是計將安出對曰布
　以驪山之徒自致萬乗此皆為身不顧後慮者也
　必出下計上曰善封薛公千户立子長(故趙王敖/所進美人)
　(子方/三嵗)為淮南王時上有疾欲使太子撃布太子
　客東園公(姓唐字宣明/居園中因號)綺里季(姓氏/未計)夏黄公(姓崔/名廣)
　(字少通齊人隠居/夏里故號夏黄公)角里先生(河内軹人姓周/名術字元道)四人
　(所謂四皓也避秦亂隠于商山吕后以留侯計使/建成侯吕釋之奉太子書卑辭厚禮迎之四人皆)
　(至有商山在商州/東  七盤十二縛)説建成侯吕釋之曰太子將兵
　有功則位不益無功則從此受禍矣君何不急請
　吕后乗間為上泣言黥布猛將善用兵諸將皆陛
　下故等夷乃令太子將此屬無異使羊將狼且使
　布聞之則鼓行而西耳后如其言上曰吾惟䜿子固
　不足遣而公自行耳於是上自將而東(羣臣皆送/至覇上留)
　(侯病强起見上曰臣宜從病甚楚人剽疾願上無/與争鋒因説上令太子為將軍監關中兵上曰子)
　(房雖病彊卧而傅之時叔孫/通已為太傅留侯行少傅事)布之初反謂帝老厭
　兵必不能来諸將淮隂彭越已死餘不足畏故遂
　反果如薛公之言東擊荆荆王賈走死擊楚楚與
　戰徐(注見/前)僮(漢縣故城在江南/鳳陽府虹縣東北)間軍敗(楚為三軍/欲以相救)
　(為竒或曰兵法諸侯自戰其地為㪚地今别為/三彼敗吾一軍餘皆走安能相救不聽果敗)楚
　王交走薛(注見/前)布遂引兵西
(丙/午)十二年冬十月帝破布軍于蘄西布亡走長沙王
臣(吳芮子/嗣王)誘而誅之
　上與布軍遇于㑹甀(邑名徐廣曰在蘄西/會攻外反甀文瑞反)布兵甚
　精上望其置陳如項籍軍惡之遥見布謂曰何苦
　而反布曰欲為帝耳上怒罵之遂大戰布軍敗渡
　淮走江南長沙王臣使人誘與走越殺之
帝還過沛復其民及豐
　上還過沛留置酒沛宫悉召故人父老子弟佐酒發
　沛中兒得百二十人教之歌酒酣上擊筑自歌曰大
　風起兮雲飛揚威加海内兮歸故鄉安得猛士兮守
　四方令兒皆和習之上乃起舞慷慨傷懐泣數行下
　謂沛父兄曰逰子悲故鄉吾雖都關中萬嵗後吾魂
　魄猶思沛且朕自沛公以誅暴逆遂有天下其以沛
　為朕湯沐邑復其民世世無有所與(沛父老諸故又/日樂飲極歡道)
　(故舊為笑樂/十餘日乃去)沛父老皆頓首曰沛幸得復豐未得唯
　陛下哀矜上曰豐者吾所生長極不忘耳特以其為
　雍齒故反我為魏沛父兄固請之乃并復豐比沛
太尉周勃誅陳豨定代地
　勃斬豨于當城(漢縣故城在大/同府陽髙縣界)悉定代郡雁門雲中
　地
立兄子濞為吳王
　荆王既死(事見/前)無後更以荆為呉國立兄仲之子沛
　侯濞為吳王已拜上召濞謂曰汝状有反相因附其
　背曰漢後五十年東南有亂豈汝耶然天下同姓一
　家汝慎毋反濞頓首曰不敢
十一月過魯以太牢祀孔子
　(尹氏起莘曰漢髙之興以馬上得天下不事詩書然/過魯祠孔子乃見于兵戈倥偬之日自是而後除挾)
　(書律置博士官開獻書路儒/道稍稍振起蓋實基于此)
帝還宫
　上還長安疾益甚愈欲易太子張良諫不聴因辭疾
　不視事叔孫通諫曰晉獻公以驪姬故廢太子國亂
　數十年秦以不蚤定扶蘇自使滅祀今必欲廢嫡而
　立少臣願先伏誅以頸血汚地帝曰公罷矣吾直戯
　耳通曰太子天下本本一摇天下震動奈何以天下
　為戯乎時大臣固争者多上知羣臣心皆不附趙王
　乃不易太子(史記留侯世家上破布歸置酒太子侍/東園公等四人從年皆八十餘鬚眉皓)
　(白衣冠甚偉上怪問之四人前對各言姓名上乃大/驚曰吾求公數嵗公避逃我今何自從吾兒逰四人)
　(皆曰陛下輕士善罵臣等義不辱竊聞太子仁孝恭/敬愛士天下莫不延頸欲為太子死故臣等來耳上)
　(曰煩公幸卒調䕶太子四人為夀已畢起去上目送/之召戚夫人指示四人者曰我欲易之彼四人輔之)
　(羽翼已成難動矣戚夫人泣上曰為我楚舞我為若/楚歌歌曰鴻鵠髙飛一舉千里羽翮已就横絶四海)
　(横絶四海當可奈何雖有繒繳尚安可施歌數闋戚夫/人嘘唏流涕上起罷酒竟不易太子留侯招四人之功)
　(也王通鑑考異曰髙祖特以大臣皆不肯從恐身後/趙  不能獨立故不為耳豈四叟片言遽能柅其事)
　(乎此辯士欲誇大四叟之事故遂云/然司馬遷好竒多愛而採之今不取)
下相國何廷尉獄已赦出之
　蕭何以長安地陿上林中多空地棄請令民得入田
　毋収藳為獸食上大怒下廷尉械繫之王衛尉侍前
　問曰相國何大罪陛下繫之暴也上曰吾聞李斯相
　秦有善歸主有惡自與今相國多受賈䜿金為請吾
　苑以自媚于民故繫治之王衛尉曰夫職事茍有便
　于民而請之真宰相事也陛下奈何乃疑相國受賈
　人錢乎且陛下距楚數嵗相國一摇足則關以西非
　陛下有也相國不以此時為利而利賈人之金乎且
　秦以不聞其過亡天下李斯之分過又何足法哉上
　不懌即赦出之(何年老素恭謹徒跣入謝上曰相國/休矣相國為民請苑不許我不過為)
　(桀紂主而相國為賢相吾故/繫相國欲令百姓聞吾過也)
燕王綰謀反春二月遣樊噲以相國將兵討之立子建
為燕王
　陳豨之反燕王綰發兵撃其東北以豨求救于匈奴
　亦使其臣張勝于匈奴為言豨軍已破故燕王臧荼
　子衍在胡謂勝曰燕所以乆存以諸侯數反兵連不
　決也今公欲急滅豨豨亡次亦至燕矣勝以為然還
　告綰綰乃隂使勝為間于匈奴而使范齊通計謀于
　豨欲令乆亡連兵勿決至是豨禆將降言之帝召綰
　綰恐謂其幸臣曰非劉氏而王獨我與長沙耳徃年
　族淮隂誅彭越皆吕氏計今上病吕氏専欲以事誅
　異姓之王者及大功臣遂稱病不行語頗泄上聞之
　怒又得匈奴降者言張勝為燕使胡狀于是上曰綰
　果反矣使樊噲將兵撃之
詔陳平斬樊噲以周勃代將其軍平傳噲詣長安
　帝病甚人或言噲黨于吕氏即一日上晏駕欲以兵
　誅趙王如意之屬帝大怒用陳平謀召絳侯周勃受
　詔牀下曰陳平馳傳載勃代噲將至軍中即斬噲頭
　二人行計之曰噲帝之故人也功多又呂后弟嬃之
　夫有親且貴今帝特以忿怒故欲斬之恐後悔寧囚
　而致上上自誅之未至軍為壇以節召噲反接載檻
　車傳詣長安令勃代將定燕反縣
夏四月帝崩
　上撃黥布時為流矢所中行道疾疾甚吕后迎良醫
　醫入見曰疾可治上嫚罵之曰吾以布衣提三尺取
　天下非天命乎命乃在天雖扁鵲(姓秦氏名越人/勃海鄭人也)何
　益罷之后問陛下百嵗後蕭相國死誰令代之曰曹
　參其次曰王陵然少戅陳平可以助之平智有餘然
　難獨任周勃厚重少文然安劉氏者必勃也可令為
　太尉復問其次曰此後亦非乃所知也四月甲辰崩
　于長樂宮(通鑑考異曰據漢書云吕后與審食其謀/將盡族諸將酈商見食其曰聞帝已崩不)
　(發䘮欲誅諸將誠如此天下危矣今陳平灌嬰守滎/陽樊噲周勃定燕代聞此必連兵還鄉亡可蹻足待)
　(也乃以丁未發䘮按吕氏雖暴戾亦安敢一旦盡誅/大臣且其時陳平不在滎陽樊噲亦不在代此説不)
　(足/據)
盧綰亡入匈奴
　綰悉將其宫人家屬騎數千居長城下候伺幸上病
　瘉自入謝會帝崩綰遂亡入匈奴(匈奴以為東胡盧/王為蠻夷所侵奪)
　(常思復歸居/嵗餘死胡中)
五月葬長陵(在西安府咸陽縣東陵之/北有廢城即漢長陵縣也)
　髙祖不修文學而性明達好謀能聴自監門戍卒見
　之如舊初順民心作三章之約天下既定令蕭何次
　律令韓信申軍法張蒼(陽武/人)定章程叔孫通制禮儀
　又與功臣剖符作誓丹書鐵劵石室金匱藏之宗廟
　雖日不暇給規摹宏逺矣
太子盈即位(是為孝/惠帝)
尊皇后曰皇太后
赦樊噲復爵邑
　陳平既執樊噲行聞帝崩恐吕嬃讒之乃馳傳先去
　逢使者詔平與灌嬰屯滎陽平受詔立復馳至宫哭
　殊哀因固請得宿衛中太后乃以為郎中令(秦官漢/因之掌)
　(宫殿掖/門户)使傅教帝吕嬃讒乃不得行噲至太后即釋
　之并復爵邑
令郡國立髙廟
孝惠皇帝
(丁/未)元年冬十二月太后殺趙王如意
　太后令永巷囚戚夫人髠鉗衣赭衣令舂(戚夫人舂/且歌曰子)
　(為王母為虜終日舂薄暮常與死相伍相離三千/里誰當使告女太后聞之大怒曰乃欲倚汝子耶)召
　趙王如意三反相周昌曰髙帝屬臣趙王聞太后欲
　誅之臣不敢遣王亦病不能奉詔太后怒召昌至復
　召趙王王來帝自迎入宮挾與起居飲食太后欲殺
　之不得間帝晨出射趙王少不能早起太后使人持
　酖飲之(周昌謝病不朝見三/嵗而卒諡曰悼侯)遂斷戚夫人手足去眼
　煇耳飲瘖藥使居厠中命曰人彘召帝視之帝驚大
　哭因病嵗餘不能起使人謂太后曰此非人所為
　臣為太后子終不能治天下遂曰飲為滛樂不聴政
徙淮陽王友為趙王
　趙王如意既酖死(諡日/隠)乃徙友王趙
春正月城長安
　是年始城西北方三年春正月(發長安六百里内男/女十四萬六千人)
　夏六月(發諸侯王列侯/徒𨽻二萬人)再城之五年春正月(發六百/里内男)
　(女十四萬/五千人)復城之其秋乃成(三輔黄圖長安城周迴/六十五里城南為南斗)
　(形北為北斗形至/今人呼之曰斗城)
(戊/申)二年冬十月齊王肥來朝
　帝與齊王燕飲太后前置齊王上坐如家人禮太后
　怒廼令人酌兩巵鴆酒置前令齊王為壽齊王起帝
　亦起欲俱為壽太后恐自起反(音幡/覆也)巵齊王怪之因
　不敢飲陽醉去問知其鴆乃憂自以為不得脱長安
　用内史士(内史王官/士名也)言獻城陽郡(注見/前)為魯元公主
　湯沐邑乃得歸
春正月兩龍見蘭陵(注見/前)井中
隴西(漢郡治狄道今甘肅/蘭州府狄道州是)地震
夏旱
秋七月相國酇侯蕭何卒(諡曰/文終)以曹參為相國
　相國何病上親自臨視因問曰君即百嵗後誰可代
　君對曰知臣莫若主上曰曹參何如何頓首曰帝得
　之矣臣死不恨七月卒(何買田宅必居窮僻處為家/不治垣屋曰令後世賢師吾)
　(儉不賢毋為/勢家所奪)參聞何卒告舎人趣治行曰吾且入相
　居無何果召參(參去屬其後相曰以齊獄市為寄慎/勿擾也後相曰治無大于此者乎參)
　(曰獄市所以并容也今擾之/姦人安所容乎吾是以先之)始參㣲時與蕭何善及
　為將相有隙至何且死所推賢惟參參代何為相國
　舉事無所變更一遵何之約束擇郡國吏長大(取年/長大)
　(也/)訥于文辭謹厚長者即召除為丞相史史言文刻
　深欲務聲名輙斥去之(日夜飲醇酒卿大夫以下吏/及賔客見參不事事皆欲有)
　(言至者參輙飲以/醇酒莫得開説)見人有細過掩匿覆蓋之府中無
　事子窋為中大夫帝怪參不治事使窋私問之參怒
　笞窋曰趣入侍天下事非若所當言也至朝時帝讓
　參曰乃者我使諫君也參免冠謝曰陛下自察聖武
　孰與髙帝上曰朕安敢望先帝曰臣孰與蕭何賢上
　曰君似不及也參曰陛下言是也髙帝與蕭何定天
　下法令既明今陛下垂拱參等守職遵而勿失不亦
　可乎帝曰善
(己/酉)三年春與匈奴和親
　匈奴冒頓寖驕為書遺太后辭極䙝嫚后怒議斬其
　使發兵擊之樊噲曰臣願得十萬衆横行匈奴中季
　布曰噲可斬也前匈奴圍髙帝于平城漢兵三十二
　萬噲為上將軍不能解圍天下歌之曰平城之下亦
　誠苦七日不食不能彀弩今歌唫未絶傷痍甫起而
　噲欲摇動天下妄言以十萬衆横行是面謾也且匈
　奴即善言不足喜惡言不足怒也太后曰善令報書
　遜謝遺以車馬冒頓復使來謝曰未嘗聞中國禮義
　陛下幸而赦之因獻馬遂和親(以宗室女為/公主嫁之)
夏五月立閩越君摇(勾踐之裔與/無諸同姓)為東海主
　摇與無諸俱率百越之衆從諸侯入秦髙祖已王無
　諸(在五年/事見前)至是更舉越功乃立摇為東海王都東甌
　(今浙江温州府永嘉縣西南有/東甌城摇所都世號曰東甌王)
(庚/戌)四年冬十月立皇后張氏
　后帝姊魯元公主女也太后欲為重親故以配帝
春正月舉民孝弟力田者復其身
三月帝冠赦天下
除挾書律(張晏曰秦律敢/有挾書者族)
立原廟(師古曰原重也先已有/廟今更立之故云重也)
　帝以朝長樂宫(太后居/長樂)數蹕煩民乃築複道武庫南
　叔孫通諫曰此髙帝月出遊衣冠(師古曰從髙帝陵/寢出衣冠遊于髙)
　(廟月一/為之)之道也子孫奈何乗宗廟道上行哉帝懼曰
　急壊之通曰人主無過舉今已作百姓皆知之矣願
　陛下為原廟于渭北衣冠月出遊之益廣宗廟大孝
　之本乃詔有司立原廟(帝常出逰離宫通曰古者有/春嘗菓方今攖桃熟可獻宗)
　(廟上許之諸/菓獻由此興)
宜陽(注見/前)雨血
(辛/亥)五年冬雷桃李華棗實
夏大旱
　江河水少谿谷水絶
秋八月相國平陽侯曹參卒(諡曰/懿)
　參為相三年卒百姓歌之曰蕭何為法較若畫一曹
　參代之守而勿失載其清静民以寧壹
(壬/子)六年冬十月以王陵為右丞相陳平為左丞相
夏留侯張良卒(諡曰/文成)
　良常謝病辟榖學道欲輕舉髙帝崩吕后徳良乃彊
　食之曰人生一世間如白駒之過隙何自苦如此良
　不得已彊聴食至是卒(良亡岀下邳時逰北上遇一/老父出一編書曰讀是則為)
　(王者師後十年興十三年見我濟北穀城山下黄石/即我已後十三嵗從髙帝過濟北果得穀城山下黄)
　(石取而寳祠之及/良死并葬黄石)
以周勃為太尉
　勃為人木彊敦厚髙帝以為可屬大事前已遷太尉
　擊陳豨既定燕歸髙帝已崩以列侯事上至是更置
　太尉官(漢初太尉/官不常設)以勃為之
(癸/丑)七年春正月辛丑朔日食
夏五月丁夘日食既
秋八月帝崩
太后使吕台(周吕侯/澤之子)吕産(台之/弟)將南北軍(漢衛宫之兵/在城内者為)
(南軍宫衛主之京城之軍/則為北軍京中尉主之)
　帝崩太后哭而泣(淚/也)不下留侯子辟疆(年十五/為侍中)謂陳
　平曰太后獨有帝今哭而不哀君知其解未平曰何
　解辟疆曰帝無壯子太后畏君等今請拜吕台吕産
　為將居南北軍諸吕皆居中用事則太后心安君等
　幸脱禍矣從之太后哭乃哀吕氏權由此起
九月葬安陵(在咸陽縣東北去長/陵十里漢置縣晉廢)
　(史臣曰孝惠内修親親外禮宰相可謂/寛仁之主遭吕太后虧損至徳悲夫)
太子即位太后臨朝稱制(師古曰制非皇后所得稱今/太后行天子事故曰稱制)
　張皇后無子太后使陽為有身取後宫美人子名之
　殺其母以為太子至是即位
(甲髙皇后吕氏元年之汪克寛書法曰既有少帝曷為/寅以髙皇后之年紀  少帝他人子而呂后則漢太后)
(也故以吕氏紀元不以他人子亂正統也然則曷為不/于嵗下大書女后稱制天下之大變故特變例書之)
冬十一月太后吕氏以王陵為帝太傅陳平為右丞相
審食其為左丞相任敖(沛/人)為御史大夫
　太后欲立諸吕為王王陵曰髙帝刑白馬而誓曰非
　劉氏而王者天下共擊之陳平周勃曰髙帝定天下
　王子弟今太后稱制王諸吕無所不可(及退陵讓平/勃曰始與髙)
　(帝啑血盟諸君不在耶今欲阿意背約何面目見髙/帝地下乎平勃曰面折廷争臣不如君全社稷定劉)
　(氏之後君/亦不如臣)于是太后以陵為帝太傅實奪之相權陵
　遂謝病免(杜門竟不朝/請十年而薨)乃以平為右丞相(吕嬃以平/前執樊噲)
　(數讒之曰平為丞相不治事日飲醇酒戯婦/人太后不聴太后多立諸呂為王平偽聴之)審食其
　為左丞相(食其沛人楚取太上皇吕后為質食其以/舎人從得幸于太后及為相不治事監宫)
　(中如郎中令公卿/百官皆因決事)太后又怨趙堯(為定趙王如意/之䇿事見前)乃
　扺堯罪上黨守任敖常有徳于太后(敖初為沛獄吏/髙祖常避吏吏)
　(繫吕后遇之不謹敖怒/撃傷主太后吏故徳之)遂以為御史大夫
太后追尊父吕公為宣王兄澤為悼武王
　欲以王諸吕為漸也
春正月除三族罪妖言令二月置孝弟力田二千石者
一人
夏四月太后立張偃為魯王
　魯元公主卒封公主子偃為王諡公主曰魯元太后
太后封山朝武為列侯立彊為淮陽王不疑為恒山(今/直)
(𨽻正定府漢恒山郡/避文帝諱改常山)王
　皆他人子太后名之為孝惠子(彊立五年卒以/武為淮陽王)
太后立吕台為吕王
　太后使大謁者張釋風大臣大臣乃請割齊之濟南
　郡為吕國立台為王明年卒(諡曰肅/子嘉嗣)
秋桃李華
(乙/夘)二年春正月地震武都道山崩(漢書地理志縣有蠻/夷曰道武都本羌地)
(故城在今甘肅/階州成縣西)
夏五月太后封齊王(名襄悼惠/王肥之子)弟章為朱虚(漢縣故城/在今山東)
(青州府/臨朐縣)侯
　令章入宿衛以吕祿女妻之(後太后復以章弟興/居為東牟侯入宿衛)
六月丙戌晦日食
秋七月恒山王不疑卒太后立襄成侯山為恒山王更
名義
(丙/辰)三年夏江漢水溢
　流四千餘家是秋伊洛汝水皆溢
秋星晝見
(丁/巳)四年夏四月太后封女弟嬃為臨光侯
太后廢少帝幽殺之五月立恒山王義為帝以朝為恒
山王
　少帝自知非皇后子乃出言曰后殺吾母我壯即為
　變太后幽之永巷中謂羣臣曰帝病乆迷惑昏亂不
　能治天下其議代之羣臣頓首奉詔遂廢殺之立義
　為帝更名宏不稱元年以太后制天下事故也
(戊/午)五年春南越王佗反
　時有司請禁粤關市鐵器佗曰髙皇帝立我通使物
　今髙后聴讒臣别異蠻夷隔絶器物此必長沙王計
　欲倚中國擊滅南海并王之自為功也乃自號為南
　越武帝發兵攻長沙敗數縣而去
(己/未)六年冬十月太后廢呂王嘉立台弟産為吕王
春星晝見
(庚/申)七年春正月太后幽殺趙王友
　友以諸吕女為后弗愛女怒去讒之太后曰王言吕
　氏安得王太后百嵗後吾必擊之太后召友至邸令
　衛守之友餓而作歌遂幽死
己丑日食晝晦
　太后見日食惡之曰此為我也
二月太后徙梁王恢為趙王吕王産為梁王立太為濟
川(胡三省注濟川濟南濟北之地/割齊封之時太年幼未嘗之國)王
　産不之國為帝太傅太亦太后所名孝惠子也
太后封營陵(即營邱/注見前)侯澤為琅邪(注見/前)王
　澤髙祖從祖昆弟其妻吕嬃女也齊人田生為之説
　大謁者張釋曰諸吕之王也大臣未服今營陵侯澤
　諸劉長為大將軍王之諸呂益固矣張釋言之乃割
　齊之琅邪郡封澤為王(田生與琅邪王之國勸急行/勿留出關太后果使人追之)
　(已出使/遂還)
趙王恢自殺太后立呂禄為趙王
　太后以呂産女為趙王恢后王有愛姬王后酖殺之
　王悲憤自殺太后以為用婦人故自殺無思奉宗廟
　禮廢其嗣(使使告代王恒欲徙王/趙代王謝願守代邊)乃立兄子禄為趙
　王(是時諸吕擅權用事朱虚侯章年二十有氣力忿/劉氏不得職嘗入侍燕飲太后令為酒吏章自請)
　(曰臣將種也請得以軍法行酒太后曰可酒酣章請/言耕田太后曰試為我言田意章曰深耕穊種立苖)
　(欲疏非其種者鉏而去之太后黙然頃之諸呂有一/人醉亡酒章追㧞劍斬之還報太后左右皆大驚業)
　(已許其軍法亡以罪也自是諸吕憚之陳平患諸吕/力不能制嘗燕居深念陸賈徃直入坐而平不見賈)
　(曰何念之深也平曰生揣我何念賈曰足下極富貴/無欲矣不過患諸吕少主耳平曰然奈何賈曰天下)
　(安注意相天下危注意將將相和調則士豫附天下/雖有變權不分為社稷計在兩君掌握耳君何不交)
　(驩太尉因為平畫吕氏數事平用/其計兩人深相結吕氏謀益衰)
秋九月燕王建卒太后殺其子國除
(辛/酉)八年冬十月太后立吕通(台之/子)為燕王
夏江漢水溢
　流萬餘家
秋七月太后吕氏崩遺詔産為相國禄女為帝后審食
其為帝太傅
　先是太后祓還過軹道(注見/前)見物如蒼太撠(謂拘持/之也)
　太后掖忽不復見卜之云趙王如意為􁁐遂病掖傷
　病甚乃令禄為上將軍居北軍産居南軍誡曰吕氏
　之王大臣弗平我崩大臣恐為變必據兵衛宫慎勿
　送䘮為人所制七月崩于未央宫
齊王襄發兵討諸吕相國産使大將軍灌嬰擊之嬰屯
滎陽與齊連和
　諸吕欲為亂未敢發朱虚侯以吕禄女為婦知其謀
　乃隂令人告其兄齊王襄令發兵西已為内應以誅
　諸吕立齊王為帝于是齊王悉發國中兵使内史祝
　午(黄帝之後封/祝以國為氏)紿琅邪王澤(午謂琅邪王曰吕氏為/亂齊王發兵欲西誅之)
　(齊王自以年少不習兵事願舉國委大王請大王幸/之臨淄與齊王計事琅邪王信之西馳見齊王齊王)
　(因留之而使/午至琅邪國)發其兵并將之西攻濟南(本齊郡太后/割以為吕國)
　遺諸侯王書陳諸吕罪曰寡人率兵入誅不當為王
　者産祿聞使大將軍灌嬰將兵擊之嬰至滎陽謀曰
　諸吕欲危劉氏今我破齊還報是益吕氏資也乃留
　兵屯滎陽使人諭齊王與連和以待吕氏變共誅之
　王乃還兵西界待約
九月太尉勃丞相平朱虗侯章誅産祿及諸吕齊王灌
嬰兵皆罷
　時産祿居南北軍太尉勃不得主兵曲周侯酈商老
　病其子寄與祿善勃乃與丞相平謀使人劫商令寄紿
　説祿曰高帝與吕后共定天下劉氏所立九王吕氏所立
　三王皆大臣之議諸侯王亦以為宜今太后崩帝少而足下
　不急之國乃將兵留此為大臣諸侯所疑何不歸將印以
　兵屬大尉請梁王亦歸相印與大臣盟而之國齊兵必罷
　足下高枕而王千里此萬世之利也祿善其計諸吕老人
　或以為不便猶豫未決(禄信寄時與出㳺過其姑吕/嬃嬃大怒曰若為將而棄軍)
　(吕氏今無處矣乃悉出珠玉寳/器散堂下曰毋為他人守也)九月平陽侯窋(曹參/子)
　行御史大夫事見産計事㑹郎中令賈壽(晉賈季食/邑于賈其)
　(後以/為氏)使從齊來具以灌嬰與齊楚合從告産且趣産
　急入宫窋聞其語馳告平勃勃欲入北軍不得襄平
　(漢縣故城在奉/天府遼陽州)侯紀通(紀成/子)尚(主/也)符節乃令持節矯
　内(讀作/納)太尉北軍復令寄語禄解將軍印以兵授勃
　勃入軍門令曰為吕氏右袒為劉氏左袒軍中皆左
　袒然尚有南軍平乃召朱虚侯章佐勃勃令章監軍
　門令窋告衛尉毋入産殿門産欲入宫為亂至殿門
　弗得入徘徊往來窋馳告勃勃尚恐不勝未敢公言
　誅之乃謂章曰急入宫衛帝予卒千餘人章入宫門
　見産廷中遂擊殺之帝遣謁者持節勞章章欲奪其
　節不得則從與載因節信馳走斬長樂衛尉吕更始
　還報勃勃起拜賀遂遣人分部悉捕諸吕男女無少
　長皆斬之使人誅燕王通(時通已/之國)而廢魯王張偃遣
　章告齊王罷兵灌嬰亦罷歸
諸大臣迎立代王恒後九月至即位(是為/文帝)誅吕后所名
孝惠子赦
　諸大臣謀曰呂后所立帝及諸王皆非真孝恵子也
　呂后詐取他人子而立之以彊吕氏今皆以夷㓕諸呂而所
　立即長用事吾属無類矣或言齊王髙帝長孫可立大臣
　皆曰呂氏幾危宗廟今齊王舅駟鈞虎而冠即立齊王復
　為吕氏矣代王髙帝予於今見在最為長仁孝寛厚太后家
　薄氏謹良乃召代王代郎中令張武等曰漢大臣習
　兵多詐願稱疾毋往以觀其變中尉宋昌(史記索隠/昌宋義孫)
　曰秦失其政豪傑並起卒踐天子位者劉氏也天下
　絶望一矣髙帝王子弟地犬牙相制此所謂磐石之
　宗也天下服其彊二矣除秦苛政約法令施徳惠人
　人自安難動摇三矣夫以吕太后之嚴立三王擅權
　制然而太尉以一節入北軍一呼士皆左袒此乃天
　授非人力也今大臣雖欲為變百姓弗為使故用天
　下之心而欲迎立大王大王勿疑也代王下之吉(兆/得)
　(大横占曰大横庚庚余為天王夏□以光代王曰寡/人固已為王又何王乎卜人曰所謂天王者乃天子)
　(也/)乃遣太后弟昭往見勃勃等具言所以迎立王者
　昭還報王乃命昌驂乗張武等六人乗傳從詣長安
　至渭橋(故渭橋在西安府/故長安城北今廢)羣臣拜謁稱臣王下車答
　拜太尉勃進曰願請間昌曰所言公公言之所言私
　王者無私勃乃跪上天子璽符王謝曰至邸而議之
　後九月晦至邸丞相平等皆再拜言曰子宏等皆非
　孝惠帝子不當奉宗廟大王髙帝長子宜為嗣願大
　王即天子位王西鄉讓者三南鄉讓者再遂即位東
　牟侯興居曰誅吕氏臣無功請得除宫乃與太僕滕
　公入宫載吕后所立帝出奉法駕迎帝即夕入未央
　宫夜拜宋昌為衛將軍鎮撫南北軍以張武為郎中
　令行殿中有司分部誅呂后所立帝及諸王于邸帝
　還坐前殿夜下詔書赦天下
御批歴代通鑑輯覽卷十三
