
御批歴代通鑑輯覽卷八
周
敬王
(壬/子)三十有一年楚子使使聘孔子
　先是孔子在衛靈公問陳不對而行(史記靈公與孔/子語見蜚雁仰)
　(視之色不在/孔子遂行)復如陳是年季孫斯卒遺言謂其子肥
　(即康/子)必召孔子(史記季桓子病輦而見魯城歎曰此/國幾興以吾獲罪于孔子故不興也)
　(顧謂康子曰我死若必/相魯相魯必召孔子)其家臣(公之/魚)止之肥乃召冉
　求(魯人字孔/子有  孑)子如蔡及葉(朱子論語序説據史記云/于是楚昭王使人聘孔子)
　(孔子將往拜禮而陳蔡大夫發徒圍之故孔子絶糧/于陳蔡之問案是時陳蔡臣服于楚若楚王來聘孔)
　(子陳蔡大夫安敢圍之且據論/語絶糧當在去衛如陳之時)楚子將以書社地七
　百里封孔子(史記索隱古者二十五家為里里各有/社書社者書其社之人名于籍盖以七)
　(百里書社之/人封孔子也)令尹公子申(即子/西)不可(史記子西曰文/王在豐武王在)
　(鎬百里之君卒王天下今孔子得/據土壤賢弟子為佐非楚之福也)乃止孔子又反乎
　衛
秋七月楚子軫卒
　吳伐陳楚子救之軍于城父卜戰不吉卜退又不吉
　楚子曰然則死也乃命公子申為王不可(初楚平卒/令尹子常)
　(以太子弱欲立子西子西曰王有適/嗣不可亂也乃立太子至是又讓)則命公子結(即/子)
　(期/)亦不可則命公子啟(即子/閭)五辭而後許將戰楚子
　有疾遂卒于城父公子啟曰君王舎其子而讓羣臣
　敢忘君乎從君之命順也立君之子亦順也二順不
　可失也與申結謀潛師閉途逆越女(越勾/踐女)之子章立
　之(是為/惠王)乃還(左傳是嵗也有雲如衆赤烏夾日以飛/三日楚子使問諸周太史太史曰其當)
　(王身乎若禜之可移于令尹司馬楚子曰除腹心之/疾而置諸股肱何益遂弗禜初楚子有疾卜曰河為)
　(祟大夫請祭諸郊楚子曰三代命祀祭不越望江漢/睢漳楚之望也不榖雖不徳河非所獲罪也遂弗祭)
　(孔子曰楚昭王知大道矣其不失國也宜哉由已率/常可矣  禜音詠禳祭睢即沮水出鄖陽府房縣景)
　(山至當陽入漳/餘注俱見前)
冬十月齊陽生(景公/子)入于齊陳乞(無宇之子/諡僖子)弑其君荼
　初齊景公疾命國夏髙張立其嬖子荼(鬻姒/之子)而寘羣
　公子于萊(注見/前)景公卒荼即位公子陽生奔魯(公子/鉏同)
　(奔公子嘉駒黔奔/衛事在王三十年)陳乞偽事髙國而譖之諸大夫遂
　逐髙國(國夏奔莒/髙張奔魯)召公子陽生于魯立之(公羊傳陳/乞召陽生)
　(寘諸其家諸大夫至坐乞使力士舉巨囊至于中霤/諸大夫皆色然而駭開之則□然公子陽生也乞曰)
　(此君也已諸大夫不得已皆/逡巡北面再拜稽首而君之)将盟鮑牧(鮑國/孫)醉而往
　乞誣之曰此子之命牧曰女㤀君之為孺子牛而折
　其齒乎(左傳注景公嘗街繩為牛使/茶牽之茶頓地故折其齒)而背之也陽生
　稽首曰若我可不必亡一大夫(謂鮑/牧)若我不可不必
　亡一公子(陽生/自謂)義則進否則退敢不惟子是從鮑牧
　曰誰非君之子乃受盟使胡姬(景公/妾)以安孺子(安號/也)
　如頼(去鬻姒殺王甲拘江説囚王豹于勾竇之邱/  頼齊邑今山東濟南府章邱縣有頼亭)陽
　生立(是為/悼公)使朱毛(齊大/夫)告于乞曰君異于器不可以
　二器二不匱君二多難敢布諸大夫乞不對而泣毛
　反命請殺孺子乃遷之于駘(齊邑在山東青/州府臨胊縣)未至殺
　諸野幕之下
　(杜氏預曰弑荼者朱毛與陽生也而書陳乞所以明/乞立陽生而荼見弑則禍由乞始也楚比刼立陳乞)
　(流涕子家憚老皆疑于免罪/故春秋明而書之以為弑主)
(甲/寅)三十有三年春正月宋公入曹以曹伯陽歸
　曹鄙人公孫彊好弋獲白雁獻之曹伯且言田弋之
　說曹伯説之因訪政事大説之有寵使為司城以聽
　政彊言霸説于曹伯乃背晉而奸宋宋人伐之晉人
　不救遂滅曹執曹伯陽公孫彊以歸(曹自振鐸受封/至伯陽凡二十)
　(五傳/而滅)
三月吳伐魯
　先是魯伐邾(茅成子請告于吳邾子曰魯擊柝聞于/邾吳二千里不三月不至何及于我)
　遂入之處其公宫衆師晝掠邾衆保于繹(即嶧山在/今山東兖)
　(州府鄒/縣東南)以邾子益(邾隱/公)歸獻于亳社囚諸負瑕(即瑕/邱城)
　(注見/前)邾大夫茅夷鴻(即茅/成子)請救于吴吴以故伐魯使
　公山不狃(時奔/在吳)率故道險(故由險道/欲使魯備)從武城(此為南/武城其)
　(故城在今山東沂州府費縣西南今東昌府/有武城縣乃趙邑漢曰東武城非魯邑也)鄫人道
　吳師(初武城人或因于吴境田焉拘鄫人之漚管者/曰何故使吾水滋吴師至漚管者道之以入)
　遂克武城進次于泗上(泗水注/見前)微虎(魯大/夫)欲宵攻吳
　舍(吴子/所舍)私屬徒七百人三踊于幕庭卒三百人(終得/三百)
　(人/)有若(魯人字/子有)與焉及稷門之内吳子聞之一夕三
　遷吳人行成盟而還(歸邾子邾子又無道吳囚/之後二年奔魯又奔齊)
(乙/夘)三十有四年秋吳城邗溝通江淮(吳人溝邗江以通于/淮後因名邗溝今南)
(運河自揚州西北抵淮安三百七十里即古邗溝水水/經注謂之邗溟溝元和志謂之官河今曰漕河亦曰湖)
(漕以連甓社/汜光諸湖也)
　吳欲伐齊乃于邗江(水經注作韓江即中瀆/水也首受江于江都)築城穿
　溝通江淮之道(左傳注東北通射陽湖西北至末口/入淮射陽湖在今江南淮安府阜寜)
　(縣北與鹽城寳應分界末口在淮安府/山陽縣北舊曰北神堰後曰北閘今廢)
(丙/辰)三十有五年春魯侯㑹吳伐齊齊侯陽生卒(左傳注以/疾赴故不)
(書/弑)
　魯侯㑹吳子伐齊齊人弑悼公(史記鮑氏弑悼公索/隱鮑牧于魯哀八年)
　(已為悼公所/殺葢其宗黨)赴于師(悼公子壬立/是為簡公)吳子三日哭于軍
　門徐承(吳大/夫)帥舟師將自海入齊齊人敗之乃還是
　冬楚公子結伐陳吳延州來季子救之謂公子結曰
　二君不務徳而力爭諸侯民何罪焉我請退以為子
　名務徳而安民遂歸(考左傳注季子為夀夢少子自/夀夢卒至此七十七嵗夀夢卒)
　(時季子已能讓國年當十五六至此葢九十餘孫疏/曰季子邑于州來世稱延州來季子或是札之子與)
　(孫也今故從左/傳原文書字)
(丁/巳)三十有六年春齊國書(國氏/族)伐魯夏五月魯侯㑹吳伐齊戰于
艾陵(春秋大事表艾陵齊地在今山/東泰安府泰安縣博縣故城南)齊師敗績
　齊國書髙無㔻(髙氏/族)帥師伐魯及清(今山東濟南府/長清縣有古清)
　(亭齊/邑)季孫謂其宰冉求曰齊師在清必魯故也若之
　何求曰禦諸境季孫曰不能求曰政在季氏當子之
　身齊人伐魯而不能戰子之恥也大不列于諸侯矣
　季孫使從于朝叔孫州仇呼而問戰求曰君子有逺
　慮小人何知孟孫何忌强問之求曰小人慮材而言
　量力而共者也州仇曰是謂我不成丈夫也退而蒐
　乗孟孺子洩(懿子之子/武伯彘)帥右師(顔羽御邴/洩為右)冉求帥左
　師(管周父御樊須為右/  須字子遲魯人)季氏之甲七千冉求以武城
　人三百為已徒卒次于雩門(魯城/南門)之外五日右師從
　之魯師及齊師戰于郊(檀弓史記/俱作郎)齊師自稷曲(郊地/名)
　魯左師不踰溝樊須請三刻而踰之衆從之入齊軍
　獲甲首八十齊人不能師宵諜曰齊人遁冉求請從
　之三季孫弗許(右師奔孟之側殿林不狃死公叔務/人與其僮汪錡皆死皆殯孔子曰能)
　(執干戈以衛社稷可無殤也昭孟之側論語/疏字反孟氏族公叔務人即  公子公為)冉求用
　矛于齊師故能入其軍孔子曰義也為郊戰故魯侯
　㑹吳子伐齊(吴中軍從吳子胥門巢將上軍王子姑/曹將下軍辰如將右軍齊國書將中軍)
　(髙無㔻將上軍/宗樓將下軍)戰于艾陵吳展如敗髙無㔻齊國書
　敗胥門巢吳子以卒助之大敗齊師獲國書(及公孫/夏閭邱)
　(明陳書/東郭書)革車八百乗甲首三千以獻于魯初吳將伐
　齊越勾踐率其衆以朝吳子及列士皆有饋賂吳人
　皆喜惟伍員懼曰是豢吳也夫諌曰越在我腹心之
　疾不如早從事焉得志于齊猶獲石田無所用之弗
　聽使員于齊員屬其子于鮑氏(為王/孫氏)反役吳子聞之
　(史記太宰嚭與子/胥有隙因䜛之)賜之屬鏤(劍名/)以死將死曰樹吾
　墓檟檟可材也吳其亡乎(史記子胥將死告其舍人/曰必樹吾墓上以梓令可)
　(為器而抉吾服縣吴東門之上以觀越冦之入吳也/吳王聞之大怒乃取子胥尸盛以鴟夷革浮之江中)
　(吳人憐之為立祠/于江上命曰胥山)
孔子自衛歸于魯
　冉求既與齊戰有功季孫肥乃以幣迎孔子(史記季/康子謂)
　(冉有曰子于軍旅學之乎性之乎冉有曰學之于孔/子康子曰我欲召之可乎對曰欲召之則無以小人)
　(固之康子逐公華公/賔公林以幣迎孔子)孔子歸魯年六十八矣(史記孔/子去魯)
　(凡十四嵗/而反乎魯)魯終不能用孔子孔子亦不求仕乃叙書
　傳禮記(史記追跡三代之禮序書傳上紀/唐虞之際下至秦穆編次其事)刪詩正樂
　(史記古者詩三千餘篇及至孔子取可施于禮義上/采契后稷中述殷周之盛至幽厲之缺始于衽席故)
　(關雎為風始鹿鳴為小雅始文王為大雅始清廟為/頌始三百五篇孔子皆絃歌之以求合韶武雅頌之)
　(音/)序易(史記孔子晚而好易韋編三絶正義云夫子/作十翼謂上彖下彖上象下象上繫下繫文)
　(言序卦説/卦雜卦也)弟子葢三千焉身通六藝者七十有二人
(戊/午)三十有七年春正月魯用田賦(孫復春秋尊王發㣲田者井/田賦者財賦魯自宣公始什)
(二而税至于哀公既什二而税其/田又什二而斂其財故曰用田賦)
　季孫欲以田賦使冉求訪諸孔子孔子不對私于冉
　求曰先王制土藉田(謂税/也)以力(三十受田百畝二十/受五十畝六十還田)
　而砥(謂平/也)其逺邇(近郊十一逺/郊二十而三)賦里(㕓也商/賈所居)以入(計/其)
　(利/入)而量其有無(圜㕓二十而一/漆林二十而五)任力(謂徭/役)以夫(以夫/家為)
　(數/)而議其老幼(有復/除)于是有鰥寡孤疾(此則/不役)有軍旅
　之出則徴之(雖不役者/亦徴其賦)無則已其嵗收田一井出稷
　禾(六百四十/斛為稯)秉芻(一百六十/斗為秉)缶米(缶庾也十/六斗為庾)不是過
　也先王以為足若子季孫欲其法也則有周公之籍
　矣又何訪焉弗聽
夏魯侯㑹吳于槖皋(今江南廬州府巢縣有拓皋/鎮漢為槖皋縣春秋吳邑)
　初吳與魯㑹鄫吳徴魯百牢(子服景伯對吳弗聽遂/與之  史記索隱百牢)
　(牢具一百也周禮天子十二牢上公九牢侯/伯七牢子男五牢今吳徴百牢不識禮也)太宰嚭
　召季孫季孫使端木賜(衛人字/子貢)辭至是㑹于槖皋吳
　子使太宰嚭請尋盟魯侯不欲使賜對曰盟以周信
　若可尋也亦可寒也乃不尋盟吳徴㑹于衛衛侯㑹
　吳子于鄖(左傳注發陽也海陵東南有發繇亭繇今/江南通州如皋縣東有立發壩即發  口)
　(也亦曰/古鄖)吳藩衛侯之舍將止之賜以束錦見太宰嚭
　與之語乃舎衛侯
(己/未)三十有八年夏魯侯㑹晉侯及吳子(榖梁傳黄池之㑹/吳遂子矣辭尊稱)
(而居卑稱/以㑹諸侯)于黄池(在今河南開封府封邱縣西南歃/裴駰史記集解黄池之㑹吳先)
(晉亞之先叙晉/者所以外吳)於越入吳
　吳不稔于嵗起師北征闕(其月/切)深溝于商魯之間北
　屬之沂西屬之濟以㑹晉于黄池(單手公及/魯侯來㑹)于是越
　子勾踐襲吳入其郛獲太子友吳晉方爭長未成邊
　遽(傳也/)乃至以越亂告吳子懼以公孫雄言(雄曰無/㑹而歸)
　(越聞章矣㑹而先晉晉將執諸/侯之柄以臨我必㑹而先之)乃昏戒令夜中而陳
　係馬舌(恐有/聲)出火竈(出火于竈/外以自燭)雞鳴乃定(軍各萬人/為方陳中)
　(軍皆白常白旂素甲白羽之矰望之如荼左軍皆赤/常赤旟丹甲朱羽之矰望之如火右軍皆元常元旂)
　(黒甲鳥羽之矰望之/如墨凡帶甲三萬)去晉軍一里昧明鳴鐘鼔振鐸
　三軍皆譁其聲動天地晉人大駭使董褐(晉大/夫)請事
　吳子親對之曰天子有命周室卑約貢獻莫入無姬
　姓之振也孤欲守先君之班爵(爵次當/為盟主)恐事之不集
　以為諸侯笑孤之事君在今日不得事君亦在今日
　董褐既致命告趙鞅曰觀吳王之色類有大憂小則
　嬖妾嫡子死大則越入吳將毒(猶暴也言若猛/獸被毒悖暴)不可
　與戰其許之先然不可徒許鞅乃使董褐復命曰諸
　侯失禮于天子無所逃罪今君奄王東海以淫名(謂/僭)
　(號/)聞于天下君有短垣而自踰之夫命圭有命固曰
　吳伯不曰吳王君若無卑天子而曰吳公晉敢不從
　命吳子許諾就幕而㑹吳先歃晉亞之
　(許氏翰曰左氏曰先晉國語曰先吳此二國史籍之/異也自宋之盟晉已為楚所先陵遲至于黄池之時)
　(豈能復與吳爭國語信也/晉人恥吳先之故諱馬耳)
吳子使駱來京師
　吳子既長晉于黄池將還恐齊宋之害已使公孫駱
　告勞于王曰昔楚不承供貢吾先君闔閭不忍其惡
　與楚昭相逐于中原天舍其𠂻楚師敗績今齊不鑒
　于楚又不恭王命夫差不忍其惡徑至艾陵天福于
　吳齊師還鋒而退夫差豈敢自多其功是文武之徳
　所祐助敢告于天子執事王答曰伯父命女來明紹
　享余一人余實嘉之伯父若能輔余一人則兼受永
　福周室何憂焉乃賜吳子弓弩王阼(吳子還國亡太/子内空士皆罷)
　(敝乃以厚/幣與越乎)
冬十有一月有星孛于東方
(庚/申)三十有九年春魯狩獲麟(麟注/見前)
　魯狩于大野(元和志大野澤一名鉅野今山東兖州/府嘉祥縣有獲麟堆嘉祥本鉅野分置)
　叔孫氏之車子鉏商(車子微者/鉏商名)獲麟(折其前/左足)以為不
　祥棄之郭外孔子觀之曰麟也胡為來哉反袂拭面
　涕泗沾襟曰吾道窮矣叔孫聞而取之端木賜問曰
　夫子何泣孔子曰麟之至為明王也出非其時而見
　害吾是以傷焉是年孔子成春秋(史記孔子因魯史/作春秋上自隱公)
　(下至哀公/凡十二公)
夏五月庚申朔日有食之
宋向魋入于曹以叛
　宋桓魋恃寵(初宋公嬖魋公子地抶之公閉門而與/魋泣目盡腫于是公子地及公母弟辰)
　(入于蕭以叛事/在王二十一年)害于宋公(乆益/驕盈)宋公將討之未及魋
　先謀宋公宋公知之告皇野(皇氏宋戴公之後/字子仲為司馬)曰魋
　將祸余請即救野以公命召左師巢(魋之/兄)巢至告之
　故對曰魋之不共宋之禍也敢不唯命是聽請瑞(符/)
　(節/)以命其徒攻桓氏魋欲入子車(魋之/弟)止之魋遂入
　于曹以叛使左師巢伐之巢亦入于曹曹叛桓氏魋
　奔衛巢奔魯司馬牛(名耕字子/牛魋之弟)致其邑與珪而適齊
　魋出于衛而奔齊牛遂適吳吳人惡之反卒于魯郭
　門之外阬氏(魯人/)𦵏諸邱輿(今費縣輿城司馬/牛墓在費縣成山)
六月齊陳恒(乞之子諡成子/史記作田常)弑其君壬(簡公/)
　齊侯之在魯(悼公奔魯簡公/從在王三十年)闞止(字子/我)有寵(陳乞私/召悼公)
　(闞止知之先俟諸外悼公使止反與簡公/處悼公既立止從簡公歸在王三十二年)及即位使
　為政陳恒憚之諸御(僕御/官)鞅曰陳闞不可並也君其
　擇焉弗聽有陳豹(陳氏/族)者為闞止臣止與之言政説
　謂曰我盡逐陳氏而立女何如對曰我逺于陳氏矣
　且其違者不過數人何盡逐焉遂告陳氏陳逆(字子/行陳)
　(氏/宗)故怨止(逆嘗殺人止執之/逃而匿于陳恒家)乃曰彼得君弗先必禍
　逆遂舍于公宫陳恒兄弟並如公闞止在幄出逆之
　遂入閉門止之侍人禦之陳逆殺侍人齊侯方與婦
　人飲酒于檀臺(齊乗在/臨淄)陳恒遷諸寢齊侯執戈將擊
　恒太史子餘止之恒欲出逆抽劍謂曰需事之賊也
　乃止闞止歸屬徒攻闈與大門皆不勝乃出陳氏追
　之殺諸郭關(齊關/名)陳恒執齊侯于舒州(史記簡公出/奔田氏之徒)
　(追執之于徐州公曰蚤如御鞅言不及此/  索隱徐音舒正義齊之西北界上地名)弑之孔子
　三日齋而請伐齊三魯侯曰魯為齊弱乆矣子之伐
　之將若之何孔子曰陳恒弑其君民之不與者半以
　魯之衆加齊之半可克也魯侯曰子告季孫孔子辭
　退而告人曰吾以從大夫之後也故不敢不言(陳恒/既弑)
　(簡公乃立簡公之弟驁是為平公恐諸侯共誅已乃/盡歸魯衛侵地西約晉韓魏趙氏南通吳楚之使齊)
　(國之政皆歸于恒于是盡殺鮑晏及公族之彊者而/割齊自安平以東至瑯邪自為封邑  安平齊邑漢)
　(置縣後省故城在今青州府臨淄縣瑯邪亦/齊邑漢置縣後省故城在今青州府諸城縣)
(辛/酉)四十年熒惑(執法之星其行無/常以其舍命國)守(居其宿/曰守)心(蒼龍之/宿為明)
(堂/)
　心宋之分野也(清類天文分野書氐二度至尾二度/屬宋分徐州河南之歸徳房心大火)
　(之/次)宋公憂之司星(占星/之官)子韋曰可移于相公曰相吾
　之股肱曰可移于民公曰君者待民曰可移于嵗公
　曰嵗饑民困吾誰為君子韋曰天髙聽卑君有君人
　之言三熒惑宜有動于是候之果徙三度
(壬/戌)四十有一年春正月衛世子蒯聵自戚入于衛輒奔魯
　衛孔圉取蒯聵之姊生悝圉卒豎渾良夫通于内使
　之戚蒯聵謂曰茍使我獲國服冕乗軒三死無與良
　夫為請于伯姬與蒯聵入舍于孔氏外圃昬二人䝉
　衣而乗孔氏之老欒寜問之稱姻妾以告遂入適伯
　姬氏既食伯姬杖戈而先蒯聵從之迫孔悝于厠强
　盟之遂刼以登臺欒寧聞亂使告仲由(為孔/氏宰)仲由將
　入遇髙柴(字子羔齊人/髙氏别族)柴曰弗及(政不/及已)不踐其難由
　曰食焉不避其難柴遂出仲由入石乞盂黶以戈擊
　之斷纓由曰君子死冠不免結纓而死孔子聞衛亂
　曰柴也其來由也死矣孔悝立蒯聵召獲(衛大/夫)奉輒
　奔魯蒯聵既立(是為/莊公)使鄢肸(諡武/子)告于王王使單子
　(平公/)命之辭明年衛侯(莊公/)飲孔悝酒于平陽(今河/南衛)
　(輝府滑縣有韋城/其南有平陽亭)醉而遣之悝載伯姬而行奔宋
夏四月己丑孔子卒(左傳注四月十八日乙丑無己丑/己丑五月十二日日月必有悞)
　孔子蚤作負手曳杖逍遥于門歌曰泰山其頽乎梁
　木其壞乎哲人其萎乎既歌而入當户而坐端木賜
　聞之曰夫子殆將病也遂趨而入孔子曰賜爾來何
　遲也夏后氏殯于東階之上殷人殯于兩楹之間周
　人殯于西階之上余殷人也疇昔之夜夢坐奠于兩
　楹之間夫明王不興天下其孰能宗予予殆將死也
　寢疾七日而没年七十有三(魯哀公誄之曰旻天不/弔不憖遺一老俾屏余)
　(一人以在位㷀㷀余在疚/嗚呼哀哉尼父無自律)𦵏魯城北泗上(皇覽孔子/冢去城一)
　(里冢塋百畝南北廣十歩東西十三歩髙一丈二尺/冢塋中樹以百數皆異種傳言孔子弟子異國人各)
　(持其方樹來種之塋中不生荆棘及刺人革徑今孔/林在曲阜縣北二里背泗面洙繞以周垣□  數里)
　弟子皆服心䘮三年畢相訣而去哭各復盡哀或復
　留唯賜廬于冢上(今孔林中有一室東向/相傳為子貢廬墓處)凡六年
　然後去弟子及魯人往從冡而家者百有餘室孔子
　生鯉字伯魚(伯魚之生昭公賜/孔子鯉因名焉)先孔子卒鯉生伋字
　子思作中庸(朱子論語序説子思學于曽/子孟子受業于子思之門人)居魯(繆公/尊禮)
　(之/)後居于衛
秋七月楚公孫勝亂沈諸梁討誅之
　楚故太子建之子勝在吳(建以費無極䜛奔宋又避/華氏之亂于鄭鄭人善之)
　(建與晉謀襲鄭鄭遂殺建其子/勝奔吳事在景王二十三年)令尹申欲召之沈諸
　梁曰吾聞勝好復言而求死士殆有私乎弗從召之
　使處吳竟為白公(今河南光州息/縣有白公城)再請伐鄭許之未
　起師晉人伐鄭楚救之與之盟勝怒曰鄭人在此讐
　不逺矣自厲劍司馬(即子/期)之子平見之曰王孫何自
　厲也勝曰勝以直聞不告女庸為直將以殺爾父平
　以告令尹令尹曰勝如卵余翼而長之楚國第(用士/次第)
　我死令尹司馬非勝而誰勝聞之曰令尹之狂也得
　死乃非我(言若得自死/我不復成人)令尹不悛吳人伐慎(邑名漢/為縣後)
　(省今江南潁州府潁/上縣有慎縣故城)勝敗之請以戰備獻許之遂作
　亂殺令尹司馬于朝而刼楚子(子西以袂/掩面而死)其黨石乞
　曰焚庫弑王不然不濟勝不許將立公子啟(即子/閭)啟
　不可遂殺之而以楚子如髙府(楚别/府)石乞尹門圉公
　陽(楚大/夫)穴宫負楚子以如昭夫人之宫(楚子母越女/前所居宫)
　葉公沈諸梁聞亂以師至及北門或遇之曰君胡不
　胄國人望君如望慈父母焉盗賊之矢若傷君是絶
　民望也若之何不胄乃胄而進又遇一人焉曰君胡
　胄國人望君如望嵗焉日日以幾若見君面是得艾
　也而又掩面以絶民望不亦甚乎乃免胄而進帥國
　人以攻勝勝奔山而縊其徒微(匿也/)之生拘石乞而
　問焉對曰余知其死所而長者(謂白/公)使余勿言曰不
　言將烹乞曰事克則為卿不克則烹固其所也乃烹
　乞諸梁兼二事(令尹/司馬)國寧使寧(子西/之子)為令尹寛(子期/之子)
　為司馬而老于葉
(癸/亥)四十有二年春三月越子伐吳敗之于笠澤(即禹貢震澤爾/雅謂之具區今)
(曰太湖跨江南蘇州常/州及浙江湖州三府界)
　越子伐吳吳子禦之笠澤夾水而陳越子為左右勾
　卒(鈎伍相著别/為左右屯)使夜或左或右鼔譟而進吳師分以
　禦之越子以三軍潛渉當吳中軍而鼔之吳師大亂
　遂敗之(國語勾踐之地南至于句無北至于禦兒東/至于鄞西至于姑蔑命壯者無取老婦老者)
　(無取壯妻女子十七不嫁其父母有罪丈夫二十不/取其父母有罪將免者以告令醫守之生丈夫二壺)
　(酒一犬生女子二壺酒一豚生三人公與之母生二/人公與之餼孤子寡婦貧病者納宦其子其逹士潔)
　(其居羙其服飽其食而摩厲之于義四方之士來者/必廟禮之非其身之所種不食非夫人之所織不衣)
　(十年不收于國民居有三年之食國之父兄讀報吳/勾踐辭復請勾踐乃致其衆而誓之曰寡人不欲匹)
　(夫之勇欲其旅進旅退也進則思賞退則思刑如此/有常賞進不用命退則無恥如此有常刑果行國人)
　(皆勸父勉其子兄勉其弟婦勉其夫曰孰是君也而/可無死乎是故敗吳于圎  句無韋昭曰諸暨有句)
　(無亭諸暨今縣屬紹興府禦兒今嘉興府石門縣東/南有語兒鄉即古禦兒也鄞越邑漢為縣今為寜波)
　(府治姑蔑今衢州府龍/游縣北之姑蔑城是)
秋七月楚滅陳
　楚白公勝之亂陳人恃其聚(積聚/也)而侵楚楚既寜將
　取陳麥卜之武城尹(子西子公/孫朝也)吉使帥師取陳麥陳
　人禦之敗遂圍陳滅之殺湣公(陳自胡公受封至湣/公凡十九傳而滅時)
　(陳恒得政于/齊後遂建國)
冬十月晉趙鞅伐衛衛人出其君蒯聵及晉平
　衛侯背晉趙鞅召之辭以難鞅遂圍衛齊國觀(國書/之子)
　陳瓘(陳恒/之兄)救之鞅還至是鞅復伐衛入其郛衛人逐
　衛侯而與晉平晉立襄公之孫般師師退衛侯自鄄
　入般師出初衛侯嘗翦(削壊其/邑聚)戎州(莊公登城望見/戎州問之以告)
　(公曰我姬姓何戎之有翦/之  戎州衛邑在楚邱)又欲逐石圃(衛卿石/惡從子)而未
　及于是石圃攻衛侯衛侯踰于北方戎州人攻之(殺/太)
　(子疾公/子青)入于已氏(戎人/姓)已氏殺之(初已氏之妻髮羙/莊公髠之以為夫)
　(人髢至是入而示之璧曰活我與女/璧已氏曰殺女璧其焉往遂殺之)衛人復立般師
　是冬齊人伐衛立公子起(靈公/子)執般師以歸明年石
　圃逐起起奔齊輒自齊復歸于衛(輒立十二年出亡/亡在外四年復入)
(乙/丑)四十有四年王崩太子仁立(是為/元王)
元王
(丙/寅)元年冬十有一月越圍吳
　越子伐吳吳人出桃戰一日五反越子將許之范蠡
　(字少伯楚宛三戸人文/種賢之入越為上將軍)曰臣聞天道皇皇日月以為
　常明者(日月盛/滿時)以為法(法其明/以進取)微者(虧損/薄食)則是行(則/其)
　(微以/隱遁)陽至而隂隂至而陽日困(窮也/)而還月盈而匡
　(虧也/)古之善用兵者因天地之常與之俱行後(謂後/動)
　則用隂(謂沈重/固宻)先(謂先/動)則用陽(謂輕疾/猛厲)近則用柔(示/之)
　(以/弱)逺則用剛(抗威/厲辭)後無隂蔽(後動者泰舒/静為隂蔽)先無陽察
　(先動者泰顯/露為陽察)用人無蓺(無常/所也)往從其所(因敵為制/不預設也)彼
　來從我固守勿與(勿與/之戰)宜為人客(先動/為客)剛彊而力疾
　陽節不盡輕而不可取(陽數未盡雖輕/易人不可得取)宜為人主安
　徐而重固隂節不盡柔而不可迫(隂數未盡雖/柔不可困迫)蚤晏
　無失必順天道周旋無究(無窮若/日月然)今其來也剛彊而
　力疾(言吳陽節未/盡不可擊也)君姑待之越子乃弗與戰居軍三
　年吳師自潰(明年晉趙無恤有父之䘮降于䘮食使/楚隆如越問吳難  趙無恤即襄子)
晉荀瑶(即智伯/謚襄子)伐鄭
　初智宣子(荀躒之/子甲)將以瑶為後智果(智氏/之族)曰不如宵
　(宣子/庶子)也瑶之賢于人者五其不逮者一也羙鬚長大
　則賢射御足力則賢技藝畢給則賢巧文辯慧則賢
　彊毅果敢則賢如是而甚不仁夫以其五賢陵人而
　以不仁行之其誰能待之若果立瑶也智宗必滅弗
　聽至是瑶伐鄭取九邑(智果别族于太史為輔/氏後智氏亡惟輔果在)
(丁/夘)二年晉趙無恤滅代(吕祖謙大事記代國在蔚州代/今蔚州屬直𨽻宣化府有古)
(王/城)
　無恤趙鞅㓜子初鞅將置後乃書訓戒之辭于二簡
　以授長子伯魯及無恤曰謹識之三年問之伯魯不
　能舉其辭求其簡已失之矣問無恤誦其辭甚習求
　其簡出諸袖中鞅以無恤賢立以為後及鞅卒無恤
　嗣既𦵏北登夏屋(山名在今山西代州亦曰/賈母山與句注山相接)請代君
　使厨人操銅枓(音斗其形方有/柄取斟水器)以食代君及從者行
　斟隂令宰人各以枓擊殺代君及從官遂興兵平代
　地代君夫人無恤姊也聞代君死曰以弟慢夫非仁
　也以夫怨弟非義也泣而呼天摩筓自殺代人憐之
　名其所死地為摩筓之山(山在今直𨽻/易州廣昌縣)無恤遂以代
　封伯魯子周為代成君(史記趙簡子嘗召諸子曰吾/藏寳符于常山上先得者賞)
　(諸子馳之山上無所得無恤還曰已得符矣簡子曰/癸之無恤曰從常山上臨代代可取也簡子于是知)
　(無恤果賢以為/太子後卒滅代)
(戊/辰)三年冬十有一月越滅吳吳子夫差自殺
　越入吳國吳子率其賢良(親近/之士)與其重禄(大臣/也)以上
　姑蘇(臺名在今江南蘇州府吳縣西南姑/蘇山上吳地記闔閭造此亦曰姑胥)使公孫雄
　肉袒膝行請成于越曰昔者上天降禍于吳得罪于
　㑹稽今君王其圖不榖不榖請如㑹稽之和勾踐弗
　忍欲許之范蠡曰㑹稽之事天以越賜吳吳不取今
　天以吳賜越越其可逆天乎且天與不取反受其咎
　伐柯者其則不逺君忘㑹稽之厄乎勾踐曰吾欲聽
　子言不忍其使者范蠡乃鼓進兵曰王已屬政于執
　事使者去不者且得罪使者泣而去勾踐乃使人謂
　夫差曰吾置王甬東(今浙江寧波府定海縣在海中/其東有翁洲即春秋越甬東地)
　君百家夫差謝曰吾老矣不能事君王遂自殺夫差
　將死自蔽其面曰吾無面見子胥也越于是滅吳(吳/自)
　(泰伯傳仲雍至夫差/凡二十五傳而滅)
越子致貢命為伯
　勾踐既平吳乃以兵北渡淮與齊晉諸侯㑹于俆州
　(大事記俆音舒亦作徐國今山東兖州/府滕縣有薛縣故城戰  時曰俆州)致貢于王王
　使人賜勾踐胙命為伯勾踐號令齊楚秦晉皆輔周
　室秦不如命勾踐選吳越將士西渡河攻秦㑹秦引
　罪乃還軍渡淮而南以淮上地與楚又與魯泗東方
　百里歸吳所侵地于宋越兵横行于江淮東諸侯畢
　賀號稱霸王
范蠡去越越子殺其大夫文種
　蠡從勾踐自㑹歸以大名之下難以久居為書辭于
　勾踐不復入越遂乘扁舟浮于五湖(韋昭曰胥湖蠡/湖洮湖滆湖并)
　(太湖而五寳一湖也考五湖之說不一今以國語注/為據胥湖即胥口在吳縣西南蠡湖今曰蠡瀆在無)
　(錫縣東北洮湖亦名長塘湖在宜/興縣西北滆湖在武進縣西南)變姓名適齊(為鴟/夷子)
　(皮之陶/為朱公)遺大夫種書曰蜚鳥盡良弓藏狡兎死走狗
　烹越王為人長頸烏喙可與共患難不可與共安樂
　子何不去種見書稱病不朝人或䜛種且作亂勾踐
　乃賜種劍曰子教寡人七術寡人用其三而取吳其
　四在子為我從先王試之種遂自殺
(庚/午)五年閏月魯侯朝于越
　魯侯如越得(相悦/也)太子適郢(越太/子名)將妻魯侯而多與之
　地公孫有山使告于季孫季孫懼使因太宰嚭而納
　賂焉(左傳注嚭故吳臣考史記/越滅吳誅太宰嚭與此異)乃止明年魯侯自越
　反季孫肥孟孫彘逆于五梧(魯南鄙地在山/東沂州府費縣)郭重僕
　及宴孟孫為祝(上夀/酒)惡郭重曰何肥也季孫曰請飲
　彘何謂重也肥魯侯曰是食言多矣能無肥乎飲酒
　不樂魯侯與大夫始有惡
(辛/未)六年夏五月衛侯輒出奔宋
　衛侯怒褚師比(即聲子衛侯與大夫飲酒于靈臺禇/師比韈而登公怒禇師辭公愈怒褚)
　(師出公㦸其手/曰必斷而足)奪公孫彌牟(即南/文子)邑又奪司冦亥政
　嬖夏戊之女(初太叔疾以夏戊為大夫疾出亡衛人/翦夏氏以其帑與彌子瑕彌子納夏戊)
　(之女/于公)以為夫人其弟期為司徒夫人寵衰期得罪嘗
　使侍人投公文要(即懿/子)之車于池復使優狡(俳優/名狡)盟拳
　彌(衛大夫使俳優/盟之以恥辱)而甚近信之故褚師比公孫彌牟
　公文要司冦亥司徒期因拳彌以作亂拳彌先
　入衆譟而攻公宫鄄子士(衛大/夫)欲禦之彌援其手曰子則
　勇矣將若君何衆怒難犯休而易間也遂出彌請適
　城鉏(即鉏城/注見前)以鉤越乃適城鉏彌曰衛盗不可知也
　請速自我始乃載寳以歸(衛侯不知彌與/亂故為所詐)衛侯為支
　離(陳名/)之卒因祝史揮(揮為/内間)以侵衛公文要知之與
　彌牟謀因揮在朝使吏先遣其室揮出弗納館諸外
　里揮遂如衛侯所衛侯使之越請師明年越皋如后
　庸(皆越/大夫)宋樂茷(樂溷子/字子潞)魯叔孫舒(武叔子/諡文子)納衛侯彌
　牟致衆而問請納之衆曰勿納彌牟請亡衆曰勿出
　于是重賂越人申開守陴(申重也開重門/而嚴設守備)而納衛侯
　衛侯不敢入師還衛人立莊公之庶弟公子黚(是為/悼公)
　彌牟相之以城鉏與越出公遂卒于越(出公自城鉏/使以弓問子)
　(貢且曰吾其入乎子貢稽首受弓對曰臣不識也私/于使者曰昔成公孫于陳寗武子孫莊子為宛濮之)
　(盟而君入獻公孫于齊子鮮子展為夷儀之盟而君/入今君再孫矣内不聞獻之親外不聞成之臣賜不)
　(識所由/入也)
(壬/申)七年冬十月宋公頭曼卒(景公/)
　宋公無子取公孫周(元公孫/子髙)之子得與啟畜諸公宫
　未有立焉于是六卿(左右師大司馬司/徒司城大司冦)三族(皇靈/樂)降
　(和同/也)聽政因大尹(近官有/寵者)以達大尹常不告而以其
　欲稱君命以令國人惡之宋公遊于空澤(即空桐澤/在今河南)
　(歸徳府/虞城縣)卒于連中(館名名勝志連勝館在/空桐澤後俗呼連塚)大尹興空
　澤之士千甲奉公自空桐(空桐澤之上/有空桐亭)入如沃宫(宋/都)
　(内/宫)使召六子(即六/卿)曰君請六子畫(計䇿/也)至以甲刼之
　曰君有疾病請二三子盟乃盟于少寢之庭曰無為
　公室不利大尹立啟奉䘮殯于大宫三日而後國人
　知之司城樂茷使宣言于國曰大尹蠱惑其君而專
　其利今君無疾而死死又匿之是無他矣大尹之罪
　也六子皆歸授甲使國人施于大尹大尹奉啟以奔
　楚乃立得(是為昭公呂祖謙大事記昭公嘗出亡謂/其御曰吾被服而立侍御者數十人無不)
　(曰吾君麗也吾發言動事朝臣數十人無不曰吾君/聖也内外不見其過失是以亡也乃改操易行二年)
　(而美聞于宋宋/人迎而復之)
王崩太子介立(是為貞/定王)
貞定王
(癸/酉)元年夏晉荀瑶伐鄭齊陳恒救之晉師還
　荀瑶帥師伐鄭鄭請救于齊齊陳恒救鄭師及濮(古/濮)
　(水首受大河自封邱逕/濟隂至髙平入濟今堙)荀瑶聞之乃還曰吾卜伐鄭
　不卜敵齊使謂恒曰大夫陳之自出陳之不祀鄭之
　罪也故寡君使瑶察陳衷焉謂大夫其恤陳乎若利
　本之顛瑶何有焉恒怒曰多陵人者皆不在智伯其
　能久乎後四年荀瑶復圍鄭門于桔柣之門瑶謂趙
　無恤入之對曰主在此瑶曰惡而無勇何以為子對
　曰以能忍恥庶無害趙宗無恤由是惎瑶
魯侯如越歸卒于有山氏
　魯侯患三桓之侈三桓亦患魯侯之妄故君臣多間
　魯侯欲以越伐魯而去三桓遂如公孫有陘氏(即有/山氏)
　因孫于邾乃如越國人迎之復歸卒于有山氏子寧
　立(是為悼公悼公之時/三桓勝魯始小侯)
(戊/寅)六年晉河絶于扈(扈亭在今河南懷慶府原武縣水/經注河水東北逕卷之扈亭北禹)
(貢錐指晉出公時河/絶于扈即于是也)
(庚/辰)八年秦滅大荔(後漢書西羌傳洛川有大荔之戎注/洛川即洛水大荔古戎國秦獲之改)
(曰臨晉同州城是也延今陜西同州府治大荔縣此洛/水乃沮洛由榆林逕  安同州諸府入河非禹貢之伊)
(洛/)
　時諸戎國大荔與義渠(史記索隱古西戎國括地志/寜涇慶三州皆其地慶今慶)
　(陽府寜今慶陽府寜州涇今平涼府/涇州俱𨽻甘肅寧州有義渠故城)最强築城數十
　皆自稱王秦伯(厲公/)以兵伐大荔取其王城(今同州/府朝邑)
　(縣有王城寰宇記/大荔戎王所居)遂滅之後秦又伐義渠執其王以
　歸(在王二/十五年)
(癸/未)十有一年晉侯(出公/鑿)出奔齊
　晉荀瑶與趙(襄子/無恤)韓(康子虎不/信之孫)魏(桓子駒曼/多之孫)共分范
　中行地以為己邑晉侯怒告于齊魯欲伐四卿四卿
　恐反攻晉侯晉侯出奔齊道卒荀瑶立昭公之曽孫
　驕為晉君(是為/哀公)晉君之大父曰雍父曰忌忌善荀瑶
　瑶欲并晉未敢故立之是時晉國之政皆决于瑶晉
　君不得有所制瑶遂有范中行地
(甲/申)十有二年晉荀瑶襲衛不克還
　荀瑶欲伐衛遺衛侯野馬四百白璧一羣臣皆賀公
　孫彌牟曰此小國之禮而大國致之君其圖之衛侯
　告于邊境荀瑶果以師襲衛至境而反曰衛有賢人
　先知吾謀也已荀瑶還自衛宴于藍臺戱韓虎而侮
　段䂓(段鄭共叔段之後以/名為氏規韓康子相)智國諫曰主不備難必至
　矣瑶曰難將由我我不為難誰敢興之對曰君子能
　勤小物故無大患主一宴而恥人之君相又弗備曰
　不敢興難無乃不可乎弗聽
(丙/戌)十有四年晉荀瑶以魏駒韓虎攻趙無恤無恤奔晉
陽(注見/前)
　荀瑶請地于韓虎虎欲弗與段規曰智伯好利而愎
　不與將伐我不如與之彼狃于得地必請于他人他
　人不與必嚮之以兵然後我得免于患而待事之變
　矣虎曰善乃與之荀瑶悅又求地于魏駒駒欲弗與
　任章(任風姓之後以國/為氏章魏桓子相)曰無故索地諸大夫必懼吾
　與之地智伯必驕彼驕而輕敵此懼而相親以相親
　之兵待輕敵之人智氏之命必不長矣不如與之駒
　曰善亦與之瑶又求蔡臯狼之地(今山西汾州府永/寧州有臯狼故城)
　(考史記孟増幸于周成王是為宅臯狼集觧徐廣曰/臯狼地名索隱成王居孟増于臯狼故曰宅臯狼智)
　(伯所求即此地/蔡盖宅音之訛)于趙無恤無恤弗與(襄子以伐鄭之/辱基智伯事見)
　(前/)瑶怒帥韓魏之甲以攻趙氏無恤走晉陽初趙簡
　子使尹鐸(尹周尹/氏之别)為晉陽請曰以為繭絲乎(謂浚民/之膏如)
　(抽繭/之緒)抑為保障乎(謂厚民之生如/築堡以自障)簡子曰保障哉尹
　鐸損其户數簡子謂無恤曰晉國有難而無以尹鐸
　為少無以晉陽為逺必以晉陽為歸至是三家圍晉
　陽荀瑶決晉水(在山西太原府太原縣西南源出滴/瀝泉今謂之晉渠分三派以溉民田)
　而灌之城不浸者三版沉竈産鼃民無叛意
(戊/子)十有六年晉趙無恤及魏駒韓虎攻荀瑶滅之
　荀瑶行水魏駒御韓虎驂乘瑶曰吾乃今知水之可
　以亡人國也魏駒肘韓虎虎履駒之跗以汾水(注見/前)
　可以灌安邑(注見/前)絳水(源出山西絳州絳/山逕曲沃縣入澮)可以灌平
　陽(注見/前)也(安邑魏氏都/平陽韓氏都)趙無恤使張孟談(張晉公族/解張字張)
　(侯其後以字為/氏世仕于晉)潛出見魏駒韓虎曰臣聞唇亡則齒
　寒趙亡則韓魏為之次矣二子乃隂與約為之期日
　而遣之無恤夜使人殺守隄吏而決水灌荀瑶軍軍
　亂韓魏翼而擊之無恤將卒犯其前大敗之遂殺荀
　瑶盡滅其族而分其地(趙襄子漆智伯之頭以為飲/器智伯之臣豫讓欲為報仇)
　(乃詐為刑人挾匕首入襄子宫中塗厠襄子如厠心/動索之獲豫讓左右欲殺之襄子曰義士也吾謹避)
　(之耳豫讓又漆身為癩吞炭為啞行乞于市其妻不/識也其友識之為之泣曰以子之才臣事趙孟必得)
　(近幸子乃為所欲為顧不易邪何乃自苦如此豫讓/曰既已委質為臣而又殺之是二心也吾所以為此)
　(者將以愧天下後世之為人臣懷二心者也頃之襄/子出豫讓伏橋下襄子至橋馬驚襄子曰必豫讓也)
　(問之果豫讓襄子數其先事范中行氏而不為報仇/豫讓曰范中行氏以衆人遇我故衆人報之智伯以)
　(國士待我故國士報之乃請襄子之衣㧞劍/三躍呼天擊之曰可以報智伯矣遂自殺)
(甲/午)二十有二年楚滅蔡
　蔡侯齊出奔(蔡自叔度至齊/凡二十四世)
(丙/申)二十有四年楚滅把(自東樓公封把至/簡公春凡十九世)
(庚/子)二十有八年王崩
　貞定王崩長子去疾立(是為/哀王)立三月弟叔襲殺之而
　自立(是為/思王)立五月少弟嵬又攻殺之而自立(是為考/王此三)
　(王皆貞定/王之子)
封弟揭于河南(即東都漢于/此置河南縣)
　初王子朝之亂餘黨皆在王城敬王畏之徙都成周
　(事見/前)至是王(考王/)以王城故地封其弟掲以續周公之職
　(是為河/南桓王)
考王
(辛/丑)元年
(甲/辰)四年晉侯朝于韓魏趙氏
　晉哀公卒子栁立(是為/幽公)時晉獨有絳曲沃餘皆入韓
　魏趙氏號三晉晉侯畏反朝焉
(丙/午)六年夏六月雪日有食之
(庚/戌)十年楚滅莒
　初莒子庚輿虐而好劍茍鑄劍必試諸人大夫烏存
　因國人逐之莒子奔魯齊人納郊公(事在敬王元年/自是微不復見)
　後四世楚滅之(莒自兹輿期受封/二十三傳而滅)
(乙/夘)十有五年王崩太子午立(是為威/烈王)
河南公封其少子于鞏(鞏故城在今河/南府鞏縣西南)
　河南桓公卒子威公代威公卒子惠公代乃自封其
　少子班于鞏以奉王號東周而河南遂號西周(大事/記曰)
　(自洛陽下都視王城則在西故曰西周/自河南王城視下都則在東故曰東周)
衛公子亹弑其君糾
　先是衛敬公卒子糾立(是為/昭公)時三晉彊衛如小侯屬
　于趙至是公子亹弑昭公而自立(是為/懷公)立十一年敬
　公之孫頽弑之(頽亦自立/是為慎公)
威烈王
(丙/辰)元年晉趙無恤卒
　無恤為伯魯之不立有子五人不肯置後必欲傳位
　于代成君(伯魯/之子)代成君早卒立其子浣為趙氏後至
　是無恤卒其弟(桓子/)逐浣而自立一年卒趙氏之人
　曰桓子立非襄主意乃共殺其子復迎浣而立之(是/為)
　(獻/子)是年魏駒韓虎皆卒駒之子斯代(是為/文侯)虎之子啟
　章代(是為/武子)
秦庶長(秦爵二十級十曰左/庶長十一曰右庶長)鼂弑其君(懷公/)
　鼂與大臣圍懷公懐公自殺懐公太子曰昭子早卒
　大臣乃立昭子之子(是為/靈公)
(戊/午)三年晉韓啟章伐鄭殺鄭伯
　啟章殺鄭幽公(名已/)鄭人立幽公之弟駘(是為/繻公)後韓
　氏(景侯/䖍)復伐鄭(在王十/七年)取雍邱(注見/前)已而鄭伐韓氏
　(在王十/九年)敗其兵于負黍(注見/前)
(己/未)四年秦作上下畤
　上畤祭黄帝下畤祭炎帝
(辛/酉)六年盗殺晉侯栁
　晉侯淫婦人夜竊出邑中盗殺之魏斯以兵誅亂者
　立幽公之子止(是為/烈公)
(癸/亥)八年越滅郯(注見/前)
　少皥之祀莒及郯司之(莒郯皆嬴姓/少皥之後)楚先滅莒越復
　滅郯少皡遂不祀
(甲/子)九年秦初以君主(猶公/主也)妻河(謂嫁之/河伯)
　取他女為君主用諸河以求福命曰妻河時晉魏斯
　以西門豹(西門以/地為氏)為鄴令(故鄴城在今河南/彰徳府臨漳縣)鄴苦河
　伯娶婦豹乃與三老期當共送婦及期豹先投巫嫗
　于河曰先報河伯已而投三老復欲投廷掾與豪長
　者皆叩頭流血自是不敢復言河伯娶婦(六事記魏/與秦鄰故)
　(染其俗至/豹始禁之)
(戊/辰)十有三年晉河岸崩
　壅龍門至于底柱(此西河東圮也龍門底柱之間/皆髙山崇阜河雖壅不徙流)
(己/巳)十有四年晉魏斯始行平糴法
　李悝(李氏率陶之/後悝魏臣)為魏斯作盡地力之教以為地方
　百里除山澤居邑三分去一為田六百萬畝治田勤
　謹則畝益三斗不勤則損亦如之地方百里之増减
　輒為粟百八十萬石又曰糴甚貴傷民(謂士/工商)甚賤傷
　農民傷則離散農傷則國貧善平糴者必謹觀嵗有
　上中下孰上孰其收自四餘四百石(平嵗百畝收百五十/石大孰四倍收六百)
　(石計民食終/嵗長四百石)中孰自三(四百五/十石)餘三百石(終嵗長/三百石)下
　孰自倍(收三/百石)餘百石(終嵗長/百石)小饑則收百石(收平嵗/三分之)
　(二/)中饑七十石(收三分/之一)大饑三十石(五分/之一)故上孰則
　上糴三而舍一(糴三百石/舍一百石)中孰則糴二(糴二/百石)下孰則
　糴一(糴五/十石)使民適足賈平則止小饑則發小孰之所
　斂中饑則發中孰之所斂大饑則發上孰之所斂而
　糶之故雖遇饑饉水旱糴糶不貴而民不散斯又以
　鄴令西門豹言引用漳水(清漳出山西平定州樂平/縣沾嶺濁漳出山西潞安)
　(府長子縣發鳩山二水分流至河南彰徳府涉縣始/合東北逕直𨽻界分二支一東行入衛一東北行合)
　(滏陽滹沱諸水/至天津入海)穿渠溉鄴田(今彰徳府有西門渠豹/所開後漢元初中嘗詔)
　(修/之)河内之民利之魏以是益富彊(漢書溝洫志魏文/侯曾孫襄王時史)
　(起為鄴令引漳水溉鄴民歌之曰鄴有賢令兮為史/公决漳水兮灌鄴旁終古舄鹵兮生稻梁與史記不)
　(同/)
(辛/未)十有六年命晉韓啟章趙浣伐齊
　王命韓氏趙氏伐齊入其長城(括地志齊長城起濟/州平隂縣縁河歴泰)
　(山北岡經淄州東至宻州琅邪臺入海今濟州今濟/寧州屬兖州府平隂今屬泰安府淄州  淄川縣屬)
　(濟南府宻州今諸城縣屬青州府琅/邪臺在諸城縣東長城故址今尚存)時三晉自通王
　室亦如列國
(壬/申)十有七年魯(繆公/顯)以公儀休為相(休魯博士以/髙第為魯相)
　休相魯奉法循理無所變更百官自正嘗之其家見
　織帛怒而出其妻食于舍而茹葵愠而拔其葵曰吾
　已食禄又奪園夫紅女利乎
秦初令吏帶劍
　三代之制大夫士皆佩玉秦始令帶劍并令百姓亦
　帶之
(癸/酉)十有八年晉魏斯克中山(今直𨽻定州春秋鮮/虞地戰國為中山國)使其
子擊守之
　魏斯使樂羊(宋樂氏/之别)伐中山克之(史記趙獻侯十年/中山武公初立索)
　(隱系本云中山武公居顧桓公居靈夀後為趙武靈/王所滅據此魏文侯所克乃武公地趙武靈所滅乃)
　(桓公地地本分自中山故皆以中山為號魏武/侯之世中山及趙戰于房子葢靈夀之中山也)以封
　其子擊斯問于其臣曰我何如主皆曰仁君任座曰
　君得中山不以封弟而封子何為仁君斯怒任座趨
　出問翟璜(翟以國為/氏璜名也)對曰仁君斯曰何以知之對曰
　君仁則臣直嚮者任座之言直臣是以知之斯説使
　翟璜召任座親下堂迎之引為上客(樂羊攻中山其/子在中山懸之)
　(以示羊羊不顧中山烹而為之羔羊啜之盡一/盃中山知其忍下之魏文賞其功而疑其心)
(甲/戌)十有九年齊田和(陳敬仲改氏田左傳作陳史記作之子/田田成子之孫白是為莊子莊子)
(和是為/太公)伐衛
　田和相齊(宣公/籍)伐衛取毋邱(史記年表作母索隱母/音貫即貫城貫城注見)
　(前/)後二年和之宗人田㑹叛和以廩邱(故城在今山/東曹州府范)
　(縣/)屬于晉趙氏
晉魏斯受經于孔子之弟子卜商(卜以官為氏商字子/夏衛人孔子既没子)
(夏居西/河教授)
　魏斯受卜子夏經藝以為師又師事田子方(齊田氏/之别)
　過段干木(段干姓/木名)之廬必式(皇甫謐髙士傳木晉人/守道不仕魏文侯造其)
　(門踰垣避之文/侯待以客禮)四方賢士多歸之斯由此得譽于諸
　侯斯子擊出遭田子方于道下車伏謁子方不為禮
　子擊怒謂子方曰富貴者驕人乎貧賤者驕人乎子
　方曰亦貧賤者驕人耳富貴者安敢驕人國君而驕
　人則失其國大夫而驕人則失其家士貧賤者言不
　用行不合則納履而去耳安往而不得貧賤哉子擊
　乃謝之
(丙/子)二十有一年晉魏斯以魏成為相以吳起為將
　魏斯謂李克曰先生有言家貧思良妻國亂思良相
　今所置非成則璜二子何如對曰居視其所親富視
　其所與達視其所舉窮視其所不為貧視其所不取
　五者足以定之斯曰先生就舍吾之相定矣李克出
　翟璜曰君召卜相果誰為之克曰魏成璜忿然曰西
　河(胡三省曰班忘魏地自髙陵以東盡河東河内髙/陵漢屬馮翊其地在河西所謂西河之外者也)
　(今髙陵縣/屬西安府)之守(謂吳/起)臣所進也君以鄴為憂臣進西
　門豹君欲伐中山臣進樂羊中山已拔無使守之臣
　進先生君之子無傅臣進屈侯鮒以耳目之所覩記
　臣何負于魏成克曰成得卜子夏田子方段干木三
　人君皆師之子所進五人君皆臣之子惡得與成比
　也璜再拜曰鄙人失對願卒為弟子吳起(吳以國/為氏)衛
　人仕于魯(齊人伐魯魯欲以起為將起取齊女魯人/疑之起殺妻以求將大破齊師或譖之曰)
　(起始事曽参母死不奔䘮曽參絶之今又殺/妻以求將殘忍薄行人也起恐得罪遂去魯)聞魏斯
　賢往歸之斯問李克克曰起貪而好色然用兵司馬
　穰苴(齊田氏庶孽晏子薦之景/公尊為大司馬有兵法書)弗能過也于是斯以
　為將擊秦拔五城起為將卧不設席行不騎乗親褁
　贏糧與士卒最下者同衣食分勞苦斯以其得士心
　使為西河守以拒秦韓
　
　
　
　
　
　
御批歴代通鑑輯覽卷八
