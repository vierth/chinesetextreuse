
　續資治通鑑長編巻四百五十四
　　　　　　　　　　　　　宋　李壽　撰
　　哲宗
元祐六年春正月辛酉朔不受朝
丁卯以皇城使黄忱領端州刺史六宅使胡田領循州
刺史宫苑副使李贇為皇城副使左藏庫副使許慶為
皇城副使莊宅副使孫暉為右騏驥副使供備庫副使
李備為文思副使供備庫副使劉子方為西京左藏庫
副使内殿崇班閤門祗候程建為内殿承制前文思副
使秦世章復内殿崇班以措置荆湖北路邊事司言忱
等躬督士卒轉戰有勞故有是命
是月御史中丞蘇轍言(劉摯日記内降此章/乃正月七日丁卯)伏見前年
冬温不雪聖心焦勞請禱備至天意不順宿麥不蕃去
冬此災復甚而加以無冰二年之間天氣如一若非政
事過差上干隂陽理不至此謹按恒燠之罰載於周書
而無冰之災書於春秋聖人之言必不徒説臣謹推原
經意而驗以時事惟陛下擇之蓋洪範庶徴哲則時燠
豫則恒燠謀則時寒急則恒寒哲之為言明也豫之為
言舒也故漢儒釋之曰上徳不明暗昧蔽惑不能知善
惡無功者受賞有罪者不殺百官廢禮失在舒緩盛夏
日長暑以養物政既弛緩故其罰恒燠周失之舒秦失
之急故周亡無寒歲而秦滅無燠年今連年冬温無冰
可謂恒燠矣刑政弛廢善惡不分可謂舒緩矣臣非敢
妄詆時政以惑聖聽請為陛下具數其實然事在歲月
之前者臣不能盡言請言其近者凡有罪不誅者七無
功受賞者四陸佃為禮部侍郎所部有訟而其兄子宇
乃與訟者酒食交通獄既具而有司當宇無罪此有罪
而不誅者一也石麟之為開封府推官與訴訟者私相
往來傳達言語獄上而罷更為郎官此有罪而不誅者
二也李偉建言乞回奪大河朝廷信之為起大役費用
不貲今黄河北流如舊漲水既退東流淤填遂成道路
臣屢乞正偉欺罔誤國之罪不䝉采納任偉如故此有
罪而不誅者三也開封府推官王詔故入徒罪雖䝉徳
音法當衝替而詔仍得守郡至今經營差遣遷延不去
此有罪而不誅者四也知祥符張亞之為官户理索積
年租課至勘决不當償債之人估賣欠人田産及欠人
見被枷錮而田主毆擊至死身死之後監督其家不為
少止本臺按發其罪而朝廷除亞之真州欲令以去官
免罪此有罪而不誅者五也孫述知長垣縣决殺訴災
無罪之人臺官有言然後罷任雖行推勘而縱其抵欺
指望恩赦此有罪而不誅者六也秀州倚郭嘉興縣人
訴災州縣昬虐不時受理臨以鞭朴使民相驚自相蹈
籍死者四十餘人雖加按治而知州章衡反得美職擢
守大郡此有罪而不誅者七也近日差除户部尚書以
下十餘人其間人材粗允公議者不過二三人其他多
老病之餘及執政所厚善耳臣與僚佐共議以為不可
勝言是以置而不論獨取其尤不可者杜常王子韶二
人論之然皆不䝉施行夫杜常在熙寧間謟事呂惠卿
兄弟注解惠卿所撰手實文字分配五常比之經典及
其所至謬妄取笑四方其在都司希合時忱任永壽等
㫖意施之政事前後屢為臺官所劾兼其人物凡猥學
術荒謬而置之太常禮樂之地命下之日士人無不掩
口竊笑此無功而受賞者一也王子韶昔在三司條例
司謟事王安石剏立青苖助役之法臣時與之共事實
所親見及呂公著為御史中丞舉為臺官公著以言新
政罷去而子韶隱忍不言先帝覺其姦佞親批聖語指
其罪狀自是以來士人不復比數但以善事權要子弟
故前後多得美官今又擢之秘書指目循例當得侍從
公論所惜實在於此此無功而受賞者二也張淳資才
凡下從第二任知縣擢為開封司錄曽未數月厭其繁
劇求為寺監丞即得將作又不數月令權開封推官意
欲因權即真迤邐遷上此無功而受賞者三也丁恂罷
少府簿經年不得差遣一為韓維女壻即時擢為將作
監丞此無功而受賞者四也其因緣親舊馳騖請謁特
從常調與之堂除以至除目猥多待闕乆逺孤寒失望
中外嗟怨者尚不可勝數凡上件事皆刑政不修紀綱
敗壞之實也大率近歲所為類多如此譬如天時有春
夏而無秋冬萬物雖得生育而不堅成天之應人頗以
類至宜指揮大臣令已行者即加改正未行無踵前失
勉强修飾以答天變臣伏見去年歲在庚午世俗所傳
本非善歲徒以二聖至仁無私徳及上下故此凶歲化
為有年然事有過差猶不免恒燠無冰之異由此觀之
天地雖逺得失之應無一可欺若更能恐懼修省戒飭
在位相勉為善則太平之功庶幾可致也臣備位執法
實欲使陛下比隆堯舜無缺可指無災可救是以區區
獻言不覺煩多死罪死罪(陸宇無罪石麟之除郎官政/目六月二十一日麟之得官)
(張亞之除真州政目去年十八日亞之知泗州今年六/月十九日自真州改府推孫述罷長垣嘉興訴災死者)
(四十餘人張淳權府推六年十月一日將作監丞張淳/為府推丁恂除監丞七事當考杜常正月二十二日壬)
(午自少常改太僕此云不䝉施行然則轍奏此必在二/十二日壬午前也合依劉摯日記附正月七日  案十)
(八日上原本/誤脫月分)
已已命翰林學士兼侍講范百祿權知貢舉　天章閣
待制吏部侍郎兼侍讀顧臨國子司業兼侍講孔武仲
同權知貢舉執政聚議始欲用侍御史孫升同知劉摯
謂無舊比乃止摯意謂鄧温伯必進補許將闕其黨疑
升必論列故謀以此五十日拘之也(此㨿劉摯日記増/入二十二日升改)
(左/史)　詔五路進士及諸科明法人就試終場零分不滿
十人許解一人仍取文理優長者以尚書省言通利軍
等處將終場十人以下零數添解一人不應元祐貢舉
敕故有是詔
辛未朝獻景靈宫彰徳軍節度使知河陽馮京告老徙
知陳州令入見過國門辭疾甚壬申改左銀青光祿大
夫觀文殿學士兼侍讀充中太一宫使(職官志云元祐/間馮京以觀文)
(殿學士梁燾以資政殿學士為中太/一宫醴泉觀使燾事在八年六月)鄜延路經畧使趙
卨言熈河路所占西人良田極多乞朝廷酌中處置樞
密院議夏國見通常貢歲時恩賜一切如舊止是分畫
封疆未畢如卨所陳是實西人觀望難於馴服詔卨詳
累降朝㫖及趙伋開諭悉心講究候西人再來界首即
盡理折難務令聽伏伋先被詔持地圖去延安議分畫
事卨長子也(伋為太僕寺丞當考此時無有在寺差出/者三月十六日伋赴三省樞密院禀議劉)
(摯日記五年十月二十七日集都堂議遣趙伋至熈河/摯以謂不當遣伋伋乃卨之子也據此則竟遣伋行不)
(用摯議伋實/以寺丞出)　殿中侍御史岑象求言長垣令孫述决
無罪被水災百姓栁閏限内死有司按治得實述避罪
飜異請再鞫無差即遇赦不原從之　監察御史徐君
平言知真州孫賁除開封府推官聞賁傲虐不檢穢迹
甚著詔罷賁新除　權知開封府王巖叟言左右㕔𨽻
推官各二員公事詞狀初無通管分治明文請除事繫
朝省及奏請逐㕔通管外其餘公事詞狀並據號分治
庶無留壅從之　通州團練使環慶路總管姚兕徙涇
原路　先是臺諫官並言冬温乞修政事因及差除
是(日正月十/  二日)輔臣進呈劉摯奏曰人才難於求備性忠
實而有才此上等人也雖無才而忠實其次也小人有
才而可藉以集事者又其次也若乃懷二心有所觀望
背公立黨此為下矣不可用也今臣等用人亦隨其所
能而已然亦須辨得此數等人才則安排得方穩諭曰
極是極是知人甚難摯又曰古之聖人如堯舜猶以此
事為難臣等亦曉夕思念務合人情以答天戒呂大防
曰臣等不敢不恐懼修省(冬温乞修政事並論差除不/當蘇轍疏今附月末要合移)
(見十/日)
癸酉詔自今祠祭游幸毋用羔羊從禮部請也
甲戌上詣凝祥池中太一宫集禧觀醴泉觀大相國寺
宣徳門召從臣觀燈
戊寅京東轉運司言宣徳郎趙竦請修徐州百步呂梁
乞徐州知通衘内並帶兼提舉堤閘彭城令佐衘内並
帶同管當隄閘等字仍差小使臣一員專監河稅兼管
隄閘公事立課程留滯約束損壞决溢之法從之　右
朝議大夫鴻臚卿韓正彦為河東路轉運使右朝奉郎
杜純為鴻臚卿左朝請大夫梓州路轉運副使井亮采
為度支貟外郎左朝請大夫兩浙路轉運副使葉温叟
為主客郎中左朝請郎直秘閣太僕卿林旦為河東路
轉運使左朝散郎度支貟外郎郭茂恂為河北東路提
㸃刑獄(八年四月二/日為户中)左朝奉大夫集賢校理知和州劉
定為提㸃京西南路刑獄(三月二日朱光庭/有言十六日改命)　右承議
郎王鞏用蘇轍謝景温薦除知宿州(劉摯十八/日戊寅事)
已卯資政殿學士知蔡州王安禮知舒州以開封勘到
安禮知青州日賍汚不法下京東轉運提刑司體量得
實故有是命(二十六日/又落職)金州觀察使馮行已卒
壬午左朝奉大夫集賢校理太常少卿杜常為太僕卿
左朝奉大夫秘閣校理徐王府記室參軍盛僑為太常
少卿左朝議大夫直龍圖閣河東路都轉運使范子竒
為集賢殿修撰知河陽侍御史孫升為起居郎劉摯謂
執政欲為鄧温伯地念獨升在言路必爭論乆欲移升
摯持其議既而升連擊范純禮益犯黨意滋欲移升甚
摯堅守之至欲禁升以知舉其意類此於是升竟有此
除衆議云西省闕人故也摯即漏舎謂呂大防曰若西
省闕人則劉安世豈不可用大防曰諾今日當先奏知
既對因論人才大防曰方今人才難得摯曰守節持正
終始不變者誠難得也簾中再三曰誠是不變者少摯
遂言若劉安世朱光庭二三人頗有節行可謂不變者
大防曰光庭欲還其給事中安世欲還其西掖皆是舊
職位諭曰安世除甚摯曰中書舍人係昨來已曽除者
可除之人奏知范純禮須與移動摯曰候二十四日一
齊進呈(丙戌二十六日乃還朱劉舊/職此二十二日壬午所議)　左中散大夫主
客郎中晏知止知蔡州(三月二十二/日為少府監)　左朝奉郎集賢
校理荆湖北路轉運使唐義問為直龍圖閣知荆南左
朝議大夫直龍圖閣知潭州謝麟知江寧府(龍川畧志/云罷麟潭)
(州李湜代之按湜知潭州乃六月四日然五月十三日/湜先以湖北漕權湖南帥蓋麟去潭州湜即權帥六月)
(乃為真帥耳别/志附六月四日)左朝議大夫直秘閣河東路轉運使謝
卿材直龍圖閣為京東路都轉運使右朝奉郎京西路
轉運通判官張景先為陜西路轉運判官　左武衞將
軍郭逵遺表乞男恩舊制上將軍四人降官職而未復
乞致仕及遺表奏補並取奏裁有司以逵甞任同簽書
樞密院事及宣徽南院使詔依見任官條推恩　湖南
安撫鈐轄謝麟言措置到蒔竹縣合付楊光銜乞依湖
北例與轉近上正使仍帶遥郡知溪峒徽州名目上里
堡合付楊昌岳下里堡合付楊晟圓並轉資其武陽闗
峽城步等寨皆係極邊乞逐寨各添屯兵戍守從之(五/年)
(十二月十六日當考今年正月/二十八日乃授光銜徽州使)
癸未詔以雪寒給在京工役假三日
甲申熈河蘭岷路經畧安撫使范育言鄂特凌古逼逐温
錫沁父子上青唐樞密院議以鄂特凌古男溪邦貝昌除
團練使就除巴温刺史官號與錫沁同管當邈川一帶
部族明示朝廷恩顧以羈縻之詔育密相度以聞(六月/相度)
(當考二月二十/八日乃除二人)　大理司直竇革等言按元祐大理寺
令斷案若定奪事正少卿應避者斷議兩司自來互送
卿應避者止免簽書均是有避而立法不一乞並免簽
書更不互送從之侍御史孫升言臣伏見都水使者呉
安持自肆已意剏立條法直申都省從來中書退送工
部見行下諸路勘㑹有無違礙未凖朝廷頒行而安持
既以已意剏立未聽指揮而乃擅將剏立條内一項文
移場埽于縣鎮用牒往還不候指揮於去年三月内行
下外監丞司指揮諸場埽於所屬縣只用公牒往還是
致河埽使臣緣此恣横無所忌憚内陽武埽於去年八
月二十八日套墊直至九月八日夜子時方申危急本
埽使過稍草二十六萬並不關申本縣及壕寨楊贇等
偷盗官樁橛一百數十條本場占䕶賊人不肯發遣臣
竊以河埽使臣壕寨自來欺弊作過偷謾官司物料習
以成風若更不令州縣統轄㸃檢則今後蠹害愈深何
由覺察臣謹按呉安持行市易之日與呂嘉問挾王安
石勢力剏造條法内則三司不敢正視外則州縣監司
不得㸃檢内外欺弊積乆遂至大壞失䧟官錢以百萬
計害及公私毒流天下至今未已者良由呂嘉問呉安
持占蔽不及内外官司㸃檢所致也今日朝廷公明不
容小人為姦而呉安持乃敢輒肆欺罔剏立條法亂上
下統轄之制使姦猾得自恣縱而又不候朝㫖公然行
下干紀亂常罪在不赦此而不誅安用執法伏望聖慈
指揮付有司推治呉安持不候朝㫖擅行條法之罪重
行典憲以懲亂法之吏貼黄稱祖宗以來内則臺省按
察百司外則州縣監司各相統轄上下相維萬世不易
之法呉安持既已申請場埽縣鎮用牒紊亂紀綱而不
候朝㫖專輒行下外監丞司施行則是呉安持自造法
令不由朝廷專擅施行紊亂國法罪合誅戮又稱呉安
持李偉協比為姦自元祐四年建議回河經今三年欺
罔蔽惑枉費財用民力不可勝計困弊一方無毫髪之
效朝廷一切不問依舊存留在任今又興二渠之役名
分減漲水其實猶幸回河蓋馬頭鋸牙見今有官收積
物料而梁村口地即目塵生道路之人皆知欺罔獨朝
廷聽信不疑方二聖在上忠賢一心大河咫尺灼然呉
安持乃敢欺罔如此愚臣前後奏論而狂瞽之言不足
以悟聖主忠憤填臆死有餘責伏望二聖留神省察罷
黜呉安持則河事不作生靈蘇息天下幸甚又稱呉安
持建議欺罔不顧朝廷利害不䘏國家費用不愛生靈
性命但欲凴藉事權以為姦私今河上所差官非權勢
親舊則是本家勾當之人今畧舉四人内苖松年係户
部侍郎苖時中之姪見差收支物料却以驅磨為名在
京端閑請受劉守信尹渙張資三人皆是呉安持勾當
之人内張資見欠市易官錢物二千餘貫於法勒任差
遣之人安持違法抽差本人又欠熟藥所官錢八百貫
有朝㫖押付本府本監並不發遣又與張資正行管勾
安持自出付身不曽申取朝廷指揮任情違法不公乞
一就根究施行又貼黄安持既違法徇私抽差本家勾
當人張資後來又出給付身令正行管勾避見㸃檢違
法關報吏部稱是不消申取朝廷指揮安持肆意不法
乃敢如此(元祐章疏有此乃六年正月二十四日所奏/也今依附本月日升二十二日已除起居郎)
(此章或當附/二十二日前)　是日呂大防移疾太皇太后遣陳衍至
尚書省問劉摯人材可進用者摯具以六七人對蘇轍
王巖叟在焉衍又詣大防第不知大防所對為何也(此/用)
(劉摯日/記増入)
乙酉成都府利州路鈐轄司言元祐敕應雅州管下盧
山榮經縣碉門靈關寨威茂州龍州綿州石泉縣界並
為禁茶地分緣諸州縣鎮皆是接連蕃蠻若行禁止竊
慮别致搔動詔罷前敕　䕫州路轉運司言施黔州蠻
人入貢乞就本州投納貢布止具表狀聞奏仍厚為管
設或以鹽或以錢等第給賜遣歸溪洞從之
丙戌龍圖閣學士知杭州蘇軾為吏部尚書先是太皇
太后兩諭執政令除軾此官時以軾弟轍初入臺又杭
方災傷故徐徐至今(此據劉摯日記増入/二月四日又兼承㫖)　給事中范
純禮權刑部侍郎(五年九月純禮自兵侍除給/事十二日壬寅蘇轍云云)　先是
御史中丞蘇轍言(轍劄子稱二十三日不知何/月今因純禮改差遣附見)訪聞給
事中范純禮近日兩次奏乞外補第一次章既下中書
省吏房獨進熟狀不允第二次方與三省同共進呈竊
緣舊例從官出入盡係三省商量然後進呈取㫖行下
今中書獨專其事中外莫不驚怪雖第二次却與三省
共議蓋知其已甚故不敢再作臣忝執法若喑黙不言
恐今後朝廷紀綱日漸廢壞伏乞問中書省如此等事
合與不合三省同共進呈如合係三省進呈因何本省
獨進熟狀取㫖仍乞依理施行(去年十二月十八日内/降孫升劾純禮章二十)
(六此純禮白劉摯汞去摯令勿遽既逾月乃/有  除觀蘇轍此奏豈摯實庇純禮乎當考)　左朝散
郎集賢殿修撰知亳州朱光庭為給事中　御史中丞
蘇轍言竊見新除給事中朱光庭智昬才短心狠膽薄
不學無術妬賢害能本事程頥聽頥驅使方為諫官頥
之所惡光庭明為擊之頥既以狂妄得罪光庭本合隨
罷而因緣僥倖㑹河朔災傷遣之按視時本路監司州
縣並以依條發廪拯給不至飢殍光庭既至復令呼召
上等人户强以積粟與之多者至十數石所費凡數十
萬沿邊儲蓄為之一空經今積年猶有匱乏之患尋為
御史所劾朝廷曲加庇覆竟免於戾繼䝉擢用常在言
職每月章疏文理猥謬士人無不掩口光庭亦自知人
品凡下專務讎疾勝已如楊畏以母老屢乞閑官至今
侍養不闕而光庭誣其貪冒官寵遂致母亡秦觀以文
學知名朝廷擢為太常博士而光庭加以暗昧之過欲
遂廢棄朝廷知其誣罔奬用二人有加於舊而光庭事
任如故深以為怪昨者臺諫論鄧温伯事言既不從劉
安世賈易之徒皆章疏絡繹繼上而光庭畏縮惴栗殆
不能言及朝廷例皆遷補諸人皆投劾引去而光庭晏
然就職畧無愧恥據其人物鄙下實汚流品况給事中
專掌封駮國論所寄今朝廷以私光庭上則汚辱國體
下則傷害善類伏乞追寢成命别付閑局以厭公議(轍/劄)
(子得之汪應辰劄子稱二十七日奏而無其月按光庭/先以五年五月二十八日自右諫議大夫除給事是日)
(轍方除中丞必無先一日論光庭之理光庭既就職八/月十八日改集賢修撰知司州二十二日改亳州六年)
(正月二十六日白亳州再除給事今即以轍劄子附光/庭再除時更須再考詳  王巖叟繫年錄六年二月十)
(五日朱光庭辭給事中子由時在憲長甞言之欲遂如/所請衆解之巖叟曰用忠實所得多又垂簾之初排邪)
(助正甚有力豈可棄命遂下所稱在憲/長甞言光庭即正月二十七日奏也)左通直郎集賢
殿修撰提舉崇福宫劉安世為中書舍人後七日改寳
文閣待制樞密都承㫖仍賜三品服(二月四日改/除今并書)起居
舎人豐稷為太常少卿鄭雍之使遼稷權中書舎人於
是將以次補御史中丞蘇轍言(轍劄子稱十九日蓋正/月十九日今因稷改少)
(常乃/附見)臣聞古之明主為官擇人未甞為人擇官是以衆
長並舉而百職皆理臣觀近日朝廷所用或異於此施
於閑局猶或非宜况中書舎人者號令之所自出前後
所任必取學問通博詞章雅正播之四方而不怍傳之
後世而無疑今豐稷之在此選臣不識朝廷何以取之
稷頃撰范純仁太原之詞列四無乃(無乃智名無乃勇/功無乃咈衆無乃)
(廢/備)為趙卨延安之告不識聲律(朕之頗牧雖未在於禁/中汝之功名尚無愧於)
(前/人)李憲之敘延福有宜叨舊物之言湖北之賞戰功有
蓋不得已之語(第爾邊勞頒兹寵命/蓋不得已其懋承之)至於其他乖剌難
以具陳如上所指皆足以取笑多士激怒勞臣今朝廷
雖之人奈何以稷當此任哉蓋稷之為人本挾姦佞昔
在小官則以澹靖欺世及列近侍無日不走公相之門
頃為許將所援擢之不次及將以議論反復心懷傾嶮
得罪朝廷不欲明示貶降量加官職而稷懷其私恩不
顧公議曲加粉飾其尤甚者至謂將養心以誠嘉猷屢
告若信如此言則是陛下誤逐正人稷雖封還詞頭可
也既知公議難奪而加以溢美之詞瀆亂朝廷黜陟之
經動搖中外觀聽之實才既鄙下心復懷姦乆權外制
實恐害政伏乞特降授閑慢差遣庶允公論從之(劉摯/云子)
(由言豐稷權掖制詞紕繆列其數制/皆取笑于外宜降黜豐許定州黨也)　右正言劉唐老
言伏見知蔡州資政殿學士王安禮移知舒州竊以安
禮始緣人言攻其青州任内貪穢不法朝廷再下監司
體按未知今此改任為其有罪而責之邪以為無事而
不治邪茍謂有罪而責則舒之視蔡均為便藩如此施
行何名譴黜若為無事而不治則今兹易地有何所因
又聞安禮常以章辨歸過於指使使臣衆議喧然亦以
為笑且身係大臣固當自重乃與使令厮役規利營財
主俸祿之遺餘昧商途之稅入縱非已物猥屑益彰臣
竊謂官吏在任興販論法固不為輕使小人有犯則罪
之大臣犯此則弗罪則是禁令已不行於貴近法與天
下公共王者猶不得私况臣下乎伏望聖慈將所按王
安禮事迹明白施行以正朝廷之紀綱以肅官吏之貪
穢(正月十/九日奏)　左司諫楊康國言(正月二/十一日)臣聞資政殿大
學士前知青州王安禮移知蔡州以言官彈奏青州任
内不法事䝉朝廷按驗盡得實狀移知舒州謹按安禮
自小官以至大用自謂姦雄所至恣横前任柄臣已坐
濫違罷去年持帥節又以贓汚著聞猶敢公肆姦言文
飾罪戾足見凌蔑法度侮慢朝廷大臣若斯可不深治
而乃止令遷易自蔡移舒在安禮無一毫之損士論沸
騰莫不竊議或謂朝廷優異大臣特屈常法臣雖至愚
實所未喻如此施行恐非所以示天下至公也况安禮
素無禮義必不謂朝廷屈法以為恩當謂曲見牢籠而
愈横若方鎮大臣又有如安禮之不法者不知朝廷將
治之乎又將貸之乎若將治之則何行之於後而不行
於此若將又貸則臣恐自此以往方鎮大臣更相倣傚
以玩陛下之法矣荀况以謂法者治之端足以輔徳而
弼教陛下深居九重垂衣拱手雍容指揮而天下莫不
傾聽承命遵守詔令而不敢須臾違者以其畏朝廷之
法耳今法不行而務寛貸使天下何所畏憚恐非朝廷
之福也且法行則朝廷尊不行則紀綱壞漢賈誼曰先
王執此之政堅如金石行此之令信如四時據此之大
公無私如天地是法豈可以不行也奈何為一安禮而
特屈陛下之法哉伏望陛下深加省察早降指揮正安
禮之罪褫奪職名使自循省以誡天下不法之吏則陛
下之法行矣臣今區區之言不為安禮一身正為陛下
至公之法耳
丁亥詔安禮落資政殿學士仍知舒州(十九日/責舒州)劉摯謂
安禮非純正之士然慷慨有大節在神宗朝為左丞數
數敢論事不小屈於王蔡一時翕然推重但其人治已
不肅性淫侈又喜寵小人此其不至者其才髙甚世之
悠悠者未可輕議也或云傅堯俞惑於范純禮軰所教
鋭欲痛絀之蘇頌韓忠彦不知又佐其說賴呂大防無
他意處心稍平故止降小郡不置劾或謂曰不知了得
否意欲揚此聲以撩紛紛竟坐唐老康國言再落職(劉/摯)
(云云用日/記増入)
已丑西京左藏庫使楊光銜為供備庫使賀州刺史知
溪峒徽州從謝麟奏請也(麟奏請在正/月二十二日)
是月御史中丞蘇轍言臣聞大河流行自來東西移徙
皆有常理蓋河水重濁所至輙淤淤填既髙必就下而
決以往事驗之皆東行至太山之麓則決而西西行至
西山之麓則决而東向者天禧之中河至太山决而西
行於今僅八十年矣自是以來避髙就下至今屢决始
决天臺次决龍門次决王楚次决横隴次决商胡及元
豐之中决於大呉每其始决朝廷多議閉塞令復行故
道故道既髙復行不乆輒又衝决要之水性潤下導之
下流河乃得安是以大呉之决雖先帝天錫智勇喜立
事功而導之使行不敢復塞兹實至當之舉也惟是時
民力凋弊隄防未備北流汗漫失於陂障由是元祐之
初大臣過聽始開孫村之議欲導河使東以復故道此
議一起都水官吏僥倖回河之功河上使臣壕寨利在
差遣請受相與倡和爭請回河自是公私困竭河北京
東西之民為之不聊生矣伏惟太皇太后陛下皇帝陛
下仁民愛物恭儉節用如恐傷之今河本無事而生事
之人公然欺罔坐使公私俱弊臣實深痛之謹采河朔
民言效之左右惟陛下裁察夫河自天禧西行及其决
於大呉其出西山不逺惟有此地未經淤填比之他處
地形最下故河水自擇其處决而北流直至瀛莫之郊
地勢北髙河遂東折入海其為順便殆天意也惟北京
之南孫村在其東岸東接故道其間數十里地頗汚下
每歲夏秋漲水多自此溢昔之治河者以為北京宫闕
所在兵民夥煩而孫村近在南城之外若使漲水從此
流入故道則一城生聚皆有魚鱉之憂故於河之東岸
孫村之南開清豐口以洩漲水流入故道於河之西岸
開闞村等三河門亦以洩漲水行無人之地迤邐流至
舘陶復合入大河昨來朝廷如一依昔人措置則北京
每歲夏秋漲水自可無虞城南隄防所費並可省罷自
北京以北至瀛莫以南地廹西山漸有岡阜河流至此
自不能為害惟有深州當河流之衝所宜經畫今若從
武强縣開近東舊河道引河稍東則深州之危必自紆
解然後修治山公一帶北隄令極髙厚則河流赴海可
無大患矣自今建孫村回河之議先開塞闞村等三河
門又於梁村築東西馬頭及鋸牙侵入河身幾半廹脅
大河强之使東既河身噎塞則上流陽武靈平等處去
秋並告危急漲水至北京之南東西兩岸無所分減又
為馬頭鋸牙所廹併入孫村直上北京簽横堤面北京
告急甞稱若雨不止風不定本京必定疎虞其得平安
蓋出天幸由此横隄順水隄皆作木岸所費不資然終
亦不可全恃兼梁村東馬頭下崖至水面髙七尺水深
二丈已上若欲開掘馬頭以東回奪河身須及三丈乃
可訪聞入地一丈泥水不可復開雖復傾國應副力亦
不及若欲畧行開掘令漲水衝刷成河則二年以來已
試不效况故道一帶隄内直髙一丈上下而隄外直髙
二丈有餘架水行空最為危事謹按自來河决必先因
下流淤髙上流不快然後乃决然則大呉之决已緣故
道淤髙今乃欲回河使行於此理必不可且見今北流
深處水行地中實得水性捨此不用而欲引入故道使
水行空中雖三尺童子皆知其妄而建議之臣恣行欺
罔居之不疑今雖變回河之名為分水之議據都水奏
請本謂回河與減水事體不同所有已修造馬頭三百
餘步乞從修河司隨宜措置馬頭既在大河之中横欄
水勢泛漲之時理須斟酌可存可拆一面施行朝廷雖
許其所請然本司收買馬頭物料至今不絶又與本路
監司同奏乞隨宜開導口地一帶河槽務令深濶并修
葺𦂳急隄岸釃為二渠臣觀其指意雖名為減水其實
暗作回河之計也且自置修河司以來使過朝廷應副
見錢四十九萬餘貫其他公私所費猶不在此數今歲
春天共役一十萬人而北流止得三萬東流獨占七萬
蓋自來河北只管一河東西兩岸而已今為分水之故
添為兩河東西四岸内北流横添四十五埽使臣三十
四員河清兵士三千六百餘人物料七百一十六萬三
千餘束其為耗蠧何可勝言蓋都水官吏專欲成就决
不可行之故道而庇病已行之北流其欲成就故道則
孫村開河馬頭等役當罷而不罷其欲庇病北流則深
州武强等患當講而不講(建議分水之人利在/急以顯北流可廢而)　(州危/流當)
(開其為不忠/莫甚於此)北京靈平陽武諸處危急實由分水所致
則諱而不言深瀛恩兾去歲無害實由北流隄防稍立
之功則指為分水之効其為罔上衆所憤歎臣職在風
憲疾之乆矣因訪聞習知河事之人頗得其實綵畫成
圖隨事籖貼指掌可見今隨劄子上進臣雖未甞閱視
形勢然而朝廷大臣亦未甞按行其地不可便以都水
官吏為信也欲乞聖慈特選骨鯁臣僚及左右親信往
河北計㑹逐處安撫轉運提刑州縣及北外監丞官同
共踏行詳具圖錄開述利害保明聞奏如臣所言不妄
即乞罷分水指揮廢東流一行官吏役兵拆去馬頭鋸
牙依上件所陳施行今年春夫仍並撥付北流開河築
隄役使所貴河朔及隣路兵民早獲休息國家財賦不
至枉費有豐之漸則天下幸甚天下幸甚貼黄稱今河
上夫役不過二月半下手如䝉聖意允臣所請伏乞火
急差官前去定奪所貴夫役之前早見可否不誤興役
(此疏不得其時附正月末三月末云云當並考播趙鼎/臣河渠書云六年四月呉安持奏請開分水河  引漲)
(水納之故道從之今實錄並不見開分水河事始惟蘇/轍有分水議論疏既附正月末則鼎臣所稱四月或未)
(可信須更考若移轍疏並鼎臣所書入四月末則/又與不過二月半下手相妨也恐四月合作正月)
