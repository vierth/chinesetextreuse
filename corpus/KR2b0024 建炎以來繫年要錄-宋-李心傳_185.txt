
　建炎以來繫年要録巻一百八十四
　　　　　　　　　　　　宋　李心傳　撰
紹興三十年(嵗次庚辰隆金海陵/煬王亮正  五年)春正月庚辰朔不受
朝金國賀正旦使施宜生等詣西上閤門進名奉慰命
兵部尚書楊椿假資政殿大學士兼侍讀就驛燕之
户部郎中緫領湖廣財賦彭合言荆南府新招効用六
千兵又馬軍司遣戍兵千二百人嵗當用錢六十五萬
緡米七萬三千餘石乞科撥户部言所招効用見止有
三千人難以全行科降乞将江西茶引錢二十萬緡廣
東合起赴行在鈔鹽錢十萬緡湖南北京經制錢十萬
緡湖南上供米五萬石應副本所支遣從之
壬午中書門下省言贍軍諸酒庫舊委左右司官專一
㸃檢近年趂辦不敷拖欠額錢縁户部事務繁冗獨員
㸃檢不前詔今後從三省擬差官一員或兩員專一㸃
檢措置其户部每年息錢依舊應副尋以命左司員外
郎邵大受
甲申賜北使宴於都亭驛命宰相陳康伯押伴
乙酉北使入辭　中書舍人洪遵兼權尚書禮部侍郎
丙戍北使施宜生等出國門故事北使以八日出門九
日宴赤岸至是宜生等不肯用例是晩抵赤岸宴罷即
行
戊子太尉知荆南府節制屯駐御前軍馬劉錡言所招
効用六千人乞以荆南駐劄御前効用中軍左軍為名
分四将仍以右武大夫周贇充左軍統制閤門宣賛舍
人荆湖北路兵馬都監劉汜充中軍統領皆從之先是
賜錡回易錢四十萬緡及是錡請益三十萬緡詔出御
前激賞庫錢𣙜貨務通鈔與之如其數(増支回易錢/在是月庚寅)吏
部員外郎虞允文面對論金决敗盟時時為南牧之計
必為五道出蜀口出荆襄止以兵相持淮東沮洳非用
騎之地他日正兵必出淮西竒兵必出海道宜為之備
上頗納其言　是日北使至秀州遣人告伴使金安節
以欲蹉程前去副使耶律翼即遣人持挺擊逐挽舟之
人俾用力牽挽夜漏下二十刻抵平江府
己丑賜宴北使纔至府治右都管不赴即俾其徒逐所
乗舟出城宜生等宴罷馳出閶門七里乃及之
庚寅權尚書户部侍郎董苹充集英殿修撰知湖州
右承議郎周淙知滁州淙歸安人也　右朝奉郎知通
化軍方扔知蘄州
辛卯北使施宜生等至鎮江府賜宴不受遂即時渡江
壬辰提舉兩浙西路常平茶鹽公事楊倓乞常平米斛
許糴稻穀别厫安頓庶幾可以停久從之
癸巳詔諸州守臣間有闕官可令六曹尚書侍郎翰林
學士臺諫官正言已上各舉曾任通判資序公勤亷明
治狀顯著可充郡守者二人仍保任終身犯贓及不職
與同罪其甞任郡守雖有公累而實材可用者亦聽舉
　尚書左司員外郎邵大受權户部侍郎仍兼㸃檢贍
軍激賞酒庫(此又與今年正月壬午中書奏畫指揮不/同詳此恐止是不令董苹干預故苹以此)
(求去耳當求/他書參考)左宣教郎尚書司封員外郎鮑彪引年告
老吏部郎官楊朴虞允文葉謙亨胡沂洪邁司勲郎官
陳俊卿考功郎官陳棠等言彪篤學守道安於靜退甲
科及第處選調二十年了無遺佚阨窮之歎其博物洽
聞可以備議論清介端慤可以表搢紳春秋雖多不見
老人衰憊之態而勇退戒得陳義甚髙望表而出之以
勵士大夫之節制曰壯而仕老而歸君子出處之大致
也故朕於知止之士愛之重之思所以致其厚者爾以
經明行修早擢上第擁閼不試幾二十年龎眉郎潛垂
上清近今纔七十耳幡然上歸老之章爾之志决矣朕
何忍閔勞以官職之事乎褒進文階華以命服且詔有
司上其子若孫一人大夫其修身守道以昌髙年優游
里閭以須三老五更之召可特授左奉議郎守尚書司
封員外郎賜緋魚袋致仕　省御厨兵二百人翰林司
兵百人付歩軍司填闕額　是日北使至楚州其下奪
廵檢王松所乗馬松不與乃誣松從者云以杖擊我副
使耶律翼怒命捕松覆面以馬捶捶之二百餘幾死
甲辰至洪閘編閘官郝定以潮來應不即啟閘翼怒執
而鞭之晩至盱眙軍宴罷風雨作不可渡淮乃止
甲午詔修内司并潛火兵共千五百人可减五百人付
歩軍司填闕額　是日雷作非時
乙未金國賀正旦使施宜生等渡淮故事北使既登舟
即舟中與伴使置酒三行而别去是日天欲明送伴使
金安節等至淮岸國信副使耶律翼已先渡淮北去宜
生已下皆不及知安節遂於中流瞻送而已
丙申尚書吏部侍郎同修國史兼侍讀葉義問同知樞
宻院事　廢御書院　詔御輦院下都輦官减一百人
付歩軍司願放停者聽
丁酉宰執奏三衙彊刺平民充軍乞約束上曰已先戒
三司不得强刺大抵既非情願不惟長短强弱不應程
式其心亦不肯為用緩急如何使令王綸等曰誠如聖
訓上又曰聞場務復於米斛巧作名以收稅致商販不
行綸曰此由監官不得人致專攔作弊上曰昨見河朔
有歩擔米專攔猶於十里外收稅况舟船之多其擾可
知當嚴禁止之　罷軍容班本殿前司樂工也九年以
二百人為額及是罷之先是御前置甲庫凡乗輿所所
須圖畫什物有司不能供者悉取於甲庫故百工技藝
精巧者皆聚於其間日費亡慮數百千禁中既有内酒
庫而甲庫所釀尤勝以其餘酤賣頗侵户部贍軍諸庫
課額以此軍儲常不足前一日吏部尚書張燾因對論
甲庫萃工巧以蕩上心酤良醖以奪官課教坊樂工員
數日增俸給賜賚耗費不貲皆可罷上曰卿可謂責難
於君明日罷甲庫諸局以酒庫歸有司减樂工數百人
燾之從容補益皆此類也(此以燾行述修入日厯正月/十七日丙申張燾已見進對)
(十八日丁酉有㫖軍容班可/罷故知行述所云即此事也)　權吏部侍郎沈介等言
奉㫖接伴大金弔祭人使伏見去年以來使命徃來頻
併竊慮州郡財用不足横取於民兩淮流民未復尤為
費力望令逐州具今次實支錢數轉運司勘騐保明申
朝廷給降從之　詔今後奉使大金使副不以兩府侍
從過界後並依常例坐車馬不得妄於例外索覔轎子
前去盱眙軍不得應副
戊戌為榮州刺史愭納婦錢氏錢氏秦魯國大長公主
曾孫也禮官言愭於顯仁皇后無服紀故成婚　太常
寺言諸路州軍縣鎮有與顯仁皇后諡號同稱者欲改
為顯正宫觀為顯真寺院為顯慈廟額封號為顯烈從
之
庚子命輔臣朝獻景靈宫以上未純吉服故也先是禮
官引熈寧故事乞分命宰執行禮既從之矣權吏部侍
郎兼權禮部侍郎沈介復言今祔廟禮畢天地宗廟百
神之祀並皆如儀將來大享明堂亦合朝享景靈宫朝
獻太廟若於四孟獨否恐無以副主上之誠孝乞依典
禮躬詣上終以為疑㑹介出迓使人後五日有詔郊祀
行事稽之禮經盖無可疑若四孟朝獻景靈宫元豐以
來自有典故可令給舍臺諫禮官詳悉討論參以古誼
議定聞奏於是上不出而命輔臣分詣自是遂為永制
(禮部乞躬詣在正月甲申得/㫖詳議在癸巳今併書之)
壬寅淮南轉運判官兼淮南西路提㸃刑獄公事提領
營田張祁言本路係官荒田共四十八萬餘縁並江圩
垾近山陂塘兵火後民間無力修築乞從本司支官錢
修築開浚募人開耕仍許百姓承佃其見今為業之人
亦聽借請牛糧盡數開墾從之　是日金主亮殺其翰
林副使祁宣先是宣上封事略曰民為邦本本固邦寧
今北有造軍器之煩勞南有修大内之重役百姓久苦
轉戍不勝疲弊願陛下權罷其一俟一成而再計之兼
來嵗害氣在進不利興師望陛下以天下爲念社稷爲
心曲從臣請亮怒令執而戮之宣神色自如曰臣年七
十死固足矣但恐陛下將來不及臣耳語未竟左右以
刃刺其頰遂誅之(此據張棣正隆事迹修入棣以為庚/辰年正月二十三日事故附於此壬)
(寅二十五日也煬王江上録云正隆二年八月在京值/中秋設宴百官翫月忽黒雲遮月亮索筆作鵲橋仙小)
(詞翰林學士祁宣奏曰陛下敗盟興師無故舉事興工/動土勞役生靈望陛下察天地之不祥收兵罷役通和)
(南宋復還故都天下幸甚亮大怒斬之㓕其族按正隆/二年乃紹興二十六年比時亮舉兵之謀未露於外不)
(應云背盟興師恐録誤也棣以祁宣為翰林醫官使而/江上録以為翰林學士亦復不同按大定金詔有云頓)
(遺信誓動衆興兵醫人祁翰副陳諫不/可便行誅戮與棣所記正同今從之)
癸卯户部奏科撥諸路上供米斛鄂州大軍嵗用米四
十五萬餘石係於全永郴邵道衡潭鄂鼎州科撥荆南
府大軍嵗用約米九萬六千石係於德安荆南府澧純
復潭州荆門漢陽軍科撥池州大軍嵗用米十四萬四
千石係於吉信州南安軍科撥建康府大軍嵗用米五
十五萬餘石係於吉撫饒州建昌軍科撥鎮江府大軍
嵗用米六十萬石係於洪江池宣太平州臨江興國南
康廣德軍科撥行在合用米一百十二萬石就用兩浙
米外係於建康府太平宣州科撥其宣州見屯殿前司
牧馬一嵗約用米并折納馬料共三萬石係於本州科
撥並令逐路轉運司收樁起發時内外諸軍嵗費米三
百萬斛而四川不與焉先是魏安行為户部員外郎請
度地里逺近而均撥之故有是命内有州府地里逺近
不同處仰轉運司開具申省　左朝奉大夫守宗正少
卿金安節武翼郎帯御器械韓俁各特降二官坐送伴
失職也尋詔敦武郎楚州馬邏廵檢王松特轉一官與
陞擢差遣仍賜錢五百緡　敷文閣待制楊揆卒
甲辰詔御輦院三營共以九百人為額今後不許增置
招填　權户部侍郎邵大受乞增置贍軍激賞新中酒
庫從之(此未知有無與前日/罷甲庫事相關當考)
乙巳詔今後侍從臺諫右正言以上在外帥臣前兩府
及侍從以上所舉統制統領官各遷一官防禦使已上
取㫖將官以下令赴三省樞密院審察不願赴闕者令
本軍遇闕先次陞差三省樞密院籍記以備擢用餘人
所薦並籍記三省樞密院審訪材能以聞先是有㫖令
中外薦武臣而被薦者衆朝廷無以處之故有是命
右武大夫侍衛馬軍司中軍統制趙撙特轉行一官以
右諫議大夫何溥左司諫都民望奉詔共薦撙䇿慮深
沉可備邉帥故也　詔潼川府銅山縣出産銅依舊中
賣入官月以五百斤為額先是秘書省正字馮方乞更
不立額令窟匠自採打盡赴官中賣依條抽三分入官
而户工部言恐窟匠不肯盡數打採損失官課方議遂
格
丙午直敷文閣知臨安府趙子潚秘閣修撰兩浙轉運
副使錢端禮直祕閣提舉兩浙西路常平茶鹽公事楊
倓並進職一等顯謨閣直學士知紹興府王師心落直
字兩浙轉運副使湯沂兩浙東路提㸃刑獄公事徐度
並直祕閣以應副攅宫有勞也　左朝散大夫提舉兩
浙東路常平茶鹽公事都絜為尚書户部郎中總領淮
西江東軍馬錢糧
丁未右内率府副率愷為右監門衛大將軍　中書舍
人兼權樞密都承㫖洪遵試尚書吏部侍郎　權工部
侍郎王晞亮試給事中　太常少卿宋棐權禮部侍郎
　敷文閣待制提舉佑神觀楊偰奉詔舉閤門祗候殿
前司凖備將岳建壽令都堂審察既而以為閤門宣賛
舍人陞正將(建壽除命在/三月甲戍)　履正大夫安德軍承宣使
興元府駐劄御前前軍統制傅忠信知洋州用都統制
姚仲奏也先是命金州前軍統制吳琦守洋州而仲言
琦所統軍馬𨽻屬金州節制與仲所部事不相干乞移
琦他郡故有是㫖　左朝請郎王墨卿卒　尚書吏部
員外郎葉謙亨兼權中書舍人　奉國軍承宣使提舉
台州崇道觀韓世良卒
二月庚戌朔屯田員外郎韓彦直言度牒之為國蠧久矣
陛下確守禁止十數年來户口增闢民庶蕃衍盖由此
耳伏見諸州縣寺觀僧道事故多隱而不申輙復求人
代名州縣無由知覺望令禮部嵗具諸州軍見在僧道
人數并繳納到度牒數目開項具申臺省比類考據摘
其弊之尤者取㫖施行庻幾有官守者知所懲畏從之
辛亥左武大夫洪州觀察使淮南西路馬歩軍副都總
管兼權知廬州劉綱領武康軍承宣使知廬州以攝帥
踰年職事修舉也
甲寅罷夔州路茶引先是右朝請大夫董時敏知忠州
甞請罷𣙜夔茶都大主管四川茶馬公事許尹不可既
而尹復言商旅不通委於民夷不便而都茶場以其前
後異說持之不行及是成都府路轉運副使權提舉茶
馬王之望復以為言遂弛其禁(董時敏申請在紹興/二十七年今併書之)
乙夘大金弔祭使金吾衛上將軍左宣徽使大懷忠副
使太中大夫尚書禮部侍郎諾延温都謹行禮於慈寧
殿朝散大夫充翰林修撰同知制誥石琚讀祭文(琚中/山人)
(已/見)先是朝廷聞懷忠等之來命吏部侍郎沈介帯御器
械劉炎接伴既而邉吏奏有讀祭文官乃詔直秘閣淮
南轉運副使魏安行假太常卿凖備引接懷忠等行禮
畢見上於殿之東楹故事弔使當服素羅衫黒鞓帯有
司既製以待之禮官又疑當罷天竺觀濤之游恐北人不
聽乃請館伴使副洪遵曹勛審度說諭從宜施行於是
遵言元祐八年例北使詣寺觀燒香又至凝祥池觀㸔
今來弔祭使副自入界後常服金帯欲依故事排定觀
潮燒香衣服聽從其便(正月壬寅得㫖說諭二/月庚戍申明有㫖依)初禮部
御史臺閤門太常寺議上縞服焚香畢與大臣皆立於
几筵前褥位北使祭奠已御東楹之素幄北使升殿上
舉哭受書詔侍從臺諫參考典禮同議議者吏部尚書
張燾等皆以為當(正月壬/寅所定)既而閤門續擬定上宮中先
行燒香之禮畢赴御幄簾降人使入門幄中舉哭人使
陞殿吏部員外郎葉謙亨胡沂攝中書舍人捧祭文人
使行禮畢退赴殿門外簾捲人使捧書陞幄北面立稍
前跪進上起立舉哭接書以授内侍人使還立位復前
跪傳金主語問聖體退立客省官承㫖宣問金主聖體
人使跪聼訖上復座人使下殿入内内侍省都知啟書
以授宰執同進呈人使起居六拜出殿門(已上續定節/次係二月癸)
(丑畫㫖内葉謙亨等攝舍人係/正月癸夘先降㫖今併書之)館伴傳㫖别賜使副器
幣各二百匹兩讀祭文官百四十匹兩(正月丙/午畫㫖)既退命
輔臣就驛燕之不用樂　是日慈寧殿幄帟皆用素御
幄以黄館設以青(正月己/亥畫㫖)琚甞為接伴副使禮官初欲
以使介禮待之(正月辛/卯申明)既而北引接言止係屬官於是
見辭賜物皆以副使例裁定(正月甲辰國信所狀讀祭/文見辭謝射例物總為銀)
(七百九十三兩錦羅綾絹共二百九十七疋衣三襲各/五事金二十兩荔枝腰帶一條十二兩束帯二條錦被)
(褥靴笏幞頭弓/箭依使副例)　是日雪
丙辰北使觀潮上遣中使就驛特賜使副及讀祭文官
襲衣金帯器幣如初見之數初國信所援故事請(正月/丙午)
(畫/㫖)而館伴使以為重疊乃罷之(二月庚/戌申明)尋有㫖祭奠弔
慰兩事作一事可並支賜(二月癸/丑奏審)於是都管已下皆特
賜銀帛有差(二月甲寅有㫖都管各特賜銀絹五十匹/兩上節三十匹兩中下節遞减十匹兩自)
(使副已下共賜金六十四兩衣二十事銀一/千四百九十兩雜色絹一千四百九十匹)
丁巳四川安撫制置使王剛中言本司引試四路特奏
名進士乞降敇差官詔左朝請郎利州路轉運判官蘇
欽監試左朝請大夫知簡州房與之充考試官自是以
為例與之成都人也(剛中奏下在去年十一月二/十四日今併附差官之日)　監
察御史任文薦罷先是文薦為别試所監試有告舉人
劉侯度吳漸傳義者文薦不依條扶出而移之簾前且
以狀申都省詔給事中王晞亮密究其事二人皆避知
舉官御史中丞朱倬親而文薦里人也於是詔與文薦
外任　是日北使游天竺寺
戊午命同知樞密院事葉義問和州防禦使知閤門事
劉允升假崇信軍節度使充大金報謝使副謝其來弔
祭也上亦恐金有南侵意因使義問覘之　貢院言應
博學宏詞科西安尉唐仲友合格詔與堂除仲友堯封
子也
庚申左文林郎蔣芾為太學博士芾瑎孫也(瑎之子竒/仕至徽猷)
(閣待/制)　左修職郎周必大為太學録　翰林學士周麟
之使金國還入見
辛酉北使辭於几筵殿次辭上於垂拱殿
癸亥上諭王綸等曰近聞馬歩軍司從雜賣場市川布
甚多恐其搭息刻剥軍人不可不察卿等可同三省詳
議禁止自今毋得售與軍中以革抑配之弊於是令追
還户部既而主管歩軍司公事趙密言本司前軍先買
川布共四萬匹其實低於市直並係諸隊情願前來取
買乞只依所立價錢赴官送納特免拘收詔今後不得
收買(後㫖在二/月癸酉)　直徽猷閣知臨安府趙子潚權尚書
户部侍郎　祕閣修撰知揚州劉岑移知温州辭不赴
改提舉江州太平興國宫　修武郎利州西路駐劄御
前中軍第三正將曲之績陞充中軍統領之績端子吳
璘所薦也
甲子百官純吉服　是日宰相湯思退陳康伯奏事畢
樞密院官將退上留王綸葉義問同諭之曰朕有一事
所當施行似不可緩普安郡王甚賢欲與差别卿等可
議除少保使相仍封真王衆皆前賀綸義問退上曰朕
久有此意深惟載籍之傳並后匹嫡兩政耦國亂之本
也朕豈不知此第恐顯仁皇后意所未欲故遲遲至今
思退曰陛下春秋鼎盛上天鍳臨必生聖子為此以係
人心不可無也上復曰此事出於朕意非因臣下建明
且顧康伯曰去年卿留身朕亦嘗及此事甚無難者卿
等宜檢㸃故事進呈宰執退思退留身言適奉聖訓非
古帝王所及上曰朕覽唐宣宗事羣臣有議及儲嗣者
輙怒斥去可謂不逹理矣於是普安郡王自育宫中至是
已三十年而王天資英明豁逹大度左右未嘗見有喜
愠之色趨朝就列進止皆有常度騎乘未嘗妄視平居
服御儉約每以經史自適嘗與府僚曰聲色之事未嘗
略以經意至於珠寳瑰異之物心所不好亦未嘗蓄之
騎射翰墨皆絶人上嘗謂近臣曰卿亦見普安乎近來
骨相一變非常人比也　右文殿修撰兩浙路轉運副
使錢端禮知臨安府　直秘閣知秀州黄仁榮為兩浙
路轉運副使　直秘閣淮南路轉運副使魏安行知揚
州　左朝請大夫提舉淮南東路常平茶鹽公事董將
為淮南轉運副使兼淮南東路提㸃刑獄公事　大理
國遣使遺卭部川蠻衣甲金器鞍馬且言大雲南皇帝
欲遣左右使臣持貨物入宋買賣虛恨鬼主䝉備言於
黎州四川安撫制置使王剛中不荅遂已(此據知州馮/時行繳申䝉)
(備狀修入狀稱二月十五日凖大理國/大雲南皇帝賜到恩澤云云故附本日)
乙丑大理評事元徽之言髙祖母安人鞏氏卒乞解官
承重許之時徽之亦年幾五十矣
丁卯吏部尚書兼侍讀張燾充資政殿學士致仕時上
欲用燾而燾以衰疾力辭且言禮義亷恥國之四維四
維不張何以為國臣年齒已暮氣力已衰是用抗章乞
賜骸骨今言愈切而寵彌厚懇愈力而位益崇儻恃鴻
私不知退避髙爵厚禄處之自如則是前後告老之辭
悉皆僥倖進取之計要君罔上欺世盗名公議沸騰臣
節掃地雖强顔於此陛下欲安用之疏入上察其誠乃
有是命未幾復命遷一官為左中大夫仍給真俸
戊辰三省樞密院進呈普安郡王加官移鎮進封國名
及宣制吉日湯思退曰少保開府自元豐以來不並入
銜更取聖裁上曰封真王須帯開府儀同三司可且除
使相思退曰臣等按典禮非至親不封真王今進封則
當冠以屬籍如環衛官稱皇姪之類不知聖意如何上
曰可便以為皇子此事朕志素定已九年矣顧外庭未
知爾若如此即瑗諸子亦合加恩數卿等可擬定進呈
陳康伯曰聖慮髙逺豈前代帝王所可跂及臣敢為天
下賀上曰更有一事如恩平郡王璩亦與少恩禮令判
大宗正事置司紹興府如此則皆定矣思退言立皇子
當降詔及遣官告郊廟上可之　兵部尚書兼權翰林
學士楊椿兼侍讀御史中丞朱倬給事中王晞亮並兼
侍講　權尚書吏部侍郎沈介試中書舍人　起居郎
黄中權工部侍郎　起居舍人楊邦弼守起居郎　吏
部員外郎兼國史院編修官葉謙亨守起居舍人
辛未詔近羣臣三上表請依典故以吉服御殿朕雖勉
從深惟人子之孝未能割情且服淡黄袍紅鞓帯俟朞
年易之
癸酉上始服淡黄袍黒犀帯御垂拱殿　宰臣湯思退
等奏立皇子恐合依故事改賜名并具名乞留中奏事
退御筆付三省瑗可立為皇子改名瑋令學士院降詔
遂召翰林學士周麟之赴中書諭㫖草詔進入　軍器
少監劉堯仁守兵部員外郎　權户部侍郎邵大受言
淮浙鹽場諸弊乞於通貨錢内每袋留三百文就場送
納帯還積欠亭户本錢又言紹興府一嵗賣鹽止及十
六萬斤而衢州乃及三百萬斤婺州五百萬斤灼見人
户盡食私鹽乞嚴為禁止皆從之先是提舉官取鹽本
錢為羡緡以獻而本錢遂乏因令亭户先輸鹽而後給
本又以所輸出額之鹽理為正額於是犯法者衆土軍
反與私販為市諸場積鹽不售者至五百萬石有竒故
大受以為請　詔右廸功郎沈直清送大理寺究治先
是直清求為葉義問奉使禮物官而義問已辟寳應縣
主簿趙磻老偕行因拒其請直清怒揚言詆義問義問
劾之故有是命既而法寺奏直清比附私罪徒勒停特
送袁州編管直清西安人也
甲戍内出手詔曰朕荷天祐序承列聖之丕基思所以
垂裕於後夙夜不敢康永維本支之重彊固王室親親
尚賢厥有古義普安郡王瑗藝祖皇帝七世孫也自㓜
鞠於宫闈嶷然不羣聰哲端重亢於宗藩歴年滋多厥
德用茂聞望之懿中外所稱朕將考禮正名昭示天下
夫立愛之道始於家邦自古帝王以此明人倫而厚風
俗者也稽若前憲非朕敢私其以瑗為皇子仍改賜名
瑋詔翰林學士周麟之所草也是日以麟之兼權吏部
尚書
丙子制以皇子為寧國軍節度使開府儀同三司進封
建王制既出朝士動色中外大恱(熊克小厯手詔在丙/子㑹要亦同今從孝)
(宗玉牒盖甲戍降詔乙亥鎻院丙子宣麻耳熊克小厯/乙亥召學士楊椿諭以㫖意鎻院甚嚴丙子詔略曰云)
(云此盖據陳良祐撰椿墓誌所言而不細考之椿所草/乃進封麻制爾玉堂草制亦具著二人姓名克直院累)
(年不知胡為/差誤如此)　詔許民間作樂
丁丑宰執入賀上曰昨日宣詔想見人心喜恱湯思退
曰豈惟士大夫雖閭巷細民無不鼓舞仰見睿謀英斷
合天人之心如此　上又與王綸等論淮上盗賊因曰
自古銷盗賊之術無如輕徭薄賦綸曰陛下一語盡之
矣夫姦凶喜亂世固有之然千萬人中無一二也其餘
悉是善良徭役誠輕賦斂誠薄則民安居樂業雖驅之
為盗賊不從也昨罷𣙜場南北之商棄物而逃困於道
路無所得食漸至抄掠是時皆勸陛下嚴責州縣捕之
陛下非惟不殺且給之褁糧使各歸業不久遂定上曰
知此道者惟唐太宗綸曰貞觀之治庶幾三代者豈虛
乎哉　是日葉義問等發行在左朝奉郎主管台州崇
道觀沈長卿與義問善至是辟為書狀官長卿至燕而
病比還卒於保州
戊寅殿中侍御史汪澈言祖宗故事凡政刑紀綱禮文
法度可以備討論者莫具於㑹要一書捨是則漫散無
統矣章得象王珪所編次止於熈寧十年自元豐以迄
於今八十年間未有編次恐嵗月浸逺不無漏逸臣竊
見秘書省官常不下十餘人苦無職事望令起自元豐
以後討論纂述以成一代之縟典傳於無窮詔禮部秘
書省條具取㫖　提舉江南東路常平茶鹽公事王義
朝罷以殿中侍御史汪澈論其抑勒民户請買官田也
己卯左承議郎薛良朋為國子監主簿　詔滁州上供
錢依濠州盱眙軍例更展免一年上優假淮民自休兵
至今未嘗起稅也
三月庚辰朔户部郎中總領淮西財賦都絜入辭言江
東屯軍嵗費緡錢七百萬米以石計者近七十萬科撥
雖有名限期雖有日尚慮監司守貳恬不加意望將弛
慢尤甚者許臣按劾黜責從之　太府少卿方師尹守
尚書左司員外郎　吏部員外郎兼國史院編修官胡
沂守右司員外郎兼職如舊
辛巳秘書省校書郎史浩魏志權兼建王府教授兼恩
平郡王府教授　詔自今除授館職並先召試學官依
格選除議者言儒林冊府之官祖宗以來必試可而後
授比年召用人材故事浸廢使州縣小吏皆有僥倖超
躐之心望特命大臣舉行召試之典事下吏禮部而權
吏部尚書周麟之等言景德二年命學士邢昺等與堪
充國子監直講者十人得太子洗馬張頴等試經義於
學士院而命之自後考試學官即不該載止有差注學
官格法故有是㫖　敷文閣待制知平江府陳正同提
舉江州太平興國宫　秘閣修撰知宣州朱翌知平江
府　集英殿修撰知臨安府錢端禮言本府自紹興二
十八年以後未償舖户國信等買物錢二萬九千餘緡
屢經進狀或省部投牒照應本府縁去年揀汰將兵今
按月將糧料等錢四千五百餘緡赴左藏庫送納望自
三月以後截撥上供窠名盡數當官支還所捐不多而
所惠甚衆從之　兵部尚書楊椿奉詔舉利州西路駐
劄御前左部統制楊從儀右部統制李師顔可備將帥
而左朝散郎利州路提㸃刑獄公事富元衡薦師顔忠
節尤力詔進從儀一階令樞密院籍記召師顔赴行在
自岳飛得罪而湖北轉運司拘收前宣撫司庫務金幣
物料計直六百九十餘萬緡有未輸者八十九萬緡至
是踰二十年拘催不已轉運判官王趯言此皆出軍支
使及回易逃亡之數即非欺盗無所追償望悉除放從
之
癸未吏部言職制令諸王開府儀同三司立班叙位在
左右僕射同平章事之下宰相湯思退奏太宗朝宋琪
乞班楚王元佐等下臣等欲依故事上表上曰祖宗典
故親王在宰相下舊矣卿等不必請建王立班叙位並
依吏部所定　初淮東轉運副使魏安行既上募民力
田法而淮西轉運判官張祁亦徙民於近江和州無為
軍補葺楊栁嘉成二圩堤岸官給牛種使之就耕至是
詔賜安行錢十萬緡後四日又賜祁本路鹽司錢三萬
緡為牛種等費然卒無成　資政殿學士新知廣州樓
炤薨後諡襄靖
乙酉保康軍節度使開府儀同三司萬壽觀使吳益遷
少保太尉崇信軍節度使主管侍衛歩軍司公事趙密
開府儀同三司二人皆以攅宫之勞故有是命　尚書
吏部員外郎陳俊卿為樞密院檢詳諸房文字
丙戌尚書吏部員外郎洪邁移禮部
丁亥左奉議郎通判平江府任盡言為京西南路轉運
判官直秘閣知撫州王秬提舉淮南東路常平茶鹽公
事先是陳正同在平江弛縱不治盡言能助之朝廷録
其勞故有是命既而盡言乞至都堂白事自陳母老不
願居邉尋命秬與盡言兩易(二人易任在/四月丙寅)　軍器監丞
朱商卿通判平江府(商卿去年八月十二日有㫖差措/置江西米綱不知後來如何結局)
(日厯/未見)　詔臨安府在城自紹興二十一年以後官司續
置到房廊賃錢並减三分之一
戊子上䇿試禮部舉人劉朔等於集英殿既而得右廸
功郎許克昌為首用故事降為第二遂賜晉江梁克家
等四百十二人及第出身同出身朔莆田人克昌襄邑
人也　直徽猷閣知盱眙軍楊抗落職放罷御史中丞
朱倬論抗私遣監渡官郭貫之等夜渡淮為商所得金
錢動以萬計故黜之
辛卯參知政事賀允中等使金國還入見允中言敵勢
必敗盟宜為之備
壬辰池州奏龍神衛四廂都指揮使昭慶軍承宣使本
州駐劄御前諸軍都統制岳超卒　寜國軍節度使殿
前司選鋒軍都統制李顯忠充池州駐劄御前諸軍都
統制顯忠言本軍有諸州配到罪人不少乞揀選堪披
帯之人充軍將怯弱人發遣附近州軍牢城收管從之
(二月戊/戍行下)　右朝奉郎知常州莫伯虛右朝散大夫通判
常州梁興祖並降一官放罷以户部言去嵗諸路違欠
上供諸色窠名本州最多故也
癸巳上謂大臣曰監司郡守所寄非輕須平日選擇有
人望者以待有闕便可除用　右正言沈濬言權户部
侍郎邵大受病不任事詔與外任大受乞宫觀後三日
以大受充秘閣修撰提舉江州太平興國宫
乙未樞密院進呈有劉頴者上書陳廣中利便五事上
曰所言有益於公私者皆即行之惟結好南蠻其意不
過欲誘說蕃商利其寳貨朕於此等物舉無所好何苦
自擾假令設十玊觥飲酒酒味則一一觥足矣餘安用
哉王綸曰不貴異物賤用物民乃足陛下了然與六經
合故能託物指諭以曉臣下上亦誦不寳逺物則逺人
格所寳惟賢則邇人安至再三而止　太府卿李澗權
尚書吏部侍郎　左朝議大夫主管台州崇道觀王普
提舉江南東路常平茶鹽公事　左宣教郎通判荆南
府張震提舉荆湖北路常平茶鹽公事　右武大夫忠
州刺史荆湖北路馬歩軍副總管馬羽移京西路兼權
知郢州
丙申左武大夫榮州刺史江南東路馬歩軍副總管劉
光輔移淮南東路副總管楚州駐劄先是山東之民怨
金暴虐㑹嵗飢東海縣民因起為盗有次首領李秀者
密詣淮東副總管宋肇納欵願得歸附朝廷却之且疑
其或致衝突諜者因謂其與金結約將大興師南來乃
命光輔駐楚州以為之備光輔未至秀又遣其徒至楚
州見右朝奉郎通判權州事徐宗偃求濟師宗偃諭遣
之因貽書大臣大略謂東海飢民困其科斂苛擾嘯聚
海島一唱百和犯死求生初無能為金主䝉蔽下情不
通猶未之聞若知則偏師一至即便撲㓕縱使猖獗得
志必自沂密横行山東失利則乘舟入海誠不足為吾
患今添置兵官招集叛亡適足以生邉釁宗偃江山人
也(此據徐宗/偃紀實)　右朝奉大夫新知楚州陸亷與右朝請
郎新知滁州周淙兩易(楚州易守恐亦與/東海縣事相關)
丁酉以立皇太子命兵部尚書楊椿告昊天上帝權禮
部侍郎宋棐告皇地祇嗣濮王士輵告太廟安定郡王
令詪告諸陵　宗正寺主簿吳曾試太常丞　保寧軍
承宣使知金州兼金房開逹州安撫使節制屯駐御前
軍馬王彦為龍神衛四廂都指揮使充金房開逹州駐
劄御前諸軍都統制兼知金州金房都統制正名自此
始
庚子敦武郎趙益為紹興府兵馬鈐轄益普逺孫也
辛丑秘閣修撰知池州周執羔移知饒州　詔今後臣
僚重疊奏舉令吏部具名劾奏
壬寅直秘閣知夔州程敦臨左朝散郎通判夔州郭箎
與本州兵將官四人貶秩各一等坐不救州城火為提
刑司所劾也(火事見去年/十二月丙子)
癸卯詔興州都統制吳璘毎嵗進羊道逺勞費可自今
罷
甲辰賜特奏名進士黄鵬舉等五百十三人同進士出
身至助教　是日取應宗子彦髣等三十一人武舉進
士樊仁逺等十九人特奏名一人並授官有差鵬舉信
州人仁逺福州人也
丙午檢校少保武康軍節度使恩平郡王璩開府儀同
三司判大宗正事置司紹興府始稱皇姪
丁未上謂知樞密院事王綸曰璩昨日之除何如綸曰
陛下春秋鼎盛已為宗社無窮之計今日談笑裁决略
無難色上曰朕决此計已九年建王所佩玉魚乃置𣙜
場之初令買此玉以備今日之用舉此即可知矣二王
朕育之宫中三十年瑋始育之張媫妤璩育之皇后自
張之没后收而併視之雖一食必均畧無等差今二王
之除后意與朕合　詔建王府置直講贊讀各一員以
郎官兼小學教授一員以館職兼　詔每嵗遣中使賜
諸將帥暑臘藥所至皆迎不無勞費自今令進奏院遞
賜　四川總領所乞增印錢引一百七十萬緡以備軍
費至是許之通前後兩界為四千萬緡有竒視天聖所
書數凡三十倍(明年十二月庚/子所書可參考)　加封梁昭明太子統
為英濟忠顯王
　
　
　
　
　
　
　建炎以來繫年要録巻一百八十四
建炎以來繫年要録巻一百八十四金人地名考證
　　努延(原書作耨盌誤改/見巻一百六十三)
