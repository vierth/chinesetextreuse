
　通鑑續編卷十九
　　　　　　　　　　　　　元　陳桱　撰
(乙/卯)寧宗皇帝慶元元年(金明昌/六年)春正月以李沐為右正
　言二月趙汝愚罷(韓侂胄欲逐汝愚而難其名謀于/京鏜鏜曰彼宗姓也誣以謀危社)
　(稷則一網打盡矣侂胄然之以秘書監李沐嘗有怨/于汝愚引為右正言使奏汝愚以同姓居相位将不)
　(利于社稷乞罷其政以尊安天位杜塞姦源是日汝/愚出浙江亭待罪詔宣押赴都堂治事沐又上䟽論)
　(之乞罷宣押乃以觀文殿大學士出知福/州汝愚既去朝廷大權悉歸于侂胄矣)貶知福州
　趙汝愚提舉洞霄宫罷兵部侍郎章頴知臨安府徐
　誼國子祭酒李祥博士楊簡(謝深甫等論汝愚冒居/相位今既罷免不當以)
　(書殿隆名帥藩閫重寄乞令奉祠省咎從之李祥言/去嵗國遭大戚中外洶洶留正棄相位而去官僚㡬)
　(欲解散軍民皆将為亂兩宫隔絶國喪無主汝愚以/樞臣獨不避殞身滅族之禍奉太皇太后命翊陛下)
　(以登九五勛勞著于社稷精忠貫于天地乃卒受黯/黮而去天下後世其謂何章頴徐誼楊簡亦抗論留)
　(汝愚李沐劾/為黨皆斥之)三月丙戌朔日有食之○夏四月安置
　大府寺丞吕祖儉于韶州(祖儉上書訴趙汝愚之忠/併論朱熹老儒彭龜年舊)
　(學李祥老成不當罷斥韓侂胄怒有㫖祖儉朋比罔/上送韶州安置中書舎人鄧馹繳奏祖儉不當貶不)
　(從樓鑰因進讀論及侂胄語人曰復有論救祖儉者/當處以新州衆乃不敢言或謂侂胄曰自趙丞相去)
　(天下已切齒今又投祖儉瘴鄉不幸或死則怨益重/侂胄悟改送吉州祖儉嘗曰因世變有所摧折失其)
　(素履者固不足言因世變而意氣/有所加者亦私心也竟死吉州)以余端禮為右丞
　相鄭僑叅知政事京鏜知樞密院事謝深甫僉書院
　事○竄太學生楊宏中等六人于五百里外(宏中與/周端朝)
　(張衜林仲麟蒋傳徐範等六人伏闕上書言去嵗人/情驚疑變在朝夕當時假非汝愚出死力定大議雖)
　(百李沐罔知攸濟當國家多難汝愚位樞府秉兵柄/指揮操縱何向不可不以此時為利今上下安恬乃)
　(獨有異志乎章頴李祥楊簡發於中激力辨其非即/遭斥逐今李沐自知邪正不兩立思欲盡覆正人以)
　(便其私必託朋黨以罔陛下之聽恐君子小人消長/之機於此一判則靖康巳然之驗何可再見伏願陛)
　(下念汝愚之忠勤察祥簡之非黨灼李沐之回邪竄/李沐以謝天下還祥簡以收士心䟽上韓侂胄大怒)
　(内批宏中等妄亂上書扇揺國是悉送/五百里外編管天下號為六君子焉)以李沐為右
　諫議大夫劉徳秀為右正言○五月金命左丞相𤓰
　爾佳清臣行省事于臨潢府以伐北鄙阻䪁等部○
　詔戒百官朋比○六月劉徳秀乞考核真偽以辨邪
　正從之遂罷國子祭酒陳伸國子司業汪逵國子正
　陳武博士孫元卿太學博士袁燮(自程顥程頥以先/王之道淑諸後進)
　(其徒楊時尹焞傳其緒言由是羅從彦李侗朱熹張/栻力行致知以求深造其域流俗之人不便之遂有)
　(道學之名隂以攻詆及韓侂胄怨趙汝愚朱熹以其/從㳺者皆知名士欲盡去之而不可悉誣以罪或謂)
　(之曰凡相與異者皆道學之人若以道學目之則有/何罪當名曰偽學其言以貪黷放肆乃人真情亷潔)
　(好脩皆偽情耳復隂䟽朱熹門下姓名授之由是有/偽學之目善類皆不自安矣至是右正言劉徳秀上)
　(言邪正之辨無過於真與偽而已彼口道先王言而/行如市人所不為在興王之所必斥也昔孝宗垂意)
　(䂓恢首務核實凡真偽之徒言行相違者未嘗不深/知其姦臣願陛下以孝宗為法考核真偽以辨邪正)
　(詔下其章由是孫元卿袁燮陳武皆罷陳伸汪逵入/劄子辨之徳秀以伸逵為狂言亦被斥徳秀甞宦長)
　(沙不為張栻之徒所禮及居朝覬内除而留正語著/作佐郎范仲黼曰若留徳秀班行朝廷無安靖之理)
　(徳秀故怨二人既而吏部郎官糜師旦復建言請考/核真偽遷左司員外郎又有張貴模指論太極圖亦)
　(被賞擢陳伸顯之孫醇徳碩學為時所尊蒞政皆可/師法與人未嘗有競及偽學之論起凡七上章辨之)
　(竟以是/去焉)加韓侂胄保寧軍節度使提舉萬夀觀○何
　澹乞風厲學者専師孔孟從之(中丞何澹素有怨于/周必大及趙汝愚韓)
　(侂胄引之以成偽學之禁澹遂上言専門之學流而/為偽空虚短拙文詐沽名乞風厲學者専師孔孟不)
　(得自相標榜詔以其章榜示朝堂澹尋又上䟽論在/朝之臣大臣既熟知其邪正之迹然亦不敢白發以)
　(招報復之禍望明詔/大臣去其所當去者)冬十月以子恭為安定郡王○
　十一月安置提舉洞霄宫趙汝愚于永州汝愚行至
　衡州暴卒(韓侂冑忌汝愚必欲寘之死以息人言由/是何澹劾汝愚落其觀文殿大學士及宫)
　(觀監察御史胡紘遂上言汝愚倡引偽徒謀為不軌/乘龍授鼎假夢爲符因條奏其十不遜且及徐誼詔)
　(責汝愚寧逺軍節度副使永州安置誼恵州團練副/使南安軍安置葉適亦奉祠時汪義端當制遂用漢)
　(誅劉屈氂唐戮李林甫事示欲殺之之意廸功郎趙/師召亦上書乞斬汝愚帝不從汝愚怡然就道謂諸)
　(子曰觀侂胄之意必欲殺我我死汝曹尚可免也明/年正月行至衡州病作衡守錢鍪承侂胄密諭窘辱)
　(百端汝愚遂暴薨天下聞而寃之訃聞有㫖追復元/官許歸葬中書舎人呉宗旦繳還復官之命汝愚學)
　(務有用常以司馬光富弼韓琦范仲淹自期凡平昔/所聞於師友如張栻朱熹吕祖謙汪應辰王十朋胡)
　(銓李燾林光朝之言欲次第行之未果而罷政當孝/宗崩光宗疾汝愚奮不顧身定大計于頃刻收召明)
　(德之士以輔新政其功可謂盛矣卒為侂胄所搆斥/死遐荒而宋之陵夷馴致于不可為惜哉初汝愚嘗)
　(夢孝宗授以湯鼎背負白龍升天後翼嘉王以素服/即位盖其驗也李沐胡紘遂用為罪云徐誼為汝愚)
　(所器凡有政務多咨訪之誼随事禆助不避形迹怨/者始衆又嘗勸汝愚早退及豫防侂胄之姦是以侂)
　(胄怨/之)金𤓰爾佳清臣免以右丞相完顔襄行省事于臨
　潢(清臣至臨潢令伊喇敏完顔安國為左右翼分領/前隊自選精兵一萬以當後隊進至哈拉河前隊)
　(攻栲栳濼諸營下其十四回迎清臣屬部薩察掩其/所獲清臣遣人責其賧罰北凖布由是叛去大肆侵)
　(掠金主遣使免清臣以襄代之襄至臨潢遣布薩揆/等進兵大鹽濼攻其諸營伊喇都等為鴻吉哩部兵)
　(所敗/死之)十二月以朱熹為煥章閣待制熹辭從之○金
　平章政事完顔守貞罷(守貞剛直明亮通習典故凡/論對必傅經義時金有國七)
　(十年禮樂刑政因遼宋舊制金主欲更定修正為一/代法其儀式條約多守貞裁訂故明昌之治號稱清)
　(明又好接引善類以列朝/廷為胥持國所忌罷去)
(丙/辰)二年(金承安/元年)春正月以余端禮為左丞相京鏜為右
　丞相謝深甫參知政事鄭僑知樞密院事何澹同知
　院事○夏四月余端禮罷(時韓侂胄擅權屏斥正士/端禮欝欝不愜志稱疾求)
　(罷/)以何澹參知政事葉翥僉書樞密院事罷禮部侍
　郎倪思(初翥要思列疏論偽學思不/從韓侂胄遂薦翥而罷思)金初行區種法
　○五月賜禮部進士鄒應龍以下四百九十九人及
　第出身(是嵗葉翥倪思知貢舉劉徳秀奏言偽學之/魁以匹夫竊人主之柄鼓動天下故文風未)
　(能丕變乞将語録之𩔖盡行除毁故是科取士稍涉/義理者悉見黜落六經語孟中庸大學之書為世大)
　(禁/矣)以張釡為尚左郎官(淮西總領張釡上言邇者偽/學盛行賴陛下聖明斥罷天)
　(下皆洗心滌慮不敢復為前日之習願明詔在位之/臣上下堅守勿變毋使偽言偽行乘間而入以壞既)
　(定之䂓模乃除/釡尚左郎官)作華文閣(蔵孝宗/御集也)秋七月加韓侂胄
　開府儀同三司萬壽觀使○罷殿中侍御史黄黼(中/書)
　(舎人汪義端引唐李林甫故事以偽學之黨皆名士/欲盡除之一時號為君子無不斥罷太皇太后聞之)
　(以語帝乃詔臺諫給舎論奏毋及舊事務在平正以/副朕建中之意詔下韓侂胄及其黨皆怒劉徳秀遂)
　(與御史張伯垓姚愈等上䟽言自今舊姦宿惡或滋/長不悛臣等不言則誤陛下之進用言之則礙今日)
　(之御札若俟其敗壞國事如前日而後進言則徒有/噬臍之悔三者皆無一而可望下臣章播告中外令)
　(舊姦知朝廷紀綱尚在不至放肆帝從之乃詔改不/必更及舊事為不必専及舊事自是侂胄與其黨攻)
　(治正士愈急矣黄黼上言治道在黜首惡而任其賢/使才者不失其職而不才者無所憾故仁宗嘗曰朕)
　(不欲留人過失於心此皇極之/道也黼竟被罷而以姚愈代之)八月胡紘乞住進擬
　偽學之黨從之(太常少卿胡紘上書言比年以来偽/學猖獗圖為不軌動搖上皇詆誣聖)
　(徳㡬至大亂賴二三大臣臺諫出死力而排之故元/惡殞命羣邪屏迹自御筆有救偏建中之説或者誤)
　(認天意急於奉承倡為調停之議取前日偽學之姦/黨次第用之以冀幸其他日不相報復往者建中靖)
　(國之事可以為戒陛下何未悟也宜令退伏田里循/省愆咎遂詔偽學之黨宰執權住進擬自是學禁愈)
　(急/)九月嗣濮王士歆卒○冬十月召陳賈為兵部侍
　郎(以其嘗擊/朱熹也)十二月罷祕閣脩撰致仕朱熹官竄處
　士蔡元定于道州(臺諫皆韓侂冑所引無不迎合其/意以攻偽學為言然憚清議未有)
　(誦言攻熹者胡紘獨草䟽将論之㑹改太常少卿不/果及沈繼祖上䟽追論程頥之罪侂胄薦為御史紘)
　(即以䟽草授之繼祖遂誣論朱熹十罪且言熹剽竊/張載程頥之餘論以喫菜事魔之妖術簧鼓後進張)
　(浮駕誕私立品題收召四方無行義之徒以益其黨/與飱麤食淡衣裒帶博或㑹徒於廣信鵞湖之寺或)
　(呈身於長沙敬簡之堂潜形匿迹如鬼如魅乞禠熹/職罷祠其徒蔡元定佐熹為妖乞送别州編管詔熹)
　(落職罷祠竄元定于道州已而選人余嚞上書乞斬/熹以絶偽學謝深甫抵其書于地語同列曰朱元晦)
　(蔡元定不過自相講明耳果何罪乎事乃止元定生/而頴異父發博覽羣書以程氏語録邵氏經世張氏)
　(正蒙授元定曰此孔孟正脉也元定深涵其義既長/辨析益精登建陽西山絶頂腹飢啖薺以讀書聞熹)
　(名往師之熹叩其學大驚曰此吾老友也不當在弟/子列遂與對榻講論諸經奥義每至夜分四方來學)
　(者熹必俾先從元定質正焉尤袤楊萬里交薦于朝/召之不起築室西山将為終焉之計㑹偽學偽黨之)
　(論起元定曰吾其不免乎及聞貶不辭家即就道熹/與從游者數百人餞别蕭寺中坐客興歎有泣下者)
　(熹微視元定不異平時因喟然曰友朋相愛之情李/通不挫之志可謂兩得矣衆謂宜緩行元定曰獲罪)
　(于天天可逃乎杖屨同其子沉行三千里脚為流血/無㡬微見言面至春陵逺近来學者日衆州士子莫)
　(不趍席下以聽講說愛元定者謂宜謝生徒元定曰/彼以學來何忍拒之若有禍患亦非閉門塞竇所能)
　(避也貽書訓諸子曰獨行不媿影獨寢不媿衾勿以/吾得罪故遂懈其志在道逾年忽一日謂沉曰可謝)
　(客吾欲安靜以還造化舊物閲三日卒元定於書無/所不讀於事無所不究義理洞見大原下至圖書禮)
　(樂制度無不精妙熹䟽釋四書及傳易詩編通鑑綱/目皆與元定往復參訂唘蒙一書則屬元定起藁熹)
　(嘗曰造化微妙惟深於理者能識之吾與季通言而/不厭也著洪範解大衍詳說律吕新書皆行于世學)
　(者尊之曰/西山先生)
(丁/巳)三年(金承安/二年)春正月鄭僑罷○二月詔偽學之黨勿
　除在内差遣(從邵褎然之言也尋復有論三十年來/偽學顯行場屋之權盡歸其黨乞詔大)
　(臣審察其所學/而後除從之)夏四月以不祛爲嗣濮王○閏六月
　貶觀文殿大學士留正爲光禄卿居之邵州(韓侂胄/憾正都)
　(堂之辱諷右正言劉三傑論正四大罪其首云招引/偽學以危社稷詔正落職罷祠論者不已張釡言之)
　(尤力遂/責之)秋八月金尚書右丞胥持國有罪致仕(持國/為金)
　(主信任與李妃筦擅朝政張復亨張嘉貞張光庭張/巖叟張翰趙樞髙元甫傅汝梅裴元郭郛十人皆趍)
　(走其門俱為御史臺官人戯謂之胥門十哲/至是為言者所論持國致仕十人皆外補)九月以
　劉三傑為右正言遂詔監司帥守薦舉改官勿用偽
　學之人(朝散大夫劉三傑免䘮入對言前日偽黨今/變而為逆黨防之不可不至韓侂胄大喜即)
　(日除三傑右正言而詔監司帥守薦舉改官並於奏/牘前甘結聲說非偽學之人㑹鄉試進士漕司前期)
　(取家状必令書以不是偽學五字撫州推官柴中行/獨申漕司云自幼習易讀程氏易傳未委是與不是)
　(偽學如以為偽不/願考校士論壮之)髙麗王晧以其弟晫權國事○金
　復以胥持國為參知政事○冬十一月太皇太后呉
　氏崩○十二月籍偽學罷吏部侍郎黄由(知緜州王/沇上䟽乞)
　(置偽學之籍仍自今曽受偽學舉薦闗陞及刑法亷/吏自代之人並令省部籍記姓名與閒慢差遣從之)
　(於是偽學逆黨得罪著籍者趙汝愚留正周必大王/藺四人為之首朱熹徐誼彭龜年陳傅良薛叔似章)
　(頴鄭湜樓鑰林大中黄由黄黼何異孫逢吉劉光祖/吕祖儉葉適楊萬里項安世沈有開曽三聘游仲鴻)
　(呉獵李祥楊簡趙汝讜趙汝談陳峴范仲黼汪逵孫/元卿袁爕陳武田澹黄度張體仁蔡幼學黄灝周南)
　(呉柔勝李直王厚之孟浩趙鞏白炎震皇甫斌危仲/壬張致逺楊宏中周端朝張衜林仲麟蒋傅徐範蔡)
　(元定吕祖泰凡五十九人黄由上言人主不可待天/下以黨與不必置籍以示不廣殿中侍御史張巖劾)
　(由阿附罷之而擢沇/爲利州路轉運判官)
(戊/午)四年(金承安/三年)春正月以葉翥同知樞密院事○三月
　葬憲聖慈烈皇后○夏五月加韓侂胄少傅封豫國
　公(賜玉帶/許佩服)○詔禁偽學(右諫議大夫姚愈復上言近/世行險僥倖之徒倡為道學)
　(之名權臣力主其説結為死黨願下明詔播告天下/於是命直學士院髙文虎草詔曰向者權臣擅朝偽)
　(邪朋比協肆姦宄包藏禍心賴天之靈宗廟之福朕/獲奉慈訓膺受内禪隂謀壞散國勢復安嘉與士大)
　(夫厲精更始凡曰滛朋比徳㡬其自新而歴載臻兹/弗迪厥化締交合盟窺伺間隙毁譽舛午流言間發)
　(以傾國是而惑衆心甚至竊附於元祐之衆賢而不/思實類乎紹聖之姦黨國家秉徳康寧不汝瑕殄今)
　(惟自作弗靖意者漸于流俗之失弗可復反歟将狃/於國之深恩而罰有弗及歟何其未能洗濯以稱朕)
　(意也朕既深詔二三大臣與夫侍從言議之官益維/持正論以明示天下矣諭告所抵宜各改視回聽毋)
　(復借疑似之說以惑亂世俗若其遂非不悔怙終不/悛邦有常刑必罰毋赦布告天下毋忽詔既下韓侂)
　(胄大喜即遷文/虎愈於要職)以丁逢為軍器監(四川都大茶馬丁/逢入對極論元祐)
　(建中調停之害且引蘇轍任伯雨之言為證京鏜何/澹時附韓侂胄専主偽學之事深恱逢言即薦為軍)
　(器/監)秋七月葉翥罷○八月以謝深甫知樞密院事許及
　之同知院事(及之為吏部尚書謟事韓侂胄無所不/至居二年不遷見侂胄流涕叙其知遇)
　(之意衰遲之狀不覺屈膝/侂胄惻然憐之故有是命)育太祖十世孫與愿于宫
　中(帝子兖沖恵王埈卒未有皇嗣京鏜等請擇宗室/子育之詔育燕懿王徳昭後與愿于宫中年六嵗)
　(矣/)以趙師􁨂爲工部侍郎(師􁨂附韓侂胄得知臨安/府甚有能聲侂胄生日百)
　(官争貢珍異師􁨂最後至出小合曰願獻少果核侑/觴唘之乃粟金蒲桃小架上綴大珠百餘顆衆慙沮)
　(侂胄有愛妾張譚王陳四人皆封郡夫人其次有名/位者又十人或獻北珠冠四枚於侂胄以遺四夫人)
　(其十人亦欲之未有以應也師􁨂聞之亟市北珠製/十冠以獻十人者喜為求遷官拜工部侍郎侂胄甞)
　(過南園山荘顧竹籬草舎謂師􁨂曰此真田舎間氣/象但欠犬吠鷄鳴耳俄聞犬嘷叢薄視之乃師􁨂也)
　(侂胄大笑聞/者莫不鄙之)冬十月金造承安寳貨(時銀每錠以五/十兩其直百貫)
　(民間或有截鑿之者價随以低昂遂改鑄銀名承安/寳貨一兩至十兩分五等每兩折錢二貫公私同見)
　(錢用未㡬寳貨多雜以銅錫/寖不能行燕京閉肆迺罷之)金大賚北鄙將士(授官/者至)
　(萬一/千人)
(己/未)五年(金承安/四年)春正月奪紹熈從臣彭龜年曽三聘官
　(初趙汝愚定䇿時樞密院直省官蔡璉從旁竊聽因/而漏言汝愚竄之既而逃還臨安韓侂胄聞之乃使)
　(璉誣告汝愚定䇿時有異謀及具列賔僚所言凡七/十餘紙詔下大理捕鞫彭龜年曽三聘沈有開葉適)
　(項安世等以實其事中書舎人范仲藝謂侂胄曰章/惇蔡確之權不為不盛然而至今得罪于清議者以)
　(同文獄故耳相公胡為蹈之侂胄曰某初無此心京/鏜劉徳秀實主其議事得已張釡劉三傑張巖程松)
　(等論之不己詔累經赦宥宜免然猶/奪龜年三聘官而擢璉進義副尉)二月放前起居
　舎人劉光祖于房州(光祖撰涪州學記謂學之大者/明聖人之道以修其身而世方)
　(以道為偽小者治文章以達其志而時方以文為病/好惡出於一時是非定於萬世諫議大夫張釡劾光)
　(祖佐逆不成蓄憤懷姦和附偽/學欺世罔上詔落職房州居住)吏部尚書胡紘免○
　三月金立王晫為髙麗國王○夏五月行統天厯○
　秋七月吏部尚書劉徳秀免○八月帝始朝太上皇
　帝于壽康宫(帝始率群臣詣壽康宫上壽初見太上/皇成禮而還明日羣臣以過宫上壽禮)
　(成奉表稱賀/詔進宰執官)九月加韓侂胄少師封平原郡王○冬
　十二月嗣濮王不祛卒
(庚/申)六年(金承安/五年)春閏二月以京鏜謝深甫為左右丞相
　何澹知樞密院事○復留正少保觀文殿大學士致
　仕○三月前祕閣脩撰朱熹卒(熹登第五十年仕于/外者僅九考立朝才)
　(四十六日家故貧少依父友劉子羽寓建之崇安後/徙建陽之考亭諸生自逺至者豆飯藜羮率與之共)
　(往往稱貨於人以給用非其道義則一介不取也時/攻偽學日急士之繩趍尺歩稍以儒自名者無所容)
　(其身從游之士特立不顧者屏伏丘壑依阿巽懦者/更名它師過門不入甚至變易衣冠狎游市肆以自)
　(别其非黨而熹日與諸生講學不休或勸其謝遣生/徒者笑而不答疾且革正坐整衣冠就枕而卒年七)
　(十一將葬右正言施康年言四方偽徒聚于信上欲/送偽師之葬㑹聚之間非妄談時人短長則繆議時)
　(政得失望令守臣約束從之熹所著有易本義唘蒙/蓍卦考誤詩集傳大學中庸章句或問論語孟子集)
　(註太極圖通書西銘解楚詞集註辨證韓文攷異所/編次有論孟集議孟子指要中庸輯略孝經刋誤小)
　(學書通鑑綱目宋名臣言行録家禮近思録河南程/氏遺書伊洛淵源録儀禮經傳通解其門人不可稱)
　(計其最知名者曰黄榦李燔張洽陳淳李方子黄灝/蔡沉輔廣榦之言曰道之正統待人而後傳自周以)
　(來任傳道之責者不過數人而能使斯道章章較著/者一二人而止耳由孔子而後曽子子思得其微至)
　(孟子而始著由孟子而後周程張子繼其絶至熹而/始著衆以為知言○榦初見熹夜不設榻不解帶熹)
　(語人曰直卿志堅思苦與之處甚有益因妻以女及/熹病革以深衣及所著書授榦與之訣曰吾道之託)
　(在此吾無憾矣熹歿榦弟子日盛編禮著書講論經/理朝夕不倦仕終朝奉郎○燔初見熹熹告以曽子)
　(𢎞毅之語且曰致逺固以毅而任重貴乎𢎞也燔因/以𢎞名其齋凡諸生未達者熹先令訪燔俟其所發)
　(乃從熹折衷之諸生畏服熹語人曰燔進學可畏處/事不苟它日任斯道者必燔也燔甞曰凡人不必待)
　(仕宦有位為職事方為功業但随力到處有以及物/即㓛業也居家講道學者宗之仕終直華文閣○洽)
　(從熹學自六經傳注而下皆究其指歸至於諸子百/家山經地志老子浮圖之說無所不讀熹嘉其篤志)
　(謂黄榦曰所望以永斯道之傳者二三君也洽自少/用力於敬平居不異常人至義所當為則勇不可奪)
　(著春秋集註地理沿革表行于世仕終直寳章閣○/淳少習舉子業林宗臣見而竒之謂曰此非聖賢事)
　(業也因授以近思録淳讀之遂盡棄其業而學焉及/熹至漳淳請受教為學益力熹語人曰吾南來喜得)
　(陳淳由是所聞皆要切語及熹歿淳追思之痛自裁/抑無書不讀無物不格日積月累義理貫通洞見條)
　(緒恬退自守名播天下多所著述仕終安溪主簿○/方子端謹純篤初見熹熹謂曰觀公為人自是寡過)
　(但寛大中要規矩和緩中要果決方子遂以果名其/齋居家竟日危坐未甞傾側對賔客一語不妄發嘗)
　(曰吾於問學雖未能周盡然幸於大本有見處此心/常覺泰然不為物欲所漬耳○灝性行端飭以孝友)
　(稱○廣淳謹勤恪嘗著四書纂䟽詩傳童/子問以發明師㫖○沉元定子也著書傳)安定郡王
　子恭卒○夏四月以不璺為嗣濮王○六月乙酉朔
　日有食之○太上皇后李氏崩○許及之以母喪去
　位○秋七月以陳自强僉書樞密院事(初自强嘗為/韓侂胄童子)
　(師及侂胄當國自强入都待銓欲見之無以自通僦/居主人出入侂胄家為入言之一日侂胄召自强比)
　(至則從官畢集侂冑設褥于堂延自强升坐再拜次/召從官同坐從官踧踖莫敢居上者侂胄徐曰陳先)
　(生老儒汨没可念明日從官交薦其才即除太學録/未踰嵗三遷為祕書郎既入館即改右正言月餘拜)
　(諫議大夫遂為中丞旬日登樞府自强以選人意圖/諸州學官不自意遽至大用遂委身諂附侂胄焉)
　八月太上皇帝崩(光宗幼有令聞嚮用儒雅及即位/之初總權綱屏嬖倖薄賦緩刑有)
　(可觀者及宫闈妬悍閹寺交搆驚/憂致疾孝養遂怠孝宗之業衰焉)京鏜卒(鏜初與韓/侂胄友善)
　(因得大用遂一變素守奉行侂胄風㫖唯謹時附益/以成其姦又薦劉徳秀居言路以排擊善類侂胄之)
　(謀多自/鏜發之)攅慈懿皇后于臨安府南山之脩吉寺○九
　月婺州處士吕祖泰上書乞斬韓侂胄詔配祖泰于
　欽州牢城(祖泰夷簡五世孫也性䟽達尚誼論事無/所忌諱時御史施康年林宷劾周必大首)
　(倡偽徒私植黨與帝将降詔貶必大為少保祖泰聞/之而憤乃撃登聞鼓上書論韓侂胄有無君之心請)
　(誅之以防禍亂其畧曰道學自古所恃以為國也丞/相汝愚今之有大勲勞者也立偽學之禁逐汝愚之)
　(黨是将空陛下之國而陛下不知悟耶陳自强侂胄/童稺之師躐致宰輔陛下舊學之臣彭龜年等今安)
　(在耶蘇師旦平江之吏胥周筠韓氏之厮役人人知/之今師旦以潜邸随龍而得節鉞筠以皇后親屬而)
　(得大官不知陛下在潜邸時果識師旦乎椒房之親/果有筠乎侂胄之徒自尊大而卑陵朝廷一至於此)
　(願亟誅侂胄師旦周筠而逐罷自强之徒故大臣在/者獨周必大可用宜以代其任不然事将不測書出)
　(中外大駭侂胄怒尋有㫖吕祖泰挾私上書語言狂/妄拘管連州右諫議大夫程松與祖泰狎友懼曰人)
　(知我素與逰其謂我與聞乎乃獨奏言祖泰有當誅/之罪且其上書必有教之者今縱不殺猶當杖黥竄)
　(之逺方殿中侍御史陳讜亦以為言乃杖祖泰一百/配欽州牢城收管祖泰上書自期必死冀以身悟朝)
　(廷了無懼色既至府尹為好語誘之曰誰教汝共為/章汝試言之吾且置汝祖泰笑曰公何問之愚也吾)
　(固知必死而可受教於人且與人議之乎尹曰汝病/風喪心耶祖泰曰以吾勸之若今之附韓氏得美官)
　(者乃病風/喪心耳)命謝深甫朝獻景靈宫嗣濮王不璺朝饗
　太廟○冬十月加韓侂胄太傅○十一月以與愿為
　福州觀察使更名曮○皇后韓氏崩○十二月葬永
　崇陵○攅恭淑皇后于臨安府之廣教僧寺○加殿
　前副都指揮使呉曦太尉
(辛/酉)嘉泰元年(金泰和元年/是嵗西遼亡)春二月貶少傅致仕周必大
　為少保(從施康/年言也)三月臨安大火(四日/乃滅)秋七月何澹罷
　(時呉曦自以世守西蜀為國藩屏而身留行都不得/如志乃以賄賂宰輔䂓求還蜀陳自强為之言于韓)
　(侂冑侂胄許之曦賂偶不及澹澹持不可侂胄怒曰/始以君肯相就黜偽學汲引至此今顧立異遂罷奉)
　(祠澹急於榮進阿附侂胄斥/逐善類賢士為空士論罪之)大旱○以陳自强參知
　政事張釡僉書樞密院事○以呉曦為興州都統制
　兼知興州(曦至興州因譛副都統制王大節罷/之由是兵權悉歸于曦異志遂成矣)八月
　張釡罷○以張巖參知政事程松同知樞密院事(巖/附)
　(侂胄以嚴道學之禁自小官不四年至政府松諂侂/胄尤甚自知錢塘縣不二年為諫議大夫滿嵗未遷)
　(意殊怏怏乃獻一妾於侂胄名之曰松壽侂胄曰奈/何與大諫同名松曰欲使疵賤姓名常蒙記憶耳遂)
　(同知/樞府)奈曼襲西遼滅之(西遼主珠勒呼獵奈曼王庫/楚類汗伏兵八千擒之而據)
　(其位遂襲遼衣冠尊珠勒呼為太上皇/朝夕問起居珠勒呼尋死遼祀始絶)
(壬/戍)二年(金泰和/二年)春正月以蘇師旦兼樞密都承㫖(師旦/平江)
　(府書佐也韓侂胄為平江府兵馬鈐轄師旦以筆吏/事之侂胄愛其辨慧竄名姓于嘉王邸吏士内遂以)
　(潛邸随龍/恩入官云)二月追復趙汝愚資政殿學士(偽學之禍/雖本於韓)
　(侂胄欲去異巳以快所私然實京鏜創謀而何澹劉/徳秀胡紘成之及鏜死三人亦罷侂胄厭前事之乖)
　(戾欲稍更改以消中外之議㑹張孝伯謂侂胄曰不/弛黨禁恐後不免報復之禍籍田令陳景思侂胄之)
　(姻也亦謂侂胄勿為巳甚侂胄然之遂復汝/愚官而偽黨之禁寖解貶斥者漸還故職矣)禁私史
　○夏五月甲辰朔日有食之○秋七月以子覿為安
　定郡王○八月以袁說友同知樞密院事○作寳謨
　閣(蔵光宗/御集也)九月太師嗣秀王伯圭卒(伯圭謙謹不以/近屬自居每入)
　(見帝行家人禮宴私隆/洽伯圭執臣禮愈恭)冬十月追復朱熹煥章閣待
　制○十一月以陳自强知樞密院事許及之參知政
　事○十二月立貴妃楊氏為皇后(后不知何許人或/云㑹稽少以姿容)
　(選入宫忘其姓氏帝即位進封媫妤有㑹稽楊次山/者后自言是其兄因姓楊氏韓后崩后時為貴妃與)
　(曹美人俱有寵中宫未知所屬韓侂胄以后頗渉書/史知古今性警敏任權術而曹美人柔順勸帝立曹)
　(氏帝不從由是后與侂胄/有怨次山自是貴顯矣)加韓侂胄太師(先是監恵/民局夏允)
　(中上書請依文彦博故事以侂胄平章軍國重事侂/胄聞之陽辭乞致仕詔不許而罷允中至是進位太)
　(師時侂胄既弛黨禁因以勢利蠱士大夫之心薛叔/似辛棄疾陳謙等皆起廢進用於是名士久斥者往)
　(往損晩節以䂓榮進矣政府樞密臺諫侍從皆出侂/胄之門莫不傾心阿附而蘇師旦周筠預聞國政羣)
　(小滿朝勢/焰熏灼)閏月封福州觀察使曮爲衛國公
(癸/亥)三年(金泰和/三年)春正月謝深甫罷(深甫力求罷政帝曰/卿能為朕守法度惜)
　(名器不可以言去/深甫固請乃許之)張巖罷○帝臨太學○以袁說友
　參知政事傅伯壽僉書樞密院事伯壽辭不拜二月
　以費士寅僉書樞密院事○夏四月己亥朔日有食
　之○五月以陳自強為右丞相(時韓侂胄専權凡所/欲爲宰執惕息不敢)
　(為異自强至印空名勅劄授之惟所欲為宰執不預/知也言路扼塞每月舉論二三常事而已謂之月課)
　(或問之則愧謝曰聊以塞責藉手耳加以包苴盛行/自强尤貪鄙四方致書餽必題其緘云某物若干并)
　(獻凡書題無并字則不開縱子弟親戚闗通貨賄仕/進干請必諧價而後予都城嘗火自强所貯一夕煨)
　(燼侂胄首遺之萬緡執政列郡聞之莫不有助不數/月得六十萬緡遂倍所失之數甞語人曰自強惟一)
　(死以報師王每稱侂胄為恩主恩父蘇師旦為叔堂/吏史達祖為兄侂胄姦宄専國自强表裏之功為多)
　以許及之知樞密院事○秋七月命殿前司造戰艦
　○八月增置襄陽騎軍○九月袁說友罷○冬十月
　以費士寅參知政事張孝伯同知樞密院事○金貶
　奉御阿嚕岱為彰徳府判官(金主自即位即為北鄙/凖布等部所擾無嵗不)
　(興師討伐兵連禍結士卒塗炭府蔵空匱國勢日弱/羣盗蜂起賦斂日繁民不堪命懼宋人乗其隙乃命)
　(聚糧増戍於東南境上且禁襄陽𣙜場宋人聞之乃/嚴設守禦韓侂胄遂有北伐之謀市馬厲兵習戰造)
　(艦奉御阿嚕岱使還言於金主以為師/期有日金主以其生事笞五十而貶之)十一月安定
　郡王子覿卒
(甲/子)四年(金泰和/四年)春正月浙東安撫使辛棄疾入朝(時有/勸韓)
　(侂胄立盖世功名以自固者侂胄然之恢復之議遂/起聚財募卒出封椿庫黄金萬兩以待賞功命呉曦)
　(練兵西蜀既而安豐守臣厲仲方言淮北流民咸願/歸附而浙東安撫使辛棄疾入見言金國必亂必亡)
　(願属元老大臣預備兵為倉卒應變之計侂胄大喜/鄭挺鄭友龍等又附和其說侂胄用師之意益銳矣)
　髙麗王晫卒子韺立○二月金命州郡無學者並建
　置之○三月臨安大火詔百官陳時政闕失○夏四
　月許及之罷○以張孝伯參知政事錢象祖同知樞
　密院事○五月追封岳飛為鄂王○秋八月張孝伯
　罷○冬十月以張巖參知政事○十一月以伯栩為
　安定郡王○十二月以陳自强兼國用使費士寅張
　巖兼同知國用事(韓侂胄議恢復陳自强請遵孝宗/典故剏國用司總覈内外財用掊)
　(克民財州/郡騷動焉)
(乙/丑)開禧元年(金泰和/五年)春三月費士寅罷(韓侂胄欲以士/寅鎮興元以圖)
　(恢復士寅/固辭遂罷)師入鞏州(師入鞏州來逺鎮唐州得諜者/言宋屯兵鄂岳将謀北伐金主)
　(命樞密院移文于宋依/誓約撤新兵毋縱入境)夏四月以錢象祖參知政事
　劉德秀僉書樞密院事○以李奕為鎮江都統皇甫
　斌為江陵副都統兼知襄陽府○武學生華岳上書
　諫用兵唘釁竄岳于建寧府(韓侂胄銳意恢復岳上/書諫朝廷未宜用兵恐)
　(唘邊釁且乞斬侂胄蘇師旦周筠以謝/天下侂胄大怒下岳大理編管建寧)五月詔以衛
　國公曮為皇子進封榮王○金以布薩揆為宣撫使
　㑹兵于河南(金主聞宋將見伐召諸大臣問之皆曰/宋敗衂之餘自救不暇恐不敢畔盟完)
　(顔匡獨曰彼取先世開寳天禧紀元豈忘中國者哉/金主然之乃命平章布薩揆宣撫㑹兵于汴以備宋)
　戚拱復漣水縣六月金人復取之○以程松為四川
　制置使○秋七月詔韓侂胄平章軍國重事班丞相
　上三日一朝赴都堂治事(陳自强援文彦博故事乞/令侂胄平章軍國重事侍)
　(御史鄧友龍等繼以為請詔從之於是三省印並納/其第侂胄遂置機速房於私第以圖恢復權勢日盛)
　(至假作御筆升黜将帥事闗/機要未嘗奏禀人莫敢言)以蘇師旦為安逺軍節
　度使領閤門事(韓侂胄恢復之/議皆師旦發之)以韓侂胄兼國用使
　○八月金罷河南宣撫使司(布薩揆至汴移文責宋/敗盟宋三省樞密院荅)
　(言邊臣生事已行貶黜所置兵亦巳抽去揆信之㑹/宋殿前副都指揮使郭倪濠州守将田俊邁誘虹縣)
　(民蘇貴等為間言於揆曰宋之増戍本虞它盗及聞/行臺之建益畏讋不敢去備且兵皆白丁自裹糧糒)
　(窮蹙饑疫死者甚衆揆益弛備以其言白于金主時/金羣臣皆勸先舉金主曰南北和好四十餘年民不)
　(知兵不可及聞揆言遂/命罷宣撫司及新置兵)以郭倪為鎮江都統兼知揚
　州○九月劉徳秀罷○陳景俊如金(韓侂胄欲審敵/虚實故遣景俊)
　(往賀/正旦)以丘崈為江淮宣撫使崈辭不拜(韓侂胄聞金/命布薩揆宣)
　(撫河南乃以崈應之初侂冑以北伐之議示崈崈曰/中原淪陷且百年在我固不可一日而忘然兵凶戰)
　(危若首倡非常之舉兵交勝負未可知則首事之禍/其誰任之必有夸誕貪進之人攘臂僥倖萬一宜亟)
　(斥絶不然必誤國矣侂胄不納至是崈手書切諫曰/金人未有意敗盟當示大體宜申警軍實使吾常有)
　(勝勢若釁自彼作我有詞/矣因力辭不拜侂胄不恱)大旱○師襲比陽殺金阿
　里哈索多○師焚黄澗獲金髙顥○冬十二月金趙
　之傑來(金使太常卿趙之傑来賀正旦入見/韓侂胄以其禮倨請帝還内從之)
(丙/寅)二年(金泰和六年天夏襄宗安全應天元年/䝉古太祖法  唘運聖武皇帝元年)春正月
　師入薩滿谷獲金果囉○三月以陳伸為京湖宣撫
　使伸遂致仕(伸為吏部尚書以韓侂胄當國恒不樂/欲去及北伐之議起上書切諫侂胄故)
　(首以藩閫命/伸遂致仕)以程松為四川宣撫使呉曦為副使(韓/侂)
　(胄期以四月分道進兵故有是命曦由是得總兵馬/財賦之政松将東軍三萬駐興元曦将西軍六萬駐)
　(河池松至益昌欲以執政禮見曦責其庭參曦聞之/及境而還松用東西軍一千八百自衛曦抽摘以去)
　(松殊不/悟其變)陳景俊還自金(景俊還金主諭之曰大定初/世宗許宋世為姪國朕遵守)
　(至今豈意爾國屢犯我邉以此遣大臣宣撫河南及/得爾國公移朕即罷司而爾國侵擾益甚羣臣以渝)
　(盟為言朕惟和好嵗久委曲涵容恐姪宋皇帝或未/詳知卿歸國當具言之景俊還以告陳自强自强戒)
　(勿言由是/用兵益決)金更定比保法(以五家為鄰五鄰為保以/相檢察城郭則置坊正村)
　(社則置里正以按比户口催督賦/稅勸課農桑又設主首以佐里正)錢象祖罷(韓侂胄/銳意用)
　(兵象祖執不可遂以懷姦/避事奪二官信州居住)夏四月以薛叔似為湖北
　京西宣撫使鄧友龍為兩淮宣撫使郭倪兼山東京
　東路招撫使趙淳兼京西北路招撫使皇甫斌兼副
　使呉曦兼陜西河東路招撫使○下納粟補官之令
　○遣衛卒戍淮東○追貶秦檜贈諡(論檜主和誤國/之罪奪王爵降)
　(封衛國公/改諡繆厲)復泗州及新息襃信潁上虹縣○金命其
　平章政事布薩揆領行省事㑹兵于汴(以宋渝/盟也)呉曦
　謀反獻階成和鳳四州于金以求封(曦久蓄異謀及/得志與其從弟)
　(晛及徐景望趙富米脩之董鎮共為反謀隂遣其/客姚淮源獻闗外階成和鳳四州于金求封蜀王)五
　月王大節帥師復蔡州不克而潰○以伐金詔四方
　及告于天地廟社(韓侂胄請帝降内批云北敵世讎/乆稽報復爰遵先志決䇿討除宜)
　(頒詔書明示海内翌日乃下北伐之詔畧曰天道好/還中國有必伸之理人心效順匹夫無不報之仇維)
　(兹金國猶託要盟朘生靈之資奉溪壑之欲迹其不/恭姑置含忍軍入塞而公肆創殘使來庭而敢為桀)
　(驁洎行李之繼遣復慢詞之見加含垢納汚在人情/而已極聲罪致討属有隙之可乗兵出有名師直為)
　(壮言乎逺言乎近孰無忠義之心為人子為人臣當/念祖宗之憤直學士院李壁之詞也初兵部侍郎葉)
　(適輪對嘗言甘弱而幸安者衰改弱而就强者興侂/胄聞而喜之以為直學士院欲藉其草詔以動中外)
　(而適以疾辭職乃改命壁越/六日以伐金告于天地廟社)金以布薩揆完顔匡為
　左右副元帥(金以宋畔盟告于天地廟社以揆匡為/副元帥遣兵分守要害而命彰徳守臣)
　(䕶韓琦墳凡宋宗族/所居有司提控之)李爽帥師圍夀州○郭倬李汝
　翼田俊邁㑹師圍宿州敗績金人執俊邁○皇甫斌
　敗績于唐州○秦世輔之師潰于城固縣○詔以太
　祖十世孫均為沂靖恵王柄嗣(柄孝宗孫而魏惠憲/王愷之子也均之父)
　(曰希/瞿)六月李爽敗績于夀州○鄧友龍免以丘崈為
　兩淮宣撫使(韓侂胄以師出無功免友龍而以崈代/之駐揚州崈至鎮部署諸将悉以三衙)
　(江上軍分守江淮要害於是王大節/郭倬李汝翼皇甫斌李爽等皆坐貶)田琳復壽春府
　○秋七月蘇師旦有罪韶州安置(韓侂胄聞師屢敗/始覺為蘇師旦所)
　(誤一夕招李壁飲酒酣語及師旦始謀事壁微摘其/過以覘之因極言師旦怙勢招權使眀公負謗非竄)
　(謫此人不足以謝天下侂胄然之翌日/罷師旦官籍其家旬日除名韶州安置)以張巖知樞
　密院事李壁參知政事○夏李安全廢其主純佑而
　自立(安全崇宗孫越王仁/友子也純佑未㡬死)戚春敗績于邳州○九月
　金富察貞取和尚原○冬十月金人分道來侵赫舎
　哩執中圍楚州(布薩揆分兵為九道南下揆以兵三/萬出潁夀完顔匡以兵二萬五千出)
　(唐鄧赫舍哩子仁以兵三萬出渦口赫舍哩執中以/兵二萬出清河口完顔充以兵一萬出陳倉富察貞)
　(以兵一萬出成紀完顔綱以兵一萬出臨潭舒穆嚕仲/温以兵五千出鹽川完顔鱗以兵五千出來逺丙子)
　(執中自清河口渡淮/遂圍楚州朝廷始懼)十一月詔郭杲帥師次于真州
　以援兩淮○以丘崈僉書樞密院事督視江淮軍馬
　(金人攻淮南日急或勸崈棄廬和州為守江計崈曰/棄淮則與敵共長江之險吾當與淮南俱存亡乃益)
　(増兵/防守)金完顔匡入光化棗陽襄陽軍随州○金布薩
　揆渡淮入安豐軍遂圍和州(揆引兵至淮遣人密測/淮水惟入疊灘可渉即)
　(遣鄂屯驤揚兵下蔡聲言欲渡宋将何汝勵姚公佐/以為誠然悉衆屯花靨以備之揆乃遣賽不等潛師)
　(渡八疊駐于南岸揆麾大軍直壓宋陣宋師不虞其/至遂皆潰走自相蹂踐死者不可勝計揆遂奪潁口)
　(下安豐軍及霍丘縣進圍和州屯于瓦梁河以控真/揚諸州之衝乃整軍列騎張旗幟於沿江上下於是)
　(江表/大震)以陳謙為湖北京西宣撫副使○金赫舍哩子
　仁入滁州○金完顔匡圍徳安府○金富察貞入西
　和州十二月入成州○金赫舎哩子仁入真州(州之/士民)
　(大潰知鎮江府宇文紹節亟具舟濟逃/者大有所全自是淮西縣鎮皆沒于金)呉曦焚河池
　退保青野原(曦既遣姚淮源如金因持重按兵河池/韓侂胄日夜望其進兵使者相繼曦恐)
　(謀泄乃遣兵攻秦隴與金人力戰以堅侂胄之心金/人許封之約以若按兵閉境不為異同使其師東下)
　(無西顧之憂則全蜀之地卿所素有當加封冊一依/康王故事更能順流東下助為犄角則旄麾所指盡)
　(以相付因命完顔綱經畧之綱進兵水洛訪得曦族/人呉端署為水洛城廵檢使遣之報曦曦得報意動)
　(以程松在興元未敢發詐稱杖殺端而隂遣使送欵/于綱及富察貞破和尚原湫池堡西和州曦将王喜)
　(等方力戰曦忽傳令退保黒谷軍遂潰貞入成州曦/因焚河池退壁青野原金人無復顧慮關陜大震轉)
　(運判官陳咸言曦/反程松不之信也)金赫舎哩子仁侵六合郭倪遣師
　救之戰于胥浦橋敗績倪棄揚州走○金完顔充入
　大散關呉曦還興州(時興州都統制毋思以重兵守/闗呉曦聞金兵至因撤驀闗之)
　(戍金人由版閘谷遶出關/後思孤軍不能支關遂陷)丘崈遣使如金師議和金
　布薩揆從之遂還師下蔡和州圍解(揆欲與宋通和/罷兵購得韓琦)
　(五世孫元靖遣之渡淮丘崈獲之詰所以來之故元/靖言兩國交兵北朝皆謂韓太師意今相州宗族墳)
　(墓皆不可保故来依太師耳崈使畢其說始露講解/之意崈密使人獲送北歸俾扣其實既而元靖回得)
　(金行省幅紙崈以聞于朝韓侂胄方以師出屢敗悔/其前謀輸家財二十萬以助軍而諭崈募人持書幣)
　(赴敵營議和崈乃遣劉祐持書於揆願講好息兵揆/曰稱臣割地獻首禍之臣乃可崈以上聞帝諭崈使)
　(歸罪邊將崈乃復遣王文采往言用兵乃蘇師旦鄧/友龍皇甫斌等所為非朝廷意今三人皆已貶黜揆)
　(曰侂胄若無意用兵師旦等豈敢専擅文采還崈復/遣文采及林拱宋顯相繼以往因許還其准北流移)
　(人及今年嵗幣揆始許之崈聞于朝朝廷乃以報書/令陳壁往焉壁至揆遂自和州還師次于下蔡於是)
　(金人在淮南者皆去/惟留一軍守濠州)金立呉曦為蜀國王(大散闗既/破曦乃退)
　(壁興州之置口完顔綱遣張仔㑹曦于置口曦且言/願附金之情仔請曦告身為報曦盡出以付仔仍獻)
　(階州遂自置口還興州綱乃以金主命遣假太倉使/馬良顯持詔書金印立曦為蜀國王曦密受之翌日)
　(召幙屬諭意言東南失守車駕幸四明今宜從權濟/事王翼楊騤之抗言曰如此則相公忠孝八十年門)
　(戸一朝掃地盡矣曦曰吾意巳決即遣/郭澄奉表獻蜀地圖及呉氏譜牒于金)薛叔似陳謙
　免以吳獵為湖北京西路宣撫使知江陵府(叔似素/以功業)
　(自期及臨事絶無可/稱屬郡多陷故坐免)程松自興元逃歸(金烏雅綽哈/攻鳯州松求)
　(援于呉曦曦始言當發三千騎往松信不疑及曦受/金詔宣言金使者欲得階成和鳯四州以和馳書諷)
　(松使去松尚未悟其變會報金兵至民大奔松亟趣/米倉山而遁自閬州順流至重慶猶遺書乞贐禮于)
　(曦稱為蜀王曦遣使以匣封致餽松望見匣疑為劍/也大恐即急走使者追與之乃金寳也松受而兼程)
　(出峽西向掩淚曰吾/今始獲保頭顱矣)○蒙古太祖皇帝即位于鄂諾
　河(初天后阿倫果斡寡居屢有光明照其腹一乳三/子長曰布古哈塔吉次曰博克多薩勒濟固季曰)
　(勃端察爾其後子孫蕃衍不相統攝各自為部曰哈/塔錦曰沙卜珠曰竒雅喇又謂之扎拉氏居于烏桓)
　(之北與輝和爾奈曼九姓回鶻故城和林接壤世奉/貢于遼金而總𨽻于逹旦烈祖諱伊蘇克依勃端察)
　(爾之九世孫也攻塔塔爾部獲其部長特穆津還次/于特哩衮盤陀山而生子烈祖因以特穆津名之是)
　(為太祖皇帝烈祖卒太祖皇帝年㓜其部衆多歸于/族人泰楚特部泰楚特合七部人凡三萬攻之太祖)
　(皇帝與其母諤楞太后率部人為十三翼大戰于都/爾本兆蘇之野泰楚特等敗去太祖皇帝因得少安)
　(時泰楚特部地廣民衆而無紀律其下謀曰特穆津/衣人以己衣乘人以己馬真吾主也因悉歸太祖皇)
　(帝泰楚特部遂微既而太祖皇帝為塔爾巴哈台所/執其部人蘇勒庫實勒們釋太祖皇帝且命子齊拉)
　(衮委質焉未幾塔塔爾部叛金太祖皇帝自鄂諾河/帥衆會金師同滅之以功授太祖皇帝為綽克圖嚕)
　(猶中國之招討使也太祖皇帝以克埒奈曼二部强/盛事之甚謹奈曼反侵掠之太祖皇帝求援于伊爾)
　(濟部伊爾濟殺其使太祖皇帝怒與戰于圖滿盤陀/山伊爾濟大敗太祖皇帝還居于塔哩珠之野諸部)
　(為克埒所敗者多歸焉已而克埒王汗暴戮其族王/汗之弟額爾克哈喇不能堪叛歸奈曼部共立伊納)
　(克齊為汗以兵敗王汗盡取其衆王汗出走太祖皇/帝以其與烈祖有好自吉魯爾河迎之會于圖喇河)
　(結為父子因攻黙爾竒斯温都爾二部掠其貲財以/給王汗王汗部衆亦稍有歸者太祖皇帝遂與共攻)
　(奈曼部博囉汗戰于赫辰巴納盡取其衆王汗漸强/因害太祖皇帝之得人欲圖太祖皇帝太祖皇帝辭)
　(去次于薩里川而王汗移居于圖喇河王汗之子伊/勒哈等率衆至為奈曼部所掠王汗復遣人告太祖)
　(皇帝攻奈曼以報之太祖皇帝即遣博爾濟博爾歡/穆呼哩齊拉衮四人將兵赴之遂盡奪其所掠歸于)
　(王汗太祖皇帝復與母弟楚齊格爾攻奈曼大敗其/衆而還奈曼部因是衰弱太祖皇帝乃會王汗于薩)
　(里川布朗吉爾崖復率衆攻泰楚特部大戰于鄂諾/河泰楚特部長杭呼敗走於是鴻吉哩等五部會盟)
　(將攻太祖皇帝及王汗太祖皇帝迎戰于保喇川大/敗之而王汗之弟扎實甘布等怨王汗殘忍逃降奈)
　(曼王汗以衆居于哈巴爾哈雅山太祖皇帝居于察/察爾山塔塔爾部與鴻吉哩等七部亦怨楚齊格爾)
　(侵掠會于犍河共立扎木哈克部長為楚勒汗將攻/太祖皇帝太祖皇帝率衆與諸部戰于哈里雅爾台)
　(和囉噶之野敗之楚勒汗遁去鴻吉哩部遂降于太/祖皇帝自王汗為下所逐太祖皇帝奉之五年而益)
　(勤金泰和二年秋奈曼博囉汗率六部之衆攻太祖/皇帝及王汗太祖皇帝與戰于滿□之野㑹大雪奈)
　(曼軍潰而去冬太祖皇帝居于阿卜薩竒爾台實喇/山王汗居于必里克沙陀中太祖皇帝求婚于王汗)
　(王汗不許由是太祖皇帝踈之楚勒汗聞之往説王/汗之子伊勒哈言太祖皇帝將行不利于王汗伊勒)
　(哈信之遂以兵焚太祖皇帝牧地泰和三年王汗與/伊勒哈謀遣使詐以定婚召太祖皇帝太祖皇帝以)
　(為誠然而往王汗之牧馬人竒徹勒與弟巴圖知/其謀以告太祖皇帝太祖皇帝乃止而帥衆與王)
　(汗戰于哈喇沁之野王汗屢敗矢中伊勒哈之頰/乃歛兵大祖皇帝次于阿爾古訥有騎四千六百)
　(因循喀爾喀河而進至董阿澤遣阿里哈致言于/王汗曰昔汝珠爾汗謂汝奪其兄呼爾察和斯必)
　(瑠汗之位而肆殺戮于昆弟故逼汝于哈拉衮之/隘汝窮迫無計以百騎來依我先人我先人偕汝)
　(以雪耻備厯險阻以破其國珠爾汗僅以身免走/死河西我先人盡以其土地人民歸汝結為諳達)
　(故我事汝如父嗣爾汝有窮厄我盡心以救恤使/汝得至于今我何負於汝而欲加害於我哉王汗)
　(大慚欲止伊勒哈不肯曰彼能勝我聴取我國若/我勝彼當亦取其國耳因進兵太祖皇帝與穆呼)
　(哩博爾濟博爾歡齊拉衮飲水于班珠爾河誓必/報其讐遂大會屬部于鄂諾河源而進撃王汗于)
　(寮察爾温都山大敗之王汗與伊勒哈以數騎逸/至納沁烏蘇河奈曼部人執王汗殺之伊勒哈奔)
　(西夏亦為人所殺克埒遂亡太祖皇帝以竒徹勒/巴圖有功命為千户賜號達爾罕因大獵于特黙)
　(格川宣布號令而還奈曼迪延汗遣伊克鼐爾告/于洪果部長阿嚕哈斯曰近聞東方有稱王者日)
　(月在天了然可知世豈有二主哉君能益吾右翼/奪其􁀦矢乎阿嚕哈斯遣人以其言告于太祖皇)
　(帝具以所部附之泰和四年春太祖皇帝大㑹屬/部于特黙格川謀攻奈曼以呼必哩哲伯二人為)
　(前鋒與奈曼迪延汗黙爾竒斯部長托克托克埒/部長阿林台實衛喇特部長呼圖克伯竒并扎木)
　(哈克都爾本塔塔爾哈塔錦薩勒珠特部戰于阿/勒台迪延汗敗死諸部悉潰太祖皇帝益以盛强)
　(泰和五年遂攻西夏破拉伊哩寨及羅索城大掠/而還至是大㑹諸部長于鄂諾河之源建九遊白)
　(旗遂自號為青吉斯汗先是金主遣衛王允濟往靖/州受太祖皇帝之貢允濟奇太祖皇帝狀貌歸言于)
　(金主請以事除之金主不/許太祖皇帝聞而憾之)蒙古滅奈曼執博囉汗以
　歸
(丁/夘)三年(金泰和七年年/太祖皇帝二)春正月丘崈罷詔張巖督視江
　淮軍馬(金布薩揆退師朝廷遂不復慮崈上䟽乞遺/書金帥以成前議且言金人既指韓侂胄為)
　(元謀若遺書宜蹔免繋/銜侂胄大怒罷崈奉祠)以陳自强兼樞密使○呉曦
　反稱蜀王于興州(曦即治所為行宫改元置百官僣/用乗輿服飾遣董鎮至成都治宫)
　(殿欲徙居之議行削髪左袵之令奉表稱謝于金分/其所統兵十萬為統帥遣禄祁等戍萬州泛舟下嘉)
　(陵江聲言約金人夾攻襄陽下黄榜於成都潼川利/州䕫州四路以興州為興徳府召随軍轉運使安丙)
　(為丞相長史權行都省事丙度不得脫徒死無益乃/陽與而隂圖之曦又召權大安軍楊震仲震仲不屈)
　(飲藥而死其他名士如陳咸自髠/其髪史次秦自瞽其目者甚衆)金布薩揆有疾命
　左丞相完顔宗浩兼都元帥行省事于汴以代之○
　二月以楊輔為四川制置使呉曦以輔知遂寧府輔
　遂棄成都如遂寧(知成都府楊輔嘗言呉曦必反及/程松逃歸朝廷乃密詔授輔制置)
　(使許以便宜從事詔至人皆勸以倡義輔自以不習/兵事且内郡無兵可用於是遷延不發曦乃移輔知)
　(遂寧府輔遂以印/授通判韓植而去)以知建康府葉適為江淮制置使
　(適上言三國孫氏嘗以江北守江自南唐以來始失/之乞兼節制江北諸州詔從之時羽檄旁午而適治)
　(事如平時軍湏皆從官給民以/不擾其防守皆盡其法度焉)金平章政事布薩揆
　卒于下蔡(揆為政多惠人樂/為用號名将相)四川轉運安丙誅呉曦
　傳首臨安(監四川總領所興州合江倉楊巨源謀討/曦乃隂與曦将張林朱邦寧及忠義士朱)
　(福等深相結眉州人程夢錫知之以告四川宣撫使/司随軍轉運安丙丙時稱疾未視事乃属夢錫以書)
　(致巨源且召之巨源至丙號哭曰目前兵将我所知/不能奮起必得豪傑乃滅此賊巨源曰非先生不足)
　(以主此事非巨源不足以了此事㑹興州中軍正将/李好義亦結軍士李貴進士楊君玉李坤辰李彪等)
　(數十人謀誅曦好義曰此事誓死報國救四蜀生靈/但曦死後若無威望者鎮撫恐一變未息一變復生)
　(欲奉安丙主事使坤辰來邀巨源與㑹巨源往與約/還報丙丙大喜始出視事君玉與白子申共草密詔)
　(畧曰惟干戈省厥躬既昧聖賢之戒雖犬馬識其主/爾乃甘仇敵之臣邦有常刑罪在不赦二月乙亥未)
　(旦好義帥其徒七十四人入偽宫時偽宫門洞開好/義大呼而入曰奉朝廷密詔于楊輔以安長史為宣)
　(撫令我誅反賊敢抗者夷其族曦衛兵千餘聞有詔/皆棄梃而走巨源持詔乗馬自稱奉使入内戸曦唘)
　(戸欲逸李貴即前執之刃中曦頰曦反撲貴仆于地/好義急呼王换斧其腰曦始縱貴貴遂斫其首馳告)
　(丙宣詔軍民拜舞聲動天地持曦首撫定城中市不/易肆盡收曦黨殺之衆推丙權四川宣撫使巨源權)
　(參賛軍事丙陳曦所以反及矯制平賊便宜賞㓛狀/上䟽自劾待罪函曦首級及違制法物與曦所受金)
　(人詔印送朝廷曦僣立凡四十一日金遣术虎髙琪/奉册於曦未至曦已誅矣先是韓侂胄聞曦反大懼)
　(與曦書云𫝊聞不一深以為疑或以權宜割地姑為/保全蜀之計此亦棑難解紛之舉萬一虚傳果或有)
　(之更望深慮若恩自上出増光前烈豈不美歟蓋将/許其王封也且召知鎮江府宇文紹節問計紹節云)
　(安丙非附賊者必能討逆侂胄乃密以帛書諭丙云/若能殺曦當不次推賞書皆未達而誅曦露布已聞)
　(朝廷大喜曦首至臨安獻于廟社梟之市三日詔誅/曦妻子家屬徙嶺南奪曦父挺官爵遷曦祖璘子孫)
　(出蜀存其/廟祀焉)方信孺如金師(韓侂胄募可以報使于金/帥府者近臣以蕭山縣丞)
　(方信孺薦遂以信孺為奉使金國通謝國信所參議/官侂胄召至都堂命以使事信孺曰開釁自我金人)
　(設問首謀當何詞以荅之侂胄/矍然信孺遂持張巖書以行)三月安丙使劉昌國
　復階州李好義復西和州張林李簡復成州張翼復
　鳳州孫忠銳復大散關(楊巨源李好義謂安丙曰曦/死敵破膽矣闗外四州為蜀)
　(要害盍乗勢復取之不然必為後患好義又曰西和/乃腹心之地西和下則三州可不戰而復願得馬歩)
　(千人死士二百齎十日糧可濟丙從之於是好義進/兵次于獨頭嶺會忠義及民兵夾撃金人死者蔽路)
　(七日至西和人人樂死前無留敵金將完顔欽遁去/好義整衆而入軍民歡呼迎拜好義籍府庫以歸于)
　(官欲乗勝徑取秦隴宣撫司不許士/氣皆沮已而成階鳳州大散闗皆復)以楊輔為四川
　宣撫使知成都府安丙為副使知沔州許奕為四川
　宣諭使(呉曦既誅安丙趣楊輔還成都/沔州即興州以呉曦反故更名)治程松棄蜀
　罪澧州安置○金以完顔匡為左副元帥○夏四月
　以陳侗為湖北京西宣撫使知江陵府(侗伸弟也有/吏材所至以)
　(恵政/聞)金以赫舎哩子仁為右副元帥○召楊輔還以
　呉獵為四川制置使○以錢象祖參知政事○金人
　復入大散關○太皇太后謝氏崩○五月李好義襲
　秦州圍皂角堡金珠格髙琪來戰好義敗績(好義還/為呉曦)
　(将王喜所/毒而卒)六月林拱辰如金(通謝/也)安丙殺宣撫司參
　議官楊巨源(初呉曦誅奬諭詔至興州巨源謂人曰/詔命一字不及巨源疑有以蔽其功者)
　(俄報王喜授節度使而巨源與通判心益不平乃愬/功于朝或謂安丙曰巨源謀亂丙令喜鞫其黨皆抵)
　(罪時巨源方與金人戰于鳳州之長橋而敗丙密使/興元都統制彭輅收巨源械送閬州獄至大安龍尾)
　(灘丙使將校樊世顯殺之忠/義士聞者莫不扼腕流涕)大旱蝗(蝗飛蔽天食浙/西豆粟皆盡)
　秋七月以不儔為嗣濮王○九月金左丞相兼都元
　帥完顔宗浩卒于汴○貶國信所參謀官方信孺于
　臨江軍(信孺至濠州赫舍哩子仁要以五事曰稱臣/割地還俘獲罪首謀増嵗幣止信孺獄中露)
　(刃環守之絶其薪水信孺曰反俘歸幣可也縳送首/謀自古無之稱藩割地則非臣子所敢言子仁怒曰)
　(若不望生還耶信孺曰吾將命出國門時已置生死/度外矣子仁遣之至汴見完顔宗浩出就傳舎宗浩)
　(使将命者來堅持五說信孺辯對不少屈宗浩授以/報書曰和與戰俟再至決之信孺還詔侍從兩省臺)
　(諫官議所以復命衆議還俘獲罪首謀増嵗幣五萬/朝廷從之復遣信孺往信孺至汴宗浩猶執初議信)
　(孺曰五事已從其三而猶不我聽不過再交兵耳宗/浩見其忠􁃶乃曰割地之議姑寝但稱藩不從當以)
　(叔為伯嵗幣外别犒師可也信孺固執不許宗浩乃/密為定約遣信孺還信孺至臨安朝廷以林拱辰為)
　(通謝使與信孺持國書誓草及許通謝百萬緡信孺/至汴宗浩變前說怒信孺不曲折建白遽以誓書來)
　(有誅戮禁錮之語信孺不為動将命者曰此事非犒/軍可了别出事目以示之信孺曰嵗幣不可再増故)
　(代以通謝錢今得此求彼吾有隕首而已㑹興州遣/師復大散闗宗浩益疑之乃遣信孺還復書于張巖)
　(曰若能稱臣即以江淮之間取中為界欲世為子國/即盡割大江為界且斬元謀姦臣函首以獻及添嵗)
　(幣五萬兩疋犒軍銀一千萬兩方可議和好信孺還/致其書韓侂胄問之信孺言敵所欲者五事一割兩)
　(淮二増嵗幣三索歸正人四犒軍銀五不敢言侂胄/固問之信孺徐曰欲得太師頭耳侂胄大怒奪信孺)
　(三官臨江軍居住信孺三使金師以口舌折强敵敵/人計屈情見雖未即和然已有成說及貶人皆惜之)
　葬成肅皇后○以趙淳爲江淮制置使張巖免(韓侂/胄以)
　(和議未成欲復出師乃以淳鎮江淮而免張巖巖開/督府凡九月費耗縣官錢三百七十萬緡而無成㓛)
　王柟如金師(持書赴完顔匡師/所在柟倫之孫也)蒙古取夏斡羅垓城
　○冬十一月史彌逺殺韓侂胄于玉津園詔暴侂胄
　罪惡于中外(自兵興以來蜀口漢淮之民死於兵戈/者不可勝計公私之力大屈而侂胄以)
　(金人欲罪首謀乃復銳意出師中外憂懼然皆畏侂/胄莫敢言者禮部侍郎兼資善堂翊善史彌逺入對)
　(因力陳危迫之勢請誅侂胄以安邦皇后楊氏素怨/侂胄因使皇子榮王曮具䟽言侂胄再唘兵端将不)
　(利於社稷帝不荅后從旁力賛之帝猶未許后恐事/泄諸命其兄楊次山擇羣臣可任者與共圖之帝始)
　(允可次山遂語彌逺彌逺得密㫖以錢象祖嘗諌用/兵見忤侂胄乃先白象祖象祖許之象祖以告李壁)
　(彌逺自懐中出御筆批云韓侂胄久任國柄輕唘兵/端使南北生靈枉罹凶害可罷平章軍國事陳自强)
　(阿附充位可罷右丞相日下出國門象植欲奏審壁/謂事留恐泄乃巳彌逺令主管殿前司公事夏震以)
　(兵三百防䕶翌日侂胄入朝至太廟前夏震呵止于/途從者皆散震以兵擁侂胄至玉津園側殛殺之復)
　(命于彌逺及象祖二人乃入宫以誅侂胄事上聞帝/未之信三日猶以為未死後審其果然遂下詔暴侂)
　(胄罪惡于中外盖其謀始于彌逺而成于皇后及楊/次山帝初無意也論功進彌逺為禮部尚書加震福)
　(州觀察使侂胄専政十四年宰執侍從臺諫藩閫皆/其門廡之人天子孤立于上威行宫省權震宇内嘗)
　(鑿山為沼下瞰太廟出入宫闈無有度限顔棫草制/以為得聖之清易祓撰荅詔以元聖褒之四方投獻)
　(者謂伊霍亘奭不足以擬其勲余嚞請加九錫趙師/􁨂乞置平原郡王府官属侂胄當之不辭其嬖妾張)
　(譚王陳皆封郡國夫人號四夫人每内宴則與妃嬪/雜坐恃勢驕倨掖庭皆畏之及籍其家多乗輿服御)
　(之飾其僭/紊極矣)陳自强有罪免(韓侂胄既死錢象祖探懐/中堂帖授自强曰有㫖丞)
　(相罷政自强即上馬顧曰望大參/保全明日奪其三官永州居住)遣使誅蘇師旦于
　韶州○治韓侂胄黨與安置鄧友龍等于嶺南貶李
　壁張巖許及之葉適薛叔似等官秩有差(鄧友龍循/州郭倪梅)
　(州郭僎連州/並除名安置)以衛涇僉書樞密院事○立榮王曮為
　皇太子更名幬赦○十二月以丘崈為江淮制置大
　使知建康府○罷山東京東京西路招撫司○以錢
　象祖為右丞相兼樞密使衛涇雷孝友參知政事史
　彌逺同知樞密院事林大中僉書院事(初韓侂胄欲/内交於大中)
　(大中不許而上書極論其姦因辭官屏居時事不挂/於口侂胄當國或勸其通書以免禍者大中曰福不)
　(可求而得禍可懼而免耶/不許凡十二年而復起)金翰林直學士陳大任進
　所脩遼史○金戸部籍今年境内民數(户七百六十/八萬四千四)
　(百三十八口四千五百八十一萬/六千七十九此金版籍之極盛也)
(戊/辰)嘉定元年(金泰和八年年/太祖皇帝三)春正月王柟還自汴(柟至/汴請)
　(依靖康正月請和故事世為伯姪之國増嵗幣為三/十萬犒軍錢三百萬貫蘇師旦等俟和議定後當函)
　(首以獻完顔匡具以柟言奏于金主金主命匡移書/索韓侂胄首以贖淮南地改犒軍錢為銀三百萬兩)
　(㑹錢象祖移書金帥府喻以誅韓侂胄事柟未之知/也一日匡問柟曰韓侂胄貴顯㡬年矣柟曰十餘年)
　(矣平章重事才二年耳匡曰今欲去此人可乎柟曰/主上英斷去之何難匡顧之而笑和議始決遣柟持)
　(書求函侂胄/首以贖淮南)安定郡王伯栩卒○以史彌逺知樞密
　院事○許奕如金師○二月追復趙汝愚觀文殿大
　學士(諡忠/定)三月復秦檜爵諡○以韓侂胄蘇師旦首
　畀金人(先是右諫議大夫葉時殿中侍御史黄疇若/御史章燮余崇龜等上書乞梟侂胄首于兩)
　(淮以謝天下不報及王柟還以是為請詔百官議吏/部尚書樓鑰曰和議重事待此而决姦宄已斃之首)
　(又何足惜遂命臨安府令副将尹明斵棺取首詔梟/之兩淮仍諭諸路以函首畀金之事遂以侂胄及師)
　(旦二人之首付王柟送/金師以易淮陜之地)臨安府大火(火凡四日焚官/舎二十區民舎)
　(五萬八千九十七家城内外亘十餘里死者甚衆城/中盧舎什去其七官多僦舟以居民訛言相驚已賴)
　(因而縱/火為姦)夏四月安置陳自强于雷州○六月金人來
　歸大散關及濠州(王柟以韓侂胄蘇師旦首至金金/主御應天門備黄麾立仗受之竿)
　(二首并懸二人畫像于通衢俾百姓縱觀然後漆而/蔵于軍器庫遂命完顔匡等罷兵更元帥府為樞密)
　(院遣使歸大散/關及濠州于宋)衛涇罷○鄒應龍如金(賀生/辰也)林大中
　卒○以史彌逺兼參知政事○秋七月召丘崈同知
　樞密院事未至而卒(崈儀狀魁傑機神英悟嘗慷慨/曰生無以報國死願為猛將以)
　(滅敵其忠義/盖天性也)八月以婁機同知樞密院事樓鑰僉書
　院事(鑰持論堅正忤韓侂胄意奉祠累年機初為太/常少卿侂胄開邉機曰恢復之名非不美今人)
　(才難得財力未裕萬一兵連禍結奈何鄧友龍曰不/逐此人則異議無所回遂斥外及入樞府時干戈甫)
　(定信使往來機禆賛之㓛為多尤惜名器守法/度進退人物直言可否不市私恩不避嫌怨)許奕
　及金完顔侃來(奕至金金主荅誓書遣/侃為宋諭成使來報)九月及金平
　(完顔侃既入見乃下/詔以和議成諭天下)冬十月以錢象祖史彌逺為左
　右丞相雷孝友知樞密院事樓鑰同知院事婁機參
　知政事(彌逺既相召用正人故老釐正紹熈/誣史褒贈偽學黨人朝廷賴之小康)以伯柷
　為安定郡王○十一月史彌逺以母喪去位○金主
　璟卒衛王永濟立(永濟小字興勝世宗第七子也金/主感𠻳疾甚篤念已無子而諸叔)
　(兄弟多在以永濟柔弱無智能欲傳位焉㑹永濟自/武定入朝遂留不遣金主殂元妃李氏黄門李新喜)
　(與平章政事完顔匡定䇿奉永濟即位章宗承世宗/治平之後正禮樂備刑法定官制典章文物粲然可)
　(觀然婢寵擅朝䟽忌宗室/傳授非人金源自此衰矣)贈趙汝愚太師沂國公○
　十二月錢象祖罷○蒙古滅黙爾竒斯部○阿爾拉部
　降于蒙古
(己/巳)二年(金衛紹王永濟大安元年/太祖皇帝四年)春正月以樓鑰參知
　政事章良能同知樞密院事宇文紹節僉書院事○
　輝和爾國降于蒙古(輝和爾王伊都呼聞蒙古盛强/遣使至蒙古議和㑹蒙古遣阿)
　(里雅爾鼐等至伊都呼大喜即使布格蘇等至蒙古謝/請率其衆為臣子太祖皇帝大恱遣使謝之伊都呼)
　(復奉珍寳方物以獻情好遂篤既而伊都呼朝太祖/皇帝于結連河請尚公主太祖皇帝許之因列伊都)
　(呼于諸子中為第王云/輝和爾唐之髙昌也)夏四月金主永濟殺章宗元
　妃李氏(初章宗遺詔内人有娠者二人生男則立為/儲貳平章政事布薩端承金主意奏先帝承)
　(御賈氏當以十一月免乳今已逾期范氏産期合在/正月今醫稱胎形已失范氏願削髪為尼金主乃以)
　(章宗内人范氏損其遺腹詔中外而殺元/妃李氏承御賈氏以布薩端為右丞相)五月起復
　史彌逺為右丞相○蒙古入夏靈州夏主安全降(太/祖)
　(皇帝入靈州夏主安全降/獻女為好夏自是益衰)秋八月以安丙為四川制
　置大使兼知興元府罷宣撫司○詔皇太子更名詢
　○冬十二月賜煥章閣待制朱熹諡曰文(從考㓛郎/官劉彌正)
　(之議/也)蒙古侵金
(庚/午)三年(金大安二年年夏皇建元年/太祖皇帝五)夏六月丁巳朔日
　有食之○金主立其子胙王從恪為太子○秋八月
　夏人寇金葭州(夏自天㑹初與金議和八十餘年未/嘗交兵及為蒙古所攻求救于金金)
　(主新立不能出師夏人怨之遂/侵葭州金慶山奴撃敗之而去)冬十二月婁機罷(機/立)
　(朝能正言好稱奨人才不遺寸長訪問賢能䟽/列姓名及其可用之實以備采取至是以老罷)金禁
　傳説邊事(蒙古太祖皇帝怨金主之嘗欲害己也數/以兵侵掠金西北之境其勢漸盛國人皇)
　(皇遂禁百姓不/得傳說邊事)蒙古侵金桓昌撫州
　
　
　
　
　
　
　
　
　
　
　
　
　
　
　
　通鑑續編卷十九
