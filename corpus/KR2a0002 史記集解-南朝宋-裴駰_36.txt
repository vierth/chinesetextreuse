史記集解卷三十八
　　　　　　　　　　　　　宋　裴駰　撰
史記三十八
宋微子世家第八
微子開者(孔安國曰微畿内國/名子爵也為紂卿士)殷帝乙之首子而紂之
庶兄也紂既立不明滛亂於政微子數諫紂不聽及祖
伊以周西伯昌之修德滅􁆃(徐廣曰/􁆃音耆)􁆃國懼禍至以告
紂紂曰我生不有命在天乎是何能為於是微子度紂
終不可諫欲死之及去未能自決乃問於太師少師(孔/安)
(國曰太師三公箕子/也少師孤卿比干也)曰紂不有治政不治四方(孔安國/曰言殷)
(不有治政四方/之事終必亡也)我祖遂陳於上(馬融曰我祖湯也孔安/國曰言湯遂其功陳力)
(於上/世也)紂沈湎於酒婦人是用亂敗湯德於下(馬融曰下/下世也)
殷既小大好草竊姦宄(孔安國曰草野盜竊/又為姦宄於外内)卿士師師
非度(馬融曰非但小人學為姦宄卿/士已下轉相師效為非法度)皆有罪辜乃無維
獲(鄭𤣥曰獲得也羣臣皆有是罪其/爵祿又無常得之者言屢相攻奪)小民乃並興相為
敵讎(孔安國曰卿士既亂而小民/各起共為敵讐言不和同)今殷其典喪若涉水
無津涯(徐廣曰一作涉水無舟航/言危也駰謂典國典也)殷遂喪越至于今(馬/融)
(曰越於也於是/至矣於今到矣)曰太師少師(馬融曰重/呼告之)我其發出往(鄭/𤣥)
(曰發起也紂禍敗如/此我其起作出往也)吾家保于喪(徐廣曰一云於是家/保駰案馬融曰卿大)
(夫稱/家)今女無故告(王肅曰無意告我也/是微子求教誨也)予顛躋如之何
其(馬融曰躋猶墜也恐顛墜於非義當如之何也鄭/𤣥曰其語助也齊魯之間聲如姬禮記曰何居)太
師若曰王子天篤下菑亡殷國(孔安國曰微子帝乙子/故曰王子天生紂為亂)
(是下菑也鄭𤣥曰少/師不答志在必死)乃母畏畏不用老長(孔安國曰上/不畏天菑下)
(不畏賢人違戻耆/老之長不用其教)今殷民乃陋淫神祇之祀(徐廣曰一/云今殷民)
(侵神犧又一云陋淫侵神祇駰/案馬融曰天曰神地曰祇也)令誠得治國國治身死
不恨為死終不得治不如去遂亡箕子者(馬融曰箕國/名也子爵也)
紂親戚也紂始為象箸箕子歎曰彼為象箸必為玉桮
為桮則必思逺方珍怪之物而御之矣輿馬宫室之漸
自此始不可振也紂為淫泆箕子諫不聽人或曰可以
去矣箕子曰為人臣諫不聽而去是彰君之惡而自說
於民吾不忍為也乃被髮佯狂而為奴遂隱而鼓琴以
自悲故𫝊之曰箕子操(風俗通義曰其道閉塞憂愁而/作者命其曲曰操操者言遇菑)
(遭害困厄窮迫雖怨恨失意猶守禮/義不懼不懾樂道而不改其操也)王子比干者亦紂
之親戚也見箕子諫不聽而為奴則曰君有過而不以
死爭則百姓何辜乃直言諫紂紂怒曰吾聞聖人之心
有七竅信有諸乎乃遂殺王子比干刳視其心微子曰
父子有骨肉而臣主以義屬故父有過子三諫不聽則
隨而號之人臣三諫不聽則其義可以去矣於是太師
少師乃勸微子去遂行(時比干已死而/云少師者似誤)周武王伐紂克
殷微子乃持其祭器造於軍門肉袒面縳左牽羊右把
茅膝行而前以告於是武王乃釋微子復其位如故武
王封紂子武庚祿父以續殷祀使管叔蔡叔傅相之武
王既克殷訪問箕子武王曰於乎維天隂定下民相和
其居(孔安國曰天不言而黙定下民/助合其居使有常生之資也)我不知其倫常所
序(孔安國曰言我不知天所以/定民之常道理次序問何由)箕子對曰在昔鯀陻鴻
水汩陳其五行(孔安國曰陻塞汨亂也/治水失道是亂陳五行)帝乃震怒不從
鴻範九等常倫所斁(徐廣曰一作釋駰案鄭𤣥曰帝天/也天以鯀如是乃震動其威怒不)
(與天道大法九類言/王所問所由敗也)鯀則極死禹乃嗣興(鄭𤣥曰春秋/傳曰舜之誅)
(也殛鯀其/舉也興禹)天乃錫禹鴻範九等常倫所序(孔安國曰天/與禹洛出書)
(也神龜負文而出列於背有數至/于九禹遂因而第之以成九類)初一曰五行二曰五
事三曰八政四曰五紀五曰皇極六曰三德七曰稽疑
八曰庶徵九曰嚮用五福畏用六極(馬融曰言天所以/畏懼人用六極)
五行一曰水二曰火三曰木四曰金五曰土(鄭𤣥曰此/數本諸隂)
(陽所生/之次也)水曰潤下火曰炎上(孔安國曰言其/自然之常性也)木曰曲直
(孔安國曰木可/揉使曲直也)金曰從革(馬融曰金之性從/人而更可銷鑠)土曰稼穡
(王肅曰種之曰/稼斂之曰檣)潤下作鹹(孔安國曰/水鹵所生)炎上作苦(孔安國/曰焦氣)
(之/味)曲直作酸(孔安國曰/木實之性)從革作辛(孔安國曰/金氣之味)稼穡作甘
(孔安國曰甘味生於百/穀五行以下箕子所陳)五事一曰貎二曰言三曰視四
曰聽五曰思貎曰恭言曰從(馬融曰發言/當使可從)視曰明聽曰
聰思曰睿(馬融曰/睿通也)恭作肅從作治(馬融曰出令而/從所以為治也)明作
智聰作謀(孔安國曰所謀必成審也/馬融曰上聰則下進其謀)睿作聖(孔安國曰/於亊無不)
(通謂/之聖)八政一曰食二曰貨三曰祀四曰司空(馬融曰司/空掌營城)
(郭主空土/以居民)五曰司徒(孔安國曰主徒/衆教以禮義)六曰司冦(馬融曰/主誅㓂)
(害/)七曰賔(鄭𤣥曰掌諸/侯朝覲之官)八曰師(鄭𤣥曰掌/軍旅之官)五紀一曰歲
二曰月三曰日四曰星辰(馬融曰星二十八宿辰日月/之所㑹也鄭𤣥曰星五星也)
五曰歴數(孔安國曰厯數節氣之/度以為厯數敬授民時)皇極皇建其有極(孔/安)
(國曰大中之道大立其/有中謂行九疇之義)斂時五福用傅錫其庶民(馬/融)
(曰當斂是五福之/道用布與衆民)維時其庶民于女極(馬融曰以其能/歛是五福故衆)
(民於汝取中/正以歸心也)錫女保極(鄭𤣥曰又賜女/以守中之道)凡厥庶民毋有
淫朋人毋有比德維皇作極(孔安國曰民有善則無淫/過朋黨之惡此周之德惟)
(天下皆大/為中正也)凡厥庶民有猷有為有守女則念之(馬融曰/凡其衆)
(民有謀有為有所執守當/思念其行有所趣舍也)不協于極不離于咎皇則受
之(孔安國曰凡民之行雖不合於中而/不離於咎惡皆可進用大法受之)而安而色曰予
所好徳女則錫之福(孔安國曰女當安女顔色以謙下/人人曰我所好者德也女則與之)
(爵/祿)時人斯其維皇之極(孔安國曰不合于中之人女與/之福則是人比其惟大之中言)
(不勉進/也已)毋侮鰥寡而畏髙明(馬融曰髙明顯寵/者不枉法畏之)人之有能有
為使羞其行而國其昌(王肅曰使進其行任/之以政則國為之昌)凡厥正人既富
方穀(孔安國曰正直之人既當爵/禄富之又當以善道接之)女不能使有好于而家時
人斯其辜(孔安國曰不能使正人有好於國/家則是人斯其詐取罪而去之也)于其毋好女雖
錫之福其作女用咎(鄭𤣥曰無好于女家之人雖賜之以爵/禄其動作為女用惡謂為天子結怨於)
(民/)毋偏毋頗遵王之義(孔安國曰偏不平頗不正/言當修先王正義以治民)毋有作好
遵王之道(馬融曰好/私好也)毋有作惡遵王之路毋偏毋黨王道蕩
蕩(孔安國曰言開辟/也鄭𤣥曰黨朋黨)毋黨毋偏王道平平(孔安國曰一/言辨治也)毋反毋
側王道正直(馬融曰反反道/也側傾側也)㑹其有極(鄭𤣥曰謂君也當㑹/聚有中之人以為臣)
(也/)歸其有極(鄭𤣥曰謂臣也當就/有中之君而亊之)曰王極之傅言(馬融曰王/者當盡極)
(行之使臣下/布陳其言)是帝是訓于帝其順(馬融曰是大中而常行之/用是教訓天下於天為順)
(也/)凡厥庶民極之傅言(馬融曰亦當極敷/陳其言於上也)是順是行(王肅/曰民)
(納言於上而得中/者則順而行之)以近天子之光(王肅曰近猶益也順行/民言所以益天子之光)
曰天子作民父母以為天下王(王肅曰政教務中民善是/用所以為民父母而為天)
(下所/歸往)三德一曰正直(鄭𤣥曰中/平之人)二曰剛克三曰柔克(鄭/𤣥)
(曰克能也剛而能柔柔而能/剛寛猛相濟以成治立功)平康正直(孔安國曰世平/康用正直治之)
彊不友剛克(孔安國曰友順也世彊/禦不順以剛能治之)内友柔克(孔安國/曰世和)
(順以柔能/治之也)沈漸剛克(馬融曰沈隂也潛伏也隂伏之謀/謂賊臣亂子非一朝一夕之漸君)
(親無將/將而誅)高明柔克(馬融曰髙明君/子亦以徳懷也)維辟作福維辟作威
維辟玉食(馬融曰辟君也玉食美食不言王者關諸侯/也鄭𤣥曰作福専爵賞也作威専刑罰也玉)
(食備珍/美也)臣無有作福作威玉食臣有作福作威玉食其
害于而家凶于而國人用側頗辟民用僭忒(孔安國曰/在位不端)
(平則下/民僭差)稽疑擇建立卜筮人(孔安國曰龜曰卜蓍曰筮/考正疑事當選擇知卜筮)
(人而建/立之)乃命卜筮曰雨曰濟曰涕(尚書/作圛)曰霧(徐廣曰一/曰洟曰被)
曰克曰貞曰悔凡七卜五占之用二衍貣(鄭𤣥曰卜五/占之用謂雨)
(濟圛霧克也二衍貣謂貞悔也將立卜筮人乃先命名/兆卦而分别之兆卦之名凡七龜用五易用二審此道)
(者乃立之也雨者兆之體氣如雨然也濟者如雨止之/雲氣在上者也圛者色澤而光明也霧者氣不釋鬰冥)
(冥也克者如祲氣之色相犯也内卦曰貞貞正也外卦/曰悔悔之言晦也晦猶終也卦象多變故言衍貣也)
立時人為卜筮(鄭𤣥曰立是能分别兆/卦之名者以為卜筮人)三人占則從二
人之言(鄭𤣥曰從其多者蓍龜/之道幽微難明慎之深)女則有大疑謀及女心
謀及卿士謀及庶人謀及卜筮(孔安國曰先盡謀慮/然後卜筮以決之)女
則從龜從筮從卿士從庶民從是之謂大同(孔安國曰/大同於吉)
而身其康强而子孫其逢吉(孔安國曰動不違/衆故後世遇吉也)女則從
龜從筮從卿士逆庶民逆吉卿士從龜從筮從女則逆
庶民逆吉庶民從龜從筮從女則逆卿士逆吉(鄭𤣥曰/此三者)
(皆從多/故為吉)女則從龜從筮逆卿士逆庶民逆作内吉作外
凶(鄭𤣥曰此逆者多以故舉/事於境内則吉境外則凶)龜筮共違于人用靜吉用
作凶(孔安國曰安以守常則吉動則凶鄭𤣥曰龜/筮皆與人謀相違人雖三從猶不可以舉事)庶徵
曰雨曰暘曰奥曰寒曰風曰時(孔安國曰雨以潤物陽/以乾物煖以長物寒以)
(成物風以動物五者/各以時所以為衆驗)五者來備各以其序庶草繁廡(孔/安)
(國曰言五者備至各以次/序則衆草木繁庶滋豐也)一極備凶一極亡凶(孔安國/曰一者)
(備極過甚則凶一者極無不至/亦凶謂其不時失敘之謂也)曰休徵(孔安國曰叙/美行之驗)曰
肅時雨若(孔安國曰君行/敬則時雨順之)曰治時暘若(孔安國曰君政/治則時暘順之)
曰知時奥若(孔安國曰君昭/哲則時煖順之)曰謀時寒若(孔安國曰君/能謀則時寒)
(順/之)曰聖時風若(孔安國曰君能通/理則時風順之)曰咎徵(孔安國曰敘/惡行之驗也)
曰狂常雨若(孔安國曰君行狂曰/妄則常雨順之)僭常暘若(孔安國曰/君行僭差)
(則常暘/順之)曰舒常奥若(孔安國曰君行逸/豫則常煖順之)曰急常寒若(孔/安)
(國曰君行急/則常寒順之)曰霧常風若(孔安國曰君行霧/䦚則常風順之)王眚維歲
(馬融曰言王者所眚/職如歲兼四時也)卿士維月(孔安國曰卿士各有/所掌如月之有别)師
尹維日(孔安國曰衆正官之吏分/治其職如日之有嵗月也)嵗月日時毋易(孔安/國曰)
(各順/常)百榖用成治用明(孔安國曰嵗月無易則百/榖成君臣無易則政治明)畯民
用章家用平康(孔安國曰賢臣/顯用國家平寜)日月歲時既易百穀用
不成治用昏不明畯民用微家用不寧庶民維星(孔安/國曰)
(星民象故衆/民惟若星也)星有好風星有好雨(馬融曰箕星好/風畢星好雨)日月之
行有冬有夏(孔安國曰日月之/行冬夏各有常度)月之從星則以風雨(孔/安)
(國曰月經于箕則多風離于畢則多/雨政教失常以從民欲亦所以亂)五福一曰夀二曰
富三曰康寧(鄭𤣥曰康/寜平安)四曰攸好德(孔安國曰所好/者德福之道)五
曰考終命(孔安國曰各成其短長/之命以自終不横夭)六極一曰凶短折(鄭/𤣥)
(曰未齓曰凶未冠/曰短未㛰曰折)二曰疾三曰憂四曰貧五曰惡(孔安/國曰)
(惡醜/陋也)六曰弱(鄭𤣥曰愚懦/不壯毅曰弱)於是武王乃封箕子於朝鮮
而不臣也其後箕子朝周過故殷虚感宫室毁壞生禾
黍箕子傷之欲哭則不可欲泣為其近婦人乃作麥秀
之詩以歌詠之其詩曰麥秀漸漸兮禾黍油油彼狡僮
兮不與我好兮所謂狡僮者紂也殷民聞之皆為流涕
(杜預曰梁國䝉/縣有箕子冢)武王崩成王少周公旦代行政當國管
蔡疑之乃與武庚作亂欲襲成王周公(徐廣曰一云/欲襲成周)周
公既承成王命誅武庚殺管叔放蔡叔乃命微子開代
殷後奉其先祀作微子之命以申之國于宋(世本曰宋/更曰雎陽)
微子故能仁賢乃代武庚故殷之餘民甚戴愛之微子
開卒立其弟衍是為微仲(禮記曰微子舍其孫腯而立/衍也鄭𤣥曰微子適子死立)
(其弟衍/殷禮也)微仲卒子宋公稽立宋公稽卒子丁公申立丁
公申卒子湣公共立湣公共卒弟煬公熙立煬公即位
湣公子鮒祀(徐廣曰鮒/一作魴)殺煬公而自立曰我當立是為
厲公厲公卒子釐公舉立釐公十七年周厲王出奔彘
二十八年釐公卒子惠公覸立(徐廣曰覸/音古莧反)惠公四年周
宣王即位三十年惠公卒子哀公立哀公元年卒子戴
公立戴公二十九年周幽王為犬戎所殺秦始列為諸
矦三十四年戴公卒子武公司空立武公生女為魯惠
公夫人生魯桓公十八年武公卒子宣公力立宣公有
太子與夷十九年宣公病讓其弟和曰父死子繼兄死
弟及天下通義也我其立和和亦三讓而受之宣公卒
弟和立是為穆公穆公九年病召大司馬孔父謂曰先
君宣公舍太子與夷而立我我不敢忘我死必立與夷
也孔父曰羣臣皆願立公子馮穆公曰毋立馮吾不可
以負宣公於是穆公使馮出居于鄭八月庚辰穆公卒
兄宣公子與夷立是為殤公君子聞之曰宋宣公可謂
知人矣立其弟以成義然卒其子復享之殤公元年衛
公子州吁弑其君完自立欲得諸侯使告於宋曰馮在
鄭必為亂可與我伐之宋許之與伐鄭至東門而還二
年鄭伐宋以報東門之役其後諸侯數來侵伐九年大
司馬孔父嘉妻好出道遇太宰華督(服䖍曰戴/公之子)督說目
而觀之(服䖍曰目者極/視精不轉也)督利孔父妻乃使人宣言國中
曰殤公即位十年耳而十一戰(賈逵曰一戰伐鄭圍其/東門二戰取其禾三戰)
(取邾田四戰邾鄭伐宋入其郛五戰伐鄭圍長葛六戰/鄭以王命伐宋七戰魯敗宋師于菅八戰宋衛入鄭九)
(戰伐戴十戰鄭入宋十一/戰鄭伯以虢師大敗宋)民苦不堪皆孔父為之我且
殺孔父以寧民是嵗魯弑其君隱公十年華督攻殺孔
父取其妻殤公怒遂弑殤公而迎穆公子馮於鄭而立
之是為莊公莊公元年華督為相九年執鄭之祭仲要
以立突為鄭君祭仲許竟立突十九年莊公卒子湣公
捷立湣公七年齊桓公即位九年宋水魯使藏文仲往
弔水(賈逵曰問/凶曰弔)湣公自罪曰寡人以不能事鬼神政不
修故水臧文仲善此言此言乃公子子魚教湣公也十
年夏宋伐魯戰于乘邱(徐廣曰乗一作媵駰/案社預曰乘邱魯地)魯生虜宋
南宫萬(賈逵曰南宫/氏萬名宋卿)宋人請萬萬歸宋十一年秋湣公
與南宫萬獵因博爭行湣公怒辱之曰始吾敬若今若
魯虜也萬有力病此言遂以局殺湣公于䝉澤(賈逵曰/蒙澤宋)
(澤名也杜預曰宋/地梁國有蒙縣)大夫仇牧聞之以兵造公門萬摶牧
牧齒著門闔死(何休曰/闔門扇)因殺太宰華督乃更立公子游
為君諸公子犇蕭公子禦説犇亳(服䖍曰蕭亳宋邑也杜/預曰今沛國有蕭縣蒙)
(縣西北有/亳城也)萬弟南宫牛將兵圍亳冬蕭及宋之諸公子
共擊殺南宫牛弑宋新君游而立湣公弟禦說是為桓
公宋萬犇陳宋人請以賂陳陳人使婦人飲之淳酒(服/䖍)
(曰宋萬多力勇不可執故先使/婦人誘而飲之酒醉而縳之)以革裹之歸宋(左傳曰/以犀革)
(裹/之)宋人醢萬也(服䖍曰/醢肉醬)桓公二年諸侯伐宋至郊而去
三年齊桓公始霸二十三年迎衞公子燬於齊立之是
為衛文公文公女弟為桓公夫人秦穆公即位三十年
桓公病太子兹甫讓其庶兄目夷為嗣桓公義太子意
竟不聽三十一年春桓公卒太子兹甫立是為襄公以
其庶兄目夷為相未葬而齊桓公會諸侯于葵邱襄公
往會襄公五年宋地霣星如雨與雨偕下(左傳曰隕石/于宋五隕星)
(也/)六鶂退蜚(公羊傳曰視之則六察/之則鷁徐察之則退飛)風疾也(賈逵曰風/起於逺至)
(宋都高而疾故/鶂逢風却退)八年齊桓公卒宋欲為盟會十二年春
宋襄公為鹿上之盟(杜預曰鹿上宋地/汝陰有原鹿縣)以求諸侯於楚
楚人許之公子目夷諫曰小國爭盟禍也不聽秋諸侯
會宋公盟于盂(杜預曰/盂宋地)目夷曰禍其在此乎君欲已甚
何以堪之於是楚執宋襄公以伐宋冬會于亳以釋宋
公子魚曰禍猶未也十三年夏宋伐鄭子魚曰禍在此
矣秋楚伐宋以救鄭襄公將戰子魚諫曰天之棄商久
矣不可冬十一月襄公與楚成王戰于泓(榖梁傳曰戰/于泓水之上)
楚人未濟目夷曰彼衆我寡及其未濟擊之公不聽已
濟未陳又曰可擊公曰待其已陳陳成宋人擊之宋師
大敗襄公傷股國人皆怨公公曰君子不困人於阨不
鼓不成列(何休曰軍法以鼓戰以金止/不鼓不戰也不成列未成陳)子魚曰兵以勝
為功何常言與(徐廣曰一云/尚何言與)必如公言即奴事之耳又
何戰為楚成王以救鄭鄭享之去而取鄭二姬以歸叔瞻
曰成王無禮其不沒乎為禮卒於無别有以知其不遂
霸也是年晉公子重耳過宋襄公以傷於楚欲得晉援
厚禮重耳以馬二十乘(服䖍曰/八十匹)十四年夏襄公病傷於
泓而竟卒子成公王臣立成公元年晉文公即位三年
倍楚盟親晉以有德於文公也四年楚成王伐宋宋告
急於晉五年晉文公救宋楚兵去九年晉文公卒十一
年楚太子商臣弑其父成王代立十六年秦穆公卒十
七年成公卒成公弟禦殺太子及大司馬公孫固而自
立為君宋人共殺君禦而立成公少子杵臼是為昭公
昭公四年宋敗長翟緣斯於長邱(魯世宋云宋武公之/世獲緣斯於長邱今)
(云此時/未詳)七年楚莊王即位九年昭公無道國人不附昭
公弟鮑革(徐廣曰一/無革字)賢而下士先襄公夫人欲通於公
子鮑不可(服䖍曰襄公夫人周襄王之/姊王姬也不可鮑不肯也)乃助之施於國
因大夫華元為右師昭公出獵夫人王姬使衛伯攻殺
昭公杵臼弟鮑革立是為文公文公元年晉率諸侯伐
宋責以弑君聞文公定立乃去二年昭公子因文公母
弟須與武穆戴莊桓之族為亂文公盡誅之出武繆之
族(賈逵曰/出逐也)四年春鄭命楚伐宋宋使華元將鄭敗宋囚
華元華元之將戰殺羊以食士其御羊羮不及(左傳曰/御羊斟)
(也/)故怨馳入鄭軍故宋師敗得囚華元宋以兵車百乘
文馬四百匹(賈逵曰文貍文也王/肅曰文馬畫馬也)贖華元未盡入華元
亡歸十四年楚莊王圍鄭鄭伯降楚楚復釋之十六年
楚使過宋宋有前仇執楚使九月楚莊王圍宋十七年
楚以圍宋五月不解宋城中急無食華元乃夜私見楚
將子反子反告莊王莊王問城何如曰析骨而炊(何休/曰析)
(破人/骨也)易子而食莊王曰誠哉言我軍亦有三日糧以信
故遂罷兵去二十二年文公卒子共公瑕立始厚葬君
子譏華元不臣矣共公元年華元善楚將子重又善晉
將欒書兩盟晉楚十三年共公卒華元為右師魚石為
左司司馬唐山攻殺太子肥欲殺華元華元犇晉魚石
止之至河乃還(皇覽曰華元冡在/陳留小黃縣城北)誅唐山乃立共公少
子成是為平公(左傳曰魚/石犇楚)平公三年楚共王拔宋之彭
城以封宋左師魚石四年諸侯共誅魚石而歸彭城於
宋三十五年楚公子圍弑其君自立為靈王四十四年
平公卒子元公佐立元公三年楚公子棄疾弑靈王自
立為平王八年宋火十年元公母信詐殺諸公子大夫
華向氏作亂楚平王太子建來犇見諸華氏相攻亂建
去如鄭十五年元公為魯昭公避季氏居外為之求入
魯行道卒子景公頭曼立景公十六年魯陽虎來犇已
復去二十五年孔子過宋宋司馬桓魋惡之欲殺孔子
孔子微服去三十年曹倍宋又倍晉宋伐曹晉不救遂
滅曹有之三十六年齊田常弑簡公三十七年楚惠王
滅陳熒惑守心心宋之分野也景公憂之司星子韋曰可
移於相景公曰相吾之股肱曰可移於民景公曰君者
待民曰可移於歲景公曰歲飢民困吾誰為君子韋曰
天高聽卑君有君人之言三熒惑宜有動於是候之果
徙三度六十四年景公卒宋公子特攻殺太子而自立
是為昭公昭公者元公之曽庶孫也昭公父公孫糾糾
父公子褍秦(徐廣曰/褍音端)褍秦即元公少子也景公殺昭公
父糾故昭公怨殺太子而自立昭公四十七年卒子悼
公購由立(年表云四/十九年)悼公八年卒子休公田立休公田
二十三年卒子辟公辟兵立(徐廣曰一/云辟公兵)辟公三年卒子
剔成立(年表云剔/成君也)剔成四十一年剔成弟偃攻襲剔成
剔成敗犇齊偃自立為宋君君偃十一年自立為王東
敗齊取五城南敗楚取地三百里西敗魏軍乃與齊魏
為敵國盛血以韋囊縣而射之命曰射天淫於酒婦人
羣臣諫者輒射之於是諸侯皆曰桀宋宋其復為紂所
為不可不誅告齊伐宋王偃立四十七年齊湣王與魏
楚伐宋殺王偃遂滅宋而三分其地(年表云偃立/四十三年)
太史公曰孔子稱微子去之箕子為之奴比干諫而死
殷有三仁焉(何晏曰仁者愛人三人行異而同稱仁者/何也以其俱在憂亂寧民也夏侯𤣥曰微)
(子仕之窮也箕子比干志之窮也故或盡材而止或盡/心而留皆其極也致極斯君子之事矣是以三仁不同)
(而歸其/一揆也)春秋譏宋之亂自宣公廢太子而立弟(公羊傳/曰君子)
(大居正宋之禍/宣公為之也)國以不寧者十世襄公之時修仁行義
欲為盟主其大夫正考父美之故追道契湯高宗殷所
以興作商頌(韓詩商頌章/句亦美襄公)襄公既敗於泓而君子或以
為多(公羊傳曰君子大其不鼔不成列臨大事而不忘/大禮有君而無臣以為雖文王之戰亦不過此也)
傷中國闕禮義褒之也宋襄之有禮讓也
　
　
　
　
　
　
　
　
　史記集解卷三十八
