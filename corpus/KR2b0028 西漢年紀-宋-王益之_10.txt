
　西漢年紀卷八　　　　　宋　王益之　撰
　　文帝
十一年冬十月梁王勝淮陽王武代王參来朝(史記/年表)太
子與梁王共車入朝不下司馬門(如淳曰宫衛令諸出/入殿門公車司馬門)
(者皆下不如/令罰金四兩)公車令張釋之追止太子梁王毋入殿門
遂劾不下公門不敬奏之(考異曰此事荀紀併載於十/年按漢諸侯王朝多朝十月)
(盖嵗首也釋之事文帝十年不調是年袁盎薦之方徙/為謁者及言秦漢便宜拜為謁者僕射從幸上林止不)
(拜嗇夫方拜公車令為公車令後始劾奏太子梁王以/事勢考之非十年十月也按史記表梁王十一年亦入)
(朝釋之劾下車事當/是此年今移於此)薄太后聞之帝免冠謝曰教兒子
不謹薄太后使使承詔赦太子梁王然後得入帝由是
竒釋之拜為中大夫頃之至中郎将從行至覇陵上居
外臨厠時慎夫人從上指視慎夫人新豐道曰此走邯
鄲道也使慎夫人鼔瑟上自倚瑟而歌意悽愴悲懐顧
羣臣曰嗟乎以北山石為槨用紵絮斮陳漆其間豈可
動㢤左右皆曰善釋之前曰使其中有可欲雖錮南山
猶有隙使其中無可欲雖無石槨又何戚焉帝稱善(張/釋)
(之/傳)夏六月梁懐王勝薨無子國除(梁王賈誼傳/荀氏漢紀)賈誼上
疏曰人主之行異布衣布衣者飾小行競小㢘以自托
於鄉黨人主唯天下安社稷固不耳髙皇帝𤓰分天下
以王功臣反者如蝟毛而起以為不可故蔪(讀與/芟同)去不
義諸侯而虛其國擇良日立諸子雒陽上東門之外畢
以為王而天下安故大人者不牽小行以成大功今淮
南地逺者或數千里越兩諸侯而縣属於漢其吏民繇
役往来長安者自悉而補中道衣敝錢用諸費稱此其
苦属漢而欲得王至甚逋逃而歸諸侯者已不少矣其
埶不可久(按賈誼本傳此下尚有願舉淮南地以益淮/陽為梁王立後割淮陽北邊二三列城以益)
(梁梁起於新郪以北著之河淮陽包陳以南揵之江則/大諸侯有異心者不敢謀等句凡百餘言此書不載於)
(文義未足疑/原夲脱落)臣聞聖主言問其臣而不自造事故使人
臣得畢其愚忠唯陛下財幸帝從之(賈誼/傳)絳武侯周勃
薨勃不好文學每召諸生説士東嚮坐責之趣(讀曰/促)為
我語其椎少文如此(勃/傳)
　　太史公曰周勃始為布衣時鄙樸人也才能不過
　　凡庸及從髙帝定天下在將相位諸吕欲作亂勃
　　匡國家難復之乎正雖伊尹周公何以加㢤
博士鼂錯上書言人主所以尊顯功名揚於萬世之後
者以知術數也故人主知所以臨制臣下而治其衆則
羣臣畏服矣知所以聼言受事則不欺蔽矣知所以安
利萬民則海内必從矣知所以忠孝事上則臣子之行
備矣此四者臣竊為皇太子急之人臣之議或曰皇太
子亡以知事為也臣之愚誠以為不然竊觀上世之君
不能奉其宗廟而刼殺於其臣者皆不知術數者也皇
太子所讀書多矣而未深知術數者不問書説也夫多
誦而不知其説所謂勞苦而不為功臣竊觀皇太子材
智髙奇馭射伎藝過人絶逺然於術數未有所守者以
陛下為心也竊願陛下幸擇聖人之術可用今世者以
賜皇太子因時使太子陳眀於前唯陛下裁察上善之
於是拜錯為太子家令以其辯得幸太子太子家號曰
智囊(鼂錯/傳)時周仁以醫見為太子舍人而張敺(音/驅)亦以
治刑名侍太子然敺雖治刑名家其人長者敺安邱侯
説庶子也(周仁張/敺傳)吴王濞居國以銅鹽故百姓無賦卒
踐更輙予平賈(讀曰價如淳曰更有三品有卒更有踐/更有過更古者正卒無常人皆當迭為)
(之一月一更是謂卒更也貧者欲得顧更錢者次直出/錢顧之月二千是謂踐更也天下人皆直戍邊三日亦)
(名為更律所謂繇戍也雖丞相子亦在戍邊之調不可/人人自行三日戍又行者當自戍三日不可往便還因)
(便住一嵗一更諸不行者出錢三百入官官以給戍者/是謂過更也律説卒踐更者居也居更縣中五月乃更)
(也後從尉律卒踐更一月休十一月也服䖍曰吴/王欲得民心為卒者顧其庸随時月與平價也)嵗時
存問茂材賞賜閭里他郡國吏欲来捕亡人者頌(讀曰/容)
共禁不與以故能使其衆鼂錯為家令得幸太子數從
容言吴過可削數上書說之帝寛不忍罰以此吴王益
横(胡孟反傳/吴王濞)初諸侯王皆自治民聘賢吴王濞招置四
方逰士齊鄒陽吴嚴忌淮隂枚乗等俱仕吴皆以文辯
著名(鄒陽/傳)吴王之謀為逆也枚乗奏書諫曰夫以一縷
之絲係千鈞之重上懸無極之髙下垂不測之深雖至
愚之人猶知其絶矣必若所欲為危於累卵難於上天
變所欲為易於反掌安於泰山今欲極天命之夀敝無
窮之樂終萬乘之懽不出反掌之易以居泰山之安而
欲乘累卵之危走上天之難此愚臣之所大惑也吴王
不聼(枚乘/傳)匈奴冦狄道(本/紀)上發兵以禦之太子家令鼂
錯上言兵事臣聞漢興以来胡虜數入邊地小入則小
利大入則大利髙后時再入隴西攻城屠邑敺畧畜産
其後復入隴西殺吏卒大冦盗竊聞戰勝之威民氣百
倍敗兵之卒沒世不復自髙后以来隴西三困於匈奴
矣民氣破傷亡有勝意今茲隴西之吏賴社稷之神靈
奉陛下之眀詔和輯(與集/同)士卒底(與砥/同)厲其節起破傷
之民以當乗勝之匈奴用少擊衆殺一王敗其衆而有
大利非隴西之民有勇怯乃将吏之制巧拙異也臣又
聞用兵臨戰合刃之急者三一曰得地形二曰卒服習
三曰器用利兵法曰丈五之溝漸(子㢘/切)車之水山林積
石經川邱阜屮(古草/字)木所在此步兵之地也車騎二不
當一土山邱陵曼衍(弋戰/反)相属(之欲/切)平原廣野此車騎
之地也步兵十不當一平陵相逺川谷居間仰髙臨下
此弓弩之地也短兵百不當一兩陳相近平地淺草可
前可後此長㦸之地也劒楯三不當一萑(音/桓)葦竹蕭草
木蒙蘢(来東/反)支葉茂接此矛鋋(上延/反)之地也長㦸二不
當一曲道相伏險阸相薄此劔楯之地也弓弩三不當
一(按晁錯本傳此句下尚有士不選練卒不服習以下/數百言此夲不載則上文所云合刃之急者三遂缺)
(其二於文義未明/疑属傳寫脫落)傳曰狂夫之言而眀主擇焉臣錯愚
陋昧死上狂言唯陛下財(與裁/同)擇帝嘉之乃賜錯璽書
寵答焉曰皇帝問太子家令上書言兵體三章聞之書
言狂夫之言而眀主擇焉今則不然言者不狂而擇者
不眀國之大患故在於此使夫不眀擇於不狂是以萬
聼而萬不當也(晁錯/傳)
十二年冬十月齊王則趙王遂河間王辟疆来朝(史記/表)
春正月賜諸侯王女邑各二千户(本/紀)二月出恵帝後宫
羙人令得嫁(本/紀)徙淮陽王武為梁王北界泰山西至髙
陽得大縣四十餘城(賈誼傳賈考異曰通鑑載於十一/年正以  誼上疏故併附於疏後)
(耳按梁懐王揖傳揖即勝也云楫薨明年淮陽王武徙/王梁又武傳及史記年表並云十二年徙梁今書於此)
民作歌歌淮南王曰一尺布尚可縫一斗粟尚可舂兄
弟二人不相容(考異曰通鑑載於七年非也按史記/漢書淮南王傳並云十二年民作歌)上
聞之乃歎曰昔堯舜放逐骨肉周公殺管蔡天下稱聖
不以私害公天下豈以為我貪淮南地耶廼徙城陽王
喜王淮南故地而追諡淮南王為厲王置園如諸侯儀
(淮南王傳姓考異曰通鑑載於七年非也按史記諸侯/表漢書同  諸侯表並書喜以孝文十二年徙王淮南)
(又淮南王傳云十二年民作歌云云上聞之曰天下豈/以為我貪淮南地邪廼徙城陽王王淮南故地而追尊)
(淮南王為厲王如此則城陽徙淮/南在十二年無疑今書於十二年)三月除闗無用傳(本/紀)
初賈誼嘗論以為建武闗函谷關臨晋闗者大抵為備
山東諸侯也天下之制在陛下今大諸侯多其力因建
闗而備之若秦之備六國也豈若定地勢使無可備之
患因行兼愛無私之道罷闗一通而天下無以區區獨
有闗中者所謂禁游宦諸侯及無得出馬闗者豈不曰
諸侯得衆則權益重其國衆車騎則力益多故眀為之
法無資諸侯豈若一定地制令諸侯之民人騎二馬不
足以為患益以萬夫不足以為害今不定大理數起禁
不服人心害兼覆之義不便(賈誼/新書)初梁王墜馬死賈誼
自傷為傅無狀至是亦死賈生之死年三十三矣(賈誼/傳)
(考異曰吕氏大事記載於十三年按誼傳載梁王墜馬/死賈誼自傷為傅亡狀常哭泣後嵗餘亦死梁王以十)
(一年六月死則誼死在十二/年無疑矣今移於十二年)吴有馬生角在耳前上向
右角長三寸半左角長二寸半圍皆二寸(荀氏/漢紀)詔丞相
曰監御史不奉法棄公就私陵暴百姓行權於下治不
平正處官不良細民不通不率其職俗不孝弟不務於
本衣食無度出入無時衆强暴寡盗賊滋彰丞相以聞
於是遣丞相史九人出刺諸州并督監御史(通典/漢儀)
十三年冬十月楚王戊来朝(史記/年表)帝躬修元黙勸趣農
桑減省租賦而將相皆舊功臣少文多質懲惡亡秦之
政論議務在寛厚耻言人之過失化行天下告訐之俗
易吏安其官民安其業畜積嵗増户口寢息風流篤厚
禁罔疏闊選張釋之為廷尉罪疑者予民是以刑罰大
省至於斷獄四百有刑錯之風(考異曰漢書百官表載/於三年吕氏觧題以為)
(釋之事文帝十年不得調不應廷尉之拜在三年遂書/於後三年今考刑法志書釋之為廷尉於除肉刑之先)
(除肉刑盖文帝之十三年也荀氏漢紀書/釋之為廷尉於十三年得之矣今從荀紀)是嵗齊太倉
令淳于公有罪當刑詔獄逮繫長安淳于公無男有五
女當行㑹逮罵其女曰生子不生男緩急非有益也其
少女緹(他弟/反)縈自傷悲泣乃隨其父至長安上書天子
憐悲其意五月(兩字據/本紀)下令曰制詔御史盖聞有虞氏
之時畫衣冠異章服以為戮而民弗犯何治之至也今
法有肉刑三(孟康曰黥劓二刖左右趾合一凡三凡考/異曰孟康曰黥劓二刖左右趾合一  三)
(崔浩漢律序云文帝除肉刑而宫不易張斐注曰以其/滛亂人族類故不易也為是説者皆失於不考景紀議)
(文帝廟樂韶曰除宫刑重絶人之世也鼂錯賢良對策/亦有除去隂刑語是宫刑已除於文帝之時矣詔文云)
(今有肉刑三則除宫刑當/在除肉刑之先非同時也)而姦不止其咎安在非乃朕
徳之薄而教不眀歟吾甚自媿故夫訓道不純而愚民
陷焉詩曰愷悌君子民之父母今人有過教未施而刑
加焉或欲改行為善而道無由也朕甚憐之夫刑至斷
支體刻肌膚終身不息何其楚痛而不徳也豈稱為民
父母之意㢤其除肉刑(刑法志意按原夲無詩曰/以下文  未足今補入)上行
出中渭橋有一人從橋下走乗輿馬驚於是使騎捕之
属廷尉張釋之治問曰縣人来聞蹕匿橋下久以為行
過既出見車騎即走耳釋之奏當此人犯蹕當罰金(如/淳)
(曰乙令蹕先至而/犯者罰金四兩)上怒曰此人親驚吾馬馬賴和柔令
它馬固不敗傷我乎而廷尉廼當之罰金釋之曰法者
天子所與天下公共也今法如是更重之是法不信於
民也且方其時上使使誅之則已今已下廷尉廷尉天
下之平也一傾天下用法皆為之輕重民安所錯其手
足唯陛下察之上良久曰廷尉當是也後人有盜髙廟
坐前玉環得帝怒下廷尉治案盜宗廟服御物者為奏
當弃市上怒曰人亡道廼盜先帝器吾属廷尉者欲致
之族而君以法奏之非吾所以共承宗廟意也釋之免
冠頓首謝曰法如是足矣且罪等然以順逆為基今盜
宗廟器而族之有如萬分一假令愚民取長陵一抔土
陛下且何以加其法乎帝與太后言之乃許廷尉當是
時周亞夫與梁相山都侯王恬啟見釋之持議平廼結
為親友張廷尉繇此天下稱之(張釋之傳三考異曰荀/紀載於十  年今從之)
先是陳孝婦年十六而嫁未有子其夫當行戍夫且行
時属孝婦曰我生死未可知幸有老母無它兄弟備養
吾不還汝肯養吾母乎婦應曰諾夫果死不還婦養姑
不衰慈愛愈固紡績以為家業終無嫁意居䘮三年其
父母哀其年少無子而早寡也将取而嫁之孝婦曰妾
聞之信者人之幹也義者行之節也妾幸得離襁褓受
嚴命而事夫夫且行時属妾以老母既許諾之夫受人
之託豈可弃㢤弃託不信背死不義不可也母曰吾憐
汝年少早寡也孝婦曰妾聞寧載於義而死不載於地
而生且夫養人老母而不能卒許人以諾而不能信将
何以立於世夫為人婦固養其舅姑者也夫不幸先死
不得盡為人子之禮今又欲使妾去之莫養老母是眀
夫之不肖而著妾之不肖不孝不信且無義何以生㢤
因欲自殺其父母懼而不敢嫁也遂始養其姑二十八
年姑死葬之終奉祭祀淮陽守以聞帝髙其義使使者
賜黄金四十斤復終身無所與號曰孝婦(列女傳事考/異曰此  見)
(劉向列女傳不得其時然孝婦之夫以戍死後養姑盡/孝淮陽守以聞淮陽王武十二年徙梁是淮陽至是方)
(為郡也十三年又除戍卒令遂附孝婦事/於淮陽王徙封之次年除戍卒令之前)除戍卒令(史/記)
(大事/記)
十四年冬十月燕王嘉来朝(史記/年表)匈奴十四萬騎入朝
那蕭闗殺北地都尉孫卬(考異曰孫字據功臣表増入/按顔注曰功臣表云缾侯孫)
(單以父北地都尉卬死事侯文帝十四年三月丁巳封/與此正合然則卬姓孫而徐廣乃云姓叚説者因曰叚)
(㑹宗即卭之元孫無所據也㑹宗漢書/有傳班固不云是卬後何從而知之乎)虜人民畜産甚
多遂至彭陽使竒兵入燒回中宫(考異曰吕氏觧題曰/竒兵漢書作騎兵非)
(也胡無步兵/今從史記)候騎至雍甘泉(匈奴/傳)上赫然𤼵憤遂躬戎
服親御鞍馬從六郡良家材力之士騎射上林講習戰
陳(漢書匈/奴傳賛)遣三将軍軍隴西北地上郡時隴西李廣以
良家子從軍擊胡用善射殺首虜多為郎騎常侍(顔曰/官為)
(郎而常騎以侍天/子故曰騎常侍)數從射獵格殺猛獸帝曰惜廣不逢
時令當髙帝世萬户侯豈足道㢤(廣/傳)三月詔増雍五畤
路車各一乗駕被(皮義/反)具西畤畦畤寓車各一乗寓馬
四疋駕被具河湫漢水玉加各二及諸祀皆廣壇場珪
幣爼豆以差加之魯人公孫臣上書曰始秦得水徳及
漢受之推終始傳(張戀/反)則漢當土徳土徳之應黄龍見
宜改正朔服色上黄(郊祀志無按史漢二紀春詔増壇/場珪幣  三月字郊祀志亦有年)
(無月此作三/月未知何據)事下丞相張蒼(蒼/傳)蒼以為漢廼水徳之時
河決金堤其符也年始冬十月色外黒内赤與徳相應
公孫臣言非是罷之(郊祀/志)
十五年冬十月燕王嘉梁王武来朝(史記/表)春黄龍見於
成紀(本/紀)其夏下詔曰有異物之神見于成紀毋害於民
嵗以有年朕㡬(讀曰/冀)郊祀上帝諸神禮官議毋諱以朕
勞有司皆曰古者天子夏親郊祀上帝於郊故曰郊於
是四月帝始幸雍郊見五畤祠衣皆尚赤(郊祀/志)趙人新
垣平以望氣見上言長安東北有神氣成五采若人冠
冕焉或曰東北神眀之舍西方神眀之墓也天瑞下宜
立祠上帝以合符應於是作渭陽五帝廟同宇帝一殿
面五門各如其帝色祠所用及儀亦如雍五畤(郊祀志/  按原)
(本趙人新垣平以下属九月舉賢良文學之後誤今從/史記本紀移入此處又原本此上有始名山大川在諸)
(侯諸侯祝各自奉祠天子官不領及齊淮南國廢令大/祝盡以嵗時致禮如故一節與所引本紀修名山大川)
(條複今/刪去)赦天下修名山大川嘗祀而絶者有司以嵗時
致禮(本/紀)九月詔有司舉賢良文學士上親䇿詔之曰惟
十有五年九月壬子皇帝曰昔者大禹勤求賢士施(弋/䜴)
(反/)及方外四極之内舟車所至人迹所及靡不聞命以
輔其不逮近者獻其眀逺者通厥聦比(頻寐/反)善戮力以
翼天子是以大禹能亡失徳夏以長楙髙皇帝親除大
害去亂從(子容/切)並建豪英以為官師為諫諍輔天子之
闕而翼戴漢宗也賴天之靈宗廟之福方内以安澤及
四夷今朕獲執天下之正以承宗廟之祀朕既不徳又
不敏眀弗能燭而智不能治此大夫之所著聞也故詔
有司諸侯王三公九卿及主郡吏各帥其志以選賢良
眀於國家之大體通於人事之始終及能直言極諫者
各有人數将以匡朕之不逮二三大夫之行當此三道
朕甚嘉之故登大夫于朝親諭朕志大夫其上三道之
要及永惟朕之不徳吏之不平政之不宣民之不寧四
者之闕悉陳其志毋有所隠上以薦先帝之宗廟下以
興愚民之休利著之于篇朕親覽焉觀大夫所以佐朕
至與不至書之周之宻之重(直龍/反)之閉之興自朕躬大
夫其正論毋枉執事烏虖(讀曰/呼)戒之大夫其帥志毋怠
鼂錯對曰平陽侯臣窋汝隂侯臣竈潁隂侯臣何廷尉
臣宜昌隴西太守臣昆(下昆/反)邪所選賢良太子家令臣
錯昧死再拜言臣竊聞古之賢王莫不求賢以為輔翼
故黄帝得力牧而為五帝先大禹得咎繇而為三王祖
齊桓得筦(與管/同)子而為五伯(讀曰覇/下同)長今陛下講于大
禹及髙皇帝之建豪英也退托於不眀以求賢良讓之
至也臣竊觀上世之傳若髙皇帝之建功業陛下之徳
厚而得賢佐皆有司之所覽刻於玉板蔵於金匱歴之
春秋紀之後世為帝者祖宗與天地相終今臣窋等廼
以臣錯充賦甚不稱眀詔求賢之意臣錯草茅臣無識
知昧死上愚對曰詔䇿曰眀於國家大體愚臣竊以古
之五帝眀之臣聞五帝神聖其臣莫能及故自親事處
于法宫之中眀堂之上動静上配天下順地中得人故
衆生之類亡不覆也根著(直畧/反)之徒亡不載也燭以光
眀無偏異也徳上及飛鳥下至水蟲草木諸産皆被(皮/義)
(反/)其澤然後隂陽調四時節日月光風雨時膏露降五
榖熟祅孽滅賊氣息民不疾疫河出圖洛出書神龍至
鳯凰翔徳澤滿天下靈光施四海此謂配天地治國大
體之功也詔䇿曰通於人事終始愚臣竊以古之三王
眀之臣聞三王臣主俱賢故合謀相輔計安天下莫不
本於人情人情莫不欲夀三王生而不傷也人情莫不
欲富三王厚而不困也人情莫不欲安三王扶而不危
也人情莫不欲逸三王節其力而不盡也其為法令也
合於人情而後行之其動衆使民也夲於人事然後為
之取人以己内恕及人情之所惡不以强人情之所欲
不以禁民是以天下樂其政歸其徳望之若父母從之
若流水百姓和親國家安寧名位不失施(弋豉/反)及後世
此眀於人情終始之功也詔䇿曰直言極諫愚臣竊以
五伯之臣眀之臣聞五伯不及其臣故属(之欲/反)之以國
任之以事五伯之佐之為人臣也察身而不敢誣奉法
令不容私盡心力不敢矜遭患難不避死見賢不居其
上受禄不過其量不以無能居尊顯之位自行若此可
謂方正之士矣其立法也非以苦民傷衆而為之機陷
也以之興利除害尊主安民而救暴亂也其行賞也非
虛取民財妄予人也以勸天下之忠孝而眀其功也故
功多者賞厚功少者賞薄如此斂民財以顧其功而民
不恨者知與而安已也其行罰也非以忿怒妄誅而從
(讀曰/縱)暴心也以禁天下不忠不孝而害國者也故辠大
者罰重辠小者罰輕如此民雖伏罪至死不怨者知罪
罰之至自取之也立法若此可謂平正之吏矣法之逆
者請而更之不以傷民主行之暴者逆而復之不以傷
國救主之失補主之過揚主之美眀主之功使主内無
邪僻之行外無騫汚之名事君若此可謂直言極諫之
士矣此五伯之所以徳匡天下威正諸侯功業甚美名
聲章眀舉天下之賢主五伯與(讀曰/豫)焉此身不及其臣
而使得直言極諫補其不逮之功也今陛下人民之衆
威武之重徳恵之厚令行禁止之埶萬萬於五伯而賜
愚臣䇿曰匡朕之不逮愚臣何足以識陛下之髙眀而
奉承之詔策曰吏之不平政之不宣民之不寧愚臣竊
以秦事眀之臣聞秦始并天下之時其主不及三王而
臣不及其佐然功力不遲者何也地形便山川利財用
足民利戰其所與並者六國六國者臣主皆不肖謀不
輯(與集/同)民不用故當此之時秦最富强夫國富强而隣
國亂者帝王之資也故秦能兼六國立為天子當此之
時三王之功不能進也及其末塗之衰也任不肖而信
讒賊宫室過度耆(讀曰/嗜)欲亡極民力罷(讀曰/疲)盡賦斂不
節矜奮自賢羣臣恐(邱勇/反)䛕驕溢縱恣不顧患禍妄賞
以随喜意妄誅以快怒心法令煩憯(千感/反)刑罰暴酷輕
絶人命身自射殺天下寒心莫安其處姦邪之吏乗其
亂法以成其威獄官主斷生殺自恣上下瓦解各自為
制秦始亂之時吏所先侵者貧人賤民也至其中莭所
侵者富人吏家也及其末塗所侵者宗室大臣也是故
親疏皆危外内咸怨離散逋逃人有走心陳勝先倡(讀/曰)
(唱/)天下大潰絶祀亡世為異姓福此吏不平政不宣民
不寧之禍也今陛下配天象地覆露萬民絶秦之迹除
其亂法躬親本事廢去滛末除苛解嬈(如紹/反)寛大愛人
肉刑不用辠人亡帑(讀曰/孥)非(讀曰/誹)謗不治鑄錢者除通
闗去塞不孽諸侯賓禮長老愛恤少孤辠人有期後宫
出嫁尊賜孝悌農民不租眀詔軍師愛士大夫求進方
正廢退姦邪除去隂刑害民者誅憂勞百姓列侯就都
親耕節用視民不奢所為天下興利除害變法易故以
安海内者大功數十皆上世之所難及陛下行之道純
徳厚元元之民幸矣詔䇿曰永惟朕之不徳愚臣不足
以當之詔䇿曰悉陳其志毋有所隠愚臣竊以五帝之
賢臣眀之臣聞五帝其臣莫能及則自親之三王臣主
俱賢則共憂之五伯不及其臣則任使之此所以神眀
不遺而賢聖不廢也故各當其世而立功徳焉傳曰往
者不可及来者猶可待能眀其世者謂之天子此之謂
也竊聞戰不勝者易其地民貧窮者變其業今以陛下
神眀徳厚資財不下五帝臨制天下至今十有六年民
不益富盜賊不衰邊境未安其所以然意者陛下未之
躬親而待羣臣也今執事之臣皆天下之選已然莫能
望陛下清光譬之猶五帝之佐也陛下不自躬親而待
不望清光之臣臣竊恐神眀之遺也日損一日嵗亡一
嵗日月益暮盛徳不及究於天下以傳萬世愚臣不自
度量竊為陛下惜之昧死上狂惑草茅之愚臣言唯陛
下財擇時賈誼已死對䇿百餘人唯錯為髙第繇是遷
中大夫當是時太子善錯計䇿袁盎諸大功臣多不好
錯(鼂錯/傳)
十六年夏四月帝親拜覇渭之㑹以郊見渭陽五帝五
帝廟臨渭其北穿蒲池溝水爟火舉而祠若光輝然属
天焉於是貴新垣平至上大夫賜累千金而使博士諸
生刺六經中作王制謀議廵狩封禪事帝出長門若見
五人於道北遂因其直立五帝壇祠以五牢(郊祀/志)齊文
王既薨時悼恵王後尚有城陽王帝憐悼恵王適(讀曰/嫡)
嗣之絶五月丙寅乃分齊為六國盡立前所封悼恵王
子列侯見在者六人為王(髙五/王傳)陽虛侯将閭為齊王安
都侯志為濟北王武城侯賢為菑川王白石侯雄渠為
膠東王平昌侯卭為膠西王扐(音/勒)侯辟光為濟南王(通/鑑)
六王同日俱立(髙王/五傳)鼂錯諫以為違古制恐為亂不聼
(五行/志)上憐淮南厲王廢法不軌自使失國蚤死乃徙淮
南王喜復王故城陽而立厲王三子為王皆復得厲王
故地三分之阜陵侯安為淮南王安陽侯勃為衡山王
陽周侯賜為廬江王東城侯良薨無後(淮南/王傳)初韓王信
亡入匈奴與太子俱及至頺當城生子因名曰頺當韓
太子亦生子嬰至是頺當及嬰率其衆降漢六月丙子
(四字/據表)封頺當為弓髙侯嬰為襄城侯(韓王信傳於考異/曰荀紀載  後七)
(年非也今/從漢表)是嵗以淮陽守申屠嘉為御史大夫(本傳百/官表)
(考異曰此據漢書本傳百官表而荀紀作淮陽相按文/三王傳淮陽王武以十二年徙王梁是時淮陽已為郡)
(矣既非王國安得有相/當是荀紀誤今徙漢書)東茅侯劉告坐事國人過員免
(侯/表)
後元年冬十月人有上書告新垣平所言皆詐也下吏
治腰斬平夷三族(史記文帝紀漢書五行志及郊祀志/  考異曰漢書本紀書平謀反恐非)
(事實今從史記/紀及郊祀志)
二年冬十月梁王武来朝(本/傳)正月壬寅天欃夕出西南
(天文/志)匈奴嵗入邊殺畧人民甚衆漢甚患之乃使使遺
匈奴書單于亦使當户報謝復言和親事是嵗帝使使
遺匈奴書曰皇帝敬問匈奴大單于無恙使當户且渠
雕渠難郎中韓遼遺朕馬二疋已至敬受先帝制長城
以北引弓之國受令單于長城以内冠帶之室朕亦制
之使萬民耕織射獵衣食父子毋離臣主相安俱無暴
虐今聞渫(先列/反)惡民貪降其趨(讀曰/趣)背義絶約㤀萬民
之命離兩主之驩然其事已在前矣書云二國已和親
兩主驩悦寢兵休卒養馬世世昌樂翕然更始朕甚嘉
之聖者日新改作更始使老者得息㓜者得長各保其
首領而終其天年朕與單于俱由此道順天恤民世世
相傳施之無窮天下莫不咸嘉使漢與匈奴隣敵之國
匈奴處北地寒殺氣早降故詔吏遺單于秫蘖金帛綿
絮它物嵗有數今天下大安萬民熙熙獨朕與單于為
之父母朕追念前事薄物細故謀臣計失皆不足以離
昆弟之驩朕聞天不頗(普何/反)覆地不偏載朕與單于皆
捐細故俱蹈大道墮(火規/反)壊前惡以圖長久使兩國之
民若一家子元元萬民下及魚鼈上及飛鳥跂行喙息
蝡(人兖/反)動之類莫不就安利避危殆故来者不止天之
道也俱去前事朕釋逃虜民單于母言章尼等朕聞古
之帝王約分眀而不食言單于留志天下大安和親之
後漢過不先單于其察之(匈奴/傳)八月戊辰丞相張蒼免
(考異曰史記大事記漢書百官表並作八月戊戍荀氏/漢紀作戊辰按長歴是年九月丙申朔戊戍乃九月初)
(三日也八月無戊戍又是月庚午申屠嘉相代/蒼去戊辰才二日耳當是荀紀為是今從之)蒼任人
為中侯大為姦利上以讓蒼蒼遂病免蒼為丞相十五
嵗而免百餘嵗乃卒著書十八篇言隂陽律歴事(本/傳)庚
午開封侯陶青為御史大夫(青事見/百官表)袁盎為吴相告歸
道逢丞相嘉下車拜謁丞相從車上謝盎還媿其吏乃
之丞相舍上謁求見丞相良久乃見因跪曰願請問丞
相日使君所言公事之曹與長史掾議之吾且奏之則
私吾不受私語盎即起説曰君為相自度孰與陳平絳
侯丞相曰不如盎曰善君自謂弗如夫陳平絳侯輔翼
髙帝定天下為將相而誅諸吕存劉氏君乃為材官蹶
張(蹶音厥如淳曰材官能/脚踏彊弩律有蹶張士)遷為隊帥(所類/反)積功至淮陽
守非有奇計攻城野戰之功且陛下從代来每朝郎官
者上書疏未嘗不止輦受其言不可用置之言可采未
嘗不稱善何也欲以致天下賢英士大夫日聞所不聞
以益聖而君自閉箝(其炎/反)天下之口而日益愚夫以聖
主責愚相君受禍不久矣丞相乃再拜曰嘉鄙人乃不
知將軍幸教引與入坐為上客(袁盎/傳)是嵗地動(史記大/事記)
先是武侯子周勝之尚公主不相中(竹仲/反)坐殺人死國
絶一年至是帝擇勃子賢者皆推河内守亞夫乃封為
條侯(周勃傳/功臣表)
三年冬十月齊王将閭濟北王志濟南王辟光梁王武
来朝(史記/年表)武比年入朝留其眀年乃之國(武/傳)秋大雨晝
夜不絶四十五日藍田山水出流五百餘家(按今本荀/紀作一百)
(餘/家)漢水出壊民室八十餘家所殺三百餘人(荀氏漢紀/  考異曰)
(荀紀所載如此漢書五行志云秋大雨晝夜不絶三十/五日藍田山水出流九百餘家壊民室八千餘所殺三)
(百餘人與荀紀不/同今從荀氏紀)是嵗置谷口邑(史記大/事記)甯侯魏指坐
出國界祝阿侯髙成信武侯靳亭坐事國人過律(侯表/  按)
(過律下據文當有/免字盖原夲脱誤)
四年冬十月濟北王志燕王嘉趙王遂来朝(史記/年表)是嵗
老上單于死子軍臣單于立而中行説復事之漢復與
匈奴和親(漢書匈奴傳按考異曰通鑑據史記徐廣注/載於後三年  漢書匈奴傳云後四年老上)
(單于死子軍臣單于立立嵗餘匈奴復絶和/親大入上郡雲中當是此年無疑今從漢書)
五年冬十月楚王戊城陽王喜菑川王賢膠東王雄渠
来朝(史記/年表)六月齊雍城門外有狗生角(荀紀五/行志)
六年冬十月淮南王安梁王武長沙王吴著来朝(年/表)軍
臣單于立嵗餘復絶和親(考異曰史記作軍臣單于立/四嵗復絶和親漢書匈奴傳)
(改為嵗餘按軍臣單于以後四年/立至此謂之嵗餘可也今從漢書)帝發車騎材官屯廣
昌春二月復發材官屯隴西(五行/志)匈奴大入上郡雲中
各三萬騎所殺略甚衆於是漢使將軍張武屯北地發
軍戍邊(此句見五行志令考異曰此見漢書五行志十/三年嘗除戍卒  矣不知復置之因及考五行)
(志乃有此語當是文帝既罷邊戍之後匈奴至此大入/遂再令戍邊耳自十三年至後六年首尾凡十年  按)
(史漢二紀匈奴入上郡雲中俱属冬漢書天文志作十/一月五行志獨書於春二月發材官屯隴西之後益之)
(從五行志/未知何據)緣邊亦各堅守以偹胡冦又置三將軍軍長
安西細栁渭北棘門覇上以備胡(匈奴/傳)夏四月乙巳水
木火三合於東井(天文/志)秋螟(五行/志)八月天狗下梁壄天
狗状如大流星有聲其下止地類狗所墜及望之如火
光炎炎中天其下圜如數頃田(天文志載考異曰漢書/天文志  於後六年匈)
(奴入上郡之後荀紀書於/後二年非也今從天文志)是嵗誅反者周殷長安市(天/文)
(志/)
七年冬十月長沙王吴著来朝薨無子國除(史記/年表)漢興
至此異姓盡矣(王/表)春正月辛未朔日有食之(荀氏/漢紀)夏六
月帝病且崩戒太子曰即有緩急周亞夫真可任將兵
(周勃/傳)又曰衛綰長者善遇之綰代人初以戲車為郎至
是為中郎將(綰/傳)
　　太史公曰文帝時㑹天下新去湯火人民樂業因
　　其欲然能不擾亂故百姓遂安自年六七十翁亦
　　未嘗至市井游敖嬉戲如小兒状孔子所稱有徳
　　君子者耶(律/書)
　　班固賛曰孔子言必世然後仁善人之治國百年
　　亦可以勝殘去殺誠㢤是言漢興至文帝四十有
　　餘嵗徳至盛也廪廪鄉改正服封禪矣謙讓未成
　　於今嗚呼豈不仁㢤
