書卷十七
　　唐　散　騎　常　侍　姚　思　廉　撰
　列傳第十一
　　王珍國　馬仙琕　張齊
王珍國字徳重沛國相人也父廣之齊世良將官至散
騎常侍車騎將軍珍國起家冠軍行参軍累遷虎賁中
郎將南譙太守治有能名時郡境苦飢乃𤼵米散財以
拯窮乏齊高帝手敕云卿愛人治國甚副吾意也永明
初遷桂陽内史討捕盜賊境内肅清罷任還都路經江
州刺史柳世隆臨渚餞别見珍國還裝輕素乃歎曰此
真可謂良二千石也還為大司馬中兵参軍武帝雅相
知賞每歎曰晚代將家子弟有如珍國者少矣復出為
安成内史入為越騎校尉冠軍長史鍾離太守仍遷巴
東建平二郡太守還為游擊將軍以父憂去職建武末
魏軍圍司州明帝使徐州刺史裴叔業攻拔渦陽以為
聲援起珍國為輔國將軍率兵助焉魏將楊大眼大衆
奄至叔業懼棄軍走珍國率其衆殿故不至大敗永泰
元年會稽太守王敬則反珍國又率衆拒之敬則平遷
寧朔將軍青冀二州刺史將軍如故義師起東昬召珍
國以衆還京師入頓建康城義師至使珍國出屯朱雀
門為王茂軍所敗乃入城仍密遣郄纂奉明鏡獻誠於
高祖高祖斷金以報之時城中咸思從義莫敢先𤼵侍
中衛尉張稷都督衆軍珍國濳結稷腹心張齊要稷稷
許之十二月丙寅旦珍國引稷於衞尉府勒兵入自雲
龍門即東昬於内殿斬之與稷會尚書僕射王亮等於
西鍾下使中書舍人裴長穆等奉東昬首歸高祖以功
授右衛將軍辭不拜又授徐州刺史固乞留京師復賜
金帛珍國又固譲敕答曰昔田子泰固辭絹穀卿體國
情深良在可嘉後因侍宴帝問曰卿明鏡尚存昔金何
在珍國答曰黄金謹在臣肘不敢失墜復為右衛將軍
加給事中遷左衛將軍加散騎常侍天監初封灄陽縣
侯邑千户除都官尚書常侍如故五年魏任城王元澄
寇鍾離高祖遣珍國因問討賊方略珍國對曰臣常患
魏衆少不苦其多高祖壯其言乃假節與衆軍同討焉
魏軍退班師出為使持節都督梁秦二州諸軍事征虜
將軍南梁秦二州刺史會梁州長史夏侯道遷以州降
魏珍國歩道出魏興將襲之不果遂留鎮焉以無功累
表請觧高祖弗許改封宜陽縣侯户邑如前徴還為員
外散騎常侍太子右衞率加後軍頃之復為左衞將軍
九年出為使持節都督湘州諸軍事信武將軍湘州刺
史視事四年徴還為䕶軍將軍遷通直散騎常侍丹陽
尹十四年卒詔贈車騎將軍給鼓吹一部賻錢十萬布
百匹諡曰威子僧度嗣
馬仙琕字靈馥扶風郿人也父伯鸞宋冠軍司馬仙琕
少以果敢聞遭父憂毁瘠過禮負土成墳手植松栢起
家郢州主簿遷武騎常侍為小將隨齊安陸王蕭緬緬
卒事明帝永元中蕭遥光崔慧景亂累有戰功以勲至
前將軍出為龍驤將軍南汝隂譙二郡太守會夀陽新
陷魏將王肅侵邉仙琕力戰以寡克衆魏人甚憚之復
以功遷寧朔將軍豫州刺史義師起四方多響應高祖
使仙琕故人姚仲賔說之仙琕於軍斬仲賔以殉義師
至新林仙琕猶持兵於江西日鈔運漕建康城陷仙琕
號哭經宿乃觧兵歸罪高祖勞之曰射鈎斬祛昔人弗
忌卿勿以戮使斷運茍自嫌絶也仙琕謝曰小人如失
主犬後主飼之便復為用高祖笑而美之俄而仙琕母
卒高祖知其貧賻給甚厚仙琕號泣謂弟仲艾曰蒙大
造之恩未獲上報今復荷殊澤當與爾以心力自効耳
天監四年王師北討仙琕每戰勇冠三軍當其衝者莫
不摧破與諸將論議口未嘗言功人問其故仙琕曰丈
夫為時所知當進不求名退不逃罪乃平生願也何功
可論授輔國將軍宋安安蠻二郡太守遷南義陽太守
累破山蠻郡境清謐以功封浛洭縣伯邑四百戸仍遷
都督司州諸軍事司州刺史輔國將軍如故俄進號貞
威將軍魏豫州人白皁生殺其刺史琅邪王司馬慶曾
自號平北將軍推鄉人胡遊為刺史以懸瓠來降高祖
使仙琕赴之又遣直閤將軍武㑹超馬廣率衆為援仙
琕進頓楚王城遣副將齊茍兒以兵二千助守懸瓠魏
中山王元英率衆十萬攻懸瓠仙琕遣廣㑹超等守三
關十二月英破懸瓠執齊茍兒遂進攻馬廣又破廣生
擒之送雒陽仙琕不能救㑹超等亦相次退散魏軍遂
進據三關仙琕坐徵還為雲騎將軍出為仁威司馬府
主豫章王轉號雲麾復為司馬加振逺將軍十年朐山
民殺琅邪太守劉昕以城降魏詔假仙琕節討之魏徐
州刺史盧昶以衆十餘萬赴焉仙琕與戰累破之昶遁
走仙琕縱兵乗之魏衆免者十一二收其兵糧牛馬器
械不可勝數振旅還京師遷太子左衛率進爵為侯増
邑六百戸十一年遷持節督豫北豫霍三州諸軍事信
武將軍豫州刺史領南汝隂太守初仙琕幼名仙婢及
長以婢名不典乃以玉代女因成琕云自為將及居州
郡能與士卒同勞逸身衣不過布帛所居無帷幕衾屏
行則飲食與厮飬最下者同其在邊境常單身潜入敵
庭伺知壁壘村落險要處所故戰多克㨗士卒亦甘心
為之用高祖雅愛仗之在州四年卒贈左衛將軍諡曰
剛子巖夫嗣
張齊字子響馮翊郡人世居横桑或云横桑人也少有
膽氣初事荆府司馬桓歴生歴生酗酒遇下嚴酷不甚
禮之歴生罷官歸吳郡張稷為荆府司馬齊復從之稷
甚相知重以為心腹雖家居細事皆以任焉齊盡心事
稷無所辭憚隨稷歸京師稷為南兗州又擢為府中兵
参軍始委以軍旅齊永元中義師起東昬徵稷歸都督
宫城諸軍事居尚書省義兵至外圍漸急齊日造王珍
國隂與定計計定夜引珍國就稷造膝齊自執燭以成
謀明旦與稷珍國即東昬於内殿齊手刃焉明年高祖
受禪封齊安昌縣侯邑五百戸仍為寧朔將軍歴陽太
守齊手不知書目不識字而在郡有清政吏事甚修天
監二年還為虎賁中郎將未拜遷天門太守寧朔將軍
如故四年魏將王足寇巴蜀高祖以齊為輔國將軍救
蜀未至足退走齊進戍南安七年秋使齊置大劒寒冡
二戍軍還益州其年遷武旅將軍巴西太守尋加征逺
將軍十年郡人姚景和聚合蠻蜑抄斷江路攻破金井
齊討景和於平昌破之初南鄭沒於魏乃於益州西置
南梁州州鎮草創皆仰益州取足齊上夷獠義租得米
二十萬斛又立臺傳興冶鑄以應贍南梁十一年進假
節督益州外水諸軍十二年魏將傅豎眼寇南安齊率
衆距之豎眼退走十四年遷信武將軍巴西梓潼二郡
太守是嵗葭萌人任令宗因衆之患魏也殺魏晋夀太
守以城歸款益州刺史鄱陽王遣齊帥衆三萬督南梁
州長史席宗範諸軍迎令宗十五年魏東益州刺史元
法僧遣子景隆來拒齊師南安太守皇甫諶及宗範逆
擊之大破魏軍於葭萌屠十餘城魏將丘突王穆等皆
降而魏更増傅豎眼兵復來拒戰齊兵少不利軍引還
於是葭萌復没於魏齊在益部累年討擊蠻獠身無寕
嵗其居軍中能身親勞辱與士卒同其勤苦自畫頓舍
城壘皆委曲得其便調給衣糧資用人人無所困乏既
為物情所附蠻獠亦不敢犯是以威名行於庸蜀巴西
郡居益州之半又當東道衝要刺史經過軍府逺渉多
所窮匱齊縁路聚糧食種蔬菜行者皆取給焉其能濟
辦多此類也十七年遷持節都督南梁州諸軍事智武
將軍南梁州刺史普通四年遷信武將軍征西鄱陽王
司馬新興永寧二郡太守未𤼵而卒時年六十七追贈
散騎常侍右衛將軍賻錢十萬布百匹諡曰壯
陳吏部尚書姚察曰王珍國申胄徐元瑜李居士齊末
咸為列將擁彊兵或面縛請罪或斬關獻㨗其能後服
馬仙琕而已仁義何常蹈之則為君子信哉及其臨邉
撫衆雖李牧無以加矣張齊之政績亦有異焉胄元瑜
居士入梁事迹鮮故不為之傳
　梁書卷十七
　梁書卷十七考證
馬仙琕𫝊乃觧兵歸罪髙祖勞之○南史附仙琕於袁
　昂𫝊後叙其義烈甚詳此特從畧
以功封浛洭縣伯○浛南史作含
　
　
　
　
　
　
　
　
　
　
　
　梁書卷十七考證
