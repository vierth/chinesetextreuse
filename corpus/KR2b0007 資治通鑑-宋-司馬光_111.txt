
　資治通鑑卷一百一十　　宋　司馬光　撰
　　　　　　　　　　　　　　胡三省　音註
　晉紀三十二(著雍閹/茂一年)
　　安皇帝乙
隆安二年春正月燕范陽王德自鄴帥户四萬南徙滑
臺(帥讀曰/率下同)魏衛王儀入鄴收其倉庫追德至河弗及趙
王麟上尊號於德(上時/掌翻)德用兄垂故事稱燕王(事見一/百五卷)
(孝武太/元九年)改永康三年為元年以統府行帝制(統府者諸/方鎮皆統)
(於燕王府行帝制/者稱制以行事)置百官以趙王麟為司空領尚書令
慕容法為中軍將軍慕輿㧞為尚書左僕射丁通為右
僕射麟復謀反德殺之(慕容麟背父叛兄姦詐反覆/天下其誰能容之復扶又翻)
　庚子魏王珪自中山南巡至高邑得王永之子憲
喜曰王景略之孫也以為本州中正(王猛青州北海/劇縣人太康中)
(分劇屬東筦郡晉東筦屬徐州晉書載記以北海劇/縣書之葢猛自占漢郡縣也然家於魏郡而隱於華)
(隂由是歸秦其子永鎮幽州從苻丕戰死於襄陵故/憲流寓高邑今魏以為本州中正則未得青徐葢使)
(之銓叙東/夏人士耳)領選曹事兼掌門下(選曹吏部尚書之職/門下侍中常侍給事)
(黄門之職/選須絹翻)至鄴置行臺(鄭樵曰行臺自魏晉有之晉/文王討諸葛誕散騎常侍裴)
(秀尚書僕射陳泰以行臺從東海王越帥衆屯許/昌以行臺自隨後魏謂之尚書大行臺别置官屬)以
龍驤將軍日南公和䟦為尚書與左丞賈彞帥吏兵
五千人鎮鄴(自漢光武委任尚書事歸臺閣謂尚書/省曰尚書臺晉惠帝西遷長安置留臺)
(於洛陽主留事於是有留臺之名至拓䟦氏置行臺/隨其所置掌一道之事魏書官氏志内入諸姓有素)
(和氏後改為和/氏驤思將翻)珪自鄴還中山將北歸發卒萬人治
直道(治直/之翻)自望都鑿恒嶺至代五百餘里(恒嶺恒山/之嶺也在)
(上曲陽西北即倒馬闗路晉書地道記謂之鴻上闗山/沈括曰北岳恒山今謂之大茂山者是也岳祠舊在)
(下石晉之後稍遷近裏今其地謂之神棚今祠乃在/曲陽祠北有望岳亭新晴氣清則望見大茂飛狐路)
(在大茂之西自銀冶寨北出倒馬闗却自石門子令/水鋪入缾形梅回兩寨之間至代州然沈括所謂代)
(州乃鴈門也自此亦可至魏之代都但恐非直道耳/○水經註祁夷水出平舒縣柬東北流逕蘭亭南又)
(東北逕石門闗北舊道出中山故闗也魏土地記/代城西九里有平舒城此則古代城也恒户登翻)珪
恐已既去山東有變復置行臺於中山(復扶/又翻)命衛王
儀鎮之以撫軍大將軍略陽公遵為尚書左僕射鎮
勃海之合口右將軍尹國督租于冀州聞珪將北
還謀襲信都安南將軍長孫嵩執國斬之(長知/兩翻)　燕啟
倫還至龍城(去年寳遣啟崙南觀形/勢倫當作崙音盧昆翻)言中山已䧟燕主
寳命罷兵遼西王農言於寳曰今遷都尚新未可南征
宜因成師襲庫莫奚取其牛馬以充軍資更審虚實俟
明年而議之寳從之己未北行庚申渡澆洛水(澆洛水/葢即饒)
(樂水也賢曰水在今營州北唐/太宗時奚内附置饒樂都督府)㑹南燕王德遣侍郎李
延詣寳言涉珪西上(西上謂自中山取恒嶺而/西歸雲代也上時掌翻)中國空
虚延追寳及之寳大喜即日引還　辛酉魏王珪發中
山徙山東六州吏民雜夷十餘萬口以實代(此漢髙帝/徙關東豪)
(傑以實闗/中之策也)博陵勃海章武羣盗竝起(漢時章武城屬勃/海平舒縣界晉武)
(帝泰始元年置章武國後為/郡隋廢屬瀛州入平舒縣)略陽公遵等討平之廣川
太守賀賴盧性豪健(廣川縣前漢屬信都國後漢屬清/河郡晉屬勃海郡後分為廣川郡)
(守式/又翻)恥居冀州刺史王輔之下襲輔殺之驅勒守兵掠
陽平頓丘諸郡南渡河奔南燕南燕王徳以賴盧為并
州刺史封廣甯王　西秦王乾歸遣乞伏益州攻凉支
陽鸇武允吾三城克之(支陽允吾皆漢古縣屬金城郡/鸇武城當在二縣之間張寔分)
(支陽屬廣武郡允吾葢仍為金城郡治所劉昫曰唐蘭/州廣武縣漢枝陽縣鄯州龍支縣漢允吾縣允吾音鈆)
(牙/)虜萬餘人而去　燕主寳還龍城宮詔諸軍就頓(頓/者)
(軍行頓/舍之地)不聴罷散文武將士皆以家屬隨駕(駕謂車駕/猶漢人言)
(乘輿/也)遼西王農長樂王盛切諫(樂音/洛)以為兵疲力弱魏
新得志未可與敵宜且養兵觀釁寳將從之撫軍將軍
慕輿騰曰百姓可與樂成難與圖始(用商鞅語/意樂音洛)今師衆
已集宜獨决聖心乘機進取不宜廣采異同以沮大計
(沮在/呂翻)寳乃曰吾計决矣敢諫者斬二月乙亥寳出就頓
留盛統後事已夘燕軍發龍城慕輿騰為前軍司空農
為中軍寳為後軍相去各一頓(觀下文連營百里/葢三十里為一頓)連營
百里壬午寳至乙連長上叚速骨宋赤眉等因衆心之
憚征役遂作亂(凡衛兵皆更畨迭上長上者不畨代也/唐官制懐化執㦸長上歸德執㦸長上)
(皆武散階九品長上/之官尚矣上時掌翻)速骨等皆髙陽王隆舊隊共逼隆
子髙陽王崇為主殺樂浪威王宙中牟熙公叚誼及宗
室諸王(樂浪音/洛琅)河間王熙素與崇善崇擁佑之故獨得
免燕主寳將十餘騎奔司空農營農將出迎左右抱其
腰止之曰宜小清澄(言衆方亂如水之溷濁宜少俟/其定如水之清澄不可輕出也)不
可便出農引刀將斫之遂出見寳又馳信追慕輿騰癸
未寳農引兵還趣大營(大營謂/寳營也)討速骨等農營兵亦厭
征役皆棄仗走(以佚道使民雖勞不怨以生道殺民/雖死不怨殺者違是鮮有不敗者也)騰
營亦潰寳農犇還龍城長樂王盛聞亂引兵出迎寳農
僅而得免　會稽王道子忌王殷之逼(會工/外翻)以譙王尚
之及弟休之有才略引為腹心尚之説道子曰今方鎮
彊盛宰相權輕宜宻樹腹心於外以自藩衛道子從之
以其司馬王愉為江州刺史都督江州及豫州之四郡
軍事用為形援日夜與尚之謀議以伺四方之隙(為庾/楷説)
(王殷復舉兵張本説/輸芮翻伺相吏翻)　魏王珪如繁畤宮(繁畤縣屬鴈/門郡魏築宮)
(於此天平初置繁畤郡隋/復為縣唐屬代州畤音止)給新徙民田及牛珪畋於白
登山(酈道元曰今平城東十七里有臺/即白登臺臺南對岡阜即白登山)見熊將數子(師/古)
(曰將謂率領/也讀如字)謂冠軍將軍于栗磾曰(冠古玩翻/磾丁奚翻)卿名勇
健能搏此乎對曰獸賤人貴若搏而不勝豈不虚斃一
壯士乎乃驅致珪前盡射而獲之(射而/亦翻)珪顧謝之秀容
川酋長爾朱羽健從珪攻晉陽中山有功拜散騎常侍
環其所居割地三百里以封之(此北秀容也為爾朱榮/亂魏張本爾朱榮傳云)
(羽健之先世為部落酋帥居爾朱川因氏焉珪初以南/秀容川原衍沃欲今居之羽健曰家世奉國給侍左右)
(北秀容既在剗内差近京師豈以沃塉更遷逺地珪許/之則北秀容蓋近平城也環音宦酋慈由翻長知兩翻)
(散悉亶翻騎/竒寄翻下同)柔然數侵魏邉(數所/角翻)尚書中兵郎李先請
擊之珪從之大破柔然而還(還從宣翻/又如字)　楊軌以其司
馬郭緯為西平相帥步騎二萬北赴郭黁秃髪烏孤遣
其弟車騎將軍傉檀帥騎一萬助軌(緯于季翻相息亮/翻帥讀曰率黁奴)
(昆翻傉/奴沃翻)軌至姑臧營于城北　燕尚書頓丘王蘭汗隂
與叚速骨等通謀引兵營龍城之東城中留守兵至少
(汗音寒少/詩沼翻)長樂王盛徙内近城之民得丁夫萬餘乘城
以禦之速骨等同謀纔百餘人餘皆為所驅脅莫有鬬
志三月甲午速骨等將攻城遼西桓烈王農恐不能守
且為蘭汗所誘夜潜出赴之冀以自全(農號為有智略/乃欲投叚速骨)
(以自全不知適以速/死殆天奪之鑒也)明旦速骨等攻城城上拒戰甚力
速骨之衆死者以百數速骨乃將農循城(將如字引/也挾也)農
素有忠節威名城中之衆恃以為彊忽見在城下無不
驚愕喪氣(喪息/浪翻)遂皆逃潰速骨入城縱兵殺掠死者狼
籍寳盛與慕輿騰餘崇張真李旱趙恩等輕騎南走速
骨幽農於殿内長上阿交羅速骨之謀主也(騎竒寄翻/上時掌翻)
以髙陽王崇幼弱更欲立農崇親信鬷讓出力犍等聞
之(鬷祖紅翻春秋左氏傳有鬷蔑晉有鬷/戾姓譜鬷姓古鬷夷氏之後犍居言翻)丁酉殺羅及
農(使速骨果立農亦必同死於蘭汗/之手葢事勢已去智無所施也)速骨即為之誅讓
等(偽于/偽翻)農故吏左衛將軍宇文㧞亡奔遼西庚子蘭汗
襲擊速骨并其黨盡殺之廢崇奉太子策承制大赦遣
使迎寳及於薊城(使疏吏翻/薊音計)寳欲還長樂王盛等皆曰
汗之忠詐未可知今單騎赴之萬一汗有異志悔之無
及不如南就范陽王合衆以取冀州若其不捷收南方
之衆徐歸龍都亦未晚也寳從之(龍城燕故都故謂之/龍都慕容盛智慮逾)
(其父/逺矣)　離石胡帥呼延鐵西河胡帥張崇等不樂徙代
(帥所類翻/樂音洛)聚衆叛魏魏安逺將軍庾岳討平之　魏王
珪召衛王儀入輔以略陽公遵代鎮中山夏四月壬戌
以征虜將軍穆崇為太尉安南將軍長孫嵩為司徒
燕主寳從間道過鄴(間古/莧翻)鄴人請留寳不許南至黎陽
伏於河西(河水自遮害亭屈而東北流過黎陽縣/南河之西岸為黎陽界東岸為滑臺界)遣中
黄門令趙思告北地王鍾曰上以二月得丞相表(寳以/德為)
(司徒故稱/之為丞相)即時南征至乙連會長上作亂失據來此(人/主)
(所據者勢也衆叛親離/大勢已去失所據矣)王亟白丞相奉迎鍾德之從弟
也首勸德稱尊號聞而惡之執思付獄(從才用翻/惡烏路翻)以狀
白南燕王德德謂羣下曰卿等以社稷大計勸吾攝政
吾亦以嗣帝播越(播逋也遷也/越逺也走也)民神乏主故權順羣議
以繫衆心今天方悔禍嗣帝得還吾將具法駕奉迎謝
罪行闕何如(天子行幸所至有行宮/宮前闕門謂之行闕)黄門侍郎張華曰
今天下大亂非雄才無以寧濟羣生嗣帝闇懦不能紹
隆先統陛下若蹈匹夫之節捨天授之業威權一去身
首不保况社稷其得血食乎慕輿䕶曰嗣帝不達時宜
委棄國都(寳棄中山見/上卷上年)自取敗亡不堪多難(難乃/旦翻)亦已
明矣昔蒯聵出奔衛輒不納春秋是之(蒯苦怪翻/聵五怪翻)以子
拒父猶可况以父拒子乎(德於寳/為叔父)今趙思之言未明虚
實臣請為陛下馳往詗之(為于偽翻詗火迥翻又/翾正翻候俟也刺探也)德流
涕遣之(流涕遣䕶將/使之殺寶也)䕶帥壯士數百人(帥讀曰/率下同)隨思而
北聲言迎衛其實圖之寳既遣思詣鍾於後得樵者言
德已稱制懼而北走䕶至無所見執思以還(還從宣翻/又如字)
德以思練習典故欲留而用之思曰犬馬猶知戀主思
雖刑臣乞還就上(宦者謂之刑/臣上謂寳也)德固留之思怒曰周室
東遷晉鄭是依(周平王東遷洛邑晉文侯鄭武寔定王/室故周桓公曰我周之東遷晉鄭焉依)
殿下親則叔父位為上公不能帥先羣后以匡帝室而
幸本根之傾為趙王倫之事(事見八十九卷惠帝永寧/元年言趙王倫以宗室而)
(簒晉德所為類之倫於惠帝叔/祖也德於寳叔父也帥讀曰率)思雖不能如申包胥之
存楚(吳破楚入郢申包胥乞師於/秦遂破吳師楚昭王復國)猶慕龔君賔不偷生
於莽世也(龔勝字君賔事見三十/七卷王莽始建國三年)德斬之寳遣扶風忠
公慕輿騰與長樂王盛收兵冀州盛以騰素暴横為民
所怨乃殺之行至鉅鹿長樂説諸豪傑(横戸孟翻樂音/洛説輸芮翻)
皆願起兵奉寳寳以蘭汗祀燕宗廟所為似順意欲還
龍城不肯留冀州乃北行至建安(建安城在令支/之北乙連之南)抵民
張曹家曹素武健請為寳合衆(為于/偽翻)盛亦勸寳宜且駐
留察汗情狀寳乃遣冗從僕射李旱先往見汗(冗而隴/翻從才)
(用/翻)寳留頓石城(石城縣前漢屬右北平郡後漢晉省縣/屬建德郡隋唐併入營州栁城縣界宋)
(白曰石城縣取碣/石立如城以名之)會汗遣左將軍蘇超奉迎陳汗忠欵
寳以汗燕王垂之舅盛之妃父也謂必無他不待旱返
遂行盛流涕固諫寳不聴留盛在後盛與將軍張真下
道避匿丁亥寶至索莫汗陘(索昔各翻汗/音寒陘音刑)去龍城四十
里城中皆喜汗惶怖欲自出請罪(怖普/布翻)兄弟共諫止之
汗乃遣弟加難帥五百騎出迎又遣兄堤閉門止仗禁
人出入城中皆知其將為變而無如之何加難見寳於
陘北拜謁已(已者拜謁/之禮畢)從寳俱進頴隂烈公餘崇宻言
於寳曰觀加難形色禍變甚逼宜留三思奈何徑前寳
不從行數里加難先執崇崇大呼罵曰汝家幸緣肺附
(呼火故翻師古曰肺附謂親戚也舊解云肺附如肺腑/之相附著一説肺斫木札也喻其輕薄附著大材也)
䝉國寵榮覆宗不足以報今乃敢謀簒逆此天地所不
容計旦暮即屠滅但恨我不得手膾汝曹耳(膾細切/肉也)加
難殺之引寳入龍城外邸弑之(年四/十四)汗諡寳曰靈帝殺
獻哀太子策及王公卿士百餘人自稱大都督大將軍
大單于昌黎王(單音/蟬)改元青龍以堤為太尉加難為車
騎將軍封河間王熙為遼東公如杞宋故事(周武王封/夏之後於)
(杞殷之/後於宋)長樂王盛聞之馳欲赴哀張真止之盛曰我今
以窮歸汗汗性愚淺必念婚姻不忍殺我旬月之間足
以展吾情志遂徃見汗汗妻乙氏及盛妃皆泣涕請盛
於汗盛妃復頓頭於諸兄弟(復扶/又翻)汗惻然哀之乃舍盛
於宮中以為侍中左光祿大夫親待如舊堤加難屢請
殺盛汗不從堤驕狠荒滛(狠户/墾翻)事汗多無禮盛因而間
之(間古/莧翻)由是汗兄弟浸相嫌忌(為盛誅/汗張本)　凉太原公纂
將兵擊楊軌郭黁救之纂敗還　叚業使沮渠蒙遜攻
西郡(郡在武威西據嶺之要蒙遜得/之故晉昌敦煌皆降沮子余翻)執太守呂純以歸
純光之弟子也於是晉昌太守王德敦煌太守趙郡孟
敏皆以郡降業(敦徒門翻/降户江翻)業封䝉遜為臨池侯以德為
酒泉太守敏為沙州刺史　六月丙子魏王珪命羣臣
議國號皆曰周秦以前皆自諸侯升為天子因以其國
為天下號漢氏以來皆無尺土之資我國家百世相承
開基代北遂撫有方夏(據孔安國尚書註方夏/謂四方中夏夏户雅翻)今宜以
代為號黄門侍郎崔宏曰昔商人不常厥居故兩稱殷
商(契始封於商皇甫謐曰今上洛商是也契孫相土居/商丘自契至于成湯八遷湯始居亳從先王居後仲)
(丁遷於囂河亶甲居相祖乙居耿書曰盤庚五/遷將治亳殷從先王居謂從帝嚳所居居亳也)代雖舊
邦其命維新登國之初已更曰魏(事見一百六卷孝武/太元十年更工衡翻)
夫魏者大名神州之上國也(左傳卜偃曰魏大名也戰/國之時魏為大國中國謂)
(之神/州)宜稱魏如故珪從之　楊軌自恃其衆欲與凉王
光决戰郭黁每以天道抑止之(言天道未利也郭黁善/數故如此黁奴昆翻)
凉常山公𢎞鎮張掖叚業使沮渠男成及王德攻之光
使太原公纂將兵迎之(將即/亮翻)楊軌曰呂𢎞精兵一萬若
與光合則姑臧益彊不可取矣乃與秃髪利鹿孤共邀
擊纂纂與戰大破之軌奔王乞基(王乞基/田胡也)黁性褊急殘
忍不為士民所附(褊補/典翻)聞軌敗走降西秦(降户/江翻)西秦王
乾歸以為建忠將軍散騎常侍(散悉亶翻/騎竒寄翻)𢎞引兵棄張
掖東走叚業徙治張掖(治直/之翻)將追擊𢎞沮渠蒙遜諫曰
歸師勿遏窮寇勿追(孫子/之言)此兵家之戒也業不從大敗
而還(還從/宣翻)賴蒙遜以免業城西安以其將臧莫孩為太
守(業置西安郡於張/掖東境孩河開翻)蒙遜曰莫孩勇而無謀知進不知
退此乃為之築冢非築城也(為于偽翻/冢知隴翻)業不從莫孩尋
為呂纂所破　燕太原王竒楷之子蘭汗之外孫也汗
亦不殺以為征南將軍得入見長樂王盛盛潛使竒逃
出起兵竒起兵於建安衆至數千汗遣蘭堤討之盛謂
汗曰善駒小兒未能辦此(善駒竒/小字也)豈非有假託其名欲
為内應者乎太尉素驕難信不宜委以大衆(汗以堤為/太尉故稱)
(之/)汗然之罷堤兵(蘇軾有言木必先蠧然後蟲生之人/必先疑然後讒入之蘭汗凶逆兄弟)
(自相嫌忌故慕容盛得間/之以奮其智報君父之讎)更遣撫軍將軍仇尼慕將兵
討竒(更工/衡翻)於是龍城自夏不雨至于秋七月汗日詣燕
諸廟及寳神座頓首禱請委罪於蘭加難(言弑寶者/加難之罪)堤
及加難聞之怒且懼誅乙巳相與率所部襲仇尼慕軍
敗之(敗補/邁翻)汗大懼遣太子穆將兵討之(將即/亮翻)穆謂汗曰
慕容盛我之仇讎必與竒相表裏此乃腹心之疾不可
養也宜先除之汗欲殺盛先引見察之盛妃知之宻以
告盛盛稱疾不出(蘭妃之為異於雍姬雖曰婦人内夫/家而外父母家若蘭妃者處夫妻父)
(母之變得其一/而失其一者也)汗亦止不殺李旱衞雙劉忠張豪張真
皆盛素所厚也而穆引以為腹心旱雙得出入至盛所
潛與盛結謀丁未穆擊堤加難等破之庚戌饗將士汗
穆皆醉盛夜如厠因踰垣入于東宮與旱等共殺穆時
軍未解嚴皆聚在穆舍聞盛得出呼躍爭先攻汗斬之
汗子魯公和陳公揚分屯令支白狼(令音鈴又郎/定翻支音祁)盛遣
旱真襲誅之堤加難亡匿捕得斬之於是内外帖然士
女相慶宇文㧞率壯士數百來赴(宇文㧞自/遼西來也)盛拜㧞為
大宗正辛亥告于太廟令曰賴五祖之休(五祖謂慕容/涉歸廆皝雋)
(垂凡/五廟)文武之力宗廟社稷幽而復顯不獨孤以眇眇之
身免不同天之責(禮記曰父之讎/不與共戴天)凡在臣民皆得明目
當世因大赦改元建平盛謙不敢稱尊號以長樂王攝
行統制(盛字道運寳之庶/長子也樂音洛)諸王皆降稱公以東陽公根
為尚書左僕射衞倫陽璆魯恭王滕為尚書(璆渠/尤翻)悦真
為侍中陽哲為中書監張通為中領軍自餘文武各復
舊位改諡寳曰惠閔皇帝廟號烈宗初太原王竒舉兵
建安南北之人翕然從之(南人謂自中原來/者北人則鮮卑也)蘭汗遣其
兄子全討竒竒擊滅之匹馬不返進屯乙連盛既誅汗
命竒罷兵竒用丁零嚴生烏桓王龍之謀遂不受命甲
寅勒兵三萬餘人進至横溝去龍城十里盛出擊大破
之執竒而還斬其黨與百餘人賜竒死桓王之嗣遂絶
(慕容恪封太原王諡曰桓楚莊王滅若敖氏而赦箴尹/克黄曰子文無後何以勸善以慕容恪之輔成燕業而)
(可使之/絶祀乎)羣臣固請上尊號(上時/掌翻)盛弗許　魏王珪遷都
平城始營宮室建宗廟立社稷宗廟歳五祭用分至及
臘(魏都平城置代尹及司州於平城杜佑曰後魏都平/城今雲中郡治雲中縣是今馬邑郡北平城即今郡)
(隋為雲内縣恒安鎮此所/謂宗廟即代都之東廟也)　桓𤣥求為廣州會稽王道
子忌𤣥(會工/外翻)不欲使居荆州因其所欲以𤣥為督交廣
二州軍事廣州刺史𤣥受命而不行豫州刺史庾楷以
道子割其四郡使王愉督之上疏言江州内地(江州治/尋陽在)
(江南故/云内地)西府北帶寇戎(晉以京口為北府歴陽為西府/豫州治歴陽在江西故云北帶)
(寇/戎)不應使愉分督朝廷不許楷怒遣其子鴻説王恭曰
尚之兄弟(謂譙王尚之及弟休/之也説輸芮翻下同)復秉機權(復扶又/翻下同)過於
國寳欲假朝威削弱方鎮(朝直/遥翻)懲艾前事為禍不測(艾/倪)
(祭/翻)今及其謀議未成宜早圖之恭以為然以告殷仲堪
桓𤣥仲堪𤣥許之推恭為盟主刻期同趣京師(趣七/喻翻)時
内外疑阻津邏嚴急(邏郎佐翻巡也津邏者/凡江津之要皆置邏卒)仲堪以斜
絹為書内箭簳中(簳古旱翻字/林曰箭笴也)合鏑漆之(鏑箭/鏃也)因庾楷
以送恭恭發書絹文角戾不復能辨仲堪手書(戾曲也/乖也斜)
(絹無邊幅經緯不/相持故斜角乖曲)疑楷詐為之且謂仲堪去年已違期
不赴(事見/上卷)今必不動乃先期舉兵(先悉/薦翻)司馬劉牢之諫
曰將軍國之元舅㑹稽王天子叔父也會稽王又當國
秉政曏為將軍勠其所愛王國寳王緒又送王廞書(事/見)
(上卷為/于偽翻)其深伏將軍已多矣頃所授任雖未允愜亦非
大失割庾楷四郡以配王愉於將軍何損晉陽之甲豈
可數興乎(數所/角翻)恭不從上表請討王愉司馬尚之兄弟
道子使人説楷曰昔我與卿恩如骨肉(楷先黨於王國/寳道子亦親之)
帳中之飲結帶之言可謂親矣(此必太元二十一/年庾楷赴難時事)卿今
棄舊交結新援忘王恭疇昔陵侮之恥乎(王恭以元舅/之親風神簡)
(貴志氣方嚴視庾楷蔑如/也故道子以為陵侮楷)若欲委體而臣之使恭得志
必以卿為反覆之人安肯深相親信首身且不可保况
富貴乎楷怒曰王恭昔赴山陵相王憂懼無計我知事
急尋勒兵而至恭不敢發(事見一百八卷孝/武太元二十一年)去年之事
我亦俟命而動我事相王無相負者相王不能拒恭反
殺國寳及緒自爾以來(自爾以來猶今言自那時/以來也又爾言如此也)誰敢
復為相王盡力者(復扶又翻/為于偽翻)庾楷實不能以百口助人
屠滅時楷已應恭檄正徵士馬信返朝廷憂懼内外戒
嚴會稽世子元顯言於道子曰前不討王恭故有今日
之難今若復從其欲(難乃旦翻/復扶又翻)則太宰之禍至矣(道子/時為)
(太/宰)道子不知所為悉以事委元顯日飲醇酒而已元顯
聰警頗涉文義志氣果鋭以安危為已任附會之者謂
元顯神武有明帝之風殷仲堪聞恭舉兵自以去嵗後
期乃勒兵趣發(趣讀/曰促)仲堪素不習為將(將即/亮翻)悉以軍事
委南郡相楊佺期兄弟(相息/亮翻)使佺期帥舟師五千為前
鋒桓𤣥次之仲堪帥兵二萬相繼而下(帥讀/曰率)佺期自以
其先漢太尉震至父亮九世皆以才德著名矜其門地
謂江左莫及有以比王珣者佺期猶恚恨而時流以其
晩過江婚宦失類(佺期曾祖凖晉太常自震至凖七世/有名德祖林少有才望值亂沒胡殳)
(亮少仕偽朝後歸晉比王謝諸家為晚亮及佺期皆以/武力為官又與傖荒為婚故云失類時流猶言時輩也)
(恚於/避翻)佺期及兄廣弟思平從弟孜敬皆麄獷(從才用翻/獷古猛翻)
(獷獷不/可附)每排抑之佺期常慷慨切齒欲因事際以逞其
志故亦賛成仲堪之謀八月佺期𤣥奄至湓口(湓口湓/浦口也)
(晉人於此築城置戍今其地在/江州德化縣西一里湓蒲奔翻)王愉無備惶遽奔臨川
(吳孫亮太平二年分豫章東部/都尉立臨川郡隋唐為撫州)𤣥遣偏軍追獲之　燕
以河間公熙為侍中車騎大將軍中領軍司𨽻校尉城
陽公元為衞將軍元寳之子也又以劉忠為左將軍張
豪為後將軍竝賜姓慕容氏李旱為中常侍輔國將軍
衞雙為前將軍張順為鎮西將軍昌黎尹張真為右將
軍(燕都龍城以昌黎/太守為昌黎尹)皆封公　乙亥燕步兵校尉馬勒
等謀反伏誅事連驃騎將軍髙陽公崇崇弟東平公澄
皆賜死(驃匹妙翻/騎竒寄翻)　寧朔將軍鄧啓方南陽太守閭丘
羨將兵二萬擊南燕(燕自慕容寳之敗北歸龍城慕容/德稱號於滑臺故稱南燕以别之)
與南燕中軍將軍法撫軍將軍和戰於管城(魏收志滎/陽郡京縣)
(有管城故管叔邑也/杜預曰在京縣東北)啓方等兵敗單騎走免　魏王珪
命有司正封畿(宋白曰魏道武都平城東至上谷軍都/關西至河南至中山隘門塞北至五原)
(地方千里/以為甸服)標道里平權衡審度量遣使循行郡國(使疏/吏翻)
(行下/孟翻)舉奏守宰不法者親考察黜陟之　九月辛夘加
會稽王道子黄鉞以世子元顯為征討都督遣衞將軍
王珣右將軍謝琰將兵討王恭譙王尚之將兵討庾楷
　乙未燕以東陽公根為尚書令張通為左僕射衞倫
為右僕射慕容豪為幽州刺史鎮肥如　己亥譙王尚
之大破庾楷於牛渚楷單騎奔桓𤣥(為後𤣥殺/楷張本)會稽王
道子以尚之為豫州刺史弟恢之為驃騎司馬丹楊尹
允之為吳國内史休之為襄城太守(元帝渡江以丹楊/春榖縣置襄城郡)
各擁兵馬以為已援乙巳桓𤣥大破官軍於白石(白石/在巢)
(縣界水經註柵江水導源巢湖束左會清溪水謂之清/溪口柵水又東左會白石山水水發白石山西逕李鵲)
(城南西南/注柵水)𤣥與楊佺期進至横江尚之退走恢之所領
水軍皆沒丙午道子屯中堂元顯守石頭己酉王珣守
北郊謝琰屯宣陽門以備之(宣陽門建康城南/面西頭第一門)王恭素
以才地陵物既殺王國寳自謂威無不行仗劉牢之為
爪牙而但以部曲將遇之(將即/亮翻)牢之負其才深懐恥恨
元顯知之遣廬江太守髙素説牢之(高素亦北府將故/使説之説輸芮翻)
(下可/説同)使叛恭許事成即以恭位號授之又以道子書遺
牢之為陳禍福(遺于季翻/為于偽翻)牢之謂其子敬宣曰王恭昔
受先帝大恩今為帝舅不能翼戴王室數舉兵向京師
(數所/角翻)吾不能審恭之志事捷之日必能為天子相王之
下乎(相王謂/道子也)吾欲奉國威靈以順討逆何如敬宣曰朝
廷雖無成康之美亦無幽厲之惡而恭恃其兵威暴蔑
王室(蔑之者視/之若無也)大人親非骨肉義非君臣雖共事少時
意好不恊(少時言不多時也少/詩沼翻好呼到翻)今日討之於情義何有
恭參軍何澹之知其謀以告恭(澹徒/覽翻)恭以澹之素與牢
之有隙不信乃置酒請牢之於衆中拜之為兄精兵堅
甲悉以配之(王恭素以部曲將遇牢之及聞何澹之言/則拜之為兄此豈能得其死力邪適足以)
(速其背/已耳)使帥帳下督顔延為前鋒(帥讀/曰率)牢之至竹里斬
延以降(降户/江翻)遣敬宣及其壻東莞太守髙雅之還襲恭
(東莞漢舊縣武帝㤗始元年分瑯邪立東莞/郡南渡後又置南東莞郡於晉陵界莞音官)恭方出城
曜兵敬宣縱騎横擊之(騎竒寄/翻下同)恭兵皆潰恭將入城雅
之已閉城門恭單騎奔曲阿素不習馬髀中生瘡曲阿
人殷確恭故吏也以船載恭將奔桓𤣥至長塘湖(長塘/湖在)
(晉陵延陵縣杜佑曰在潤州金壇縣風土記陽羡縣有/洮湖别名長塘湖洮余招翻單鍔曰長塘湖在義興西)
為人所告獲之送京師斬於倪塘(倪塘在建康東北方/山埭南倪氏築塘因)
(以為/名)恭臨刑猶理須鬢神色自若(須與/鬚同)謂監刑者曰我
闇於信人所以至此(自悔悉以軍事委劉/牢之也監工銜翻)原其本心豈
不忠於社稷邪但令百世之下知有王恭耳并其子弟
黨與皆死以劉牢之為都督兖青冀幽并徐揚州晉陵
諸軍事以代恭俄而楊佺期桓𤣥至石頭殷仲堪至蕪
湖元顯自竹里馳還京師遣丹楊尹王愷等發京邑士
民數萬人據石頭以拒之佺期𤣥等上表理王恭求誅
劉牢之牢之帥北府之衆馳赴京師軍于新亭(帥讀/曰率)佺
期𤣥見之失色回軍蔡洲(蔡洲在今建康府上/元縣西二十五里)朝廷未
知西軍虛實仲堪等擁衆數萬充斥郊畿内外憂逼(言/内)
(憂而外/逼也)左衞將軍桓脩冲之子也言於道子曰西軍可
説而解也(説輸/芮翻)脩知其情矣殷桓之下專恃王恭恭既
破滅西軍沮恐(沮恐言氣沮而心/恐也沮在呂翻)今若以重利啗𤣥及
佺期(啗徒覽/翻餌也)二人必内喜𤣥能制仲堪佺期可使倒戈
取仲堪矣道子納之以𤣥為江州刺史召郗恢為尚書
以佺期代恢為都督梁雍秦三州諸軍事雍州刺史以
脩為荆州刺史權領左衞文武之鎮(左衞文武左衛將/軍府之僚屬及部)
(曲也之往也郗丑/之翻雍於用翻)又令劉牢之以千人送之黜仲堪為
廣州刺史遣仲堪叔父太常茂宣詔敇仲堪回軍　張
驤子超收合三千餘家據南皮自號烏桓王抄掠諸郡
(張驤烏桓種也奉燕見一百五卷孝武帝太元/九年歸魏見上卷元年驤思將翻抄楚交翻)魏王珪
命庾岳討之　楊軌屯亷川收集夷夏衆至萬餘(夏户/雅翻)
王乞基謂軌曰秃髪氏才髙而兵盛且乞基之主也不
如歸之軌乃遣使降於西平王烏孤(降户/江翻)軌尋為羌酋
梁飢所敗(酋慈由翻/敗補邁翻)西犇􁀙海(闞駰曰金城臨羌縣西/有卑和羌海酈道元曰)
(古西零之地/也􁀙音憐)襲乙弗鮮卑而據其地烏孤謂羣臣曰楊
軌王乞基歸誠於我卿等不速救使為羌人所覆孤甚
愧之平西將軍渾屯曰(渾古有是姓左傳鄭有渾罕衞/有渾良夫吐谷渾氏後改為渾)
(姓渾戸/昆翻)梁飢無經逺大略可一戰擒也飢進攻西平西
平人田𤣥明執太守郭倖而代之以拒飢遣子為質於
烏孤(質音/致)烏孤欲救之羣臣憚飢兵彊多以為疑左司
馬趙振曰楊軌新敗呂氏方彊洪池以北未可冀也(洪/池)
(嶺名在凉州姑臧之/南唐凉州有洪池府)嶺南五郡庶幾可取(嶺南謂洪池/嶺南也五郡)
(謂廣武西平樂都澆/河湟河也幾居希翻)大王若無開拓之志振不敢言若
欲經營四方此機不可失也使羌得西平華夷震動非
我之利也烏孤喜曰吾亦欲乘時立功安能坐守窮谷
乎(廉川在塞外/故謂之窮谷)乃謂羣臣曰梁飢若得西平保據山河
不可復制(西平據湟河之要有大小榆谷/之饒故云然復扶又翻下同)飢雖驍猛(驍/堅)
(堯/翻)軍令不整易破也(易以/豉翻)遂進擊飢大破之飢退屯龍
支堡(唐鄯州有龍支縣劉昫曰龍支/漢允吾縣地此時當為西平界)烏孤進攻㧞之飢
單騎奔澆河(澆河吐谷渾之地呂光開以為郡隋唐之/廓州即其地也澆堅堯翻水洄洑曰澆此)
(郡葢置於洮河洄曲處杜佑曰澆河城在廓州達化縣/賀蘭山劉昫曰廓州隋澆河郡治廣威縣即後漢燒當)
(羌之地前凉置湟河郡後魏置石城郡廢帝因縣内化/隆谷置化隆縣後周置廓州唐天寳元年改為廣威縣)
(管下有達化縣吐渾澆河城在縣西百二/十里杜佑曰澆河城吐谷渾阿豺所築)俘斬數萬以
田𤣥明為西平内史樂都太守田瑶(樂都註已見二十/六卷漢宣帝神爵)
(元年五代志西平郡湟水縣後周置樂都郡觀此則呂/氏已置郡矣杜佑曰湟水一名樂都水唐鄯州治樂音)
(洛/)湟河太守張裯(裯除留翻湟水/郡葢置於此地)澆河太守王稚皆以
郡降(降戸/江翻)嶺南羌胡數萬落皆附於烏孤　西秦王乾
歸遣秦州牧益州武衞將軍慕兀(慕兀晉書載記作慕/容兀慕兀葢亦乞伏)
(氏載記/誤也)冠軍將軍翟瑥帥騎二萬伐吐谷渾(冠古玩翻/瑥音温)
　冬十月癸酉燕羣臣復上尊號(復扶又翻/上時掌翻)丙子長樂
王盛始即皇帝位(樂音/洛)大赦尊皇后叚氏曰皇太后太
妃丁氏曰獻莊皇后初蘭汗之當國也盛從燕主寳出
亡蘭妃奉事丁后愈謹及汗誅盛以妃當從坐欲殺之
丁后以妃有保全之功固爭之得免然終不為后　大
赦　殷仲堪得詔書大怒(得黜廣州/之詔書也)趣桓𤣥楊佺期進
軍(趣讀/曰促)𤣥等喜於朝命(朝直遥/翻下同)欲受之猶豫未决仲堪
聞之遽自蕪湖南歸遣使告諭蔡洲軍士曰汝輩不各
自散歸吾至江陵盡誅汝餘口(使疏吏翻餘口謂蔡洲/之軍所餘家口留在江)
(陵/者)佺期部將劉系帥二千人先歸(帥讀/曰率)𤣥等大懼狼狽
西還(還從宣翻/又如字)追仲堪至尋陽及之仲堪既失職倚𤣥
等為援𤣥等亦資仲堪兵雖内相疑阻勢不得不合乃
以子弟交質(質音/致)壬午盟于尋陽俱不受朝命連名上
疏申理王恭求誅劉牢之及譙王尚之并訴仲堪無罪
獨被降黜(被皮/義翻)朝廷深憚之内外騷然乃復罷桓脩(復/扶)
(又/翻)以荆州還仲堪優詔慰諭以求和解仲堪等乃受詔
御史中丞江績劾奏桓脩専為身計疑誤朝廷(謂分江/雍以授)
(桓𤣥楊佺期自取荆州/也劾戸槩翻又戸得翻)詔免脩官初桓𤣥在荆州所為
豪縱仲堪親黨皆勸仲堪殺之仲堪不聴及在尋陽資
其聲地(聲謂威聲/地謂門地)推𤣥為盟主𤣥愈自矜倨楊佺期為
人驕悍(悍侯旰翻/又下罕翻)𤣥每以寒士裁之佺期甚恨宻說仲
堪以𤣥終為患請於壇所襲之(説輸/芮翻)仲堪忌佺期兄弟
勇健恐既殺𤣥不可復制(復扶/又翻)苦禁之於是各還所鎮
𤣥亦知佺期之隂謀有取佺期之志(為後𤣥殺/殷楊張本)乃屯於
夏口引始安太守濟隂卞範之為長史以為謀主(吳孫/皓甘)
(露元年分零陵南部都尉立始安郡屬廣州晉成帝/度屬荆州隋唐為桂州之地夏戸雅翻濟子禮翻)是
時詔書獨不赦庾楷𤣥以楷為武昌太守初郗恢為朝
廷拒西軍(為于/偽翻)𤣥未得江州欲奪恢雍州(雍於/用翻)以恢為
廣州恢聞之懼詢於衆衆皆曰楊佺期來者誰不勠力
若桓𤣥來恐難與為敵(桓氏世居西/楚故衆畏之)既而聞佺期代已
乃與閭丘羡謀阻兵拒之(閭丘羡時為南陽/太守雍之部屬也)佺期聞之
聲言𤣥來入沔(沔彌/兖翻)以佺期為前驅恢衆信之望風皆
潰恢請降(降户/江翻)佺期入府斬閭丘羡放恢還都至楊口
殷仲堪隂使人殺之及其四子託言羣蠻所殺　西秦
乞伏益州與吐谷渾王視羆戰於度周川(度周川在臨/洮塞外龍涸)
(之西吐從暾/入聲谷音浴)視羆大敗走保白蘭山遣子宕豈為質於
西秦以請和(宕徒浪翻/質音致)西秦王乾歸以宗女妻之(妻子/細翻)
　凉建武將軍李鸞以興城降於秃髪烏孤(興城在允/吾縣西南)
(龍支堡/之東)　十一月以琅邪王德文為衞將軍開府儀同
三司征虜將軍元顯為中領軍領軍將軍王雅為尚書
左僕射　辛亥魏王珪命尚書吏部郎鄧淵立官制恊
音律儀曹郎清河董謐制禮儀三公郎王德定律令(吏/部)
(儀曹三公郎/皆曹魏所置)太史令鼂崇考天象(鼂直/遥翻)吏部尚書崔宏
總而裁之以為永式淵羌之孫也(鄧羌苻秦/之名將)　楊軌王
乞基帥戸數千自歸於西平王烏孤(帥讀曰/率下同)　十二月
己丑魏王珪即皇帝位大赦改元天興命朝野皆束髪
加帽(朝直遥翻下同説文曰帽小兒蠻夷蒙頭衣晉書/輿服志曰帽猶冠也義取於蒙覆其首其本纚也)
(古者冠無幘冠下有纚以繒為之後世施幘於冠因復/裁纚為帽自乘輿宴居下至庶人無爵者皆服之江左)
(時野人已著帽人士亦往往而然但/其頂圓耳後乃髙其屋云纚所爾翻)追尊逺祖毛以下
二十七人皆為皇帝(魏諡毛為成皇帝五世至推寅南/遷大澤方千餘里諡宣皇帝七世)
(至鄰始南出居匈奴故地諡獻皇/帝獻帝之子曰詰汾諡聖武皇帝)諡六世祖力微曰神
元皇帝廟號始祖祖什翼犍曰昭成皇帝廟號髙祖父
寔曰獻明皇帝(諡力微曰神元皇帝子沙漠汗曰文皇/帝沙漠汗之子弗政曰思皇帝弗政卒)
(力微之子祿官立諡曰昭皇帝分國為三部猗㐌猗盧/沙漠汗之二子與祿官分統三部猗㐌西略服屬諸國)
(諡曰桓皇帝猗盧自祿官之卒合三部為一又助晉國/以益强諡穆皇帝猗盧死祿官之子鬱律繼之諡平文)
(皇帝鬱律弑猗㐌之子賀傉立謚惠皇帝賀傉卒弟紇/那立諡煬皇帝翳槐者鬱律之子國人逐紇那而立之)
(諡烈/皇帝)魏之舊俗孟夏祀天及東廟(宗廟在東葢/亦左祖之義)季夏帥
衆却霜於隂山孟秋祀天於西郊至是始依倣古制定
郊廟朝饗禮樂然惟孟夏祀天親行(杜佑曰魏道武天/賜二年祀天于西)
(郊為方壇東為二陛土陛無等周垣四門各依方色為/名置木主七於壇上牲用白犢黄駒白羊各一祭之日)
(帝御大駕至郊所立青門内近南西面内朝臣皆位於/壇北外朝臣及大人方客咸位於青門外后率六宮自)
(黒門入列於青門内近北竝西面廩犧令掌牲陳於壇/前女巫執鼓立於壇東西面帝七族子弟七子執酒在)
(巫南西面北上女巫升壇揺鼓帝拜后肅拜内外百官/拜祀訖乃殺牲七執酒七人西向以酒洒天神主復拜)
(如此者三禮畢而/退自是歳一祭)其餘多有司攝事又用崔宏議自謂
黄帝之後(魏收曰魏之先出自黄帝黄帝子曰昌意昌/意之子受封北國有大鮮卑山因以為號其)
(後世為君長統幽都之北廣漠之野黄帝以土/德王北俗謂土為托謂后為䟦故以托䟦為氏)以土德
王徙六州二十二郡守宰豪傑二千家于代都東至代
郡(魏都平城以平城為代都依漢建國之名也漢平城/縣本屬鴈門郡而代郡治桑乾後漢徙髙栁晉徙平)
(舒魏收地形志之上谷郡晉之代郡也唐為/蔚州之地魏之代都唐為雲州雲中縣之地)西及善無
南極隂館(善無縣漢屬鴈門郡後漢屬定襄郡元魏天/平二年置善無郡班志隂館縣屬鴈門郡本)
(樓煩鄉景帝後三年置隂館縣有累頭山治水所出五/代史志代州鴈門縣有纍頭山則漢之隂館縣已併入)
(鴈門/縣矣)北盡參合皆為畿内其外四方四維置八部帥以
監之(魏書作八部帥八部帥勸課農耕/量校收入以為殿最監工銜翻)　己亥燕幽州
刺史慕容豪尚書左僕射張通昌黎尹張順坐謀反誅
　初琅邪人孫泰學妖術於錢唐杜子恭(妖於/驕翻)士民多
奉之王珣惡之(惡烏/路翻)流泰於廣州王雅薦泰於孝武帝
云知養性之方召還累官至新安太守泰知晉祚將終
因王恭之亂以討恭為名收合兵衆聚貨鉅億(億億為/鉅億)
三吳之人多從之識者皆憂其為亂以中領軍元顯與
之善無敢言者會稽内史謝輶發其謀(輶夷周翻/又音酉)己酉
會稽王道子使元顯誘而斬之(㑹工外翻/誘音酉)并其六子兄
子恩逃入海愚民猶以泰蟬蜕不死(蟬解殻曰蜕神仙/家有尸解之説言)
(尸解登仙如蟬之蜕殻/也蜕輸芮翻又吐外翻)就海中資給恩恩乃聚合亡命
得百餘人以謀復讎(為後孫恩/反張本)　西平王禿髪烏孤更
稱武威王(更工/衡翻)　是歳楊盛遣使附魏魏以盛為仇池
王(使疏/吏翻)
　
　
　
　
　
　
　
　
　
　
　
　資治通鑑卷一百一十
