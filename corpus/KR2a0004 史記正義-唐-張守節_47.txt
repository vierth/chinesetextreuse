史記正義卷四十五
　　　　　　　　　　　　唐　張守節　撰
韓世家第十五　　　　　　史記四十五
韓之先與周同姓姓姬氏其後苗裔事晉得封于韓原
(括地志云韓原在同州韓地縣西南八里又韓城在縣/南十八里故古韓國也古今地名云韓武子食菜于韓)
(原故/城也)曰韓武子武子後三世有韓厥從封姓為韓氏韓
厥晉景公之三年晉司寇屠岸賈將作亂誅靈公之賊
趙盾趙盾已死矣欲誅其子趙朔韓厥止賈賈不聼厥
告趙朔令亡朔曰子必能不絶趙祀死不恨矣韓厥許
之及賈誅趙氏厥稱疾不出程嬰公孫杵臼之藏趙孤
趙武也厥知之景公十一年厥與郤克將兵八百乘伐
齊敗齊頃公于鞍(音安貽地志云故鞍城名俗名/馬鞍城在濟州平隂縣十里)獲逢
丑父于是晉作六卿而韓厥在一卿之位號為獻子晉
景公十七年病卜大業之不遂者為祟韓厥稱趙成季
之功今後無祀以感景公景公問曰尚有世乎厥于是
言趙武而復與故趙氏田邑續趙氏祀晉悼公之十年
韓獻子老獻子卒子宣子代宣子徙居州(括地志云懷/州武徳縣本)
(周司冠蘇忿/生之州邑也)晉平公十四年呉季札使晉曰晉國之政
卒歸于韓魏趙矣晉頃公十二年韓宣子與趙魏共分
祁氏羊舌氏十縣晉定公十五年宣子與趙簡子侵伐
范中行氏宣子卒子貞子代立貞子徙居平陽(平陽晉/州城是)
貞子卒子簡子代簡子卒子莊子代莊子卒子康子代
康子與趙襄子魏桓子共敗知伯分其地地益大大于
諸侯康子卒子武子代武子二年伐鄭殺其君幽公十
六年武子卒子景侯立景侯䖍元年伐鄭取雍丘二年
鄭敗我負黍六年與趙魏俱得列為諸侯九年鄭圍我
陽翟景侯卒子列侯取立列侯三年聶政殺韓相俠累
九年秦伐我宜陽取六邑十三年列侯卒子文侯立是
歳魏文侯卒文侯二年伐鄭取陽城伐宋到彭城執宋
君七年伐齊至桑丘鄭反晉九年伐齊至靈丘(靈丘蔚/州縣也)
(此時屬/燕也)十年文侯卒子哀侯立哀侯元年與趙魏分晉
國二年滅鄭因徙都鄭六年韓嚴弑其君哀侯而子懿
侯立懿侯二年魏敗我馬陵(在魏州元城/縣東南一里)五年與魏恵
王㑹宅陽(在鄭/州也)九年魏敗我澮(澮古外反在陵/州澮水之上也)十二年
懿侯卒子昭侯立昭侯元年秦敗我西山二年宋取我
黄池魏取朱六年伐東周(河南/鞏縣)取陵觀邢丘八年申不
害相韓脩術行道國内以治諸侯不來侵伐十年韓姬
弑其君悼公十一年昭侯如秦二十二年申不害死二
十四年秦來拔我宜陽二十五年旱作髙門屈宜臼曰
昭侯不出此門何也不時吾所謂時者非時日也人固
有利不利時昭侯嘗利矣不作髙門往年秦拔宜陽今
年旱昭侯不以此時䘏民之急而顧益奢此謂時絀舉
嬴二十六年髙門成昭侯卒果不出此門子宣惠王立
宣惠王五年張儀相秦八年魏敗我將韓舉十一年君
號為王與趙㑹區鼠十四年秦伐敗我鄢(今許州鄢陵/縣西北十五)
(里有鄢陵/故城是也)十六年秦敗我脩魚虜得韓將䱸申差于濁
澤(按濁澤者葢誤當作觀澤年表云秦惠文王更元八/年與韓戰斬首八萬韓宣惠王十六年秦敗我脩魚)
(得將軍申差魏哀王二年齊敗我觀澤趙武靈王九年/與韓魏撃秦齊昏王七年敗魏世家云濁澤定誤矣徐)
(廣又云濁澤在長社不曉錯誤之甚括/地志云觀澤在魏州頓丘縣東十八里)韓氏急公仲謂
韓王曰與國非可恃也今秦之欲伐楚久矣王不如因
張儀為和于秦賂以一名都具甲與之南伐楚此以一
易二之計也韓王曰善乃警公仲之行將西購于秦楚
王聞之大怒召陳軫告之陳軫曰秦之欲伐楚久矣今
又得韓之名都一而具甲秦韓并兵而伐楚此秦所禱
祀而求也今已得之矣楚國必伐矣王聽臣為之警四
境之内起師言救韓命戰車滿道路發信臣多其車重
其幣使信王之救已也縱韓不能聽我韓必徳王也必
不為鴈行以來是秦韓不和也兵雖至楚不大病也為
能聽我絶和于秦秦必大怒以厚怨韓韓之南交楚必
輕秦輕秦其應秦必不敬是因秦韓之兵而免楚國之
患也楚王曰善乃警四境之内興師言救韓命戰車滿
道路發信臣多其車重其幣謂韓王曰不榖國雖小已
悉發之矣願大國遂肆志于秦不榖將以楚徇韓韓王
聞之大説乃止公仲之行公仲曰不可夫以實伐我者
秦也以虚名救我者楚也王恃楚之虚名而輕絶彊秦
之敵王必為天下大笑且楚韓非兄弟之國也又非素
約而謀伐秦也已有伐形因發兵言救韓此必陳軫之
謀也且王已使人報于秦矣今不行是欺秦也夫輕欺
彊秦而信楚之謀臣恐王必悔之韓王不聼遂絶于秦
秦因大怒益甲伐韓大戰楚救不至韓十九年大破我
岸門(括地志云岸門在許州長社縣/西北十八里今名西武亭矣)太子倉質于秦以
和二十一年與秦共攻楚敗楚將屈丐斬首八萬于丹
陽(左𫝊例云楚居丹陽/今枝江縣故城是也)是歲宣恵王卒太子倉立是為
襄王襄王四年與秦武王㑹臨晉其秋秦使甘茂攻我
宜陽五年秦拔我宜陽(括地志云故韓城一名宜陽城/在洛州福昌縣東十四里韓宜)
(陽城/也)斬首六萬秦武王卒六年秦復與我武遂九年秦
復取我武遂十年太子嬰朝秦而歸十一年秦伐我取
穰(穰人羊反鄧州縣也郭仲産南雍州記云楚之别邑/秦初侵楚封公子悝為穰侯後屬韓秦昭王取之也)
與秦伐楚敗楚將唐昧十二年太子嬰死公子咎公子
蟣虱爭為太子時蟣虱質于楚蘇代謂韓咎曰蟣虱亡
在楚楚王欲内之甚今楚兵十餘萬在方城之外(括地/志云)
(方城山在許州葉縣西南十八里左傳云楚大夫屈完/對齊侯曰楚國方城以為城杜注云方城山在南陽葉)
(縣/南)公何不令楚王築萬室之都雍氏之旁(括地志云故/雍氏城在洛)
(州陽翟縣二十五里故老/云黄帝臣雍父作杵臼也)韓必起兵以救之公必將矣
公因以韓楚之兵奉蟣虱而内之其聽公必矣必以楚
韓封公也韓咎從其計楚圍雍氏韓求救于秦秦未為
發使公孫昧入韓公仲曰子以秦為且救韓乎對曰秦
王言之曰請道南鄭藍田(南鄭梁州縣藍田雍州縣秦/王言或出雍州西南至鄭或)
(出雍州東南厯藍田出嶢関俱繞楚北境以待/韓使而東救雍氏如此遲緩近不合于楚矣)出兵于
楚以待公殆不合矣公仲曰子以為果乎對曰秦王必
祖張儀之故智楚威王攻梁也張儀謂秦王曰與楚攻
魏魏折而入于楚韓固其與國也是孤秦也不如出兵
以到之魏楚大戰秦取西河之外以歸今其狀陽言與
韓其實隂善楚公待秦而到必輕與楚戰楚隂得秦之
不用也必易與公相支也公戰而勝楚遂與公乗楚施
三川而歸(施猶設也三川各天子都也言韓戰勝楚則/秦與韓駕御于楚即于天子之都張設救韓)
(之功行霸王之迹加威/諸侯乃歸咸陽是也)公戰不勝楚楚塞三川守之(楚/乃)
(塞南河四闗守之/韓不能救三川)公不能救也竊為公患之司馬庚三
反子郢甘茂與昭魚遇于商於其言收璽實類有約也
公仲恐曰然則奈何曰公必先韓而後秦先身而後張
儀(先以身有韓之計而後知張儀為秦/到魏之計不如急以國合于齊楚)公不如亟以國
合于齊楚齊楚必委國于公公之所惡者張儀也(惡鳥/故反)
(公孫昧言公仲所惡者張儀到魏之計雖/以國合于齊楚其實猶不輕欺無秦也)其實猶不無
秦也于是楚解雍氏圍(自此已上十二年並是楚後圍雍/氏赧王之十五年一段事也前注)
(徐廣云楚圍雍氏之下是楚前圍雍氏赧王三年事徐/説非也徐見下文云先身而後張儀及公之所惡者張)
(儀也言張儀尚存楚又兩度圍雍氏故生此前後之見/甚誤也然是公孫昧却述張儀時事說韓相公仲耳)
蘇代又謂秦太后弟芊戎曰公叔伯嬰恐秦楚之内蟣
虱也公何不為韓求質于楚(為于偽反後同質子蟣虱/蘇代令芊戎為韓求蟣虱)
(入於韓楚不聴公叔嬰知秦楚不以蟣虱為事必以/韓合于秦楚王聴入質子於韓當云楚王不聼入質)
(子於韓承前脱不字耳次下云知/秦楚不以蟣虱為事重明脱不字)楚王聴入質子于韓
則公叔伯嬰知秦楚之不以蟣虱為事必以韓合于秦
楚秦楚挾韓以窘魏魏氏不敢合于齊是齊孤也公又
為秦求質子于楚楚不聽怨結于韓韓挾齊魏以圍楚
楚必重公(言韓合齊魏以圍楚楚必/尊重芊戎以求秦救矣)公挾秦楚之重以
積徳于韓公叔伯嬰必以國待公于是蟣虱竟不得歸
韓(自此已前蘇代數計皆不/成故韓竟立咎為太子也)　韓立咎為太子齊魏王
來(蘇代為韓立計/故得齊魏王來)十四年與齊魏王共撃秦至凾谷而
軍焉十六年秦與我河外及武遂襄王卒太子咎立是
為釐王釐王三年使公孫喜率周魏攻秦秦敗我二十
萬虜喜伊闕五年秦抜我宛(宛於元反宛鄧州/縣也時屬韓也)六年與
秦武遂地二百里(此武遂及上武/遂皆宜陽近地)十年秦敗我師於夏
山十二年與秦昭王㑹西周而佐秦攻齊齊敗湣王出
亡十四年與秦㑹兩周間二十一年使暴䳒(音捐韓/將姓名)救
魏為秦所敗䳒走開封二十三年趙魏攻我華陽(司馬/彪云)
(華陽山名在宻縣鄭/州管城縣南四十里)韓告急于秦秦不救韓相國謂陳
筮曰事急願公雖病為一宿之行陳筮見穰侯穰侯曰
事急乎故使公來陳筮曰未急也穣侯怒曰是可以為
公之主使乎夫冠葢相望告敝邑甚急公來言未急何
也陳筮曰彼韓急則將變而佗從以未急故復來耳穰
侯曰公無見王請今發兵救韓八日而至敗趙魏于華
陽之下是歳釐王卒子桓惠王立桓惠王元年伐燕九
年秦拔我陘城汾旁(陘音刑秦抜陘城于汾水之旁陘/故城在綘曲沃縣西北二十里汾)
(水之/旁也)十年秦撃我于太行(太行山在懷州沔内/縣北二十五里也)我上黨
郡守以上黨郡降趙十四年秦拔趙上黨(韓上黨也從/太行西北澤)
(路等州/是也)殺馬服子卒四十餘萬于長平十七年秦拔我
陽城負黍(古今地名云負黍在洛/州陽城西三十七里也)二十二年秦昭王卒
二十四年秦拔我城臯滎陽二十六年秦悉拔我上黨
二十九年秦㧞我十三城三十四年桓惠王卒子王安
立王安五年秦攻韓韓急使韓非使秦秦留非因殺之
九年秦虜王安盡入其地為潁川郡韓遂亡(亡在秦始/皇帝十七)
(年/)
太史公曰韓厥之感晉景公紹趙孤之子武以成程嬰
公孫杵臼之義此天下之隂徳也韓氏之功于晉未覩
其大者也然與趙魏終為諸侯十餘世宜乎哉
　
　
　
　
　
　
　
　
　
　
　
　
　
　
　史記正義卷四十五
