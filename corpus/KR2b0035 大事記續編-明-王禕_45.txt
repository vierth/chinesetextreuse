
　大事記續編卷四十四　　　　　明　王禕　撰
(陳高祖武皇帝陳霸先永定元年/周孝明皇帝宇文毓元年)　(後梁中宗皇帝大定三年/齊文宣皇帝天保八年)
春正月辛丑魏周公覺自稱天王廢其主為宋公柱國
宇文䕶為大司馬(以吕祖謙/標目修)二月庚午梁蕭勃及前郢
州刺史歐陽頠反遣將軍周文育討之(以吕祖謙/標目修)丁亥
周宇文䕶殺大冢宰趙貴免太保獨孤信(以吕祖謙/標目修)癸
巳梁周文育擒歐陽頠蕭勃尋伏誅(以吕祖謙/標目修)周宇文䕶
弑宋公諡曰恭皇帝(以吕祖謙/標目修)三月甲辰梁以司空王
琳為湘郢二州刺史(以吕祖謙/標目修)己酉周宇文䕶殺柱國
獨孤信(以周/紀修)夏四月己卯梁鑄四柱錢丙申禁細錢(以/本)
(紀/修)
　解題曰洪遵泉志四柱錢面文上下有四柱左右有
　五銖二字
齊斛律金為右丞相尚書令常山王演為司空録尚書
事長廣王湛為尚書令(以通/鑑修)梁以歐陽頠為衡州刺史
平嶺南(以吕祖謙/標目修)五月梁王琳將攻陳霸先六月戊寅
遣開府侯安都及周文育討之(以吕祖謙/標目修)秋八月丁卯
周歸故梁主繹之柩於王琳(以通/鑑修)甲午梁陳霸先自為
太傅加黄鉞殊禮九月辛丑自為相國封陳公備九錫
(以本紀及吕/祖謙標目修)周宇文䕶廢其主覺為洛陽公迎立岐州
刺史寜都公毓甲子即天王位殺柱國大將軍李逺(以/吕)
(祖謙標/目修)
　解題曰按周史列傳晉公䕶廢愍帝召羣臣議之户
　部中大夫薛端頗有同異䕶不悦出為蔡州刺史餘
　見通鑑
冬十月戊辰陳公霸先自進王爵己亥即皇帝位改元
廢梁主為江陰王(以吕祖謙/標目修)
　解題曰詔曰禮陳杞宋詩詠二客弗臣之重厯代所
　敦其奉梁主為江陰王餘見通鑑(吕祖謙曰振鷺之/詩曰振鷺于飛于)
　(彼西雝我客戾止亦有斯容味其辭意其是二王之/後來儀止可觀初不見有可疑可疾者又曰在彼無)
　(惡在此無斁庶幾夙夜以永終譽蓋聖人動皆天理/奉行天討是以無惡無斁庶幾終譽念念不忘後世)
　(如魏晉南北朝疑忌前代之子孫視之若蛇虺虎狼/然必欲戕殺剪截俾無遺育此皆小見淺慮汨以私)
　(慾而不能動/之以天故耳)
周弑畧陽公(以通/鑑修)陳以給事黃門侍郎蔡景厯為秘書
監兼中書通事舍人政事皆由中書省置二十一局以
當尚書諸曹(以吕祖謙/標目修)
　解題曰通典魏晉重中書之官居喉舌之任則尚書
　之職稍以疎逺至梁陳舉國機要悉在中書獻納之
　任又歸門下尚書但聽命受事而已事見通鑑
庚辰陳主設無遮大㑹親膜拜(以通/鑑修)
　解題曰膜拜出穆天子傳如今之禮拜一曰胡禮拜
　也
辛巳陳主追尊考妣為帝后立夫人章氏為皇后(以本/紀修)
梁王琳大敗侯安都周文育擒之琳屯郢城遣將據江
州(以吕祖謙/標目修)是歲齊於長城内築重城(以齊/紀修)
(陳高祖武皇帝永定二年/周孝明皇帝二年)　(後梁中宗皇帝大定四年/齊文宣皇帝天保九年)
春正月梁王琳屯白水浦乞師於齊(以通/鑑修)
　解題曰今江州東有白水港
陳以歐陽頠都督交廣等州軍事廣州刺史(以吕祖謙/標目修)
周宇文䕶自為太師(以周/紀修)二月齊北豫州刺史司馬消
難奔周(以通/鑑修)齊納梁永嘉王莊於王琳琳奉莊即梁帝
位改元天啓(以吕祖謙/標目修)
　解題曰齊之納蕭莊也猶淵明之故也僧辯死而淵
　明卒王琳敗而莊逃矣事見通鑑宋庠紀年通譜天
　啓本元法僧年號
夏四月乙丑陳弑江陰王追諡曰敬皇帝(以吕祖謙/標目修)五
月辛丑齊長廣王湛録尚書事甲辰以前左僕射楊愔
為尚書令(以齊/紀修)六月乙丑齊主北巡立大都督府與尚
書省分治衆務(以吕祖謙/標目修)秋八月侯安都周文育復歸
于陳(以通/鑑修)梁王琳還湘州(以通/鑑修)冬十一月齊減禄廩(以/吕)
(祖謙標/目修)十二月齊殺永安王浚上黨王渙(以齊/紀修)後梁取
長沙武陵南平郡(以吕祖謙/標目修)
　解題曰按隋地理志澧陽郡孱陵縣舊置南平郡
(陳高祖武皇帝永定三年/周孝明皇帝武成元年)　(後梁中宗皇帝大定五年/齊文宣皇帝天保十年)
春正月己酉周宇文䕶歸政(以周/紀修)周改都督軍事為總
管(以吕祖謙/標目修)
　解題曰通典有大都督都督隋並以為散官煬帝改
　大都督為校尉帥都督為旅帥都督為隊正則都督
　之名微矣
夏閏四月戊子周更定新厯(以周紀/通鑑修)齊殺右僕射高德
政(以吕祖謙/標目修)五月丙辰朔日有食之(以陳紀及通/鑑目録修)齊主
殺元氏七百餘人(以北齊/紀修)陳豫章内史熊曇朗殺周文
育于軍(以本/紀修)六月丙午陳主殂召臨川王蒨於南皖甲
寅即皇帝位秋七月丙辰尊皇后為皇太后辛酉以司
空侯瑱為太尉侯安都為司空(以陳/紀修)
　解題曰胡寅曰陳高祖雖享國日淺其過舉亦少所
　可恨者無宰相也自古聖人為天下亦必求賢為輔
　相以助己宰相又廣求人材布之内外然後治道可
　立豈可役其耳目運其心思以當萬幾之衆獨委共
　事五六武夫而能開物成務者哉豈世衰道微無名
　世之士可為時用耶抑高祖不知古今不能求而致
　之也
八月周稱皇帝改元(以吕祖謙/標目修)九月辛酉陳立子伯宗
為太子乙亥立妃沈氏為皇后(以陳紀吕祖/謙標目修)冬十月甲
午齊主殂于晉陽太子殷即皇帝位(以吕祖謙/標目修)
　解題曰王通曰甚矣齊文宣之虐也姚義曰何以克
　終子曰有陽遵彦者實掌國命視民如傷奚為不終
梁王琳屯濡須口齊師援之十一月陳遣侯瑱侯安都
禦之(以陳/紀修)齊以斛律金為左丞相常山王演為太傅長
廣王湛為太尉(以通/鑑修)
(陳世祖文皇帝陳蒨天嘉元年/周孝明皇帝武成二年)　(後梁中宗皇帝大定六年建元年/齊肅宗孝昭皇帝高演皇)
春正月癸丑朔陳改元(以陳/紀修)齊改元乾明(以齊/紀修)二月丙
申陳侯瑱敗梁王琳于梁山敗齊兵于博望琳及其主
皆奔齊(以吕祖謙標/目及本紀修)
　解題曰博望在太平當塗縣顧野王輿地志云博望
　梁山東西隔江相對如門
己亥齊常山王演為太師録尚書事長廣王湛為大司
馬并省録尚書事(以齊/紀修)乙巳陳以侯瑱都督湘巴等州
軍事鎮湓城(本/紀)齊常山王演殺楊愔等以中書令趙彦
深總機務戊申演自為大丞相都督中外諸軍録尚書
事長廣王湛為太傅京畿大都督(以齊/紀修)周襲梁郢州弗
克三月郢州降陳(以通鑑/陳紀修)陳江州刺史周迪攻熊曇朗
殺之(以吕祖謙/標目修)陳高祖世子昌自周來歸丙子殺之江
中(以吕祖謙/標目修)陳聘周(以通/鑑修)夏四月辛丑周宇文䕶弑其
主壬寅魯公邕即皇帝位(以周/紀修)六月壬辰陳葬梁元帝
于江寧(以本/紀修)八月壬午齊常山王演廢其主為濟南王
自即皇帝位於晉陽改元戊子以長廣王湛為右丞相
(以齊/紀修)九月周將賀若敦獨孤盛攻陳冬十月侯瑱襲敗
盛於楊葉州(以本/紀修)
　解題曰曹大宗郡國志楊葉州在岳州巴陵縣今在
　潭州湘陰縣
十一月辛亥齊主立妃元氏為皇后子百年為太子(以/齊)
(紀/修)十二月己亥陳取周巴陵獨孤盛遁(以吕祖謙/標目修)齊屯
田(以吕祖謙/標目修)
(陳世祖文皇帝天嘉二年定元年/周高祖武皇帝宇文邕保)　(後梁中宗皇帝大定七年元年/齊世祖武成帝高湛大寜)
春正月戊申周改元大冢宰宇文䕶自為都督中外軍
事(以周/紀修)
　解題曰紀年通譜保定其取詩天保定爾之義乎
辛未陳取周湘州(以陳紀/通鑑修)賀若敦遁陳取周武陵天門
南平義陽等郡(以通/鑑修)
　解題曰按隋志澧陽郡安鄉縣舊義陽郡
二月周以小司徒韋孝寛為勳州刺史守玉璧(以吕祖/謙標目)
(修/)
　解題曰按通典河南自洛陽之東之北河東自平陽
　之界屬齊全盛戰爭之際則玉璧邵郡齊子嶺(魏地/理志)
　(邵郡屬東雍州領縣四萇平有王屋山王屋縣注古/召公之邑東二十里齊子嶺周齊交境處通典邵郡)
　(今絳州/恒縣)通洛防(故函關城在/新安縣東)黃櫨三城(洛州永寧縣/西北通典後)
　(周黃櫨同軌永/昌三城以備齊)宜陽郡陜州土剗(長水郡西北/二十五里)三荆
　三鵶鎮(汝州魯山縣西南平高城通典鄧州向城縣/北百重山即第一又北分嶺山北即第二第)
　(三入魯/山縣界)置兵以備東軍
三月丙寅周改八丁兵為十二丁兵(以周/紀修)
　解題曰薛季宣曰劉曜河上之役戎卒二十八萬五
　千自以為畏威而來居三之二其調民可見石虎五
　丁取三四丁取二凡士五人車一乗牛一頭米各十
　五斛絹十匹又括民馬四萬餘匹百姓窮窘鬻妻子
　以供軍須蓋合鄴中兵常五十餘萬州郡造甲者稱
　是船夫十有七萬不與焉慕容氏精覈隱漏户畱一
　丁欲滿一百五十萬雖以劉貴極諫復用三五後燕
　畧有齊岱步兵七十餘萬車一萬七千乗鐵騎五萬
　三千大抵諸胡之兵空國而作敗亡之禍特不相逺
　王猛用秦而十丁一兵之制猶見於身後宇文泰造
　周其子猶能改八丁兵為十二丁兵民庶幾其有瘳
　乎
夏四月丙子朔日有食之(以周/紀修)六月乙酉周聘陳(以周/紀修)秋
七月周更鑄當五錢與五銖並行(以周/紀修)九月齊弑濟南
王(以朱熹/綱目修)冬十月甲戌朔日有食之(以周/紀修)十一月甲辰齊
主殂長廣王湛至自鄴癸丑即皇帝位改元(以吕祖謙/標目修)
周聘陳陳報之(以通/鑑修)齊主廢太子百年為樂陵王(以齊/紀修)
十二月陳賦鹽榷酤(以吕祖謙/標目修)
　解題曰葉適曰梁陳之間窮匱極矣至此方斂及鹽
　酒是公家尚有遺利未取不如後世雖無事之時已
　竭而無繼也事見通鑑
陳遣侯安都討縉州刺史畱異于東陽(以本/紀修)
　解題曰縉州今處州之縉雲縣
(陳世祖文皇帝天嘉三年/周武皇帝保定二年)　(後梁世宗皇帝蕭巋天保元年/齊武成帝河清元年)
春二月乙亥齊主至鄴丙戌立妃胡氏為皇后子緯為
太子丁未以領軍大將軍平秦王歸彦為太宰冀州刺
史(以齊/紀修)
　解題曰按長厯齊置閏於徃年十二月故正月辛未
　朔周置閏於今年正月陳置閏於今年二月故二月
　辛未朔乙亥本齊正月若因其本紀舊文則厯法龎
　雜姑從陳正改作二月
閏二月齊以參軍和士開為侍中(以吕祖謙標/目及列傳修)
　解題曰士開説世祖云自古帝王盡為灰燼堯舜桀
　紂竟復何異陛下宜及少壯恣意作樂縱橫行之即
　是一日快活敵十年國事分付大臣何慮不辦無為
　自勤苦也世祖大悦餘見通鑑
　葉適曰李斯趙高用此詐二世與士開智愚有異其
　詞意皆不約而同也
齊始聘陳(以通/鑑修)甲子陳改鑄五銖錢(以陳/紀修)後梁主殂太
子巋即位改元(以吕祖謙/標目修)三月丙子陳安成王頊自周
來歸(以本紀/通鑑修)陳詔周迪鎮湓城不至丁丑遣將討之(以/本)
(紀/修)陳畱異敗奔閩州刺史陳寶應(以吕祖謙/標目修)夏四月辛
丑齊皇太后殂(以通/鑑修)齊改元(以齊/紀修)秋七月齊冀州刺史
平秦王歸彦反伏誅(以吕祖謙/標目修)陳聘齊(以通/鑑修)九月戊辰
朔日有食之(以周/紀修)冬十月戊戌陳詔減省用度(以通/鑑修)
(陳世祖文皇帝天嘉四年/周武皇帝保定三年)　(後梁世宗皇帝天保二年/齊武成帝河清二年)
春正月甲申陳周迪衆潰奔陳寶應(以吕祖謙/標目修)二月庚
子周頒大律(以周/紀修)
　解題曰朱黼曰周齊繼魏之後以暴虐為常今年周
　頒律曰杖鞕徒流殺凡五則自輕而之重明年齊頒
　律曰死流徒鞭杖亦五則自重而之輕度其討論固
　未嘗不稽之書禮也朴作敎刑庠序之用也鞭作官
　刑施之胥吏也五刑有服五服三就五流有宅五宅
　三居其重輕逺近之差如此周條狼所掌有屋殺轘
　鞭墨屋刑者或以為三夫之誅鄭𤣥曰此罄于甸人
　之事是矣車轘之説以為車裂秦用之梟首秦法漢
　用孰謂周人忍開其端哉師旅之誓詳于魯費御右
　之不供命嚴于夏甘今誓車右以殺誓御以車轘何
　也刑不上大夫太史掌邦之典册而竟殺之至小史
　則墨高下隆殺俱不可考是豈周公成王之法哉今
　周齊死刑有罄有轘有梟蓋取諸此是殆未深考古
　之過也事見通鑑
三月乙丑朔日有食之(以周/紀修)齊築軹關城(以齊/紀修)夏四月
周主養老於太學(以周/紀修)六月陳殺司空侯安都(以吕祖/謙標目)
(修/)秋七月周主如原州(以後周/紀修)九月壬戌陳歐陽頠卒
以其子紇為廣州刺史(以吕祖謙/標目修)周主自原州如同州
(以後周/紀修)周迪入東興嶺陳討之(以本/紀修)
　解題曰東興嶺在建昌新城縣北三十里舊撫州東
　興縣
戊子周及突厥伐齊齊主禦之(以吕祖謙/標目修)冬十一月辛
酉周迪敗走十二月討陳寶應(本/紀)十二月周主還長安
(通/鑑)
(陳世祖文皇帝天嘉五年/周武皇帝保定四年)　(後梁世宗皇帝天保三年/齊武成帝河清三年)
春正月庚申朔齊并州刺史段韶大敗周師于晉陽突
厥遁(以吕祖謙/標目修)二月庚寅朔日有食之(以周/紀修)三月辛酉
齊頒律令(以本/紀修)齊制租調立義租(以通/鑑修)
　解題曰按通典令男子率以十八受田輸租調二十
　充兵六十免力役六十六退田免租調一夫受露田
　八十畆婦人四十畆奴婢依良人丁牛一頭受田六
　十畆限止四牛餘見通鑑(朱黼曰魏均田七十年矣/至是復修其法魏制男子)
　(十五以上受露田四十畆婦人二十畆齊則十八受/田男八十畆婦人四十畆魏則奴婢依良人丁牛一)
　(頭受田三十畆齊則受六十畆唐合而酌裁之下中/之民受田一頃以十之八為口分二分為世業篤疾)
　(減十之六寡妻妾減七夫周之百畆今四十一畆也/以家五口歲耕而食之不見其不足今魏一夫一婦)
　(則半倍唐一倍有半齊二倍之多牛者受田自倍奴/婢餘丁無曾止法不幾於過多哉魏承劉石符姚喪)
　(亂之後土田無主悉為公田除兼并大族外貧民往/往無田可耕故文帝均田創法不易兩魏相攻齊周)
　(互簒孑遺黎民非復太和之舊矣故/齊人立法從便使耕非平世制也)
庚辰周百官初執笏(以周/紀修)夏六月齊殺樂陵王百年(以/吕)
(祖謙標/目修)秋八月丁亥朔日有食之(以周/紀修)九月丁巳周封
隴西公李昞為唐公(以朱熹/綱目修)
　解題曰唐之業基於此
突厥冦齊冬十月周宇文䕶分三道伐齊(以吕祖謙/標目修)十
一月陳克晉安陳寶應畱異伏誅(以吕祖謙/標目修)甲午周圍
洛陽甲辰齊敗周師于軹關周圍懸瓠十二月取豫永
二州齊主自晉陽赴洛陽壬戌齊太師段韶及并州刺
史蘭陵王長恭等大敗周師于邙山周師遁己巳以韶
為太宰長恭為尚書令司徒斛律光為太尉(以齊紀吕/祖謙標目)
(修/)
　解題曰按隋書地理志汝南郡城隍縣齊曰永州
(陳世祖文皇帝天嘉六年/周武皇帝保定五年)　(後梁世宗皇帝天保四年/齊後主高緯天統元年)
夏四月甲寅陳以安成王頊為司空(以吕祖謙/標目修)辛酉彗
星見丙子齊太子緯即皇帝位於晉陽改元立妃斛律
氏為皇后尊齊主為太上皇帝以散騎常侍祖珽為祕
書監(以吕祖謙/標目修)五月突厥聘齊(以吕祖謙/標目修)六月庚申彗
星出(以周紀/齊紀修)秋七月辛巳朔日有食之(以周紀/陳紀修)陳周迪
伏誅(以吕祖謙/標目修)冬十月周宇文䕶殺中州刺史賀若敦
(以通/鑑修)
　解題曰隋書地理志河南郡新安縣後周置中州即
　通洛防
(陳世祖文皇帝天康元年/周武皇帝天和元年)　(後梁世宗皇帝天保五年/齊後主天統二年)
春正月己卯日有食之(以周/紀修)癸未周改元(以周/紀修)二月丙
子陳改元(以本/紀修)夏四月癸酉陳主殂太子伯宗即皇帝
位尚書令揚州刺史安成王頊中書舍人劉師知尚書
僕射到仲舉受遺輔政五月庚寅頊自為司徒録尚書
都督中外軍事(以通鑑及吕/祖謙標目修)秋七月丁酉陳主立妃王
氏為皇后(以本/紀修)是歲齊始用士人為縣令(以吕祖謙/標目修)
(陳臨海王陳伯宗光大元年/周武皇帝天和二年)　(後梁世宗皇帝天保六年/齊後主天統三年)
春正月癸酉朔日有食之(以周/紀修)乙亥陳改元(以陳/紀修)二月
陳劉師知到仲舉等謀出安成王頊不克見殺(以吕祖/謙標目)
(修/)夏四月陳湘州刺史華皎叛附于周五月癸巳以丹
陽尹吳明徹為湘州刺史與征南大將軍淳于亮等討
之(以本/紀修)六月周主尊母叱奴氏為皇太后(以通/鑑修)辛巳齊
咸陽武王斛律金卒(以吕祖謙/標目修)秋七月戊申陳立子至
澤為皇太子(以本/紀修)九月周梁㑹華皎侵陳吳明徹大破
之于沌口皎奔梁陳别將取周軍于巴陵克周沔州(以/吕)
(祖謙標/目修)
　解題曰沌口漢陽府漢陽縣界出江陵之建寧鎮皆
　沌也
冬十一月戊戌朔日有食之(以周/紀修)是時齊徙祖珽于光
州(以通/鑑修)
　解題曰隋書地理志東鄴郡舊置光州
(陳臨海王光大二年/周武皇帝天和三年)　(後梁世宗皇帝天保七年/齊後主天統四年)春正
月己亥陳安成王頊自為太傅領司徒加殊禮(以本/紀修)三
月周納突厥女阿史那氏為后(以通/鑑修)戊午周燕文公于
謹卒(以周紀/通鑑修)陳吳明徹攻梁江陵尋退(以吕祖謙/標目修)夏五
月癸卯齊中書監和士開為右僕射(以通/鑑修)六月丁卯彗
星見(以本/紀修)秋七月壬寅周隋公楊忠卒子堅襲爵(以通/鑑修)
　解題曰隋之業基於此
八月齊周通和(以吕祖謙/標目修)冬十一月壬辰朔日有食之
(以周/紀修)甲寅陳安成王頊廢其主為臨海王尋殺始興王
伯茂(以吕祖謙/標目修)十二月辛未齊上皇殂齊主自晉陽還
鄴丙子尊太上皇后為太后(以齊/紀修)
(陳高宗皇帝陳頊大建元年/周武皇帝天和四年)　(後梁世宗皇帝天保八年/齊後主天統五年)
春正月甲午陳安成王頊即皇帝位改元立妃柳氏為
皇后世子叔寶為太子(以紀/傳修)二月齊太尉趙郡王叡謀
出和士開不克見殺士開為侍中左僕射(以吕祖謙/標目修)夏
齊以祖珽為海州刺史(以通/鑑修)秋九月陳歐陽紇反冬十
月辛未遣車騎將軍章昭達討之(以本/紀修)十二月周齊王
憲圍齊宜陽(以周紀/通鑑修)周陳復通好(以吕祖謙/標目修)
(陳高宗宣皇帝大建二年/周武皇帝天和五年)　(後梁世宗皇帝天保九年/齊後主武平元年)
春正月乙酉朔齊改元(以北齊/紀修)齊太傅斛律光屢破周
軍二月己巳以為右丞相并州刺史(以通/鑑修)陳歐陽紇伏
誅陽春太守馮僕母洗氏以功封石龍太夫人(以吕祖/謙標目)
(及朱熹/綱目修)三月丙午陳太后殂(以本/紀修)夏四月乙卯陳弑臨
海王(以陳/紀修)
　解題曰通鑑不書闕也
秋七月甲寅齊中領軍和士開為尚書令淮陽王(以通/鑑修)
陳司空章昭達攻梁江陵周救之乃還(以通/鑑修)九月齊立
子恒為太子(以通/鑑修)冬十月辛巳朔日有食之(以周/紀修)十二
月周平越巂(以吕祖謙/標目修)齊築汾北城周大司馬齊公憲
還救之(以周/紀修)
(陳高宗宣皇帝大建三年/周武皇帝天和六年)　(後梁中宗皇帝天保十年/齊後主武平二年)
春二月壬寅齊録尚書事蘭陵王長恭為太尉趙彦深
為司空和士開録尚書事(以北齊/紀修)夏四月戊寅朔日有
食之(以周/紀修)庚子周取齊宜陽等九城斛律光赴之(以周/紀修)
六月齊取周汾州(以齊/紀修)秋七月庚午齊太保琅邪王儼
殺和士開九月齊出趙彦深為兖州刺史以祖珽為侍
中儼見殺(以吕祖謙/標目修)冬十月齊主幽其太后胡氏(以吕/祖謙)
(標目/修)十一月癸酉齊斛律光為左丞相(以通/鑑修)
(陳高宗宣皇帝大建四年/周武皇帝建德元年)　(後梁中宗皇帝天保十一年/齊後主武平三年)
春正月齊并省尚書令領軍大將軍高阿那肱侍中領
軍韓長鸞女侍中陸令萱及子穆提婆用事二月己卯
祖珽為左僕射(以通鑑/齊紀修)
　解題曰李百藥曰甚哉齊末之嬖幸也蓋書契以降
　未之有焉心利錐刀居台鼎之任智昏菽麥當機衡
　之重刑殘閹宦蒼頭盧兒西域醜胡龜兹雜伎封王
　者接武開府者比肩非直獨守弄臣且復多干朝政
　賜予之費帑藏以虚杼軸之資剥掠將盡縱鼎龜之
　祚卜世靈長屬此淫昏無不亡之理齊運短促固其
　宜哉事見通鑑
三月癸卯朔日有食之(以周/紀修)丙辰周宇文䕶及其子弟
黨與皆伏誅丁巳改元(以周/紀修)夏四月庚寅周追尊略陽
公為孝閔皇帝(以通/鑑修)癸巳周立子贇為太子(以吕祖謙/標目修)
六月齊殺丞相咸陽王斛律光併其子弟(以齊紀及吕/祖謙標目修)
　解題曰按韓鳳傳(即韓/長鸞)祖珽曾與鳳於後主前論事
　珽語鳳云彊弓長矟容相推謝軍國謀算何由得爭
　鳳云各出意見豈在文武優劣後主將誅斛律光(本/文)
　(作明/月)鳳固執不從珽有讒言既誅光數日後主不與
　語餘見通鑑
秋八月庚午齊廢其后斛律氏以蘭陵王長恭為大司
徒戊子立昭儀胡氏為后(以齊/紀修)九月庚子朔日有食之
(以周/紀修)冬十月甲午齊立昭儀穆氏為右后(以齊/紀修)十一月
周集東西諸軍而賜之(以吕祖謙/標目修)閏十二月辛丑齊廢
其后胡氏(以齊/紀修)是歲突厥木杆可汗死弟佗鉢可汗立
復分立東西二可汗(以吕祖謙/標目修)
(陳高宗宣皇帝大建五年/周武皇帝建德二年)　(後梁中宗皇帝天保十二年/齊後主武平四年)
春正月戊寅齊高阿那肱録尚書事(以朱熹/綱目修)二月乙巳
齊立右后穆氏為皇后(以吕祖謙/標目修)丙午齊祖珽奏置文
林館(以吕祖謙/標目修)三月壬午陳遣將軍吳明徹都督諸軍
伐齊(以本/紀修)夏四月戊申齊蘭陵王長恭為太保開府宜
陽王趙彦深為司空(以通/鑑修)辛酉陳吳明徹大破齊師于
吕梁齊使侍中巴陵郡王王琳赴壽陽五月陳取齊廬
江厯陽合肥(以本/紀修)齊陸令萱等出祖珽為北徐州刺史
(以吕祖謙/標目修)齊殺蘭陵王長恭(以吕祖謙/標目修)六月庚戌陳取
齊沐陽淮陽郡(以通/鑑修)齊主遊南苑殺從官六十人以高
阿那肱為司徒(以本紀/通鑑修)陳克齊涇合仁三州(以通/鑑修)
　解題曰按通典揚州天長縣齊於石梁置涇州隋書
　地理志彭城郡蘄縣後齊置仁州
秋七月陳敗齊師于巴蘄八月降山陽盱眙城九月甲
子降陽平城甲戌降齊安城丙子克廣陵城(以本紀/通鑑修)
　解題曰隋書地理志黃州黃岡縣後齊曰巴州
壬午周納大將軍楊堅女為太子贇妃(以吕祖謙/標目修)冬十
月辛丑齊侍中崔季舒等諫齊主如晉陽見殺(以紀/傳修)齊
行臺僕射皮景和救壽陽不進乙巳陳吳明徹攻拔之
殺王琳景和走丙辰以明徹都督豫合等州軍事豫州
刺史十一月己丑克北徐州(以本/紀修)十二月齊以高阿那
肱為右丞相(以齊/紀修)乙未齊譙城降陳復江北之地(以吕/祖謙)
(標目/修)
(陳高宗宣皇帝大建六年/周武皇帝建德三年)　(後梁中宗皇帝天保十三年/齊後主武平五年)
春周進大冢宰齊公憲等十三人爵為王(以吕祖謙/標目修)二
月壬辰朔日有食之(以本/紀修)齊朔州行臺南安王思好反
伏誅(以北齊/紀修)三月癸酉周太后叱奴氏殂周主行三年
之喪(以吕祖謙/標目修)
　解題曰胡寅曰自漢文短喪之後能斷然行三年者
　惟晉武帝魏孝文周高祖可謂難得矣然春秋之義
　責備賢者晉武既為裴杜所惑行禮不備魏孝文之
　禮若備矣而服非所服周高祖衰麻苫塊卒三年之
　制最為賢行然推明通喪止於五服之内不及羣臣
　非所以教天下著於君臣之義也而又在喪頻出遊
　幸無門庭之冦興師伐隣皆禮所不得為者由高祖
　不學左右無稽古之臣以輔成之也事見通鑑
夏四月庚子彗星見(以本/紀修)齊以婢馮氏為淑妃(以通/鑑修)五
月丙子周廢佛道教淫祀(以吕祖謙/標目修)六月壬子周更鑄
當十大布錢(以周/紀修)戊午周立通道觀(以周/紀修)秋七月乙酉
周大司徒衛王直反八月伏誅(以周/紀修)
(陳高宗宣皇帝大建七年/周武皇帝建德四年)　(後梁中宗皇帝天保十四年/齊後主武平六年)
春二月丙戌朔日有食之(以周/紀修)戊申陳克齊下邳等城
(以通/鑑修)三月周聘齊齊人畱之(以周紀/傳修)秋七月丁丑周主
大舉伐齊八月丁未拔河陰大城攻金墉不克九月乃
有疾而還(以吕祖謙/標目修)齊以趙彦深為司徒(以齊/紀修)閏九月
陳吳明徹攻彭城壬辰敗齊師于吕梁(以本/紀修)齊税關市
舟車山澤鹽鐵店肆(以北齊/紀修)
　解題曰按隋志武平之後權幸並進賜予無限加之
　旱蝗國用轉屈乃料六等富人調令出錢而給事黃
　門侍郎顔之推奏請立關市邸店之税開府鄧長顒
　贊成之後主大悦於是以其所入供御府聲色之費
　未幾而亡鄧長顒不足道也顔之推世之所謂儒者
　亦復逢君之惡他何責焉
冬十二月辛亥朔日有食之(以周/紀修)
(陳高宗宣皇帝大建八年/周武皇帝建德五年)　(後梁中宗皇帝天保十五年/齊後主隆化元年)
春二月齊括雜户女未嫁者(以通/鑑修)壬申陳開府吳明徹
為司空(以本/紀修)夏六月戊申朔日有食之(以周/紀修)陳户部尚
書江總為太子詹事(以吕祖謙/標目修)庚申齊宜陽王趙彦深
卒(以吕祖謙/標目修)秋八月丁卯陳吳明徹為南兖州刺史(以/通)
(鑑/修)齊主如晉陽(以通/鑑修)冬十月己酉周主伐齊癸酉克晉
州十一月還齊主攻晉州丁酉周主復伐齊十二月齊
師潰齊主奔晉陽丁巳改元奔鄴穆提婆降周陸令萱
自殺戊午晉陽人立相國并州刺史安德王延宗為帝
改元德昌辛酉周拔之(以周齊紀及吕/祖謙標目修)
　
　
　
　
　
　
　
　
　
　大事記續編卷四十四
