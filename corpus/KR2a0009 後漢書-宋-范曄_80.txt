七十五
　　宋　　宣　　城　　太　　守范　煜撰
　　唐　　章　　懐　　太　　子　　賢注
　袁張韓周列傳第三十五
　　袁安傳(子敞/)　(𤣥孫閎/)
袁安字邵公汝南汝陽人也祖父良習孟氏易(孟喜字/長卿東)
(海人眀易為丞/相掾見前書)平帝時舉明經為太子舍人(續漢志曰/太子舍人)
(秩比二百/石無員)建武初至成武令(成武今/曹州縣)安少傳良學為人
嚴重有威見敬於州里初為縣功曹(續漢志曰縣功曹/史主選署功勞)
奉檄詣從事從事因安致書於令(續漢志曰每州刺/史皆有從事史)安
曰公事自有郵驛私請則非功曹所持辭不肯受從事
懼然而止(懼音九/具反)後舉孝亷(汝南先賢傳曰時大雪積/地丈餘洛陽令自出案行)
(見人家皆除雪出有乞食者至袁安門無有行路謂安/已死令人除雪入戸見安僵臥問何以不出安曰大雪)
(人皆餓不宜千人令/以為賢舉為孝亷也)除隂平長任城令(隂平縣故城在/今沂州承縣西)
(南任城今/兖州縣也)所在吏人畏而愛之永平十三年楚王英謀
為逆事下郡覆考眀年三府舉安能理劇拜楚郡太守
是時英辭所連及繫者數千人顯宗怒甚吏案之急迫
痛自誣死者甚衆安到郡不入府先往案獄理其無眀
驗者條上出之府丞掾史皆叩頭爭以為阿附反虜法
與同罪不可安曰如有不合太守自當坐之不以相及
也遂分别具奏帝感悟即報許得出者四百餘家嵗餘
徵為河南尹政號嚴明然未嘗以臧罪鞫人常稱曰凡
學仕者髙則望宰相下則希牧守錮人於聖世尹所不
忍為也聞之者皆感激自勵在職十年京師肅然名重
朝廷建初八年遷太僕元和二年武威太守孟雲上書
北虜既已和親而南部復往抄掠北單于謂漢欺之謀
欲犯邊宜還其生口以安慰之詔百官議朝堂公卿皆
言夷狄譎詐求欲無厭(譎亦/詐也)既得生口當復妄自誇大
不可開許安獨曰北虜遣使奉獻和親有得邊生口者
輙以歸漢此明其畏威而非先違約也雲以大臣典邊
不宜負信於戎狄還之足示中國優貸而使邊人得安
誠便司徒桓虞改議從安太尉鄭𢎞司空第五倫皆恨
之𢎞因大言激勵虞曰諸言當還生口者皆為不忠虞
廷叱之倫及大鴻臚韋彪各作色變容司隸校尉舉奏
安等皆上印綬謝肅宗詔報曰久議沈滯各有所志蓋
事以議從策由衆定誾誾衎衎得禮之容(誾誾忠正貌/衎衎和樂貌)
寢嘿抑心更非朝廷之福君何尤而深謝其各冠履帝
竟從安議明年代第五倫為司空章和元年代桓虞為
司徒和帝即位竇太后臨朝后兄車騎將軍憲北擊匈
奴安與太尉宋由司空任隗及九卿詣朝堂上書諫以
為匈奴不犯邊塞而無故勞師逺渉損費國用徼功萬
里非社稷之計書連上輙寢宋由懼遂不敢復署議而
諸卿稍自引止唯安獨與任隗守正不移至免冠朝堂
固爭者十上太后不聽衆皆為之危懼安正色自若竇
憲既出而弟衞尉篤執金吾景各專威權公於京師使
客遮道奪人財物景又擅使乘驛施檄緣邊諸郡發突
騎及善騎射有才力者漁陽鴈門上谷三郡各遣吏將
送詣景第有司畏憚莫敢言者安乃劾景擅發邊兵驚
惑吏人二千石不待符信而輙承景檄當伏顯誅又奏
司隸校尉河南尹阿附貴戚無盡節之義(續漢書曰安/奏司隸鄭㩀)
(河南尹/蔡嵩)請免官案罪並寢不報憲景等日益横盡樹其
親黨賓客於名都大郡(袁山松書曰河南尹王調漢陽/太守朱敞南陽太守滿殷高丹)
(等皆其賓客前書曰/十二萬戸為大郡也)皆賦斂吏人更相賂遺其餘州郡
亦復望風從之安與任隗舉奏諸二千石又它所連及
貶秩免官者四十餘人竇氏大恨但安隗素行高亦未
有以害之時竇憲復出屯武威眀年北單于為耿䕫所
破遁走烏孫塞北地空餘部不知所屬憲日矜已功欲
結恩北虜乃上立降者左鹿蠡王阿佟(徒冬/反)為北單于
置中郎將領護如南單于故事事下公卿議太尉宋由
太常丁鴻光祿勲耿秉等十人議可許安與任隗奏以
為光武招懐南虜非謂可永安内地正以權時之算可
得扞禦北狄故也今朔漠既定宜令南單于反其北庭
並領降衆無緣復更立阿佟以増國費宗正劉方大司
農尹睦同安議事奏未以時定安懼憲計遂行乃獨上
封事曰臣聞功有難圖不可豫見事有易斷較然不疑
伏惟光武皇帝本所以立南單于者欲安南定北之策
也恩徳甚備故匈奴遂分邊境無患孝明皇帝奉承先
意不敢失墜赫然命將爰伐塞北至于章和之初降者
十萬餘人議者欲置之濱塞東至遼東(濱邊/也)太尉宋由
光祿勲耿秉皆以為失南單于心不可先帝從之陛下
奉承鴻業大開疆宇大將軍遠師討伐席卷北庭此誠
宣明祖宗崇立𢎞勲者也宜審其終以成厥初伏念南
單于屯先父舉衆歸徳自䝉恩以來四十餘年三帝積
累以遺陛下陛下深宜遵述先志成就其業況屯首唱
大謀空盡北虜輟而弗圖更立新降以一朝之計違三
世之規失信於所養建立於無功由秉實知舊議而欲
背棄先恩夫言行君子之樞機(易曰言行者君子之樞/機樞機之發榮辱之主)
(也/)賞罰理國之綱紀論語曰言忠信行篤敬雖蠻貊行
焉今若失信於一屯則百蠻不敢復保誓矣又烏桓鮮
卑新殺北單于凡人之情咸畏仇讐今立其弟則二虜
懐怨兵食可廢信不可去(論語孔子曰足食足兵人信/之矣必不得已而去於斯三)
(者何先曰去兵曰必不得已而去於斯二/者何先曰去食自古皆有死人無信不立)且漢故事供
給南單于費直嵗億九十餘萬西域嵗七千四百八十
萬今北庭彌遠其費過倍是乃空盡天下而非建策之
要也詔下其議安又與憲更相難折憲險急負埶言辭
驕訐(訐謂發揚/人之惡)至詆毁安稱光武誅韓歆戴渉故事安
終不移(大司徒歆坐非帝讀隗囂書自殺/大司徒渉坐殺太倉令下獄死)憲竟立匈奴
降者右鹿蠡王於除鞬為單于(鞬音九/言反)後遂反叛卒如
安策安以天子㓜弱外戚擅權每朝會進見及與公卿
言國家事未嘗不噫嗚流涕(噫音醫又乙戒反嗚音/一故反歎傷之貌也)自
天子及大臣皆恃頼之四年春薨朝廷痛惜焉後數月
竇氏敗帝始親萬機追思前議者邪正之節乃除安子
賞為郎策免宋由以尹睦為太尉劉方為司空睦河南
人薨於位方平原人後坐事免歸自殺初安父没母使
安訪求葬地道逢三書生問安何之安為言其故生乃
指一處云葬此地當世為上公湏㬰不見安異之於是
遂葬其所占之地故累世隆盛焉安子京敞最知名京
字仲譽習孟氏易作難記三十萬言初拜郎中稍遷侍
中出為蜀郡太守子彭字伯楚少傳父業歷廣漢南陽
太守順帝初為光禄勲行至清為吏麤𫀆糲食終於議
郎尚書胡廣等追表其有清絜之羙比前朝貢禹第五
倫(貢禹元帝御史大夫經/明行修清絜憂國也)未䝉顯贈當時皆嗟歎之彭
弟湯字仲河少傳家學諸儒稱其節多歴顯位桓帝初
為司空以豫議定策封安國亭侯食邑五百戸累遷司
徒太尉以災異䇿免卒諡曰康侯(風俗通曰湯時年八/十六有子十二人)
湯長子成左中郎早卒次子逢嗣逢字周陽以累世三
公子寛厚篤信著稱於時靈帝立逢以太僕豫議増封
三百戸後為司空卒於執金吾朝廷以逢嘗為三老特
優禮之賜以珠畫特詔祕器(前書曰董賢死以砂畫棺/音義云以朱砂畫之也珠)
(與朱同祕/器棺也)飯含珠玉二十六品(穀梁傳曰/貝玉曰含)使五官中郎
將持節奉策贈以車騎將軍印綬加號特進諡曰宣文
侯子基嗣位至太僕逢弟隗少歴顯官(隗字/次陽)先逢為三
公時中常侍袁赦隗之宗也用事於中以逢隗世宰相
家推崇以為外援故袁氏貴寵於世富奢甚不與它公
族同獻帝初隗為太傅成子紹逢子術自有傳董卓忿
紹術背已遂誅隗及術兄基等男女二十餘人
敞字叔平少傳易經教授以父任為太子舍人和帝時
歴位將軍大夫侍中出為東郡太守徵拜太僕光禄勲
元初三年代劉愷為司空明年坐子與尚書郎張俊交
通漏洩省中語策免敞亷勁不阿權貴失鄧氏㫖遂自
殺張俊者蜀郡人有才能兄龕竝為尚書郎年少勵鋒
氣郎朱濟丁盛立行不修俊欲舉奏之二人聞恐因郎
陳重雷義往請俊俊不聽因共私賂侍史使求俊短得
其私書與敞子遂封上之皆下獄當死俊自獄中占獄
吏上書自訟(占謂口授也前書曰陳/遵憑几口占書吏是也)書奏而俊獄已報
(謂奏報/論死也)廷尉將出榖門臨行刑(穀門洛陽城/北面中門也)鄧太后詔
馳騎以減死論俊假名上書謝曰臣孤恩負義自䧟重
刑情斷意訖無所復望廷尉鞠遣歐(音一/口反)刀在前棺絮
在後魂魄飛揚形容已枯陛下聖澤以臣嘗在近密(謂/為)
(尚書/郎)識臣狀貌傷臣眼目留心曲慮特加徧覆喪車復
還白骨更肉披棺發槨起見白日天地父母能生臣俊
不能使臣俊當死復生陛下徳過天地恩重父母誠非
臣俊破碎骸骨舉宗腐爛所報萬一臣俊徒也不得上
書不勝去死就生驚喜踊躍觸冒拜章當時皆哀其文
朝廷由此薄敞罪而隠其死以三公禮葬之復其官子
盱(況于/反)盱後至光禄勲時大將軍梁冀擅朝内外莫不
阿附唯盱與廷尉邯鄲義正身自守及桓帝誅冀使盱
持節收其印綬事已具梁冀傳
閎字夏甫彭之孫也少勵操行苦身修節父賀為彭城
相(風俗通曰賀字元服祖父京為侍中安帝始加元服/百僚會賀臨莊垂出而孫適生喜其嘉㑹因名字焉)
閎往省謁變名姓徒行無旅既至府門連日吏不為通
會阿母出見閎驚(謝承書曰乳母從内出見在門側面/貌省瘐為其垂泣閎厚丁寧此間不)
(知吾愼勿/宣露也)入白夫人乃密呼見既而辭去賀遣車送之
閎稱眩疾不肯乘反郡界無知者及賀卒郡閎兄弟迎
喪不受賻賵縗絰扶柩冒犯寒露體貌枯毁手足血流
見者莫不傷之服闋累徵聘舉召皆不應居處側陋以
耕學為業從父逢隗竝貴盛數饋之無所受閎見時方
險亂而家門富盛常對兄弟歎曰吾先公福祚後世不
能以徳守之而競為驕奢與亂世爭權此即晉之三郤
矣(三郤謂郤錡郤犫郤至皆晉卿也/各驕奢為厲公所殺事見左傳)延熹末黨事將作
閎遂散髪絶世欲投迹深林以母老不宜遠遁乃築土
室四周於庭不為戸自牖納飲食而已旦於室中東向
拜母母思閎時徃就視母去便自掩閉兄弟妻子莫得
見也及母殁不為制服設位時莫能名或以為狂生潛
身十八年黄巾賊起攻没郡縣百姓驚散閎誦經不移
賊相約語不入其閭鄉人就閎避難皆得全免年五十
七卒於土室(汝南先賢傳曰閎臨卒敇其子曰勿設殯/棺但著禈衫䟽布單衣幅巾襯尸於板牀)
(之上以五/百墼為藏)二弟忠𢎞節操皆亞於閎忠字正甫與同郡
范滂為友俱證黨事得釋語在滂傳初平中為沛相(沛/王)
(琮相也琮光/武八代孫也)乘葦車到官以清亮稱及天下大亂忠棄
官客㑹稽上虞(縣名城在今越/州餘姚縣西)一見太守王朗徒從整
飾心嫌之遂稱病自絶(王朗字景興肅之父也魏志有/傳謝承書曰忠乘船載笠蓋詣)
(朗見朗左右僮從皆着青綘采/衣非其奢麗即辭疾發而退也)後孫策破㑹稽忠等浮
海南投交阯獻帝都許徵為衞尉未到卒𢎞字邵甫耻
其門族貴埶乃變姓名徒歩師門不應徵辟終於家(謝/承)
(書曰𢎞嘗入京師太學其從父逢為太尉呼𢎞與相見/遇逢宴會作樂𢎞伏稱頭痛不聽音聲而退遂不復往)
(紹術兄弟/亦不與通)忠子祕為郡門下議生黄巾起祕從太守趙
謙擊之軍敗祕與功曹封觀等七人以身扞刃皆死於
陳謙以得免詔祕等門閭號曰七賢(謝承書曰祕字永/寜封觀與主簿陳)
(端門下督范仲禮賊曹劉偉徳主記史丁子嗣記室/史張仲然議生袁祕等七人擢刃突陳與戰並死也)封
觀者有志節當舉孝亷以兄名位未顯耻先受之遂稱
風疾喑不能言火起觀屋徐出避之忍而不告後數年
兄得舉觀乃稱損而仕郡焉(謝承書曰觀字/孝起南頓人也)
論曰陳平多隂謀而知其後必廢(丞相陳平為高祖謀/臣出六竒歎曰我多)
(隂謀道家之所禁吾世即廢以吾多隂謀禍也其後/曽孫掌以衞氏親戚貴逹願得續封而終不得也)邴
吉有隂徳夏侯勝識其當封及子孫(武帝末戾太子巫/蠱事起邴吉為廷)
(尉監時宣帝年二嵗坐太子事繫望氣者言長安獄中/有天子氣於是上遣使者分條中都官詔獄繫者亡輕)
(重一切皆殺之内者令郭穰至郡邸獄吉閉門扞拒曰/它人無辜猶不可況親曽孫乎穰不得入還以聞上曰)
(天使之也因大赦天下曽孫賴吉得立宣帝立吉為丞/相未及封而病上憂吉不起夏侯勝曰此未死也臣聞)
(有隂徳者必饗其樂以及子孫後吉病愈封博陽侯薨/子顯嗣甘露中削爵為闗内侯至孫昌復封博陽侯傳)
(子至孫王莽敗乃絶○劉攽曰注/曽孫頼吉得立案前書立當作全)終陳掌不侯而邴昌
紹國雖有不類未可致詰其大致歸然矣袁公竇氏之
間乃情帝室(乃情猶/竭情也)引義雅正可謂王臣之烈(易曰王/臣蹇蹇)
(匪躬之故/烈業也)及其理楚獄未嘗鞠人於臧罪其仁心足以
覃乎後昆(爾雅曰/覃延也)子孫之盛不亦宜乎(此論竝華/嶠之詞也)
　　張酺傳
張酺字孟侯汝南細陽人趙王張敖之後也(敖父耳自/楚降漢髙)
(祖封為趙王敖嗣後/有罪廢為宣平侯)敖子壽封細陽之池陽鄉後廢因
家焉酺少從祖父充受尚書能傳其業(東觀記曰充與/光武同門學光)
(武即位求問/充充已死)又事太常桓榮勤力不怠聚徒以百數永
平九年顯宗為四姓小侯開學於南宮(小侯解見/明帝紀也)置五
經師酺以尚書教授數講於御前以論難當意除為郎
賜車馬衣裳遂令入授皇太子酺為人質直守經義每
侍講間隙數有匡正之辭以嚴見憚(東觀記曰太子家/時為奢侈物未嘗)
(不正諫甚/見重焉)及肅宗即位擢酺為侍中虎賁中郎將數月
出為東郡太守酺自以嘗經親近未悟見出意不自得
(悟曉/也)上疏辭曰臣愚以經術給事左右少不更職不曉
文法猥當剖符典郡班政千里必有負恩辱位之咎臣
竊私自分殊不慮出城闕冀䝉留恩託備冗官羣僚所
不安耳目所聞見不敢避好醜詔報曰經云身雖在外
乃心不離王室(尚書康王之誥曰雖爾身/在外乃心㒺不在王室也)典城臨民益
所以報效也好醜必上不在逺近(好醜為善惡也言事/之善惡必以聞上此)
(即報效豈/拘外内也)今賜裝三十萬其亟之官酺雖儒者而性剛
斷下車擢用義勇搏擊豪强長吏有殺盜徒者酺輙案
之以為令長受臧猶不至死盜徒皆飢寒傭保何足窮
其法乎郡吏王青者(謝承書曰青字公/然東都聊城人也)祖父翁與前太
守翟義起兵攻王莽及義敗餘衆悉降翁獨守節力戰
莽遂燔燒之父隆建武初為都尉功曹青為小史與父
俱從都尉行縣道遇賊隆以身衞全都尉遂死於難青
亦被矢貫咽音聲流喝(流或作嘶喝音一介/反廣蒼曰聲之幽也)前郡守以
青身有金夷竟不能舉(夷傷/也)酺見之歎息曰豈有一門
忠義而爵賞不及乎遂擢用極右曹(漢官儀曰督郵/功曹郡之極位)乃
上疏薦青三世死節宜蒙顯異奏下三公由此為司空
所辟(東觀記曰青從此除步兵司馬/酺傷青不遂復舉其子孝亷也)自酺出後帝每見
諸王師傅嘗言張酺前入侍講屢有諫正誾誾惻惻出
於誠心可謂有史魚之風矣(誾誾忠正也惻惻懇切也/史魚衞大夫名鰌字子魚)
(孔子曰直哉史魚邦有/道如矢邦無道如矢也)元和二年東廵狩幸東郡引酺
及門生并郡縣掾史竝㑹庭中帝先備弟子之儀使酺
講尚書一篇然後修君臣之禮(東觀記曰時使尚書令/王鮪與酺相難上甚欣)
(悦/)賞賜殊特莫不沾洽酺視事十五年和帝初遷魏郡
太守郡人鄭據時為司隸校尉奏免執金吾竇景景後
復位遣掾夏猛私謝酺曰鄭據小人為所侵寃聞其兒
為吏放縱狼籍取是曹子一人足以驚百酺大怒即收
猛繫獄檄言執金吾府疑猛與據子不平矯稱卿意以
報私讐㑹有贖罪令猛乃得出(東觀記曰據字平卿黎/陽人也為侍御史轉司)
(𨽻校/尉也)頃之徵入為河南尹竇景家人復擊傷市卒吏捕
得之景怒遣緹騎侯海等五百人歐傷市丞(説文曰緹/帛丹黄色)
(也漢官儀曰執/金吾有緹騎)酺部吏楊章等窮䆒正海罪徙朔方景
忿怨乃移書辟章等六人為執金吾吏欲因報之章等
惶恐入白酺願自引臧罪以辭景命酺即上言其狀竇
太后詔報自今執金吾辟吏皆勿遣及竇氏敗酺乃上
疏曰臣實愚憃不及大體(鄭𤣥注周禮云憃愚/癡騃也憃音陟降反)以為竇
氏雖伏厥辜而罪刑未著後世不見其事但聞其誅非
所以垂示國典貽之將來宜下理官與天下平之(平之/謂平)
(論其/罪也)方憲等寵貴羣臣阿附唯恐不及皆言憲受顧命
之託懐伊呂之忠(臨終之命/曰顧命)至乃復比鄧夫人於文母
(臣賢案鄧夫人即穰侯鄧疊母元也元出入宮掖共竇/憲女壻郭舉父子同謀殺害與竇氏同誅語在憲傳故)
(張酺論憲兼及其黨稱鄧夫人者猶如前書霍光妻稱/霍顯祁太伯母號祁夫人之類也文母文王之妻也詩)
(曰既右烈考/亦右文母)今嚴威既行皆言當死不復顧其前後考
折厥衷臣伏見夏陽侯瓌每存忠善前與臣言常有盡
節之心檢敇賓客未嘗犯法臣聞王政骨肉之刑有三
宥之義過厚不過薄(禮記曰公族有罪獄成有司讞於/公曰某之罪在大辟公曰宥之有)
(司又曰在大辟公又曰宥之有司又曰在大辟公又曰/宥之及三宥不對走出致刑于甸人公又使人追之曰)
(雖然必宥之有司曰無及也反命於公公素服如其倫/之喪也○劉攽曰案今禮記文注多下公又曰宥之五)
(字/)今議者為瓌選嚴能相恐其迫切必不完免宜裁加
貸宥以崇厚徳和帝感酺言徙瓌封就國而已永元五
年遷酺為太僕數月代尹睦為太尉(漢官儀曰睦字伯/師河南鞏人也)
數上疏以疾乞身薦魏郡太守徐防自代帝不許使中
黄門問病加以珍羞賜錢三十萬酺遂稱篤時子蕃以
郎侍講帝因令小黄門敕蕃曰隂陽不和萬人失所朝
廷望公思惟得失與國同心而託病自絜求去重任誰
當與吾同憂責者非有望於斷金也(斷金解在/皇后紀)司徒固
疾司空年老(時司徒劉方/司空張奮也)公其傴僂勿露所敕(傴僂言/恭敬從)
(命也左氏傳曰一命而/僂再命而傴三命而俯)酺惶恐詣闕謝還復視事酺雖
在公位而父常居田里酺每有遷職輙一詣京師嘗來
候酺適㑹嵗節公卿罷朝俱詣酺府奉酒上壽極歡卒
日衆人皆慶羡之及父卒既葬詔遣使齎牛酒為釋服
後以事與司隸校尉晏稱會於朝堂酺從容謂稱曰三
府辟吏多非其人稱歸即奏令三府各實其掾史酺本
以私言不意稱奏之甚懐恨㑹復共謝闕下酺因責讓
於稱稱辭語不順酺怒遂廷叱之稱乃劾奏酺有怨言
天子以酺先帝師有詔公卿博士朝臣㑹議司徒呂蓋
奏酺位居三司知公門有儀不屏氣鞠躬以湏詔命反
作色大言怨讓使臣不可以示四遠(司隸校尉督大姦/猾無所不察故曰)
(使臣/也)於是策免酺歸里舍謝遣諸生閉門不通賓客左
中郎將何敞及言事者多訟酺公忠帝亦雅重之十五
年復拜為光禄勲數月代魯恭為司徒月餘薨乘輿縞
素臨弔賜冡塋地賵贈恩寵異於它相酺病臨危敇其
子曰顯節陵埽地露祭欲率天下以儉(顯節明帝陵也/明帝遺詔無起)
(寢廟故言埽地而/祭也故酺遵奉之)吾為三公既不能宣揚王化令吏人
從制豈可不務節約乎其無起祠堂可作槀蓋廡施祭
其下而已(廡屋/也)曽孫濟好儒學(華嶠書曰蕃生磐磐生/濟濟字元江靈帝初楊)
(賜薦濟明習/典訓為侍講)光和中至司空病罷及卒靈帝以舊恩贈
車騎將軍闗内侯印綬其年追濟侍講有勞封子根為
蔡陽鄉侯濟弟喜初平中為司空
　　韓棱傳
韓棱字伯師潁川舞陽人弓高侯頽當之後也(頽當韓/王信之)
(子見/前書)世為鄉里著姓父尋建武中為隴西太守棱四嵗
而孤養母弟以孝友稱及壯推先父餘財數百萬與從
昆弟鄉里益高之初為郡功曹太守葛興中風病不能
聽政棱隂代興視事出入二年令無違者興子嘗發教
欲署吏棱拒執不從因令怨者章之(章謂令上/章告言之)事下案
驗吏以棱掩蔽興病專典郡職遂致禁錮顯宗知其忠
後詔特原之由是徵辟五遷為尚書令與僕射郅壽尚
書陳寵同時俱以才能稱肅宗嘗賜諸尚書劔唯此三
人特以寳劒自手署其名曰韓棱楚龍淵(晉太康記曰/汝南西平縣)
(有龍泉水可淬刀劒特/堅利汝南即楚分野)郅壽蜀漢文陳寵濟南椎成(椎/音)
(直追反漢官/椎成作鍜成)時論者為之説以棱淵深有謀故得龍淵
壽明逹有文章故得漢文寵敦朴善不見外故得椎成
和帝即位侍中竇憲使人刺殺齊殤王子都鄉侯暢於
上東門有司畏憲咸委疑於暢兄弟詔遣侍御史之齊
案其事棱上疏以為賊在京師不宜捨近問遠恐為姦
臣所笑竇太后怒以切責棱棱固執其議及事發果如
所言憲惶恐白太后求出擊北匈奴以贖罪棱復上疏
諫太后不從及憲有功還為大將軍威震天下復出屯
武威會帝西祠園陵詔憲與車駕會長安及憲至尚書
以下議欲拜之伏稱萬嵗棱正色曰夫上交不謟下交
不黷(易下繫/之辭也)禮無人臣稱萬嵗之制議者皆慙而止尚
書左丞王龍私奏記上牛酒於憲棱舉奏龍論為城旦
(前書音義曰城旦輕刑之名也晝/日伺寇虜夜暮築長城故曰城旦)棱在朝數薦舉良吏
應順呂昌周紆等皆有名當時及竇氏敗棱典案其事
深竟黨與數月不休沐帝以為憂國忘家賜布三百疋
遷南陽太守特聽棱得過家上冢鄉里以為榮棱發擿
姦盗郡中震慄政號嚴平數嵗徵入為太僕九年冬代
張奮為司空明年薨子輔安帝時至趙相(趙王良孫/商之相也)棱
孫演順帝時為丹陽太守政有能名桓帝時為司徒(演/字)
(伯/南)大將軍梁冀被誅演坐阿黨抵罪以減死論遣歸本
郡(華嶠書曰梁皇后崩梁貴人大幸將立大將軍冀欲/分其寵謀冒姓為貴人父演隂許諾及冀誅事發演)
(坐抵/罪也)後復徵拜司隸校尉
　　周榮傳(孫景/)
周榮字平孫廬江舒人也肅宗時舉明經辟司徒袁安
府安數與論議甚器之及安舉奏竇景及與竇憲爭立
北單于事(○劉攽曰案/文多一及字)皆榮所具草竇氏客太尉掾徐
齮深惡之脅榮曰子為袁公腹心之謀排奏竇氏竇氏
悍士刺客滿城中謹備之矣榮曰榮江淮孤生䝉先帝
大恩以歴宰二城今復得備宰士(榮辟司徒府/故稱宰士)縱為竇
氏所害誠所甘心故常敇妻子若卒遇飛禍無得殯歛
(飛禍言倉/卒而死也)冀以區區腐身覺悟朝廷及竇氏敗榮由此
顯名自郾令擢為尚書令出為潁川太守坐法當下獄
和帝思榮忠節左轉共令(共縣名屬河内郡故城在今/衞州共城縣東即古共國也)
歲餘復以為山陽太守所歴郡縣皆見稱紀以老病乞
身卒于家詔特賜錢二十萬除子男興為郎中興少有
名譽永寧中尚書陳忠上疏薦興曰臣伏惟古者帝王
有所號令言必𢎞雅辭必溫麗垂於後世列於典經故
仲尼嘉唐虞之文章從周室之郁郁(論語孔子曰大哉/堯之為君也煥乎)
(其有文章又曰周監於二/代郁郁乎文哉吾從周)臣竊見光禄郎周興(光禄主/郎故曰)
(光禄/郎)孝友之行著於閨門清厲之志聞於州里蘊匵古
今博物多聞(蘊藏也/匵匱也)三墳之篇五典之策無所不覽(伏/羲)
(神農黄帝之書曰三墳少昊顓/頊高辛唐虞之書曰五典也)屬文著辭有可觀採尚
書出納帝命為王喉舌(尚書為王之喉舌官也李固對/策曰今陛下有尚書猶天之有)
(北斗也北斗為天之喉舌/尚書亦為陛下之喉舌也)臣等既愚闇而諸郎多文俗
吏鮮有雅才每為詔文宣示内外轉相求請或以不能
而專已自由辭多鄙固興抱竒懐能隨軰栖遲誠可歎
惜詔乃拜興為尚書郎卒興子景
景字仲饗辟大將軍梁冀府稍遷豫州刺史河内太守
好賢愛士其拔才薦善常恐不及每至歲時延請舉吏
入上後堂與共宴㑹如此數四乃遣之贈送什物無不
充備既而選其父兄子弟事相優異嘗稱曰臣子同貫
若之何不厚先是司徒韓演在河内志在無私舉吏當
行一辭而已恩亦不及其家曰我舉若可矣豈可令徧
積一門故當時論者議此二人景後徵入為將作大匠
及梁冀誅景以故吏免官禁錮朝廷以景素著忠正頃
之復引拜尚書令(蔡質漢儀曰延熹中京師游俠有盗/發順帝陵賣御物於市市長追捕不)
(得周景以尺一詔召司隸校尉左雄詣臺對詰雄伏於/廷答對景使虎賁左駿頓頭血出覆面與三日期賊便)
(擒/也)遷太僕衞尉六年代劉寵為司空是時宦官任人及
子弟充塞列位景初視事與太尉楊秉舉奏諸姦猾自
將軍牧守以下免者五十餘人遂連及中常侍防東陽
侯侯覽(○劉攽曰案覽夲傳覽防東人封高鄉侯今此/載其侯爵即當云高鄉侯若載其本縣名則非)
(例也蓋誤/二高鄉字)東武陽侯具瑗皆坐黜朝廷莫不稱之視事
二年以地震策免歲餘復代陳蕃為太尉建寧元年薨
以豫議定策立靈帝追封安陽鄉侯長子崇嗣至甘陵
相(甘陵王理相也/理即章帝曽孫)中子忠少歴列位累遷大司農(吳書/曰忠)
(字嘉謀與朱儁共/敗李傕於曹陽也)忠子暉前為洛陽令去官歸兄弟好
賓客雄江淮間出入從車常百餘乘及帝崩暉聞京師
不安來候忠董卓聞而惡之使兵刼殺其兄弟忠後代
皇甫嵩為太尉録尚書事以災異免復為衛尉從獻帝
東歸洛陽
贊曰袁公持重誠單所奉(單盡/也)惟徳不忘延世承寵孟
侯經博侍言帝幙棱榮事君志同鸇雀(左傳曰見無禮/於其君者誅之)
(如鷹鸇之/逐鳥雀也)
　
　
　
　
　
　
　後漢書卷七十五
　後漢書卷七十五考證
袁安傳後舉孝廉注洛陽令自出案行見人家皆除雪
　出有乞食者至袁安門無有行路○孫鑛云安何由
　在洛陽卧宜云汝陽方是
袁安𤣥孫閎一見太守王朗○朗字監本誤作郎今改
　正
徒歩師門下○監本有從師二字(臣㑹汾/)按徒歩師門
　即從師也復稱從師不成文從宋本刪
張酺傳祖父翁○父字監本誤作文(臣會汾/)按下文云
　翁獨守郡定為單名改之
韓棱傳濟南椎成注漢官椎成作鍜成○(臣宗萬/)按漢
　官下脱儀字當増
周榮孫景去官歸○監本作去官賜歸(臣會汾/)按他處
　或言予告歸或言賜告歸此處去官下不得更言賜
　歸從宋本改
　後漢書卷七十五考證
