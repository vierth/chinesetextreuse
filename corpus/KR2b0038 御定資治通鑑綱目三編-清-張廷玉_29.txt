
御定資治通鑑綱目三編卷二十八
　(起壬辰明神宗萬厯二十年盡/辛丑明神宗萬厯二十九年)凡十年
(壬/辰)二十年春正月杖給事中孟養浩除其名
　(時禮科都給事中李獻可偕六科諸臣疏請豫教言/元子年十有一矣豫教之典當及首春舉行倘謂内)
　(庭足可誦讀近侍亦堪輔導則禁闥幽閒豈若外朝/之清肅内臣忠敬何如師保之尊嚴疏入帝大怒摘)
　(疏中誤書𢎞治年號責以違旨侮君貶一秩調外餘/奪俸半嵗于是六科給事中鍾羽正舒宏緒陳尚象)
　(丁懋遜張棟吳之佳楊其休葉初春及御史鄒徳泳/各具疏救俱譴責有差而養浩疏有五不可之語帝)
　(愈怒謂養浩疑君惑衆命錦衣衛杖之百削籍為民/是時斥諫官十一人朝士莫不駭歎然言者卒未已)
　(禮部員外郎董嗣成御史賈名儒陳禹謨/給事中李周䇿等先後論諫咸被譴責)質實(孟養/浩疏)
　(曰獻可甫躋禮垣驟議鉅典一字之誤本屬無心乃/遽蒙顯斥臣愚以為有五不可元子天下本豫教之)
　(請實為宗社計陛下不惟不聽且從而罰之是坐忍/元子失學而敝帚宗社也不可者一長㓜定序明旨)
　(森嚴天下臣民既曉然諒陛下之無他矣然豫教冊/立本非兩事今日既遲回于豫教安知來嵗不游移)
　(于冊立是重啓天下之疑不可者二父子之恩根于/天性豫教之請有益元子明甚而陛下罪之非所以)
　(示慈愛不可者三古者引裾折檻之事中主能容之陛/下壘侔天地奈何言及宗社大計反震怒而摧折之)
　(天下萬世謂陛下何如主不可者四獻可等所論非/二三言官之私言實天下臣民之公言也今加罪獻)
　(可是所罪者一人而實失天下人之心不可者五祈/陛下收還成命亟行豫教孟養浩字義甫湖廣咸寧)
　(人李獻可字堯俞同安人鍾羽正字叔㢘益都人舒/洪緒通山人陳尚相都匀人張棟字伯任崑山人吳)
　(之佳長洲人楊其休青城人葉初春吳縣人鄒徳泳/字汝聖安福人董嗣成烏城人賈名儒真定人陳禹)
　(謨仁和人李/周䇿吳江人)
三月布拜據寧夏反
　(布拜西布人嘉靖中得罪其酋長父兄皆見殺布拜/伏水草中得免來降屢立戰功厯陞都指揮至帝即)
　(位之十七年布拜老加副總兵致仕子承恩襲十九/年洮河告警帝遣科臣巡九邉尚寳丞周宏禴以御)
　(史徃寧夏舉成恩及指揮土文秀併布拜義子布延/等布拜雖告老居恒多蓄蒼頭軍聲稱報國㑹經畧)
　(鄭洛檄夏鎮調發巡撫党馨奉檄遣文秀率千騎西/援布拜驚曰文秀雖經戰陳恐不能獨將乃詣洛轅)
　(門願以所部三千人與子承恩從征洛壯而許之馨/惡其自薦馬羸者不與易有餘馬亦不給布拜怏怏)
　(去至金城見諸鎮兵皆出其下賊平馳還取徑塞外/寇騎遇之皆辟易遂有輕中外心恣睢驕横党馨每)
　(裁抑之且欲覈布拜冒糧罪而以承恩强娶民女為/妾箠之二十布延文秀又以陞授事怨馨㑹鎮戍請)
　(冬衣布花月糧久勿給坐營江廷輔請給銀以安衆/心馨曰此有挾而求漸不可長彼不畏族乎軍鋒劉)
　(東暘㧞撫署前鹿角作忿狀布拜嗾之曰若輩任為/之遂羣哄不可制東暘者靖虜衛人素梟桀有異志)
　(于是紏黨晨入帥府白事總兵張維忠素鮮威望為/衆所輕見衆驚懾不能彈壓衆露刃執副使石繼芳)
　(擁入軍門党馨急匿水洞索得刦至書院同繼芳戮/之遂縱火焚公署收符印釋囚掠城中刦張維忠以)
　(侵糧激變報殺逰擊梁琦守備馬承光維忠自縊死/東暘遂自稱總兵聽布拜主謀據城刑牲而盟授承)
　(恩許朝左右副總兵土文秀布延左右㕘將挾慶王/代請貫罪承恩乃勒兵分遣王虎何安等據城堡㑹)
　(總督尚書魏學曾行部花馬池聞變遣標下張雲郜/寵諭降東暘曰必欲我降依我所自署授官世守寧)
　(夏不者與套騎馳潼闗也承恩徇玉泉營逰擊傳垣/拒守千户陳繼武執垣降徇中衛及廣武㕘將熊國)
　(臣棄城匿河西望風靡惟土文秀徇平虜㕘將蕭如/薰堅守不下賊率兵渡河欲取靈州又齎金帛誘套)
　(部珠爾嗣等許以花馬池一帯/聽其駐牧勢甚猖獗全陜震動)質實(寧夏中衛明洪/武三十二年置)
　(隸陜西都司靖虜衛明正統二年置隸陜西都司後/改隸固原鎮平虜千户所在寧夏衛北百六十里明)
　(洪武中置所城周四里有竒今平羅縣屬寧夏府廣/武營在寧夏衛西南百七十里與中衛接界周宏禴)
　(字元孚麻城人党馨益都人慶王帥鋅憲王伸域子/時憲王妃方氏匿帥鋅地窖中妃自經死府中人皆)
　(被殺賊平方氏建祠旌表魏學曾字惟貫涇陽人蕭/如薰字季馨延安衛人如薰妻楊氏總督尚書兆之)
　(女也謂如熏曰若為忠臣妾何難為忠臣婦盡出簪/珥勞軍士妻帥之守城賊攻圍數月竟不能破  布)
　(拜舊作哱拜布延舊作哱雲/珠爾圖舊作著力兔今並改)
王家屏罷
　(李獻可之謫家屏封還御批力諌帝怒家屏引疾乞/罷帝責家屏希名託疾家屏復奏言名非臣所敢棄)
　(臣所希者陛下為堯舜之君臣為堯舜之臣則名埀/千載沒有餘名若使臣不希名將身處高官家享厚)
　(祿主愆莫正政亂莫匡國家奚賴焉更使臣棄名不/顧逢迎為悦阿諛取容許敬宗李林甫之姦侫無不)
　(可為矣帝益不悦遣内侍至其邸責之于是求去益/力詔馳傳歸家屏柄政止半載以戇直去國朝野惜)
　(焉/)
夏四月總督河道尚書潘季馴罷
　(季馴四任治河前後二十七年習知地形水勢以借/水衝沙築隄束水為河漕兼利之䇿下至木石樁埽)
　(綜理纎悉以勞疾累疏乞休不允至是泗州/大水與撫按議濬治不合得請歸後三年卒)質實(泗/州)
　(大水時城中水三尺患及陵寢議者或欲開傅寧湖/至六合入江或欲濬施家溝周家橋入高寳諸湖或)
　(欲開夀州瓦埠河以分淮水上流或欲弛張福隄以/廣洩淮之口季馴謂祖陵王氣不宜輕洩而巡撫周)
　(宷陳于陛巡按高舉謂周家橋在祖陵後百里可疏/濬議不合都給事中楊其休請允季馴去因得請歸)
　(季馴于嘉靖四十四年總理河道與朱衡共開新河/隆慶四年河決邳州睢寧再理河道塞決口萬厯六)
　(年河決崔鎮復命季馴代吳桂芳治之/十六年復起總理河道凡四任治河)
五月倭陷朝鮮
　(倭酋平秀吉起人奴初隨倭關白信長為信長畫䇿/奪二十餘州㑹信長為其下所弑秀吉遂統其兵自)
　(號關白刦降六十餘州窺朝鮮無備分遣行長清正/等率舟師從對馬島逼釜山鎮時朝鮮兵久不習戰)
　(其王李昖又湎酒廢弛島夷猝至望風皆潰棄王城/奔平壤令次子琿攝國事已復走義州七月倭遂入)
　(王京刦王子陪臣掠府庫八道幾盡沒旦暮渡鴨緑/江請援之使絡繹于道廷議以朝鮮為國藩蔽所在)
　(必争遣行人諭昖以興復大義揚言大兵且至而倭/業抵平壤逰擊史儒等率師至戰死副總兵祖承訓)
　(援之僅以身免中朝震動乃詔兵部右侍郎宋應昌/經畧備倭軍務以救之八月倭入豐徳等郡兵部尚)
　(書石星計無所出議遣人偵之于是嘉興人沈惟敬/應募惟敬者市中無賴也是時平秀吉次對馬島分)
　(其將行長等守要害惟敬至平壤執禮甚卑行長紿/曰天朝幸按兵不動我亦不久當還當以大同江為)
　(界平壤以西盡歸朝鮮耳惟敬以聞廷議以倭詐難/信趣應昌進兵而石星頗惑其言假惟敬逰擊赴軍)
　(前且請/金行問)質實(關白倭國官名猶言丞相對馬島方輿/紀要日本國海曲部冇伊岐對馬多藝)
　(三島為北境盡處釜山在朝鮮東萊縣南濱大海與/日本對馬島相望義州在平壤西北濱鴨綠江八道)
　(京畿江原黄海全羅慶尚忠清咸鏡平安豐徳郡在/朝鮮國城南屬京畿道大同江在平壤城東亦名大)
　(通江平秀吉薩摩州人/宋應昌字桐岡仁和人)
秋七月免陜西逋賦
　(時以寧夏賊未滅防患當預全陜錢糧自十/四年至十八年一切舊欠帶徵盡行蠲免)
八月詔天下督撫舉將材
　(令各省督撫官招選將材不必拘數務得真/才濟用無以虚文塞責仍嚴舉主賞罰之令)
九月寧夏賊平
　(先是三月副總兵李昫奉魏學曾檄攝總兵進𠞰統戰/逰擊吳顯趨靈州别遣逰擊趙武張竒扼賊南渡轉)
　(獲賊于正等八人舟十八艘賊鋒少挫昫乃分兵渡/河先後收復營堡四十七惟寧夏鎮城猶為賊據會)
　(套部齊里克圖等控弦三干騎至賊益掠城中子女/媚之奉以河東西地圖套人聲言已與布拜為一家)
　(布拜文秀並易服合兵攻玉泉急布彦引齊里克圖/攻平虜堡蕭如薰伏兵南關佯敗誘之入伏兵射布)
　(彦死套部遁出塞昫督六路兵抵鎮城下賊東北二/門各出精騎二千搏戰歩卒列火車為營官軍衝鋒)
　(奪火車百餘輛追奔入河賊溺死者無算四月調麻/貴為副總兵帝復用石星言賜學曾尚方劍督戰御)
　(史梅國楨薦李如松忠勇可任遂令如松總寧夏兵/國楨為監軍又詔寧夏巡撫朱正色甘肅巡撫葉夢)
　(熊協力赴之正色渡河督戰葉夢熊從甘州攜神礟/火器四百車至更約法益徵苗兵會浙江巡撫常居)
　(敬募浙兵千人自辦糗糧詔嘉其忠調赴寧夏于是/分為五軍董一奎攻其南牛秉忠攻其東李昫攻其)
　(西劉承嗣攻其北而麻貴率逰兵策應並逼城下布/拜自北門出戰意欲自徃勾套部麻貴率㕘將馬孔)
　(英先登赴敵逐布拜入城擒斬百十七人先是布拜/與套部深相結日夜從齊里克圖帳中商計調度至)
　(是入城不得出套部不得布拜亦不敢復渡河深入/國楨如松統遼東宣大山西兵麕集軍聲大振賊嬰)
　(城自守國楨樹受降旗于城南然賊勢無降意六月/癸丑官軍用布袋三萬盛土填集登城為礟石擊却)
　(都司李如樟夜半以雲梯上南城翼日逰擊龔子敬/提苗兵攻南闗如松乗勢欲擁入城皆為礟箭擊却)
　(是夜指揮趙承光葛臣戚欽武生張遐齡百户姚欽/約為内間夜半四靣烽火並舉城下兵趨上而譙樓)
　(火蚤發南火弗起城中果鼓譟大呼殺賊欽使遐齡/縋城召外兵行未中道欽復亟跳城下呼救而賊早)
　(覺已盡縛趙承光戚欽等殱之然自是城中糧且盡/鋭氣益䘮矣七月給事中許子偉劾總督尚書魏學)
　(曾惑于招撫罷秩被逮葉夢熊代之賜劍如故遂定/議水攻寧夏城西北卑下且與金波三塔諸湖之水)
　(相近東南逼觀音湖新渠紅花渠形如釜底遂遶城/築隄長千七百丈決河以灌先是布拜遣養子克哷)
　(該出求援于齊里克圖松詗知狀追斬之并其從騎/二十九級獲符令箭已而套部仗圖賴與巴什圖合)
　(部落三萬先犯定邉小鹽池别遣宰桑以萬騎從花/馬池西沙湃口入為布拜聲援麻貴等分擊之逰擊)
　(龔子敬力戰死然套部竟解散去賦援絶官軍乃決/大壩水八月朔城外水深八九尺東東西崩百餘丈)
　(賊數出兵來擾多被斬獲城中饑民擁賊求招安九/月己未㕘將楊文將浙兵至苗兵莊浪兵俱至後五)
　(日水浸北闗城崩南闗薛永夀等約内應官軍陽調/舟筏擊北闗承恩許朝果趨北闗鏖戰李如松蕭如)
　(薰潛以鋭卒掩南闗總兵牛秉忠年七十賈勇先登/遂畢登夢熊入城勞苦百姓承恩等見南闗下氣盡)
　(奪乃急縋張傑下城懇貸死夢熊陽許諾益治攻具/先遣王機宻以蠟書行間時承恩雖求撫猶據其大)
　(城墐門㫁墅守益固有賣油李登者跛而眇負罌歌/于市曰癰之不決而狃于痏危巢不覆而令梟止監)
　(軍梅國槙聞之曰是可使也召登授三劄縳木渡東/門見承恩曰監軍以布拜有安塞功今與䑕輩駢首)
　(并誅深用惜之軍中非乏所使以登殘民不駭視有/宻計授將軍將軍幸有意聽登則殺劉許自贖即不)
　(聽願死麾下承恩猶豫許之登趨而出間道詣東暘/朝亦各致劄曰將軍奈何與人嬰禍且鎮卒幾何能)
　(當都督軍此無異驅乳雀而鬬羣鶻所恃不過套援/不記演武臺上彼目中豈有將軍哉所為貴智者以)
　(能審時度勢轉禍為福也東暘朝亦心動自此互相/猜疑官軍圍愈廹東暘朝遂誘殺承恩黨土文秀承)
　(恩亦與其黨周國柱誘東暘朝殺之開門降于是李/如松楊文先登蕭如薰麻貴劉承嗣繼之一城遂定)
　(北樓火起李如樟馳徃搜獲寧夏巡撫闗防并征西/將軍印承恩方馳南門謁監軍梅國楨出㕘將楊文)
　(執之李如松急提兵圍布拜家布拜方與牛秉忠飯/聞承恩擒秉忠趨出衆欲拒敵如松給箭令卸甲布)
　(拜倉皇縊闔室自焚李如樟部卒何世恩從火中斬/布拜首生得布拜中子承寵等總督葉夢熊巡撫朱)
　(正色御史梅國楨隨入城問慰宗室士庶寧夏平俘/承恩等至京師磔于市學曾被逮不一月而賊平敘)
　(勞復其官致仕葉夢熊朱正色梅國楨各予世廕李/如松蕭如薰等加恩有差  先是學曾欲招劉東暘)
　(許朝使殺布拜父子贖罪遣卒葉得新徃學曾留固/原十日以俟之得新旋被害帝責學曾玩冦時李昫)
　(渡河又稍遲官軍再失利學曾前上疏請令監軍無/與兵事帝為飭國楨如其言國槙頗憾之及國槙至)
　(軍劾諸將觀望而頗以玩冦為學曾罪又言北冦數/萬㫁我糧道殺戮無算學曾匿不以聞帝遂怒逮學)
　(曾至京學曾逮而水決城壊諸將畢登上捷奏夢熊/正色國楨各廕世官如松功第一學曾任事勞勩灌)
　(城招降之策本其所謀及宣捷大學士趙志皋張位/力為學曾解國楨亦上疏言學曾應變稍緩臣請責)
　(諸將以振士氣而逮學曾之命發自臣疏竊自悔恨/學曾不早雪臣將受萬世譏如松亦言學曾被逮時)
　(三軍雨泣夢熊亦推功學曾帝不聽既而復官居家/數年卒蕭如薰時以功授世廕妻楊氏亦被旌如薰)
　(為將持重後更厯七鎮所在見稱自隆慶後款市既/成烽燧少警輦下視鎮帥為外府山人雜流乞朝士)
　(尺牘徃者無不饜所欲薊鎮戚繼光有能詩名尤好/延文士傾貲結納取足軍府如薰亦能詩士趨之若)
　(鶩賓座常滿妻楊氏繼妻南氏皆貴家女至脱簪珥/供客猶不給軍中悉苦之如薰莫能却也一時風㑹)
　(所尚諸邉物力/為耗識者歎焉)質實(金波湖在寧夏府北三塔湖在/寧夏府東北三十里觀音湖在)
　(寧夏府西北九十三里紅花渫在寧夏府南五里沙/湃口在寧夏府西北李剛堡在寧夏府平羅縣南麻)
　(貴大同右衛人梅國楨字克生麻城人李如松字子/茂成梁子朱正色南和人葉夢熊字男兆歸善人許)
　(許子偉瓊山人今克哷/該舊作克力蓋  改)
冬十月以李如松提督薊遼保定山東軍務充防海禦
倭總兵官救朝鮮
　(如松弟如栢如梅並率師援𠞰以十二月至軍會沈/惟敬自倭歸復伸封貢之請如松叱惟敬憸邪欲斬)
　(之參謀李應試曰藉惟敬紿倭封而陰襲之竒計也/如松以為然乃置惟敬于營誓師渡江明年正月次)
　(肅寧館行長以為封使至遣牙將來迎進次平壤行/長猶未覺竚風月樓以待如松分布諸軍抵平壤城)
　(諸將逡巡未入形大露倭悉登陴拒守如松令諸軍/圍之以倭素輕朝鮮軍令祖承訓詭為其裝伏西南)
　(令逰擊吳惟忠攻迤北牡丹峰而如松親提大軍攻/其東南軍少却如松斬先退者以徇募死士援鈎梯)
　(直上倭方輕南靣軍承訓等怱卸裝露甲倭大驚急/分兵捍拒如松如栢等已分道並入如松馬斃于礟)
　(易馬躍塹而上麾兵益進遂克其城行長渡大同江/遁已而如栢復開城所失四道並復官軍既連勝有)
　(輕敵心朝鮮人有以敵已棄王京遁告者如松信之/將輕騎趨碧蹏館猝遇倭圍之數重如松幾不免官)
　(軍䘮失甚多乃退駐開城如松令諸將分據要害聞/倭積粟數十萬在龍山乃宻遣死士焚之倭遂乏食)
　(然如松既敗衂氣大索應昌亦即欲休息于是沈惟/敬封貢之議復行其年四月倭以糧盡棄王京如松)
　(與應昌入城將遣兵尾擊之而倭歩歩為營官軍不/敢撃倭結營釜山為久留計時兵部尚書石星力主)
　(款議獨留劉綎拒/守如松乃班師)質實(肅寧館在平壤西北開城屬/朝鮮京畿道碧蹏館在朝鮮)
　(國城西龍山在朝鮮國城東南李如/栢字子貞如梅字子清皆成梁子)
(癸/巳)二十一年春正月召王錫爵復入閣
　(錫爵至宻請建儲以踐大信帝手詔欲待嫡子令元/子與兩弟且並封為王錫爵懼失上指立奉詔擬旨)
　(進又外慮公論因言漢明帝馬后唐明皇王后宋真/宗劉后皆養諸妃子為子請令皇后撫育元子而生)
　(母不必崇位號以上壓皇貴妃亦擬旨進帝竟下前/諭令有司具儀于是舉朝大譁禮部尚書羅萬化給)
　(事中史孟麟等詣錫爵力爭廷臣諌者章日數上錫/爵偕趙志皋張位請追還前詔帝不從既而諌者益)
　(衆岳元聲顧允成等十餘人遮錫爵于朝面争之錫/爵請下廷議不許請面對亦不報因自劾求罷帝亦)
　(廹公議追寢前命命/少俟二三年舉行)質實(兩弟謂神宗第三子常洵/鄭貴妃生第五子常浩周)
　(端妃生羅萬化字一甫會稽人史孟麟字際明宜興/人兵元聲字之初嘉興人顧允成字季時無錫人)
夏六月詔天下每嵗夏月録囚減釋輕繫
　(刑部奏犯法愚民何處不有而寃民亦何處不有請/子巡按每嵗審録外再立澄清囹圄之法師兩京㑹)
　(審之規為撫按㑹疏之例方春時和每嵗聼兩直𨽻/十三省各撫按官㑹行所屬問刑衙問各審部内輕)
　(重囚犯按察司居省㑹即審省㑹之囚守巡道有分/土即審各道之囚皆親身巡行不得調審州縣為諸)
　(囚累不得委審守令除情真罪當照舊監候其中有/死罪矜疑軍徒杖笞情可原宥者許各詳撫按撫按)
　(㑹疏以請疏期勿過夏月輕罪徑自發落重罪聼部/覆務使嵗嵗力行處處清審庻天下郡縣無一不結)
　(之囚/從之)
秋七月吏部尚書孫鑨罷
　(初張居正當國吏部權漸輕及宋纁陸光祖相繼為建/尚書稍自振飭至鑨守益堅閣臣張位等欲奪其權)
　(議大僚缺九卿各舉一人類奏以聽上裁鑨争之不/能得自是吏部權又漸散之九卿矣㑹大計京朝官)
　(鑨與考功郎中趙南星力杜請謁員外郎吕允昌鑨/甥也首斥之南星亦斥其姻給事中王三餘一時公)
　(論所不予者貶斥殆盡而大學士趙志皋弟預焉王/錫爵以首輔還朝欲有所庇比至而察疏已上庇者)
　(皆在黜中由是閣臣皆憾㑹言官論劾員外郎虞淳/熙郎中楊于庭主事袁黄鑨議留淳熙于庭給事中)
　(劉道隆遂劾南星専權植黨貶南星三秩鑨亦奪俸/遂連疏乞休去左都御史李世達以己同掌察上疏)
　(為南星訟不聽于是僉都御史王汝訓右通政魏允/貞等交章論救而員外郎陳泰来言尤切帝怒斥南)
　(星為民泰來/等皆被謫)質實(孫鑨字文仲燧之孫趙南星字夢/白高邑人吕允昌餘姚人虞淳熙)
　(杭州右衛人楊于庭全椒人袁黄嘉善人劉道隆潛/江人李世達字子成涇陽人王汝訓字古師聊城人)
　(魏允貞字懋忠南樂人/陳泰来字伯符平湖人)
彗星見紫㣲
　(七月三日乙夘彗星見東井二十三日乙亥逆行入/紫㣲垣犯華葢星大學士王錫爵宻奏臣連夜仰觀)
　(乾象見彗星已入紫㣲垣臣聞古帝王禳彗之法或/改張新政或更用新人一切以除穢布新為義若彗)
　(入紫㣲垣王者之宫則其咎乃在君身必非區區用/人行政之間所能消弭竊惟天子之象曰帝星太子)
　(之象曰前星臣以為方今禳彗/之第一義無過早行冊立之典)
冬十一月召見王錫爵于煖閣
　(皇太后生辰帝御門受賀畢獨召錫爵煖閣勞之曰/卿扶母来京誠忠孝兩全錫爵叩頭對曰臣今日正)
　(恐忠孝兩虧因力請早定國本帝曰中宫有出奈何/對曰此説在十年前猶可今元子己十三尚何待况)
　(自古至今豈有子弟十三嵗猶不讀書者帝頗感悟/錫爵因復言外廷以固寵陰謀歸之皇貴妃恐鄭氏)
　(舉族不安惟陛下深省帝心/益動未㡬遂有出閣之命)
(甲/午)二十二年春二月皇長子常洛出閣講學
　(時已十四嵗帝手諭閣臣令議出閣講學禮儀免御/門受賀用輔臣侍班詞臣六人侍講讀俱如東宫儀)
　(大學士王錫爵言皇長子出閣輔臣每日一員侍班/此雖隆慶年新例但天顔尚不得時覲而于皇長子)
　(進見頻數似渉嫌疑請自初講二日以後間十日輪/侍從之錫爵又請帝時御講筵俾皇長子隨嚴父之)
　(後型範益親啓/沃自效矣不報)
遣使賑河南饑
　(先是河南大雨五榖不升給事中楊東明繪饑民圖/以進帝覽之驚惶憂懼傳諭閣臣至是從部議蠲是)
　(嵗田租并發銀八萬兩令光祿寺丞鍾化民兼河南/道御史前徃賑濟其山東江北災傷重處分賑停徵)
　(有/差)質實(楊東明虞城人鍾化/民字維新仁和人)
吏部郎中顧憲成削籍
　(先是羣臣争建儲惟王家屏與言者意合申時行王/錫爵皆宛轉調䕶亦頗以言者為多事並封命下憲)
　(成上疏力争又遺書錫爵反覆辨論議遂寢孫鑨趙/南星主考察憲成實左右之既遷郎中所推多與政)
　(府牴牾至是王錫爵將謝政會推閣臣憲成舉家屏/忤帝意削籍歸憲成既廢家居里故有東林書院為)
　(宋楊時講道處憲成與弟允成倡修之偕同志高攀/龍錢一本薛敷教史孟麟于孔兼諸人講學其中海)
　(内聞風景附憲成嘗言官輦轂志不在君父官封疆/志不在民生居水邉林下志不在世道君子無取故)
　(其講習之餘徃徃諷議時政裁量人物朝士慕之亦/遥相應和由是東林名大著其後孫丕楊鄒元標趙)
　(南星等相繼講學自負氣節與/政府相抗是為東林黨議之始)質實(東林書院在無/錫縣常州知府)
　(歐陽東鳯無錫知縣林宰為之營搆顧憲成字叔時/無錫人高攀龍字存之無錫人錢一本字國瑞武進)
　(人薛敷教字以身武進人于孔兼字元時金壇人/歐陽東鳯字千仞潛江人林宰字徳衡漳浦人)
三月詔修國史
　(先是禮部尚書陳于陛請纂輯本朝正史下所/司議至是勑大學士王錫爵等充總裁官編輯)質實
　(陳于陛字元忠以勤子總裁纂修官是時總裁官大/學士王錫爵張位禮部尚書陳于陛南京禮部尚書)
　(沈一貫詹事劉虞夔少詹事馮琦副總裁官禮部尚/書羅萬化吏部右侍郎盛訥禮部左侍郎范謙右侍)
　(郎孫繼皋少詹事曾朝節祭酒陸可教纂修官左庶/子余繼登右諭徳蕭良有洗馬李廷機右中允劉應)
　(秋修撰唐文獻焦竑編修鄭徳溥郭正域黄汝良全/天敘吳道南黄輝莊天合董其昌檢討王圖蕭雲舉)
　(區大相周如/砥林堯俞)
夏四月己酉朔日有食之
五月以禮部尚書陳于陛南京禮部尚書沈一貫兼東
閣大學士預機務
　(時王錫爵將謝政/召二人同入閣)質實(沈一貫字/肩吾鄞人)
王錫爵罷
　(錫爵在閣時嘗請罷江南織造停江西陶器減雲南/貢金力争不宜用廷杖為世所稱特以阿並封㫖被)
　(物議既而趙南星斥趙用賢放歸論救者咸被譴責/衆指錫爵為之因連章自明且申救人卒莫能諒也)
　(錫爵遂屢疏引疾乞休帝不欲其去為出内帑錢建/醮祈愈錫爵力辭疏八上乃允之命改吏部尚書進)
　(建極殿大學士賜道/里費乘傳行人䕶歸)
六月西華門災
　(己酉大雷雨火/災西華門樓)
秋八月以孫丕揚為吏部尚書
　(丕揚掌吏部清正不撓百僚無敢干以私者獨患中/官請竭乃創為掣籖法大選急選悉聽選人自掣請)
　(寄無所容銓政自是一變一時宫禁相傳以為至公/下逮閭巷莫不翕然稱頌而議者謂其人材不分高)
　(下地方不論繁簡而一憑籖注無異于掩鏡索照/或至作竹籖傳畿之然自其法既行卒莫能改)質
　實(大選急選凡聽選及考定陞降者歸于雙月謂之/大選凡改授改降丁憂侯補歸于單月謂之急選)
　(竹籖傳常熟/顧大韶作)
冬十月綽哈犯遼東總兵官董一元擊敗之
　(初博斯呼為官軍所殺其弟綽哈子巴圖魯益結土/黙特東西相倚數侵邉一元遣部將孫守㢘馳右屯)
　(禦西部而自將大軍匿鎮武外為空營以待敵騎深/入官軍奮擊破之逐北七十餘里巴圖魯中矢走西)
　(部亦解去一元復以嵗宴敵不設備率健卒踏兵渡/河疾馳四百里抵寇巢斬二百餘級獲牛馬甲仗無)
　(算巴圖魯旋死/諸部悉逺遁)質實(鎮武堡在廣寧衛東百五/十里董一元宣府前衛人)
(乙/未)二十三年春正月詔宗室得就試
　(鄭世子載堉請宗室皆得儒服就試毋諭中外職中/式者視才器使從之許奉國中尉以下入試輔國中)
　(尉以上爵尊不得與其後禮臣李廷機言封爵科目/原自兩途彼既願従科目入仕應照士子出身資格)
　(銓除何拘原爵亦從/之惟不得除京朝官)質實(載堉鄭王厚烷子厚烷卒/載堉讓封乃以世子祿終)
　(其身嘗上厯算嵗差之法及樂律考辨/詳確識者稱之李廷機字爾張晉江人)
夏五月京師地震
秋九月青海酋永什卜犯甘肅參將逹雲擊敗之
　(永什卜者順義王諳達從子也部衆强盛先嘗授都/督同知再進龍虎將軍自以貢市在宣化守臣遇已)
　(厚不可逞乃隨諳達西迎活佛留據青海嵗為邉患/嘗誘殺副將李魁邉將不能報遂有輕中國心至是)
　(九月九日度將士必燕飲擁勁騎直入南川屬番偵/告總督三邉李汶徼西寧㕘將達雲逰擊白澤設兵)
　(要害令番人遶出口外潛扼其背而雲自提精卒二/千夾擊大敗之雲手馘其帥一人斬首六百八十餘)
　(級其走峽外者又為番人所殱獲駝馬戎器無算為/西陲戰功第一雲既勝度寇必復至厚集以待踰月)
　(冦果結浩爾齊諸部先圍番寨以誘官軍番不能支/合于㓂㓂遂入犯西寧西寧軍堅不可破㓂始遁追)
　(奔數十里而還雲乃招集番人初與冦合者七十餘/户皆復其業尋進雲總兵官鎮甘肅明年春季汶以)
　(勁兵三道出塞襲布色圖營斬四百餘級獲馬畜器/械數千浩爾齊部衆復窺伺洮州汶遣叅捋周國柱)
　(等擊之斬首/三十六級)質實(李汶字宗齊任邱人逹雲涼州衛/人  永什卜舊作永什布布色圖)
　(舊作巴什/圖今並改)
復建文年號
　(初禮部尚書沈鯉力贊司業王祖嫡之請帝不從至/是禮科給事中楊天民復以為言始詔復建文年號)
　(附事蹟于太祖實録之末未幾南京太常卿沈子木/疏言建文帝御字五年顧不得一盃麥飯下同齊民)
　(于誼未忍請附食于㦤文太/子之側章下部議果不行)質實(沈鯉字仲化歸徳/人楊天民字正甫)
　(山西太平人沈/子木歸安人)
淮水溢浸泗州祖陵
　(總河楊一魁請分殺黄流以縱淮别疏海口以導黄/葢以淮壅由于河身日髙河髙由于海口不深若上)
　(流既分則下流日減清河之口淮無黄遇則泗之積/水自消而祖陵永保無虞議者以江北嵗災祲民力)
　(不堪大役欲先洩淮而徐議分黄工部謂導淮分黄/勢實相須不容偏廢宜將導淮分黄疏澽海口等處)
　(工程命河臣逐一舉行其一應工費/酌議動支事完分别勸懲報可可)質實(楊一魁/安邑人)
冬十月湖廣饑
　(湖廣巡按徐兆魁以地方災傷具四事上請一議改/折一議緩徴一議蠲振一議振濟户部議緩徴徒貽)
　(小民他日之累不若勘被災/輕重量為蠲振詔如部議)
(丙/申)二十四年春三月乾清坤寧兩宮災
　(三月八日乙亥戌刻火發坤/寧宫延及乾清宫一時俱燼)
夏福建饑
　(福建諸府所屬被/災人民分别振䘏)
六月彗星見
　(見東北方/芒西南指)
秋七月吏部尚書孫丕揚請發推補官員章疏不報
　(丕揚上言數月以來廷推閣矣行取停矣年例廢矣/諸臣中或以功高優叙或以資深量遷或服闋而除)
　(補或覆題而註授其生平素履原不在擯棄之列者/乞體因政設官之意念國歩多事之時將近日推補)
　(官員章疏簡發間有注擬未當亦乞明示别推酌補/疏入不報  是時地方官亦多缺不補御史王以時)
　(奏言地方缺官之害藩司臬司等官職掌各有攸司/每遇員缺則撫按必擇近便者一人使之攝理職錢)
　(穀而攝軍屯職兵戎而攝鹽馬夙昔未能嫻習旦夕/豈能旁通顛末未暇究心畧刲難于刋發聪明少有)
　(未遍寧免乘邊才力稍有不同輒形愆謬舞文者乗/此弄其機械玩法者藉以恣其侵漁文移之徃來獄)
　(訟之聽斷近者數十里遠者數百里又遠者千有餘/里道路奔走嵗月牽纒費用不支勞苦勿恤或鬻賣)
　(其妻子而事尚未完或轉死于溝洫而寃莫可訴司/道缺官廢事病民其為害既如此至于郡縣守令最)
　(為親民民之倚命于守令不啻赤子于其乳母使郡/縣而可缺官則是赤子而可㫁乳也使守令而可使)
　(常署攝則是赤子而可終嵗寄養也葢専官如柙匱/之典守故任怨勞而不辭攝職若傳舍之經過誰肯)
　(竭心力以從事/乞行推補不報)
仁聖皇太后陳氏崩
遣中官開礦
　(初畿輔奸民慫惥中官多言礦利大學士申時行力/持不可至是承寧更朝鮮用兵之後國用大匱營建)
　(兩宫計臣束手府庫前衛副千户仲春請間礦助大/工帝允之自是獻礦峒者踵至首開畿内命中官領)
　(之嗣後則河南山西南京湖廣浙江陜西四川遼東/廣東廣西江西福建雲南無地不開中使四出皆給)
　(以闗防併偕原奏官往礦脈微細無所得勒民償之/而奸人假開採之名乘勢横索民財有司稍忤意輒)
　(劾其阻撓逮治富家巨族則誣以盜礦良田美宅則/指為下有礦脈卒役圍捕辱及婦女其横暴如此羣)
　(臣屢諌帝皆不聽其後又增設各省税使如天津店/租廣州珠監兩淮餘鹽浙江福建廣東布舶成都茶)
　(鹽重慶名木湖口長江船税荆州店税實坻魚葦及/門攤商税等都邑闗津中使碁布水陸行數十里即)
　(樹旗建厰所至納奸民為爪牙肆行殺奪又立土商/名目窮鄉僻塢米鹽雞豚皆令輸税中人之家大半)
　(皆破由是民不聊生變亂蠭起仍是年七月開礦汝/南八月開礦夏邑并青沂等處  編富民為礦頭費)
　(縣文登沂水䝉隂臨朐諸礦同時開採二十六年六月/命内監李敬採珠廣東七月命内監李道督税湖口)
　(魯保經理淮鹽俱許節制有司十月于雲南大理採/石二十七年正月分遣内監𣙜京口儀真二月命内)
　(監劉成𣙜税浙江李鳳採珠廣州兼徵市舶司税課/設福建市舶司又命内監楊榮開採雲南陳奉徴荆)
　(州店税陳増徵山東店税孫隆徵蘇杭等處税課魯/坤徵河南孫朝徵山西又命内監邱秉雲徵税四川)
　(兼礦務梁永徵税陜西各以原奏千户翟應泰樂綱/等徃御馬監潘相督理江西瓷厰輔臣沈一貫言中)
　(使衙門皆創設並無舊緒可因大抵中使一員其従/可百人分遣官不下十人此十人又各湏百人則千)
　(人矣此千人每家十口為率則萬人矣萬人日給千/金嵗湏四十餘萬及所得纔數萬徒歛怨耳今分遣)
　(二十處歳糜八百萬聖思偶未之及也乞盡撤之不/報尋諸省皆併稅于礦使其年三月内監王忠徵税)
　(宻雲馬□徵臨清陳增徵東昌十月南京守偹大監/郝隆劉朝用採寜國池州八月内監陳奉採興國州)
　(礦洞丹砂二十八年二月内監暨禄徵鳯陽安慶徽/廬常鎮税邢隆税沿江州田魯坤間彰徳衛輝懐慶)
　(等礦洞又以錦衣百户王體仁奏命徴長江船税又/以廣洋衛鎮撫戴君恩奏命徴廣東遺鹽及絨錦珠)
　(寳等土産八月内監邱秉雲徵成都/鹽茶重慶名木十二月開礦穀城)
閏八月乙丑朔日有食之
九月𦵏孝安皇后
　(梓宫發引帝託疾不送遣官代行吏部侍郎孫繼臯/員外郎王就學抗疏諌帝怒抵繼臯疏于地而置就)
　(學疏不省已而詔吏部甄别郎/官斥就學為民繼臯亦罷去)質實(孫繼臯字以徳/無錫人王就學)
　(字所敬/無錫人)
河決單縣
　(時徐泗淮揚間無嵗不苦水患總河楊一魁既議分/疏黄淮于是後夫二十萬開桃源黄河壩新河起黄)
　(家嘴至安東五港灌口長三百餘里分洩黄水入海/闢清口沙七里建武家墩高良磵周家橋石閘洩淮)
　(水三道入海且引其支流入江于是泗陵水患平而/淮楊得無患然一魁専力桃源淮泗間而上流單縣)
　(黄堌口之決如故後以黄堌口/不塞致衝祖陵斥一魁為民)質實(黄家嘴在桃源/縣東北五港灌)
　(口在安東縣東北髙良磵在山陽縣西南由清河澗/沙阜橋西入于淮周家橋在山陽縣西南髙堰上黄)
　(堌口在曹州/府單縣南)
冬十月陳于陛卒
　(于陛在閣與趙志臯張位沈一貫皆同年生遇事無/齟齬而帝拒諫益甚上下否隔于陛憂形於色以不)
　(能補救在直廬數太息視日影至是以兩宫災請靣/對下報乞罷亦不許以積憂成疾卒贈少保謚文)
　(憲/)
(丁/酉)二十五年春三月以楊鎬為僉都御史經畧朝鮮軍
務
　(征倭軍既撤詔以顧養謙為經畧養謙亦主欵奏/言鬬白宜封為日本王二十二年冬倭遣小西飛)
　(入朝定封貢議命都指揮楊方亨等充貢使同沈/惟敬徃養謙薦侍郎孫鑛自代乞身去二十四年)
　(九月方亨等至日本闗白怒朝鮮王子不來謝不/肯撤兵所進表文又謾無臣禮是年二月方亨歸)
　(委罪惟敬并呈石星前後手書帝怒逮星惟敬按/問下獄諭死以尚書邢玠總督薊遼改麻貴為備)
　(倭大將軍而以鎬為經畧未至先呈奏十事請今/朝鮮官民輸粟得贈秩授官贖罪及鄉里丁夫等)
　(免役又以朝鮮君臣隠藏儲蓄不餉軍劾奏其罪/由是朝鮮多怨當是時倭將行長清正等據南原)
　(全州犯全羅慶尚逼王京會沈惟敬就逮嚮道乃/絶九月鎬抵王京倭已退屯蔚山十二月鎬㑹邢)
　(玠麻貴議進取分為三協合攻蔚山賊出戰大敗/奔據島山結三柵以自固遊擊陳寅連破其二第)
　(三柵已垂拔而鎬素與李如梅善以如梅未至不/欲寅功出如梅上邃鳴金收軍再攻不克明年正)
　(月行長救至鎬狼狽先奔諸軍繼之賊前撃官兵/死者無算輜重多䘮失是役也傾海内全力合朝)
　(鮮通國之衆委棄于一旦舉朝嗟恨鎬既奔還王/京與總督玠詭以捷聞賛畫主事丁應泰聞敗詣)
　(鎬鎬揚揚自詡功代應泰憤抗疏盡列敗狀乃罷/鎬今聴勘而以萬世徳代之邢玠以前後無水兵)
　(故敗乃益募江南水兵謀海運為持乆計分四路進/兵麻貴為伏兵所敗中路將董一元亦潰迄無成)
　(功/)質實(南原在朝鮮國城東南與全州相犄角為/朝鮮要害全州在國城南全羅即朝鮮全)
　(羅道治全州其地南濱大海東接慶尚為朝鮮門/户慶尚即朝鮮慶尚道治慶州在國城東南濱海)
　(與日本相對為朝鮮屏蔽蔚山即朝鮮蔚山郡在/慶州西北島山在蔚山郡城南楊鎬商邱人顧養)
　(謙字益鄉江南通州人孫鑛字文融鑨之弟邢玠/青州益都人丁應泰武昌左衛人萬世徳山西偏)
　(頭所/人)
　　發明(命將出師必先量敵憲勝成竹在胸而後可/以刻期奏捷前此李如松等師出無功已有)
　　(明驗乃當撤兵之後復命征倭而所任者一庸懦無/能之楊鎬不量其事之能濟與否輕率前驅知彼知)
　　(己之謂何觀鎬所陳奏事皆苟且覓若助兵供餉/全有恃于朝鮮者以中國而征一倭必借助于外)
　　(蒲之衆即使克捷已傷國體况朝鮮兵不習戰素/為倭所輕島山一敗師旅盡喪而兹役也以救朝)
　　(鮮為名而實則驅朝鮮之衆盡化為沙蟲猿鶴耳/失機辱國莫此為甚至于加募江南水軍為分路)
　　(搗冦之計而卒以無成亦同歸于謀國之不减廟/堂既無長策擇帥又非其人而欲憺威海嶠何可)
　　(得/耶)
夏六月三殿災
　(六月十九日戊寅火起歸極門延至皇極中極建極/三殿文昭武成二閣周圍廊房一時俱燼時帝鋭意)
　(聚財多假殿工為名言者謂天以民困之故災三殿/以示儆奈何復因天災以困民帝不納屢徵木于川)
　(廣今輸京師費數百萬卒被中官冒沒終帝世/三殿實未甞復建也至熹宗朝魏忠賢始成之)
罷修國史
　(從大學士張位等請也以皇極門左/右兩廊被災停止正史纂修事務)
秋七月赦
　(以三殿/災故也)質實(詔曰朕仰荷天庥恭膺寳命二十有五/載于兹追惟嗣服之初飬亦無時豫怠)
　(第緣嵗積頗恃政成兼以多病相侵猶須深宮居攝/郊廟闕躬承之禮朝講希臨御之時喜怒猶失其平)
　(用舍未歸于當章奏每滯官曹半虚忠言寡聞民隠/莫達方隅多故兵食之徵調日繁營造又興開採之)
　(徵求四出加之旱乾水溢析民室家汚吏貪官朘民/膏血叢此人怨屢干天和乃于二十五年六月十九)
　(日皇極等殿皇極等門文昭武成二閣内外周迴廊/房一時被火夫寢宫煨燼曾㡬何時正殿崇嚴又復)
　(罹此震驚烈聖憂慼慈闈蹐地跼天靡所容措况一/人統御之地萬國衣冠所歸天意若斯朕實不徳兹)
　(已䖍申籲禱痛加艾懲祓志改圖誓從今始嚴勅庶/位各獻忠猷惟天視聽在民惟民歸依在徳爰稽典)
　(制特布詔條庶藉有衆之歡以回皇穹/之眷消咎徵于已往迓福祉于將来)
播州宣慰使楊應龍叛
　(初應龍數從征伐恃功驕蹇帝十八年貴州巡撫葉夢熊巡/按陳效並疏應龍凶惡諸罪四川巡按李化龍以時方調)
　(播州兵防禦松潘請暫免勘問由是川貴撫案議不合應/龍性猜狠阻兵嗜殺所轄五司七姓悉叛離其妻叔張時)
　(照與所部何恩等上變告應龍反夢熊疏請發兵勦之而/蜀中士大夫率謂蜀三面鄰播屬裔以十百數皆其彈壓)
　(且兵驍勇數赴征調有功剪除未為長策以故蜀撫按並/主撫朝議行兩省會勘應龍願赴蜀不赴黔二十年十二)
　(月逮應龍詣重慶對簿繫論法當斬請以二萬金贖會倭/大入朝鮮羽檄徵天下兵應龍願自將五千兵征倭報効)
　(詔釋之兵已啟行尋報罷巡撫都御史王繼光至嚴提勘/結遂抗不復出而張時照等復議奏闕下繼光乃一意主)
　(勦二十一年春繼光馳至重慶與總兵劉承嗣㕘將郭成/等議分三軍各道並進時軍至婁山等闗屯白石口應龍)
　(陽令其黨穆炤等約降而統苗兵據闕衝殺都司王之翰/軍覆殺傷大半會繼光論罷即撤兵委棄輜重畧盡黔師)
　(協勦亦無功以譚希思為四川巡撫與總兵劉承嗣會同/貴州橅鎮相機征勦時繼光既罷御史薛繼茂乃旋主撫)
　(應龍亦上書自白御史吳禮嘉劾郭成等失律令戴罪立/功尋承嗣以疾乞骸骨兩省議乆不决應龍遣其黨攜金)
　(入京行間執原奏何思詣纂江縣二十二年以兵部/侍郎邢玠總督貴州車駕郎中張國璽主事劉一相)
　(贊畫軍前二十三年正月玠至蜀察永寧酉陽等土/司皆應龍姻媾而黄平白泥諸司乆為仇讐計先剪)
　(其枝黨以檄曉譬應龍謂應龍來當待以不死不者/國家懸萬金購而頭若早為計吾不而欺也當是時)
　(七姓惟恐應龍出得除罪而四方亡命竄匿其間又/幸龍反因以為利院道文移輙從中阻四月重慶知)
　(府王士琦奉玠檄詣纂江縣趣應龍聼勘士琦屬纂/江令前往宣諭應龍使弟兆龍治郵傳儲糧郊迎叩)
　(頭致鋪資餼牽如禮曰應龍乆縳渠魁待罪然不敢/自來使君幸枉車騎臨貺敬布腹心纂江令具言于)
　(士琦士琦即以五月八日單騎往應龍果面縳道旁/泣請死罪膝行南前叩頭流血請治公館執罪人及)
　(罰金士琦因為請玠以遣國璽一相及道府詣之應/龍囚服蒲伏郊迎縳獻黄元阿羔阿苗等十二人案)
　(驗遂抵應龍斬論贖輸四萬金助採木仍革職子朝/棟以土舍受事次子可棟覊府追贖黄元等梟斬重)
　(慶市是時倭氛未靖兵部欲緩應龍専事東方帝亦/以應龍向有積勞許之加邢玠右都御史還朝以王)
　(士琦以川東兵備使彈治之然應龍益怙終不悛而/次子可棟尋死于重慶應龍促取屍棺以勘報未完)
　(不肯發趣其完贖應龍大言曰吾子活銀即至矣擁/兵驅千餘僧招魂而去分遣土目置闗據險立巡警)
　(搜戮軍民刧剠屯堡殆無虚日厚撫諸苗用以摧鋒/名曰硬手州人稍殷富者沒其家以養苗由是諸苗)
　(人願為之出死力矣二十四年七月應龍掠刧餘慶/草塘二司徧及興隆都匀各衛又遣其弟兆龍引兵)
　(圍黄平戮重安司長官張熹家及是應龍遂刧江津/縣及南川尋至合江索其讐袁子升縋城下臠割之)
　(益統苗兵大掠貴州已又侵及湖廣屯站阻塞驛路/詗原奏讐民宋世臣父鑾及羅承㤙等大索城中得)
　(鑾承㤙及子女慘戮以狗掘/墓焚屍灰飛蔽天勢遂大熾)質實(五司謂黄平草塘/二安撫司白泥餘)
　(慶重安三長官司也黄平司洪武八年置萬厯二十/八年改為州今屬貴州平越府草塘司在遵義府東)
　(洪武中置今廢餘八慶司元置州洪武中分置餘慶白/泥二司萬厯二十  年改置縣今屬平越府重安司在)
　(今黄平州西洪武八年置萬厯二十七年廢婁山闗今/名太平闗在遵義府北百里大婁山上白石口在婁山)
　(闗南西陽漢縣宋為酉陽州洪武五年置州八年改/為宣撫司今酉陽州為直𨽻州陳效成都井研人李)
　(化龍字于田長垣人王繼光登州人薛繼茂山西芮/城藉雲南永昌衛人吴禮嘉鄞縣人王士琦臨海人)
　　發明(楊應龍一土司耳其驕恣凶暴已非一日使/地方大吏早能善為制馭俾不至于蹺梁何)
　　(有蠢然騷動之患若果罪惡昭著法所不容亦當/明正其罪以威示逺人而申明國典乃黔撫方劾)
　　(奏罪状蜀撫即請免勘問紛紛持議兩省自相矛/盾及既已問罪興師彼且抗拒顔行則更無有旋)
　　(議主撫之理薛繼茂輩畏慈無城但希苟且一時/不顧養癰貽患謀之不蔵其罪實無可逭至于擕)
　　(金行間而遂執原奏者以洩賊憤此復成何政體/迨其後名曰請降而實則仍肆侵掠所謂主撫者)
　　(適以長其輕傲之心又焉怪其後之愈滋不靖乎/且擕金行間内臣必有為之主者以逺方土司而)
　　(潛與朝宁相結其為害于家國者/甚大又豈特邊吏之失策已哉)
八月京師地震
　(遼陽開原廣寧等衛俱震地裂湧水三日乃止宣撫/薊鎮等處俱震次日復震蒲州池塘無風生波湧溢)
　(三四尺山東濰縣昌邑樂安即墨皆震臨淄縣不雨/濠水忽漲南北相向而鬬又夏莊大灣忽見潮起隨)
　(聚隨開聚則文餘開則見底樂安小清河/水逆湧流臨清磚板二閘無風起大浪)質實(昌邑/宋建)
　(隆三年置縣明屬萊州府樂安/金縣明屬青州府今皆因之)
冬十月以黎惟潭為安南都統使
　(初莫登庸請封制下而登庸已死遂使其孫福海襲/福海卒子宏瀷嗣宏瀷不能攝衆為黎寧臣鄭檢所)
　(逐寧死再傳至惟潭漸强盛遂舉兵攻殺宏瀷子茂/洽復據安南􁏣闗求貢總督陳大科上言莫之簒黎)
　(其事逆黎之復讐其名正宜許其来歸詔以惟潭為/都統使自是安南復為黎氏所有而莫氏惟據高平)
　(一郡宗黨多竄處海/隅時出侵軼為邉患)質實(陳大科北/直通州人)
(戊/戌)二十六年夏四月土黙特犯遼東總兵官李如松出
塞遇伏死
　(初如松棄倭班師言路交章詆其和親辱國帝置不/問會遼東總兵董一元罷廷推如松代之如松感帝)
　(知氣益奮綽哈紏土黙特諸部連冦遼東殺掠無算/如松率輕騎出塞搗巢遇伏兵力戰死詔以其弟如)
　(梅代之踰年坐/擁兵畏敵劾罷)
京師旱
　(以禱雨黒龍潭加封黒龍/潭龍王廟號勒碑紀之)
六月張位罷
　(日本封事壊位力薦楊鎬才請付以朝鮮軍務鎬遭/父䘮又請奪情視事帝皆從之會贊畫主事丁應泰)
　(劾鎬䘮師言位與鎬宻書徃来朋黨欺國鎬拔擢由/賄位得之帝怒下廷議位惶恐奏辯給事中趙完璧)
　(徐觀瀾復交章論之位窘亟奏羣言交攻孤忠可憫/臣心無纖毫愧惟上矜察帝怒曰鎬由卿宻揭屢薦)
　(故奪哀授任今乃朋欺隠慝辱/國損威猶云無愧遂奪職閒住)質實(趙完璧陜西人/徐觀瀾澤州人)
秋八月京師地震
　(丁丑夜四/更地震)
冬十一月倭遁去官軍分道追擊敗之朝鮮平
　(初官軍分道擊倭不利會平秀吉死羣倭俱有歸志/其渠帥清正發舟先走總兵官麻貴遂入島山西浦)
　(都督陳璘遣副將鄧子龍督水軍千人駕三巨艦為/前鋒邀之釜山南海戰殁會副將陳蠶季金等軍至)
　(邀擊之倭無鬬意官軍焚其舟賊大敗其得脫登岸/者又為陸兵所殱焚溺者萬計時總兵劉綎方攻行)
　(長奪曵橋砦璘以舟師夾擊復焚其舟百餘行長黨/石蔓子引舟師来救璘邀之半洋擊殺之于是諸倭)
　(揚帆盡去自倭亂朝鮮七載䘮師數十萬糜餉數百/萬中國與朝鮮迄無勝算至秀吉死禍始息是年六)
　(月命萬世徳代楊鎬經畧朝鮮軍務畏倭不敢前比/聞倭退㑹同總督邢玠奏捷贊畫主事丁應泰等劾)
　(諸臣賄倭賣國帝以將士久勞苦仍發金十萬兩犒/師敘東征功首陳璘次劉綎擢都督同知又次麻貴)
　(加右都督邢玠萬世徳各予/世廕董一元楊鎬俱復原職)質實(曵橋砦在朝鮮慶/州西南順天城外)
　(陳璘字朝爵翁源人鄧子龍豐城人素慷慨初起廣/東把總厯麻陽永城㕘將擢總兵官所在立戰功時)
　(年踰七十意氣彌厲欲得首功急攜壯士三百人躍/上朝鮮舟直前奮擊賊死傷無算他舟誤擲火器入)
　(子龍舟舟中火起賊乗之子龍/死贈都尉僉事廟祀朝鮮)
　　發明(以中國全力救朝鮮厯七年之久迄無勝算/豈真倭之强不可勝哉始則石星惑封貢之)
　　(議繼則楊鎬挾忌功之私徒使老師海上糜餉中/原向非倭酋自斃則朝鮮之事正未可知當時在)
　　(事僨轅之輩併為一談幸有贊畫丁應泰者紏劾/諸臣之賄倭賣國正可因以分别工罪申明國憲)
　　(乃徒以將士久勞意存姑息専事懋叙行賞而畏/縮不進之萬世徳亦得冒功予廕挾私敗績之楊)
　　(鎬并得原情復職刑章廢弛軍紀蕩然是時邉事/日繁中國坐耗元氣銷鑠之餘又苦􁀰盭就使師)
　　(出以律猶慮得不償/失况復否臧之凶乎)
以劉東星為工部侍郎總理河漕
　(初潘季馴議開黄河上流循商邱虞城而下厯丁家/道口出徐州小浮橋即元賈魯所浚故道也朝廷以)
　(費鉅不果東星即其地開濬起曲里舖至三仙臺抵/小浮橋又濬漕渠自徐邳至宿遷凡五閲月工竣明)
　(年濬邵伯界首二湖又明年/開泇河南通淮海引漕甚便)質實(丁家道口在歸徳/府商邱縣北小浮)
　(橋今名雲集橋在銅山縣舊城東北隅曲里舖在蕭/縣西三仙臺山名在蕭縣北邵伯湖在揚州府北四)
　(十五里界首在高郵州北六/十里劉東星字子明沁水人)
總督李汶襲浩爾齊于松山走之復其地
　(齊里克已東歸而套冦浩爾齊巴什圖等頻年抄掠/如故據三大巢曰河套曰海西曰松山聲息交倚松)
　(在河西為羗番襟要地垂二千里總督三邉李汶内/聫四鎮外招番人襲破冦于松山復其地築邉垣四)
　(百里以蔽莊凉蘭靖為内地而盡撤舊戍汶督陜凡/四考進秩至少師  李汶疏云兵動萬餘師勞旬日)
　(收幅員千里之封疆剪腹心數百年之巨害葉向高/誌汶大小百餘戰斬馘萬九千有竒降萬二千有竒)
　(遂空松/幕云)
(己/亥)二十七年春三月以李化龍總督川湖貴州軍務討
楊應龍
　(先是貴州巡撫江東之令都司楊國柱指揮李廷棟/率部兵三千剿應龍應龍遣子朝棟弟兆龍何漢良)
　(等迎敵于飛練堡賊佯走天邦囤誘官軍盡殱之國/柱罵賊不屈與經厯潘汝資等皆死東之罷以郭子)
　(章代而命化龍兼兵部侍郎節制川湖貴三省軍事/調東征諸將劉綎麻貴陳璘董一元南征六月應龍)
　(乗大兵未集遂勒兵犯綦江城中新募兵不滿三千/賊兵八萬奄至圍綦江城數匝㕘將房嘉寵誤爇火)
　(磚反傷城上兵賊乗勢登城嘉寵率師巷戰蜀兵争/譟走水上嘉寵乃殺其妻與逰擊張良賢俱死之應)
　(龍因刼縣令縱囚焚掠出綦江庫犒師依倉就食盡/取貲財子女去老弱者殺之投屍蔽江而下水為赤)
　(尋退屯三溪以綦江之三溪毋渡南川之東鄉壩立/石為播界號宣慰官莊聲言江津合江皆播故土益)
　(結九股生苗及紅黒脚等苗負險弄兵為助是時賊/猶未敢鼓行深入止言爭界給𦵏并索奸民而化龍)
　(等以授師未集蜀人畏賊如虎時時移文詰責示無/遽絶意計以緩賊賊果具文求撫不復西向時郭子)
　(章日夜徵調各漢土兵分守南川合江等處軍聲漸/震應龍偽軍師孫時泰請應龍直取重慶搗成都刦)
　(蜀王為質而應龍遷延不進尚冀曲省化龍至成都/亦謬為好語糜之已而帝聞綦江破追褫兩省巡撫)
　(譚希思江東之各為民賜化龍劍假便宜討賊調各/路兵大舉十月化龍移駐重慶調度川貴湖廣兵總)
　(兵官劉綖軍亦至綎素有威名其家丁良馬皆可決/勝然夙與應龍昵人皆疑之于是化龍延綎入卧内)
　(輸心腹且以危言激之引其父顯九絲功為比綎大/慟願誓死報効化龍騰書于朝遂委綎専制軍事益)
　(有次第矣已而應龍屯官壩聲言窺蜀已遂焚東坡/爛橋出掠興隆鎮逺化龍議置勁兵萬餘據守要害)
　(通楚黔道益調諸/路兵以俟大舉)質實(飛練堡在平越府甕安縣東/廢草塘司北十里天邦囤在)
　(廢草塘司西北三溪唐置縣宋廢故城在今重慶府/綦江縣南東鄉壩在南川縣西南官壩在遵義府城)
　(西北東坡在平越府黄平州東爛橋在鎮/逺府施秉縣南郭子章字相奎泰和人)
夏旱
　(自去冬至是亢旱為災/河井乾竭二麥枯槁)
閠四月遣中官覈天下積儲
　(以諸皇子婚詔取太倉銀二千四百萬兩户部/告匱乃命中官嚴覈各省積儲由是外帑日耗)
秋八月陜西山崩
　(狄道縣有山長二百餘丈聲如雷者十數夜/遂陷為池山南平地湧山五高者二十餘丈)
冬十月加四川湖廣田賦
　(以播州/用兵故)
十一月賑畿輔饑
　(發天津徳州臨清倉共三十萬石以十萬賑貸而以/二十萬平糶是月蠲免河南鳯陽各府州縣被災處)
　(免徵改/折有差)
十二月武昌漢陽民變擊傷税使陳奉
　(奉在湖廣恣行威虐慘毒備至興國州奸民漆有光/訐居民徐鼐等掘唐相李林甫妻楊氏墓得黄金巨)
　(萬奉奏之帝命奉括進内庫奉因毒拷責償且悉發/境内諸墓巡按御史王立賢言所掘墓乃元吕文得)
　(妻非林甫妻奸人訐奏語多不實請罪不治而停他/處開掘不報時巡撫支可大以下事奉唯諾惟謹獨)
　(分巡僉事馮應京以法裁之至是有武昌漢陽諸生/妻被辱訴上官市民從者萬餘哭聲動地蠭擁入奉)
　(廨争投瓦石擊奉奉被傷諸司馳救之乃免應京捕/治其爪牙奉怒陽餉食而置金其中應京復暴之益)
　(慚恨尋置酒邀諸司以甲士千人自衛遂舉火箭焚/民居民羣擁奉門奉遣人擊之多死碎其屍擲諸途)
　(可大噤不敢出聲應京獨抗疏列其九大罪奉亦誣/應京撓命凌敕使帝怒命貶應京邉方雜職給事中)
　(田大益御史李以唐等交章劾奉乞宥應京帝益怒/除應京召是時襄陽通判邸宅推官何棟如棗陽知)
　(縣王之翰亦忤奉被劾詔宅之翰為民棟如遣逮俄/以都給事中楊應文論救遂併逮應京宅之翰三人)
　(頃之奉又誣劾武昌同知卞孔時抗拒孔時亦被逮/緹騎抵武昌民知應京獲重譴相率痛哭奉乃大書)
　(應京名列其罪榜之通衢士民益憤聚數萬人圍奉/廨誓必殺奉奉逃匿楚王府衆乃投奉黨十六人于)
　(江并傷緹騎以可大助虐焚其轅門可大不敢出日/已晡猶紛亂應京囚服坐檻車曉以大義乃稍稍解)
　(散奉匿楚府逾月不敢出亟請還京大學沈一貫因/極言奉罪請立代還言官亦争以為請帝未許㑹江)
　(西湖口税使李道奏奉水阻商舟陸截販賈剥民病/國帝乃召奉還𨽻其事於承天守備杜茂頃之東厰)
　(奏緹騎有死者帝怒甚手詔内閣欲究主謀一貫言/民心宜静請急遣重臣代可大拊循因薦侍郎趙可)
　(懐帝乃褫可大官令可懐馳徃未至可大已遣兵䕶/奉行舟車相銜數里不絶可懐入境亦遣使䕶之奉)
　(得迤遷去應京之就逮也士民擁檻車號哭車不得/行既去則家為位祀之父老相率詣闕訴寃帝不省)
　(繫應京等詔獄栲訊久之至三十二年九月以星變/修省廷臣多請釋繫囚于是應京及宅棟如獲釋之)
　(翰先瘐死而孔時繫獄如故至四十一年始釋歸荆/奉至湖廣二年武昌凡再變繼之漢口黄州荆州)
　(門襄陽寳應徳安湘潭諸處變經十起幾成大亂而/是時山東臨清民亦譟而逐税監馬堂縱火焚堂署)
　(斃其黨三十七人皆黥背諸偷也詔捕首惡株連甚/衆有王朝佐者素伏義慨然曰首難者我也勿累無)
　(辜臨刑神色不變臨清民立祠以祀未幾蘇州亦民/變殺税監孫隆黨六人有司捕亂者民葛誠獨承論)
　(死遇赦得釋自礦税興中使暴横所至跆藉有司謗/書一聞駕帖立下二十四年則遼東㕘將梁心二十)
　(五年則山東福山知縣韋國賢二十六年則山東益/都知縣吳宗堯二十七年則江西南康府知府吳實)
　(秀墨子知縣吳一元山東臨清守備王煬湖廣荆州/府推官華鈺經厯車任重二十八年則廣東新㑹在)
　(籍通判吳應鴻舉人勞養魁鍾聲朝梁斗輝雲南尋/甸知府蔡如川趙州知州甘學書陜西富平知縣王)
　(正志二十九年則應京宅棟如之翰及武昌同知卞/孔時江西饒州通判陳竒可三十年則鳯陽臨淮知)
　(縣林錡三十四年則陜西咸陽知縣陳時濟三十五/年則陜西咸寧知縣滿朝薦三十七年則遼東海防)
　(同知王邦才㕘將李獲陽皆幽繫詔獄久者至十餘/年煬應鴻志學獲陽俱斃獄中其他削籍貶官者甚)
　(衆至士民囚繫死/亡者尤不可勝紀)質實(支可大崑山人馮應京字可/大旴𣅿人田大益四川定逺)
　(人邸宅人姓名氏族志邸氏望出中山何棟如南京/左衛籍無錫人王之翰綘州人吳宗堯字仁叔歙縣)
　(人華鈺字徳夫丹徒人王志正/祥符人滿朝薦字震東麻城人)
　　發明(礦税為神宗時極弊之政乃復以奸民訐告/敕使括金遂至悉發境内諸墓暴及枯骨因)
　　(以凌辱士民之妻甚至舉火焚燬民居碎屍擲諸/途路明代任用内寺其弊百出誤國䘮師何所蔑)
　　(有然未有横虐恣毒若此之無道者盖由神宗濟/以好貨之私若輩乃敢肆其刦掠之術在武昌漢)
　　(陽之民擁入奉廨争投瓦石憤馮應京之被逮聚/哭者至萬餘人又復焚巡撫轅門民氣可謂不靖)
　　(以尋常無事時論之則當立懲首惡嚴究奸民以/止其亂若此之剥民病國是所謂壅而必決者陳)
　　(奉實有以致之豈盡民之無良㦲應京抗疏劾奉/可謂直言而轉檻車繫訊閣臣臺臣亦交章聲言)
　　(奉罪神宗僅僅召奉還京無一譴訶/之語賞罰之不明不幾拂人之性耶)
(庚/子)二十八年春二月京師地震
　(戊寅午時地動起自東/北徃西南連動二次)
夏六月李化龍帥師平播州
　(楊應龍勒兵數萬五道并出攻破龍泉司土官安民/志率歩卒五百拒守死之時化龍徵兵大集大㑹文)
　(武于重慶登壇誓師分八路進兵川師分四路總兵/劉綎由綦江入總兵官馬孔英由南川入總兵官吳)
　(廣由合江入副將曹希彬受廣節制由永寧入黔師/分三路總兵官童元鎮由烏江入㕘將朱鶴齡受元)
　(鎮節制統宣慰使安疆臣由沙溪入總兵官李應橋/祥由興隆入楚師一路分兩翼總兵官陳璘由偏)
　(入總兵官陳良玭受璘節制由龍泉入每路兵三萬/官兵三之土兵七之巡撫郭子章駐貴陽湖廣巡撫)
　(支可大移沅州化龍自將中軍䇿應部署既定化龍/戒諸將以抵婁山等闗為期且曰闗外且戰且招降)
　(多不可勝誅也闗内急戰勿受降師不可久老賊詐/不可信也先是蜀玉壘山忽裂僉謂昔年平九絲地)
　(數動殆播平先兆云劉綎進兵綦江連戰破三峒綦/江自東溪入播並峻嶺密箐楠木山羊簡臺三峒索)
　(號竒險賊首穆炤等盤據綎力戰克之楊朝棟統苗/兵數萬分道迎敵鋒甚鋭官軍夹擊綎身自陷陳苗)
　(大驚曰劉大刀至矣棟潰圍走幾被獲賊膽落益為/守禦計諸軍分道並捷南川則酉陽石砫二司兵先)
　(登遂連克桑木烏江河渡三闗陳璘至副將陳寅擊/四牌賊各披靡遂奪天都三百落諸囤賊連敗乃乗)
　(隙出竒兵突犯烏江詐稱水西龍澄會哨永順兵㫁/橋溺死官軍無算㕘將楊顯守備陳雲龍阮士竒白)
　(明逵指揮楊續芝等死之事聞逮總兵童元鎮下于/理時有蜚語水西佐賊者化龍檄詰之水西不自安)
　(會賊殺其頭目澄大眼復修好賄澄澄戮其使擊斬/偽將楊惟棟等安疆臣亦執賊二十餘人以示不背)
　(時劉綎戰九盤入婁山闗闗為賊前門萬峯插天中/通一線官軍從間道攀藤魚貫毁柵而入四月朔屯)
　(白石應龍率諸苗决死戰陰令楊珠等抄後山奪闗/四面合圍都司王芬中流矢死劉綎親勒騎衝堅以)
　(逰擊周敦吉守備周以徳分兩翼夹擊敗之與南川/永寧路合連破其龍爪海雲諸險囤壓海龍囤而壘)
　(海龍囤者賊所倚天險飛鳥騰猿不能踰者時偏沅/巡撫都御史江鐸已抵任視師陳璘帥師急攻破其)
　(青蛇囤安疆臣亦奪其落䝉闗至大水田焚桃溪莊/賊見勢急父子相抱哭上囤死守每路投降文以緩)
　(官軍化龍以賊詭降檄令斬使焚書毋為所紿又虞/綎與應龍有舊檄令無通賊綎械其人自明而吳廣)
　(入崖門闗營水牛塘與賊力戰三日却之賊詭令婦/人于囤上拜表痛哭云田氏且降復詐為應龍仰藥)
　(死以報廣已而覘知田氏詐降以緩攻而所云應龍/死乃川兵攻囤以火礟擊死所謂楊珠也珠驍勇善)
　(戰既死賊痛如失左右手廣覺詐益厲兵協攻絶賊/樵汲八路大集海龍囤下遂築長圍更番迭攻賊大)
　(囤會化龍聞父䘮詔以墨縗視師化龍跣而草檄益/治軍念賊前險不能越令馬孔英勒兵攻其後時天)
　(久雨將士馳泥淖中苦戰六月四日天忽開霽明日/劉綎身先士卒進克土城應龍益廹𣪚數千金募死)
　(士拒戰諸苗皆駭散無應者起提刀自巡壘見四面/火光燭天徬徨長歎泣謂其妻子曰吾不能復顧若)
　(矣詰朝官軍遂登囤破其大城入應龍倉皇同愛妾/二闔室縊且自焚吳廣獲其子朝棟及兆龍等百餘)
　(人播賊平計出師至滅賊百十有四日化龍露布以/聞劉綎為軍功冠詔磔應龍屍戮朝棟兆龍等于市)
　(以其地置遵義平越/二府分屬四川貴州)質實(龍泉本龍泉坪長官司元/為思州安撫司治明神宗)
　(二十九年改為龍泉縣屬貴州石阡府今因之烏江/在遵義府南境上有闗明洪武中置沙溪在遵義府)
　(城南偏橋明初置長官司今屬鎮逺府玉壘在成都/府灌縣西北三十里巖石上有鐫玉壘字桑木闗在)
　(遵義府綏陽縣東河渡闗在烏江闗東水西宣慰司/在貴陽府西北三百里海龍囤在遵義府城北為應)
　(龍穴壘青蛇闗在遵義府城東落䝉闗在遵義府城/西崖門闗在遵義府西北遵義平越二府今皆屬貴)
　(州吳廣廣東人童元鎮桂林右衛/人江鐸仁和人田氏即七姓之一)
秋七月旱
　(工科給事中王徳完以祈禱雨澤奏言致旱有由縱/其所以毒民者是也弭災有法衛其所以保民者是)
　(也今出柙中之虎兕以吞饜羣黎逸圏内之豺狼以/搏噬百姓怨憤無處得伸鬰結無時可解霖雨以天)
　(怒而屯肥􁃄緣人妖而出如之何不旱亟改前弦將/各省黷貨之使一旦撤回則修省以實不以文何旱)
　(災之不禳哉/疏入不報)質實(王徳完字子/醇廣安人)
冬十月下給事中王徳完于獄廷杖除名
　(時鄭貴妃日有寵而王皇后多疾左右咸竊意后崩/貴妃即正中宫位其子為太子中允黄輝皇長子講)
　(官也從内侍㣲窺得其狀謂徳完曰此國家大事旦/夕不測書之史冊謂朝廷無人徳完乃屬具草及是)
　(上之疏入帝震怒立下詔獄拷訊尚書李戴御史周/盤等連疏論救忤㫖切責御史奪俸有差閣臣沈一)
　(貫方在告力疾草奏為徳完解帝亦不懌命杖徳完/百除其名復傳諭廷臣諸臣為皇長子耶為徳完也)
　(如為皇長子慎無凟擾必欲為徳完/則再遲冊立一嵗廷臣乃不復言)質實(黄輝字平/倩南充人)
　(李戴字仁夫延津/人周盤澤州人)
兩畿盜起
　(頻年災旱又苦礦税兵民多起為盜浙人趙一平以/妖術倡亂竄徐州與其黨孟化鯨等招集亡命自稱)
　(宋後署偽官期明年二月諸方並起事覺伏誅時鳯/陽巡撫李三才再疏陳礦税之害言陛下愛珠玉民)
　(亦慕温飽陛下愛子孫民亦戀妻孥奈何崇聚財賄/而使小民無朝夕之安又言近日奏章凡及礦税悉)
　(置不省此宗社存亡所闗一旦衆畔土崩小民皆為/敵國陛下即黄金盈箱明珠填屋誰為守之皆不報)
　質實(趙一平妖術倡亂明實錄趙一平浙之山陰人/素習邪術俶詭喜亂會麗水妖婦王氏假稱佛)
　(號與義鳥姦吏陳天寵傳香滛聚煽惑浙東其夫死/一平夤緣妻之造指南經妖書令其黨分投兩都省)
　(署同日布散簧鼓人心黨獲懼誅改姓名曰古元逃/竄徐州結納無賴猖狂大言已而流寓杭城誦經聚)
　(衆拒捕殺人變姓名亡命滄瀛間至寳坻為千户劉/文所擒械京師即訊獄具一平王氏天寵皆戮西市)
　(梟首狗衆餘黨各論斬枷示遣戌/有差李三才字道南順天通州人)
(辛/丑)二十九年春二月賑大同宣府饑
　(蠲免二府本/年應徵錢糧)
夏五月罷山西巡撫魏允貞
　(中官張忠孫朝先後領山西礦税誅求百方允貞每/事裁抑疏暴其罪朝怒劾允貞抗命阻撓帝留允貞)
　(疏不下而下朝疏于部院將加譴責吏部尚書李戴/都御史温純力爭允貞賢請下允貞疏平議帝並留)
　(中山西軍民數千人詣闕為允貞訟寃言官亦連章/論救帝置不問允貞父年九十餘乃乞歸侍養廷議)
　(以税使害民非允貞不能制/固留之允貞請益力聽歸)
旱
　(畿輔山東河南赤地數千里吏部尚書李戴等條上/旱災封事言自去年六月不雨至今三輔嗷嗷民不)
　(聊主草木既盡剥及樹皮夜竊成羣兼以晝刼道殣/相望村空無烟據巡撫汪應蛟掲稱坐而待賑者十)
　(八萬人過此以徃夏麥已枯秋種未布使百姓坐而/待死更何忍言使百姓不肯坐而待死又何忍言加)
　(以頻值外警連興傾國之師車殆馬煩行齎居送按/丁増調踐畆加租此時賦税之役比二十年以前不)
　(啻倍矣而礦税之議煩興貂璫之使四出不論地有/與無有包礦包税之苦不論民願與否有派礦派税)
　(之苦指其屋而挾之曰彼冇礦則家立破矣彼漏税/則槖立傾矣以無可查稽之數用無所顧畏之人行)
　(無天理王法之事大畧以十分為率入于内帑者一/尅于中使者二瓜分于㕘隨者三指騙于土棍者四)
　(而地方之供應嵗時之餽遺驛遞之騷擾與夫不才/官吏指以為市者不與焉陛下但知利源易開中貴)
　(易信豈知彼剥害小民至于如此亦豈知今日苦礦/苦税之民即是前日被災被兵之民重累疊困咨嗟)
　(愁怨至于/如此不報)
六月法司請熱審不報
　(嗣後數年每請皆不/報獄囚久繫多死)
秋八月復以李成梁鎮遼東
　(成梁去遼十年之間更易八帥邉備益弛㑹總兵馬/林獲罪沈一貫言成梁雖老尚堪將兵乃命再鎮遼)
　(東年已七十六矣時土黙特察䍐及巴圖已死冦掠/漸稀而開原廣寧復設馬木二市諸部躭市賞利争)
　(就欵以故成梁再/鎮八年遼左少事)質實(復設馬木二市先是泰寧朶/顔福餘諸部屢犯邉後朶顔)
　(小岱青悔禍欵塞請開木市于義州帝之二十三年/遼東巡撫李化龍疏言其利廷議從之未幾遂罷并)
　(罷馬市小岱青復為冦至是成梁力請復之後以為/常  察䍐舊作長昻巴圖舊作把吐小岱青舊作小)
　(歹青今/並改)
九月河決開封歸徳
　(開封歸徳二府大水商邱等處黄河水發衝決蕭家/口一百餘丈全河皆南注原行河身頃刻變為平沙)
　(商賈舟不暇解維盡涸平沙之/上商邱虞城夏邑多被渰沒)
趙志皋卒
　(志皋為首輔年七十餘耄矣柔弱為朝士所輕日本/封貢議起石星力主之志皋亦冀無事相與應和及)
　(封事敗劾星者必及志皋志皋每被言輒疏辯求退/然志皋才氣不如沈一貫張位而醇謹過之時帝益)
　(怠荒章疏沈閣官僚曠闕志皋亦頗論諌特以石星/之故物議叢焉其乞休疏凡八十餘上俱不許在告)
　(四年至是/卒于邸舎)
賑貴州饑
　(貴州巡撫郭子章言六月十八日貴陽府定番地震/自酉至戍有聲如雷黔東諸府衛及黄平五司自正)
　(月不雨至于六月思南府大雨婺川縣大雨氷雹交/作城内水深數尺去年苦兵今年苦饑黔東憂旱黔)
　(南憂水軍民重困議將湖廣四川二省協濟拖/欠錢糧如數徵解以賑全黔户部如議請報可)質實
　(定番州明成化中置程番府神宗/時置州屬貴陽府今因之如是)
以前禮部尚書沈鯉朱賡並兼東閣大學士預機務
　(鯉素鯁亮前在禮部持典禮多所建白申時行銜鯉/不附已深忌之一日鯉請告時行遽擬旨放歸帝曰)
　(沈尚書好官奈何使去傳㫖諭留帝有意大用鯉㣲/言沈尚書不曉人意内䜿密告鯉鯉拒之曰禁中語)
　(非所敢聞卒引疾歸賡充講官時宫中方興土木治/苑囿賡因講宋史極言花石綱之害帝為悚然累遷)
　(禮部尚書遭繼母䘮去至是趙志皋卒沈一貫請増/置閣臣帝素慮大臣植黨欲用林居及久廢者遂詔)
　(鯉與賡以原官/入閣㕘預機務)
冬十月立子常洛為皇太子
　(時太子年二十羣臣屢請冊立冠婚並行沈一貫草/敕請下禮官具儀而廷議有欲先冠婚後冊立者一)
　(貫不可曰不正名而苟成事是降儲君為諸王也帝/意亦悟命即日舉行既而復令改期一貫封還諭旨)
　(力争乃立常洛為皇太子同日封諸子常洵福王常/浩瑞王常潤恵王常瀛桂王  初儲位未定鄭貴妃)
　(要帝至大高元殿謁神設密誓立其子為太子帝因/書一紙緘玉合中賜妃為符契後廷臣爭之彊慈聖)
　(太后復堅持立長而妃又忽失懽于是皇長子遂得/立為太子帝遣人取玉合封識宛然發合蟲蝕書盡)
　(矣/)質實(福王後之藩洛陽瑞王後之藩漢中恵王後/之藩荆州桂王後之藩衢州常潤常瀛並李)
　(貴妃/生)
　
　
　
　
御定資治通鑑綱目三編卷二十八
