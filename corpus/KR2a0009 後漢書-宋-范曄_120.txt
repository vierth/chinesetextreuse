一百十一
　　宋　　宣　　城　　太　　守范　煜撰
　　唐　　章　　懐　　太　　子　　賢注
　獨行列傳第七十一
孔子曰與其不得中庸必也狂狷乎(庸常也中和可常/行之道謂之中庸)
(言若不得中庸之人與之/居必也須得狂狷之人)又云狂者進取狷者有所不
為也(此是錄論語者因夫子/之言而釋狂狷之人也)此蓋失於周全之道而取
諸偏至之端者也然則有所不為亦將有所必為者矣
既云進取亦將有所不取者矣如此性尚分流為否異
適矣(人之好尚不同或/為或否各有所適)中世偏行一介之夫能成名立
方者盖亦衆也或志剛金石而剋扞於强禦(謂劉茂/衞福也)或
意嚴冬霜而甘心於小諒(戴就陸/續也)亦有結朋協好幽明
共心(范式張/劭也)蹈義陵險死生等節(繆肜李/善也)雖事非通圓
良其風軌有足懐者而情迹殊雜難為條品片辭特趣
不足區别措之則事或有遺(措置/也)載之則貫序無統以
其名體雖殊而操行俱絶故總為獨行篇焉庶備諸闕
文紀志漏脫云爾
　　譙𤣥傳
譙𤣥字君黄巴郡閬中人也少好學能說易春秋仕於
州郡成帝永始二年有日食之災乃詔舉敦樸遜讓有
行義者各一人州舉𤣥詣公車對策髙第拜議郎帝始
作期門數為微行(前書武帝微行常與侍中常侍武騎/及待詔北地良家子能騎射者期諸)
(殿門故有期門之號自此始/也成帝微行亦然故言始也)立趙飛燕為皇后后專寵
懐忌皇太子多横夭折𤣥上書諫曰臣聞王者承天繼
宗統極保業延祚莫急𦙍嗣故易有幹蠱之義詩詠衆
多之福(易曰幹父之蠱注云蠱事也毛詩曰螽斯后妃/之徳也后妃不妬忌則子孫衆多也其詩曰螽)
(斯羽詵詵兮宜/爾子孫振振兮)今陛下聖嗣未立天下屬望而不惟社
稷之計專念微行之事愛幸用於所惑曲意留於非正
竊聞後宫皇子産而不育(前書成帝宫人曹偉能及許/美人皆生子趙昭儀皆令殺)
(之/)臣聞之怛然痛心傷剝竊懐憂國不忘須臾夫警衞
不脩則患生非常忽有醉酒狂夫分争道路既無尊嚴
之儀豈識上下之别此為胡狄起於轂下而賊亂發於
左右也願陛下念天下之至重愛金玉之身均九女之
施(九女解見/崔𤦺傳)存無窮之福天下幸甚時數有災異𤣥輒
陳其變既不省納故久稽郎官後遷太常丞以弟服去
職平帝元始元年日食又詔公卿舉敦朴直言大鴻臚
左咸舉𤣥詣公車對䇿復拜議郎遷中散大夫四年選
明逹政事能班化風俗者八人時並舉𤣥為繡衣使者
(前書御史大夫領繡衣直指出討/姦猾理大獄武帝所制不常置)持節與太僕任惲等
分行天下觀覽風俗所至專行誅賞事未及終而王莽
居攝𤣥於是縱(縱舎/也)使者車變易姓名間竄歸家(間私/也)
因以隱遁後公孫述僣號於蜀連聘不詣述乃遣使者
備禮徵之若𤣥不肻起便賜以毒藥太守乃自齎璽書
至𤣥廬曰君髙節已著朝廷垂意誠不宜復辭自招凶
禍𤣥仰天歎曰唐堯大聖許由耻仕周武至徳伯夷守
餓彼獨何人我亦何人保志全髙死亦奚恨遂受毒藥
𤣥子瑛泣血叩頭於太守曰方今國家東有嚴敵兵師
四出國用軍資或不常充足願奉家錢千萬以贖父死
太守為請述聼許之𤣥遂隱藏田野終述之世時兵戈
累年莫能脩尚學業𤣥獨訓諸子勤習經書建武十一
年卒明年天下平定𤣥弟慶以狀詣闕自陳光武美之
策詔本郡祠以中牢勅所在還𤣥家錢時亦有犍為費
貽不肻仕述(○劉攽曰案文亦/字乃合在不字上)乃漆身為厲陽狂以避
之退藏山藪十餘年述破後仕至合浦太守瑛善説易
以授顯宗為北宫衞士令(漢官儀曰北宫衞士/令一人秩六百石)
　　李業傳
李業字巨游廣漢梓潼人也少有志操介特習魯詩師
博士許晃元始中舉明經除為郎(元始平/帝年也)會王莽居攝
業以病去官杜門不應州郡之命太守劉咸強召之業
乃載病詣門咸怒出教曰賢者不避害譬猶彀弩射市
薄命者先死聞業名稱故欲與之為治而反託疾乎令
詣獄養病欲殺之客有說咸曰趙殺鳴犢孔子臨河而
逝(史記曰孔子既不得用於衞將西見趙簡子至於河/而聞竇鳴犢舜華之死也臨河而歎曰美哉河水洋)
(洋乎丘之不濟命也夫子貢進曰敢問何謂也孔子曰/竇鳴犢舜華晉國之賢大夫也趙簡子未得志之時須)
(此兩人而後從政丘聞之也刳胎殺天則騏驎不至竭/澤而漁則蛟龍不合覆巢毁卵則鳯凰不翔何則君子)
(諱傷其類夫鳥獸之於不義也/尚知避之而况乎丘哉乃還也)未聞求賢而脅以牢獄
者也咸乃出之因舉方正王莽以業為酒士(王莽時官/酤酒故置)
(酒士/也)病不之官遂隱藏山谷絶匿名迹終莽之世及公
孫述僣號素聞業賢徵之欲以為博士業固疾不起數
年述羞不致之乃使大鴻臚尹融持毒酒奉詔命以劫
業若起則受公侯之位不起賜之以藥融譬㫖曰方今
天下分崩孰知是非而以區區之身試於不測之淵乎
朝廷貪慕名徳曠官缺位于今七年四時珍御不以忘
君宜上奉知己下為子孫身名俱全不亦優乎今數年
不起猜疑寇心凶禍立加非計之得者也業乃歎曰危
國不入亂國不居(論語孔子曰危邦不入亂邦不/居天下有道則見無道則隱)親於
其身為不善者義所不從君子見危授命(論語曰親於/其身為不善)
(者君子不入又曰君子/見危授命見得思義)何乃誘以髙位重餌哉融見業
辭志不屈復曰宜呼室家計之業曰以丈夫斷之於心
久矣何妻子之為遂飲毒而死述聞業死大驚又耻有
殺賢之名乃遣使弔祠賻贈百匹業子翬逃辭不受蜀
平光武下詔表其閭益部紀載其髙節圗畫形象初平
帝時蜀郡王皓為美陽令王嘉為郎王莽簒位並棄官
西歸及公孫述稱帝遣使徵皓嘉恐不至遂先繫其妻
子使者謂嘉曰速裝妻子可全對曰犬馬猶識主況於
人乎王皓先自刎以首付使者述怒遂誅皓家屬王嘉
聞而歎之曰後之哉乃對使者伏劍而死是時犍為任
永及業同郡馮信並好學博古公孫述連徵命待以髙
位皆託青盲以避世難永妻淫於前匿情無言見子入
井忍而不救信侍婢亦對信姦通及聞述誅皆盥洗更
視曰世適平目即清淫者自殺光武聞而徵之並會病
卒
　　劉茂傳
劉茂字子衞太原晉陽人也少孤獨與母居家貧以筋
力致養孝行著於鄉里及長能習禮經教授常數百人
哀帝時察孝廉再遷五原屬國侯遭母憂去官服竟後
為沮陽令(沮陽縣屬上谷郡故城/在今媯州東沮音阻)會王莽簒位茂棄官
避世𢎞農山中教授建武二年歸為郡門下掾時赤眉
二十餘萬衆攻郡縣殺長吏及府掾史茂負太守孫福
踰墻藏空穴中得免其暮俱奔盂縣(今并州/盂縣也)晝則逃隠
夜求糧食積百餘日賊去乃得歸府明年詔書求天下
義士福言茂曰臣前為赤眉所攻吏民壊亂奔走趣山
臣為賊所圍命如絲髪賴茂負臣踰城出保盂縣茂與
弟觸冒兵刃緣山負食臣及妻子得度死命節義尤髙
宜䝉表擢以厲義士詔書即徴茂拜議郎遷宗正丞(續/漢)
(書宗正丞一/人比千石也)後拜侍中卒官元初中鮮卑數百餘騎寇
漁陽太守張顯率吏士追出塞遥望虜營烟火急趣之
兵馬掾嚴授慮有伏兵苦諫止不聼顯䠞令進授不獲
已前戰伏兵發授身被十創殁於陣顯拔刃追散兵不
能制虜射中顯主簿衞福功曹徐咸遽赴之顯遂墮馬
福以身擁蔽虜并殺之朝廷愍授等節詔書褒歎厚加
賞賜各除子一人為郎中永初二年劇賊畢豪等入平
原界縣令劉雄將吏士乘船追之至厭次河(厭次縣/之河也)與
賊合戰雄敗執雄以矛刺之時小吏所輔(所姓也風俗/通曰宋大夫)
(華所事之後也漢有/所忠為諫議大夫)前叩頭求哀願以身代雄豪等縱
雄而刺輔貫心洞背即死東郡太守捕得豪等具以狀
上詔書追傷之賜錢二十萬除父奉為郎中
　　溫序傳
溫序字次房太原祁人也仕州從事建武二年騎都尉
弓里戌(弓里/姓也)將兵平定北州到太原歴訪英俊大人問
以策謀戌見序竒之上疏薦焉於是徴為侍御史遷武
陵都尉病免官六年拜謁者遷䕶羗校尉序行部至襄
武為隗囂别將茍宇所拘劫宇謂序曰子若與我并威
同力天下可圖也序曰受國重任分當效死義不貪生
茍背恩徳宇等復曉譬之序素有氣力大怒叱宇等曰
虜何敢迫脇漢將因以節撾殺數人賊衆爭欲殺之宇
止之曰此義士死節可賜以劒序受劒銜鬚於口顧左
右曰既為賊所迫殺無令鬚汙土遂伏劒而死序主簿
韓遵從事王忠持屍歸斂光武聞而憐之命忠送䘮到
洛陽賜城傍為冢地賻榖千斛縑五百匹除三子為郎
中長子壽服竟為鄒平侯相夢序告之曰久客思鄉里
壽即棄官上書乞骸骨歸葬帝許之乃反舊塋焉(序墓/在今)
(并州祁/縣西北)
　　彭脩傳
彭脩字子陽會稽毘陵人也(毘陵今常州晉陵縣也吳/地記曰本名延陵吳王諸)
(樊封季札漢/改曰毘陵)年十五時父為郡吏得休(休假/也)與脩俱歸
道為盜所劫脩困迫乃拔佩刀前持盜帥曰父辱子死
卿不顧死邪盜相謂曰此童子義士也不宜逼之遂辭
謝而去鄉黨稱其名後仕郡為功曹時西部都尉宰鼂
行太守事(應劭漢官曰都尉秦官也本名郡尉掌佐太/守典其武職秩比二千石孝景時更名都尉)
以微過收吳縣獄吏將殺之主簿鍾離意争諫甚切鼂
怒使收縳意欲案之掾史莫敢諫脩排閣直入拜於庭
曰明府發雷霆於主簿請聞其過鼂曰受教三日初不
奉行廢命不忠豈非過邪脩因拜曰昔任座面折文侯
(解見文苑/禰衡傳)朱雲攀毁欄檻(前書成帝時朱雲上書請以/尚方斬馬劒斬張禹上欲殺)
(之雲攀折殿檻西京/雜記云攀折玉檻)自非賢君焉得忠臣今慶明府為
賢君主簿為忠臣鼂遂原意罰貰獄吏罪後州辟從事
時賊張子林等數百人作亂郡言州請脩守吳令脩與
太守俱出討賊賊望見車馬競交射之飛矢雨集脩障
扞太守而為流矢所中死太守得全賊素聞其恩信即
殺弩中脩者餘悉皆降散言曰自為彭君故降不為太
守服也
　　索盧放傳
索盧放字君陽(索盧/姓也)東郡人也以尚書教授千餘人初
署郡門下掾更始時使者督行郡國太守有事當就斬
刑放前言曰今天下所以苦毒王氏歸心皇漢者實以
聖政寛仁故也而傳車所過未聞恩澤太守受誅誠不
敢言但恐天下惶懼各生疑變夫使功者不如使過(若/秦)
(穆赦孟明而/用之霸西戎)願以身代太守之命遂前就斬使者義而
赦之由是顯名建武六年徴為洛陽令政有能名以病
乞身徙諫議大夫數納忠言後以疾去建武末復徵不
起光武使人輿之見於南宫雲臺賜榖二千斛遣歸除
子為太子中庶子卒於家(續漢書曰太子中/庶子秩六百石)
　　周嘉傳
周嘉字惠文汝南安城人也髙祖父燕宣帝時為郡決
曹掾太守欲枉殺人燕諫不聼遂殺囚而黜燕囚家守
闕稱寃詔遣覆考燕見太守曰願謹定文書皆著燕名
府君但言時病而已出謂掾史曰諸君被問悉當以罪
推燕如有一言及於府君燕手劒相刃使乃收燕(○劉/攽曰)
(案文少/一者字)繫獄屢被掠楚辭無屈撓當下蠶室乃嘆曰我
平王之後正公𤣥孫(謝承書曰燕字少卿其先出自周/平王之後漢興紹嗣封為正公食)
(采於汝/墳也)豈可以刀鋸之餘下見先君遂不食而死燕有
五子皆至刺史太守嘉仕郡為主簿王莽末羣賊入汝
陽城嘉從太守何敞討賊敞為流矢所中郡兵奔北賊圍
繞數十重白刃交集嘉乃擁敞以身扞之因呵賊曰卿
曹皆人隸也為賊既逆豈有還害其君者邪嘉請以死
贖君命因仰天號泣羣賊於是兩兩相視曰此義士也
給其車馬遣送之後太守寇恂舉為孝廉拜尚書侍郎
光武引見問以遭難之事嘉對曰太守被傷命懸寇手
臣實駑怯不能死難帝曰此長者也詔嘉尚公主嘉稱
病篤不肻當稍遷零陵太守視事七年卒零陵頌其遺
愛吏民為立祠焉嘉從弟暢字伯持性仁慈為河南尹
永初二年夏旱久禱無應暢因收葬洛城傍客死骸骨
凡萬餘人應時澍雨嵗乃豐稔位至光祿勲
　　范式傳
范式字巨卿山陽金鄉人也一名汜少遊太學為諸生
與汝南張劭為友劭字元伯二人並告歸鄉里式謂元
伯曰後二年當還將過拜尊親見孺子焉(見其子也孺/子稚子也)
乃共尅期日後期方至元伯具以白毋請設饌以候之
毋曰二年之别千里結言爾何相信之審邪對曰巨卿
信士必不乖違母曰若然當為爾醞酒至其日巨卿果
到升堂拜飲盡歡而别式仕為郡功曹後元伯寢疾篤
同郡郅君章殷子徵晨夜省視之元伯臨盡歎曰恨不
見吾死友子徵曰吾與君章盡心於子是非死友復欲
誰求元伯曰若二子者吾生友耳山陽范巨卿所謂死
友也尋而卒式忽夢見元伯𤣥冕垂纓屣履而呼曰巨
卿吾以某日死當以爾時葬永歸黄泉子未我忘豈能
相及式怳然覺寤悲歎泣下具告太守請往奔䘮太守
雖心不信而重違其情許之式便服朋友之服(儀禮䘮/服記曰)
(朋友在它國袒免歸則己注云謂無親者為之主䘮服/又曰朋友麻注云朋友雖無親有同道之恩相為服緦)
(之絰/帯)投其葬日馳往赴之式未及到而䘮已發引既至
壙將窆(窆下/棺也)而柩不肻進其母撫之曰元伯豈有望邪
遂停柩移時乃見有素車白馬號哭而來其母望之曰
是必范巨卿也巨卿既至叩䘮言曰行矣元伯死生路
異永從此辭會葬者千人咸為揮涕式因執紼而引柩
於是乃前式遂留止冢次為脩墳樹然後乃去後到京
師受業太學時諸生長沙陳平子亦同在學與式未相
見而平子被病將亡謂其妻曰吾聞山陽范巨卿烈士
也可以託死吾殁後但以屍埋巨卿户前乃裂素為書
以遺巨卿既終妻從其言時式出行適還省書見瘞愴
然感之向墳揖哭以為死友乃營䕶平子妻兒身自送
䘮於臨湘未至四五里乃委素書於柩上哭别而去其
兄弟聞之尋求不復見長沙上計掾史到京師上書表
式行狀三府並辟不應舉州茂才四遷荆州刺史友人
南陽孔嵩家貧親老乃變姓名傭為新野縣阿里街卒
(阿里里/名也)式行部到新野而縣選嵩為導騎迎式(導引/之騎)式
見而識之呼嵩把臂謂曰子非孔仲山邪對之歎息語
及平生曰昔與子俱曵長裾遊息帝學吾䝉國恩致位
牧伯而子懐道隱身處於卒伍不亦惜乎嵩曰侯嬴長
守於賤業(史記曰侯嬴年七十家貧為大梁夷門卒魏/公子聞之往請欲厚遺之不肻受曰臣脩身)
(潔行數十年終不以/監門困故受公子財)晨門肆志於抱闗(解見張/皓傳)子欲居
九夷不患其陋(論語曰孔子欲居九夷或曰陋如/之何子曰君子居之何陋之有)貧者
士之宜豈為鄙哉式勅縣代嵩嵩以為先傭未竟不肻
去嵩在阿里正身厲行街中子弟皆服其訓化遂辟公
府之京師道宿下亭盜共竊其馬尋問知其嵩也乃相
責讓曰孔仲山善士豈宜侵盜乎於是送馬謝之嵩官
至南海太守式後遷廬江太守有威名卒於官
　　李善傳
李善字次孫南陽淯陽人本同縣李元蒼頭也建武中
疫疾元家相繼死沒唯孤兒續始生數旬而貲財千萬
諸奴婢私共計議欲謀殺續分其財産善深傷李氏而
力不能制乃潛負續逃亡隱山陽瑕丘界中親自哺養
乳為生湩(湩乳汁也/音竹用反)推燥居濕備嘗艱勤續雖在孩抱
奉之不異長君有事輒長跪請白然後行之閭里感其
行皆相率脩義續年十嵗善與歸本縣脩理舊業告奴
婢於長吏悉收殺之時鍾離意為瑕丘令上書薦善行
狀光武詔拜善及續並為太子舎人善顯宗時辟公府
以能理劇再遷日南太守從京師之官道經淯陽過李
元冢未至一里乃脫朝服持鉏去草及拜墓哭泣甚悲
身自炊㸑執鼎爼以脩祭祀垂泣曰君夫人善在此盡
哀數日乃去到官以愛惠為政懐來異俗遷九江太守
未至道病卒續至河間相
　　王忳傳
王忳字少林(忳音/純)廣漢新都人也忳嘗詣京師於空舎
中見一書生疾困愍而視之書生謂忳曰我當到洛陽
而被病命在須臾腰下有金十斤願以相贈死後乞藏
骸骨未及問姓名而命絶忳即鬻一斤營其殯葬餘金
悉置棺下人無知者後歸數年縣署忳大度亭長初到
之日有馬馳入亭中而止其日大風飄一繡被復墮忳
前即言之於縣縣以歸忳忳後乘馬到雒縣馬遂奔走
牽忳入它舎主人見之喜曰今禽盜矣問忳所由得馬
忳具說其狀并及繡被主人悵然良久乃曰被隨旋風
與馬俱亡卿何陰徳而致此二物忳自念有葬書生事
因說之并道書生形貎及埋金之處主人大驚號曰是
我子也姓金名彦前往京師不知所在何意卿乃葬之
大恩久不報天以此章卿徳耳忳悉以被馬還之彦父
不取又厚遺忳忳辭讓而去時彦父為州從事因告新
都令假忳休息自與俱迎彦䘮餘金具存忳由是顯名
仕郡功曹州治中從事舉茂才除郿令到官至斄亭(斄/音)
(台/)亭長曰亭有鬼數殺過客不可宿也忳曰仁勝凶邪
徳除不祥何鬼之避即入亭止宿夜中聞有女子稱寃
之聲忳咒曰有何枉狀可前求理乎女子曰無衣不敢
進忳便投衣與之女子乃前訴曰妾夫為涪令之官過
宿此亭亭長無狀枉殺妾家十餘口埋在樓下悉盜取
財貨忳問亭長姓名女子曰即今門下游徼者也忳曰
汝何故數殺過客對曰妾不得白日自訴每夜陳寃客
輒眠不見應不勝感恚故殺之忳曰當為汝理此寃勿
復殺良善也因解衣於地忽然不見明旦召游徼詰問
具服罪即収繫及同謀十餘人悉伏辜遣吏送其䘮歸
鄉里於是亭遂清安
　　張武傳
張武者吳郡由拳人也(由拳縣故城在今/蘇州嘉興縣南)父業郡門下
掾送太守妻子還鄉里至河内亭盜夜劫之業與賊戰
死遂亡失屍骸武時年㓜不及識父後之太學受業每
節常持父遺劒至亡處祭醊泣而還太守第五倫嘉其
行舉孝廉遭母䘮過毁傷父魂靈不返因哀慟絶命
　　陸續傳
陸續字智初會稽吳人也世為族姓祖父閎字子春建
武中為尚書令美姿貎喜着越布單衣光武見而好之
自是常勅會稽郡獻越布續㓜孤仕郡戸曹史時嵗荒
民飢困太守尹興使續於都亭賦民饘粥續悉簡閲其
民訊以名氏事畢興問所食㡬何續因口說六百餘人
皆分别姓名無有差謬興異之刺史行部見續辟為别
駕從事以病去還為郡門下掾是時楚王英謀反陰疏
天下善士及楚事覺顯宗得其錄有尹興名乃徵興詣
廷尉獄續與主簿梁宏功曹史駟勲及掾史五百餘人
詣洛陽詔獄就考諸吏不堪痛楚死者太半唯續宏勲
掠考五毒肌肉消爛終無異辭續母逺至京師覘候消
息獄事特急無緣與續相聞母但作饋食付門卒以進
之續雖見考苦毒而辭色慷慨未嘗易容唯對食悲泣
不能自勝使者怪而問其故續曰母來不得相見故泣
耳使者大怒以為獄門吏卒通傳意氣召將案之續曰
因食餉羮識母所自調和故知來耳非人告也使者問
何以知母所作乎續曰母嘗截肉未嘗不方(○劉攽曰/案文上嘗)
(當作/常)斷葱以寸為度是以知之使者問諸謁舎(謁舎所/謂停主)
(人之/舎也)續母果來於是陰嘉之上書說續行狀帝即赦興
等事還鄉里禁錮終身續以老病卒長子稠廣陵太守
有理名中子逢樂安太守少子襃力行好學不慕榮
名連徵不就襃子康已見前傳
　　戴封傳
戴封字平仲濟北剛人也(剛縣故城在今兗/州龔丘縣東北)年十五詣
太學師事鄮令東海申君申君卒送䘮到東海道當經
其家父母以封當還豫為娶妻封暫過拜親不宿而去
還京師卒業時同學石敬平溫病卒封養視殯斂以所
齎糧市小棺送䘮到家更斂見敬平行時書物皆在棺
中乃大異之封後遇賊財物悉被略奪唯餘縑七匹賊
不知處封乃追以與之曰知諸君乏故送相遺賊驚曰
此賢人也盡還其器物後舉孝廉光禄主事遭伯父䘮
去官詔書求賢良方正直言之士有至行能消災伏異
者公卿郡守各舉一人郡及大司農俱舉封公車徴陛
見對策第一擢拜議郎遷西華令時汝潁有蝗災獨不
入西華界時督郵行縣蝗忽大至督郵其日即去蝗亦
頓除一境竒之其年大旱封禱請無獲乃積薪坐其上
以自焚火起而大雨暴至於是逺近歎服遷中山相時
諸縣囚四百餘人辭狀已定當行刑封哀之皆遣歸家
與剋期日皆無違者詔書策美焉永元十二年徵拜太
常卒官
　　李充傳
李充字大遜陳留人也家貧兄弟六人同食遞衣妻竊
謂充曰今貧居如此難以久安妾有私財願思分異充
偽酬之曰如欲别居當醞酒具會請呼鄉里内外共議
其事婦從充置酒讌客充於坐中前跪白母曰此婦人
無狀而教充離間母兄罪合遣斥便呵叱其婦逐令出
門婦銜涕而去坐中驚肅因遂罷散充後遭母䘮行服
墓次有人盜其墓樹者充手自殺之服闋立精舎講授
太守魯平請署功曹不就平怒乃援充以捐溝中因讁
署縣都亭長不得已起親職役後和帝公車徵不行延
平中詔公卿中二千石各舉隱士大儒務取髙行以勸
後進特徴充為博士時魯平亦為博士每與集會常歎
服焉充遷侍中大將軍鄧騭貴戚傾時無所下借(下音/假借)
(音子/夜反)以充髙節每卑敬之嘗置酒請充賔客滿堂酒酣
騭跪曰幸託椒房位列上將幕府初開欲辟天下竒偉
以匡不逮惟諸君博求其器充乃為陳海内隱居懐道
之士頗有不合騭欲絶其說以肉啖之充抵肉於地曰
說士猶甘於肉遂出徑去騭甚望之同坐汝南張孟舉
往讓充曰一日聞足下與鄧將軍說士未究(一日猶/昨日也)激
刺面折不由中和出言之責非所以光祚子孫者也充
曰大丈夫居世貴行其意何能逺為子孫計哉由是見
非於貴戚遷左中郎將年八十以為國三老安帝常特
進見賜以几杖卒於家
　　繆肜傳
繆肜字豫公汝南召陵人也少孤兄弟四人皆同財産
及各娶妻諸婦遂求分異又數有鬬争之言肜深懐憤
歎乃掩戸自撾曰繆肜汝脩身謹行學聖人之法將以
齊整風俗奈何不能正其家乎弟及諸婦聞之悉叩頭
謝罪遂更為敦睦之行仕縣為主簿時縣令被章見考
吏皆畏懼自誣而肜獨證據其事掠考苦毒至乃體生
蟲蛆因復傳換五獄踰渉四年令卒以自免太守隴西
梁湛召為決曹史安帝初湛病卒官肜送䘮還隴西始
葬㑹西羌反叛湛妻子悉避亂它郡肜獨留不去為起
墳冢乃潛穿井傍以為窟室晝則隱竄夜則負土及賊
平而墳已立其妻子意肜已死還見大驚闗西咸稱傳
之共給車馬衣資肜不受而歸鄉里辟公府舉尤異遷
中牟令縣近京師多權豪肜到誅諸姦吏及託名貴戚
賔客者百有餘人威名遂行卒於官
　　陳重傳
陳重字景公豫章宜春人也(宜春今/袁州縣)少與同郡雷義為
友俱學魯詩顔氏春秋太守張雲舉重孝廉重以讓義
前後十餘通記(記書/也)雲不聼義明年舉孝廉重與俱在
郎署有同署郎負息錢數十萬責主日至詭求無已(說/文)
(曰詭/責也)重乃密以錢代還郎後覺知而厚辭謝之重曰非
我之為將有同姓名者終不言惠又同舎郎有告歸寧
者誤持鄰舎郎絝以去主疑重所取重不自申說而市
絝以償之後寧䘮者歸以絝還主其事乃顯重後與義
俱拜尚書郎義代同時人受罪以此黜退重見義去亦
以病免後舉茂才除細陽令政有異化舉尤異當遷為
會稽太守遭姊憂去官後為司徒所辟拜侍御史卒
　　雷義傳
雷義字仲公豫章鄱陽人也(鄱陽縣城在今/饒州鄱陽縣東)初為郡功
曹嘗擢舉善人不伐其功義嘗濟人死罪罪者後以金
二斤謝之義不受金主伺義不在默投金於承塵上後
葺理屋宇乃得金金主已死無所復還義乃以付縣曹
後舉孝廉拜尚書侍郎有同時郎坐事當居刑作義黙
自表取其罪以此論司寇同臺郎覺之委位自上乞贖
義罪順帝詔皆除刑義歸舉茂才讓於陳重刺史不聼
義遂佯狂被髪走不應命鄉里為之語曰膠漆自謂堅
不如雷與陳三府同時俱辟二人義遂為守灌謁者(漢/官)
(儀曰謁者三十五人以郎中秩滿嵗稱給事未滿嵗稱/灌謁者胡廣云明章二帝服勤園陵謁者灌桓後遂稱)
(云馬融以為灌者習所膱也應奉云如胡公之言則吉/凶異制馬云灌習也字義非也髙祖承秦灌嬰服事七)
(年號大謁者後人掌之/以姓灌章豈其然乎)使持節督郡國行風俗太守令
長坐者凡七十人旋拜侍御史除南頓令卒官子授官
至蒼梧太守
　　范冉傳
范冉字史雲(冉或/作丹)陳留外黄人也少為縣小吏年十八
奉檄迎督郵冉耻之乃遁去到南陽受業於樊英又遊
三輔就馬融通經歴年乃還冉好違時絶俗為激詭之
行常慕梁伯鸞閔仲叔之為人與漢中李固河内王奐
親善而鄙賈偉節郭林宗焉(謝承書曰奐字子昌河内/武徳人明五經負笈追業)
(常賃灌園耻交勢利為考城/令遷漢陽太守徵拜議郎卒)奐後為考城令境接外黄
屢遣書請冉冉不至及奐遷漢陽太守將行冉乃與弟
協歩齎麥酒於道側設壇以待之冉見奐車徒駱驛遂
不自聞惟與弟共辯論於路奐識其聲即下車與相揖
對奐曰行路倉卒非陳契闊之所可共前亭宿息以叙
分隔冉曰子前在考城思欲相從以賤質自絶豪友耳
今子逺適千里會面無期故輕行相候以展訣别如其
相追將有慕貴之譏矣便起告違拂衣而去奐瞻望弗
及冉長逝不顧桓帝時以冉為萊蕪長(萊蕪縣屬泰山/郡故城在今淄)
(川縣/東南)遭母憂不到官後辟太尉府以狷急不能從俗常
佩韋於朝(史記曰西門豹姓/急佩韋以自緩)議者欲以為侍御史因遁
身逃命於梁沛之間徒行敝服賣卜於市遭黨人禁錮
遂推鹿車載妻子捃拾自資(袁山松書曰冉去官嘗使/兒捃拾麥得五斛鄰人尹)
(臺遺之一斛囑兒莫道冉後知即令并送六斛言麥已/雜矣遂誓不敢受○劉攽曰注遂誓不敢受案敢當作)
(取緣悞作敢/遂妄出受字)或寓息客廬或依宿樹蔭如此十餘年乃
結草室而居焉所止單陋有時絶粒窮居自若言貎無
改閭里歌之曰甑中生塵范史雲釡中生魚范萊蕪及
黨禁解為三府所辟乃應司空命是時西羌反叛黄巾
作難制諸府掾屬不得妄有去就(制制/書也)冉首自劾退詔
書特原不理罪又辟太尉府以疾不行中平二年年七
十四卒於家臨命遺命勅其子曰吾生於昏闇之世值
乎淫侈之俗生不得匡世濟時死何忍自同於世氣絶
便歛斂以時服衣足蔽形棺足周身斂畢便穿穿畢便
埋其明堂之奠(禮送死者衣曰明衣器曰明器鄭𤣥注/云明者神明之也此言明堂亦神明之)
(堂謂壙/中也)干飯寒水飲食之物勿有所下墳封髙下令足
自隐(前書劉向曰延陵季子葬子其髙可隱/音義云謂人立可隱肘也隱音於靳反)知我心者
李子堅王子炳也(李子堅/李固也)今皆不在制之在爾勿令鄉
人宗親有所加也於是三府各遣令史奔弔大將軍何
進移書陳留太守累行論諡僉曰宜為貞節先生(諡法/清白)
(守節曰貞好廉/自尅曰節也)㑹葬者二千餘人刺史郡守各為立碑
表墓焉
　　戴就傳
戴就字景成㑹稽上虞人也仕郡倉曹掾揚州刺史歐
陽參奏太守成公浮臧罪遣部從事薛安案倉庫簿領
收就於錢塘縣獄幽囚考掠五毒參至就慷慨直辭色
不變容又燒□斧使就挾於肘腋(從吳毛詩云不吳不/敖何承天纂文曰臿)
(今之□也張揖字詁云臿刃也□/音華案說文字林三蒼並無□字)就語獄卒可熟燒
斧勿令冷每上彭考(彭即/篣也)因止飯食不肻下肉焦毁墯
地者掇而食之(掇拾也/丁活反)主者窮竭酷慘無復餘方乃卧
就覆船下以馬通薫之(本草經曰馬/通馬矢也)一夜二日皆謂已
死發船視之就方張眼大罵曰何不益火而使滅絶又
復燒地以大鍼刺指爪中使以把土爪悉墯落主者以
狀白安安呼見就謂曰太守罪穢狼藉受命考實君何
故以骨肉拒扞邪就據地答言太守剖符大臣當以死
報國卿雖銜命固宜申斷寃毒奈何誣枉忠良强相掠
理令臣謗其君子證其父薛安庸騃忸行無義(忸􁇜也/猶言慣)
(習騃音/吾楷反)就考死之日當白之於天與羣鬼殺汝於亭中
如䝉生全當手刃相裂安深竒其壯節即解械更與美
談表其言辭解釋郡事徴浮還京師免歸鄉里太守劉
寵舉就孝廉光祿主事病卒(風俗通曰光祿奉/肹上就為主事)
　　趙苞傳
趙苞字威豪甘陵東武城人(今貝州/武城縣)從兄忠為中常侍
苞深耻其門族有宦官名埶不與忠交通初仕州郡舉
孝廉再遷廣陵令視事三年政教清明郡表其狀遷遼
西太守抗厲威嚴名振邊俗以到官明年遣使迎母及
妻子垂當到郡道經柳城(柳城縣屬遼西郡/故城在今營州南)值鮮卑萬
餘人入塞寇鈔苞母及妻子遂為所劫質載以撃郡苞
率騎二萬與賊對陣賊出母以示苞苞悲號謂母曰為
子無狀欲以微祿奉養朝夕不圗為母作禍昔為母子
今為王臣義不得顧私恩毁忠節唯當萬死無以塞罪
母遥謂曰威豪人各有命何得相顧以虧忠義昔王陵
母對漢使伏劒以固其志爾其勉之苞即時進戰賊悉
摧破其母妻皆為所害苞殯斂母畢自上歸葬靈帝遣
策弔慰封鄃侯(鄃今貝州縣/也音式榆反)苞葬訖謂鄉人曰食祿而
避難非忠也殺母以全義非孝也如是有何面目立於
天下遂歐血而死
　　向栩傳
向栩字甫興河内朝歌人向長之後也(髙士傳向長/向字作尚字)少
為書生性卓詭不倫恒讀老子狀如學道又似狂生好
被髪著絳綃頭(說文綃生絲也從系肖聲音消案此字/當作幧音此消反其字從巾古詩云少)
(年見羅敷脱巾著幧頭鄭𤣥注儀禮云如/今著幓頭自頂中而前交額上却繞髻也)常於竈北坐
板床上如是積久板乃有膝踝足指之處不好語言而
喜長嘯賔客從就輒伏而不視有弟子名為顔淵子貢
季路冉有之輩或騎驢入市乞匄於人或悉邀諸乞兒
俱歸止宿為設酒食時人莫能測之郡禮請辟舉孝廉
賢良方正有道公府辟皆不到又與彭城姜肱京兆韋
著並徵栩不應後特徵到拜趙相及之官時人謂其必
當脫素從儉(脫易/簡素)而栩更乘鮮車御良馬世疑其始偽
及到官畧不視文書舎中生蒿萊徵拜侍中毎朝廷大
事侃然正色百官憚之會張角作亂栩上便宜頗譏刺
左右不欲國家興兵但遣將於河上北向讀孝經賊自
當消滅中常侍張讓讒栩不欲令國家命將出師疑與
角同心欲為内應收送黄門北寺獄殺之
　　諒輔傳
諒輔字漢儒廣漢新都人也仕郡為五官掾(百官志曰/毎州皆置)
(諸曹掾史有功曹史主選署功/勞有五官掾署功曹及諸曹事)時夏大旱太守自出祈
禱山川連日而無所降輔乃自暴庭中慷慨咒曰輔為
股肱不能進諫納忠薦賢退惡和調陰陽承順天意至
令天地否隔萬物焦枯百姓喁喁無所訴告咎盡在輔
今郡太守改服責己為民祈福精誠懇到未有感徹輔
今敢自祈請若至日中不雨乞以身塞無狀於是積薪
柴聚茭茅以自環(茭乾/草也)搆火其旁將自焚焉未及日中
時而天雲晦合須臾澍雨一郡沾潤世以此稱其志誠
　　劉翊傳
劉翊字子相潁川潁陰人也家世豐産常能周施而不
有其惠曾行於汝南界中有陳國張季禮逺赴師䘮遇
寒氷車毁頓滯道路翊見而謂曰君慎終赴義行宜速
逹即下車與之不告姓名自䇿馬而去季禮意其子相
也後故到潁陰還所假乘翊閉門辭行不與相見常守
志卧疾不屈聘命河南种拂臨郡引為功曹翊以拂名
公之子(拂暠之/子也)乃為起焉拂以其擇時而仕甚敬任之
陽翟黄綱恃程夫人權力求占山澤以自營植拂召翊
問曰程氏貴盛在帝左右不聼則恐見怨與之則奪民
利為之奈何翊曰名山大澤不以封盖為民也(禮記曰/名山大)
(澤不/以封)明府聼之則被佞倖之名矣若以此獲禍貴子申
甫則自以不孤也(申甫拂/之子)拂從翊言遂不與之乃舉翊
為孝廉不就後黄巾賊起郡縣饑荒翊救給乏絶資其
食者數百人鄉族貧者死亡則為具殯葬嫠獨則助營
妻娶(寡婦曰嫠/無夫曰獨)獻帝遷都西京翊舉上計掾是時寇賊
興起道路隔絶使驛稀有逹者翊夜行晝伏乃到長安
詔書嘉其忠勤特拜議郎遷陳留太守翊散所握珍玩
唯餘車馬自載東歸出闗數百里見士大夫病亡道次
翊以馬易棺脫衣歛之又逢知故困餒於路不忍委去
因殺所駕牛以救其乏衆人止之翊曰視沒不救非志
士也遂俱餓死
　　王烈傳
王烈字彦方(魏志烈/字彦考)太原人也少師事陳寔以義行稱
鄉里有盜牛者主得之盜請罪曰刑戮是甘乞不使王
彦方知也烈聞而使人謝之遺布一端或問其故烈曰
盜懼吾聞其過是有耻惡之心既懐耻惡必能改善故
以此激之後有老父遺劒於路行道一人見而守之至
暮老父還尋得劒怪而問其姓名以事告烈烈使推求
乃先盜牛者也諸有爭訟曲直將質之於烈或至塗而
反或望廬而還其以徳感人若此察孝廉三府並辟皆
不就遭黄巾董卓之亂乃避地遼東夷人尊奉之太守
公孫度接以昆弟之禮(魏志曰公孫度字叔濟本遼東/襄平人度父延避吏居𤣥莬任)
(為郡吏時𤣥莬太守公孫域子豹年十八早死度少時/名豹又與域子同年域見親哀之遣就師學為娶妻後)
(舉有道除尚書/郎遼東太守)訪州政事欲以為長史烈乃為商賈自
穢得免曹操聞烈髙名遣徵不至建安二十四年終於
遼東年七十八
贊曰乘方不忒臨義罔惑(忒差也言獨行之人/乘履方正不差二也)惟此剛
絜果行育徳(易䝉卦象曰君子/以果行育徳也)
　
　
　
　
　
　
　後漢書卷一百十一
　後漢書卷一百十一考證
張武傳張武者吳郡由拳人也太守第五倫嘉其行○
　何焯曰第五倫為太守乃建武時吳郡至順帝始分
　立此吳郡由拳當作會稽
范冉傳與漢中李固河内王奐親善注謝承書曰奐字
　子昌○何焯曰下文王子炳即奐字也與謝書互異
　至於李公名輩已髙不得與史雲為友李公被難在
　桓帝建和元年疑史雲之友别有一李子堅史家因
　氏與字偶同遂舉李公以實之大書於前爾
　
　
　
　
　
　
　後漢書卷一百十一考證
