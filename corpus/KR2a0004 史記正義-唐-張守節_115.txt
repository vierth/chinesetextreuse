史記正義卷一百十四
　　　　　　　　　　　　唐　張守節　撰
東越列傳第五十四　　　　史記一百十四
閩越王無諸及越東海王揺者其先皆越王句踐之後
也姓騶氏秦已并天下皆廢為君長以其地為閩中郡
(今閩州又/改為福也)及諸侯畔秦無諸揺率越歸鄱陽令吴芮所
謂鄱君者也從諸侯滅秦當是之時項籍主命弗王以
故不附楚漢擊項籍無諸摇率越人佐漢漢五年復立
無諸為閩越王王閩中故地都東冶孝恵三年舉髙帝
時越功曰閩君摇功多其民便附乃立揺為東海王都
東甌世俗號為東甌王後數世至孝景三年吴王濞反
欲從閩越閩越未肯行獨束甌從吴及吴破東甌受漢
購殺吴王丹徒以故皆得不誅歸國吴王子子駒亡走
閩越怨東甌殺其父常勸閩越擊東甌至建元三年閩
越發兵圍東甌東甌食盡困且降乃使人告急天子天
子問太尉田蚡蚡對曰越人相攻擊固其常又數反覆
不足以煩中國往救也自秦時棄弗屬於是中大夫莊
助詰蚡曰特患力弗能救徳弗能覆誠能何故棄之且
秦舉咸陽而棄之何乃越也今小國以窮困來告急天
子天子弗振當安所告愬又何以子萬國乎上曰太尉
未足以計吾初即位不欲出虎符發兵郡國乃遣莊助
以節發兵㑹稽㑹稽太守欲距不為發兵助乃斬一司
馬諭意指遂發兵浮海救東甌未至閩越引兵而去東
甌請舉國徙中國乃悉舉衆來處江淮之間至建元六
年閩越擊南越南越守天子約不敢擅發兵擊而以聞
上遣大行王恢出豫章大農韓安國出㑹稽皆為將
軍兵未踰嶺閩越王郢發兵距險其弟餘善乃與相宗
族謀曰王以擅發兵擊南越不請故天子兵來誅今漢
兵衆彊今即幸勝之後來益多終滅國而止今殺王以
謝天子天子聴罷兵固一國完不聴乃力戰不勝即亡
入海皆曰善即鏦殺王使使奉其頭致大行大行曰所
為來者誅王今王頭至謝罪不戰而耘利莫大焉乃以
便宜案兵告大農軍而使使奉王頭馳報天子詔罷兩
將兵曰郢等首惡獨無諸孫繇君丑不與謀焉乃使郎
中將立丑為越繇王奉閩越先祭祀餘善已殺郢威行
於國國民多屬竊自立為王繇王不能矯其衆持正天
子聞之為餘善不足復興師曰餘善數與郢謀亂而後
首誅郢師得不勞因立餘善為東越王與繇王並處至
元鼎五年南越反東越王餘善上書請以卒八千人從
樓船將軍擊吕嘉等兵至掲陽以海風波為解不行持
而端隂使南越及漢破番禺不至是時樓船將軍楊僕
使使上書願便引兵擊東越上曰士卒勞倦不許罷兵
令諸校屯豫章梅嶺待命(括地志云梅嶺在䖍化縣東/北百二十八里䖍州漢亦屬)
(豫章郡二/所未詳)元鼎六年秋餘善聞樓船請誅之漢兵臨境
且往乃遂反發兵距漢道號將軍騶力等為吞漢將軍
入白沙武林梅嶺殺漢三校尉是時漢使大農張成故
山州侯齒將屯弗敢擊却就便處皆坐畏懦誅餘善刻
武帝璽自立詐其民為妄言天子遣横海將軍韓説出
句章(句章故城在越州鄮/縣西一百里漢縣)浮海從東方往樓船將軍楊
僕出武林中尉王温舒出梅嶺越侯為戈船下瀨將軍
出若邪白沙(越州有若耶山若耶溪若如一預州有/白沙山葢從如此耶白沙東故閩州)元
封元年冬咸入東越東越素發兵距險使徇北將軍守
武林敗樓船軍數校尉殺長吏樓船將軍率錢唐轅絡
古(錢唐杭州縣/轅姓絡古名)斬徇北將軍為禦兒侯(禦字今作語語/兒鄉在蘇州嘉)
(興縣南七十/里臨官道也)自兵未往故越衍侯吴陽前在漢漢使歸
諭餘善餘善弗聴及横海將軍先至越衍侯吴陽以其
邑七百人反攻越軍於漢陽從建成侯敖與其率從繇
王居股謀曰餘善首惡劫守吾屬今漢兵至衆彊計殺
餘善自歸諸將儻幸得脱乃遂俱殺餘善以其衆降横
海將軍故封繇王居股為東成侯萬户封建成侯敖為
開陵侯封越衍侯呉陽為北石侯封横海將軍説為按
道侯封横海校尉福為繚嫈侯福者成陽共王子故為
海常侯坐法失侯舊從軍無功以宗室故侯諸將皆無
成功莫封東越將多軍漢兵至棄其軍降封為無錫侯於
是天子曰東越狹多阻閩越悍數反覆詔軍吏皆將其
民徙處江淮間東越地遂虚
太史公曰越雖蠻夷其先豈嘗有大功徳於民哉何其
久也歴數代常為君王句踐一稱伯然餘善至大逆滅
國遷衆其先苗裔繇王居股等猶尚封為萬户封由此
知越世世為公侯矣蓋禹之餘烈也
　
　
　
　
　
　
　
　
　史記正義卷一百十四
