
　舊五代史巻三十五
　　宋門下侍郎參知政事監修國史薛居正等撰
　唐書第十一
　　明宗紀一
明宗聖徳和武欽孝皇帝諱亶初名嗣源及即位改今
諱代北人也世事武皇及其錫姓也遂編於屬籍四代
祖諱聿皇贈麟州刺史天成初追尊為孝恭皇帝廟號
惠祖陵曰遂陵髙祖妣衛國夫人崔氏追諡為孝恭昭
皇后三代祖諱敎皇贈朔州刺史追尊為孝質皇帝廟
號毅祖陵曰衍陵曾祖妣趙國夫人張氏追諡為孝質
順皇后皇祖諱琰皇贈蔚州刺史追尊為孝靖皇帝廟
號烈祖陵曰奕陵皇祖妣秦國夫人何氏追諡為孝靖
穆皇后皇考諱霓皇贈汾州刺史追尊為孝成皇帝廟
號徳祖陵曰慶陵皇妣宋國夫人劉氏追諡為孝成懿
皇后帝即孝成之元子也以唐咸通丁亥嵗九月九日
懿后生帝於應州之金城縣初孝成事唐獻祖為愛将
獻祖之失振武為吐渾所攻部下離散孝成獨奮志義
解蔚州之圍武皇之鎮鴈門也孝成厭代帝年甫十三
善騎射獻祖見而撫之曰英氣如父可侍吾左右每從
圍獵仰射飛鳥控弦必中尋隸武皇帳下武皇遇上源
之難将佐罹害者甚衆帝時年十七翼武皇踰垣脱難
於亂兵流矢之内獨無所傷武皇鎮河東以帝掌親騎
時李存信為蕃漢大将每總兵征討師多不利武皇遂
選帝副之所向克捷帝嘗宿於鴈門逆旅媼方娠不時
具饌媼聞腹中兒語云大家至矣達宜進食媼異之遽
起親奉庖爨甚恭帝詰之媼告其故(北夢瑣言云帝以/媪前倨後恭詰之)
(曰公貴不可言也問其故具道娠子腹語/事帝曰老媼遜言懼吾辱耳後果如其言)帝既壮雄武
獨斷謙和下士毎有戰功未嘗自代居常惟治兵仗持
㢘處静晏如也武皇常試之召於泉府命恣其所取帝
惟持束帛數緡而出凡所賜與分給部下嘗與諸将㑹
諸将矜衒武勇帝徐曰公輩以口擊賊吾以手擊賊衆
慙而止景福初黑山戍将王弁據振武叛帝率其屬攻
之擒弁以獻乾寧三年梁人急攻兖鄆鄆帥朱瑄求救
於武皇武皇先遣騎将李承嗣史儼援之復遣李存信
将兵三萬屯於莘縣聞汴軍益盛攻兖甚急存信遣帝
率三百騎而徃敗汴軍於任城遂解兖州之圍朱瑾見
帝執手涕謝其年魏帥羅𢎞信背盟襲破李存信於莘
縣帝奮命殿軍而還武皇嘉其功即以所屬五百騎號
曰横衝都侍于帳下故兩河間目帝為李横衝明年武
皇遣大将軍李嗣昭率師下馬嶺闗将復邢洺梁将葛
從周以兵應援嗣昭兵敗退入青山口梁軍扼其路步
兵不戰自潰嗣昭不能制命帝本軍至謂嗣昭曰步兵
雖散若吾輩空迴大事去矣為公試決一戰不捷而死
差勝被囚嗣昭曰吾為卿副帝率其屬解鞍礪鏃慿髙
列陣左右指畫梁人莫之測因呼曰吾王命我取葛司
徒他士可無併命即徑犯其陣奮擊如神嗣昭繼進梁
軍即時退去帝與嗣昭收兵入闗帝四中流矢血流被
股武皇解衣授藥手賜巵酒拊其背曰吾兒神人也微
吾兒幾為從周所笑自青山之戰名聞天下天復中梁
祖遣氏叔琮將兵五萬營於洞渦是時諸道之師畢萃
於太原郡縣多陷于梁晉陽城外營壘相望武皇登陴
號令不遑飲食屬大雨彌旬城壘多壞武皇令帝與李
嗣昭分兵四出突入諸營梁軍由是引退帝率偏師追
襲復諸郡邑昭宗之幸鳳翔也梁祖率衆攻圍岐下武
皇奉詔應援遣李嗣昭周徳威出師晉絳營于蒲縣嗣
昭等軍大為梁將朱友寧氏叔琮所敗梁之追兵直抵
晉陽營于晉祠日以步騎環城武皇登城督衆憂形于
色攻城既急武皇與大将謀欲出奔雲中帝曰攻守之
謀據城百倍但兒等在必能固守乃止居數日潰軍稍
集率敢死之士日夜分出諸門掩襲梁軍擒其驍将游
崑崙等梁軍失勢乃燒營而退天祐五年五月莊宗親
將兵以救潞州之圍帝時領突騎左右軍與周徳威分
為二廣帝晨至夾城東北隅命斧其鹿角負芻填塹下
馬乗城大譟時徳威登西北隅亦譟以應之帝先入夾
城大破梁軍是日解圍其功居最柏鄉之役兩軍既成
列莊宗以梁軍甚盛慮師入之怯欲激壮之手持白金
巨鍾賜帝酒謂之曰卿見南軍白馬赤馬都否覩之令
人膽破帝曰彼虚有其表耳翼日當歸吾廏中莊宗拊
髀大笑曰卿巳氣吞之矣帝引鍾盡釂即屬鞬揮弭躍
馬挺身與其部下百人直犯白馬都奮撾舞矟生挾二
騎校而迴飛矢麗帝甲如蝟毛焉由是三軍增氣自辰
及未騎軍百戰帝徃來衝擊執訊獲醜不可勝計是日
梁軍大敗以功授代州刺史莊宗遣周徳威代幽州帝
分兵略定山後八軍與劉守光愛将元行欽戰於廣邊
軍凡八戰帝控弦發矢七中行欽酣戰不解矢亦中帝
股拔矢復戰行欽窮蹙面縛乞降帝酌酒飲之拊其背
曰吾子壯士也因厚遇之十三年二月莊宗與梁将劉
鄩大戰於故元城北帝以三千騎環之鼓譟奮擊内外
合勢鄩軍殆盡帝徇地磁洺四月相州張筠遁走乃以
帝為相州刺史九月滄州節度使戴思逺棄城歸汴小
将毛璋據州納欵莊宗命率兵恩撫既入城以軍府乂
安報莊宗書吏誤云已至滄州禮上畢莊宗省狀怒曰
嗣源反耶帝聞之懼歸罪於書吏斬之未幾承制授邢
州節度使十四年四月契丹按巴堅率衆三十萬攻幽州
周徳威間使告急莊宗召諸将議進取之計諸将咸言
敵勢不能持久野無所掠食盡自還然後踵而擊之可
也帝奏曰徳威盡忠於家國孤城被攻危亡在即不宜
更待敵衰願假臣突騎五千為前鋒以援之莊宗曰公
言是也即命帝與李存審閻寶率軍赴援帝為前鋒㑹
軍於易州帝謂諸将曰敵以馬上為生不須營壘况彼
衆我寡所宜銜枚箝馬潛行溪澗襲其不備也八月師
發上谷隂晦而雨帝仰天祈祝即時晴霽師循大房嶺
縁澗而進翼日敵騎大至每遇谷口敵騎扼其前帝與
長子從珂奮命血戰敵即解去我軍方得前進距幽州
兩舍敵騎復當谷口而陣我軍失色帝曰為将者受命
㤀家臨敵忘身以身殉國正在今日諸君觀吾父子與
敵周旋因挺身入於敵陣以邊語諭之曰爾輩非吾敵
吾當與天皇較力耳舞撾奮擊萬衆披靡俄挾其酋帥
而還我軍呼躍奮擊敵衆大敗勢如席巻委棄鎧仗羊
馬殆不勝紀是日解圍大軍入幽州周徳威迎帝執手
歔欷九月班師於魏州莊宗親出郊勞進位檢校太保
十八年十月從莊宗大破梁将戴思逺于戚城斬首二
萬級莊宗以帝為蕃漢副總管加同平章事二十年代
李存審為滄州節度使四月莊宗即位於鄴宫帝進位
檢校太傅兼侍中尋命帝率步騎五千襲鄆州下之授
天平軍節度使五月梁人陷徳勝南城圍楊劉以扼出
師之路帝孤守汶陽四面拒冦久之莊宗方解楊劉之
圍九月梁将王彦章以步騎萬人迫鄆州自中都渡汶
帝遣長子從珂率騎逆戰于遞坊鎮獲梁将任釗等三
百人彦章退保巾都莊宗聞其捷自楊劉引軍至鄆以
帝為前鋒大破梁軍於中都生擒王彦章等是日諸将
稱賀莊宗以酒屬帝曰昨朕在朝城諸君多勸朕棄鄆
州以河為界賴副總管禦侮于前崇韜畫謀於内若信
李紹宏輩大事巳掃地矣莊宗與諸将議兵所向諸将
多云青齊徐兖皆空城耳王師一臨不戰自下惟帝勸
莊宗徑取汴州語在莊宗紀中莊宗嘉之帝即時前進
莊宗繼發中都十月巳夘遲明帝先至汴州攻封邱門
汴将王瓚開門迎降帝至建國門聞梁主巳殂乃號令
安撫迴軍於封禪寺辰時莊宗至帝迎謁路側莊宗大
悦手引帝衣以首觸帝曰吾有天下由公之血戰也當
與公共之尋進位兼中書令二年正月契丹犯塞帝受
命北征二月莊宗以郊天禮畢賜帝鐡劵四月潞州小
将楊立叛帝受詔討之五月擒楊立以獻六月進位太
尉移鎮汴州代李存審為蕃漢總管十二月契丹入冦
三年正月帝領兵破契丹于涿州移授鎮州節度使先
是帝領兵過鄴鄴庫素有御甲帝取五百聫以行是嵗
莊宗幸鄴知之怒甚無何帝奏請以長子從珂為北京
内衙都指揮使莊宗愈不悦曰軍政在吾安得為子奏
請吾之細鎧不奉詔旨强取其意何也令留守張憲自
徃取之左右説諭乃止帝憂恐不自安上表申理方解
十二月帝朝于洛陽是時莊宗失政四方饑饉軍士匱
乏有賣兒貼婦者道路怨咨帝在京師頗為謠言所屬
洎朱友謙郭崇韜無名被戮中外大臣皆懷憂懾諸軍
馬步都虞候朱守殷奉密㫖伺帝起居守殷隂謂帝曰
徳業震主者身危功盖天下者不賞公可謂震主矣宜
自圖之無與禍㑹帝曰吾心不負天地禍福之來吾無
所避付之於天卿勿多談也四年二月六日趙在禮據
魏州反莊宗遣元行欽将兵攻之行欽不利退保衛州
初帝善遇樞密使李紹宏又帝在洛陽羣小多以飛語
謗毁紹宏每為庇䕶㑹行欽兵退河南尹張全義密奏
請委帝北伐紹宏贊成之遂遣帝将兵渡河三月六日
帝至鄴都趙在禮等登城謝罪出牲餼以勞師帝亦慰
納之營于鄴城之西南下令以九日攻城八日夜軍亂
從馬直軍士有張破敗者號令諸軍各殺都将縱火焚營
讙譟雷動至五鼓亂兵逼帝營親軍搏戰傷夷者殆半
亂兵益盛帝叱之責其狂逆之狀亂兵對曰昨貝州戍
兵主上不垂厚宥又聞鄴城平定之後欲盡坑全軍某
等初無叛志直畏死耳巳共諸軍商量與城中合勢擊
退諸道之師欲主上帝河南請令公帝河北帝泣而拒
之亂兵呼曰令公欲何之不帝河北則為他人所有茍
不見幾事當不測抽戈露刄環帝左右安重誨霍彦威
躡帝足請詭隨之因為亂兵迫入鄴城懸橋巳發共扶
帝越濠而入趙在禮等歡泣奉迎(通鑑亂兵擁嗣源及/李紹真等入城城中)
(不受外兵皇甫暉逆擊張破敗斬之外/兵皆潰趙在禮等率諸校迎拜嗣源)是日饗将士於
行宫在禮等不納外兵軍衆流散無所歸向帝登南樓
謂在禮曰欲建大計非兵不能集事吾自於城外招撫
諸軍帝乃得出夜至魏縣部下不滿百人時霍彦威所
将鎮州兵五千人獨不亂聞帝既出相率歸帝詰朝帝
登城掩泣曰國家患難一至於此來日歸藩上章徐圖
再舉安重誨霍彦威等曰此言非便也國家付以閫外
之事不幸師徒逗橈為賊驚奔元行欽狂妄小人彼在
城南未聞戰聲無故棄甲如朝天之日信其奏陳何所
不至若歸藩聽命便是强據要君正墮讒慝之口也正
當星行歸闕面叩玉階讒間阻謀庶全功業無便於此
者也帝從之十一日發魏縣至相州獲官馬二千匹始
得成軍元行欽退保衛州東以飛語上奏帝上章申
理莊宗遣帝子從審及内官白從訓齎詔諭帝從審至
衛州為行欽所械帝奏章亦不達帝乃趨白臯渡駐軍
於河上㑹山東上供綱載絹數船適至乃取以賞軍軍
士以之增氣及将濟以渡船甚少帝方憂之忽有木栰
數隻沿流而至即用以濟師故無留滯焉二十六日至
汴州莊宗領兵至滎澤遣龍驤都校姚彦溫為前鋒是
日彦温率部下八百騎歸於帝具言主上為行欽所惑
事勢巳離難與共事帝曰卿自不忠言何悖也乃奪其
兵仍下令曰主上未諒吾心遂致軍情至此宜速赴京師
既而房知溫杜晏球自北面相繼而至四月丁亥朔至
甖子谷聞蕭牆釁作莊宗晏駕帝慟哭不自勝詰旦朱
守殷遣人馳報京城大亂燔剽不息請速至京師巳丑
帝至洛陽止于舊宅分命諸将止其焚掠百官弊衣旅
見帝謝之歛衽泣涕時魏王繼岌征蜀未還帝謂朱守
殷曰公善巡撫以待魏王吾當奉大行梓宫山陵禮畢
即歸藩矣是日羣臣諸将上牋勸進帝面諭止之樞密
使李紹宏張居翰宰相豆盧革韋説六軍步都虞候朱
守殷青州節度使符習徐州節度使霍彦威宋州節
度使杜晏球兖州節度使房知温等頓首言曰帝王應
運盖有天命三靈所屬當協冥符福之所鍾不可以謙
遜免道之已喪不可以智力求前代因敗為功殷憂啟
聖少康重興于有夏平王再復于宗周其命維新不失
舊物今日廟社無依人神乏主天命所屬人何能爭光
武所謂使成帝再生無以讓天下願殿下俯徇樂推時
哉無失軍國大事望以敎令施行帝優答不從壬辰文
武百寮三拜牋請行監國之儀以安宗社答㫖從之既
而有司上監國儀注甲午幸大内興聖宫始受百寮班
見之儀所司議即位儀注霍彦威孔循等言唐之運厯
巳衰不如自創新號因請改國號不從土徳帝問藩邸
侍臣左右奏曰先帝以錫姓宗屬為唐雪冤以繼唐祚
今梁朝舊人不願殿下稱唐請更名號帝曰予年十三
事獻祖以予宗屬愛幸不異所生事武皇三十年排難
解紛櫛風沐雨冒刃血戰體無完膚何艱險之不歴武
皇功業即予功業先帝天下即予天下也兄亡弟紹於
義何嫌且同宗異號出何典禮歴之衰隆吾自當之衆
之莠言吾無取也時羣臣集議依違不定惟吏部尚書
李琪議曰殿下宗室勳賢立大功於三世一朝雨泣赴
難安定宗社撫事因心不失舊物若别新統制則先朝
便是路人煢煢梓宫何所歸徃不惟殿下追感舊君之
義羣臣何安請以本朝言之則睿宗文宗武宗皆以弟
足相繼即位柩前如儲后之儀可也于是羣議始定河
中軍校王舜賢奏節度使李存霸以今月三日出奔不
知所在乙未敕曰寡人允副羣情方監國事外安黎庶
内睦宗親庶諧惇叙之規永保隆平之運昨京都變起
禍難荐臻至於戚屬之間不測驚奔之所慮因藏竄濫
被傷夷言念于兹自然流涕宜令河南府及諸道應諸
王眷屬等昨因驚擾出奔所至之處即時津送赴闕如
不幸物故者量事收瘞以聞(北夢瑣言莊宗諸弟存紀/存確匿於南山民家人有)
(以報安重誨者重誨曰主上巳下詔尋訪帝之仁徳必/不加害不如密令殺之果併命于民家後明宗聞之切)
(讓重誨傷/惜久之)以中門使安重誨為樞密使以鎮州别駕張
延朗為樞密副使以客将范延光為宣徽使進奏官馮
贇為内客省使丙申下敕今年下苗委人户自供通頃
畆五家為保本州具帳送省州縣不得差人檢括如人
户隱欺許人陳告其田倍徵巳亥命石敬瑭權知陜州
兵馬留後皇子從珂權知河南府兵馬留後庚子淮南
楊溥進新茶以權知汴州軍州事孔循為樞密副使以
陳州刺史劉仲殷為鄧州留後以鄭州防禦使王思同
為同州留後敕曰租庸使孔謙濫承委寄専掌重權侵
剥萬端姦欺百變遂使生靈塗炭軍士饑寒成天下之
瘡痍極人間之疲弊載詳衆狀側聽輿辭難私降黜之
文合正誅夷之典宜削奪在身官爵按軍令處分雖犯衆
怒時貸全家所有田宅並從籍沒是日謙伏誅敕停租
庸名額依舊為鹽鐡户部度支三司委宰臣豆盧革専
判中書門下上言請停廢諸道監軍使内勾司租庸院
大程官出放豬羊柴炭户括田竿尺一依朱梁制度仍
委節度刺史通申三司不得差使量檢州使公廨錢物
先被租庸院管繫今據郤還州府州府不得科率百姓
百姓合散蠶鹽每年秪二月内一度俵散依夏税限納
錢夏秋苖税子除元徵石斗及地頭錢餘外不得紐配
先遇赦所放逋税租庸違制徵收並與除放今欲曉告
河南府及請道準此施行從之是日宋州節度使元行
欽伏誅壬寅以樞密副使孔循為樞密使
　舊五代史巻三十五
　舊五代史巻三十五攷證
唐書明宗紀三代祖諱敎　敎原本作敖今據五代㑹
　要改正
皇考諱霓　歐陽史云父電未知孰是
襲破李存信於莘縣　莘縣原本作華縣今據新唐書
　藩鎮𫝊改正
柏鄉之役　柏鄉原本訛松鄉今據通鑑改正
吾當與天皇較力耳　天皇原本作人皇攷遼史太祖
　稱為天皇讓宗追稱人皇莊宗初年侵幽州者乃太
　祖非讓宗也今改正
十二月契丹入冦三年正月帝領兵破契丹于涿州
　案歐陽史云冬契丹侵漁陽嗣源敗之於涿州入冦
　破敵皆作冬間事盖順文併叙之耳當以是書為徴
　實
請令公帝河北　河北原本作河中今據通鑑改正
獲官馬二千匹　案歐陽史作掠小坊馬三千匹
四月丁亥朔　案丁亥朔與莊宗紀異據莊宗紀三月
　丁未朔則四月當作丁丑據此紀下文有已丑甲午
　則當作丁亥前後參差未詳孰是
已丑　案通鑑作乙丑疑傳冩之訛歐陽史從是書作
　已丑
以樞密副使孔循為樞密使　案歐陽史作左驍衞大
　將軍孔循為樞密使呉縝纂誤云孔循傳作左衞大
　將軍為樞密使俱與是書異
按巴堅舊作阿保機今改
　
　
　
　
　
　
　舊五代史巻三十五攷證
