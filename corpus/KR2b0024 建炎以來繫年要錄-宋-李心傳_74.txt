
　建炎以來繫年要錄巻七十三
　　　　　　　　　　　　宋　李心𫝊　撰
紹興四年二月辛巳朔張浚至潭州時鼎寇楊么旣為
官軍所敗其黨漸散賊防之甚嚴隣居失覺者其罪死
間有得達官地保甲又利其財而殺之知鼎州程昌㝢
乃募人能引降者與獲級同故降者稍衆浚至遂留左
朝散郎權樞宻院計議官馮檝為荆湖撫諭俾同安撫
使折彦質措置招安㑹岳州進士王朝倚在賊寨脫歸
自言知賊虛實詔赴都堂審問後數日有㫖令王􁞯與
彦質招安然賊方恃水出沒其所據北達公安西及鼎
澧東至岳陽南抵長沙之界春夏耕耘秋冬攻掠跳梁
自如未有降意也(王朝倚審問在乙酉詔/王􁞯等招安在丙戌)　詔南班宗
室自今並赴臺參故事宗室遷官或赴或否至是用御
史常同言著為令
壬午廣東西漕臣各貶秩一等坐違欠去年上供皆十
分之四故也　詔贓罪至死者方籍其資先是右文林
郎朱崔璵監處州都酒務坐贓流郡籍其資而田宅不
在數審於朝法寺言産業俱合入官然祖宗故事謂犯
贓貸配之人乃命申明行下　户部奏令廣東提舉司
支鹽本錢二十萬緡常平錢五萬緡由海道赴行在為
大禮費從之
癸未㕘知政事席益充資政殿學士提舉江州太平觀
先是諫官劉大中旣奏其罪前一日殿中侍御史常同
入對論益本盧把之姦邪兼逢吉之險譎初為王黼之
客後入蔡京之門陛下畧其宿愆欲觀後效去嵗議遣
大臣使金益獨以母老為辭近者金使對揚榻前默無
一言之助輔臣若此將焉用之至于心術不端力庇邪
佞中傷善類隂奪相權盖天資險薄可畏如此望速賜
罷黜以慰公論輔臣進呈上曰諫官御史所言臣僚過
惡未必皆實然易曰大君有命開國承家小人勿用旣
審知其小人自當退之也故益遂罷(按此日上語為席/益設熊克小歴既)
(不書所以又併益罷政/亦復不書不知何故)大中章再上後二日詔益落職
奉祠　詔自今諸路州縣進奉天申節禮物並置場和
買毋得于民間科配仍令刑部立法先是諫官劉大中
言自崇寜以前臣僚進奉聖節禮物多是虛表物或不
至因崇寜二年發運副使胡師文建言並令前期一月
到京自後立定數目期限催督起發臣昨奉使江南聞
皆不免科配若軍期急切有取于民蓋不獲已豈有歛
百姓怨嗟之物為臣子禱頌之誠其於邱山有何所益
如上件金銀絹未可捐除即乞嚴戒州縣樁簇官錢和
買不得于人户名下科配庶㡬感召和氣増崇聖德故
有是命
甲申直龍圖閣知臨安府梁汝嘉陞徽猷閣待制
乙酉簽書樞宻院事徐俯兼權參知政事　是日軍賊
檀成犯長楊縣荆南鎮撫使解濳遣統領官秉義郎閤
門祗候胡勉捕斬之成本澧州官軍後從雷進於慈利
縣忠翊郎澧州沿邉都廵檢使雍從善嘗與成戰成執
而磔之至是就戮時群盜田政自襄陽引兵破夷陵潛
命知峽州統制筞應䕫路軍馬王恪徃擊之斬其首政
宜城人也(此以今年七月二十五日/宣撫處置司所奏附入)後贈從善三官録
其家一人(五年閏二/月己酉)
丙戌鄉貢進士上官公弼特補將仕郎公弼在太學有
聲工部尚書胡松年與之有筆硯之舊用使金所得恩
澤而命之(公弼初見/紹興元年)
丁亥知樞宻院事張浚言荆南府潭筠峽州最係出産
箭簳去處已令各計置二三百萬赴行在其後浚復言
潭州近年採伐殆盡今所用皆自全永武崗商販而至
恐誤措凖請差損其數從之(後請在四月癸巳著/此為辛炳言浚事)
戊子監察御史眀槖宣諭嶺南還入見翊日請詣都堂
白事許之槖出使一年三閱月所按吏二十有七人(三/年)
(五月丁夘右修職郎權知保昌縣丁賓九月戊辰廣西/運判王據南恩州司户莫憲章陽春令陳子鎮桂陽令)
(馬緘權蒼梧尉兼令簿李□右朝奉大夫知連州陳與/承直郎知龍水縣鄭中行忠翊郎權桂陽縣趙邦昌十)
(一月戊辰宣教郎知富川縣鄧公行十二月癸夘右奉/議郎權邕州盛外右從政郎權司户陳㮚右廸功郎司)
(理薛容右廸功郎權石龍令薛魯十二月戊申攝樂㑹/尉兼令成大順己酉髙安令王允廸荔浦令連希尹權)
(武仙令劉振武縁尉温安賓州推官王澤武仙尉陳述/修仁尉熙朝攝宜倫尉兼令杜介之雷州逓角塲兵馬)
(監押黄宗弼並放罷取勘三年九月戊辰通判廣州韓/僖催勘十二月丙午修武郎知萬安軍柯光國取勘又)
(知桂州許中已見/二年七月辛巳)薦士二十人(朱敦儒已見三年九月/乙巳董弅章傑趙子巖)
(王縉趙竒鄭鬲朱倬已見十一月甲戌同日前桂陽令/張勉左朝奉大夫知韶州尤深右通直郎通判韶州宋)
(普右奉議郎知南恩州王治海豐令林獻材今年正月/乙夘右通直郎通判㢘州陸畀右朝奉郎新知白州尹)
(植左朝請郎知容州趙子昇左朝奉大夫知昭州鄧偲/左朝奉郎權廣西轉運司主管文字王淵右廸功郎廣)
(西轉運司幹辦公事連漢夫靜江府觀察推官韋温輔/左儒林郎權臨桂丞郭偉並轉一官候任滿日赴行在)
凡五使所按吏總七十有九人(眀槖二十七人劉大中/二十人薛徽言十六人)
(朱異胡䝉/各八人)薦士五十有七人(眀槖二十人劉大中十六/人朱異十二人胡䝉六人)
(薛徽言/三人)而劉大中所劾多大吏槖大中朱異所舉多聞
人又薛徽言銳于有為而槖大中數言公私利病惟胡
䝉奉承大臣風指此其大畧也
己丑左朝奉大夫侯延慶守太常少卿直龍圖閣主管
臨安府洞霄宫蘇擕守宗正少卿尚書吏部員外郎陸
長民為右司員外郎左奉議郎晏敦復守吏部員外郎
左朝奉郎黃祖舜守軍器監丞擕頌子祖舜福清人嘗
從胡安國學自衢州州學教授召見改京官而有是命
　龍圖閣學士提舉江州太平觀沈與求知鎮江府充
浙西安撫使　監察御史明槖奏瓊邕鬱林諸郡嵗調
夫數百人為監司帥臣饋荔支詔禁止犯者計贓坐罪
辛夘駕部員外郎洪興祖比部員外郎范振樞宻院編
修官許世厚並罷坐席益所薦引為御史常同論列也
世厚景衡子與興祖皆吕頤浩所録故同斥之(葛立方/撰興祖)
(墓誌稱因上封事罷去已附/見洪擬罷吏部時更湏詳考)
壬辰工部尚書兼侍讀兼權吏部尚書胡松年試吏部
尚書翊日松年入對論唐太宗嘗諭房元齡以細務屬
左右丞大事闗僕射其委任元齡之意篤矣殊不知尚
書丞寔政事綱轄若專責以細務以何暇禆益治體哉
臣願睿斷以今日所當為所當行不可緩者分委二三
大臣庶使悉心勠力各㡳乃職且戒簿書有可簡省者
簡省之詔付三省樞宻院　左朝散郎范漴提舉廣東
茶鹽公事漴守惠州州為䖍賊所蹂及是還朝妄奏守
禦功减磨勘年而有是命監察御史明槖言于朝命遂
寢(䖍賊事見/二年冬末)
乙未詔參知政事同都督江淮荆浙諸軍事孟庾赴行
在本府統制官姚端李捧王進並以所部偕還惟張榮
屯平江李貴屯建康如故自朱勝非再相數言都督府
可罷吕頤浩不從及是旣畢防秋勝非復乞罷都督府
使諸將得自奮厲故有是命　殿中侍御史常同言近
嘗論列監司之不才者已䝉放罷臣今再體訪得新廣
東轉運判官潘闢深刻險薄吕頤浩喜之頤浩去未久
闢倡言再入移書示衆無不惑之新浙東提舉茶鹽陳
鼎昨任湖州司户贓汚狼籍謟事蔡攸遽除監司新廣
東提舉茶鹽張世才駔儈俗吏始以從父入燕特赴殿
試合該討論之人縁與頤浩有舊累遷差遣新湖北提
舉茶鹽徐嘉問王黼之客也為應奉司屬官自稱相幹
輕暴之性至今不移新福建提舉茶事趙公達贓吏也
嘗和糴小麥自盜為倉吏所告倍償而去新湖南提舉
茶鹽胡緯父子出入蔡京之門受官數年即除監司此
六人者皆有罪狀不可以表帥一路理宜罷斥詔並罷
世才思正子也　初知唐州胡安中為偽齊所逼棄山
寨奔隨州及隨州失守詔赴行在至是補武經郎閤門
宣贊舍人添差温州兵馬都監　武節大夫吉州防禦
使致仕陳思恭復為入内内侍省押班主管福州應天
啟運宫神御填剏置闕　左朝請郎致仕翁升特遷一
官以升自言元符末上書入籍故也吏部侍郎陳與義
言陛下褒恤元祐黨籍及元符上書人碩大光眀者既
已盡録亦有姓名不熟于人而多故之後無籍以考昨
黄筞以蔡京所書黨碑及國子監所印上書黨籍人姓
名録白來上付在有司遭火不存間有子孫自陳者廼
以胥史私抄之本定其是非望再行捜訪乃命吏部訪
尋真本繳申左右司審驗訖送部照使(升選人邪中䓁/苐三十四人日)
(歴與義奏下在/丙申今併附此)
丙申試尚書吏部侍郎兼侍講兼直學士院陳與義移
禮部侍郎胡世將移刑部權刑部侍郎劉岑移吏部與
義以兼直院故免劇曹　起居舎人唐煇試中書舎人
　簽書樞宻院事兼權㕘知政事徐俯以疾告上命即
其府視事俯言三省文書㝡為叢委平時盡日力可了
臣係暫權實不知首尾占位書名而已臣旣以衰病方
且療治筋力心志寔不能支欲乞且止治臣本院事所
有三省職事自有宰相伏望聖恩免臣暫權事務旣簡
可得專心旣獲治養賤軀亦免乖誤大計詔不許
丁酉詔以宣諭五使手歴進册令檢正都司檢詳官同
共㸔詳比較多寡申尚書省　右廸功郎泰州録事参
軍李亦特改右承務郎亦上疏論事上召對而命之
戊戌詔廣西提舉買馬官移司邕州用李預奏也　知
樞宻院事張浚乞俟至衢州留數日修治軍器從之
武德大夫秀州防禦使致仕張見道落致仕主管江州
太平觀
已亥初命三衙管軍及將帥觀察使以上舉忠勇智略
可自代者一人如文臣之制用吏部侍郎鄭滋請也
翊衛大夫相州防禦使添差浙西兵馬副鈐轄張用改
福建路兵馬都監
辛丑翰林學士綦崈禮兼史館修撰始除修撰官也
右司諫劉大中言近户部尚書黄叔敖申明江浙上供
和買紬絹並七月終已前起發數足臣契勘租稅條限
係五月半起催八月半納畢災傷放免不盡者限外展
一月祖宗以來未之有改今户部却令七月終已前數
足可謂廹促太甚矣納畢者人户送納到官之期也起
發數足者諸州團併起發到行在之期也且以道里逺
近酌中言之吉州陸路到臨安府二十八程水路又倍
之若依户部所請之限則須五六月納畢豈不大叚廹
促今户部不過以大禮賞給未足上動朝廷不知户部
平時所管是何職事豈不知今年合是大禮平時蠧耗
未嘗講究平時失陷未嘗稽考今乃臨時畫降指揮廹
促稅限變亂祖宗舊制全不恤民且郊祀之禮所以為
民祈福也今户部因大禮賞格廹取物帛反為民害有
傷和氣有累聖徳臣安得不論詔展限一月　詔廣西
土丁峒丁各仰本處防守其調發赴靜江府并團結餘
丁並罷自許中為帥始調土丁防托旣又令以錢代丁
(事見紹興/二年四月)提舉買馬官李預又以駑馬配之監察御史
明槖自嶺南還數以為言故有是㫖(此以明槖奏狀及/今年二月壬午槖)
(論許中五罪二月癸未槖論買馬司事二月壬辰范漴/論廣東盜賊事四章修入許中科土丁錢據槖奏詳著)
(二年/四月)　川陜宣撫處置司言已用便宜差左奉議郎王
瓘權利州路轉運判官從之　是日金右都監宗弼自
寳雞入犯攻仙人闗先是金既得和尚原利州路制置
使呉玠度敵必深入乃預治壘于闗側號殺金平嚴兵
以待玠弟秦鳳副都總管璘在階州移書言殺金平之
地去原尚逺前陣散漫宜益治第二隘示必死戰則可
取勝至是宗弼果與其陜西經略使薩里罕偽四川招
撫使劉䕫率十萬騎入犯(趙甡之遺史二月辛夘呉玠/及烏珠戰于仙人闗敗之初)
(烏珠欲大舉兵期必入川劉豫之弟益方知長安宻使/人告玠早為之備玠預為壘闗側號殺金平按日歴宣)
(司奏金以二月二十一日攻仙人闗辛夘則十一日也/甡之所書凡差十日蓋小誤又所云劉益宻告呉玠事)
(乃據林泉野記/恐未必然當考)進攻鐵山鑿崕開道犯仙人闗旣至敵
據髙嶺為壁循嶺東下直攻我軍玠自以萬人當其前
璘率輕兵由七方闗倍道而至轉戰凡七日晝夜不息
統制官郭震為宗弼所襲破其寨王師屢敗玠斬震以
徇敵復攻之(玠斬郭震據趙甡之遺史云爾然甡/之繫之甲午盖誤今且去其日俟考)
壬寅太府寺丞權户部郎官張成憲為尚書駕部員外
郎　直秘閣秦梓提㸃福建刑獄公事左中奉大夫栁
瑊提㸃浙東刑獄公事監吉州𣙜貨務都茶場陳靄提
㸃湖北刑獄公事直秘閣呉懋為湖北轉運判官左朝
散郎新知台州徐偉達直秘閣陸寘並為廣東轉運判
官右朝奉郎添差通判平江府田積中為淮南轉運判
官御史常同言寘乃内侍王通客為明府司録供進宻
煎海錯就遷通判避通名改稱府判今浙路有呼府判
者自寘始也後任發運姦贓狼籍瑊頃知洺州不能鎮
撫士卒以致軍變身中數刄近嵗交結辛道宗求賜章
服陛下灼見其無恥罷之偉達資性貪鄙在圍城中移
書親舊有新君即位人情喜恱之語梓本附梁師成特
赴殿試闒冗疎謬士所指笑靄是雖不知其才但恐不
應超躐亦望詳酌改命吏部言靄嘗任提舉湖北刀弩
手乃詔寘瑊偉達梓皆罷寘佃子也(梓瑊懋偉達/已見靄未見)同為
御史不數月劾罷監司之不才者二十有三人中外聳
然懋以眀州獻羡事愬于朝謂曩以代者移用故申明
之非有所獻也由是復起後十餘日右司諫劉大中言
淮南人民有㡬乃共置監司五員乞罷積中上從之(懋/乞)
(改正眀州獻羡事在是月壬寅同章下在己酉大中章/下在三月丙辰今併書之積中不知何許人乃吏部尚)
(書胡松年親屬自添倅躐除監司不知同何以獨不言/而大中言之當考孫覿撰栁瑊墓誌瑊知洺州被疾司)
(錄事李承勵權州事州兵聞公􁂑唱言倉粟惡逐庾官/嗾衆為亂公聞變力疾按衣出譙門坐宣詔亭命三校)
(率其屬捕殺首亂者而釋其餘已乃復卧承勵逢童貫/之怒以公病不任移書馳告貫而自為功居未㡬公黜)
(三官歸承勵進五官此與同章疏所云全不同姑附著/此日歴紹興五年韓璜為伯膠乞恩澤狀亦稱洺州軍)
(變執縛知/州栁瑊)
癸夘勒停人向子㢘復右朝奉郎除直秘閣子㢘宗良
子(宗良經子/永嘉郡王)知平陽縣民有負和糴米者子㢘訊之杖
二百即日死坐是停官劉光世夫人子㢘兄女也光世
為請于朝以欽聖憲肅皇后諸姪在者惟子㢘一人故
有是命　詔權以射殿為景靈宫四時設位朝獻用太
常博士劉登議也其後上親征不果行
乙巳監察御史明槖言昨李棫遣人入大理買馬於邊
防有所未便小必失陷官物大則引惹邉釁臣講究買
馬之術有七深入蠻國誘之不惜其直一也原有繒綵
鹽貨之本二也待以恩禮三也要約分眀四也禁止官
吏侵欺五也信賞必罰以督之六也馬悉歸朝而後付
於將帥七也七說若行西南諸國所産自至望下提刑
司根究諸司鹽利剰錢應副買馬仍下提舉司詳前七
說施行從之　左金紫光禄大夫龍圖閣待制提舉華
州雲臺觀王革卒詔官子孫如故事言者謂革自廷尉
尹京專以觀望意㫖為獄刑罰失平枉濫者衆獨以夤
緣交結冒濫賞典法當討論詔追降革為左中大夫盡
格其恩數　鄉貢進士李郁為右廸功郎郁以布衣入
見所陳皆當世要務上批郁學通世務議論可采故有
是命(上批日歴不載/武陽志有之)
丙午知樞宻院事張浚至行在初浚行至嚴州之新城
復上疏引咎求罷殿中侍御史常同入對論浚五年于
外誤國非一用李允文王以寧傅雱諸小人為荆湖害
以曲端趙哲之良將皆不得其死以至擅造度牒鑄印
記賜赦減降出給封贈磨勘綾帋之類皆有不臣之迹
及被召盡掠公私之財選精兵自衛出蜀雖膏斧鉞不
足以謝宗廟若蚤正典刑示天下不復用則陜右之地
不勞師而自復矣侍御史辛炳素憾浚(事見建炎/三年二月)亦論
浚誤國犯分富平之役趙哲轉戰用命勢力不敵而潰
浚乃誅哲致其徒怨叛又信王庶一言殺曲端于獄中
端之部曲又皆叛去其後日夜攻打川口公行文檄求
端于浚者是也和尚原之戰王萬年之功為多浚乃抑
之萬年怨憤叛去與哲端潰卒力窺川口金人特因之
耳(按蜀口用兵錄今年三月殺金平之戰尚遣王萬/年擊賊盖萬年即王喜此時為統領官炳誤也)又
用趙開營財利行𣙜茶鹽及隔槽酒法苛細特甚内結
人怨西蜀之不亡者幸也凡朝廷所除監司郡守至輙
不許上必已所命乃得赴張深以老乞退則令五日一
赴宣司治事此例安出哉甚者擅肆赦宥一嵗凡再自
古便宜未有如是之專者也湖南北非浚所管地分乃
遣李允文王以寜假以便宜肆行生殺遂亂兩路敗事
而歸不自知罪猶移文令葺治府第浚謂樞庭之權為
已家物乎旣被召盡刷四川之財以行尚敢託言那輟
隨軍錢物應副解潛程昌㝢欲以要功不知錢何所從
出哉(事見今年/正月丁丑)㳂路劄下荆峽諸州計置箭簳各數百
萬又言如難計置即具因依回報是徒欲求進不恤民
力之困也(事見二/月丁亥)浚聞罷之始則遷延不行中則疑而
有請欲俟至潭州道路無虞而後造朝(事見正/月壬戌)近又奏
乞至衢州留數日修治器甲(事見二/月戊戌)今聞政府虛位則
至衢州一日而行星夜兼程不復留滯何前緩而後急
疏入不報前一日炳以急速請對論浚為黃潛善所知
自興元曹官一二年間引為侍從及金人有窺江南意
浚乃避禍逺去引用一時小人如劉子羽程唐軰誅求
聚斂四川騷然陛下初許浚便宜黜陟盖以軍事在逺
不欲從中制也浚輙立招賢館有視龍圖閣之命以孺
人封號封参議官之妾陛下常遣中使撫問浚乃與之
加秩勞其逺來其狂悖甚矣頼陛下聖明辨之不晚亟
遣郎官持節召之浚乃偃蹇遷延上章慢命旣到鼎澧
閒擅差撫諭官騷擾州縣(事見二/月辛巳)其所為一至于此望
賜罷黜明正典刑以為人臣䟦扈之戒浚至行在詔浚
隨行軍馬盡付神武中軍統制楊沂中隨行錢物𨽻内
藏為封樁激賞庫浚旣見遂赴樞宻院治事
丁未右朝請郎通判臨安府卲相右朝散大夫通判臨
安府熊彦昭並直秘閣守臣梁汝嘉薦二人上召對而
有是命彦昭鄱陽人也(相已/見)　賜偽福國長公主宅于
行在
建炎以來繫年要録巻七十三金人地名考證
　　烏珠(原書作兀木/誤改見巻一)
　　薩里罕(原書作撒離曷/誤改見巻十一)
