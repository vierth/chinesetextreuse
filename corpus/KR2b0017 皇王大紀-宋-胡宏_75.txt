
　皇王大紀巻七十五　　　　宋　胡宏　撰
　三王紀
　　顯王
仲尼曰神龜能見夢於元君而不能避余且之網知能
七十二鑚而無遺策不能避刳腸之患如是則知有所
困神有所不及也雖有至知萬人謀之魚不畏網而畏
鵜鶘(亦名/淘河)去小知而大知明去善而自善矣嬰兒生無
石(猶碩/也)師而能言與能言者處也惠子謂荘子曰子言
無用荘子曰知無用而始可與言用矣夫地非不廣且
大也人之所用容足爾然則廁(側/)足而墊之致黄泉人
尚有用乎惠子曰無用荘子曰然則無用之為用也亦
明矣筌(魚笱/也)者所以在魚得魚而忘筌蹄(兎罥也/係其脚)者所
以在兎得兎而忘蹄言者所以在意得意而忘言吾
安得夫忘言之人而與之言哉荘子曰陽子居南之沛
老子謂之曰而睢睢盱盱(音/于)而誰與居太白若辱盛徳
若不足陽子居蹙然變容曰敬聞命矣其往也舎者迎
将其家公執席妻執巾櫛舎者避席煬(羊尚/炊也)者避竈其
反也舎者與之爭席矣荘子曰舜讓天下於子州支伯
對曰予適有幽憂之病方且治之未暇治天下也故天
下大器也而不以易生此有道者之所以異乎俗者也
大王不以所養人者害人避狄而去之若大王者可謂
能尊生矣能尊生者雖富貴不以養傷身雖貧賤不以
利累形夫居高官尊爵者重失之見利輕亡其身豈不
惑哉荘子曰帝王之功聖人之餘事楚昭王失國屠羊
説從昭王反國将賞之説辭王曰强之説曰大王失國
非臣之罪故不敢伏其誅大王反國非臣之功故不敢
當其賞荘子曰審自得者失之而不懼行修於内者無
位而不怍荘子曰古之人不以人之壊自成也不以人
之卑自高也不以遭時自利也荘子曰天與地無窮人
死生有時操有時之具而託於無窮之間忽然無異馳
驥之馳過隙也不能説其志意養其壽命者皆非通道
者也荘子曰平為福有餘為害者物莫不然而財其甚
者也荘子曰真者精誠之至也不精不誠不能動人故
强哭者雖悲不哀强怒者雖嚴不威強親者雖笑不和
真悲無聲而哀真怒未發而威真親未笑而和真在内
者神動於外是以貴真也禮者世俗之所為也真者所
以受於天地也自然不可易故聖人法天貴真不拘於
俗荘子曰道者萬物之所由也庶物失之者死得之者
生為事逆之則敗順之則成故道之所在聖人尊之列
禦寇之齊中道而反遇伯昏瞀人伯昏瞀人曰奚方而
反曰吾驚焉曰惡乎驚曰吾嘗食於十􁒫而五􁒫先饋
伯昏瞀人曰若是則汝何為驚已曰夫内誠不解形諜
成光以外鎮人心使人輕乎貴老而􁒟其所患夫􁒫人
特為食羮之貨多餘之贏其為利也薄其為權也輕而
猶若是而况於萬乗之主乎身勞於國而知盡於事彼
将任我以事而効我以功吾是以驚伯昏瞀人曰善哉
觀乎汝處已人将保汝矣無幾何而往則户外之屨滿
矣荘子曰巧者勞而智者憂無能者無所求飽食而遨
遊汎若不繫之舟虛而遨遊者也荘子曰夫造物者之
報人也不報其人而報其人之天聖人安其所安不安
其所不安衆人安其所不安不安其所安荘子曰知道
易勿言難小夫之智不離苞苴竿牘敝精神乎蹇淺而
欲兼濟道物太一形虛若是者迷惑于宇宙形累不知
太初孔子曰凡人心險於山川難於知天天猶有春秋
冬夏旦暮之期人者厚貎深情故其就義若渇者其去
義若熱故君子逺使之而觀其忠近使之而觀其敬煩
使之而觀其能卒然問焉而觀其知急與之期而觀其
信委之以財而觀其仁告之以危而觀其節醉之以酒
而觀其則雜之以處而觀其色九徵至不肖人得矣正
考父一命而傴再命而僂三命而俯循牆而走孰敢不
軌如而夫者一命而吕鉅(驕/貌)再命而於車上儛三命而
名諸父孰協唐許賊莫大乎徳有心荘子曰美髯長大
壮麗勇敢八者因以是窮縁循偃佒(於/仗)困畏三者俱通
逹天下之治方術者多矣皆以其有為不可加矣古之
所為道術者果惡乎在曰無乎不在以天為宗以徳為
本以道為門兆於變化謂之聖人以仁為恩以義為理
以禮為行以樂為和薫然慈仁謂之君子以法為分以
名為表以參為驗以稽為决其數一二三四是也百官
以此相齒以事為常以衣食為主蕃息畜蔵老弱孤寡
為意皆有以養民之理也古之人其備乎配神明醇天
地育萬物和天下澤及百姓明於本數係於末度六通
四闢小大精粗其運無乎不在其明而在數度者舊法
世傳之史尚多有之其在於詩書禮樂者鄒魯之士縉
紳先生多能明之詩以道志書以道事禮以道行樂以
道和易以道隂陽春秋以道名分其數散於天下而設
於中國者百家之學時或稱而道之天下大亂賢聖不
明道徳不一天下多得一察焉以自好譬如耳目鼻口
皆有所明不能相通猶百家衆技也皆有所長時有所
用雖然不該不徧一曲之士也判天地之美析萬物之理察
古人之全寡能備於天地之美稱神明之容是故内聖
外王之道闇而不明鬱而不發天下之人各為其所欲
為以自為方悲夫百家往而不反必不合矣後世之學
者不幸不見天地之純古人之大體道術将為天下裂
黄帝有咸池堯有大章舜有大韶禹有大夏湯有大濩
文王有辟雍之樂武王周公作武古之喪禮貴賤有儀
上下有等天子棺槨七重諸侯五重大夫三重士再重
今墨子獨生不歌死不服桐棺三寸而無椁以此教人
恐不愛人以此自行固不愛己歌而非歌哭而非哭樂
而非樂是果類乎其生也勤其死也薄其道大觳(音/角)使
人憂使人悲其行難為也墨子雖獨能任(壬/)奈天下何
其去王也逺矣荘子晚釣於濮水楚王使大夫往先焉
曰願以境内累矣荘子持竿不顧曰吾聞楚有神龜死
已三千嵗矣王巾笥而蔵之廟堂之上此龜者寕其死
為留骨而貴乎寕生而曵尾塗中乎大夫曰寕生而曵
尾塗中荘子曰往矣吾将曵尾塗中楚王使以厚幣聘
之荘子應其使曰子見犧牛乎衣以文繡食以芻粟及
其牽入太廟欲為孤豚其可得乎遂終身不仕
三十七年秦惠王使犀首欺齊魏與共伐趙以敗從約
趙肅侯讓蘇秦秦恐請使燕必報齊秦去而從約解魏
割隂晉和於秦(寔華/隂)
三十九年秦伐魏圍焦曲沃魏入少梁河西地于秦
四十年秦伐魏度河取汾隂皮氏抜焦魯侯匽薨諡曰
景公子叔嗣
四十一年秦張儀圍魏蒲陽取之請以還魏而使公子
繇往質因説魏王曰秦遇魏甚厚魏不可無禮於秦魏
因盡入上郡十五縣儀歸
四十三年趙武靈王立置博聞師三人左右司過三人
首問先君貴臣肥義加其秩
四十四年夏秦初稱王衛平侯薨子嗣君立衛有胥靡
亡之魏請以左氏易之左右諌曰以一都買一胥靡可
乎嗣君曰治無小亂無大法不立誅不必雖有十左氏
無益也法立誅必失十左氏無害也魏王聞而獻之
四十五年秦張儀伐魏取陜蘇秦偽得罪於燕奔齊為
客卿説齊王高宫室大苑囿以明得意而敝齊
四十六年韓燕稱王趙王獨不肯曰無其實敢處其名
乎令國人謂已曰君
四十八年王崩諡曰顯王子定立齊田嬰之子文通儻
饒智略嗣為薛公號曰孟嘗君招致名士食客常數千
人名重天下韓宣惠王欲兩用公仲公叔為政問於繆
留對曰晉用六卿而國分齊簡公用陳恒闞止而見殺
魏用犀首張儀而西河之外亡君兩用之其多力者内
樹黨其寡力者籍外權君之國危矣趙魏瀕山齊地卑
下齊使白圭治水去大河二十五里作堤而河東逼齊
堤西泛趙魏趙魏亦去大河二十五里作堤以禦之
　　慎靚王
元年衛更貶號曰君
二年秦伐韓取鄢
三年楚趙魏韓燕同伐秦攻函谷闗敗而走宋初稱王
四年秦敗韓師虜其将諸侯震恐齊大夫與蘇秦争寵
殺之張儀説魏襄王曰梁地四平無名山大川之限戌
境守亭障者不下十萬固戰塲也王不事秦秦攻河外
據巻衍酸棗刦衛取陽晉則趙不南而從道絶國欲無
危不可得也魏王乃倍從約請成于秦孟子見齊宣王
王問曰齊桓晉文之事可得聞乎孟子對曰仲尼之徒
無道桓文之事者是以後世無傳焉臣未之聞也無以
則王乎曰徳何如則可以王矣曰保民而王莫之能禦
也曰若寡人者可以保民乎哉曰可曰何由知吾可也
曰臣聞之胡齕曰王坐於堂上有牽牛而過堂下者王
見之曰牛何之對曰将以釁鐘王曰舎之吾不忍其觳
觫若無罪而就死地對曰然則廢釁鐘與曰何可廢也
以羊易之不識有諸曰有之曰是心足以王矣百姓皆
以王為愛也臣故知王之不忍也王曰然誠有百姓者
齊國雖𥚹小吾何愛一牛即不忍其觳觫若無罪而就
死地故以羊易之也曰王無異於百姓之以王為愛也
以小易大彼惡知之王若隠其無罪而就死地則牛羊
何擇焉王笑曰是誠何心哉我非愛其財而易之以羊
宜乎百姓之謂我愛也曰無傷也是乃仁術也見牛未
見羊也君子之於禽獸也見其生不忍見其死聞其聲
不忍食其肉是以君子逺庖厨也王説曰詩云他人有
心予忖度之夫子之謂也夫我乃行之反而求之不得
吾心夫子言之於我心有戚戚焉此心之所以合於王
者何也曰有復於王者曰吾力足以舉百鈞而不足以
舉一羽明足以察秋毫之末而不見輿薪則王許之乎
曰否今恩足以及禽獸而功不至於百姓者獨何與然
則一羽之不舉為不用力焉輿薪之不見為不用明焉
百姓之不見保為不用恩焉故王之不王不為也非不
能也曰不為者與不能者之形何以異曰挾太山以超
北海語人曰我不能是誠不能也為長者折枝語人曰
我不能是不為也非不能也故王之不王非挾太山以
超北海之類也王之不王是折枝之類也老吾老以及
人之老幼吾幼以及人之幼天下可運於掌詩云刑于
寡妻至于兄弟以御于家邦言舉斯心加諸彼而已故
推恩足以保四海不推恩無以保妻子古之人所以大
過人者無他焉善推其所為而已矣今恩足以及禽獸
而功不至於百姓者獨何與權然後知輕重度然後知
長短物皆然心為甚王請度之抑王興甲兵危士臣搆
怨於諸侯然後快於心與王曰否吾何快於是将以求
吾所大欲也曰王之所大欲可得聞與王笑而不言曰
為肥甘不足於口與輕煖不足於體與抑為采色不足
視於目與聲音不足聴於耳與便嬖不足使令於前與
王之諸臣皆足以供之而王豈為是哉王曰否吾不為
是也曰然則王之所大欲可知已欲辟土地朝秦楚莅
中國而撫四夷也以若所為求若所欲猶縁木而求魚
也王曰若是其甚與曰殆有甚焉縁木求魚雖不得魚
無後災以若所為求若所欲盡心力而為之後必有災
曰可得聞與曰鄒人與楚人戰則王以為孰勝曰楚人
勝曰然則小固不可以敵大寡固不可以敵衆弱固不
可以敵强海内之地方千里者九齊集有其一以一服
八何以異於鄒敵楚哉盖亦反其本矣今王發政施仁
使天下仕者皆欲立於王之朝耕者皆欲耕於王之野
商賈皆欲藏於王之市行旅皆欲出於王之塗天下之
欲疾其君者皆欲赴愬於王其若是孰能禦之王曰吾
惽不能進於是矣願夫子輔吾志明以教我我雖不敏
請嘗試之曰無恒産而有恒心者唯士為能若民則無
恒産因無恒心苟無恒心放辟邪侈無不為已及陷於
罪然後從而刑之是罔民也焉有仁人在位罔民而可
為也是故明君制民之產必使仰足以事父母俯足以
畜妻子樂嵗終身飽㓙年免於死亡然後驅而之善故
民之從之也輕今也制民之產仰不足以事父母俯不
足以畜妻子樂嵗終身苦㓙年不免於死亡此惟救死
而恐不贍奚暇治禮義哉王欲行之則盍反其本矣五
畆之宅樹之以桑五十者可以衣帛矣雞豚狗彘之畜
無失其時七十者可以食肉矣百畝之田勿奪其時八
口之家可以無饑矣謹庠序之敎申之以孝悌之義頒
白者不負戴於道路矣老者衣帛食肉黎民不饑不寒
然而不王者未之有也王問曰交鄰國有道乎孟子對
曰有惟仁者為能以大事小是故湯事葛文王事昆夷
惟智者為能以小事大故太王事獯鬻勾踐事呉以大
事小者樂天者也以小事大者畏天者也樂天者保天
下畏天者保其國詩云畏天之威于時保之王曰大哉
言矣寡人有疾寡人好勇對曰王請無好小勇夫撫劔
疾視曰彼惡敢當我哉此匹夫之勇敵一人者也王請
大之詩云王赫斯怒爰整其旅以遏徂莒以篤周祜以
對于天下此文王之勇也文王一怒而安天下之民書
曰天降下民作之君作之師惟曰其助上帝寵之四方
有罪無罪惟我在天下曷敢有越厥志一人衡行於天
下武王耻之此武王之勇也而武王亦一怒而安天下
之民今王亦一怒而安天下之民民惟恐王之不好勇
也宣王問曰人皆謂我毁明堂毁諸己乎孟子對曰夫
明堂者王者之堂也王欲行王政則勿毀之矣王曰王
政可得聞歟對曰昔者文王之治岐也耕者九一仕者
世禄闗市譏而不征澤梁無禁罪人不孥老而無妻曰
鰥老而無夫曰寡老而無子曰獨㓜而無父曰孤此四
者天下之窮民而無告者文王發政施仁必先斯四者
詩云哿矣富人哀此㷀獨王曰善哉言乎曰王如善之
則何為不行王曰寡人有疾寡人好貨對曰昔者公劉
好貨詩云乃積乃倉乃裹餱糧于槖于囊思戢用光弓
矢斯張干戈戚揚爰方啟行故居者有積倉行者有裹
糧也然後可以爰方啟行王如好貨與百姓同之於王
何有王曰寡人有疾寡人好色對曰昔者太王好色愛
厥妃詩云古公亶父来朝走馬率西水滸至于岐下爰
及姜女聿来胥宇當是時也内無怨女外無曠夫王如
好色與百姓同之於王何有或謂孟子曰子三見齊王
而不言事何也孟子曰我先攻其邪心
五年巴蜀相攻俱告急於秦王議伐蜀韓又来侵張儀
曰不如伐韓以臨二周挾天子令天下臣聞争名者於
朝争利於市三川周室天下之朝市也而王不争焉顧
爭於戎翟去王業逺矣司馬錯曰欲富國者務廣其地
欲强兵者務富其民王地小民貧故臣願先從事於易
夫蜀西僻有桀紂之亂得其地足以廣國取其財足以
富民一舉而名實附矣攻韓刦天子惡名也而未必利
也王伐蜀取之遂益富强蘇秦弟代亦以遊説顯燕相
子之與代婚謀得燕權代使齊還燕王問曰齊其霸乎
對曰不能王曰何故曰不信其臣於是燕王専任子之
鹿毛夀曰人稱堯賢者以能讓天下也王以國譲子之
是與堯同名也王因屬國於子之或曰禹薦益而以啟
人為吏啟率交黨攻益奪之天下謂禹名傳益而實令
啟自取今吏無非太子人者是名屬子之而實太子用
事也王因収印綬自三百石吏以上效之子之子之
南靣行王事而噲顧為臣
六年王崩諡曰慎靚王子延立
　　赧王
元年秦侵義渠得城二十五遂稍蠶食滅之置隴西北
地上郡伐魏取曲沃而歸其人燕大亂将軍市被與太
子平謀攻子之齊大夫沈同以其私問於孟軻曰燕可
伐與孟子曰可子噲無王命而與人燕子之無王命而
受燕於子噲齊王遂使謂平曰聞太子将飭君臣之分
明父子之位寡人國雖小惟所以令之太子聚衆攻子
之不克市被反攻太子死者數萬齊因伐燕或問孟子
曰勸齊伐燕有諸孟子曰為天吏則可以伐之今以燕
伐燕何為勸之哉齊人勝燕醢子之殺燕王噲宣王問
孟子曰或謂寡人不取必有天殃取之何如孟子對曰
取之而燕民悦則取之古之人有行之者武王是也取
之而燕民不悦則勿取古之人有行之者文王是也以
萬乗之國伐萬乗之國簞食壺漿以迎王師豈有他哉
避水火也如水益深如火益熱亦運而已矣齊人取燕
諸侯将救燕宣王曰諸侯多謀伐寡人者何以待之孟
子對曰臣聞七十里為政於天下者湯是也未聞以千
里畏人者也今燕虐其民王往而征之民以為将拯已
於水火之中也簞食壺漿以迎王師若殺其父兄係累
其子弟毁其宗廟遷其重器如之何其可也天下固畏
齊之彊也今又倍地而不行仁政是動天下之兵也王
速出令反其旄倪止其重器謀於燕衆置君而後去之
則猶可及止也王不能用燕人叛王曰吾甚慙於孟子
陳賈曰王無患焉王自以為與周公孰仁且智王曰惡
是何言也曰周公使管叔監殷管叔以殷畔知而使之
不仁也不知而使之不智也仁智周公未之盡也而况
於王乎賈見孟子問之曰周公弟也管叔兄也周公之
過不亦宜乎古之君子其過也如日月之食民皆見之
及其更也民皆仰之今之君子豈徒順之又從而為之
辭孟子為卿於齊公孫丑問曰管仲晏子之功可復許
乎孟子曰或問乎曾西曰吾子與子路孰賢曾西蹙然
曰吾先子之所畏也曰然則吾子與管仲孰賢曾西艴
然不悦曰爾何曾比予於管仲管仲得君如彼其専也
行乎國政如彼其乆也功烈如彼其卑也爾何曾比予
於是曰管仲曾西之所不為也而子謂我願之乎曰仲
以君霸晏以君顯猶不足為歟曰以齊王猶反手也且
王者之不作未有疏於此時者也民之憔悴於虐政未
有甚於此時者也饑者易為食渴者易為飲孔子曰徳
之流行速於置郵而傳命當今之時萬乗之國行仁政
民之悦之猶解倒懸也故事半古之人功必倍之惟此
時為然孟子曰無或乎王之不智也雖有天下易生之
物也一日暴之十日寒之未有能生者也吾見亦罕矣
吾退而寒之者至矣吾如有萌焉何哉公孫丑問曰夫
子加齊之卿相得行道焉雖由此霸王不異矣如此則
動心否乎孟子曰否我四十不動心敢問夫子惡乎長
曰我知言我善養吾浩然之氣敢問何謂浩然之氣曰
難言也其為氣也至大至剛以直養而無害則塞乎天
地之間其為氣也配義與道無是餒也是集義所生者
非義襲而取之也行有不慊於心則餒矣必有事焉而
勿正心勿忘勿助長也何謂知言曰詖辭知其所蔽滛
辭知其所陷邪辭知其所離遁辭知其所窮生於其心
害於其政發於其政害於其事聖人復起必從吾言矣
昔者竊聞之子夏子游子張皆有聖人一體冉牛閔子
顔淵則具體而㣲敢問所安曰乃所願則學孔子也曰
伯夷伊尹何如曰不同道非其君不事非其民不使治
則進亂則退伯夷也何事非君何使非民治亦進亂亦
進伊尹也可以仕則仕可以止則止可以乆則乆可以
速則速孔子也自生民以来未有孔子也孟子致為臣
而歸王謂時子曰我欲中國而授孟子室養弟子以萬
鍾使諸大夫國人皆有所矜式子盍為我言之時子因
陳子而以告孟子孟子曰異哉子叔疑使已為政不用
則亦已矣又使其子弟為卿人亦孰不欲富貴而獨於
富貴之中有私龍斷焉孟子去齊尹士語人曰不識王
之不可以為湯武則是不明也識其不可然且至則是
干澤也千里而見王不遇故去三宿而後出晝是何濡
滯也士則茲不悦髙子以告曰夫尹士惡知予哉千里
而見王是予所欲也不遇故去豈予所欲哉予不得已
也予三宿而出晝於予心猶以為速王庶㡬改之王如
改諸則必反予夫出晝而王不予追也予然後浩然有
歸志予雖然豈舎王哉王猶足用為善王如用予則豈
徒齊民安天下之民舉安王庶㡬改之予日望之予豈
若是小丈夫然哉諌於其君而不受則怒悻悻然見於
其靣去則窮日之力而後宿哉孟子去齊居於宋萬章
問曰宋小國也今将行王政齊楚惡而伐之則如之何
孟子曰子不見湯武之事乎不行王政云爾苟行王政
四海之内皆舉首而望之欲以為君齊楚雖大何畏焉
孟子謂戴不勝曰子欲子之王之善歟我明告子有楚
大夫於此欲其子之齊語也則使齊人傅諸使楚人傅
諸曰使齊人傅之曰一齊人傅之衆楚人咻之雖日撻
而求其齊也不可得矣引而置之荘嶽之間數年雖日
撻而求其楚也亦不可得矣子謂薛居州善士也使之
居於王所在王所者長幼卑尊皆薛居州也王誰與為
不善在王所者長幼卑尊皆非薛居州也王誰與為善
一薛居州獨如宋王何戴盈之曰什一去闗市之征今
茲未能請輕之以待来年然後已何如孟子曰今有人
日攘其鄰之雞者或告之曰是非君子之道請損之月
攘一雞以待来年然後己如知其非義斯速已矣何待
来年孟子曰仁之勝不仁也猶水勝火今之為仁者猶
以一杯水救一車薪之火也不熄則謂之水不勝火此
又與於不仁之甚者也亦終必亡而已矣
　
　
　
　皇王大紀卷七十五
