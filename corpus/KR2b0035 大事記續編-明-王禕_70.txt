
　大事記續編卷六十九　　　明　王禕　撰
唐僖宗皇帝廣明元年春正月乙夘改元(以新/紀修)奉寧軍
將劉漢宏反(新紀/)淮南將張璘及黄巢戰于大雲倉敗
之(新紀/)二月李國昌冦忻代二州河東軍亂殺其節度
使康傳圭(以通鑑新/舊紀修)殺左拾遺侯昌業(以吕祖謙/標目修)三月
庚午以金吾大將軍陳敬瑄為西川節度使(以吕祖謙/標目修)
辛未鄭從讜罷為河東節度代北招討使(以吕祖謙/標目修)
　解題曰按實録初李國昌方強屬大同軍軍儲不繼
　乃密引沙陀部攻殺段文楚遂據振武雲朔等州令
　其子克用合諸部侵忻代竇瀚李偘李蔚相繼鎮并
　部皆不能遏康傳圭為三軍所殺軍士益驕朝廷重
　於謀帥故輟從讜自輔臣臨制之餘見通鑑
以髙駢為諸道行營都統(以舊紀及通/鑑考異修)夏四月丁酉以
太府卿李琢為蔚朔招討都統(以新/紀修)壬寅張璘克饒州黄
巢請降於髙駢駢散諸道兵巢請戰五月璘敗死(以吕/祖謙)
(標目/修)
　解題曰按舊史駢傳駢怨朝議有不附己者欲賊縱
　横河洛令朝廷聳振則從而誅之大將畢師鐸説駢
　妖亂百萬所經鎮戍若跡無人之境今朝廷所恃者
　都統破賊要害之地唯江淮為首彼衆我寡若不據
　津要以擊之北渡長淮何以振束中原蹈覆必矣駢
　駭然即令出軍有吕用之者以左道媚駢駢頗用其
　言懼師鐸等有功則奪己權從容謂駢曰明公勲業
　髙矣妖賊未殄朝廷已有間言賊若盪平則威望震
　主功居不賞公安稅駕耶為公良畫莫若觀釁自求
　多福駢然之乃止七月黄巢自采石北渡直抵天長
　時城内土客諸軍尚十餘萬皆良將勁兵議者慮狂
　賊有奔犯闗防之患悉願盡力死戰然竟不議出軍
　巢遂至白馬初巢冦廣陵江東諸侯以駢屯數道勁
　卒居將相重任巢江海一逋逃耳固可折箠而擒之
　及聞安然度淮方鎮莫不解體(驚聽録朝廷以駢名/將黄巢必喪於淮海)
　(尋淮南表至云今大冦忽至入臣封處未肯綿伏但/以山東兵士屯駐揚州各思故鄉臣遂放去亦具聞)
　(奏非臣自專今詔書責臣無備不合放回武勇又告/城危徴兵勞於往返臣今以寡擊衆已當數陣粗成)
　(勝㨗不落姦謀固䕶一方臣必能了但慮冦設深計/支吾官軍迤邐過淮朝廷速下明詔上委中書門下)
　(速與商量中書異議京國士庶浮謗日興云淮南與/巢衷私通連自固城池放賊過淮案駢之情狀舊史)
　(盡之矣通鑑考異乃謂駢宿將豈不知賊過淮之後/不可復制若怨朝廷有不附己者則尤欲破賊立功)
　(以間執讒慝之口若縱賊過淮適足實議者之言非/所以消謗也藉使駢有意使賊震驚朝廷從而誅之)
　(賊入汝洛之後當晨夜追擊以爭功名豈得反坐守/淮南數年逗遛不出兵乎又云恐成功不賞敗衂稍)
　(損威名夫大功既成則有不賞之懼豈有未戰不知/勝負豫憂威望震主耶駢為都統控扼江淮而擁兵)
　(縱賊使安然北渡其於威名獨無損乎雖用之淺謀/無所不至駢自無叅酌一至此耶盧攜闇於知人致)
　(中原覆没駢先鋭後怯致京邑邱墟用之妖妄姦回/致廣陵塗炭皆人所深疾故衆惡歸焉未必實然其)
　(説若反為駢/解説何也)
徴東方兵討劉漢宏(以通/鑑脩)丙子以宣徽使李順融為樞
密使始用白麻(以通/鑑脩)
　解題曰按林恩補國史徳宗命神䇿監軍為中尉又
　置六軍統軍為節制徊翔地上方姑息功臣竇文場
　(元本作/長後同)為中尉謂中尉古之重任不可以統軍為此
　皆當麻制文塲加官潛請宰相進内狀請准統軍例
　草制上不諦覽及翰林進白麻鄭絪密䟽封王命相
　即降白麻付中書門下宣告罷節除統軍亦降白麻
　今中尉加官降白麻未知祗奬文塲出自權宜為復
　以此為例上覽䟽封制畱中謂文場曰髙祖太宗創
　業内臣止於内侍諸衛將軍同正賜緋者六七十人
　自朝恩峻秩崇階因縁漸多我任卿不謂無私今更
　越舊規白麻除授天下謂卿有脅君意非優寵也文
　場叩地待罪上取麻焚之下中書草詞自此罷鎮除
　統軍亦不降麻制按文場以貞元十二年為中尉至
　是八十三年而白麻復用(按孫光憲北夢𤨏言閹尹/置左右軍十二衞觀軍容)
　(置樞密宣徽四院使擬於四相國朝㑹要唐宣/徽南北院使掌摠領内諸司及二班内侍之籍)
六月黄巢䧟婺睦宣三州(新紀/)李琢率李可舉及吐谷
渾都督赫連鐸等討李國昌朔州降(以舊紀/通鑑修)遣宗正少
卿李龜年使南詔(以通/鑑修)秋七月黄巢䧟滁和二州(新紀/)
發河南諸道兵屯溵水以泰寧節度使齊克讓為汝鄭
把截制置使(以通鑑/舊紀修)
　解題曰泰寧節度使見乾元二年平盧淄青節度使
　解題
劉漢宏降以為宿州刺史(以新紀/通鑑修)李可舉大破李國昌
李琢攻蔚州國昌及克用奔韃靼以赫連鐸為大同防
禦使(以吕祖謙/標目脩)
　解題曰按舊紀新五代史紀張昭逺功臣列傳朱耶
　赤心以從破龎勛功拜單于大都護振武節度使賜
　姓名李國昌沙陀素彊而國昌恃功益横恣懿宗患
　之咸通十三年徙國昌雲州刺史大同軍防禦使國
　昌稱疾拒命乃以太僕卿盧簡方檢校刑部尚書雲
　州刺史大同軍防禦等使上召簡方謂之曰卿以滄
　州節鎮屈轉大同然朕以沙陀退渾撓亂邊鄙卿曽
　在雲中惠及部落且忍屈為朕此行具逹朕㫖安慰
　國昌勿令有所猜嫌國昌已拒命克用乃殺大同軍
　防禦使段文楚據雲中自稱留後康君立為雲中牙
　校事防禦使段文楚時天下將亂代北仍嵗阻饑諸
　部豪傑咸有嘯聚之志文楚法令稍峻軍食不給戍
　兵咨怨沙陀兵馬使李盡忠謂君立等曰段公儒者
　難與共事今四方雲擾丈夫不能於此時立事非人
　豪也李振武父子官髙功大勇冠諸軍吾等合勢推
　之則代北之地旬月可定時克用(本文作/武皇)為沙陀三
　部落副兵馬使在蔚州盡忠令君立往圖之曰天子
　付將臣以邊事嵗偶饑荒便削儲給我家安能守死
　公家父子素以威惠及五部當共除虐帥以謝邊人
　克用曰予家尊在振武俟予禀命君立曰事機已泄
　遲則變生十二月夜盡忠帥牙兵攻牙城執文楚及
　判官栁漢璋陳韜等繫之遂自知軍州事克用(本文/作太)
　(祖/)與退渾突厥三部落衆萬人趨雲中十四年正月
　至鬭雞臺械文楚等五人軍人亂食其肉克用權知
　畱後三軍表請授克用大同防禦使懿宗不悅賜簡
　方詔曰李國昌久懐忠赤顯著功勞朝廷寵遇實寡
　比倫昨徴發兵師又令克讓(克用/之弟)將領惟嘉節義固
　絶嫌疑近知大同軍不安殺害文楚國昌男克用主
　領兵權事雖出於一時心豈忘於長久文楚若實刻
　剥但可申論遽加慘毒殊可驚駭若克用暫勿主兵
　務束手待朝廷除人則事出權宜不足猜慮若便欲
　奄有大同則患繫久長固難依允料國昌效節必當
　已有指揮如卿兩任恩及國昌父子宜殷勤譬曉劈
　析指明切令大節無虧勿使前功併棄簡方諭之國
　昌不奉詔乃詔太原節度使崔彦昭幽州節度使張
　公素出師討之(通鑑載國昌上言乞朝廷速除大同/防禦使若克用違命臣請帥夲道兵)
　(討之終不愛一子以負朝廷此出/於唐史臣文飾之辭非事實也)三月以簡方為單
　于大都䕶振武節度麟勝等州觀察等使簡方至嵐
　州卒軍潰由是沙沱侵掠代北為邊患矣乾符元年
　十一月以宣慰沙陀六州部落(徐無黨注五代史六/州三部落皆不見其)
　(名處今按舊紀沙陀薩葛/安慶即三部落六州未詳)檢校兵部尚書李鈞為靈
　武節度初鈞父業鎮太原能安集代北部落時國昌
　父子據大同振武吐渾契苾幽州諸道之軍攻之不
　利故假鈞節鉞率師招諭之拜克用大同軍防禦使
　居久之國昌出擊党項吐渾赫連鐸襲破振武克用
　聞之自雲州往迎國昌而雲州人亦閉闗拒之國昌
　父子無所歸掠蔚朔間得兵三千國昌入保蔚州克
　用還據新城四年十月詔昭義李鈞幽州李可舉吐
　渾赫連鐸白義誠沙陀安慶薩葛部落合兵討國昌
　父子於蔚州五年正月丁酉朔李盡忠䧟遮虜軍八
　月沙陀䧟岢嵐軍十一月以河東宣慰使權知代北
　行營招討崔季康檢校户部尚書充河東節度使代
　北行營招討使沙陀攻石州季康救之十二月季康
　北面行營招討使李鈞與克用戰于洪谷王師大敗
　鈞中流矢而卒廣明元年正月沙陀進逼忻州二月
　逼太原節度使康傳圭遣大將拒之於秦城驛為沙
　陀所敗三月沙陀冦忻代四月丁酉以檢校吏部尚
　書李琢為光禄大夫檢校尚書右僕射御史大夫充
　蔚朔等行營都招討使應東北面行營李孝昌李元
　禮諸葛爽王重榮朱玫等兵馬及忻代州土團並取
　琢處分六月李琢李可舉赫連鐸等軍討克用於雲
　州時克用大將𫝊文逹守蔚州髙文集守朔州鐸遣
　人說文集令歸國文集與沙陀首領李友金薩葛都
　督米海萬安慶都督史敬存以蔚州歸欵於琢克用
　率衆禦燕軍於雄武軍九月沙陀三部落李友金等
　開門迎天軍克用亟來赴援可舉追至藥兒嶺大敗
　之李琢赫連鐸又敗之于蔚州降文逹克用部下皆
　潰獨與國昌及諸兄弟北入韃靼部乃以赫連鐸為
　雲州刺史大同軍防禦使白義誠為蔚州刺史薩葛
　米海萬為朔州刺史加可舉檢校司徒同平章事今
　按克用以咸通十三年執段文楚十四年據雲州為
　畱後至廣明元年敗奔韃靼首尾八年舊紀所載差
　為詳備通鑑因新紀乃於乾符五年始書克用殺段
　文楚考異又云克用既殺段文楚豈肯晏然安處必
　更侵擾邊陲朝廷亦須發兵徴討而自乾符四年以
　前皆不見其事(舊五代史列傳新史附傳韃靼靺鞨/之遺種本在奚契丹之東北奚契丹)
　(漸盛多為攻刧部衆分散或屬契丹或依渤海漸徙/隂山語訛謂之韃靼咸通末有首領部帳於漢南勝)
　(兵三萬從朱耶赤心討龎勛其後李國昌父子亡韃/靼後從克用入闗破黄巢由是牙於雲代之間恣其)
　(畜牧石定臾京輔黄圖咸通九年康承訓乞沙陀三/部落使朱耶赤心及逹覲契苾酋長各帥其衆以自)
　(隨韃靼逹覲同是靺鞨之遺種其後别部居隂山者/自號韃靼一居黑水一居白山承訓引逹覲之兵以)
　(敗龎勛克用引韃/靼之衆以𠞰黄巢)
九月忠武將周岌殺其節度使薛能自稱留後(以通/鑑修)齊
克用還兖州屯兵散冬十月黄巢䧟申州(以新舊/紀修)十一
月甲寅以劉漢宏為浙東觀察使(以通/鑑修)河中都虞候王
重榮逐其節度使李都以為權知留後(以新紀/通鑑修)壬戌䕶
軍中尉田令孜為諸道兵馬制置招討使忠武監軍楊
復光副之(以新/紀修)丁夘黄巢䧟東都(以吕祖謙/標目修)以周岌為
節度使岌以忠武牙將秦宗權為刺史(以吕祖謙/標目脩)十二
月壬午黄巢䧟潼闗(以吕祖謙/標目修)王重榮降于黄巢(以通/鑑修)
甲申盧携貶分司東都尚書左丞王徽為户部侍郎户
部侍郎裴澈為工部侍郎同平章事攜自殺(以新舊/紀修)行
在咸陽(以吕祖謙/標目修)丙戌黄巢䧟西京大殺宗室壬辰稱
齊帝改元(以新/紀修)夏綏節度使諸葛爽屯櫟陽丙申降于
黄巢(以新/紀脩)鳯翔節度使鄭畋舉兵討賊(以吕祖謙/標目修)丁酉
帝次興元(以新/紀修)庚子黄巢殺豆盧瑑崔沆于琮劉鄴等
將作監鄭綦庫部郎中鄭係死之(以舊紀/通鑑修)義武節度使
王處存舉兵入援(以通/鑑修)王重榮復拒黄巢巢遣其將朱
温擊之重榮大破之(以通/鑑修)
唐僖宗皇帝中和元年春正月帝出居于興元(以春/秋修)壬
子帝如成都(以新/紀修)壬申兵部侍郎蕭遘為工部侍郎同
平章事(以新/紀修)二月己夘朔太子少師王鐸為司徒門下
侍郎同平章事(以新/紀修)加髙駢太尉東面都統(以通/鑑修)三月
辛亥黄巢將朱温䧟鄧州(以新紀/通鑑修)辛酉鄭畋為京城西
面行營都統
　解題曰按新史紀傳舊紀皆作西面通鑑作四面筆
　之悞也
畋請以涇原節度使程宗楚為副都統前朔方節度使
唐𢎞夫為行軍司馬黄巢遣將冦鳯翔𢎞夫大敗之于
龍尾陂(以新傳/通鑑修)
　解題曰龍尾陂在鳯翔府岐山縣東十五里
王徽罷(以新/紀修)諸葛爽以河陽降以為節度使(以新紀/通鑑修)夏
四月以宥州刺史拓跋思恭權知夏綏節度使(以吕祖/謙標目)
(修/)
　解題曰此西夏之先也
程宗楚唐𢎞夫薄長安壬午黄巢遯于㶚上還襲宗楚
𢎞夫殺之(以新/紀修)以王重榮為節度使(以通/鑑修)赦李國昌克
用以討黄巢(以新/紀修)六月戊戌鄭畋為司空門下侍郎同
平章事(以新/紀修)李克用䧟忻代二州自稱大同畱後(以新/紀通)
(鑑考/異修)秋七月丁巳改元(以新/紀修)庚申兵部侍郎韋昭度同
平章事(以新/紀修)田令孜殺左拾遺孟昌圖(新紀/)八月己丑
夜星交流如織大如杯椀至丁酉乃止(通鑑/)感化軍將
時溥殺其節度使支詳自稱畱後(以新紀/通鑑修)
　解題曰按方鎮表咸通三年罷武寧軍節度使十一
　年號感化軍節度使通鑑合書感化軍將乃云武寧
　軍將誤也今從新紀餘見三年解題
以秦宗權為奉國防禦使(通鑑/)霍丘鎮使王緒䧟夀光
二州以王潮為軍正(以新紀舉要/厯補遺修)以拓跋思恭為節度
使(以通/鑑修)石鏡將董昌據杭州(以吕祖謙/標目修)
　解題曰石鏡在臨安府臨安縣
昭義軍將成麟殺其節度使髙潯戍將孟方立殺麟自
稱畱後尋以為節度使(以新紀新五/代史列傳修)
　解題曰按五代史列傳方立聞亂引兵自天井入據
　潞州唐因以為昭義節度使又舊史列傳方立入潞
　州自稱畱後以潞州地形險阻屢簒主帥人心勁悍
　將漸弱之乃以邢州為府遷昭義軍於龍岡(舊史列/傳孟方)
　(立遷昭義軍於龍崗其大將及富室之家皆遷徙以/監軍祁審誨知潞州潞人憤怨審誨因人怨咨令牙)
　(將安居受隂乞師於李克用克用遣李克修將兵赴/之方立出師大敗由是連收澤潞二郡以克修為節)
　(度使昭義自劉悟有澤潞磁/邢洺五州至是始分為兩鎮)
冬十月天平節度使曹全晸與賊戰死之其兄子存實
自為畱後(以通/鑑修)鳯翔行軍司馬李昌言逐鄭畋十一月
以昌言為節度招討使畋及裴澈罷(以新/紀修)十二月安南
戍將閔頊逐湖南觀察使李裕自稱畱後(新紀/)以時溥
為節度使(以通/鑑修)
唐僖宗皇帝中和二年春正月帝出居于成都(以春/秋修)髙
駢罷都統以王鐸為諸道行營都都統承制封拜(以新/紀修)
以王處存拓跋思恭鄜延節度使李孝章為京城東北
南面都統(以新/紀修)二月己夘太子少傅分司東都鄭畋為
司空門下侍郎同平章事(以新/紀修)朱温䧟同州(以通/鑑修)以李
昌言為京城西面都統(以新/紀修)三月卭州蠻阡能反(以新/紀修)
夏四月撫州刺史鍾傳䧟洪州自稱江西畱後(以新五/代史列)
(傳/修)五月髙駢罷鹽鐵轉運使貢賦遂絶(以列傳/通鑑修)六月己
亥荆南監軍朱敬玫殺其節度使段彦謨少尹李燧自
稱畱後(以新/紀修)秋八月劉漢宏軍西陵董昌遣將錢鏐大
破之(以通/鑑修)韓簡䧟河陽(以新紀/通鑑修)九月丙戌朱温以同州
降以為同華節度使(以吕祖謙/標目修)
　解題曰按新史列傳忠武監軍楊復光率陳蔡兵萬
　人屯武功王重榮與連和擊賊將李詳於華州執以
　徇賊使尚讓來攻而朱温將勁兵居前敗重榮兵於
　西闗門於是出兵夏陽掠河中漕米數十艘重榮選
　兵三萬攻温温懼悉鑿舟沉于河遂舉同州降復光
　欲斬之重榮曰今招賊一切釋辠且温武銳可用殺
　之不祥表為同華節度使詔即副河中行營招討賜
　名全忠巢喪二州怒甚將精兵數萬壁梁田(在京兆/府渭南)
　(縣西五代史/作良天陂)重榮軍華隂復光軍渭北犄角攻之賊
　大敗執其將趙璋巢中流矢走餘見通鑑(崔鶠曰皇/甫嵩不斬)
　(董卓張守珪不誅安禄山王重/榮不斬朱温無不受之過也)
嶺南西道軍亂逐其節度使張從訓平盧將王敬武逐
其節度使安師儒自稱畱後(以新紀/通鑑修)冬十月賊帥韓秀
昇斷峽江路(以通/鑑修)韓簡攻鄆州殺曹存實詔以都將朱
宣為天平畱後(以通/鑑修)
　解題曰新史列傳作宣注云今流俗以宣弟瑾於名
　加玉者非也事見通鑑
賜朱温名全忠(以吕祖謙/標目修)楊復光招李克用討黄巢(吕/祖)
(謙標/目)十一月黄巢以華州降(以通/鑑修)朱敬玫以衙將陳儒
為荆南畱後(以新紀/通鑑修)十二月以忻代等州畱後李克用
為鴈門節度使(以通/鑑修)
　解題曰通鑑考異曰中和元年赦其辠復為大同防
　禦使及䧟忻代自稱畱後朝廷再召之始除鴈門新
　表中和二年更大同為鴈門節度以忻代二州𨽻鴈
　門徙治代州明年更為代北節度餘見開元九年天
　兵軍解題
孟方立遷昭義軍於邢州(以通/鑑修)是嵗廬州將楊行密逐
刺史郎㓜復和州刺史秦彦逐觀察使竇潏自立(以新/紀通)
(鑑/修)
唐僖宗皇帝中和三年春正月帝出居于成都(以春/秋修)以
李克用為京城東北面行營都統乙亥王鐸罷(以新紀/通鑑修)
　解題曰按新史列傳先是諸將雖環賊莫肯先及鐸
　檄至號令殷然士氣皆起爭欲破賊故巢戰數蹙田
　令孜䇿賊必破欲使功出於己乃搆鐸於帝罷為檢
　校司徒以義成節還屯鐸功危就而讒見奪然卒因
　其勢困賊數月復京師䇿勲居闗東諸鎮第一
以田令孜為十軍十二衛觀軍容使(以列傳/通鑑修)王景崇卒
其子成徳節度副使鎔自為留後(以通/鑑修)二月壬子李克
用及黄巢將尚讓戰于梁田陂大破之(以通/鑑修)黄巢襲據
華州(以通/鑑修)諸葛爽取河陽(以通/鑑修)魏博軍亂殺其節度使
韓簡其將樂彦禎自稱留後(以新/紀修)
　解題曰按新史列傳允中再世凡十二年吳縝糾繆
　韓君雄咸通十一年有魏博至中和三年實十四年
　云十二年誤也
以陳儒為留後(以通/鑑修)三月壬申李克用敗尚讓于零口
(以新舊/紀修)以楊行愍為廬州刺史(以吕祖謙/標目修)己丑以朱全
忠為宣武節度使(以吕祖謙/標目修)
　解題曰此梁植根之始也
癸巳李克用取華州(以通/鑑修)眉州防禦使髙仁厚平韓秀
昇(以通/鑑修)夏四月李克用敗黄巢于渭橋復京師巢遁(以/吕)
(祖謙標/目修)
　解題曰按舊紀楊復光露布王重榮屯田待敵率土
　當衝收百姓十萬餘家降賊黨三萬餘衆自收同華
　進逼京師李克用自遣本軍南下與臣同力前驅今
　月八日遣前鋒楊守忠等三十二都隨克用自光泰
　門先入京師又遣河中將劉讓等七十都繼進賊尚
　有堅陣來抗官軍李克用率勵驍雄整齊金革楊守
　宗等齊驅直入合勢夾攻自夘至申羣兇大潰自望
　春宮䠞殺至昇陽殿合圍其賊即時奔遁散入商山
　自收平京國三面皆立大功若破敵摧兇鴈門實居
　其首其餘將佐同効驅馳餘見通鑑
五月奉國節度使秦宗權降于黄巢六月圍陳州(以新/紀通)
(鑑/修)
　解題曰奉國軍節度使見至徳元年淮南節度使解
　題
以嶺南將劉謙為封州刺史(以通/鑑修)秋七月以李克用為
河東節度使
　解題曰此後唐植根之始也
鄭畋為司徒東都留守鄭從讜為司空同平章事(以吕/祖謙)
(標目/修)驍衛上將軍楊復光卒(以通/鑑修)以王鎔樂彦禎朱宣
為節度使(以通/鑑修)鄭畋罷兵部尚書裴澈同平章事(以新/紀修)
八月以李國昌為代北節度使(以通/鑑修)以閔頊為欽化節
度使(以通/鑑修)
　解題曰欽化節度使見大厯四年湖南解題
九月以時溥為東面兵馬都統(以新/紀修)
　解題曰按方鎮表感化軍光化元年始復為武寧軍
　未幾復為感化新史書武寧軍節度使時溥誤也
以陳儒為節度使(以通/鑑修)冬十月辛亥李克用據潞州(以/吕)
(祖謙標/目修)
　解題曰此克用規度之始也
以宗室女為公主妻南詔(以通/鑑修)劉漢宏軍西陵錢鏐大
破之(以通/鑑修)十一月西川行軍司馬髙仁厚平阡能(以新/紀通)
(鑑/修)十二月忠武大將鹿晏𢎞逐山南西道節度使牛朂
自稱畱後(以新紀/通鑑修)以劉漢宏為義勝節度使(以通/鑑修)
　解題曰義勝節度使見乾元元年浙江東西道解題
朱全忠據亳州(以通/鑑修)
　解題曰此全忠規度之始也
唐僖宗皇帝中和四年春正月帝出居于成都(以春/秋修)朱
全忠求救於李克用(以通/鑑修)三月甲子東川節度使楊師
立反尋以髙仁厚為畱後討之(以吕祖謙/標目修)夏五月朱全
忠敗黄巢(以新/紀修)李克用敗黄巢還過汴朱全忠襲之克
用遁(以稽古/録修)
　解題曰按舊史紀克用班師甲戌次汴州朱全忠館
　克用于上源驛(煬帝開汴河於此州/起手因以上原名驛)以克用兵力寡
　弱遂圖之實録克用次汴州駐軍近郊全忠請館于
　上源驛乃以腹心三百餘自衞全忠以克用兵從簡
　少大軍在逺謀害之是夜置酒宴罷以兵圍驛縱火
　焚之舊五代史後唐武皇紀曰班師過汴汴帥迎勞
　於封禪寺請武皇館於上源驛是夜張樂陳宴席武
　皇酒酣戱諸侍婢與汴帥握手叙破賊事以為樂汴
　帥素忌武皇乃與其將楊彦洪密謀竊發攻傳舎通
　鑑考異謂全忠是時所與為敵者非特患克用一人
　盖克用恃功輕慢全忠出於一時之忿耳夫克用乗
　醉任氣固其所失然以為全忠素無忌克用之心亦
　非也餘見通鑑
六月楊師立伏誅以髙仁厚為東川節度使(以吕祖謙/標目修)
秋七月黄巢伏誅(新紀/)李克用請討朱全忠不許封隴
西郡王以悦之(以吕祖謙/標目修)
　解題曰孫甫曰巢賊之平克用為功臣之首全忠出
　於巢黨力屈來降王鐸崇奬過分已受同華節帥又
　與宣武大鎮克用追賊全忠密謀殺害克用既免不
　舉兵報怨奏對甚得人臣之體以降賊害功臣是賊
　心不悛况帥宣武未久若乘克用兵鋒詔近鎮助之
　破之必矣兇賊既除諸鎮亦未必敢為相噬之計天
　下或未至横流也一失此機諸鎮交亂巨盗肆逆末
　如之何矣事見通鑑
八月以李克脩為昭義節度使(以通/鑑修)
　解題曰李克用既請以麟朔蔚三州𨽻河東又請克
　修節度昭義其規置益廣矣(徐無黨曰昭義軍跨山/東西管五州至是澤潞)
　(入晉邢洺磁孟氏據之故有兩昭義按此後山東三/州自號邢洺節度以别之及天復元年復合為昭義)
　(軍/)
冬十月蕭遘為司空(新紀/)十一月鹿晏𢎞䧟許州周岌
走晏𢎞自稱忠武畱後以為節度使(以實/録修)
　解題曰以晏𢎞為節度使他書不見惟實録云晏𢎞
　棄興元歸鄉里周岌聞其至遁去晏𢎞自稱畱後朝
　廷因以節旄命之今載于此
十二月盗殺義昌軍節度使王鐸(新紀/)福建團練副使
陳巖逐其觀察使鄭鎰壬寅以為觀察使(以通/鑑修)
　解題曰按方鎮表開元二十一年置福建經畧使領
　福建漳泉治福州二十二年増領汀漳潮𨽻嶺南乾
　元元年改為都防禦使上元升為節度使大厯廢置
　都團練觀察處置使乾寧升威武軍
李昌言卒以其弟昌符為鳯翔節度使(以通/鑑修)武昌軍將
杜洪䧟岳州(新紀/)
唐僖宗皇帝光啓元年春正月帝出居于成都(以春/秋修)荆
南行軍司馬張環逐其節度使陳儒自稱畱後(以通/鑑修)三
月丁夘帝至自成都己巳改元(以新/紀修)
　解題曰按舊紀時李昌符據鳯翔王重榮據蒲陜諸
　葛爽據河陽洛陽孟方立據邢洺李克用據太原上
　黨朱全忠據汴滑秦宗權據蔡許時溥據徐泗朱宣
　據鄆齊曹濮王敬武據淄青髙駢據淮南八州秦彦
　據宣歙劉漢宏據浙東皆自擅兵賦迭相吞噬朝廷
　不能制江淮轉運路絶兩河江淮賦不上供但嵗時
　獻奉而已國命所制者山南劔南嶺南西道數十州
　大約郡將自擅常賦殆絶藩侯廢置不自朝廷王業
　於是蕩然
秦宗權稱帝以時溥為四面行營都統討之(以通/鑑修)蕭遘
為司徒韋昭度為司空(新紀/)夏四月田令孜兼兩池榷
鹽使五月徙王重榮為泰寧節度使王處存為河中節
度使(以吕祖謙/標目修)
　解題曰按新史列傳田令孜惡克用與重榮合建言
　不可處近輔請授王處存河中而徙重榮則易定孤
　矣帝從之餘見通鑑
上尊號(以舊/紀修)六月盧龍軍將李全忠殺李可舉自稱畱
後(以新紀/通鑑修)壬戌秦宗權䧟東都(新紀/)秋七月乙巳殺右
補闕常濬(新紀/)
　解題曰范祖禹曰殺諫臣者其國必亡故侯昌業孟
　昭圖常濬皆以諫死而唐亡之兆著矣何必天變彗
　孛之為妖乎夫忠臣欲救社稷之危人君不惟棄其
　言而又戮其身不祥莫大焉此其國所以為墟也事
　見通鑑
義昌軍亂逐其節度使楊全玫立衙將盧彦威為畱後
(以通/鑑修)
　解題曰義昌軍見貞元三年横海節度解題
以陳州刺史趙犫為蔡州節度使(以通/鑑修)王重榮不受命
九月詔遣朱玫李昌符攻之冬十一月李克用救河中
　解題曰按新史列傳重榮上書劾令孜離間方鎮令
　孜遣朱玫進討壁沙苑重榮詒克用書且言奉宻詔
　須公到使我圖公此令孜朱玫之惑上也因示偽詔
　克用方與全忠有隙信之請討全忠及玫餘見通鑑
十二月癸酉敗玫昌符于沙苑乙亥克用逼京師丙子
帝幸鳯翔(以新紀吕祖/謙標目修)是嵗王緒至漳州王潮執之圍
泉州(以舉要厯/補遺修)
唐僖宗皇帝光啓二年春正月李克用請誅田令孜戊
子令孜劫帝西幸(以通/鑑修)二月鄭從讜為太傅(新紀/)三月
丙申帝次興元(以新/紀修)戊戌御史大夫孔緯兵部尚書杜
讓能並為兵部侍郎同平章事(以新/紀修)以神䇿軍使王建
遥領璧州刺史(通鑑/)
　解題曰將帥遥領州鎮自此始
陳敬瑄害髙仁厚(以通/鑑修)夏四月壬子朱玫以嗣襄王煴
入于京師以田令孜為西川監軍事樞密使楊復恭為
左神䇿中尉出王建為利州刺史(以吕祖謙/標目修)五月朱玫
自加侍中大行封拜(通鑑/)
　解題曰按新舊史列傳僖宗倉卒出城夜中百官不
　及扈從玫怒令孜弄權并望帝不諒其心謂蕭遘曰
　上奔播六年中原士庶與賊血戰肝腦塗地十室九
　空比至收復京都遺老殘民方喜車駕還宫上曾不
　念以諸侯勤王功為敕使之寵今姦臣與國生事召
　戎結怨昨奉指蹤徑來奔問不蒙見信翻類脅君羣
　臣報國極矣戰力殫矣安能垂頭塌翅惴惴於閽寺之
　手哉喪君有君公徐思其宜改圖可也遘曰上臨御
　十餘年未聞過行顧為令孜掣肘每言流涕數行下
　昨去陳倉上無行意令孜陳兵迫行不容俟且公誠
　有憂王室意止有歸兵還鎮拜表迎鑾改圖之言未
　敢聞命玫曰李家王子極多有天下者豈一王哉遘
　曰廢立危事伊霍尚貽後悔如公始謀未見其利玫
　退曰我擇一王為帝不從者斬乃立嗣襄王請遘為
　冊文苦辭乃命鄭昌圖為之玫滋不悦及還長安以
　昌圖為相署遘太子太保乃移病滿百日退居河中
　之永樂縣餘見通鑑
六月詔以扈蹕都將楊守亮為金商節度使與王重榮
李克用討朱玫(以通/鑑修)
　解題曰金商節度使見至徳元年南陽節度使解題
　新表光唘元年升金商都防禦使為節度使是年罷
　誤也
淮西將黄皓殺欽化節度使閔頊衡州刺史周岳䧟潭
州自稱節度使(以新/紀修)秋七月戊寅秦宗權䧟許州殺鹿
晏𢎞(以新舊/紀修)以周岳為武安節度使李全忠為盧龍節
度使八月全忠卒其子匡威自稱畱後(以通鑑新/紀傳修)
　解題曰全忠為節度使通鑑不載舊史云光啓元年
　春誤也新史云為節度使未幾卒今因命周岳併書
　之
王潮䧟泉州以為刺史(吕祖謙/標目)冬十月丙午朱玫等立
嗣襄王煴為帝改元(以吕祖謙/標目修)諸葛爽卒其子仲方自
稱河陽畱後(以新/紀修)朱全忠䧟滑州(新紀/)十一月錢鏐克
越州(通鑑/)十二月辛酉王行瑜斬朱玫以降煴奔河中
尋伏誅(以舊紀/通鑑修)台州刺史執劉漢宏降董昌昌自稱浙
東觀察使以錢鏐知杭州(以新紀/通鑑修)秦宗權將孫儒䧟河
陽自稱節度使(以通/鑑修)是嵗天平衙將朱瑾逐齊克讓自
稱泰寧留後杜洪䧟鄂州自稱武昌留後詔並以為節
度使(以新紀/通鑑修)
唐僖宗皇帝光啓三年春正月帝出居于興元(以春/秋修)以
靜難軍將王行瑜為節度使
　解題曰靜難見大厯三年邠寧節度使解題
扈蹕都頭李茂貞領武定節度使金商節度使楊守亮
為山南西道節度使(以通/鑑修)
　解題曰武定節度使見大厯二年山南西道解題
辛巳以董昌為浙東觀察使錢鏐為杭州刺史(通鑑/)二
月戊辰流田令孜于端州不果行(以通/鑑修)李國昌卒(以新/史列)
(傳/修)三月癸未蕭遘裴澈等伏誅(以新/紀修)壬辰帝幸鳯翔(以/吕)
(祖謙標/目修)鄭從讜罷(以新/紀修)鎮海軍將劉浩逐其節度使周
寳度支催勘使薛朗自稱知府事(以新/紀修)王建據閬州(以/通)
(鑑/修)夏四月秦宗權遣將攻汴州朱全忠大破之(以朱熹/綱目修)
　解題曰此全忠之所以卒㓕宗權也
甲子淮南兵馬使畢師鐸䧟揚州執髙駢(以新/紀修)五月丙
申秦彦入于揚州楊行宻攻之(以通/鑑修)秦宗權䧟鄭州六
月䧟孟州河陽將李罕之入于孟州張全義入于東都
(以新/紀修)己酉李昌符反庚戌犯大安門不克奔隴州以李
茂貞為招討使(以新/紀修)甲寅河中衙將常行儒殺王重榮
詔以重榮弟陜虢節度使重盈為䕶國節度使(以通/鑑修)
　解題曰䕶國節度使見上元二年河中節度使解題
秋七月李昌符伏誅八月以李茂貞為鳯翔節度使(以/新)
(紀/修)韋昭度為太保(新紀/)九月户部侍郎張濬為兵部侍
郎同平章事(以新/紀修)秦彦殺髙駢(通鑑/目録)冬十月封子為王
(以新/紀修)十一月楊行密克揚州秦彦畢師鐸奔孫儒行密
自稱淮南畱後孫儒攻之(以通/鑑修)閏十一月朱全忠兼淮
南節度使(以通/鑑修)
　解題曰按新五代史全忠為蔡州四面行營都統討
　蔡州圍之百餘日不克時溥已為東南面都統全忠
　統行營而溥猶稱都統乃上書論溥討蔡無功而不
　落都統欲激怒溥以啓兵端新唐史傳賊平與全忠
　爭功嫌忌日搆孫儒與楊行密爭揚州詔全忠為淮
　南節度使平其亂溥自以先起功名顯朝廷位都統
　顧不得而全忠得頗悵恨此方挑其隙彼乃成其怨
　則全忠可謂狡而溥可謂愚已此成敗之所以異也
　事見通鑑
王建攻成都不克(以通/鑑修)十二月淮西將趙徳諲䧟江陵
(以新紀/通鑑修)朱全忠䧟濮州
　解題曰全忠又將經營鄆兖也髙若拙後史補曰全
　忠(本文作梁/祖後同)到梁園深有大志然兵力不足常欲外
　掠又虞四境之難每有鬱然之狀時有薦敬秀才於
　門下乃白曰明公方欲圖大事輕動必為四境所侵
　但令麾下將士詐為叛者而逃即明公奏于主上及
　告四隣以自襲叛徒為名全忠曰天降竒人以佐於
　吾通鑑考異曰盖翔為温畫䇿詐令軍士叛歸宣以
　為釁端也餘見通鑑
唐僖宗皇帝文徳元年春正月帝出居于鳯翔(以春/秋修)甲
寅孫儒殺秦彦畢師鐸(新紀/)癸亥以朱全忠為蔡州四
面都統(以新紀通/鑑目録修)丙寅薛朗伏誅(新紀/)二月己丑帝至
自鳯翔(以新/紀修)庚寅改元(以新/紀修)魏愽軍亂殺樂彦楨其將
羅𢎞信自稱權知畱後(以新/紀修)
　解題曰樂彦禎中和三年二月有魏博至文徳元年
　共六年新傳稱七年誤也
三月戊戌朔日有食之既(新紀/)壬寅帝大漸十軍十二
衛觀軍容使楊復恭立帝弟夀王傑為皇太弟更名敏
癸夘帝崩于靈符殿乙巳太弟即皇帝位(以新紀/通鑑修)
　解題曰范祖禹曰宦者利於㓜弱欲專威權以長而
　立則己無功故必有所廢置謂之定䇿夫立君以為
　天下而宦者以私一己既以援立為功未有不亂國
　家者也事見通鑑(長安志靈符/殿在東内)
夏四月乙亥張全義襲河陽李罕之奔澤州(以通/鑑修)壬午
孫儒䧟揚州自稱淮南節度使楊行密奔廬州(以舊/紀修)追
尊母為皇太后(新紀/)韋昭度為中書令孔緯為司空(新/)
(紀/)李克用遣兵攻河陽朱全忠救之張全義以河陽洛
陽附全忠(以吕祖謙/標目修)
　解題曰此克用之所以不得志於河南也
歸州刺史成汭䧟江陵自稱留後尋以為荆南節度使(以/新)
(舊紀傳/通鑑修)五月趙徳諲降(以新/紀修)六月韋昭度罷以張全義為
祐國節度使(通鑑/)
　解題曰祐國節度使見大厯元年東畿解題
秋七月以羅𢎞信為節度使(以通/鑑修)冬十月陳敬瑄反(新/)
(紀/)辛夘葬靖陵廟號僖宗(以通/鑑修)
　解題曰歐陽修曰唐自穆宗以來八世而為宦官所
　立者七君然則唐之衰亡豈止藩鎮之患盖朝廷天
　下之本也人君者朝廷之本也始即位者人君之本
　也其本始不正欲以正天下其可得乎懿僖當唐政
　之始衰而以昏庸相繼乾符之際嵗大旱蝗民愁盗
　起其亂遂不可復支盖亦天人之㑹歟
十一月朱全忠遣兵擊時溥大破之取宿州(以通/鑑修)
　解題曰此全忠之初經營徐州也
辛酉奉國將軍申叢執秦宗權(新紀/)十二月王建為永
平節度使(以通/鑑修)
　解題曰永平節度使見開元七年劔南節度使解題
韋昭度為招討使討陳敬瑄(以新/紀修)是嵗贈孟昭圖起居
郎常濬禮部貟外郎(以實/録修)
　解題曰洪邁曰方時艱危救亡不暇而初政及此而
　通鑑失書之亦可惜也
　
　
　
　
　
　
　
　
　
　
　
　大事記續編卷六十九
