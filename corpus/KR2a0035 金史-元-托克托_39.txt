
　金史卷三十八
　　元中書右丞相總裁托克托等修
　志第十九
　　禮十一(外國使入見儀夏曲宴儀/朝辭儀  新定  使儀)
外國使入見儀皇帝卽御座鳴鞭報時畢殿前班小起
居畢至侍立位引臣僚左右入丹墀小起居引宰執上
殿其餘臣僚分班出閤門使奏使者入見牓子先引宋
使副出笏捧書左入至丹墀北向立閤使左下接書捧
書者單跪授書拜起立閤使左上露階右入欄内奏封
全轉讀畢引使副左上露階齊揖入欄内揖使副鞠躬
使少前拜跪附奏畢拜起復位立待宣問宋皇帝時並
鞠躬受勅旨再揖鞠躬使少前拜跪奏畢起復位齊退
却引使副左下至丹墀北嚮立禮物右入左出盡揖使
副傍折通班再引至丹墀北嚮立禮物右入左聖躬萬
福再拜揖使副鞠躬使出班謝面天顏復位舞蹈五拜
再揖使副鞠躬使出班謝遠差接伴兼賜湯藥諸物等
復位舞蹈五拜各祗候引右出賜衣次引宋人從入通
名已下再拜不出班又再拜各祗候亦引右出次引高
麗使左入至丹墀北嚮略立引使左上露階立定揖横
使鞠躬正使少前拜跪附奏畢拜起復位立閤使宣問
高麗王時並鞠躬受勅旨畢再揖横使鞠躬正使少前
拜跪奏畢拜起復位齊退却引左下至丹墀面殿立定
禮物右入左出盡揖使傍折通班畢引至丹墀通一十
七拜各祗候平立引左階立次引夏使見如上儀引右
階立次再引宋使副左入至丹墀謝恩舞蹈五拜各祗
候平立次引高麗夏使並至丹墀三使並鞠躬有勅賜
酒食舞蹈五拜各祗使引右出次引宰執下殿禮畢
曲宴儀皇帝卽御座鳴鞭報時畢殿前班小起居到侍
立位引臣僚並使客左入傍折通班至丹墀舞蹈五拜
不出班奏聖躬萬福又再拜出班謝宴舞蹈五拜各上
殿祗候分引預宴官上殿其餘臣僚右出次引宋使從
人入至丹墀再拜不出班奏聖躬萬福又再拜有勅賜
酒食又再拜引左廊立次引高麗夏從人入分引左右
廊立果床入進酒皇帝舉酒時上下侍立官並再拜接
盞畢候進酒官到位當坐者再拜坐卽行臣使酒傳宣
立飲畢再拜坐次從人再拜坐至四盞餅茶入致語聞
鼔笛時揖臣使并人從立口號絶坐宴并侍立官並再
拜坐次從人再拜坐食入五盞歇宴敎坊謝恩畢揖臣
使起果床出皇帝起入閤臣使下殿歸幕次賜花人從
隨出戴花畢先引人從入左右廊立次引臣使入左右
再拜坐九盞將曲終揖從人至位再拜引出聞曲時揖
臣使起再拜下殿果床出至丹墀謝宴舞蹈五拜分引
臣使起再拜下殿果床出至丹墀謝宴舞蹈五拜分引
出
朝辭儀皇帝卽御座鳴鞭報時畢殿前班小起居至侍
立位引臣僚合班入至丹墀小起居引宰執上報其餘
臣僚分班出閤使奏辭榜子先引夏使左入傍折通班
畢至丹墀再拜不出班奏聖躬萬福又再拜揖使副鞠
躬使出班戀闕致詞復位又再拜唱各好去引右出次
引高麗使如上儀亦引右出次引宋使副左入傍折通
班畢至丹墀依上通六拜各祗候平立閤使賜衣馬鞠
躬聞勅再拜賜衣馬畢平身搢笏單跪受别錄物過盡
出笏拜起謝恩舞蹈五拜有勅賜酒食舞蹈五拜引使
副左上露階齊揖入欄内揖鞠躬大使少前拜跪受書
起復位揖使副齊鞠躬受傳達畢齊退引左下至丹墀
鞠躬喝各好去引右出次引宰執下殿禮畢熙宗時夏
使入見改為大起居定制以宋使列於三品班高麗夏
列於五品班皇統二年六月定臣使辭見臣僚服色拜
數止從常朝起居三國使班品如舊俟殿前班及臣僚
小起居引宰執升殿餘臣分班畢乃令行人見及朝辭
之禮凡入見則宋使先禮畢夏使入禮畢而高麗使入
其朝辭則夏使先禮畢而高麗使入禮畢而宋使入夏
高麗朝辭之賜則遣使就賜於會同館惟宋使之賜則
庭授舊高麗使至闕皆有私進禮大定五年上以宋夏
使皆無此禮而小國獨有之不可遂命罷之六年詔外
國使初見朝辭則於左掖門出入朝賀賜宴則由應天
門東偏門出入大定二十九年三月章宗以在諒闇免
宋使朝辭太常寺言若不面授書及傳達語言恐後别
有違失遂令宋使先辭靈幄然後詣仁政殿朝辭授書
時右丞相襄言伏見熙宗聖誕七月七日以景宗忌辰
避之更為翌日復周正月十七日受外國賀今聖誕節
若依期令外方人使過界恐為雨潦所滯設能到闕或
値隂雨亦難行禮乞以正月十一日或三月十五日為
聖節定宋人過界之期平章政事張汝霖叅知政事劉
瑋等言帝王當示信以雨潦路阻輒改之或恐失信且
宋帝生日亦五月也是時都在會寧上國遣使賜生日
萬里渡越江河尚不避霖潦如期而至今久與宋好不
可以小阻示以不實彼若過界多作程頓亦不至留滯
縱使雨水愆期而入見猶勝更用他日也御史大夫唐
古貢中丞李宴刑部尙書兼右諫議大夫完顏居貞等
亦皆言不可上初從之旣而竟用襄議令有司移報使
明知聖誕之實特改其日以示優待行人之意承安三
年正月上諭旨有司曰比聞宋國花宴殿上不設餚饌
至其歇時乃備於廊下今花宴上賜食甚為拘束若依
彼例可乎且向者人使見辭殿上亦嘗有酒禮今已移
在館宴矣有司奏曰曲宴之禮舊矣彼方酒一行食一
上必相須成禮而國朝之例酒旣罷而食始進至有食
宴日宋使至客省幕次有酒禮而我使至其幕則有食
而無洒各因其舊不必相同古者宴禮設食以示慈惠
今遽更之恐遠人有疑失朝廷寵待臣子之意乃命止
如舊正大元年十月夏國遣使修好二年九月夏國和
議定以兄事金各用本國年號定擬使者見辭儀注云
蓋夏人自天會議和臣屬於金八十餘年無兵革事及
貞祐之初小有侵掠以至搆難十年兩國俱敝至是始
以兄弟之國成和十月遣禮部尚書鄂屯良弼大理卿
費摩欽甫侍御史烏克遜𢎞毅為報成使三年十月夏
人告哀遣中大夫完顏履信為弔祭使夏人以兵事方
殷各停使聘四年遣王立之來聘未復命而夏亡
新定夏使儀注夏國使副及參議各一謂之使都管三
上節中節各五下節二十四謂之三節人從報至行省
差接伴使與書表人迓於境入界則先具驛程腰宿之
次始至京兆行省翌日賜宴至河南行省亦然謂之來
宴將至京遣内侍一人以油絹複韜三銀盒貯湯藥二
十六品逆於近境尉氏縣賜之至恩華館(舊名燕賓館/承安三年更)
(名/)更衣由宜照門入預差館伴使副使二員書表四人
牽擺官三十人以俟來使三節人從至會同館謂之聚
㕔先以館伴使名銜付之而使者亦以其銜呈然後使
副都管上中節人從以次見館伴使接伴使初相見之
儀亦然次以館伴所書表見又使館伴所牽攏官與下
節人互相參見畢乃請館伴接伴人使副各公服齊出
幕次對行上㕔欄子外館伴在北對立先接伴揖次來
使副與館伴互展狀揖各傳示再揖各就位請收笏坐
先湯次酒三盞置果殽茶罷執笏近前齊起欄子外館
伴在南對立先館伴揖次展接伴辭狀相别揖各傳示
再揖通揖分位是日皇帝遣使撫問天使至館轉銜如
館伴初見之儀館伴與天使來使副各公服齊行至位
對立請來使副升拜褥望闕立次請天使升拜褥稍前
立來使副鞠躬天使言有勅乃再拜鞠躬天使口宣辭
畢復位來使再拜舞蹈三拜復位立來使與天使各展
狀相見揖次館伴使來使令人傳示請館伴天使與來
使對行上㕔各赴椅子立通揖請收笏坐湯酒殽茶並
如前畢執笏近前齊請起至拜褥依前對立請來使副
升褥位進表謝撫問再拜副使平立使跪奉表天使近
前搢笏受之出笏復位來使就拜退復對立來使令人
傳示館伴依例書送天使土物畢展天使辭狀相别揖
次館伴揖各請分位是後毎旦暮傳示并牽攏官聲喏
如儀到館之明日遣使賜酒果天使初至轉銜後望拜
傳宣皆如撫問之儀使副單跪以酒果過其側拜舞蹈
如儀上㕔湯酒茶畢詣拜褥位跪進謝賜酒果表贈天
使土物皆如撫問使禮押酒果軍亦有土物之贈乃命
閤門副使至館習儀初轉衘前後皆如館伴相見之儀
湯茶罷館伴閤副傳示使副來日入見例當習儀來使
副回傳示習儀畢第二盞後當面勸習儀承受人酒一
盞先揖飲酒再拜退三盞果茶罷執笏近前齊起欄子
外南為上對立以來旧入見故但揖而不展辭狀分位
乃以入見牓子付閤門持去以付禮進司來使副以書
送土物於引進使及交進物軍員人等閤門副及習儀
承受人各贈土物第三日入見其日質明都管三節人
從皆裏帶館伴與來使副各公服齊請赴馬臺館伴牽
攏官喝排馬來使牽攏官喝牽馬各上馬張蓋都管馬
上奉書在使前至中門外以外為上對立先來使牽攏
官兩聲喏次館伴牽攏官亦然齊揖各傳示再揖請行
至左掖門外五百步館伴典使副乃左右易位而行揖
畢去門百步去傘下馬出笏對行凡後入稱賀曲宴皆
同是儀來使人從持物者不得人門牽攏官權收之客
省令二人傳示館伴與來使各令人回傳示至客省幕
前館伴所書表在上立齊揖乃入幕先館伴所書表傳
示次來使書表傳示依前欄子外立先揖當面勸酒一
盞再揖退引館伴來使入客省幕内為上對立揖畢請
分位立先館伴揖次展客省起居狀揖各傳示再揖通
揖請赴位立再揖請收笏坐先湯次酒三盞各有果殽
第二盞酒畢客省乃傳示來使請都管上中節勸酒回
傳示畢引都管上中節於幕次前堦下排立先揖飲酒
再揖引退第三盞酒畢茶罷執笏近前齊起幕次前立
通揖畢各歸本幕次俟殿上小起居畢宰執升殿餘臣
分班退閤使奏來使見牓子乃先請館伴入班俟閤門
招引乃請客省與來使副對立於幕前外為上使者奉
書揖畢對行至三門外與引揖閤副揖使奉書副出笏
後隨左上露臺殿簷柱外奉書單跪(舊儀於丹/墀内奉書)閤使接
書使副就拜立閤使右入欄子内奏封全轉讀畢(故事/皆不)
(讀/)引使副入殿欄子内揖使副鞠躬再拜引少前跪奏
弟大夏皇帝致問兄大金皇帝聖躬萬福再拜興復位
皇帝乃宣問夏皇帝使副鞠躬受旨畢引使少前跪奏
弟大夏皇帝聖躬萬福拜復位立齊退左下階至丹墀
北向立以禮物右入左出盡揖使副傍折通班再引至
丹墀舞蹈五拜不出班代奏聖躬萬福畢再拜引使副
前雙跪皇帝遣入勞問復位謝恩舞蹈五拜再揖使副
出班謝面天顏復位舞蹈五拜再揖閤副鞠躬引使出
班謝遠差接伴兼賜湯藥諸物復位舞蹈五拜喝各祗
候引右出至三門階下與閤副揖别與客省同行至幕
次前對揖各歸幕次引都管上中節左入丹墀立下節
於門外階下立齊鞠躬通名先再拜不出班奏聖躬萬
福再拜下節鞠躬聲喏初一拜呼萬歲次一拜呼萬歲
臨起呼萬萬歲喝各祗候平立引右出乃賜使者衣拜
舞皆如賜酒果之儀畢使者與天使對立次請都管三
節人從望闕立天使稍前立都管人從鞠躬天使傳勅
拜謝如使儀就拜畢謝恩再拜下節鞠躬聲喏如入見
儀乃再引入賜以酒食閤門招客省皆如入見儀至丹
墀謝賜衣物再拜舞蹈三拜鞠躬贊有勅賜酒食舞蹈
五拜喝各祗俟引右出如前儀歸幕乃請出館伴與使
副幕前對立揖各傳示再揖請行至元下馬所復左右
易位而行揖畢各收笏上馬至館又左右易位入門内
為上對立先來使牽攏官次館伴牽攏官各聲喏再拜
揖畢請分位乃以押伴使賜宴於節押伴至館轉名銜
回畢與館伴來使公服齊詣褥位對立押伴稍前立先
請押伴館伴上褥位望闕拜謝坐再拜舞蹈三拜起先
請押伴上副陽上立乃引使副上褥位望闕亦謝坐儀
同上乃與館伴對行上㕔押伴在副階上與使副展叅
狀來使副先令人報上聞押伴回傳示再揖請押伴先
入於卓前椅位立館伴與使副對揖各就位立通揖請
端笏坐湯八乃於拜席上排立都管人從湯盞出揖起
押伴等離位立都管人從鞠躬拜下節人聲喏如入見
儀呼萬歲畢喝押伴及使副皆就坐引三都管上中節
分左右上㕔南入北為上下節在西廊下立候押伴等
初盞畢樂聲盡坐至三盞下食畢四盞下酒畢押伴傳
示來使面勸都管上中節酒一盞來使答上聞以都管
上中節於副階下排立先揖飲傳台旨勸再揖退至五
盞下酒畢茶入都管人從於拜席上排立待茶罷揖押
伴等起離位立都管人從鞠躬喝謝恩拜下節聲喝如
上儀就位立請押伴等齊下㕔赴拜褥對立先請使副
就褥位謝恩再拜舞蹈三拜復位乃請押伴館伴就褥
位謝如上儀復位第四日命押宴官賜宴官就館宴先
賜宴天使轉銜如前儀各公服請館伴天使與來使就
褥位對立先請使副就褥位望闕立次請賜宴天使就
褥位稍前使副鞠躬天使傳宣使副拜謝皆如前儀使
副與天使互展狀起居揖次館伴揖使副令人傳示館
伴依例請賜宴天使茶酒館伴暫歸幕來使副與天使
主賓對行上㕔於西間内各詣椅位揖收笏坐先湯次
酒三盞果殽茶罷執笏近前請起賜宴天使暗退請押
宴使至褥位立次請館伴齊就褥位望闕再拜平身搢
笏鞠躬三舞蹈跪左膝三叩頭出笏就拜興再拜復位
對立請押宴上㕔次請來使副詣褥位謝坐再拜舞蹈
三拜請分階升㕔欄子外内為上對立先館伴揖次互
展押宴起居狀相見揖各傳示再揖通揖請就位詣椅
位立通揖請端笏坐以御宴不敢用踏床湯入都管三
節人從於拜席上排立湯盞出押宴離位立揖都管人
從鞠躬下節人從聲喏呼萬歲如入見儀喝各就坐請
押宴等坐引都管上中節分左右上㕔北入南為上立
下節於西廊下南入北為上立候押宴等初盞畢樂聲
盡坐至五盞後食六盞七盞雜劇八盞下酒畢押宴傳
示使副依例請都管上中節當面勸酒使者答上聞復
引都管上中節於欄子外階下排立先揖飲酒再揖退
至九盞下酒畢敎坊退乃請賜宴天使於幕次前候茶
入乃於拜席排立都管三節人從茶盞出揖起押宴官
等離位立揖都管人從鞠躬喝謝恩拜下節聲喏呼萬
歲如入見儀齊鞠躬喝各祗候請押宴等官齊出分階
下㕔與天使對行至拜褥前立請使副就位望闕謝恩
再拜舞蹈三拜畢依位立請押宴館伴齊詣褥位謝恩
來使乃進謝御宴表先再拜平身立使跪奉表天使近
前搢笏受表出笏復位使就拜退復位立使副上聞依
例書送天使土物領畢天使卽以物報之然後展天使
辭狀再揖次館伴揖通揖請分位是日來使於宴下監
酒等官及敎坊人等皆有所贈第五日稱賀比至客省
幕次對立皆如入見儀至收笏坐先湯次酒三盞畢客
省傳示來使辭曰請都管上中節當面勸酒回傳示畢
引都管上中節於幕次前階下排立先揖飲酒再揖引
退至三盞酒畢茶罷出笏近前齊請出幕次前外為上
對立通揖分位各歸幕次候閤門招引時請客省與使
副幕次前外為上對立揖對行至門外階下與引揖閤
副揖引使副左入與臣僚合班至丹墀北嚮立定問臣
僚先再拜平身搢笏鞠躬三舞蹈跪左膝三叩頭出笏
就拜興再拜平立俟進酒致辭畢再拜宣徽使稱有制
又再拜宣答畢先再拜舞蹈平立分班俟皇帝舉酒時
再拜合班又再拜上殿夏使副在御座右第二行北端
立次引都管上中節左入至丹墀立下節門外階下排
立齊鞠躬通名畢先再拜鞠躬不出班奏聖躬萬福喝
拜又再拜下節聲喏呼萬歲如前儀喝各祗候畢平立
再鞠躬喝賜酒食聲喏再拜呼萬歲如前儀引左廊立
待床入進酒皇帝飲酒持上下侍立皆再拜俟進酒官
至位合坐官再拜皆坐卽行臣使酒普傳宣立飲再拜
復坐次人從鞠躬聲喏再拜呼萬歲之儀如前皆坐至
第三盞傳宣立飲畢再拜復坐次人從如前畢坐俟致
語聞鼓笛時揖臣使皆立俟口號絶臣使再拜坐次人
從如前儀復坐次至五盞將曲終人從立再拜如前儀
畢先引出臣使起再拜退至丹墀合班謝宴再拜舞蹈
三拜喝各祗候引出至三門階下與閤門副使揖别與
客省同行至幕次前對立先揖各傳示再揖請分位就
幕次少頃請館伴與使副出幕次外為上對立先揖各
傳示再揖引行至元下馬處請左右易位對立揖收笏
上馬至館聲喏相揖分位與初入見還禮同第六日賜
分食幷賜酒果禮天使至館與第二日賜酒果禮同是
日支押分食酒果軍士物幷在館隨局分官員承應人
例物凡裏外門將軍監厨直長館都監監酒食官承應
班祗候衆厨子館子廵護軍館伴所牽攏官皆溥及之
第七日曲宴禮如前儀第八日奉辭之儀至小起居畢
閤使先奏來使辭牓子引使者左入傍折通班至丹墀
再拜不出班奏聖躬萬福又再拜揖使副鞠躬出班戀
闕致詞復位再拜喝各好去引右出次引宰執下殿禮
畢第九日聚㕔送至恩華館更衣而行凡使將至界報
至則差接伴使至則差館伴使去則差送伴使皆有副
皆差書表以從凡行省來宴回宴之押宴官皆從行省
定差就借以文武高爵長官之職以為轉銜之光來回
之賜宴天使皆以閤門祗候往詔書口宣皆禀命於都
省以翰林院定撰焉夏使至或許貿易於市二日使至
所差者館伴使副各一監察奉職省令史各一書表四
總領提控官酒食官監厨稱肉官各一牽攏官三十尚
食局直長知書都管接手湯藥直長長行各一厨子五
奉飲直長一長行二奉珍二儀鸞直長一長行十把内
外門官二館外巡防軍三十把館甲軍六十二雜役軍
六十過位不通漢語軍十凡雜役皆衣皂過食司吏八
十街市厨子四十方脉雜科醫各一醫獸一鞍馬二十
四疋後止備八疋押馬官一員又差説儀承受禮直官
一員凡在館鋪陳繳絡器皿什物户部差官與東上直
閤同㸃檢所經橋道皆先期命工部修治之凡賜衣使
副各三對人從衣各二對使副幣帛百四十段舊又賜
貂裘二無則使者代以銀三錠副代以帛六十疋後削
之惟生餼則代以綾羅三十九疋帛六十二疋布四疋
金帶三金鍍銀束帶三金塗銀閙裝鞍轡三金塗銀渾
褁書匣間金塗銀裝釘黑油詔匣及包書詔匣複各一
朝辭賜人從銀二百三十五兩絹二百三十五疋賜宋
高麗使之物其數則無所考
　
　
　
　
　
　
　
　
　
　
　
　金史卷三十八
