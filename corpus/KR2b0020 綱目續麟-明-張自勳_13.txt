
　綱目續麟巻十
　　　　　　　　　　　　　宜春張自勲撰
(癸/亥)哀皇帝興寧元年(秦甘露五燕/建熙四年)凉張天錫弑其君
𤣥靚而自立
　　考證(自立當/作代之)
　　分註(張𤣥靚庶母郭氏以張天錫專政與大臣謀/誅之事泄天錫皆殺之遂弑𤣥靚自稱凉州)
　　(牧西平公時年十六遣/司馬奉章詣建康請命)
　據分註當作自立考證不必從○按代者以此易彼
　之名平時授受可也𤣥靚未死而天錫弑之非自立
　而何
(甲/子)二年(秦甘露六燕建熈五年○/凉西平悼公張天錫一年)
　分註西平悼公四字宜删○按本傳天錫無諡稱悼
　公者𤣥靚也(傳云𤣥靚在位四年/孝武賜諡曰敬悼公)分註以冠天錫誤
(乙/丑)三年(秦建元元燕/建熙六年)三月帝崩琅邪王奕即位
　　分註(帝崩無嗣皇太后/詔以奕承大統)
　按奕始封東海王(咸康/八年)繼立為琅邪王(升平/五年)此書琅
　邪王即位而前不書奕為琅邪王則琅邪王何以有
　奕今且即位邪法當于哀帝即位下(升平五年琅邪/王丕即位是為)
　(哀/帝)特書更立東海王奕為琅邪王以正其始此非無
　事義者(凡例註云自武帝元朔以/後封王無事義者皆不書)綱目不書疑漏
秋七月㑹稽王昱為琅邪王
　　考證(謹按凡例更立曰更立是時昱固讓不受稱/㑹稽王故當補書固讓不受以著其實曰更)
　　(立㑹稽王昱為琅/邪王固讓不受)
　當作固辭不受考證可從○據後書迎昱即位仍稱
　㑹稽王(簡文帝咸安元年桓温廢帝為/東海王迎㑹稽王昱入即位)是昱未為琅
　邪王也未為琅邪不書不受則若已為者前後書法
　便自矛盾且上不書立下不書辭則㑹稽之為琅邪
　果孰為之尤與凡例不合固當補書
(戊/辰)帝奕太和三年(秦建元四燕/建熈九年)加大司馬温殊禮
　　考異(據凡例當書大司/馬温自加殊禮)
　　書法(殊禮何位諸侯王上也莽操皆書位諸侯王/上此其止稱殊禮何略之也然莽書升宰衡)
　　(位諸侯王上至操則以魏公操進位諸侯王上書/是自進矣温雖略稱殊禮而書曰加大司馬温盖)
　　(命猶上出也又愈于操/矣終綱目書殊禮十)
　當從考異書自加殊禮○按温素蓄不臣之志觀其
　慕王敦之為人(温常行經王敦墓/望之曰可人可人)嘗撫枕歎曰男子
　不能流芳百世亦當遺臭萬年至咸安元年(咸安元/年當作)
　(太和六年未經/刋正姑從舊)遂廢帝奕為東海王此與莽操何異
　特晉室有人未副所望耳(咸安二年簡文帝不豫遺/詔温依周公居攝故事又)
　(曰少子可輔者輔之如不可君自取之侍中王坦之/持詔入帝前毁之改曰家國事一稟大司馬如諸葛)
　(武侯王丞相故事温初望簡文臨終禪位不爾便當/居攝既失望與弟沖書曰遺詔使吾依武侯王公)
　(故事/耳)故當書自以正其罪書法謂命猶上出謬甚
(庚/午)五年(秦建元六燕建熈十一年○是/歲燕亡大一小二凡三僭國)二月袁真死子
瑾代領其衆燕秦皆遣兵助之夏四月大司馬温遣兵
擊破之
　　考異(據四年書袁真叛/此擊字當作討)
　　書法(袁氏書叛矣此其不書討何真之叛温激之/也綱目罪首禍故謝尚激張遇之叛則尚不)
　　(書討而書攻桓温激袁氏/之叛則温不書討而書擊)
　代當作復義與峻弟逸同餘從書法考異可删
九月秦王猛入晉陽冬十月及燕慕容評戰于潞川敗
之遂圍鄴
　　分註(秦兵入晉陽評屯潞川猛進兵與相持遣將/軍徐成覘燕軍期以日中及昏而返猛將斬)
　　(之鄧羌曰成羌郡將也願與效戰以贖罪猛弗許/羌怒還營嚴鼓勒兵將攻猛猛赦之羌詣猛謝猛)
　　(執其手曰吾試將軍耳將軍于郡將尚爾况國家/乎○猛望燕兵之衆謂鄧羌曰今日非將軍不能)
　　(破勍敵將軍勉之羌曰若能以司𨽻見與者公勿/以為憂猛曰此非吾所及也必以安定太守萬戶)
　　(侯相處羌不悦而退俄而兵交猛召羌羌寢弗應/猛馳就許之羌乃大飲帳中與張蚝徐成等馳赴)
　　(燕陳燕兵大敗評單騎走還鄴○崔鴻曰鄧羌請/郡將以撓法徇私也勒兵欲攻王猛無上也臨戰)
　　(豫求司𨽻要君也有此三者罪孰大焉猛能容其/所短收其所長若馴猛虎馭悍馬以成大功采葑)
　　(采菲無以下/體猛之謂矣)
　猛非真能容人者其處鄧羌特以大功垂成廹于不
　獲已耳豈誠樂與為善如詩咏葑菲者哉觀慕容垂
　入秦猛忌其雄略始請殺之繼而間之卒使垂父子
　不安于秦(初秦王堅有圖燕之志憚垂不敢發及聞/垂至大喜郊迎執手曰當與卿共定天下)
　(猛惡垂雄略勸堅殺之堅不從以為冠軍將軍及猛/伐燕引垂子令為㕘軍乃詐為垂使者謂令曰吾已)
　(東還汝可為計令遂奔燕猛表令叛狀垂懼/而出走及藍田為追騎所獲堅待之如舊)所稱無
　以下體又安在乎温公以此稱孟嘗(見周顯王/四十八年)崔鴻
　以是美王猛皆據其事迹而未察其用心非定論也
(辛/未)太宗簡文皇帝咸安元年(秦建元/七年)
　　考異(提要帝下註昱字按歲年例君名註曰即位/在今年内者用之則此當大書昱字然改元)
　　(例曰凡中歲改元關義理得失者以前為正而註/所改于下據此年十一月桓温廢帝奕立簡文則)
　　(此當大書六年分註太宗簡文皇帝昱咸安元年/而明年歲首大書太宗簡文皇帝咸安二年也)
　　考證(當補書六年分註簡文皇帝咸安元年○謹/按是歲實帝奕太和六年也十一月桓温搆)
　　(辭廢帝立㑹稽王昱是為簡文帝今諸本于歲首/即去太和之年大書簡文之號則是于帝奕在位)
　　(之日已追廢之矣通鑑舊文以後為正者欲從簡/便耳凡例曰漢建安二十五年十月魏始稱帝改)
　　(元黄初通鑑于是年之首即書黄初非惟失其事/實而于君臣之義所害尤大今當正之夫以太和)
　　(咸安而不正則是遂桓温之非傷人倫之教豈立/言之本意哉故當改書六年于歲首而分註簡文)
　　(諡年于/其下云)
　當分註晉太和六年簡文帝昱咸安元年考異考證
　謂當大書六年特泥綱目以正統予晉不必從
春正月大司馬温㧞夀春獲袁瑾斬之
　　考異(斬當/作誅)
　據五年書擊不書討則此條斬字亦不必作誅
(壬/申)二年(秦建元/八年)秋七月帝崩太子昌明即位
　　考證(下當補書立子昌明為皇太子○謹按簡文/有疾召大司馬入輔不至詔立皇子昌明為)
　　(皇太子生十年矣帝崩王彪之正色謂羣臣曰天/子崩太子代立何容得異朝議乃定太子昌明即)
　　(位太子立于簡文在位之日/故當補書以正孝武之始)
　　分註(帝不豫急召大司馬温入輔一日一夜發四/詔温辭不至詔立皇子昌明為皇太子生十)
　　(年矣遺詔温依周公居攝故事又曰少子可輔者/輔之如不可君自取之侍中王坦之持詔入于帝)
　　(前毁之帝曰天下儻來之運卿何所嫌坦之曰天/下宣元之天下陛下何得專之帝乃使改詔曰家)
　　(國事一禀大司馬如諸葛武侯王丞相故事是日/帝崩羣臣曰當禀大司馬處分王彪之正色曰天)
　　(子崩太子代立大司馬何容得異朝議乃定太子/即位太后欲令温居攝彪之曰此異常大事大司)
　　(馬必當固讓使萬幾停滯稽廢山陵未敢奉令事/遂不行温望簡文臨終禪位不爾便當居攝既不)
　　(副所望與弟冲書曰遺詔使吾依武侯王/公故事耳疑王坦之謝安所為心銜之)
　當書秋七月立子昌明為太子是月帝崩太子昌明
　即位皇字可删(太子諱曜昌明其字也先是帝母李/太后夢神人謂之曰汝生子以昌明)
　(為字合于晉祚盡昌明/之讖簡文為之流涕)○或曰聃為太子不書(聃康/帝子)
　(詳建元/二年)此何以書聃非昌明比也康帝雖崩丕奕(成/帝)
　(子/)尚存未為無君乃若簡文外有彊臣方圖篡立(分/註)
　(温望簡文臨終禪位不爾便當居/攝朝議既定太子即位温失望)不先書立某為太
　子以正其始則司馬氏之天下安知其為晉邪為桓
　邪故特書立子某為太子者扶晉系于將絶杜邪謀
　于方熾也此剝之上九所以為復之初元王彪之所
　謂天子崩太子代立大司馬何容得異意已見此豈
　聃所可例論哉○按帝前聞熒惑守舎方甚惡之語
　郗超曰修短固所不計得無復有近日事邪(謂廢奕/立已)
　又誦庾闡詩(詩云志士痛朝/危忠臣憂主辱)泣下沾襟由此觀之帝
　之初詔非真欲爾也特為此以激諸臣耳桓温在外
　近臣必不敢取帝舍近臣而獨與温則近臣亦必不
　從而孝武之位安若泰山矣此固簡文之深意為當
　日諸臣所未窺者使誠有禪位之心則一日四詔豈
　無宻語可授温乃望之而復辭不至邪且帝雖受立
　于温未嘗以得國為喜觀即位之初温欲陳述本意
　帝惟泣下温竟不能言而出及温固請誅晞(武寧王/晞好習)
　(武事温忌之表免其官有司承温㫖/請誅晞帝詔曰悲惋惶怛非所忍聞)帝又曰若晉祚
　靈長宜奉行前詔如大運去矣請避賢路欲禪位者
　顧能惴惴以晉祚為心邪所云儻來之運盖明示已
　為温所立温亦欲得而居之爾在當時或以為帝之
　亂命勲則以是為深于託孤者也至改詔必謂如武
　侯故事温益凛凛不敢有異志矣雖然方帝崩之時
　羣臣請須大司馬處分倘非彪之正色數語帝又何
　以自解于後世哉
(癸/酉)烈宗孝武皇帝寧康元年(秦建元/九年)秋七月大司馬温
卒
　　分註(初温疾篤諷朝廷求九錫屢使人趣之謝安/王坦之故緩其事使袁宏具草宏以示王彪)
　　(之彪之歎其文辭之美因曰卿固大才安可/以此示人安見其草輒改之由是歴旬不就)
　　書法(綱目卒蜀漢及晉諸臣無不書姓者此其不/書何削之也自蜀漢及晉卒不書姓者大司)
　　(馬温一人/而已矣)
　　發明(桓温之卒既書其官乃不書其爵又削其姓/何哉温在晉誠為跋扈然使為操為懿一以)
　　(無道行之則亦何難之有惟温尚能稍知顧忌故/雖垂涎晉鼎終莫染指是以綱目權其輕重寓諸)
　　(書法之間予之而不盡予故止書其官貶之而不/盡貶故僅去其爵至于名而不氏又以著其強大)
　　(之實若莽卓然不問可知其為温/也噫此綱目之所以為綱目也與)
　當書晉桓温死○或曰温雖跋扈未篡位也何以書
　死勲按温之未篡非其本心(觀其望禪位而以武/侯王公為嗛可見)特
　為諸臣所尼耳(本傳云温志在篡/奪事未成而死)使非謝安王彪之
　等左右維持温豈復以司馬終哉觀晉史以温與王
　敦並傳(敦書/死)而列于四夷之後且謂斧鉞之所宜加
　人神之所同棄(見史/臣論)故當書死以正其罪必待成事
　而後誅則亂臣賊子逃于鈇鉞者多矣况海西既廢
　(太和六年温廢帝奕為東/海王復降為海西縣公)温已久非晉臣哉綱目猶
　以大司馬冠之是温生不能欺當時(是年二月温來/朝都下恟恟皆)
　(云欲誅王謝/因移晉祚)死可以欺後世所稱誅意之法安在乎
　書法發明不知此義徒以去姓為貶夫姓人之所同
　也孟子云諱名不諱姓何闗輕重而乃出此哉其為
　傅㑹明矣
(丙/子)太元元年(秦建元十二年○是/歲凉代皆亡僭國一)秋七月秦遣兵擊凉
州八月敗其兵凉將掌據死之張天錫降
　　考證(降當作/降秦)
　當書秋(不書月非一/月也故略)秦遣兵擊凉州其將掌據死之
　張天錫出降考證不必從○春秋之義書其重者秦
　晉戰于韓書獲晉侯(見魯僖公/十五年)而不言師敗績君重
　于師也天錫出降敗可知矣雖掌據死節猶不足書
　况其兵乎(按十一年西燕殺秦主丕丞相王永等死/綱目不書永死止書丕奔擊殺之亦一證)
　(也/)綱目敗其兵三字贅甚
(丁/丑)二年(秦建元/十三年)春髙句麗新羅西南夷皆遣使朝貢于
秦
　此條可删○按外國相朝常事耳何以書為或曰著
　秦之彊也莫彊于滅燕降凉分代為二綱目悉書于
　册其彊極矣奚俟列叙諸國之貢然後見哉或又曰
　紀其盛也夫尊周攘楚春秋之教晉方苦其強盛而
　復大書以張之豈垂訓之義乎况晉編而詳秦事夏
　書而録方貢不尤喧客奪主有失義例也邪六年東
　夷西域六十二國朝貢于秦皆可删
散騎常侍王彪之卒
　　分註(初謝安欲増修宫室彪之曰中興之初即東/府為宮殊為儉陋蘇峻之亂成帝止蘭臺都)
　　(坐不蔽風雨是以更營新宫比之漢魏則為儉比/之初過江則為侈矣今㓂敵方彊豈可大興功役)
　　(勞擾百姓邪安曰宫室弊陋後世謂人無能彪之/曰凡任天下之重者當保國寧家緝熈政事乃以)
　　(修官室為能邪安不能奪/故終彪之之世無所營造)
　分註當書諡曰簡○按凡例云諸臣之卒賢者曰某
　官某爵姓名卒而註其諡又崩𦵏例註云非賢者則
　虛美之辭亦無所取故不復書以彪之之賢而不書
　諡將以為虛美而削之與勲謂當簡文孝武之際非
　彪之正色數語晉幾為桓氏矣(咸安二年簡文帝崩/羣臣曰當須大司馬)
　(處分彪之正色曰天子崩太子代/立大司馬何容得異朝議乃定)如彪之者殆所稱
　託孤寄命臨大莭而不可奪者也且以王坦之之卒
　而得書諡(寧康元年桓温來朝帝令坦之與謝安迎/于新亭時都下恟恟云欲誅王謝坦之甚)
　(懼温既至大陳兵衛延見朝士坦之流/汗沾衣倒執手版三年卒分註諡曰獻)况于彪之而
　可略哉故當補註
臨海太守郗超卒
　　分註(初超黨于桓氏以父愔忠于王室不令知之/及病甚出一箱書授門生曰公年尊我死之)
　　(後若以哀惋害寢食者可呈此不爾即焚之超卒/愔果成疾門生呈箱皆與桓温往反密計愔大怒)
　　(曰小子死已晚/矣遂不復哭)
　　書法(太守卒不書書超卒何著愔忠也終綱/目卒太守四皆予之也惟郗超非予辭)
　　發明(超本不足録而特卒之者著其黨于桓氏之/罪也然則何以書官超慮其父哀惋成疾故)
　　(暴其身後之惡以止之志/亦可哀故特憫而存之)
　當直書晉郗超死去臨海太守四字○按春秋之義
　誅亂討賊尤嚴于其黨超黨于桓氏廢立之謀超首
　發之(本傳云温懐不軌超為之謀及克夀春超謂温/曰明公不為伊霍之舉無以立大威權鎮壓四)
　(海温遂與定議超始謀也無超則無温無/温則帝奕不至于廢故當以首惡罪超)其父亦且
　曰死已晚矣故當書死以著其背父黨惡之罪書法
　謂著愔忠故得書卒豈知郗超之死固不可不特書
　者哉(按朱子與趙訥齋書云稽古録中書亂亡事時/或不著其用事人姓名無以示懲而作戒此亦)
　(大眼目不可不明著其人與其交黨之尤用力者使/其遺臭無窮為萬世之明鑒勲故推本朱子意為書)
　(郗超/如此)又云惟郗超非予辭勲謂既非予之何不削以
　示貶况臨海太守尤超所未拜者邪(本傳云除散騎/常侍不起以為)
　(臨海太守不拜按宋明帝泰豫元年蔡興宗卒書中/書監書法云中書監未拜何以書予賢也超未為太)
　(守而書太守/與興宗何異)發明以為憫而存之尤謬夫超而可憫
　彼石碏之殺厚(見魯隱公/四年左傳)獨非人乎諸家傅㑹綱目
　多此類
(戊/寅)三年(秦建元/十四年)九月秦王堅宴羣臣
　　分註(秦王堅與羣臣飲酒以極醉為限趙整作酒/歌曰地列酒泉天垂酒池杜康妙識儀狄先)
　　(知紂䘮殷邦桀傾夏國由此言之前危後則堅大/悦命整書之以為酒戒自是宴羣臣禮飲而已)
冬十月大宛獻馬于秦不受
　　分註(大宛獻汗血馬于秦秦王堅曰吾嘗慕漢文/帝為人用千里馬何為命羣臣作止馬詩而)
　　(反/之)
　此二條皆可删○或曰書宴羣臣美從諫也書獻馬
　不受予知莭也曷為删之勲按外國之善以慕義為
　大其不善以猾夏為甚他小美不足嘉小惡不足罪
　今三年之内秦書㓂者三(是年春㓂梁州秋㓂盱眙/彭城魏興六年冬㓂景陵)
　書陷者五(是年夏陷南陽明年春陷襄陽/彭城淮隂夏陷魏興陷盱眙)其不善已
　極何善之可録哉况七年㑹羣臣于太極殿諫伐晉
　者以十數而堅不聴安在一飲酒之事遂足為從諫
　之美乎至于却馬不受漢文帝已行之(文帝元年有/獻千里馬者)
　(帝不受因令/四方毋來獻)誠能擇善自有文帝可師奚必取法苻
　堅哉
(庚/辰)五年(秦建元/十六年)夏四月秦幽州刺史苻洛及苻重舉兵
反秦遣兵擊之斬重擒洛赦之
　　考異(擊當作討/斬當作誅)
　　書法(書反矣不書討何知有天討者不若是矣故/書擊重嘗謀反赦之矣于是而復與洛反則)
　　(赦之不能使人自新可知也斬重當矣復赦洛焉/謂之何哉綱目書曰擒洛赦之譏岀虎于柙中也)
　當從考異作討誅○按秦雖不知有天討而重洛之
　罪則可誅也綱目宜誅重以正其罪始足以見擒而
　赦者之非今上書擊斬下書擒赦略無異辭安知斬
　者之皆當而赦者之盡非乎若曰上書舉兵反其罪
　已明則凡例不必立(征伐例曰凡用兵于臣子之僭/叛者曰征曰討于外國若非其)
　(臣子曰伐曰攻曰擊又云凡得其罪人于/臣子曰誅于外國若非臣子曰斬曰殺)安在以討
　誅與擊斬分輕重邪書法傅㑹綱目非是
(甲/申)九年(秦建元二十年○燕世祖慕容垂元年○後秦/太祖姚萇白雀元年○舊大國一新大國二凡)
(三僭/國)
　分註世祖太祖四字宜刪當據本號稱燕王後秦王
　如乞伏國仁例(國仁廟號烈祖分/註但稱西秦得之)○按慕容垂是時
　已建元燕元分註當云燕王慕容垂燕元元年綱目
　不書疑漏垂本傳稱王在太元八年綱目書于九年
　亦誤
燕慕容泓起兵華隂慕容冲起兵平陽秦遣苻叡擊泓
敗死夏四月叡司馬姚萇起兵北地自稱秦王
　　考證(當分註是為後秦○謹按凡例曰凡諸國號/從其本稱或屢更易即從史家所稱而于建)
　　(國之始即註/云是為某國)
　當從考證補是為後秦四字據明年以下歲首分註
　並補後秦可見况慕容冲稱帝分註是為西燕乞伏
　國仁稱單于分註是為西秦(並見/明年)獨後秦不載分註
　誠為誤漏
燕諸將殺慕容泓立冲為皇太弟
　　考證(當去皇字○謹按古者立嗣必子立子必嫡/禮也不幸君死無子而統不可絶或子㓜未)
　　(足承統然後立弟亦禮之宜况古無皇太弟之名/其名始見于西晉已非禮矣慕容垂因苻堅之敗)
　　(而復國慕容泓及弟冲亦皆起兵諸將殺泓立冲/為皇太弟焉有殺其兄而弟為太弟者乎當是時)
　　(冲能率衆聴命于垂共成燕業可也何必自立西/燕之號紛紛篡弑卒滅于垂是以非禮之名未有)
　　(能傳世者矣綱目據事直書以鑒/後世燕非正統例故當去皇號云)
　皇字當去無疑但立嗣以子古今通義必如惠帝無
　嗣而後懐帝可立(懐帝名熾武帝第二十五/子恵帝立為太弟即位)茍謂子
　幼未足承統遂可立弟是周公宜代成王有天下奚
　必復子明辟邪(舎幼立長馮道所以背顧命而立重/貴也古今藉此行廢立者多矣豈可)
　(為/訓)考證既知古無其名即西晉已為非禮又以立弟
　為禮之宜其言亦自矛盾
(乙/酉)十年(秦王苻丕大安元燕二後秦白雀二年○西燕/主慕容冲更始元年○西秦王乞伏國仁建義)
(元年○舊大國三新大/國一小國一凡五僭國)○燕遣將軍慕容麟屯信都温
屯中山
　將軍二字羡○按凡例云凡有官者書官惟初除一
　見又曰僭國之臣不以賢否皆因事乃見據上年已
　書燕將軍慕容麟(麟拔常/山中山)此則不必再書
燕遣南中郎將慕容和守鄴
　　考異(提要無南中/郎將四字)
　據上慕容麟皆書官則此當從綱目提要疑漏
劉顯弑其君頭眷而自立
　　考異(按太元元年書秦分代為二部此書劉顯代/南部劉庫仁之子也據後書魏南部此劉顯)
　　(上當有代/南部三字)
　不稱代者代已亡也(太元元年分/註凉代皆亡)故拓跋珪書復(明/年)
　(珪復立/為代王)後書魏南部則珪所立也初非庫仁之類安
　得以庫仁比考異説誤
冬十一月燕以慕容農為幽州牧守龍城
　　考異(提要無為幽州/牧四字今從之)
　當從綱目書為幽州牧提要不可從據分註農清刑
　獄省賦役勸農桑居民富贍四方流民至者數萬則
　良牧也故當特書(十四年慕容隆二十一年此/慕容徳等為某州牧竝倣)且下書
　守龍城亦因事見官之義提要略之非是
(丙/戌)十一年(秦王苻登太初元燕建興元後秦建初元西/燕王慕容永中興元年○魏太祖道武帝拓)
(䟦珪登國元年○凉王吕光大安元年○舊大/國四西秦小國一新大國一小國一凡七僭國)
　　考異(據此年書苻登稱帝分註當作秦主苻登凉/王吕光上當註前凉張大豫鳳凰元年凉王)
　　(上當有/後字)
　分註秦王當從考異作主至謂吕光上當註前凉年
　號則非也大豫雖天錫子然不從王穆之言急于起
　兵(王穆曰吕光糧豐兵精不如席巻嶺西礪兵積/粟然後東向不及期年光可取也大豫不從)踰
　年而滅于吕光(明年七月吕光殺大豫光謂諸將曰/使大豫用王穆之言恐未可平也)
　綱目于大豫始書起兵攻姑臧而不曰凉州牧(分註/自稱)
　(凉州/牧)及其殺也斥稱姓名(書曰吕光/殺張大豫)而不曰凉州張
　大豫若曰是何足以嗣凉云爾使此年紀元則明年
　又當書是歲前凉亡何不憚煩邪故略之
秋八月秦以苻登為南安王
　　考異(提要作秦苻/登起兵南安)
　　分註(枹罕諸氏以河州刺史衛平衰老議欲廢之/㑹七夕宴氐啖青抽劍而前曰天下大亂非)
　　(賢主不可濟衛公老矣宜返初服狄道長苻登王/室疎屬志略雄明請共立之有不同者即下異議)
　　(乃奮劍攘袂將斬異已者衆皆從之于是推登為/雍河二州牧帥衆五萬下隴攻南安拔之馳使請)
　　(命秦主丕即而命/之仍封南安王)
　當從提要書起兵南安○據分註封王非丕意也特
　為諸氐所推因而命之耳書起兵南安所以為稱帝
　之本也(本年十/一月)如綱目所書若出于秦主自為者非
　其實矣
海西公奕薨于吴
　　考異(提要薨作卒按凡例正統失尊曰卒註曰周/赧漢獻之類竊考帝奕為權臣所廢而國未)
　　(亡故從北鄉侯之例/當從綱目刊本為是)
　　書法(晉書帝奕矣此其不書帝何避今帝也/書薨何故晉主也所以别于諸臣也)
　　發明(此何以書海西公避今帝也名/之失國之君也書薨異乎臣也)
　當書故帝奕卒于吴(河陽之狩以臣召君猶不可訓/况廢君乎故當易以故帝二字)
　書法發明以為避今帝非是○按避帝之説在晉之
　臣子宜然異代史官臨文不諱何嫌于書帝若曰海
　西公奕則是予其廢也與奬叛黨亂者奚異書法發
　明不正其謬徒以避帝為辭特傅㑹綱目耳廢帝書
　卒例也(凡例正統之君廢為王公/而死者書卒而註其諡)考異謂從北鄉例
　亦誤盖奕雖非赧獻比抑豈北鄉侯類乎北鄉本不
　當立又未踰年而卒故書侯書薨不正其為君(考異/不詳)
　(北鄉書薨之義/同類並稱非是)乃若帝奕親顯宗子繼兄而立(哀帝/崩無)
　(嗣奕以琅/邪王即位)在位六年初無失徳(桓温初議廢立以帝/素謹無過而床第易)
　(誣乃揚言帝有痿疾嬖人朱靈寳等叅侍内/寢三美人生三男將移皇基諷褚太后廢之)特為强
　臣所廢故變文書卒以是為不得正其終耳安在書
　薨為異于臣而儕之未踰年不成君之列哉(凡例未/踰年不)
　(成君/曰薨)
十一月秦苻登稱帝于南安
　　考異(提要無于/南安三字)
　前書起兵南安則此于南安三字可省當以提要為
　正
(丁/亥)十二年(秦太初二燕建興二後/秦建初二魏登國二年)秦封苻纂為魯王
　　考異(提要作秦苻/纂起兵杏城)
　　分註(初纂自長安奔晉陽襄陵之敗奔杏城至是/秦主登遣使拜纂為大司馬封魯王纂怒曰)
　　(渤海王先帝之子南安王何以不立而自立乎長/史王旅諫曰南安王已立理無中改今㓂讐未滅)
　　(不可宗室中自為/仇敵也纂乃受命)
　據分註當從綱目盖前書起兵南安者先起兵而後
　請命也(雖無秦主之命/登固已為之矣)此書封纂為魯王者封在先
　而纂受之也提要非是
夏四月尊帝母李氏為皇太妃
　　考異(帝字羙按漢本初元年書尊母匽氏為博園/貴人及前後書嫡母庶母並不加帝字也)
　帝字宜刪○按尊母者帝也今曰尊帝母則尊之者
　又誰邪漢元始元年(孝平/帝)拜母衛姬為中山孝王后
　特書帝母非帝意也故書帝考異謂並不加帝字亦
　非
魏王珪以燕師擊劉顯大破之顯奔西燕
　　考異(按前書劉顯弑君/此擊字當作討)
　　分註(劉顯地廣兵强雄于北方㑹其兄弟乖爭魏/張衮言于魏王珪曰顯志在并呑今不乗其)
　　(内潰而取之必為後患請與燕攻之珪乃遣使乞/師于燕㑹柔然獻馬于燕而顯掠之燕主垂怒遣)
　　(兵㑹魏擊顯大破之顯奔西燕垂立其弟/為烏桓王以撫其衆徙八萬餘落于中山)
　當從綱目書擊○按劉顯雖可討而魏王珪之擊之
　非以其弑君也為欲乗亂取國以免後患也故書擊不
　書討不以討義予珪也考異不必從
秦苻師奴殺其兄纂後秦擊走之而降其衆
　　分註(秦馮翊太守蘭櫝帥衆二萬與魯王纂謀攻/長安纂弟師奴勸纂稱尊號纂不從師奴殺)
　　(而代之櫝遂與師奴絶後秦/攻之師奴敗走其衆悉降)
　當作後秦擊走之其衆降(分註明言其衆悉降綱目/每書必從分註獨此書降)
　(其衆/非是)○書衆降明殺兄之人衆所不與也(觀櫝與師/奴絶可見)
　曰降其衆則是後秦恃彊脅衆師奴之罪減矣(師奴/勸稱)
　(尊號非為纂也所以自為也故不従即殺而代/之無益于國徒殺其兄以棄其衆亦左計矣)
秦主登進據將軍胡空堡
　　考異(提要無將/軍二字)
　據下書拔將軍徐嵩壘(後/秦)則此當從綱目提要疑漏
(戊/子)十三年(秦太初三燕建興三後秦建初三魏登/國三年○西秦王乞伏乾歸太初元年)六月
西秦王乞伏國仁卒弟乾歸立
　　考異(立當作嗣又按十年書國仁/自稱單于未嘗書稱王疑漏)
　　分註(乾歸號河南王遷都金城秦封以/為金城王秦凉鮮卑羌胡多附之)
　王字羡○按國仁未嘗稱王但十年分註云秦封為
　宛川王(見補單/于條)非自稱也西秦稱王自乾歸始(見十/九年)
　(苻崇楊定擊/西秦分註)考異以為漏非也
(己/丑)十四年(秦太初四燕建興四後秦建初/四魏登國四年○凉麟嘉元年)秦將軍雷惡
地降于後秦
　　考異(提要無將/軍二字)
　不書將軍則常人耳何以稱降且大書邪提要雖主
　于省文然文有不可省者此類是也當以綱目所書
　為正
(庚/寅)十五年(秦太初五燕建興五後/秦建初五魏登國五年)夏四月秦將軍魏揭
飛攻後秦之杏城雷惡地應之後秦主萇擊斬揭飛惡
地降
　　考異(提要亦無將軍二字杏城上之字/羡據義熈七年攻秦杏城無之字)
　之字非羡猶春秋公之喪王姬之館云耳不必以義
　熈七年比考異説泥(去之字不成文理按丁夘梁攻/東魏彭城亦有之字考異不以)
　(為羡/何也)○惡地降宜書復盖上年惡地已降後秦今復
　應揭飛則叛也故當書復降以著其反覆不忠之罪
　綱目不書復非是
(甲/午)十九年(秦王苻崇延初元燕建興九後秦主姚興皇/初元魏登國九年○是歲秦及西燕亡大三)
(小二凡/五僭國)冬秦主崇及隴西王楊定攻西秦兵敗皆死定
弟盛遣使來稱藩
　　分註(西秦主乾歸攻秦主崇崇奔隴西王楊定定/帥衆三萬與崇共攻乾歸大敗見殺苻氐遂)
　　(亡乾歸于是盡有隴/西之地自稱秦王)
　死下當書乾歸自稱秦王定弟盛遣使稱藩于秦○
　按西秦稱王自乾歸始綱目于復稱猶特書(義熈五/年西秦)
　(復稱/王)此始僭王號不書(凡例始稱王者/姓名稱某王)非是(國仁未/王而書)
　(王乾歸稱王/而不書皆誤)此晉編也當補于秦二字于稱藩之下
　其義始明曰來稱藩則疑于晉矣故書不可略者此
　類是也
(丁/酉)安皇帝隆安元年(燕永康二秦皇初四魏皇始三年/○南凉王秃髪烏孤太初元年○)
(北凉王段業神璽元年○舊大國三/西秦凉小國二新小國二凡七僭國)三月燕幽平牧慕
容㑹引兵至薊慕容麟作亂出走魏王珪進圍中山燕
主寳奔㑹軍慕容詳城守拒魏
　　考異(提要作魏王珪遂進圍中山三月燕慕/容麟作亂不克奔西山燕主寳出走)
　　分註(初燕清河王㑹表求赴難而無行意遣將軍/庫傉官偉餘崇將兵五千為前鋒偉頓盧龍)
　　(近百日㑹不發燕主寳切責之㑹不得已以治行/簡練為名復㽞月餘偉使輕軍前行通道且張聲)
　　(勢諸將皆畏避不欲行餘崇請往偉給步騎五百/人崇至漁陽遇魏兵擊却之衆心稍振㑹乃上道)
　　(至是始達薊城魏圍中山既久城中將士皆思出/戰寳然之而趙王麟每沮其議麟以兵刼北地王)
　　(精使帥禁兵弑寳精以義拒之麟怒殺精出奔西/山依丁零餘衆于是城中震駭寳恐麟奪㑹軍據)
　　(龍城乃召隆及遼西王農謀走保龍城遂夜與太/子䇿及隆農等萬餘騎出赴㑹軍城中無主百姓)
　　(惶惑推燕開封公詳為主閉/門拒守珪盡衆攻之不拔)
　當書魏王珪進圍中山三月燕慕容㑹引兵至薊慕
　容麟作亂燕主寳奔㑹軍慕容詳城守拒魏○按魏
　圍中山在麟亂之前(觀分註表求/赴難可見)而慕容㑹之引兵
　正為中山之圍也(載記云初寳聞魏來伐使/㑹率幽并之衆赴中山)例當先
　書圍中山後書引兵至薊見進圍者已逼國都而赴
　難者方至薊城其為義不勇明矣(分註魏圍中山雖/在達薊城之後而)
　(久之一字實在引兵之前綱目不/攷事情徒以屬辭後先為據非也)乃若燕主出奔實
　由麟之作亂非為魏圍而然也(分註寳恐麟奪㑹軍/據龍城夜與太子䇿)
　(及隆農等萬餘/騎出赴㑹軍)今上書麟出走下書魏圍中山然後
　書寳奔㑹軍則是寳之奔為魏非為麟也豈事實乎
　勲故删出走二字直書寳奔㑹軍所以著麟逐君之
　罪而寳之出奔非得已耳(麟奔西山自見分註義在/著燕亂不必詳麟出入也)
　(况寳之出奔為/麟非為魏乎)綱目既書麟走則内亂已寧寳何以
　奔若謂城敗有日姑以避魏則詳又何以能拒而守
　之邪當以鄙書為正○不書慕容㑹引兵寳奔㑹軍
　則下書魏兵追燕主寳慕容㑹擊却之無張本不書
　慕容詳城守拒魏但曰寳出走則似魏已得中山㑹
　何以奔中山伏誅(下書寳至龍城㑹作亂不克奔/中山伏誅分註慕容詳殺之)詳
　何以稱帝于中山乎(下書燕慕容詳/稱帝于中山)提要亦誤
(戊/戌)二年(燕主慕容盛建平元秦皇初五魏天興元年○/南燕主慕容徳元年○舊大國三○西秦涼南)
(凉北凉小國四新/小國一凡八僭國)
　　考異(提要分註作/南燕世宗)
　南燕當書王分註作主誤提要稱世宗尤謬西上圏
　子羡○據凡例稱帝者曰某主慕容徳是年止稱王
　(按明年分註慕容徳並書王至稱/帝後始書主益信此年書主之謬)至四年始稱帝今
　不于四年書南燕主某而先于二年稱主與例不合
　故當改正
春正月燕慕容徳徙居滑臺稱燕王麟謀反伏誅魏拓
跋儀入鄴
　　考異(提要王上/無燕字)
　謀反二字羡○按凡例云有謀未發者曰謀反麟前
　書作亂(丁/酉)其反已明不應以未發之辭書之且既正
　其罪于前不必復贅于後直書麟伏誅可也(據丙辰/秦姚弼)
　(姚愔作亂書伏誅益/信謀反二字可省)據分註徳用兄垂故事稱燕王
　燕字不可少(慕容垂稱王亦有燕/字詳孝武大元九年)提要略去非是
(己/亥)三年(燕長樂元秦𢎞始元魏天興二年/凉主吕纂咸寧元北凉天璽元年)南燕苻廣叛
南燕王徳擊斬之
　　考異(據李朗書討誅之此/擊斬二字當作討誅)
　　分註(初秦主登之弟廣帥衆依南燕王徳徳處之/乞活堡至是自稱秦王時滑臺孤弱土無十)
　　(城衆不過萬附徳者多去附廣徳乃/留魯王和守滑臺自帥衆討廣斬之)
　分註凉上漏圏大書王上南燕二字羡擊斬當從考
　異作討誅○按載記云初符登為姚興所滅弟廣率
　部落降于徳徳拜廣冠軍將軍此綱目所以書叛也
　分註以降為依又不録其官便似廣僅依徳未嘗降
　安得與李朗比(朗書燕遼西/太守謀叛)當據載記補入考異但
　知以朗為據不知分註未備也
桓𤣥舉兵攻江陵殺殷仲堪楊佺期
　　考異(提要楊上有及/雍州刺史五字)
　按書法云殺殷楊不書官罪之也提要不必從
(庚/子)四年(燕長樂二秦𢎞始二魏天興三年○南燕建平/元南凉王秃髪利鹿孤建和元年○西凉公李)
(暠庚子元年○是歲西秦降秦舊大國三凉/南凉北凉南燕小國四新小國一凡八僭國)
　分註南燕下當補主慕容徳四字歲結凉上漏西字
二月燕主盛襲髙句麗拔二城
　主當作王○按盛既貶號為庶人天王(是年/正月)則此當
　書燕王盛綱目作主誤(天王一本/作大王)
詔桓𤣥都督荆江八州軍事荆江州刺史
　　考異(提要無/詔字)
　　分註(𤣥既克荆雍表求領荆江詔以𤣥都督荆司/等七州軍事領荆州刺史𤣥固求江州乃加)
　　(督八州領二州刺史𤣥輒以兄/偉為雍州刺史朝廷不能違)
　當書桓𤣥自領荆江州刺史都督荆江八州軍事○
　按𤣥志在江州故始而表求雖督荆司七州猶未慊
　也必得江州而後已(觀下表其兄偉為江州/刺史及禁斷江路可見)而又以
　兄偉刺雍州朝廷不能違其專擅自遂寧復知有君
　哉故當書自以著其罪何詔之有提要雖無詔字而
　不書自亦非
秦擊西秦西秦王乾歸戰敗奔南凉遂奔秦
　　分註(後秦遣姚碩德伐西秦西秦王乾歸使將軍/慕兀等屯守自將輕騎數千前候秦軍㑹大)
　　(風昏霧與中軍相失入于外軍戰敗走歸其衆皆/降興進軍枹罕乾歸奔金城將復西走遂奔允吾)
　　(乞降于南凉南凉王利鹿孤待以上賓秦兵既退/南羌梁戈等密招乾歸乾歸將應之或以白利鹿)
　　(孤乾歸懼為所殺乃送太子熾磐等于西/平南奔枹罕遂降于秦久之熾磐亦逃歸)
　據分註當書遂降于秦(晉紀亦云姚興/伐乾歸降之)綱目作奔誤
　况歲首分註明言西秦降秦而此復書奔尤自矛盾
九月地震
　　書法(自晉武太康九年書地震至是一百一十三/年然後復見自是至于五代書地震九而已)
　　(然則地震之數莫甚于兩/漢者矣兩漢書地震九十)
　地震之數非獨甚于兩漢特綱目詳略異耳按自太
　康九年至是一百一十三年地震凡六十六(太康九/年以後)
　(地震二恵帝地震十二地陷一懐帝地震二愍帝地/震二元帝地震八穆帝地震十二哀帝地震三帝奕)
　(地震一簡文地震一孝武地震十三安帝是年地再/震四月九月義熙以後地震八地陷裂一並見晉志)
　(綱目/不書)視兩漢四百二十年地震僅九十其疎數何如
　哉書法不攷全史專以綱目為據遂謂地震甚于漢
　不甚于晉將地道寛于晉嚴于漢乎抑漢果盡失序
　而晉不過其序乎(伯陽甫曰天地之氣不過其序若/過其序人之亂也陽伏而不能出)
　(隂迫而不能升/于是有地震)不能正綱目之漏徒以詳略分疎數
　地道人事兼失之矣
(壬/寅)元興元年(燕光始二秦𢎞始四魏天興五/○南凉王秃髪傉檀𢎞昌元年)
　圏上漏年字據前後分註凡圏隔者並有年字
春正月以尚書令元顯為征討大都督加黄鉞討桓𤣥
　　考異(提要作㑹稽/世子元顯)
　當從綱目○按隆安四年元顯解録尚書事復加尚
　書令(見四年/分註)此書以尚書令元顯所謂因事乃見者
　(凡/例)提要不必從
燕王熈殺其太后丁氏
　　考異(按殺當作弑據太元二十一年書/燕主寳弑其太后段氏不書殺)
　　分註(燕王熈納苻謨二女有寵丁太后怨惠與兄/子尚書信謀廢熈立章武公淵事覺熈逼丁)
　　(太后令自殺/并殺淵及信)
　　書法(成殺故主班母羅氏非母后也故書殺丁氏/書太后矣則其不書弑何罪丁氏也初熈得)
　　(幸丁氏丁氏廢太子定而立之既而争寵又欲廢/熈熈遂逼之自殺若此不足以母一國矣故特書)
　　(殺太后弑書殺終/綱目一而已矣)
　　發明(此何以不書弑丁既失身于熈故不得為其/君母然猶書太后者所以著熈墻茨之醜也)
　當作燕太后丁氏為燕王熈所殺(丁氏廢太子而立/其所幸死道也書)
　(為某所殺以/為自取而已)○勲按既正丁氏為熈太后(綱目書其/是熈太后)
　(也/)未有可以殺書者丁得幸于熈其非熈太后明矣
　故書燕太后而不曰其外之于熈(此春秋文姜/去氏之義)使若
　兩下相殺者然所以著其意也今曰殺其太后則丁
　氏之罪未明而以子弑母而書殺名義安在哉考異
　泥凡例而乖事實書法發明阿綱目而廢大倫皆非
　也○既書太后安見不可以母一國既不可以母國
　則當變文示異今書之如恒辭寧有子可以殺母者
　乎且使綱目果有此意則當特立一例曰母有罪而
　子殺之者書殺今既無載此凡例安知非書弑之誤
　乃曰終綱目弑書殺一而已邪發明云書太后所以
　著熈墻茨之醜勲謂使無墻茨之醜將不書太后乎
　尤穿鑿無謂之甚
(癸/夘)二年(燕光始三秦𢎞始五魏天興六年/○是歲凉亡大三小四凡七僭國)冬十一月楚
王𤣥稱皇帝廢帝為平固王遷于尋陽
　　分註(𤣥表請歸藩使帝作手詔固留之詐言錢塘/臨平湖開江州甘露降使百僚集賀為己受)
　　(命之符至是卞範之為禪詔逼帝書之遣司徒王/謐禪位于楚出居永安宫百官詣姑孰勸進𤣥築)
　　(壇于九井山北即帝位改元永始封帝為平固王/遷于尋陽𤣥入建康宮登御座而床忽陷羣下失)
　　(色殷仲文曰將由聖徳深厚地不能載𤣥大悦以/其祖彛以上名位不顯不復追尊獨納桓温神主)
　　(于太廟卞承之曰宗廟之祭上/不及祖有以知楚徳之不長矣)
　　書法(莽倫書自稱𤣥亦莽倫也其不書自何莽受/金匱即服玉冠御前殿下詔即真倫詐傳神)
　　(語逼奪璽綬備法駕入宫即皇帝位皆無故而然/者也故書自𤣥則不然使卞範之草為禪詔帝手)
　　(書之或者得以禪讓之説欺天下後世矣故從魏/晉書法書稱書廢綱目一字之筆削豈茍然哉)
　𤣥稱帝不書自非謂異于莽倫所以罪左右大臣拱
　手以奉而無一人沮之也(觀桓温欲圖禪位以王坦/之等力沮而止則知𤣥之)
　(稱帝非獨無/君實無臣也)觀其賀符命有人為禪詔有人詣姑孰
　勸進有人至登座牀陷天地震動猶謂厚徳難載是
　𤣥之稱帝非獨𤣥稱之舉朝之人皆稱之矣故不書
　自若徒以禪詔為據則𤣥之書法雖與魏晉同而𤣥
　之罪狀不且與莽倫異邪語意似而非
(甲/辰)三年(燕光始四秦𢎞始/六魏天賜元年)𤣥至尋陽逼帝西上劉毅
等率兵追之
　　考異(提要劉上有青/州刺史四字)
　按桓𤣥廢主自帝諸臣皆有罪何官可書猶曰青州
　刺史乎况劉毅尤𤣥司徒王謐所推非帝命也(謐與/衆議)
　(推劉裕領揚州裕固辭乃以謐為侍中領揚州刺史/録尚書事謐推裕為都督八州徐州刺史劉毅為青)
　(州刺史何無忌為琅邪内史謐初為𤣥佐命𤣥/敗宜誅劉裕特保全之故謐首推裕皆私也)提要
　誤下書何無忌琅邪内史並非(何無忌及𤣥戰于桑/落州提要何上有琅)
　(邪内史/四字)
(丁/未)義熈三年(秦𢎞始九魏天賜四年○燕王髙雲正始/元年○夏主赫連勃勃龍升元年○是歲)
(燕慕容熈亡舊大國二南凉北凉南/燕西凉小國四新小國二凡八僭國)
　　考異(分註燕王下漏慕/容熈建始元年)
　分註夏主當作夏王○按是年六月勃勃始稱大夏
　天王下書夏王勃勃破薛干等皆不書主歲首作主
　誤(是年大書燕主熈廢太后五年分註/燕主馮跋太平元皆誤作主宜正)○綱目于僭
　國紀元多以後為正故慕容盛于辛丑八月被弑(晉/安)
　(帝隆安/元年)歲首即書慕容熈光始元魏主珪于己酉十
　月被弑(義熈/五年)歲首即書太宗永興元盖略之也然中
　外雖殊君臣之義則一使外果可略則段機拓跋紹
　(機弑盛紹/弑魏主珪)不必書弑何仍與中國無異文邪由此推
　之凡被廢弑者皆當以前為正而附新君之年于下
　然考異于是年知漏建始前此之長樂三年(慕容盛/年號)
　後此之天賜六年(魏主珪/年號)置不言亦非後凡漏者並
　當補正宜著為例(據魏主芳不書嘉平六年吴大帝/不書太元二年非略之乃誤漏也)
　(當以鄙説為正庶于君/臣父子之教無害矣)
(己/酉)五年(秦𢎞始十一魏太宗拓跋嗣永興元年○燕王/馮跋太平元年○西秦更始元年○舊大國二)
(南凉北凉南燕西凉燕夏小/國六新小國一凡九僭國)秋七月西秦復稱王九月
秦王興伐夏夏王勃勃襲而敗之
　九月上漏圏子按兩國異事不宜連書應以圏隔
魏清河王紹弑其君珪齊王嗣討紹誅之而自立
　　書法(魏道武自遷平城首書遣使循行郡國可謂/有恤民之心既稱皇帝即書置五經博士可)
　　(謂知五經之本又書制冠服定官品亦庶乎日不/暇給規模宏逺者矣光啓後人廟號太祖宜哉而)
　　(惑于方士以誤其身/則不知學之過也)
　五經之本不在置博士而在得聖人之心道武雖置
　博士未可謂知經如書法所云道武既知五經之本
　則古今之學皆從此出而又謂不知學豈五經之外
　别有學乎抑不知學者猶知五經乎其言亦自矛盾
(庚/戌)六年(秦𢎞始十二魏永興二年○是/嵗南燕亡大二小六凡八僭國)二月魏寇盜
羣起魏主嗣赦其罪遣兵討餘㓂平之
　　書法(書赦其罪何善之也建武之篇書詔許相/斬除罪于是書赦其罪皆處盗之良法也)
　赦罪固善然平㓂必資于討惟討赦並書方見其善
　(能討而後可赦綱目固書討餘㓂平之未嘗/曰赦其罪平之也可見不宜專指赦罪言)故建武
　之篇雖詔除罪必以相斬為令未嘗槩出于赦也書
　法獨以赦罪為辭則武侯所稱不願為赦與劉景升
　歲歲宥赦者其治亂成敗何如哉使後人不深維其
　義競以赦罪為處盗之良法則本以除盗適以恣盗
　天下之亂寧有已乎漢和帝時聶尚代鄧訓為護羌
　尉專用恩宥而迷唐復反此亦用赦不用誅之明驗
　也
盧循㓂長沙南康廬陵豫章陷之劉裕引軍還
　　分註(初徐道覆聞劉裕北伐勸循襲建康不從自/至番禺説之曰本住嶺外豈將以此傳之子)
　　(孫邪正以劉裕難與為敵也今裕頓兵堅城之下/未有還期我以此思歸死士掩擊何劉之徒如反)
　　(掌耳不乗此機而茍求一日之安裕平齊後以璽/書徴君自將屯豫章遣諸將帥鋭師過嶺恐將軍)
　　(不能當也若先克建康傾其根蒂裕雖南還無能/為矣循乃從之循自始興㓂長沙道覆㓂南康廬)
　　(陵豫章皆陷之道覆順流而下舟/楫甚盛朝廷急徴裕裕乃引兵還)
　南上漏徐道覆㓂四字(不書道覆從宋書劉裕紀也/然晉書盧循傳實言道覆舉)
　(衆㓂南康諸郡當以傳為正况/分註本録傳語提要不書非是)○按為此謀者徐道
　覆也綱目書盧循而不及道覆失其實矣據元興三
　年盧循陷番禺徐道覆陷始興並書于册則此當從
　分註書徐道覆㓂南康諸郡陷之盖劉裕之還為徐
　非為盧也(分註道覆順流而下舟/楫甚盛朝廷急徴裕)况下書何無忌討
　徐道覆而此不書道覆㓂亦非正名定罪之義故當
　補書○徐盧並書見兩㓂紛馳不可不為之慮也或
　曰道覆循黨也故書循而略徐果爾則綱目當書討
　循黨徐道覆何仍以道覆主名(後皆徐盧並/書無互見者)况三年
　番禺始興又已並書邪
三月江荆都督何無忌討徐道覆戰敗死之
　　考異(提要戰下作於/豫章敗績死之)
　　分註(無忌自尋陽引兵拒盧循長史鄧潛之諫曰/循兵艦盛勢居上流宜決南塘守二城以待)
　　(之彼必不敢舎我逺下蓄力養鋭俟其疲老然後/擊之此萬全之䇿也今決成敗于一戰萬一失利)
　　(悔將無及㕘軍殷闡曰循所將皆三吴舊賊百戰/餘勇始興溪子拳捷善鬬宜留屯豫章徴兵屬城)
　　(兵至合戰未為晚也無忌不聴與徐道覆遇于豫/章賊令彊弩數百登山邀射乗風暴急以大艦逼)
　　(之衆遂奔潰無忌厲聲曰取我蘇武莭來莭至執/以督戰賊衆雲集遂握莭而死中外震駭謚曰忠)
　　(肅/)
　當從提要補於豫章三字(上書徐道/覆陷豫章)戰敗當作敗沒
　死之二字可删○按凡書死之為其無媿臣莭也如
　彼攻我應力屈就斃若卞壼之于蘇峻(詳晉成帝/咸和三年)張
　巡之于睢陽(詳唐肅宗/至徳二年)是也無忌可以不戰而愎諫
　取敗至使中外震駭所損于國多矣雖握莭而死奚
　益哉若是而以全莭予之則後有恃強自遂暴虎馮
　河者勝可以邀功敗不失為莭士而以人國徼倖顧
　可訓乎特書敗没所以為不慎者之戒也
(癸/丑)九年(秦𢎞始十五魏永興/五年○夏鳳翔元年)秦太尉索稜以隴西降西
秦
　　考異(提要無太/尉二字)
　當從綱目○按稜非太尉安能以隴西降秦提要不
　書省文耳不必從
(乙/夘)十一年(秦𢎞始十七/魏神瑞二年)北凉遣使上表内附
　　分註(益州刺史朱齡石遣使詣北涼喻以朝廷盛/徳北凉王䝉遜遣使詣齡石且上表言伏聞)
　　(車騎將軍裕欲清中原/願為右翼驅除戎虜)
　　書法(嘉慕義也/故特書之)
　按齡石裕黨也遣使要北涼内附因上表言謂裕欲
　清中原與莽諭塞外貢白雉黄支獻犀牛正同綱目
　書此非嘉凉也見裕潛布腹心為之謀者衆矣事有
　似美而實惡者此類是也書法槩以為嘉慕義謬甚
　(晉將為宋何義可慕觀十四年劉裕弑帝蒙遜為凉/州刺史分註云䝉遜稱藩故有是命固知上表内附)
　(非慕義乃/黨惡也)
(丙/辰)十二年(秦主姚泓永和/元魏泰常元年)秦姚弼姚愔作亂伏誅秦
王興卒太子泓立
　　考異(立當/作嗣)
　　分註(秦王興如華隂使太子泓監國興疾篤還長/安弼黨侍郎尹冲謀因泓出迎殺之奉興幸)
　　(弼第作亂皆不果興既入宫命泓録尚書事東平/公紹典禁中兵收弼第中甲仗内之武庫興疾轉)
　　(篤南陽公愔即與尹冲帥甲攻端門興力疾臨前/殿賜弼死禁兵見興喜躍争進赴賊愔等大敗興)
　　(乃引紹及姚讃梁喜尹昭斂曼嵬入受遺詔明/日卒泓祕不發喪捕愔等誅之乃即位稱皇帝)
　當書秦姚弼及姚愔作亂伏誅王興卒太子泓嗣復
　稱帝王上秦字羡○按作亂者姚弼也(上年書姚/弼謀作亂)愔
　特因而助之耳觀秦王先賜弼死而後捕愔等誅之
　可見書及者首從之别也上書秦則王之為秦可知
　復書秦王不幾兩國乎固當刪去據凡例僭國之君
　非稱帝者不書主泓于是年嗣王位(興本稱帝隆安/三年降號稱王)
　(故書王/興卒)而後並書秦主泓(是年歲首分註明年自將/擊沈田子至降晉並書主)
　則以泓復稱帝也不書稱帝何以書主故當補正
(丁/巳)十三年(秦元和二魏泰常二年○西凉公李歆嘉/興元年○是歲秦亡大一小五凡六僭國)太
尉裕自進爵為王増封十一郡復辭不受
　　書法(某進爵為王曹操司馬昭見之矣譏自進也/而不書自于是獨書自何所以著其復辭之)
　　(譎也上書自進下書復辭後書始受至/是四見矣天下之譎未有如裕者也)
　自是操昭漏自字必謂因其復辭而後書自則上年
　裕加都督二十二州軍事自加中外大都督未嘗辭
　不受也(據六年辭太/尉中書監)而皆書自何哉如書法所云凡
　不辭者皆不必書自綱目何以特立此例而于操昭
　悉以自為自立書之(漢建安十八年曹操自立為魏/公加九錫延熈十九年魏司馬)
　(昭自為大都督奏事不名/假黄鉞皆非辭不受者)其為傅㑹明矣
(戊/午)十四年(魏泰常三年/夏昌武元年)太尉裕至彭城解嚴琅邪王徳
文還建康
　　考證(謹按汪氏曰劉裕至彭城戒嚴誤作解嚴夫/整兵謂之戒嚴若戒嚴西討京城戒嚴之類)
　　(罷兵謂之解嚴若曹仁解嚴之類劉裕滅秦東還/至彭城罷兵故曰解嚴汪氏以為誤者非也猶恐)
　　(惑于其説/故併及之)
　按裕以前年三月伐秦綱目特書戒嚴著始事之謹
　也至上年九月裕送姚泓詣建康斬之秦已滅矣于
　是東還至彭城綱目復書解嚴若曰向所戒者至是
　始解又以著終事之暇也(裕紀解嚴下尚有息甲/二字汪氏豈不考乎)一
　事首尾出入甚明汪氏何見而以為誤若謂夏兵向
　長安(上年十/二月)沈田子殺王鎮惡(初裕東還以鎮惡為/司馬田子為㕘軍輔)
　(㓜子義真守闗中至是因夏兵向/長安田子矯殺鎮惡闗中大亂)不可不戒則亦不
　書解嚴而已奚必更書戒嚴寧有嚴未解而復戒者
　乎考證逺引西討京城為據不知伐秦本有戒嚴二
　字正與解嚴相應勲故續而發之庶使學者不復致
　疑也
　　書法(太尉嘗書還建康矣譏也此其書還建康何/喜之也徳文一日不可去帝所久矣裕既西)
　　(伐徳文暫出非得已也裕至彭城/帝所不可無徳文矣特書喜之)
　書徳文還建康非喜之也著晉之所以為宋也安皇
　弑而徳文立徳文立而劉裕帝矣使徳文能為有亡
　何至弑賊不討反舉國以授之書法乃謂帝所不可
　無徳文豈知徳文尤甚于帝邪(安帝在位二十六年/徳文在位僅二年)
　茍不諒其翼帝之心(劉裕使王韶之弑帝徳文常在/左右不得間㑹徳文有疾居外)
　(韶之以散衣縊帝于東堂裕因稱/遺詔奉徳文即位見是年十二月)而徒觀其禪宋之
　文(元熈二年傅亮具詔草使帝書之/帝欣然操筆謂左右曰本所甘心)則徳文亦裕黨
　耳曷足喜哉
魏天部大人白馬公崔宏卒
　　書法(綱目卒魏臣自崔宏始/宏賢也故具官卒之)
　天部大人四字宜刪○按魏之崔宏雖賢書爵以卒
　可矣具官何為哉(天部大人亦非人臣之號所/謂淫名無當者固當刪去)
十二月宋公劉裕弑帝于東堂奉琅邪王徳文即位
　據全忠弑帝不書爵(全忠時為梁王唐天祐元年/全忠弑帝于椒殿不書梁王)當
　去宋公二字或曰莽弑帝何以書爵(漢平帝元始五/年書安漢公莽)
　(弑/帝)曰此以罪太后也晃裕非其類矣
　
　
　
　
　綱目續麟巻十
