史記集解卷四十一
　　　　　　　　　　　　　宋　裴駰　撰
史記四十一
越王句踐世家第十一
越王句踐其先禹之苗裔而夏后帝少康之庶子也封
於會稽以奉守禹之祀文身斷髮披草萊而邑焉後二
十餘世至於允常允常之時與吳王闔廬戰而相怨伐
允常卒子句踐立是為越王元年吳王闔廬聞允常死
乃興師伐越越王句踐使死士挑戰三行至吳陳呼而
自剄吴師觀之越因襲擊吴師吴師敗於檇李(杜預曰/吳郡嘉)
(興縣南有/檇李城)射傷吳王闔廬闔廬且死告其子夫差曰必
毋忘越三年句踐聞吳王夫差日夜勤兵且以報越越
欲先吳未發往伐之范蠡諫曰不可臣聞兵者凶器也
戰者逆德也爭者事之末也隂謀逆德好用凶器試身
於所末上帝禁之行者不利越王曰吾已決之矣遂興
師吳王聞之悉發精兵擊越敗之夫椒(杜預曰夫椒在/吳郡吴縣太湖)
(中椒山/是也)越王乃以餘兵五千人保棲於會稽(杜預曰上/會稽山也)
吳王追而圍之越王謂范蠡曰以不聽子故至於此為
之奈何蠡對曰持滿者與天(韋昭曰與天法天/也天道盈而不溢)定傾者
與人(虞翻曰人道尚/謙卑以自牧)節事者以地(韋昭曰時不至不可彊/生事不究不可彊成)
卑辭厚禮以遺之不許而身與之市(韋昭曰市利也謂/委管籥属國家以)
(身隨/之)句踐曰諾乃令大夫種行成於吳膝行頓首曰君
王亡臣句踐使陪臣種敢告下執事句踐請為臣妻為
妾吳王將許之子胥言於吳王曰天以越賜吳勿許也
種還以報句踐句踐欲殺妻子燔寶器觸戰以死種止
句踐曰夫吳太宰嚭貪可誘以利請間行言之於是句
踐乃以美女寶器令種間獻吳太宰嚭嚭受乃見大夫
種於吳王種頓首言曰願大王赦句踐之罪盡入其寶
器不幸不赦句踐將盡殺其妻子燔其寶器悉五千人
觸戰必有當也嚭因說吳王曰越以服為臣若將赦之
此國之利也吳王將許之子胥進諫曰今不滅越後必
悔之勾踐賢君種蠡良臣若反國將為亂吳王弗聽卒
赦越罷兵而歸句踐之困會稽也喟然嘆曰吾終於此
乎種曰湯繫夏臺文王囚羑里晉重耳犇翟齊小白犇
莒其卒王霸由是觀之何遽不為福乎吳既赦越越王
句踐反國乃苦身焦思置膽於坐坐卧即仰膽飲食亦
嘗膽也曰女忘會稽之恥邪身自耕作夫人自織食不
加肉衣不重采折節下賢人厚遇賓客振貧弔死(徐廣/曰弔)
(一作/葬)與百姓同其勞欲使范蠡治國政蠡對曰兵甲之
事種不如蠡鎮撫國家親附百姓蠡不如種於是舉國
政屬大夫種而使范蠡與大夫柘稽行成為質於吳二
歲而吳歸蠡句踐自會稽歸七年拊循其士民士民欲
用以報吳大夫逢同諫曰國新流亡今乃復殷給繕飾
備利吳必懼懼則難必至且鷙鳥之擊也必匿其形今
夫吳兵加齊晉怨深於楚越名高天下實害周室德少
而功多必淫自矜為越計莫若結齊親楚附晉以厚吳
吳之志廣必輕戰是我連其權三國伐之越承其弊可
克也句踐曰善居二年吳王將伐齊子胥諫曰不可臣
聞句踐食不重味與百姓同苦樂此人不死必為國患
吳有越腹心之疾齊與吴疥㿅也願王釋齊先越吳王
弗聽遂伐齊敗之艾陵虜齊高國以歸讓子胥子胥曰
王毋喜王怒子胥欲自殺王聞而止之越大夫種曰臣
觀吳王政驕矣請試嘗之貸粟以卜其事請貸吳王欲
與子胥諫勿與王遂與之越乃私喜子胥言曰王不聽
諫後三年吳其墟乎太宰嚭聞之乃數與子胥爭越議
因讒子胥曰伍員貎忠而實忍人其父兄不顧安能顧
王王前欲伐齊員彊諫已而有功用是反怨王王不備
伍員員必為亂與逢同共謀讒之王王始不從乃使子
胥於齊聞其託子於鮑氏王乃大怒曰伍員果欺寡人
役反使人賜子胥屬鏤劒以自殺子胥大笑曰我令而
父霸我又立若若初欲分吳國半予我我不受已今若
反以讒誅我嗟乎嗟乎一人固不能獨立報使者曰必
取吾眼置吳東門以觀越兵入也於是吳任嚭政居三
年句踐召范蠡曰吳已殺子胥導諛者衆可乎對曰未
可至明年春吳王北會諸侯於黃池吳國精兵從王惟
獨老弱與太子留守句踐復問范蠡蠡曰可矣乃發
習流二千教士四萬人君子六千人(韋昭曰君子王所/親近有志行者猶)
(吳所謂賢良齊所謂士也/虞翻曰言君養之如子)諸御千人伐吳吳師敗遂殺
吳太子吳告急於王王方㑹諸侯於黃池懼天下聞之
乃祕之吳王已盟黃池乃使人厚禮以請成越越自度
亦未能滅吳乃與吳平其後四年越復伐吳吳士民罷
弊輕銳盡死於齊晉而越大破吳因而留圍之三年吳
師敗越遂復棲吳王於姑蘇之山吳王使公孫雄(虞翻/曰吳)
(大/夫)肉袒膝行而前請成越王曰孤臣夫差敢布腹心異
日嘗得罪於㑹稽夫差不敢逆命得與君王成以歸今
君王舉玉趾而誅孤臣孤臣惟命是聽意者亦欲如會
稽之赦孤臣之罪乎句踐不忍欲許之范蠡曰會稽之
事天以越賜吳吳不取今天以吳賜越越其可逆天乎
且夫君王早朝晏罷非為吳邪謀之二十二年一旦而
棄之可乎且夫天與弗取反受其咎伐柯者其則不逺
君忘會稽之厄乎句踐曰吾欲聽子言吾不忍其使者
范蠡乃鼓進兵曰王已屬政於執事(虞翻曰執事/蠡自謂也)使者
去不者且得罪(虞翻曰我/為子得罪)吳使者泣而去句踐憐之乃
使人謂吳王曰吾置王甬東君百家(杜預曰甬東會稽/句章縣東海中洲)
(也/)吳王謝曰吾老矣不能事君王遂自殺乃蔽其面曰
吾無面以見子胥也越王乃葬吳王而誅太宰嚭句踐
已平吳乃以兵北渡淮與齊晉諸侯會於徐州致貢於
周周元王使人賜句踐胙命為伯句踐已去渡淮南以
淮上地與楚(楚世家曰越滅吳而不能正/江淮北楚東侵廣地至泗上)歸吳所侵宋
地於宋與魯泗東方百里當是時越兵横行於江淮東
諸侯畢賀號稱霸王范蠡遂去自齊遺大夫種書曰蜚
鳥盡良弓藏狡兔死走狗烹(徐廣曰狡/一作郊)越王為人長頸
烏喙可與共患難不可與共樂子何不去種見書稱病
不朝人或讒種且作亂越王乃賜種劒曰子教寡人伐
吳七術寡人用其三而敗吳其四在子子為我從先王
試之種遂自殺句踐卒子王鼫與立王鼫與卒子王不
壽立王不壽卒子王翁立王翁卒子王翳立王翳卒子
王之侯立王之侯卒子王無彊立王無彊時越興師北
伐齊西伐楚與中國爭彊當楚威王之時越北伐齊齊
威王使人說越王曰越不伐楚大不王小不伯圖越之
所為不伐楚者為不得晋也韓魏固不攻楚韓之攻楚
覆其軍殺其將則葉陽翟危魏亦覆其軍殺其將則陳
上蔡不安故二晉之事越也不至於覆軍殺將馬汗之
力不效(徐廣曰效/猶見也)所重於得晉者何也越王曰所求於
晉者不至頓刄接兵而況於攻城圍邑乎願魏以聚大
梁之下願齊之試兵南陽莒地以聚常郯之境則方城
之外不南淮泗之間不東商於析酈宋胡之地(徐廣曰/胡國今)
(之汝/隂)夏路以左(徐廣曰盖謂/江夏之夏)不足以備秦江南泗上不
足以待越矣則齊秦韓魏得志於楚也是二晉不戰而
分地不耕而穫之不此之為而頓刄於河山之間以為
齊秦用所待者如此其失計奈何其以此王也齊使者
曰幸也越之不亡也吾不貴其用智之如目見豪毛而
不見其睫也今王知晉之失計而不自知越之過是目
論也王所待於晉者非有馬汗之力也又非可與合軍
連和也將待之以分楚衆也今楚衆已分何待於晉越
王曰奈何曰楚三大夫張九軍北圍曲沃(徐廣曰一作/北面曲沃)
於中以至無(徐廣曰無/一作西)假之闗者三千七百里景翠之
軍北聚魯齊南陽分有大此者乎且王之所求者鬬晉
楚也晉楚不鬭越兵不起是知二五而不知十也此時
不攻楚臣以是知越大不王小不伯復讎龎(徐廣曰/一作寵)長
沙楚之粟也竟澤陵楚之材也越窺兵通無(徐廣曰無/一作西)
假之闗此四邑者不上貢事於郢矣臣聞之圗王不王
其敝可以伯然而不伯者王道失也故願大王之轉攻
楚也於是越遂釋齊而伐楚楚威王興兵而伐之大敗
越殺王無彊盡取故吳地至浙江北破齊於徐州(徐廣/曰周)
(顯王之四/十六年)而越以此散諸族子爭立或為王或為君濱
於江南海上服朝於楚後七世至閩君揺佐諸侯平秦
漢高帝復以揺為越王以奉越後東越閩君皆其後也
范蠡(太史公素王妙論曰蠡本/南陽人列仙傳云蠡徐人)事越王句踐既苦身戮
力與句踐深謀二十餘年竟滅吳報會稽之恥北渡兵
於淮以臨齊晉號令中國以尊周室句踐以霸而范蠡
稱上將軍還反國范蠡以為大名之下難以久居且句
踐為人可與同患難難與處安為書辭句踐曰臣聞主
憂臣勞主辱臣死昔者君王辱於會稽所以不死為此
事也今既以雪恥臣請従會稽之誅句踐曰孤將與子
分國而有之不然將加誅于子范蠡曰君行令臣行意
乃裝其輕寶珠玉自與其私徒屬乘舟浮海以行終不
反於是句踐表會稽山以為范蠡奉邑范蠡浮海出齊
變姓名自謂䲭夷子皮耕于海畔苦身戮力父子治産
居無幾何致産數千萬齊人聞其賢以為相范蠡喟然
嘆曰居家則致千金居官則至卿相此布衣之極也久
受尊名不祥乃歸相印盡散其財以分與知友鄉黨而
懷其重寶間行以去止于陶(徐廣曰今之/濟隂定陶)以為此天下
之中交易有無之路通為生可以致富矣於是自謂陶
朱公復約要父子耕畜廢居候時轉物逐什一之利居
無何則致貲累巨萬(徐廣曰/萬萬也)天下稱陶朱公朱公居陶
生少子少子及壯而朱公中男殺人囚於楚朱公曰殺
人而死職也然吾聞千金之子不死於市告其少子往
視之乃裝黃金千溢置褐器中載以牛車且遣其少子
朱公長男固請欲行朱公不聽長男曰家有長子曰家
督今弟有罪大人不遣乃遣少弟是吾不肖欲自殺其
母為言曰今遣少子未必能生中子也而先空亡長男
奈何朱公不得已而遣長子為一封書遺故所善莊生
曰至則進千金于莊生所聽其所為慎毋與爭事長男
既行亦自私齎數百金至楚莊生家負郭披藜藋到門
居甚貧然長男發書進千金如其父言莊生曰可疾去
矣慎毋留即弟出勿問所以然長男既去不過莊生而
私留以其私齎獻遺楚國貴人用事者莊生雖居窮閻
然以亷直聞於國自楚王以下皆師尊之及朱公進金
非有意受也欲以成事後復歸之以為信耳故金至謂
其婦曰此朱公之金有如病不宿誡後復歸勿動而朱
公長男不知其意以為殊無短長也莊生間時入見楚
王言某星宿某此則害於楚楚王素信莊生曰今為奈
何莊生曰獨以德為可以除之楚王曰生休矣寡人將
行之王乃使使者封三錢之府(國語曰周景王時將鑄/大錢賈逵說云虞夏商)
(周金幣三等或赤或白或黄黄為上幣銅錢為下幣韋/昭曰錢者金幣之名所以貿買物通財用也單穆公云)
(古者有母平子子權母而行然而三品之/來古而然矣駰謂楚之三錢賈說近之)楚貴人驚告
朱公長男曰王且赦曰何以也曰每王且赦常封三錢
之府昨暮王使使封之(或曰王且赦常封三錢之府者/錢幣至重慮人或逆知有赦盗)
(竊之所以封錢府備盜竊也漢靈帝時河内張成能候/風角知將有赦教子殺人捕得七日放出此其類也)
朱公長男以為赦弟固當出也重千金虚棄莊生無所
為也乃復見莊生莊生驚曰若不去邪長男曰固未也
初為事弟弟今議自赦故辭生去莊生知其意欲復得
其金曰若自入室取金長男即自入室取金持去獨自
歡幸莊生羞為兒子所賣乃入見楚王曰臣前言某星
事王言欲以修徳報之今臣出道路皆言陶之富人朱
公之子殺人囚楚其家多持金銀賂王左右故王非能
恤楚國而赦乃以朱公子故也楚王大怒曰寡人雖不
德耳奈何以朱公之子故而施惠乎令論殺朱公子明
日遂下赦令朱公長男竟持其弟喪歸至其母及邑人
盡哀之唯朱公獨笑曰吾固知必殺其弟也彼非不愛
其弟顧有所不能忍者也是少與我俱見苦為生難故
重棄財至如少弟者生而見我富乘堅驅良逐狡兔(徐/廣)
(曰狡一/作郊)豈知財所從來故輕棄之非所惜吝前日吾所
為欲遣少子固為其能棄財故也而長者不能故卒以
殺其弟事之理也無足悲者吾日夜固以望其喪之來
也故范蠡三徙成名於天下非茍去而已所止必成名
卒老死于陶故世傳曰陶朱公(張華曰陶朱公冢在南/郡華容縣西樹碑云是)
(越之范/蠡也)
太史公曰禹之功大矣漸九川(徐廣曰漸者亦引進通/導之意也字亦宜然)
定九州至于今諸夏艾安及苗裔句踐苦身焦思終滅
彊吳北觀兵中國以尊周室號稱霸王(徐廣曰/一作主)句踐可
不謂賢哉盖有禹之遺烈焉范蠡三遷皆有榮名名垂
後世臣主若此欲毋顯得乎
　
　
　
　
　
　
　
　
　
　
　
　
　史記集解卷四十一
