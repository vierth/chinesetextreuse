
　中興小紀巻一　　　　　　　宋　熊克　撰
建炎元年(嵗在/丁未)夏五月庚寅朔大元帥康王即皇帝位
於南京上道君皇帝之第九子母曰賢妃韋氏以大觀
元年五月乙巳夜生於宫中紅光照室初賜名授武定
軍節度封蜀國公二年進封廣平郡王宣和四年正月
冠于文徳殿賜字徳基三月出外第拜太保遂安慶源
兩鎮節度封康王上博涉經史道君問以古事及應詔
制述率常稱㫖五年娶邢煥次女封嘉國夫人嘗侍道
君習射於鄆王府上挽弓至一石五斗宣和末金人内
侵淵聖皇帝方受内禪敵騎抵城下遣燕人吳孝民齎
書請和欲得親王宰相為質時諸王皆從道君南幸惟
上與肅王留京師淵聖召上具言孝民所陳上毅然請
行遂命少宰張邦昌副上使於金寨時敵兵四遶上意
氣間暇如平日數與大将斡里雅布(原名韓离不/今改正下同)觀蹴踘
雜伎留軍中經月㑹都統制姚平仲以所部兵刼寨平
仲古子也金人以用兵責使者邦昌懼而泣上止曰為
國家何愛身耶斡里雅布由是憚之不欲上留更請肅王
淵聖嘉上忠勤還拜太傅靖康改元冬金人再南侵刑
部尚書江都王雲奉使至金寨先遣親吏李裕回道斡
里雅布語須康王親到議乃可成於是上奉詔使斡里雅布
軍請緩師雲副之上請門下侍郎開封耿南仲偕行淵
聖曰南仲老矣乃令其子中書舎人延禧與觀察使髙
世則為參議官世則瑗孫也以十一月丁丑發京師晝
夜行庚辰至相州民遮道曰肅王已不反乞大王起兵
拒敵不宜北去辛巳至磁州初王雲使金歸過磁相勸
二郡為清野計二郡從之悉撤近城民居運粟入城洎
金人再至果以磁相無糧由他路入二郡人怨雲以為
雲通於敵磁有崔府君祠乃東漢之崔子玉也封嘉應
侯號曰應王上至州人擁神馬謂應王出迎守臣秘閣
修撰義烏宗澤唘上亦謁其廟雲従上入上既出雲為
百姓所害上檄澤捕得害雲者斬之乃定磁人力請上
毋北去謂離北門五六十里即有敵兵知相州直龍圖
閣祁門汪伯彦蠟書至亦言金遣五百餘騎沿路問上
所在於是延禧等皆勸上回相州閏十一月朝廷議畫
河遣僉書樞密院臨川聶昌之河東耿南仲之河北皆
為割地使昌偕金使至絳州絳人殺之南仲偕金使王
汭至衛州衛人㡬殺汭南仲遂如相見上乃與南仲連
銜掲榜召兵勤王人情大悦戊申上登郡圃飛仙亭因
持弓矢呪之曰若次第中此牌字則必聞京師音耗果
三發三中左右動色相賀　己酉上與幕府從容語曰
夜来夢皇帝脱所御袍賜吾吾解舊衣而服所賜此何
祥也頃之報京師使臣来乃武學生借閤門祇候秦仔
賫蠟詔命上為大元帥陳亨伯元帥汪伯彦宗澤副元
帥速領兵入衛上捧詔嗚咽軍民感動上乃命耿南仲
同預軍謀十二月壬戌朔大元帥開府除汪伯彦為集
英殿修撰上初開府服排方玉帶語伯彦等曰吾陛辭
日皇帝賜以寵行吾遜辭久之皇帝曰朕昔在東宫太
上解此帶賜朕卿宜收取不得已拜賜癸亥南仲等言
軍行先籍糧食今勤王之師經由河北京東兩路乃差
徽猷閣直學士河北都漕樂夀張慤直龍圖閣京東漕
臣邵武黄潛厚並随軍應副乙丑閤門祇候侯章賫蠟
書至催發勤王兵章言陛辭曰皇帝諭臣曰康王辟中
書舎人從行可令便宜草詔盡起河北兵守臣自将入
援是夜上命延禧草詔曉頒諸郡惟中山慶源被圍不
得達元帥府五軍總一萬人上遣使招劇賊楊青常景
等皆効順又得一萬餘人丁卯上欲領兵渡河與幕屬
謀所向或請出濬滑或請渡王俞或請趨魏縣言人人
殊猶豫未決汪伯彦獨曰非出北門濟子城不可衆莫
能奪上從之仍遣前軍統制劉浩統兵出南門陽為濬
滑之行以疑金乙亥上發相州使臣馳報黄河未凍衆
失色上禱于天地河神至子城渡報河凍已合丙子上
總師渡河至大名都漕權府事張慤與北道副總管奉
符顔歧率衆郊迓時京城圍久及上駐北門而四方事
皆取决於帥府矣壬午副元帥宗澤部兵二千人自磁
州先諸軍至上大悦癸未知信徳府直徽猷閣梁揚祖
兵萬人馬千匹繼至諸将兵官如張俊苗傅楊沂中田
師中皆在麾下揚祖子美子傳授子俊成紀人沂中崞
縣人師中秀容人上問揚祖孰優揚祖以俊對上亦喜
俊自此常在左右上留揚祖為随軍轉運使甲申始聞
金人登城斂兵不下淵聖詔見通和卿等兵未可動上
涕泣知詔書為敵人所迫宗澤請進師直趨開徳解京
城之圍汪伯彦等執講和之説且言敵兵十萬吾軍纔
一萬三千人如何解圍合使大王安居更檄宣總司陜
西江淮勤王之師約日俱進乃可破敵時北道總管趙
野至南京與宣撫使范訥合軍自號宣總故也野訥並
開封人伯彦請上移軍東平則措身于安地身安國難
可圖上問耿南仲亦以為然遂决東去澤請自領軍至
都城許之戊子澤兵行出南門進屯開徳府揚聲大元
帥在中軍庚寅上離北京二年正月辛卯朔上入東平
府界癸巳帥臣盧益漕臣黄潛厚率衆出迓上達府治
丁酉右文殿修撰知冀州權邦彦以兵千人至上命屯
開徳𨽻于宗澤壬寅徽猷閣待制知河間府黄潛善與
髙陽闗副總管楊惟忠将數千兵至益開封人邦彦樂
夀人潛善潛厚弟惟忠西戎部族也潛善請上移書沃
哩布與辨曲直令退軍通京城之問耿南仲曰使敵知
元帥府所在非利也潛善計不行乞戍兵于曹從之上
留惟忠為元帥府都統制丁卯上以京東漕臣閭邱陞
所領濮州兵及深州守臣姚鵬博州守臣孫振等兵一
萬四千𨽻宗澤新降到賊軍丁順及單州王澈廣濟軍
孟世寧等兵三萬七千人𨽻潛善壬申上以約諸路合
兵而東平去京師差逺與幕屬議進屯濟州庚辰上發
東平府癸未至濟州諸路兵大集軍費日廣梁揚祖言
京城圍久鹽法不通宜比𣙜貨物法許人入錢給鈔請
鹽上從之纔及一月給鈔一百萬緡公私俱便宗澤帥
兵至韋城與金大戰敗之丙辰上奏除澤徽猷閣待制
丁巳黄潛善以機事赴府禀議且引探事人張宗得金
人偽赦并迎立孟太后書上揮淚大慟期身先士卒追
二聖於河北諸将曰此将臣職爾大王乃宗社所繫不
可輕舉時兵部尚書吕好問亦遣勇士李進持帛書至
好問希哲子也戊午上以便宜除汪伯彦顯謨閣待制
充元帥而黄潛善為副元帥癸亥耿南仲等率文武官
吏勸進書再上上流涕不受諸路帥守監司推戴無虚
日使臣鄭安自京回傳到少帝齧血書襟詔上讀之慟
哭南仲以下又言帝王之興必有受命之符大王陛辭
皇帝賜以排方玉帶大元帥建府有賜袍異夢四方申
呈或曰靖王今始悟靖之為字皇帝立十有二月而元
帥府建則靖康紀元實為符兆願大王亟即位以當天
心上不納丙寅張邦昌以諮目至大略言國禍之酷權
以濟事故寧忍死而報之於殿下上答邦昌書亦曰九
廟不毁生靈獲全皆相公之功邦昌又遣上舅忠州防
禦使韋淵賫書稱臣且言封府庫以待又曰臣之所以
不死者以君王之在外也丁卯吏部侍郎汝陽謝克家
以邦昌命賫玉璽至文曰大宋受命之寳克家跪進上
慟哭命汪伯彦司之皇太后遣左丞安岳馮澥權右丞
江寧李回采奉迎澥康邸舊人也又令姪權衛尉卿孟
忠厚賫書詣上略曰王其速驅輿衛入處宸居上以安
九廟之靈下以弭四方之變上覽書乃命移檄諸道具
言邦昌恭順之意約束不得亂入京城於是濟之老父
請上即位於濟宗室仲琮議用晉武靈王遵承制故事
幕屬難之謂宜如唐肅宗即尊位以定天下又宗澤言
恐邦昌等隂與金結毋或深信且開封于南京乃祖宗
受命之地取四方中汴漕尤易庶為萬全時使臣曹勛
自河北竄歸進道君御劄曰便可即真来救父母上慟
哭拜受由是決意趨應天庚辰上發濟州鄜延副總管
劉光世来上命光世都提舉五軍光世延慶子也僉書
樞密院沙縣曹輔来癸未上至應天府甲申皇太后遣
吏部尚書仙井王時雍開封尹永嘉徐秉哲奉乗輿服
御来而張邦昌繼至伏地慟哭請死丙戌上以便宜進
汪伯彦黄潛善為雜學士於是耿南仲議改元謂宜倣
藝祖建隆之號且本朝以火徳王請曰建炎云　改元
大赦天下除常赦所不原者赦書首令從臣監司郡守
訪求文武才略出倫之士雖布衣亦聽舉又誤國害民
如蔡京童貫王黼朱勔孟昌齡李彦梁師成譚稹及其
子孫見流竄者更不復敘民貸常平錢榖悉與蠲放又
散斂青苗本以便民歳久法弊反為大患亦令罷去祖
宗上供自有常數後縁嵗増不勝其弊當裁損以紓民
力比来州縣受納租税務加槩量以規出剰可令禁止
應臨難死節義不受辱出使軍前及因守戰歿於王事
許其家自陳優與褒賞應違法賦斂與民間疾苦許臣
庶具陳言雖詆許亦不加罪初睢陽當五代之末有狂
僧日呼于市曰此地将来有聖人出世及我太祖以歸
徳之節受周禪而國號宋人以為應矣至是乃正應其
語上之将即位也門下侍郎耿南仲等請用漢光武故
事為壇於宋之陽先告天地北望二聖然後受命及上
登壇受表涕泗交流百官環侍無不感動因名其壇曰
中興受命之壇　初靖康以金人内侵置四道都總管
分制諸路以衛京師有詔事得専決財得通用官得辟
置兵得調發有警則留其副以守而都帥自将入援既
而南道都總管張叔夜統兵三萬至京城下與金戰遂
除僉書樞密院從二聖北狩南道都總管胡直孺亦統
兵勤王戰敗為金所獲後遣之還惟副總管直龍圗閣
朱勝非留治應天府事勝非頗能均節調度帑藏得以
不空至是上即位犒賜半出於此叔夜耆之孫直孺開
封人勝非上蔡人也　辛卯上謂宰執曰少帝事上皇
仁孝升聞爰自臨御沉機淵㫁聖不可測乃遭厄運暫
為北狩朕念手足之恩常若神㑹太后當二聖北轅以
聖德起於宫闈乃眷朕躬膺天厯數累章勸進於國有
功靖康皇帝宜上尊號曰孝徳淵聖元祐皇后册為隆
祐太后　壬辰宰執奏事張邦昌先退上問黄潛善等
曰朕何以處邦昌潛善等曰邦昌僭號罪在不貸然為
金人所脅不得已而從權惟陛下睿斷處之上曰邦昌
小心不幸逢此雖不能死然遭變從權使宗廟不隳社
稷不壊一城生靈獲全肝腦金人纔退遣人賫書赴愬
及歸寳璽駿奔来朝北面事朕既貸其初欲馭以王爵
異時金人有詞使邦昌具書報之曰中國不忘趙氏彼
師不旋踵而天下勤王之師皆左袒歸宋故邦昌懼不
待問罪幸保首領而反籍於朕使金人知天下之歸出
於自然卿等以為如何潛善等曰陛下聖意髙逺非臣
等所及於是邦昌罷為太保奉國軍節度使同安郡王
五日一赴都堂參決大事上即命潛善等募忠信能専
對之士奉使通和除作國書命邦昌更作金人書早遣
使行尋詔加邦昌太傅依文彦博故事每月兩赴都堂
以稱朕優禮之意册賢妃韋氏為宣和太后立嘉國夫
人邢氏為皇后侍御史績溪胡舜陟首言今日措畫中
原宜法藝祖命郭進李漢超董遵誨等守邊之術以三
京闗陜浙為四鎮拱滑潁昌𨽻東京鄭汝河陽𨽻西京
恩僕開徳𨽻北京而同華陜𨽻京兆擇人為節帥使各
以地産之賦養兵自衛且援鄰鎮如犬牙相錯又京帑
積錢千餘萬緡宜給四鎮為糴本若四帥得人則隠然
為國長城庶㡬中原不失江左可居詔付三省未㡬言
者謂舜陟為臺官而事偽廷遂除秘閣修撰知廬州其
議遂寝　門下侍郎耿南仲告老癸巳除觀文殿學士
提舉洞霄宫而大元帥府叅議官耿延禧髙世則亦皆
以宫觀去上欲命相而難其人黄潛善汪伯彦皆元帥
府舊寮新擢執政人望未孚惟資政殿大學士李綱當
靖康京城初被圍時能建議力守後宣撫河南救太原
雖無功而士論恕之謂其平日有志在今可用甲午綱
自外除右僕射兼中書侍郎綱邵武人先是淵聖除綱
領開封府道梗尚未赴也　金主晟起燕雲上中京遼
東西長春平州凡八路民兵𨽻于諸萬戸分擾兩河於
是渤海萬户托卜嘉(原名撻不也/今改正下同)屯河間府女真副統
蘇赫(原名韶合今/改正下同)屯真定府契丹都統馬五屯平陽府
女真萬户尼楚赫(原名銀朱今/改正下同)屯太原府女真萬户羅
索(原名婁宿今/改正下同)屯河中府而雄覇嵐憲澤潞諸州皆有
萬戸分屯自金之初用兵也朝廷許諸郡得便宜行事
故各務自保逐路帥司不調發無連衡合從相援之勢
又金兵方盛非一州之力所能敵故金得併兵既破一
州又攻一州至是女真副統䝉克(原名䝉哥/今改正)進據磁相
詔遣統制官馬忠張換将所部各五千人自恩冀趨河
間以襲之時靖康執政皆去而僉書樞密院曹輔已被
病丙申卒　丁酉詔宣仁聖烈皇后保佑哲廟有大功
而姦臣造言仰誣盛徳著於史牒以欺後世可令國史
院據實而修播吿天下於是蔡卞邢恕皆追貶之　詔
遣統制官薛廣張瓊将所部各三千人廣自内黄瓊自
開徳過河北山水寨義兵二萬同復磁相尋以宣教郎
臨江傅雱借工部侍郎為祈請使又令廣瓊等且駐河
南戊戌以吏部侍郎謝克家為翰林學士徽猷閣待制
北道副總管顔歧為御史中丞翰林學士莫儔除述古
殿學士承㫖吳幵除龍圖閣學士皆奉祠而去儔歸安
人幵清流人也　知揚州許份言濟鄆與敵為鄰南京
雖興王之邦而敵騎屢至惟揚州前江後淮有險可恃
願駐蹕於此是日詔略曰屬方勤於北顧難遽議于東
巡份侯官人将子也　初江寧府禁卒周徳等叛執知
府資政殿學士宇文粹中殺官吏嬰城自守㑹經制司
屬官鮑貽遜統勤王兵七千至城下發運判官方孟卿
檄貽遜進兵逼城徳等乃受招安粹中華陽人靖康初
自右丞出帥貽遜龍泉人孟卿鄱陽人也時新除右僕
射李綱行次江寧因與漕臣權府事吴人李彌遜謀是
日誅首惡五十人其衆千餘人令提舉常平官王枋部
赴行在　癸卯資政殿學士宋城路允迪靖康初為僉
書樞密院未㡬奉祠去丁未召為吏部尚書　資政殿
學士建陽范致虚靖康末以前執政帥長安嘗統兵復
西京擒金留守髙世由未㡬兵敗退駐潼關至是復命
為京兆經略安撫使　初西路總管資政殿學士王襄
北道總管資政殿學士趙野皆以前執政任總帥雖率
兵赴闕而遷延不進至是襄野並責分司詔略曰豈有
兩君之在野略無一騎之入關故取迂塗以為遁計尋
又各以散官安置襄永州野邵州襄南陽人也　戊午
詔太常少卿周望借給事中充大金軍前通問使武功
大夫趙哲除達州刺史副之望上蔡人也　是月以龍
圖閣東道副總管朱勝非為中書舎人兼直學士院時
事皆草創詔書填委而院無几案勝非嘗慿敗鼓草詔
然文氣嚴重如平時勝非因奏陛下新即位宜正始正
始之説無他仁義而已仁義者天下之大柄也人主當
持之而朝廷奉承之則人主尊朝廷當持之而四方順
從之則朝廷尊中國當持之而逺人欽服之則中國尊
人主失其柄必有大臣跋扈之患朝廷失其柄必有尾
大不掉之患中國失其柄必有外國交侵之患國家與
北敵結好一百二十餘年彼既亂弱乃逺交金人為夾
攻之計天祚匿於近塞遣使指蹤令金人取之且露章
稱賀是中國失其柄矣金人内侵每以渝盟失信為辭
此皆燕人之語怨我背契丹之約也不然金人通好以
来何嘗違其意哉願睿明務思其本凡進退人才弛張
法度禮樂征伐慶賞刑威一語言一嚬笑必加詳審合
於仁義者行之不合於仁義者置之則可以弭兵保民
紹復大業迎還兩宫矣上嘉之　時在京榷貨物鬻鹽
鈔茶引而道途未通發運使梁揚祖請權於真州置司
詔揚祖兼領其事於是嵗入六百萬緡(嵗入六百萬/據揚祖行述)
上之相李綱也御史中丞顔歧言張邦昌為金人所喜
雖已位三公宜増其禮綱為金人所惡宜置閑地六月
己未朔綱至行在入見首言陛下用臣為相而外廷之
論如此臣願歸田里至如命相扵金人所喜惡之間更
望聖心審處上曰歧嘗有此言朕告以如朕之立恐亦
非金人所喜者歧無辭而退綱乃赴堂治事　辛酉詔
潛邸名升暘宫　先是圍城百官中有余大鈞陳冲王
及之洪芻等八人皆誘内人為妾及因抄金銀自盜入
己事覺送御史臺鞫治壬戌李綱再論圍城中受偽命
者上曰國家顛覆士大夫不聞死節往往因以為利如
余大鈞洪芻誘宫嬪為妾王及之坐蕃衍宅門詬諸王
卿知否曰見鞫之必得其情綱又曰靖康之禍在内惟
李若水在外惟霍安國死節甚著而吳幵莫儔王時雍
徐秉哲皆奉金人指立張邦昌及捕宗室戚里又受偽
命為執政此為罪首先是若水已贈觀文殿學士秉哲
以散官安置乃詔贈安國為延康殿學士貶時雍髙州
幵永州儔全州並安置時在圍城中者綱槩欲以叛逆
罪之右丞吕好問曰王業艱難正含垢納汙之時遽繩
以峻法懼者衆矣責以不能死則可若直謂之叛逆彼
豈無辭乎綱意不厭乃遣其客正字晉陵胡珵要説好
問區别圍城人為三等以差行戮且曰必如是方可表
公之忠節好問謂珵曰某與君俱處城中衆以為可罪
者纔十許人耳餘人本末吾輩所共悉寧可以叛逆加
之耶綱由是不樂　吕本中雜説曰金人再逼京師謝
克家耿南仲黨人往往在圍城中皆前日力攻李綱者
也綱既相復以圍城中事中傷之以邦昌僭號叛逆凡
在圍城中皆次第論罪吕好問謂綱曰圍城中固可罪
若但責以不能死節彼無所逃罪矣然其間尚有曲折
若専以叛逆罪之則彼必有辭矣却恐反為害由是綱
不悦即使言者中好問上深以為非然好問亦不敢留
綱亦旋罪去由是觀之耿南仲李綱之黨茍以罪更相
加誣於國事所害甚大皆不得無罪也　癸亥詔略曰
朕惟祖宗涵養士類至矣靖康之變仕於中都者曽無
仗節死難而多偷生取容甚者乗時為姦靡所不至為
中國羞姑取其尤量加竄責以為臣子之戒至於卒伍
理當濶略以責後効既而臺獄具余大鈞等皆當棄市
上曰有司之法如此新政重於殺士大夫李綱等亦言
天地之大徳曰生於是詔流余大鈞與陳冲洪芻于沙
門島王及之與張卿才李彛周懿文胡思皆廣南諸州
安置(臺獄具在八月戊/午朔今聨書之)李綱又奏張邦昌恃金人盜神
器國破而資之以為利君辱而攘之以為榮知陛下總
師于外天人所歸乃始退舊班遣使奉迎今冒取王爵
平章大政方且偃然自得儻或逃誅何以立國臣請以
春秋之法㫁之若都城人則謂因邦昌得生而徳之若
元帥府則謂邦昌不待討而恕之若天下則謂邦昌易
姓建號而憤之都城人徳之元帥府恕之私也天下憤
之公也春秋之法人臣無将将則必誅今陛下欲中興
當先正朝廷乃崇僭逆之臣以示四方其誰不解體若
執政中有議不同者臣乞與之廷辨上乃召黄潛善吕
好問汪伯彦再對而潛善主邦昌甚力綱曰陛下必欲
用邦昌乞罷臣相上顧好問曰卿在城中知其詳謂當
如何好問曰邦昌僭位人所共知既已自歸惟陛下裁
處綱又曰邦昌罪當誅陛下以其自歸則貸死而逺竄
之潛善乃言在逺不如在近是日詔邦昌以散官潭州
安置　初知陳州趙子崧知汝州趙汝櫟知蔡州閻孝
忠皆密邇敵兵能保全境内知襄陽府黄叔敖知漢陽
軍李彦卿通判鄂州陳規皆扞禦有勞又荆南府帥臣
鄧雍棄城而去敵欲乗勢渡江破公安縣知縣程千秋
率民禦之敵不敢犯是日詔子崧陞二秩汝櫟寳文閣
真學士叔敖秘閣修撰孝忠彦卿皆直秘閣千秋陞一
秩就除本府通判叔敖分寧人雍開封人規臨沂人尋
詔雍為禁從敵来先遁落職與宫祠既而襄陽復不守
叔敖落職降充監當　甲子召通奉大夫傅墨卿為禮
部尚書龍圖閣學士知潭州郭三益為刑部尚書墨卿
山隂人前知舒州以武昌冦作遣其孥還越道由江寧
遇周徳之變一家盡死墨卿方遭患不及就職三益嘉
興人也　初上諭宰執令置登聞檢鼓院以通下情至
是置於行宫門外　李綱言今日中興規模有先後之
序當修軍政變士風裕邦財寛民力改弊法省冗費誠
號令信賞罰擇帥臣選監司使吾政事已修然後可議
興師上曰誰可任此者綱因薦前監察御史張所於河
北直祕閣傅亮於河東乃詔借所直龍圗閣招撫河北
又以樞密副承㫖王􁞯經制河東而亮副之皆賜錢百
萬緡以備募兵又給半嵗糧及空名告千餘道用京畿
兵千人為衛遣之􁞯成紀人所益都人靖康末嘗至河
北募兵時因論黄潛善坐貶亮馮翊人號知兵初以布
衣得召權京西統制官将兵數千直至汴京城外與金
戰至是綱皆引用之　丁卯詔曰行在将士適當隆暑
暴路之久尤軫朕懐又賦斂之繁當謀蠲减法令之弊
當議改更潰兵為盜因間擄掠殘破郡邑已降赦令當
遣使招集許令自新贓吏為姦乗時掊克重困吾民罪
不可貸當遣使按治寘於典憲靖康間敢言之士或至
竄逐宜悉召還自今有智謀之人如能獻諫宜悉擢用
協成治道以篤中興之烈　上登極赦書已罷天下神
霄宫是日又詔本宫錢穀並付轉運司以充省計既又
詔道士林靈素鄭知微傅希烈家資令温處二州籍沒
　上初詔取進士命給事中兼權直學士院河南王綯
條所當行者綯言經義當用古注不専取王氏説乃詔
復元祐詩賦經義兼收之制鴻臚主簿鄧肅沙縣人也
宣和間因進花石綱詩得名李綱為起居舎人論京師
水災謫沙縣監税與肅游相善靖康間肅被召得官京
城破遂入統制官傅亮軍中至是以肅為右正言肅首
論圍城中有以侍從官而為偽執政者有庶官而為侍
從者有為張邦昌撰赦文者有因邦昌而改名者是皆
不復知有宋徳請悉以叛臣目之其上者寘於嶺外次
則逺處編管卿監而下朝廷本不以國士待之亦難於
國士責之但籍其姓名自是不復任為臺諫侍郎若用
此則一網而盡不惟上報二聖之徳亦破天下姦雄之
膽也時右司諌潘良貴亦論圍城中人乞分三等定罪
良貴金華人也吕本中雜説曰鄧肅前一年因李綱薦
得官時又用汪伯彦薦為右正言故傅㑹綱意専以圍
城為言繼而潘良貴又乞三等誅罰　癸酉詔河外陜
西山東與隣路相援如常山之蛇首尾互應令金腹背
受敵每路帥臣統之猶一人而運四體敵至援兵四集
則賞不踰時違者必罰無赦詔諸路添置武尉一員戊
寅同知樞密院汪伯彦進知院事己卯詔于沿河沿淮
沿江置帥府要郡以控扼之帥府帶安府要郡鈐轄各
武臣為之副又别置凌波等水軍上之初即位也即命
寧武軍節度使范訥為京城留守庚辰詔罷訥仍降授
承宣使淄州居住　先是召延康殿學士張慤為戸部
尚書慤至首言陛下當判忠邪忠邪判則亂治分壬午
遂除慤同知樞密院事兼提舉戸部財用　初詔舊相
觀文殿學士宋城徐處仁為大名尹處仁時已被病至
是卒於大名　初言者論靖康末折彦質為宣撫錢蓋
為制置髙亢總兵守河皆不戰而遁今置不問則後将
何以使人彦質可求子可求見知府州猶未陷于敵蓋
惟演孫也詔貶彦質昌化軍蓋落職髙亢編置海外亢
行次南康軍知軍李定通判韓璹奏亢欲謀變已誅之
且待罪右僕射李綱曰亢将兵守河敵未至而先走朝
廷不能正軍法一軍壘守倅乃敢誅之必健吏也使後
之受命扞敵者少知所戒是當賞上曰然乃詔定璹各
轉一官　初金人左副元帥尼瑪哈(原名粘罕今/改正下同)自河
東歸至雲中右副元帥斡里雅布自河北歸至燕山至是
聞上龍飛睢陽張邦昌入覲遂㑹于山後草地議事斡
里雅布中暑死乃以其弟鄂勒琿(原名斡离/嗢今改正)為右副元帥
時金國主晟嘗遣使諭尼瑪哈止南下之兵尼瑪哈報
以本朝數使人要結契丹漢兒欲共攻其國以激怒之
蓋尼瑪哈専權晟不能令至是命相亦取决焉晟守虚
位而已　初錢蓋制置陜西嘗議湟鄯之地於朝廷無
毫髮利而嵗費不貲不若立青唐之後使為藩臣有益
麻党征者故王之子國人所服儻立之必得其力至是
用蓋策乙酉復蓋原官除陜西總制使賫告報益麻党
征仍賜姓名曰趙懐恩因召五路兵赴行在　以延康
殿學士宗澤為東京留守時馬軍都指揮使郭仲荀見
統禁旅在京城執政黄潛善汪伯彦頗疑澤故就命仲
荀副之又以顯謨閣待制杜充為北京留守仲荀逵孫
充安陽人也　詔罷州縣職田右僕射李綱請令諸路
買馬及募民出財助軍費且言熙豐時内外禁旅五十
九萬今禁旅單弱何以捍强敵而鎮四方故莫若取財
於東南募師於西北若得數十萬付諸将以時練之不
久皆成精兵此最為急務丙戌乃詔陜西河北各募三
萬京東各募二萬合為十萬仍創騎勝壮㨗忠勇義成
龍武虎威折衝果毅定難靖邊凡十號每號四軍每軍
二千五百人　丁亥上諭宰執東京發到内庫寳器有
玻璃碼碯之屬皆遐方異物内侍陳列以進朕念玩物
喪志悉令碎之汪伯彦曰陛下初即位便能以道養志
不累於物中興之功不足致也　詔河東河北自太原
真定失守之後列郡被圍誓以死守昔有十城固守不
下則載信史以耀後世今數千里之廣無一人忍負國
者忠義之俗古所未有訪聞失職之吏失次之軍失業
之民渡河而南未有所歸其令帥臣監司悉心措置分
布而收之　初淵聖登極髙麗國遣使入賀詔遣吏部
郎官華亭衛膚敏為宣問使至明州迓之始許使人春
見而金人已逼京城詔令不通使人坐館淹久日費以
萬計膚敏度不可留乃以幣易金繒厚餉其使而遣之
還朝請矯制之罪上嘉賞遷為衛尉少卿至是膚敏言
屬者敵逼汴京乗輿保金湯而居固善然知敵雖棄去
秋必復来而尚嬰孤城此大臣不知變之過也今兩河
諸郡幸皆堅守臣謂宜隂以帛書許其世封使人知自
愛不為敵有陜西山東淮南則令増埤濬湟訓齊其人
而擇大臣以鎮撫之可也
