
　元史卷一百五十
　　明翰林學士亞中大夫知制誥兼修國史宋濓等修
　列傳第三十七
　　舒穆嚕額森
舒穆嚕額森遼人也其先嘗從蕭后舉族入突厥及后
還而族留至遼為舒嚕氏號稱后族遼亡改舒嚕氏為
舒穆嚕氏祖格哷勒誓不食金禄率部落逺徙年九十
夜得疾命家人候日出則以報及旦沐浴拜日而卒父
推勒博奇爾亦不仕有子五人額森其仲子也年十嵗
從其父問宗國之所以亡即大憤曰兒能復之及長勇
力過人善騎射多智略豪服諸部金人聞其名徵為奚
部長即讓其兄實特訥曰兄姑受之為保宗族計遂深
自藏匿居北野山射狐䑕而食聞太祖起朔方匹馬來
歸首言東京為金開基之地蕩其根本中原可傳檄而
定也太祖恱命從太師國王穆呼哩取東京師過臨潢
次高州穆呼哩令額森率千騎為先鋒額森曰兵貴奇
勝何以多為諜知金人新易東京留守將至額森獨與
數騎邀而殺之懐其所受誥命至東京謂守門者曰我
新留守也入據府中問吏列兵于城何謂吏以邊備對
額森曰吾自朝廷來中外晏然奈何欲陳兵以動搖人
心乎即命撒守備曰寇至在我無勞爾輩是夜下令易
置其將佐部伍三日穆呼哩至入東京不費一矢得地
數千里户十萬八千兵十萬資糧器械山積降守臣音
達琿等四十七人定城邑三十二金人喪其根本之地
始議遷河南嵗乙亥移師圍北京城乆不下及城破將
屠之額森曰王師拯人水火彼既降而復屠之則未下
者人將死守天下何時定乎因以上聞赦之即授御史大
夫領北京達嚕噶齊時石天應與豪酋數十據興中府
額森分兵降之奏以為興中尹又命額森副多果朗實
巴里監張鯨等軍征燕南未下州郡至平州鯨稱疾不
進額森執鯨送行在所帝責之曰朕何負汝鯨對曰臣
實病非敢叛帝曰今呼汝弟致為質當活汝鯨諾而宵
遁額森追戮之致已殺使者應其兄矣致既伏誅額森
籍其私養敢死之士萬二千人號黑軍者上于朝賜虎
符進上將軍以御史大夫提控諸路元帥府事舉遼水
之西灤水之東悉以付之後從國王穆呼哩攻蠡州北
城先登中石死時年四十一子四人曰扎拉曰錫錫曰
博囉曰喀爾扎拉善射襲御史大夫領黑軍戊寅從穆
呼哩攻平陽太原隰吉岢嵐闗西諸郡下之遂攻益都
乆不下及降衆欲屠其城扎拉曰殺降不祥且得空城
將安用之由是遂免己夘詔以黑軍分屯真定固安太
原平陽隰吉岢嵐諸郡及南征盡以黑軍為前列敗金
將拜甡官努于河渡河再戰盡殺之長驅破汴京入自
仁和門收圖籍而還帝悉以諸軍俘獲賜黑軍癸巳從
國王塔斯征金帥宣撫萬努于遼東之南京先登衆軍
乗之而進遂克之王解錦衣以賜辛丑太宗嘉其功授
真定北京兩路達嚕噶齊癸夘卒于栁城年四十四子
庫嚕黙襲職中統三年從征李壇中流矢卒子良輔襲
黑軍總管至元十七年以功累陞昭毅大將軍沿海副
都元帥二十一年改沿海上副萬户大德十一年告老
子繼祖襲萬户錫錫之子都哷攻樊城戰死實特訥後
亦棄金官来歸為巴實伯里達嚕噶齊卒其孫伊拉瑪
丹仕至遼陽省左丞伊拉瑪丹之子桑齊為湖廣行省
平章政
　　何伯祥(子瑋/)
何伯祥易州易縣人幼從軍于金從張柔來歸太祖定
河朔惟保定王子昌信安張進堅守不下子昌金驍將
也柔命伯祥取之兵逼其城子昌出走及追之伯祥執
槍馳馬子昌反射之中手而貫槍伯祥拔矢棄槍䇿馬
直前徒手摶之擒子昌進聞之亦遁去伯祥遂攻西山
諸寨悉平之後攻汴梁拔洛陽圍歸德破蔡州論功居
多授易州等處軍民總管丁酉從主帥察罕伐宋伯祥
拔三十餘柵獲戰艦千餘艘又破芭蕉望鄉大洪張家
等寨俘獲甚衆器械山積察罕以其功聞賜錦衣金甲
壬子諸軍入宋境察罕自他道遽還諸軍倉皇失措伯
祥曰此必為敵所遏不若出其不意而遂深入其地彼
不我測乃可出也遂率兵突戰直抵司空寨疏布營壘
陵高伐木為攻取勢既夜命為五營營火十炬伏精銳
于營側險要之地天將明令士卒速行而鳴皷其後宋
兵果來追伏發驚駭潰去追撃大破之轉戰百餘里他
軍不能歸者皆賴以出帝聞之賜金二百兩世祖南伐
伯祥參預軍事多所獻納卒于軍贈儀同三司太保上
柱國追封易國公諡武昌子瑋
瑋始襲父職知易州兄行軍千户卒瑋復襲之鎮亳州
從圍襄樊宋將夏貴率舟師來救瑋時建營于城東北
當其衝貴兵縱火焚北闕遂進逼瑋萬户托音布哈等
呼瑋入城瑋曰建功立業此其時也何避焉乃率其衆
誓以死戰開營門以身先之貴兵走至元十一年丞相
巴延受命伐宋辟瑋為帳前都鎮撫師次陽羅堡夏貴
率戰艦列江上下瑋從元帥阿珠率衆先渡諸軍繼之
貴復敗走宋丞相賈似道率舟師拒于丁家洲瑋將勇
敢士出戰奪舟千餘艘似道遁去授武德將軍管軍總
管佩金虎符宋既平進懐逺大將軍太平路軍民達嚕
噶齊俄陞昭勇大將軍行户部尚書兩淮都轉運使至
元十八年擢參議中書省事二十年擢為江浙按察使
二十二年改大名路總管二十八年遷湖南宣慰使三
十一年拜中書參知政事時宰執凡十一人瑋曰古者
一相專任賢人今宰執員多政出多門轉相疑忌請損
之不從遂乞代大德四年授侍御史以母病辭七年授
御史中丞陳當世要務十條成宗嘉納之京師孔子廟
成瑋言唐虞三代國都閭巷莫不有學今孔子廟既成宜
建國學于側從之賽音諤德齊巴圖果勒等還自貶所
復相瑋言姦黨不可復用宜選正人以居廟堂帝然之
監察御史郭章劾郎中哈喇哈斯受贓具服而哈喇哈
斯密結權要以枉問誣章瑋率臺臣入奏辨論剴切章
遂得釋九年冬將有事于南郊議配享瑋曰嚴父配天
萬世不易不果行成宗崩丞相阿固台奉皇后㫖集廷
臣議祔廟及攝政事瑋難之阿固台變色曰中丞謂不
可行獨不畏死耶衆皆危懼瑋從容曰死畏不義耳苟
死于義夫復何畏未㡬以疾去位武宗即位于上都授
太子副詹事遣使促使就職復遙授平章政事商議中
書省事武宗至自上都臨朝問曰孰為何中丞瑋出拜
帝曰朕知卿能以忠直為國朕有不逮卿當勉輔至大
元年遷太子詹事兼衛率使俄拜中書左丞仍平章政
事商議中書省事未㡬擢河南行省平章政事佩金虎
符提調屯田事帝召至榻前面諭曰汴省事重屯田乆
廢卿當為國竭力賜黑貂裘一錦衣二襲瑋至汴建諸
葛亮祠立書院以地三千畝贍之三年改河南行尚書
省平章政事卒贈太𫝊開府儀同三司上柱國追封梁
國公諡文正
　　李守賢
李守賢字才叔大寧義州人也祖小字放軍嘗從金將
攻宋淮南飛石傷髀錄功賞生口七十主將分命將校
殺所掠俘苟有失亡者罪死放軍當殺五百人皆縱之
去金大安初守賢暨兄庭植弟守正守忠從兄伯通伯
温歸欵于太師國王穆呼哩入朝太祖于行在所即命
庭植為龍虎衛上將軍右副元帥崇義軍節度使守賢
授錦州臨海軍節度觀察使弟守忠為都元帥守河東
朝廷以全晉為要害之地人心危疑未定非守賢鎮撫
之不可乃自錦州遷河東南路兵馬都總管既至河東
人皆曰吾等可恃以生矣嵗戊子朝于和琳加金紫光
祿大夫知平陽府事兼本路兵馬都總管庚寅太宗南
伐道平陽見田野不治以問守賢對曰民貧窘乏耕具
致然詔給牛萬頭仍徙闗中生口墾地河東辛夘平陽
當移粟萬石輸雲中守賢奏以百姓疲敝不任輓載帝
嘉納之時河中未下守賢建言以為將士逗留沮撓多
所傷溺臣請自北面鑿城先登如其言城果下遂搆浮
橋明年蒲津南濟潼闗二月大破趙雄兵于芮城時方
㑹師圍汴留守賢屯嵩汝金兵十餘萬保少室山太平
寨守賢以三千人介其中度其帥完顔延夀無守禦之
才癸巳正月望夕延夀擊毬為嬉守賢潛遣輕捷者數
十人緣崖蟻附以登殺其守卒遂大縱兵入破之下令
禁無抄掠悉收餘衆以歸不兩旬連天交牙蘭若香爐
諸寨皆望風俱下守賢未嘗妄殺一人及攻河南其渠
魁强元帥者以其衆出奔守賢追及降之秦藍帥王祐
聚衆數萬據虢之南山守賢使人責祐祐素憚守賢威
略即以所部來附闗東洛西遂定甲午冬十月卒年四
十六子彀嗣嵗丁酉從太師塔海甘布征蜀漢有功明
年攻碉門又明年征萬州㑹戰于瞿塘獲戰艦千餘艘
辛丑朝行在所授河東道行軍萬户兼總管己巳進兵
攻成都由廣元出葭萌度木𤓰坡蜀之餘孽團聚為梗
聞彀至潛為伏以待彀諜知之令衆銜枚疾進出其不
意賊兵敗走長驅至成都破之壬子襲嘉定戊午秋憲
宗南伐己未入梁州師次江上造舟為梁以通援兵且
斷宋人往來之路㑹江漲梁中絶宋將率舟師萬艘逆
戰彀以一旅先犯之諸軍繼進遂破之明日帝召謂諸
將曰汝輩平日自負鷙勇及臨敵不能為朕立尺寸功
獨李彀身犯矢石摧鋒陷陣視敵篾如言勇者如彀乃
可耳賜白金二百五十兩中統三年改河東路總管佩
金虎符移京兆路加昭勇大將軍未㡬轉洺磁路至元
七年正月卒年四十九子十一人伯温見忠義𫝊
　　耶律阿哈
耶律阿哈遼之故族也金桓州尹實巴爾之孫尚書奏
事官圖卜徳勒之子也阿哈天資雄毅勇略過人尤善
騎射通諸國語金季遣使王汗見太祖姿貌異常因進
言金國不治戎備俗日侈肆亡可立待帝喜曰汝肯臣
我以何為信阿哈對曰願以子弟為質明年復出使與
弟托輝俱往慰勞加厚遂以托輝為質直宿衛阿哈得
參預機謀出入戰陣常在左右嵗壬戍王汗復叛盟謀
襲太祖太祖與宗親大臣同休戚者飲布敦河水為盟
阿哈兄弟皆預焉既敗王汗金人訝其使乆不還拘其
家屬于瀛阿哈殊不介意攻戰愈厲帝聞之妻以貴臣
之女給户俾食其賦癸亥冬進攻西夏諸國累有功丙
寅帝建龍旂即大位勅左帥薩巴略地漢南阿哈為先
鋒辛未破烏沙堡鏖戰宣平大捷澮河遂出居庸耀兵
燕北癸酉拔宣德德興乗勝次北口薩巴攻下紫荆闗
阿哈奏曰好生乃聖人之大德也興創之始願止殺掠
以應天心帝嘉納焉遂分兵略燕南山東諸郡還駐燕
之近郊金主懼請和諭其使曰阿哈妻子何故拘繫弗
遣使送來歸師還出塞甲戌金人走汴阿哈以功拜太
師行中書省事封托輝為太傅濮國公每宴享必賜坐
命托輝從穆呼哩取中原阿哈從帝攻西域俘其酋長
濟蘭台下布哈嗒實干等城留監塔實干専任撫綏之
責未㡬以疾薨于位年七十三至元十年追封忠武公
子三人長孟古岱次穆蘇格爾次聶爾科孟古岱太祖
時為御史大夫佩虎符監戰左副元帥官金紫光祿大
夫管領契丹漢軍守中都招安水泊等處卒無子聶爾
科太祖時佩虎符為右丞行省遼東萬努叛舉家遇害
穆蘇格爾襲太師監塔實干城乆之請還内郡守中都
路伊克達嚕噶齊佩虎符卒子二人邁格通諸國語太
祖時為耒御賜濟遜服襲其父中都之職時供億浩繁
屢貸于民邁格悉以私帑償之事聞賜銀萬兩戊午從
攻蜀師次釣魚山卒于軍妻伊喇氏以哀毁卒特贈貞
靜子七人克哷歴提刑按察使入為中書左丞里瑪備
宿衛為筆且齊仕至右衛親軍都指揮使至元二十四
年世祖宴于栁林命里瑪居其父位次賜濟遜服二十
五年戍哈達圖有戰功以老乞骸骨子六人五台努襲
職巴圖爾中書右丞文謙興國路總管布哈早卒䝉古
布哈荆湖北道宣慰使呼圖克布哈一名文炳湖州同
知萬努為人匠副總管
　　何實
何實字誠卿其先北京人曾祖摶霄雄于貲好施與鄉
里以善人稱祖鼎敬父道忠仕金為北京留守實少孤
依叔父居氣節不凡家人常入卧内見一青虵蜿蜒衣
被中駭而視之乃實也及長通諸國譯語驍勇善騎射
倜儻不羈逺近之民慕其雄略咸歸心焉嵗乙亥中原
盜起錦州張鯨自立為臨海郡王遣使納欵于太祖尋
以叛伏誅鯨弟致初以叛謀于實實厲聲叱曰天之厯
數在朔方汝等盜為不軌徒自斃耳乃籍户口一萬募
兵三千丙子春來歸大將穆呼哩與論兵事奇變百出
拊髀欣躍大加稱賞遂引見太祖獻軍民之數帝大恱
賜鞘劔一命從穆呼哩選充前鋒時張致復據錦州實
與賊遇于神水縣挺身陷陣殊死戰殺三百餘人獲戰
馬兵械甚衆穆呼哩奏賜鞍馬弓矢以勵之以功為帳
前軍馬都彈壓詔封穆呼哩太師國王東下齊數郡使
實帥師四千取燕南齊西之地首撃邢州徇趙郡取魏
鄴下博闗襲曹濮恩徳泰安濟寧勢如破竹薄濰州與
穆呼哩㑹遷兵馬都鎮撫從取大同鴈門石隰等州悉
平之引兵掠太原平陽河中京兆諸城所向欵附穆呼
哩錄其功表實為元帥左監軍癸未穆呼哩卒子博囉
嗣武仙復叛據邢實帥師五千圍之立雲梯先士卒登
堞横矟突之城破武仙走逐北四十里大破之斬首二
百餘級是夜仙黨遁去實下令敢冇擅剽掠者斬軍中
肅然士民按堵博囉命戍于邢多著善政邢民敬之如
神明甲申博囉征西夏以實分兵攻汴陳蔡唐鄧許鈞
睢鄭亳潁所至有功計梟首一千五百餘級俘工匠七
百餘人博囉復命駐兵邢州分職匠五百户置局課織
丁亥賜金虎符便宜行元帥府事邢因武仙之亂嵗屢
饑請移匠局于博博囉從之憫其勞瘁使勿出征且更檄
東平嚴實與之分治軍民事博值兵火後物貨不通實
以絲數印置㑹子權行一方民獲貿遷之利庚寅有旨
收諸將金符乙未博囉以實子仲澤為質子丁酉太宗
數召入見實貢金幣紋綺三篚次陵州遇寇實與左右
射之斃二十餘人生獲十餘人朝于幄殿帝歡甚問遇
盜之故命所獲寇勿殺仍以賜實是日賜坐與論軍中
故事良乆曰思卿効力有年朕欲授以征行元帥後當
重任實叩頭謝曰小臣被堅執鋭從事鋒鏑二十餘年
身被十餘槍右臂不能舉已為廢人矣臣不敢辱命願
辭監軍之職幸得元佩金符督治工匠嵗獻織幣優游
以終其身于臣足矣帝黙然不悦令射以觀其强弱實
不能射命入宿衛密使人覘之實臂果不能舉固辭十
餘始可其奏遂錫宴取金符親賜之授以漢字宣命充
御用局人匠達嚕噶齊子孫世其爵更賜白貂帽減鐵
繋腰貂衣一襲弓一矢百遣歸丁巳卒于博子九人孫
十七人子崇禮授應奉翰林文字從仕郎同知制誥兼
國史院編修官
　　郝哈尚巴圖
郝哈尚巴圖太原人以小字行幼為䝉古兵所掠在郡
王奇塔特麾下長通譯語善騎射太祖遣使宋往返數
四以辨稱嵗戊子為九原府主帥佩金符庚寅率兵南
伐略地潼陜有功辛夘授行軍千户乙未從皇子南伐
至襄陽宋兵四十萬逆戰漢水上領先鋒數百人直前
衝其陣宋兵大潰丙申從都元帥塔哈征蜀下興元宋
將王連以重兵守劔閣乃募敢死士十二人乗夜破闗
入蜀諸城悉下明年取夔府抵大江宋兵三十萬軍于
南岸郝哈尚巴圖選驍勇九人乗輕舸先登横馳陣中
既出復入宋兵不能支由是以善戰名庚子嵗太宗于
行在所命解衣數其瘡痕二十一嘉其勞進拜宣徳西
京太原平陽延安五路萬户易佩金虎符以兵二萬屬
之復賜馬六騎金錦弓鎧有差甲辰朝定宗于松鄂圖
之行宫賜銀萬鋌辭以賞過厚臣不應獨受臣得效微
勞皆將校協力之功遂奏將校劉天禄等十一人皆賜
之金銀符戊申奉詔還治太原請凡逺道租稅監課過
重者悉蠲除之嵗饑出白金六十鋌粟千石羊數千以
助國用己酉陞萬户府為河東北路行省得以便宜從
事凡四年壬子三月卒追贈太保儀同三司冀國公諡
忠定子十二人長天益佩金符太原路軍民萬户都總
管次仲威襲五路萬户扎拉布哈鎮蠻都元帥軍民宣
慰使天舉大都路總管兼府尹天祐陜西鄂囉萬户天
澤夔州路總管天麟京兆等路諸軍鄂囉萬戸天挺河
南江北行中書省平章政事
　　趙瑨
趙瑨雲中蔚州人父昆仕金為帥府評事兄珪以萬户
守飛狐城嵗庚午昆卒珪輦其母如蠡州留瑨于飛狐
瑨自幼不羈閑習武事癸酉太祖南伐先鋒至飛狐城
中不知所為瑨詣縣曰大兵壓境不降何待衆從之丁
丑太師國王穆呼哩駐兵桓州署為百户攻蠡州金兵
閉城拒守國王禆將舒穆嚕額森戰死王怒將屠其城
瑨泣曰母與兄在城中乞以一身贖一城之命哀懇切
至國王義而許之從攻相州抵其門死士突出瑨直前
撃之流矢中鼻側鏃出腦後拔矢再戰七日破其城論
功授冀州行軍都元帥佩金虎符瑨讓其兄珪朝廷從
之改授瑨軍民總管稍遷易州達嚕噶齊佩金符太宗
下河南瑨自易州馳驛輸矢二十餘萬至行在帝大喜
命權中都省事癸巳趙揚據興州叛瑨進軍平之遷中
山真定二路達嚕噶齊中統元年詔立十道宣慰司以
瑨為順天宣慰使至元元年轉淄萊路總管六年改太
原路總管十二年陞燕南道提刑按察使十四年遷河
南道十六年致仕明年卒年八十皇慶元年贈儀同三
司太保上柱國追封定國公諡襄穆子秉温
秉温事世祖潛邸命受學于太保劉秉忠從征吐蕃雲
南大理中統初詔行右三部事至元七年創習朝儀閱
試稱旨授尚書禮部侍郎知侍儀司事明年授祕書少
監購求天下秘書十九年遷昭文館大學士知太史院
侍儀司事授時厯成賜鈔二百錠進階中奉大夫二十
九年編修朝集禮成帝特命其子慧襲侍儀使皇慶元
年贈金紫光禄大夫司徒雲國公諡文昭子慧後仕至
昭文館大學士
　　舒穆嚕明安
舒穆嚕明安桓州人性寛厚不拘小節童子時嘗騎杖
為馬令羣兒前導行列整肅無敢喧譁者父老見而異
之曰是兒體貌不凡進退有度他日必貴既長歎曰士
生于世當立功名書竹帛以傳無窮寧肯碌碌無聞與
草木同腐耶嵗壬申太祖率師攻破金之撫州將遂南
向金主命招討赫舍哩糾堅來援時明安在其麾下糾
堅謂之曰汝嘗使北方素識䝉古國主其往臨陣問以
舉兵之由不然即詬之明安初如所教俄䇿馬來降帝
命縛以俟戰畢問之既敗金兵召明安詰之曰爾何以
詈我而後降也對曰臣素有歸志向為糾堅所使恐其
見疑故如所言不爾何由瞻奉天顔帝善其言釋之命
領䝉古軍撫定雲中東西兩路既而帝欲休兵于北明
安諫曰金有天下一十七路今我所得惟雲中東西兩
路而已若置不問待彼成謀併力而來則難敵矣且山
前民庶乆不知兵今以重兵臨之𫝊檄可定兵貴神速
豈宜猶豫帝從之即命明安引兵南進所至民皆具簞
食壺漿以迎盡有河北諸郡而還帝復命明安及僧格
巴圖將兵由古北口徇景薊檀順諸州諸將議欲屠之
明安奏曰此輩當死今若生之則彼之未附者皆聞風
而自至矣帝從之乙亥春正月取通州金右副元帥富
察齊錦以其衆降明安命復其職置之麾下遂駐軍于
京南建春宫金御史中丞李英元帥左都監烏庫哩慶
夀領兵護軍食以援中都帝遣右副元帥實沙將四百
騎迎戰明安將五百騎繼之遇于永清將戰命士卒佯
敗金兵來追迴撃大破之死及溺水者甚衆獲李英及
所佩虎符得糧千餘車遂招諭永清不降拔而屠之未
㡬金將完顔和卓監軍阿星宗噶爾復以步兵萬二千
糧車五百兩援中都明安復將三千騎往撃之遇于涿
州宣封寨獲宗噶爾和卓遁去盡得輜重還屯建春宫
四月攻萬寧宫克之取富昌豐宜二闗攻拔固安縣初
順州之破兵士縛密雲主簿完顔夀孫以獻明安釋而
用之不乆逸去復來問其故對曰有老父在城中恐不
能存謀歸欲得侍養今已殁故復來明安義而釋之五
月明安將攻中都金相完顔復興飲藥死辛酉城中官
屬父老緇素開門請降明安諭之曰負固不服以至此
極非汝等罪守者之責也悉令安業仍以粟賑之衆皆
感恱明安早從軍旅料敵制勝算無遺䇿雖祁寒盛暑
未嘗不與士卒均勞逸同甘苦其得金府庫珠玉錦綺
明安悉具其數上進未嘗以纎毫為己有中都既下加
太傅邵國公兼管䝉古漢軍兵馬都元帥丙子以疾卒
于燕城年五十三子二人長軒達布襲職為燕京行省
次呼圖克華太宗時為金紫光禄大夫燕京等處行尚
書省事兼管䝉古漢軍兵馬都元帥
　　張榮
張榮字世輝濟南歴城人狀貌奇偉嘗從軍為流矢貫
眥拔之不出令人以足抵其額而拔之神色自若金季
山東羣盜蜂起榮率鄉民據濟南黌堂嶺衆稍盛遂略
章丘鄒平濟陽長山辛市蒲臺新城及淄州之地而有
之兵至則清野入山嵗丙戌東平順天皆内屬榮遂舉
其兵與地納欵于阿齊台諾延引見太祖問以孤軍數
載獨抗王師之故對曰山東地廣人稠悉為帝有臣若
但有倚恃亦不欵服太祖壯之拊其背曰真賽音巴圖
爾也授金紫光禄大夫山東行尚書省兼兵馬都元帥
知濟南府事時貿易用銀民爭𤼵墓劫取榮下令禁絶
庚寅朝廷集諸侯議取汴榮請先六軍以清蹕道帝嘉
慎之賜衣三襲詔位諸侯上辛夘軍至河上榮率死士宵
濟守者潰詰旦敵兵整陣至榮馳之望風披靡奪戰船
五十艘麾抵北岸濟師衆軍繼進乗勝破張盤二山寨
俘獲萬餘大將額斯倫恐生變欲盡殺之榮力爭而止
癸巳汴梁下從額斯倫為先鋒攻睢陽議欲殺俘虜烹
其油以灌城又力止之既而城下榮單騎入城撫其民
甲午攻沛沛拒守稍嚴其將蘇克夜來擣營榮覺之蘇
克返走率將士追殺之乗勝急攻城破就攻徐州守將
國用安引兵突出榮逆撃之亦破其城用安赴水死乙
未拔邳州丙申從諸王奎騰破宋棗陽仇城等三縣時
河南民北徙至濟南榮下令民間分屋與地居之俾得
樹畜且課其殿最曠野闢為樂土是嵗中書攷績為天
下第一李璮據益都私饋以馬蹄金榮曰身既許國何
可擅交鄰境却之年六十一乞致仕後十九年世祖即
位封濟南公致仕卒年八十三子七人長邦傑襲爵先
卒邦直行軍萬户邦彦權濟南行省邦允知淄州邦孚
大都督府郎中邦昌鄂囉總管邦憲淮安路總管孫四
十人宏襲邦傑爵改真定路總管
　　劉亨安
劉亨安其先范陽人後遷遼東川州初國王穆呼哩經
略遼東兄世英率宗族鄉人𨽻麾下分兵收燕趙雲朔
河東以功充行軍副總管庚辰平陽諸郡被兵之餘民
物空竭世英言于王曰自古建國以民為本今河東殺
掠殆盡異日我師復來孰給轉輸收存恤亡此其時也
王善之以絳州邊地難其人奏授世英絳州節度使兼
行帥府事卒于師無子國王博囉命其族兄徳仁襲職
丙戌嵗金將伊喇副樞攻絳州城陷死之穆呼哩承制
命亨安領其衆奏賜金虎符授鎮國上將軍絳州節度
使行元帥府事兼觀察使庚寅冬從王師渡河入闗辛
夘春克鳳翔歴秦隴屯渭陽秋出階城㳂漢抵鄧壬辰
㑹大軍于鈞州敗金人于三峰山甲午平蔡既而宋兵
二十萬攻汴將趨洛都元帥塔齊爾俾亨安往拒之與
宋軍遇龍門北遂横槊躍馬奮突而前衆因乗之宋師
奔潰追撃百餘里塔齊爾拊其背曰真驍將也延坐諸
將之右勞賜甚厚丙申都元帥塔哈征巴蜀攻㪚闗破
劔門出奇制勝戰功居多進圍成都亨安為先鋒大破
之于城西生擒宋將陳侍郎有喬長官與亨安爭功未
㡬攻城喬為砲所傷亨安負之以出喬感愧亨安從軍
十年累著勲伐所獲金帛悉推與將佐故士卒咸樂為
用癸夘冬十二月卒子貞嗣職孫三人𢎞彊弴
　
　
　
　
　
　
　
　
　
　
　
　
　
　
　元史卷一百五十
