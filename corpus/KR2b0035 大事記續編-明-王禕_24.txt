
　大事記續編卷二十三　　　明　王禕　撰
(漢安樂思公延熈十二年十魏邵陵厲公正始十年嘉/平元年  吳大皇帝赤烏  二年)
春正月甲午魏主謁明帝陵曹爽兄弟從司馬懿以皇
太后令閉城門勒兵奏免爽等魏主還戊戌懿殺爽兄
弟及尚書丁謐鄧颺何晏大司農桓範等皆夷三族丁
未懿自為丞相加九錫辭不受右將軍夏侯覇奔漢(以/魏)
(紀通/鑑修)
　解題曰按晉書本紀世語正始六年大將軍曹爽毁
　中壘營以兵屬其弟中領軍羲懿禁之不可八年爽
　遷太后於永寧宫專擅朝政兄弟並典禁兵屢改制
　度懿不能禁爽兄弟數俱出逰司農桓範謂曰總萬
　機典禁兵不宜並出若有閉城門誰復納人者爽曰
　誰敢爾耶由此不復並行天子謁高平陵(孫盛魏世/籍曰高平)
　(陵在洛水南太后/山去城九十里)爽兄弟皆從懿於是奏太后廢爽
　兄弟時懿子師為中護軍將兵屯司馬門懿列陣闕
　下假司徒高柔節行大將軍事領爽營謂柔曰君為
　周勃矣命太僕王觀行中領軍攝羲營懿帥太尉蔣
　濟等勒兵出迎天子屯于洛水浮橋餘見通鑑(薛季/宣曰)
　(魏兵制畧如東漢南北軍如故有中左右前後軍各/一師又有中護軍中領軍領護軍將軍各一人其他)
　(雜號無常數初操置武衛營於相府以領軍主之文/帝増置中壘營於是有二營將軍而以領軍將軍并)
　(五校統/之也)葉適曰曹操三世諸將未有擅兵於外者盖
　人主自執其權也司馬懿累立大功年當垂七十欲
　取其兵柄而不能忽值齊王童㓜爽羲子弟晏颺文
　吏皆莫以為意故懿父子得募士於外以逆行之然
　亦可謂至危矣使晏等有一人知出於此苐不至棄
　軍逰蕩懿父子何由得肆其志正與吕須事同矣
夏四月乙丑魏改元(以魏/紀修)秋漢姜維攻魏雍州不克(以/蜀)
(傳/修)
　解題曰史容曰建安中復禹貢九州置雍州魏文帝
　分河西為凉州隴右為秦州三輔屬司𨽻晉地理志
　通典皆云晉初置雍州而此時已有雍州則不始於
　晉矣大抵晉書言晉所置州郡往往已多見於魏
冬十二月辛卯魏以司空都督揚州軍事王凌為太尉
(以魏/紀修)
　解題曰按列傳晉春秋凌外甥令狐愚為兖州刺史
　舅甥並典兵專淮南之重宻恊計謂齊王不任天位
　楚王彪長而才欲迎立彪都許昌九月愚遣將張式
　至白馬與彪相問往来凌又遣舎人勞精詣洛陽語
　子廣廣曰凢興大事應本人情今曹爽以驕奢失民
　何平叔虚而不治丁畢桓鄧雖並有宿望皆專競於
　世加變易朝典政令數改所存雖高而事不下接民
　習於舊衆莫之從故雖勢傾四海聲震天下同日斬
　戮名士减半而百姓安之莫之或哀失民故也今懿
　情雖難量事未有變而擢用賢能廣樹勝已修先朝
　之政令副衆心之所求爽之所以為惡者彼莫不改
　夙夜匪懈以恤民為先父子兄弟並握兵要未易亡
　也凌不從餘見通鑑(裴松之曰如此言之類前史不/載而獨出習氏疑鑿齒所自造)
　(者/也)
(漢安樂思公延熈十三年/吳大皇帝赤烏十三年)　(魏邵陵厲公嘉平二年/)秋
八月吳廢太子和賜魯王覇死冬十一月吳立子亮為
皇太子(以吳/傳修)吳作堂邑涂塘(以吳/傳修)
　解題曰塗塘在今真州六合縣西二十五里盖塞滁
　水以為塘也後周置瓦梁郡陳吳明徹平之有上瓦
　梁下瓦梁堰上瓦梁一名石梁在天長下瓦梁在六
　合南塘何延錫曰由滁河而上數百里五十四流輻
　湊吳堰李氏發煬帝陵石封滁口欲揖長源西流指
　高岸横亘未及就宋景德元年毁之
十二月魏征南將軍王昶襲吳破之(以魏/紀修)魏罷校事官
(以魏/傳修)
　解題曰時校事放横黄門侍郎程暁上疏曰周禮云
　設官分職以為民極春秋傳曰天有十日人有十等
　愚不臨賢賤不臨貴明試以功九載考績各修厥業
　思不出位斯誠為國要道也秦漢雖官名改易職司
　不同初無校事之官干預庶政者也武皇帝大業
　草創衆官未備而軍旅勤苦民心不安乃有小罪不
　可不察故置校事取其一切此覇世之權宜其後漸
　䝉見任上察宫廟下設衆司官無局業職無分限隨
　意任情惟心所適法造於筆端不依科詔獄成於門
　下不顧覆訊其選官屬以謹慎為粗疏以􁡽詷為賢
　能其治事以刻暴為公嚴以循理為怯弱外則託天
　威以為聲勢内則聚羣奸以為腹心大臣耻與分勢
　含忍而不言小人畏其鋒芒鬱結而無告至使尹模
　公於目下肆其奸慝今外有公卿將校總統諸署内
　有侍中尚書綜理萬機司𨽻校尉督察京輦御史中
　丞董攝宫殿皆高選賢才以充其職申明科詔以督
　其違者此諸賢猶不足任校事小吏益不可信於是
　遂罷校事官
(漢安樂思公延熈十四年/吳大皇帝太元元年)　(魏邵陵厲公嘉平三年/)
夏魏王凌謀立楚王彪司馬懿帥師討之五月甲寅
凌自殺併其黨夷三族(以魏紀傳/通鑑修)
　解題曰頴州穎丘縣吳魏之際關防莫謹於此事見
　通鑑
魏揚州刺史諸葛誕為鎮東將軍都督揚州軍事(以通/鑑修)
吳立夫人潘氏為皇后(以呉/傳修)六月魏賜楚王彪死録諸
王公於鄴(以魏紀/通鑑修)漢費禕還成都(以蜀/傳修)秋七月壬戌魏
皇后甄氏殂(以魏/紀修)八月戊寅魏舞陽宣文侯司馬懿卒
其子衛將軍師自為撫軍大將軍録尚書事(以魏/紀修)
　解題曰蘇轍曰世之説者曰司馬仲達之於魏即曹
　孟德之於漢也二人智勇權畧則同而所䖏則異漢
　自董卓之後内潰外畔帝王之勢盡矣獨其名在且
　曹公假其名號以服天下擁而植之許昌建都邑征
　畔逆皆曹公也仲達則不然明帝之末曹氏之業固
　矣雖明帝以淫虐失衆曹爽以驕縱得罪而顛覆之
　形未見天下未畔魏也仲達因其隙而乗之拊其背
　而奪其成業事與曹公異矣事見通鑑
冬十月吳徴諸葛恪領太子太傅(以吳/傳修)漢費禕屯漢夀
(以蜀/傳修)
　解題曰今利州綿谷縣蜀王弟所封史記所謂直蜀
　相攻者也
(漢安樂思公延熈十五年/吳會稽王孫亮建興元年)　(魏邵陵厲公嘉平四年/)春
正月癸卯魏司馬師自為大将軍(以魏/紀修)吳封故太子
和為王(以吳/傳修)二月魏立皇后張氏(以魏/紀修)吳改元神鳯(以/吳)
(傳/修)吳殺其后潘氏(以吳/傳修)吳主召諸葛恪㑹稽太守滕𦙍
受遺輔政夏四月殂太子亮即皇帝位改元閏五月以
恪為太傅太常滕胤為衛將軍領尚書事吕岱為大司
馬(以吳/傳修)
　解題曰吳書權寢疾意頗感悟欲徴太子和還立之
　全公主及孫峻孫𢎞固爭之乃止餘見通鑑(宋庠紀/年通譜)
　(亮立不俟踰年而改/元建興本劉禪年號)蘇轍曰任人莫難於託國漢武
　帝因文景之後虐用其民㡬䘮天下晩歲託國於霍
　光知用兵之害與民休息而天下復安固蜀先主知
　嗣子之暗弱舉國而付之孔明孔明又廢李嚴楊儀
　援蔣琬而授之雖後主之不明而守國三十餘年其
　君臣過於魏吳逺甚吳大帝方其屬任賢將抗衡中
　原曹公憚之及其老也賢臣死亡畧盡喜諸葛恪之
　勁悍越衆而付以後事恪乘用兵勞民之後繼起大
　役兵折於外既歸而不能自克時復肆志於僚友既
　以喪其軀而孫氏因之三世絶統國隨以亡彼以進
　取之資用進取之臣以徼一時之功可耳至於託六
　尺之孤寄千里之命而亦屬之斯人其勢必至是㢤
冬十月吳諸葛恪城東興十一月魏三道擊吳十二月
恪大破之(以魏紀/吳傳修)
　解題曰東興一名東關在今和州含山縣無為軍巢
　縣(今在無為州東南五十里濡/須之上七寶濡須兩山之間)
吳武昌端門内殿災(以吳/傳修)
　解題曰吳録諸葛恪有遷都意更起武昌宫今災者
　恪所新作
(漢安樂思公延熈十六年/吳㑹稽王建興十年)　(魏郡陵厲公嘉平五年/)春
正月朔盗殺漢費禕(以蜀/傳修)
　解題曰事見通鑑陳亮曰亮死漢事不可為蔣琬費
　禕亦相繼淪謝漢之區區遺文猶不使之自託地上
　耶天命果可畏㢤吕祖謙曰諸葛亮治蜀之規模其
　耕戰之法立國之紀綱賞罸之信必人所共知亮死
　後其䂓模猶足以維持二十年以劉禪之庸而蜀不
　亂此後人所不能知也盖亮能收拾人才故亮死蔣
　琬代之琬之後董允費禕代之此亮之䂓模也
丙寅吳立皇后全氏(以吳/傳修)庚午魏軍退(以吳/傳修)魏諸葛誕
為鎮南將軍都督豫州毌丘儉為鎮東將軍都督揚州
軍事(以通/鑑修)二月吳加諸葛恪荆揚牧督中外軍事(以通/鑑修)
夏四月漢姜維出石營圍魏南安(以通/鑑修)
　解題曰按蜀書列傳姜維出石營圍魏南安通鑑云
　圍狄道乃明年事
夏四月吳諸葛恪攻魏五月圍新城魏遣太尉司馬孚
救之(以吳/傳修)漢姜維還(以吕祖謙/標目修)秋七月吳軍還冬十月
將軍孫峻殺諸葛恪夷其三族自為丞相大將軍都督
中外諸軍事殺南陽王和(以吳傳/通鑑修)十一月吳改明年元
(以魏/紀修)
　解題曰通鑑不書闕也
(漢安樂思公延熈十七年/年呉㑹稽王五鳯元年)　(魏高貴郷公曹髦正元元/)
　解題曰宋庠紀年通譜五鳯本漢宣帝年號吳有大
　鳯五故改元宋書五行志吳人改元五鳯漢桓帝時
　有五色大鳥司馬彪云政治衰缺無以致鳯乃羽孽
　耳孫亮殆與桓帝同歟
春二月魏司馬師殺中書令李豐太常夏侯𤣥光禄大
夫張緝等夷其三族三月廢皇后張氏夏四月立王氏
為皇后(以通/鑑修)
　解題曰按三國志列傳魏畧世語𤣥以曹爽抑絀内
　不得意中書令李豐雖宿為大將軍所親待然私心
　在𤣥遂結皇后父張緝謀欲以𤣥輔政豐既内握權
　柄子尚公主又與緝俱馮翊人故緝信之嘉平六年
　二月當拜貴人豐等欲因御臨軒諸門有陛兵誅大
　將軍以𤣥代之以緝為驃騎將軍豐宻語黄門監蘇
　鑠永寧署令樂敦冗從僕射劉賢等曰卿諸人居内
　多有不法大將軍嚴毅累以為言張當可以為誡鑠
　等皆許從命豐為中書令二歲帝比每獨召與語不
　知所說大將軍(本文作/景王)知其議已舍人王羕請以命
　請豐豐若無備情屈勢迫必不來若不來羕一人足
　以制之若知謀泄以衆挾輪長㦸自衛徑入雲龍門
　挾天子登陵雲臺臺上有三千人衆鳴皷㑹衆如此
　羕所不及也乃遣羕以車迎之豐見劫迫隨羕而至
　餘見通鑑(蘇軾曰夏侯𤣥好老莊之言與何晏等皆/有盛名然晏卒䧟曹爽黨中𤣥亦不免李)
　(豐之禍晏目𤣥以易之所謂深者而𤣥/目晏以神及其遇禍深與神果安在乎)
漢姜維加督中外軍事六月攻魏隴西(以蜀/傳修)秋九月甲
戌魏司馬師廢其主為齊王太宰中郎范粲稱疾不出
丁丑師迎立文帝孫高貴卿公髦冬十月庚寅即皇帝
位改元遷齊王於河内(以魏/紀修)癸巳魏司馬師自加殊禮
(以魏/紀修)
　解題曰按魏志假大將軍司馬景王黄鉞入朝不趨
　奏事不名劒履上殿通鑑不書闕也
漢姜維㧞魏河間臨洮而還(以通/鑑修)
　解題曰河間今熈州史容曰河間當作河關今西寧
　州龍支城臨洮(按晉載記吕光遣弟延攻臨洮/武始河闗皆克之則河闗為是)西和
　州大潭縣東臨洮城
(漢安樂思公延熈十八年/吳㑹稽王五鳳二年)　(魏髙貴鄉公正元二年/)春
正月魏毋丘儉及楊州刺史文欽起兵討司馬師戊午師帥師
拒之閏月吴孫峻等襲魏壽春己亥師破欽於樂嘉欽降吴儉
走死夷其三族諸葛誕為鎮東大將軍都督揚州軍事
師卒于許昌二月丁巳其弟衛將軍昭自為大將軍録
尚書事吳以文欽為都護鎮北大將軍(以魏紀吳/傳通鑑修)
　解題曰水經注潁水入東南逕愽陽縣城東城在南
　頓縣北四十里王莽更名樂嘉今淮寧府宛丘縣四
　十里有博陽城
三月魏立皇后卞氏(以魏/紀修)夏漢姜維攻魏秋八月大破
魏雍州刺史王經于洮西圍狄道不克遂屯鍾提(以蜀/傳通)
(鑑/修)
　解題曰或作鍾題未詳其地
冬十二月吳始作太廟(以通/鑑修)是歲吳城廣陵(以吳/傳修)
　解題曰按孫韶為廣陵太守權為吳王遷將軍為邉
　將數十年青徐汝沛頗來歸附淮南濵江屯候皆撤
　兵逺徙徐泗江淮之地不居者各數百里則吳初疑
　已得廣陵及考杜佑通典注乃謂嘉平後屬吳三國
　志吳傳五鳯二年使衛尉馮朝城廣陵拜將軍吳穰
　為廣陵太守則孫韶盖遙領耳通典建興元年馮朝
　城亦非也
(漢安樂思公延熈十九年/吳㑹稽王太平元年)　(魏髙貴鄉公甘露元年/)春
正月漢以姜維為大将軍(以蜀/傳修)夏四月庚戌魏司馬昭
服衮冕赤舄(以魏/紀修)丙辰六月丙午魏改元(以通/鑑修)
　解題曰宋庠紀年通譜甘露本漢宣帝年號五月鄴
　上谷並言甘露降故改元
秋七月漢姜維攻魏八月魏將軍鄧艾大破之於段谷
魏以艾為鎮西將軍都督隴右軍事漢貶維為衛將軍
(以魏紀蜀/傳通鑑修)
　解題曰通典秦州上邽有段谷水天水軍
庚午魏司馬昭自加大都督奏事不名假黄鉞(以魏/紀修)吳
孫峻遣文欽及將軍吕㩀等圖魏青徐九月丁亥峻卒
其從弟偏將軍綝自為侍中領中外軍事召㩀等還㩀
等表驃衛將軍滕𦙍為丞相冬十月綝殺𦙍夷其三族
己酉改元辛亥㩀自殺十一月綝自為大將軍(以吳傳/通鑑修)
(漢安樂思公延熈二十年/吳㑹稽王太平二年)　(魏髙貴鄉公甘露二年/)夏四月
甲子魏徴諸葛誕為司空不就五月降吴六月司馬昭奉魏主
及太后討之吴遣文欽等救誕魏圍夀春秋七月吴孫綝
屯鑊里使將軍朱異救之不克九月殺異而歸冬漢姜
維出駱谷至芒水以攻魏(以魏紀吳/蜀傳修)
　解題曰鑊里在今安豐之夀春縣駱谷在鳳翔府盩
　厔縣西南漢魏舊道自鄠縣入谷出洋州興勢縣界
　夏侯𤣥入漢中鍾㑹伐蜀晉司馬勲破後趙唐李元
　奕高崇文趨梓州德宗僖宗韋興元出入皆由此道
　姜維連歲出師不過隴西今出隴東者盖魏分關中
　兵以赴淮南維欲乘其虚也
(漢安樂思公景耀元年年魏髙貴郷公甘露三年/吴景皇帝孫休永安元)春正月
諸葛誕殺文欽二月魏克夀春殺誕夷其三族(以魏紀舉要/厯補遺修)
　解題曰事見通鑑周端朝曰司馬篡勢定矣淮南三
　臣皆嬰鋒先死諸葛誕麾下數百人拱手為列不降
　每降一人輒斬之卒不變以至於盡此與田横之士
　何異不聞一言表而出之通鑑徒舉習鑿齒史論嗚
　呼習生不耻為司馬氏頌功德千百年後當有回易
　此論者反表而出之尊叛逆而排死節高篡奪而抑
　寃忠顯叛臣賊子為功髙業大去春秋大義不已逺
　乎所謂使揚土懐愧不知揚土當愧晉乎抑晉愧揚
　土乎彼誕麾下數百人盖揚土之人而反使愧昭嗚
　呼甚哉
漢姜維復為大將軍(以蜀/傳修)夏五月司馬昭自為相國晉
公加九錫復讓不受(以通/鑑修)秋八月吳主謀誅孫綝九月
綝廢之為㑹稽王尚書桓彛死之己未迎立琅邪王休
冬十月己卯即皇帝位改元綝自為丞相己丑封故南
陽王和子皓為烏程侯十二月戊辰綝伏誅夷其三族
(以吳傳/通鑑修)是歲漢改元(以蜀/傳修)
　解題曰宋庠紀年通譜史官言景星見故改元通鑑
　不書闕也
漢黄皓為中常侍奉車都尉(以蜀/傳修)漢撤漢中兵屯樂夀
及漢樂二城(以吕祖謙/標目修)
　解題曰曹爽之入漢中蜀諸將欲退守漢樂城王平
　謂賊若得闗便為深禍乃屯興勢而爽不得前盖要
　害之地當尺寸爭之今無故撤圍而退此鍾㑹所以
　得綴王含蔣斌而趣陽安口也事見通鑑
(漢安樂思公景耀二年/吴景皇帝永安二年)　(魏髙貴郷公甘露四年/)
(漢安樂思公景耀三年/吳景皇帝永安三年)　(魏元皇帝曹奐景元元年/)春
正月乙酉朔日有食之(以晉/志修)夏五月己丑魏主討司馬
昭見弑尚書王經死之昭迎立武帝曽孫常道卿公璜
更名奐甲寅即皇帝位改元(以魏/紀修)
　解題曰按魏氏春秋戊子夜帝自將冗從僕射李昭
　從官焦伯等下陵雲鎧仗授兵欲因際會自出討昭
　㑹雨有司奏却日遂見王經等出黄素詔於懐曰是
　可忍也孰不可忍也今日便當决行此事入白太后
　遂㧞劒升輦率殿中宿衛蒼頭官僮擊戰皷出雲龍
　門賈充自外入帝師潰散(薛季宣曰魏氏兵權外聚/於州牧而内歸於大將軍)
　(太尉自曹爽誅而兵柄在司馬氏於是潜銷方面併/營以貳於已故文欽數其罪謂三方之守一朝廢闕)
　(多選精兵以自營衛五營領兵闕而不補多載器仗/歸之本營也是時天子親兵唯殿中蒼頭黄門是以)
　(高貴卿公徒手為禍然司馬師猶憚四征遂/召諸葛誕以奪其兵及誕等敗而魏祚移矣)猶稱天
　子手劍奮擊衆莫敢逼充帥厲將士騎督成倅弟濟
　以矛進帝崩于車餘見通鑑(魏伐蜀吳人問張悌曰/司馬氏得政以來大難)
　(屢作智力雖豐而百姓未服也今又竭其資力逺征/巴蜀兵勞民疲而不知恤何以能濟悌曰不然曹操)
　(雖功盖中夏崇詐仗術征伐而已民畏其威不懐其/德也丕叡承之係以慘虐内興宫室外懼雄豪彼之)
　(失民為日久矣司馬懿父子自握其柄除其煩苛而/布其平恵為之謀主而救其疾苦民心歸之亦已久)
　(矣淮南三叛而腹心不擾曹髦之死四方不動任賢/使能各盡其心其根本固矣姦計立矣今蜀閹宦專)
　(朝國無政令因危而伐殆其克乎陳亮曰民心要何/常㢤飽食以嬉不知堂厦之為適負戴而疲勞望婆)
　(娑之木而憩焉往往忘去木固/不可久也又將安所底止乎哉)
吳黜㑹稽王亮為候官侯亮自殺(以吳/傳修)是歲鮮卑索頭
部拓䟦力㣲遷定襄之盛樂(以後魏/紀修)
　解題曰此元魏之先也水經注曰渠水西北逕成樂
　固北魏土地記雲中城東八十里有成樂城今雲中
　郡治也又西南逕雲中故城趙武侯築也(元和郡縣/志唐單于)
　(大都護府東受降城漢定襄之盛樂也管金河縣通/典雲州注後魏盛樂縣亦在郡界然則盛樂盖在都)
　(護府雲州/之間也)
(漢安樂思公景耀四年/吳景皇帝永安四年)　(魏元皇帝景元二年/)
(漢安樂思公景耀五年/吳景皇帝永安五年)　(魏元皇帝景元三年/)秋八月
乙酉吳立皇后朱氏戊子立子􁠔為皇太子(以吳/傳修)
　解題曰吳録音如湖水灣澳之灣
冬十月漢姜維攻魏洮陽鄧艾大破之於侯和維退屯
沓中(以蜀/傳修)
　解題曰晉恵帝分臨洮立洮陽縣今洮州臨潭縣有
　洮陽城張駿収河南地至于狄道(今熈州有/狄道縣)置武街
　石門侯和漒川甘松五屯則侯和盖和南地也王猛救
　隴西李儼使王撫守侯和則侯和盖近秦州也(按輿/地廣)
　(記唐洮州於舊洪和城置/美相縣疑洪與侯音近)鄧艾自狄道趣沓中至隂
　平則沓中正在狄道隂平之間崔鴻十六國春秋乞
　伏熾磐討彭利和於漒川師次沓中漒川沓中相近
　也甘松沓中為古松州去文州三百里維退沓中此
　鄧艾所以得綴其軍也事見通鑑
吳衛將軍濮陽興為丞相與尤將軍張布用事(以吕祖/謙標目)
(修/)魏嵇康等放逸司馬昭殺康(以通/鑑修)
　解題曰按晉書列傳虞預雅好經史憎疾𤣥虚其論
　阮籍裸袒比之伊川被髪所以胡虜遍於中國以為
　過衰周之時餘見通鑑
魏司𨽻校尉鍾㑹為鎮西將軍都督闗中軍事漢姜維
請備陽安闗口及橋頭黄皓啓寢其事(以吕祖謙/標目修)
　解題曰韓子中曰闗口即闗城在武興南漢水上水
　經注漢水西南注闗城北太平寰宇記三泉縣治嘉
　陵江闗城倉陌可推闗城所在水經注曰水東南逕
　隂平故城南又東南逕橋頭諸葛緒邀姜維於此(今/文)
　(州有隂/平橋)事見通鑑
(漢安樂思公炎興元年/吳景皇帝永安六年)　(魏元皇帝景元四年/)夏五月吴
交趾吕興反降魏(以吕傳通/鑑目録修)魏遣鍾㑹鄧艾及雍州刺史諸葛
緒伐漢廷尉衛瓘監其軍秋八月漢遣将張翼廖化等拒
之改元九月㑹入漢中㧞闗口艾敗姜維于漒川維退
屯劒閣冬十月吳攻魏夀春沔中以救漢(以魏紀蜀/呉傳修)
　解題曰按魏蜀志魏使征西將軍鄧艾督帥諸軍趣
　甘松沓中以羅取維雍州刺史諸葛緒㑹諸軍趣武
　都高樓首尾踧討若禽維便當東西並進又命鎮西
　將軍鍾㑹由駱谷伐蜀㑹將向駱谷艾將入沓中遣
　廖化詣沓中為維援張翼董厥等詣陽安闗口為諸
　軍外助至隂平聞諸葛緒向建威故住待之月餘改
　元炎興(譙昌曰晉武帝名炎後一/年而受禪此炎興之兆也)令諸軍皆不得戰
　退還漢樂二城魏興太守劉欽趣子午谷諸軍數道
　平行至漢中監軍王含守樂城護軍蔣斌守漢城兵
　各五千㑹使護軍荀愷前將軍李輔各統萬人圍漢
　樂城㑹經過西出陽安口使護軍胡烈等行前攻破
　闗城得庫藏積榖維自沓中還至隂平合集士衆欲
　赴闗城未到聞其已破退趣白水(今隆慶府隂平/縣漢白水縣也)與
　翼化等合守劒閣拒㑹餘見通鑑(史容曰鄧艾遣金/城太守楊吹詣甘)
　(松及艾於漒川口今甘松嶺在松州嘉城縣似與沓/中相近水經注強水出隂平西北強山一曰強川今)
　(甘松又在漒川之西盖松州界也劒閣在隆慶府劒門/縣水經注小劒戍去大劒戍三十里連山絶險飛閣)
　(相/連)
魏司馬昭自為相國晉公加九錫(以魏/紀修)癸卯魏立皇后
卞氏(以魏/紀修)鍾㑹併將諸葛緒軍鄧艾鑿隂平道破漢衛
將軍諸葛瞻於綿竹瞻及子尚死之十一月漢主降北
地王諶死之姜維等皆降(以魏紀/蜀傳修)
　解題曰艾至隂平(晉春秋三十國春秋云隂平景谷/按今文州漢隂平道也樂史云隆)
　(慶隂平宋始置/伐蜀時未有也)簡選精鋭欲從漢德陽入江油(今龍/州縣)
　左擔道(自文州界青塘嶺至龍州一百一十五/里自州南行為左擔路言不得右肩也)詣綿
　竹趣成都㑹遣將軍田章等從劒閣西徑出江油未
　至百里章先破蜀伏兵三校艾自隂平道行無人之
　地七百餘里鑿山通道造作橋閣山高谷深至為艱
　險又糧將匱瀕於危殆艾以氊自褁推轉而下將士
　攀木縁崖魚貫而進先登至江油蜀守將馬邈降瞻
　自涪還綿竹艾大破之斬瞻及尚書張遵等進軍到
　雒後主使羣臣㑹議或以為蜀之與吳本為和國冝
　可奔吳或以南中七郡(朱提越嶲牂柯雲/南興古建寧永昌)斗絶易以
　自守冝可奔南光禄大夫譙周以為自古以來無寄
　他國為天子者今若入吳國亦當臣服且治政不殊
　則大能吞小魏能并吳吳不能併魏明矣茍為稱臣
　為小孰與為大再辱之耻何與一辱且若欲奔南則
　當早為之計然後可今大敵已近禍敗將及羣小之
　心無可保恐發足之日其變不測何至南之有乎或
　曰今艾已不逺恐不受降如之何周曰方今東吳未
　賔事勢不得不受受之後不得不禮若陛下降魏魏
　不裂土以封陛下者周請身詣京都以古義爭之後
　主猶疑於入南周上疏遂從周䇿餘見通鑑孫盛曰禪
　雖庸主實無桀紂之酷戰雖屢北未有土崩之亂縱
　不能君臣固守背城借一自可退次東鄙以思後圖
　是時羅憲以重兵㩀白帝霍弋以強卒鎮夜郎蜀土
　險狹山水峻隔絶岩激湍非歩卒所渉者若悉収舟
　楫保㩀江州徴兵南中乞師東國如此則姜廖五將
　自然雲從吳之三師承命電赴夫何投寄之無所而
　慮於必亡耶且屈伸有㑹情勢代起何為匆匆遽自
　囚虜下堅璧於敵人致斫石之至恨哉葛生有云事
　之不濟則已耳安能復為之下壯哉斯言可以立懦
　夫之志矣禪既闇主周實駑臣方之申包田單范蠡
　大夫種不亦逺乎(袁暐曰方鄧艾以萬人入江油之/危險鍾㑹以二十餘萬衆留劒閣)
　(而不得進三軍之士已饑艾雖勝克使劉禪數日/不降則二將之軍難以反矣故功業如此之難也)漢
　亡上距劉備即漢中王位二主四十五年
吳罷兵(以通/鑑修)魏攻吳五谿武陵太守鍾離牧平之(以吕/祖謙)
(標目/修)十二月壬子魏分益州為梁州(以魏/紀修)
　解題曰分廣漢巴涪陵以北諸郡為梁州治沔陽縣
　李繪曰禹貢華陽黒水惟梁州其山川有岷蔡䝉江
　沱皆在今成都府路盖成都則古梁州之域漢改益
　州魏分益州置梁州益州治成都梁州治南鄭自此
　專謂漢中為梁州成都失梁州本名
己卯魏以鄧艾為太尉鍾㑹為司徒(以通/鑑修)魏皇太后殂
(以通/鑑修)
(魏元皇帝咸熈元年年呉景皇帝永安七年/歸命侯孫皓元興元)春正月
魏檻車徴鄧艾晉公昭以其主如長安衛瓘執艾鍾㑹
反衆誅之瓘殺艾二月丙辰魏主還(以魏紀/通鑑修)
　解題曰㑹十五日至明日悉請護軍郡守牙門騎督
　以上及蜀之故官為太后發喪於蜀朝堂矯太后詔
　使㑹起兵廢司馬昭(本文作/文王)皆班示坐上人使下議
　訖書版署置更所親信代領諸軍所請羣官悉閉着
　益州諸曹屋中於是士卒思歸内外騷動㑹留瓘謀
　議乃書版云欲殺胡烈等舉以示瓘瓘不許因相疑
　貳瓘如厠見胡烈故紿使使宣語三軍言㑹反㑹逼
　瓘定議經宿不眠各横刀膝上在外諸軍已潜欲攻
　㑹瓘既不出未敢先發㑹使瓘慰勞諸軍瓘心欲去
　且堅其意曰卿三軍之主冝自行㑹曰卿監司(監司/之名)
　(見於/此)且先行吾當後出瓘便下殿㑹悔遣之使呼瓘
　瓘辭眩疾動詐仆地比出閣數十信追之瓘至外廨
　服鹽湯大吐瓘素羸便似困篤㑹遣所親人及醫
　視之皆言不起㑹由是無所憚及暮門閉瓘作檄宣
　告諸軍諸軍並已唱義凌旦共攻㑹㑹率左右距戰
　諸將擊敗之唯帳下數百人隨㑹繞殿而走盡殺之
　瓘於是部分諸將羣情肅然(魏紀詔曰鍾㑹構亂集/征行將士刼以兵威始)
　(吐姦謀逼脅衆人下議莫不驚懾相國左司馬夏侯/和騎士曹屬朱撫時使成都中領軍司馬賈輔郎中)
　(羊琇各𠫭㑹軍事和琇撫皆抗節拒㑹臨危不顧輔/語散將王起説㑹凶暴欲盡殺將士又云相國已率)
　(三十萬衆西討欲以稱張形勢感激衆心起以/輔言宣語諸軍遂使將士益懐奮勵宜加寵顯)餘見
　通鑑
吳遣將軍陸抗等圍巴東(以呉/傳修)
　解題曰羅憲所將不過三千人加以病者大半歩恊
　陸抗之兵奚翅十倍恊不足道也而抗亦不能辦此
　耶盖抗專以西陵為重魏兵既在西陵此抗之所以
　速退也事見通鑑
三月己卯魏晉公昭自進王爵(以魏/紀修)南中六郡降魏(以/通)
(鑑/修)丁亥魏封漢主劉禪為安樂公(以魏/紀修)夏五月庚申魏
復五等爵(以魏/紀修)甲戍魏改元(以魏/紀修)魏攻吳西陵以救巴
東秋七月吳師退(以吳/傳修)魏晉王昭使司空荀愷定禮儀
中護軍賈充正法律尚書僕射裴秀議官制太保鄭冲
裁之(以通/鑑修)
　解題曰按晉志傳文帝命荀顗因魏代前事撰為新
　禮㕘考古今更其節文羊祐任愷庾峻應貞並共刋
　定成百六十五篇奏之賈充定法律令與太傅鄭冲
　等十四人典其事就漢九章增十一篇仍其族類正
　其體號律合二十篇六百二十條二萬七千六百五
　十七言律令合二千九百二十六條十二萬六千三
　百言六十卷泰始三年表上秀改官制議立五等之
　爵
吳分交州置廣州(以吳/傳修)吳主休殂尊皇后為皇太后濮
陽興驃騎將軍張布迎烏程侯皓即皇帝位改元(以吳/傳修)
　解題曰不俟踰年改元
八月庚寅魏中撫軍司馬炎副相國事九月戊午自為
撫軍大將軍(以魏/紀修)吴主貶皇太后為景皇帝后追謐父和
為帝母何氏為皇太后(以吳/傳修)冬十月魏遣使聘吳(以通/鑑修)
丙午魏晉王昭以炎為世子(以魏/紀修)吳封故太子􁠔為王
立妃滕氏為皇后十一月殺濮陽興及張布夷三族(以/吳)
(傳/修)是歲魏罷屯田官(以通/鑑修)
　解題曰以均政役諸典農皆為太守都尉皆為令長
　
　
　
　
　
　
　
　
　
　
　
　
　
　大事記續編卷二十三
