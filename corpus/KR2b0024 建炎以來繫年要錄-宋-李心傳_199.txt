
　建炎以來繫年要録巻一百九十八
　　　　　　　　　　　　宋　李心傳　撰
紹興三十有二年閏二月(按是月/戊辰朔)己巳集英殿修撰張
孝祥知撫州　直寳文閣王佐知吉州
辛未詔諸路常平米並令以新易陳在倉以五年爲率
如過五年盡數變轉毋得停留失陷官物　龍神衛四
廂都指揮使寧武軍承宣使江州駐劄御前諸軍都統
制戚方添差兩浙東路馬歩軍副都總管紹興府駐劄
　忠訓郎幹辦翰林司曹耘爲閤門祇候耘勛子也
是日金人以熙蘭之兵圍河州彌望蔽野兵械甚設官
軍之未得河州也守將温特赫遣食糧軍馳書於臨洮
德順以求援爲其吏曹劉浩等十有八人謀匿之不行
已而浩等悉來歸及敵兵再至呼於城下曰惟以劉浩
等縋城而出乃釋圍浩等射其呼者使去㑹義軍運砲
擊賊衆殺其将一人敵乃小却然亦未退
壬申欽宗虞主還几筵殿上親行安神禮於是自七虞
至九虞皆親行之
癸酉修武郎知威州趙廸再任廸普五世孫也四川制
置使王剛中言其治状有方蠻夷畏服乃有是命　是
日金人破河州初河既受圍金将温特赫揚言曰河州
能為南人死守甚壮今我留此萬一漢軍乗虛入熙則
熙又為人有也不如引兵歸援熙耳乃率兵徑去城上
士卒伺知之交口相賀守城益怠弛甲以坐是夜人人
困臥城陬漏上敵驅鐡騎擣城斯須城壊州民尚有未
知敵至者翌日癸酉敵驅父老嬰孺數萬屠之遷壯者
數千𨽻軍先是宣撫使命惠逢李進等㑹蕃漢兵援河
州逢以兵徒單寡不能支敵乞師者再頃之宣撫使遣
將領郭師偉將騎七百為逢聲援師偉未至河州已陷
逢屯通㑹進屯臨洮逢遣人謂曰金今再至是無河州
决也吾曹罪在不測不如併力以徃猶獲免也進曰敵
兵愈前近萬人我以危兵綴之必取辱逢信之因休士
卒進即星夜趨河州後二日逢聞之掩靣泣下曰李進
誤我進至河州城已陷敵焚蕩除城趾而已敵之屠城
也吏曺劉浩與其徒八人遁走得免餘十人被害宣撫
使吳璘皆命浩輩以官
甲戌上問宰執以金人消息朱倬曰據報稱葛王又有
兄弟爭立之禍則是彼國中多故上曰金王再世簒弑
自此必内難未已為之君者不亦難乎倬曰金將有五
單于分裂之勢上曰審如是則中國自無事矣　直秘
閣兩浙轉運副使林安宅為尚書户部郎中總領淮東
軍馬錢糧　右通奉大夫韓仲通知明州　武功大夫
榮州刺史劉澤添差兩浙西路馬歩軍副總管常州駐
劄澤前棄揚州去至是復之
乙亥詔資政殿學士知太平州湯鵬舉令致仕先是鵬
舉言今年七十有四乞依近㫖致仕詔鵬舉提舉臨安
府洞霄宫殿中侍御史吳芾言鵬舉天姿凶險老而益
甚其在當塗妄作威福乃有是命　左朝奉大夫沈介
知永州　入内東頭供奉官賈竑還所寄資為武義大
夫保寧軍承宣使帯御噐械　右朝奉大夫新通判建
康府陳良弼知信陽軍
丙子上親行卒哭之祭于几筵殿
丁丑金國奉直大夫支邦榮特換左奉議郎(邦榮已見/紹興三十)
(一年八/月壬戌)
戊寅上送欽宗虞主于和寧門外奉辭遂祔神主于太
廟第十一室以尚書左僕射陳康伯為禮儀使嗣濮王
士輵華容軍節度使居廣純州觀察使居閎為三獻祖
宗皆用特羊備樂舞　詔修武郎主管台州崇道觀趙
師孟赴行在師孟嘗從胡安國授春秋大㫖屏居衡州
僧寺幾二十年至是張浚言其才可任事操可律貪乃
有是命
辛巳中書言昨金人牒取有親屬在北界命官等當時
有心懐忠義不肯從敵藏避之人欲下諸州榜諭許令
自陳仍舊出仕從之　資政殿學士知洪州魏良臣言
與江西轉運判官林仲純因職事相失乞回避詔仲純
放罷良臣提舉臨安府洞霄宫
癸未宰執奏事參知政事楊椿留身求去上慰諭不許
先是欽宗神主祔廟而椿以年衰不能久立幾於僵仆
左右掖之而出椿不自安乃丐免於是殿中侍御史吳
芾等相繼論之　詔出浙西江東常平米二萬賜兩淮
為賑濟歸正人之用降授右朝請郎馮榮叔知濠州
左奉議郎李燾知榮州　成忠郎閤門祇候知濠州都
遇添差淮南西路兵馬副都監濠州駐劄　是日正侍
大夫宣州觀察使興元府駐劄御前右軍統制楊從儀
率諸將攻大散闗㧞之闗之未下也左從政郎都統司
幹辦公事朱紱以書遺總領財賦王之望言諸軍鬬志
不銳戰心不壮且曰使我力戰就能果立㣲勞其如賞
格當在何處伺候覈實保明申獲宣司縂司指揮徃返
數旬豈能濟急大率目今事勢與前時異不立重賞何
以責人于死事乞詳酌事機别與措置略于川蜀科敷
軍須之費十分之一多與凖備賞給錢物近一二百萬
自總所移文諸帥多出曉示號令諸軍各使立功以就
見賞謂如散闗一處設使當初有銀絹一二萬匹兩錢
引一二十萬道樁在鳳州宣撫吳公節使姚公明告諸
軍遣二三統制官各以其所部全軍一出諭之曰當進
而退則坐以軍律進而勝㨗能破闗險則有此重賞如
是而軍不用命敵不破㓕無有也之望怒答書言用兵
百三十日糗糧草料銀絹錢引所在委積未嘗乏與累
次喝犒朝廷支賜自是諸軍應報稽緩文字纔到本所
立便給散略無留阻散闗前攻不下聞自有說不知是
險固不可取乎是有可取之理而無銀絹錢引之故士
卒不用命乎若可取而士不用命豈計司之責必有任
其咎者况聞攻闗之日死傷不少則非士卒之不用命
矣自來兵家行軍若逗撓無功多是以糧道不繼嫁禍
於有司以自觧亦未聞以無堆垜賞給為詞者也國家
息兵二十年將士不戰竭四川之資以奉之一旦臨敵
更須堆垜銀絹而後可用則軍政可知矣且如向來和
尚原丁劉圏殺金平諸軍大㨗近日吳宣撫取方山原
秦州等處王四廂取商虢等州吳四廂取唐鄧州亦不
聞先垜銀絹始能破敵也朝廷賞格甚明本所初無慳
吝如秦州治平之功得宣司闗状即時行下魚闗支散
何嘗稍令闕誤兼魚闗金帛錢物充滿府藏宣撫不住
闗撥豈是無有樁辦耶李晟屯東渭橋無積貲輸糧以
忠義感人卒滅大盗足下以書生為人幕府不能以此
等事規贊主帥而反咎主人以不斂于民豈不異哉九
月以後興元一軍已支撥過錢引二十八萬道銀絹二
千匹兩而糗糧草料與犒設犒賞不與焉亦不為不應
付矣若皆及將士豈不可以立功有功當賞而未得者
何人也朝廷分司庀職各有所主而于財賄出納為尤
嚴經由檢察互相闗防所有屢降指揮凡有攴費宣司
審實總所量度此古今通義而聖朝之明制也足下獨
不辨何哉來書謂攻散闗時若得銀絹錢引樁在鳳州
而敵不破滅無有也樁在鳳州與在魚闗何異方宣撫
以攻守之策㑹問節使時亦不聞以此為言今散闗鳳
翔未破足下可與軍中議取散闗要銀絹錢引若干取
鳳翔要若干可以必克本所當一切抱認足下可結罪
保明具申當以聞于朝如克敵而賞不行僕之責也若
本所抱認而不能克足下當如何紱不敢對至是從儀
督同統制田昇等夜引兵攻散關四鼓拔之遂分兵據
和尚原金人走寶雞紱眉山人也是役也宣撫司調梁
洋義士萬數授以楮甲使之先登比交鋒官軍光遁義
士死者大半西人痛之
甲申淮南轉運副使楊抗罷以右諫議大夫梁仲敏論
其因循尸素也　右朝奉郎朱夏卿直徽猷閣主管江
州太平興國宫夏卿自淮束縂領罷歸乃有是命　右
奉議郎知房州司馬倬直秘閣録鄧州之功也　左朝
奉郎通判信州陳扃直秘閣知信州扃以薦得召見遂
有是命言者論扃頗有吏能褒龍太過詔俟滿歳取㫖
丙戌詔賜張浚錢十九萬緡為沿江諸軍造舟之費初
上既還臨安有勸浚求去者浚念舊臣無他在人心尤
以巳之去就為安危乃不敢言去日治府事細大必親
焉　秘書省著作佐郎張震言自建炎元年至紹興十
二年日歴巳成者五百九十巻多所舛誤而十二年以
後迄今所修未成書者至八百三十餘草巻未立傳者
七百七人切慮日久益以廢弛望令本監長貳同共修
纂正其差誤内因故相所作時政紀所修者並審訂事
實簽貼修改從之　詔唐鄧州進士於襄陽府觧試院
併試
戊子上始純吉服　殿中侍御史吳芾論軍中冒濫功
賞之弊乞榜諭諸軍應寄名之人盡行銷落詔限一月
自陳如違停官編管　官告院言諸軍以戰功遷秩給
告者乞並牒軍中拘收綾紙錢詔特免　舊制宗女出
適者給資錢有司之財不以時遣南外宗女有踰四十
不嫁者時祖宗八世女但得八十千再行者又減半於
是直敷文閣知南外宗正事子游言今宗女未嫁者歳
費錢米一萬一千餘緡而合得嫁資才九千五百緡而
已望下福建路漕司以經縂錢借支期以半歲從之
己丑詔免光化軍上供上貢等一年　集英殿修撰知
婺州周葵陞敷文閣待制　秘閣修撰知温州徐林充
敷文閣待制提舉江州太平興國宫以年逾七十有請
也　廣東轉運判官林孝澤獻助軍錢十五萬緡湖南
轉運判官黄績何佾獻四萬緡詔激賞庫收　右諫議
大夫梁仲敏入對論參知政事楊椿輔政期年專務謟
諛以奉同列議論政事之際則拱手唯唯既歸私第則
酣飲度日以備員保禄爲得計朝廷何頼焉殿中侍御
史吳芾言椿自為侍從已無可稱其在翰苑所爲辭命
類皆剽竊前人綴緝以進冒登政府一言無所闗納一
事無所建明但爲鄉人圖差遣爲知舊干薦舉而已故
都人目爲收敇參政又以伴食參政目之去冬警報初
聞有數從官謁椿勉以規畫又以危言動之椿竟不答
但指耳以對蓋椿素有瞶疾也親厚有風之使去者椿
曰吾爲參政宰相諾吾亦諾宰相拜吾亦拜重聽何傷
其貪禄無耻至於如此左正言劉度亦論椿貪懦無耻
頃爲湖北憲率以三百千而售一舉状自爲侍從登政
府惟聽兵部親事官及親隨吏貨賂請求望賜罷免以
肅中外
辛卯參知政事楊椿充資政殿學士提舉在外宫觀椿
爲䑓諌所擊四上疏丐免乃有是命　詔宰輔親王近
臣報謝天地宗廟社稷宫觀及諸神用太常少卿王普
請也
壬辰上始御正殿　右武大夫和州防禦使江州駐劄
御前右軍統制李貴爲江南西路兵馬鈐轄罷從軍
浙西沿海制置使李寶奏膠西立功將士三千五百九
十人詔第賞有差于是左從政郎京東招討使主管羽
檄軍書文字曹秬特改合入官仍遷三秩秬江隂人也
湖北京西制置使吳拱言西北來歸之人甚衆望權令
踏逐寺觀安泊分給官田貸之牛種權免租稅上從之
癸巳敷文閣待制樞宻都承㫖徐嘉充館伴大金國信
使武功大夫吉州刺史權知閤門事孟思恭副之先是
北使高忠建等将入境責成禮及新復諸郡(此據朱熹/撰黄中行)
(状修入但熹稱責新復四郡則恐誤蓋此時京西/淮北陜西新復近二十郡不但海泗唐鄧而已)接伴
使洪邁移書曰自古以來隣邦徃來並用敵禮向者本
朝皇帝上爲先帝下爲生靈勉抑尊稱以就和好而岐
國無故興師背盟自取夷滅竊聞大金新皇帝有仁厚
愛民之心本朝亟諭將帥止令收復外不許追襲乃䝉
責問首遣信使舉國欣幸無以爲諭但一切之禮難以
復仍舊貫當至臨淮上謁更俟惠顧曲折面聞近例迓
使相見于淮河中流及是見于虹縣之北虞姬墓始抗
禮比錫燕以欽宗喪制未終不用樂　太府少卿總領
四川財賦王之望言于宰執曰伏聞金人改圖願修舊
好遣使叩關將至闕下近陜西偽都統者亦掲榜令其
将士毋得交戰以待講觧察其上下之意和議甚切葢
和議不定則必有内憂不獨懼我師之致討而已國家
以生靈爲念固應許其自新有如三事所宜審處一正
名分二减幣聘三畫疆界竊料金人之議必出兩端一
則欲仍用舊儀更増歲幣而以河南故地盡歸本朝一
則欲復請侵疆各守舊境而以契丹故事求爲敵國二
者皆未可遽也女真本越在逺服貢獻于我海上之盟
以契丹之故約爲兄弟契丹既滅便尋釁端以宣和爲
渝盟靖康爲失信刼遷二帝淪陷中原聖主中興懐柔
備至而狃于常勝必欲兼并兇力既窮始通和好天子
不較稱謂屈己從權者正以强弱之勢有未敵耳其後
東昏正隆屢盟屢變至敢傾國大舉直窺濟江其渝盟
信視我宣和靖康孰輕孰重我可以爲辭矣今其立者
素非人望以孱庸之故得自全于正隆之朝完顔一宗
誅屠略盡見在近屬惟有葛王僣盗之謀起于羣下非
有受命之符遏亂之略也威福大柄必在權强内外乖
爭覆亡可待故即位未幾已有兄弟之變(近傳金主詔/書兵部尚書)
(克錫昭武大將軍鄂楞延安府同知李老僧武義/將軍千户烏赫哩統軍司令史鄂爾多謀叛伏誅)觀其
累世骨肉自相剪除此豈安固之基靈長之運哉則强
弱之勢與靖康以後事體不侔逺甚若欲通好必尋海
上之盟復敵國之禮然後可許名分既正歲幣自輕凡
此二事彼必不敢固執唯分畫之議恐費商㩁耳大河
以南彼知終非所有或當輕以與我而别有所邀然淮
漢之北人稀土曠都無險扼汴都殘破徒有虛名雖或
得之未易經理發兵戍守少則不足多則不堪措置一
乖腹心罹患此黠敵反覆已試之䇿而我向來受欺覆
車之明戒也豈可保哉厥今天下之勢唯陜西爲可復
其地去北最逺控帯江河内有四川爲之根本我已得
其十餘州若摧散關鳳翔之衆則其餘風靡矣今日之
議設以大河爲界固中國之福猶當深圖利害以敉後
艱若以此更有邀求豈容墮其姦計彼欲降尊損幣自
同契丹而靳吝土疆不肯分割則陜西之地决不可失
宜以我所得陳蔡唐許潁嵩洛并他路諸州兩相換易
如尚不可則寧稍増幣期于必從獨留南陽以通武闗
若我并梁雍荆揚之區保江漢秦蜀之險平居無事積
糧固圉北雖猖獗亦無能爲若其有釁可乗北方不足
圖也此事至重非片言所决必一再徃復而後可了惟
少忍之而已陜西既得則置宣撫司于階成和鳳之間
分布將帥據和尚方山仙人等原以臨制闗中各用土
人保其郡邑如熙秦京兆要害之處量出蜀兵戍之使
以其力自參而不爲蜀累邂逅有警則下甲而出征萬
一不虞則回戈而固守進可逐利退無後憂撫綏數年
形勢自壮不煩糧饋不耗金錢唯稍出蜀縑増印錢引
以募糴于陜西便足以了辦經費天下之利莫大于此
百世之業也(之望所言在此月而不得其日今因差館/伴附書之書中稱若摧散關鳳翔之衆則)
(其餘風靡蓋在未/復散闗之前也)　權尚書吏部侍郎汪應辰與權户
部侍郎徐度兩易應辰仍兼權國子祭酒　詔去年十
月癸卯所降刼盗一切抵死指揮勿行　右朝奉大夫
提舉兩浙西路常平茶鹽公事徐康行尚書户部員外
郎總領淮東財賦軍馬錢糧　户部郎中總領淮東財
賦軍馬錢糧林安宅令赴本部供職
甲午右武大夫元居實爲淮東東路馬歩軍副總管揚
州駐劄專一招填本路闕額軍兵　右承事郎幹辦行
在諸司審計司曹耜爲軍噐監主簿耜亦勛子也
乙未右朝請郎知盱眙軍周淙言富察特黙奴婢走馬
自燕來報契丹侵擾金國等事上謂大臣曰上天悔禍
與國相攻今先遣使請和則其國中可卜昔西漢五單
于爭立久之呼韓邪朝于渭上儻舊疆復還得奉祖宗
陵寝尤見天意眷顧誠國家之福也陳康伯奏曰頃年
金后有云只見漢和蕃不見蕃和漢今日金先求和仰
見聖徳動天之應　左中大夫提舉洪州玉龍觀董弅
引年告老詔復敷文閣待制既而右諌議大夫梁仲敏
論其居鄉擾民乃降爲集英殿修撰(三月/乙卯)　四川總領
所増印錢引一百萬道以備邊儲先是宻詔許本所増
引三百萬道(去年十二/月庚子)總領王之望恐害引直寝不行
至是宣慰使虞允文取撥百萬以備招軍之望始増補
其數半充新復州軍省計半備犒軍而已
是月興元都統制姚仲統忠義統領叚彦引兵攻平安
闗寨克之進至原州金人堅守不下彦以兵圍其城鼔
勵將士乗勢畢登遂拔之殺其知州完顔薩里獲同知
鎮國將軍赫舍哩烏楞古等并其孥来獻乃以彦知原
州彦又遣將官陳玘克西壕柳泉綏寕靖安四寨(原州/之克)
(史無其日㨗奏四月九日到行在/費士戣蜀口用兵録繫之閏二月)
三月丁酉朔新除資政殿學士楊椿降充端明殿學士
提舉臨安府洞霄宫時諌官梁仲敏劉度連疏論椿持
禄茍容而殿中侍御史吳芾極言椿按刑湖北委政妻
弟闗節公行既位于朝蜀人之求官理賞者椿受其賂
遺擅以威勢逼脅省部以遂其私所得减半不以與人
而盡出賣於富室所破宣借元不差人而收所請于私
帑三衢豪民徐國澄納錢二千二百緡遂以門客恩澤
奏之衆牙分錢不均喧爭于市椿知而不耻章再上乃
有是命　起居郎唐文若起居舎人兼權中書舎人劉
珙並試中書舎人珙仍兼權直學士院　權尚書户部
侍郎張運充集英殿修撰提舉江州太平興國宫從所
請也　殿中侍御史吳芾言本䑓如遇得㫖令䑓諌赴
都堂議事或特令薦舉及同共看詳文字未審監察御
史合與不合干預事下吏部本部言依條稱䑓官謂大
夫中丞侍御兩院御史又御史䑓令稱兩院御史者謂
殿中侍御史監察御史合依上條干預從之
己亥詔海州漣水縣依舊𨽻楚州以金人圍海州故也
庚子詔扈從視師官吏軍兵依紹興四年例各轉一官
資　中書門下省檢正諸房公事吕廣問為起居郎
左朝奉大夫宋樸提舉台州崇道觀　右朝奉大夫提
舉福建路常平茶事鍾世明罷先是世明自陳本貫南
劔州乞廻避詔特免言者論世明居鄉嗜利有同市人
今爲本部使者何所不至朝廷若欲抆拭用之且試以
兩淮凋弊州郡令以功贖過仍乞自今應差監司必先
下部檢㸃家状然後除授庻幾不廢祖宗之法從之
辛丑左宣教郎新主管官告院杜易依舊知嘉興縣初
邑民婁睿等詣提刑頌易於廵幸之時催科不擾提刑
官王趯薦于朝詔召入㑹邑民有以本縣曩嘗歛錢募
人挽舟自釘其手赴御史䑓聲寃者諌官因論近韓元
吉知建安縣雖以大臣之薦亦俟終更方許赴闕今易
到官未及一考遂除告院則是婁睿之言乃重於執政
之薦也望下本路監司審實如果有善政即乞用韓元
吉例仍將御史䑓所訴改送鄰州根究庻幾毁譽核實
陞黜不爽從之　是日四川宣撫使吳璘自秦州引兵
至徳順軍先是興元都統制姚仲攻徳順踰四旬不能
下乃以中侍大夫武當軍承宣使知䕫州李師顔代之
與中軍統制吴挺節制軍馬㑹金國都統完顔喀齊喀
副都統張忠彦目鳳翔濟師又遣其左都監自熙河以
兵由張義堡駐摧沙合涇原之師來援挺與敵遇于瓦
亭統制官拱衛大夫秀州刺史吳勝閤門宣贊舎人朱
勇等以所部逆戰統領官王宏謂人曰吾赤手歸朝驟
官將領不以死力戰非夫也即突出部其徒撃敵坐椅
注飛矢如蝟毛宏不動敵敗去然諸軍猶畏敵軍盛復
相持不敢進璘恐士有怠志遂自將以徃至是抵城下
壬寅詔諸路帥府並置㑹子庫　左司員外郎充接伴
使洪邁文州刺史知閤門事充接伴副使張掄等言接
伴變更舊例事件望降付三省樞宻院令主管徃來國
信所照㑹今已差館伴及日後接送伴再賜御筵中使
並令通知庻免異同從之邁等所更凡十四事其大略
則不傳御名不問聖躬不稱上國下國伴使與北使語
稱主上爲本朝皇帝而北使亦改宋國為宋朝舊中使
讀口宣㣲稱有㫖今抗聲言有敇舊稱帝恩隆厚今改
稱聖恩舊私覿用状申送今用目子舊與北使逺迎状
及賂北引接金銀等皆罷(日歴洪邁等奏接伴更變舊/例事件今開具如後一舊於)
(淮河中流取接今于虹縣北虞姬墓首一舊接伴使副/先一日發逺近状人使不答今來不與一舊只傳帝名)
(而北方傳廟諱御名今彼此不傳一舊接伴使問大金/皇帝聖躬萬福北使只問宋帝清躬萬福今彼此不問)
(一舊相見之初對立已定接伴出班就北使立位叙致/今彼此稍前一舊上中節公參時接伴公服出笏迎于)
(幕外與之揖今只着紫衫而彼冠服如儀上節先作一/畨㕘接伴梢起不還揖中節來則坐受其禮一舊北引)
(接初傳銜時賂以金十兩銀二十兩今不與一舊與北/使語稱上國下國今稱貴朝本朝一舊北使口稱本朝)
(為宋國今改為聖朝一舊對使人稱皇帝為主上今稱/本朝皇帝一舊賜御筵中使讀口宣低稱有㫖今抗聲)
(言有敕一舊中使與北使相揖北引接請中使稍前今/只依平揖一舊御筵勸酒傳語稱帝恩隆厚今稱聖恩)
(隆厚一舊送私覿接伴用銜位姓名申状/人使回状押字不書名今彼此用目子)
癸卯閤門客省奏北使到闕朝見禮儀及參酌傳語意
度並以在京舊儀及渡江後近例北使見日位于西班
照東班宰臣稍退從之　詔閤門宣贊舎人知海州魏
勝妻于氏特封安人金之圍海州也勝為流矢所中病
甚于氏割股肉進之勝尋愈故有是命
甲辰罷扈從官吏遷官其禁衛軍兵依已降㫖時言者
交章論臨安至建康不逺官吏俸劵優厚其視軍兵之
驅馳道路事固不同况比來軍下奏功例多冒濫朝廷
方欲痛懲其弊則賞典所加豈容不惜儻謂紹興四年
之例不得不遵則六年移蹕江上比之四年尤爲淹久
初未嘗有賞則是當時已悟前賞之非而革之矣望寝
前降指揮以杜僥倖之門庻協公議故有是㫖　司農
少卿總領湖廣江西財賦向伯奮守司農卿太府少卿
總領四川財賦王之望試太府卿以二人餉軍無闕故
也
乙巳少保奉國軍節度使四川宣撫使領興州駐劄御
前諸軍都統制職事充利州西路安撫使判興州充陜
西河東路招討使吳璘爲少傅　龍神衞四廂都指揮
使保寧軍承宣使金房開逹州駐劄御前諸軍都統制
兼知金州兼金房開逹州安撫使王彦爲保平軍節度
使録商虢之功也　權尚書禮部侍郎兼侍講黄中落
權字　翰林學士兼侍讀兼權吏部尚書何溥充龍圖
閣學士提舉江州太平興國宫以疾自請也
丁未左司員外兼國史院編修官洪邁文州刺史知閤
門事張掄接伴北使還入見邁等言伏見已降指揮罷
北使沿路遊觀燒香竊謂朝廷方接納鄰好所爭者大
非一事而止也今賜予宴犒一切如舊則遊觀小節似
不必略若以欽宗皇帝服制為辭則向者顯仁皇后弔
祭使來天竺浙江之行猶且不廢或彼有請拒之無名
望令有司依例施行詔使人欲徃浙江觀潮令館伴諭
以近日水勢湍猛損壞江亭石岸難爲觀看其天竺並
沿路遊觀燒香且依近例或無所請即依已降指揮施
行遂以邁守起居舎人兼職如故是日金國報登位使
高忠建等入國門始忠建責臣禮及新復諸郡邁以聞
且曰土疆實利不可與禮節虛名不足惜也禮部侍郎
黄中聞之亟奏曰名定實隨百世不易不可謂虛土疆
得失一彼一此不可謂實議者或有言土地實也君臣
名也趨今之宜當先實而後名乃我之利權兵部侍郎
陳俊卿曰今力未可守雖得河南不免爲虛名臣謂不
若先正名分名分正則國威張而歲幣亦可損矣(洪邁/所奏)
(它書無之朱熹撰黄中墓誌云/迓者以聞蓋邁時為接伴使也)
戊申録文宣王四十九世孫孔琯爲右廸功郎以白身
最長承繼恩也　主管淮西安撫司公事方滋言右廸
功郎盧仲賢招諭到歸正願就屯田人一萬七百五十
二人欲添差仲賢本司幹辦公事專一招集其田係在
濠州境内乞令濠州守臣兼帯措置屯田餘州候招集
有緒依此從之　是日四川宣撫使吳璘復徳順軍璘
初至城下自將數十騎遶城守陴者聞呼相公來觀望
咨嗟矢不忍發敵氣索於是璘按行諸屯預治夾河戰
地前一日當陣斬一將數其罪以肅軍諸將股慄乃先
以數百騎嘗敵敵一鳴鼓銳士躍出突我兵遂空壁來
戰我軍得先治地無不一當十逮苦戰久日且暮璘忽
傳呼某將戰不力其人即殊死鬭敵大敗遂遁入壁質
明我再出兵敵堅壁不戰㑹天大風雪敵引衆夜遁璘
入城市不改肆父老擁馬迎拜幾不得行遂遣忠義統
領嚴忠取環州獲其守將中憲大夫郭裔先是武功大
夫閤門宣贊舎人强霓與其弟武經大夫震皆陷敵及
是自環州來歸璘嘉其忠義奏以霓知環州兼沿邊安
撫司公事震統領忠義軍屯環州(熊克小歴附復徳順/于四月之末按徳順)
(奏以四月四日至行在小歴誤也復環州不得/其日奏至在四月九日今併附復徳順之後)
己酉太常少卿王普假工部侍郎充送伴大金報登寳
位國信使武翼大夫榮州刺史帯御噐械王謙假昭慶
軍承宣使副之時已議遣洪邁張倫出疆故改命二人
送伴　忠義統領孟晞聚衆數千人于宿亳之間朱家
林嘗與金人戰詔以晞爲承節郎
庚戌權尚書户部侍郎兼權國子祭酒汪應辰兼侍講
進講春秋　文州刺史知閤門事張掄爲果州團練使
起居舎人洪邁特轉一官録接伴之勞也　右朝請大
夫知黄州沈邦直依所乞主管台州崇道觀　右朝奉
大夫新知濠州馮榮叔移知黄州　閤門祗候淮南西
路兵馬都監都遇復知濠州
辛亥命權兵部侍郎陳俊卿權工部侍郎許尹措置兩
淮堡寨屯田等事初命御營宿衞使楊存中與兩路制
置帥漕司同措置而久未就緒故復遣近臣
壬子金國報登位使驃騎上將軍元帥府左監軍高忠
建副使通議大夫尚書禮部侍郎張景仁見于紫宸殿
故事北使授館之三日即引見至是以議禮未定故用
是日於是北使于隔門外下馬(近例于宫門内/隔門接下馬)三節人
下馬于皇城外(近例在皇城/門内上下馬)使副位于節度使之南不
設氊褥(近例與宰相齊/班仍並設氊褥)以欽宗䘮制未終不設仗次燕
埀拱殿不用樂先是閤門定受書之禮略如京都故事
(東京舊儀北使跪于地下進書内侍啟匣取書宰執讀/書畢使人陞殿跪傳北主語問上起居客省官宣問畢)
(北使下/殿起居)詔館伴使徐嚞等以所定示之忠建固執上特
許殿上進書(此月辛/亥降㫖)及陞階猶執舊禮尚書左僕射陳
康伯以誼折之忠建語塞乃請宰相受書康伯奏曰臣
以宰相難以下行閤門之職忠建奉書跪不肯起廷臣
相顧眙愕康伯呼嚞至榻前厲聲曰館伴在館所議何
事嘉徑前掣其書以進北使氣沮上嘉歎之(此以日歴/㑹要隆典)
(宣諭聖語徐嚞待罪/奏状熊克小歴參修)　兵部尚書川陜宣諭使虞允文
言自去年以來湖襄諸軍轉戰京西因糧於敵比常年
歲計約减省儲積得米斛二十萬石乞行下本路於上
件米内支撥應付京西招討使等處新移効用如川陜
諸軍有上件因糧减省米斛亦乞行下許本司移文四
川總領所用支新募軍兵効用從之
癸丑金人圍淮寧府守城武翼大夫忠州刺史陳亨伯
登城督戰為流矢所中死之
甲寅右廸功郎尹穡等引對穡河南人也　敷文閣待
制樞宻都承㫖徐嚞武功大夫吉州刺史權知閤門事
充館伴副使孟思恭言館伴金國使人所有朝見一節
得㫖特令上殿進書臣等先與北使副議上殿禮數及
將進書客省接書儀範凡三次説諭北使張景仁云都
理㑹得已將所議節次奏聞不期北使副在殿上却乞
近上臣僚接書續奉㫖令館伴接書臣即時接書進呈
訖合行待罪詔放罪　燕北使于都亭驛命知樞宻院
事葉義問押伴　故秘閣修撰曽開追復敷文閣待制
　詔韓誡已除在京宫觀(誡嘉彦/子已見)所有請給自供職以
來未嘗支破可令依禄格施行給事中金安節權中書
舎人劉珙言臣等初謂國家賦禄高下具載格法有司
何為不與放行致煩聖聽今將户部案牘契勘據糧料
院状稱張說昨提舉佑神觀請給依例支給即與張説
事體一同難以免借减臣等復自檢照給與禄格諸遥
郡承宣使除統兵戰守官外並行借减其指揮著在禄
格行之已久今誡既任宫觀差遣自合借减况與張說
事體一同誠難獨免若或放行恐後來者轉相攀援有
凟天聽望令照應借减指揮施行庻幾人悉知分一遵
明制從之　四川宣撫使吳璘自德順軍復還河池
是日金人自摧沙引兵由開逺堡犯鎮戎軍環城呼噪
衆矢盡發守將秦弼來救援時興元都統制姚仲已遣
將官王仲等領千兵戍鎮戎至是又遣副將杜孝亷領
兵五百屯摧沙爲外禦
乙卯右朝散大夫吳巘提舉淮南東路常平茶鹽公事
丙辰燕北使于都亭驛命同知樞宻院事黄祖舜押伴
近例不臨宴則宰臣就館賜宴至是稍殺其禮
丁巳金國人使高忠建等入辭置酒埀拱殿忠建等既
朝留驛中凡五日觀濤天竺之遊皆罷之至是面受報
書用敵國禮將退遣客省官宣諭云皇帝起居大金皇
帝謝逺勞人使持送厚幣聞皇帝登寳位不勝欣慶續
當專遣人欽持賀禮忠建等捧授如儀　起居舎人兼
國史院編修官洪邁假翰林學士充賀大金登寳位國
信使果州團練使知閤門事張掄假鎮東軍節度使副
之亮之立也秦檜白遣柄臣徃賀至是復用舊禮　右
武大夫榮州刺史提舉佑神觀張說知閤門事　言者
請倣漢武故事詔侍從臺諌各舉内外之臣可備使命
者不限官之文武位之高卑察其可用即奨擢以爲緩
急之用茍得如曹利用輩亦奚患事之不集詔各舉一
員　初嘉州徼外蠻既掠頼因忠鎮二寨又于州境立
夷神廟而歸無敢誰何者言者謂諸州寨將祖宗時擇
其土豪爲之特與蠲免徭役故皆樂於承命近年以來
不復免役而又三年一替其權不專所部土丁曽不爲
用望復舊制且久其任凡三年之中無敗闕透漏即以
校副尉之類補之如其不才或致騷擾即許他人論替
又土丁與夷獠雜居習熟地理便于馳逐望令勒成隊
伍以備緩急詔制置司措置
戊午北使出國門　忠義軍統制兼知蘭州王宏引兵
拔㑹州獲其通事李山甫等五十四人宣撫司因令宏
統制蘭㑹州軍馬
是日金人陷淮寧府忠義副統領戴規部兵巷戰奪門
以出爲敵所害守將陳亨祖之母及其家五十餘人皆
死後贈亨祖容州觀察使贈規三官録其家三人又爲
亨祖立祠于光州名閔忠北之叛盟也淮襄諸軍復得
海泗唐鄧陳蔡許汝亳夀等十州自是但餘四州而已
(亨祖贈官等指/揮在四月乙酉)
己未上始御經筵自去秋以用兵權罷講讀至是復之
權刑部侍郎兼侍講黄祖舜進論語解義詔給事中金
安節等看詳安節等言其書詞義明粹足爲後學之傳
乃令國子監板行仍賜祖舜詔書獎諭
辛酉上諭宰執曰近傳到金人賞格卿等見否陳康伯
曰見之上曰其意何如康伯曰觀其語云邊釁既生未
底寕息恐是京師總兵蕃官所請欲復取所失州縣耳
上曰朕熟金國用兵始末自尼瑪哈阿里布在時軍政
極嚴不用賞典止用威脅其下而人自畏服今賞格如
此之重必是人不用命也康伯等曰聖識高逺非臣等
所及　左宣教郎諸王宫大小學教授袁孚特引對詔
孚守監察御史　樞宻都承㫖徐嚞等奏館伴更改近
例事件望降付有司令今後館伴參照施行從之嚞等
所陳凡十四事其大畧則更定朝謁與進書授書儀範
及伴使與北使抗禮而已(日歴徐嚞孟思恭奏䝉差充/館伴大金報登寳位使人自)
(接見至出驛有更改事件下項一近例館伴傳銜以紙/四張單階先通于北使副北使副以紙一張䨇銜便回)
(答今彼此只用一張䨇銜一近例館伴先于亭子内等/候北使副上轎先立轎于班荆館門外待候北使副上)
(轎同入今改只各就船同上轎擺定入館門歸幕次中/一近例掌儀以下先于北使副船外岸上立定趨參其)
(北使上中節止就幕次内參館伴今来爭議本所掌儀/以下與北上中節各不公參一近例在驛毎遇過位館)
(伴使副于位次便門立定相迎同至設㕔今改更不相/迎止就設㕔上對立相揖一近例遇使人入内使副于)
(宫門内隔門裏上下馬今改宫門内隔門外上下馬一/近例三節人於皇城門裏上下馬今改皇城門外上下)
(馬一使人朝見并意度等儀範並係與北使對南靣爭/議逐急申明朝廷降到指揮今來與近例更改不同一)
(近例使人在驛遇天使賜到物以兩次賜物併作一畨/受賜拜表謝恩今更改逐次拜表謝恩一近例使人觀)
(濤天竺之遊今更不徃一近例臨安知府書送酒食并/書儀與北使副並用状子繫銜書名北使副回状繫銜)
(押字今改不用状一使人朝辭捧授國書等禮儀係是/爭議改更並從舊例即與近例不同一近例夜筵解換)
(館伴請都管以下就筵勸酒館伴起身與都管以下相/揖其北使副不起身今改北使副皆起身一近例館伴)
(自執注子斟勸都管以下/今改作只令通事斟勸)　權户部侍郎兼侍講汪應
辰言太祖乾徳四年詔鹽鐡度支户部判官自今應制
置起請事件或素未諳詳不知利害即牒問曽臨蒞者
别司判官同共看詳畫時回牒可否從長就便方得施
行開寳三年又詔今後一司如有敷奏諸司同取指揮
總合便宜方得行遣臣竊以人之材智不能兼備有宜
于此而不宜于彼者故許未逹之事别司得以看詳事
之施行不能曲盡有便于此而不便于彼者故令敷奏
之事三司皆同取㫖其慮事也周矣今之户部昔之三
司而郎官分曺治事各司其局遵守法令無敢出意見
而議其他者得毋如太祖詔令所慮者乎欲乞今後户
部或事有相闗或理有可疑難以便行裁决者並許長
貳臨時與衆郎官聚議文字皆令連書既有定議然後
付本曺行遣庻幾謹重大計博盡衆謀而不致於疏畧
牴牾也從之　金人引兵與蕃官興格同圍原州守將
叚彦親率忠義統領鞏詮領兵併州之官吏軍民登城
以守金依城建寨晝夜攻擊原州城雖固而忠義兵皆
無甲乃遣使詣鎮戎軍秦弼求援弼無兵可遣不得已
分第三將趙詮及總押官茍俊所領兵之半應之興格
本涇原部落子奔降于北深知利害險扼之處金遂將
之　是日川陜宣諭使虞允文至西縣之東總領四川
財賦王之望自利州徃㑹之允文之出使也與京西制
置使吳珙荆南都統制李道㑹於襄陽至是又與四川
宣撫司吳璘㑹於河池前後博議經略中原之䇿令董
庠守淮東郭振守淮西趙撙次信陽李道進新野吳拱
與王彦合軍於商川吳璘姚仲以大軍出闗輔因長安
之糧以取河南因河南之糧而㑹諸軍以取汴則兵力
全而饟道省至如兩河可傳檄而定遂驛疏以聞先是
之望數以軍興費廣為言朝廷令勸諭民户獻納之望
因是親至梁洋諭豪民使之輸財焉
壬戌上謂輔臣曰近大將入覲有以鞍馬寳貨為獻者
惟馬不可闕餘皆却之蓋慮以進奉為名公肆掊尅有
害軍政耳時主管侍衞馬軍司公事成閔自淮東赴行
在故上語及之上因言宫中平時服食噐用無非儉素
如彘肩豆腐間以供膳噐皿之属亦無稜道今御厨所
用是也朱倬曰當書之為後世法上曰此何足為後世
法陳康伯曰此盛徳事外間有未知者豈可不書　敷
文閣待制提舉江州太平興國宫周石致仕
癸亥夏人二千餘騎至菜園川俘掠又二百餘騎㓂馬
家巉
甲子言者論比年以來士風委靡以觀望為進取之資
以姑息干長厚之譽是以州縣官吏弛慢贓汙庇而不
發望明詔有司應官吏以不職不法抵罪監司守倅不
先按發而旋覺察者並坐以知而不告之罪務在必行
又言祖宗為治之道可為萬世法歲月寖久或因臣僚
建言有所更革吏縁為姦望自今悉付中書後省或送
所𨽻之司使之看詳必於祖宗之意無所違戾然後施
行則良法美意在人耳目吏無所容其姦矣從之
丙寅四川宣撫使吳璘令右軍統制盧仕閔盡以秦鳳
路并山外忠義人及鎮戎軍四將軍馬留𨽻守臣秦弼
先是弼言鎮戎兵備單弱敵勢甚盛乞遣援兵故也
是月明州言高麗國綱首徐徳榮至本州言本國欲遣
賀使詔守臣韓仲通說諭許從其請殿中侍御史吳芾
言高麗與金人接壤為其所役如紹興丙寅嘗使金稚
圭入貢已至明州朝廷懼其為間亟遣之回至是二十
餘載方兩國交兵徳榮之情可疑今若許之使其果來
則懼有意外之虞萬一不至即取笑外國上從其請乃
止之　太府卿總領四川財賦兼權提舉秦鳳等路買
馬監牧公事王之望遺宰執書言見今三帥分頭征討
官軍義士與招降之衆幾十二萬人前此用兵無如今
日犒賜激賞糴博糧草之費已一千餘萬引自休兵以
來二十年間纎㣲積累之數及累次朝廷支降錢物皆
已費用所存無幾耳今不之計而向去事勢未有休息
之期戰勝則有重賞納降則有大費皆不可預計本所
若常無數百萬以凖備應付緩急何以枝梧曉夕憂惶
未知攸濟兹者朝廷遣腹心近臣宣諭川陜專委以招
軍買馬此誠國家武備所急然皆在四川安危大計與
總領所用兵循常非泛一切調度之外虞尚書元初申
畫所降指揮並不仰給本所朝廷聰明灼知本所别無
錢物可以支撥故出内庫金給降度牒以供其用及宣
諭使到此費用漸廣與向來遙度事體不同故凡指揮
本所事間或出乎元初畫降之外兩司職任各是逼廹
雖互相昭悉而皆有不得已者想宣諭接續再有申明
而本所未曽承受總領茶馬本是兩大司平時所費恐
自不貲今両司所費又多於平時數倍而欲以總所平
時所有供兩司數倍之用况宣諭使司招軍買馬又在
其外而所費尤不可算乎以前總領兼領茶馬是欲那
取催收之資以濟軍用今來之望權秦司却是暗侵總
所財物以供買馬當此軍興調餉之際以一司所有供
三大司非泛之用其將何以應給許總領任内以新招
軍合添衣糧請于朝廷於茶馬司撥錢四十萬引應付
是時之望權四川茶馬今之望為總計要將總領所錢
物應付兩司買馬相去只在一年之間所費十倍之廣
不應取予如此之相反也若將來本所用度闕乏誤國
大計將誰任其咎者已累具誠懇控告廟堂乞改授一
宫觀差遣伏望别選才能委以濟辦依之望所乞早賜
陶鎔庻免有悞公事
是春淮水暴漲中有如白霧其濶可里所其長亘淮南
北又有赤氣浮於淮面高僅尺長百餘歩自高郵至興
化縣若血凝而成者(此據孫祖/義高郵志)
　
　
　
　
　
　
　
　
　
　
　
　
　
　建炎以来繫年要錄卷一百九十八
建炎以來繫年要録巻一百九十八金人地名考證
　　温特赫(原書作温廸㾗誤改/見巻一百九十七)
　　克錫(原書作可喜與金/史同並誤今改正)
　　鄂楞(原書作烏倫即金史/之斡倫並誤今改正)
　　烏赫哩(原書作烏古/剌誤今改正)
　　鄂爾多(原書作斡里朶即金史/之斡魯朶並誤今改正)
　　薩里(原書作撒里/誤今改正)
　　赫舍哩烏楞古(原書作紇石烈訛魯古即金/史之斡魯古並誤今改正)
　　喀齊喀(原書作合喜誤改/見巻一百三十八)
　　尼瑪哈(原書作粘罕/誤改見巻一)
　　阿里布(原書作阿里不/誤改見巻二)
　　興格(原書作杏果/誤今改正)
　　富察特黙(原書作蒲察徒穆誤/改見巻一百九十一)
