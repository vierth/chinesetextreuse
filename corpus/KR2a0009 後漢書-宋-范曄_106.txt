一百
　　宋　　宣　　城　　太　　守范　煜撰
　　唐　　章　　懐　　太　　子　　賢注
　鄭孔荀列傳第六十
　　鄭太傳
鄭太字公業河南開封人司農衆之曽孫也(開封縣故/城在今汴)
(州/南)少有才畧靈帝末知天下將亂隂交結豪桀家富於
財有田四百頃而食常不足名聞山東初舉孝廉三府
辟公車徴皆不就及大將軍何進輔政徴用名士以公
業為尚書侍郎(續漢志曰尚書凡六曹侍郎三十六人/四百石一曹有六人主作文書起草)
遷侍御史進將誅閹宦欲召并州牧董卓為助公業謂
進曰董卓彊忍寡義志欲無猒若借之朝政授以大事
(借音子/夜反)將恣凶慾必危朝廷明公以親徳之重據阿衡
之權秉意獨斷誅除有罪誠不宜假卓以為資援也且
事㽞變生殷鍳不逺又為陳時務之所急數事進不能
用乃棄官去謂潁川人荀攸曰何公未易輔也進尋見
害卓果作亂公業等與侍中伍瓊卓長史何顒共說卓
以袁紹為勃海太守以發山東之謀及義兵起卓乃㑹
公卿議大發卒討之羣僚莫敢忤旨公業恐其衆多益
横凶彊難制獨曰夫政在徳不在衆也卓不悅曰如卿
此言兵為無用邪公業懼乃詭詞更對曰(詭猶/詐也)非謂無
用以為山東不足加大兵耳如有不信試為明公畧陳
其要今山東合謀州郡連結人庻相動非不强盛然光
武以来中國無警百姓優逸忘戰日久仲尼有言不教
人戰是謂棄之其衆雖多不能為害一也明公出自西
州少為國將閑習軍事數踐戰塲名振當世人懐懾服
二也袁本初公卿子弟生處京師張孟卓東平長者(孟/卓)
(名/邈)坐不闚堂(言不妄/視也)孔公緒(孔/伷)清談髙論噓枯吹生(枯/者)
(噓之使生生者吹之使/枯言談論有所抑揚也)並無軍旅之才執銳之幹臨鋒
決敵非公之儔三也山東之士素之精悍(悍勇/也)未有孟
賁之勇慶忌之㨗(說苑曰孟賁水行不避蛟龍陸行不/避虎狼發怒吐氣聲響動天許慎注)
(淮南子曰孟賁衛人也吕氏春秋曰孟賁過河先於其/伍船人怒以楫虓其頭不知其孟賁故也中河孟賁瞋)
(目視船人髮植目裂舡中人盡播入河慶忌吴玉/僚子也射之矢滿把不能中駟馬追之不能及)聊城
之守(史記燕將攻下聊城因保守/之齊將田單攻之嵗餘不下)良平之謀可任以偏
師責以成功四也就有其人而尊卑無序王爵不加若
恃衆怙力(怙亦/恃也)將各基峙(峙止也○劉攽曰案文基當/作棊謂如棊不動作基無理)
以觀成敗不肯同心共膽與齊進退五也闗西諸郡頗
習兵事自頃以来數與羌戰婦女猶戴㦸操矛挟弓負
矢(挟持/也)況其壯勇之士以當妄戰之人乎其勝可必六
也且天下彊勇百姓所畏者有并涼之人(○劉攽曰案/文多一有字)
(緣者字/生之)及匈奴屠各湟中義從西羌八種(義從八種並/見西羌傳)
而明公擁之以為爪牙譬驅虎兕以赴犬羊七也又明
公將帥皆中表腹心周旋日久恩信淳著忠誠可任智
謀可恃以膠固之衆(膠亦/固也)當解合之埶猶以烈風掃彼
枯葉八也夫戰有三亡以亂攻理者亡以邪攻正者亡
以逆攻順者亾今明公秉國平正討滅宦豎忠義克立
以此三徳待彼三亾奉辭伐罪誰敢禦之九也東州鄭
𤣥學該古今(𤣥北海人/故云東州)北海邴原清髙直亮(魏志原字/根矩北海)
(朱虛人也與管/寧俱以􁎎尚稱)皆儒生所仰羣士楷式彼諸將若詢其
計畫足知彊弱且燕趙齊梁非不盛也終滅於秦吳楚
七國非不衆也卒敗滎陽(前書吴王濞楚王戊趙王遂/淄川王賢濟南王辟光膠西)
(王印膠東王雄渠景帝三年反大/將軍條侯周亞夫將兵破之滎陽)况今徳政赫赫股肱
惟良彼豈讚成其謀造亂長寇哉其不然十也若其所
陳少有可採無事徴兵以驚天下使患役之民相聚為
非棄徳恃衆自虧威重卓乃悦以公業為將軍使統諸
軍討擊闗東或說卓曰鄭公業智畧過人而結謀外寇
今資之士馬就其黨與竊為明公懼之卓乃收還其兵
留拜議郎卓既遷都長安天下饑亂士大夫多不得其
命而公業家有餘資日引賔客髙㑹倡樂所膽救者甚
衆乃與何顒荀攸共謀殺卓事洩顒等被執公業脫身
自武闗走東歸袁術術上以為揚州刺史未至官道卒
年四十二
　　孔融傳
孔融字文舉魯國人孔子二十世孫也七世祖霸為元
帝師位至侍中(前漢霸字次儒元/帝師觧見孔昱傳)父伷太山都尉融幼
有異才(融家傳曰兄弟七人融第六幼有自然之性年/四嵗時每與諸兄共食梨融輒引小者大人問)
(其故答曰我小兒法當/取小者由是宗族竒之)年十嵗隨父詣京師時河南尹
李膺(膺潁川襄城人融家傳曰聞漢中李公清節直亮/意慕之遂造公門李固漢中人為太尉與此傳不)
(同/也)以簡重自居不妄接士賔客𠡠外自非當世名人及
與通家皆不得白融欲觀其人故造膺門語門者曰我
是李君通家子弟門者言之膺請融問曰髙明祖父甞
與僕有恩舊乎融曰然先君孔子與君先人李老君同
徳比義而相師友(家語曰孔子謂南宫敬叔曰吾聞老/𣆀博古而逹今通禮樂之源明道徳)
(之歸即吾之師也今將往/矣遂至周問禮於老𣆀焉)則融與君累世通家衆坐莫
不歎息太中大夫陳煒後至(煒音于/匭反)坐中以告煒煒曰
夫人小而聰了大未必竒融應聲曰觀君所言將不早
慧乎膺大笑曰髙明必為偉器年十三䘮父哀悴過毁
扶而後起州里歸其孝性好學博渉多該覽山陽張儉
為中常侍侯覽所怨覽為刋章下州郡以名捕儉(刋削/也謂)
(削去告人姓名○劉攽曰正文案覽何能/刋章下州郡葢是詔字張儉傳中可見也)儉與融兄襃
有舊亡抵於襃不遇(抵歸也融家傳/襃字文禮也)時融年十六儉少
之而不告融見其有窘色(窘迫/也)謂曰兄雖在外吾獨不
能為君主邪因留舍之(舍止/也)後事泄國相以下密就掩
捕儉得脱走遂并收襃融送獄二人未知所坐融曰保
納舍藏者融也當坐之襃曰彼来求我非弟之過請甘
其罪吏問其母母曰家事任長妾當其辜一門爭死郡
縣疑不能決乃上讞之(前書音義曰讞/請也音宜傑反)詔書竟坐襃焉
融由是顯名與平原陶邱洪陳留邉譲齊聲稱州郡禮
命皆不就辟司徒楊賜府時隠覈官僚之貪濁者將加
貶黜融多舉中官親族尚書畏迫内寵召掾屬詰責之
融陳對罪惡言無阿撓(撓曲也音/乃孝反)河南尹何進當遷為
大將軍楊賜遣融奉謁賀進不時通融即奪謁還府投
劾而去河南官屬恥之私遣劍客欲追殺融客有言於
進曰孔文舉有重名(融家傳曰客言於進曰孔文舉於/時英雄特傑譬諸物類猶衆星之)
(有北辰百榖之有黍/稷天下莫不屬目也)將軍若造怨此人則四方之士引
領而去矣不如因而禮之可以示廣於天下進然之既
拜而辟融舉髙第為侍御史與中丞趙舍不同託病歸
家後辟司空掾拜中軍候(○劉攽曰案漢官無中軍候/唯有北軍中候耳明字有脱)
(誤/也)在職三日遷虎賁中郎將㑹董卓廢立融每因對答
輒有匡正之言以忤卓旨轉為議郎時黄巾寇數州而
北海最為賊衝卓乃諷三府同舉融為北海相融到郡
收合士民起兵講武馳檄飛翰引謀州郡賊張饒等羣
軰二十萬衆從冀州還融逆擊為饒所敗乃收散兵保
朱虛縣稍復鳩集吏民為黄巾所誤者男女四萬餘人
更置城邑立學校表顯儒術薦舉賢良鄭𤣥彭璆邴原
等(璆音巨秋/反又音求)郡人甄子然臨孝存知名早卒融恨不及
之乃命配食縣社其餘雖一介之善莫不加禮焉郡人
無後及四方㳺士有死亡者皆為棺具而歛葬之時黄
巾復来侵暴融乃出屯都昌(都昌縣屬北海郡故城/在今青州臨昫縣東北)為
賊管亥所圍融逼急乃遣東莱太史慈求救於平原相
劉備(吴志慈字子義東莱人也避事之遼東北海相孔/融聞而竒之數遣人訊問其母并致餉遺時融為)
(管亥所圍慈從遼東還母謂之曰汝與孔北海未甞相/見至汝行後贍恤殷勤過於故舊今為賊所圍汝宜赴)
(之慈單歩見融既而求救/於劉備得兵以解圍焉)備驚曰孔北海乃復知天下
有劉備邪即遣兵三千救之賊乃散走時袁曹方盛而
融無所協附左丞黄祖者稱有意謀勸融有所結納融
知紹操終圖漢室不欲與同故怒而殺之融負其髙氣
志在靖難而才踈意廣迄無成功(迄竟/也)在郡六年劉備
表領青州刺史建安元年為袁譚所攻自春至夏戰士
所餘裁數百人流矢雨集戈矛内接融隠几讀書(隠憑/也莊)
(子曰南郭子/綦隠几而坐)談笑自若城夜䧟乃奔山東妻子為譚所
虜及獻帝都許徴融為將作大匠遷少府每朝㑹訪對
融輒引正定議公卿大夫皆𨽻名而已(說文云/𨽻附著)初太傅
馬日磾奉使山東及至淮南數有意於袁術術輕侮之
遂奪取其節求去又不聽因欲逼為軍師日磾深自恨
遂嘔血而斃(三輔決錄曰日磾字翁叔馬融之族子少/傳融業以才學進與楊彪盧植蔡邕等典)
(校中書歴位九卿遂登台輔厭帝春秋曰術從日磾借/節觀之因奪不還條軍中十餘人使促辟之日磾謂術)
(曰卿先代諸公辟士云何而言促之謂公府掾可/劫得乎從術求去而術不遣既以失節屈辱憂恚)及䘮
還朝廷議欲加禮融乃獨議曰日磾以上公之尊秉髦
節之使銜命直指(直指無屈撓也前/書有錦衣直指)寧輯東夏(輯和/也)而
曲媚姦臣為所牽率章表署用輒使首名(所上章表及/署補用皆以)
(日磾名/為首也)附下罔上(前書曰附下/罔上者刑)姦以事君(左傳叔向曰/姦以事君者)
(吾所/能禦)昔國佐當晉軍而不撓(公羊傳曰鞌之戰齊師大/敗齊侯使國佐如師郤克)
(曰與我紀侯之甗及魯衛之侵地使耕者東西其畆以/蕭同叔子為質則吾舍子國佐曰與我紀侯之甗請諾)
(使反魯衛之侵請諾使耕者東西其畆是則土齊也蕭/同叔子者齊君母也齊君母猶晉君之母也曰不可請)
(戰一戰而不勝請再戰再戰而不勝請三戰三戰而不/勝則齊國盡子之有也何必蕭同叔子為質揖而去之)
(○劉攽曰注及魯衛之侵地使耕者東西其畆又云使/反魯衛之侵請諾使耕者東西其畆案公羊本文及當)
(作反又但云東其畆多西字下文又/多一使字却少一地字及多一西字)宜僚臨白刃而正
色(楚白公勝欲為亂謂石乞曰王卿士皆以五百人當/之則可乞曰不可得也曰市南有熊相宜僚者若得)
(之可以當五百人矣乃從白公而見之與/言悦告之故辭承之以劍不動事見左傳)王室大臣豈
得以見脅為辭又袁術僣逆非一朝一夕日磾隨從周
旋歴歳漢律與罪人交闗三日已上皆應知情春秋魯
叔孫得臣卒以不發揚襄仲之罪貶不書日(公羊傳曰/叔孫得臣)
(卒何休注曰不日者知公子遂欲殺君而為人/臣知賊而不言明當誅也公子遂即襄仲也)鄭人討
幽公之亂斵子家之棺(左傳鄭子家卒鄭人討幽公之/亂斵子家之棺而逐其族杜預)
(注曰斵薄其棺不使從/卿禮為其殺君故也)聖上哀矜舊臣未忍追案不宜
加禮朝廷從之而論者多欲復肉刑融乃建議曰古者
敦龎善否不别(左傳楚申叔時曰人生/敦龎杜預注龎厚大也)吏端刑清(端直/也)
政無過失百姓有罪皆自取之末世陵遲風化壊亂政
撓其俗法害其人故曰上失其道民散久矣而欲䋲之
以古刑投之以殘棄(殘其支體/而棄廢之)非所謂與時消息者也
(易曰天地盈/虛與時消息)紂斮朝渉之脛天下謂為無道(尚書曰紂/斮朝涉之)
(脛孔安國注曰冬日見朝渉/水者謂其脛耐寒斮而視之)夫九牧之地千八百君(前/書)
(賈山曰昔者周葢千八百國/以九州之人養千八百君也)若各刖一人是下常有千
八百紂也(○劉攽曰案/文少一天字)求俗休和弗可得已且被刑之
人慮不全生志在思死類多趨惡莫復歸正夙沙亂齊
(左傳曰靈公廢太子光立公子牙使髙厚傅牙夙沙衛/為少傅崔杼逆光而立之是為莊公莊公以夙沙衛易)
(已衛奔髙/唐以叛)伊戾禍宋(左傳楚客聘于晉過宋太子座知/之請野享之公使往伊戾請從遣)
(之至則坎用牲加書徴之馳而告曰太子將為亂既與/楚客盟矣公使視之則信有焉公囚太子太子縊死公)
(徐聞其無罪/乃烹伊戾)趙髙英布為世大患(史記胡亥謂李斯曰/髙故宫人也遂專信)
(任之後殺李斯刼殺胡亥卒亡秦也前書黥布坐法黥/論輸驪山亡之江中為羣盜及屬項羽常為先鋒䧟陣)
(後歸漢為九江/王謀反誅之)不能止人遂為非也適足絶人還為善
耳雖忠如鬻拳(左傳初鬻拳彊諫楚子弗從臨之以兵/懼而從之拳曰吾懼君以兵罪莫大焉)
(遂自刖楚人以為大閽君子曰鬻拳可謂爱/君矣諫以自納於刑刑猶不忘納君於善)信如卞和
(韓子曰楚人和氏得璞玉於楚山之中獻之武王武王/使玉人相之曰石也王以和為謾已刖其左足及文王)
(即位和又奉其璞玉人又曰石也又刖其右足文王薨/成王即位和乃抱其璞而哭於楚山之下三日三夜泣)
(盡而繼以血王使玉人攻璞而得寳焉荆王封和為陵/陽侯和辭不就而去乃作怨歌琴操曰進寳得刑足離)
(分兮去封立信守休芸/兮斷者不續豈不寃兮)智如孫臏(史記孫臏與龎涓學/兵法涓事魏惠王為)
(將軍自以不能及臏隂使召臏斷其兩足而黥之臏後/入齊威王問兵法以為師魏與趙攻韓齊使田忌將而)
(往龎涓聞去韓而歸臏謂田忌曰三晉之兵素悍勇而/輕齊軍半至使齊軍入魏地為十萬竈明日為五萬竈)
(明日為二萬竈龎涓行三日大喜曰我固知齊卒怯入/吾地三日士卒亡者過半矣乃棄其歩兵與其輕銳倍)
(日并行逐之孫子度其行暮當至馬陵馬陵道狭旁多/險阻可伏兵乃斫大樹白而書之曰龎涓死於此木下)
(於是令齊軍曰善射者萬弩夹道而伏期日暮見火舉/而俱發涓夜至斫木下見白書乃攅火燭之讀書未畢)
(齊軍萬弩俱發魏軍大亂相失龎涓自知智窮兵敗遂/自剄曰遂成豎子之名矣○劉攽曰注軍半至案史記)
(彼文更有他語故末云軍半至今既節取不宜/長此三字又令齊軍曰善射案文多一曰字)寃如巷
伯(毛萇注詩云巷伯内小臣也掌王后之命於宫中故/謂之巷伯伯被䜛將刑寺人孟子傷而作詩以刺幽)
(王/也)才如史遷(李陵為匈奴敗馬遷明陵當必立功以/報漢遂被下蠶室宫刑後乃著史記)逹
如子政(劉向字子政宣帝時上言黄金可成上令典尚/方鑄作事費甚多方不驗乃下吏當死上竒其)
(才得踰冬減論班固云/向博物洽聞通逹古今)一離刀鋸没世不齒(國語中刑/用刀鋸也)
是太甲之思庸(尚書太甲既立不明伊尹放諸桐三/年復歸于亳思庸孔注曰念常道也)穆
公之霸秦(秦穆使孟明白乙等伐鄭蹇叔諫不從晉襄/公敗諸崤囚孟明等後歸之穆公曰孤之罪)
(也夫子何罪復使為政/遂霸西戎事見左傳)南雎之骨立衛武之初筵(韓詩/曰賓)
(之初筵衛武公飲酒悔過也言賓客初就筵之時賔主/秩秩然俱謹敬也賓既醉止載號載呶不知其為悪也)
陳湯之都賴(前書湯字子公遷西域副校尉矯制/發諸國兵斬郅支單于於都賴水上)魏尚
之守邉(文帝時尚為靈中守坐上首虜差六級下吏削/爵趙人馮唐為郎為言文帝赦尚復為雲中守)
(也/)無所復施也漢開改惡之路凡為此也故明徳之君
逺度深惟棄短就長不茍革其政者也朝廷善之卒不
改焉是時荆州牧劉表不供職貢多行僣偽遂乃郊祀
天地擬斥乗輿(斥指/也)詔書班下其事融上疏曰竊聞領
荆州牧劉表桀逆放恣所為不軌至乃郊祭天地擬儀
社稷雖昏僣惡極罪不容誅至於國體宜且諱之(體謂/國家)
(之大/體也)何者萬乗至重天王至尊身為聖躬國為神器(老/子)
(曰天下神器/不可為也)陛級縣逺祿位限絶(賈誼曰人主之尊譬/如堂羣臣如陛衆庶)
(如地故陛乃九級上/廉逺地則髙堂也)猶天之不可階日月之不可踰也
(論語曰夫子之不可及也猶天之不可階/而升也又曰仲尼如日月無得而踰焉)每有一豎臣
輒去圖之若形之四方非所以杜塞邪萌(形見/也)愚謂雖
有重戾必宜隐忍賈誼所謂擲䑕忌器盖謂此也(前書/賈誼)
(曰里諺云欲投䑕而忌器此善諭也鼠近於/器尚惮不投恐傷其器况乎貴臣之近主乎)是以齊兵
次楚唯責包茅(左傳齊桓伐楚責以包茅不入王祭不/供無以縮酒杜預注曰包裹束也茅菁)
(茅也束茅而灌之/以酒為縮酒也)王師敗績不書晉人(公羊傳成公元/年秋王師敗績)
(于眢戎孰敗之葢晉敗之曷為不/言晉敗之王者無敵莫敢當也)前以露袁術之罪今
復下劉表之事是使跛牂欲闚髙岸天險可得而登也
(史記李斯曰故城髙五丈而樓季不輕犯也太山之髙/百仞而跛牂牧其上矣樓季而難五丈之限豈跛牂而)
(易百仞之髙哉峭漸之勢異也爾雅曰羊牝/曰牂易曰天險不可升地險山川丘陵也)案表䟦扈
擅誅列侯遏絶詔命斷盜貢篚(鄭𤣥注儀禮曰篚竹器/如筐也書曰厥篚𤣥纁)
(璣/組)招呼元惡以自營衛專為羣逆主萃淵藪(書曰今商/王受亡道)
(為天下逋逃主萃淵藪孔注曰天下罪人/逃亡者而紂為魁主窟聚泉府藪澤也)郜鼎在廟章
孰甚焉(左傳取郜大鼎于宋戊申納于太廟臧哀伯諫/曰君人者昭徳塞違以臨照百官百官於是乎)
(戒懼郜鼎在廟彰孰甚/焉郜鼎郜國所作也)桑落瓦觧其埶可見(詩曰桑之/落矣其黄)
(而/隕)臣愚以為宜隐郊祀之事以崇國防五年南陽王馮東
海王祗薨(並獻/帝子)帝傷其早殁欲為修四時之祭以訪於
融融對曰聖恩敦睦感時増思悼二王之靈發哀愍之
詔稽度前典以正禮制竊觀故事前梁懐王臨江愍王
齊哀王臨淮懐王並薨無後同産昆弟即景武昭明四
帝是也(梁懐王相景帝弟也立十年薨臨江愍王榮武/帝兄也為皇太子四嵗廢為王坐侵廟壖地自)
(殺齊懐王閎武帝子昭帝異母兄立八年薨臣賢案齊/哀王悼恵王之子髙帝之孫非昭帝兄弟當為懐王作)
(哀者誤也臨淮公衡明帝弟建武十五年立未及進爵/為王而薨融家傳及本傳皆作公此為王者亦誤也)
未聞前朝修立祭祀若臨時所施則不列傳紀臣愚以
為諸在沖齓聖慈哀悼禮同成人加以號謚者宜稱上
恩(稱音尺/證反)祭祀禮畢而後絶之至於一嵗之限不合禮
意又違先帝已然之法所未敢處(處猶/安也)初曹操攻屠鄴
城袁氏婦子多見侵畧而操子丕私納袁熙妻甄氏(袁/紹)
(傳熙紹之中子也甄氏中山無極人漢太保甄邯後也/父逸上蔡令魏畧曰熙出在幽州甄氏侍姑及鄴城破)
(文帝入紹舍后怖伏姑膝上帝令舉頭就/視見其顔色非凡太祖聞其意為迎取之)融乃與操書
稱武王伐紂以妲己賜周公(妲音丁末反又音旦紂之/妃有蘇氏女也紂用其言)
(毒虐衆庶武王剋殷斬妲己頭縣之於小/白旗以為紂之亡由此女也出列女傳)操不悟後問
出何經典對曰以今度之想當然耳後操討烏桓(建安/十三)
(年/也)又嘲之曰大將軍逺征蕭條海外昔肅慎氏不貢楛
矢(國語曰昔武王剋商通于九夷百蠻於是肅慎氏貢/楛矢石砮其長尺有咫肅慎國記曰肅慎氏其地在)
(夫餘國北東濱大海魏畧曰挹婁一名肅慎氏說/文曰楛木也今遼左有楛木狀如荆葉如榆也)丁零
盜蘇武牛羊可并案也(山海經曰北海之内有丁零之/國前書蘇武使匈奴單于徙北)
(海上丁零盜蘇武/牛羊武遂窮戹也)時年飢兵興操表制酒禁融頻書爭
之多侮慢之辭(融集與操書云酒之為徳久矣古先哲/王類帝禋宗和神定人以濟萬國非酒)
(莫以也故天垂酒星之耀地列酒泉之郡人著㫖酒之/徳堯不千鍾無以建太平孔非百觚無以堪上聖樊噲)
(解戹鴻門非豕肩鍾酒無以奮其怒趙之厮養東迎其/王非引巵酒無以激其氣髙祖非醉斬白蛇無以暢其)
(靈景帝非醉幸唐姬無以開中興袁盎非醇醪之力無/以脫其命定國不酣飲一斛無以決其法故酈生以髙)
(陽酒徒著功於漢屈原不餔糟歠醨取困於楚由是觀/之酒何負於政哉又書曰昨承訓答陳二代之禍及衆)
(人之敗以酒亡者實如来誨雖然徐偃王行仁義而亡/今令不絶仁義燕噲以讓失社稷今令不禁謙退魯因)
(儒而損今令不棄文學夏商亦以婦人失天下今令不/斷婚姻而將酒獨急者疑但惜糓耳非以亡王為戒也)
既見操雄詐漸著數不能堪故發辭偏宕多致乖忤(偏/邪)
(跌宕不/拘正理)又甞奏宜凖古王畿之制千里寰内不以封建
諸侯(周禮方千里曰國畿其外五/百里侯畿鄭𤣥注畿限也)操疑其所論建漸廣
益憚之然以融名重天下外相容忍而潜忌正議慮鯁
大業山陽郗慮(續漢書慮字鴻豫山陽髙平人少受學/於鄭𤣥虞浦江表傳曰獻帝甞時見慮)
(及少府孔融問融曰鴻豫何所優長融曰可與適道未/可與權慮舉笏曰融昔宰北海政散人流其權安在遂)
(與融互相長短以至不穆曹操以書和解之慮從光祿/勲遷御史大夫○劉攽曰注獻帝嘗時見慮案文時當)
(作/特)承望風旨以㣲法奏免融官因顯明讎怨操故書激
厲融曰葢聞唐虞之朝有克讓之臣(尚書曰舜以伯禹/為司空禹讓稷契)
(暨臯陶以益為朕虞益讓于朱虎熊/羆以伯夷為秩宗伯夷讓于夔龍)故麟鳳来而頌聲
作也(史記曰於是禹興九韶/之樂致異物鳳皇来儀)後世徳薄猶有殺身為君
(若齊孟陽代君居牀以待賊西/漢紀信乗黄屋誑楚之類也)破家為國(若要離焚妻/子以徇吴李)
(通誅宗族以/從漢之類也)及至其敝睚眦之怨必讎一餐之惠必報
(史記范雎一餐之徳/必償睚眦之怨必報)故鼂錯念國遘禍於袁盎(景帝時/錯為御)
(史大夫以諸侯國大請削其土吴楚七國反以誅錯為/名袁盎素與錯不相善盎乃進說請斬錯以謝七國景)
(帝遂斬/錯也)屈原悼楚受譛於椒蘭(屈平楚懐王時為三閭/大夫秦昭王使張儀譎)
(詐懐王令絶齊交又誘請㑹武闗平諫王不聽其言卒/客死於秦懐王子子椒子蘭䜛之於襄王而放逐之見)
(史/記)彭寵傾亂起自朱浮(朱浮與寵不相能數/譛之光武寵遂反)鄧禹威損
失於宗馮(鄧禹征赤眉令宗欽馮愔守栒邑二人爭權/相攻遂殺欽因反擊禹今流俗本宗誤作宋)
(也/)由此言之喜怒怨愛禍福所因可不慎與(音/余)昔廉藺
小國之臣猶能相下(趙惠文王與秦昭王㑹黽池歸拜/藺相如為上卿位在亷頗右頗曰)
(吾不忍為之下必辱之相如每朝常避之頗聞/之肉袒負荆謝之相與為刎頸之交事見史記)寇賈倉
卒武夫屈節崇好光武不問升伯之怨齊侯不疑射鉤
之虜(公子紏與桓公争立管仲射桓公/中鈎後桓公即位以管仲為相也)夫立大操者豈
累細故哉往聞二君有執法之平以為小介(介猶蔕芥/也公法雖)
(平私情為/蔕芥者也)當收舊好而怨毒漸積志相危害聞之憮然
中夜而起(憮音舞憮/失意貌也)昔國家東遷文舉盛歎鴻豫名實
相副綜逹經學出於鄭𤣥又明司馬法(史記齊威王使/大夫追論古者)
(司馬法其法論/田及兵之法也)鴻豫亦稱文舉竒逸博聞誠怪今者與
始相違孤與文舉既非舊好又於鴻豫亦無恩紀然願
人之相羙不樂人之相傷是以區區思協歡好又知二
君羣小所搆孤為人臣進不能風化海内退不能建徳
和人然撫養戰士殺身為國破浮華交㑹之徒計有餘
矣融報曰猥惠書教(猥曲/也)告所不逮融與鴻豫州里比
鄰(山陽與魯/郡相鄰比)知之最早雖甞陳其功羙欲以厚於見私
信於為國不求其覆過掩惡有罪望不坐也前者黜退
懽欣受之昔趙宣子朝登韓厥夕被其戮喜而求賀(宣/子)
(趙盾謚也國語曰宣子言韓厥於靈公以為司馬河曲/之役趙宣子使人以其乗車干行韓厥執而戮之衆咸)
(曰韓厥必不沒矣其主朝升之而暮戮其車其誰安之/宣子召而禮之謂諸大夫曰二三子可以賀我矣吾舉)
(厥也中吾乃今/知免於罪矣)况無彼人之功而敢枉當官之平哉忠
非三閭(即屈原也掌王族三姓/曰昭屈景故曰三閭)智非鼂錯竊位為過免
罪為幸乃使餘論逺聞所以慙懼也朱彭寇賈為世壯
士愛惡相攻能為國憂至於輕弱薄劣猶昆蟲之相囓
適足還害其身(夏小正云昆衆也孫/卿子曰昆蟲亦有知)誠無所至也晉侯
嘉其臣所爭者大而師曠以為不如心競(左傳秦伯之/弟鍼如晉脩)
(成叔向命召行人子員行人子朱曰朱也當御三云叔/向不應子朱怒曰班爵同何以黜朱於朝撫劍從之叔)
(向曰秦晉不和乆矣今日之事幸而集晉國頼之不集/三軍暴骨子員道二國之言無私子常易之姦以事君)
(者吾所能禦也拂衣從之人救之平公曰晉其庶乎吾/臣之所争者大師曠曰公室懼卑臣不心競而力争也)
性既遲緩與人無傷雖出胯下之負(韓信貧賤淮隂少/年侮之令信出胯)
(下/)榆次之辱(史記荆軻甞㳺榆次與葢聶論/劍葢聶怒而目之荆軻出去)不知貶毁
之扵已猶蚊虻之過也(蚊音文虻音䖟蚊虻/之暫過未以為害)子産謂人
心不相似(左傳曰子産謂子皮曰人心不同其/如面焉吾豈敢謂子面如吾面乎)或矜埶
者欲以取勝為榮不念宋人待四海之客大鑪不欲令
酒酸也(鑪累土為之以居酒瓮四邉隆起一面髙如鍜/鑪故名鑪字或作壚韓子曰宋人有沽酒者斗)
(槩甚平遇客甚謹為酒甚羙而酒不售酒酸者怪其故/問所知閭長者楊倩二人曰汝狗猛耶曰狗猛何故不)
(售曰人畏焉令孺子懐錢挈壼往/沽狗逆齕之酒所以酸而不售)至於屈糓巨瓠堅而
無竅當以無用罪之耳(韓子曰齊有居士田仲宋人屈/糓往見之曰糓聞先生之義不)
(待仰人而食今糓有樹瓠之法堅如石厚而無竅願獻/先生田仲曰夫子徒謂我也凡貴於樹瓠者為可以盛)
(也今厚而無竅則不可以盛物而任堅如石則不可以/割而斟吾無以此瓠為也將棄之今仲不待仰人而食)
(亦無益人國/亦堅瓠之類)它者奉尊嚴教不敢失墜郗為故吏融所
推進趙衰之拔郤縠(左傳晉文公謀元帥趙衰曰/郤縠可乃使郤縠將中軍)不輕
公叔之升臣也(公叔文子衛大夫其家臣名僎行與文/子同升之於公與之並為大夫僎音士)
(眷反見/論語)知同其愛訓誨發中(言曹公與己同愛郗慮/故發於中心而訓誨)雖
懿伯之忌猶不得念(禮記檀弓曰滕成公之䘮使子叔/敬叔弔子服惠伯為介及郊為懿)
(伯之忌不入惠伯曰政也不可以叔父之私不將/公事遂入鄭𤣥注曰懿伯惠伯之叔父也忌怨也)况恃
舊交而欲自外於賢吏哉(賢吏謂/慮也)輒布腹心脩好如初
苦言至意終身誦之嵗餘復拜太中大夫性寛容少忌
好士喜誘益後進及退閑職(太中大夫職在/言議故云閑職)賓客日盈
其門常歎曰坐上客常滿尊中酒不空吾無憂矣與蔡
邕素善邕卒後有虎賁士貎類於邕(漢官典職儀曰虎/賁中郎將主武賁)
(千五/百人)融每酒酣引與同坐曰雖無老成人且有典刑(詩/大)
(雅曰雖無老成/人尚有典刑也)融聞人之善若出諸已言有可採必演
而成之面告其短而退稱所長薦達賢士多所奬進知
而未言以為己過故海内英俊皆信服之曹操既積嫌
忌而郗慮復搆成其罪遂令丞相軍謀祭酒路粹(典畧/曰粹)
(字文蔚陳留人少學於蔡邕建安初以髙第擢拜尚書/郎後為軍謀祭酒與陳琳阮瑀等典記室融誅之後人)
(覩粹所作無不嘉/其才而忌其筆也)枉狀奏融曰少府孔融昔在北海見
王室不静而招合徒衆欲規不軌云我大聖之後而見
滅於宋(史記曰魯大夫孟釐子曰孔丘聖人之後滅於/宋服䖍注曰聖人謂商湯也孔子六代祖孔父)
(嘉為宋華督所/殺其子奔魯也)有天下者何必卯金刀及與孫權使語
謗訕朝廷(訕音所諫反訕謂謗毁/也蒼頡篇曰訕非也)又融為九列不遵朝
議秃巾㣲行(謂不/加幘)唐突宮掖又前與白衣襧衡跌蕩放
言(跌蕩無儀檢/也放縱也)云父之於子當有何親論其本意實為
情欲發耳子之於母亦復奚為譬如寄物瓶中(說文曰/瓶缶也)
(字書曰瓶/似缶而髙)出則離矣既而與衡更相賛揚衡謂融曰仲
尼不死融答曰顔囬復生大逆不道宜極重誅書奏下
獄棄市時年五十六妻子皆被誅初女年七歳男年九
歳以其幼弱得全寄它舍二子方奕棊融被收而不動
左右曰父執而不起何也答曰安有巢毁而卵不破乎
主人有遺肉汁男渇而飲之女曰今日之禍豈得久活
何頼知肉味乎兄號泣而止或言於曹操遂盡殺之及
收至謂兄曰若死者有知得見父母豈非至願乃延頸
就刑顔色不變莫不傷之初京兆人脂習元升與融相
善每戒融剛直(魏畧曰曹操為司空威徳日盛融故以/舊意書䟽倨傲習常賁融令改節融不)
(從/之)及被害許下莫敢收者習往撫尸曰文舉舍我死吾
何用生為操聞大怒將收習殺之後得赦出魏文帝深
好融文辭歎曰楊班儔也募天下有上融文章者輒賞
以金帛所著詩頌碑文論議六言䇿文表檄教令書記
凡二十五篇文帝以習有欒布之節加中散大夫(前書/曰欒)
(布梁人也為梁王彭越大夫使於齊未反漢誅/越梟首雒陽下布還奏事越頭下祠而哭之)
論曰昔諫大夫鄭昌有言山有猛獸者藜藿為之不採
(宣帝時司𨽻校尉葢寛饒以直言得罪鄭昌愍傷寛饒/忠直憂國以言事不當意而為文吏所詆挫故上書訟)
(之/)是以孔父正色不容弑虐之謀(公羊傳曰孔父正色/而立于朝則人莫敢)
(過而致難於其君者孔/父可謂義形於色矣)平仲立朝有紓盜齊之望(紓音/舒解)
(也緩也盜齊謂田常也莊子曰田成子一旦弑齊君而/盜其國左傳齊景公坐於路寢公歎曰羙哉室其誰有)
(此乎晏子對曰如君之言其陳氏乎/公曰是可若何對曰唯禮可以已之)若夫文舉之髙志
直情其足以動義槩而忤雄心(忤逆/也)故使移鼎之迹事
隔於人存(移鼎謂遷漢之鼎也人存謂曹􁎎身在不得/簒位也左傳曰桀有昏徳鼎遷于商商紂暴)
(虐鼎遷/于周)代終之規啓機於身後也(代終謂代漢祚之終/也身後謂曹丕受禪)
(也/)夫嚴氣正性覆折而已豈有員园委屈可以每其生
哉(园即刓字音五丸反前書音義曰刓謂刓團無稜角/也每貪也言寧正直以傾覆摧折不能委曲以貪生)
(也賈誼曰/品庶每生)懔懔焉皜皜焉其與琨玉秋霜比質可也(懔/懍)
(言勁烈如秋霜也皜皜言堅/貞如白玉也皜音古老反)
　　荀彧傳
荀彧字文若(袁宏漢紀/彧作郁)潁川潁隂人朗陵令淑之孫也
(朗陵縣屬汝南郡故城/在今豫州朗山縣西南)父緄為濟南相(緄音古/本反)緄畏憚
宦官乃為彧娶中常侍唐衡女(典畧曰衡欲以女妻汝/南傅公明公明不取轉)
(以妻/彧)彧以少有才名故得免於譏議南陽何顒名知人
見彧而異之曰王佐才也中平六年舉孝廉再遷亢父
令(亢父縣屬梁國故城在今兗/州任城縣南亢音剛父音甫)董卓之亂棄官歸郷里
同郡韓融時將宗親千餘家避亂密西山中(密縣西/山也)彧
謂父老曰潁川四戰之地也(四面/通也)天下有變常為兵衝
密雖小固不足以扞大難宜亟避之(亟音紀/力反)郷人多懐
土不能去㑹冀州牧同郡韓馥遣騎迎之彧乃獨將宗
族從馥留者後多為董卓將李傕所殺畧焉彧比至冀
州而袁紹已奪馥位紹待彧以上賓之禮彧明有意數
(數計數也○劉攽曰案文但云明有意/數不成文史筆不如此葢有一聰字)見漢室崩亂毎
懐匡佐之義時曹操在東郡彧聞操有雄畧而度紹終
不能定大業初平二年乃去紹從操操與語大恱曰吾
子房也(比之/張良)以為奮武司馬時年二十九明年又為操
鎮東司馬興平元年操東擊陶謙使彧守甄城(縣名屬/齊東郡)
(今濮州縣也甄/今作鄄音絹)任以留事㑹張邈陳宫以兗州反操(典/畧)
(宫字公臺東郡人剛直烈壯少/與海内知名之士皆相連結也)而潜迎呂布布既至諸
城悉應之邈乃使人譎彧(譎詐/也)曰呂將軍来助曹使君
擊陶謙宜亟供軍實彧知邈有變即勒兵設備故邈計
不行豫州刺史郭貢率兵數萬来到城下求見彧彧將
往東郡太守夏侯惇等止之(魏志曰惇字/元譲沛國人)曰何知貢不
與呂布同謀而輕欲見之今君為一州之鎮往必危也
彧曰貢與邈等分非素結今来速者計未必定及其猶
豫宜時說之縱不為用可使中立(不令其有/去就也)若先懐疑
嫌彼將怒而成謀不如往也貢既見彧無懼意知城不
可攻遂引而去彧乃使程昱說范東阿(魏志昱字仲徳/東郡東阿人范)
(縣屬東郡今濮陽縣也東/阿縣屬東郡今濟州縣也)使固其守卒全三城以待操
焉(三城謂甄/范東阿也)二年陶謙死操欲遂取徐州還定呂布彧
諫曰昔髙祖保闗中(髙祖拒項羽常/留蕭何守關中)光武據河内皆深
根固本以制天下進可以勝敵退足以堅守故雖有困
敗而終濟大業將軍本以兖州首事故能平定山東(曹/操)
(初從東郡守鮑信等迎領兖州牧遂進兵破黄巾等故/能平定山東也○劉攽曰注東郡守案文少一太字)
此實天下之要地而將軍之闗河也若不先定之根本
將何寄乎宜急分討陳宫使虜不得西顧乗其間而收
熟麥約食稸糓以資一舉則呂布不足破也今舍之而
東未見其便多留兵則力不勝敵少留兵則後不足固
布乗虛寇暴震動人心縱數城或全其餘非復已有則
將軍尚安歸乎且前討徐州威罸實行其子弟念父兄
之恥必人自為守就能破之尚不可保彼若懼而相結
共為表裏堅壁清野以待將軍將軍攻之不拔掠之無
獲不出一旬則十萬之衆未戰而自困矣夫事固有棄
彼取此以權一時之埶願將軍慮焉操於是大收熟麥
復與布戰布敗走因分定諸縣兖州遂平建安元年獻
帝自河東還洛陽操議欲奉迎車駕徙都於許衆多以
山東未定韓暹楊奉負功恣雎(恣雎肆怒貌雎音火季/反又火佳反史記盜跖)
(日殺不辜/暴戾恣雎)未可卒制彧乃勸操曰昔晉文公納周襄王
而諸侯景從(左傳卜偃言於晉侯曰求諸侯莫如勤王/諸侯信之且大義也晉侯以左師逆王王)
(入於王城取太叔於温殺之於/隰城遂定覇業天下服從也)漢髙祖為義帝縞素而
天下歸心(項羽殺義帝於郴髙祖為義帝發䘮髙祖大/哭發使告諸侯曰天下共立義帝北面事之)
(今項羽放殺義帝大逆無道/寡人親為發䘮兵皆縞素)自天子䝉塵(蒙冐也左傳/臧文仲曰天)
(子䝉塵於外敢/不奔問官守)將軍首唱義兵徒以山東擾亂未遑逺
赴雖禦難於外乃心無不在王室(尚書曰雖爾身在外/乃心無不在王室乃)
(汝/也)今鑾駕旋軫(鄭𤣥注周禮曰/軫輿後横木也)東京榛蕪義士有存本
之思兆人懐感舊之哀誠因此時奉主上以從人望大
順也秉至公以服天下大略也扶𢎞義以致英雄大徳
也四方雖有逆節其何能為韓暹楊奉安足恤哉若不
時定使豪桀生心後雖為慮亦無及矣操從之及帝都
許以彧為侍中守尚書令操每征伐在外其軍國之事
皆與彧籌焉彧又進操計謀之士從子攸(魏志荀攸字/公達太祖素)
(聞攸名與語大恱謂彧曰公逹非/常人吾得與計事天下當何憂哉)及鍾繇郭嘉(魏志嘉/字奉孝)
(潁川人也戲志才籌畫士也太祖甚器之早卒大祖與/彧書曰自志才亡後莫可與計事者汝潁固多竒士誰)
(可以繼之彧薦嘉召見論天下事/太祖曰使孤成大業者必此人也)陳羣杜襲(襲字子緒/潁川人荀)
(彧薦襲太祖以為亟相軍/謀祭酒魏國建為侍中)司馬懿戲志才等(懿字仲逹/即晉宣帝)
皆稱其舉唯嚴象為揚州(三輔決錄曰象字文則京兆/人少聰博有膽智為揚州刺)
(史後為孫䇿廬江/太守李術所殺)韋康為涼州後並負敗焉(康字元將/京兆人父)
(端從凉州牧徵為太僕康代為涼州刺史時人榮之/後為馬超所圍堅守歴時救軍不至遂為超所殺)袁
紹既兼河朔之地有驕氣而操敗於張繡(魏志張繡在/南陽降既而)
(悔之而復反操與戰/軍敗為流矢所中)紹與操書甚倨(陳琳為紹作檄書/曰操祖父騰饕餮)
(放横父嵩乞匄攜養操贅/閹遺醜並倨慢之詞也)操大怒欲先攻之而患力不
敵以謀於彧彧量紹雖强終為操所制乃說先取呂布
然後圖紹操從之三年遂擒呂布定徐州五年袁紹率
大衆以攻許操與相距紹甲兵甚盛議者咸懐惶懼少
府孔融謂彧曰袁紹地廣軍彊田豊許攸智計之士為
其謀(先賢行狀豊字元皓鉅鹿人天/姿壊傑權略多竒許攸字子逺)審配逄紀盡忠之
臣任其事(配字正南魏郡人忠烈慷慨有不可犯之色/紹領冀州委配腹心之任英雄記曰紀字元)
(圖初紹去董卓與許攸及紀俱詣/冀州紹以紀聰逹有計䇿甚信之)顔良文醜勇冠三軍
綂其兵殆難克乎彧曰紹兵雖多而法不整田豐剛而
犯上許攸貪而不正審配專而無謀逄紀果而自用顔
良文醜匹夫之勇可一戰而擒也後皆如彧之籌事在
袁紹傳操保官度(官度即古之鴻溝也於滎陽下引河/東南流其所保處在今鄭州中牟縣)
(北官度/口是也)與紹連戰雖勝而兵糧方盡書與彧議欲還許
以致紹師(致猶至也兵法曰善/戰者致人不致於人)彧報曰今糓食雖少未
若楚漢在滎陽成臯間也是時劉項莫肯先退者以為
先退則埶屈也(髙祖與項羽於滎陽成臯間久相持不/決後羽請鴻溝以西為漢而退髙祖遂)
(乗羽敗之垓/下追殺之)公以十分居一之衆(言與紹衆/寡相懸也)畫地而守
之(言畫地作限隔也鄒/陽曰畫地而不敢犯)搤其喉而不得進已半年矣(搤/音)
(厄搤謂捉/持之也)情見埶竭必將有變此用竒之時不可失也
操從之乃堅壁持之遂以竒兵破紹紹退走封彧萬嵗
亭侯邑一千戸六年操以紹新破未能為患但欲留兵
衛之自欲南征劉表以計問彧彧對曰紹既新敗衆懼
人擾今不因而定之而欲逺兵江漢若紹收離紏散(紏/合)
(也/)乗虛以出則公之事去矣操乃止九年操拔鄴自領
冀州牧有說操宜復置九州者以為冀部所綂既廣則
天下易服操將從之彧言曰今若依古制是為冀州所
綂悉有河東馮翊扶風西河幽并之地也公前屠鄴城
海内震駭各懼不得保其土宇守其兵衆今若一處被
侵必謂以次見奪人心易動若一旦生變天下未可圖
也願公先定河北然後修復舊京南臨楚郢責王貢之
不入天下咸知公意則人人自安須海内大定乃議古
制此社稷長久之利也操報曰㣲足下之相難所失多
矣遂寢九州議十二年操上書表彧曰昔袁紹作逆連
兵官度時衆寡糧單圖欲還許尚書令荀彧深建宜往
之便逺恢進討之略(恢大/也)起發臣心革易愚慮堅營固
守徼其軍實(徼邀也音/古堯反)遂摧撲大寇濟危以安紹既破
敗臣糧亦盡將舍河北之規改就荆南之䇿彧復備陳
得失用移臣議故得反斾冀土(左傳南轅反斾杜/預曰軍門前大旂)克平
四州(謂冀青/幽并也)向使臣退軍官度紹必鼓行而前(鼓行謂/鳴鼓而)
(行言無/所畏也)敵人懐利以自百(各規利人/百其勇也)臣衆怯沮以䘮氣
(沮止/也)有必敗之形無一㨗之埶(㨗勝/也)復若南征劉表委
棄兗豫飢軍深入踰越江沔(沔即漢水也孔安/國曰漢上為沔)利既難
要將失本據而彧建二䇿以亡為存以禍為福謀殊功
異臣所不及是故先帝貴指縱之功薄搏獲之賞(搏擊/也髙)
(祖既殺項羽論功行封以蕭何為最功臣多不服髙祖/云諸君知獵乎夫獵追殺獸者狗也而發縱指示獸者)
(人也諸君徒能追得獸耳功狗也至如蕭何發指示功/人也縱或作蹤兩通○劉攽曰注蕭何發指示案文少)
(一縱/字)古人尚帷幄之規下攻拔之力(張良未甞有獸鬪/功髙帝曰運䇿帷)
(幄中決勝千里外子房功/也自擇齊三萬戸以封之)原其績効足享髙爵而海内
未喻其狀所受不侔其功(侔等/也)臣誠惜之乞重平議增
疇戸邑(前書曰復其後代疇其爵邑音義/曰疇等也使其後常與先人等也)彧深辭讓操
誓之曰昔介子推有言竊人之財猶謂之盜(左傳介子/推晉文公)
(臣/)况君竒謨㧞出興亡所係可專有之邪(􁎎不專功欲/分功於彧也)
雖慕魯連沖髙之迹(史記曰趙欲尊秦為帝魯連止之/平原君乃欲封魯連連笑曰所貴)
(於天下之士為人排患釋難解紛而無取也/即有取者是商賈之士也而連不忍為也)將為聖人
逹節之義乎(左傳曰聖逹/節次守節)於是增封千戸并前二千戸
又欲授以正司(彧先守尚書令/今欲正除也)彧使荀攸深自陳讓至
于十數乃止操將伐劉表問彧所䇿彧曰今華夏以平
荆漢知亡矣可聲出宛葉而間行輕進以掩其不意操
從之㑹表病死(魏志操如彧計表/子琮以州逆降)十七年董昭等(昭字/公仁)
(濟隂/人也)欲共進操爵國公九錫備物(禮含文嘉曰九錫一/曰車馬二曰衣服三)
(曰樂器四曰朱戸五曰納陛六曰虎賁百人七曰斧鉞/八曰弓矢九曰秬鬯謂之九錫錫與也九錫皆如其徳)
(左傳曰分魯公以大輅大旂夏后氏之/璜封谷父之繁弱祝宗卜史備物典䇿)密以訪彧彧曰
曹公本興義兵以匡振漢朝雖勳庸崇著猶秉忠貞之
節君子愛人以徳不宜如此事遂寢(禮記曰君子之愛/人也以徳細人之)
(愛人也以/姑息也)操心不能平㑹南征孫權表請彧勞軍于譙
因表留彧曰臣聞古之遣將上設監督之重下建副二
之任(史記齊景公以田穰苴為將軍扞燕苴曰臣素卑/賤擢之閭伍之中加之大夫之上士卒未附百姓)
(不信權輕願得君之寵臣國之所尊以監軍/乃可景公許之使莊賈往即監督之義也)所以尊嚴
國命謀而鮮過者也(左傳曰謀而鮮/過恵訓不倦)臣今當濟江奉辭
伐罪宜有大使肅將王命文武並用自古有之使持節
侍中守尚書令萬歳亭侯彧國之重臣徳洽華夏既停
軍所次便宜與臣俱進宣示國命威懐醜虜軍禮尚速
不及先請臣輒留彧依以為重書奏帝從之遂以彧為
侍中光祿大夫持節參丞相軍事至濡須(濡須水名也/在今和州歴)
(陽縣西南吳錄曰孫權聞操来夹水/立塢狀如偃月以相拒月餘乃退)彧病留壽春(壽春/縣屬)
(淮南郡今/夀州郡也)操饋之食發視之乃空器也於是飲藥而卒
時年五十(獻帝春秋董承之誅伏后與父完書言司空/殺董承帝方為報怨完得書以示彧彧惡之)
(隐而不言完以示其妻弟樊普普封以呈太祖太祖隂/為之備彧恐事覺欲自發之因求使至鄴勸太祖以女)
(配帝太祖曰今朝廷有伏后吾女何得配上彧曰伏后/無子性又凶邪往甞與父書言辭醜惡可因此廢也太)
(祖曰卿昔何不道之彧陽驚曰昔已甞為公言也太祖/曰此豈小事而吾忘之太祖以此恨彧而外含容之至)
(董昭建魏公議彧意不同欲言之於太祖乃齎璽書犒/軍飲享禮畢彧請間太祖知彧欲言揖而遣之遂不得)
(留之卒/於夀春)帝哀惜之祖日為之廢讌樂(祖日謂祭祖神之/日因為讌樂也風)
(俗通曰共工氏之子曰修好逺/遊祀以為祖神漢以午日祖)謚曰敬侯明年操遂稱
魏公云
論曰自遷帝西京山東騰沸(詩曰百/川沸騰)天下之命倒懸矣
(趙岐注孟子曰/倒懸猶困苦也)荀君乃越河冀間闗以從曹氏(間闗猶/展轉也)
察其定舉措立言䇿(措置/也)崇明王略以急國艱豈云因
亂假義以就違正之謀乎(言彧本心/不背漢也)誠仁為己任期紓
人於倉卒也(紓緩也/音舒)及阻董昭之議以致非命豈數也
夫世言荀君者通塞或過矣常以為中賢以下道無求
備智筭有所研疎原始未必要末斯理之不可全詰者
也夫以衛賜之賢一說而斃兩國(兩國謂齊與吳也端/木賜字子貢衛人也)
(田常欲伐魯仲尼令出使勸田常伐吴常許之賜又至/吴請夫差伐齊又之越說勾踐將兵助吴又之晉說以)
(兵待吴伐齊之弊吴既勝齊與晉争强晉果敗吴越襲/其後遂殺夫差故子貢一出存魯亂齊破吴强晉覇越)
彼非薄於仁而欲之葢有全必有䘮也斯又功之不兼
者也(子貢不欲違仁義而致晉但其事不兼濟也/言彧豈願强曹氏令代漢哉事不得已也)方時
運之屯邅(易曰屯如邅如/邅音竹連反)非雄才無以濟其溺功髙埶
彊則皇器自移矣(謂魏太祖功業大/而神器自歸也)此又時之不可並
也葢取其歸正而已亦殺身以成仁之義也
賛曰公業稱豪駿聲升騰權詭時偪(謂詭辭/以對卓)揮金僚朋
(揮散/也)北海天逸音情頓挫(逸縱也頓挫/猶抑揚也)越俗易驚孤音
少和直轡安歸髙謀誰佐(直轡直道也言其道無所/歸謀謨之髙竟誰佐也)彧
之有弼誠感國疾功申運改迹疑心一(迹若可疑/心如一也)
　
　後漢書卷一百
　後漢書卷一百考證
孔融傳拜中軍候○刋誤補遺曰郭仲竒碑額云北軍
　中候祝睦碑云北軍軍中候然仲竒碑中但云拜軍
　中候不言北軍與額不同郭䆒碑亦但以軍中稱之
　者葢當時官稱所尚如此北海傳當云軍中候其文
　倒耳無脱字也中候自中興以来始有北軍軍中候
　之稱其辭或省則曰北軍中候軍中候云
　
　
　
　
　
　
　
　
　後漢書卷一百考證
