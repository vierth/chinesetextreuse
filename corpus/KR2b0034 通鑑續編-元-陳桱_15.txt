
　通鑑續編卷十四
　　　　　　　　　　　　　元　陳桱　撰
(戊/申)髙宗皇帝建炎二年(金天會/六年)春正月帝在揚州○金
　尼楚赫取鄧州范致虚出奔安撫使劉汲死之○金
　烏珠侵東京留守宗澤敗之(金烏珠自鄭抵白沙去/汴京密邇都人震恐僚)
　(屬入問計宗澤方對客圍棊笑曰何事張皇劉衍等/在外必能禦敵乃選精鋭數千使繞出敵後伏其歸)
　(路金人方與衍戰伏兵起前後夾擊之金人果敗尼/瑪哈據西京與澤相持澤遣部將閻中立郭俊民李)
　(景良等帥兵趨鄭遇敵大戰兵敗中立死之俊民降/景良遁去澤捕景良斬之旣而俊民與金將史姓者)
　(持書來招澤澤數俊民曰汝失利死尚為忠義鬼今/反為金人持書相誘何面目見我乎斬之謂史曰我)
　(受此上有死而已汝為人將不能以死敵我乃欲以/兒女子語誘我乎亦斬之劉衍還金人復入滑澤部)
　(將張撝往救之撝至滑衆寡不敵或請少避之撝曰/避而偷生何面目見宗公力戰而死澤聞撝急遣王)
　(宣往援已不及因與金人大戰破走之澤以宣知滑/州金自是不復犯東京澤得金將遼臣王䇿于河上)
　(解其縳問金之虚實得其詳遂決大舉之計召諸將/謂曰汝等有忠義心當協謀勦敵期還二聖以立大)
　(功言訖泣下諸將皆聽命金人屢戰不利悉引兵去/澤復上疏請帝還京曰臣為陛下保獲京城自去年)
　(秋至于今春又三月矣陛下不早囘則天下之民何/所依戴不報澤威聲日著敵聞其名常尊憚之對南)
　(人言必曰/宗爺爺)復明法科○金人取永興軍經略使唐重
　死之○東平府軍校孔彦舟叛㓂黄州(彦舟聞金兵/將至山東遂)
　(帥所部刼殺居民燒廬舍/掠財物而南渡淮犯黄州)金人取均房青濰鄭州○
　張遇焚真州遂陷鎮江府王淵招降之○金尼楚赫
　取鄭州○竄内侍邵成章于南雄州(時所在盜起汪/伯彦黄潛善匿)
　(不以聞邵成章上疏言二人必誤/國事帝怒除名編管南雄州焉)金蘇瑪拉入襄陽
　○以劉豫知濟南府(豫景川人為河北提刑金人南/侵豫棄官避地真州張慤薦之)
　(起知濟南時盜起山東豫不願行請易/東南一郡執政惡之不許豫忿而去)二月金巴爾
　斯取唐蔡陳州潁昌府○河北盜楊進降于宗澤○
　金人取淮寧府知府向子韶死之○以王貺充金國
　軍前通問使○同知樞密院事孫傅卒于燕○馬擴
　聚兵奉信王榛于真定五馬山以總制諸砦(和州防/禦使馬)
　(擴奔五馬山砦聚兵得上皇子信/王榛于民間奉之以總制諸砦)金遷河南襄陽潁
　昌汝鄭均房唐鄧陳蔡之民于河北○三月金尼瑪
　哈焚河南府而去翟進復西京詔以進為京西北路
　安撫制置使○夏四月金烏珠復入河南府翟進復
　取之(烏珠聞洛陽為翟進所復率衆來攻進與韓世/忠丁進迎戰而敗韓世忠被矢如棘力戰得免)
　(乃收餘兵南歸烏珠入西京進復集鄉兵與金人戰/屢敗之殺其將翟海乘勝入洛陽金人帥懐孟蒲衛)
　(之衆復至斧門而入/進與巷戰金人引去)以信王榛為河外都元帥○工
　部侍郎兼侍講楊時罷(以老疾/求去也)五月宗澤請車駕還
　京師詔許之許景衡罷(宗澤遣子頴詣行闕上疏曰/天下之事見幾而為待時而)
　(兵則事無不成今收復京洛而金動渡河捍蔽滑臺/而敵國屢敗河東河北山砦義民引領舉踵日望官)
　(兵之至以幾以時而言之中興之兆可見而金人滅/亡之期可必在陛下見幾乘時而已若規規為偏霸)
　(之謀豈非可鄙之甚乎尋復上疏言丁進數十萬衆/願守䕶京城李成願扈從還闕即渡河勦敵楊進等)
　(兵百萬亦願渡河同致死力臣願陛下及此時還京/則衆心翕然何敵之足憂乎又言聖人愛其親以及)
　(人之親所以教人孝敬其兄以及人之兄所以教人/弟陛下當與忠臣義士合謀肆討迎復二聖使天下)
　(知孝弟帝得疏又聞信王榛將渡河入汴乃降詔擇/日還京時朝廷有大政事景衡必請間極諫黄潛善)
　(汪伯彦以為異已因共以渡江南幸之議為景衡罪/罷之景衡行至𤓰洲得暍疾卒景衡得程頤之學志)
　(慮忠純議論不與時俯仰旣卒帝思之曰朕自/即位以來執政忠直遇事敢言惟許景衡耳)立詩
　賦經義分試貢士法(帝念時方用武士人不能至行/在下詔諸路提刑轉運司選官)
　(即置司州軍引試使副或判官一人董之且命參酌/元祐科舉條制立詩賦經義分試法殿試仍對䇿三)
　(道第一甲第一人授左宣教郎第二第三人授左宣/義郎第四第五人授左儒林郎第六人以下並授左)
　(文林郎第二甲並授左從事郎第三甲以下並授左迪/功郎學究出身者授登仕郎故事廷試上十名内侍先)
　(以卷奏定髙下帝曰取士當務至公/豈容以已意升降自今勿先進卷)以朱勝非為尚書
　右丞○以宇文虚中充金國祈請使虚中降于金(虚中/時竄)
　(韶州㑹詔求使絶域者虚中應詔乃復資政殿大學士/充祈請使稱臣奉表于金時金人方興兵南伐已留王)
　(倫朱弁矣虚中至金人遣之歸虚中曰奉命北來祈請二/帝二帝未還虚中不可歸遂留時金國初建制度草創頗)
　(愛虚中有才藝毎加官爵虚/中即受之遂與韓昉俱掌制)河北制置使王彦帥師還
　次于沙店(彦治兵刻日大舉告期于宗澤澤召彦㑹議/彦乃將兵萬餘渡河金人以重兵襲其後而)
　(不敢擊旣至汴澤大喜令彦宿兵近/甸以衛根本彦遂屯滑州之沙店)張慤卒(慤善理財/論錢榖利)
　(害猶指諸掌在朝諤諤有大臣節然議論可/否不形辭色未嘗失其同列之歡時論善之)六月以王
　庻節制陜西六路軍馬曲端為都統制(時陜西撫諭使/謝亮持詔賜夏)
　(國庶移書與之曰夏人之患小而緩金人之患大而/迫秋髙必大舉盍仗節率兵舉義驅逐渡河徐圗恢)
　(復亮/不從)秋七月東京留守宗澤卒(澤前後請帝還京二/十餘奏毎為黄潛善)
　(汪伯彦所抑憂憤成疾疽發于背諸將入問疾澤矍/然曰吾以二帝蒙塵憤憤至此汝等能殱敵則我死)
　(無恨衆皆流涕曰敢不盡力諸將出澤歎曰出師未/捷身先死長使英雄涙滿襟明日澤無一語及家事)
　(但連呼過河者三而卒年七十都人號慟澤始招集/羣盗聚兵儲糧結諸路義兵連燕趙豪傑自謂渡河)
　(剋復可指日莫有志弗就識者恨之子頴居戊幕素/得士心澤卒數日將士去者什五都人請以穎繼父)
　(任不/許)以杜充為東京留守(充酷而無謀至汴悉反宗/澤所為於是豪傑離心降)
　(盜聚城下者/復去剽掠矣)八月作皇帝金寳(金之入汴也九寳惟/大宋受命寳及定命)
　(寳尚存至是帝作金寳三一曰皇帝欽崇國/祀之寳二曰天下合同之寳三曰書詔之寳)殿中侍
　御史馬伸乞罷黄潛善汪伯彦詔貶伸監濮州酒稅
　卒于道(伸自湖南還上疏言黄潛善汪伯彦不法十/七事乞速罷二人政柄别選賢者共圗大事)
　(疏入留中明日改授衛尉少卿伸以論事不行辭不/拜録其疏申御史臺且言臣論可采即乞施行非是)
　(合坐誣罔之罪因移疾待命詔伸言事不實送吏部/責濮州監酒税趣使上道伸怡然襆被而行竟死道)
　(中聞者寃之伸學于程頤勇於為義毎曰吾志在行/道以富貴為心則為富貴所累以妻子為念則為妻)
　(子所奪道/不可行也)河北京東捉殺使李成叛○二帝至金㑹
　寧金主旻以太上皇帝為昬德公淵聖皇帝為重昬
　侯(金主命二帝赴上京八月丁丑二帝至以素服/見金太祖廟遂見金主于乾元殿金主封之)九
　月郭三益卒○金鄂爾多襲信王榛于五馬山砦取
　之(初馬擴詣行在受密㫖使幾察信王且令擴聽諸/路節制擴知事不成遂留大名不進金鄂爾多恐)
　(擴以援兵至急發兵攻五馬山諸砦斷/其汲路諸砦皆䧟榛亡走不知所終)冬十月金徙
　二帝于韓州(韓州在燕京東北/一千五百餘里)金尼瑪哈鄂爾多㑹
　師圍濮州詔韓世忠等帥師救之○詔孟忠厚奉隆祐
　太后如杭州(侍御史張浚請先定六宫所居地詔孟/忠厚奉后如杭州以苗傅劉正彦為扈)
　(從都副/統制)楊進復叛㓂汝洛知河南府翟進敗死(楊進/復叛)
　(衆至數萬剽掠汝洛間翟進患之與其兄興謀擊之/未果而楊進遣騎數百絶洛水犯進營進乘半渡擊)
　(之追奔數十里破賊四砦馬驚墜/塹為賊所害賊因乗勝大敗官軍)十一月安置提舉
　嵩山崇福宫李網于萬安軍(中丞王綯/論之也)金富察羅索
　取延安府王庶曲端帥師救之端次于襄樂庶至甘
　泉而還(王庶至京兆曲端不欲屬之凡有命多託辭/不行庶無如之何復還端涇原金人諜知庶)
　(端不協乃併兵攻鄜延庶調自沿河至馮翊據險以/守金人先已乘冰渡犯晉寧侵丹州又渡清水河破)
　(潼闗秦隴皆震庶傳檄會諸路兵進禦時端盡統涇/原精兵駐淳化庶日移文趣端進端終不聽而遣其)
　(副將呉玠復華州自引兵遷延迂道自邠之三水與/玠㑹于襄樂金攻延安急庶自坊州收散亡往援知)
　(興元府毛􁣣亦將所部兵赴之比庶至甘泉延安已/䧟庶無所歸以兵付􁣣自將百騎與官屬馳赴襄樂)
　(勞軍庶猶以節度望端欲倚以自副端彌不平見庶/問延安失守狀謀殺之不果㑹庶上章自劾端即拘)
　(縻其官屬奪其使印/庶乃得去還京兆)金以烏葉掌國史(女直初未有/文字尼瑪哈)
　(好訪問女直老人多得其祖宗遺事及金主嗣位復/進士舉而韓昉軰皆在左右文學之士稍見拔擢至)
　(是詔求祖宗遺事以備國史命烏葉與耶律迪延掌/之烏葉等採摭遺言舊事自函普以下至太祖綜為)
　(三卷/上之)以趙開都大提舉川陜茶馬事(開善心計好詗/問天下利病毎)
　(有通變救弊之志宣和末為成都轉運判官多所更/革至是陳榷茶買馬五害朝廷是之即擢開都大提)
　(舉川陜茶馬事使推行之於是大更茶馬之法官買/官賣茶並罷剏條約印給茶引使茶商執引與茶户)
　(自相貿易不二年茶引收息至/百七十餘萬緡買馬踰二萬匹)金尼瑪哈取濮州知
　州楊粹中死之(尼瑪哈以濮州小易之至城下知州瑪/楊粹中固守命將姚端夜擣其營尼)
　(哈跣足走僅以身免遂攻城益/急几三十三日而陷粹中死之)金烏珠取開德府相
　州○呉玠襲史斌誅之○以魏行可充金國軍前通
　問使○朝享祖宗神主于夀寧僧寺○祀昊天上帝
　于圜丘大赦(始郊/也)知府州折可求以城降于金(折氏/自五)
　(代以來據有府州控扼西北中國賴之故自德扆傳/子御勲御卿御卿子惟正惟昌惟忠惟忠子繼宣繼)
　(閔繼祖繼祖兄子克柔克行克行子可大可適可求/世知州事累功建節為國藩衛至是知晉寧軍徐徽)
　(言約可求出兵夾攻金人羅索聞之執可求之子彦/文使為書招可求可求遂以所屬麟府豐三州降之)
　(而其宗族/仍仕中朝)十二月太后至杭州○金達蘭侵濟南知
　府劉豫以城降之(違蘭圍濟南劉豫遣子麟禦却之/達蘭遣人㗖豫以利豫懲前忿遂)
　(殺濟南驍將闗勝率百姓降/金百姓不從豫縋城納欵)金鄂爾多取大名府提
　㸃刑獄郭永死之(鄂爾多入大名守臣張益謙轉運/判官裴億降鄂爾多問曰城破乃)
　(降何也二人以郭永不從為辭鄂爾多遣騎召永謂/曰沮降者誰永曰不降者我鄂爾多欲用之永罵曰)
　(無知小子恨不醢爾以報國何説我/以降乎鄂爾多怒併其家屬皆殺之)以黄潛善汪伯
　彦為尚書左右僕射顔岐朱勝非為門下中書侍郎
　盧益同知樞密院事(潛善伯彦入謝帝曰潛善作左/相伯彦作右相朕何患國事不)
　(濟時金兵横行羣盜蠭起潛善伯彦旣無謀畧而專/權自恣東京委之御史南京委之留臺泗州委之郡)
　(守言事者不納其説請兵者不以上聞金兵日南而/晏然不以為慮御營司參贊軍事張浚極言金人必)
　(來攻請豫為備潛善伯/彦以為過計而笑之)金尼瑪哈入襲慶府(軍士有/欲發孔)
　(子墓者尼瑪哈曰大聖人墓/安可發殺軍士於是獲存)
(己/酉)三年(金天㑹/七年)春正月帝在揚州○以翟興為京西北
　路招討使河南尹○河北制置使王彦朝于行在詔
　免對彦遂致仕(彦以所部兵馬付東京留守司而率/親兵趨行在見黄潛善汪伯彦力陳)
　(兩河忠義延頸以望王師願因人心大舉北伐言辭/憤激二人大怒遂請降㫖免對差充御營平㓂統領)
　(彦遂稱/疾致仕)以路允迪僉書樞密院事○張用王善復叛
　㓂淮寧府○金尼瑪哈取徐州○韓世忠之師潰于
　沭陽金尼瑪哈遂入淮陽次于泗州(平㓂將軍韓世/忠屯淮陽㑹山)
　(東兵以援濮州尼瑪哈聞之分兵萬人趨揚州自帥/大軍迎戰世忠不敢敵夜引還尼瑪哈躡之至沭陽)
　(世忠棄軍走鹽城衆遂潰尼瑪哈入淮陽以/騎兵三千取彭城間道趨淮東戊申入泗州)二月詔
　劉正彦帥師衛皇子六宫如杭州○金人至天長劉
　光世帥師禦之師潰而還(江淮制置使劉光世帥兵/阻淮以拒金人金騎兵掩)
　(至天長光世迎敵未/至而軍潰光世奔還)金尼瑪哈入天長軍帝南渡江
　入于鎮江府金人追至揚子橋而去(尼瑪哈至楚州/守臣朱琳降遂)
　(乗勝而南辛亥䧟天長軍壬子内侍鄺詢報金兵至/帝即被甲乘騎馳至𤓰洲步得小舟渡江惟䕶聖軍)
　(卒數人及王淵張俊内侍康履等從行日暮至鎮江/府時汪伯彦黄潛善方率同列聽浮屠克勤説法罷)
　(而㑹食堂吏大呼曰駕已行矣二人相顧蒼黄乃戎/服䇿馬南馳見帝于鎮江揚州居民争門而出死者)
　(相枕籍無不怨憤是日金將馬五帥五百騎先馳至/揚州城下聞帝已南行乃追至揚子橋癸丑金游騎)
　(至𤓰洲劉光世見帝泣曰王淵専管江上海船每言/緩急決不誤事今臣所部數萬騎二千餘皆不能濟)
　(淵忿其言斬江北都巡檢使皇甫佐以自解朱勝非/馳見淵督之淵始經畫已無所及自是失諸將心)
　太常少卿季陵自揚州奉太廟神主以行金人追之
　太祖神主亡(時事起倉卒朝廷儀物皆委棄之季陵/亟取九廟神主以行出城未數里回望)
　(城中烟焰燭天陵為金人/所追亡太祖神主于道)帝如杭州以吕頤浩僉書樞
　密院事守鎮江(帝召從臣問去留吏部尚書吕頤浩乞/留蹕以為江北聲援羣臣皆以為然王)
　(淵獨言鎮江止可捍一面若金人自通川渡江以趨姑/蘇將若之何不如錢唐有重江之險帝意遂決以頤浩)
　(為江淮制置使與行在五軍制置使劉光世駐鎮江控/扼江口又以楊惟忠節制江東軍馬駐江寧府是夕發)
　(鎮江次吕城鎮甲寅次常州丙辰次平江府戊午次/呉江縣命朱勝非節制平江府秀州軍馬禮部侍郎)
　(張浚副之留王淵守平江己未次秀州庚申次崇德/縣吕頤浩從行即拜同簽書樞密院事江淮兩浙制)
　(置使以兵二千還屯京口又/命張浚以兵八千守呉江)金人入真泰州○劉俊
　民如金師詔錄用張邦昌親屬(仍命俊民持邦昌貽/金人約和書藁以行)
　金羅索取晉寧軍知軍事徐徽言死之(羅索破晉寧/軍徐徽言據)
　(子城拒戰因潰圍走擒之使之拜臨之以兵不動命/折可求諭使降徽言大駡羅索殺之統制孫昂及士)
　(卒皆不屈/俱被害)帝至杭州赦(壬戌駐蹕杭州即州治為行/宫乙丑降德音赦死罪以下)
　(放還士大夫被竄斥者惟李綱罪在不赦/更不放還葢用黄潛善計罪綱以謝金也)金人焚揚
　州而去(戊辰金兵焚揚州士民皆死存/者才數千人庚午金兵引去)黄潛善汪伯
　彦有罪免(潛善伯彦自知不為衆所容聨疏言艱難/之時不敢具文求退中丞張徴論二人大)
　(罪二十致陛下䝉塵天下怨懟乞加罪斥乃罷潛善/知江寧府伯彦知洪州潛善猥持國柄嫉害忠良逐)
　(李綱沮宗澤臺諫内侍言者隨䧟以竒禍中外為之/切齒而帝不悟伯彦則居位日淺故論者或末減其)
　(罪/云)以葉夢得張澂為尚書左右丞○吕頤浩復揚州
　(金人旣去頤浩遣將陳彦/渡江襲金餘兵復揚州)以王庶知京兆府曲端知
　延安府○三月以朱勝非為尚書右僕射王淵同僉
　書樞密院事(淵制下諸將籍籍帝乃命/淵免進呈書押本院文字)葉夢得罷○
　詔禮部侍郎張浚帥師次于平江府○以吕頤浩為
　江南東路安撫制置使知江寧府○扈從統制苗傅
　劉正彦作亂殺僉書樞密院事王淵及内侍康履等
　奉皇子魏國公旉即位請隆祐太后臨朝尊帝為睿
　聖仁孝皇帝居顯寧寺大赦改元明受(苗傅自負世/將且有勞於)
　(王室以王淵驟得君超遷顯職心不平之劉正彦亦/以招降劇盜功大賞薄怨上二人因相結時内侍康)
　(履藍珪恃恩用事履尤妄作威福凌忽諸將諸將疾/之㑹内侍臨浙觀潮供帳遮道苗傅等怒曰汝輩使)
　(天子顛沛至此猶敢爾耶中大夫王世脩亦嫉内侍/恣横言於正彦正彦曰㑹當共除之及王淵入樞府)
　(傅等疑其必由内侍以進遂與世脩謀先斬淵然後/殺宦者議旣定癸未劉光世為殿前都指揮使百官)
　(入聽宣制傅正彦令世脩伏兵城北橋下俟淵退朝/即捽下馬誣以結宦者謀反正彦手斬淵即與傳擁)
　(兵至行宫門外梟淵首于行闕分捕内侍凡無鬚者/皆殺之履馳入宫白帝帝大驚朱勝非急趨樓上詰)
　(傅等専殺之故中軍統制呉湛排門引傳黨入内奏/曰傅等不負國家止為天下除害耳知杭州康允之)
　(見事急請帝御樓撫諭之日將午帝登樓百官皆從/軍校王元大呼曰聖駕來傅等見黄葢猶山呼而拜)
　(帝慿欄呼傅等問故傅厲聲對曰陛下信任中官賞/罰不公軍士有功者不賞内侍所主者得官黄潛善)
　(汪伯彦誤國至此猶未逺竄王淵遇敵不戰首先渡/江因交康履乃除樞密臣自陛下即位以來功多賞)
　(薄臣已將王淵斬首中官在外者皆誅訖更乞康履/曽擇誅之以謝三軍帝曰潛善伯彦已降黜履擇當)
　(重與降責卿等可歸營傅曰天下生靈無辜肝腦塗/地止緣中官擅權若不斬履澤臣不還營帝猶未許)
　(逾時傅兵不退淛西機宜文字時希孟曰中官之為/患至此極矣不悉除之天下之患未巳帝曰朕左右)
　(可無給使耶軍器監葉宗諤曰陛下何惜一康履不/以慰三軍帝不得已命呉湛執履與之傅即於樓下)
　(腰斬履臠其肉梟首與淵首相望并捕澤斬之編管/藍珪于逺州帝諭傅等歸營傅等進曰陛下不當即)
　(大位將來淵聖皇帝來歸未知何以處之帝命朱勝/非縋樓下委曲諭之傅請隆祐太后同聽政及遣人)
　(使金議和帝許之即下詔請隆祐太后垂簾同聽政/傅等聞詔不拜曰自有皇太子可立况道君皇帝已)
　(有故事勝非還白帝帝曰朕當退避但須太后手詔/也乃遣顔岐入内請太后御樓太后至帝即立楹側)
　(從官請帝坐帝曰不當坐此矣太后因乗肩輿下樓/出門見傅等諭之曰自道君皇帝任蔡京王黼更祖)
　(宗法度童貫起邊事所以招至金人養成今日之禍/豈闗今上皇帝事况皇帝初無失德止為汪伯彦黄)
　(潛善所誤今已竄逐統制豈不知之傅等對曰臣等/必欲太后為天下主奉皇子為帝后曰今强敵在前)
　(吾以一婦人於簾前抱三歲兒决事何以令天下敵/國聞之豈不轉加輕侮傅等固請太后曉譬百端傅)
　(不從傅顧勝非曰今日政須大臣果决相公可無一/言乎勝非還白帝曰王鈞甫乃傅等腹心適語臣云)
　(二將忠有餘而學不足此語可為後圖之緒帝乃即/坐上作詔襌位于皇子而請太后垂簾同聽政事宣)
　(詔畢傅等麾其軍退於是皇子旉即位太后垂簾決/事尊帝為睿聖仁孝皇帝以顯寧寺為睿聖宫是夕)
　(徙帝居之大赦改元明受以張澂兼中書侍郎韓世/忠為御營使司提舉一行事務張俊為秦鳯副總管)
　(分其衆𨽻諸軍又以王孝迪為中書侍郎盧益為尚/書左丞加傅為武當軍節度使正彦為武成軍節度)
　(使以呉湛主管步軍司王孝迪盧益為大金國信使/朱勝非奏母后垂簾須二人同對此承平故事今日)
　(事機須密奏者乞許臣僚獨對而日引傅黨二人上/殿以弭其疑太后語帝曰賴相此人若汪黄在位事)
　(已狼籍矣王鈞甫見勝非勝非問前言二將學不足/如何鈞甫曰如劉將手刃王淵軍中亦非之勝非因)
　(以言撼之曰上皇待燕士如骨肉那無一人効力者/乎人言燕趙多竒士徒虚語耳鈞甫曰不可謂燕無)
　(人勝非曰君與馬柔吉皆燕中名人嘗獻策滅燕者/今金人所任多契丹舊人若渡江禍首及君盍早為)
　(朝廷協力乎鈞甫唯唯勝非又謂王世脩曰國家艱/難若等立功之秋也誠能奮身立事從官豈難得乎)
　(世脩喜時時往來道軍中情乃擢世脩工部侍郎/傅等欲挾帝幸徽越勝非諭之以禍福傅等乃止)張
　浚吕頤浩㑹師勤王苗傅帥羣臣朝帝于顯寧寺(改/元)
　(赦書至平江張浚命守臣湯東野祕不宣旣而得苗/傅等所傳檄浚慟哭召東野及提刑趙哲謀起兵討)
　(之時傅令張俊以三百人赴秦鳯而以餘兵屬他將/俊知其偽拒不受軍士洶洶俊諭之曰當詣張侍郎)
　(決之即引所部八千人至平江浚見俊語故相持而/泣且諭俊以將起兵問罪俊泣拜曰此須侍郎濟以)
　(機術毋驚動乗輿也赦至江寧吕頤浩曰是必有兵/變其子抗曰主上春秋鼎盛二帝蒙塵沙漠日望拯)
　(救其肯遽遜位于幼冲乎灼知兵變無疑也即遣人/寓書於浚曰時事如此吾儕可但已乎浚以頤浩有)
　(威望能斷大事乃荅書約共起兵且告劉光世于鎮/江令以兵來㑹頤浩得浚書乃留楊惟忠屯江寧以)
　(安人心且命控扼江上以防苗傅等挾帝渡江㑹有/㫖召頤浩赴院供職頤浩上書言金人乘戰勝之威)
　(羣盜有蜂起之勢興衰撥亂事屬艱難豈容皇帝退/享安逸請亟復明辟以圖恢復遂以兵發江寧舉鞭)
　(誓衆士皆感厲張浚又念傅等居中欲得辨士往説/之節制司參議官馮轓請行浚遣之至杭見傅等折)
　(以正議令早反正劉正彦遣轓約浚至杭張浚命張/俊分兵扼呉江上疏請復辟苗傅等謀除浚禮部尚)
　(書命將所部詣行在浚以大兵未集未敢誦言討賊/乃託云張俊驟囘人情震讋不可以不少留以撫其)
　(軍㑹韓世忠自陽城由海道將赴行在至常熟張俊/聞之曰世忠來事濟矣因白浚以書招之世忠得書)
　(舉酒酹地曰誓不與此賊共戴天至平江見浚慟哭/曰今日之事世忠願與張俊任之公無憂也浚因大)
　(犒俊世忠將士呼至前抗聲問曰今日之舉孰順孰/逆衆皆曰賊逆我順浚曰聞賊以重賞購吾首若浚)
　(此舉違天悖人汝等可取浚頭去不然一有退縮悉/以軍法從事衆皆感憤於是令世忠帥兵赴闕戒之)
　(曰投鼠忌器事不可急急則恐有他變宜趨秀州據/糧道以俟大軍之至戊戊世忠發平江至秀州稱病)
　(不行而大脩戰具傅等聞之始懼欲拘世忠妻子以/為質朱勝非紿傅曰不若遣之使迓世忠而慰撫之)
　(則平江諸人益安矣傅從之封世忠妻梁氏為安國/夫人俾迓世忠速其勤王梁氏疾驅出城一日夜會)
　(世忠于秀州勝非喜曰二兇真無能為也張浚復遣/馮轓往杭因報書于正彦曰自古言渉不順謂之指)
　(斥乗輿事渉不遜謂之震驚宫闕廢立之事謂之大/逆不道大逆不道者族今建炎皇帝不聞失德一旦)
　(遜位豈所宜聞傅等得書而恐乃遣苗瑀馬柔吉將/重兵扼臨平亟除俊世忠節度使而誣浚欲危社稷)
　(責黄州團練副使郴州安置馮轓謂朱勝非曰主上/受淵聖詔為兵馬大元帥嗣聖宜易稱皇太姪同太)
　(后垂簾聽政大元帥征伐于外最為得䇿召百官赴/睿聖宫議稱帝為皇太弟天下兵馬大元帥康王嗣)
　(君為皇太姪監國諫議大夫鄭㲄與監察御史王庭/秀上疏言睿聖皇帝承正統已二年一旦尊為太上)
　(皇於理猶順今乃欲降為臣稽之於古無所取法行/之於今實逆天道且二十日内而降二天子自古未)
　(之有也力争之乃止頤浩將至平江浚乘輕舟迓之/咨以大計頤浩曰頤浩曩諫開邊幾死宦臣之手承)
　(乏漕挽幾䧟沙漠之鄉今事不諧不過赤族為社稷/死豈不快乎浚壯其言旣而劉光世兵亦至浚乃草)
　(檄聲傅正彦之罪以韓世忠為前軍張俊翼之劉光/世為游擊頤浩浚總中軍光世分兵殿後乙巳太后)
　(降㫖睿聖皇帝處分兵馬重事張浚劉光世發平江/丙午以浚同知樞密院事李邴鄭㲄並同僉書樞密)
　(院事是日浚頤浩發平江上疏乞建炎皇帝還即尊/位傅等聞之憂恐不知所為朱勝非謂之曰勤王之)
　(師未至者使是問自反正耳不然下詔率百官六軍/請帝還宮公等置身何地乎即召李邴張守作百官)
　(章及太后手詔而賜傅正彦鐵劵傅等遂帥百官朝/于睿聖宫帝慰勞之傅正彦以手加額曰聖天子度)
　(量如是也傅黨張逵曰/趙氏安而苗氏危矣)盜邵青陷泗州○金人取京
　東諸郡○金達蘭以劉豫知東平府節制河南州郡(界/舊)
　(河以南俾豫統之又以豫子麟知/濟南府達蘭屯兵衝要以鎮撫之)趙立復徐州詔以立
　權知州事(初金人破徐知州王復死之都虞候趙立戰/死而復蘇求復尸瘞之隂結鄉民為收復計)
　(及金師北去乃帥殘兵邀擊大敗之遂復徐州事聞詔/以立權知州事時山東莾為盜區立介居其間威名流)
　(聞/)夏四月帝復位尊隆祐太后為隆祐皇太后以苗傅
　為淮西制置使劉正彦為副使(四月戊申朔太后下詔/還政朱勝非帥百官請)
　(睿聖宫親掖帝乗馬還行/宫與太后御前殿垂簾)復以建炎紀年○以張浚知
　樞密院事○吕頤浩張浚敗苗翊于臨平苗傅劉正
　彦南走頤浩浚至杭州誅貶逆黨有差(吕頤浩張浚/軍次秀州頤)
　(浩諭諸將曰今雖反正而賊猶握兵居内事若不濟/必反以惡名加我翟義徐敬業可監也進次臨平苗)
　(翊馬柔吉負山阻水為陣中流植鹿角以梗行舟韓/世忠舍舟力戰張俊劉光世繼之翊衆少却世忠復)
　(舍馬操戈而前令將士曰今日當以死報國面不被/數矢者皆斬於是士卒争用命翊引神臂弩持滿以)
　(待世忠瞋目大呼挺刃突前翊衆辟易矢不及發遂/敗走勤王兵入北闗傅正彦急趣都堂取所賜鐡劵)
　(擁精兵二千夜開湧金門以走犯富陽新城二縣將/南趨閩中辛亥頤浩浚入城世忠手執王世脩以屬)
　(吏頤浩浚入見伏地涕泣待罪帝問勞再三謂浚曰/曩在睿聖兩宫隔絶一日啜羹覆手念卿被謫此事)
　(誰任解所服玉帶賜之帝握世忠手慟哭曰中軍統/制呉湛佐逆為最尚留朕肘腋能先誅乎世忠即謁)
　(湛握手與語折其中指與王世脩俱斬于市/逆黨王元左言馬瑗范仲熊時希孟皆貶)隆祐皇
　太后撤簾○朱勝非顔岐王孝迪張􁂧路允迪盧益
　免(朱勝非見帝言曰臣昔遇變義即當死偷生至此/欲圖今日之事耳因乞罷政帝問誰可代者對曰)
　(吕頤浩張浚帝問孰優對曰頤浩練事而暴浚喜事/而疎帝曰浚太年少對曰臣向被召軍旅錢穀悉付)
　(浚此舉浚實主之中丞張守論勝非不能預/防致賊猖獗宜罷之不報至是與同位俱免)以吕頤
　浩為尚書右僕射李邴為尚書右丞鄭㲄僉書樞密
　院事○以劉光世為御營副使韓世忠張俊為御前
　左右軍都統制○詔尚書左右僕射並帶同中書門
　下平章事改門下中書侍郎為叅知政事省尚書左
　右丞(自元豐肇建三省凡軍國事中書揆而議之門/下審而覆之尚書承而行之三省皆不置官長)
　(以左右僕射兼兩省侍郎二相旣分班進呈首相遂/不復與朝廷議論宣仁太后覺其不便始令三省合)
　(班奏事分治省事至是從吕/頤浩之言三省始合為一)以李邴叅知政事○帝
　如江寧府○詔韓世忠劉光世追苗傅劉正彦(韓世/忠請)
　(于帝曰賊擁精兵距甌閩甚邇儻成/巢窟卒未可滅臣請討之帝從之)立魏國公旉為
　皇太子○盜薛慶陷髙郵軍○金羅索取鄜坊州○
　五月以張浚為川陜京西湖南北路宣撫處置使便
　宜黜陟(浚謂中興當自闗陜始慮金人或先入陜蜀/則東南不可保因慷慨請行詔以浚為宣撫)
　(使聽便宜黜陟與沿江襄漢守臣議儲畜以待臨幸/帝問浚大計浚請身任陜蜀之事置幙府于秦川别)
　(遣大臣與韓世忠鎮淮東令吕頤浩扈蹕來武昌為/趨陜之計復以張俊劉光世與秦川相首尾帝然之)
　(初浚宣撫川陜之議未决監登聞檢院汪若海曰天/下者常山蛇勢也秦蜀為首東南為尾中原為脊今)
　(以東南為首安能起天下之脊哉/將圖恢復必在川陜浚大悦焉)以滕康同僉書樞
　密院事○帝至江寧府(居于神/霄宫)改江寧為建康府○
　張浚如髙郵薛慶降(慶據髙郵有衆數萬浚親往招/之入慶壘從者不滿百慶感其)
　　(恩意遂降因留浚三日以邀賞傳者謂浚被執吕/頤浩等請罷浚帝從之越十日浚還請去帝不許)以
　　洪皓充大金通問使金人執之(帝遣皓如金遺尼瑪/哈書願去尊號用金)
　　(正朔比于藩臣時所在盜梗皓艱難百端得達太原/留一年遣至雲中尼瑪哈迫之使仕劉豫皓曰萬里)
　　(銜命不得奉兩宫南歸恨力不能磔逆豫忍事之耶/留亦死不即豫亦死不願偷生狗鼠間願就鼎鑊無)
　　(悔尼瑪哈怒將殺之旁一校曰此真忠臣也目/止劍士為皓跪請得流遞冷山流遞猶編竄也)韓世
　　忠獲劉正彦于浦城苗傅于建陽歸于行在所(世忠/自衢)
　　(信追討至浦城之魚梁驛與苗傅劉正彦遇世忠步/走挺戈而前賊望見咋曰此韓將軍也皆驚潰遂擒)
　　(正彦及傅弟翊王德亦執苗瑀斬馬柔吉傅亡入建/陽縣人詹標執之獻于世忠世忠悉送於行在帝手)
　　(書忠勇二字/掲旗以賜之)翟興誅楊進(楊進居鳴皋山北興與子/琮帥鄉兵時出擾之進懼)
　　(棄輜重南走興要擊于魯山進中/流矢死餘衆數萬悉潰去河南平)六月霖雨詔郎官
　　以上言闕政遂罷王安石配享神宗廟庭(時久兩恒/隂吕頤浩)
　　(謝罪求去詔郎官以上言闕政復下詔以四失罪已/一曰昧經邦之大畧二曰昩戡難之逺圖三曰無綏)
　　(人之德四曰失馭臣之柄司勲員外郎趙鼎上疏曰/自熈寧間王安石用事變祖宗之法而民始病假闢)
　　(國之謀造生邊患興理財之政窮困民力設虚無之/學敗壞人材至崇寧初蔡京託紹述之名盡祖安石)
　　(之政凡今日之患始于安石成于蔡京今安石猶配/享神宗而京之黨未除時政之缺莫大于此中丞張)
　　(守上疏曰陛下處宫室之安則思二帝母后穹廬毳/幕之居享膳羞之奉則思二帝母后粗糲酪漿之味)
　(服細煖之衣則思二帝母后窮邊絶塞之寒苦操予/奪之柄則思二帝母后語言動作受制于人享嬪御)
　(之適則思二帝母后誰為之使令對臣下之朝則思/二帝母后誰為之尊禮思之又思兢兢栗栗聖心不)
　(倦而天不為之助/順者萬無是理也)罷賞功司○隆祐皇太后至建康
　府○罷右司諫袁植(植請誅黄潛善及失守者權邦/彦等九人詔朕方念咎責已豈)
　(可盡以過失歸臣下/遂罷植出知池州)金人取磁州○秋七月苗傅劉
　正彦伏誅遂削朱勝非顔岐路允迪等職居張澂于
　衡州(詔以苗劉之變當軸大臣不能身衛社稷朱/勝非顔岐路允迪並落職張澂衡州居住)金
　達蘭取濰萊州○皇太子旉卒(諡曰/元懿)鄭㲄卒○以王
　綯參知政事周望同僉書樞密院事○范瓊有罪下
　獄死張浚發建康(初汴京破二帝及宗室北遷瓊之/謀居多又乘時剽掠左右張邦昌)
　(為之從衛至是自洪州入朝見帝悖慢且乞貸苗劉等/死帝畏其威以為御營司提舉一行事務張浚將赴)
　(川陜與樞密檢詳文字劉子羽密謀誅之一日命張/俊以千兵渡江若備他盜者使皆甲以來因召瓊俊)
　(及劉光世赴都堂議事為設飲食食已諸公相顧未/發子羽坐廡下恐瓊覺取黄紙趨前舉以麾瓊曰下)
　(有敕將軍可詣大理寺置對瓊愕不知所為子羽顧/左右擁置輿中衛以俊兵送獄光世出撫其衆數瓊)
　(在圍城中附金迫二帝北狩之罪且曰誅止瓊爾汝/等固天子自將之軍也衆皆投刃曰諾有㫖分𨽻御)
　(營五軍瓊下獄具伏賜死子弟皆/流嶺南瓊旣誅張浚乃發建康)升杭州為臨安府
　(初吕頤浩與張浚定幸武昌之議及浚行頤浩以為/道逺餉難乃變前論㑹滕康張守陳武昌有十害不)
　(可往帝從之遂升杭州/為臨安府將定都焉)崔縱如金不屈死之(通問二/帝也縱)
　(至金首以大義責金人請還二帝金/人怒徙之窮荒縱不少屈竟死于金)詔李邴滕康權
　知三省樞密院事奉隆祐皇太后如洪州(太后至建/康會防秋)
　(迫命劉寧止制置江浙衛太后往洪州百司非預軍/事者悉從命滕康李邴權知三省樞密院事從行凡)
　(四方奏讞吏部差注舉辟功賞之類皆𨽻焉又命四/廂都指揮使楊惟忠將兵萬人以衛過落星寺舟覆)
　(宫人溺死者無/數惟后舟無虞)盜郭仲威陷淮陽軍○廣州教授林
　勲上本政書(勲上本政書十三篇言國家兵農之政/宜假井田之制使民一夫占田五十畆)
　(其有羡田之家毋得市田其無田與游惰末作者皆/驅之使為𨽻農以耕田之羨者而雜紐錢榖以為什)
　(一之税毎十六夫為一井每井賦二兵馬一匹匹婦/之貢絹三尺綿一兩非蠶鄉則布六尺麻二兩其説)
　(甚備書奏詔以為桂州節度掌書記其後朱熹甚愛/其書陳亮亦曰此書考古驗今思慮周密世之為井)
　(田之學者/無以加矣)八月李邴罷以劉珏權同知三省樞密院
　事○陜西節制使王庶罷以王似代之(庶至京兆㑹/金人大入庶)
　(調兵自沿河至馮翊據險以守且傳檄諸路㑹期伐/金金人詭道䧟丹州延安事聞乃罷庶而以似代之)
　盗劉文舜陷舒州○杜時亮如金師(時金人將渡江/而南朝廷聞之)
　(遣時亮使金師以請和致書于尼瑪哈曰古之有國/家而迫于老亡者不過守與奔而已今以守則無人)
　(以奔則無地此所以諰諰然惟冀閣下之見哀而赦/已故前者連奉書願削去舊號是天地之間皆大金)
　(之國而尊無二上亦何必勞師逺涉而俊為/決哉又命吕頤浩以書遺劉豫俾面陳此意)閏月以
　吕頤浩為尚書左僕射同中書門下平章事杜充為
　尚書右僕射同中書門下平章事兼江淮宣撫使守
　建康韓世忠為浙西制置使守鎮江劉光世為江東
　宣撫使守太平池州(帝聞金師將至召諸將議移蹕/之地張俊辛企宗請自鄂岳幸)
　(長沙韓世忠曰國家已失河北山東若又棄江淮更/有何地吕頤浩曰金人之謀以陛下所至為邊面今)
　(當且戰且避奉陛下於萬全之地臣願留常潤死守/帝曰朕左右不可以無相乃以充守建康王變𨽻之)
　(世忠光世皆受充節制充將發汴京統制岳飛諫曰/中原地尺寸不可棄今一舉足此地非我有他日欲)
　(復取之非數十萬/衆不可充不從)皇太后至洪州○帝如臨安府(帝發/建康)
　(如臨安自是不/復議防淮矣)張浚次於襄陽招兵分屯襄郢唐鄧○
　金人取密州○九月丙午朔日有食之○金人取單州
　興仁府遂侵南京知府凌唐佐降之○以周望為兩浙
　荆湖等路宣撫使守平江(諜報金人治舟師由海道窺/江浙詔韓世忠守圌山福山)
　(望總兵/守平江)罷起居郎胡寅(寅上疏曰陛下以親王介弟受/淵聖皇帝之命出帥河北二帝)
　(旣遷則當糾合義師北向迎請而乃亟居尊位建立/太子不復歸覲宫闕展省陵寢偷安歲月略無扞禦)
　(及敵騎乘虚匹馬南渡一向畏縮惟務逺逃軍民怨畧/咨恐非自全之計也因進七䇿一曰罷和議而脩戰)
　(二曰置行臺以區别緩急之務三曰務實效去虚文/四曰大起天下之兵以自强五曰都荆襄六曰選宗)
　(室之賢才者封建任使之七曰存紀綱以立國/體書凡數千言吕頤浩惡其切直罷之于外)以張
　守同僉書樞密院事○徙劉光世守江州(杜充嚴急/光世不樂)
　(屬之會金師至淮西朝議以隆祐太后在豫/章恐有震驚乃徙光世于江州以屏蔽之)以張邵
　為金國軍前通問使金人囚之(邵至濰州見達蘭命/邵拜邵曰監軍與邵)
　(為南北朝從臣無相拜禮且具書言天未厭宋而金/乃裂地以封劉豫復窮兵不已何也達蘭怒取國書)
　(去送卲密州/囚於柞山砦)金人取沂曹州○髙麗請脩貢詔不許
　○冬十月金羅索取永興軍鞏州○盜酈瓊圍光州
　○帝至臨安府○郭仲威詣周望降○帝渡浙居于
　越州(帝至臨安七日/復渡浙如越州)李成陷滁州○張浚治兵于興
　元以劉子羽參議軍事趙開為隨軍轉運使專總四
　川財賦(又以曲端為都統制子羽薦涇原都監呉玠/及弟璘之才勇浚以玠為統制璘掌帳前親)
　(兵自蜀有西師益利諸司已用便宜截上供及常平/本皆盡浚以為慮知趙開善理財即承制用之開見)
　　(浚曰蜀之民力盡矣錙銖不可加獨𣙜貨尚存贏餘/而貪猾認為已有共相𨼆匿惟不恤怨詈斷而敢行)
　　(庶可救一時之急浚銳意興復委任不疑於是大變/酒法即舊撲買坊場所置隔槽設官主之麯與釀具)
　(官悉自買聽釀户各以米赴官場自釀凡一石米輸/三千并頭子雑用等二十二其釀之多寡惟錢是視)
　(不限數也又於秦州置錢引務興州鼓鑄銅錢官賣/銀絹聽民以錢引或銅錢買之凡民錢當入官者並)
　(聽用引折納官支出亦如之民以為便舊錢引才二/百五十萬開添印至四千一百九十萬人不厭其多)
　(宣撫司一日獲偽引三十萬盜五十人浚欲從有司/議當以死開曰相君誤矣使引偽加宣撫使印其上)
　(即為真黥其徒使治幣是相君一日獲三十萬之錢/起五十人之死也浚稱善從之開復大變鹽法印鹽)
　(引毎斤納錢二十五而買賣與茶法同時浚荷重寄智/旬犒月賞期得士死力費用不貲盡取辦於開開悉)
　(慮於食貨筭無遺䇿雖支/費不可計而貲財常有餘)金當海入夀春府黄州遂濟
　江以趨江西劉光世帥師走南康金人入江州(光世/至江)
　(州日置酒髙會金人自黄州渡江几三日無知之者/金兵薄城下光世遂引兵自信州趨南康金人入城)
　(由大冶/趨洪州)十一月金烏珠入廬和州無為軍○張浚出
　行闗陜(浚出行闗陜訪問風俗罷斥姦贓以/搜攬豪傑為先務諸將惕息聽命)隆祐皇
　太后如䖍州金當海入洪吉撫袁州臨江軍(滕康劉/珏聞金)
　(師至奉太后出城江西制置使王子獻棄洪州走丁/巳金人䧟臨江戊午䧟洪州撫袁二州降之丁夘䧟)
　(吉/州)孫悟如金師(致書請/和也)盜劉忠陷舒州○金烏珠入
　太平州○主管步軍司閭勍自西京奉祖宗神御
　至越州詔奉安于天慶觀○帝還浙西以禦金師至
　錢清復如越州○以周望同知樞密院事守平江○
　以范宗尹參知政事○以趙鼎為御史中丞(鼎自右/司諌拜)
　(侍御史所言四十事施行者三十有六及金人至江/上鼎陳戰守禦三䇿拜中丞鼎言經營中原當自闗)
　(中始經營關中當自蜀始欲幸蜀當自荆襄始呉越/介在一隅非進取中原之地荆襄左顧川陜右控湖)
　(湘而下瞰京洛三國所必争宜以為行闕而屯重兵/于襄陽運江浙之粟以資川陜之兵經營大業計無)
　(出/此)金烏珠入建康府守臣杜充降通判楊邦乂死之
　(時江浙倚重於杜充而充日事誅殺且無制敵之/方及烏珠與李成合兵攻烏江充閉門不出統制)
　(岳飛泣諫請視師充不從烏珠遂乗充無備由馬/家渡渡江充始遣都統制陳淬及飛帥師迎戰王)
　(􁣣以軍先遁淬敗死諸將皆潰充兵亦散烏珠至建/康守臣陳邦光户部尚書李棁迎降充渡江保真州)
　(諸將怨充之嚴刻欲乘其敗以害之充聞不敢還營/居長蘆寺烏珠遣人説之曰若降當封以中原如張)
　(邦昌故事充遂還建康與梲邦光率官屬迓金師拜/烏珠于馬首通判楊邦乂獨不肯屈膝以血大書衣)
　(裾曰寧作趙氏鬼不為他邦臣烏珠使人誘以官終/不屈大罵乞死遂殺之充至金尼瑪哈薄其為人久)
　(之得/仕)帝如明州(帝聞杜充敗謂吕頤浩曰事迫矣若/何頤浩遂進航海之䇿其言曰敵兵)
　(多騎必不能乗舟襲我江浙地熱必不能久留俟其/退去復還二浙彼出我入彼入我出此兵家之竒也)
　(帝然之遂/如明州)韓世忠帥師自鎮江退守江隂○張浚至
　秦州○盜桑仲陷襄陽府○十二月帝至明州○金烏
　珠入臨安府遣阿里富勒琿追帝于明州帝孫于海
　(烏珠自建康趨廣德殺守臣周烈遂過獨松闗見無/戍者謂其下曰南朝若以羸兵數百守此吾豈能遽)
　(度哉遂犯臨安守臣康允誠棄城走烏珠聞帝在明/州遣阿里富勒琿帥精騎渡浙追之帝乗樓船入海)
　(次于定海縣留范宗尹趙鼎于明州以俟金使又謂/張俊曰若能扞敵成功當加王爵吕頤浩奏令從官)
　(已下各從便去帝曰士大夫當知義理豈可不扈從/若如此則朕所至乃同㓂盜耳於是郎官以下多從)
　(衛癸巳帝舟/次于昌國縣)皇太后至䖍州(太后至吉州金人追之/急后乗舟夜行質明至)
　(太和縣舟人景信反楊惟忠兵潰失宫人一百六十/滕康劉珏皆遁兵衛不滿百遂自萬安陸行如䖍州)
　(后及潘貴妃以農夫肩輿而行至䖍府庫皆空衛兵/所給惟得沙錢市買不售與百姓交鬬縱火肆掠三)
　(日土豪陳新率衆圍城楊惟忠部將胡/友自外引兵破新于城下后稍得安)岳飛敗金人
　于廣德(飛率所部自建康躡金人于廣德境中六戰者/皆捷擒金將王權俘首領四十除察其可用)
　(結以恩義遣還令斫營縱火飛乘亂縱擊大破之駐/軍鍾村軍無見糧將士忍饑秋毫無扼金所籍兵相)
　(謂曰此岳爺爺/軍也争降附之)金阿里富勒琿入越州遂渡曹娥江
　進侵明州張俊使楊沂中帥師迎戰于髙橋敗之(戊/戌)
　(阿里富勒琿入越州宣撫郭仲荀奔温州知府季鄴/降之遂趨明州敗宋兵于東闗濟曹娥江壬寅至明)
　(州西門之髙橋張俊使統制劉寶與戰而敗統制楊/沂中田師中等復殊死戰沂中舍舟登岸知明州劉)
　(珙道帥州兵射其旁大破之殺數千人金使來召人/至砦計事俊使小校往金人與語欲入越州請降俊)
　(拒之戒將士慮敵必再至下/令清野多以輕舟閉闗自守)金人屠洪州○周望及
　金達蘭戰于秀州敗績
(庚/戌)四年(金天㑹/八年)春正月帝舟居于海(次于昌/國縣)金阿里富
　勒琿復侵明州烏珠以師㑹之張俊走台州金人遂
　入城屠其民(甲辰朔西風大作金師乗之復攻明州/乙巳張俊劉洪道坐城樓遣兵掩擊殺)
　(傷大當金人奔北死於江者無數夜拔砦退屯餘姚/而遣人請濟師于烏珠庚戌阿里富勒琿復攻明州)
　(烏珠引師㑹之張俊懼帥其師趨台州/劉洪道亦遁己未金師入城屠其民)金阿里富勒
　琿襲帝舟于章安張公裕敗之帝遂如温州泊于港
　口(金人乗勝破定海縣聞帝在章安鎮以舟師追之/提領海舟張公裕引大舶擊却之辛酉帝發章安)
　(如温州甲/子泊港口)金羅索取陜州知州李彦仙死之(初金人/得陜用)
　(降者守之使招集散亡時石壕尉李彦仙保三砦屢/敗金師破其五十餘壁以計復陜州及絳解諸縣事)
　(聞詔彦仙知陜州兼安撫使彦仙至陜蒐軍實増埤/濬隍益為戰守備遣邵興復虢州金將烏嚕來攻彦)
　(仙敗之羅索聞之自蒲解悉兵大至彦仙又大敗之/羅索僅以身免彦仙度金人必併力來攻即遣人求)
　(兵于張浚已而羅索果率折可求等衆十萬來分其/軍為十以正月旦為始日輪一軍攻城期以三句必)
　(拔彦仙意氣如常數出兵與戰旣而食盡告急于浚/浚檄曲端以涇原兵援之端素疾彦仙不奉命浚曰)
　(金若下陜則全據大河且窺蜀矣乃出師至長安道/阻不得進彦仙日與金戰羅索竒其才誘㗖百端彦)
　(仙悉斬其使力盡城䧟彦仙投河死其屬官/居民無一人降者羅索怒盡屠其餘民而去)滕康劉
　珏免○金以韓企先為尚書左僕射兼侍中(企先遼/中書令)
　(知古九世孫世為大官至是金主召見于上京甚驚/異之曰朕常夢此人今果見之時方議禮制度企先)
　(博通經史知前代故事/或因或革咸取折衷)二月酈瓊降于劉光世○詔
　奉安祖宗神御于福州○以盧益李囘權知三省樞
　密院事○金人入潭州屠其城○金烏珠自明州還
　浙西遂入秀州(烏珠還臨安縱火焚掠以輜/重不可遵陸取道秀州而北)金人取
　東京權留守上官悟出奔為盜所殺(自是四京/皆沒于金)鼎州
　盜鍾相自稱楚王○赦(以金兵/退故也)李成陷舒州○金人
　至平江周望走太湖烏珠入城焚掠而去(金游騎至/平江周望)
　(奔太湖知府湯東野棄城遁烏珠入/城縱兵焚掠死者甚衆城中殆空)鍾相陷澧州○
　孔彦舟詣傅雱降○張浚帥師入援○三月金烏珠
　入常州鎮江府○使盧益奉迎隆祐皇太后于䖍州
　(帝謂輔臣曰朕初不識太后自迎至南京愛朕不啻/已出今在數千里外兵馬驚擾當承奉迎以惬朕朝)
　(夕慕念之意遂遣盧益及辛/企宗潘永思等奉迎于䖍州)孔彦舟獲鍾相歸于行
　在誅之其黨楊太復聚衆于龍陽○軍賊戚方陷廣
　德軍(方江淮/軍校也)夏四月張浚行至房州聞金人退復還秦
　川○帝還越州(金師退帝將西還召羣臣議駐蹕之/所且曰㑹稽止可暫駐吕頤浩曰將)
　(來宜駐浙右徐圖入蜀范宗尹曰臣謂若使入蜀恐/兩失之據江表而徐圖闗陜之事則兩得之决擇取)
　(舍不可不審帝曰善三月辛酉發温州四/月癸未至越州甲申下詔親征巡幸浙西)韓世忠大
　敗金烏珠于江中烏珠走建康達蘭遣師救之烏珠
　復入于江世忠敗績烏珠遂濟江次于六合(初韓世/忠以前)
　(軍駐青龍鎮中軍駐江灣後軍駐海口欲俟烏珠師/還擊之及烏珠由秀趨平江世忠事不就遂移師鎮)
　(江以待之三月金師至江上世忠先以八千人屯於/焦山寺烏珠欲濟江乃遣使通問且約戰期世忠許)
　(之因謂諸將曰是間形勢無如金山龍王廟者敵必/登之以覘我虚實乃遣蘇德將百人伏廟中百人伏)
　(廟下岸側戒之曰聞江中鼓聲則岸兵先入廟兵繼/出以合擊之及敵至果有五騎趨龍王廟廟中伏兵)
　(先鼔而出獲其兩騎其三騎則振䇿以馳馳者一人/紅袍玉帶旣墜復跳而免詰諸獲者則烏珠也旣而)
　(接戰江中几數十合世忠妻梁氏親執將鼓敵終不/得濟俘獲甚衆擒烏珠之婿龍虎大王烏珠懼請盡)
　(歸所掠以假道世忠不許復益以名馬又不許遂自/鎮江沂流西上烏珠循南岸世忠循北岸且戰且行)
　(世忠艨艟大艦出金師前後數里擊柝之聲達旦將/至黄天蕩烏珠窘甚或謂之曰老鸛河故道今雖湮)
　(塞若鑿之可通秦淮烏珠從之一夕渠成凡三十里/遂趨建康岳飛以騎三百步兵三千邀擊于新城大)
　(破之烏珠乃復自龍灣出江中趨淮西會達蘭自濰/州遣貝勒太一引兵來援烏珠乃復引還欲北渡世)
　(忠與之相持於黄天蕩太一軍江北烏珠軍江南世/忠以海艦進泊金山下豫以鐡綆貫大鉤授健者明)
　(旦敵舟譟而前世忠分海舟為兩道出其背每縋一/綆則曳一舟沉之烏珠窮蹙求㑹語祈請甚哀世忠)
　(曰還我兩宫復我疆土則可以相全烏珠語塞又數/日求再會而言不遜世忠引弓欲射之烏珠丞馳去)
　(見海舟乗風使蓬往來如飛謂其下曰南軍使船如/使馬奈何乃募人獻破海舟之䇿於是閩人王姓者)
　(教其舟中載土以平板鋪之穴船板以櫂槳俟風息/則出有風則勿出海舟無風不可動也且以火箭射)
　(其篛蓬則不攻自破矣烏珠然之且用方士計刑白/馬剔婦人心自割其額以祭天四月丙申天霽風止)
　(烏珠以小舟出江世忠絶流擊之海舟無風不能動/而舟上皆有五緉烏珠令善射者乘輕舟以火箭射)
　(之五緉皆自焚烟焰蔽天師遂大潰焚溺死者不可/勝數世忠僅以身免奔還鎮江烏珠遂濟江屯于六)
　(合縣世忠以八十人拒烏珠十萬之衆凡四/十八日而敗然金人自是亦不敢復渡江矣)吕頤浩
　免(初御營使本以行幸總齊軍政而宰相兼領之遂/専兵柄樞府幾無所預頤浩在位尤顓恣中丞趙)
　(鼎嘗疏論之及聞韓世忠敗金人于黄天蕩頤浩請/帝幸浙西下詔親征帝將從之趙鼎以為不可輕舉)
　(頤浩惡鼎異已改鼎翰林學士鼎不拜改吏部尚書/又不拜而上言陛下有聽納之誠而宰相陳拒諫之)
　(説陛下有眷待臺臣之言而宰相挾挫沮言臣之威/堅臥不出上疏論頤浩過失凡千餘言頤浩因求去)
　(詔以頤浩倡義勤王宜從優禮乃罷為鎮南軍節度/使醴泉觀使而復命鼎為中丞諭之曰朕毎聞前朝)
　(忠諫之臣恨不之/識今於卿見之)金當海自荆門北去牛臯襲敗之
　于宋村(金人犯江西者聞烏珠北還亦自荆門引兵/而去留守司統制牛皋潛軍邀擊敗之于宋)
　(村/)五月以范宗尹為尚書右僕射兼御營使○金人
　焚建康而去岳飛敗之于靜安(烏珠旣濟江金人在/建康者焚掠執李梲)
　(陳邦光等自靜安渡宣化而去/岳飛邀擊於靜安鎮大敗之)以張守參知政事趙
　鼎僉書樞密院事○王綯罷○以翟興孟汝趙立劉
　位趙霖李成呉翊李彦先薛慶並為鎮撫使分土處
　之(時京畿東西荆湖南北淮南諸路盜賊蠭起大者/數萬人據有州郡朝廷不能制范宗尹言于帝曰)
　(羣盜皆烏合之衆急之則併死力以拒官軍莫若析/地以處之盜有所歸則可以漸制帝善之乃以九人)
　(並為鎮撫使分地畀焉興河南府汝唐州立楚泗州州/漣水軍位滁濠州霖和州無為軍成舒靳州翊光黄)
　(彦先海州淮陽軍慶髙郵天長軍軍興聽便宜從事/俾立顯功許以世襲然無統屬有急又不遣援故諸)
　(鎮鮮能/自守)六月周望有罪連州安置○罷御營司以范
　宗尹兼知樞密院事○滁濠鎮撫使劉位為盜所殺
　○以陳規解潛程昌㝢陳求道范之才馮長寧為鎮
　撫使(規德安府復州漢陽軍潛荆南府歸峽州荆門/公安軍昌㝢鼎澧州求道襄陽府鄧隨郢州之)
　(才金均房州長寧/淮寧順昌府蔡州)以吕頤浩為建康路安撫大使朱勝
　非為江州路安撫大使劉光世為兩浙路安撫大使
　○以郭仲威為真揚州鎮撫使○戚方降于張俊○
　張浚使呉玠帥師復永興軍金烏珠自六合趨陜西
　(張浚以金兵萃于淮上懼其復擾東南謀牽制之且/欲出兵分道由同州鄜延以擣其虚乃遣秦鳯副總)
　(管呉玠帥師復永興軍烏珠聞之/遂自六合引兵趨陜西以為援)僉書樞密院事陳
　過庭卒于燕○秋七月以孔彦舟為辰沅靖州安撫
　使○張浚使吕世存復鄜州○金徙二帝于五國城
　(去金上京東北千里又名鶻里敗路洪皓自雲中密/遣人奏書以桃梨粟麺等獻二帝於五國始知康王)
　(即位/焉)以岳飛為通泰州鎮撫使(詔諸將討戚方飛與/戰數十合方窮乃降)
　(于張俊俊還盛言飛可用乃以為通泰鎮撫知泰州/飛辭乞淮東一重難任使收復本路州郡乗機漸進)
　(使山東河北河東京畿/等路次第而復不聽)八月以謝克家參知政事○
　隆祐皇太后至越州(后至帝親迎之于行宫門外因/遍問所過守臣治狀入居行宫)
　薛慶及金人戰于揚州城下死之○盧益罷○呉玠
　復永興軍○張浚承制安置其都統制曲端于萬安
　軍(端素善撫士卒長於兵略然性剛愎旣迫逐王庶/而奪其印又欲併王􁣣軍朝廷疑其欲反浚使張)
　(彬至渭州察之彬至渭謂端曰今兵合財備羅索以/孤軍深入吾境我合諸路攻之不難端曰彼將士精)
　(鋭且因糧于我我今反為客未可勝也若按兵據險/時出偏師以擾其耕獲彼不得耕必取糧河東則我)
　(為主矣如此一二年彼必困弊乃可圖也萬一輕舉/後憂方大彬還以白浚浚不以為然及金人大擾環)
　(慶端遣呉玠等拒于彭原店而自將屯宜禄玠敗端/退屯涇州金乗勝焚邠州而去玠怨端不為援端亦)
　(謂玠前軍已敗故不得據險以防衝突乃劾玠違節/制玠由是怨端及烏珠留江淮浚議出師撓之端曰)
　(平原廣野敵便於衝突而我軍未嘗習水戰金人新/造之勢難與争鋒宜訓兵秣馬保疆而已後十年乃)
　(可浚積前疑遂以彭原之敗罷端兵/柄再貶海州團練副使萬安軍安置)以桑仲為襄陽
　鄧隨郢州鎮撫使○以范冲直史館重修神宗哲宗
　實録(初隆祐太后生辰置酒宫中后謂帝曰宣仁太/后之賢古今母后未有其比昔姦臣肆為謗誣)
　(雖嘗下詔明辨而國史尚未刪定豈足傳信吾意在/天之靈不無望于帝也帝悚然乃召范冲直史館重)
　(修神宗哲宗實録冲乃為神宗考異明示去取舊文/以墨書刪去者以黄書新修者以朱書世號朱墨史)
　(又為哲宗辨誣録由是二史得其正/而姦臣情狀益著矣冲祖禹之子也)九月太上皇后
　鄭氏崩于金之五國城○金立劉豫為齊帝于大名
　府(初金主聞帝如東南遣尼瑪哈南伐諭之曰俟宋/平當援立藩輔以鎮南服如張邦昌者及烏珠渡)
　(江北還乃議立其人衆議折可求劉豫皆可立豫以/重寳賂達蘭而請立已達蘭許之乃言于尼瑪哈尼)
　(瑪哈未之許其腹心大同府尹髙慶裔説之曰吾家/舉兵只欲取兩河故汴京旣得則立張邦昌邦昌死)
　(後有河南之役今河南州郡官制不易風俗不更者/豈非欲循邦昌故事耶元帥盍不早建言而使恩歸)
　(他人也尼瑪哈從之乃遣使即豫所部咨軍民所宜/立者衆未及對豫鄉人張浹越次請立豫議遂定達)
　(蘭以聞於是金主用立張邦昌故事以舊河為界遣/髙慶裔及知制誥韓昉備璽綬寳册立豫為大齊皇)
　(帝世脩子禮奉金正朔置丞相以下官其詔有曰今/立豫為子皇帝旣為鄰國之君又為大朝之子使介)
　(惟使者始見躬問起居與面辭有奏則立其餘並行/皇帝禮九月戊申豫即位都大名府豫旣立復還東)
　(平以張孝純為丞相李孝揚為左丞張柬為右丞鄭/億年為工部侍郎李儔為監察御史王瓊為汴京留)
　(守子麟為提領諸路兵馬兼知濟南府弟益為北京/留守冊其母翟氏為皇太后妾錢氏為皇后改明年)
　(為阜昌元年朝廷聞之凡偽仕于豫/而其家屬在東南者悉厚加撫䘏)桑仲陷均房州
　○金達蘭侵楚州鎮撫使趙立死之(立天性忠義知/人善戰見敵如)
　(仇自金人犯中國能與之抗者立為之首故能以區/區之衆為江淮障至是登城為飛砲碎首左右馳救)
　(之立曰吾終不能與/國復仇矣言絶而死)金羅索取延安府保安軍○張
　浚使劉錫帥五路之師及金羅索戰于富平敗績浚
　退保秦州(浚聞烏珠將至檄召熙河劉㻛秦鳯孫偓/涇原劉錡環慶趙哲四經畧及呉玠之兵)
　(合四十萬人馬七萬匹以錫為統帥迎敵決戰前軍/統制王彦諫曰陜西兵將上下之情皆未相通若少)
　(不利則五路俱失不若且屯利閬興洋以固根本敵/入境則檄五路之兵來援萬一不捷未大失也浚不)
　(從劉子羽亦力言未可浚曰吾寧不知此顧東南事/方急不得不為是耳呉玠郭浩皆曰敵鋒方銳宜各)
　(守要害須其弊而乗之亦不從遂行次于富平縣劉/錫㑹諸將議戰玠曰兵以利動今地勢不利未見其)
　(可宜擇髙阜據之使不可勝諸將皆曰我衆彼寡又/前阻葦澤敵有騎不得施何用他徙已而羅索引兵)
　(驟至輿柴囊土藉淖平行進薄諸營錫等與之力戰/劉錡身率將士薄敵陳殺獲頗多勝負未分而敵鐡)
　(騎出不意直擊趙哲軍他將不及援哲因離所部其/將校望見塵起遂驚遁諸軍皆潰敵乘勝而進闗陜)
　(大震浚時駐師邠州督戰旣敗退保秦州召趙哲斬/之而安置劉錫于合州命諸軍各還本路上書待罪)
　(帝手詔慰勉之自是闗陜不可/復論者咎浚之輕師失律焉)金安班貝勒都元
　帥舎音卒(舍音又/名杲)金達蘭入楚州淮陽鎮撫使李彦
　先救之敗死○冬十月秦檜還自金師(檜從二帝至/燕金主以檜)
　(賜達蘭為其任用達蘭信之及南伐以為參軍事達/蘭攻楚州檜與妻王氏自軍中趨漣水軍丁禩水砦)
　(自言殺金人監已者奪舟而來欲赴行在遂航海至/越州求見帝帝命先見宰執檜首言如欲天下無事)
　(須是南自南北自北朝士多疑其與何㮚孫傅等同海/被拘執而檜獨還又自燕至楚二千八百里踰河越)
　(無譏訶之者安得殺監而南就令從軍達蘭金人縱之/必質妻屬安得與妻帑偕惟范宗尹及李囘二人素)
　(與檜善盡破羣疑力薦其忠及入對首奏所草與達/蘭求和書呈帝帝謂輔臣曰檜朴忠過人朕得之喜)
　(而不寐旣聞二帝母后消息又得一佳士也先是朝/廷雖數遣使于金但且守且和而專意與敵解仇息)
　(兵則自檜始葢檜首倡和議/于金故達蘭隂縱之使還也)以李囘同知樞密院事
　　○馮長寧以淮寧叛附于劉豫○十一月趙鼎罷
　(辛企宗除節度使鼎言企/宗非軍功忤㫖罷奉祠)以富直柔僉書樞密院事
　　○以秦檜為禮部尚書(范宗尹欲處檜以經筵帝曰/且與一事簡尚書故有是命)
　金鄂爾多取涇原渭州鎮戎軍○日南至帝率百官
　遥拜二帝○王彦敗桑仲于長沙平遂復房州(時所/在盜)
　(賊蠭起加以饑饉無所資食惟蜀富饒巨盜往往窺/覬桑仲旣䧟均房遂乗勢直擣金州白土闗衆號三)
　(十萬知金州王彦故仲將也仲以申牘請於彦曰仲/於公無敗犯願假道入蜀就食耳彦遣統領門立為)
　(先鋒擊之賊銳甚立戰死將士失色或請避之彦叱/曰樞相張公方有事闗陜若仲越金而至梁洋則腹)
　(背受敵大事去矣敢言避者斬即勒兵趨長沙平阻/水據山設伏以待仲見官軍少蟻附搏戰彦執旗一)
　(麾士殊死戰仲敗走彦休士進擊追奔至白沙/磧遂復房州張浚以彦為金均房州鎮撫使)張浚
　退守興州命呉玠守和尚原(浚聞金人入德順軍乃/退保興州時輜重焚棄)
　(將士散亡惟親兵千餘自隨人情大沮或請徙治夔/州參軍事劉子羽此之曰孺子可斬也四川全盛敵)
　(欲入冦久矣直以川口有鐡山棧道之險未敢遽窺/爾今不堅守縱使深入而吾僻處䕫峽遂與闗中聲)
　(援不相聞進退失計悔將何及今幸敵方肆掠未逼/近郡宣司但當留駐興州外繫闗中之望内安全蜀)
　(之心急遣官屬出闗呼召諸將收集散亡分布隘險/堅壁固壘觀釁而動庶幾可以補前愆耳浚然其言)
　(而諸參佐無敢行者子羽請即奉命乃單騎至秦州/召諸亡將時諸將不知宣司所在及聞命大喜悉以)
　(其衆來會几十餘萬人軍勢復振子羽因請遣呉玠/聚兵扼險于鳯翔大散關東之和尚原以斷敵之來)
　(路闗師古等聚熙河兵于岷州大潭孫偓賈世方等/聚涇原鳯翔兵于階成鳯三州以固蜀口金人知有)
　　(備遂/引去)十二月金鄂爾多取熙州○金金源郡王羅索
　卒○建州盜范汝為降○定差役法(帝在河朔嘗歎/知縣不得其人)
　(一充役次即至破家及即位深加講議乃定差役法十/以村疃三十户每料輪差甲頭一名催納租稅以二)
　(五家為一保十大保為一都内選才力髙富者二人/充都保主一都盗賊烟火之事其次有保長若品官)
　(則一品限田五十頃至九品五頃免差子孫䕃盡則/同編户太學生及得解試者許募人充役軍丁女户)
　(及孤弱/悉免)
　
　
　
　
　
　
　
　
　
　
　
　通鑑續編卷十四
