二十四
　　梁　　　剡　　　　　令劉　昭補并注
　五行志第十四
　　五行二　(災火孽/羽蟲)　(草妖/羊禍)
五行傳曰棄法律(鄭𤣥注尚書大𫝊/曰東井主法令也)逐功臣(鄭𤣥曰功/臣制法律)
(者也或曰喙主尚食七星主衣裳張為食厨翼主天倡/經曰帝曰臣作朕股肱耳目予欲左右有民汝翼予欲)
(觀古人之象日月星辰山龍華蟲作繢宗彛藻火粉米/黼黻絺繡以五采章施于五色作服汝明予欲聞六律)
(五聲八音在治忽以出納五言汝聽是則食與服樂臣/之所用為大功也七星北有洒旗南有天厨翼南有噐)
(府/)殺太子(鄭𤣥曰五行火生土天文以參繼東井四時/以秋代夏殺太子之象也春秋傳曰夫千乘)
(之主將廢正而立/不正必殺正也)以妾為妻(鄭𤣥曰軒轅為后妃屬南/宮其大星女主之位女御)
(在前妾為/妻之象也)則火不炎上(鄭𤣥曰君行此四者為逆天南/宮之政南宮於地為火火性炎)
(上然行人所用烹餁者也無故因見作熱燔熾為害是/為火不炎上其他變異皆屬沴春秋考異郵曰火者陽)
(之精也人合天氣五行隂陽極隂反陽極陽生隂故應/人行以災不祥在所以感之萌應轉旋從逆殊心也)
謂火失其性而為災也又曰視之不明是謂不悊(鄭𤣥/曰視)
(瞭也君視不明則是不能/瞭其事也洪範曰視曰明)厥咎舒(䜟曰君舒怠臣下有/倦白黒不别賢不肖)
(並不能憂民急氣為之舒緩草不/揺鄭𤣥曰君臣不瞭則舒緩矣)厥罰常燠(鄭𤣥曰視/曰火火主)
(夏夏氣長長/氣失故常燠)厥極疾(鄭𤣥曰長氣失/故於人為疾)時則有草妖(鄭𤣥/曰草)
(視之物可見/者莫衆於草)時則有蠃蟲之孽(鄭𤣥曰蠶螟蟲之類蟲/之生於火而藏於秋者)
(也/)時則有羊禍(鄭𤣥曰羊畜之/遠視者也屬視)時則有赤𤯝赤祥惟水
沴火蠃蟲劉歆傳以為羽蟲
建武中漁陽太守彭寵被徴書至明日潞縣火災起城
中飛出城外燔千餘家殺人京房易傳曰上不儉下不
節盛火數起燔宮室儒説火以明為德而主禮時寵與
幽州牧朱浮有隙疑浮見浸譖故意狐疑其妻勸無應
徴遂反叛攻浮卒誅滅(古今注曰建武六年十二月雒/陽市火二十四年正月戊子雷)
(雨霹靂火災高廟北門明帝永平元年六月已亥桂陽/見火飛來燒城寺章帝建初元年十二月北宮火燒夀)
(安殿延及右掖門元和三年六月/丙午雷雨火燒北宮朱爵西闕)
和帝永元八年十二月丁已南宮宣室殿火是時和帝
幸北宮竇太后在南宮明年竇太后崩
十三年八月已亥北宮盛饌門閤火是時和帝幸鄧貴
人隂后寵衰怨恨上有欲廢之意明年㑹得隂后挾偽
道事遂廢遷于桐宮以憂死立鄧貴人為皇后
十五年六月辛酉漢中城固南城門災此孝和皇帝將
絶世之象也其後二年宮車晏駕殤帝及平原王皆早
夭折和帝世絶
安帝(古今注曰永初元年十二月河南郡縣火燒殺百/五人二年河南郡縣又失火燒五百八十四人)
永初二年四月甲寅漢陽河陽城中失火燒殺三千五
百七十人先是和帝崩有皇子二人皇子勝長鄧皇后
貪殤帝少欲自養長立之延平元年殤帝崩勝有厥疾
不篤羣臣咸欲立之太后以前既不立勝遂更立清河
王子是為安帝司空周章等心不厭服謀欲誅鄧氏廢
太后安帝而更立勝元年十一月事覺章等被誅其後
涼州叛羌為害太甚涼州諸郡寄治馮翊扶風界及太
后崩鄧氏被誅
四年三月戊子杜陵園火
元初四年二月壬戌武庫火(東觀書曰燒兵物百二/十五種直千萬以上)是
時羌叛大為寇害發天下兵以攻禦之積十餘年未巳
天下厭苦兵役
延光元年八月戊子陽陵園寢殿火凡災發于先陵此
太子將廢之象也若曰不當廢太子以自翦則火不當
害先陵之寢也明年上以䜛言廢皇太子為濟隂王後
二年宮車晏駕中黄門孫程等十九人起兵殿省誅賊
臣立濟隂王
四年秋七月乙丑漁陽城門樓災
順帝永建三年七月丁酉茂陵園寢災(古今注曰三年/五月戊辰守宮)
(失火燒宮藏財物盡四年/河南郡縣失火燒人六畜)
陽嘉元年恭陵廡災及東西莫府火(古今注曰十二月/河南郡國火燒廬)
(舍殺/人也)太尉李固以為奢僭所致陵之初造禍及枯骨規
廣治之尤飾又上欲更造宮室益臺觀故火起莫府燒
材木
永和元年十月丁未承福殿火(臣昭案楊/厚傳是災)先是爵號阿
母宋娥為山陽君后父梁商本國侯又多益商封商長
子冀當繼商爵以商生在復更封冀為襄邑侯追號后
母為開封君皆過差非禮(古今注曰六年十二月雒/陽酒市失火燒肆殺人)
漢安元年三月甲午雒陽劉漢等百九十七家為火所
燒(東觀書曰其九十家不自存詔賜錢廪榖古今注曰/火或從室屋間物中不知所從起數月乃止十二月)
(雒陽/失火)後四年宮車比三晏駕建和元年君位乃定
桓帝建和二年五月癸丑北宮掖庭中德陽殿火及左
掖門先是梁太后兄冀挾姦枉以故太尉李固杜喬正
直恐害其事令人誣奏固喬而誅滅之是後梁太后崩
而梁氏誅滅
延熹四年正月辛酉南宮嘉德殿火戊子丙署火二月
壬辰武庫火五月丁卯原陵長夀門火先是亳后因賤
人得幸號貴人為后上以后母宣為長安君封其兄弟
愛寵隆崇又多封無功者去年春白馬令李雲坐直諫
死至此彗除心尾火連作
五年正月壬午南宮丙署火四月乙丑恭北陵東闕火
戊辰虎賁掖門火五月康陵園寢火甲申中藏府承禄
署火七月已未南宮承善闥内火
六年四月辛亥康陵東署火七月甲申平陵園寢火
八年二月己酉南宮嘉德署黄龍千秋萬嵗殿皆火四
月甲寅安陵園寢火閏月南宮長秋和歡殿後鉤盾掖
庭朔平署各火十月壬子德陽前殿西閤及黄門北寺
火殺人(袁山松書曰是時連月有火灾諸宮寺或一日/再三發又夜有訛言擊鼓相驚陳蕃劉智茂上)
(疏諫曰古之火皆君弱臣强極隂之變也前始春而獄/刑慘故火不炎上前入春節連寒木冰暴風折樹又八)
(九州郡並言隕霜殺菽春秋晉執季孫行父木為之冰/夫氣𢎞則景星見化錯則五星開日月蝕灾為已然異)
(為方來恐卒有變必於三朝唯善政可以已之/願察臣前言不棄愚忠則元元幸甚書奏不省)
九年三月癸巳京都夜有火光轉行民相驚譟(袁山松/書曰是)
(時宦豎専朝鉤黨事起上尋無嗣陳蕃/竇武為曹節等所害天下無復紀綱)
靈帝熹平四年五月延陵園灾
光和四年閏月辛酉北宮東掖庭永巷署灾(陳蕃諌曰/楚女悲而)
(西宮灾不御宮/女怨之所致也)
五年五月庚申德陽前殿西北入門内永樂太后宮署
火
中平二年二月己酉南宮雲臺灾庚戌樂城門灾(南宮/中門)
延及北闕道西燒嘉德和歡殿案雲臺之灾自上起榱
題數百同時並然若就縣華鐙其日燒盡延及白虎威
興門尚書符節蘭臺夫雲臺者乃周家之所造也圖書
術籍珍玩寶怪皆所藏在也京房易傳曰君不思道厥
妖火燒宮是時黄巾作慝變亂天常七州二十八郡同
時俱發命將出衆雖頗有所禽然宛廣宗曲陽尚未破
壊役起負海杼柚空懸百姓死傷己過半矣而靈帝曾
不克已復禮虐侈滋甚尺一雨布騶騎電激官非其人
政以賄成内嬖鴻都並受封爵京都為之語曰今兹諸
侯嵗也天戒若曰放賢賞淫何以舊典為故焚其臺門
祕府也其後三年靈帝暴崩續以董卓之亂火三日不
絶京都為丘墟矣(魏志曰魏明帝青龍二年崇華殿災/詔問太史令高堂隆此何咎於禮寜)
(有祈禳之義乎對曰夫災變之發皆所以明教誡也唯/率禮修德可以勝之易傳曰上不儉下不節孽火燒其)
(室又曰君高其臺天火為災此人君苟飾宮室不知百/姓空竭故天應之以旱火從高殿起也上天降監故譴)
(告陛下陛下宜增崇人道以答天意昔太戊有桑榖生/於朝武丁有雊雉登於鼎皆聞災恐懼側身修徳三年)
(之後遠夷朝貢故號曰中宗高宗此則前代之明鑒也/今案舊占災火之發皆以臺榭宮室為誡然今宮室之)
(所以充廣者實由宮人猥多之故宜簡擇留其淑懿如/周之制罷省其餘此則祖已之所以訓高宗高宗之所)
(以享遠號也詔問隆吾聞漢武帝時栢梁災而起宮殿/以厭之其義云何對曰臣聞西京栢梁既災越巫陳方)
(建章是營以厭火祥乃夷越之巫所為非聖賢之明訓/也五行志曰栢梁災其後有江充巫蠱衞太子事如志)
(之言越巫建章無所厭也孔子曰災者修類應行精祲/相感以戒人君是以聖主覩災責躬退以修德以消復)
(之今宜罷散民役宮室之制務從約節内足以待風雨/外足以講禮儀清掃所災之處不敢於此有所立作萐)
(莆嘉禾必生此地以報陛下䖍恭之德疲民之力竭民/之財實非所以致符瑞而懐遠人也臣昭曰高堂隆之)
(言災其得天心乎雖與本志所明不同/靈帝之時有焉故載其言廣災異也)
獻帝初平元年八月霸橋災其後三年董卓見殺(臣昭/案劉)
(焉傳興平元年天火燒其城府/輜重延及民家館邑無餘也)
庶徴之恒燠漢書以冬温應之中興以來亦有冬温而
記不錄云(越絶范蠡曰春燠而不生者王者德不完也/夏寒而不長者臣下不奉主令也秋暑而復)
(榮者百官刑不斷也冬温而泄者發府庫賞無功也此/四者邦之禁也管子曰臣乘君威則隂侵陽盛夏雪降)
(冬不/冰也)
安帝元初三年有𤓰異本共生一𤓰同蔕時以為嘉𤓰
或以為𤓰者外延離本而實女子外屬之象也是時閻
皇后初立後閻后與外親耿寶等共譖太子廢為濟隂
王更外迎濟北王子犢立之草妖也(古今注曰和帝永/元七年三月江夏)
(縣民舍柱生兩枝其一長尺五寸分為/八枝其一長尺六寸分為五枝皆青也)
桓帝延熹九年雒陽城局竹栢葉有傷者占曰天子凶
靈帝熹平三年右校别作中有兩樗樹皆高四尺許其
一株宿夕暴長長丈餘大一圍作胡人狀頭目鬢鬚髪
備具京房易傳曰王德衰下人將起則有木生人狀(臣/昭)
(以木生人狀下人將起京房之占雖以證驗貌類胡人/猶未辨了董卓之亂實擁胡兵傕汜之時充斥尤甚遂)
(窺間宮嬪剽虐百姓鮮卑之徒/踐藉畿封胡之害深亦已毒矣)
五年十月壬午御所居殿後槐樹皆六七圍自拔倒竪
根在上(臣昭曰槐是三公之象貴之也靈帝授位不以/徳進貪愚是升清賢斯黜槐之倒植豈以斯乎)
中平元年夏東郡陳留濟陽長垣濟隂寃句離狐縣界
(風俗通曰西及城/皇陽武城郭路邊)有草生其莖靡纍腫大如手指狀似
鳩雀龍蛇鳥獸之形五色各如其狀毛羽頭目足翅皆
具(風俗通曰亦作人狀操持兵弩萬/萬備具非但彷彿類良熟然也)近草妖也是嵗黄
巾賊始起皇后兄何進異父兄朱苖皆為將軍領兵後
苖封濟陽侯進苗遂秉威權持國柄漢遂微弱自此始
焉(應劭曰關東義兵先起於宋衛之郊東郡太守橋瑁/負衆怙亂陵蔑同盟忿疾同類以殞厥命陳留濟隂)
(迎助謂為離德棄好即戎吏/民殲之草妖之興豈不或信)
中平中長安城西北六七里空樹中有人面生鬢(魏志/曰建)
(安二十五年正月曹公在雒陽起建始殿伐濯龍樹而/血出又掘徙梨根傷而血出曹公惡之遂寢疾是月薨)
獻帝興平元年九月桑復生椹可食(臣昭曰桑重生椹/誠是木異必在濟)
(民安知非瑞乎時蒼生死敗周秦殲盡餓䰟餒鬼不可/勝言食此重椹大拯危命雖連理附枝亦不能及若以)
(為怪則建武野穀旅生/麻菽尤盛復是草妖邪)
安帝延光三年二月戊子有五色大鳥集濟南臺十月
又集新豐時以為鳳皇或以為鳳皇陽明之應故非明
主則隠不見凡五色大鳥似鳳者多羽蟲之孽是時安
帝信中常侍樊豐江京阿母王聖及外屬耿寶等䜛言
免太尉楊震廢太子為濟隂王不悊之異也章帝末號
鳯皇百四十九見時直臣何敞以為羽孽似鳳翺翔殿
屋不察也(臣昭曰已論/之於敞傳)記者以為其後章帝崩以為驗
案宣帝明帝時五色鳥羣翔殿屋賈逵以為胡降徴也
帝多善政雖有過不及至衰缺末年胡降二十萬口是
其驗也帝之時羌胡外叛讒慝内興羽孽之時也樂叶
圖徵説五鳳皆五色為瑞者一為孽者四(叶圖徴曰似/鳳有四並為)
(妖一曰鷫鸘鳩喙圓目身義戴信嬰禮膺仁負智至則/早役之感也二曰發明烏喙大頸大翼大脛身仁戴智)
(嬰義膺信負禮至則喪之感也三曰焦明長喙疏翼圓/尾身義戴信嬰仁膺知負禮至則水之感也四曰幽昌)
(鋭目小頭大身細足脛若鱗葉身智戴信負禮膺仁至/則旱之感也國語曰周之興也鸑鷟鳴岐説文曰五方)
(神鳥東方曰發明南方曰焦明西方/曰鷫鸘北方曰幽昌中央曰鳳皇)
桓帝元嘉元年十一月五色大鳥見濟隂已氏時以為
鳳皇此時政治衰缺梁冀秉政阿枉上幸亳后皆羽孽
時也(臣昭案魏朗對䇿桓帝時雉入/太常宗正府朗説見本傳注)
靈帝光和四年秋五色大鳥見于新城衆鳥隨之時以
為鳳皇時靈帝不恤政事常侍黄門專權羽孽之時也
衆鳥之性見非常班駮好聚觀之至於小爵希見梟者
虣見猶聚
中平三年八月中懐陵上有萬餘爵先極悲鳴已因亂
鬬相殺皆斷頭懸著樹枝枳棘到六年靈帝崩大將軍
何進以内寵外嬖積惡日乆欲悉糾黜以隆更始冗政
而太后持疑事久不決進從中出於省内見殺因是有
司盪滌䖍劉後祿而尊厚者無餘矣夫陵者高大之象
也天戒若曰諸懐爵祿而尊厚者還自相害至滅亡也
(古今注曰建武九年六郡八縣䑕食稼張璠紀曰初平/元年三月獻帝初入未央宮翟雉飛入未央宮獲之獻)
(帝春秋曰建安七年五色大鳥集魏郡衆鳥數千/隨之魏志曰二十三年秃鶖集鄴宮文昌殿後也)
桓帝建和三年秋七月北地亷雨肉似羊肋(説文曰肋/脅骨也)
或大如手近赤祥也是時梁太后攝政兄梁冀専權枉
誅漢良臣故太尉李固杜喬天下寃之其後梁氏誅滅
　
　
　
　
　
　
　
　後漢書卷二十四
