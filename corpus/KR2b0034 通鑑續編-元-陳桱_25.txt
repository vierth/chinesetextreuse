
　通鑑續編卷二十四
　　　　　　　　　　　　　元　陳桱　撰
(乙/丑)度宗皇帝咸淳元年(䝉古至/元二年)春正月辛未朔日有食
　之○二月以姚希得參知政事江萬里同知樞宻院
　事王爚僉書院事○三月葬永穆陵夏四月加賈似
　道太師封魏國公(帝之為太子也似道有功焉及即/位似道每朝帝必荅拜稱之曰師)
　(臣而不名朝臣皆稱為周公總䕶山陵既𦵏理宗即/援故事還越而宻令呂文徳詐報蒙古兵攻下沱急)
　(朝中大駭帝與太后手為詔起之似道乃至欲以經/筵拜太師而典故須建節乃授鎮東軍節度使似道)
　(怒曰節度使乃麤人之極致爾遂命出節都人聚觀/節已出復曰時日不利亟命返之宋制節出有撤關)
　(壊屋無倒節之理以示/不屈由是人皆駭異)五月以江萬里參知政事王
　爚同知樞宻院事馬廷鸞僉書院事○作顯謨閣(藏/理)
　(宗御/集也)蒙古以安圖為中書右丞相宋子貞為中書平
　章政事(安國穆呼哩四世/孫年二十一矣)蒙古以劉秉忠為太保參
　領中書省事(秉忠自藩邸即見親任宻謀大計莫不/預焉世祖皇帝嘗命其擬議治天下之)
　(大經養民之良法秉忠條上祖宗舊典參於古制之/宜於今者帝善之故詔下之日綱舉目張一時人材)
　(咸見録用文物燦然一新然秉忠猶未有官稱咸以/書記呼之至是翰林學士承㫖王鶚上言乞崇以顯)
　(秩世祖皇帝即日命有司備禮冊授秉忠光禄大夫/太保參領中書肖事秉忠既大拜以天下為已任知)
　(無不/為矣)蒙古使赫徳如日本至髙麗而還(世祖皇帝使/赫徳奉書如)
　(日本示以不臣之禮道由髙麗髙麗王植言其道險/逺不可辱天使命其起居舍人潘阜持書往留六月)
　(不得其要領而還/赫徳遂不復往)蒙古命許衡議中書省事(世祖皇/帝召衡)
　(至命入省議事丞相安圖素聞衡名心慕之/乃就見于行館既還歎服累日訪以政事)
(丙/寅)二年(䝉古至/元三年)春正月江萬里乞罷許之(初萬里為賈/似道宣撫司)
　(參謀官俛仰容黙故最嵗乆然性本峭直臨事不能/無言似道常惡其輕發至是似道以去要君帝至涕)
　(泗拜留之萬里以身掖帝云自古無此君臣禮陛下/不可拜似道不可復言去似道不知所為下殿舉笏)
　(謝萬里曰微公似道幾為千古罪人然以此益忌之/帝在講筵每問經史疑義及古人姓名似道不能對)
　(萬里常從旁代對時王夫人頗知書帝語夫人以為/笑似道聞之積慙怒謀逐萬里萬里亦四上疏乞祠)
　(禄歴半載而不得允詔乃出關以/待有詔以為湖南安撫使知潭州)夏四月姚希得王
　爚罷○秋七月蒙古以張徳輝參議中書省事(初徳/輝為)
　(史天澤真定經歴籌畫調度裨益實多世祖皇帝在/藩邸聞之召見徳輝以聖賢道徳之奥修身治國之)
　(方古今治亂之由詳陳于前世祖皇帝善之呼其字/而不名俾教胄子由是學宮内外煥然一新遂與元)
　(好問啟請世祖皇帝為儒教大宗師帝恱而受之帝/即位以為河東南北路宣撫使考績為十路最遂入)
　(議政人稱其剛/直有經濟之器)以王爚參知政事包恢僉書樞宻院
　事
(丁/卯)三年(蒙古至/元四年)春正月立妃全氏為皇后(后㑹稽人理/宗母慈憲夫)
　(人姪孫也寳祐中父昭孫没于王事理宗以母故嘗/召后入宫問曰爾父没于王事毎念之令人可哀后)
　(對曰妾父可念淮湖之民尤可念也帝異之語大臣/曰全氏女言辭甚令宜配冢嗣以承祭祀遂納為太)
　(子/妃)帝詣太學謁孔子行舎菜禮以顔回曽參孔伋孟
　軻配享升顓孫師于十哲追封邵雍為新安伯與温
　國公司馬光列于從祀(禮畢御崇化堂命執經官陳/宗禮講經官陳守中進讀中)
　(庸學官諸/生咸推恩)蒙古議中書省事許衡乞歸鄉里許之(衡/陳)
　(時務五事一曰立國規模言歴代建國北方奄有中/夏如魏遼金能用漢法故享國久長今國家當行漢)
　(法然萬世國俗一旦改之其勢甚難非三十年不能/成功齊一吾民使之富實興學校練甲兵不雜小人)
　(不營小利不貴近功不惑浮言庶幾可以得天下之/心成至治之效二曰中書大要頒俸禄以資仕者之)
　(養立銓法以紓失職之怨外設監司以糾察汚濫三/曰為君難以踐言防欺任賢去邪得民心順天道六)
　(者為目以脩徳任賢愛民三者為要四曰農桑學/校五曰慎微世祖皇帝深納之至是以疾求還)二
　月以賈似道為太師平章軍國重事三日一朝治事
　都堂(似道上疏乞歸養帝命大臣侍從傳㫖固留又/遣中使加恩日至十數夜即交卧第外以守之)
　(特授太師平章軍國重事一月三赴經筵三日一朝/治事都堂賜第西湖之葛嶺使迎養其中似道於是)
　(五日一乗湖船入朝不赴都堂治事吏抱文書就第/呈署大小朝政一切決于館客廖瑩中堂吏翁應龍)
　(宰執充位而已似道雖深居簡出凡臺諫彈劾諸司/薦辟京尹浙漕一切公事不關白不敢行一時正人)
　(端士斥罷殆盡吏爭納賂以求美職圖為帥閫監司/郡守者貢獻至不可勝計趙溍輩獻寳玉陳奕至以)
　(兄事似道玉工陳振民以求進貪夙大肆兵喪/于外匿不以聞民怨于下誅責無藝莫敢言者)安置
　淮東總領財賦陳蒙于建昌軍(䝉為户部郎官時嘗/以論賈似道被謫至)
　(是召入對至國門而似道平章之制下即具疏其姦/惡帝以示似道似道大怒曰臣以親故求罷政而陛)
　(下不許故致不知臣者如此臣宜去帝曰卿不可去/當重謫是人以戒妄言者故有是命䝉塤之子著之)
　(族弟/也)三月以程元鳯為右丞相兼樞宻使葉夢鼎參
　知政事王爚知樞宻院事常挺僉書院事○夏四月
　蒙古賽音諤徳齊侵合州知州張珏敗之○五月丁亥朔
　日有食之○六月程元鳯罷(陳宜中/所劾也)王爚致仕○以
　馬光祖參知政事○秋八月進封太師嗣榮王與芮
　為福王主榮王祀事○以葉夢鼎為右丞相兼樞宻
　使固辭不許(時賈似道專政夢鼎不得行其志一日/利州路轉運使王价子愬求遺澤夢鼎)
　(以為合與似道以恩不出已罷省部吏數人夢鼎怒/曰我斷不為陳自强即术去似道毋責似道曰葉丞)
　(相安於家食未嘗求進汝强與以相印今乃牽制至/此若不從吾言吾不食矣似道曰為官不得不如此)
　(乃使人謝夢/鼎夢鼎乃已)以留夢炎為樞宻使常挺同知樞宻院
　事冬十一月以馬廷鸞同知院事○十二月以呂文
　煥為京西安撫副使知襄陽府(文煥文/徳弟也)蒙古阿珠劉
　整經畧襄陽遂城白河口(劉整言于世祖曰襄陽吾/故物由棄弗戍使宋得竊)
　(築為强藩若復襄陽浮漢入江則宋可平也世祖皇/帝然之徴諸路兵命阿珠劉整經畧襄陽先是阿珠)
　(過襄陽駐馬虎頭山顧漢東白河口謂其下曰築壘/于此以斷宋餉道襄陽可圖也至是城其地焉宋患)
　(蒙古之用整也遣使以燕郡王告身金印牙符致之/整得之即赴上都待罪世祖皇帝命磔使者而移書)
　(讓宋執/政云)蒙古世祖皇帝以其子和克齊為雲南王○
　師及蒙古戰于牛心山敗績(阿珠閲兵襄陽遂入南/郡取仙人帖城等柵獲)
　(生口五萬宋鎖江陵城池不通往來而掠蒙古兵在/兩淮者得騎五千歩卒萬人併力守禦襄樊阿珠謂)
　(諸將曰若不投宿江北恐落敵便遂自安灘濟江留/精騎于牛心山下立虚寨設疑火夜半宋師果至伏)
　(發宋師/大敗)
(戊/辰)四年(蒙古至/元五年)春正月留夢炎罷○夏四月奪觀文殿
　大學士惠國公謝方叔官爵(方叔以嘗為東宫官自/豫章以一琴一鶴金丹)
　(一罏獻帝似道疑其觀望再相諷臺諫論其不當誘/人主為聲色之好欲謫之逺郡吕文徳請以已官贖)
　(方叔罪乃削四/秩奪其封爵)秋九月蒙古阿珠劉整圍襄陽○以
　常挺參知政事冬十月戊寅朔日有食之○常挺罷
　○十一月行義役法
(己/巳)五年(蒙古至/元六年)春正月以李庭芝為兩淮制置大使知
　揚州(庭芝招徠士民大脩學校/振䘏貧窮由是境内乂安)以馬廷鸞江萬里參
　知政事○葉夢鼎上疏乞致仕不待報而去(夢鼎扼/于賈似)
　(道不能行其志力辭相位不允乃引杜衍故/事致仕單車宵遁詔封信國公出判福州卒)蒙古史
　天澤行省事于峴山以圍襄陽(世祖皇帝命左丞相/史天澤平章哈坦駙)
　(馬呼喇珠經畧襄陽而罷元帥府天澤至呂文煥遣/使餉以鹽茗天澤築長圍起萬山包百丈楚山盡鹿)
　(門為一宇城聯亘諸堡貯兵儲絶聲援示宋/以久駐必取襄陽之意因城峴首開省其上)蒙古立
　御史臺及諸道提刑按察司(時阿哈瑪特寵眷異常專/總財賦聞立憲臺言于)
　(世祖皇帝曰庻務責成各路錢榖付之轉運必繩治/如此胡能辦事㢘希憲曰今立臺察内則彈劾姦邪)
　(外則察視非常訪求民瘼禆益國政無大此者如阿/哈瑪特言必使上下專恣貪暴公行然後事可集邪)
　(阿哈瑪/特語塞)二月蒙古城鹿門○蒙古行新字更號帕克
　斯巴為帝師(詔曰國家肇基朔方俗尚簡古未遑制以/作凡制用文字因取漢楷及輝和爾字)
　(達本朝之言考諸遼金以及遐方諸國例各有字今/文治寖興而字書方缺其於一代制度寔為未備故)
　(特命國師帕克斯巴創為蒙古新字譯寫一切文字期/於順言逹事而已自今以往凡有璽書頒降並用蒙)
　(古新字仍各以其國字副之號帕克斯/巴為帝師改賜玉印總統諸國釋教)三月蒙古阿
　珠自白河帥師圍樊城○京湖都統張世傑帥師救
　襄陽及蒙古戰于赤灘圃敗之○以江萬里馬廷鸞
　為左右丞相兼樞宻使馬光祖知樞宻院事○夏四
　月蒙古築南新城○五月馬光祖罷○秋七月夏貴
　帥師援襄陽及蒙古阿珠戰于新城敗績范文虎帥
　師援貴復敗而走(貴被命援襄樊乗春水漲輕兵部/糧舟至襄陽城下懼不敢進而還)
　(及初秋大霖漢水溢貴遣舟出没東岸林谷間阿珠/謂諸將曰此虚形不可與戰宜整舟師以備新城明)
　(日貴舟師果趣新城阿珠大敗之殺溺無筭生擒五/千人獲戰艦百餘阿珠於是大治戰艦教水軍築圜)
　(城以逼襄陽范文虎復以舟師援/貴亦為阿珠所敗文虎輕舟走免)八月蒙古諭淮蜀
　吏民使降(詔曰朕纂承丕基同仁一視罔間南北兩/淮四川大江以南生靈皆吾赤子即位之)
　(始未遑他務首遣國信使副講信脩睦以通和好本/朝投戈卷甲使兩地百姓息肩咸遵安生樂業之願)
　(豈意彼國妄生邊釁是驅若國生靈置之鋒鏑而不/䘏也恐汝無辜枉被殘擾今開諭彼界官吏軍民人)
　(等及我國人或因小故逋亡或勢不獲已因而陷没/者當明知朕不欲用兵之本意爾等當轉禍為福其)
　(審圖/之)蒙古始定官制(張文謙王恂許/衡所議定也)冬十二月衛國
　公呂文徳卒(文徳以許䝉古置𣙜場於樊城為恨每/曰誤國家者我也因疽發背卒賈似道)
　(以其婿范文虎/總帥禁兵焉)
(庚/午)六年(蒙古至/元七年)春正月以李庭芝為京湖制置使知江
　陵府髙達為湖北安撫使知鄂州以援襄樊(時夏貴/范文虎)
　(相繼大敗及聞庭芝至文虎貽書賈似道曰吾將兵/數萬人入襄陽一戰可平但願無使聽命于京閫事)
　(成則功歸恩相矣似道喜即命文虎之兵從中取㫖/庭芝至屢約進兵文虎但與妓妾嬖倖擊鞠飲宴為)
　(樂以取㫖未/至為辭云)行成天厯○江萬里罷(萬里以襄樊為/憂屢請益師往)
　(救賈似道不之答萬里遂力/求去出知福州年七十三矣)蒙古初立尚書省以阿
　哈瑪特為平章政事(蒙古自太祖皇帝以來諸事草創/設官甚簡以斷事官為至重之任)
　(其掌兵柄則左右萬户而已後稍倣金制置行省及/元帥宣撫等官世祖皇帝即位始立中書以總國政)
　(制圖用司以主出納至是始立尚書省以統/六部之務而百司内外之職漸復金之舊矣)以陳宗
　禮僉書樞宻院事趙順孫同僉書院事○二月以朱
　禩孫為四川制置使知重慶府○三月庚子朔日有
　食之○蒙古使趙良弼如日本(世祖皇帝以再遣使/如日本而不能致之)
　(為念㑹良弼經畧髙麗因請/就往帝許之竟致國書而還)蒙古平章政事㢘希憲
　罷(希憲立朝讜正世祖皇帝嘗令受帝師戒希憲對/曰臣已受孔子戒帝曰汝孔子亦有戒耶對曰為)
　(臣當忠為子當孝是也又有方士請鍊太丹勑中書給/具所需希憲奏曰前世人主多為方士誑惑堯舜得夀)
　(不假靈于大丹也帝善之至是詔釋大都囚而回回/鼐智宻鼎為怨家所訴繋獄亦被原免帝自開平還)
　(燕怨家復訴之帝遂罷左丞相耶律鑄及希憲希憲/既罷帝問羣臣希憲居家何為阿哈瑪特曰與妻孥)
　(燕樂耳帝曰希憲清貧何從燕設阿哈瑪特愧而退希/憲嘗病篤或言須沙糖作飲時最艱得希憲弟求諸)
　(阿哈瑪特得二斤以遺希憲希憲推著在地曰使此物/果能活人吾終不以姦人所遺愈疾也帝聞之特賜)
　(三斤/焉)蒙古以許衡為中書左丞(阿哈瑪特專權無上/蠧國害民嘗欲以其)
　(子典兵柄衡曰國家事權兵民財三者而已父位尚/書省典民典財而子又典兵太重世祖皇帝曰卿慮)
　(阿哈瑪特反耶衡對曰此反道也古者姦邪未有/不由此者帝以衡語語阿哈瑪特由是怨衡)蒙古
　克們伐建都不克(建都古/越嶲也)秋八月詔賈似道十日一
　朝(似道自去年即稱疾求去以要君帝至涕泣留之/亦不從乃詔六日一朝一月兩赴經筵尋又詔入)
　(朝不拜朝退帝必起避席目送之出殿廷始坐呼之/曰師相而不名至是求去益力章至十上帝命馬廷)
　(鸞洎省部臺諫學館諸司留之復詔十日一朝時襄/樊圍急似道日坐葛嶺起樓閣亭榭作半閒堂延羽)
　(流塑已像其中取宫人葉氏及娼尼有美色者為妾/日肆淫樂與故博徒縱愽人無敢窺其第者嘗與羣)
　(妾踞地鬬蟋蟀所狎客戱之曰此軍國重事耶酷嗜/寳玩建多寳閣一日一登玩令陳振譚玉趙與柟等)
　(廣訪竒物聞余玠有玉帶求諸其家已徇𦵏矣發其/冡取之人有物求不與輒得罪自是或累月不朝雖)
　(朝享景靈宫亦不從駕門客朝士稱頌功徳至尊之/曰周公有言邊事者輒加貶斥一日帝問曰襄陽之)
　(圍已三年矣奈何似道對曰北兵已退陛下何從得/此言帝曰適有女嬪言之似道詰其人誣以他事賜)
　(死由是邊事雖日/急無敢言于帝者)九月蒙古以張文謙為大司農(文/謙)
　(奏立諸道勸農司巡行勸課敦本抑末設庠序崇孝/弟由是野無曠土遂奏開籍田祭先農先蠶立國子)
　(學以教胄子世祖皇帝皆從之時阿哈瑪特方𣙜民/鑄鐵為農器厚其直以配民剏立宣慰司行户部于)
　(大名東平不預民事惟印楮幣諸路轉運司怙勢作/威害民于政莫敢誰何文謙竟奏罷之阿哈瑪特雖)
　(惡文謙而/不敢加害)冬十月詔范文虎帥衛卒及兩淮軍救襄
　陽○十一月陳宗禮致仕○蒙古城萬山以張𢎞範
　守之(𢎞範軍于鹿門以斷宋糧道及郢復之援一日/言于史天澤曰今規取襄陽周于圍而緩于攻)
　(者計待其自斃也然而夏貴乗江漲送衣糧入城我/無禦之者而江陵歸峽行旅休卒道出襄陽南者相)
　(繼也寧有自斃之時乎若築萬山以斷其西立柵灌/子灘以絶其東則庶幾斃之之道也天澤請從之遂)
　(築萬山徙𢎞範軍焉自/是襄樊之道益絶矣)蒙古以巴延同知樞宻院事
　○蒙古伐金齒驃國降之
(辛/未)七年(大元至/元八年)春二月大饑(是嵗淮浙江西皆饑命官/賑貸知撫州黄震大書閉)
　(糴者籍强糴者斬不抑米/價勸分有方全活者衆)夏六月范文虎帥師救襄
　陽不至而逃蒙古遂大㑹師圍襄陽(六月漢水溢文/虎不得已進兵)
　(未至鹿門中道遁去於是䝉古/益兵圍城城中援絶軍民大困)蒙古以史天澤平章
　軍國重事○城五河為安淮軍○蒙古建國字學于
　諸郡○蒙古以許衡為集賢大學士國子祭酒(先是/竇黙)
　(言于世祖皇帝曰三代所以厯數長久風俗純粹者/皆自設學養士所致方今宜建學立師搏選貴族子)
　(弟教之以示風化之本張文謙繼以為請帝乃命衡/為祭酒詔丞相安圖傳㫖令教䝉古生十一人且命)
　(四方及都下願受業者俱得預列即燕京南城舊樞/宻院設學衡自設學家事悉委其子師可凡賔客來)
　(學中者皆謝絶之嘗曰學中若應接人事諸生學業/必有所妨外人謗怒是自已事諸生學業是上命也)
　(每謂蒙古生質朴未散視聽專一茍置之好伍曹中/涵養三數年將來必能為國家用乃奏舊子弟散居)
　(四方如王梓韓思永蘇郁耶律有尚孫安髙凝姚燧/姚焞劉季偉吕端善劉安中白楝皆驛致館下為伴)
　(讀欲其夾輔匡弼薫陶浸潤而自得之也又欲令蒙/古生習學筭術乃自唐堯戊辰距至元壬申凡三千)
　(六百五年編其世代歴年為一書令諸生誦其年數/而加减之又教諸生習顔魯公字復選蒙古生年長)
　(者習拜及受宜拜詔儀釋奠冠禮小學生書倦則令/習跪拜揖讓進退應對之節或投壺習射負者罰讀)
　(書若干遍毎説書不務多唯懇欵周折若未甚領解/則引證設譬必使通曉而後已嘗問諸生此章書義)
　(若推之白身今日之事有可用否大凡欲踐行不貴/徒說也每謂書中無疑看得有疑有疑却看得無疑)
　(方是有功嘗曰敬敷五教在寛則是為教者當以寛/容存心也今日學中大體雖要嚴宻然就中節目須)
　(且寛緩盖人品不一有夙成者有晚成者有可成其/大者有可成其小者且一事有所長必一事有所短)
　(千萬不同遽難以强之也且教人不止各因其材又/當隨其學之所至而漸進之教人與用人正相反用)
　(人當用其所長教人當教其所短故衡之教人也恩/同父子義若君臣因其所明開其蔽而納諸善時其)
　(動息而弛張之慎其萌蘖而防範之日漸月漬不自/知其變也日新月盛不自知其化也以是凡為衡弟)
　(子者皆能自立為世用矣衡又言為學者治生最為/先務茍生理不足則於為學之道有所妨彼旁求妄)
　(進及作官嗜利者殆亦窘於生理之所致也士君子/多以農務為生商賈雖為逐末亦有可為者果處之)
　(不失義理或以姑濟一時亦無不可若以/教學與作官規圖生計恐非古人之意也)蒙古張𢎞
　範入樊城堕其外郛○秋八月壬辰朔日有食之○
　冬十月嗣秀王與澤卒○十一月蒙古建國號曰大
　元(詔曰誕膺景命奄四海以宅尊必有美名紹百王/而紀統肇從隆古匪獨我家且唐之為言蕩也堯)
　(以之而著稱虞之為言樂也舜因之而作號馴致禹/興而湯造互名夏大以殷中世降以還事殊非古雖)
　(乘時而有國不以義而制稱為秦為漢者蓋從初起/之地名曰隋曰唐者又即始封之爵邑是皆徇百姓)
　(見聞之狃習要一時經制之權宜槩以至公得無少/貶我太祖聖武皇帝握乾符而起朔土以神武而膺)
　(帝圖四振天聲大恢土宇輿圖之廣歴古所無頃者/耆宿詣庭奏章申請謂既成於大業宜早定於鴻名)
　(在古制以當然於朕心乎何有可建國號曰大元蓋/取易經乾元之義兹大冶流形於庻品孰名資始之)
　(功予一人底寧於萬邦尤切體仁之要事從因革道/協天人於乎稱義而名固非為之溢美乎休惟永尚)
　(不負於投艱嘉與敷天共隆大號咨爾/有衆體予至懐從大保劉秉忠之議也)十二月初置
　士籍(賈似道欲以箝/制東南之士也)
(壬/申)八年(大元至/元九年)春二月大元改號中都為大都○三月
　趙順孫罷○夏五月京湖使統制張順張貴帥師救
　襄陽及大元戰于江中順死之貴入襄陽而還復戰
　于勾林灘敗死(襄陽被圍五年援兵不克進大元兵/日益至吕文煥竭力以拒之幸城中)
　(稍有積栗所乏者鹽薪布帛爾張漢英守樊城募善/泅者寘蠟書於髻中藏積草下浮水而出謂鹿門既)
　(築勢須自荆郢救援至隘口大元守卒見積草多鈎/致欲為焚爨之用泅者遂被獲於是郢鄧之路亦絶)
　(至是詔京湖制置移司郢州將帥悉駐新郢及均州/河口以守要津闖知其西北一水曰清泥河源於均)
　(房即其地造輕舟百艘以三舟聯為一舫中一舟裝/載左右舟則虚其底而掩覆之出重賞募死士得襄)
　(郢山西民兵之驍悍善戰者三千人求將得民兵部/轄張順張貴二人俱智勇素為諸將所推服俾為都)
　(統號貴曰矮張順曰竹園張出令曰此行有死而已/汝輩或非本心宜亟去毋敗吾事人人感奮及漢水)
　(方生乗順流發舟百艘稍進圖山下越二日進髙頭/港口結方陣各船置火槍火砲熾炭巨斧勁弩夜漏)
　(下三刻起矴出江以紅燈為號貴先登順殿之乗風/破浪徑犯重圍至磨洪灘以上大元兵布舟蔽江無)
　(隙可入順等乗鋭斷綆攅筏數百轉戰百二十里大/元兵皆披靡以避其鋒黎明抵襄陽城下城中久絶)
　(援聞順等至踴躍過望勇氣百倍及收軍獨失順越/數日有浮屍遡流而上被甲冑執弓矢直抵浮梁視)
　(之則順也身中四創六箭怒氣勃勃如生諸軍驚以/為神結冢歛𦵏之張貴入襄陽吕文煥固留共守貴)
　(恃其驍勇欲還郢乃募二士能伏水中數日不食使/持爉書赴郢求後大元兵増守益宻水路連鎖數十)
　(里列撒星樁雖魚蝦不得度二人遇樁即鋸斷之竟/達郢還報許發兵五千駐龍尾洲以助夾擊刻日既)
　(定乃别文煥東下㸃視所部軍洎登舟帳前一人亡/去乃有過被撻者貴曰吾事泄矣亟行彼或未及知)
　(復不能銜枚隠迹乃舉砲鼔譟發舟乗夜順流斷絙/破圍冐進大元兵皆辟易既出險地夜半天黒至小)
　(新城大元阿珠劉整分艤戰艦邀擊以死拒戰㳂岸/束荻列炬火光燭天如白晝至勾林灘漸近龍尾洲)
　(遥望見軍船旗幟紛披貴兵以為郢兵來㑹踴躍而/進舉流星火示之軍船見火即前迎及勢近欲合則)
　(來舟皆大元兵也蓋郢兵前二日以風水驚疑退屯/三十里而大元兵得逃卒之報先據龍尾洲以逸待)
　(勞貴與戰而罔且出于不意所部殺傷殆盡貴身被/數十創力不能支遂被執見阿珠于櫃門關阿珠欲)
　(降之貴誓不屈乃見殺大元令降卒四人畀貴屍至/襄陽城下示宋人曰識矮張都統乎此是也守陴者)
　(皆哭城中喪氣吕文煥斬四卒以/貴祔葬張順冡側立雙廟祀之)六月安置觀文殿
　學士皮龍榮于衡州龍榮飲藥卒(賈似道忌龍榮名/望且嘗為東宫宮)
　(恒恐其再用㑹帝偶問之似道諷湖南提/刑李雷應誣劾以事安置衡州遂飲藥卒)以章鑑同
　僉書樞宻院事○秋八月丙戌朔日有食之○九月
　有事于明堂遂朝享于景靈宫大雨帝還宫賈似道
　去位詔出貴嬪胡氏為尼似道乃還(辛未祀明堂賈/似道為大禮使)
　(禮成駕幸景靈宫將還遇天大兩似道期帝兩止升/輅胡貴嬪之兄顯祖為帶御器械請如開禧故事却)
　(輅乗逍遥輦還宫帝曰平章得無不可否顯祖白似/道似道曰驟雨不終朝少俟雨止辰已間亦可登輅)
　(庻不駭異顯祖曰泥水不可乗輅即白帝曰平章已/允帝遂乗逍遥輦冒雨直入和寧門還宫百官愕然)
　(及肆赦畢似道入見曰臣為大禮使陛下舉動不得預/聞乞罷政即日出嘉㑹門帝固留之不得乃罷顯祖𢃄)
　(御器械涕泣出貴嬪為尼似道始還朝由是益専恣/然畏人議已務以權術駕馭不愛官爵牢籠一時名)
　(士以故言路斷絶威/福肆行相視以目)冬十一月馬廷鸞乞罷從之(廷/鸞)
　(扼於賈似道不克展其才遂力求去及陛辭帝曰丞/相何不勉為留廷鸞對曰臣死亡無日恐不得再見)
　(君父然國事方殷疆圉孔棘天下安危人主不知國/家利害羣臣不知軍前勝負列閫不知陛下與元老)
　(大臣惟懐永圖臣死/且瞑目矣泣拜而去)十二月召葉夢鼎為少傅右丞
　相兼樞宻使固辭不至(夢鼎度時不可為引疾力辭/使者相繼促行不得已行至)
　(嵊縣復扁舟徑還寧海使者以禍福告夢鼎曰㢘恥/事大死生事小無可回之理賈似道大怒乃令致仕)
　直學士院文天祥致仕(初賈似道稱疾致仕天祥以/為要君似道諷張立志劾罷)
　(之天祥遂引錢若水例/乞致仕時年三十七矣)日本遣使如大元(始報/聘也)
(癸/酉)九年(大元至/元十年)春正月大元取樊城守將張漢英及都
　統制范天順牛富死之(樊城被圍四年范天順牛富/力戰不降且射書襄陽城中)
　(期吕文煥為唇齒及襄陽危急樊城益孤大元張𢎞/範進攻為流矢中其肘束創見阿珠曰襄在江南樊)
　(在江北我陸攻樊則襄出舟師來救終不可取若截/江道斷敕兵水陸夾攻之則樊必破而襄亦下矣阿)
　(珠從之遂以師截江而出鋭師薄樊城城陷守將張/漢英死馬范天順於是仰天歎曰生為宋臣死當為)
　(宋鬼即所守處縊死大元入城牛富率死士百人巷/戰大元兵士死傷者不可勝計渇飲血水轉戰而進)
　(遇民居燒絶街道富身被/重傷以頭觸柱赴火死)二月知襄陽府吕文煥以
　城降于大元(襄陽乆用孤城援絶徹屋為薪緝銀關/為衣以與大元拒文焕毎一巡城南望)
　(慟哭而後下告急於朝賈似道不督列閫赴援而累/上書請行邊帝不許及城勢危甚文焕艱難遣使忍)
　(死待援似道復請行邊而隂諷臺諌上疏以為師臣/出顧襄未必能及淮顧淮未必能及襄不若居中以)
　(運天下於是帝謂似道曰師相豈可一日離左右耶/時羣臣多言髙逹可援襄陽者似道曰吾用髙達如)
　(吕氏何文煥聞逹且至亦不樂其客謂曰此事易耳/今朝廷以襄陽急故遣逹來吾以捷聞則逹必不成)
　(遣矣文煥然之㑹獲大元哨騎數人文焕即繆以大/捷奏然不知朝中實無意遣逹也初宋以漢水襄樊)
　(雨城之間植木中流鎖以鐵絙造浮梁于上二城賴/此為固阿珠以機鋸斷木斧絙燔其橋二城遂絶樊)
　(城既陷阿珠益併兵攻襄文煥力不能支㑹世祖皇/帝降詔諭文煥曰爾等拒守孤城于今五年宣力爾)
　(主固其宜也然勢窮援絶其如數萬生靈何若能納/欵出降悉赦勿治且加遷擢文焕得詔感而出降先)
　(納筦鑰次獻城邑遂陳攻郢之策且請已為前鋒阿/珠入襄陽城中命阿爾哈雅偕文煥朝燕事聞賈似)
　(道言于帝曰臣始屢請行邊陛下不之許向使早聽/臣出當不至此也文焕至燕拜參知政事文煥兄知)
　(廬州文福文徳同知靜江府師䕫俱上表待罪似/道庇之詔皆不問襄陽既失則東南不可守矣)三
　月詔淮東城清口以備大元(四川制置司言近出師/成都劉整故吏羅鑑自)
　(北復還上整書藁一帙有取江南二策其一言先取/全蜀蜀平江南可定其二言清口桃源河淮要衝宜)
　(先城其地屯山東軍以圖進取帝乃詔/淮東制置司往清口擇地利築城備之)置機速房于
　中書(賈似道屢疏請身督師詔勉留之乃建機速房/以革樞宻院漏泄兵事稽違邊報之弊然毎有)
　(獻竒計者似道皆不納邊/事日急亦不以介意焉)大元冊鴻吉哩氏為皇后
　立燕王為皇太子○京湖制置使李庭芝免(坐失襄/樊也)
　夏四月以汪立信為京湖制置使知江陵府趙溍為
　沿江制置使知建康府○六月治失襄樊罪貶范文
　虎官一秩職任如故(刑部尚書陳宜中論襄樊之失/皆由知安慶府范文虎怯懦逃)
　(遁乞斬之賈似道/不許故止降一官)竄俞大忠于循州(汪立信言臣奉/命分閫延見吏)
　(民皆痛哭流涕言襄樊之禍皆由范文虎及俞興父/于文虎以三衙長聞難怯戰僅從薄罰猶子天順守)
　(節不屈猶或可以少贖其愆興奴𨽻庸材器量福淺/務復私讎激成劉整之禍流毒至今其子大忠挾多)
　(資為父行賄且自希榮進今雖十斬未足以快天下/之忿乞寘重典則人心興起事功可圖於是詔追毁)
　(大忠出身除/名循州拘管)秋七月大元國子祭酒許衡乞罷許之
　(國子諸生廩餼不繼稍稍引去阿哈瑪特又屢短毁/漢法四月世祖皇帝召衡至上都議事衡面請還卿)
　(里帝許之七月陛辭而還至懐孟簡絶人事常居山/下課僮僕事耕墾衡居家勤儉强于自治公愛兼盡)
　(不嚴而整閨門之内若朝廷然夫婦相待如賓凡䘮/葬一遵古制不用佛老懐孟化之旁舎有僧徳公者)
　(年百餘嵗嘗謂其徒曰老僧苦行百年亦不能作佛/徒為不孝之人羞見祖宗于地下但頋小僧輩還俗)
　(以夀汝祖宗之嗣自是/不復度弟子蓋化之也)八月知合州張珏復馬騣山
　(自余玠城釣魚山以寓合州城壁甚堅固及開慶受/兵民力凋弊張珏為守外以兵䕶耕内教民墾田積)
　(粟於是公私兼足劉整既叛獻計欲於青居進築馬/騣山虎頂山以扼三江口而圖合州乃遣統軍伊喇)
　(帥兵築之珏聞伊喇至乃張疑兵于嘉渠口潜師渡/平陽灘火其資糧器械越砦七十里焚船場由是馬)
　(騣城築卒/不克就)大元以姚樞為昭文館大學士詳定禮儀
　○九月以章鑑僉書樞宻院事陳宜中同僉書院事
　○冬十月以李庭芝為兩淮安撫制置使知揚州十
　一月以夏貴為淮西制置使知廬州(李庭芝請分所/部兩淮為二司)
　(從/之)大元世祖皇帝以子莽噶拉為安西王開府京兆
　鎮秦隴蜀涼之地(以商挺/為王相)大元使實都㑹髙麗洪茶
　伐日本(凡舟九百艘士/卒二萬五千人)大元使竒塔特托音如緬(徴其/子弟)
　(大臣/朝貢)
(甲/戊)十年(大元至元/十一年)春正月賈似道以母䘮去位詔起復
　之似道遂還朝(似道母胡氏卒似道歸越治䘮詔以/天子鹵簿葬之起墳擬山陵太學博)
　(士陳著帥太學諸生上書切諫以為自古未聞有如/此者且似道罪惡昭章愚夫愚婦亦思逐之今天降)
　(罰于其母所以代陛下行罰也不納及𦵏百官奉襄/事立大兩中終日無敢易位者既𦵏起復還朝聞著)
　(上疏大怒必欲遼竄帝/不可乃改臨安通判)大元以阿珠為中書平章政
　事帥師經畧兩淮(阿珠入朝言于世祖皇帝曰臣久/在行間備見宋情日益削弱宜早)
　(定之帝不許阿珠又曰失今不取宋臣恐後日不易/為也帝喜乃以阿珠為平章付兵十萬使經畧兩淮)
　大元以㢘希憲行省事于遼陽(時嗣國王條輦行省/鎮遼霫多言其不便)
　(者世祖皇帝以遼霫乃諸王國婿分地所在命希憲/代條輦希憲至北京大正名分扶植貧弱諸王國婿)
　(莫不敬/憚之)烏蘇蠻降于大元○秋七月帝崩于福寧殿
　皇子嘉國公㬎即位皇太后臨朝稱詔(帝崩賈似道/以遺詔立帝)
　(嫡子嘉國公㬎即位于柩前時年四嵗矣太后臨朝/冊詔宋自理宗末年疆土日蹙度宗繼統無大失徳)
　(衰弊益/甚矣)封兄建國公昰為吉王弟永國公昺為信王
　(昰楊淑妃所出昺/俞脩容所生也)詔太師平章軍國重事賈似道獨
　班起居(依文彦博/故事也)上皇太后尊號曰夀和聖福太皇
　太后尊皇后曰皇太后○以朱禩孫為京湖四川宣
　撫使知江陵府○八月大霖雨天目山崩(水涌流安/吉臨安餘)
　(杭三縣民溺死/者不可勝計)大元太保劉秉忠卒(秉忠扈從至上/都居南屏山精)
　(舎儼然端坐無疾而終年五十九訃聞世祖皇帝嗟/悼不已謂左右曰秉忠事朕二十年小心慎宻不避)
　(險艱事無可否言無隠情又其隂陽術數之精占事/知來若合符契惟朕知之他人不得與聞也秉忠通)
　(曉音律精算數善推歩仰觀占候六壬遁甲易經象/數邵氏皇極之書靡不周知故能輔文明之治立太)
　(平之基為弼佐稱首其立朝儀頒章服建國號/定都邑皆秉忠發之又能推引賢士大夫焉)大元
　命中書平章軍國重事史天澤中書左丞相巴延帥
　師南侵天澤有疾而還九月巴延㑹師于襄陽(師凡/二十)
　(萬世祖皇帝召天澤巴延諭之曰曹彬不嗜殺人一/舉而定江南汝其法之天澤至郢病篤詔還真定巴)
　(延遂㑹師/于襄陽)大元吕文煥以巴延自襄陽趨郢州劉整
　以索多自棗陽趨淮泗(巴延命萬户張𢎞範帥左部/諸軍循漢江東畧郢而南為)
　(先鋒元帥索多將兵一萬由東路棗陽入淮泗以左/丞劉整為遊擊帥騎兵先行翟招討以兵一萬由西)
　(路老鴉山徇荆南而自帥大衆㳂漢江而下以參政/吕文煥將舟師萬户武顯等將前鋒用降人為鄉導)
　(以趨郢州旌旗數百里水陸並進劉整固請濟江巴/延不許曰吾受詔特綴敵兵使無西耳濟江非吾所)
　(聞/也)冬十月大元巴延侵郢州都統制張世傑禦之大
　元師遂入漢取沙洋及新城守將邊居誼死之(巴延/至漂)
　(水武顯言水溢未可渡巴延曰此水小不敢渡敢渡/大江耶使一騎前導諸軍畢濟遂薄郢州軍于城西)
　(時宋兵數萬次于郢州築新郢夾江為城横鐵絙鎖/戰艦江中巢砲彍弩以禦大元之師兵精食足張世)
　(傑復帥衆力戰大元之師莫能近阿珠獲生口問知/㳂江諸郡精鋭皆萃于郢江東西兩城若師出其間)
　(騎兵不得獲舟師獨進兩岸侵薄此危道也不若取/黄家涴堡東有河口可由中拖船入藤湖轉而下江)
　(甚便吕文煥亦以為言時久雨水漲阿珠料大軍方/集餽餉不繼水陸兩間進退無據吾事去矣遂言于)
　(巴延請如文煥計巴延曰郢城乃我之喉噤今不取/而過後為歸路患不從既而大元之師克黄家涴巴)
　(延亦計郢卒未可下乃耀兵不攻潜由平江堰破竹/為席盪舟陸地迂行百餘里由藤湖入漢宋兵驚以)
　(為神郢州都統趙文義帥精騎二千追之至衆子湖/巴延以百騎為殿阿珠奮槊馳擊所向披靡文義敗)
　(走巴延追斬之郢卒皆潰大元兵進至沙洋遣俘馳/黄榜及檄文入城守將王大用斬俘焚牓明日吕文)
　(煥至城下水陸並進遂破沙洋執王大用等固進薄/新城都統邊居誼堅壁不降文煥乗騎城下招之居)
　(誼射文煥中其右臂率所部三千死戰皆没居誼赴火/死總制黄順以城降由是江陵諸州皆納欵于大元)
　(矣/)大元取渠復州○以章鑑同知樞宻院事陳宜中
　僉書院事○十一月以王爚章鑑為左右丞相兼樞
　宻使○十二月大元巴延侵陽邏堡夏貴帥師守之
　大元阿珠遂自青山磯濟江(巴延至蔡店大㑹諸將/刻期渡江先遣總管劉)
　(深等觀沙湖水勢令諸將皆趨漢口以渡阿珠曰漢/口水急且有守禦不若回舟輪河口穿湖中從陽邏)
　(堡西沙洑口入江夏甚便巴延從之乃夜還輪河趨/沙洑口時宋遊擊策應大使夏貴以精兵守上流其)
　(勢甚固巴延乃趨漢陽圍之陽言取漢口渡江夏貴/果以精兵五千援漢陽巴延乗間遣萬户阿剌罕將)
　(竒兵襲沙洑口奪之因自漢口開埧入輪河轉沙洑/口以入大江先令大艦數千泊于江之北岸夏貴帥)
　(漢鄂戰艦凡三十餘里横截江靣巴延軍不敢近乃/遣人招諭宋將宋將皆不從越四日巴延以白鷂子)
　(千艘攻陽邏堡夏貴力守且遣都統制王達禦之達/敗死而大元之師猶未克濟也阿珠言于巴延曰攻)
　(城下䇿也宋人之心謂我非陽邏不可渡故堅守以/拒我若以鐵騎三千汎舟遡流西上以掎其虚則渡)
　(江必矣薄暮乗大雪阿术帥衆遡江而上行二十里/泊于青山磯宋人未之知也黎明開霽阿术遥見南)
　(岸多露沙洲即率衆徑渡以舟載馬後隨宋都統程/鵬飛拒于江阿珠横身蹀血力戰中流鵬飛重創走)
　(還鄂州阿珠獲其舟千餘遂登沙洲歩鬬而進散而/復合者數四大元萬户史弼賈勇而戰宋師少郤遂)
　(登南岸乗勢追殺至鄂南門都統/髙邦憲棄馬家渡而遁阿珠執之)大元巴延復侵陽
　邏堡夏貴棄師走還廬州師大潰巴延入堡遂濟江
　㑹阿珠趨鄂州知漢陽軍王儀以城降之(巴延聞阿/珠已渡復)
　(攻陽邏堡夏貴聞大元之師已渡江不能固守引麾/下二百艘先遁餘衆皆潰大元乗之江水為赤陽邏)
　(遂陷盡䘮軍實陽邏江鄂之蔽也既失則江不可守/矣夏貴㳂流東丁縱火焚西南岸大掠而還入千廬)
　(州或言于巴延使追貴巴延不許曰陽邏之捷吾將/遣使前告宋人今貴走是代吾使也貴且來矣大元)
　(之師遂渡江與阿珠㑹于江南議師所向或欲先取/蘄黄阿珠曰若赴下流退無所據上取鄂漢雖遲旬)
　(日可以萬全遂水陸趨鄂焚其/船三千艘煙燄漲天漢陽遂降)朱禩孫帥師救鄂至
　城下而還(禩孫聞鄂被攻帥師援之至鄂聞/陽邏堡之敗乃夜奔還江陵府)大元吕
　文煥侵鄂州守將程鵬飛以城降之巴延命阿爾哈
　雅守鄂遂帥師東下(吕文煥至鄂列師城下鄂恃漢/陽為蔽及京湖之援朱禩孫既)
　(遁漢陽復失勢已孤立㑹大元焚蒙艟火照城中程/鵬飛與權守張晏然度不能守遂以城降幕僚張山)
　(翁獨不屈大元諸將請殺之巴延曰義士也釋之因/檄下夀昌信陽徳安諸郡巴延命中書右丞阿爾哈)
　(雅及宣撫使賈居貞以四萬人留守鄂/而自率大衆與阿珠東下規取荆湖)詔賈似道都
　督諸路軍馬開府臨安以歩軍指揮使孫虎臣總統
　諸軍(鄂州既破朝廷大懼三學生及羣臣上疏以為/非師相親出不可賈似道不得已始開都督府)
　(于臨安以黄萬石等參賛軍事於封樁庫撥金十萬/兩銀五十萬兩關子一千萬貫充都督府公用王侯)
　(邸第皆輸助軍錢榖且竅/釋道租税収之以備用)詔天下勤王○以髙達為
　湖北制置使知江陵府○提舉興國宫吕師䕫乞募
　兵江州詔知州錢真孫同募之○程鵬飛以大元之
　師徇黄州知州陳奕以城降之○大元實都伐日本
　入其疆而還○大元世祖皇帝以子諾木罕為北平
　王安圖行中書省樞宻院事于北鄙(太宗皇帝長孫/曰海都居于北)
　(方自定宗皇帝以來日尋干戈至是詔遣北/平王率諸王兵鎮守而安圖總省院之事)大元中
　書平章軍國重事史天澤卒于真定(天澤還至真定/世祖皇帝遣醫)
　(馳視天澤附奏曰臣大限有終死不足惜第願天兵/渡江以殺掠為戒言訖而卒天澤忠亮有大節出入)
　(將相近五十年柱石四朝師表百辟可謂社稷之臣/而氣貌循循然若無為者及臨大事論大政夷大難)
　(毅然以天下之重自任一以至誠將之其視富貴權/勢歛迹退避若將凂之者故能善始令終為開國元)
　(臣/)
(乙/亥)孝恭懿聖皇帝徳祐元年(大元至元/十二年)春正月陳奕以
　大元之師徇蘄州知州管景模以城降之(巴延阿珠/順流東下)
　(吕文煥為向導㳂江諸將皆/吕氏舊部曲也故望風降附)𦵏永紹陵○陳奕誘其
　子巖以安東州降大元元以巖為淮東宣撫使招諭
　屬部○賈似道以吕師䕫參賛都督府軍事任中流
　調遣○以陳宜中同知樞宻院事○吕師䕫及錢真
　孫以江州降于大元元以師䕫知江州(九江既降江/東西兩路不)
　(可守/矣)大元中書左丞劉整死于無為軍(整受巴延命/帥騎兵攻無)
　(為軍久而不克聞吕文煥舟師東下所至迎降恥首/謀而功不逮失聲曰首帥誑我使我功後于人善作)
　(者不必善成果然遂發憤也/死於無為城下正月癸酉)知安慶府范文虎遣人請
　降于江州○賈似道帥師次于蕪湖(似道畏劉整不/敢發及聞其死)
　(喜曰吾得天助也乃上表出師抽諸路精兵凡十三/萬人以行金帛輜重之舟舳艫相銜百有餘里戊子)
　(發臨安命宰執小事專決大事則關白于督府不得/擅行又以所親信韓震為殿帥總禁兵至安吉州似)
　(道所乗舟膠于堰中劉師勇以千人入水拽之不能/動乃易他舟而去遂由新安池口以進次于蕪湖遣)
　(人通吕師/䕫以議和)大元入安慶府通判夏椅死之○以汪立
　信為㳂江招討大使立信帥師次于髙郵(初襄陽既/失立信自)
　(江陵上疏請益安陸府兵凡邊戍皆不宜抽减復移/書賈似道曰今日天下之勢十去八九誠上下交修)
　(以迓續天命之幾重惜分隂以趨事赴功之日也而/君臣晏安不以為虞酣歌深宫嘯傲湖山玩嵗愒日)
　(緩急倒施卿士師師非度百姓欝怨於上以求當天/心俯遂民物拱揖指揮而折衝萬里者不亦難乎為)
　(今日之計者有三内郡何事乎多兵宜盡出之江干/以實外禦筭兵帳見兵可七十餘萬人老弱柔脆七)
　(分汰二為選兵五十餘萬人而㳂江之守則不過七/千里若距百里而屯屯有守將十屯為府府有總督)
　(其尤要害處輒參倍其兵無事則汎舟長淮往來遊/徼有事則東西齊奮撃戰守並用刁斗相聞餽餉不)
　(絶互相應援以為聯絡之勢因選宗室親王忠良有/幹用大臣立為統制分東西二府以涖任得其人率)
　(然之勢此上䇿也久拘聘使無益于我徒使敵得以/為辭請禮而歸之許輸嵗幣以緩師期不二三年邊)
　(遽稍休藩垣稍固生兵日増可戰可守此中策也二/䇿果不得行則天敗我矣若銜璧輿櫬之禮則請備)
　(以俟似道得書抵之于地曰瞎賊狂言敢爾乃中以/危法廢之及將出師乃召立信為招討俾就建康府)
　(庫募兵以援江上諸郡立信受詔即日上道以妻子/託其愛將金明執其手曰我不負國家爾必不負我)
　(遂行與似道遇于蕪湖似道拊立信背曰不用公言/以至于此立信曰平章平章瞎賊今日更説一句不)
　(得似道問立信何向曰今江南無一寸乾净地某去/尋一片趙家地上死要死得分明耳既至建康守兵)
　(悉潰而四靣皆大元之兵立信知事不可成歎曰吾/生為宋臣死為宋鬼終為國一死但徒死無益耳以)
　(此負國率所部數千人至髙/郵欲控引淮漢以為後圖)二月賈似道使宋京請
　平于大元巴延不許(似道自蕪湖遣還大元之俘曽/安撫且以荔子黄柑遺巴延復)
　(以宋京袁克已為都督府計議官如大元請稱臣奉/嵗幣如開慶約阿珠謂巴延曰宋人無信惟當進兵)
　(若避似道不擊恐已降州郡今夏難守若實欲和俟/似道自來巴延乃令千户囊嘉特與宋京俱來答書)
　(喻君臣相率納土即當奏聞/似道不答遣囊嘉特還之)以黄萬石為江南西路
　制置使○夏貴帥師㑹賈似道于蕪湖遂同次于魯
　港○大元徇池州權守趙卯發死之都統張林以城
　降(池州守臣王起宗聞大元渡江即棄官通判趙卯/發攝州事卯發繕壁聚糧為固守計及大元遊騎)
　(至李王河張林諷卯發迎降卯發忿氣填膺瞠目視/林林不敢復言已而林帥兵巡江隂遣人納欵而陽)
　(助卯發守城守兵之權皆歸于林卯發知事不濟乃/置酒㑹親友與訣謂妻雍氏曰城將破吾守臣不當)
　(去汝先出走雍曰君為命官我為命婦君為忠臣我/獨不能為忠臣婦乎卯發笑曰此豈婦人女子所能)
　(也雍曰吾請先君死卯發笑止之明日乃散其家貲/與弟姪僕婢悉遣之及大元之師薄城卯發晨起書)
　(几上曰國不可背城不以降夫婦同死節義成雙又/為詩别其兄弟遣子淳翁出廨遂與雍氏盛服同縊)
　(從容堂死卯發始為此堂名可以從容及兵遽領客/堂中指所扁曰吾必死於是客問其故卯發曰古人)
　(所謂慷忼殺身易從容就死難此殆其兆也卯發死/林開門降巴延入城問太守何在左右以死對深歎)
　(惜之命具棺衾合/𦵏祭其墓而去)孫虎臣及大元戰于丁家洲敗績
　賈似道奔還揚州諸軍大潰(夏貴自合肥以師㑹霄/似道于蕪湖袖出一編)
　(書示似道曰宋厯三百二十年似道俛首而已時孫/虎臣帥精鋭七萬餘人次于池州下流之丁家洲似)
　(道與夏貴以五萬人軍于魯港巴延令軍中作大栰/數十採薪蒭置其上陽言欲焚其舟似道信之少懈)
　(乃分兵屯于南北兩岸令阿珠與虎臣對陣立砲具/設划車中流數千艘乗風直進勢不可敵夏貴以戰)
　(艦二千五百横亘江中似道將後軍為殿夏貴既嘗/失利于鄂恐督府功成又忌孫虎臣新進雖列陣向)
　(敵然殊無鬬志庚申夜大元兵薄宋軍虎臣軍動爭/趨大元兵大元戰舟急進阿术挺身登艦手舵衝船)
　(擂鼔大震呼聲動地遣人掠宋舟大呼曰宋人敗矣/通州副都統姜才為先鋒方接戰虎臣遽過其妾所)
　(乗舟衆見之讙曰步帥遁矣於是宋師大亂舳艫簸/蕩乍分乍合阿珠以小旗麾將校帥輕鋭横擊深入)
　(宋師大敗即回棹前走巴延以歩騎夾岸掎之殺溺/死者不可稱數軍資器械盡為大元所獲似道倉皇)
　(召夏貴計事項之虎臣至撫膺哭曰吾兵無一人用/命貴微笑曰吾嘗血戰當之矣似道曰計將安出貴)
　(曰諸軍已膽落吾何以戰師相惟有入揚州招潰兵/迎駕海上吾當以死守淮西耳言畢貴即解舟去夜)
　(將四鼓似道擊鑼退師駐于珠金沙諸軍皆潰散似/道乃與虎臣單舸奔還揚州堂吏翁應龍以都督府)
　(印奔還臨安明日潰兵蔽江而下似道使人登岸揚/旗招之莫有應者或肆惡語慢罵之似道乃檄列郡)
　(如海上迎駕已而姜才収兵至/揚州大元之師乗勝東下矣)大元徇饒州知州唐
　震故相江萬里死之通判萬道同以城降(大元之師/順流而東)
　(至饒州唐震度兵力不能支死于州治之玉芝堂通/判萬道同以城降初江萬里聞襄樊破鑿池芝山後)
　(圃扁其亭曰止水人莫喻其意及大元兵將至萬里/隠草野間為遊騎所執大詬欲自殺既而脱歸成既)
　(破萬里執門人陳偉器手曰大勢不可為余雖不在/位當與國為存亡既而軍士執其弟知南劍州萬頃)
　(索金銀不得支解之萬里竟赴止水死左右及子鎬/相繼投沼中積屍如疊翌日萬里尸獨浮出水上從)
　(者歛𦵏之贈太師/益國公諡文忠)㳂江制置大使趙溍棄建康而逃
　(建康既無主帥/江東不可為矣)知鎮江府洪起畏知寧國府趙與可
　知隆興府吳益知江隂軍鄭䇕皆棄城而逃○知和
　州王喜知太平州孟之縉知無為軍劉權皆以城降
　于大元○大元徇臨江知軍鮑廉死之○賈似道自
　揚州上表請遷都詔羣臣議之王爚去位(似道請遷/都以避大)
　(元之師太皇太后不許殿帥韓震復以為請詔下公/卿雜議王爚以已不能與大計上疏乞罷政不待報)
　(徑出國門已而宗學生上言陛下移蹕不於慶元則/於平江事勢危急則航海幸閩我能往彼亦能往徒)
　(驚擾而無/益乃止)鄂州都統張世傑帥師入衛遂復饒州(時/方)
　(危急徵諸將勤王多不/至獨世傑來上下歎異)江西提刑知贛州文天祥起
　兵入衛(天下勤王詔至贛天祥捧之涕泣使陳繼周/發郡中豪傑并結溪洞山蠻使方興召吉州)
　(兵諸豪傑皆應有衆萬人遂入衛其友止之曰今敵/兵三道鼓行破郊畿薄内地君以鳥合萬餘赴之何)
　(異驅羣羊而搏猛虎天祥曰吾亦知其然第國家養/育臣庻三百餘年一旦有急徵天下兵無一人一騎)
　(赴者吾深恨之故不自量欲以身徇庶天下忠臣義/士將有聞風而起者義勝者謀立人衆者功濟如比)
　(則社稷猶可保也天祥性豪華平生自奉甚辱聲伎/滿前至是痛自抑損盡以家貲為軍費每與賓客僚)
　(佐語及時事輒流涕撫几言曰樂人之樂者憂人/之憂食人之食者死人之事聞者莫不為之感動)以
　謝堂為兩浙鎮撫使○湖南提刑李芾起兵入衛○
　以陳宜中知樞宻院事曽淵子同知院事文及翁僉
　書院事倪普同僉書院事○召王爚為江東浙西宣
　撫招撫大使置司臨安以備咨訪(章鑑陳宜中奏留/爚以鎮人心康世)
　(道故/也)遣大元行人郝經還經至燕卒○賈似道有罪
　免(陳宜中初附似道得驟登政府及翁應龍自軍中/還宜中問似道所在應龍以不知答之宜中意其)
　(已死即上疏乞誅似道以正誤國之罪太皇太后曰/似道勤勞三朝安忍以一朝之罪失待大臣之禮詔)
　(授似道醴泉觀使而罷其平章都督凡似道諸不䘏/民之政次第除之以公田給還田主令率其租户為)
　(兵放還諸/竄謫人)章鑑逃歸召還免之(鑑聞大元兵日迫託/故徑去太皇太后遣)
　(使召還罷相予祠鑑居位號寛/厚與人多許可時目為滿朝歡)㳂江招討大使汪立
　信卒于髙郵(立信聞賈似道師潰歎曰吾今日猶得/死于宋土也乃置酒召賔僚與訣手自)
　(為表起居三宮與從子書屬以家事夜分起歩庭中/慷慨悲歌握拳撫案者三以是失聲三日扼吭而卒)
　(後巴延入建康金明以其家人免或以立信二策及/死告于巴延請戮其孥巴延歎息乆之曰宋有是人)
　(使果用之我安得至此命求/其家厚䘏之曰忠臣之家也)三月陳宜中殺殿前都
　指揮使韓震(震時總禁兵或言震謀刧帝遷都陳宜/中欲示非似道黨乃召震計事伏壯士)
　(袖鐡椎擊殺之震部曲百餘人大閧而出射火/箭入宫所嘉㑹門宜中遣兵逐之遂奔建康)大元
　巴延入建康府(建康都統徐旺榮聞巴延將至開城/迎納遂入居之時江東大疫居民乏)
　(食巴延開倉賑之且遣醫治疾民大悦㑹世祖皇帝/有詔以時方暑不利行師俟秋再舉巴延不可上言)
　(曰百年逋敵已扼其吭風馳電擊取之恐後少爾遲/回奔播海島遺患留悔矣世祖皇帝謂使者曰詔爾)
　(丞相此事朕/不從中制也)大元入無錫知縣阮應得死之○詔諭
　吕文煥陳奕范文虎使通和議息兵○以王爚陳宜
　中為左右丞相並都督諸路軍馬○治賈似道黨與
　配翁應龍于吉陽軍免廖瑩中王庭劉良貴游汶朱
　浚陳伯大董樸等官(從侍御史陳過監察御/史潘文卿季可之請也)知常州
　趙與鑒棄城出奔州民錢訔以城降于大元○知平
　江府潜說友以城降于大元○知廣徳軍令狐槩以
　城降于大元○詔張世傑總都督府諸軍世傑遣閻
　順李存進軍廣徳謝洪永進軍平江李山進軍常州
　○召五郡鎮撫吕文福入衛文福殺使者叛入于江
　州(文福文/焕兄也)曽淵子文及翁倪普及侍從臺諫棄位逃
　歸者數十人詔戒禁之(大元之師既近臨安戒嚴于/是執政曽淵子文及翁倪普)
　(左司諫潘文卿右正言季可兩浙轉運副使許自浙/東安撫王霖龍侍從陳堅何夢桂曽睎顔等數十人)
　(皆遁朝中為之蕭然太皇太后開之詔牓朝堂云我/朝三百餘年待士大夫以禮吾與嗣君遭家多難爾)
　(小臣未嘗有出一言以救國者吾何負于汝哉今内/而庻僚畔官離次外而守令委印棄城耳目之司既)
　(不能為糾擊二三執政又不能倡率羣工方且表裏/合謀接踵宵遁平日讀聖賢書自許謂何乃於此時)
　(作此舉措或偷生田里何靣目對人言語他日死亦何/以見先帝天命未改國法尚在可令尚書省别具在)
　(朝文武官並與特轉二資其負國棄予/者令御史臺覺察以聞然不能禁也)大元使㢘希
　賢來至獨松關守將張濡殺其副使嚴忠範執希賢
　歸于臨安希賢病創卒(世祖皇帝遣禮部尚書㢘希/賢侍郎嚴忠範計議官宋徳)
　(秀等奉國書詰宋執行人之罪至建康希賢請益兵/䕶送巴延曰汝既赴臨安宜先遣宣使往道意乃可)
　(進也我大兵方壓境宋人豈敢加害不煩益兵兵多/反致疑耳希賢固請遂以兵五百送之至獨松關張)
　(濡部曲殺忠範執希賢/送臨安希賢病創死)大元阿爾哈雅侵岳州安撫
　使髙世傑戰敗遂降之(阿爾哈雅留賈居貞守鄂而/自帥兵西上時髙世傑軍於)
　(洞庭湖中阿爾哈雅攻之世傑力戰/累敗乃降阿爾哈雅斬世傑以徇)岳州總制孟之
　紹以城降于大元○以陳合同僉書樞宻院事○閻
　順復廣徳軍○大元巴延使張羽來至平江殺之(巴/延)
　(在建康朝廷使人從間道往通好言殺信使乃邊將/非上意也當斬首以謝罪及輸嵗幣矣願罷兵毋東)
　(向巴延曰宋人譎詐來視我虚實耳當因而用之/乃遣議事官張羽同使人還臨安羽至平江被殺)夏
　四月大元入廣徳縣知縣王汝翼死之○大元克沙
　市城都統孟玘監鎮司馬夢求死之(夢求光/五世孫)大元阿
　爾哈雅侵江陵宣撫使朱禩孫制置使髙達以城降
　禩孫遂招京湖北路郡縣皆下之(阿爾哈雅自岳州/攻江陵朱禩孫髙)
　(達力戰累敗精鋭皆盡不可復戰及大元屠沙市而/火之江陵大恐禩孫遂稱疾不視事髙達出降阿爾)
　(哈雅入城命禩孫移檄京湖北路於是歸峽郢復鼎/澧辰沅靖常徳荆門諸郡相繼降阿爾哈雅承制並)
　(命復守其土禩孫至上都死初江陵捷聞世祖皇帝/大喜謂近臣曰巴延東下阿爾哈雅孤軍守鄂朕常)
　(憂之恐荆蜀連兵順流而東人心未牢必翻城内應/根本斯蹷孰謂小北庭人能覆全荆江浙聞之肝膽)
　(落矣吾東兵今無虞也阿庭/爾哈雅輝和爾人故云北)以髙斯得僉書樞宻院事
　○以福王與芮判紹興府○召夏貴為樞宻副使帥
　所部兵入衛貴不至○大元阿珠侵真州知州苗再
　成戰于大鸛觜敗績阿珠遂趨揚州姜才戰于揚子
　橋敗績(大元兵東下所過迎降李庭芝率勵所部固/守揚州阿珠遣李虎持招降牓入城庭芝殺)
　(虎而焚其牓總制張俊出戰持降臣孟之縉書來招/降庭芝復焚其書梟俊首于市而日遣苗再成戰于)
　(南許文徳戰于北姜才戰于中時出金帛牛酒燕犒/將士人人感激自奮及阿珠攻真州苗再成與趙孟)
　(錦帥兵大戰于大鸛觜敗績阿珠乘勝進趨揚州姜/方為三疊陣逆之于三里溝敗之阿珠陽退才逐之)
　(阿珠反戰至掦子橋揚州撥發官雷大震死之兩軍/夾水而陣大元張𢎞範以十三騎絶渡以衛才軍才)
　(軍堅不可動𢎞範引郤以誘之才將曰回躍馬出衆/奮大刀直前向𢎞範𢎞範反轡迎刺之囘回應手而)
　(仆大元立陣者同口叫嚾震動天地才軍遂潰走阿/珠與𢎞範追之斬首萬餘級自相蹂踐與陷壕水死)
　(者又七八千人流矢中才肩才拔矢揮刀而前大元/之師辟易不敢過遂以身免元師遂薄揚州南門)
　五月大元取寧國縣知縣趙與榶死之○劉師勇復
　常州錢訔出奔知州姚訔入居之○贈婺州處士王
　柏承事郎(柏大父師愈受易論語于楊時而與朱熹/張栻吕祖謙為友父瀚世其學與諸兄弟)
　(游于朱吕之門柏少慕諸葛亮之為人自號長嘯年/三十始知家學之原捐去俗學勇于求道著論語通)
　(㫖至居處恭執事敬惕然嘆曰長嘯非聖門持敬之/道亟以魯齋更之而從朱熹之門人遊或語以何基)
　(嘗從黄榦得熹之傳即往受業基授以立志居敬之/㫖由是以質實堅苦自勵於朱熹之所著述致力以)
　(求其極律身以敬治家以嚴動黙皆可師/也至是賜何基諡文定而贈柏承事郎)以張珏為
　四川制置副使知重慶府○籍吕文煥孟之縉陳奕
　范文虎家○大元圍潭州○詔張世傑張彦阮克已
　仇子真四道出兵以禦大元○大元巴延朝于上都
　以阿剌罕權省事于建康(巴延赴召/計事也)六月庚子朔日
　有食之既晝晦如夜○成都安撫使昝萬夀以嘉定
　及三龜九頂紫雲城降于大元○翁應龍伏誅(從給/事中)
　(王應麟/之請也)以王爚平章軍國重事一月兩赴經筵五日
　一朝陳宜中留夢炎為左右丞相並兼樞宻使都督
　諸路軍馬(王爚與陳宜中不協㑹留夢炎自湖南入/朝爚宜中皆請相夢炎而乞去太皇太后)
　(曰二相毋籍此求閒也故有是命爚即日就民居以/丞相府讓宜中宜中言一辭一受何以解天下之譏)
　(因辭去遣使/遮留乃還)加淮東制置使李庭芝知樞宻院事○
　秋七月張世傑及大元阿珠戰于焦山世傑敗績奔
　圌山(世傑與劉師勇孫虎臣等大出舟師萬餘艘次/於焦山令以十舟為方碇江中流非有號令毋)
　(得發碇示以必死大元阿珠至登石公山阜而望之/曰可燒而走也遂選健卒善彀者千人載以巨艦分)
　(雨翼夾射阿珠居中合勢進戰以火矢攻之篷檣俱/焚煙□蔽江宋師大亂無敢發碇赴江死者萬數大)
　(元張𢎞範董文炳復以鋭卒横衝宋軍於是世傑不/復能軍奔圗山阿珠𢎞範追之獲白鷂子七百餘艘)
　(師勇還常州虎臣還真州世傑請/濟師不報自是淮東莫敢復戰矣)放賈似道于建寧
　府安置其黨廖瑩中王庭于嶺南(似道既免三學生/及臺諫侍從皆上)
　(疏乞誅似道髙斯得亦以為言太皇太后不許及似道上/表自劾且言為夏貴孫虎臣所誤乞保餘生有㫖令李庭)
　(芝津遣歸越以終䘮制似道留揚不還王爚復論似道既/不死忠又不成孝乞下詔切責太后乃下詔曰卿其亟)
　(歸䘮次以盡臣子之道則當曲示保全否則衆論益甚/忠孝靡容吾雖欲屈法伸恩而不可得似道乃還紹興)
　(府紹興守臣閉城不納黄鏞王應麟乞移似道居鄰州/王爚復言于太后曰夲朝權臣稔禍未有如似道之烈)
　(者搢紳草茅不知幾疏陛下皆抑而不行非惟付人言/於不恤何以謝天下太后乃降似道三官婺州居住婺)
　(人聞似道至率衆為露布逐之於是/詔徙于建寧府而安置其黨人)詔賈似道循州安
　置至漳州監押官鄭虎臣殺之(御史孫嶸叟等皆以/似道罪重罰輕乞斬)
　(之以正法方回復上疏論似道僥詐貪淫褊驕吝専忍/謬十罪太皇太后猶不聽翁合上言似道以妬賢無)
　(比之林甫輒自託于伊周以不學無術之霍光敢效/尤于莽操其總權罔上賣國召兵専利虐民滔天之)
　(罪人人能言臺諫交章乞行逺竄迫於衆怒僅謫建/寧竊惟建寧實朱熹講道之闕里雖三尺童子亦知)
　(向方聞似道名咸欲嘔唾况見其面乎乞逺投荒昧/以禦魑魅而伸國法遂詔責授髙州團練副使循州)
　(安置下臨安台州簿錄其家福王與芮素怨似道聞/制下募有能殺之者使送之貶所㑹稽縣尉鄭虎臣)
　(以其父嘗為似道所配也欲報之欣然請行福王遣/虎臣為監押似道時寓建寧之開元寺侍妾尚數十)
　(人虎臣至悉屏去奪其寳玉撤轎蓋暴行秋日中令/舁橋夫唱杭州歌謔之每名斥似道窘辱備至一日)
　(入古寺壁上有吳潜南行所題字虎臣呼似道曰賈/圍練吳丞相何以至此似道慙不能對至泉州洛陽)
　(橋遇葉李自漳州放還見于客邸李賦詞贈之似道/俯首謝焉十月至漳州木棉菴虎臣諷令自殺似道)
　(不從曰太皇許我不死有詔即死虎臣曰吾為天下/殺似道雖死何憾遂拘似道之子于别室即厠上拉)
　(似道胷殺之殯于菴側及陳宜/中至福州捕虎臣于獄殺之)陳宜中棄位逃歸詔
　罷王爚為醴泉觀使召宜中于温州(初張世傑之將/出師也王爚謂)
　(二相宜一人督師吳門否則臣雖老無能為若效死/封疆亦不敢辭陳宜中留夢炎遂上疏請行太皇太)
　(后下公卿議之未決而世傑敗于焦山爚復言曰事/無重於兵今二相並建都督廟筭指授臣不得而知)
　(比者六月出師諸將無統臣豈不知吳門去京不逺/而必為此請者葢大敵在境非陛下自將則大臣開)
　(督今世傑以諸將心力不一而敗不知國家尚堪幾/敗耶臣既不得其職又不得其言乞罷平章太后不)
　(許既而爚子嗾京學生劉九臯等伏闕上書言宜中/擅讙黨賈似道芘趙溍潜説友使門客子弟交通關)
　(節過失凡数十事蓋宜中事多專決不關白于爚故/也書上宜中徑去遣使四輩召之不至太后乃下九)
　(臯等臨安獄而手詔曰給舎之奏謂爚與宜中必難/乆處兼爚近秦乞免平章辭氣不平誠有如人言者)
　(可罷爚平章軍國重事以少保觀文殿大學士充體/泉觀使是嵗卒爚淸脩剛勁不阿權勢及為相屬國)
　(勢危亡乃不能協謀/以濟大事士論惜之)大元圍重慶府(昝萬夀既降兩/川郡縣皆送欵)
　(獨張珏固守重慶不下大/元行慪密院㑹師圍之)大元以巴延為中書右丞
　相阿珠為左丞相(巴延馳驛朝于上都靣陳形勢乞/即進師世祖皇帝許之拜右丞相)
　(巴延辭曰阿珠功多臣宜居後乃進阿/珠左丞相大賚將校巴延遂復南征)以夏貴為樞
　宻副使兩淮宣撫大使知揚州朱煥為淮西制置副
　使知廬州召李庭芝還朝貴不奉詔煥還揚州庭芝
　遂不行○以陳文龍同僉書樞宻院事○八月以李
　芾知潭州○以文天祥為浙西江東制置使知平江
　府(天祥至臨安上疏言本朝懲五季之亂削藩鎮建/都邑一時雖足以矯尾大之弊然國以浸弱故敵)
　(至一州則一州破至一縣則一縣破中原陸沉痛悔/何及今宜分境内為四鎮建都統御於其中以廣西)
　(益湖南而建閫于長沙以廣東益江西而建閫于隆/興以福建益江東而建閫于鄱陽以淮西益淮東而)
　(建閫于揚州責長沙取鄂隆興取蘄黄番陽取江東/揚州取兩淮地大力衆乃足以抗敵約日齊奮有進)
　(無退日夜以圗之彼備多力分疲于奔命而吾民之/豪傑者又俟間出于其中如此則敵不難却也時議)
　(以為迂潤不報/而命知乎江府)大元以㢘希憲行中書省于江陵(阿/爾)
　(哈雅以江陵地圗上進且請曰荆州西距梁益南控/交廣據江淮上流誠為要地非朝廷重臣開大府以)
　(鎮之木足以綏新附來逺人世祖皇帝即命希憲行/省事承制拜三品以下官希憲至江陵録用舊官大)
　(興學校民情大安由是思播田楊二氏重慶趙/氏寳應武岡益陽安化善化寜鄉州縣皆降)九月
　大元取泰州知州孫虎臣自殺○大元巴延侵淮安
　墮南郛(巴延至淮安㑹右丞博囉歡阿勒巴之師于/城下僉院伯勒黙色亦自新城至遂進攻南)
　(城拔之宋師大潰趨城大/元兵追之平准安南堡)冬十月詔張世傑劉師勇
　總統出戍兵○以留夢炎陳宜中為左右丞相並兼
　樞宻使都督諸路軍馬(召宜中于温州宜中以親力/辭太后乃自為書遺其母楊)
　(氏使諭之宜/中乃赴召)大元阿爾哈雅圍潭州(李芾至潭大元/游騎已入湘隂)
　(益陽諸縣城中守卒不滿三千芾結峒蠻為援繕/器械峙芻糧柵江脩壁及大元兵至芾悉力守禦)大
　元阿珠圍揚州(阿珠攻揚日乆而無成功乃築長圍/困之城中食盡死者枕籍滿道而李)
　(庭芝之志益堅㑹巴/延至灣頭遂議深入)大元巴延濟江次于鎮江府遂
　分兵東下(巴延次揚州灣頭参政安塔哈自建康來/㑹巴延令還建康起兵乃留右丞博囉歡)
　(及阿勒巴守灣頭而帥衆渡江壬戌至鎮江府分軍/為三道令㑹臨安於是阿嘍罕帥右軍自建康出四)
　(安廣徳趨獨松關董文炳帥左軍出江入海以范文/虎為鄉導取道江隂趨澉浦華亭巴延及左丞安塔)
　(哈將中軍以吕文煥為鄉導趨常州而/阿珠專主淮東事兵鋒所至莫敢禦之)陳合免(坐匿/廖瑩)
　(中家資/故也)文天祥使張全尹玉麻士龍帥師救常州玉
　戰五牧士龍戰虞橋皆死之全逸○十一月以陳文
　龍同知樞宻院事黄鏞同僉書院事○大元取廣徳
　軍四安鎮將陳明死之○召文天祥入衛(大元破四/安陳宜中)
　(倉皇發臨安民年十五以上者皆籍為兵號武/定軍召天祥于平江天祥行平江無固志矣)大元
　阿爾哈雅取隆興府制置使黄萬石自撫州奔建昌
　大元克常州屠其民知州姚訔死之劉師勇奔還平
　江(壬午巴延至常州㑹兵圍城姚訔劉師勇王安節/力戰固守巴延遣人招之譬喻百端終不聽巴延)
　(怒命降人王士良役城外居民運土為壘土至併人/以築之且殺民煎膏取油以作砲焚其牌杈日夜攻)
　(不息城中甚急而訔師勇安節守志益堅巴延乃叱/帳前諸軍奮勇爭先四靣並進乙酉宋兵大潰城遂)
　(破訔死之通判陳炤猶巷戰兵敗亦死巴延命屠其/民存者三五人而已執王安節至軍前不屈亦死師)
　(勇以八騎突圍走/平江訔希得子也)以謝枋得為江西招諭使知信州
　(初枋得聞淮西江西江東州郡守將皆吕氏部曲故/爭降附自以與吕師䕫善乃應詔上書以一族保師)
　(䕫可信乞分㳂江諸屯兵以師䕫為鎮撫使使之行/成且乞身至江州見文焕與議朝廷乃以祊得為㳂)
　(江察訪使以往㑹文煥北/還不及而反遂改知信州)追封濟王竑為鎮王(諡昭/肅從)
　(中書舎人王/應麟之請也)大元阿嘍罕克獨松關守將張濡逃歸
　馮驥死之(獨松既破鄰邑望風皆遁朝廷大懼時勤/王師尚三四十萬人文天祥與張世傑議)
　(以為淮東堅壁閩廣全城若與敵血戰萬一得捷則/令淮師以截其後國事猶可為也世傑大喜陳宜中)
　(白太后降詔以王師務宜持重議遂止秘書監陳著/上疏乞從天祥之議與其坐以待困曷若背城借一)
　(萬有一幸則人心賈勇且敵師非必真能智力不過/乗勝長驅耳若少沮之則主兵之與懸軍其壯弱即)
　(異矣宜中不聽/出著知台州)平江府通判王矩之以城迎降于常
　州(巴延遣游顯索多懐都等先趨平江王矩之與都/統制王邦傑遣撥發官張汝達奉書降于常州)
　留夢炎棄位而逃○十二月以吳堅僉書樞宻院事
　○柳岳如大元請平巴延不許(陳宜中遣柳岳奉書/如大元軍前稱㢘尚)
　(書之死乃盗殺之非朝廷意乞班師脩好岳見巴延/于無錫泣請巴延曰汝國執戮我行人故我興師錢)
　(氏納土李氏出降皆汝國之法也汝國昔得天下于/小兒亦失于小兒其道如此尚何多言遂令招討綽)
　(爾齊等以岳所/持書奏于上都)以陳文龍參知政事謝堂同知樞宻
　院事○追封吕文徳為和義郡王(朝議以吕文焕為/大元鄉導乃追封)
　(文徳而以文徳子師孟為/兵部侍郎覬成和議焉)大元巴延入平江府(巴延/至平)
　(江上亭東令張惠吕文煥游顯等先入城甲辰王/邦傑王矩之帥衆迎降于寒山寺巴延遂入城)大
　元巴延使囊嘉特偕柳岳還(諭降/也)大元董文炳入華
　亭縣○詔陸秀夫吕師孟如大元請平巴延不許(柳/岳)
　(還詔宗正少卿陸秀夫刑部尚書夏士林兵部侍郎/吕師孟同囊嘉特使大元軍前求稱姪納幣不從則)
　(稱姪孫及期㑹于長安鎮以輸平且勑吕文煥/令通好罷兵秀夫等見巴延于平江巴延不許)以柳
　岳洪雷震為祈請使(口/女)大元以求封行至髙郵髙郵
　民殺之(陳宜中當國遭時多難不能措一策惟事蒙/蔽以致將士離心郡邑降破至是以求成不)
　(許乃白太后奉表求封為小國太后從之直學士院/髙應松不肯草表改命京局官劉襃然為之岳等至)
　(髙郵嵇家莊/為嵇聳所殺)
(丙/子)二年(五月端宗皇帝景炎元/年大元至元十三年)春正月知嘉興府劉漢
　傑以城降于大元(巴延命游顯輝圗守平江寗玉守/長橋以防湖而自帥大軍趨臨安)
　(劉漢傑/迎降之)大元克潭州知州李芾死之湖南諸郡皆降
　(大元圍潭李芾慷慨登陴與諸將分地而守民老弱/皆出結保伍助之不令而集芾日以忠義勉其將士)
　(死傷相籍人猶飲血乗城殊死戰有來招降者輒殺/之以徇阿爾哈雅督戰益急與諸將畫地分圍决隍)
　(水以樹梯衝城中大窘力不能支諸將泣請曰事急/矣吾屬為國死可也如民何芾罵曰國家平時所以)
　(厚養汝者為今日也汝第死守有復言者吾先戮汝/除夕大元兵登城蟻附而上知衡州尹穀時寓居城)
　(中知事不可為乃為二子行冠禮人曰此何時行此/迂濶事榖曰正欲令兒曹冠帶見先人于地下耳既)
　(畢禮與其家人自焚芾命酒酹之因留賔佐㑹飲夜震/傳令猶手書盡忠字為號飲逹旦諸賔佐出參議楊)
　(赴園池死芾坐熊湘閣召帳下沈忠遺之金曰吾力/竭分當死吾家人亦不可辱于俘汝盡殺之而後殺)
　(我忠伏地叩頭辭以不能芾固命之忠泣而諾取酒/飲其家人盡醉乃徧刃之芾亦引頸受刃忠縱火焚)
　(其居還家殺其妻子復至火所大慟舉身投地乃自/刎幕僚陳億孫顔應焱皆死潭民聞之多舉家自盡)
　(城無虚井縊林木者相望元旦守將吳繼明劉孝忠/以城降阿爾哈雅傳檄諸郡由是袁連衡永郴全道)
　(桂陽武岡皆/降于大元)寳慶府降于大元通判曽如驥死之○
　陳文龍黄鏞棄位而逃○以文天祥知臨安府○以
　吳堅為左丞相兼樞宻使常楙參知政事(日午宣麻/慈元殿文)
　(班止六人/蓋皆遁也)諸關兵皆潰○詔劉岊如大元請平(陸秀/夫還)
　(言巴延不肯從伯姪之稱太后命用臣禮陳宜中難/之太后涕泣曰茍存社稷稱臣非所較也遂遣監察)
　(御史劉岊奉表稱臣上尊號嵗貢銀絹/二十五萬兩匹乞存境土以奉蒸嘗)大元阿嘍罕
　取安吉州知州趙良淳死之○以夏士林僉書樞宻
　院事○常楙夏士林棄位而逃○進封吉王昰為益
　王判福州信王昺為廣王判泉州(文天祥乞命二王/鎮閩廣以圖興復)
　(太后從之以駙馬都尉揚鎮及楊淑妃弟楊亮節提/舉益王府事務俞充容弟俞如珪提舉廣王府事務)
　陳宜中請遷都不果行(宜中以大元不許和計無所/出乃率羣臣入宮請遷都太)
　(后不許宜中慟哭以請太后命具裝以俟及暮宜中/不入太后怒曰吾初不飲遷而大臣數以為請顧欺)
　(我耶脱簮珥投之地遂閉閻羣臣請見皆/不納蓋宜中實以翌日行倉卒失於奏耳)大元巴延
　帥師次于臯亭山太皇太后遣使奉璽以降(壬午巴/延至長)
　(安鎮陳宜中違約不往議事甲申巴延乃次臯亭山/阿嘍罕董文炳之師皆㑹遊騎至臨安府北關文天)
　(祥張世傑請移三宫入海而已帥衆背城一戰陳宜/中不許而白太后遣監察御史楊應奎上傳國璽)
　(以降巴延受之遣使召陳宜中出議降/事而使囊嘉特奉璽表赴上都以聞)陳宜中棄位
　逃歸(楊應奎既行是夜宜中/即逃歸于温州之清澳)張世傑蘇劉義劉師勇
　各帥所部兵去臨安入于海(世傑等以不戰而降遂/去世傑次于定海大元)
　(石國英使都統卞彪説世傑降世傑/斷彪舌磔之于巾子山以死自誓)以文天祥為右
　丞相兼樞宻使及左丞相吳堅如大元巴延執天祥
　于軍中堅還(楊應奎還自臯亭言巴延欲執政靣議/太后乃拜天祥右相與吳堅偕往天祥)
　(乞退軍嘉興以俟講解巴/延怒遣堅還而拘天祥)楊鎮等奉益王昰廣王昺
　如婺州(楊淑妃及秀/王與睪從行)以家鉉翁僉書樞宻院事賈餘
　慶同僉書院事○大元吕師䕫徇江東知信州謝枋
　得迎戰敗績(枋得遂奔/建寜山中)二月日中有黒子(大如鵞卵/相盪乆之)
　有星鬬于中天(二星鬬于中/天一星隕)詔諭郡縣降于大元(巴/延)
　(令程鵬飛取太后手詔諭州郡降附太后從之使者/又欲三省樞宻院檄執政皆署家鉉翁獨不肯使者)
　(命縛之鉉翁曰中書/無縛執政之理乃止)大元巴延次于湖州市遣使入
　臨安府封府庫收圖籍符印罷官府及衛卒(壬辰巴/延自臨)
　(平鎮進屯湖州市入居秀王府遣諸將分兵守城己/亥令張惠吕文煥阿嘍罕董文炳范文虎等入城慰)
　(諭太皇太后文煥因入内上表陳謝而出辛丑巴延/令張恵阿嘍罕董文炳石天麟楊晦張𢎞範伊竒哩)
　(呼喇珠索多九人入城封府庫収史館禮寺/圖書及百司符印告勑罷官府及侍衛軍)以吳堅
　賈餘慶為左右丞相謝堂知樞宻院事家鉉翁僉書
　院事劉岊同僉書院事並充祈請使如大元巴延命
　竒塔特偕五使及文天祥赴上都謝堂逃歸○錢塘
　江潮三日不至(時大元軍分駐江沙上杭人/方幸之而潮汐三日不至)大元巴
　延使范文虎追益王廣王于婺州二王走温州文虎
　執楊鎮還臨安(巴延聞二王趨婺州遣范文虎將兵/追之楊鎮得報即還曰我將就死于)
　(彼以緩追兵楊亮節等遂負二王及楊淑妃徒歩匿/山中者凡七日統制張全以兵數十追及王遂同走)
　(温州居/江心寺)文天祥自鎮江亡入真州遂浮海如温州(天/祥)
　(至鎮江與其客杜滸等十二人夜亡入真州苗再成/出迎喜且泣曰兩淮兵足以興復特二闕少隙不能)
　(合從耳天祥問計將安出再成曰今先約淮西兵趨/建康彼必悉力以扞吾西兵指揮東諸將以通泰兵)
　(攻灣頭以髙郵寳應淮安兵攻揚子橋以揚兵攻瓜/歩吾以舟師直搗鎮江同日大舉灣頭揚子橋皆㳂)
　(江脆兵且日夜望我師之至攻之即下合攻瓜歩之/三靣吾自江中一靣簿之雖有智者不能為之謀矣)
　(𤓰歩既舉以束兵入京口西兵入金陵要浙歸路其/大帥可坐致也天祥大稱善即以書遺李庭芝夏貴)
　(遣使四出結約初天祥未至真時揚有脱歸兵言大/元宻遣一丞相入真州説降矣庭芝信之以天祥來)
　(説降也使再成亟殺之再成不忍紿天祥出相城壘/以制司文示之閉之門外乆之復遣二路分覘天祥)
　(果説降者即殺之二路分與天祥語見其忠義亦不/忍殺以兵二十人道之如揚四鼓抵城下聞候門者)
　(談制置司下令備文丞相甚急衆相顧吐舌乃東入/海道遇大元兵伏環堵中得免然飢莫能起從樵者)
　(乞得餘糝羹行入板橋大元兵又至衆走伏叢篠中/兵入索之執杜滸金應以去滸應以所懐金與卒得)
　(逸二樵者以蕢荷天祥至髙郵嵇家莊嵇聳迎天祥/至其家遣子徳潤衛送至泰州遂由通州入海如温)
　(州以求/二王)三月大元巴延入臨安府福王與芮自紹興
　來㑹之(巴延累使召福王王疑不敢至最後使史勝/往王乃行丁卯巴延自湖州市入城館于萬)
　(松嶺盧原宅大宴諸將市不易肆福王亦自紹興至/伯顔深慰之太皇太后及帝欲與相見巴延固辭曰)
　(但見天子可也乃/止是日復出城)大元巴延自臨安北還(丙子巴延/發臨安命)
　(安搭哈張惠阿嘍罕董文/炳等遷三官期㑹于瓜歩)帝及皇太后全氏福王與
　芮等北去(丁丑安塔哈等入宫宣詔免牽羊縶袒之/禮太皇太后謂帝曰荷天子聖慈不殺宜)
　(拜謝禮畢帝與皇太后出宫太皇太后以疾留内福/王與芮及度宗母隆國夫人黄氐並宗室駙馬都尉)
　(楊鎮知院謝堂僉院髙應松庻僚三學生内侍等皆/行太學生徐應□與其二男一女死之過真州苗再)
　(成謀奪駕至瓜洲李庭芝遣姜才/出兵邀兩官欲刼以入城皆不克)大元董文炳行省
　事于臨安府經畧閩浙○夏貴以淮西州縣降于大
　元○閏月賈餘慶卒于燕(丙子吳堅賈餘慶家鉉翁/劉岊至蒸㑹同館庚午餘)
　(慶病卒鉉翁/後不屈而終)大元改臨安府為杭州以蒙固岱為都
　督鎮杭州索多為元帥鎮婺州○陳宜中等奉益王
　昰為天下兵馬都元帥廣王昺為副元帥太皇太后
　遣使召二王還臨安二王乃如福州(陸秀夫蘇劉義/等聞二王在温)
　(州以兵來㑹楊亮節聞陳宜中在清澳遣使召之宜/中來謁楊亮節陸秀夫與議興復乃召張世傑于定)
　(海世傑以所部兵至江心寺舊有髙宗南奔時御座/宜中等乃相率哭座下奉益王為都元帥廣王副之)
　(發兵除吏以秀王與睪為福建察訪使先入閩中撫/安吏民敦諭同姓檄召諸路忠義同奨王室㑹太皇)
　(太后遣二宦者以兵百人召二王還臨安宜中等沉/其兵江中而奉二王入閩甲戌王至福州時黄萬石)
　(降大元以元帥入閩招諭諸郡汀建方謀送欵聞二/王至即復閉門以拒萬石南劍守臣林起鰲遣軍逐)
　(之萬石乃走邵武其將劉/俊等多來歸兵勢稍振焉)黄萬石以大元兵入邵武
　軍○夏四月僉書樞宻院事髙應松至燕不食卒○
　五月帝兄益王昰即皇帝位于福州遥上帝尊號為
　孝恭懿聖皇帝太皇太后為夀和聖福至仁太皇太
　后皇太后為仁安皇太后尊度宗淑妃楊氏為皇太
　后同聽政(五月乙未朔陳宜中等奉益王即位于福/州改元景炎升福州為福安府以大都督)
　(府為垂拱殿便㕔為延和/殿武安軍為行都之門)封廣王昺為衛王○以陳
　宜中為左丞相兼樞宻使都督諸路軍馬陳文龍劉
　黻參知政事張世傑為樞宻副使陸秀夫僉書樞宻
　院事蘇劉義為殿前都指揮使王剛中知福安府事
　○召李庭芝為右丞相姜才為龍神四廂都指揮使
　○詔吳浚趙溍傅卓李珏翟國秀等分道出師興復
　帝室○以楊亮節為福建處置使○文天祥至自温
　州以為右丞相兼知樞宻院事天祥命吕武招豪傑
　于江淮杜滸募兵于温州○劉黻赴召卒于羅浮○
　大元以巴延同知樞宻院事(巴延用兵紀律外嚴而/中以不殺為主故所至)
　(降附或請其入視降城府藏簿帳以知金榖户口多/寡者巴延笑曰是欲夤緣噬吾民耳乃下令諸將士)
　(敢有暴掠及入城者以軍法論故所過不至大擾而/珍竒未嘗一有所私及朝上都世祖皇帝勞賜有加)
　(巴延謝曰奉陛下成筭阿珠効力臣阿功之/有詔以陵州籐州户六千為食邑復拜同知)孝恭懿
　聖皇帝至大元上都元封帝為瀛國公(閏三月戊午/帝及太后等)
　(至燕京吳堅家鉉翁劉岊迎謁伏地流涕稱謝奉使/無狀不能保存社稷四月己卯赴上都辛巳沂王卒)
　(五月乙未朔至上都丙申見世祖皇帝于大安殿降/授帝為聞府儀同三司封瀛國公尋為僧號合尊大)
　(師皇太后全氏亦/為尼于正智寺)六月大元入廣州(廣東經畧使徐/直諒聞宋亡遣)
　(其將梁雄飛請降于隆興帥府阿爾哈雅假雄飛招/討使使徇廣東既而直諒聞益王即位乃命權通判)
　(李性道摧鋒軍將黄俊等拒雄飛于石門俊戰敗直/諒棄城遁六月雄飛入廣州諸降將皆授以官俊獨)
　(不受/以死)吳浚聚兵于廣昌遂復南豐宜黄寧都等縣○
　翟國秀復秀山縣大元兵至遂還○傅卓敗績于衢
　信遂降于大元○詔文天祥同都督諸路軍馬秋七
　月天祥開府南劍州經畧江西遂復邵武軍黄萬石
　敗走(天祥與陳宜中張世傑議不合乃求/出督至南劍募兵得數千遂復邵武)大元阿爾
　哈雅入嚴關廣海州縣多降之○揚州守將朱煥以
　城降于大元右丞相李庭芝指揮使姜才死之淮東
　州縣皆降(阿珠園揚久庭芝守禦益力及臨安既降/阿珠以太皇太后手詔諭降庭芝登城謂)
　(使者曰奉詔守城未聞以詔諭降也及帝次瓜洲太/皇太后復賜庭芝詔曰比詔卿納欵日乆未報豈未)
　(悉吾意尚欲固圉耶今吾與嗣君既已臣伏卿尚為/誰守之庭芝不答命發弩射之一使斃餘皆奔去及)
　(夏貴以淮西降阿珠諸將曰今宋已亡庭芝未下以/外助猶多故也若絶聲援塞餉道尚恐東走通泰假)
　(息江淮乃柵揚之西北丁村拒髙郵寳應糧運貯粟甲/以備灣頣堡留屯新城用逼泰州又遣巴延徹爾帥)
　(騎三百助灣頭兵力且諭之曰李庭芝水路既阻必/從陸出宜謹備之如丁村烽起當首尾相應斷其歸)
　(路復驅夏貴淮西降卒至城下以示庭芝庭芝幕客/或勸為計庭芝曰吾惟一死而已阿珠復遣使者持)
　(世祖皇帝詔招之庭芝開壁納使者斬之焚其詔于/陴上既而准安盱眙泗州皆以糧盡降于大元庭芝)
　(猶括民間粟以給兵粟盡又令官人出粟粟又盡令/將校出粟雜牛皮趨蘖以給之兵有自食其子者然)
　(猶力戰不屈六月姜才聞髙郵米運將至出歩騎五將/千戰于丁村自暮逹旦大元多敗巴延徹爾救之所)
　(皆精鋭旅幟作雙亦月大元望見塵起大呼曰丞相/來矣才軍識其幟皆潰才脱身走死者三千人七月)
　(阿珠請于世祖皇帝降詔赦庭芝焚詔殺使之罪令/早歸欵庭芝不納福州使至庭芝乃命制置副使朱)
　(煥守揚城而自與姜才將兵七千趨泰州將東入海/庭芝既行煥即以城降阿珠帥兵追庭芝及之殺歩)
　(卒千餘庭芝走入泰州阿珠圍之且驅庭芝妻子至/陴下招降㑹姜才疽發背不能戰泰州守將孫貴胡)
　(惟孝開北門納大元庭芝赴蓮池中水淺不死遂與/姜才俱就執至揚州阿珠責其不降才曰不降者我)
　(也憤罵不已然猶未忍殺之朱煥請曰揚自用兵以/來積骸滿野皆庭芝與才所為不殺之何俟阿珠乃)
　(皆殺之於是揚民聞者莫不/泣下由是淮東州縣皆降)大元克真州守將苗再
　成死之(大元既破揚攻真益急趙孟錦乗霧襲其營/少頃霧開大元兵見孟錦衆少逐之孟錦登)
　(舟失足墮水中死焉/城遂陷再成不屈死)八月漳州亂以陳文龍為閩廣
　宣撫使討之○秀王與睪圍婺州大元董文炳援之
　王乃還○以王積翁為福建招捕使知南劍州黄恮
　為同招捕使知漳州(積翁備禦上三州/恮備禦下三州)吳浚及大元
　李恒戰于兠零敗績○夀和聖福至仁大皇太后謝
　氏赴大元大都(太皇以病乆留臨安至是大元自宫/中舁其牀以出侍衛者七十人遂赴)
　(燕降封夀春郡夫/人留燕七年而終)九月以陳文龍知興化軍(興化石/手軍亂)
　(故/也)東莞民熊飛以兵㑹趙溍復韶廣州(熊飛為黄世/雄守潮恵聞)
　(趙溍至即以兵應之攻梁雄飛于廣州雄飛遁熊飛/遂復韶州新㑹令曽逢龍亦帥兵至廣州李性道出)
　(迎謁熊飛與逢龍執而/殺之趙溍遂入廣州)大元伊徳黙色㑹師于福州
　○大元吕師䕫張榮實帥師度梅嶺○大元阿爾哈
　雅圍靖江府○冬十月文天祥帥師次于汀州(天祥遣/趙時賞)
　(趙孟嶸將一軍趨贛以取寜都吳浚將一軍取雩都劉/洙蕭明哲陳子敬皆自江西起兵來㑹鄒㵯與大元)
　(戰于寧都敗死武岡教授羅開禮起兵/復永豐縣亦死文天祥為製服哭祭焉)趙溍使熊飛
　曽逢龍及大元戰于南雄敗績逢龍死之飛奔韶州
　大元圍韶州守將劉自立以城降飛死之○十一月
　大元阿嘍罕董文炳徇處州李珏以城降秀王與睪
　迎戰于瑞安府敗績死之知府方洪以城降○大元
　阿嘍罕董文炳入建寧府知邵武軍趙時賞知南劍
　州王積翁棄城走○陳宜中張世傑奉帝入于海○
　大元阿嘍罕侵福安知府王剛中以城降○帝舟居
　于泉州港蒲夀庚作亂帝遷于潮州(帝舟泊泉州港/招撫使蒲夀庚)
　(來謁請駐蹕張世傑不可初夀庚提舉市舶擅船利/者三十年或勸世傑留夀庚不遣則凡海舶不令自)
　(隨世傑不從縱之歸繼而舟不足乃掠其舟而没其/皆夀庚怒殺諸宗室及士大夫與淮兵之在泉者宜)
　(中世傑乃奉/帝趨潮州)十二月趙溍棄廣州○蒲夀庚及知泉
　州田真子以城降于大元○興化軍通判曹澄孫以
　城降于大元知軍陳文龍死之(王剛中既降遣使徇/興化陳文龍斬之而)
　(發民固守阿嘍罕復遣使招之文龍復斬之而使部/將林華偵伺大元兵于境上華反導大元至城下通)
　(判曹澄孫開門降執文龍欲降之文龍指其腹曰此/皆節義文章也可相逼耶卒不屈乃械送杭州文龍)
　(不食/死)張珏入重慶府(大元東西川行樞宻院皆遣師/圍重慶府肆于剽掠軍政不一)
　(兩院相訾故乆無功而城中益得自守張珏雖領重/慶之命不能赴官留合州以抗大元且遣師復瀘涪)
　(二州及大元兵以不和而潰其將退守于瀘趙定應/乃乗間迎珏入城珏至遣將四出大元屢敗乃去)
　大元以姚樞為翰林學士承㫖(時宋侍從之臣及士/子至上都皆令先見)
　(樞詢其學行而官之樞仁恕恭敏未嘗疑人之欺凡/有與謀者必忠告惟恐其言之不盡由是人莫不敬)
　(之/)大元阿爾哈雅克靖江府守將馬塈死之
(丁/丑)景炎二年(大元至元/十四年)春正月帝在惠州之甲子門○
　大元阿嘍罕入汀州文天祥奔漳州○二月大元改
　福安府為福州以潛説友為宣慰使王積翁為副使
　以守之(大元兵盡去其諸營軍及淮/兵在福安者李雄統領之)大元徇廣州縣
　人趙若岡以城降廣東諸郡皆降之○吳浚降于大
　元文天祥誅之(大元兵至瑞金浚降之因為大元至/漳州説天祥降天祥責以大義縊殺)
　(之/)三月文天祥復梅州○李雄殺潛説友○陳瓚起
　兵復興化軍(瓚文龍從子也舉/兵誅林華復其城)夏四月文天祥復興
　國縣○廣東制置使張鎮孫復廣州梁雄飛出走○
　五月張世傑復潮州○文天祥自梅州出江西遂復
　㑹昌縣(吉贛兵/皆㑹之)大元立門下省○大元中書平章政
　事㢘希憲卒(希憲在江陵逺近向化及有疾召還民/皆垂涕擁送建祠繪像以祠之卒世祖)
　(皇帝歎曰無復有決大事如㢘希憲者矣巴延亦曰/㢘公宰相中真宰相男子中真男子世以為名言)
　六月文天祥敗大元于雩都遂次于興國縣秋七月
　使趙時賞等帥師復吉贛諸縣遂圍贛州○思州安
　撫使田景賢播州安撫使楊邦憲降于大元○帝舟
　遷于潮州之淺灣○張世傑㑹師討泉州圍之(世傑/自將)
　(淮兵及陳弔眼許夫人諸峒畬軍討蒲夀庚兵勢稍/振夀庚閉城自守而隂以賄賂畬軍畬軍遂有貳心)
　(攻城不力夀庚得間道使/孫安甫如建寧府求援)張世傑使髙日新復邵武
　軍○王積翁殺淮兵于福安府(淮兵在福州者謀殺/積翁以應張世傑事)
　(覺被/殺)大元李恒襲文天祥于興國縣八月天祥出走
　師潰于空阬趙時賞等皆死之天祥入于循州(大元/宣慰)
　(李恒遣兵援贛而自將攻天祥于興國天祥不意恒/猝至乃引兵走即鄒㵯于永豐㵯兵先潰恒窮追天)
　(祥天祥至方石嶺恒及之鞏信拒戰箭被體而死甲/申天祥至空阬兵盡潰天祥妻歐陽氏男佛生環生)
　(及二女皆見執趙時賞坐肩輿後大元問為誰時賞/曰我姓文衆以為天祥禽之天祥由是得挺身與其)
　(長子道生及杜滸鄒㵯乗騎逸去遂奔循州散兵頗/集乃屯於南嶺幕僚客將皆被執時賞至隆興奮罵)
　(不屈有係累至者輒麾去云小小僉㕔宮耳執之何/為得脱者甚衆臨刑劉沐頗自辨時賞叱曰死耳何)
　(必然於是將佐幕屬被執者皆死而/天祥妻子家屬送于燕二子死于道)九月大元索多
　援泉州張世傑帥師還淺灣○大元伊徳黙色復取
　邵武軍遂入福州○大元伊蘇岱爾復圍重慶府○
　冬十月大元索多入興化軍屠其民陳瓚死之○瀘
　州降於大元知州王世昌死之○十一月大元塔爾楚
　圍廣州制置使張鎮孫以城降○大元劉深以舟師
　襲淺灣帝舟遷于秀山陳宜中如占城遂不復(劉深/攻淺)
　(灣張世傑戰不利奉帝走秀山陳宜中欲奉帝走占/城乃先往諭意度事不可為遂不還後死於暹羅)
　十二月帝舟遷于井澳颶風作帝有疾(丙子帝至井/澳颶風壊舟)
　(帝溺幾不救遂得驚疾旬/餘諸兵士稍集死者過半)大元劉深來襲井澳執俞
　如珪以去帝舟遷于謝女峽○安南國王陳光昺卒
　子日烜立○羅施鬼國降于大元○大元納蘇拉迪音
　伐緬(初大元遣竒塔特托音徴緬朝貢不從而率衆數/萬象八百馬萬匹侵擾永昌雲南行省遣元帥)
　(納蘇拉迪音伐之降其砦/三百餘以天熱還師)
(戊/寅)景炎三年(五月帝昺祥興元年/大元至元十五年)春正月帝在謝女峽
　○張世傑遣師討雷州不克○二月大元索多克潮
　州屠其民知州馬發死之○大元克重慶府制置副
　使張珏死之○三月文天祥㑹兵次于麗江浦(天祥/以弟)
　(璧及母在恵州乃趨之行收/兵出海豐縣遂次于麗江浦)大元以張𢎞範為都元
　帥李恒副之帥師入閩廣(賜𢎞範寶劍専決軍事以/攻宋帝于廣南𢎞範薦李)
　(恒自副從之𢎞範至揚州選將校發水陸之師二萬/分道而南以弟𢎞正為先鋒戒之曰汝以驍勇見選)
　(非私汝也軍法重我不敢以私/撓公汝其慎之故所向克捷焉)凌震復廣州○帝舟
　遷于䃃洲○曽淵子至自雷州以為參知政事廣西
　宣諭使○夏四月帝崩于䃃洲弟衛王昺即位皇太
　后楊氏同聽政(四月戊辰帝崩年十一羣臣多欲散/去陸秀夫曰度宗皇帝一子尚在將)
　(焉置之古人有以一旅一成中興者今百官有司皆/具士卒數萬天若未欲絶宋此豈不可為國耶庚午)
　(乃與衆共立衛王年八嵗矣適有黄龍見海/中五月癸未朔改元祥興升䃃洲為翔龍縣)以陸秀
　夫為左丞相兼樞宻使(時播越海濵庻事疎畧楊太/后垂簾與羣臣語猶自稱奴)
　(每時節朝㑹獨秀夫儼然正笏立如治朝或在行中/凄然泣下以朝衣抆淚衣盡濕左右無不悲動者及)
　(拜首相與張世傑共秉政外籌軍旅内調工役凡有/所述作皆出其手雖匆遽流離中猶日書大學章句)
　(以勸/講)六月帝舟遷于新㑹之厓山(張世傑以䃃洲不/可居而厓山在海)
　(中去潮廣各四百餘里兩山相對勢頗寛廣中有一/港其口如門可以藏舟世傑以為形勝之地乃奉帝)
　(移駐焉遂造行宫遣人入山伐木造軍屋千間行宫/正殿曰慈元楊太后居之升廣州為翔龍府時官民)
　(兵尚二十餘萬多居于舟資糧取辦于廣右諸郡復/刷人匠造舟楫製器仗民不能堪始有離叛之志)
　有星隕于海(己巳有火星南流墜海中小星/千餘隨之聲如雷數刻乃已)秋八月
　加文天祥少保封信國公(天祥入船澳聞帝即位上/表自劾敗于江西之罪乞)
　(入朝不許而加少保封信國公㑹軍中大/疫士卒多死天祥子道生復亡家屬皆盡)冬十一月
　大元阿爾哈雅次于白沙口海南州縣皆降○閏月
　凌震棄廣州出走成降于大元潮惠遂降○以姚良
　臣為右丞相夏士林參知政事王徳同知樞宻院事
　○大元以許衡為集賢大學士兼領太史院事(初劉/秉忠)
　(以大明厯嵗乆寖以後天欲脩正未及而卒世祖皇/帝思其言詔許衡及賛善王恂工部郎中郭守敬測)
　(驗改正命昭文館大學士張文謙領太史院事董之/守敬言厯之本在于測驗而測驗之器莫先儀表乃)
　(作簡儀候極儀渾天象玲瓏儀仰儀立運儀證理儀/景符間几日月食儀星晷定時儀等器至是復令衡)
　(領太/史)合州守將王立以城降于大元(先是大元立樞/宻行院于東西)
　(川以經畧蜀地兩院不協遂致潰敗及李徳輝為西/川副使始克瀘涪重慶而西川州縣皆降東川恥其)
　(功不立乃辭西川而自以兵圍合州守將王立聞徳/輝威明且懼東川懐怒必加誅殺乃使使間行至成)
　(都請降徳輝帥從兵數百人赴之東川樞府聞之遣/使止徳輝行徳輝曰合以重慶在力可司惡故不下)
　(今孤絶來歸乃其勢也吾非欲攘若功誠恐汝憤其/後服誣以嘗抗蹕先朝利其剽奪快心於屠城耳吾)
　(為國活此民豈計汝嫌怒哉即單舸濟江至合城下/呼王立出降安集其民而罷置其吏合人徳之於是)
　(東川州縣皆/為大元矣)大元張𢎞範襲執文天祥于五坡嶺(天/祥)
　(屯潮陽鄒㵯劉子俊皆集師㑹之遂討盗陳懿劉興/于潮興死懿遁導張𢎞範兵濟潮陽天祥力不支帥)
　(其麾下走海豐張𢎞正追之天祥方飯五坡嶺𢎞正/兵突至衆不及戰皆頓首伏草莽天祥倉皇出走千)
　(户王惟義執之天祥吞腦子不死鄒㵯自剄劉子俊/自詭為天祥冀可免天祥及執天祥至各爭真偽大)
　(元遂烹子俊而執天祥至潮陽見𢎞範左右命之拜/天祥不屈𢎞範釋其縛以客禮見之天祥固請死𢎞)
　(範不許或謂𢎞範曰敵人之相不可測也不宜近之/𢎞範曰彼忠義也保無它求族屬被俘者悉還之處)
　(之舟中/以自從)大元阿爾哈雅自海南還師上都(廣南悉降/故也阿爾)
　(哈雅以戍鄂孤軍不能倍萬身至力取利盡海表圖/地籍民半宋疆理所下荆南之州十四淮西之州四)
　(湖南江西之州十一廣西之州二十一廣東海南之/州八凡五十八州其餘峒夷山獠受縻聽令者無慮)
　(數十所可謂茂功矣其僚屬禆佐後登宰/輔者三十七人蓋能推揚奬抜以成之也)𦵏端宗于
　厓山
(己/卯)祥興二年(大元至元/十六年)春正月帝在厓山○大元張𢎞
　範襲厓山張世傑力戰禦之二月甲申師大潰帝崩
　左丞相陸秀夫死之宋亡(正月庚戌張𢎞範由潮陽/港乗舟入海道至甲子門)
　(獲斥候將劉青顧凱乃知帝所在辛酉𢎞範至厓山/或謂張世傑曰北兵以舟師塞海口則我不能進退)
　(合先據之幸而勝國之福也不勝猶可西走世傑恐/乆在海中士卒離心動則必散乃曰頻年航海何時)
　(已乎今須與決勝負遂悉焚行朝草市結大舶千餘/作一字陣碇海中中艫外舳貫以大索四周起樓棚)
　(如城堞奉帝居其間為死計人皆危之厓山兩門如/對立其北淺舟膠不可進大元由山東轉而南入大)
　(洋與世傑之師相遇薄之且出騎兵斷宋師汲路宋/舟堅不能動大元乃以舟載茅茨沃以膏脂乗風縱)
　(火焚之宋艦皆塗泥縛長木以拒火舟不能爇𢎞範/無如之何時世傑有甥韓在大元師中𢎞範三使韓)
　(至宋師招世傑世傑不從曰吾知降生且富貴但義/不可移耳因歴數古忠臣以答之𢎞範乃命文天祥)
　(為書招世傑天祥曰吾不能扞父母乃敎人叛父母/可乎固命之天祥遂書所過零丁洋詩與之其末有)
　(云人生自古誰無死留取丹心照汗青𢎞範笑而置/之𢎞範復遣人語厓山士民曰汝陳丞相已去文丞)
　(相已執汝復欲何為士民亦無叛者𢎞範又以舟師/據海口宋師樵汲道絶兵士茹乾糧十餘日而大渇)
　(乃下掬海水飲之水鹹飲即吐泄兵士大困世傑帥/蘇劉義方興等旦夕大戰甲戌李恒自廣州以師㑹)
　(攻𢎞範命恒守厓山北靣二月戊寅朔世傑將陳寳/降己卯都統張達夜襲大元敗還癸未大元進薄世)
　(傑之舟或請以砲攻之𢎞範曰火起則舟散不如戰也/甲申𢎞範四分其軍自將一軍相去里許令諸將曰)
　(宋舟西艤厓山潮至必東遁急攻之勿令得去聞吾/樂作乃戰違令者斬先麾北靣一軍乗早潮而戰世)
　(傑敗之李恒等順潮退師午潮上大元師樂作宋師/以為且懈不設備𢎞範以舟犯其前南師繼之宋師)
　(南北受敵兵士皆疲不能復戰俄有一舟檣旗仆諸/舟之檣旗皆仆世傑知事去乃抽精兵入中軍諸軍)
　(大潰翟國秀劉俊等皆解甲降大元師薄宋中軍㑹/日暮風雨昬霧四塞咫尺不相辨世傑乃與蘇劉義)
　(斷維以十六舟奪港而去陸秀夫走帝舟帝舟大且/諸舟環結度不得出走乃先驅其妻子入海即負帝)
　(同溺後宫諸臣從死者甚衆餘舟尚八百盡為大元/所得越七日屍浮海上者十餘萬人因得帝屍及詔)
　(書之寳已而世傑復還厓山収兵遇楊太后欲奉以/求趙氏後而復立之楊太后始聞帝崩撫膺大慟曰)
　(我忍死艱關至此者正為趙氏一塊肉耳今無望矣/遂赴海死世傑𦵏之海濵世傑將趨安南至平章山)
　(下遇颶風大作舟人欲艤岸世傑曰無以為也為我/取瓣香來至則仰天呼曰我為趙氏亦已至矣一君)
　(亡復立一君今又亡我未死者庻幾敵兵退别立趙/氏以存祀耳今若此豈天意耶若天不欲我復存趙)
　(祀則大風復我舟舟遂覆世傑溺焉大元既舉宋得/户一千一百八十四萬八百有六天下共一千三百)
　(一十九萬六千二百有六為口五千八百八十三萬/四千七百一十一而山澤溪峒之民不與馬○厓山)
　(既破張𢎞範等置酒大㑹謂文天祥曰國亡丞相忠/孝盡矣能改心以事宋者事今將不失為宰相也天)
　(祥泫然出涕曰國亡不能救為人臣者死有餘罪况/敢逃其死而貳其心乎𢎞範義之遣使獲送天祥赴)
　(燕京道經吉州痛恨不食八日猶生乃復食十月至/燕館人供張甚盛天祥不寢處坐達旦遂移兵馬司)
　(設卒守之既而丞相博囉召見於樞宻院欲使拜天/祥長揖求死辨論百端博囉怒命囚于獄月餘再見)
　(之天祥益不屈乃赦之自便留燕三年坐卧一小樓/足不履地時世祖皇帝求南人有才者甚急王積翁)
　(薦之帝即遣積翁諭㫖欲用之天祥曰國亡吾分一/死矣儻縁寛假得以黄冠歸故鄉他日以方外備顧)
　(問可也若遽官之非直亡國之大夫不可與圖存舉/其平生而盡棄之將焉用我積翁欲合宋官謝昌元)
　(等十人請釋為道士留夢炎不可曰天祥出復號召/江南置吾十人於何地事遂寢帝知其不可屈也議)
　(將釋之有以天祥起兵江西事為言者乃不果釋至/元十九年壬午閩僧言土星犯帝座疑有變未幾中)
　(山狂人自稱宋主有衆千人欲取文丞相京師亦有/匿名書言某日燒蓑城葦率兩翼兵為亂丞相可無)
　(憂者時盜新殺左丞相阿哈瑪特命撤城葦遷瀛國公/及宋宗室于上都疑丞相者天祥也乃召天祥入帝)
　(諭之曰汝何願天祥曰天祥受宋恩為宰相安事二/姓願賜之一死足矣帝猶未忍遽麾之使退左右力)
　(賛帝從其請乃詔有司殺于燕京之柴市俄有詔使/止之至則天祥死矣天祥臨刑殊從容謂吏卒曰吾)
　(事畢矣南向拜而死年四十七其衣帶中有賛曰孔/曰成仁孟曰取義惟其義盡所以仁至讀聖賢書所)
　(學何事而今而後庻幾無媿數/日其妻歐陽氏収其屍靣如生)
　
　
　
　通鑑續編卷二十四
