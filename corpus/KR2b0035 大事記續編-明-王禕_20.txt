
　大事記續編卷十九　　　　明　王禕　撰
漢孝靈皇帝中平六年二月皇甫嵩大破王國於陳倉
(以本/紀脩)徵董卓為少府不就以為并州牧復不從皇甫嵩
從子酈説嵩誅卓不能用(以袁宏/漢紀脩)三月劉虞斬張純(以/本)
(紀/脩)夏四月丙午朔日有食之(本紀/通鑑)拜劉虞為太尉(以本/紀脩)
丙辰帝崩於南宫嘉德殿戊午皇子辯即皇帝位
　解題曰何皇后生皇子辯王貴人生皇子恊群臣請
　立太子帝以辯輕佻無威儀不可為人主然皇后有
　寵且進又居重權故久不决六年帝疾篤屬恊於蹇
　碩猶唐宣宗之屬䕫王於王歸長也烏有不召亂者
　哉
尊皇后曰皇太后臨朝改元光熹封弟恊為勃海王(以/本)
(紀/脩)後将軍袁隗為太𫝊與大将軍何進參録尚書事庚
午蹇碩伏誅(以列/傳脩)五月遷孝仁皇后於河間辛巳董重
自殺六月辛亥后暴崩(以本/紀脩)辛酉𦵏孝靈皇帝於文陵
(以本/紀脩)秋七月徙勃海王恊為陳留王(本/紀)袁紹説何進召
外兵主簿陳琳諫不聽乃召董卓侍御史鄭泰尚書盧
植諫不從以紹為司𨽻校尉從事中郎王允為河南尹
八月戊辰中常侍張讓等殺進於嘉德殿前虎賁中郎
将袁術燒南宫九龍門
　解題曰袁紹説何進曰前竇武欲誅内寵而反為所
　害者但坐言語漏泄五營兵士皆畏服中人故也今
　将軍既有元舅之重而兄弟並領禁兵部曲将吏皆
　英俊名士樂盡力命事在掌握此天賛之時也将軍
　宜為天下除患名埀後世雖周之申伯何足道哉今
　大行在前殿将軍宜受詔領禁兵不宜輕出入宫省
　進甚然之遂與紹定籌䇿而以其計白太后太后不
　聽曰中官統領禁省自古及今漢家故事不可廢也
　且先帝新棄天下我奈何楚楚與士人共對事乎進
　難違太后意且欲誅其放縱者紹以為中官親近至
　尊出入號令今不悉發後必為患而太后母舞陽君
　及何苖數受諸宦官賂遺知進欲誅之數白太后為
　其障蔽又言大将軍專殺左右擅權以弱社稷太后
　疑以為然中官膠固内外進新當重任素敬憚之雖
　外収大名而内不能斷故事久不决紹等又為畫䇿
　多召四方猛将及諸豪傑使並引兵向京城以脅太
　后進然之主簿陳琳入諫遂西召前将軍董卓屯上
　林苑又使府掾太山王匡東發其郡强弩并召東郡
　太守橋瑁屯成臯使武猛都尉丁原燒孟津皆以誅
　宦官為言(續漢書曰進欲誅趙忠等乃詐令武猛都/尉丁原放兵數千人為賊於河内稱黒山)
　(伯上事以誅忠等為辭燒平/隂河津人舍以怖動太后)太后猶不從進弟苖曰
　始共從南陽來俱以貧賤依省内以致貴富國家之
　事亦何容易覆水不可収宜深思之紹懼進變訃脅
　之進於是以紹為司𨽻校尉假節專命擊斷從事中
　郎王允為河南尹促董卓等使馳驛上奏欲進兵平樂
　觀太后乃恐悉罷中常侍小黄門使還里舍惟留進
　素所私人以守省中諸常侍小黄門皆詣進謝罪惟
　所措置進謂曰天下匈匈正患諸君耳今董卓垂至
　諸君何不早各就國袁紹勸進便於此决之至於再
　三進不許(三國志袁紹傳又令紹從弟虎賁中郎将/術選温厚虎賁二百人當入禁中代持兵)
　(黄門陛/守門户)紹又為書告諸州郡詐宣進意使捕案中官
　親屬進謀積日頗泄中官懼而思變張讓子婦太后
　之妹也讓向子婦叩頭曰老臣得罪當與新婦俱歸
　私門今當遠離宫殿願復一入直暫望太后陛下顔
　色然後退就溝壑子婦言於舞陽君入白太后乃詔
　諸常侍皆復入直八月進入長樂白太后請盡誅諸
　常侍以下選三署郎入守宦官廬諸宦官相謂曰大
　将軍稱疾不臨䘮不送𦵏今倐入省此意何為竇氏
　事竟復起邪又張讓等使人潛聽具聞其語乃率常侍
　叚珪畢嵐等數十人持兵竊自側闥入伏省中及進
　出因詐以太后詔召進入坐省闥讓等語進曰天下
　憒憒亦非獨我曹罪也先帝嘗與太后不快幾至成
　敗(李賢曰陳留王恊母王美人何后鴆/殺之帝怒欲廢后宦官固請得止)我曹涕泣救
　解各出家財千萬為禮和恱上意但欲託卿門户耳
　今乃欲滅我曹種族不亦太甚乎卿言省内穢濁公
　卿以下忠清者為誰於是上方監渠穆㧞劍斬進於
　嘉德殿前餘見通鑑
己巳讓等以帝及陳留王幸北宫紹閉北宫門誅宦者
二千餘人
　解題曰蘇軾曰國之有小人猶人之有癭人之癭必
　生於頸而附於咽是以不可去有賤丈夫者不勝其
　忿而决去之夫是以去疾而得死漢之亡唐之滅由
　此故也自桓靈權歸内署當時議者以為天下之患
　獨在宦官宦官去則天下無事然竇武何進擊之不
　勝止於身死袁紹擊之而勝漢遂以亡唐之衰也其
　迹亦大類此自輔國元振之後天子之廢立聽於宦
　官當時士大夫之論亦惟宦官之為去然而李訓鄭
　注擊之不勝止於身死崔昌遐擊之而勝唐亦以亡
　方其未去是纍然者癭而已矣及其既去則潰裂四
　出而繼之以死何者此侵君之權而不可居之功也
　故其成則為袁為崔敗則為何竇為訓注然則忠臣
　義士亦奚取於此哉事見通鑑
庚午讓等以帝及陳留王走小平津
　解題曰李賢曰小平津在今鞏縣西北
尚書盧植追讓斬之餘投河而死辛未帝還宫卓至改
元昭寧使執金吾丁原司馬吕布殺原自為司空
　解題曰事見通鑑朱熹曰權臣擅命例多書以某人
　為某王某公范曄書曹操自立為魏公故用此例
紹奔冀州九月甲戌卓廢帝為𢎞農王奉陳留王即皇
帝位遷太后於永安宫
　解題曰李賢曰洛陽宫殿名永安宫周迴六百九十
　八丈故基在洛陽故城中
改元永漢丙子弑皇太后初令侍中給事黄門侍郎員
各六人
　解題曰續漢志侍中無員漢官儀侍中左蟬右貂本
　秦丞相史往來殿内故謂之侍中分掌乘輿服物下
　至䙝噐虎子之屬東京屬少府亦無員駕出則一人
　負傳國璽操斬蛇劍乘輿中官俱止禁中又曰給事
　黄門無員掌侍從左右給事中使關通中外輿服志
　曰禁中曰黄闥以中人主之故號曰黄門令獻帝起
　居注自誅黄門後侍中侍郎出入禁中機事頗露王
　允乃奏侍中黄門不得出入不通賔客自此始也
賜公卿以下至黄門侍郎家一人為郎以補宦者所領
署
　解題曰李賢曰靈帝建元四年改平准為中准使宦
　者為令自是諸内署令丞悉以閹人為之今士人代
　領之
乙酉以劉虞為大司馬封襄賁侯
　解題曰大司馬與太尉並置始於此事見通鑑
卓自為太尉領前将軍丙戍以大中大夫楊彪為司空
甲午以豫州牧黄琬為司徒卓上書追理陳蕃竇武及
黨人復其爵位(以紀傳皇/極經世脩)自六月雨至於是月(本/紀)冬於
扶羅居平陽湏卜立一年死南庭遂虛(以列傳袁/宏漢紀脩)
　解題曰此所以胎劉淵之禍也事見通鑑
十一月董卓自為相國加殊禮(以紀/傳脩)尚書周毖城門校
尉伍瓊説董卓用名士乃徵荀爽韓融陳紀申屠蟠等
蟠不至
　解題曰朱熹曰荀淑能譏刺梁氏而爽已不敢忤董
　卓至彧遂為唐衡之壻曹操之役事見通鑑
十二月黄琬為太尉楊彪為司徒光禄勲荀爽為司空
(以列/傳脩)除光熹昭寧永漢三號(以本/紀脩)
　解題曰宋庠紀年通譜禮國君即位必踰年然後改
　元杜預以謂繼父之志者不忍有變於中年也今追
　去三號復為中平葢悟前失而歸正禮
以袁紹為勃海太守袁術為後将軍典軍校尉曹操為
驃騎校尉術奔南陽操奔陳留(以吕祖謙/標目脩)
　解題曰鄭泰等與侍中伍瓊卓長史何顒共説卓以
　袁紹為勃海太守以發山東之謀及義兵起卓乃㑹
　公卿議大發卒討之羣僚莫敢忤㫖泰恐其衆多溢
　横㐫狂難制獨曰夫政在德不在衆也卓不恱曰如
　卿此言兵為無用耶泰懼乃詭詞更對曰非謂無用
　以為山東不足加大兵耳今山東合謀非不强盛然
　光武以來中國無警百姓優逸忘戰日久其衆雖多
　不能為害一也明公出自西州少為國将數踐戰塲
　名振當世二也袁本初公卿子弟生處京師張孟子
　卓東平長者坐不窺堂孔公緒清談髙論噓枯吹生
　並無軍旅之才三也山秉之士素乏精悍四也尊卑
　無序王爵不加若恃衆恬力将各棊峙以觀成敗不
　肯同心共膽與齊進退五也關西諸郡頗習兵事頃
　與羌戰婦人猶載㦸操矛挾弓負矢况其壮勇之士
　以當妄戰之人乎六也且百姓所畏者匈奴屠各湟
　中義從西羌八種而明公擁之為爪牙譬驅虎兕以
　赴犬羊七也明公将帥皆中表腹心周旋日久以膠
　固之衆當解合之勢猶以烈風掃彼枯葉八也夫戰
　有三亡以亂攻理者亡以邪攻正者亡以逆攻順者
　亡今明公以此三德待彼三亡誰敢禦之九也東州
　鄭𤣥學該古今北海邴原清髙直亮皆儒生所仰羣
　士楷式諸将若詢其計足知彊弱彼豈讃成其謀哉
　十也無事徵兵以驚天下使患役之民相聚為非棄
　德恃衆自虧威重卓乃恱葉適曰鄭泰勸何進無召
　董卓是也至於用袁術以發山東之謀使卓懼而西
　遷則何其明於前而暗於後豈與紹素厚且以其世
　胄所歸遂不悟其能為亂乎扶興者易為䇿救亡者
　難為謀信矣
漢孝獻皇帝初平元年春正月關東州郡起兵討董卓
推袁紹為盟主紹自號車騎将軍板授諸将官號(以紀/傳脩)
董卓弑𢎞農王(本/紀)董卓議大發兵討山東尚書鄭泰止
之(以吕祖謙/標目脩)董卓議徙都楊彪黄琬止之二月乙亥免
琬彪以太僕王允為司徒(紀/傳)庚辰董卓殺城門校尉伍
瓊尚書周毖(紀/傳)徵盖勲為議郎皇甫嵩屯扶風徵為城
門校尉(以列/傳脩)
　解題曰李遘曰皇甫嵩朱雋平黄巾威震天下梁衍
　説之而不肯從陶謙推之而不肯應聞命馳走就拘
　朝廷其忠不可及矣或曰不有郭子儀乎曰子儀可
　人也然唐室雖衰人心未去程魚雖巧言肅代猶出
　命君命而違不反則叛矣此子儀之所憚也嵩雋則
　不然卓傕之猖狂無獻帝矣因兵威乘衆欲以伐其
　罪孰不曰宜彼以君命來遂不敢拒哀哉范曄評嵩
　雋以為舍格天之大業蹈匹夫之小諒卒狼狽虎
　口為智士笑夫曄鄙也宜乎其笑之矣事見通鑑
丁亥董卓劫帝遷都長安自屯罼圭苑(以本/紀脩)三月乙巳
帝入長安(以本/紀脩)己酉董卓焚洛陽宫廟居室發諸陵(以/紀)
(傳/脩)
　解題曰徙天子都長安焚燒洛陽宫室悉發掘陵墓
　取寳物(續漢書大駕即西部兵燒洛陽城外面百里/又自将兵燒南北宫及宗廟府庫民家城内)
　(掃地殄盡又収諸富室以罪惡没/入其財物無辜而死者不可勝計)餘見通鑑
戊午董卓殺袁隗夷其族(以紀/傳脩)曹操與董卓兵戰於滎
陽失利關東諸軍潰於酸棗(以列/傳修)夏四月劉虞為太𫝊
(以列/傳脩)五月荀爽薨(本/紀)六月遣大鴻臚韓融等五人安集
關東袁術等殺之免融(以本/紀脩)壊五銖錢鑄小錢(以本/紀脩)冬
左中郎将蔡邕議和帝以下不宜稱宗從之(以紀/傳脩)
　解題曰按袁宏漢紀禮儀志建武初立宗廟於洛陽
　祭祀而已不加名號光武崩以中興之主更為起廟
　上尊號曰世祖元帝於光武為禰故雖非宗不毁也
　明帝遺詔無起寝廟藏主於世祖廟更上尊號曰顯
　宗章帝崩遺詔如先帝故事上尊號曰肅宗後帝遵
　承皆藏主於世祖廟積多無别是後顯宗但為陵寝
　之號和帝崩上尊號曰穆宗安帝崩因陵號恭宗順
　帝崩上尊號曰敬宗桓帝崩上尊號曰威宗於是有
　司奏議宗廟迭毁蔡邕議曰漢宗廟之制不用周禮
　每帝即位輙立一廟不止於七不列昭穆不定迭毁
　元帝時匡衡貢禹始請依典禮孝文孝武孝宣皆以
　功德茂盛為宗不毁孝宣尊崇孝武廟稱世宗夏侯
　勝等猶執異議至成帝議猶不定王舜劉歆據不可
　毁上從其議光武中興廟稱世祖孝明廟稱顯宗孝
　章廟稱肅宗皆方前世得禮之宜自此以嗣帝殷勤
　各欲褒崇至親而已臣下懐弱莫能執夏侯之直元
　帝世在第八光武世在第九故以元帝為考廟孝明
　亦不敢毁孝和以下穆宗恭宗敬宗威宗之號皆宜
　省去議遂施行
是歲孫堅殺荆州刺史王叡南陽太守張咨以北軍中
候劉表為荆州刺史表表袁術為南陽太守術表堅領
豫州刺史(以紀/傳脩)以故冀州刺史公孫度為遼東太守度
自立為平州牧(以列/傳脩)
漢孝獻皇帝初平二年春正月帝居長安(以春/秋修)
　解題曰程迥曰春秋書王在畿内曰居於狄泉在畿
　外曰出居於鄭諸侯在境曰公在乾侯在境外曰居
　于鄆晉史用春秋法書惠帝宜曰帝居於長安懐帝
　宜曰帝出居於平陽乃援諸侯在他國例論大體則
　是其考經未精者歟
關東諸将議立劉虞為帝虞拒之(以列/傳脩)二月丁丑董卓
自為太師位諸侯王上(以紀/傳脩)袁術遣孫堅與董卓将胡
軫戰於陽人大敗之又擊卓敗之遂入洛陽脩塞諸陵
夏四月卓入關(以紀/傳脩)
　解題曰孫堅収合散卒進屯梁縣之陽人(李賢曰梁/縣屬河南)
　(郡今汝州縣也陽人/聚故城在梁縣西)卓遣将胡軫(即胡文/才也)吕布攻之
　布與軫不相能軍中自驚恐堅追擊之軫布敗走卓
　遣将李傕詣堅求和堅拒絶不受進軍大谷(李賢曰/大谷在)
　(故嵩陽西北三十五/里北出對洛陽故城)距洛九十里卓自出與堅戰於
　諸陵墓間卓敗走却屯黽池聚兵於陜堅進洛陽宣
　陽城門更擊吕布布復破走堅乃埽除宗廟平塞諸
　陵分兵出函谷關至新安澠池間以截卓後卓乃使
　董越屯澠池叚煨屯華隂牛輔屯安邑其餘布在諸
　縣以禦山東卓乃引還長安餘見通鑑董卓之西還
　畏孫堅之偪也使山東諸将人人如堅則滅卓安漢
　特易為力耳柰何名為義兵自相矛盾堅未及還而
　周昻已襲奪陽人使堅之志卒不克究天方禍漢固
　宜人謀之乖哉
六月丙戍地震(本/紀)秋七月袁紹脅冀州牧韓馥而代之
以廣平沮授為将軍鉅鹿田豐為别駕馥尋自殺(以魏/書紀)
(傳/脩)
　解題曰按袁宏漢紀紹謂授曰今賊臣作變朝廷遷
　移孤厯世受寵欲竭命致死以復漢室然桓公非夷
　吾不能成覇越王非范蠡無以存國今欲與君戮力
　同心共安社稷授曰将軍弱冠登朝播名海内值廢
　立之際則忠義憤發卓雖凶暴弗能加兵昔相如叱
　秦晏嬰哭荘方之将軍曷足以喻單騎出奔則卓懐
　怖懼濟河而北則勃海稽首擁一郡之卒撮冀州之
　衆威震河朔名重天下雖黄巾散亂黒山䟦扈舉軍
　東向則青州可定還討黑山則張燕可滅廻師北首
　則劉虞必䘮震脅戎狄則匈奴順從横大河之北合
　四州之地収英雄之用擁百萬之衆迎大駕於長安
　復宗廟於洛邑號令天下以討未服以此爭鋒誰敢
　禦之比及數年此功不難紹喜曰此孤之本心也餘
　見通鑑(冀州部魏郡鉅鹿常山中山安/平河間清河趙國勃海九郡國)
袁紹表奮武将軍曹操為東郡太守(以魏書紀通/鑑目録脩)
　解題曰曹操始基之地如此
以前假司馬張揚為河内太守(以魏書/傳脩)九月蚩尤旗見
(本/紀)冬十月壬戍董卓殺衛尉張温(本/紀)
　解題曰前温屯美陽卓與邊章等戰無功温召不峕
　應命既到而辭對不遜時孫堅為温參軍勸温陳兵
　斬之温不從而猶懐忌恨故及於難温少有名譽亦
　隂與王允共謀誅卓事未及發而見害餘見通鑑
十一月青州黄巾起泰山太守應劭破之轉冦勃海公
孫瓉大破之於東光
　解題曰李賢曰東光今滄州縣
瓉攻袁紹以宗室劉備為平原相(以紀/傳脩)河南尹朱㒞檄
州郡討董卓(以列/傳脩)劉焉斷斜谷關(以列/傳脩)
　解題曰北口曰斜南口曰褒在興元府褒城縣北五
　十里自褒谷至鳯州界一百三十里始通斜谷唐大
　中三年鄭涯以褒斜舊路脩阻奏開文川谷古道自
　興元府抵扶風四百七十里涯謂减十驛孫樵以山
　關險易逺邇折校謂愈於斜谷髙祖送張良至褒中
　諸葛亮出斜谷鍾㑹從斜谷伐蜀皆由此
處士管寧邴原王烈奔遼東(以列/傳脩)曹操以潁川荀彧為
司馬(以列/傳脩)
漢孝獻皇帝初平三年春正月帝居長安(以春/秋脩)孫堅襲
劉表敗之圍襄陽戰殁(以列/傳脩)
　解題曰英雄記曰四年正月七日死通鑑載於往年
　非也今從漢紀
董卓遣校尉李傕郭汜張濟賈詡擊關東牛輔屯陜(以/列)
(傳袁宏/漢紀脩)袁紹擊公孫瓉於界橋大敗之(以本/紀脩)
　解題曰李賢曰今貝州宗城縣東有古界城近枯漳
　水則界橋在此也
夏四月辛巳王允等使中郎将吕布誅董卓夷其三族
王允録尚書事以布為奮武将軍儀同三司共秉朝政
(紀/傳)遣使者張种慰撫關東(本/紀)蔡邕下獄死(列/傳)青州黄巾
殺兗州刺史劉岱濟北相鮑信迎曹操為兗州刺史操
大破黄巾(以魏志/紀傳脩)
　解題曰兗州部陳留東郡東平任城泰山濟北山陽
　濟隂八郡國
五月丁未以征西将軍皇甫嵩為車騎将軍(以本/紀脩)賈詡說
李㴶郭汜等圍長安六月戊午城䧟太常种拂等死之
吕布出奔
　解題曰允初議赦卓部曲吕布亦數勸之既而疑曰
　此輩無罪從其主耳今若名為惡逆而特赦之適足
　使其自疑非所以安之之道也(通鑑據雜傳記云吕/布勸王允盡殺董卓)
　(部曲允曰此輩無罪按吕布數勸允赦卓部曲允/曰此輩無罪耳非勸允殺之而云然也今不取)吕
　布又欲以卓財物班賜公卿将校允又不從而素輕
　布以劍客遇之布亦負其功勞多自誇伐既失意望
　漸不相平允性剛稜疾惡初懼董卓故折節圖之卓
　既殱滅自謂無復患難及在際㑹每乏温潤之色仗
　正持重不循權宜之計是以羣下不甚附之(王師古曰/允圖董卓)
　(由其謀深而死於傕汜之手由其智淺觀其不聽吕/布之言謂傕汜為䑕子是不知蜂蠆有毒而蟻宂可)
　(以潰/隄也)卓将校及在位者多凉州人允議罷其軍或説
　允曰凉州人素憚袁氏畏關東今若一旦解兵開關
　必人人自危可以皇甫義真為将軍就領其衆因使
　留陜以安撫之而徐與關東通謀以觀其變允曰不
　然關東舉義兵者皆吾徒耳今若距險屯陜雖安凉
　州而疑關東之心甚不可也時百姓訛言當悉誅凉
　州人遂轉相恐動其在關中皆擁兵自守更相謂曰
　丁彦思蔡伯喈但以董公親厚並尚從坐今既不赦
　我曹而欲解兵今日解兵明日當復為魚肉矣布乃
　使李肅以詔命至陜討牛輔輔等逆與肅戰肅敗走
　𢎞農布誅之輔營中無故大驚輔懼踰城走左右斬
　輔傕汜等以允布殺董卓故忿怒并州人其在軍者
　男女數百人皆誅殺之牛輔既敗衆無所依欲各散
　去傕等恐乃先遣使詣長安求乞赦免允以為一歲
　不可再赦不許傕等益懼不知所為武威人賈詡時
　在傕軍説之曰諸君若棄軍單行則一亭長能束君
　矣不如相率而西以攻長安為董公報讎事濟奉國
　家以正天下若其不合走未後也傕等然之於是共
　結盟率軍數千晨夜西行胡文才楊整脩皆凉州大
　人而允素所不善也及李傕之叛允乃呼文才整脩
　使東解釋之不假借以温顔謂曰關東鼠子欲何為
　邪卿往呼之於是二人往實召兵而還傕隨道収兵
　比之長安已十餘萬與卓故部曲樊稠李䝉等合圍
　長安城餘見通鑑裴松之曰傳曰仁人之言其利溥
　哉然則不仁之言理必反是夫仁功難著而亂源易
　成是故有禍機一發而殃流百世者矣當是時元惡
　既梟天地始開致使厲階重結豈不由賈詡片言乎
　詡之罪也一何大哉自古兆亂未有如是之甚
傕汜自為将軍殺司𨽻校尉黄琬甲子殺王允夷其族
(以列/傳修)以賈詡為尚書(以通/鑑脩)秋七月庚子太尉馬日磾為
太傅録尚書事八月遣日磾等慰撫關東(以紀/傳修)皇甫嵩
為太尉九月李㴶為車騎将軍開府郭汜後将軍樊稠
右将軍張濟鎮東将軍封侯傕汜稠筦朝政濟屯𢎞農
(以本紀通/鑑目録脩)甲申楊彪為司空録尚書事(以本/紀脩)冬十月劉
表遣使入貢以為荆州牧(以列/𫝊脩)十二月皇甫嵩免(以本/紀脩)
曹操追黄巾至濟北降之(以魏書/本紀修)曹操遣使入貢(以通/鑑脩)
朱儶就徵為太僕(以列/傳脩)
漢孝獻皇帝初平四年春正月甲寅朔帝居長安(以春/秋脩)
日有食之(本/紀)袁術入陳留曹操破走之三月術逐揚州
刺史陳瑀據其州以為左将軍(以魏書紀/漢書傳修)
　解題曰揚州部九江丹陽廬江㑹稽吳郡豫章六郡
夏徐州刺史陶謙遣使入貢以為除州牧(以列/傳脩)六月華
山崩(以本/紀脩)朱儶為太尉録尚書事(以本/紀脩)陶謙别将殺前
太尉曹嵩秋曹操引兵擊謙謙敗走操坑男女數十萬
口(以列/傳脩)冬十月帝幸太學(以本/紀脩)有星孛於天市(以本/紀脩)楊
彪免(以本/紀脩)劉虞討公孫瓉兵敗見殺(以紀/傳脩)
　解題曰初虞歎曰朝廷播蕩今欲奉使安得不辱命
　之士乎衆曰田疇雖年少多稱其竒虞乃署為從事
　疇至長安致命還未至虞已為瓉所害疇謁祭虞墓
　陳發章表哭泣而去餘見通鑑胡寅曰東漢風俗士
　重名節部民為太守致死屬吏為主将讎寃君臣之
　義立矣田疇事虞日亦淺耳感其國士之知曰君讎
　不報不可立於世其聞子房之風而興起者乎彼世
　受國恩當運去物改之時東門迎降西門勸進者亦
　何人哉
十二月辛丑地震(本/紀)是歲孫堅之子䇿見袁術請父兵
不許(以魏紀/吳傳修)
(甲/戌)漢孝獻皇帝興平元年春正月帝居長安(以春/秋脩)改元
(以本/紀脩)甲子帝加元服(以本/紀脩)二月壬午追尊母王氏為靈
懐皇后(以本/紀脩)劉備救陶謙謙表備為豫州刺史(以列/傳脩)
　解題曰豫州部潁川汝南梁國沛國陳國魯國六郡
　國
三月韓遂馬騰與郭汜樊稠戰於長平觀敗還(以本紀/列傳脩)
　解題曰按袁宏漢紀是時馬騰以李傕等專亂益州
　刺史劉焉宗室大臣遣使招引共誅傕焉遣子範将
　兵就騰故凉州刺史种劭拂之子也拂為傕所害劭
　欲報讎故為此戰餘見通鑑
夏四月曹操攻陶謙陳留太守張邈迎吕布為兗州牧
荀彧等完三城以待操(以列/傳脩)
　解題曰此操失勢之時也
五月郭汜樊稠開府(以列/傳脩)夏六月丙子分河西四郡為
雍州(以通鑑/目録脩)京師地震(本/紀)乙巳晦日有食之(本/紀)秋七月
壬子朱儁免(本/紀)戊午太常楊彪為太尉録尚書事(以通/鑑脩)
甲子鎮南将軍楊定為安西将軍開府(以列/傳脩)自四月不
雨至於是月穀一斛直錢五十萬(以本/紀脩)曹操攻吕布不
克九月還鄄城(以列/傳脩)冬十二月劉焉卒以其子璋為益
州牧(以列/傳脩)陶謙卒劉備領徐州(以列/傳脩)
　解題曰劉備臨豫州辟陳羣為别駕陶謙死徐州迎
　備備欲往羣説備曰袁術尚彊今東必與之爭吕布
　若襲将軍之後将軍雖得徐州事必無成備東與袁
　術戰布果襲下邳遣兵助術大破備軍備恨不用羣
　言餘見通鑑(徐州部東海琅邪彭/城廣陵下邳五郡國)
馬日磾薨於壽春(本/紀)是歲袁術表孫䇿為懐義校尉以
千餘人還之(以吳傳/通鑑脩)
　解題曰江東之業基於此
漢孝獻皇帝興平二年春正月帝居長安(春/秋)拜袁紹為
右将軍封邟鄉侯(以列/傳脩)二月李傕殺樊稠與郭汜相攻
三月丙寅刧帝幸其營汜留公卿為質(以紀/傳修)夏四月甲
午立貴人伏氏為皇后(本/紀)丙申郭汜攻李傕傕以帝幸
北塢(以本/紀脩)大旱(本/紀)五月李傕自為大司馬(本/紀)曹操大破
吕布㧞定陶布奔劉備張邈使其弟廣陵太守超保雍
丘(以列/傳脩)
　解題曰此操勢再振之時也陶謙死操欲遂取徐州
　還定吕布荀彧諫曰昔髙祖保關中先武據河内皆
　深根固本以制天下進可以勝敵退足以堅守故雖
　有困敗而終濟大業将軍本以兗州首事故能平定
　山東此實天下之要地而将軍之關河也若不先定
　之根本将何寄乎宜急分討陳宫使虜不得西顧乘
　其間而収熟麥約食畜榖以資一舉則吕布不足破
　也今舍之而東未見其便多留兵則力不勝敵少留
　兵則後不足固布乘虛㓂暴震動人心縱數城或全
　其餘非復已有則将軍尚安歸乎餘見通鑑胡寅曰
　荀彧初見曹公曹公曰吾子房也至是彧言髙祖光
　武根本之基勸曹以兖州為關中河内操信之伯業
　由此而起司馬光乃謂關中河内之比及史氏之文
　非彧所言不亦固乎
六月張濟和李傕郭汜秋七月帝東歸汜自為車騎将
軍楊定楊奉董承並為将軍送乘輿張濟為将軍開府
屯還陜(以本/紀脩)曹操圍雍丘張邈為其下所殺冬十月操
為兖州牧(以列/傳脩)壬寅帝幸華隂楊定奔荆州十一月庚
午張濟李傕郭汜追乘輿於東澗王師敗績楊奉董承
招白波帥胡才李樂韓暹擊傕等破之十二月帝前進
傕等復敗之帝渡河幸安邑以胡才為并州牧與李樂
韓暹張揚並為将軍開府沮授説袁紹迎天子不從(以/本)
(紀列傳袁/宏漢紀脩)
　解題曰沮授說紹曰将軍累葉輔弼世濟忠義今朝
　廷播越宗廟毁壊觀諸州郡外託義兵内圖相滅未
　有存主䘏民者且州域粗定宜迎大駕安居鄴都挾
　天子而令諸侯畜士馬以討不庭誰能禦之紹恱将
　從之郭圖淳于瓊曰漢室陵遲為日久矣今欲興之
　不亦難乎且今英雄據有州郡衆動萬計所謂秦失
　其鹿先得者王若迎天子以自近動輙聞表從之則
　權輕違之則拒命非計之善者也授曰今迎朝廷至
　義也又於時為宜大計也若不早圖必有先人者也
　将軍其圖之紹弗能用餘見通鑑(按袁宏漢紀范史/列傳皆據獻帝傳)
　(載沮授勸袁紹迎帝郭圖淳于瓊沮之三國志獨稱/天子在河東紹遣郭圖使焉圖還説紹迎天子都鄴)
　(紹不從夫沮授為紹謀臣粗有識解嘗勸紹遣使獻/㨗天子而郭圖沮之則今茲之謀必發於授而非出)
　(於圖/也)
孫䇿擊揚州牧劉繇於曲阿走之(以吳傳及/通鑑脩)
　解題曰曲阿今鎮江府丹陽金壇縣地
劉繇攻豫章以前太傅掾華歆為太守(以列/傳脩)吳郡都尉
朱治據吳郡以從孫䇿(以吳/傳脩)雍丘潰張超自殺曹操夷
其三族(以列/傳脩)南單于於扶羅死弟呼厨泉立(以列/傳修)劉虞
從事鮮于輔迎虞子和攻公孫瓉於鮑丘破之瓉徙鎮
易(以列/傳脩)
　解題曰李賢曰鮑丘水出北塞中南流經九荘山嶺
　東俗謂之大榆河又東南經漁陽故城東是戰處見
　水經注又名潞水
袁紹以子譚為青州刺史熈為幽州刺史甥髙幹為并
州刺史(以後漢三國/志列傳脩)
　解題曰按袁紹取冀青幽三州皆可攷見惟取并州
　傳記不載葢胡才為并州牧後為怨家所殺紹取之
　爾當紹取冀州之初沮授固説以横大河之北合四
　州之地矣譚為青州通鑑載於初平四年今因後漢
　三國紹本傳載於此(青州部濟南平原樂安北海東/萊齊國六郡國幽州部涿郡廣)
　(陽代郡上谷漁陽右北平遼西遼東𤣥莬樂浪遼東/屬國十郡一屬國并州部上黨太原上郡西河五原)
　(雲中定襄鴈/門朔方九郡)
　
　
　
　
　
　大事記續編卷十九
