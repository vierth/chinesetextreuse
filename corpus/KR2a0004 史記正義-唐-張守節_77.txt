史記正義卷七十五
　　　　　　　　　　　　唐　張守節　撰
孟嘗君列傳第十五　　　　史記七十五
孟嘗君名文姓田氏文之父曰靖郭君田嬰田嬰者齊
威王少子而齊宣王庶弟也田嬰自威王時任職用事
與成侯鄒忌及田忌將而救韓伐魏成侯與田忌争寵
成侯賣田忌田忌懼襲齊之邊邑不勝亡走㑹威王卒
宣王立知成侯賣田忌乃復召田忌以為将宣王二年
田忌與孫臏田嬰俱伐魏敗之馬陵虜魏太子申而殺
魏將龎㳙宣王七年田嬰使於韓魏服於齊嬰與韓昭
侯魏惠王㑹齊宣王東阿南(東阿齊/州縣也)盟而去明年復與
梁惠王㑹甄是嵗梁惠王卒宣王九年田嬰相齊齊宣
王與魏襄王㑹徐州而相王也(紀年云梁惠王三十年/下邳遷于薛改名徐州)
楚威王聞之怒田嬰明年楚伐敗齊師於徐州而使人
逐田嬰田嬰使張五說楚威王威王乃止田嬰相齊十
一年宣王卒湣王即位即位三年而封田嬰於薛(薛故/城在)
(今徐州滕縣南/四十四里也)初田嬰有子四十餘人其賤妾有子名
文文以五月五日生嬰告其母曰勿舉也其母竊舉生
之及長其母因兄弟而見其子文於田嬰田嬰怒其母
曰吾令若去此子而敢生之何也文頓首因曰君所以
不舉五月子者何故嬰曰五月子者長與户齊將不利
其父母文曰人生受命於天乎將受命於户邪嬰黙然
文曰必受命於天君何憂焉必受命於户則高其户耳
誰能至者嬰曰子休矣久之文承間問其父嬰曰子之
子為何曰為孫孫之孫為何曰為𤣥孫𤣥孫之孫為何
曰不能知也文曰君用事相齊至今三王矣齊不加廣
而君私家富累萬金門下不見一賢者文聞將門必有
將相門必有相今君後宫蹈綺縠而士不得短褐僕妾
餘梁肉而士不厭糟糠今君又尚厚積餘藏欲以遺所
不知何人而忘公家之事日損文竊怪之於是嬰乃禮
文使主家待賔客賔客日進名聲聞於諸侯諸侯皆使人
請薛公田嬰以文為太子嬰許之嬰卒謚為靖郭君而
文果代立於薛是為孟嘗君孟嘗君在薛招致諸侯賔客
及亡人有罪者皆歸孟嘗君孟嘗君舍業厚遇之以故
傾天下之士食客數千人無貴賤一與文等孟嘗君待
客坐語而屏風後常有侍史主記君所與客語問親戚
居處客去孟嘗君已使使存問獻遺其親戚孟嘗君曾
待客夜食有一人蔽火光客怒以飯不等輟食辭去孟
嘗君起自持其飯比之客慚自剄士以此多歸孟嘗君
孟嘗君客無所擇皆善遇之人人各自以為孟嘗君親
己秦昭王聞其賢乃先使涇陽君為質於齊以求見孟
嘗君孟嘗君将入秦賔客莫欲其行諫不聴蘇代謂曰
今旦代從外來見木偶人與土偶人相與語木偶人曰
天雨子將敗矣土偶人曰我生於土敗則歸土今天雨
流子而行未知所止息也今秦虎狼之國也而君欲往
如有不得還君得無為土偶人所笑乎孟嘗君乃止齊
湣王二十五年復卒使孟嘗君入秦昭王即以孟嘗君
為秦相人或說秦昭王曰孟嘗君賢而又齊族也今相
秦必先齊而後秦秦其危矣於是秦昭王乃止囚孟嘗
君謀欲殺之孟嘗君使人抵昭王幸姬求解幸姬曰妾
願得君狐白裘此時孟嘗君有一狐白裘直千金天下
無雙入秦獻之昭王更無他裘孟嘗君患之徧問客莫
能對最下坐有能為狗盗者曰臣能得狐白裘乃夜為
狗以入秦宫藏中(藏在/浪反)取所獻狐白裘至以獻秦王幸
姬幸姬為言昭王昭王釋孟嘗君孟嘗君得出即馳去
更封𫝊變名姓以出闗夜半至函谷闗(闗在陜州桃林/縣西南十三里)
秦昭王後悔出孟嘗君求之已去即使人馳𫝊逐之孟
嘗君至闗闗法雞鳴而出客孟嘗君恐追至客之居下
坐者有能為雞鳴而雞盡鳴遂發𫝊出出如食頃秦追
果至闗已後孟嘗君出乃還始孟嘗君列此二人於賔
客賔客盡羞之及孟嘗君有秦難卒此二人拔之自是
之後客皆服孟嘗君過趙趙平原君客之趙人聞孟嘗
君賢出觀之皆笑曰始以薛公為魁然也今視之乃𦕈
小丈夫耳孟嘗君聞之怒客與俱者下斫擊殺數百人
遂滅一縣以去齊湣王不自得以其遣孟嘗君孟嘗君
至則以為齊相任政孟嘗君怨秦将以齊為韓魏攻楚
因與韓魏攻秦而借兵食於西周蘇代為西周謂曰君
以齊為韓魏攻楚九年取宛葉以北以疆韓魏(宛在鄧/州葉在)
(許州二縣以北舊蜀楚/二國共没以入韓魏)今復攻秦以益之韓魏南無楚
憂西無秦患則齊危矣韓魏必輕齊畏秦臣為君危之
君不如令弊邑深合於秦而君無攻又無借兵食君臨
函谷而無攻令弊邑以君之情謂秦昭王曰薛公必不
破秦以彊韓魏其攻秦也欲王之令楚王割東國以與
齊(東國齊/徐夷)而秦出楚懐王以為和君令弊邑以此惠秦
秦得無破而以東國自免也秦必欲之楚王得出必徳
齊齊得東國益彊而薛世世無患矣秦不大弱而處三
晉之西二晉必重齊薛公曰善因令韓魏賀秦使三國
無攻而不借兵食於西周矣是時楚懐王入秦秦留之
故欲必出之秦不果出楚懐王孟嘗君相齊其舍人魏
子為孟嘗君収邑入三反而不致一入孟嘗君問之對
曰有賢者竊假與之以故不致入孟嘗君怒而退魏子
居數年人或毁孟嘗君於齊湣王曰孟嘗君将為亂及
田甲刦湣王湣王意疑孟嘗君孟嘗君乃奔魏子所與
粟賢者聞之乃上書言孟嘗君不作亂請以身為盟遂
自剄宫門以明孟嘗君湣王乃驚而蹤跡驗問孟嘗君
果無反謀乃復召孟嘗君孟嘗君因謝病歸老於薛湣
王許之其後秦亡將吕禮相齊欲困蘇代代乃謂孟嘗
君曰周最於齊至厚也(周最周/之公子)而齊王逐之而聴親弗
相吕禮者欲取秦也齊秦合則親弗與吕禮重矣有用
齊秦必輕君君不如急北兵趨趙以和秦魏収周最以
厚行且反齊王之信又禁天下之變齊無秦則天下集
齊親弗必走則齊王孰與為其國也於是孟嘗君從其
計而吕禮嫉害於孟嘗君孟嘗君懼乃遺秦相穰侯魏
冉書曰吾聞秦欲以吕禮収齊齊天下之彊國也子必
輕矣齊秦相取以臨三晉吕禮必并相矣是子通齊以
重吕禮也若齊免於天下之兵其讐子必深矣子不如
勸秦王伐齊齊破吾請以所得封子齊破秦畏晉之彊
秦必重子以取晉晉國弊於齊而畏秦晉必重子以取
秦是子破齊以為功挾晉以為重是子破齊定封秦晉
交重子若齊不破吕禮復用子必大窮於是穰侯言於
秦昭王伐齊而吕禮亡後齊湣王滅宋益驕欲去孟嘗
君孟嘗君恐乃如魏魏昭王以為相西合於秦趙與燕
共伐破齊齊湣王亡在莒遂死焉齊襄王立而孟嘗君
中立為諸侯無所屬齊襄王新立畏孟嘗君與連和復
親薛公文卒謚為孟嘗君(括地志云孟嘗君墓在徐州/滕縣五十二里卒在齊襄王)
(之時/也)諸子争立而齊魏共滅薛孟嘗絶嗣無後也初馮
驩聞孟嘗君好客躡屩而見孟嘗君曰先生逺辱何以
教文也馮驩曰聞君好士以貧身歸於君孟嘗君置𫝊
舍十日孟嘗君問𫝊舍長曰客何所為答曰馮先生甚
貧猶有一劍耳又蒯緱彈其劍而謌曰長鋏歸來乎食
無魚孟嘗君遷之幸舍食有魚矣五日又問𫝊舍長答
曰客復彈劍而歌曰長鋏歸來乎出無輿孟嘗君遷之
代舍出入乗輿車矣五日孟嘗君復問𫝊舍長舍長答
曰先生又嘗弹劍而歌曰長鋏歸來乎無以為家孟嘗
君不悅居朞年馮驩無所言孟嘗君時相齊封萬户於
薛其食客三千人邑入不足以奉客(奉符/用反)使人出錢於
薛嵗餘不入貸錢者多不䏻與其息客奉將不給孟嘗
君憂之問左右何人可使収債於薛者𫝊舍長曰代舍
客馮公形容状貎甚辯長者無他伎能宜可令収債孟
嘗君乃進馮驩而請之曰賔客不知文不肖幸臨文者
三千餘人邑入不足以奉賔客故貸息錢於薛薛嵗不
入民頗不與其息今客食恐不給願先生責之馮驩曰
諾辭行至薛召取孟嘗錢者皆㑹得息錢十萬乃多釀
酒買肥牛召諸取錢者能與息者皆來不能與息者亦
來皆持取錢之劵書合之齊為㑹日殺牛置酒酒酣乃
持劵如前合之能與息者與為期貧不能與息者取其
劵而燒之曰孟嘗君所以貸錢者為民之無者以為本
業也所以求息者為無以奉客也令富給者以要期貧
窮者燔劵書以捐之諸君彊飲食有君如此豈可負哉
坐者皆起再拜孟嘗君聞馮驩燒劵書怒而使使召驩
驩至孟嘗君曰文食客三千人故貸錢於薛文奉邑少
而民尚多不以時與其息客食恐不足故請先生収責
之聞先生得錢即以多具牛酒而燒劵書何馮驩曰然
不多具牛酒即不䏻畢㑹無以知其有餘不足有餘者
為要期不足者雖守而責之十年息愈多急即以逃亡
自捐之若急終無以償上則為君好利不爱士民下則
有離上抵負之名非所以厲士民彰君聲也焚無用虛
債之劵捐不可得之虚計令薛民親君而彰君之善聲
也君有何疑焉孟嘗君乃拊手而謝之齊王惑於秦楚
之毁以為孟嘗君名髙其主而擅齊國之權遂廢孟嘗
君諸客見孟嘗君廢皆去馮驩曰借臣車一乗可以入
秦者必令君重於國而奉邑益廣可乎孟嘗君乃約車
幣而遣之馮驩乃西說秦王曰天下之游士馮軾結靷
西入秦者無不欲疆秦而弱齊慿軾結靷東入齊者無
不欲彊齊而弱秦此雄雌之國也勢不兩立為雄雄者
得天下矣秦王跽而問之曰何以使秦無為雌而可馮
驩曰王亦知齊之廢孟嘗君乎秦王曰聞之馮驩曰使
齊重於天下者孟嘗君也今齊王以毁廢之其心怨必
背齊入秦則齊國之情人事之誠盡委之秦齊地可得
也豈直為雄也君急使使載幣隂迎孟嘗君不可失時
也如有齊覺悟復用孟嘗君則雌雄之所在未可知也
秦王大悅乃遣車十乗黄金百鎰以迎孟嘗君馮驩辭
以先行至齊說齊王曰天下之游士慿軾結靷東入齊
者無不欲彊秦而弱齊者夫秦齊雄雌之國秦彊則齊
弱矣此勢不兩雄今臣竊聞秦遣使車十乗載黄金百
鎰以迎孟嘗君孟嘗君不西則已西入相秦則天下歸
之秦為雄而齊為雌雌則臨淄即墨危矣王何不先秦
使之未到復孟嘗君而益與之邑以謝之孟嘗君必喜
而受之秦雖彊國豈可以請人相而迎之哉折秦之謀
而絶其覇彊之略齊王曰善乃使人至境候秦使秦使車適
入齊境使還馳告之王召孟嘗君而復其相位而與其
故邑之地又益以千户秦之使者聞孟嘗君復相齊還
車而去矣自齊王毁廢孟嘗君諸客皆去後召而復之
馮驩迎之未到孟嘗君太息歎曰文常好客遇客無所
敢失食客三千有餘人先生所知也客見文一日廢皆
背文而去莫顧文者今頼先生得復其位客亦有何靣
目復見文乎如復見文者必唾其靣而大辱之馮驩結
轡下拜孟嘗君下車接之曰先生為客謝乎馮驩曰非
為客謝也為君之言失夫物有必至事有固然君知之
乎孟嘗君曰愚不知所謂也曰生者必有死物之必至
也富貴多士貧賤寡友事之固然也君獨不見夫朝趨
市者乎明旦側肩争門而入日暮之後過市朝者掉臂
而不顧非好朝而惡暮所期物亡其中今君失位賔客
皆去不足以怨士而徒絶賔客之路願君遇客如故孟
嘗君再拜曰敬從命矣聞先生之言敢不奉教焉
太史公曰吾嘗過薛其俗閭里率多暴桀子弟與鄒魯
殊問其故曰孟嘗君招致天下任俠姦人入薛中蓋六
萬餘家矣世之𫝊孟嘗君好客自喜名不虛矣
　
　
　
　
　
　
　
　
　
　
　
　
　史記正義卷七十五
