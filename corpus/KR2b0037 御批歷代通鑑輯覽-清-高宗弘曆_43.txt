
御批厯代通鑑輯覽巻四十
南北朝
(庚梁晉通元年/子魏正光元年)春正月丙子(月之/二日)日食
秋七月魏侍中元乂殺太傅清河王懌幽太后於北宫
　魏清河王懌羙風儀胡太后逼而幸之然素有才能
　輔政多所匡益好學禮士時望甚重侍中元乂恃寵
　驕恣懌每裁之以法衞将軍劉騰權傾内外吏部用
　其弟為郡懌抑而不奏乂騰皆怨之乃使主食胡定
　自列云懌貨定使毒魏主魏主時年十一信之乂奉
　魏主御顯陽殿騰閉永巷門太后不得出懌入乂命
　宗士執之騰以詔集公卿論懌大逆遂殺懌復詐為
　太后詔自稱有疾還政魏主幽太后於北宫魏主亦
　不得省見裁聼傳食而已太后不免饑寒乃嘆曰養
　虎得噬我之謂矣(乂與驣表裏擅權乂為外禦騰為/内防常直禁省威振内外先是公)
　(卿議懌時衆畏乂騰無敢異者唯僕射新泰公㳺肇/抗言以為不可終不下署及懌被殺肇憤悒而卒朝)
　(野皆為/喪氣)
梁江淮海溢
魏相州刺史中山王熈(字貞興/英之子)起兵討元乂不克而死
弟畧(字儁/興)奔梁梁以為中山王
　熈與弟畧(給事黄/門侍郎)纂(字紹興司/徒祭酒)皆為清河王懌所厚
　聞懌死起兵于鄴表請誅元乂劉騰長史桞元章等
　執之元乂遣使斬之於鄴(熈首至洛陽親故莫敢視/前驍騎將軍刁整獨收而)
　(藏之壅刁整字/景智  之孫)畧亡與故人司馬始賔(河内/人)依西河
　太守刁䨇(字子山/雍族孫)䨇匿之經年時購畧甚急畧懼䨇
　曰會有一死所難遇者為知己死耳願不以為慮畧
　固求南奔䨇乃使從子昌送畧渡江梁主封畧為中
　山王
梁車騎将軍永昌(晋縣隋省故城在今/湖南水州府祁陽縣)侯韋叡卒(諡曰/嚴)
　時梁主方崇釋氏士民無不從風而靡獨叡自以位
　居大臣不欲與俗俯仰所行畧如平日至是卒
冬十一月魏立阿那瓌(伏跋可/汗之弟)為蠕蠕王
　先是柔然殺伏䟦可汗其弟阿那瓌立(伏䟦忽亡其/幼子祖惠有)
　(巫地萬言祖惠今在天上我能呼之乃於大澤中施/帳幄祀天神祖惠忽在帳中自云恒在天上㐲䟦大)
　(喜號地萬為聖女納為可賀敦信用其言干亂國政/祖惠浸長語其母曰我常在地萬家上天者地萬教)
　(我也其母以告㐲䟦不信既而地萬譖祖惠殺之伏/䟦母侯吕陵氏遣其大臣具列等殺地萬升殺伏䟦)
　(立阿那瓌/為可汗)阿那瓌立十日其族兄示發撃之阿
　瓌戰敗奔魏(示發殺侯/吕陵氏)至是魏主使京兆王繼侍
　中崔迎之賜勞甚厚引見置宴立為朔方公蠕蠕
　王(時魏方强盛于洛水橋南御道東作金陵燕然/扶桑崦嵫四舘道西立歸正歸徳慕化慕義四)
　(里以處四方降者及阿那瓌入朝以燕然舘處之阿/那瓌屢求反國朝議異同不决以金百斤賂元乂遂)
　(聴北/歸)
魏遣使如梁
　梁魏始復通好
(辛梁普通二年/丑魏正光二年)春正月梁置孤獨園
　置於建康以收養窮民
二月魏元乂殺將軍奚康生以宦者劉騰為司空京兆
王繼(繼以江陽王/徙封京兆)為太保崔光為司徒
　魏胡太后之幽北宫也右衛将軍奚康生預其謀元
　乂劉騰深相委託三人常俱宿禁中康生性麤武乂
　稍憚之康生亦㣲懼不安及是魏主朝太后於西林
　園文武侍座酒酣迭舞康生乃為力士舞每顧視太
　后舉手蹈足為執殺之勢太后解其意會曰暮太后
　欲留魏主宿宣光殿(在/宮)北既入閤康生乘酒勢将出
　處分元又執而殺之(光祿勲賈粲紿大后下殿/閉之遂擕魏主還南宮)以劉
　騰為司空(八座九卿常旦造騰宅參其顔色然後赴/省府公私屬請唯視貨多少刻剥六鎮歳)
　(入以巨萬萬/計逺近若之)京兆王繼自以父子權位太盛請以司
　徒讓崔光故有是授(魏宦者為三公自/劉騰始未幾騰死)
秋七月梁以裴邃為豫州刺史
　梁義州(胡三省注此義州在齊安郡木蘭縣/界  木蘭故城在今黄州府黄安縣)刺史文
　僧明以州降魏魏軍來援梁以裴邃為信武将軍假
　節督衆軍徃討邃深入魏境魏所署義州刺史封夀
　據檀公峴(水經决水出雲婁縣大别山酈注俗謂之/檀公峴  雲婁故城在今河南光州商城)
　(縣/)邃撃破之遂圍其城夀請降復取義州魏遣張普
　惠救之不及梁乃以邃為豫州刺史鎮合肥(邃欲襲/夀陽隂)
　(結夀陽民為内應恐魏覺之先移魏揚州云聞欲脩/白捺故城稍相侵逼此亦湏營歐陽䕶交境之備魏)
　(揚州刺史長孫雅謀于僚佐録事參軍楊侃曰白捺/小城本非形勝邃好狡數今集兵遣移恐有他意雅)
　(乃命侃報移曰彼之纂兵想别有意何為妄搆白捺/他人有心予忖度之勿謂秦無人也邃得移以為魏)
　(人已覺即散其兵史白捺故城在今鳳陽府故馬頭/戍東北長孫稚北  作幼孝文帝賜名字承業道生)
　(之曽孫楊侃字/士業播之子)
冬十月魏分柔然為二國
　先是魏遣兵送阿那瓌返國會柔然已立婆羅門為
　可汗(阿那瓌之南奔也其從父兄婆羅門討示發/破之國人遂推婆羅門為彌偶可社句可汗)魏
　遣使者諜云具仁(魏内入諸姓有諜/云氏具仁其名也)往諭之婆羅門
　遣其大臣以兵二千迎阿那瓌阿那瓌懼不敢進請
　還洛陽至是高車王伊匐撃婆羅門大破之婆羅門
　帥十部落詣凉州請降于魏柔然餘衆相帥迎阿那
　瓌阿那瓌乞兵送還詔中書門下博議凉州刺史袁
　翻(字景翔陳/郡項人)以為蠕蠕二主宜並存之居阿那瓌于
　東處婆羅門於西分其降民各有攸屬此安邉保塞
　之長計也朝議是之乃置阿那瓌於吐若奚泉(胡三/省注)
　(泉在懐朔鎮/北無極山下)婆羅門於故西海郡(胡三省注此西海/非王莽所置郡後)
　(漢興平中武威太守張稚請置四海/郡于居延葢即此  居延注見前)明年冬婆羅門
　叛魏魏討而執之(婆羅門亡歸嚈噠魏平西長史費/穆討之簡精騎伏山谷以步兵之)
　(嬴者為外營婆羅門至奮撃破之婆羅門為凉州軍之/所擒後卒于洛陽  嚈噠國名本大月氐種在于闐)
　(西其後音訛為悒怛國費穆魏西方/費連氏後改為費氏穆字朗興代人)又明年春柔然
　饑魏遣使撫之阿那瓌執魏使者犯魏邊魏遣尚
　書令李崇僕射元纂者撃之不及而還(阿那瓌以其/國大饑帥衆)
　(入魏境求賑給魏以左丞元孚為行臺持節撫之阿/那瓌衆號三十萬隂有異志遂拘留孚引兵而南所)
　(過剽掠至平城乃聴孚還有司奏孚辱命抵罪遣李之/崇元纂帥騎十萬討阿那瓌阿那瓌驅民北遁崇追)
　(三千餘里不及而還纂遣参軍于謹追至郁對原前/後十七戰屢破之  元孚字秀和臨淮王譚之孫于)
　(謹字思敬栗磾六世孫/郁對原在今歸化城西)
(壬梁普通三年/寅魏正光三年)夏五月壬辰日食既
冬十一月魏行正光歴
　以壬子為元應魏之水徳命曰正光歴行之
梁西豐(晉縣随省故城在今/江西府州府臨州縣)侯正徳奔魏既而逃歸
　初梁主養臨川王宏之子正徳為子及太子統生正
　徳還本賜爵西豐侯怏怏不滿意常蓄異謀是歳奔
　魏魏人待之甚薄正徳逃歸梁主泣而誨之復其封
　爵
(癸梁普通四年/夘魏正光四年)夏四月魏沃野鎮(注見/前)民破六韓㧞陵
(南單于之苖裔其先曰潘六奚子孫遂/以為氏後音訛為破六韓又曰破洛汗)反(劉友益曰元/魏之亂始此)
　元乂始執政矯情自餙時事得失頗以關懐既得志
　遂矯愎貪吝嗜酒好色與奪任情紀綱壊亂父京兆
　王継尤貪縱受賂遺請囑有司無敢違者牧令守長
　率皆貪汚由是百姓困窮人人思亂沃野鎮民破六
　韓抜陵遂聚衆反攻殺鎮将華夷響應拔陵南侵遣
　别帥衛可孤攻圍武川(魏六鎮從西之第三/鎮在今歸化城北)懐朔(注/見)
　(前六鎮懷/朔最西)二鎮尖山(魏縣屬神武郡故城在/今山西寕武府神池縣)賀拔度
　拔(魏内八諸姓有賀拔/氏與魏同出隂山)及其三子允(字可/泥)立(字破/胡)岳
　(字可/斗泥)皆有材勇懐朔鎮将楊鈞擢度拔為統軍三子
　為軍主以拒之
冬魏司徒崔光卒
　光以舊徳于忠元乂用事皆尊敬之事多咨決而不
　能救裴郭清河之死(事俱/見前)時人比之張禹胡廣光且
　死薦都官尚書賈思伯(字仕休齊/郡益都人)為侍講魏主從思
　伯受春秋思伯雖貴傾身下士或問思伯公何以能
　不驕思伯曰衰至便驕何常之有當時以為雅談
十一月癸未朔日食
十二月梁鑄鐡錢
　梁初惟揚荆郢江湘梁益用錢交廣用金銀餘州雜
　以穀帛交易後鑄五銖錢而民間私用古錢禁之不
　能止乃議罷銅錢鑄鐡錢
(甲梁普通五年/辰魏正光五年)春三月魏遣臨淮王彧(字文若太/武帝元孫)討破
六韓拔陵夏五月彧兵敗績復遣都督李崇討之
　魏以臨淮王彧都督諸軍討破六韓拔陵衛可孤攻
　懐朔鎮經年外援不至楊鈞使賀拔勝詣彧告急勝
　募敢死少年十餘騎夜伺隙潰圍出見彧説之曰懐
　朔一陷武川亦危雖有良平不能為計矣彧許為出
　師勝還復突圍而入未幾武川陷懐朔亦潰勝父子
　俱為可孤所俘五月彧與拔陵戰于五原(注見/前)兵敗
　賊勢曰甚魏主引羣臣問計尚書元修義(字壽安汝/隂王天賜)
　(子/)請遣重臣督軍鎮恒朔以捍㓂乃加李崇使持節
　北討大都督命将軍崔暹(字季倫/挺族孫)廣陽王深(魏書作/淵字智)
　(逺太武/帝曽孫)皆受節度既而崔暹與拔陵戰于白道(在今/歸化)
　(城北水經注芒干水西/南逕白道南谷口即此)大敗拔陵并力攻李崇崇不
　能禦引還雲中詔徵崔暹繋廷尉暹賂元乂卒得不
　坐(已而季崇引祖瑩為長史廣陽王深奏瑩詐增首/級盗沒軍資瑩坐除名崇亦免官微還  祖瑩字)
　(元珍范/陽道人)
六月魏秦州莫折大提(莫折關西複姓/大提其名也)反陷高平大提
死子念生代領其衆
　魏秦州刺史李彦殘虐城内薛珍等執而殺之推其
　黨莫折大提為秦王南秦州(魏置治洛谷故城/在今階州成縣)人亦
　殺刺史崔遊以城應大提大提遣其黨襲高平克之
　殺鎮将行臺大提尋卒子念生自稱天子(改元/天建)魏以
　雍州刺史元志(字猛畧河間/公齊之孫)為征西都督討之念生
　遣其弟天生将兵下隴志與戰兵敗退保岐州已城
　陷志被殺(魏自破六韓拔陵反冦盜蜂起髙平勅勒/部長胡琛反自稱髙平王魏将盧祖遷撃)
　(破之琛北走復冦豳夏等州凉州幢帥于菩提反執/刺史宋頴頴宻求救于吐谷渾伏連籌将兵討平之)
　(營州民就徳興反自稱燕王黄門侍郎盧同持節慰/諭之徳興降而復叛朔方蕃反圍夏州刺史源子雍)
　(轉戰九旬始平之又汾州諸部亦反邊鎮騷然迄無/寕土  就徳興魏西方諸姓莬賴氏後改為就氏源)
　(子雍字靈/和懐之子)
秋八月魏改鎮為州
　初李崇北征柔然(事見/前)長史魏蘭根(字恵卿鉅鹿/下曲陽人)説
　崇請改鎮為州(蘭根曰昔縁邊初置諸鎮地廣人稀/或徵發中原強宗子弟或國之肺腑)
　(寄以爪牙中年以來有司乖實號曰府户役用厮養/官婚班齒致失清流而本宗舊類各居榮顯顧瞻彼)
　(此理當憤怨宜改鎮為州分置郡縣凡是府户悉免/為民入仕次第悉凖其舊文武兼用威恩並施國家)
　(庶無北/顧之慮)崇為之奏聞事寢不報及破六韓拔陵反臨
　淮王彧戰敗魏主謂崇前奏聞鎮户非冀之心致有
　今日之患特以崇貴戚重望故復用之既而崔暹又
　敗廣陽王深復申崇説(深上言自定鼎伊洛邉任益/輕唯庇滯凡才乃出為鎮将)
　(轉相模習專事聚斂或諸方姦吏犯罪配邉為之指/蹤政以賄立邉人無不切齒及阿那瓌背恩縱掠發)
　(奔命追之十五萬衆不日而還邉人見之遂輕中國/李崇求改鎮為州都亦先覺朝廷未許而㧞陵為亂)
　(此叚之舉指望銷平而崔暹隻輪不反将士之情莫/不解體今日所慮非止西北将恐諸鎮等亦如此天)
　(下之事何/可易量)書奏不省至是東西敕勒部皆叛附于㧞
　陵魏主始思崇深之言詔諸州鎮軍貫(籍也/)非有罪
　配𨽻者皆免為民改鎮為州以酈道元(字善長/範之子)為大
　使撫慰六鎮(時六鎮已盡叛/道元不果行)
魏秀容(有二一為北秀容亦曰梁郡城在今山西朔平/府朔州寰宇記梁郡城北接朔州即爾朱氏所)
(封是也一為南秀容今名秀容都在太原府嵐/縣南水經注秀容䕶軍治去汾水六十里是也)人乞伏
莫于反部長爾朱榮(字天寶北秀容人羽徤之元/孫  羽健封秀容川事具前)討平
之
　榮御衆嚴整以討賊功進封博陵郡公時四方兵起
　榮隂散其畜牧資財(榮父新興畜牧蓄息牛羊馬駝/色别為羣彌漫山谷魏每出師)
　(新興輙獻馬及資糧以/助軍及是榮悉散之)招合驍勇結内豪傑于是侯
　景司馬子如賈顯度(顯智/之兄)叚榮(字子荗姑/城武威人)竇泰(字世/寜太)
　(安桿/殊人)皆往依之(爾朱榮/事始此)
冬十月梁取魏建陵(漢侯國後魏為縣周廢故城/在今海州沐陽縣建陵山下)曲木
(當作曲沭戍名在建陵山西水經注魏正光/中立大堨遏沭水西流置城防之曰曲沐戌)琅邪等城
　先是梁徐州刺史成景儁(字超范/陽人)拔魏睢陵(漢縣齊/廢故城)
　(在今徐州/府睢寧縣)北兖州刺史趙景悦圍荆山(城名在今鳳/陽府懷逺縣)
　(北/)豫州刺史督征討諸軍事裴邃帥騎襲夀陽克其
　外郭魏揚州刺史長生稚禦之一日九戰梁後軍不
　至邃引兵還及是邃攻建陵城克之拔曲木将軍彭
　寳孫拔琅邪邃復拔狄城(亦名狄邱城在/鳳陽府夀州南)甓城(在今/頴州)
　(府霍邱/縣東)進屯黎漿(亭名在夀州東南水經注芍/陵水東逕黎漿亭南即此)魏東
　海太守以司吾城(漢縣宋省故城在/今徐州府宿遷縣)降将軍曹世宗
　拔曲陽(漢侯國後漢曰西曲陽晉省/故城在今鳳陽府鳳臺縣)秦墟(戍名在鳳/臺縣水經)
　(注洛水逕曲陽故/城北厯秦墟即此)魏守将多棄城走
十二月梁復取三關(注見/前)圍魏郢州(注亦/見前)不克
　梁将軍李國興等攻魏義陽三闗皆克之國興進圍
　郢州近百日魏援軍至國興引還(明年春正月梁取/魏南鄉郡及馬圈)
　(等城俱南鄉馬/圈注  見前)
梁以散騎常侍朱异(字彦和/錢塘人)掌機政(劉友益曰梁之禍/自朱异始故誌之)
　梁太子詹事周捨坐事免朱异代掌機密异多藝能
　精力敏贍梁主任之
(乙梁普通六年/己魏孝昌元年)春正月魏徐州刺史元法僧反魏發兵
討之遂降梁
　法僧素附元乂見乂驕恣恐禍及己将謀為逆魏遣
　中書舍人張文伯至彭城法僧曰吾欲與卿去危從
　安能從我乎文伯曰我寜死見文陵(孝文/帝陵)松栢安能
　去忠義而從叛逆乎法僧殺之遂殺行臺高諒稱帝
　改元魏發兵撃之法僧遣其子景仲降梁(安東長史元/顯和與法僧)
　(戰被擒法僧執其手慰論之顯和曰與翁皆出皇家/一朝以地外叛獨不畏良史乎我寕為忠鬼不能為)
　(叛臣法僧殺之帝元顯/和麗之子景穆  曽孫)梁以元畧為大都督與将軍
　陳慶之(字子雲義/興國小人)等将兵應接魏安樂王鑒(字長文/文成帝)
　(曾/孫)擊元畧于彭城南畧大敗鑒不設備法僧出撃大
　破之梁以法僧為司空封始安郡公(法僧至建康梁/主寵待甚厚元)
　(畧惡其為人與/之言未嘗笑)
魏行臺蕭寳寅都督崔延伯討莫折天生敗之岐雍隴
東皆平
　先是魏以元修義為西道行臺督諸軍討莫折念生
　既而修義得風疾乃以蕭寳寅代之至是莫折天生
　軍于黒水(郎古芒水在西安府盩厔縣東南水經注/芒水出南山芒谷入于渭長安志芒谷亦)
　(名黒水谷其/水黒色故名)兵勢甚盛魏以崔延伯為西道都督與
　寳寅俱軍于馬嵬(坡名在西安府興/平縣西今□鎮)延伯驍勇寳寅
　趣之使戰延伯乃選精兵數千西渡黒水揚威脇之
　徐引兵還(天生見延伯衆少開營逐之蹙延伯于水/次寳寅望之失色延伯自為後殿不與之)
　(戰使其衆先渡部伍嚴整天生兵不敢撃寳寅喜曰/崔君之勇闗張不如延伯曰此賊非老奴敵也明公)
　(但安坐觀/老奴破之)明日延伯勒兵出戰身先士卒䧟其前鋒
　将士盡鋭競進大破之俘斬十餘萬追奔及小隴(郎/隴)
　(山元和志小隴山在清水縣一名隴底亦曰分水嶺/其大隴山在隴城縣東  隴城故城在今秦州清水)
　(縣東/北)岐雍及隴東皆平将士稽留採掠天生遂塞隴
　道由是諸軍不能前進(寳寅破苑川俘其民以美女/十人賞岐州刺史魏蘭根辭)
　(曰縣介彊冦不能自立故附從以救死官軍之至宜/矜而撫之奈何助賊為虐乎悉求其父兄而歸之)
　(苑川姚秦縣故城今在鳳翔府/寳雞縣東非隴西之苑川也)
梁裴邃敗魏師於夀陽
　梁裴邃拔魏新蔡郡(本漢縣晉置郡隋以後仍/為縣今屬河南汝寕府)梁主
　招西昌侯淵藻将衆前驅豫章王綜(字世謙武/帝第二子)與諸將
　繼進邃㧞鄭城(在今頴州府頴上縣南舊唐書地理/志頴上縣舊治鄭城武徳四年移今)
　(理王㓜學馮智舒俱以為開封之鄭州考鄭州/置于後周魏時尚未有州之名集覽質實俱誤)汝潁
　之間所在響應魏河間王琛等憚邃威名軍于城父
　(注見/前)累月不進魏主遣使賫齋庫刀(胡三省注千牛/刀也示以逗留)
　(即将/斬之)趣之琛至夀陽引兵出撃邃為四甄(軍號/也)以待
　之使将軍李祖憐先挑戰而偽退琛等悉衆追之四
　甄競發魏師大敗斬首萬餘級琛走入城不敢復出
　(邃深沉有思畧為政寛明将吏爱而憚之未幾/卒以夏侯亶代之  夏侯亶字世龍詳之子)
二月魏元乂解領軍
　魏劉騰既死胡太后及魏主左右防衛微緩元乂亦
　自寛時出遊不返太后對魏主謂羣臣曰今隔絶我
　母子不聴徃來我當出家修道于閒居寺耳因自欲
　下髪魏主及羣臣涕泣固請太后聲色愈厲魏主乃
　宿于嘉福殿積數日遂與太后密謀黜乂魏主深匿
　形迹乂殊不以為疑丞相高陽王雍雖位居乂上而
　深畏憚之㑹太后與魏主遊洛水雍邀二宫幸其第
　相與定圖乂之計于是太后謂乂曰元郎若忠于朝
　廷何故不去領軍以餘官輔政乂甚懼免冠求解領
　軍許之
夏四月魏太后復臨朝誅其尚書令元乂以元順(字子/和任)
(城王澄/之子)為侍中鄭儼(字季然羲/之兄孫)徐紇(字武伯樂/安博昌人)李神軌
(崇之/子)為中書舍人
　元乂雖解兵權猶總内外魏主以潘嬪之訴(潘嬪有/寵于魏)
　(主宦官張景嵩説之云乂欲害嬪嬪泣訴于魏主/曰又非獨欲殺妾又将不利于陛下魏主信之)因
　乂出宿解乂侍中明旦乂将入宫門者不納太后遂
　復臨朝攝政詔削劉騰官爵除乂名為民(清河國郎/中韓子熈)
　(上書為清河王懌訟寃乞誅乂等太后命發劉騰墓/散其骨盡殺其養子侯剛亦坐黜死于家唯乂以太)
　(后妹夫故未忍誅韓子/熙字元雍麒麟之孫也)先是黄門侍郎元順以剛直忤乂出
　為齊州(魏置今山東/濟南府是)刺史太后徴還為侍中侍坐于太后
　乂妻在太后側順指曰陛下奈何以一妹之故不正元乂
　之罪使天下不得伸其怨憤太后嘿然未幾有告乂謀誘
　六鎮降户将反於定州(今直𨽻定/州本魏置)魏主亦以為言乃賜乂
　死(江陽王繼廢/於家以病卒)初鄭儼為胡國珍参軍得幸於太后徐紇
　諂事清河王懌為懌所厚李神軌亦得幸於太后皆拜中
　中舍人(鄭儼以徐紇有智數仗為謀主訖以儼有内寵/傾身承接共相表裏勢傾内外號為徐鄭儼累)
　(遷至中書令紇累遷至給事黄門侍郎仍領舍人總攝/中書門下之事軍國詔令莫不由之紇粗有文學機辯)
　(彊力終日治事畧無休息時有急詔造次俱成不失/事理然無經國大體見人矯為恭謹逺近輻輳之)
胡琛遣其将万俟(音墨其魏/十姓之一)醜奴冦魏涇州(魏置今属/甘肅平凉)
(府/)崔延伯敗死
　胡琛據髙平遣万俟醜奴冦涇州魏将軍盧祖遷
　討之不克蕭寳寅崔延伯既破莫折天生引兵㑹祖
　遷等于安定(漢縣屬安定郡/故城在今涇州)醜奴以輕騎挑戰延伯
　恃勇擊之大敗寳寅退保安定延伯耻其敗獨出襲
　賊中流矢卒于是賊勢益盛而羣臣自外來者皆言
　賊弱以求悦媚將帥求益兵者徃徃不與
六月梁豫章王綜叛降魏魏師入彭城立綜為丹陽王
更名贊
　初梁主納齊東昏侯寵姬吳淑媛七月而生綜宫中
　多疑之淑媛寵衰怨望謂綜曰汝七月生兒安得比
　諸皇子然汝太子次弟幸保富貴勿泄也因相抱而
　泣綜由是自疑(每夜于静室私祭齊氏七廟聞俗説/割血瀝骨滲則為父子遂潛發東昏)
　(侯冢并自殺一男試之/皆騐于是常懐異志)屢求邊任梁主未之許會魏
　元法僧降梁主命綜總督諸軍攝徐州事魏臨淮王
　彧兵逼彭城勝負乆未决梁主慮綜敗沒敕引軍還
　綜恐不復得至北邊乃密送降欵於彧夜投彧軍及
　旦齋閤不開魏軍呼曰豫章王昨夜已來在我軍中
　汝等尚欲何為城中求王不獲軍遂大潰魏人入彭
　城乘勝追撃梁將士死者什七八惟陳慶之率所部
　還(梁主聞之大駭有司奏削/綜爵土絶屬籍尋復赦之)綜至洛陽見魏主還就
　館為東昏侯舉哀服斬衰三年拜司空封丹陽王更
　名贊(綜長史江革司馬祖暅之皆為魏所獲安豐王/延明聞其才名厚遇之革稱足疾不拜延明使)
　(暅之作欹器銘革唾罵之延明令革作寺碑革辭延/明将箠之革厲聲曰江革行年六十得死為幸誓不)
　(為人執筆延明知其不可屈乃/止  安豐王延明文成帝之孫)
西部鐡勒(其先匃奴之苗裔種類最多自/西海以東依山據谷往往不絶)降魏魏廣陽
王深撃拔陵破之降其衆二十萬
　破六韓拔陵圍魏廣陽王深于五原深拔軍向朔州
　(先是賀拔度拔父子為衛可孤所獲度拔與宇文肱/糾合鄉里豪傑襲可孤殺之度拔尋與鐵勒戰死其)
　(子勝奔恒州為廣陽王深軍主至是深被圍勝開門/出戰賊稍退深乃得向朔州  朔州魏改懐朔鎮置)
　(在今吳喇忒東北今朔平府之朔州乃北齊所/置宇文肱豆逸歸之元孫周太祖宇文泰父也)㕘軍
　于謹以冦盜蜂起非専用武力可勝謹兼通諸國語
　乃請于深單騎詣叛寇營見其部長開示恩信于是西
　鐵勒部之長乜(母野反/北庭姓)列河等詣深降深據險要伏
　兵以待拔陵邀撃乜列河伏發拔陵大敗初阿那瓌
　為魏討拔陵敗之自稱敕連頭兵豆伐可汗及是頭
　兵可汗大破拔陵拔陵南徙渡河前後降附者二十
　萬人(深與行臺元纂表乞于恒州北别立郡縣安置/降户魏主不從詔分處之于冀定瀛三州就食)
　(深謂纂曰此輩復為乞活矣明年㧞陵誘殺胡琛未/㡬㧞陵為柔然所殺  乞活晉惠帝末吏民就穀冀)
　(州謂之乞/活事具前)
秋八月魏柔元鎮(胡三省注鎮在漢且如縣西北塞外牆外/且如故城在今大同府天鎮縣北邊)
民杜洛周反于上谷
　洛周反于上谷改元真王攻沒郡縣高歡蔡儁尉景
　叚榮彭樂(安定/人)皆從之魏以常景(字永昌/爽之孫)為行臺與
　都督元譚(趙郡王/幹之子)討之
冬十二月魏荆郢羣蠻叛魏討敗之
　魏方有事西北二荆(胡三省注西荆治上洛北荆治/襄城  上洛襄城注具見前)
　西郢(胡三省注治汝南真陽縣/真陽今日正陽屬汝寕府)羣蠻皆反魏主以臨
　淮王彧討之辛雄(字世賔隴/西狄道人)為行臺左丞趣葉城(卽/漢)
　(葉縣注/見前)彧軍屯汝上(汝水/之上)州郡争來請救彧不欲應
　之又恐後有得失之責邀雄符下(尚書行/臺符也)雄遂符彧
　令速赴撃羣蠻聞之皆散走(是時魏主欲自出討賊/已而不果雄自軍中上)
　(䟽曰凡人所以臨陣忘身觸白刃而不憚者一求榮/名二貪重賞三畏刑罰四避禍難非此數者雖聖主)
　(不能使其臣慈父不能厲其子矣明主深知其情故/賞必行罰必信使親疎貴賤勇怯賢愚聞鐘鼓之聲)
　(見旌旗之列莫不奮激競赴敵塲豈厭乆生而樂速/死哉利害懸于前欲罷不能耳自秦隴逆節蠻左亂)
　(常已厯數年擇禦之師敗多勝少跡其所由皆不明/賞罰故也陛下雖降明詔賞不移時然将士之勲厯)
　(稔不决亡軍之卒晏然在家是故節士無所勸慕庸/人無所畏懾進而撃賊死交而賞賖退而迯散身全)
　(而無罪比其所以望敵奔沮而莫肯盡力者也陛下/誠能號令必信賞罰必行則軍威張□賊息矣疏奏)
　(不/省)
(丙梁普通七年/午魏孝昌二年)春正月魏五原降户鮮于修禮反
　鮮于修禮帥北鎮流民反于定州之左城(即左人城/在今保定)
　(府唐縣水經注滱水/逕左人城南即此)魏以楊州刺史長孫稚為北道
　大都督討之行至鄴詔復以河間王琛代稚稚表言
　前在淮南與琛有隙難受其節度不聼至滹沱修禮
　邀撃之琛不救稚大敗皆坐除名
夏四月魏以元順為太常卿
　城陽王徽(字顯順景/穆帝之孫)與黄門郎徐紇毁侍中元順出
　為太常卿(順奉辭時紇侍側順指之曰此魏之宰嚭/魏國不亡此終不死紇脅肩而出順叱之)
　(曰爾刀筆小才正堪供几案之用豈應汚/辱門下斁我彜倫因振衣而起太后黙然)
五月元畧自梁歸于魏魏以為侍中
　畧自至江南晨夕哭泣常如居喪及是元乂死胡太
　后遣江革祖暅之(以豫章王綜叛/没魏事具前)南還以求畧梁主
　禮遣之太后拜畧侍中賜爵東平王遷尚書令委任
　之然徐鄭用事畧亦不敢違也
魏復以廣陽王深為北道大都督
　先是魏北鎮降户在恒州者欲奉廣陽王深為主深
　懼上書請還京師詔以左衛将軍楊津(字羅漢/播之弟)代深
　為都督深故與城陽王徽有隙(深通于徽妃/于氏故怨之)徽因此
　搆之及深至洛陽魏主敕徽深因晏會令相和解徽
　銜不已會河間王琛等為鮮于修禮所敗乃復以深
　為大都督討之使章武王融(字永興景/穆帝曾孫)裴衍(字文和/叔業兄)
　(子/)為左右都督並受節制徽復譖深恐有異志后敕
　融衍潛為之備深懼事無大小不敢自決后使問其
　故對曰徽銜臣次骨朝夕欲陷臣于不測之誅臣何
　以自安若使徽出臨外州臣無内頋之憂庶可以畢
　命賊庭展其忠勇太后不聼徽與鄭儼等更相阿黨
　外似柔謹内實忌克賞罰任情魏政愈亂
秋八月賊帥元洪業殺鮮于修禮降魏其黨葛榮復殺
洪業自領其衆
魏安北将軍爾朱榮執肆州刺史而以爾朱羽生代之
　魏以榮為安北将軍都督恒朔二州軍事榮過肆州
　刺史尉慶賓閉城不納榮怒攻㧞之乃署其從叔羽
　生為刺史執慶賓還秀容自是兵威漸盛魏朝不能
　制(初賀㧞允及弟勝岳在恒州已而平城為鮮于阿/胡所䧟岳奔榮勝奔肆州至是榮得勝大喜曰得)
　(卿兄弟天下不足平也以為/别将軍中大事多與之謀)
葛榮襲殺魏都督章武王融廣陽王深
　榮以新得大衆上下未安遂北渡瀛州魏廣陽王深
　引兵躡之榮東攻章武王融殺之自稱天子深聞融
　敗不進(侍中元晏宣言於太后曰廣陽王盤桓不進/坐國非望于謹智畧通人為其謀主風塵之)
　(際非陛下之純臣也太后詔牓省門募能獲謹者有/重賞謹聞之謂深曰今女主臨朝信用䜛佞茍不明)
　(殿下素心恐禍至無日謹請束身歸罪遂詣牓下有/司以聞太后引見大怒謹備論深忠欵兼陳停軍之)
　(狀太后意/解遂捨之)既而深引軍還趨定州刺史楊津疑其有
　異志遣都督毛謚討之深間行至博陵逢葛榮遊騎
　刼以詣榮賊徒見深頗有喜者榮惡而殺之城陽王
　徽遂誣深降賊録其妻子深府佐宋遊道(敦煌人繇/之元孫)
　為之訴理乃得釋
冬十一月梁侵魏取夀陽
　梁主乘淮堰水盛遣豫州刺史夏侯亶等侵魏魏揚
　州刺史李憲以夀陽降梁陳慶之入據其城凡降城
　五十二獲男女七萬五千復以夀陽為豫州改合肥
　為南豫州以亶為二州刺史夀陽乆罹兵革民多流
　散亶輕刑薄賦務農省役頃之民户復充
魏幽州民執行臺常景叛降杜洛周
　先是杜洛周帥衆掠薊南趣范陽(魏郡隋廢故城在/今順天府涿州)
　行臺常景屢撃破之至是幽州民執景叛降于洛周
　(魏盗賊日滋征討不息國用耗竭預徵六年租調猶/不足乃罷百官酒肉税入市者人一錢百姓嗟怨吏)
　(部郎中辛雄上疏曰夷夏之民相聚為亂正以守令/不得其人百姓不堪命故也宜及此時早加慰撫但)
　(郡縣選舉由來共輕貴遊儁才莫肯居此宜改其弊/妙盡才望不拘停年三載黜陟稱職者補在京名官)
　(不厯守令不得為内職則人思自/勉枉屈可伸彊暴自息矣不聼)
(丁梁大通元年/未魏孝昌三年)春正月葛榮䧟魏殷州刺史崔楷(字季/則博)
(陵安/平人)死之榮遂圍冀州
　葛榮自破章武廣陽二王之後鋒不可當魏分定相
　二州置殷州(領鉅鹿䓁四郡治廣阿平鉅鹿/注見前廣阿今趙州隆  縣是)以崔楷
　為刺史楷表乞兵糧不許或勸楷單騎之官楷曰吾
　聞食人之禄者憂人之事吾獨徃将士誰肯固志哉
　遂合家赴州榮逼殷州城或勸减弱小避之楷遣幼
　子及一女夜出既而悔之曰人謂吾心不固虧忠而
　全愛也遂追還時州既新立了無禦備之具将士爭
　奮皆曰崔公尚不惜百口吾屬何爱一身連戰半旬
　死者相枕終無叛志城䧟楷執節不屈榮殺之遂圍
　冀州
魏蕭寶寅討莫折念生敗績魏以楊椿(字延夀/津之兄)為行臺
　寳寅出兵累年将士疲弊至是大敗于涇陽汧城岐
　州皆降于賊幽州刺史畢祖暉(東平須/昌人)戰沒闗中大擾
　雍州刺史楊椿募民拒守詔以椿為行臺節度闗
　西諸将(右民郎路思令上疏曰比年将帥多寵貴子/孫軒眉攘腕以攻戰自許及臨大敵鋭氣頓)
　(盡器械不精進止無節以當負險之衆敵數戰之寇/欲不敗得乎是以兵知必敗始集而先逃将帥畏敵)
　(遷延而不進國家謂官賞尚輕屢加寵賚帑藏空竭/民財殫盡遂使賊徒益甚生民凋敝凡以此也夫徳)
　(可感義夫恩可勸死士今若明賞罰練士卒修器械/先遣辯士曉以禍福如其不悛以順討逆何異勵蕭)
　(斧而伐朝菌鼓洪爐而燎毛髪哉弗聴平右/民郎晉置左右民曹各有郎路思令陽  人)
莫折天生冦魏雍州敗死衆潰
　天生冦雍州蕭寳寅部将羊侃(字祖忻泰/山梁父人)𨼆身塹中
　射殺之其衆皆潰(是秋秦州人殺/莫折念生降魏)
魏以房景伯(字良暉清河/東武城人)為東清河太守
　魏東清河郡(宋僑置清河郡于般陽後沒于/魏為東清河郡  般陽注見前)山賊羣
　起詔以房景伯為太守郡民劉簡虎嘗無禮于景伯
　舉家亡去景伯禽之署其子為掾令諭山賊賊以景
　伯不念舊惡相帥出降(景伯母崔氏通經有明識貝/邱婦人列其子不孝景伯白)
　(其母母曰民未知禮義何足深責乃召其母與之對/榻共食使其子侍立堂下觀景伯供食未句日悔過)
　(求還崔氏曰此雖靣慙其心未也且置之凡二十餘/日其子叩頭流血母涕泣乞還然後聴之卒以孝聞)
梁主捨身于同㤗寺(劉友益曰書/捨身始此)
　梁主作同㤗寺又開大通門以對之遂幸寺捨身大
　赦改元
夏四月魏復以蕭寳寅為西討大都督
　寳寅之敗也免為庶人至是楊椿有疾求解復以寳
　寅代之(椿子昱将適洛陽椿謂之曰當今雍州無踰/寳寅者但其上佐朝廷應遣心膂重人何得)
　(在其牒用且寶寅不藉刺史為榮吾觀其得州喜甚/恐有異心汝當以此意啓二聖并白宰輔更遣長史)
　(司馬防城都督欲安闗中正須三人耳不然/必成深憂昱如言啓聞不聴  楊昱字元晷)
秋八月魏李神軌殺高謙之(字道讓/遼東人)
　初魏侍御史高道穆(名恭之/以字行)奉使相州按前刺史李
　世哲奢縱不法至是世哲弟神軌用事道穆兄謙之
　家奴訴良(謂壓良/為賤)神軌執謙之繋廷尉會赦将出神
　軌啓太后先賜謙之死朝士哀之
冬十月梁将湛僧智夏侯䕫(字季龍/亶之弟)圍魏廣陵(魏置東/豫州治)
(廣陵城今光/州息縣是)克之
　湛僧智圍魏東豫州刺史元慶和(汝隂王天/賜之子)于廣陵
　入其郛魏將元顯伯率軍赴援僧智逆撃破之梁司
　州刺史夏侯䕫自武陽(武陽/關也)來㑹僧智斷魏軍歸路
　慶和方築柵以自固聞䕫至遂請降䕫讓僧智僧智
　曰慶和志欲降公僧智今往必乖其意且僧智所將
　應募烏合之人不可御以法公持軍素嚴必無侵暴
　受降納附深得其宜䕫乃登城㧞魏幟建梁幟慶和
　束兵而出吏民安堵顯伯宵遁梁軍追之斬獲萬計
　梁主以僧智鎮廣陵䕫鎮安陽(此為南安陽魏屬義/陽郡隋廢故城在今)
　(汝南府/正陽縣)遣别将屠楚城(亦曰楚王城/在信陽州北)由是義陽北道
　遂與魏絶
梁将陳慶之攻魏渦陽(注見/前)克之
　梁領軍曹仲宗直閣陳慶之攻魏渦陽魏遣征南将
　軍元昭等率馬歩五萬來救前軍去城四十里(先是/尋陽)
　(太守韋放将兵來會魏兵奄至放營未立麾下纔二/百人放免胄下馬據胡牀處分士皆死戰莫不一以)
　(當百魏兵遂退至是放謂慶之曰魏兵前鋒必輕鋭/與戰若捷不足為功如其不利沮我軍勢不如勿撃)
　(慶之曰魏兵逺來疲倦去我尚逺必不見疑宜及其/未集出其不意必無不敗之理  放字元直叡之子)
　慶之與麾下二百騎奔擊破其前軍還與諸將連營
　而進背渦陽城與魏軍相持自春至冬數十百戰將
　士疲弊聞魏欲築壘于軍後仲宗等恐腹背受敵謀
　欲還慶之杖節軍門曰吾聞置兵死地乃可求生須
　敵大合然後與戰審欲班師慶之别有密敕犯者依
　敇行之乃止魏作十三城欲以控制梁軍慶之銜枚
　夜出䧟其四城渦陽城主王緯乞降所餘九城兵甲
　猶盛乃陳其俘馘鼓噪而攻之遂大奔潰斬獲畧盡
　尸咽渦流
魏蕭寳寅殺關右大使酈道元舉兵反魏遣行臺長孫
稚討之
　蕭寳寅之敗于涇也自念出師累年糜費不貲一旦
　覆敗内不自安魏主亦疑之中尉酈道元性嚴猛汝
　南王悦(孝文帝/之子)嬖人弄權道元殺之并劾悦時寳寅
　反狀已露悦乃奏以道元為關右大使寳寅聞之謂
　為取已甚懼長安輕薄子弟勸使舉兵寶寅以問
　河東桞楷楷曰謡言鸞生十子九子毈(徒玩反卵壞/也齊明帝名)
　(鸞寶寅其/第六子)一子不毈闗中亂亂治也大王能治闗中
　何所疑寶寅遂遣將攻殺道元(時行臺郎中蘇湛以/病卧家寶寅令其姨)
　(弟姜儉説之曰道元之來事不可測吾不能坐受死/亡不復作魏臣矣生死榮辱與卿共之湛入哭曰王)
　(本以窮烏投人朝廷假王羽冀以至於此屬國歩多/虞不能竭忠報徳乃欲秉人問隙守闗問鼎魏徳雖)
　(衰天命未改湛不能以百口為王族滅願賜駭骨歸/鄉里庻得病死下見先人寳寅素重湛且知其不為)
　(己用聴還武功人蘇/湛字景儁武功)自稱齊帝改元置官長史毛遐
　(字宏逺北/地山原人)與弟鴻賓帥氐羌兵拒之魏以長孫稚為
　行臺討寳寅正平(魏郡故城在/今山西絳州)民薛鳯賢薛修義亦
　聚衆河東東西連結以應寳寅詔都督宗正珍孫(宗/正)
　(以官為氏珍/孫其名也)討之
十一月葛榮䧟魏冀州殺都督源子邕裴衍遂㓂相州
　葛榮乆逼信都魏詔加子邕鎮北將軍為北討都督
　時相州刺史樂安王鑒(字紹逹文/成帝孫)據鄴反敕子邕先
　討之子邕進圍鄴城與裴衍等攻鑒誅之已而信都
　城䧟乃除子邕冀州刺史使討葛榮(先是冀州刺史/元孚帥勵將士)
　(晝夜拒守糧儲既暍外無救援及城䧟與兄祐俱被/執榮大集將士議其死生孚兄弟爭相死都督潘紹)
　(等數百人皆叩頭請死以活使君榮/曰此皆魏之忠臣義士也皆免之)衍復表求同行
　許之子邕言衍行臣請留臣行請留衍若必同行敗
　在旦夕不聴行至漳水榮率衆十萬撃之果敗俱死
　時相州聞冀州䧟人不自保刺史李神(恒農/人)志氣自
　若撫勉將士大小致力榮盡鋭攻之卒不能克
(戊梁大通二年魏孝昌四年敬/申宗孝莊帝子攸永安元年)春正月杜洛周䧟魏定
州執行臺楊津遂䧟瀛州
　先是魏津為北道行臺(孝昌二年津為北道/都督尋改行臺)守定州
　時鮮于修禮杜洛周殘掠州境津孤城獨立在兩宼
　之間(津積貯柴粟修理戰具更營雉堞賊每來攻機/械競發又于城中去城十歩掘地至泉廣作地)
　(道潛兵涌出置爐鑄鐡持以灌賊賊相/語曰不畏利槊堅城惟畏楊公鐡星)津潛使人以
　鐡劵説賊黨賊黨有應津者遺津書曰所以圍城正
　為取北人耳宜盡殺之不然必為患津悉收北人納
　于城中而不殺衆感其仁及葛榮統衆使人説津津
　斬其使固守三年洛周圍之魏不能救長史李裔引
　賊入執津瀛州刺史元寧以城降賊
魏長孫稚討蕭寳寅敗之寶寅奔万俟醜奴
　寶寅圍馮翊長孫稚軍至恒農行臺左丞楊侃謂稚
　曰賊據潼關守禦已固不如北取蒲坂渡河而西入
　其腹心則華州(魏于馮翊/那置華州)之圍不戰自觧稚從之遣
　其子子彦與侃率兵北渡據石錐壁(石錐山之壁也/山在今山西蒲)
　(州府虞/卿縣)時薛修義方圍河東侃乃班告曰若送降名
　者各自還村俟臺軍舉三烽當亦舉烽相應無應烽
　者乃賊黨也當進撃屠之以所獲賞軍于是村民轉
　相告語雖實未降者亦詐舉烽一宿之間火光遍數
　百里賊圍城者不測各散歸修義亦逃還與薛鳳
　賢(鳳賢時/據安邑)俱請降稚遂克潼關(㑹有詔廢鹽池税推/上表曰臣前違嚴㫖)
　(不先討闗賊徑解河東者非緩長安而急蒲坂誠以/一失鹽池則三軍乏食也鹽税一年準絹三十萬疋)
　(昔高祖昇平之年猶創鹽官加典䕶沉今國用不足/徵六年之粟折來歳之資此皆奪人私財事不獲己)
　(豈若寳天産之貨而均贍以理/乎臣已輙符所部依常收稅)寳寅將侯終徳因其
　敗襲寳寅寳寅奔万俟醜奴
葛榮殺杜洛周并其衆
魏太后胡氏進毒弑其主詡而立臨洮王(魏書京兆王/愉傳胡太后)
(追封愉為臨洮王子寳月襲/明帝紀作寳暉通鑑依帝紀)世子釗
　魏胡太后再臨朝以來嬖倖用事政事縱弛盗賊蠭
　起封疆日蹙魏主年侵長太后自以所為不謹凡魏
　主所愛信者輙以事去之務為壅蔽不使知外事由
　是母子之間嫌隙日深是時車騎將軍爾朱榮兵彊
　高歡段榮等皆歸之(歡與榮等先在杜洛周黨中/欲圖洛周不果逃奔爾朱榮)并
　州刺史元天穆(髙凉王孤/五世孫)與榮善榮常與天穆及賀
　㧞岳密謀舉兵入洛二人皆勸成之遂舉兵塞井陘
　時魏主亦惡鄭儼徐紇等偪于太后不能去密詔榮
　舉兵内向欲以脅太后榮以高歡為前鋒(初劉貴屢/薦高歡于)
　(榮榮見其憔悴未之竒也廐有悍馬命歡翦之歡不/加覊絆而翦之竟不蹄齧起謂榮曰御惡人亦如是)
　(矣榮竒其言坐之牀下屏左右訪以時事歡曰今天/子闇弱太后淫亂嬖孽擅命朝政不行以明公雄武)
　(乗時奮發討鄭儼徐紇之罪以清帝側覇/業可舉鞭而成也榮大悦自是每叅軍事)至上黨魏
　主復以私詔止之儼紇恐禍及己隂與太后謀酖魏
　主弑之偽立皇子為帝既而下詔曰潘嬪所生實皇
　女也(先是潘嬪生女太后/詐言皇子大赦改元)臨洮世子釗高祖之孫應
　立遂迎釗即位生三年矣爾朱榮聞之大怒乃抗表
　曰大行皇帝背棄萬方海内咸稱酖毒致禍又立皇
　女虚行赦宥上欺天地下惑朝野已乃選君于孩提
　之中實使奸豎專朝隳亂綱紀今羣盗沸騰鄰敵窺
　窬而欲以未言之兒鎮安天下不亦難乎願聴臣赴
　闕叅預大議問侍臣帝崩之由訪禁衛不知之狀以
　徐鄭之徒付之司敗雪同天之恥謝逺近之怨然後
　更擇宗親以承寳祚
三月魏爾朱榮舉兵晉陽夏四月至河陽立長樂王子
攸(彭城王勰之子/是為孝莊帝)沈太后胡氏及㓜主釗于河殺王公
以下二千人自為都督中外諸軍事封太原王遂入洛
陽
　爾朱榮舉兵發晉陽太后聞之甚懼詔以李神軌為
　大都督率衆拒之先是榮抗表之始遣從子天光親
　信奚毅等入洛與從弟世隆(字榮/宗)密議廢立(榮與元/天穆以)
　(彭城王勰有忠勲其子長/樂王子攸有令望欲立之)天光等乃見長樂王子攸
　具論榮心子攸許之天光等還北榮猶疑所立乃以
　銅鑄顯祖諸子孫像惟子攸獨成榮乃舉兵及是師
　次河内遣人密迎子攸時太后遣别將鄭先䕶(滎陽/開封)
　(人/)鄭季明(先䕶/從弟)守河橋四月子攸潛自高渚(在孟/津縣)會
　榮于河陽乃濟河即位以榮為都督中外諸軍事封
　太原王先䕶季明開城納之將軍費穆亦降徐紇鄭
　儼皆亡走太后落髮出家榮召百官奉壐綬備法駕
　迎魏主于河橋遣騎執太后及㓜主至河陰沈之河
　榮至陶渚(即陶河在今懐慶府孟縣南水/經注孟澤又謂之陶河是也)引百官集
　于行宫西北列兵騎圍之責以天下喪亂肅宗暴崩
　不能匡弼之罪因縱兵殺之自丞相高陽王雍以下
　死者二千餘人(榮令其軍士言元氏既滅爾朱氏興/皆稱萬嵗乃命數十人投刀走行宫)
　(殺魏主之兄彭城王劭弟始平王子正遷魏主于河/橋置之幕下魏主憂憤使人諭榮曰帝王迭興盛衰)
　(無常今四方瓦解將軍奮袂而起所向無前此天意/非人力也宜以此時早正位號若能存魏社稷亦當)
　(更擇賢親而輔之時高歡勸榮稱帝左右多同之賀/㧞垂進曰將軍首舉義兵志除奸逆大勲未立遽有)
　(此謀正可速禍未見其福榮乃自鑄金為像數四不/成命參軍劉靈助卜之亦曰未可榮亦精神恍惚不)
　(自支持乆而方悟深自悔曰惟當以死謝朝廷是夜/復迎魏主還營叩頭請死榮所從兵騎殺朝士既多)
　(不敢入洛榮乃議欲遷都其將汎禮固諫乃奉魏主/入城大赦時百官蕩盡帷散騎常侍山偉一人拜赦)
　(洛中士民逃竄值宿空虚官守曠廢榮乃遣使巡城/勞問于是朝士稍出人心粗安榮猶執遷都議都官)
　(尚書元諶爭之榮忽曰河隂之役君應知之諶曰天/下事當與天下論之奈何以河隂之酷恐元諶乎諶)
　(國之宗室位居常伯正使今日碎首流腸亦無所懼/榮大怒欲扺諶罪諶顔色自若乃赦之榮因入見重)
　(謝河橋之事誓言無復二心魏主亦為榮誓言無疑/心榮喜求酒飲之熟寐魏主欲誅之左右不可乃止)
　(即以牀轝向中常侍省榮夜半方覺自此不復宿禁/中矣  彭城王劭字子訥勰嫡子劉靈助燕郡人山)
　(偉字仲才洛陽人元諶/字興伯趙郡王幹子)
魏徐紇奔㤗山鄭儼伏誅
　紇奔㤗山依太守羊侃儼與從兄滎陽太守仲明謀
　據郡起兵為部下所殺(已而統勸侃據郡降梁魏/遣兵討之紇與侃俱奔梁)
魏汝南王悅臨淮王彧北海王顥(字子明/詳之子)出奔梁
　三王以魏室方亂俱出奔梁已而彧以魏主定位求
　還梁主惜其才而不能違遣之
五月魏立肅宗嬪爾朱氏為后(劉友益曰書立肅/宗嬪深醜之也)
　榮女先為肅宗嬪榮欲魏主納以為后魏主疑之黄
　門侍郎祖瑩曰昔文公在秦懐嬴入侍事有反經合
　義陛下有何疑焉遂從之榮大悦
爾朱榮還晉陽以元天穆為侍中録尚書事兼領軍將
軍
　榮令元天穆入洛陽朝廷要官悉用其心腹為之
魏詔聴民入粟
　時乗䘮亂之後倉廪虚竭始詔入粟八千石者賜爵
　散侯五百石者賜出身
梁遣將軍曹義宗圍魏荆州(魏置荆州于穰縣/今南陽府鄧州是)
　義宗圍魏荆州堰水灌城不没者數板時魏方多難
　不能救城中糧盡刺史王羆(字熊羆京/兆覇城人)煮粥與將士
　均食毎出戰不擐甲胄仰天大呼曰州城孝文皇帝
　所置天若不祐國家令箭中王羆額不爾王羆必富
　破賊歴三年前後摶戰甚衆亦不被傷(已而魏遣将/軍費穆南救)
　(獲曹義宗荆/州之圍始解)
魏免其侍郎高乾(字乾邕渤/海蓚人)高昻(字敖/曹)官
　先是爾朱榮之向洛也高乾與弟昻季武(字子/通)皆逃
　奔齊州聞河陰之亂遂集流民起兵于河濟之間頻
　破州軍至是乃降魏主以乾及昻皆有舊俱以為侍
　郎爾朱榮以乾兄弟前為叛亂不應復居近要魏主
　乃聴解官歸昻復抄掠榮誘執之
秋九月葛榮圍魏相州爾朱榮討擒之冀定滄瀛殷皆
平
　葛榮引兵圍鄴衆號百萬爾朱榮帥精騎七千討之
　以侯景為前驅號令嚴明戰士同奮身自䧟陳出于
　賊後表裏合撃遂大破之(初葛榮聞爾朱榮之來也/乃自鄴以北列陳數十里)
　(箕張而進爾朱榮潛軍山谷為竒兵分督将已上三/人為一處處有數百騎楊塵鼓譟使賊不測多少又)
　(以人馬逼逐刀不如棒勒軍士各置袖棒一枚置馬/側至戰時不聴斬級以棒棒之分命壯勇所向衝突)
　擒葛榮餘衆悉降縱其所之羣情大喜數十萬衆一
　朝盡㪚擢其渠帥量才授任檻車送葛榮赴洛斬之
　五州皆平(初字文肱從鮮于修禮戰死其子泰從葛/榮至是爾朱榮愛其才以為統軍  泰字)
　(黒顔即後/周太祖)
魏爾朱榮自為大丞相
冬十月梁立元顥為魏王遣將軍陳慶之將兵納之
(巳梁中大通元年/酉魏永安二年)春正月魏主追尊其父勰為皇帝
　魏主追尊彭城武宣王為文穆皇帝廟號肅祖遷神
　主于太廟而以高祖為伯考(臨淮王彧諫曰漢光武/至元帝屬踈服絶猶身)
　(奉子道入繼大宗别祀南頓君于舂陵况肅祖與高/祖親北面為臣乎二后皆将配享此為君臣並筵叔)
　(嫂同室臣切以為不可不聼請去帝著皇/亦不聼尋復尊兄劭帝號彧又諫亦不聼)
夏四月魏王顥㧞榮城(胡三省注當作堂城即春/秋沙隨地  沙隨注見前)稱皇
帝
　顥與慶之進㧞榮城有衆七千遂即帝位于睢陽城
　南攻魏行臺濟隂王暉業(景穆帝/曽孫)于考城(後漢縣今/屬河南歸)
　(徳/府)擒之(初河間邢果反元天穆將討之以顥北上乃/集文武議之皆曰杲衆彊盛宜以為先尚書)
　(薛琡曰邢果鼠竊狗偷非有逺志顥帝室近親來稱/義舉其勢難測宜先去之天穆不從顥遂得乗虚深)
　(入天穆尋/撃果平之)
五月魏王顥取梁國滎陽虎牢
　顥克梁國遣陳慶之攻魏滎陽時魏都督楊昱據滎
　陽慶之攻之未㧞元天穆等至梁士卒皆恐慶之諭
　将士曰君等殺人父兄掠人子女多矣天穆之衆皆
　仇讐也然我衆纔七千寇三十餘萬今日惟有必死
　乃可得生當及其未盡至急取其城而據之耳乃鼓
　之将士蟻附而入執楊昱諸将請殺之顥曰我聞梁
　主數稱袁昻之忠(梁主初立袁昻/不降事見前)今奈何殺昱乎俄
　而天穆等引兵圍城慶之力戰破之進㧞虎牢
魏主子攸奔河南顥入洛陽以陳慶之為車騎大将軍
　魏主子攸将出未知所之或勸之長安中書舍人高
　道穆曰闗中荒殘何可復往顥乘虚深入陛下若親
　帥宿衛背城一戰臣等竭其死力破顥必矣或恐勝
　負難期則車駕不若渡河徴天穆及榮引兵進討此
　萬全之策也子攸遂走河内臨淮王彧安豐王延明
　帥百僚迎魏王顥顥入洛陽以慶之為車騎大將軍
　慶之進撃大梁下之(先是元天穆㧞大梁顥使慶之/撃之天穆將北走郎中温子昇)
　(曰顥新入人情朱安撃之必克平定京邑奉迎大駕/桓文之舉也捨此北渡竊為大王惜之天穆不能用)
　(及是費穆攻虎牢將抜聞天穆走遂降魏王顥責/以河隂之事而殺之  温子昇字鵬舉太原人)顥
　命黄門侍郎祖瑩作書遺子攸曰朕泣請梁朝誓在
　復耻正欲問罪于爾朱出卿于虎口耳河南州郡多
　附于顥齊州刺史沛郡王欣(字慶樂廣陵/王羽之子)集文武議
　所從軍司崔光韶(亮從/父弟)抗言曰元顥受制于梁引冦
　讐之兵以覆宗國此魏之賊臣亂子也豈惟大王家
　事所宜切齒下官等皆荷朝眷未敢仰從衆皆是之
　欣乃斬顥使
閏六月魏爾朱榮渡河魏王顥走死陳慶之走歸梁魏
王子攸歸洛陽榮自為天柱大將軍
　魏王顥以數千之衆轉戰尅㨗據有都邑號令自己
　天下人情想其風政而顥遽驕怠近習于政日夜縱
　飲不惜軍國所統南兵凌暴市里朝野失望高子儒
　(字孝禮道/穆兄子)自洛陽出從子攸子攸問之子儒曰顥敗
　在旦夕不足憂也爾朱榮馳見子攸于長子子攸即
　日南還榮為前驅旬日之間兵衆大集顥既得志謀
　叛梁以事難未平藉陳慶之兵力故外同内異言多
　猜忌慶之亦密為之備(慶之謂顥曰今逺來至此未/服者尚多彼若知我虚實連)
　(兵四合将何以禦之宜更請兵于梁顥欲從之安豐/王延明曰慶之兵已難制今更増其衆寧肯復為人)
　(用乎顥遂不用慶之言軍副馬佛念謂慶之曰將軍/功高勢重為魏所疑一旦變生不測可無虞乎不若)
　(乘其無備殺顥㨿洛此/千載一時也慶之不從)及爾朱榮兵至慶之守北中
　城(今曰下孟鎮在/懐慶府孟縣南)顥據南岸慶之三日十一戰殺傷
　甚衆榮議還北圖後舉黄門侍郎楊侃曰用兵者何
　嘗不散而復合瘡愈更戰况今未有所損豈可以一
　事不諧而衆謀頓廢乎今四方顒顒視公此舉遽復
　引歸民情失望不若多為桴筏間以舟楫數百里中
　皆為渡勢使顥不知所防一旦得渡必立大功榮乃
　使爾朱兆(字萬仁/榮從子)與賀㧞勝縛筏夜渡顥軍潰失據
　帥麾下南走慶之收衆結陳而還榮追之會嵩高水
　漲慶之軍士死散畧盡乃削鬚髮為沙門間行還建
　康中軍大都督楊津迎魏主子攸于北邙流涕謝罪
　子攸遂入洛陽加榮天柱大将軍顥至臨頴為人所
　殺(慶之自魏還特重北人朱异問之慶之曰吾始以/為大治以北皆戎羌之鄉比至洛陽乃知衣冠人)
　(物非江東所及/也奈何輕之)
秋七月魏以髙道穆為中尉
　魏主之姊夀陽公主行犯清路道穆撃破其車公主
　立訴之魏主曰中尉清直豈可以私責之道穆見魏
　主魏主勞之道穆免冠謝魏主曰朕愧卿卿何謝也
魏始鑄永安五銖錢
　魏多細錢米斗幾直千髙道穆上表曰在市八十一
　錢得銅一斤私造薄錢斤嬴二百既示之以深利又
　随之以重刑抵罪雖多姦鑄彌衆今錢徒有五銖之
　文而無二銖之實置之水上殆欲不沉此乃朝廷科
　防不切之故也宜改鑄大錢一斤七十文載年號以
　記其始則私鑄無利而自息矣楊侃亦乞聴官民並
　鑄使民樂為而弊自改從之
魏巴州(此魏巴州州有隆城鎮地在今保寜府東北州/治無考其梁巴州隋曰清化郡唐仍為州今屬)
(保定府/在府東)叛附于梁
　初魏以梁益荒逺更立巴州以統諸獠凡二十餘萬
　户以巴渠嚴始欣為刺史始欣貪慕諸獠反圍城行
　臺魏子建(字敬忠鉅鹿/下曲陽人)撫諭之乃散始欣恐獲罪隂
　請降梁子建囚始欣既而魏以傳豎眼為行臺豎眼
　初至相賀(豎眼先為東益州刺/史救元法僧事見前)既而病其子敬紹奢
　滛貪暴始欣賂敬紹得還巴州遂降于梁敬紹隂有
　保據南鄭之志誘山民圍城欲為内應圍合而謀洩
　将士殺之豎眼耻恚而卒(明年春魏/復取巴州)
九月梁主捨身于同泰寺
　梁主再幸同泰寺設大㑹釋御服持法衣行清浄大
　捨素牀瓦器乗小車役私人見為四衆講湼槃經(王/幼)
　(學曰梵語湼槃/華言示寂也)羣臣以錢一億萬奉贖表請還宫三
　請乃許
魏討葛榮餘黨韓樓于幽州平之
　先是葛榮餘黨韓樓據幽州反北邊被其患爾朱榮
　以賀㧞勝鎮中山樓畏勝不敢出至是榮復使大都
　督侯淵(神武尖/山人)討樓淵廣張軍聲多設攻具帥數百
　騎深入去薊百餘里值賊淵潛伏以乘其背大破之
　俘五千人皆還其馬縱使入城左右皆諌淵曰我兵
　少不可力戰為竒計以間之乃可克也度其已至帥
　騎夜進昧旦叩其城門樓果疑降卒為内應遂走追
　擒之詔以淵為平州刺史鎮范陽(先是淵配卒甚少/或以為言榮曰侯)
　(淵總大衆未必能用若臨機設/變是其所長至是果如其言)
冬十月乙酉朔日食
十二月梁以陳慶之為北兖州(齊僑置治淮隂今/淮安府清河縣是)刺史
　時有妖賊僧彊自稱天子土豪蔡伯龍起兵應之衆
　至三萬攻陷北徐州(亦齊僑置治鍾/離鍾離注見前)慶之討斬之
(庚梁中大通二年魏永安/戊三年主曄建明元年)春三月魏遣都督爾朱天光
(榮從/兄子)討万俟醜奴夏四月獲之遂克髙平獲蕭寳寅皆
誅之
　蕭寶寅之奔万俟醜奴也醜奴以寳寅為太傅醜奴
　數侵擾闗中魏爾朱榮遣賀拔岳討之岳私謂其兄
　勝曰醜奴勍敵也攻之不勝固有罪勝之䜛嫉得生
　願得爾朱氏一人為帥而佐之勝言于榮榮以爾朱
　天光為都督以岳及侯莫陳悦(侯莫陳代北三/字姓悦代人)為左
　右都督配軍士千人岳擊赤水(亦曰小赤水在今/同州府華州西)蜀
　賊(蜀人之遷關中/者相聚為賊)得馬二千匹簡其壯健以充軍三
　月醜奴自將圍岐州遣尉遲(魏之别部/後以為氏)菩薩攻圍趣
　栅賀拔岳救之菩薩等已抜栅還岳故殺掠其吏民
　以挑之菩薩帥歩騎二萬至渭北岳誘擒之(岳于横/岡設伏)
　(以輕騎数十隔水與語明日復引百餘騎與語稍引/而東至水淺可涉處岳即馳馬東出賊以為走棄歩)
　(卒輕騎渡河追之半渡岡東岳還擊之賊敗走岳令/賊下馬者勿殺賊悉投馬俄獲三千人馬亦無遺遂)
　(擒菩/薩)仍渡渭北降歩卒萬餘收其輜重醜奴聞之棄
　岐州北走安定四月天光至汧渭之間停車收馬宣
　言俟秋更進獲覘者縱之醜奴信之散衆歸耕據險
　立栅天光知其勢分密嚴夜發黎明圍其大栅拔之
　所得俘囚皆縱遣之諸栅皆降天光徑扺安定醜奴
　走追及于平凉侯莫陳崇單騎入賊生擒醜奴衆皆
　披靡後騎益集遂大破之天光進克高平執蕭寳寅
　皆送洛陽斬醜奴于市賜寳寅死(是秋天光討醜奴/餘黨滅之于是三)
　(秦河渭𤓰凉鄯州皆平州三秦秦東秦南秦也河州/魏置今屬甘肅蘭州渭  魏置今陜西鞏昌府是瓜)
　(州漢敦煌地今甘肅安西府是凉州魏置今/甘肅凉州府是鄯魏置今甘肅西寕府是)
梁以元悦為魏王
　時汝南王悦尚在梁梁主聞顥敗乃復以悦為魏王
　(後爾朱榮入洛悦/知事不及遂南還)
魏以宇文泰為征西将軍行原州(魏置今甘肅平/涼府固原州是)事
　始宇文泰為爾朱榮統軍後從賀㧞岳討元顥于洛
　陽以功封寕都子遂從岳入關平万俟醜奴魏主遷
　泰為征西将軍行原州事時關隴彫弊泰撫以恩信
　民皆感悦曰早遇宇文君吾輩豈從亂乎
秋九月長星見
魏爾朱榮至洛陽與元天穆皆伏誅
　爾朱榮雖居外藩遥制朝政(魏主性勤政事數親覽/詞讼理寃獄榮聞之不)
　(悦榮使其從弟僕射世隆攝選啟北人為河南諸州/魏主未許太宰并州刺史元天穆曰天柱有大功若)
　(請普代天下官恐陛下亦不得違魏主正色曰天柱若/不為人臣朕亦須代若猶存臣節無代天下百官之)
　(理榮聞之/大恚恨)爾朱后性復妬忌(后數忿恚曰天子由我/家置立今便如此我父)
　(本即自作今亦復决怏復决/言今當作天子决計不疑也)魏主外逼于榮内迫于
　后恒怏怏不樂城陽王徽待中李彧(字子文/冲之孫)勸魏主
　除榮侍中楊侃僕射元羅(字仲綱/乂之弟)膠東侯李侃晞(惠/之)
　(從/孫)亦預其謀會榮請入朝徽等勸因其入刺殺之魏
　主疑未定而謀頗泄人懐憂懼爾朱世隆疑有變乃
　為匿名書云天子欲殺天柱取以白榮榮恃其彊不
　以為意九月至洛陽魏主即欲殺之以天穆在并州
　恐為後患故忍未發并召天穆人有告榮以魏主之
　謀榮具奏之魏主曰外人亦言王欲害我豈可信耶
　于是榮不自疑及天穆至(魏王召中書舍人温子昇/告以殺榮狀并問以殺董)
　(卓事子昇具道本末魏主曰王允若赦凉州人必不/至此良乆又曰吾寜為高貴郷公死不為常道鄉公)
　(生若殺榮與天穆而/赦其黨亦應不動耳)乃伏兵明光殿東序聲言皇子
　生遣徽馳告榮榮與天穆俱入(温子昇預作赦文執/以出遇榮問之子昇)
　(色不變曰敕/榮不取視)入坐李侃晞等抽刀從東户入榮即起
　趣御坐魏主先横刀膝下遂手刅之天穆亦死内外
　喜譟百官入賀魏主登門大赦遣武衛将軍奚毅将
　兵鎮北中城(先是魏主謀誅榮以毅為榮所親信不/敢與之言情毅曰臣寕死陛下不能事)
　(契賊及榮至洛陽毅見魏主請/問魏主知其誠乃與之定議)是夜爾朱世隆帥榮
　部曲走屯河隂(先是榮黨田怡聞變議攻宫門賀拔勝朱/止之及世隆走勝亦不從魏主甚嘉之)
　(瑞雖為榮所委而善處朝廷之間魏主亦善遇之故/瑞從世隆走而中道逃還  朱瑞字元龍代郡桑)
　(乾/人)
魏僕射爾朱世隆反與汾州刺史爾朱兆立長廣王曄
(字華興中山/王英之弟子)于長子冬十二月入洛陽遷其主子攸于
晉陽而弑之
　世龍将還北司馬子如曰天下恟恟唯彊是視今若
　北走則示人以弱恐變生肘腋不如分兵守河橋還
　軍京師出其不意或可成功世隆從其言遂攻河橋
　殺奚毅據北中城魏朝大懼十月世隆遣爾朱拂律
　歸将契騎一千皆白衣來郭下魏主遣謂之曰太原
　王立功不終隂圖釁逆罪止榮身餘皆不問若降官
　爵如故拂律歸曰願得太原王尸生死無恨因涕泣
　羣黨皆慟哭聲震城邑魏主募敢死士討世隆一日得
　萬人與拂律歸等戰于廓外不克魏主集羣臣傳議
　皆恇懼不知所出散騎常侍李苗請募人從馬渚(亦/曰)
　(河中渚在河/南府孟津縣)上流乗船夜下縱火船焚橋爾朱氏兵
　溺死者甚衆南援不至苗赴水死世隆亦收兵北遁
　詔行臺源子恭鎮太行丹谷(在今山西澤州府鳯臺/縣西南水經注丹水南)
　(流注于丹/谷即此)築壘防之汾州刺史爾朱兆聞榮死自汾
　州帥騎據晉陽世隆至長子兆來㑹之共推太原太
　守長廣王曄即位世隆兄仲逺亦起兵徐州向洛陽
　魏主以城陽王徽總統内外徽憂怖不知所出性多
　忌嫉又靳財貨故徒有靡費而恩不感物十一月仲
　逺陷西兖州(注見/前)賀拔勝戰敗降之兆引兵向洛召
　高歡歡不至(初爾朱榮常從容問左右曰一旦無我/誰可主軍衆以兆對榮曰兆雖勇然所)
　(將不過三千騎多則亂矣堪代我者惟賀六渾耳因/戒兆曰爾非其匹終當為其穿鼻乃以高歡為晉州)
　(刺史及兆引兵向洛召歡曰兆狂愚如是而敢為悖/逆吾勢不能乆事爾朱矣乃以山蜀未平辭不至)
　兆遂輕騎渉河叩宫門宿衛散走魏主歩出雲龍門
　外遇城陽王徽乗馬走屢呼之不顧而去兆執魏主
　鎻之撲殺王子縱兵大掠殺臨淮王彧等(徽齎金百/斤馬五十)
　(匹以前洛陽令㓂租仁一門三刺史皆已所引㧞故/往投之祖仁私謂子弟曰今日富貴至矣乃怖徽以)
　(捕将至令其逃于他所使人于路邀殺之送首于兆/兆不之賞既而兆夢徽謂已曰吾有金二百斤馬八)
　(匹在祖仁家卿可取之兆捕/祖仁依夢徵之不得殺之)世隆仲逺皆至洛陽兆
　責世隆曰叔父在朝如何令天柱受禍按劍瞋目聲
　色甚勵世隆遜謝然後得已由是深恨之兆遷魏主
　于晉陽高歡聞之帥騎邀之不及因與兆書為陳禍
　福兆不納竟弑之三級佛寺(初世隆等徵兵于泰寧/大守房謨謨斬其使及)
　(兆得志其黨是蘭安定執謨繫州獄郡中蜀人聞之/皆叛安定給謨弱馬令往慰勞諸賊見謨遥拜謨先)
　(所乗馬别給将士戰敗蜀人得之善養之皃童婦女/競投草粟曰此房公馬也世隆聞之以為長史  㤗)
　(寜魏郡故城在今山西澤州府心水縣房/謨字敬放河南洛陽人是蘭代北複姓)
魏紇豆陵(代北三/字姓)歩蕃大破爾朱兆于晉州兆及晉州
刺史高歡擊殺之兆使歡統六鎮
　先是魏主既殺爾朱榮詔河西賊帥紇豆陵歩蕃襲
　秀容兵勢甚盛爾朱兆自洛陽急還晉陽以禦之至
　是秀蕃大破兆軍于秀容南逼晉陽兆懼使人召高
　歡并力賀㧞馬過兒請緩行以弊之歡往往逗留歩
　蕃兵日盛兆屢敗告急歡乃往從之與兆進兵合擊
　大破斬之兆徳歡相與誓為兄弟初葛榮歩衆流入
　并肆者二十餘萬為契部陵暴皆不聊生大小二十
　六反誅夷者半猶謀亂不止兆患之問計于歡歡曰
　六鎮反殘不可盡殺宜選腹心使統之有犯者罪其
　帥則所罪者寡矣兆曰善誰可者賀㧞允請使歡領
　之歡毆允折齒曰天下事取捨在王何敢妄言請殺
　之兆以歡為誠遂以其衆委焉歡遂出宣言受委統
　州鎮兵可集汾東受號令乃建牙陽曲川(漢陽曲縣/今忻州定)
　(襄縣是也後漢末移縣/于太原今為太原府治)軍士素惡兆而樂屬歡莫不
　皆至(歡又請以并肆降户就食山東兆從之慕容紹/宗諫曰高公雄才盖世復使握大兵于外譬如)
　(借蛟龍以雲雨将不可制矣兆曰有香火重誓何慮/耶紹宗曰親兄弟尚不可信何論香火時兆左右已)
　(受歡金因稱紹宗與歡有隙兆怒囚紹宗趣歡發歡/道逢爾朱榮妻北鄉長公主自洛陽來有馬三百匹)
　(盡奪之兆聞之乃釋紹宗而問之紹宗曰此猶是掌/握中物也兆乃自追歡至襄垣㑹漳水暴漲歡隔水)
　(拜曰借馬非他備山東盜也王信讒來追今不辭度/水而死恐此衆便叛兆因輕馬度水謝歡引頸授刀)
　(使歡斫之歡大哭曰自天柱之薨賀六渾更何所仰/但願大家十萬歲得伸力用耳大家何忍出此言兆)
　(乃投刀復斬白馬與歡為誓因留宿夜飯尉景伏壯/士欲執兆歡止之曰今殺之其黨必奔歸結聚兵饑)
　(馬瘦不可與敞若英雄乘之而起則為害滋甚兆雖/驍勇兇悍無謀不足圖也旦日兆歸營復召歡歡将)
　(詣之長史孫騰/牽歡衣乃止)
魏齊州亂刺史蕭贊走死
　齊州附于爾朱兆贊走卒于陽平(漢縣隋改白莘今/屬山東東昌府)
　梁人竊其柩以歸梁主猶以子禮葬之陵次
梁以陳慶之為南北司州(南司州治安陸/北司州注見前)刺史
　慶之屢破魏兵遂罷義陽鎮兵停水陸漕運江湖諸
　州並得休息開田六千頃二年之後倉廪充實
御批厯代通鑑輯覽卷四十二
