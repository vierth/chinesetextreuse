
　大事記續編卷四十一　　明　王禕　撰
(梁髙祖武皇帝蕭衍天監元年/魏世宗宣武皇帝景明三年)春正月戊戌齊宣德太
后臨朝稱制蕭衍自為都督中外軍事加殊禮甲寅自
為相國梁公加九錫二月殺太常湘東王寶眰等三人
丙寅以驃騎司馬沈約為吏部尚書兼右僕射黄門侍
郎范雲為侍中丙戌衍進王爵三月辛丑殺中將軍邵
陵王寶攸等三人衞將軍鄱陽王寶寅奔魏齊主東歸
夏四月丙寅梁王衍自即皇帝位改元丁卯廢齊主為
巴陵王遷之姑熟治書侍御史顔見逺死之(以呂祖謙/標目修)
　解題曰宋庠紀年通譜天監取詩云天之降監初齊
　和帝鎮荆州以顔見逺為錄事參軍及即位以為治
　書侍御史兼中丞髙祖受禪見逺乃不食發憤數日
　而卒帝聞之曰我自應天從人何預天下士大夫事
　而顔見逺乃至於此也餘見通鑑(胡寅曰易之革曰/湯武革命順乎天)
　(而應乎人未聞應天也應者對感而為言人事作於/下則天理應於上豈可天感乎上而人應乎下歟故)
　(易惟曰順乎天順天者順理也晁説之曰方百僚署/名送東昏首時王志獨憤歎不署張充偃蹇不來㑹)
　(江蒨在江州拒髙祖之師不受命顔見逺覩髙祖即位/不食以死姚察徒稱充之典選廉平蒨以風格顯畧)
　(不一言其/大節何耶)
梁主追尊考妣為帝后封功臣十五人為公侯沈約為
尚書僕射范雲為散騎常侍吏部尚書(以本/紀修)戊辰梁弑
巴陵王(以呂祖謙/標目修)
　解題曰齊自髙帝至和帝五世通鬱林王昭業海陵
　恭王昭文為七世凡二十四年
梁議贖刑(以本/紀修)
　解題曰朱熹曰贖刑盖本舜典金作贖刑之語實則
　不然舜典所謂贖者官府學校之刑爾若五刑則固
　未甞贖也五刑之寛惟處以流鞭扑之寛方許其贖
　漢張敞以討羌兵食不繼為入穀贖罪之法初未甞
　及殺人與盜之罪而蕭望之等猶以為如此則富者
　得生貧者獨死恐開利路以傷治化曾謂唐虞之世
　而有是贖法哉惟周穆盤遊無度財匱民勞至其末
　年無以為計乃為贖刑之法以斂民財後世當戒而
　不當遵也事見通鑑
齊宗室南康侯子恪等仕梁以壽終(以呂祖謙/標目修)
　解題曰姚察曰昔魏藉兵威而革漢運晉因宰輔乃
　移魏厯異乎古之禪授以德相傳故抑前代宗枝用
　絶民望然劉煜曹志猶顯於朝及宋遂為廢姓而齊
　之戚屬一皆殱焉其祚不長抑亦由此有梁革命弗
　取前規髙祖之𢎞量度越前代矣胡寅曰梁武雖以
　兵取而其資非殘忍之人也故於子恪等能保全之
　向使沈約不進邪説則必封巴陵於小國俾主齊祀
　矣帝以利害所迫狃於弊俗未受命間先殺寶攸等
　以脅中外既受命又惑於約而有鄭伯禽之事是皆
　不知命之所為詩曰商之孫子其麗不億上帝既命
　侯于周服侯服于周天命靡常夫惟順天而受命則
　命在我矣何虞乎商之復得而𠞰其後裔哉向使武
　帝移待子恪之心以待巴陵王與寶攸等豈不為五
　朝盛德之主耶事見通鑑
梁徵前中書令謝朏處士何㸃㸃弟前國子祭酒𦙍塗
朏𦙍不至(以本/紀修)梁鎮軍大將軍江州刺史陳伯之反五
月戊子遣領軍將軍王茂討之(以本/紀修)六月梁以楊紹先
為武都王(以本/紀修)陳伯之攻豫章不克遂奔魏(以紀/傳修)梁益
州刺史劉季連反(以吕祖謙/標目修)秋八月梁定律令制鍾律
(以梁紀隋/樂志修)冬十一月甲子梁立子統為皇太子(以呂祖/謙標目)
(修/)魏洛陽宮室始成(通/鑑)是歲梁大旱(以梁/紀修)
(梁髙祖武皇帝天監二年年/魏世宗宣武皇帝景明四)春正月乙卯梁沈約范雲
為左右僕射(以本/紀修)梁劉季連降(以呂祖謙/標目修)夏四月癸未
朔魏以蕭寶寅都督東揚等三州軍事東揚州刺史齊
王陳伯之都督淮南軍事江州刺史(以本紀/傳修)五月丁巳
梁霄城文侯范雲卒尚書左丞徐勉右衞將軍周捨秉
政(以呂祖謙/標目修)梁斷郡縣獻奉(以朱熹/綱目修)六月梁以謝朏為
司徒尚書令(以本/紀修)秋七月庚午魏復鹽池之利(以本/紀修)辛
未魏以彭城王勰為太師(以本/紀修)八月庚子魏以元英都
督征義陽諸軍事司州刺史(以本/紀修)冬十一月楊集始卒
己未魏立其子紹先為武興王(以通/鑑修)癸亥魏侍中左僕
射源懷行北邊六鎮三州懷奏損鎮官(以魏紀/傳修)
　解題曰梁載言十道四蕃志六鎮在靈州懷逺縣杜
　佑通典既於靈州懷逺縣注云漢富平縣魏六鎮在
　此又於馬邑雲中單于界注六鎮在焉豈靈州與雲
　中封壤相錯耶李吉甫元和郡縣志豐州天德軍城
　北六十里沃野故城即六鎮從西第一鎮(陸恭之風/土記云朔)
　(方故城後魏太和十年改為沃野鎮正始三年尚書/源思禮撫巡蕃塞以沃野鎮居南與蘭山澤六鎮不)
　(齊别置/三戍)東受降城光祿城東北有懷朔古鎮即六鎮
　從西第二鎮東受降城武川城即六鎮從西第三鎮
　按魏本紀太和十八年魏主幸懷朔武川撫㝠柔𤣥
　四鎮詔賜六鎮及禦夷城民粟是禦夷在六鎮之外
　也又明帝改沃野懷朔薄骨律武川撫㝠柔𤣥懷荒
　禦夷諸鎮為州豈懷荒禦夷為州而沃野懷朔薄骨
　律武川撫㝠柔𤣥自為六鎮歟(又通典後魏置懷荒/禦夷二鎮於蔚州)
魏納貴嬪髙氏(以呂祖謙/標目修)
(梁髙祖武皇帝天監三年年/魏世宗宣武皇帝正始元)春正月丙寅魏改元(以魏/紀修)
　解題曰宋庠紀年通譜正始本魏髙貴鄉公髙雲年
　號
二月魏任城王澄攻梁鍾離夏四月乃退(以呂祖謙/標目修)五
月丁未朔魏免太傅錄尚書北海王詳為庶人尋殺之
(以通/鑑修)
　解題曰按北史列傳帝密令害之故書殺
秋七月梁將軍馬仙琕救義陽大敗八月乙酉魏降義
陽取三闗封元英為中山王(以梁紀/魏紀修)
　解題曰三闗者平靖闗一曰行者坡在信陽軍南武
　陽闗一曰大寨廣峴闗一曰九里闗亦屬信陽軍界
　左傳蔡侯呉子伐楚還塞大隧直轅㝠阸乃武陽平
　靖
冬十一月戊午魏營國學(以魏/紀修)
　解題曰按北史儒林傳序魏道武初定中原立太學
　置五經博士天興增國子太學生員太武天安初詔
　立鄉學太和建明堂辟雍尊三老五更又開皇子之
　學及遷都洛邑詔立國子太學四門小學大抵南北
　所為章句好尚互有不同江左周易則王輔嗣尚書
　則孔安國左傳則杜元凱河洛左傳則服子慎周易
　則鄭康成詩則並主於毛公禮則同遵於鄭氏餘見
　通鑑
甲子梁除金贖罪之科(以通/鑑修)十二月己亥魏議定律令
(以魏/紀修)
(梁髙祖武皇帝天監四年年/魏世祖宣武皇帝正始二)春正月癸卯朔梁置五經
博士開五經館(以本/紀修)
　解題曰按儒林傳序江左草創日不暇給迄于宋齊國
　學時或開置而勸課未博建之不及十年廢之多厯
　世祀髙祖詔求碩學治五禮定六律天監四年置五
　經博士廣開館宇招内後進於是以平原明山賔吴
　國沈峻建平嚴植之㑹稽賀瑒補博士各主一館館
　有數百生其射䇿通明者即除為吏十數月間懷經負
　笈者雲㑹又選學生如㑹稽受業於何𦙍分遣博士
　祭酒到州郡立學七年又詔大啓庠斆博延胄子命
　皇太子皇子宗室王侯就業髙祖親釋奠於先師先
　聖申之以讌語勞之以束帛濟濟焉洋洋焉大道之
　行也如是盖武帝孜孜學問博通經術故於庠序知
　所崇尚然其於聖經豈真有所得哉不然何委身釋
　氏竟以亡天下也餘見通鑑
梁漢中太守夏侯道遷降魏魏以尚書邢巒為鎮西將
軍赴之二月取漢中夏四月入劒閣(以呂祖謙/標目修)梁益州
刺史蕭淵藻殺前刺史鄧元起坐貶(以通/鑑修)六月庚戌梁
初立孔子廟(以通/鑑修)秋七月魏軍逼梁涪城(通/鑑)冬十月丙
午梁大舉伐魏以揚州刺史臨川王宏都督軍事(以本/紀修)
楊紹先稱帝十一月戊辰朔魏討之(以通/鑑修)魏邢巒請取
蜀不從(以呂祖謙/標目修)是歳梁大有年(以梁/紀修)
(梁髙祖武皇帝天監五年年/魏世宗宣武皇帝正始三)春正月壬申魏滅楊氏以
　其地為東益州(以吕祖謙/標目修)
　解題曰按通典漢建安中氐酋楊滕為部落大帥滕
　子駒始據仇池後有名千萬者魏拜為百頃氐王孫
　飛龍漸盛晉武帝假西平將軍還居畧陽茂捜元康
　初還保百頃苻堅克之茂捜孫宋奴二子佛奴佛狗
　佛奴子定有秦州之地後與乞伏乾歸戰見殺佛狗
　子盛襲位至紹先為魏所滅以為武興鎮後改為東
　益州地形志東益州領武興仇池槃頭洛聚(並沔州/之地)
　廣萇(未/詳)廣業(未/詳)梓潼(未/詳)七郡
三月丙寅朔日有食之(以梁本/紀修)丁亥陳伯之自壽陽歸
梁(以本/紀修)夏四月乙未魏罷鹽池禁(以北史/本紀修)庚戌魏以中
山王英為征南將軍拒梁軍五月梁取魏宿預梁城合
肥羊石霍丘等城六月取朐山城秋七月魏安將軍都
督東討軍事邢巒敗梁師九月取宿預己丑梁臨川王
宏軍潰于洛口冬十月魏中山王英圍鍾離十一月梁
遣將軍曹景宗救之(以通鑑梁紀/魏紀傳修)
　解題曰水經注淮水北注下蔡縣故城東又東徑八
　公山北又東逕梁城四瀆編案兩淮對境圖濠州㙭
　澗鎮黄團新城之間有梁城灘北對歐村二十里洛
　河二十五里羊石魏書列傳彭城王勰至壽春東定
　城戍至於陽石則陽石盖在壽春之東也又東闗樅
　水陽石合肥有急懸之切則陽石盖邇於合肥也寰
　宇記霍邱縣本梁所置霍邱戍隋開皇為縣
(梁髙祖武皇帝天監六年年/魏世宗宣武皇帝正始四)春二月梁遣豫州刺史韋
叡救鍾離三月與曹景宗大破魏軍中山王英走秋八
月英坐除名(以本/紀修)
　解題曰葉適曰江南自劉裕後惟韋叡邵陽洲之捷
　最偉時魏號百萬連城數十不止為一鍾離也昔徐
　晃救曹仁破堰城四冡屯陷入圍裏遂全樊城叡於
　曹景宗營前立城致敵來攻裝艦為水軍拔柵斫橋
　魏人崩潰而鍾離自解晃以勇奪敵氣叡以勇奪敵
　勢故皆能取勝也事見通鑑
冬閏十月乙丑梁驃騎將軍開府臨川王宏為司徒左
僕射沈約為尚書令(以梁/紀修)丁卯魏尚書令髙肇弑皇后
于氏(以朱熹/綱目修)
(梁髙祖武皇帝天監七年年/魏世宗宣武皇帝永平元)春正月梁定品班(以列/傳修)
　解題曰按梁史列傳天監初官名互有省置徐勉撰
　立選簿奏之有詔施用開九品為十八班自是貪冒
　茍進者以財貨取通守道淪退者以貧寒見没矣
二月庚午梁置州望郡宗鄉豪掌捜薦(以梁/紀修)三月戊
子魏髙肇殺皇子昌(以朱熹/綱目修)秋七月甲午魏立貴嬪髙
氏為后(以魏/紀修)八月魏冀州刺史京兆王愉反乙丑遣鎮
北將軍李平討之(以魏/紀修)
　解題曰宋庠紀年通譜改元建平本漢哀帝石勒慕
　容盛慕容德白亞栗斯劉義宣年號
丁卯魏改元(以魏/紀修)
　解題曰宋庠紀年通譜永平本漢明帝晉惠帝年號
九月戊戌魏殺彭城王勰(以皇極/經世修)魏京兆王愉伏誅(以/呂)
(祖謙標/目修)梁取三闗魏遣中山王英救之冬十月懸瓠降
梁梁取魏宿豫安陸諸城十二月己未魏鎮南將軍都
督南討軍事邢巒拔懸瓠(以呂祖謙/標目修)
　解題曰通典梁氏雍州下溠戍(漢東郡棗/陽縣東南)夏口白茍
　堆(在京汝南郡真陽縣大同中東魏遣堯雄為/南境守將曰白茍堆梁北面重鎮請備之)硤石
　城(下蔡/縣)合州(即合/肥)鍾離淮隂朐山為重鎮及景平後
　江北悉陷髙齊漢蜀没于西魏安陸梁置南司州(宋/德)
　(安/府)
是歳柔然佗汗可汙為髙車王彌俄突所殺(以呂祖謙/標目修)
(梁髙祖武皇帝天監八年年/魏世宗宣武皇帝永平二)春正月梁令諸儒草封禪
儀著作郎許懋議古無封禪納之(以呂祖謙/標目修)
　解題曰梁武於是賢於漢唐之君逺矣事見通鑑
魏取三闗(以呂祖謙/標目修)三月魏侵梁雍州刺史吴平侯昺
大破之(以通/鑑修)冬十一月己丑魏主講佛書(以呂祖謙/標目修)
　解題曰帝於式乾殿為諸僧及朝臣講維摩詰經帝
　篤好佛理常於禁中親講經論沙門條錄為内起居
　上既崇之下彌企尚至延昌中州郡僧尼寺積有一
　萬三千七百二十七所餘見通鑑朱熹曰佛教初入
　中國止有四十二章經是古書至東晉有談義如今
　講師作議一篇總説之今則文字至多餘見天監十
　五年求佛書于西域解題
(梁髙祖武皇帝天監九年年/魏世宗宣武皇帝永平三)春正月庚寅梁新作緣淮
塘(以本/紀修)三月己丑梁主幸國子學詔皇太子以下皆入
學(以本/紀修)夏四月丁巳梁詔尚書令史用士流(以呂祖謙/標目修)
　解題曰朱黼曰周官太宰小宰宰夫之屬上士八人
　中士十有六人下士三十有二人凡天下之務百官
　羣有司之事無不闗决總督也今行文書之史僅十
　有二而士乃五十六何賤者寡而貴者多乎盖掌官
　法官常以相切磋而出政令者非奔走服力小夫之
　所當與也使小夫足以辦此則茍可以為利行奸者
　烏得而盡察之不若付之賢士雖文書闊略不足慮
　也漢自蕭何以刀筆致相位遂謂天下大事茍知文
　書者皆足以相參考於是特立誦書九千文之科用
　以擇吏曹參繼之擇郡國史亦不過木訥淳謹而已
　自是以徃令史雖非士流然相府掾屬尚擇人也魏
　晉以下遂專以國事委之吏胥武帝全用士流要不
　為無意也(按梁書良吏傳序髙祖在田知民疾苦梁/臺建仍下寛大書東昏時雜調悉除省逮)
　(踐皇極躬覽庶事日昃聽政求民之瘼乃命輶軒以/省方俗置肺石以達窮民始去貲計丁為布身服浣)
　(濯之衣太官徹牢饌日膳蔬菜飲酒不過三醆以儉/先海内每選長吏務簡亷平皆召見親朂治道始擢)
　(尚書殿中郎到溉為建安内史左民侍郎劉騣為晉/安太守又著令小縣有能遷大縣大縣有能遷二千)
　(石於是山隂令邱仲孚治有異績以為長沙内史武/康令何遠清公以為宣城太守剖符為吏者徃徃承)
　(風/焉)
是歲梁始行大明厯(以梁/紀修)
(梁髙祖武皇帝天監十年年/魏世宗宣武皇帝永平四)春三月盗殺梁東莞琅琊
太守以胊山降魏魏遣徐州刺史盧昶赴之夏四月梁
遣將軍馬仙琕擊之冬十一月朐山降十二月昶走仙
琕追擊大破之(以稽古/錄修)
　解題曰按魏書列傳自經理江左唯中山王英敗於
　鍾離昶於朐山失利最為甚焉餘見通鑑
是後南北州名不可勝紀(以吕祖謙/標目修)
　解題曰按宋書州郡志地理參差其詳難舉實由名
　號驟易境土屢分或一郡一縣割成四五四五之中
　亟有離合千囘百改巧厯不算尋校推求未易精悉
　葉適曰時代遷換南北割裂而地之去留無常是人
　事不能免至於樂變慕廣不求於政而求於地則後
　世之通患也其後又不止此或州增複名郡累冗號
　無益而祗為異去古逾遠矣書地之法當存舊繫雅
　削浮没猥而已
(梁髙祖武皇帝天監十一年/魏世宗宣武皇帝延昌元年)春正月丙辰魏以車騎大
將軍尚書令髙肇為司徒尚書僕射清河王懌為司空
(以魏/紀修)夏四月乙丑魏改元(以魏/紀修)冬十月乙亥魏立子翊
為皇太子(以魏/紀修)十一月梁五禮成行之(以梁/紀修)
　解題曰普通五年中軍將軍徐勉上修五禮表伏尋
　所定五禮起齊永明三年太子歩兵校尉伏曼容表
　求制一代禮樂於時參議置新舊學士十人止修五
　禮軍火散失天監元年尚書左丞何佟之啓審省署
　之宜敕使外詳時尚書叅詳欲省禮局併還尚書儀
　曹詔即撰次於是尚書僕射沈約等請五禮各置舊
　學士一人各自舉學士二人相助抄撰乃以右軍記
　室參軍明山賔掌吉禮中兵騎兵參軍嚴植之掌㓙
　禮中軍田曹行參軍賀瑒掌賔禮征虜記室參軍陸
　璉掌軍禮右軍參軍司馬聚掌嘉禮何佟之總其事
　後以鎮北諮議參軍伏暅代之更使鎮軍將軍沈約
　太常卿張充及臣三人同參厥務又使中書侍郎周
　捨庾於陵復豫參知大凡一千一百七十六卷八千
　一十九條餘見通鑑葉適曰雖去取得失之中不可
　知然一時君臣不可謂不盡其心矣考之隋經籍志
　惟存吉禮十卷賔禮九卷
(梁髙祖武皇帝天監十二年/魏世宗宣武皇帝延昌二年)春二月庚辰盗殺梁青冀
二州刺史張稷以降魏梁北兖州刺史康絢討平之(以/通)
(鑑/修)
　解題曰按齊州郡志建元初以東海一郡屬冀州全
　領一郡治連口通典泗州漣水縣齊冀州寄治於此
　北兖州宋置於淮陰
閏三月乙丑梁建昌隱侯沈約卒(以梁/紀修)夏六月癸巳梁
新作太廟(以梁/紀修)秋魏恒肆二州頻年地震山鳴(以通/鑑修)
　解題曰肆州治九原領永安(宋太原府忻代/雲三州之地)秀容(嵐/憲)
　(忻代四州岢嵐寧化/火山保德四軍之地)鴈門(代州/之地)宋白續通典秦始皇
　移樓煩郡於善無縣今句注山北下館城是也故續
　漢書云鴈門郡治陰館魏文帝移郡南度句注置廣
　武城後魏明帝移置廣武東古上館城初太平二年
　置肆州寄治忻州秀容城周宣帝移於此為代州三
　郡
(梁髙祖武皇帝天監十三年/魏世宗宣武皇帝延昌三年)冬十月辛亥魏以髙肇為
大將軍大都督攻梁益州中䕶軍元遥為征南將軍都
督遏梁楚(以魏/紀修)梁初堰淮(以吕祖謙/標目修)
(梁髙祖武皇帝天監十四年/魏世宗宣武皇帝延昌四年)春正月丁巳魏主殂皇太
子詡即皇帝位(以魏/紀修)己未魏罷兵(以吕祖謙/標目修)魏以右僕
射任城王澄為尚書令與太保髙陽王雍秉政御史中
丞王顯弗從領軍將軍于忠誅之二月庚辰尊皇后為
皇太后召髙肇還辛巳伏誅(以吕祖謙/標目修)
　解題曰按列傳于忠與門下議以肅宗幼年未親機
　政太尉髙陽王雍屬尊望重宜入居西栢堂省決庶
　政任城王澄明德茂親可為尚書令總攝百揆奏中
　宫請即敕授御史王顯欲逞其奸與中常侍給事中
　孫伏連等厲色不聽寢門下之奏伏連等欲矯太后
　令以髙肇録尚書事顯與渤海公髙猛同為侍中忠
　即於殿中收顯殺之餘見通鑑先是中書尚書之權
　迭為輕重至是女主臨朝則門下之權重矣是年髙
　陽王雍為太師録尚書事與太傅懌等入居門下同
　釐庶政熙平二年太師髙陽王雍正元四年太尉汝
　南王悦入居門下參決尚書奏事(北史列傳武定二/年陽休之除中書)
　(侍郎先是中書專主綸言魏宣武/已来事移門下至是發詔依舊)又王遵業傳時政
　歸門下世謂侍中黃門侍郎為小宰相皆胡后臨朝
　時後世三省並稱遂為故實
癸未魏髙陽王雍為太傅領太尉清河王懌為司徒驃
騎大將軍廣平王懷為司空(以魏/紀修)己亥魏尊胡貴嬪為
皇太妃三月甲辰朔廢皇太后(吕祖謙/標目修)魏于忠專朝政
(以吕祖謙/標目修)魏復百官禄罷綿麻税(以魏/紀修)夏四月梁淮堰
潰復作之(以梁/紀修)秋八月乙亥魏于忠殺左僕射郭祚尚
書裴植免髙陽王雍(以吕祖謙/標目修)丙子魏尊胡太妃為皇
太后以其父國珍為光禄大夫(以吕祖謙/標目修)己丑清河王
懌為太傅領太尉廣平王懐為太保領司徒任城王澄
為司空庚寅車騎大將軍于忠為尚書令特進崔志為
車騎大將軍並儀同三司壬辰員外郎元义為通直散
騎常侍(以魏/紀修)九月魏太后臨朝稱令于忠為征北大將
軍冀州刺史任城王澄領尚書令(以通/鑑修)梁將軍趙祖悦
襲據魏西硖石癸亥魏遣將軍崔亮攻之(以通/鑑修)
　解題曰西硖石見晉孝武太元八年解題
冬十月乙酉魏胡國珍為中書監儀同三司(以通/鑑修)閏十
二月魏以髙陽王雍為太師録尚書事(以魏紀/傳修)盗殺魏
晉壽太守以降梁益州刺史鄱陽王恢遣巴西梓潼太
守張齊赴之(以通/鑑修)魏胡太后攝行祭事(以吕祖謙/標目修)
(梁髙祖武皇帝天監十五年元年/魏肅宗孝明皇帝元翊熙平)春正月戊辰朔魏改
元(以魏/紀修)魏以吏部尚書李平為鎮東大將軍行臺二月
乙丑克硖石平將攻浮山堰崔亮稱疾師還(以魏紀吕/祖謙標目)
(修/)三月戊辰朔日有食之(以梁/紀修)夏四月梁淮堰成(以吕/祖謙)
(標目/修)梁張齊破魏兵圍武興魏以鎮南軍司𫝊豎眼為
西征都督秋七月擊齊敗之復取東益州(以吕祖謙/標目修)九
月梁淮堰壊(以吕祖謙/標目修)魏任城王澄請重北邊鎮將選
舉不聽(以吕祖謙/標目修)是歲魏作永寧寺求佛書於西域(以/魏)
(釋老志及/通鑑修)
　解題曰太后好事佛民多絶户為沙門髙陽王友李
　瑒上言三千之罪莫大於不孝不孝之大無過於絶
　祀孔子云未知生焉知死安有棄堂堂之政而從鬼
　教乎都統僧暹等忿瑒謂之鬼教以為謗佛泣訴於
　太后太后責之瑒曰天曰神地曰祇人曰鬼傳曰明
　則有禮樂幽則有鬼神然則明者為堂堂幽者為鬼
　教佛本出於人名之為鬼愚謂非謗熙平元年詔遣
　沙門惠生使西域採諸經律正光三年冬還京師所
　得經論一百七十部行於世神龜元年冬司空尚書
　令任城王澄奏曰髙祖定鼎嵩瀍城内唯擬一永寧
　寺地郭内唯擬尼寺一所餘悉城郭之外景明之初
　微有犯禁世宗爰發明㫖城内不造立浮屠僧尼寺
　舍正始三年沙門統惠深違禁前詔仍卷不行邇来
　十年私營轉盛城郭之内垂五百寺奪民居三分且
　一昔如来闡教多依山林今此僧徒戀著城邑當由
　利引其心莫能自止非但京邑如此天下州鎮僧寺
　亦然侵奪細民廣占田宅如臣愚意都城中有營造
　麤功可改者請在郭外任擇所便若僧不滿五十者
　小就大寺未幾喪亂加以河陰之禍朝士死者其家
　多舍宅以施僧尼京邑第舍略為寺矣今不復行
　(水經註永寧寺作九級浮屠下基方一十四丈自金/露拌下至地四十九丈取法代都七級而又廣髙之)
　(雖西京之盛五都之富未有若斯之富楊衒之洛陽/伽籃記自後漢至晉永嘉惟四十二寺後魏京城内)
　(外一千五百六十七寺東魏/遷鄴焚毁外餘四百三十寺)
柔然伏跋可汗大破髙車殺其王彌俄突(以吕祖謙/標目修)
(梁髙祖武皇帝天監十六年/魏肅宗孝明皇帝熙平二年)春正月魏詔五銖錢與古
錢通行巧偽者罪之(以通/鑑修)魏考核軍功尋止(以通/鑑修)夏四
月戊申魏中書監開府胡國珍為司徒(以通/鑑修)梁宗廟以
麵代牲冬十月薦脩用蔬果(以梁/紀修)
(梁髙祖武皇帝天監十七年/魏肅宗孝明皇帝神龜元年)春二月己酉魏改元(以魏/紀修)
　解題曰宋庠紀年通譜獲神龜於九龍殿靈芝池故
　改元神龜
夏四月丁酉魏秦文宣公胡國珍卒號太上秦公(以吕/祖謙)
(標目/修)魏復税綿麻(以魏/傳修)
　解題曰諌議大夫張普惠上疏以為髙祖廢大斗去
　長尺改重秤以愛萬姓從薄賦知軍國須綿麻之用
　故絹上税綿八兩布上税麻十五斤萬姓歌舞以供
　其賦自兹以降所税絹布漸漸長闊百姓怨嗟宰輔
　不尋其本革其弊存其可存而特放綿麻之調以悦
　天下之心尚書知國少綿麻便欲去天下之大信奏
　求還復以充國用不思庫中大有綿麻而羣官共竊
　之何者今絹布匹有丈五之盈絲綿斤兼百銖之剰
　未聞依律罪州郡或一匹之濫一斤之惡則鞭户主
　連三長百官請俸之人樂長闊厚重無復准極不聞
　嫌長惡廣求計還官者今若必復綿麻宜明立嚴禁
　復本幅度依太和之税使天下知二聖之心愛民惜
　法如此則髙祖之軌中興於神龜矣夫髙祖增綿麻
　之初正以民之病於大斗長尺重秤有甚於綿麻故
　也然綿麻既取之後安能保後世幅度銖合不復增
　乎未幾何時浸復長闊則雖蠲綿麻已無益矣况復
　從而征之乎天下之事固有以善意為之而反作俑
　於後日者此類是也
魏主始月一視朝(以朱熹/綱目修)
　解題曰孝文臨朝堂謂穆亮曰三代之禮日出視朝
　漢魏以降禮義漸殺晉令有朔望集公卿於朝堂而
　論政事亦無天子親臨之文今因卿等日中之集中
　前則卿等自論政事中後與卿等共議可否葢自孝
　文之後論政之禮又廢矣至是始因張普惠之言而
　行之事見通鑑
五月戊寅梁司徒驃騎大將軍揚州刺史臨川王宏免
(以朱熹/綱目修)秋七月癸未朔魏以宦者侍中劉騰為衛將軍
儀同三司(以吕祖謙/標目修)戊申魏弑故太后髙氏(以吕祖謙/標目修)
冬十月乙亥梁中軍將軍中書監臨川王宏為司徒(以/通)
(鑑/修)是歲魏復㩁鹽(以呂祖謙/標目修)
(梁髙祖武皇帝天監十八年/魏肅宗孝明皇帝神龜二年)春正月丁亥魏胡太后稱
詔(以吕祖謙/標目修)二月庚午魏羽林虎賁殺征西將軍張彛
不復窮治(以通鑑稽/古録修)
　解題曰識者於是知魏之將亂也按齊書本紀髙湖
　子謐仕魏至侍御史坐法徙懐朔鎮生樹樹生歡累
　世北邊故習其俗遂同鮮卑長而深沉有大度給鎮
　為隊主函使自洛陽還傾産以結客親故怪問之曰
　宿將羽林相率焚領軍宅朝廷懼其亂而不問為政
　若此事可知也財物豈可常保耶自是乃有澄清天
　下之志餘見通鑑(葉適曰髙歡中國人也以徙於北/邊遂習鮮卑宇文泰鮮卑也而欲)
　(行中國禮樂之事習相逺也豈不然又曰歡微賤給/使所徃来皆胥吏下𨽻而史載其傾産結客不知歡)
　(衣食尚不自給産於何傾而天下/清濁亦竟何在盖為文飾之過耳)
魏吏部尚書崔亮初立停年格選舉失人自亮始(以吕/祖謙)
(標目/修)
　解題曰通典亮奏為年格制官不問愚賢以停解日
　月為斷雖復官須此人停日後者終不得取庸才下
　品年月久者則先擢用時沉滯者皆稱其能後甄琛
　元脩義城王徽相繼為吏部尚書利其便已踵而行
　之自是賢愚同貫魏之失才從亮始也及辛雄為吏
　部郎中上疏曰神龜以来專以停年為選士無善惡
　歲久先敘職無劇易名到授官執案之吏以差次日
　月為功能銓衡之人以簡得老舊為平直且庸劣之
　人莫不貪鄙貨賄是求肆心縱意致徭役不均發調
　違謬盖助陛下治天下者唯在守令宜須簡置以康
　國道請上等郡縣為第一清中等為第二清下等為
　第三清選補之法妙盡才具如不可並後地先才不
　得拘以停年竟無銓革三載黜陟有稱者補在京名
　官如前代故事不厯郡縣不得為内職則人思自勉
　書奏㑹帝崩(時亮外甥劉景安書規亮曰殷周以鄉/塾貢士兩漢由州郡薦才魏晉又置中)
　(正雖未盡美應十收六七朝廷貢士止求其文不取/其理察孝亷推論章句立中正不考人才行業空辨)
　(姓氏髙下至於取士之途不溥沙汰之理未精舅須/改張易調如何反為停年格以限之天下誰復修勵)
　(名行哉亮答書曰古今不同時宜復異昔有中正品/其才上之尚書據狀量人授職此乃與天下共爵人)
　(也今之選專歸尚書以一人之鍳照察天下何異以/管窺天哉今勲人甚少又羽林入選武夫倔起而不)
　(解書計忽令佩組乗軒求其烹鮮之效文武人至多/官員至少不可周溥設令十人共一官猶無官可授)
　(况一人冀一官哉吾近靣執不宜使武人入選請賜/其爵厚其禄既不見從是以權立此格限以停年耳)
夏五月戊戌魏以任城王澄為司徒驃騎大將軍儀同
三司(以本/紀修)魏賞賜無節府庫漸虚乃减百官祿力(以吕/祖謙)
(標目修朱/熹綱目修)冬十二月癸丑魏任城文宣王澄卒(以吕祖/謙標目)
(修/)
(梁髙祖武皇帝普通元年年/魏肅宗孝明皇帝正光元)春正月乙亥朔梁改元(以/梁)
(紀/修)丙子日有食之(以梁/紀修)秋七月丙子魏領軍將軍元义
及劉騰幽太后於北宫殺清河王懌(以吕祖謙/標目修)己卯梁
江淮海溢(以梁/紀修)辛卯魏改元(以魏/紀修)
　解題曰宋庠紀年通譜加元服故改元
魏相州刺史中山王熙起兵誅元义劉騰不克八月見
殺(以魏紀稽/古錄修)甲子梁車騎將軍永昌嚴侯韋叡卒(以吕/祖謙)
(標目/修)九月戊戌魏以髙陽王雍為丞相與元义同決庻
務(以魏/紀修)
　解題曰十月以汝南王悦為侍中太尉十二月以京
　兆王繼為司徒通典曰後魏舊制有大將軍不置太
　尉有丞相不置司徒自正光以後始俱置之然又重
　門下官多以侍中輔政則侍中為樞密之任
柔然可汗阿那瓌奔魏(以魏/紀修)冬十月魏以汝南王悦為
侍中太尉十二月辛酉魏京兆王繼為司徒(以魏/紀修)魏聘
梁復通好(以通/鑑修)
(梁髙祖武皇帝普通二年年/魏肅宗孝明皇帝正光二)春正月魏納阿那瓌于柔
然弗克(以通/鑑修)三月魏右將軍奚康生謀迎太后不克見
殺劉騰為司空夏四月京兆王繼為太保崔光為司徒
(以吕祖謙/標目修)六月梁琬琰殿火(以梁/紀修)秋七月梁將軍裴邃
為豫州刺史(以通/鑑修)
　解題曰時以合肥為豫州
髙車破柔然可汗婆羅門降魏冬十月魏分處阿那瓌
婆羅門於邊(以吕祖謙/標目修)
(梁髙祖武皇帝普通三年年/魏肅宗孝明皇帝正光三)夏五月壬辰朔日有食之
既(以本/紀修)冬十一月丙午魏初行正光厯(以魏/紀修)十二月京
兆王繼為太傅崔光為太保(以魏/紀修)柔然婆羅門叛魏亡
歸尋見擒(以吕祖謙/標目修)是歲梁西豐侯正德奔魏(以通/鑑修)
(梁髙祖武皇帝普通四年年/魏肅宗孝明皇帝正光四)春二月柔然阿那瓌入魏
境(以本/紀修)三月魏劉騰卒(以吕祖謙/標目修)夏四月阿那瓌北遁
(以吕祖謙/標目修)魏尚書令李崇請改縁邊諸鎮為州不從(以/吕)
(祖謙標/目修)魏懐荒鎮民及沃野鎮民破六韓拔陵反改元
(以吕祖謙/標目修)冬十一月癸未朔日有食之(以本/紀修)十二月戊
午梁始鑄鐵錢(以梁/紀修)是歲梁西豐侯正德自魏逃歸復
其封爵(以列/傳修)
　解題曰正德逃歸而復其封爵所以基他日叛逆之
　禍也事見通鑑
(梁髙祖武皇帝普通五年年/魏肅宗孝明皇帝正光五)春三月魏遣臨淮王彧討
破六韓㧞陵夏四月敕勒酋長胡琛應拔陵武川懐朔
鎮陷五月彧敗壬申以李崇開府為討北大都督討之
(以吕祖謙標/目魏紀修)六月梁遣裴邃伐魏(以吕祖謙/標目修)魏秦州莫
折大提反遣雍州刺史元志討之大提死其子念生自
稱天子改元秋七月甲寅遣吏部尚書元脩義為西道
行臺討之(以吕祖謙/標目修)魏將軍崔暹敗於白道李崇還雲
中(以吕祖謙/標目修)
　解題曰冀州圖云雲中郡北去陰山八十里南去通
　漢長城百里即白道川也當原陽鎮北
八月甲午魏元志大敗於隴口(以魏/紀修)
　解題曰按太平寰宇記唐元載云原州當隴山之右
　武經揔要今鎮戎軍故原州城
東西部敕勒皆附破六韓拔陵丙申魏始改鎮為州(以/吕)
(祖謙標/目修)魏秀容人反别將爾朱榮討平之(魏/紀)九月梁拔
魏諸城裴邃襲壽陽弗克(以梁/紀修)壬申魏以左僕射蕭寶
寅為西道行臺大都督(以魏/紀修)冬十月魏營州就德興反
(以吕祖謙/標目修)
　解題曰營州領昌黎建德遼東樂浪冀陽營兵六郡
　(並營州/之地)
梁裴邃進兵魏守將多棄城走(以通/鑑修)十一月戊申莫折
天生陷魏岐州殺元志十二月壬辰魏以京兆王繼都
督西道討之(以本紀吕祖/謙標目修)
　解題曰岐州治雍城鎮領秦平(鳳翔/府)武都(鳳翔府/隴州)武
　功(鳳翔府醴/州之地)三郡
梁取魏三關圍頴州弗克(以通/鑑修)
　解題曰郢州領安陽城陽汝南(後/省)三郡(魏地形志豫/州義陽郡注)
　(永安三年置天平四年罷隋地理志汝南郡真/陽縣注後魏置郢州東魏廢州改置義陽郡)
是歲梁太子詹事周捨免散騎常侍朱异代掌機密(以/吕)
(祖謙標/目修)
(梁髙祖武皇帝普通六年年/魏肅宗孝明皇帝孝昌元)春正月梁破魏南鄉郡及
馬圈等城(以朱熹/綱目修)庚申魏徐州刺史元法僧稱帝改元
魏討之法僧降梁梁以為司空(以吕祖謙/標目修)魏征西將軍
西道都督崔延伯及蕭寶寅大破莫折天生於黒水走
之以京兆王繼為太尉(以魏/紀修)
　解題曰按水經注謂水自落門東至黒水峽東有黒
　水出南山北流入海
癸酉梁裴邃大敗魏河間王琛于壽陽(以梁/紀修)二月魏元
义為驃騎大將軍開府尚書令(以吕祖謙/標目修)三月乙丑梁
遣豫章王綜督彭城軍召元法僧還(以吕祖謙/標目修)魏京兆
王繼班師(以吕祖謙/標目修)柔然阿那瓌討破六韓拔陵破之
夏四月自稱可汗(以朱熹綱目吕/祖謙標目修)辛卯魏胡太后臨朝
發劉騰墓賜元义死以開府屬鄭儼前鴈門太守徐紇
為中書舍人(以魏紀/傳修)壬辰胡琛遣將万俟醜奴等冦魏
涇州崔延伯擊之敗死(以魏/紀修)五月梁夷陵烈侯裴邃卒
壬子以中䕶軍夏侯亶督壽陽軍事(以吕祖謙/標目修)六月庚
辰梁豫章王綜降魏魏取彭城立綜為丹陽王更名贊
梁召夏侯亶還(以吕祖謙/標目修)癸未魏改元(以魏/紀修)西部鉄勒
降魏廣陽王深大敗破六韓拔陵(以魏/傳修)秋八月魏杜洛
周反於上谷改元(以魏/紀修)冬魏二荆西郢州蠻反梁將曹
義宗圍荆州(以吕祖謙/標目修)
　解題曰按水經注東荆州治沘陽縣通典後魏置東
　荆州於唐州荆州於鄧州魏書列傳裴絢為郢州刺
　史以蠻酋地居險要表為西郢州刺史後周紀改西
　郢州為鴻州(屬唐/州)
十二月戊子梁邵陵王綸有罪免官削爵土(以朱熹/標目修)魏
山胡劉蠡升自稱天子改元(以吕祖謙/標目修)
　解題曰按通典稽胡一曰歩落稽晉時匈奴别種或
　云赤狄之後自離石(昌化/郡)以西安定以東方七八百
　里居山谷間蠡升居雲陽谷(在縣/界)
(梁髙祖武皇帝普通七年年/魏肅宗孝明皇帝孝昌二)春正月魏鮮于脩禮反於
定州(以吕祖謙/標目修)夏四月魏鮮于阿胡反於朔州遣左光
祿大夫長孫稚為都督討之鮮于脩禮敗稚五月以吏
部尚書廣陽王淵為北討大都督(以魏/紀修)
　解題曰懐荒民叛而沃野應之髙平民叛而秦州應
　之秀容民叛而和龍上谷定朔諸州相延而動卒使
　爾朱得之以為資其所由来者漸矣按地形志朔州
　領大安廣寧神武太平附化五郡後並省隋地理志
　代公猗盧都代即朔州後魏為懐朔鎮孝文於州北
　定襄故城置朔州齊天保六年於州西南四十七里
　置朔州八年移於馬邑城即今城也廣陽王淵北史
　避唐髙祖諱改作深按魏收書作淵而通鑑從北史
　今改從收書
秋七月魏行臺常景破杜洛周别帥(以通/鑑修)戊申鮮于阿
胡陷魏平城(以吕祖謙/標目修)梁遣頴州刺史元樹及夏侯亶
伐魏(以本/紀修)八月癸巳賊帥元洪業殺鮮于脩禮以降魏
賊黨葛榮殺洪業而自立(以吕祖謙/標目修)魏恒朔州都督爾
朱榮襲取肆州(以吕祖謙/標目修)九月辛亥葛榮殺魏都督章
武王融自稱天子國號齊改元又殺廣陽王淵(以吕祖/謙標目)
(修/)就德興陷魏平州(以通/鑑修)莫折念生降魏既而復反破
六韓拔陵殺胡琛万俟醜奴併其衆(以吕祖謙/標目修)冬十一
月辛巳魏壽陽降梁梁以夏侯亶為豫南豫二州刺史
(以通/鑑修)
　解題曰按輿地志梁克壽春立淮南梁西汝陰武安
　四郡通典自齊永元陷後魏至是二十七年始復胡
　寅曰梁武三築淮堰至是十年死者數十萬人然後
　能取壽陽才得七萬五千口是十年勞費以三四人
　而易一人其愚甚矣事見通鑑
杜洛周陷魏幽州執常景(以魏/紀修)魏豫徴六年租調(以吕/祖謙)
(標目/修)
　解題曰王師古曰魏自北方諸鎮選舉既輕守令率
　以暴賦横歛為先故其亂相尋而不息魏之君臣不
　深推其本而欲恃力以求勝連歲征討國用耗竭於
　是豫歛六年租調以給征討之費甚至入市有税邸
　店有征既以重歛失六鎮之心又恣虐取以重中土
　之怨是以手足之疾而使心腹俱受其蠧其亡不亦
　宜乎事見通鑑
(梁髙祖武皇帝大通元年年/魏肅宗孝明皇帝孝昌三)春正月乙丑梁徐勉為尚
書僕射(以梁/紀修)辛未魏葛榮陷殷州(以本/紀修)
　解題曰殷州統趙(宋屬慶源真/定中山三府)南趙(信德慶/源二府)南鉅鹿
　(慶源大/名二府)三郡
莫折念生大敗魏司空蕭寶寅於涇州遂陷岐豳北華
州寶寅免為庶人(以本/紀修)
　解題曰豳州領西北地(宋屬慶陽府/原環二州)趙興(寧/州)襄樂(慶/陽)
　(延安二/府寧州)三郡方輿記大統十四年分涇州新平縣置
　南豳州廢帝三年去南為豳州北華州領中部(延安/府鄜)
　(坊二/州)敷城(延安府/鄜州)二郡通典魏置東泰州於鄜州後
　改北華州餘見升平元年解題
辛卯梁譙州刺史湛僧智圍魏東豫州司州刺史夏侯
䕫取魏平靜穆陵陰山關(以通/鑑修)
　解題曰按地形志東豫州治廣陵即新蔡郡長陵縣
　領汝南(蔡/州)東新蔡(光蔡/二州)新蔡(蔡/州)弋陽(光/州)長陵(蔡/州)陽安
　(未/詳)六郡隋書地理志蔡州新息後魏置東豫州又魏
　書曹世表傳世表行豫州刺史值蕭衍將湛僧珞(即/僧)
　(智/)陷東豫州州民劉獲鄭辯反於州界朝廷以源子
　恭代世表為東南道行臺率元顯伯等討之時賊衆
　强斷小殷關(穎昌府郾城縣/北有小溵水)諸將咸欲保城自固世
　表時患背腫輿病呼統軍是云寶謂曰僧珞所以敢
　深入為冦者以辯獲皆州民之望為之内應譯知劉
　獲移軍欲迎僧珞去此八十里今出不意一戰可破
　獲破則僧珞自走乃簡士馬付寶暮出城比曉兵合
　一戰破獲僧珞退走元慶和傳慶和東豫州刺史為
　梁將所攻舉城降之梁書夏侯䕫傳䕫司州刺史譙
　州刺史湛僧智圍魏東豫州刺史元慶和於廣陵入
　其郛(魏書地形志東豫州太和置治廣陵城興和分/置豫州廣陵郡領宋安光城安蠻新蔡汝南五)
　(縣後省通鑑考異知其非南兖/州之廣陵但不明載其處耳)顯伯率軍赴援䕫自
　武陽(魏書地形志豫州襄城郡有武陽縣隋/書地理志蔡州西平縣有故武陽縣)㑹僧智
　斷魏軍歸路䕫至遂請降顯伯夜遁衆軍追斬獲不
　可勝數詔以僧智領東豫鎮廣陵䕫引軍屯安陽(魏/書)
　(地形志汝南郡有安陽縣隋地/理志光州固始縣有安陽郡)遣偏將屠楚城由是
　義陽北道遂與魏絶餘見通鑑穆陵陰山關在黃州
　麻城縣餘見天監三年三關解題
二月莫折念生據魏潼關既而西走(以魏/紀修)三月辛未梁
主没身同泰寺(以皇極/經世修)
　解題曰南朝宫苑記同泰寺武帝造在𤣥武門内逼
　路東寺南門直對宫城大通門
甲戌梁改元(以梁/紀修)
　解題曰宋庠紀年通譜梁創同泰寺開大通門對之
　取反語以協同泰也改元符寺及門名也
秋七月魏相州刺史樂安王鍳降葛榮魏討之八月丁
未伏誅(以魏/紀修)九月魏秦州杜粲殺莫折念生據其州(以/魏)
(紀/修)魏將軍元顯伯救東豫州冬十月庚戌東豫州降梁
顯伯敗走(以通/鑑修)魏以衛將軍討虜大都督爾朱榮為車
騎將軍儀同三司(以本/紀修)梁東宫直閣陳慶之取魏渦陽
大敗魏兵(以通/鑑修)魏以中尉酈道元為關右大使甲寅征
西將軍雍州刺史開府西討大都督蕭寶寅殺之而反
自稱齊帝改元魏遣尚書僕射長孫稚為行臺討之(以/魏)
(紀/修)十一月丁卯梁以䕶軍蕭淵藻為都督鎮渦陽(以梁/紀修)
葛榮陷魏冀州十二月戊申殺刺史源子邕(以魏/紀修)秦州
殺杜粲以降魏(以魏/紀修)
　大事記續編卷四十一
