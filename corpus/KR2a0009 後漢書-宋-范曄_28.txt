二十六
　　梁　　　　剡　　　　令劉　昭補并注
　五行志第十六
　　五行四　(地震拔樹/大風)　(山崩/螟)　(地䧟/牛疫)
五行傳曰治宫室飾臺榭内淫亂犯親戚侮父兄則稼
穡不成謂土失其性而爲灾也又曰思心不容是謂不
聖厥咎霿厥罰恒風厥極凶短折時則有脂夜之妖時
則有華孽時則有牛禍時則有心腹之痾時則有黄眚
黄祥惟金水木火沴土華孽劉歆傳為蠃蟲之孽謂螟
屬也
世祖建武二十二年九月郡國四十二地震南陽尤甚
地裂壓殺人其後武谿蠻夷反為宼害至南郡發荆州
諸郡兵遣武威將軍劉尚擊之爲夷所圍復發兵赴之
尚遂為所没
章帝建初元年三月甲申山陽東平地震
和帝永元四年六月丙辰郡國十三地震春秋漢含孳
曰女主盛臣制命則地動坼畔震起山崩淪是時竇太
后攝政兄竇憲專權將以是受禍也後五日詔牧憲印
綬兄弟就國逼廹皆自殺
五年二月戊午隴西地震儒說民安土者也將大動行
大震九月匈奴單于於除難鞬叛遣使發邉郡兵討之
七年九月癸卯京都地震儒説奄官無陽施猶婦人也
是時和帝與中常侍鄭衆謀奪竇氏權徳之因任用之
及幸常侍蔡倫二人始並用權
九年三月庚辰隴西地震閏月塞外羌犯塞殺略吏民
使征西將軍劉尚擊之
安帝永初元年郡國十八地震李固曰地者隂也法當
安靜今乃越隂之職專陽之政故應以震動是時鄧太
后攝政專事訖建光中太后崩安帝乃得制政於是隂
類並勝西羌亂夏連十餘年
二年郡國十二地震
三年十二月辛酉郡國九地震
四年三月癸巳郡國四地震
五年正月丙戌郡國十地震
七年正月壬寅二月丙午郡國十八地震
元初元年郡國十五地震
二年十一月庚申郡國十地震
三年二月郡國十地震十一月癸卯郡國九地震
四年郡國十三地震
五年郡國十四地震
六年二月乙巳京都郡國四十二地震或地坼裂涌水
敗壞城郭民室屋壓人冬郡國八地震
永寜元年郡國二十三地震
建光元年九月己丑郡國三十五地震或地坼裂壞城
郭室屋壓殺人是時安帝不能明察信宫人及阿母聖
等讒云破壞鄧太后家於是專聽信聖及宦者中常侍
江京樊豐等皆得擅權
延光元年七月癸卯京都郡國十三地震九月戊申郡
國二十七地震
二年京都郡國三十二地震
三年京都郡國二十三地震是時以讒免太尉楊震廢
太子
四年十月丁巳京都郡國十六地震時安帝既崩閻太
后攝政兄弟閻顯等並用事遂斥安帝子更徴諸國王
子未至中黄門遂誅顯兄弟
順帝永建三年正月丙子京都漢陽地震漢陽屋壞殺
人地坼涌水出是時順帝阿母宋娥及中常侍張昉等
用權
陽嘉二年四月己亥京都地震是時爵號宋娥為山陽
君
四年十二月甲寅京都地震
永和二年四月庚申京都地震是時宋娥構姦誣罔五
月事覺収印綬歸田里十一月丁卯京都地震是時太
尉王龔以中常侍張昉等專弄國權欲奏誅之時龔宗
親有以楊震行事諌之止云
三年二月乙亥京都金城隴西地震裂城郭室屋多壞
壓殺人閏月己酉京都地震十月西羌二千餘騎入金
城塞爲涼州害
四年三月乙亥京都地震
五年二月戊申京都地震
建康元年正月凉州都郡六地震從去年九月以來至
四月凡百八十日震山谷坼裂壞敗城寺傷害人物三
月護羌校尉趙冲為叛胡所殺九月丙午京都地震是
時順帝崩梁太后攝政欲為順帝作陵制度奢廣多壞
吏民冡尚書欒巴諌事太后怒癸卯詔書收巴下獄欲
殺之丙午地震於是太后乃出巴免為庻人
桓帝建和元年四月庚寅京都地震九月丁卯京都地
震是時梁太后攝政兄冀持權至和平元年太后崩然
冀猶秉政專事至延熹二年乃誅滅
三年九月己卯地震庚寅又震
元嘉元年十一月辛巳京都地震
二年正月丙辰京都地震十月乙亥京都地震
永興二年二月癸卯京都地震
永夀二年十二月京都地震
延熹四年京都右扶風涼州地震
五年五月乙亥京都地震是時桓帝與中常侍單超等
謀誅除梁冀聽之並使用事專權又鄧皇后本小人性
行無恒茍有顔色立以為后後卒坐執左道廢以憂死
八年九月丁未京都地震
靈帝建寜四年二月癸卯地震是時中常侍曹節王甫
等皆專權
熹平二年六月地震
六年十月辛丑地震
光和元年二月辛未地震四月丙辰地震靈帝時宦者
專恣
二年三月京兆地震
三年自秋至明年春酒泉表氏地八十餘動涌水出城
中官寺民舎皆䪺縣易處更築城郭
獻帝初平二年六月丙戌地震
興平元年六月丁丑地震
和帝永元元年七月㑹稽南山崩㑹稽南方大名山也
京房易傳曰山崩隂乘陽弱勝强也劉向以為山陽君
也水陰民也君道崩壊百姓失所也劉歆以為崩猶地
也是時竇太后攝政兄竇顯專權
七年七月趙國易陽地裂京房易傳曰地裂者臣下分
離不肯相從也是時南單于衆乖離漢軍追討
十二年夏閏四月戊辰南郡秭歸山髙四百丈崩塡谿
殺百餘人明年冬至蠻夷反遣使募荆州吏民萬餘人
擊之
元興元年五月癸酉右扶風雍地裂是後西羌大宼涼
州
殤帝延平元年五月壬辰河東恒山崩是時鄧太后專
政秋八月殤帝崩
安帝永初元年六月丁巳河東楊地䧟東西百四十步
南北百二十步深三丈五尺
六年六月壬辰豫章員谿原山崩各六十三所
元初元年三月己卯日南地坼長百八十二里其後三
年正月蒼梧鬱林合浦盜賊群起劫略吏民
二年六月河南雒陽新城地裂
延光二年七月丹陽山崩四十七所
三年六月庚午巴郡閬中山崩
四年十月丙午蜀郡越嶲山崩殺四百餘人丙午天子
㑹日也是時閻太后攝政其十一月中黄門孫程等殺
江京立順帝誅閻后兄弟明年閻后崩
順帝陽嘉二年六月丁丑雒陽宣徳亭地坼長八十五
丈近郊地時李固對䇿以為隂類專恣將有分離之象
所以附郊城者是上帝示象以誡陛下也是時宋娥及
中常侍各用權分爭後中常侍張逵蘧政與大將軍梁
商争權為商作飛語欲䧟之
桓帝建和元年四月郡國六地裂水涌出井溢壊寺屋
殺人時梁太后攝政兄冀枉殺李固杜喬
三年郡國五山崩
和平元年七月廣漢梓潼山崩
永興二年六月東海朐山崩冬十二月泰山琅邪盜賊
羣起
永夀三年七月河東地裂時梁皇后兄冀秉政桓帝欲
自由内患之
延熹元年七月乙巳左馮翊雲陽地裂
三年五月戊申漢中山崩是時上寵恣中常侍單超等
四年六月庚子泰山博尤來山判解
八年六月丙辰緱氏地裂
永康元年五月丙午雒陽髙平永夀亭上黨泫(工𤣥/反)氏
地各裂是時朝臣患中常侍王甫等專恣冬桓帝崩明
年竇氏等欲誅常侍黄門不果更為所誅
靈帝建寜四年五月河東地裂十二處裂合長十里百
七十步廣者三十餘步深不見底
和帝永元五年五月戊寅南陽大風㧞樹木
安帝永初元年大風拔樹是時鄧太后攝政以清河王
子年少號精耳故立之是為安帝不立皇太子勝以爲
安帝賢必當德鄧氏也後安帝親讒廢免鄧氏令郡縣
廹切死者八九人家至破壊此爲瞽霿也是後西羌亦
大亂涼州十有餘年
二年六月京都及郡國四十八大風拔樹
三年五月癸酉京都大風拔南郊道梓樹九十六枚
七年八月丙寅京都大風拔樹
元初二年二月癸亥京都大風拔樹
六年夏四月沛國勃海大風拔樹三萬餘枚
延光二年三月丙申河東潁川大風拔樹六月壬午郡
國十一大風拔樹是時安帝親讒曲直不分
三年京都及郡國三十六大風拔樹
靈帝建寜二年四月癸巳京都大風雨雹拔郊道樹十
圍已上百餘枚其後晨迎氣東郊道於雒水西橋逢暴
風雨道鹵簿車或發蓋百官霑濡還不至郊使有司行
禮迎氣西郊亦壹如此
中平五年六月丙寅大風拔樹
獻帝初平四年六月右扶風大風發屋拔木
中興以來脂夜之妖無録者
章帝七八年間郡縣大螟傷稼語在魯㳟傳而紀不録
也是時章帝用竇皇后讒害宋梁二貴人廢皇太子
靈帝熹平四年六月𢎞農三輔螟蟲為害是時靈帝用
中常侍曹節等讒言禁錮海内清英之士謂之黨人
中平二年七月三輔螟蟲為害
明帝永平十八年牛疫死是嵗遣竇固等征西域置都
護戊巳校尉固等適還而西域叛殺都護陳睦戊巳校
尉闗寵於是大怒欲復發興討㑹秋明帝崩是思心不
容也
章帝建初四年冬京都牛大疫是時竇皇后以宋貴人
子為太子寵幸令人求伺貴人過隙以讒毁之章帝不
知竇太后不善厥咎霿也或曰是年六月馬太后崩土
功非時興故也
　
　
　
　
　
　
　
　
　
　
　後漢書卷二十六
