
　通鑑釋文辯誤巻十一　　宋　胡三省　撰
　　　通鑑二百三十三(凡二條/)
三年李泌曰太子安有異謀彼譛人者巧詐百端雖有
手書如晉愍懐衷甲如太子瑛猶未可信
　史炤釋文曰愍懷謂晉愍帝懷帝也(海陵/本同)余謂李泌
　正引賈后譛殺愍懷太子遹事通鑑於八十三巻晉
　惠帝元康九年紀愍懷手書事甚詳史炤且不能考
　豈可釋通鑑以傳世乎
七年韋臯遣三部落總管蘇峞將兵至琵琶山
　史炤釋文曰琵琶川地名東奚所居余按琵琶川者
　東蠻所居蜀之徼外未嘗有奚也炤誤
　　　通鑑二百三十四(凡三條/)
九年僨軍蹙國
　史炤釋文曰僨僵仆也僨軍謂軍不嚴整若僵仆也
　余謂僨軍者覆軍也軍為敵人所敗顛覆不能復振
　若人之顛仆不能復起也
萬榮縱欲跋扈勢何能為
　史炤釋文曰扈籬也水居者於水未至為扈水去則
　大魚䟦扈而出小魚獨留余按䟦扈之語自漢有之
　釋者以强梁為言史炤今以大魚䟦扈為説夫炤所
　謂扈者海瀕之人於海澨挿竹為之其字作滬大魚
　䟦滬東南瀕海之人初無此語中土之人與西北之
　人安知魚之䟦滬而為是語邪炤説可謂僻陋而不
　通從彊梁之説為是
十年雲南王異牟尋令崔佐時衣牂柯服而入
　史炤釋文曰漢牂柯郡唐為牂州屬江南道羈縻州
　牂柯繫船杙也楚滅夜郎軍至且蘭椓船於岸因以
　名其處牂柯服謂牂柯人所服也余按史炤止祖述
　漢書注言牂柯郡所以得名之由未及唐時所謂牂
　柯也新唐書曰牂柯蠻在昆明東九百里東距辰州
　二千四百里其南千五百里即交州故通鑑下文載
　佐時之言曰我大唐使者豈得衣小夷之服小夷正
　指牂柯蠻
　　　通鑑二百三十五(凡三條/)
十二年以渾瑊王武俊並兼中書令
　史炤釋文曰渾戸本切本渾沌氏之後(海陵/本同)余按渾
　瑊鐡勒九姓渾部之後世為臯蘭州都督安得為渾
　沌氏之後乎自安史反瑊從其父釋之在兵間父子
　各立戰功至德宗時瑊之勞績尤為顯著通鑑盖屢
　書不一書而足史炤前固嘗釋渾瑊矣至此方以為
　渾沌氏之後何邪又按劉禹錫集有送渾大夫赴豐
　州詩曰鳳衘新詔降恩華又見旌旗出渾家則渾字
　讀從上聲無亦其時渾氏功名鼎盛時人不敢言其
　出於藩落而為之諱遂以為渾沌氏之後邪觀唐世
　言氏族者本其所自出必各引前世帝王公侯卿大
　夫士之著見者或以國或以邑或以氏或以諡或以
　字或以官亦或以名者往往多有傅㑹今亦無從而
　辨正之也二百四十五巻文宗太和八年渾鐬炤釋
　同
韋渠牟形神恌懆
　史炤釋文曰恌餘招切憂也悸也余按恌音他彫翻
　即輕恌之恌
十六年泗州刺史張伾出兵攻埇橋
　史炤釋文曰埇橋地名在淮泗一曰道上加土為埇
　余按泗水固合於淮然言埇橋在淮泗抑以為在淮
　泗之交邪抑以為在淮泗之間邪此等注書胸中實
　無定見而持兩端之説而道上加土曰埇又因甬道
　而創生此義皆非確論也埇橋在徐州南界唐後置
　宿州於此江淮運船所必由之路也二百四十二巻
　穆宗長慶二年埇橋註又誤
　　　通鑑二百三十六(凡一條/)
順宗永貞元年制以積疹未復其軍國政事權令皇太
子純句當
　史炤釋文曰疹止忍切乆疾也(海陵/本同)余按疾疹之疹
　音丑刃翻從止忍切乃瘡疹瘾疹之疹此疹既以乆
　疾為釋不當從瘡疹瘾疹之音二百四十三巻穆宗
　長慶四年嗜欲勝而疾疹作炤釋又誤
　　　通鑑二百三十七(凡一條/)
憲宗元和元年阿跌光進本出河曲歩落稽
　史炤釋文曰阿跌氏其先河曲諸部貞觀初内屬賜
　姓李余按歩落稽即稽胡也自後魏以來已居塞内
　其内屬乆矣阿跌光進兄弟元和初以軍功賜姓亦
　非貞觀初也
　　　通鑑二百三十八(凡三條/)
四年許孟容曰臣為陛下尹京畿
　史炤釋文曰天子千里地以逺近言之則言畿也余
　按史炤徒知以王畿千里釋畿字為是説者屢矣終
　不足以發明通鑑所書之義按唐以洛陽為東都以
　河南府汝州為都畿以長安為西京以京兆鳳翔同
　華商邠等府州為京畿然此時許孟容為京兆尹自
　言尹京畿則止言京兆不及他州葢京兆府以長安
　萬年兩赤縣為京縣餘縣為畿縣故孟容自云尹京
　畿也古人之言其取義各有攸當當博考而求其所
　以言之意固不可膠柱一説以為釋
四年悉甲壓境號曰伐趙
　史炤釋文曰悉其兵甲以鎮壓疆境余按譚忠説田
　季安以伐趙言悉甲壓境謂悉舉魏博之兵以壓趙
　境非以鎮壓魏博之疆境也舉兵以臨敵境曰壓炤
　釋非
五年伊宥為安州刺史母卒於長安不時發䘮郗士美
先備籃輿即日遣之
　史炤釋文曰籃竹也以為輿余按籃輿以竹為之非
　竹名也籃輿謂之擔子東南只謂之轎子
　　　通鑑二百三十九(凡五條/)
七年成德兖鄆使者
　史炤釋文曰兖鄆二州名余謂兖鄆固是二州名此
　書成德兖鄆使者言二鎮所遣之使者也王承宗時
　為成德節度使李師道時為兖鄆等州節度使兖鄆
　未賜軍號故止稱兖鄆猶田承嗣未賜天雄軍號止
　稱魏博也通鑑書唐藩鎮或以軍號或以州讀者自
　審别之可也
八年夏綏節度使張煦
　史炤釋文曰夏綏二州名余謂此亦以二州為節鎮
　之名猶兖鄆也
十年是時發諸道兵討吳元濟而不及淄青
　史炤釋文曰淄青二州名余按淄青與兖鄆共一鎮
　也李師道承父兄之業有兖鄆淄青曹濮登萊齊宻
　沂海十二州初肅宗置淄青兖鄆二節度使自侯希
　逸引平盧兵保青州而淄青兼有淄青平盧節度之
　號自李正已併有兖鄆淄青十五州而兖鄆遂兼淄
　青平盧之號師道正己之孫也據有十二州於河南
　諸鎮最為强大時人或以兖鄆稱之或以淄青稱之
　或以平盧稱之其實一鎮也二百五十五巻僖宗中
　和二年淄青亦猶是也
兵將相失心孤意怯難以有功
　史炤釋文以心孤為心狐注曰謂心若狐之疑也余
　以上下文求其義葢謂兵與將相失則兵士之心孤
　心孤則意怯以此為説文理甚明順何必以孤為狐
　曲為之説邪
十一年柳公綽曰京兆為輦轂師表
　史炤釋文曰轂輻所湊也唐以京兆為師表謂四方
　所輻湊也故曰京兆為輦轂師表余按自漢以為京
　兆者率曰待罪輦轂下葢謂京師在輦轂之下也言
　京兆為輦轂師表謂京兆之下以京尹為師表耳下
　巻十三年輦轂誤同
　　　通鑑二百四十(凡一條/)
十二年裴度觀築城於沱口董重質帥騎出五溝邀之
大呼而進李光顔與田布力戰拒之賊退布扼其溝中
歸路
　史炤釋文曰扼持也謂分布而持扼余按通鑑上下
　文布謂田布也非分布之布
　　　通鑑二百四十一(凡六條/)
十四年劉悟見李公度執手歔欷
　史炤釋文曰􁓭欷歎息貌余按字書􁓭欷泣餘聲葢
　􁓭欷者抆涕而收泗之聲非歎息貌二百七十二巻
　後唐莊宗同光元年釋􁓭欷誤同
田𢎞正與劉悟相見於客亭即受旌節馳詣滑州
　史炤釋文曰説文游車載旌析羽註所以精進士卒
　節長一尺二寸凡為使者持之余按周禮斿車載旌
　註云斿車木路也析羽五色象其文德也説文曰旌
　析羽注旄首所以精進士卒炤釋逸旄首二字遂不
　成文理記曲禮武車綏旌德車結旌註云武車兵車
　綏謂垂舒之也盡飾也德車乗車結謂收斂之也不
　盡飾也正義曰旌謂車上旗旛也兵車尚威武故舒
　散旗旛垂綏然德車德美在内不尚亦奕故結纒其
　旒著於竿也兵車謂革路德車謂玉路金路象路木
　路既皆有旌特以綏結為别固不專以精進士卒為
　義又周禮掌節凡邦國之使有虎節人節龍節皆金
　也以英蕩輔之英蕩函也所以盛節此史炤所謂長
　尺二寸者也又有符節璽節旌節註云符節如今宮
　中諸官詔符也璽節者今之印章也旌節者今使者
　所擁節是也三禮義宗云節長尺二寸秦漢以下改
　為旌􁊇之形是則後世之節畧如古旌節之制而尺
　二寸之節後世不復有矣唐制節度使賜雙旌雙節
　行則建節樹六纛是所謂旌節也豈得以古者斿車
　載旌節長尺二寸釋唐之旌節乎
邠寜節度使李光顔
　史炤釋文曰邠寕二州名余按新唐書方鎮表是年
　置邠寕慶三州節度使史特提邠寕二字以為節鎮
　之名其例猶淄青魏博鎮冀也二百七十九巻後唐
　潞王清泰元年辯同
沉酣晝夜獶雜子女
　史炤釋文曰獶雜讀為獶雜余按樂記曰及優侏儒
　優雜子女故注云優雜當讀為獶雜今通鑑書獶雜
　炤又釋曰讀為獶雜何居
穆宗長慶元年瀍為潁王
　史炤釋文曰潁于軫切州名余按潁餘頃翻炤音非
劉總奏分幽涿營為一道
　史炤釋文曰涿郡也余按古固有涿郡隋唐併漢之
　燕國涿郡為幽州涿郡天寳元年改幽州涿郡為幽
　州范陽郡而涿郡遂不見於史況幽營皆州名不應
　獨釋涿為郡代宗大厯四年范陽節度使朱希彩表
　析幽州之范陽歸義固安置涿州則劉總所奏者幽
　州涿州營州欲分為一道非涿郡也
　　　通鑑二百四十二(凡四條/)
昭義節度使劉悟
　史炤釋文曰澤潞藩鎮自劉悟傳至劉正傳三世而
　滅有州五曰邢汾晉澤潞號昭義節度余按德宗以
　昭義軍號賜澤潞以寵李抱真非始於劉悟昭義節
　度領潞澤邢洺磁五州未嘗領汾晉也
起復田布為魏博節度使至魏州號哭而入居于堊室
　史炤釋文曰堊烏故切余按堊烏各翻從烏故切非
朱克融焚掠易州淶水遂城滿城
　史炤釋文曰淶水名出涿郡余按淶固是涿郡水名
　以唐時言之淶水則縣名也屬易州淶水縣乃漢涿
　郡遒縣地隋開皇元年以范陽為遒更置范陽縣於
　此地六年改范陽曰固安八年廢十年又置永陽縣
　十八年改為淶水因淶水以名縣也唐因之
二年軍士日給不過陳米一勺
　史炤釋文曰陳米腐米也余謂陳米至腐敗不可食
　矣陳米謂藏之積年者耳
　　　通鑑二百四十三(凡四條/)
四年貶李紳為端州司馬張又新等猶忌紳日上書言
貶紳太輕上許為殺之
　史炤釋文曰殺所介切削也余詳觀通鑑上文李紳
　自戸部侍郎貶端州司馬葢逺謫也張又新等猶日
　言其太輕是欲寘之死地故上許為殺之殺當讀如
　字史炤音義殊不可曉
馬存亮自負上入軍中
　史炤釋文曰負戴也余謂在首為戴肩背為負
上怪裴度奏狀無平章事以問韋處厚處厚具言李逢
吉排沮之狀
　史炤釋文曰沮將豫切沮壞也余按字書沮止沮壞
　之沮音在呂翻炤音之誤辯已見一百四十二巻齊
　東昏侯永元元年今此字義稍異故復出之
敬宗寳厯二年宣索左藏見在銀十萬兩金七千兩悉
貯内藏
　史炤釋文曰左藏藏四方所獻金玉珠貝玩好之庫
　也余按漢官有中藏府屬司農晉少府屬官有左右
　藏令東晉及宋有外左庫内左庫齊梁陳有右藏無
　左藏北齊有左右藏令丞屬太府隋唐皆然唐左藏
　有東都西庫朝堂庫右藏有内庫外庫新唐書百官
　志左藏署令掌錢帛雜綵天下賦調右藏署令掌金玉
　珠寳銅鐡骨角齒毛綵畵則左藏庫者藏天下賦調
　之物非四方所獻也
　　　通鑑二百四十四(凡三條/)
文宗太和六年李德裕奏修卬崍關
　史炤釋文曰卭崍山名在沈黎郡余按漢書地理志
　蜀郡嚴道縣有卭崍山嚴道故青衣也漢武帝置沈
　黎郡漢光武建武十九年置青衣郡安帝延光元年
　置蜀郡屬國都尉新唐書地理志卭崍關在雅州榮
　經縣界祝穆曰卭崍關在黎州北九十里黎雅二州
　固皆漢沈黎郡地然自漢至唐州縣之建置離合苟
　不詳考而言之讀者殊未知漢沈黎郡今為何地也
七年府兵内剷
　史炤釋文曰剷字未詳余按字書無剷字今人多讀
　為剗音楚限翻
杜牧孫子序漢高祖言指蹤者人也
　史炤釋文作指縱注曰縱子用切蕭何傳發縦指示
　獸處者人也顔師古注云發縦謂解紲而放之也指
　示者以手指示之今俗言放狗余按杜牧注孫子序
　及通鑑諸本皆作指蹤顔師古以漢書本皆不為蹤
　字而讀者乃以為蹤跡之蹤故以發蹤為非而縱讀
　如字由師古之言而推之則唐人固多有讀發縱為
　發蹤者今杜牧言指蹤則習唐人之言徑以指示獸
　蹤為説也依杜牧文義釋之指蹤當讀為蹤跡之蹤
　若以為指縱音子用切則反害於文義矣使顔師古
　復生亦必就杜牧文意為之音義必不如史炤之拘
　泥而入于迂僻也
　　　通鑑二百四十五(凡四條/)
九年以刑部侍郎兼御史知雜李孝本權知御史中丞
　史炤釋文曰御史之軄有四知其雜事者謂之知雜
　(海陵/本同)余按唐制御史臺侍御史六人乆次者一人知
　雜事謂之雜端殿中監察職掌進名遷改及令史考
　第臺内事顓决亦號臺端次一人知公廨次一人知
　彈分京城諸司為東西次一人知西推贜贖受事號
　副端次一人知東推理匭等有不糺舉者罰之次一
　人分司東都臺如此則侍御史六人其一人分司東
　都臺五人在臺院各有其職而知雜者臺院之長史
　炤言御史之職有四非也
宦者舉軟輿迎上扶升輿决殿後罘罳疾趨北出
　史炤釋文曰罘罳闕前飾罘復罳思也臣將入請事
　於此復思之余按史炤據漢書注而為之釋耳然漢
　書注所云者闕前罘罳也此殿後罘罳則不可以臣
　將入奏事於其下復思之為釋程大昌曰罘罳者鏤
　木為之其中䟽通可以透明或為方空或為連𤨏其
　狀扶踈故曰罘罳讀如浮思浮思者猶曰䯱髵也因
　其形似而想其本狀自可見矣罘罳之名既立於是
　隨其所施而附著以為之名其在宮闕則為闕上罘
　罳臣朝於君至闕下復思所奏是也在陵垣則為陵
　上罘罳王莽去之使人無復思漢者是也却而求之
　上古則禮經䟽屏亦其物也疏者刻為雲氣禽獸而
　中空玲瓏也又有網戸者刻為連文遞相綴屬其形
　如網也宋玉曰網戸朱綴刻方連是也既曰刻是雕
　木為之其狀如網耳後世因此遂有直織絲網而張
　之簷窓以䕶鳥雀者文宗甘露之變出殿北門裂斷
　罘罳而去是真網也此又沿放楚辭而施網焉者也
　元微之為承㫖時詩曰蕊珠深處少人知網索西臨
　太液池浴殿曉聞天語後歩廊騎馬笑相隨自注云
　網索在太液池上學士候對歇於此余按網索乃是
　無壁及有窻處以索掛網遮䕶飛雀故云網索猶掛
　鈴之索為鈴索也宋元獻喜子京召還為學士詩曰
　網索軒忩邃鑾坡羽衛重用微之句也泰之言漢陵
　闕之罘罳與唐宮殿之罘罳不同其援據詳博故具
　述之學者觀之則知為史學者非可守一家之説以
　釋前史也
開成元年莊宅收買猶未已
　史炤釋文曰唐置莊宅六宅使以諸王所屬為名或
　總云十六宅後置六宅余按莊宅使六宅使各是一
　官唐𤣥宗初置十王宅附苑城而居使宦者掌之後
　增置為十六宅中世以後置六宅使六宅使掌諸王
　第宅之事莊宅使葢掌田莊及外舎之事此言莊宅
　收買未已者謂使莊宅使搜買民間女子以充後宮
　也不可以六宅使混雜而為釋盖此皆内諸司使也
　唐之將亡朱全忠誅宦官以所親將校領内諸司使
　自此汔于宋朝遂為武散階
二年詔徹樂減膳
　史炤釋文曰膳音善具食曰膳膳之言善也余按膳
　之言善古有此義然未嘗音膳為善膳當讀從去聲
　　　通鑑二百四十六(凡三條/)
五年李珏坐為山陵使龍輴陷罷為太常卿
　史炤釋文曰輴順允切車轉者畫龍其輴也(海陵/本同)余
　按輴音勑倫翻記天子龍輴鄭𤣥注曰天子殯以輴
　車畫龍於轅孔頴逹正義曰輴以載柩輴之為狀庳
　下而寛廣無似龍形惟轅與龍形相類故知畫龍於
　轅也史炤音義俱非
正人如松栢特立不倚邪人如藤蘿非附他物不能自
起
　史炤釋文曰藤藟也蘿莪也余按炤以蘿為莪是據
　毛詩傳詩菁菁者莪傳曰莪蘿蒿也然此非蘿蒿之
　蘿乃蔦與女蘿之蘿能引蔓者也
武宗會昌四年張仲武為東面招撫回鶻使奚契丹室
韋等並自指揮
　史炤釋文曰室韋契丹别種東胡之北邊盖丁零之
　苗裔也余按史炤既曰室韋契丹别種又曰丁零苗
　裔盖引李延壽宋祁兩家之説李延壽北史曰室韋
　盖契丹之類在南者為契丹在北者為室韋宋祁新
　唐書曰室韋契丹别種東胡北邊盖丁零苗裔也就
　李延壽之説則以為契丹之類宋祁之説則持兩端
　矣契丹丁零本非同種契丹本東胡鮮卑種丁零在
　匈奴北夷狄荒忽史亦莫究其先之所由來也
　　　通鑑二百四十七(凡一條/)
三年郳公李抱真
　史炤釋文曰郳城名在東海余按郳春秋時小國後
　為小邾唐以古國名封李抱真為公耳
　　　通鑑二百四十八(凡一條/)
宣宗大中二年王皥曰憲宗厭代之夕事出曖昧
　史炤釋文曰厭於琰切厭魅也謂惡夢余謂厭代者
　謂升遐言厭薄人間之世棄之而上仙也厭當音於
　艶翻若厭魅之厭與惡夢而魘者其字義亦各不同
　史炤引之以釋厭代之厭誤矣
　　　通鑑二百四十九(凡三條/)
十年上曰鄭光殢我不置
　史炤釋文曰殢大計切極也余按字書慸音大計切
　極也殢音呼計翻此言殢我者謂有所負恃以事干
　請不得所欲不止者也
十二年王式至交趾樹芀木為柵可支數十年
　史炤釋文曰芀都聊切又音調(海陵/本同)余按音調及都
　聊切廣韵以為葦花其字從艸從刁又類篇有從艸
　從力者以為香菜音歴得切芀艻既皆艸名必不可
　以為柵新書王式傳作芍木字書芍陟畧翻芍藥香
　艸也不云木名趙魏之間謂棘為􁁉􁁉音六直翻王
　式之先家於太原其父起多居河中廬於中條山得
　無因趙魏之言以棘為􁁉乎艸本從艸得無傳寫之
　誤以棘為艸遂為芀字乎
十三年鄆王為皇太子仍更名漼
　史炤釋文曰漼徂囘切余謂漼音七罪翻
　　　通鑑二百五十(凡三條/)
懿宗咸通元年王式命望海鎮將雲思益浙西將王克
容將水軍廵海澨
　史炤釋文曰説文澨埤增水邊土人所止者余按史
　炤此説亦由廣韵來通鑑所謂廵海澨者廵邏海瀕
　耳顧野王曰澨水邊地朱元晦曰澨水涯也説較簡
　而明
六年諸道進私白者閩中為多
　史炤釋文曰閩中南越中地余按南越之地唐為嶺
　南五管唐之閩中福建觀察使所管也一百六十六
　巻梁敬帝紹泰元年一百六十七巻陳武帝永定元
　年皆有此誤今以唐之疆理辯而申之
七年南詔以范昵些為安南都統
　史炤釋文作胒些注曰董衝云胒未詳余考通鑑諸
　本及唐書皆作昵些若以字求之則昵音尼質翻
　　　通鑑二百五十一(凡二條/)
九年髙郵㟁峻而水深狹
　史炤釋文曰高郵邑名屬兖州余按高郵縣自漢以
　來皆屬廣陵隋改廣陵為江都郡又改為揚州唐書
　地理志高郵縣亦屬揚州史炤以為屬兖州何也晉
　氏南度迄于梁陳於廣陵置南兖州炤之所謂屬兖
　州無亦以此為據邪但南兖州不可以為兖州晉宋
　齊梁陳之疆理不可以釋唐之疆理釋通鑑者當隨
　事隨時考其建置離合沿革也
賊以千縑贈張敬思
　史炤釋文曰縑并絲繒余謂史炤據説文以為説也
　唐制以布帛四丈為匹亦謂匹為縑所謂千縑者千
　匹也非并絲繒
　　　通鑑二百五十二(凡六條/)
十一年立戰棚具礟檑
　史炤釋文曰檑盧堆切機石之架也余按礟機石也
　檑檑木也音盧對翻檑木者自城上下之以壓敵非
　機石之架也
蠻合梯衝四面攻成都城上以鉤繯挽之使近投火沃
油焚之
　史炤釋文曰繯胡貫切絡也又下兖切維也一曰旗
　紐一曰槌耳(海陵/本同)余按繯音于善翻又胡畎翻匝轉
　索頭如環所謂彄絙也前施大鉤故曰鉤繯廣韵從
　胡慣切者縞文也非此義既曰鉤繯亦非旗紐與槌
　耳也
東蠻苴那時勿鄧夢衝三部
　史炤釋文提起苴那二字注曰東蠻部落名余按東
　蠻三部皆德宗朝韋臯帥蜀時招與共禦吐蕃者苴
　那時一部也勿鄧一部也夢衝一部也若曰苴那則
　以勿鄧為時勿鄧矣炤釋非
僖宗乾符元年王凝崔彥昭同舉進士凝先及第嘗衩
衣見彥昭
　史炤釋文曰衩衣楚懈切博雅䘯袺袵謂之褸袐余
　按史炤此釋全不可曉質以字書䘯袑也袺執袵也
　袵衣襟也裳際也褸亦衣襟裳際也袐無其字今祕
　宻之祕從示不從衣爾雅衣裗謂之䘽郭璞注曰衣
　縷也齊人謂之攣或曰袿衣之飾孫奭等釋曰此郭
　氏兩解一云衣縷也本亦作褸方言曰褸謂之衽即
　衣衿也與字書略同又類篇曰方言䘯謂之袩博雅
　袩衽謂之褸衩而史炤之所引既誤以袩為袺衩為
　祕又於衩衣之義無所發明炤於四十二巻漢光武
　建武六年引博雅以釋槽櫪一百三十六巻齊武帝
　永明三年引博雅以釋毦與此釋衩衣不過務求艱
　僻以㒺世耳何則衩衣二字今人所常言也凡交際
　之間賔以世俗之所謂禮服來者主欲從簡便必使
　人傳言曰請衩衣客於是以便服進又有服宴䙝之
　服而遇服交際之服者必謝曰衩袒無禮可見衩衣
　之語起於唐人而通行於今世也䘯袩衽謂之褸衩
　豈衩衣之謂乎
三年高駢築成都羅城蜀土䟽惡以甓甃之
　史炤釋文曰甓瓴甓甃井甃余謂瓴甓今之甎高駢
　以蜀土䟽惡陶甎以甃成都之城甃砌也南人率謂
　以甎甃地曰甃砌易曰井甃无咎馬注云為瓦裹下
　連上也子夏傳云修治也于云以甎壘井曰甃是皆
　以甃砌為義炤以甃城為井甃則又不通矣
無得為坎埳以害耕種
　史炤釋文曰坎埳高下也余按字書埳坎旁入也又
　曰埳小坎也易入于坎窞陸德明引説文曰坎中更
　有坎曰窞史炤所謂高下非坎埳之義也
　　　通鑑二百五十三(凡四條/)
四年南詔遣陁西段瑳寳等來請和
　史炤釋文作琷字注云按董衝云未詳(海陵/本同)余按通
　鑑乃瑳字新唐書作琷字蓋傳寫唐書者誤以王旁
　差為王旁羌而董衝又誤為王旁□也若從瑳字音
　七何翻
王郢東至明州劉巨容以筒箭射殺之
　史炤釋文曰筒徒紅切竹名(海陵/本同)余按唐制武舉有
　筒射今軍中亦有之筒射之箭長纔尺餘剖筒之半
　長與常弓所用箭等留二三寸不剖為筈以傅弦内
　箭筒中注箭弦上筒旁為竅穿小䋲繫于腕彀弓既
　發豁筒向手背激矢射敵中者洞貫所謂筒箭也
五年李克用進撃寕武及岢嵐軍
　史炤釋文曰岢嵐山名也近太原余按唐書地理志
　嵐州嵐谷縣有岢嵐軍竇苹曰岢嵐山在嵐州宜芳
　縣西北元豐九域志岢嵐軍太平興國五年以嵐州
　嵐谷縣建軍南至嵐州九十里嵐州東南至太原一
　百八十五里九域志所載道里以太原府徙治後言
　之也其距太原不為近矣
六年張錯郭昢帥行營兵攻東陽門
　史炤釋文曰昢敷尾切余按字書朏敷尾切旁從月
　昢字旁從日音滂佩翻又普罪翻又普沒翻
　　　通鑑二百五十四(凡一條/)
廣明元年鄭畋悶絶仆地甃傷其面
　史炤釋文曰甃井甃余謂甃井甃炤之誤猶前之誤
　也葢以甓甃地畋悶絶而仆故傷其面
　　　通鑑二百五十六(凡二條/)
光啓元年朱敬玫留荆南嘗曝衣
　史炤釋文曰曝薄報切説文晞也余按曝字即孟子
　一暴十寒秋陽以暴禮記欲暴巫尫列子自曝於日
　之曝音歩木翻
二年李克修攻孟方立㧞故鎮武安臨洺邯鄲沙河
　史炤釋文曰邯鄲屬惠州余按唐志惠州本磁州至
　天祐三年以磁慈聲一更名惠州然史家只書磁州
　不書惠州葢後唐以天祐三年政在朱氏但仍唐世
　磁州之名而不用朱全忠所改惠州也二百八十四
　巻晉齊王開運二年邯鄲注亦誤
　　　通鑑二百五十七(凡二條/)
二年廣陵城中無食以堇泥為餅食之
　史炤釋文曰堇居隐切又音芹草名爾雅謂之齧苦
　今堇葵也(海陵/本同)余按堇泥黏土也二百六十七巻梁
　太祖開平元年劉仁恭用堇泥為錢炤釋云黏土至
　二百六十九巻均王禎明元年又誤
呂用之紿楊行宻曰用之有銀五萬鋌
　史炤釋文曰鋌待鼎切説文銅鐡樸也余按此言銀
　鋌也今人冶銀大鋌五十兩中鋌半之小鋌又半之
　世謂之鋌銀非銅鐡樸之謂也
　
　
　
　
　通鑑釋文辯誤巻十一
