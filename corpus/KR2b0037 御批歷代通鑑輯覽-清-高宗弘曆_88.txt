
御批歴代通鑑輯覽卷八十七
宋
髙宗皇帝
(丙/寅)紹興十六年(全皇統/六年)春正月行耤田禮
　先是知䖍州(續綱目作度州今依宋史/髙宗紀及秦檜傳改正)薛弼(字直老/温州永)
　(嘉/人)言州民朽柱中有文曰天下太平年秦檜大喜乞
　詔付史館于是修彌文以餙治具如鄉飲耕耤之類
　節節偹舉為苟安餘杭之計自此不復廵幸江上而
　祥瑞之奏日聞矣
夏五月金右丞相韓企先(燕京/人)卒
　企先為金右丞相毎欲為官擇人専以培植勸奬後
　進為己任推轂士類甄别人物一時臺諫多君子號
　稱賢相
六月金殺其翰林學士宇文虚中
　金人重虚中之才號為國師而虚中恃才輕肆好譏
　訕凡見女真人輙以礦鹵目之貴人逹官積不能平
　至是唐古酬(舊作唐括酬斡/今改後仿此)家奴等告虗中謀反有
　司鞫治無狀乃羅織虗中家圖書為反具虗中曰死
　自吾分至于圖籍南來士大夫家家有之翰林直學
　士髙士談(字季黙/瓊之孫)圖書尤多于我家豈亦反邪有司
　承順風㫖並殺士談于是虗中以老幼百口同日焚
　死
秋九月金劉豫死
冬十二月金遣使如西遼西遼殺之
　先是囘紇遣使入貢于金言耶律逹實(時逹實林牙/已死西方諸)
　(部仍以逹/實呼之)與其國鄰金遣鈕祜祿罕努(舊作粘割/韓奴今改)與
　囘紇使俱往遼主遇之于野罕努語不遜遼主怒而
　殺之
(丁/卯)十七年(金皇統/七年)夏四月金主醉殺其戸部尚書宗禮
　金主自即位以來委政于尼瑪哈烏布烏珠雖初年
　國家多故而吏清政簡百姓樂業既而其后費摩氏
　(舊作裴滿氏/今改後仿此)干政朝官往往因之以取宰相金主欲
　立繼嗣為后所制心不能平因縱酒自遣酗怒至于
　手刄大臣至是宴便殿金主被酒彊諸王飲不能俱
　逃去金主大怒時惟戸部尚書宗禮在側乃使之跪
　手殺之
五月安置饒州通判洪皓于英州
　先是皓居母䘮秦檜黨猶謂皓睥睨鈞衡及終䘮除
　饒州通判李勤又附檜(續綱目作饒州通判李勤考/宋史皓本傳明言皓終䘮除)
　(饒州通判若以為李勤官則上文除字將/安所指乎續綱目誤甚今依宋史改正)誣皓作欺
　世飛語責濠州團練副使英州安置
六月金殺其横海節度使田瑴
　初韓企先引瑴為吏部侍郎孟浩(字浩然/灤州人)為左司員
　外郎銓叙得人時烏珠當國其所任刑部員外郎蔡
　松年(字伯堅/靖之子)求與瑴相結瑴薄其為人拒之松年遂
　日短瑴于烏珠企先卒即出瑴為横海節度使及是
　尚書省令史許霖首告瑴在吏部時為選人龔夷鍳
　倒用日月事霖亦烏珠所親信與蔡松年搆成其訟
　殺瑴及左司郎中奚毅翰林待制邢具瞻並王植髙
　鳯廷王傚趙益興與夷鑑等其妻子及所往來孟浩
　等皆徙海上仍不以赦原天下寃之
秋八月故相趙鼎卒于吉陽軍
　鼎潛居深處門人故吏皆不敢通問惟廣西帥張宗
　元時饋醪米㑹降㫖趙鼎李光遇赦永不檢舉且令
　本軍月具存亡申省鼎遣人語其子汾曰秦檜必欲
　殺我我死汝曹無患不爾禍及一家矣自書墓中石
　記鄉里及除拜嵗月且書銘旌云身騎箕尾歸天上
　氣作山河壯本朝遺言其子乞歸葬遂不食而死天
　下聞而悲之(鼎為相専以固本為先以為本固而後/敵可圖讐可復惜其見忌于檜齎志以)
　(没然中興賢相鼎為稱首鼎既卒參知政事段拂為/之嘆息秦檜怒遂罷拂為資政殿學士尋落職興國)
　(軍居住属興國軍宋置/今為州  湖北武昌府)
九月罷四川宣撫副使鄭剛中
　剛中治蜀有方略秦檜忌之使人求其隂事召還責
　貴陽軍安置未幾四川宣撫司亦罷
冬十月辛邜朔日食
十二月金及蒙古和
　初逹蘭既誅其子勝花都郎君(金史逹蘭傳誅逹蘭/並殺其二子威台額)
　(特布此勝花都郎君或其幼子事出大金國志金史/無考  按威台舊作斡帶額特布舊烏逹㭪今改)
　率其父故部曲以叛與䝉古通䝉古益彊烏珠討之
　連年不能克乃與之議和割西平河(方輿紀要即臚/朐河宋元興中)
　(金人與䝉古和割河以北地與之即此則考臚朐河/下流與黒龍江合䝉古在黒龍江之北  此西平河)
　(或即臚朐河之下流也/臚朐河源委注詳前)以北二十七團寨與之嵗遺
　牛羊米豆且冊其長敖拉貝勒(舊作熬羅孛極/烈今改後仿此)為䝉
　輔國王不受自號大蒙古國至是始和嵗遺甚厚于
　是敖拉貝勒自稱祖元皇帝改元天興
(戊/辰)十八年(金皇統/八年)春三月以秦熺知樞宻院事
　秦檜問勑令所刪定官胡寜(字和仲安/國第三子)曰兒子近除
　外議如何寜曰以為必不襲蔡京之迹檜怒之(已而/熺乞)
　(避父子共政遂罷為觀文殿學士/兼侍讀位次右僕射尋加少保)
夏四月戊子朔日食
五月放浙東副總管李顯忠于台州
　顯忠熟知西邉山川險易因上恢復策秦檜惡之降
　□奉祠台州居住
六月金以完顔亮(即海陵烏布之子太祖之孫本/名都古嚕訥舊作廸古乃今改)平章
政事
　亮為人慓急猜忌殘忍任數自以已與金主同為太
　祖孫常懐覬望及為中京留守専立威以厭伏小人
　結明安蕭裕(本名伊徹奚人按伊徹/舊作遥折今改後仿此)每與論天下事
　裕傾險揣知其意因曰留守先太師太祖長子德望
　如此人心天意宜有所属誠有志舉大事願竭力以
　從亮喜遂與謀議及入為右丞進平章攬持權柄用
　腹心為省臺要職引裕為兵部侍郎(是冬亮為右丞/相亮生日金主)
　(遣近侍局直長大興國以司馬光畫像玉陶罕鹿馬/賜之后亦附賜禮物金主怒枤興國奪回賜物亮本)
　(懐不執疑畏愈甚改/陶罕舊作吐鶻今)
冬十月金太師都元帥烏珠卒
　金自尼瑪哈死逹蘭富勒呼等皆有自為之意烏布
　獨力不能如之何時無烏珠國勢殆矣故其國論功
　以為尼瑪哈後惟烏珠一人耳
十一月竄胡銓于海南
　秦檜諷司諌羅汝楫論銓飾非横議竄新州同郡王
　廷珪嘗以詩贈銓坐流辰州新州守張隶承檜㫖論
　銓與客唱酬謗詘怨望詔送海南編管以隶提舉湖
　北常平至官一日卒(時洪皓在英州閩人倪詧為守/聞隶以巧中遷官取使節欲效)
　(之即使人伺隙捕皓家奴寘獄中/釀成其罪未及發而詧卒事乃觧)
(己/巳)十九年(金皇統九年十二月以/後廢主亮天徳元年)春三月癸未朔日食
夏五月金出完顔亮于行䑓秋九月復召入平章政事
　金主以完顔亮為太保領三省事四月壬申夜大風
　雨雷電震壊金主寢殿鴟尾有火入寢内燒幃幔金
　主趨别殿避之越五日有龍鬬于榆林河水上(金史/熙宗)
　(紀作利州榆林河考利州金置元/廢故城在今哈喇沁左翼東北)大風壊民居官舎
　瓦木人畜皆飃颺十數里死傷者數百人五月以天
　變肆赦命翰林學士張鈞草詔參知政事蕭肄(奚/人)摘
　其語以為誹謗金主殺鈞且問誰使為之左丞相宗
　賢(本名色哩希卜蘇之孫舊作賽/里希卜蘇舊作習不失今改)曰都古嚕訥實使
　之金主不悦故出亮亮過中京與留守蕭裕定約而
　去九月至良鄉召還莫測其故大恐及至復拜平章
　逆謀益甚
冬十月金主殺其弟胙王常勝等(烏布子金主弟/後追改名元)遂殺
其后費摩氏
　金宰臣議遷遼陽渤海之民于燕南近侍髙夀星等
　當遷訴于費摩后后白金主金主怒遂杖平章政事
　秉徳(本名伊遜/尼瑪哈孫)右丞唐古辯(本名翁郭羅尚金主之女舊作/唐括辯翁郭羅舊作斡骨剌今)
　(改/)而殺左司郎中薩哈(舊作三/合今改)夀星等竟不遷秉徳辯
　二人怨望遂與大理卿烏逹(阿里布之子按武岱舊/作烏帶阿里布舊作阿)
　(魯補今改/後仿此)謀廢立烏逹以告完顔亮一日亮與辯語
　因問曰若舉大事誰可立者辯曰胙王常勝乎
　問其次曰鄧王(名奭宗傑/子太祖孫)子敖拉(舊作阿懶今/改後仿此)
　亮曰敖拉屬疎安得立辯曰公豈有意邪亮曰果不
　得已舎我其誰于是旦夕相與宻謀䕶衛將軍塔斯
　(舊作特思今/改後仿此)疑之以告費摩后后白金主金主怒召
　辯謂曰爾與亮謀何事將如我何枤之亮因此忌常
　勝惡塔斯㑹河南兵士孫進作亂自稱皇帝阿禪(舊/作)
　(按寨/今改)大王金主之弟止有常勝扎拉(舊作查/剌今改)亮乗此
　搆常勝扎拉金主使塔斯鞫之無狀亮曰塔斯鞫不
　以實遂俱殺之又殺敖拉逹蘭(亦鄧王子舊作逹/楞今改後仿此)金
　主積怨于后遂俱殺之而召胙王妃薩摩(舊作撒夘/今改後仿)
　(此/)入宫繼之又殺德妃烏庫哩(舊作烏古/論今改)氏及瓜爾
　佳(舊作夾谷今/改後仿此)氏張氏等
十二月金完顔亮弑其主亶而自立(亮弑主篡立寔金/之亂臣故即位後)
(變例書名至金世宗既立金/統有歸亮止書名而不稱主)
　䕶衛十人長布薩呼圖(後改名思恭上京羅卜科逹/噶人舊作僕散忽土羅卜科)
　(逹噶舊作老/海逹噶今改)舊受烏布恩圖克坦額呼楚克(㑹寜噶/嗎哈嚇)
　(仲人徙懿州舊作阿里出虎噶嗎/哈赫伸舊作葛馬合窟甲今改)與亮為姻家亮皆
　使為内應大興國嘗以羅卜藏(後賜名維忠舊/作李老僧今改)属亮
　得為尚書省令史亮度興國被杖怨望又使羅卜藏
　結興國内應興國給事寢殿夜嘗取符鑰歸家十二
　月丁巳乗布薩呼圖額呼楚克内直作變夜二鼓興
　國以符鑰啟門亮與妹壻圖克坦貞(特赫塔拉人特/赫塔拉舊作忒)
　(黑闥剌/今改)及平章政事秉徳左丞唐古辯大理卿烏逹
　羅卜藏等皆以刀藏衣下同入宫門者以辯乃國壻
　亮又至親不疑而納之及殿門衛士始覺有變亮等
　抽刀刦之莫敢動遂入寢殿金主常置佩刀于榻是
　夜興國先取刀投榻下金主求刀不得額呼楚克先
　進刃呼圖次之金主頓仆亮前手刃之血濺滿其面
　與衣金主既殂秉徳等未有所属呼圖曰始者議立
　平章今復何疑秉徳等遂與羣臣奉亮即位詐以金
　主欲議立后召大臣因殺曹國王宗敏左丞相宗賢
　以秉徳為左丞相唐古辯為右丞相烏逹為平章政
　事諡費摩后為悼平皇后廢金主亶為東昏王大赦
　改元
(庚/午)二十年(金天徳/二年)春正月殿司軍士施全刺秦檜不克
檜殺之
　檜趨朝殿前司後軍使臣(宋史兵志殿前馬歩/諸軍有廵教使臣)施全
　挾刃于道遮檜肩輿刺之不中捕送大理檜親鞫之
　全對曰舉天下皆欲殺敵人汝獨不肯故我欲殺汝
　也詔磔于市自是檜每出列五十兵持長梃以自衛
金主亮尊其嫡母圖克坦氏及母大氏皆為太后
　圖克坦氏賢御下有恩意與大氏相得至歡亮弑熈
　宗圖克坦氏曰帝雖失道人臣豈可至此亮衘之至
　是追尊烏布為帝廟號徳宗二母俱尊為皇太后圖
　克坦氏居東宫號永夀宫大氏居西宫號永寜宫(後/圖)
　(克坦后生日酒酣大氏起為壽圖克坦后方與諸公/主宗婦語大氏跪者久之亮怒而出明日召與圖克)
　(坦后語者皆杖之大氏以為不可/亮曰今日之事豈能尚如前日耶)
三月以余堯弼參知政事巫伋簽書樞宻院事遣堯弼
使金
　賀即位也及還金主亮以上皇玊帯附遺于帝其秘
　書郎張仲軻(小名鈕爾按鈕爾舊/作牛兒今改後仿此)曰此希世之寳也
　亮曰江南之地他日當為我有此置之外府耳仲軻
　由是知亮有南侵之意遂每事先意逄之
下李光子孟堅于大理獄流之峽州責降徽猷閣直學
士胡寅等官有差
　光在瓊嘗作私史其仲子孟堅為所親陸升之(山隂/人光)
　(姪/壻)言之升之訐其事秦檜命兩浙轉運副使曹泳究
　寔泳言孟堅省記父光所作小史語渉譏訕送大理
　寺獄成詔光遇赦永不檢舉孟堅除名編管峽州于
　是胡寅程瑀潘良貴宗潁(澤之/子)張燾許忻賀允中呉
　元許八人皆縁坐降責有差有從政郎楊煒常州通
　判沈長卿(字文伯/湖州人)舊與李光言和戎非便知雷州王
　趯求内徙李光俱坐貶又有太常主簿呉元美作夏
　二子傳指蚊蝇也其鄉人告之以為譏毁大臣又言
　其家亭號潛光有心于黨李堂名商隐無意于事秦
　檜大怒竄之容州(唐置今廣西梧/州府容縣是)
夏四月置力田科
　募民耕兩淮田從知廬州呉逵請也
金主亮大殺其宗室
　亮在熈宗世見太宗諸子盛彊忌之及即位遂與蕭
　裕謀殺之又以前左丞相秉德首謀廢立而不即勸
　進銜之將盡誅焉于是豫敎尚書省令史蕭玉(奚/人)上
　變遂召領三省事阿嚕(即宋本太宗子阿/嚕舊作阿魯今改)左丞相唐
　古辯判大宗正寺呼爾察(即宗美阿嚕弟舊作/胡里甲今改後仿此)繫鞫
　至則殺之因遣使如東京殺留守阿林(即宗懿太宗/于舊作阿隣)
　(今改後/仿此)北京殺留守呼拉布(金史海陵紀作卞世系/表云北京留守卞太宗)
　(孫今仍續綱目改按呼拉布/舊作斛禄補今  後仿此)南京殺領行臺事秉徳
　並誅其親属復殺太宗之子孫七十餘人尼瑪哈子
　孫三十餘人諸宗室五十餘人太宗尼瑪哈後皆絶
　而烏逹蕭裕蕭玉等皆受重賞亮又令玉子尚主曰
　朕無以報卿使朕女為卿男婦代朕事卿也
冬十月金主亮殺其左副元帥薩里罕等夷其族
　金主亮復忌舎音諸子盛彊及宗室勲舊大臣欲盡
　除之乃諷都元帥府令史約索(即白彦敬博勒郭部/族人舊作遥設博勒)
　(郭舊作部/羅火今改)誣餙上變遂殺薩里罕及景祖孫穆里延
　(舊作謀里/野今改)舎音子博濟(即宗義舊作/孛吉今改)並其族百數十
　人以魏王威台(太祖之弟舊作斡帶今改按此與/前達蘭之子名威台者另是一人)孫
　呼爾察(舊作活里/甲今改)好修飾亦族之
秦檜有疾詔執政赴檜第議事
　十二月甲子檜始朝命肩輿入宫門二孫塤堪扶
　掖升殿不拜
(辛/未)二十一年(金天徳/三年)春正月金置國子監
二月以巫伋為金國祈請使
　伋至金首請迎靖康帝歸國金主亮曰不知歸後何
　處頓放伋唯唯而退
三月金大營宫室于燕(續綱目此條目内叙營建事本/金史海陵紀乃汴宮而誤為燕)
(宫今改叙于二十八/年金營汴宫綱下)
　金主亮稍習經史慕中國衣冠人物宻有遷都意遂
　下詔求直言而上書者多謂上京僻在一隅不若徙
　燕以應天地之中與亮意合乃遣左丞相張浩(字浩/然遼)
　(陽渤海人/本姓髙)右丞相張通吉(字樂之易/州易縣人)等調諸路夫匠
　築燕京宫室城周九里三十歩其宫室一依汴京制
　度
夏五月金主亮納其叔母阿蘭(舊作阿懶今/改後仿此)及宗婦于
宫
　阿蘭亮叔曹王阿里布妻也亮殺阿里布而納之封
　為昭妃又命圖克坦貞語宰相曰朕嗣續未廣所誅
　黨人諸婦多朕中表親宜選納焉宰相乃奏請行焉
　亮遂納阿魯子蘇爾圖(舊作莎魯啜/令改後仿此)呼嚕(即宗固亦/太宗子舊)
　(作胡魯今/改後仿此)子呼喇勒(舊作胡里剌/今改後仿此)和碩台(舊作胡失/打今改後)
　(仿/此)秉德弟嘉哩(舊作乣里今/改後仿此)四人之妻于宫尋封嘉
　哩妻髙氏為修儀(崇義節度使烏逹妻唐古鼎格舊/嘗與亮私及為帝鼎格使侍婢來)
　(朝亮諷使殺烏逹許以為后鼎格初不忍亮訹之曰不/殺汝夫將俗滅汝家鼎格大恐縊死烏逹遂納之宫)
　(中封貴妃大愛幸後與舊家奴姦賜死又使秘書補/監完顔文出其妻唐古實格而以為麗妃使伊唎)
　(出其妻富察伊徹而納之伊徹亮姊之女也石按唐/古鼎格舊作唐括定哥唐古實格舊作唐括  哥伊)
　(喇補舊作乙剌補富察伊徹/舊作蒲察乂察今改後仿此)
秋八月太傅鎮南武安寜國節度使咸平王韓世忠卒
　世忠性戇直勇敢忠義事關廟社必流涕極言屢詆
　和議觸秦檜解兵罷政卧家凡十年至是卒(世忠嗜/義輕財)
　(賜賚悉分將士将軍嚴重與士卒同甘苦器仗規畫/精絶過人嘗中毒矢入骨以彊弩括取之十指僅全)
　(四不能動刀痕箭瘢如刻畫然知人善奬用成閔解/元劉寳等起行伍秉將旄皆其部曲也孝宗朝追封)
　(蘄王諡忠武子彦直彦質彦古皆/以才見用  武閔字居仁邢州人)
(壬/申)二十二年(金天徳/四年)春三月編管王庻子之奇之荀于
嶺南
　初庻卒于貶所其子之奇之荀撫棺而哭曰秦檜秦
　檜此仇必報親舊掩其口曰禍未巳也至是為人
　所告坐謗朝廷編管之奇于梅州(本南漢恭州宋改/今廣東嘉應州是)
　之荀于容州又以直龍圖閣葉三省監都作院王逺
　嘗通書王庻及趙鼎力詆和議安置三省于筠州逺
　于髙州
夏四月巫伋罷以章复(音伏/)簽書樞宻院事
　伋與秦檜居同里一日檜語伋曰里中有何新事伋
　曰有一術士自鄉里來頗能論命檜變色曰是人言
　公何日拜相伋惶恐而退中丞張复聞之即劾伋隂
　懐異意遂罷(复拜簽樞/未幾亦罷)
五月襄陽大水
　平地五尺漢水冒城而入
冬十二月金主亮召濟南尹烏祿妻烏凌阿氏(即昭德/皇后舊)
(作烏林逹/氏今改)未至自殺
　葛王烏祿時為濟南尹烏凌阿氏儀容整肅亮召之
　乃謂烏祿曰我不行上必殺王我當自勉不以相累
　也遂召王府臣僕曰為我禱東岳使皇天后土明鍳
　我心行至良鄉得間自殺
(癸/酉)二十三年(金貞元/元年)春三月金遷都于燕
　金主亮自上京至燕京初偹法駕下詔改元親選良
　家子百三十人充後宫以燕列國之名不當為京師
　號遂改燕京為中都大興府汴京為南京削上京之
　名止稱㑹寕府又改中京大定府為北京而東京遼
　陽府西京大同府如舊
以王循友知建康府
　循友知鎮江上書乞加秦檜九錫檜喜而遷之踰年
　檜以循友罪其族黨安置藤州(廣置今廣西梧/州府藤縣是)
夏四月金太后大氏卒
　亮遷都于燕親属皆從獨留圖克坦太后于㑹寜圖
　克坦后嘗憂懼每中使至必易衣俟命大氏在燕常
　思念圖克坦后及病篤以不得見圖克坦后為恨將
　死謂亮曰汝以我之故不令永夀宫偕來我死必迎
　致之事之當如事我
五月潼川(本唐梓州宋置/府今府属四川)大水
　平地丈五尺死者甚衆
(甲/戌)二十四年(金貞元/二年)春正月地震
金右丞相蕭裕謀反坐誅
　裕在相位恃功専恣金主亮倚信之他相仰成而已
　裕以亮猜忌忍殺恐禍及遂與蕭豐嘉努(舊作蕭馮/家奴今改)
　(後仿/此)等謀立故遼主豫王延禧之孫事覺伏誅
夏五月癸丑朔日食
金始置交鈔庫
　從户部尚書蔡松年請也(設印造鈔引及交鈔庫一/貫二貫三貫五貫十貫五)
　(等謂之大鈔一伯二伯三伯五伯七伯五等謂之小/鈔與鈔並用以七年為限納舊易新每貫取工墨錢)
　(十五文諸路並設使副判各一員都/監二員盖以銅少為權宜之制云)
秋七月張俊卒
　俊握兵最早屢立戰功帝于諸將中眷注特厚然忌
　劉錡附秦檜殺岳飛為世所鄙薄焉
以敷文閣待制秦塤修撰實録院
　初魏師遜湯思退(字進之/處州人)等知貢舉以秦熺子塤為
　榜首及廷試檜以思退為編排師遜為詳定復擬塤
　第一帝讀塤䇿覺所用皆檜熺語遂進張孝詳(字安/國歴)
　(陽烏/江人)第一而塤第三(時檜從子煒焴姻黨周夤沈/興傑皆擢髙第天下切齒)至
　是以塤修撰實録院祖父孫三世同領史職前此未
　有也
八月禁百官避輪對
　秦檜擅政以來屏塞人語蔽上目耳一時獻言者非
　誦檜功徳則訐人語言以中傷善類欲有言者恐觸
　忌諱僅論銷金鋪翠乞禁鹿胎冠子之類以塞責而
　已故皆避免輪對至是上乃諭執政曰百官輪對正
　欲聞所未聞近輪對者多謁告避免可令檢舉約束
　葢防檜壅蔽也
冬千一月以施鉅參知政事
　自秦檜専國士大夫有名望者悉屏之逺方凡齷齪
　委靡之徒一言契合即登政府稍出一語輙斥去之
　不異奴隸故自万俟卨罷至此十年參預政事者纔
　四人而已
加秦熺少傅封嘉國公
金主亮納其諸從姊妹于宫
　夀寜縣主實庫(舊作什/古今改)斡布雅布之女也静樂縣主
　布拉(舊作蒲/剌今改)及實納(舊作習/橪今改)烏珠之女也舒庫爾(舊/作)
　(師古兒今/改後仿此)額爾衮之女也混同縣君蘇嚕克沁(舊作/莎里)
　(古真今改/後仿此)及其妹伊都(舊作餘都今/改後仿此)阿嚕之女也皆
　亮之從姊妹郕國夫人崇節(舊作重節今/改後仿此)富勒呼之
　女孫亮之姪也張定安妻鼐喇古(舊作柰剌忽/今改後仿此)太后
　大氏之兄嫂也富魯和卓(舊作蒲盧胡只/今改後仿此)麗妃薩哈
　之妹也皆有夫亮無所忌耻皆召與之私分属諸妃
　位下(凡宫人在外有夫者初猶分畨出入後乃盡遣/其夫往㑹寜不聼出外毎幸婦人必奏樂撒幃)
　(常于卧内遍設/地衣倮逐為戯)
十二月西遼耶律伊呼死其妹布沙堪(舊作普速/完今改)權國
事
　伊哷卒子㓜布沙堪以遺令權國稱制(改元崇福自/號承天皇太)
　(后諡伊哷/曰仁宗)
(乙/亥)二十五年(全貞元/三年)夏五月丁未朔日食
六月改岳州為純州岳陽軍為華陽軍
　或言岳州乃岳飛駐軍之地又與其姓同乞改之盖
　以媚秦檜也岳州人謂飛駐軍乃鄂州于我州何與
　而改之
金汴京火
　金主亮隂有南侵之意乃謀遷汴遣完顔長寜為南
　京留守經畫之既而大火宫室盡焚亮大怒杖殺長
　寜
秋八月下趙鼎子汾等于大理獄
　秦檜于一徳格天閣書趙鼎李光胡銓三人姓名必
　欲殺之及鼎死而憾不已江西運判張常先箋注前
　帥張宗元與張浚詩言于朝其詞連逮者數十家將
　誣以不軌而盡去之㑹汪召錫告宗室知泉州令衿
　(太祖五/世孫)觀檜家廟記口誦君子之澤五世而斬謫居
　汀州檜乃諷殿中侍御史徐嚞論趙汾與令袊飲别
　厚贐必有奸謀詔送汾令袊大理鞫問使汾自誣與
　張俊李光胡寅胡銓等五十三人謀大逆獄成而檜
　病不能書矣
冬十月徙洪浩于袁州未至卒
　皓居英州九年始復朝奉郎徙袁州至南雄卒(皓久/在北)
　(庭為金人所敬既歸金人至必問皓為何官居何地/不幸為檜所忌不死于敵國而死于讒慝聞者悼之)
進封秦檜為建康郡王加其子熺為少師並致仕是夕
檜死
　檜病帝幸其第問焉無一語惟流涕而已熺奏請代
　居相位者為誰帝曰此事卿不當與帝還宫命沈虗
　中草檜及熺制並令致仕熺夜遣塤與右司員外郎
　林一飛宗正丞鄭柟見其黨殿中侍御史徐嚞左正
　言張扶謀請已為相翌日檜熺致仕詔下塤堪皆提
　舉江州太平興國宫是夜檜死(檜居相位十九年倡/和誤國忘仇斁倫其)
　(遺表有云願陛下固隣國之歡盟謹國是之揺動猶/思刦制君上于死後性隂險深阻如崖穽不可測同)
　(列論事上前未嘗力辨但以一二語頃擠之俾帝自/怒一時忠臣良將誅鋤畧盡其頑鈍無耻者率為檜)
　(用争以誣陷善類為功凡無罪可狀者則曰立黨沽檜/名曰訕謗曰指斥甚則曰有無君心凡論人章疏皆)
　(自操以授言官識之者曰此老秦筆也晚年殘忍尤/甚屢興大獄察事之卒布滿京城稍議之者即捕治)
　(中以深文専務羅織執政惟取備員甫入輙出惟深/徳王次翁歴四年始出之立久任之説士淹滯失職)
　(有十年不調者然附之則立與擢用開門受賂富敵/于國外國珍寳死猶及門隂結内侍及醫師王繼先)
　(伺上㣲旨動静必具知之郡國事惟申省無至上前/者由是張扶請檜乗金銀車吕愿中獻秦城王氣詩)
　(勢漸不可制及檜死帝謂楊存/中曰朕今日始免防檜逆謀矣)
　(朱子曰紹興初諸将累捷大有恢復之勢金人始露/和議以沮吾計而宰相秦檜歸自金庭獨以長樂梓)
　(宫藉口攘却衆謀熒惑主聼使和議翕然以定而不/可破士大夫狃于積衷之俗見國家無事而檜與其)
　(徒皆享成功無後患顧以忘仇忍辱為事理之當然/嗚呼始則倡邪謀以誤國中則挾敵勢以要君使人)
　(倫不明人心不正而末流之弊遺親後君無所不/至此檜之罪所以上通于天萬死不足以贖也)
金主亮迎其太后圖克坦氏至燕
　金主亮命以大房山(在順天府房山縣西北亦曰大/防山水經注防水出大防山南)
　(即/此)雲峯寺為山陵遣右丞相布薩呼圖如㑹寜奉遷
　太祖太宗梓宫及迎圖克坦后至流沙河(在順天府/昌平州南)
　(有南北二流北沙河即古濕餘水自居庸關南流至/州南與南沙河合南沙河即古易荆水下流至通州)
　(入白/河)亮親迎之命左右持枤二束跪太后前曰亮不
　孝久缺温凊願笞之后掖之曰今庻民有克家子尚
　且愛之不忍笞我有子如是寜忍笞乎叱杖者退既
　至亮事之外極恭順后起則自扶之常從輿輦同行
　后所御物或自執之見者以為至孝雖太后亦信其
　誠
黜秦檜姻黨十一月釋趙汾李孟堅王之奇等自便
　臺諌湯鵬舉等累疏言秦檜之姦請逐其姻黨詔安
　置戸部侍郎曹泳于新州罷端明殿學士鄭仲熊(字/行)
　(可衢州/西安人)等四人徙侍御史徐嚞正言張扶為他官知
　建康府王㑹等六人俱以諂附貪冒罷又竄吕愿中
　等于逺州秦塤曹冠等以檜子孫親戚濫科革正之
　莫及張常先等八人並以告訐濫叨官爵送逺郡編
　管尋復趙汾官(先是詔奪/汾二官)與李孟堅王之奇等皆令
　自便
十二月復張浚胡寅張九成二十九人官徙李光及胡
銓于近州
　光移郴州銓移衡州光尋卒
(丙/子)二十六年(金正隆/元年)春正月追復趙鼎鄭剛中等官三
月罷宰相兼樞宻使
　以邉事已定也
竄東平進士梁勛于逺州
　勛上書言金人必舉兵宜為之備帝怒編管勛于千
　里外州軍而下詔曰講和之䇿㫁自朕志秦檜但能
　贊朕而已豈以存亡而渝定議邪近者無知之輩鼓
　倡浮言以惑衆聼至有偽撰詔命召用舊臣抗章公
　車妄議邉事朕甚駭之自今有此當重寘憲典
夏五月以沈該万俟卨為左右僕射並同平章事湯思
退知樞宻院事
　初秦檜病篤召董德元(字體仁永豐人二十五/年九月拜參知政事)湯思
　退至卧内属以後事各贈黄金千兩徳元慮檜以為
　自外不敢辭思退慮檜以為期其死不敢受帝聞思
　退不受以為非檜黨遂信任之
靖康帝卒于金
命史館重修日厯
　以秦熺修不實也
秋七月彗出幷詔求直言
八月以張綱(字彦正潤/州丹徒人)參知政事
　綱初為給事中以秦檜用事遂致仕卧家者二十餘
　年檜死召為吏部侍郎擢尚書時以彗出求言綱奏
　求言易聼察難宜命有司詳審章奏無事苟簡及參
　政事帝力懲秦檜苛政時時以寛恤民力諭輔臣綱
　乃摘其切于利民八十事標以大指乞鏤版宣布中
　外
冬十月復安置觀文殿大學士張浚于永州
　浚去國二十年天下士無賢不肖莫不傾心慕焉武
　夫健將言浚者必咨嗟嘆息至兒童婦女亦知有張
　都督金使至必問浚安在惟恐其復用而秦檜懼其
　正論害已令臺臣有所彈劾語必及浚謂為國賊必
　欲殺之檜死乃復觀文殿大學士判洪州時䘮母將
　歸葬㑹星變求直言浚慮金人數年間勢必求釁用
　兵而吾方溺于宴安謂敵可信莫為之備沈該万俟
　卨居相位尤不厭天下望自以大臣義同休戚不敢
　以居䘮為嫌乃上疏極言沈該万俟卨湯思退謂敵
　未有釁而浚乃若禍在年嵗間者皆笑其狂臺諌湯
　鵬舉凌哲等論浚名在罪籍倡異議以動國是若使
　歸蜀恐或逺方生患復安置永州
(丁/丑)二十七年(金正隆/二年)春三月万俟卨死夏六月以湯思
退為尚書右僕射同平章事
　卨為相主和固位無異秦檜既死思退遂相
(戊/寅)二十八年(金正隆/二年)春三月辛酉朔日食
秋七月金以李通參知政事
　金主亮將議南侵以通為謀主故有是命(初亮召其/倖臣秘書)
　(少監張仲軻左諌議大夫馬欽校書郎田與信等便/殿侍坐亮謂仲軻曰漢之封疆不過七八千里今吾)
　(國幅􁆟萬里可謂大矣仲軻曰本朝疆土雖大而天/下有四主若能一之乃謂大耳亮曰彼且何罪而伐)
　(之仲軻曰臣聞宋人者馬修器械招納山東叛亡豈/得謂無罪亮喜曰向  梁珫嘗為朕言宋有劉貴妃)
　(者資質美艷今一舉而両得之俗所謂因行掉臂也/江南聞我舉兵必遠竄耳欽與與信皆對曰海島蠻)
　(越臣等皆知道路彼將安往亮曰然則天與我也朕/舉兵滅宋逺不過二三年然後討平髙麗夏國一統)
　(之後論功遷秩分賞將士彼必忘勞矣時亮恃其累/世彊盛欲大肆征伐以一天下嘗曰天下一家可以)
　(為正統及拜李通參知政事通揣知亮意遂與仲軻/欽及近習羣小輩盛言江南富庻子女玉帛之多逢)
　(其意亮遂議/興兵南侵)
九月以王剛中(字時亨饒/州樂平人)為四川制置使
　初剛中為中書舎人言禦敵為今日先務敵彊則犯
　邉弱則請盟今勿計敵人之彊弱必先自治擇將帥
　蒐士卒實邉儲備軍械加我數年國勢富彊將良士
　勇彼請盟則為漢文帝犯邉則為唐太宗帝韙其言
　㑹西蜀謀帥帝曰無如王剛中矣遂有是命
冬十月金營汴宫
　金主亮遣其左丞相張浩參政敬嗣暉(字唐臣/易州人)如汴
　京營建宫室(運一木之費至二十萬牽一車之力至/五百人宫殿之餙遍傅黄金而後間以)
　(五采金屑飛空如落雪一殿之費/以億萬計成而復毀務極華麗)國子司業黄中(字/通)
　(老邵/武人)使還言金人治汴京必欲徙居以廹我不可不
　早為之備若彼果至京則壯士健馬不數日可及境
　矣湯思逺大怒左遷中官
(己/卯)二十九年(金正隆/四年)春二月金籍諸路兵造戰具
　金主亮謀南侵乃造戰船于通州(金置今屬/順天府)遣使籍
　諸路明安部族及契丹奚人不限丁數悉僉之凡二
　十四萬又僉中都南都中原渤海丁壯年二十以上
　五十以下者皆籍之凡二十七萬雖親老丁多求一
　子留侍亦不聼又遣使分詣諸道總管府督造兵器
　命諸路舊貯軍器並致于燕時又建汴京修燕城民
　不能堪箭羽一尺至千錢村落間往往椎牛以供筋
　革至于烏鵲狗彘無不被害者
夏五月貶禮部侍郎孫道夫(字太冲眉/州丹稜人)知綿州
　道夫前使金金主亮將欲南侵陽設為詰責之語(亮/謂)
　(道夫曰歸白爾帝事我上國多有不誠今畧舉二事/爾民有逃入我境者邉吏皆即發還我民有叛入爾)
　(境者有司索之往往託詞不發一也爾于沿邉盗買/鞍馬偹戰陣二也葢將敗盟故先設此二事為辭)
　道夫還具奏之帝曰朝廷待之甚厚欲以何名為兵
　端道夫曰彼身弑其君而奪之位興兵豈有定名湯
　思退沈該以為不然道夫每對帝輙言武事該疑其
　引用張浚忌之故貶
六月遣王綸(字徳言/建康人)使金
　帝聞金主亮有南侵意疑之使王綸徃覘綸還入對
　言鄰國恭順和好無他皆陛下威德所致湯思退等
　皆賀帝曰中外之論皆欲沿邉屯戍軍馬移易將帥
　為進取之計萬一輕舉兵連祸結何時而已
秋八月召監潭州南嶽廟朱熹(字元晦一字仲/晦徽州婺源人)不至
　熹少有求道之志父松(字喬年度支員外郎史館/校勘忤秦檜出知饒州)方
　疾亟屬熹曰胡憲(字原仲安/國從子)劉勉之(字致中建/州崇安人)劉子
　翬(字彦冲/韐仲子)三人學有淵源吾所敬畏吾即死汝往事
　之熹奉以告而禀學焉既博求之經傳復徧交當世
　有識之士及舉進士為泉州同安(晉縣今属福/建泉州府)主簿
　罷歸聞延平(注見/前)李侗(字愿中南劔/州劍浦人)學于羅從彦(字/仲)
　(素南劍/州人)得伊洛之正遂徒歩往從之其學大要窮理
　致知反躬踐實而以居敬為主築室于武夷山中(山/在)
　(福建建寜府崇安縣南山高五百仭有三十六峯其/溪流分為九曲昔有神人武夷君居此故名漢武帝)
　(嘗祀/之)四方逰學之士從之者如市上聞其賢故召之
　熹卒不至(憲生而静慤不妄笑語紹興中與勉之同/入太學時禁伊洛之學憲與勉之求得程)
　(頥書潛抄黙誦夜以繼日聞涪陵譙定受易學于頥/二人往從受業久未有得定曰心為物漬故不有見)
　(惟學乃可明耳憲悟曰所謂學者非克己工夫耶自/是一意下學不求人知一旦揖諸生歸崇安故山力)
　(田賣藥以奉其親從遊日衆號籍溪先生仕終秘書/省正字勉之從譙定劉安世楊時受學卒業乃還崇)
　(安結草堂讀書其中力耕自給澹然無求于世惟與/憲子翬日相往來講論學者踵至勉之随其才器為)
　(説聖賢之道因以女妻熹門人號曰白水先生子翬/以父死國難痛憤致疾棄興化通判隐居武夷山中)
　(者十七年與憲勉之交相得毎見講學外無雜言他/所與遊皆知名士而期以任重致逺者朱燾而已熹)
　(從子翬遊子翬以易之不遠復三言俾佩之終身學/者稱為屏山先生  譙定字天授涪陵人劉安世字)
　(器之魏人興化宋/軍今為府属福建)
九月以湯思退陳康伯(字長卿信/州弋陽人)為尚書左右僕射並
同平章事
　時湯思退轉左僕射康伯遂同相帝謂康伯曰卿静
　重明敏一語不妄發真宰相也今與思退共政如有
　可否勿憚商㩁康伯曰大臣論國事自當盡心若依
　阿植黨臣所不敢
皇太后韋氏崩(諡曰/顯仁)
　帝事后甚謹先意承志惟恐不及或一食稍減輙不
　勝憂懼常戒宫人曰太后年已髙惟優游無事起居
　適意即夀考康寜事有所關慎勿令知第來白朕至
　是崩年八十矣
冬十一月攅顯仁皇后
　攢子永祐陵之西祔神主太廟
(庚/辰)三十年(金正隆/五年)春二月以普安郡王瑗為皇子更名
瑋進封建王
　初帝知瑗之賢欲立為嗣恐太后意所不欲遲囘久
　之及后崩帝問吏部尚書張燾以方今大計對曰儲
　嗣者國之本也天下大計無踰于此今兩邸名分宜
　早定帝喜曰朕懐此久矣開春當議典禮燾頓首謝
　至是利州提㸃刑獄范如圭掇至和嘉祐間名臣奏
　章凡三十六篇合為一書囊封以獻請㫁以至公勿
　疑帝感悟即日下詔以普安郡王為皇子加恩平郡
　王璩開府儀同三司判大宗正寺稱皇姪
秋七月以葉義問(字審言嚴/州壽昌人)知樞宻院事朱倬(字漢章/閩縣人)
參知政事
　倬初以張浚薦自宜興簿入對時方以劉豫為憂倬
　䇿其必敗帝大喜而秦檜惡之出為越州敎授檜死
　倬知恵州陛辭因言前事帝問卿何久淹如此倬言
　為檜所扼帝愀然慰諭目送之且曰人不知卿惟朕
　獨知遂累擢至中丞論事多所禆益帝信任之
八月丙午朔日食
九月以李寳(河北/人)為浙西副總管
　寳嘗覊金拔身自海道來歸至是召對詢以北事歴
　歴如數乃授官令于平江督海舟捍禦
冬十二月湯思退有罪免
　侍御史陳俊卿(字應求/興化人)論思退挾巧詐之心濟傾邪
　之術觀其所為多效秦檜葢思退致身皆秦檜父子
　恩也宜寘之憲典遂奉祠
初行㑹子
　户部侍郎錢端禮(字處和/臨安人)被㫖造㑹子儲見錢于城
　内外流轉其合發官錢並許兑㑹子輸左藏庫初行
　于兩浙遂通行諸州
(辛/巳)三十一年(金正隆六年十月/世宗雍大定元年)春正月甲戌朔日食帝
不受朝
風雷大雨雪
　侍御史汪澈(字明逺新安/人徙饒州)言春秋魯隠公時大雨震
　電繼以雨雪孔子以八月之間再有大變謹而書之
　今一夕之間二異交至此隂盛之證殆為金人且言
　荆襄無統督江海乏偹禦因陳修攘之䇿
二月分經義詩賦為兩科取士
　禮部侍郎金安節言熙寜元豐以來經義詩賦廢興
　離合隨時更革近合科以來通經者苦賦體雕刻習
　賦者病經㫖淵微心有弗精業難兼濟此後進往往
　得志而老生宿儒多困也請復立兩科永為成憲從
　之(先是定制以本經語孟義各一道為首次詩賦各/一首次子史論時務䇿各一道至是分經義詩賦)
　(為兩科而解額未定議者謂宜以三/為率二取經義一取詩賦然不果行)
三月以陳康伯朱倬為尚書左右僕射並同平章事以
呉拱(玠之/子)知襄陽府
　先是康伯以金人必敗盟請早為之偹及聞金人决
　欲敗盟乃以利州西路都統制呉拱知襄陽府部兵
　三千戍之(考宋史髙宗紀及陳康伯張去為傳召楊/存中等議舉兵並在五月金使既來之後)
　(續綱目係于金使未来之前/非是今改係詔議舉兵條下)
夏五月金主亮遣使徴漢淮之地始聞靖康帝之䘮
　金主亮嘗宻隐畫工于奉使中俾冩臨安湖山以歸
　為屏而圖已之像䇿馬于呉山(在杭州府城内西南/隅舊名胥山上有伍)
　(子胥/祠)絶頂題詩其上有立馬呉山第一峯之句至是
　遣其簽書樞宻院事髙景山右司員外郎王全來賀
　天申節亮謂全曰汝見宋主即面数其焚南京宫室
　沿邉買馬招致叛亡之罪當命大臣来此朕將親詰
　之且索漢淮之地如不從則厲聲詆責之彼必不敢
　害汝盖欲激怒以為南侵之名也又謂景山曰囘日
　以全所言奏聞全至臨安一如金主之言以詆帝帝
　謂全曰聞公北方名家何乃如是全復曰趙桓今已
　死矣帝始聞淵聖崩遽起發哀而罷詔持斬衰三年
　上淵聖廟號曰欽宗(時朝論俟使去發䘮左史黄中/馳白宰相此國家大事臣子至)
　(痛一有失禮謂天下後世何左僕/射陳康伯獨主中持論竟得如禮)
詔議舉兵
　帝命宰執召同安郡王楊存中三衙帥趙宻(字㣲叔/太原清)
　(河/人)至都堂議舉兵又召侍從臺諌集議陳康伯傳上
　㫖曰今日更不論和與守直問戰當如何時帝意雅
　欲視師内侍省都知張去為隂沮用兵且陳退避䇿
　中外妄傳幸閩蜀人情洶洶朱倬無一語康伯奏曰
　金敵敗盟天人共憤今日之事有進無退聖意堅决
　則將士之意自倍願分三衙禁旅助襄漢待其先發
　應之時已先命呉拱守㐮陽又命主管馬軍司成閔
　部兵三萬戍鄂州(殿中侍御史陳俊卿以去為/竊權撓政乞斬之以作士氣)
以呉璘為四川宣撫使
　詔以金使語諭諸路統制郡守監司隨宜應變以呉
　璘宣撫四川仍令王剛中同處置軍事
六月以劉錡為江淮浙西置制使屯揚州
　時宿將無在者乃以錡為江淮浙西置制使節制逐
　路軍馬
故遼人伊喇斡翰(舊作移剌窩斡/今改後仿此)叛金圍臨潢
　初金主亮徴兵南侵使牌印(金官名掌御寳及金銀/等牌後改名御寶郎)
　素赫(舊作燥合今/改後仿此)如西北路盡僉契丹壯丁契丹人
　不願行求之素赫素赫不從于是西北路招討司譯
　史薩巴與部衆殺招討使完顔烏澤(舊作沃側今/改後仿此)及
　素赫等取招討使司貯甲三千遂反議立故遼主延
　禧子孫推都監楞華善(舊作老和/尚今改)為招討使山後山
　前諸羣收應之咸平府(金置故城在今/奉天府鐵嶺縣)穆昆瓜里(舊/作)
　(謀克括/里今改)舉兵據咸平繕完器甲出府庫財物募兵以
　應薩巴其勢益張金主亮使布薩呼圗等討之皆無
　功而薩巴自度大軍必繼至勢不可支謀歸西遼乃
　率衆沿龍駒河(金史地理志臨潢府長㤗縣北有龍/駒河長泰廢縣在故臨潢城東宋薛)
　(映記所謂長/泰館是也)西出舊居山前者皆不欲往偽署六院
　節度使伊喇斡罕殺薩巴執楞華善等自為都元帥
　擁衆東還至臨潢府東南新羅寨東京留守曹國公
　烏禄使伊喇扎巴(舊作移剌扎八/今改後仿此)招之斡罕已約降
　而扎巴見斡罕兵衆彊盛車帳滿野意其可以有成
　反説之曰我之始來以汝輩不能有為今觀兵勢彊
　盛如此汝等欲如羣羊為人所驅去乎將欲待天時
　乎若果有大志吾亦不復還矣于是斡罕决意不降
　遂攻臨潢圍之衆至五萬
秋七月金主亮遷都于汴
金大括馬于諸路
　先是調馬于諸路以户口為差計五六十萬匹仍令其
　戸自養以俟至是又大括驘馬(官至七品聼留一匹/等而上之並舊籍民)
　(馬其在東者給西軍在西者給東軍交相往來晝夜/絡繹不絶死者狼籍于道其亡失多者官吏懼罪或)
　(自殺所過蹂踐民田調發牽馬夫役詔河南州縣所/貯糧米以俻大軍不得他用驘馬所至當給芻粟而)
　(無可給有司以為請金主亮曰北方比歳民間儲畜/尚多今禾稼滿野驘馬可就牧田中借令再歳不穫)
　(亦何/傷乎)于是國内騷然盗賊蠭起大者連城邑小者保
　山澤有以盜賊事聞者亮輙杖而黜其官太醫使祈
　宰(字彦輔/江淮人)上疏諫南侵亮殺之由是羣臣不敢言
金主亮大殺宋遼宗室之在其國者
　凡百三十餘人
遣樞宻都承㫖徐嚞如金至盱眙金人却之乃還
　先是遣周麟之(字茂振/海陵人)賀金遷都麟之憚金辭行坐
　免遂以嚞代之嚞至盱眙金主亮使韓汝嘉就境上
　止之曰朕始至此比聞北方小警欲復歸中都無庸
　來賀也嚞乃還
八月宿遷人魏勝(字彦威淮陽/軍宿遷人)起兵復海州詔以勝知
州事
　勝多智勇應募為弓箭手居山陽及金人籍諸路民
　為兵勝躍曰此其時也聚義士三百北渡淮取漣水
　軍宣布朝廷徳意不殺一人金知海州事髙文富遣
　兵捕勝勝迎擊走之追至城下文富閉門固守勝令
　城外張旗幟舉烟火為疑兵又使人向諸城門諭以
　金人棄信背盟無名興兵及本朝寛大之意城中人
　聞即開門獨文富與其子安仁率牙兵拒之勝殺安
　仁及州兵千餘擒文富民皆安堵如故勝遣人諭朐
　山(後周縣明/省入海州)懐仁(東魏縣故城在/今海州贛榆縣)沐陽(東魏縣今/属海州)東
　海(注見/前)諸縣皆定之乃蠲租税釋罪囚發倉庫犒戰
　士分忠義士為五軍紀律明肅部分如宿將勝益募
　忠義以圖收復逺近聞之響應旬日得兵數千勝將
　董成率所部千餘人直入汴州殺金守將及軍士三
　千餘衆悉降得器甲數萬金遣䝉古(舊作䝉/括今改)鎮國以
　兵萬餘取海州抵州北二十里新橋勝迎之設伏于
　隘陣以待衆殊死戰伏發敵大敗殺鎮國馘千人降
　三百人軍聲益振山東之民咸欲來附勝傳檄招諭
　結集以待王師之至(沂民壁蒼山者數十萬金人圍/之久不下砦首滕􁁉告急于勝)
　(勝提兵往救之陳于山下金人多伏兵勝兵遇伏皆/赴砦金人襲之勝單騎而殿以大刀奮擊金人望見)
　(勝知其為將也以五百騎圍之數重勝馳突四擊金/陣開復闔戰移時身被數十槍冒刃出圍金兵追之)
　(馬中矢踣歩而入砦無敢當者金人又急攻絶其水/砦中食乾糒殺牛馬飲血金人攻益急周山為營勝)
　(度其必復攻海州因間出砦趨城中金人果解蒼山/圍自新橋抵城下勝出戰皆捷金分兵四面攻之勝)
　(募士登城以禦矢石如雨者七日金兵多死/傷遁去  蒼山在山東沂州府蘭山縣東)
以成閔為京湖制置使
金完顔亮弑其太后圖克坦氏九月遂大舉入冦(亮本/金朝)
(亂賊且是年金世宗/即位故變例書入冦)
　圖克坦氏聞亮欲南侵數以言諌亮不悦毎謁見還
　宫必忿怒人不知其故及至汴后居寜德宫使侍婢
　髙福娘問亮起居亮幸之因使伺候動静凡后所為
　事無大小福娘夫特黙格(舊作特末哥/今改後仿此)教福娘増餙
　其言以聞及契丹反樞宻使布薩呼圖討往辭謁后
　后謂曰國家世居上京既徙中都今又至汴復将興
　兵涉江淮伐宋疲弊中國我嘗諌止之不見聴也契
　丹事復如此奈何福娘以告亮亮意謂后嘗養鄭王
　充(本名錫圖美宗幹之子太祖之孫接/錫圖美舊作神土懣今改後仿此)為己子充四
　子皆成立恐呼圗將兵在外或有異圗乃召㸃檢大
　懷忠等使弑后且指名后左右數人皆令殺之后方
　摴蒲懐忠等至令后跪受詔后愕然方下跪尚衣局
　使華特黙(舊作虎特末/今後改仿此)從後擊之仆而復起者再高
　福娘等縊殺之並殺其左右數人亮命焚后于宫中
　棄骨于水並殺鄭王充之子塔納(舊作擅奴今/改後仿此)阿里
　布(舊作阿里白/今改後仿此)等二人遂召呼圗等還皆殺之封髙
　福娘為鄖國夫人以特默格為澤州刺史又以尚書
　令張浩左丞相蕭玉諌伐宋杖而釋之自是莫有敢
　諌者遂分諸道兵為三十二軍置左右大都督及三
　道都統制府以總之以璸都(錫斡之子後改名昻舊/作奔賭錫斡舊作斜斡)
　(今/改)為左大都督李通副之赫舍哩良弼(輝發川人輝/發川舊作回)
　(怕川/今改)為右大都督烏雅富勒琿副之蘇保衡(字宗尹/雲州天)
　(成/人)為浙東道水軍都統制完顔正嘉努(舊作鄭/家今改)副之
　由海道徑趨臨安劉蕚(大興宛/平人)為漢南道行營兵馬
　都統制進自蔡州以瞰荆襄圗克坦喀齊喀(上京素/蘇海水)
　(人喀齊喀舊作合喜素/蘇海舊作速蘇海今改)為西蜀道行營兵馬都統制
　由鳯翔取大散闗駐軍以俟後命左監軍圗克坦貞
　别將兵二萬入淮隂九月亮召諸將授方畧賜宴于
　尚書省令皇后圗克坦氏與太子光英居守張浩蕭
　玉敬嗣暉留治省事亮戎服乘馬具裝起行妃嬪皆
　從衆六十萬號百萬氊帳相望鉦鼓之聲不絶李通
　造浮梁于淮水之上將自清河口入淮東逺近皆震
金人攻黄牛堡(在漢中府鳯/翔縣東比)呉璘等敗之遂復秦隴洮
三州
　金圖克坦喀齊喀將五千騎扼大散闗遊騎攻黄牛
　堡守將李彦堅告急人情洶洶制置使王剛中跨一
　馬馳二百里至呉璘營起璘于帳中曰大將與國義
　同休戚臨敵安得髙枕而卧璘大驚即馳至殺金平
　(注見/前)駐軍青野原(在漢中府/畧陽縣北)益調内郡兵分道而進
　以援黄牛剛中又以蠟書抵張正彦濟師西師大集
　李彦堅以神臂弓射金師卻之璘遣别將彭青至寳
　雞渭河夜刦橋頭寨(在鳯翔府寳鷄縣南渭河自/隴州流入有橋跨其上故名)破
　之又遣劉海復秦州彭青復隴州曹休復洮州(金師/既退)
　(剛中倍道馳還謂其屬李燾曰將帥之功吾何有焉/燾嘆曰身督戰而功成不居過人逺矣  李燾字仁)
　(甫眉州/丹祾人)
劉錡遣兵復泗州
髙平人王友直(字聖益博州髙平人考宋史地理志博/州有髙唐博平無髙平髙平乃凙州縣)
(也列傳/疑有悞)起兵復大名遣使入朝
　友直父佐以材武稱友直幼從父諳兵法志復中原
　聞金亮渝盟乃結豪傑謂之曰權所以濟事權歸于
　正何害于理即矯制自稱河北等路安撫制置使以
　其使王任為副使徧諭州縣勤王未幾得衆數萬制
　為十二軍置統制等官以統之進攻大名一鼔而克
　撫定衆庻諭以紹興年號遣人入朝奏事已而自夀
　春來歸詔以為忠義都統制
冬十月金人圍海州魏勝李寶合擊大敗之
　亮渡淮慮勝睨其後分軍數萬圍海州㑹李寶帥舟
　師由海道將拒敵于膠西(隋縣元于此置膠州明省/縣入州今州屬山東萊州)
　(府/)勝遣人邀之寶遡風至東海慷慨厲士赴援與勝
　同擊金兵于新橋(在海/州北)敗之勝還守北關(方輿紀要/在海北北)
　(宋時築此/據險戍守)金兵逼闗勝登闗門張樂飲酒犒軍士令
　固守勿出戰踰時乃少遣士出慿險隘擊之金人知
　不可攻率軍轉而渡河襲關後欲過砂堰(在海州/東北)圜
　城為營勝先已據堰尋以單騎逐敵騎于東門外大
　聲叱之皆駭㪚翌早乘昏霧四面薄城急攻勝竭力
　捍禦金兵不能前乃㧞砦走
金人渡淮劉錡進軍楚州以拒之
　劉錡兵至揚州建大將旗鼓軍容甚肅以兵駐清河
　口扼金師金人以氊裹船載糧而來錡使善没者鑿
　沈其舟金人自渦口渡淮錡次于淮陰列兵運河岸
　以扼之
金人立曹國公烏禄為帝于遼陽更名雍(是為金/世宗)
　亮自發汴京將士在道多亡歸者哈斯罕(舊作曷蘇/館今改)
　(方輿紀要遼置以處熟女真今改路置節度使後/廢故城在葢州東南考葢州今奉天府盖平縣是)明
　安完顔福夀髙忠建盧萬家博索(舊作婆束後訛/為婆娑今改)路
　(金置博索府故城在/今奉天府鳯城東)總管黙音(羅索子舊作/謀衍今改)東京穆
　昆金珠(舊作金/住今改)等始受甲于大名即舉部亡歸從者
　二萬餘皆公言于路曰我輩今往東京立新天子矣
　時東京留守烏禄性仁孝沈静明逹衆心歸之亮常
　使摩羅歡(舊作謀良虎按此與金初别/名宗雄之摩羅歡另是一人)圖淮北諸王
　烏禄聞而憂懼㑹故吏禄錦(舊作六斥今/改後仿此)自汴還具
　言金主殺母䓁事且曰將遣使害宗室兄弟矣烏禄
　益懼謀于其舅興元少尹李石(字子堅/遼陽人)石勸烏禄先
　殺副留守髙存福烏禄遂執存福將殺之適福夀等
　以軍入東京乃共殺存福等烏禄遂御宣政殿即
　位赦改元大定下詔暴揚亮罪惡數十事追尊鄂爾
　多為帝廟曰睿宗
劉錡將王權軍潰于昭闗錡引還揚州金完顔亮入廬
州
　錡遣都統王權措置淮西權不從錡節制聞金兵大
　至即棄廬州退屯昭闗不戰而潰錡聞之遂自淮陰
　退還揚州亮入廬州權自昭闗退保和州(已而金人/䧟真州統)
　(制邵宏淵逆戰敗走王權尋/退屯采石金亮遂入和州)
吳拱成閔遣兵復唐鄧諸州
帝親征詔葉義問督視江淮軍馬虞允文(字彬甫降/州仁夀人)參
謀軍事
　帝聞王權敗詔楊存中至内殿議禦敵之䇿因命存
　中就陳康伯議欲航海避敵康伯延之入解衣置酒
　帝聞之已自寛明日康伯入奏曰聞有勸陛下幸越
　趨閩者審爾大事去矣盍静以待之一日帝忽降手
　詔曰如敵未退散百官康伯焚詔而後奏曰百官散
　主勢孤矣帝意既堅康伯乃請下詔親征帝從之以
　葉義問督視江淮軍馬中書舍人虞允文參贊軍事
　尋以楊存中為御營宿衛使
詔呉璘出兵漢中璘遂復商虢州
李寳大破金人于陳家島(在膠州/海中)殺其將完顔正嘉弩
　寳既解海州之圍遂與其子公佐引舟師至膠西石
　臼島(在膠州南海中海防考濱海要衝有膠/州石臼等所及海中之陳家島諸處)敵舟已
　出海口泊陳家島相距僅一山時北風盛寳禱于石
　臼神風自柂樓中來如鐘鐸聲衆咸奮引舟握刀待
　戰金操舟者皆中原遺民遥見寳船紿敵兵入舟中
　使不知王師猝至風駛舟疾過山薄敵鼓聲震蕩海
　波騰躍敵大驚掣矴舉帆帆皆油纈彌亘數里風浪
　捲聚一隅窘束無復行次寳命大箭射之烟焰隨發
　延燒數百艘火所不及者猶欲前拒寳叱壯士躍登
　其舟以短兵擊殺之降者三千餘人斬其將完顔正
　嘉弩等六人擒倪詢等上于朝獲其統軍符印與文
　書器甲糧斛以萬計餘物衆不能舉者悉焚之火四
　晝夜不滅
金人破揚州劉錡遣兵拒于皂角林(在揚州府/江都縣南)大敗之
　錡以舟渡真揚之民于江南留屯爪洲金人來争錡
　命步將呉超員琦王佐等拒之于皂角林錡䧟重圍
　下馬死戰佐以歩卒設伏林中金人既入張弩俄發
　金人以運河岸狹非騎兵之利稍稍引去追擊大破
　之斬其統軍髙景山
十一月召張浚判建康府
　殿中侍御史陳俊卿上疏極言浚忠藎帝悟乃詔復
　官判建康府至岳陽買舟冒風雪而行時金兵充斥
　浚遇東來者云敵兵方盛焚采石烟熖張天慎毋輕
　進浚曰吾赴君父之急知直前求乗輿所在而已遂
　乗小舟徑行時長江無一舟敢行北岸者
編管王權于瓊州以李顯忠代將其軍
金人侵𤓰洲葉義問使中軍統制劉氾(錡之/姪)禦之敗績
義問走建康
　時劉錡病甚求解兵柄留其姪中軍統制氾以千五
　百人塞𤓰洲李横以八千固守詔錡還鎮江専防江
　于是盡失兩淮之地金人攻𤓰洲汜以克敵弓射卻
　之葉義問至鎮江見錡病劇以李横權錡軍遂督兵
　渡江衆以為不可義問彊之汜請出戰錡不從汜拜
　家廟而行金人以重兵逼𤓰州汜先退李横以孤軍
　不能當亦郤失其都統制印横左軍統制魏俊右軍
　統制王方死之横汜僅以身免錡聞汜敗因憤悶疾
　益甚義問聞之乃遵陸趨建康市人皆媟罵之
虞允文大敗金軍于采石完顔亮趨揚州
　亮築臺江上自披金甲登臺殺黒馬以祭天以一羊
　一豕投于江中(召賓都等謂之曰舟楫已具可以濟/江矣富勒琿曰臣觀宋舟甚大我舟)
　(小而行遲恐不可濟亮怒曰爾昔從/梁王追趙構入海島豈皆大舟邪)誓明日渡江晨
　炊玉麟堂(即毓麟堂在和/州梅江之濱)先濟者與黄金一兩亮置
　黄旗紅旗于岸上以號令進止時葉義問命虞允文
　徃蕪湖迎李顯忠交王權軍且犒師允文至采石權
　已去顯忠未來敵騎充斥軍士三五星散解鞍束甲
　坐道傍皆權敗兵也允文謂坐待顯忠則誤國事遂
　立召諸將勉以忠義曰金帛誥命皆在此以待有功
　衆曰今既有主請死戰或謂允文曰公受命犒師不
　受命督戰他人壞之公受其咎邪允文叱之曰危及
　社稷吾將安避乃命諸將列大陣不動分戈船為五
　其二並東西岸其一駐中流藏精兵待戰其二藏小
　港備不測部分已畢敵已大呼亮操小紅旗麾數百
　艘絶江而來瞬息之間抵南岸者七十艘直薄官軍
　軍小郤允文入陣中撫統制時俊之背曰汝膽畧聞
　四方立陣後則兒女子爾俊即揮雙刀出士殊死戰
　中流允文軍以海鰌船衝敵舟皆平沈敵半死半戰
　日暮未退㑹有潰卒自光州至允文授以旗鼓從山
　後轉出敵疑援兵至始遁允文又命勁弩尾擊追射
　大敗之金兵還和州凡不死于江者亮悉敲殺之㑹
　報曹國公已即位于東京改元大定亮撫髀歎曰朕
　本欲平江南改元大定此非天乎因出其素所書取
　一戎衣天下大定改元事以示羣臣遂召諸將帥謀
　北還且分兵渡江李通曰陛下親征深入異境無功
　而還若衆散于前敵乘于後非萬全計若留兵渡江
　車駕北還諸將亦將解體今燕北諸軍近遼陽者恐
　有異志宜先發兵渡江斂舟焚之絶其歸望然後陛
　下北還南北皆指日而定矣亮然之允文知亮敗明
　當復来夜半部分諸將分海舟縋上流别遣盛新以
　舟師截金人于揚林河口(在和州東今/曰揚林渡)明旦敵果至
　因夾擊之復大敗焚其舟三百敵遣偽詔來諭王權
　似有宿約者允文曰此反間也乃復書言權因退師
　已寘憲典新將李顯忠也願快戰以决雌雄亮得書
　大怒遂焚其龍鳯舟斬梁漢臣(首勸亮/渡江者)及造舟者二
　人率軍趨揚州使符寳郎耶律摩多(舊作没答今/改後仿此)䕶
　神果軍扼淮渡凡自軍中還至淮上無都督府文字
　皆殺之
劉錡罷以成閔李顯忠呉拱為兩淮京湖三路招討使
　顯忠至采石虞允文語之曰敵入揚州必與瓜洲兵
　合京口無備我當徃公能分兵相助乎顯忠分萬六
　千與之允文遂還京口時敵屯重兵滁河(今曰後河/源出黄山)
　(逕和州西北與滁州分/界東南至六合縣入江)造三牐儲水深數尺塞山洲
　口楊存中成閔邵宏淵諸軍皆集京口凡二十餘萬
　允文以戰艦數少不足用聚材改治之命張深守滁
　河口扼大江之衝以苖定駐下蜀(鎮名在江寜/府句容縣北)為援
　且謁劉錡問疾錡執允文手曰疾何必問朝廷養兵
　三十年一技不施而大功乃出一儒生我輩愧死矣
　以疾篤召還提舉萬夀觀詔以閔等為招討使閔淮
　東顯忠淮西拱湖北京西
金完顔亮為其下所殺
　亮至𤓰洲居于龜山寺虞允文與楊存中臨江按試
　命戰士踏車船中流上下三周金山囘轉如飛敵持
　滿以待相顧駭愕亮笑曰紙船耳有一將跪奏南軍
　有備不可輕願駐揚州徐圖進取亮怒杖之五十召
　諸將約以三日濟江否則盡殺之驍騎噶山(舊作髙/僧今改)
　欲誘其黨以亡事覺亮命衆刃剉之乃下令曰軍士
　亡者殺其富埒琿(穆昆之副舊作蒲/里衍今改後仿此)富勒琿亡者殺
　其穆昆穆昆亡者殺其明安明安亡者殺其總管由
　是軍士益危懼亮又令軍中運鴉鶻船于𤓰洲期以
　明日渡江敢後者死衆欲亡歸乃决計于浙西都統
　制耶律元宜(本名聞烈一名伊特璉父慎思賜姓完/顔按阿烈舊作阿列伊特璉舊作移特)
　(輦今改/後仿此)及明安唐古烏頁(舊作唐括烏野/今改後仿此)且曰前阻
　淮渡皆成擒矣比聞遼陽新天子即位不若共行大
　事然後舉軍北還元宜然之乃期詰旦衛軍番代即
　行事黎明元宜等帥諸將以衆薄亮營亮聞亂意宋
　兵奄至攬衣遽起箭入帳中亮取視之愕然曰我兵
　也近侍大慶善(舊作大慶/山今改)曰事急矣當出避之亮曰
　走將安往方取(弓/)已中箭仆地延安少尹納合㙮鄂
　勒博(舊作納合幹/魯補今改)先刃之手足猶動逐縊殺之軍士
　攘取行營服用皆盡乃取驍騎指揮使逹磐(舊作大/磐今改)
　衣巾裹其尸焚之收其妃嬪及李通郭安國圖克坦
　永年梁珫大慶善等殺之元宜自為左領軍副大都
　督使人殺太子光英于汴退軍三十里遣人持檄詣
　鎮江議和未幾金軍在荆襄兩淮者皆拔寨北還
　(史臣曰完顔亮智足以拒諫言足以餙非欲為君則/弒其君欲圖隣則弑其母欲奪人之妻則使之殺其)
　(夫三綱絶矣何暇他論至于屠滅宗族剪刈忠良婦/姑姊妹盡入嬪御卒之戾氣感召身由惡終使天下)
　(後世稱無道主以亮為/首可不戒哉可不戒哉)
十二月成閔李顯忠收復兩淮州郡
帝如建康
　張浚至建康即具行宫儀物請車駕臨幸帝從之帝
　至建康張浚迎拜道左衛士見浚無不以手加額浚
　起復用風采隐然軍民皆倚為重
金主入燕
(壬/午)三十二年(金大定/二年)春正月戊辰朔日食
山東人耿京起兵復柬平遣其將辛棄疾(字㓜安/齊州人)來朝
　完顔亮死中原豪傑並起山東人耿京據東平自稱
　天平節度使以齊州人辛棄疾掌書記棄疾勸京來
　歸京遣棄疾奉表詣行在帝大喜厚賚之以京知東
　平府
金遣使來聘
　金主下令散南征之衆以髙忠建為報諭宋國使且
　告即位
二月以虞允文為川陜宣諭使
　允文還朝帝慰藉嘉嘆謂陳俊卿曰允文朕之裴度
　及是陛辭言金亮既誅新主初立彼國方亂天相我
　恢復也和則海内氣沮戰則海内氣伸帝以為然允
　文至蜀遂與呉璘經畧中原
帝還臨安
　時將祔欽宗于太廟帝還臨安謂張浚曰卿在此朕
　無北顧憂矣御史呉芾(字明可台/州仙居人)言建康可以控帯
　襄漢經畧淮甸大駕宜留以繫中原之望若還臨安
　則西北之勢不能相接不從
金以張浩為尚書令
　金主嘗謂宰相曰進賢退不肖宰相之職也有才能
　髙于己者或懼其分權往往不肯引置同列朕甚不
　取卿等母以此為心(時以近侍進言欲罷科舉者金/主問浩曰自古帝王有不用文)
　(學者乎浩曰有之曰誰歟浩曰秦始皇金/主顧近侍曰豈可使我為秦始皇事遂寢)
閏月祔欽宗于太廟
呉璘復大散闗分兵和尚原金人走寳雞
　璘遣兵復河源州及積石鎮戎軍遂復大散關
太尉威武節度使劉錡卒(諡武/穆)
　錡以劉汜敗發怒嘔血數升至是卒贈開府儀同三
　司(錡慷慨深毅有儒將風亮之南下也令有敢言錡/姓名者斬枚舉南朝諸將問其下孰敢當者皆随)
　(名姓以對其答如響至錡莫有應者亮而没/曰吾自當之惜錡以疾不能成功齊恨)
耿京將張安國殺京以降金辛棄疾還執安國送臨安
斬之
　張安國殺京降金辛棄疾還至海州與衆謀曰我縁
　主帥來歸朝不期事變何以復命乃約李寳統制王
　世隆等徑趨金營即帳中縛安國獻于臨安斬之詔
　授棄疾江隂僉判棄疾獻議恢復持論勁直不為迎
　合衆壯之
呉璘復順徳軍(宋置治隴干故城在/今平凉府静寜縣)及環州(注見/前)
　璘遣姚仲取鞏王彦屯商虢陜華惠逄取熈河或久
　攻不下或既得復失竟無成功仲舎鞏攻德順踰四
　旬不克璘以李師顔代之遣子挺節制軍司挺與金
　人戰于瓦亭大敗之擒其千戸耶律紏堅(舊作九斤/今改後仿)
　(此/)等百三十七人金人懲其敗悉兵趨順德璘自將
　往督師先壁于險且治夾河戰地璘至城下守陴者
　聞呼相公來觀望咨嗟矢不忍發璘按行諸屯斬不
　用命者先以數百騎進金鋭卒空壁躍出突璘軍璘
　軍得先治地無不一當百至暮璘忽傳呼其將戰不
　力人益奮搏金大敗遁入壁黎明師再出金人堅壁
　不動㑹大風雪遂拔營去凡八日而克璘入城市不
　改肆父老擁馬迎之璘又遣嚴忠取環州遂還河池
　時姚仲等又復蘭㑹熈鞏等州及永安軍(宋陜西諸/路無永安)
　(軍當作/永興)
遣起居舎人洪邁(字景盧/皓季子)使金
　金髙忠建至臨安議遣使報聘且賀即位工部侍郎
　張闡(字大猷/永嘉人)請嚴遣使之命正敵國之禮彼或不從
　則有戰耳如是則中國之威可以復振帝然之遂遣
　洪邁充賀登極使帝謂執政曰向日講和本為梓宫
　太后雖屈已卑辭有所不憚今兩國之盟已絶宜正
　名畫境朝儀嵗幣當先定之邁乃奏接伴禮儀十有
　四事既而忠建責臣禮及取新復州郡陳康伯以義
　折之乃止邁行書用敵國禮帝手扎賜邁曰祖宗陵
　寢隔濶三十年不得以時灑掃祭祀心實痛之若彼
　能以河南地見歸必欲居尊如故正復屈已亦何所
　惜邁奏言山東之兵未解則兩國之好不成至燕金
　閤門見國書不如式抑令于表中改部臣二字朝見
　之儀必欲用舊禮邁執不可金鎻使館三日水漿不
　通及見金人語不遜欲留邁張浩不可乃遣還
夏四月金人又攻海州鎮江都統張子蓋(字徳髙/俊從子)及魏
勝大敗之
　金人復遣烏錦(舊作五斤今/改後仿此)太師發諸路兵三十餘
　萬攻海州先遣一軍自州西南㫁勝軍饟道勝擇勇
　悍士三千餘騎拒于石門堰(亦曰石闥堰在海州西/南即石湫河上游也)
　金軍不能進逮夜始還留千人偹險隘金兵十萬來
　奪勝率衆鏖戰殺數千人餘皆遁去勝還入城無何
　金兵還城圍數重勝以郭蔚分兵備禦或獨出擾之
　使不得休息又間夜發兵刦其營或焚其攻具既而
　金人併力急攻勝告急于李寳寳以聞命張子盖往
　援進次石湫堰(在石門堰/南今為鎮)金人陳萬騎于河東子盖
　率精鋭數千騎擊之統制張汜畧陣中流矢死子葢
　曰事急矣奮臂大呼馳入陣勝等繼之殊死戰金人
　大敗擁溺石湫河死者半圍遂解
五月金追廢完顔亮為海陵煬王
　蕭玉敬嗣暉許霖等輔亮為虐皆放歸田里特黙格
　及其妻髙氏伏誅(明年追討亮弑熈/宗罪廢為庻人)
立建王瑋為皇太子更名眘(音慎/)
　初完顔亮南侵兩淮失守朝臣多勸帝退避建王瑋
　不勝其憤及帝下詔親征瑋請帥師為前驅直講史
　浩(字直翁明/州鄞縣人)聞之入言于瑋曰皇子不宜將兵因為
　草奏請扈蹕以供子職帝亦欲瑋徧識諸將遂命從
　幸金陵及還臨安帝欲遜位陳康伯宻贊大議乞先
　正名俾天下咸知聖意遂草立太子詔以進帝從之
　瑋既立更名眘
六月罷三招討使
　以李顯忠主管侍衛軍馬司成閔主管殿前衛司呉
　拱主管侍衛歩軍司(顯忠隂結金都統蕭錡為内應/請出師欲自宿亳趋汴由汴京)
　(以通関陜関陜既通則鄜延一路熟知顯忠威名皆/得響應且欲起其舊部數萬以取河東㑹詔罷兵乃)
　(止/)
追封子偁為秀王
　詔集議子偁封爵户部侍郎汪應辰(字聖錫信/州玉山人)定其
　稱曰太子本生之親議入内降曰皇太子所生父可
　封秀王諡安僖母張氏為王夫人
帝傳位于太子自稱太上皇帝皇后稱太上皇后太子
即位大赦(是為/孝宗)
　帝降手札曰皇太子可即皇帝位朕稱太上皇帝后
　稱太上皇后退居德夀宫帝服袍履歩出祥曦門冒
　雨掖輦以行及宫門弗止上皇麾謝再三且令左右
　扶掖以還顧謂羣臣曰付託得人吾無憾矣
帝朝太上皇于德夀宫
　帝五日一朝太上皇不許自是月四朝
以龍大淵為樞宻副都承㫖曽覿(字統甫其/先汴人)幹辦皇城司
　二人帝潛邸内知客也尋以大淵知閤門事覿同
　知閤門事
詔中外臣庻陳時政闕失
　監南嶽廟朱熹封事首言帝王之學必先格物致知
　以極夫事物之變使義理所存纎悉必照則自然意
　誠心正而可以應天下之務次言修攘之計不時定
　者講和之説疑之也金於我有不共戴天之仇則不
　可和也明矣願㫁以義理之公參以義利之實閉闗
　絶納任賢使能更相激厲以圖事功數年之間國富
　兵彊視吾力之彊弱觀彼釁之淺深徐起而圖之中
　原故地不為吾有而將焉往次言四海利病係斯民
　之休戚斯民之休戚係守令之賢否監司者守令之
　綱朝廷者監司之本欲斯民之得所本原之地亦在
　朝廷而已
秋七月召張浚入朝以為江淮宣撫使封魏國公
　帝手書召浚入見浚至帝改容曰久聞公名今朝廷
　所恃惟公因賜之坐浚從容言人主之學以心為本
　一心合天何事不濟所謂天者天下之公理而已必
　兢業自持使清明在躬則賞罰舉錯無有不當人心
　自歸敵仇自服帝悚然曰當不忘公言加浚少傅魏
　國公宣撫江淮浚見帝英武力陳和議之非勸帝堅
　意以圖恢復欲遣舟師自海道𢷬山東命諸將出師
　掎角以向中原翰林學士史浩以潜邸舊臣特預樞
　宻議欲城采石𤓰洲浚言不守兩淮而守江是示敵
　以削弱怠戰守之氣不若先城泗州浩不悦遂與有
　隙凡浚所規畫浩必沮之竟無成功
追復岳飛官以禮改葬
　官其孫六人(初飛死獄卒隗順負其屍葬之九曲叢/祠至是懸賞購其瘞順子告于官而改)
　(葬之墓在今錢塘/縣棲霞嶺之左)
八月以史浩參知政事九月罷川陜宣諭使虞允文
　浩上言官軍西討東不可過寳雞北不可過徳順若
　兵宿於外去川口逺則敵人必襲之朝廷遂欲棄三
　路允文上言恢復莫先于陜西三路新復州郡又係
　于德順之存亡一旦棄之則窺蜀之路愈多西和成
　階利害至重不可不慮于是允文罷知䕫州以王之
　望代之
故遼人伊喇斡罕(舊作伊拉/武雅今改)稱帝金将布薩忠義(本名烏哲/上京博各)
(科河人舊作璞薩忠烏哲舊作烏/者博洛科舊作拔盧古河今改)討平之
　伊喇斡罕稱帝改元天正兵勢大張往討者多為所
　敗金主遣右副元帥黙音討之遇于長濼(方輿紀要/即遼饒州)
　(長濼縣在/臨潢西南)斡罕大敗率衆西走黙音復追敗于霿􁘦
　河(在臨潢/西南)斡罕去攻懿州(注見/前)金師久無功布薩忠
　義自請行乃以為右副元帥代黙音忠義及赫舎哩
　志寧(本名薩哈連上京和坦人塔薩哈連/舊作撒合輦和坦舊作胡  安今改)等追之至
　梟嶺(亦作裊嶺在/臨潢西南)西陷泉(金史地理志臨潢府有陷/臬國言曰埒綳吉按埒綳)
　(吉舊作舊孛魯/今改後仿此)大敗之斡罕以數騎僅免比收合散卒
　萬餘入奚部其黨多降斡罕自知勢窮北走沙沱其徒
　執之獻于右都監完顔思敬送中都斬之其黨悉平
　惟扎巴不服頗為邉患金人苦之
冬十一月金以布薩忠義為都元帥赫舎哩志寧副之
　金主以宋不稱臣乃詔忠義總戎事居南京節制諸
　軍復令志寧駐軍淮陽忠義將行金主諭之曰宋若
　歸侵疆貢禮如故則可罷兵忠義至汴簡閲士卒分
　屯要害
十二月詔宰相復兼樞宻使
詔呉璘班師
　金以重兵扼鳯翔争呉璘新復十三州三軍璘亟馳
　德順以偹之已而金富察世傑(本名阿爾山哈斯罕/阿多固河人徙遼陽)
　(舊作浦察世傑阿爾山舊作阿撒阿/多固河舊作斡篤河今改後仿此)率師十萬來攻
　璘力戰而拒之時議棄三路遂詔璘班師(明年正月/璘得詔寮)
　(属交諫曰將在軍君命有所不受此舉所係甚重奈/何退師璘知朝論主和乃曰璘豈不知此顧主上初)
　(政璘握重兵在逺有詔璘何敢為遂退師還河池金/人乗其後璘軍亡失者三萬三千部將數十人連營)
　(痛哭聲振原野于是泰鳳熙河永興三路新復十三/州三軍皆復為金取既而虞允文自川陜還入對言)
　(今日有八可戰且以笏畫地陳棄地利/害帝曰此史浩誤朕也改允文知太平)
　
　
御批歴代通鑑輯覽卷八十七
