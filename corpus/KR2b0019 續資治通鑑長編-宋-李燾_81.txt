
　續資治通鑑長編巻七十九
　　　　　　　　　　　　　宋　李燾　撰
　　真宗
大中祥符五年冬十月乙未朔詔樞宻使帶檢校官平
章事不告引止於本㕔贊喝時王欽若陳堯叟上言請
定常制先是魏仁浦以宰相兼樞宻使告引曹彬以樞
宻使兼相不告引故止用彬例　陜西轉運使薛顔言
諸州司理參軍朝廷謂其刑獄重難與免選限或任非
其人多致枉濫請自今誤入徒以上罪令書厯守選冀
有所懲沮自求平允詔三次誤失者如所請
戊戌詔奨知渭州曹瑋以修東闗城壕畢也　宜州言
南丹州莫淮辿聚集諸蠻阻富仁監道路詔轉運使樂
黄目乘𫝊往視以理和斷黄目言知宜州信遂不諳溪
峒事即命供奉官閤門祗候曹永吉馳驛代之既而黄
目又言宜州駐泊監押侍禁侯喆擅領兵入南丹州界
白抗卓寨取淮辿伏罪狀以還進退容易恐生邊隙喆
亦訴轉運司隱其績狀不盡條奏上廉知南丹州本非
侵擾第因接境逃民剽掠客旅遂亡命山谷蠻夷自相
冦盗即詔内殿崇班閤門祗候郭盛内供奉官江德明
馳往犒設溪洞首領與黄目同撫勞之且戒喆自今戎
事皆禀所部
庚子遣使馳驛分詣廣南荆湖福建江南京西諸路與
轉運提㸃刑獄司知州通判鈐轄都監簡選雜犯配軍
人徙𨽻近地本城老病不堪醫治者放從便少壯者部
送赴闕當寘上軍如不願量移赴闕亦聼　鄜延部署
曹利用等言保安軍蕃部請築子城望諭首領俾竢農
隙從之
同修玊清昭應宫使李宗諤以丁謂參知政事請差降
等威辛丑改命宗諤為修宫副使
甲辰詔如聞建安軍等處自秋霖雨頗妨農事宜委轉
運發運使體量賑恤
乙巳䕫州路轉運使言溪峒蠻人結集為亂竢發兵討
捕則歸先所掠漢口及五千人者承例特署職名許令
入貢上曰聞此亦非便或因是輙掠邊民充數邀利所
在宜辨察之轉運使又言蠻願入貢者千五百人上以
道途往來公私勞費不許詔轉運使定其當赴闕者具
名奏裁餘止就本路量行支賜遣還
丁未上以宗室所進和幸諸王宫賜宴詩示輔臣因曰
宗親好學大是羙事茍述作不已自得㫖趣得㫖趣即
㤀倦矣然當戒於好竒而尚浮靡好竒則失實尚浮靡
則少理也
淮南比嵗薄稔上憂之賑卹無所不至而言事者以為
流亡無筭及丁謂使建安軍因令校其實數戊申謂言
轉運司具析大中祥符三年四月十五州軍逃民數多
者及百戸餘止三十戸繼有復業者時起居舍人王隨
為轉運使戒所部出庫錢貸民市糧種嵗終約輸絹以
償故流亡者多復業云　并代州承受公事李宗政言
火山軍南五七里或掊地尺餘則火出盖火德之應請
建祠廟上曰此山有火因山名軍其所由來舊矣宗政
妄言不可從也
己酉以主客郎中知制誥王曽為契丹國主生辰使宫
苑使榮州刺史髙繼勲副之屯田郎中兼侍御史知雜
事李士龍為正旦使内殿崇班閤門祗候李餘懿副之
舊制出使必假官繼勲本秩既崇不復假官自是為例
契丹使邢祥接伴祥詫其國中親賢賜鐡劵曽折之曰
鐡劵者衰世以寵權臣用安反側豈所以待親賢耶祥
媿不復語曽使還言是嵗契丹改統和三十一年為開
泰元年以幽州為析津府國主弟隆裕卒隆裕初封吳
王後封楚國王初奉使者止達幽州後至中京又至上
京或西凉淀北安州炭山長泊自雄州白溝驛渡河四
十里至新城縣古督亢亭之地又十里至涿州北度涿
水范水劉李河六十里至良鄉縣度盧溝河六十里至
幽州號稱燕京子城就羅郭西南為之正南曰啟夏門
内有元和殿洪政殿東門曰宣和城中坊門皆有樓有
憫忠寺本唐太宗為征遼陣亡將士所造又有開泰寺
魏王耶律漢寧造皆邀朝使遊觀城南門内有裕恱王
廨為宴集之所門外永平館舊名碣石館請和後易之
南即桑乾河出北門過古長城延芳淀四十里孫侯館
後改為望京館稍移故處望楮谷山五龍池過温餘河
大夏坡坡西北即凉淀避暑之地五十里至順州東北
過白嶼河北望銀冶山又有黄羅螺盤牛闌山七十里
至檀州自北漸入山五十里至金溝館將至館川原平
廣謂之金溝淀國主嘗於此過冬自此入山詰曲登陟
無復里堠但以馬行記日景而約其里數過朝鯉河亦
名七度河九十里至古北口兩旁峻崖中有路僅容車
軌口北有舖彀弓連繩本范陽防阨奚契丹之所最為
隘束然幽州東趨營平州路甚平坦自頃犯邊多由斯
出又度德勝嶺盤道數層俗名思鄉嶺八十里至新館
過雕窠嶺偏槍嶺四十里至卧如來館盖山中有卧佛
像故也過烏灤河東有灤州因河為名又過墨斗嶺亦
名渡雲嶺長二十里許又過芹菜嶺七十里至柳河館
河在館旁西北有鐡冶多渤海人所居就河漉沙石鍊
得鐡渤海俗每嵗時聚㑹作樂先命善歌舞者數輩前
行士女相隨更相唱和回旋宛轉號曰踏鎚所居屋皆
就山墻開門過松亭嶺甚嶮峻七十里至打造部落館
有蕃戸百餘編荆為籬鍜鐡為兵器東南行五十里至
牛山館八十里至鹿兒峽館過蝦蟆嶺九十里至鐡匠
館過石子嶺自北漸入山七十里至富谷館居民多造
車者云渤海人正東望馬雲山山多鳥獸材木國主多
於此打圍八十里至通天館二十里至中京大定府城
垣庳小方圓纔四里許民但重屋無築堵之制南門曰
朱夏門内夾道步廊多坊門又曰陽德閶闔城内西南
隅岡上有寺城南有園圃宴射之所自過古北口即蕃
境居人草庵板屋亦務耕種但無桑柘所種皆從壠上
蓋虞吹沙所壅山中長松鬱然深谷中多燒炭為業時
見畜牧羊馬槖駞尤多青羊黄豕亦有挈車帳逐水草
射獵食止糜粥粆糒
辛亥上作為政歌賜輔臣　詔諸路自今除常例合調
民夫外如别有工役須至差撥者並取實役人數調訖
具事以聞違者案其罪先是提㸃開封府界段惟幾調
中牟縣夫二百人修淳澤監倉羣牧制置使以廐卒代
之因有是詔
癸丑詔京西市糴軍糧轉運使止當勸誘無得廹促時
轉運使於西京市糴條約過當民不如約則杖之故特
示禁戒
丁巳以知制誥陳堯咨權同判吏部流内銓舊制選人
皆用奏舉乃得京官而士有孤寒不為人知者堯咨特
為陳其功狀而陞擢之
戊午九天司命上卿保生天尊降于延恩殿(按本志九/天司命上)
(卿保生天尊即聖祖也實録於六年七月又書加上九/天司命上卿保生天尊曰東嶽司命上卿佑聖真君初)
(封禪禮畢詔上司命天尊之號至是以聖祖臨降名稱/相類故改上焉如此則當别一司命矣又據聖降記加)
(上東嶽司命上卿真君聖號敕但云東嶽司命上卿真/君可加上東嶽司命上卿佑聖真君無九天及保生天)
(尊字然封禪記書元年十月壬子詔上卿九天司命真/君増號九天司命保生天尊實有此六字二書皆丁謂)
(所編乃如此/不同當考)先是八日上夢景德中所覩神人𫝊玉皇
之命云先令汝祖趙某授汝天書將見汝如唐朝恭奉
𤣥元皇帝翌日夜復夢神人𫝊天尊言吾坐西當斜設
六位即於延恩殿設道場是日五鼓一籌先聞異香少
頃黄光自東南至掩蔽燈燭俄見靈仙儀衛所執器物
皆有光明天尊至冠服如元始天尊又六人皆秉圭四
人仙衣二人通天冠絳紗袍上再拜階下俄有黄霧起
須臾霧散天尊與六人皆就坐侍從在東階上升西階
再拜又欲拜六人天尊令揖不拜命設榻召上坐飲碧
玉湯甘白如乳天尊曰吾人皇九人中一人也是趙之
始祖再降乃軒轅黄帝凡世所知少典之子非也母感
電夢天人生於夀丘後唐時七月一日下降緫治下方
生趙氏之族今已百年皇帝善為撫育蒼生無怠前志
即離坐乘雲而去及曙以語輔臣即召至殿厯觀臨降
之所又召修玉清昭應宫副使李宗諤劉承珪都監藍
繼宗同觀已未札示中外大赦天下常赦所不原者咸
除之兩京來年夏稅放十之二諸路十之一賜致仕官
全俸一年幕職州縣官先經省者權増五百員任滿即
停(宋朝要録内外諸/軍將士並與特支)　命參知政事丁謂翰林學士李
宗諤龍圖閣直學士陳彭年與太常禮院檢討官詳定
崇奉天尊儀制以聞
庚申羣臣詣崇政殿稱賀因賜酒五行而罷宴宗室諸
親于萬嵗殿
辛酉上以崇儒術論為君難為臣不易論示王旦等先
是龍圖閣直學士陳彭年因奏對上謂之曰儒術汚隆
其應實大國家崇替何莫由斯故秦衰則經籍道息漢
盛則學校興行其後命厯迭改而風教一揆有唐文物
最盛朱梁而下王風寖微太祖太宗丕變敝俗崇尚斯
文朕獲紹先業謹遵聖訓禮樂交舉儒術化成實二后
埀裕之所致也為君之難由乎聽受臣之不易在乎忠
直其或君以寛大接下臣以誠明奉上君臣之心皆歸
於正直道而行至公相遇此天下之達理先王之成憲
猶指諸掌孰謂難哉彭年曰陛下聖言精詣足使天下
知訓伏願躬演睿思著之篇翰頃之上出二論示彭年
彭年復請示輔臣旦等因請赴國子監刻石從之　詔
以天尊降臨分命輔臣告天地宗廟社稷初宰相請准
例遣丞郎已下上特命王旦等攝事又遣官告諸陵嶽
瀆祠宇上親封香付之
壬戌謁玉清昭應宫時將祀神州地祗在致齋内上疑
不當出欲别擇日恐緩後乃詔禮官議之且言焚香致
謝非遊賞也若不作樂於禮無嫌遂從之　詔廣州鈐
轄兼提舉在城煙火盗賊事
閏十月乙丑詔盜賊當決配者免其令衆情重者奏裁
丁卯命王旦為躬謝太廟大禮使向敏中為禮儀使王
欽若為儀仗使陳堯叟為鹵簿使馬知節為橋道頓遞
使故事每大禮以宰相領大禮使而禮儀等使皆署申
狀東封嵗上特命中書樞宻院領五使汾隂亦如之於
是王旦言頃嵗臣叨備相位欽若以下皆知樞宻院參
知政事今敏中欽若堯叟悉同平章事詢於事體頗似
非宜上曰第依近制可也旦又曰東封汾隂告廟日皆
奉天書所以表奉符行事今兹告廟天書重於舉動望
不出内詔可　鑾駕儀仗舊用二千人有司請増為七
千人從之　有司請太廟用饗禮一獻庭設宫架殿上
登歌無二舞上欲重其事特用三獻乃以相王元偓為
亞獻舒王元偁為終獻　詔河北𣙜場所市食羊死於
路者無得抑市人鬻之　詔訪聞邊臣毎正旦五鼓即
張燭慶賀日聚宴樂至有夜分而城不扄者自今不得
復然
已已上天尊號曰聖祖上靈髙道九天司命保生天尊
大帝有司請以玊清昭應宫玉皇後殿為聖祖正殿東
位司命殿為治事之所　令施州每月朔望給酒肴犒
溪蠻
庚午上齋于長春殿以朝元殿建道場設更衣次及奏
中嚴外辦於文德殿
辛未躬謝太廟六室又命大臣分告天地社稷后廟
壬申上謂宰相曰頃聞鄭國長公王肩輿出行民有犯
其前導者即捕笞之朕在東宫日有犯者第委之府縣
未嘗輙自箠掠也宜令開封府自今有此類未得决罰
具名以聞仍嚴戒約諸宅勾當使臣　詔聖祖名上曰
𤣥下曰朗不得斥犯以七月一日為先天節十月二十
四日為降聖節並休假五日兩京諸州前七日建道場
設醮假内禁屠輟刑聽士民宴樂京城張燈一夕改延
恩殿為真遊殿重加修飾有司言道場及奏告自今用
青詞云嗣皇帝臣署大事祀官朝服常時奏告公服薦
獻則太祝讀詞醮設止命道士備香酒時果碧色幣詔
可
癸酉詔天下府州軍監天慶觀並増置聖祖殿
乙亥詔上聖祖母懿號曰元天大聖后初宰臣以太祖
諡號有與聖祖同名者將議易之上曰真祖臨降皇家
大慶也六室並當増諡乃詔太廟六室各奉上尊諡二
字中書門下請加僖祖諡曰文獻睿和順祖曰惠元睿
明翼祖曰簡恭睿德宣祖曰昭武睿聖太祖曰啟運立
極英武睿文神德聖功至明大孝太宗曰至仁應道神
功聖德文武睿烈大明廣孝有司言聖祖母未有宫殿
望遣官於兗州曲阜縣夀丘奏告從之
丙子出玉宸殿新稻賜輔臣上曰禁中植稻暇日臨觀
刈穫見其勞力愈知耕農之可念也　羣臣上尊號曰
崇文廣武感天尊道應真祐德上聖欽明仁孝不允表
三上從之詔俟尊冊聖祖畢受冊
丁丑謁啟聖院太宗神御殿禮畢詔於龍圖閣取太平
興國中舒州所獲誌公石以示輔臣上作詩紀其符應
又作贊目曰神告帝統石乃加諡誌公曰真覺遣知制
誥陳堯咨詣蔣山致告其後又加諡曰道林真覺令公
私無得斥誌公名　五溪蠻向貴升等五百人及磨嵳
洛浦蠻來貢方物
戊寅改兗州曲阜縣為仙源縣建景靈宫太極觀於夀
丘以奉聖祖及聖祖母遣内供奉官周懐政與本州長
吏規度興作俟宫觀成日備禮奉冊凡宫觀之制皆南
開三門二重東西兩廊中建正殿連接擁殿又置道院
齋坊其觀宇之數差減於宫
庚辰王欽若言所居第在太廟之後后廟之前出入宴
處皆不遑寧請易賜官第詔可尋於安定坊造第賜之
辛已玉清昭應宫天書閤上梁車駕往觀焉宴賜如例
丁亥詔聖祖聖母徽號冊寳法物並飾以金尊號冊以
金塗銀為飾舊制皇帝冊寳飾以金宗廟飾以銀及是
有司請聖祖冊寳如宗廟之制上崇奉聖真志存謙抑
故有是詔
有司言唐太清宫樂章皆明皇所作今崇奉玉皇聖祖
及祖宗配位樂章請上自為之戊子内出樂章十六曲
以示輔臣文舞曰發祥流慶武舞曰降真觀德
庚寅龍圖閣直學士陳彭年等上新定閤門儀制十巻
客省事例六巻四方館儀一巻詔奬之仍第賜金帛(實/録)
(本記並於六月丁未書彭年進閤門儀制今又并客省/四方館儀制書之疑必重疊故削去六月丁未所書止)
(存/此)　詔太常寺選殿前司天武左右廂軍士每廂七十
五人人為角手教習以備警場先是毎舉大禮皆預以
近京州軍召鳴鼓角者貧民涉逺而至頗成勞費及是
罷之人以為便　命莊宅副使王承祐入内殿頭楊懐
吉浚汴水上謂汴河有灣曲灘淺沒溺甚多盖開浚之
際只依檢計到功料檢計之際又河水盖覆不見合施
功處自今須先塞上流盡河漕内水方行檢計仍差承
祐及懐吉領其事(承祐審琦第/四子懐吉缺)
十一月丙申上於朝元殿恭謝玊皇奉天書行事致齋
三日禁屠宰備三獻薦玉帛麫牲配坐以聖祖位在東
褥用黄玉以四圭有邸幣色蒼太祖太宗位在西陳宫
架百官朝服祀禮畢賜羣臣福酒有差有神雀及二鶴
來集上作詩記之
戊戍右屯衛將軍贈潁州防禦使允中卒允中鄆恭靖
王第二子也先是有司以冬至當宴近臣於向敏中第
於是請不張樂上曰樂以侑食不可廢也第命改中旬
設㑹(允中改名允懐見康/定元年正月當考)
庚子上作聖祖降臨記宣示中外
辛丑詔葺南郊齋宫遣軍士代郷耆守䕶常令完潔
内侍楊懐恩妄言家婢興䜛父母意規異居上曰中官
皆養子此弊宜深察特詔决杖配𨽻唐州
癸卯詔入内内侍省遣親事卒伺察倉廪因縁乞取財
物者令開封府捕劾痛懲之
丙午宰臣王旦加門下侍郎向敏中中書侍郎楚王元
佐太師相王元偓太傅舒王元偁太保榮王元儼檢校
太尉内外文武官並進階勲爵邑有差　詔定加文武
官月俸有差上承二聖恭儉富有多積承平既久賦歛
至薄軍國用度之外未嘗廣費自奉且以庶官食貧勤
事非厚其廪稍無以責亷隅故因行慶特議増給　遣
西京左蔵庫使王應昌使夏州以加恩官誥賜趙德明
又遣使至交州境上召李公藴子弟以官誥賜之　禁
夏州進奉使造軍器歸本道　殿前侍衛馬步軍司言
三司准詔將新收配軍馬請受厯並入勾磨勘動踰旬
浹事頗不便望且仍舊詔許且用舊厯來月改從新制
丙午宣政使提㸃内蔵庫劉承珪上内蔵庫須知五巻
詔褒之
丁未詔自今聽啇賈以糧斛從便貨鬻官司勿禁時京
師榖貴上以歛糴増價侵民故有是詔　上謂宰相曰
汴水嵗有流尸至淮而止然非理死者必有積惡以罹
斯苦朕思以善縁濟之乃作發願文遣工部郎中直集
賢院李建中内殿崇班張承素齎詣泗州依道釋二教
設齋醮宣讀及祭溺者仍詔本州每嵗擇日禁屠宰就
寺觀各建道場五晝夜仍設祭宰相請以聖製刻石就
州建觀乃得汴水東臨淮之地命内侍趙履信朱允中
董役揔衆舍二百七十四區賜名延昌
戊申詔如聞沿汴䕶堤河清卒賊害行客取其資財棄
尸水中頗難彰露可明揭賞典募人糾告
己酉詔黄帝故事自今凡降書詔非聖母文字外不得
引用時學士院撰承天節教坊宴辭中有大電繞樞之
語上命宰臣諭㫖易之因降是詔
壬子改朗州為鼎州𤣥武門為拱辰門
乙卯詔商旅自京便錢至諸州者(按太祖開寳三年置/便錢務許民入錢左)
(蔵給以劵於諸州便換此條當云自/京賫便錢劵至諸州原書疑有脱字)所在即給付無得
稽滯　知梓州崔端獻白雉一上以地逺勞人賜牙吏
緡錢遣之仍令諸州依前詔勿以珍禽異獸為獻
丙辰内出太宗御集并法帖三百六十巻示輔臣王旦
曰以文章化人成俗實自太宗始也上謂向敏中丁謂
曰太宗所用筆卿等獨未見因各賜一䨇
戊午契丹遣使昭德軍節度使耶律寧副使大理少卿
李道紀來賀承天節
庚申令河北縁邊官道左右及時植榆柳
辛酉西凉斯多特遣其子來貢
是月初置玉清昭應宫使命宰臣王旦為之詔赴上于
本宫百官班賀如儀既而以使署未備權罷班　詔車
營致逺務押綱殿侍自今取累經差使無過犯之人時
上謂近臣曰車營務致逺務三司自來失於條制損失
増多即於外郡配置擾人自逐綱立定賞罰専差殿侍
管轄死損之數十無一二其殿侍每考其績效入等者
與三班差使近日殿侍多乞此差遣斯亦勸之得宜也
十二月甲子朔以宣政使應州觀察使劉承珪為景福
殿使新州觀察使依前修玊清昭應宫副使先是承珪
以疾屢表請致仕修宫使丁謂言承珪方領宫職藉其
督轄望勿許所請第優賜告而承珪繼請不已乃許減
去繁務特置此職以寵焉班在客省使上其五嶽觀内
蔵庫皇城司仍舊管勾自餘悉代之承珪又請納觀察
使月俸詔可復定殿使俸如内客省使而給實錢親作
歌賜之
丙寅賜諸班直諸軍及剰員薪炭有差軍士外戍家屬
在營者半之　詔諸司使副任縁邊部署知州鈐轄廵
檢等入辭日求補䕃子姪逺近之際恩典不均宜令樞
宻院差定條例
先是詔丁謂等於京城擇地建宫以奉聖祖謂等奏司
天少監王熈元言按天文志太微宫南有天廟星乃帝
王祖廟也宜就大内之丙地乃得錫慶院吉地令謂等
與内侍鄧守恩修建戊辰詔上新宫名曰景靈
己巳令三司出炭四十萬減市直之半以濟貧民時連
日大雪苦寒京城鬻炭者每秤錢二百故有是命仍遣
使臣十六人分置埸以内供奉二人提揔之自是小民
奔凑至有踐死者乃命都廵檢張旻遣軍校領徒廵䕶
賜死者家緡錢無族者官為埋瘞仍令三司常貯炭五
七十萬如常平倉遇價貴則出糶之
辛未詔文武羣臣趨朝立班及崇政殿引對官員使臣
自今有怠惰不如儀者閤門御史臺劾奏之失不劾奏
并案其罪上封者言近年朝儀頗不端肅有司顧望莫
肯舉職故也　有司言按周禮孟冬祀司民唐避文皇
諱改為司人今請改𤣥武𤣥冥𤣥弋𤣥枵並為真字遣
官就南郊設昊天及四位告之詔可
壬申改諡𤣥聖文宣王為至聖文宣王
甲戍詔前詔開封府毁撤京城民舍之侵街者方屬嚴
冬宜俟春月　管勾麟府路軍馬事韓守英言豐州防
禦使王承羙卒其子文玉權管勾當蕃漢事宜禀朝㫖
上曰豐州事繁宜選習知邊事戎人所服者即詔守英
洎知府州折惟昌察承羙諸子及詢蕃漢牙校以聞尋
依所奏命文玉為左侍禁知州事承羙初被疾遣中使
挾太醫視之令日候其起居附驛言狀及卒贈恩州觀
察使録其子文寳為三班奉職孫德鈞為借職仍詔其
妻折氏得入謁禁中文恭承羙長子也承羙以文玊為
子奏授殿直既襲任文恭時為侍禁在沂州表訴其事
詔改文恭為供奉官
乙亥遣常參官於麟府置場和市軍糧時河東豐稔米
斛百錢戎人以茶一斤易粟一囊州縣利於轉輸不即
歛糴故有是命
丙子詔劾管勾國信内臣閻承翰張繼能等坐契丹使
在驛輙歸第供億有闕案奏特原其罪自餘第懲罰之
戊寅溪洞蠻張文喬等八百人來朝
已卯増冀州公用錢嵗五十萬以其當北路衝要也
知天雄軍㓂凖言獄空詔奬之
庚辰知處州張若谷言黄帝任六相而天下治伏覩詔
示聖祖臨降有斜設六位之文以臣參詳必當時六相
也按唐天寳敕三王五帝各有配享黄帝惟以后土配
望於殿内塑六相像并加諡號有司言神靈之事不可
備知所云六相恐難執據其六位仙官望令編修道蔵
所増入醮位及於聖祖殿設像從之(若谷南劍州人兩/朝史有𫝊自景德)
(初已為三司判官此知處州者當别一/張若谷本𫝊即以為南劍州人恐非也)
辛巳諡峩眉山僧茂貞曰明果上語輔臣曰茂貞修行
精至每見王公戚屬皆隨其性勸導之多云為善於身
盡忠於君則可以保延福夀長守富貴且預知將亡趺
坐而化此亦可嘉也
乙酉令泗州出官米十萬石以賑饑民又増兵備盗
給蔡州公用錢嵗二十萬
丙戍詔天慶天貺先天降聖承天節權止行刑如聞所
在容繫頗衆自今笞杖情輕者釋之情重及須證佐者
責保於外
丁亥立德妃劉氏為皇后后性警悟曉書史聞朝廷事
能記本末帝每廵幸必以從衣不纎靡與諸宫人無少
異莊穆既崩中宫虛位上即欲立之后固辭良久將降
詔而宰相王旦忽以病在告后疑旦有它議復固辭於
是中書門下請早正母儀后卒得立凡處置宫闈事多
引援故實無不適當者帝朝退閱天下封奏多至中夜
后皆預聞之周謹恭宻益為帝所倚信焉(此固實録舊/文盖埀簾時)
(奏篇其勢不免/如此要當刪修)　編聨祥瑞所上祀汾隂后土壇朝覲
壇親奠西嶽廟三圖及祥瑞圖百四十八置龍圖閣下
召宗室輔臣兩制尚書丞郎兩省給諫三司副使刺史
已上觀之王旦常言於上曰臣頃為大禮使所奏祥瑞
臣非親見也據司天監邢中和狀耳願令史官并書其
實(此據遺事録附編聨祥瑞圖下初/不與此相屬也其有無亦當考)
戊子契丹遣使廣德軍節度使蕭袞副使左衛大將軍
齊泰來賀明年正旦
庚寅詔諸路大辟罪或有情欵疑互承前皆俟旬終報
轉運提㸃刑獄司以致審察淹緩自今即日報之從河
東路提㸃刑獄張懐寳之請也　詔自今諸州土貢物
至京令戸部牒合屬庫務先次受納來人遣回候正旦
朝賀排仗别差人齎擎陳列　詔知延州李及兼蕃界
縁邊都廵使仍給牙隊馬歩兵士如無邊警即勿出廵
是嵗詔三院御史除差出外任及在京涖它局外定以
六員為制(㑹要無/月日)
