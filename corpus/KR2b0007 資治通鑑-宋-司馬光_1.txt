　　　　　史部二
　資治通鑑　　　　　　　編年類
　　提要
　　　　(臣/)等謹案資治通鑑二百九十四巻宋司馬
　　　　光撰胡三省音注光撰通鑑以元豐七年十
　　　　二月戊辰書成與目録考異同奏上之其著
　　　　述大㫖具見光進書原表及馬端臨經籍考
　　　　中當時劉安世所作音義十巻世已無傳南
　　　　渡後有蜀史炤釋文又有偽托司馬釋文及
　　　　廣都費氏註又有謝珏郭仲威直音及閩本
　　　　直音羣書並行而乖謬咸甚三省本其父遺
　　　　志因彚集衆説覃思以為之註元袁桷清容
　　　　集載先友淵源録稱三省天台人寶祐進士
　　　　賈相館之釋通鑑三十年兵難藁三失乙酉
　　　　嵗留袁氏塾日手抄定註己丑冦作以書蔵
　　　　窖中得免頗見是書顛末惟桷稱定註而今
　　　　本題作音註疑出三省所自改也通鑑文繁
　　　　義博貫串最難三省所釋於象緯推測地形
　　　　建置制度沿革諸大端極為賅備讀通鑑者
　　　　奉為圭臬真不啻左傳之有杜當陽矣又袁
　　　　桷稱定註今在家尚未付梓而黄溥簡籍遺
　　　　聞謂刋於臨海洪武初取藏南京國學則元
　　　　末始鐫諸板今世所通行乃天啟中陳仁錫
　　　　重刋本也乾隆四十五年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
進資治通鑑表
臣光言先奉勅編集厯代君臣事迹又奉聖㫖賜名資
治通鑑今已了畢者伏念臣性識愚魯學術荒疏凡百
事為皆出人下獨於前史麤嘗盡心自幼至老嗜之不
厭每患遷固以來文字繁多自布衣之士讀之不徧况
於人主日有萬幾何暇周覽臣常不自揆欲刪削冗長
舉撮機要専取關國家興衰繫生民休戚善可為法惡
可為戒者為編年一書使先後有倫精粗不雜私家力
薄無由可成伏遇英宗皇帝資睿智之性敷文明之治
思厯覽古事用恢張大猷爰詔下臣俾之編集臣夙昔
所願一朝獲伸踊躍奉承惟懼不稱先帝仍命自選辟
官屬於崇文院置局許借龍圖天章閣三館秘閣書籍
賜以御書筆墨繒帛及御前錢以供果餌以内臣為承
受眷遇之榮近臣莫及不幸書未進御先帝違棄羣臣
陛下紹膺大統欽承先志寵以冠序錫之嘉名每開經
筵常令進讀臣雖頑愚荷兩朝知待如此甚厚隕身喪
元未足報塞茍智力所及豈敢有遺㑹差知永興軍以
衰疾不任治劇乞就冗官陛下俯從所欲曲賜容養差
判西京留司御史臺及提舉嵩山崇福宫前後六任仍
聴以書局自隨給之禄秩不責職業臣既無他事得以
研精極慮窮竭所有日力不足繼之以夜徧閲舊史旁
采小説簡牘盈積浩如煙海抉擿幽隠校計毫釐上起
戰國下終五代凡一千三百六十二年修成二百九十
四巻又畧舉事目年經國緯以備檢尋為目録三十巻
又參考羣書評其同異俾歸一塗為考異三十巻合三
百五十四巻自治平開局迨今始成嵗月淹久其間牴
牾不敢自保罪負之重固無所逃(中謝/)重念臣違離闕
庭十有五年雖身處于外區區之心朝夕寤寐何嘗不
在陛下之左右顧以駑蹇無施而可是以専事鉛槧用
酬大恩庶竭涓塵少禆海嶽臣今筋骸癯瘁目視昏近
齒牙無幾神識衰耗目前所為旋踵遺忘臣之精力盡
於此書伏望陛下寛其妄作之誅察其願忠之意以清
間之燕時賜省覽監前世之興衰考當今之得失嘉善
矜惡取是舎非足以懋稽古之盛徳躋無前之至治俾
四海羣生咸蒙其福則臣雖委骨九泉志願永畢矣
