史記集解卷一百二十九
　　　　　　　　　　　　　宋　裴駰　撰
史記一百二十九
貨殖列傳第六十九
老子曰至治之極鄰國相望雞狗之聲相聞民各甘其
食美其服安其俗樂其業至老死不相往來必用此為
務輓近世塗民耳目則幾無行矣太史公曰夫神農以
前吾不知已至若詩書所述虞夏以來耳目欲極聲色
之好口欲窮芻豢之味身安逸樂而心誇矜勢能之榮
使俗之漸民久矣雖戸説以𦕈論終不能化故善者因
之其次利道之其次教誨之其次整齊之最下者與之
爭夫山西饒材竹榖纑(徐廣曰紵屬/可以為布)旄玉石山東多魚
鹽漆絲聲色江南出柟梓薑桂金錫連(徐廣曰音蓮/鉛之未鍊者)丹
沙犀瑇瑁珠璣齒革龍門碣石北多馬牛羊旃裘筋角
銅鐵則千里往往山出棊置此其大較也皆中國人民
所喜好謠俗被服飲食奉生送死之具也故待農而食
之虞而出之工而成之商而通之此寧有政教發徵期
會哉人各任其能竭其力以得所欲故物賤之徵貴貴
之徵賤各勸其業樂其事若水之趨下日夜無休時不
召而自來不求而民出之豈非道之所符而自然之驗
邪周書曰農不出則乏其食工不出則乏其事商不出
則三寳絶虞不出則財匱少財匱少而山澤不辟矣此
四者民所衣食之原也原大則饒原小則鮮上則富國
下則富家貧富之道莫之奪予而巧者有餘拙者不足
故太公望封於營丘地潟鹵(徐廣曰潟音昔/潟鹵鹹地也)人民寡於
是太公勸其女功極技巧通魚鹽則人物歸之繦至而
輻湊故齊冠帶衣履天下海岱之間斂袂而往朝焉其
後齊中衰管子修之設輕重九府則桓公以霸九合諸
侯一匡天下而管氏亦有三歸位在陪臣富於列國之
君是以齊富彊至於威宣也故曰倉廩實而知禮節衣
食足而知榮辱禮生於有而廢於無故君子富好行其
德小人富以適其力淵深而魚生之山深而獸往之人
富而仁義附焉富者得勢益彰失勢則客無所之以而
不樂夷狄益甚諺曰千金之子不死於市此非空言也
故曰天下熈熈皆為利來天下壤壤皆為利往夫千乘
之王萬家之侯百室之君尚猶患貧而况匹夫編户之
民乎昔者越王句踐困於會稽之上乃用范蠡計然(徐/廣)
(曰計然者范蠡之師也名研故諺曰研桑心算駰案范/子曰計然者葵丘濮上人姓辛氏字文子其先晉國亡)
(公子也嘗南游于/越范蠡師事之)計然曰知鬬則修備時用則知物二
者形萬貨之情可得而觀已故歲在金穰水毁木饑火
旱旱則資舟水則資車物之理也六歲穰六歲旱十二
歲一大饑夫糶二十病農九十病末末病則財不出農
病則草不辟矣上不過八十下不減三十則農末俱利
平糶齊物關市不乏治國之道也積著之理務完物無
息幣以物相貿易腐敗而食之貨勿留無敢居貴論其
有餘不足則知貴賤貴上極則反賤賤下極則反貴貴
出如糞土賤取如珠玉財幣欲其行如流水修之十年
國富厚賂戰士士赴矢石如渇得飲遂報彊吳觀兵中
國稱號五霸范蠡既雪會稽之恥乃喟然而嘆曰計然
之策七越用其五而得意既已施於國吾欲用之家乃
乘扁舟(漢書音義/曰特舟也)浮於江湖變名易姓適齊為䲭夷子
皮之陶為朱公朱公以為陶天下之中諸侯四通貨物
所交易也乃治產積居與時逐(漢書音義曰/逐時而居貨)而不責於
人故善治生者能擇人而任時十九年之中三致千金
再分散與貧交疏昆弟此所謂富好行其德者也後年
衰老而聽子孫子孫修業而息之遂至巨萬(徐廣曰/萬萬也)故
言富者皆稱陶朱公子贛既學於仲尼退而仕於衛廢
著鬻財於曹魯之間(徐廣曰子贛傳云廢居/著猶居也著讀音如貯)七十子之
徒賜最為饒益原憲不厭糟糠匿於窮巷子貢結駟連
騎束帛之幣以聘享諸侯所至國君無不分庭與之抗
禮夫使孔子名布揚於天下者子貢先後之也此所謂
得勢而益彰者乎　白圭周人也當魏文侯時李克務
盡地力而白圭樂觀時變故人棄我取人取我與夫歲
孰取榖予之絲漆蠒出取帛絮與之食太隂在卯穰明
歲衰惡至午旱明歲美至酉穰明歲衰惡至子大旱明
歲美有水至卯積著率歲倍欲長錢取下榖長石斗取
上種能薄飲食忍嗜欲節衣服與用事僮僕同苦樂趨
時若猛獸摰鳥之發故曰吾治生產猶伊尹呂尚之謀
孫吳用兵商鞅行法是也是故其智不足與權變勇不
足以決斷仁不能以取予彊不能有所守雖欲學吾術
終不告之矣盖天下言治生祖白圭白圭其有所試矣
能試有所長非茍而已也猗頓用盬鹽起(孔叢曰猗頓/魯之窮士也)
(耕則常饑桑則常寒聞朱公富往而問術焉朱公告之/曰子欲速富當畜五㹀於是乃適西河大畜牛羊于猗)
(氏之南十年之間其息不可計貲擬王/公馳名天下以興富於猗氏故曰猗頓)而邯鄲郭縱以
鐵冶成業與王者埓富烏氏倮(韋昭曰烏氏縣名/屬安定倮名也)畜牧
及衆斥賣求竒繒物間獻遺戎王(徐廣曰間一作奸不/以公正謂之奸也)
戎王什倍其償與之畜畜至用谷量馬牛(韋昭曰滿谷/則具不復數)
秦始皇帝令倮比封君以時與列臣朝請而巴蜀寡婦
清其先得丹穴(徐廣曰涪/陵出丹)而擅其利數世家亦不訾清
寡婦也能守其業用財自衛不見侵犯秦皇帝以為貞
婦而客之為築女懐清臺夫倮鄙人牧長清窮鄉寡婦
禮抗萬乘名顯天下豈非以富邪漢興海内為一開關
梁弛山澤之禁是以富商大賈周流天下交易之物莫
不通得其所欲而徙豪傑諸侯强族於京師關中自汧
雍以東至河華膏壤沃野千里自虞夏之貢以為上田
而公劉適邠太王王季在岐文王作豐武王治鎬故其
民猶有先王之遺風好稼穡殖五榖地重重為邪及秦
文孝繆居雍隙(徐廣曰隙者間孔也地居/隴蜀之間要路故曰隙)隴蜀之貨物
而多賈獻孝公徙櫟邑(徐廣曰/在馮翊)櫟邑北卻伐翟東通三
晉亦多大賈武昭治咸陽因以漢都長安諸陵四方輻
湊並至而會地小人衆故其民益玩巧而事末也南則
巴蜀巴蜀亦沃野地饒巵(徐廣曰音支烟/支也紫赤色也)薑丹沙石銅
鐵(徐廣曰邛都出/銅臨邛出鐵)竹木之器南御滇僰僰僮西近邛笮
笮馬旄牛然四塞棧道千里無所不通唯裦斜綰轂其
口(徐廣曰/在漢中)以所多易所鮮天水隴西北地上郡與關中
同俗然西有羌中之利北有戎翟之畜畜牧為天下饒
然地亦窮險唯京師要其道故關中之地於天下三分
之一而人衆不過什三然量其富什居其六昔咸人都
河東(徐廣曰堯/都晉陽也)殷人都河内周人都河南夫三河在天
下之中若鼎足王者所更居也建國各數百千歲土地
小狹民人衆都國諸侯所聚會故其俗纖儉習事楊平
陽陳西賈秦翟北賈種代種代石北也(徐廣曰石邑/縣也在常山)地
邊胡數被冦人民矜懻忮(晉灼曰懻音慨忮音堅瓚曰/懻音慨今以土名强直為懻)
(中/也)好氣任俠為姦不事農商然迫近北夷師旅亟往中
國委輸時有竒羨其民羯羠不均(徐廣曰羠音兕一音/囚几反皆健羊名)
自全晉之時固已患其慓悍而武靈王益厲之其謠俗
猶有趙之風也故楊平陽陳掾其間得所欲温軹西賈
上黨北賈趙中山中山地薄人衆猶有沙丘紂淫地餘
民(晉灼曰言地薄人衆猶復有沙丘紂/淫地餘民通係之於淫風而言也)民俗懁急(徐廣/曰懁)
(急也音絹一作懁/一作恵也音翾也)仰機利而食丈夫相聚游戲悲歌忼
慨起則相隨椎剽休則掘冡作巧姦冶(徐廣曰/一作蠱)多美物
(徐廣曰美一/作弄一作椎)為倡優女子則鼔鳴瑟跕屣(徐廣曰跕音/怗張晏曰跕)
(屣也瓉曰躡/跟為跕也)游媚貴富入後宫徧諸侯然邯鄲亦漳河
之間一都會也北通燕涿南有鄭衛鄭衛俗與趙相類
然近梁魯微重而矜節(徐廣曰矜/一作務)濮上之邑徙野王(徐/廣)
(曰衛君角/徙野王)野王好氣任俠衛之風也夫燕亦勃碣之間
一都會也南通齊趙東北邊胡上谷至遼東地踔逺人
民希數被冦大與趙代俗相類而民雕捍少慮有魚鹽
棗栗之饒北鄰烏桓夫餘東綰穢貉朝鮮眞畨之利洛
陽東賈齊魯南賈梁楚故泰山之陽則魯其隂則齊齊
帶山海(徐廣曰齊世家曰齊自泰山屬之琅琊北/被于海膏壤二千里其民闊達多匿智)膏壤
千里宜桑麻人民多文綵布帛魚鹽臨菑亦海岱之間
一都會也其俗寛緩闊達而足智好議論地重難動搖
怯於衆鬬勇於持刺故多劫人者大國之風也其中具
五民(服䖍曰士農工商賈也如淳曰游/子樂其俗不復歸故有五方之民)而鄒魯濱洙泗
猶有周公遺風俗好儒備於禮故其民齪齪頗有桑麻
之業無林澤之饒地小人衆儉嗇畏罪逺邪及其衰好
賈趨利甚於周人夫自鴻溝以東(徐廣曰/在滎陽)芒碭以北(徐/廣)
(曰今為/臨淮)屬巨野此梁宋也(徐廣曰今/陶之浚儀)陶雎陽亦一都會
也(徐廣曰今/之定陶)昔堯作游成陽(如淳曰作起也/成陽在定陶)舜漁於雷
澤(徐廣曰/在成陽)湯止於亳(徐廣曰今/梁國薄縣)其俗猶有先王遺風重
厚多君子好稼穡雖無山川之饒能惡衣食致其蓄藏
越楚則有三俗夫自淮北沛陳汝南南郡此西楚也其
俗剽輕易發怒地薄寡於積聚江陵故郢都西通巫巴
東有雲夢之饒(徐廣曰/在華容)陳在楚夏之交通魚鹽之貨其
民多賈徐僮取慮(徐廣曰皆/在下邳)則清刻矜已諾彭城以東
東海吳廣陵此東楚也其俗類徐僮胊繒以北俗則齊
浙江南則越夫吳自闔廬春申王濞三人招致天下之
喜游子弟東有海鹽之饒章山之銅三江五河之利亦
江東一都會也衡山(徐廣曰都邾/邾縣屬江夏)九江江南(徐廣曰髙/帝所制江)
(南者丹陽也秦置為/鄣郡武帝改名丹陽)豫章長沙是南楚也其俗大類西
楚郢之後徙壽春亦一都會也而合肥受南北潮皮革
鮑木輸會也與閩中於越雜俗(徐廣曰/在臨淮)故南楚好辭巧
説少信江南卑濕丈夫早夭多竹木豫章出黄金(徐廣/曰鄱)
(陽有/之)長沙出連錫然堇堇物之所有取之不足以更費
(應劭曰堇少也更償也言金少/少耳取之不足用故貴用也)九疑(徐廣曰山在/營道縣南)蒼梧
以南至儋耳者與江南大同俗而揚越多焉番禺亦其
一都會也珠璣犀瑇瑁果布之湊(韋昭曰果為龍眼/離攴之屬布葛布)潁
川南陽夏人之居也(徐廣曰禹/居陽翟)夏人政尚忠朴猶有先
王之遺風潁川敦愿秦末世遷不軌之民於南陽南陽
西通武關鄖關(徐廣曰按漢/中一作鄖字)東南受漢江淮宛亦一都
會也俗雜好事業多賈其任俠交通潁川故至今謂之
夏人夫天下物所鮮所多人民謠俗山東食海鹽山西
食鹽鹵領南沙北固往往出鹽大體如此矣總之楚越
之地地廣人希飯稻羮魚或火耕而水耨(徐廣曰乃遘/反除草也)
果隋(徐廣曰地/理志作蓏)蠃蛤不待賈而足地埶饒食無饑饉之
患以故呰窳(徐廣曰音紫呰窳茍且墮嬾之謂也/駰案應劭曰呰弱也晉灼曰窳病也)偷生
無積聚而多貧是故江淮以南無凍餓之人亦無千金
之家沂泗水以北宜五榖桑麻六畜地小人衆數被水
旱之害民好畜藏故秦夏梁魯好農而重民三河宛陳
亦然加以商賈齊趙設智巧仰機利燕代田畜而事蠶
由此觀之賢人深謀於廊廟論議朝廷守信死節隠居
岩宂之士設為名高者安歸乎歸於富厚也是以亷吏
久久更富亷賈歸富(駰案歸者取利/而不停貨也)富者人之情性所
不學而俱欲者也故壯士在軍攻城先登陷陣却敵斬
将搴旗前䝉矢石不避湯火之難者為重賞使也其在
閭巷少年攻剽椎埋劫人作姦掘冡鑄幣任俠并兼借
交報仇簒逐幽隠不避法禁走死地如騖者(徐廣曰/騖作流)其
實皆為財用耳今夫趙女鄭姬設形容揳鳴琴揄長袂
躡利屣(徐廣曰揄音臾躡一作跕跕音/吐協反屣音山耳反舞屣也)目挑心招出不
逺千里不擇老少者奔富厚也游閒公子飾冠劍連車
騎亦為富厚容也弋射漁獵犯晨夜冒霜雪馳阬谷不
避猛獸之害為得味也博戲馳逐鬬雞走狗作色相矜
必爭勝者重失負也醫方諸食技術之人焦神極能為
重糈也吏士舞文弄法刻章偽書不避刀鋸之誅者沒
於賂遺也農工商賈畜長固求富益貨也此有知盡能
索耳終不餘力而讓財矣諺曰百里不販樵千里不販
糴居之一歲種之以榖十歲樹之以木百歲來之以德
德者人物之謂也今有無秩祿之奉爵邑之入而樂與
之比者命曰素封封者食租税歲率户二百千戸之君
則二十萬朝覲聘享出其中庶民農工商賈率亦歲萬
息二千户百萬之家則二十萬而更傜租賦出其中衣
食之欲恣所好美矣故曰陸地牧馬二百蹄(駟案漢書/音義曰五)
(十/匹)牛蹄角千(駰案漢書音義曰百六十七/頭也馬貴而牛賤以此為率)千足羊澤中
千足彘(韋昭曰二/百五十頭)水居千石魚陂(徐廣曰魚以/斤兩為計也)山居千
章之材(徐廣曰一作楸駰案韋昭/曰楸木所以為轅音秋)安邑千樹棗燕秦千
樹栗蜀漢江陵千樹橘淮北常山已南河濟之間千樹
萩陳夏千畝漆齊魯千畝桑麻渭川千畝竹及名國萬
家之城帶郭千畝畝鍾之田(徐廣曰六/斛四斗也)若千畝巵茜(徐/廣)
(曰巵音支鮮支也茜音倩一/名紅藍其花染繒赤黄也)千畦薑韭(徐廣曰千畦二/十五畝駰案韋)
(昭曰畦/猶壠)此其人皆與千戸侯等然是富給之資也不窺
市井不行異邑坐而待取身有處士之義而取給焉若
至家貧親老妻子軟弱歲時無以祭祀進醵飲食(徐廣/曰會)
(聚/食)被服不足以自通如此不慙恥則無所比矣是以無
財作力少有鬬智既饒爭時此其大經也今治生不待
危身取給則賢人勉焉是故本富為上末富次之姦富
最下無巖處奇士之行而長貧賤好語仁義亦足羞也
凡編户之民富相什則卑下之伯則畏憚之千則役萬
則僕物之理也夫用貧求富農不如工工不如商刺繡
文不如倚市門此言末業貧者之資也通邑大都酤一
歲千釀醯醤千𤬪(徐廣曰/長頸罌)漿千甔(徐廣曰/大罌缶)屠牛羊彘千
皮販榖糶千鍾(徐廣曰出榖/也糶音掉也)薪槀千車船長千丈木千
章(漢書音義曰洪洞方槀章材也/舊将作大匠掌材曰章曹椽)竹竿萬个(徐廣曰/古賀反)其
軺車百乘(徐廣曰/馬車也)牛車千兩木器髤者千枚(徐廣曰髤/音休漆也)
銅器千鈞(徐廣曰/三十斤)素木鐵器若巵茜千石(徐廣曰百二/十斤為石案)
(漢書音義曰/素木素器也)馬蹄躈千(徐廣曰躈苦弔反/馬八髎也音料)牛千足羊彘
千雙僮手指千(漢書音義曰僮奴婢也古者無空手游/日皆有作務作務須手指故曰手指以)
(别馬牛/蹄角也)筋角丹沙千斤其帛絮細布千鈞文采千匹搨
布皮革千石(徐廣曰搨音吐合反駰案/漢書音義曰搨布白疊也)漆千斗糵麴鹽
豉千瓵(徐廣曰或作合器名有瓵孫叔敖/云瓵瓦器受斗六升合為瓵音貽)鮐鮆千斤(漢/書)
(音義曰音如楚人言/薺鮆魚與鮐魚也)鯫千石鮑千鈞(徐廣曰鯫音/鄒鯫魚也)棗栗
千石者三之狐鼦裘千皮羔羊裘千石旃席千具佗果
菜千鍾子貸金千貫節駔會(徐廣曰駔音祖朗反馬儈/也駰案漢書音義曰會亦)
(是儈也節物貴賤也謂估/儈其餘利比千乘之家)貪賈三之亷賈五之(漢書音/義曰貪)
(賈未當賣而賣未可買而買故得利少而/十得三亷賈貴而賣賤乃買故十得五)此亦比千乘
之家其大率也佗雜業不中什二則非吾財也請略道
當世千里之中賢人所以富者令後世得以觀擇焉蜀
卓氏之先(徐廣曰卓/一作淖)趙人也用鐵冶富秦破趙遷卓氏
卓氏見虜略獨夫妻推輦行詣遷處諸遷虜少有餘財
爭與吏求近處處葭萌(徐廣曰/屬廣漢)唯卓氏曰此地狹薄吾
聞汶山之下沃野下有蹲䲭(徐廣曰古蹲字作踆駰案/漢書音義曰水鄉多鴟其)
(山下有沃野灌/溉一曰大芋)至死不饑民工於市易賈乃求逺遷致
之臨卭大喜即鐵山鼔鑄運籌策傾滇蜀之民富至僮
千人田池射獵之樂擬於人君程鄭山東遷虜也亦冶
鑄賈椎髻之民富埓卓氏俱居臨卭宛孔氏之先梁人
也用鐵冶為業秦伐魏遷孔氏南陽大鼔鑄規陂池連
車騎游諸侯因通商賈之利有游閒公子之賜與名(韋/昭)
(曰優游/閒暇也)然其贏得過當愈於纖嗇家致富數千金故南
陽行賈盡法孔氏之雍容魯人俗儉嗇而曹邴氏尤甚
以鐵冶(徐廣曰魯/縣出鐵)起富至巨萬然家自父兄子孫約俛
有拾仰有取貫貸行賈偏郡國鄒魯以其故多去文學
而趨利者以曹邴氏也齊俗賤奴虜而刁間獨愛貴之
桀黠奴人之所患也唯刁間收取使之逐魚鹽商賈之
利或連車騎交守相然愈益任之終得其力起富數千
萬故曰寧爵毋刁(漢書音義曰奴自相謂曰寧欲免去/作民有爵邪将止為刁氏作奴乎無)
(發聲/語助)言其能使豪奴自饒而盡其力周人既纖(漢書音/義曰儉)
(嗇/也)而師史尤甚轉轂以百數賈郡國無所不至洛陽街
居在齊秦楚趙之中貧人學事富家相矜以久賈(漢書/音義)
(曰謂街巷居民無田地皆/相矜久賈在此諸國也)數過邑不入門設任此等故
師史能致七千萬宣曲任氏之先(徐廣曰高祖功/臣有宣曲侯)為督
道倉吏(漢書音義曰若今吏督租榖使上道/輸在所也韋昭曰督道秦邊縣名)秦之敗也
豪傑皆爭取金玉而任氏獨窖倉粟(徐廣曰窖音校/穿地以藏也)楚
漢相距滎陽也民不得耕種米石至萬而豪傑金玉盡
歸任氏任氏以此起富富人爭奢侈而任氏折節為儉
力田畜田畜人爭取賤賈任氏獨取貴善富者數世然
任公家約非田畜所出弗衣食公事不畢則身不得飲
酒食肉以此為閭里率故富而主上重之塞之斥也唯
橋姚已致馬千匹牛倍之羊萬頭粟以萬鍾計(漢書音/義曰邊)
(塞主斥侯卒也唯/此人能致富至此)吳楚七國兵起時長安中列侯封君
行從軍旅齎貸子錢子錢家以為侯邑國在關東關東
成敗未決莫肯與唯無鹽氏出捐千金貸其息什之三
月吳楚平一歲之中則無鹽氏之息什倍用此富埓關
中關中富商大賈大抵盡諸田田嗇田蘭韋家栗氏安
陵杜杜氏(徐廣曰安陵及杜二縣名各/有杜姓也宣帝以杜為杜陵)亦巨萬此其章
章尤異者也(徐廣曰異一/作淑又作較)皆非有爵邑奉禄弄法犯姦
而富盡椎埋去就與時俯仰獲其贏利以末致財用本
守之以武一切用文持之變化有概故足術也若至力
農畜工虞商賈為權利以成富大者傾郡中者傾縣下
者傾鄉里者不可勝數夫纖嗇筋力治生之正道也而
富者必用竒勝田農拙業(徐廣曰古拙/字亦作掘也)而秦陽以葢一
州掘冡姦事也而田叔以起博戲惡業也而桓發用之
富行賈丈夫賤行也而雍樂成以饒販脂辱處也而雍
伯千金(徐廣曰雍/一作翁)賣漿小業也而張氏千萬洒削薄技
也(徐廣曰洒或作細駰案/漢書音義曰治刀劒者)而郅氏鼎食冒脯簡微耳濁
氏連騎馬醫淺方張里擊鐘此皆誠壹之所致由是觀
之富無經業則貨無常主能者輻湊不肖者瓦解千金
之家比一都之君巨萬者乃與王者同樂豈所謂素封
者邪非也
　
　
　史記集解卷一百二十九
