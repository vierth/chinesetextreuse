卷五十六
　　梁　　　蕭　　　子　　　顯　　　撰
　列傳第三十七
　　倖臣
　　　紀僧眞　劉係宗　茹法亮　呂文顯
　　　吕文度
有天象必有人事焉倖臣一星列於帝座經禮立教亦
著近臣之服親倖之義其來已乆爰自衰周侯伯專命
桓文覇主至於戰國寵用近習不乏於時矣漢文幸鄧
通雖錢遍天下位止郞中孝武韓嫣霍去病遂至侍中
大司馬迄於魏晉世任權重才位稍爽而信倖唯均中
書之職舊掌機務漢元以令僕用事魏明以監令專權
及在中朝猶為重寄陳淮歸任上司荀朂恨於失職晉
令舎人位居九品江左置通事郞管司詔誥其後郞還
為侍郞而舎人亦稱通事元帝用琅邪劉超以謹慎居
職宋文世秋當周糾並出寒門孝武以來士庶雜選如
東海鮑照以才學知名又用魯郡巢尚之江夏王義恭
以為非選帝遣尚書二十餘牒宣敕論辯義恭乃歎曰
人主誠知人及明帝世胡母顥阮佃夫之徒專為佞倖
矣齊初亦用乆勞及以親信關讞表啟發署詔敇頗渉
辭翰者亦為詔文侍郞之局復見侵矣建武世詔命始
不關中書專出舎人省内舎人四人所直四省其下有
主書令史舊用武官宋改文吏人數無員莫非左右要
密天下文簿板籍入副其省萬機嚴秘有如尚書外司
領武官有制局監領器仗兵役亦用寒人被恩幸者今
立倖臣篇以繼前史之末云
紀僧真丹陽建康人也少隨逐征西将軍蕭思話及子
惠開皆被賞遇惠開性苛僧真以微過見罰既而委任
如舊及罷益州還都不得志僧真事之愈謹惠開臨終
歎曰紀僧真方當富貴我不見也乃以僧真託劉秉周
顒初惠開在益州土㓂反被圍危急有道人謂之曰城圍
尋解檀越貴門後方大興無憂外賊也惠開密謂僧真
曰我子弟見在者並無異才政是蕭道成耳僧真憶其
言乃請事太祖隨從在淮隂以閑書題令答逺近書疏
自寒官歴至太祖冠軍府參軍主簿僧真夢蒿艾生滿
江驚而白之太祖曰詩人採蕭蕭即艾也蕭生斷流卿
勿廣言其見親如此元徽初從太祖頓新亭拒桂陽賊
蕭惠朗突入東門僧真與左右共拒戰賊退太祖命僧
真領親兵遊羅城中事寧除南臺御史太祖領軍功曹
上將廢立謀之袁粲褚淵僧真啟上曰今朝廷猖狂人
不自保天下之望不在袁褚明公豈得黙已坐受夷滅
存亡之機仰希熟慮太祖納之太祖欲度廣陵起兵僧
真又啟曰主上雖復狂釁虐加萬民而累世皇基猶固
盤石今百口北度何必得俱縱得廣陵城天子居深宫
施號令目明公為逆何以避此如其不勝則應北走胡
中竊謂此非萬全策也上曰卿顧家豈能逐我行耶僧
真頓首稱無貳昇明元年除員外郞帶東武城令尋除
給事中邵陵王參軍太祖坐東府高樓望石頭城僧真
在側上曰諸將勸我誅袁劉我意不欲便爾及沈攸之
事起從太祖入朝堂石頭反夜太祖遣衆軍掩討宫城
中望石頭火光及呌聲甚盛人懷不測僧真謂衆曰呌
聲不絶是必官軍所攻火光起者賊不容自燒其城此
必官軍勝也尋而啟石頭平上出頓新亭使僧真領千
人在帳内初上在領軍府令僧真學上手迹下名至是
報答書疏皆付僧真上觀之笑曰我亦不復能别也初
上在淮隂治城得古錫鐵大數尺下有篆文莫能識者
僧真曰何須辯此文字此自乆逺之物九錫之徴也太
祖曰卿勿妄言及上將拜齊公已尅日有楊祖之謀於
臨軒作難僧真更請上選吉辰尋而祖之事覺上曰無
卿言亦當致小狼狽此亦何異呼沲之氷轉齊國中書
舎人建元初帯東燕令封新陽縣男三百戸轉羽林監
加建威將軍遷尚書主客郞太尉中兵參軍令如故復
以本官兼中書舎人太祖疾甚令僧真典遺詔永明元
年丁父喪起為建威將軍尋除南泰山太守又為舎人
本官如故領諸王第事僧真容貌言吐雅有士風世祖
嘗目送之笑曰人何必計門戸紀僧真常貴人所不及
諸權要中最被盼遇除越騎校尉餘官如故出為建武
將軍建康令還除左右郞將泰山太守加先驅使尋除
前軍将軍遭母喪開冢得五色兩頭蛇世祖崩僧真號
泣思慕明帝以僧真歴朝驅使建武元年除游撃將軍
兼司農待之如舊欲令僧真治郡僧真啟進其弟僧猛
為鎮蠻護軍晉熙太守永泰元年除司農卿明帝崩掌
山陵事出為廬陵長史年五十五卒宋世道人楊法持
與太祖有舊元徽末宣傳密謀昇明中以為僧正建元
初罷道為寧朔將軍封州陵縣男三百戸二年虜圍朐
山遣法持為軍主領支軍救援永明四年坐役使將客
奪其鮭稟削封卒
劉係宗丹陽人也少便書畫為宋竟陵王誕子景粹侍
書誕舉兵廣陵城内皆死敕沈慶之赦係宗以為東宫
侍書泰始中為主書以寒官累遷至勲品元徽初為奉
朝請兼中書通事舎人員外郞封始興南亭侯食邑三
百七十戸帶秣陵令太祖廢蒼梧明旦呼正直舎人虞
整醉不能起係宗歡喜奉命太祖曰今天地重開是卿
盡力之日使寫諸處分敕令及四方書疏使主書十人
書吏二十人配之事皆稱㫖除羽林監轉歩兵校尉仍
除龍驤將軍出為海鹽令太祖即位除龍驤将軍建康
令永明元年除寧朔將軍令如故尋轉右軍將軍淮陵
太守兼中書通事舎人母喪自解起為寧朔將軍復本
職四年白賊唐㝢之起宿衛兵東討遣係宗隨軍慰勞
遍至遭賊郡縣百姓被驅逼者悉無所問還復民伍係
宗還上曰此段有征無戰以時平蕩百姓安帖甚快也
賜係宗錢帛上欲修治白下城難於動役係宗啟讁役
在東民丁隨㝢之為逆者上從之後車駕講武上履行
白下城曰劉係宗為國家得此一城永明中虜使書常
令係宗題答秘書書局皆𨽻之再為少府遷游擊將軍
魯郡太守鬱林即位除驍騎將軍仍除寧朔將軍宣城
太守係宗乆在朝省閑於職事明帝曰學士不堪治國
唯大讀書耳一劉係宗足持如此軰五百人其重吏事
如此建武二年卒官年七十七
茹法亮吳興武康人也宋大明中出身為小史歴齋幹
扶侍孝武末年作酒法鞭罰過度校獵江右選白衣左
右百八十人皆面首富室從至南州得鞭者過半法亮
憂懼因緣啟出家得為道人明帝初罷道結事阮佃夫
用為兗州刺史孟吹陽典籤累至太祖冠軍府行參軍
元徽初除殿中將軍為晉熙王郢州典籖除長兼殿中
御史世祖鎮盆城須舊驅使人法亮求留為上江州典
籖除南臺御史帶松滋令法亮便辟解事善於承奉稍
見委信從還石頭建元初遷東宫主書除奉朝請補東
宫通事舎人世祖即位仍為中書通事舎人除員外郞
帶南濟隂太守永明元年除龍驤將軍明年詔曰茹法
亮近在盆城頻使銜命内宣朝㫖外慰三軍義勇齊奮
人百其氣險阻艱難心力俱盡宜沾茅土以甄忠績封
望蔡縣男食邑三百戸轉給事中羽林監七年除臨淮
太守轉竟陵王司徒中兵參軍巴東王子響於荆州殺
僚佐上遣軍西上使法亮宣㫖慰勞安撫子響法亮至
江津子響呼法亮法亮疑畏不肯往又求見傳詔法亮
又不遣故子響怒遣兵破尹畧軍事平法亮至江陵刑
賞處分皆稱敕斷決軍還上悔誅子響法亮被責少時
親任如舊鬱林即位除歩兵校尉延興元年為前軍將
軍延昌殿為世祖隂室藏諸御服二少帝並居西殿髙
宗即位住東齋開隂室出世祖白紗㡌防身刀法亮歔
欷流涕除游擊將軍建武舊人鮮有存者法亮以主署
文事故不見疑位任如故永泰元年王敬則事平法亮
復受敕宣慰出法亮為大司農中書勢利之職法亮不
樂去固辭不受既而代人已至法亮垂涕而出年六十
四卒官
吕文顯臨海人也初為宋孝武齋幹直長昇眀初為太
祖錄尚書省事累位至殿中侍御史羽林監帶蘭陵丞
令龍驤將軍秣陵令封劉陽縣男永眀元年除寧朔將
軍中書通事舎人本官如故文顯治事以刻覈被知三
年帶南清河太守與茹法亮等迭出入為舎人並見親
倖四方餉遺嵗各數百萬並造大宅聚山開池五年為
建康令轉長水校尉歴帶南泰山南譙太守尋為司徒
中兵參軍淮南太守直舎人省累遷左中郞將南東莞
太守右軍將軍髙宗輔政以文顯守少府見任使歴建
武永元之世尚書右丞少府卿卒
吕文度㑹稽人宋世為細作金銀庫吏竹局匠元徽中
為射雉典事隨監莫修宗上郢世祖鎮盆城拒沈攸之
文度仍留伏事知軍隊雜役以此見親從還都為石頭
城監仍度東宫世祖即位為制局監位至員外郞帶南
濮陽太守殿内軍隊及發遣外鎮人悉關之甚有要勢
故世傳越州嘗缺上覔一直事人往越州文度啟其所
知費延宗合㫖上即以為刺史永明中敕親近不得輙
有申薦人士免官寒人鞭一百上性尊嚴吕文顯嘗在
殿側咳聲髙上使茹法亮訓詰之以為不敬故左右畏
威承意非所𨽻莫敢有言也時茹法亮掌雜驅使簿及
宣通密敕吕文顯掌榖帛事其餘舎人無别任虎賁中
郞將潘敞掌監功作上使造禪靈寺新成車駕臨視甚
悦敞喜要吕文顯私登寺南門樓上知之繫敞上方而
出文顯為南譙郡乆之乃復濟陽江瞿曇吳興沈徽孚
等以士流舎人通事而已無權利徽孚粗有筆札建武
中文詔多其辭也官至黄門郞
史臣曰中世已來宰御天下萬機碎密不關外司尚書
八座五曹各有恒任係以九卿六府事存副職咸皆冠
冕搢紳任疎人貴伏奏之務既寝趨走之勞亦息關宣
所寄屬當有歸通驛内外切自音㫖若夫環纓斂笏俯
仰晨昏瞻幄座而竦躬陪蘭檻而髙眄探求恩色習覩
威顔遷蘭變鮑乆而彌信因城社之固執開壅之機長
主君世振裘持領賞罰事殷能不踰漏宫省咳唾義必
先知故能窺盈縮於望景獲驪珠於龍睡坐歸聲勢臥
震都鄙賄賂日積苞苴嵗通富擬公侯威行州郡制局
小司專典兵力雲陛天居亘設蘭錡羽林精卒重屯廣
衛至於元戎啟轍武侯還麾遮迾清道神行案轡督察
來往馳騖輦轂驅役分部親承几案領護所攝示總成
規若徴兵動衆大興民役行留之儀請託在手斷割牢
稟賣弄文符捕叛追亡長戍逺謫軍有千齡之壽室無
百年之鬼害政傷民於此為蠧況乎主幼時昏其為䜛
慝亦何可勝紀也
贊曰恩澤而侯親倖為舊便煩左右既貴且富
　
　
　
　
　
　南齊書卷五十六
