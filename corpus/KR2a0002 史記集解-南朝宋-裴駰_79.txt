史記集解卷八十一
　　　　　　　　　　　　　　宋　裴駰　撰
史記八十一
㢘頗藺相如列傳第二十一
㢘頗者趙之良將也趙惠文王十六年㢘頗為趙將伐齊大
破之取晉陽拜為上卿以勇氣聞於諸侯藺相如者趙人也
為趙宦者令繆賢舍人趙惠文王時得楚和氏璧秦昭王聞
之使人遺趙王書願以十五城請易璧趙王與大將軍㢘頗
諸大臣謀欲予秦秦城恐不可得徒見欺欲勿予即患秦兵
之來計未定求人可使報秦者未得宦者令繆賢曰臣舍人
藺相如可使王問何以知之對曰臣嘗有罪竊計欲亡走燕
臣舍人相如止臣曰君何以知燕王臣語曰臣嘗從大王與
燕王會境上燕王私握臣手曰願結友以此知之故欲往相
如謂臣曰夫趙彊而燕弱而君幸於趙王故燕王欲結於君
今君乃亡趙走燕燕畏趙其勢必不敢留君而束君歸趙
矣君不如肉袒伏斧質請罪則幸得脱矣臣從其計大
王亦幸赦臣臣竊以為其人勇士有智謀宜可使於是
王召見問藺相如曰秦王以十五城請易寡人之璧可
予不相如曰秦强而趙弱不可不許王曰取吾璧不予
我城奈何相如曰秦以城求璧而趙不許曲在趙趙予
璧而秦不予趙城曲在秦均之二策寧許以負秦曲王
曰誰可使者相如曰王必無人臣願奉璧往使城入趙
而璧留秦城不入臣請完璧歸趙趙王於是遂遣相如
奉璧西入秦秦王坐章臺見相如相如奉璧奏秦王秦
王大喜傳以示羙人及左右左右皆呼萬歲相如視秦
王無意償趙城乃前曰璧有瑕請指示王王授璧相如
因持璧却立倚柱怒髪上衝冠謂秦王曰大王欲得璧
使人發書至趙王趙王悉召羣臣議皆曰秦貪負其疆
以空言求璧償城恐不可得議不欲予秦璧臣以為布
衣之交尚不相欺况大國乎且以一璧之故逆彊秦之
驩不可於是趙王乃齋戒五日使臣奉璧拜送書於庭
何者嚴大國之威以修敬也今臣至大王見臣列觀禮
節甚倨得璧傳之羙人以戲弄臣臣觀大王無意償趙
王城邑故臣復取璧大王必欲急臣臣頭今與璧俱碎
於柱矣相如持其璧睨柱欲以擊柱秦王恐其破璧乃
辭謝固請召有司案圖指從此以往十五都予趙相如
度秦王特以詐佯為予趙城實不可得乃謂秦王曰和
氏璧天下所共傳寶也趙王恐不敢不獻趙王送璧時
齋戒五日今大王亦宜齋戒五日設九賓於廷(韋昭曰/九賓則)
(周禮九/儀也)臣乃敢上璧秦王度之終不可彊奪遂許齋五
日舍相如廣成傳舍相如度秦王雖齋決負約不償城
乃使其從者衣褐懷其璧從徑道亡歸璧于趙秦王齋
五日後乃設九賓禮於廷引趙使者藺相如相如至謂
秦王曰秦自繆公以來二十餘君未嘗有堅明約束者
也臣誠恐見欺於王而負趙故令人持璧歸間至趙矣
且秦彊而趙弱大王遣一介之使至趙趙立奉璧來今
以秦之彊而先割十五都予趙趙豈敢留璧而得罪於
大王乎臣知欺大王之罪當誅臣請就湯鑊唯大王與
羣臣孰計議之秦王與羣臣相視而嘻左右或欲引相
如去秦王因曰今殺相如終不能得璧也而絶秦趙之
驩不如因而厚遇之使歸趙趙王豈以一璧之故欺秦
邪卒廷見相如畢禮而歸之相如旣歸趙王以為賢大
夫使不辱於諸侯拜相如為上大夫秦亦不以城予趙
趙亦終不予秦璧其後秦伐趙拔石城(徐廣曰惠文/王十八年)明
年復攻趙殺二萬人秦王使使者告趙王欲與王為好
會於西河外澠池趙王畏秦欲毋行㢘頗藺相如計曰
王不行示趙弱且怯也趙王遂行相如從㢘頗送至境
與王訣曰王行度道里會遇之禮畢還不過三十日三
十日不還則請立太子為王以絶秦望王許之遂與秦
王會澠池(徐廣曰/二十年)秦王飲酒酣曰寡人竊聞趙王好音
請奏瑟趙王鼓瑟秦御史前書曰某年月日秦王與趙
王會飲令趙王鼓瑟藺相如前曰趙王竊聞秦王善為
秦聲請奉盆缻秦王以相娯樂(風俗通義曰缶者瓦器/所以盛酒槳秦人鼓之)
(以節/歌也)秦王怒不許於是相如前進缻因跪請秦王秦王
不肯擊缻相如曰五歩之内相如請得以頸血濺大王
矣左右欲刃相如相如張目叱之左右皆靡於是秦王
不懌為一擊缻相如顧召趙御史書曰某年月日秦王
為趙王擊缻秦之羣臣曰請以趙十五城為秦王夀藺
相如亦曰請以秦之咸陽為趙王夀秦王竟酒終不能
加勝於趙趙亦盛設兵以待秦秦不敢動旣罷歸國以
相如功大拜為上卿位在㢘頗之右㢘頗曰我為趙將
有攻城野戰之大功而藺相如徒以口舌為勞而位居
我上且相如素賤人吾羞不忍為之下宣言曰我見相
如必辱之相如聞不肯與會相如每朝時常稱病不欲
與㢘頗爭列已而相如出望見㢘頗相如引車避匿於
是舍人相與諫曰臣所以去親戚而事君者徒慕君之
高義也今君與㢘頗同列㢘君宣惡言而君畏匿之恐
懼殊甚且庸人尚羞之況於將相乎臣等不肖請辭去
藺相如固止之曰公之視㢘將軍孰與秦王曰不若也
相如曰夫以秦王之威而相如廷叱之辱其羣臣相如
雖駑獨畏㢘將軍哉顧吾念之彊秦之所以不敢加兵
於趙者徒以吾兩人在也今兩虎共鬭其勢不俱生吾
所以為此者以先國家之急而後私讎也㢘頗聞之肉
袒負荆因賓客至藺相如門謝罪曰鄙賤之人不知將
軍寛之至此也卒相與驩為刎頸之交是歲㢘頗東攻
齊破其一軍居二年㢘頗復伐齊㡬拔之(徐廣曰㡬邑/名也案趙世)
(家惠文王二十三年頗將攻魏之㡬邑取之而齊世家/及年表無伐齊㡬拔之事疑㡬是邑名而或屬齊而或)
(屬魏耳田單在齊/不得至於抜也)後三年㢘頗攻魏之防陵(徐廣曰一/作房子)
安陽拔之後四年藺相如將而攻齊至平邑而罷其明
年趙奢破秦軍閼與下　趙奢者趙之田部吏也收租
税而平原君家不肯出趙奢以法治之殺平原君用事
者九人平原君怒將殺奢奢因説曰君於趙為貴公子
今縱君家而不奉公則法削法削則國弱國弱則諸侯
加兵諸侯加兵是無趙也君安得有此富乎以君之貴
奉公如法則上下平上下平則國彊國疆則趙固而君
為貴戚豈輕於天下邪平原君以為賢言之於王王用
之治國賦國賦大平民富而府庫實秦伐韓軍於閼與
王召㢘頗而問曰可救不對曰道逺險狹難救又召樂
乗而問焉樂乗對如㢘頗言又召問趙奢奢對曰其道
逺險狹譬之猶兩䑕鬭於穴中將勇者勝王乃令趙奢
將救之兵去邯鄲三十里而令軍中曰有以軍事諫者
死秦軍軍武安西(徐廣曰屬魏/郡在邯鄲西)秦軍鼓譟勒兵武安屋
瓦盡振軍中候有一人言急救武安趙奢立斬之堅壁
留二十八日不行復益增壘秦間來入趙奢善食而遣
之間以報秦將秦將大喜曰夫去國三十里而軍不行
乃增壘閼與非趙地也趙奢旣已遣秦間乃卷甲而趨
之二日一夜至令善射者去閼與五十里而軍軍壘成
秦人聞之悉甲而至軍士許厯請以軍事諫趙奢曰内
之許厯曰秦人不意趙師至此其來氣盛將軍必厚集
其陣以待之不然必敗趙奢曰請受令許厯曰請就鈇
質之誅趙奢曰胥後令邯鄲許厯復請諫曰先據北山
上者勝後至者敗趙奢許諾即發萬人趨之秦兵後至
爭山不得上趙奢縱兵擊之大破秦軍秦軍解而走遂
解閼與之圍而歸趙惠文王賜奢號為馬服君以許厯
為國尉趙奢於是與㢘頗藺相如同位後四年趙惠文
王卒子孝成王立七年秦與趙兵相距長平時趙奢已
死(張華曰趙奢冢在邯鄲/界西山上謂之馬服山)而藺相如病篤趙使㢘頗將
攻秦秦數敗趙軍趙軍固壁不戰秦數挑戰㢘頗不肯
趙王信秦之間言曰秦之所惡獨畏馬服君趙奢之子
趙括為將耳趙王因以括為將代㢘頗藺相如曰王以
名使括若膠柱而鼓瑟耳括徒能讀其父書傳不知合
變也趙王不聽遂將之趙括自少時學兵法言兵事以
天下莫能當嘗與其父奢言兵事奢不能難然不謂善
括母問奢其故奢曰兵死地也而括易言之使趙不將
括即已若必將之破趙軍者必括也及括將行其母上
書言於王曰括不可使將王曰何以對曰始妾事其父
時為將身所奉飯飲而進食者以十數所友者以百數
大王及宗室所賞賜者盡以予軍吏士大夫受命之日
不問家事今括一旦為將東向而朝軍吏無敢仰視之
者王所賜金帛歸藏於家而日視便利田宅可買者買
之王以為何如其父父子異心願王勿遣王曰母置之
吾已決矣括母因曰王終遣之即有如不稱妾得無隨
坐乎王許諾趙括旣代㢘頗悉更約束易置軍吏秦將
白起聞之縱竒兵詳敗走而絶其糧道分斷其軍為二士
卒離心四十餘日軍餓趙括出鋭卒自摶戰秦軍射殺
趙括括軍敗數十萬之衆遂降秦秦悉阬之趙前後所
亡凡四十五萬明年秦兵遂圍邯鄲歲餘㡬不得脱賴
楚魏諸侯來救乃得解邯鄲之圍趙王亦以括母先言
竟不誅也自邯鄲圍解五年而燕用栗腹之謀曰趙壯
者盡於長平其孤未壯舉兵擊趙趙使㢘頗將擊大破
燕軍於鄗殺栗腹遂圍燕燕割五城請和乃聽之趙以
尉文(徐廣曰/邑名也)封㢘頗為信平君為假相國㢘頗之免長
平歸也失勢之時故客盡去及復用為將客又復至㢘
頗曰客退矣客曰吁君何見之晩也夫天下以市道交
君有勢我則從君君無勢則去此固其理也有何怨乎
居六年趙使㢘頗伐魏之繁陽(徐廣曰/屬魏郡)拔之趙孝成王
卒子悼襄王立使樂乗代㢘頗㢘頗怒攻樂乗樂乗走
㢘頗遂奔魏之大梁其明年趙乃以李牧為將而攻燕
拔武遂方城㢘頗居梁久之魏不能信用趙以數困於
秦兵趙王思復得㢘頗㢘頗亦思復用於趙趙王使使
者視㢘頗尚可用否㢘頗之仇郭開多與使者金令毁
之趙使者旣見㢘頗㢘頗為之一飯斗米肉十斤被甲
上馬以示尚可用趙使還報王曰㢘將軍雖老尚善飯
然與臣坐頃之三遺矢矣趙王以為老遂不召楚聞㢘
頗在魏隂使人迎之㢘頗一為楚將無功曰我思用趙
人㢘頗卒死于夀陽
李牧者趙之北邊良將也常居代鴈門備匈奴以便宜
置吏市租皆輸入莫府(如淳曰將軍征行無常處所/在為治故言莫府莫大也)為
士卒費日擊數牛饗士習射騎謹烽火多間牒厚遇戰
士為約曰匈奴即入盜急入收保有敢捕虜者斬匈奴
每入烽火謹輒入收保不敢戰如是數歲亦不亡失然
匈奴以李牧為怯雖趙邊兵亦以為吾將怯趙王讓李
牧李牧如故趙王怒召之使他人代將歲餘匈奴每來
出戰出戰數不利失亡多邊不得田畜復請李牧牧杜
門不出固稱疾趙王乃復强起使將兵牧曰王必用臣
臣如前乃敢奉令王許之李牧至如故約匈奴數歲無
所得終以為怯邊士日得賞賜而不用皆願一戰於是
乃具選車得千三百乗選騎得萬三千匹百金之士五
萬人(管子曰能破敵/擒將者賞百金)彀者十萬人悉勒習戰大縱畜牧
人民滿野匈奴小入佯北不勝以數千人委之單于聞
之大率衆來入李牧多為竒陳張左右翼擊之大破殺
匈奴十餘萬騎滅檐(都甘/反)襤(路談反徐廣曰一作臨駰/又案如淳曰胡名也在代)
(北/)破東胡降林胡單于奔走其後十餘歲匈奴不敢近
趙邊城趙悼襄王元年㢘頗旣亡入魏趙使李牧攻燕
拔武遂方城居二年龎煖破燕軍殺劇辛後七年秦破
趙殺將扈輒於武遂城斬首十萬趙乃以李牧為大將
軍擊秦軍於宜安大破秦軍走秦將桓齮封李牧為武
安君居三年秦攻番吾李牧擊破秦軍南距韓魏趙王
遷七年秦使王翦攻趙趙使李牧司馬尚禦之秦多與
趙王寵臣郭開金為反間言李牧司馬尚欲反趙王乃
使趙蔥及齊將顔聚代李牧李牧不受命趙使人微捕
得李牧斬之廢司馬尚後三月王翦因急擊趙大破殺
趙蔥虜趙王遷及其將顔聚遂滅趙
太史公曰知死必勇非死者難也處死者難方藺相如
引璧睨柱及叱秦王左右勢不過誅然士或怯懦(徐廣/曰一)
(作掘/懦)而不敢發相如一奮其氣威信敵國退而讓頗名
重太山其處智勇可謂兼之矣
　
　
　
　史記集解卷八十一
