
　元史卷五十
　　眀翰林學士亞中大夫知制誥兼修國史宋濓等修
　志第三上
　　五行一
人與天地參為三極災祥之興各以類至天之五運地
之五材其用不窮其初一隂陽耳隂陽一太極耳而人
之生也全付畀有之具為五性著為五事又著為五徳
脩之則吉不脩則凶吉則致福焉不吉則致極焉徴之
於天吉則休徴之所應也不吉則咎徴之所應也天地
之氣無感不應天地之氣應亦無物不感而況天子建
中和之極身為神人之主而心範圍天地之妙其精神
常與造化相流通若桴鼓然故軒轅氏治五氣髙陽氏
建五官夏后氏修六府自身而推之於國莫不有政焉
其後箕子因之以衍九疇其言天人之際備矣漢儒不
眀其大要如夏侯勝劉向父子競以災異言之班固以
來采為五行志又不攷求向之論著本於伏生生之大
𫝊言六沴乍見若是共禦五福乃降若不共禦六極其
下禹乃共辟厥徳爰用五事建用皇極後世君不建極
臣不加省顧乃執其類而求之惑矣否則伴而二焉如
宋儒王安石之論亦過也天人感應之機豈易言哉故
無變而無不脩省者上也因變而克自脩省者次之災
變既形脩之而莫知所以脩省之而莫知所以省又次
之其下者災變並至敗亡随之訖莫修省者刑戮之民
是已厯攷徃古存亡之故不越是數者元起朔漠方太
祖西征角瑞見於東印度為人語云汝主宜早還意者
天告之以止殺也憲宗討巴齊瑪克于充滕吉司海大
風吹海水盡涸濟師大捷憲宗以為天導我也以此見
五方不殊性其於畏天有不待敎而能者世祖兼有天
下方地既廣郡邑災變葢不絶書而妖孽禍眚非有司
言状則亦不得具見昔孔子作春秋所紀災異多矣然
不著其事應聖人之知猶天也故不妄意天欲人深自
謹焉乃本洪範倣春秋之意攷次當時之灾祥作五行
志
五行一曰水潤下水之性也失其性為沴時則霧水暴
出百川逆溢懐郷邑溺人民及凡霜雹之變是為水不
潤下其徴恒寒其色黒是為黒眚黒祥至元元年真定
順天河間順徳大名東平濟南等郡大水四年五月應
州大水五年八月亳州大水六年十二月獻莫清滄四
州及豐州渾源縣大水九年九月南陽懐孟衛輝順天
等郡洺磁泰安通灤等州淫雨河水並溢圯田廬害稼
十三年十二月濟寧及髙麗瀋州水十四年六月濟寧
路雨水平地丈餘損稼曺州定陶武清二縣濮州堂邑
縣雨水没禾稼十二月冠州永年縣水十六年十二月
保定等路水十七年正月磁州永平縣水八月大都北
京懐孟保定東平濟寧等路水十八年二月遼陽懿州
葢州水十一月保定清苑縣水二十年六月太原懐孟
河南等路沁河水涌溢壊民田一千六百七十餘頃衛
輝路清河溢損稼南陽府唐鄧裕嵩四州河水溢損稼
十月涿州巨馬河溢二十一年六月保定河間濵棣大
水二十二年秋南京彰徳大名河間順徳濟南等路河
水壞田三千餘頃髙郵慶元大水傷人民七百九十五
户壞廬舍三千九十區二十三年六月安西路華州華
隂縣大雨潼谷水涌平地三丈餘杭州平江二路屬縣
水壞民田一萬七千二百頃大都涿漷檀順薊五州汴
梁歸徳七縣水二十四年六月霸州益津縣雨水九月
東京義静威逺博索等處水二十五年七月膠州大水
民采橡為食十二月太原汴梁二路河溢害稼二十六
年二月紹興大水十月平灤路水壊田稼一千一百頃
二十七年正月甘州無為路大水五月江隂州大水六
月河溢太康縣没民田三十一萬九千畆八月沁水溢
廣州清逺縣大水十一月河決祥符義唐湾太康通許
二縣陳潁二州大被其患二十八年二月常徳路水八
月浙東婺州水九月平灤保定河間三路大水二十九
年五月龍興路南昌新建進賢三縣水六月鎮江常州
平江嘉興湖州松江紹興等路府水揚州寧國太平三
郡大水岳州容華縣水三十年五月深州静安縣大水
十月平灤路水三十一年八月趙州寧晉縣水十月遼
陽路水元貞元年五月建康溧陽州太平當塗縣鎮江
金壇丹徒等縣常州無錫州平江長洲縣湖州烏程縣
鄱陽餘干州常徳沅江灃州安郷等縣水六月泰安州
奉符曺州濟隂兖州嵫陽等縣水厯城縣大清河水溢
壞民居七月遼東和州大都武衛屯田水九年廬州平
江二郡大水元年五月太原平晉縣獻州交河樂夀二
縣莫州任邱莫亭等縣湖南醴陵州水六月大都路益
津保定大興三縣水損田稼七千餘頃真定古城獲鹿
槀城等縣保定葛城歸信新安束鹿等縣汝寧潁州濟
寧沛縣揚廬岳澧四郡建康太平鎮江常州紹興五郡
水八月建州曺州水九月河決河南杞封丘祥符寧陵
襄邑五縣十月河決開封縣十二月江陵潜江縣沔陽
玉沙縣淮安海寧胊山鹽城等縣水大徳元年三月歸
徳徐州邳州宿遷濉寧鹿邑三縣河南許州臨潁郾城
等縣睢州㐮邑太康扶溝陳留開封杞等縣河水大溢
漂没田廬五月河決汴梁發民夫三萬五千塞之漳水
溢害稼龍興南康澧州南雄饒州五郡水六月和州厯
陽縣江水溢漂廬舍一萬八千五百區七月郴州耒陽
縣衡州酃縣大水溺死三百餘人九月温州平陽瑞安
二州水弱死六千八百餘人十一月常徳武陵縣大水
二年六月河決蒲口凡九十六所泛溢汴梁歸徳二郡
大名東昌平灤等路水三年八月河間郡水四年五月
保定真定二郡通薊二州水六月歸徳睢州大水五年
五月宣徳保定河間屬州水寧海州水六月濟寧般陽
益都東平濟南襄陽平江七郡水七月江水暴風大溢
髙四五丈連崇眀通㤗真州定江之地漂没廬舍被災
者三萬四千八百餘户遼陽大寧路水八月平灤郡雨
灤河溢順徳路水六年四月上都大水五月濟南路大
水歸徳府徐州邳州睢寧縣雨五十日沂武二河合流
水大溢東安州渾河溢壊民田一千八十餘頃六月廣
平路大水七年五月濟南河間等路水六月遼陽大寧
平灤昌國瀋陽開元六郡雨水壊田廬男女死者百十
有九人脩武河陽新野蘭陽等縣趙河湍河白流七里
河沁河潦河皆溢台州風水大作寧海臨海二縣死者
五百五十人八年五月太原陽武縣衛輝獲嘉縣汴梁
祥符縣河溢大名滑州濬州雨水壊民田六百八十餘
頃八月潮陽颶風海溢漂民廬舍九年六月卞梁武陽
縣思齊口河決東昌博平堂邑二縣雨水潼川郪縣雨
綿江中江溢水決入城龍興撫州臨川三郡水七月沔
陽玉沙縣江溢嶧州水揚州㤗興縣淮安山陽縣水八
月歸徳府寜陵陳留通許扶溝太康杞縣河溢大名元
城縣大水十年五月雄州漷州水平江嘉興二郡水害
稼六月保定滿城清苑二縣雨水大名益都定興等路
大水七月平江路大風海溢呉江州大水十一年六月
靖海容城束鹿隆平新城縣等水七月冀寧文水縣汾
水溢十一月盧龍灤河遷安昌黎撫寧等縣水至大元
年七月濟寧路雨水平地丈餘暴決入城漂廬舍死者
十有八人真定路淫雨大水入南門下注槀城死者百
七十人彰徳衛輝二郡水損稻田五千三百七十頃二
年七月河決歸徳府又決汴梁封丘縣三年六月洧州
郾城汶上三縣水峡州大雨水溢死者萬餘人七月循
州恵州大水漂廬舍二百九十區四年六月大都三河
縣潞縣河東祁縣懐仁縣永平豐盈屯雨水害稼七月
東平濟寧般陽保定府路大水江陵松磁縣桂陽臨武
縣水皇慶元年五月歸徳睢陽縣河溢六月大寧碩達
勒達路水松阿哩江溢民避居伊瑪竒爾嶺八月松江
府大風海溢二年五月辰州沅陵水六月涿州范陽縣
東安州宛平縣固安州覇州益清永清永安等縣雨水
壊田稼七千六百九十餘頃河決陳亳睢三州開封陳
留等縣八月崇眀嘉定二州大風海溢延祐元年五月
常徳路武陵縣雨水壞廬舍溺死者五百人六月涿州
范陽房山二縣渾河溢壞民田四百九十餘頃七月沅
陵盧溪二縣水八月肇慶武昌建康杭州建徳南康江
州臨江袁州建昌贛州安豐撫州等路水二年六月河
決鄭州壊汜水縣治七月京師大雨漷州昌平香河寳
坁等縣水全州永州江水溢害稼三年四月潁州㤗和
縣河溢七月婺源州雨水溺死者五千三百餘人四年
正月解州鹽池水五年四月廬州合肥縣大雨水六年
六月河間路漳河水溢壊民田二千七百餘頃益都般
陽濟南東昌東平濟寧等路曺濮㤗安髙唐等州大雨
水害稼遼陽廣寧瀋陽永平開元等路水大名路属縣
水壞民田一萬八千頃汴梁歸徳汝寧彰徳真定保定
衛輝南陽等郡大雨水七年四月安豐廬州淮水溢損
禾麥一萬頃城父縣水五月江陵縣水六月棣州徳州
大雨水壞田四千六百餘頃七月上蔡汝陽西平等縣
水八月霸州文安文成二縣滹沱河溢害稼汾州平遥
縣水是嵗河決汴梁原武縣至治元年六月霸州大水
渾河溢被災者三萬餘户七月薊州平谷漁陽二縣順
州邢䑓沙河二縣大名魏縣永平石城縣大水彰徳臨
漳縣彰水溢大都固安州真定元氏縣東安寳坻縣淮
安清河山陽等縣水東平東昌二路髙唐曺濮等州雨
水害稼竒爾濟蘇部江水溢八月安陸府雨七日江水
大溢被災者三千五百户雷州海康遂溪二縣海水溢
壊民田四千頃九月京山長夀二縣漢水溢十月遼陽
肇慶等郡水二年正月儀封縣河溢二月濮州大水閏
五月睢陽縣亳社屯大水六月奉元郿縣汾州新平上
蔡二縣水八月廬州六安舒城二縣水十一月平江路
大水損民田四萬九千六百頃三年五月東安州水壞
民田一千五百餘頃真定武邑縣水害稼六月大都永
清縣雨水損田四百頃七月漷州雨水害稼九月漳州
建昌南康等郡水㤗定元年五月漷州固安州水隴西
縣大雨水漂死者五百餘家龍慶路雨水傷稼六月益
都濟南般陽東昌東平濟寧等郡三十有二縣曺濮髙
唐徳州等處十縣淫雨水深丈餘漂没田廬大同渾源
河溢陳汾順晉恩深六州雨水害稼真定滹沱河溢漂
民廬舍陕西大雨渭水及黒水河溢損民廬舍渠州江
水溢七月真定河間保定廣平等郡三十有七縣大雨
水五十餘日害稼大都路固安州清河溢順徳路任縣
沙澧洺水溢奉元朝邑縣曺州楚丘縣開州濮陽縣河
溢九月延安路洛水溢奉元長安縣大雨灃水溢濮州
館陶縣水十二月杭州鹽官州海水大溢壊堤塹侵城
郭有司以石圃木櫃捍之不止二年正月大都寳坻縣
肇慶髙要縣雨水鞏昌路水閏正月雄州歸信縣大水
二月甘州路大雨水漂没行帳孳畜三月咸平府清􁅘
二河合流失故道壊堤堰四月涿州房山范陽二縣水
岷洮文階四州雨水五月檀州大水平地深丈有五尺
髙郵興化江陵公安二縣水河溢汴梁被災者十有五
縣六月冀寧路汾河溢潼江府綿江中江水溢入城深
丈餘衛輝汲縣歸徳宿州雨水濟寧路虞城碭山單父
豐沛五縣水五月睢州河決八月霸州涿州永清香河
二縣大水傷稼九千五十餘頃九月開元路三河溢沒
民田壞廬舍十月寧夏鳴沙州大雨水三年正月㤙州
水二月歸徳府河決六月大同縣大水汝寧光州水七
月河決鄧州漂没陽武等縣民一萬六千五百餘家東
安檀順漷四州雨渾河決温榆水溢傷稼延安路膚施
縣水漂民居九十餘户八月鹽官州大風海溢捍海堤
崩廣三十餘里袤二十里徙居民千二百五十家以避
之真定蠡州奉元蒲城縣無為州厯陽含山等縣水九
月平遥縣汾水溢十一月崇眀州三沙鎮海溢漂民居
五百家十二月遼陽大水大寧路瑞州大水壞民田五
千五百頃廬舍八千九十所溺死者百五十人四年正
月鹽官州潮水大溢捍海隄崩二千餘步四月復崩十
九里發丁夫二萬餘人以木柵竹落磚石塞之不止六
月大都東安固安通順薊檀漷七州永清良鄉等縣雨
水七月上都雲州大雨北山黒水河溢雲安縣水八月
汴梁扶溝蘭陽二縣河溢漂民居一千九百餘家濟寧
虞城縣河溢傷稼十二月夏邑縣河溢汴梁中牟開封
陳留三縣歸徳邳宿二州雨水至和元年三月鹽官州
海隄崩遣使禱祀造浮圖二百十六用西僧法壓之河
決碭山虞城二縣四月鹽官州海溢益發軍民塞之置
石囤二十九里六月南寧開元永平等路水河間林邑
縣雨水益都濟南般陽濟寧東平等郡三十縣濮徳㤗
安等州九縣雨水害稼六月廣西兩江諸州水天厯元
年八月杭州嘉興平江湖州建徳鎮江池州太平廣徳
九郡水沒民田萬四千餘頃二年六月大都東安通許
霸四州河間静海縣雨永害稼永平昌國諸屯水至順
元年六月河決大名路長垣東眀二縣没民田五百八
十餘頃曺州髙唐州水七月海潮溢漂没河間運司鹽
二萬六千七百引閏七月平江嘉興湖州松江三路一
州大水壊民田三萬六千六百餘頃被災者四十萬五
千五百餘户杭州常州慶元紹興鎮江寧國等路望江
銅陵長林寳應興化等縣水没民田一萬三千五百餘
頃大都保定大寧益都属州縣水二年四月潞州潞城
縣大雨水五月河間莫亭縣寧夏河渠縣紹慶彭水縣
及徳安屯田水六月彰徳屬縣漳水決十月呉江州大
風太湖水溢漂民居一千九百七十餘家十二月深州
晉州水三年三月奉元朝邑縣洛水溢五月汴梁河水
溢江都㤗興雲夢應城等縣水六月汾州大水
至元十四年九月湖州長興縣金沙泉自唐宋以來用
以造茶其泉不常有今瀵然涌出溉田可數百頃有司
以聞錫名瑞應泉十五年十二月河水清泠孟津東栢
谷至汜水縣蓼子谷上下八十餘里澄塋見㡳數月始
如故元貞元年閠四月蘭州上下三百餘里河清三日
中統二年五月西京隕霜殺禾三年五月宣徳咸寧等
路隕霜八月河間平灤等路隕霜害稼四年四月武州
隕霜殺麥禾至元二年八月太原隕霜七年四月檀州
隕霜八年七月鞏昌㑹蘭等州霜殺稼十七年四月益
都隕霜二十一年三月山東隕霜殺桑蠶盡死被灾者
三萬餘家二十七年七月大同平陽太原隕霜殺禾二
十九年三月濟南般陽等郡及恩州屬縣霜殺桑元貞
二年八月金復州隕霜殺禾大徳五年三月湯隂縣霜
殺麥五月商州霜殺麥六年八月大同太原霜殺禾七
年四月霜殺麥八年三月濟陽灤城二縣霜殺桑八月
隕霜殺稼九年三月河間益都般陽三郡屬縣隕霜殺
桑清莫滄獻四州霜殺桑一百四十一萬七十餘本壞
蠶一萬二千七百餘箔十年七月大同渾源縣霜殺禾
八月綏徳州米脂縣霜殺禾二百八十頃至大元年八
月大同隕霜殺禾皇慶二年三月濟寧霜殺桑延祐元
年二月東平般陽等郡泰安曺濮等州大雨雪三日隕
霜殺桑閏三月濟寧汴梁等路及隴西開州青城渭源
諸縣霜殺桑無蠶七月兾寧隕霜殺稼四年夏六盤山
隕桑殺稼五百餘頃五年五月雄州歸信縣隕霜六年
三月奉元路同州隕霜七年八月益津縣雨黒霜至治
三年七月兾寧曲寧縣大同路大同縣興和路咸寧縣
隕霜八月袁州宜春縣隕霜害稼㤗定元年三月雲需
府大雪民饑天厯三年二月京師大雪晝雺至順元年
閏七月奉元西和州寧夏應理周鳴沙州鞏昌静寧邠
㑹等州鳯翔麟遊大同山隂晉寧潞城隰州等縣隕桑
殺稼
中統二年四月雨雹大如弹丸三年五月順天平陽真
定河南等郡雨雹四年七月燕京昌平縣景州脩縣開
平路興松雲三州雨雹害稼至元二年八月彰徳大名
南京河南濟南太原等郡雨雹四年三月夏津縣大雨
雹五年六月中山大雨雹六年七月西京大同縣雨雹
七年五月河内縣大雨雹十五年閏十一月海州贛榆
縣雨雹傷稼十九年八月雨雹大如鴨卵二十年四月
河南風雷雨雹害稼五月安西路風雷雨雹八月真定
元氏縣大風雹禾盡損二十二年七月冠州雨雹二十
四年九月大定金源髙州武平興中等處雨雹二十五
年三月靈壁虹縣雨雹如雞卵害麥十一月靈夀陽曲
天成等縣雨雹二十六年夏平陽大同保定等郡大雨
雹二十七年四月靈夀縣大風雹六月棣州厭次濟陽
二縣大風雹傷禾黍菽麥桑棗二十九年閏六月遼陽
瀋州廣寧開元等路雨雹三十一年四月即墨縣雨雹
八月徳州徳安縣大風雨雹元貞元年五月鞏昌金州
㑹州西和州雨雹大無麥禾七月隆興路雨雹元貞二
年五月河中猗氏縣雨雹六月隆興咸寧縣順徳邢臺
縣太原交河離石夀陽等縣雨雹八月懐孟武陟縣雨
雹大徳元年六月太原崞州雨雹害稼二年二月檀州
雨雹八月彰徳安陽縣雨雹四年三月宣州涇縣台州
臨海縣風雹八年五月大寧路建州蔚州靈仙縣雨雹
太原大同隆興屬縣陽曲天成懐安白登風雹害稼八
月管州嵐州交城陽曲懐仁等縣雨雹九年六月晉寧
冀寧宣徳隆興大同等郡大雨雹害稼十年四月鄭州
管城縣風雹大如雞卵積厚五寸五月大雨雹七月宣
徳縣雨雹十一年五月建州雨雹至大元年四月般陽
新城縣濟南厭次縣益都髙苑縣風雹五月管城縣大
雹深一尺無麥禾八月大寧縣雨雹害稼斃畜牧二年
三月濟隂定陶等縣雨雹六月崞州源州金城縣雨雹
延安神禾縣大雹一百餘里擊死人畜三年四月靈夀
平隂等縣雨雹四年四月南陽雨雹閏七月宣寧路雨
雹皇慶元年四月大名濬州彰徳安陽縣河南孟津縣
雨雹六月開元路風雹害稼二年七月真定平定州雨
雹景州阜城縣風雹八月大同懐仁縣雨雹延祐元年
五月膚施縣大風雹損稼并傷人畜六月宣平仁夀白
登等縣雨雹二年五月大同宣徳等郡雷雹害稼三年
五月薊州雹深一尺五年四月鳳翔府雹傷麥禾六年
六月大同縣雨雹大如鷄卵七月鞏昌隴西縣雹害稼
七年八月大同路雷風雨雹至治元年六月武州雨雹
害稼永平路大雹深一尺害稼七月真定順徳等郡雨
雹二年四月涇州涇川縣雨雹六月思州大風雨雹三
年五月大風雨雹㧞栁林行宫大木泰定元年五月冀
寧陽曲縣雨雹傷稼思州龍泉平雨雹傷黍六月順元
太平軍定西州雨雹七月龍慶路雨雹大如雞卵平地
深三尺餘八月大同白登縣雨雹二年四月奉元白水
縣雨雹五月洮州路可當縣臨洮府狄邑縣雨雹六月
興州鄜州静寧州及成紀通渭白水膚施安塞等縣雨
雹七月檀州雨雹三年六月鞏昌路大雨雹中山府安
喜縣乾州永夀縣雨雹七月房山寳坁玉田永平等縣
大風雹折木傷稼八月龍慶路雨雹一尺大風損稼四
年七月彰徳湯隂縣冀寧定襄縣大同武應二州雨雹
害稼致和元年四月濬州涇州大雹傷麥禾五月冀寧
陽曲縣威州井陘縣雨雹六月涇川湯隂等縣大雨雹
大寧永平屬縣雨雹天㦄二年七月大寧恵州雨雹八
月冀寧陽曲縣大雹如鷄卵害稼三年七月順州東安
州及平棘肥鄉曲陽行唐等縣風雹害稼開元路雨雹
至順二年十二月冀寧清源縣雨雹三年五月甘州雨
雹乙巳天鼓鳴于西北
中統二年九月河南民王四妻蘄氏一産三男唐志云
物反常為妖隂氣盛則毋道壯也至元元年八月武城
縣王氏妻崔一産三男十年八月甲寅鳳翔寳鷄縣劉
鐵牛妻一産三男二十年二月髙州張丑妻李氏一産
四子三男一女四月固安州王得林妻張氏懐孕五月
生一男四手四足圓頭三耳一耳付腦後生而即死具
状有司上之二十八年九月襄陽南障縣民李氏妻王
一産三子大徳元年五月遂寧州軍户任福妻一産三
男十一月遼陽打鷹布哷齊户諾海妻和爾宻一産四
男四年寳應縣民孫益妻朱氏一産三男十年正月江
州湖口縣方丙妻甘氏一産四男㤗定元年十月乙夘
秦州成紀縣趙思直妻張氏一産三子致和元年三月
壬辰太平當塗縣楊太妻呉氏一産三子
五行二曰火炎上火之性也失其性為沴董仲舒云陽
失節則火災出於是而濫炎妄起災宗廟燒宫館雖興
師衆勿能捄也是為火不炎上其徴恒燠其色赤是為
赤眚赤祥定宗三年戊申野草自焚牛馬十死八九民
不聊生至元十一年十二月淮西正陽火廬舍鎧仗悉
燬十八年二月揚州火元貞二年杭州火燔七百七十
家大徳八年五月杭州火燔四百家九年三月宜黄縣
火十年武昌路火延祐元年二月真州揚子縣火三年
八月重徳路火郡舍十焚八九六年四月揚州火燔官
民廬舍一萬三千三百餘户至治二年四月揚州真州
火十二月杭州火三年五月奉元路行宫正殿火上都
利用監庫火九月揚州江都縣火燔四百七十餘家㤗
定元年五月江西袁州火燔四百餘家三年六月龍興
路寧州髙市火燔五百餘家七月龍興奉新州辰州辰
溪縣火八月杭州火燔四百七十餘家四年八月龍興
路火十二月杭州火燔六百七十家天厯二年三月四
川紹慶彭水縣火四月重慶路火延二百四十餘家七
月武昌路江夏縣火延四百家十二月江夏縣火燔四
百餘家三年二月河内諸縣火皇慶元年冬無雪詔禱
嶽瀆延祐元年大都檀薊等州冬無雪至春草木枯焦
至元二年八月丙寅濟南鄒平縣進芝一本八年八月
癸酉益都濟州進芝二本十五年四月濟南厯城縣進
芝十九年六月芝生眉州青城縣景徳寺二十三年四
月丁未江東宣慰司進芝一本十月濟寧進芝一本二
十六年三月癸未東流縣獻芝四月池州貴池縣民王
逸進紫芝十二本六月汲縣民朱良進紫芝二十八年
三月芝生鈞州翟陽縣二十九年六月芝生賀州大徳
五年十二月興元西鄉縣進芝一本色如珊瑚六年正
月濟南鄒平縣進芝二本五枝五葉色皆赤至大四年
八月芝生國學大成殿延祐二年三月芝生大成殿五
年七月芝生大成殿
元統二年正月辛未御帳殿受朝賀是夜東北有赤氣
照人大如席
五行三曰木曲直木之性也失其性為沴故生不暢茂
為變異者有之是為木不曲直其徴恒雨其色青是為
青眚青祥大徳七年十一月辛酉木冰至順二年十一
月丁巳雨木冰十二月癸亥雨木冰元貞元年大平路
蕪湖縣進榆木有文曰天下太平年至治三年五月庚
子栁林行宫大風木拔三千七百株至元十七年二月
真定七郡桑有蟲食之二十九年五月滄州濰州中山
元氏無棣等縣桑蟲食葉蠶不成元貞元年四月真定
中山靈夀二縣桑有蟲食之大徳五年四月彰徳廣平
真定順徳大名等郡蟲食桑至大元年五月大名廣平
真定三郡蟲食桑致和元年六月河南徳安屯蠖食桑
天厯二年二月滄州髙唐州及南皮塩山武平等縣桑
蟲食之如枯株至順二年二月冠州蟲食桑四萬株晉
冀深蠡等州及鄆城延津二縣蟲夜食桑晝匿土中人
莫捕之五月曺州禹城保定博野東昌封丘等縣蟲食
桑皆既
至元九年六月丁亥京師大雨二十四年九月太原河
間河南等路霖雨害稼二十五年七月保定郡霸漷二
州淫雨害稼八月嘉祥魚䑓金鄉三縣淫雨九月莫獻
二州淫雨保定路淫雨二十六年六月濟寧東平汴梁
濟南順徳真定平灤棣州霖雨害稼二十八年八月大
名清河南樂諸縣霖雨為灾九月河間郡淫雨至大四
年七月河間順徳大名彰徳廣平等路徳濮恩通等州
及河東祁縣霖雨害稼皇慶元年隆興路新建縣雨害
稼延祐四年四月遼陽葢州雨水害稼三年七月霸州
文成縣兩害稼三千餘頃至治元年江州贛州淫雨二
年又五月安豐路雨傷稼三年五月大名魏縣淫雨保
定定興兩縣濟南無棣厭次縣濟寧碭山縣河間齊東縣
霖雨害稼㤗定元年七月真定廣平廬州十一郡雨傷
稼二年八月汴梁考城儀封濟南沾化利津等縣霖雨
損禾稼
五行四曰金從革金之性也失其性為沴時則冶鑄不
成變異者有之是為金不従革金石同類故古者以類
附見其徴恒暘其色白是為白眚白祥至元十三年霧
靈山伐木官劉氏言檀州大峪錐山出鐵鑛有司覆視
之尋立四冶大徳元年雲州聚陽山等冶言鑛石煽煉
銅貨不出詔減其課額二年六月撫州崇仁縣辛陂村
有星隕于地為緑色員石邑人張椿以状聞㤗定四年
八月天全道山崩飛石擊人中者輒死庶徴之恒暘劉
向以為春秋大旱也京房易傳曰欲得不用兹謂張厥
災荒荒旱也中統三年五月濵棣二州旱四年八月真
定郡及洺磁等州旱至元元年三月東平太原平陽旱
分命西僧禱雨五年十二月京兆大旱八年四月蔚州
靈仙廣靈二縣旱九年六月髙麗旱十三年十二月平
陽路早十六年七月趙州旱十八年二月廣寧北京大
定州旱二十三年五月汴梁旱京畿旱二十四年春平
陽旱二麥枯死二十五年東平路須城等六縣安西路
商耀乾華等十六州旱二十六年綘州大旱元貞元年
六月環州葭州及咸寧伏羗通渭等縣旱七月河間肅
寧樂夀二縣旱泗州賀州旱二年八月大名開州懐孟
武陟縣河間肅寧縣旱九月莫州獻州旱十月化州旱
十二月遼東開元二路旱大徳元年六月汴梁南陽大
旱民鬻子女九月鎮江丹陽金壇二縣旱十二月平陽
曲沃縣旱二年五月衛輝順徳平灤等路旱三年五月
荆湖諸郡及桂陽寳應興國三路旱十月揚廬随黄等
州旱四年平棘白馬二縣旱五年六月汴梁南陽衛輝
大名等路旱九月江陵旱八年六月鳳翔扶風岐山寳
鷄三縣旱九年七月晉州饒陽縣漢陽漢川縣旱八月
象州融州栁州屬縣旱十年五月京畿旱安西春夏大
旱二麥枯死至大三年夏廣平亢旱皇慶元年六月濵
棣徳三州及蒲臺陽信等縣旱二年九月京畿大旱延
祐二年春檀薊濠三州旱夏鞏昌蘭州旱四年四月徳
安府旱五年七月真定河間廣平中山大旱七年六月
黄蘄二郡及荆門軍旱至治元年六月大同路旱二年
十一月岷州旱三年夏順徳真定兾寧大旱泰定元年
六月景清滄莫等州臨汾涇川靈臺夀春六合等縣旱
九月建昌郡旱二年五月潭州茶陵州興國永興縣旱
七月隨州息州旱三年夏燕南河南州縣十有四亢陽
不雨七月闗中旱四年二月奉元醴泉順徳唐山邠州
淳化等縣旱六月潞霍綏徳三州旱八月藤州旱致和
元年二月廣平彰徳等郡旱天厯元年八月陕西大旱
人相食二年夏真定河間大名廣平等四州四十一縣
早峡州二縣旱八月浙西湖州江東池州饒州旱十二
月冀寧路旱至順元年七月肇州興州東勝州及榆次
滏陽等十三縣旱二年霍隰石三州阜城平地二縣旱
恒䁑則有介長之孽釋者謂小蟲有甲飛揚之類陽氣
所生也於春秋為蟲今謂之蝗按劉歆云貪虐取民則
螽與魚同占劉向以為介螽之孽當属言不従今倣之
中統三年五月真定順天邢州蝗四年六月燕京河間
益都真定東平蝗八年濵棣等州蝗至元二年七月益
都大蝗十二月西京北京順天徐宿邳等州郡蝗五年
六月東平等郡蝗七年七月南京河南諸路大蝗八年
六月上都中都大名河間益州順天懐孟彰徳濟南真
定衛輝平陽歸徳順徳等路淄萊洺磁等州蝗十六年
四月大都十六路蝗十七年五月忻州及漣海邳宿等
州蝗十九年四月巴寳伯里部東三百餘里蝗害麥二
十五年七月真定汴梁蝗八月趙晉冀三州蝗二十七
年四月河北十七郡蝗二十九年六月東昌濟南般陽
歸徳等郡蝗三十一年六月東安州蝗元貞元年六月
汴梁陳留太康考城等縣睢許等州蝗二年六月濟寧
任城魚臺縣東平須城汶上縣開州長垣靖豐縣徳州
齊河縣滑州大和州内黄縣蝗八月平陽大名歸徳真
定等郡蝗大徳元年六月歸徳邳州徐州蝗二年四月
燕南山東兩淮江浙燕南属縣百五十處蝗三年五月
淮安屬縣蝗有鶖食之十月隴陜蝗五年六月順徳路
淇州蝗七月廣平真定等路蝗八月河南淮南睢陳唐
和等州新野汝陽江都興化等縣蝗六年四月真定大
名河間等路蝗七月大都涿順固安三州及濠州鍾離
鎮江丹徒二縣蝗七年五月益都濟南等路蝗六月大
寧路蝗八年四月益都臨朐徳州齊河縣蝗八年六月
益津縣蝗九年六月通泰靖海武清等州縣蝗八月涿
州良鄉河間南皮泗州天長等縣及東安海塩等州蝗
十年四月大都真定河間保定河南等郡蝗六月龍興
南康等郡蝗至大元年五月晉寧路蝗六月保定真定
二郡蝗八月淮東蝗二年四月益都東平東昌順徳廣
平大名汴梁衛輝等郡蝗六月檀霸曺濮髙唐泰安等
州良鄉舒城厯陽合肥大安江寧句容溧水上元等縣
蝗七月濟南濟寧般陽河中解綘耀同華等州蝗八月
真定保定河間懷孟等郡蝗三年四月寧津堂邑茌平
陽榖平原齊河禹城七縣蝗七月磁州威州饒陽元氏
平棘滏陽元城無棣等縣蝗皇慶元年彰徳安陽縣蝗
延祐七年六月益都路蝗至治元年五月霸州蝗六月
衛輝汴梁等處蝗七月江都泰興古城通許臨淮盱眙
清池等縣蝗十二月寧海州蝗二年汴梁祥符縣蝗有
羣鶖食蝗既而復吐積如丘垤三年五月保定路歸信
縣蝗泰定元年六月大都順徳東昌衛輝保定益都濟
寧彰徳真定般陽廣平大名河間東平等郡蝗二年五
月彰徳路蝗六月徳濮曺景等州厯城彰丘淄川栁城
茌平等縣蝗九月濟南歸徳等郡蝗三年六月東平湏
城縣興國永興縣蝗七月大名順徳廣平等路趙州曲
陽滿城慶都修武等縣蝗淮安髙郵二縣睢泗雄霸等
州煌八月永平汴梁懐慶等郡蝗四年五月洛陽縣有
蝗五畆羣烏盡食之越數日蝗又集又食之七月籍田
蝗八月冠州恩州蝗十二月保定濟南衛輝濟寧廬州
五路南陽河南二府蝗博興臨淄膠西等縣蝗致和元
年四月大都薊州永平路石城縣蝗鳳翔岐山縣蝗無
麥苗五月潁州及汲縣蝗六月武功縣蝗天厯二年四
月大寧興中州懐慶孟州廬州無為州蝗六月益都莒
宻二州蝗七月真定汴梁永平淮安廬州大寧遼陽等
郡属縣蝗三年五月廣平大名般陽濟寧東平汴梁南
陽河南等郡輝徳濮開髙唐五州蝗至順元年六月漷
薊固安博興等州蝗七月解州華州及河内靈寳延津
等二十二縣蝗二年三月陕州諸路蝗六月孟州濟源
縣蝗七月河南閿鄉陕縣奉元蒲城白水等縣蝗
至元十五年四月濟南無棣城獲白雉以獻元貞三年
正月海州牟平縣獲白鹿于聖水山以獻至元二十四
年七月癸丑日暈連環白虹貫之至大元年七月流星
起勾陳化為白氣員如車輪至貫索始滅皇慶元年六
月丁夘天雨毛延祐元年二月己亥白暈亘天連環貫
日至順三年五月丁酉白虹並日出其長竟天
五行五曰土土中夬生萬物者也而莫重於稼穡土氣
不養則稼穡不成金木水火沴之衝氣為異為地震為
天雨土其徴恒風其色黄是為黄眚黄祥中統元年二
月澤州益州飢二年六月塔齊爾部飢七月桓州饑三
年五月甘州饑閏九月濟南郡饑至元二年四月遼東
饑五年九月益都饑六年十一月濟南飢十一月固安
髙唐二州饑七年五月東京饑七月山東淄萊等州饑
八年正月西京益都飢九年四月京師饑七月碩達勒
達部饑十七年三月髙郵飢十八年二月淛東饑四月
通太崇眀等州饑十九年九月真定路饑民流徙鄂州
二十三年九月宣寧路飢二十四年九月平灤路饑十
二月蘇常湖秀四州饑二十五年十一月烏梁海部饑
二十六年二月哈瑪爾部饑三月安西甘州等路饑四
月遼陽路飢閏十月武平路饑檀州飢十二月蠡州饑
河間保定二路飢二十七年二月開元路寧逺縣饑四
月浙東婺州饑河間任邱保定定興二縣飢九月河東
山西道飢二十八年三月真定河間保定平灤太原平
陽等路饑杭州平江鎮江廣徳太平徽州饑九月武平
路饑十二月洪觀女直部饑大都内郡饑二十九年正
月清州興州飢三月輝州龍山縣里州和中縣饑東安
固安薊棣四州饑三月威寧昌州飢閏六月南陽懐孟
衛輝等路饑三十年十月京師飢元貞二年四月平陽
綘州太原陽曲台州黄岩饑大徳元年六月廣徳路饑
七月寧海州文登弁平等縣饑三年八月揚州淮安等
郡饑四年二月湖北饑三月寧國太平二路飢九月建
康常州江陵等郡饑六年五月福州饑六月杭州嘉興
湖州廣徳寧國饒州太平紹興慶元婺州等郡饑大同
路饑七月建康路飢十一月保定路饑七年二月真定
路飢五月太原龍興南康爰州瑞州撫州等路髙唐南
豐等州饑六月淛西饑七月常徳路饑八年六月烏撒
烏蒙益州忙部東川等路飢九年三月常寧州饑五月
寳慶路飢八月揚州饑十年三月濟州任城饑四月漢
陽淮安道州栁州饑七月黄州沅州永州飢八月成都
饑十一月揚州辰州饑至大元年二月益都般陽濟寧
濟南東平泰安大饑六月山東河南江淮等郡大飢二
年七月徐州邳州饑皇慶元年六月鞏昌河州路饑二
年三月晉寧大同大寧四川鞏昌甘肅等郡饑四月真
定保定河間等路饑五月順徳冀寧二路饑六月上都
饑延祐元年六月衡州饑七月台州饑十二月歸徳汝
寧沔陽安豐等郡飢二年正月進寧宣徳懐孟衞輝益
都般陽等路屬縣饑十二月漢陽路饑三年二月河間
濟南濵棣等處饑四月遼陽葢州及南豐州飢五月寳
慶桂陽灃州潭州永州道州袁州饑四年五月汴梁饑
五年四月上都饑六年八月山東濟寧饑七年五月大
同雲南豐勝諸郡邑饑瀋陽路飢八年廣東新州新城
縣饑至治元年五月蘄州蘄水縣饑二月河南汴梁歸
徳安豐等路饑五月膠州濮州飢七月南恩新州饑十
一月鞏昌成州饑十二月慶逺真定二路飢二年三月
河南淮東淮西諸郡饑延安延長宜川二縣饑奉元路
饑四月東昌霸州飢九月臨安河西縣飢三年二月京
師饑二月平江嘉定州饑崇眀黄巖二州饑十二月鎮
江丹徒沅州黔陽縣飢十二月歸灃二州饑太定元年
正月恵州新州南恩州信州上饒縣廣徳路廣徳縣岳
州臨湘華容等縣饑三月慶元紹興二路綏徳州米脂
清澗二縣饑三月臨洮狄道縣石州離石縣飢四月江
陵荆門軍監利縣饑五月贛州吉安臨江等郡崑山南
恩等州饑八月兾寕延安江州安陸杭州建昌常徳全
州桂陽辰州南安等路属州縣飢九月紹興南康二路
飢十一月泉州饑中牟延津二縣饑二年正月梅州饑
禄施英徳二州饑閏正月河間真定保定瑞州四郡饑
二月鳳翔路饑三月薊漷徐邳等州饑濟南肇慶江州
恵州飢四月杭州鎮江寧國南安潯州潭州等路飢五
月廣徳袁州撫州飢六月寧夏路饑九月瓊州成州饑
徳慶路饑十二月濟南延州等郡飢三年三月河間保
定真定三路飢三月大都永平奉元飢十一月瀋陽大
寧永平廣寧金復州甘肅齊齊呐路饑四年五月遼陽
諸郡飢二月奉符長清萊蕪三縣饑建安淮安蘄州屬
縣飢四月通薊等州漁陽永清等縣饑七月武昌江夏
縣饑致和元年二月乾州饑三月進寧逸寕奉元延安
等路饑四月保定東昌般陽彰徳大寧五路屬縣饑五
月河南東平大同等郡饑七月威寧長安縣涇州靈台
縣饑天厯二年正月大同及東勝州饑涿州房山范陽
等縣飢四月奉元耀州乾州華州及延安邠寧諸縣饑
流民數十萬大都興徳順徳大名彰徳懐慶衛輝汴梁
中興等路泰安髙唐曺冠徐邳等州饑江東淛西二道
饑八月忻州饑十月漢縣武昌常徳江州等路饑鳯翔
府大饑三年正月寧海州文登牟平縣饑懐慶衡州二
路饑真定汝寧揚廬蘄黄安豐等郡飢二月河南大饑
三月東昌須城堂邑縣饑沂莒膠宻寧海五州臨清定
陶光山等縣饑鞏昌蘭州定西州飢四月徳州清平縣
饑至順二年二月集慶嘉興二郡及江隂州饑檀順維
宻昌平五州饑六月興和路髙原咸平等縣饑四月思
州鎮逺府饑十二月河南大飢三年四月大理中慶路
饑五月常寧州饑七月滕州饑八月大都寶坻縣饑
至大元年春紹興慶元台州疫死者二萬六千餘人皇
慶二年冬京師大疫唐志云國將有恤則邪亂之氣先
被于民故疫
太宗五年癸巳十二月大風霾凡七畫夜至元二十年
正月汴梁延津封丘二縣大風麥苗盡㧞延祐七年八
月延津縣大風晝晦桑隕者十八九至治元年三月大
同路大風走沙土壅没麥田一百餘頃三年三月衞輝
路大風桑彫蠶死太定三年七月寳坻房山二縣大風
折木八月大都昌平等縣大風一晝夜壊民居九百餘
家四年五月衞輝路輝州大風九日禾盡偃天厯二年
二月胙城縣新鄉縣大風
按漢志云温而風則生螟螣有祼蟲之孽至元八年八
月和州和順縣解州聞喜縣虸蚄生十八年髙唐夏津
武城縣蟊二十三年五月霸州漷州蝻二十八年鞏昌
虸蚄為灾二十七年四月婺州螟害稼雷雨大作螟盡
死嵗乃大稔元貞元年六月利州龍山縣葢州眀山縣
螟二年五月濟州任城縣螟随州野蠶成繭亘數百里
民取為纊大徳七年五月濟南東昌般陽益都等路蟲
食麥閏五月汴梁開封縣蟲食麥九月七月桂陽郡蝝
至大元年五月東平東昌益都等郡蝝皇慶二年五月
檀州及獲鹿縣蝻延祐七年七月霸州及堂邑縣蝻太
定四年七月奉元路咸陽興平武功三縣鳳翔府岐山
等縣虸蚄害稼天厯二年淮安廬州安豐三路屬縣蝻
至元十六年四月益都樂安縣朱五十家牛生㹀犢兩
頭四耳三尾其色黄既生即死大徳九年二月大同平
地縣穆爾徳濟家牛生麒麟而死至大四年大同宣寧
縣民宻爾迪家牛生一犢其質有鱗無毛色青黄類若
麟者以其鞹上之泰定元年九月湖州長興州民王俊
家牛生一獸鱗身牛尾口目皆赤堕地即大鳴母不乳
之具圖以上不知何獸或曰此瑞也宜俾吏臣紀録
至元二十四年諸王色徹圖部雨土七晝夜没死牛畜
大徳十年二月大同平地縣雨沙黒霾斃牛馬二千至
治三年二月丙戌雨土致和元年三月壬申雨土天厯
二年三月丁亥雨土霾至順二年三月丙戌雨土霾
至元二十一年九月戍子京師地震按傳云陽伏而不
能出隂廹而不能升於是有地震二十六年正月丙戌
地震二十七年二月癸未泉州地震丙戌泉州地復震
八月癸未武平路地大震二十八年八月己丑平陽路
地震壞廬舍萬八千區元貞元年三月壬戌地震大徳
六年十二月辛酉雲南地震戊辰亦如之七年八月辛
夘夕地震太原平陽尤甚壊官民廬舍十萬計平陽趙
城縣范宣義邭堡徙十餘里太原徐溝祁縣及汾州平
遙介休西河孝義等縣地震成溪泉涌黒沙汾州北城
陷長一里東城陷七十餘步八年正月平陽地震不止
九年四月己酉大同路地震有聲如雷壊廬舍五千八
百壓死者一千四百餘人懐仁縣地震二所涌水盡黒
其一廣十八步深十五丈其一廣六十六步深一丈五
月癸亥以地震改平陽路為晉寧太原路為冀寧十一
月壬子大同地震十二月丙子地震十年正月晉寧冀
寧地震不止十一年三月道州營道縣暴雨山裂百三
十餘處八月壬寅開成路地震至大元年六月丁酉鞏
昌隴西寧逺縣地震雲南烏撤烏蒙地三日而大震者
六九月己酉蒲縣地震十月癸巳蒲縣靈縣地震二年
十二月壬戌陽曲縣地震有聲三年十二月戊申兾寧
路地震四年三月己亥寧夏路地震七月癸未甘州地
震大風有聲如雷閏七月甲子寧夏路地震皇慶二年
六月己未朔京師地震丙寅又震七月壬寅又震延祐
元年二月戊辰大寧路地震四月甲申朔大寧地震有
聲如雷八月丁未兾寧汴梁等路陟縣武安縣地震十
一月戊辰大寧地震如雷二年五月乙丑秦州成紀縣
北山移至夕川河眀日再移平地突如土阜髙者二三
丈陷没民居三年八月己未兾寧晉寧等郡地震十月
壬午河南地震四年正月壬戌冀寧地震七月己丑成
紀縣山崩辛卯兾寧地震九月嶺北地震三日五年正
月甲戌懿州地震六月癸巳和寧路地震丁酉泰安縣
山崩三月己夘徳慶路地震七月戊子寧逺縣山崩九
月伏𦍑縣山崩秦州成紀縣暴雨山崩朽壤墳起復没
畜産至治二年九月癸亥地震十一月癸夘地震泰定
元年八月成紀縣大雨山崩水溢壅土至來谷河成邱
阜十二月庚申奉元路同州地震有聲如雷三年十二
月丁亥寧夏路地震如雷發自西北連震者三四年三
月癸夘和寧路地震如雷八月鞏昌通渭縣山崩碉門
地震有聲如雷晝晦鳳翔興元成都陕州江陵等郡地
同日震九月壬寅寧夏地震致和元年七月辛酉朔寕
夏地震己夘大寧路地震十月壬寅大寧路地震至順
二年四月辛亥真定涉縣地一日五震或三震月餘乃
止四年四月戊申大寧路地震五月戊寅京師地震有
聲八月己酉隴西地震
至元元年十月壬子恩州厯亭縣進嘉禾一莖九穂十
一月丁酉太原臨州進嘉禾二莖四年十月庚午太原
進嘉禾一本異畆同穎六年九月癸丑恩州進嘉禾一
莖三穂七年夏東平府進瑞麥一莖五穂十一年興元
鳳州進麥一莖七穂穀一莖三穂十四年八月嘉禾生
㐮陽十七年十月太原堅州進嘉禾六莖十八年八月
壬寅𤓰州進瑞麥一莖五穂二十年十月癸巳鄂端宣
慰司劉喜進嘉禾同穎九穂七穂六穂者各一二十二
年五月廣元路閬中麥秀兩岐二十四年八月濬州進
瑞麥一莖五穂二十五年八月袁州萍鄉縣進嘉禾二
十六年十二月寧州民張安進嘉禾一本三十一年嘉
禾生京畿一莖九穂大徳元年十一月辛未曺州禹城
縣進嘉禾一莖九穂九年嘉禾生應州山隂縣至大三
年九月河間路獻嘉禾有二畝同頴及一莖數穂者勅
繪為圖皇慶二年八月嘉禾生渾源州一莖四穂延祐
四年七月南城産嘉禾七年五月鄱陽進嘉禾一莖六
穂至治二年八月蔚州獻嘉禾太定元年十月成都縣
榖一莖九穂
　
　
　
　
　
　
　
　
　
　
　
　
　
　
　
　元史卷五十
