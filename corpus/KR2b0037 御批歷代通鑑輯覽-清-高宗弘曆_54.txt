
御批厯代通鑑輯覽卷五十三
唐
中宗皇帝
(庚/寅)嗣聖七年(是年九月周武/氏天授元年)春正月帝在房州
二月太后䇿貢士于洛城殿
　貢士殿試自此始(補闕薛謙光上疏曰選舉之法宜/得實才取捨之間風化所係今之)
　(選人咸稱覔舉奔競相尚諠訴無慚至于才應經邦/惟令試䇿武能制敵止驗彎弧虚文豈足濟時善射)
　(何能克敵要在文吏察其行能武吏觀其武畧考居/官之臧否行舉者之賞罰而已  補闕唐官與拾遺)
　(俱屬門下/省掌諷諫)
秋七月太后流舒王元名(高祖/子)于和州以侯思止(醴泉/人)
王𢎞義(衡水/人)為侍御史
　思止素詭譎無頼告刺史裴貞與舒王元名謀反(貞/嘗)
　(杖一判司判司/即使思止告之)元名廢徙貞遂族滅思止求為御史
　太后曰卿不識字對曰獬豸(神羊也能别曲直楚王/獲之以為冠秦滅楚以)
　(其冠賜御史服之/見後漢書輿服志)何嘗識字但能觸邪耳太后悦從
　之𢎞義亦素無行以告密(𢎞義嘗從鄰舎乞𤓰不與/乃告縣官𤓰田中有白兎)
　(縣官使人搜捕蹂踐立盡又見閭里耆/老作邑齋遂告以謀反殺二百餘人)太后擢為殿
　中侍御史思止𢎞義奏置制獄入者非死不出朝士
　人人自危相見莫敢交口道路以目或因入朝密遭
　掩捕每朝輙與家人訣曰未知復相見否時法官競
　為深酷惟司刑丞徐有功(名𢎞敏以字/行文逺之孫)杜景儉(武邑/人唐)
　(書作景佺通鑑考異曰實録/筆誤新書因之今從舊統紀)獨存平恕被告者皆曰
　遇來侯必死遇徐杜必生(有功初為蒲州司法不施/敲扑吏相約有犯徐司法)
　(杖者衆共斥之迨官滿不杖一人職事亦修及為司/刑丞酷吏所誣構者皆為直之前後所活數十百家)
　(嘗廷争獄事太后厲色詰之有功神色不撓爭之彌/切太后雖好殺知有功正直甚敬憚之司刑丞李日)
　(知亦尚平恕少卿胡元禮欲殺一囚日知以為不可/往復數四元禮曰元禮不離刑曹此囚終無生理日)
　(知曰日知不離刑曹此囚終無死法乃以/所列狀上日知果直  李日知滎陽人)
太后頒大雲經于天下
　僧法明等撰大雲經上之言太后乃彌勒佛下生當
　代唐為閻浮提主(胡三省注釋氏以/人世為閻浮提)制頒天下尋敕
　兩京諸州建寺藏之
八月太后殺南安王頴(密王元曉/子高祖孫)等十四人(通鑑作十/二人今依)
(唐書改又綱目于是條十二人下書及故太子賢二子/考唐書賢𫝊賢三子光順封義豐被誅不書年月守義)
(封桂陽薨守禮嗣雍王幽宫中後出外通鑑光順于天/授二年與守義守禮同幽于是年又書鞭殺故太子賢)
(二子所載互有不同今于是條依唐書不書/殺賢二子于明年光順幽宫中條仍依通鑑)
　唐之宗室于是殆盡其幼弱者亦流嶺南
九月武氏改國號曰周稱皇帝以豫王旦為皇嗣改姓
武氏立武氏七廟于神都
　侍御史傅遊藝(衛州/汲人)上表請改國號曰周賜皇帝姓
　武氏武氏(綱目于武氏革命後目仍書太/后今以目從綱俱改稱武氏)不許擢遊
　藝為給事中于是百官宗戚百姓四夷合六萬餘人
　俱上表如遊藝所請武氏可之御則天樓赦天下以
　唐為周改元上尊號曰聖神皇帝以皇帝豫王為皇
　嗣賜姓武氏以皇太子為皇孫立武氏七廟(追尊周/文王為)
　(始祖文皇帝妣姒氏曰文定皇后平王少子武曰睿/祖康皇帝妣姜氏曰康惠皇后五世祖高曾祖考皆)
　(為皇帝妣/皆為皇后)以武承嗣為魏王三思為梁王士彠兄孫
　攸暨等十二人皆為郡王以史務滋(溧陽/人)為納言宗
　秦客檢校内史傅遊藝為鸞臺侍郎平章事並賜姓
　武(秦客潛勸武氏革命故首為内史尋坐贓貶舜遊/藝朞年之中厯衣青緑朱紫時人謂之四時仕宦)
　(明年九月遊藝所親告遊/藝夢登湛露殿下獄自殺)
冬十月西突厥入居内地
　西突厥十姓自垂拱以來為東突厥所侵掠散亡畧
　盡繼往絶可汗斛瑟羅收其餘衆六七萬人入居内
　地武氏以為竭忠事主可汗
十一月(周為正月綱目以唐正/紀年故仍書十一月)周易服色改置社稷宗
廟
　武氏受尊號于萬象神宫旗幟尚赤改置社稷于神
　都納武氏神主于太廟以唐太廟為享徳廟(止祠高/祖以下)
　(三室餘/廢不享)改唐崇先廟(垂拱四/年立)為崇尊廟冬至祀明堂
　以武氏祖配上帝
(辛/夘)八年(周武氏天/授二年)春正月(周為一月/説見前)帝在房州
二月周流其右丞周興于嶺南
　先是金吾大將軍邱神勣以罪誅或告右丞周興與
　神勣通謀武氏命來俊臣鞫之俊臣與興方推事對
　食謂興曰囚多不承當為何法興曰此甚易耳取大
　甕以炭四周炙之令囚入中何事不承俊臣索大甕
　如興法起謂興曰有内狀推兄請兄入此甕興惶恐
　服罪法當死原之流嶺南在道為仇家所殺興與索
　元禮來俊臣競為暴刻所殺各數千人破千餘家元
　禮殘刻尤甚尋亦為武氏所殺
夏四月壬辰朔日食
秋八月周改義豐王光順(故太子/賢之子)等姓武氏幽之宫中
　光順與弟守禮守義及豫王諸子皆幽閉宫中不出
　門庭者十餘年
周以武攸寧(士彠/兄孫)為納言狄仁傑同平章事
　武氏謂仁傑曰卿在汝南甚有善政卿欲知譖卿者
　名乎仁傑謝曰陛下以臣為過臣請改之知臣無過
　臣之幸也不願知譖者名武氏深歎美之
周殺其同平章事格輔元(汴州浚/儀人)右相岑長倩納言歐
陽通(字明師/詢之子)
　先是鳯閣舎人張嘉福(修武/人)使洛陽人王慶之等數
　百人上表請立武承嗣為皇太子岑長倩格輔元以
　皇嗣在東宫不宜有此議由是大忤諸武意皆坐誅
　來俊臣教長倩子引歐陽通訊之不服詐為欵并殺
　之武氏詔慶之曰皇嗣我子奈何廢之對曰神不歆
　非類民不祀非族今誰有天下而以李氏為嗣乎武
　氏不從慶之屢求見武氏怒命鳳閣侍郎李昭德(長/安)
　(人乾/祐子)杖之昭徳引出門示朝士曰此賊欲廢我皇嗣
　立武承嗣命撲之耳目皆血出然後杖殺之其黨乃
　散昭徳因言于武氏曰天皇陛下之夫皇嗣陛下之
　子陛下身有天下當傳之子孫為萬代業豈得以姪
　為嗣乎自古未聞姪為天子而為姑立廟者也且陛
　下受天皇顧託若以天下與承嗣則天皇不血食矣
　武氏亦以為然
周殺右將軍李安静(綱之/孫)
　初武氏將革命王公百官皆上表勸進右將軍李安
　静獨正色拒之及下制獄來俊臣詰其反狀安静曰
　以我唐家老臣須殺即殺若問謀反實無可對俊臣
　竟殺之
(壬/辰)九年(周武氏如意元/年再改長夀)春正月帝在房州
周武氏引見存撫使所舉人
　先是武氏遣使存恤四方至是引見其所舉人無問
　賢愚悉加擢用高者試給舎(給事中/舎人)次郎(員外/郎)御史
　遺補(拾遺/補闕)校書郎試官自此始(時人為之語曰補闕/連車載拾遺平斗量)
　(欋推侍御史盌脱校書郎有舉人沈全交續之曰􁝼/心存撫使眯目聖神皇御史劾之武氏笑曰但使卿)
　(輩不濫何恤人言武氏雖濫以祿位收人心然不稱/職者尋亦黜之或加刑誅挾刑賞之柄以駕御天下)
　(政由已出明察善斷故當時英賢亦競為之用如欋/推欋其俱反杷也推吐雷反轉也言授官之泛  用)
　(杷推轉也盌脫盌同碗言官不/得人如碗脱模相似無異也)
周以郭覇(舒州同安人唐書作/𢎞覇通鑑從舊書)為監察御史
　覇由寧陵(注見/前)令召見自陳往討徐敬業臣誓抽其
　筋食其肉飲其血絶其髓武氏大悦遷監察御史時
　號四其御史(覇素謟諛中丞魏元忠病覇往問之因/嘗其糞喜曰糞甘則可憂今苦無傷也)
　(元忠大/惡之)
周貶狄仁傑魏元忠等為縣令
　來俊臣羅告同平章事任知古狄仁傑裴行本司農
　卿崔宣禮左丞盧獻中丞魏元忠潞州刺史李嗣眞
　(字承胄趙/州栢鄉人)謀反先是俊臣請降敕一問即承反者得
　減死知古等下獄俊臣以此誘之仁傑曰大周革命
　萬物惟新唐室舊臣甘從誅戮反是實俊臣乃少寛
　之判官王德夀教仁傑引平章事楊執柔(恭仁/從孫)仁傑
　曰皇天后土遣狄仁傑為如此事以頭觸柱血流被
　面德壽懼而謝之仁傑裂衾帛書寃狀置綿衣中謂
　德壽曰天時方熱請授家人去其綿德壽許之仁傑
　子得書稱變以聞武氏以問俊臣俊臣乃詐為仁傑
　等謝死表上之初平章事樂思晦(淯陽人/彦瑋子)亦為俊臣
　等所殺男未十嵗没入司農至是上變得召見武氏
　問狀對曰臣父已死臣家已破但惜陛下法為俊臣
　等所弄陛下不信臣言乞擇朝臣之忠清陛下素所
　信任者為反狀以付俊臣無不承反矣武氏意稍寤
　召見仁傑等問曰卿承反何也對曰不承則已死于
　拷掠矣武氏曰何為作謝死表對曰無之出表示之
　乃知其詐于是出此七族知古仁傑宣禮元忠獻皆
　貶縣令流行本嗣眞于嶺南
夏五月周禁天下屠殺採捕
　時江淮旱饑民不得採魚蝦餓死者甚衆拾遺張徳
　生男私殺羊㑹同僚補闕杜肅懐一餤上表告之明
　日武氏對仗謂徳曰聞卿生男甚喜徳拜謝武氏曰
　何從得肉徳叩頭服罪武氏曰朕禁屠宰吉凶不預
　卿自今召客亦須擇人出肅表示之肅大慙舉朝皆
　唾其面(後武氏久視元年以鳯閣舎人崔融言/始開屠禁  崔融字安成齊州全節人)
秋七月周左相武承嗣罷以李昭徳同平章事
　先是昭徳密言于武氏曰魏王承嗣權太重武氏曰
　吾姪也故委以腹心昭徳曰姑姪之親何如父子子
　猶有簒弑其父者况姪乎武氏矍然遂罷承嗣政事
　承嗣亦毁昭徳于武氏武氏曰吾任昭徳始得安眠
　此代吾勞汝勿言也(昭德恃武氏委遇頗專權使氣/已而為邱愔所奏貶南賔尉)
　(南賔隋縣唐天寳中改靈/山今縣屬廣東廉州府)
周流其御史嚴善思(名譔以字/行朝邑人)于驩州(隋置地在/今安南國)
　武氏自垂拱以來任用酷吏先誅唐宗戚數百人次
　及大臣數百家其刺史郎將以下不可勝數每除一
　官戸婢竊相謂曰鬼朴又來矣不旬月輙遭掩捕族
　誅監察御史嚴善思公直敢言時告密者益衆武氏
　亦厭其煩命善思按問引虚伏罪者八百五十餘人
　羅織之黨為之不振乃相與構善思坐流驩州武氏
　知其枉尋復召之(補闕朱敬則上疏曰自文明草昧/天地屯䝉三叔流言四凶構難不)
　(設鈎距無以應天順人不切刑名不可推姦息暴故/開告端以禁異議然急趨無善迹促柱少和聲向時)
　(之妙䇿乃當今之芻狗也伏願窒羅織之源掃朋黨/之迹使天下蒼生坦然大悦豈不樂哉武氏善之賜)
　(帛三百段侍御史周矩上疏曰推劾之吏相矜以虐/人非木石茍求賖死臣竊聽輿議皆稱天下太平何)
　(苦須反豈被告者盡是英雄欲求帝王邪但不勝楚/毒而自誣耳周用仁而昌秦用刑而亡願陛下緩刑)
　(用仁天下幸甚武氏頗采其言制獄/稍衰  朱敬則字少連亳州永城人)
九月周更以九月為社
冬十月周遣兵擊吐蕃取四鎮
　初王孝傑(京兆新/豐人)從劉審禮擊吐蕃與審禮皆敗没
　(審禮敗没/事見前)孝傑後竟得歸由是知吐蕃虛實㑹西州
　都督唐休璟請復取龜兹于闐疎勒碎葉(即焉耆鎮/後更名)
　四鎮敕以孝傑及阿史那忠節將兵擊破吐蕃復取
　四鎮遂置安西都䕶于龜兹𤼵兵戍之
周武氏殺豫王妃劉氏
　戸婢團兒為武氏所寵信有憾于皇嗣乃譖皇嗣妃
　劉氏及徳妃竇氏(即元宗母後追/諡昭成皇后)為厭咒武氏殺之
　瘞于宫中莫知所在(徳妃父孝諶為潤州刺史有奴/妄為妖異以恐妃母龎氏因請)
　(夜祠禱而發其事監察御史薛季昶按之以為當斬/其子希瑊詣侍御史徐有功訟寃有功論之以為無)
　(罪季昶奏有功阿黨惡逆罪當絞令史以白有功有/功嘆曰豈我獨死諸人永不死邪既食掩扉熟寢武)
　(氏召有功謂曰卿比按獄失出何多對曰失出人臣/之小過好生聖人之大徳武氏黙然由是龎氏得減)
　(死有功亦除名州竇孝諶抗/之孫薛季昶絳  龍門人)
周制宰相撰時政記月送史館
　時政記自此始從姚璹(字令璋/思廉孫)之請也
(癸/巳)十年(周武氏長/夀二年)春正月帝在房州
周以婁師徳同平章事
　師德寛厚清慎犯而不校其弟除代州刺史將行師
　德謂曰吾弟兄榮寵過盛人所疾也將何以自免弟
　曰自今雖有人唾某面某拭之而已庶不為兄憂師
　徳愀然曰此所以為吾憂也人唾汝面怒汝也而汝
　拭之則逆其意而重之怒矣夫唾不拭自乾當笑而
　受之耳
周殺其尚方監裴匪躬
　匪躬坐私謁皇嗣腰斬于市自是公卿以下皆不得
　見又有告皇嗣潛有異謀者武氏命來俊臣鞫其左
　右左右不勝楚毒皆欲自誣太常工人安金藏(京兆/長安)
　(人/)大呼曰請剖心以明皇嗣不反即引佩刀自剖其
　胸五臟皆出武氏聞之令轝入宫使醫納五臟以桑
　皮線縫之傅以藥經宿始蘇武氏親臨視之歎曰吾
　有子不能自明使汝至此即命俊臣停推皇嗣由是
　得免
三月周侯思止以罪誅
　時禁人間錦思止私蓄之李昭德按之杖殺于朝堂
　(明年王𢎞義亦以罪流瓊州詐稱追還至漢北侍御/史胡元禮遇之按驗殺之  瓊州唐置今為府屬廣)
　(東/)
夏五月棣州(唐置今山東/武定府是)河溢
　流二千餘家
秋九月丁亥朔日食
周武氏自號金輪聖神皇帝
　作七寳金輪置之殿庭
(甲/午)十一年(周武氏延/載元年)春正月帝在房州
三月周以僧懐義為朔方道大總管討突厥
　先是突厥可汗骨篤祿死其子幼弟黙啜自立寇靈
　州武氏以僧懐義為總管討之懐義未行虜退而止
夏五月周武氏加越古之號
秋八月周以杜景儉同平章事
　武氏出梨花一枝以示宰相宰相皆以為瑞杜景儉
　獨曰今草木黄落而此更發榮隂陽不時咎在臣等
　因拜謝武氏曰卿眞宰相也
周鑄天樞
　武三思請鑄銅鐵為天樞刻武氏功德立于端門之
　外銅鐵不足賦民間農器以足之(明年四月天樞成/高一百五尺徑十)
　(二尺三思為文武氏自書其傍曰大周萬國頌/德天樞後開元二年毁之鎔其銅鐵厯月不盡)
九月壬午朔日食
冬十一月周武氏加慈氏之號(明年二月與越/古之號並去之)
周明堂火
　武氏命懐義作天堂日役萬人費以億計府藏為空
　㑹御醫沈南璆亦得幸于武氏懐義心愠乃密燒天
　堂延及明堂一夕皆盡時方酺晏拾遺劉承慶請輟
　朝停酺以答天譴武氏將從之姚璹曰明堂布政之
　所非宗廟也不應自貶損乃止命更造天堂明堂(越/二)
　(年成號曰通天宫/因改元萬歲通天)又鑄銅為九州鼎(神功元年成/置通天宫)及
　十二神(子鼠丑/牛之類)皆高一丈各置其方(武氏以明堂火/制求直言劉承)
　(慶上疏請罷所營佛舎獲嘉主簿劉知幾表陳四事/曰今六合清晏而赦令不息為善者不預恩光作惡)
　(者獨承徼幸一也海内具僚每嵗逢赦必賜階勲至/于緋服衆于青衣象板多于木笏二也取士太廣宜)
　(加沙汰三也牧伯遷代太速既懐茍且之謀何暇循/良之政四也是時官爵易得而法網嚴峻故人競為)
　(趨進而多陷刑戮知㡬乃著思慎賦以/刺時見志焉  劉知幾字子元彭城人)
(乙/未)十二年(周武氏天冊/萬歲元年)春正月帝在房州
二月己酉朔日食
周僧懐義伏誅
　懐義既焚明堂心不自安言多不順武氏密選宫人
　有力者執之樹下使武攸寧帥壯士毆殺之焚其尸
冬十二月(周為臘月/説見前)周安平王武攸緒(惟良/之子)棄官隱嵩
山
　攸緒少有志行恬淡寡欲求棄官隱于嵩山之陽武
　氏疑其詐許之以觀其所為攸緒遂優游巖壑冬居
　茅椒(以茅與/椒編室)夏居石室武氏所賜服器皆置不用買
　田使奴耕種與民無異
(丙/申)十三年(周武氏萬歲/通天元年)春正月帝在房州
夏五月契丹寇營州(注見/前)周遣兵擊之大敗
　營州契丹松漠都督李盡忠(貞觀中契丹酋長窟哥/舉部内屬詔置松漠都)
　(督府以窟哥為都督賜姓/李氏盡忠窟哥之孫也)及歸誠州(松漠覊縻州屬/營州都督府綱)
　(目以歸為媯馮智舒直作誠/州因釋為湖南之靖州謬甚)刺史孫萬榮(契丹大酋/孫敖曹之)
　(孫/)舉兵反陷營州殺都督趙文翽(文翽剛愎契丹饑/不賑給視酋長如)
　(奴𨽻故二/人怨而反)盡忠自稱無上可汗以萬榮為前鋒所向
　皆克旬日間兵至數萬武氏遣將軍曹仁師擊之戰
　西硤石(唐書地理志平州有/東硤石西硤石等戍)周師大敗(仁師等至幽/州虜遣老弱)
　(迎降故遺老牛瘦馬于道側仁師等將騎兵輕進虜/設兵横擊之生擒二將軍士卒死填山谷鮮有脱者)
　于是武氏以建安王武攸宜為清邊道大總管募天
　下人奴有勇者官畀主直悉發以擊契丹(明年三月/總管王孝)
　(傑與契丹戰東硤石敗/死攸宜軍漁陽不敢進)
秋九月突厥寇涼州執都督許欽明(安陸人紹/之曾孫)
　時欽明兄欽寂為討擊副使與契丹戰亦被擒虜將
　圍安東(即安東/都䕶府)令欽寂說其屬城未下者欽寂謂城
　中曰狂賊天殃滅在朝夕公但厲兵謹守以全忠節
　虜殺之其後黙啜寇靈州以欽明自隨欽明至城下
　大呼求美醬粱米及墨意欲城中選良將引精兵夜
　襲虜營而城中無諭其意者(未㡬亦/遇害)
吐蕃遣使請和
　吐蕃遣使請和親武氏遣武衛參軍郭元振(名震以/字行魏)
　(州貴/鄉人)往察其宜吐蕃將論欽陵請罷安西四鎮戍兵
　并求分十姓突厥之地元振曰所請如此豈非有兼
　并之志乎欽陵曰吐蕃茍貪土地欲為邊患則東侵
　甘凉豈肯䂓利于萬里之外邪乃遣使者隨元振入
　請之朝廷疑未决元振上疏以為斷不可許當以計
　緩之(疏曰欽陵求罷兵割地此乃利害之機不可輕/舉措也今若直拒其善意則為邉患必深宜以)
　(計緩之使其和望未絶則善矣彼四鎮十姓吐蕃之/所甚欲也而青海吐谷渾亦中國之要地也今報之)
　(宜曰四鎮十姓之地本無用于中國所以遣兵戍之/欲以鎮撫西域分吐蕃之勢使不得併力東侵也今)
　(若果無東侵之志當歸我吐谷渾諸部及青海故地/則五俟斤部亦當以歸吐蕃如此則足以塞欽陵之)
　(口而亦未與之絶也若欽陵小有乖違則曲在彼矣/且四鎮十姓欵附歲久今割而棄之恐傷諸國之心)
　(非所以御/四夷也)武氏遂從其言元振又言吐蕃百姓疲于
　徭戍早願和親欽陵利于統兵不欲歸欵若國家歲
　發和使而欽陵常不從命則彼國之人怨欽陵日深
　望國恩日甚斯亦疑間之漸可使其上下猜阻禍亂
　内興矣武氏亦深然之
冬十月契丹陷冀州周以狄仁傑為魏州刺史
　契丹李盡忠死孫萬榮代領其衆突厥黙啜乘間襲
　沙漠虜盡忠萬榮妻子而去萬榮收合餘衆攻陷冀
　州又攻瀛州河北震動制起狄仁傑為魏州刺史前
　刺史畏契丹猝至悉驅百姓入城繕守備仁傑至悉
　遣歸農百姓大悅
周以姚元崇(字元之陜/州硤石人)為夏官侍郎
　時契丹入寇軍書填委夏官郎中姚元崇剖析如流
　皆有條理武氏竒之擢為夏官侍郎
周以徐有功為殿中侍御史
　武氏思徐有功用法平恕擢拜左臺殿中侍御史遠
　近聞者無不相賀(宗城潘好禮著論稱有功蹈道依/仁固守誠節不以貴賤生死易其)
　(操履設客問曰徐公何如張釋之主人曰釋之所行/者甚易徐公所行者甚難難易之間優劣見矣張公)
　(逢漢文之時天下無事守法而已豈不易哉徐公逢/革命之秋屬維新之運人主有疑于上酷吏恣虐于)
　(下而徐公守死善道幾陷囹圄數掛網羅豈不難哉/客曰使為司刑卿乃得展其才矣主人曰吾子徒見)
　(徐公用法平允謂可置司刑僕覩其人方寸之地/何所不容若其用之何事不可豈直司刑而已哉)
十一月周殺其箕州(本隋遼州唐更名/後復舊今𨽻山西)刺史劉思禮等
三十六家流其親屬千餘人
　明堂(高宗時分萬年/縣置長安中省)尉吉頊(河南/人)以箕州刺史劉思
　禮謀反告來俊臣(俊臣先貶同州參軍尋召為合宫/尉  合宫縣高宗分河南縣置尋)
　(省/)使上變告之武氏使河内王武懿宗(亦士彠/兄孫)推之
　懿宗令思禮廣引朝士許免其死于是思禮引平章
　事李元素(譙人敬/元之孫)等凡三十六家皆海内名士咸族
　誅之親舊連坐流竄者千餘人俊臣由是復用而頊
　亦以此得進
周以張昌宗(義豐人行/成族孫)為散騎常侍張易之(昌宗/兄)為司
衛少卿
　昌宗易之年少美姿容太平公主薦之入侍禁中皆
　得幸于武氏常傅朱粉衣錦繡賞賜不可勝紀武承
　嗣三思懿宗宗楚客晉卿(皆秦/客弟)皆候其門庭爭執鞭
　轡謂易之為五郎昌宗為六郎
(丁/酉)十四年(周武氏神/功元年)春正月帝在房州
三月周立突厥黙啜為可汗
　黙啜請為武氏子并為其女求婚武氏遣閻知微(萬/年)
　(人立德/之孫)田歸道(長安人仁/㑹之子)冊拜黙啜為遷善可汗知
　微見突厥舞蹈歸道長揖不拜黙啜囚歸道將殺之
　歸道辭色不撓乃捨之但留不遣(初唐處突厥降者/于豐勝靈夏朔代)
　(六州至是黙啜求之及單于都䕶府之地并榖種繒/綿農器鐵姚璹楊再思請給之鳳閣侍郎李嶠曰此)
　(所謂借寇兵資盜糧也不如治兵以備之璹等固請/乃悉驅六州降戸數千帳并給榖種四萬斛雜綵五)
　(萬段農器三千事鐵數萬斤并許其婚黙啜由是/益彊  楊再思原武人李嶠字巨山趙州贊皇人)已
　而歸道得還與知微爭論于武氏前歸道以為黙啜
　必負約知微以為和親必可保
夏四月周遣武懿宗婁師德擊契丹
　懿宗為神兵道大總管師徳副之將兵二十萬擊契
　丹(既而懿宗軍至趙州聞契丹將/至懼而南遁契丹遂屠趙州)
六月周殺其右司郎中喬知之(馮翊/人)
　知之有美妾曰碧玉武承嗣奪之知之作緑珠怨詩
　以寄之碧玉赴井死承嗣得詩于裙帶大怒諷酷吏
　羅告族誅之
周殺其監察御史李昭德來俊臣伏誅
　來俊臣依勢貪淫士民妻妾有美者百方取之前後
　羅織誅人不可勝計自言才比石勒監察御史李昭
　徳(昭徳由南賔/尉召為御史)素惡之俊臣遂誣昭徳謀反下獄又
　欲羅告諸武及太平公主與皇嗣廬陵王南北牙同
　反諸武及太平公主共發其罪繫獄有司處以極刑
　奏上三日不出王及善(時為/内史)曰俊臣國之元惡不去
　之必動搖朝廷吉頊曰俊臣聚結不逞誣搆良善贓
　賄如山寃魂塞路國之賊也何足惜哉武氏乃下其
　奏昭徳俊臣同棄市時人無不痛昭徳而快俊臣仇
　家爭噉其肉須臾而盡賀曰自今眠者背始帖席矣
契丹軍潰斬孫萬榮以降
　初孫萬榮之破王孝傑也于柳城西北依險築城留
　其老弱婦女使人守之自引精兵寇幽州突厥黙啜
　襲其新城三日克之盡俘以歸時萬榮方與唐兵相
　持軍遂大潰奴斬其首以降餘衆降于突厥(武氏以/契丹初)
　(平命武懿宗婁師徳狄仁傑分道安撫河北懿宗所/至殘酷奏請族誅河北百姓從賊者左拾遺王求禮)
　(廷折之曰此屬素無武備力不能勝茍以求生而已/豈有叛國之心懿宗擁彊兵數十萬望風退走賊徒)
　(滋蔓又欲移罪于草野詿誤之人為臣不忠請先斬/懿宗以謝河北懿宗不能對司刑卿杜景儉亦曰此)
　(皆脇從請悉原/之武氏從之)
秋九月周以魏元忠為肅政中丞
　武氏謂侍臣曰頃者周興來俊臣按獄多連引朝臣
　云其謀反朕使近臣就獄引問皆自承服朕不復疑
　今自興俊臣死不復聞有反者然則前死者不有寃
　邪夏官侍郎姚元崇對曰比來坐謀反死者率皆興
　等羅織陛下使近臣問之近臣亦不自保何敢動搖
　今頼天啟聖心興等伏誅臣以百口為陛下保自今
　内外之臣無復反者矣時人多為魏元忠訟寃武氏
　復召為肅政中丞
冬閏十月周以狄仁傑同平章事
周以李嶠知天官選事
　始置員外官數千人
(戊/戌)十五年(周武氏聖/厯元年)春三月帝還東都
　武承嗣三思營求為太子狄仁傑從容言于武氏曰
　太宗櫛風沐雨親冒鋒鏑以定天下傳之子孫大帝
　以二子托陛下陛下今乃欲移之他族無乃非天意
　乎且姑姪之與母子孰親陛下立子則千秋萬歲後
　配食太廟立姪則未聞姪為天子而袝姑于廟者也
　武氏曰此朕家事卿勿預知仁傑曰王者以四海為
　家四海之内何者不為陛下家事况元首股肱義同
　一體臣備位宰相豈得有所不預知乎因勸武氏召
　還廬陵王武氏意稍寤他日又謂仁傑曰朕夢大鸚
　鵡兩翼皆折何也對曰武者陛下之姓兩翼二子也
　陛下起二子則兩翼振矣武氏由是無立承嗣三思
　之意吉頊與張易之昌宗為控鶴監供奉頊從容說
　二人曰公兄弟貴寵天下側目不大有功何以自全
　二人懼問計頊曰天下未忘唐徳主上春秋高公何
　不勸立廬陵王以慰人望如此豈徒免禍亦可以長
　保富貴矣二人以為然承間屢為武氏言之武氏乃
　託言廬陵王有疾遣使召之及其妃子皆詣行在承
　嗣怏怏遂發病死
秋八月突厥黙啜冦媯檀等州(媯州注見前檀州唐置/今順天府宻雲縣是)
　初武氏命武承嗣之子淮陽王延秀入突厥納黙啜
　女為妻復遣閻知微齎金帛巨億以送之延秀至突
　厥黙啜謂曰我欲以女嫁李氏安用武氏兒邪我突
　厥世受李氏恩聞李氏盡滅惟兩兒在我今將兵輔
　立之乃拒延秀以知微為南面可汗言欲使之主唐
　民也發兵冦媯檀等州移書數朝廷曰我可汗女當
　嫁天子兒武氏小姓門户不敵罔冒為婚我為此起
　兵欲取河北耳(已而黙啜陷定州殺刺史又陷趙州/刺史高叡與妻秦氏仰藥詐死虜輿)
　(詣黙啜誘之降秦氏謂叡曰酬報國恩正在今日遂/俱閉目不言再宿虜乃殺之虜高叡萬年人熲之孫)
周以狄仁傑兼納言
　武氏命宰相各舉尚書郎一人仁傑舉其子光嗣拜
　地官員外郎已而稱職武氏喜曰卿足繼祁奚矣(通/事)
　(含人元行冲博學多通仁傑重之行冲數規諫仁傑/且曰凡為家者必有儲蓄脯醢以適口參术以攻疾)
　(僕竊計明公之門珍味多矣行冲請備藥物之末仁/傑笑曰吾藥籠中物何可一日無也  元行冲名澹)
　(以字行/河南人)
周武氏以帝為皇太子河北道元帥狄仁傑副之以討
黙啜
　皇嗣固請遜位于廬陵王武氏許之立為太子復名
　顯賜姓武氏命太子為河北道元帥以討突厥先是
　募人月餘不滿千人及聞太子為帥應者雲集未㡬
　數盈五萬時太子不行命仁傑知元帥事王及善請
　太子赴外朝以慰人心從之突厥盡殺所掠趙定男
　女萬餘人而去仁傑將兵追之不及(黙啜還漠北擁/兵四十萬據地)
　(萬里西北諸夷皆附之立其弟吐悉匐為右廂察骨/篤祿子黙矩為左廂察各主兵二萬餘人其子匐俱)
　(為小可汗位兩察/上主兵四萬餘人)
周以蘇味道(趙州樂/城人)同平章事
　味道在相位依阿取容嘗謂人曰處事不宜明白但
　模稜持兩端可矣時人謂之蘇模稜
冬十月周以狄仁傑為河北道安撫大使
　時河北人為突厥所驅廹者虜退懼誅往往亡匿仁
　傑上疏請曲赦河北諸州一無所問制從之仁傑于
　是撫慰百姓得突厥所驅掠者悉遞還本貫散糧運
　以賑貧乏修郵驛以濟旋師自食疏糲禁其下不得
　侵擾百姓犯者必斬河北遂安
周閻知微伏誅以田歸道為夏官侍郎
　黙啜縱知微使還武氏命磔于天津橋南使百官共
　射之夷其三族擢歸道為夏官侍郎甚見親委
十一月周以豫王旦為相王
周置控鶴監丞簿等官(胡三省注先是/置監今方備官)
　控鶴監率皆嬖寵之人頗用才能文學之士田歸道
　李逈秀(字茂之大/亮族孫)薛稷(字嗣通道/衡曾孫)員半千(字榮期齊/州全節人)
　以參之半千以古無此官請罷之遂忤㫖左遷
(己/亥)十六年(周武氏聖/厯二年)春正月帝在東宫
二月周遣使禱少室山(嵩山東曰太/室西曰少室)
　武氏不豫遣給事中閻朝隱(字友倩/欒城人)禱少室山朝隱
　自為犧牲沐浴伏爼上願代武氏命武氏厚賞之
吐蕃贊婆弓仁降周
　初吐蕃贊普器弩悉弄尚幼論欽陵兄弟用事皆有
　勇畧諸人畏之欽陵居中秉政諸弟握兵分據方面
　贊婆常居東邊為中國患者三十餘年器弩悉弄浸
　長陰與大臣論巖謀誅之㑹欽陵出外贊普殺其親
　黨二千餘人欽陵自殺贊婆帥所部千餘人欽陵子
　弓仁以所統吐谷渾七千餘帳俱來降
帝及武攸暨(士彠兄孫尚/太平公主)等誓于明堂
　武氏自以春秋高慮身後太子與諸武不相容命太
　子相王太平公主與武攸暨等誓于明堂銘之鐵劵
秋八月周以王及善為文昌左相
　初王及善已致仕㑹契丹亂起滑州刺史武氏召見
　問以朝廷得失及善陳十餘事武氏善之留為内史
　及善雖無學術然清正難奪有大臣之節張易之兄
　弟每侍内宴無復人臣之禮及善屢以為言武氏不
　悅謂及善曰卿高年不宜更侍遊宴及善遂乞骸骨
　武氏不許至是以為左相罷政事
周納言婁師徳卒(諡曰/貞)
　師徳沈厚寛恕狄仁傑之入相也師徳實薦之而仁
　傑不知意頗輕之武氏嘗問仁傑曰師徳賢乎對曰
　為將能謹守邊陲賢則臣不知又曰師徳知人乎對
　曰臣嘗同僚未聞其知人也武氏曰朕之知卿乃師
　徳所薦也亦可謂知人矣仁傑既出嘆曰婁公盛徳
　我為其所包容久矣吾不得窺其際也(是時羅織紛/紜師德久為)
　(將相獨能以功名/終人以是重之)
河溢濟源(隋縣今屬河/南懷慶府)
　漂千餘家
周以韋嗣立(字延構/思謙子)為鳳閣舎人
　嗣立兄承慶(字延/休)為鳳閣舎人以疾去職嗣立時為
　萊蕪(漢縣晉廢唐復置/今屬山東泰安府)令武氏召使代之(自武氏稱/制以來學)
　(校殆廢酷吏所陷親友流離未獲原宥嗣立上疏曰/時俗浸輕儒學先王之道弛廢不講宜令三公以下)
　(子弟皆入國學不聽以他岐仕進又酷吏乘間殺人/求進至如仁傑元忠枉遭按鞫亦皆自誣非陛下明)
　(察則已為葅醢矣今陛下升而用之皆為良輔臣恐/曏之負寃得罪者亦皆如是伏望一皆昭洗死者追)
　(復官爵生者聽還鄉里如此則天下皆知昔之枉濫/非陛下之意幽㝠歡欣和氣感通矣武氏不能用)
冬十一月周貶吉頊為安固(注見/前)尉
　武氏以頊有幹畧以為同平章事委以心腹頊與武
　懿宗爭趙州之功于武氏前頊魁岸辯口懿宗短小
　傴僂頊視懿宗聲氣凌厲武氏由是不悦曰頊在朕
　前猶卑諸武况異時詎可倚邪他日頊奏事方援引
　古今武氏怒曰卿所言朕飫聞之無多言昔太宗有
　馬肥逸無能馭者朕為宫女進言曰妾能制之然須
　三物一鐵鞭二鐵撾三七首鞭之不服則撾其首撾
　之不服則斷其喉太宗壯朕之志今日卿豈足汙朕
　七首邪頊皇恐謝諸武因共發其弟冒官事由是坐
　貶(頊辭日得召見涕泣言曰臣永辭闕庭願陳一言/武氏問之頊曰合水土為泥有爭乎武氏曰無之)
　(又曰分半為佛半為天尊有爭乎曰有爭矣頊頓首/曰宗室外戚各當其分則天下安今太子已立而外)
　(戚猶為王此陛下驅之使他日必争兩不得安/矣武氏曰朕亦知之然業已如是不可如何)
十二月周同平章事陸元方(字希仲/吳人)罷
　武氏問元方以外事對曰臣備位宰相有大事不敢
　不以聞人間細事不足煩聖聽忤㫖遂罷(元方為人/清謹再為)
　(宰相武氏每有遷除多訪之元方宻封以進臨/終悉焚其藁曰吾于人多陰徳子孫其未衰乎)
(庚/子)十七年(周武氏久/視元年)眷正月帝在東宫
夏五月己酉朔日食
六月周以張易之為奉宸令
　武氏改控鶴監為奉宸府以易之為令每内殿曲宴
　輙引諸武易之昌宗飲博嘲謔又令易之昌宗與李
　嶠等修三教珠英于内殿以掩其迹武三思奏昌宗
　乃王子晉後身武氏使衣羽衣吹笙乘木鶴于庭中
　文士皆賦詩以美之(武氏又多選美少年為奉宸内/供奉右補闕朱敬則諫曰陛下)
　(内寵易之昌宗足矣而侯祥等明自媒衒求入供奉/醜慢無耻臣職諫諍不敢不奏武氏勞之易之昌宗)
　(競以豪侈相勝弟昌儀為洛陽令請屬無不從嘗早/朝有選人姓薛以金五十兩并狀賂之昌儀受金以)
　(狀授天官侍郎張錫數日錫失其狀以問昌儀昌儀/曰我亦不記但姓薛者即與之錫懼退索在銓姓薛)
　(者六十餘人悉留注/官  張錫文瓘兄子)
周遣將軍李楷固等擊契丹餘黨平之
　契丹將李楷固善用䌈索及騎射舞槊每陷陳如鶻
　入烏羣所向披靡駱務整者亦為契丹將屢敗唐兵
　及孫萬榮死二人來降有司請族之狄仁傑曰二人
　驍勇絶倫能盡力于所事必能盡力于我若撫之以
　德皆為我用矣奏請赦之皆以為將軍使將兵擊契
　丹餘黨悉平之
周隴右大使唐休璟破吐蕃于洪源(谷名在涼州府/平蕃縣西北)
　吐蕃將麴莽布支冦涼州圍昌松(注見/前)唐休璟與戰
　于洪源谷謂諸將曰諸論既死麴莽布支新為將不
　習軍事請為諸軍破之乃披甲先陷陳六戰皆㨗吐
　蕃大奔(已而吐蕃遣使請和宴使者于麟徳殿㑹休/璟入朝預宴使者屢窺之武氏問其故對曰)
　(洪源之戰此將軍猛/厲無敵故欲識之)
周同平章事狄仁傑卒
　武氏信重仁傑羣臣莫及嘗謂之國老而不名仁傑
　好面引廷爭武氏每屈意從之屢以老疾乞骸骨不
　許及卒武氏泣曰朝堂空矣武氏嘗問仁傑朕欲得
　一佳士用之誰可者仁傑曰有張柬之(字孟將/襄陽人)者其
　人雖老宰相才也武氏擢為洛州司馬數日又問仁
　傑對曰前薦柬之尚未用也武氏曰已遷矣對曰臣
　所薦者可為宰相非司馬也乃遷秋官侍郎卒用為
　相仁傑又嘗薦夏官侍郎姚元崇監察御史桓彦範
　(字士則潤/州丹陽人)太州(今太原府太谷縣唐/于此置太州後廢)刺史敬暉(字仲/曄平)
　(陽/人)等數十人卒成反正之功或謂仁傑曰天下桃李
　悉在公門矣仁傑曰薦賢為國非為私也(中宗復位/贈司空睿)
　(宗時追封/梁國公)
冬十月周復以正月為歲首
周以韋安石(萬年人孝/寛曾孫)同平章事
　時武三思張易之兄弟用事安石數面折之嘗侍宴
　禁中易之引蜀商數人在座同博安石跪奏曰商賈
　賤類不應得預此㑹顧左右逐出之座中皆失色武
　氏以其言直勞勉之同列皆嘆服
(辛/丑)十八年(周武氏大足元/年又改長安)春正月帝在東宫
　是歲武邑人蘇安恒上疏武氏曰陛下欽先聖之顧
　托受嗣子之推讓敬天順人二十年矣今太子春秋
　既壯陛下年徳既尊何不禪位東宫使臨宸極亦何
　異陛下之身哉諸武皆得封王而陛下二十餘孫無
　尺寸之土此非長久之計也臣請黜諸武為公侯而
　分土以王諸孫擇立師傅教其孝敬之道以夾輔周
　室屏藩王家疏奏武氏召見賜食慰諭而遣之(明年/安恒)
　(復上疏曰臣惟天下者神堯文武之天下也陛下雖/居正統實因唐氏舊基當今大子追廻年徳俱盛陛)
　(下貪其寳位而忘母子深恩將以何/顔見唐家之宗廟乎武氏亦不之罪)
三月雨雪
　蘇味道以雪為瑞帥百官入賀殿中侍御史王求禮
　止之曰三月雪為瑞雪臘月雷為瑞雷乎味道不從
　既入求禮獨不賀進言曰今陽和布氣草木發榮而
　寒雪為災豈得誣以為瑞賀者皆諂諛之士也武氏
　為之罷朝(時又有獻三足牛者宰相復賀求禮颺言/曰凡物反常皆為妖此鼎足非其人政教)
　(不行之象也武/氏為之愀然)
冬十一月周以崔元暐(博陵安/平人)為天官侍郎
　天官侍郎崔元暐性介直未嘗請謁執政惡之改文
　昌左丞月餘武氏謂元瑋曰聞卿改官令史設齋自
　慶此欲盛為姦貪耳今還卿舊任乃復拜天官侍郎
周以郭元振為凉州都督
　先是凉州南北境不過四百餘里突厥吐蕃頻歲奄
　至城下百姓苦之元振始于南境硤口置和戎城(今/凉)
　(州府古/浪縣是)北境磧口置白亭軍(故城在今凉州/府鎮畨縣北)控其衝
　要拓州境千五百里自是冦不復至城下(元振又令/甘州刺史)
　(李漢通開置屯田盡水陸之利舊粟麥斛至數千至/是一縑可糴數十斛軍糧支數十年元振善撫御在)
　(州五年夷夏畏慕令行禁/止牛羊被野路不拾遺)
(壬/寅)十九年(周武氏長/安二年)春正月帝在東宫
周設武舉(唐六典武舉以七等閱其人一曰射長垜二/曰騎射三曰馬槍四曰步射五曰材貌六曰)
(言語七/曰負重)
秋九月乙丑朔日食
　不盡如鈎神都見其既
冬十一月周命監察御史蘇頲(字廷碩䕫/之曾孫)按雪寃獄
　監察御史魏靖上疏以為陛下既知俊臣之姦處以
　極法乞詳覆俊臣等所推大獄申其枉濫武氏乃命
　蘇頲按覆由是雪寃者甚衆
十二月周以張嘉貞(蒲州猗/氏人)為監察御史
　侍御史張循憲為河東採訪使有疑事不能決問侍
　吏曰此有佳客可與議事者乎吏言前平鄉(隋縣今/屬直𨽻)
　(順徳/府)尉張嘉貞有異才循憲召見詢之嘉貞為之條
　析理分莫不洗(與洒同/散解貌)然循憲因請為奏皆意所未
　及及還武氏善之循憲具言嘉貞所為且請以已官
　授之武氏曰朕寧無一官自進賢邪因召嘉貞與語
　大悦即拜監察御史擢循憲司勲郎中賞其得人也
(癸/夘)二十年(周武氏長/安三年)春正月帝在東宫
　突厥黙啜請以女妻太子之子許之乃遣武延秀還
　(延秀為突厥/所執事見前)仍遣使來朝宴于宿羽臺(在東都宿羽/宫中高宗建)
　太子預焉(宫尹崔神慶上疏曰今五品以上所以佩/龜者為别敕徵召恐有詐妄内出龜合然)
　(後應命况太子國本古來徴召皆用玉契此誠重慎/之極也昨縁突厥使見太子應預朝參直有文符下)
　(宫曾不降敕處分臣愚謂太子非朔望朝參應别召/者請降手敕及玉契武氏然之  崔神慶武城人義)
　(元子佩龜玉契唐制百官有隨身魚符以應召命皇/太子以玉契召勘合乃赴親王以金庶官以銅皆題)
　(其官位姓名盛以魚袋天授二年改佩魚為龜張鷟/曰唐以鯉魚為符偽周武姓元武龜也故以魚為龜)
三月壬戌朔日食
秋九月庚寅朔日食既
周貶魏元忠為高要(注見/前)尉流張說于嶺南
　初魏元忠為洛州長史張易之奴暴亂都市元忠杖
　殺之及為相武氏欲以易之弟昌期為雍州長史問
　宰相誰堪雍州者元忠以薛季昶對武氏曰昌期何
　如元忠曰昌期少年不閑吏事曏在岐州户口逃亡
　且盡不如季昶武氏黙然而止元忠又嘗面奏臣承
　乏宰相不能盡忠死節使小人在側臣之罪也武氏
　不悦由是諸張深怨之乃譖元忠嘗言太后老矣不
　若挾太子為長久武氏怒下元忠獄昌宗宻引鳳閣
　舎人張說(字道濟/洛陽人)賂以美官使證元忠説許之武氏
　召說入鳳閣舎人宋璟(邢州南/和人)謂曰名義至重鬼神
　難欺不可黨邪陷正若獲罪流竄其榮多矣若事有
　不測璟當叩閤力爭與子同死努力為之萬代瞻仰
　在此舉也殿中侍御史張廷珪(濟源/人)曰朝聞道夕死
　可矣左史劉知㡬曰無汙青史為子孫累及入武氏
　問之說未對昌宗從旁迫趣說使速言說曰陛下視
　之在陛下前猶逼臣如是况在外乎臣實不聞元忠
　有是言易之昌宗遽呼曰張說與元忠同反武氏問
　其狀對曰說嘗謂元忠為伊周伊尹放太甲周公攝
　王位非欲反而何說曰易之小人徒聞伊周之語安
　知伊周之道伊尹周公為臣至忠古今慕仰陛下用
　宰相不使學伊周當使學誰邪武氏曰說反覆宜并
　繫治之他日更引問說對如前(朱敬則抗疏理之曰/元忠素稱忠直張說)
　(所坐無名若令抵罪失天下望蘇安恒亦上疏曰元/忠下獄里巷恟恟皆以為陛下委信姦宄斥逐賢良)
　(忠臣烈士皆拊髀于私室方今賦役煩重百姓凋弊/重以讒慝專恣刑賞失中竊恐人心不安别生他變)
　竟貶元忠高要尉流說嶺表元忠入辭言曰臣老向
　嶺南十死一生但陛下他日必思臣言因指昌宗易
　之曰此二小兒終為亂階殿中侍御史王晙(滄州景/城人)
　復奏申理元忠宋璟謂之曰魏公幸已得全今子復
　冒威怒得無狼狽乎晙曰魏公以忠獲罪晙為義所
　激顛沛無恨璟歎曰璟不能申魏公之枉深負朝廷
　矣(太子僕崔貞慎等八人餞元忠于郊外易之詐為/狀稱貞慎等與元忠謀反武氏使監察御史馬懐)
　(素鞫之懐素曰昔欒布奏事彭越頭下漢祖不以為/罪况元忠之刑未如彭越而陛下欲誅其送者乎武)
　(氏意解貞慎等乃獲免武氏嘗命朝貴宴集易之兄/弟皆位宋璟上易之素憚璟欲說其意虚位揖之曰)
　(公方今第一人何乃下坐璟曰才劣位卑張卿以為/第一何也天官侍郎鄭杲謂璟曰中丞奈何卿五郎)
　(璟曰以官言之正當為卿足下非張卿家奴何郎之/有舉坐悚惕時自武三思以下皆謹事易之兄弟璟)
　(獨不為之禮諸張積怒嘗欲中傷之武氏知之故得/免  馬懷素字惟白潤州丹徒人鄭杲滎澤人元璹)
　(曾/孫)
周以裴懐古(夀春/人)為桂州都督
　始安(本漢縣三國吴為郡/今廣西桂林府是)獠(范成大曰獠依山林而/居無酋長蠻之荒忽無)
　(常/者)反攻陷州縣朝廷思得良吏以鎮之朱敬則稱懐
　古有文武才以為桂州都督懷古飛書示以禍福獠
　即迎拜懐古輕騎赴之左右曰夷獠無信不可忽也
　懐古曰吾仗忠信可通神明而况人乎遂詣其營賊
　衆大喜嶺外悉定
(甲/辰)二十一年(周武氏長/安四年)春正月帝在東宫
夏四月周復作大像
　武氏復税天下僧尼作大像糜費巨億李嶠上疏曰
　造像錢見有一十七萬餘緡若將散施人與一千濟
　得一十七萬餘户拯饑寒之弊省勞役之勤人神胥
　悦功徳無窮監察御史張廷珪疏曰以時政論之則
　宜先邊境蓄府庫養人力以釋教論之則宜救苦厄
　滅諸相崇無為願察臣之愚行佛之意武氏為之罷
　役召見廷珪賞慰之
秋八月周以楊再思為内史
　再思為相專以諂媚取容司禮少卿張同休易之之
　兄嘗因宴集戯再思曰楊内史面似高麗再思欣然
　剪紙帖巾反被紫袍為高麗舞舉坐大笑(時人或譽/張昌宗之)
　(美曰六郎面似蓮花再思獨曰不然昌/宗問其故再思曰乃蓮花似六郎耳)
周以韋安石為揚州刺史唐休璟兼幽營都督
　安石舉奏張易之等罪敕付安石及唐休璟鞫之未
　竟而事變出安石揚州休璟幽營休璟將行密言于
　太子曰二張恃寵不臣必將為亂殿下宜備之
冬十月以秋官侍郎張柬之同平章事
　先是武氏以姚元之(時突厥叱列元崇反武/氏詔姚元崇以字行)為靈武
　道安撫大使元之將行武氏令舉外司堪為宰相者
　對曰張東之沉厚有謀能斷大事且其人已老惟陛
　下急用之武氏遂以柬之同平章事時年已八十矣
周以岑羲(字伯華/文本孫)為天官員外郎
　武氏命宰相選郎吏韋嗣立薦羲曰但恨其伯父長
　倩(長倩被誅/事見前)為累武氏曰茍或有才此何所累由是
　諸緣坐者始得進用
十二月周張昌宗下獄既而赦之
　武氏寢疾宰相不得見者累月惟易之昌宗侍側崔
　元暐奏曰太子相王足侍湯藥宫禁事重願不令異
　姓出入易之昌宗亦恐禍及陰為之備屢有人為飛
　書云易之兄弟謀反許州人楊元嗣告昌宗嘗召術
　士李𢎞泰占相𢎞泰言昌宗有天子相武氏命平章
　事韋承慶及司刑卿崔神慶御史中丞宋璟鞫之神
　慶奏言昌宗欵稱𢎞泰語已奏聞準法首原璟奏昌
　宗儻以𢎞泰為妖妄何不執送有司雖云奏聞終是
　包藏禍心法當處斬武氏不許尋敕璟安撫隴蜀璟
　不肯行奏曰故事中丞非軍國大事不當出使今隴
　蜀無變臣不敢奉制(先是璟方奏退拾遺李邕進曰/宋璟志安社稷非為身謀願可)
　(其奏武氏不聽既而司刑少卿桓彦範上疏曰昌宗/無功荷寵而包藏禍心所以奏者擬事發則云先已)
　(奏聞不發則俟時為逆此乃奸臣詭計若云可捨誰/為可刑請考竟其罪疏奏不報崔元暐亦屢以為言)
　(和李邕字泰/  江都人)武氏令法司議昌宗罪元暐弟司刑少
　卿昪處以大辟宋璟復奏昌宗為飛書所逼不得已
　而自首且謀反大逆無容首免武氏溫言解之璟聲
　色愈厲曰臣知言出禍從然義激於心雖死不恨武
　氏不悅楊再思遽宣敕令出璟曰聖主在此不煩宰
　相擅宣敕命武氏乃可其奏遣昌宗詣臺璟庭立而
　按事未畢武氏特敕赦之璟嘆曰不先擊小子腦裂
　負此恨矣武氏使昌宗詣璟謝璟拒不見
(乙/巳)神龍元年春正月張柬之等舉兵討武氏之亂張易
之昌宗伏誅帝復位大赦
　武氏疾甚易之昌宗居中用事張柬之崔元暐與中
　臺右丞敬暉司刑少卿桓彦範相王司馬袁恕已(滄/州)
　(東光/人)謀誅之柬之謂羽林大將軍李多祚曰將軍富
　貴誰所致也多祚泣曰大帝柬之曰今大帝之子為
　二豎所危將軍不思報大帝之徳乎多祚曰茍利國
　家惟相公處分不敢顧身遂與定謀初柬之與荆府
　長史楊元琰(字溫閿/鄉人)相代同泛江至中流語及武氏
　革命事元琰慨然有匡復之志及柬之為相引元琰
　為右羽林將軍謂曰君頗記江中之事乎今日非輕
　授也柬之又用彦範暉及右散騎侍郎李湛皆為羽
　林將軍委以禁兵(易之等疑懼乃更以其黨/武攸宜參之易之等乃安)俄而姚
　元之自靈武至都柬之彦範相謂曰事濟矣遂以其
　謀告之時太子于北門起居彥範暉謁見密陳其䇿
　太子許之柬之元暐彥範乃與左威衛將軍薛思行
　等帥羽林兵五百餘人至元武門遣多祚湛及内直
　郎王同皎(相州安/陽人)詣東宫迎太子斬闗而入斬易之
　昌宗于廡下進至武氏所寢長生殿武氏驚起問曰
　亂者誰邪多祚等對曰易之昌宗謀反臣等奉太子
　令誅之恐有漏洩故不敢以聞稱兵宫禁罪當萬死
　武氏見太子曰小子既誅可還東宫彥範進曰太子
　安得更歸昔天皇以愛子託陛下今年齒已長久在
　東宫天意人心久思李氏願陛下傳位太子以順天
　人之望(武氏謂崔元暐曰卿朕所自擢亦在/此邪對曰此乃所以報陛下之大德)于是以
　武氏制命太子監國遣使宣諭諸州明日武氏傳位
　于太子帝復位大赦武氏徙居上陽宫帝帥百官上
　尊號曰則天大聖皇帝(相王旦加號安國相王太平/公主加號鎮國太平公主皇)
　(族皆復屬籍敘官爵其為武/氏所殺者訪求其柩改葬之)
以張柬之袁恕已同三品崔元暐為内史敬暉桓彥範
為納言李多祚等進官賜爵有差
二月復國號曰唐
　郊廟社稷寢陵百官旗幟服色文字皆如永淳以前
　故事復以神都為東都北都為并州老君為元元皇
　帝
流貶周宰相韋承慶房融崔神慶于嶺南
復立韋氏為皇后贈后父元貞上洛王
　左拾遺賈虚已上疏曰異姓不王古今通制今中興
　之始萬姓仰觀而先王后族非所以廣徳美于天下
　也且先朝贈后父太原王殷鑒不逺須防其漸不聽
　(上之遷房陵也與后同幽閉備嘗艱危情愛甚篤每/聞敕使至輙皇恐欲自殺后止之曰禍福無常何遽)
　(如是嘗與后私誓曰異時幸復見天日當惟卿所欲/不相禁禦至是上每臨朝則后必施帷帳坐于殿上)
　(預聞朝政如武氏在高宗之世矣桓彥範上表曰書/稱牝雞之晨惟家之索自古帝王未有以婦人共政)
　(而不破國亡身者也願令皇后專居中/宫治陰教勿出外朝干國政上不聽)
以武三思為司空
　二張之誅也洛州長史薛季昶謂張柬之敬暉曰二
　凶雖誅産祿猶在去草不除根終當復生二人曰大
　事已定彼猶机上肉耳夫何能為季昶歎曰吾不知
　死所矣朝邑尉劉幽求(冀州武/強人)亦謂柬之等曰三思
　尚存公軰終無葬地若不早圖噬臍無及不從至是
　上以三思為司空同三品(上女安樂公主適三思子/崇訓上官儀女婉兒者没)
　(入掖庭辯慧能文明習史事武氏愛之及上即位使/掌制命益委任之拜為媫妤三思通焉故婉兒黨于)
　(武氏又薦三思于韋后上遂與三思圖議政事數微/服幸其第柬之等皆受制于三思矣上使后與三思)
　(雙陸而自為㸃籌三思遂與后通由是武氏之勢復/振柬之等數勸上誅諸武曰軰命之際宗室誅夷畧)
　(盡今陛下反正武氏濫官僭爵安堵如故豈逺近所/望邪不聽柬之等或撫床歎憤或彈指出血曰主上)
　(昔為英王時稱勇烈吾所以不誅諸武者欲使上自/誅之以張天子之威耳今反如此事勢已去知復奈)
　(何/)
貶譙王重福為均州刺史
　重福上之庶子也韋后惡之貶均州刺史常令州司
　防禦之
徵武攸緒為太子賔客
　以安車徵武攸緒既至為太子賔客固請還山許之
夏四月以鄭普思為秘書監葉靜能為國子祭酒
　術士鄭普思尚衣奉御葉静能皆以妖妄為上所信
　墨敕(敕出禁中不/由中書門下)以普思為秘書監靜能為國子祭
　酒桓彥範崔元暐固執不可拾遺李邕亦上疏言之
　上皆不聽(已而普思聚衆雍岐謀作亂事覺西京留/守蘇瓌收繫窮治之上抑瓌而佑普思侍)
　(御史范獻忠力言之上不得已流普思儋州/靜能于景雲初伏誅  蘇瓌字昌容頲之父)
五月遷周廟主于西京仍避其諱
賜敬暉等五人王爵罷其政事
　敬暉等帥百官上表曰天授革命之際宗室誅竄殆
　盡今天命惟新而諸武封建如舊開闢以來未有斯
　理願陛下為社稷計順遐邇心降其王爵以安内外
　上不許暉等畏武三思之讒以考功員外郎崔湜(字/澄)
　(瀾仁師/之孫)為耳目湜見上親三思而忌暉等乃悉以暉
　等謀告三思三思引為中書舎人與鄭愔(滄州南/皮人)皆
　為謀主(先是愔詔事二張坐貶亡入東都謁三思初/見哭甚哀既而大笑三思怪之愔曰愔始哀)
　(大王將戮死而族滅後乃喜大王之得愔也大王雖/得天子之意然彼五人皆據將相之權膽畧過人廢)
　(太后如反掌日夜切齒欲噬大王之肉此愔所以為/大王寒心也三思大懼與之登樓問自安之䇿引為)
　(中書/舎人)三思與韋后日夜譖暉等云恃功專權將不利
　社稷不若封以王爵罷其政事外不失尊寵功臣内
　實奪之權上以為然封敬暉為平陽王桓彥範為扶
　陽王張柬之為漢陽王袁恕已為南陽王崔元暐為
　博陵王皆罷政事三思令百官修復武氏之政不附
　武氏者斥之為五王所逐者復之大權盡歸三思矣
　(五王之請削武氏諸王也求人為表衆莫肯為中書/舎人岑羲為之語甚激切中書舎人畢構次當讀辭)
　(色明厲三思既得志羲改秘書少監出構/為潤州刺史  畢構字隆澤河南偃師人)
以宋璟為黄門侍郎
　上嘉宋璟忠直累遷黄門侍郎武三思嘗以事屬璟
　璟正色拒之曰今太后既復子明辟王當以侯就第
　何得尚預朝政獨不見産祿之事乎
以唐休璟豆盧欽望(豆盧代北複姓/欽望萬年人)為左右僕射
　以唐休璟豆盧欽望為左右僕射休璟仍同三品欽
　望有軍國重事中書門下可共平章先是僕射為二
　宰相(馬端臨曰唐左右二僕射本副尚書令自尚書/令廢闕二僕射遂為宰相考百官志唐太宗嘗)
　(為尚書令臣下不敢居其職遂以僕射主省事故二/僕射為二宰相綱目改二曰正未知何據今依通鑑)
　其後多兼中書門下之職(貞觀末除拜僕射必兼/中書門下故曰同三品)午
　前决朝政午後决省事至是欽望專為僕射不敢預
　政事故有是命是後專拜僕射者不復為宰相矣
洛水溢
　流二千餘家
秋七月以漢陽王張柬之為襄州刺史
　柬之表請歸襄州養疾制以柬之為刺史上為賦詩
　祖道詔羣臣餞定鼎門外(柬之至州持下以法親舊/無所縦貸㑹漢水漲齧城)
　(郭柬之因壘為隄以遏遄怒闔境頼之改考/通鑑柬之為刺史不知州事今依唐書  輯)
河南北十七州大水制求直言
　右衛參軍宋務光(一名烈字子昂/汾州西河人)上疏曰水陰類臣
　妾之象恐後庭有干外朝之政者宜杜絶其萌太子
　國本宜早擇賢能而立之又外戚太盛如武三思等
　宜解其機要鄭普思葉靜能以小技竊大位亦朝政
　之蠧也疏奏不省
冬十一月羣臣上皇帝皇后尊號
　羣臣上皇帝尊號曰應天皇帝皇后曰順天皇后上
　與后謁謝太廟赦天下相王太平公主加實封皆滿
　萬户(後景龍元年皇后帥王公上表加帝號曰應天/神龍皇帝宗楚客又帥百官表請加皇后為順)
　(天翊聖皇后/上並許之)
上御樓觀潑寒胡戲(注見/前)
　清源尉吕元泰上疏曰謀時寒若何必裸身揮水鼔
　舞衢路以索之哉疏奏不納
武氏死(綱目作皇太后武氏崩邱濬曰武氏廢唐宗祀/滅唐國祚殺唐族屬其于李氏固已義絶葬不)
(可以列園陵祭不可以入宗廟死全首領亦已為幸而/又稱之為后書之以崩何以誅絶其既往示戒于將來)
(必若直斥其名而且以死書之為愈其說甚正/今特採之于武氏之死削去太后改崩書死)
　武氏死于上陽宫年八十二(遺制去帝號赦王蕭二/族及褚遂良韓瑗柳奭)
　(親/屬)上居諒陰以中書令魏元忠攝冡宰三日元忠素
　負忠直之望中外頼之武三思矯武氏遺制慰諭元
　忠賜實封百户元忠捧制感咽涕泗見者曰事去矣
　(將以武氏合葬乾陵給事中嚴善思上疏曰神明之/道體尚幽元今欲啟之恐致驚黷况合葬非古宜于)
　(陵旁更擇吉地不從明/年五月遂合葬于乾陵)
户部奏是歲天下户口之數
　戸六百一十五萬口三千七百一十四萬有竒
(丙/午)二年春正月制太平安樂公主各開府置官屬
　安樂公主恃寵賣官鬻獄勢傾朝野或自為制敕掩
　其文令上署之上笑而從之竟不視也自請為皇大
　女上雖不從亦不譴責(大平公主與僧寺爭碾磑雍/州司戸李元紘判歸僧寺時)
　(竇從一為刺史命改判元紘大署判後曰南山可移/此判無動從一不能奪  碾磑激水以礱糓出米即)
　(今水磨也李元紘字大綱萬年人竇從一/徳元之子本名懷貞避韋后父諱更名)
置十道廵察使
　選内外五品以上官二十人為十道廵察使委之察
　吏撫人薦賢直獄二年一代考其功罪而進退之姜
　師度(魏州魏/縣人)馬懷素源乾曜(相州臨/漳人)盧懷慎(滑州靈/昌人)
　李傑(相州滏/陽人)皆預焉
三月殺駙馬都尉王同皎
　初宋之問(字延清/汾州人)及弟之遜皆坐附㑹張易之貶嶺
　南逃歸東都匿于友人王同皎家同皎疾武三思及
　韋后所為每與所親言之輙切齒之遜密告三思三
　思使人告同皎與武當丞周憬(壽春/人)等謀殺三思廢
　皇后皆坐斬之問之遜並除京官(憬亡入比干廟大/言曰比干古之忠)
　(臣知吾此心三思與皇后淫亂傾危國/家行當梟首都市恨不及見耳遂自剄)
大置員外官
　置員外官自京師及諸州凡二千餘人宦官超遷七
　品以上員外官者又將千人(魏元忠自端州還為相/不復彊諫惟與時俯仰)
　(中外失望酸棗尉袁楚客以書責之曰主上新復厥/命惟新厥徳當進君子退小人以興大化豈可安其)
　(榮寵循黙而已今不早建太子擇師傳而輔之一失/也公主開府置僚屬二失也崇長緇衣借勢納賂三)
　(失也俳優小人竊盜品秩四失也有司選賢皆以貨/取勢求五失也寵進宦者殆滿千人六失也王公貴)
　(戚賞賜無度競為侈靡七失也廣置員外官傷財害/民八失也先朝宫女出入無禁交通請謁九失也左)
　(道之人熒惑主聽竊盜禄位十失也凡此十失君侯/不正誰正之哉元忠得書愧謝而已  端州隋置今)
　(廣東肇慶府是元忠先貶/髙要尉髙要端州治也)
殺處士韋月將以尹思貞(京兆長/安人)為青州刺史宋璟為
貝州(後周置今廣平/府清河縣是)刺史
　處士韋月將上書告武三思潛通宫掖必為逆亂上
　大怒命斬之黄門侍郎宋璟奏曰人言中宫私于三
　思陞下不問而誅之臣恐天下必有竊議固請按之
　上不許璟曰必欲斬月將請先斬臣不然臣終不敢
　奉詔上怒少解御史大夫蘇珦大理卿尹思貞皆以
　為方夏行戮有違時令上乃命杖而流之嶺南過秋
　分一日平曉廣州都督周仁軌斬之御史大夫李承
　嘉附武三思詆尹思貞于朝思貞曰公附㑹姦臣將
　圖不軌先除忠臣邪承嘉怒劾奏思貞出為青州刺
　史武三思惡宋璟出之檢校貝州刺史
六月貶敬暉桓彦範張柬之袁恕已崔元暐為逺州司
馬
　先是武三思惡敬暉等居京師出為諸州刺史(暉滑/桓彦)
　(彦範洛州袁/恕已豫州)尋復左遷逺州(暉郎州崔元暐均州彦/範亳州恕已郢州  郎)
　(州隋置今湖南常/徳府是餘見前)至是三思使鄭愔告暉等與王同
　皎通謀貶暉崖州(唐置今廣東瓊州府澄邁縣是今/府屬之崖州乃宋吉陽軍明洪武)
　(初更/名)彦範瀧州(梁置今廣東/羅定州是)束之新州(梁置今肇慶/府新興縣是)
　恕已竇州(唐置今髙州/府信宜縣是)元暐白州(唐置今廣西欎/林州博白縣是)司
　馬員外長任削其勲封(初楊元琰見武三思浸用事/請棄官為僧上不許敬暉聞)
　(而笑之元琰曰功成名遂不退將危此由/𠂻之請非徒然也及暉等得罪元琰獨免)
秋七月立衛王重俊為皇太子
　太子性明果而官屬率貴逰子弟所為多不法左庶
　子姚珽(璹之/弟)屢諫不聽
流敬暉桓彦範張柬之袁恕已崔元暐等尋為武三思
所殺
　武三思陰令人疏皇后穢行牓于天津橋請加廢黜
　上大怒命李承嘉窮覈其事承嘉奏言敬暉等所為
　請族誅之上可其奏大理承李朝隱(字光國京/兆三源人)奏稱
　暉等未經推鞫不可遽就誅夷乃長流暉等崔湜説
　三思遣使矯制殺之(三思既殺五王勢傾人主常言/我不知代間何者謂之善人何)
　(者謂之惡人但于我善者則為善人于我惡者則為/惡人耳時宗楚客宗晉卿紀處納甘元東皆為三思)
　(羽翼周利用冉祖雍李俊宋之遜姚/紹之皆為三思耳目時人謂之五狗)
(丁/未)景龍元年春二月復崇恩廟(武氏死廟/廢又復之)
　上遣武攸暨三思詣乾陵祈雨既而雨降大喜制復
　武氏崇恩廟齋郎取五品子充太常博士楊孚曰太
　廟皆取七品以下子為齋郎今崇恩廟取五品子未
　知太廟當如何上令太廟亦準崇恩廟孚曰以臣準
　君猶為僭逆況以君準臣乎上乃止(右補闕權若納/上疏曰天地日)
　(月等字皆則天能事賊臣敬暉等輕紊前規請復存/之以光孝理又神龍制書並依貞觀故事豈可近捨)
　(母儀逺尊祖徳疏奏手制褒羙/尋敕自今奏事不得言中興)
夏六月丁卯朔日食
秋七月太子重俊起兵誅武三思武崇訓兵潰而死
　韋氏以太子重俊非其所生惡之武三思尤忌太子
　上官媫好以三思故每下制敕推尊武氏駙馬武崇
　訓又教安樂公主請廢太子太子積不能平與李多
　祚等矯制發羽林兵三百餘人殺三思崇訓于其第
　又使成王千里(太宗/孫)分兵守宫城諸門太子與多祚
　斬闗而入叩閤索上官媫妤上乃與韋后安樂公主
　上官媫妤登元武門樓以避之宫闈令楊思朂擊斬
　多祚前鋒多祚軍奪氣上俯謂多祚所將千騎曰汝
　軰皆朕宿衛之士何為從多祚反茍能斬反者勿患
　不冨貴于是千騎斬多祚等餘衆皆潰千里攻延明
　門將殺宗楚客紀處納不克而死太子亦為左右所
　殺上以其首獻太廟及祭三思崇訓之柩然後梟之
　朝堂官屬不敢近永和(隋縣今屬/山西隰州)縣丞寗嘉朂號哭
　解衣裹之坐貶(安樂公主請以崇訓墓為陵給事中/盧粲駁之公主怒出粲為陳州刺史)
　(襄邑尉席豫聞公主求為太女歎曰梅福譏切王氏/獨何人哉乃上書請立太子言甚深切大平公主欲)
　(表為諫官豫耻之逃去安樂公主及兵部尚書宗楚/客使侍御史冉祖雍等誣奏相王及太平公主與重)
　(俊通謀上使御史中丞蕭至忠鞫之至忠泣曰陛下/不能容一弟一妹而使人羅織害之乎相王昔為皇)
　(嗣固請以天下讓陛下累日不食陛下奈何疑之上/素友愛事遂寢右補闕呉兢上疏曰國家枝葉無幾)
　(陛下登極未久而一子以弄兵受誅一子以愆違逺/竄惟餘一弟朝夕左右尺布斗粟之譏不可不慎青)
　(蠅之詩良可畏也相王寛厚恭謹安恬好讓故免于/難  席豫字建侯襄陽人蕭至忠沂州丞人呉兢汴)
　(州浚/儀人)
貶魏元忠為務川(隋縣元改婺川今/屬貴州思南府)尉道卒
　元忠以武三思擅權意常憤鬰及太子重俊起兵遇
　元忠子太僕少卿升于永安門脇以自隨太子死升
　為亂兵所殺元忠揚言曰元惡已死雖鼎鑊何傷但
　惜太子殞殁耳宗楚客等共誣元忠與太子通謀請
　夷三族制不許元忠懼表請致仕楚客等又使御史
　中丞姚廷筠劾之貶渠州(梁置今四川順/慶府渠縣是)司馬又令
　給事中冉祖雍奏元忠不應佐州乃貶務川尉行至
　涪陵(隋縣故城在今四/川重慶府涪州)而卒(習藝館内教蘓安恒矜/髙好竒太子之誅武三)
　(思也安恒自言此我之謀/太子敗或告之遂見殺)
冬十二月乙丑朔日食
遣使詣江淮贖生
　中書舎人李乂(字尚貞趙/州房子人)諫曰江南鄉人採捕為業
　魚鼈之利黎元所資江湖生育無限府庫供支易殫
　與其拯物豈若憂人且鬻生之徒惟利斯視錢刀日
　至網罟年滋施之一朝營之百倍未若囘救贖之錢
　物減貧無之徭賦活國愛人其福勝彼
(戊/申)二年春二月赦
　宫中言皇后衣笥裙上有五色雲起上令圖以示百
　官侍中韋巨源(安石/從子)請布之天下從之乃赦天下迦
　葉(複姓音加渉/天竺梵語)志忠奏昔神堯未受命天下歌桃李
　子文皇未受命天下歌秦王破陣樂則天未受命天
　下歌娬媚娘(隋時有此曲永徽/後民間復歌之)皇后未受命天下歌
　桑條韋(永徽末民間有桑條韋也/也女時韋也樂之歌)上桑韋歌十二篇
　請編之樂府皇后祀先蠶則奏之太常卿鄭愔又引
　而申之皆受厚賞
三月朔方總管張仁愿(本名仁亶避諱/改華州下邽人)築三受降城(中/受)
(降城在今呉喇忒旗西黄河北岸元和志本秦九原近/地漢更名五原東受降城在今歸化城西黄河東岸元)
(和志本漢雲中郡地西受降城在今吳喇忒旗西/北黄河北岸元和志本漢朔方郡臨河縣故理處)
　初朔方軍與突厥以河為境時黙啜悉衆西擊突騎
　施(西突厥别部其可汗烏質勒居碎業川神龍中/遣子入朝封懷德郡王是嵗死子娑葛襲封爵)仁
　愿請乘虚奪取漠南地于河北築三受降城首尾相
　應以絶其南冦之路六旬而成以拂雲祠(拂雲堆在/今吳喇忒)
　(旗西北唐書堆上有祠突厥將入冦必先/詣祠祭酹求福因牧馬料兵候氷合渡河)為中城距
　東西城各四百餘里皆據津要于牛頭朝那山(在今/呉喇)
　(忒旗東䝉古名/雞藍拖羅海)北置烽候千八百所自是突厥不敢
　度山畋牧減鎮兵數萬人(仁愿建城不置壅門守具/或問之仁愿曰兵貴進取)
　(冦至當併力出戰囘首望城者斬之安用守備生其/退恧之心也其後常元楷為總管始築壅門人以是)
　(重仁愿而輕元楷即壅門門外/築垣以遮壅城門  今甕城也)
夏四月置修文館學士(劉友益曰以學士/名官始見于此)
　置修文館學士選公卿善為文者李嶠等二十餘人
　為之陪侍逰宴賦詩屬和使上官昭容(上官媫妤于/是冬始進昭)
　(容此蓋史臣/追叙之文)第其甲乙于是天下靡然爭以文華相
　尚儒學忠讜之士莫不進矣
秋七月始用斜封墨敕除官
　安樂長寧公主上官媫妤皆依勢用事請謁受賕雖
　屠沽臧獲用錢三十萬别降墨敕除官斜封付中書
　時人謂之斜封官其員外同正試攝檢校判知官(胡/三)
　(省注有員外置之官有員外同正之官有試官有/攝官有檢校官判謂判某官事知謂知某官事也)凡
　數千人皆不由兩省而授兩省不敢執奏即宣示所
　司吏部員外郎李朝隱前後執破一千四百餘人怨
　謗紛然朝隱一無所顧(媫妤立外第岀入無節朝士/往往從之逰處以求進逹安)
　(樂公主九驕横宰相以下多出其門奪民田作定昆/池延袤數里以上好擊毬灑油以築毬塲上及皇后)
　(公主多營佛寺左拾遺卒替否上疏曰臣聞古之建/官買不必備故士有完行家有亷節朝廷有餘俸百)
　(姓有餘食今陛下百陪行賞十陪増官使府庫空竭/流品混淆陛下又以愛女之故竭人之力費人之財)
　(奪人之家愛數子而取三怨使戰士不盡力朝士不/盡忠人既散矣獨提所愛何所歸乎若以造寺必為)
　(理體飬人不足經邦緩其所急急其所緩一旦風塵/再擾霜雹荐臻沙彌不可操干戈寺塔不足攘饑饉)
　(臣竊惜之疏奏不省人辛替/否字恊時京北萬年)
冬十一月突騎施娑葛犯塞將軍牛師奬戰没遂赦娑
葛立為可汗
　初娑葛統有父衆(烏質勒有衆三十萬/娑葛既立遂皆統之)與其將闕啜
　忠節交怨數相攻擊總管郭元振奏追忠節入朝宿
　衛忠節行遇經畧使周以悌以悌教忠節以千金賂
　宗楚客等願無入朝請導吐蕃擊娑葛以報忠節如
　其言楚客等即以御史中丞馮嘉賔持節安撫忠節
　侍御史李守素處置四鎮以將軍牛師奬為安西副
　都䕶𤼵甘凉兵兼徴吐蕃以討娑葛忠節逆㑹嘉賔
　娑葛遣兵襲之生擒忠節殺嘉賔守素牛師奬與戰
　敗没娑葛遂陷安西斷四鎮路遣使上表求楚客頭
　楚客表周以悌代元振娑葛遺元振書言我無仇于
　唐宗尚書受闕啜金欲加擊滅故懼死而鬬元振遣
　子具奏其狀乞留定西土以悌竟坐流白州赦娑葛
　罪冊為十四姓可汗
徴武攸緒入朝
　時以安樂公主適武延秀(延秀羙儀容善歌舞公主/悦之及崇訓死遂以延秀)
　(尚/焉)召武攸緒于嵩山敕禮官于兩儀殿設位行問道
　之禮令攸緒以山服見不名不拜攸緒至趨立辭見
　班中再拜而退屢加寵錫皆辭不受親貴謁候寒温
　之外不交一言起居舎人武平一(名甄以字行/士彠從曽孫)亦表
　請抑損外戚權寵不敢斥言韋氏但請抑損已家優
　制不許
十二月召王公近臣入閤守嵗
　敕中書門下與學士諸王駙馬入閤守嵗設廷燎置
　酒奏樂(酒酣上謂御史大夫竇從一日聞卿久無伉/儷今夕為卿成禮從一拜謝俄而内侍引燭)
　(籠歩障金縷羅扇其後有人衣禮衣花釵令與從一/對坐却扇易服乃皇后老乳母王氏本蠻婢也上與)
　(侍臣大笑詔封莒國夫人嫁為從一妻俗謂乳母之/壻曰何㸙從一每奏表狀自稱翊聖皇后阿㸙欣然)
　(有自負/之色)
(己/酉)三年春正月帝幸元武門觀宫女㧞河(戯名以麻絙/巨竹分朋而)
(挽/水)
　幸元武門與近臣觀宫女㧞河又命宫女為市肆公
　卿為商旅與之交易因為忿爭言辭䙝慢上與后臨
　觀為樂(上每與近臣宴集令各效伎藝以為樂國子/司業郭山惲獨歌鹿鳴蟋蟀明日賜山惲敕)
　(嘉羙之又嘗宴侍臣使各為迴波辭諫議大夫李景/伯曰迴波爾持酒巵微臣職在箴規侍宴既過三爵)
　(諠譁竊恐非儀上不悦蕭至忠曰此真諫官也嘗幸/定昆池命從官賦詩黄門侍郎李日知詩曰所願蹔)
　(思居者逸勿使時稱作/者勞  郭山惲河東人)
三月以韋巨源楊再思為左右僕射同三品宗楚客為
中書令蕭至忠為侍中韋嗣立同三品崔湜趙彦昭(字/無)
(然張/掖人)同平章事
　時政出多門濫官充溢人以為三無坐處謂宰相及
　御史員外官也(監察御史崔琬對仗彈宗楚客紀處/納潛通戎狄受其貨賂致生邊患故)
　(事大臣被彈俯僂趨出立于廟堂待罪至是楚客更/忿怒作色目陳忠鯁為琬所誣上竟不窮問命琬與)
　(楚客結為兄弟以和解/之時人謂之和事天子)
夏五月流鄭愔于吉州(隋置今江西/吉安府是)貶崔湜為江州司
馬
　崔湜鄭愔俱掌銓衡傾附勢要贓賄狼籍選法大壞
　御史靳恒李尚隱(萬年/人)對仗彈之下獄流貶逺州(湜/先)
　(通于上官昭容及貶昭容密/為申理乃以湜為襄州刺史)
冬十一月祀南郊
　上將祀南郊國子祭酒祝欽明(字文思京/兆始平人)司業郭山
　惲建言古者大祭祀后祼獻以瑶爵皇后當助祭天
　地太常博士唐紹(長安人/臨之子)蔣欽緒(莱州膠/水人)以為周禮
　惟有助祭先王先公無助祭天地之文侍中韋巨源
　請依欽明議上乃以皇后為亞獻宰相女為齋娘助
　執籩豆大赦(齋娘有壻者皆遷官召崔湜鄭愔入陪/大禮流人皆放還均州刺史譙王重福)
　(獨不得歸乃上表自陳曰陛下焚柴展禮郊祀上天/蒼生並皆除赦赤子偏加擯棄天下之人為臣流涕)
　(況陛下慈念豈不愍/臣恓惶表奏不報)
闗中饑
　闗中米斗百錢運山東江淮榖輸京師牛死什八九
　羣臣多請幸東都韋后家本杜陵不樂東遷使巫覡
　以不利東行説上後有言者上怒曰豈有逐糧天子
　邪乃止
(庚/戌)四年(睿宗皇帝/景雲元年)春正月上觀燈于市里
　上與韋后微行縱宫女數千人出逰多不歸者(上又/御梨)
　(園命三品以上抛毬㧞河韋巨源唐休璟衰老/隨絙踣地不能興上及皇后妃主臨觀大笑)
夏四月幸隆慶池(亦曰龍池在/咸寜縣東南)
　初武氏之世長安城東民家井溢浸成大池數十頃
　號隆慶池相王子五王列第于其北望氣者言常鬰
　鬰有帝王氣比日尤盛上幸池宴侍臣以厭之(五月/上宴)
　(近臣國子祭酒祝欽明自請作八風舞摇頭轉目備/諸醜態欽明素以儒學著名盧藏用曰祝公五經掃)
　(地盡矣范盧藏用/字子潛  陽人)
六月皇后韋氏弑帝于神龍殿以裴談張錫同三品張
嘉福岑羲崔湜同平章事立温王重茂
　初定州人郎岌上言韋后宗楚客將為逆亂后殺之
　許州叅軍燕欽融(偃師/人)復上言皇后滛亂干預國政
　宗楚客圖危社稷上面詰之欽融抗言不撓楚客矯
　制撲殺之上意怏怏由是后及其黨始懼散騎常侍
　馬秦客光禄少卿楊均皆幸于后恐事泄安樂公主
　亦欲后臨朝以已為皇太女乃相與合謀于餅餤中
　進毒帝遂崩韋后秘不發喪召宰相入禁中徵諸府
　兵屯京城以裴談張錫同三品張嘉福岑羲崔湜同
　平章事太平公主與上官昭容謀草遺制立温王重
　茂為太子皇后知政事相王旦參謀政事宗楚客曰
　相王于皇后嫂叔不通問聽朝之際何以為禮遂帥
　諸宰相表請罷相王政事乃發喪皇后攝政改元唐
　隆太子即位(太子時年十六宗楚客等與諸韋勸后/遵武后故事以韋氏子弟領南北軍楚)
　(客等又上書稱韋氏宜單唐命謀害少帝深忌相王/及太平公主密與韋温安樂公主謀去之  韋温韋)
　(后從/父兄)
臨淄王隆基(即元/宗)起兵討韋氏并其黨皆伏誅隆基為
平王以鍾紹京(䖍州/贛人)劉幽求參知機務李日知同三品
蕭至忠等貶官有差
　相王子臨淄王隆基罷潞州别駕在京師陰聚才勇
　之士密謀匡復羽林萬騎(初太宗選官戸及蕃口驍/勇者著虎文衣跨豹文韉)
　(謂之百騎武氏時増為千騎/隸左右羽林中宗謂之萬騎)隆基皆厚結其豪傑兵
　部侍郎崔日用(滑州靈/昌人)素與宗楚客善以其謀告隆
　基隆基乃與太平公主及公主子薛崇暕(紹之/子)苑總
　監鍾紹京尚衣奉御王崇曄前朝邑尉劉幽求折衝
　麻嗣宗謀先事誅之㑹韋播數榜捶萬騎萬騎皆怨
　果毅葛福順陳元禮見隆基訴之隆基諷以誅諸韋
　皆踴躍自效或謂隆基當啟相王隆基曰我曹為此
　以徇社稷事成福歸于王不成以身死不以累王也
　且萬一不從將敗大計遂不啟微服與幽求等入苑
　中逮夜天星散落如雪幽求曰天意若此時不可失
　于是福順直入羽林營斬諸韋典兵者以徇曰韋后
　酖殺先帝謀危社稷今夕當共誅之立相王以安天
　下敢有懷兩端助逆黨者罪及三族羽林士皆欣然
　聽命隆基勒兵入元武門諸衛兵皆應之斬韋后及
　安樂公主武延秀上官昭容幽求曰衆約今夕共立
　相王何不早定隆基止之比曉内外皆定隆基乃出
　見相王叩頭謝不先白之罪相王曰社稷宗廟不墜
　于地汝之力也遂迎相王入輔少帝閉城門收捕諸
　韋親黨及宗楚客晉卿紀處訥趙履温張嘉福馬秦
　客楊均葉靜能等皆斬之屍韋后于市諸韋襁褓兒
　無免者封隆基為平王押左右廂萬騎賜崇暕爵立
　節王以紹京守中書侍郎幽求守中書舍人並參知
　機務武氏宗族誅竄殆盡以李日知鍾紹京並同三
　品隆基二奴王毛仲(髙麗/人)李守德皆超拜將軍諸宰
　相蕭至忠等貶官有差
相王旦即位(是為/睿宗)廢重茂復為温王
　劉幽求言于隆基請相王早即位以鎮天下遂以少
　帝制傳位相王時少帝猶在御座太平公主進曰天
　下之心已歸相王此非兒座遂提下之相王遂即位
　以少帝為温王置于内宅
立平王隆基為皇太子
　上將立太子以宋王成器嫡長平王隆基有功疑不
　能决成器辭曰國家安則先嫡長危則先有功茍違
　其宜四海失望臣死不敢居平王之上劉幽求曰除
　天下之禍者當享天下之福平王拯社稷之危救君
　親之難論功語德無可疑者上從之
加太平公主實封萬戸
　公主沈敏多權畧武氏以為類已獨愛幸及誅張易
　之公主有力焉中宗之世韋后安樂皆畏之又與太
　子共誅韋氏既屢立大功益尊重上嘗與之議政宰
　相進退係其一言薦士驟厯清顯者不可勝數權傾
　人主其門如市
秋七月追復故太子重俊位號及敬暉桓彦範崔元暐
張柬之袁恕已李多祚等官爵
　追復故太子重俊位號諡曰節愍太府少卿韋湊(字/彦)
　(宗萬/年人)上言漢戾太子困于江充之讒發忿殺充兵敗
　而死及其孫為天子猶諡曰戾況重俊可諡之曰節
　愍乎臣恐後之亂臣賊子得引以為比非所以彰善
　癉惡也請改其諡多祚等重從俊興兵不為無罪今
　宥之可也名之為雪亦所未安上然其言而執政以
　為制命已行但停多祚贈官而已(時又追贈韋月將/郎岌燕欽融官爵)
　(各有/差)
以宋璟同三品
　璟與姚元之協心革中宗弊政進忠良退不肖賞罰
　盡公請託不行紀綱修舉當時翕然以為復有貞觀
　永徽之風
廢崇恩廟追廢韋后安樂公主為庶人
八月譙王重福反伏誅
　韋后之臨朝也鄭愔貶過均州與譙王重福謀舉兵
　誅韋氏未發而韋氏敗洛陽人張靈均説重福曰大
　王地居嫡長當為天子相王雖有功不當立王若潛
　入洛陽發屯兵殺留守天下指麾可定重福從之時
　愔左遷過洛陽與靈均結謀聚徒以俟重福重福與
　靈均詐乗驛入東都縣官馳白留守洛陽長史崔日
　知(字子駿日/用從父兄)帥衆討之重福窘迫赴漕渠溺死愔與
　靈均皆伏誅(初愔附來俊臣得進俊臣誅附張易之/易之誅附韋氏韋氏敗又附重福竟坐)
　(族/誅)
罷斜封官
　用姚元之宋璟及御史大夫畢構之言也所罷凡數
　千人(已而殿中侍御史崔涖希太平公主意上言罷/斜封官人失其所怨積于下恐有非常之變乃)
　(下詔盡/復之)
冬十月以薛訥(字慎言/仁貴子)為幽州經畧節度大使
　節度使之名自訥始(訥鎮幽州二十餘年吏民安之/未嘗舉兵出塞虜亦不敢犯)
十一月葬定陵(在西安府富平縣/西北龍泉山下)
　朝議以韋后有罪不應祔葬乃追諡故英王妃趙氏
　為和思皇后招魂袝葬
許公蘇瓌卒(諡曰/文貞)
　制起復瓌子頲為工部侍郎頲固辭上使李日知諭
　㫖日知還奏曰臣見其哀毁不敢發言上乃聽其終
　制
十二月加李朝隱大中大夫
　宦者閻興貴以事屬長安令李朝隱朝隱繫之獄上
　聞之召見朝隱勞之因御承天門集百官宣示朝隱
　所為且下制稱宦官遇寛柔之代必弄威權朕覽前
　載每所歎息能副朕意實在斯人可加中大夫賜
　中上考(時侍御史楊孚彈斜不避權貴權貴毁之上/曰鷹摶狡兎須急救之不爾必反為所噬御)
　(史䋲姦慝亦然茍非人主保/衛之則亦為姦慝所噬矣)
以宋璟為吏部尚書姚元之為兵部尚書
　舊制三品以上官冊授五品以上制授六品以下敕
　授皆委尚書省奏擬文屬吏部武屬兵部中宋之末
　選舉混淆至是以宋璟為吏部尚書李乂盧從愿(字/子)
　(龔臨/漳人)為侍郎皆不畏彊禦請謁絶路人服其公以姚
　元之為兵部尚書陸象先(元方/子)盧懷慎為侍郎武選
　亦治
貶祝欽明郭山惲為諸州長史
　侍御史倪若水(字子泉恒/州藁城人)彈奏欽明山惲亂常改作
　希㫖病君于是左授
　
　
　
　
　
　
　
　
　
　
御批厯代通鑑輯覽卷五十三
