
　遼史卷三十九
　　元中書右丞相總裁托克托等修
　志第九
　　地理志三
　　　中京道
中京大定府虞為營州夏屬冀州周在幽州之分秦郡
天下是為遼西漢為新安平縣漢末歩奚居之幅員千
里多大山深谷阻險足以自固魏武北征縱兵大戰降
者一十餘萬去之松漠其後拓抜氏乗遼建牙於此當
饒樂河水之南温渝河水之北唐太宗伐髙麗駐蹕於
此部帥蘇支從征有功奚長可度率衆内附為置饒樂
都督府咸通以後契丹始大奚族不敢復抗太祖建國
舉族臣屬聖宗常過七金山土河之濵南望雲氣有郛
郭樓闕之狀因議建都擇良工於燕薊董役二歳郛郭
宫掖樓閣府庫市肆廊廡擬神都之制統和二十四年
五帳院進故奚王牙帳地二十五年城之實以漢户號
曰中京府曰大定皇城中有祖廟景宗承天皇后御容
殿城池湫濕多鑿井泄之人以為便大同驛以待宋使
朝天館待新羅使來賔館待夏使有七金山馬盂山雙
山松山土河統州十縣九
　大定縣白霫故地以諸國俘户居之
　長安縣本漢賔從縣以諸部人居之
　富庻縣本漢新安平地開泰二年析京民置
　勸農縣本漢賔從縣地開泰二年析京民置
　文定縣開泰二年析京民置
　升平縣開泰二年析京民置
　歸化縣本漢柳城縣地
　神水縣本漢徒河縣地開泰二年置
　金源縣本唐青山縣境開泰二年析京民置
　恩州懐徳軍下刺史本漢新安平縣地太宗建州開
　泰中以渤海户實之初隸永興宫後屬中京統縣一
　　恩化縣開泰中渤海人户置
　惠州惠和軍中刺史本唐歸義州地太祖俘漢民數
　百户兎麛山下創城居之置州屬中京統縣一
　　惠和縣聖宗遷上京惠州民括諸宫院落帳户置
　髙州觀察唐信州地萬歳通天元年以契丹伊斯琿
　部置開泰中聖宗伐髙麗以俘户置髙州有半頂山
　樂河屬中京統縣一
　　三韓縣辰韓為扶餘弁韓為新羅馬韓為髙麗開
　　泰中聖宗伐髙麗俘三國之遺人置縣户五千
　武安州觀察唐沃州地太祖俘漢民居木葉山下因
　建城以遷之號杏堝新城復以遼西户益之更曰新
　州統和八年改今名初刺史後升有黄栢嶺約囉水
　格黙勒水屬中京統縣一
　　沃野縣
　利州中觀察本中京阜俗縣統和二十六年置刺史
　州開泰元年升屬中京統縣一
　　阜俗縣唐末契丹漸熾役使奚人遷居琵琶川統
　　和四年置縣初隸彰愍宫更隸中京後置州仍屬
　　中京
　榆州髙平軍下刺史本漢臨渝縣地後隸右北平驪
　城縣唐載初二年析慎州置黎州處靺鞨部落後為
　奚人所據太宗南征横帳嘉哩以所俘慎州民置州
　開泰中没入屬中京統縣二
　　和衆縣本新黎縣地
　　永和縣本漢昌城縣地統和二十二年置
　澤州廣濟軍下刺史本漢土垠縣地太祖俘蔚州民
　立寨居之採煉陷河銀冶隸中京留守司開泰中置
　澤州有松亭關神山九宫嶺石子嶺灤河撒河屬中
　京統縣二
　　神山縣神山在西南
　　灤河縣本漢徐無縣地屬永興宫
　北安州興化軍上刺史本漢女祁縣地屬上谷郡晉
　為馮跋所據唐為奚王府西省地聖宗以漢户置北
　安州屬中京統縣一
　　利民縣本漢且居縣地
　潭州廣潤軍下刺史本中京之龍山縣開泰中置州
　仍屬中京統縣一
　　龍山縣本漢交黎縣地開泰二年以習家寨置
　松江州勝安軍下刺史開泰中置統和八年省復置
　屬中京統縣一
　　松江縣本漢文成縣地邉松漠啇賈㑹衝開泰二
　　年置縣有松山川
宋王曽上契丹事曰出燕京北門至望京館五十里至
順州七十里至檀州漸入山五十里至金溝館將至館
川原平曠謂之金溝淀自此入山詰曲登陟無復里堠
但以馬行記日約其里數九十里至古北口兩傍峻崖
僅容車軌又度徳勝嶺盤道數層俗名思鄉嶺八十里
至新館過雕窠嶺偏槍嶺四十里至如來館過烏灤河
東有灤州又過黒斗嶺度雲嶺芹菜嶺七十里至柳河
館松亭嶺甚險峻七十里打造部落東南行五十里至
牛山館八十里至鹿兒峽館過蝦蟆嶺九十里至鐵漿
館過石子嶺自此漸出山七十里至富谷館八十里至
通天館二十里至中京大定府城垣卑小方圓纔四里
許門但重屋無築闍之制南門曰朱夏門内通歩廊多
坊門又有市樓四曰天方大衢通闤望闕次至大同館
其門正北曰陽徳閶闔城内西南隅岡上有寺城南有
園圃宴射之所自過古北口居人草庵板屋耕種但無
桑柘所種皆從壠上虞吹沙所壅山上長松鬱然深谷
中時見畜牧牛馬槖馳多青羊黄豕
成州興府軍節度晉國長公主以媵户置軍曰長慶隸
上京復改軍名統縣一
　同昌縣
興中府本覇州彰武軍節度古孤竹國漢柳城縣地慕
容皝以柳城之北龍山之南福徳之地乃築龍城構宫
廟改柳城為龍城縣遂遷都號曰和龍宫慕容垂復居
焉後為馮跋所滅元魏取為遼西郡隋平髙保寧置營
州煬帝廢州置柳城郡唐武徳初改營州總管府尋為
都督府萬歳通天中陷李萬榮神龍初移府幽州開元
四年復治柳城八年西徙漁陽十年還柳城後為奚所
據太祖平奚及俘燕民將建城命韓知方擇其處乃完
葺柳城號霸州彰武軍節度統和中制置建霸宜錦白
川等五州尋落制置隸積慶宫後屬興聖宫重熙十年
升興中府有大華山小華山香髙山麝香崖天授皇帝
刻石在焉駐龍峪神射泉小靈河統州二縣四
　興中縣本漢柳城縣地太祖掠漢民居此建霸城縣
　重熙中置府更名
　營丘縣析霸城置
　象雷縣開泰二年以麥務川置初隸中京後屬
　閭山縣本漢且慮縣開泰二年以羅家軍置隸中京
　後屬
　安徳州化平軍下刺史以霸州安徳縣置來屬統縣
　一
　　安徳縣統和八年析霸城東南龍山徙河境户置
　　隸乾州更屬霸州置州來屬
　黔州阜昌軍下刺史本漢遼西郡地太祖平渤海以
　所俘户居之隸黒水河提轄司世宗置州析宜霸二
　州漢户益之初隸永興宫更隸中京後置府來屬統
　縣一
　　盛吉縣太祖平渤海俘興州盛吉縣民來居因置
　　縣
宜州崇義軍上節度本遼西絫縣地東丹王毎秋畋于
此興宗以定州俘户建州有墳山松栢連亘百餘里禁
樵採浚河累石為堤隸積慶宫統縣二
　𢎞政縣世宗以定州俘户置民工織絍多技巧
　聞義縣世宗置初隸海北州後來屬
錦州臨海軍中節度本漢遼東無慮縣慕容皝置西樂
縣太祖以漢俘建州有大胡僧山小胡僧山大查牙山
小查牙山淘河島隸𢎞義宫統州一縣二
　永樂縣
　安昌縣
　嚴州保肅軍下刺史本漢海陽縣地太祖平渤海遷
　漢户雜居興州境聖宗於此建城焉隸𢎞義宫來屬
　統縣一
　　興城縣
川州長寧軍中節度本唐青山州地太祖弟明王安圖
置㑹同三年詔為白川州安圖子察克以大逆誅沒入
省白川州初隸崇徳宫統和中屬文忠王府統縣三
　𢎞理縣統和八年以諸宫提轄司户置
　咸康縣
　宜民縣統和中置
建州保靜軍上節度唐武徳中置昌黎縣太祖完葺故
壘置州漢乾祐元年故石晉太后詣世宗求於漢城側
耕墾自贍許於建州南四十里給地五十頃營構房室
創立宗廟州在靈河之南屢遭水害聖宗遷於河北唐
崇州故城初屬武寧軍隸永興宫後屬敦睦宫統縣二
　永霸縣
　永康縣本唐昌黎縣地
來州歸徳軍下節度聖宗以女直五部歳饑來歸置州
居之初刺史後升隸永興宫有三州山六州山五脂山
統州二縣一
　來賔縣本唐來逺縣地
　隰州平海軍下刺史慕容皝置集寧縣聖宗括帳户
　遷信州大雪不能進建城於此置焉隸興聖宫來屬
　統縣一
　　海陽縣本漢縣瀕海地多鹻鹵置鹽場於此
　遷州興善軍下刺史本漢陽樂縣地聖宗平大延琳
　遷歸州民置來屬有箭笴山統縣一
　　遷民縣
　潤州海陽軍下刺史聖宗平大延琳遷寧州之民居
　此置州統縣一
　　海濵縣本漢陽樂縣地遷潤州本東京城内渤海
　　民户因叛移於此
　
　
　
　
　
　
　
　
　
　
　
　遼史卷三十九
