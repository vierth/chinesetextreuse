書卷二十二
　　　梁　　　沈　　　　約　　　　撰
　志第十二
　　樂四
　　　漢鼙舞歌五篇
　　　　關東有賢女
　　　　章和二年中
　　　　樂乆長
　　　　四方皇
　　　　殿前生桂樹
　　　魏鼙舞歌五篇
　　　　明明魏皇帝
　　　　太和有聖帝
　　　　魏厯長
　　　　天生烝民
　　　　為君既不易
魏陳思王鼙舞歌五篇
聖皇篇　　　　　　　　當章和二年中
聖皇應厯數　　　　　　正康帝道休
九州咸賔服　　　　　　威徳洞八幽
三公奏諸公　　　　　　不得乆淹留
蕃位任至重　　　　　　舊章咸率由
侍臣省文奏　　　　　　陛下體仁慈
沈吟有愛戀　　　　　　不忍聽可之
迫有官典憲　　　　　　不得顧恩私
諸王當就國　　　　　　璽綬何纍縗
便時舎外殿　　　　　　宫省寂無人
主上增顧念　　　　　　皇母懐苦辛
何以為贈賜　　　　　　傾府竭寳珍
文錢百億萬　　　　　　采帛若煙雲
乘輿服御物　　　　　　錦羅與金銀
龍旗埀九旒　　　　　　羽蓋參班輪
諸王自計念　　　　　　無功荷厚徳
思一効筋力　　　　　　糜軀以報國
鴻臚􁌅節衛　　　　　　副使隨經營
貴戚並出送　　　　　　夾道交輜軿
車服齊整設　　　　　　韡曅燿天精
武騎衛前後　　　　　　鼔吹簫笳聲
祖道魏東門　　　　　　淚下霑冠纓
扳蓋因内顧　　　　　　俛仰慕同生
行行將日莫　　　　　　何時還闕廷
車輪為裴囘　　　　　　四馬躊躇鳴
路人尚酸鼻　　　　　　何况骨肉情
靈芝篇　　　　　　當殿前生桂樹
靈芝生玉地　　　　　　朱草被洛濵
榮華相晃燿　　　　　　光采曄若神
古時有虞舜　　　　　　父母頑且嚚
盡孝於田隴　　　　　　烝烝不違仁
伯瑜年七十　　　　　　采衣以娱親
慈母笞不痛　　　　　　歔欷涕沾巾
丁蘭少失母　　　　　　自傷蚤孤㷀
刻木當嚴親　　　　　　朝夕致三牲
暴子見陵侮　　　　　　犯辠以亡形
丈人為泣血　　　　　　免戾全其名
董永遭家貧　　　　　　父老財無遺
舉假以供養　　　　　　傭作致甘肥
責家填門至　　　　　　不知何用歸
天靈感至徳　　　　　　神女為秉機
嵗月不安居　　　　　　烏乎我皇考
生我既已晚　　　　　　棄我何期蚤
蓼莪誰所興　　　　　　念之令人老
退詠南風詩　　　　　　灑淚滿褘抱
亂曰
聖皇君四海　　　　　　徳教朝夕宣
萬國咸禮讓　　　　　　百姓家肅䖍
庠序不失儀　　　　　　孝悌處中田
戸有曾閔子　　　　　　比屋皆仁賢
髫齓無夭齒　　　　　　黄髪盡其年
陛下三萬嵗　　　　　　慈母亦復然
大魏篇　　　　　　當漢吉昌
大魏應靈符　　　　　　天祿方甫始
聖教致泰和　　　　　　神明為驅使
左右宜供養　　　　　　中殿宜皇子
陛下長夀考　　　　　　羣臣拜賀咸說喜
積善有餘慶　　　　　　榮祿固天常
衆善填門至　　　　　　臣子䝉福祥
無患及陽遂　　　　　　輔翼我聖皇
衆吉咸集㑹　　　　　　凶邪姦惡並滅亡
黄鵠游殿前　　　　　　神鼎周四阿
玉馬充乘輿　　　　　　芝蓋樹九華
白虎戲西除　　　　　　舍利從辟邪
騏驎躡足舞　　　　　　鳯凰拊翼歌
豐年大置酒　　　　　　玉尊列廣庭
樂飲過三爵　　　　　　朱顏暴已形
式宴不違禮　　　　　　君臣歌鹿鳴
樂人舞鼙鼓　　　　　　百官靁抃贊若驚
儲禮如江海　　　　　　積善若陵山
皇嗣繁且熾　　　　　　孫子列曾𤣥
羣臣咸稱萬嵗　　　　　陛下長樂夀年
御酒停未飲　　　　　　貴戚跪東廂
侍人承顏色　　　　　　奉進金玉觴
此酒亦真酒　　　　　　福祿當聖皇
陛下臨軒笑　　　　　　左右咸歡康
桮來一何遲　　　　　　羣僚以次行
賞賜累千億　　　　　　百官並富昌
精微篇　　　　　　當闗中有賢女
精微爛金石　　　　　　至心動神明
杞妻哭死夫　　　　　　梁山為之傾
子丹西質秦　　　　　　烏白馬角生
鄒羡囚燕市　　　　　　繁霜為夏零
關東有賢女　　　　　　自字蘇來卿
壯年報父仇　　　　　　身没埀功名
女休逄赦書　　　　　　白刃幾在頸
俱上列僊籍　　　　　　去死獨就生
太倉令有辠　　　　　　逺徵當就拘
自悲居無男　　　　　　禍至無與俱
緹縈痛父言　　　　　　何儋西上書
槃桓北闕下　　　　　　泣淚何漣如
乞得并姊弟　　　　　　没身贖父軀
漢文感其義　　　　　　肉刑法用除
其父得以免　　　　　　辨義在列圖
多男亦何為　　　　　　一女足成居
簡子南渡河　　　　　　津吏廢舟舩
執法將加刑　　　　　　女娟擁櫂前
妾父聞君來　　　　　　將渉不測淵
畏懼風波起　　　　　　禱祝祭名川
備禮饗神祗　　　　　　為君求福先
不勝釂祀誠　　　　　　至令犯罰艱
君必欲加誅　　　　　　乞使知罪諐
妾願以身代　　　　　　至誠感蒼天
國君髙其義　　　　　　其父用赦原
河激奏中流　　　　　　簡子知其賢
歸娉為夫人　　　　　　榮寵超後先
辨女解父命　　　　　　何况徤少年
黄初發和氣　　　　　　明堂徳教施
治道致太平　　　　　　禮樂風俗移
刑錯民無枉　　　　　　怨女復何為
聖皇長夀考　　　　　　景福常來儀
孟冬篇　　　　　　當狡兎
孟冬十月　　　隂氣厲清　　　武官誡田
講旅統兵　　　元龜襲吉　　　元光著明
蚩尤蹕路　　　風弭雨停　　　乘輿啟行
鸞鳴幽軋　　　虎賁采騎　　　飛象珥鶡
鐘皷鏗鏘　　　簫管嘈喝　　　萬騎齊鑣
千乘等蓋　　　夷山填谷　　　平林滌藪
張羅萬里　　　盡其飛走　　　翟翟狡兎
揚白跳翰　　　獵以青骹　　　掩以脩竿
韓盧宋鵲　　　呈才騁足　　　噬不盡緤
牽麋掎鹿　　　魏氏發機　　　養基撫弦
都盧尋髙　　　搜索猴猨　　　慶忌孟賁
蹈谷超巒　　　張目決眥　　　髪怒穿冠
頓熊扼虎　　　蹴豹摶貙　　　氣有餘勢
負象而趨　　　獲車既盈　　　日側樂終
罷役解徒　　　大饗離宫
亂曰
聖皇臨飛軒　　　　　　論功校獵徒
死禽積如京　　　　　　流血成溝渠
明詔大勞賜　　　　　　大官供有無
走馬行酒醴　　　　　　驅車布肉魚
鳴鼓舉觴爵　　　　　　鐘擊位無餘
絶網縱驎麑　　　　　　弛罩出鳯雛
収功在羽校　　　　　　威靈振鬼區
陛下長懽樂　　　　　　永世合天符
晉鼙舞歌五篇
洪業篇　　　　　　鼙舞歌當魏曲明明魏皇帝
古曲闗東有賢女
宣文剏洪業　　　　　　盛徳在泰始
聖皇應靈符　　　　　　受命君四海
萬國何所樂　　　　　　上有明天子
唐堯禪帝位　　　　　　虞舜惟㳟己
㳟己正南靣　　　　　　道化與時移
大赦盪萌漸　　　　　　文教被黄支
象天則地　　　　　　　體無為
聰明配日月　　　　　　神聖參兩儀
雖有三凶類　　　　　　静言無所施
象天則地　　　　　　　體無為
稷契並佐命　　　　　　伊呂升王臣
蘭芷登朝肆　　　　　　下無失宿民
聲發響自應　　　　　　表立景來附
虓虎從羈制　　　　　　潛龍升天路
備物立成器　　　　　　變通極其數
百事以時敘　　　　　　萬幾有常度
訓之以克讓　　　　　　納之以忠恕
羣下仰清風　　　　　　海外同懽慕
象天則地　　　　　　　化雲布
昔日貴雕飾　　　　　　今尚儉與素
昔日多纎介　　　　　　今去情與故
象天則地　　　　　　　化雲布
濟濟大朝士　　　　　　夙夜綜萬機
萬機無廢理　　　　　　明明降疇咨
臣譬列星景　　　　　　君配朝日暉
事業並通濟　　　　　　功烈何巍巍
五帝繼三皇　　　　　　三王世所歸
聖徳應期運　　　　　　天地不能違
仰之彌已髙　　　　　　猶天不可階
將復御龍氏　　　　　　鳯皇在庭棲
天命篇　　　　　　鼙舞歌當魏曲太和有聖帝
古曲章和二年中
聖祖受天命　　　　　　應期輔魏皇
入則綜萬機　　　　　　出則征四方
朝廷無遺理　　　　　　方表寧且康
道隆舜臣堯　　　　　　積徳踰太王
孟度阻窮險　　　　　　造亂天一隅
神兵出不意　　　　　　奉命致天誅
赦善戮有罪　　　　　　元惡宗為虛
威風震勁蜀　　　　　　武烈慴彊呉
諸葛不知命　　　　　　肆逆亂天常
擁徒十餘萬　　　　　　數來寇邊疆
我皇邁神武　　　　　　秉鉞鎮雍涼
亮乃畏天威　　　　　　未戰先仆僵
盈虚自然運　　　　　　時變固多難
東征陵海表　　　　　　萬里梟賊淵
受遺齊七政　　　　　　曹爽又滔天
羣凶受誅殛　　　　　　百祿咸來臻
黄華應福始　　　　　　王凌為禍先
景皇帝　鼙舞歌當魏曲魏厯長　古曲樂乆長
景皇帝　　　　聰明命世生　　盛徳參天地
帝王道　　　　創基既已難　　繼世亦未易
外則夏侯𤣥　　内則張與李　　三凶稱逆
亂帝紀　　　　從天行誅　　　窮其姦宄
遏將御其漸　　　　　　潛謀不得起
罪人咸伏辜　　　　　　威風震萬里
平衡綜萬機　　　　　　萬機無不理
召陵桓不君　　　　　　内外何紛紛
衆小便成羣　　　　　　䝉昧恣心
治亂不分　　　　　　　叡聖獨㫁
濟武常以文　　　　　　從天惟廢立
掃霓披浮雲　　　　　　雲霓既已闢
清和未幾聞　　　　　　羽檄首尾至
變起東南蕃　　　　　　儉欽為長蛇
外則馮呉蠻　　　　　　萬國紛騷優
戚戚天下懼不安　　　　神武御六軍
我皇秉鉞征　　　　　　儉欽起夀春
前鋒據項城　出其不意　並縱竒兵
竒兵誠難御　　　　　　廟勝實難支
兩軍不期遇　　　　　　敵退計無施
虎騎惟武進　　　　　　大戰沙陽陂
欽乃亡䰟走　　　　　　奔虜若雲披
天恩赦有辠　　　　　　東土放鯨鯢
大晉篇　鼙舞歌當魏曲天生蒸民　古曲四方皇
赫赫大晉　　　於穆文王　　　蕩蕩巍巍
道邁陶唐　　世稱三皇五帝　　及今重其光
九徳克明　　文既顯武又章　　恩𢎞六合
兼濟萬方　　　内舉元凱　　　朝政以綱
外簡虎臣　　　時惟鷹揚　　　靡從不懐
逆命斯亡　　　仁配春日　　　威踰秋霜
濟濟多士　　　同兹蘭芳　　　唐虞至治
四凶滔天　　　致討儉欽　　　罔不肅䖍
化感海外　　　海外來賔　　　獻其聲樂
並稱妾臣　　　西蜀猾夏　　　僭號方域
命將致討　　　委國稽服　　　呉人放命
馮海阻江　　　飛書告諭　　　響應來同
先王建萬國　　九服為蕃衞　　亡秦壊諸侯
序胙不二世　　歴代不能復　　忽踰五百嵗
我皇邁聖徳　　應期剏典制　　分土五等
蕃國正封界　　莘莘文武佐　　千秋遘嘉㑹
洪業溢區内　　仁風翔海外
明君篇　　　　鼙舞歌當魏曲為君既不易
古曲殿前生桂樹
明君御四海　　聽鑑盡物情　　顧望有譴罰
竭忠身必榮　　蘭茝出荒野　　萬里升紫庭
茨草穢堂階　　埽截不得生　　能否莫相䝉
百官正其名　　㳟已慎有為　　有為無不成
闇君不自信　　羣下執異端　　正直罹譖潤
姦臣奪其權　　雖欲盡忠誠　　結舌不敢言
結舌亦何憚　　盡忠為身患　　清流豈不潔
飛塵濁其源　　岐路令人迷　　未逺勝不還
忠臣立君朝　　正色不顧身　　邪正不並存
譬若胡與秦　　秦胡有合時　　邪正各異津
忠臣遇明君　　乾乾惟日新　　羣目統在綱
衆星拱北辰　　設令遭闇主　　斥退為凡民
雖薄供時用　　白茅猶可珍　　氷霜晝夜結
蘭桂摧為薪　　邪臣多端變　　用心何委曲
便辟從情指　　動隨君所欲　　偷安樂目前
不問清與濁　　積偽㒺時主　　養交以持祿
言行恒相違　　難饜甚谿谷　　昧死射乾没
覺露則滅族
右五篇　鼙舞歌行
鐸舞歌詩二篇
聖人制禮樂篇
昔皇文武邪　　彌隬舎善　　　誰吾時吾
行許帝道　　　銜來治路萬邪　治路萬邪
赫赫　　　　　意黄運道吾　　治路萬邪
善道明邪金邪　善道　　　　　明邪金邪帝邪
近帝武武邪邪　聖皇八音　　　偶邪尊來
聖皇八音　　　及來義邪同邪　烏及來義邪
善草供國吾　　咄等邪烏　　　近帝邪武邪
近帝武武武邪　應節合用　　　武邪尊邪
應節合用　　　酒期義邪同邪　酒期義邪
善草供國吾　　咄等邪烏　　　近帝邪武邪
近帝武武邪邪　下音足木　　　上為鼓義邪
應衆義邪　　　樂邪邪延否　　已邪烏已禮祥
咄等邪烏　　　素女有絶其聖烏烏武邪
雲門篇　　　　鐸舞歌行當魏太和時
黄雲門　　　　唐咸池　　　　虞韶舞
夏夏殷濩　　　列代有五　　　振鐸鳴金
近大武　　　　清歌發倡　　　刑為主
聲和八音　　　恊律呂　　　　身不虚動
手不徒舉　　　應節合度　　　周其敘
時奏宫商　　　雜之以徵羽　　下饜衆目
上從鐘皷　　　樂以移風　　　與徳禮相輔
安有失其所
右二篇　鐸舞歌行
拂舞歌詩五篇
白鳩篇
翩翩白鳩　　　再飛再鳴　　　懐我君徳
來集君庭　　　白雀呈瑞　　　素羽明鮮
翔庭舞翼　　　以應仁乾　　　交交鳴鳩
或丹或黄　　　樂我君惠　　　振羽來翔
東壁餘光　　　魚在江湖　　　惠而不費
敬我微軀　　　策我良駟　　　習我馳驅
與君周旋　　　樂道亡餘　　　我心虚静
我志霑濡　　　彈琴鼓瑟　　　聊以自娱
陵雲登臺　　　浮游太清　　　扳龍附鳯
目望身輕
濟濟篇
暢飛暢舞　　　氣流芳　　　　追念三五
大綺黄　　　　去失有　　　　時可行
去來同時　　　此未央　　　　時冉冉
近桑榆　　　　但當飲酒　　　為歡娯
衰老逝　　　　有何期　　　　多憂耿耿
内懐思　　　　淵池廣　　　　魚獨希
願得黄浦　　　衆所依　　　　恩感人
世無比　　　　悲歌具舞　　　無極已
獨祿篇
獨祿獨祿　　　水深泥濁　　　泥濁尚可
水深殺我　　　雝雝䨇鴈　　　游戯田畔
我欲射鴈　　　念子孤散　　　翩翩浮萍
得風遥輕　　　我心何今　　　與之同并
空牀低帷　　　誰知無人　　　夜衣錦繡
誰别偽真　　　刀鳴箾中　　　倚牀無施
父寃不報　　　欲活何為　　　猛虎班班
游戯山間　　　虎欲嚙人　　　不避豪賢
碣石篇
東臨碣石　　　以觀滄海　　　水何澹澹
山島竦峙　　　樹木叢生　　　百草豐茂
秋風蕭瑟　　　洪波湧起　　　日月之行
若出其中　　　星漢燦爛　　　若出其裏
幸甚至哉　　　歌以詠志　　　觀滄海
孟冬十月　　　北風裴回　　　天氣肅清
繁霜霏霏　　　鵾雞晨鳴　　　鴈過南飛
鷙鳥潛藏　　　熊羆窟棲　　　錢鎛停置
農収積塲　　　逆旅整設　　　以通賈啇
幸甚至哉　　　歌以詠志　　　冬十月
鄉土不同　　　河朔隆寒　　　流澌浮漂
舟舩行難　　　錐不入地　　　豐籟深奥
水竭不流　　　氷堅可蹈　　　士隠者貧
勇俠輕非　　　心常歎怨　　　戚戚多悲
幸甚至哉　　　歌以詠志　　　土不同
神龜雖夀　　　猶有竟時　　　騰蛇乘霧
終為土灰　　　老驥伏櫪　　　志在千里
烈士莫年　　　壯心不已　　　盈縮之期
不但在天　　　養怡之福　　　可得永年
幸甚至哉　　　歌以詠志　　　龜雖夀
淮南王篇
淮南王　　　　自言尊　　　　百尺髙樓與天連
後園鑿井銀作牀　金瓶素綆汲寒漿　汲寒漿
飲少年　　少年窈窕何能賢　　揚聲悲歌音絶天
我欲度河河無梁　願化䨇黄鵠　還故鄉　還故鄉
入故里　徘徊故鄉　身不已　繁舞寄聲無不泰
徘徊桑梓遊天外
右五篇拂舞行
柸槃舞歌詩一篇
晉世寧　　　　四海平　　　　普天安樂永大寧
四海安　　　　天下歡　　　　樂治興隆舞柸槃
舞柸槃　　　　何翩翩　　　　舉坐翻覆夀萬年
天與日　　　　終與一　　　　左囘右轉不相失
筝笛悲　　　　酒舞疲　　　　心中慷慨可健兒
樽酒甘　　　　絲竹清　　　　願令諸君醉復醒
醉復醒　　　　時合同　　　　四坐歡樂皆言工
絲竹音　　　　不可聽　　　　亦舞此槃左右輕
自相當　　　　合坐歡樂人命長
當結友　　　　千秋萬嵗皆老夀
右柸槃舞歌行
巾舞歌詩一篇
吾不見公莫時吾何嬰公來嬰姥時吾哺聲何為茂時
為來嬰當思吾明月之上轉起吾何嬰土來嬰轉去吾
哺聲何為土轉南來嬰當去吾城上羊下食草吾何嬰
下來吾食草吾哺聲汝何三年針縮何來嬰吾亦老吾
平平門淫涕下吾何嬰何來嬰涕下吾哺聲昔結吾馬
客來嬰吾當行吾度四州洛四海吾何嬰海何來嬰海
何來嬰四海吾哺聲熇西馬頭香來嬰吾洛道吾河五
丈度汲水吾噫邪哺誰當求兒母何意零邪錢健歩哺
誰當吾求兒母何吾哺聲三針一發交時還弩心意何
零意弩心遥來嬰弩心哺聲復相頭巾意何零何邪相
哺頭巾相吾來嬰頭巾母何何吾復來推排意何零相
哺推相來嬰推非母何吾復車輪意何零子以邪相哺
轉輪吾來嬰轉母何吾使君去時意何零子以邪使君
去時使來嬰去時母何吾思君去時意何零子以邪思
君去時思來嬰吾去時母何何吾吾
右公莫巾舞歌行
白紵舞歌詩三篇
髙舉兩手白鵠翔　　　　輕軀徐起何洋洋
凝停善睐容儀光　　　　宛若龍轉乍低昂
隨世而變誠無方　　　　如推若引留且行
宋世方昌樂未央　　　　舞以盡神安可忘
愛之遺誰贈佳人　　　　質如輕雲色如銀
袍以光軀巾拂塵　　　　制以為袍餘作巾
四坐歡樂胡可陳　　　　清歌徐舞降祗神
右一篇
䨇袂齊舉鸞鳯翔　　　　羅裾飄颻昭儀光
趨歩生姿進光芳　　　　鳴弦清歌及三陽
人生世間如電過　　　　樂時每少苦日多
幸及良辰曜春花　　　　齊倡獻舞趙女歌
羲和馳景逝不停　　　　春露未晞嚴霜零
百草凋索花落英　　　　蟋蟀吟牖寒蟬鳴
百年之命忽若傾　　　　蚤知迅速秉燭行
東造扶桑游紫庭　　　　西至崑崙戲曽城
右一篇
陽春白日風花香　　　　趨歩明玉舞瑶璫
聲發金石媚笙簧　　　　羅袿徐轉紅袖揚
清歌流響繞鳯梁　　　　如矜若思凝且翔
轉盼遺精艶煇光　　　　將流將引䨇鴈行
歡來何晚意何長　　　　明君御世永歌倡
右一篇白紵舊新合三篇
宋泰始歌舞曲詞
皇業頌(歌自堯至楚元王/髙祖世世載聖德)　明帝造
皇業沿徳建　　　　　　帝運資勲融
𦙍唐重盛軌　　　　　　胄楚載休風
堯帝兆深祥　　　　　　元王衍遐慶
積善傳上業　　　　　　胙福啟英聖
衰數隨金祿　　　　　　登歴昌永命
維宋􁊟光烈　　　　　　世美流舞咏
聖祖頌
聖祖惟髙徳　　　　　　積勲代晉歴
永建享鴻基　　　　　　萬古盛音册
叡文纘宸馭　　　　　　廣運崇帝聲
衍徳被仁祉　　　　　　留化洽民靈
孝建締孝業　　　　　　允恊天人謀
宇内齊政軌　　　　　　宙表燭威流
鐘管騰列聖　　　　　　彜銘賁重猷
明君大雅　　　　　　虞龢造
明君應乾數　　　　　　撥亂紐穨基
民慶來蘇日　　　　　　國頌薫風詩
天歩或蹔難　　　　　　列蕃扇迷慝
廟勝敷九伐　　　　　　神謨洞七徳
文教洗昏俗　　　　　　武誼清祲埏
英勲冠帝則　　　　　　萬夀永衍天
通國風　　　　　　　明帝造
開寳國　　　　資賢昌　　　　謨明盛
弼諧光　　　　烈武惟畧　　　景王勲
南康華容　　　變政文　　　　猛績爰著
有左軍　　　　三王到氏　　　文武贊
丞相作輔　　　屬伊旦　　　　沈柳宗侯
皆殄亂　　　　泰始開運　　　超百王
司徒驃騎　　　勲徳康　　　　江安謀效
殷誠彰　　　　劉沈承規　　　功名揚
慶歸我后　　　胙無疆
天符頌　　　　　　　明帝造
天符革運　　　世誕英皇　　　在館神炫
既壯龍驤　　　六鍾集表　　　四緯駢光
於穆配天　　　永休厥祥
明徳頌　　　　　　　明帝造
明徳孚教　　　幽符麗紀　　　山鼎見竒
醴液涵祉　　　鵷雛燿儀　　　騶虞游趾
福延億胙　　　慶流萬祀
帝圖頌
帝圖凝逺　　　瑞羙昭宣　　　濟流月鏡
鹿毳霜鮮　　　甘露降和　　　花雪表年
孝徳載衍　　　芳風永傳
龍躍大雅
龍躍戎府　　　王燿蕃宫　　　嵗淹豫野
璽屬嬪中　　　江波澈映　　　石栢開文
觀毓花蘂　　　樓凝景雲　　　白烏三獲
甘液再呈　　　嘉穟表沃　　　連理恊成
徳充動物　　　道積通神　　　宋業允大
靈瑞方臻
淮祥風
淮祥應　　賢彥生　翼贊中興　致太平
宋世大雅　　　　　　虞龢造
宋世寧　　　　在泰始　　　　醉酒歡
飽徳喜　　　　萬國朝　　　　上夀酒
帝同天　　　　惟長乆
治兵大雅　　　　　　明帝造
王命治兵　　　有征無戰　　　巾拂以浄
醜類革靣　　　王儀振旅　　　載戢在辰
中虚巾拂　　　四表静塵
白紵篇大雅　　　　　明帝造
在心曰志發言詩　　　　聲成于文被管絲
手舞足蹈欣泰時　　　　移風易俗王化基
琴角揮韻白雲舒　　　　簫韻恊音神鳯來
拊擊和節詠在初　　　　章曲乍畢情有餘
文同軌壹道徳行　　　　國靖民和禮樂成
四縣庭響羙勲英　　　　八列陛倡貴人聲
舞飾麗華樂容工　　　　羅裳皎日袂隨風
金翠列煇蕙麝豐　　　　淑姿委體允帝𠂻
漢鼔吹鐃歌十八曲　　　朱鷺曲
朱鷺魚以烏路訾邪鷺何食食茄下不之食不以吐將
以問誅(一作/諫)者
思悲翁曲
思悲翁唐思奪我羙人侵以遇悲翁也但我思蓬首(一/作)
(蕞/)狗逐狡兎食交君梟子五梟母六拉沓髙飛莫安宿
艾如張曲
艾而張羅夷於何行成之四時和山出黄雀亦有羅雀
以髙飛奈雀何為此倚欲誰肯礞室
上之囘曲
上之囘所中益夏將至行將北以承甘泉宫寒暑徳游
石關望諸國月支臣匈奴服令從百官疾驅馳千秋萬
嵗樂無極
翁離曲
􁌅離趾中可築室何用葺之蕙用蘭􁌅離趾中
戰城南曲
戰城南死郭北野死不葬烏可食為我謂烏且為客豪
野死諒不葬腐肉安能去子逃水深激激蒲葦冥冥梟
騎戰鬬死駑馬裴囘鳴梁築室何以南梁何北禾黍而
穫君何食願為忠臣安可得思子良臣良臣誠可思朝
行出攻莫不夜歸
巫山髙曲
巫山髙髙以大淮水深難以逝我欲東歸害梁不為我
集無髙曵水何梁湯湯囘囘臨水逺望泣下霑衣逺道
之人心思歸謂之何
上陵曲
上陵何美美下津風以寒問客從何來言從水中央桂
樹為君舩青絲為君笮木蘭為君櫂黄金錯其間滄海
之雀赤翅鴻白鴈隨山林乍開乍合曾不知日月明醴
泉之水光澤何蔚蔚芝為車龍為馬覽遨游四海外甘
露初二年芝生銅池中僊人下來飲延夀千萬嵗
將進酒曲
將進酒乘太白辨加哉詩審摶放故歌心所作同隂氣
詩悉索使禹良工觀者苦
君馬黄歌
君馬黄臣馬蒼三馬同逐臣馬良易之有騩蔡有赭美
人歸以南駕車馳馬美人傷我心佳人歸以北駕車馳
馬佳人安終極
芳樹曲
芳樹日月君亂如於風芳樹不上無心溫而鵠三而為
行臨蘭池心中懐我悵心不可匡目不可顧妬人之子
悲殺人君有它心樂不可禁王將何似如孫如魚乎悲
矣
有所思曲
有所思乃在大海南何用問遺君䨇珠瑇瑁簪用玉紹
繚之聞君有它心拉雜摧燒之摧燒之當風揚其灰從
今以徃勿復相思相思與君絶雞鳴狗吠兄嫂當知之
妃呼狶秋風肅肅晨風颸東方須臾髙知之
雉子曲
雉子班如此之于雉梁無以吾翁孺雉子知得雉子髙
飛止黄鵠蜚之以千里王可思雄來蜚從雌視子趨一
雉雉子車大駕馬滕被王送行所中堯芊蜚從王孫行
聖人出曲
聖人出隂陽和美人出游九河佳人來騑離哉何駕六
飛龍四時和君之臣明䕶不道美人哉宜天子免甘星
筮樂甫始美人子含四海
上邪曲
上邪我欲與君相知長命無絶衰山無陵江水為竭冬
雷震震夏雨雪天地合乃敢與君絶
臨髙臺曲
臨髙臺以軒下有清水清且寒江有香草目以蘭黄鵠
髙飛離哉飜關弓射鵠令我主夀萬年收中吾
逺如期曲
逺如期益如夀處天左側大樂萬嵗與天無極雅樂陳
佳哉紛單于自歸動如驚心虞心大佳萬人還來謁者
引鄉殿陳累世未嘗聞之增夀萬年亦誠哉
石留曲
石留涼陽涼石水流為沙錫以微河為香向始􁀙冷將
風陽北逝肯無敢與于楊心邪懐蘭志金安薄北方開
留離蘭
魏鼓吹曲十二篇　　　　繆襲造
漢第一曲朱鷺今第一曲初之平言魏也
初之平　　義兵征　　神武奮　　金鼓鳴
邁武徳　　揚洪名　　漢室微　　社稷傾
皇道失　　桓與靈　　閹宦熾　　羣雄爭
邊韓起　　亂金城　　中國擾　　無紀經
赫武皇　　起旗旌　　麾天下　　天下平
濟九州　　九州寧　　剏武功　　武功成
越五帝　　􁤛三王　　興禮樂　　定紀綱
普日月　　齊暉光
　　　右初之平曲凡三十句句三字
漢第二曲思悲翁今第二曲戰滎陽言曹公也
戰滎陽　　汴水陂　　戎士憤怒　　貫甲馳
陳未成　　退徐滎　　二萬騎　　　塹壘平
戎馬傷　　六軍驚　　勢不集　　　衆幾傾
白日没　　時晦冥　　顧中牟　　　心屏營
同盟疑　　計無成　　頼我武皇　　萬國寧
　　　右戰滎陽曲凡二十句其十八句句三字二句
　　　句四字
漢第三曲艾如張今第三曲獲呂布言曹公東圍臨淮
生擒呂布也
獲呂布　　戮陳宫　　芟夷鯨鯢　　驅騁羣雄
囊括天下　運掌中
　　　右獲呂布曲凡六句其三句句三字三句句四
　　　字
漢第四曲上之囘今第四曲克官渡言曹公與袁紹戰
破之於官渡也
克紹官渡　　由白馬　　　僵屍流血　　被原野
賊衆如犬羊　王師尚寡　　沙塠傍　　　風飛揚
轉戰不利　　士卒傷　　　今日不勝　　後何望
土山地道　　不可當　　　卒勝大㨗　　震冀方
屠城破邑　　神武遂章
　　　右克官度曲凡十八句其八句句四字一句句
　　　五字九句句三字
漢第五曲翁離今第五曲舊邦言曹公勝袁紹於官渡
還譙收藏士卒死亡也
舊邦蕭條　　心傷悲　　　孤䰟翩翩　　當何依
游士戀故　　涕如摧　　　兵起事大　　今願違
博求親戚　　在者誰　　　立廟置後　　䰟來歸
　　　右舊邦曲凡十二句其六句句三字六句句四
　　　字
漢第六曲戰城南今第六曲定武功言曹公初破鄴武
功之定始乎此也
定武功　　濟黄河　　河水湯湯　旦莫有横流渡
袁氏欲衰　兄弟尋干戈　決漳水　　　水流滂沱
嗟城中如流魚　誰能復顧室家　計窮慮盡　　求來連和
和不時　　　心中憂戚　　賊衆内潰　　君臣奔北
㧞鄴城　　　奄有魏國　　　王業艱難　　覽觀古今
可為長歎
　　　右定武功曲凡二十一句其五句句三字三句
　　　句六字十二句句四字一句五字
漢第七曲巫山髙今第七曲屠柳城言曹公越北塞歴
白檀破三郡烏桓於柳城也
屠柳城　　　功誠難　　　　越度隴塞　　路漫漫
北踰岡平　　但聞悲風正酸　蹋頓授首　　遂登白狼山
神武慹海外　永無北顧患
　　　右屠柳城曲凡十句其三句句三字三句句四
　　　字三句句五字一句六字
漢第八曲上陵今第八曲平南荆言曹公南平荆州也
南荆何遼遼　　　江漢濁不清　　　菁茅乆不貢
王師赫南征　　　劉琮據襄陽　　　賊備屯樊城
六軍廬新野　　金鼓震天庭　　劉子面縳至
武皇許其成　　許與其成　　　撫其民
陶陶江漢間　　普為大魏臣　　大魏臣
向風思自新　　思自新　　　　齊功古人
在昔虞與唐　　大魏得與均　　多選忠義士
為㗋脣　　　　天下一定　　　萬世無風塵
　　　右平南荆曲凡二十四句其十七句句五字四
　　　句句三字三句句四字
漢第九曲將進酒今第九曲平關中言曹公征馬超定
關中也
平關中　　路向潼　　濟濁水　　立髙墉
鬭韓馬　　離羣凶　　選驍騎　　縱兩翼
虜崩潰　　級萬億
　　　右平關中曲凡十句句三字
漢第十曲有所思今第十曲應帝期言曹文帝以聖徳
受命應運期也
應帝期　　　　於昭我文皇　　歴數承天序
龍飛自許昌　　聰明昭四表　　恩徳動遐方
星辰為埀燿　　日月為重光　　河洛吐符瑞
草木挺嘉祥　　麒麟歩郊野　　黄龍游津梁
白虎依山林　　鳯凰鳴髙岡　　考圖定篇籍
功配上古羲皇　羲皇無遺文　　仁聖相因循
運期三千嵗　　一生聖明君　　堯授舜萬國
萬國皆附親　　四門為穆穆　　教化常如神
大魏興盛　　　與之為鄰
　　　右應帝期曲凡二十六句其一句三字二句四
　　　字二十二句句五字一句六字
漢第十一曲芳樹今第十一曲邕熙言魏氏臨其國君
臣邕穆庶績咸熙也
邕熙　　　　　君臣合徳　　　天下治
隆帝道　　　　獲瑞寳　　　　頌聲並作
洋洋浩浩　　　吉日臨髙堂　　置酒列名倡
歌聲一何紆餘　雜笙簧　　　　八音諧
有紀綱　　　　子孫永建萬國　夀考樂無央
　　　右邕熙曲凡十五句其六句句三字三句句四
　　　字一句二字三句句五字二句句六字
漢第十二曲上邪今第十二曲太和言魏明帝繼體承
統太和改元徳澤流布
惟太和元年　　皇帝踐阼　　　聖且仁
徳澤為流布　　灾蝗一時為絶息
上天時雨露　　五穀溢田疇　　四民相率遵軌度
事務澂清　　　天下獄訟察以情　元首明
魏家如此　　　那得不太平
　　　右太和曲凡十三句其二句句三字五句句五
　　　字三句句四字三句句七字
晉鼓吹歌曲二十二篇　　　　　　傅𤣥作
靈之祥
靈之祥言宣皇帝之佐魏猶虞舜之事堯也既有石瑞
之徵又能用武以誅孟度之逆命也
靈之祥　　石瑞章　　旌金徳　　出西方
天命降　　授宣皇　　應期運　　時龍驤
繼大舜　　佐陶唐　　贊武文　　建帝綱
孟氏叛　　據南疆　　追有扈　　亂五常
呉寇勁　　蜀虜彊　　交誓盟　　連遐荒
宣赫怒　　奮鷹揚　　震乾威　　燿電光
陵九天　　䧟石城　　梟逆命　　拯有生
萬國安　　四海寧
宣受命　　　　　　古思悲翁行
宣受命言宣皇帝禦諸葛亮養威重運神兵亮震怖而
死
宣受命　　應天機　　風雲時動　神龍飛
禦葛亮　　鎮雝涼　　邊境安　　民夷康
務節事　　勤定傾　　覽英雄　　保持盈
淵穆穆　　赫明明　　沖而泰　　天之經
養威重　　運神兵　　亮乃震死　天下寧
征遼東　　　　　　古艾而張行
征遼東言宣皇帝陵大海之表討滅公孫淵而梟其首
也
征遼東　　敵失據　　威靈邁日域　淵既授首
羣逆破膽　咸震怖　　朔北響應　海表景附
武功赫赫　徳雲布
宣輔政　　　　　　古上之囘行
宣輔政言宣皇帝聖道深逺撥亂反正網羅文武之才
以定二儀之序也
宣皇輔政　聖烈深　　撥亂反正　從天心
網羅文武才　慎厥所生　所生賢　　遺教施
安上治民　化風移　　肇剏帝基　洪業埀
於鑠明明　時赫戲　　功濟萬世　定二儀
定二儀　　雲澤雨施　海外風馳
時運多　　　　　　古􁌅離行
時運多言宣皇帝致討呉方有征無戰也
時運多難　道教痡　　天地變化　有盈虚
蠢爾呉蠻　虎視江湖　我皇赫斯　致天誅
有征無戰　弭其圖　　天威横被　震東隅
景龍飛
景龍飛言景帝克明威教賞從夷逆胙隆無疆崇此洪
基也
景龍飛　　御天威　　聰鑑𤣥發　動與神明恊機
從之者顯　逆之者滅夷　文教敷　　武功巍
普被四海　萬邦望風　莫不來綏　聖徳潛斷
先天弗違　弗違祥　　享世永長　猛以致寛
道化光　　赫明明　　胙隆無疆　帝績惟期
有命既集　崇此洪基
平玉衡　　　　　　古巫山髙行
平玉衡言景皇帝一萬國之殊風齊四海之乖心禮賢
養士而纂洪業也
平玉衡　　糾姦囘　　萬國殊風　四海乖
禮賢養土　羈御英雄思心齊　　　纂成洪業
崇皇階　　品物咸亨　聖敬日躋　聰鑑盡下情
明明綜天機
文皇綂百揆　　　　古上陵行
百揆言文皇帝始綂百揆用人有序以敷太平之化也
文皇統百揆　　繼天理萬方　　武將鎮四隅
英佐盈朝堂　　謀言恊秋蘭　　清風發其芳
洪澤所漸潤　　礫石為珪璋　　大道侔五帝
盛徳踰三王　　咸光大　　　　上參天與地
至化無内外　　無内外　　　　六合並康乂
並康乂　　　　遘兹嘉㑹　　　在昔羲與農
大晉徳斯邁　　鎮征及諸州　　為蕃衛
功濟四海　　　洪烈流萬世
因時運　　　　　　古將進酒行
因時運言文皇帝因時運變聖謀潛施解長蛇之交離
羣桀之黨以武濟文審其大計以邁其徳也
因時運　　聖䇿施　　長蛇交解　羣桀離
勢窮奔呉　虎騎厲　　惟武進　　審大計
時邁其徳　清一世
惟庸蜀　　　　　　古有所思行
惟庸蜀言文皇帝既平萬乘之蜀封建萬國復五等之
爵也
惟庸蜀　　　　僭號天一隅　　劉氏逆帝命
禪亮承其餘　　擁衆數十萬　　闚隙乘我虛
驛騎進羽檄　　天下不遑居　　姜維屢寇邊
隴上為荒墟　　文皇愍斯民　　歴世受辠辜
外謨蕃屛臣　　内謀衆士夫　　爪牙應指授
腹心同獻良圖　良圖恊成文　　大興百萬軍
雷鼓震地起　　猛勢陵浮雲　　逋虜畏天誅
面縳造壘門　　萬里同風教　　逆命稱妾臣
光建五等　　　紀綱天人
天序　　　　　　　古芳樹行
天序言聖皇應歴受禪𢎞濟大化用人各盡其才也
天序　　　　　應歴受禪　　　承靈祜
御羣龍　　　　勒螭虎　　　　𢎞濟大化
英儁作輔　　　明明統萬機　　赫赫鎮四方
咎繇稷契之疇恊蘭芳　　　　　禮王臣
覆兆民　　　　化之如天與地　誰敢愛其身
大晉承運期　　　　古上邪行
大晉承運期言聖皇應籙受圖化象神明也
大晉承運期　　徳隆聖皇　　　時清宴
白日􁊟光　　　應籙圖陟帝位　繼天正玉衡
化行象神明　　至哉道隆虞與唐　元首敷洪化
百寮股肱並忠良　民大康　　　　隆隆赫赫
福胙盈無疆
金靈運　　　　　　古君馬黄
靈運言聖皇踐阼致敬宗廟而孝道施於天下也
金靈運　　天符發　　聖徵見　　參日月
惟我皇　　體神聖　　受魏禪　　應天命
皇之興　　靈有徴　　登大麓　　御萬乘
皇之輔　　若虓虎　　爪牙奮　　莫之禦
皇之佐　　贊清化　　百事理　　萬邦賀
神祗應　　嘉瑞章　　㳟享祀　　薦先皇
樂時奏　　磬管鏘　　鼓淵淵　　鐘喤喤
奠尊俎　　實玉觴　　神歆響　　咸說康
宴孫子　　祐無疆　　大孝烝烝　徳教被萬方
於穆我皇
於穆言聖皇受命徳合神明也
於穆我皇　　　盛徳聖且明　　受禪君世
光濟羣生　　　普天率土　　　莫不來庭
顒顒六合内　　望風仰泰清　　萬國雝雝
興頌聲　　　　大化洽　　　　地平而天成
七政齊　　　　玉衡惟平　　　峨峨佐命
濟濟羣英　　　夙夜乾乾　　　萬機是理
雖治興　　　　匪荒寧　　　　謙道光
沖不盈　　　　天地合徳　　　日月同榮
赫赫煌煌　　　燿幽㝠　　　　三光克從
於顯天埀景星　龍鳯臻　　　　甘露宵零
肅神祗　　　　祗上靈　　　　萬物欣戴
自天效其成
仲春振旅　　　　　古聖人出行
仲春言大晉申文武之教田獵以時也
仲春振旅　　　大致民　　　　武教於時日新
師執提　　　　工執鼓　　　　坐作從
節有序　　　　盛矣允文允武　蒐田表禡
申法誓　　　　遂圍禁　　　　獻社祭
允矣時明國制　文武並用　　　禮之經
列車如戰　　　大教明　　　　古今誰能去兵
大晉繼天　　　濟羣生
夏苗田　　　　　　古臨髙臺行
苗田言大晉田狩從時為苗除害也
夏苗田　　　　運將徂　　　　軍國異容
文武殊　　　　乃命羣吏　　　選車徒
辯其名號　　　贊契書　　　　王軍啓八門
行同上帝居　　時路建大麾　　雲旗翳紫虛
百官象其事　　疾則疾徐則徐　囘衡旋軫
罷陳敝車　　　獻禽享祠　　　烝烝配有虞
惟大晉　　　　徳參兩儀　　　化雲敷
仲秋獮田　　　　　古逺期行
仲秋言大晉雖有文徳不廢武事從時以殺伐也
仲秋獮田　　　金徳常剛　　　涼風清且厲
凝露結為霜　　白虎司辰　　　蒼隼時鷹揚
鷹揚猶周尚父　從天以殺伐　　春秋時敘
雷霆震威燿　　進退由鉦鼓　　致禽祀祊
羽毛之用充軍府　赫赫大晉徳　　芬烈陵三五
敷化以文　　　雖治不廢武　　光宅四海
永享天之祜
從天道　　　　　　古石留行
從天道言仲冬大閱用武脩文大晉之徳配天也
從天道　　　　握神契　　　　三時亦講武事
冬大閱　　　　鳴鐲振鼓鐸　　旌旗象虹霓
文制其中　　　武不窮武　　　動軍誓衆
禮成而義舉　　三驅以崇仁　　進止不失其序
兵卒練　　　　將如虎　　　　惟虓虎
氣陵青雲　　　解圍三面　　　殺不殄羣
偃旌麾　　　　班六軍　　　　獻享烝
脩典文　　　　嘉大晉　　　　徳配天
祿報功　　　　爵俟賢　　　　饗燕樂
受兹百祿　　　嘉萬年
唐堯　　　　　　　古務成行(古曲亡/)
唐堯言聖皇陟帝位徳化光四表也
唐堯咨務成　　謙謙徳所興　　積漸終光大
履霜致堅氷　　神明道自然　　河海猶可凝
舜禹綂百揆　　元凱以次升　　禪讓應天歴
睿聖世相承　　我皇陟帝位　　平衡正凖䋲
徳化飛四表　　祥氣見其徴　　興王坐俟旦
亡主恬自矜　　致逺由近始　　覆簣成山陵
披圖按先籍　　有其證靈
𤣥雲　　　　　　　古𤣥雲行(古曲亡/)
𤣥雲言聖皇用人各盡其材也
𤣥雲起山嶽　　祥氣萬里㑹　　龍飛何蜿蜿
鳯翔何翽翽　　昔在唐虞朝　　時見青雲際
今親遊方國　　流光溢天外　　鶴鳴在後園
清音隨風邁　　成湯隆顯命　　伊摯來如飛
周文獵渭濵　　遂載呂望歸　　符合如影響
先天天弗違　　輟耕總地綱　　解褐衿天維
元功配二主　　芬馨世所稀　　我皇叙羣才
洪烈何巍巍　　桓桓征四表　　濟濟理萬機
神化感無方　　髦才盈帝畿　　丕顯惟昧旦
日新孔所咨　　茂哉聖明徳　　日月同光輝
伯益　　　　　　　古黄爵行(古曲亡/)
伯益言赤烏銜書有周公興今聖皇受命神雀來也
伯益佐舜禹　　職掌山與川　　德侔十六相
思心入無閒　　智理周萬物　　下知衆鳥言
黄雀應清化　　翔集何翩翩　　和鳴棲庭樹
徘徊雲日間　　夏桀為無道　　密網施山阿
酷祝振纎網　　當奈黄雀何　　殷湯崇天徳
去其三靣羅　　逍遥羣飛來　　鳴聲乃復和
朱雀作南宿　　鳯凰統羽羣　　赤鳥銜書至
天命瑞周文　　神雀今來遊　　為我受命君
嘉祥致天和　　膏澤降青雲　　蘭風發芳氣
闔世同其芬
釣竿　　　　　　　古釣竿行(漢鐃歌二十/三無釣竿)
釣竿言聖皇徳配堯舜又有呂望之佐以濟大功致太
平也
釣竿何冉冉　　　甘餌芳且鮮　　臨川運思心
㣲綸沈九淵　　　太公寳此術　　乃在靈祕篇
機變隨物移　　　精妙貫未然　　遊魚驚著釣
潛龍飛戾天　　　戾天安所至　　撫翼翔太清
太清一何異　　　兩儀出渾成　　玉衡正三辰
造化賦羣形　　　退願輔聖君　　與神合其靈
我君𢎞逺略　　　天人不足并　　天人初并時
昧昧何茫茫　　　日月有徴兆　　文象興二皇
蚩尤亂生民　　黄帝用兵征萬方　逮夏禹而徳衰
三代不及虞與唐　我皇聖徳配堯舜　舜禪即祚享天祥
率土䝉祐　　靡不肅　　庶事康　　庶事康
穆穆明明　　荷百祿　　保無極　　永泰平
呉鼓吹曲十二篇　　　韋昭造
炎精缺者言漢室衰武烈皇帝奮迅猛志念在匡救然
而王迹始乎此也漢曲有朱鷺此篇當之第一
炎精缺　　漢道㣲　　皇綱弛　　政徳違
衆姦熾　　民㒺依　　赫武烈　　越龍飛
陟天衢　　燿靈威　　鳴靁鼓　　抗電麾
撫乾衡　　鎮地機　　厲虎旅　　騁熊羆
發神聽　　吐英竒　　張角破　　邊韓羈
宛潁平　　南土綏　　神武章　　渥澤施
金聲震　　仁風馳　　顯髙門　　啓皇基
統㒺極　　埀將來
　　　右炎精缺曲凡三十句句三字
漢之季者武烈皇帝悼漢之㣲痛卓之亂興兵奮擊功
蓋海内也漢曲有思悲翁此篇當之第二
漢之季　　董卓亂　　桓桓武烈　應時運
義兵興　　雲旗建　　厲六師　　羅八陳
飛鳴鏑　　接白刃　　輕騎發　　介士奮
醜虜震　　使衆散　　劫漢主　　遷西館
雄豪怒　　元惡僨　　赫赫皇祖　功名聞
　　　右漢之季曲凡二十句其十八句句三字二句
　　　句四字
攄武師者言大皇帝卒武烈之業而奮征也漢曲有艾
如張此篇當之第三
攄武師　　斬黄祖　　肅夷凶族　革平西夏
炎炎大烈　震天下
　　　右攄武師曲凡六句其三句句三字三句句四
　　　字
烏林者言曹操既破荆州從流東下欲來争鋒大皇帝
命將周瑜逆擊之於烏林而破走也漢曲有上之囘此
篇當之第四
曹操北伐　㧞柳城　　乘勝席卷　遂南征
劉氏不睦　八都震驚　衆既降　　操屠荆
舟車十萬　揚風聲　　議者狐疑　慮無成
頼我大皇　發聖明　　虎臣雄烈　周與程
破曹烏林　顯章功名
　　　右伐烏林曲凡十八句其十句句四字八句句
　　　三字
秋風者言大皇帝說以使民民忘其死漢曲有􁌅離此
篇當之第五
秋風揚沙塵　　寒露霑衣裳　　角弓持弦急
鳩鳥化為鷹　　邊埀飛羽檄　　寇賊侵界疆
跨馬披介胄　　忼慨懐悲傷　　辭親向長路
安知存與亡　　窮逺固有分　　志士思立功
邀之戰塲　　　身逸獲髙賞　　身没有遺封
　　　右秋風曲凡十五句其十四句句五字一句四
　　　字
克皖城者言曹操志圖并兼而令朱光為廬江太守上
親征光破之於皖城也漢曲有戰城南此篇當之第六
克滅皖城　遏寇賊　　惡此凶孽　阻姦慝
王師赫征　衆傾覆　　除穢去暴　戢兵革
民得就農　邊境息　　誅君弔臣　昭至徳
　　　右克皖城曲凡十二句其六句句三字六句句
　　　四字
關背徳者言蜀將關侯背棄呉徳心懐不軌大皇帝引
師浮江而禽之也漢曲有巫山髙此篇當之第七
關背徳　　作䲭張　　割我邑城　圖不祥
稱兵北伐　圍樊襄陽　嗟臂大於股　將受其殃
巍巍呉聖主　叡徳與𤣥通　與𤣥通　　親任呂䝉
泛舟洪汜池　㴑渉長江　　　　神武一何桓桓
聲烈正與風翔　歴撫江安城　　大據郢邦
虜之授首　　　百蠻咸來同　　盛哉無比隆
　　　右關背徳曲凡二十一句其八句句四字二句
　　　句六字七句句五字四句句三字
通荆門者言大皇帝與蜀交好齊盟中有關侯自失之
愆戎蠻樂亂生變作患蜀疑其眩呉惡其詐乃大治兵
終復初好也漢曲有上陵此篇當之第八
荆門限巫山　　髙峻與雲連　　蠻夷阻其險
歴世懐不賔　　漢王據蜀郡　　崇好結和親
乖㣲中情疑　　讒夫亂其間　　大皇赫斯怒
虎臣勇氣震　　蕩滌幽藪　　　討不㳟
觀兵揚炎燿　　厲鋒整封疆　　整封疆
闡揚威武容　　功赫戲　　　　洪烈炳章
邈矣帝皇世　　聖呉同厥風　　荒裔望清化
化恢𢎞　　　　煌煌大呉　　　延祚永未央
　　　右通荆門曲凡二十四句其十七句句五字四
　　　句句三字三句句四字
章洪徳者言大皇帝章其大徳而逺方來附也漢曲有
將進酒此篇當之第九
章洪徳　　邁威神　　感殊風　　懐逺鄰
平南裔　　齊海濵　　越裳貢　　扶南臣
珍貨充庭　所見日新
　　　右章洪徳曲凡十句其八句句三字二句句四
　　　字
從厯數者言大皇帝從籙圗之符而建大號也漢曲有
有所思此篇當之第十
從厯數　　　　於穆我皇帝　　聖哲受之天
神明表竒異　　建號剏皇基　　聰叡恊神思
徳澤浸及昆蟲　浩蕩越前代　　三光顯精燿
隂陽稱至治　　肉角歩郊畛　　鳯凰棲靈囿
神龜游沼池　　圖䜟摹文字　　黄龍覿鱗
符祥日月記　　覽徃以察今　　我皇多噲事
上欽昊天象　　下副萬姓意　　光被彌蒼生
家戸䝉惠賚　　風教肅以平　　頌聲章嘉喜
大呉興隆　　　綽有餘裕
　　　右從歴數曲凡二十六句其一句句三字三句
　　　句四字二十二句句五字一句六字
承天命者言上以聖徳踐位道化至徳盛也漢曲有芳
樹此篇當之第十一
承天命　　於穆聖徳　三精􁊟象　符靈表徳
巨石立　　九穗植　　龍金其鱗　烏赤其色
輿人歌　　億夫歎息　超龍升　　襲帝服
躬淳懿　　體𤣥嘿　　夙興臨朝　勞謙日􁀈
易簡以崇仁放逺讒與慝　舉賢才　　親近有徳
均田疇　　茂稼穡　　審法令　　定品式
考功能　　明黜陟　　人思自盡　惟心與力
家國治　　王道直　　思我帝皇　夀萬億
長保天祿　胙無極
　　　右承天命曲凡三十四句其十九句句三字二
　　　句句五字十三句句四字
𤣥化者言上修文訓武則天而行仁澤流洽天下喜樂
也漢曲有上邪此篇當之第十二
𤣥化象以天　　陛下聖真　　　　張皇綱
率道以安民　　惠澤宣流而雲布　　上下睦親
君臣酣宴樂　　激發弦歌揚妙新　　脩文籌廟勝
須時備駕廵洛津　康哉樂　　　　　四海歡忻
越與三五鄰
　　　右𤣥化曲凡十三句其五句句五字二句句三
　　　字三句句四字三句句七字
今鼔吹鐃歌詞(樂人以音聲相/傳話不可復解)
大竭夜烏自云何來堂吾來聲烏奚姑悟姑尊盧聖子
黄尊來餭清嬰烏白日為隨來郭吾微令吾應龍夜烏
由道何來直子為烏奚如悟姑尊盧雞子聽烏虎行為
來明吾微令吾
詩則夜烏道祿何來黒洛道烏奚悟如尊爾尊盧起黄
華烏伯遼為國日忠兩令吾
伯遼夜烏若國何來日忠雨烏奚如悟姑尊盧靣道康
尊錄龍永烏赫赫福胙夜音㣲令吾
　　　右四解上邪曲
幾令吾幾令諸韓亂法正令吾
幾令吾諸韓從聽心令吾若里洛何來韓微令吾尊盧
忌盧文盧子路子路為路雞如文盧炯烏諸胙㣲令吾
幾令諸韓或公隨令吾
幾令吾幾諸或言隨令吾黑洛何來諸韓㣲令吾尊盧
安成隨來免路路子為吾路奚如文盧炯烏諸胙㣲令
吾
　　　右九解晚芝曲(漢曲有逺/期疑是)
幾令吾呼歴舎居執來隨咄武子邪令烏銜針相風其
右其右
幾令吾呼羣議破葫執來隨吾咄武子邪令烏令烏令
􁦗入海相風及後
幾令吾呼無公赫吾執來隨吾咄武子邪令烏無公赫
吾婮立諸布始布
　　　右三解艾張曲
鼓吹鐃歌十五篇　　何承天義熙中私造
朱路篇
朱路揚和鸞　　翠蓋燿金華　　𤣥牡飾樊纓
流旌拂飛霞　　雄㦸闢曠塗　　班劒翼髙車
三軍且莫喧　　聽我奏鐃歌　　清鞞驚短簫
朗鼓節鳴笳　　人心惟愷豫　　兹音亮且和
輕風起紅塵　　渟瀾發㣲波　　逸韻騰天路
穨響結城阿　　仁聲被八表　　威震振九遐
嗟嗟介胄士　　勗哉念皇家
思悲公篇
思悲公　　懐衮衣　　東國何悲　公西歸
公西歸　　流二叔　　幼主既悟　偃禾復
偃禾復　　聖志申　　營都新邑　從斯民
從斯民　　徳惟明　　制禮作樂　興頌聲
興頌聲　　致嘉祥　　鳴鳯爰集　萬國康
萬國康　　猶弗已　　握髪吐餐　下羣士
惟我君　　繼伊周　　親覩盛世　復何求
雝離篇
雝士多離心　　荆民懐怨情　　二凶不量徳
構難稱其兵　　王人銜朝命　　正辭糾不庭
上宰宣九伐　　萬里舉長旌　　樓船掩江濆
駟介飛重英　　歸徳戒後夫　　賈勇尚先鳴
逆徒既不濟　　愚智亦相傾　　霜鋒未及染
鄢郢忽已清　　西川無濳鱗　　北渚有奔鯨
淩威致天府　　一戰夷三城　　江漢被羙化
宇宙歌大平　　惟我東郡民　　曾是深推誠
戰城南篇
戰城南　　衡黄塵　　丹旌電烻　鼓靁震
勍敵猛　　戎馬殷　　横陳亘野　若屯雲
仗大從　　應三靈　　義之所感　士忘生
長劒擊　　繁弱鳴　　飛鏑炫晃　亂奔星
虎騎躍　　華眊旋　　朱火延起　騰飛煙
驍雄斬　　髙旗搴　　長角浮呌　響清天
夷羣寇　　殪逆徒　　餘黎霑惠　詠來蘇
奏愷樂　　歸皇都　　班爵獻俘　邦國娯
巫山髙篇
巫山髙　　　　三峡峻　　　　青壁千尋
深谷萬仞　　　崇巖冠靈　　　林冥冥
山禽夜響　　　晨猿相和鳴　　洪波迅澓
載逝載停　　　悽悽商旅之客　懐苦情
在昔陽九　　　皇綱㣲　　　　李氏竊命
宣武燿靈威　　蠢爾逆縱　　　復踐亂機
王旅薄伐　　　傳首來至京師　古之為國
惟徳是貴　　　力戰而虐民　　鮮不顛墜
矧乃叛戾　　　伊胡能遂　　　咨爾巴子
無放肆
上陵者篇
上陵者　　相追攀　　被服纎麗　振綺紈
攜童幼　　升崇巒　　南望城闕　鬱槃桓
王公第　　通衢端　　髙甍華屋　列朱軒
臨濬谷　　掇秋蘭　　士女悠奕　映隰原
指營丘　　感牛山　　爽鳩既沒　景君歎
嗟嵗聿　　游不還　　志氣衰沮　𤣥鬢班
野莽宿　　墳土乾　　顧此纍纍　中心酸
生必死　　亦何怨　　取樂今日　展情懽
將進酒篇
將進酒　　慶三朝　　備繁禮　　薦嘉肴
榮枯換　　霜霧交　　緩春帯　　命朋僚
車等旗　　馬齊鑣　　懐溫充　　樂林濠
士失志　　慍情勞　　思㫖酒　　寄逰遨
敗徳人　　甘醇醪　　耽長夜　　或淫妖
興屢舞　　厲哇謡　　形傞傞　　聲號呶
首既濡　　志亦荒　　性命夭　　國家亡
嗟後生　　節酣觴　　匪酒辜　　孰為殃
君馬篇
君馬麗且閑　　揚鑣騰逸姿　　駿足躡流景
髙歩追輕飛　　冉冉六轡柔　　奕奕金華暉
輕霄翼羽蓋　　長風靡淑旂　　願為范氏驅
雝容歩中畿　　豈效詭遇子　　馳騁趣危機
鉛陵策良駟　　造父為之悲　　不怨呉坂峻
但恨伯樂稀　　赦彼岐山盗　　實躋韓原師
奈何漢魏主　　縱情營所私　　疲民甘藜藿
廐馬患盈肥　　人畜貿厥養　　蒼生將焉歸
芳樹篇
芳樹生北庭　　豐隆正裴徊　　翠穎陵冬秀
紅葩迎春開　　佳人閑幽室　　惠心婉以諧
蘭房掩綺幌　　綠草被長階　　日夕逰雲際
歸禽命同棲　　皓月盈素景　　涼風拂中閏
哀弦理虛堂　　要妙清且悽　　嘯歌流激楚
傷此碩人懐　　梁塵集丹帷　　㣲飈揚羅袿
豈怨嘉時莫　　徒惜良願乖
有所思篇
有所思　　思昔人　　曾閔二子　　善養親
和顔色　　奉晨昏　　至誠烝烝　通明神
鄒孟軻　　為齊卿　　稱身受祿　不貪榮
道不用　　獨􁌅楹　　三徙既誶　禮義明
飛鳥集　　猛獸附　　功成事畢　乃更娶
哀我生　　遘凶旻　　幼罹荼毒　偹艱辛
慈顔絶　　見無因　　長懐永思　託丘墳
雉子遊原澤篇
雉子遊原澤　　初懐耿介心　　飲啄雖勤苦
不願棲園林　　古有避世士　　抗志清霄岑
浩然寄卜肆　　揮櫂通川隂　　消揺風塵外
散髪撫鳴琴　　卿相非所眄　　何况於千金
功名豈不羙　　寵辱亦相尋　　氷炭結六府
憂虞纒胸襟　　當世須大度　　量己不克任
三復泉流誡　　自驚良已深
上邪篇
上邪下難正　　衆枉不可矯　　音和響必清
端影緣直表　　大化揚仁風　　齊人猶偃草
聖王既已沒　　誰能𢎞至道　　開春湛柔露
代終肅嚴霜　　承平貴孔孟　　政敝侯申商
孝公明賞罰　　六世猶克昌　　李斯肆濫刑
秦世所以亡　　漢宣隆中興　　魏祖寧三方
譬彼針與石　　效疾故稱良　　行葦非不厚
悠悠何詎央　　琴瑟時未調　　改弦當更張
矧乃治天下　　此要安可忘
臨髙臺篇
臨髙臺　　望天衢　　飄然輕舉　陵太虛
攜列子　　超帝鄉　　雲衣雨帶　乘風翔
肅龍駕　　㑹瑶臺　　清暉浮景　溢蓬萊
濟西海　　濯洧盤　　佇立雲岳　結幽蘭
馳迅風　　遊炎州　　願言桑梓　思舊遊
傾霄蓋　　靡電旌　　降彼天塗　頽窈冥
辭仙族　　歸人羣　　懐忠抱義　奉明君
任窮達　　隨所遭　　何為逺想　令心勞
逺期篇
逺期千里客　　肅駕候良辰　　近命城郭友
具爾惟懿親　　髙門啓䨇闈　　長筵列嘉賔
中唐舞六佾　　三廂羅樂人　　簫管激悲音
羽毛揚華文　　金石響髙宇　　絃歌動梁塵
脩標多巧捷　　九劒亦入神　　遷善自雅調
成化由清均　　主人垂隆慶　　羣士樂亡身
願言聖明君　　邇期保萬春
石流篇
石上流水　湔湔其波　發源幽岫　永歸長河
瞻彼逝者　嵗月其偕　子在川上　惟以增懐
嗟我殷憂　載勞寤寐　遘此百罹　有志不遂
行年倐忽　長勤是嬰　永言沒世　悼兹無成
幸遇開泰　沐浴嘉運　緩帶安寢　亦又何愠
古之為仁　自求諸己　虛情遥慕　終於徒己
　聖人制禮樂一篇巾舞歌一篇按景袧廣樂記言字
　訛謬聲辭雜書宋鼓吹鐃歌辭四篇舊史言詁不可
　解漢鼓吹鐃歌十八篇按古今樂錄皆聲辭艶相雜
　不可復分
　
　
　
　
　
　
　
　
　
　
　
　宋書卷二十二
　宋書卷二十二考證
樂志四靈芝篇伯瑜年七十采衣以娯親○伯瑜一本
　作伯俞(臣照/)按困學紀聞引陳思王此二語云人但
　知老萊子之事而不知伯瑜顧老萊子伯瑜是否兩
　人亦無可考也
孟冬篇鐘擊位無餘○曹植集作擊鐘釂無餘
碣石篇○(臣承蒼/)按此曲辭即前二十一卷所載歩出
　夏門行四解之一乃魏武帝作
芳樹曲妬人之子悲殺人○妬一本作如
漢第五曲翁離今第五曲舊邦○翁晉書作雍(臣承蒼/)
　按晉鼓吹歌曲内有時運多一篇題曰古􁌅離行􁌅
　與雍通作翁誤也
靈之祥篇呉冦勁○勁晉書作叛
宣受命篇亮乃震死天下寧○死傅集作斃晉書寧上
　有安字
征遼東篇淵既授首○淵晉書作公孫傅集同(臣承蒼/)
　按晉書成於唐太宗避髙祖諱故稱公孫後人校刻
　傳集復據晉書改竄作淵也
宣輔政篇雲澤雨施○澤晉書作行
景龍飛篇聰鑑𤣥發○發字晉書及傅集皆作察
平玉衡篇纂成洪業○成晉書傅集皆作戎
文皇統百揆篇武將鎮四隅○諸本俱作武皇鎮四㝢
　今據晉書傅集改正
惟庸蜀篇腹心同獻良圖○晉書無同字
天序篇天序(句/)應厯受禪(句/)○晉書天序歴為一句應
　受禪為一句
仲秋獮田篇鷹揚猶周尚父從天以殺伐○晉書無周
　字又從作順
從天道○晉書作順天道(臣承蒼/)按沈約仕齊作宋書
　其後復顯於梁武帝父名順之故凡順字皆改為從
　其有仍用順字者殆傳寫之誤也
從天道篇三時亦講武事○亦晉書作示以三時示為
　句
又將如虎惟虓虎○晉書如字下有虓字
又受兹百祿嘉萬年○嘉晉書作夀
唐堯篇披圖按先籍有其證靈○晉書靈字下有液字
　(臣承蒼/)按原文當有液字後人疑此二句韻不諧故
　去一液字以靈字合於上文繩徴矜陵等字為一韻
　不知古人詩歌凡今庚青部之字皆不與蒸部同用
　若存此液字則與上句藉字别為一韻更合也
秋風曲志士思立功○一本複思立功三字
君馬篇願為范氏驅雝容歩中畿豈效詭遇子馳騁趣
　危機○(臣承蒼/)按范氏二字疑作範我與下文詭遇
　相對觀第十曲有所思篇直述孟子為齊卿事可見
　其用意所在
上邪篇上邪下難正衆枉不可矯○(臣承蒼/)按漢鼔吹
　鐃歌其第十二曲曰上邪本無意義邪字大約與耶
　同是語助辭繆襲傅元盡更其名雖依漢曲次第而
　辭㫖各殊第十二曲皆不用上邪二字至何承天作
　直以為上下之上邪正之邪其雍離一篇或作􁌅離
　亦無意義何承天直以為雍州之雍離合之離首云
　雍士多離心然則古人作樂府苐各以其意為之非
　有定式古今樂錄雖言所以製曲之意後之作者亦
　不盡拘若其音節則益不可攷矣
　
　
　
　
　
　
　
　
　
　宋書卷二十二考證
