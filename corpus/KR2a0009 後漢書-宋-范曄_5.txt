四
　　宋　　宣　　城　　太　　守范　煜撰
　　唐　　章　　懷　　太　　子　　賢注
　和殤帝紀第四
孝和皇帝諱肈(諡法曰不剛不柔曰和伏侯古今注曰/肈之字曰始肈音兆臣賢案許慎説文)
(肈音大可反上諱也但伏侯許慎竝/漢時人而帝諱不同盖應别有所據)肅宗第四子也母
梁貴人爲竇皇后所譖憂卒竇后養帝以爲已子建初
七年立爲皇太子章和二年二月壬辰即皇帝位年十
嵗尊皇后曰皇太后太后臨朝三月丁酉改淮陽爲陳
國(今陳/州)楚郡爲彭城國(今徐/州)西平幷汝南郡(西平縣故/柏子國也)
(在今豫州吳/房縣西北)六安復爲廬江郡(即今廬州廬江/縣西故舒城是)遺詔徙
西平王羡爲陳王六安王恭爲彭城王癸卯葬孝章皇
帝于敬陵(在洛陽城東南三十九里古今/注曰陵周三百歩髙六丈二尺)庚戌皇太后
詔曰先帝以明聖奉承祖宗至德要道天下清靜庶事
咸寜今皇帝以㓜年㷀㷀在疚(疚病也㷀㷀然在憂病/之中也㷀或作嬛詩周)
(頌云嬛/嬛在疚)朕且佐助聴政外有大國賢王竝爲藩屏内有
公卿大夫綂理本朝恭已受成夫何憂哉(孔子曰舜何/為哉恭已正)
(南面而已尚書曰/予小子垂拱仰成)然守文之際必有内輔以參聴斷侍
中憲朕之元兄行能兼備忠孝尤篤先帝所器親受遺
詔當以舊典輔斯職焉憲固執謙讓節不可奪今供養
兩宫(兩宫謂帝/宫太后宫)宿衞左右厥事已重亦不可復勞以政
事故太尉鄧彪元功之族三讓彌髙(元功謂髙密侯禹/也彪父邯中興初)
(有功封鄳侯父卒彪譲國異母弟鳳論語孔子曰太伯/三以天下譲民無得而稱焉鄭𤣥注云太伯周太王之)
(長子欲譲其弟季歴大王有疾太伯因適吳越採藥太/王薨而不返季歴為喪主一譲也季歴赴之不來奔喪)
(二譲也終喪之後遂斷髪文身三譲/也彪譲封弟故以比之鄳音莫杏反)海内歸仁爲羣賢
首先帝襃表欲以崇化今彪聰明康彊可謂老成黃耇
矣(老成言老而有成徳也詩大雅曰雖無老成人黄/謂髪落更生黄者耇亦老也詩序曰外尊事黄耇)其
以彪爲太傅賜爵關内侯錄尚書事百官總已以聴(古/者)
(君在諒闇百官總已之職事以聼/於冢宰錄尚書事則冢宰之任也)朕庶幾得專心内位
於戲羣公其勉率百僚各修厥職愛養元元綏以中和
稱朕意焉辛酉有司上奏孝章皇帝崇𢎞鴻業徳化普
洽垂意黎民留念稼穡文加殊俗武暢方表界惟人面
無思不服巍巍蕩蕩莫與比隆(巍巍乎其有成功蕩蕩/乎人無能名焉孔子羙)
(帝堯之辭/見論語)周頌曰於穆清廟肅雝顯相(清廟文王廟也/於穆嘆羙之詞)
(言助祭者禮/儀敬且和也)請上尊廟曰肅宗共進武德之舞制曰可
癸亥陳王羡彭城王恭樂成王黨下邳王衍梁王暢始
就國(建初三年章帝不忍與諸王/乖離皆留京師今遣之國)夏四月丙子謁髙廟
丁丑謁世祖廟戊寅詔曰昔孝武皇帝致誅胡越故權
收鹽鐵之利(武帝使孔僅東郭咸陽乘傳舉行天下鹽/鐵作官府收利私家更不得鑄鐵煮鹽)
以奉師旅之費自中興以來匈奴未賔永平末年復修
征伐先帝即位務休力役然猶深思遠慮安不忘危探
觀舊典復收鹽鐵欲以防備不虞寜安邊境而吏多不
良動失其便以違上意先帝恨之故遺戒郡國罷鹽鐵
之禁縱民煮鑄入稅縣官如故事(前書音義曰/縣官謂天子)其申勅
刺史二千石奉順聖㫖勉𢎞徳化布告天下使明知朕
意五月京師旱詔長樂少府桓郁侍講禁中(長樂宮之/少府也郁)
(桓榮/子也)冬十月乙亥以侍中竇憲爲車騎將軍伐北匈奴
安息國遣使獻師子扶拔(扶拔解見/章帝紀)
永元元年春三月甲辰初令郎官詔除者得占丞尉以
比秩爲真(漢官儀曰羽林郎出補三百石丞尉自占丞/尉小縣丞尉三百石其次四百石比秩為真)
(皆所以優之○劉攽曰案文云丞尉小縣三/百石其次四百石已足不當更有丞尉字)夏六月車
騎將軍竇憲出雞鹿塞(今在朔方窳渾縣北闞駰十三/州志云窳渾縣有大道西北出)
(雞鹿塞窳/音羊主反)度遼將軍鄧鴻出棝楊塞(棝楊縣屬九原郡/故城在今勝州銀)
(城縣界/棝音固)南單于出滿夷谷(滿夷/谷關)與北匈奴戰于稽落山
大破之追至和渠北鞮海竇憲遂登燕然山刻石勒功
而還北單于遣弟右温禺鞮王(鞮音丁/兮反)奉奏貢獻秋七
月乙未㑹稽山崩閠月丙子詔曰匈奴背叛爲害乆遠
頼祖宗之靈師克有㨗醜虜破碎遂掃厥庭(詩曰仍執/醜虜庭謂)
(單于所/常居也)役不再籍(猶言不/籍再舉)萬里清蕩非朕小子𦕈身所
能克堪有司其案舊典告類薦㓛以章休烈(類祭天也/書曰類于)
(上帝薦進也以/功進告于天)九月庚申以車騎將軍竇憲爲大將軍
以中郎將劉尚爲車騎將軍冬十月令郡國㢮刑輸作
軍營其徙出塞者(○劉攽曰案遷徙者不可投/之塞外明此徙字是從字)刑雖未
竟皆免歸田里庚子阜陵王延薨是嵗郡國九大水
二年春正月丁丑大赦天下二月壬午日有蝕之(東觀/記曰)
(史官不覺/涿郡言之)己亥復置西河上郡屬國都尉官(前書西河/郡羙稷縣)
(上郡龜兹縣竝有屬國都尉其秩比二千石十三州志/日典屬國武帝置掌納匈奴降者也哀帝省并大鴻臚)
(故今復/置之)夏五月庚戌分太山爲濟北國分樂成涿郡勃
海爲河間國丙辰封皇弟壽爲濟北王開爲河間王淑
爲城陽王紹封故淮陽王昞子側爲常山王賜公卿以
下至佐史錢布各有差己未遣副校尉閻磐討北匈奴
取伊吾盧地丁卯紹封故齊王晃子無忌爲齊王北海
王睦子威爲北海王車師前後王竝遣子入侍(車師有/後王前)
(王前王即後王之子/其庭相去五百里)月氐國遣兵攻西域長史班超超
擊降之六月辛卯中山王焉薨秋七月乙卯大將軍竇
憲出屯涼州九月北匈奴遣使稱臣冬十月遣行中郎
將班固報命南單于遣左谷蠡王師子(左谷蠡匈奴王/號師子其名也)
(谷音鹿/蠡音離)出雞鹿塞擊北匈奴于河雲北大破之
三年春正月甲子皇帝加元服(元首也謂加冠於首儀/禮冠者先筮日後筮賔)
(東觀記曰時太后詔袁/安為賔賜束帛乗馬)賜諸侯王公將軍特進(漢官儀/曰諸侯)
(功徳優盛朝廷所敬異/者賜位特進在三公下)中二千石列侯宗室子孫在京
師奉朝請者黃金(奉朝請無員三公外戚宗室諸侯/多奉朝請漢律春曰朝秋曰請)將
大夫郎吏從官帛(將謂五官及左右郎將也大夫謂光/禄太中中散諫議大夫也十三州志)
(曰大夫皆掌顧問應對言議夫/之言扶也言能扶持君父也)賜民爵及粟帛各有差
大酺五日郡國中都官繫囚死罪贖縑至司冦及亡命
各有差庚辰賜京師民酺布兩户共一匹二月大將軍
竇憲遣左校尉耿夔出居延塞(居延縣屬張掖郡居延/澤在東北武帝使伏波)
(將軍路博徳築遮/虜障於居延城)圍北單于於金微山大破之獲其母
閼氏(閼氏匈奴后之/號也音焉支)夏六月辛夘尊太后母比陽公
主(東海恭/王彊女)爲長公主辛丑阜陵王种薨(阜陵王/延之子)冬十月
癸未行幸長安詔曰北狄破滅名王仍降(仍頻/也)西域諸
國納質内附豈非祖宗廸哲重光之鴻烈歟(廸蹈也言/由祖宗蹈)
(履明智有重光累聖之徳成此大業/也書曰兹四人廸哲又曰宣重光也)寤寐歎息想望舊
京其賜所過二千石長吏以下及三老官屬錢帛各有
差鰥寡孤獨篤癃貧不能自存者粟人三斛十一月癸
卯祠髙廟遂有事十一陵詔曰髙祖功臣蕭曹爲首有
傳世不絶之義曹相國後容城侯無嗣朕望長陵東門
見二臣之壠(東觀記曰蕭何墓在長陵東司馬門道北/百歩廟記云曹參冢在長陵旁道北近蕭)
(何/冢)循其逺節每有感焉忠義獲寵古今所同可遣使者
以中牢祠大鴻臚求近親宜爲嗣者須景風紹封以章
厥功(續漢志曰大鴻臚掌封拜諸侯及其嗣春秋考/異郵曰夏至四十五日景風至則封有功也)十
二月復置西域都䕶騎都尉戊巳校尉官(○劉攽曰案/西域傳此時)
(但置戊校尉/多一巳字)庚辰至自長安減㢮刑徒從駕者刑五月
四年春正月北匈奴右谷蠡王於除鞬自立爲單于欵
塞乞降(於除鞬名也/鞬音九言反)遣大將軍左校尉耿夔授璽綬(東/觀)
(記曰賜玉具劒羽蓋車一/駟中郎將持節衞䕶焉)三月癸丑司徒袁安薨閏月
丁丑太常丁鴻爲司徒夏四月丙辰大將軍竇憲還至
京師六月戊戌朔日有食之丙辰郡國十三地震竇憲
濳圗弑逆庚申幸北宮詔收捕憲黨射聲校尉郭璜(郭/況)
(子也東觀記曰/璜作瑝音同)璜子侍中舉衞尉鄧疊疊弟歩兵校尉
磊皆下獄死使謁者僕射(續漢書曰謁者僕射一人秩/千石為謁者臺率主謁者天)
(子出奉/引也)收憲大將軍印綬遣憲及弟篤景就國到皆自
殺是夏旱蝗秋七月己丑大尉宋由坐黨憲自殺八月
辛亥司空任隗薨(任光/子也)癸丑大司農尹睦爲太尉錄尚
書事(錄謂總領之也錄/尚書自牟融始也)丁巳賜公卿以下至佐史錢榖
各有差冬十月己亥宗正劉方爲司空十二月壬辰詔
今年郡國秋稼爲旱蝗所傷其什四以上勿收田租芻
槀有不滿者以實除之(所損十不滿四/者以見損除也)武陵零陵澧中
蠻叛燒當羌寇金城
五年春正月乙亥宗祀五帝於明堂遂登靈臺望雲物
大赦天下戊子千乘王伉薨辛卯封皇弟萬嵗爲廣宗
王(廣宗縣名今貝州宗城縣/隋煬帝諱廣故改為宗城)二月戊戌詔有司省減内
外廐及涼州諸苑馬(說文曰廐馬舍也漢官儀曰未央/大廐長樂承華等廐令皆秩六百)
(石又云牧帥諸苑六十六所分/置西北邊分養馬三十萬頭)自京師離宮果園上林
廣成囿悉以假貧民恣得采捕不收其税丁未詔曰去
年秋麥入少恐民食不足其上尤貧不能自給者户口
人數往者郡國上貧民以衣履釡鬵爲貲而豪右得其
饒利(鬵音尋方言曰甑自關而東謂之鬵貧人旣計釡/甑以為資財懼於役重多即賣之以避科税豪富)
(之家乘賤買/故得其饒利)詔書實覈(説文云覈/考實事也)欲有以益之而長吏
不能躬親反更徵召㑹聚令失農作愁擾百姓若復有
犯者二千石先坐甲寅太傅鄧彪薨戊午隴西地震三
月戊子詔曰選舉良才爲政之本科别行能必由鄉曲
(周禮鄉大夫掌其鄉之政敎考其徳/行察其道藝三年而舉賢能者於王)而郡國舉吏不加
簡擇故先帝明敇在所令試之以職乃得充選(漢官儀/曰建初)
(八年十二月己未詔書辟士四科其一曰徳行髙妙志/節清白二曰經明行修能任博士三曰明曉法律足以)
(決疑能案章覆問才任御史四曰剛毅多略遭事不惑/明足照姦勇足決斷才任三輔令皆存孝悌清公不行)
(自今以後審四科辟召及刺史二千石察舉茂才尤異/孝廉吏務實校試以職有非其人不習曹事正舉者故)
(不以實/法也)又徳行尤異不須經職者别署狀上而宣布以
來出入九年二千石曽不承奉恣心從好司隸刺史訖
無紏察(訖竟/也)今新蒙赦令且復申勅後有犯者顯明其
罰在位不以選舉為憂督察不以發覺為負(負亦/憂也)非獨
州郡也是以庶官多非其人下民被姦邪之傷由法不
行故也庚寅遣使者分行貧民舉實流宂(宂㪚也流㪚/者舉案其實)
(而給/之)開倉賑稟三十餘郡夏四月壬子封阜陵王种兄
魴為阜陵王(种無嗣故/以魴襲也)六月丁酉郡國三雨雹(東觀記/曰大如)
(鴈/子)秋九月辛酉廣宗王萬嵗薨無子國除匈奴單于於
除鞬叛遣中郎將任尚討滅之壬午令郡縣勸民蓄蔬
食以助五榖(蓄積/也)其官有陂池令得采取勿收假税二
嵗(假猶/租賃)冬十月辛未太尉尹睦薨(漢官儀曰睦/字伯師鞏人)十一月
乙丑太僕張酺為太尉是歲武陵郡兵破叛蠻降之䕶
羌校尉貫友討燒當羌羌乃遁去南單于安國叛骨都
侯喜斬之
六年春正月永昌徼外夷遣使譯獻犀牛大象己卯司
徒丁鴻薨二月乙未遣謁者分行稟貸三河兖冀青州
貧民許侯馬光自殺(東觀記曰光前坐黨附竇憲歸/國為憲客奴所誣告乃自殺)丁
未司空劉方為司徒太常張奮為司空三月庚寅詔流
民所過郡國皆實稟之其有販賣者勿出租税(漢循周/法商賈)
(有税流人販/賣故矜免之)又欲就賤還歸者復一歲田租更賦(復音/福)
丙寅詔曰朕以𦕈末奉承鴻烈隂陽不和水旱違度濟
河之域凶饉流亡(尚書曰濟河惟兖州言/東南據濟西北距河)而未獲忠言
至謀所以匡救之䇿寤寐永歎用思孔疚(孔甚也疚病/也詩云憂心)
(孔/疚)惟官人不得於上黎民不安於下有司不念寛和而
競為苛刻覆案不急以妨民事(不急謂/非要)甚非所以上當
天心下濟元元也思得忠良之士以輔朕之不逮其令
三公中二千石二千石内郡守相舉賢良方正能直言
極諌之士各一人昭巖穴披幽隱遣詣公車(前書音義/曰公車署)
(名也公車所在故以名焉漢官儀曰公車令一人秩六/百石掌殿門諸上書詣闕下者皆集奏之凡所徴召亦)
(總領/之)朕将悉聽焉帝乃親臨䇿問選補郎吏夏四月蜀
郡徼外羌率種人遣使内附五月城陽王淑薨無子國
除(章帝/子也)六月己酉初令伏閉盡日(漢官舊儀曰伏日萬/鬼行故盡日閉不干)
(它/事)秋七月京師旱詔中都官徒各除半刑讁其未竟五
月已下皆免遣丁巳幸洛陽寺(寺官舍也風俗云云寺/嗣也理事之吏嗣續於)
(其/中)錄囚徒舉寃獄收洛陽令下獄抵罪司隸校尉河南
尹皆左降未及還宫而澍雨西域都䕶班超大破焉耆
尉犁斬其王自是西域降服納質者五十餘國南單于
安國從弟子逢侯率叛胡亡出塞九月癸丑以光禄勲
鄧鴻行車騎將軍事與越騎校尉馮柱行度遼將軍朱
徽(○劉攽曰案/文少一事字)使匈奴中郎將杜崇討之冬十一月䕶
烏桓校尉任尚率烏桓鮮卑大破逢侯(闞駰十三州志/曰䕶烏桓擁節)
(秩比二千石武帝置以䕶内附烏桓旣而并於匈奴中/郎將中興初班彪上言宜復此官以招附東胡乃復更)
(置/焉)馮柱遣兵追擊復之(○劉攽曰案/文少一破字)詔以渤海郡屬冀
州武陵漊中蠻叛郡兵討平之
七年春正月行車騎將軍鄧鴻(○劉攽曰案文/亦少一事字)度遼將
軍朱徽中郎將杜崇皆下獄死(時南單于安國與崇不/相平乃上書告崇崇令)
(斷其章縁此驚叛安國卒/見殺帝後知之皆徵下獄)夏四月辛亥朔日有食之帝
引見公卿問得失令將大夫御史謁者博士議郎郎官
㑹廷中各言封事(十三州志曰侍御史周官即柱下史/秩六百石掌注記言行紏諸不法員)
(十五人出有所案則稱使者焉謁者秦官也員七十人/皆選孝廉年未五十曉解儐贊者歲盡拜縣令長史及)
(都官府丞長史博士秦官博通古今秩皆六百石孝武/初置五經博士後稍増至十四員取聰明威重一人為)
(祭酒主領焉議郎郎官皆秦官也宂無所掌秩六百石/或四百石○劉攽曰注嵗盡拜縣令長史及都官府丞)
(長史案文多一史字若是王國長史則當并守/丞言之明此但是令長耳下文又自有長史也)詔曰元
首不明化流無良政失於民讁見于天(讁譴也責也禮/曰陽事不得譴)
(讁見于天/日為之食)深惟庶事五敎在寛是以舊典因孝廉之舉
以求其人(武帝元光元年董仲舒初開/其議詔郡國舉孝亷各一人)有司詳選郎官
寛博有謀才任典城者三十人(任堪也音/仁林反)旣而悉以所
選郎出補長相(長縣長相侯相也十三州志云縣/侯邑則令長為相秩随令長本秩)五月
辛卯改千乗國為樂安國(千乗故城在今淄州高苑縣/北樂安故城在今青州博昌)
(縣/南)六月丙寅沛王定薨秋七月乙巳易陽地裂(易陽縣/在易水)
(之陽今/易州也)九月癸卯京師地震
八年春二月己丑立貴人隂氏為皇后賜天下男子爵
人二級三老孝悌力田三級民無名數及流民欲占者
一級鰥寡孤獨篤癃貧不能自存者粟人五斛夏四月
癸亥樂成王黨薨甲子詔賑貸幷州四郡貧民五月河
丙陳留蝗南匈奴右温禺犢王叛為寇秋七月行度遼
將軍龎奮(○劉攽曰亦少一事字九年/行征西將軍劉尚下亦同)越騎校尉馮柱
追討之斬右温禺犢王車師後王叛擊其前王八月辛
酉飲酎詔郡國中都官繫囚減死一等詣敦煌戍其犯
大逆募下蠶室其女子宮自死罪已下至司寇及亡命
者入贖各有差九月京師蝗吏民言事者多歸責有司
詔曰蝗蟲之異殆不虚生(禮記月令曰孟夏行春令則/蝗蟲為災洪範五行傳曰貪)
(利傷人則/蝗蟲損稼)萬方有罪在予一人而言事者專咎自下非
助我者也朕寤寐恫矜思弭憂釁(尚書曰恫矜乃身孔/安國注曰恫痛也矜)
(病也言如痛病在身欲/除之也矜音古頑反)昔楚嚴無災而懼(解見/明紀)成王出
郊而反風(成王疑周公天乃大風禾則盡偃王/乃出郊祭天乃反風起禾事見尚書)將何以
匡朕不逮以塞災變百僚師尹勉修厥職刺史二千石
詳刑辟理寃虐恤鰥寡矜孤弱思惟致災興蝗之咎庚
子復置廣陽郡(髙帝時燕國也昭帝元鳳元年為/廣陽郡宣帝本始元年更為國也)冬十
月乙丑北海王威有罪自殺(北海郡今/青州縣)十二月辛亥陳
王羡薨丁巳南宫宣室殿火
九年春正月永昌徼外蠻夷及撣國重譯奉貢(撣音擅/東觀記)
(作擅俗本以禪字相類或作禪者誤/也説文曰譯所以傳四夷之語也)三月庚辰隴西地
震癸巳濟南王康薨西域長史王林擊車師後王斬之
夏四月丁卯封樂成王黨子廵為樂成王六月蝗旱戊
辰詔今年秋稼為蝗蟲所傷皆勿收租更芻槀若有所
損失以實除之餘當收租者亦半入其山林饒利陂池
漁採以贍元元勿收假税秋七月蝗蟲飛過京師八月
鮮卑寇肥如(肥如縣屬遼西郡前書音義曰/肥子奔燕封於此今平州也)遼東太守
祭參下獄死(東觀記曰鮮卑千餘騎攻肥如城/殺略吏人祭參坐沮敗下獄誅)閏月辛
巳皇太后竇氏崩丙申葬章徳皇后燒當羌寇隴西殺
長吏遣行征西將軍劉向越騎校尉趙世等討破之九
月庚申司徒劉方䇿免自殺甲子追尊皇妣梁貴人為
皇太后冬十月乙酉改葬恭懷梁皇后于西陵(謚法曰/正徳羙)
(容曰恭執義揚善曰懷東觀記曰改殯承光宮/儀比敬園初后葬有闕竇后崩後乃議改葬)十一月
癸卯光禄勲河南呂蓋為司徒(蓋字君玉/宛陵人也)十二月丙寅
司空張奮罷壬申太僕韓稜為司空己丑復置若盧獄
官(前書曰若盧獄屬少府漢/舊儀曰主鞫將相大臣也)
十年春三月壬戌詔曰隄防溝渠所以順助地理通利
壅塞(禮記月令曰季春之月修理隄防/導逹溝瀆開通道路無有障塞)今廢慢懈㢮不
以為負刺史二千石其随宜疏導勿因縁妄發以為煩
擾將顯行其罰夏五月京師大水(東觀記曰京師大雨/南山水流出至東郊)
(壊人/廬舍)秋七月己巳司空韓稜薨八月丙子太常太山巢
堪為司空(堪字次朗太/山南城人)九月庚戌復置廪犧官(漢官儀/曰廩犧)
(令一人秩/六百石也)冬十月五州雨水十二月燒當羌豪迷唐等
率種人詣闕貢獻戊寅梁王暢薨
十一年春二月遣使循行郡國稟貸被災害不能自存
者令得漁采山林池澤不收假税丙午詔郡國中都官
徒及篤癃老小女徒各除半刑其未竟三月者皆免歸
田里夏四月丙寅大赦天下己巳復置右校尉官(東觀/記曰)
(置在西河/鵠澤縣)秋七月辛卯詔曰吏民踰僣厚死傷生是以
舊令節之制度頃者貴戚近親百僚師尹莫肯率從有
司不舉怠放日甚又商賈小民或忘法禁竒巧靡貨流
積公行其在位犯者當先舉正市道小民但且申明憲
綱勿因科令加虐羸弱
十二年春二月旄牛徼外白狼貗薄夷率種人内屬(闞/駰)
(十三州志曰旄牛縣屬蜀郡前書/曰旄牛所出歲貢其尾以為節旄)詔貸被災諸郡民種
糧賜下貧鰥寡孤獨不能自存者及郡國流民聽入陂
池漁采以助蔬食三月丙申詔曰比年不登百姓虛匱
(匱乏/也)京師去冬無宿雪(以其經冬/故言宿也)今春無澍雨黎民流
離困於道路朕痛心疾首靡知所濟瞻仰昊天何辜今
人(詩大雅周宣王遇旱之詩言/今人何罪而天令饑饉乎)三公朕之腹心而未獲
承天安民之策數詔有司務擇良吏今猶不改競為苛
暴侵愁小民以求虚名委任下吏假埶行邪是以令下
而姦生禁至而詐起(董仲舒曰法出而/奸生令下而詐起)巧法析律飾文
増辭(禮記王制曰/析言破律也)貨行於言罪成乎手朕甚病焉公卿
不思助明好惡將何以救其咎罰咎罰旣至復令災及
小民若上下同心庶或有瘳其賜天下男子爵人二級
三老孝悌力田三級民無名數及流民欲占者人一級
鰥寡孤獨篤癃貧不能自存者粟人三斛壬子賜博士
員弟子在太學者布人三匹(武帝時置博士弟子太常/擇人年十八以上儀狀端)
(正者補焉昭帝増員滿百人宣帝倍之/元帝更設員千人成帝更増員三千人)夏四月日南象
林蠻夷反(象林縣屬日南/郡今鬱林縣)郡兵討破之閏月賑貸敦煌
張掖五原民下貧者榖戊辰秭歸山崩(秭歸縣屬南郡/古之䕫國今歸)
(州也袁山松曰屈原此縣人旣被流放忽然蹔歸其姊/亦来因名其地為秭歸秭亦姊也東觀記曰秭歸山高)
(四百餘丈崩填谿/水壓殺百餘人)六月舞陽大水賜被水災尤貧者榖
人三斛秋七月辛亥朔日有食之九月戊午太尉張酺
免丙寅大司農張禹為太尉冬十一月西域蒙竒兜勒
二國遣使内附賜其王金印紫綬是歲燒當羌復叛
十三年春正月丁丑帝幸東觀覽書林閲篇籍博選術
蓺之士以充其官二月任城王尚薨丙午賑貸張掖居
延朔方日南貧民及孤寡羸弱不能自存者秋八月詔
象林民失農桑業者賑貸種糧稟賜下貧榖食己亥北
宮盛饌門閣火䕶羌校尉周鮪擊燒當羌破之荆州雨
水九月壬子詔曰荆州比歲不節今兹淫水為害(淮南/子曰)
(女媧積蘆灰以止滛水髙/誘注云平地水出為滛水)餘雖頗登而多不均浹深惟
四民農食之本慘然懷矜其令天下半入今年田租芻
槀有宜以實除者如故事貧民假種食皆勿收責冬十
一月安息國遣使獻師子及條枝大爵(西域傳曰安息/國居和犢城去)
(洛陽二萬五千里條枝國臨西海出師子大雀郭義恭/廣志曰大爵頸及身膺蹄都似槖駝舉頸髙八九尺張)
(翅丈餘食大麥其卵/如甕即今之駝鳥也)丙辰詔曰幽幷涼州户口率少邊
役衆劇束修良吏進仕路狹撫接夷狄以人為本其令
緣邊郡口十萬以上歲舉孝廉一人不滿十萬二歲舉
一人五萬以下三歲舉一人鮮卑寇右北平遂入漁陽
漁陽太守擊破之戊辰司徒呂蓋罷十二月丁丑光禄
勲魯恭為司徒辛卯巫蠻叛寇南郡(巫縣屬南郡故城/在今䕫州巫山縣)
(也/)
十四年春二月乙卯東海王政薨繕修故西海郡(平帝/時金)
(城塞外羌獻地以為西海郡也光武建武中省金/城入隴西郡至是復繕修之金城即今蘭州縣也)徙金
城西部都尉以戍之三月戊辰臨辟雍饗射大赦天下
夏四月遣使者督荆州兵討巫蠻破降之庚辰賑貸張
掖居延敦煌五原漢陽㑹稽流民下貧榖各有差五月
丁未初置象林將兵長史官(闞駰十三州志曰將兵長/史居在日南郡又有將兵)
(司馬去雒陽九/千六百三十里)六月辛卯廢皇后隂氏后父特進綱自
殺秋七月甲寅詔復象林縣更賦田租芻槀二歲壬子
常山王側薨是秋三州雨水冬十月甲申詔兖豫荆州
今年水雨淫過多傷農功其令被害什四以上皆半入
田租芻槀其不滿者以實除之辛卯立貴人鄧氏為皇
后丁酉司空巢堪罷十一月癸卯大司農徐防為司空
是歲初復郡國上計補郎官(上計今計吏也前書音義/曰舊制使郡丞奉歲計武)
(帝元朔中令郡國舉孝廉各一人/與計偕拜為郎中中廢今復之)
十五年春閏月乙未詔流民欲還歸本而無糧食者過
所實稟之疾病加致醫藥其不欲還歸者勿強二月詔
稟貸潁川汝南陳留江夏梁國敦煌貧民(前書音義曰/陳留本鄭邑)
(後為陳所并故曰陳留今汴州縣也江夏郡高帝置沔/水自江别至南郡華容為夏水過郡入江故曰江夏)
夏四月甲子晦日有食之五月戊寅南陽大風六月詔
令百姓鰥寡漁采陂池勿收假税二歲秋七月丙寅濟
南王錯薨(錯音七/故反)復置涿郡故鹽鐵官(續漢書曰其郡/縣有鹽官鐵官)
(者随事廣狹置令長/及丞秩次皆如縣也)九月壬午南廵狩清河王慶濟北
王壽河間王開竝從賜所過二千石長吏以下三老官
屬及民百年者錢布各有差是秋四州雨水冬十月戊
申幸章陵祠舊宅癸丑祠園廟㑹宗室於舊廬勞賜作
樂戊午進幸雲夢臨漢水而還(雲夢今安州縣也/即在雲夢澤中)十一
月甲申軍駕還宮賜從臣及留者公卿以下錢布各有
差十二月庚子琅邪王宇薨有司奏以為夏至則微隂
起靡草死可以決小事(禮記月令曰孟夏之月靡草死/麥秋至斷薄刑決小罪鄭𤣥注)
(云靡草薺亭歴之屬臣賢案五月一隂爻生可以言微/隂今月令云孟夏乃是純陽之月此言夏至者與月令)
(不/同)是歲初令郡國以日北至案薄刑
十六年春正月己卯詔貧民有田業而以匱乏不能自
農者貸種糧二月己未詔兖豫徐冀四州比年雨多傷
稼禁沽酒夏四月遣三府掾分行四州貧民無以耕者
為雇犂牛直五月壬午趙王商薨秋七月旱戊午詔曰
今秋稼方穂而旱雲雨不霑疑吏行慘刻不宣恩澤妄
拘無罪幽閉良善所致其一切囚徒於法疑者勿決以
奉秋令(禮記月令曰孟秋之月命有司修法/制繕囹圄具桎梏斷薄刑決小罪)方察煩苛
之吏顯明其罰辛酉司徒魯恭免庚午光禄勲張酺為
司徒辛巳詔令天下皆半入今年田租芻槀其被災害
者以實除之貧民受貸種糧及田租芻槀皆勿收責八
月己酉司徒張酺薨十月辛卯司空徐防為司徒大鴻
臚陳寵為司空十一月己丑行幸緱氏登百岯山(即柏/岯山)
(也在洛州緱氏縣南爾雅云山一成曰岯東觀/記作坯竝音平眉反流俗本或作柸者誤也)賜百官
從臣布各有差北匈奴遣使稱臣貢獻十二月復置遼
東西部都尉官(西部都尉安帝時以為屬國/都尉在遼東郡昌黎城也)
元興元年春正月戊午引三署郎召見禁中(漢官儀三/署謂五官)
(署也左右署也各置中郎將以司之郡國舉孝廉以補/三署郎年五十以上屬五官其次分在左右署凡有中)
(郎議郎侍郎郎中四等無員禁中者門/户有禁非侍御者不得入故謂禁中)選除七十五人
補謁者長相髙句驪寇郡界夏四月庚午大赦天下改
元元興宗室以罪絶者悉復屬籍五月癸酉雍地裂(東/觀)
(記曰右扶風雍地裂流/俗本雍下有州者誤也)秋九月遼東太守耿夔擊貊人
破之冬十二月辛未帝崩于章徳前殿年二十七立皇
子隆為皇太子賜天下男子爵人二級三老孝悌力田
人三級民無名數及流民欲占者人一級鰥寡孤獨篤
癃貧不能自存者粟人三斛自竇憲誅後帝躬親萬機
每有災異輒延問公卿極言得失前後符瑞八十一所
自稱德薄皆抑而不宣舊南海獻龍眼荔支十里一置
五里一候(南海郡秦置今廣州縣也廣雅曰益智龍眼/也交州記曰龍眼樹髙五六丈似荔支而小)
(廣州記曰子似荔支而圓七月熟荔支樹高五六丈大/如桂樹實如雞子甘而多汁似安石榴有甜醋者至日)
(禺中翕然俱赤即/可食置謂驛也)奔騰阻險死者繼路時臨武長汝南
唐羌縣接南海(臨武縣屬桂陽/郡今郴州縣也)乃上書陳狀帝下詔曰
遠國珍羞本以薦奉宗廟苟有傷害豈愛民之本其勅
太官勿復受獻由是遂省焉(謝承書曰唐羌字伯游辟/公府補臨武長縣接交州)
(舊獻龍眼荔支及生鮮獻之驛馬晝夜傳送之至有遭/虎狼毒害頓仆死亡不絶道經臨武羌乃上書諫曰臣)
(聞上不以滋味為徳下不以貢膳為功故天子食太牢/為尊不以果實為珍伏見交阯七郡獻生龍眼等鳥驚)
(風發南州土地惡蟲猛獸不絶於路至於觸犯死亡之/害死者不可復生來者猶可救也此二物升殿未必延)
(年益夀帝從之章報羌即棄官還/家不應徵召著唐子三十餘篇)
論曰自中興以後逮於永元雖頗有㢮張而俱存不擾
是以齊民歲増闢土世廣偏師出塞則漠北地空都䕶
西指則通譯四萬(西域傳曰班超定西域五十餘國皆/降服西至海瀕四萬里皆重譯貢獻)
豈其道逺三代術長前世將服叛去來自有數也
孝殤皇帝諱隆(謚法曰短折不成曰殤/古今注曰隆之字曰盛)和帝少子也元
興元年十二月辛未夜即皇帝位時誕育百餘日(誕大/也詩)
(大雅誕彌厥月先生如逹鄭𤣥注云大矣后稷之在其/母懐也終人道十月而生詩又云載生載育育長也逹)
(音它/末反)尊皇后曰皇太后太后臨朝(儀見皇/后紀)北匈奴遣使
稱臣詣敦煌奉獻
延平元年春正月辛卯太尉張禹為太傅司徒徐防為
太尉參録尚書事百官總已以聽封皇兄勝為平原王
癸卯光禄勲梁鮪為司徒(漢官儀曰鮪字伯/元河東平陽人也)三月甲申
葬孝和皇帝于慎陵(在洛陽東南三十/里俗本作順者誤)尊廟曰穆宗丙
戍清河王慶濟北王壽河間王開常山王章始就國夏
四月庚申詔罷祀官不在祀典者(東觀記曰鄧太后/雅性不好淫祀)鮮
卑寇漁陽漁陽太守張顯追擊戰殁丙寅以虎賁中郎
將鄧騭為車騎將軍司空陳寵薨五月辛卯皇太后詔
曰皇帝㓜冲承統鴻業朕且權禮佐助聽政兢兢寅畏
(寅敬/也)不知所濟深惟至治之本道化在前刑罰在後將
稽中和廣施慶恵與吏民更始其大赦天下自建武以
來諸犯禁錮詔書雖解有司持重多不奉行其皆復為
平民壬辰河東垣山崩(垣縣今絳州縣也古今注/曰山崩長七丈廣四丈)六月
丁未太常尹勤為司空郡國三十七雨水己未詔曰自
夏以來隂雨過節煗氣不效(效猶/騐也)將有厥咎寤寐憂惶
未知所由昔夏后惡衣服菲飲食孔子曰吾無間然(菲/薄)
(也間/非也)今新遭大憂且歲節未和徹膳損服庻有補焉其
減太官導官尚方内署諸服御珍膳靡麗難成之物(太/官)
(令周官也秩千石典天子厨膳導官掌擇御米導擇也/尚方掌作御刀劒諸器物内署掌内府衣物秩皆六百)
(石並見/續漢書)丁卯詔司徒大司農長樂少府曰朕以無徳佐
助統政夙夜經營懼失厥衷思惟治道由近及逺先内
後外自建武之初以至於今八十餘年宮人歲増房御
彌廣又宗室坐事没入者猶託名公族甚可愍焉今悉
免遣及掖庭宮人皆為庶民以抒幽隔鬱滯之情(抒舒/也食)
(汝/反)諸官府郡國王侯家奴婢姓劉及疲癃羸老皆上其
名務令實悉秋七月庚寅勅司隸校尉部刺史(秦有監/御史監)
(諸郡漢興省之但遣丞相史分刺諸州無有常官孝武/帝初置刺史十三人秩六百石成帝更為牧秩二千石)
(建武十八年復為刺史十二人各主一州其一州屬司/隸校尉諸州常以八月廵行所部郡國錄囚徒考殿最)
(初歲盡詣京都奏事中/興但因計吏見續漢書)曰夫天降災戾應政而至間者
郡國或有水災妨害秋稼朝廷惟咎憂惶悼懼而郡國
欲獲豐穰虛飾之譽遂覆蔽災害多張墾田不揣流亡
(揣音初/委反)競増户口掩匿盜賊令姦惡無懲署用非次選
舉乖宜貪苛慘毒延及平民(平民謂善人也/書曰延及平人)刺史垂頭
塞耳阿私下比不畏于天不愧于人(詩小/雅也)假貸之恩不
可數恃自今以後將紏其罰二千石長吏其各實覈所
傷害為除田租芻槀八月辛亥帝崩癸丑殯于崇德前
殿年二歲
贊曰孝和沈烈率由前則王赫自中賜命彊慝(慝惡也/謂誅竇)
(憲/等)抑没祥符登顯時德(謂用鄧彪/等委政也)殤世何早平原弗克
(平原王勝以痼疾不得/立也左傳曰弗克負荷)
　(劉攽曰紀書孝和葬慎陵章懷注云俗本作順陵者/誤臣攽案皇后紀和熹皇后合葬順陵以為皇后紀)
　(誤而靈帝父孝仁皇稱慎陵世數不逺陵名必不相/襲參校前後孝和實葬順陵言慎乃更為誤耳疑此)
　(亦非章懐之失蓋傳寫誤以/順為慎亦因以慎為順耳)
　
　
　
　
　
　
　
　
　
　
　
　
　
　
　
　後漢書卷四
　後漢書卷四考證
和帝紀追至河渠北鞮海○何焯云竇憲傳及通鑑皆
　作私渠比鞮海
屬國都尉官注典屬國武帝置哀帝省并大鴻臚故今
　復置之○何焯曰光武紀建武六年罷郡國都尉官
　故屬國都尉亦罷此復置之與典屬國無與
復置涿郡故鹽鐵官○何焯曰按涿郡故安縣有鐵官
　無鹽官則此鹽字乃安字之訛
殤帝紀朕且權禮○禮字疑有誤宋本無禮字亦不成
　句姑仍監本
　
　
　
　
　
　後漢書卷四考證
