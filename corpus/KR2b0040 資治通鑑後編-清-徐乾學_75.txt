
　資治通鑑後編卷七十四
　　　　　　　　　　　刑部尚書徐乾學撰
　宋紀七十四(起柔兆敦牂正月/盡十二月凡一年)
　　英宗體乾應厯隆功盛徳憲文肅武睿聖宣孝皇
　　帝
治平三年春正月壬申以翰林學士知制誥范鎮為翰
林侍讀學士知陳州初鎮草韓琦遷官制稱引周公霍
光諫官呂誨駁之於是琦表求去位鎮批答曰周公之
不之魯欲天下之一乎周上以鎮不當引聖人比宰相欲
罷鎮内職執政因諭鎮令自請外而有是命(李燾曰或/云鎮與歐)
(陽修雅相善及議濮王追崇事首忤修意修乗間為上/言鎮以周公待𤦺則是以孺子待陛下也鎮坐此出)
上於制誥多親閲有不中理必使改之嘗謂執政曰此
人君謨訓豈可褒貶失實也先是知制誥韓維奏事便
殿嘗言人君好惡當明見賞刑以示天下使人知所避
就則風俗可移又言思慮不能全無過差假如陛下誤
有處分改之則足以彰納善從諫之美及鎮補外維言
鎮誠有罪自可明正典刑若其所失止在文字當函容
以全近臣體貌陛下前黜錢公輔中外以為太重今又
黜鎮而衆莫知其所謂臣恐自此各懐疑懼莫敢為陛
下盡忠者矣　癸酉契丹改國號曰大遼　乙亥宣徽
南院使武安節度使程戡卒戡守延州凡六年安重習
事治不近名然不為言者所與初延州夾河為兩城雉
堞卑薄嘗為夏賊攻圍登九州臺下瞰城中戡調兵夫
大增築之後以為利横山酋豪怨諒祚欲以屬叛取靈
夏來求兵為援戡言豺虎非其相摶則未易取也癰疽
非其自潰則未易攻也諒祚乆悖慢當乗此聴許以蠻
夷攻蠻夷中國之利也㑹帝不豫大臣重生事遂寢不
報自以年過七十告老章凡十數上終弗聴遣中使齎
手詔問勞賜茶藥黄金乃再上章曰臣老疾劇矣髙奴
屯勁兵為要地豈養病所耶還至鄧城卒贈太尉諡康
穆　辛巳以端明殿學士知徐州張方平為翰林學士
承㫖初上謂執政學士獨王珪能為詔餘多不稱職因
問方平文學如何歐陽修對曰方平亦有文學但挾邪
不直曾公亮以為不聞其挾邪趙槩又以為無迹故卒
命之上嘗問治道體要方平以簡易誠明為對上不覺
前席曰朕昔奉朝請望侍從大臣以謂皆天下選人今
多不然聞學士之言始知有人矣御史呂大防言竊聞
参知政事趙槩舉張方平錢明逸乞加顯用傳播之初
實驚物聴方平明逸皆以制䇿登科早列侍從不聞有
嘉猷善狀著於時論而出領事任所至不治豈足以謀
謨廟堂之上經綸天下之務哉竊以槩備位輔臣與國
一體不能昌言公論進賢退不肖而牽於私舊引非其
人失大臣憂國致君之道伏望出臣此章下槩問狀以
懲不恪　命翰林學士馮京修撰仁宗實録　壬午罷
三司推勘官初詔三司舉京朝官一人專領推勘事至
是三司奏以為不便罷之然議者不以罷之為便也(嘉/祐)
(五年/置)　工部員外郎兼侍御史知雜事吕誨與侍御史
范純仁監察御史裏行吕大防合奏曰伏見参知政事
歐陽修首開邪議以枉道悦人主以近利負先帝將陷
陛下於過舉龍圖閣直學士司馬光亦上疏請罷追崇
之議皆不報誨等論列不已而中書亦以劄子自辯於
上上意不能不嚮中書然未即下詔也執政乃相與宻
議欲令皇太后下手書尊濮安懿王為皇夫人為后皇
帝稱親又令上下詔謙讓不受尊號但稱親即園立廟
以示非上意且欲為異日推崇之漸丙子中書奏事垂
拱殿時韓琦以祠祭致齋上特遣中使召與共議既退
外間言濮王已議定稱皇歐陽修手為詔草二通一納
上前日中太后果遣中使齎實封文書至中書執政相
視而笑誨等聞之即納繳御史告勅居家待罪乞早賜
黜責上以御寶封告勅遣内侍陳守清趣誨等令赴臺
供職誨等以所言不用雖受告勅猶居家待罪　丁丑
中書奏事上又遣中使召韓琦同議即降勅稱准皇太
后手書濮安懿王譙國太夫人王氏襄國太夫人韓氏
仙遊縣君任氏可令皇帝稱親仍尊濮安懿王為濮安
懿皇譙國襄國仙遊並稱后又降勅稱上手詔朕面奉
皇太后慈㫖已降手書如前朕以方承大統懼徳不勝
稱親之禮謹遵慈訓追崇之典豈易克當且欲以塋為
園即園立廟俾王子孫主奉祠事皇太后諒茲誠懇即
賜允從又詔濮安懿王子瀛州防禦使岐國公宗樸候
服闋除節度觀察留後改封濮國公主奉濮王祀事
吕誨等閉門待罪屢上疏乞早賜黜謫庚辰吕誨等又
奏臣等本以歐陽修首啟邪議詿誤聖心韓琦等依違
附㑹不早辨正累具彈奏乞行朝典近覩皇太后手書
追崇之典並用哀桓衰世故事乃與政府元議相符中
外之論皆以為韓琦宻與中官蘇利涉髙居簡往來交
結上惑母后有此指揮蓋欲歸過至尊自掩其惡賣弄
之迹欲蓋而彰欺君負國乃致如此首議之臣安得不
誅臣等待罪於家屢䝉詔㫖促令供職而踧踖未敢承
命以此故也若必使臣等就職則當合班庭爭以救朝
廷之失雖陛下容納直言為天下所聞而臣等不能早
悟明主之罪益深重矣豈可復居言路為耳目之官哉
區區之心有死無二惟陛下留神聴納上令中書降劄
子趣使赴臺供職而誨等繳還劄子并後所奏九狀申
中書堅辭臺職是日詔避濮安懿王名下一字置濮安
懿王園令一人以使大臣為之募兵二百人以奉園為
額又令河南置栢子户五十人命帶御器械王世寧權
發遣户部判官張徽度濮安懿王園廟地圖上皆從中
書所請也　壬午詔罷尚書省集議濮安懿王典禮中
書進呈吕誨等所申奏狀上問執政當如何韓琦對曰
臣等忠邪陛下所知歐陽修曰御史以為理難並立若
以臣等為有罪即當留御史若以臣等為無罪則取聖
㫖上猶豫乆之乃令出御史既而曰不宜責之太重也
於是誨罷侍御史知雜事以工部員外郎知蘄州范純
仁以侍御史通判安州吕大防落監察御史裏行以太
常博士知休寜縣故事知雜御史解官皆有誥詞時知
制誥韓維當直又兼領通進銀臺司門下封駮事執政
恐維繳詞不肯草制及封駮勅命遂徑以勅送吕誨等
家仍以累不遵稟聖㫖赴臺供職為誨等罪維言罷黜
御史事闗政體而不使有司預聞紀綱之失無甚於此
宜追還誨等勅命田銀臺司使臣得申議論以正官法
又言誨等能審論守職國之忠臣計其用心不過欲陛
下盡如先王之法而止耳士大夫貪固寵利厚賞嚴罰
猶恐此風不變而復内牽邪説貶斥正人自此陛下耳
目益壅蔽矣又求對極論其失請追還前勅令百官詳
議以盡人情復召誨等還任舊職以全政體皆不從是
日詔翰林學士知制誥御史中丞知雜各舉御史兩人
以起居舍人同知諌院傅堯俞兼侍御史知雜事　司
馬光言竊聞吕誨范純仁吕大防因言濮王典禮事盡
被責降中外聞之無不駭愕臣觀此三人忠亮剛正憂
公忘家求諸羣臣罕見其比今一旦以言事太切盡從
竄斥臣竊為朝廷惜之臣聞人君所以安榮者莫大於
得人心今陛下徇政府一二人之情違舉朝公議尊崇
濮王過於禮制天下之人已知陛下為仁宗後志意不
專悵然失望今又取言事之臣羣輩逐之臣恐累於聖
徳所損不細閭里之間腹非竊嘆者多矣伏望聖慈亟
令誨等還臺供職不則且為之别改近地一官亦可以
少慰外人之心也吕公著言吕誨等以論事過當並從
責降聞命之始物論騰沸皆云陛下自即位以來納善
從諫之風未形於天下今誨等又全臺被黜竊恐義士
鉗口忠臣解體且自古人君納諫則興拒諌則亡興亡
之機不可不審臣願陛下以天地之量包荒含垢特追
誨等勅命令依舊供職則天下幸甚二月乙酉朔白
虹貫日　命殿中丞蘇軾直史館上在藩邸聞軾名欲
以唐故事召入翰林知制誥韓琦曰蘇軾遠大之器也
他日自當為天下用要在朝廷培養之使天下之士莫
不畏慕然後取而用之則人人無復異辭矣今驟用之
恐天下之士未必皆以為然適足累之也上曰知制誥
既未可與修起居注可乎琦曰記注與制誥為鄰未可
遽授不若於館閣中擇近上貼職與之且請召試上曰
未知其能否故試如蘇軾有不能耶琦言不可乃試而
命之他日歐陽修具以告軾軾曰韓公可謂愛人以徳
矣　乙巳潁王府翊善邵亢奏皇子潁王天質早茂婣
媾及期方陛下即位之初而元嗣克家之日推之於禮
莫重於斯臣伏見國朝親王聘納雖開寶通禮具有舊
儀而因循未嘗施行欲乞下太常禮院博採舊典修撰
潁王聘納儀範其故事非禮者悉罷之詔禮院詳定禮
院奏請如會要故事從之　三月丁巳賜羣臣御筵於
諸園苑　庚申彗星辰見於壁長七尺許　辛酉起居
舍人同知諌院𫝊堯俞侍御史趙鼎趙瞻自契丹使歸
以常與吕誨言濮王事家居待罪而堯俞辭新除侍御
史知雜事告牒不受稽首上前曰臣初建言在誨前今
誨等逐而臣獨進不敢就職上數諭留堯俞等堯俞等
終求去乃以堯俞知和州鼎通判淄州瞻通判汾州司
馬光言比蒙聖恩宣諭濮王稱親事云此事朕不欲稱
假使只稱濮王與仙遊縣君有何不可臣乃知陛下至
公初無過厚於私親之意直為政府所誤以致外議紛
紛必謂旦夕下詔罷去親名其已出臺官當别有除改
見任臺官亦優加撫諭使之就職今忽聞𫝊堯俞等三
人相繼皆出中外之人無不驚愕此政府欲閉塞來者
使皆不敢言然後得專秉大權逞其胸臆耳伏望陛下
特發宸㫁召還堯俞等下詔更不稱親如此則可以立
使天下憤懣之氣化為歡欣誹謗之語更為謳歌矣不
從光遂奏請與堯俞等同責因家居待罪又奏陛下即
位之年臣已曾上疏預戒追尊之事及過仁宗大祥臣
即與堯俞詣政府白以為人後者不得顧私親之義當
兩制禮官共議時臣又獨為衆人手撰奏草若治其罪
臣當為首其吕誨等係後來論列既䝉譴逐如臣者豈
宜容恕縱陛下至仁特加保庇臣能不愧於心乎有詔
促光赴經筵供職光又奏乞早賜降黜凡四奏卒不從
　壬戌以屯田員外郎簽書江寧節度判官事孫昌齡
為殿中侍御史太常博士監永豐倉郭源明為監察御
史裏行源明勸子也　甲子以都官員外郎黄炤為侍
御史太常博士蔣之竒為監察御史裏行初命王珪等
舉官已除孫昌齡及郭源明而尚闕兩員中書以珪等
前所舉都官員外郎孔宗翰等七名進而炤中選上又
特批之奇與御史歐陽修素厚之奇前舉制科不入等
嘗詣修盛言追崇濮王為是深非范百祿所對修因力
薦之即與炤並命之奇入對上面諭曰朕嚮覧卿所對
䇿甚善而有司誤遺故親有是除之奇宜興人堂從子
宗翰道輔子也　先是禁中遣使泛至諸臣家為皇子潁
王擇配記室韓維奏王孝友聰明動履法度方嚮經學
以觀成徳今卜姓授室其係尤重宜歴選勲望之家精
揀淑媛考古納采問名之義以禮成之不宜茍取華色
而已也至是納故宰相向敏中孫女為潁王婦封安國
夫人戊辰上親録囚　庚午以彗出避正殿减常膳上
對樞臣以彗為憂胡宿請備邊吕公弼曰彗非小變不
可不懼陛下宜側身修徳以祗天戒臣恐患不在邊也
新除監察御史裏行郭源明奏免除命乞追還吕誨等
詔聴源明免以告牒納中書　辛未手詔曰朕近奉皇
太后慈㫖濮王令朕稱親仍有追崇之命朕惟漢史宣
帝本生父稱曰親又諡曰悼裁置奉邑皆應經義既有
典故遂遵慈訓而不敢當追崇之典朕又以上承仁考
廟社之重義不得兼奉私親故但即園立廟俾王子孫
世襲濮國自主祭祀遠嫌有别蓋欲為萬世法豈皆權
宜之舉哉而臺官吕誨等始者耑執合稱皇伯追封大
國之義朕以本生之親改稱皇伯歴考前世並無典據
追封大國則又禮無加爵之道向自罷議之後誨等奏
促不已忿其未行乃引漢哀帝去恭皇定陶之號立廟
京師干亂正統之事皆朝廷未嘗議及者歴加誣詆自
比師丹意欲揺動人情眩惑衆聴以致封還誥勅擅不
赴臺明繳留中之奏於中書録傳訕上之文於都下暨
手詔之出誨等則以稱親立廟皆為不當朕覧誨等前
疏亦云生育之恩禮宜追厚俟祥禫既畢然後講求典
禮褒崇本親今乃反以稱親為非前後之言自相牴牾
傅堯俞等不顧義禮更相唱和既撓權而示衆復歸過
以取名朕姑務含容屈於明憲止命各以本官補外尚
慮搢紳之間士民之衆不詳本末但惑傳聞欲釋羣疑
理當申諭宜令中書門下俾御史臺出牓朝堂及進奏
院遍牒告示庶知朕意命左諫議大夫天章閣待制
兼侍講李受赴諫院供職　癸酉詔曰去秋以來雨潦
為沴撫存賑濟甫臻和平今星躔生變咎證昭灼撫躬
以思惄焉如疾天威震動勅戒在眇躬洗心自新宜自
朕始故避殿撤膳夙夜惕厲永惟四海之内獄訟煩寃
調役頻冗與夫鰥寡孤獨死亡貧苦甚可傷也轉運使
提㸃刑獄分行省察而矜恤之利病大者悉以聞庶仁
恩家至副朕寅畏之心焉　辛巳彗晨見於昴如太白
長丈有五尺壬午孛於畢如月　夏四月甲申朔觀文
殿學士户部侍郎孫沔自環慶改帥鄜延未至卒於道
贈兵部尚書諡曰威敏沔居官以才力聞強直少所憚
然喜燕遊女色故中間坐廢　丙戌禮院言濮安懿王
建廟當行祭告而宗樸喪服未除請權以本宫諸弟攝
事其祝文令教授為之初命翰林學士馮京撰祝文京
言本院未有體式乞下禮院議禮院議稱皇帝某謹遣
官恭告於親濮安懿王既而以前詔俾王子孫奉祠事
乃更定此議帝嘗以稱親之議質於天章閣待制兼侍
講王獵獵以為不可帝曰王相待素厚亦持此説耶獵
對曰臣被王恩厚故不敢以非禮名號加於王所以為
報也　命宻州觀察使宗旦同知大宗正司事宗旦居
所生母喪以孝聞始請别擇地以葬嵗時奠祀後著為
法　己丑賜工部侍郎致仕皇甫泌帛一百疋泌獻所
著周易精義等書上曰泌老不廢學貧而守節可尚也
故有是賜　賜真定府僧懐丙紫衣初河中府浮梁用
鐡牛八維之一牛且數萬斤後水暴漲絶梁牛没於河
募能出之者懐丙以二大舟實土夾牛維之用大木為
權衡狀鈎牛徐去其土舟浮牛出轉運使張燾以聞而
有是賜　以工部郎中天章閣待制陸詵為兵部郎中
鄜延路都搃管經畧安撫使兼知延州　贈皇后弟内
殿崇班髙士林徳州刺史士林將家子獨喜學上嘗以
謹守法律四字誨之曰能如此則為良吏矣每欲進擢
后屢辭既卒始追贈焉(明年又贈/節度使)　乙未潁王府翊善
同修起居注邵亢以知制誥知諫院兼判司農寺於是
上謂潁王曰翊善端直朴厚已輟為諌官矣王頓首謝
以金部員外郎天章閣侍講傅卞為起居舍人同知諫
院卞議濮王典禮與執政意合故驟進　以度支郎中
王稷臣直集賢院充潁王府翊善令於皇子兩位供職
　辛丑命龍圖閣直學士兼侍講司馬光編歴代君臣
事迹於是光奏曰臣自少以來畧涉羣史竊見紀傳之
體文字繁多雖以衡門專學之士往往讀之不能周浹
况於帝王日有萬幾必欲徧知前世得失誠為未易竊
不自揆常欲上自戰國下至五代正史之外旁採他書
凡闗國家之盛衰係生民之休戚善可為法惡可為戒
帝王所宜知者畧依左氏春秋傳體為編年一書名曰
通志其餘浮冗之文悉删去不載庶幾聴覧不勞而聞
見甚博私家區區力不能辦徒有其志而無所成頃臣
曾以戰國時八卷上進幸䝉賜覧今所奉詔㫖未審令
臣續成此書或别有編集若續此書乞亦以通志為名
其書上下貫串千餘載固非愚臣所能獨修伏見翁源
縣令廣南西路經畧安撫司勾當公事劉恕將作監主
簿趙君錫皆以史學為衆所推欲望特差二人與臣同
修庶幾使得早成書不至疏畧從之而令接所進八卷
編集俟書成取㫖賜名其後君錫以父喪不赴命太常
博士國子監直講劉攽代之恕均州人君錫良規之子
攽敞弟也　司空致仕鄭國公宋庠卒帝方以災異避
正殿有司誤奏母臨喪乃為挽辭二篇賜之贈太尉兼
侍中諡元憲帝為篆其墓碑曰忠規徳範之碑庠自應
舉時即與弟祁以文學名擅天下儉約不好聲色讀書
至老不倦尤畏法在揚州使工甓堂塗取巵酒與之後
知誤取公使立償之而取予者皆被罰其為相雅練故
事自初執政遇事輒分别是非可否用是斥退及再登
用遂浮沉自安然天資忠厚嘗曰逆詐恃明殘人矜才
吾終身弗為也沈邈嘗為京東轉運使數以事侵庠及
庠在洛陽邈子為府屬所惡欲痛治之以法庠獨不肯
曰是安足罪也人以此益稱其長者　戊申以河東轉
運使呉充為鹽鐡副使上雅知充前此數問充所在㑹
充入覲上諭以教授時事嘉勞之居河東纔半嵗即召
入　樞宻副使禮部侍郎胡宿屢乞致仕庚戌罷為吏
部侍郎觀文殿學士知杭州　以殿前都虞候容州觀
察使郭逵檢校太保同簽書樞宻院事同簽書樞宻院
事自逵始於是知制誥邵必當制草詞以進言逵武力
之士不可置廟堂望留誥勅與執政熟議弗聴逵既入
西府衆多不服或以咎韓琦琦曰吾非不知逵望輕也
故事西府當用一武臣上欲命李端愿吾知端愿傾邪
故以逵當之(李燾曰或云上本意欲用張方平韓琦知/方平不附已猥曰西府乆不用武臣宜稍)
(復故事上督其人/無以應乃遽用逵)知諫院邵亢御史呉申吕景交章論
祖宗朝樞府参用武臣如曹彬父子馬知節王徳用狄
青勲勞為天下所稱則可逵黠佞小才豈堪大用不報
　司天監奏彗星浸㣲羣臣詣閤門拜表乞御正殿復
常膳不許自是三表乃許之　五月乙丑詔河北戰兵
三十萬陜西戰兵四十五萬并義勇令本路都總管常
加訓練毋得占役時邊臣或奏請增兵朝廷以為兵數
不少故降是詔　是日彗行至張而没彗之未没也言
者多以為憂或告韓琦琦曰借使復有一星出欲何為
乎(此據/日記)　戊辰上謂宰臣曰朕日與公等相見每欲從
容講論治道但患進呈文字頗繁多不暇今中書常務
有可付有司者悉以付之自是中書細務止進熟狀及
事有定制者歸有司中書降勅而已　庚午詔中書樞
宻自今朔望會於南㕔　吏部流内銓進編修銓曹格
勅十四卷詔行之　右武衞大將軍果州刺史叔褒領
文州團練使初制宗室入學十五以上通兩經者大宗
正以聞命官試論及大義中者度髙下賜出身或遷官
至是叔褒試所學中格故有是命叔褒徳恭曾孫也
丁丑以屯田員外郎王克臣子孝莊為右屯衞將軍駙
馬都尉賜名師約以尚徳寧公主故也初上數稱唐公
主多下嫁名人及選得師約其父子皆業進士令至宰
相第試以詩并其所業賦一編進御召見清居殿又諭
以毋廢學後又出經籍及紙筆硯墨賜之　六月乙酉
以駕部郎中知磁州李田監淄州鹽酒税務嘉祐六年
始置考課法至是考課院言田再考在劣等故有是命
坐考劣降等自田始　己亥免陸詵正衙令入見上勞
問之曰卿嶺外處畫無不當者鄜延最當要道故選用
卿今將何先詵曰邊事難以遥度抑未審陛下意在安
靜或欲示威也上曰大抵邊陲宜以安靜為務昨王素
為朕言朝廷與帥臣常欲無事自餘將校無不生事要
功者卿謂此言如何詵曰素言是也陛下能責任將帥令
疆埸無事即天下幸甚上稱善　辛卯以太常博士劉
庠為監察御史裏行庠私議濮王事與執政意合故命
以言職　贈故霸州文安縣主簿太常禮院編纂禮書
蘇洵光祿寺丞所修書方奏未報而洵卒賜其家銀絹
各百兩疋其子殿中丞直史館軾辭所賜求贈官既從
之又特勅有司具舟載其喪歸蜀嘉祐初王安石名始
盛黨友傾一時歐陽修亦善之勸洵與安石游而安石
亦願交於洵洵曰吾知其人矣安石母死士大夫皆弔
洵獨不往作辨姦一篇洵既沒三年而安石用事其言
乃信張方平嘗論洵曰定天下之臧否一人而已　己
酉御崇政殿疎决在京繫囚　壬子改清政殿曰欽明
召直集賢院王廣淵書洪範於屏謂廣淵曰先帝臨御
四十年天下承平得以無為朕方屬多事豈敢言自逸
故改此殿名因訪廣淵先儒論洪範得失廣淵對以張
景所得最深遂進景論七篇明日復召對延和殿謂廣
淵曰景所説過先儒逺矣以三徳為馭臣之柄尤為善
論朕遇臣下常務謙柔聴納之間則自以剛㫁此屏置
之坐右非特開元無逸圖也　秋七月甲寅以屯田員
外郎呉申為殿中侍御史初劉庠舉申自代上曰朕固
知申遂擢用焉庠申門人也自傅卞議濮王事稱㫖庠
及申私論與卞協故相繼並居言職　乙丑以奉國留
後虢國公宗諤為保靜節度使於是濮王子孫及魯王
孫各遷官一等遷者凡二十人上之為皇子辭疾不肯
入宫詔本位長屬敦促宗諤最長於時勸行及上即位
宗諤上十餘章論功上不得已特遷奉國留後中書召
知制誥韓維命辭再三屬之曰語勿太深也宗諤在藩
素嫉上宗諤有庖夫善羊膾上使人為膾兩盤宗諤見
問之對曰十三使之膾也宗諤怒毁器覆肉笞其庖夫
宗諤性隂狡所惡婢妾往往鴆殺之　八月己亥以龍
圖閣直學士兼侍講吕公著知蔡州公著嘗言濮安懿
王不當稱親及頒諱於天下又請追還吕誨等皆不從
即稱疾求補外官上曰學士朕所重豈得輕去朝廷公
著家居者百餘日上遣内侍楊安道即家敦諭且戒安
道曰公著勁直宜徐徐開曉語勿太迫也又數令公著
兄公弼勸之公著起就職才數月復上章請出故有是
命　九月壬子朔日有食之　癸丑以知制誥史館修
撰蔡抗為龍圖閣直學士知定州上謂抗曰第行且召
卿矣郡兵番戍室家留營多不謹夫歸輒首原抗下令
悉按以法戍兵感之　乙夘命知制誥宋敏求題濮安
懿王及三夫人廟主於園　丙辰幸天章寶文閣命兩
府觀翰林學士王珪所書仁宗御書詩石刻初仁宗立
上為皇子珪請對而後草詔後有間珪者是日上御蘂
珠殿召珪設紫花墩賜坐勞問乆之詔中書授珪兼端
明殿學士且諭曰執政員闕即命卿矣翌日又賜盤龍
金盆一珪惶恐以謝上謂曰朕知卿忠純有守曩者有
讒語朕今釋然無疑故有此賜珪頓首曰非陛下保全
臣何以至此　癸亥詔待制已上自遷官後六嵗無過
則復遷之有過亦展年至諫議大夫止京朝官四嵗磨
勘至前行郎中止少卿監仍以七十員為定員有闕即
檢勘前行郎中遷及四嵗以上校月日之乆者次補之
少卿監以上遷官聴㫖如别有勞績或因要重任使特
㫖推恩者即不在此例　乙丑以太常博士監察御史
裏行馬黙守本官通判懐州初黙彈奏濟州防禦使李
珣犯銷金并匠人送開封府官吏不能正其罪又言宗
恵女使當如法録問且請自今外人罪連宗室大辟皆
錄問然後㫁又言國子監直講劉攽輕薄無行多結交
富貲舉人不可為開封試官又言趙及所壊倉米十八
萬石當治米所以濕惡并劾提㸃倉塲李希逸以不覺
察而及等實由希逸舉發黙除御史時攽有戲言黙用
此怒故妄彈奏攽黙又屢言濮王不宜稱親上以為疎
繆故絀之御史劉庠奏乞留黙弗聴　皇城司嘗捕銷
金衣送開封府推官竇卞上殿請其獄會有以内庭為
言者上疑之卞曰真宗禁銷金自掖庭始今不正以法
無以示天下且非祖宗立法意上曰然文王刑於寡妻
至於兄弟以御於家邦正謂此耳詔如卞請　庚辰知
諫院傅卞言風聞貴戚奏薦恩澤未經减定或托以親
戚濫及髙貲商販之徒詔自今妃嬪公主以下非有服
親若有服親之夫無得奏薦　是月夏國主諒祚舉兵
冦大順城入冦柔遠寨燒屈乞等三村栅段木嶺初環
慶經畧安撫使蔡挺知諒祚將入冦即遣諸將分屯要
害以大順城堅雖被攻不可破不益兵柔遠城惡命副
都總管張玉將重兵守之敕近邊熟户入保清野戒諸
寨無得逆戰諒祚將步騎數萬攻圍大順三日蕃官趙
明與官兵合擊之諒祚銀甲氊帽以督戰挺先選強弩
八列於壕外注矢下射重甲洞貫諒祚中流矢遁去復
冦柔遠張玉募膽勇三千人夜出擾賊營賊遂驚潰上
遣中使賜挺手詔慰勞諒祚退屯金湯聲言益發步騎
且出嫚辭須已得嵗賜復攻圍大順城鄜延經畧安撫
使陸詵言朝廷積習姑息故賊敢狂悖不稍加詰責則
國威不立即止其嵗賜銀帛牒宥州問故上喜曰固知
此人可倚也詔詵得宥州報具聞而諒祚果大沮盤桓
寨下取糧而反卒不敢入冦又嵗儉貧願得賜物乃報
言邊吏擅興兵行且誅之矣　冬十月壬午朔以仙遊
縣君任氏墳域為園從禮院所奏也　癸未遣西京左
藏庫副使何次公齎詔賜夏國主諒祚問所以入冦之
故仍止其嵗賜銀帛陸詵言彼頗順矣不若且賜時服
因以詔問之彼必感懼今特遣次公彼多姦詐或疑朝
廷畏已則未遽服也不從　甲申以户部判官直集賢
院王廣淵直龍圖閣兼侍讀集賢殿修撰周孟陽兼侍
講帝不豫廣淵憂思忘食寢帝自為詔以慰安之曰朕
疾少間矣丁酉詔兩日一御邇英講讀時上已不豫然
近臣尚未知也於是皇子潁王等引仁宗故事以請從
之　丁亥詔曰先帝以士乆不貢則怠於學而豪杰者
不時舉故下間嵗之令冀以得人而自更法以來其弊
浸長何者里選之牒仍故而郡國之取减半計偕之籍
屢上而道途之勞良苦朕甚閔焉其令禮部三嵗一貢
舉天下解額於未行間嵗之法已前率四分取三分禮
部奏名進士以三百人為額明經諸科不得過進士之
數(本志云自是恩典不增而貢舉乃/緩士得休息官以不煩矣今削去)　以同簽書樞宻
院郭逵為陜西四路沿邊宣撫使兼權判渭州逵懇辭
簽書上曰初欲授卿宣徽使慮外人以為罷政第領樞
職往以重使權　甲午詔宰臣参知政事舉才行士可
試館職者各五人先是上謂中書曰水潦為災言事者多
云不進賢何也歐陽修曰近年進賢之路太狹誠當今
所患臣每與韓琦等論議未合上曰何謂進賢路狹中
書常所進擬者其人皆如何修曰自富弼韓琦當國以
來十數年間外自監司内則省府此類選擢甚精時亦
得人然皆是錢榖刑名強幹之吏此所謂用才臣言進
賢路狹乃館職也上曰如何修曰朝廷用人之法自兩
制選居兩府自三館選居兩制然則三館者輔相養材
之地也往時入三館有三路今塞其二矣此臣所謂太
狹也上曰何謂三路修曰進士髙科一路也大臣薦舉
一路也因差遣例除一路也往時進士五人以上及第
者皆得試館職第一人及第不下十年有至輔相者今
第一人及第兩任凡十年方得試館職而第二人以下
無復得試是髙科一路塞矣往時大臣薦舉隨即召試
今止令上簿候館閣闕人乃試而館閣人初無員數無
有闕時則上簿者永無試期是薦舉一路又塞矣唯有
因差遣例除者半是年勞老病之人此臣之所謂進賢
路太狹也新格置編校官八人皆用選人歴七年乃自
校勘除校理此外未嘗有所擢用臣謂此八員者宜仍
舊他員或闕即令中書擇人進擬庶無遺賢上嘉納之
故有是詔因謂輔臣曰館閣養才之地比欲選數人出
使無可者公等其各為朕捜揚雖執政親戚世家勿避
朕當親閲可否於是韓琦曾公亮歐陽修趙槩等所舉
蔡延慶夏倚(已見嘉/祐二年)王汾葉均劉攽章惇胡宗愈王存
李常張公裕王介蘇棁安燾蒲宗孟陳侗陳睦李清臣
朱初平黄履劉摯凡二十人上皆令召試琦等以人多
難之上曰既委公等舉之茍賢豈患多也乃令先召擢
提㸃陜西刑獄度支員外郎蔡延慶等十人餘須後試
延慶齊子也　丙午羣臣以來嵗元㑹表上尊號曰體
乾應厯文武聖孝皇帝詔不許五表乃許之　十一月
甲寅以慶州蕃官都巡檢使趙明領順州刺史以擊夏
人於大順城有功也於是將士及蕃官有功者隨輕重
賞之　戊午帝不豫　己巳歸徐國公主於王氏皇后
及皇子潁王東陽郡王送至第詔皇后翼日乃歸　司
馬光奏臣伏見陛下踐阼以來太陽侵色中有黒子大
風晝晦冬温無氷連年大水漂沒廬田以至今嵗災異
尤甚彗星彰見光炎隆熾朝東暮西連月乃滅飛蝗害
稼日有食之加之陜西河東夏秋乏雨禾既不収麥仍
未種婦子悽惶流離充道西戎内侮邊鄙未安當此之
際羣臣宜勸導陛下以祗畏天命勤恤民隠克己謙約
博求至言以消復變咎延致善祥而朝廷晏然曾不為
意或以為自有常數非闗人事或以為景星嘉瑞更當
有福今者又有佞臣建議請上尊號其為欺蔽上天誣
罔海内孰甚於此使上帝鬼神怫鬱不懌自拜表以來
陛下嬰此疾疹乆而未愈此皆羣臣諂䛕之罪陛下豈
得不省悟而深思哉臣不勝區區忘生觸死伏望陛下
自以聖意止羣臣所上章表却尊號而弗受更下詔書
深自咎責咨謀四方廣開言路求所以事天養民轉災
為福之道俟聖體康復政化流通天時豐穰人心悦豫
然後推崇徽號何晚之有臣荷國大恩承乏侍從誠見
近日羣臣皆以言為諱入則拜手稽首請加鴻名出則
錯立族談腹非竊笑終無一人為陛下正言其不可者
臣竊痛之是敢妄進狂瞽唯聖明采察不從　初夏人
冦大順上問兩府䇿將安出宰相韓琦請留止嵗賜遣
使齎詔往問樞宻使文彦博等曰如此則邊釁大矣因
引寶元康定之喪師以動上意琦曰兵家須料彼此今
日禦戎之備大過昔時且諒祚狂童豈可比元昊也詰
之必服上竟從𤦺議遣何次公往使逾月次公還以諒
祚表進上已卧疾輔臣因入問起居畢𤦺扣御榻曰諒
祚服罪否上力疾顧𤦺曰一如所料諒祚所上表雖云
受賜累朝敢渝先誓然尚多游辭歸罪於其邊吏乃復
賜詔詰之令耑遣使别貢誓表具言今後嚴戒邊上酋
長各守封疆不得㸃集人馬輒相侵犯其鄜延環慶涇
原秦鳯等路一帶乆係漢界熟户并順漢西蕃不得更
行刼虜及逼脅歸役所有漢界不逞叛亡之人亦不得
更有招納茍渝此約是為絶好餘則遵依先降誓詔朝
廷恩禮自當一切如舊　先是帝乆服藥監察御史裏
行劉庠奏請立皇子帝不懌封其奏一日宰相韓𤦺等
問起居退潁王出寢門憂形於色顧琦曰奈何𤦺曰願
大王朝夕勿離上左右王曰此乃人子之職琦曰非為
此也王感悟去帝自得疾不能語凡處分事皆筆於紙
　十二月辛丑帝疾增劇輔臣問起居罷琦復奏曰陛
下乆不視朝中外憂惶宜早立皇太子以安衆心帝頷
之琦請帝親筆指揮帝乃書曰立大王為皇太子琦曰
必潁王也煩聖躬更親書之帝又批於後曰大大王潁
王頊琦曰欲乞即今晚宣學士降麻帝復頷之琦召内
侍髙居簡授以御札命翰林學士草制學士承㫖張方
平至榻前稟命帝慿几出數語方平不能辨帝以手指
畫几方平因請進筆書所諭遂進筆帝書來日降制立
某為皇太子十字所書名不甚明方平又進筆請之帝
再書潁王二字又書大大王三字方平退而草制壬寅
立皇子潁王頊為皇太子帝既用輔臣議立皇太子因
泫然下泪文彦博退謂韓琦曰見上顔色否人生至此
雖父子亦不能無動也琦曰國事當如此可奈何皇子
始聞命辭於榻前者乆之　癸卯大赦賜文武官子為
父後者勲一轉　乙已詔以來年正月十九日册皇太
子翰林學士承㫖張方平為禮儀使翰林學士王珪撰
册文錢明逸書册知制誥宋敏求書寳
　資治通鑑後編卷七十四
