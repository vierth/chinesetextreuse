
　綱目續麟巻十七
　　　　　　　　　　　　　宜春張自勲撰
(乙/酉)二十一年(順宗皇帝/永貞元年)韋皋表請太子監國
　　分註(韋皋上表曰陛下袁毁成疾請權令太子親/監庻政俟皇躬痊愈復歸春宫又上太子牋)
　　(曰聖上亮隂不言委政臣下而所付非人王叔文/王伾李忠言之徒輙當重任隳紊紀綱樹置心腹)
　　(恐危家邦願殿下卽日奏聞斥逐羣小使政出人/王則四方獲安俄而荆南裴均河東嚴綬牋表繼)
　　(至意與皋同中外皆倚/以爲援而邪黨震懼)
　　發明(以中制外則順以外制中則逆以朝廷制方/國則順以方國制朝廷則逆方是之時順宗)
　　(久疾羣小用事中外皇皇莫知所爲韋皋功名遂/著逺申正議既而諸鎭效之邪黨為之震懼人心)
　　(恃以無恐未幾遂命太子監國而宗祚鼎安其有/功於唐室多矣然而於勢為逆於理爲不順不可)
　　(以為後法故綱目不書其西川節度使止書韋皋/若在内之臣子然者所以為唐諱之也其旨微矣)
　按外制中方國制朝廷莫甚於逐殺主帥用爲主帥
　綱目不諱(直書殺節度使某以某/為節度使或畱後不諱)何獨於韋皋而諱
　之深乎書表請太子監國予皋也不書西川節度使
　官已見也(興元元年書以韋皋為西川節/度使凡例云官已見者不復見)發明以為
　為唐諱非綱目之意○據皋本傳謂王叔文等干政
　皋遣劉闢私謁叔文求盡領劍南不獲遂上表請太
　子監國果爾則皋議公而意私亦非純美綱目特以
　其能發叔文之姦故因事而書以媿内臣之黨叔文
　者蓋亦節取耳分註但詳皋表不及所以上表之意
　所以全皋也
南康忠武王韋皋卒
　　考異(此誤/書諡)
　　考證(當去忠武二字/分註諡忠武)
　　分註(皋在蜀二十一年重加賦歛豐貢獻以結主/恩厚給賜以撫士卒士卒婚嫁死喪皆供其)
　　(費以是得久安其位士卒樂為之用服南詔摧吐/蕃府庫既實時寛其民三年一復租賦蜀人服其)
　　(智謀而畏其威及薨畵/像以為土神祀之至今)
　　書法(藩鎭卒書某節度使恒也此其不書西川節/度何不以韋皋夷于他鎭也皋在逺藩憂及)
　　(社稷表請太子監國豈他鎮比哉/綱目書爵書諡所以深嘉之也)
　當書西川節度使南康王某卒分註諡忠武○按皋
　卒書爵而分註以鎮蜀為言則知書爵者正以其為
　賢鎮使也書法乃謂不書某節度不夷皋于諸鎮果
　爾則分註宜盛稱表請監國之功何無一語及之且
　藩鎮卒例書某節度而皋兼書南康王非以有社稷
　之憂顧獨與諸藩異乎然則書節度以紀其實書南
　康王以異於衆未始非深嘉之也安在必去官乃見
　意乎况表請不書官議者方以為為唐諱則此書西
　川節度尤見其以外臣而憂内難其美不較著哉信
　如書法所云則卒不書諡已正於凡例(崩葬例註云/諡非生者之)
　(稱通鑑以諡加於薨卒/之上亦非是今正之)而忠武之名猶冠於皋卒之
　上又豈定論乎韓滉忠順雖同平章其卒仍書節度
　(貞元三年書鎮海節度使同平章事韓滉卒書法云/滉於諸鎮最為忠順故其卒也傋書之按滉卒宜註)
　(諡分註不録非/也附載於此)皋雖非他鎮比要亦滉類耳奈何以
　一日之表而没其二十餘年鎮蜀之功哉
貶韋執誼為崖州司户
　　考異(提要户/作馬)
　按本傳為司户參軍當從綱目作户提要誤
(丙/戌)憲宗皇帝元和元年徴少室山人李渤為左拾遺
　　分註(渤辭疾不至然朝政有得失輙附奏陳論○/胡氏曰孔子曰不在其位不謀其政故不在)
　　(其位而為之謀與在其位而不為之謀皆非也伊/尹之囂囂也初無毫髮當世之念及其幡然也乃)
　　(有堯舜君民之心諸葛孔明卧草廬中不求聞達/及感𤣥德枉駕然後許以馳驅古之逹人心無二)
　　(用如此李渤於此尚論/景行豈亦有未詳乎)
　據分註當補不至二字然謂朝政有得失輙附奏論
　是雖未居位已若受職者綱目不書不至倘亦微著
　其意與胡氏所謂景行未詳者此也按伊尹堯舜君
　民之心即在囂囂樂道之内但當其未出見道不見
　君民耳(離却君民更有何道但樂道之時存其理/未見諸事耳此隱顯之殊非有二道也)孔
　明惟不求聞逹方可許以驅馳是驅馳之具已備於
　不求聞逹之日初無二致如胡氏説非獨一人兩轍
　且一心兩用豈定論哉舜禹有天下而不與出猶處
　也孟子云居仁由義大人之事備處猶出也出處之
　踪雖殊而此心此道則一(孟子謂禹稷顔回/同道深得此意)渤本不
　可與尹葛同日語胡氏以此責之不亦迂乎
(丁/亥)二年春二月司徒杜佑請致仕
　　考異(提要無/請字)
　按分註詔令佑每月一再入朝議大政則是未盡致
　也故書請提要不必從
(戊/子)三年南詔異牟尋死
　詔下漏王字○按貞元十年立異牟尋為南詔王此
　當書南詔王異牟尋死况後此南詔死者皆書王獨
　異牟尋不書漏也
(己/丑)四年閏月制降繫囚蠲租稅出宫人絶進奉禁掠賣
　　書法(以旱故也備書予之然則前書禁長吏進奉/此其書絶何前日雖禁之而柳晟閻濟美王)
　　(鍔之徒進奉自若未嘗絶也於是書絶/所以見前禁之具文也綱目之意微矣)
　絶進奉三字宜刪○按前禁固為具文此雖書絶未
　幾裴均復進銀器(均山南東道節度使是年夏四月/首進銀器千五百兩李絳白居易)
　(請却之上命出付度支尋密諭進奏/院自今諸道進奉無得申御史臺)是亦具文也與
　其復書以見意何如削之以從無實不書之例(見災/異例)
　不尤見綱目之嚴乎書法穿鑿非定論
九月王承宗表獻德棣二州詔以承宗為成德節度使
薛昌朝執之以歸
　　考異(本作王承宗表獻德棣二州詔以承宗為成/德節度使薛昌朝為保信軍節度使領德棣)
　　(二州承宗襲昌朝執之以歸刋本薛字下漏昌朝/為保信軍節度使領德棣二州承宗襲一十七字)
　　(提要薛字上作承宗襲保信節度使薛/昌朝執之以歸無領德棣二州五字)
　　考證(諸本皆脱誤○按此當作王承宗表獻德棣/二州詔以承宗為成德節度使德州刺史薛)
　　(昌朝為保信節度使領德棣/二州承宗襲昌朝執之以歸)
　　分註(上密問諸學士曰今欲用王承宗為成德留/後割其德棣二州更為一鎮使輸二税請官)
　　(吏何如李絳等對曰德棣𨽻成德為日已久一旦/割之恐其憂疑怨望復為鄰道搆扇萬一旅拒倍)
　　(難處置不若使弔祭使以其私諭承宗令自表請/幸而聽命於理固順若其不聽體亦無損○既而)
　　(承宗以未得朝命頗懼累表自訴上遣裴武宣慰/承宗受詔甚恭請獻德棣二州武復命以承宗為)
　　(成德軍節度使德州刺史薛昌朝為保信軍節度/領德棣二州昌朝王氏壻故就用之田季安使謂)
　　(承宗曰昌朝隂與朝廷通故/受節鉞承宗襲執昌朝囚之)
　據分註本係承宗執昌朝乃云昌朝執承宗譌謬若
　此果可為定本乎當從考異書王承宗表獻德棣二
　州詔以承宗為成德節度使薛昌朝為保信節度使
　領德棣二州承宗襲昌朝執之以歸提要不書領德
　棣二州與考證增德州刺史四字並非
冬十月削奪王承宗官爵發兵討之以吐突承璀為招
討處置等使
　當作制削王承宗官爵(分註有/制字)奪字羡不書制則削
　之者誰耶削即奪也並書近複(十年吳元濟反亦/書制削無奪字)
雲南王尋閤勸死
　　分註(子勸龍/晟立)
　雲南當作南詔○按貞元十年遣使立異牟尋為南
　詔王分註云雲南王請復號南詔元和三年異牟尋
　死亦書南詔尋閤勸異牟尋子也未聞改號故當作
　南詔(十一年勸龍晟為/下所殺亦書南詔)綱目書雲南誤
(甲/午)九年春正月李絳罷為禮部尚書
以吐突承璀為神䇿中尉(為下漏/左字)
　　分註(初上欲相絳先出吐突承璀為淮南監/軍至是召還承璀復以為左神䇿中尉)
　當書李絳罷復以吐突承璀為左神䇿中尉為禮部
　尚書五字可刪○按書法云絳與承璀不兩立者也
　絳朝以出承璀夕以入故當合為一條以明絳退璀
　進之速而憲宗逺賢昵邪之罪不待貶而已著矣書
　法雖以比書為辭然綱目仍屬分列非所以表微也
　承璀為中尉已見元年(元和元年以吐突承/璀為左神䇿中尉)此再以
　也義當書復以為貳過之譏綱目不書若新授職者
　亦非
(丙/申)十一年翰林學士錢徽知制誥蕭俛罷
　　考異(翰上漏/以字)
　　分註(時羣臣請罷兵者衆上患/之故黜徽俛以警其餘)
　考異說誤○按徽為學士俛知制誥二人皆罷官也
　考異謂翰上漏以字將謂以錢徽知制誥耶誤甚
南詔勸龍晟為其下所殺
　　考異(當書南詔弑/其王勸龍晟)
　　分註(勸龍晟淫虐不道其臣王/崖巔弑之立其弟勸利)
　據分註勸龍晟淫虐不道當從綱目書殺考異不必
　從
(丁/酉)十二年春二月置淮西行縣
　　分註(淮西被兵數年竭倉廪以奉戰士民多無食/采菱芡魚鱉鳥獸食之亦盡多降官軍敕置)
　　(行縣以/處之)
　分註置行縣下尚有為擇縣令使之撫養并置兵衛
　之一十三字分註不載非是○勳按惟擇令置兵方
　見憲宗區處降民周悉且可為後法宜據原文補入
(戊/戌)十三年李鄘罷為户部尚書
　　書法(唐世宰相罷書為某官者予辭也鄘則曷為/予之鄘恥以宦官進稱疾不見固辭相位可)
　　(謂過人逺矣是故張𢎞靖恥諫不行而去則罷書/河東節度李鄘恥由宦官進而去則罷書淮西節)
　　(度憲宗之世/何多賢相也)
　按淮西節度李夷簡也(夷簡繼鄘同平章事目謂才/不及裴度求出鎮故罷為淮)
　(西節度見本/年秋七月)書法於李鄘當云罷書户部尚書李夷
　簡以才屈裴度而去則罷書淮西節度當是刋本譌
　漏不然李戴張冠書法不應錯謬至此
十一月以柳泌為台州刺史
　　分註(上好神仙詔天下求方士宗正卿李道古因/皇甫鎛薦山人柳泌云能合長生藥泌言天)
　　(台多靈草誠得為彼長吏庻幾可求上以泌權知/台州刺史諫官爭論奏以為人主喜方士未有使)
　　(之臨民者上曰煩一州之力而能為人主/致長生臣子亦何愛焉由是羣臣莫敢言)
　以下漏方士二字○按分註謂未有使方士臨民者
　有之自憲宗用柳泌始不可不特書以著其謬(十五/年柳)
　(泌伏誅書法云綱目抑左道方士/必以伏誅書故當補方士二字)
(己/亥)十四年沂州役卒王弁殺觀察使王遂
　　考異(據龍德元年書成德將張文禮弑其節度使/天佑五年書淮西張顥徐温弑其節度使則)
　　(此當書弑/其觀察使)
　　分註(遂本錢榖吏性狷急專以嚴酷為治盛夏嘗/役士卒營府舍督責峻急將卒憤怨役卒王)
　　(弁與其徒四/人執遂斬之)
　據分註當書沂州觀察使王遂為其下所殺不得以
　文禮張顥比考異說泥張顥徐温淮南牙將也考異作
　淮西亦誤
以王弁為開州刺史誘誅之
　　分註(朝廷議興兵討王弁恐青鄆相扇繼變乃除/弁開州刺史既行所在減其導從加以杻械)
　　(乗驢入闗/腰斬東市)
　當書殺開州刺史王弁(按王弁為開州刺史猶元魏/鄧彦為𤓰州刺史也彦書執)
　(𤓰州刺史不書/以為刺史可證)○或曰書殺何與曰弁罪可誅而憲
　宗所以誅之者非其正也司馬公云以天子詔書為
　誘人之餌烏可以示後世哉既以為開州刺史而殺
　之則是殺開州刺史而已矣明天子無偽詔適足以
　自累耳至弁罪當誅人所共知奚俟綱目而後見哉
十月安南遣將楊清討黄洞蠻清作亂殺都䕶李象古
　　考異(十月上漏冬字提要/有冬字討當作擊)
　　分註(象古以貪縱苛刻失衆心清世為蠻酋象古/召為牙將命將兵討黄洞蠻清因人心怨怒)
　　(夜還襲/州䧟之)
　據分註當作安南都䕶李象古遣將楊清擊黄洞蠻
　清還襲象右殺之作亂二字可刪○或曰牙將殺都
　䕶非亂乎曰象古以貪刻失衆心清因人心殺象古
　非作亂也目之以亂而象古書官則罪專在清而象
　古之惡隱矣非所以懲貪暴也然則仍書都䕶何書
　都䕶(官未見/者書之)又以罪清之擅殺耳豈予象古哉
吐蕃圍鹽州
　　考異(圍當/作冦)
　　分註(吐蕃十五萬衆圍鹽州刺史李文悅竭力拒/守凡二十七日吐蕃不能克靈武牙將史奉)
　　(敬言於朔方節度使杜叔良請兵解圍叔良以二千/五百人與之奉敬自地道出吐蕃背吐蕃大驚潰)
　　(去奉敬奮/擊大破之)
　州下當補書史奉敬擊郤之六字考異不必從○按
　吐蕃雖圍鹽州未幾奉敬奮擊大破之是圍已解也
　今但書圍而不曰擊郤是圍未解而鹽州不幾為吐
　蕃有耶故當補書
(庚/子)十五年春正月上暴崩於中和殿閏月太子即位
　　考異(上當作帝按分註時人皆言内常侍陳𢎞志/弑逆太和九年書陳𢎞志伏誅分註討元和)
　　(之亂又據唐書舊紀云内官陳𢎞志弑逆史氏諱/而不書王守澄傳云陳𢎞志等弑逆内官祕之但)
　　(云藥發暴崩則此當書内常侍陳𢎞志弑帝於中/和殿以為寵任宦官者之戒竊考晉張貴人因孝)
　　(武醉寢弑之重賂左右曰因魘暴崩時太子闇弱/遂不推問綱目書貴人張氏弑帝且漢平隋文史)
　　(皆書崩綱目書莽廣弑逆然則憲宗書崩乃録史/舊文而非定本也尹氏發明謂特書暴崩以著大)
　　(臣不能究詰之罪疑非朱子之/意且與前後書法皆不相侔)
　　考證(當作太子/恆即位)
　　分註(上服金丹多躁怒左右宦官徃徃獲罪有死/者人人自危至是暴崩於中和殿時人皆言)
　　(内常侍陳𢎞志弑逆其黨類諱之不/敢討賊但云藥𤼵外人莫能明也)
　　書法(弑也曷為不書弑罪唐之君臣也𢎞志弑逆/舉朝恬然不能究覈以正其誅而即位如常)
　　(時綱目止曰暴崩所以深罪之/也○唐世宦官弑君立君始此)
　　發明(春秋之法君弑賊不討則深責其國無臣子/穆宗位居冢嫡是時春秋已二十有六宰相)
　　(乃皇甫鎛令狐楚軰綱目特書暴崩者一以著大/臣不能究詰之罪一以著嗣君不能討賊之罪所)
　　(以深罪唐之臣子不/能討賊為失職耳)
　當作宦者陳𢎞志弑帝于中和殿書法發明傅會綱
　目不可從○按是時憲宗惟知有宦官何知有大臣
　宰相賢者不過裴度崔羣張𢎞靖諸人自异鎛用事(十/三)
　(年以程异皇甫/鎛同平章事)相繼罷黜君方棄其臣臣安得任其
　責邪(上年裴度罷為河東節度/使崔羣罷為湖廣觀察使)至同平章如令狐楚
　(楚與皇甫鎛同年進/士故鎛引以為相)率與宦官相表裏寧足以言大
　臣乎然則指為大臣之罪者特為崩字解免耳史法
　闡幽當時既莫能明後世復不正其罪則亂臣賊子
　其術益工其惡益可肆行而無忌豈春秋垂訓之意
　哉且以天子而為宦官所弑則君與大臣之罪著矣
　奚書暴書崩然後見耶况閹人弑君自秦以下無聞
　者(自趙高弑二世/後未有聞者)故人主率不知戒(憲宗嘗自謂去/家奴如一毛)
　而進言者亦無以回其昬惑惟揭宦者於弑帝之上
　(不書内常侍所以/别於孫程等也)則知桃蟲維鳥笄蜂求螫後之寵
　任宦寺者亦可以懲矣而穆宗君臣不討賊之罪不
　尤著耶如發明所云既不書弑安知其為賊而謂嗣
　君不能討乎論者當以考異為正
太后居興慶宫
　　分註(太后居南内每朔望上帥百官詣宫門/上壽上性侈所以奉太后者尤華靡)
　　書法(居者何順辭也徙辭有二書徙某太后者逆/辭也書徙太后居者順辭也終綱目書太后)
　　(徙居二書太后歸某宫一書太后居某/宫一書太后遷居某宫一皆順辭也)
　按后崩於興慶宫說者謂宣宗弑之(大中/二年)則此書居
　者正以明太后之無罪耳(見其無/與國事)無罪而被弑宣宗
　之罪益不可逭矣書法僅以為順辭非是蓋順辭之
　例可施於遷徙歸此於三者無稱而特書居某宫豈
　無故而漫及之哉
(辛/丑)穆宗皇帝長慶元年以王播為鹽鐵使
　　考異(提要使字上/有轉運二字)
　按本傳播以鹽鐵兼轉運者憲宗時以刑部侍郎領
　之也後為皇甫鎛所忌出為劒南西川節度使至是
　召還復領鹽鐵非轉運也當以綱目所書為正提要
　轉運二字誤
宿州刺史李直臣伏誅
　　分註(直臣坐贓當死宦官受其賂為之請御史中/丞牛僧孺固請誅之上曰直臣有才可惜僧)
　　(孺對曰彼不才者安足慮本設法令所以檢制有/才之人安禄山朱泚皆才過於人法不能制者也)
　　(上從/之)
　按僧孺之言非矣法令以治有罪既使人不敢為惡
　而賢者益勸於為善此先王設法之意也若指為擒
　制才人之具是祖宗法令皆驅天下為庸鄙茍劣之
　人非所以興賢求治也豈不誤哉禄山朱泚非才之
　罪特朝廷處置失宜而已僧孺執此以例直臣不過
　刼其主以必誅耳顧可為定論乎(穆宗謂直臣才特/徇宦官之請耳僧)
　(孺但當論直臣之罪不當以才為言罪如直臣才亦/當誅則穆宗無辭矣惜僧孺不逮此觀其所云何異)
　(口給禦/人耶)
(乙/巳)敬宗皇帝寳厯元年牛僧孺罷為武昌節度使
　　分註(牛僧孺以上荒淫嬖幸用事又畏罪不敢言/但累表求出乃升鄂岳為武昌軍以僧孺為)
　　(節度使僧孺過襄陽節度使柳公綽服櫜鞬侯于/館舍將佐曰襄陽地望高于夏口此禮太過公綽)
　　(曰竒章公甫離台席方鎮重/宰相所以尊朝廷也竟行之)
　據書法唐世宰相罷書為某官者皆賢相也僧孺罷
　書武昌節度豈賢之與非也為公綽尊朝廷書也
(丙/午)二年十二月宦官劉克明等弑帝于室内立綘王
悟王守澄等討克明殺悟立江王涵
　　分註(上遊戲無度狎暱又羣小善擊毬好手搏禁軍/及諸道爭獻力士  以錢萬緡召募力士晝夜)
　　(不離側又好深夜自捕狐貍性復褊急力士或恃/恩不遜輙配流籍沒宦官小過動遭捶撻皆怨且)
　　(懼夜獵還宫與宦官劉克明擊毬軍將蘇佐明等/二十八人飲酒上酒酣入室更衣殿上燭滅克明)
　　(等弑帝于室内○克明矯稱上㫖命學士路隋草/遺制以綘王悟權勾當軍國事又欲易置内侍之)
　　(執權者於是樞密使王守澄楊承和中尉魏從簡/梁守謙定議以衙兵迎江王涵入宫發左右神䇿)
　　(飛龍兵進討賊黨盡斬/之絳王為亂兵所害)
　明下漏誅之二字○按分註進討賊黨盡斬之是罪
　人已得也上書討下不書誅安見其已得耶故當補
　書
　　發明(天下之事必有狃而為之者元和之禍失賊/不討故羣閹狃于為逆意可以為常事而行)
　　(之耳向使唐人能窮治元和之黨聲其罪于天下/芟夷剪滅靡有孑遺則閹軰亦必知所畏忌而滅)
　　(燭之變不復作矣惟穆宗一失其機故嗣子不免/其身然後知聖人誅亂臣討賊子汲汲然惟恐或)
　　(後者正欲絶禍亂之源杜簒弑之漸耳不然敬宗/之失止于狎暱羣小何遇禍若是之酷哉識者自)
　　(可察/之)
　尹氏謂元和失賊不討使宦官狃於為逆而不忌其
　論自正至謂敬宗失止狎暱不應遇禍之酷則不然
　古稱廉逺堂高刑人不在君側皆所以豫逺不敬也
　觀分註所載若此謂敬宗能免其身乎縱令元和窮
　治黨與安知克明不為𢎞志耶(陳𢎞志弑憲宗/見元和十五年)語云
　君子不重則不威滅燭之禍帝實自取又奚咎焉(憲/宗)
　(猶不能免况敬宗乎其受弑非獨/勢所必至亦理所宜然何酷之有)勳獨怪佻逹無儀
　如帝而諡之曰敬將媿之與抑文以美名耶○聖人
　誅亂討賊正天理人情不容已處非徒為絶源杜漸
　也雖使禍亂不生簒弑不作亂臣賊子終不可不討
　而誅之發明乃謂汲汲恐後專從絶源杜漸起見(如/尹)
　(說非為絶源杜漸/亂賊便可不討乎)失聖人誅討之義矣
(戊/申)文宗皇帝太和二年王庭凑陰以兵糧助李同㨗秋
九月詔削其官爵命諸軍討之
　陰字羡○按下書詔削官爵命諸軍討之則庭凑助
　叛為逆之罪著矣(上年以李同㨗為兖海節度使/同㨗不受詔發諸道兵討之)直
　書以兵糧助同㨗非過也若曰陰以兵糧則罪狀未
　明而遽削爵命討豈王者之師哉故當刪去
(辛/亥)五年春正月盧龍將楊志誠逐其節度使李載義二
月以志誠為畱後
　　分註(上聞志誠作亂召宰相謀之牛僧孺曰范陽/自安史以來非國所有劉總暫獻其地朝廷)
　　(費錢八十萬緡而無絲毫所獲今日志誠得之猶/前日載義得之也因而撫之以捍北邉不必計其)
　　(逆順上從之以載義恭順有/功拜太保以志誠為畱後)
　當作自為畱後(觀分註因而/撫之可見)二月以志誠五字可刪
　○或曰書以病文宗也書自則罪專志誠矣志誠逐
　節度其罪已明故書以不書自勳按逐殺主帥用為
　主帥積習已久不自文宗始乃若志誠之横有非他
　將比者既以為畱後猶怒不得僕射不得已而加之
　(七年加志誠右僕射分註云初以志誠為吏部尚/書志誠怒不得僕射畱官告使朝廷不得已加之)其
　叛逆豈一端已哉故雖為幽將所逐綱目必書伏誅
　以正其罪(八年幽州軍亂逐/楊志誠志誠伏誅)特書自為所以明志誠
　之當誅也
九月吐蕃將悉怛謀以維州來降不受
　　分註(李德裕簡蜀兵羸弱者去四千餘人復募少/壯者千人募北兵得千五百人與土兵參居)
　　(轉相訓習日益精練所作兵器無不堅利至是吐/蕃維州副使悉怛謀請降盡帥其衆奔成都德裕)
　　(遣兵據其城具奏其狀事下尚書省集百官議皆/請如德裕䇿牛僧孺曰吐蕃之境四面各萬里失)
　　(一維州未能損其勢比來修好約罷戍兵中國禦/戎守信為上彼若來責曰何事失信養馬蔚茹川)
　　(上平凉坂萬騎綴回中怒氣直辭不三日至咸陽/橋此時西南數千里外得百維州安所用之徒棄)
　　(誠信有害無利此匹夫所不為况天子乎上以為/然詔德裕以其城及悉怛謀等悉歸之吐蕃吐蕃)
　　(誅之于境上極其慘酷/德裕由是怨僧孺益深)
　　發明(綱目凡以地降者則書其叛如侯景以河南/叛附於梁之類是也凡褒贈之典特書之者)
　　(皆忠義之士如贈顔真卿司徒之類是也悉怛謀/吐蕃之將以地歸唐既不書叛至他時贈以右衛)
　　(將軍則又特書於䇿然則綱目之意/固予之矣此决斷兩詞曲直之辨也)
　悉怛謀不可以顔真卿比真卿唐忠臣宜贈者也悉
　怛謀吐蕃叛將不當贈者也不書叛者為唐諱也如
　以贈官為是則縳送悉怛謀聽其慘酷又何心焉特
　書贈悉怛謀右衛將軍譏唐也譏其始為義而卒不
　能忘利也既不能庇怛謀於生而徒恤怛謀以死是
　加刃於人以手撫之威惠兩無當發明概以為予之
　至與真卿並稱豈綱目書法之意哉
(壬/子)六年回鶻昭禮可汗為其下所殺
　　考異(當書回鶻弑/昭禮可汗)
　當作回鶻弑其可汗昭禮○按書法云凡書為其下
　所殺譏不在人也昭禮為中國所立(敬宗寳厯元年/冊回鶻昭禮可)
　(汗/)未聞他過故當書弑綱目書為某所殺特據唐史
　舊文耳(見回鶻/傳下)非是
十二月牛僧孺罷為淮南節度使
　　分註(西川監軍王踐言入知樞密數為上言縳送/悉怛謀以快敵心絶降者非計也上亦悔之)
　　(尤僧孺失䇿僧孺内不自安㑹上謂宰相曰天下/何時當太平卿等亦有意於此乎僧孺對曰太平)
　　(無象今四裔不至交侵百姓不至流散雖非至理/亦謂小康陛下若别求太平非臣所及因累表請)
　　(罷乃出/鎮淮南)
　為淮南節度使六字可刪○據書法宰相罷書為某
　官賢也是時僧孺内不自安累表請罷而温公謂僧
　孺偷安竊位欺君盗名(詳見/分註)若是可謂之賢乎故當
　直書罷以别於他相之賢者綱目於僧孺再書罷為
　某官(寳厯元年書罷/為武昌節度使)非也
(癸/丑)七年以鄭覃為御史大夫
　　分註(初李宗閔惡覃在禁中數言事奏罷其侍講/上從容謂宰相曰殷侑經術頗似鄭覃宗閔)
　　(對曰覃侑經術誠可尚然議論不足聽李德裕曰/覃侑議論他人不欲聞惟陛下欲聞之幸甚後旬)
　　(日宣出除覃御史大夫宗閔謂樞密使崔潭峻曰/事皆宣出安用中書潭峻曰八年天子聽其自行)
　　(事亦可矣宗/閔愀然而止)
　甚矣宗閔之好毁也經術議論虛實不同輕重亦異
　惡有經術可尚而議論不足聽者哉(董晉謂謀議不/足道先儒非之)
　(要以經術為本而/議論乃其餘緒也)聞有以經術經世者未聞以口舌
　奏治平者也孔子曰君子欲訥於言而敏於行然則
　雖有議論猶不足貴奈何以虛辭棄實用乎德裕不
　辨其非徒取譏一時雖能使覃不失為御史而經術
　之重於議論卒未有明者則不學之過也惜哉
加盧龍節度使楊志誠右僕射
　　分註(初以志誠為吏部尚書志誠怒不得僕射留/官告使朝廷不得已加志誠僕射别遣使慰)
　　(諭/之)
　當作盧龍節度使楊志誠自加僕射○按分註志誠
　怒不得僕射朝廷不得已加之非自而何書自所以
　著志誠之罪為明年伏誅之本(八年冬志/誠伏誅)茍以恒辭
　書則其罪隱矣法有先事起義者此類是也
冬十二月羣臣上尊號不受
　　分註(羣臣上尊號㑹中使薛季稜自同華還言閭/閻彫弊上歎曰關中小稔百姓尚爾况江淮)
　　(比年大水其人如何吾無術以救之敢崇虛名/乎因以通天犀帶賞季稜羣臣四上表不受)
　　書法(書上尊號多矣未有書不受者於是再/書文宗可謂不徇流俗者矣故重美之)
　此再上也宜書復(六年羣臣上/尊號不受)○按前書不受者美
　文宗也此書不受者罪羣臣也薛季稜一閹尹還自
　同華能言閭閻彫弊動人主之歎可不謂賢乎而羣
　臣有社稷之任不知恤民徒上尊號不已其去季稜
　何逺哉於是賞季稜而却尊號文宗之美亦著矣美
　文宗者所以深罪羣臣也書法合而一之非是
(甲/寅)八年冬十月幽州軍亂逐節度使楊志誠推史元忠
主畱務志誠伏誅
　　分註(元忠獻志誠所造衮衣/僭物詔流嶺南道殺之)
　當作幽州軍亂節度使楊志誠伏誅逐推以下宜詳
　分註(宣宗末年武寧逐節度/康季榮綱目不書逐)○按志誠既當誅則逐
　不足言矣况志誠亦逐帥自為者(詳見/五年)安得正名其
　為主帥耶故但書伏誅以正志誠之罪而畧不書逐
　又以見志誠之自取不足為諸軍罪耳今上書逐節
　度楊志誠下書志誠伏誅是予其逐也方以正不臣
　之罪而復開逐帥之端亦何愈哉
十一月成德節度使王庭凑卒子元逵自知畱後
　　分註(元逵改父所為/事朝廷甚謹)
　據分註當去子元逵自知畱後七字(開成三年義武/節度使張璠卒)
　(唐紀云其子元益自稱畱後綱目但書璠/卒不及元益可證元逵知畱後宜詳分註)○按書自
　專也如分註所載元逵忠順臣也不應先以此罪之
　春秋有諱賢之例故當刪去(據明年特書以元逵為/成德節度使益信此條)
　(宜/刪)若此書自知則與劉稹無異矣(武宗㑹昌三年昭/義節度使劉從諫)
　(卒其子稹自為畱後/詔發諸道兵討之)
(乙/卯)九年五月以仇士良為神䇿中尉
　　考異(以字下漏/宦者二字)
　　分註(上之立也仇士良有功王守澄抑之由是有/隙訓注為上謀進擢士良以分守澄之權)
　當從考異補宦者二字○按以士良為中尉特以分
　守澄之權非無故者况士良尤始見而甘露之變(詳/本)
　(年十一/月分註)胎此矣故當補書
陳𢎞志伏誅
　　考異(陳字上漏/宦者二字)
　據元和十五年既書宦者陳𢎞志則此宦者二字可
　省考異不必從
以王守澄為神䇿觀軍容使
　　考異(王字上亦漏/宦者二字)
　據分註以虛名尊守澄實奪之權則守澄非士良比
　不必著宦者字(未幾守澄以殺書士良與政/守澄奪權固知不可同日語)
以舒元輿李訓同平章事
　　分註(元輿為中丞凡訓注所惡者則為之彈擊由/是得為相上懲二李朋黨以賈餗及元輿皆)
　　(孤寒新進故擢為相庻其無黨訓起流人期年致/位宰相天子傾意任之天下事皆决於訓王涯軰)
　　(承順其風㫖/惟恐不逮)
　當作以李訓及舒元輿同平章事○按分註元輿為
　相由附訓也當先書李訓次及元輿則舒李同惡相
　濟之罪明矣况帝所傾意者尤在訓而非元輿乎綱
　目先舒後李畧無主次之别非是
十一月李訓舒元輿鄭注等謀誅宦官不克以鄭覃李
石同平章事仇士良殺訓注元輿及王涯賈餗等
　　分註(始鄭注與李訓謀至鎮選壯士數百為親兵/奏請入䕶王守澄葬仍請令内臣盡集送之)
　　(因令親兵殺之使無遺類約既定訓與其黨謀如/此事成則注專有其功乃以郭行餘鎮邠寧王璠)
　　(鎮河東使多募壯士為部曲以羅立言知京兆府/事韓約為金吾衛大將軍及與御史中丞李孝本)
　　(謀并注去之宰相惟舒元/輿與其謀他人莫知也)
　　書法(前書以舒元輿與李訓同平章事二相固有/序矣此其首李訓何訓首謀也鄭注亦首謀)
　　(則曷為不先注不使御史先宰相也然則見殺則/曷為後元輿淺謀取敗者訓注也元輿特與聞其)
　　(事/耳)
　元輿本由李訓得相(見同平/章分註)前書先元輿特綱目失
　首從耳此列鄭注於元輿之下是時注亦在訓術中
　而不知(分註并/注去之)惟元輿與其謀故以元輿先之也若
　謂御史不可先宰相則注殺何以先元輿必謂淺謀
　在注仍是論謀安在其論職耶(春秋紀事以主者為/首故宋以上公而後)
　(齊紀以小國而先鄭未嘗/以爵位小大為序次也)綱目但據事直書而書法
　每多穿鑿非也
(丁/巳)開成二年六月河陽軍亂逐其節度使李泳
　　分註(泳長安市人寓籍禁軍以賂得方/鎮所至貪殘其下不堪命故亂作)
　此亦當書為其下所逐綱目誤
(戊/午)三年冬十月太子永卒
　　考證(卒當作暴卒○謹按唐無父子之恩是以儲/貳多不安其位文宗惟一子不思繼體之重)
　　(擇賢師傅以敎誘輔翼之乃聽楊賢妃譖毁卒不/免死晩年不得已立兄子又為中人廢殺之傳至)
　　(武宣立不以正遂有兄弟不相為後之議拜姪之/嫌雖身後入太廟亦不能自安皆文宗有以自取)
　　(之文宗果能恤其子必不至于若/是也當因本文書曰太子永暴卒)
　　分註(初太子永之母王德妃無寵為楊賢妃所譖/而死太子頗好遊宴昵近小人賢妃日夜毁)
　　(之上召宰相及兩省御史郎官議廢之皆言太子/年少容有改過國本至重豈可輕動中丞狄兼謩)
　　(論之尤切至於涕泣給事中韋温曰陛下惟一子/不敎陷之至是豈獨太子之過乎翰林及六軍使)
　　(數十人復表論之上意稍解宦官/宫人坐流死者數十人至是暴卒)
　　書法(永暴薨矣曷為止書卒病文宗也文宗不明/不能庇及其子其暴薨也視之恬不為異綱)
　　(目從其恒辭而書/之所以病文宗也)
　考證之論似矣然仇士良廢太子而立太弟(明年文/宗立陳)
　(王成美為皇太子五年仇士良等以太子之立功不/在已乃矯詔立頴王瀍為皇太弟廢成美為陳王)
　綱目猶以文宗主名(詳五年/大書)則知暴薨無據者不必
　以變文起義也信如考證所云綱目宜書殺太子永
　方足以見意暴卒奚益哉或曰何以知其恬不為異
　曰以其始欲廢之也雖羣臣力諫幸而意解而宦官
　宫人坐流死者猶數十人則其棄永也久矣(宦官宫/人不足)
　(惜但未聞别選賢師傅敎之固知意不在永特移怒/於乙耳大抵賢妃之譖入之甚深故牢不可解非獨)
　(宦官諸人/之罪也)考證不必從
(己/未)四年回鶻相掘羅弑彰信可汗
　　書法(蠻地書殺此獨書弑何相弑之也相弑之則/曷為書弑為相而弑其君則不可以恒辭書)
　　(矣登里德宗建中元年烏介武宗㑹昌六年亦相/弑之則何以書殺非中國所冊命也非冊命則固)
　　(不可以中國之法治矣忠貞德宗貞元六年昭禮/太和六年亦册命也則其不書弑何忠貞昭禮骨)
　　(肉相殘王者不治外國雖以中國之法治之亦難/乎責之以詳也故雖中國所命立必相弑之而後)
　　(始書弑終綱目/蠻夷書弑六)
　蠻地弑殺不一當以有罪無罪分未可概以相與册
　命論也其君無罪而被殺非獨其相即骨肉亦當書
　弑如忠貞昭禮是也(綱目於忠貞昭/禮書殺非是)其君有罪而被殺
　非獨骨肉即相亦可書殺如登里烏介是也茍不顧其罪
　之有無徒以相與册命為辭不惟無以正生者之法
　亦何以服死者之心要荒雖不可以中國治然覆載
　之恩天地所不遺而冠履之義獨可畧於逺服乎必
　謂可畧則中國之政教窮矣又何以責其猾夏哉欲
　令中外各安其所則君臣之分終不可以不明也(逺/裔)
　(雖可畧然入中國之編不可不詳必謂以外治外/雖削之可也惡有其君無罪而臣顧可書殺者哉)書
　法傅㑹綱目不可從
(庚/申)五年魏博節度使何進滔卒子重順知畱後
　知上漏自字(唐紀有/自字)重順唐紀作重霸誤
(辛/酉)武宗皇帝㑹昌元年十二月遣使慰問回鶻烏介
可汗
　烏介可汗四字可删○按是年春二月書回鶻立烏
　介可汗則此但書遣使慰問回鶻可矣不必再書烏
　介可汗
(癸/亥)三年贈悉怛謀右衛將軍
　　分註(司馬公曰論者多疑維州之取舍不能决牛/李之是非臣以為唐新與吐蕃修好而納其)
　　(維州以利言之則維州小而信大以害言之則維/州緩而關中急且德裕所言者利也僧孺所言者)
　　(義也匹夫徇利而忘義人猶恥之况天子乎○胡/氏曰司馬公之言過矣使維州本非唐地既與之)
　　(和棄而不取姑守信約可耳本唐之地為吐蕃所/侵乃欲守區區之信舉險要而棄之可乎故以維)
　　(州歸吐蕃棄祖宗土宇縳送悉怛謀沮歸附之心/僧孺以小信妨大計也下維州遣兵據之洗數十)
　　(年之恥追奬悉怛謀贈以官秩德裕以/大義謀國事也此二人是非之辨也)
　維州之議當日牛李各逞其私非能斷之以義者德
　裕遣兵據城事若出於利國心實要為己功此僧孺
　之所忌也故力爭以却之然僧孺之議雖是原其心
　則在沮德裕之功非真為國家守義而全信也使此
　舉出於他人僧孺未必爭之力耳温公軒牛而輊李
　已為僧孺所欺胡氏又駁温公之説而主德裕則亦
　未之思也(按朱晦菴荅張敬夫云維州事唐與牛李/皆失之然謂牛論正而心私可也謂李計)
　(譎而心正/則非也)以勲觀之悉怛謀之降受之非也卻之亦
　非也然則何以處此維州本唐故地當修好之時責
　而歸之上也既不能然會有悉怛謀之舉則當入據
　其地增兵固守縛悉怛謀以歸吐蕃因諭之曰維州
　本唐故地國家思復祖宗之宇久矣但以盟墨未乾
　恐失信吐蕃未即稱兵今悉怛謀挈地來歸不惟與
　唐繼好於將來實為吐蕃消禍於未萌况維州之地本
　非吐蕃所有則怛謀之罪應亦可從末減但恐邊境
　效尤競相降附則吐蕃孤立誰與為守謹遣悉怛謀
　歸國惟吐蕃甘心焉若是則納地不為負約而却叛
　益伸公義吐蕃雖蓄私憾亦且無辭以逞豈非兩利
　俱存之道哉何至當日爭之無上䇿後世議之無定
　論耶比事以觀僧孺司馬公守經而不知變者也德
　裕胡氏則徇利而忘義矣昔晉荀吳圍鼔鼔人請以
　城叛穆子弗許曰吾不可以欲城而邇奸悉怛謀為
　蕃將而降唐名為向化實叛臣也唐既棄其地則置
　之而已贈以官秩何名哉(尹氏以特書贈官為予唐/非是語詳太和五年發明)
　則以德裕重惜已功因追奬怛謀以為僧孺之罪耳
　此小人之所為也胡氏謂其以大義謀國事尤謬
六月内侍監仇士良致仕
　　分註(上外尊寵士良内實忌之士良頗覺遂以老/病致仕其黨送歸私第士良敎之云云其黨)
　　(拜謝/而去)
　致仕二字當作病免○按罷免例曰凡謝病請老致
　仕宰相賢臣則書註云張良王吉二疏韋賢之類今
　士良官非宰相人非賢臣去張王疏韋天淵特書致
　仕不尤背凡例而辱先賢乎據李渤為員外亦書病
　免(憲宗元和十四年書庫部貟外郎李渤/病免分註執政惡渤遂謝病歸東都)與士良以
　老病致仕正同故當改書病免以致失刑之意(書法/云書)
　(致仕譏/失刑也)雖不稱致仕可也
(甲/子)四年詔削仇士良官爵籍家貲
　當作籍其家貲字羡宜刪
(乙/丑)五年十二月貶韋𢎞質為某官
　　考異(為某二字羡綱目無此例據元和十二年貶/高霞寓貶袁滋漢甘露元年書免京兆尹張)
　　(敞官則此當書貶/給事中韋𢎞質官)
　　分註(李德裕秉政日久好徇愛憎人多怨之左右/言其太專上亦不恱給事中韋𢎞質上疏言)
　　(宰相權重不應更領三司錢穀德裕奏曰制置職/業人主之柄𢎞質受人敎導所謂賤人圖柄臣非)
　　(所宜言𢎞質貶官/由是衆怨愈甚)
　當從考異書貶給事中韋𢎞質官盖𢎞質能諫不失
　為給事中也綱目去官而書為某義例兼失之矣
(丙/寅)六年三月立光王忱為皇太叔帝崩太叔即位
　　考證(當去立以下十四字書曰帝崩光王忱入即/位○謹按夏后氏有天下傳於子為百王不)
　　(易之法是以三代盛時父死子繼兄亡弟及昭穆/有序親親尊尊家齊國治天下平矣周懿王崩父)
　　(共王弟辟方立為孝王孝王叔父也臣也懿王兄/子也君也親親不害於尊尊君臣之分固在也春)
　　(秋有事於太廟躋僖公謂之逆祀臧文仲縱逆祀/孔子譏之唐武宗疾篤宦官定䇿禁中立光王忱)
　　(為皇太叔是時武宗不言旬日矣非武宗立之也/立之者宦官也武宗崩太叔即位為宣宗宣宗叔)
　　(父也藩王也臣也帝崩子㓜藩王入承統可也君/臣之分則不可紊既曰叔矣加以皇太之號是親)
　　(親害尊尊也古無是號自宣宗始夫為之後者為/之子禮也春秋之法僖公父視閔公則宣宗當父)
　　(視武宗明矣宣嘗臣于武晩年讒臣建議直欲出/其在廟之主其言曰拜兄尚可拜姪可乎彼不知)
　　(宗廟之禮嗣君拜先君非叔拜姪也獨不考孝王/承懿王之統文仲縱逆祀之譏乎今故追原終始)
　　(當書曰帝崩光王忱入即位據事直書以著藩/王入承統之義而去宦者所定不正之名也)
　　分註(初憲宗納李錡妾鄭氏生光王怡㓜時宫中/皆以為不慧太和之後益自韜匿及上疾篤)
　　(旬日不能言諸宦官密于禁中定䇿下詔以皇子/冲㓜立怡為皇太叔更名忱令權勾當軍國政事)
　　(太叔見百官哀戚滿容裁决庻務咸當于理人始/知有隱德焉帝崩以李德裕攝冢宰宣宗即位)
　當從考證書帝崩光王忱入即位○按武宗非無嗣
　特以㓜不堪事耳古有攝位以待嗣子之壯者周公
　之於成王是也未聞因其㓜而廢之而立叔以繼其
　後者也(孝僖之立由懿閔之崩也子㓜立/叔自宣宗始考證概以為可非是)使忱有周
　公之義必不受皇太叔之名而宦官之立忱為太叔
　者所以為即位計也其為即位計奈何立嗣以適則
　功非已出故士良廢成美為陳王(詳文宗開/成五年)惟立其
　非所立者然後恩深而寵固矣此固諸閹擅立之意
　亦古人未有之變也今惟深沒其文于綱而詳註其
　事于目則後之覽者必曰當時既立忱為皇太叔曷
　為不書諱之也諱之者違禮拂經絶不以為訓也(按/懿)
　(僖並立為太子綱目不書書鄆/王漼晉王儼即位可以類推)則為人主者庻知其
　非而痛懲之國本不可不早正付托不可不擇人平
　時樂親賢士大夫而疎斥宦寺其垂誡不亦深乎茍
　仍其事而大書於册則或更有如宣宗者倉皇廢立
　之際必且援為口實而簒位干統易若反掌禍可勝
　道哉然則忱可立乎非也入者不順之詞(見春/秋傳)書入
　即位其去簒也一間耳又以罪光王之逼也且於此
　去太叔之號則後可絶拜姪之嫌若謂不與其繼則
　綱目已大書紀年未嘗黜之於正統故勲以為宜從
　考證庻不以親親害尊尊亦可正後之以叔繼姪者
　於禮不悖於義益著而於辭亦順矣然考證但知著
　藩王承統之義而不責其廢嫡立叔之謬其於君臣
　之分尚未之深思與
帝受三洞法籙(原本作上/受今正)
　　書法(前書受法籙于趙歸真矣于是復書病宣宗/也誅歸真者宣宗也受法籙者亦宣宗也一)
　　(人之身半年之間相反如此則以長生之/説足以惑其心而已矣終綱目書受籙三)
　　發明(宣宗能誅趙歸真而不能不受法籙比/而觀之義可見矣此綱目書法之意也)
　受法籙者其本心也誅歸真者其客念也大中之政
　務反會昌使歸真不為武宗所昵宣亦未必誅之亟
　耳前後之意未嘗不一書法以為相反非是且即無
　誅歸真之事其受法籙不可不書所謂據事直書不
　待貶而著者奚俟比觀然後見乎發明無關大義雖
　不録可也
　
　
　
　
　
　
　
　
　
　綱目續麟巻十七
