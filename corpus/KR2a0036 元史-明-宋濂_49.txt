
　元史卷四十八
　明翰林學士亞中大夫知制誥兼修國史宋濂等修
　天文志第一
　　天文一
司天之説尚矣易曰天埀象見吉凶聖人象之又曰觀
乎天文以察時變自古有國家者未有不致謹於斯者
也是故堯命羲和厯象日月星辰舜在璿璣玉衡以齊
七政天文於是有測驗之器焉然古之為其法者三家
曰周髀曰宣夜曰渾天周髀宣夜先絶而渾天之學至
秦亦無𫝊漢洛下閎始得其術作渾儀以測天厥後歴
世遞相沿襲其有得有失則由乎其人智術之淺深未
易遽數也宋自靖康之亂儀象之器盡歸于金元興定
鼎於燕其初襲用金舊而規環不協難復施用於是太
史郭守敬者出其所創簡儀仰儀及諸儀表皆臻於精
妙卓見絶識蓋有古人所未及者其説以謂昔人以管
窺天宿度餘分約為太半少未得其的乃用二線推測
於餘分纖㣲皆有可考而又當時四海測景之所凡二
十有七東極髙麗西至滇池南踰朱崖北盡鐵勒是亦
古人之所未及為者也自是八十年間司天之官遵而
用之靡有差忒而凡日月薄食五緯凌犯彗孛飛流暈
珥虹霓精祲雲氣等事其係於天文占候者具有簡冊
存焉若昔司馬遷作天官書班范因之作天文志其於
星辰名號分野次舍推步候驗之際詳矣及晉隋二志
實唐李淳風撰於夫二十八宿之躔度二曜五緯之次
舍時日災祥之應分野休咎之别號極詳備後有作者
無以尚之矣是以歐陽修志唐書天文先述法象之具
次紀日月食五星凌犯及星變之異而凡前史所已載
者皆畧不復道而近代史官志宋天文者則首載儀象
諸篇志金天文者則唯録日月五星之變誠以璣衡之
制載於書日星風雨霜雹雷霆之災異載於春秋慎而
書之非史氏之法當然固所以求合於聖人之經者也
今故據其事例作元天文志
　　簡儀
簡儀之制四方為趺縱一丈八尺三分去一以為廣趺
面上廣六寸下廣八寸厚如上廣中布横輄三縱輄三
南二北抵南輄北一南抵中輄趺面四周為水渠深一
寸廣加五分四隅為礎出趺面内外各二寸繞礎為渠
深廣皆一寸與四周渠相灌通又為礎於卯酉位廣加
四維長加廣三之二水渠亦如之北極雲架柱二徑四
寸長一丈二尺八寸下為鼇雲植於乾艮二隅礎上左
右内向其勢斜准赤道合貫上規規環徑二尺四寸廣
一寸五分厚倍之中為距相交為斜十字廣厚如規中
心為竅上廣五分方一寸有半下二寸五分方一寸以
受北極樞軸自雲架柱斜上去趺面七尺二寸為横輄
自輄心上至竅心六尺八寸又為龍柱二植於卯酉礎
中分之北皆飾以龍下為山形北向斜植以柱北架南
極雲架柱二植於卯酉礎中分之南廣厚形制一如北
架斜向坤巽二隅相交為十字其上與百刻環邊齊在
辰己未申之間南傾之勢凖赤道各長一丈一尺五寸
自趺面斜上三尺八寸為横輄以承百刻環下邊又為
龍柱二植於坤巽二隅礎上北向斜柱其端形制一如
北柱四㳺雙環徑六尺廣二寸厚一寸中間相離一寸
相連於子午卯酉當子午為圓竅以受南北極樞軸兩
面皆列周天度分起南極抵北極餘分附于北極去南
北樞竅兩旁四寸各為直距廣厚如環距中心各為横
闗東西與兩距相連廣厚亦如之闗中心相連厚三寸
為竅方八分以受窺衡樞軸窺衡長五尺九寸四分廣
厚皆如環中腰為圓竅徑五分以受樞軸衡兩端為圭
首以取中縮去圭首五分各為側立横耳髙二寸二分
廣如衡面厚三分中為圓竅徑六分其中心上下一線
界之以知度分百刻環徑六尺四寸面廣二寸周布十
二時百刻每刻作三十六分厚二寸自半已上廣三寸
又為十字距皆所以承赤道環也百刻環内廣面卧施
圓軸四使赤道環旋轉無澁滯之患其環䧟入南極架
一寸仍釘之赤道環徑廣厚皆如四游環面細刻列舍
周天度分中為十字距廣三寸中空一寸厚一寸當心
為竅竅徑一寸以受南極樞軸界衡二各長五尺九寸
四分廣三寸衡首斜剡五分刻度分以對環面中腰為
竅重置赤道環南極樞軸其上衡兩端自長竅外邊至
衡首底厚倍之取二衡運轉皆着環面而無低昻之失
且易得度分也二極樞軸皆以鋼鐵為之長六寸半為
本半為軸本之分寸一如上規距心適取能容軸徑一
寸北極軸中心為孔孔底横穿通兩旁中出一線曲其
本出横孔兩旁結之孔中線留三分亦結之上下各穿
一線貫界衡兩端中心為孔下洞衡底順衡中心為渠
以受線直入内界長竅中至衡中腰復為孔自衡底上
出結之定極環廣半寸厚倍之皆勢穹窿中徑六度度
約一寸許極星去不動處三度僅容轉周中為斜十字
距廣厚如環連於上規環距中心為孔徑五釐下至北
極軸心六寸五分又置銅板連於南極雲架之十字方
二寸厚五分北面剡其中心存一釐以為厚中為圜孔
徑一分孔心下至南極軸心亦六寸五分又為環二其
一隂緯環面刻方位取趺面縱横輄北十字為中心卧
置之其一曰立運環面刻度分施於北極雲架柱下當
卧環中心上屬架之横輄下抵趺輄之十字上下各施
樞軸令可旋轉中為直距當心為竅以施窺衡令可俯
仰用窺日月星辰出地度分右四㳺環東西運轉南北
低昻凡七政列舍中外官去極度分皆測之赤道環旋
轉與列舍距星相當即轉界衡使兩線相對凡日月五
星中外官入宿度分皆測之百刻環轉界衡令兩線與
日相對其下直時刻則晝刻也夜則以星定之比舊儀
測日月五星出没而無陽經隂緯雲柱之映其渾象之
制圜如彈丸徑六尺縱横各畫周天度分赤道居中去
二極各周天四之一黄道出入赤道内外各二十四度
弱月行白道出入不常用竹篾均分天度考驗黃道所
交隨時遷徙先用簡儀測其到宿去極度數按於其上
校驗出入黄赤二道逺近疎宻了然易辨仍叅以算數
為準其象置於方匱之上南北極出入匱面各四十度
太强半見半隱機運輪牙隱於匱中
　　仰儀
仰儀之制以銅為之形若釡置於甎臺内畫周天度脣
列十二辰位蓋俯視驗天者也其銘辭云不可體形莫
天大也無兢維人仰釡載也六尺為深廣自倍也兼深
廣倍絜釡兌也環鑿為沼準以溉也辨方正位曰子卦
也衡縮度中平斜再也斜起南極平釡鐓也小大必周
入地畫也始周浸㫁浸極外也極入地深四十太也北
九十一赤道齘也列刻五十六時配也衡竿加卦巽坤
内也以負縮竿本午對也首旋璣板窽納芥也上下懸
直與鐓㑹也視日透光何度在也暘谷朝賔夕餞昧也
寒暑發歛驗進退也薄蝕起自鑒生殺也以避赫曦奪
目害也南北之偏亦可槩也極淺十五林邑界也黄道
夏髙人所戴也夏永冬短猶少差也深五十竒鐵勒塞
也黄道浸平冬晝晦也夏則不没永短最也安渾宣夜
昕穹蓋也六天之書言殊話也一儀一揆孰善悖也以
指為告無煩喙也闇資以明疑者沛也智者是之膠者
怪也古今巧厯不億軰也非讓不為思不逮也將窺天
眹造化愛也其有俊明昭聖代也秦山礪乎河如帶也
黃金不磨悠久賴也鬼神禁訶勿銘壊也
　　大明殿燈漏
燈漏之制髙丈有七尺架以金為之其曲梁之上中設
雲珠左日右月雲珠之下復懸一珠梁之兩端飾以龍
首張吻轉目可以審平水之緩急中梁之上有戲珠龍
二隨珠俛仰又可察準水之均調凡此皆非徒設也燈
毬雜以金寶為之内分四層上環布四神旋當日月參
辰之所在左轉日一週次為龍虎鳥龜之象各居其方
依刻跳躍鐃鳴以應於内又次週分百刻上例十二神
各報時牌至其時四門通報又一人當門内常以手指
其刻數下四隅鍾皷鉦鐃各一人一刻鳴鐘二刻皷三
鉦四鐃初正皆如是其機發隱於櫃中以水激之
　　正方案
正方案方四尺厚一寸四周去邊五分為水渠先定中
心畫為十字外抵水渠去心一寸畫為圓規自外寸規
之凡十九規外規内三分畫為重規偏布周天度中為
圓徑二寸髙亦如之中心洞底植臬髙一尺五寸南至
則減五寸北至則倍之凡欲正四方置案平地注水于
渠眡平乃植臬於中自臬景西入外規即識以墨影少
移輒識之每規皆然至東出外規而止凡出入一規之
交皆度以線屈其半以為中即所識與臬相當且其景
最短則南北正矣復徧閲每規之識以審定南北南北
既正則東西從而正然二至前後日軌東西行南北差
少即外規出入之景以為東西允得其正當二分前後
日軌東西行南北差多朝夕有不同者外規出入之景
或未可憑必取近内規景為定仍校以累日則愈真又
測用之法先測定所在北極出地度即自案地平以上
度如其數下對南極入地度以墨斜經中心界之又横
截中心斜界為十字即天腹赤道斜勢也乃以案側立
懸繩取正凡置儀象皆以此為準
　　圭表
圭表以石為之長一百二十八尺廣四尺五寸厚一尺
四寸座髙二尺六寸南北兩端為池圓徑一尺五寸深
二寸自表北一尺與表梁中心上下相直外一百二十
尺中心廣四寸兩旁各一寸畫為尺寸分以達北端兩
旁相去一寸為渠渠深廣各一寸與南北兩池相灌通
以取平表長五十尺廣二尺四寸厚減廣之半植於圭
之南端圭石座中入地及座中一丈四尺上髙三十六
尺其端兩旁為二龍半身附表上擎横梁自梁心至表
顛四尺下屬圭面共為四十尺梁長六尺徑三寸上為
水渠以取平兩端及中腰各為横竅徑二分横貫以鐵
長五寸繫線合於中懸錘取正且防傾墊按表短則分
寸短促尺寸之下所謂分秒太半少之數未易分别表
長則分寸稍長所不便者景虚而淡難得實影前人欲
就虚景之中考求真實或設望筩或置小表或以木為
規皆取端日光下徹表面今以銅為表髙三十六尺端
挾以二龍舉一横梁下至圭面共四十尺是為八尺之
表五圭表刻為尺寸舊一寸今申而為五釐毫差易分
别
　　景符
景符之制以銅葉博二寸長加博之二中穿一竅若針
芥然以方􁂇為趺一端設為機軸令可開闔榰其一端
使其勢斜倚北髙南下往來遷就於虚梁之中竅達日
光僅如米許隱然見横梁於其中舊法以表端測晷所
得者日體上邊之景今以横梁取之實得中景不容有
毫末之差至元十六年己卯夏至晷景四月十九日乙
未景一丈二尺三寸六分九釐五毫至元十六年己卯
冬至晷景十月二十四日戊戌景七丈六尺七寸四分
　　闚几
闚几之制長六尺廣二尺髙倍之下為趺廣三寸厚二
寸上􁂇廣四寸厚如趺以板為面厚及寸四隅為足撑
以斜木務取正方面中開明竅長四尺廣二寸近竅兩
旁一寸分畫為尺内三寸刻為細分下應圭面几面上
至梁心二十六尺取以為準闚限各各長二尺四寸廣
二寸脊厚五分兩刄斜􁀙取其於几面相符著限兩端
厚廣各存二寸銜入几􁂇俟星月正中從几下仰望視
表梁南北以為識折取分寸中數用為直景又於逺方
同日闚測取景數以推星髙下也
　　西域儀象
世祖至元四年扎瑪里鼎造西域儀象　察克鄂多哈
喇齊漢言混天儀也以銅為之平設單環刻周天度畫
十二神位以準地面側立雙環而結於平環之子午半
入地下以分天度内第二雙環亦刻周天度而參差相
交以結于側雙環去地平三十六度以為南北極可以
旋轉以象天運為日行之道内第三第四環皆結於第
二環又去南北極二十四度亦可以運轉凡可運三環
各對綴銅方釘皆有竅以代衡簫之仰窺焉　察克鄂
多薩巴台漢言測驗周天星曜器也外周圓墻東面啓
門中有小臺立銅表髙七尺五寸上設機軸懸銅尺長
五尺五寸復加窺測之簫二長如之下置横尺刻度數
其上以準掛尺下本開圖之逺近可左右轉而周窺可
髙低舉而徧測　濟嚕海克木濟頁穆爾齊漢言春秋
分晷影堂為屋二間脊開東西横罅以斜通日晷中有
臺隨晷影南髙北下上仰置銅半環刻天度一百八十
以準地上之半天斜倚鋭首銅尺長六尺濶一寸六分
上結半環之中下加半環之上可以往來窺運側望漏
屋晷影驗度數以定春秋分　濟嚕海克木濟頁穆徹
台漢言冬夏至晷影堂為屋五間屋下為坎深二丈二
尺脊開南北一罅以直通日晷隨罅立壁附壁懸銅尺
長一丈六寸壁仰畫天度半規其尺亦可往來規運直
望漏屋晷影以定冬夏至　庫哩頁埒森薩巴漢言渾
天圖其制以銅為丸斜刻日道交環度數于其腹刻二
十八宿形於其上外平置銅單環刻周天度數列于十
二辰位以準地面側立單環二一結于平環之子午以
銅丁象南北極一結于平環之卯酉皆刻天度即渾天
儀而不可運轉窺測者也　庫哩頁埓森噶扎爾漢言
地理志也以木為圓毬七分為水其色緑三分為土地
其色白畫江河湖海脈絡貫串於其中畫作小方井以
計幅員之廣袤道里之遠近　蘇尼額都爾博多漢言
晝夜時刻之器也其制以銅如圓鏡而可掛面刻十二
辰位晝夜時刻上加銅條綴其中可以圓轉銅條兩端
各屈其首為二竅以對望晝則視日影夜則窺星辰以
定時刻以測休咎背嵌鏡片三面刻其圖凡七以辨東
西南北日影長短之不同星辰向背之有異故各異其
圖以盡天地之變焉
　　四海測驗
南海北極出地一十五度夏至景在表南長一尺一寸
六分晝五十四刻夜四十六刻
衡嶽北極出地二十五度夏至日在表端無景晝五十
六刻夜四十四刻
嶽臺北極出地三十五度夏至晷景長一尺四寸八分
晝六十刻夜四十刻
和林北極出地四十五度夏至晷景長三尺二寸四分
晝六十四刻夜三十六刻
鐵勒北極出地五十五度夏至晷景長五尺一分晝七
十刻夜三十刻
北海北極出地六十五度夏至晷景長六尺七寸八分
晝八十二刻夜一十八刻
大都北極出地四十度太强夏至晷景長一丈二尺三
寸六分晝六十二刻夜三十八刻
上都北極出地四十三度少
北京北極出地四十二度强
益都北極出地三十七度少
登州北極出地三十八度少
髙麗北極出地三十八度少
西京北極出地四十度少
太原北極出地三十八度少
安西府北極出地三十四度半强
興元北極出地三十三度半强
成都北極出地三十一度半强
西涼州北極出地四十度强
東平北極出地三十五度太
大名北極出地三十六度
南京北極出地三十四度太强
河南府陽城北極出地三十四度太弱
揚州北極出地三十三度
鄂州北極出地三十一度半
吉州北極出地二十六度半
雷州北極出地二十度太
瓊州北極出地一十九度太
　　日薄食暈珥及日變
世祖中統二年三月壬戌朔日有食之　三年十一月
辛丑日有背氣重暈三珥　至元二年正月辛未朔日
有食之　四年五月丁亥朔日有食之　五年十月戊
寅朔日有食之　七年三月庚子朔日有食之　八年
八月壬辰朔日有食之　九年八月丙戌朔日有食之
　十二年六月庚子朔日有食之　十四年十月丙辰
朔日有食之　十九年六月己丑朔日有食之七月戊
午朔日有食之　二十四年七月癸丑日暈連環白虹
貫之十月戊午朔日有食之　二十六年三月庚辰朔
日有食之　二十七年八月辛未朔日有食之　二十
九年正月甲午朔日有食之有物漸侵入日中不能既
日體如金環然左右有珥上有抱氣　三十一年六月
庚辰朔日食
成宗大德三年八月己酉朔日食　四年二月丁未朔
日食　六年六月癸亥朔日食　七年閏五月戊午朔
日食　八年五月癸未朔日食
武宗至大二年正月丁亥白虹貫日八月甲寅白虹貫
日　四年正月壬辰日赤如赭
仁宗皇慶元年六月乙丑朔日有食之　延祐元年三
月己亥白暈亘天連環貫日　二年四月戊寅朔日有
食之五月甲戌日赤如赭乙亥亦如之九月甲寅日赤
如赭戊午亦如之　三年五月戊申日赤如赭　五年
二月癸巳朔日有食之　六年二月丁亥朔日有食之
　七年正月辛巳朔日有食之三月乙未日有暈若連
環然
英宗至治元年三月己丑交暈如連環貫日六月癸卯
朔日有食之　二年十一月甲午朔日有食之
泰定帝泰定四年二月辛卯白虹貫日九月丙申朔日
食
文宗天厯二年七月丙辰朔日有食之　至順元年九
月癸巳白虹貫日　二年正月己酉白虹貫日八月甲
辰朔日有食之十一月壬申朔日有食之　三年五月
丁酉白虹並日出長竟天
順帝　元統元年三月癸巳日赤如赭閏三月丙申癸
丑甲寅皆如之　二年四月戊午朔日有食之　至元
元年十二月戊午日赤如赭閏十二月丁亥戊子己丑
皆如之　二年二月壬辰日赤如赭乙未丙申亦如之
三月庚申壬戌癸卯四月丁丑皆如之八月甲戌朔日
有食之十二月甲戌日赤如赭　三年正月丁巳日有
交暈左右珥上有白虹貫之二月壬申朔日有食之八
月癸未日有交暈左右珥上有白虹貫之十月癸酉日
赤如赭　四年閏八月戊戌日赤如赭己亥壬寅亦如
之九月庚寅皆如之　五年正月丙寅日有交暈左右
珥上有白虹貫之二月辛亥日赤如赭三月庚申辛酉
四月丁未皆如之　至正元年三月壬申日赤如赭
三年四月丙申朔日有食之　四年九月丁亥朔日有
食之　十年十一月壬子朔日有食之　十三年九月
乙丑朔日有食之　十四年三月癸亥朔日有食之
十五年二月丙子日赤如赭　十七年七月己丑日有
交暈連環貫之　十八年六月戊辰朔日有食之十二
月乙丑朔日有食之　二十一年四月辛巳朔日有食
之　二十五年三月壬戌日有暈内赤外青白虹如連
環貫之　二十六年二月丁卯日有暈左珥上有背氣
一道七月辛巳朔日有食之　二十七年十二月癸卯
朔日有食之
　　月五星凌犯及星變上
憲宗六年六月太白晝見
世祖中統元年五月乙未熒惑入南斗留五十餘日
二年二月丁酉太隂掩昴六月戊戌太隂犯角八月丙
午太白犯嵗星十一月庚午太隂犯昴十二月辛卯熒
惑犯房壬辰熒惑犯鈎鈐　三年十一月乙酉太白犯
鈎鈐　至元元年二月丁卯太隂犯南斗四月辛亥太
隂犯軒轅御女星五月丙戌太隂犯房己亥太隂犯昴
七月甲戌彗星出輿鬼昏見西北貫上台掃紫㣲文昌
及北斗旦見東北凡四十餘日十二月甲子太隂犯房
　二年六月丙子大隂犯心宿大星　四年八月庚申
填星犯天罇距星壬戌太白犯軒轅大星甲子嵗星犯
軒轅大星十一月乙巳填星犯天罇距星　五年正月
甲午太隂犯井二月戊子太隂犯天闗己丑太隂犯井
　六年十月庚子太隂犯辰星　七年正月己酉太隂
犯畢九月丁巳太隂犯井十月庚午太白犯右執法十
一月壬寅熒惑犯太㣲西垣上將　八年正月辛未太
隂犯畢三月丁亥熒惑犯太㣲西垣上將九月丙子太
隂犯畢　九年五月乙酉太白犯畢距星九月戊寅太
隂犯御女十月戊戌熒惑犯填星十一月丁卯太隂犯
畢　十年三月癸酉客星青白如粉絮起畢度五車北
復自文昌貫斗杓歴梗河至左攝提凡二十一日　十
一年二月甲寅太隂犯井宿十月壬戌嵗星犯壘壁陣
　十二年七月癸酉太白犯井辛卯太隂犯畢九月己
巳太白犯少民己卯大白犯太㣲西垣上將十月癸丑
太隂犯畢十一月丙戌太隂犯軒轅大星十二月戊戌
填星犯亢戊申太隂犯畢　十三年九月辛亥太白犯
南斗甲寅太白入南斗十二月乙卯太隂犯填星辛酉
熒惑掩鈎鈐　十四年二月癸亥彗出東北長四尺餘
　十五年二月丁丑熒惑犯天街三月丁亥太隂犯太
白戊子太隂犯熒惑十一月辛亥太白熒惑填星聚于
房　十六年四月癸卯填星犯鍵閉七月丙寅填星犯
鍵閉八月庚辰太隂犯房宿距星庚子嵗星犯軒轅大
星十月丙申太隂犯太㣲西垣上將十一月癸丑太隂
犯熒惑　十七年四月庚子嵗星犯軒轅大星七月戊
申太隂掩房宿距星己酉太隂犯南斗八月丙子太隂
犯心宿東星甲子太隂犯右執法并犯嵗星　十八年
七月癸卯太隂犯房宿距星閏八月癸巳朔熒惑犯司
怪南第二星庚戌太隂犯昴九月甲申太隂犯軒轅大
星十一月甲戌太隂犯五車次南星丁丑太隂犯鬼丁
亥太隂掩心十二月丙午太隂犯軒轅大星　二十年
正月己巳太隂犯軒轅御女庚辰太隂入南斗犯距星
二月庚寅太隂掩昴庚子太白犯昴壬寅太白犯昴乙
巳太隂犯心三月己未嵗星犯鍵閉庚申太隂犯井壬
戌太隂犯鬼己巳嵗星犯房癸酉嵗星掩房四月己亥
太隂犯房壬寅太隂犯南斗五月丙寅太隂掩心七月
丙辰太白犯井癸亥太隂犯南斗乙丑太白犯井庚午
熒惑犯司怪八月丙午太白犯軒轅丁未嵗星犯鈎鈐
九月壬子太白犯軒轅少女戊午太隂犯斗己巳太白
犯右執法壬申太隂掩井癸酉熒惑犯鬼甲戌太隂犯
鬼熒惑犯積尸氣太白犯左執法十月丙申太隂犯昴
十一月戊寅太白嵗星相犯十二月甲辰太隂掩熒惑
　二十一年閏五月戊寅朔填星犯斗七月甲申太白
犯熒惑九月癸巳太白犯南斗第四星乙未太隂犯井
十月己酉太隂犯軫十一月丙戌太隂犯昴己亥太隂
掩輿鬼庚子太隂犯心　二十二年二月辛亥太隂犯
東井癸丑太隂犯鬼壬戌太隂犯心八月癸丑太隂入
東井十二月己亥嵗星犯填星　二十三年正月壬午
太隂犯軒轅太民乙酉太隂犯氐二月丙午太隂犯井
三月己巳太隂犯婁五月己巳熒惑犯太㣲西垣上將
庚辰嵗星犯壘壁陣乙酉熒惑犯太㣲右執法六月丙
辰朔太白犯御女八月乙夘太白犯軒轅右角星九月
甲申太隂犯天闗十月甲午朔太白犯右執法戊戌太
隂犯建星辛亥太隂犯東井甲寅太白犯進賢十一月
戊辰太白犯亢己卯太隂犯東井辛巳嵗星犯壘壁陣
十二月戊戌太白犯東咸丁未太隂犯東井丁巳太隂
犯氐　二十四年正月甲戌太隂犯東井乙酉太隂犯
房二月庚子太隂犯天闗辛丑太隂犯東井閏二月癸
亥太隂犯辰星甲申太隂犯牽牛三月丙申太隂犯東
井四月癸酉太隂犯氐甲戌太隂犯房七月戊戌太隂
犯南斗辛丑太隂犯牽牛壬寅熒惑犯輿鬼積尸氣甲
辰熒惑犯輿鬼壬子太隂犯司怪八月癸亥太白犯亢
丙子填星南犯壘壁陣己卯太隂犯天闗辛巳太隂犯
東井甲申太白犯房九月丁酉熒惑犯長垣庚子太白
犯天江乙巳太隂犯畢辛亥熒惑犯太㣲西垣上將壬
子太白犯南斗十月壬戌太隂犯牽牛大星乙酉熒惑
犯左執法十一月壬辰太白犯壘壁陣太隂暈太白填
星丙申熒惑犯太㣲東垣上將庚子太白晝見丙辰熒
惑犯進賢十二月丙寅太隂犯畢太白晝見　二十五
年正月乙巳太隂犯角戊申太隂犯房三月丁亥熒惑
犯太㣲東垣上相戊子太隂犯畢己亥太隂掩角四月
戊午太隂犯井五月戊申太白犯畢六月甲戌太白犯
井丁丑太隂犯嵗星七月己亥熒惑犯氐庚子太白犯
鬼乙巳太隂掩畢八月丙辰熒惑犯房己未太白犯軒
轅大星九月癸未朔熒惑犯天江庚子太隂犯畢癸卯
熒惑犯南斗十二月辛酉太隂犯畢甲子太隂犯井甲
戌太隂犯亢熒惑犯壘壁陣　二十六年正月辛丑太
隂犯氐三月甲午太隂犯亢五月壬辰太白犯鬼七月
戊子太白經天四十五日辛卯太隂犯牛乙未太隂犯
嵗星八月辛未嵗星晝見九月戊寅嵗星犯井乙未太
隂犯畢丙申熒惑犯太㣲西垣上將十月癸丑太隂犯
牛宿距星甲寅熒惑犯右執法閏十月丁亥辰星犯房
己丑太隂犯畢熒惑犯進賢太隂犯井十一月丁巳熒
惑犯亢戊辰太隂犯亢　二十七年正月庚戌太白犯
牛癸丑太隂犯井丁卯熒惑犯房壬申熒惑犯鍵閉二
月戊寅太隂犯畢庚寅太隂犯亢三月壬子熒惑犯鈎
鈐四月丙子太隂犯井壬辰熒惑守氐十餘日五月乙
丑太隂犯填星六月己丑熒惑犯房七月辛酉熒惑犯
天江九月癸卯嵗星犯鬼十月辛巳太白犯斗十一月
戊申太隂掩填星辛酉太隂掩左執法十二月辛卯太
隂犯亢　二十八年正月壬寅太白熒惑填星聚奎二
月癸未太隂犯左執法甲申太白犯昴三月丁未太隂
犯御女己酉太隂犯右執法庚戌太隂犯太㣲東垣上
相乙卯太白犯五車四月乙未嵗星犯輿鬼積尸氣五
月壬寅太隂犯少民甲寅太隂犯牛六月辛卯太隂犯
畢七月己亥太白犯井八月丙寅太白犯輿鬼丙子太
隂犯牽牛癸未嵗星犯軒轅大星戊子太白犯軒轅大
星并犯嵗星癸巳太隂掩熒惑九月丙辰熒惑犯左執
法戊午太白犯熒惑辛酉嵗星犯少民十月丙戌太隂
犯軒轅太星并御女己丑太隂犯太㣲東垣上相十一
月甲辰太隂犯房丙午熒惑犯亢丁未太隂犯畢庚申
熒惑犯氐十二月庚辰太隂犯御女癸未太隂犯東垣
上相己丑熒惑犯房庚寅熒惑犯鈎鈐　二十九年正
月戊申太隂犯嵗星及軒轅左角二月己巳太隂犯畢
四月丙子太隂犯氐六月己丑太白犯嵗星閏六月戊
申熒惑犯狗國七月辛未太隂犯牛八月丁酉辰星犯
右執法己亥太白犯房乙巳嵗星犯右執法九月壬戌
熒惑犯壘壁陣辛巳太白犯南斗十月乙巳太隂犯井
丁未太隂犯鬼乙卯太隂犯氐十一月壬戌太隂犯壘
壁陣己卯太隂犯太㣲東垣上將十二月庚子太隂犯
井甲辰太隂犯太㣲西垣上將　三十年正月丙寅太
隂犯畢丁丑太隂犯氐庚辰嵗星犯左執法二月壬辰
太隂犯畢乙巳熒惑犯天街庚戌太隂犯牛癸丑太白
犯壘壁陣三月辛未太隂犯氐四月癸丑太白犯填星
六月己丑嵗星犯左執法丙申太隂犯斗七月甲子太
隂犯建星辛巳太隂犯鬼八月甲午辰星犯太㣲西垣
上將甲辰太隂犯畢戊申太隂犯鬼九月丁卯太隂犯
畢十月庚寅彗星入紫㣲垣抵斗魁光芒尺許凡一月
乃滅丙申熒惑犯亢己亥太隂犯天闗辛丑太隂犯井
十一月乙丑太隂犯畢丁卯太隂犯井庚午太隂犯鬼
丙子熒惑犯鈎鈐戊寅嵗星犯亢十二月乙未太隂犯
井　三十一年四月戊申太白晝見又犯鬼五月庚戌
朔太白犯輿鬼六月丙午太隂犯井八月庚辰太白晝
見戊戌太隂犯畢太白犯軒轅九月丁巳太白經天丙
寅太隂掩填星辛未太隂犯軒轅乙亥太白犯右執法
太隂犯平道十月壬午太白犯左執法癸巳太隂掩填
星乙未太隂犯井十一月己酉太隂犯亢庚申太隂犯
畢癸酉太白犯房十二月癸未嵗星犯房丁亥嵗星犯
鈎鈐壬辰太隂犯鬼庚子太隂犯房又犯嵗星
成宗元貞元年正月乙卯太隂犯填星又犯畢癸酉嵗
星犯東咸二月癸未熒惑犯太隂壬辰太隂犯平道癸
卯太隂犯嵗星三月庚戌太隂犯填星壬戌太隂犯房
四月庚寅太隂犯東咸閏四月癸丑嵗星犯房甲寅太
隂犯平道乙卯太隂犯亢丁巳太隂掩房五月丁亥太
隂犯南斗七月丁丑太隂犯亢甲申嵗星犯房八月乙
酉太隂犯牛壬子太隂犯壘壁陣九月甲午太隂犯軒
轅戊戌太隂犯平道十月辛酉辰星犯房壬戌辰星犯
鍵閉戊辰太白晝見太隂犯房十一月甲戌太白經天
及犯壘壁陣乙酉太隂犯井丁亥太隂犯鬼十二月丙
辰太隂犯軒轅甲子太隂犯天江　二年正月壬午太
隂犯輿鬼丙戌太白晝見丁亥太隂犯平道庚寅太隂
犯鈎鈐二月丁未太隂犯井三月乙酉太隂犯鈎鈐五
月丁丑太隂犯平道六月乙巳太白犯天闗丁巳太白
犯填星癸亥太隂犯井七月壬午填星犯井太白犯輿
鬼八月庚子太隂犯亢太白犯軒轅癸卯太隂犯天江
乙卯太隂犯天街太白犯上將九月戊辰太白犯左執
法壬申太隂掩南斗丁丑太隂犯壘壁陣己丑太隂犯
軒轅十一月丁巳太隂犯月星又犯天街庚辰太隂犯
井丁亥太隂犯上相戊子太隂犯平道壬辰太隂犯天
江十二月丁未太隂犯井乙卯太隂犯進賢　大德元
年三月戊辰熒惑犯井癸酉太隂掩軒轅大星五月癸
酉太白犯鬼積尸氣乙亥太隂犯房六月乙未太白晝
見七月庚午太隂犯房八月丁巳祅星出奎九月辛酉
朔祅星復犯奎十月戊午太白經天十一月戊子太白
經天十二月甲辰太白經天又犯東咸丙午太隂犯軒
轅甲寅太隂犯心閏十二月癸酉太白犯建星丙子太
白犯建星　二年二月辛酉嵗星熒惑太白聚危熒惑
犯嵗星辛未太隂犯左執法丙子太隂犯心五月戊戌
太隂犯心六月壬戌太隂犯角七月癸巳太隂犯心八
月壬戌太隂犯箕九月辛丑太隂犯五車南星癸卯太
隂犯五諸侯己酉太隂犯左執法十月壬戌太白犯牽
牛戊寅太隂犯角宿距星十一月己亥太隂犯輿鬼辛
丑辰星犯牽牛壬寅太隂犯右執法十二月戊午太白
經天己未填星犯輿鬼乙丑太白犯嵗星太隂犯熒惑
庚午填星入輿鬼太隂犯上將甲戌彗出子孫星下己
卯太隂犯南斗　三年正月丙戌太隂犯太白丁酉太
隂犯西垣上將戊戌太隂犯右執法乙巳太白經天三
月乙巳熒惑犯五諸侯戊戌熒惑犯輿鬼四月己未太
隂犯上將丙寅填星犯輿鬼太隂犯心五月丙申太隂
犯南斗己亥太白犯畢六月庚申太隂犯房丁卯熒惑
犯右執法壬申嵗星晝見七月己卯朔太白犯井丁未
太隂犯輿鬼八月丁巳太隂犯箕戊辰太白犯軒轅大
星己巳太隂犯五車星九月壬辰流星色赤尾長尺餘
其光燭地起自河鼓没於牽牛之西有聲如雷乙未太
隂犯昴宿距星丁酉太白犯左執法十月丙子太隂犯
房十一月乙酉太白犯房　四年二月戊午太隂犯軒
轅五月甲午太隂犯壘壁陣辛丑太白犯輿鬼太隂犯
昴六月丁巳太白犯填星七月辛卯熒惑犯井八月癸
丑太隂犯井甲子辰星犯靈臺上星閏八月庚辰熒惑
犯輿鬼九月戊午太白犯斗壬戌太隂犯輿鬼甲子太
白犯斗十二月庚寅熒惑犯軒轅癸巳太隂犯房宿距
星　五年正月己酉太隂犯五車壬子太隂犯輿鬼積
尸氣辛酉太隂犯心二月己卯太隂犯輿鬼三月戊申
太隂犯御女丁卯熒惑犯填星己巳熒惑填星相合四
月壬申太隂犯東井五月癸丑太隂犯南斗乙卯熒惑
犯右執法丁卯太白犯井六月甲申嵗星犯司怪癸巳
太白犯輿鬼嵗星犯井甲午太白犯輿鬼七月丙午嵗
星犯井辛亥太隂犯壘壁陣庚申辰星犯太白八月壬
辰太隂犯軒轅御女乙未填星犯太㣲上將九月乙丑
自八月庚辰彗出井二十四度四十分如南河大星色
白長五尺直西北後經文昌斗魁南掃太陽又掃北斗
天機紫㣲垣三公貫索星長丈餘至天市垣巴蜀之東
梁楚之南宋星上長盈尺凡四十六日而滅十月癸未
太隂犯東井辛卯夜有流星大如杯色赤尾長丈餘光
燭地自北起近東徐徐而行分為二星前大後小相離
尺餘没於危宿十一月己亥嵗星犯東井戊申太隂犯
昴十二月甲戌嵗星犯司怪辛卯太隂犯南斗　六年
正月壬戌填星犯太㣲西垣上將二月庚午太隂犯昴
三月壬寅太隂犯輿鬼癸卯嵗星犯井甲寅太隂犯鈎
鈐四月乙丑朔太白犯東井戊寅太隂犯心庚寅太白
犯輿鬼六月癸亥朔填星犯太㣲西垣上將乙亥太隂
犯斗七月癸巳朔熒惑填星辰星聚井庚子太隂犯心
戊午太隂犯熒惑八月乙丑熒惑犯嵗星己巳熒惑犯
輿鬼辛巳太隂犯昴壬午太白犯軒轅九月丙午熒惑
犯軒轅癸丑太隂犯輿鬼丁巳太白犯右執法十月壬
午熒惑犯太㣲西垣上將十一月辛卯填星犯左執法
乙未辰星犯房癸卯太隂犯昴己酉太隂犯軒轅十二
月庚申朔熒惑犯填星乙丑嵗星犯輿鬼乙亥太隂犯
輿鬼庚辰熒惑犯太㣲東垣上相癸未太隂犯房　七
年正月戊戌太隂犯昴甲辰太隂犯軒轅二月戊寅太
隂犯心四月癸亥太隂犯東井丙寅太隂犯軒轅乙亥
嵗星犯輿鬼太隂犯南斗甲申熒惑犯太㣲垣右執法
丁亥嵗星犯輿鬼五月壬辰辰星犯東井閏五月戊辰
太隂犯心七月戊寅嵗星犯軒轅己卯太隂犯井乙酉
熒惑犯房八月癸巳太白犯氐甲午熒惑犯東咸太隂
犯牽牛乙巳嵗星犯軒轅辛亥熒惑犯天江九月丙寅
太白晝見辛未熒惑犯南斗甲戌太隂犯東井乙亥太
白犯南斗壬千辰星犯氐十月丁亥太白經天辛丑太
隂犯東井十一月己未太白經天丙寅填星犯進賢戊
辰太隂犯東井己卯太隂犯東咸十二月丙戌太白經
天夜熒惑犯壘壁陣丙申太隂犯東井辛丑太隂犯明
堂丁未太隂犯天江　八年三月乙丑自去嵗十二月
庚戌彗星見約盈尺指東南色白測在室十一度漸長
尺餘復指西北掃騰蛇入紫㣲垣至是滅凡七十四日
　九年正月丁巳太隂犯天闗甲子太隂犯明堂己巳
太隂犯東咸三月甲寅熒惑犯氐戊午嵗星犯左執法
四月庚辰太隂犯井壬辰太白犯井五月癸亥嵗星掩
左執法七月丙午熒惑犯氐甲寅太白經天丁卯熒惑
犯房八月辛巳太隂犯東井乙未熒惑犯天江九月丁
巳熒惑犯斗十月丙戌太白經天十一月庚戌嵗星太
白填星聚於亢癸丑嵗星犯亢丙寅嵗星晝見壬申太
白經天十二月丙子太隂犯西咸庚寅熒惑犯壘壁陣
己亥辰星犯建星　十年正月丁巳太白犯建星閏正
月癸酉太白犯牽牛己丑太白犯壘壁陣二月戊午太
隂犯氐三月戊寅嵗星犯亢四月辛酉填星犯亢六月
癸丑太隂犯羅堰上星己未嵗星犯亢七月庚辰太隂
犯牽牛八月壬寅嵗星犯氐熒惑犯太㣲垣上將九月
己巳熒惑犯太㣲垣右執法壬午熒惑犯太㣲垣左執
法十月甲辰太白犯斗辛亥太隂犯畢甲寅太隂犯井
十一月辛未嵗星犯房壬申太隂犯虚甲戌熒惑犯亢
戊子熒惑犯氐辛卯太隂犯熒惑十二月壬寅太白晝
見乙巳嵗星犯東咸戊午太隂犯氐　十一年六月丙
午太隂犯南斗杓星七月己巳太隂犯亢壬午熒惑犯
南斗九月癸酉太白犯右執法己卯太白犯左執法十
月乙巳太白犯亢己酉熒惑犯壘壁陣甲寅太隂犯明
堂己未太隂犯太白十一月丁卯太白犯房丙子太隂
犯東井乙酉太隂犯亢辛卯辰星犯嵗星十二月丁巳
填星犯鍵閉
武宗至大元年正月辛未太隂犯井甲申太隂犯填星
二月丁未太隂犯亢甲寅太隂犯牛距星三月乙丑太
隂犯井五月癸丑太白犯輿鬼七月庚申流星起自勾
陳南至於大角傍尾跡約三尺化為白氣聚於七公南
行圓若車輪㣲有銳經貫索滅壬申太白犯左執法八
月壬子太隂犯軒轅太民九月壬申填星犯房丙子太
隂犯井癸未太隂犯熒惑十月辛丑太白犯南斗十一
月庚申太白晝見癸亥熒惑犯亢己巳太隂掩畢甲戌
熒惑犯氐乙亥辰星犯填星閏十一月壬寅熒惑犯房
丁未太隂犯亢十二月甲子太隂犯畢丙子太隂犯氐
戊寅太白掩建星　二年二月己巳太隂犯亢辛未太
隂犯氐庚辰太隂犯太白三月戊戌太隂犯氐己亥熒
惑犯嵗星丙午熒惑犯壘壁陣五月辛卯太隂犯亢六
月乙卯太白犯井癸酉辰星犯輿鬼乙亥太隂掩畢八
月乙亥太隂犯軒轅丁丑太隂犯右執法九月丙午太
隂犯進賢十月壬申太隂犯左執法十一月己亥太隂
犯右執法庚子太隂犯上相辛丑熒惑犯外屏十二月
庚申太隂犯參癸亥辰星犯嵗星辛未太白犯壘壁陣
　三年正月壬辰太隂犯軒轅御女甲午太隂犯右執
法丙申太隂犯平道二月辛亥熒惑犯月星庚申熒惑
犯天街太隂犯軒轅少民壬戌太隂犯左執法甲戌太
白犯月星三月甲申太隂犯井庚寅太隂犯氐丙申太
隂犯南斗丁未太白犯井甲寅太隂犯軒轅御女戊辰
太白晝見五月乙酉太隂犯平道癸巳熒惑犯輿鬼六
月乙卯太隂犯氐七月戊寅太隂犯右執法己卯太隂
犯上相八月甲子太白犯軒轅太民乙丑太隂犯畢大
星辛巳太隂犯建星辛卯太隂犯天廩十月甲辰朔太
白經天丙午太白犯左執法癸丑熒惑犯亢十一月甲
戌朔太白犯亢丁亥太隂犯畢十二月甲辰朔太隂犯
羅堰庚申太隂犯軒轅大星辛酉太白犯填星丙寅太
白犯氐　四年二月甲子太隂犯填星三月丙戌太隂
犯太㣲上將四月甲寅太隂犯亢熒惑犯壘壁陣癸未
太隂犯氐五月乙未太隂犯太㣲東垣上相庚戌太隂
犯氐七月癸巳太隂掩畢丁酉太隂犯鬼宿距星閏七
月丙寅太隂犯軒轅九月乙卯太隂犯畢十月丙申太
白犯壘壁陣十一月甲寅太隂犯輿鬼十二月庚辰太
白經天癸未亦如之甲申太隂犯太㣲西垣上將壬辰
太白經天
仁宗皇慶元年正月癸丑太隂犯太微東垣上相二月
壬午太隂犯亢三月丁酉朔熒惑犯東井壬寅太隂犯
東井四月丙子太白晝見壬午熒惑犯輿鬼癸未熒惑
犯積尸氣庚寅太白經天六月己巳太隂犯天闗七月
戊午太隂犯東井八月戊辰太白犯軒轅辛未太隂犯
填星壬午辰星犯右執法乙酉太白犯右執法丁亥辰
星犯左執法九月丁巳太白犯亢十月丁亥太隂犯平
道戊子太隂犯亢十一月己亥太隂掩壘壁陣十二月
甲申熒惑填星辰星聚井戊子太隂犯熒惑　二年正
月戊申太隂犯三公三月庚子熒惑犯壘壁陣丁未彗
出東井七月己丑朔嵗星犯東井辛卯太白晝見乙未
丙辰皆如之丁巳太白經天八月戊午朔太白晝見壬
戌嵗星犯東井壬午太隂犯輿鬼　延祐元年二月癸
酉熒惑犯東井三月壬辰太隂掩熒惑閏三月辛酉太
隂犯輿鬼丙寅太隂犯太㣲東垣五月戊午辰星犯輿
鬼六月乙未熒惑犯右執法十月庚戌辰星犯東咸十
二月甲午太隂犯輿鬼癸卯太隂犯房甲辰太隂犯天
江　二年正月乙卯嵗星犯輿鬼己未太白晝見癸亥
太隂犯軒轅丁卯太隂犯進賢二月戊子太白晝見癸
巳太白經天丙午亦如之三月丙辰太隂色赤如赭四
月庚子太隂犯壘壁陣五月辛酉太隂犯天江庚午太
白晝見六月甲申太白晝見是夜太隂犯平道癸卯太
白犯東井丙午辰星犯輿鬼九月己酉太隂犯房辛酉
太白犯左執法十月丙子朔客星見太㣲垣十一月丙
午客星變為彗犯紫㣲垣歴軫至壁十五宿明年二月
庚寅乃滅　三年九月癸丑太白晝見丙寅太白經天
十月甲申太白犯斗　四年三月乙酉太隂犯箕六月
乙巳太隂犯心八月丙申熒惑犯輿鬼壬子太隂犯昴
九月庚午太隂犯斗　六年正月戊寅太隂犯心二月
己亥太隂犯靈臺三月己巳太隂犯明堂癸酉太隂犯
日星甲戌太隂犯心五月辛酉太隂犯靈臺丁卯太隂
犯房丙子太隂犯壘壁陣六月己亥嵗星犯東咸七月
壬戌太隂犯心丙子太白犯太㣲垣右執法八月乙酉
熒惑犯輿鬼閏八月丙辰辰星犯太㣲垣右執法丁巳
太隂犯心癸亥熒惑犯軒轅甲子太隂犯壘壁陣乙亥
太白犯東咸十月癸亥熒惑犯太㣲垣左執法乙丑太
隂犯昴戊辰太隂犯東井庚午太白晝見辛未太隂犯
軒轅辛卯熒惑犯進賢庚子太隂犯明堂十二月丙寅
太隂犯軒轅　七年正月乙未太隂犯明堂上星癸卯
太隂犯斗宿東星二月辛酉太隂犯軒轅御女壬戌太
隂犯靈臺丁卯太隂犯日星庚午太隂犯斗宿距星三
月戊子太隂犯酒旗上星熒惑犯進賢庚寅太隂犯明
堂上星四月甲寅太白犯填星壬戌太隂犯房宿距星
五月庚寅太隂犯心宿東星癸巳太隂犯狗宿東星丙
申太白犯畢宿距星六月庚申太隂犯斗宿東星癸亥
太隂犯壘壁陣西二星丁卯太白犯井宿東扇第三星
辛未太隂犯昴宿七月丁亥太隂犯斗宿東二星戊戌
熒惑犯房宿上星己亥太隂犯昴宿距星八月丙辰太
白犯靈臺上星乙丑熒惑犯天江丁卯太白犯太㣲垣
右執法壬申太隂犯軒轅御女九月乙酉太隂犯壘壁
陣西二星丙戌熒惑犯斗宿癸巳太隂犯昴宿東星己
亥太白犯亢星十月庚戌太隂犯熒惑于斗癸亥太隂
犯井宿十一月癸卯熒惑犯壘壁陣乙卯太隂掩昴宿
戊午太隂犯井宿東星庚申太隂犯鬼宿
英宗至治元年正月乙未太隂掩房宿距星甲辰辰星
犯外屏西第一星辰星太白熒惑填星聚於奎宿二月
壬子太白熒惑填星聚於奎宿辛酉太白犯熒惑癸亥
太隂犯心宿大星又犯心宿東星三月丁丑太隂掩昴
宿四月戊午太隂犯心宿大星庚申太隂犯斗宿東第
三星五月戊寅太白犯鬼宿積尸氣太隂犯軒轅右角
庚辰太隂犯明堂中星六月己未太隂犯虚梁東第二
星辛酉太白經天七月癸巳太隂犯昴宿八月丁未太
隂犯心宿前星己酉太隂犯斗宿西第二星壬子熒惑
犯軒轅大星九月乙亥熒惑犯靈臺東北星壬子熒惑
犯太㣲西垣上將丁酉熒惑犯太㣲垣右執法十月甲
辰太白經天戊申熒惑犯太㣲垣左執法十一月辛未
熒惑犯進賢丙子太隂犯虛梁東第一星戊寅辰星犯
房宿上星丙戌太隂犯井宿東扇北第二星己丑太隂
犯酒旗西星又犯軒轅右角辛卯太隂犯明堂中星己
亥太白犯西咸南第一星十二月甲辰熒惑犯亢宿南
第一星庚戌太隂犯昴宿東第一星辛酉熒惑入氐宿
　二年正月丁丑太隂犯昴宿距星庚辰太白犯建星
西第二星辛巳太白犯建星西第三星辛卯太隂犯心
宿大星甲午熒惑犯房宿上星丁酉太白犯牛宿南第
一星二月己亥朔熒惑犯鍵閉星丙午熒惑犯罰星南
一星戊申太隂犯井宿東扇北第二星庚戌熒惑犯東
咸北第二星辛亥太隂犯酒旗西第一星及軒轅右角
星壬子太白犯壘壁陣西方第二星癸丑太隂犯明堂
中星己未太隂犯天江南第一星壬戌太白犯壘壁陣
第六星五月丙子熒惑退犯東咸南第一星六月壬申
熒惑犯心宿距星七月己亥熒惑犯天江南第一星戊
午太隂犯井宿鉞星九月己未太隂犯明堂中星十月
庚辰太隂犯井宿距星辛巳太隂犯井宿東扇北第二
星及第三星己丑熒惑犯壘壁陣西第六星十一月甲
辰太白犯壘壁陣第一星乙巳熒惑犯壘壁陣西第八
星戊申太隂掩井宿東扇北第二星己未太隂犯東咸
南第一星庚申太隂犯天江上第二星辛酉熒惑犯嵗
星十二月乙丑太白嵗星熒惑聚于室太白犯壘壁陣
西第八星乙亥太隂掩井宿距星戊寅太白犯嵗星己
丑熒惑犯外屏西第三星太隂犯建星西第二星　三
年正月壬寅太隂犯鉞星又犯井宿距星癸卯太隂犯
井宿東扇南第二星二月癸亥朔熒惑太白填星聚於
胃宿癸酉太白犯昴宿辛巳太隂犯東咸南第一星第
二星五月戊戌太白經天癸卯太隂犯房宿第二星庚
戌太白犯畢宿右服第三星六月癸未填星犯畢宿距
星九月辛卯填星退犯畢十月己巳太白犯亢丙子太
白犯氐十一月己丑朔熒惑犯亢庚寅太白犯鈎鈐乙
未太白犯東咸壬寅熒惑犯氐十二月己巳辰星犯壘
壁陣辛未熒惑犯房辛巳熒惑犯東咸
泰定帝泰定元年五月丙午太白犯鬼宿丁未太白又
犯鬼宿積尸氣十月丙寅太白犯斗宿距星己巳太白
入斗宿魁太隂犯填星庚午太白犯斗壬午熒惑犯壘
壁陣十二月庚午熒惑犯外屏乙亥太白經天　二年
正月丙戌辰星犯天鷄壬寅太白犯建星二月庚寅熒
惑嵗星填星聚于畢宿六月丙戌填星犯井宿鉞星丙
午填星犯井宿八月癸巳嵗星犯天罇十月壬辰熒惑
犯氐宿癸巳填星退犯井宿十一月戊午填星退犯井
宿鉞星十二月乙酉熒惑犯天江辰星犯建星甲午太
白犯壘壁陣　三年正月辛酉太白犯外屏三月丙午
填星犯井宿鉞星戊辰熒惑犯壘壁陣填星犯井宿庚
午填星太白嵗星聚于井四月戊戌太白犯鬼宿壬寅
熒惑犯壘壁陣七月戊辰太白經天至于十二月九月
壬戌太白犯太㣲垣右執法十月辛巳太白犯進賢
四年正月己酉太白犯牛宿三月丁卯熒惑犯井宿九
月壬子太白犯房宿閏九月己巳太白經天至十二月
十月乙巳晝有流星戊午辰星犯東咸十一月癸酉太
白犯壘壁陣熒惑犯天江十二月己未嵗星退犯太㣲
西垣上將　致和元年二月壬戌太白晝見五月庚辰
流星如缶大光明燭地七月丙戌太白犯軒轅大星
文宗天厯元年九月庚辰太白犯亢宿　二年正月甲
子太白犯壘壁陣二月己酉熒惑犯井宿五月庚申太
白犯鬼宿積尸氣六月丁未太白晝見七月癸亥太白
經天十一月癸酉太隂犯填星　至順元年七月庚午
嵗星犯氐宿八月戊辰太白犯氐宿九月己丑熒惑犯
鬼宿甲午熒惑犯鬼宿十一月甲申熒惑退犯鬼宿丙
戌太白犯壘壁陣　二年二月壬子太白晝見三月丙
子朔熒惑犯鬼宿己卯熒惑犯鬼宿積尸氣五月丁丑
熒惑犯軒轅左角甲午太白犯畢宿庚子太隂犯太白
辛丑太白經天六月丁未太白晝見丁卯太隂犯畢太
白犯井八月乙卯太白犯軒轅大星庚申太白犯軒轅
左角九月丙子太白犯填星十一月壬申朔太白犯鈎
鈐　三年五月癸酉熒惑犯東井
　
　
　
　
　
　
　
　
　
　元史卷四十八
