
　大事記續編卷二十四　　　明　王禕　撰
晉世祖武皇帝泰始元年(吳歸命侯/甘露元年)
　解題曰論三國之正統者以魏受漢禪則推而屬之
　魏以蜀為漢裔則推而屬之蜀以其莫相統一故以
　無統之例書之以及晉武既受魏禪而蜀漢亦以前
　年亡於是天下之統復合故自泰始元年復大書之
　明正統也
春三月吳聘魏(以通/鑑修)夏四月吳改元(以吴/志修)
　解題曰宋庠紀年通譜甘露漢宣魏髙貴鄉公年號
　蔣陵甘露降故改元
五月魏晉王昭用天子冕旒旌旗(以魏/志修)秋七月吳弑景
皇后尋殺其二子(吳/志)八月辛卯魏晉王昭薨太子炎嗣
位(魏/志)冬吳徙都武昌(吳/志)
　解題曰按諸葛恪嘗治武昌宫杜預亦慮孫皓怖而
　生計徙都武昌聚大舩於夏口則皓之徙都未為失
　計當時謀國如陸抗乃不及此何耶然人心之去吳
　已甚縱得地利亦豈足恃㢤事見通鑑
十二月丙寅魏晉王炎自即皇帝位改元國號晉丁卯
廢魏主為陳留王遷之于鄴(以本/紀修)
　解題曰(按劉羲叟長厯置閏在十二月則前十二月/不應有丙寅考之魏志本紀閏九月則十二)
　(月乃長厯之/閏十二月也)魏亡上距黄初之元共五帝四十六年
　(相臺志魏雖徙都洛陽而七廟猶在鄴及晉受魏禪/奉魏帝為陳留王舎舘于鄴時魏之宗室與豪猾之)
　(民四方雜䖏於是建安北平北鎮北將軍之號命高/泰王泰高陽王桂趙王倫梁王彤河間王顒成都王)
　(頴鎮鄴始則強榦弱枝終焉諸王席勢侵陵卒致石/超肆凶嵇紹死難遂成元海石勒之竊㩀皆本乎鄴)
　(都所㩀/之非也)
追尊祖考妣已下為帝后尊太妃玉氏曰皇太后(以本/紀修)
懲魏氏孤立之敝封叔祖父孚等二十七人為王授以
職任(以吕祖謙/標目修)
　解題曰按職官志本紀王置傳友文學改太守為内
　史省相及僕有即中令中尉大農為三卿餘有差封
　皇叔祖父孚為安平王叔父幹為平原王亮為扶風
　王伷為東莞王駿為汝隂王彤為梁王倫為琅邪王
　弟攸為齊王鍳為樂安王機為燕王餘見通鑑葉適
　曰晉武懲創魏氏尊任宗室付授乖繆開路屠戮轉
　則數四而盗賊諸胡乗之譬如無病之人既服毒藥
　自當致死所以猶未盡亡㓕者帝素寛厚未至得罪
　於民爾不然則晉之餘號安能尚存耶
以驃騎將軍石苞為大司馬太保鄭冲為太傅太尉王
祥為太保晉國丞相何曾為太尉餘増封爵有差(以本/紀修)
戊辰詔出御府珠玉賜王公(以本/紀修)以太傅安平王孚為
太宰車騎將軍陳騫為大將軍與司徒司空凡八公(以/紀)
(志/修)
　解題曰太師太傅太保則古之三公太尉司徒司空
　則漢魏之所謂三公而其外又置大司馬大將軍也
　太師改為太宰避諱也晉志曰八公同辰攀雲附翼
　者也惟無丞相焉其後為之者非復尋常人臣之職
　(杜佑通典云魏吳蜀多依漢制晉氏大抵畧同今以/職官志攷之太宰太傅太保司徒司空左右光禄大)
　(夫光禄大夫開府位從公者為文官公大司馬大將/軍太尉驃騎車騎衛將軍伏波撫軍都䕶鎮軍中軍)
　(四征四鎮龍驤典軍上軍輔國等大將軍開府位從/公者為武官公特進左右光禄大夫光禄大夫録尚)
　(書事尚書令僕射列曹尚書左右丞尚書郎三十五/曹侍中給事黄門侍郎散騎常侍給事中通直散騎)
　(常侍員外散騎常侍散騎侍郎奉朝請中書監令中/書侍郎中書舎人通事舎人秘書監著作郎佐郎太)
　(常光禄勲衛尉太僕廷尉大鴻臚宗正大司農少府/將作大匠大后三卿大長秋皆為列卿自少府已上)
　(皆有屬官御史中丞殿中侍御史治書侍御史之屬/司𨽻校尉謁者僕射都水使者中領軍護軍將軍左)
　(右衛將軍驍騎遊擊將軍左右前後軍將軍屯騎歩/兵越騎長水射聲校尉太子太傅少傅詹事中庶子)
　(中舎人庶子舎人洗馬家令僕左右衛率王置傳友/郎中令中尉大農之屬州置刺史别駕郡縣置守令)
　(四中郎將或領刺/史或持節為之)
赦王凌鄧艾家除魏宗室禁錮罷將吏質任(以本/紀修)初置
諌官(以本/紀修)侍中荀朂為中書監(以列/傳修)
晉世祖武皇帝泰始二年(吴歸命侯/寶鼎元年)春正月丁亥廟祭
七室(以紀/志修)丙午立皇后楊氏(以本/紀修)郊祀除五帝座(以禮/樂志)
(修/)
　解題曰羣臣議五帝即天地王氣時異故殊其號雖
　名有五其實一神明堂南郊冝除五帝之座五郊改
　五精之號皆同稱昊天上帝各設一座而已餘見通
　鑑(新唐史禮樂志禮曰以禋祀昊天上帝此天也鄭/𤣥以為天皇太帝者北辰耀魄寶也又曰兆五帝)
　(於四郊此五行精氣之神也鄭𤣥以為青帝威靈仰/赤帝赤熛怒黄帝含樞紐白帝白招矩黒帝叶光紀)
　(者五天也由是有六天之說顯慶二年許敬宗等議/曰六天出於緯書南郊圓丘一也而𤣥以為二郊及)
　(明堂本以祭天而𤣥皆以為祭太㣲五帝傳曰凡祀/啓蟄而郊郊而後耕故郊祀后稷以祈農事而𤣥謂)
　(周祭感帝配以后稷因而祈穀皆謬論也由是盡黜/𤣥説宋祁曰孝經曰孝莫大於嚴父嚴父莫大於配)
　(天又曰郊祀后稷以配天宗祀文王於明堂以配上/帝周頌我將曰祀文王也我將我享維牛維羊維天)
　(其右之孝經言配天而后言上帝詩當言曰帝右而/云天右是天為上帝上帝為天互文以見義也近孫)
　(奭建言天雖一神以其至尊故有多名亦猶人君稱/王皇后辟天王天子皇帝臣民曰陛下曰太官曰上)
　(各隨德義而稱天帝之神分王五時謂之五帝非五/帝各一神也號昊天者以其元氣魁然乘五行上氣)
　(普臨萬物因時顯功人強以名故春曰青/帝夏曰赤帝猶春為蒼天冬為𤣥天耳)
二月除漢宗室禁錮(以舉要厯/補遺修)三月戊戌吳遣使來吊
祭既而復絶(以本紀及/吳傳修)吳殺散騎常侍王蕃(以吴/志修)秋七
月丙午晦日有食之(以通/鑑修)
　解題曰按通鑑作六月丙午晦攷之劉羲叟長厯七
　月丁丑朔則六月晦非丙午通鑑目録云本志七月
　丙午晦食今從之
八月吳改元(以吴/傳修)
　解題曰宋庠紀年通譜八月所在言得大鼎故改元
帝以䟽素終喪(以紀/傳修)吳陸凱萬彧為左右丞相(以吴/傳修)冬
十月丙午朔日有食之(以本/紀修)十一月并圓方丘於南北
郊(以吕祖謙/標目修)十二月吳還都建業(以吕祖謙/標目修)散騎常侍
傅𤣥論虚誕(以吕祖謙/標目修)
　解題曰帝初即位廣納直言開不諱之路散騎常侍
　傅𤣥皇甫陶共掌諫職(按晉志文帝合散騎於中常/侍謂之散騎常侍掌規諌不)
　(典事自司馬懿父子攘刼専擅諌/路殆閡塞矣至是始稍還其職耳)𤣥上疏曰臣聞先
　王之臨天下也道化隆於上清議行於下近者魏武
　好法術而天下貴刑名魏文慕通逹而天下賤守節
　其後綱維不攝而虚無放誕之論盈於朝野使天下
　無復清議今陛下龍興受禪惟未舉清逺有禮之臣
　以敦風節未退虚鄙以懲不恪臣是以猶敢有言詔
　報使𤣥草詔進之𤣥復上疏曰臣聞舜舉五臣無為
　而化用人得其要也典謨曰無曠庶官諸有疾病滿
　百日不差冝令去職臣不廢職於朝國無曠官之累
　臣聞先王分士農工商以經國制事各一其業而殊
　其務自士以上子弟為之立學校以教之選明師以
　訓之各隨其才而用之農以豐其食工以足其器商
　賈以通其貨故雖天下之大無有一人㳺手漢魏不
　定其分百官子弟不脩經藝而務交㳺未知􁍤事而
　坐享天禄農工之業多廢或逐淫利而離其事今散
　官衆而學校未設㳺手多而親農者少工器不盡其
　宜臣以為亟定其制通計天下若干人為士足以副在
　官之吏若干人為農三年足有一年之儲若干人為
　工足其器用若干人為商賈足以通貨而已前皇甫
　陶上事今文武之官既衆而拜賜不在職者人多加
　以服役為兵不得耕稼當農者之半南面食禄者㕘
　倍於前使冗散之官農而収其租稅家其實而天下
　之糓可以無乏矣計文武之官足為副貳者使學餘
　皆歸之於農若百工商賈有長者亦歸之農務農若
　此何有不贍乎
晉世祖武皇帝泰始三年(吴歸命侯/寶鼎二年)春正月丁卯立子
𠂻為皇太子下詔不赦(以本/紀修)
　解題曰葉適曰武帝時大議論恵帝定嗣一也賈后
　為冢婦二也賈充荀朂進退三也齊王攸去留四也
　晉之治亂雖在此四者然不過一本昔周子有兄而
　無慧不能辨菽麥故不可立恵之無慧帝自知之而
　終不决者恃愍懐爾又明見充女不可然竟納為婦
　以成愍懐之酷實朂輩彌縫其間末年恐攸挾衆望
　奪嫡又為逐之以速其斃原於一事之差故四事無
　不然遂至舉天下棄之惜哉事見通鑑
二月戊寅令二千石終三年喪(以本/紀修)司𨽻校尉李熹劾
故立進令劉友前尚書山濤等占官稻田友伏誅濤等
勿問(以列/傳修)以李熹為太子太傅徴犍為李宻為洗馬不
至(以紀/傳修)吳萬彧鎮巴丘(以吳/傳修)夏六月吳作昭明宫(以吕/祖謙)
(標目/修)
　解題曰按太康三年地記昭明宫方五百丈吳立云
　昭明在太初之東宫苑記在東宫城前路南
秋九月甲申增吏俸(以紀/傳修)禁星氣纎緯之學(以吕祖謙/標目修)
晉世祖武皇帝泰始四年(吴歸命侯/寶鼎三年)春正月丙戍律令
成帝自臨講(以本/紀修)詔河南尹杜預立考課之法不果行
(以列/傳修)丁亥帝耕籍田(以本/紀修)
　解題曰是時江南未平朝廷厲精於稼穡
三月戊子皇太后王氏崩帝遵素三年(以本/紀修)秋七月太山
石崩衆星流如雨而隕(以紀/傳修)九月大水(以本/紀修)冬十月吳襲
江夏襄陽不克而還(以吳/傳修)交趾太守楊稷大破吳兵(以通/鑑修)
晉世祖武皇帝泰始五年(吳歸命侯/建衡元年)春正月吳主立子
瑾為太子(以吳/傳修)二月分雍凉梁州置秦州以荆州刺史
胡烈為刺史鎮撫鮮卑降者(以紀/傳修)
　解題曰傅𤣥疏曰胡夷獸心鮮卑最甚鄧艾茍取一
　時之利使鮮卑數萬散於人間此必為害之勢也胡
　烈素有恩信於四方今烈往諸胡必且消弭然獸心
　難保恐胡虜東入安定西赴武威外名為降可動復
　動此二郡非烈所制則惡胡有窟宂浮㳺之地宜更
　置一郡於高平川因安定西州都尉募樂徙民以充
　之以通北道漸以實邉詳議此二郡及新置郡皆使
　并屬秦州烈得專禦邉之宜餘見通鑑雍州統郡國
　七京兆(宋京兆府/華州之地)馮翊(同耀華丹四州/河中府之地)扶風(鳯翔京/兆二府)
　(隴耀醴三/州之地)安定(涇渭邠原四州懐德/鎮戍德順三軍之地)北地(耀坊二/州之地)始
　平(京兆鳯翔二/府醴州之地)新平(鳯翔府邠醴/二州之地)凉州統郡八金城
　(宋河蘭廓凉/鹽五州之地)西平(西寧樂肅/三州之地)武威(唐凉州/之地)張掖(甘州/之地)
　酒泉(甘肅一/州之地)敦煌(𤓰沙西伊肅/五州之地)西海(甘州/之地)西郡(甘州/刪丹)
　(縣之/地)梁州統郡八漢中(宋興元府/洋州之地)梓潼(隆慶潼川二/府綿利閬巴)
　(四州大安/軍之地)廣漢(遂寧潼川二府/漢晉二州之地)新都(成都府漢彭二/州懐安軍之地)
　涪陵(涪思黔三/州之地)巴(重慶府合忠普昌五涪六州/南平廣安梁山三軍之地)巴西
　(潼川順慶二府巴渠閬/蓬逹五州廣安軍之地)巴東(䕫萬開施忠五/州梁山軍之地)秦州統
　郡六隴西(宋熈蘭鞏西/和四州之地)南安(鞏州/之地)天水(秦西和二州/天水軍之地)
　略陽(秦西和二/州之地)武都(同慶府鳯階沔/西和四州之地)隂平(文龍州/之地)
大水(以本/紀修)以尚書左僕射羊祐都督荆州軍事征東大
將軍衛瓘都督青州軍事鎮東大將軍王伷都督徐州
軍事(以本/紀修)
　解題曰為㓕吳之張本也荆州統郡國二十二江夏
　(宋德安府隨郢復三州信/陽漢陽荆門三軍之地)南郡(江陵府復州/荆門軍之地)襄陽(襄/陽)
　(府峽州荆/門路之地)順陽(鄧均二州光/化軍之地)義陽(襄陽府隨鄧唐三/州信陽棗陽二軍)
　(之/地)新城(襄陽府均房/二州之地)魏興(金洋均三/州之地)上庸(房均金三/州之地)
　建平(歸施䕫三州/大寧監之地)冝都(峽歸施三/州之也)南平(江陵府澧岳/二州之地)
　武陵(常德府辰沅靖/豐四州之地)天門(澧州/之地)長沙(潭岳鄂三/州之地)衡陽
　(寶慶常德二府/衡潭二州之地)湘東(潭衡二/州之地)零陵(靜江府永道/全三州之地)邵陵
　(寶慶府靖州/武岡軍之地)桂陽(栁衡二州桂/陽軍之地)武昌(鄂江二州興/國軍之地)安
　成郡(袁吉二州臨/江軍之地)南陽國(鄧唐汝三/州之地)青州統郡國六
　齊國(宋青州/之地)濟南郡(濟南府濰萊/二州之地)樂安國(濟南府淄/青博三州)
　(之/地)城陽(宻沂濰萊/四州之地)東萊國(登萊二/州之地)長廣郡(萊鄧二/州之地)徐
　州領郡國七彭城(宋徐沂二州/淮陽軍之地)下邳(宿泗二州淮/陽軍之地)東
　莞(沂宻青濰/四州之地)廣陵(揚泰通真淮安五州/寶應高郵二軍之地)臨淮(泗真淮/安三州)
　(招信淮陽高郵/漣水四軍之地)琅琊國(沂宻二/州之地)
己未録用蜀臣子孫(以吕祖謙/標目修)夏四月地震(以本/紀修)秋九
月有星孛于紫宫(以本/紀修)冬十月吳改元(以吳/傳修)
　解題曰宋庠紀年通譜厯家以斗杓衡所建為四時
　之紀疑取斯義
吳陸凱卒(以吳/傳修)吳擊交趾(以吴/傳修)
晉世祖武皇帝泰始六年(吴歸命侯/建衡二年)春正月吳萬彧還
建康(以吳/傳修)夏四月吳鎮軍大將軍陸抗都督諸軍鎮樂
鄉(以吴/傳修)
　解題曰拜抗都督信陵(宋書志孫休永安三年分冝/都立信陵縣梁以巴東縣為)
　(信陵/郡)西陵(今峽州/夷陵縣)夷道(峽州冝/都縣)樂鄉(江陵府松滋縣/東七十里􁀙江)
　(與江陵/縣境接)公安諸軍事治樂鄉
六月戊午胡烈討鮮卑秃髮樹機能敗死(以本/紀修)
　解題曰南凉之先也
冬十一月立子柬為王(以本/紀修)吳夏口督孫秀來犇(以通/鑑修)
以越騎校尉馮紞為左衛將軍(以列/傳修)
　解題曰按晉宋官志領軍將軍掌内軍魏武帝置主
　五校中壘武衛等三營武帝使中軍將軍統二衛前
　後左右驍衛等七軍營罷置北軍中候永嘉改中領
　軍護軍將軍掌外軍左衛右衛二衛將軍掌宿衛營
　兵文帝初置中衛及衛武帝分為左右衛驍騎㳺擊
　將軍為六軍左右前後軍為四軍屯騎歩兵越騎長
　水射聲等校尉為五校二衛始制前驅由基強弩為
　三部司馬左衛熊渠虎賁右衛佽飛虎賁二衛各五
　部督其命中虎賁驍騎㳺擊各領之又置虎賁羽林
　上騎異力四部并命中為五督更制殿中將軍中郎
　校尉司馬陳勰有才用蜀破後令勰受諸葛亮圍陣
　用兵倚仗之法又甲乙校摽幟之制(通典魏晉江右/領護各領營兵)
　(江左領軍不復别置營護軍猶有營宋領軍將軍掌/内軍護軍將軍掌外軍資輕者為中領軍中護軍梁)
　(領軍將軍管天下兵/要謂之禁司陳因之)
晉世祖武皇帝泰始七年(吳歸命侯/建衡三年)春正月匈奴右賢
土劉猛叛(以通鑑/目録修)
　解題曰按載記漢高祖以宗女為公主妻冒頓約為
　兄弟故其子孫冒姓劉氏中平中單于羗渠使子於
　扶羅將兵助漢平黄巾留漢自立為單于冦掠太原
　河東屯于河内於扶羅死弟呼厨泉立以於扶羅子
　豹為左賢王即淵(本文作/元海)之父魏武分其衆為五部
　以豹為左部帥其餘部帥皆以劉氏為之㩀此則匈
　奴自前漢已冒劉姓通鑑云魏武居五部於并州與
　中國民雜居自謂漢氏外孫因改劉氏豈載記有未
　足㩀耶
吳主舉兵西上遇大雪而還(以吳/傳修)夏四月凉州刺史牽
𢎞討北地叛胡胡與樹機能圍之殺𢎞(以本/紀修)五月立子
憲為王(以本/紀修)秋七月癸酉以侍中尚書令車騎將軍賈
充都督秦凉軍事既而留行(以紀/傳修)
　解題曰先是羊祜宻啓留充及是帝以語充充謝祜
　曰始知君長者餘見通鑑李夀曰帝憂闗輔而任愷
　庾純得成其去佞之謀殆天祐晉假手以除其禍亂
　之根也而祜排羣議削藁飛奏以留充充既留而晉
　無以存矣赫赫宗周褒姒㓕之祜不得不執其咎也
吳平交趾以蒼梧太守陶璜為交州牧(以吕祖謙/標目修)
　解題曰交州統郡七合浦(宋亷冝邕栁容高雷瓊欝/林九州南寧萬安吉陽三)
　(軍之/地)交趾(安南都護府愛/陸楊三州之地)新昌(峯州/之地)武平(安南都護/府峯武安)
　(二州/之地)九真(愛福禄三/州之地)九德(驩演愛長/四州之地)日南郡(安南府/武安州)
　(之/地)
八月分益州南中四郡置寧州(以通/鑑修)
　解題曰益州統郡八蜀(宋成都崇慶二府隆卭/彭三州永康軍之地)犍為
　(嘉定崇慶二府眉簡叙資隆/普六州長寧懐安二軍之地)汶山(茂彭威翼當悉靜/恭八州石泉永康)
　(二軍/之地)漢嘉(嘉定府黎雅/嶲三州之地)江陽(紹熈府瀘昌資三州/長寧軍富順監之地)朱
　提(叙州長寧/軍之地)越嶲(黎州嶲/州之地)䍧柯(黔珍靖施融思六/州南平軍之地)寧
　州統郡四雲南(宋叙姚二/州之地)興古(叙嶲黔三/州之地)建寧(黔叙/姚三)
　(州長寧/軍之地)永昌(叙嶲姚三/州之地)
冬十月丁丑朔日有食之(以本/紀修)十一月劉猛冦并州(以/通)
(鑑/修)
　解題曰并州統郡國六大原(宋大原府遼/汾二州之地)西河(平陽/府汾)
　(石三州晉寧威/勝二軍之地)上黨(隆德平陽二府遼澤/二海平定軍之地)鴈門(代雲/朔三)
　(州之/地)新興(忻憲嵐代豐六州岢嵐寧/化火山保德四軍之地)樂平(太原府遼/州平定軍)
　(之/地)
荀朂等請以賈充女為太子妃充復留(以吕祖謙/標目修)是歲
安樂思公劉禪卒(以蜀/志修)呉改明年元(以呉/志修)
　解題曰宋庠紀年通譜吳志前年西苑言鳯凰集故
　改元
晉世祖武皇帝泰始八年(吴歸命侯/鳯凰元年)春正月劉猛敗死
(以本/紀修)夏益州殺刺史廣漢太守王濬討平之以濬為刺
史(以紀/傳修)秋七月以賈充為司空(以通/鑑修)八月吳主徴西陵
督歩闡闡㩀城來降(以吴/傳修)冬十月辛未朔日有食之(以/本)
(紀/修)遣車騎將軍羊祜攻江陵荆州刺史楊肇迎歩闡十
二月吳陸抗破肇走祜㧞西陵夷闡三族(以晉紀/吴傳修)
　解題曰抗部分諸軍赴西陵𠡠軍營更築嚴圍自赤
　谿(濶三十丈出夷陵東北西/南流至故縣西南入江)故市(亦名古城在/峽州夷陵縣)内以
　圍闡外以禦冦晝夜催切如敵已至諸將咸諫曰今
　及三軍之銳亟以攻闡比晉救至闡必可㧞何事於
　圍以敝亡民之力抗曰此城勢固糧足且備禦之具
　皆抗所宿規今反身攻之非可卒克且北救必至至
　而無備表裏受難何以禦之圍始合晉車騎將軍羊
　祜率師向江陵諸將咸以抗不宜上抗曰江陵城固
　兵足無所憂患假令敵得江陵必不能守所損者小
　如使西陵槃結則南山羣夷擾動所慮難可言也吾
　寧棄江陵而赴西陵况江陵牢固乎初江陵平衍道
　路通利抗𠡠江陵督張咸作大堰遏水漸漬平中以
　絶冦盗(梁岳陽王詧攻江陵作十三營以逼城㑹大/雨平地水深四尺詧棄輜重而走周顯德二)
　(年高保融自西山分江流方五六里築堤/謂之北海環城東西北三面㡬五六十里)祜欲因所
　遏水浮舡運糧揚聲將破堰以通歩軍抗聞使咸亟
　破之諸將屢諫不聽祜至當陽聞堰敗乃改舡以車
　運大費功力晉巴東監軍徐胤率水軍詣建平(今歸/州)
　荆州刺史楊肇至西陵抗令咸固守其城公安督孫
　遵巡南岸禦祜水軍督留慮鎮西將軍朱琬拒胤身
　率三軍慿圍對肇餘見通鑑(羊祜傳詔祜迎闡祜率/兵出江陵遣楊肇攻抗)
　(不克有司奏祐所綂八萬餘人賊衆不過三萬祜頓/兵江陵使賊備得設乃遣楊肇偏軍入險兵少糧懸)
　(軍人剉衂皆違詔命無大臣節可免官以侯就第竟/坐貶而免肇為庶人祜乃遣㩀險要開建五城石城)
　(以西盡為晉有/自是降者不絶)
是歲吳萬彧自殺左將軍留平以憂死徙大司農樓𤣥
尋殺之(以吴/傳修)
　解題曰按三國志列傳武昌左部督薛瑩徴下獄陸
　抗上疏曰夫俊乂者國家之良寶社稷之貴資也故
　大司農樓𤣥散騎中常侍王蕃少府李朂皆當世秀
　頴既䝉初寵從容列位而旋受誅殛或圯族替祀或
　投棄荒裔盖周禮有赦賢之辟春秋有宥善之義蕃
　等罪名未定大辟以加心經忠義身被極刑豈不痛
　㢤且已死之刑固無所識至乃焚爍流漂棄之水濵
　惧非先王之令典也是以百姓哀聳士民同慼蕃朂
　永已誠望陛下赦召𤣥出而項聞薛瑩率見逮録瑩
　父綜納言先帝傳弼文皇及瑩承基内厲名行今之
　所坐罪在可宥臣惧有司未詳其事乞垂天恩原赦
　瑩罪餘見通鑑
羊祜與吳陸抗交歡吳數盗邉抗諫不聽(以吴/傳修)
晉世祖武皇帝泰始九年(吴歸命侯/鳯凰二年)春吳以陸抗為大
司馬荆州牧(以吴/傳修)三月立子祇為王(以本/紀修)夏四月戊辰
朔日有食之(以本/紀修)五月吳殺侍中韋昭(以吴/傳修)秋七月丁
酉朔日有食之(以本/紀修)選女備六宫權禁天下嫁娶(以本/紀修)
　解題曰胡安國春秋狄入衛傳嘗謂河南劉奕曰班
　固載諸王淫亂事盡削去可也奕曰如墻有茨桑中
　諸篇仲尼何以不削乎後以問楊時時曰此載衛為
　狄所㓕之因也故在定之方中之前因以是攷於厯
　代凢有淫亂者未有不至於殺身敗家而亡其國者
　也然後知古詩垂戒之大然則晉武選女之事固五
　胡亂華之本歟(事見通鑑/以吴傳修)吕祖謙曰自古淫亂必召
　夷狄周幽衛宣以來厯厯可數也
是歲吳殺中郎將陳聲(以吴/傳修)
(甲/午)晉世祖武皇帝泰始十年(吳歸命侯/鳯凰三年)春正月乙未日
有食之(以通/鑑修)閏月丁亥詔自今不得以妾媵為正嫡(以/本)
(紀/修)分幽州置平州(以本/紀修)
　解題曰幽州綂郡國七范陽(今涿易雄覇/四州之地)燕國(今涿/薊二)
　(州之/地)北平(今經薊檀營/四州之地)上谷(今媯州/之地)廣寗(今媯州/之地)代
　(今雲中路奉聖/蔚儒三州之地)遼西(今平景二/州之地)平州綂郡國五遼東
　國昌黎樂浪𤣥莵帶方(宋屬營州安東/都護府之地)
三月癸亥日有食之(以本/紀修)夏吳殺章安侯奮及其子(以/吴)
(傳/修)秋七月丙寅皇后楊氏崩(以本/紀修)
　解題曰既葬帝及羣臣除喪即吉愽士陳逵議以為
　今制所依盖漢帝權制興於有事非禮之正皇太子
　無有國事自宜終服詔更詳議尚書杜預以為古者
　天子諸侯三年之喪始同齊斬既葬除服諒闇以居
　心喪終制不與士庶同禮漢氏承秦天下為天子修
　服三年文帝見其下不可久行而不知古制更以意
　制祥禫除喪即吉魏氏直以訖塟為節嗣君皆不復
　諒闇終制學者非之久矣然竟不推究經傳考其行
　事專謂王者三年之喪當以衰麻終二十五月則羣
　臣皆不得除喪雖志在居篤更通而不行至令世主
　皆從漢文輕典由處制者非其制也今皇太子與尊
　同體宜復古典卒哭除衰麻以諒闇終制於是尚書
　僕射盧欽尚書魏舒問預證㩀所依預云傳稱三年
　之喪自天子逹此謂天子絶朞唯有三年喪也非謂
　居喪衰服三年與士庶同也故周公不言高宗服喪
　三年而云諒闇三年此釋服心喪之文也叔向不譏
　景王除喪而譏其燕樂已早明既塟應除而違諒闇
　之節也喪服諸侯為天子亦斬衰豈可謂終服三年
　耶欽舒命預造議於是太子遂以厭降之議從國制
　降衰麻諒闇終制吕祖謙曰預但見春秋時制不識
　古制古者三年之喪自天子逹於庶人故孟子曰古
　之人皆然此謂三年之喪也
吳陸抗卒吳主使其諸子分將其兵(以吴/傳修)九月作河橋
(以本/紀修)
　解題曰水經注孟津又曰富平津晉陽秋曰杜預造
　橋於富平津所謂造舟為梁也
是歲邵陵厲公曹芳卒(以通/鑑修)
晉世祖武皇帝咸寧元年(吴歸命侯/天冊元年)春正月戊午朔改
元(以本/紀修)吳改元(以吴/傳修)
　解題曰宋庠紀年通譜吳郡言得銀上有年月字故
　改元義取天之冊命以為瑞
吳殺中書令賀邵(以吴/傳修)夏六月鮮卑拓䟦力㣲遣子入
貢(以本/紀修)秋七月甲申晦日有食之(以本/紀修)冬十二月丁亥
追尊祖宗廟(以本/紀修)
晉世祖武皇帝咸寧二年(吴歸命侯/天璽元年)夏六月吳京下督
孫楷來奔(以本/紀修)吳臨平湖自開秋七月吳改元(以吳/傳修)有
星孛于大角(本/紀)吳殺郡守張詠車浚尚書熊睦(以吳/傳修)八
月己亥以賈充為太尉鎮軍大將軍齊王攸為司空(以/本)
(紀/修)有星孛于大㣲(本/紀)吳厯陽石印發改明年元(以吳/傳修)冬
十月以平南將軍羊祜為征南大將軍祜請伐吳賈充
荀朂等以為不可(以紀/傳修)
　解題曰蘇轍曰晉厲公與楚爭鄭晉人知楚有可乘
　之隙欒武子為政欲出兵擊之范文子不欲請釋楚
　以為外懼武子不能用夫文子非茍自安者也厲公
　侈而多嬖寵諸大夫富而陵上國有大功而君臣不
　相安亂之所自生也既勝反國曰亂將作矣使其祝
　宗祈死逾年而厲公殺三郤立胥童欒書殺胥童弑
　厲公文子雖死而免於大難晉武帝既受禪中原冨
　強吳孫皓以淫虐失衆晉人習於長江之險以為未
　可取也羊祜陳可取之策又進王濬杜預以成㓕吳
　之功後世皆稱其賢嘗論羊祜巧於䇿吳而拙於謀
　晉武帝之為人好善而不擇人茍安而無逺慮雖賢
　人滿朝而用賈充荀朂之流以為腹心使彼吳尚在
　相持而不敢肆雖為賢君可也吳亡之後荒於女色
　蔽於庸子疎賢臣近小人去武備崇藩國所以兆亡
　國之禍者不可勝數此則㓕吳之所從致也孟子曰
　入則無法家拂士出則無敵國外患國恒亡故人常
　生於憂患而死於安樂祜不慮此而鋭於㓕吳祜之
　將死也武帝欲使卧護諸將祜曰㓕吳不須臣自行
　但吳平之後當勞聖慮耳推祜此言盖亦憂在平吳
　而勇於㓕吳其不若范文子逺矣事見通鑑
立皇后楊氏十二月以后父鎮東將軍駿為車騎將軍
(以本紀/通鑑修)
晉世祖武皇帝咸寧三年(吴歸命侯/天紀元年)
　解題曰宋庠紀年通譜鄱陽言岩文理成字故改元
　義取天命之紀
春正月丙子朔日有食之(以本/紀修)立子裕為王(以本/紀修)征北
大將軍衛瓘討鮮卑力㣲三月平虜護軍文鴦討樹機
能並破之(以本紀/通鑑修)夏五月戊子吳將邵顗夏祥來降(以/本)
(紀/修)秋七月有星孛于紫宫(以通/鑑修)以豫州都督王渾都督
楊州軍事(本/紀)
　解題曰豫州綂郡國十頴川(宋頴昌開封淮/寧三府之地)汝南(淮/寧)
　(穎昌二府蔡/陳二州之地)襄城(頴昌府汝/州之地)汝隂(順昌頴昌二府亳/光蔡三州之地)
　譙(應天府亳宿/單三州之地)魯(徐州/之地)弋陽(德安府光蘄黄/復四州之地)安豐(安/慶)
　(府光州安/豐軍之地)梁(應天興仁淮寧順昌開封五/府拱單曹宿亳五州之地)沛國(宿徐/亳三)
　(州之/地)楊州綂郡十八丹陽(宋建康寧國二府太/平池常三州之地)宣城
　(寧國府太平安吉/二州廣德軍之地)淮南(濠滁和廬四州安豐/招信無為三軍之地)廬江(安/慶)
　(府江廬蘄三州安/豐無為二軍之地)毗陵(鎮江平江二府常/州江隂軍之地)吳(平江嘉/興臨安)
　(三府嚴婺/二州之地)吳興(臨安府安/吉州之地)㑹稽(紹興慶元/台州之地)東陽(紹興/府婺)
　(處衢信四/州之地)新安(徽嚴池三/州之地)臨海(慶元府台處/温三州之地)建安(建/寧)
　(府信南劒二州/邵武軍之地)晉安(建寧府泉福汀漳南/劒五州興化軍之地)豫章(隆興/府瑞)
　(江池袁四州臨江南/康興國三軍之地)臨川(隆興府撫信二/州建昌軍之地)鄱陽(饒徽/池信)
　(撫江六州興/國軍之地)廬陵(吉撫二州臨江/南安二軍之地)南康(贑吉二州南/安軍之地)
八月詔諸王皆置軍出就國(以列傳/通鑑修)
　解題曰衛將軍楊珧與中書監荀朂以齊王攸有時
　望懼恵帝有後難因追故司空裴秀立五等封建之
　㫖從容共陳時宜以為古者建侯所以藩衛王室今
　吳冦未殄方岳任大而諸王為帥都督封國既各不
　臣其綂内於事重非宜又異姓諸將居邉宜参以親
　戚而諸王公皆在京師非扞城之義帝初未之察下
　詔議其制有司奏從諸王公更制户邑皆中尉領兵
　其平原汝南琅琊扶風齊為大國梁趙樂安燕安平
　義陽為次國餘為小國益滿萬户為郡公如小國王
　郡侯如不滿五千户王置一軍一千二百人自此非
　皇子不得為王而諸王之支庶亦各以土推恩受封
　大國中軍貳千人上下軍各千五百人次國上軍二
　千人下軍千人及吳平後齊王攸遂之國
立子四人為王(以本/紀修)冬十二月呉襲江夏汝南(以呉/傳修)
晉世祖武皇帝咸寧四年(吴歸命侯/天紀二年)春正月庚午朔日
有食之(以本/紀修)秋七月以左將軍胡奮都督江北軍事(以/本)
(紀/修)大水度支尚書杜預請决兖豫諸陂以牛給民(以本/紀吕)
(祖謙標/目修)
　解題曰兖州綂郡國八陳留(宋開封興仁應天三/府拱滑鄭三州之地)濟
　陽(興仁府拱􁀞濟單徐/五州廣濟軍之地)泰山(襲慶濟南二府/沂淄二州之地)濮陽(開/德)
　(府􁀞濟滑/三州之地)高平(襲慶府濟單/徐三州之地)任城(襲慶府濟/州之地)東平(東/都)
　(襲慶二府􁀞/沂二州之地)濟北(濟南東平襲/慶三府之地)
九月以太傅何曾為太宰(本/紀)
　解題曰初曾侍宴退而告其子遵等曰國家應天受
　禪創業垂統吾每宴見未嘗聞經國逺圖惟説平生
　常事非貽厥孫謀之兆也及身而已後嗣其殆乎此
　子孫之憂也(唐太宗答魏徴手詔人臣當進思竭誠/退思補過將順其美匡救其惡以共為)
　(治者也曾位公台名崇位重固當直辭正諫論道/佐時乃退有後言進無廷諍以此為智不亦謬乎)
呉殺中書令張尚(以吴/傳修)冬十月吳人大佃晥城王渾遣
兵破之(以本/紀修)十一月甲申詔毋獻竒技異服(以本/紀修)辛卯
以杜預為鎮南大將軍都督􁉥州軍事鉅平成侯羊祜
卒(以紀/傳修)
　解題曰按沈約宋書贊山濤舉羊祜為太子太傅盖
　欲以後事委之而羊公短世餘見通鑑以祜留賈充
　之事觀之縱使其居楊駿之任亦烏能已晉之亂乎
晉世祖武皇帝咸寧五年(吴歸命侯/天紀三年)春正月樹機能䧟
凉州乙丑以司馬督馬隆為武威太守討之(以紀/傳修)齊王
攸請除匈奴左部帥任子劉淵不從㑹其父豹死以淵
代之(以吕祖謙/標目修)夏四月除部曲督以下質任(以本/紀修)秋七
月有星孛于紫宫(以本/紀修)吳廣州督將郭馬等反八月遣
兵討之(以通/鑑修)
　解題曰廣州統郡十南海(宋肇慶府廣循恵/潮梅新六州之地)臨賀(靜/江)
　(府賀昭廣封/道五州之地)始安(靜江府昭/州之地)始興(英德府連韶南雄/廣四州南安軍之)
　(地/)蒼梧(肇慶德慶靜江三府新梧藤/封高昭潯亷南恩九州之地)鬱林(邕潯貴賔/鬱林亷容)
　(横八州/之地)桂林(融象栁宜賔/五州之地)高凉(化高容南恩/四州之地)高興(南/恩)
　(州之/地)寧浦(横州/之地)
吳以軍師張悌為丞相(以鄭樵/年譜修)冬十月汲郡人得竹簡
小篆古書藏之秘府(以本/紀修)
　解題曰按杜預左氏後序云汲冢師春純集左氏傳
　卜筮事上下次第及其文義皆與左傳同師春杪集
　者名也(項安世曰汲冢所藏竹書紀年盖亦古之愛/竒之士私作小史纂輯聞見自為一家其起)
　(夏后氏而訖今王亦司馬氏起皇帝訖今天子之意/也其中間一節盡採左氏特以夏正改其時月耳此)
　(書既成藏之丘陵必有副在人間者意太史公父子/嘗見之故其措意本末甚相似而畧相反不然則文)
　(人機軸暗合亦其常也竹書尚人正故首夏正子長/尊道家故首黄帝然至其論政則止於三王且謂漢)
　(當有夏則其所/見亦自相若)
王濬杜預表請伐吳中書令張華贊之賈充等固爭十
一月大舉代吳賈充假黄鉞為大都督屯襄陽(以紀/傳修)十
二月馬隆大破樹機能斬之(以紀/傳修)詔議省官吏兵(以吕/祖謙)
(標目/修)
　
　
　
　
　
　大事記續編卷二十四
