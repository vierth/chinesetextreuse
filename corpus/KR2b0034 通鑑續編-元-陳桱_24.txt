
　通鑑續編卷二十三
　　　　　　　　　　　　　元　陳桱　撰
(甲/寅)二年(憲宗皇/帝四年)春正月蒙古城閬州○詔工部尚書陳
　徳毅察訪官吏于荆蜀江淮(於是被黜者/百十七人)二月蒙古
　圍嘉定知府俞興敗之○蒙古入東川遂城紫金山
　(紫金蜀之/要地也)蒙古侵合州知州王堅敗之○蒙古侵廣
　徳軍曹世雄敗之○夏四月以徐清叟知樞密院事
　董槐參知政事○六月詔籍余玠家財(侍御史吳遂/等論故蜀帥)
　(余玠聚歛罔利七罪玠死其子如孫盡竊帑庾之積/以歸詔簿録玠家財以犒師振邊如孫遂認錢三千)
　(萬徴之累/年始足)加兩淮制置大使賈似道同知樞密院事
　○召余晦還閏月以李曾伯為四川宣撫使兼京湖
　制置大使進司䕫州(初余晦制下徐清叟奏曰朝廷/命令不甚行於西蜀者十有二)
　(年矣今者天斃余玠乃祖宗在天之靈社稷無疆之/福陛下大有為之機也今乃以素無行檢輕儇浮薄)
　(不堪任重余晦者當之臣恐五十四州軍民不特望/而輕鄙之敵人聞之亦且竊笑中國之無人矣乞睗)
　(收回所除内批帝責清叟曰數十年來未見執政繳/回成命者卿若固執則廟堂之間同列之義有不安)
　(詔命已頒決難反汗及晦在蜀屢敗邊事日急帝乃/召晦還董槐疏言蜀事孔棘願假臣宣撫之名置司)
　(䕫門以固荆蜀輔車之勢帝以槐言事無隠能格君/心不為容悦每以諸葛亮自許方嚮用之不許而以)
　(李曽伯/為之)秋八月蒙古烏蘭哈達滅吐蕃(吐蕃土地肥/饒兵强民足)
　(有户三十萬其尊長多為僧鄰國畏之烏蘭哈達自/大理進攻其酋長蘇爾托音塔拉固守力屈乃降烏)
　(蘭哈達用以為/鄉導攻别部落)下利川西落安撫使王惟忠大理獄
　殺之(惟忠聞余晦鎮蜀心輕之呼其小字曰余再五/來也晦怒誣奏惟忠潜通北國詔下大理勘官)
　(陳大方煆成其事遂斬於市血上流而色不/變且謂大方曰吾死訴于天未幾大方亦死)冬十月
　進封皇子禥為忠王○十一月蒙古城光化軍○蒙
　古皇弟以㢘希憲為京兆宣撫使(希憲魁偉有威容/嗜書尤篤一日方)
　(讀孟子聞皇弟召因懐以進皇弟問何書對白孟子/皇弟問其說謂何對以性善義利之分愛牛之心擴)
　(而充之足以恩及四海皇弟善之因目為㢘孟子又/一日與諸貴臣校射連發三中諸臣驚服曰真文武)
　(全材有用書生皇弟自雲南還以京兆分地置宣撫/司命希憲為使京兆諸郡臂指隴蜀諸王貴藩環擁)
　(周匝户雜戎羌尤號難治希憲抑强扶弱摘伏摧奸/境内大安少暇則延訪耆宿辟智仲可于幕府扁所)
　(居堂曰止善公退則坐於中明經讀史凡義理精粗/事務得失必研究之時富民貸錢民間至本息相當)
　(者責其入本又以息為劵嵗月責償號羊羔利希憲/知之命嵗月逾乆毋過本息對償餘皆取劵焚之遂)
　(定為/令)
(乙/卯)三年(憲宗皇/帝五年)春正月己未雷詔罷元夕張燈(從起居/郎牟子)
　(才之/言也)二月以蘄州防禦使乃猷奉沂靖惠王祠事○
　治全子才等喪師罪罷其祠禄(蒙古侵漢蜀荆淮帝/深憂之給事中王埜)
　(言國家與蒙古本無深仇而兵連禍結皆原於入洛/之師輕而無謀遂致隻輪不返全子才誕妄惨毒今)
　(乃援劉子澄例自陳改正乞寢二人之命/罷其祠禄以為喪師誤國之戒帝從其言)蒙古皇弟
　召許衡為京兆提學不至(衡懐慶河内人幼端慤與/羣兒嬉戲即畫坐作進退)
　(周旋之節羣兒莫敢犯年七八嵗受學於鄉師過目/輒不忘一日問其師曰讀書欲何為師曰應舉取第)
　(耳曰如此而已乎師大竒之謂衡父母曰此兒頴悟/非常他日必有過人者吾不能為之師固辭而去稍)
　(長聞人有書即往求觀父母以嵗飢時艱嘗危之每/與俱往人厭其迂舅氏為河内典史衡從授吏事參)
　(摭名議考求立法用刑之原久之宣宗山陵役起州/縣追呼旁午衡代舅氏分辦及還嘆曰民不聊生而)
　(事督責以自免吾不為也遂不復詣縣而決意求學/時國土日蹙民皆轉徙無從師授且艱得典籍父母)
　(亦以世方亂欲使知占候之術為避難計遂令與曰/者遊因於推歩占候之家見尚書疏義皆散亂毁鈌)
　(衡三往就宿皆手録之由是刻意墳典考求古者為/治為學之序操心行已之方一言一行必質之書故)
　(雖離亂之際人亦稍稍從學焉已而隠居于大名竇/黙深加敬遇每相見則危坐終日出入經傳泛濫老)
　(釋下至醫卜諸子百家兵刑貨殖水利筭數之類靡/不研究聞姚樞以道學自任乃詣蘇門見之樞授以)
　(伊川易傳晦菴四書集註或問及小學書衡讀之深/有黙契于中遂手寫而還謂學者曰昔所授受殊孟)
　(浪也今始聞進學之序若必欲相從當悉去前日所/學章句之習從事于小學洒掃應對以為進徳之基)
　(不然當求他師衆皆曰唯先生命遂悉取向來簡帙/焚之使無小大皆自小學入衡亦旦夕精誦不輟篤)
　(志力行以身先之雖隆冬盛暑不廢也諸生出入惴/栗惟謹客至則歡然延接使之惻然動念漸濡善意)
　(而去嘗與其子書曰小學四書吾敬信如神明能明/此他書雖不治可也既而移家蘇門依姚樞以便講)
　(習及樞被徴衡獨處蘇門始有任道之意皇弟聞其/賢授京兆教授衡不受復徙大名使者訪焉遂偕往)
　(至是以㢘希憲之薦乃授京兆/提學力辭不受年四十七矣)三月以王埜僉書樞
　密院事○以吳淵為京湖制置使知江陵府○夏六
　月賈似道敗蒙古李璮于海城(璮李全子也小字松/夀既降䝉古為山東)
　(行省葺舊海城將窺/海道似道遣師敗之)罷侍御史洪天錫(時宦者盧允/升董宋臣擅)
　(罷用事天錫上疏論之不報竟/去謝方叔請遷為太常少郷)秋七月謝方叔徐清
　叟免(御史朱應/元論之也)蒙古烏蘭哈達伐鬼蠻羅羅斯阿伯
　阿魯等國皆降之(西南夷盡降/于蒙古矣)八月王埜罷○以董
　槐為右丞相兼樞宻使程元鳯僉書樞宻院事蔡抗
　同僉書院事○冬十二月嗣濮王善奐卒以善騰代
　之
(丙/辰)四年(憲宗皇/帝六年)春正月蒙古憲宗皇帝大㑹諸王于伊
　爾黙格之地(始定嵗錫/錢幣之數)三月以蒲擇之為四川制置使
　知重慶府○夏四月以程元鳯參知政事蔡抗同知
　樞宻院事加兩淮制置大使賈似道參知政事○五
　月詔思播州嚴飭守備(蒙古烏蘭哈達自烏蠻趨瀘/州攻秃剌蠻三城遂通道于)
　(嘉定崇慶將向合州羅氏鬼國遣使報于思播思播/以聞詔以銀萬兩命知思州田應庚知播州楊文結)
　(約羅鬼為援且戒思/播嚴飭守備以待之)六月丁大全逐右丞相董槐於
　城外詔罷槐為提舉洞霄宫竄太學生陳宜中等六
　人于逺州刻石三學戒諸生母得議國政(槐自以為/人主所振)
　(拔茍可以利安國家者無不為然務大體任人先取/故舊之在疏逺者在官率滿嵗而遷嗜進者始不悦)
　(矣時帝年浸髙操柄獨斷於臣無當意者漸喜柔佞/人而闊貴妃專寵後宫頗預國政内官盧允升董宋)
　(臣等用事蕭山尉丁大全以戚里婢婿夤縁閻妃及/盧董遂得擢為侍御史柔佞善逢帝大悦之大全由)
　(是招權納賄槐惡其為人大全聞而懼遣客私于槐/槐曰吾聞人臣無私交吾惟事上不敢私結約幸為)
　(謝丁君大全度槐終不容已乃日夜刻求槐短槐入/對則極言大全邪佞不可近帝曰大全未嘗短卿卿)
　(勿疑槐曰臣與大全何怨顧陛下拔臣至此臣知大/全姦邪而噤不言是負陛下也且陛下謂大全忠而)
　(臣以為姦不可與俱事陛下矣遂出即上書乞骸骨/不報大全益怨之乃上章劾槐章未下大全夜半以)
　(臺檄調隅兵百餘人露刃圍槐第驅迫之出給令輿/至大理寺欲以此脅之須臾出北關棄槐嘂呼而散)
　(槐徐歩入接待寺罷相之制始下物論殊駭三學生/屢上書言之乃詔槐以觀文殿大學士提舉洞霄宫)
　(大全既逐槐益恣横用事道路以目大學生陳宜中/黄鏞林則祖智唯劉黻陳宗六人上書言進退大臣)
　(當以禮遂極言大全之姦大全怒諷御史吳衍劾之/因取㫖削六人之籍編管逺州下臨安府押出國門)
　(國子祭酒司業率二十齋生冠帶送出□橋大全益/怒立碑三學戒勵諸生毋得譸張噪吻妄議國政又)
　(令今後諸生上書須令前廊生看詳牒報檢院/方許奏聞由是士論翕然稱之號為六君子焉)蒙古
　侵叙州知州史俊敗之○秋七月以程元鳯為右丞
　相兼樞宻使蔡抗參知政事張磻僉書樞宻院事○
　九月御史朱熠乞汰冗吏不報(熠言境土蹙而賦歛/日繁官吏増而調度)
　(日廣景徳慶厯時以二百二十餘郡之財供一萬餘/員之奉禄今日以一百餘郡之事力瞻二萬四千餘)
　(員之冗官邊郡則有科降支移内地則欠經常納解/欲寛民力必汰冗員不報熠居臺遇人輒劾人日為)
　(狂/猘)蒙古命僧劉秉忠營桓灤之間為開平府(秉忠邢/臺人風)
　(骨秀異英爽不羈年十七以家貧為邢臺節度使府/令史一日按牘事有不愜意投筆嘆曰吾家奕世衣)
　(冠今乃汨没為刀筆吏乎即棄去隠居武安山天寧/虚照禪師聞之遣其徒招致為僧以其知書工翰墨)
　(命掌耆記後遊雲中值海雲禪師被召北覲見秉忠/與之俱行皇弟甚重之因留侍左右秉忠遂條具時)
　(政所宜數十事上之皇弟由是日見親遇凡征伐莫/不從謀畫良多嘗賛以天地以好生為徳佛氏以慈)
　(悲濟物為心方便救䕶所全活者不可稱數至是憲/宗皇帝欲建城市修宫室為都㑹之所皇弟言秉忠)
　(精於天文地理之術乃命相宅秉忠以桓州東灤水/北之龍岡為吉乃詔秉忠營之命曰開平府三年而)
　(畢/功)冬十月以張磻同知樞宻院事丁大全僉書院事
　馬天驥同僉書院事○十一月蔡抗上疏乞骸骨不
　俟報而去詔罷其祠禄○十二月蒙古城棗陽
(丁/己)五年(憲宗皇/帝七年)春正月以趙葵為少保京湖宣撫使判
　江陵府召吳淵參知政事淵未至卒(淵有才畧所至/有能名然政尚)
　(嚴酷好興羅織之獄籍入/豪横故時有蜈蚣之謡)加兩淮制置大使賈似道
　知樞宻院事○蒙古罷皇弟開府命阿勒達爾行省
　事于京兆勾較河南陜西諸路財賦(皇弟經理河南/關右或讒于憲)
　(宗皇帝謂皇弟得中土心且王府諸臣擅權為姦利/帝信之乃罷皇弟開府而命左大筆且齊阿勒達爾)
　(以丞相行省事于秦蜀以劉太平為參知政事以佐為/之勾較諸路財賦阿勒達爾性苛刻鍜錬羅織轉功)
　(罪大開告訐虐陷善良由是得罪者衆/獨史天澤亷希憲無秋毫可捃摭云)蒙古侵襄陽
　髙達敗之于白河○夏四月蒙古耨埒侵苦竹隘及
　劍門遂趨東川○五月蒲擇之復劍門城荆山為懐
　逺軍以夏貴知軍事○六月馬天驥罷○蒙古烏蘭
　哈達入交阯屠其城(烏蘭哈達兵入交阯三遣使諭/其國降皆見囚及兵至洮江交)
　(人戰敗國王陳勝走海島蒙古遂屠其/城留九日以熱不能堪而還陳勝復國)蒙古焚道士
　化胡經復僧舎二百三十七區(先是道士丘處機李/真常史至經令狐璋)
　(等毁大同府天城夫子廟為文城毁佛刹四百八十/二所傳襲晉王浮化胡經以非釋氏羣臣信之於是)
　(罽賔大師蘭麻總統少林長老福裕率其徒奏之憲/宗皇帝命道釋同升殿辨析約曰道勝則僧為道僧)
　(勝則道為僧李真常等為引諸書以翼化胡之説帝/師八思馬折之真常語塞尚書姚樞曰道者負矣帝)
　(命道士樊志應等十七人為僧於龍光寺道士猶/不已福裕復以為言帝令焚化胡經盡復還僧舍)秋
　八月以張磻參知政事丁大全同知樞宻院事冬十
　月磻卒○以林存僉書樞宻院事○蒙古憲宗皇帝
　命皇弟額埒布格守國自將侵蜀十二月次于六盤
　(憲宗皇帝用伊蘇爾駙馬伊蘇克大王之言大㑹師/數宋據殽函絶河湋囚行人之罪自將南伐至東勝)
　(河時河氷以土覆之如履平地遂濟進次六盤軍凡/四萬號十萬分三道而入憲宗皇帝由隴州趨散關)
　(穆克大王由洋州趨米倉孛/星叉萬户由漁關趨沔州)蒙古皇弟朝于六盤遂
　罷阿勒達爾勾較財賦(皇弟既為憲宗皇帝所疑又/為阿勒達爾所窘大懼得罪)
　(用姚樞策請入覲皇弟從之及見憲宗皇帝為泣下/兄弟如初即命罷勾較皇弟所置行户部安撫經畧)
　(宣撫都漕/諸司皆廢)
(戊/午)六年(憲宗皇/帝八年)春正月以丁大全參知政事○蒲擇之
　帥師復成都府及蒙古納琳戰敗績乃還○二月以
　馬光祖為京湖制置使知江陵府(光祖為㳂江制置/减租税養鰥寡慮)
　(孤窮興學校選士卒辟召僚屬皆極一時之善及/移鎮江陵以汪立信吕文徳王登王鑑為參議官)夏
　四月程元鳯罷(時丁大全用事謀奪相位元鳯/謹飭有餘而乏風節遂力請罷)以丁
　大全為右丞相兼樞宻使林存同知樞宻院事朱熠
　僉書院事○蒙古圍襄陽及樊城髙達救却之○蒙
　古李璮侵海州漣水軍○五月嗣秀王師彌卒○秋
　九月蒙古憲宗皇帝次于劍門冬十月取苦竹隘守
　將楊立張實死之(蒙古納琳聞憲宗皇帝次漢中遂/留宻里火者劉黒馬等守成都自)
　(帥衆渡馬湖獲宋將張實遣招苦竹隘實入隘遂與/守將楊立堅守憲宗皇帝渡嘉陵江至白水命總帥)
　(汪惟正造浮橋以濟進次劍門十月戊子渡苦竹隘/楊立迎戰于巷敗死蒙古獲張實殺之因殱其餘衆)
　十一月林存罷○以朱熠同知樞宻院事饒虎臣同
　僉書院事○以賈似道為樞宻使兩淮宣撫使○蒙
　古入東海○蒙古烏蘭哈達伐羅氏鬼國○蒙古憲
　宗皇帝侵鵞頂堡守將王仲降蒙古遂取長獲山(憲/宗)
　(皇帝圍長寜山守將王佐徐昕敗走鵞頂蒙古攻之/知縣王仲降堡遂破佐昕皆死蒙古遣王仲招長獲)
　(山守將楊大淵大淵殺仲憲/宗皇帝大怒併兵攻破長獲)龍州降于蒙古○十二
　月蒙古耨埒取資簡州○詔馬光祖移司峽州向士
　璧移司紹慶府以援蜀光祖士璧迎戰于房州蒙古
　敗走○髙麗王㬚使其世子倎朝于蒙古(㬚或/作暾)
(己/未)開慶元年(憲宗皇/帝九年)春正月隆雅州降于蒙古○蒙古
　皇子璸都卒于昻吉河(憲宗皇帝/是以無嗣)蒙古自忠涪進趨
　䕫州詔蒲擇之馬光祖便宜行事○蒙古烏蘭哈達
　入賓象州靜江府遂趨湖南○蒙古憲宗皇帝圍合
　州知州王堅禦之(憲宗皇帝遣宋降人晉國寳招諭/合州國寳至合謂王堅曰大兵入)
　(蜀諸郡多降今遣我招汝堅曰此去重慶甚邇我與/蒲制置論其可否國寳乃還憲宗皇帝復遣之堅執)
　(國寳殺之于閲武塲憲宗皇帝大怒遂造浮梁于涪/州之藺市由三符灘渡直抵合州城下俘男女萬餘)
　(堅力戰以守蒙/古㑹師圍之)以賈似道為樞宻使充京西湖南北
　四川宣撫大使知江陵府○三月蒙古皇弟自黄州
　沙洑口濟江京湖江淮州縣多降之遂侵臨江知軍
　事陳元桂死之(㳂江制置副使袁玠征漁利虐甚及/皇弟至黄漁人遂獻舟且為鄉導䝉)
　(古因之濟江/以趨江西)蒙古以楊惟中為江淮京湖路宣撫使
　○蒲擇之免以吕文徳為四川制置副使知重慶府
　○夏五月蒙古侵重慶府六月吕文徳及蒙古史天
　澤戰于嘉陵江敗績(憲宗以合州乆不下乃分兵攻/重慶㑹疫大作憲宗皇帝議班)
　(師六月吕文徳乗風順力戰得入重慶即帥艨艟千/餘蔽嘉陵江憲宗皇帝命史天澤力戰文徳敗走還)
　(重/慶)秋七月蒙古憲宗皇帝崩于釣魚山合州圍解(癸/亥)
　(憲宗皇帝崩年五十二史天澤䕶皇帝寳與羣臣奉/柩北還留不魯合及不兒扎同領重慶軍馬於是合)
　(州圍解憲宗皇帝勤于政事好謀能任國/庶兵强所至降附太祖皇帝之業中興焉)蒙古烏蘭
　哈達入辰沅遂圍潭州(烏蘭哈達自靜江帥四王兵/三千騎蠻爨兵萬人破辰沅)
　(州直抵潭州宋兵斷其歸路烏蘭哈達與四王掠宋/兵後命其子阿珠横撃于前宋師敗走潭州固壘自)
　(守蒙古築/壘圍之)九月蒙古皇弟圍鄂州(皇弟之師次于陽/邏洑陽邏洑宋之)
　(要害也築堡于岸陳船江中軍容甚盛董文炳言于/皇弟曰長江天險宋所恃以為國勢必死守不奪之)
　(氣不可臣請嘗之乃帥死士數十人當其前令其弟/文用文忠載艨艟鼓櫂疾趨士呌呼畢奮鋒交文炳)
　(麾衆走岸搏戰宋師大敗皇弟聞之舉手曰天/也明日遂帥諸軍覆江進圍鄂州朝廷大震)嗣濮
　王善騰卒○以戴慶炣僉書樞宻院事○詔諸路出
　師以禦蒙古大出内府銀幣犒師○冬十月丁大全
　有罪免(大全姦回狡險狠毒貪殘引用凶惡陷害良/善遏塞言路濁亂朝綱聞鄭羽家富諷臺臣)
　(彈之籍其財以自益為子娶婦見其美因自取之及/䝉古侵軼日甚大全匿不以聞遂罷相出判鎮江臺)
　(諫乞追奪逺/竄之不許)以吳潛為左丞相兼樞宻使(潛入對言/今鄂渚被)
　(兵湖南擾動推原禍根良由近年姦臣憸士設為虚/議迷國誤君公道晦蝕私意横流仁賢空虚名節䘮)
　(敗忠嘉絶響䛕佞成風天怒而陛下不知人怨而陛/下不察稔成兵戈之禍實為宗社之憂章鑑髙鑄嘗)
　(與丁大全同官傾心附麗躐躋要途蕭泰來等羣小/噂沓國事日非浸淫至于今日陛下稍垂日月之明)
　(毋使小人翕聚以貽善類之禍沈炎實趙與籌之腹/心爪牙而任臺臣甘為搏擊姦黨盤據血脉貫穿以)
　(欺陛下致危亂者皆此等小人為之望令大全致仕/炎等與祠髙鑄羈管州軍帝不聽時邊報日急臨安)
　(團結義勇招募新兵増築平江紹興慶元城壁朝野/震恐帝問計于羣臣潛對曰陛下當遷幸臣當死守)
　(於此帝泣下曰卿欲為張邦昌乎潛不敢對既而内/侍董宋臣請帝遷都以避敵鋒軍器大監何子舉言)
　(于潛曰若上行幸則京師百萬生靈何所依賴必不/可潛乃悟㑹皇后亦請留蹕以安人心帝遂止寜海)
　(節度判官文天祥上/書乞斬宋臣不報)以賈似道為右丞相兼樞宻使
　京湖四川宣撫大使判江陵府進師漢陽以援鄂州
　趙葵為江東西宣撫使便宜行事判建康府任責捍
　禦㳂江制置使馬光祖移司江州副使史巖之移司
　夀昌應援鄂州向士璧為湖南安撫使知潭州○髙
　麗王㬚卒蒙古皇弟封㬚子倎為王遷就國(髙麗王/㬚卒訃)
　(于蒙古江淮宣撫使趙良弼言于皇弟曰髙麗雖名/小國依阻山海國家用兵二十餘年尚未臣附前嵗)
　(世子倎來朝適鑾輿西征留滯者二年矣供張疎薄/無以懐輯其心一旦得歸將不復來宜厚其館穀待)
　(以藩王之禮今聞其父已死誠能立倎為王遣送還/國世子必感恩戴徳願修臣職是不勞一卒得一國)
　(也皇弟然之即日改館世子顧遇有加/賜以封册遣使送之由是一意修貢矣)十一月以朱
　熠知樞宻院事○賈似道使宋京如蒙古師乞和閏
　月蒙古皇弟遂帥師北還鄂州圍解(蒙古圍鄂州都/統權州事張勝)
　(以城危在旦夕登城諭之曰城已為汝家有但子女/玉帛皆在將臺可從彼取之蒙古信之遂焚城外民)
　(居將退㑹髙達印應飛兵至賈似道亦駐漢陽為援/蒙古乃復進攻張勝堅守不下遂死之十月鄂城東)
　(南陬破髙達帥諸將力戰似道自漢陽至鄂督師髙/達恃其武勇殊易似道每見其督戰即戲之曰巍巾)
　(者何能為哉將戰必須似道親勞士始出否即使兵/士譁于其門呂文徳諂事似道即使人訶止之曰宣)
　(撫在此何敢爾邪曹世雄向士璧皆從在軍事未嘗/關白似道似道由是銜三人而親文徳十一月蒙古)
　(攻城益急城中死傷者至萬三千人似道大懼乃宻/遣宋京詣蒙古營請稱臣納幣皇弟不許㑹合州守)
　(臣王堅使阮思聰踔急流走鄂以憲宗皇帝訃聞于/似道似道再遣宋京往皇弟亦聞額哷布格欲襲尊)
　(號遣托和斯僉軍河朔因召羣臣議事江淮荆湖宣肱/撫副使郝經曰今國内空虚塔齊爾國王與李行省)
　(髀相依西域諸胡窺覘關隴隔絶實埒大王病民諸/姦各持兩端觀望所立莫不覬覦神器一有狡馬或)
　(啟戎心先人舉事腹背受敵大事去矣且額哷布格/已行赦令令托里齊為斷事官行尚書省據燕都按)
　(圖籍號令諸道行皇帝事矣雖大王素有人望且握/重兵獨不見世宗海陵事乎若彼果稱遺詔便正位)
　(號詔下中原行赦江上欲歸得乎願大王以社稷為/念班師議和置輜重率輕騎而歸直造天都則彼之)
　(姦謀氷釋瓦解遣一軍逆大行靈舁收皇帝璽遣使/召實埒額哷布格諸王㑹䘮和林差官于汴京京兆)
　(成都西凉東平西京北京撫慰安輯命王長子真金/鎮守燕都示以形勢則大寳有歸而社稷安矣皇弟)
　(然之乃許似道和且約嵗幣之數遂拔砦而去留張/傑閻旺以偏師候湖南烏蘭哈達之兵㢘希憲復進)
　(言于皇弟曰殿下太祖皇帝嫡孫先皇母弟前征雲/南尅期撫定暨今南伐帥先取鄂天道可知先皇奄)
　(棄萬國神器無主而殿下位親望重功徳兼隆天意/人心灼然可見皇弟乃命希憲前行審察事變希憲)
　(聞劉太平及和囉噶復至關右而憲宗皇帝嘗留大/將琿塔噶以騎兵四萬屯守六盤征南諸軍尚散處)
　(秦蜀太平自先朝用事與諸將要結素習險詐又畏/皇弟英果因關中形便扇摇民心驚動汾晉河南誠)
　(非細故及皇弟已渡河備以為言皇弟乃遣趙良弼/西行假以他故偵伺事情而遣希憲往塔齊爾國王)
　(所結歡塔齊爾王見希憲知皇弟/功徳甚盛遂請身任推戴之事焉)十二月向士璧敗
　蒙古于南嶽市潭州圍解(蒙古烏蘭哈逹攻潭州甚/急士璧親帥軍民極力守)
　(禦聞蒙古後軍且至遣王輔佑帥五百/衆覘之遇于南嶽市大戰蒙古敗遂去)
(庚/申)景定元年(䝉古世祖皇/帝中統元年)春二月以髙達知江陵府○
　蒙古烏蘭哈達㑹張傑于鄂州帥師北還賈似道使
　夏貴等敗其後軍于新生磯(張傑閻旺作浮橋于新/生曦湖南兵至傑等濟)
　(師北還賈似道用曹世雄劉整訃命夏貴以舟師攻/斷浮橋殺殿戍卒百七十遂匿其議和稱臣納幣之)
　(事上表言鄂圍始解江靣肅清宗社危而復安實萬/世無疆之休帝以似道有再造功下詔褒羙賞賚甚)
　(厚/)召賈似道還三月遇蒙古俘卒于蘱草坪敗之遂
　入黄州(先是諸路重兵咸聚于鄂蒙古兵額芬由永/全至潭江西大震吳潜用御史饒應子言移)
　(似道鎮黄州黄雖下流實當兵衝似道以潜欲殺已/怨之及詔下召還似道乃進孫虎臣以精騎七百䕶)
　(送之至蘱草坪候騎言前有北兵似道大懼謂左右/曰奈阿虎臣乃匿似道而出戰似道歎曰死矣惜不)
　(光明俊偉耳及北兵至乃老弱部所掠金帛子女而/還者其將乃江西降將儲再興也虎臣與諸將迎撃)
　(敗之擒再興似/道遂入黄州)三月戊辰朔日有食之○夏四月蒙
　古世祖皇帝即位于開平(皇弟至聞平哈坦阿濟格塔/齊爾諸王皆㑹實埒大王)
　(自西域遣使勸進皇弟未許㢘希憲進言曰額哷布/格雖殿下母弟自以前嘗居守專制有年設正位號)
　(以璽書見徴我為後時今若早承大統頒告徳音彼/若遷延宿留便名叛逆安危逆順間不容髮宜早定)
　(大計王文統復力陳天命人事皇弟良久曰汝等能/恊心輔翼吾意决矣促篆寳文一冶而成衆皆稱賀)
　(明日遂即位是為色辰皇帝詔曰祖宗肇造區宇武/功迭興文治多闕蓋時有先後事有緩急天下大業)
　(非一聖一朝所能兼備先皇帝將大有為方董䕫門/之師遽遺鼎湖之泣肆予冲人渡江之後蓋將深入)
　(乃聞國中重以僉軍之擾黎庶驚駭驛騎馳歸不意/宗盟輒先推戴左右萬里名王巨僚不召而來不謀)
　(而同咸謂國家大統不可久曠神人重寄不可蹔虚/求之今日太祖嫡孫之中先皇母弟之列以賢以長)
　(止予一人雖在征伐之間每存仁愛之念博施濟衆/可以為天下主天道助順人謨與能祖訓傳國大典)
　(於是乎在孰敢不遵朕固讓至再祈惘益堅於是俯/循輿情勉登大寳自惟寡昧屬時多艱若涉淵氷罔)
　(知攸濟爰當臨御之始宜新𢎞/逺之規務施實徳不尚虚文)蒙古分漢地為十道
　置宣撫使(以㢘希憲史天澤姚樞劉肅宋子貞楊/果李徳輝張徳輝趙良弼徐世隆為之)吳
　潛罷(帝欲立忠王禥為太子潜宻奏云臣無彌逺之潛/才忠王無陛下之福帝怒之復語羣臣曰若從)
　(遷幸之議豈不大誤於是侍御史沈炎疏潜過失以/忠王之立人心所屬潜獨不然章汝釣乞為濟王立)
　(後潜樂聞其論授汝釣正字姦謀叵測請速召賈似/道正位鼎軸帝從之遂罷潜奉祠潜忠亮剛直雖論)
　(事近訐然/皆出於正)以賈似道為少師右丞相兼樞宻使封衛
　國公(帝手詔曰賈似道為吾股肱之臣任此旬宣之/寄隠然殄敵奮不顧身戎乗一臨士氣百倍吾)
　(民賴之而更生王室有同於再造及將至國門詔依/文彦博故事郊勞賜宴似道辭乃止四月乙丑入對)
　(眷賚甚至賜以玉帶時帝年髙内侍董宋臣盧允升/為之聚歛以媚悦上意引薦奔兢之士交通賄賂寘)
　(諸通顯又引外戚子弟為監司郡守作芙蓉閣香蘭/亭宫中進倡優傀儡以奉帝為游燕竊弄權柄臺臣)
　(有言之者帝宦諭使去謂之節貼似道既相百官守/法人頗稱其能然既顓政權傾中外蠱惑帝心進用)
　(羣小變更/法制矣)以劉整知瀘州夏貴知淮安州○出内侍
　董宋臣于安吉州○以饒虎臣參知政事戴慶炣同
　知樞宻院事皮龍榮僉書院事○蒙古額哷布格自
　立于和林阿勒達爾琿塔噶等應之五月㢘希憲討
　阿勒達爾等皆平之(額哷布格自聞憲宗皇帝崩即/欲據有大號分遣心腹易置將)
　(佐散金帛以賚士卒聚兵燕雲以自重而劉太平和/囉噶行尚書省拘收關中諸處錢穀與六盤琿塔噶)
　(和林阿勒達爾等相表裏及聞色辰皇帝即位額哷/布格遂自立發兵拒命琿塔噶阿勒達爾等皆應之)
　(秦蜀大掠京兆宣撫使㢘希憲與副使商挺馳至京/兆劉太平和囉噶聞希憲將至以五月一日乗急傳)
　(入京兆宻謀為變秦人前被阿勒達爾太平等威虐/聞其來皆破膽越二日希憲亦至大集官吏宣示詔)
　(㫖遣人馳往六盤宣諭安撫不數日官府粗定未幾/城門候引一急使至云我來自六盤斷事官庫庫楚)
　(遣我今琿塔噶已反京兆使者已被殺且分遣人乗舉二/急傳入成都與宻喇卜和卓沁結竒塔特布哈約同)
　(人已各起軍馬應之矣又多遺蒙古軍鄂囉官烏訥集/格等金帛使盡起新軍且約太平和囉噶同舉希憲)
　(僚佐謂曰聖上首命我輩正為今日事疑變生脱致兆/罪釁我當身任不以相及遂分遣萬户劉哈瑪爾京)
　(治中髙鵬霄華州尹史廣掩捕太平和囉噶等具得汪/其與六盤要結狀乃遣黒馬誅宻喇卜和卓於成都)
　(惟正誅竒塔特布哈於沁結又命總帥汪惟良帥所部/兵及秦鞏平涼等處諸軍進討琿塔噶摘蜀卒四千)
　(命䝉古將巴崇帥之為惟良聲援已而赦至臨潼希/憲聞之曰勍寇在邇太平等豈赦所原乃命人逆止)
　(赦於近郊誅太平和囉噶于獄而後出迎赦民心帖/然琿塔噶知京兆有備且欲據有六盤倉庫遂西渡)
　(河徑趨甘州阿勒達爾自和林帥兵與琿塔噶合且/遣人約結隴蜀諸將乂使恤敦為書招其弟納琳於)
　(是成都帥伯嘉努興元帥蒙固岱沁結帥汪惟正竒/徹等俱遣使至京兆言人心危疑倉糧不繼希憲遣)
　(使入蜀申勅將吏曰公等皆勲業世胄政宜協心畢/力無替先烈一旦以觀望召釁悔將何及兩川帥校)
　(由是咸思効忠矣色辰皇帝聞之拜希憲中書右丞/行秦蜀省事商挺僉行省事既而琿塔噶阿勒達爾)
　(合兵而東官軍大敗河右大震西土諸王執拜特穆爾/等輜重皆就食秦雍㑹親王哈坦及汪惟良巴崇等)
　(合軍追阿勒達爾戰於西涼大敗之俘斬西軍殆盡/殺琿塔噶阿勒達爾關隴遂平傳首梟於京兆市諸)
　(軍悉分屯便近所至足餉而居者不擾色/辰皇帝嘆曰希憲真男子也時年三十矣)蒙古以王
　文統平章政事(文統本山東行省李璮幕屬也劉秉/忠李易薦其才智遂得親幸委以腹)
　(心言聽計從文統/亦竭其情以為政)蒙古建元中統(制曰祖宗以神武/定四方淳徳御群)
　(下朝廷草創未遑潤色朕獲纉舊服載擴丕圖稽列/聖之洪規講前代之定制建元表嵗示人君萬世之)
　(傳紀時書王見天下一家之義法春秋之正始體大/易之乾元炳煌皇猷權輿治道可自庚申五月十九)
　(日建號為中統元年惟即位體元之始必立經陳紀/為先故内立都省以總宏綱外設總司以平庻政仍)
　(以興利除害之事補偏救弊/之方随詔以頒申畫于后)饒虎臣罷戴慶炣卒○
　以沈炎同僉書樞宻院事○蒙古以王鶚為翰林學
　士承㫖(鶚博學正直以儒道自任奬與後進推轂人/材布列臺閣由是紀綱法度文物典章煥然)
　(一新舉李冶李昶王磐徒單公履髙鳴徐世隆同為/學士楊恕孟舉麟為待制王惲雷膺為修撰周祗胡)
　(祗適孟禥閻復劉元為應奉楊奐元好問修金史奐/好問未召而卒鶚又言學校久廢無以作成人材宜)
　(選博學洽聞之士提舉各路學校/嚴加訓誨以備他日選用從之)六月立忠王禥為
　皇太子赦○蒙古李璮侵淮安○蒙古以河南宣撫
　使史天澤兼江淮諸翼軍馬經略使(世祖皇帝即位/問天澤以安民)
　(治國之術天澤具疏請立省部以正紀綱設宣撫以/督諸路霈恩澤以安反側退貪殘以任賢能頒俸秩)
　(以養㢘禁賄賂以防姦庻能上/下丕應内外休息帝嘉納之)秋七月蒙古使郝經
　來尋盟賈似道幽之于真州(賈似道既還朝使其客/廖瑩中輩撰福華編稱)
　(頌鄂功朝廷不知其求和也世祖皇帝既即位㢘希/賢請遣使諭宋以息兵講好勅諸軍北歸俾恩威並)
　(著世祖皇帝善之欲遣使而未得其人王文統素忌/郝經才徳乃請遣經遂以經為翰林侍讀學士充國)
　(信使來告即位且徴前日請和之議或謂經曰宋人/譎詐難信盍以疾辭經曰自南北遘難江淮遺黎弱)
　(者被俘略壯者死原野兵連禍結斯亦久矣聖上一/視同仁務通兩國之好雖以微軀蹈不測之淵茍能)
　(弭兵靖難活百萬生靈于鋒鏑之下吾學為有用矣/遂行王文統隂諷李璮侵宋以沮撓之欲假手以害)
　(經經踰淮賈似道懼姦謀呈露遂以李璮為辭命知/揚州李庭芝寓書于經衊以欵兵拘畱于真州之忠)
　(勇軍營經荅書言弭兵息民通好兩國實出聖衷日/諭邉將戢戍守圉以契和議衆所聞知今啟釁自璮)
　(一旦律以違詔將無所逃罪此何預使人事也復上/書于帝及移文執政辨論古今南北和議戰攻利害)
　(甚悉皆不報而令楗鐍館所塹垣栫棘驛吏防守嚴/逾獄犴介佐或不能堪經語之曰將命至此死生進)
　(退聽其在彼守節不屈盡其在我豈能不忠不義以/辱中州士大夫乎但公等不幸湏忍死以待揆之天)
　(時人事宋祚殆不逺矣衆感其言皆自振勵帝聞有/北使謂宰執曰北朝使來事體當議似道奏和出彼)
　(謀豈容一切輕徇倘以交/鄰國之道來當令入見)以賈似道兼太子太師(帝/家)
　(教甚嚴雞初鳴入内問安再鳴還宮三鳴往㑹議所/參決庻事退入資善堂聽講經史將晡復至帝所起)
　(居帝問今日講何書太子備言所以是則賜/坐及茶否則為之反覆剖析明日使之覆講)蒙古初
　造通行交鈔(王文統創造通行交鈔以絲為本以革/諸路行用鈔法之弊其法以銀五十兩)
　(易絲鈔/一千兩)八月蒙古始頒禄于官吏○蒙古以帕克斯
　巴為國師(帕克斯巴國師即巴喇宻特也土畨國人初/土畨有薩迪喇時納丹具大威神累葉相)
　(傳其國王世師尊之傳十八代而至帕克斯巴帕克斯巴/敏悟過人年十五自其國來見世祖皇帝于潜邸即)
　(被尊寵至是以為國師授以玉/印主統天下教門年二十二矣)冬十月蒙古初造中
　統通行元寳(王文統又請印造諸路通行中統元寶/每一貫同交鈔一兩兩貫同白銀一兩)
　(又以文綾織為中統銀貨每一/兩同白銀一兩未及行而罷)安置前宰相吳潜于
　潮州(賈似道既專政臺諫何夢然孫附鳯桂錫孫劉/應龍承順風指凡似道所惡者無賢否皆斥既)
　(以夢然之論削丁大全吳潜秩職謫居逺州矣今復/下詔曰丁大全吳潜欺君無君流毒稔禍害民蹙國)
　(動摇國本建議遷幸藴志深險竄謫江西可謂寛宥/而二佞之黨懐訐伏慝布在京城各私所主反咎朕)
　(躬其令臺諫察舉以聞當寘于罪以為同惡相/濟之戒几在黨人永不録用遂安置潜于潮州)十二
　月蒙古使孟甲如安南(諭降/也)髙麗請降于蒙古(髙麗/自憲)
　(宗之世兵日見加國内大困及王倎還感/見立之恩遂請附貢且乞出水就陸許之)
(辛/酉)二年(蒙古中/統二年)春正月詔皇太子謁孔子于太學(帝手/詔曰)
　(虎聞齒胄太子事也此禮廢久矣如釋奠舎菜之事/我朝未嘗廢也然享師敬道又不可拘舊制可令太)
　(子謁/拜焉)詔追封張栻為華陽伯吕祖謙為開封伯從祀
　孔子廟庭(太子既謁孔子還即上奏曰先聖之道至/我朝而後有以續夫孟氏之傳然諸説並)
　(駕未知統一迨朱熹張栻吕祖謙志同道合切思講/磨擇精語詳開牖後學人心一正聖道大明今熹已)
　(秩從祀而栻祖謙尚未奉/明詔臣竊望焉故有是詔)三月壬戌朔日有食之○
　朱熠罷○蒙古以阿哈瑪特領中書左右部(蒙古始立/左右郎分)
　(掌總務鉅細畢舉以阿哈瑪特領之總司財賦每事得/專輒奏聞不復關白省府左丞張文謙言于世祖皇)
　(帝曰分制財用古有是理不關預中書無是理也且/財賦一事耳中書不敢詰天子將親臨之乎乃詔阿)
　(哈瑪特不得隔/越奏事焉)髙麗王倎使其子植朝于蒙古○蒙古
　世祖皇帝討額哷布格戰于實黙圖額哷布格敗走
　帝乃還○夏四月以皮龍榮參知政事沈炎同知樞
　宻院事何夢然僉書院事○以俞興為四川制置使
　知重慶府○徙吳潜于循州潜尋卒(潜至循數月忽/語人曰吾捋逝)
　(矣夜必雷風大作已而果然四鼓開/霽撰遺表作詩端坐而逝循人哀之)五月蒙古以楊
　果為中書參知政事劉肅宋子貞參議中書省事(三/人)
　(皆嚴實客也果有才/幹肅子貞有徳望)蒙古以姚樞為太子太師竇黙
　為太子太傅許衡為太子太保皆辭不拜(時王文統/當國深忌)
　(樞等樞黙亦力言文統學術之非必至誤國文統益/憾之乃授樞等為東宫三師外佯尊之内實不欲其)
　(備顧問也黙欲依柬宫以避禍衡力以為不可乃相/與懐制言太子未立豈宜虚設官稱乃改授樞大司)
　(農黙翰林侍講學士衡國子祭酒衡遂稱疾還懐孟/教授子弟黙力學善醫遭時兵革隠居教授于廣平)
　(之肥鄉世祖皇帝在潜邸聞其賢召見之黙至首以/三綱五常為言且曰帝王之學貴正心誠意自是敬)
　(待加禮留侍左右命教世子黙薦姚樞明治道樞由/是得任用世祖皇帝即位召至開平問曰朕嘗命卿)
　(訪求魏徴等人有諸乎黙曰許衡/即其人也史天澤可大用帝納之)六月知瀘州劉整
　叛降于蒙古(賈似道之斷浮橋敗䝉古也整及髙達/曹世雄之功為多似道憾其輕已令呂)
　(文徳捃摭其罪世雄竟死達亦廢棄整聞之懼㑹俞興/帥蜀整素與興有隙心益不安及興至考覈整軍前)
　(錢糧整遂率所部二十七人自瀘降于䝉古整驍將/也熟知山川險要國事虚實蒙古自是愈易宋而邊)
　(禍日深矣整之將叛也命制置司參謀/官許彪孫草表彪孫不屈合門仰藥死)蒙古以史天
　澤為中書右丞相(天澤既相細大之務知無不為然/言必慮其所終行必稽其所弊不)
　(强時之不能不禁民之必犯體時/順勢通變制宜由是國内大治)蒙古以張文謙行
　宣撫司于大名(文謙為中書左丞與王文統建立紀/綱講明利病以安國便民為務文統)
　(素忌克謀議之際屢相可否積不能平文謙乃求出/外從之文謙至官輕徭薄賦宣布徳意境内大治)
　秋七月蒙古世祖皇帝以其長子燕王守中書令領
　樞宻使(燕王諱珍戩後/為裕宗皇帝)蒙古以王恂為太子贊善(恂/有)
　(學行劉秉忠薦之及為贊善勑兩府大臣凡有啟禀/必令恂與聞恂於燕王起居出入之際飲食衣服之)
　(節貴戚近臣之交政事用人之要三綱五常之㫖脩/身平治之道歴代興亡之故靡不盡言燕王嘗從容)
　(語恂以守心之道恂曰嘗聞許衡言人心猶印板然/板本不差雖摹千萬紙皆不差本既差矣摹之於紙)
　(無不差者燕王曰善恂以正道經術輔相/燕王以師道自任由是貴戚多慕文學矣)八月俞興
　罷以吕文徳為四川宣撫使○以江萬里同僉書樞
　宻院事○㑹計邊費安置前湖南安撫使向士璧于
　漳州(賈似道忌功欲汚衊閫臣怨士璧之輕已遂諷/侍御史孫附鳯等乞遣官㑹計邊費於是趙葵)
　(史巖之杜庶皆坐侵盗掩匿罷官徴償而士璧所償/尤多竟安宜而死復拘其妻妾而徴之猶不能足信)
　(州謝枋得以趙葵檄給錢粟募民兵守禦及㑹計者/至信枋得曰不可以累趙宣撫也自償萬緡餘不能)
　(辦乃上書似道有云十金而募徙木將取信于市/人二卵而棄干城豈可聞于鄰國遂得免徴餘者)冬
　十月以何夢然同知樞宻院事○沈炎罷○十一月
　以劉雄飛為四川制置副使知重慶府○十二月以
　皮龍榮知樞宻院事馬光祖同知院事兼知臨安府
　○以何夢然參知政事○江萬里罷○詔賜賈似道
　第宅家廟(詔曰趙普有翊戴之元勲則賜第宅於建/隆文彦博有弼亮之偉績則賜家廟於至)
　(和今丞相賈似道身任安危再造王室其元勲偉績/不在趙普彦博下宜賜第宅家廟令有司條具以聞)
　(遂給緡錢百萬建第/于集芳園就置家廟)
(壬/戌)三年(䝉古中/統三年)春正月以善諮嗣濮王○吕文徳復瀘
　州改為江安軍○蒙古克額哷布格于北鄙○蒙古
　初作太廟于燕京(蒙古之祀簡朴無文世祖皇帝即/位之七月始祀祖宗于中書省至)
　(是初作大廟于/燕京凡九室)二月皮龍榮罷(龍榮伉直不肯降/志於賈似道故罷)蒙
　古立王植為髙麗王○臨安饑(嵗饑詔振䘏貧民時/榮王與芮府積粟甚)
　(夥馬光祖三往見之王以它辭光祖乃卧于客次王/不得已見之光祖厲聲曰天下誰不知儲君為大王)
　(子今民饑欲死不以此時収人心乎王以廪虚為辭/光祖探懐中出片紙曰某倉幾十萬王語塞遂以三)
　(十萬許之光祖即以/分給民賴以濟馬)蒙古山東行省李壇以京東來
　歸詔封璮為齊郡王復其父全官爵三月蒙古殺王
　文統(璮自世祖皇帝即位便有南歸之志召其子彦/簡于開平脩築濟南益都等城壁至是遂殺䝉)
　(古軍士以漣海三城來歸獻京東郡縣據濟南以拒/䝉古詔改漣水為安東府䝉古平章事王文統使其)
　(子蕘通好于瓄事覺伏誅初文統當國以回回在先/朝専以財利竊政深抑之至是回回伏闕上言回回)
　(雖盗國錢物未若秀才敢為反逆帝曰秀才豈盡皆/此人耶不聽參政商挺以嘗譽文統被囚賴姚樞力)
　(救得/免)以孫附鳯僉書樞宻院事○夏五月馬光祖罷
　○蒙古哈必齊史天澤圍李璮于濟南六月遣青陽
　夢炎帥師救之不至而還(世祖皇帝命親王哈必齊/丞相史天澤總諸道兵討)
　(李璮以張𢎞範為行軍總管天澤至濟南築長圍樹/木柵遏其侵軼使内外不相聞璮軍勢甚張出兵突)
　(諸將獨易𢎞範而不攻初𢎞範將行其父柔謂之曰/璮劇賦也汝圍城勿避險地險則已無懈心兵必致)
　(死主者慮其險茍有來犯必赴救可以立功𢎞範遵/其教築長壘于城西内伏甲而外為壕開東門以待)
　(夜浚其壕加廣璮不知也明日璮果擁飛橋攻𢎞範/橋短不能踰壕士卒遂陷于水其得升壕者突入壘)
　(門遇伏皆死璮始大懼欲走不得董文炳知璮勢促/乃抵城下呼璮愛將田都帥謂之曰反者璮耳餘固)
　(無罪也田乃縋城降璮益不能為矣六月朝廷聞璮/受圍遣青陽夢炎帥師援之夢炎至山東不敢進而)
　(還/)安南國王陳日煚傳國于其子威晃詔號日煚為
　安南國大王封威晃為安南國王(日煚又名勝威/晃又曰光昺云)以
　楊棟同僉書樞宻院事○秋八月李璮復降于蒙古
　蒙古誅之以董文炳為山東東路經畧使(璮被圍四/月内外不)
　(通屢戰屢敗城中食盡軍士潰亂璮乃出降哈必齊/史天澤斬璮于軍門誅其子婿及黨與數十人餘悉)
　(縱之明日引軍東行未至益都城中人已開門迎降/三齊復為蒙古所有史天澤還世祖皇帝勞之天澤)
　(因曰璮所以得為亂者盡專兵民之權故也乞罷子/弟之在官者請自臣家始於是史氏子弟即日皆解)
　(紱還私第而張柔嚴忠濟子弟俱去職焉山東民心/未靖詔以文炳為經畧使文炳至益都從數騎便服)
　(而入至府不設警衛召璮故將/吏撫諭于庭下山東由是大安)九月蒙古以阿珠為
　征南都元帥治兵于汴○蒙古以郭守敬提舉諸路
　河渠(守敬精于算數習知水利巧思過人既提舉河/渠於是燕雲山東兩河西夏水利莫不興復矣)
　冬十月以楊棟僉書樞宻院事葉夢鼎同僉書院事
　○十一月徙竄丁大全于新州道死(大全既安置貴/州為州將游翁)
　(明誣奏其通蠻為變復竄新州土牢拘管日具存亡/賈似道遣將官畢遷䕶送舟過藤州遷擠大全于水)
　(而/死)以夏貴知廬州○行經界推排法(於是尺寸之地/皆入官籍東南)
　(大/擾)
(癸/亥)四年(蒙古中/統四年)春二月買公田于浙西罷翰林學士徐
　經孫著作郎陳著(賈似道以國訃困於造楮冨民困/於和糴思有以變法而未得其説)
　(知臨安府劉良貴浙西轉運使吳勢獻買公田之䇿/似道乃命殿中侍御陳堯道正言曹孝慶上疏言三)
　(邊屯列非食不飽諸路和糴非楮不行既未免於廩/兵則和糴所宜廣圖既不免於和糴則楮幣未容縮)
　(造為今日計欲便國便民而辦軍食重楮價者莫若/行祖宗限田之制以官品計頃以品格計數下兩浙)
　(江東西和糴去處先行歸併詭析後將官户田産逾/限之數抽三分之一田買以充公田但得一千萬畝)
　(之田則毎嵗可収六七百萬石之米其于軍餉沛然/有餘可免和糴可以餉軍可以住造楮幣可平物價)
　(可安富室一事行而五利興矣帝從之詔買公田置/官田所以劉良貴提領臨安府通判陳訔為檢閲副)
　(之良貴請下都省嚴立賞罰究歸併之弊帝曰永免/和糴無如買逾限之田為良法然東作方興權俟秋)
　(成續議施行似道憤然上疏乞去何夢然陳堯道力/勸帝勉留帝遂詔似道視事帝曰當始於浙西諸路)
　(視之為則似道乃上疏條陳其制帝悉從之三省奉/行惟謹似道首以已田在浙西者萬畝為公田倡榮)
　(王與芮繼之趙立奎自陳投賣由是朝野無敢言者/獨徐經孫條具其害似道諷御史舒有開劾之經孫)
　(遂致仕去著作郎陳著復上疏曰似道居外閫而志/在敗君處端揆則務于瘠民欺君則將來敵兵以危)
　(宗社瘠民則必施重斂以病國本自古以來未有將/相如此而能致隆平者臣見民不堪命禍未可測乞)
　(罷買公田斥逐似道庶可以救國而安民似道大怒/出知嘉興府著徳剛子也經孫所舉陳荗濂為公田)
　(官分司嘉興聞經孫去國曰我不可以負/徐公亦謝事歸家不起時人稱為三烈)蒙古侵嘉
　定府○蒙古以㢘希憲為中書平章政事(初希憲行/省京兆李)
　(璮反希憲聚兵完城以備之興元同知費寅譛于世/祖皇帝以希憲將有他志疑之命中書右丞南合代)
　(之且覆視所告事無實狀乃詔希憲還朝慰諭良久/拜平章政事希憲在中書毅然以振舉綱維朘削冗)
　(類裁抑僥倖考覈/名實中外肅然)夏四月蒙古以開平府為上都(中/書)
　(省言開平府宫闕所在朝㑹所/趨宜建京師之名乃加號上都)六月公田竣事詔進
　劉良貴等秩有差(初買官田猶有抑强嫉富之意繼而/敷派除二百畝以下者免餘各買)
　(三分之一其後雖百畝之家亦不免立價以租一石/償十八界㑹子四十而浙西之田石租至有直千緡)
　(者亦就此價價錢稍多則給銀絹各半又多則給以/度牒告身准直登仕郎告准三千㑹子將仕郎告准)
　(千㑹許赴漕試校尉告准萬㑹承信郎告准萬五千/㑹承節郎告准二萬㑹則理為進納安人告准四千)
　(㑹孺人告准二千㑹民失實産而得虚告吏又恣為/操切浙中大擾其官吏有奉行不至者劉良貴輒劾)
　(之由是有司爭相迎合務以買田多為功皆謬以七/八斗為石又以陳訔往秀湖廖邦傑往常潤催督以)
　(包恢成公䇿專買田平江潘墀李補焦煥炎買田嘉/興謝奕趙與訔王唐珪馬元演買田湖州洪穮劉子)
　(庚買田常州章坰郭夢熊買田鎮江楊珏黄伸買田/江隂包恢在平江至以肉刑從事邦傑在常州害民)
　(特甚至有本無田而以歸併抑買自經者由是浙西/六郡買田至三百五十餘萬畝而江西荆湖仍舊和)
　(糴以買田竣事詔進良貴官兩轉餘人進秩有差既/而詔發緡錢百四十萬緡命浙西六郡置公田莊設)
　(官收之初買田之時務欲數多不計田之美惡及收/入之際田畝或少或瘠佃人或貧或頑凡有所負及)
　(不足之數悉取償於田主於/是六郡之人莫不破家者矣)蒙古以姚樞為中書左
　丞(樞言于世祖皇帝曰陛下於基業為守成於治道/為創始正宜睦親族以固本建儲副以重祚定大)
　(臣以開國開經筵以格心脩邊備以防虞蓄糧餉/以待歉立學校以育才勸農桑以厚生帝納之)秋
　九月以何夢然知樞宻院事楊棟同知院事葉夢得
　僉書院事○置𣙜場于樊城(劉整言于蒙古曰南人/惟恃呂文徳耳然可以)
　(利誘也請遣使以玉帶與之求置𣙜場于襄陽城外/蒙古從之至鄂請于文徳文徳許之蒙古使曰南人)
　(無信安豐等處𣙜場每為盗所掠願築土牆以䕶貨/物文徳不許或謂文徳曰𣙜場成我之利也且可因)
　(以通好文徳乃為請于朝開𣙜場於樊城外築土牆/於鹿門山外通互市内築堡壁蒙古又築堡于白鶴)
　(由是敵有所守以遏南北之援時出兵哨掠襄樊城/外兵威益熾文徳弟文煥知為蒙古所賣以書諫止)
　(文徳始悟然事已/無及惟自咎爾)
(甲/子)五年(蒙古至/元元年)春三月以馬光祖為㳂江制置使知建
　康府(光祖嘗兩鎮建康民思之不忘帝聞乃復命之/光祖至士女相慶光祖益思寛養民力興廢起)
　(壊知無不為脩飭武備防拓要害/威惠並行務存大體境内以安)夏四月以夏貴為
　四川制置使知重慶府○詔郡邑行鄉飲酒禮○何
　夢然罷○五月以楊棟參知政事葉夢鼎同知樞宻
　院事姚希得同僉書院事○蒙古始罷世襲置州郡
　長吏遷轉法(㢘希憲言國家自開創以來凡納土及/始受命之臣咸令世守逮今六十年故)
　(其子若孫並奴視所部而郡邑長吏皆其皁𨽻僮使此/在古所無宜從更張俾考課黜陟乃議行遷轉法五)
　(品以上宣授六/品以下勅授)蒙古以商挺為中書參知政事(挺東/平嚴)
　(實僚屬也有經濟才明允公亮既事世祖皇帝于潜/邸數進竒計及副㢘希憲遂平大難益見親重矣時)
　(帝欲知經學挺乃與姚樞竇黙王鶚/楊果纂五經要語凡二十八類以進)秋七月有星孛
　于東方詔求直言(七月甲戌彗星出柳其光燭天長/數十丈自四更見東方日髙始滅)
　(丁丑詔避殿减膳應中外臣僚許直言朝政闕失且/謂宰執曰彗出於栁彰朕不徳夙夜疚心惟切危懼)
　(宰臣言陛下勤於求治有年于兹寧有缺失實臣等/輔政無狀所致上貽聖憂乞賜罷免庻可以上弭天)
　(災帝曰正當相與補承缺失上回天意豈可去也及/臺諫士庻上書者多言天變由公田不便民間愁怨)
　(所致於是賈似道上書力辨且乞避位帝曰言事易/任事難自古然也使公田之説不可行則卿建議之)
　(始朕已沮之矣惟其上可免朝廷造楮之費下可免/浙西和糴之擾公私兼濟所以舉意命公行之今業)
　(已成矣一嵗之軍餉仰給于此若遽因人言而罷之/雖可快一時之異議如國計何卿既任事亦當任怨)
　(由是公/論不伸)楊棟免(棟以彗星為蚩尤旗非變異/也言者論其欺天罔君坐免)八月蒙
　古以燕京為中都大興府(劉秉忠請定都于燕世祖/皇帝從之詔脩營宮室城)
　(池於是中書省言開平府以闕廷所在加號上都燕/京今脩營宫室分立省部四方㑹同乞亦正名詔以)
　(為中都路/大興府)蒙古大赦改元(制曰應天者惟以至誠拯/民者莫知實惠朕以菲徳)
　(獲□丕基内難未戡外兵弗戢夫豈一日于今五年/賴天地之畀矜洎祖宗之垂裕凡我同氣㑹于上都)
　(雖此日之小康敢朕心之少肆比者星芒示儆兩澤/愆常皆缺政之所由顧斯民其何罪宜布惟新之令)
　(溥施在宥之仁可大赦天下/改中統五年為至元元年)蒙古阿珠入廬滁州安
　慶軍○彗星化為霞氣而散○九月安置建寧府教
　授謝枋得于興國軍(枋得考試宣城及建康摘賈似/道政事為問目言權姦擅國敵)
　(兵必至趙氏必亡漕使陸景思上其藁於似道於是/左司諫舒有聞劾枋得居鄉不法起兵時冒破科降)
　(錢今復怨望騰謗/大不敬詔竄之)黥配臨安府學生葉李蕭規于逺
　州(先是李規等應詔上書詆賈似道專權誤國棄賢/崇姦之罪似道怒令士人林徳夫告李規用金飾)
　(齋扁乃黥配李于/漳州規于汀州)初作銀關(自寧宗之世㑹于擁滯/物價踴甚民不勝其苦)
　(朝廷無如之何至是更造金銀見錢關子以一准十/八界㑹之三出奉宸庫珎貨收敝㑹于官廢十七界)
　(㑹子不用其關子之制上一黒印如西字中三紅印/相連如目字下兩傍各一小長黒印宛然一賈字也)
　(銀關行/物益貴)冬十月帝崩皇太子即位尊皇后曰皇太后
　大赦(帝享國與仁宗同惟其用相賢否故致治有異/耳蔡州之役可以雪先世之恥顧乃貪地棄盟)
　(事釁隨起兵連禍結境土日蹙由其中年嗜慾既多/怠于政事權移姦臣以致於此然嘉定以來正邪貿)
　(亂國是靡定帝自即位黜王安石而尊濂洛表章朱/呂丕變士習使後世知理學足以復古帝王之治帝)
　(之功不為少焉/廟號曰理宜哉)十一月詔馬廷鸞留夢炎兼侍讀李
　伯玉陳宗禮范東叟兼侍講何基徐幾兼崇政殿説
　書(又詔先朝舊臣趙葵謝方叔程元鳯馬光祖李曽/伯各上言以匡不逮召江萬里王爚洪天錫湯漢)
　(等赴/闕)詔躬行三年之喪○户部獻今年民數(凡五百/六十九)
　(萬六千九百八十九户一千三/百二萬六千五百三十二口)蒙古以巴延為中書
　左丞相(巴延凝重寡言自西域宗王實埒府奉使入/見世祖皇帝竒其言貌曰此非諸侯王臣也)
　(留拜左丞相諸曹白事有難決者巴延/一二語斷之省中讋服以為真宰輔)蒙古以張文
　謙行省事于中興路(𦍑俗素鄙野事無紀統文謙至/求蜀士得五六人自僕𨽻中舉)
　(而用之教以案牘旬月之間樞機品式粗若可觀𦍑/人始遣子弟讀書凡有教令遵奉不少違土俗為之)
　(一/變)蒙古以王磐為翰林學士承㫖
　
　
　
　
　
　
　
　
　
　
　
　
　
　通鑑續編卷二十三
