
　元史卷八十七
　　明翰林學士亞中大夫知制誥兼修國史宋濓等修
　百官志第三十七
　　百官三
大宗正府秩從一品國初未有官制首置斷事官曰扎
爾古齊㑹決庶務凡諸王駙馬投下蒙古色目人等應
犯一切公事及漢人姦盗詐偽蠱毒厭魅誘掠逃驅輕
重罪囚及邉逺出征官吏每嵗從駕分司上都存留住
冬諸事悉掌之至元二年置十員三年置八員九年降
從一品銀印止理䝉古公事以諸王為府長餘悉御位
下及諸王之有國封者又有集賽人員奉㫖署事别無
頒受宣命十四年置十四員十五年置十三員二十一
年置二十一員二十二年增至三十四員二十八年增
至四十六員大徳四年省五員十一年四十一員皇慶
元年省二員以漢人刑名歸刑部㤗定元年復命兼理
置扎爾古齊四十二員令史改為掾史致和元年以上
都大都所屬䝉古人并集賽軍站色目與漢人相犯者
歸宗正府處斷其餘路府州縣漢人䝉古色目詞訟悉
歸有司刑部掌管正官扎爾古齊四十二員從一品郎
中一員從五品員外郎二員從六品都司二員從七品
承發架閣庫管勾一員從八品掾史十人䝉古筆且齊
十三人通事知印各三人宣使十人䝉古書冩一人典
吏三人庫子一人醫人一人司獄二員
大司農司秩正二品凡農桑水利學校饑荒之事悉掌
之至元七年始立置官五員十四年罷以按察司兼領
勸農事十八年改立農政院置官六員二十年又改立
務農司秩從三品置逹魯噶齊一員務農使一員同知
二員是年又改司農寺逹嚕噶齊一員司農卿二員司
丞一員二十三年仍為大司農司秩仍正二品大徳元
年增領大司農事一員皇慶二年陞從一品増大司農
一員定置大司農四員從一品大司農卿二員正二品
少卿二員從二品大司農丞二員從三品經歴一員從
五品都事二員從七品架閣庫管勾一員照磨一員並
正八品掾史十二人䝉古筆具齊二人回回掾史一人
知印二人通事一人宣使一人典吏五人
　籍田署秩從六品掌耕種籍田以奉宗廟祭祀至元
　七年始立隸大司農十四年罷司農隸太常寺二十
　三年復立大司農司仍隸焉署令一員從六品署丞
　一員從七品司吏一人
　供膳司秩從五品掌供給應需貨買百色生料并僧
　格籍入貲産至元二十二年始置隸司農置逹嚕噶
　齊一員提㸃一員並從五品司令一員正六品丞一
　員正七品吏一人
　　輔用庫秩正九品掌規運息錢以給供需大使一
　　員副使一員
　　興中州等處油户提領所秩從九品提領一員大
　　使一員副使一員嵗辦油十萬斤以供内庖至元
　　二十九年始置
　　蔚州麵户提領所提領一員副使一員以辦白麵
　　䓤菜以給應辦嵗計十餘萬斤右屬供膳
　永平屯田總管府秩從三品逹嚕噶齊一員總管一
　員同知一員知事一員司吏四人至元二十四年始
　立於永平路南馬城縣以北京採木三千人隸之所
　轄昌國濟民豐贍三署各置署令一員署丞一員直
　長一人吏目二人吏二人
翰林兼國史院秩正二品中統初以王鶚為翰林學士
未立官署至元元年始置秩正三品六年置承㫖三員
學士二員侍讀學士二員侍講學士二員直學士二員
八年陞從二品十四年增承㫖一員十六年増侍讀學
士一員十七年増承㫖二員二十年省併集賢院為翰
林國史集賢院二十一年增學士二員二十二年復分
立集賢院二十三年增侍講學士一員二十六年置官
吏五員掌管敎習伊斯提喇卜文字二十七年增承㫖
一員大徳四年陞正二品改典部為司直置都事一員
至大元年置承㫖九員皇慶元年陞從一品改司直為
經歴延祐元年别置回回國子監學士以伊斯提喇卜
官屬歸之五年置承㫖八員後定置承㫖六員從一品
學士二員正二品侍讀學士二員從二品侍講學士二
員從二品直學士二員從三品屬官待制五員從五品
修撰三員從六品應奉翰林文字五員從七品編修官
十員正八品檢閱四員正八品典籍二員正七品經厯
一員從五品都事一員從七品掾史四人譯史通事知
印各二人䝉古書冩五人書冩十人接手書冩十人典
吏三人典書二人
䝉古翰林院秩從二品掌譯冩一切文字及頒降壐書
並用䝉古新字仍各以其國字副之至元八年始立新
字學士於國史院十二年别立翰林院置承㫖一員直
學士一員待制二員修撰一員應奉四員冩聖㫖筆且
齊十有一人令史一人知印一人十八年增承㫖一員
學士三員省漢兒令史置䝉古筆且齊四人二十九年
增承㫖一員侍講學士一員知印一人三十年增管勾
一員大徳五年陞正三品九年置司直一員都事一員
皇慶元年改陞從一品設官二十有八吏屬二十有四
延祐二年改司直為經歴後定置承㫖七員學士二員
侍講學士二員侍讀學士二員直學士二員待制四員
修撰二員應奉五員經歴一員都事一員品秩並同翰
林國史院承發架閣庫管勾一員正九品筆且齊一十
四人掾史三人通事一人譯史一人知印二人書冩一
人典吏三人
　䝉古國子監秩從三品至元十四年始立置司業一
　員二十九年准漢人國學例置祭酒司業監丞延祐
　四年陞正三品七年復降為從三品後定置祭酒一
　員從三品司業二員正五品監丞一員正六品令史
　一人筆且齊一人知印一人
　䝉古國子監秩正七品博士二員助敎二員敎授二
　員學正學録各二員掌敎習諸生於隨朝百官集賽
　台䝉古漢兒官員家選子弟俊秀者入學至元八年
　置官五員後以每嵗從駕上都敎習事繁設官員少
　增學正二員學録二員三十一年増助敎一員典給
　一人後定置博士二員正七品助敎二員授敎二員
　並正八品學正學録各二員典書一人典給一人
内八府宰相掌諸王朝覲儐介之事遇有詔令則與䝉
　古翰林院官同譯寫而潤色之謂之宰相云者其貴
　似侍中其近似門下故特寵之以是名雖有是名而
　無授受宣命品秩則視二品焉大徳九年以穆齊特
　等八人為之天厯元年為内八府宰相之職故附見
　於此云
集賢院秩從二品掌提調學校徴求隱逸召集賢良凡
國子監𤣥門道敎陰陽祭祀占卜祭遁之事悉隸焉國
初集賢與翰林國史院同一官署至元二十二年分置
兩院置大學士三員學士一員直學士二員典籍一員
吏屬七人二十四年増置學士一員侍讀學士一員待
制一員尋陞正二品置院使一員正二品大學士二員
從二品學士三員從二品侍讀學士一員從三品侍講
學士一員從三品直學士二員從四品司直一員從五
品待制一員正五品二十五年增都司一員從七品修
撰一員從六品元貞元年増院使一員大徳十一年陞
從一品置院使六員經歴二員至大四年省院使六員
皇慶二年省漢人經歴一員後定置大學士五員從一
品學士二員正二品侍讀學士二員侍講學士二員並
從二品直學士二員從三品經歴一員從五品都司二
員從七品待制一員正五品修撰一員從六品兼管勾
承發架閣庫一員正八品掾史六人譯史知印各二人
通事一人宣使七人典吏三人
　國子監至元初以許衡為集賢館大學士國子祭酒
　敎國子與䝉古大姓四集賽人員選七品以上朝官
　子孫為國子生隨朝三品以上官得舉凡民之俊秀
　者入學為陪堂生伴讀至元二十四年始置監祭酒
　一員從三品司業二員正五品掌學之教令皆徳尊
　望重者為之監察一員正六品專領監務典簿一員
　令史二人譯史知印典吏各一人
　國子學秩正七品置博士二員掌敎授生徒考較儒
　人著述敎官所業文字助敎四員分敎各齋生員大
　徳八年為分職上都增置助敎二員學正二員學録
　二員督習課業典籍十一員掌生員膳食至元二十
　年定置生員額二百人伴讀十人大徳四年生員三
　百人延祐二年增置生員一百人伴讀二十人
　興文署秩從六品署令一員以翰林修撰兼之署丞
　一員以翰林應奉兼之至治二年罷置典簿一員從
　七品掌提調諸生飲膳與凡文牘簿書之事仍置典
　吏一人
宣政院秩從一品掌釋敎生徒及吐蕃之境而隸治之
遇吐蕃有事則為分院徃鎮亦别有印如大征伐則㑹
樞府議其用人則自為選其為選則軍民通攝僧俗並
用至元初立總制院而領以國師二十五年因唐制吐
蕃來朝見於宣政殿之故更名宣政院置院使二員同
知二員副使二員參議二員經歴二員都事四員管勾
一員照磨一員二十六年置斷事官四員二十八年増
僉院同僉各一員元貞元年増院判一員大徳四年罷
斷事官至大初省院使一員至治三年置院使六員天
厯二年罷功徳使司歸宣政定置院使十員從一品同
知二員正二品副使二員從二品僉院二員正三品同
僉二員正四品院判三員正五品㕘議二員正五品經
歴二員從五品都事三員從七品照磨一員管勾一員
並正八品掾史十五人䝉古筆且齊二人囘囘掾史二
人克埒穆爾齊四人知印二人宣使十五人典吏有差
　斷事官四員從三品經歴知事各一員令史五人知
　印奏差譯史通事各一人至元二十五年始置
　客省使秩從五品大使二員副使一員至元二十五
　年置
　大都規運提㸃所秩正四品達噶嚕齊一員提㸃一
　員大使一員副使一員至元二十八年置
　上都規運提㸃所秩正四品達噶嚕齊一員提㸃一
　員大使一員副使一員知事一員至元二十八年置
　大都提舉資善庫秩從五品達嚕噶齊一員提㸃一
　員同提舉一員副提舉一員掌錢帛之事至元二十
　六年置
　上都利貞庫秩從七品提領一員副使一員掌飲膳
　好事金銀諸物元貞元年置
　大濟倉監支納一員大使一員
　興敎寺管房提領一員
　吐蕃等處宣慰使司都元帥府秩從二品宣慰使五
　員經歴二員都事二員照磨二員捕盗官二員儒學
　敎授二員鎮撫二員其屬二
　　國沙瑪路軍民萬户府秩正三品達嚕噶齊一員
　　萬户一員副達嚕噶齊一員副萬户一員經歴一
　　員知事一員鎮撫一員
　　西夏中興河州等處軍民總管府秩正三品達嚕
　　噶齊一員總管一員同知一員治中一員府判一
　　員經歴一員知事一員屬官税務提領寜河縣官
　　寜河北克托和斯五員寜河弓甲匠達嚕噶齊
　洮州元帥府秩從三品達嚕噶齊一員元帥一員知
　事一員
　十八族元帥府秩從三品達嚕噶齊一員元帥一員
　同知一員知事一員
　積石州元帥府達嚕噶齊一員元帥一員同知一員
　知事一員托克托和斯一員
　禮店文州蒙古漢軍西番軍民元帥府秩正三品達
　嚕噶齊一員元帥一員同知一員經歴知事各一員
　鎮撫一員䝉古鄂囉官一員䝉古卾囉相副官一員
　　禮店文州䝉古漢軍鄂囉軍民千戶所秩從五品
　　達嚕噶齊一員千戸一員副千戸一員把總五員
　　百戸八員
　　禮店文州䝉古漢軍西畨軍民上千戸所秩正四
　　品達嚕噶齊一員千戸一員百戸一員新附千户
　　二員
　　禮店階州西水䝉古漢軍西番軍民總把二員
　吐蕃等處招討使司秩正三品招討使二員知事一
　員鎮撫一員其屬附
　　圖沙瑪探馬軍四萬戸府秩正三品萬户五員千
　　戸八員經歴一員鎮撫一員
　　圖沙瑪路新附軍千戸所秩從五品逹嚕噶齊一
　　員千户一員副千戸一員
　　文扶州西路南路達伊克等處萬户府秩從三品
　　達嚕噶齊一員萬户二員
　　鳯翔等處千户所秩從五品達嚕噶齊一員千户
　　一員百户二員
　　慶陽寜環等處管軍總把一員
　　文州課程倉糧官一員
　　岷州十八族週迴捕盗官二員
　　常陽帖城阿布隆等處萬户府秩從三品達嚕噶
　　齊一員千户一員
　　階文扶州等處畨漢軍上千户所秩正五品逹嚕
　　噶齊一員千戸二員
　　貴徳州達嚕噶齊知州各一員同知州判各一員
　　托克托和斯一員捕盗官一員
　　具成萬户府逹嚕噶齊二員萬户四員
　松潘宕叠威茂州等處軍民安撫使司秩正三品達
　嚕噶齊一員安撫司一員同知一員僉事一員經歴
　知事照磨各一員鎮撫一員威州保寜縣茂州文山
　縣文川縣皆隸焉
　　静州茶上必里溪安鄉等二十六族軍民千户所
　　達嚕噶齊一員千戸一員
　　龍木頭都留等處十二族軍民千戸所逹嚕噶齊
　　一員千戸一員
　　岳希蓬蘿蔔村等處二十二族軍民千戸所逹嚕
　　噶齊一員千户一員
　　折藏萬户府達嚕噶齊一員萬户一員
　吐蕃等路宣慰使司都元帥府宣慰使四員同知二
　員副使一員經歴都事各二員捕盗官三員鎮撫二
　員
　朶甘思田地裏管軍民都元帥府都元帥一員經歴
　一員鎮撫一員
　喇嘛綱等處詔討使司逹嚕噶齊一員招討使一員
　經歴一員
　本布田地裏招討使司招討使一員經歴一員鎮撫
　一員
　本布喇實綱百姓逹嚕噶齊一員
　碉門魚通黎雅長河西寧逺等處軍民安撫使司秩
　正三品逹嚕噶齊一員安撫使一員同知一員副使
　一員僉事一員經歴知事照磨各一員鎮撫二員
　六番招討使司逹嚕噶齊一員招討使一員經歴一
　員知事一員雅州嚴道縣名山縣𨽻之
　天全招討使司逹嚕噶齊一員招討使二員經歴知
　事各一員
　　魚通路萬户府達嚕噶齊一員萬户一員經歴知
　　事各一員黎州𨽻之
　　碉門魚通等處管軍守鎮萬户府達嚕噶齊一員
　　萬戸二員經歴知事各一員鎮撫二員千户八員
　　百户二十員弹壓四員
　　長河西管軍萬户府達嚕噶齊一員萬户二員
　長河西裏管軍招討使司招討使二員歴經一員
　朶甘斯招討使一員
　　朶甘斯哈達李唐魚通等處錢糧總管府達嚕噶
　　齊一員總管一員副總管一員哈喇台托克托和
　　斯一員哈喇托克托和斯一員朶甘斯昻吉爾茂
　　穆蘇千戸一員
　　伊實瑪爾綱萬戸府達嚕噶齊一員萬戸二員
　烏斯蔵納喇□古嚕蘓等三路宣慰使司都元帥府
　宣慰使五員同知二員副使一員經歴一員鎮撫一
　員捕盗司官一員其屬附見
　　納喇蘓古嚕蘇元帥二員
　　烏斯蔵管䝉古軍府元帥二員
　　達理管軍招討使一員
　　烏斯蔵等處轉運一員
　　實嚕蘇地管民萬户一員
　　恰爾巴田地裏管民萬戸一員
　　烏斯蔵田地裏管民萬戸一員
　　蘇爾瑪節幹田地裏管民官一員
　　蕯喇田地裏管民官一員
　　楚密克萬戸一員
　　卾蘭塔拉萬戸一員
　　斯達克隆拉萬戸一員
　　布木古爾萬戸一員
　　當布特色千戸四員
　　嘉木巴萬戸一員
　　扎雅幹萬戸一員
　　雅爾布蔵實巴萬戸府達嚕噶齊一員萬戸一員
　　千户一員達哩托克托和斯一員
　　穆爾軍萬户府達嚕噶齊一員萬戸一員吹古戩
　　巴千户一員巴理巴官一員
宣徽院秩正三品掌供玉食凡稻梁牲牢酒醴蔬菓庶
品之物燕享宗戚賓客之事及諸王宿衛齊哩克琨糧
食䝉古萬户千户合納差發係官抽分牧養孳畜嵗支
芻草粟菽羊馬價直收受拉馬伊克等事尚食尚藥尚
醖三局皆隸焉所轄内外司屬自為選用至元十五
置院使一員同知同僉各二員主事二員照磨一員二
十年陞從二品増院使一員置經歴二員典簿三員二
十三年陞正三品置院判二員省典簿置都事三員三
十年増院使四員大徳二年増同知二員三年陞從一
品四年置副使二員皇慶元年増院使三員始定集賽
台一萬人本院掌其給授後定置院使六員從七品同
知二員正二品副使二員從二品僉院二員正三品同
僉二員正四品院判二員正五品經歴二員從五品都
事三員從七品照磨承發架閣庫各一員並正八品掾
史二十人䝉古筆且齊六人回回掾史二人克埒穆爾
齊二人知印二人典吏六人䝉古書冩二人其屬附見
　光䘵寺秩正三品掌起運米麴諸事領尚飲尚醖
　沿路酒坊各路布種事至元十五年罷都提㸃置
　設卿一員少卿三員主事一員照磨一員管勾一員
　二十年改尚醖監正四品二十三年復為光䘵寺卿
　二員少卿丞各一員二十四年増少卿一員二十五
　年撥𨽻省部三十一年復𨽻宣徽延祐七年降從
　品後復正三品定置卿四員正三品少卿二員從四
　品丞二員從五品主事二員從七品令史八人譯史
　知印各二人通事一人奏差二十四人典吏三人䝉
　古書寫一人
　大都尚飲局秩從六品中統四年始置設大使副使
　各一員俱帯金符掌醖造上用細酒至元十二年増
　副使二員十五年陞從五品置提㸃一員後定置提
　㸃一員從五品大使一員正六品副使二員正七品
　上都尚飲局秩正五品皇慶中始置提㸃一員大使
　副使各一員品秩同上
　大都尚醖局秩從六品掌醖造諸王百官酒醴中統
　四年立御酒庫設金符宣差至元十一年始設提㸃
　十六年改尚醖局從五品置提㸃一員從五品大使
　一員正六品副使二員正七品直長一員正八品
　上都尚醖局秩從五品至元二十九年始置設提㸃
　一員大使一員副使直長各一員品秩同上
　大都醴源倉秩從六品掌受香莎蘇門等酒材糯米
　鄉貢麯藥以供上醖及嵗賜諸王百官者至元二十
　五年始置設提舉一員從六品大使一員從七品副
　史一員正八品
　上都醴源倉秩從九品掌受大都轉輸米麵并醖造
　車駕臨幸次舍供給之酒至元二十五年始置設大
　使一員直長一員
　尚珍署秩從五品掌収濟寧等處田土子粒以供酒
　材至元十三年始立十五年罷入有司二十三年復
　置設達嚕噶齊一員令一員並從五品丞二員正七
　品吏目一員
　安豐懐逺等處稻田提領所秩從九品掌稻田布種
　嵗收子粒轉輸醴源倉定置提領二員
　尚舍寺秩正四品掌行在帷幙帳房陳設之事收養
　駱駝供進愛喇克乳酪至元三十一年始置監至大
　元年改為寺陞正三品四年仍為監尋復為寺延祐
　三年複降為正四品定置大監二員少監二員監丞
　二員知事一員
　諸物庫秩從七品掌出納大徳四年置設提領一員
　大使一員副使一員
　拉木依克監秩正四品掌布埒齊人口頭疋諸物至
　元二十年初立拉木伊克所秩九品二十九年改為
　監正四品二十八年陞正三品至大四年復正四品
　尋復正三品延祐七年復為正四品定置大監一員
　正四品少監二員正五品監丞二員正六品知事一
　員從八品提控案牘一員從九品令史五人譯史一
　人知印兼領事一人奏差五人
　尚食局秩正五品掌供御膳及出納油麯酥蜜諸物
　至元二年置提㸃領進納百色生料二十年省併尚
　藥局為尚食局别置生料庫本局定置提㸃一員從
　五品大使一員正六品副使一員正七品直長一員
　正八品
　大都生料庫秩從五品至元十一年置生料野物庫
　隸尚食局二十年别置庫擬内蔵庫例置提㸃二員
　從五品大使二員正六品副使三員正七品
　上都生料庫秩從三品掌受𢎞州大同虎賁司農等嵗辦
　油麯大都起運諸物供奉内府放支宫人宦者飲膳提㸃
　一員大使一員副使二員品秩同上直長一員正八品
　大都大倉上都大倉秩正六品掌内府支持米豆及
　酒材米麯藥物至元五年初立設官三員俱受制國
　用使司劄付十二年改立提舉大倉設官三員隸宣
　徽二十五年陞正六品定置二倉各設提舉一員正
　六品大使一員從六品副使一員從七品
　大都上都柴炭局各一至元二十年置秩從六品十
　六年改提舉司陞五品大徳八年仍為局降正七品
　置逹嚕噶齊各一員正七品大都大使一員上都大
　使二員各正七品副使各二員正八品直長各一人
　掌葦塲典吏各一人
　尚牧所秩從五品至大四年始置設提舉二員從五
　品同提舉一員從六品副提舉一員從七品吏目一
　員
　沙糖局秩從五品掌沙糖蜂蜜煎造及方貢菓木至
　元十三年始置秩從六品十七年置提㸃一員十九
　年陞從五品置達嚕噶齊一員從五品提㸃一員從
　五品大使一員正六品副使一員正七品
　永備倉秩從五品至元十四年始置給從九品印掌
　受兩都倉庫起運省部計置油麫諸物及雲需府所
　辦羊物以備車駕行幸膳羞二十四年陞從五品置
　提㸃一員從五品大使一員正六品副使各一員
　正七品
　豐儲倉秩九品大使一員掌出納車駕行幸以支持
　膳羞
　淮東淮西屯田打捕總管府秩正三品掌獻田嵗入
　以供内府及湖泊山塲漁獵以供内膳至元十四年
　始立總管府并管漣海髙郵河泊提舉司沂州等處
　提舉司事十六年置揚州鷹房打捕達嚕噶齊總管
　府二十二年省并為准東淮西屯田打捕總管府二
　十五年以兩淮新附手號軍千户所隸本府及分置
　提舉司十一處定置達嚕噶齊一員正三品總管一
　員正三品同知一員正五品府判一員正六品經歴
　一員從七品知事一員從八品提控案牘一員從九
　品司吏六人
　　淮安州屯田打捕提舉司髙郵屯田打捕提舉司
　　招泗屯田打捕提舉司安東海州屯田打捕提舉
　　司揚州通泰屯田打捕提舉司安豐廬州等處打
　　捕提舉司鎮巢等處打捕提舉司㟷山徐邳沂州
　　等處山塲屯田提舉司凡九處秩俱從五品毎司
　　各設逹嚕噶齊一員提舉一員並從五品同提舉
　　一員從六品副提舉一員從七品吏目二人
　　抽分塲提領所凡十處曰柴墟東西口曰海州新
　　埧曰北砂太倉曰安河桃源曰大湖東西口曰時
　　堡興化曰高郵寳應曰汶湖等處曰雲山白水曰
　　安東州每所各設提領一員同提領一員副提領
　　一員俱受宣徽院劄付
　　蒲浦倉秩正八品掌收受各處子粒米麫等物以
　　待轉輸京師至元二十五年始置設大使一員正
　　八品副使一員正九品
　　圓米棋子局軟皮局各置提領一員同提領一員
　　副提領一員俱受宣徽院劄付
　　手號軍人打捕千戸所秩從四品管軍人打捕野
　　物皮貨至元二十五年始置設達嚕噶齊一員上
　　千户一員上副千戸一員弹壓一員
　　　上百户七所各置百戸二員
　　　　鍾離縣　定逺縣　真揚州　安慶
　　　　安豐　　招泗　　和州
　　　下百戸二所各置百戸二員
　　　　漣海　懐逺軍
　龍慶裁種提舉司秩從五品管領縉山嵗輸梁米并
　易州龍門净邉官園𤓰菓桃梨等物以奉上供至元
　十七年始置提舉司延祐七年縉山改為龍慶州因
　以名之定置逹嚕噶齊一員提舉一員並從五品同
　提舉一員從六品副提舉一員從七品
　宏州種田提舉司秩正六品掌輸納麥麫之事以供
　内府定置達嚕噶齊一員提舉一員並正六品同提
　舉一員正七品副提舉一員正八品直長一員
　豐潤署秩正五品掌嵗入芻粟以給飼養駞馬之事
　定置達嚕噶齊一員令一員並從五品丞一員從六
　品直長一員正八品
　常湖等處茶園都提舉司秩正四品掌常湖二路茶
　園戸二萬三千有竒採摘茶芽以供内府至元十三
　年置司統提領所凡十有三處十六年陞都提舉
　又别置平江等處𣙜茶提舉司掌嵗貢御茶二十四
　年罷平江提舉司併掌其職定置達嚕噶齊一員提
　舉一員俱從五品同提舉一員從六品副提舉一員
　從七品提控案牘一員都目一員
　　提領所七處每所各設正同副提領各一員俱受
　　宣徽院劄付掌九品印
　　　烏程　武康徳清　長興　安吉　歸安
　　　湖汶　宜興
　　建寜北苑武夷茶塲提領所提領一員受宣徽院
　　劄掌嵗貢茶芽直𨽻宣徽
大禧宗禋院秩從一品掌神御殿朔望嵗時諱忌日辰
禋享禮典天厯元年罷㑹福殊祥二院改置大禧院以
總制之初院官秩正三品陞從一品置参議二員改令
史為掾史二年改大禧宗禋院置院使六員増副使二
員立諸總管府為之屬凡錢糧之出納營繕之作輟悉
統之定置院使都典制神御殿事六員同知兼佐儀神
御殿事二員副使兼奉賛神御殿事二員僉院兼祗承
神御殿事二員同僉兼肅治神御殿事二員院判兼供
應神御殿事二員㕘議二員經歴二員都事二員管勾
照磨各一員掾史二十人譯史四人知印二人克埒穆
爾齊二人宣使一十五人斷事官四員客省使大使
副使各一員
　隆禧總管府秩正三品至大元年建立南鎮國寺初
　立規運提㸃所二年改為規運都總管府三年陞為
　隆禧院天厯元年罷㑹福殊祥二院以隆禧殊祥併
　立殊祥總管府尋又改為隆禧總管府定置逹嚕噶
　齊一員總管一員副逹嚕噶齊一員同知一員治中
　一員判官一員經歴一員知事照磨各一員令史六
　人譯史知印各一員克埒穆爾齊一人奏差四人
　　福元營繕司秩正五品達嚕噶齊一員司令一員
　　大使一員副使一員吏目一員司吏一人天厯元
　　年以南鎮國寺所立齊哩克昆事産提舉司改為
　　崇恩福元提㸃所三年又改為福元營膳司
　　普安智全營繕司秩五品達嚕噶齊一員司令一
　　員大使副使各一員吏目一人司吏一人天厯元
　　年以大玉山普安寺大智全寺兩規運提領所并
　　為一置提㸃一員又改為營繕司
　　祜國營繕都司秩正四品達嚕噶齊一員司令一
　　員大使副使各一員知事一員提控案牘一員天
　　厯元年初置萬聖祜國營繕提㸃所三年改為營繕
　　都司
　　平松等處福元田賦提舉司秩五品置達嚕噶齊
　　一員提舉一員同提舉副提舉各一員
　　田賦提舉司秩五品置提舉一員同提舉一員副
　　提舉一員
　　資用庫提領一員大使一員
　　萬聖庫提領一員大使一員副使一員
　㑹福總營府秩正三品至元十一年建大䕶國仁王
　寺及昭應宫始置材用規運所秩正四品十六年改
　規運所為總管府至大元年改都總管府從二品尋
　陞㑹福院置院使五員延祐三年改正二品天厯元
　年改為㑹福總管府正三品定置達嚕噶齊一員總
　管一員同知一員治中一員府判一員經歴知事提
　控案牘各一員令史八人譯史通事知印各一人奏
　差四人
　　仁王營繕司正五品至元八年立䕶國仁王寺鎮
　　遏提舉司十九年改鎮遏所二十八年并三提領
　　所為諸色人匠提領所天厯元年改為鎮遏民匠
　　提領所三年改為仁王營繕司置達嚕噶齊一員
　　司令一員大使一員副使一員
　　襄陽營田提舉司秩從五品初置㐮陽等處水陸
　　地土人户提領所設官四員大徳元年改提舉
　　天厯二年仍為㐮陽營田提舉司定置達嚕噶齊
　　一員提舉一員同提舉一員副提舉一員
　　江淮等處營田提舉一員從五品至元二十七年
　　始置逹嚕達齊一員提舉一員同提舉一員副提
　　舉一員
　　大都等路民佃提領所至元二十九年以武清等
　　十二處併立大都水陸地土種田人民提領所十
　　五年又設隨路管民都提領所天厯元年倂為大
　　都等路民佃提領所定置提領一員大使副使各
　　一員
　　㑹福財用所秩從七品掌大䕶國仁王寺糧草諸
　　物至元十七年始立財用庫二十六年立盈益倉
　　天厯元年併財用盈益為所提領一員大使一員
　　副使一員
　崇祥總管府正秩三品至大元年立大承華普慶寺
　都總管府二年改延禧監尋改崇祥監四年陞為崇
　祥院秩二品泰定四年復改為大承華普慶寺總管
　府天厯元年改為崇祥總管府定置達嚕噶齊一員
　總管一員副達嚕噶齊一員同知治中府判名一員
　經歴知事提舉案牘兼照磨各一員令史六人譯史
　知印各一人克埒爾木齊一人奏差四人
　　永福營繕司秩正五品延祐三年以起建新寺始
　　置營繕提領所天厯元年改為永福營繕提㸃所
　　三年改營繕司設逹嚕噶齊一員司令一員大使
　　一員副使一員都目一員
　　昭孝營繕司秩正五品天厯元年立夀安山規運
　　提領所三年改昭孝營繕司定置逹嚕噶齊一員
　　司令一員大使副使各一員
　　普慶營繕司秩正五品天厯元年始置普慶營繕
　　提領所三年改為營繕司定置達嚕噶齊一員司
　　令一員大使副使各一員
　　崇祥財用所至大二年始置諸物庫四年置普贍
　　倉天厯二年併諸物庫普贍倉改為崇祥財用所
　　定置官提領一員大使副使各一員
　　永福財用所掌出納顔料諸物延祐三年始置諸
　　物庫又置永積倉天厯二年以諸物庫永積倉併
　　改置為所設提領大使各一員
　　鎮江稻田提舉司達嚕噶齊提舉司提舉副提舉
　　各一員
　　汴梁稻田提舉司嚕噶齊提舉同提舉又副提舉
　　各一員
　　平江等處田賦提領司達嚕噶齊提舉同提舉副
　　提舉各一員
　　冀寜提領所提舉一員
　隆祥使司秩正三品天厯二年中宫建大承天䕶聖
　寺立隆祥總管府設官八員至順二年陞為隆祥使
　司秩從二品置官司使四員同知副使司丞各二員
　經歴一員都事二員照磨兼架閣一員令史十人譯
　史通事知印各二人宣使十人典吏六人
　　普明營繕都司秩正四品天厯元年剏大龍興普
　　明寺于海南置規運提㸃所設官六員二年撥隸
　　隆祥總管府三年改為都司品秩仍舊以掌營造
　　出納錢糧之事定置達嚕噶齊司令大使副使各
　　一員知事一員提控案牘一員
　　集慶萬夀營繕都司秩正四品天厯二年建龍翔
　　萬夀兩寺于建康立龍翔萬夀營繕提㸃所為隆
　　祥總管府屬三年改為營繕都司秩仍舊以掌營
　　造錢糧之事定置達嚕噶齊司令大使副使各一
　　員知事提控案牘各一員
　　元興營繕都司秩正四品掌營造錢糧之事天厯
　　元年始置大元興規運提㸃所置官五員三年改
　　都司置達嚕噶齊二員司令大使副使各一員知
　　事提控案牘各一員
　　宣農提領司秩從五品逹嚕噶齊提舉同提舉副
　　提舉各一員掌征收田賦子粒之事天厯二年以
　　大都等處田賦提舉司隸隆祥總管府三年改提
　　舉司
　　䕶聖營繕司秩正五品達嚕噶齊司令大使副使
　　各一員掌營造工匠寺僧衣糧收徴房課之事天
　　厯二年始立大承天䕶聖營繕提㸃所三年改為
　　司
　　平江善農提舉司秩從五品達嚕噶齊提舉同提
　　舉副提舉各一員天厯二年立田賦提舉司設官
　　四員三年改為善農提舉司
　　善盈庫天厯二年隸隆祥總管府置提領一員大
　　使副使各一員掌金銀錢糧之事
　　荆襄等處濟農香户提舉司秩正五品天厯三年
　　以荆襄提舉司所領河南湖廣田土為大承天䕶
　　聖寺常住改為荆襄濟農香户提舉司隸隆祥總
　　管府置達嚕噶齊司令提舉同提舉副提舉各一
　　員
　　龍慶州等處田賦提領所秩九品提領副提領各
　　一員天厯二年置掌龍慶州所有土田嵗賦平江
　　集慶崇禧田賦提領所提領同提領副提領各一
　　員天厯三年始置
　　集慶崇禧財用所大使副使各一員天厯三年始
　　置
　夀福總管府掌祭供錢糧之事秩正三品至大四年
　因建大聖夀萬安寺置萬安規運提領所秩正五品
　延祐二年陞都總管府秩正三品尋陞為夀福院正
　二品天厯元年改立總管府仍正三品定置官達嚕
　噶齊總管副達嚕噶齊同知治中府判各一員經歴
　知事案牘照磨各一員令史六人知印通事譯史各
　一人奏差四人典吏一人
　　萬安營繕司秩正五品天厯三年以萬安規運提
　　㸃所既廢復立萬安營繕司定置達嚕噶齊司令
　　大使副使都目各一人
　　萬寜營繕司秩正四品大徳十年始置萬寜規運
　　提㸃所天厯元年改營繕司定置達嚕噶齊司令
　　大使副使都目各一員
　　收支庫提領一員大使一員
　　延聖營繕司秩正五品初立天源營繕提㸃所天
　　厯三年改營繕司定置達嚕噶齊司令大司副使
　　都目各一員
　　諸物庫提領一員大使一員
　
　
　
　
　
　
　
　
　
　元史卷八十七
