
　元史卷一百三十三
　　明翰林學士亞中大夫知制誥兼修國史宋濂等修
　列傳第二十
　　達春
達春䝉古扎拉爾氏父扎拉台歴事太祖憲宗嵗甲寅
奉㫖伐高麗命桑古呼喇珠諸王並聽節制其年破高
麗連城舉國遁入海島己未正月高麗計窮遂内附扎
拉台之功居多達春以勲臣子至元十七年授昭勇大
將軍東京路總管府達嚕噶齊十八年召見賜鈔六十
錠旌其廉勤陞昭毅大將軍開元等路宣慰使改遼東
宣慰使二十二年入覲帝慰勞久之且問曰太祖命爾
父扎拉台聖㫖爾能記否達春應對周旋不踰禮節帝
嘉之賜以玉帶弓矢拜龍虎衞上將軍東京等路行中
書省右丞復授遼東道宣慰使達春探知納延謀叛遣
人馳驛上聞命領軍一萬與皇子阿雅噶齊同力備禦
女直碩達勒達官民與納延連結達春遂棄妻子與麾
下十二騎直抵建州距咸平千五百里與納延黨岱遜
巴圖爾等合戰兩中流矢繼知其黨特爾格綽爾齊等
欲襲皇子阿雅噶齊以數十人退戰千餘人扈皇子渡
遼納延軍來襲達春轉鬬而前射其酋特古斯台中口
鏃出于項墮馬死追兵乃退遂軍懿州州老幼千餘人
焚香羅拜道傍泣曰非宣慰公吾屬無遺種矣達春曰
今日之事上賴皇帝洪福下賴將士之力吾何功焉至
遼西羆山北小龍泊得叛酋史托里台盧全等納欵書
期而不至達春即遣將討擒之又獲其黨王色克復與
齊達勒大王等戰破之將士欲俘掠達春悉禁止與僉
院罕扎監司托克托台追納延餘黨北至金山戰捷帝
嘉其功召賜黄金珠璣錦衣弓矢鞍勒二十八年賜明
珠虎符充䝉古軍萬戸是嵗復領軍討哈坦于女直還
攻建州逐阿哈投江死明年哈坦涉海南襲高麗達春
復進兵討之入朝世祖嘉其功眷遇彌渥復賜珍珠上
服拜榮禄大夫遼陽等處行中書省平章政事兼䝉古
軍萬戸卒于位子達蘭特穆爾中奉大夫遼陽省參知
政事
　　巴延
巴延河西人父胡土克圖以質子從太祖征河西太祖
立質子軍號圖魯格遂以胡土克圖為百戸太宗朝都
元帥耨埓承制以為千戸從征西川呼圖克叛于臨洮
世祖命胡土克圖等以䝉古漢軍從大軍討之胡土克
圖卒巴延襲至元九年制授征行千戸佩金符十年宋
師侵成都四川僉省嚴忠範遣巴延迎擊大敗之又從
行省伊蘇岱爾攻嘉定從行院呼敦取瀘敘攻重慶數
有戰功十二年行院承制以為東西兩院䝉古漢軍萬
戸總帥汪良臣用兵忠州命巴延將兵二千往涪州策
應之宋人伺知良臣回以舟師順流而下邀于清江巴
延引兵馳赴擒其部將李春等十七人取其軍資焚其
戰艦十三年瀘州復叛行院遣巴延領兵趨瀘之珍珠
堡敗其將王世昌俘掠其民人孳畜移兵戍暗溪砦宋
合州兵來援巴延生擒百餘人戮之遂克瀘州行院副
使布哈進兵圍重慶遣巴延將兵游擊獲大良平李立
所遣諜者四人重慶降制授宣武將軍䝉古漢軍總管
十九年從總帥汪良臣入見陞懷逺大將軍管軍萬戸
改賜金虎符卒子塔齊爾嗣授明威將軍興元金州萬
戸府達嚕噶齊
　　伊克徳濟
伊克徳濟實喇婁人祖實達爾摩哩以烏蘇展國哈喇
婁軍三千來歸於太祖又獻羊牛馬以萬計以千戸從
征回回諸國又從睿宗及徹伯爾降河西諸城後從攻
臨洮死焉父密喇卜和卓從太宗滅金又從憲宗攻蜀
為萬戸府達嚕噶齊歿于軍中統二年伊克徳濟為千
戸數有戰功下五花石城白馬等砦至元七年宋兵入
成都伊克徳濟以兵四百人與之相拒四日宋兵退追
擊于眉州大破之授䝉古實喇婁河西漢軍萬戸戍眉
州從圍嘉定築懷逺砦以守其要害宋兵出戰輒敗十
二年入朝賜對衣玉束帶白金百兩加昭勇大將軍上
萬戸益兵萬人㑹圍重慶盡督馬湖江兩岸水陸軍馬
十四年從圍瀘州攻神臂門先登拔之從行樞密副使
布哈攻重慶屯佛圖關屢戰有功移屯堡子頭宋守將
趙安開門降重慶既平復將其衆畧地思州得降將百
餘人加昭毅大將軍帝以西川新附選能鎮撫之者授
嘉定軍民西川諸蠻夷部宣撫司達嚕噶齊増戸萬餘
進奉國上將軍四川宣慰使都元帥十七年征鄂端拜
雲南行省參知政事二十一年與右丞台布諸王桑阿
克達爾分道征緬造舟阿昔阿禾兩江得二百艘進攻
江頭城拔之獲其鋭卒萬人命都元帥袁世安守之且
圖其地形勢遣使詣闕具陳所以攻守之方先是既破
江頭城遣哈迪爾楊林等諭緬使降不報而諸叛蠻據
建都大公城以拒大軍復遣僧諭以禍福反為所害遂
督其軍水陸並進擊破之建都金齒等十二城皆降命
都元都哈達萬戸布都瑪勒等以兵五千戍之二十八
年改四川行樞密副使卒子二人和尼齊徳濟雲南都
元帥額埓蘇襲䝉古軍萬戸
　　額森鼐爾
額森鼐爾輝和爾人父都沁哈雅以才武從太祖太宗
平金夏有功額森鼐爾事世祖于潛藩從征土畨雲南
常為前驅嵗己未伐宋至鄂州先登奪其外城中統元
年從征額哷布格與其黨遇大呼馳擊之其衆駭潰賞
白金貂裘明年討李璮以功賞白金五百兩授西道都
元帥金虎符土畨宣慰使額森鼐爾素熟夷情相地設
屯鎮撫之恩威兼著頑獷皆悦服賜金幣鈔及玉束帶
為宣慰使歴二十四年遷雲南行省平章政事尋改江
西行省平章政事巨盜鍾明亮為害額森鼐爾討擒之
至元三十一年成宗即位召還賜玉帶改陜西行省
章政事謝事歸隴右十年卒贈協恭保節功臣太保儀
同三司上柱國鞏國公謚敏忠子諤勒哲太子詹事進
金紫光禄大夫中書平章政事
　　托里實克
托里實克輝和爾人祖巴爾斯呼圖克托噶阿古齊國
初領輝和爾阿哩衮茂齊哩克巴爾斯四部以兵從攻
四川歿于軍父特爾格齊托噶阿古齊憲宗命長哈瑪
爾及察遜諸宗藩地琿塔哈阿勒達爾叛執特爾格齊
械繫之特爾格齊脱走入覲世祖賜金符襲父職命率
所部兵就征之以功受賜又命從諸王鄂囉齊討建都
平之陞昭勇大將軍羅羅斯副都元帥同知宣慰司事
至西畨境畨酋巴喇沁遮道不得進特爾格齊戰却之
道遂通事聞賜金虎符賞白金及衣二襲卒于官托里
實克襲職為武徳將軍羅羅斯副都元帥同知宣慰司
事其所部有産金戸叛服不常托里實克往討平之定
昌路總管古納叛與其千戸阿夷謀率衆渡不思魯河
托里實克引兵戰擒阿夷殺之徳平路落來民又叛托
里實克又討平之亦奚不薛地未附民多立寨依險自
保詔雲南行省調羅羅斯䝉古軍四百人羅羅章六百
人屬托里實克從左丞愛魯克討之托里實克先至拔
其寨愛魯克命率兵攻羅羽抵落穿奪其關獲馬牛羊
給士卒又與萬戸鄂都瑪勒攻怯兒地其酋長阿失據
山察上托里實克先登破之愛魯克命托里實克總左
手四翼兵討平亦奚不薛又有蠻子童者立寨于納土
原山行省復命托里實克以䝉古爨僰軍與行省參政
阿哈巴克實攻之子童窮蹙降進兼管軍副萬戸蠻細
狗折興等及威龍州判官阿遮皆憑險為亂托里實克
夜入據其寨賊散走遣兵搜山谷獲阿遮于深菁斬之
籍其民五百餘戸為農托里實克入覲授三珠虎符加
懷逺大將軍羅羅斯宣慰使兼管軍萬戸既還治括戸
口立賦税以給屯戍昌州蘇你巴翠等作亂托里實克
以雲南王命討降之徙其衆于昌州平川鎮守千戸任
世禄以所部二千人乗間遁去屯威龍州托里實克先
據其要路阨之世禄降未幾入覲卒于京師子索諾木
巴勒由宿衞襲職佩三珠金虎符官至鎮國上將軍
　　丹珠爾
丹珠爾䝉古達喇達岱人至元七年從征蜀敗宋兵於馬
湖江斬首百餘級九年從征建都蠻十一年從攻嘉定
敗宋兵於夾江又從攻下瀘敘諸州進圍重慶敗宋將
張萬瀘州叛諸軍將攻瀘丹珠爾先將其衆據紅米灣
與宋兵戰敗之進至安樂山復敗宋軍斬首五百餘級
獲戰艦四宋兵邀漕舟於安樂山擊走之遂破其石磐
寨十四年春抵瀘州奪其戰艦五艘還至安樂山復與
宋兵戰殺數十人從諸軍拔瀘州張萬舉兵欲向合州
丹珠爾以鋭卒千人邀擊於龍坎斬首百餘級萬引却
賜銀符授管軍千戸從征鄂端至甘州賜金符陞總管
十九年從諸王赫伯元帥孟古岱軍至鄂端與叛王約
羅等戰勝之二十年諸王巴拜叛以兵來攻丹珠爾獨
破其五百餘衆拔亡卒二千餘人以出進副萬戸還戍
長寧軍宋好止寨以兵來襲丹珠爾擊走之斬首百餘
級生獲三十餘人二十六年賜金虎符授信武將軍平
陽等路萬戸府達嚕噶齊卒子濟延圖布哈襲
　　托歡
托歡扎拉爾台氏祖矩珠爾父托多為萬戸從皇子庫
春呼圖克圖畧汴宋睢宿等州嵗癸丑鎮蔡州托多卒
子布哈襲布哈卒弟阿勒達爾襲阿勒達爾卒弟長壽
襲並為千戸守蔡長壽卒托歡襲加武畧將軍佩金符
從丞相阿珠攻陽邏堡累有戰功渡江攻鄂漢諸州下
之㑹宋軍于丁家洲托歡突入奪戰艦攻鄂漢建康太
平等郡下之宋都統姜才攻楊子橋堡托歡率精兵出
堡東逆之斬殺幾盡俄而宋軍復集堡北遂奮擊走追
至揚州殺傷甚衆㑹萬戸實喇罕入朝道滁州為宋兵
所追擊敗宋兵出實喇罕從攻揚州至泥湖遇宋軍奪
三十餘艘遂進兵蘇州與宋軍戰擒柳奉使至元十三
年右丞相遣托歡援高郵軍未至二十里㑹宋將率兵
來漕高郵粟與戰擒之有頃宋高郵都統復率二萬人
至擊敗之十四年春授懷逺大將軍太平路總管府達
嚕噶齊㑹珠爾噶岱寇北邊帝命托歡往討之戰左臂
中流矢二帝慰勞之賜鎧甲弓矢鞍勒鈔千五百緡十
五年春從親王烏爾古岱丞相博囉西征有功加定逺
大將軍福州路總管府達嚕噶齊平閩盜改武昌路卒
　　錫里巴
錫里巴䝉古人祖齊呼勒圖從太祖經畧西夏有功又
隸諸王卓沁台領博囉濟與金人戰歿于陳父瑪拉噶
嗣從征阿勒達爾亦有功世祖賜以白金五十兩錫里
巴世其職由樞密院斷事官為河南行中書省斷事官
至元七年佩金虎符引水軍四萬攻襄陽八年七月宋
將范文虎來援錫里巴敗其軍進圍樊城先登戰于鹿
門與諸軍擒其將張貴十年遷昭勇大將軍為耽羅國
招討使奉㫖入見上都改管軍萬戸領襄陽諸路新軍
從丞相巴延等渡江破獨松關下長興取湖州行安撫
司事十四年授湖州總管進鎮國上將軍淮西道宣慰
使十八年卒子達喇齊曲靖等路宣慰使
　　布哷齊
布哷齊鴻吉哩氏世居應昌祖孟克以后族備太祖宿
衞父婁實克狀貌魁偉有謀善射太宗嘗問軍旅之事
應對稱㫖即命為千戸尋以為齊王府司馬後從睿宗
伐金有功詔還宿衞以疾卒布哷齊英邁有父風幼孤
能自刻厲如成人暇日習弓馬夜則讀書其母嘗訓之
曰汝父忠勇絶人天不假年汝能自立則汝父歿無憾
矣布哷齊由是感激期以成父之志從軍有功襲父官
為齊王司馬世祖親征納延以齊王兵從兵始交布哷
齊躍馬陷陳斬其旗所嚮披靡世祖遥望見壯之有頃
納延兵遁走布哷齊馳歸以捷聞世祖大悦勞之曰無
忝爾父矣賜黄金五十兩金織文二疋授宣威將軍信
州路達嚕噶齊時江南初附布宣上意與民更始期年
郡中大治部使者以聞帝奬嘆久之即遣使賜以上尊
俄以疾卒年三十三贈河間路達嚕噶齊追封范陽郡
侯子托音布哈歴監察御史河南廉訪副使郴州路達
嚕噶齊
　　齊喇
齊喇西域人世居太原由中書譯史從平章政事賽音
諤徳齊經畧川陜至元十二年立雲南行省署為幕官
諸洞酋長欵附齊喇功居多十五年分省大理㑹緬人
入寇齊喇以戰具資軍士討平之授行中書省左右司
員外郎十八年平章尼雅斯拉鼎遣詣闕奏邊事世祖
愛其聰辨練達錫虎符拜鎮西平緬麓川等路宣撫司
達嚕噶齊兼管軍招討使成都烏䝉諸驛阻絶齊喇市
馬給傳往來便之俄被召上京問以征緬事宜奏對稱
㫖賜幣帛及翎根甲諸王桑阿克達爾右丞台布征緬
齊喇率兵船為鄉導拔其江頭城振旅而還復從雲南
王入緬總兵三千屯鎮驃國設方畧招徠其黨由是復
業者衆後入覲世祖慰勞之詢以緬國始末擢正議大
夫僉緬中行中書省事佩金符頒詔于緬宣布威徳緬
王稽顙稱謝遣世子信合八的入貢遷通奉大夫雲南
諸路行中書省參知政事進資善大夫雲南諸路行中
書省左丞大徳四年以疾卒
　　安巴
安巴唐古人祖森濟圖迎太祖于布琳塔爾哈納之地
太祖嘉其效順命為圖爾哈筆且齊兼克哷穆爾齊父
圖嚕齊襲職事憲宗官至文州禮店元帥府達嚕噶齊
安巴弱冠入宿衞性嚴重剛果有大志嘗親迎于燉煌
阻兵不得歸乃客居于闐宗王阿勒呼木之所世祖遣
色徹肯等使阿勒呼木以通好阿勒呼木留使者數年
弗遣安巴悉以己馬駝贐之令逃去色徹肯等脱歸具
以白世祖世祖稱歎久之既而命元帥布哈特穆爾等
征于闐安巴乗間至行營見色徹肯於帳中色徹肯曰
公之忠義已上聞矣布哈特穆爾遂承制命安巴權充
樞密院客省使俄有㫖䕶送安巴妻子來京師未幾宗
王納延叛世祖親征安巴在行間屢捷命為客爾叟布
爾噶博勒卓等處萬戸又諸王哈魯駙馬圖們岱爾等
叛安巴率所部兵戰于克爾叟實保圖之地身中七創
所乗馬亦中二矢自旦至晡鏖戰愈力刺圖們岱爾殺
之生擒哈魯以獻世祖嘉其功命長唐古衞兼僉樞密
院事凡分立諸色五衞軍職襲替屯戍之法多所更定
歴同僉副樞同知至知樞密院事以疾終于位贈推忠
保節功臣資善大夫甘肅等處行中書省右丞上䕶軍
寧夏郡公謚忠遂子阿齊拉知樞密院事琳沁巴勒湖
廣省左丞
　　伊蘇岱爾
伊蘇岱爾喀喇人父阿勒巴巴雅濟呼太祖時率衆來
歸以五十戸從軍南征力戰死伊蘇岱爾世其官從丞
相巴延經畧襄樊攻百丈山鸛子灘功居最及襄樊圍
合即被甲先登賞銀鈔百兩明年破復州殺其將以功
陞百戸主帥言賞不足酬其勞世祖賜金符加為千戸
督五路招討至元十六年改金虎符管軍總管江南平
録功進懷逺大將軍管軍萬戸領江淮戰艦數百艘東
征日本全軍而還有㫖特賜養老一百戸衣服弓矢鞍
轡有加二十二年移鎮泰州時籍民丁為兵得萬人以
伊蘇岱爾為欽察親軍指揮使統之大徳三年以疾卒
子七人曰嘉琿達曰哈斯襲父職以疾卒曰赫徳牧馬
同知曰延壽襲兄職曰巴延領哈喇齊曰諤勒哲特穆
爾廣徳路萬戸達嚕噶齊曰哈喇章
　　實都爾
實都爾欽察氏父托蘇隸䝉古軍籍中統二年從丞相
巴延討李璮叛以功授百戸至元十年告老以實都爾
代之十一年實都爾從大軍南征攻取襄陽唐鄧申裕
鈞許等州累功授忠顯校尉管軍總把賜銀符將其父
軍十四年從諸王拜穆爾追擊珠爾噶岱雅布薩爾等
於黒城哈喇和琳之地平之十七年賜金符陞武畧將
軍侍衞軍百戸時亡宋猶有未附城邑實都爾言于省
願自舉兵下之省從其請諸城聞風而附二十四年賜
虎符進宣武將軍漢洞右江萬戸府達嚕噶齊是年秋
七月領洞軍從鎮南王征交趾冬十月至境駐兵萬劫
右丞阿巴齊命進兵拔其一字城射交人奪其戰艦七
明年春正月大兵進逼偽興道王居與交人戰于塔兒
山奮戈撞擊之右臂中毒矢流血盈掬灑血奮戰射死
交人二十餘仍督諸軍乗勝繼進大敗之遂入其都城
四月戰于韓村堡擒其將黄澤是夜二鼓交人突至謀
刼營官軍堅壁以待敵失計詰旦鳴鼓出營交人却追
殺甚衆還營立木柵増邏卒交人不敢犯五月鎮南王
引兵還以實都爾為前軍行次陷泥關戰數十合交人
却遂還迎鎮南王于女兒關交人四萬餘截其要道時
我軍乏食且疲于戰將佐相顧失色實都爾率勇士奮
戈衝擊之交人却二十餘里遂得全師而還鎮南王閔
其勞命樞密臣奏陞其秩二十六年賜虎符授廣威將
軍砲手軍匠萬戸府達嚕噶齊大徳二年卒子額森特
穆爾襲
　
　
　
　
　
　
　
　
　
　
　
　
　
　
　
　元史卷一百三十三
元史卷一百三十三考證
巴延傳總帥汪良臣用兵忠州　按良臣原本亦誤田
　哥今併改
伊克德濟傳至元二十一年與右丞台布諸王桑阿克
　達爾分道征緬　按經世大典及緬本傳俱作二十
　年與此異
伊克德濟傳命都元帥袁世安守之　按袁字原本訛
　來考經世大典元史類編俱作袁似為可據緬本傳
　又訛作元世安則以音近而誤今據經世大典改
丹珠爾傳　按丹珠爾傳前托里實克傳後舊列呼喇
　珠重喜二𫝊考一百二十三卷内呼喇珠之祖齊都
　爾重喜之祖塔本哲爾傳俱已全載此為複出今刪
錫爾巴傳　按錫里巴傳之前托歡傳後舊複載鄂勒
　哲圖傳與一百三十一卷重盖誤以一人作両傳今
　删
齊喇傳拜鎮西平緬麓川等路宣撫司　按舊本脫平
　字今據百官志増
齊喇傳緬王遣世子信合八的入貢　按經世大典作
　信加八的與此異
實都爾傳中統二年從丞相巴延討李璮叛　按本紀
　李璮之叛實在三年
實都爾傳右丞阿巴齊命進兵拔一字城　按右丞舊
　訛左丞阿巴齊原文阿八赤此處又訛阿八今據阿
　巴齊本傳改
