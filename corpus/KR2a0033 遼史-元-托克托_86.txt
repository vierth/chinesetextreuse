
　遼史卷八十五
　　元中書右丞相總裁托克托等修
　列傳第十五
　　蕭達林　　　　蕭觀音努
　　耶律托色　　　耶律轄哩
　　耶律諾衮　　　蕭桞
　　髙勲　　　　　奚和碩鼐
　　蕭塔喇噶　　　耶律薩哈
蕭達林字馳寧思温之再從姪父珠埓哩善相馬應厯
間為馬羣侍中達林㓜敦厚有才畧通天文保寧初為
宿直官累任囏劇統和四年宋楊繼業率兵由代州來
侵攻䧟城邑達林以諸軍副部署從樞密使耶律色珍
敗之擒繼業于朔州六年秋改南院都監從駕南征攻
沙堆力戰被創太后嘗親臨視明年加右監門衛上將
軍檢校太師遥授彰德軍節度使十一年與東京留守
蕭恒徳伐髙麗破之髙麗稱臣奉貢十二年夏人梗邊
皇太妃受命總烏爾古永興宫分軍討之達林為準布
都詳衮凡軍中號令太妃並委達林師還以功加兼侍
中封蘭陵郡王十五年徳哷勒部人殺詳衮而叛遁西
北荒達林將輕騎逐之因討準布之未服者諸畨嵗貢
方物充于國自後往來若一家焉上賜詩嘉奬仍命林
牙耶律昭作賦以述其功達林以諸部叛服不常上表
乞建三城以絶邊患從之俄召為南京統軍使二十年
復伐宋擒其將王先知破其軍于遂城下祁州上手詔
奬諭進至澶淵宋主軍於城隍間未接戰達林按視地
形取宋之羊觀鹽堆鳬鴈中伏弩卒明日轊車至太后
哭之慟輟朝五日子繅古南京統軍使
蕭觀音努字伊聶奚王達哈之孫統和十二年為右祇
候郎君班詳衮遷奚六部大王先是俸秩外給獐鹿百
數皆取於民觀音努奏罷之及伐宋與蕭達林為先鋒
降祁州下徳清軍上加優賞同知南院事卒
耶律托色字勝隱北府宰相烏里之孫善射工畫保寧
間為御盞郎君九年奉使于漢具言兩國通好長乆之
計其主繼元深加禮重統和二年將兵與西邊詳衮耶
律蘇色討圖勒錦大破之四年宋將楊繼業䧟山西城
邑托色從北院樞宻使耶律色珍擊之敗賀令圖於定
安授西南面招討都監宋兵守蔚州急召外援托色聞
之夜伏兵道傍黎明宋兵果來過未半而擊之城中軍
出色珍復邀之兩軍俱潰奔飛狐地隘不得進殺傷甚
衆賀令圖復集敗卒來襲蔚州托色逆戰破之應州守
將自遁進圍寰州冐矢石登城宋軍大潰當色珍擒繼
業于朔州托色功居多是年冬復與蕭達林由東路擊
宋俘獲甚衆後聞宋兵屯易州率兵逆之至易境而卒
初托色破令圖宋將有因傷而仆托色繪其狀以示宋
人咸嗟神妙
耶律轄哩字烏庫哩圖吉部人統和五年宋將楊繼業
來攻山西轄哩從耶律色珍擊之常居先鋒偵候有功
是嵗伐宋宋人拒於滹沱河轄哩率精騎便道先濟獲
其將康保威以功詔世預節度使選太平元年稍遷本
部節度使六年從蕭惠攻甘州不克㑹準布攻圍三尅
軍轄哩與都監耶律尼嚕古往救至哈屯城西南遇敵
不能陣中流矢卒
耶律諾衮字延寧太祖異母弟南府宰相蘇之孫有膂
力善調鷹隼統和四年宋楊繼業來侵諾衮為黄皮室
糺都監擊敗之盡復所䧟城邑軍還加諸衛小將軍及
伐宋有功遷黄皮室詳衮六年再舉將先鋒軍敗宋游
兵于定州為東京統軍使加金紫崇禄大夫從奚王和
碩鼐伐烏舍以戰失利削金紫崇禄階十九年拜南府
宰相二十一年復伐宋擒其將王繼忠于望都俘殺甚
衆以功加同政事門下平章事二十六年為遼興軍節
度使尋復為南府宰相開泰初加尚父卒
蕭柳字圖們淳欽皇后弟阿古齊五世孫幼養于伯父
巴雅爾家多知能文膂力絶人統和中叔父恒徳臨終
薦其才詔入侍衛十七年南伐宋將范庭召列方陣而
待時皇弟隆慶為先鋒問諸將佐誰敢當者柳曰若得
駿馬則願為之先隆慶授以甲騎柳攬轡謂諸將曰陣
若動諸君急攻遂馳而前敵少却隆慶席勢攻之南軍
遂亂中流矢裹創而戰衆皆披靡巴雅爾留守東京奏
柳為四軍兵馬都指揮使明年為北女直詳衮政濟寛
猛部民畏愛遷東路統軍使秩滿百姓願留復任許之
從伐髙麗遇大蛇當路前驅者請避柳曰壯士安懼此
拔劒斷蛇師還致仕柳好滑稽雖君臣燕飲詼諧無所
忌時人比之俳優臨終謂人曰吾少有致君志不能直
遂故以諧進冀萬有一補俳優名何避頃之被寢衣而
坐呼曰吾去矣言訖而逝耶律觀音努集柳所著詩千
篇目曰嵗寒集
髙勲字鼎臣晉北平王信轁之子性通敏仕晉為閤門
使㑹同九年與杜重威來降太宗入汴授四方館使好
結權貴能服勤大臣多推譽之天禄間為樞密使總漢
軍事五年劉崇遣使來求封册詔勲册崇為大漢神武
皇帝應厯初封趙王出為上京留守尋移南京㑹宋欲
城益津勲上書請假巡徼以擾之帝然其奏宋遂不果
城十七年宋略地益津闗勲擊敗之知南院樞密事景
宗即位以定䇿功進王秦保寧中以南京郊内多隙地
請疏畦種稻帝欲從之林牙耶律昆宣言於朝曰髙勲
此奏必有異志果令種稻以水為畦設以京叛官軍何
自而入帝疑之不納尋遷南院樞密使以毒藥餽駙馬
都尉蕭卓林事覺流銅州尋又謀害尚書令蕭思温詔
族誅之没其産皆賜思温家
奚和碩鼐字籌寧本奚汗之裔保寧中為奚六部長統
和初皇太后稱制以耶律休格領南邊事和碩鼐為南
面行軍副部署四年宋曹彬米信等來侵和碩鼐與休
格破宋兵于燕南手詔褒美軍還怙權撾無罪人李浩
至死上以其功釋之冬南征將本部軍由别道進擊敵
軍於狼山俘獲甚衆八年上表曰臣竊見太宗之時奚
六部二宰相二詳衮誥命大詳衮班在酋長左右副詳
衮總知酋長五房族屬二宰相匡輔酋長建明善事今
宰相職如故二詳衮别無所掌乞依舊制從之十三年
秋遷都部署伐烏舍駐于鐵驪秣馬數月進至烏舍城
利其俘掠請降不許令急攻之城中大恐皆殊死戰和
碩鼐知不能克從副部署蕭恒徳議掠地東南循髙麗
北界而還以地逺糧絶士馬死傷詔降封爵卒子烏頁
郎君班詳衮
蕭塔喇噶字雄隱五院部人八世祖珠嚕約尼氏時嘗
為虞人唐安禄山來攻珠嚕戰于黑山之陽敗之以功
為北府宰相世預其選塔喇噶仕開泰間累遷西南面
招討使重熙十一年使西夏諭伐宋事約元昊出别道
以㑹十二年改右伊勒希巴同知南京留守轉左伊勒
希巴俄授東京留守以世選為北府宰相卒
耶律薩哈字薩蘭伊實部人南府宰相烏魯斯子天禄
間始仕應厯中拜伊實大王兼知兵馬事乾亨初宋來
侵詔以本部兵守南京與北院大王希達統軍蕭托果
等逆戰希達等敗走獨薩哈全軍還上諭之曰拒敵當
如此卿勉之無憂不富貴加守太保統和間卒
論曰遼在統和間數舉兵伐宋諸將如耶律轄哩諾衮
蕭柳等俱有降城擒將之功最後以蕭達林為統軍直
抵澶淵將與宋戰達林中弩我兵失倚和議始定或者
天厭其亂使南北之民休息者耶
　
　
　
　
　
　
　
　
　遼史卷八十五
