
　元史卷三
　明翰林學士亞中大夫知制誥兼修國史宋濓等修
　本紀第三
　　憲宗
憲宗桓肅皇帝諱莽賚扣睿宗圖類長子也母曰莊獻
太后竒􁏋氏諱繅勒噶塔納歳戊辰十二月三日生帝
時鴻和岱部知天象者言帝後必大貴故以莽賚扣為
名(莽賚扣華/言長子也)太宗在潛邸養以為子屬昻輝皇后撫育
之既長為娶果囉囉部女呼爾察為妃分之部民及睿
宗薨乃命歸藩邸從征伐屢立竒功嘗攻欽察部其酋
巴齊瑪克逃于海島帝聞亟進師至其地適大風刮海
水去其淺可渡帝喜曰此天開道與我也遂進屠其衆
擒巴齊瑪克命之跪巴齊瑪克曰我為一國主豈苟求
生且身非駝何以跪人為乃囚之巴齊瑪克謂守者曰
我竄入于海與魚何異然終見擒天也今水且逥軍宜
早還帝聞之即班師而水已至後軍有浮渡者復與諸
王巴圖征俄羅斯部至額里齊城躬自搏戰破之歳戊
申定宗崩朝廷久未立君中外恟恟咸屬意於帝而覬
覦者衆議未決諸王巴圖穆格額埓布格綏克托台竒
爾大將烏蘭哈達薩納台特們徳爾伊蘇布哈咸會于
阿爾圖和賚之地巴圖首建議推戴時定宗皇后烏拉
海額實所遣使者巴拉在坐曰昔太宗命以皇孫實勒
們為嗣諸王百官皆與聞之今實勒們故在而議欲他
屬將寘之何地耶穆格曰太宗有命誰敢違之然前議
立定宗由皇后托里格哷勒與汝輩為之是則違太宗
之命者汝等也尚誰咎耶巴拉語塞烏蘭哈達曰莽賚
扣聰明睿知人咸知之巴圖議良是巴圖即申令於衆
衆悉應之議遂定
元年辛亥夏六月西方諸王伯爾克托海特穆爾東方
諸王伊克托歡伊遜克阿齊台塔齊爾伯勒格台西方
諸大將巴哩齊等東方諸大將伊蘇布哈等復大會于
奎騰敖拉之地共推帝即皇帝位於鄂諾河實勒們及
諸弟諾果等心不能平有後言帝遣諸王實喇與孟克
薩勒帥兵覘之諸王伊䝉克布琳哈扎爾等皆後期不
至遣布琳齊達率兵備之遂改更庶政命皇弟呼必賚
領治䝉古漢地民戸遣塔爾鄂勒博察球爾賽音諤徳
齊趙壁等詣燕京撫諭軍民以孟克薩勒為斷事官以
博勒和掌宣發號令朝覲貢獻及内外聞奏諸事以鴻
和爾留守和琳宫闕帑藏阿勒達爾副之以伊囉斡齊
布扎爾鄂勒博都特達喇等充燕京等處行尚書省事
賽音諤徳齊鼐智宻鼎佐之以諾海塔喇海巴蘇呼等
充巴實伯里等處行尚書省事温都爾烏遜阿哈瑪特
伊徳實佐之以諤爾根充阿穆河等處行尚書省事帕
哈哩鼎鼐智宻鼎佐之以察罕伊爾根統兩淮等處䝉
古漢軍以丹達爾統四川等處䝉古漢軍以和爾台統
土蕃等處䝉古漢軍皆仍前征進以僧海雲掌釋教事
以道士李真常掌道教事約蘇圖阿齊台昌吉卓諾哈
達竒凌阿勒楚爾及綱阿塔阿薩爾和塔拉等坐誘諸
王為亂竝伏誅頒便益事宜於國中凡朝廷及諸王濫
發牌印詔㫖宣命盡收之諸王馳驛許乘三馬逺行亦
不過四諸王不得擅招民戸諸官屬不得以朝覲為名
賦歛民財民糧逺輸者許於近倉輸之罷築和琳城役
千五百人冬以揚珠濟達違命遣哈坦誅之仍籍其家
二年壬子春正月幸實桂地遣竒塔特布哈攻莽賚伊
勒都齊寨皇太后崩夏駐蹕和琳分遷諸王於各所格
丹於巴實伯里地黙哷於雅爾達實河海都於哈里雅
爾地伯爾克於庫爾哲地托克托於額宻埒地孟格圖
及太宗皇后克勒竒庫塔納於奎騰所居地之西仍以
太宗后妃家貲分賜親王定宗后及實勒們母以厭禳
事覺竝賜死謫實勒們伊蘇布琳等於摩多齊之地禁
錮呼齊納和斯圖等於軍營秋七月命呼必賚征大理
諸王托羅該薩竒勒征身毒竒塔特布哈征瑪拉希實
喇征西域蘇勒坦諸國詔諭宋荆南襄陽樊城均州諸
守將使來附八月呼必賚次臨洮命總帥汪特格以城
利州聞欲為取蜀計冬十月命諸王伊克征髙麗駐蹕
諤特古呼蘭地時因獵堕馬傷臂不視朝百餘日十二
月戊午大赦以特爾格竒庫庫楚等掌帑藏布琳哈喇
烏遜掌鄂拓克阿固察掌祭祀醫巫卜筮阿拉克布哈
副之諸王哈喇薨以珠爾噶岱掌𫝊驛所需博勒和掌
筆且齊冩發宣詔及諸色目官職徙諸匠五百戸修行
宫是歳籍漢地民戸諸王實喇薨
三年癸丑春正月汪特格修治利州且屯田蜀人莫敢
侵軼帝獵于齊齊克察罕地諸王伊克以怨襲諸王塔
拉爾營帝遂會諸王于鄂諾河北賜予甚厚罷伊克征
髙麗兵以扎拉台為征東元帥遣必齊克伯爾克括俄
羅斯戸口三月大兵攻海州戍將王國昌逆戰于城下
敗之獲都統一人夏六月命諸王錫里庫及烏蘭哈達
等帥師征西域法勒哈巴哈台等國又命多托爾台薩
里圖爾哈等征痕都斯坦克實宻爾等國幸和哩呼納
顔布哈地諸王巴圖遣托卜齊雅詣行在乞買珠銀萬
錠以千錠授之仍詔諭之曰太祖太宗之財若此費用
何以給諸王之賜王宜詳審之此銀就充今後歳賜之
數秋幸準諾爾以孟克薩勒為萬戸哈坦為扎爾古齊
九月呼必賚次塔拉地分兵三道以進冬十二月大理
平駐蹕昻吉地命宗王雅勒呼與洪福源同領軍征髙
麗攻㧞禾山東州春州三角山楊根天龍等城是歳斷
事官孟克薩勒卒
四年甲寅春帝獵于齊齊克察罕夏幸伊爾黙克之地
遣扎拉爾部人和爾齊征髙麗秋七月詔官吏之赴朝
理算錢糧者許自首不公仍禁以後浮費冬大獵于額
黙克沁哈爾察該地呼必賚還自大理留烏蘭哈達攻
諸夷之未附者入覲於獵所是歳會諸王于庫庫諾爾
之西乃祭天于日月山初籍新軍帝謂大臣求可以慎
固封守閑於將略者擢史樞征行萬戸配以真定相衛
懐孟諸軍駐唐鄧張柔移鎮亳州權萬戸史權屯鄧州
張柔遣張信將八漢軍戍潁州王安國將四千戸渡漢
南深入而還張柔以連歳勤兵兩淮艱於糧運奏據亳
之利詔柔率山前八軍城而戍之柔又以渦水北隘淺
不可舟軍既病涉曹濮魏博粟皆不至乃築甬路自亳
抵汴堤百二十里流深而不能築復為橋十五或廣八
十尺横以二堡戍之均州總管孫嗣遣人齎蠟書降且
乞援史權以精甲備宋人之要遂援嗣而來其後驍將
鍾顯王梅杜柔袁師信各帥所部來降
五年乙卯春詔徴逋欠錢穀夏帝幸伊爾黙克圖秋九
月張柔會大帥干苻離以百丈口為宋往來之道可容
萬艘遂築甬路自亳而南六十餘里中為横江堡又以
路東六十里皆水可致宋舟乃立柵水中惟宻置偵邏
於所達之路由是鹿邑寜陵考柘楚丘南頓無宋患陳
蔡潁息皆通矣是歳改命扎拉台與洪福源同征髙麗
後此又連三歳攻㧞其光州安城中州元鳳珍原甲向
玉果等城
六年丙辰春大風起北方砂礫飛揚白日晦冥帝會諸
王百官于諤爾伯勒格圖地設宴六十餘日賜金帛有
差仍定擬諸王歳賜錢糓呼必賚遣黙爾合齊詣行在
所奏請續簽内郡漢軍從之夏四月駐蹕于塔宻爾五
月幸實喇鄂爾多六月太白晝見幸岱爾哈達地諸王
伊遜克駙馬約索爾等請伐宋帝亦以宋人違命囚使
會議伐之秋七月命諸王各還所部以居諸王塔齊爾
駙馬特爾格軍過東平諸處掠民羊豕帝聞遣使問罪
由是諸軍無犯者是歳髙麗國王細嵯甫雲南酋長摩
合羅嵯及蘇勒坦諸國來覲烏蘭哈達討白蠻等克之
遂自實巴爾還至重慶府敗宋將張都統賜金縷織文
衣一襲銀五十兩綵帛萬二百匹以賚軍士冬駐蹕阿
多固塔齊兒愛滿以阿穆河回回降民分賜諸王百官
七年丁巳春幸呼蘭伊勒吉詔諸王出師征宋竒塔特
布哈等討平莽賚伊勒都齊寨夏六月謁太祖行宫祭
旗鼓復會于吉魯爾之地還幸伊爾黙克圖秋駐蹕凖
諾爾釃馬乳祭天九月出師南征以駙馬琳沁之子竒
塔特為達魯噶齊鎮守俄羅斯仍賜馬三百羊五千回
鶻獻水精盆珍珠傘等物可直銀三萬餘錠帝曰方今
百姓疲弊所急者錢爾朕獨有此何為却之賽音諤徳
齊以為言帝稍償其直且禁勿復有獻宗王塔齊爾率
諸軍南征圍樊城霖雨連月乃班師元帥布琳濟達軍
自鄧州略地遂渡漢江冬十一月烏蘭哈達伐交趾敗
之入其國安南主陳日煚竄海島遂班師遣阿勒達爾
托音囊嘉特等詣陜西等處理算錢穀大駕度漠南至
於玉隴棧呼必賚及諸王額哷布格巴爾圖楚木哈喇
裕隆哈實錫里濟公主塔瑪噶等來迎大燕既而各遣
歸所部
八年戊午春正月朔幸阿爾班托輝之地受朝賀二月
陳日煚傳國于長子光昺光昺遣壻與其國人以方物
來見烏蘭哈達送詣行在所諸王錫里庫討回回法勒
哈平之禽其王遣使來獻㨗帝獵于伊埒哈雅之地師
南征次于河適冰合以土覆之而渡帝自將伐宋由西
蜀以入命張柔從呼必賚征鄂趨杭州命塔察攻荆山
分宋兵力宋四川制置使蒲澤之攻成都耨埒率師與
戰敗之進攻雲頂山守將姚某等以衆相繼來降詔以
耨埓為都元帥帝由東勝河渡遣㕘知政事劉太平括
興元戸口三月命洪察球爾率師從扎拉台征髙麗夏
四月駐蹕六盤山諸郡縣守令來覲豐州千戸郭燧奏
請續簽軍千人修治金州從之時軍四萬號十萬分三
道而進帝由隴州入散關諸王黙格由祥州入米倉關
布爾察克萬戸由漁關入沔州以明安岱爾為太傅守
京兆詔徴益都行省李璮兵璮來言益都南北要衝兵
不可撤從之璮還擊海州漣水等處五月皇子阿實達
因獵獨騎傷民稼帝見讓之遂撻近侍數人士卒有㧞
民葱者即斬以徇由是秋毫莫敢犯仍賜所經郡守各
有差秋七月留輜重於六盤山率兵由寳鷄攻重貴山
所至輙平八月辛丑璮與宋人戰殺宋師殆盡九月駐
蹕漢中都元帥耨埓留宻喇卜和卓劉哈瑪爾等守成
都率餘兵渡馬湖禽宋制置使張實遣實招諭苦竹隘
實遁冬十月壬午帝次寳峯癸未如利州觀其城池竝
非深固以汪特格能守蜀不敢犯賜巵酒奨諭之帝渡
嘉陵江至白水江命特格造浮梁以濟梁成賜特格等
金帛有差帝駐蹕劔門戊子攻苦竹隘禆將趙仲竊獻
東南門師入與其守將楊立戰敗之殺立衆皆奔潰詔
毋犯趙仲家屬仍賜仲衣帽徙于隆慶己亥獲張實支
解之賜特格玉帶及犒賞士卒留精兵五百守之遣使
招諭龍州帝至髙峯庚子圍長寜山守將王佐禆將徐
昕等率兵出戰敗之十一月己酉帝督軍先攻鵝頂堡
壬子力戰于望喜門薄暮宋知縣王仲由鵝頂堡出降
是夜破其城王佐死焉癸丑誅佐之子及徐昕等四十
餘人以彭天祥為達魯噶齊治其事王仲副之丙辰攻
大獲山守將楊大淵降命大淵為四川侍郎仍以其兵
從庚午次和溪口遣驍騎畧青居山是月龍州王知府
降諸王孟格圖攻禮義山不克諸王塔齊爾略地至江
而還竝會于行在所命呼必賚統諸路䝉古漢軍伐宋
十二月壬午楊大淵率所部兵與汪特格分擊相如等
縣都元帥耨埓攻簡州以宋降將張威率衆為先鋒乙
酉帝次于運山大淵遣人招降其守將張大悦仍以大
悦為元帥師至青居山禆將劉淵等殺都統段元鑒降
庚寅遣使招諭未附丁酉隆州守將降己亥大良山守
將蒲元圭降詔諸軍毋俘掠癸卯攻雅州㧞之石泉守
將趙順降甲辰遣宋人晉國寳招諭合州守將王堅堅
辭之國寳遂歸是歳皇子璸都薨于吉河之南
九年己未春正月乙巳朔駐蹕重貴山北置酒大會因
問諸王駙馬百官曰今在宋境夏暑且至汝等其謂可
居否乎扎拉爾部人托歡進曰南土瘴癘上宜北還所
獲人民委吏治之便阿爾拉部人巴里齊曰托歡怯臣
願往居焉帝善之戊申晉國寶歸次峡口王堅追還殺
之諸王孟格圖復攻渠州禮義山伊爾圖魯雄攻巴州
平梁山丁卯大淵請攻合州俘男女八萬餘二月丙子
帝悉率諸兵渡鷄爪灘至石子山丁丑督諸軍戰城下
辛巳攻一字城癸未攻鎮西門三月攻東新門竒勝門
鎮西門小堡夏四月丙子大雷雨凡二十日乙未攻䕶
國門丁酉夜登外城殺宋兵甚衆五月屢攻不克六月
丁巳汪特格復選兵夜登外城馬軍寨殺寨主及守城
者王堅率兵來戰遲明遇雨梯折後軍不克進而止是
月帝不豫秋七月辛亥留精兵三千守之餘悉攻重慶
癸亥帝崩于釣魚山夀五十有二在位九年追諡桓肅
皇帝廟號憲宗帝剛明雄毅沉斷而寡言不樂燕飲不
好侈靡雖后妃不許之過制初太宗朝羣臣擅權政出
多門至是凡有詔㫖帝必親起草更易數四然後行之
御羣臣甚嚴嘗諭㫖曰爾輩若得朕奬諭之言即志氣
驕逸志氣驕逸而災禍有不隨至者乎爾輩其戒之性
喜畋獵自謂遵祖宗之法不蹈襲他國所為然酷信巫
覡卜筮之術凡行事必謹叩之殆無虚日終不自厭也
　
　
　
　
　
　
　
　
　
　
　
　
　
　
　
　元史卷三
元史卷三考證
征俄羅斯部　原文作斡羅思部他卷又作阿羅思兀
　魯思今併改
至額里齊城　原文作也烈賛城他卷又作也里替今
　併改
定宗皇后烏拉海額實　按后妃表𫝊本名斡兀立海
　迷失此刪省斡兀立但稱海迷失於音譯未合今以
　全名改對
由皇后托里格哷勒　原文作脱忽列乃考后妃表𫝊
　又作脱列哥那今併改
元年遣布琳濟達率兵備之　原文作不憐吉䚟他卷
　又作卜隣吉䚟今併改
二年以珠爾噶岱掌𫝊驛所需　原文作只兒斡帶他
　卷又作只里瓦䚟只里斡台今併改
三年以扎拉台為征東元帥　原文作扎剌兒帶卷後
　又作劄剌䚟今併改
征㾗都斯坦　原文作欣都思他卷又作遜都思又但
　作忻都今併改
七年囊嘉特等　原文作囊加台他卷又作南家帶今
　併改
冬帝度漠南　按上文既書冬十一月此複書冬字當
　是十二月之訛但考續綱目宋元通鑑俱不載此事
　無憑訂正仍闕疑
八年進攻大獲山　原文作長獲山據續綱目及宋元
　通鑑改
守將楊大淵降　原文祇稱大淵此係初見史例當具
　姓名今增
六月丁巳　以上文正月乙巳朔推之六月内不當有
　丁巳今闕疑
