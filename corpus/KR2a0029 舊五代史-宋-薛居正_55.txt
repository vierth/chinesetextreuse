
　舊五代史巻五十二
　　宋門下侍郎參知政事監修國史薛居正等撰
　唐書第二十八
　　列𫝊四
李嗣昭字益光武皇母弟代州刺史克柔之假子也小
字進通不知族姓所出(歐陽史云本姓韓氏/汾州太谷縣民家子)少事克柔
頗謹愿雖形貌眇小而精悍有膽畧沈毅不羣初嗜
酒好樂武皇微伸儆戒乃終身不飲少従征伐精練軍
機乾寧初王珂王珙爭帥河中珙引陜州之軍攻珂珂
求救於武皇乃令嗣昭将兵援之敗珙軍于猗氏獲賊
将李璠等四年改衙内都將復援河中敗汴軍於胡壁
堡擒汴將滑禮以功加檢校僕射及王珂請婚武皇武
皇以女妻之珂赴禮於太原以嗣昭權典河中留後事
李罕之之襲我潞州也嗣昭率師攻潞州與汴將丁㑹
戰于含口俘獲三千執其將蔡延恭代李君慶為蕃漢
馬步行營都將進攻潞州遣李存質李嗣本以兵扼天
井關汴將澤州刺史劉屺棄城而遁乃以李存璋為刺
史梁祖聞嗣昭之師大至召葛従周謂曰並人若在髙
平當圍而取之先須野戰勿以路州為敵及聞嗣昭軍
韓店梁祖曰進通扼八議路此賊決于我鬭公等臨事
制機勿落姦便賀徳倫閉壁不出嗣昭日以鐡騎環城
汴人不敢芻牧援路斷絶八月徳倫張歸厚棄城遁去
我復取潞州光化三年汴人攻滄州劉仁恭求救遣嗣
昭出師邢洺以應之嗣昭遇汴軍于沙河擊敗之獲其
將胡禮進攻洺州下之獲其郡将朱紹宗九月梁祖自
率軍三萬至臨洺葛従周設伏于青山口嗣昭聞梁祖
至歛軍而退従周伏兵發爲其所敗偏将王郃郎楊師
悦等被擒十月汴人大冠鎮定王郜告急於武皇乃遣
嗣昭出師下太行擊懐孟汴將侯信守河陽不意嗣昭
之師至既無守備驅市人登城嗣昭攻其北門破其外
垣俄而汴将閻寶救軍至乃退天復元年河中王珂為
汴人所擄河中晉絳諸郡皆陷四月汾州刺史李瑭謀
叛納欵于汴嗣昭討之三日而拔斬瑭是月汴人初得
蒲絳乃大舉諸道之師來逼太原汴将葛従周陷承天
軍氏叔琮營洞渦驛太原四面汴軍雲合武皇憂迫計
無従出嗣昭朝夕選精騎分出諸門掩擊汴營左俘右
斬或燔或擊汴軍疲於奔命又屬霖雨軍多足腫腹疾
糧運不繼五月氏叔琮引退嗣昭以精騎追之汴軍委
棄輜重兵仗萬計六月嗣昭出師隂地攻慈隰降其刺
史唐禮張瓌是時天子在鳯翔汴人攻圍有密詔徴兵
十一月嗣昭出師晉絳屯吉上堡遇汴將王友通于平
陽一戰擒之明年正月嗣昭進兵蒲縣十八日汴將朱
友寧氏叔琮將兵十萬來拒二十八日梁祖自率大軍
至平陽嗣昭之師大恐三月十一日有白虹貫周徳威
之營候者云不利宜班師翼日氏叔琮犯徳威之營汴
軍十餘萬列陣四合徳威嗣昭血戰解之乃保軍而退
汴軍因乘之時諸将潰散無復部伍徳威引騎軍循西
山而遁朱友寧乘勝陷慈隰汾等州武皇聞其敗也遣
李存信率牙兵至清源應接復為汴軍所擊汴軍營于
晉祠嗣昭徳威收合餘衆登城拒守汴人治攻具于西
北隅四面營栅相望時鎮州河中皆為梁有孤城無援
師旅敗亡武皇晝夜登城憂不遑食召諸将欲出保雲
州嗣昭曰王勿為此謀兒等茍存必能城守李存信曰
事勢危急不如且入北蕃别圖進取朱温兵師百萬天
下無敵關東河北受他指揮今獨守危城兵亡地蹙儻
彼築室反耕環塹深固則亡無日矣武皇将従之嗣昭
亟爭不可猶豫未決賴劉太妃極言扵内武皇且止數
日亡散之衆復集嗣昭晝夜分兵四出斬将搴旗汴軍
保守不暇二十一日朱友寧燒營退去嗣昭追擊復收
汾慈隰等州五月雲州都将王敬暉據城叛振武石善
友亦為部将契苾讓所逐嗣昭皆討平之天祐三年汴
人攻滄景劉仁恭遣使求援十一月嗣昭合燕軍三萬
進攻潞州降丁㑹武皇乃以嗣昭為昭義節度使始嗣
昭未到之前上黨有占者見一人家舍上常有氣如車
盖視之但一貧媪而已占者謂媪有子乎曰有見爲車
士出戌于外占者心異之以爲其子将來有土地之兆
也未㡬丁㑹既降嗣昭領兵入潞以媪家四面空缺乃
駐于是舍丁㑹既歸太原武皇遣使命嗣昭為帥乃自
媪舍而入理所其氣尋息聞者異之四年六月汴将李
思安将兵十萬攻潞州乃築夾城深溝髙壘内外重複
飛走路絶嗣昭撫循士衆登城拒守梁祖馳書説誘百
端嗣昭焚其僞詔斬其使者城中固守經年軍民乏絶
感鹽炭自生以濟貧民嗣昭嘗享諸将登城張樂賊矢
中嗣昭足密拔之坐客不之覺酣飲如故以安衆心五
年五月莊宗敗汴軍破夾城嗣昭知武皇棄世哀慟㡬
絶時大兵攻圍歴年城中士民飢死大半鄽里蕭條嗣
昭緩法寛租勸農務穡一二年間軍城完集三面鄰于
敵境冦鈔縦横設法枝梧邊鄙不聳胡栁之戰周徳威
戰沒師無行列至晚方集汴人四五萬登無石山我軍
形于懼色或請收軍保營詰旦復戰嗣昭曰賊無營壘
去臨濮地逺日已晡晚皆有歸心但以精騎逗撓無令
返斾晡後追擊破之必矣我若收軍拔寨賊人入臨濮
俟彼整齊復來即勝負未決莊宗曰非兄言㡬敗吾事
軍校王建及又陳方畧嗣昭與建及分兵于土山南北
為犄角汴軍懼下山因縦軍擊之俘斬三萬級由是莊
宗之軍復振十六年嗣昭代周徳威權幽州軍府事九
月以李紹宏代嗣昭出薊門百姓號泣請留截鞍惜别
嗣昭夜遁而歸十七年六月嗣昭自得勝歸藩莊宗帳
餞于戚城莊宗酒酣泣而言曰河朔生靈十年饋輓引
領鶴望俟破汴軍今兵賦不充冦孽猶在坐食軍賦有
愧蒸民嗣昭曰臣忝急難之地每一念此寢不安席大
王且持重謹守急養士民臣歸本藩簡料兵賦歲末春
首即舉衆復來莊宗離席拜送如家人禮是月汴将劉
鄩攻同州朱友謙告急嗣昭與李存審援之九月破汴
軍于溤翊乃班師十九年莊宗親征張文禮于鎮州冬
契丹三十萬奄至嗣昭従莊宗擊之敵騎圍之數十重
良久不解嗣昭號泣赴之引三百騎横擊重圍馳突出
没者數十合契丹退翼莊宗而還是時閻寶為鎮人所
敗退保趙州莊宗命嗣昭代寶攻真定七月二十四日
王處球之兵出自九門嗣昭設伏于故營賊至伏發擊
之殆盡餘三人匿于墻墟間嗣昭環馬而射之為賊矢
中腦嗣昭箙中矢盡拔賊矢於腦射賊一發而殪之嗣
昭日暮還營所傷血流不止是夜卒嗣昭節制澤潞官
自司徒太保至侍中中書令莊宗即位贈太師隴西郡
王長興中詔配饗莊宗廟庭嗣昭有子七人長曰繼儔
澤州刺史次繼韜繼忠繼能繼襲繼逺皆夫人楊氏所
生楊氏治家善積聚設法販鬻致家財百萬
繼韜小字留得少驕獪無賴嗣昭既卒莊宗詔諸子扶
喪歸太原縗事諸子違詔以父牙兵數千擁喪歸潞莊
宗令李存渥馳騎追諭兄弟俱忿欲害存渥存渥遁而
獲免繼韜兄繼儔嗣昭長嫡也當襲父爵然柔而不武
方在苫廬繼韜詐令三軍刼已為留後囚繼儔于别室
以事奏聞莊宗不得已命為安義軍兵馬留後時軍前
糧餉不充租庸計度請潞州轉米五萬貯于相州繼韜
辭以經費不足請轉三萬有幕客魏琢牙将申䝉者因
入奏公事每摭隂事報繼韜云朝廷無人終為河南吞
噬止遲速間耳由是隂謀叛計内官張居翰時為昭義
監軍莊宗将即位詔赴鄴都潞州節度判官任圜時在
鎮州亦奉詔赴鄴魏琢申䝉謂繼韜曰國家急召此二
人情可知矣弟繼逺年十五六謂繼韜曰兄有家財百
萬倉儲十年宜自為謀莫受人所制繼韜曰定哥以為
何如曰申䝉之言是也河北不勝河南不如與大梁通
盟國家方事之殷焉能討我無如此算乃令繼逺将百
餘騎詐云于晉絳擒生遂至汴梁主見之喜因令董璋
将兵應接營於潞州之南加繼韜同平章事改昭義軍
為匡義軍繼韜令其愛子二人入質於汴及莊宗平河
南繼韜惶恐計無所出将脱身于契丹㑹有詔赦之乃
齎銀數十萬兩隨其母楊氏詣闕冀以賂免将行其弟
繼逺曰兄徃與不徃利害一也以反為名何面更見天
下不如深溝峻壁坐食積粟尚可茍延嵗月徃則亡無
日矣或曰君先世有大功於國主上季父也𢎞農夫人
無恙保獲萬全及繼韜至厚賂宦官伶人言事者翕然
稱留後本無惡意姦人惑之故也嗣昭親賢不可無嗣
楊夫人亦于宫中哀祈劉皇后后每于莊宗前泣言先
人之功以動聖情由是原之在京月餘屢従畋遊寵待
如故李存渥深訶詆之繼韜心不自安復賂伶閹求歸
本鎮莊宗不聼繼韜潛令紀綱書諭繼逺欲軍城更變
望天子遣已安撫事泄斬于天津橋南二子齠年質于
汴莊宗收城得之撫其臂曰爾幼如是猶知能佐父造
反長復何為至是亦誅乃遣使徃潞州斬繼逺函首赴
闕命繼儔權知軍州事繼達充軍城巡檢未㡬詔繼儔
赴闕時繼儔以繼韜所畜婢僕玩好之類悉為己有每
日料選算校不時上路繼達怒謂人曰吾仲兄被罪父
子誅死大兄不仁略無動懐而便烝淫妻妾詰責貨財
慙恥見人生不如死繼達服縗麻引數百騎坐于㦸門
呼曰為我反乎即令人斬繼儔首投於㦸門之内副使
李繼珂聞其亂也募市人千餘攻其城門繼達登城樓
知事不濟啟子城東門至其第盡殺其孥得百餘騎出
潞城門将奔契丹行不十里麾下奔潰自剄于路隅天
成初繼能為相州刺史母楊氏卒於太原繼能繼襲奔
喪行服繼能笞掠母主藏婢責金銀數因笞至死家人
告變言衆甲為亂繼能繼襲皆伏誅嗣昭諸子自相屠
害㡬于溘盡惟繼忠一人僅保其首領焉
裴約潞州之舊将也初事李嗣昭為親信及繼韜之叛
約方戌潞州因召民泣而諭之曰余事故使已餘二紀
每見分財享士志在平讎不幸薨沒令郎君父喪未𦵏
即背君親余可倳刃自殺不能送死與人衆皆感泣繼
而梁以董璋為澤州刺史率衆攻城約拒久之告急于
莊宗莊宗知其忠懇謂諸將曰朕于繼韜何薄于裴約
何厚裴約能分順逆不附賊黨先兄一何不幸生此鴟
梟乃顧李紹斌曰爾識機便為我取裴約來朕不藉澤
州彈丸之地即遣紹斌率五千騎以赴之紹斌自遼州
進軍未至城己陷約被害時同光元年六月也帝聞之
嗟痛不已
李嗣本鴈門人本姓張父準銅冶鎮将嗣本少事武皇
為帳中紀綱漸立戰功得補軍校乾寧中従征李匡儔
為前鋒與燕人戰得居庸闗以功為義兒軍使因賜姓
名従討王行瑜授檢校刑部尚書改威逺寧塞等軍使
五年討羅𢎞信于魏州嗣本為前鋒師還改馬軍都将
従李嗣昭討王暉于雲州論功加檢校司空汴将李思
安之圍潞州也従周徳威軍于余吾嗣本率騎軍日與
汴人轉鬭前後獻俘千計遷代州刺史六年従攻晉絳
為蕃漢副都校及武皇喪事有日嗣本監䕶其事改雲
中防禦使雲蔚應朔等州都知兵馬使加特進檢校太
保九年周徳威討劉守光嗣本率代北諸軍生熟吐渾
收山後八軍得納降軍使盧文進武州刺史髙行珪以
獻幽州平論功授振武節度使號威信可汗十二年莊
宗定魏博劉鄩據莘縣命嗣本入太原巡守都城十三
年従破劉鄩於故元城收洺慈衞三郡六月還鎮振武
八月契丹按巴堅傾塞犯邊其衆三十萬攻振武嗣本
嬰城拒戰者累日契丹為火車地道晝夜急攻城中兵
少禦備罄竭城陷嗣本舉族入契丹有子八人四人陷
于幕庭嗣本性剛烈有節義善戰多謀然治郡民頗傷
苛急人以此少之也
李嗣恩本姓駱(歐陽史嗣恩本/吐谷渾部人)年十五能騎射侍武皇
于振武及鎮太原補鐡林軍小校従征王行瑜奉表獻
㨗加檢校散騎常侍漸轉突陣指揮使賜姓名天祐四
年逐康懐英于河西解汾州之圍加檢校司空充左廂
馬軍都将戰王景仁有功加檢校司徒救河中府與梁
人接戰應弦斃者甚衆而矟中其口及退莊宗親視其
傷深加慰勉轉内衙馬步都将遼州刺史十二年従莊
宗入魏擊劉鄩有功轉天雄軍都指揮使劉鄩之北趣
樂平也嗣恩襲之倍程先入晉陽時城中無備得嗣恩
兵至人百其勇鄩聞其先過乃遁莘之戰以功轉代州
刺史充石嶺闗以北都知兵馬使稍遷振武節度使十
五年追赴行在卒于太原天成初明宗敦念舊勲詔贈
太尉有子二人長曰武八騎射推于軍中嘗有時輦臂
飢鷹矜其摶擊武八持鳴鏑一隻賭其狩獲暮乃多之
戰契丹于新州歿焉幼曰従郎累為行軍司馬
史臣曰嗣昭以精悍勤勞佐經綸之業終沒王事得以
為忠然其後嗣皆不免於刑戮者何也葢貨殖無窮多
財累愚故也抑茍能以清白遺子孫安有斯禍哉裴約
以偏裨而效忠烈尤可貴也嗣本嗣恩皆以中涓之効
參再造之功故可附于兹也
　
　
　舊五代史巻五十二
　舊五代史巻五十二攷證
唐列𫝊四李嗣昭𫝊初嗜酒　案歐陽史作初喜嗜酒
　呉縝纂誤云喜即嗜也疑謄喜字
武皇乃以嗣昭為昭義節度使　案舊唐書作太原李
　克用以其子嗣昭為留後考嗣昭本克柔養子舊唐
　書以為武皇子殊誤
嗣昭有子七人長曰繼儔澤州刺史次繼韜繼忠繼能
　繼襲繼逺　案嗣昭有子七人此𫝊僅載其六歐陽
　史仍薛史之舊据繼韜附𫝊有弟繼達合數之恰得
　七人也
李繼韜𫝊命為安義軍兵馬留後　案通鑑注云後唐
　改昭義為安義葢為嗣昭避諱也歐陽史仍作昭義
裴約𫝊即遣紹斌率五千騎以赴之　李紹斌歐陽史
　作李存審考是書莊宗紀亦作紹斌疑歐陽史誤
李嗣恩𫝊戰契丹於新州殁焉　案遼史太祖紀二年
　三月合戰于新州東殺李嗣本之子武八考武八本
　嗣恩子而遼史以為嗣本子盖𫝊聞之誤
按巴堅舊作阿保機今改
　
　
　
　
　
　
　
　
　
　
　
　
　
　舊五代史巻五十二攷證
