史記正義卷二
　　　　　　　　　　　　唐　張守節　撰
夏本紀第二　　　　　　　　史記二
夏禹(夏者帝禹封國號也帝王紀云禹受封為/夏伯在豫州外方之南今河南陽翟是也)名曰文
命(帝王紀云父鯀妻脩已見流星貫昴夢接意感又吞/神珠薏苡貿坼而生禹名文命字密身九尺二寸長)
(本西夷人也大戴禮云髙陽之孫鯀之子曰文命揚雄/蜀王本紀云禹本汝山郡廣柔縣人也生於石紐括地)
(志云茂州汶川縣石紐山在縣西七十三里華陽國志/云今夷人共營其地方百里不敢居牧至今猶不敢放)
(六畜按廣柔/隋改曰汶川)禹之父曰鯀鯀之父曰帝顓頊顓頊之父
曰昌意昌意之父曰黄帝禹者黄帝之𤣥孫而帝顓頊
之孫也禹之曾大父昌意及父鯀皆不得在帝位為人
臣當帝堯之時鴻水㴞天浩浩懐山襄陵下民其憂堯
求能治水者羣臣四嶽皆曰鯀可堯曰鯀為人負命毁
族不可四嶽曰等之未有賢於鯀者願帝試之於是堯
聽四嶽用鯀治水九年而水不息功用不成於是帝堯
乃求人更得舜舜登用攝行天子之事巡狩行視鯀之
治水無狀乃殛鯀於羽山以死(殛音紀力反鯀之羽山/化為黄熊入於羽淵熊)
(音乃來反下三㸃為三足也/束晳發蒙紀云鼈三足曰熊)天下皆以舜之誅為是於
是舜舉鯀子禹而使續鯀之業堯崩帝舜問四嶽曰有
能成美堯之事者使居官皆曰伯禹為司空可成美堯
之功舜曰嗟然命禹女平水土維是勉之禹拜稽首讓
於契后稷臯陶舜曰女其往視爾事矣禹為人敏給克
勤其徳不違其仁可親其言可信聲為律身為度稱以
出亹亹穆穆為綱為紀禹乃遂與益后稷奉帝命命諸
侯百姓興人徒以傅土行山表木定髙山大川禹傷先
人父鯀功之不成受誅乃勞身焦思居外十三年過家
門不敢入薄衣食致孝於鬼神卑宫室致費於溝淢陸
行乘車水行乘船泥行乘橇(按橇形如船而短小兩頭/㣲起人曲一脚泥上擿進)
(用拾泥上之物今杭/州温州海邊有之也)山行乘檋(按上山前齒短後齒長/下山前齒長後齒短也)
(檋音與/上同也)左準繩右規矩載四時以開九州通九道陂九
澤度九山令益予衆庶稻可種卑濕命后稷予衆庶難
得之食食少調有餘相給以均諸侯禹乃行相地宜所
有以貢及山川之便利禹行自冀州始冀州既載(按理/水及)
(貢賦從帝都為始也黄河自勝州東直南至華隂即東/至懐州南又東北至平州碣石山入海也東河之西南)
(河之東南河之/北皆冀州也)壺口治梁及岐(括地志云壺口山在慈/州吉常縣西南五十里)
(冀州境也梁山在人州韓城縣東南十九里岐山岐州/岐山縣東北十里二山雍州境也孔安國從東循山理)
(水而/西也)既修太原至於嶽陽(括地志云霍山在沁州/沁原縣西七八十里)覃懷
致功至於衡漳(括地志云故懐城在懐州武陟縣西十/一里衡漳水在瀛州東北百二十五里)
(平舒縣/界也)其土白壤賦上上錯田中中常衛既從大陸既
為鳥夷皮服(括地志云靺鞨國古肅慎也在京東北萬/里已下東及北各抵大海其國南有白山)
(鳥獸草木皆白其人處山林間土氣極寒常為穴居以/深為貴至接九梯養豕食肉衣其皮冬以猪膏塗身厚)
(數分以禦風寒貴臭穢不潔作厠於中圜之而居多勇/力善射弓長四尺如弩矢用楛長一尺八寸青石為鏃)
(葬則交木作槨殺猪積槨上富者至數百貧者數十以/為死人之糧以土上覆之以繩繫於槨頭出土上以酒)
(灌酹繩腐而止/無四時祭祀也)夾右碣石入於海濟河維沇州九河既
道雷夏既澤雍沮㑹同(括地志云雷夏澤在濮州雷澤/縣郭外西北雍沮二水在雷澤)
(西北平/地也)桑土既蠶於是民得下丘居土其土黒墳草繇
木條田中下賦貞作十有三年乃同其貢漆絲其篚織
文浮於濟漯通於河海岱維青州(按舜分青州為營/州遼西及遼東)嵎
夷既畧濰淄既道(括地志云密州莒縣山濰水所出淄/州淄川縣東北七十里原山淄水所)
(出俗傳云禹理水功畢土石黒數/里之中波若漆故謂之淄水也)其土白墳海濵廣潟
厥田斥鹵田上下賦中上厥貢鹽絺海物維錯岱畎絲
枲鈆松怪石萊夷為牧其篚酓絲浮於汶通於濟海岱
及淮維徐州淮沂其治䝉羽其藝大野既都東原厎平
(廣平云原徐州在東故曰東原/水去已致平復言可耕種也)其土赤埴墳草木漸包
其田上中賦中中貢維土五色(韓詩外傳云天子社廣/五丈東方青南方赤西)
(方白北方黒上冒以黄土將封諸侯各取方土苴以白/茅以為社也太康地記云城陽姑幕有五色土封諸侯)
(錫之茅土用為社此土即禹貢/徐州土也今屬密州莒縣也)羽畎夏翟嶧陽孤桐(括/地)
(志云嶧山在兖州鄒縣南二十二里鄒山記云鄒山古/之嶧山言絡繹相連屬也今猶多桐樹按今獨生桐尚)
(徴一偏/似琴瑟)泗濵浮磬(括地志云泗水至/彭城吕梁出石磬)淮夷蠙珠臮魚其
篚𤣥纎縞(𤣥黒纎細縞白繒/以細繒染為黒色)浮於淮泗(括地志云泗水/源在兖州泗水)
(縣東陪尾山其源/有四道因以為名)通於河淮海維揚州彭蠡既都陽鳥
所居(蠡音禮括地志云彭蠡湖在/江州潯陽縣東南五十二里)三江既入震澤致定
(澤在蘇州西四十五里三江者在蘇州東南三十里名/三江口一江西南上七十里至太湖名曰松江古笠凙)
(江一江東南上七十里自蜆湖名曰上江亦曰東江一/江東北下三百餘里入海名曰下江亦曰婁江於其分)
(處號曰三江口顧夷吳地記云松江東北行七十里得/三江口東北入海為婁江東南入海為東江并松江為)
(三江是也言理三江入海非入震澤也按太湖西南湖/州諸溪從天目山下西北宣州諸山有溪並下太湖太)
(湖東北流名至三江口入海其湖無通彭蠡湖及太湖/處並阻山陸諸儒及地志等解三江既入皆非也周禮)
(職方氏云揚州藪曰具區川曰三江按五湖三江者韋/昭注非也其源俱不通太湖引解三江既入失之逺矣)
(五湖者菱湖游湖莫湖貢湖咠湖皆太湖東岸五灣為/五湖蓋古時應别今並相連菱湖    釐山東周迴三)
(十餘里西口闊二里其口南則莫里山北則徐侯山西/與莫湖連莫湖在莫里山西及北北與咠湖連咠湖在)
(咠山西南與莫湖連各周迴五六十里西連太湖游湖/在北二十里在長山東湖西口闊二里其口東南岸樹)
(里山西北岸長山湖周迴五六十里貢湖在長山西其/口闊四五里口東南長山山南即山陽村西北連常州)
(無錫縣老岸湖周迴一百九十里已上湖身向東北長/七十餘里兩湖西亦連太湖河渠書云於呉則通渠三)
(江五湖貨殖傳云夫呉有三江五湖之利/又太史公自叙傳云登姑蘇望五湖是也)竹箭既布其
草惟夭其木惟喬其土塗泥田下下賦下上上雜貢金
三品瑶琨竹箭齒革羽毛(周禮考工記云犀甲七屬兕/甲六屬郭云犀似水牛猪頭)
(大腹庳脚橢角好食棘也亦有一角者按西南夷常貢/旄牛尾為旌旗之飾書詩通謂之旄故尚書云右秉白)
(旄詩云建旐設/旄皆此牛也)島夷卉服(括地志云百濟國西南渤海/中有大島十五所皆邑落有)
(人居屬百濟又倭國武皇后改曰日本國在百濟南隔/海依島而居凡百餘小國此皆揚州之東島夷也按東)
(南之夷草服葛越焦/竹之屬越即苧祁也)其篚織貝其包橘柚錫貢均江海
通淮泗荆及衡陽維荆州江漢朝宗於海(括地志云江/水源出岷州)
(南岷山南流至益州即東南流入蜀至瀘州東流經三/硤過荆州與漢水合孫卿子云江水其源可以濫觴也)
(又云漢水源出梁州金牛/縣東二十八里嶓冢山)九江甚中沱涔已道(括地志/云繁江)
(水受郫江禹貢曰岷山導江東别為沱源出益州新繁/縣潛水一名復水今名龍門水源出利州綿谷縣東龍)
(門山大石/穴下也)雲夢土為治其土塗泥田下中賦上下貢羽
旄齒革金三品杶幹栝栢礪砥砮丹維箘簵楛三國致
貢其名包匭菁茅(括地志云辰州盧溪縣西南三百五/十里有包茅山武陽記云山際出包)
(茅有刺而三脊/因名包茅山)其篚𤣥纁璣組九江入賜大龜浮於江
沱涔於漢踰於雒至於南河荆河惟豫州(括地志云荆/山在襄州荆)
(山縣西八十里韓子云卞和得玉璞/於楚之荆山即此也河洛州北河也)伊雒瀍澗既入於
河(括地志云伊水出虢州盧氏縣東巒山東北流入洛/洛水出商州洛南縣冢嶺山東流經洛州郭内又各)
(合伊水瀍水出洛州新安縣東南流至洛州郭内南入/洛澗水源出洛州新安縣東白石山東北與穀水合流)
(經洛州郭内/東流入洛也)滎播既都道荷澤被明都(括地志云荷澤/在曹州濟隂縣)
(東北九十里定陶城東/今名龍池亦名九卿陂)其土壤下土墳壚田中上賦雜
上中貢漆絲絺紵其篚纎絮錫貢磬錯浮於雒達於河
華陽黒水惟梁州(括地志云黒水源出梁/州城固縣西北太山)汶嶓既蓺(括/地)
(志云岷山在岷州溢洛南一里連綿至蜀二千里皆名/岷山嶓冢山在梁州金牛縣東二十八里湔音子踐反)
(氐音丁/奚反)沱涔既道蔡䝉旅平(括地志云䝉山在雅/州嚴道縣南十里)和夷
厎績其土青驪田下上賦下中三錯貢璆鐵銀鏤砮磬
熊羆狐狸織皮西傾因桓是來(括地志云西傾山今嵹/䑓山在洮州臨澤縣西)
(南三百三/十六里)浮於潛踰於沔入於渭亂於河黑水西河惟
雍州弱水既西涇屬渭汭(括地志云涇水源出原州百/泉縣西南笄頭山涇谷渭水)
(源出渭原縣西七十六里鳥鼠山今名青雀山渭有三/源並出鳥鼠山東流入河按言理涇水及至渭水又理)
(漆沮亦從渭流復理/灃水亦同入渭者也)漆沮既從(括地志云漆水源出岐/州普閏縣東南岐漆山)
(漆溪東入渭沮水一名川水源出雍州富平縣東入櫟/陽縣南漢髙帝於櫟陽置萬年縣十三州地理志云萬)
(年縣南有涇渭北有小河即沮水也/詩云古公去邠度漆沮即此二水)灃水所同(括地志/云雍州)
(鄂縣終南山/灃水出焉)荆岐已旅(括地志云荆山在雍州富平縣/今名掘陵原岐山在岐州岐山)
(縣東北十里尚書正義云洪水時祭祀禮廢已旅祭言/理水功畢也按雍州荆山即黄帝及禹鑄鼎地也襄州)
(荆山縣西荆山即/卞和得玉璞者)終南敦物至於鳥鼠(括地志云終南/山一名中南山)
(一名太一山一名南山一名橘山一名楚山一名泰山/一名周南山一名地脯山在雍州萬年縣南五十里)
原隰厎績至於都野(原隰幽州地也按原平髙地也隰/低下地也言從渭州致功西北至)
(源州都野沙州三危山也括地志云都/野澤在涼州姑藏縣東北二百八十里)三危既度三苗
大序其土黄壤田上上賦中下貢璆琳琅玕浮於積石
至於龍門西河(括地志云積石山今名小積山在河州/枹罕縣西七里河州在京西一千四百)
(七十二里龍門山在同州韓城縣北五十里李奇云禹/鑿通河水處廣八十步三秦記云龍門水懸船而行兩)
(旁有山水陸不通龜魚集龍門下數千不得上上則為/龍故云暴鰓㸃額龍門下按河在冀州西故云西河也)
(禹發源河水小積石山浮河東北下歴/靈勝北而南行至於龍門皆雍州城也)㑹於渭汭(水經/云河)
(水又南至潼闗渭/水從西注之也)織皮昆侖析支渠捜西戎即序道九
山汧及岐至於荆山(括地志云汧山在隴州汧源縣西/六十里其山東隣汶岫西接隴岡)
(汧水出焉岐/山在岐州)踰於河壺口雷首至於太嶽(括地志云壺/口在慈州吉)
(昌縣西南雷首山在蒲州河東/縣太嶽霍山也在沁州沁源縣)砥柱析城至於王屋(括/地)
(志云底山俗名三門山陜石縣東北五十里黄河之中/孔安國云底柱山名河水分流包山而過山見水中若)
(柱然也括地志云析城縣在澤州西南七十里注水經/云析城山甚髙峻上平坦有二水東濁西清左右不生)
(草木括地志云王屋山在懐州王屋縣北十里古今/地名云山方七百里山髙萬仞本冀州之河陽山也)太
行常山至於碣石入於海(括地志云太行山在懐州河/内縣北二十五里有羊腸坂)
(恒山在定州恒陽縣西北百四十里道書福地記云恒/山髙三千三百丈上方二十里有大𤣥之泉神草十九)
(種可/度俗)西傾朱圉鳥鼠至於太華熊耳外方桐栢至於負
尾(括地志云華山在華州華隂縣界八里熊耳山在虢/州盧氏縣南五十里嵩髙山亦名太室山亦名外方)
(山在洛州城陽縣北二十三里也桐栢山在唐州東南/五十里淮水出焉横尾山古陪尾山也在安州安陸縣)
(北六/十里)道嶓冡至於荆山(括地志云嶓冢山在梁州荆山/在襄州荆山縣西八十里也又)
(云荆山縣本漢臨沮縣地也沮水即漢水/也按縣孫叔敖激沮水為雲夢澤是也)内方至於大
别(括地志云章山在荆州長林縣東北六十里今漢水/附章山之東與經史符會按大别山今沙州在山上)
(漢江經其左今俗猶云甑山/注云在安豐非漢所經也)汶山之陽至於衡山(括地/志云)
(岷山在茂州汶川縣衡山在/衡州湘潭縣西四十一里)過九江至於敷淺原道九
川弱水至於合黎(括地志云蘭門山一名合黎一名窮/名山在甘州刪丹縣西南七里淮南)
(子云弱水源出窮名山又云合黎一名羌谷水一名鮮/水一名覆表水今名副投河亦名張掖河南自吐谷渾)
(界流入甘州張掖縣今按合黎水出臨路松山東而北/流歴張掖故城下又北流經張掖縣二十三里又北流)
(經合黎山折而北流經流沙磧之西入居延海/行千五百里合黎山張掖縣西北二百里也)餘波入
於流沙道黒水至於三危入於南海(括地志云黒水源/出伊吳縣北百二)
(十里又南流二十里而絶三危山在沙州燉煌縣東南/四十里按南海即揚州東大海岷江下至揚州東入海)
(也其黒水源在伊州從伊州東南三千餘里至鄯州鄯/州東南四百餘里至河州入黄河河州有小積石山即)
(禹貢浮於積石至於龍門者然黄河源從西南下出大/崑崙東北隅東北流經于闐入鹽澤即東南潛行入吐)
(谷渾界大積石山又東北流至小積石山又東北流來/處極逺無流其黒水當洪水時合從黄河而行何得入)
(於南海去此甚逺阻隔南山隴山岷山之屬當/是洪水浩浩處西戎不深致功古文故有疏畧)道河積
石至於龍門南至華隂(華隂縣在華山北本魏之隂晉/縣秦惠文王更名寧秦漢髙帝)
(改曰/華隂)東至砥柱(砥柱山俗名三門山禹鑿北/山三道河水故曰三門也)又東至於
盟津(杜預云盟河内郡河陽縣南孟津也在洛陽城北/都道所湊古今為津武王度之近代呼為武濟括)
(地志云盟津周武王伐紂與八百諸侯會盟津亦曰/孟津又曰富平津水經云小平津今云河陽津是也)東
過雒汭至於大邳(李巡云山再重曰英一重曰邳括地/志云大邳山今名黎陽東山又曰青)
(壇山在衛州黎陽南七/里張揖云今城臯非也)北過降水至於大陸(括地志云/降水源出)
(潞州屯留縣西南方/東北流冀州入海)北播為九河同為逆河入於海(播/布)
(也河至冀州分布為九河下至滄州更同合為/一大河名曰逆河而夾右碣石入於渤海也)嶓冡道
瀁東流為漢(括地志云嶓冢山水始出山沮洳故曰沮/水東南為瀁水又為沔水至漢中為漢水)
(至均州為滄浪水始欲出大江為/夏口又為沔口漢江一名沔江也)又東為蒼浪之水(括/地)
(志云均州武當縣有滄浪水庾仲雍漢水記云武當縣/西四十里漢水中有洲名滄浪洲也地記云水出荆山)
(東南流為/滄浪水)過三澨入於大别南入於江東滙澤為彭蠡
東為北江入於海汶山道江東别為沱又東至於醴過
九江至於東陵東迆北㑹於滙東為中江入於海(括地/志云)
(禹貢三江俱會於彭/蠡合為一江入於海)道沇水東為濟入於河泆為滎(括/地)
(志云兖水出懐州王屋縣北十里王屋山頂崖下石泉/渟不流其深不測至縣西北二里平地其源重發而東)
(南流為汜水水經云汜東至温縣西北為沛水又南當/鞏之南北入於河釋名云濟者濟也下濟子細反按濟)
(水入河而南截度河南岸溢滎澤在鄭/州滎澤縣西北四里今無水成平地)東出陶丘北(括/地)
(志云陶丘在濮州鄄城西南二十四里又云在曹州/城中徐才宗國都記云此城中髙丘即古之陶丘)又
東至於荷又東北㑹於汶(汶音問地理志云汶水出泰/山郡萊蕪縣原山西南入沛)
又東北入於海道淮自桐栢(地理志云桐栢山在南陽/平氏縣東南淮水所出按)
(在唐州東/五十餘里)東㑹於泗沂東入於海道渭自鳥鼠同穴(括/地)
(志云鳥鼠山今名青雀山在渭州渭源縣西七十六里/山海經云鳥鼠同穴之山渭水出焉郭璞注云今在隴)
(西首陽縣西南山有鳥鼠同穴鳥名䳜鼠名鼣如人家/鼠而短尾䳜似鵽而小黄黒色穴入地三四尺鼠在内)
(鳥在外䳜音余鼣扶廢/反鵽音丁刮反似雉也)東㑹於灃(灃音豐括地志云雍/州鄠縣終南山灃水)
(出焉北/入渭也)又東北至於涇(括地志云涇水出原州百泉縣/西南笄頭山涇谷東南流入渭)
(也/)東過漆沮入於河道雒自熊耳(括地志云洛水出商/州洛南縣西冡嶺山)
(東北流入河熊耳山在虢州/盧氏縣南五十里洛所經)東北㑹於澗瀍(括地志云/澗水出洛)
(州新安縣東白石山之隂地理志云瀍/水出河南榖城縣替亭北東南入於洛)又東㑹於伊東
北入於河於是九州攸同四奥既居九山栞旅九川滌
原九澤既陂四海㑹同六府甚修衆土交正致慎財賦
咸則三壤成賦中國賜土姓祇台徳先不距朕行令天
子之國以外五百里甸服百里賦納總二百里納銍三
百里納秸服四百里粟五百里米甸服外五百里侯服
百里采二百里任國三百里諸侯侯服外五百里綏服
三百里揆文教二百里奮武衛綏服外五百里要服三
百里夷二百里蔡要服外五百里荒服三百里蠻二百
里流東漸於海西被於流沙朔南暨聲教訖於四海於
是帝錫禹𤣥圭以告成功於天下(帝堯也𤣥水也以禹/理水功成故錫𤣥圭)
(以表顯之自此已/上並尚書禹貢文)天下於是大平治臯陶作士(士若大/理卿也)
以理民帝舜朝禹伯夷臯陶相與語帝前臯陶述其謀
曰信其道徳謀明輔和禹曰然如何臯陶曰於(音烏歎/美之辭)
慎其身修(絶/句)思長敦序九族衆明髙翼近可逺在已禹
拜美言曰然臯陶曰於在知人在安民禹曰吁皆若是
惟帝其難之知人則智能官人能安民則惠黎民懐之
能知能惠何憂乎驩兠何遷乎有苗何畏乎巧言善色
佞人臯陶曰然於行亦有九徳亦言其有徳乃言曰始
事事寛而栗柔而立愿而共治而敬擾而毅直而温簡
而亷剛而實彊而義章其有常吉哉日宣三徳蚤夜翊
明有家日嚴振敬六徳亮采有國翕受普施九徳咸事
俊乂在官百吏肅謹毋教邪淫奇謀非其人居其官是
謂亂天事天討有罪五刑五用哉吾言厎可行乎禹曰
女言致可績行臯陶曰余未有知思贊道哉(臯陶云我/未有所知)
(思之審贊於古道耳謙辭也已上並/尚書臯陶謨文畧其經不全備也)帝舜謂禹曰汝亦
昌言禹拜曰於予何言予思日孳孳臯陶難禹曰何謂
孳孳禹曰鴻水滔天浩浩懐山襄陵下民皆服於水予
陸行乘車水行乘舟泥行乘橇山行乘檋行山栞木(行/寒)
(孟反栞/口寒反)與益予衆庶稻鮮食以決九川致四海浚畎澮
致之川與稷予衆庶難得之食食少調有餘補不足徙
居衆民乃定萬國為治臯陶曰然此而美也禹曰於帝
慎乃在位安爾止輔徳天下大應清意以昭待上帝命
大其重命用休帝曰吁臣哉臣哉臣作朕股肱耳目予
欲左右有民女輔之余欲觀古人之象日月星辰作文
繡服色女明之予欲聞六律五聲八音來始滑以出入
五言女聽予即辟女匡拂予女無面諛退而謗予敬四
輔臣諸衆讒嬖臣君徳誠施皆清矣禹曰然帝即不時
布同善惡則毋功帝曰(此二字及下禹曰尚書並無太/史公有四字帝及禹相答極為)
(次序當應/别見書)毋若丹朱傲維慢游是好毋水舟行朋淫於
家用絶其世予不能順是禹曰予辛壬娶塗山癸甲生
啓予不子(此五字為一句禹辛日娶至甲四日往理水/及生啓不入門我不得名子以故能成水土)
(之功又一云過門不入不得有子愛之心帝/繫云禹娶塗山氏之子謂之女媧是生啓也)以故能成
水土功輔成五服至於五千里州十二師外薄四海(爾/雅)
(云九夷八狄七戎六蠻謂之四海釋名云/海晦也按夷蠻晦昧無知故云四海也)咸建五長各
道有功苗頑不即功帝其念哉帝曰道吾徳乃女功序
之也臯陶於是敬禹之徳令民皆則禹不如言刑從之
舜徳大明於是䕫行樂(若今太/常卿也)祖考至羣后相讓鳥獸
翔舞簫韶九成鳳皇來儀百獸率舞百官信諧帝用此
作歌曰陟天之命維時維幾乃歌曰股肱喜哉元首起
哉百工熙哉臯陶拜手稽首揚言曰念哉率為興事慎
乃憲敬哉乃更為歌曰元首明哉股肱良哉庶事康哉
舜又歌曰元首叢脞哉股肱惰哉萬事墮哉帝拜曰然
往欽哉於是天下皆宗禹之明度數聲樂為山川神主
帝舜薦禹於天為嗣十七年而帝舜崩三年喪畢禹辭
辟舜之子商均於陽城天下諸侯皆去商均而朝禹禹
於是遂即天子位南面朝天下國號曰夏后姓姒氏帝
禹立而舉臯陶薦之且授政焉而臯陶卒(帝王紀云臯/陶生於曲阜)
(曲阜偃地故帝因之而以賜姓曰偃堯禪舜命之作士/舜禪禹禹即帝位以咎陶最賢薦之於天將有禪之意)
(未及禪而臯陶卒括地志云咎臯墓在夀州安豐/縣南一百三十里故六城東東都陂内太冢也)封臯
陶之後於英六(英蓋蓼也括地志云光州固始縣本春/秋時蓼國偃姓臯陶之後也左傳云子)
(燮滅蓼太康地志云蓼國先在南陽故縣今豫州郾縣/界故胡城是後徙於此括地志云故六城在夀州安豐)
(縣南一百三十二里春秋/文五年秋楚成大心滅之)或在許(括地志云許故城在/許州許昌縣南三十)
(里本漢許縣/故許國也)而後舉益任之政十年帝禹東巡狩至於
㑹稽而崩以天下授益三年之喪畢益讓帝禹之子啓
而辟居箕山之陽(按隂即陽城也括地志云陽城縣在/箕山北十三里又恐箕字誤本是嵩)
(字而字相似其陽城縣在嵩山/南二十三里則為嵩山之陽也)禹子啓賢天下屬意焉
及禹崩雖授益益之佐禹日淺天下未洽故諸侯皆去
益而朝啓曰吾君帝禹之子也於是啓遂即天子之位
是為夏后帝啓夏后帝啓禹之子其母塗山氏之女也
有扈氏不服(括地志云雍州南鄠縣本夏之扈國也地/理志云鄠縣古扈國有戸亭訓纂云户扈)
(鄠三字一也古/今字不同耳)啓伐之大戰於甘將戰作甘誓乃召六
卿申之啓曰嗟六事之人予誓告女有扈氏威侮五行
怠棄三正天用勦絶其命今予維共行天之罰左不攻
於左右不攻於右女不共命御非其馬之政女不共命
用命賞於祖不用命僇於社予則帑僇汝遂滅有扈氏
天下咸朝夏后帝啓崩子帝太康立帝太康失國昆弟
五人須於洛汭作五子之歌太康崩弟中康立是為帝
中康帝中康時羲和湎淫廢時亂日𦙍往征之作𦙍征
中康崩子帝相立帝相崩子帝少康立(帝王紀云帝羿/有窮氏未聞其)
(姓何先帝俈以上世掌射正至俈賜以彤弓索矢封之/於鋤為帝司射歴虞夏羿學射於吉甫其臂長故以善)
(射聞及夏之衰自鋤遷於窮石因夏民以伐夏篡帝相/徙於商丘依同姓諸侯斟尋羿恃其善射不脩民事淫)
(於田獸棄其良臣武羅伯姻熊髠尨圉而信寒浞寒浞/伯明氏之讒子伯明后以讒棄之而羿以為已相寒浞)
(殺羿於桃梧而亨之以食其子其子不忍食之死於窮/門浞遂代夏立為帝寒浞襲有窮之號因羿之室生奡)
(及豷奡多力能陸地行舟使奡帥師滅斟灌斟尋殺夏/帝相封奡於過封豷於戈恃其詐力不恤事初奡之殺)
(帝相也妃仍氏女曰后緡歸有仍生少康初夏之貴臣/曰靡事羿羿死逃於有鬲氏收斟尋二國餘燼殺寒浞)
(立少康滅奡於過后杼滅豷於戈有窮遂亡也按帝相/被簒歴羿浞二世四十年而此紀不説亦馬遷所為疏)
(畧也奡音五告反豷音許器反括地志云故鋤城在滑/州衛城縣東十里晉地記云河南有窮谷葢本有窮氏)
(所遷也括地志云商丘今宋州也斟灌故城在青州夀/光縣東五十四里斟尋故城今青州北海縣是也故過)
(鄉亭在萊州掖縣西北二十里本過國地故鬲城在洛/州宻縣界杜預云國名今平原髙縣也戈在宋鄭之間)
(也寒國在北海平夀縣東寒亭也伯明其君也臣瓚云/斟尋在河南葢後遷北海也汲冡古文云太康居斟尋)
(羿亦居之桀又居之尚書云太康失邦兄弟五人須於/洛汭此即太康居之為近洛也又呉起對魏武侯曰夏)
(桀之居左河濟右太華伊闕在其南羊腸在其北又周/書度邑篇云武王問太公吾將因有夏之居即河南是)
(也括地志云故鄒城在洛州鞏縣西南五十八/里葢桀所居也陽翟縣又是禹所封為夏伯)帝少康
崩子帝予立帝予崩子帝槐立帝槐崩子帝芒立帝芒
崩子帝泄立帝泄崩子帝不降立帝不降崩弟帝扃立
帝扃崩子帝厪立帝厪崩立帝不降之子孔甲是為帝
孔甲帝孔甲立好方鬼神事淫亂夏后氏徳衰諸侯畔
之天降龍二有雌雄孔甲不能食(音/寺)未得豢龍氏陶唐
既衰其後有劉累(括地志云劉累故城在洛州緱氏縣/南五十五里乃劉累舊之故地也)
學擾龍於豢龍氏以事孔甲孔甲賜之姓曰御龍氏受
豕韋之後龍一雌死以食夏后夏后使求懼而遷去孔
甲崩子帝臯立帝臯崩子帝發立帝發崩子帝履癸立
是為桀帝桀之時自孔甲以來而諸侯多畔夏桀不務
徳而武傷百姓百姓弗堪迺召湯而囚之夏臺已而釋
之湯修徳諸侯皆歸湯湯遂率兵以伐夏桀桀走鳴條
遂放而死(括地志云廬州樂縣有巢湖即尚書成湯伐/桀放於南巢者也淮南子云湯敗桀於歴山)
(與末喜同舟浮江奔南巢之山而死國語云滿於巢/湖又云夏桀伐有施施人以妺喜女焉女音女慮反)桀
謂人曰吾悔不遂殺湯於夏臺使至此湯乃踐天子位
代夏朝天下湯封夏之後(括地志云夏亭故城在汝州/郀城縣東北五十四里葢夏)
(後所/封也)至周封於把也(括地志云汴州雍丘縣古把國城/也周武王封禹後號東樓公也)
太史公曰禹為姒姓其後分封用國為姓故有夏后氏
有扈氏有男氏斟尋氏彤城氏襃氏費氏把氏繒氏辛
氏冥氏斟氏戈氏孔子正夏時學者多傳夏小正云自
虞夏時貢賦備矣或言禹㑹諸侯江南計功而崩因葬
焉命曰㑹稽㑹稽者㑹計也(括地志云禹陵在越州㑹/稽縣南卜三里廟在縣東)
(南十/一里)
　
　
　
　
　
　
　
　
　
　
　
　
　
　
　史記正義卷二
