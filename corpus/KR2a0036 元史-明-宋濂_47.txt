
　元史卷四十六
　明翰林學士亞中大夫知制誥兼修國史宋濓等修
　本紀第四十六
　　順帝九
二十一年春正月癸丑朔詔赦天下命中書參知政事
七十往諭博囉特穆爾罷兵還鎮復遣使往諭察罕特
穆爾亦令罷兵博囉特穆爾縱兵掠冀寧等處察罕特
穆爾以兵拒之故有是命庚申太陰犯歳星乙丑河南
賊犯杞縣察罕特穆爾討平之丁卯李思齊進兵平伏
羌縣等處癸酉石州大風拔木六畜俱鳴民所持槍忽
生火焰抹之即無揺之即有二月癸未朔填星退犯太
微垣甲申同僉樞密院事特哩特穆爾復永平灤州等
處己丑察罕特穆爾駐兵霍州攻博囉特穆爾壬寅太
陰犯天江是月江南行臺侍御史巴咱爾布哈殺廣東
廉訪使諤勒哲圖副使李思誠僉事特黙齊以兵自衞
據廣州時巴咱爾布哈以廉訪使久任專恣自用詔乃
以諤勒哲圖等為亷訪司官而除巴咱爾布哈侍御史
巴咱爾布哈不受命怒諤勒哲圖等代已誣以罪盡殺
之惟廉訪使董鑰哀請得免三月丙辰太陰犯井宿癸
酉察罕特穆爾調兵討永城縣又駐兵宿州擒賊將梁
綿住庚辰熒惑犯鬼宿是月張士誠海運糧一十一萬
石至京師博囉特穆爾罷兵還遣圖魯卜等引兵據延
安以謀入陜張良弼出南山義谷駐藍田受節制於察
罕特穆爾良弼又陰結陝西行省平章政事鼎珠聽丞
相特哩特穆爾調遣營于鹿臺夏四月辛巳朔日有食
之是月以張良弼為陜西行省參知政事察罕特穆爾
遣其子副詹事庫庫特穆爾貢糧至京師皇太子親與
定約遂不復疑五月癸丑四川明玉珍陷嘉定等路李
思齊遣兵擊敗之壬戌太陰犯房宿癸酉太白犯軒轅
甲戌熒惑犯太白乙亥察罕特穆爾以兵侵博囉特穆
爾所守之地是月李思齊受李武崔徳等降六月乙未
熒惑歳星太白聚于翼宿丙申察罕特穆爾總兵討山
東發晉軍下井陘出邯鄲過磁相懷衞踰白馬津發其
軍之在汴梁者繼之水陸竝進戊戌太陰犯雲雨甲辰
太白晝見秋七月辛亥察罕特穆爾平東昌己巳忻州
西北有赤氣蔽天如血是月察罕特穆爾進兵復冠州
八月乙酉大同路北方夜有赤氣蔽天移時方散庚子
以福建行省平章政事布哈特穆爾為江南行臺御史
大夫癸卯大明兵取江州路時偽漢陳友諒據江州為
都至是退都武昌是月察罕特穆爾遣其子庫庫特穆
爾閻思孝等㑹關保浩爾齊等將兵由東河造浮橋以
濟賊以二萬餘衆奪之關保浩爾齊且戰且度拔長清
討東平東平偽丞相田豐遣崔世英等出戰大破之乃
遣使招諭田豐豐降東平平令豐為前鋒從大軍東討
棣州俞寶降東平王士誠東昌楊誠等皆降魯地悉定
進兵濟南劉珪降遂圍益都九月戊午陽翟王阿勒呼
木特穆爾伏誅阿勒呼木特穆爾以宗親見天下盜賊
竝起乘隙肆為異圖詔少保知樞密院事婁章率諸軍
討之婁章遂敗其衆尋為部將同知太常禮儀院事托
歡所擒送闕下詔誅之于是加婁章太傅和寧王以阿
勒呼木特穆爾弟呼圖克特穆爾襲封陽翟王宗王囊
嘉特伊爾烏爾圖華與托歡悉議加封壬戌四川賊兵
陷東川郡李思齊調兵擊之壬申命博囉特穆爾于保
定以東河間以南從便屯種是月命兵部尚書齊齊克
布哈侍郎韓祺徴海運糧于張士誠大明取建昌饒州
二路冬十月癸巳絳州赤氣見北方如火以察罕特穆
爾為中書平章政事兼知河南山東等處行樞密院事
陜西行御史臺中丞察罕特穆爾調參知政事陳秉直
劉珪等守禦河南十一月戊申朔温州樂清縣雷庚戌
太陰犯建星癸亥太陰犯井宿戊辰黄河自平陸三門
磧下至孟津五百餘里皆清凡七日命祕書少監程徐
祀之壬申太陰犯氐宿是月察罕特穆爾李思齊遣兵
圍鹿臺攻張良弼詔和解之俾各還信地兵乃解是歳
京師大饑屯田成收糧四十萬石賜司農丞胡秉彞上
尊金幣以旌其功
二十二年春正月戊申朔太白犯建星甲寅詔李思齊
討四川張良弼平襄漢時兩軍不和故有是命乙卯填
星退犯左執法庚申大明取江西龍興諸路時江西諸
路皆陳友諒所據丁卯以太尉諤勒哲特穆爾為陜西
行省左丞相仍命察罕特穆爾屯種于陜西申諭李思
齊張良弼等各以兵自効以額森布哈為中書右丞二
月丁丑朔盜殺陜西行省右丞塔卜台己卯太白犯壘
壁陣乙酉彗星見于危宿光芒長丈餘色青白丁酉彗
星犯離宫西星至二月終光芒長二丈餘是月知樞密
院事圖沁特穆爾奉詔諭李思齊討四川時思齊退保
鳳翔使至思齊進兵益門鎮使還思齊復歸鳳翔三月
戊申彗星不見星形惟有白氣形曲竟天西指掃大角
壬子彗星行過太陽前惟有星形無芒在昴宿至戊午
始滅甲寅四川明玉珍陷雲南省治屯金馬山陜西行
省參知政事徹爾特穆爾等擊敗之擒明玉珍弟明二
己未御史大夫魯達實辭職不許是月命博囉特穆爾
為中書平章政事位第二加太尉張良弼受節制于博
囉特穆爾李思齊遣兵攻良弼至于武功良弼以伏兵
大破之夏四月丙子朔長星見其形如練長數十文在
虚危之間後四十餘日乃滅丁亥熒惑離太陽三十九
度不見當出不出己丑詔諸王駙馬御史臺各衙門不
許占匿人民不當差役乙未賊新橋張陷安州博囉特
穆爾來請援兵是月紹興路大疫五月乙巳朔泉州賽
富珠據福州路福建行省平章政事揚珠布哈擊敗之
餘衆航海還據泉州福建行省參知政事陳友定復汀
州路己未中書參知政事陳祖仁上章乞罷修上都宫
闕辛酉太陰犯建星辛未明玉珍據成都自稱隴蜀王
遣偽將楊尚書守重慶分兵寇龍州青州犯興元鞏昌
等路是月張士誠海運糧一十三萬石至京師六月辛
巳彗星見紫微垣光芒長尺餘東南指西南行戊子彗
星光芒掃上宰田豐及王士誠刺殺察罕特穆爾遂走
入益都城衆乃推察罕特穆爾之子庫庫特穆爾為總
兵官復圍益都詔贈察罕特穆爾推誠定逺宣忠亮節
功臣開府儀同三司上柱國河南行省左丞相追封忠
襄王諡獻武食邑沈丘縣令河南山東等處立廟長吏
歳時致祭其父司徒阿敦賜良田二百頃起其子庫庫
特穆爾授光禄大夫中書平章政事兼知河南山東等
處行樞密院事同知詹事院事一應軍馬竝聽節制仍
詔諭其將士曰凡爾將佐久為察罕特穆爾從事惟恩
與義實同骨肉視彼逆黨不共戴天當力圖報復以伸
大義己亥益都賊兵出戰庫庫特穆爾生擒六百餘人
斬首八百餘級秋七月乙卯彗星滅跡丙辰熒惑見西
方須臾成白氣如長蛇光烱有文横亘中天移時乃滅
是月河決范陽縣漂民居八月己亥庫庫特穆爾言博
囉特穆爾張良弼據延安掠黄河上下欲東渡以奪晉
寧乞賜詔諭癸巳太白犯畢宿九月癸卯朔劉福通以
兵援田豐至火星埠庫庫特穆爾遣關保邀擊大破之
甲辰以山北廉訪司權置于惠州丁未太白犯亢宿己
酉太陰犯斗宿癸亥嵗星犯軒轅丙寅熒惑犯鬼宿戊
辰以伊蘇為遼陽行省左丞相仍總兵撫安迤東郡縣
己巳有流星如酒盃大色青白光明燭地熒惑犯鬼宿
積屍氣冬十月壬申朔江西行省平章圖烈布哈移檄
討巴咱爾布哈時圖烈布哈分省廣州適邵宗愚陷廣
州執巴咱爾布哈殺之甲戌博囉特穆爾南侵庫庫特
穆爾所守之地遂據真定路己卯太陰犯牛宿丁亥辰
星犯亢宿戊子太陰犯畢宿十一月乙巳庫庫特穆爾
復益都田豐等伏誅自庫庫特穆爾既襲父職身率將
士誓必復讎人心亦思自奮圍城益急賊悉力拒守乃
以壯士穴地通道而入遂克之盡誅其黨取田豐王士
誠之心以祭察罕特穆爾庚戌庫庫特穆爾遣關保復
莒州山東悉平庚申詔授庫庫特穆爾太尉銀青榮祿
大夫中書平章政事知樞密院事太子詹事仍便宜行
事襲總其父兵將校士卒論賞有差察罕特穆爾父阿
敦進封汝陽王察罕特穆爾改贈宣忠興運𢎞仁効節
功臣追封潁川王改諡忠襄癸亥四川賊兵陷青州十
二月壬辰太陰犯角宿庚子以中書平章政事佛嘉努
為御史大夫是嵗樞密副使李士瞻上疏極言時政凡
二十條一曰悔已過以詔天下二曰罷造作以快人心
三曰御經筵以講聖學四曰延老成以詢治道五曰去
姑息以振乾綱六曰開言路以求得失七曰明賞罰以
厲百司八曰公選舉以息奔競九曰察近倖以杜奸弊
十曰嚴宿衞以備非常十一曰省佛事以節浮費十二
曰絶濫賞以足國用十三曰罷各官屯種俾有司經理
十四曰減常嵗計置為諸宫用度十五曰招集散亡以
實八衞之兵十六曰廣給牛具以備屯田之用十七曰
奬勵守令以勸農務本十八曰開誠布公以禮待藩鎮
十九曰分遣大將急保山東二十曰依唐廣寧故事分
道進取先是薊國公托和齊上言乞罷三宫造作帝為
減軍匠之半還隸宿衞而造作如故故士瞻疏首及之
皇太子常坐清寧殿分布長席列坐西番髙麗諸僧皇
太子曰李好文先生教我儒書多年尚不省其義今聽
佛法一夜即能曉焉于是頗崇尚佛學帝以讒廢髙麗
王巴延特穆爾立塔斯特穆爾為王國人上書言舊王
不當廢新王不當立之故初皇后竒氏宗族在髙麗恃
寵驕横巴延特穆爾屢戒飭不悛髙麗王遂盡殺竒氏
族皇后謂太子曰爾年已長何不為我報讎時髙麗王
昆弟有留京師者乃議立塔斯特穆爾為王而以竒族
子三寶努為元子以將作同知崔特穆爾為丞相以兵
萬人送之國至鴨緑江為髙麗兵所敗僅餘十七騎還
京師詔加封唐撫州刺史南庭王危全諷為南庭忠烈
靈惠王
二十三年春正月壬寅朔四川明玉珍僭稱皇帝建國
號曰大夏紀元曰天統乙巳大寧陷庚戌歳星犯軒轅
二月戊戌太白晝見庚子亦如之是月庫庫特穆爾自
益都領兵還河南留索珠以兵守益都山東州縣立屯
田萬户府三月辛丑朔彗星見東方經月乃滅詔中書
平章政事阿爾布哈分省冀寧庫庫特穆爾遣兵據之
丙午大赦天下丁未親試進士六十二人賜巴拜楊輗
進士及第餘出身有差丙辰太白犯氐宿壬戌大同路
夜有赤氣亘天中侵北斗是月立廣西行中書省以廉
訪使額爾吉訥為平章政事時南方郡縣多陷没惟額
爾吉訥獨保廣西者十五年立膠東行中書省及行樞
密院總制東方事以袁宏為參知政事是春關先生餘
黨復自髙麗還寇上都博囉特穆爾擊降之夏四月辛
丑熒惑犯嵗星博囉特穆爾李思齊互相交兵庚申歳
星犯軒轅是月庫庫特穆爾遣摩該等以兵擊張良弼
五月己巳朔張士誠海運糧十三萬石至京師壬午太
白晝見甲午亦如之乙未熒惑犯右執法是月𤓰哇使
淡濛加加殿進金表貢方物六月戊戌朔博囉特穆爾
遣托克托迎匡福於彰徳庫庫特穆爾遣兵追之敗
還匡福遂據保定路己亥庫庫特穆爾部將岱律等駐
兵藍田七盤李思齊攻圍興平遂據盩厔博囉特穆爾
時奉詔進討襄漢而岱律阻道于前思齊踵襲于後乃
請催督庫庫特穆爾東出潼關道路既通即便南討戊
申博囉特穆爾遣珠展等入陜西據其省治時陜西行
省右丞達實特穆爾與行臺有隙且恐陜西為庫庫特
穆爾所據陰結於博囉特穆爾請珠展入城劫御史大
夫諤勒哲特穆爾監察御史張可遵等印後屢使召諤
勒哲特穆爾珠展拘留不遣庫庫特穆爾遣將摩該與
李思齊合兵攻之珠展出降遂從庫庫特穆爾庚戌星
隕于濟南龍山入地五尺甲寅詔授江南下第及後期
舉人為路府州儒學教授乙卯太白犯井宿丁巳絳州
有白虹二道衝斗牛間庚申平陽路有白氣三道一貫
北極一貫北斗一貫天漢至夜分乃滅壬戌太白晝見
夜犯井宿秋七月戊辰朔京師大雹傷禾稼丁丑以馬
良為中書參知政事乙酉太白晝見有星墜于慶元路
西北聲如雷光芒數十丈久之乃滅八月丁酉朔倭人
寇蓬州守將劉暹擊敗之自十八年以來倭人連寇瀕
海郡縣至是海隅遂安辛丑庫庫特穆爾遣兵侵博囉
特穆爾所守之境壬寅太白犯軒轅乙巳太陰犯建星
丁未太白犯軒轅己酉太白晝見丙辰太陰犯畢宿沂
州有赤氣亘天中有白色如蛇形徐徐西行至夜分乃
滅戊午博囉特穆爾言庫庫特穆爾踵襲父惡有不臣
之罪乞賜處置己未太白晝見辛酉太白犯嵗星乙丑
太白犯右執法是月大明兵與偽漢兵大戰于鄱陽湖
陳友諒敗績而死其子理自立仍據武昌為都改元徳
壽大明兵遂進圍武昌九月丁卯朔遣𤓰哇使淡濛加
加殿還國詔賜其國主三珠金虎符及織金文幣辛未
太白犯左執法乙亥歳星犯右執法丁丑辰星犯填星
丁亥太白犯填星辰星犯亢宿是月張士誠自稱吳王
來請命不報遣户部侍郎博囉特穆爾等徴海運于張
士誠士誠不與冬十月丙申朔青齊一方赤氣千里癸
卯太白犯氐宿甲辰湖廣偽姚平章張知院陰遣人言
於庫庫特穆爾設計擒殺偽漢主陳理及偽夏主明玉
珍不果己酉監察御史敏珠爾哈雅劾奏太傅太平罪
狀詔安置太平于陜西之西仍拘收宣命并御賜等物
戊午太白犯房宿是月庫庫特穆爾遣僉樞密院事任
亮復安陸府博囉特穆爾遣兵攻冀寧至石嶺關庫庫
特穆爾大破走之擒其將烏瑪喇殷興祖博囉特穆爾
軍由是蹶十一月壬申御史臺臣言故右丞相托克托
有大臣之體向在中書政務修舉深懼滿盈自求引退
加封鄭玉固辭不受再秉鈞軸克濟艱危統軍進征平
徐州收六合大功垂成浮言搆難奉詔謝兵就貶以没
已䝉録用其子還所籍田宅更乞憫其勲舊還其所授
宣命從之癸未太陰犯軒轅嵗星犯左執法是歳御史
大夫魯達實與知樞密院事圖沁特穆爾得罪于皇太
子皆奔大同博囉特穆爾匿之營中
二十四年春正月戊寅太白犯軒轅庚辰保徳州民家
産豬一頭兩脚二月壬子歳星犯左執法癸丑太陰犯
西咸池是月大明滅偽漢其所據湖南北江西諸郡皆
降于大明三月乙亥監察御史王圖烈圖崔巴延特穆
爾等諫皇太子勿親征辛卯詔以博囉特穆爾匿魯達
實謀為悖逆解其兵權削其官爵候道路開通許還四
川田里博囉特穆爾拒命不受夏四月甲子朔命庫庫
特穆爾討博囉特穆爾乙未太陰犯西咸池博囉特穆
爾悉知詔令調遣之事非出帝意皆右丞相吹斯戩所
為遂令圖沁特穆爾舉兵向闕壬寅圖沁特穆爾兵入
居庸關癸卯知樞密院事伊蘇詹事布哷齊迎戰于皇
后店布哷齊力戰伊蘇不援而退布哷齊幾為所獲脱
身東走甲辰皇太子率衞兵出光熙門東走古北口趨
興松乙巳圖沁特穆爾兵至清河列營時都城無備城
中大震令百官吏卒分守京城使達勒達國師至其軍
問故以必得吹斯戩及宦官保布哈為對詔慰解之不
聽丁未詔屏吹斯戩于嶺北竄保布哈于甘肅執而與
之復博囉特穆爾前官仍總兵以伊蘇為左丞相庚戌
圖沁特穆爾陳兵自健徳門入覲帝于延春閣慟哭請
罪帝就宴賚之加博囉特穆爾太保依前守禦大同圖
沁特穆爾為中書平章政事辛亥圖沁特穆爾軍還皇
太子至魯爾嶺詔追及之還宫癸丑太白犯井宿甲子
黃河清戊辰庫庫特穆爾奉命討博囉特穆爾屯兵冀
寧其東道以白索珠領兵三萬守禦京師中道以摩該
珠展領兵四萬西道以關保領兵五萬合擊之關保等
兵逼大同博囉特穆爾留兵守大同而自率兵與圖沁
特穆爾魯達實復大舉向闕甲戌太白犯鬼宿乙亥又
犯積屍氣嵗星犯左執法六月癸卯三星晝見白氣横
突其中甲辰河南府有大星夜見南方光如晝丁未大
星隕照夜如晝及旦黑氣晦暗如夜甲寅白索珠以兵
至京師請皇太子西行丁巳太白犯右執法是月保徳
州黄龍見井中秋七月癸亥太白與歳星合于翼宿甲
子嵗星犯左執法丙戌博囉特穆爾前鋒軍入居庸關
皇太子親率軍禦于清河伊蘇軍于昌平軍士皆無鬬
志皇太子馳還都城白索珠引兵入平則門丁亥白索
珠扈從皇太子出順承門由雄霸河間取道往冀寧戊
子博囉特穆爾駐兵健徳門外與圖沁特穆爾魯達實
入見帝于宣文閣訴其非罪皆泣帝亦泣乃賜宴博囉
特穆爾欲追襲皇太子魯達實止之庚寅詔以博囉特
穆爾為中書左丞相魯達實為中書平章政事圖沁特
穆爾為御史大夫其部屬布列省臺百司以伊蘇知樞
密院事詔諭博囉特穆爾庫庫特穆爾俱朕股肱視同
心膂自今各棄宿忿弼成大勲是月大明兵取廬州路
八月壬辰朔日有食之乙未熒惑犯鬼宿壬寅詔以博
囉特穆爾為中書右丞相監修國史節制天下軍馬乙
巳皇太子至冀寧乙卯張士誠自以其弟士信代達實
特穆爾為浙江行省左丞相是月博囉特穆爾請誅狎
臣圖嚕特穆爾布達斡爾宻罷三宫不急造作沙汰宦
官減省錢糧禁止西番僧人好事九月辛酉朔宦官斯
隆尼潛送宫女布呼圖出自順承門以達于皇太子乙
丑太白晝見癸酉夜天西北有紅光至東而散甲申太
陰犯軒轅是月大明兵取中興及歸峽潭衡等路冬十
月丙午太陰犯畢宿己酉太陰犯井宿己未詔皇太子
還京師命伊蘇魯達實分道總兵十二月乙卯太陰犯
太白
二十五年春正月癸亥封李思齊為許國公丙寅太白
晝見戊辰亦如之己巳大明兵取寶慶路守將唐隆道
遁走偽漢守將熊天瑞以贛州及韶州南雄降于大明
甲戌太白犯建星壬午監察御史博囉特穆爾賈彬等
辯明哈瑪爾舒蘇之罪二月辛丑汴梁見日傍有一月
一星丙午太陰犯填星戊午皇太子在冀寧命甘肅行
省平章政事多爾濟巴勒以岐王阿拉克竒爾軍馬㑹
平章政事臧卜李思齊各以兵守寧夏三月庚申皇太
子諭庫庫特穆爾軍中曰博囉特穆爾襲據京師余既
受命總督天下諸軍恭行顯罰少保中書平章政事庫
庫特穆爾躬勒將士分道進兵諸王駙馬及陜西平章
政事李思齊等各統軍馬尚其奮義戮力剋期恢復丙
寅博囉特穆爾幽置皇后竒氏于諸色總管府丁卯命
魯達實拜特穆爾竝為御史大夫戊辰太白犯壘壁陣
夏四月庚寅博囉特穆爾至諸色總管府見皇后竒氏
令還宫取印章作書遺皇太子遣内侍諤勒哲圖持往
冀寧復出皇后幽之乙巳關保等兵進圍大同壬子熒
惑犯靈臺乙卯關保入大同五月辛酉熒惑犯太微垣
甲子京師天雨氂長尺許或言于帝曰龍絲也命拾而
祀之乙亥大明兵破安陸府守將任亮迎戰被執己卯
大明兵破襄陽路是月侯布延達實奉威順王自雲南
經蜀轉戰而出至成州欲之京師李思齊俾屯田于成
州六月戊子以黎安道為中書參知政事辛丑湖廣行
省左丞周文貴復寶慶路乙巳皇后竒氏自幽所還宫
乙卯以太尉和尼齊為御史大夫是月皇太子加李思
齊銀青榮禄大夫邠國公中書平章政事皇太子詹事
兼四川行樞密院事虎符招討使分中書四部秋七月
丁丑填星嵗星熒惑聚于角亢太陰犯畢宿己卯太陰
犯畢宿乙酉博囉特穆爾伏誅圖沁特穆爾魯達實皆
遁走丙戌遣使函博囉特穆爾首往冀寧召皇太子還
京大赦天下黎安道方托克托雷一聲皆伏誅是月京
師大水河決小流口達于清河八月丁亥朔京城門至
是不開者三日珠展摩該軍至城外命軍士緣城而上
碎平則門鍵悉以軍入占民居奪民財乙未太陰犯建
星己亥太白犯壘壁陣癸卯詔命皇太子分調將帥戡
定未復郡邑即還京師行事之際承制用人竝准正授
丁未皇后鴻吉哩氏崩壬子以洪巴拜特古斯布哈訥
呼圖竝為中書平章政事九月庫庫特穆爾扈從皇太
子至京師丁丑太陰犯井宿壬午詔以巴咱爾為太師
中書右丞相監修國史庫庫特穆爾為太尉中書左丞
相録軍國重事同監修國史知樞密院事兼太子詹事
是月以方國珍為淮南行省左丞相分省慶元冬十月
辛卯熒惑犯天江壬寅以哈喇章為知樞密院事丁未
益王昆都特穆爾樞密副使觀音努擒魯達實誅之圖
沁特穆爾以餘兵往巴爾斯之地命嶺北行省左丞相
舒蘇及知樞密院事魏賽音布哈同討之戊申以資政
院使圖嚕為御史大夫己酉熒惑犯斗宿太陰犯右執
法庚戌太陰犯太微垣閏月庚申以賓國公五十八為
知樞密院事詔張良弼俞寶孔興等悉聽調於庫庫特
穆爾戊辰太白辰星熒惑聚于斗宿太陰犯畢宿辛未
詔封庫庫特穆爾河南王代皇太子親征總制關陜晉
冀山東并迤南一應軍馬諸王各愛滿應該總兵統兵
領兵等官凡軍民一切機務錢糧名爵黜陟悉聽便宜
行事壬申太白犯辰星辛巳以托克托穆爾為中書右
丞達實特穆爾為參知政事十一月己丑太白犯熒惑
太陰犯壘壁陣丙申太陰犯畢宿癸卯太陰犯太微垣
是月大明兵取泰州時泰州通州髙郵淮安徐州宿州
泗州濠州安豐諸郡皆張士誠所據十二月乙卯詔立
次皇后竒氏為皇后改竒氏為索隆噶氏詔天下仍封
竒氏父以上三世皆為王爵癸亥太陰犯畢宿以特哩
實克為中書參知政事庚午嵗星掩房宿辛未太陰犯
右執法是月圖沁特穆爾伏誅
　
　
　
　
　
　
　
　
　
　
　
　元史卷四十六
元史卷四十六考證
至正二十一年秋七月　按續通考是年七月辛酉朔
　日食又二十七年二月朔日食本紀及天文志俱不
　載其書辛酉亦與紀中干支不合
十一月戊辰黄河清凡七日命秘書少監程徐祀之
　元史類編作記之
二十二年九月癸亥二十五年十一月己丑十二月庚
　午　祭亥訛丁亥庚午訛庚子據天文志改己丑上
　原本脱十一月據天文志増
察罕特穆爾父阿敦　阿敦原文阿都温此作阿魯温
　係一人今畫一改
