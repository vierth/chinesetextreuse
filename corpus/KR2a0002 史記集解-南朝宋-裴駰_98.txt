史記集解卷一百
　　　　　　　　　　　　　宋　裴駰　撰
史記一百
季布欒布列傳第四十
季布者楚人也為氣任俠(孟康曰信交道曰任如淳曰/相與信為任同是非為俠所)
(謂權行州里力折公侯者/也或曰任氣力也俠俜也)有名於楚項籍使将兵數窘
漢王(如淳曰/窘困也)及項羽滅髙祖購求布千金敢有舍匿罪
及三族季布匿濮陽周氏周氏曰漢購将軍急迹且至
臣家将軍能聽臣臣敢獻計即不能願先自剄季布許
之廼髠鉗季布衣褐衣置廣栁車中(服䖍曰東郡謂廣/轍車為栁鄧展曰)
(皆棺飾也載以䘮車欲人不知也李竒曰大牛車也車/上覆為栁瓚曰茂陵書中有廣栁車每縣數百乘足今)
(運轉大/車是也)并與其家僮數十人之魯朱家所賣之朱家心
知是季布廼買而置之田誡其子曰田事聽此奴必與
同食朱家廼乘軺車(徐廣曰/馬車也)之洛陽見汝隂侯滕公滕
公留朱家飲數日因謂滕公曰季布何大罪而上求之
急也滕公曰布數為項羽窘上上怨之故必欲得之朱
家曰君視季布何如人也曰賢者也朱家曰臣各為其
主用季布為項籍用職耳項氏臣可盡誅邪今上始得
天下獨以己之私怨求一人何示天下之不廣也且以
季布之賢而漢求之急如此此不北走胡即南走越耳
夫忌壯士以資敵國此伍子胥所以鞭荆平王之墓也
君何不從容為上言邪汝隂侯滕公心知朱家大俠意
季布匿其所廼許曰諾待間果言如朱家指上廼赦季
布當是時諸公皆多季布能摧剛為柔朱家亦以此名
聞當世季布召見謝上拜為郎中孝惠時為中郎将單
于嘗為書嫚呂后不遜呂后大怒召諸将議之上将軍
樊噲曰臣願得十萬衆横行匈奴中諸将皆阿呂后意
曰然季布曰樊噲可斬也夫髙帝将兵四十餘萬衆困
於平城今噲奈何以十萬衆横行匈奴中面欺且秦以
事於胡陳勝等起于今創痍未瘳噲又面䛕欲搖動天
下是時殿上皆恐太后罷朝遂不復議撃匈奴事季布
為河東守孝文時人有言其賢者孝文召欲以為御史
大夫復有言其勇使酒難近至留邸一月見罷季布因
進曰臣無功竊寵待罪河東陛下無故召臣此人必有
以臣欺陛下者今臣至無所受事罷去此人必有以毁
臣者夫陛下以一人之譽而召臣以一人之毁而去臣
臣恐天下有識聞之有以闚陛下也(韋昭曰闚見/陛下深淺也)上黙
慙良乆曰河東吾股肱郡故時召君耳布辭之官楚人
曹丘生辯士數招權顧金錢(孟康曰招來也以金錢事/權貴而求得其形勢以自)
(炫燿也文頴曰事權貴也與通勢/以其所有辜較請託金錢以自顧)事貴人趙同等(徐廣曰漢/書作趙談)
(司馬遷以父/名談故改之)與竇長君善季布聞之寄書諫竇長君曰吾聞
曹丘生非長者勿與通及曹丘生歸欲得書請季布(張晏曰/欲使竇)
(長君為介/於布請見)竇長君曰季将軍不説足下足下無往固請
書遂行使人先發書季布果大怒待曹丘曹丘至即揖
季布曰楚人諺曰得黄金百斤不如得季布一諾足下
何以得此聲於梁楚間哉且僕楚人足下亦楚人也僕
游揚足下之名於天下顧不重邪何足下距僕之深也
季布廼大説引入留數月為上客厚送之季布名所以
益聞者曹丘揚之也季布弟季心(徐廣曰/一作子)氣葢關中遇
人恭謹為任俠方數千里士皆爭為之死嘗殺人亡之
呉從袁絲匿長事袁絲弟畜灌夫籍福之屬嘗為中司
馬(如淳曰中/尉之司馬)中尉郅都不敢不加禮少年多時時竊籍
其名以行當是時季心以勇布以諾著聞關中季布母
弟丁公(晉灼曰楚漢春/秋云薛人名固)為楚将丁公為項羽逐窘髙祖
彭城西短兵接髙祖急顧丁公曰兩賢豈相厄哉於是
丁公引兵而還漢王遂解去及項王滅丁公謁見髙祖
以丁公徇軍中曰丁公為項王臣不忠使項王失天下
者廼丁公也遂斬丁公曰使後世為人臣者無效丁公
欒布者梁人也始梁王彭越為家人時嘗與布游窮困
賃傭於齊為酒人保(漢書音義曰酒家作保/傭也可保信故謂之保)數嵗彭越
去之巨野中為盜而布為人所畧賣為奴於燕為其家
主報仇燕将臧荼舉以為都尉臧荼後為燕王以布為
将及臧荼反漢擊燕虜布梁王彭越聞之廼言上請贖
布以為梁大夫使於齊未還漢召彭越責以謀反夷三
族已而梟彭越頭於雒陽下詔曰有敢收視者輒捕之
布從齊還奏事彭越頭下祠而哭之吏捕布以聞上召
布罵曰若與彭越反邪吾禁人勿収若獨祠而哭之與
越反明矣趣亨之方提趣湯(徐廣曰趣/一作走)布顧曰願一言
而死上曰何言布曰方上之困於彭城敗滎陽成臯間
項王所以遂不能西徒以彭王居梁地與漢合從苦楚
也當是之時彭王一顧與楚則漢破與漢而楚破且垓
下之㑹㣲彭王項氏不亡天下已定彭王剖符受封亦
欲傳之萬世今陛下一徴兵於梁彭王病不行而陛下
疑以為反反形未見以苛小(徐廣曰小/一作峭)案誅滅之臣恐
功臣人人自危也今彭王已死臣生不如死請就亨於
是上廼釋布罪拜為都尉孝文時為燕相至将軍布廼
稱曰窮困不能辱身下志非人也富貴不能快意非賢
也於是嘗有徳者厚報之有怨者必以法滅之呉軍反
時以軍功封俞侯(徐廣曰擊/齊有功也)復為燕相燕濟之間皆為
欒布立社號曰欒公社景帝中五年薨子賁嗣為太常
犧牲不如令國除
太史公曰以項羽之氣而季布以勇顯於楚身屨典軍
(徐廣曰屨一作屢一曰覆駰案孟/康曰屨履蹈之也黄曰屢數也)搴旗者數矣可謂壯
士然至被刑戮為人奴而不死何其下也彼必自負其
材故受辱而不羞欲有所用其未足也故終為漢名将
賢者誠重其死夫婢妾賤人感慨而自殺者(徐廣曰或/作概字音)
(義/同)非能勇也其計畫無復之耳(徐廣曰復/一作兾)欒布哭彭越
趣湯如歸者彼誠知所處(如淳曰非死者/難處死者難)不自重其死
雖往古烈士何以加哉
　
　
　
　
　
　史記集解卷一百
