
　續資治通鑑長編巻二百二十七
　　　　　　　　　　　　　宋　李燾　撰
　　神宗
熙寜四年冬十月壬子朔中書言選人每因恩赦例與
放選以至奏補初仕之人年二十五以上試詩一首方
許注官猶為無取其間有才能者湏俟及年頗為淹滯
中才以下亦未嘗試其所能使之釐務徃徃廢職及銓
曹合注官人例湏試判三道因循積弊遂成虛文今欲
應得替合守選人嵗限二月八日以前流内銓投状試
㫁案二道或律令大義五道或議三道差官同銓曹主
判官撰式同考試第為三等申中書上等免選注官入
優等者依判起例升資無出身者賜出身如試不中或
不能就試者及三年與注官即不得入縣令司理司法
其録事參軍司理司法仍自今更不試判亦不免選即
歴任有舉京官職官縣令五人者與免試注官内得替
合叙官人亦許依得替人例収試奏補京朝官選人初
出官罷試詩年二十以上許投乞試如所試依得放選
等第即與差遣優等賜出身試不中或不能就試如年
及三十者即與差遣其授官年已三十即更三年聴出
官京朝官展三年監當如歴任於合用舉主外更有二
人即免展年其今年以前奏授見年十五以上不能就
試者依舊條京朝官依上條展年從之初審官院流内
銓出官法試律及詩而奏補人多不能為之人為代作
至冩紙毬賣之試者用此得出官其弊頗多至是乃更
此法(新舊紀並書立選人及任子試出官法選舉志云/至是更法上自取其優等擢賜進士用王沇之為)
(太學官於是世禄胄子/皆勉於學附見當考)　是日頒募役法(舊紀云壬子/詔差役弊民)
(其罷之使民出錢免役立直募人新紀云壬子罷差役/法使民出錢募役今刪潤别如此書食貨志二年十二)
(月條例司上言考衆所論獨其言使民出錢雇役者人/以為便合於先王使民出財以禄在官庶人之意應昔)
(於鄉户差役者悉計産賦錢募民代役以所賦錢禄之/願選官分行天下付以條目博盡衆懽奏可於是條論)
(諸路曰衙/酬衙前者)　(既用重難分數凡買撲酒税坊場等舊以/官自賣之以其錢同役錢給其廂鎮場務)
(之類舊酬奨衙前不可令民買占者即用舊定分數為/投明衙前酬奨凡衙前部水陸運舊或官以㣲物占分)
(數及領倉驛場務公使庫并送迎徃來及治他事尚多/擾者今當省使毋費及承符散從官等諸重役逺接送)
(之類舊苦煩費償欠今當改法除弊使無困既減衙前/妄費即重難益少投名人可省承符散從官之類舊占)
(數多而不盡實役也今當省其額凡坊郭户及未成丁/單丁女户寺觀品官之家有産業物力者舊無役今當)
(使出錢以助募人應役凡此所為條目也皆委管勾官/與監司州縣論定乆之司農寺言昨降詔訪差役利害)
(繼命輔臣制置條目付管勾官與監司州縣體度利害/至今未報竊以方今州縣差役尤為民事之難而今之)
(條約務在除去宿弊使民樂從然所寛優者村鄉朴惷/不能自達之窮甿所裁取者乃仕宦并兼能致人語之)
(豪户若經制一定即衙前縣吏又皆無以施誅求巧舞/之姦故新法之行尤所不便逐司自降朝㫖只是泛下)
(州縣令人具所見官吏既不能盡知法意抑又惑於言/者之多築室道謀難以成就欲自司農申明所降條約)
(牒諸司相度先自一兩州為始候其成就即令諸州軍/倣視施行其成法實便百姓者奨之從之所寛優及所)
(裁取等語見吕恵卿家傳然則此奏當在恵卿三年五/月十七日判司農後九月一日丁憂前家傳云云附五)
(月十七日於是提㸃府界公事趙子幾以用則奏上上/下其法司農寺詔判寺鄧綰曽布等更議之綰布上言)
(畿内鄉户計産業若家貲之貧富上户分甲乙五等中/户上中下三等下户二等坊郭十等歲分夏秋随等輸)
(錢鄉户自四等坊郭自六等以下勿輸産業兩縣有者/上等各随縣中等併為一輸析居者随所析若官户女)
(户寺觀未成丁減半募三等以上税户代役随役重輕/制禄禄有計日有計月有計事而給者開封縣户二萬)
(二千六百有竒歲輸錢萬二千九百緡以萬二百為禄/嬴其二千七百以備㐫荒欠格他縣倣此鄧綰舊傳云)
(綰判司農首請行免役於府界一日而免衙前歸農者/八百二十餘人已附注正月二十二日又言曰差役之)
(弊衙前最重役三歲一代代滿五年已復差每役費至/千緡他役不減三二年一差費亦不下數百千吏得臨)
(時髙下強者終身茍免弱者頻年在公以鋤耰之人身/在城市不得安生因成㳺惰失古使民不見異物而遷)
(之意子弟雖欲興學外役所迫不免笞杖坐廢終身不/肖子弟因縁妄費至於蕩析今輸錢之法極户十年輸)
(緡錢二百五十其次八九十而已比昔減過半得免横/費無笞責之憂且終身不事官府以趨南畆奏可然輸)
(錢計等髙下而户等著籍昔縁巧避失寔又詔責郡縣/坊郭三年鄉村五年農隙集衆稽其物産考其貧富察)
(其詐偽為之升降用意髙下者以違制論衙前主帑藏/出納姦盜故多負債歳滿計所歴輕重酬以𣙜酤酒場)
(使自售收其贏能者収或倍稱民被誅刻不能者失利/不償所費争訟日煩乃収酒場官自募人増直賣之取)
(其價以給衙前議者又為役煩人衆則出錢重凡舊冗/占苦科配賠償之類悉加裁禁倉驛場庫水陸運漕多)
(代以軍校吏之官罷任送迎者疲於道路乃官給路費/免其身行使出錢輕而人易就募法三人相任衙前仍)
(供抵擬弓手試武藝典吏試書計以三年或二年乃更/為法備具掲示一月民無異辭著為令令下募者執役)
(被差者歡呼散去開封一府罷衙前八百三十人畿縣/放鄉役數千頒其法天下天下土俗不同役重輕不一)
(民貧富不等縣大民庶而富輸錢少易募僻而貧輸多/難招然大縣事衆役煩募直故多縣僻事簡役少募直)
(亦寡以一州一縣之力供一州一縣之費以一路之力/供一路之費諸路從所便為法開封府衙前免歸者八)
(百三十人已具注五月二十二日本志係此段於二年/十一月此後乃叙王安石乞奨梓路漕臣按奨梓路漕)
(臣乃三年十一月二十八日條例司乞選官分行天下/實録在二年四月二十一日於是遣八人者出使但實)
(録不載本志所謂條目者六月七日條例司又乞下諸/路轉運司各具利害即無選官分行等論當考本志所)
(載司農寺言管勾官與監司州縣至今未報不知是何/月日實録九月七日條例司言未見有能條具本志者)
(即是已報但不詳耳志稱未報當在六月七日以前然/二年六月七日以前役事未屬司農寺按吕恵卿三年)
(五月十七日同判司農役事自此乃屬司農七年二月/一日恵卿再判司農趙子幾為府界提㸃在三年十二)
(月八日則志稱子幾奏役法當在三年十二月八日後/曽布同判司農在三年九月八日鄧綰判司農在四年)
(正月二十二日志稱綰布同上言則其言必在四年正/月二十二日後賣坊亦未見實月日當考實録載免役)
(事殊無次序今因本紀於四年十二月二日書罷役法/使民出錢募役即取本志所載條目等附見湏更詳考)
(曽布奏改助役為免役附見三年九月八日恐太早宜/更詳之㑹要十月一日頒募役法諸户等第輸錢免其)
(身役官以所輸錢立直募人充役輸錢輕重各随州縣/大小户口貧富土俗所宜謂以家業錢或田畆或税錢)
(之類計一歲募直及應用之數留凖備錢不得過一分/立為歲額仍随逐處均敷至第三或第四等不足聴敷)
(至第五等坊郭自随逐處等第均定即貧乏而無可輸/者勿敷其户數多寡敷錢則例随造簿増損不得溢額)
(其後天下上司農寺嵗敷免役錢額月為緡錢一千三/百三十四萬三千六百有竒嵗支九百二十五萬八千)
(五百有竒餘為寛剰三百八萬五千有竒按㑹要所載/募役法乃據紹聖常平免役今増入令文盖以紹聖元)
(年四月二十六日至二年五月三日敇詳定/非熙寕四年十月初一日所頒也今不取)
甲寅大燕集英殿
丙辰樞宻院編修經武要略秘書丞館閣校勘王存著
作佐郎館閣校勘陳侗大理寺丞劉奉世前秀州崇徳
縣令蘇液並檢詳樞宻院諸房文字存兵房侗禮房户
房奉世吏房液權同兵房侗奉世仍改太子中允液改
著作佐郎禮遇添給日直人從出謁之禁視中書檢正
官帯館職及本院編修文字依舊餘差遣並罷既而存
以母老辭改差秘書丞朱明之(新舊紀並書置/樞宻院檢詳官)
丁巳樞宻都承㫖李評言應諸國朝貢請别置一司總
領取索諸處文字類聚為法式從之仍令管勾客省官
置局
庚申召輔臣觀稻于後苑　司封郎中直集賢院張詵
權𤼵遣陕西路轉運使兼制置觧鹽召對上曰朕不識
卿每閱章奏獨卿與蔡挺有所論請令人了然陛辭賜
三品服且曰非晚當屬卿以事(恐詵對非此日今附見/明年二月三日張琥落)
(職/)　祠部即中權陕西轉運副使趙瞻知涇州同列欲
更置漕事與瞻議不合故有是命既而瞻所議與事相
應乃復以瞻為轉運副使(此據范百禄墓誌范祖禹墓/碑所稱同列未詳姓名當考)
(漕事或是司馬光日記王泰事也當考日記云介甫秉/政鳳翔府民獻䇿云陕州南有澗水西流入河若䟽導)
(使深又鑿硖石使通穀水因道入河東流入榖水自穀/入洛至鞏復㑹于河以通漕運可以免砥柱之險介甫)
(以為然敇下京西轉運司差官相度京西差河南府户/曹王泰泰欲言不便則恐忤朝廷𫉬罪欲言便又恐為)
(人笑乃申牒言今至穀水上流相度若䟽引大河水得/至澠縣境導之入穀水委實利便可行盖出澠縣境則)
(硖石大山屬陕西路故也陕西言不可行乃止御集四/年十二月九日永興軍三白渠昨差大理寺丞侯可專)
(切經制至今都不見可否次第宜令監/司衆寺契勘元差官施行此當并考)　利州路轉運
判官屯田郎中鮮于侁權發遣轉運副使初詔諸路監
司各定助役錢數轉運使李瑜欲定四十萬侁以為本
路民貧二十萬足矣與瑜議不合各具利害奏上是侁
議因以為諸路率仍罷瑜而侁有是命(本傳云即罷瑜/盖因范鎮墓銘)
(按瑜尋入判三司都理欠慿由司其罷盖不/乆五年五月七日丙戌王安石云云可考)　侍御史
知雜事鄧綰言利路役錢歲用九萬六千六百餘緡而
李瑜率三十三萬緡有竒均役本以裕民而瑜乃務聚
斂積寛剰提㸃刑獄周約亦同簽書乞重絀以警諸路
瑜及約皆坐責尋復之(此據綰傳及舊史食貨志云上/怒黜瑜約按五年五月七日王)
(安石云云則兩人實嘗罷差遣但實録不書瑜尋入三/司約為提刑如故至五年四月二十一日方降官今但)
(云坐責庶不失實仍録志附注此食貨志云於是諸道/役法各以書來上司農御史中丞鄧綰言免役之法所)
(以裕民而官吏奉行或不明朝廷役法本意徃徃多取/寛剰役錢臣恐上澤不得究宣良法自此隳壊今利州)
(路轉運使李瑜所為役法本路役錢正用九萬六千六/百餘緡而瑜擅科錢二十三萬七千一百餘緡計剩錢)
(十四萬四百緡皆率易措置不酌民情不量州郡貧富/増損亡法今所奏書皆未便提刑周約亦同簽書請速)
(擇人代之上怒黜瑜約告天下使明知法意按志云諸/道各以役書來上司農御史中丞鄧綰言按綰時且為)
(知雜事未為中丞本志誤也今改之志言李/瑜所科役錢數又與范鎮墓銘不同姑存之)　綰又言
司農寺法災傷第四等已下户應納役錢而飢貧者委
州縣聞于提舉司考實以免役剩錢内量數除之臣以
謂王者賦役斂弛皆以為民豐穰則取饑饉則與為政
之實也借或下户役錢一千以分數各減一二百及二
三百者減三五十亦不免赴官輸納豈有所濟當立為
信令凡遇凶歉使諸路如蠲放税賦法不待奏禀歳小
飢則免最下等户中飢則免以次下户免訖以聞示信
於民如此則凶年有施舎之恵法令無動揺之變矣從
之(此據食貨志附黜瑜約後恐/自有月日姑著此徐考之)
癸亥知制誥王益柔罷兼直學士院以草髙麗國答詔
非工也知制誥曽布兼直學士院(司馬光日記云才元/子容得外容勝之以)
(故事餞之和叔曽布皆不赴明日中書送舍人院吏於/京府杖之曰何為擅用官錢餞外官中書熟状董戬以)
(明堂恩加光禄大夫食邑二千户學士院奏董戬舊階/特進食邑二千五百户上以讓中書曰非學士院覺舉)
(幾為外國笑其檢正官皆上簿堂吏皆責降由是/諸檢正皆怒責勝之以不申堂而直奏罷直院)
甲子詔陕西諸路熟户蕃部及弓箭手自今委管勾蕃
部使臣量力厚薄什伍為保許於逐路封樁錢内請借
以助其急春散秋斂千錢出息二百其闕少噐甲鞍馬
之類無力置者準此毋限以數先是詔經略司相度利
害至是樞宻院著為法行之　樞宻院言嶺南使臣身
殁瘴癘者舊録用其子孫近制裁賜銀而已請自内殿
承制以下任嶺表滿歲遷官者遷官赴任減三年磨勘
者到任一歲遷官替日先令指射優便差遣如此則人
情樂行逺方不闕正官從之　御史蔡確言韓縝落分
司差權判吏部流内銓縝性剽戾所至殘酷乞追改敕
命不報尋命縝與同提舉諸司庫務沈起易任又令縝
兼判流内銓(兩易在此月戊辰兼判在己夘縝七月丙/戌分司林希野史云縝分司不數月召判)
(銓牽復最速王安石徳其助王/韶故也劉摰云云已附注彼)　龍圖閣直學士韓贄
提舉仙源縣景靈宫太極觀從所乞也
乙丑檢正中書户房公事章惇言陕西路每歲支移税
賦盖欲實儲於邉郡然臣體問所支移縁邉穀才十萬
餘石草二十四萬束所省不過數萬緡而一路為之騷
然若令乘賤廣糴當無事時使兵馬就食近裏州軍即
縁邉軍儲自然充積請罷支移以寛一路民力詔判永
興軍曽公亮詳所奏如實即速關轉運司罷支移
丁夘詔樞宻院入内内侍省内侍都知押班并帯御噐
械係外任差遣時暫到闕者除有㫖及兼領在京司局
並供職外每日起居退更不供職從閤門所請也(㑹要/載此)
(事今附見閤門申請此據王安石五年七月/二十一日日録李評為程昉故有此舉當考)　詔内侍
省内臣非禁中祗應及入内省人數寖多自今前後省
内侍官至承制崇班内常侍許進一子與下班殿直三
班差使内侍省東西頭供奉官殿頭許進一子與茶酒
班殿侍髙品髙班黄門許進一子與下班殿侍諸班内
品更不許進入内内侍省所管諸班内品每年通計進
五人入内供奉官以下至黄門願進外官者比内侍省
第加一等推恩内臣諸司使副自今止許奏子充前班
上語樞宻院曰方今宦者數已多而𨽻前省者又不入
内空絶人之世仁政所不取且獨不可用三班使臣以
代其職事乎吳充對曰此曹盛衰前代或繫興亡聖朝
固無兹慮然仁君重絶人繼嗣盛徳之舉也　詔三司
給絹七十萬賜陕西為常平糴本仍召人供抵當賖買
於本路輸錢
戊辰中書言近制増廣太學益置生員除主判官外直
講以十員為額每二員共講一經委中書選差或主判
官奏舉其生員分三等以初入學生員為外舍不限員
自外舍升内舎内舎升上舍上舍以百員内舎以二百
員為限生員各治一經從所𨽻官講授主判官直講月
考試優等舉業上中書學正學録學諭於上舎人内逐
經選二員如學行卓然尤異者委主判及直講保明中
書考察取㫖除官其有職事者受官訖仍舊管勾候直
講教授有闕次第選充其主判官直講職事生員並第
増給食錢從之(舊紀書詔太學養士無論選升降之法/外舎升内舎内舎升上舎具為令新紀)
(書立太學生内外上舎法司馬光日記云諸直講盡代/去以舊國子監為内舎武成王廟為外舍錫慶院為上)
(舎上舎生百員内舎倍之外舎無員凡入學者先就外/舎每春秋考試合格者升之内舎内舎升之上舎上舍)
(若有秀出者中書覆試除官且令在學遇直講或外州/教授有闕則補之又以朝集院為錫慶院天聖尼院為)
(朝集院按改錫慶朝/集院附此月己夘)
己巳江南西路提㸃刑獄陳倩轉運判官金君卿等言
體量知洪州秘書監集賢殿修撰榮諲老病文書皆不
簽押詔徙知舒州以右司郎中李師中知洪州仍令劾
諲不職事状以聞轉運使徐億考諲課上等候案到取
㫖㑹諲卒
庚午手詔近累降指揮陕西河東諸路止絶漢蕃民毋
與西賊交市聞去冬今春出兵之際稍能斷絶自後無
復禁止近方令廻使議立和市茍私販不絶必無成就
之理及未通和間使賊有以窺測我意可申明指揮下
逐路經略司　同修起居注曽孝寛言相度到諸班直
諸軍牧馬乞不下槽牧放許民出租請佃牧地及合立
條約等利害詔馬自來年更不下槽牧放其五箇月合
支草料令三司速計置内外班直諸軍馬舊以夏初出
牧迄八月上槽凡軍士之有馬者利其草粟之餘與傔
衣糧舉族䕶視之及其出也數馬一圉人出而未至牧
與自牧而歸者常數日草粟無所給方其在牧晝縶之
於棚而不得卧休夕就野而牧卒有震雷風逸不知所
在有得之數十百里之外雨潦霜露之不時而感寒疾
徃徃而斃者十常三四被病而歸死槽櫪與納换者不
在數圉人歲被榜罰者常以千數又牧地多占良田園
又侵擾閭里棚井科率無寕歲公私苦之故命孝寛比
較相度及詔下人以為便計租入以補草粟猶有羨也
(自内外班直至有羡據宻院時政記又云百年/積弊一朝而除者由上㫁之不疑也今削去)其後上
論政事王安石曰牧馬每數年蕃息輙復遇災耗減吳
充曰此以不下槽故無耗不然死者衆矣而論者以草
地租不足以補上槽芻秣之費安石曰以草地給耕者
則所収穀非但官租而已昔人用兩石粟易一石秕以
養鴈鶩重食故也今賦牧地與民耕以廣民食則芻秣
雖稍損於公家不足惜充曰見租已可芻秣九分之費
而未租之地尚多也(此段因朱史盖日/録云爾更詳之)
壬申前武昌軍節度推官王安國為崇文院校書安國
常非其兄安石所為為西京國子監教授溺於聲色安
石在相位以書戒之曰宜放鄭聲安國復書曰安國亦
願兄逺佞人也官滿至京師上以安石故召對謂安國
曰卿學問通古今漢文帝何如主也對曰三代以後賢
主未有如文帝者上曰但惜其才不能立法更制爾對
曰文帝自代來夜入未央宫定變故於呼吸俄頃之際
諸将故武夫皆脅息待命恐無才者不及是然能用賈
誼言待羣臣有節專務以徳化民海内興於禮義幾致
刑措使一時風俗耻言人過則文帝加有才一等矣上
曰王猛佐苻堅以蕞爾國而令必行今朕以天下之大
而不能使人何也對曰王猛睚眦之忿必報專教苻堅
以峻刑法殺人為事此必小臣刻薄有以誤陛下者願
専以堯舜三代為法理順而勢利則下豈有不從者乎
又問安石秉政外論謂何對曰但恨聚斂太急知人不
明耳上黙然不悦安國初召對人以為必得經筵由是
别無恩命乆之乃得館職安國嘗力諫安石以天下洶
洶不樂新法皆歸咎於兄恐為家祸安石不聴安國哭
於影堂曰吾家滅門矣又嘗責曽布以誤惑丞相更變
法令布曰足下人之子弟朝廷變法何預足下事安國
勃然怒曰丞相吾兄也丞相之父即吾父也丞相由汝
之故殺身破家僇及先人發掘邱壟豈得不預我事邪
(此據安國本傳及司馬光記問刪修林希野史云富弼/知河陽陳襄為屬縣弼甚禮之富自并門入相襄在京)
(師迓富於中牟安石笑曰以道事人乃若是邪自是薄/之及安石執政士夫伺從閣下䛕佞百端安石喜之為)
(賢随其佞媚厚薄量授官職有日至而夜不出者有間/日而至者有安石據厠而見之者平時故人以道義相)
(期者由是漸疎小人讒曰此乃立異者安石果怒書至/不省來亦不見其弟安國學業文章與安石相上下任)
(氣強悍論事未嘗少屈安禮夸誕澆薄尤能卑辭以結/雱安石於上前譽禮而毁國二人召對國不霑一命禮)
(即日改命充校書章望之曽鞏孫侔三人者忘形之交/其詩書相贊美天下皆傳之安石既相佞媚者日進而)
(三人者猶如平時以語言詆忤之書至不復視徑抵於/地布見其兄書未發封者懐之而去望之将死為書諂)
(安石且祈賙其後安石大笑曰羣兒妄為爾國從旁曰/望之二字似其手迹曷少賙之安石不答左右目其僕)
(使急去案希所云國不霑一命禮即日改命充校書此/必誤國除校書乃四年十月壬申禮除校書在五年正)
(月乙酉當是安國初對别無恩命乆乃除校書司馬光/所云盖得其實非禮除校書在國先也姑附注此曽布)
(匿其兄鞏書及陳襄迎見富弼並當考講義曰安石之/學尚不能同其弟况使天下同己乎雱以父之道光於)
(仲尼安石以子之賢為崇政殿説書子聖/其父父賢其子而謂他人皆為流俗宜哉)
丙子命太常丞檢正中書刑房公事李承之察訪淮南
兩浙路常平及農田水利差役事因便體量近降鹽法
發運監司及州縣施行次第有無未盡利害以聞(究竟/如何)
(承之察訪㑹要在九月二十八日今從實録舊紀書丙/子中書檢正官李承之察訪淮南兩浙路新紀不書)
　詔虞部郎中權發遣理欠慿由司張宗道駕部郎中
權𤼵遣户部判官王休復屯田郎中三司勾當公事胡
宗道並送審官東院以御史蔡確言其不材故也(日録/五年)
(五月六日/更詳之)　樞宻副使吳充言竊見在京及諸路州軍
斷配軍民其中多為寒餒所迫冒犯刑辟竄伏他所或
遇冬寒上道被創露肌膚得活者十無一二國家縁情
立法重輕具有常科茍元犯止於配流而必置之死地
殆非聖朝好生欽䘏庶獄之意欲乞自今雜犯配軍所
坐不至巨蠧者每遇十一月後斷刺訖且留本處工役
至二月即遞送所配州軍其已配未𤼵遇恩降並依元
斷如願便之配所者亦聴首獲逃軍當遞還本所者準
此從之(舊紀書詔罪人遇冬流配/者至中春乃遣新紀因之)
丁丑提舉諸司庫務勾當公事右贊善大夫吕嘉問權
發遣户部判官編修刪定南郊式詳定庫務利害
戊寅手詔天下州軍上供兵噐在仁宗時嘗有指揮上
罷有司奉法不謹逮今時有至者又率皆苦惡枉費牙
錢運致其令司農寺取索上供所在一切罷之
己夘侍御史知雜事鄧綰言國家治平百餘年雖有國
子監粗容春秋釋奠齋庖之室其中不足以容一生員
至於太學即未嘗營建止是假錫慶院西北隅廊屋數
十間逼窄湫陋生員才滿三百人即無容足之地又官
司未嘗葺治致使生員自相率斂以葺補傾漏因此限
其員數不令過三百欲乞賜錫慶院以為太學仍修武
成王廟以為右學上以擬三王四代膠庠序學東西左
右之制下則無後於漢唐生員學舎之盛詔将作監丞
宋靖國權𤼵遣户部判官吕嘉問相度以聞後靖國等
言準詔改錫慶院為太學修武成廟為右學臣等今相
度取太學錫慶院朝集院殿前都虞候廨舎為上舎内
舎外舎講堂及掌事人齋舎自朝集院西廊以東通殿
前都虞候廨舎及天聖院為錫慶院朝集院從之(以錫/慶院)
(廣太學舊紀在十一月/丁酉新紀因之今并書)
庚辰詔自今吏民犯杖以下情可矜者聴贖錢以充助
役不當贖而贖者監司糾正之　詔瀘州合江進士鮮
于之邵令本州給錢五十千乘驛赴闕委中書召問量
材録用以侍御史知雜事鄧綰言之邵嘗進本州差役
利害文字其陳利病皆可施行故也　樞宻院請降宣
下汴口踏逐來年開汴口處上批近差楊永釗周良孺
同勾當汴口使臣踏逐就用舊處中書已施行此宣更
不湏降仍自今責令都水監遵守祖宗以來汴口每歲
随河勢向背改易不常其處於春首發數州夫治之河
隂同提舉催促輦運都官即中應舜臣上言汴口得便
利處可歲歲常用何必屢易公私勞費盖汴口官吏欲
歲興夫役以為已利耳今訾家口在孤栢嶺下最當河
流之衝水必不至乏絶自今請常用之勿復更易或水
小則為輔渠於下流以益之大則開諸斗門以泄之王
安石善其議擢舜臣權發遣鹽鐡判官於是汴口即用
舊處(應舜臣未詳何許人四年六月自河隂提舉催促/輦運與提舉諸司庫務勾當公事賈􁀙並權𤼵遣)
(鹽鐡判官據司馬光日記云王安石善其議擢舜臣權/三司判官即此事也詔汴口即用舊處此據御集在十)
(月而空日今附月末五年五/月十三日周良孺遷官可考)
是月廢漢陽軍為漢陽縣漢川縣為鎮並𨽻鄂州省恩
州清陽縣入清河又省慶州華池樂蟠二縣置合水縣
　河溢衛州正供埽(此據河渠/志十月事)
