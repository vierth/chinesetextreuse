
　　唐正議大夫行秘書少監琅邪縣開國子顔師古注
　杜周傳第三十
杜周南陽杜衍人也義縦為南陽太守以周為爪牙薦
之張湯為廷尉史使案邊失亡(文穎曰邊卒多亡也或/曰郡縣主守有所亡失)
(也師古曰此說皆非也謂因虜入為㓂而失人/畜甲兵倉廩者也○宋祁曰注末也字當刪)所論殺
甚多奏事中意任用(師古曰以奏事當天子之意/㫖故被任用也中音竹仲反)與減
宣更為中丞者十餘嵗(師古曰更互/也音工衡反)周少言重遲(師古/曰遲)
(謂性非/敏速也)而内深次骨(李竒曰其用/法深刻至骨)宣為左内史周為廷
尉其治大抵放張湯(師古曰大抵大歸也/放依也音甫徃反)而善候司(師/古)
(曰觀望/天子意)上所欲擠者因而陷之(孟康曰擠音躋/師古曰擠墜也)上所欲
釋久繋待問而微見其寃狀(師古曰/見顯也)客有謂周曰君為
天下决平不循三尺法(孟康曰以三尺竹簡書法律也/師古曰循因也順也○宋祁曰)
(浙本無/法字)専以人主意指為獄獄者固如是乎(師古曰言/不當然也)
周曰三尺安出哉(師古曰安/猶焉也)前主所是著為律後主所
是疏為令(師古曰著謂明表/也疏謂分條也)當時為是何古之法乎(師/古)
(曰各當其時/而為是也)至周為廷尉詔獄亦益多矣二千石繋者
新故相因不减百餘人郡吏大府舉之廷尉(如淳曰郡/吏太守也)
(文穎曰大府公府也孟康曰舉之廷尉以章劾付廷尉/治之也師古曰孟說非也舉皆也言郡吏大府獄事皆)
(歸廷尉也大府丞/相御史之府也)一嵗至千餘章章大者連逮證案數
百小者數十人逺者數千里近者數百里㑹獄(師古曰/徃赴對)
(也/)吏因責如章告劾(師古曰皆令服罪/如所告劾之本章)不服以掠笞定
之(師古曰定其/辭令服也)於是聞有逮證皆亡匿獄乆者至更數
赦十餘嵗而相告言(師古曰更歴也其罪或非赦例故/不得除而乆逃亡不出至于十餘)
(嵗猶相告言由周用法/深刻故也更工衡反)大氐盡詆以不道為上(師古曰/氐讀與)
(抵同抵歸也詆誣/也並音丁禮反)廷尉及中都官詔獄逮至六七萬人
(師古曰中都官凡亰師諸官府也/獄辭所及追考問者六七萬人也)吏所增加十有餘萬
(師古曰吏又於此外/以文致之更增加也)周中廢後為執金吾逐捕桑𢎞羊
衛皇后昆弟子刻深上以為盡力無私遷為御史大夫
始周為廷史有一馬(師古曰廷史/即廷尉史也)及乆任事列三公而
兩子夾河為郡守家訾累巨萬矣(師古曰訾/與貲同)治皆酷暴
唯少子延年行寛厚云
延年字㓜公亦眀法律昭帝初立大將軍霍光秉政以
延年三公子吏材有餘補軍司空(蘇林曰主獄官也如/淳曰律營軍司空軍)
(中司空各二人○宋祁/曰空字下疑有令字)始元四年益州蠻夷反延年以
校尉將南陽士撃益州還為諫大夫左將軍上官桀父
子與葢主燕王謀為逆亂假稻田使者燕倉知其謀以
告大司農楊敞敞惶懼移病(師古曰移病謂移書言/病也一曰以病而移居)以
語延年延年以聞桀等伏辜延年封為建平侯延年本
大將軍霍光吏首發大姦(師古曰首謂/初首先發之)有忠節由是擢
為太僕右曹給事中光持刑罸嚴延年輔之以寛治燕
王獄時御史大夫桑𢎞羊子遷亡過父故吏侯史吳(師/古)
(曰姓侯/史名吳)後遷捕得伏法會赦侯史吳自出繋獄廷尉王
平與少府徐仁雜治反事(師古曰交雜/同共治之也)皆以為桑遷坐
父謀反而侯史吳藏之非匿反者廼匿為隨者也(孟康/曰言)
(桑遷但隨坐/耳非自反也)即以赦令除吳罪後侍御史治實(師古曰/重覈其)
(事也○宋祁曰江南/本後字下有使字)以桑遷通經術知父謀反而不諫
爭與反者身無異侯史吳故三百石吏首匿遷(師古曰/首匿者)
(言身為謀首而藏/匿人也他皆類此)不與庶人匿隨從者等吳不得赦奏
請覆治劾廷尉少府縱反者(師古曰/縱放也)少府徐仁即丞相
車千秋女壻也故千秋數為侯史吳言恐光不聼千秋
即召中二千石博士㑹公車門議問吳法(師古曰于法/律之中吳當)
(得何/罪)議者知大將軍指皆執吳為不道眀日千秋封上
衆議光於是以千秋擅召中二千石以下外内異言(張/晏)
(曰外則去疾欲盡内則為其壻也師古曰此說非也/外内謂外朝及内朝也○宋祁曰注文疾一本作侯)遂
下廷尉平少府仁獄朝廷皆恐丞相坐之延年乃奏記
光爭以為吏縱罪人有常法今更詆吳為不道恐於法
深(師古曰詆誣/也次下亦同)又丞相素無所守持而為好言於下盡
其素行也(師古曰言非故有所執持但/其素行好與在下人言議耳)至擅召中二千
石甚無狀(師古曰/無善狀)延年愚以為丞相乆故及先帝用事
(師古曰言在位巳乆是為故/舊又嘗及仕先帝而任事也)非有大故不可棄也間者
民頗言獄深吏為峻詆(師古曰峻/謂峭刻也)今丞相所議又獄事
也如是以及丞相恐不合衆心羣下讙譁庶人私議流
言四布延年竊重將軍失此名於天下也(師古曰重猶/難也以此為)
(重事/也)光以廷尉少府弄法輕重皆論棄市而不以及丞
相終與相竟(師古曰謂終丞相/之身無貶黜也)延年議論持平合和朝
廷皆此類也見國家承武帝奢侈師旅之後數為大將
軍光言年嵗比不登(師古曰/比頻也)流民未盡還宜修孝文時
政示以儉約寛和順天心說民意年嵗宜應(師古曰言/儉約寛和)
(則豐年當應/也說讀曰恱)光納其言舉賢良議罷酒𣙜鹽鐵皆自延
年發之吏民上書言便宜有異輙下延年平處復奏言
(師古曰先平處其可否/然後奏言處音昌汝反)可官試者至為縣令或丞相御
史除用滿嵗以狀聞或抵其罪法(師古曰抵至也言事/之人有姦妄者則持)
(致之於/罪法也)常與兩府及廷尉分章(如淳曰兩府丞相御史/府也諸章有所疑使延)
(年決之師古曰此說非也上書言事者其章或下/丞相御史或付延年故云分章耳非令决疑也)昭帝
末寢疾徵天下名醫延年典領方藥帝崩昌邑王即位
廢大將軍光車騎將軍張安世與大臣議所立時宣帝
養於掖廷號皇曾孫與延年中子佗相愛善延年知曽
孫徳羙勸光安世立焉宣帝即位襃賞大臣延年以定
策安宗廟益戸二千三百與始封所食邑凡四千三百
戸詔有司論定策功大司馬大將軍光功徳過太尉絳
侯周勃車騎將軍安世丞相楊敞功比丞相陳平前將
軍韓增御史大夫蔡誼功比潁隂侯灌嬰太僕杜延年
功比朱虛侯劉章後將軍趙充國大司農田延年少府
史樂成功比典客劉掲(師古曰據如此傳樂成姓史而/霍光傳云使樂成小家子則又)
(似姓使功臣侯表乃云便樂成三者不同尋史/使一也故當姓史或作使字而表遂誤為便耳)皆封侯
益土延年為人安和備於諸事(師古曰言/皆明習也)乆典朝政上
任信之出即奉駕入給事中居九卿位十餘年賞賜賂
遺訾數千萬霍光薨後子禹與宗族謀反誅上以延年
霍氏舊人欲退之而丞相魏相奏延年素貴用事官職
多姦遣吏考案但得苑馬多死官奴婢乏衣食(師古曰/傳言延)
(年身不犯法但丞/相致之於罪耳)延年坐免官削戸二千後數月復召
拜為北地太守延年以故九卿外為邊吏治郡不進(師/古)
(曰比于諸郡/不為最也)上以璽書讓延年(師古曰/讓責也)延年乃選用良
吏捕繋豪强(○劉奉世曰繋當/作撃字之誤也)郡中清靜居歳餘上使
謁者賜延年璽書黄金二十斤徙為西河太守治甚有
名五鳳中徵入為御史大夫延年居父官府不敢當舊
位坐卧皆易其處是時四夷和海内平延年視事三嵗
以老病乞骸骨天子優之使光祿大夫持節賜延年黄
金百斤酒(○宋祁曰浙本/酒字上有牛字)加致醫藥延年遂稱病篤賜
安車駟馬罷就第(師古曰安車坐乗之車也後漢輿服/志曰公列侯安車朱斑輪倚鹿較伏)
(熊軾皂葢倚鹿較者畫立鹿於車之前兩藩/外也伏熊軾者車前横軾為伏熊之形也)後數月薨
諡曰敬侯子緩嗣緩少為郎本始中以校尉從蒲類將
軍撃匈奴(文穎曰趙充國也臣瓉/曰征蒲類海故以為名)還為諌大夫遷上谷
都尉鴈門太守父延年薨徵視喪事拜為太常治諸陵
縣每冬月封具獄日常去酒省食(師古曰獄案已具/當論决之故封上)官
屬稱其有恩元帝初即位糓貴民流元光中(○宋祁曰/元光當從)
(南浙本/作永光)西羗反緩輙上書入錢糓以助用前後數百萬
緩六弟五人至大官少弟熊歴五郡二千石三州牧刺
史有能名唯中弟欽官不至而最知名
欽字子夏少好經書家富而目偏盲(師古曰盲目無見/也偏盲者患一目)
(也今俗乃以兩目無見/者始為盲語移轉也)故不好為吏茂陵杜鄴與欽同
姓字(師古曰並/字子夏)俱以材能稱京師故衣冠謂欽為盲杜
子夏以相别(師古曰衣冠/謂士大夫也)欽惡以疾見詆(師古曰詆毁/也音丁禮反)
廼為小冠髙廣財二寸(師古曰財與纔/同古通用字)由是京師更謂
欽為小冠杜子夏而鄴為大冠杜子夏云時帝舅大將
軍王鳳以外戚輔政求賢知自助鳳父頃侯禁與欽兄
緩相善故鳳深知欽能奏請欽為大將軍軍武庫令職
閒無事欽所好也(師古曰閒讀曰閑○宋祁曰軍武庫/一本無軍字諸本皆有予謂當存軍)
(字是大将軍/之軍武庫也)欽為人深博有謀自上為太子時以好色
聞及即位皇太后詔采良家女欽因是說大將軍鳳曰
禮壹娶九女所以極陽數廣嗣重祖也(張晏曰陽數一/三五七九九數)
(之極也臣瓉曰天子一娶九女夏殷之/制也欽故舉前代之約以刺今之奢也)必鄉舉求窈窕
不問華色(師古曰鄉舉者博問鄉里而舉之也窈/窕幽閑也窈音一了反窕音徒了反)所以
助徳理内也娣姪雖缺不復補所以養夀塞爭也(師古/曰媵)
(女之内兄弟之女則謂之姪/巳之女弟則謂之娣塞絶也)故后妃有貞淑之行則𦙍
嗣有賢聖之君制度有威儀之節則人君有夀考之福
廢而不由則女徳不厭(師古曰由用也從也女/徳不厭言好色之甚也)女徳不
厭則夀命不究於髙年(師古曰/究竟也)書云或四三年(師古曰/周書亡)
(逸篇曰惟湛樂之從罔或克夀或十年或七八/年或五六年或四三年謂逸欲過度則損夀也)言失欲
之生害也(師古曰失讀曰/佚佚與逸同)男子五十好色未衰婦人四
十容貌改前以改前之容侍於未衰之年而不以禮為
制則其原不可救而後倈異態後倈異態則正后自疑
而支庶有間適之心(師古曰間代也音居莧/反適讀曰嫡次下亦同)是以晉獻
被納讒之謗申生䝉無罪之辜(師古曰䝉/亦被也)今聖主富於
春秋未有適嗣方鄉術入學(師古曰鄉/讀曰嚮)未親后妃之議
將軍輔政宜因始初之隆建九女之制詳擇有行義之
家求淑女之質毋必有聲色音技能為萬世大法(師古/曰惟)
(求淑質無論羙色及音聲技/能如此則可為萬代法也)夫少戒之在色(師古曰論/語孔子曰)
(君子有三戒少之時血氣未定戒之在/色言好色無節則致損敗故戒之也)小卞之作可為
寒心(張晏曰刺幽王廢申后而立襃姒黜太子宜咎而/立伯服也臣瓉曰小卞之詩太子之傅作也哀太)
(子之放逐愍周室之大壊也師古/曰詩小雅也二說皆是卞音盤)唯將軍常以為憂鳳
白之太后太后以為故事無有欽復重言(師古曰重/音直用反)詩
云殷監不逺在夏后氏之世(師古曰大雅蕩之詩也言/殷之所監見其事不逺近)
(在夏后/氏之時)刺戒者至廹近而省聼者常怠忽(師古曰/忽忘也)可不
慎哉前言九女畧陳其禍福甚可悼懼竊恐將軍不深
留意后妃之制夭夀治亂存亡之端也迹三代之季世
覽宗宣之饗國察近屬之符騐(韋昭曰宗殷髙宗也宣/周宣王也皆饗國長乆)
(師古曰宗宣之義韋說是也近屬者謂/漢家之事耳屬猶言甫爾也音之欲反)禍敗曷常不由
女徳是以佩玉晏鳴闗睢歎之(李竒曰后夫人雞鳴佩/玉去君所周康王后不)
(然故詩人歎而傷之/臣瓉曰此魯詩也)知好色之伐性短年離制度之生
無厭天下將蒙化(師古曰/蒙被也)陵夷而成俗也(○宋祁曰離/字下疑有脫)
(文/)故詠淑女㡬以配上(師古曰闗睢之詩云窈窕淑女/君子好仇故云然也淑善也㡬)
(讀曰/冀)忠孝之篤仁厚之作也(師古曰作/謂作詩也)夫君親夀尊國
家治安誠臣子之至願所當勉之也易曰正其本萬物
理(師古曰今/易無此文)凡事論有疑未可立行者求之徃古則典
刑無考之來今則吉凶同卒揺易之則民心惑(鄭氏曰/卒急也)
(師古曰卒/音干忽反)若是者誠難施也今九女之制合於徃古無
害於今不逆於民心至易行也行之至有福也將軍輔
政而不蚤定(師古曰蚤/古早字)非天下之所望也唯將軍信臣
子之願念闗睢之思(師古曰信/讀曰申)逮委政之隆及始初清
眀(師古曰委政之隆言天子委鳳政事權寵/隆盛也始初清明天子新即位宜立法制)為漢家建
無窮之基誠難以忽不可以遴(李竒曰遴難也/師古曰遴吝同)鳳不能
自立法度循故事而已㑹皇太后女弟司馬君力(蘇林/曰字)
(君力為司/馬氏婦)與欽兄子私通事上聞欽慙懼乞骸骨去後
有日蝕地震之變詔舉賢良方正能直言士合陽侯梁
放舉欽欽上對曰陛下畏天命悼變異延見公卿舉直
言之士將以求天心迹得失也(師古曰觀得/失之蹤迹也)臣欽愚戇
經術淺薄不足以奉大對(師古曰大對/謂對大問也)臣聞日蝕地震
陽微隂盛也臣者君之隂也子者父之隂也妻者夫之
隂也夷狄者中國之隂也春秋日蝕三十六地震五(師/古)
(曰解在/劉向傳)或夷狄侵中國或政權在臣下或婦乘夫(師古/曰乘)
(陵/也)或臣子背君父(○宋祁曰江南本/作臣背君子背父)事雖不同其類一
也臣竊觀人事以考變異則本朝大臣無不自安之人
外戚親屬無乖刺之心(師古曰刺戾/也音来曷反)闗東諸侯無强大
之國三垂蠻夷無逆理之節(師古曰三垂/謂東南西也)殆為後宫(師/古)
(曰殆/近也)何以言之日以戊申蝕時加未戊未土也土者中
宫之部也其夜地震未央宫殿中此必適妾將有爭寵
相害而為患者(師古曰適讀曰嫡嫡謂正后也/○宋祁曰南本相害字作於宫)唯陛下
深戒之變感以類相應人事失於下變象見於上能應
之以徳則異咎消亡不能應之以善則禍敗至髙宗遭
雊雉之戒飭已正事享百年之夀殷道復興(師古曰解/在五行志)
要在所以應之應之非誠不立非信不行宋景公小國
之諸侯耳有不忍移禍之誠出人君之言三熒惑為之
退舎(張晏曰宋景公熒惑守心太史子韋請移之於大/臣及國人與嵗公皆不聼天感其誠熒惑為之退)
(舍景公享延/期之祚也)以陛下聖眀内推至誠深思天變何應而
不感何揺而不動孔子曰仁逺乎哉(師古曰論語載孔/子之言也言仁道)
(不逺求之/而至也)唯陛下正后妾抑女寵防奢泰去佚游躬節
儉親萬事數御安車由輦道(師古曰/由從也)親二宫之饔膳(韋/昭)
(曰二宫卭成太后與成帝母也師古/曰熟食曰饔具食曰膳膳之言善也)致昬晨之定省如
此即堯舜不足與比隆咎異何足消滅如不留聼於庶
事不論材而授位殫天下之財以奉滛侈匱萬姓之力
以從耳目(師古曰殫匱皆/盡也從讀曰縦)近諂諛之人而逺公方(師古/曰方)
(正/也)信讒賊之臣以誅忠良賢俊失在巖穴大臣怨乎不
以(師古曰失在巖穴謂隠處巖穴朝廷失之也論語稱/周公謂魯公不使大臣怨乎不以以用也不見用而)
(怨/也)雖無變異社稷之憂也天下至大萬事至衆祖業至
重誠不可以佚豫為不可以奢㤗持也(師古曰/為治也)唯陛下
忍無益之欲以全衆庶之命臣欽愚戇言不足采其夏
上盡召直言之士詣白虎殿對策(師古曰此殿/在未央宫也)策曰天
地之道何貴王者之法何如六經之義何上人之行何
先取人之術何以(師古曰/以用也)當世之治何務各以經對(師/古)
(曰取經/義以對)欽對曰臣聞天道貴信地道貴貞(師古曰/貞正也)不信
不貞萬物不生生天地之所貴也王者承天地之所生
理而成之昆蟲草木靡不得其所王者法天地非仁無
以廣施非義無以正身克己就義恕以及人(師古曰恕/仁也言以)
(仁愛為心内省己/志施之於人也)六經之所上也不孝則事君不忠涖
官不敬(師古曰/涖臨也)戰陳無勇朋友不信孔子曰孝無終始
而患不及者未之有也(師古曰孝經載孔子之言也言/人能始終行孝而患不及道者)
(未之有也一說行孝終始不/備而患禍不及者無此事也)孝人行之所先也觀本行
於鄉黨考功能於官職達觀其所舉富觀其所予窮觀
其所不為乏觀其所不取近觀其所為(○劉攽曰當云/近觀其所為主)
(注文舊有妄刋去之宋祁曰/為字下南本浙本並有主字)逺觀其所主(師古曰所為/主謂託人以)
(為援而自進也其所主為人之援而進也○宋祁/曰注文為主越本作所為非是進也當作進之也)孔子
曰視其所以觀其所由察其所安人焉廋哉(師古曰論/語載孔子)
(之言也廋匿也言視人之所用觀人之所從/察人之所樂則可知其善惡無所匿其情也)取人之術
也殷因於夏尚質周因於殷尚文今漢家承周秦之敝
宜抑文尚質廢奢長儉表實去偽(師古曰長謂崇/貴之也表眀也)孔子
曰惡紫之奪朱(師古曰論語載孔子之言也朱正色也/紫間色之好者也惡其邪好而奪正色)
(以喻利口之人多/言少實傾惑者也)當世治之所務也臣竊有所憂言之
則拂心逆指(師古曰拂謂/違戾也音佛)不言則漸日長為禍不細然
小臣不敢廢道而求從違忠而耦意(師古曰從順/也耦合也)臣聞
玩色無厭必生好憎之心好憎之心生則愛寵偏於一
人愛寵偏於一人則繼嗣之路不廣而嫉妬之心興矣
如此則匹婦之說不可勝也(師古曰匹婦一婦人也○/宋祁曰說别本浙本作謀)
唯陛下純徳普施無欲是從(師古曰從讀曰縱/不縦心于所欲也)此則衆
庶咸說(師古曰說/讀曰恱)繼嗣日廣而海内長安萬事之是非
何足備言(師古曰如此則細/故萬端不足憂也)欽以前事病賜帛罷後為
議郎復以病免徵詣大將軍莫府國家政謀鳳常與欽
慮之(師古曰/慮計也)數稱達名士王駿韋安世王延世等(師古/曰王)
(駿王陽子也韋安世韋賢之孫方山之子也王延世即/成帝時塞河堤者也○宋祁曰一本只云王延無世字)
(注同予據成紀校尉王延世塞决河是嵗改河平元年/此本是劉奉世曰治河者王延世或者此脫一世字歟)
救解馮野王王尊胡常之罪過及繼功臣絶世填撫四
夷(師古曰填/音竹刃反)當世善政多出於欽者見鳳専政㤗重戒
之曰昔周公身有至聖之徳屬有叔父之親而成王有
獨見之眀無信讒之聴然管蔡流言而周公懼穰侯昭
王之舅也(文頴曰穰/侯魏冉也)權重於秦威震鄰敵有旦暮偃伏
之愛(師古曰言昭王㓜小旦夕/偃伏戲弄於舅之旁側也)心不介然有間然范睢
起徒歩由異國無雅信(師古曰雅信/謂素相任信)開一朝之說而穰
侯就封(文穎曰范睢為/丞相穰侯就國)及近者武安侯之見退(師古曰/武安侯)
(謂田蚡也退謂請考工/地益宅上怒乃退之也)三事之跡相去各數百嵗若合
符節甚不可不察願將軍由周公之謙懼(師古曰由/從也用也)損
穰侯之威放武安之欲毋使范睢之徒得間其說(師古/曰間)
(音居/莧反)頃之復日蝕亰兆尹王章上封事求見果言鳳専
權蔽主之過宜廢勿用以應天變於是天子感悟召見
章與議欲退鳳鳳甚憂懼欽令鳳上疏謝罪乞骸骨文
指甚哀太后涕泣為不食上少而親倚鳳亦不忍廢(師/古)
(曰倚音/于綺反)復起鳳就位鳳心慙稱病篤欲遂退欽復說之
曰將軍深悼輔政十年變異不已故乞骸骨歸咎於身
刻巳自責至誠動衆愚知莫不感傷雖然是無屬之臣
執進退之分絜其去就之節者耳(師古曰無屬無親屬/于上也分音扶問反)
(字或作介介隔/也其義亦通)非主上所以待將軍非將軍所以報主
上也昔周公雖老猶在亰師眀不離成周示不忘王室
也仲山父異姓之臣無親於宣就封於齊(鄧展曰詩言/仲山甫徂齊)
(者言銜命徃治齊城郭也而韓詩以為封于齊悞耳晋/灼曰韓詩悞而欽引之阿附權貴求容媚也師古曰韓)
(詩既有眀文而欽引以為喻則是其義非謬而與今說/詩者不同鄧晋諸人雖曰渉學未得専非杜氏追咎韓)
(詩/也)猶歎息永懐宿夜徘徊不忍逺去况將軍之於主上
主上之與將軍哉夫欲天下治安變異之意莫有將軍
(師古曰言衆人之意皆不如也/○宋祁曰南本浙本意並作息)主上昭然知之故攀援
不遣(師古曰援/引也音爰)書稱公毋困我(師古曰此周書洛誥成/王告周公詞也言公必)
(湏留此毋得遂去而令我困/葢成帝與鳳詔書引此言之)唯將軍不為四國流言自
疑於成王以固至忠鳳復起視事上令尚書劾奏亰兆
尹章章死詔獄語在元后傳章既死衆庶寃之以譏朝
廷欽欲救其過復說鳳曰亰兆尹章所坐事宻吏民見
章素好言事以為不坐官職疑其以日蝕見對有所言
也假令章内有所犯雖陷正法事不暴揚自亰師不曉
况於逺方恐天下不知章實有罪而以為坐言事也如
是塞爭引之原損寛眀之徳(師古曰爭引謂引事類以/諌爭也一曰下有諌爭之)
(言上引而/納之也)欽愚以為宜因章事舉直言極諫(○宋祁曰/南本無章)
(事二/字)並見郎從官展盡其意加於徃前以眀示四方使
天下咸知主上聖眀不以言罪下也若此則流言消釋
疑惑著眀鳳白行其策欽之補過將羙皆此類也(師古/曰將)
(助/也)優㳺不仕以夀終欽子及昆弟友屬(○宋祁曰友/疑當作支)至
二千石者且十人欽兄緩前免太常以列侯奉朝請成
帝時乃薨子業嗣業有材能以列侯選復為太常數言
得失不事權貴與丞相翟方進衛尉定陵侯淳于長不
平後業坐法免官復為函谷闗都尉會定陵侯長有罪
當就國長舅紅陽侯立與業書曰誠哀老姊垂白隨無
狀子出闗(師古曰垂白者言白髮/下垂也無狀猶言不肖)願勿復用前事相侵
定陵侯既出闗伏罪復發(蘇林曰長與許后/書也語在外戚傳)下雒陽獄
丞相史搜得紅陽侯書奏業聼請不敬(服䖍曰受立/屬請為不敬)坐
免就國其春丞相方進薨業上書言方進本與長深結
厚更相稱薦(師古曰更/音工衡反)長陷大惡獨得不坐茍欲障塞
前過不為陛下廣持平例(師古曰俱與長厚善而/方進獨不坐是不平也)又無
恐懼之心反因時信其邪辟(師古曰信讀曰/伸辟讀曰僻)報睚眦怨
(師古曰睚音厓睚舉眼也眦即眥字謂目匡也言舉目/相忤者即報之也一說睚音五懈反眦音仕懈反睚眦)
(瞋目貌也両義/並通他皆類此)故事大逆朋友坐免官無歸故郡者今
坐長者歸故郡已深一等紅陽侯立坐子受長貨賂故
就國耳非大逆也而方進復奏立黨友後將軍朱博鉅
鹿太守孫宏故少府陳咸皆免官歸咸故郡刑罸無平
在方進之筆端衆庶莫不疑惑皆言孫宏不與紅陽侯
相愛宏前為中丞時方進為御史大夫舉掾隆可侍御
史(師古曰御史大/大之掾也名隆)宏奏隆前奉使欺謾(師古曰謾誑也/音慢又音莫連)
(反/)不宜執法近侍方進以此怨宏又方進為亰兆尹時
陳咸為少府在九卿髙第陛下所自知也方進素與司
直師丹相善臨御史大夫缺使丹奏咸為姦利請案騐
卒不能有所得而方進果自得御史大夫為丞相即時
詆欺奏免咸(師古曰/詆誣也)復因紅陽侯事歸咸故郡衆人皆
言國家假方進權太甚案師丹行能無異及光禄勲許
商被病殘人(服䖍曰/殘癃也)皆但以附從方進常獲尊官丹前
親薦邑子丞相史能使巫下神為國求福㡬獲大利(師/古)
(曰㡬讀/曰冀)幸賴陛下至眀遣使者毛莫如先考騐卒得其
姦皆坐死假令丹知而白之此誣罔罪也不知而白之
是背經術惑左道也(師古曰左道/不正之道也)二者皆在大辟重於
朱博孫宏陳咸所坐方進終不舉白専作威福阿黨所
厚排擠英俊(師古曰擠墜/也音子詣反)託公報私横厲無所畏忌(師/古)
(曰縦横/陵厲也)欲以熏轑天下(師古曰熏言熏灼之/轑讀曰燎假借用字)天下莫不
望風而靡(師古曰/靡猶弭)自尚書近臣皆結舌杜口(師古曰/杜塞也)骨
肉親屬莫不股栗(師古曰言懼之/甚故股戰慄也)威權㤗盛而不忠信
非所以安國家也今聞方進卒病死(師古曰卒/讀曰猝)不以尉
示天下反復賞賜厚葬唯陛下深思徃事以戒来今會
成帝崩哀帝即位業復上書言王氏世權日久朝無骨
骾之臣(師古曰骾/亦鯁字)宗室諸侯微弱與繋囚無異自佐史
以上至於大吏皆權臣之黨曲陽侯根前為三公輔政
知趙昭儀殺皇子不輙白奏反與趙氏比周恣意妄行
(師古曰比/音頻寐反)譛愬故許后被加以非罪(師古曰被/音皮義反)誅破諸
許族敗元帝外家内嫉妬同産兄弟紅陽侯立及淳于
氏(師古曰兄紅陽侯立/也姊淳于長母也)皆老被放棄新喋血亰師威權
可畏髙陽侯薛宣有不養母之名安昌侯張禹姦人之
雄惑亂朝廷使先帝負謗於海内尤不可不慎陛下初
即位謙讓未皇(師古曰/皇暇也)孤獨特立莫可據杖權臣易世
意若探湯(師古曰言重難之/若以手探熱湯也)宜蚤以義割恩安百姓心
竊見朱博忠信勇猛材畧不世出(師古曰言/其希有也)誠國家雄
俊之寳臣也宜徴博置左右以填天下(師古曰填/音竹刃反)此人
在朝則陛下可髙枕而卧矣昔諸吕欲危劉氏賴有髙
祖遺臣周勃陳平尚存不者㡬為姦臣笑(師古曰㡬/音鉅依反)業
又言宜為恭王立廟亰師以章孝道時髙昌侯董宏亦
言宜尊帝母定陶王丁后為帝太后大司空師丹等劾
宏誤朝不道坐免為庶人業復上書訟宏前後所言皆
合指施行朱博果見㧞用業由是徴復為太常嵗餘左
遷上黨都尉㑹司𨽻奏業為太常選舉不實業坐免官
復就國哀帝崩王莽秉政諸前議立廟尊號者皆免徙
合浦業以前罷黜故見濶略(師古曰濶略謂/寛縱不問也)憂恐病發
死業成帝初尚帝妹潁邑公主主無子薨業家上書求
還亰師與主合葬不許而賜諡曰荒侯傳子至孫絶初
杜周武帝時徙茂陵至延年徙杜陵云
贊曰張湯杜周並起文墨小吏致位三公列於酷吏而
俱有良子徳器自過(師古曰言其子徳/器各過二人之身)爵位尊顯繼世
立朝相與提衡(如淳曰提衡猶言相提攜也臣瓉曰衡/平也言二人齊也師古曰瓚說是也)
至於建武杜氏爵乃獨絶(師古曰建武之後張氏尚有/張純為侯故言杜氏獨絶也)
迹其福祚元功儒林之後莫能及也(師古曰元功蕭曹/張陳之屬也儒林)
(貢薛韋/匡之軰)自謂唐杜苖裔豈其然乎(師古曰謂在周/為唐杜氏也)及欽
浮沉當世好謀而成以建始之初深陳女戒終如其言
庶㡬乎闗睢之見微(師古曰闗睢國風之始言夫婦之/際政化所由故云見微微謂微細)
(也/)非夫浮華博習之徒所能窺也業因勢而抵陒(服䖍/曰抵)
(音紙陒音羲謂罪敗而復抨弹之蘇秦書有此法師古/曰抵撃也陒毁也言因事形勢而撃毁之也陒音詭一)
(說陒讀與戲同音許宜反戲亦險也/言撃其危險之處鬼谷有抵戲篇也)稱朱博毁師丹愛
憎之議可不畏哉
　
　
　前漢書卷六十
　前漢書卷六十考證
杜周傳為執金吾逐捕桑𢎞羊衛皇后昆弟子○顧炎
　武曰按百官表天漢三年二月執金吾杜周為御史
　大夫四年卒而衛太子巫蠱事乃在征和二年周卒
　巳四嵗矣又十一年昭帝元鳳元年御史大夫桑𢎞
　羊坐燕王旦事誅書事之謬如此
而兩子夾河為郡守○(臣召南/)按唐書宰相世系表曰
　周三子延夀延考延年延年最㓜昭帝初始為吏則
　夾河為郡守者延夀延考也
杜延年傳廷尉王平與少府徐仁○按公卿表平字子
　心仁字中孫俱齊人
杜欽傳小卞之作可為寒心○按今詩作小弁與孟子
　同葢卞弁二字古通用故師古音盤與陸氏毛詩音
　義同
合陽侯梁放○(臣召南/)按漢代列侯具見於表此合陽
　侯梁放功臣恩澤二表不見何也師古亦無注
及繼功臣絶世○(臣召南/)按功臣表杜業納說云云於
　是成帝復紹蕭何是建議繼功臣絶世乃欽兄子業
　之事非欽事也表傳互異如此
　
　
　
　
　
　
　
　
　
　
　
　
　前漢書卷六十考證
欽定四庫全書
　前漢書卷六十一
　　漢　　蘭　　臺　　令　　