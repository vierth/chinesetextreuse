卷五十七
　　梁　　　蕭　　　子　　　顯　　　撰
　列傳第三十八
　　魏虜
魏虜匈奴種也姓托跋氏晉永嘉六年并州刺史劉琨
爲屠各胡劉聰所攻索頭猗盧遣子曰利孫將兵救琨
於太原猗盧入居代郡亦謂鮮卑被髪左衽故呼爲索
頭猗盧孫什翼犍字鬱律旃後還隂山爲單于領匈奴
諸部泰元元年苻堅遣僞并州刺史苻洛伐犍破龍庭
禽犍還長安爲立宅敎犍書學分其部黨居雲中等四
郡諸部主帥嵗終入朝并得見犍差稅諸部以給之堅
敗子珪字涉圭隨舅慕容埀據中山還領其部後稍彊
盛隆安元年珪破慕容寶於中山遂有并州僭稱魏年
號天賜追諡犍烈祖文平皇帝珪死諡道武皇帝子木
末立年號太常死諡明元皇帝子燾字佛狸代立年號
太平眞君宋元嘉中僞太子晃與大臣崔氏寇氏不睦
崔寇譖之𤣥髙道人有道術晃使祈福七日七夜佛狸
夢其祖父竝怒手刃向之曰汝何故信讒欲害太子佛
狸驚覺下僞詔曰王者大業纂承爲重儲宫嗣紹百王
舊例自今已往事無巨細必經太子然後上聞晃後謀
殺佛狸見殺燾死諡太武皇帝立晃子濬字烏雷直勤
年號和平追諡晃景穆皇帝濬死諡文成皇帝子𢎞字
萬民立年號天安景和九年僞太子宏生改年爲皇興
什翼珪始都平城猶逐水草無城郭木末始土著居處
佛狸破梁州黃龍徙其居民大築郭邑截平城西爲宫
城四角起樓女墻門不施屋城又無壍南門外立二土
門内立廟開四門各隨方色凡五廟一世一間瓦屋其
西立太社佛狸所居雲母等三殿又立重屋居其上飲
食厨名阿眞厨在西皇后可孫恒出此厨求食初姚興
以塞外虜赫連勃勃爲安北將軍領五部胡屯大城姚
泓敗後入長安佛狸攻破勃勃子昌娶勃勃女爲皇后
義熙中仇池公楊盛表云索虜勃勃匈奴正𦙍是也可
孫昔妾媵之殿西鎧仗庫屋四十餘間殿北絲綿布絹
庫土屋一十餘間僞太子宫在城東亦開四門瓦屋四
角起樓妃妾住皆土屋婢使千餘人織綾錦販賣酤酒
養猪羊牧牛馬種菜逐利太官八十餘窖窖四千斛半
穀半米又有懸食瓦屋數十間置尚方作鐵及木其袍
衣使宫内婢爲之僞太子别有倉庫其郭城繞宫城南
悉築爲坊坊開巷坊大者容四五百家小者六七十家
每南坊搜檢以備奸巧城西南去白登山七里於山邊
别立父祖廟城西有祠天壇立四十九木人長丈許白
幘練裙馬尾被立壇上常以四月四日殺牛馬祭祀盛
陳鹵簿邊壇奔馳奏伎爲樂城西三里刻石寫五經及
其國記於鄴取石虎文石屋基六十枚皆長丈餘以充
用國中呼内左右爲直眞外左右爲烏矮眞曹局文書
吏爲比徳眞檐衣人爲樸大眞帯仗人爲胡洛眞通事
人爲乞萬眞守門人爲可薄眞僞臺乘驛賤人爲拂竹
眞諸州乘驛人爲咸眞殺人者爲契害眞爲主出受辭
人爲折潰眞貴人作食人爲附眞三公貴人通謂之羊
眞佛狸置三公太宰尚書令僕射侍中與太子共決國
事殿中尚書知殿内兵馬倉庫樂部尚書知伎樂及角
史伍伯駕部尚書知牛馬驢騾南部尙書知南邊州郡
北部尙書知北邊州郡又有俟懃地何比尙書莫堤比
刺史郁若比二千石受别官比諸侯諸曹府有倉庫悉
置比官皆使通虜漢語以爲傳驛蘭臺置中丞御史知
城内事又置九豆和官宫城三里内民戸籍不屬諸軍
戍者悉屬之其車服有大小輦皆五層下施四輪三二
百人牽之四施絙索備傾倒軺車建龍旗尙黑妃后則
施雜綵幰無幢絡太后出則婦女著鎧騎馬近輦左右
虜主及后妃常行乘銀鏤羊車不施帷幔皆偏坐埀脚
轅中在殿上亦跂據正殿施流蘇帳金博山龍鳳朱漆
畫屛風織成幌坐施氍毹褥前施金香鑪琉璃鉢金椀
盛雜食器設客長盤一尺御饌圓盤廣一丈爲四輪車
元會日六七十人牽上殿蜡日逐除嵗盡城門磔雄雞
葦索桃梗如漢儀自佛狸至萬民世增雕飾正殿西築
土臺謂之白樓萬民禪位後常遊觀其上臺南又有伺
星樓正殿西又有祠屋琉璃爲瓦宫門稍覆以屋猶不
知爲重樓竝設削泥采畫金剛力士胡俗尚水又䂓畫
黑龍相盤繞以爲厭勝泰始五年萬民禪位子宏自稱
太上皇宏立號延興元年至六年萬民死諡獻文皇帝
改號爲承明元年是嵗元徽四年也祖母馮氏黃龍人
助治國事初佛狸母是漢人爲木末所殺佛狸以乳母
爲太后自此以來太子立輒誅其母一云馮氏本江都
人佛狸元嘉二十七年南侵畧得馮氏濬以爲妾獨得
全焉明年丁巳嵗改號太和宋明帝末年始與虜和好
元徽昇明之世虜使嵗通建元元年僞太和三年也宏
聞太祖受禪其冬發衆遣丹陽王劉昶爲太師寇司豫
二州明年詔遣衆軍北討宏遣大將郁豆眷段長命攻
壽陽及鍾離爲豫州刺史垣崇祖右將軍周盤龍徐州
刺史崔文仲等所破宏又遣僞南部尙書托跋等向司
州分兵出兗青界十萬衆圍朐山戍主𤣥元度嬰城固
守青冀二州刺史盧紹之遣子奐領兵助之城中無食
紹之出頓州南石頭亭隔海運糧柴供給城内虜圍斷
海道緣岸攻城會潮水大至虜渰溺元度出兵奮擊大
破之臺遣軍主崔靈建楊法持房靈民萬餘人從淮入
海船艦至夜各舉兩火虜衆望見謂是南軍大至一時
奔退初元度自云臂上有封侯志宋世以示世祖時世
祖在東宫書與元度曰努力成臂上之相也虜退上議
加封爵元度歸功於紹之紹之又讓故竝見寢上乃擢
紹之爲黃門郎鬱州呼石頭亭爲平虜亭紹之字子緒
范陽人自云盧諶𤣥孫宋大明中預攻廣陵勲上紹之
拔迹自投上以爲州治中受心腹之任官至光祿大夫
永明八年卒三年領軍將軍李安民左軍將軍孫文顯
與虜軍戰於淮陽大敗之初虜寇至緣淮驅畧江北居
民猶懲佛狸時事皆驚走不可禁止乃於梁山置一軍
南置三軍慈姥置一軍洌州置二軍三山置二軍白沙
洲置一軍蔡州置五軍長蘆置三軍菰浦置二軍徐浦
置一軍内外悉班階賞以示威刑僞昌黎王馮莎向司
州荒人桓天生説莎云諸蠻皆響應莎至蠻竟不動莎
大怒於淮邊獵而去及壽春摧敗朐山不拔虜主出定
州大治道路聲欲南行不敢進廼與僞梁郡王計曰兵
出彭泗間無復鬭志要當一兩戰得還歸旣於淮陽被
破一時奔走青徐間赴義民先是或抄虜運車更相殺
掠往往得南歸者數千家上未遑外畧以虜旣摧破且
欲示以威懐遣後軍參軍車僧朗北使虜問僧朗曰齊
輔宋日淺何故便登天位僧朗曰虞夏登庸親當革禪
魏晉匡戰貽厥子孫豈二聖促促於天位兩賢謙虛以
獨善時宜各異豈得一揆茍曰事宜故屈己應物虜又
問齊主悉有何功業僧朗曰主上聖性寛仁天識𢎞遠
少爲宋文皇所器遇入參禁旅泰始之初四方寇叛東
平劉子房張淹北討薛索兒兼掌軍國豫司頋命宋桂
陽建平二王阻兵内侮一麾殄滅蒼梧王反道敗德有
過桀紂遠遵伊霍行廢立之事袁粲劉秉沈攸之同惡
相濟又秉旄仗鉞大定凶黨戮力佐時四十餘載經綸
夷險十五六年此功此德可謂物無異議虜又問南國
無復齊土何故封齊僧朗曰營邱表海實爲大國宋朝
光啓土宇謂是吕尙先封今淮海之間自有青齊非無
地也又問蒼梧何故遂加斬戮僧朗曰蒼梧暴虐書契
未聞武王斬紂懸之黄鉞共是所聞何傷於義昇明中
北使殷靈誕茍昭先在虜聞太祖登極靈誕謂虜典客
曰宋魏通好憂患是同宋今滅亡魏不相救何用和親
及虜寇豫州靈誕因請爲劉昶司馬不獲僧朗至北虜
置之靈誕下僧朗立席言曰靈誕昔是宋使今成齊民
實希魏主以禮見處靈誕交言遂相忿詈調虜曰使臣
不能立節本朝誠自慙恨劉昶賂客解奉君於會刺殺
僧朗虜即收奉君誅之殯歛僧朗送喪隨靈誕等南歸
厚加贈賻世祖踐阼昭先具以啓聞靈誕下獄死贈僧
朗散騎侍郎永明元年冬遣驍騎將軍劉纘前軍將軍
張謨使虜明年冬虜使李道固報聘世祖於𤣥武湖水
步軍講武登龍舟引見之自此嵗使往來疆場無事三
年初令鄰里黨各置一長五家爲鄰五鄰爲里五里爲
黨四年造戸籍分置州郡雍州涼州秦州沙州涇州華
州岐州河州西華州寧州陜州洛州荆州郢州北豫州
東荆州南豫州西兗州東兗州南徐州東徐州青州齊
州濟州二十五州在河南湘州懐州秦州東雍州肆州
定州瀛州朔州并州冀州幽州平州司州十三州在河
北凡分魏晉舊司豫青兗冀并幽秦雍涼十州地及宋
所失淮北爲三十八州矣明年邊人桓天生作亂虜遣
步騎萬餘人助之至比陽爲征虜將軍戴僧靜等所破
荒人胡邱生起義懸瓠爲虜所擊戰敗南奔僞安南將
軍遼東公平南將軍上谷公又攻舞隂舞隂戍主輔國
將軍殷公愍拒破之六年虜又遣衆助桓天生與輔國
將軍曹虎戰大敗於隔城至七年遣使邢産侯靈紹復
通好先是劉纘再使虜太后馮氏悅而親之馮氏有計
畧作皇誥十八篇僞左僕射李思沖稱史臣注解是嵗
馮氏死八年世祖還隔城所俘獲二千餘人佛狸已來
稍僭華典胡風國俗雜相揉亂宏知談義解屬文輕果
有遠畧遊河北至比干墓作弔比干文云脫非武發封
墓誰因嗚呼介士胡不我臣宏以己巳嵗立圜丘方澤
置三夫人九嬪平城南有干水出定襄堺流入海去城
五十里世號爲索干都土氣寒凝風沙恒起六月雨雪
議遷都洛京九年遣使李道固蔣少游報使少游有機
巧密令觀京師宫殿楷式清河崔元祖啓世祖曰少游
臣之外甥特有公輸之思宋世陷虜處以大匠之官今
爲副使必欲模範宫闕豈可令氈鄉之鄙取象天宫臣
謂且留少游令使主反命世祖以非和通意不許少游
安樂人虜宫室制度皆從其出初佛狸討羯胡於長安
殺道人且盡及元嘉南寇獲道人以鐵籠盛之後佛狸
感惡疾自是敬畏佛敎立塔寺浮圖宏父𢎞禪位後黄
冠素服持戒誦經居石窟寺宏太和三年道人法秀與
茍兒王阿辱珮玉等謀反事覺囚法秀加以籠頭鐵鏁
無故自解脫虜穿其頸骨使呪之曰若復有神當令穿
肉不入遂穿而殉之三日乃死僞咸陽王復欲盡殺道
人太后馮氏不許宏尤精信粗涉義理宫殿内立浮圖
宏旣經古洛是嵗下僞詔尚書思愼曰夫覆載埀化必
由四氣運其功曦曜望舒亦湏五星助其暉仰惟聖母
睿識自天業髙曠古將稽詳典範日新皇度不圖罪逆
招禍奄丁窮罰追惟罔極永無逮及思遵先㫖勅造明
堂之樣卿所制體含六合事越中古理圓義備可軌之
千載信是應世之材先固之器也羣臣瞻見模樣莫不
僉然欲速造朕以寡昧亦思造盛禮卿可卽於今嵗停
宫城之作營建此構興皇代之奇制遠成先志近副朕
懐又詔公卿參定刑律又詔罷臈前儺唯年一儺又詔
季冬朝賀典無成文以袴褶事非禮敬之謂若置寒朝
服徒成煩濁自今罷小嵗賀嵗初一賀又詔王爵非庶
姓所僭伯號是五等常秩烈祖之胄仍本王爵其餘王
皆爲公公轉爲侯侯卽爲伯子男如舊雖名易於本而
品不異昔公第一品侯第二品伯第三品子第四品男
第五品十年上遣司徒參軍蕭琛范雲北使宏西郊卽
前相天壇處也宏與僞公卿從二十餘騎戎服繞壇宏
一周公卿七匝謂之蹋壇明日復戎服登壇祀天宏又
繞三匝公卿七匝謂之繞天以䋲相交絡紐木枝棖覆
以青繒形制平圓下容百人坐謂之爲繖一云百子帳
也於此下宴息次祠廟及布政明堂皆引朝廷使人觀
視每使至宏親相應接申以言義甚重齊人常謂其臣
下曰江南多好臣僞侍臣李元凱對曰江南多好臣嵗
一易主江北無好臣而百年一主宏大慙出元凱爲雍
州長史俄召復職世祖初治白下謂人曰我欲以此城
爲上頓處後於石頭造靈車三千乘欲步道取彭城形
迹頗著先是八年北使顔㓜明劉思斆反命僞南部尚
書李思沖曰二國之和義在庇民如聞南朝大造舟車
欲侵淮泗推心相期何應如此㓜明曰主上方𢎞大信
於天下不失臣妾旣與輯和何容二三其德壃場之言
差不足信且朝廷若必赫怒使守在外亦不近相淮濆
思沖曰我國之彊經畧淮東何患不蕩海東岳政存於
信誓耳且和好旣結豈可復有不信昔華元子反戰伐
之際尚能以誠相告此意良慕也㓜明曰卿未有子反
之急詎求登床之請是後宏亦欲南侵徐豫於淮泗間
大積馬蒭十一年遣露布并上書稱當南寇世祖發揚
徐州民丁廣設召募北地人支酉聚數千人於長安城北
西山起義遣使告梁州刺史隂智伯秦州人王度人起
義應酉攻獲僞刺史劉藻秦雍間七州民皆響震衆至
十萬各自保壁望朝廷救其兵宏遣弟僞河南王幹尚
書盧陽烏擊秦雍義軍幹大敗酉迎戰進至咸陽北濁
谷圍僞司空長洛王繆老生合戰又大破之老生走還
長安梁州刺史隂智伯遣軍主席徳仁張𢎞林等數千
人應接酉等進向長安所至皆靡會世祖崩宏聞關中
危急乃稱聞喪退師太和十七年八月使持節安南大
將軍都督徐青齊三州諸軍事南中郎將徐州刺史廣
陵侯府長史帶淮陽太守鹿樹生移齊兗州府長史府
奉被行所尚書符騰詔曰皇師電舉揺斾南指誓清江
祲志廓衡靄以去月下旬濟次河洛會前使人邢蠻等
至審知彼有大艾以春秋之義聞喪寢伐爰勅有司輟
鑾止軔休馬華陽戢戈嵩北便肇經周制光宅中區永
皇基於無窮恢盛業乎萬祀宸居重正鴻化增新四海
承休莫不銘慶故以往示如律令并遣使弔國諱遣僞
大將楊大眼張聰明等數萬人攻酉酉廣等竝見殺隆
昌元年遣司徒參軍劉斆車騎參軍沈宏報使至北宏
稱字𤣥覽其夏虜平北將軍魯直清率衆降以爲督洛
州軍事領平戎校尉征虜將軍洛州刺史是嵗宏徙都
洛陽改姓元氏初匈奴女名托跋妻李陵胡俗以母名
爲姓故虜爲李陵之後虜甚諱之有言其是陵後者輒
見殺至是乃改姓焉宏聞髙宗踐阼非正旣新移都兼
欲大示威力是冬自率大衆分寇豫徐司梁四州遣僞
荆州刺史薛眞度尚書郗祁阿婆出南陽向沙堨築壘
開溝爲南陽太守房伯玉新野太守劉思忌所破建武
二年春髙宗遣鎭南將軍王廣之出司州右僕射沈文
季出豫州左衞將軍崔慧景出徐州宏自率衆至壽陽
軍中有黒氈行殿容二十人坐輦邊皆三郎曷刺眞槊
多白眞毦鐵騎爲羣前後相接步軍皆烏楯槊綴接以
黑蝦蟆幡牛車及驢駱駞載軍資妓女三十許萬人不
攻城登八公山賦詩而去别圍鍾離城徐州刺史蕭惠
休輔國將軍申希祖拒守出兵奮擊宏衆敗多赴淮死
乃分軍據邵陽州柵斷水路夾築二城右衞將軍蕭坦
之遣軍主裴叔業攻二城拔之惠休又募人出燒虜攻
城車虜力竭不能剋王奐之誅子肅奔虜宏以爲鎭南
將軍南豫州刺史遣肅與劉昶號二十萬衆圍義陽司
州刺史蕭誕拒戰虜築圍壍柵三重燒居民淨盡并力
攻城城中負楯而立王廣之都督救援虜遣三萬餘人
逆攻太子右率蕭季敞於下梁季敞戰不利司州城内
告急王廣之遣軍主黄門侍郎梁王間道先進與太子
右率蕭訹輔國將軍徐𤣥慶荆州軍主魯休烈據賢首
山出虜不備城内見援軍至蕭誕遣長史王伯瑜及軍
主崔恭祖出攻虜柵因風放火梁王等衆軍自外擊之
昶肅棄圍引退追擊破之輔國將軍桓和出西隂平僞
魯郡公郯城戍主𢃄莫樓僞東海太守江道僧設伏路
側和與合戰大敗之青徐民降者百餘家青冀二州刺
史王洪範遣軍主崔延攻虜紀城竝拔之宏先又遣僞
尚書盧陽烏華州刺史韋靈智攻赭陽城北襄城太守
成公期拒守虜攻城百餘日設以鉤衝不捨晝夜期所
殺傷數千人臺又遣軍主垣歴生蔡道貴救援陽烏等
退官軍追擊破之夏虜又攻司州櫟城二戍戍主魏僧
岷朱僧起拒敗之僞安南將軍梁州刺史魏郡王元英
十萬餘人通斜谷寇南鄭梁州刺史蕭懿遣軍主姜山
安趙超宗等數軍萬餘人分據角弩白馬沮水拒戰大
敗英進圍南鄭土山衝車晝夜不息懿率東從兵二千
餘人固守拒戰隨手摧却英攻城自春至夏六十餘日
不下死傷甚衆軍中糧盡擣麴爲食畜菜葉直千錢懿
先遣軍主韓嵩等征獠囘軍援州城至黄牛川爲虜所
破懿遣氐人楊元秀還仇池說氐起兵斷虜運道氐卽
舉衆攻破虜歴城睪蘭駱谷仇池平洛蘇勒六戍僞尚
書北梁州刺史辛黒未戰死英遣軍副仇池公楊靈珍
據泥公山武興城主楊集始遣弟集朗與歸國氐楊馥
之及義軍主徐曜甫迎戰於黄亘大敗奔歸時梁州土
豪范凝梁季羣於家請英設會伏兵欲殺英事覺英執
季羣殺之凝竄走英退保濁水聞氐衆盛與楊靈珍復
俱退入斜谷會天大雨軍馬含漬截竹煮米於馬上持
炬炊而食英至下辨靈珍弟婆羅阿卜珍反襲擊英衆
散射中英頰僞陵江將軍悅楊生領鐵騎死戰救之得
免梁漢平武都太守杜靈瑗奮武將軍望法憘寧朔將
軍望法泰州治中皇甫躭竝拒虜戰死追贈靈瑗法憘
羽林監法泰積射將軍時僞洛州刺史賈異寇甲口爲
上洛太守李靜所破三年虜又攻司州櫟城爲戍主魏
僧岷所拒破秋虜遣軍襲漣口東海太守鄭延祉棄西
城走東城猶固守臺遣冠軍將軍兗州刺史徐𤣥慶救
援虜引退延祉伏罪初僞太后馮氏兄昌黎王馮莎二
女大馮美而有疾爲尼小馮爲宏皇后生僞太子詢後
大馮疾差宏納爲昭儀宏初徙都詢意不樂思歸桑乾
宏制衣冠與之詢竊毁裂解髪爲編服左衽大馮有寵
日夜讒詢宏出鄴城馬射詢因是欲叛北歸密選宫中
御馬三千匹置河隂渚皇后聞之召執詢馳使告宏宏
徙詢無鼻城在河橋北二里尋殺之以庻人禮葬立大
馮爲皇后便立僞太子恪是嵗僞太和二十年也僞征
北將軍恒州刺史鉅鹿公伏鹿孤賀鹿渾守桑乾宏從
叔平陽王安壽戍懐柵在桑乾西北渾非宏任用中國
人與僞定州刺史馮翌公自隣安樂公托跋阿幹兒謀
立安壽分據河北期久不遂安壽懼告宏殺渾等數百
人任安壽如故先是僞荆州刺史薛眞度尚書郄祁阿
婆爲房伯玉所破宏怒以南陽小郡誓取滅之四年自
率軍向雍州宏先至南陽房伯玉嬰城拒守宏從數萬
騎罩黄繖去城一里遣僞中書舍人公孫雲謂伯玉曰
我今蕩一六合與先行異先行冬去春還不爲停久今
誓不有所剋終不還北停此或三五年卿此城是我六
龍之首無容不先攻取遠一年中不過百日近不過一
月非爲難殄若不改迷當斬卿首梟之軍門闔城無貳
幸可改禍爲福但卿有三罪今令卿知卿先事武帝蒙
在左右不能盡節前主而盡節今主此是一罪前歲遣
偏師薛眞度暫來此卿遂破傷此是二罪武帝之𦙍悉
被誅戮初無報効而反爲今主盡節違天害理此是三
罪不可容恕聽卿三思勿令闔城受苦伯玉遣軍副樂
稚柔答曰承欲見攻圍期於必剋卑㣲常人得抗大威
眞可謂獲其死所先蒙武帝採㧞賜預左右犬馬知恩
寧容無感但隆昌延興昬悖違常聖明纂業家國不殊
此則進不負心退不愧幽前歲薛眞度導誘邊氓遂見
陵突旣荷國恩聊爾撲掃囘已而言應畧此責宏引軍
向城南寺前頓止從東南角溝橋上過伯玉先遣勇士
數人着班衣虎頭帽從伏竇下怱出宏人馬驚退殺數
人宏呼善射將原靈度射之應弦而倒宏乃過宏時大
舉南寇僞咸陽王元禧彭城王元勰常侍王元嵩寶掌
王元麗廣陵侯元燮都督大將軍劉昶王肅楊大眼奚
康生長孫稚等三十六軍前後相繼衆號百萬其諸王
軍朱色鼔公侯綠色鼓伯子男黑色鼓竝有鼙角吹脣
沸地宏留僞咸陽王禧圍南陽進向新野新野太守劉
思忌亦拒守臺先遣軍主直閣將軍胡松助北襄城太
守成公期守赭陽城軍主鮑舉助西汝南北義陽二郡
太守黄瑤起戍舞隂城宏攻圍新野城戰鬪不息遣人
謂城中曰房伯玉已降汝南何獨自取糜碎思忌令人
對曰城中兵食猶多未暇從汝小虜語也雍州刺史曹
虎遣軍至均口不進永泰元年城䧟縛思忌問之曰今
欲降未思忌曰寧爲南鬼不爲北臣乃死贈冠軍將軍
梁州刺史於是沔北大震湖陽戍主蔡道福赭陽城主
成公期及軍主胡松舞隂城主黄瑤起及軍主鮑舉順
陽太守席謙竝棄城走虜追軍獲瑤起王肅募人臠食
其肉追贈冠軍將軍兗州刺史數日房伯玉以城降伯
玉清河人旣降虜以爲龍驤將軍伯玉不肯受高宗知
其志月給其子希哲錢五千米二十斛後伯玉就虜求
南邊一郡爲馮翊太守生子㓜便敎其騎馬常欲南歸
永元末希哲入虜伯玉大怒曰我力屈至此不能死節
猶望汝在本朝以報國恩我若從心亦欲閒關求反汝
何為失計遂卒虜中虜得沔北五郡宏自將二十萬騎
破太子率崔慧景等於鄧城進至樊城臨沔水而去還
洛陽聞太尉陳顯逹經畧五郡圍馬圏宏復率大衆南
攻破顯逹而死喪還未至洛四百餘里稱宏詔徵僞太
子恪會魯陽恪至勰以宏僞法服衣之始發喪至洛乃
宣布州郡舉哀制服諡孝文皇帝是年王肅爲虜制官
品百司皆如中國凡九品品各有二肅初奔虜自說其
家被誅事狀宏爲之埀涕以第六妹僞彭城公主妻之
封肅平原郡公爲宅舍以香塗壁遂見信用恪立號景
明元年永元二年也豫州刺史裴叔業以壽春降虜先
是僞東徐州刺史沈陵率部曲降陵吳興人初以失志
奔虜大見任用宏旣死故南歸頻授徐越二州刺史時
王肅爲征南將軍豫州都督朝廷旣新失大鎭荒人往
來詐云肅欲歸國少帝詔以肅爲使持節侍中都督豫
徐司三州右將軍豫州刺史西豐公邑二千戸虜旣得
淮南其夏遣僞冠軍將軍南豫州刺史席法友攻北新
蔡安豐二郡太守胡景畧於建安城死者萬餘人百餘
日朝廷無救城陷虜執景畧以歸其冬虜又遣將桓道
福攻隨郡太守崔士招破之後僞咸陽王禧以恪年少
與氐楊集始楊靈祐乞佛馬居及虜大將支虎李伯尙
等十餘人請會鴻池陂因恪出北芒獵襲殺之禧猶豫
不能發欲更剋日馬居說禧曰殿下若不至北芒便可
囘師據洛城閉四門天子聞之必走向河北走桑乾仍
斷河橋爲河南天子隔河而治此時不可失也禧又不
從靈祐疑禧反己卽馳告恪禧聞事敗欲走渡河而天
雨暗迷道至孝義驛恪已得洛城遣弟廣平王領數百
騎先入宫知無變乃還遣直衞三郎兵討禧執殺之虜
法謀反者不得葬棄屍北芒王肅以疾卒
史臣曰齊虜分江南爲國歴三代矣華夏分崩舊京幅
裂觀舋阻兵事興東晉二庾藉元舅之盛自許專征元
規臨邾城以覆師稚恭至襄陽而反斾褚裒以徐兗勁
卒壹没於鄒魯殷浩驅揚豫之衆大敗於山桑桓溫弱
冠雄姿因平蜀之聲勢步入咸關野戰洛鄴旣而鮮卑
固於負海羌虜割有秦代自爲敵國情險勢分宋武乘
機故能以次而行誅滅及魏虜兼并河南失境兵馬土
地非復曩時宋文雖得之知己未能料敵故師帥無功
每戰必殆泰始以邊臣外叛遂亡淮北經畧不振乃議
和親太祖創命未及圖遠戎塵先起侵暴方牧淮豫剋
㨗青海摧奔以逸待勞坐徴百勝自四州淪没民戀本
朝國祚惟新歌奉威徳提戈荷甲人自爲鬪深壘結防
想望南旗天子習知邊事取亂而授兵律若前師指日
遠掃臨彭而督將逗留援接稽繞向義之徒傾巢盡室
旣失事機朝議北寢偃武修文更思後會永明之世據
已成之策職問往來關禁寧靜壃場之民竝安堵而息
窺覦百姓附農桑而不失業者亦由此而已也夫荆棘
所生用武之弊寇戎一犯傷痍難復豈非此之驗乎建
武初運獯雄南逼豫徐彊鎭嬰高城蓄士卒不敢與之
校武胡馬蹈藉淮肥而常自戰其地梯衝之害鼓掠所
亡建元以來未之前有兼以穹廬華徙卽禮舊都雍司
北部親近許洛平塗數百通驛車軌漢世馳道直抵章
陵鑣案所騖晨往暮返虜懐兼弱之威挾廣地之計彊
兵大衆親自凌殄旍鼔彌年矢石不息朝規懦屈莫能
救禦故南陽覆壘新野頽隍民戸墾田皆爲狄保雖分
遣將卒俱出淮南未解沔北之危已深渦陽之敗征賦
内盡民命外殫比屋騷然不聊生矣夫休頽之數誠有
天機得失之迹各歸人事豈不由將率相臨貪功昧賞
勝敗之急不相救䕶號令不明固中國之所短也
贊曰天立勍戎竊有帝圖卽安諸夏建號稱孤齊民急
病并邑焚刳
　
　
　
　
　
　
　
　
　
　
　南齊書卷五十七
　南齊書卷五十七考證
魏虜傳永明二年冬虜使李道固報聘○魏紀作李彪
僞安南將軍遼東公平南將軍上谷公又攻舞隂舞隂
　戍主輔國將軍殷公愍拒破之○(臣祖庚/)按魏紀云
　詔南部尙書公孫文慶上谷公張伏于南討舞隂又
　公孫䆳傳䆳字文慶内都幢將上谷公張儵討蕭賾
　舞隂戍據此則攻舞隂者爲南部尚書内都幢將官
　名互異戍主爲蕭賾亦有不同又通鑑考異曰伏于
　張儵字也
僞咸陽王復欲盡殺道人○(臣祖庚/)按通鑑考異曰咸
　陽王元禧時尚㓜太和九年始封恐非也
尙書盧陽烏華州刺史韋靈智攻赭陽○(臣宗萬/)按通
　鑑考異曰陽烏淵小字靈智珍字也
大馮有寵日夜讒詢○(臣祖庚/)按魏書不載詢作恂
徙詢無鼻城在河橋北二里○(臣祖庚/)按水經注溴水
　出河内軹縣原山南流注于河水東有無辟邑謂之
　無鼻城此云河橋北未知孰是
　
　
　
　
　
　
　
　
　
　
　
　
　
　
　南齊書卷五十七考證
