
　續資治通鑑長編巻二百七十五
　　　　　　　　　　　　　宋　李燾　撰
　　神宗
熈寧九年五月丙辰朔詔邕州緣邊州峒來降首領宜
多方存䘏無令失所時交賊已退溪峒首領儂廣琳等
皆求效順故也　上批付王中正茂州管下恭靜州等
蕃部作過已剪滅其脅從蕃族如能悔過歸順令倍加
存撫仍出牓曉諭諸路地接蠻夷州軍及外城寨應有
合措置事逐路選委監司一員案視度其逐處城圍大
小高低厚薄壕壍深淺濶狹幾處受敵緩急側近人户
可與不可容其入保井泉足與不足汲用城壕淺深濶
狹之處合與不合增展開浚如合興修即畫圖計工料
當如何規度計置工夫幾年可畢樓櫓守禦之偹如合
增置其材具於何處取用人夫於何處差發保甲土丁
未經教閱緩急必難使如作畨次於廵檢縣尉下廵防
因以勸習武藝有無不便仍節略開封界及五路見行
保甲上畨條約令看詳器甲如不精利及有少數於要
便州軍差官簡選以備移用或本處難得即於逐路都
作院漸次製造今特行選委其逐官毋得以為常事鹵
莽供報須親按視及體訪利害條析以聞令中書樞宻
院看詳取㫖施行　以接伴遼使主客員外郎朱温其
知舒州先是遼使耶律孝淳問温其南蠻有何事温其
曰南蠻為㓂已遣人討伐又問兵一二萬乎温其曰無
止一二千爾又問誰為將曰郭逵趙卨以不豫禀朝廷
故温其坐黜而以户部判官度支員外郎秘閣校理安
燾代之
丁巳遣權發遣淮西東路轉運副使寋周輔乗驛同蔡
確鞫熈河路結糴違法官吏後遣周輔鞫華亭獄改差
淮南西路轉運判官汪輔之代之(日錄二十三/日并十四日)　新差
權發遣秦鳳路轉運判官孫逈乞令熈河路經畧司與
提舉弓箭手司轉運司同選弓箭手可以代正兵乏人
從之　中書門下言給事中集賢殿修撰程師孟乞罷
杭明州市舶司只就廣州市舶司一處抽解欲令師孟
赴三司同共詳議利害以聞三司言今與師孟詳議廣
州明州市舶利害先次刪立抽解條約詔恐逐州有未
盡未便事件令更取索重詳定施行
戊午宴遼使于崇政殿　勾當皇城司内侍押班王中
正罰銅三十斤坐狂人孫真衣紙衣夜越皇城登文德
殿屋誦佛經為妖言故也真宿州民以心疾特杖脊配
沙門島守衞兵級人輕重决杖經歴官吏兵級並令開
封府劾罪(御史蔡承禧言臣伏聞宿州百姓孫真夜踰/宫墻至登文徳殿屋是夕繇内而外廵徼察)
(視寂無所聞日上幾午乃聞誦經之聲衞士僅始登捕/文德外朝秘省甚邇而守衞縱弛何以防閑事下府獄)
(久矣未傅刑典外議或云皇城禁間皆在譴累欲緩月/日以冀疎决釋放臣伏乞催促早令結絶其一行干繫)
(人并皇城主管經由出入去處職掌守衞有官者先止/朝謁悉屬以法不用疎决之原以嚴外防用肅宫省今)
(若聖慈寛縱則宸居之嚴周廬之謹繇此侵慢漢家莽/何之猝唐氏張韶之警可以深戒此宜長慮而又不以)
(事微骫法者也承禧章附此要考孫真事希八年正月/鄭俠書云云或即孫真事更詳之  據林  野史載孫)
(真事甚備乃九年四月丙戌朔與鄭俠所言絶不相闗/野史真作珍今附注此  希野史云丙辰四月丙戌朔)
(聞喜宴就坐酒方行一忽宣陳繹云早有人坐於文德/殿脊又遶簷行誦經聲聞衞士始覺捕取之身衣破以)
(紙補綴問其所來云宿州虹縣孫珍佛遣二青衣送我/來衞士急以猪血灌之送于開封呼陳繹治之又云太)
(后於内束門送長王上檐子遥見之乃自修城處入城/從左藏庫厠屋而下以一瓦加厠墻驗之果然由左昇)
(龍門㳂屋至文德云修城人不見我我亦自由心/王使我來經由地分親事官凡追二百人入府)　以
遼國母卒賀同天節使於紫宸殿朝辭告哀使未至未
輟朝故不辭於崇政殿(案上云宴遼使于崇政殿此條/又云告哀使未至未輟朝故不)
(辭于崇政殿宋史本紀未載且甲寅遼遣耶律孝淳來/告喪既經成服發哀又輟視朝七日則是告哀之使已)
(至此條云/云未詳)
辛酉詔諸保甲可依新降隊法結隊并印新結隊圖付
兵部每一都保給之一圖結隊之法三人為一小隊三
小隊為一中隊五中隊為一大隊并引戰一人居前擁
隊一人執刀居後傔二人居左右執旗一人居中凡五
十人皆選士也有馬人與無馬人各為隊隊中兵械或
純用一色或雜用弓弩刀斧槍楯皆於結隊時商定教
習(元豐三年末弓/箭手隊法依此)　涇原路經畧司言百姓杜貴等盗
西界馬二疋詔堡寨使臣及地分廵檢不能禁戢令經
畧司劾之　熈河路經畧司言蕃官趙思忠乞與李竒
崖印信及洮西安撫司請以李竒崖為部落本族同廵
檢勘㑹竒崖有功前已推恩詔自今蕃官有勞當旌奬
並從經畧司保明聞奏毋得因藉首領保薦以立私恩
　河東路經畧司言北界人稱燕京日閱火砲令人於
南界𣙜塲私買硫黄焰硝慮緣邊禁不宻乞重立告賞
格於是審刑院大理寺申明舊條行之　都提舉市易
司言本司統轄抵當官錢然檢校庫自𨽻開封府若本
庫留滯差失無緣檢舉乞撥屬本司其事關開封府即
仍舊𨽻府其餘應干事務並歸本司統轄從之
壬戌梓夔路察訪熊本言黔州義軍尤為得力若分屬
兵官即與軍士争强弱不肯為用上令劄與茂州王中
正王光祖
癸亥知制誥熊本提舉太醫局大理寺丞單驤管勾太
醫局後詔太醫局不𨽻太常寺專置提舉一員判局二
員其判局選知醫事者為之每科置教授一員選翰林
醫官以下及上等學生為之亦許本局察舉在外醫人
素有名實者以聞願充學生者略試驗收補勿限員常
以春試取合格者以三百人為額太學律學武學生諸
營將士疾病輪差學生往治各給印紙令本學官及本
營將校書其所診疾狀病愈及死經本局官抑或診言
不可治即别差人往治候愈或死各書其狀以為功過
歲終比較為三等上中書取㫖等第收補上等月給錢
十五千毋過二十人中等十千毋過三十人下等五千
毋過五十人其失多者本局量輕重行罰或勒出局其
受軍營錢物以監臨彊乞取論其諸學病人願與者聽
受毋得邀求(中書時政記八日知制誥熊本提舉太醫/局大理寺丞單驤管勾太醫局仍以舊司)
(農寺充醫學公宇先是市易務具到賣藥名件中書奏/欲移入太醫局改為醫學置官主判知醫事至是詔令)
(止充太醫局更不𨽻太常寺專置官提舉故以今名命/本等兼領並按實錄十四日所書又與此稍異當考)
(舊紀云罷太醫局生立比較功過法每廂選醫生二人/以治商旅窮獨被疾者與實錄所書略不同疑有脫誤)
(當考新紀削去給本志云太醫局有丞有教授九科醫/生額三百人月  以祿分治國子監三學生及諸營卒)
(并商賈窮獨被疾病者/㑹其全失而定賞罰)　詔應减放兵級弓手教閱義
勇保甲地分廵檢縣尉令審官西院三班院流内銓選
差其不得力廵檢縣尉委提舉轉運常平司選官對移
訖聞奏從樞宻院副都承㫖張誠一請也　樞宻院言
廣源州劉紀等昨雖隨交賊為㓂而紀等素有歸向朝
廷之意但為交趾所驅廹無路自新兼累據諸處探報
交趾但為自守之計將來王師所過紀等先當誅鋤詔
郭逵趙卨遣人招諭紀等許令効順如即今未可投附
但宻通誠欵俟大軍到出降當議申奏優與官爵田宅
及金帛之賜又言廣南西路緣邊左右江州峒團結丁
壯以􁁎攻討農耕及時人力不足詔兩江丁壯除老弱
令農作其强壯並追集人日支糧二升錢二十於要害
控扼處立寨柵分畨訓練武藝精者優賞與正兵合力
􁁎禦其老弱如闕乏亦賑濟之(六月三日王安石云云/并四月十九日可考)
甲子荆湖南路轉運司言計置運錢穀應副廣西軍興
實無人可和雇恐致闕誤見已牒潭衡等州依敇差雇
人搬運詔具所差人夫每名地里脚錢以聞　廣西經
畧司言邕州下雷峒儂盛德常領丁壯固守隘路交賊
遣人招誘不肯附賊乞與轉官酬奬詔儂盛德與三班
借職
丙寅詔復分兩浙為二路初從沈括分路之請不半載
復合之於是復分明年五月復有詔合為一路盖以財
賦不可分又已責監司分定廵歴諸州縣嵗遍故也(初/分)
(在七年四月二十六日癸巳其年九月十二日丁未復/合至九年五月十一日丙寅復分十年五月復合今附)
(此/)
丁卯詔茂州城令知成都府馮京相度乗兵勢修築仍
差軍馬防托如有侵占蕃部地即買之
戊辰熈河路經畧司言正月癸酉生戸隆吉卜等領兵
圍郭莽寺蕃僧巴勒斯丹首領哲卜尊等率蕃兵拒却之
獲十三級其得功蕃官蕃部皆新歸附之人而能自效
如此乞推恩奬之詔賞格外逐等加賜帛十匹已而經
畧司又奏得功人乞并補三班差使内巴勒斯丹充本
族廵檢哲卜尊巴勒濟郢城同廵檢並從之(癸酉正月/十六日)　上
言外方按吏多用私内臣李友詢買泗州塔下物計贓
數亦已招伏乃因王古弟王愷買物不得言與沈括按
之泗州通判買物至多反不問王安石曰陛下既聞此
豈可不治曰不欲因内臣言安石曰人主以天下為體
何内臣之辨但言有理則行言無實則治之可也欲召
至中書取狀按問使其言信則足懲外姦使其言妄則
治其妄言足懲左右之誕上許令取狀遂召問即具伏
罪通判者雖常買物無違法上亦批出問得友訽如此
不須更按治
己巳提㸃淮南東路刑獄周約兼權發遣本路轉運司
公事仍根究運河事以聞　遣司農寺主簿郟亶往熈
河路相度營田利害　詔罷熟藥庫合藥所其應御前
諸處取索藥等及所减吏人並𨽻合賣藥所仍改為太
醫局(此據實錄與八日所/書事差不同當考)　根究公事所言參知政事
呂惠卿弟温卿等託張若濟貸富民朱庠等六家錢四
千緡於部内買田等事又御史中丞鄧綰言昨惠卿事
敗罪惡上聞小則䜛慝私邪大則害政殃民欺天罔上
以前代及祖宗之法處之當即時重誅逺竄然中外之
議皆謂朝廷所以未即行者葢俟推究交結張若濟王
利用事(王利用華亭縣吏人此據熈寧十年正月二十/七日時政記所載鄧綰章亦已見八年九月)
今聞惠卿黨人徐熈尹政等(尹政葢三司吏人據中書/時政記十年正月二十七)
(日鄧綰章/䟽可見)庇䕶不究情實又全無體訪惠卿等其他罪
惡中外失望嗟憤不平竊恐朋邪之計遂行營救之言
漸進誤陛下流共放驩之舉重為聖政之累兼其弟温
卿亦罪狀已明而久居一路按察和卿才兩考選人一
無所能而張諤等詐欺以手實法保明改京官既妄冒
事發亦未即追奪且賞罰天下公共朝廷必不以私姦
欺負國之人然久稽施行未允中外之議且四凶象恭
之誅豈須檢法兩觀偽辯之戮無事計贓今朝廷依違
除姦去凶必俟吏議則舜之共工魯之少正卯可以肆
行於今而無害矣乞先檢㑹惠卿詐妄諸罪早議誅責
其餘出張若濟死罪等事自當根治温卿賈販庸下亦
乞早責降追奪庶以消沮黨人慰塞公議(中書時政記/於十年正月)
(二十七日載綰及承禧/䟽極詳今但依實錄)又御史蔡承禧言去歲中丞鄧
綰言吕惠卿等以勢脅借華亭縣民湯倫等錢物結張
若濟買田事臣言方澤穢行以惠卿薦得提舉官(實錄/及時)
(政記并承禧奏議皆云方澤以王完得惠卿薦舉按承/禧前章附八年八月十六日亦無王完姓名今並不取)
朝廷差官體量所差官雖欲掩覆而事皆有跡然勘司
皆不研究情實致難論法若朝廷必以為本人悉已謫
去餘事不須勘鞫此則惠卿兄弟等貪惡之跡塵穢天
下而猶處衣冠或尚居宻近使指實無以沮勸四方也
其惠卿妹壻殿中丞郭附為兩浙轉運司管勾公事事
皆干渉乞先廢罷然後按劾或止責情各行屏廢以肅
衆多詔淮南東路轉運副使蹇周輔往秀州置司推勘
罷賛善大夫吕温卿河北東路轉運判官郭附送審官
東院(蔣靜作吕惠卿家傳云於是罷惠卿政事以本官/知陳州又上猶降詔封示承禧章惠卿亦條析上)
(之凡承禧所言二十有一條無一實者宗道等既究治/田事無如綰承禧言者窮無自解則又上言禧為朋黨)
(公然庇䕶乞併案之而惠卿弟温卿以賈販庸下尚居/一路按察之任乞早賜降責初綰之言惠卿借錢買田)
(也惠卿自辨無之而弟温卿居憂時嘗於秀州買田質/貸於富人家亦既償矣惠卿方䕶䘮歸葬泉州初不與)
(知也事既辨明當路者必欲害惠卿乃言雖已根究而/干連人未麗於法當置勘有㫖温卿先次衝替而遣蹇)
(周輔置勘於秀州御批除五月二十一日有罪官吏依/法禁勘外其餘干渉百姓如昨根究所推究到事狀已)
(是明白即不得更致滋彰追逮而上亦廷諭謂惠卿無/一事既而中書降勑不用御批之語猶以勘惠卿為名)
(而並坐綰承禧再言之章於前日導證左使得飜異無/罪惠卿前後十四上章辨中書降􁀐之文與御批元差)
(周輔意指不同乞罷遣周輔更置大吏與左右信臣取/根究所奏牘詳考而蔽於上前周輔雖卒遣而朝廷不)
(得已以為出勑差誤罰檢正官等而加遣李竦參治之/自始根究至是歳餘逮繫千人而周輔酷吏吹毛洗垢)
(無所不至卒不能以一毫私衊也按差李/竦在六月七日罰檢正官在六月十三日)　權開封府
界提㸃諸縣鎮公事蔡確言府界提舉司乞專差官一
員更不令司農寺丞兼領從之　同知太常禮院林希
言伏見故事遣官朝拜諸陵宣祖太祖太宗三陵共遣
官一員真宗及章獻章惠三后陵共遣官一員並以太
常宗正卿充孝明皇后以下九陵别遣郎中或清望官
二員分拜太常宗正卿或闕即以尚書省四品兩省五
品以上或大卿監又闕即差以次官仁宗時獨永定陵
輪差宗正寺及太常禮院官一員春秋朝享仍令㸃檢
祠事以陵臺令陪位若非時祭告即止差朝臣自永昭
永厚二陵復上之後審官院依諸陵例增差朝臣二員
而已又凡陵官陳設執事之人並𨽻宗正寺及太常寺
禮院逐時所差朝臣暫令統攝例多惰慢諸陵祭器多
已損弊因循久不修完臣以謂方今永厚陵宜如先朝
奉永定陵故事輪差宗正寺及太常禮院遍至諸陵㸃
閱祠事有不如法案舉施行器服或有損壞移牒本陵
修換行事日仍以陵臺令陪位若遇非時祭告則自如
舊差朝臣以往又陵宫奉祀牙床祭器等祀畢但置於
獻殿内暴露日久易致腐剝况諸陵宫門各有東西闕
庭專藏牙床祭器遇行禮畢即收藏從之　是日上謂
王安石曰王韶疑卿廹之力求去恐復如吕惠卿韶幸
無他冀後尚有可任使卿宜勉留之又言韶論事時不
燭理然不忌能平直安石曰韶緩急足用誠亦豪傑之
士王珪言昨緣馬城高遵裕事必不悅安石曰高遵裕
害馬城既不見聽遂乞自引避城以為非我莫能守熈
河朝廷竟移城江西若監司才守法便為方鎮傾害則
國家紀綱敗壞矣此臣所以不敢阿韶所奏臣與韶無
他陛下所知又熈河事臣始與聞開拓之議今所以治
遵裕等正欲成就本議不貽國家後患而已他日韶又
言于上以為熈河宜且靜候年歳不然有踈失臣豈免
責上曰治作過官吏使來者不敢復然省浮費實邊備
乃所以使熈河無疎失也安石曰今按作過官吏及浮
浪之人於熈河安危何所繫若擾蕃部不撫結使嚮漢
則熈河危若使犯法官吏知恐懼浮浪人不敢往乃所
以靜熈河且人常言省靜省乃能靜煩而能靜難矣(此/據)
(日錄五月十四日并二/十三日所書略刪取之)
庚午召輔臣觀麥于後苑　鄜延路經畧司言延州懷
寧寨綏德城界西人侵占兩不耕生地乞移文宥州詰
問其耕過地依舊存留永為界隔從之(四月二十三/日可參考)
辛未成都府路轉運司言鈐轄司己牓示有物力人户
願以人丁隨官軍往茂州助討蕃賊者候事平日奏聞
加賞上批蜀人既素不習武事所募必亦不多徒為張
皇使人情驚動可速令止罷　又批茂州已得安帖前
募環慶兵可罷止令王中正募秦鳳兵以往時蔡延慶
命范百常復與蕃部和誓故也(茂州已得安帖罷環慶/募兵此據御集復與蕃)
(部和誓此據司馬光記聞今附見十六日御集乃十/五日事王中正以四月三十日出門時已在道矣)
詔省兵部勾當公事官五員(四月庚戌選留/五員指揮可考)
壬申詔罷開封府界溝河司以其事𨽻都水監時以開
治修濬漸成故省專官也　詔安南諸軍過嶺有疾病
寄留者令所寄州軍專選官管勾醫治提㸃刑獄往來
提舉如能用心醫治痊損數多候師還日比較分數當
議優奬
癸酉中書言欲令三司支銀絹折算錢十五萬緡赴熈
河路市糧草又言陜西諸處未搬交子本錢二十六萬
二千餘緡欲就近支與秦鳳兩路轉運司糴軍糧仍令
以今日後所鑄錢支充納換交子錢從之　大理寺丞
新差同提舉兩浙路常平等事王古提舉開封府界常
平等事(存此要見華亭獄事本末或削去/此月十四日并二十一日可考)　兩浙路提
㸃刑獄晁端彦潘良器並衝替待鞫於潤州初提舉常
平韓正彦罷歸道遇體量安撫使沈括自首與端彦及
轉運使張靚王庭老等違法赴杭州同天節豫教妓樂
燕㑹靚庭老坐張若濟事已先罷而端彦良器有是命
前提㸃刑獄陳睦令轉運司體量以御史中丞鄧綰言
睦事連張若濟也　是日上謂執政曰以耒耜養生以
弧矢防患生民之道如此而已王安石曰天子敇諸侯
稼穡匪懈如何新畬羣臣戒天子張皇六師無壞我高
祖寡命克詰戎兵以陟禹之迹則生民所務誠如陛下
所言而已然非眀於道術則不能役羣衆孰與成此功
者　上又論范仲淹欲修學校貢舉法乃教人以唐人
賦體動靜交相養賦為法假使作得動靜交相養賦不
知何用且法既不善即不獲施行復何所憾仲淹無學
術故措置止如此而已安石曰仲淹天資明爽但多暇
日故出人不遠其好廣名譽結遊士以為黨助甚壞風
俗上曰所以好名譽止為識見無以勝流俗爾如唐太
宗亦英主也乃學庾信為文此亦識見無以勝俗故也
無以勝俗則反畏俗俗共稱一事為是而已無以揆知
其為非則自然須從衆若有以揆其為非則衆不能奪
其所見矣安石曰不易乎世大人之事故於乾卦言之
上又論道必有法有妙道斯有妙法如釋氏所談妙道
也則禪者其妙法也妙道不可以智知不可以識識然
尚有法可以銓之則道之粗者固宜有法也安石曰陛
下該極道術文章然未嘗以文辭奬人誠知華辭無補
於治故也風俗雖未丕變然事於華辭者亦已衰矣此
於治道風俗不為小補上因言讀經者須知所以緯之
則為有用不然則不免為腐儒也(新本云此一叚無所/照據假神宗論答之)
(語實寓安石之私以范仲淹好名敗壞風俗豈/不惑後世並刪去今復存之後世亦安可惑也)
甲戌御史臺言大理寺前斷祕書監王端知鄭州日以
倒死官柳木入已估贓絹二匹三丈五尺當除名勒停
而法官元斷廽避詐匿不輸顯有不當端見年七十詔
免除名勒停降授太常少卿致仕元斷官崔台符等各
展二年磨勘(八年三月七日初斷追一官與宫祠端本/𫝊云端御下肅猾吏病之在鄭日同吏取)
(枯柳供㸑御史劾/其自盗坐奪一官)
丙子詔秀州推勘院除有罪官吏許禁勘其所連逮百
姓推究事狀已明白令即時出之如與前所對辭異同
並免罪(新本刪去以為一時指揮今/復存之十四日云云可考)　大理國貢方物
　詔中書淤田水利市易司計置澶定州北京軍糧令
立法以聞
戊寅知辰州皇城使陶弼以本官充康州團練使知邕
州如京副使張述權發遣宜州時邕州新破遺民逃山
谷不敢歸弼單騎從百餘人先入左江峒招諭民始翕
然歸業因㸃集舊所籍丁壯得二萬七千餘人分三等
以二萬𨽻諸將凡踏白開道及輦輜重皆峒丁也餘以
自隨詔安南宣撫司於兩江團結彊壯日支食錢訓練
武藝如米穀難運即兼以見錢銀絹如左江州峒先已
順賊即多方招喚不從即相度討蕩若賊界州峒可宻
結約及乗虛攻討亦從便施行仍速選兵募彊壯總及
五六千人令兩江團結兵力相濟　詔新知渭州龍圖
閣直學士蔡延慶降授天章閣待制以不能措置茂州
邊事也先是上謂王安石曰昨以御前劄子寛慰延慶
彼無兵固宜敗衂且善撫存百姓勿令驚擾持重以待
秦兵至乃攻賊安石曰陛下慰安延慶甚善延慶怯既
敗軍又畏朝廷譴責必惶擾失度得陛下寛慰乃始有
精神處事如延慶最知享上不敢有他其才不足無奈
何雖責之何補人主最欲識人臣享與不享也(此據日/錄十八)
(日/事)既而王中正欲自以茂州事為功監司皆附之因言
延慶措置乖方遂有此命延慶須馮京到乃赴渭州此
時猶在成都云(據成都題名六月二/十四日乃離成都)
巳卯以前桂州錄事參軍李時亮為供庫副使知亷州
時亮嶺南人當改著作佐郎換武當為内殿承制知亷
州但當改一官以廉州新為交賊所破特命之　上言
真宗時交趾可取乃失機㑹王安石曰儂善美内附交
趾不敢堅索當是時乾德初立中外未附國人皆懼中
國來討又言有畧賣在交趾者因隨賊至邕州得脫召
問昨入冦六萬人衆内多婦女老弱略賣得脱者其主
人一家六口五口來隨軍一口不能動故留前日蘇子
元亦言一家八口七人來一人病不能行故留然則交
趾舉國入㓂其國乃空無人也失此機㑹誠可惜安石
又論茂州事既與蕃部打誓乃欲討之失信上以為然
令説與軍前恐自今後失信外蕃無以復與之要約但
令因兵勢措置軍前事安石曰甚善乗兵勢措置經久
可以控扼制服蠻夷事則勝於討殺若拒我措置則討
之不為失信如其不敢拒自不須討時蔡延慶已奏靜
州下首領董珍巴等來降故也
庚辰詔成都府利州路鈐轄司更相度所遣兵將本欲
討蕩侵略蕃部既已打誓則難失信然乗此兵勢有合
處置經久邊防利害如修築城寨開平險阻或遷出首
惡之人使就城邑羈縻或令遣子為質亦足杜將來邊
患如尚敢抗拒即可見其反覆之情就兵將在彼足以
措置　詔福建廣東湖南和糴配糴括糴指揮令提舉
糧草司詳度如不須施行即一面指揮訖奏諸路軍糧
有餘故也
辛巳河東路體量程之才言河東和糴之法獨異諸路
民間所輸一石纔及和市一斗之直乞以嵗給和糴之
數减一分外以九分均入兩稅更不給和糴價錢中書
言近奉詔檢前後言和糴文字立法河東和糴患在數
多及貧富户所出不均若欲减數即須本路年計别有
所出若欲均即須先體量見今不均次第當如何均定
今欲令本路安撫監司提舉司同體量相度然後選官
覆行相度立法取㫖從之　詔淮南路常平司於二麥
豐熟州軍及時兌糴出散不得積留以致陳壞　提舉
淮南常平等事王子京言提舉開修運鹽河自泰至如
臯縣共一百七十餘里日役人夫二萬九千餘(此據㑹/要子京)
(子韶弟八年九月二十六/日呂惠卿家傳云云可考)
癸未西頭供奉官閤門祗候蘇子元為將作監丞令持
服從其請也
是月置岷州滔山監(元豐元年十一/月乙亥可考)　命判都水監程
師孟兼權都大提舉京東西淤田(師孟提舉淤田據食/貨志特書之八月二)
(十八日師盂建/遣耿琬云云)
　
　
　
　
　
　
　
　
　
　
　續資治通鑑長編巻二百七十五
