史記集解卷四十五
　　　　　　　　　　　　　宋　裴駰　撰
史記四十五
韓世家第十五
韓之先與周同姓姓姬氏其後苗裔事晉得封於韓原
曰韓武子武子後三世有韓厥從封姓為韓氏韓厥晉
景公之三年晉司寇屠岸賈將作亂誅靈公之賊趙盾
趙盾已死矣欲誅其子趙朔韓厥止賈賈不聽厥告趙
朔令亡朔曰子必能不絶趙祀死不恨矣韓厥許之及
賈誅趙氏厥稱疾不出程嬰公孫杵臼之藏趙孤趙武
也厥知之景公十一年厥與卻克將兵八百乘伐齊敗
齊頃公於鞍獲逢丑父於是晉作六卿而韓厥在一卿
之位號為獻子晉景公十七年病卜大業之不遂者為
祟韓厥稱趙成季之功今後無祀以感景公景公問曰
尚有世乎厥於是言趙武而復與故趙氏田邑續趙氏
祀晉悼公之十年韓獻子老獻子卒子宣子代宣子徙
居州晉平公十四年吳季札使晉曰晉國之政卒歸於
韓魏趙矣晉頃公十二年韓宣子與趙魏共分祁氏羊
舌氏十縣晉定公十五年宣子與趙簡子侵伐范中行
氏宣子卒子貞子代立貞子徙居平陽貞子卒子簡子
代(徐廣曰史記多無簡子莊子/而云貞子生康子班氏亦同)簡子卒子莊子代莊子
卒子康子代康子與趙襄子魏桓子共敗知伯分其地
地益大大於諸侯康子卒子武子代武子二年伐鄭殺
其君幽公十六年武子卒子景侯立景侯䖍元年
取雍丘二年鄭敗我貞黍六年與趙魏俱得列為諸侯
九年鄭圍我陽翟景侯卒子列侯取立列侯三年聶政
殺韓相俠累(徐廣曰六/年救魯也)九年秦伐我宜陽取六邑十三
年列侯卒子文侯立是歳魏文侯卒文侯二年伐鄭取
陽城伐宋到彭城執宋君七年伐齊至桑丘鄭反晉九
年伐齊至靈丘十年文侯卒子哀侯立哀侯元年與趙
魏分晉國二年滅鄭因徙都鄭六年韓嚴弑其君哀侯
而子懿侯立懿侯二年魏敗我馬陵五年與魏惠王會
宅陽九年魏敗我澮(徐廣曰大/雨三月也)十二年懿侯卒子昭侯
立昭侯元年秦敗我西山二年宋取我黄池(徐廣曰/在平丘)魏
取朱六年伐東周取陵觀邢丘八年申不害相韓修術
行道國内以治諸侯不來侵伐十年韓姬弑其君悼公
十一年昭侯如秦二十二年申不害死二十四年秦來
拔我宜陽二十五年旱作髙門屈宜臼(許慎曰屈宜臼/楚大夫在魏也)
曰昭侯不出此門何也不時吾所謂時者非時日也人
固有利不利時昭侯嘗利矣不作髙門徃年秦拔宜陽
今年旱昭侯不以此時䘏民之急而顧益奢此謂時絀
舉嬴(徐廣曰時襄/耗而作奢侈)二十六年髙門成昭侯卒果不出此
門子宣惠王立宣惠王五年張儀相秦八年魏敗我將韓
舉十一年君號為王與趙會區䑕十四年秦伐敗我鄢
(徐廣曰潁川鄢/陵縣音於乾反)十六年秦敗我脩魚虜得韓將䱸申差
於濁澤(徐廣曰一云鯁申/差長杜有濁澤)韓氏急公仲謂韓王曰與國
非可恃也今秦之欲伐楚乆矣王不如因張儀為和於
秦賂以一名郡具甲與之南伐楚此以一易二之計也
韓王曰善乃警公仲之行將西購於秦楚王聞之大恐
召陳軫告之陳軫曰秦之欲伐楚乆矣今又得韓之名
都一而具甲秦韓并兵而伐楚此秦所禱祀而求也今
已得之矣楚國必伐矣王聽臣為之警四境之内起師
言救韓命戰車滿道路發信臣多其車重其幣使信王
之救己也縱韓不能聽我韓必徳王也必不為鴈行以
來是秦韓不和也兵雖至楚不大病也為能聽我絶和
於秦秦必大怒以厚怨韓韓之南交楚必輕秦輕秦其
應秦必不敬是因秦韓之兵而免楚國之患也楚王曰
善乃警四境之内興師言救韓命戰車滿道路發信臣
多其車重其幣謂韓王曰不穀國雖小已悉發之矣願
大國遂肆志於秦不穀將以楚徇韓韓王聞之大説乃
止公仲之行公仲曰不可夫以實伐我者秦也以虚名
救我者楚也王恃楚之虚名而輕絶強秦之敵王必為
天下大笑且楚韓非兄弟之國也又非素約而謀伐秦
也已有伐因發兵言救韓此必陳軫之謀也且王已使
人報於秦矣今不行是欺秦也夫輕欺強秦而信楚之
謀臣恐王必悔之韓王不聽遂絶於秦秦因大怒益甲
伐韓大戰楚救不至韓十九年大破我岸門(徐廣曰潁/隂有岸亭)
太子倉質於秦以和二十一年(徐廣曰周王/赧之三年也)與秦共攻
楚(徐廣曰圍/景痤也)敗楚將屈丐斬首八萬於丹陽是歳宣惠
王卒太子倉立是為襄王(徐廣曰一曰周赧王六年韓/襄哀王三年張儀死赧王九)
(年襄哀王六/年秦昭王立)襄王四年與秦武王會臨晉其秋秦使甘
茂攻我宜陽五年秦拔我宜陽斬首六萬秦武王卒六
年秦復與我武遂九年秦復取我武遂十年太子嬰朝
秦而歸(徐廣曰與秦會臨/晉因至咸陽而還)十一年秦伐我取穰與秦伐
楚敗楚將唐昧十二年太子嬰死公子咎公子蟣蝨爭
為太子時蟣蝨質於楚蘇代謂韓咎曰蟣蝨亡在楚楚
王欲内之甚今楚兵十餘萬在方城之外公何不令楚
王築萬室之都雍氏之旁(徐廣曰/在陽翟)韓必起兵以救之公
必將矣公因以韓楚之兵奉蟣蝨而内之其聽公必矣
必以楚韓封公也韓咎從其計楚圍雍氏(徐廣曰秦本/紀惠王後元)
(十三年周赧王三年楚懷王十七年齊湣王十二年皆/云楚圍雍氏紀年於此亦説楚景翠圍雍氏韓宣王卒)
(秦助韓共敗楚屈丐又云齊宋圍煑棗皆與史記年表/及田完世家符同然則此卷所云襄王十二年韓咎從)
(其計以上是楚後圍雍氏赧王之十五年亊也又/説楚圍雍氏以下是楚前圍雍氏赧王之三年事)韓求
救於秦秦未為發使公孫昧入韓公仲曰子以秦為且
救韓乎對曰秦王之言曰請道南鄭藍田出兵於楚以
待公殆不合矣公仲曰子以為果乎對曰秦王必祖張
儀之故智(徐廣曰祖者宗之習之謂/也故智猶前時謀計也)楚威王攻梁也張
儀謂秦王曰與楚攻魏魏折而入於楚韓固其與國也
是秦孤也不如出兵以到之魏楚大戰秦取西河之外
以歸今其狀陽言與韓其實隂善楚公待秦而到必輕
與楚戰楚隂得秦之不用也必易與公相支也公戰而
勝楚遂與公乘楚㢮三川而歸公戰不勝楚楚塞三川
守之公不能救也竊為公患之司馬庚(徐廣曰/一作唐)三反於
郢甘茂與昭魚(徐廣曰/楚相國)遇於商於其言收璽實類有約
也公仲恐曰然則奈何曰公必先韓而後秦先身而後
張儀公不如亟以國合於齊楚齊楚必委國於公公之
所惡者張儀也其實猶不無秦也於是楚解雍氏圍(徐/廣)
(曰甘茂傳曰楚懷王以兵圍韓雍氏韓使公仲告急於/秦秦昭王新立不肯救甘茂為韓言之乃下師於殽以)
(救韓也又云周赧王十五年韓襄王十二年秦擊楚斬/首二萬敗楚襄城殺景缺周本紀赧王八年之後云楚)
(圍雍氏此當韓襄王十二年魏哀王十九年紀年於/此亦説楚入雍氏楚人敗然爾時張儀已死十年矣)蘇
代又謂秦太后弟芊戎(徐廣曰號/新城君)曰公叔伯嬰恐秦楚
之内蟣蝨也公何不為韓求質於楚楚王聽入質子於
韓則公叔伯嬰知秦楚之不以蟣蝨為事必以韓合於
秦楚秦楚挾韓以窘魏魏氏不敢合於齊是齊孤也公
公又為秦求質子於楚楚不聽怨結於韓韓挾齊魏以
圍楚楚必重公公挾秦楚之重以積徳於韓公叔伯嬰
必以國待公於是蟣蝨竟不得歸韓韓立咎為太子齊
魏王來十四年與齊魏王共擊秦至函谷而軍焉十六
年秦與我河外及武遂襄王卒太子咎立是為釐王釐
王三年使公孫喜率周魏攻秦秦敗我二十四萬虜喜
伊闕五年秦拔我宛六年與秦武遂地二百里十年秦
敗我師於夏山十二年與秦昭王會西周而佐秦攻齊
齊敗湣王出亡十四年與秦會兩周間二十一年使暴
䳒救魏為秦所敗䳒走開封二十三年趙魏攻我華陽
韓告急於秦秦不救韓相國謂陳筮(徐廣曰/一作筌)曰事急願
公雖病為一宿之行陳筮見穰侯穰侯曰事急乎故使
公來陳筮曰未急也穰侯怒曰是可以為公之主使乎
夫冠葢相望告敝邑甚急公來言未急何也陳筮曰彼
韓急則將變而佗從以未急故復來耳穰侯曰公無見
王請今發兵救韓八日而至敗趙魏於華陽之下是歳
釐王卒子桓惠王立桓惠王元年伐燕九年秦拔我陘
城汾旁十年秦擊我於太行我上黨郡守以上黨郡降
趙十四年秦拔趙上黨殺馬服子卒四十餘萬於長平
十七年秦抜我陽城負黍(徐廣曰負/黍在陽城)二十二年秦昭王
卒二十四年秦拔我城皋滎陽二十六年秦悉拔我上
黨二十九年秦拔我十三城三十四年桓惠王卒子王
安立王安五年秦攻韓韓急使韓非使秦秦留非因殺
之九年秦虜王安盡入其地為潁川郡韓遂亡
太史公曰韓厥之感晉景公紹趙孤之子武以成程嬰
公孫杵臼之義此天下之隂徳也韓氏之功於晉未覩
其大者也然與趙魏終為諸侯十餘世宜乎哉
　
　
　
　
　
　
　
　
　
　
　
　史記集解卷四十五
