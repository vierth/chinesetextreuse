
　元史卷四十
　明翰林學士亞中大夫知制誥兼修國史宋濓等修
　本紀第四十
　　順帝三
五年春正月癸亥禁濫予僧人名爵庚午太隂犯井宿
乙亥熒惑犯天江濮州鄄城范縣饑賑鈔二千一百八
十錠冀寕路交城等縣饑賑米七千石桓州饑賑鈔二
千錠雲需府饑賑鈔五千錠開平縣饑賑米兩月興和
寳昌等處饑賑鈔萬五千錠二月庚寅信州雨土甲午
太隂犯昴宿戊戌祭社稷庚子免廣海添辦鹽課萬五
千引止辦元額壬寅太隂犯靈臺三月辛酉巴勒喇實
千戸所民被災遣太禧宗禋院斷事官塔海發米賑之
戊辰灤河住冬齊哩克昆民饑每户賑糧一石鈔二十
兩夏四月辛夘革興州興安縣癸巳立巴延南口過街
塔二碑乙未加封孝女曹娥為慧感靈孝昭順純懿夫
人壬寅太隂犯日星及房宿己酉申禁漢人南人髙麗
人不得執軍器弓矢是月車駕時巡上都五月己未朔
鴻和爾布拉克賽音圖布拉克尼格徳呼蘇賽音布拉
克等處六愛滿民饑賑之庚午太隂犯心宿壬申太隂
犯斗宿丙子太白犯昴宿丙戌加封瀏陽州道吾山龍
神崇恵昭應靈顯廣濟侯六月壬寅月食甲辰熒惑退
入南斗庚戌汀州路長汀縣大水平地深可三丈餘没
民廬八百家壊田二百頃戸賑鈔半錠死者一錠乙夘
逹勒逹民饑賑糧三月是月沂莒二州民饑發糧賑糶之
秋七月辛酉壬戌熒惑犯南斗甲子熒惑犯南斗太隂
犯房宿甲戌太白經天丙子開上都興和等處酒禁丁
丑封皇姊伊嚕勒公主為昌國大長公主戊寅太白經
天詔諸王位下官毋入常選甲申常州宜興山水出勢
髙一丈壊民廬乙酉太白經天丙戌太白復經天八月
丁亥朔車駕至自上都戊子太白經天祭社稷己丑太
白復經天庚寅宗王托歡特穆爾各愛滿民饑以鈔三
萬四千九百錠賑之宗王托羅該圖各愛滿民饑以鈔
萬一千三百五十七錠賑之太白經天辛夘太白復經
天甲午太隂犯斗宿丁酉太白犯軒轅戊戌己亥太白
經天壬寅至甲辰太白復經天乙巳太隂犯昴宿九月
丁巳瀋陽饑民食木皮賑糶米一千石戊午太白經天
己未太白復經天冬十月辛夘享於太廟壬辰禁倡優
盛服許男子裹青巾婦女服紫衣不許戴笠乗馬甲午
詔以巴延為大丞相加元徳上輔功臣之號賜七寳玉
書龍虎金符己亥熒惑犯壘壁陣是月衡州饑賑糶米
五千石遼陽饑賑米五百石文登牟平二縣饑賑糶米
一萬石十一月丁巳熒惑犯壘壁陣禁宰殺戊辰開封
杞縣人范孟反偽𫝊旨殺河南行省平章政事伊嚕特
穆爾左丞齊喇亷訪使諤勒哲布哈等已而捕誅之癸
酉瑞州路新昌州雨木冰至明年二月始解是月八番
順元等處饑賑鈔二萬二千錠十二月辛夘復立都水
庸田使司於平江先是嘗置而罷至是復立甲午太隂
犯昴宿癸夘熒惑犯外屏是歳勅賜曲阜宣聖廟碑工
部㕔梁上出芝草一本七莖袁州饑賑糶米五千石膠
密莒濰等州饑賑鈔二萬錠
六年春正月丁夘太隂犯鬼宿甲戌立司禋監奉太祖
太宗睿宗三朝御容於石佛寺乙亥太隂犯房宿戊寅
追封庫爾濟蘇宣誠戡難翊運致美功臣太師開府儀
同三司上柱國晉寜王諡忠襄是月察呼察汗諾爾等
處馬災賑鈔六千八百五十八錠邳州民饑賑米兩月
二月甲申朔詔權止今年印鈔戊子祭社稷己丑太隂
犯昴宿丙申太隂犯太㣲垣己亥黜中書大丞相巴延
為河南行省左丞相詔曰朕踐位以來命巴延為太師
秦王中書大丞相而巴延不能安分専權自恣欺朕年
㓜輕視太皇太后及朕弟雅克特古斯變亂祖宗成憲
虐害天下加以極刑允合輿論朕念先朝之故尚存憫
恤今命巴延出為河南行省左丞相其元領諸位親軍
并集賽台人等詔書到即許散還以太保滿濟勒噶台
為太師中書右丞相太尉塔斯哈雅為太傅知樞宻院
事塔瑪齊為太保御史大夫托克托為知樞宻院事旺
嘉努為中書平章政事嶺北行省平章政事額森特爾
爾為御史大夫増設京城米舖從便賑糶壬寅詔除知
樞宻院事托克托之外諸王侯不得佩弓箭環刀輙入
内府癸夘太隂犯心宿乙巳罷各處船戸提舉廣東採
珠提舉二司丁未太隂犯羅堰立延徽寺以奉寜宗祀
事罷司禋監罷通州河西務等處抽分按利房大都東
裏山查提領所戊申熒惑犯月星己酉彗星見如房星
大色白狀如粉絮尾跡約長五寸餘指西南漸向西北
行是月福寜州大水溺死人民京畿五州十一縣水每
戸賑米兩月三月甲寅漳州義士陳君用襲殺反賊李
志甫授君用同知漳州路總管府事乙夘益都般陽等
處饑賑之丙辰赦漳潮二州民為李志甫劉虎仔脅從
之罪褒贈軍將死事者丁巳大鄂爾多斯風雪為災馬
多死賑鈔八萬錠癸亥四集賽役戸饑賑米千石鈔二
千錠成宗潛邸四集賽戸饑賑米二百石鈔二百錠以
知樞宻院事托克托御史大夫伯勒齊爾布哈知樞宻
院事雅克布哈知經筵事中書參議阿蘭法珠兼經筵
官太隂犯軒轅丁夘詔賜江南行臺御史中丞史惟良
御史中丞耿煥山東亷訪使張友諒中書參知政事許
有壬上尊束帛庚午太隂犯房宿辛未詔徙巴延於南
恩州陽春縣安置壬申太隂犯南斗丁丑以治書侍御
史逹實特穆爾為奎章閣大學士翰林直學士揭傒斯
為奎章閣供奉學士戊寅太白犯月星辛巳彗星滅自
二月己酉至三月庚辰凡見三十二日是月淮安路山
陽縣饑賑鈔二千五百錠糧兩月順徳路邢臺縣饑賑
鈔三千錠夏四月己丑享于太廟庚寅詔大天元延壽
寺立明宗神御殿碑以同知樞宻院事特穆爾逹實為
中書右丞丙午詔封滿濟勒噶台為忠王及加逹爾罕
之號滿濟勒噶台辭五月癸丑禁民藏軍器乙夘監察
御史博囉台言右丞相滿濟勒噶台辭逹爾罕號及王
爵宜宣示以勸亷讓從之己未詔以丹巴太子擒賊阿
逹里特呼殁於王事追封涼王諡忠烈漳州龍巖尉黄
佐才獲李志甫餘黨鄭子箕佐才因與賊戰妻子四十
餘口皆遇害以佐才為龍巖縣尹丁夘太隂犯斗宿辛
未降鈔萬錠給守衛宫闕内外門禁唐古左右阿蘇桂
齊諤爾根欽察等衛軍丙子車駕時巡上都置月祭各
影堂香於大明殿遇行禮時令省臣就殿迎香祭之以
宦者拜布哈為長寜寺卿是月濟南饑賑鈔萬錠六月
丙申詔撤文宗廟主徙太皇太后布逹實哩東安州安
置放太子雅克特古斯於髙麗其畧曰昔皇祖武宗皇
帝昇遐之後祖母太皇太后惑於憸慝俾皇考明宗皇
帝出封雲南英宗遇害正統寖偏我皇考以武宗之嫡
逃居朔漠宗王大臣同心翊戴肇啟大事於時以地近
先迎文宗暫總機務繼知天理人倫之攸當假讓位之
名以寳璽來上皇考推誠不疑即授以皇太子寳文宗
稔惡不悛當躬迓之際乃與其臣伊嚕布哈阿哩雅明
埓克棟阿等謀為不軌使皇考飲恨上賔歸而再御宸
極思欲自解於天下乃謂夫何數日之間宫車弗駕海
内聞之靡不切齒又私圖𫝊子乃搆邪言嫁禍於班布
爾實皇后謂朕非明宗之子俾出居遐陬祖宗大業㡬
於不繼内懐愧慊則殺阿哩雅以杜口上天不祐隨降
殞罰叔嬸布逹實哩怙其勢燄不立明考之冡嗣而立
孺稚之弟伊埓哲伯奄復不年諸王大臣以賢以長扶
朕踐位國之大政屬不自遂者詎能枚舉毎念治必本
於盡孝事莫先於正名賴天之靈權奸屏黜盡孝正名
不容復緩永惟鞠育罔極之恩忍忘不共戴天之義既
往之罪不可勝誅其命太常撤去托克托穆爾在廟之
主布逹實哩本朕之嬸乃隂構奸臣弗體朕意僭太皇
太后之號迹其閨門之禍離間骨肉罪惡尤重揆之大
義削去鴻名徙東安州安置雅克特古斯昔雖㓜冲理
難同處朕終不陷於覆轍専務殘酷惟放諸髙麗賊臣
伊嚕布哈阿哩雅已死其以明埓克棟阿等明正典刑
監察御史崔敬言雅克特古斯不宜放逐不報己亥秦
州成紀縣山崩地坼癸夘太白晝見己酉太白復晝見
辛亥太白晝見夜犯歳星是月濟南路厯城縣饑賑鈔
二千五百錠秋七月甲寅太白晝見詔封㣲子為仁靖
公箕子為仁獻公比干加封為仁顯忠烈公乙夘奉元
路盩厔縣河水溢漂流人民丁巳太白晝見戊午以星
文示異地道失寜蝗旱相仍頒罪已詔於天下享於太
廟己未以琳沁巴勒為御史大夫庚申太隂犯心宿壬
戌癸亥太白晝見甲子太隂犯羅堰乙丑丙寅太白復
晝見丁夘雅克特古斯薨詔以鈔一百錠備物祭之癸
酉太白晝見戊寅命翰林學士承旨逹罕奎章閣學士
庫庫等刪修大元通制庚辰逹勒逹之地大風雪羊馬
死賑軍士鈔一百萬錠并遣使賑齊哩克十三站每站
一千錠是月禁色目人勿妻其叔母八月壬午以額森
特穆爾為御史大夫戊子祭社稷是月車駕至自上都
九月辛亥明埒克棟阿伏誅癸丑加封漢張飛武義忠
顯英烈靈恵助順王辛酉太白犯虚梁丙寅詔後有罪
者母籍其妻女以配人丁夘太隂犯昴宿熒惑犯歳星
甲戌太隂犯軒轅冬十月甲申奉玉冊玉寳尊皇考為
順天立道睿文智武大聖孝皇帝親祼太室庚寅奉符
長清元城清平四縣饑詔遣制國用司官驗而賑之辛
夘詔各愛滿人不許與常選壬辰立曹南王阿嘍罕淮
安王巴延河南王阿珠祠丁酉太白入南斗己亥太白
犯斗宿壬寅滿濟勒噶台辭右丞相仍為太師以托克
托為中書右丞相宗正扎爾古齊特穆爾布哈為中書
左丞相是月河南府宜陽等縣水壊民廬溺死者各給
殯葬鈔一錠仍賑義倉糧兩月十一月甲寅監察御史
實逹爾言宜禁逹實宻回回輝和爾人等叔伯為婚姻
乙夘太隂犯虚梁以親祼大禮慶成御大明殿受羣臣
朝戊午熒惑犯氐宿甲子月食辰星犯東咸辛未以孔
克堅襲封衍聖公戊寅辰星犯天江是月處州婺州饑
以常平義倉糧賑之十二月復科舉取士制國子監積
分生員三年一次依科舉例入㑹試中者取一十八名
癸未太隂犯虚梁乙酉太隂犯土公丁亥熒惑犯鈎鈐
戊子罷天厯以後増設太禧宗禋等院及奎章閣乙未
熒惑犯東咸戊戌太隂犯明堂是月東平路民饑賑之
寳慶路大雪深四尺五寸
至正元年春正月己酉朔改元詔曰朕惟帝王之道徳
莫大於克孝治莫大於得賢朕早厯多難入紹大統仰
思祖宗付託之重戰兢惕勵於兹八年慨念皇考久勞
於外甫即大命四海觖望夙夜追慕不忘於懐乃以至
元六年十月初四日奉玉冊玉寳追上皇考曰順天立
道睿文智武大聖孝皇帝被服衮冕祼于太室式展孝
誠十有一月六日勉徇大禮慶成之請御大明殿受羣
臣朝爰自去春疇咨于衆以知樞宻院事滿濟勒噶台
為太師右丞相以正百官以親萬民尋即控辭養疾私
第再三諭旨勉令就位自春徂秋其請益固朕憫其勞
日久察其至誠俾解機務弗煩以政仍為太師而知樞
宻院事托克托早歳輔朕克著忠貞乃命為中書右丞
相宗正扎爾古齊特穆爾布哈嘗厯政府嘉績著聞為
中書左丞相並録軍國重事夫三公論道以輔予徳二
相總政以弼子治其以至元七年為至正元年與天下
更始甲寅熒惑犯天江丁巳享于太廟庚申太隂犯井
宿癸亥詔天壽節禁屠宰六日辛未太隂犯心宿癸酉
太隂犯斗宿甲戌太白晝見凡四日是月命托克托領
經筵事命永明寺寫金字經一藏免天下税糧五分湖
南諸路饑賑糶米十八萬九干七十六石二月戊寅朔
祭社稷己夘太白晝見庚辰太白復晝見辛巳立廣福
庫罷藏珍等庫乙酉濟南濵州沾化等縣饑賑鈔五萬
三千錠丙戌太白晝見癸巳太隂犯明堂乙未加封皇
姊布逹實哩明恵貞懿大長公主是月大都寳坻縣饑
賑来兩月河間莫州滄州等處饑賑鈔三萬五千錠晉
州饒陽阜平安喜靈壽四縣饑賑鈔二萬錠印造至元
鈔九十九萬錠中統鈔一萬錠三月庚戌罷兩淮屯田
手號打捕軍役令屬本所領之癸丑命屯儲禦軍於河
南芍陂洪澤徳安三處屯種甲寅給還特穆爾布哈宣
讓王印鎮淮西己未汴梁地震大都路涿州范陽房山
饑賑鈔四千錠丙子以行省平章政事雅克特穆爾就
佩虎符提調屯田是月般陽路長山等縣饑賑鈔萬錠
彰徳路安陽等縣饑賑鈔萬五千錠夏四月丁丑道州
賊蔣丙等反破江華縣掠明逺縣戊寅彰徳有赤風自
西北起晝晦如夜甲申享于太廟丁亥臨賀縣民被猺
寇鈔掠發義倉糧賑之庚寅帝幸護聖寺命中書右丞
特穆爾逹實為平章政事阿嚕為右丞許有壬為左丞
癸巳立富平庫𨽻資正院復立衛候司丁酉以兩浙水
災免歳辦餘鹽三萬引己亥立吏部司績官庚子復封
太師滿濟勒噶台為忠王罷漷州河西務彰徳饑賑鈔
萬五千錠是月車駕時巡上都五月戊申以崇文監屬
翰林國史院己未罷河西務行用庫壬戌月食是月阿
勒呼木等處被災之民三千九百十三戸賑鈔二萬一
千七百五錠閏五月丁丑改封徽州土神汪華為昭忠廣
仁武烈靈顯王甲午賞賜扈從明宗諸王官屬八百七人
金銀鈔幣各有差壬寅詔刻宣文至正二寳六月戊午禁
髙麗及諸處民以親子為宦者因避賦役戊辰改舊奎章
閣為宣文閣庚午太隂犯井宿是月揚州路崇明通泰等
州海潮湧溢溺死一千六百餘人賑鈔萬一千八百二十錠
秋七月己夘享于太廟乙酉太隂犯填星庚寅太隂犯雲
雨八月戊申祭社稷是月車駕至自上都九月庚辰太隂
犯建星壬午賜文臣燕於拱辰堂己丑冀寜路嘉禾生異畆
同穎壬辰太隂犯鉞星又犯井宿壬寅許有壬進講明仁殿
帝悦賜酒宣文閣中仍賜貂裘金織文幣冬十月丁未享于
太廟己酉封阿實克布哈順寜王實保齊哈沙順國公甲寅中
書省奏海運不給宜令江浙行省於中政院財賦府撥賜
諸人寺觀田糧總運二百六十萬石從之乙夘歳星犯氐
宿丁巳太隂犯月星戊午月食既十一月丙子道州路賊
何仁甫等反戊寅彰徳屬縣各添設縣尉一員庚辰分
吏部禮部兵部刑部為二庫戸部工部為二庫各設管
勾一員己亥太隂犯東井庚子太隂犯天江猺賊㓂邊
詔湖廣行省平章政事衮布巴勒總兵討平之定賞有
差十二月乙夘詔民年八十以上䝉古人賜繒帛二表
裏餘州縣旌以髙年耆徳之名免其家雜役丁巳太白
犯壁壘陣己未立四川安岳縣増設嘉興等處鹽倉壬
戌雲南車里寒賽刀等反詔雲南行省平章政事托克
托穆爾討平之癸亥以前至元中統鈔二百八十二萬
二千四百八十八錠可支二年住造明年鈔本詔革王
巴延徹爾等所獻檀景等處産金地土山東燕南強盗
縱横至三百餘處選官捕之復立拱儀局己巳以翰林
學士承㫖張起巖知經筵事是月復立司禋監加封真
定路滹沱河神為昭佑靈源侯
二年春正月丁丑享於太廟丙戌開京師金口河深五
十尺廣一百五十尺役夫一十萬戊子太隂犯明堂癸
巳遣翰林學士三保等代祀五嶽四瀆甲午熒惑犯月
星是月大同饑人相食運京師糧賑之順寜保安饑賑
鈔一萬錠廣平磁威州饑賑鈔五萬錠降咸平府為縣
升懿州為路以大寧路所轄興中義州屬懿州二月壬
寅頒農桑輯要戊申祭社稷乙夘李實迪偽造御寳聖
㫖稱樞宻院都事伏誅己巳織造明宗御容是月彰徳
路安陽臨漳等縣饑賑鈔二萬錠大同路渾源州饑以
鈔六萬二千錠糧二萬石兼賑之大名路饑以鈔萬二
千錠賑之河間路饑以鈔五萬錠賑之三月戊寅親試
進士七十八人賜拜珠陳祖仁及第其餘出身有差辛
巳冀寧路饑賑糶米三萬石戊子太隂犯房宿是月順
徳路平鄉縣饑賑鈔萬五千錠衛輝路饑賑鈔萬五千
錠杭州路火災給鈔萬錠賑之夏四月辛丑冀寜路平
晉縣地震聲鳴如雷裂地尺餘民居皆傾乙巳享於太
廟己酉罷雲南䝉慶宣慰司庚申太隂犯羅堰是月車
駕時巡上都五月甲申太白經天丁亥以浙江行省平
章政事珠爾噶岱為河南行省平章政事東平雨雹如
馬首六月戊申命江浙撥賜僧道田還官徴糧以備軍
儲壬子濟南山崩水湧乙丑罷邦牙宣慰司是月汾水
大溢秋七月庚午惠州路羅浮山崩辛未享於太廟乙
未太隂掩太白丁酉太白晝見己亥慶逺路莫八聚衆
反攻䧟南丹左右江等處命托克托濟延討平之立司
獄司于上都比大都兵馬司是月佛郎國貢異馬長一
丈一尺三寸髙六尺四寸身純黒後二蹄皆白八月庚
子朔日有食之癸夘罷上都事産提舉司丙午太白晝
見戊申祭社稷是月冀寧路饑賑糶米萬五千石九月
己巳詔湖廣行省平章政事衮布巴勒領河南江浙湖
廣諸軍討道州賊平之復平嵠峒堡寨二百餘處辛未
車駕至自上都丁丑太隂犯羅堰京城強賊四起戊子
太隂犯井宿是月歸徳府睢陽縣因黄河為患民饑賑
糶米萬三千五百石冬十月己亥朔日有食之癸夘太
隂犯建星陜西行省平章政事托多辭職侍親不允丁
未享於太廟甲寅太隂犯天闗壬戌詔遣官致祭孔子
於曲阜罷織梁提舉司甲子杭州嘉興紹興温州台州
等路各立檢校批驗鹽引所權免兩浙額鹽十萬引福
建餘鹽三萬引十一月甲申詔免雲南明年差稅辛夘
嵗星熒惑太白聚於尾宿十二月壬寅申服色之禁丙
午命中書右丞太平樞宻副使姚庸御史中丞張起巖
知經筵事己酉京師地震辛亥封鴻和特穆爾之子徹
爾特穆爾為撫寧王丙辰賜雲南行省參知政事布拉
三珠虎符以兵討死可伐癸亥阿嚕圖們等以謀害宰
臣圖為叛逆伏誅
　
　
　
　
　
　
　元史卷四十
元史卷四十考證
至元五年八月丁亥朔十二月癸卯　按五月己未朔
　合大小盡計之丁亥應是八月朔今増癸卯訛癸酉
　據天文志改又六年十一月戊寅辰星犯天江江訛
　罡據五行志改
六年春正月立司禋監　按百官志復立司禋監在至
　元元年十二月
追封庫爾濟蘇　下文晉寜王之上複追封字今刪又
　滿濟勒噶台辭右丞相職右訛左按滿濟勒噶台為
　右丞相事見上文據改
二月己酉彗星見三月辛巳彗星滅　按彗星見於己
　酉至辛巳滅原文上脱見字下訛滅為見今改正
輝和爾　原文作主吾考元時諸色目人無此名今仍
　照畏吾畫一譯改
十二月罷天歴以後増設太禧宗禋等院及奎章閣
　按續通鑑載文宗設太禧宗禋等院及奎章閣藝文
　監至是悉議罷用庫庫言乃改奎章閣為宣文閣藝
　文監為崇文監又按百官志藝文監之改即在是年
　十二月奎章閣之改則在至正元年九月紀於藝文
　監之改罷未及而改奎章閣又書於明年六月亦與
　志年月不符
至正元年二月戊寅朔祭社稷　按祭祀志云太社太
　稷祭以春秋二仲月上戊延祐六年改用中戊仁宗
　本紀並同苐考延祐七年八月丁未朔戊申祭社稷
　即復用上戊矣故順帝是年春祭亦用上戊雖禮官
　有議定而上戊中戊仍參用也
