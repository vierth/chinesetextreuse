
　舊五代史巻九十
　　宋門下侍郎參知政事監修國史薛居正等撰
　晉書第十六
　　列傳五
趙在禮字幹臣涿州人也曾祖景裕祖士亷皆不仕父
元德盧臺軍使在禮始事燕帥劉仁恭為小校唐光化
末仁恭遣其子守文逐浮陽節度使盧彦威據其城升
在禮為軍使以佐守文及守文死事其子延祚為守光
所害守光子繼威復為部將張萬進所殺在禮遂事萬
進萬進奔梁在禮乃與滄州畱後毛璋歸太原同光末
為效節指揮使屯于貝州會軍士皇甫暉等作亂推指
揮使楊晸為帥晸不從為衆所害携晸首以脅在禮在
禮知其不可拒遂從之以四年二月六日引衆入鄴在
禮自稱畱後(宋史張錫傳趙在禮舉兵于鄴瀕河諸州/多搆亂錫權知棣州事卽出省錢賞軍皆)
(大悦一郡獨/全棣人賴之)唐莊宗遣明宗率師討之會城下軍亂在
禮迎明宗入城事具唐書天成元年五月授滑州節度
使檢校太保制下在禮宻奏軍情未欲除移且乞更伺
少頃尋就改天雄軍兵馬畱後鄴都畱守興唐尹既而
在禮將皇甫暉趙進等相次除郡赴任(歐陽史皇甫暉/傳明宗即位暉)
(自軍卒擢拜陳州刺史九國志趙進傳/天成初除貝州刺史鄴都衙内指揮使)在禮乃上表乞
移旌節十二月授滄州節度使二年七月移鎮兖州長
興元年入為左驍衞上將軍俄改同州節度使會髙祖
受明宗命統大軍伐蜀以在禮充西川行營歩軍都指
揮使収劒州而還四年移鎮襄州清㤗三年授宋州節
度使加檢校太尉同平章事髙祖登極移鎮鄆州加檢
校太師兼侍中封衞國公天福六年七月授許州節度
使八年四月移鎮徐州進封楚國公開運元年以契丹
為患少帝議北征八月朔降制命一十五將以在禮為
北面行營馬歩都虞候十一月改行營副都統都虞候
如故受詔屯澶州再除兖州節度使依前副都統三年
正月授晉昌軍節度使時少帝為其子延煦娶在禮女
為妻禮會之日其儀甚盛京師以為榮觀五月進封秦
國公累食邑至一萬三千户實封一千五百户在禮歴
十餘鎮善治生殖貨積財鉅萬兩京及所莅藩鎮皆邸
店羅列在宋州日值天下飛蝗為害在禮使比户張幡
幟鳴鼙鼓蝗皆越境而去人亦服其智焉凡聚歛所得
唯以奉權豪崇釋氏而已及契丹入汴自鎮赴闕時契
丹首領奚王伊喇等在洛下在禮望塵致敬首領等倨
受其禮加之凌辱邀索貨財在禮不勝其情行至鄭州
泊于逆旅聞同州劉繼勲為契丹所鏁大驚丁未歳正
月二十五日夜以衣帶就馬櫪自絞而卒年六十六漢
髙祖即位贈中書令在禮凡四子雖歴内職皆早卒孫
延勲仕皇朝歴岳蜀二州刺史(五代史補趙在禮之在/宋州也所為不法百姓)
(苦之一旦下制移鎮永興百姓欣然相賀曰此人若去/可謂眼中抜釘子何快哉在禮聞之怒欲報抜釘之謗)
(遽上表更求宋州一年時朝廷姑息勲臣詔許之在禮/于是命吏籍管内户口不論主客毎歳一千納之于家)
(號曰抜釘錢莫不公行督責有不如約則加/之鞭䃼雖租賦之不若也是歳獲錢百萬)
馬全節字大雅魏郡元城人也父文操本府軍校官至
檢校尚書左僕射以全節之貴累贈太師全節少從軍
旅同光末為捉生指揮使趙在禮之據魏州也為鄴都
馬歩軍都指揮使唐明宗即位授檢校司空歴博單二
州刺史天成三年賜竭忠建䇿興復功臣移刺郢州長
興初就加檢校司徒在郡有政聲俄授河西節度使時
明宗命髙祖代蜀師次岐山全節赴任及之具軍容謁
于轅門髙祖以地理隔越乃奏還焉移沂州刺史清㤗
初為金州防禦使會蜀軍政其城州兵纔及千人兵馬
都監陳知隠懼託以他事出城領三百人順流而逸賊
既盛人情憂沮全節悉家財以給士復出竒拒戰以死
繼之賊退朝廷嘉其功詔赴闕將議賞典時劉延朗為
樞宻副使邀其厚賄全節無以賂之謂全節曰絳州闕
人請事行計全節不樂告其同輩由是衆口諠然以為
不當皇子重羙為河南尹聞而奏焉清泰帝召全節謂
曰滄州乏帥欲命卿制置翌日授横海軍两使畱後髙
祖即位加檢校太保正授旌節天福五年授檢校太𫝊
移鎮安州時李金全據州叛引淮軍為援因命全節將
兵討平之以功加檢校太尉改昭義軍節度澤潞遼沁
等州觀察處置等使六年秋移鎮邢州加同中書門下
平章事安重榮之叛也授鎮州行營副招討兼排陣使
與重榮戰于宋城大敗之鎮州平加開府儀同三司充
義武軍節度易定祁等州觀察處置北平軍等使八年
秋丁母憂尋起復焉屬契丹侵㓂加之蝗旱國家有所
徴發全節朝受命而夕行治生餘財必充貢奉開運元
年秋授鄴都畱守檢校太師兼侍中廣晉尹幽州道行
營馬歩軍都虞候尋加天雄軍北面行營副招討使陽
城之戰甚有力焉全節始拜鄴都以元城是桑梓之邑
具白襴詣縣庭謁拜縣令沈遘逡廵避之不敢當禮全
節曰父母之鄉自合致敬勿讓之也州里榮之二年授
順國軍節度使未赴鎮卒年五十五贈中書令全節事
母王氏至孝位歴方鎮温清面告畢盡其敬政事動與
幕客謀議故鮮有敗事鎮中山日杜重威為恒州奏括
境内民家粟時軍吏引重威例堅請行之全節曰邉民
遇蝗旱而家食方困官司復擾之則不堪其命矣我為
亷察安忍效尤百姓稱其德先是全節自上黨携歌妓
一人之中山館于外舍有人以䜛言中之全節害之及
詔除恒陽遇疾數見其妓厭之復來妓曰我已得請要
公俱行全節具告家人數日而卒子令威歴隰陳懐三
州刺史卒
張筠海州人也父𫝊古世為郡之大商唐乾符末屬江
淮俶擾遂徙家彭門時彭門連帥時溥為東南面招討
使據有數郡之地擢筠為偏將累有軍功奏授宿州刺
史後溥與梁祖不協梁人進攻宿州下之獲筠以歸梁
方圖霸業以筠言貌辨秀命為四鎮客將乆之轉長直
軍使梁革唐命遷右龍武統軍厯客省使宣徽使出為
復商二州刺史復為宣徽使梁室割相衞為昭德軍命
筠為兩使畱後唐莊宗入魏筠委城南歸授右衞上將
軍會雍州康懐英以病告詔筠徃代之比至懐英已卒
因除筠為永平軍節度使大安尹懐英在長安日家財
甚厚筠盡奪之復于大内掘地繼獲金玉時有涇陽鎮
將侯莫威前與温韜同剽唐氏諸陵大貯瓌異之物筠
乃殺威而籍其家遂蓄積巨萬然性好施毎出遇貧民
于路則給與口食衣物境内除省賦外未嘗聚斂遂致
百姓不撓十年小康秦民懐惠呼為佛子同光中從郭
崇韜為劒南安撫使蜀平歸洛權領河南尹俄鎮興元
所治之地上下安之筠時疾軍州官吏乆不得見副使
符彦琳等面請問疾筠又不諾彦琳等疑其已死慮左
右有謀遂請權交牌印筠命左右收彦琳下獄以叛聞
詔取彦琳等至洛釋而不問因授筠西京畱守誘離興
元及至長安守兵閉門不内筠東朝于洛詔遣歸第筠
前為京兆尹奉詔殺偽蜀主王衍衍之妓樂寳貨悉私
藏于家及罷歸之後第宅宏敞花竹深邃聲樂飲酒恣
其所欲十年之内人謂地仙天褔二年上表乞歸長安
俄而洛下張從賓之亂筠獨免其難人咸謂筠有五褔
之具美焉是歳卒于家贈太子太師弟籛
籛字慕彭少嗜酒無節為鄉里所鄙唐天復中兄筠為
大梁四鎮客將籛自海州省兄兄薦于兖州連帥王瓚
用為裨校籛性桀黠善事人累遷軍職後唐莊宗都洛
筠鎮長安自衙内指揮使授校司空右千牛衞將軍同
正領饒州刺史西京管内三白渠營田制置使同光末
筠隨魏王繼岌伐蜀奏籛權知西京畱守事蜀平王衍
挈族入朝至秦川驛莊宗遣中使向延嗣乘驛騎盡戮
王衍之族所有奇貨盡歸于延嗣俄聞莊宗遇内難繼
岌軍次興平籛乃㫁咸陽浮橋繼岌浮渡至渭南死之
一行金寳妓樂籛悉獲之俄而明宗使人誅延嗣延嗣
暗遁(九國志明宗即位忿閹竪輩怙勢擅權先勒/使四方及此遁不出者皆擒戮之死者殆盡)衍之
行裝復為籛有因為富家積白金萬鎰藏于窟室明宗
即位籛進王衍犀玉帶各二馬一百五十匹魏王打毬
馬七十匹旋除沂州刺史入為西衛將軍髙祖即位之
明年加檢校太保出典宻州未幾復居環衛時湖南馬
希範與籛有舊奏朝廷請命籛為使允之籛宻賫蜀之
奇貨往售又獲十餘萬緡以歸錢出入以庖者十餘人
從行食皆水陸之珍鮮厚自奉養無與為比少帝嗣位
詔遣往西蕃及廻以其馬劣為有司所紏復當路有不
足者遂有詔徴其舊價籛上言請貨故京田業許之因
憤惋成病而卒籛始在雍州因春景舒和出逰近郊憇
于大塜之上忽有黄雀銜一銅錢置于前而去未幾復
于衙院晝卧見二鷰相鬭畢各銜一錢落于籛首前後
所獲三錢嘗秘于巾箱識者以為大富之徴其後家雖
厚積性實鄙恡未嘗與士大夫㳺處及令市馬利在私
門不省咎以輸其直鬱鬱致死愚之甚耶
華温琪字德潤宋州下邑人也祖楚以農為業父敬忠
後以温琪貴官至檢校尚書温琪長七尺餘唐廣明中
從黄巢為紀綱巢陷長安偽署温琪為供奉都知巢敗
奔至滑臺以形貌魁岸懼不自容乃投白馬河下流俄
而浮至淺處會行人救免又登桑自經枝折墜地不死
夜至胙縣界有田父見温琪非常人遂匿于家經歳餘
會梁將朱友裕為濮州刺史召募勇士温琪往依之友
裕署為小校漸升為馬軍都將從友裕擊秦宗權于曹
南有功奏加檢校太子賔客梁祖擢為開道指揮使加
檢校工部尚書出屯鄜畤會延州胡璋叛命來冦郡境
温琪擊退之尋奉詔營長安以功遷絳州刺史歳餘刺
棣州温琪以州城毎年為河水所壊居人不堪其苦表
請移于便地朝廷許之板築既畢賜立紀功碑仍加檢
校尚書左僕射繼遷齊州晉州節度使温琪在平陽日
唐莊宗嘗引兵攻之踰月不下梁人賞之升晉州為定
昌軍以温琪為節度使加檢校太保既而温琪臨民失
政嘗掠人之妻為其夫所訴罷入為金吾大將軍時梁
末帝方姑息諸侯重難其命故責詞云若便行峻典謂
予不念功勲若全廢舊章謂我不安黎庶為人君者不
亦難乎温琪大有愧色俄轉右監門衛上將軍右龍武
統軍會河中朱友謙叛權授温琪汝州防禦使河中行
營排陣使尋為耀州觀察畱後莊宗入洛温琪來覲詔
改耀州為順義軍復以温琪鎮之加推忠向義功臣同
光末西蜀既平命温琪為秦州節度使明宗即位因入
朝願畱闕明宗嘉而許之除左驍衞上將軍逐月别賜
錢粟以豐其家踰歳明宗謂樞宻使安重誨曰温琪舊
人宜選一重鎮處之重誨奏以天下無闕他日又言之
重誨素強愎對曰臣累奏未有闕處可替者唯樞宻院
使而已明宗曰可重誨不能答温琪聞其事懼為權臣
所怒幾致成疾由是數月不出俄拜華州節度使依前
光祿大夫檢校太傅進封平原郡開國公累加食邑至
三千户温琪至任以已俸補葺祠廟廨舍凡千餘間復
于郵亭創待客之具華而且固往來稱之清㤗中上表
乞骸骨歸宋城制以太子少保致仕天褔元年十二月
終于家年七十五詔贈太子太保
安崇阮字晉臣潞州上黨人也少倜儻有詞辯善騎射
父文祐為牙門將唐光啟中潞州軍校劉廣逐節度使
髙潯據其城僖宗詔文祜平之既殺劉廣召赴行在授
卭州刺史其後孟方立據邢洺率兵攻上黨朝廷以文
祐本潞人也授昭義節度使令討方立自蜀至澤州與
方立戰敗殁于陣昭宗朝宰臣崔魏公以文祐殁于王
事薦崇阮于朝自是累任諸衛將軍梁氏革命以崇阮
明辦遣使呉越廻以所獲橐裝悉充貢奉梁祖嘉之故
每嵗乘軺于江浙間及廻貢獻皆如初梁末帝嗣位授
客省使知齊州事時梁軍與莊宗對壘于河上冀王友
謙以河中叛末帝使段凝領軍經略蒲晉詔崇阮監軍
又知華雍軍府事㫷年授青州兵馬畱後入為諸衛上
將軍唐天成中授黔南節度使檢校太保尋移鎮䕫州
以蜀冦侵逼棄城歸闕改晉州節度使復為諸衛上將
軍髙祖登極之二年詔葬梁末帝以崇阮梁之舊臣令
主葬事崇阮盡哀致禮以襄其事時人義之五年以老
病請告授右衛上將軍致仕開運元年九月卒于西京
贈太傅
楊彦詢字成章河中寳鼎人父䂓累贈少師彦詢年十
三事青帥王師範有書萬巻以彦詢聰悟使掌之及長
益加親信常委監䕶郡兵及梁將楊師厚降下青州彦
詢随師範歸命泊師範見殺楊師厚領鄴召置麾下俾
掌賔客唐莊宗入魏復事焉同光元年冬從平大梁升
為引進副使將命西川及淮南稱㫖累遷内職明宗時
為客省使檢校司徒使兩浙廽授德州刺史末帝即位
改羽林將軍時高祖鎮太原朝廷疑貳以彦詢沉厚擇
充北京副畱守清㤗末以宋審䖍為北京畱守髙祖深
懷不足以情告彦詢彦詢恐髙祖失臣節乃曰不知太
原兵甲芻粟幾何可敵大國否請明公反覆慮之蓋欲
廻其意也髙祖曰我不忿小人相代方寸決矣彦詢知
其不可諫遂止左右欲害之髙祖曰唯副使一人我自
保明爾勿復言也及即位授齊州防禦使檢校太保旋
改宣徽使從髙祖入洛加左驍衞上將軍兼職天福二
年秋出為鄧州節度使歳餘入為宣徽使四年使于契
丹六年春授邢州節度使檢校太傅時鎮州安重榮有
不臣之狀彦詢憂其窺伺會車駕幸鄴表求入覲高祖
慮契丹怒安重榮之殺行人也移兵犯境復命彦詢使
焉仍恐重榮要之由滄州路以入蕃戎王果怒重榮彦
詢具言非髙祖本意蓋如人家惡子無如之何尋聞重
榮犯闕乃放還七年春授華州節度使檢校太尉在任
二年屬部内蝗旱道殣相望彦詢以官粟假貨州民賴
之存濟者甚衆開運初以風痺授右金吾衛上將軍俄
卒于官年七十四贈太子太師
李承約字德儉薊州人也曾祖瓊薊州别駕贈工部尚
書祖安仁檀州刺史贈太子太保父君操平州刺史贈
太子少師承約性剛健篤實少習武事弱冠為幽州牙
門校遷山後八軍廵檢使屬劉守光囚殺父兄名儒宿
將經事父兄者多無辜被戮自以握兵在外心不自安
時屬唐武皇召募英豪方開霸業乃以所部二千歸于
并州即補匡霸都指揮使檢校右僕射兼領貝州刺史
從破夾寨及與梁人戰于臨清有功再遷洺汾二州莊
宗即位授檢校司空磁州刺史為治平直移授頴州團
練使天成中以邠州節度使毛璋將圖不軌乃命為涇
州節度副使且承宻㫖往偵之既至以善言諭之璋乃
受代明宗賞其能加檢校太保拜黔南節度使數年之
間巴卭蠻蜑不敢犯境外勸農桑内興學校凶邪盡去
民皆感之故父老數輩重趼詣闕言其政化又聼畱周
歳徴為左衛上將軍自左龍武統軍加特進檢校太傅
充昭義軍節度使賜推忠奉節翊戴功臣歳餘歸朝復
為左龍武統軍髙祖御宇之二年授左驍衛上將軍進
封開國公累上表請老尋以病卒時年七十五贈太子
太師
陸思鐸澶州臨黄人父再端贈光祿卿思鐸有武幹梁
太祖領四鎮𨽻于麾下及即位授廣武都指揮使厯突
陣拱辰軍使積前後戰勲累官至檢校司徒拱辰左廂
都指揮使遥領恩州刺史初梁軍與莊宗對壘于河上
思鐸以善射日預其戰嘗于箭笴之上自鏤其姓名一
日射中莊宗之馬鞍莊宗抜箭視之覩思鐸姓名因而
記之及莊宗平梁思鐸以例來降莊宗出箭以視之思
鐸伏地待罪莊宗慰而釋之尋授龍武右廂都指揮使
加檢校太保天成中為深州刺史改雄捷右廂馬軍都
指揮使會南伐荆門思鐸亦預其行時髙季興以舟兵
拒王師思鐸毎𤼵矢中敵則洞胷逹掖由是賊鋒稍挫
不敢輕進諸軍咸壯之髙祖革命拜陳州刺史秩滿厯
左神武羽林二統軍出為蔡州刺史遇代歸朝天福八
年以疾卒時年五十四思鐸典陳郡日甚有惠政常戒
諸子曰我死則藏骨于宛丘使我棲魂于所理之地及
卒乃葬于陳從其志也
安元信朔州馬邑人也少善騎射後唐莊宗為晉王時
元信詣軍門求自效尋𨽻明宗麾下累從明宗征討有
功明宗即位擢為捧聖軍使加檢校兵部尚書清泰三
年遷雄義都指揮使受詔屯于代州太守張朗遇之甚
厚元信亦以兄事之是歳五月髙祖建義于太原俄聞
契丹有約赴難元信入説朗曰張敬逹雖圍太原而兵
尚未合代郡當鴈門之衝敵至其何以禦僕觀石令公
素長者舉必成事若使人道意歸欵俟其兩端亦求全
之上䇿也朗不納元信悔以誠言之反相猜忌尋聞安
重榮安審信相次以騎兵赴太原元信遂率部曲以歸
髙祖(通鑑元信謀殺朗不克帥其衆奔審信審信/遂帥麾下數百騎與元信掠百井奔晉陽)髙祖
見之喜謂元信曰爾覩何利害背強歸弱元信曰某非
知星識氣唯以人事㫁之夫帝王者出語行令示人以
信嘗聞主上許令公河東一生今遽改之是自欺也且
令公國之宻親親尚不能保肯保天下之心乎以斯而
言見其亡也何得為強也髙祖知其誠因開懷納之委
以戎事髙祖即位之元年授耀州團練使加檢校太保
四年入為右神武統軍其年八月復出牧洛州少帝嗣
位尋遷宿州九年罷任來朝開運初授復州防禦使三
年卒于任年六十三贈太傅
張朗徐州蕭縣人父楚贈工部尚書朗年十八善射膂
力過人鄉里敬憚之梁祖聞其名就補蕭縣鎮使充吾
縣都遊奕使時朗年纔二十三嵗餘補宣武軍内衙都
将歴洺州歩軍曹州開武汴州十内衙鄆州都指揮使
梁末從招討使段凝襲衞州下之遂授衞州刺史事梁
僅三年凡有征討無不預之同光三年從魏王繼岌伐
蜀為先鋒橋道使明宗朝歴興忠登三州刺史清泰初
以契丹犯邊補西北面行營歩軍都指揮使從髙祖屯
軍于代北俄兼代州刺史又改行營諸軍馬歩都虞候
高祖建義于太原遣使以書諭之朗曰為人臣而有二
心可乎乃斬其使(通鑑帝以晉安已降遣使諭諸州代/州刺史張朗斬其使蓋晉祖初起安)
(元信勸朗歸順不從/至是復斬其使也)泊髙祖入洛領全師朝覲授貝州
防禦使在任數歳天福五年除左羽林統軍六年授光
祿大夫檢校太傅慶州刺史在官二年卒年七十四
李德珫應州金城人祖晟父宗元皆為邊將德珫少善
騎射事後唐武皇為偏校及從莊宗戰潞州栢鄉德勝
渡繼有軍功累加檢校尚書左僕射遥食郡俸天成中
檢校司空領蔚州刺史長興元年授雄武軍節度秦成
階觀察處置等使加檢校司徒二年六月移鎮定州充
北面副招討使髙祖即位改鎮涇原及受代歸闕會髙
祖幸鄴授東京畱守加同平章事少帝嗣位移廣晉尹
加檢校太師開運中再領涇州以病卒于鎮德珫㓜與
明宗俱事武皇故後之諸將多兄事之時謂之李七哥
所治之地雖無殊政然以寛恕及物家無濫積亦武將
之亷者
田武字德偉大名元城人父簡累贈右僕射武少有拳
勇初事莊宗為小校歴遷勝節指揮使明宗登極轉帳
前都指揮使領澶州刺史天成二年改左羽林都指揮
使遥領宜州充襄州都廵檢使三年自汴州馬歩軍都
指揮使授曹州刺史長興初遷齊州防禦使又移洺州
清泰中歴成隴二州充西面行軍副部署天褔初授金
州防禦使及金州建節鉞武丁母憂乃起復為節度使
開運元年移鎮滄州兼北面行營右廂都指揮使二年
授寜江軍節度使充侍衞歩軍都指揮使歳内改昭義
軍節度澤潞等州管内觀察處置等使潞州大都督府
長史檢校太傅封鴈門郡開國公未赴任以疾卒武出
身戎行性鯁正御軍治民咸盡其善及卒朝廷惜之詔
贈太尉輟視朝一日子仁朗仁遇並歴内職(宋史仁朗/以父任西)
(頭供/奉官)
李承褔字德華漢陽人少寒賤事元行欽掌皂棧之役
後為髙祖家臣髙祖登極厯皇城武德宣徽使左千牛
將軍出為澶州刺史遷齊州防禦使檢校太保承褔性
鄙狹無噐局好察人㣲事多所詆訐雖小過不能恕工
商之業輿𨽻之情官吏之幸皆善知之然自任所見無
所準的故人多薄之少帝嗣位授同州節度使尋卒于
鎮少帝以髙祖佐命之臣聞之嗟嘆賻物加等輟視朝
一日詔贈太傅
相里金字奉金并州人也性勇悍果敢能折節下士唐
景福初武皇始置五院兵金首預其選從莊宗攻下夾
寨得補為小校後與梁師戰于栢鄉及胡桞陂以功授
黄甲指揮使同光中統帳前軍抜中都賜忠勇拱衞功
臣檢校刑部尚書二年自羽林都虞候出為忻州刺史
凡部曲私屬皆不令干預民事但優其贍給使分掌家
事而已故郡民安之大有聲績應順元年為隴州防禦
使㑹唐末帝起兵于鳯翔𫝊檄于鄴道諸侯無應者唯
金遣判官薛文遇往來計事末帝深德之及即位擢為
陜州節度使加檢校太保清泰三年夏髙祖建義于太
原唐末帝發兵來攻以金為太原四面步軍都指揮使
髙祖即位移鎮晉州及受代歸闕累為諸衞上將軍加
開府儀同三司官至檢校太尉爵列開國公勲登上柱
國以久居㪚地優之故也天福五年夏卒于任贈太師
史臣曰在禮之起甘陵也當鼎革之期會富貴來逼既
因人成事亦何足自多及其仗鉞擁旄積財敗德貨之
為累可不誡乎全節之佐晉氏也平安陸之祅預宗城
之戰功既茂矣貴亦宜然張筠歴事累朝享兹介福蓋
近代之幸人也自温琪而下皆服冕乗軒苴茅壽土垂
名汗簡諒亦宜焉
　
　
　
　
　
　
　
　
　
　
　
　
　舊五代史巻九十
　舊五代史巻九十攷證
晉列傳五趙在禮傳推指揮使楊晸為帥　楊晸歐陽
　史作楊仁晟
年六十六　案歐陽史作六十二
馬全莭傳清泰初為金州防禦使　案歐陽史作明宗
　時歴金州防禦使與是書先後互異
州兵纔及千人　案歐陽史作州兵纔数百
張筠𫝊梁室割相衞為昭德軍　案梁割相澶衞三州
　為昭德軍原本作相衛疑有脱誤
時有涇将侯莫威　案歐陽史作侯莫陳威
筠東朝于洛詔遣歸第　案歐陽史作令為左驍衞上
　將軍與是書本紀同
贈太子太師　太師歐陽史作少師
華温琪𫝊制以太子少保致仕天福元年十二月終于
　家年七十五詔贈太子太保　案歐陽史作以太子
　太保致仕卒贈太子太傅
張朗𫝊充吾縣都逰奕使　案吾縣二字疑有舛誤
相里金𫝊出為忻州刺史　案歐陽史作沂州刺史
　
　
　
　
　
　
　
　
　
　
　
　
　
　舊五代史卷九十攷證
