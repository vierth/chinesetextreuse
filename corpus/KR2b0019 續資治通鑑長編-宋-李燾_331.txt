
　續資治通鑑長編巻三百二十九
　　　　　　　　　　　　　宋　李燾　撰
　　神宗
元豐五年八月庚戍朔詔工部郎中范子竒與都水監
同相度滑州天臺埽衞州齊賈上埽如浮梁壅遏水勢
權拆去以聞工部言二埽危急故也　封御侍武氏為
才人　詔吏部限三日選差團教保甲廵檢廵教使臣
十九人赴永興軍路　詳定官制所言尚書省施行政
令分屬六曹之事都省總之或有稽違所當察舉而任
其責今擬立法諸六曹事有稽違而不察舉者以律上
官案省不覺坐之令僕丞為一等左右司為一等都司
主事為一等令史以下為一等從之(朱本云無施行/合删今仍存之)
辛亥詔酒行下户倍罰麴錢除三分中已放一分外更
免一分　河北轉運司言凖朝㫖令兵部以三路自置
保甲後教過年分實費錢糧裒取一年數為自今封樁
額充保甲支費勘㑹保甲冬教錢糧朝廷已不封樁今
悉令本司承認慮久逺不能供億詔自元豐四年降指
揮後封樁陜西河東凖此　河東經略司言麟州神木
堡與西賊鬭敵監押賈黙以衆先退致賊殺廵檢高素
詔河東轉運司劾罪(舊紀書辛亥夏人冦麟州神木/堡廵檢高素死之新紀不書)
新權發遣廣南西路轉運副使吳潛乞遣陜西路馬軍
五七百騎戍桂林詔差在京馬軍兩指揮　涇原路制
置司行營總管劉昌祚言昨本路兵出界抵瑪伊克隘賊
兵負險拒敵禽其酋領斬首級三千獲人口孳畜萬數
每遇大敵常獲全勝後諸將聽高遵裕節制但聚為一
軍不往外援師老退還臣䝉恩簿責累及諸將蓋各有
亡失分數縁内有攻城傷殘饑殍拖後人數不少即非
戰敗亡失伏望矜察諸將總兵深入累獲勝㨗量推恩
賞詔瑪伊克隘得功將副朝廷於賞格特加等其亡失人
兵㑹計分數等第降罰即與諸路同法所有軍前死傷
以故不能自還不㑹入亡失之數劄與劉昌祚知　廣
南西路經略司言蠻人䝉光但言賣板木於宜州都監
等不依例給見錢上批送謝麟麥文昞依公體量不得
以路由桂州為張頡所惑致移易事實(七月/丙午)　詔判司
農寺曾孝寛罰銅八斤丞王端臣主簿莫士先各十斤
以申明條制不當故也
壬子天平節度使均國公傭為彰武軍節度使開府儀
同三司進封延安郡王昭容朱氏進位賢妃(兩紀並書/此但不書)
(節度儀/同耳)　户部言日者鹽鈔數多價賤難售相度所支
陜西五路計置軍儲鈔計二百萬緡鈔内隨逐路所得
各减半凡百萬緡其逐路糴買糧草錢即於减罷樁還
陜西見錢鈔末監錢内隨數分與逐路令商人入便從
之　秘書省言宗正寺修上玉牒借登位以來至熈寧
十年起居注時政記日厯照用檢㑹無許借指揮詔宗
正寺官就秘書省修定　涇原路經略司言秦州甘谷
城歸順文思副使日卜聚瑪伊克手下部落軍使巴雅爾等二
十九人馬二十三匹走囘西界已追逐捕獲乞下提舉
蕃部司同體量以董戩進奉人經沁伊達木凌節為𤓰州
團練使阿克信為靜州刺史各增賜茶綵賞軍前功也
癸丑詔熈河秦鳯兩路買馬切見買逐等馬價畫一取
索劄付經沁伊達木凌節等令使臣入蕃告諭　權管勾
同經制熈河蘭㑹等路邊防財用趙濟言臣以七月甲
辰至熨斗坪聞得癸卯不覺西賊五百餘騎至堡外殺
漢蕃人口驅掩士馬而去及諜知鐡牟山嘯聚已數萬
欲以本路及涇原秦鳯漢蕃兵約日出其不意㑹合掩
擊詔涇原路經略制置司熈河蘭㑹路都大經制司如
覘候有實度兵力可勝即便宜施行　詔故豫章郡王
宗諤子仲營等轉一官女已封郡君者封縣主未有封
邑者封郡君　詔三省樞宻院秘書殿中内侍入内内
侍省聽御史長官及言事御史彈糾先是置監察御史
分六察隨所𨽻察省曹寺監而三省至内侍省無所𨽻
故以長官言事御史察之
甲寅詔知頴昌府資政殿學士韓維再任(為丁巳日曾/鞏罰銅書)
　賜蕃官皇城使阿克宻以下二十五人物帛有差　熈
河蘭㑹路都大經制司言本路努扎川伽羅總二城堡未
築已相度因今防秋興工省財力而辦事已牒李察合
團結河東京西廂軍九千接續應副從之　詔河東轉
運判官蔡曄專管勾每年入中或移稅糴從便計置軍
糧十萬石於吳堡寨永寧關封樁斗不得過五百十其
價錢於絳州垣曲監撥還仍令陜西轉運司計置運入
米脂寨即不得兑充吳堡寨永寧關經費饒州景徳
鎮置甆窰博易務從宣義郎都提舉市易司勾當公事
余堯臣請也
乙卯以文思副使曹識女始興郡君封同安郡夫人以
上批先育於慶壽宮故也　封御侍林氏為永嘉郡君
　詔執政官退朝上馬宰臣於樞宻院隔門内知樞宻
院以下於隔門外都堂聚議退左丞於門下侍郎㕔右
丞於中書侍郎㕔　涇原路制置司行營總管劉昌祚
言已至鎮戎軍乞量賜公使錢詔給二千緡(七月二十/七日丙午)
(朱本創書昌祚為涇原總管此猶帶制置司行營恐朱/本誤也七月雖有㫖罷制置司官屬其實李憲尚在涇)
(原領制置使如故十月十四日辛酉憲自涇原歸熙河/制置司官屬乃罷故昌祚十月十五日壬戌始不帶制)
(置司行營專為/涇原總管也)　鄜延路總管曲珍率兵出界討明堂
川部將皇城使資州團練使李德明所部五十人折外
獲三十六級獲及七分詔二子與三班奉職二孫與三
班借職
丙辰詔自今内批指揮如别無奏禀更不進呈　詔夷
門山樊家岡并向外百歩内及角橋東以南至岡自今
毋得葬埋令開封祥符兩縣覺察先是司天監主簿亢
天經言夷門山屬國音主山福德生王之方三男陽氣
之位岡之上多民庶墳墓死氣浸灌岡脉則為尸厭近
鄆王薨此其驗也若因鄆王葬盡遷岡上墳墓補闕陷
則永除妖咎之根矣下其事令提舉司天監所集定奪
圍禁歩數以聞後開封府言如天經奏則墳墓當徙者
十三萬有竒詔别聽㫖後卒不徙而有是詔(亢天經奏/請在四年)
(九月丁亥今依朱本並入此四年四月辛酉當參照葬/鄆王乃四年九月丁酉日官亢天經建言四郊臣庶墳)
(墓廹近都城不利於國嗣有詔悉令改卜且計其數無/慮數十萬中外訩懼不知所出知開封府王安禮因見)
(白上曰陛下以周文王為聖乎曰然曰文王卜世三十/亦不過掩骼埋胔而己未聞遷人之冡以利其嗣者臣)
(謂陛下莫如師文王上惻然為罷/此據王安禮行狀附見或削去)　開封縣言養馬户
未審止以屋業為物力或通計營運財物祥符縣言自
頒養馬令民買馬後質賣家産或於市易務拘管抵當
未審合與不合養馬詔以屋契錢數並屋租為物力隱
匿契者以鹽稅為定如有質賣馬亦隨之若已抵當或
因事在官拘管本户不得課利者驗實與免(二月五日/霍翔云云)
(并九月十四日又七年二月八日又二十八日又三月/二十三日當考  王安禮行狀云京師坊郭户率以家)
(貲二千緡畜馬一匹謂之户馬有訴於堂者安禮言之/上許用食鹽錢為法計三千緡始畜一馬賴免者甚衆)
(此事與此相關須更考詳七年二月二十八日有府界/户馬並以家産鹽稅為定恐安禮行狀云云合附彼時)
　尚書右丞王安禮先在開封時大姓負市易息錢者
累訴於庭安禮既為執政言於上曰市易之法行之已
久取息滋多而輸官不時者又有罰息方天下無事而
行法之弊民至窮困竊為朝廷惜之臣願陛下渙然下
詔蠲其罰息則天下幸甚上曰卿言有理羣臣未有為
朕言者其詔使大姓以限輸納除其罰息安禮退批詔
語加内外字蔡確曰方上有㫖時無外字公欲增詔耶
安禮曰亦不指言内字卒加之(此據行/狀當考)時京城置堆垜
塲物貨居積商賈患之安禮奏曰堆垜所獲之息既微
而商稅正額必損徒有利民之名而無富國之實願罷
之上曰卿可否與馮景謀景内侍也實總其事既而㑹
其息緡不滿十萬上曰近聞市易變染幣帛此誠可鄙
千金之子猶恥居肆况朝廷乎上且有意於改作㑹有
沮滯者其事竟寢(此據行/狀當考)　應諸處廣濟橋道並𨽻都
水監
丁巳詔翰林學士獨員三直免一宿　詔中書舍人曾
鞏罰銅十斤先是知頴昌府韓維再任鞏草制詞稱維
曰純明直諒練達今古先帝所遺以輔朕躬又曰參角
之間韓延壽黄覇之迹在焉興禮教而勸農桑以追參
於前烈皆爾素學其尚懋哉上批維不知事君之義朋
俗罔上老不革心非所謂純明直諒姑以藩邸舊恩使
守便郡又非可仗以布政宣化今辭命乖戾不中本情
傳播四方甚害好惡可復送中書省改詞行下故罰之
(韓維再任頴昌/在此月甲寅)
戊午詔付鄜延路計議邊事司承受文字張禹勤應短
兵相接惟是刀斧取勝可一面指揮沈括近降劈陣大
斧五千可令諸將選擇鋭兵授之仍面諭徐禧等今既
同預總兵要在拊御士卒均甘苦平賞罰力行前日垂
拱之言竚待竒績也　命樞宻院副都承㫖客省副使
張山甫入内供奉官勾當御藥院劉惟簡案閲提舉河
北路保甲司所教大保長武藝其承受並監視案閲令
入内内侍省差内臣六員　詔鄜延路諸招納歸順蕃
部壯人十人老少婦女四十人並遷一資十嵗以下不
計累遷不得過三資即不及與減磨勘年不及減年及
遷資止每一壯人支絹四匹老少婦女一匹殺降人者
許人告每人賞錢三十千至百人止告殺五人以上者
仍遷一資殺降人者斬
庚申上以疾不御前後殿(兩紀並書庚申上有疾墨本/於庚申日書張禹勤言自癸)
(丑雨至壬戌約數尺師次綏德城朱本改癸丑為己未/按庚申八月十一日癸丑八月四日己未八月十日壬)
(戌乃八月十三日不應先繫之庚申朱墨本皆誤/今削去兼師次綏德城其日亦與它書不同當考)　修
定景靈宮儀注所言案周官四時之祭皆於首時葢君
子感時物之變而思其親得數之中者也伏請以四孟
月吉日朝獻景靈宮天子常服行事薦聖祖殿素饌神
御殿止膳羞器服儀物悉從今制登降薦獻參酌朝謁
之儀凡古之事一切不雜以合先王事亡如存之義從
之(兩紀並書詔嵗以四/孟月朝獻景靈宮)　鄜延路經略司言漢户及歸
明界弓箭手自買馬乞依蕃弓箭手例每匹給撫養庫
絹五匹為賞從之環慶路凖此　永興軍等路提㸃刑
獄司言本路十八州軍多未獲彊刼賊盗即無立定年
額捉賊賞錢增給欲乞以四千緡為額從之仍給場務
錢每嵗永興軍五百千河中陜府同華耀商州各三百
千虢解邠鄜州各二百千延慶寧丹州各百五十千環
坊州保安軍各百千
壬戍上御殿資政殿學士呂惠卿知太原府後七日加
大學士先是惠卿知延州將滿三年有詔除資政殿大
學士再任方辭免㑹以䘮去於是復申前命(己巳加大/資政今并)
(書十月癸/酉責單州)　徐禧李舜舉及沈括等以丙辰發延州蕃
漢十餘軍所將凡八萬役夫荷糧者倍之李浦將前軍
呂真佐之曲珍將中軍高永能佐之王湛將後軍景思
誼佐之李稷主饋餉治版築而謀畫進止禧實專决括
與同而已(發延州日據御集餘悉據張舜民永樂客話/但客話稱禧等以八月十五日甲子發延州)
(今不/取)禧素惡种諤(此據/禧傳)既定議而諤還自京師極言城
永樂非計禧怒變色謂諤曰君獨不畏死乎敢毁成事
諤曰城之必敗敗則死拒節制亦死死於此猶愈於䘮
國師而淪異域也禧度不可屈奏諤䟦扈異議不可與
偕行有詔留諤守延州(此據/客話)令禧䕶諸將往城括移經
略府並塞以濟軍用(此據沈/括自志)是日次綏德城(十三日壬/戌也此據)
(張禹勤奏實録即以此奏繫之庚申十一日誤矣括/所云移府並塞當是米脂寨也更須考詳乃正書之)
癸亥上以初康復不御前後殿　供奉官閤門祗候權
知横州温杲知欽州　知安州滕甫言内供奉謝禋奉
㫖買紅花萬斤今又繼買五萬斤而一州所産止二萬
斤耳恐不足數上亟詔寢之　隨州産紅蛾資其毒以
為箭藥州縣承命甚嚴民有自殺者王安禮以為言上
曰此非朕思玩徒欲為兵器衛社稷耳安禮曰陛下平
日喜孟子獨不聞民為貴社稷次之之說乎且紅蛾箭
鏃之資其為利也微即不得於社稷未有害也就使有
利亦望陛下以民為先上首肯之(隨州紅蛾事據王安/禮行狀附紅花後當)
(考/)
庚午上御殿詔銓試中上等二人第一人循一資第二
人占射差遣一次中等七十九人不依名次注官下等
二百二十六人注官
辛未知太原府天章閣待制王居卿知瀛州尋復故
知瀛州承議郎寶文閣待制韓忠彦為遼主生辰使引
進使榮州團練使曹評副之朝奉郎守禮部郎中劉贄
為正旦使内殿承制張赴副之後三日以忠彦試給事
中忠彦辭使遼曰臣嘗使遼矣若復往無乃使敵人妄
意中國為乏人乎上曰西事未定無以易卿者遼人使
趙資睦迓因語及西事忠彦曰此固小役也何問為使
參知政事王言敷燕於館言敷問夏國胡大罪而中國
兵不解也忠彦曰夏人之罪中國既以報北朝矣盍取
而視諸言敷曰聞已還兵塞上何如如此則南北之好
可保也忠彦曰問罪西夏於二國之好何所與乎連拒
言敷及還資睦曰先侍中之制置西事有攻䇿今取城
砦數十使侍中而及見之快可知也忠彦歸上遣中使
勞問面賜嘉奬　龍神衛四廂都指揮使鳯州團練使
种諤降授文州刺史金州觀察使提舉西太一宮王中
正降授嘉州團練使以上批昨大兵出界种諤迂路捨
取直之利可降一官王中正不審議道路迂直利害及
不討蕩左廂地分賊黨可降兩官並不用敘復法故也
初令諤分析諤乃言横山之勁兵在東先時已聞賊據
米脂及銀夏等處故我迎其鋒敗之軍聲既振千里之
行無敢抗者若由西路取直雖近巢穴大敵出於前重
兵躡於後則有背腹之憂矣不知何以禦此(此據范育/誌諤墓趙)
(起作种太尉傳乃云坐徐/勲事降文州刺史當考)　詔皇城使昭州刺史帶御
器械廣南西路鈐轄和斌同經制宜州溪峒　詔内殿
崇班段貴攻靈州中箭死特支銀五十兩絹八十匹錢
八十千二子希斌與三班奉職希演與借職
壬申詔付張禹勤今出兵塞外欲日聞動靜可詳説軍
事逐日侵星發奏若有事宜不以時飛奏　詔罷增减
幕職州縣官俸先是有㫖令吏部以繁簡减天下選人
俸錢而吏部以事簡則僻逺而員少事繁則當要而員
多逺則人不願行要則趨之者衆俸不可减遂寢
癸酉前河北轉運副使周鞏言熙寧中外都水監丞程
昉於真定府滹沱河中渡繫浮橋比舊增費數倍又非
形勢控扼虛占使臣兵員乞皆罷之每嵗八九月修板
橋至四五月防河拆去權用船渡從之　編修軍器什
物法制所言凖朝㫖應將敕所載軍器什物擇其精緻
者修為法式本所據軍器監弓弩作尹抃見造挿稍弓
功料閻守懃所定摹則法度最為詳宻乞更舊造弓法
從之　權荆湖北路轉運副使趙揚等言廵歴至誠州
城池樓櫓足以保民防患上江多星銅鼓羊鎮等團並
至城下貿易可漸招撫置城寨及下荆湖南路安撫轉
運司委知邵州關把於蒔竹縣招諭芙蓉石驛未歸明
人户詔且令招納未得置城寨
甲戌張禹勤言師次永樂川第四埭明日經略使沈括
與轉運使李稷爭使臣不協徐禧為分畫令稷止應副
修城用度其修城並聽括節制乃平是日永樂城始興
工(此據九月九日御集並實録九月六日奏新紀/亦書甲戌城永樂舊紀則於七月戊子書之)
乙亥髙陽關路安撫使韓忠彦言轉運司欲移乾寧軍
於滄州乾符寨廢軍為縣以避河患人不以為便知滄
州趙瞻亦言乾寧民心恟懼皆謂河水頗已順行又增
隄防數倍堅固移軍實有害無利乞速罷以安邊民從
之　環慶路經略使曾布言洛原故城可以建一城白
豹和市可以建一寨官馬川可以建一堡從之令李察
應副候鄜延兵勢相接方興版築
丙子詔應縁修城開壕事並許雇募
戊寅河決原武埽(兩紀並/書此)　知樞宻院孫固乞解機務
授陳或潁州詔答不允(此據御集乃八月事固字/朴野衝替在三年八月)
九月己卯朔上不豫罷朝三日詔中書省事應面奏者
以狀擬進
壬午再罷朝五日分命輔臣祈福於天地宗廟社稷
癸未張禹勤言諜報西賊發六監軍司兵次銀州川沈
括徐禧見戒勒諸將分定戰地
甲申永樂城成初興版築夏數來爭皆敗去及是畢工
使景思誼以兵四千人守之(思誼留兵守城/此據沈括自誌)曲珍總行
營護作樓櫓治廬舍與李稷俱留城中先是西夏調民
為兵十丁取九得三十萬人齎百日糧屯涇原之北俟
官軍出塞而擊之既聞城永樂乃引兵趨鄜延邊人來
告者前後十數徐禧等皆不信且曰賊若大至是吾立
功之秋也上賜禧黄旗曰將士立功受賞當倍於米脂
禧恐沈括分其功謂括曰城畧已就矣當與存中歸延
州括從之乙酉禧括及舜舉以兵八千人俱還米脂(此/據)
(司馬記聞曲珍傳云諜言敵聚兵甚急珍以它詞諷禧/等先還按禧非可以它詞諷者其還米脂特不欲括留)
(耳今/不取)敵騎尋自明堂川入駐寨城側與夏州烽臺相對
置陣無定河西覘望官軍(此據沈括十四日/壬辰報及括自誌)曲珍遣馳
使報禧禧曰黠羌敢送死乎亟引兵二萬五千人往赴
之且謂括曰存中大帥不可輕出僕與李常侍上所遣
宜亟行舜舉初不欲禧强之乃同往或謂禧曰被詔相
城城已成矣禦冦非職也禧不聽(兵數據沈括自誌餘/則據禧及珍傳並客)
(話/)
丙戍詔賜永樂城名曰銀川寨先是徐禧等言已定永
樂下埭作寨地形險固三面阻崖表裏山河氣象雄壯
八月甲戍興工凡用工二十萬新城去永樂上埭八里
故銀州二十五里米脂寨五十里永樂葢以小川為名
城前正據銀州大川乞賜名故有是詔(實録云禧等奏/八月甲戌興工)
(九月甲申城成甲戌八月二十五日甲申九月六日若/城已成乃奏則奏到朝廷不應如此之速葢豫言之朝)
(廷以禧等前奏度城必以此月六日成故八日遂賜名/不待禧等奏畢工始賜名也永樂客話云八月戊辰至)
(永樂環兵外向旬有二日城成自戊辰十九日至九月/庚辰初二日凡十二日然所稱戊辰庚辰與實録俱不)
(同又呂惠卿誌禧墓及禧傳皆云十有四日城成與客/話及實録亦不同禧傳大率依墓誌無别據也今並從)
(實録葢八月二十五日甲戍初築城九月六日甲申城/成七日乙酉夏人即來爭城八日丙戍賜城名九日丁)
(亥夏人遂圍城耳禧綱要云夏人聞城永樂自涇原舉/兵三十萬來爭徐  李舜舉亦自米脂引兵趨銀川寨)
(禦/之)　管勾永興軍等路常平等事張大寧徙秦鳯路提
舉秦鳯路常平等事陳康民徙永興軍路以提舉弓箭
手營田蕃部事康識置局在渭州大寧兼提舉故移就
本路也
徐禧李舜舉復入永樂城曲珍謂禧曰聞賊兵甚重給
事與敕使宜退處内寨檄諸將督戰可也禧笑曰曲侯
老將乃爾怯耶不聽丁亥賊三十萬衆攻城珍率兵禦
之將官冦偉李師古髙世才夏儼程博古及使臣十餘
人士卒八百餘人戰没賊遂圍城(此據沈括十七日奏/報  新紀書丁亥夏)
(人冦永樂將官冦偉等死之舊紀不書出綱要云丁/亥夏人冦銀川寨鄜延路副總管曲珍  戰敗績)
己丑德音降在京及畿縣死罪囚徒以下釋之上服藥
康復故也(兩紀並/書此)　先是著作佐郎豐稷除吏部員外
郎稷言臣昨任御史日屢言尚書右丞王安禮罪狀乞
賜罷免詔從之(稷除吏部在八月二/十五日今并見於此)
庚寅鄜延路經略司言凖宣發馬軍五千指揮替京東
西九將歸營縁各已出塞詔可併三將團集練訓凖備
驅使　謝麟言奉詔置誠州未畫地里四至慮邵州蒔
竹縣爭占誠州新城管分聞邵州已撥潼村屬新城潼
村距誠州四十里蒔竹縣八十里道路峻險經九叠坡
脚大小盤攔深山長林正係湖南至誠州行旅之路今
屬蒔竹比之誠州地里已逺又遥𨽻邵州二十二驛或
有寃訟縣堡不能决去州既逺則民無所訢乞自昌蒲
嶺脊分水西屬誠州東屬邵州蒔竹從之(七日丙午/十月己卯)
詔河北河東陜西已訓民兵什長藝成當推行開封府
界團教之法其所須錢糧設置官吏可依例令樞宻承
㫖司取索㑹校承㫖司言今以河北西路為始酌中取
元豐二年收錢數㑹校减耆長四萬二千三百五十六
緡户長九千五百六十二緡壯丁三萬二千八百一十
五緡併廢禁軍六指揮十一萬一千一百八十六緡㸔
詳河北西路州軍十六縣寨五十五弓手千四百九十
八縣尉既不領鄉村弓手理當裁减其五十三縣弓手
除十縣以使臣為尉合依舊管弓手外其餘四十三縣
各定以十五人為額二寨各八人共留弓手千三十六
人計省萬四千三百九十二緡保甲四百一十都保保
下承帖人九百六十六人雇錢不同凡二十等嵗支錢
萬六千四十八緡義勇改為百五十六都保二百八人
各二十四緡費錢二萬六千六百二十六緡詔自今年
十月首樁收(兵志載㑹校數有不同處今并録於此志/云詔三路見訓民兵非久什長藝成須便)
(行府界團教之法錢糧官吏并如畿縣未知及期能辦/與不若更稽延月日必至有悞措置大法可令承㫖司)
(取索㑹校之此詔在四年正月二十一日其年府界河/北河東陜西路㑹校保甲都保凡三千二百六十六正)
(長壯丁凡六十九萬一千九百四十五嵗省舊費緡錢/一百六十六萬一千四百八十三嵗費緡錢三十一萬)
(三千一百六十六而團教之賞為錢一百萬緡有竒不/與焉凡集教團教成嵗遣使則謂之提舉按閲率以近)
(臣挾内侍往賞給按格令從事諸路皆以番次藝成者/先按閲率五六嵗一遍獨河東以金帛不足以賞乃至)
(十一嵗上詔晉人勇悍俗尚武事又介居二敵之間講/勸宜不可後其加賜緡錢十五萬焉此因本志附見須)
(考其實/月日)　知沅州謝麟奏安化州羅世念作過已立賞
購募并具分兵進取安化州利害從之仍詔在京驍騎
兩指揮并江南東西將兵一千五百人福建路將兵二
千人並赴宜州從麟所乞也尋詔麟且以方略措置未
得進討其諸路兵勿遣麟又奏㳂邊保甲欲自効者衆
乞量給錢米從之(七日/丙午)
辛卯詔近服藥有瘳遣官謝天地宗廟社稷宮觀　大
理卿楊汲等言獄空詔付史館　詔賜陽武縣廣勇廣
德兩指揮兵級錢有差時河決原武軍人移營避水故
也　又詔吳潛體量朱崖黎峒事宜候宜州邊事定日
别聽㫖(六月壬申又/七月戊戌)
壬辰手詔原武河決口已引奪大河四分以上不大為
應副玩成深患貽朝廷巨憂可輟修尚書省及汴河堤
岸司兵五千人併工修閉令楊景略往應副物料雖屬
它司亦支撥訖以聞　給事中陸佃言讀吏部奏鈔宋
彭年擬太常寺丞太常典司禮樂亦宜選稍有學術之
士非彭年所堪乞令别擬彭年差遣從之　詔開封府
界河水所至縣百姓有聚在髙阜不通往來致絶糧食
者委劉仲熊乗驛遍詣有水縣規畫船栰運致民户安
集於無水處齎薪糧就支三日一具所濟人數上尚書
省(舊紀書遣官安集畿縣民被河患者乃/無其日新紀於壬辰書此葢因實録也)　太原府路
鈐轄專管勾麟府路軍馬張世矩言照應葭蘆川版築
至葭蘆故城及新寨等處逢賊殺敵有功蕃官左侍禁
神木寨結當族廵檢楚黙親斬六級詔楚黙遷五資餘
一級并加賜共支絹四十匹　詔户馬法以屋契錢為
物力用住宅計者元契三千緡房錢計者二千緡各養
一馬其住宅房錢相兼者以分數組折(二月五日八/月七日當考)
詔諸縣給納月分無丞處主簿非檢覆本縣灾傷勿差
出遇壅併權免縣事　鄜延路走馬承受公事楊元孫
言新修永樂城畢九月乙酉沈括先部中軍右軍虞候
軍至米脂寨候總管曲珍將四軍及選鋒至進築城寨
又言進築城寨功不可遲西賊既失横山非晚必須絶
滅上批付沈括徐禧李舜舉若留兵三五千在銀川寨
為戰守之備移大軍修築以次城寨如此措置有無利
害詳度一面施行時朝廷以沈括奏但知夏人來爭永
樂猶未知徐禧等已被圍故有此命　趙濟言凖苗授
關牒見分遣使臣蒐取不係團結漢蕃弓箭手悉赴行
營以禦賊衝詔苗授所蒐取人如無益於事更不得追
集指揮到日據邊情便宜施行并劄與李憲　詔凡指
揮邊事更不送門下省覆奏(朱本云時以邊事急速不/送門下省覆奏今從墨本)
　又詔樞宻院自今應被御寶批㫖别無禀議事理即
送門下省繳覆本院更不覆奏(别無禀議事理據樞宻/院時政記增入六年正)
(月二十二日/戊戌合參考)　又詔應修明法式並尚書省議定上中
書省速者先次施行餘半年一頒其樞宻院並不𨽻六
曹者下刑部縁功賞者下司勲修立還送尚書省議(十/二)
(月十五日六年九月一日/七年三月六日重修編敕)
癸巳熙河蘭㑹路司言定西城遣譯語彭保六人入界
刺事得實有勞詔並遷一資人賜絹二十匹
甲午詔應吏部陳乞留臺宮觀國子監人年六十以上
兼用執政官恩例者通不得過三任　詔涇原環慶秦
鳯路兵馬見起發赴鄜延路救應可並與特支錢(此據/御集)
乙未詔以新經服藥罷秋讌　沈括言西賊圍永樂城
詔河東經略司及麟府軍馬司速發河外屯守漢蕃兵
須二萬以上令張世矩訾虎部領更差得力將官共取
河裏河外便道赴永樂寨奮擊救接寨内兵將有功人
比自來功賞倍推恩應起發禁軍特支錢千民兵降一
等仍令轉運司官一員部糧隨軍斟酌便宜施行其河
外近邊州軍城寨起兵處令各為堅壁清野之計又詔
李憲留兵二萬於涇原餘並統領赴鄜延應援特支外
更給與路費　沈括言臣領兵至無定河川欲分兵救
永樂城及應接糧道為賊大兵所隔不得前又言已轉
戰往綏德城部督將兵照應諸寨時敵游騎犯米脂括
退保綏德故有是奏永樂之始圍也括僅有卒萬人不
足以戰方命濟師於延州羌酋凌結阿約勒以八萬人南
襲綏德屬羌三百人欲翻城應之阿約勒之弟興嫩以告
括括集將佐議曰永樂之勝敗未繫邊勢之重輕綏德
國之門户失綏德則延州為敵所逼勝敗未可知關中
必震此大機㑹也寧釋永樂而救綏德先期之一日括
入綏德取反者三百人尸諸城阿約勒以衆退延州之師
未至有詔括退保綏德無得輒救永樂以待援兵之集
(永樂之始圍也以下一百六十字據括自誌客話云己/亥敵㳺騎廹米脂括退保綏德按永樂以己亥陷己亥)
(二十日也括此奏乃十七日到/則括弃米脂必不在二十日也)　种諤言臣止與所留
病羸怯懦兵四千竭死力守䕶延州諤初議進城横山
本意身任統帥成大功在已而為徐禧沈括所外及永
樂被圍諤據城觀望故託名守延不即往救　鄜延路
走馬承受公事霍丙陜西轉運司管勾文字奉議郎李
秬並言西賊二十餘萬重圍永樂城危急秬稷弟也
詔徐禧李舜舉為西賊圍閉雖朝廷已多發應援慮城
守未備與賊衆寡不敵或糧道隔絶不可堅守委沈括
种諤選募膽勇可信之士厚許爵賞令齎已㑹兵救應
文字取閒道往宻諭禧等如必不可守宜以機便委棄
前來　詔中書李稷在永樂城圍閉見闕轉運司官宜差
李秬權管勾轉運判官　西京留守文彦博言提舉崇
福宮司馬光昨以編修資治通鑑非積嵗月未可成書
累乞閑官以便修述今再任將滿欲乞更許再任庶不
妨編修從之仍詔光再任滿三十箇月不候替人發來
赴闕(不候替人發來赴闕此據光集再乞留/臺狀或移見七年十二月除資政時)　詔内弓
箭南内外兩庫軍器法物上供寶御帳及本庫帳毋以
帳供兵部衛尉寺
丙申上批付沈括永樂城至為危急若不斟酌便宜措
置則恐誤朝廷事愈重今雖發諸路兵赴救度可齊集
須更十數日卿可相度遣間人與賊約抽退軍馬當追
囬永樂人兵給還地界如委可行即依指揮若恐益增
賊勢即勿施行今永樂諸將既已失利事出無可奈何
卿宜勿惶撓整頓精神措置邊事安撫在城人情招集
散亡士卒使臣惟是上下一心堅守城池收拾民户焚
毁委積勿以滋責乃目前重事小小援兵毋得輒遣恐
更長賊凶燄消沮士氣所有今日以前累降處分軍前
事可多方募人傳逹令求方便潰圍棄城
丁酉上批付苗授兵久暴露不惟徒費供餽兼孤軍在
野楚棟隴堡小不能容萬一賊馬或有奔衝既不可野
戰兼帥臣在外根本空虛宜速分定在屯軍馬駐熙州
通逺軍徑歸帥府治事其通逺軍令苗履總領照管
詔給度僧牒八百付都水監應副原武天臺齊賈三埽
物料(實録於此下書李秬种諤沈括奏戊戌永樂城陷/漢蕃官二百三十人兵萬二千三百餘人皆沒朱)
(簽貼云永樂事係十月一日奏到移在/後以此見實録亦有誤以事繫日也)　大宗正司言
自來宗婦宗女有過事渉違越者本司録奏置獄窮治
法官發帷箔之醜曲折以聞黷禮滋甚乞自今有犯者
送入内省委官劾實節案以聞不行　淮南轉運司言
奉朝㫖令淮西一路官自賣鹽以年終實收課額比奏
從之(本志但於五年書明年/推周輔法於淮南西路)
戊戌永樂城陷初沈括謂徐禧曰吾衆才三萬彼雜集
之兵數十萬豈易當也不如委永樂以困之禧不從先
有詔選勁卒為竒兵而禧即欲以竒兵為前鋒括謂禧
曰此一軍之鋭也敵氣方進而以千人攖其鋒勢必不
敵則我䘮其鋭不戰自敗矣禧又令軍中不以斬馘論
級必破敵然後均賞括曰不以得級為功則戰士無所
激均賞則容僥倖沮摧鋒之士禧皆不從復還永樂軍
無斥候比入城敵傾國至諸將皆請乗其未集襲之禧
又不從髙永能言尤切曰羌性輕率出不意而輒加之
笞叱則氣折不能害人若持疑不斷縱其跳梁將無所
不至今先至者皆精兵急與戰破之則駭散後雖有重
兵亦不敢跬歩進此常勢也塵埃障天必數十萬之衆
使俱集則衆寡不支大事去矣禧岸然捋其鬚謂永能
曰爾何知王師不鼓不成列永能退拊膺謂人曰吾不
知死所矣敵騎稍逼禧乃命曲珍等悉城中兵陣於崖
下水際禧植黄旗手劍坐城上臨視之敵先以騎五萬
當我禧即遣竒兵突而前陣堅不可動三戰敵全師俱
進竒兵奔我師遂潰曲珍扣城謂禧曰兵敗矣敵人當
我者皆其精鋭前軍勝而惰在後者皆老稚公可速出
濳師踰西山繞出其後擊其老稚敵衆必亂此攻心法
也禧閉壁不應珍乃犯關入保收散亡得萬五千人騎
兵皆棄馬縁崖而上禧怒汗如雨永樂城依山無水下
濱無定河為井十四築壘營之敵衆驟至李稷惜軍食
不納役卒卒以所持耰鍤掘壘為磴道爭先登敵乗之
遂奪水寨城中掘井三及泉僅足飲將領於是士卒渇
死者大半至絞馬糞而飲之禧日懷二燒餅往來廵城
親以矢石擊賊困則枕卒股假寐士皆扶瘡忍渇以拒
賊賊蟻附登城者積尸如山踐之以登新城守具未備
賊知沈括退保綏徳永樂孤絶攻愈急髙永能謂李稷
曰新城久雨土濡且壞不若盡運幣以募死士突圍直
出十猶可得七八不然坐致死耳曲珍亦以告禧禧訖
不從又責珍曰曲侯已敗軍又欲棄城耶敵圍城浹日
遣使呼城上人求和禧亦知勢不敵乃遣呂文惠應之
文惠至敵帳敵帥坐文惠於地曰爾小將不可議約當
令曲太尉來即遣文惠還禧以曲珍總軍政不可遣而
景思誼自請行禧曰萬一蹉跌恐傷國體思誼曰今勢
已逼倘能以口舌説之使緩攻以待外援不亦可乎欲
活數萬人命豈顧一身耶敵帥見思誼言若還吾蘭㑹
米脂即當解去思誼曰此係朝廷非邊臣所得專也敵
囚之初思誼去時惟禧舜舉有水兩壺諸將絶飲已三
日敵亦不知攻稍緩是日忽於城下呼曰漢人何不降
無水已三日矣禧以壺水揚於外示之曰無水此何物
也敵笑曰止於此矣由是疑思誼洩之是夜大雨敵兵
四面急攻士卒饑疲不復能拒夜半城遂陷禧及舜舉
俱死稷為亂兵所殺曲珍及王湛李浦逃歸士卒得免
者什無一二舜舉將死裂衣襟草奏云臣死無所恨願
朝廷勿輕此敵稷亦草奏云臣千苦萬苦也禧不知所
終或言禧實不死有自敵還者嘗見之(禧不死據張舜/民小史髙永能)
(死附十月丙寅運舊紀書戊戌夏人陷永樂徐禧内侍/李舜舉陜西轉  判官李稷死之新紀書戊戍夏人陷)
(永樂徐禧内侍李舜舉陜/西轉運判官李稷死之)
已亥措置河北糴便司言准朝㫖於瀛定二州修倉六
所先後給度僧牒千五百其錢已盡用乞更增給二千
詔給一千(六年倉始/成本志云)　賜自京至陜西河東邊事文字
經由急脚鋪馬遞鋪兵級特支錢有差　詔沈括候种
諤至綏徳城即歸延州　詔客省引進四方館各置使
二員東西上閤門共置使六員客省引進閤門共置副
使八員閤門置通事舍人十員内閤門副使以上並依
諸司使副條例磨勘閤門使以上遇有闕改官及五期
者樞宻院檢舉如歴閤門職事後犯贓及私罪杖以上
事理重者遇遷日並除他司閤門四方館使及七年無
私罪未有闕遷者與加遥郡其特㫖與正任者引進使
四年遷團練使客省使四年遷防禦使　皇城使康州
刺史權鄜延路副總管兼第一將夏元象為西上閤門
使康州團練使以种諤言元象充中軍將於無定河川
分隊出戰及自攻米脂城兩立功也
庚子朝奉郎試吏部侍郎李承之權陜西都轉運使乗
驛往候邊事畢如故　遣太常博士王古致祭原武埽
靈濟夫人廟以築堤塞決河也　吏部上重編排考試
刑法所等第詔第一等孫輔道令大理寺試斷案三十
道如堪充職委長二保第二第三等循資占射差遣免
試陞名次有差　詔河東陜西援兵皆屬种諤統制令
种諤便宜以厚賞鼓激前進庶不誤事　詔如京副使
王竒贈皇城使忠州防禦使與六資恩澤賜銀絹各百
千費萬子與三班借職賜銀絹五十匹錢五十千覃俊
無子無弟贈下班殿侍賜絹二十匹錢二十千褒死事
也(覃俊未見王竒死事在七月辛巳新紀於此月庚子/日始載竒死事葢弗詳考也新舊紀並書安化蠻冦)
(宜州知州/王竒死之)　福建路監司上斬獲康詵人功狀詔東南
第十將下押隊散直程建為首功授右班殿直閤門祗
候劍州都廵檢使宜州使喚劉福黄周壘各遷二資吳
谷遷一資李士昌李慶與下班殿侍獲首級人全支賞
錢外每級更遷一資其殺獲康詵妻男及擄略去人依
正賊例推恩助手兵級每獲一級助手人賞錢百千累
獲并累賞傷中水手依正兵例(康詵事始當/考詳附見)
辛丑詔詳定官制所罷局六曹等條貫送編敕所其未
了事限十日結絶先罷官吏請給　入内供奉官馮宗
道上景靈宮供奉敕令格式六十巻　押賜董戩官告
使种誼等上討夏國有功首領詔上等十三人與本族
都軍主嵗給茶綵有差　詔應縁義勇保甲事並𨽻樞
宻院其餘民兵悉𨽻兵部
壬寅詔應沿黄河神濟夫人並稱顯靈神妃以靈津廟
為額　詔河東路提舉常平等事趙咸權轉運判官奉
議郎莊公岳各降一官坐大軍出塞糧饋不繼人夫亡
者過半而報上不實御史王桓奏論故也
癸卯种諤言奉詔援永樂城未知延州守禦大計所付
詔胡宗囬權管勾延州事候沈括至交割仍詔沈括止
帶衙兵囬延州　詔司農少卿亷正臣减磨勘一年以
提舉糴在京封樁糧收錢百萬緡也　滑州言刀馬河
水泛溢韋城以南至長垣人馬不通詔開封府界並滑
州信使所行道專委通判滑州蘇注管勾(新紀書癸卯/滑州河水溢)
(舊紀/不書)　廣南西路提舉司言凖詔依朱初平劉誼所乞
瓊州昌化萬安朱崖四州軍不行役法依舊差役人今
欲以海北諸州寛剰役錢充海南州軍雇役從之　修
定景靈宮儀注所言儀制令諸廟社門宮門各二十四
㦸唐太清宮九門亦設畫㦸竊惟景靈宮天興門及宮
外門本以欽奉天神不應立㦸神御諸殿既縁生禮以
事祖宗謂宜依儀制令宮門之制每門立㦸二十四從
之又言舊制國忌無神御殿者赴佛寺行香今諸神御
殿皆在景靈宮忌日並赴本殿僖祖翼祖請設位於天
興殿文懿簡穆皇后請設位於保寧閤忌日並張次於
天興殿前之左宮官先遷神位於次事畢而復從之
詔樞宻院龍猛龍騎指揮雖已令簡填其闕數尚多可
差曹詔彭鐸分往開封府界京東京西江淮荆湖路簡
填令滿足額
乙巳上再御崇政殿宣宰臣已下至中書舍人觀察使
以上觀景靈宮御書十一殿額　皇第十子薨母淮陽
郡君郭氏生次日失之不及賜名封爵(後賜名偉舊紀/書甲辰皇子偉)
(生乙巳卒新紀但/書乙巳皇子偉薨)
丙午詔司農少卿亷正臣董詵並理提刑資序
是秋判河南府文彦博言臣去嵗冬輒率愚瞽累奏陳
陜西邊事今春䝉差臣男貽慶特賜臣二月二十五日
手詔撫諭後䝉聖慈矜寛不責狂易恭讀詔㫖曰六軍
還寨將士已殫勞黎民已告病今日之勢豈可復逺舉
深入哉惟固境自備而已近命涇原制置城寨亭障制
敵衝軼非有前日圖也臣仰味聖言伏增欣抃有以見
陛下推堯舜之心䘏生靈之困罄兹溥率廣被涵育幸
甚幸甚然自今秋以來復有遣戍開疆運糧深入此必
是邊臣希功規為僥倖開陳端緒誑惑朝廷料敵不精
致見撓敗進此計者陞下必知其人乞行顯誅以戒今
後干賞蹈利之軰免致向去更誤朝廷大事望以今年
二月二十五日詔書大㫖宻諭邊臣嚴設預備固境自
全來則禦之去則勿逐更年嵗間士氣復振民力復蘇
足食足兵何求不可醜羌聞之自當屈服臣又聞謀攻
料敵老將所難不當與新進白面書生惟務髙談虛論
容易而計畫之今以天下之大士人之衆豈無深識逺
慮懷忠守正更事歴試之人願陛下詳求而審用之如
祖宗朝所用扞邊守塞宿將名臣見於國史者多矣乞
詳察之臣之此言非不知觸犯時怒葢耄耋之年被三
朝重任䝉陛下眷奬尤深乃心本朝義均休戚豈當隨
例緘黙上負聖明伏望天慈諒其區區竭盡之誠(此據/文彦)
(博集增入附五年九月末輔綱要云/是月凖西路始推行蹇周  鹽法)
