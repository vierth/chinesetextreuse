
　皇王大紀卷三十　　　　　宋　胡宏　撰
　三王紀
　　宣王
元年甲戌
二年天下大旱
三年旱
四年旱
五年旱
六年大旱大雅二十四篇曰雲漢八章章十句仍叔美
宣王也宣王承厲王之烈内有撥亂之志遇烖而懼側
身脩行欲銷去之天下喜於王化復行百姓見憂故作
是詩也倬彼雲漢(天河/也)昭回(轉/)于天王曰於乎何辜今
之人天降喪亂饑饉薦(重/也)臻(至/也)靡神不舉靡愛斯牲圭
璧既卒寧莫我聽旱既太甚藴(言暑/也)隆(言雷/也)蟲蟲(言熱/也)
不殄(絶/也)禋祀自郊徂宫上下奠瘞靡神不宗(上天下地/奠禮瘞物)
(宗尊/也)后稷不克上帝不臨耗斁下土寧丁(當/也)我躬旱既
大甚則不可推(去/也)兢兢(恐/也)業業(危/也)如霆如雷周餘黎民
靡有孑遺昊天上帝則不我遺胡不相畏先祖于摧(至/也)
旱既大甚則不可沮(止/也)赫赫(旱/氣)炎炎(熱/氣)云我無所大命
近止靡瞻靡顧羣公先正(百辟卿/士也)則不我助父母先祖
胡寧忍予旱既太甚滌滌山川(旱氣山無木/川無水也)旱魃(旱神/也)
為虐如惔(燎之/也)如焚我心憚(勞/也)暑憂心如熏(灼/也)羣公先
正則不我聞昊天上帝寧俾我遯旱既太甚黽勉畏去
胡寧瘨(病/也)我以旱憯不知其故祈年孔夙方社不莫昊
天上帝則不我虞敬恭明神宜無悔(恨/也)怒旱既太甚散
無友紀鞫哉庶正疚哉冢宰趣馬師氏膳夫左右(嵗㐫/則殺)
(禮百官禄/餼不足矣)靡人不周(救/也)無不能止瞻卬昊天云如何里
(或云/憂也)瞻卬昊天有嘒(衆星/貌)其星大夫君子昭假無贏大
命近止無棄爾成何求為我以戾(定/也)庶正瞻卬昊天曷
惠其寧大雅二十五篇曰崧髙八章章八句尹吉甫美
宣王也天下復平能建國親諸侯褒賞申伯焉崧髙維
嶽駿(大/也)極于天維嶽降神生甫及申維申及甫維周之
翰(幹/也)四國于蕃四方于宣亹亹申伯王纉之事于邑于
謝(周之南/國也)南國是式王命召伯定申伯之宅登(成/也)是南
邦世執其功(事/也)王命申伯式是南邦因是謝人以作爾
庸(城/也)王命召伯徹(治/也)申伯土田王命傅御(治事/之官)遷其私
人(家人/也)申伯之功召伯是營有俶(作/也)其城寢廟既成既
成藐藐(髙美/貌)王錫申伯四牡蹻蹻(牡/貌)鉤膺(樊纓/也)濯濯(光/明)
(也/)王遣申伯路車乘馬(四馬/也)我圖爾居莫如南土錫爾
介圭以作爾寳徃近(已/也)王舅(申伯宣/王之舅)南土是保申伯信
邁王餞于郿申伯還南謝于誠歸王命召伯徹申伯土
疆以峙其粻式遄其行申伯畨畨(武勇/也)既入于謝徒御
嘽嘽(喜樂也/安舒也)周邦咸喜戎有良翰不(丕/也)顯申伯王之元
舅文武是憲(有文有武/可為表式)申伯之徳柔惠且直揉此萬邦
聞于四國吉甫作誦其詩孔碩其風肆(長/也)好以贈申伯
王以樊侯仲山甫為相大雅二十六篇曰烝民八章章
八句尹吉甫美宣王也任賢使能周室中興焉天生烝
(衆/也)民有物(事/也)有則(法/也)民之秉彛(常/也)好是懿(美/也)徳天監有
周昭假于下保茲天子生仲山甫仲山甫之徳柔嘉維
則令儀令色小心翼翼古(故/也)訓(道/也)是式威儀是力天子
是若(順/也)明命使賦(布/也)王命仲山甫式是百辟纉戎(大/也)祖
考王躬是保出納王命王之喉舌(冢宰/也)賦政于外四方
爰發肅肅王命仲山甫將(行/也)之邦國若否仲山甫明之
既明且哲以保其身夙夜匪解以事一人人亦有言柔
則茹之剛則吐之維仲山甫柔亦不茹剛亦不吐不侮
矜寡不畏彊禦人亦有言徳輶如毛(輕/也)民鮮克舉之我
儀(宦/也)圖之維仲山甫舉之愛(隱也或/曰惜也)莫助之衮(君之/上服)職
(王職/也)有闕維仲山甫補之仲山甫出祖四牡業業(言髙/大也)
征夫捷捷(言樂/事也)毎懐靡及四牡彭彭(盛/也)八鸞鏘鏘(鳴/聲)王
命仲山甫城彼東方四牡騤騤八鸞喈喈仲山甫徂齊
式遄其歸(言周人望/其速回也)吉甫作誦穆如清風(清㣲之風飬/萬物者也)
仲山甫永懐以慰其心大雅二十七篇曰韓奕六章章
十二句尹吉甫美宣王也能錫命諸侯奕奕梁山維禹
甸(治/之)之有倬其道(有倬如/之道)韓侯受命王親命之纉戎(大/也)
祖考無廢朕命夙夜匪解䖍共(固執/也)爾位朕命不易幹
不庭(直/方)方以佐戎辟四牡奕奕孔脩(長/也)且張(大/也)韓侯入
覲以其介圭入覲于王王錫韓侯淑(善/也)旂綏章(所引以/登車有)
(采章/也)簟茀(車蔽/也)錯衡(文衡/也)𤣥衮赤舄鉤膺(樊纓/也)鏤錫(眉/上)
(曰鍚今之當/盧以金飾之)鞹鞃(革軾/中也)淺幭(虎皮覆式/淺毛也)鞗革(轡/也)金厄(鳥/蠋)
(也/)韓侯出祖出宿于屠(地/名)顯父(有顯/徳者)餞之清酒百壺其
殽維何炰鼈鮮魚其䔩(菜殽/也)維何維筍及蒲(蒻/也)其贈維
何乗馬路車籩豆有且(多/貌)侯氏燕胥(皆/也)韓侯取妻汾王
(大也或云/指厲王也)之甥蹶父(卿士/也)之子韓侯迎止于蹶之里百
兩彭彭八鸞鏘鏘不(丕/字)顯其光諸娣從之祁祁(徐靚/也)如
雲韓侯顧之爛其盈門蹶父(姞蹶父/姓也)孔武靡國不到為
韓姞相攸莫如韓樂孔樂韓土川澤訏訏(大/也)魴鱮甫甫
(大/也)麀鹿噳噳(衆/也)有熊有羆有猫有虎慶既令居韓姞燕
譽溥(大/也)彼韓城燕(安/也)師(衆/也)所完以先祖受命因時百蠻
王錫韓侯其追其貊奄受百國(韓侯之先武王之子也/長是蠻服之百國  撫)
(戎狄追/貊之國)因以其伯實(寔也/是也)墉實壑(溝/也)實畆實籍獻其貔
皮赤豹黄羆(皆猛/獸也)大雅二十八篇曰江漢六章章八句
尹吉甫美宣王也能興衰撥亂命召公平淮夷江漢浮
浮(廣強/貌)武夫滔滔匪安匪遊淮夷來求既出我車既設
我旟匪安匪舒淮夷來鋪(病/也)江漢湯湯武夫洸洸(武/貌)經
營四方告成于王四方既平王國庶定時靡有爭王心
載寧江漢之滸(水瀍/也)王命召虎式辟四方徹我疆土匪
疚(病/也)匪棘(急/也)王國來極(中/也)于疆于理至于南海王命召
虎來(勤/也)旬(營/也)來宣(徧/也)文武受命召公維翰無曰予小子
召公是似(嗣/也)肇(謀/也)敏(疾/也)戎(大/也)公(事/也)用錫爾祉釐(賜/也)爾圭
瓉秬鬯一卣(黒黍香草/酒一噐也)告于文人錫山土田于周受命
自召祖命虎拜稽首天子萬年虎拜稽首對(遂/也)揚王休
作召公考(成/也)天子萬壽明明天子令聞不已矢(施/也)其文
徳洽此四國大雅二十九篇曰常武六章章八句召穆
公美宣王也有常徳以立武事因以戒焉赫赫明明王
命卿士南仲大祖大師皇父整我六師以脩我戎既敬
既戒惠此南國王謂尹氏命程伯休父左右陳行戒我
師旅率彼淮浦省此徐土不留不處三事就緒(誅其君/弔其民)
(為之立三/有事之臣)赫赫業業(動/也)有嚴天子王舒(徐/也)保(安/也)作匪紹
匪遊(不敢繼以/傲遊也)徐方繹騷震驚徐方如雷如霆徐方震
驚王奮厥武如震如怒進厥虎臣闞如虓虎鋪敦淮濆
(陳屯其兵於/淮水之厓也)仍執醜虜截(治/也)彼淮浦王師之所王旅嘽
嘽(盛/貌)如飛如翰如江如漢如山之苞如川之流緜緜翼
翼(靚以/敬也)不測不克濯(大/也)征徐國王猶(謀/也)允塞徐方既來
徐方既同天子之功四方既平徐方來庭徐方不回王
曰還歸重黎羲和世叙天地掌四嶽之祀述諸侯之職
陶虞之時姜氏為四伯歴虞夏商不失其守至周有甫
有申有齊有許皆其苗胄也程伯休父始為大司馬焉
王嘗視朝而宴姜后脱簮珥待罪于永巷王退朝使傅
姆請曰王樂慾而不崇徳棄禮而怠於政亂之興自妾
始妾豈能受天下之誅願賜以死王愀然變色使命后
曰是寡人之過也夙興夜寢勤於政事厲王之時鹿鳴
廢而和樂闕矣常棣廢而兄弟闕矣伐木廢而朋友闕
矣四牡廢而君臣闕矣皇皇者華廢而忠信闕矣天保
廢而福禄闕矣采薇廢而征伐闕矣出車廢而功力闕
矣杕杜廢而師衆闕矣魚麗廢而法度闕矣南陔廢而
孝友闕矣白華廢而亷恥闕矣華黍廢而蓄積闕矣由
庚廢而隂陽失其道理矣南有嘉魚廢而賢者不安下
不得其所矣崇丘廢而萬物失其道理矣蓼蕭廢而恩
澤乖矣湛露廢而萬國離矣彤弓廢而諸夏衰矣菁菁
者莪廢而無禮儀矣小雅盡廢故四夷交侵中國微矣
小雅二十三篇曰六月六章章八句宣王北伐也六月
棲棲(簡閲/貎)戎車既飭四牡騤騤載是常服(日月為常/服戎服)獫
狁孔熾我是用急王于出征以匡王國比物四驪閑之
維則(物是毛物也則/法也言先教戰)維此六月既成我服我服既成于三
十里(師行三/十里)王于出征以佐天子(出征以佐/其為天子)四牡脩廣其
大有顒(大/貌)薄伐獫狁以奏(為/也)膚(大/也)公(功/也)有嚴(威/也)有翼(敬/也)共
武之服共武之服以定王國獫狁匪茹整居焦穫(周地接/狄者)
侵鎬(北方/地)及方至于涇陽織文鳥章白斾(繼旐/者也)央央(鮮/明)
(貌/)元戎十乘以先啟行戎車既安如輊如軒(從後視之/如輊從前)
(視之/如軒)四牡既佶(壯徤/貌)既佶且閑薄伐獫狁至于太原文
武吉甫萬邦為憲吉甫燕喜既多受祉來歸自鎬我行
永乆飲御(進/也)諸友(恩/舊)炰鼈鱠鯉侯(維/也)誰在矣張仲孝友
荆楚盛強王命方叔帥車三千乗征之楚人震恐去王
號小雅二十四篇曰采芑四章章十二句宣王南征也
薄言采芑(芑菜/也)于彼新田于此菑畆(言宣王能新美/天下之士也)方
叔涖止其車三千師干之試(方叔卿士受命為/將臨衆試之也)方叔率
止乗其四騏四騏翼翼路車有奭(赤/貌)簟茀魚服鉤膺(樊/纓)
(也/)鞗革(轡有/垂也)薄言采芑于彼新田于此中鄉方叔涖止
其車三千旂旐央央方叔率止約軧錯衡(朱而約/之文衡)八鸞
瑲瑲(聲/也)服其命服朱芾斯皇有瑲(聲/也)葱(蒼/也)珩(三命/葱珩)鴥彼
飛隼其飛戾天亦集爰止方叔涖止其車三千師干之
試方叔率止鉦人伐鼓(鉦以静之鼓/以動之也)陳師鞠(告/也)旅顯允
方叔伐鼓淵淵(聲/也)振旅闐闐蠢(動/也)爾蠻荆大邦為讎方
叔元老克壯其猶方叔率止執訊獲醜戎車嘽嘽嘽嘽
焞焞(衆盛/貌)如霆如雷顯允方叔征伐獫狁蠻荆來威小
雅二十五篇曰車攻八章章四句宣王復古也宣王能
内脩政事外攘夷狄復文武之境土脩車馬備器械復
㑹諸侯於東都因田獵而選車徒焉我車既攻(堅/也)我馬
既同(齊也宗廟齊豪尚純戎事齊/力尚強也田獵齊足尚疾也)四牡龐龐(充實/也)駕言
徂東(之洛/也)田車既好四牡孔阜東有甫草(大/也)駕言行狩
之子于苗選徒囂囂建旐設旄搏獸于敖(地/名)駕彼四牡
四牡奕奕(言諸侯/來㑹也)赤芾金舄㑹同有繹(陳/也)決(鉤/弦)拾(遂/也)既
佽(利/也)弓矢既調射夫既同助我舉柴(積/也)四黄既駕兩驂
不猗(御者/良也)不失其馳舎矢如破(習射御/法也)蕭蕭馬鳴悠悠
斾旌(不諠/譁也)徒御不驚大庖不盈之子于征有聞無聲(肅/也)
允矣君子展也大成小雅二十六篇曰吉日四章章六
句美宣王田獵也能慎㣲接下無不自盡以奉其上焉
吉日維戊(戊午皆/剛日也)既伯既禱(伯馬/祖也)田車既好四牡孔阜
升彼大阜從其羣醜吉日庚午既差(擇/也)我馬獸之所同
麀鹿(鹿牝/曰麀)麌麌(多/也)漆沮之從天子之所(從漆沮/驅來也)瞻彼中
原其祁(大/也)孔有儦儦俟俟或羣或友悉率左右以燕天
子既張我弓既挾我矢發彼小豝殪此大兕(一發而/死曰殪)以
御賔客且以酌醴
十年陳侯薨諡曰幽公子孝嗣是為僖公陳國風三篇
曰衡門三章章四句誘僖公也愿而無立志故作是詩
以誘掖其君也(横木為門/言淺陋也)衡門之下可以棲遲(遊息/也)泌
(泉水/也)之洋洋(廣大/也)可以樂饑(樂道/忘饑)豈其食魚必河之魴
豈其娶妻必齊之姜豈其食魚必河之鯉豈其娶妻必
宋之子陳國風四篇曰東門之池三章章四句刺時也
疾其君之淫昬而思賢女以配君子也東門之池可以
漚麻彼美淑姬可與晤(遇也/對也)歌東門之池可以漚紵彼
美淑姬可與晤語東門之池可以漚菅彼美淑姬可與
晤言陳國風五篇曰東門之楊二章章四句刺時也昏
姻失時男女多違親迎女猶有不至也東門之楊其葉
牂牂(盛/貌)昬以為期明星煌煌東門之楊其葉肺肺(亦盛/貌)
昬以為期明星晢晢
十一年甲申小雅二十七篇曰鴻鴈三章章六句美宣
王也萬民離散不安其居而能勞來還定安集之至于
鰥寡無不得所焉鴻鴈于飛(大曰鴻/小曰鴈)肅肅其羽(羽/聲)之子
(侯伯/卿士)于征劬勞于野爰及矜人哀此鰥寡鴻鴈于飛集
于中澤之子于垣百堵皆作(一丈為板/五丈為堵)雖則劬勞其究
安宅鴻鴈于飛哀鳴嗸嗸維此哲人謂我劬勞維彼愚
人謂我宣(示/也)驕秦仲戰死於西戎破之自厲王之流籍
田禮廢虢文公言於王曰民之大事在農上帝之粢盛
於是乎出民之蕃庶於是乎生事之供給於是乎在和
恊輯穆於是乎興財用蕃殖於是乎始敦龎純固於是
乎成今天子脩先王之緒而棄其大功匱神乏祀而困
民之財將何以求福用民王不能從
十二年初魯侯伯禽薨子考公酋無子立弟煬公熈自
熈至魯侯敖子弟更立六世矣是年敖來朝以其子括
與戲見王王欲立戲仲山甫曰不可不順必犯犯命必
誅故出令不可不順也行而不順民將棄上夫下事上
少事長所以為順也今建其少是教逆也若魯從之諸
侯效之王命將有所壅若其不從而誅之是自誅也是
事也誅亦失不誅亦失夏魯侯歸而薨諡曰武公王卒
立戲是後諸侯多不遵先王之制矣齊侯無忌暴虐不
道國人殺之諡曰厲公立其子赤赤誅殺厲公者七十
人
十六年晉侯費立僖公之孫也徙都于絳
二十一年甲午小雅二十八篇曰庭燎三章章五句美
宣王也因以箴之夜如何其夜未央庭燎(大燭/也)之光(光/也)
君子至止鸞聲將將夜如何其夜未艾(芟末/曰艾)庭燎晣晣
(明/也)君子至止鸞聲噦噦夜如何其夜鄉晨庭燎有煇(光/明)
(㣲/也)君子至止言觀其旂小雅二十九篇曰沔水三章二
章章八句一章六句規宣王也沔彼流水朝宗于海(水/猶)
(有所朝/宗也)鴥彼飛隼載飛載止嗟我兄弟(同姓/臣也)邦人諸友
(異姓/臣也)莫肯念亂誰無父母沔彼流水其流湯湯(言放縱/無所歸)
(也/)鴥彼飛隼載飛載揚念彼不蹟(不循/道也)載起載行心之
憂矣不可弭(止/也)忘鴥彼飛隼率彼中陵民之訛言寧莫
之懲我友敬矣讒言其興小雅三十篇曰鶴鳴二章章
九句誨宣王也鶴鳴于九臯(深逺之/澤也)聲聞于野魚潛在
淵或在于渚樂彼之園爰有樹檀其下維蘀他山之石
可以為錯(石錯可/以琢玉)鶴鳴于九臯聲聞于天魚在于渚或
潛在淵樂彼之園爰有樹檀其下維榖(惡/木)他山之石可
以攻玉魯人奉括之子伯御弑其君戲諡曰懿公
二十二年王封母弟友于鄭錫之祊田為巡狩助祭泰
山湯沐之邑
二十三年晉侯伐條
三十年有兎舞于鎬京
三十一年甲辰小雅三十一篇曰祈父三章章四句刺
宣王也祈父(司馬也祈/圻畿同)予王之爪牙胡轉予于恤靡所
止居祈父予王之爪士胡轉予于恤靡所底止祈父亶
不聰胡轉予于恤有母之尸饔小雅三十二篇曰白駒
四章章六句大夫刺宣王也皎皎白駒(宣王之末賢者/有乗白駒而去)
(者/)食我場苗縶之維之以永今朝所謂伊人於焉逍遥
皎皎白駒食我場藿縶之維之以永今夕所謂伊人於
焉嘉客皎皎白駒賁然來思爾公爾侯逸豫無期慎爾
優游勉爾遁思皎皎白駒在彼空谷生芻一束其人如
玉母金玉爾音而有遐心小雅三十三篇曰黄鳥三章
章七句刺宣王也黄鳥黄鳥無集于榖無啄我粟此邦
之人不我肯榖言旋言歸復我邦族黄鳥黄鳥無集于
桑無啄我粱此邦之人不可與明言旋言歸復我諸兄
黄鳥黄鳥無集于栩無啄我黍此邦之人不可與處言
旋言歸復我諸父小雅三十四篇曰我行其野三章章
六句刺宣王也我行其野蔽芾其樗(惡木/也)昬姻之故言
就爾居爾不我畜復我邦家我行其野言采其蓫(惡菜/也)
昬姻之故言就爾宿爾不我畜言歸思復我行其野言
采其葍(亦惡/菜也)不思舊姻求爾新特(外/昏)成不以富亦祇以
異小雅三十五篇曰斯干九章四章章七句五章章五
句宣王考室也秩秩(流行/也)斯干(澗/也)幽幽南山如竹苞矣
如松茂矣兄及弟矣式相好矣無相猶(道也/病也)矣似(嗣/也)續
妣祖築室百堵西南其戸爰居爰處爰笑爰語約(縮/板)之
閣閣椓(㨨土/也)之橐橐風雨攸除鳥䑕攸去君子攸芋(大/也)
(覆/也)如跂斯翼如矢斯棘如鳥斯革如翬斯飛君子攸躋
殖殖(平正/也)其庭有覺(大/)其楹噲噲其正噦噦其冥(正晝/冥夜)
(也言/寛明)君子攸寧下莞(蒲/席)上簟(竹/也)乃安斯寢乃寢乃興乃
占我夢吉夢維何維熊維羆維虺維蛇大人占之維熊
維羆男子之祥維虺維蛇女子之祥乃生男子載寢之
牀載衣之裳載弄之璋(晝日衣下之餙也半/圭曰璋臣之職也)其泣喤喤
朱芾斯皇(芾天子純/朱諸侯黄)室家君王乃生女子載寢之地載
衣之禓載弄之瓦(禓褓也夜衣/也瓦紡磚也)無非無儀唯酒食是議
無父母貽罹小雅三十六篇曰無羊四章章八句宣王
考牧也誰謂爾無羊三百維羣誰謂爾無牛九十其犉
(黄牛黑/唇曰犉)爾羊來思其角濈濈爾牛來思其耳濕濕或降
于阿或飲于池或寢或訛(動/也)爾牧來思何蓑何笠或負
其餱三十維物(異毛色者/三十也)爾牲則具爾牧來思以薪以
蒸以雌以雄爾羊來思矜矜兢兢(言堅/強也)不騫(虧/也)不崩(群/疾)
(也/)麾之以肱畢來既升(從人/意也)牧人乃夢衆維魚矣旐維
旟矣大人占之衆維魚矣實維豐年(隂陽和而/魚衆多)旐維旟
矣室家溱溱(衆也旐旟/所以聚衆)
三十二年王師伐魯誅伯御立懿公之弟稱王欲得國
子之能訓導諸侯者仲山甫曰魯侯肅恭明神敬事耆
老賦事行刑必問於遺訓而咨於故實不干所問不犯
所咨於是命魯侯於夷宫以為侯伯尹吉甫之子伯竒
事父母孝後母疾之譖於吉甫吉甫放之伯竒抱石自
投於河
三十九年王伐姜戎戰于千畆王師敗績晉侯擊却戎
兵全師以歸晉侯取齊姜以條之役生世子命之曰仇
是戰也生少子命之曰成師師服曰異哉君之名子也
四十年王既喪南國之師將料大原之民仲山甫曰古
者司民協孤終司商協名姓司徒協旅司㓂協姦牧協
職工協革場協入廪協出是則少多死生出入徃來者
皆可知也於是又審之以事王治農於籍春蒐夏苗秋
獮冬狩是皆習民數者也又何料焉王卒料之人民咨
怨
四十一年甲寅啟商之時有作倒薤篆者至於文王有
赤雀銜書丹鳥入室之瑞而作鳥書王之世史籕作大
篆
四十三年王殺杜伯杜伯無辜其子隰叔奔晉
四十六年王㑹諸侯田于圃日中見杜伯起於道左朱
衣朱冠操朱弓朱矢射王若中心折脊者王暴崩諡曰
宣王太子涅立
　
　
　
　
　皇王大紀巻三十
