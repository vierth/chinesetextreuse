
　資治通鑑後編卷八十六
　　　　　　　　　　　刑部尚書徐乾學撰
　宋紀八十六(起閼逢困敦七月盡㫋䝉赤/奮若十二月凡一年有六月)
　　神宗體元顯道法古立憲帝德王功英文烈武欽
　　仁聖孝皇帝
元豐七年秋七月甲辰伊洛溢河決元城知大名府王
拱辰言河水暴至數十萬衆號呌求救而錢穀稟轉運
常平歸提舉軍器工匠𨽻提刑埽岸物料兵卒即屬都
水監逐司在逺無一得専倉卒何以濟民望許不拘常
制詔事干機速奏覆牒稟所屬不及者如所請丙午遣
使賑恤賜溺死者家錢　甲寅王安禮罷先是侍御史
張汝賢彈奏王珪與安禮陳乞子姪差遣以謂引用都
省批狀例外起例實害大政帝以有條許用例奏鈔汝
賢章格不下安禮聞之面奏乞治汝賢罪帝令分析汝
賢奏安禮不能脩身治家且言在湖潤與倡女共政帝
以其章付三省謂安禮曰汝賢奏彈不當固有罪其所
言姦汚事卿果如此何以復臨百官帝雖黜汝賢安禮
亦不自安因奏往以兄安石疾病甞乞知江寧願申前
請遂以端明殿學士知冮寧府安禮資貌魁偉有口辯
常以經綸自任而闊畧細謹為世所譏　八月庚午詔
知瀘州王光祖遣人招諭乞弟許出降免罪補官乞弟
既失土窮甚往來諸蠻間無所依帝猶欲招來之許以
自新未幾乞弟死於是羅始黨斗然斗更等酋長及新
取生界兩江夷族請依諸姓團結皆為義軍從之瀘夷
震慴不復為邊患　癸巳衢州言太子少保致仕趙抃
卒贈太子少師謚清獻抃和易長厚氣貌清逸人不見
其喜愠平生不治貲業不畜聲伎嫁兄弟之女十數他
孤女二十餘人施德惸貧葢不可勝計日所為事入夜
必衣冠露立焚香以告天不可告則不敢為也其為吏
善因俗施設寛猛不同在處與成都尤為世所稱道帝
毎詔二郡守必舉抃為言要之以惠利為本知越州時
諸州皆榜衢路禁增米價抃獨令有米者任增價糶之
於是米商輻輳價乃更賤人無饑者　九月乙丑夏人
圍定西城燒龕谷族帳熈河將秦貴敗之　冬十月乙
亥以給事中韓忠彦為禮部尚書忠彦入謝帝諭曰先
令公之勲朕所不敢忘卿復盡忠朝廷此未足以酬卿
也　夏人冦熈河　庚辰饒州童子朱天申對于睿思
殿賜五經出身寶元初罷童子科至元豐始置在京小
學有就傅初筮兩齋因復試童子前後賜出身者五人
　戊子詔分畫交阯界以六縣二峒賜之先是交阯以
追捕儂智㑹為辭犯歸化州又遣其臣黎文盛來廣西
辨理順安歸化境界經畧使熊本遣左江巡檢成卓與
議文盛稱陪臣不敢争執詔以文盛能遵乾德恭順之
意賜之袍帶及絹五百匹至是乃以八隘之外保樂六
縣宿桑二峒予乾德　乙未夏人冦静邊砦涇原鈐轄
彭孫敗之殺其首領仁多㖫丁　十一月丁酉朔冦清
邊砦隊將白玉李貴死之　甲辰夏國主秉常遣使來
貢　乙夘太白晝見　戊辰以端明殿學士兼翰林侍
讀學士司馬光為資政殿學士校書郎前知龍水縣范
祖禹為祕書省正字並以修資治通鑑書成也自治平
開局光與劉攽劉恕范祖禹及子康編集歴知永興軍
判西京留司御史臺及提舉崇福宫前後六任聴以書
局自隨給之禄秩光於是徧閱舊史旁采小說抉摘幽
隠校計毫釐上起周威烈王二十三年下終五代凡一
千三百六十二年修成二百九十四卷又畧舉事目年
經國緯以便檢尋為目録三十卷參考羣書評其同異
俾歸一塗為考異三十卷合三百五十四卷歴十九年
而成至是上之降詔奬諭賜銀帛衣帶鞍馬帝謂輔臣
曰前代未甞有此書過荀恱漢紀逺矣輔臣請觀之遂
命付三省遷光及祖禹官時劉恕已卒劉攽坐廢黜故
不及後光病目録太簡更為舉要厯八十卷而未成又
别著歴年圖七卷通厯八十卷稽古録二卷　庚寅詔
門下中書外省官同舉言事御史　遼詔改明年元曰
大安　是嵗河東饑河北水壞洺州廬舍並蠲其稅
初元豐五年將行官制帝謂輔臣曰官制將行欲取新
舊人兩用之御史大夫非司馬光不可王珪蔡確相顧
失色確進曰國是方定願少遲之珪憂甚不知所出確
曰上久欲收靈武公能任責則相位可保也珪喜謝之
因薦俞充帥慶使上平西夏策其意以為既用兵深入
必不召光雖召將不至已而不即召除光提舉崇福宫
詔滿三十月不候替人即赴闕葢將復用光也是嵗秋
宴帝感疾始有建儲意又謂輔臣曰來春建儲其以司
馬光吕公著為師保(考異李燾曰此據邵伯温元祐辨/誣及吕大防所為吕公著墓碑大)
(防止稱公著/不及光當考)陽武邢恕少俊邁博通經籍能文章喜功
名論古今成敗事有戰國縱横氣習從程顥學因出入
光公著門公著薦為崇文院校書王安石亦愛之恕對
其子雱語新法不便安石聞之怒斥恕知延陵縣縣廢
不復調浮湛陜洛間者七年復為校書呉充用為館閣
校勘歴史館檢討著作佐郎確代充相盡逐充所用人
恕深居懼及帝見其送文彦博詩稱於確謂恕久在館
中當遷確不可帝弗顧確有機巧知帝將擢恕退即除
職方員外郎自是恕為確黨矣帝有復用光公著意確
以恕於兩人為門下客亟結納之恕亦深自附託乃為
確畫策稍收召名士於政事微有更革及光為資政殿
學士確知其必復用欲自託於光乃謂恕曰上以君實
為資政學士異禮也君實好辭官確晚進不敢進書和
叔門下士宜以書言不可辭之故和叔恕字也恕但與
光子康書致確語康以白光光笑而不答亦再辭而後
受之
八年春正月戊戌帝不豫　甲辰赦天下　乙巳命輔
臣代禱景靈宫　乙夘分遣羣臣禱于天地宗廟社稷
自帝不豫後三省樞密院日詣寢閣問疾至是疾小瘳
手書諭王珪等自今可間日入問　二月辛巳開寶寺
貢院火丁亥命禮部鎻試别所　癸巳帝大漸遷御福
寧殿三省樞密院入問見帝於榻前王珪言去冬甞奉
聖㫖皇子延安郡王來春出閣願早建東宫凡三奏帝
三顧微首肯而已又乞皇太后權同聴政候康復日依
舊帝亦顧視首肯珪等乃出先是蔡確慮上復用吕公
著及司馬光則必奪己相乃與邢恕謀為固位計恕雅
與皇太后姪高公繪公紀游帝初寢疾恕密問公繪公
繪具言疾可憂狀恕聞此更起邪謀確甞遣恕邀二人
二人辭不往明日又遣人招置東府確曰宜往見邢職
方既見恕曰家有桃著白花可愈人主疾其說出道藏
幸枉一觀入中庭則紅桃花也驚曰白花安在恕執二
人手曰右相令布腹心上疾未損延安郡王幼沖宜早
定議雍曹皆賢王也二人復驚曰此何言君欲禍我家
耶急趨出恕計不行反謂雍王顥有覬覦心皇太后將
捨延安郡王而立之王珪實主其事與内殿承制致仕
王棫共造誣謗棫開封人甞從高遵裕掌機宜于涇原
傾巧士也故恕因之又知確與珪素不相能欲借此以
陷珪他日亟問確曰上起居狀比何如確曰疾向安將
擇日御殿恕微哂曰上疾再作失音直視聞禁中已别
有處分首相外為之主公為次相獨不知耶一日片紙下
以某為嗣則公未知死所矣公自度有功德在朝廷乎
天下士大夫素歸心乎確竦然曰然則計將安出恕曰
延安郡王今春出閣上去冬固有成言羣臣莫不知公
盍以問疾率同列俱入亟於上前白發其端若東宫因
公言而早建千秋萬嵗後公安如泰山矣確深然之恕
又曰此事當畧設備今與平時不同庶可以自表見其
曲折第告子厚餘人弗使知子厚章惇字也確謝謂恕
曰和叔見子厚具言之惇許諾遂與確定議仍約知開
封府蔡京以其日領壯士待變於外廷謂曰大臣共議
建儲若有異議者當以壯士入斬之是日三省樞密院
俱入問疾初亦未敢及建儲事既退乃於樞密院南㕔
共議之確惇屢以語迫珪幸其小持異即首誅之珪口
吃連稱是字數聲徐曰上自有子復何議確惇顧無如
珪何尋復入奏得請俱出逢雍曹二王於殿前惇厲聲
曰已得㫖立延安郡王為皇太子矣柰何雍王曰天下
幸甚已而禁中按堵如故確等邪謀雖不得逞其蹤跡
詭祕亦莫辨詰各自謂有定策功事久語聞卒為朝廷
大禍其實本恕發之　三月甲午朔執政詣内東門入
問候皇太后垂簾皇子立簾外太后諭珪等皇子清俊
好學已誦論語七卷畧不好弄止是學書自皇帝服藥
手寫佛經三卷祈福因出所寫經示珪等書字極端謹
珪等拜賀遂宣制立為皇太子改名煦仍令有司擇日
備禮册命又詔應軍國事並皇太后權同處分候康復
日依舊(李燾曰元豐末年建儲事諸家異論紹興史官/既别加考定専取元祐舊文固得本實矣第恨)
(其弗詳今參取諸書稍增益之推原後來致禍如彼慘/毒葢由王珪任首相不早建白立太子致蔡確章惇蔡)
(京等得乘隙造謗而萌芽則自邢恕發之其令京領劊/子入内庭確惇此時亦必有他說紿珪故珪不以為疑)
(然開封知府何與朝廷事此政坐珪愚闇耳若珪能即/拒絶既無疑似之迹則横禍又何從而來疑似之迹當)
(時不過如此其後浸淫轉加增飾遂有宣訓事粉昆事/黄履疏高士京書至蔡懋宣和間劄子用誣訕文字託)
(名御製極矣誠可為痛哭也非建炎初聖主覺悟果㫁/明辨則朝廷之禍豈有極乎此事既存真實仍悉取異)
(說附見於後庶觀者曉然究其真實謬妄小人情狀無/所遁逃亦猶孟子必著許行楊墨等語不用埽除絶滅)
(之也哲宗新録宣仁聖烈皇后傳云先是元豐七年三/月大宴中宫延安郡王侍立王珪率百官賀及陞殿神)
(宗又諭王與珪等相見復分班再拜稱謝是冬諭輔臣/曰明年建儲以司馬光吕公著為師保神宗彌留后勅)
(中人梁惟簡曰今汝歸製一黄袍十嵗兒可衣者密懷/以來葢為上倉猝踐祚之備神宗太母所以屬意於上)
(者確然先定無􁅰芥疑邢恕傾危士也少遊光公著間/蔡確得師保語求所以結二公者而深交恕要后姪光)
(州團綀使公繪等二人辭不往明日又遣人招置東府/確曰宜往見邢舍人恕曰家有桃著白華可愈人主疾)
(其說出道藏幸留一觀入中庭紅桃華也驚曰白華安/在恕執二人手曰右相令布腹心上疾未損延安幼沖)
(宜早定議岐嘉皆賢王也公繪等懼曰君欲禍我家徑/去已而恕反謂后與王珪為表裏欲捨延安而立其子)
(顥賴已及惇確得無變確使山陵韓縝簾前具陳恕等/所以語太后者使還之日暴其姦再貶知随州尋竄新)
(州劉摯拜左僕射恕坐黨與謫監永州酒稅新録載建/儲事具此確貶新州恕責永州皆元祐四年五月事摯)
(拜左僕射乃六年二月事不知新録何故相連書之恕/除起居舍人在元豐八年七月二十四日方神宗寢疾)
(時恕但為職方員外郎公繪公紀遷團練使在哲宗即/位後此時但為刺史耳新録稍似牴牾今改之趙子崧)
(云余既書元豐末命紹興二年四月避地潯江偶司諫/韓璜叔夏謫監潯州鹽稅暇日語及因借得其父文若)
(記莊敏丞相作樞密長時神宗服藥日久韓一日語張/璪曰上服藥日久建儲如何璪曰子厚多言試說與看)
(韓乃語章惇惇曰此議甚好二相亦以為然約集議于/密阮南㕔屏人留筆硯一副紙數幅就坐久之皆無語)
(韓視王珪曰今日之議立延安郡王為太子延安郡王/去年上已令侍宴出見羣臣又有㫖四月一日出閣此)
(事何故都無一言珪云諸公之議亦珪之意也别有何/疑張璪推筆硯紙與章惇令於紙上寫立延安郡王為)
(皇太子來日至寢門召内臣張茂則云今日奏事欲立/延安郡王為皇太子茂則令於御榻前設案珪將所書)
(紙鋪在案上奏欲立延安郡王為皇太子時神宗風眩/不能語但慘怛久之衆皆久立未敢復言時太妃亦在)
(帳中露半面國婆婆抱上坐頃之再奏國婆婆云聖意/已允王珪問茂則太后在甚處太后自云在此中茂則)
(令内臣張簾太后在簾下云相公等立得這孩兒便好/這孩兒直是孝自官家服藥只是喫素寫經簾内出經)
(兩卷一卷延壽經一卷消災經逐卷後題云延安郡王/臣某奉為皇帝服藥日久寫某經一卷願早康復自簾)
(内宫人抱出哲廟哲廟裹㡌子著衫帶立於簾外諸公/環侍久之無他語遂宣制施行後神宗上仙宣遺制立)
(皇太子内外忻戴初無異聞已上韓氏手録不敢増損/一字案子崧所書與伯温辨誣所載並同辨誣具注在)
(三月甲/午朔)　乙未赦天下遣官告於天地宗廟社稷諸陵
丁酉皇太后命吏部尚書曾孝寛為册立皇太子禮儀
使　戊戍帝崩于福寧殿年三十有八宰臣王珪讀遺
制皇太子即皇帝位尊皇太后為太皇太后皇后為皇
太后德妃朱氏為皇太妃應軍國事並太皇太后權同
處分依章獻明肅皇后故事帝天性孝友其入事兩宫
必侍立終日雖寒暑不變親愛二弟無纎毫之間終帝
之世乃出居外第總攬萬幾小大必親御殿決事或日
昃不暇食侍臣有以為言者帝曰朕享天下之奉非喜
勞惡逸誠欲以此勤報之耳將定官制獨處閤中考求
沿革一年而成人皆不知每當用兵或終夜不寢邊奏
絡繹手札處畫號令諸將授以成算謙沖退託去華務
實終身不受尊號時承平日久事多舒緩帝厲精圖治
欲一振其弊又以祖宗志吞幽薊靈武而數敗兵奮然
將雪數世之恥王安石遂以富强之謀進而青苗保甲
均輸市易水利諸法一時並興天下騷然痛哭流涕者
接踵而至帝終不覺寤方廢逐元老擯斥諫士行之不
疑祖宗之良法美意變壞幾盡而邪佞日進人心日離
馴致靖康之禍　己亥赦天下常赦所不原者　遣使
告哀于遼　白虹貫日　庚子命宰臣王珪為山陵使
　甲寅以羣臣固請始同太皇太后聴政帝甫十嵗臨
朝莊嚴左右僕御莫能窺其喜愠　己未賜叔雍王顥
曹王頵贊拜不名令中外避太皇太后父遵甫名　詔
邊事稍重者樞密院與三省同議以進　庚申進封尚
書左僕射郇國公王珪為岐國公雍王顥為揚王曹王
頵為荆王並加太保進封弟寧國公佶為遂寧郡王儀
國公佖為大寧郡王成國公俁為咸寧郡王和國公似
為普寧郡王以高密郡王宗晟漢東郡王宗瑗華原郡
王宗愈安康郡王宗隠建安郡王宗綽並為開府儀同
三司太師潞國公文彦博為司徒濟陽郡王曹佾為太
保特進王安石為司空餘進秩賜致仕服帶銀帛有差
　祕書省正字范祖禹上疏論喪服之制曰先王制禮
君服同於父皆斬衰三年葢恐為人臣者不以父事其
君此所以管乎人情也自漢以來不惟人臣無服而人
君遂不為三年之喪惟國朝自祖宗以來外廷雖用易
月之制而宫中實行三年之服且易月之制所以難改
者以人君自不為服也今君服己如古典而臣下猶依
漢制是以大行在殯百官有司皆已復其故常容貌衣
服無異於行路之人豈人之性如此其薄哉由上不為
之制禮也今羣臣雖易月而人主實行喪故十二日而
小祥朞而又小祥二十四日而大祥再朞而又大祥小
祥大祥不可以有二也既以日為之又以月為之此禮
之無據者也古者再朞而大祥中月而禫禫者祭之名
非服之色也今乃為之慘服三日然後禫此禮之不經
者也既除服至葬而又服之祔廟後即吉纔八月而遽
純吉無所不佩此又禮之無漸者也易月之制因襲已
久不可復追宜令羣臣朝服正如今日而未除衰至朞
而服之漸除其重者再朞而又服之乃釋衰其餘則君
服斯服可也至於禫不必為之服惟未純吉以至于祥
然後無所不佩則三年之制畧如古矣詔禮官詳議禮
部尚書韓忠彦等言朝廷典禮時世異宜不必循古且
先王恤典節文甚多必欲循古又非特如所言而已今
既不能盡用則當循祖宗故事及先帝遺制詔從其議
　司馬光入臨衛士見光皆以手加額曰此司馬相公
也所至民遮道聚觀馬至不得行曰公無歸洛留相天
子活百姓光懼會放辭謝遂徑歸洛太皇太后聞之詰
問主者遣内侍梁惟簡勞光問所當先者光乃上疏曰
近嵗士大夫以言為諱閭閻愁苦於下而上不知明主
憂勤於上而下無所訴此罪在羣臣而愚民無知歸怨
先帝臣愚以為今日所宜先者莫若明下詔書廣開言
路不以有官無官凡知朝政闕失及民間疾苦者並許
進實封狀盡情極言仍頒下諸路州軍出榜曉示在京
則於鼓院投下委主判官畫時進入在外則於州軍投
下委長吏即日附遽奏聞皆不得責取副本强有抑退
羣臣若有沮難者其人必有姦惡畏人指陳専欲壅蔽
聰明此不可不察從之　夏四月丙寅初御紫宸殿
辛未詔寛保甲養馬蠲元豐六年以前逋賦　壬申罷
免行錢　甲戍詔曰先皇帝臨御十有九年建立政事
以澤天下而有司奉行失當幾於煩擾或茍且文具不
能布宣實惠其申諭中外協心奉令以稱先帝惠安元
元之意　加李乾德同中書門下平章事董氊檢校太
尉　乙亥詔以太皇太后生日為坤成節　丁丑諭樞
密中書通議事都堂　命資政殿大學士吕公著兼侍
讀公著時知揚州特召用之遵先帝意也　庚辰知太
原府吕惠卿遣歩騎二萬襲夏人于聚星泊斬首六百
級　辛巳遣使以先帝遺留物遺遼及告即位　以資
政殿學士司馬光知陳州光上疏曰昔仁宗皇帝擢臣
知諫院臣初上殿即言人君之德三曰仁曰明曰武致
治之道三曰任官曰信賞曰必罰英宗皇帝時臣曾進
歴年圖其後序言人君之道一其德有三其志亦猶所
以事仁宗也大行皇帝新即位擢臣為御史中丞臣初
上殿言人君脩心治國之要其志亦猶所以事英宗也
今皇帝陛下新承大統猥䝉訪落謹復以人君脩心治
國之要為獻其志亦猶所以事大行皇帝也臣近曾上
奏乞下詔書開言路伏望聖慈早賜施行　以職方員
外郎邢恕為右司員外郎蔡確欲因恕以結司馬光吕
公著故驟遷都司　樞密院言府界三路保甲兩丁之
家止有病丁并田不及二十畝者聴自陳提舉司審驗
與放免從之　丁亥復蠲舊年逋賦　五月丙申詔百
官言朝政闕失榜於朝堂時大臣有不欲者於詔語中
設六事以禁切言者曰若隂有所懷犯非其分或扇搖
機事之重或迎合已行之令上則顧望朝廷之意以僥
幸希進下則眩惑流俗之情以干取虚譽若此者必罰
無赦　詔知陳州司馬光過闕入見先是光上疏言諫
争之臣人主之耳目也太府少卿宋彭年言在京不可
不並置三衙管軍臣僚水部員外郎王諤乞令依保馬
元立條限均定逐年合買之數又乞令太學增置春秋
博士朝廷以非其本職而言各罰銅三十觔陛下臨政
之初而二臣首以言事獲罪臣恐中外聞之忠臣解體
直士挫氣太平之功尚未可期也於是令光過闕入見
使者勞問相望於道　丁酉羣臣請以十二月七日為
興龍節帝本以六日生避僖祖忌辰故移其節於次日
　戊戌詔常州安置蘇軾復朝奉郎知登州　己亥詔
吕公著乘𫝊赴闕以程顥為宗正寺丞　壬寅城熈蘭
通逺軍賜李憲趙濟銀帛有差　甲辰作受命寶　丙
午京師地震起酉時即止　復置遼州　詔開封府界
三路弓兵並依保甲未行以前復置　庚戍尚書左僕
射兼門下侍郎岐國公王珪卒贈太師謚文恭禮部言
當舉哀成服詔以大行在殯罷之珪自執政至宰相凡
十六年無所建明率導諛將順時號三㫖宰相以其上
殿進呈云取聖㫖上可否訖云領聖㫖既退諭稟事者
云已得聖㫖故也又與蔡確比以沮司馬光而興西師
之役為清議所抑　改命蔡確為山陵使　丙辰賜禮
部奏名進士諸科及第出身同出身四百六十一人
太皇太后驛召司馬光吕公著未至遣中使迎勞手書
問今日設施所宜先未及條上已散遣修京城役夫減
皇城邏卒止禁庭工技出近侍尤無狀者戒中外毋苛
歛寛民間保戸馬罷所買物貨場事由中㫖王珪等弗
預知也從父遵裕坐西征失律抵罪蔡確欲獻諛以固
位乞復其官后曰遵裕靈武之役塗炭百萬先帝中夜
得報起環榻行徹旦不能寐自是驚悸馴致大故禍由
遵裕得免刑誅幸矣先帝肉未冷吾何敢顧私恩而違
天下公議乎確悚慄而退　戊午以尚書右僕射兼中
書侍郎蔡確為尚書左僕射兼門下侍郎知樞密院事
韓縝為尚書右僕射兼中書侍郎門下侍郎章惇知樞
密院資政殿學士司馬光為門下侍郎初光以知陳州
過闕入見太皇太后遣中使以五月五日詔書示光光
言詔書始末之言固已盡善中間逆以六事防之臣以
為人惟不言言則入六事矣或於羣臣有所褒貶則謂
之陰有所懷本職之外微有所涉則謂之犯非其分陳
國家安危大計則謂之扇搖機事之重或與朝㫖暗合
則謂之迎合已行之令言新法不便當改則謂之觀望
朝廷之意言民間愁苦可閔則謂之眩惑流俗之情然
則天下之事無復可言者是詔書始於求諫而終於拒
諫也乞删去中間一節使人盡所懷不憂黜罰則中外
之事逺近之情如指諸掌矣至是拜門下侍郎光辭二
劄並進其一請釐革新法曰先帝厲精求治以致太平
不幸所委之人不足以仰副聖志多以已意輕改舊章
謂之新法其人意所欲為人主不能奪天下莫能移搢
紳士大夫望風承流競獻策畫作青苗免役市易賖貸
等法又有邊鄙之臣行險僥倖輕動干戈深入敵境使
兵夫數十萬暴骸於曠野又有生事之臣建議置保甲
戸馬以資武備變茶鹽鐡冶等法增家業侵街商稅錢
以供軍須非先帝之本志也先帝升遐臣奔喪至京乃
蒙太皇太后陛下特降中使訪以得失顧天下事務至
多但乞下詔使吏民得實封上言庶幾民間疾苦無不
聞逹既而聞有㫖罷修城役夫撤巡邏之卒止御前造
作京城之民已自歡躍及臣歸西京之後繼聞斥退近
習之無狀者戒飭有司奉法失當過為煩擾者罷物貨
場及所養戸馬又寛保馬年限四方之人無不鼓舞聖
德凡臣所欲言者陛下畧已行之然尚有病民傷國有
害無益者如保甲免役錢將官三事皆當今之急務釐
革所宜先者别狀奏聞伏望早賜施行時方遣中使召
光受告光復辭太皇太后賜以手詔曰先帝新棄天下
天子幼沖此何時而君辭位耶且使梁惟簡宣㫖曰早
來所奏備悉卿意再降詔開言路俟卿供職施行光由
是不敢復辭時民日夜引領以觀新政而議者猶以為
三年無改於父之道光慨然争之曰先帝之法其善者
雖百世不可變也若王安石吕惠卿等所建為天下害
非先帝本意者改之當如救焚拯溺猶恐不及昔漢文
帝除肉刑斬右趾者棄市笞五百者多死景帝元年即
改之武帝作鹽鐡𣙜酤均輸算法昭帝罷之唐代宗縱
宦官求賂遺置客省拘滯四方之人德宗立未三月罷
之德宗晩年為宫市五坊小兒暴横鹽鐡月進羨餘順
帝即位罷之當時恱服後世稱頌未有或非之者也况
太皇太后以母改子非子改父乎於是衆議乃息　六
月丙寅罷府界三路保甲不許投軍及充弓箭手指揮
　庚午賜楚州孝子徐積絹米積三嵗父殁每旦哭甚
哀母使讀孝經輙流涕不能止以父名石終身不用石
器行遇石則避而不踐事母盡孝朝夕冠帶定省從胡
瑗學所居一室寒止一衲裘啜菽飲水瑗饋以食弗受
年四十不婚不仕不婚者恐異姓不能盡心於母也不
仕者恐一日去其親也鄉人勉之就舉遂偕母之京師
既登第未調官而母亡遂不復仕監司上其行以為郡
教授一時陳瓘鄒浩皆禮之久之致仕歸山陽於是始
娶而操履彌篤積甞語蘇軾曰自古皆有功獨稱大禹
之功自古皆有才獨稱周公之才以其有德以將之故
爾軾然其言積廬墓側十餘年每嵗甘露降於墳域必
踰月木為連理郡守迎入學甘露又降其舍鄉閭化之
州具以聞賜絹三十匹米三十石後以壽終政和中賜
謚曰節孝處士官其一子　丙子以資政殿學士韓維
知陳州維初赴臨闕庭太皇太后降手詔勞問維奏治
天下之道不必過求高逺在審人情而已識人情不難
以己之心推人之情可見矣大凡人情貧則思富苦則
思樂勞困則思息鬱塞則思通陛下誠能常以利民為
本則人富矣常以愛民為心則人樂矣役事之有妨農
務者去之則勞困息矣法禁之無益治道者蠲之則鬱
塞通矣又奏臣甞請陛下深察盜賊之原罷非業之令
寛訓練之程葢為保甲保馬發也臣非謂國馬遂可不
養但官置監牧可矣非謂民兵遂可不教但於農隙一
時訓練可矣至是起知陳州未行召兼侍讀加大學士
　丁丑宗正寺丞程顥卒顥資性過人充養有道和粹
之氣盎於面背門人交友從之嵗久未甞見其忿厲之
容遇事優為雖當倉卒不動聲色神宗甞問顥曰王安
石何如人顥曰安石博學多聞則有之守約則未也又
問是聖人否顥曰詩稱周公公孫碩膚赤舄几几聖人
葢如此安石剛𥚹自任聖人豈其然哉熈寧初甞與張
戩争新法遂以語觸安石後乃自咎曰新法之行乃吾
黨激成之當時自愧不能以誠感上心遂成今日之禍
豈可獨罪安石也顥自十五六時與弟頥聞周惇頥論
學遂厭科舉慨然有求道之志泛濫於諸家出入於釋
老者幾十年反求諸六經而後得之秦漢以來未有臻
斯理者其言曰道之不明異端害之也昔之害近而易
知今之害深而難辨昔之惑人也乘其迷暗今之惑人
也因其高明自謂窮神知化而不足以開物成務名為
無不周通實則外於倫理天下之學非淺陋固滯則必
入於此自道之不明也邪誕妖妄之說競起塗生民之
耳目溺天下於汙濁雖高才明智膠於見聞醉生夢死
不自覺也是皆正路之榛蕪聖門之蔽塞闢之而後可
以入道顥有經濟之術方召用遽卒士大夫識與不識
莫不哀傷焉文彦博表其墓曰明道先生弟頥序之曰
周公沒聖人之道不行孟軻死聖人之學不𫝊道不行
百世無善治學不𫝊千載無真儒無善治士猶得以明
夫善治之道以淑諸人無真儒則貿貿焉莫知所之人
欲肆而天理滅矣先生生於千四百年之後得不𫝊之
學於遺經以興起斯文為己任辨異端闢邪說使聖人
之道煥然復明於世葢自孟子之後一人而已　以奉
議郎知安喜縣事清平王巖叟為監察御史初神宗詔
近臣舉御史舉者意屬巖叟而未及識或謂可一徃見
巖叟笑曰是所謂呈身御史也卒不見至是用劉摯薦
入臺　癸未吕公著入見太皇太后遣中使賜食公著
上奏十事一曰畏天二曰愛民三曰脩身四曰講學五
曰任賢六曰納諫七曰薄歛八曰省刑九曰去奢十曰
無逸皆隨事解釋粗成條貫不為繁辭以便觀覽是日
又上奏言先帝新定官制設諫議大夫司諫正言員數
甚備宜選骨骾敢言之士徧置左右使職諫諍又御史
之官號為天子耳目而比年以來専舉六察故事廢國
家治亂之大計則察官司簿領之過也伏乞盡罷察案
止置言事御史四人或六人仍詔諫官御史並須直言
無諱規主上之過失舉時政之紕繆指羣臣之姦黨陳
下民之疾苦　詔戸部拘催市易息錢準赦除放外其
本錢特與展限三年　丁亥詔曰朕紹承燕謀獲奉宗
廟初攬庶政鬱於大道夙夜祗畏不敢荒寧懼無以章
先帝之休烈而安輯天下之民永惟古之王者御治之
始必明目逹聰以防壅蔽敷求讜言以輔不逮然後物
情徧以上聞利澤得以下究詩不云乎訪予落止此成
王所以求助而羣臣所以進戒上下交儆以遂文武之
功朕甚慕焉應中外臣僚及民庶並許實封直言朝政
闕失民間疾苦在京於登聞諫鼓院投進在外於所屬
州軍驛置以聞朕將親覽以考求其中而施行之司馬
光凡三奏乞改前詔於是始用其言也　吕公著既上
十事太皇太后遣中使諭公著曰覽卿所奏深有開益
當此拯民疾苦更張何者為先庚寅公著復上奏曰自
王安石秉政變易舊法羣臣有論其非便者指以為沮
壞法度必加廢斥是以青苗免役之法行而取民之財
盡保甲保馬之法行而用民之力竭市易茶鹽之法行
而奪民之利悉若此之類甚衆更張須有術不在倉卒
且如青苗之法但罷逐年比校則官司既不邀功百姓
自免抑勒之患免役之法當少取寛剩之數度其差雇
所宜無令下戸虚有輸納保甲之法止令就冬月農隙
教習仍委本路監司提按既不至妨農害民則衆庶稍
得安業至於保馬之法先朝已知有司奉行之繆市易
之法先帝尤覺其有害而無利及福建江南等路配賣
茶鹽過多彼方之民殆不聊生恐當一切罷去而南方
鹽法三路保甲尤宜先革者也陛下必欲更修庶政使
不驚物聴而實利及民莫若任人為急是日又上奏言
孫覺方正有學識可以充諫議大夫范純仁剛勁有風
力可以充諫議大夫或戸部右曹侍郎李常清直有守
可備御史中丞劉摯資性端厚可充侍御史蘇轍王巖
叟並有才氣可充諫官或言事御史太皇太后封公著
劄子付司馬光詳所陳更張利害直書以聞光奏公著
所陳與臣言正相符合惟保甲一事既知其為害於民
無益於國家當一切廢罷更安用教習光又奏言陛下
推心於臣俾擇多士竊見劉摯公忠剛正終始不變趙
彦若博學有父風内行修飭傅堯俞清正安恬滯淹嵗
久范純仁臨事明敏不畏彊禦唐淑問行已有恥難進
易退范祖禹温良端厚修身無缺此六人者皆臣素所
熟知若使之或處臺諫或侍講讀必有禆益餘如吕大
防王存李常孫覺胡宗愈韓宗道梁燾趙君錫王巖叟
晏知止范純禮蘇軾蘇轍朱光庭或以行義或以文學
皆為衆所推伏望陛下紀其姓名各隨器能臨時任使
至文彦博吕公著馮京孫固韓維等皆國之老成可以
倚信亦令各舉所知庶幾可以參考異同無所遺逸(考/異)
(李燾云此奏得之雜録不著/姓名推究本末葢司馬光也)　知慶州范純仁言郡邑
之弊守令知之一路之弊監司知之茶鹽利局民兵刑
法差役之弊提其局及受其寄者知之軍政之弊三帥
與將領者知之邊防之弊守邊者知之伏望特下明詔
各使條陳本職限一月内聞奏亦可因其所陳畧知其
人之才識然後審擇而行之　秋七月甲午詔諸鎮寨
市易抵當並罷　戊戍以資政殿大學士兼侍讀吕公
著為尚書左丞公著言國朝之制每便殿奏事止中書
樞密院兩班昨先帝修定官制中書省門下省尚書省
各為一班雖有三省同上進呈者葢亦鮮矣執政之臣
皆是朝廷遴選正當一心同力集衆人之智以輔維新
之政遂詔應三省合取㫖事及臺諫章奏並同進呈施
行　詔府界三路保甲自來年正月以後並罷團教仍
依義勇舊法每嵗農隙赴縣教閱一月　甲辰司馬光
乞盡罷諸處保甲保正長使歸農依舊置耆長壯丁巡
捕盜賊戸長催督稅賦其所養保馬揀擇勾收太僕寺
量給價錢分配兩騏驥院蔡確等執奏不行詔保甲依
樞密院今月六日指揮保馬别議立法　時臣僚民庶
應詔言新法不便者數千人司馬光奏乞降付三省委
執政看詳擇其可取者用黄紙簽出再進或留置左右
或降付有司施行從之　丙午遼遣使來弔祭　丙辰
白虹貫日　吏部侍郎熊本奏歸化儂智會異同坐罰
金罷沅州增修堡砦(考異東都事畧熊本傳本為吏部/侍郎以疾乞外知洪州言者謂本)
(棄八洞為失謀奪一官徙知杭州宋史熊本傳同皆不/言儂智會事蠻夷傳廣源州下亦不載今據宋史神宗)
(紀書之不知所謂/異同者何也當考)　八月乙丑詔按察官所至有才能
顯著者以名聞　癸未諫議大夫孫覺言乞依天禧元
年手詔言事左右諫議大夫左右補闕拾遺凡發令舉
事有不便於時不合於道大則廷議小則上封若賢良
之遺滯於下忠孝之不聞於上則條其事狀而薦言之
詔依此申明行下　詔府界新置牧馬監并提舉經度
制置牧馬司並罷　司馬光言近降農民訴疾苦實封
狀王嗇等一百五十道除所訴重複外俱已簽帖進入
竊惟四民之中惟農最苦蠶婦治繭績麻紡緯其勤極
矣農蠶者天下衣食之源人之所仰以生也是以聖王
重之竊聞太宗甞遊金明池召田婦數十人於殿上賜
席坐問以民間疾苦勞之以帛太宗興於側微民間事
固無不知所以然者恐富貴而忘之故也真宗乳母秦
國夫人劉氏本農家也喜言農家之事真宗自幼聞之
及踐大位咸平景德之治為有宋隆平之極景德農田
敕至今稱為精當自非大開言路使畎畝之民皆得上
封事則此曹疾苦何由有萬分之一得逹於天聴哉初
熈寧六年立法勸民栽桑有不趨令則倣屋粟里布為
之罰吏不能究宣德意民以為病至是楚丘民胡昌等
言其不便詔罷之且蠲所負罰金興平縣抑民田為牧
地民亦自言詔悉還之　九月戊戌上大行皇帝謚曰
英文烈武聖孝皇帝廟號神宗　己酉以祕書少監劉
摯為侍御史摯上疏曰伏見諫官止有大夫一員御史
臺自中丞侍御史兩殿中法得言事外監察御史六員
専以察治官司公事欲望聖慈於諫院增置諫官員數
本臺六察御史並許言事其所領察案自不廢如故所
貴共盡忠力交輔聖政　召朝奉郎知登州蘇軾為禮
部郎中　戊午監察御史王巖叟上疏曰今民之大害
不過三五事如青苗實困民之本須盡罷之而近日指
揮但令減寛剩而已保甲之害葢由提舉一司上下官
吏逼之使然而近日指揮雖止令冬教然官司尚存此
皆姦邪遂非飾過將至深之弊畧示更張以應陛下聖
意願令講究而力除之　冬十月甲子夏國遣使進助
山陵馬　癸酉詔倣唐六典置諫官其具所置員以聞
從劉摯之言也　丁丑詔尚書侍郎給舍諫議中丞待
制以上各舉堪充諫官二人以聞初中㫖除范純仁為
左諫議大夫唐淑問為左司諫朱光庭為左正言蘇轍
為右司諫范祖禹為右正言令三省樞密院同進呈太
皇太后問此五人何如章惇曰故事諫官皆令兩制以
上奏舉然後宰執進擬今除目由中出臣不知陛下從
何知之得非左右所薦此門不可浸啓太皇太后曰皆
大臣所薦非左右也惇曰大臣當明揚何以密薦由是
吕公著以范祖禹韓縝司馬光以范純仁親嫌為言惇
曰臺諫所以糾繩執政之不法故事執政初除親戚及
所舉之人見為臺諫者皆徙他官今當循故事不可違
祖宗法光曰純仁祖禹作諫官誠協衆望不可以臣故
妨賢者路臣寧避位惇曰縝光公著必不至有私萬一
他日有姦臣執政援此為例純仁祖禹請除他官仍令
兩制以上各得奏舉故有是詔淑問光庭轍除命皆如
故純仁改為天章閣待制祖禹為著作佐郎　詔監察
御史兼言事殿中侍御史兼察事用吕公著及劉摯言
也　詔罷義倉其已納數遇歉嵗以充賑濟　己夘詔
均寛民力有司或致廢格者監司御史糾劾之　河決
大名小張口河北諸郡皆被水灾知澶州王令圖建議
濬迎陽埽舊河又於孫村金堤置約復故道轉運使范
子竒仍請於大呉北岸修進鋸牙擗約河勢於是回河
東流之議起　侍御史劉摯言州縣之政廢舉行失其
責在監司宜稍復祖宗故事於三路各置都轉運司用
兩制臣僚充職以重其任自餘諸路亦望推擇資任較
高練逹民情識治體近中道之人使忠厚安民而不失
之寛弛敏給應務而不失之淺薄　癸未以龍圖閣待
制趙彦若兼侍讀朝請郎傅堯俞兼侍講先是劉摯言
皇帝陛下春秋鼎盛在所資養左右前後宜正人與居
語黙見聞宜正事是接伏見兼侍講陸佃蔡卞皆新進
少年欲望於兩制以上别選通經術有行義忠信孝悌
淳茂老成之人以充其任於是佃卞皆罷以彦若堯俞
代之　乙酉葬神宗英文烈武聖孝皇帝于永裕陵
丙戌詔罷方田　以夏國主母喪遣使弔祭　詔提舉
府界三路保甲官並罷令逐路提刑及府界提㸃司兼
領　王巖叟言風聞章惇於簾前問陛下御批除諫官
事曲折再三語涉輕侮外庭聞之衆所共憤憤又問陛
下何從而知是不欲威權在人主端良入朝廷侵官犯
分慢上瀆尊國有常憲乞行顯黜劉摯言神宗皇帝靈
駕進發准敕前一日五使三省執政官宿於幕次竊聞
宰臣蔡確獨不入宿慢廢典禮有不恭之心奏入皆不
報　左正言朱光庭言蔡確先帝簡拔位至宰相靈駕
發引輒先馳去數十里之逺以自便安為臣不恭莫大
於此又言章惇欺罔肆辯韓縝挾邪冒寵章數上其言
甚切　十一月癸巳詔按問强盜欲舉自首者毋減
以主管西京御史臺鮮于侁為京東轉運使司馬光語
人曰今復以子駿為轉運使誠非所宜然朝廷欲救東
土之弊非子駿不可此一路福星也可以為轉運使模
範矣安得百子駿布在天下乎(考異按侁前後兩為京/東轉運使撰通鑑者或)
(以光此語竄入元豐二年/今據宋史鮮于侁傳改正)子駿侁字也侁至奏罷莱蕪
利國兩監鐡冶又乞海鹽依河北通商民大恱　丁酉
祧翼祖祔神宗于太廟廟樂曰大明之舞　辛丑減兩
京河陽囚罪一等杖已下釋之民縁山陵者蠲其賦
己酉遼遣使來賀即位　丁巳以鄉貢進士程頥為汝
州團練推官充西京國子監教授用司馬光吕公著及
韓絳之薦也　十二月壬戍詔今月十五日開經筵講
論語讀三朝寶訓講讀官日赴資善堂以雙目講讀仍
輪一員宿直初講及更旬宰相執政並赴　罷太學保
任同罪法　于闐進獅子詔却之　丙寅劉摯言宰臣
蔡確山陵使回必須引咎自劾而確不顧亷隅恐失爵
位無故自留伏望早發睿㫁罷確政事以明國憲　詔
府界三路保甲第五等兩丁之家免冬教從王巖叟請
也　夏人以其母遺留物馬白駝來獻　甲戍罷後苑
西作院　以天章待制范純仁中書舍人王震並為給
事中王巖叟言震出使無亷介之譽立朝無端亮之稱
封駁之任非震所當處尋命震出守　初蔡確與章惇
邢恕等共謀誣罔太皇太后自謂有定策功韓縝素懷
不平及確為山陵使縝乃於簾前具陳確等姦狀由是
内朝與外廷備知之劉摯言昨者確等覃恩轉官學士
草確制有云獨高定策之功命下之日識者皆知其過
而確乃偃然受之又確與章惇素相親今固結朋黨自
陛下進用司馬光吕公著以來意不以為便故確内則
陽為和同而陰使惇外肆彊悍陵侮沮害中外以謂確
與惇不罷則善良無由自立天下終不得被仁厚之澤
　乙亥帝初御邇英閣講論語　丙子朱光庭奏言蔡
確章惇韓縝宜令解機務司馬光范純仁宜進之宰輔
韓維宜置之宥密退三姦於外以清百辟進三賢於内
以贊萬幾太平之風自兹始矣　戊寅罷增置鑄錢監
十有四
　
　
　
　
　
　
　
　
　
　
　
　
　
　
　資治通鑑後編卷八十六
