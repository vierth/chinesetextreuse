
　大事記續編卷三十三　　　明　王禕　撰
晉安皇帝隆安元年(燕惠閔皇帝永康二年文西秦乞/伏乾歸太初十年  秦  桓皇帝)
(皇初四年/皇始二年)　(凉王吕光龍飛二年元魏大祖道武皇帝/南凉秃髪烏孤太初  年  北凉叚業神)
(壐元/年)春正月己亥朔帝加元服改元會稽王道子歸政
(以夲/紀修)領軍将軍王國寶為左僕射(以紀/傳修)魏師潰於鄴燕
都督中外軍事范陽王徳大破之(以載/紀修)癸亥魏王珪降
信都(以吕祖謙/標目修)秃髪烏孤稱西平王改元攻凉金城克
之(以吕祖謙/標目修)
　觧題曰宋庠紀年通譜太初夲漢武帝苻登乞伏乾
　歸年號
二月魏王珪欲還永和於燕燕主寶不許邀之於滹沱
河大敗魏復圍中山三月清河王會引兵至薊燕衛大
将軍趙王麟作亂出奔壬子燕主寶奔會軍開封公詳
守中山(以吕祖謙/標目修)甲寅尊皇太后為太皇太后立妃王
氏為皇后(以紀/傳修)魏追燕主寶及之夏謙澤清河王會敗
之夏四月甲戌寶至龍城㑹反敗奔中山開封公詳殺
之(以通/鑑修)
　觧題曰水經注幽州潞縣鮑丘水東南入夏謙澤地
　理志寳遷和龍自幽州至於廬溥鎮以南地入於魏
　事見通鑑
王恭及豫州刺史庾楷反
　觧題曰按列傳恭抗表曰後将軍國寶得以姻戚頻
　登顯列不能感㤙効力而專寵肆威将危社稷先帝
　登遐夜乃犯閣欲矯遺詔頼皇太后聪明相王神武
　故逆謀不果又割東宫見兵以為己府䜛疾二昆甚
　於讎敵與其從弟緒同黨凶狡共相扇動此不忠不
　義之明白也以臣忠誠必亡身殉國是以譛臣非一
　頼先帝明鑑浸潤不行昔趙鞅興甲誅君側之惡臣
　雖駑劣敢忘斯義表至内外戒嚴餘見通鑑胡安國
　曰春秋書晉趙鞅歸于晋先儒或謂言歸者以地正
　國也其說誤矣鞅取晉陽之甲以逐君側之惡人以
　地正國而可是人主可得而脅人臣擅興無罪以兵
　諫者真愛其君也使後世賊臣稱兵向闕以誅君側
　為名而實欲脅君取國者則此說啓之也觀王恭始
　為亂階而桓𤣥遂以篡晋安國之論可謂得春秋之
　㫖矣
甲申會稽王道子殺王國寶将軍王緒以恱之乃罷兵
殷仲堪復抗表舉兵至巴陵而還(以吕祖謙/標目修)會稽世子
元顯為征虜将軍(以吕祖謙/標目修)盧水胡沮渠蒙遜㧞凉臨
松郡(以通/鑑修)
　觧題曰王容曰盧水胡有在杏城者杏城盧水胡郝
　奴是也有在馮翊北地者馮翊北地胡是也此云張
　掖盧水胡則胡之在張掖者也事見通鑑
五月燕開封公詳稱帝改元建始燕主寶奔黄龍(以吕/祖謙)
(標目/修)
　觧題曰宋庠紀年通譜改元建始夲漢成帝司馬倫
　年號事見通鑑
沮渠男成推凉建康太守叚業為凉州牧改元沮渠
蒙遜歸之(以吕祖謙/標目修)秋七月燕趙王麟襲殺慕容詳稱
帝(以吕祖謙/標目修)九月秦太后蛇氏卒既葬秦主興以素服
臨朝(以通/鑑修)秦主興取𢎞農至陜城遣将㓂洛陽(以通鑑/目録修)
冬十月甲戌魏王珪與慕容麟戰於義䑓大破之麟奔
鄴甲申魏克中山(以吕祖謙/標目修)
　觧題曰義䑓在中山府新樂縣西南十三里按後魏
　書列傳自太祖平中山多置軍府以相威攝凡有八
　軍軍各配兵五千食禄主師軍各四十六人自中原
　稍定八軍之兵漸割南戍餘見通鑑
晋安皇帝隆安二年(燕昭武皇帝慕容盛建平元年乞/秦文桓皇帝皇初五年  西秦)
(伏乾歸太初十一年/道武皇帝天興元年)　(凉王吕光龍飛三年二魏太祖/南凉禿髪烏孤太初  年  北)
(凉叚業神壐二年徳南燕/獻武皇帝慕容偹  元年)春正月燕范陽王徳徙滑䑓
魏取鄴徳稱燕王改元(以吕祖謙/標目修)
　觧題曰滑䑓今滑州夲衛之漕邑州城即滑䑓城水
　經注即鄭廪延邑下有延津孔悝載伯姫于平陽行
　于延津是也(在靈/河縣)廪延南故城即衛之平陽亭也(在/韋)
　(城/縣)事見通鑑
慕容麟謀反燕王徳殺之(以通/鑑修)魏王珪置行䑓於鄴中
山辛酉北還徙山東六州民夷十餘萬口以實代(以通/鑑目)
(録/修)二月乙亥燕主寶引軍南壬午衛兵叚速骨作亂衆
潰而還(以吕祖謙/標目修)驃騎司馬王愉都督江州豫州之四
郡軍事江州刺史(以吕祖謙/標目修)三月叚速骨䧟龍城燕主
寳奔黎陽庚子尚書蘭汗殺速骨夏四月寶還汗弑之
自稱昌黎王改元青龍(以吕祖謙/標目修)
　觧題曰事見通鑑宋庠紀年通譜青龍夲魏明帝石
　鍳年號
北凉取凉西郡晋昌敦煌(以通/鑑修)秋七月燕長樂王盛攻
蘭汗斬之改元攝行統制(以吕祖謙/標目修)
　觧題曰事見通鑑宋庠紀年通譜建平夲漢哀帝石
　勒慕容瑶年號
魏都平城始營宫室廟社(以呂祖謙/標目修)庾楷說王恭殷仲
堪廣州刺史桓𤣥南蠻校尉楊佺期舉兵反八月䧟江
州王愉走(以吕祖謙/標目修)魏王珪命正封畿標道里平權衡
審度量黜陟守宰(以通/鑑修)九月辛夘加㑹稽王道子黄鉞
會稽世子元顯為征討都督討桓𤣥等(以夲/紀修)乙巳桓𤣥
大破王師於白石王恭司馬劉牢之襲恭恭伏誅牢之
都督兖青等六州揚州晋陵軍事𤣥等至石頭而還以
𤣥為江州刺史楊佺期為雍州刺史殷仲堪為廣州刺
史(以通/鑑修)
　觧題曰白石即白石壘
冬十月丙子燕長樂王盛即帝位(以吕祖謙/標目修)壬午桓𤣥
殷仲堪楊佺期盟于尋陽俱不受命詔復以仲堪為荆
州刺史乃還𤣥屯夏口(以夲紀/通鑑脩)十一月辛亥魏王珪命
立官制恊音律制禮儀定律令考天象(以通鑑/目録修)十二月
魏王珪即帝位改元(以吕祖謙/標目修)魏徙六州守宰豪傑二
千家于代(以通/鑑修)妖人孫㤗伏誅其兄子恩逃入海(以通/鑑修)
西平王烏孤稱武威王(以通/鑑修)
　觧題曰元和郡縣志烏孤徙都西平方輿志鄯州鄯
　城縣夲漢西平郡之地
晋安皇帝隆安三年(燕昭武皇帝長樂元年乞秦文桓/皇帝𢎞始元年  西秦  伏乾歸)
(太初十二年/帝天興二年)　(凉王吕纂咸寕元年三魏太祖道武皇/南凉秃髪烏孤太初  年  北凉叚業)
(天壐元年徳南燕獻/武皇帝偹  二年)春正月庚午魏主珪襲髙車尋大
破之(以吕祖謙/標目修)
　觧題曰髙車古赤狄之餘種初號為狄歴北方以為
　敕勒諸夏以為髙車丁零
癸未燕改元(以吕祖謙/標目修)二月建康公業即凉王位改元
(以吕祖謙/標目修)三月魏置五經博士增國子太學生員大索
書籍(以通/鑑修)南燕王徳出討叛将滑䑓降魏徳引而南夏
四月乙未會稽世子元顯為揚州刺史(以吕祖謙/標目修)秋七
月秦㓂洛陽八月魏救之(以通鑑/目録修)武威王烏孤卒弟利
鹿孤立(以吕祖謙/標目修)南燕王徳䧟青州殺将軍辟閭渾都
廣固(以夲紀/載記修)
　觧題曰慕容徳自鄴而奔滑䑓自滑䑓而南走猶能
　取青社而定都則晋人前日之不能開拓中原謝𤣥
　朱序不得不執其咎也事見通鑑
九月秦主興降稱王改元(以吕祖謙/標目修)冬十月秦䧟洛陽
(以吕祖謙/標目修)十一月甲寅孫恩䧟會稽殺内史王凝之八
郡應之詔徐州刺史謝琰輔國将軍劉牢之討之十二
月恩逃入海(以紀/傳修)㑹稽世子元顯録尚書事(以吕祖謙/標目修)
桓𤣥襲江陵殷仲堪請救於楊佺期佺期敗死仲堪自
殺(以列/傳修)凉王光傳位太子紹光卒大司馬太原公纂弑
紹而代之改元(以吕祖謙/標目修)
　觧題曰宋庠紀年通譜咸寕夲晉武帝年號事見通
　鑑
晋安皇帝隆安四年(燕昭武皇帝長樂二年乞秦文桓/皇帝𢎞始二年  西秦  伏乾歸)
(太初十三年/帝天興三年)　(凉王吕纂咸寕二年和魏太祖道武皇/南凉秃髪利鹿孤建  元年  北凉叚)
(業天壐二年凉南燕獻武皇帝建/平元年  西  李暠庚子元年)春正月壬子朔燕王
盛貶號為庶人天王(以通/鑑修)武威王衍鹿孤改元(以吕祖/謙標目)
(脩/)
　觧題曰宋庠紀年通譜建和夲漢桓帝年號
二月燕破髙麗(吕祖謙/標目)三月彗星見太微(以夲/紀修)桓𤣥都
督荆江等八州軍事荆江二州刺史𤣥以其兄南蠻校
尉偉為雍州刺史(以通/鑑修)凉王纂殺其弟大都督録尚書
事常山公𢎞(以通/鑑修)夏四月北凉効榖令李暠自為燉煌
太守(以通/鑑修)
　觧題曰効榖縣屬燉煌郡
五月己夘孫恩破㑹稽殺都督五郡事謝琰(以通/鑑修)
　觧題曰按列傳琰以資望鎮越土議者謂無復東顧
　之憂及至郡無綏撫之能而不為武偹将帥皆諌曰
　强賊在海伺人形便宜開其自新之路琰曰苻堅百
　萬尚送死淮南况孫恩奔衂歸海何能復出若其復
　至正是天令速就戮耳不從其言恩後果復㓂浹口
　入餘姚破上虞進及刑浦去山隂北三十五里琰遣
　恭軍距破恩既而上黨太守張䖍碩戰敗群賊鋭進
　人情震駭咸謂宜持重嚴偹且列水軍於南湖分兵
　設伏以待之琰不聼賊既至尚未食琰曰要當先滅
　此㓂而後食也跨馬而出廣武将軍桓寶為前鋒殺
　賊甚多而塘路窄狹琰軍魚貫而前賊於艦中傍射
　之前後斷絶琰至千秋亭敗績帳下都督張猛於後
　斫琰馬墜地與二子俱被害事見通鑑琰之取敗有
　二焉一則師其父之矯情鎮物而不知其綜理二則
　狃於淮淝之㨗而不思敵無小而不可忽况變生於
　肘腋史謂其無綏撫之能信矣(去年孫㤙之㓂㑹稽/王凝之以不設偹而)
　(死近在目睫而琰畧/不知警其無具如此)
秦伐西秦西秦王乾歸拒之(以通/鑑修)六月庚辰朔日有食
之(以夲/紀脩)秋七月壬子太皇太后崩(以夲/紀修)西秦王乾歸敗
奔南凉又奔秦(以吕祖謙/標目修)冬十一月以劉牢之都督㑹
稽等五郡擊孫恩走之(以通/鑑修)㑹稽世子元顯後将軍
開府都督揚豫等十六州軍事徐州刺史(以夲/紀修)十二月
戊寅有星孛于天市(夲/紀)㑹稽世子元顯殺吏部尚書車
𦙍御史中丞江績(以列/傳修)
　觧題曰按列傳元顯專政夜開六門御史中丞江績
　宻啓會稽王道子欲以奏聞道子不許吏部尚書車
　𦙍亦曰元顯驕縱宜禁制之道子黙然元顯聞而謂
　衆曰江績車𦙍間我父子逼令自裁朝野悼之葉適
　曰元顯一日而殺御史中丞吏部尚書晋安得而不
　亡耶餘見通鑑
是嵗李暠自稱大将軍凉公改元(以夲/紀修)
　觧題曰葉適曰地志凉州户三萬七百而張軌世襲
　號稱大邦至李暠秃髪沮渠三方分割争為雄覇人
　衆土地幾何(按李暠傳中州江漢/流者不過二萬家)干戈日尋攘奪嵗
　異生齒不加益餘民靡孑遺可悲也事見通鑑
南燕王徳即帝位改元更名偹徳(以吕祖謙/標目修)
　觧題曰宋庠紀年通譜建平夲漢哀帝石勒慕容瑶
　慕容盛年號餘見通鑑
晉安皇帝隆安五年(燕昭文皇帝慕容熈建始元年乞/秦文桓皇帝𢎞始三年  西秦)
(伏乾歸太初十四年/凉王吕隆神鼎元年)　(魏太祖道武皇帝天興四年/南凉秃髪利鹿孤建和二年)
(北凉叚業天壐三年/西凉李暠庚子二年)　(南燕獻武皇帝建平二年/北凉沮渠䝉遜永安元年)春正
月武威王利鹿孤稱河西王(以通/鑑修)
　觧題曰按載記利鹿孤立三年龍見于長寕(晋西平/郡縣)
　麒麟㳺於經𦍑(晋西平郡有/寕𦍑縣疑是)郡臣勸進僣稱河西王
　其時鍮勿崘進曰若我先君肇自幽朔被髪左袵無
　冠冕之儀遷徙不常無城邑之制用能中分天下威
　振殊境今建大號誠順人心然寕居樂土非貽厥之
　規倉府粟帛生敵人之志且首兵始號事必無成宜
　置晉人於諸城勸課桑農以供軍國之用我則習戰
　法以誅未賔若東西有變長筭以縻之如其敵强於
　我徙而避其鋒不亦善乎利鹿孤然其言於是率師
　伐吕隆大敗之自此居者專耕出者專戰餘見通鑑
　髙歡入魏每令軍士其語鮮卑則曰漢民是汝奴夫
　為汝畊婦為汝織輸汝粟帛令汝温飽何為陵之其
　語華人則曰鮮卑是汝作客得汝一斛粟一疋絹為
　汝擊賊令汝安寕汝何為疾之夫惟兵農之不相入
　則其患至於相陵且相疾也先王之法其為慮也逺
　矣
二月丙子孫恩㓂句章鎮北将軍劉牢之使其恭軍劉
裕破走之(以宋書/夲紀修)秦歸乞伏乾歸于苑川(以吕祖謙/標目修)
　觧題曰苑川在天興縣西四十二里
凉畨禾太守吕超中領軍吕隆弑其王纂隆自立改元
(以吕祖謙/標目修)
　觧題曰畨禾令凉州天寶縣宋庠紀年通譜吕超得
　小鼎於畨禾以為瑞乃紀年
三月甲寅衆星西流歴大㣲(夲/紀)夏五月北凉西安太守
沮渠蒙遜弑其主業(以吕祖謙/標目修)秦伐凉(以通/鑑修)六月甲戌
孫恩至丹徒劉裕破之恩别将䧟廣陵(以吕祖謙/標目修)沮渠
蒙遜稱張掖公改元(以吕祖謙/標目修)
　觧題曰宋庠紀年通譜永安孫休晉惠張寔年號
秋七月魏徇許昌彭城(以通/鑑修)秦大破凉軍西凉河西張
掖皆入貢(以通/鑑修)以劉裕為下邳太守討孫恩於郁州大
破走之(以通鑑宋/書夲紀修)
　觧題曰郁州海州東海縣有鬰洲
燕弑其王盛其叔父河間公熈即天王位閏月改元(以/吕)
(祖謙標/目修)
　觧題曰宋庠紀年通譜建始夲漢成帝司馬倫慕容
　詳年號
秦圍姑臧九月凉王隆請和(以吕祖謙/標目修)冬十一月劉裕
追擊孫恩破之(以通/鑑修)十二月桓𤣥以桓偉為江州刺史
鎮夏口(以舉要歴/補遺修)
晉安皇帝元興元年(燕昭文皇帝光始二年乞秦文桓/皇帝𢎞始四年  西秦  伏乾歸)
(太初十五年/隆神鼎二年)　(魏太祖道武皇帝天興五年南凉王吕/南凉秃髪傉檀𢎞昌元年    燕獻武)
(皇帝建平三年渠西凉李暠庚子/三年  北凉沮  䝉遜永安二年)春正月庚午朔改元
　觧題曰宋庠紀年通譜元興夲漢和帝孫皓年號
以㑹稽世子元顯為驃騎大将軍征討大都督加黄鉞
劉牢之為前鋒都督前将軍譙王尚之為後部討桓𤣥
(以夲/紀修)桓𤣥舉兵東下(以通/鑑修)二月沮渠蒙遜攻凉姑臧盟
而還(以通/鑑修)
　觧題曰姑臧武威郡治也
丁夘桓𤣥至姑熟譙王尚之軍潰三月己巳朔劉牢之
叛辛未元顯軍潰壬申𤣥入建康自為都督中外諸軍
丞相録尚書事尋自為太尉揚州牧總百揆癸酉徙會
稽王道子於安成殺元顯等劉牢之為會稽内史牢之
自殺(以列傳吕祖/謙標目修)
　觧題曰王容曰宋齊志皆無成安通鑑据南史書之
　疑當作安成(輿地志晋惠帝元年築安城/郡方輿記在今吉州安福縣)
改元大享(以吕祖謙/標目修)孫恩伏誅衆推其将盧循為主桓
𤣥以為永嘉太守(以吕祖謙/標目修)河西王利鹿孤卒弟傉檀
立更稱凉改元(以吕祖謙/標目修)夏四月桓𤣥屯姑熟(以通/鑑修)五
月盧循㓂東陽撫軍中兵参軍劉裕走之(以通/鑑修)秦伐魏
秋七月魏主珪擊之冬十月取秦軍于柴壁(以吕祖謙/標目修)
　觧題曰絳州太平縣東三十里有子竒壘子竒秦将
　姚平字也其側尚有柴村
冀州刺史劉軌邀㐮城太守司馬休之将軍劉敬宣廣
陵相髙雅之據山陽起兵不克乃奔南燕将軍袁䖍之
劉夀等奔秦(以通/鑑修)燕王熈弑太后丁氏(以舉要歴/補遺修)十二
月殺㑹稽王道子(以夲/紀修)是時柔然社崘據漠北自號可
汗(以吕祖謙/標目修)
　觧題曰杜佑謂稱可汗始於此(按拓䟦之先雖有可/汗毛可汗推寅可汗)
　(隣可汗力微皆追封耳故知/始於柔然非始於拓䟦也)
晉安皇帝元興二年(燕昭文皇帝光始三年乞秦文桓/皇帝𢎞始五年  西秦  伏乾歸)
(太初十六年/隆神鼎三年)　(魏太祖道武皇帝天興六年南凉王吕/南凉秃髪傉檀𢎞昌二年    燕獻武)
(皇帝建平四年渠西凉李暠庚子/四年  北凉沮  蒙遜永安三年)春正月盧循司馬徐
道覆㓂東陽二月辛丑建威将軍劉裕破之(以夲/紀修)夏四
月癸巳朔日有食之(以夲/紀修)秋七月南凉北凉攻凉凉王
隆請降于秦八月秦取姑臧(以吕祖謙/標目修)
　觧題曰按載記吕光以孝武太元十二年守凉州十
　五年僣位至隆凡十有三載以安帝元興二年㓕(宋/庠)
　(曰三主/十七年)
劉裕追盧循至晋安連破之(以通/鑑修)九月丙子大将軍桓
𤣥自為相國楚王加九錫冬十二月壬辰𤣥自即皇帝
位改元永始廢帝為平固王戊戌𤣥入建康辛亥遷帝
于尋陽(以夲紀/通鑑修)
　觧題曰宋庠紀年通譜永始夲漢成帝年號(世說新/語晋安)
　(帝紀桓修少為𤣥所侮言論常鄙之修深憾焉宻有/圗𤣥之意修母曰靈寳視我如母汝等何忍骨肉相)
　(圖修/乃止)
是嵗魏始制冠服(以通/鑑修)
　
　
　
　
　
　
　
　大事記續編卷三十三
