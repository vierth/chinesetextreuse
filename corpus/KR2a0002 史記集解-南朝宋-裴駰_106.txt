史記集解卷一百八
　　　　　　　　　　　　　宋　裴駰　撰
史記一百八
韓長孺列傳第四十八
御史大夫韓安國者梁城安人也(徐廣曰在汝/潁之間也)後徙雒
陽嘗受韓子雜家説於騶田生所事梁孝王為中大夫
呉楚反時孝王使安國及張羽為將扞呉兵於東界張
羽力戰安國持重以故呉不能過梁呉楚已破安國張
羽名由此顯梁孝王景帝母弟竇太后愛之令得自請
置相二千石出入游戲僭於天子天子聞之心弗善也
太后知帝不善乃怒梁使者弗見案責王所為韓安國
為梁使見大長公主(徐廣曰/景帝姑)而泣曰何梁王為人子之
孝為人臣之忠而太后曾弗省也夫前日呉楚齊趙七
國反時自關以東皆合從西鄉惟梁最親為艱難梁王
念太后帝在中而諸侯擾亂一言泣數行下跪送臣等
六人將兵繫卻呉楚呉楚以故兵不敢西而卒破亡梁
王之力也今太后以小節苛禮責望梁王梁王父兄皆
帝王所見者大故出稱蹕入言警車旗皆帝所賜也即
欲以侘(丑亞反/誇也)鄙縣(徐廣曰侘/一作絎也)驅馳國中以夸諸侯令
天下盡知太后帝愛之也今梁使來輒案責之梁王恐
日夜涕泣思慕不知所為何梁王之為子孝為臣忠而
太后弗恤也大長公主具以告太后太后喜曰為言之
帝言之帝心乃解而免冠謝太后曰兄弟不能相教乃
為太后遺憂悉見梁使厚賜之其後梁王益親驩太后
長公主更賜安國可直千餘金名由此顯結於漢其後
安國坐法抵罪䝉(䝉縣/名)獄吏田甲辱安國安國曰死灰
獨不復然乎田甲曰然即溺之居無何梁内史缺漢使
使者拜安國為梁内史起徒中為二千石田甲亡走安
國曰甲不就官我滅而宗甲因肉袒謝安國笑曰可溺
矣公等足與治乎卒善遇之梁内史之缺也孝王新得
齊人公孫詭説之欲請以為内史竇太后聞乃詔王以
安國為内史公孫詭羊勝説孝王求為帝太子及益地
事恐漢大臣不聴乃陰使人刺漢用事謀臣及殺故呉
相袁盎景帝遂聞詭勝等計畫乃遣使捕詭勝必得漢
使十輩至梁相以下舉國大索月餘不得内史安國聞
詭勝匿孝王所安國入見王而泣曰主辱臣死大王無
良臣故事紛紛至此今詭勝不得請辭賜死王曰何至
此安國泣數行下曰大王自度於皇帝孰與太上皇之
與髙皇帝及皇帝之與臨江王親孝王曰弗如也安國
曰夫太上臨江親父子之間然而高帝曰提三尺劎取
天下者朕也故太上皇終不得制事居於櫟陽臨江王
適長太子也以一言過廢王臨江(如淳曰景帝常屬諸/姬太子母栗姬言不)
(遜由是廢太/子栗姬憂死)用宫垣事卒自殺中尉府何者治天下終
不以私亂公語曰雖有親父安知其不為虎雖有親兄
安知其不為狼今大王列在諸侯悦一邪臣浮説犯上
禁撓明法天子以太后故不忍致法於王太后日夜涕
泣幸大王自改而大王終不覺寤有如太后宫車即晏
駕大王尚誰攀乎語未卒孝王泣數行下謝安國曰吾
今出詭勝詭勝自殺漢使還報梁事皆得釋安國之力
也於是景帝太后益重安國孝王卒共王即位安國坐
法失官居家建元中武安侯田蚡為漢太尉親貴用事
安國以五百金物遺蚡蚡言安國太后天子亦素聞其
賢即召以為北地都尉遷為大司農閩越東越相攻安
國及大行王恢將兵未至越越殺其王降漢兵亦罷建
元六年武安侯為丞相安國為御史大夫匈奴來請和
親天子下議大行王恢燕人也數為邊吏習知胡事議
曰漢與匈奴和親率不過數歲即復倍約不如勿許興
兵擊之安國曰千里而戰兵不獲利今匈奴負戎馬之
足懷禽獸之心遷徙鳥舉難得而制也得其地不足以
為廣有其衆不足以為彊自上古不屬為人漢數千里
爭利則人馬罷彼以全制其敝且彊弩之極矢不能穿
魯縞(許慎曰魯/之縞尤薄)衝風之末力不能漂鴻毛非初不勁末
力衰也擊之不便不如和親羣臣議者多附安國於是
上許和親其明年則元光元年鴈門馬邑豪聶翁壹(張/晏)
(曰豪猶/帥也)因大行王恢言上曰匈奴初和親親信邊可誘
以利陰使聶翁壹為間亡入匈奴謂單于曰吾能斬馬
邑令丞吏以城降財物可盡得單于愛信之以為然許
聶翁壹聶翁壹乃還詐斬死罪囚縣其頭馬邑城示單
于使者為信曰馬邑長吏已死可急來於是單于穿塞
將十餘萬騎入武州塞(徐廣曰/在鴈門)當是時漢伏兵車騎材
官三十餘萬匿馬邑旁谷中衛尉李廣為驍騎將軍(漢/書)
(曰北貉燕人来致驍騎應劭曰驍健/也張晏曰曉勇也若六摶之梟也)太僕公孫賀為輕
車將軍大行王恢為將屯將軍太中大夫李息為材官
將軍御史大夫韓安國為䕶軍將軍諸將皆屬䕶軍約
單于入馬邑而漢兵縱發王恢李息李廣别從代主撃
其輜重於是時單于入漢長城武州塞未至馬邑百餘
里行掠鹵徒見畜牧於野不見一人單于怪之攻烽燧
得武州尉史欲刺問尉史尉史曰漢兵數十萬伏馬邑
下單于顧問左右曰幾為漢所賣乃引兵還出塞曰吾
得尉史乃天也命尉史為天王塞下傳言單于己引去
漢兵追至塞度弗及即罷王恢等兵三萬聞單于不與
漢合度徃擊輜重必與單于精兵戰漢兵勢必敗則以
便宜罷兵皆無功天子怒王恢不出擊單于輜重擅引
兵罷也恢曰始約敵入馬邑城兵與單于接而臣擊其
輜重可得利今單于聞不至而還臣以三萬人衆不敵
禔取辱耳(徐廣曰禔/一作祗也)臣固知還而斬然得完陛下士三
萬人於是下恢廷尉廷尉當恢逗橈當斬(漢書音義曰/逗曲行避敵)
(也橈顧望/軍法語也)恢私行千金丞相蚡蚡不敢言上而言於太
后曰王恢首造馬邑事今不成而誅恢是為匈奴報仇
也上朝太后太后以丞相言告上上曰首為馬邑事者
恢也故發天下兵數十萬從其言為此且縱單于不可
得恢所部擊其輜重猶頗可得以尉士大夫心今不誅
恢無以謝天下於是恢聞之乃自殺安國為人多大略
智足以當世取舍而出於忠厚焉貪嗜於財然所推舉
皆亷士賢於已者也於梁舉壺遂臧固郢他皆天下名
士士亦以此稱慕之唯天子以為國器安國為御史大
夫四歲餘丞相田蚡死安國行丞相事奉引墮車蹇(如/淳)
(曰為天子導引/而墮車跛足)天子議置相欲用安國使使視之蹇甚
乃更以平棘侯薛澤為丞相安國病免數月蹇愈上復
以安國為中尉歲餘徙為衛尉車騎將軍衛青擊匈奴
(徐廣曰元/光六年也)出上谷破胡蘢(音/龍)城將軍李廣為匈奴所得
復失之公孫敖大亡卒皆當斬贖為庶人明年匈奴大
入邊殺遼西太守及入鴈門所殺畧數千人車騎將軍衛
青撃之出鴈門衞尉安國材官將軍屯於漁陽安國捕
生虜言匈奴逺去即上書言方田作時請且罷軍屯罷
軍屯月餘匈奴大入上谷漁陽安國壁乃有七百餘人
出與戰不勝復入壁匈奴虜略千餘人及畜産而去天
子聞之怒使使責讓安國徙安國益東屯右北平是時
匈奴虜言當入東方安國始為御史大夫及䕶軍後稍
斥䟽下遷而新幸壯將軍衛青等有功益貴安國既疏
逺黙黙也將屯又為匈奴所欺失亡多甚自愧幸得罷
歸乃益東徙屯意忽忽不樂數月病歐血死安國以元
朔二年中卒
太史公曰余與壺遂定律厯觀韓長孺之義壺遂之深中
隠厚(徐廣曰一云/亷正忠厚)世之言梁多長者不虚哉壺遂官至
詹事天子方倚以為漢相㑹遂卒不然壺遂之内亷行
修斯鞠躬君子也
　
　
　
　
　
　
　
　
　
　史記集解卷一百八
