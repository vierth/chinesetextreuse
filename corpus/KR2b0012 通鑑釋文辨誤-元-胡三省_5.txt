
　通鑑釋文辯誤卷四　　　宋　胡三省　撰
　　　通鑑七十三(凡二條/)
青龍三年帝好土功旣作許昌宮
　史炤釋文曰許昌漢潁川長社邑獻帝都之魏文帝
　改曰許昌明帝於此建宮(海陵/本同)余按兩漢志潁川郡
　有長社縣又有許縣漢獻帝都許魏文帝命曰許昌
　許昌與長社自是兩縣歴晉至隋唐皆然烏得以許
　昌為長社邑哉
景初元年時有詔錄奪士女前已嫁為民妻者還以配
士人又簡選其有姿首者内之掖庭
　史炤釋文曰掖庭即宮中永巷也後改為掖庭余按
　漢書音義永巷宮中之長巷也前漢書百官表少府
　屬官有黃門鉤盾尚方御府永巷内者宦者七官令
　丞武帝太初元年更名永巷為掖庭此特言官名更
　改以永巷令為掖庭令耳呂后囚戚夫人於永巷成
　帝送劉輔於掖庭祕獄自漢初以來凡為是官者掌
　理後宮有罪者今簡士女而内之掖庭固不可以此
　為釋也韋昭曰在掖門内謂之掖庭此固可以言之
　於此宮掖二字人通言之葢居者謂之宮附左右者
　謂之掖内之掖庭未得班於六宮也
　　　通鑑七十四(凡三條/)
三年吳主遣諸將唐咨等絡繹相繼
　史炤釋文作駱驛注曰驛馬也余按前史駱驛與絡
　繹字雖異而義則同通鑑言絡繹相繼文義不待釋
　而明豈驛馬之謂乎
邵陵厲公正始元年諸葛瑾攻柤中
　史炤釋文曰柤之加切春秋魯襄公㑹吳于柤即此
　(海陵/本同)余按春秋柤之㑹杜預注曰柤楚地左傳是年
　三月癸丑齊太子光先㑹諸侯於鍾離四月戊午㑹
　于柤丙寅圍偪陽鍾離今濠州偪陽在徐州界以兩
　地參之則柤在沂沭間此柤中在沔上非春秋㑹吳
　之地也襄陽記曰柤中之柤讀如租稅之租柤中在
　上黃縣界去襄陽一百五十里沔南之膏腴沃壤謂
　之柤中杜佑通典曰柤中在襄州南漳縣界以此言
　之史炤誤矣
正始四年漢董允欲斆費褘之所行
　史炤釋文曰斆敎也余按斆字固以敎為義但言董
　允欲敎費褘之所行上下文義殊不通斆當作效
　　　通鑑七十五(凡六條/)
八年吳揚聲欲入寇王基䇿之曰此不過欲補䘺支黨
還自保護耳
　海陵本釋文曰䘺衣縫解也(史炤誤已在五十三/卷漢桓帝元嘉元年)余
　按禮記内則衣裳䘺裂謂衣縫解也若此所謂補䘺
　支黨自當以補綴為義崔寔政論所謂補䘺缺壞枝
　拄邪傾韓愈詩所謂破襖請來䘺皆與此補䘺同義
九年曹爽劾孫禮怨望結刑五歳
　史炤釋文曰結締也謂刑不解者五歳余謂結者刑
　法家所謂結正罪名也結刑五歳結以徒作五歳之
　刑而不輸作
嘉平三年王凌聞吳人塞涂水
　史炤釋文曰涂同都切水名出漢益州牧靡南山西
　北至越巂入繩水出馬湖合岷江(費本/同)余按通鑑所
　謂吳人塞涂水者即去年吳主遣軍所作堂邑塗塘
　也(傳寫通鑑者誤添土/於涂下為塗當作涂)涂水在堂邑今滁州滁河即
　此水吳塞滁河之水以淹北道限魏兵涂讀曰滁若
　益州越巂之涂水則在蜀境非吳境也吳人安得而
　塞之史炤於一百七十一卷陳宣帝太建五年復誤
　隨事辨之于後
令狐愚辟山陽單固為别駕
　史炤釋文曰單多寒切姓也余按單姓之單音善姓
　苑以為出於周卿士單襄公之後拓䟦興于代北其
　部帥有可單氏後孝文帝遷洛用夏變夷改為單氏
　單音都寒翻都寒之單後魏太和之後始有此姓三
　國時安有此姓邪
四年立皇后張氏東莞太守緝之女也
　史炤釋文曰東莞漢琅琊邑入三國屬吳余按東莞
　縣漢屬琅邪郡魏分為東莞郡其地在淮外吳守江
　而已安能越淮而有東莞邪且魏立皇后而取吳東
　莞太守之女必無是事
丁奉使兵倮身緣堨
　史炤釋文曰堨於割切壁也說文壁間有隙(海陵/本同)余
　謂聚土石以壅水曰堨吳築東興堤以遏巢湖故謂
　之堨七十七卷高貴鄉公丼露二年吳人欲向徐堨
　正此堨也丁奉之兵捨舟登岸以攻魏屯安有壁隙
　之可緣哉
　　　通鑑七十六(凡二條/)
高貴鄉公正元二年司馬師新割目瘤瘡甚
　史炤釋文曰瘤力救切赤瘤腫病也(海陵/本同)余謂瘤者
　懸疣附贅之類目瘤之疾今人亦有之瘤音留
吳孫峻進至橐臯
　海陵本釋文曰音拓姑余按海陵本從孟康音也春
　秋哀十二年會吳于槖臯陸德明經典釋文曰槖章
　夜翻又音託今其地在無為軍界猶呼為拓臯葢經
　從上音也臯讀如字
　　　通鑑七十七(凡二條/)
丼露二年姜維出駱谷至沈嶺時長城積穀甚多而守
兵少鄧艾進兵據之以拒維
　史炤釋文曰長城方城山名左傳所謂楚國方城以
　為城者在漢南陽堵陽葉縣之境山自比陽連百里
　號曰方城亦曰長城(海陵/本同)余按姜維出駱谷至沈嶺
　鄧艾據長城拒之此長城當在郿縣之南沈嶺之北
　烏得謂為方城之長城乎水經注駱谷水出郿塢東
　南山駱谷北流逕長城西又北流注于渭此正鄧艾
　所據之長城也凡註地理須博考史籍仍參考其地
　之四旁地名以為證據何可容易着筆乎
元帝景元二年襄陽太守胡烈表言吳將鄧由等十八
屯同謀歸化詔王基部分諸軍徑造沮水以迎之
　史炤釋文曰沮水出武都東狼谷南至沙羡入江余
　按漢書地理志沮水有二一出武都沮縣東狼谷中
　南至沙羡入江蓋合于漢而入江也故水經注云沔
　水一名沮水一出漢中房陵淮山東至郢入江左傳
　所謂沮漳之沮也水經又云沮水出漢中房陵縣淮
　山東南過臨沮縣界又東南逕當陽縣北又東南過
　枝江縣東南入于江此令王基部分諸軍徑造沮水
　正指臨沮當陽之沮水非指東狼谷之沮水也
　　　通鑑七十八(凡/)一(條/)
四年諸葛緒趣截姜維較一日不及
　史炤釋文曰趣截速斷也趣趨玉切余謂史言諸葛
　緒趨前將以邀截姜維之軍較遲一日不及於事耳
　非速斷之謂也趣讀曰趨
　　　通鑑七十九(凡四條/)
晉武帝太始六年吳丁奉入渦口
　史炤釋文曰渦屋戈切又姑蕐切(海陵/本同)余謂此渦口
　即渦水入淮之口史炤於七十卷魏文帝黃初六年
　音渦為烏禾切已誤矣今愈誤一百六十卷梁武帝
　太清元年渦陽音古禾切又音𤓰古禾切是𤓰又誤
七年吳以陶璜為交州牧璜討降夷獠州境皆平
　史炤釋文曰西南夷謂之獠余按夷自是夷獠自是
　獠漢書所謂西南夷以在益州西南徼外者陶璜所
　討夷獠皆羈屬交州者也烏得以為西南夷乎通鑑
　下文言州境皆平可以知矣詳又見一百一十六卷
　安帝義熙七年一百四十六卷梁武帝天監二年
八年徐肇夜遁衆兇懼皆弃甲挺走
　史炤釋文曰甲鎧也挺杖也(海陵/本同)余按梃杖之梃從
　木不從手從手之挺其義出也㧞也挺走言弃甲㧞
　身而走也
羊祜毎㑹衆江沔
　史炤釋文曰漢江沔水余按漢沔本是一水故漢書
　注云漢上曰沔羊祜鎮襄陽其所統之地在江沔之
　間江岷江也沔漢沔也史言會衆江沔蓋以晉荆州
　域界言之耳
　　　通鑑八十(凡三條/)
咸寕四年杜預上疏以為宜敕兖豫等諸州留漢氏舊
陂繕以蓄水餘皆決瀝令飢者盡得魚菜螺蜯之饒
　史炤釋文曰螺大者如斗出日南漲海中余按螺蜯
　凡陂池湖澤皆有之第不能皆大如斗耳何必言出
　日南漲海中哉杜預所言正指兖豫陂澤所生之螺
　蜯非指日南漲海之螺也
羊祜好遊峴山
　史炤釋文曰峴胡甸切余按峴山之峴音胡典翻未
　嘗有讀從去聲者一百一十九卷宋營陽王景平元
　年大峴一百六十卷梁武帝太清元年橐駞峴音誤
　與此同
五年琅邪王伷出涂中
　史炤釋文曰涂同都切水名在堂邑(海陵/本同)余按吳作
　堂邑涂塘堨今涂河之水以為塘也涂讀與滁同今
　滁州之全椒六合皆古堂邑地三國時謂之涂中一
　百一十二卷晉安帝元興元年一百一十七卷義熙
　十二年涂中音誤與此同
　　　通鑑八十一(凡四條/)
太康二年戎狄彊獷
　史炤釋文曰獷古孟切余按字書獷音古猛翻炤亦
　因土音語轉也
三年王愷怳然自失
　史炤釋文曰怳然狂之貌(海陵/本同)余謂怳然者失意之
　貌非狂之貌也
四年新沓康伯山濤薨
　史炤釋文曰新沓水名(海陵/本同)余按魏明帝景初三年
　以遼東東沓縣吏民過海居齊郡界者立新沓縣非
　水名也
六年慕容渉歸與宇文部素有隙
　史炤釋文曰宇文部南單于之逺屬也余按宇文部
　亦鮮卑種其先有大人曰普回建國號曰宇文併以
　為氏宇文猶華言天子也通鑑下卷云鮮卑宇文氏
　段氏方彊可以知宇文之出於鮮卑史炤殊不之考
　不已疎乎
　　　通鑑八十二(凡四條/)
十年鮮卑宇文氏段氏方彊
　史炤釋文曰段氏鮮卑檀石槐之後余按杜佑通典
　徒河段疾六眷出於遼西因亂被賣為烏桓大人庫
　傉家奴庫傉以其健使將人衆詣遼西逐食遂招亡
　叛以至彊盛又按晉書王浚傳段疾六眷務勿塵之
　子段氏自務勿塵以來彊盛久矣疾六眷遭亂被掠
　容或有之蓋又招誘亡叛以益彊也然皆不言為檀
　石槐之後又按後漢書鮮卑傳檀石槐傳國至孫騫
　曼而嫡傳絶矣至其支孫歩度根魏明帝時為軻比
　能所併諸部大人遂各世相傳襲段氏固鮮卑種但
　鮮卑種姓甚衆非皆出于檀石槐史炤之說未知何
　據
惠帝元康元年宐燒雲龍門以脅之
　史炤釋文曰脅火廹也宐作熁余謂此直恐脅威脅
　不必以火廹為釋亦不必改脅為熁
拓䟦祿官分其國為三部一居上谷之北濡源之西自
統之
　史炤釋文曰濡源在上谷之北屬幽州余按水經注
　濡水從塞外來入塞其發源之地逺在北荒中不屬
　幽州至後魏太武帝時置禦夷鎮於濡源之西北詳
　見一百一十四卷晉安帝義熙三年
拓䟦猗盧居定襄之盛樂故城
　史炤釋文曰盛樂漢書作成樂城名在幷州新興郡
　(海陵/本同)余按成樂縣前漢屬定襄郡後漢屬雲中郡至
　獻帝建安二十年以塞下諸郡冦亂荒殘省雲中定
　襄五原朔方郡郡置一縣領其民合以為新興郡故
　新興郡有定襄雲中二縣而成樂古城之地弃之塞
　外矣拓䟦氏既盛彊盡據幽州塞外之地猗盧遂據
　盛樂故城史炤但知晉志新興郡有定襄縣遂以為
　盛樂城在幷州新興郡殊不知魏晉新興郡之定襄
　縣唐志及元豐九域志忻州之定襄縣是也乃漢之
　陽曲縣地漢成樂古城拓䟦氏以為盛樂宮後置盛樂
　郡魏土地記雲中城東八十里有成樂城雲中城在
　陰山河曲宋白續通典曰漢定襄郡盛樂縣在陰山
　之陽黃河之北後魏所都盛樂是也唐平突厥於此
　置雲中都督府麟德改單于大都護府聖歴改安北
　都督府建中初為振武軍節度使治所
　　　通鑑八十三(凡二條/)
九年徙馮翊北地新平安定界内諸羌著先零䍐开析
支之地
　史炤釋文曰顏師古曰䍐开羌之别種也漢武帝破
　之置縣因以此名之余按漢書地理志天水郡有䍐
　开縣師古注曰本破䍐开之羌處其人於此因名江
　統徙戎論盖欲徙内郡氐羌使還居塞外舊地先零
　䍐开本居湟中自大小楡谷以西屬之析支河首統
　欲徙之使還此地耳若天水之䍐开縣則在塞内乃
　降羌所居之地非䍐开舊居之地史炤之說非也
永康元年成都治少城益州治太城
　史炤釋文曰少失邵切少城治成都太城治益州漢
　武帝開西南夷置益州郡治滇池更漢三國分置改
　置不一今太城治益州未詳益州所置也(海陵/本同)余按
　成都有太城少城二城皆秦張儀所築儀既築太城
　後一年又築少城太城成都子城也少城唯西南北
　三壁東即太城之西墉秦置蜀郡晉武帝太康中改
　曰成都國改蜀郡太守曰成都内史成都治少城者
　成都内史治少城也益州治太城者益州刺史治太
　城也史炤蜀人豈無文獻之足徴既不能尚友古人
　又不能親師取友求其說而不得乃顛倒通鑑本文
　以為少城治成都太城治益州又汎引武帝所置之
　益州郡終不得其說疎繆甚矣
　　　通鑑八十四(凡二條/)
元寕元年趙王倫及子荂皆還汶陽里第
　史炤釋文曰汶陽魯郡之邑屬豫州余按倫廢還汶
　陽里第盖洛陽城中有汶陽里倫私第在焉非魯之
　汶陽也
太安元年斬齊王冏於閶闔門外
　史炤釋文曰閶闔門名在河南洛陽之西(海陵/本同)余按
　水經注曰禮天子有五門謂臯門庫門雉門應門路
　門魏明帝上法太極遂起太極殿於漢崇德殿之故
　處改雉門曰閶闔門史炤以為在洛陽之西葢以八
　方之風西方曰閶闔又晉志洛陽城西有廣陽西門
　閶闔三門殊不考天門曰閶闔魏明帝法天以名宮
　門也是時葢斬冏於宮門外
　　　通鑑八十五(凡二條/)
二年陸機釋戎服著白帢
　史炤釋文曰帢葛合切又乞洽切韎韐士服制如黻
　(費本/同)余按字書韐葛合切韎韐者茅蒐染韋為之以
　蔽膝此帢音乞洽翻㡌也弁缺四隅謂之帢晉志曰
　魏武帝以天下凶荒資財乏匱擬古皮弁裁縑帛以
　為帢以色辨其貴賤本施軍服非為國容韎韐赤黻
　也非白帢也
獄吏考掠孫拯
　史炤釋文曰掠離灼切余按經典釋文漢書音義考
　掠之掠音亮不從入聲
　　　通鑑八十六(凡二條/)
永興二年有星孛于北斗
　史炤釋文曰彗星謂之孛余按此杜預說也然彗自
　是彗孛自是孛彗長其光芒如掃箒故謂之彗孛者
　光芒蓬勃四出孛孛然也孛之災甚於彗通鑑有書
　彗者有書孛者别其為災有淺深也
懷帝永嘉二年凉州刺史張軌病風張鎮移檄廢軌長
史王融參軍孟暢蹋折鎮檄
　史炤釋文曰折之列切余謂蹋折之折當音食列翻
　中斷也曲折之折攀折之折則之列切
　　　通鑑八十七(凡一條/)
五年慕容廆見封悛封抽曰此家抎抎千斤犍也
　史炤釋文曰抎于粉切有所失春秋傳抎子辱矣(海/陵)
　(本/同)余按史炤以抎為有所失於慕容廆所言意義全
　說不通說文云抎從高而下也葢言千斤之犍人間
　不可多得若從天而下也
　　　通鑑八十八(凡三條/)
六年漢主聰謂帝曰卿贈朕柘弓銀研
　史炤釋文曰柘之夜切桑木余按柘自是柘桑自是
　桑二木之葉皆可以飼蠶柘木抽條勁直而長桑木
　敷枝擁腫而大柘之葉小而厚桑之葉大而薄今村
　莊園圃籬落皆有之居然可别也詩云其檿其柘檿
　山桑也周官考工記弓人為弓取幹之道七柘為上
　而檿居其三是則柘弓弓材之至善者豈可以桑木
　混而為言邪二百七十卷梁均王禎明四年桑柘釋
　亦誤
漢趙固王桑自䂭磽津西渡
　史炤釋文曰䂭五勞切磽口勞切(海陵/本司)余按䂭丘交
　翻磽牛交翻炤音非
王澄留屯沌口
　史炤釋文曰江夏安陸有沌水其地曰沌口余按水
　經注沌水南通沔陽之太白湖湖水東南通江謂之
　沌口范成大曰自石首縣舟行一百七十里至魯家
　洑自魯家洑入沌沌者江旁支流如海之㳌其港僅
　過運河兩㟁皆蘆荻支港皆通小湖故為盗區客舟
　非結伴不可行張舜民曰下汊故鎮南對金口自沌
　口至下汊五十餘里金口在卾州西南金口之下即
　竇家沙江之西岸有沌口參而考之沌水不出於安
　陸
　　　通鑑八十九(凡三條/)
愍帝建興三年鄭攀馬雋屯溳口
　史炤釋文曰溳水出江夏安陸名曰溳口余按水經
　注溳水出蔡陽縣東南過隨縣又南過江夏安陸縣
　分為二水西入于沔者謂之溳口
劉曜進㧞馮翊轉寇上郡
　史炤釋文曰轉寇轉相為寇也余謂轉移也言劉曜
　既㧞馮翊又移兵寇上郡也
四年石勒圍樂平太守韓據于坫城
　海陵本釋文曰坫都念切余按海陵本蓋據楊正衡
　晉書釋音然考晉武帝泰始中分上黨太原置樂平
　郡治沾縣顏師古漢書音義沾音他兼翻載記誤作
　坫耳當作沾讀從顏音
　　　通鑑九十(凡四條/)
元帝建武元年朱伺就王廙於甑山
　史炤釋文曰甑山縣名余按甑山時屬零陵界隋朝
　方置甑山縣此時未為縣也
周訪進至沌陽
　史炤釋文曰江夏安陸縣有沌水其地曰沌陽余按
　史炤此注與八十八卷懷帝永嘉六年沌口注同但
　改沌口為沌陽耳如此注書豈不容易沈約志沌陽
　縣江左立屬江夏郡水經沔水逕沌陽縣北又東逕
　林障故城北以其地在沌水之陽故以名縣
大興元年冬十月劉曜至赤壁即皇帝位以石勒為大
司馬大將軍加九錫增封十郡進爵為趙公
　史炤釋文提起趙公注曰劉曜字永明元海之族子
　僣即皇帝位于赤壁國號趙改元光初始於此余按
　劉曜即皇帝位于赤壁改元光初國號仍舊曰漢封
　石勒為趙公至二年進石勒爵為趙王因斬勒使王
　修勒遂與曜為讐敵之國曜既還長安其下奏言劉
　淵始封盧奴伯曜又王中山請改國號為趙曜從之
　石勒於是年冬十一月亦即趙王位自是以後通鑑
　書劉曜則曰趙書石勒事則曰後趙以别之大興元
　年冬十月之趙公石勒也烏得以劉曜國號趙為注
　邪至下注中山趙分想亦自知其誤而不能改此誤
　何也
高句麗數寇遼東慕容廆遣慕容翰慕容仁伐之髙句
麗王乙弗利逆來求盟
　史炤釋文曰乙弗虜複姓利逆其名即高句麗王也
　余謂乙弗利者高句麗王之名逆迎也迎慕容之兵
　而求盟也虜複姓固有乙弗氏然自漢以來高麗王
　皆姓高氏至唐高宗時滅高麗高氏始亡
　　　通鑑九十一(凡三條/)
永昌元年郗鑒在鄒山掘蟄鷰而食之
　史炤釋文曰鷰雀之蟄藏者(海陵/本同)余謂鷰秋後則蟄
　雀未嘗蟄也史只言蟄鷰史炤併雀言之何也
明帝大寕元年帝畏王敦之逼欲以郗鑒為外援
　史炤釋文曰鑒古銜切余徧考字書此鑒字未有從
　古銜切者且通鑑前已有郗鑒而至此方突出一音
　以彰其繆殊可笑也九十六卷成帝咸康四年復有
　此誤
越巂斯叟攻成將任回
　史炤釋文曰斯姓也叟其名(海陵/本同)余按漢書西南夷
　傳自巂以東北君長以十數徙莋都最大顏師古注
　曰徙及莋都二國也徙音斯司馬相如難蜀父老曰
　略斯楡謂斯與葉楡也此斯即漢西南夷之斯種蜀
　曰叟孔安國尚書注所謂蜀叟者也斯叟者斯種及
　叟種也
　　　通鑑九十三(凡三條/)
二年溫嶠恐既去而錢鳯於後間止之
　史炤釋文曰間居莧切間迭也余謂此乃讒間離間
　之間非間迭之間九十七卷成帝咸康八年庾冰恐
　為它人所間炤注之誤與此同
顏颺說沈充决破柵塘因湖水以灌京邑
　史炤釋文曰編木立柵以為陂塘也(海陵/本同)余謂時沈
　充等寇逼京邑故編木立柵以護湖塘因謂之柵塘
　以通鑑本文觀之其義自明
三年後趙王勒加宇文乞得歸官爵使擊慕容廆廆遣
世子皝與索頭段國共撃之
　史炤釋文曰索頭姓也余按索頭即拓䟦氏之種類
　非姓也蕭子顯曰鮮卑被髪左衽故呼為索頭
　　　通鑑九十五(凡二條/)
成帝咸和七年趙郭敬南掠江西桓宣乗虛攻樊城悉
俘其衆敬旋救樊宣與戰於涅水破之
　史炤釋文曰涅水出上黨涅縣余按此南陽之涅水
　也豈上黨涅縣之水乎水經注涅水出南陽涅陽縣西北
　岐棘山東南逕涅陽縣又東南逕安衆縣又東南流注於
　湍水又東南至新野縣南入于淯桓宣正破郭敬於此水
九年城大慕輿埿
　史炤釋文曰慕輿代北複姓本慕容氏音訛又為慕
　輿也(費本/同)余謂慕容慕輿同出於鮮卑其得姓之初
　各自為氏猶拓䟦之與㧞㧞非音訛也况其時慕輿
　埿實為慕容皝之臣豈有君姓慕容而其臣訛為慕
　輿之理拓䟦慕容皆鮮卑然拓䟦㧞㧞居代北慕容
　慕輿居遼西慕輿非代北複姓也
　　　通鑑九十六(凡二條/)
咸康四年趙王虎以桃豹王華帥舟師十萬出漂楡
　史炤釋文曰漂楡津在遼西余按水經清河東北過
　漂楡邑入于海注曰漂楡故城俗謂之角飛城趙記
　云石勒使王述煮鹽於角飛魏土地記勃海郡高城
　縣東北一百里北盡漂楡東臨巨海民皆煮鹽為業
　則漂楡津當在勃海界
七年詔實王公以下至庶人皆正土斷白籍
　史炤釋文曰白籍謂白丁之籍耳(費本/同)余按江左之
　制諸土著實戸用黃籍僑戸土斷白籍琅邪南度凡
　中土故家以至士庶自北來者至此時各因其所居
　舊土僑置郡縣名併置守令以統治之故曰正土斷
　不以黃籍籍之而以白籍謂以白紙為籍以别於江
　左舊來土著者也若以為白丁之籍則王公豈白丁
　哉
　
　
　
　
　
　
　
　
　通鑑釋文辯誤卷四
