書卷十八
　　梁　　　　沈　　　　約　　　　撰
　志第八
　　禮五
秦滅禮學事多違古漢初崇簡不存改作車服之儀多
因秦舊至明帝始乃修復先典可馬彪輿服志詳之矣
魏代唯作指南車其餘雖累有改易不足相變晉立服
制今辨定衆儀徐廣車服注畧明事昔竝行於今者也
故復敘列以通數代典事
上古聖人見轉蓬始為輪輪何可載因為輿任重致逺
流運無極後代聖人觀北斗魁方杓曲攜龍角為帝車
曲其輈以便駕系本云奚仲始作車案庖羲畫八卦而
為大輿服牛乘馬以利天下奚仲乃夏之車正安得始
造乎系本之言非也車服以庸著在唐典夏建旌旗以
表貴賤周有六職百工居其一焉一器而羣工致其巧
車最居多明堂記曰鸞車有虞氏之路也大路殷路也
乘路周路也殷有山車之瑞謂桑根車殷人制為大路
禮緯曰山車垂句句曲也言不揉治而自曲也周之五
路則有玉金象革木五者之飾備於考工記輿方法地
蓋員象天輻以象日月二十八弓以象列宿玉金象者
飾車諸末因為名也革者漆革木者漆木也玉路建大
常以祀金路建大旂以賔象路建大赤以朝革路建大
白以戎木路建大麾以田黑色夏所尚也秦閲三代之
車獨取殷制古曰桑根車秦曰金根車也漢氏因秦之
舊亦為乘輿所謂乘殷之路者也禮論輿駕議曰周則
玉輅最尊漢之金根亦周之玉路也漢制乘輿金根車
輪皆朱斑重轂兩轄飛軨轂外復有轂施轄其外復設
轄施銅貫其中東京賦曰重輪二轄疏轂飛軨飛軨以
赤油為之廣八寸長注地繫軸頭謂之飛軨也金塗薄
繆龍為輿倚較較在箱上􁏡文畫蕃蕃箱也文虎伏軾
龍首銜軛鸞雀立衡􁏡文畫轅翠羽蓋黄裏所謂黄屋
也金華施橑末建太常十二旒畫日月升龍駕六黒馬
施十二鸞金為义髦揷以翟尾又加氂牛尾大如斗置
左騑馬軛上所謂左纛輿也路如周玉路之制應劭漢
官鹵簿圖乘輿大駕則御鳳皇車以金根為副又五色
安車五色立車名五乘建龍旂駕四馬施八鸞餘如金
根之制猶周金路也其車各如方色所謂五時副車俗
謂為五帝車也江左則闕矣白馬者朱其鬛安車者坐
乘又有建華蓋九重甘泉鹵簿者道車五乘游車九乘
在乘輿車前又有象車最在前試橋道晉江左駕猶有
之凡婦人車皆坐乘故周禮王后有安車而王無也漢
制乘輿乃有之天子所御駕六其餘副車皆駕四案書
稱朽索御六馬逸禮王度記曰天子駕六諸侯駕五卿
駕四大夫三士二庶人一楚平王駕白馬梁惠王以安
車駕三送淳于髠大夫之儀周禮四馬為乘毛詩天子
至大夫同駕四士駕二袁盎諫漢文馳六飛魏時天子
亦駕六晉先蠶儀皇后安車駕六以兩轅安車駕五為
副江左以來相承無六駕四而已宋孝武大明三年使
尚書左丞荀萬秋造五路禮圖金路通赤旗無蓋改造
依擬金根而赤漆􁏡畫玉飾諸末建青旂十有二旒駕
𤣥馬四施羽葆蓋以祀卽以金根為金路建大青旂十
有二旒駕𤣥馬四羽葆蓋以賔象革木路周官輿服志
禮圖並不載其形叚並依擬玉路漆􁏡畫羽葆蓋象飾
諸末建立赤旂十有二旒以視朝革路建赤旂十有二
旒以即戎木路建赤麾以田象革駕𤣥木駕赤四馬舊
有大事法駕出五路各有所主不俱出也大明中始制
五路俱出親耕耤田乘三蓋車一名芝車又名耕根車
置耒耜於軾上戎車立乘夏曰鉤車殷曰寅車周曰元
戎建牙麾邪注之載金鼓羽幢置甲弩於軾上
獵車輞􁜊輪畫繆龍繞之一名蹋猪車魏文帝改曰蹋
虎車
指南車其始周公所作以送荒外逺使地域平漫迷於
東西造立此車使常知南北鬼谷子云鄭人取玉必載
司南為其不惑也至於秦漢其制無聞後漢張衡始復
創造漢末䘮亂其器不存魏高堂隆秦朗皆博聞之士
爭論於朝云無指南車記者虛説明帝青龍中令博士
馬鈞更造之而車成晉亂復亡石虎使解飛姚興使令
狐生又造焉安帝義熙十三年宋武帝平長安始得此
車其制如鼓車設木人於車上舉手指南車雖回轉所
指不移大駕鹵簿最先啓行此車戎狄所制機數不精
雖曰指南多不審正回曲歩驟猶須人功正之范陽人
祖沖之有巧思常謂宜更構造宋順帝升明末齊王為
相命造之焉車成使撫軍丹陽尹王僧䖍御史中丞劉
休試之其制甚精百屈千回未嘗移變晉代又有指南
舟索虜拓跋燾使工人郭善明造指南車彌年不就扶
風人馬岳又造垂成善明酖殺之
記里車未詳所由來亦高祖定三秦所獲制如指南其
上有鼓車行一里木人輒擊一槌大駕鹵簿以次指南
輦車周禮王后五路之卑者也后宫中從容所乘非王
車也漢制乘輿御之或使人輓或駕果下馬漢成帝欲
與班媫妤同輦是也後漢隂就外戚驕貴亦輦井丹譏
之曰昔桀乘人車豈此邪然則輦夏后氏末代所造也
井丹譏隂就乘人而不云僣上豈貴臣亦得乘之乎未
知何代去其輪傅𤣥子曰夏曰余車殷曰胡奴周曰輜
車輜車即輦也魏晉御小出常乘馬亦多乘輿車輿車
今之小輿
犢車軿車之流也漢諸侯貧者乃乘之其後轉見貴孫
權云車中八牛即犢車也江左御出又載儲偫之物漢
代賤軺車而貴輜軿魏晉賤輜軿而貴軺車又有追鋒
車去小車蓋加通幔如軺車而駕馬又以雲母飾犢車
謂之雲母車臣下不得乘時以賜王公晉氏又有四望
車今制亦存又漢制唯賈人不得乘馬車其餘皆乘之
矣除吏赤蓋杠餘則青蓋杠云
周禮王后亦有五路重翟厭翟安車翟車輦車凡五也
漢制太皇太后皇太后皇后法駕乘重翟羽蓋金根車
駕青交路青帷裳􁏡畫轅黄金塗五末蓋𤓰施金華駕
三馬左右騑其法駕則紫罽軿車按字林軿車有衣蔽
無後轅其有後轅者謂之輜應劭漢官明帝永平七年
光烈隂皇后葬魂車鸞路青羽蓋駕駟馬旂九瑬前有
方相鳳皇車大將軍妻參乘太僕妻御女騎夾轂此前
漢舊制也
晉先蠶儀注皇后乘油畫雲母安車駕六騩馬騩淺黒
色也油畫兩轅安車駕五騩馬為副公主油畫安車駕
三三夫人青交路安車駕三皆以紫絳罽軿車駕三為
副九嬪世婦軿車駕二宫人輜車駕一王妃公侯特進
夫人封君皂交路安車駕三
漢制貴人公主王妃封君油駢皆駕二右騑而已漢制
太子皇子皆安車朱斑輪倚虎較伏鹿軾黑􁏡文畫蕃
青蓋金華施橑末黑􁏡文畫轅金塗五末皇子為王錫
以此乘故曰王青蓋車皆左右騑駕五旂旂九瑬畫降
龍皇孫乘緑車亦駕三魏晉之制太子及諸王皆駕四
晉元帝大興三年太子釋奠詔曰未有高車可乘安車
高車即立乘車也公及列侯安車朱斑輪倚鹿較伏熊
軾黑蕃者謂之軒皂繒蓋駕二右騑王公旂八瑬侯七
瑬卿五瑬皆降龍公卿中二千石二千石郊陵法駕出
皆大車立乘駕四後導從大車駕二右騑也出乘安車
其去位致仕皆賜安車四馬中二千石皆皂蓋朱蕃銅
五末駕二右騑晉令王公之太子攝命治國者安車駕
三旂七瑬其侯太子五瑬
傅畼故事三公安車駕三特進駕二卿一漢制公列侯
中二千石二千石夫人㑹廟及蠶各乘其夫之安車右
騑加皂交路帷裳非公㑹則乘漆布輜軿銅五末晉武
帝太康四年詔依漢故事給九卿朝車駕及安車各一
乘傅畼故事尚書令軺車黑耳後戸僕射但後戸無耳
中書監令如僕射
漢制乘輿御大駕公卿奉引太僕大將軍參乘備千乘
萬騎屬車八十一乘古者諸侯貳車九乘秦滅九國兼
其車服故八十一乘也漢遵弗改漢都長安時祠天於
甘泉用之都洛陽上原陵又用之大䘮又用之法駕則
河南尹洛陽令奉引奉車郎御侍中參乘屬車三十六
乘凡屬車皆皂蓋赤裏後漢祠天郊用法駕祠宗廟用
小駕小駕減損副車也前驅有九游雲罕皮軒鸞旗車
皆大夫載之鸞旗者編羽旄列繫幢傍也金鉦黄鉞黄
門鼔車乘輿之後有屬車尚書御史載之最後一車懸
豹尾豹尾以前比於省中每出警蹕清道建五旗太僕
奉駕條上鹵簿尚書郎侍御史令史皆執注以督整車
騎所謂䕶駕也春秋上陵尤省於小駕直事尚書一人
從其餘令史以下皆從行所謂先置也薛綜東京賦注
以雲罕九游為旌旗别名亦不辨其形案魏命晉王建
天子旌旗置旄頭雲罕是知雲罕非旌旗也徐廣車服
注以為九游游車九乘雲罕疑是罼罕詩叙曰齊侯田
獵罼弋百姓苦之罼罕大施遊獵遂為行飾乎潘岳籍
田賦先叙五路九旗次言瓊鈒雲罕若罕為旗則岳不
應頻句於九旗之下又以其物匹鈒㦸宜是今畢網明
矣此説為得之皮軒以虎皮為軒也徐又引淮南子軍
正執豹皮以制正其衆禮記前有士師則載虎皮乘輿
豹尾亦其義類乎五旗者五色各一旗以木牛承其下
徐又云木牛蓋取其負重而安穩也五旗纒竿即禮記
德車結旌不盡飾也戎事乃散之又武車綏旌垂舒之
也史臣案今結旌綏旌同而德車武車之所不建又木
牛之義亦未灼然可曉又案周禮辨載法物莫不詳究
然無相風罼網旄頭之屬此非古制明矣何承天謂戰
國並爭師旅數出懸烏之設務察風祲宜是秦矣晉武
嘗問侍臣旄頭何義彭推對曰秦國有竒怪觸山截水
無不崩潰唯畏旄頭故虎士服之則秦制也張華曰有
是言而事不經臣謂壮士之怒髮踊衝冠義取於此摯
虞決疑無所是非也徐爰曰彭張之説各言意義無所
承據案天文畢昴之中謂之天街故車駕以罼罕前引
畢方昴員因其象星經昴一名旄頭故使執之者冠皮
毛之冠也
輕車古之戰車也輪輿洞朱不巾不蓋建矛㦸幢麾置
弩於軾上駕二射聲校尉司馬吏士載以次屬車
漢儀曰出稱警入稱蹕説者云車駕出則應稱警入則
應稱蹕也而今俱唱之史臣以為警者警戒也蹕者止
行也今從乘輿而出者並警戒以備非常也從外而入
乘輿相干者蹕而止之也董巴司馬彪云諸侯王遮迾
出入稱警設蹕
武剛車有巾有蓋在前為先驅又在輕車之後為殿也
駕一史記衞青征匈奴以武剛車為營是也
漢制大行載輼輬車四輪其飾如金根加施組連璧交
絡四角金龍首銜璧垂五采析羽流蘇前後雲氣畫帷
裳􁏡文畫曲蕃長與車等太僕御駕六白駱馬以黒藥
灼其身為虎文謂之布施馬既下馬斥賣車藏城北祕
宫今則馬不虎文不斥賣車則毁也自漢霍光晉安平
齊王賈充王導謝安宋江夏王葬以殊禮者皆大輅黄
屋載輼輬車
晉令曰乘傳出使遭䘮以上即自表聞聽得白服乘騾
車到副使攝事徐廣車服注傳聞騾車者犢車装而馬
車轅也又車無蓋者曰科車晉武帝時䕶軍將軍羊琇
乘羊車司𨽻校尉劉毅奏彈之詔曰羊車雖無制猶非
素者所服江左來無禁也
舊有充庭之制臨軒大㑹陳乘輿車輦旌鼓於殿庭張
衡東京賦云龍路充庭鸞旗拂霓晉江左廢絶宋孝武
大明中修復
上古寢處皮毛未有制度後代聖人見鳥獸毛羽及其
文章與草木華采之色因染絲綵以作衣裳為𤣥黄之
服以法乾坤上下之儀觀鳥獸冠胡之形制冠冕纓蕤
之飾虞氏作繢采章彌文夏后崇約猶美黻冕咎繇陳
謩則稱五服五章皆後王所不得異也周監二代典制
詳密故弁師掌六冕司服掌六服設擬等差各有其序
禮記冠義曰冠者禮之始事之重者也太古布冠齊則
緇之夏曰毋追殷曰章甫周曰委貎此皆三代常所(闕/)
周之祭冕繅采備飾故夫子曰服周之冕以盡美稱之
至秦以戰國即天子位滅去古制郊祭之服皆以袀𤣥
至漢明帝始採周官禮記尚書諸儒説還備衮冕之服
魏明帝以公卿衮衣黼黻之文擬於至尊復損畧之晉
以來無改更也天子禮郊廟則黑介幘平冕今所謂平
頂冠也皂表朱綠裏廣七寸長尺二寸垂珠十二旒以
組為纓衣皂上絳下前三幅後四幅衣畫而裳繡為日
月星辰山龍華蟲藻火粉米黼黻之象凡十二章也素
帶廣四寸朱裏以朱綠裨飾其側中衣以絳緣其領袖
赤皮蔽膝蔽膝古之韍也絳袴絳襪赤舄未元服者空
頂介幘其釋奠先聖則皂紗裙絳中衣絳袴袜黑舄其
臨軒亦衮冕也其朝服通天冠高九寸金博山顏黑介
幘絳紗裙皂緣中衣其拜陵黑介幘箋單衣其雜服有
青赤黄白緗黑色介幘五色紗裙五梁進賢冠逺遊冠
平上幘武冠其素服白􁏗單衣漢儀立秋日獵服緗幘
晉哀帝初博士曹𢎞之等議立秋御讀令不應緗幘求
改用素詔從之宋文帝元嘉六年奉朝請徐道娯表不
應素幘詔門下詳議帝執宜如舊遂不改
進賢冠前高七寸後高三寸長八寸梁數隨貴賤古之
緇布冠也文儒者之所服上公卿初祭於郊廟皆平冕
王公八旒卿七旒以組為纓色如其綬王公衣山龍以
下九章也卿衣華蟲以下七章也行鄉射禮則公卿委
貎冠以皂絹為之形如覆杯與皮弁同制長七寸高四
寸衣黑而裳素其中衣以皂緣領袖其執事之人皮弁
以鹿皮為之
武冠昔惠文冠本趙服也一名大冠凡侍臣則加貂蟬
應劭漢官曰説者以金取堅剛百鍊不耗蟬居高食絜
口在腋下貂内勁悍而外温潤此因物生義非其實也
其實趙武靈王變胡而秦滅趙以其君冠賜侍臣故秦
漢以來侍臣有貂蟬也徐廣車服注稱其意曰北土寒
涼本以貂皮㬉額附施於冠因遂變成首飾乎侍中左
貂常侍右貂
法冠本楚服也一名柱後一名獬豸説者云獬豸獸知
曲直以角觸不正者也秦滅楚以其君冠賜法官
謁者高山冠本齊服也一名側注冠秦滅齊以其君冠
賜謁者魏明帝以其形似通天逺遊乃毁變之
樊噲冠廣九寸制似平冕殿門衞士服之漢將樊噲常
持䥫盾鴻門之會項羽欲害漢王乃裂裳以苞盾戴入
見羽漢承秦制冠有十三種魏晉以來不盡施用今志
其施用者也
幘者古賤人不冠者之服也漢元帝額有壯髮始引幘
服之王莽頂禿又加其屋也漢注曰冠進賢者宜長耳
今介幘也冠惠文者宜短耳今平上幘也知時各隨所
宜後遂因冠為别介幘服文吏平上服武官也童子幘
無屋者示未成人也又有納言幘後收又一重方三寸
又有赤幘騎吏武吏乘輿鼔吹所服救日蝕文武官皆
免冠著赤幘對朝服示威武也宋乘輿鼔吹黑幘武冠
漢制祀事五郊天子與執事所服各如方色百官不執
事者自服常服以從常服絳衣也
魏祕書監秦静曰漢氏承秦改六冕之制俱𤣥冠絳衣
而已晉名曰五時朝服有四時朝服又有朝服
凡兵事總謂之戎尚書云一戎衣而天下定周禮革路
以即戎又曰兵事韋弁服以韎韋為弁又以為衣裳春
秋左傳戎服將事又云晉郤至衣韎韋之跗注先儒云
韎絳色今時伍伯衣説者云五霸兵戰猶有綬紱冠纓
漫胡則戎服非袴褶之制未詳所起近代車駕親戎中
外戒嚴之服無定色冠黒㡌綴紫褾褾以繒為之長四
寸廣一寸腰有絡帶以代鞶革中官紫褾外官絳褾又
有纂嚴戎服而六綴褾行留文武悉同其畋獵廵幸則
唯從官戎服帶鞶革文官不下纓武官脱冠宋文帝元
嘉中廵幸蒐狩皆如之救宫廟水火亦如之
漢制太后入廟祭神服紺上皂下親蠶青上縹下皆深
衣深衣即單衣也首飾剪氂幗
漢制皇后謁廟服紺上皂下親蠶青上縹下首飾假髻
歩搖八雀九華加以翡翠晉先蠶儀注皇后十二䥖歩
搖大手髻衣純青之衣帶綬佩今皇后謁廟服袿䙱大
衣謂之褘衣公主三夫人大手髻七䥖蔽髻九嬪及公
夫人五䥖世婦三䥖公主㑹見大手髻其長公主得有
歩搖公主封君以上皆帶綬以采為緄帶各如其綬色
公特進列侯夫人卿校世婦二千石命婦年長者紺繒
佐祭則皂絹上下助蠶則青絹上下自皇后至二千石
命婦皆以蠶衣為朝服
劉向曰古者天子至于士王后至于命婦必佩玉尊卑
各有其制禮記曰天子佩白玉而𤣥組綬公侯山𤣥玉
而朱組綬卿大夫水蒼玉而緇組綬士佩瓀玟而緼組
綬緼赤黄色綬者所貫佩相承受也上下施韍如蔽膝
貴賤亦各有殊五霸之後戰兵不息佩非兵器韍非戰
儀於是解去佩韍留其繫襚而已秦乃以采組連結於
襚轉相結受謂之綬漢承用之至明帝始復制佩而漢
末又亡絶魏侍中王粲識其形乃復造焉今之佩粲所
制也皇后至命婦所佩古制不存今與外同制秦組綬
仍又施之
漢制自天子至于百官無不佩刀司馬彪志具有其制
漢高祖為泗水亭長拔劒斬白蛇雋不疑云劔者君子
武備張衡東京賦紆黄組腰干將然則自人君至士人
又帶劔也自晉代以來始以木劔代刃劒
乘輿六璽秦制也漢舊儀曰皇帝行璽皇帝之璽皇帝
信璽天子行璽天子之璽天子信璽此則漢遵秦也初
高祖入闗得秦始皇藍田玉璽螭虎紐文曰受天之命
皇帝壽昌高祖佩之後代名曰傳國璽與斬白蛇劔俱
為乘輿所寶傳國璽魏晉至今不廢斬白蛇劒晉惠帝
武庫火燒之今亡晉懷帝没胡傳國璽没於劉聰後又
屬石勒及石勒弟石虎死胡亂晉穆帝代乃還天府虞
喜志林曰傳國璽自在六璽之外天子凡七璽也漢注
曰璽印也自秦以前臣下皆以金玉為印龍虎紐唯所
好秦以來以璽為稱又獨以玉臣下莫得用漢制皇帝
黄赤綬四采黄赤縹紺皇后金璽綬亦如之於禮士綬
之色如此後代變古也吳無刻玉工以金為璽孫皓造
金璽六枚是也又有麟鳳龜龍璽駞馬鴨頭雜印今代
則闕也
皇太子金璽龜紐纁朱綬四采赤黄縹紺給五時朝服
逺遊冠亦有三梁進賢冠佩瑜玉
諸王金璽龜紐纁朱綬四采赤黄縹紺給五時朝服逺
遊冠亦有三梁進賢冠佩山𤣥玉
郡公金章𤣥朱綬給五時朝服進賢三梁冠佩山𤣥玉
太宰太傅太保丞相司徒司空金章紫綬給五時朝服
進賢三梁冠佩山𤣥玉相國則綠綟綬三采綠紫紺綟
草名也其色綠大司馬大將軍太尉凡將軍位從公者
金章紫綬給五時朝服武冠佩山𤣥玉郡侯金章青朱
綬給五時朝服進賢三梁冠佩水蒼玉
驃騎車騎將軍凡諸將軍加大者征鎮安平中軍鎮軍
撫軍前左右後將軍征虜冠軍輔國龍驤將軍金章紫
授給五時朝服武冠水蒼玉
貴嬪夫人貴人金章文曰貴嬪夫人貴人之章紫綬佩
于窴玉
淑妃淑媛淑儀修華修容修儀媫妤容華充華銀印文
曰淑妃淑媛淑儀修華修容修儀媫妤容華充華之印
青綬佩五采瓊玉
皇太子妃金璽龜紐纁朱綬佩瑜玉
諸王太妃諸長公主公主封君金印紫綬佩山𤣥玉
諸王太子金印紫綬五時朝服進賢兩梁冠佩山𤣥玉
郡公侯太夫人銀印青綬佩水蒼玉
郡公侯太子銀印青綬給五時朝服進賢兩梁冠佩水
蒼玉
侍中散騎常侍及中常侍給五時朝服武冠貂蟬侍中
左右常侍皆佩水蒼玉
尚書令僕射銅印墨綬給五時朝服納言幘進賢兩梁
冠佩水蒼玉
尚書給五時朝服納言幘進賢兩梁冠佩水蒼玉
中書監令祕書監銅印墨綟綬給五時朝服進賢兩梁
冠佩水蒼玉
光祿大夫卿尹太子保傅大長秋太子詹事銀章青綬
給五時朝服進賢兩梁冠佩水蒼玉
衞尉則武冠衞尉江左不置宋孝武孝建初始置不檢
晉服制止以九卿皆文冠及進賢兩梁冠非舊也
司𨽻校尉武尉左右衞中堅中壘驍騎遊擊前軍左軍
右軍後軍寧朔建威振威奮威揚威廣威建武振武奮
武揚武廣武左右積弩彊弩諸將軍監軍銀章青綬給
五時朝服武冠佩水蒼玉
領軍䕶軍城門五營校尉東南西北中郎將銀印青綬
給五時朝服武冠佩水蒼玉
縣鄉亭侯金印紫綬朝服進賢三梁冠
鷹揚折衝輕車揚烈威逺寧逺虎威材官伏波淩江諸
將軍銀章青綬給五時朝服武冠
奮武䕶軍安夷撫軍䕶軍軍州郡國都尉奉車駙馬騎
都尉諸䕶軍將兵助郡都尉水衡典虞牧官典牧都尉
度支中郎將校尉都尉司監都尉材官校尉王國中尉
宜和伊吾都尉監淮南津都尉銀印青綬五時朝服武
冠
州刺史銅印墨綬給絳朝服進賢兩梁冠
御史中丞都水使者銅印墨綬給五時朝服進賢兩梁
冠佩水蒼玉
謁者僕射銅印墨綬給四時朝服高山冠佩水蒼玉
諸軍司馬銀章青綬朝服武冠
給事中黄門侍郎㪚騎侍郎太子中庶子庶子給五時
朝服武冠
中書侍郎給五時朝服進賢一梁冠
宂從僕射太子衞率銅印墨綬給五時朝服武冠
虎賁中郎將羽林監銅印墨綬給四時朝服武冠其在
陛列及備鹵簿鶡尾絳紗縠單衣鶡鳥似鷄出上黨為
鳥彊猛鬬不死不止復著鶡尾
北軍中候殿中監銅印墨綬給四時朝服武冠
䕶匈奴中郎將䕶羌夷戎蠻越烏丸西域戊已校尉銅
印青綬朝服武冠
郡國太守相内史銀章青綬朝服進賢兩梁冠江左止
單衣幘其加中二千石者依卿尹
牙門將銀章青綬朝服武冠
騎都督守銀印青綬朝服武冠
尚書左右丞祕書丞銅印黄綬朝服進賢一梁冠
尚書祕書郎太子中舎人洗馬舍人朝服進賢一梁冠
黄沙治書侍御史銀印墨綬朝服法冠
侍御史朝服法冠
闗内闗中名號侯金印紫綬朝服進賢兩梁冠
諸博士給皂朝服進賢兩梁冠佩水蒼玉
公府長史諸卿尹丞諸縣署令秩千石者銅印墨綬朝
服進賢兩梁冠江左公府長史無朝服縣令止單衣幘
宋後廢帝元徽四年司徒右長史王儉議公府長史應
服朝服曰春秋國語云貌者情之華服者心之文巖廊
盛禮衣冠為大是故軍國異容内外殊序而自頃承用
每有乖違府職掌人敎四方是則臣居毗佐志在當官
永言先典載懐夕惕按晉令公府長史官品第六銅印
墨綬朝服進賢兩梁冠掾屬官品第七朝服進賢一梁
冠晉官表注亦與令同而今長史掾屬但著朱服而已
此則公違明文積習成謬謂宜依舊制長史兩梁冠掾
屬一梁冠並同備朝服中單韋舄率由舊章若所上蒙
允并請班司徒二府及諸儀同三府通為永準又尋舊
事司徒公府領歩兵者職僚悉同降朝不領兵者主簿
祭酒中單韋舄並備令史以下唯著𤣥衣今府旣開公
謹遵此制其或有署臺位者𤣥服為宜按令稱諸有兼
官皆從重官之例尋内官為重其署臺位者悉宜著位
之服不在𤣥服之例若署諸卿寺位兼府職者雖三品
而卿寺為卑則宜依公府𤣥衣之制服章事重禮儀所
先請臺詳服議曹郎中沈俁之議曰制珪象德損替因
時裁服象功施用隨代車旗變於商周冠佩革於秦漢
豈必殊代襲容改尚㳂物哉夫邉貂假幸侍之首賤幘
登尊極之顏一適時用便隆後制況朱裳以朝緬傾百
祀韋舄不加浩然惟舊服為定章事成永則其儉之所
秉㑹非古訓青素相因代有損益何事棄盛宋之興法
追往晉之穨典變改空煩謂不宜革儉又上議曰自頃
服章多闕有違前準近議依令文被報不宜改革又稱
左丞劉議按令文凡有朝服今多闕亡然則文存服損
非唯鉉佐用捨既久即為舊章如下㫖伏尋皇宋受終
毎因晉舊制律令條章同規在昔若事有宜必合懲改
則當上闗詔書下由朝議縣諸日月垂則後昆豈得因
外府之乖謬以為盛宋之興典用晉氏之律令而謂其
儀為穨法哉順違從失非所望於高議申明舊典何改
革之可論又左丞引令史之闕服以為鉉佐之明比夫
名位不同禮數異等令史從省或有權宜逹官簡畧為
失彌重又主簿祭酒備服於王庭長史掾屬朱衣以就
列於是倫比自成矛盾此而可忍孰不可安將引令以
遵舊臺據失以為例研詳符㫖良所未譬當官而行何
彊之有制令昭然守以無二俁之又議雲火從物㳂損
異儀帝樂五殊王禮三變豈獨大宋造命必咸仍於晉
舊哉夫宗社疑文庭廟闕典或上降制書下協朝議何
乃鉉府佐屬裳黻稍改白虎之詔斷宣室之疇咨乎又
許令史之從省咎逹官之簡畧律茍可遵固無辨於貴
賤規若必等亦何闗於權宜一用一舎彌增其滯且佐
非韋舄之職吏本朝服之官凡在班列罔不如一此蓋
前令違而遂改今制允而長用也爵異服殊寧㑹矛盾
之譬討論疑制焉取彊弱之辨府執既革之餘文臺據
永行之成典良有期於無固非所望於行迷參詳竝同
儉議遂寢
諸軍長史諸卿尹丞獄丞太子保傅詹事丞郡國太守
相内史丞長史諸縣署令長相闗谷長王公侯諸署令
長司理治書公主家僕銅印墨綬朝服進賢一梁冠江
左太子保傅卿尹詹事丞皂朝服郡丞縣令長止單衣
幘
公車司馬太史太醫太官御府内省令太子諸署令僕
門大夫陵令銅印墨綬朝服進賢一梁冠太子率更家
令僕銅印墨綬給五時朝服進賢兩梁冠
黄門諸署令僕長銅印墨綬四時朝服進賢一梁冠
黄門宂從僕射監太子寺人監銅印墨綬給四時朝服
武冠
公府司馬諸軍城門五營校尉司馬䕶匈奴中郎將䕶
羌戎夷蠻越烏丸戊已校尉長史司馬銅印墨綬朝服
武冠江左公府司馬無朝服餘止單衣幘
廷尉正監平銅印墨綬給皂零辟朝服法冠
王郡公侯郎中令大農銅印青綬朝服進賢兩梁冠
北軍中候丞銅印黄綬朝服進賢一梁冠
太子常從虎賁督督校督司馬虎賁督銅印墨綬朝服
武冠
殿中將軍銀章青綬四時朝服武冠宋末不復給章綬
水衡典虞牧官典牧材官州郡國都尉司馬銅印墨綬
朝服武冠
諸謁者朝服高山冠
門下中書通事舎人令史門下主事令史給四時朝服
武冠
尚書典事都水使者參事㪚騎集書中書尚書令史門
下㪚騎中書尚書令史錄尚書中書監令僕省事史祕
書著作治書主書主璽主譜令史蘭臺殿中蘭臺謁者
都水使者令史書令史朝服進賢一梁冠江左凡令史
無朝服
節騎郎朝服武冠其在陛列及備鹵簿著鶡尾絳紗縠
單衣
殿中中郎將校尉都尉黄門中郎將校尉殿中太醫校
尉都尉銀印青綬四時朝服武冠
闗外侯銀印青綬朝服進賢兩梁冠
左右都候閶闔司馬城門候銅印墨綬朝服武冠
王郡公侯中尉銅印墨綬朝服武冠
部曲督護司馬史部曲將銅印朝服武冠司馬史假墨
綬
太中中散諫議大夫議郎郎中舎人朝服進賢一梁冠
秩千石者兩梁
城門令史朝服武冠江左凡令史無朝服
諸門僕射佐史東宫門吏皂零辟朝服僕射東宫門吏
郤非冠佐史進賢冠
宫内游徼亭長皂零辟朝服武冠
太醫校尉都尉總章協律中郎將校尉都尉銀印青綬
朝服武冠
小黄門給四時朝服武冠
黄門謁者給四時朝服進賢一梁冠朝賀通謁時著高
山冠
黄門諸署史給四時朝服武冠
中黄門黄門諸署從官寺人給四時科單衣武冠
殿中司馬及守陵者殿中太醫司馬銅印墨綬給四時
朝服武冠
太醫司馬銅印朝服武冠
總章監鼔吹監司律司馬銅印墨綬朝服鼓吹監總章
協律司馬武冠總章監司律司馬進賢一梁冠
諸縣署丞太子諸署丞王公侯諸署及公主家丞銅印
黄綬朝服進賢一梁冠
太醫丞銅印朝服進賢一梁冠
黄門諸署丞銅印黄綬給四時朝服進賢一梁冠
黄門稱長園監銅印黄綬給四時朝服武冠
諸縣尉闗谷塞護道尉銅印黄綬朝服武冠江左止單
衣幘
洛陽卿有秩十銅印青綬朝服進賢一梁冠
宣威將軍以下至裨將軍銅印朝服武冠其以此官為
刺史郡守若萬人司馬虎賁督以上及司馬史者皆假
青綬
平虜武猛中郎將尉都尉銀印朝服武冠其以此官為
千人司馬虎賁督以上及司馬史者皆假青綬
别部司馬軍假司馬銀印朝服武冠
圖像都匠行水中郎將校尉都尉銀印青綬朝服武冠
若非以工伎巧能特加此官者羽林長郎佩武猛都尉
以上印者假青綬别部司馬以下假墨綬朝服武冠其
長郎壯士武弁冠在陛列及鹵簿服絳縠單衣
陛下甲僕射主事吏將騎廷上五牛旗假使虎賁在陛
列及備鹵簿服錦文衣武冠鶡尾陛長假銅印墨綬旄
頭
羽林在陛列及備鹵簿服絳科單衣上著韋畫要襦假
旄頭
舉輦跡禽前驅由基彊弩司馬守陵虎賁佩武猛都尉
以上印者假青綬别部司馬以下假墨綬守陵虎賁給
絳科單衣武冠
殿中宂從虎賁殿中虎賁及守陵者持鈒㦸宂從虎賁
佩武猛都尉以下印者假青綬别部司馬以下假墨綬
絳科單衣武冠
持椎斧武騎虎賁五騎傳詔虎賁殿中羽林及守陵者
太官尚食虎賁稱飯宰人諸宫尚食虎賁佩武猛都尉
以上印者假青綬别部司馬以下假墨綬給絳褠武冠
其在陛列及備鹵簿五騎虎賁服錦文衣鶡尾宰人服
離支衣
黄門鼓吹及釘官僕射黄門鼔吹史主事諸官鼔吹尚
書廊下都坐門下守閤殿中威儀騶虎賁常直殿黄雲
龍門者門下左右部虎賁羽林騶給傳事者諸導騶門
下中書守閤給絳褠武冠南書門下虎賁羽林騶蘭臺
五曹節藏射廊下守閤威儀發符騶都水使者黄沙廊
下守閤謁者錄事威儀騶河隄謁者騶諸官謁者騶絳
褠武冠給其衣服自如故事大誰士皂科單衣樊噲冠
衞士墨布褠却敵冠凡此前衆職江左多不備又多闕
朝服諸應給朝服佩玉而不在京都者朝服非護烏丸
羌夷戎蠻諸校尉以上及刺史西域戊已校尉皆不給
佩玉其來朝㑹權時假給會罷輸還凡應朝服者而官
不給聽自具之諸假印綬而官不給鞶囊者得自具作
其但假印不假綬者不得佩綬
鞶古制也漢代著鞶囊者側在腰間或謂之傍囊或謂
之綬囊然則以此囊盛綬也或盛或散各有其時乎
朝服一具冠幘各一絳緋袍皂緣中單衣領袖各一領
革帶袷袴各一舄袜各一量簪導餉自副四時朝服者
加絳絹黄緋青緋皂緋袍單衣各一領五時朝服者加
給白絹袍單衣一領
諸受朝服單衣七丈二尺科單衣及褠五丈二尺中衣
絹五丈縁皂一丈八尺領袖練一匹一尺絹七尺五寸
給袴練一丈四尺縑二丈袜布三尺單衣及褠袷帶縑
各一叚長七尺江左止給絹各有差宋元嘉末斷不復
給至今山鹿􁀙柱􁀙白􁀙施毛狐白領黄豹斑白鼲子
渠􁆱裘歩搖八䥖蔽結多服蟬明中欋白又諸織成衣
㡌錦帳純金銀器雲母從廣一寸以上物者皆為禁物
諸在官品令第二品以上其非禁物皆得服之第三品
以下加不得服三䥖以上蔽結爵又假眞珠翡翠校飾
纓佩雜采衣桮文綺齊繡黼􁀙離袿袍第六品以下加
不得服金䥖綾錦錦繡七縁綺貂􁀙裘金义鐶鉺及以
金校飾器物張絳帳第八品以下加不得服羅紈綺縠
雜色真文騎士卒百工人加不得服大絳紫襈假結真
珠璫珥犀瑇瑁越疊以銀飾器物張帳乘牘車履色無
過綠青白奴婢衣食客加不得服白幘蒨絳金黄銀叉
鐶鈴􁀙鉗履色無過純青諸去官及薨卒不禄物故家
人所服皆得從故官之例諸王皆不得私作禁物及罽
碧校鞍珠玉金銀錯刻鏤彫飾無用之物
天子坐漆牀居朱屋史臣按左傳丹桓宫之楹何休注
公羊亦有朱屋以居所從來久矣漆牀亦當是漢代舊
儀而漢儀不載尋所以必朱必漆者其理有可言焉夫
珍木嘉樹其品非一莫不植根深岨致之未易藉地廣
之資因人多之力則役苦費深為敝滋重是以上古聖
王采椽不斵斵之則懼刻桷彫楹莫知其限也哲人縣
鑑㣲逺杜漸防萌知采椽不愜後代之心不斵不為將
來之用故加朱施漆以傳厥後散木凡材皆可入用逺
探幽㫖將在斯乎
殿屋之為員淵方井兼植荷華者以厭火祥也古者貴
賤皆執笏其有事則搢之於腰帶所謂搢紳之士者搢
笏而埀紳帶也紳垂三尺笏者有事則書之故常簪筆
今之白筆是其遺象三臺五省二品文官簪之王公侯
伯子男卿尹及武冠不簪加内侍位者乃簪之手板則
古笏矣尚書令僕射尚書手板頭復有白筆以紫皮裹
之名笏朝服肩上有紫生袷囊綴之朝服外俗呼曰紫
荷或云漢代以盛奏事負荷以行未詳也
魏文帝黄初三年詔賜漢太尉楊彪几杖待以客禮延
請之日使挾杖入朝又令著鹿皮冠彪辭讓不聽乃使
服布單衣皮弁以見傅𤣥子曰漢末王公名士多委王
服以幅巾為雅是以袁紹崔鈞之徒雖為將帥皆著㡘
巾
魏武以天下凶荒資財乏匱擬古皮弁裁縑帛以為􁏗
合乎簡易随時之義以色别其貴賤本施軍飾非為國
容也徐爰曰俗説􁏗本未有歧荀文若巾之行觸樹枝
成歧謂之為善因而弗改通以為慶弔服巾以葛為之
形如􁏗而横著之古尊卑共服也故漢末妖賊以黄為
巾時謂之黄巾賊今國子太學生冠之服單衣以為朝
服執一卷經以代手板居士野人皆服巾焉
徐爰曰㡌名猶冠也義取於䝉覆其首其本纚也古者
有冠無幘冠下有纚以繪為之後世施幘於冠因裁纚
為㡌自乘輿宴居下至庶人無爵者皆服之史臣案晉
成帝咸和九年制聽尚書八座丞郎門下三省侍郎乘
車白帢低幘出入掖門又二宫直宫著烏紗􁏗然則士
人宴居皆著帢矣而江左時野人已著㡌士人亦往往
而然但其頂員耳後乃高其屋云
古者人君有朝服有祭服有宴服有弔服弔服皮弁疑
衰今以單衣黑幘為宴㑹服拜陵亦如之以單衣􁏗為
弔服修敬尊秩亦服之也單衣古之深衣也今單衣裁
製與深衣同唯絹帶為異深衣絹㡌以居䘮單衣素帢
以施吉
晉武帝太始三年詔太宰安平王孚服侍中之服賜大
司馬義陽王望衮冕之服四年又詔趙樂安燕王服散
騎常侍之服十年賜彭城王衮冕之服
偽楚桓𤣥將簒亦加安帝母弟太宰琅邪王衮冕服宋
興以來王公貴臣加侍中散騎常侍乃得服貂璫也宋
孝武孝建元年丞相南郡王義宣二年雝州刺史武昌
王渾又有異圖世祖嫌侯王彊盛欲加減削其年十月
己未大司馬江夏王義恭驃騎大將軍竟陵王誕表改
革諸王車服制度凡九條長在義恭傳上因諷有司更
增廣條目奏曰車服以庸虞書茂典名器慎假春秋明
誡是以尚方所制禁嚴漢律諸侯竊服雖親必辠自頃
以來下僭彌盛器服裝飾樂舞音容通于王公逹于衆
庶上下無辨人志靡一今表之所陳寔允禮度九條之
格猶有未盡謹共附益凡二十四條聽事不得南向坐
施帳并􁀙蕃國官正冬不得跣登國殿及夾侍國師傳
令及油㦸公主王妃傳令不得朱服輿不得重杠鄣扇
不得雉尾劒不得鹿盧形槊毦不得孔雀白鷩夾轂隊
不得絳襖平乘誕馬不得過二匹胡伎不得綵衣舞伎
正冬著袿衣不得莊面蔽花正冬㑹不得鐸舞杯柈舞
長蹻伎䞬舒丸劒博山伎縁大橦伎五案伎自非正冬
㑹奏舞曲不得舞諸妃主不得著衮帶信幡非臺省官
悉用絳郡縣内史相及封内官長於其封君既非在三
罷官則不復追敬不合稱臣正宜上下官敬而已諸鎮
常行車前後不得過六隊白直夾轂不在其限刀不得
過銅為裝諸王女封縣主諸王子孫襲封王王之妃及
封侯者夫人行並不得鹵簿諸王子繼體為王者婚姻
吉凶悉依諸國公侯之禮不得同皇帝皇子車輿不得
油幢軺車不在其限平乘舫皆平兩頭作露平形不得
擬像龍舟悉不得朱油帳􁕄不得作五花及䜿筍形若
先有器物者悉輸送臺臧書到後二十日期若有竊玩
犯禁者及統司無舉糾並臨時議罪詔可
車前五百者卿行旅從五百人為一旅漢氏一統故去
其人留其名也
宋孝武孝建二年十一月乙巳有司奏侍中祭酒何偃
議自今臨軒乘輿法服燾華蓋登殿宜依廟齊以夾御
侍中常侍夾扶上殿及應為王公興又夾扶畢還本位
求詳議曹郎中徐爰參議宜如省所稱以為永准詔可
孝建三年五月壬戌有司奏案漢胡廣蔡邕並云古者
諸侯貳車九乘秦滅六國兼其車服故王者大駕屬車
八十一乘尚書御史乘之最後一車懸豹尾法駕則三
十六乘檢晉江左逮至于今乘輿出行副車相承五乘
尚書令建平王宏參議八十一乘義兼九國三十六乘
無所准並不出經典自邕廣傳説又是從官所乘非帝
者副車正數江左五乘儉不中禮案周官云上公九命
貳車九乘侯伯七命車七乘子男五命車五乘然則帝
王十二乘詔可
大明元年九月丁未朔有司奏未有皇太后出行副車
定數下禮官議正博士王爕之議周禮后六服五路之
數悉與王同則副車之制不應獨異又記云古者后立
六宫三夫人九嬪二十七世婦八十一御妻以聽天下
之内治天子立六官三公九卿二十七大夫八十一元
士以聽天下之外治鄭注云后象王立六宫而居之亦
正寢一燕寢五推所立毎與王同禮無降亦明矣皇太
后既禮均至極彌不應殊謂並應同十二乘通闗為允
詔可
大明四年正月戊辰尚書左丞荀萬秋奏藉田儀注皇
帝冠通天冠朱紘青介幘衣青紗袍侍中陪乘奉車郎
秉轡案漢輿服志曰通天冠乘輿常服也若斯豈可以
常服降千畝邪禮記曰昔者天子為藉千畝冕而朱紘
躬秉耒耜鄭𤣥注周官司服異服同冕尊故也時服雖
變冕制不改又潘岳藉田賦云常伯陪乘太僕秉轡推
此輿駕藉田宜冠冕璪十二旒朱紘黑介幘衣青紗袍
常伯陪乘太僕秉轡宜改儀注一遵二禮以為定儀詔
可
大明四年正月己卯有司奏南郊親奉儀注皇帝初著
平天冠火龍黼黻之服還變通天冠絳紗袍廟祠親奉
舊儀皇帝初服與郊不異而還變著黑介幘單衣即事
乖體謂宜同郊還亦變著通天冠絳紗袍又舊儀乘金
根車今五路既備依禮玉路以祀亦宜改金根車為玉
路詔可
大明六年八月壬戌有司奏漢注儀大駕鹵薄公卿奉
引大將軍參乘太僕卿御法駕侍中參乘奉車郎御晉
氏江左大駕未立故郊祀用法駕宗廟以小駕至於儀
服二駕不異拜陵御服單衣幘百官陪從朱衣而已亦
謂之小駕名實乖舛考尋前記大駕上陵北郊周禮宗
廟於昊天有降宜以大駕郊祀法駕祠廟小駕上陵如
為從序今改祠廟為法駕鹵薄其軍幢多少臨時配之
至尊乘玉路以金路象路革路木路小輦輪御軺衣書
等車為副其餘竝如常儀詔可
大明七年二月甲寅輿駕廵南豫兖二州冕服御玉路
辭二廟改服通天冠御木路建大麾備春蒐之典
明帝泰始四年五月甲戍尚書令建安王休仁參議天
子之子與士齒譲逹於辟雝無生而貴者也既命而尊
禮同上公周制五等車服相渉公降王者一等而已王
以金路賜同姓諸侯象及革木以賜異姓侯伯在朝卿
士亦準斯禮按如此制則東宫應乘金路自晉武過江
禮儀疏舛王公以下車服卑雜唯有東宫禮秩崇異上
次辰極下絶侯王而皇太子乘石山安車義不見經事
無所出禮所謂金玉路者正以金玉飾輅諸末耳左右
前後同以漆畫奏改周輅制為金根通以金薄周匝四
面漢魏二晉因循莫改逮于大明始備五輅金玉二制
並類金根造次瞻覩殆無差别若錫之東儲於禮嫌重
非所以崇峻陛級表示等威且春秋之義降下以兩臣
子之義且從謙約謂東宫車服宜降天子二等驂駕四
馬乘象輅降龍碧旂九葉進不斥尊退不逼下㳂古酌
時於禮為衷詔可
泰始四年八月甲寅詔曰車服之飾象數是遵故盛皇
留範列聖埀制朕近改定五路酌古代今修成六服㳂
時變禮所施之事各有條叙更可付外載之典章朕以
大冕純玉繅𤣥衣黄裳乘玉輅郊祀天宗祀明堂又以
法冕五綵繅𤣥衣絳裳乘金路祀太廟元正大㑹諸侯
又以飾冠冕四綵繅紫衣紅裳乘象輅小㑹宴饗餞送
諸侯臨軒㑹王公又以肅冕三綵繅朱衣裳乘革路征
伐不賔講武校獵又以宏冕二綵繒青衣裳乘木路耕
稼饗國子又以通天冠朱紗袍為聽政之服
泰始六年正月戊辰有司奏被敕皇太子正朝駕合著
衮冕九章衣不儀曹郎丘仲起議案周禮公自衮冕以
下鄭注衮冕以至卿大夫之𤣥冕皆其朝聘天子之服
也伏尋古之上公尚得服衮以朝皇太子以儲副之尊
率土瞻仰愚謂宜式遵盛典服衮冕九旒以朝賀兼左
丞陸澄議服冕以朝實著經典秦除六冕之制至漢明
帝始與諸儒還備古章自魏晉以來宗廟行禮之外不
欲令臣下服衮冕故位公者每加侍官今皇太子承乾
作副禮絶羣后宜遵聖王之盛典革近代之陋制臣等
參議依禮皇太子元正朝賀應服衮冕九章衣以仲起
議為允撰載儀注詔可
後廢帝即位尊所生陳貴妃為皇太妃輿服一如晉孝
武太妃故事唯省五牛旗及赤旂
　
　宋書卷十八
　宋書卷十八考證
禮志五皇子為王錫以此乘故曰王青蓋車○故曰下
　王字監本訛五今改正
古者貴賤皆執笏其有事則搢之於腰帶○諸本皆連
　上文此當另為一條
又二宫直宫著烏紗􁏗○直宫一本作直官者是
　
　
　
　
　
　
　
　
　
　宋書卷十八考證
