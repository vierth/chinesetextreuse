
　金史卷九十九
　　　元中書右丞相總裁托克托等修
　列傳第三十七
　　圖克坦鎰(本名/安春)賈鉉　　　　孫鐸
　　孫即康　　　李革
圖克坦鎰本名安春上京路蘇蘇保子明安人父烏尼
音北京副留守鎰穎悟甫七歲習女直字大定四年詔
以女直字譯書籍五年翰林侍講學士圖克坦子温進
所譯貞觀政要白氏策林等書六年進史記西漢書詔
頒行之選諸路學生三十餘人令編修官温特赫提克
徳教以古書習作詩策鎰在選中最精詣通契丹大小
字及漢字該習經史乆之樞密使完顔思敬請教女直
人舉進士下尙書省議奏曰初立女直進士科且免鄉
府兩試其禮部試廷試止對策一道限字五百以上成
在都設國子學諸路設府學竝以新進士充教授士民
子弟願學者聽歲乆學者當自衆即同漢人進士三年
一試從之九年八月詔策女直進士問以求賢為治之
道侍御史完顔佛寧太常博士李晏應奉翰林文字阿
布哈徳甫伊喇傑中都路都轉運副使奚□考試鎰等
二十七人及第鎰授兩官餘授一官上三人為中都路
教授四名以下除各路教授十五年詔譯諸經著作佐
郎温特赫提克徳編修宗璧尙書省譯史阿噌吏部令
史楊克忠譯解翰林修撰伊喇傑應奉翰林文字伊喇
履講究其義鎰自中都路教授選為國子助教左丞相
赫舍哩良弼嘗到學中與鎰談論深加禮敬丁母憂起
復國史院編修世宗嘗問太尉完顔守道曰圖克坦鎰
何如人也守道對曰有材力可任政事上曰然當以劇
任處之又曰鎰容止温雅其心平易乆之兼修起居注
累遷翰林待制兼右司員外郎獻漢光武中興賦世宗
大悦曰不設此科安得此人章宗即位遷左諌議大夫
兼吏部侍郎明昌元年為御史中丞無何拜參知政事
兼修國史鎰言人生有欲不限以制則侈心無極今承
平日乆當慎行此道以為經乆之治章宗鋭意于治平
鎰上書其略曰臣竊觀唐虞之書其臣之進言於君曰
戒哉懋哉曰吁曰都既陳其戒復導其美君之為治也
必曰稽于衆舍己從人既能聽之又能行之又從而興
起之君臣上下之間相與如此陛下繼興隆之運撫太
平之基誠宜稽古崇徳留意於此無因物以好惡喜怒
無以好惡喜怒輕忽小善不䘏人言夫上下之情有通
塞天地之運有否泰唐陸贄甞陳隔塞之九弊上有其
六下有其三陛下能慎其六為臣子者敢不慎其三哉
上下之情既通則大綱舉而羣目張矣進尙書右丞修
史如故三年罷為橫海軍節度使改定武軍節度使知
平陽府事先是鄭王永蹈判定武軍鎬王永中判平陽
府相繼得罪連引者衆上疑其有黨或命節度定武繼
又知平陽焉改西京留守承安三年改上京留守五年
上問宰臣圖克坦鎰與崇浩孰優平章政事張萬公對
曰皆才能之士鎰似優鎰有執守崇浩多數耳上曰何
謂多數萬公曰崇浩微似趨合上曰卿言是也頃之鎰
拜平章政事封濟國公淑妃李氏擅寵兄弟恣橫朝臣
往往出入其門是時烈風昏曀連日詔問變異之由鎰
上疏略曰仁義禮智信謂之五常父義母慈兄友弟敬
子孝謂之五徳今五常不立五徳不興搢紳學古之士
棄禮義忘廉恥細民違道畔義迷不知返背毁天常骨
肉相殘動傷和氣此非一朝一夕之故也今宜正薄俗
順人心父父子子夫夫婦婦各得其道然後和氣普洽
福祿荐臻矣因論為政之術其急有二一曰正臣下之
心竊見羣下不明禮義趨利者衆何以責小民之從化
哉其用人也徳器為上才美為下兼之者待以不次才
下行美者次之雖有才能行義無取者抑而下之則臣
下之趨向正矣其二曰導學者之志教化之行興于學
校今學者失其本真經史雅奥委而不習藻飾虚詞釣
取祿利乞令取士兼問經史故實使學者皆守經學不
惑於近習之靡則善矣又曰凡天下之事叢來者非一
端形似者非一體法制不能盡隱於近似乃生異論孔
子曰義者天下之斷也記曰義為斷之節伏望陛下臨
制萬機事有異議少凝聖慮尋繹其端則裁斷有定而
疑可辨矣鎰言皆切時弊上雖納其説而不能行上問
漢高帝光武優劣平章政事張萬公對曰高祖優甚鎰
曰光武再造漢業在位三十年無沉湎冒色之事高祖
惑戚姬卒至于亂由是言之光武優上默然鎰蓋以元
妃李氏隆寵過盛故微諌云泰和四年罷知咸平府五
年改南京留守六年徙知河中府兼陜西安撫使布薩
揆行省河南陜西元帥府雖受揆節制實顓方面上思
用謀臣制之由是升宣撫使一品鎰改知京兆府事充
宣撫使陜西元帥府竝受節制詔曰將帥雖武悍乆歴
行陣而宋人狡獪亦資算勝卿之智略朕所深悉且股
肱舊臣故有此寄宜以長策御敵勵兵撫民稱朕意焉
鎰言初置急遞舖本為轉送文牒今一切乘驛非便上
深然之始置提控急遞舖官自中都至真定平陽置者
達于京兆京兆至鳳翔置者達于臨洮自真定至彰徳
置者達于南京自南京分至歸徳置者達于泗州壽州
分至許州置者達于鄧州自中都至滄州置者達于益
都府自此郵達無復滯焉七年吳曦死宋安丙分兵出
秦隴間十月詔鎰出兵金房以分掣宋人梁益漢沔兵
勢鎰遣行軍都統沃哷伊囉斡副統巴噶罕完顔果囉
以步騎五千出商州十一月伊囉斡拔鶻嶺關果囉别
將攻破燕子關新道口巴噶罕取小湖關敖倉至營口
鎮破宋兵千餘人追至上津縣斬首八百餘級取上津
縣伊囉斡破宋兵二千于平溪將趨金州宋王柟以書
乞和詔鎰召伊囉斡軍退守鶻嶺關八年春宋安丙遣
景統領由梅子溪新道口朱砂谷襲鶻嶺關巴噶罕果
囉撃走之斬景統領于陣是歲罷兵鎰遷特進賜賚有
差改知真定府事大安初加儀同三司封濮國公改東
京留守過闕入見衞紹王謂鎰曰卿兩朝舊徳欲用卿
為相太尉匡卿之門人朕不可屈卿下之遷開府儀同
三司佩金符充遼東安撫副使三年改上京留守平章
政事通吉思忠敗績于㑹河堡中都戒嚴鎰曰事急矣
乃選兵二萬遣同知烏克遜鄂屯將之入衞中都朝廷
嘉之徴拜尚書右丞相監修國史鎰言自用兵以來彼
聚而行我散而守以聚攻散其敗必然不若入保大城
併力備禦昌桓撫三州素號富貴人皆勇健可以内徙
益我兵勢人畜貨財不至亡失平章政事伊喇參知政
事梁􁧉曰如此是自蹙境土也衞紹王以責鎰鎰復奏
曰遼東國家根本距中都數千里萬一受兵州府顧望
必須報可誤事多矣可遣大臣行省以鎮之衞紹王不
悦曰無故置行省徒揺人心耳其後失昌桓撫三州衞
紹王乃大悔曰從丞相之言當不至此頃之東京不守
衞紹王自訟曰我見丞相恥哉珠格高琪駐兵縉山甚
得人心士樂為用至寧元年尙書左丞完顔綱將行省
于縉山鎰謂綱曰行省不必自往不若益兵為便綱不
聽且行鎰遣人止之曰高琪之功即行省之功也亦不
聽綱至縉山遂敗績焉頃之鎰墜馬傷足在告聞呼沙
呼難作命駕將入省或告之曰省府相幕皆以軍士守
之不可入矣少頃兵士索人于閭巷鎰乃還第呼沙呼
意不可測方猶豫不能自定乃詣鎰問疾從人望也鎰
謂之曰翼王章宗之兄顯宗長子衆望所屬元帥決策
立之萬世之功也呼沙呼黙然而去乃迎宣宗于彰徳
呼沙呼既殺圖克坦南平欲執其弟知真定府事銘鎰
説之曰車駕道出真定鎬王家在威州河北人心易揺
圖克坦銘有變朝廷危矣不如與之金牌奉迎車駕銘
必感元帥之恩呼沙呼從之至寧貞祐之際轉敗為功
惟鎰是賴焉宣宗即位進拜左丞相封廣平郡王授中
都路徳勒圖世襲明安富爾錦必喇穆昆鎰尙有足疾
詔侍朝無拜明年鎰建議和親言事者請罷按察司鎰
曰今郡縣多殘毁正須按察司撫集不可罷遂止宣宗
將幸南京鎰曰鑾輅一動北路皆不守矣今已講和聚
兵積粟固守京師策之上也南京四面受兵遼東根本
之地依山負海其險足恃備禦一面以為後圖策之次
也不從是歲薨詔賻贈從優厚鎰明敏方正學問該貫
一時名士皆出其門多至卿相嘗歎文士委頓雖巧拙
不同要以仁義道徳為本乃著學之急道之要二篇太
學諸生刻之于石有𢎞道集六卷
賈鉉字鼎臣博州博平人性純厚好學問中大定十三
年進士調滕州軍事判官單州司候補尚書省令史章
宗為右丞相深器重之除陝西東路轉運副使入為刑
部主事遷監察御史遷侍御史改右司諌上疏論邊戍
利害上嘉納之遷左諫議大夫兼工部侍郎與党懐英
同刋修遼史鉉上書曰親民之官任情立威所用決杖
分徑長短不如法式甚者以鐵刃置於杖端因而致死
間者隂陽愆戾和氣不通未必不由此也願下州郡申
明舊章檢量封記按察官其檢察不如法者具以名聞
内庭勑斷亦依已定程式制可復上書論山東採茶事
其大槩以為茶樹隨山皆有一切護邏已奪民利因而
以揀茶樹執誣小民嚇取貨賂宜嚴禁止仍令按察司
約束上從之承安四年遷禮部尚書諫議如故是時有
詔凡奉勑商量照勘公事皆期日聞奏鉉言若如此恐
官吏迫於限期姑務苟簡反害事體况簿書自有常程
御史臺治其稽緩如事有應密三月未絶者令具次第
以聞下尚書省議如省部可即定奪者須三月擬奏如
取㑹案牘卒難補勘者先具次第奏知更限一月結絶
違者准稽緩制書罪之上議置相欲用鉉宰臣薦孫即
康張萬公曰即康及第在鉉前上曰用相安問榜次朕
意以為賈鉉才可用也然竟用即康焉泰和二年興陵
崇妃薨上欲成服苑中行登門送喪之禮以問鉉鉉對
曰故宋嘗行此禮古無是也遂已改刑部尙書泰和三
年拜參知政事亳州醫者孫士明輒用黃紙大書勑賜
神針先生等十二字及於紙尾年月間摹作寶樣朱篆
青龍二字以誑惑市人有司捕治款伏值赦大理寺議
宜准偽造御寶雖遇赦不應原已奏可矣鉉奏天子有
八寶其文各異若偽造不限用泥及黃蠟今用筆描成
青龍二字既非八寶文論以偽造御寶非本法意上悟
遂以赦原明日上謂大臣曰已行之事賈鉉猶執奏甚
可嘉也羣臣亦當如此矣泰和六年御試鉉為監試官
上曰丞相崇浩嘗言試題頗易由是進士例不讀書朕
令以日合天統為賦題鉉曰題則佳矣恐非所以牢籠
天下士也上曰帝王以難題窘舉人固不可欲使自今
積致學業而已遂用之乆之鉉與審官院掌書大中漏
言除授事上謂鉉曰卿罪自知之矣然卿乆參機務補
益𢎞多不深罪也乃出為安武軍節度使改知濟南府
致仕貞祐元年薨
孫鐸字振之其先滕州人徙恩州歴亭縣鐸性敏好學
遼陽王遵古一見器之期以公輔登大定十三年進士
第調海州軍事判官衞縣丞補尚書省令史章宗為右
丞相語人曰治官事如孫鐸必無錯失初即位問鐸安
在有司奏為右都管使宋及還除同知登開檢院事鐸
言凡上訴者皆因尚書省斷不得直若上訴者復送省
則必不行矣乞自宸衷斷之上以為然詔登聞檢院凡
上訴者每朝日奏十事詔刋定舊律鐸先奏名例一篇
承安元年遷左諫議大夫改河東南路轉運使召為中
都路都轉運使初置講議錢穀官十人鐸為選首承安
四年遷户部尚書鐸因轉對奏曰比年號令或已行而
中輟或既改而復行更張太煩百姓不信乞自今凡將
下令再三講究如有益于治則必行無恤小民之言國
子司業赫舍哩善才亦言頒行法令絲綸既出尤當固
守上然之泰和二年十二月上召鐸户部侍郎張復亨
議交鈔復亨曰三合同鈔可行鐸請廢不用詰難乆之
復亨議詘上顧謂侍臣曰孫鐸剛正人也雖古魏徵何
加焉三年御史中丞孫即康刑部尚書賈鉉皆除參知
政事鐸再任户部尚書鐸心少之對賀客誦古人詩曰
唯有庭前老柏樹春風來似不曾來御史大夫卞劾鐸
怨望降同知河南府事改彰化軍節度使復為中都轉
運使㤗和七年拜參知政事蒲隂縣令大中與左司郎
中劉昻通州刺史史肅前監察御史王宇吏部主事曹
元户部員外郎李著監察御史劉國樞尚書省都事曹
温雄州都軍馬師周吏部員外郎圖克坦永康太倉使馬
良顯順州刺史唐古卓克索巴坐私議朝政下獄尚書省
奏其罪鐸進曰昻等非敢議朝政但如鄭人游鄉校耳
上悟乃薄其罪鐸上言民間鈔多宜收歛院務課程及
諸窠名錢須要全收交鈔秋夏税本色外盡令折鈔不
拘貫例農民知之迤漸重鈔比來州縣抑配行市買鈔
無益徒擾之耳乞罷諸處鈔局惟省庫仍舊小鈔無限
路分可令通行上覽奏即詔有司曰可速行之大安初
議誅黃門李新喜鐸曰此先朝用之太過耳衞紹王不
察即曰卿今日始言之何耶既而復曰後當盡言勿以
此介意頃之遷尚書左丞兼修國史議鈔法忤旨猶以
論李新喜降濬州防禦使改安國軍節度使徙絳陽軍
宣宗即位召赴闕以兵道阻宣宗遷汴鐸上謁于宜村
除太子太師有疾累遣使候問貞祐三年致仕是歲薨
孫即康字安伯其先滄州人石晉之末遼徙河北實燕
薊八代祖延應在徙中占籍析津實大興仕至涿州刺
史延應𤣥孫克構遼檢校太傅啓聖軍節度使即康克
構曾孫中大定十年進士第章宗為右丞相是時即康
為尚書省令史由是識其人章宗即位累遷戸部員外
郎講究鹽法利害語在食貨志除耀州刺史入為吏部
左司郎中上謂宰臣曰孫即康向為省掾言語拙訥今
才力大進非向時比也宰臣因曰即康年已高幸及早
用之上問年幾何矣對曰五十六歲上復問其才何如
張萬公平章政事守貞對曰即康才過之上曰視萬公
為通耳由是遷御史中丞初張汝弼妻高圖斡不道伏
誅汝弼鎬王永中舅也上由是疑永中永中府傅尉奏
永中第四子阿里罕嘗語涉不軌詔同簽大睦親府
事􁧇與即康鞫之第二子實圖美嘗撰詞曲頗輕肆遂
以語涉不遜就逮家奴徳格首永中嘗與侍妾瑞雲言
我得天下以爾為妃子為大王􁧇即康還奏詔禮部尚
書張暐覆訊永中父子皆死時論寃之頃之遷泰寧軍
節度使改知延安府事承安五年上問宰相今漢官誰
可用者司空襄舉即康上曰不輕薄否襄曰可再用為
中丞觀之上乃復召即康為御史中丞泰和三年除參
知政事明年進尚書右丞六年宋渝盟有端大臣猶以
為小盜竊發不足恤即康與左丞布薩端參政通吉思
忠以為必當用兵上以為然上問即康參知政事賈鉉
曰太宗廟諱同音字有讀作成字者既非同音便不當
缺點畫睿宗廟諱改作崇字其下却有本字全體若將
示字依蘭亭帖寫作未字充字合缺點畫如統傍之充
似不合缺即康奏曰唐太宗諱世民偏傍犯如葉字作
􁁉字泯字作汦字乃擬熙宗廟諱從面從且睿宗廟諱
上字從未下字從世世宗廟諱從系顯宗廟諱如正犯
字形止書斜畫沇字鈗字各從口兑悦之類各從本傳
從之自此不勝曲避矣進左丞宋人請和進官一階舊
制尚書省令史考滿優調次任回降崔建昌已優調興
平軍節度副使未回降即除大理司直詔知除郭邦傑
李蹊杖七十勒停左司員外郎高庭玉決四十解職即
康待罪有詔勿問章宗崩衞紹王即位即康進拜平章
政事封崇國公大安三年致仕是歲薨遣使致祭
李革字君美河津人父餘慶三至廷試不遂因棄去革
穎悟讀書一再誦輒記不忘大定二十五年進士調真
定主簿察廉遷韓城令同知州事納富商賂以歲課軍
須配屬縣革獨不聽提刑司以為能遷河北東路轉運
都勾判官太原推官丁母憂起復遷大興縣令中都左
警巡使南京提刑判官監察御史同知昭義軍節度事
丁父憂起復簽南京按察事泰和六年伐宋尚書省奏
軍興隨路官差占者别注闕者選補老不任職者替罷
及司縣各存留強幹正官一員革與簽陜西高霖簽山
東孟子元俱被詔體訪三路官員能否籍存留正官行
省行部元帥府差占員數及事故闕員老不任職赴闕
奏事改刑部員外郎調觀州刺史兼提舉漕運陝西西
路按察副使大興府治中知府圖克坦南平貴幸用事
勢傾中外遣所親以進取誘革拒之貞祐三年遷戸部
侍郎宣宗遷汴行河北西路六部事遷知開封府事河
南勸農使户部吏部尚書陝西行省參議官四年拜參
知政事革奏有司各以情見引用斷例牽合附㑹實啓
倖門乞凡斷例勑條特旨奏斷不為永格者不許引用
皆以律為正詔從之是歲大元兵破潼關革自以執政
失備禦之策上表請罪不許罷為絳陽軍節度使興定
元年胥鼎自平陽移鎮陝西革以知平陽府事權參知
政事代鼎為河東行省是時興兵伐宋革上書曰今之
計當休兵息民養鋭待敵宋雖造釁止可自備若不忍
小忿以勤遠略恐或乘之不能支也不納太原兵後闕
食革移粟七萬石以濟之二年宣差鈕祜祿蘇卜實至
河東於是晚禾未熟牒行省耕毁清野革奏今歲雨澤
及時秋成可待如令耕毁民將不堪從之十月平陽被
圍城中軍不滿六千屢出戰旬日間傷者過半徵兵吉
隰霍三州不時至禆將李懐徳縋城出降兵自城東南
入左右請革上馬突圍出革歎曰吾不能保此城何面
目見天子汝輩可去矣乃自殺贈尚書右丞
贊曰傳曰君子之言其利溥哉圖克坦鎰拱揖一語而
宣宗立厥功懋矣賈鉉孫鐸皆舊臣鉉乆致仕鐸忤旨
衛王皆不復用圖克坦鎰亦外官惟孫即康詭隨驟至
宰相古所謂斗筲之人即康之謂矣鐸論李新喜其言
似漢耿育有旨哉貞祐執政李革可謂君子其進退之
際有古人為相之風焉
　
　
　
　
　金史卷九十九
