
　元史續編卷九
　　　　　　　　　　　　明　胡粹中　撰
(辛/酉)英宗皇帝至治元年春正月脩佛事於玉徳殿召高
麗王章入朝○始親享太廟(始服衮冕親祠太廟左丞/相拜珠亞獻知院庫春貝)
(終獻乃詔羣臣曰一嵗惟四祀使人代之不能致如在/之誠自今嵗必親祀以終朕身廷臣或言祀事畢宜赦)
(上曰恩可常施赦不可屢下使殺人或免則死者何辜/○評曰祀畢肆赦盖出於近代非古先哲王之令典先)
(王之所赦者過誤蠢愚而已非故釋有罪也英宗廟享/禮成而不肯肆赦其知此乎但其言曰恩可常施赦不)
(可屢下蓋一嵗再赦善良喑啞其曰赦不可屢下誠是/矣若夫恩可常施則非也夫有功者賞無功者不賞則)
(受賞者感其恩不賞者知所勸苟不論其功之有無而/一槩施賞非惟有功者不以為恩而無功者亦不勸矣)
(元世諸君往往濫賞横施病根正在於恩可/常施故終以惠䙝而威不振至於覆亡也噫)罷元夕張
燈於宫中(上欲於元夕張燈宫中中書叅議張養浩諫/上遽命罷之曰有臣如是朕復何憂自今朕)
(凡有過豈獨臺臣當諫人皆得/言賜養浩尚服金幣以旌其直)甲辰熒惑太白鎮星辰
星聚奎○二月殺監察御史觀音保等(御史觀音保索/約勒哈逹黙色)
(及成珪李謙亨諫造壽安山佛寺上怒/殺觀音保等三人杖謙亨珪流尼嚕罕)辛酉太白犯熒
惑○以僧法洪為司徒釋源宗主○三月廷試進士賜
台哈布哈宋本等六十四人及第出身有差○辛巳車駕
幸上都○遣使取佛經(遣呪師多爾濟往牙濟班卜一/國取佛經又遣賜西畨薩斯嘉)
(地僧金二百五十兩銀二千二/百兩袈裟二萬幣帛幡茶有差)製御服珠袈裟(評曰𫝊/有之曰)
(服堯之服誦堯之言行堯之行是堯而已矣服桀之服/誦桀之言行桀之行是桀而已矣袈裟佛子之服也以)
(堂堂天下之主舎十二章服而服袈裟是將為天下/主乎將為一佛子乎英宗於此其不能君亦已見矣)以
特克實為御史大夫○夏四月江西饑○造象駕金脊殿
○賜特們徳爾先墓碑○五月遷親王圖卜特穆爾于海
南(圖卜特穆爾武宗次子周王之弟也中政使/約爾珠托歡徹爾等與交通於是徙海南)六月癸卯
朔日食○敬儼罷為西臺中丞○辛酉太白經天(冬十/月甲)
(午復/經天)禁妄言時政(趙宏祚等以言事勒歸/田里仍禁妄言時政)以濟爾哈朗
為中書平章○秋七月盩厔僧圓明作亂(遣樞宻院判/章臺討捕)
郃陽道士劉志先謀反(志先以奸術謀亂/復遣章臺捕之)畿内山東大
水(大都保定真定大名濟寧東平/東昌永平髙唐濮曹等州水)八月特穆爾圖罷○
駐驆興和(左右以寒請還上曰衆以牛馬為重民以稼/穡為本朕遲留盖欲馬得芻牧民得刈穫一)
(舉兩得何/計乎寒)丁未太陰犯心○九月還宫○達實哈雅有
罪免(坐受贓/杖免)冬十月僧圓明伏誅○河南平章鼐智宻
鼎有罪免(坐殘忍/故也)十一月遣雅克特穆爾行邉○命特克
實領左右阿克蘇衛○己亥幸大䕶國仁王寺○立故丞相
安圖碑(立于保定新城丞相拜珠奉㫖親往立碑時特/們徳爾乆稱疾聞拜珠行將出涖省事入廟至)
(内門上遣蘇蘇賜之酒且曰卿年老宜自愛待新年入/朝未晚遂怏怏而還然其黨猶布列于朝每事必稟于)
(其/家)十二月立皇后伊竒哩氏○作壽安山寺佛像(冶銅/五十)
(萬/斤)是嵗開府上卿知集賢院張留孫卒
(壬/戌)二年春正月畿内山東河南饑(發米三十九萬/五千石賑之)建行
殿于柳林○以西僧羅卜藏為司徒○二月賜特克實先墓
碑○以竒徹瑪魯為中書平章王居仁為參政薛處敬
罷○造流杯池行殿(以太廟/役軍造)免河間河南陜西十二郡
民租之半(以春旱秋霖/民飢故也)復張珪司徒○三月建故太師
魯王穆呼哩祠于東平○停嵗賜(以國用匱竭停諸王/及皇后嵗賜省臣復)
(奏請節賞賚以紓民力上曰朕思所出倍於/所入出納之際卿輩宜慎之朕當撙節其用)蘇克伏誅
(蘇克駙馬許納之子訴父謀叛母私漢人上曰/事親有隐無犯今有過不諫乃復告訐命誅之)夏四月
戊戌朔車駕幸上都○五月喀喇托克托罷以濟爾哈朗
為御史大夫(托克托出為/南䑓大夫)甲申幸五臺山○免雲南平章
達實特穆爾多爾濟官(二人坐/贓杖免)以巴勒丹知樞宻院(巴勒丹/特們徳)
(爾之/子也)六月丁未朔至五臺山戊午次應州○翰林學士
承㫖趙孟頫卒(謚文敏封魏國公孟頫所著有尚書註/琴原樂原得律吕不傳之妙詩文清邃)
(竒逸篆籕分𨽻行草無不冠絶古今遂以書名天下其/畵山水木石花竹人馬尤精緻楊載常稱其才頗為書)
(畵所掩知其書畵者不知其文章知其/文章者不知其經濟之學人以為知言)道州民符翼軫
作亂討平之○秋七月甲戌次奉聖州○張思明坐罪
免○八月特們徳爾卒○丙辰太皇太后鴻吉哩氏崩
(即興聖太后武宗母也時有司將以十月戊辰有事於/太廟太常奏國哀以日易月旬有二日之外乃舉祀事)
(上曰太廟禮不可/廢迎香去樂可也)九月辛亥幸夀安山癸亥地震○冬
十月杖南䑓大夫喀喇托克托謫之雲南(坐請告未得㫖/輒去職故○評)
(曰御史大夫在漢為三公在唐宋為風紀之長盖朝廷/之所謂大臣也唐宋璟坐監杖朝堂杖輕貶秩前史譏)
(璟監所不當監𤣥宗貶所不當貶夫御史大夫監杖他/人且不可况親自受杖乎以御史大夫而受杖則國家)
(之禮義亡而斯/人之亷耻喪矣)以拜珠為右丞相(初特們徳爾貪險屢/殺大臣賣官鬻獄廣)
(立朋黨每以事去不附己者尤惡平章王毅右丞髙昉/因在京倉糧失陷奏誅之拜珠言宰相論道經邦不可)
(責以金榖細務上然之得釋既而特們徳爾引張思明/為左丞以自助思明為盡力謀中害拜珠左右得其情)
(乘間言請備之拜珠曰大臣叶和國家之利今以右丞/讎我我求報之非特吾二臣不幸亦國家之不幸吾知)
(盡吾心上不負君父下不負士民而已及特們徳爾在/告思明亦稱疾不出拜珠謂僚属曰左丞病省事遂廢)
(乎郎中李處恭曰選擇不得其人未敢遽擬拜珠曰汝/為賣官計耶遣人善慰思明乃出拜珠為相每以學校)
(政化大源而主者不務盡心以致廢弛議拯治之有言/佛教可治天下者上問之對曰清净寂滅自治可也治)
(天下舎仁義則綱常亂矣又嘗謂拜珠曰當今亦有魏/徴者乎對曰盤圓則水圓盂方則水方有太宗納諫之)
(君則有魏徴敢諫之臣上皆然之至是進右丞/相欲爵以三公懇辭遂不置左相獨任其事)十一月
甲午朔日食○癸卯地震○翰林學士元明善卒(明善/弱冠)
(游呉中名能文章董士選為江西左丞辟署省掾轉中/書左曹以太子文學事仁宗於東宫陞翰林直學士譯)
(尚書節文以進每奏一篇必稱善遂為學士卒謚文敏/封清河公明善早以詩文自豪初在江西與虞集相切)
(磋明善言集治諸經惟朱子所定者漢以來諸儒所嘗/盡心者考之殊未博集亦言凡為文辭得所欲言而止)
(必如明善所云若雷霆之震驚鬼神之靈變然後可非/性情之正也兩人初相得甚懽至京師乃不能相下士)
(選之自中䑓行省江浙也二人俱送出都門士選曰伯/生職教導當早還復初宜更送我集還明善送至二十)
(里士選下馬入邸舎出酒殽同飲乃舉酒属明善曰士/選以功臣子出入䑓省無補國家惟求得佳士數人為)
(朝廷用如復初與伯生他日必光顯然恐為人搆間復/初中原人仕必當道伯生南人將為復初所摧折今為)
(我飲此酒慎勿如是明善受巵酒跽飲立言曰誠如公/言無論它日今隙已開矣請再賜一巵明善終身不敢)
(忘公言乃再飲而别真人呉全節交明善尤宻嘗求明/善作文明善謂全節曰伯生見吾文必有譏評吾所欲)
(知成季為我治具招伯生來覲明日集至明善出其文/問何如集曰公能從集言去百餘字則善矣明善即泚)
(筆属集凡芟一百二十字而文益精明善大喜乃懽/好如初然集每見明經之士亦必以明善之言告之)真
人蔡遁泰伏誅(刑部尚書布逹實哩坐受其/金范徳郁坐詭隨並杖免)平江大水
(捐官民田四萬九千/六百三十頃免其租)十二月甲子朔南康建昌大水山
崩○乙丑太白熒惑嵗星聚奎○戊寅太白犯嵗星○
瑪魯亷恂罷以張珪為中書平章(瑪魯為大司農/恂集賢大學士)巴爾
濟蘇伏誅(宣政院使巴爾濟蘇特們徳爾子也坐受司/徒劉䕫冐獻田地伏誅籍其家䕫亦尋坐罪)
以蘇蘇為中書左丞瑪喇勒為參政濟爾哈朗知樞宻院
竒徹罷○皇太后鴻吉哩氏崩(仁宗后也謚莊/懿慈聖皇后)
(癸/亥)三年春正月詔行省平章復兼軍政(重者以聞/輕者就决)以呉
珪王約韓原益並商議中書省事○以趙居信為翰林
承㫖呉澄為學士(拜珠言二人皆有徳老儒請徴用之/上喜曰卿言正副朕意然更當搜訪)
(岩穴遺才故有是命時方書金字藏經成帝在上京使/左丞蘇蘇詔澄為序澄曰主上寫經為民祈福甚盛意)
(也若用追薦臣所未諭盖福田利益雖人所樂聞而輪/迴之說不過謂為善者死則上通髙明其極品與日月)
(齊光為惡者死則下淪汚濁其極下與沙䖝同類遂創/為薦㧞之論以惑世人今列聖之神上同日月何庸薦)
(㧞且自國初以來寫經者不知其幾若未效是無佛法/矣若已效是誣其祖矣撰為文辭不可以示後世請俟)
(駕還奏之㑹南/坡之變乃止)罷上都諸路金銀冶(上都雲州興和宣/徳蔚州奉聖州及)
(雞鳴房山黄蘆三山諸金銀冶並/罷聼民自採煉以十分之三輸官)出四川平章趙世延
于獄(世延初為中丞劾特們徳爾十三罪坐奪官既而/復相誘世延從弟索約爾哈呼誣告世延罪逮至)
(䕫路遇赦特們徳爾遣使督捕至京煆煉使成獄有㫖/事經赦原勿復問又妄舉他事白上撃之偪令自裁世)
(延不為動拘囚再嵗其弟自以所言渉誣亡去丞相拜/珠為言其無辜乃得釋回著令原告逃亡百日不出則)
(釋待/對者)二月癸亥朔太白熒惑鎮星聚胃○國史院進仁
宗實録(先一日拜珠詣國史院聼讀首卷書大徳十一圖/年事不書左丞相哈喇哈遜定䇿功惟書越王)
(喇勇决從容謂史官曰無左丞相雖百越王何益録鷹/犬㣲勞而畧發縱指示之人可乎立命書之他筆削未)
(盡者悉令補/正人服其識)作上都華嚴寺(又作帝師寺營丞相拜/珠第役軍六千二百人)頒
行大元通制(先是命樞宻副使完顔納丹侍御史曹伯/啟等聼讀仁宗時纂集累朝格例至是凡)
(二千五百三十九條内斷例七百一十七條格千一百/五十一詔赦九十四令類五百七十七名曰大元通制)
(頒行天下而富/珠哩翀為序)封鷹師布哈為趙國公○丙戌雨土○
以富珠哩翀為中書右司員外郎(上畋柳林駐東平王/安圖碑所翀為左司)
(都事獻駐蹕頌稱㫖次龍虎䑓拜珠命翀傳㫖中書翀/領之行數歩還曰命翀傳否拜珠歎曰真謹飭人也間)
(謂翀曰爾可作宰相否對曰宰相固不敢當然所學宰/相事也夫為宰相必福徳才量四者皆偹乃足當耳拜)
(珠大恱入見行/在故有是命)三月壬辰朔車駕幸上都○免監察御
史拜珠嘉琿官(坐舉巴爾/濟蘇也)西畨昝巴凌諸族叛(勅鎮西/武靖王)
(綽斯巴/勒討之)夏四月壬戌朔勅天下諸司命僧誦經十萬部
(尋勅諸寺作水/陸佛事七畫夜)釋罪囚(勅都功徳使科爾羅至京師釋/囚大辟二十一人杖五十七以)
(上者六十九人放籠禽/十萬令有司償其直)詔行助役法(遣使考視稅籍髙/下出田若干畝使)
(應役之人更掌之收其/嵗入以助役官不得預)五月戊戌太白經天○庚子大
風雨雹(㧞柳林行宫内外/大木三千七百株)詔中外開言路(他日䑓臣請/復降㫖上曰)
(言路何曽不開但/卿等選人未當耳)毁所賜特們徳爾碑(從御史蓋繼先/宋翼之請也)
奉先行宫正殿災上都利用監庫火(上語羣臣曰世皇/建此宫室朕嗣登)
(大寳而燬則朕不能圖治之故也嘗御大安閣見太祖/世祖遺衣皆縑素木綿重加補綴嗟歎良久謂侍臣曰)
(祖宗創業艱難服用節儉乃如此朕焉敢頃刻忘之○/評曰前志有之君髙其䑓孽火為災英宗在位四年建)
(夀安寺詔各部立帝師殿造流杯池行殿作華嚴寺及/鑄佛像冶銅五十萬斤勞民傷財甚矣至是災及先皇)
(所遺之宫亦其應也雖遇災而懼知其不能圖治之故/而不察其所以不能圖治之由故終不能側身修行以)
(消去/之也)六月置太廟夾室(省䑓集議夾室制度太常博士/議曰爾雅室有東西廂曰廟注)
(云夾室前堂禮曰西夾南向注云西廂夾室明有東西/夾室也夾室猶今耳房之類其制度則未之聞晉太廟)
(十六間東西儲各一所謂儲者非夾室歟唐貞觀故事/遷廟之主藏於夾室西壁南北三間宋哲宗亦嘗於東)
(夾室奉安是唐宋夾室與諸室制度無大異也今廟制/皆不合古權宜一時宜取今廟十五間南北六間東西)
(兩頭二間准唐南北三間之制壘至棟為三間壁以紅/泥以准東西序南向為門如今室户之制虛外以准廂)
(所謂夾室前堂也雖未盡合古/於今為宜從之七月辛卯落成)巴勒丹坐罪免(仍籍特們/德爾家貲)
秋八月車駕發上都癸亥駐驆南坡御史大夫特克實弑
帝於行幄及其右丞相拜珠(特克實與知院額森特穆爾/大司農實達爾前平章沁)
(特穆爾前雲南平章旺扎勒特們德爾子前治書侍御樞宻/史索諾木特克實弟宣徽使索諾木典瑞院使托和濟)
(副使哈克繖僉院章臺衛士圖們諸王諳達布哈伊埓布衛/哈綽羅布哈烏魯斯布哈等謀逆以特克實所領阿克蘇)
(兵為外應特克實與齊琳特穆爾先殺丞相拜珠遂弑/帝于行幄時年二十一帝性剛明嘗以地震避殿徹樂)
(减膳近臣有稱觴賀者帝叱曰朕方脩徳不暇汝為大/臣不能匡輔反為諂耶拜珠進曰咎在臣等宜求賢自)
(代上曰毋多遜朕之過也嘗戒羣臣曰卿等髙位厚禄/當勉力圖報苟或貧乏朕不惜賜汝若為非法必刑無)
(赦巴爾濟蘇下獄上謂左右曰祖宗法令非朕得私巴/爾濟蘇雖事朕日久今有罪當論如法又謂宰執曰中)
(書選人署事旬日御史䑓即改除之䑓除者中書亦然/今山林遺逸良多卿等不能盡心求訪惟以親故更相)
(引用其明斷類此然果於刑戮奸黨畏誅遂搆大變云/○評曰英宗享國四年無一善可紀特們徳爾殺蕭楊)
(賀勝下趙世延于獄則威福下移矣阿薩爾赫嚕等受誣/而死則刑罰失中矣御史受戮禁言時政則言路塞下)
(情壅矣水旱災荒迭見而且寫經造寺鑄銅像作佛事/則政治乖舛甚矣前有讒而不見後有賊而不知雖曰)
(明斷英果然明不足以燭奸斷不足/以去惡是以不能免於南坡之禍也)九月癸巳晉王伊
遜特穆爾即皇帝位於龍居河大赦天下(初裕宗長子/晉王噶瑪拉)
(生伊遜特穆爾襲封鎮北邉成武之立咸與翊戴有盟/書焉王府内史道拉實得幸嘗偵伺朝廷事機以其子)
(哈克繖事丞相拜珠因入宿衛乆之哈克繖歸言特克實與/拜珠意忤欲傾之是年三月宣徽使塔坦来王邸為道拉實)
(言主上將不利于晉王由此二人深相要結八月二日晉/王獵于圖喇之地特克實宻遣烏魯斯来告晉王曰我與)
(哈克繖額森特穆爾實達爾謀已定事成推立王為皇/帝又以告道拉實曰汝與瑪蘇庫知之勿令舒瑪爾節)
(得聞也於是晉王囚烏魯斯博囉黙色等赴上京以逆/謀告未至英宗南還遇弑諸王諳達布哈及額森特穆)
(爾等奉璽綬北迓位/晉王九月癸巳即)以額森特穆爾為中書右丞相道拉
實為平章奈曼岱為右丞特克實薩題勒宻實諤勒哲茂穆
蘇並知樞宻事瑪蘇庫章台並同知院事圖們同僉院
事(哈克繖為御史中丞博囉宣徽院使舒/瑪爾節宣政院使實達爾為大司農)冬十月甲子遣
使至京師告祭天地廟社(告以即/位故)額森特穆爾等伏誅(與/旺)
(扎勒及特克實弟在/索諾木並誅于行)以舒瑪爾節為中書右丞相圖嚕寧珠
並御史大夫蘇蘇為中丞○特克實齊琳特穆爾等並伏
誅(遣舒瑪爾節寧珠入京師收特克實及其黨實逹爾托和/齊章台等皆伏誅戮其子孫籍入家産○評曰昔趙)
(盾亡不越境反不討賊春秋以弑君之惡加之原其情王/也今特克實與道拉實相交結謀弑英宗而立晉王晉)
(未必知也囚其使送赴上京未至而難作晉王之志固亦/未白也至是而誅特克實盡討其黨而顯寘之重戮固)
(異於趙盾矣惜乎其猶/不能致辟於道拉實也)以阿勒坦綽克為太師知樞宻院額
卜徳哷勒爲中書平章○十一月己丑朔車駕次中都辛
丑入京師○免御史中丞董守庸蘇蘇等官(守庸及御/史實勒塔)
(克鄂都瑪勒額森呼圖克經厯多爾濟巴/勒並坐黨特克實蘇蘇坐貪滛並免官)遣使祠曲阜陵廟
○以宦者噶逹爾為中政院使○詔雪楊多爾濟蕭拜
珠賀勝等寃(御史言特們徳爾専愛誣殺蕭楊賀勝及/觀音保索約勒哈迪黙色黥竄李謙亨成)
(珪王毅髙昉張志弼請昭雪之詔/存者召還録用死者贈官有差)盗入太廟(竊仁宗及/莊懿慈聖)
(皇后/金主)壬申作仁宗主(仍督有/司捕盗)索諾木伊嚕托克托等伏誅(御/史)
(托克托趙成慶奏特們徳爾在先朝包藏禍心離間親藩/誅戮大臣使先帝孤立卒罹大禍其子前治書索諾木親)
(預謀逆乞正天誅以快元元之心伊嚕托克托/哈蘇台皆特克實之黨不宜寛宥遂皆伏誅)以道拉實
為中書左丞相○監察御史許有壬上正始十事(有壬/先上)
(書為王毅等訟寃至是上正始十事一曰輔翼太子宜/先訓導二曰遴選長官宜先培養三曰通籍宫禁宜别)
(貴賤四曰欲謹兵權宜削兼領五曰武偹廢弛宜加脩/飭六曰賊臣妻子宜禁勢官徴索七曰前赦權以止變)
(宜再詔以正名八曰特們徳爾諸子宜誅籍以懲惡九/曰考騐經費以减民賦十曰撙節浮費以紓國用上多)
(從/之)封邁努為泰寧王(舒瑪爾節奏而坡之變諸王邁努逃/赴潛邸願效死力且言不除元凶)
(則陛下善名不著天下後世何從知之上契宸衷嘗䝉/奬諭今臣等議宗戚中能自㧞黨逆者惟有邁努乞加)
(封賞以示激勸/遂封㤗寧王)論討逆功賜舒瑪爾節等有差(舒瑪爾節金/十定銀三)
(十定鈔七千/定餘各有差)流貶諸王伊埒特穆爾等(伊埒特穆爾流/雲南諳達布哈)
(貶海南圗吉布哈流尼嚕罕/博囉烏魯斯布哈流海㠀)命嶺北諸王徹辰圗月修
佛事以却冦兵○浚治鎮江運河(江浙行省言鎮江運/河全籍練湖之水為)
(上源漕運商販舟楫無不由此以供億京師宋朝嘗濬/此湖瀦蓄潦水若運河水淺開放湖水一寸可添河水)
(一尺近年淤淺以致逓運不通乞加脩治自鎮江至吕/城壩一百三十里約役夫萬五千餘人二十日可畢又)
(用三千餘人浚滌練湖九十日可完奏可於是行省㑹/議取泥之法用船千艘撈泥每船日可三載月計九萬)
(三月可取二十七萬載就用所取泥増築湖岸開河面/濶五丈底三丈深四尺與見有水通積深六尺凡役夫)
(一萬三千五百人工畢又/置湖兵百人專任脩治)詔改元(詔曰朕荷天洪禧嗣/大厯服側躬圖治夙)
(夜祗懼惟祖宗是遵乃開嵗甲子景運伊始思與天下/更新稽諸典禮踰年改元其以明年為㤗定元年免大)
(都興和差稅三年八畨兩廣洞寨一年江淮創利包銀/三年四川雲南甘肅秋糧河南陜西遼陽絲鈔各三分)
(除虛増田稅免斡脫逋錢賑䘏雲南廣海戍/軍求直言賜髙年帛禁獻山場湖泊之利)帝師衮噶
諾爾布喇實嘉勒燦巴勒藏布死(班珠爾戩藏嗣泰定二年又燦/死衮噶伊實巴絅喇實嘉勒)
(巴勒藏布嗣/其年又死)十二月戊辰追尊皇考妣為帝后(皇考晉王/噶瑪拉為)
(光聖仁孝皇帝廟號顯宗妣曰宣懿淑聖皇后太常博/士劉致建議本朝宗廟未有定制今方繼統宜定一代)
(不刋之典為萬世法盖周制天子七廟太祖居中三昭/處東三穆處西所以别父子親疎之序而不使亂也今)
(聖朝取法唐宋為九世遂以舊廟八室而為六世昭穆/不分父子列坐不合禮經新廟十五間東西二間為夾)
(室太祖既居中則唐宋之制不可依惟當以昭穆列之/父昭子穆則睿宗當居昭之第一世祖穆之第一裕宗)
(昭之第二兄弟共為一世則成順顯三宗皆當居穆之/第二武仁二宗居昭之第三如此則昭穆分明秩然有)
(序不違禮經若以累朝定制依室次於新廟遷安則顯/宗躋順宗之上順宗又躋成宗之上矣昔魯僖在閔公)
(之上春秋以為逆祀然僖公猶是有國之君尚不可居/故君之上况順顯未嘗正帝位者乎省臣是其議以聞)
(從之○評曰夫有天下者始得正廟漢宣帝繼昭帝而/立終不列戻悼二園於昭穆以其未嘗繼體而正位也)
(元之諸君各顧其私親而尊其所生於是乎廟制紛紜/昭穆混殽凟禮不經甚矣彼劉致者徒知兄弟當共為)
(一世而不知顯順二君不當稱宗徒知父子當自為一/世而不知睿裕二宗亦不當立廟况即天子位者謂之)
(君其未嘗即位者皆臣也致徒知父子列坐不合禮經/而不知君臣同食其不合禮經多矣若欲合禮則太祖)
(居中太宗居西夾室定宗居昭之第一憲宗居穆之第/一世祖居東夾室成宗居昭之第二武宗居穆之第二)
(仁宗居昭之第三英宗居穆之第三親盡則祧各藏於/其夾室而睿裕順顯各袝食於禰廟如此則情文皆稱)
(而於禮不悖矣末/哉劉致之為儒也)
(甲/子)泰定皇帝泰定元年春正月以奈曼岱為中書平章
舒蘇為右丞録故丞相拜珠後(以拜珠子達爾瑪實哩/為宗人衛親軍都指揮)
(使齊哩克為左右衛阿蘇親軍都指揮使贈拜珠清忠/一徳功臣太師開府上柱國進封東平王謚忠獻○時)
(又賜故監察御史觀音保索約勒哈迪黙色妻子鈔/各千定明年又以籍没巴爾濟蘇地人各十頃賜之)召
親王圗卜特穆爾於瓊州阿瑪噶於大同○二月修西畨
佛事於壽安寺(曰桑節辰類曰科爾羅普爾普曰楚多人三年/爾瑪曰薩戩布勒納木扎勒經僧四十)
(乃罷又命僧一百八人作佛事/于京及倡優百戱迎導帝師)開經筵(用江浙右丞趙/簡言命平章張)
(珪翰林學士呉澄集賢院學士鄧文原等以帝/範資治通鑑大學衍義貞觀政要等書進講)以楊廷
玉為中書參政額爾吉納知樞宻院○上先帝諡號(諡/曰)
(睿聖文孝皇/帝廟號英宗)立詹事院(以太傅托迪宣徽使圗們岱爾/桓國公實徳哩太尉綽羅並為)
(詹事中書參政/王居仁副之)三月廷試賜進士巴拉張益等八十四
人及第出身有差(省臣言改元之初恩澤宜渥蒙古色/目三十以上并兩舉不中第者與教)
(授三十以下與學正山長漢人南/人五十以上并兩舉不中第者同)丙午立皇后皇太子
(御大明殿冊妃巴拜哈斯氏為皇后皇子阿勒濟雅/巴為皇太子封巴特瑪雅爾藏布為嗣晉王)額爾吉
納竒徹罷(額爾吉納為雲南行省左/丞相竒徹為西䑓大夫)夏四月甲子車駕
幸上都○以普爾普為中書右丞多岱為參政瑪喇勒罷○
以圗們岱爾為中書平章○監察御史宋本等言事不
報(御史宋本趙成慶李嘉賔傅岩起言盗竊太廟神主/由太常守衛不謹請加其罪太尉司空司徒三公之)
(職濫假僧人及㑹福殊祥二院並辱名爵請皆黜罷不/報董鵬南劉潛邉笥慕旺舒卜又以災異上言平章奈)
(曼岱圗們岱爾宣徽使特穆爾布哈黨附逆徒遼王擅/殺宗親布哈濟蘭矯制亂法皆䝉寛宥甚為失刑乞正)
(其罪以消天災亦不允上嘗諭道拉實曰朕即位以來/無一人能執成法為朕言者自今凡有所知宜悉以聞)
(使朕明知法度斷不自縱非獨朕身一切政務皆當守/法則天下乂安反是將不勝其害矣凡事防之於小則)
(易救之於大則難其以朕言明告於衆於是䑓臣圗呼/嚕等奏御史言災異屢見宰相宜避位臣等不能糾察)
(慢官失守宜先退避以授賢能上曰御史所言其失在/朕卿何必遽爾圗呼嚕又言臣已老病乞先解職省臣)
(額卜徳哷勒張珪楊廷玉皆抗疏求罷政既而道拉實舒瑪/爾莭亦言䑓省大臣皆引罪自劾臣等為左右相才下)
(識昏無所贊襄以致災祲所當黜退諸臣何罪上曰卿/等皆辭去國事朕孰與圖之其各相諭以勉乃職及侍)
(御史髙奎上書請求直言辨邪正明賞罰上雖善其言/而不能用最後張珪又言逆黨未討奸惡未除忠憤未)
(雪寃枉未理政令不信賞罰不公賦/役不均國用不節請裁擇之亦不報)帝受佛戒於帝師
(作禮拜寺於上都○評曰昔韓愈有言齊梁以下事佛/彌謹年代尤促自當時觀之以為非所宜言且國家運)
(祚人主夀命既不因事佛而修長亦未必因事佛而短/促也然觀元氏自世祖至順帝立國百有五年傳八君)
(雖皆尊信帝師營建塔寺其最甚者無若至治泰定二/君其受禍之酷亦莫二君若也盖英宗鑿山開寺寫經)
(鑄像作佛事釋重囚放籠禽十萬施金帛以千萬而有/南坡之變泰定入國三受佛戒皇后太子相繼受持修)
(佛事于夀安寺建殊祥寺於五䑓山賜延夀寺田千頃/不五年而身死國亂子殞於兵后為强臣逼娶由是而)
(言事佛徼福乃更得禍韓/愈之言雖聖人不能易也)六月山東河北三十一郡蝗
江淮湖廣河南旱(詔决繋囚恤軍/士免和買雜役)秋七月呉澄辭歸臨
川○冬十月徙雲南旺沁為梁王○封武宗子圗卜特穆
爾為懐王(食瑞州六萬五千户/増賜嵗幣一千匹)命左右丞相日直禁
○十一月以凖台兼知樞宻院○造金寳蓋(飾以七寳/貯佛舎利)
十二月庚申同州地震鹽官州海溢○辛未新作棕殿
成(上以災異詔百官集議平章張珪與省院翰林集賢/極論當世得失奏之大畧言特們徳爾專政日久搆)
(結特克實之徒卒成弑逆雖夷滅未足當罪今復囘給財/産其諸子尚在京師夤縁宿衛當明不共戴天之義以)
(正綱常諸王諳達布哈等雖已流竄乞加顯戮以謝天骨/下遼王托克托幸國有變讐殺親王妃主百餘人殘忍)
(肉合正天刑武偹卿濟蘭太尉布哈詐稱奉㫖强收鄭/國保妻古哈刑曹逮鞫服實竟原其非夫匹婦啣寃三)
(年不雨以此觀之誠非細務宜正各人之罪又世祖時/不聞中賣寳物今分珠寸石售直數萬妄稱呈獻冒給)
(回賜以至累朝未酬寳價四十餘萬定天下所徴嵗入/止十一萬四年所入僅足以償皆生民膏血請俟國用)
(饒足之日議還西山建寺損害軍民費以億萬動經年/嵗宜自停罷盗竊廟主宜罪太常嶺海採珠勞擾宜悉)
(罷遣至蕭楊及特克實之變死節守義之臣皆未申理宜/加褒贈優叙其子孫天下繋囚不無寃滯宜命省䑓選)
(官審録結正邉鎮利害宜令行省䑓憲體究興除中外/署置官吏非世祖創設者宜悉减汰以節濫費比來惟)
(務徼福僧道厲民病國宜罷功徳使司諸宿衛宦官之/属宜如世祖勅定之數給之凡數千言詞甚切至上不)
(能/從)乙亥太白經天
(乙/丑)二年春正月懐王圗卜特穆爾出居建康○閠月壬子
詔赦天下○浚呉松江(初江浙省臣言浙西諸水受之/太湖下為呉松江東滙澱山湖)
(以入海而潮汐來往涌沙堙塞河口宋時設置撩洗軍/人専一脩治入國朝軍既罷散勢家又占為田蕩有司)
(不以為意遂致堙塞公私失利委官講究按視合開浚計/河渠於是右丞相舒瑪爾節奏疏滌呉松江等處河道)
(用四萬人二年可畢丁夫合於諸色户内差依練湖例/給傭直口糧若丁夫數多一年可畢命江浙丞相托歡)
(左丞多爾濟巴勒提調自去/年十月入役至是月畢工)二月庚寅熒惑填星辰星聚
畢○三月以舒蘇為中書平章普爾普為右丞(加圗呼嚕/太保阿爾)
(黙色封和國公/張珪蔡國公)造玉御牀○夏四月封皇后父浩里烏
齊爾為威靖王○以許思敬為中書左丞馮亨為參政
○伏羌縣山崩○五月雲南蠻冦邉(車里陶剌孟及大/阿哀蠻兵萬人乗)
(象冦陷朶剌等十四寨木邦路蠻率𤏡/夷萬人冦陷倒入漢寨勅邊將嚴偹之)檀州大水(平地/深丈)
(有五/尺)汴梁蝗龍興平江等路饑關陜大旱(汴梁十五縣/蝗龍興等十)
(二郡/饑)六月立都水庸田使司(治松/江)葺萬嵗山殿○以張
養浩為西臺御史中丞(闗中大飢旱人相食拜養浩中/丞道經華山禱于岳祠一雨三)
(日到官復禱于社壇大雨如注水三尺乃止禾黍自生/秦人大喜時斗米十三緡鈔稍昏即不用詣庫倒換累)
(日不能得民大窘養浩輸庫中未毁昏鈔得一千八十/五萬悉以印識其背又刻十貫五貫為劵給貧民命米)
(商視印記其糶詣庫騐數易與新鈔由是民得糴又率/冨商出粟及奏行納粟補官之令養浩自到官四月未)
(嘗家居止宿公署夜禱于天晝出賑飢民終日/無少怠每一念至即拊膺痛哭竟得疾而卒)秋七月
廣西諸徭反冦城邑勅行省遣兵討之(湖廣右丞徹珠/兵部尚書李大)
(成將兵二萬/二千進討)九月分天下為十八道遣使宣撫(遣奉使/宣撫分)
(行諸道按問官吏不法詢民疾苦審理寃滯凡可以興/利除害宜從舉行有罪者四品以上停職申請五品以)
(下就决有政績卓異及晦迹丘園才堪輔治者以名聞東/以湖廣參政瑪哈穆特河東宣慰使李處恭往兩浙江)
(道江東亷訪使多勒圗太史院使齊履謙徃江西福建/都功徳使竒哩巴荆湖宣慰使䝉弼往江南湖廣禮部)
(尚書李嘉努工部尚書朱蕡徃河南河北樞宻院同知/昂吉爾御史中丞曹立往燕南山東太子詹事拜特穆)
(爾宣徽院判韓讓徃河東陜西吏部尚書納克楚董訥/徃山兆遼東中書斷事官韓廷茂陜西運使衆嘉努徃)
(雲南湖南宣慰使哈沙冀寕路總管劉文徃甘肅山東/宣慰使圗薩特穆爾陜西右丞亷惇徃四川翰林侍講)
(學士特穆爾布哈秘/書卿吴秉道往京畿)舒瑪爾節罷張珪告還保定○以道
拉實為御史大夫○募民入粟補官(以郡縣飢饉詔運/粟十五萬貯瀕河)
(諸倉以偹賑救仍勅有司治義倉禁大都順徳等十郡/釀酒又募富民入粟補官二千石從七品正八品五百)
(石從八品三百石正九/品不願仕者旌其門)冬十月上及皇后受佛戒於帝
師○十二月以達實特穆爾為中書右丞相道拉實復
為左丞相○立捕盗賞格○申禁圖䜟(收藏不首/獻者罪之)召張
珪於保定(以病辭/不允)制贈故翰林學士巴哈等官爵(以巴/哈及)
(中政使布延圗指揮使布延呼喇為特/克實所撃死特贈功臣號及階勲爵諡)
(丙/寅)三年春正月封諸王庫春布哈為威順王邁努為宣
靖王(威順王鎮湖廣/宣靖王鎮益都)召前翰林學士呉澄不至○緬國
亂(其王荅里也伯遣使/來乞師且獻方物)京師饑(賑糧六/萬石)薩題勒宻實罷二
月以奈曼岱知樞宻院察納為中書平章○甲辰幸上
都○詔建殊祥寺於五臺山○三月旱(上以不雨自責/命審决重囚遣)
(使分祀岳瀆名山/大川及京城寺觀)勅授皇太子皇圖大訓(翰林學士承穆/㫖額哩音特)
(爾許師敬譯帝訓成更名/皇圖大訓勅授皇太子)庚牛太白嵗星鎮星聚井○
泉州民院鳯子作亂(冦陷城邑軍民/官坐失討治罪)畿内河北山東饑
○夏五月勅臺憲勿妄奏劾(御史劾宣撫使多爾濟巴勒/學士李塔喇海劉紹祖庸)
(鄙不勝任中書議三人皆勲舊子孫罪無/實狀乞復其職仍勅䑓臣勿以空言妄劾)六月命梁王旺
沁等鎮撫北邉(旺沁及徹辰圗/同撫北邊軍)皇后受雅滿達噶戒於
水晶殿○甲寅上幸大乾元寺(勅鑄五方/佛銅像)遣日本僧瑞
興等歸國(凡四/十人)戊辰太白經天至於十二月(九月壬戌/犯太微右)
(執/法)河决陽武(漂民居萬六千五百餘家九月復壊汴/梁樂利隄發丁夫六萬四千人築之)京
畿縣水大風雹(凡一晝夜壊/民居九百家)秋八月鹽官州海溢(壊隄/防三)
(十餘里命江浙行省及南䑓庸田司㑹議脩治/造木匱石囤以塞其要處時崇明州亦海溢)九月庚
申車駕還宫○賜大天源延夀寺田千頃(賜吉安臨江/田千頃鈔三)
(萬定於是省臣言養給軍民必藉地利世祖建大宣文/𢎞教寺賜永業當時已號虛費而成宗復搆天夀萬寧)
(寺較之世祖用増倍半若武宗之崇恩福先仁宗之承/華普慶租𣙜所入抑又甚焉英宗鑿山開寺損兵傷農)
(而卒無益夫土地祖宗所有子孫當共惜之臣恐兹後/藉為口實妄興工役徼福利以逞私欲也上嘉納之然)
(不能/用)遼陽江東諸路饑○復平章李孟官○封諸王特
穆爾布哈為鎮南王(鎮揚/州)冬十一月至大皇后鴻吉哩
氏崩(后諱珍格托里子班巴爾之女/謚宣慈惠聖皇后升祔武帝廟)十二月庚寅赦(平/章)
(額卜徳呼勒以星變地震議赦天下持詔藁示左司都事/宋本仍命中書酬累朝獻物之直擢用英廟至今為䑓)
(憲奪官者本因言今天儆災變而畏獻物未酬直者憤/怨形諸王言恐貽笑天下司憲褫有罪者官世祖成法)
(也今上即位詔法世祖而廢成憲是汙前詔也復有邪/佞贓穢將治之耶置不問耶不從明日宣詔本稱疾不)
(出/)大寧路水亳州河溢(大寧壊田五千五百頃漂民舎/八百餘區亳州壊田二千三百)
(頃漂民居/亦八百餘)
(丁/卯)四年春正月己酉太白犯牛○市珠寳首飾(評曰易/曰聖人)
(之大寳曰位故古帝王之位謂之大寳以天下之大四/海之冨用之無窮取之不竭故也古昔賢哲之君抵璧)
(投珠而不顧者豈非以其所寳者在此而不在彼也歟/乃元泰定君踐天子之位不寳其寳之大而屑屑焉市)
(珠寳以為首飾是豈/足以君臨萬國哉)皇子允丹藏布受佛戒於智泉寺
(二月出/鎮北邊)以瑪蘇庫為雲南平章○鹽官州海溢(壊捍海/隄二千)
(餘歩四月又溢命都水少監張仲仁及/行省官發工匠二萬餘人塞之不能止)二月辛卯白虹
貫日○三月癸卯和寧地震○丙午廷試賜進士阿恰
齊李黼等八十五人及第出身有差○以多岱為太師
圗呼魯為太傅博迪蘇為太保○召張珪等商議中書
省事(召珪與集賢大學士亷恂太子賔客王毅悉復舊/職西䑓中丞敬儼為集賢大學士同議省事珪仍)
(領經/筵)壬戌車駕幸上都○以阿薩爾和卓知樞宻院○夏
四月辛未盗入太廟(竊武宗金主及他祭器以典守不/嚴罷太常禮儀院官○評曰元年)
(十一月盗入太廟竊仁宗金主四月盗復入太廟竊武/宗金主則國幾乎無人矣夫宫闕以居人君宗廟以奉)
(祖考其禁防䕶衛固當嚴謹今盗得屢入太廟竊祖宗/神主典守者果安在哉太常守宗祏不謹當以不敬論)
(僅免去其官/失政刑矣)壬申作武宗主○六月罷營繕録繫囚○
畿内江南旱蝗○至治皇后伊竒哩氏崩(諡曰莊静/懿聖皇后)勅
經筵講讀官非有代不得去職○秋八月滹沱河溢○
鳳翔興元成都陜州江陵同日地震(碉門亦地震天全/道山崩飛石斃人)
九月丙申朔日食○閠月己巳太白經天(至于十/二月)車駕
還宫○壬申赦(以灾異/赦天下)廣西徭冦邉○冬十月乙巳晝
有流星○以趙世延為中書右丞王士熙為參政○十
一月陽曲縣地震○前南臺大夫喀喇托克托卒(托克托哈/阿舒布)
(之弟也姿貌魁梧成宗時嘗奉詔以名鷹賜巴延巴延/見之驚問曰汝為何人子對曰雅雅次子因語之曰吾)
(老矣他日可大用者未見汝比也後又從武宗討海都/以忠勇聞及至大翊戴以功入樞府武宗以潛邸時濟)
(爾哈呼有不遜語將寘于法托克托諫曰陛下即位大信/未立而先事報仇恐人人自危遂宥之乃歎曰博勒呼)
(博爾珠前朝人傑托克托今世人傑也仁宗時為丞相出舊/鎮江浙及特們徳爾隂謀固位議定英宗譖托克托武宗)
(臣逮至京師居數日兩宫使綽和爾諭托克托曰初疑汝/私於所事故召汝今察無之其復還鎮托克托頓首謝曰)
(臣雖受先帝知遇而受太后及今上恩不為/不深豈敢昧所自乎卒謚忠獻追封和寧王)京師饑(發/米)
(三十萬/賑之)十二月己未嵗星退犯太微西垣上將○蔡國
公張珪卒
　
　
　
　
　
　
　
　元史續編卷九
