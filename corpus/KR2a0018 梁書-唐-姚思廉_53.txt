書卷五十四
　　唐　散　騎　常　侍　姚　思　廉　撰
　列傳第四十八
　諸夷
　　海南諸國　　　東夷　　　西北諸戎
海南諸國大抵在交州南及西南大海洲上相去近者
三五千里逺者二三萬里其西與西域諸國接漢元鼎
中遣伏波將軍路博徳開百越置日南郡其徼外諸國
自武帝以来皆朝貢後漢桓帝世大秦天竺皆由此道
遣使貢獻及呉孫權時遣宣化従事朱應中郎康泰通
焉其所經及𫝊聞則有百數十國因立記𫝊晉代通中
國者蓋尠故不載史官及宋齊至者有十餘國始為之
𫝊自梁革運其奉正朔脩貢職航海嵗至踰於前代矣
今採其風俗粗著者綴為海南𫝊云
林邑國者本漢日南郡象林縣古越裳之界也伏波將
軍馬援開漢南境置此縣其地縦廣可六百里城去海
百二十里去日南界四百餘里北接九徳郡其南界水
歩道二百餘里有西國夷亦稱王馬援植兩銅柱表漢
界䖏也其國有金山石皆赤色其中生金金夜則出飛
状如螢火又出瑇瑁貝齒吉貝沉木香吉貝者樹名也
其華成時如鵞毳抽其緒紡之以作布潔白與紵布不
殊亦染成五色織為斑布也沉木者土人斫㫁之積以
嵗年朽爛而心莭獨在置水中則沉故名曰沉香次不
沉不浮者曰􁁉香也漢末大亂功曹區達殺縣令自立
為王𫝊數世其後王無嗣立外甥范熊熊死子逸嗣晉
成帝咸康三年逸死奴文簒立文本日南西捲縣夷帥
范稚家奴常牧牛於山澗得鱧魚二頭化而為鐡因以
鑄刀鑄成文向石而呪曰若斫石破者文當王此國因
舉刀斫石如㫁芻藳文心獨異之范稚常使之商賈至
林邑因教林邑王作宫室及兵車噐械王寵任之後乃
讒王諸子各奔餘國及王死無嗣文偽於隣國迓王子
置毒於漿中而殺之遂脅國人自立舉兵攻旁小國皆
吞滅之有衆四五萬人時交州刺史姜荘使所親韓戢
謝稚前後監日南郡竝貪殘諸國患之穆帝永和三年
臺遣夏侯覽為太守侵刻尤甚林邑先無田土貪日南
地肥沃常欲畧有之至是因民之怨遂舉兵襲日南殺
覽以其屍祭天留日南三年乃還林邑交州刺史朱藩
後遣督䕶劉雄戍日南文復屠滅之進㓂九徳郡殘害
吏民遣使告藩願以日南北境横山為界藩不許又遣
督䕶陶綬李衢討之文歸林邑尋復屯日南五年文死
子佛立猶屯日南征西將軍桓温遣督䕶滕畯九真太
守灌邃帥交廣州兵討之佛嬰城固守邃令畯盛兵於
前邃帥勁卒七百人自後踰壘而入佛衆驚潰奔走邃
追至林邑佛乃請降哀帝昇平初復為㓂暴刺史温放
之討破之安帝隆安三年佛孫湏達復㓂日南執太守
炅源又進宼九徳執太守曹炳交趾太守杜瑗遣都䕶
鄧逸等擊破之即以瑗為刺史義熈三年須達復宼日
南殺長史瑗遣海邏督䕶阮斐討破之斬獲甚衆九年
湏達復宼九真行郡事杜慧期與戰斬其息交龍王甄
知及其將范健等生俘湏達息那䏻及虜獲百餘人自
瑗卒後林邑無嵗不宼日南九徳諸郡殺蕩甚多交州
遂致虚弱須達死子敵真立其弟敵鎧擕母出奔敵真
追恨不䏻容其母弟捨國而之天竺禪位於其甥國相
藏驎固諫不従其甥既立而殺藏驎藏驎子又攻殺之
而立敵鎧同母異父之弟曰文敵文敵後為扶南王子
當根純所殺大臣范諸農平其亂而自立為王諸農死
子陽邁立宋永初二年遣使貢獻以陽邁為林邑王陽
邁死子咄立簒其父復曰陽邁其國俗居䖏為閣名曰
于闌門戸皆北向書樹葉為紙男女皆以横幅吉貝繞
腰以下謂之干漫亦曰都縵穿耳貫小鐶貴者著革屣
賤者跣行自林邑扶南以南諸國皆然也其王著法服
加瓔珞如佛像之飾出則乗象吹螺擊鼓罩吉貝繖以
吉貝為幡旗國不設刑法有罪者使象踏殺之其大姓
號婆羅門嫁娶必用八月女先求男由賤男而貴女也
同姓還相婚姻使婆羅門引壻見婦握手相付咒曰吉
利吉利以為成禮死者焚之中野謂之火𦵏其寡婦孤
居散髪至老國王事尼乾道鑄金銀人像大十圍元嘉
初陽邁侵暴日南九徳諸郡交州刺史杜𢎞文建牙欲
討之聞有代乃止八年又宼九徳郡入四會浦口交州
刺史阮彌之遣隊主相道生帥兵赴討攻區栗城不剋
乃引還爾後頻年遣使貢獻而宼盗不已二十三年使
交州刺史檀和之振武将軍宗慤伐之和之遣司馬蕭
景憲為前鋒陽邁聞之懼欲輸金一萬斤銀十萬斤還
所略日南民戸其大臣䓯僧達諫止之乃遣大帥范扶
龍戍其北界區栗城景憲攻城剋之斬扶龍首獲金銀
雜物不可勝計乗勝逕進即剋林邑陽邁父子竝挺身
逃奔獲其珍異皆是未名之寳又銷其金人得黄金數
十萬斤和之後病死見胡神為祟孝武建元大眀中林
邑王范神成累遣長史奉表貢獻眀帝泰豫元年又遣
使獻方物齊永眀中范文贊累遣使貢獻天監九年文
贊子天凱奉獻白猴詔曰林邑王范天凱介在海表乃
心款至逺脩職貢良有可嘉宜班爵號被以榮澤可持
莭督縁海諸軍事威南将軍林邑王十年十三年天凱
累遣使獻方物俄而病死子弼毳跋摩立奉表貢獻普
通七年王髙式勝鎧遣使獻方物詔以為持節督縁海
諸軍事綏南將軍林邑王大通元年又遣使貢獻中大
通二年行林邑王髙式律陁羅跋摩遣使貢獻詔以為
持節督縁海諸軍事綏南將軍林邑王六年又遣使獻
方物
扶南國在日南郡之南海西大灣中去日南可七千里
在林邑西南三千餘里城去海五百里有大江廣十里
西北流東入於海其國輪廣三千餘里土地洿下而平
博氣候風俗大較與林邑同出金銀銅錫沉木香象牙
孔翠五色鸚鵡其南界三千餘里有頓遜國在海崎上
地方千里城去海十里有五王竝覊屬扶南頓遜之東
界通交州其西界接天竺安息徼外諸國往還交市所
以然者頓遜迴入海中千餘里漲海無崖岸船舶未曾
得逕過也其市東西交㑹日有萬餘人珍物寳貨無所
不有又有酒樹似安石榴采其花汁停瓮中數日成酒
頓遜之外大海洲中又有毗騫國去扶南八千里𫝊其
王身長丈二頭長三尺自古来不死莫知其年王神聖
國中人善惡及將来事王皆知之是以無敢欺者南方
號曰長頸王國俗有室屋衣服噉粳米其人言語小異
扶南有山出金金露生石上無所限也國法刑罪人竝
於王前噉其肉國内不受估客有往者亦殺而噉之是
以商旅不敢至王常樓居不血食不事鬼神其子孫生
死如常人唯王不死扶南王數遣使與書相報答常遺
扶南王純金五十人食器形如圎盤又如瓦塸名為多
羅受五升又如椀者受一升王亦能作天竺書書可三
千言說其宿命所由與佛經相似竝論善事又𫝊扶南
東界即大漲海海中有大洲洲上有諸薄國國東有馬
五洲復東行漲海千餘里至自然大洲其上有樹生火
中洲左近人剥取其皮紡績作布極得數尺以為手巾
與焦麻無異而色微青黒若小垢洿則投火中復更精
潔或作燈炷用之不知盡扶南國俗本躶文身被髪不
制衣裳以女人為王號曰栁葉年少壮健有似男子其
南有徼國有事鬼神者字混填夢神賜之弓乗賈人舶
入海混填晨起即詣廟於神樹下得弓便依夢乗船入
海遂入扶南外邑栁葉人衆見舶至欲取之混填即張
弓射其舶穿度一面矢及侍者栁葉大懼舉衆降混填
混填乃教栁葉穿布貫頭形不復露遂治其國納栁葉
為妻生子分王七邑其後王混盤況以詐力間諸邑令
相疑阻因舉兵攻并之乃遣子孫中分治諸邑號曰小
王盤況年九十餘乃死立中子盤盤以國事委其大將
范蔓盤盤立三年死國人共舉蔓為王蔓勇健有權畧
復以兵威攻伐旁國咸服屬之自號扶南大王乃治作
大船窮漲海攻屈都昆九稚典孫等十餘國開地五六
千里次當伐金鄰國蔓遇疾遣太子金生代行蔓姊子
旃時為二千人將因簒蔓自立遣人詐金生而殺之蔓
死時有乳下兒名長在民間至年二十乃結國中壯士
襲殺旃旃大將范尋又殺長而自立更繕治國内起觀
閣遊戱之朝旦中晡三四見客民人以焦蔗龜鳥為禮
國法無牢獄有罪者先齋戒三日乃燒斧極赤令訟者
捧行七歩又以金鐶雞卵投沸湯中令探取之若無實
者手即焦爛有理者則不又扵城溝中養鰐魚門外圈
猛獸有罪者輒以餵猛獸及鰐魚魚獸不食為無罪三
日乃放之鰐大者長二丈餘狀如鼉有四足喙長六七
尺兩邉有齒利如刀劍常食魚遇得麞鹿及人亦噉之
蒼梧以南及外國皆有之吴時遣中郎康泰宣化従事
朱應使於尋國國人猶祼唯婦人著貫頭泰應謂曰國
中實佳但人褻露可怪耳尋始令國内男子著横幅横
幅今干縵也大家乃截錦為之貧者乃用布晉武帝太
康中尋始遣使貢獻穆帝升平元年王竺旃檀奉表獻
馴象詔曰此物勞費不少駐令勿送其後王憍陳如本
天竺婆羅門也有神語曰應王扶南憍陳如心恱南至
盤盤扶南人聞之舉國欣戴迎而立焉復改制度用天
竺法憍陳如死後王持梨陁跋摩宋文帝世奉表獻方
物齊永眀中王闍邪跋摩遣使貢獻天監二年跋摩復
遣使送珊瑚佛像并獻方物詔曰扶南王憍陳如闍邪
跋摩介居海表世纂南服厥誠逺著重譯獻賝宜䝉酬
納班以榮號可安南将軍扶南王今其國人皆醜黒拳
髪所居不穿井數十家共一池引汲之俗事天神天神
以銅為像二面者四手四面者八手手各有所持或小
兒或鳥獸或日月其王出入乗象嬪侍亦然王坐則偏
踞翹膝垂左膝至地以白疊敷前設金盆香罏於其上
國俗居丧則剃除鬚髪死者有四𦵏水𦵏則投之江流
火𦵏則焚為灰燼土𦵏則瘞埋之鳥𦵏則棄之中野人
性貪吝無禮義男女恣其奔随十年十三年跋摩累遣
使貢獻其年死庶子留陁跋摩殺其嫡弟自立十六年
遣使竺當抱老奉表貢獻十八年復遣使送天竺旃檀
瑞像婆羅樹葉并獻火齊珠欝金蘓合等香普通元年
中大通二年大同元年累遣使獻方物五年復遣使獻
生犀又言其國有佛髪長一丈二尺詔遣沙門釋雲寳
随使往迎之先是三年八月髙祖改造阿育王寺塔出
舊塔下舎利及佛爪髪髪青紺色衆僧以手伸之随手
長短放之則旋屈為蠡形案僧伽經云佛髪青而細猶
如藕莖絲佛三昧經云我昔在宫沐頭以尺量髪長一
丈二尺放已右旋還成蠡文則與髙祖所得同也阿育
王即鐡輪王王閻浮提一天下佛滅度後一日一夜役
鬼神造八萬四千塔此即其一也吴時有尼居其地為
小精舎孫綝尋毁除之塔亦同泯吴平後諸道人復於
舊䖏建立焉晉中宗初渡江更修飾之至簡文咸安中
使沙門安法師程造小塔未及成而亡弟子僧顯繼而
修立至孝武太元九年上金相輪及承露其後西河離
石縣有胡人劉薩何遇疾暴亡而心下猶暖其家未敢
便殯經十日更蘓說云有兩吏見録向西北行不測逺
近至十八地獄随報重輕受諸楚毒見觀世音語云汝
縁未盡若得活可作沙門洛下齊城丹陽㑹稽竝有阿
育王塔可往禮拜若夀終則不堕地獄語竟如堕髙巖
忽然醒寤因此出家名慧達遊行禮塔次至丹陽未知
塔處乃登越城四望見長千里有異氣色因就禮拜果
是育王塔所屢放光眀由是定知必有舎利乃集衆就
掘之入一丈得三石碑竝長六尺中一碑有鐡函函中
有銀函函中又有金函盛三舎利及爪髪各一枚髪長
數尺即遷舎利近北對簡文所造塔西造一層塔十六
年又使沙門僧尚伽為三層即髙祖所開者也初穿土
四尺得龍窟及昔人所捨金銀鐶釧釵鑷等諸雜寳物
可深九尺許方至石磉磉下有石函函内有鐡壺以盛
銀坩坩内有金鏤罌盛三舎利如粟粒大圎正光潔函
内又有琉璃椀内得四舎利及髪爪爪有四枚竝為沉
香色至其月二十七日髙祖又到寺禮拜設無㝵大㑹
大赦天下是日以金鉢盛水泛舎利其最小者𨼆鉢不
出髙祖禮數十拜舎利乃於鉢内放光旋囘久之乃當
鉢中而止髙祖問大僧正慧念今日見不可思議事不
慧念荅曰法身常住湛然不動髙祖曰弟子欲請一舎
利還臺供養至九月五日又於寺設無㝵大㑹遣皇太
子王侯朝貴等奉迎是日風景眀和京師傾屬觀者百
數十萬人所設金銀供具等物竝留寺供養并施錢一
千萬為寺基業至四年九月十五日髙祖又至寺設無
㝵大㑹竪二刹各以金罌次玉罌重盛舎利及爪髪内
七寳塔中又以石函盛寳塔分入兩刹下及王侯妃主
百姓富室所捨金銀鐶釧等珍寳充積十一年十一月
二日寺僧又請髙祖於寺𤼵般若經題爾夕二塔俱放
光眀敕鎮東將軍邵陵王綸製寺大功徳碑文先是二
年改造㑹稽鄮縣塔開舊塔出舎利遣光宅寺釋敬脫
等四僧及舎人孫照蹔迎還臺髙祖禮拜竟即送還縣
入新塔下此縣塔亦是劉薩何所得也晉咸和中丹陽
尹髙悝行至張侯橋見浦中五色光長數尺不知何怪
乃令人於光處掊視之得金像未有光趺悝乃下車載
像還至長干巷首牛不肯進悝乃令馭人任牛所之牛
徑牽車至寺悝因留像付寺僧每至中夜常放光眀又
聞空中有金石之響經一嵗捕魚人張係世於海口忽
見有銅花趺浮出水上係世取送縣縣以送臺乃施像
足宛然合㑹簡文咸安元年交州合浦人董宗之採珠
沒水於底得佛光豔交州押送臺以施像又合焉自咸
和中得像至咸安初厯三十餘年光趺始具初髙悝得
像後西域胡僧五人来詣悝曰昔於天竺得阿育王造
像来至鄴下值胡亂埋像於河邉今尋覓失所五人嘗
一夜俱夢見像曰已出江東為髙悝所得悝乃送此五
僧至寺見像嘘欷涕泣像便放光照燭殿宇又瓦官寺
慧邃欲模寫像形寺主僧尚慮虧損金色謂邃曰若能
令像放光回身西向乃可相許慧邃便懇到拜請其夜
像即轉坐放光回身西向眀旦便許模之像趺先有外
國書莫有識者後有三藏那求跋摩識之云是阿育王
為第四女所造也及大同中出舊塔舎利敕市寺側數
百家宅地以廣寺域造諸堂殿并瑞像周囘閣等窮於
輪奐焉其圖諸經變竝吴人張繇運手繇丹靑之工一
時冠絶
盤盤國宋文帝元嘉孝武孝建大眀中竝遣使貢獻大
通元年其王使使奉表曰揚州閻浮提震旦天子萬善
莊嚴一切恭敬猶如天淨無雲眀耀滿目天子身心清
淨亦復如是道俗濟濟竝蒙聖王光化濟度一切永作
舟航臣聞之慶善我等至誠敬禮常勝天子足下稽首
問訊今奉薄獻願垂哀受中大通元年五月累遣使貢
牙像及塔并獻沉檀等香數十種六年八月復使送菩
提國真舎利及畫塔并獻菩提樹葉詹糖等香
丹丹國中大通二年其王遣使奉表曰伏承聖主至徳
仁治信重三寳佛法興顯衆僧殷集法事日盛威嚴整
肅朝望國執慈愍蒼生八方六合莫不歸服化隣諸天
非可言喻不任慶善若蹔奉見尊足謹奉送牙像及塔
各二軀并獻火齊珠吉貝雜香藥等大同元年復遣使
獻金銀瑠琉雜寳香藥等物
干陁利國在南海洲上其俗與林邑扶南畧同出斑布
吉貝㯽榔㯽榔特精好為諸國之極宋孝武世王釋婆
羅那憐陁遣長史竺留陁獻金銀寳器天監元年其王
瞿曇脩跋陁羅以四月八日夢見一僧謂之曰中國今
有聖主十年之後佛法大興汝若遣使貢奉敬禮則土
地豐樂商旅百倍若不信我則境土不得自安修跋陁
羅初未能信既而又夢此僧曰汝若不信我當與汝往
觀之乃於夢中来至中國拜覲天子既覺心異之陁羅
本工畫乃寫夢中所見髙祖容質飾以丹青仍遣使并
畫工奉表獻玉盤等物使人既至模寫髙祖形以還其
國比本畫則符同焉因盛以寳函日加禮敬後跋陁死
子毗邪跋摩立十七年遣長史毗貟跋摩奉表曰常勝
天子陛下諸佛世尊常樂安樂六通三達為世間尊是
名如来應供正覺遺形舎利造諸塔像莊嚴國土如湏
彌山邑居聚落次第羅滿城郭館宇如忉利天宫具足
四兵能伏怨敵國土安樂無諸患難人民和善受化正
法慶無不通猶䖏雪山流注雪水八味清淨百川洋溢
周囘屈曲順趨大海一切衆生咸得受用於諸國土殊
勝第一是名震旦大梁揚郡天子仁廕四海徳合天心
雖人是天降生䕶世功徳寳藏救世大悲為我尊生威
儀具足是故至誠敬禮天子足下稽首問訊奉獻金芙
蓉雜香藥等願垂納受普通元年復遣使獻方物
狼牙脩國在南海中其界東西三十日行南北二十日
行去廣州二萬四千里土氣物産與扶南畧同偏多􁁉
沉婆律香等其俗男女皆袒而被髪以吉貝為干縵其
王及貴臣乃加雲霞布覆胛以金绳為絡帶金鐶貫耳
女子則被布以瓔珞繞身其國累塼為城重門樓閣王
出乗象有幡眊旗鼓罩白蓋兵衛甚設國人說立國以
来四百餘年後嗣衰弱王族有賢者國人歸之王聞知
乃加囚執其鏁無故自斷王以為神因不敢害乃斥逐
出境遂奔天竺天竺妻以長女俄而狼牙王死大臣迎
還為王二十餘年死子婆伽達多立天監十四年遣使
阿撤多奉表曰大吉天子足下離淫怒癡哀愍衆生慈
心無量端嚴相好身光眀朗如水中月普照十方眉間
白毫其白如雪其色照耀亦如月光諸天善神之所供
養以垂正法寳梵行衆増莊嚴都邑城閣高峻如乾陁
山樓觀羅列道途平正人民熾盛快樂安穩著種種衣
猶如天服於一切國為極尊勝天王愍念羣生民人安
樂慈心深廣律儀清淨正法化治供養三寳名稱宣揚
布滿世界百姓樂見如月初生譬如梵王世界之主人
天一切莫不歸依敬禮大吉天子足下猶如現前忝承
先業慶嘉無量今遣使問訊大意欲自往復畏大海風
波不達今奉薄獻願大家曲垂領納
婆利國在廣州東南海中洲上去廣州二月日行國界
東西五十日行南北二十日行有一百三十六聚土氣
暑熱如中國之盛夏榖一嵗再熟草木嘗榮海出文螺
紫貝有石名蚶貝羅初採之柔軟及刻削為物乾之遂
大堅彊其國人披吉貝如帊及為都縵王乃用斑絲布
以瓔珞繞身頭著金冠髙尺餘形如弁綴以七寳之飾
帶金裝劍偏坐金髙坐以銀蹬支足侍女皆為金花雜
寶之飾或持白眊拂及孔雀扇王出以象駕輿輿以雜
香為之上施羽蓋珠簾其導従吹螺擊鼔王姓憍陳如
自古未通中國問其先及年數不能記焉而言白淨王
夫人即其國女也天監十六年遣使奉表曰伏承聖王
信重三寳興立塔寺校飾莊嚴周徧國土四衢平坦清
淨無穢臺殿羅列狀若天宫壯麗㣲妙世無與等聖主
出時四兵具足羽儀導従布滿左右都人士女麗服光
飾市廛豐富充積珍寳王法清整無相侵奪學徒皆至
三乗競集敷說正法雲布雨潤四海流通交㑹萬國長
江渺漫清泠深廣有生咸資莫能消穢陰陽和暢灾厲
不作大梁揚都聖王無等臨覆上國有大慈悲子育萬
民平等忍辱怨親無二加以周窮無所藏積靡不照燭
如日之眀無不受樂猶如淨月宰輔賢良羣臣貞信盡
忠奉上心無異想伏惟皇帝是我真佛臣是婆利國主
今敬稽首禮聖王足下惟願大王知我此心此心久矣
非適今也山海阻逺無縁自達今故遣使獻金席等表
此丹誠普通三年其王頻伽復遣使珠貝智貢白鸚鵡
靑蟲兜鍪瑠璃器吉貝螺杯雜香藥等數十種
中天竺國在大月支東南數千里地方三萬里一名身
毒漢世張騫使大夏見卭竹杖蜀布國人云市之身毒
身毒即天竺蓋𫝊譯音字不同其實一也従月支髙附
以西南至西海東至槃越列國數十每國置王其名雖
異皆身毒也漢時覊屬月支其俗土著與月支同而卑
溼暑熱民弱畏戰弱於月支國臨大江名新陶源出崑
崙分為五江總名曰恒水其水甘美下有眞鹽色正白
如水精土俗出犀象貂鼲瑇瑁火齊金銀鐡金縷織成
金皮罽細摩白叠好裘毾㲪火齊狀如雲母色如紫金
有光耀别之則薄如蟬翼積之則如紗縠之重沓也其
西與大秦安息交市海中多大秦珍物珊瑚琥珀金碧
珠璣琅玕欝金蘓合蘓合是合諸香汁煎之非自然一
物也又云大秦人採蘓合先笮其汁以為香膏乃賣其
滓與諸國賈人是以展轉来達中國不大香也鬱金獨
出罽賔國華色正黄而細與芙蓉華裏被蓮者相似國
人先取以上佛寺積日香稿乃糞去之賈人従寺中徴
雇以轉賣與佗國也漢桓帝延熹九年大秦王安敦遣
使自日南徼外来獻漢世唯一通焉其國人行賈往往
至扶南日南交趾其南徼諸國人少有到大秦者孫權
黄武五年有大秦賈人字秦論来到交趾交趾太守吴
邈遣送詣權權問方土謡俗論具以事對時諸葛恪討
丹陽獲黝歙短人論見之曰大秦希見此人權以男女
各十人差吏㑹稽劉咸送論咸於道物故論乃徑還本
國漢和帝時天竺數遣使貢獻後西域反叛遂絶至桓
帝延熹二年四年頻従日南徼外来獻魏晉世絶不復
通唯吴時扶南王范旃遣親人蘓物使其國従扶南發
投拘利口循海大灣中正西北入厯灣邉數國可一年
餘到天竺江口逆水行七千里乃至焉天竺王驚曰海
濵極逺猶有此人即呼令觀視國内仍差陳宋等二人
以月支馬四匹報旃遣物等還積四年方至其時吴遣
中郎康泰使扶南及見陳宋等具問天竺土俗云佛道
所興國也人民敦厖土地鐃沃其王號茂論所都城郭
水泉分流繞于渠壍下注大江其宫殿皆雕文鏤刻街
曲市里屋舎樓觀鍾鼓音樂服飾香華水陸通流百賈
交㑹竒玩珍瑋恣心所欲左右嘉維舎衛葉波等十六
大國去天竺或二三千里共尊奉之以為在天地之中
也天監初其王屈多遣長史竺羅達奉表曰伏聞彼國
據江傍海山川周固衆妙悉備莊嚴國土猶如化城宫
殿莊飾街巷平坦人民充滿歡娱安樂大王出遊四兵
随従聖眀仁愛不害衆生國中臣民循行正法大王仁
聖化之以道慈悲羣生無所遺棄常修淨戒式導不及
無上法船沉弱以濟百官氓庶受樂無恐諸天䕶持萬
神侍従天魔降服莫不歸仰王身端嚴如日初出仁澤
普潤猶如大雲於彼震旦最為殊勝臣之所住國土首
羅天守䕶令國安樂王王相承未曾斷絶國中皆七寳
形像衆妙莊嚴臣自修檢如化王法臣名屈多奕世王
種惟願大王聖體和平今以此國羣臣民庶山川珍重
一切歸屬五體投地歸誠大王使人竺達多由来忠信
是故今遣大王若有所須珍奇異物悉當奉送此之境
土便是大王之國王之法令善道悉當承用願二國信
使往来不絶此信返還願賜一使具宣聖命備𠡠所宜
款至之誠望不空返所白如允願加採納今奉獻琉璃
唾壺雜香吉貝等物
師子國天竺旁國也其地和適無冬夏之異五榖随人
所種不湏時莭其國舊無人民止有鬼神及龍居之諸
國商估来共市易鬼神不見其形但出珍寳顯其所堪
價商人依價取之諸國人聞其土樂因此競至或有停
住者遂成大國晉義熙初始遣獻玉像經十載乃至像
髙四尺二寸玉色潔潤形製殊特殆非人工此像厯晉
宋世在瓦官寺寺先有徴士戴安道手製佛像五軀及
顧長康維摩畫圖世人謂為三絶至齊東昏遂毁玉像
前截臂次取身為嬖妾潘貴妃作釵釧宋元嘉六年十
二年其王刹利摩訶遣使貢獻大通元年後王伽葉伽
羅訶梨邪使奉表曰謹白大梁眀主雖山海殊隔而音
信時通伏承皇帝道徳髙逺覆載同於天地眀照齊乎
日月四海之表無有不従方國諸王莫不奉獻以表慕
義之誠或泛海三年陸行千日畏威懐德無逺不至我
先王以来唯以修徳為本不嚴而治奉事正法道天下
欣人為善慶若已身欲與大梁共𢎞三寶以度難化信
還伏聽告敕今奉薄獻願垂納受
東夷之國朝鮮為大得箕子之化其器物猶有禮樂云
魏時朝鮮以東馬韓辰韓之屬世通中國自晉過江泛
海東使有髙句驪百濟而宋齊間常通職貢梁興又有
加焉扶桑國在昔未聞也普通中有道人稱自彼而至
其言元本尤悉故并録焉
髙句驪者其先出自東眀東眀本北夷櫜離王之子離
王出行其侍兒於後任娠離王還欲殺之侍兒曰前見
天上有氣如大雞子来降我因以有娠王囚之後遂生
男王置之豕牢豕以口氣嘘之不死王以為神乃聽收
養長而善射王忌其猛復欲殺之東眀乃奔走南至淹
滯水以弓擊水魚鼈皆浮為橋東眀乗之得渡至夫餘
而王焉其後支别為句驪種也其國漢之𤣥莵郡也在
遼東之東去遼東千里漢魏世南與朝鮮穢貊東與沃
沮北與夫餘接漢武帝元封四年滅朝鮮置𤣥莵郡以
髙句驪為縣以屬之句驪地方可二千里中有遼山遼
水所出其王都於丸都之下多大山深谷無原澤百姓
依之以居食澗水雖土著無良田故其俗莭食好治宫
室於所居之左立大屋祭鬼神又祠零星社稷人性㐫
急喜宼抄其官有相加對盧沛者古鄒加主簿優台使
者皂衣先人尊卑各有等級言語諸事多與夫餘同其
性氣衣服有異本有五族有消奴部絶奴部愼奴部雚
奴部桂婁部本消奴部為王㣲弱桂婁部代之漢時賜
衣幘朝服鼓吹常従𤣥莵郡受之後稍驕不復詣郡但
於東界築小城以受之至今猶名此城為幘溝婁溝婁
者句驪名城也其置官有對盧則不置沛者有沛者則
不置對盧其俗喜歌儛國中邑落男女每夜羣聚歌戲
其人潔清自喜善藏釀跪拜申一脚行歩皆走以十月
祭天大㑹名曰東眀其公㑹衣服皆錦繡金銀以自飾
大加主簿頭所著似幘而無後其小加著折風形如弁
其國無牢獄有罪者則㑹諸加評議殺之沒入妻子其
俗好淫男女多相奔誘已嫁娶便稍作送終之衣其死
𦵏有椁無棺好厚𦵏金銀財幣盡於送死積石為封列
植松柏兄死妻嫂其馬皆小便登山國人尚氣力便弓
矢刀矛有鎧甲習戰鬭沃沮東穢皆屬焉王莽初發高
驪兵以伐胡不欲行彊迫遣之皆亡出塞為宼盗州郡
歸咎於句驪侯騶嚴尤誘而斬之王莽大恱更名髙句
驪為下句驪當此時為侯矣光武八年髙句驪王遣使
朝貢始稱王至殤安之間其王名宫數宼遼東𤣥莵太
守蔡風討之不能禁宫死子伯固立順和之間復數犯
遼東宼抄靈帝建寕二年𤣥莵太守耿臨討之斬首虜
數百級伯固乃降屬遼東公孫度之雄海東也伯固與
之通好伯固死子伊夷摸立伊夷摸自伯固時已數宼
遼東又受亡胡五百餘戶建安中公孫康出軍擊之破
其國焚燒邑落降胡亦叛伊夷摸伊夷摸更作新國其
後伊夷摸復擊𤣥莵𤣥莵與遼東合擊大破之伊夷摸
死子位宫立位宫有勇力便鞍馬善射獵魏景初二年
遣太傅司馬宣王率衆討公孫淵位宫遣主簿大加將
兵千人助軍正始三年位宫宼西安嘉平五年幽州刺
史毋丘儉將萬人出𤣥莵討位宫位宫將歩騎二萬人
逆軍大戰於沸流位宫敗走儉軍追至峴懸車東馬登
丸都山屠其所都斬首虜萬餘級位宫單將妻息逺竄
六年儉復討之位宫輕將諸加奔沃沮儉使將軍王頎
追之絶沃沮千餘里到肅慎南界刻石紀功又到丸都
山銘不耐城而還其後復通中夏晉永嘉亂鮮卑慕容
廆據昌黎大棘城元帝授平州刺史句驪王乙弗利頻
宼遼東廆不能制弗利死子劉代立康帝建元元年慕
容廆子晃率兵伐之劉與戰大敗單馬奔走晃乗勝追
至丸都焚其宫室掠男子五萬餘口以歸孝武太元十
年句驪攻遼東𤣥莵郡後燕慕容垂遣弟農伐句驪復
二郡垂死子寳立以句驪王安為平州牧封遼東帶方
二國王安始置長史司馬參軍官後畧有遼東郡至孫
髙璉晉安帝義熙中始奉表通貢職厯宋齊竝授爵位
年百餘嵗死子雲齊隆昌中以為使持莭散騎常侍都
督營平二州征東大將軍樂浪公髙祖即位進雲車騎
大將軍天監七年詔曰髙驪王樂浪郡公雲乃誠款著
貢驛相尋宜隆秩命式𢎞朝典可撫東大將軍開府儀
同三司持莭常侍都督王竝如故十一年十五年累遣
使貢獻十七年雲死子安立普通元年詔安纂龍封爵
持節督營平二州諸軍事寕東將軍七年安卒子延立
遣使貢獻詔以延襲爵中大通四年六年大同元年七
年累奉表獻方物太清二年延卒詔以其子襲延爵位
百濟者其先東夷有三韓國一曰馬韓二曰辰韓三曰
弁韓弁韓辰韓各十二國馬韓有五十四國大國萬餘
家小國數千家總十餘萬戶百濟即其一也後漸彊大
兼諸小國其國本與句驪在遼東之東晉世句驪既畧
有遼東百濟亦據有遼西晉平二郡地矣自置百濟郡
晉太元中王須義熙中王餘映宋元嘉中王餘毗竝遣
獻生口餘毗死立子慶慶死子牟都立都死立子牟太
齊永眀中除大都督百濟諸軍事鎮東大將軍百濟王
天監元年進太號征東將軍尋為髙句驪所破衰弱者
累年遷居南韓地普通二年王餘隆始復遣使奉表稱
累破句驪今始與通好而百濟更為彊國其年髙祖詔
曰行都督百濟諸軍事鎮東大將軍百濟王餘隆守藩
海外逺修貢職廼誠款到朕有嘉焉宜率舊章授兹榮
命可使持節都督百濟諸軍事寕東大將軍百濟王五
年隆死詔復以其子眀為持節督百濟諸軍事綏東將
軍百濟王號所治城曰固麻謂邑曰檐魯如中國之言
郡縣也其國有二十二檐魯皆以子弟宗族分據之其
人形長衣服淨潔其國近倭頗有文身者今言語服章
畧與髙驪同行不張拱拜不申足則異呼帽曰冠襦曰
複衫袴曰褌其言參諸夏亦秦韓之遺俗云中大通六
年大同七年累遣使獻方物并請湼盤等經義毛詩博
士并工匠畫師等敕竝給之太清三年不知京師宼賊
猶遣使貢獻既至見城闕荒毁竝號慟涕泣侯景怒囚
執之及景平方得還國
新羅者其先本辰韓種也辰韓亦曰秦韓相去萬里𫝊
言秦世亡人避役来適馬韓馬韓亦割其東界居之以
秦人故名之曰秦韓其言語名物有似中國人名國為
邦弓為弧賊為宼行酒為行觴相呼皆為徒不與馬韓
同又辰韓王常用馬韓人作之世相係辰韓不得自立
為王眀其流移之人故也恒為馬韓所制辰韓始有六
國稍分為十二新羅則其一也其國在百濟東南五千
餘里其地東濵大海南北與句驪百濟接魏時曰新盧
宋時曰新羅或曰斯羅其國小不能自通使聘普通二
年王名募泰始使使随百濟奉獻方物其俗呼城曰健
牟羅其邑在内曰啄評在外曰邑勒亦中國之言郡縣
也國有六啄評五十二邑勒土地肥美宜植五榖多桑
麻作縑布服牛乗馬男女有别其官名有子賁旱支齊
旱支謁旱支壹告支竒貝旱支其冠曰遺子禮襦曰尉
解袴曰柯半靴曰洗其拜及行與髙驪相類無文字刻
木為信語言待百濟而後通焉
倭者自云太伯之後俗皆文身去帶方萬二千餘里大
抵在㑹稽之東相去絶逺従帶方至倭循海水行厯韓
國乍東乍南七千餘里始度一海海闊千餘里名瀚海
至一支國又度一海千餘里名未盧國又東南陸行五
百里至伊都國又東南行百里至奴國又東行百里至
不彌國又南水行二十日至投馬國又南水行十日陸
行一月日至祁馬臺國即倭王所居其官有伊支馬次
曰彌馬獲支次曰奴往鞮民種禾稻紵麻蠺桑織績有
薑桂橘椒蘓出黒雉真珠靑玉有獸如牛名山䑕又有
大蛇吞此獸蛇皮堅不可斫其上有孔乍開乍閉時或
有光射之中蛇則死矣物産畧與儋耳朱崖同地温暖
風俗不淫男女皆露紒富貴者以錦繡雜采為帽似中
國胡公頭食飲用籩豆其死有棺無槨封土作冡人性
皆嗜酒俗不知正嵗多壽考多至八九十或至百嵗其
俗女多男少貴者至四五妻賤者猶兩三妻婦人無婬
妬無盗竊少諍訟若犯法輕者沒其妻子重則滅其宗
族漢靈帝光和中倭國亂相攻伐歴年乃共立一女子
卑彌呼為王彌呼無夫壻挟鬼道能惑衆故國人立之
有男弟佐治國自為王少有見者以婢千人自侍唯使
一男子出入𫝊教令所䖏宫室常有兵守衛至魏景初
三年公孫淵誅後卑彌呼始遣使朝貢魏以為親魏王
假金印紫綬正始中卑彌呼死更立男王國中不服更
相誅殺復立卑彌呼宗女臺與為王其後復立男王竝
受中國爵命晉安帝時有倭王賛賛死立弟彌彌死立
子濟濟死立子興興死立弟武齊建元中除武持莭督
新羅任那伽羅秦韓慕韓六國諸軍事鎮東大將軍高
祖即位進武號征東將軍其南有侏儒國人長三四尺
又南黒齒國裸國去倭四千餘里船行可一年至又西
南萬里有海人身黑眼白裸而醜其肉美行者或射而
食之
文身國在倭國東北七千餘里人體有文如獸其額上
有三文文直者貴文小者賤土俗歡樂物豐而賤行客
不齎糧有屋宇無城郭其王所居飾以金銀珍麗繞屋
為壍廣一丈實以水銀雨則流于水銀之上市用珍寶
犯輕罪者則鞭杖犯死罪則置猛獸食之有枉則猛獸
避而不食經宿則赦之
大漢國在文身國東五千餘里無兵戈不攻戰風俗竝
與文身國同而言語異
扶桑國者齊永元元年其國有沙門慧深来至荆州說
云扶桑在大漢國東二萬餘里地在中國之東其土多
扶桑木故以為名扶桑葉似桐而初生如笋國人食之
實如棃而赤績其皮為布以為衣亦以為綿作板屋無
城郭有文字以扶桑皮為紙無兵甲不攻戰其國法有
南北獄若犯輕者入南獄重罪者入北獄有赦則赦南
獄不赦北獄在北獄者男女相配生男八嵗為奴生女
九嵗為婢犯罪之身至死不出貴人有罪國乃大㑹坐
罪人於坑對之宴飲分訣若死别焉以灰繞之其一重
則一身屏退二重則及子孫三重則及七世名國王為
乙祁貴人第一者為大對盧第二者為小對盧第三者
為納咄沙國王行有鼓角導従其衣色随年改易甲乙
年青丙丁年赤戊巳年黄庚辛年白壬癸年黒有牛角
甚長以角載物至勝二十斛車有馬車牛車鹿車國人
養鹿如中國畜牛以乳為酪有桑棃經年不壊多蒲桃
其地無鐡有銅不貴金銀市無租估其㛰姻壻往女家
門外作屋晨夕灑掃經年而女不悅即驅之相悅乃成
㛰㛰禮大抵與中國同親喪七日不食祖父母喪五日
不食兄弟伯叔姑姊妹三日不食設靈為神像朝夕拜
奠不制縗絰嗣王立三年不視國事其俗舊無佛法宋
大眀二年罽賔國嘗有比丘五人游行至其國流通佛
法經像教令出家風俗遂改慧深又云扶桑東千餘里
有女國容貌端正色甚潔白身體有毛髪長委地至二
三月競入水則任娠六七月産子女人胸前無乳項後
生毛根白毛中有汁以乳子一百日能行三四年則成
人矣見人驚避偏畏丈夫食鹹草如禽獸鹹草葉似邪
蒿而氣香味鹹天監六年有晉安人渡海為風所飄至
一島登岸有人居止女則如中國而言語不可曉男則
人身而狗頭其聲如吠其食有小豆其衣如布築土為
牆其形圎其戸如竇云
西北諸戎漢世張騫始發西域之迹甘英遂臨西海或
遣侍子或奉貢獻于時雖窮兵極武僅而克㨗比之前
代其畧逺矣魏時三方鼎跱日事干戈晉氏平吴以後
少獲寕息徒置戊巳之官諸國亦未賔従也繼以中原
䘮亂胡人遞起西域與江東隔礙重譯不交呂光之渉
龜兹亦猶蠻夷之伐蠻夷非中國之意也自是諸國分
并勝負強弱難得詳載眀珠翆羽雖仞於後宫蒲梢龍
文希入於外署有梁受命其奉正朔而朝闕庭者則仇
池宕昌髙昌鄧至河南龜茲于闐滑諸國焉今綴其風
俗為西北戎𫝊云
河南王者其先出自鮮卑慕容氏初慕容奕洛干有二
子庶長曰吐谷渾嫡曰廆洛干卒廆嗣位吐谷渾避之
西徙廆追留之而牛馬皆西走不肯還因遂徙上隴度
枹罕出凉州西南至赤水而居之其地則張掖之南隴
西之西在河之南故以為號其界東至壘川西鄰于闐
北接髙昌東北通秦嶺方千餘里蓋古之流沙地焉乏
草木少水潦四時恒有冰雪唯六七月雨雹甚盛若睛
則風飄沙礫常蔽光景其地有麥無榖有青海方數百
里放牝馬其側輒生駒土人謂之龍種故其國多善馬
有屋宇雜以百子帳即穹廬也著小䄂袍小口袴大頭
長裙帽女子披髮為辮其後吐谷渾孫葉延頗識書記
自謂曾祖奕洛干始封昌黎公吾蓋公孫之子也禮以
王父字為國氏因姓吐谷渾亦為國號至其末孫阿犲
始受中國官爵弟子慕延宋元嘉末又自號河南王慕
延死従弟拾寅立乃用書契起城池築宮殿其小王竝
立宅國中有佛法拾寅死子度易侯立易侯死子休留
代立齊永眀中以代為使持莭都督西秦河沙三州鎮
西將軍䕶羗校尉西秦河二州刺史梁興進代為征西
將軍代死子休運籌襲爵位天監十三年遣使獻金裝
馬腦鍾二口又表於益州立九層佛寺詔許焉十五年
又遣使獻赤舞龍駒及方物其使或嵗再三至或再嵗
一至其地與益州隣常通商賈民慕其利多往従之教
其書記為之辭譯稍桀黠矣普通元年又奉獻方物籌
死子呵羅真立大通三年詔以為寕西將軍䕶羗校尉
西秦河二州刺史真死子佛輔襲爵位其世子又遣使
獻白龍駒於皇太子
髙昌國闞氏為主其後為河西王沮渠茂䖍弟無諱襲
破之其王闞爽奔于芮芮無諱據之稱王一世而滅國
人又立麴氏為王名嘉元魏授車騎將軍司空公都督
秦州諸軍事秦州刺史金城郡開國公在位二十四年
卒諡曰昭武王子子堅使持節驃騎大將軍散騎常侍
都督𤓰州諸軍事𤓰州刺史河西郡開國公儀同三司
髙昌王嗣位其國蓋車師之故地也南接河南東連燉
煌西次龜茲北鄰敕勒置四十六鎮交河田地高寜臨
川横截栁婆洿林新興由寜始昌篤進白刀等皆其鎮
名官有四鎮將軍及雜號將軍長史司馬門下校郎中
兵校郎通事舎人通事令史諮議校尉主簿國人言語
與中國畧同有五經歴代史諸子集面貌類髙驪辮髮
垂之於背著長身小袖袍縵襠袴女子頭髮辮而不垂
著錦纈纓珞環釧姻有六禮其地髙燥築土為城架木
為屋土覆其上寒暑與益州相似備植九榖人多噉麨
及羊牛肉出良馬蒲陶酒石鹽多草木草實如璽蠒中
絲如細纑名為白叠子國人多取織以為布布甚軟白
交市用焉有朝烏者旦旦集王殿前為行列不畏人日
出然後散去大同中子堅遣使獻鳴鹽枕蒲陶良馬氍
毹等物
滑國者車師之别種也漢永建元年八滑從班勇擊北
虜有功勇上八滑為後部親漢侯自魏晉以来不通中
國至天監十五年其王厭帶夷栗陁始遣使獻方物普
通元年又遣使獻黄師子白貂裘波斯錦等物七年又
奉表貢獻元魏之居桑乾也滑猶為小國屬芮芮後稍
彊大征其旁國波斯盤盤罽賔焉耆龜茲疎勒姑墨于
闐句盤等國開地千餘里土地温暖多山川樹木有五
榖國人以麨及羊肉為糧其獸有師子兩脚駱駝野驢
有角人皆善射著小袖長身袍用金玉為帶女人被裘
頭上刻木為角長六尺以金銀飾之少女子兄弟共妻
無城郭氊屋為居東向開戶其王坐金牀随太嵗轉與
妻竝坐接客無文字以木為契與旁國通則使旁國胡
為胡書羊皮為紙無職官事天神火神毎日則出戶祀
神而後食其跪一拜而止𦵏以木為槨父母死其子截
一耳𦵏訖即吉其言語待河南人譯然後通
周古柯國滑旁小國也普通元年使使随滑来獻方物
呵跋檀國亦滑旁小國也凡滑旁之國衣服容貌皆與
滑同普通元年使使随滑使来獻方物胡蜜丹國亦滑
旁小國也普通元年使使随滑使来獻方物白題國王
姓支名史稽毅其先蓋匈奴之别種胡也漢灌嬰與匈
奴戰斬白題騎一人今在滑國東去滑六日行西極波
斯土地出粟麥𤓰菓食物畧與滑同普通三年遣使獻
方物
龜兹者西域之舊國也後漢光武時其王名宏為莎車
王賢所殺滅其族賢使其子則羅為龜兹王國人又殺
則羅匈奴立龜兹貴人身毒為王由是屬匈奴然龜兹
在漢世常為大國所都曰延城魏文帝初即位遣使貢
獻晉太康中遣子入侍太元七年秦主苻堅遣將呂光
伐西域至龜兹龜兹王帛純載寳出奔光入其城城有
三重外城與長安城等室屋壯麗飾以琅玕金玉光立
帛純弟震為王而歸自此與中國絶不通普通二年王
尼瑞摩珠那勝遣使奉表貢獻
于闐國西域之屬也後漢建武末王俞為莎車王賢所
破徙為驪歸王以其弟君得為于闐王暴虐百姓患之
永平中其種人都末殺君得大人休莫覇又殺都末自
立為王覇死兄子廣得立後擊虜莎車王賢以歸殺之
遂為彊國西北諸小國皆服従其地多水潦沙石氣温
宜稻麥蒲桃有水出玉名曰玉河國人善鑄銅器其治
曰西山城有屋室市井菓蓏菜蔬與中國等尤敬佛法
王所居室加以朱畫王冠金幘如今胡公㡌與妻竝坐
接客國中婦人皆辮髮衣裘袴其人恭相見則跪其跪
則一膝至地書則以木為筆札以玉為印國人得書戴
於首而後開札魏文帝時王山習獻名馬天監九年遣
使獻方物十三年又獻波羅婆歩障十八年又獻瑠璃
罌大同七年又獻外國刻玉佛
渇盤陁國于闐西小國也西鄰滑國南接罽賔國北連
沙勒國所治在山谷中城周迴十餘里國有十二城風
俗與于闐相類衣吉貝布著長身小袖袍小口袴地宜
小麥資以為糧多牛馬駱駞羊等出好氊金玉王姓葛
沙氏中大同元年遣使獻方物
末國漢世且末國也勝兵萬餘戸北與丁零東與白題
西與波斯接土人剪髮著氊帽小袖衣為衫則開頸而
縫前多牛羊騾驢其王安末深盤普通五年遣使来貢
獻
波斯國其先有波斯匿王者子孫以王父字為氏因為
國號國有城周迴三十二里城髙四丈皆有樓觀城内
屋宇數百千間城外佛寺二三百所西去城十五里有
土山山非過髙其勢連接甚逺中有鷲鳥噉羊土人極
以為患國中有優鉢曇花鮮華可愛出龍駒馬鹹池生
珊瑚樹長一二尺亦有琥珀馬腦真珠玫㻁等國内不
以為珍市買用金銀㛰姻法下聘訖女壻將數十人迎
婦壻著金線錦袍師子錦袴戴天冠婦亦如之婦兄弟
便来捉手付度夫婦之禮於兹永畢國東與滑國西及
南俱與婆羅門國北與汎慄國接中大通二年遣使獻
佛牙
宕昌國在河南之東南益州之西北隴西之西羗種也
宋孝武世其王梁瓘怱始獻方物天監四年王梁彌博
来獻甘草當歸詔以為使持節都督河凉二州諸軍事
安西將軍東羗校尉河凉二州刺史隴西公宕昌王佩
以金章彌博死子彌泰立大同十年復授以父爵位其
衣服風俗與河南畧同
鄧至國居西凉州界羗别種也世號持節平北將軍西
凉州刺史宋文帝時王象屈躭遣使獻馬天監元年詔
以鄧至王象舒彭為督西凉州諸軍事號安北將軍五
年舒彭遣使獻黄耆四百斤馬四匹其俗呼㡌曰突何
其衣服與宕昌同
武興國本仇池楊難當自立為秦王宋文帝遣裴方眀
討之難當奔魏其兄子文徳又聚衆茄盧宋因授以爵
位魏又攻之文徳奔漢中従弟僧嗣又自立復戍茄盧
卒文徳弟文度立以弟文洪為白水太守屯武興宋世
以為武都王武興之國自於此矣難當族弟廣香又攻
殺文度自立為陰平王茄盧鎮主卒子炅立炅死子崇
祖立崇祖死子孟孫立齊永眀中魏氏南梁州刺史仇
池公楊靈珍據泥切山歸欵齊世以靈珍為北梁州刺
史仇池公文洪死以族人集始為北秦州刺史武都王
天監初以集始為使持莭都督秦雍二州諸軍事輔國
將軍平羗校尉北秦州刺史武都王靈珍為冠軍將軍
孟孫為假莭督沙州刺史陰平王集始死子紹先襲爵
位二年以靈珍為持莭督隴右諸軍事左將軍北梁州
刺史仇池王十年孟孫死詔贈安沙將軍北雍州刺史
子定襲封爵紹先死子智慧立大同元年剋復漢中智
慧遣使上表求率四千戸歸國詔許焉即以為東益州
其國東連秦嶺西接宕昌去宕昌八百里南去漢中四
百里北去岐州三百里東去長安九百里本有十萬戸
世世分減其大姓有符氏姜氏言語與中國同著烏皁
突騎㡌長身小袖袍小口袴皮鞾地植九榖㛰姻備六
禮知書疏種桑麻出紬絹精布漆蠟椒等山出銅鐡
芮芮國蓋匈奴别種魏晉世匈奴分為數百千部各有
名號芮芮其一部也自元魏南遷因擅其故地無城郭
随水草畜牧以穹廬為居辮髮衣錦小袖袍小口袴深
雍鞾其地苦寒七月流澌亘河宋昇眀中遣王洪軌使
焉引之共伐魏齊建元元年洪軌始至其國國王率三
十萬騎出燕然山東南三千餘里魏人閉關不敢戰後
稍侵弱永眀中為丁零所破更為小國而南移其居天
監中始破丁零復其舊土始築城郭名曰木末城十四
年遣使獻烏貂裘普通元年又遣使獻方物是後數嵗
一至焉大同七年又獻馬一匹金一斤其國能以術祭
天而致風雪前對皎日後則泥潦横流故其戰敗莫能
追及或於中夏為之則曀而不雨問其故以㬉云
史臣曰海南東夷西北戎諸國地窮邉裔各有疆域若
山竒海異怪類殊種前古未聞往諜不記故知九州之
外八荒之表辯方物土莫究其極髙祖以徳懐之故朝
貢嵗至美矣
　
　
　
　
　
　
　梁書卷五十四
　梁書卷五十四考證
海南諸國𫝊叙自武帝以来皆朝貢○朝貢南本作獻
　見
林邑國𫝊陽邁死子咄立簒其父復曰陽邁○簒疑作
　纂然考南史亦同此
扶南國𫝊十六年又使沙門僧尚加為三層○伽南史
　作加
中天竺國𫝊積日香稿○稿應作槁
滑國𫝊自魏晉以来不通中國○監本来字下缺三字
　今増入
　
　
　
　
　
　梁書卷五十四考證
