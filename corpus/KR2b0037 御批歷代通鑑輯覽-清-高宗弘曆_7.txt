
御批厯代通鑑輯覽卷六
周
簡王
(丙/子)元年晉遷于新田(今山西平陽府曲沃縣有絳邑故/城即晉新田地景公遷都於此)
　晉人謀去故絳(左傳注晉復命新田/為絳故謂此為故絳)諸大夫皆曰必
　居郇瑕氏之地(今山西蒲州府臨晉縣有瑕城即郇/瑕晉有二瑕其一鄭燭之武所云焦)
　(瑕在河南陜州閿/鄉縣其一即此)沃饒而近盬(音古説文盬/河東鹽地)國利君
　樂韓厥曰郇瑕水薄土淺不如新田土厚水深夫山
　澤林盬國之寳也國饒則民驕佚近寶公室乃貧(民/多)
　(逐末田/賦不供)不可謂樂晉侯從之遷新田
吳(注見/前)子乘(即夀夢章史記秦伯無子武王求仲雍之/後得周  已君呉因而封之索隐夀夢仲)
(雍十八/代孫)來朝
　夀夢始立朝王適楚觀諸侯禮樂後與魯侯㑹于鍾
　離(今江南鳯陽府鳯陽縣有/鍾離故城古鍾離子國)問周公禮樂魯侯悉為
　陳之因咏歌三代之風夀夢曰孤在夷蠻以椎髻為
　俗豈有斯之服哉因嘆而去
(丁/丑)二年呉入州來(今江南鳯陽府鳯臺縣北/有下蔡故城春秋州來邑)
　初楚莊圍宋師還公子嬰齊請申吕為賞田申公巫
　臣曰不可楚莊乃止嬰齊以是怨巫臣公子側欲取
　夏姬巫臣止之而自取以奔晉故側亦怨之側與嬰
　齊遂殺巫臣之族而分其室巫臣自晉遺二子書曰
　余必使爾罷于奔命以死于是巫臣請使于吳通吳
　于晉教吳戰陣使之伐楚伐巢(今江南盧州府/巢縣周巢伯國)伐徐
　至是入州來嬰齊側一嵗七奔命蠻夷屬于楚者吳
　盡取之是以吳始大通于上國
(戊/寅)三年晉殺其大夫趙同趙括
　趙嬰齊通于趙朔之妻(莊姬晉/成公女)趙同趙括放諸齊(事在/定王)
　(二十/一年)朔妻以故譖于晉侯曰原屏將為亂晉侯討而
　殺之趙武(朔之子莊姬/出諡文子)從姬畜于公宫以其田與祁
　奚(氏族畧奚獻侯之後食于祁因/以為氏今太原府祁縣是也)韓厥言于晉侯曰
　成季之勲(謂趙/衰)宣孟之忠(謂趙/盾)而無後為善者其懼
　矣乃立武而反其田(史記趙盾卒子朔嗣朔娶晉成/公姊為夫人晉景公三年屠岸)
　(賈為司冦治靈公之賊攻趙氏于下宫殺趙朔趙同/趙括趙嬰齊滅其族朔妻有遺腹走公宫匿免身生)
　(男屠岸賈索之朔客公孫杵臼與朔友程嬰曰立孤/與死孰難嬰曰死易立孤難杵臼曰子彊為其難者)
　(我為其易者乃取他人兒匿之程嬰出謬告諸將攻/殺公孫杵臼及孤兒程嬰以真孤匿山中居十五年)
　(景公疾卜之大業之後不遂者為祟公問韓厥厥知/趙孤在乃曰大業之後在晉絶祀者其趙氏乎具以)
　(實告公乃以韓厥之衆脅諸將立趙孤名曰武攻屠/岸賈滅其族與趙武田邑如故程嬰曰我將下報趙)
　(宣孟與公孫杵臼遂自/殺此所載與左傳異)
　(孔頴逹春秋正義曰史記稱趙朔妻成公姊為夫人/案傳趙衰嫡妻文公之女若朔妻成公之姊則亦文)
　(公之女父之從母不得為妻賈服先儒皆以為成公/之女故杜氏從之史記又稱屠岸賈攻殺趙盾趙同)
　(趙括案成二年傳欒書將下軍則朔已死矣不得于此/年與同括俱死于是晉君明諸臣强無容有屠岸賈)
　(厠其間如此専恣又稱公孫杵臼取他兒代武死程/嬰匿武山中因晉侯有疾韓厥請立武為趙氏後與)
　(左傳背違其/説不可從)
(己/夘)四年晉人執鄭伯(悼公子/成公睔)
　楚人以重賄求鄭鄭伯㑹楚公子成于鄧(注見/前)尋鄭
　伯如晉晉以其貳于楚執諸銅鞮(今山西沁州有銅/鞮故城在州西南)
　欒書伐鄭鄭人使伯蠲行成晉人殺之鄭公孫申謀
　曰我出師以圍許為將改立君者而紓晉使晉必歸
　君遂圍許明年鄭公子班(即子/如)聞叔申謀立公子繻
　(成公/庶子)鄭人殺繻立髠頑(成公/世子)公子班奔許欒書曰鄭
　人立君我執一人焉何益不如伐鄭而歸其君晉侯
　有疾立世子州蒲(是為/厲公)為君而㑹諸侯伐鄭鄭公子
　喜(字子罕/穆公子)賂以襄鍾(鄭襄公/之廟鍾)子然(穆公/子)盟于修澤(今/河)
　(南懐慶府原武縣有修武/亭亦曰修魚即春秋修澤)公子騑(字子駟/穆公子)為質鄭伯
　歸討立君者殺叔申及其弟叔禽是夏晉景公卒
(辛/巳)六年命王季子單子取鄇田(鄇音侯今河南懐慶府/武陟縣西南有鄇人亭)
(即周/鄇田)于晉
　晉郤至(即温季蒲城鵲/居之子諡昭子)與王室爭鄇田王使劉子(康/公)
　(即王/季子)單子(襄/公)訟諸晉郤至曰温吾故也故不敢失
　劉子單子曰昔蘇忿生以温為司冦厥後蘇氏即狄又
　不能于狄而奔衞(事見襄/王二年)襄王勞文公而賜之温(見/襄)
　(王十/七年)狐氏(狐毛之子溱/為温大夫)陽氏(陽處久/居温)先處之而後及
　子若治其故則王官之邑也(左傳疏鄇是温之别邑/襄王賜晉以温不賜以)
　(鄇也鄇本未嘗屬子/晉故曰王官之邑)安得之晉侯使郤至弗敢爭
(壬/午)七年晉士爕及楚公子罷許偃(皆楚/大夫)盟于宋
　宋華元善于楚公子嬰齊(時為/令尹)又善于晉欒書(時將/中軍)
　聞楚人既許晉成(王之四年晉歸楚鍾儀楚使公子/辰聘晉修好五年晉使糴茷如楚)
　(報/之)遂如楚復如晉合晉楚之成于是晉士爕㑹楚公
　子罷許偃盟于宋西門之外鄭伯遂如晉受成
(癸/未)八年魯侯來朝遂㑹晉侯齊侯(頃公子/靈公環)宋公衞侯鄭
伯曹伯邾人滕人伐秦
　初秦晉將㑹于令狐晉侯先至秦伯(桓公/滎)不肯渉河
　次于王城使史顆(秦大/夫)盟晉侯于河東晉郤犫(歩陽/之子)
　(又名州亦/曰苦叔成)盟秦伯于河西(事在王/六年)秦伯歸而背晉成
　又召狄與楚欲道以伐晉于是晉侯使郤錡(克之子/字駒伯)
　如魯乞師魯侯至京師以諸侯朝王遂從王季子(即/劉)
　(康/公)成子(成肅/公)㑹晉侯及諸侯之師伐秦晉侯使吕相
　(魏錡子/謚宣子)絶秦及秦師戰于麻隧(在今陜西西安/府涇陽縣北)秦師
　敗績獲秦成差及不更女父(左傳注不/更秦爵)師遂濟涇及
　侯麗(春秋彚纂注侯麗劉/伯莊云在涇陽境)而還成肅公卒于瑕(先是/成子)
　(受脈于社不敬劉子曰民受天地之中以生所謂命/也是以有動作禮義威儀之則以定命也國之大事)
　(在祀與戎今成子惰/棄其命矣其不及乎)
(乙/酉)十年晉侯執曹伯歸于京師
　伐秦之役曹宣公(名盧文/公子)卒于師(事在王/八年)曹人使公
　子負芻守公子欣時(即子/臧)逆曹伯之喪(二子皆宣/公庶子)負
　芻殺其太子而自立(是為成公/事在九年)至是晉侯及諸侯盟
　于戚執負芻以歸于京師諸侯將見子臧于王而立
　之辭曰聖達節次守節為君非吾節也敢失守乎遂
　逃奔宋後曹人請負芻于晉(事在十/一年)晉人使謂子臧
　曰反吾歸而君子臧反晉釋曹伯歸自京師子臧盡
　致其邑與卿而不出
晉士爕齊髙無咎(固之/子)宋華元魯叔孫僑如衞孫林父
(良夫/之子)鄭公子鰌邾人㑹吳于鍾離(鍾離注見前此㑹吳/之始亦晉以諸侯之)
(大夫為/㑹之始)
　始通吳也後魯仲孫蔑衞孫林父㑹吳于善道(事在/靈王)
　(四年吳使夀越如晉請聴諸侯之好晉人使魯衛先/㑹  春秋彚纂注阮勝之南兖州記云盱貽本吳善)
　(道地今盱眙縣/𨽻江南泗州)是年諸侯㑹吳于戚後又㑹吳子夀
　夢于柤(事在靈王九年嶧春秋彚纂注柤/今山東兖州府  縣泇口是也)諸侯之大
　夫又㑹吳于向(事在靈王十三年向鄭地今/開封府尉氏縣西南有向城)
(丙/戌)十有一年夏六月丙寅朔日有食之
晉侯及楚子鄭伯戰于鄢陵(即鄢注/見前)楚子鄭師敗績
　先是楚將北師(事在王/十年)公子貞(即子囊/楚莊子)曰新與晉盟
　而背之不可公子側曰敵利則進何盟之有楚子遂
　侵鄭及暴隧(鄭地路史曰暴辛/公采邑後為鄭有)復侵衞及首止(注見/前)
　鄭公子喜侵楚取新石(春秋彚纂注楚邑在/今南陽府葉縣界)至是楚
　以汝隂之田(汝水南近/鄭之田)求成于鄭鄭叛晉使公子騑
　從楚盟于是晉侯將伐鄭士爕不欲欒書曰不可以
　當吾世而失諸侯師遂起鄭人聞有晉師使告于楚
　楚子救鄭遇于鄢陵士燮曰惟聖人能内外無患自
　非聖人外寧必有内憂盍釋楚為外患乎甲午晦楚
　晨壓晉軍而陳欒書曰楚師輕窕固壘而待之三日
　必退退而擊之必獲勝郤至曰楚有六間(二卿相惡/王卒以舊)
　(鄭陳而不整蠻軍而不/陳陳不違晦在陳而囂)不可失也苖賁皇言于晉侯
　曰楚之良在其中軍王族而已請分良以擊其左右
　而三軍萃于王卒必敗之晉侯從之及戰魏錡射楚
　子中目(楚子召養由基與之兩矢使/射錡中頂伏弢以一矢復命)楚師薄于險晉
　囚其公子茷(卻至從鄭伯鄭伯之御/石首納旌于弢中乃免)旦而戰見星未
　巳楚公子側命軍吏察夷傷補卒乘鷄鳴而食將復
　戰穀陽豎獻飲于側側醉楚子召之不能見楚子曰
　天敗楚也夫乃宵遁晉入楚軍三日榖士燮立于戎
　馬之前曰君幼諸臣不佞(才才/也)何以及此君其戒之
　楚師還公子側自殺
(丁/亥)十有二年冬十有二月丁巳朔日有食之
晉殺其大夫郤錡郤犫郤至
　晉侯多外嬖反自鄢陵欲盡去羣大夫而立其左右
　胥童夷陽五(國語作/夷陽午)長魚矯三人俱怨郤氏(胥童胥/克子郤)
　(缺為政廢胥克邠錡奪夷陽五田/郤犫與長魚矯爭田執而梏之)而嬖于晉侯欒書
　以郤至不從已而敗楚師(鄢陵之戰蠻書欲固壘郤/至言楚有六間必克之)
　欲廢之使楚公子茷(鄢陵之/戰所獲)告晉侯曰此戰也郤至
　實召寡君曰此行必敗吾奉孫周(晉襄公/之曾孫)以事君晉
　侯告欒書書曰其有焉盍使諸周而察之郤至聘于
　周欒書使孫周見之晉侯使覘之信遂怨郤至胥童
　夷陽五帥甲八百將攻郤氏長魚矯請無用衆晉侯
　使清沸魋(亦嬖/人)助之三郤將謀于榭矯殺郤錡郤犫
　于其位郤至欲逃矯及諸其車殺之胥童以甲刦欒
　書中行偃(即荀偃荀庚之子荀林父/嘗為中行遂以官為氏)于朝請殺之晉
　侯弗許矯曰不殺二子憂必及君遂出奔狄晉侯使
　書偃皆復其位(初三郤害伯宗譖而殺之韓獻子曰/郤氏其不免乎善人天地之紀也而)
　(驟絶之不亡何待伯宗每朝其妻必戒之曰盗憎主/人民怨其上子好直言必及于難伯宗死子州犁奔)
　(楚/)
(戊/子)十有三年晉弑其君州蒲
　晉侯使胥童為卿遊于匠麗氏(嬖大/夫家)欒書中行偃執
　晉侯召士匄(士爕之子/即范宣子)士匄辭召韓厥厥曰二三子
　不能事君焉用厥也欒書中行偃殺胥童使程滑(晉/大)
　(夫/)弑晉侯𦵏之于翼東門之外以車一乘(先是諸侯/伐鄭㑹于)
　(柯陵周單襄公見晉侯視逺步髙卻錡見其語犯郤/犫見其語迂郤至見其語伐單子曰晉將有亂其君)
　(與三郤當之乎君子目以定體足以從之今晉侯目/不在體而足不步目其心必異矣郤氏晉之寵人也)
　(三卿而五大夫可以戒懼矣今郤伯之語犯叔迂季/伐犯則陵人迂則誣人伐則揜人有是寵也而益之)
　(以三怨誰能忍之未幾晉/殺三郤及是厲公被弑)
晉逆公孫周于京師立之(是為悼公史記晉襄公少子/捷號桓叔桓叔最愛生惠伯)
(談談生周韋昭國語注晉不畜羣/公子故談子周適周事單襄公)
　晉欒書中行偃既弑厲公使荀罃(即智武子荀首别/邑于智故又以智)
　(為/氏)士魴(士㑹子亦/曰彘共子)逆周子于京師而立之生十四年
　矣(國語周事單襄公立無跛視無旋聴無聳言無逺/晉國有憂未嘗不戚有慶未嘗不怡襄公疾召其)
　(子頃公而告之曰必善晉周將得晉國其行也而文/能文則得天地天地所胙小而後國晉仍無道  鮮)
　(胄其將失之矣必蚤/善晉子其當之也)大夫逆于清原(注見/前)周子曰孤
　始願不及此雖及此豈非天乎抑人之求君使出命
　也立而不從將安用君二三子用我今日否亦今日共
　而從君神之所福也對曰羣臣之願也敢不唯命是
　聴盟而入朝于武宫逐不臣者七人二月即位于朝
　始命百官施(施恩/惠)舍(舍勞/役)已責(止逋/責)振廢滯禁淫慝
　薄賦歛宥罪戾使魏相(即吕相/佐下軍)士魴(將新/軍)魏頡(魏顆/子别)
　(為令/狐氏)趙武(與頡俱/佐新軍)為卿(荀家荀㑹欒黶韓無忌為公/族大夫使訓卿之子弟士渥)
　(濁為太傅修士㑹之法右行辛為司空修士蒍之法/欒紏御戎使訓諸御荀賓為右使訓勇力之士祁奚)
　(為中軍尉羊舌職佐之魏絳為司馬張老為候菴鐸/遏㓂為上軍尉籍偃為司馬使訓卒乗程鄭為乗馬)
　(禦使訓羣騶之荀家荀㑹荀賓皆荀氏族欒黶書之/子韓無忌厥  子右行辛其先將右行以官為氏欒)
　(紏亦曰弁紏欒氏族羊舌職晉武公曾孫突為羊舌/大夫遂以為氏職叔向父魏絳犫之子籍偃其先伯)
　(黶司晉典籍以官為氏程鄭荀/氏别族羣騶謂諸掌駕之官)凡六官之長皆民譽
　也
(己/丑)十有四年晉欒黶宋華元魯仲孫蔑衞寗殖(俞之孫/諡惠子)
曹人莒人邾人滕人薛人圍宋彭城(注見/前)
　初宋司馬蕩澤(蕩氏宋桓公子蕩/之後澤亦曰子山)殺公子肥(宋文/公子)華
　元(為右/師)出奔晉魚石(公子魚曽孫/時為左師)止之于河上華元
　遂復入以國人攻蕩氏殺澤于是魚石及向為人(宋/桓)
　(公子貯字向父其後以字/為氏為人時為大司冦)鱗朱(桓公子鱗元孫以名/為氏朱時為少司寇)
　向帶(時為/太宰)魚府(時為/少宰)俱出奔楚(事在王/十年)楚子鄭伯伐
　宋取彭城魚石遂入于彭城(向為人鱗朱向帶魚府/亦入焉楚以三百乗戍)
　(之而/還)宋老佐(戴公五世孫/時為司馬)及華喜(華父督元孫/時為司徒)帥師
　圍之楚令尹嬰齊救彭城伐宋宋華元如晉告急韓
　厥為政曰欲求得人必先勤之成霸安疆自宋始矣
　晉侯遂以師救宋遇楚師于靡角之谷(左傳注/宋地)楚師
　還晉使士魴如魯乞師魯仲孫蔑㑹諸侯于虚朾(春/秋)
　(彚纂注虚朾杜注闕或云/即宋之虚在今睢州界)謀救宋(事在王十三年是/年魯成公卒子午)
　(嗣是為/襄公)至是諸侯之大夫圍彭城彭城降晉晉人以
　宋五大夫在彭城者歸寘諸瓠邱(即壺邱亦曰陽壺/其故城在今山西)
　(絳州垣/曲縣)
王崩太子泄心立(是為/靈王)
靈王
(庚/寅)元年晉荀罃齊崔杼(夭之/子)宋華元魯仲孫蔑衞孫林
父曹人邾人滕人薛人小邾人(曹姓邾俠之後封于郳/今山東兖州府滕縣郳)
(城是也本附庸/後進爵小邾子)㑹于戚遂城虎牢(戚虎牢注/俱見前)
　初諸侯㑹于沙隨(今河南歸德府寧/陵縣沙隨城是)尹子(周尹/武公)及晉
　侯(厲/公)以諸侯伐鄭(事在簡王/十一年)既而鄭公子騑侵晉
　虚滑(左傳注晉/之二邑)衞北宫括(即懿子衞/成公曾孫)侵鄭至于髙氏
　(今河南開封府/禹州有髙氏亭)楚人戍鄭尹子單子(單襄/公朝)㑹晉侯(亦/厲)
　(公/)及諸侯盟于柯陵(左傳注/鄭西地)以伐鄭楚公子嬰齊救
　之諸侯師還尋又伐鄭楚再救之諸侯復還(事在簡/王十二)
　(年/)彭城之役晉韓厥帥諸侯之師伐鄭入其郛敗其
　兵于洧上(事在簡王十四年洧水出河南府登封縣/馬嶺山經鄭州許州合溱水為雙洎河)
　至是鄭伯疾公子騑請息肩于晉鄭伯不可既卒(子/髠)
　(頑嗣是/為僖公)晉師宋師衞師侵鄭鄭人不從晉乃㑹諸侯
　之大夫于戚以謀鄭魯仲蔑曰請城虎牢以逼鄭晉
　人從之鄭乃行成明年單子㑹晉侯及諸侯盟于雞
　澤(今直𨽻廣平府雞澤縣西南/有㑹盟臺即春秋諸侯盟處)為鄭服故也(晉侯之/弟揚干)
　(亂行于曲梁魏絳戮其僕晉侯怒謂羊舌赤曰必殺/魏絳無失也對曰絳事君不避難有罪不逃刑其將)
　(來辭言終魏絳至授僕人書将伏劍公讀其書曰臣/聞師衆以順為武軍事有死無犯為敬君合諸侯臣)
　(敢不敬臣懼其死以及揚干無所逃罪請歸死于司/冦公跣而出曰寡人之言親愛也吾子之討軍禮也)
　(子無重寡人之遇反役使絳佐/新軍  羊舌赤字伯華職長子)後二年晉侯復㑹諸
　侯于戚鄭伯皆來㑹(史記晉㑹諸侯于雞澤悼公問/羣臣可用者祁奚舉解狐解狐)
　(奚之仇復問舉其子午君子曰祁奚可/謂不黨矣外舉不𨼆仇内舉不𨼆子)
(壬/辰)三年晉大夫魏絳盟諸戎
　無終子嘉父(無終山戎國名字爵嘉父字也今順/天府薊州有無終故城即無終子國)使
　孟樂(無終/之臣)如晉因魏絳納虎豹之皮以請和諸戎晉侯
　曰戎狄無親而貪不如伐之魏絳曰諸侯新服將觀
　于我我徳則睦否則攜貳勞師于戎諸華必叛晉侯
　曰然則莫如和戎乎對曰和戎有五利焉戎狄薦(聚/也)
　居貴貨易(輕/也)土土可賈焉一也邉鄙不聳民狎其野
　穡人成功二也戎狄事晉四鄰振動諸侯威懐三也
　以徳綏戎師徒不勤兵甲不頓四也鑒于后羿(有夏/之衰)
　(羿因夏民以代夏政其/臣寒浞殺之事詳見前)而用徳度逺至邇安五也君
　其圖之晉侯説乃使魏絳盟諸戎
(癸/巳)四年諸侯戍陳
　初楚公子壬夫(即子/辛)為令尹侵欲于小國(多欲無厭/侵害小國)
　鷄澤之盟陳侯使袁僑(左傳注轅濤/塗四世孫)如㑹求成(事在/二年)
　楚司馬公子何忌遂侵陳㑹陳成公卒(子溺嗣是/為哀公)楚
　人聞喪乃止陳人卒不聴楚命楚彭名侵之使頓(今/河)
　(南陳州府項城縣北有南頓故城古頓子國漢書/地理志應劭注頓迫于陳其後南徙故號南頓)間
　陳而伐之陳人圍頓(事在/三年)至是晉侯合諸侯于戚以
　戍陳楚令尹公子貞(楚人討陳叛故知由令尹子辛/乃殺子辛而以子囊為令尹)
　帥師伐陳(晉士魴曰楚人討貳而疾/伐陳陳近于楚能無往乎)晉侯復合諸侯
　于城棣(今河南開封府陽武縣北有/南棣北棣二城即春秋城棣)以救之後楚公
　子貞圍陳晉侯率諸侯㑹陳侯于鄬(是時鄭伯㑹鄬/公子騑相使賊)
　(夜弑鄭伯以瘧疾赴于諸侯/立子嘉是為簡公鄬鄭地)陳人患楚使告陳侯于
　㑹曰君若不來羣臣不忍宗廟社稷懼有二圖陳侯
　逃歸(事在王/六年)
(丁/酉)八年晉侯宋公魯侯衞侯曹伯莒子邾子滕子薛伯
把伯小邾子齊世子光伐鄭同盟于戲(即戲童在河南/開封府汜水縣)
(南水經注汜水出/浮戲之山是也)
　鄭既與晉成公子發(即子國/穆公子)公孫輒(即子耳/穆公孫)侵蔡獲
　其司馬公子燮(蔡莊/公子)諸侯㑹于邢邱(即今河南懐慶/府温縣平皐故)
　(城漢書地理志河南/郡平臯晉曰邢邱)鄭伯獻㨗以聴命(是㑹晉侯以/命朝聘之數)
　(使諸侯之大夫聴命魯季孫宿齊髙厚宋向戌衞寗/殖邾大夫㑹之  季孫宿行父之子諡武子髙厚固)
　(之子向戌宋桓/公子肸之孫)于是楚公子貞帥師伐鄭(子駟曰姑從楚/以紓吾民晉師)
　(至吾又從之犠牲玉帛陳于二境以待强者而庇民/焉子展曰小所以事大信也晉君方明四軍無闕八)
　(卿和睦必不棄鄭不如完守以老楚/仗信以待晉子駟曰從楚騑受其咎)鄭及楚平(事在/王七)
　(年/)晉侯率諸侯伐鄭師于汜(鄭有二汜東汜在新鄭/南汜在襄城此東汜也)
　(秦晉圍鄭秦/軍汜南即此)鄭人恐復行成于晉中行偃曰遂圍之
　以待楚人之救而與之戰智罃曰許之盟而還師以
　敝楚吾三分四軍與諸侯之鋭以逆來者于我未病
　楚不能矣猶愈于戰乃許鄭成同盥于戲晉師還晉
　侯謀所以息民者魏絳請施舍自公以下茍有積者
　盡出之國無滯積亦無困人公無禁例亦無貪民祈
　以幣更(不用/胜)賓以特牲器用不作(仍其/舊)車服從給(止/足)
　(給/事)行之期年國乃有節三駕而楚不能爭(左傳注三/駕三興師)
　(也一師于牛首二師于向三/觀兵于鄭東門自是鄭遂服)
(戊/戌)九年晉侯使士匄平王室
　先是王使王叔陳生(王叔周/卿士)愬戎于晉王叔貳于戎
　晉士魴執之以如京師(事在/四年)及是王叔與伯輿(王卿/士)
　爭政王右伯輿王叔怒而出奔及河王復之不入晉
　侯使士匄平王室王叔之宰與伯輿之大夫瑕禽坐
　獄于王庭士匄聼之曰天子所右寡君亦右之所左
　亦左之使王叔與伯輿合要王叔不能舉其契(春秋/疏使)
　(其兩相辨答伯輿詞直王/叔不能舉要契之詞也)王叔奔晉單子(頃公子/靖公)為卿
　士以相王室
(己/亥)十年魯作三軍
　魯季孫宿告叔孫豹(得臣之/子穆子)請為三軍(左傳注魯上下/二軍皆屬于公)
　(有事三卿更率以征伐季氏欲專/其民人故假立中軍因以改作)各征其軍豹不欲
　宿固請之乃盟諸僖閎(僖公/廟門)詛諸五父之衢(元和志/五父衢)
　(在曲阜/縣東南)正月作三軍三分公室各有其一三子各毁
　其乘(各自壊其舊時車乘分以/足成三軍使各自屬其軍)季氏使其乘之人以
　其役邑入者無征(春秋疏役謂共官力役則今之丁也/邑謂賦税若今之租調也以其役)
　(與邑皆來季氏/者則公室無征)不入者倍征(若不入季氏者則使公/家倍征之毆之使入已)
　(也/)孟氏使半為臣若子若弟(取其子弟之半為臣四/分其乗之人以三歸公)
　(而取/其一)叔孫氏使盡為臣(盡取子弟以/其父兄歸公)
晉侯宋公魯侯衞侯曹伯齊世子光莒子邾子滕子薛
伯把伯小邾子伐鄭㑹于蕭魚(春秋彚纂注蕭魚鄭地/路史曰少昊後嬴姓國)
(修魚即/蕭魚也)
　戲之盟晉人不得志于鄭復以諸侯伐之門其三門
　而還尋楚子伐鄭鄭又及楚平(子駟將與楚成子孔/子蟜曰與大國盟口)
　(血未乾而背之可乎子駟子展曰要盟無質背之可/也乃及楚平事在王八年  子孔即公子嘉穆公子)
　(子蟜即公孫/蠆子游之子)使公孫輒從楚公子貞伐宋又使皇耳
　(皇戍/子)侵衞(衞人追之獲/耳于犬邱)輒復受楚令伐魯圍蕭克之
　(魯仲孫蔑曰鄭其/有災乎師競已甚)于是晉侯㑹諸侯伐鄭師于牛首
　(初鄭子駟與尉止有爭至是將禦諸侯之師而黜其/車尉止獲又抑之弗與獻尉止乃帥賊攻西宫之朝)
　(殺子駟子國子耳刦鄭伯以如北宫子國之子子産/攻盗于北宫獲尉止  牛首今河南開封府牛首城)
　(是子産即/公孫僑)諸侯之師城虎牢而戍之晉師城梧(春秋/彚纂)
　(注梧杜預曰鄭地案隋書滎/陽縣有梧桐澗或即是梧也)及制(即城臯在開/封府滎陽縣)士魴
　魏絳戍之鄭及晉平(此三駕/之一)楚公子貞救鄭諸侯之
　師還(繞/也)鄭而南楚師不退師遂進與楚夾潁(潁水出/河南登)
　(封縣潁谷至江/南潁上縣入淮)而軍鄭公孫蠆與楚人盟(子蟜曰/諸侯必)
　(不戰矣從之將退不從亦退退楚必圍我/不如從楚亦以退之宵涉潁與楚人盟)欒黶欲伐
　鄭師荀罃不可侵鄭北鄙而歸楚人亦還(事皆在/王九年)鄭
　公孫舍之(即子展子/罕之子)侵宋(鄭人患晉楚之故諸大夫/曰楚弱于晉何由而使晉)
　(師至死于我楚弗敢敵而後可固與也子展曰與宋甚/為惡諸侯必至吾從之盟楚師至吾又從之則晉怒)
　(矣晉能驟來楚將不能吾乃固與晉大/夫説之于是子展遂侵宋以致諸侯)晉侯復㑹諸
　侯師于向(注見/前)伐鄭鄭人行成同盟于亳城北(此三/駕之)
　(二亳城西亳/也在今偃師)楚公子貞乞師于秦以伐鄭鄭伯逆之
　伐宋晉侯乃㑹諸侯悉師以復伐鄭觀兵于鄭東
　門鄭使良霄(即伯有子耳之子考左傳鄭七穆皆穆/公子子良之後為良氏子游之後為游)
　(氏子國之後為國氏子罕之後為罕氏子駟之後為/駟氏子印之後為印氏子豐之後為豐氏皆以字為)
　(氏/)石㚟(亦作/石盂)如楚告將服于晉(楚人執之後/復歸于鄭)使王子
　伯駢行成晉趙武入盟鄭伯鄭公孫舍之出盟晉侯
　㑹于蕭魚(是為/三駕)赦鄭囚皆禮而歸之鄭人賂晉侯以
　師悝師觸師蠲(皆樂/師)歌鐘二肆(肆列也縣鍾十六為/一肆二肆三十二枚)
　及鎛磬女樂二八晉侯以樂之半賜魏絳曰子教寡
　人和諸戎以正諸夏八年之中九合諸侯(史記集解/服䖍曰九)
　(合一㑹戚二㑹城棣三㑹鄬四㑹邢邱五盟/戲六㑹柤七㑹虎牢八盟宅城九㑹蕭魚)如樂之
　和無所不諧請與子樂之辭曰國之福也君之靈也
　二三子之勞也臣何力之有焉抑臣願君安其樂而
　思其終也書曰居安思危思則有備有備無患敢以
　此規晉侯曰子之教敢不承命賞則不可廢也子其
　受之魏絳于是有金石之樂(晉悼公/復霸)
(庚/子)十有一年吳子乘卒
　壽夢四子長諸樊(春秋經/書遏)次餘祭(左傳/作戴)次餘昧(左傳/作夷)
　(末/)次季札季札賢壽夢欲立之季札讓乃立諸樊諸
　樊已除喪讓位季札季札辭曰曹宣公之卒諸侯不
　義曹君(成公負芻也事/見簡王八年)將立子臧子臧去之君子曰
　能守節札雖不才願附子臧以無失節固立之棄其
　室而耕乃舍之
(辛/丑)十有二年晉復三軍(晉于三軍之外作三行又作六/軍至是始復大國三軍之制)
　晉侯蒐于綿上(即綿上聚/注見前)以治兵使荀偃將中軍士
　匄佐之趙武將上軍韓起(韓厥子/諡宣子)佐之欒黶將下軍
　魏絳佐之新軍無帥晉侯難其人使其什吏率其卒
　乗官屬以從于下軍明年荀偃以諸侯之師伐秦無
　功而還(晉人謂之/遷延之役)遂舍新軍(伐秦之役欒黶之弟鍼/與士鞅馳秦師鍼死士)
　(鞅反欒黶欲殺鞅鞅奔秦秦伯問晉大夫誰先亡對/曰欒氏其在盈乎秦伯曰何故對曰武子之徳在民)
　(是庇其子欒黶死盈之善未能及人武子所施没矣/而黶之怨實章將于是乎在秦伯以為知言請于晉)
　(而復之匄士鞅即/范獻子  之子)
(壬/寅)十有三年春二月乙未朔日有食之
衞侯出奔齊
　衞侯戒孫林父寗殖食皆服而朝日旰不召而射鴻
　于囿二子從之不釋皮冠而與之言二子怒林父如
　戚(戚即戚城林父食邑自獻公之立/林父置其重器于戚而善晉大夫)孫蒯(文子/之子)入使
　衛侯飲之酒使大師歌巧言之卒章(左傳注巧言詩/卒章曰彼何人)
　(斯居河之麋無拳無勇職為亂/階公以喻文子居河上而為亂)大師辭師曹請為之
　(初公有嬖妾使師曹誨之琴師曹鞭之公怒鞭/師曹三百故師曹欲歌此以怒孫子而報公)衞侯
　使歌之遂誦之(恐孫蒯/不解故)蒯懼告林父林父曰君忌我
　矣弗先必死遂入告蘧瑗(衞大夫/字伯玉)對曰君制其國臣
　敢奸之乎遂行從近闗出衞侯使子蟜子伯子皮(三/子)
　(皆羣/公子)與林父盟林父殺之衞侯如鄄(注見/前)使子行(亦/羣)
　(公/子)于林父又殺之衞侯出奔齊(齊人以郲寄衞侯其/復也以郲糧歸  郲)
　(即萊國齊滅之為邑今/山東萊州府掖縣是)衞人立公孫剽(字子叔穆公/孫是為殤公)
　孫林父寗殖相之以聴命于諸侯(晉侯問衞故于中/行偃對曰衞有君)
　(矣伐之未可以得志而勤諸侯仲虺有言曰推亡固/存國之道也君其定衞以待時乎于是㑹于戚以謀)
　(定/衞)
(癸/夘)十有四年秋八月丁巳日有食之
(甲/辰)十有五年晉侯宋公魯侯衞侯(殤公/剽)鄭伯曹伯莒子邾
子薛伯把伯小邾子㑹于溴梁(爾雅梁莫大于湨梁懐/湨梁水隄也今河南)
(慶府濟源縣有湨/水東逕孟縣入河)大夫盟
　晉悼公卒子彪立(是為/平公)既𦵏㑹諸侯于溴梁宴于温使
　諸大夫舞曰歌詩必類齊髙厚之詩不類荀偃怒曰
　諸侯有異志矣使諸大夫盟髙厚髙厚逃歸于是晉
　荀偃宋向戍魯叔孫豹衞寗殖鄭公孫蠆小邾之大
　夫盟曰同討不庭
　(張氏洽曰春秋魯莊公十三年以前禮樂征伐自諸/侯出而權未一也自桓文繼霸列國之政齊晉專之)
　(然猶在諸侯也自溴梁以後則皆自大夫出/矣故春秋于此書大夫盟著世變之益降也)
(丙/午)十有七年晉侯宋公魯侯衞侯鄭伯曹伯莒子邾子
滕子薛伯把伯小邾子同圍齊
　齊貳于晉(士匄假羽毛于齊而弗歸齊人始貳焉/羽毛王者游車之旌齊私有之故假)故
　伐魯圍成(事在王十四年縣成魯邑今山/東兖州府寧陽  東北有成城)湨梁之㑹
　髙厚逃歸齊再伐魯魯使叔孫豹如晉言齊故(事在/王十)
　(五/年)齊人以未得志于魯圍桃(今兖州府汶上/縣桃鄉故城是)及防(髙/厚)
　(圍臧紇于防聊叔紇臧疇臧賈帥甲三百宵犯齊師/齊師去之獲臧堅齊侯使夙沙衛唁之令無死堅不)
　(可以杙抉其傷而死梁防注見前臧紇即武仲/文仲孫聊叔紇即叔  紇臧疇臧賈武仲昆弟)復使
　邾人伐魯南鄙(事在王/十六年)齊人又伐魯北鄙于是晉侯
　伐齊濟河㑹諸侯于魯濟(古濟水經齊魯之地在齊/者為齊濟在魯者為魯濟)
　尋湨梁之言同伐齊齊侯禦諸平隂(今山東泰安府/平隂縣有故城)
　(在縣東北即/春秋齊邑)塹防門而守之廣里(防門在今平隂縣/東北水經注防門)
　(北有光里齊人音廣與光同/即春秋所謂守之廣里者也)夙沙衞(齊靈公/寺人)曰不能
　戰莫如守險弗聴諸侯之士門焉齊人多死齊侯登
　巫山(在今泰安府肥城縣/西北亦曰孝堂山)以望晉師晉人使司馬斥
　山澤之險雖所不至必斾而疏陳之(斥候也疏建旌/旗以為陳示衆)
　(也/)使乗車者左實右偽以斾先(偽以衣服為人/形建斾以先驅)輿曳
　柴而從之齊侯見之畏其衆也乃脱歸夜遁(師曠告/晉侯曰)
　(鳥烏之聲樂齊師其遁邢伯告中行伯曰有班馬之/聲齊師其遁叔向告晉侯曰城上有烏齊師其遁)
　(師曠晉樂師邢伯韓氏别族中行/伯即獻子叔向即羊舌肸職次子)諸侯之師入平隂
　從齊師遂克京兹(在平隂/縣東南)克邿(今平隂縣/西邿山是)圍盧(今濟/南府)
　(長清縣有盧城/春秋齊盧邑)門于雍門(齊城/門)焚之及郭(秦周伐雍/門之荻范)
　(鞅之御以戈殺犬于門中孟莊子斬其橁以為公琴/焚雍門及西郭南郭又焚申池之竹木及東郭北郭)
　(子孟莊子即仲孫速獻/  之子荻橁皆木名)又門于揚門(齊西/門)及東閭(齊/東)
　(門/)齊侯駕將走郵棠(今萊州府平慶州東南有/棠鄉亦曰甘棠社即郵棠)太子
　與郭榮(齊大/夫)扣馬曰師速而疾畧也將退矣君何懼
　焉且社稷之主不可以輕乃止諸侯東侵及濰(地理/今釋)
　(濰水出山東莒州濰山土人名為淮/河東流折北至萊州府昌邑縣入海)南及沂(沂水注/見前舊)
　(入于泗今東流逕江南/宿遷縣滙為駱馬湖)明年還自沂上盟于督揚(春/秋)
　(經諸侯盟于祝柯杜預曰左傳見前/督揚即祝柯也祝柯即祝阿注)是秋齊靈公卒(故太/子光)
　(立是為莊公初靈公娶于魯曰顔懿姬無子其侄鬷/聲姬生光以為太子既而廢光立所嬖之子牙使髙)
　(厚傅之夙沙衞為少傅靈公疾崔杼微逆光疾病而/立之靈公卒莊公即位執子牙崔杼段髙厚夙沙衞)
　(以髙唐叛圍而/克之醢衞于軍)晉士匄帥師伐齊及糓(注見/前)聞齊喪
　乃還
楚公子午(字子庚/楚令尹)帥師伐鄭
　鄭公子嘉欲去諸大夫將叛晉而起楚師以去之使
　告楚令尹午午弗許楚子使人問之午對使者曰諸
　侯方睦于晉臣請甞之若可君繼之不可収師而退
　可以無害君亦無辱午遂帥師治兵于汾(今許州襄/城縣東北)
　(有汾邱城戰國䇿楚/北有汾陘之塞是也)于是鄭公孫蠆良霄公孫黑肱
　(字子張穆公/孫子印子)從鄭伯伐齊嘉及公孫舍之公孫夏(字/子)
　(西子駟/之子)守二子知嘉謀完守入保嘉不敢㑹楚師楚
　師門于純門(注見/前)信(再宿/也)于城下而還渉于魚齒之
　下(魚齒山在今河南汝州寶豐/縣東南其下有滍水故曰涉)甚雨及之楚師多凍
　役徙幾盡晉人聞有楚師師曠曰不害吾驟歌北風
　又歌南風南風不競楚必無功董叔(晉大/夫)曰天道多
　在西北(嵗在豕韋月又建亥故曰多在/西北豕韋一名陬訾亥之次也)南師不時必
　無功羊舌肸(時為/太𫝊)曰在其君之徳也明年鄭人患嘉
　專政討純門之難公孫舍之公孫夏遂殺嘉而分其
　室舍之當國夏聴政立公孫僑為卿
(戊/申)十有九年冬十月丙辰朔日有食之
(己/酉)二十年晉欒盈出奔楚
　初欒黶娶于范匄(即士匄范/釋見後)生盈范鞅以其亡秦也
　(范鞅奔秦/事見前)怨欒氏故與盈共為公族大夫而不相能
　欒黶卒欒祁(即黶妻范匄女范/氏堯後故祈姓)與其老州賓通幾亡
　室(言亂/也)矣盈患之祈懼討愬于匄曰盈將為亂鞅為
　之徵盈素好施士多歸焉匄因其多士也信之時盈
　佐下軍匄使城著(左傳注/晉邑)而逐之盈出奔楚匄殺其
　黨(箕遺黄淵嘉父司空靖邴豫董叔邴師申書羊舌/虎叔羆于是知起中行喜州綽邢蒯俱出奔齊)
　(十子皆晉大夫欒盈/之黨羊舌虎叔向弟)囚籍偃羊舌赤羊舌肸祁奚言
　肸于匄乃免(叔向曰祁大夫外舉不棄讐内舉不失/親其獨遺我乎于是祁奚老矣聞之乘)
　(馹而見范宣子曰謀而鮮過惠訓不倦者叔向有焉/社稷之固也猶將十世宥之以勸能者若之何以虎)
　(也棄社稷宣子説與之乗以言諸公而免/之不見叔向而歸叔向亦不告免焉而朝)
秋九月庚戌朔日有食之
冬十月庚辰朔日有食之
晉侯齊侯宋公魯衞侯鄭伯曹伯(成公子/武公滕)莒子邾子㑹
于商任(左傳注/地闕)
　錮欒氏也明年復㑹于沙隨(注見/也)以錮之
(庚/戌)二十有一年冬十月庚子孔子生(是年為魯襄/公二十二年)
　孔子之先宋人也(家語孔子宋之後宋襄公熈生弗/父何及厲公方祀弗父以下世為)
　(宋卿何生宋父周周生勝勝生正考父考父生孔父/嘉五世親盡别為公族故後以為氏焉孔父生子木)
　(金父金父生睪夷睪夷生/防叔避華氏之禍而奔魯)父叔梁紇(家語防叔生伯夏/伯夏生叔梁紇)
　(左傳襄公十年晉伐偪陽偪陽人啟門諸侯之壬門/焉縣門發聊人紇抉之以出門者又襄公十七年聊)
　(叔紇帥甲三百宵犯齊師孔安/國曰聊孔子父叔梁紇所治邑)母顔氏(家語叔梁紇/生九女無子)
　(其妾生孟皮有足疾乃求婚于顔氏顔氏三女其小/曰徵在顔父問三女曰聊大夫聖王之裔其人身長)
　(十尺武力絶倫雖年大性嚴不足為疑三子孰能為/之妻徴在進曰從父所制父曰即爾能矣遂以妻之)
　(徵在既廟見以夫之年長懼不/時有男而私禱尼山以祈焉)以是年庚戌之嵗十
　月庚子生孔子(公羊傳魯襄公二十一年冬十一月/庚子孔子生榖梁傳二十一年冬十)
　(月庚子孔子生考是年十月為庚辰朔經有明文則/庚子為二十一日迄六旬而再得庚子則當在十二)
　(月不得在十一月也杜預左傳注孔子魯襄公二十/二年生至哀公十六年七十三嵗也羅泌路史餘論)
　(公羊子言十一月是月固無庚子孔氏家譜祖庭記/俱云二十二年十月庚子乃二十七日周正十月乃)
　(今之八月今定著八月二十七日為先聖孔子生日/羅氏之論如此今以杜預春秋長歴合之是年酉月)
　(為甲戊自甲戌推至庚子為二/十七日酉月今八月周十月也)于魯昌平鄉鄹邑
　(括地志昌平山在泗水縣南孔子生昌平鄉葢鄉取/山為名闕里志昌平山在曲阜縣東南其東即尼山)
　(又東為顔母山連泗水鄒縣界/鄹邑今曲阜縣東南郰城是也)孔子生而圩頂因名
　焉為兒嬉戲陳爼豆設禮容及長為委吏科量平為
　司職吏(今氏前編注職讀為/樴繫養犧牲之所)畜蕃息魯仲孫貜(即孟/僖子)
　(孟莊子庶子/孝伯羯之子)使其子何忌(孟懿/子)與南宫适(居南宫因/氏字子容)
　(諡敬叔懿/子庶兄)往學禮焉(史記孟僖子病誡其嗣懿子曰/仲尼聖人之後滅于宋其祖弗)
　(父何甞有宋而讓厲公及正考父佐戴武宣三命滋/益恭故鼎銘云一命而僂再命而傴三命而俯循墻)
　(而走亦莫余敢侮饘于是粥于是以糊余口其恭如/是吾聞聖人之後雖不當世必有達者仲尼年少好)
　(禮其達者歟吾/即没若必師之)
(辛/亥)二十有二年春二月癸酉朔日有食之
欒盈復入于晉晉人殺欒盈
　盈自楚適齊晏嬰(字平仲晏/弱之子)諌齊侯曰商任之㑹受
　命于晉今納欒氏將安用之弗聴晉將嫁女于吳齊
　侯使析歸父媵之以藩(車之有/障蔽者)載欒盈及其士納諸
　曲沃盈夜見胥午(守曲沃/大夫)而告之(午伏盈而觴曲沃/人樂作午言曰今)
　(也得欒孺子何如對曰得主而為之死猶不死也皆/歎有泣者爵行又言皆曰得主何貳之有盈出徧拜)
　(之/)遂帥曲沃之甲因魏舒(終之子/諡獻子)以入絳(盈先佐魏/絳于下軍)
　(舒私焉/故因之)魏氏及七輿大夫(下軍之屬/注見前)與之樂王鮒(諡/桓)
　(子晉/大夫)侍于范匄或告曰欒氏至矣樂王鮒使匄奉晉
　侯如固宫(宮之有臺觀備守者/國語作襄公之宫)使鞅迎魏舒則成列
　既乗將迎欒氏鞅趨進曰鞅之父與二三子在君所
　矣使鞅逆吾子鞅請驂乗遂超乗右撫劍左援帶命
　驅之出僕請鞅曰之公既至匄逆諸階執舒手賂之
　以曲沃使斐豹殺欒氏之力臣督戎(斐豹𨽻也著于/丹書謂范匄曰)
　(茍焚丹書我殺督戎匄/許之豹遂繫殺督戎)欒氏乗公門鞅用劍以帥卒
　欒氏退攝車從之欒盈奔曲沃晉人圍而克之盡殺
　欒氏之族惟欒魴(欒氏/族)出奔宋
齊侯伐衞遂伐晉
　齊侯伐衞將自衞伐晉晏嬰曰君恃勇力以伐盟主
　若不濟國之福也不徳而有功憂必及君崔杼亦諫
　弗聼遂伐晉取朝歌(注見前初為衛/邑後為晉有)為二隊入孟門
　(注見/前)登太行(述征記太行山首始河内北至幽州凡/百嶺連亘十三州之界有入陘其二曰)
　(太行陘元和志太行陘在懐州河内/今河内縣属河南懷慶府春秋晉地)張武軍于熒庭
　(即陘庭/注見前)戍郫邵(左傳注/晉邑)封少水(即澮水有二源一出/翼城烏嶺山一出絳)
　(縣東北至曲沃/縣合流入于汾)以報平隂之役師還復襲莒門于且
　于(莒地在今沂/州府莒州)傷股而退華還(即華/周)杞殖(即把/梁)載甲
　夜入且于之隧明日遇莒子于蒲侯氏(左傳注近/莒之邑)莒
　子鼓之獲把梁莒人行成齊侯歸(禮記檀弓齊莊公/襲莒子奪把梁死)
　(焉其妻迎其柩于路而哭之哀荘公使人弔之對曰/君之臣不免于罪則將肆諸市朝而妻妾執君之臣)
　(免于罪則有先人之/敝廬在君無所辱命)
榖洛鬭(榖水出河南府澠池縣榖陽谷東流合澗水至/洛陽縣西南入洛洛水注見前韋昭國語注兩)
(水格有似于鬬洛在王城南榖在王城北至靈/王時榖水盛出于王城之西而南流入于洛)
　榖洛二水鬭將毁王宫王欲壅之太子晉諫曰不可
　晉聞長民者不墮山不崇藪不防川不竇澤是以民
　無夭昏札瘥之憂饑寒乏匱之患故上下能相固以
　待不虞古之聖王唯此之慎今吾執政無乃實有所
　避(違/也)而滑(音汨/亂也)夫二川之神使至于爭明以妨王宫
　王而飾之無乃不可乎王卒壅之
(壬/子)二十有三年鄭伯朝晉
　先是晉人徵朝于鄭鄭少正公孫僑以辭却之(事在/王二)
　(十一/年)于是晉范匄為政諸侯之幣重鄭人患之故鄭
　伯如晉公孫僑寓書于公孫夏以告范匄曰子為晉
　國四隣諸侯不聞令徳而聞重幣僑也惑之僑聞長
　國家者非無賄之患而無令名之難夫諸侯之賄聚
　于公室則諸侯貳若吾子賴之則晉國貳諸侯貳則
　晉國壊晉國貳則子之家壊將焉用賄象有齒以焚
　其身賄也范匄説乃輕幣(是年魯叔孫豹如晉范匄/問曰古人有言曰死而不)
　(朽何謂也對曰豹聞之太上有立徳其次有/立功其次有立言雖久不廢此之謂不朽)
秋七月甲子朔日有食之既
八月癸巳朔日有食之
齊人來城郟(注見/前)魯叔孫豹入聘
　是時榖洛鬬王城毁齊人方叛晉欲求媚于王乃為
　王城郟魯叔孫豹來京師聘且賀城王嘉豹有禮賜
　之大路
(癸/丑)二十有四年齊崔杼弑其君光
　崔杼取棠公(棠邑/大夫)之妻姜氏(棠公妻東郭偃之姊東/郭偃臣崔杼棠公死偃)
　(御杼以弔杼見/棠姜美遂取之)齊侯通焉驟如崔氏以杼之冠賜人
　杼因是欲弑齊侯且以説于晉(齊侯方/叛晉)未獲間㑹莒
　子朝于齊饗諸北郭杼稱疾不視事齊侯問杼疾遂
　從姜氏姜入于室與杼自側户出齊侯拊楹而歌門
　閉甲興齊侯踰墻走射之中股反隊遂弑之(賈舉州/綽邴師)
　(公孫敖封具鐸父襄伊僂堙皆死祝佗父祭于髙唐/至復命不脱弁而死申蒯侍漁者與其宰皆死杼復)
　(殺鬷蔑/于平隂)晏嬰立于崔氏之門外門啟而入枕尸股而
　哭興三踊而出(人謂杼弑之杼曰/民之望也舍之)杼立靈公子杵臼
　而相之(初魯叔孫僑如奔齊納其女/于靈公生杵臼是為景公)慶封(字子家慶/克子公子)
　(無虧/孫)為左相盟國人于大宫(太公/廟)曰所不與崔慶者
　晏嬰仰天歎曰嬰所不惟忠于君利社稷者是與有
　如上帝乃歃太史書曰崔杼弑其君杼殺之其弟嗣
　書而死者二人其弟又書乃舍之南史氏聞太史盡
　死執簡以往聞既書乃還(杼葬莊公于士孫之里四/翣不蹕下車七乗不以兵)
　(甲/)時晉侯方㑹諸侯于夷儀(注見前本邢地後/衞滅邢為衞邑)伐齊
　以報朝歌之役齊人以莊公説使隰鉏(朋曾/孫)請成慶
　封如師以重賂(賂晉侯以宗噐樂噐自六正五吏/三十帥三軍百官之正長師旅及)
　(處守者/皆有賂)晉侯許之而告于諸侯初杼生子成及疆而
　寡(偏喪曰寡/寡特也)娶東郭姜生明因立明而使東郭偃棠
　無咎(棠公子/姜所出)相之廢成及疆二子怒欲殺偃無咎
　以告慶封封曰難吾助汝成與疆遂殺偃無咎杼怒
　往見慶封封曰崔慶一也是何敢然請為子討之使
　盧蒲嫳帥甲以攻崔氏弗克使國人助之遂滅崔氏
　殺成及疆而盡俘其家東郭姜縊嫳反命于杼且御
　以歸至則無歸矣杼乃縊崔明夜辟諸大墓(開先人/冢藏之)
　奔魯(事在王二/十六年)慶舍之難(事具王二/十七年)齊人求得杼尸
　戮之于市改𦵏莊公于北郭
吳子遏(即諸/樊)伐楚門于巢卒
　初楚公子嬰齊伐吳(使鄧廖以組甲三/百被練三千侵之)吳人要而擊
　之獲楚鄧廖(楚能免者組甲八十被練/三百而已事在王二年)自是吳楚兵
　爭不息(王之十二年楚共卒吳伐楚喪楚敗之庸浦/明年楚公子貞伐吳呉敗之臯舟之隘至二)
　(十三年楚子為舟師以伐吳無功而還注庸浦楚地/在今廬州府無為州南臯舟之隘左傳  吳險阨之)
　(道/)吳復召舒鳩(舒國偃姓今江南廬州府舒/城縣有舒鳩城羣舒之一)使叛楚
　楚令尹屈建(屈到子/字子木)伐舒鳩吳人救之楚大敗吳師
　遂滅舒鳩(先是匡王五年楚滅舒蓼簡王十二/年楚滅舒庸及舒鳩滅羣舒遂絶)至是
　吳諸樊伐楚門于巢(注見/前)巢牛臣曰吳君勇而輕若
　啟之將親門我獲射之必殪從之吳子門焉牛臣𨼆
　于短墻以射之諸樊卒授國餘祭後餘祭被弑(吳伐/越獲)
　(浮焉以為閽使守舟餘/祭觀舟閽以刀弑之)弟餘昧立
(甲/寅)二十有五年衞寗喜(即悼/子)弑其君剽衞侯衎復歸于
衞
　初寗殖疾召其子喜曰吾得罪于君悔而無及名藏
　在諸侯之䇿曰孫林父甯殖出其君君入則掩之若
　能掩之則吾子也喜許諾(事在王/十九年)至是衛侯衎在夷
　儀(晉使魏舒逆獻公于齊將使衛與之夷/儀獻公遂入于夷儀在王二十十四年)使其母弟
　鱄(字子/鮮)謂喜曰茍反政由寗氏祭則寡人喜告蘧瑗
　瑗曰瑗不得聞君之出敢聞其入遂行從近闗出告
　右宰榖右宰榖不可喜曰吾受命于先人不可以貳
　時孫林父在戚孫嘉聘齊孫襄(即伯/國)居守(嘉及襄皆/林父子)
　喜與右宰榖攻孫氏(不克喜出舍于郊伯國傷而/死國人召喜喜復攻之遂克)弑
　殤公殺其子角衞侯遂入孫林父入於戚以叛衞人
　伐戚林父愬于晉晉戍茅氏(左傳注/戚東鄙)殖綽(齊人/在衞)伐茅
　氏殺晉戍三百人(孫蒯追之敗諸/圉雍鉏獲殖綽)晉趙武㑹魯侯及
　諸侯之大夫于澶淵(亦曰繁淵今謂之澶州陂在直/𨽻大名府開州西南古澶水所)
　(經故/名)討衞疆戚田取衞西鄙懿氏六十(左傳注戚城/西北有懿城)
　(因姓以名城取田六十井也/今開州西北有故懿城址)以與孫氏衞侯如晉晉
　執而囚之衞人歸衞姬于晉乃釋衞侯衞侯既歸寗
　喜專公孫免餘(衞大/夫)請殺之遂攻寗氏殺喜及右宰
　榖尸諸朝(初太叔儀聞喜將納衞侯曰寗子視君不/如奕棋其何以免乎奕者舉棋不定不勝)
　(其耦況置君而弗定乎必不免矣九世之卿族一舉/而滅之可哀也哉至是果敗  太祖儀諡文子衞文)
　(公之/孫)公子鱄出奔晉(鱄曰逐我者出納我者死賞罰/無章何以沮勸且鱄實使之遂)
　(奔晉公使止之不可托于木門不向衛國而坐木門/大夫勸之仕曰吾不可以立于人之朝矣終身不仕)
　(事在王二十六/年  木門晉邑)
(乙/夘)二十有六年晉趙武楚屈建魯叔孫豹蔡公孫歸生
衞石惡(石買子/謚悼子)陳孔奐鄭良霄許人曹人盟于宋
　宋向戌善于晉趙武又善于楚令尹屈建欲弭諸侯
　之兵以為名如晉告趙武以韓起言許之如楚楚亦
　許之遂如齊且告于秦皆許之乃徧告于諸國為㑹
　于宋晉趙武先至宋(宋人享之/叔向為介)諸侯之大夫及邾滕
　之君先後至(丙午鄭良霄至戊申魯叔孫豹齊慶封/陳須無衞石惡至甲寅晉荀盈至丙辰)
　(邾悼公至戊辰滕成公至也/陳須無即文子敬仲曽孫)楚公子黒肱(即子/晢)成言
　于晉宋向戍如陳(從令尹/子木)成言于楚(成晉楚盟載之/言兩相然可)
　楚屈建至自陳(陳孔奂蔡公/孫歸生亦至)諸侯從晉楚者釋齊秦
　交相朝見(子木謂向戍曰晉楚之從交相見也向戌/復趙孟趙孟曰晉楚齊秦匹也楚若能使)
　(秦君辱于敝邑寡君敢不固請于齊向戍復子木子/木使馹謁諸王王曰釋齊秦他國請相見也故齊秦)
　(不與/盟)將盟(伯夙謂趙孟曰/楚氛甚惡懼難)楚人衷甲趙武患之羊舌
　肸曰以信召人而以僭(不信/也)濟之必莫之與也安能
　害我乃盟(齊人請邾宋人/請滕皆不與盟)晉楚爭先羊舌肸謂趙武
　曰子務徳無爭先且諸侯盟小國固必有尸盟者(小/國)
　(主辦/具)乃先楚人盟于宋䝉門之外諸侯之大夫歸宋
　向戍請賞宋公與之邑以示樂喜(即司城子/罕吕之孫)喜曰天
　生五材民並用之廢一不可誰能去兵兵之設久矣
　所以威不軌而昭文徳也聖人以興亂人以廢廢興
　存亡昏明之術皆兵之由也而求去之不亦誣乎向
　戍乃辭邑
冬十有二月乙亥朔日有食之
(丙/辰)二十有七年齊慶封奔魯
　慶封與子舍政(舍字子之封當國不/自為政以付其子舍)遷其内實于盧
　蒲嫳氏易内而飲酒國遷朝焉(諸大夫就盧/蒲氏朝封)反亡人
　(莊公之難/出奔者)盧蒲癸癸臣舍有寵舍妻之(舍之士謂癸/曰男女辨姓)
　(子不辟宗何也癸曰賦詩斷章余取所求焉/惡識宗慶與盧蒲皆齊之宗故舍之士云)癸言王
　何而反之二人皆嬖(二人皆莊公故臣今還求/寵于慶氏為莊公報讐)使執
　寢戈(親近/兵仗)而先後之二人因謀攻慶氏卜之示舍兆
　曰或卜攻讐敢獻其兆舍曰克見血慶封田于萊(即/郲)
　(注見/前)盧蒲姜(癸妻即/慶舍女)知癸謀謂癸曰夫子愎莫之止
　將不出我請止之癸曰諾時當甞于太公之廟慶舍
　蒞事盧蒲姜告舍且止之弗聴曰誰敢者遂如公盧
　蒲癸王何執寢戈以從遂殺慶舍于廟慶封歸遇告
　亂者伐門而入攻公宫弗克請戰弗許乃奔魯(封獻/車于)
　(季武子美澤可以鑑展莊叔見之曰車甚/澤人必瘁宜其亡也  展莊叔展禽族)既而齊人
　讓魯封奔吳吳與之朱方(今江南鎮江府丹/徒縣吳朱方地)封聚族
　而居焉(封富于具舊魯子服惠伯謂叔孫曰天殆富/淫人慶封又富矣穆子曰善人富謂之賞淫)
　(人富謂之殃天其殃之也其將聚而殱旃亦子服惠/伯仲孫蔑子它别為子服氏惠伯它之子  曰孟椒)
　後楚子伐吳殺慶封而盡滅其族(事詳/後)
王崩(諡曰靈冡在河南城/西南柏家西周山上)太子晉早卒次子貴立(是為/景王)
景王
(丁/巳)元年吳子使札聘于魯及齊鄭衞晉
　札至魯請觀周樂(歌周南召南列國之風小雅大雅/及頌舞象箾南籥大武韶濩大夏)
　至韶箾札曰徳至矣哉大矣如天之無不幬也如地
　之無不載也觀止矣若有他樂吾不敢請已札見叔
　孫豹而説之謂曰君子務在擇人子為魯宗卿而任
　其大政不慎舉何以堪之遂聘于齊説晏嬰謂曰子
　速納邑與政乃免于難(晏子因陳桓子納已與政遂/免欒髙之難事見後  陳桓)
　(子名無宇/文子之子)及鄭見公孫僑如舊相識(與之縞帶子/産獻紵衣焉)謂
　曰鄭之執政侈(謂伯/有)難將至矣政必及子子為政慎
　之以禮不然鄭國將敗適衞説蘧瑗史狗(史朝之子/謚文子)
　史鰌(即史/魯)公子荆公子朝(皆衞/大夫)公孫發(獻公孫/諡文子)曰衞
　多君子未有患也自衞如晉將宿于戚(孫林/久邑)聞鐘聲
　曰異哉夫子獲罪于君以在此(林父以/戚叛)猶燕之巢于
　幕上君又在殯(獻公/方卒)而可以樂乎遂去之(林父聞之/終身不聴)
　(琴/瑟)適晉説趙武韓起魏舒曰晉國其萃于三族乎説
　羊舌肸將行謂之曰君侈而多良(謂多以惡人/為良而善之)大夫
　皆富政將在家吾子好直必思自免于難
(戊/午)二年蔡世子般(音/班)弑其君固(文公子/景公)
　蔡侯為太子般娶于楚通焉般弑蔡侯遂自立(是為/靈公)
　(立十二年為楚靈/王所殺事具後)
宋災伯姬(魯宣公女宋/共公夫人)卒
　宋火災火及伯姬之舍左右曰夫人少避火乎伯姬
　曰婦人之義傅母不在宵不下堂左右又曰夫人少
　避火乎伯姬曰婦人之義保母不在宵不下堂遂逮
　乎火而死(既𦵏諡/曰共)
王殺其弟佞夫(靈王/子)王子瑕奔晉
　初王儋季(靈王/弟)卒其子括將見王而歎單公子愆期
　(單靖公/之弟)為靈王御士過諸廷(愆期行/過王廷)聞其歎而言曰
　烏乎必有此夫(欲有此朝/廷之權)入以告王且曰必殺之不
　慼而願大視躁而足髙心在他矣不殺必害王曰童
　子何知及靈王崩儋括欲立王子佞夫佞夫弗知儋
　括圍蒍(蒍氏食邑/注見前)逐成愆(蒍邑/大夫)成愆出奔尹言多(尹/氏)
　(之/後)劉毅(劉子/之族)甘過(子帶食邑于廿今河南府洛陽縣/故甘城是甘過甘簡公子諡悼公)
　單蔑(單子/之族)鞏成(鞏伯食邑于鞏今/河南鞏縣是也)殺佞夫王子瑕奔
　晉(儋括及/廖同奔)
鄭以公孫僑為政
　鄭良霄嗜酒為窟室(地室/也)而夜飲朝至未巳既而朝
　使公孫黑(即子晳/子駟子)如楚(先是伯有使黑如楚黑以楚/鄭方惡辭伯有不可黑怒欲)
　(攻伯有大夫和/之事在王元年)歸而飲酒公孫黑以駟氏之甲伐而
　焚之良霄奔雍梁(今河南開封府禹州/有雍城即鄭雍梁地)醒而後知之
　于是鄭大夫皆受盟于駟氏良霄聞之怒自墓門(鄭城/門)之
　瀆入介于襄庫伐舊北門駟帯(公孫夏之/子字子上)率國人以伐
　之良霄死于羊肆公孫僑禭之殯而𦵏諸斗城(鄭邑/在今)
　(開封府/陳留縣)駟氏欲攻之罕虎(即子皮子/展之子)不許而授僑以
　政僑辭曰國小而偪族大寵多不可為也虎曰虎率
　以聴誰敢犯子子善相之僑為政使都鄙有章(國都/及邉)
　(鄙尊卑各/有分部)上下有服(公卿大夫/服不相踰)田有封洫(封疆洫/溝也)廬
　井有五(廬舍也九夫為/井使五家相保)大人(謂卿/大夫)之忠儉者從而與
　之泰侈者因而斃(踣/也)之一年輿人(衆人/也)誦之曰取我
　衣冠而褚(畜而/藏也)之取我田疇而伍之孰殺子産我其
　與之及三年又誦之曰我有子弟子産誨之我有田
　疇子産殖之子産而死誰其嗣之(鄭人游于鄉校以/論執政然明曰毁)
　(鄉校何如子産曰何為夫人朝夕退而游焉以議執/政之善否其所善者吾則行之其所惡者吾則改之)
　(是吾師也若之何毁之子皮欲使尹何為邑子産曰/少未知可否子皮曰愿吾愛之使夫往而學焉夫亦)
　(愈知治矣子産曰不可僑聞學而後入政未聞蔑/以政學者也若果行此必有所害  然明即鬷)後公
　孫黑將為亂(欲去游氏/而代其位)以疾作不果僑使吏數之(數/其)
　(罪/)曰女有亂心無厭國不女堪不速死大刑將至黑
　乃縊僑尸諸衢加木焉(書罪于木以加尸/上事在王五年)
(己/未)三年魯侯午卒子稠立(是為/昭公)
　魯襄公卒于楚宫(先是公作楚宫叔孫豹曰君欲楚/也夫若不復適楚必死是宫也至)
　(是卒/于宮)子野立(敬歸/之子)以毀卒(過哀/滅性)季孫宿乃立稠(敬歸/娣之)
　(子/)于是年十九矣猶有童心(居喪不哀比/及𦵏三易衰)識者知其
　不能終焉(魯襄公卒之月鄭公孫僑相鄭伯如晉晉/侯以魯喪未見僑使盡壊其館之垣而納)
　(車馬焉士匄讓之對曰敝邑褊小介于大國誅求無/時是以不敢寧處悉索敝賦以來㑹時事逄執事之)
　(不聞而未符見不敢輸幣亦不敢暴露今諸侯之館/門不容車而不可踰越益賊公行而夭癘不戎賓見)
　(無時命不可知若又勿壊是無所藏幣以重罪也敢/請執事將何所命士匄復命趙武曰信使匄謝不敏)
　(晉侯見鄭伯有加禮厚其宴/好而歸之乃築諸侯之館)
(庚/申)四年晉趙武楚公子圍(楚共/子)齊國弱(謚景子/國佐子)宋向戌
魯叔孫豹衞齊惡(公羊作/石惡)陳公子招(陳哀公/母弟)蔡公孫歸
生鄭罕虎許人曹人㑹于虢(故東虢國/後為鄭滅)
　楚公子圍聘于鄭且娶于公孫叚(即伯石穆公/子子豐之子)氏(伍/舉)
　(為介將入館鄭使行人子羽與之言乃館于外既聘/將以衆逆子産使子羽辭焉伍舉知鄭有備乃請垂)
　(櫜而入子伍舉伍參子亦/曰椒舉  羽即公孫撣)遂㑹于虢尋宋之盟也圍
　請用牲讀舊書加于牲上而已晉人許之(先是莒展/輿弑其君)
　(犂比公而自立既而齊納其弟去疾于莒展輿奔吳/于是莒亂季孫宿取鄆至是莒愬于㑹楚欲戮魯使)
　(趙孟為魯固請乃免叔孫子犁/比公名州宻渠邱公季佗)王使劉子(劉定公名/夏康公之)
　(子/)勞趙武于潁(注見/前)館于洛汭(亦見/前)劉子曰美哉禹
　功明徳逺矣微禹吾其魚乎吾與子弁冕端委以治
　民臨諸侯禹之力也子盍亦逺績禹功而大庇吾民
　乎對曰老夫罪戾是懼焉能恤逺吾儕偷食朝不謀
　夕何其長也劉子歸以語王曰諺所謂老將知而耄
　及之者其趙孟之謂乎為晉正卿以主諸侯而儕于
　𨽻人朝不謀夕棄神人矣何以能久(是年趙/武卒)
晉荀吳(中行偃之/子謚穆子)敗狄于大鹵(即太原/注見前)
　晉荀吳敗無終(注見/前)及羣狄于太原崇卒也(此毁車/用卒之)
　(始/)將戰魏舒曰彼徒我車所遇又阨以什共車(左傳/注十)
　(人以當一/車之用)必克困諸阨又克請皆卒自我始毁車以
　為行(毁其車/為歩陳)五乗為三伍(趙氏恒曰車每乗三人五/乗為十五令五人為伍三)
　(五亦一十五也/此言用卒之法)荀吳之嬖人不肯即卒斬以徇為五
　陳以相離(左傳疏布陳/使相逺也)兩于前伍于後專為右角參
　為左角偏為前拒(趙氏恒曰司馬法五十乗為兩百/二十乘為伍八十一乗為專二十)
　(九乘為參二十五乗為偏皆凖車數多少以為/名今雖用卒猶襲車乗之名也此言布陳之法)以誘
　之狄人笑之未陳而薄之大敗之
楚子麇卒公子比(楚共/子)奔晉圍自立
　楚公子圍將聘于鄭伍舉為介未出境聞楚子有疾
　而還伍舉遂聘圍至入問楚子疾謚而弑之(左傳注/楚以瘧)
　(疾赴故/不書弑)殺其二子幕及平夏公子比奔晉𦵏楚子于
　郟(今河南汝州郟縣/春秋鄭邑後属楚)謂之郟敖圍遂即位易名熊䖍
　(是為/楚靈)後伐吳執齊慶封徇于軍中曰有若齊慶封弑
　其君者乎慶封曰子一息我亦且一言曰有若楚公
　子圍弑其兄之子而代之為君者乎軍人粲然皆笑
　(事在王/七年)
(辛/酉)五年晉使韓起聘于魯
　起聘魯且告為政(代趙武/為政)觀書于太史氏見易象(上/下)
　(經之/象辭)與魯春秋(用周公之法書魯國/之事故曰魯春秋)曰周禮盡在魯
　矣吾乃今知周公之徳與周之所以王也
(癸/亥)七年楚子蔡侯陳侯鄭伯許男徐子滕子頓子胡子
(今江南潁州府阜陽縣/有朝城春秋胡子國)沈子(今河南汝寜府汝陽/縣有沈縣春秋沈國)小邾
子宋世子佐淮夷㑹于申(楚子專㑹/諸侯始此)
　楚子使椒舉(即伍/舉)如晉求諸侯晉侯欲勿許司馬侯
　(即女齊亦/曰女叔侯)言于晉侯(晉侯曰晉有三不殆國險而多/馬齊楚多難何鄉而不濟對曰)
　(是三殆也四嶽三塗陽城大室荆山中南九州之險也/是不一姓冀之北土馬之所生無興國焉鄰國之難)
　(不可虞也或多難以固其國啟其疆土或無難以喪/其國失其守宇若何虞難  四嶽岱華衡恒三塗山)
　(名注具見前陽城亦山名在河南府登封縣東北一/曰馬嶺山大室即嵩山在登封縣北其西為少室荆)
　(山在湖北襄陽府南障縣西禹貢荆豫二州以此分/界中南即終南山在西安府長安縣南雍録終南山)
　(横亘闗中南靣西起秦隴/東微藍田蓋八百餘里)請許楚使乃許之諸侯如
　楚楚子合諸侯于申椒舉曰臣聞諸侯無歸禮以為
　歸今君始得諸侯其慎禮矣楚子使問禮于宋向戍
　鄭公孫僑戍獻公合諸侯之禮六(宋公爵故獻公/合諸侯之禮)僑
　獻伯子男㑹公之禮六(鄭伯爵故獻伯/子男見公之禮)楚子使椒舉
　待于後以規過卒亊不規問其故對曰禮吾未見者
　六焉(戊與僑所獻禮/楚皆未甞行)又何以規楚子示諸侯侈椒舉
　諫弗聴公孫僑見向戍曰吾不患楚矣汰而愎諫不
　過十年戍曰然不十年侈其惡不逺惡逺而後棄善
　亦如之徳逺而後興(是㑹楚執徐子以吳出也/于是伐吳遂滅賴遷之鄢)
鄭作邱賦(左傳注邱十六井當出馬一匹牛/三頭今鄭于馬牛之外别賦其田)
　鄭公孫僑作賦國人謗之渾罕(即游速字子/寬子太叔子)以告僑
　曰茍利社稷死生以之何恤于人言吾不遷矣渾罕
　退曰國氏其先亡乎君子作法于涼(薄/也)其敝猶貪作
　法于貪敝將若之何後二年僑鑄刑書(左傳注鑄刑/書于鼎以為)
　(國之/常法)晉羊舌肸詒之書曰吾子相鄭國作封洫(事見/前)
　立謗政(即謂/邱賦)制參辟鑄刑書(參音三謂用三代/之末法以鑄刑書)將以
　靖民不亦難乎
(甲/子)八年魯舍中軍(左傳注罷中軍季孫稱左師孟孫/為右師叔孫氏自以叔孫為軍名)
　初作二軍三分公室而各有其一季氏盡征之(無所/入于)
　(公/)叔孫氏臣其子弟(以父兄/歸公)孟氏取其半焉(復以子/弟之半)
　(歸/公)及其舍之也四分公室季氏擇二二子各一皆盡
　征之而貢于公
楚子蔡侯陳侯許侯頓子沈子徐人越人(夏少庾封庶/子于㑹稽以)
(奉禹祀周初受封為不成子言不能成子也至是/勾踐始大築山隂城而都之今浙江紹興府治)伐吳
　楚子以諸侯及東夷伐吳薳射(楚大/夫)以師㑹于夏汭
　(漢水入江之處即今漢口也/在湖北漢陽府漢陽縣東)越大夫常夀過㑹楚子
　于瑣(春秋彚纂注瑣楚邑在江南夀/州霍邱縣東霍邱今属潁州府)聞吳師出薳啟
　疆(楚太/宰)帥師從之遽不設備吳人敗諸鵲岸(今江南/池州府)
　(銅仁縣有鵲頭山沿江而下有/鵲尾洲故江曰鵲江岸曰鵲岸)薳射之師先入南懐
　楚師從之及汝清(春秋彚纂注南懐汝清/皆楚界在今江淮間)吳不可入
　遂還
(乙/丑)九年齊侯伐北燕(注見/前)
　初北燕伯(簡公/名欵)多嬖寵欲去諸大夫而立其寵人燕
　大夫比(諸大夫/相比)以殺諸外嬖北燕伯懼奔齊(事在王/六年)
　至是齊侯請于晉伐北燕將納伯晏嬰曰不入燕有
　君矣民不貳吾君賄左右諂諛作大事不以信未可
　也明年燕及齊平齊侯取賂而還後髙偃以師納之
　于陽(左傳作唐燕别邑今直𨽻保定府唐縣/有古城即春秋陽也事在王十五年)
(丙/寅)十年夏四月甲辰朔日有食之
衞侯惡卒
　衞襄公卒(夫人姜氏無子嬖人婤姶生孟縶及元縶/足不良弱行孔圉乃立元是為靈公  孔)
　(圉諡文子孔/達五世孫)告喪于王王使成子(簡/公)如衞弔且追命
　襄公曰叔父陟恪在先王之左右以佐事上帝余敢
　忘髙圉亞圉(周之祖系見前左傳疏二圉/並為殷諸侯受殷王追命)
(丁/夘)十有一年楚師滅陳
　初陳侯(哀/公)元妃鄭姬生太子偃師二妃生公子留下
　妃生公子勝留有寵屬諸司徒招與公子過(招及/過皆)
　(哀公/弟)陳侯有廢疾招與過殺偃師而立留陳侯縊干
　徵師(陳大/夫)赴于楚且告立君公子勝愬之于楚楚殺
　干徵師留奔鄭招歸罪于過而殺之于是楚公子棄
　疾帥師圍陳遂滅陳執招放之於越殺孔奐(招之/黨)以
　穿封戍為陳公(滅陳為縣使戍為縣公陳輿/嬖袁克殺馬毁玉以𦵏哀公)晉侯問
　于史趙曰陳其遂亡乎對曰未也陳顓頊之族也(陳/祖)
　(舜左氏以舜出虞幕又言陳顓/頊之族辨已詳前兹不再録)嵗在鶉火是以卒滅
　(顓頊以水徳嵗在鶉火/而滅火盛而水滅也)陳將如之今在析木之津(箕/斗)
　(之間有天漢故/謂之析木之津)猶將由之(由用也言將/復用更興)且陳氏得政
　于齊而後陳卒亡陳繼守將在齊其兆既存矣(後楚/平即)
　(位陳遂復/事具後)
　
　
　
　
　
　
　
　
　
　
　
　
　
御批歴代通鑑輯覽卷六
