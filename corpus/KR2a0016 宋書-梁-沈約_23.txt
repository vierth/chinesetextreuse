書卷二十三
　　梁　　　　沈　　　　　約　　　　撰
　志第十三
　　天文一
言天者有三家一曰宣夜二曰蓋天三曰渾天而天之
正體經無前説馬書班志又闕其文漢靈帝議郎蔡邕
於朔方上書曰論天體者三家宣夜之學絶無師法周
髀術數具存考騐天狀多所違失惟渾天僅得其情今
史官所用候臺銅儀則其法也立八尺圓體而具天地
之形以正黄道占察發歛以行日月以歩五緯精㣲深
妙百世不易之道也官有器而無本書前志亦闕而不
論本欲寢伏儀下思惟微意按度成數以著篇章辠惡
無狀投畀有北灰滅雨絶勢路無由宜問羣臣下及巖
穴知渾天之意者使述其義時閹官用事邕議不行漢
末吳人陸績善天文始推渾天意王蕃者廬江人吳時
爲中常侍善數術傳劉洪乾象歴依乾象法而制渾儀
立論考度曰前儒舊説天地之體狀如鳥卵天包地外
猶殻之裹黄也周旋無端其形渾渾然故曰渾天也周
天三百六十五度五百八十九分度之百四十五半露
地上半在地下其二端謂之南極北極北極出地三十
六度南極入地亦三十六度兩極相去一百八十二度
半强繞北極徑七十二度常見不隱謂之上規繞南極
七十二度常隱不見謂之下規赤道帯天之紘去兩極
各九十一度少强黄道日之所行也半在赤道外半在
赤道内與赤道東交於角五少弱西交於奎十四少强
其出赤道外極逺者去赤道二十四度斗二十一度是
也其入赤道内極逺者亦二十四度井二十五度是也
日南至在斗二十一度去極百一十五度少强是也日
最南去極最逺故景最長黄道斗二十一度出辰入申
故日亦出辰入申日晝行地上百四十六度强故日短
夜行地下二百一十九度少弱故夜長自南至之後日
去極稍近故景稍短日晝行地上度稍多故日稍長夜
行地下度稍少故夜稍短日所在度稍北故曰稍北以
至於夏至日在井二十五度去極六十七度少强是日
最北去極最近景最短黄道井二十五度出寅入戌故
日亦出寅入戍日晝行地上二百一十九度少弱故日
長夜行地下百四十六度强故夜短自夏至之後日去
極稍逺故景稍長日晝行地上度稍少故日稍短夜行
地下度稍多故夜稍長日所在度稍南故日出入稍南
以至於南至而復初焉斗二十一井二十五南北相覺
四十八度春分日在奎十四少强秋分日在角五少弱
此黄赤二道之交中也去極俱九十一度少强南北處
斗二十一井二十五之中故景居二至長短之中奎十
四角五出卯入酉故日亦出卯入酉日晝行地上夜行
地下俱百八十度半强故日見之漏五十刻不見之漏
五十刻謂之晝夜同夫天之晝夜以日出入為分人之
晝夜以昬眀為限日未出二刻半而眀日已入二刻半
而昬故損夜五刻以益晝是以春秋分之漏晝五十五
刻三光之行不必有常術家以算求之各有同異故諸
家歴法参差不齊洛書甄燿度春秋考異郵皆云周天
一百七萬一千里一度為二千九百三十二里七十一
歩二尺七寸四分四百八十七分分之三百六十二陸
績云天東西南北徑三十五萬七千里此言周三徑一
也考之徑一不啻周三率周百四十二而徑四十五則
天徑三十二萬九千四百一里一百二十二歩二尺二
寸一分七十一分分之十周禮日至之景尺有五寸謂
之地中鄭衆説土圭之長尺有五寸以夏至之日立八
尺之表其景與土圭等謂之地中今潁川陽城地也鄭
𤣥云凡日景於地千里而差一寸景尺有五寸者南戴
日下萬五千里也以此推之日當去其下地八萬里矣
日邪射陽城則天徑之半也天體圓如弹丸地處天之
半而陽城為中則日春秋冬夏昏眀晝夜去陽城皆等
無盈縮矣故知從日邪射陽城為天徑之半也以勾股
法言之傍萬五千里句也立八萬里股也從日邪射陽
城弦也以句股求弦法入之得八萬一千三百九十四
里三十歩五尺三寸六分天徑之半而地上去天之數
也倍之得十六萬二千七百八十八里六十一歩四尺
七寸二分天徑之數也以周率乗之徑率約之得五十
一萬二千六百八十七里六十八歩一尺八寸二分周
天之數也減甄耀度考異郵五十五萬七千三百一十
二里有竒一度凡千四百六里百二十四歩六寸四分
十萬七千五百六十五分分之萬九千三十九減舊度
千五百二十五里二百五十六歩三尺三寸二十一萬
五千一百三十分分之十六萬七百三十分黄赤二道
相與交錯其間相去二十四度以兩儀推之二道俱三
百六十五度有竒是以知天體圓如弹丸而陸績造渾
象其形如鳥卵然則黄道應長於赤道矣績云天東西
南北徑三十五萬七千里然則績亦以天形正圎也而
渾象為鳥卵則為自相違背古舊渾象以二分為一度
凡周七尺三寸半分張衡更制以四分為一度凡周一
丈四尺六寸蕃以古制局小星辰稠穊衡器傷大難可
轉移更制渾象以三分為一度凡周天一丈九寸五分
四分分之三也御史中丞何承天論渾象體曰詳尋前
説因觀渾儀研求其意有以悟天形正圓而水周其下
言四方者東暘谷日之所出西至濛氾日之所入莊子
又云北溟之魚化而為鳥將徙於南溟斯亦古之遺記
四方皆水證也四方皆水謂之四海凡五行相生於金
是故百川發源皆自山出由髙趣下歸於注海日為陽
精光耀炎熾一夜入水所經燋竭百川歸注足於補復
故旱不為減浸不為益徑天之數蕃説近之太中大夫
徐爰曰渾儀之制未詳厥始王蕃言虞書稱在璇璣玉
衡以齊七政則今渾天儀日月五星是也鄭𤣥説動運
為機持正為衡皆以玉為之視其行度觀受禪是非也
渾儀羲和氏之舊器歴代相傳謂之璣衡其所由來有
原統矣而斯器設在候臺史官禁宻學者寡得聞見穿
鑿之徒不觧機衡之意見有七政之言因以為北斗七
星搆造虗文託之䜟緯史遷班固猶尚惑之鄭𤣥有贍
雅髙逺之才沈靜精妙之思超然獨見改正其説聖人
復出不易斯言矣蕃之所云如此夫候審七曜當以運
行為體設器擬象焉得定其盈縮推斯而言未為通論
設使唐虞之世已有渾儀渉歴三代以為定准後世聿
遵孰敢非革而三天之儀紛然莫辯至楊雄方難蓋通
渾張衡為太史令乃鑄銅制範衡傳云其作渾天儀考
歩隂陽最為詳宻故知自衡以前未有斯儀矣蕃又云
渾天遭秦之亂師徒䘮絶而失其文惟渾天儀尚在候
臺案既非舜之璇玉又不載今儀所造以緯書為穿鑿
鄭𤣥為博實偏信無據未可承用夫璇玉貴美之名璣
衡詳細之目所以先儒以為北斗七星天綱運轉聖人
仰觀俯察以審時變焉史臣案設器象定其恒度合之
則吉失之則凶以之占察有何不可渾文廢絶故有宣
蓋之論其術竝䟱故後人莫述楊雄法言云或人問渾
天於雄雄曰落下閎營之鮮于妄人度之耿中丞象之
幾幾乎莫之違也若問天形定體渾儀䟱宻則雄應以
渾儀答之而舉此三人以對者則知此三人制造渾儀
以圖晷緯問者葢渾儀之䟱宻非問渾儀之淺深也以
此而推則西漢長安已有其器矣將由䘮亂亡失故衡
復鑄之乎王蕃又記古渾儀天度并張衡改制之文則
知斯器非衡始造明矣衡所造渾儀傳至魏晉中華覆
敗沈沒戎虜績蕃舊器亦不復存晉安帝義熙十四年
髙祖平長安得衡舊器儀狀雖舉不綴經星七曜文帝
元嘉十三年詔太史令錢樂之更鑄渾儀徑六尺八分
少周一丈八尺二寸六分少地在天内立黄赤二道南
北二極規二十八宿北斗極星五分為一度置日月五
星於黄道之上置立漏刻以水轉儀昬明中星與天相
應十七年又作小渾天徑二尺二寸周六尺六寸以分
為一度安二十八宿中外宮以白黒珠及黄三色為三
家星日月五星悉居黄道蓋天之術云出周公旦訪之
殷商蓋假託之説也其書號曰周髀髀者表也周天之
數也其術云天如覆蓋地如覆盆地中髙而四隤日月
隨天轉運隱地之髙以為晝夜也天地相去凡八萬里
天地之中髙於外衡六萬里地上之髙髙於天之外衡
二萬里也或問蓋天於楊雄楊雄曰蓋哉蓋哉難其八
事鄭𤣥又難其二事為蓋天之學者不能通也劉向五
紀説夏厯以爲列宿日月皆西移列宿疾而日次之月
宿遲故日與列星昬俱入西方後九十一日是宿在北
方又九十一日是宿在東方九十一日在南方此明日
行遲於列宿也月生三日日入而月見西方至十五日
日入而月見東方將晦日未出乃見東方以此明月行
之遲於日而皆西行也向難之以鴻範傳曰晦而月見
西方謂之朓朓疾也朔而月見東方謂之側匿側匿遲
不敢進也星辰西行史官謂之逆行此三説夏歴皆違
之迹其意好異者之所作也晉成帝咸康中㑹稽虞喜
造安天論以爲天髙窮於無窮地深測於不測地有居
靜之體天有常安之形論其大體當相覆冐方則俱方
圎則俱圓不同之義也喜族祖河間太守聳又立穹天
論云天形穹隆當如鷄子幕其際周接四海之表浮乎
元氣之上而吳太常姚信造昕天論曰嘗覧漢書云冬
至日在牽牛去極逺夏至日在東井去極近欲以推日
之長短信以太極處二十八宿之中央雖有逺近不䏻
相倍今昕天之説以為冬至極低而天運近南故日去
人逺而斗去人近北天氣至故氷寒也夏至極起而天
運近北斗去人逺日去人近南天氣至故炎熟也極之
立時日行地中淺故夜短天去地髙故晝長也極之低
時日行地中深故夜長天去地下淺故晝短也然則天
行寒依於渾夏依於蓋也按此説應作軒昂之軒而作
昕所未詳也凡三説皆好異之談失之逺矣凡天文經
星常宿中外宮前史已詳今惟記魏文帝黄初以来星
變為天文志以續司馬彪云
魏文帝黄初三年九月甲辰客星見太微左掖門内占
曰客星出太微國有兵䘮十月孫權叛命帝自南征前
驅臨江破其将呂範等是後累有征役七年五月文帝
崩
黄初四年二月癸夘月犯心大星十二月丙子月又犯
心大星占曰心為天王王者惡之七年五月文帝崩
黄初四年六月甲申太白晝見五年十一月辛夘太白
又晝見案劉向五紀論曰太白少隂弱不得專行故以
已未為界不得經天而行經天則晝見其占為兵為䘮
為不臣為更王强國弱小國强是日孫權受魏爵號而
稱兵距守七年五月文帝崩八月吳遂圍江夏寇襄陽
魏江夏太守文聘固守得全大將軍司馬懿救襄陽斬
吳將張霸
黄初四年十一月月暈北斗占曰有大䘮赦天下七年
五月文帝崩眀帝即位大赦天下
黄初五年十月歳星入太微逆行積百三十九日乃出
占曰五星入太㣲從右入三十日以上人主有大憂一
曰有赦至七年五月文帝崩眀帝即位大赦天下
黄初六年五月十六日壬戌熒惑入太㣲至二十六日
壬申與歳星相及俱犯右執法至二十七日癸酉乃出
占曰從後入三十日以上人主有大憂又日月五星犯
左右執法大臣有憂一曰執法者誅金火尤甚十一月
皇子東陽武王鑒薨七年正月驃騎將軍曹洪免為庶
人四月征南大將軍夏侯尚薨五月文帝崩蜀記稱眀
帝問黄權曰天下鼎立何地為正對曰當騐天文往熒
惑守心而文皇帝崩吳蜀無事此其徴也按三國史並
無熒惑守心之文宜是入太㣲
黄初六年十月乙未有星孛于少㣲歴軒轅案占孛彗
異状其殃一也為兵䘮除舊布新之象餘災不盡為旱
凶飢暴疾長大見乆災深短小見速災淺是時帝軍廣
陵辛丑親御甲胄跨馬觀兵眀年五月文帝崩魏眀帝
太和四年十一月壬戌太白犯嵗星占曰太白犯五星
有大兵犯列宿為小兵五年三月諸葛亮以大衆宼天
水遣大將軍司馬懿距邊
太和五年月熒惑犯房占曰房四星股肱臣將相位也
月五星犯守之將相有憂七月車騎將軍張郃追諸葛
亮為其所害十二月太尉華歆薨
太和五年十一月乙酉月犯軒轅大星占曰女主憂十
二月甲辰月犯鎭星占曰女主當之六年三月乙亥月
又犯軒轅大星青龍二年十一月乙丑月又犯鎭星三
年正月太后郭氏崩
太和六年十一月丙寅太白晝見南斗遂歴八十餘日
恒見占曰吳有兵眀年孫權遣張彌等將兵萬人錫授
公孫淵為燕王淵斬彌等虜其衆
太和六年十一月丙寅有星孛于翼近太㣲上將星占
曰為兵䘮甘氏曰孛彗所當之國是受其殃翼又楚分
孫權封略也眀年權有遼東之敗權又向合肥新城追
全琮征六安皆不克下吳又眀年諸葛亮入秦川據渭
南司馬懿距之孫權遣陸議諸葛瑾等屯江夏口孫韶
張承等向廣陵淮陽權以大衆圍新城以應亮於是帝
自東征權及諸將乃退太和六年十二月陳王植薨青
龍元年夏北海王㽔薨三年正月太后郭氏崩
眀帝青龍二年二月己未太白犯熒惑占曰大兵起有
大戰是年四月諸葛亮據渭南吳亦起兵應之魏東西
奔命九月亮卒軍退將帥分爭為魏所破按占太白所
犯在南南國敗在北北國敗此宜在熒惑南也
青龍二年三月辛夘月犯輿鬼輿鬼主斬殺占曰民多
病國有憂又有大臣憂是年夏大疫冬又大病至三年
春乃止正月太后郭氏崩四年五月司徒董昭薨
青龍二年五月丁亥太白晝見積三十餘日以晷度推
之非秦魏則楚也是時諸葛亮據渭南司馬懿與相持
孫權宼合肥又遣陸議孫韶等入淮沔帝親東征蜀本
秦地則為秦晉及楚兵悉起應占
青龍二年七月己巳月犯楗閉占曰天子崩又為火災
三年七月崇華殿災景初三年正月眀帝崩
青龍二年十月戊寅月犯太白占曰人君死又為兵景
初元年七月公孫淵叛二年正月遣司馬懿討之三年
正月眀帝崩
蜀後主建興十二年諸葛亮帥大衆伐魏屯于渭南有
長星赤而芒角自東北西南流投亮營三投再還往大
還小占曰兩軍相當有大流星来走軍上及墜軍中者
皆破敗之徴也九月亮卒于軍營而退群帥交惡多相
誅殘
魏眀帝青龍三年六月丁未鎭星犯井鉞四年閏四月
乙巳復犯戊戍太白又犯占曰凢月五星犯井鉞悉為
兵起一曰斧鉞用大臣誅景初元年公孫淵叛司馬懿
討滅之
青龍三年七月己丑鎭星犯東井四年三月癸夘在参
又還犯之占曰鎭星入井大人憂行近距為行隂其占
大水五榖不成景初元年夏大水傷五穀九月皇后毛
氏崩三年正月眀帝崩
青龍三年十月壬申太白晝見在尾歴二百餘日恒見
占曰尾為燕燕臣强有兵
青龍四年三月己巳太白與月俱加丙晝見月犯太白
景初元年七月辛夘太白又晝見積二百八十餘日占
悉同上是時公孫淵自立為燕王署置百官發兵距守
遣司馬懿討滅之
青龍三年十二月戊辰月犯鉤鈐占曰王者憂景初三
年正月眀帝崩
青龍四年五月壬寅太白犯畢左股第一星占曰畢為
邊兵又主刑罰九月涼州塞外胡阿畢師侵犯諸國西
域校尉張就討之斬首捕虜萬許人
青龍四年七月甲寅太白犯軒轅大星占曰女主憂景
初元年皇后毛氏崩
青龍四年十月甲申有星孛于大辰長三尺乙酉又孛
于東方十一月己亥彗星見犯宦者天紀星占曰大辰
為天王天下有䘮劉向五紀論曰春秋星孛于東方不
言宿者不加宿也宦者在天市為中外有兵天紀為地
震孛彗主兵䘮景初元年六月地震九月吳將朱然圍
江夏荆州刺史胡質擊走之皇后毛氏崩二年正月討
公孫淵三年正月眀帝崩
魏眀帝景初元年二月乙酉月犯房第二星占曰將相
有憂七月司徒陳矯薨二年四月司徒韓暨薨
景初元年十月丁未月犯熒惑占曰貴人死二年四月
司徒韓暨薨八月公孫淵滅
景初二年二月己丑月犯心距星又犯中央大星五月
己亥又犯心距星及中央大星閏月癸丑月又犯心中
央大星按占大星為天王前為太子後為皇子犯大星
王者惡之犯前星太子有憂犯後星庶子有憂三年正
月帝崩太子立卒見廢為齊王正始四年秦王詢薨
景初二年八月彗星見張長三尺逆西行四十一日滅
占曰為兵䘮張周分野洛邑惡之其十月斬公孫淵眀
年正月眀帝崩
景初二年十月甲午月犯箕占曰軍將死正始元年四
月車騎將軍黄權薨
景初二年司馬懿圍公孫淵於襄平八月丙寅夜有大
流星長數十丈色白有芒鬛從首山北流墜襄平城東
南占曰圍城而有流星来走城上及墜城中者破又曰
星墜當其下有戰塲又曰凢星所墜國易姓九月淵突
圍走至星墜所被斬屠城阬其衆
景初二年十月癸巳客星見危逆行在離宮北騰蛇南
甲辰犯宗星己酉滅占曰客星所出有兵䘮虗危為宗
廟又為墳墓客星近離宮則宮中將有大䘮就先君於
宗廟皆王者崩殞之象也三年正月眀帝崩正始二年
五月吳將朱然圍樊城司馬懿率衆距郤之
魏齊王正始元年四月戊午月犯昴東頭第一星其年
十月庚寅月又犯昴北頭第四星占曰犯昴胡不安二
年六月鮮卑阿妙兒等寇西方燉煌太守王延斬之并
二千餘級三年又斬鮮卑大帥及千餘級
正始元年十月乙酉彗星見西方在尾長三丈拂牽牛
犯太白十一月甲子進犯羽林占曰尾為燕又為吳牛
亦吳越之分太白為上將羽林中軍兵吳越有兵䘮中
軍兵動二年五月吳將全琮冦芍陂朱然圍樊城諸葛
瑾入沮中吳太子登卒六月司馬懿討諸葛恪於睆恪
焚積聚棄城走三年太尉滿寵薨
正始二年九月癸酉月犯輿鬼西北星西北星主金三
年二月丁未又犯西南星西南星主布帛占曰有錢令
一曰大臣憂三年三月太尉滿寵薨四年正月帝加元
服賜羣臣錢各有差
正始四年十月十一月月再犯井鉞是月司馬懿討諸
葛恪恪棄城走五年三月曹爽征蜀
正始五年十一月癸巳鎭星犯亢距星占曰諸侯有失
國者嘉平元年曹爽兄弟誅
正始六年八月戊午彗星見七星長二尺色白進至張
積二十三日滅七年十一月癸亥又見軫長一尺積百
五十六日滅九年三月又見昴長六尺色青白芒西南
指七月又見翼長二尺進至軫積四十二日滅按占七
星張周分野翼軫為楚昴為趙魏彗所以除舊布新主
兵䘮也嘉平元年司馬懿誅曹爽兄弟及其黨與皆夷
族京師嚴兵實始翦魏三年誅楚王彪又襲王凌於淮
南淮南東楚也幽魏諸王于鄴
正始七年七月丁丑月犯左角占曰天下有兵將軍死
九年正月辛亥月犯亢南星占曰兵起一曰軍將死七
月乙亥熒惑犯畢距星占曰有邊兵一曰刑罸用嘉平
元年曹爽等誅三年王凌等又誅
正始元年七月癸丑鎭星犯楗閉占曰王者不宜出宮
下殿眀年車駕謁陵司馬懿奏誅曹爽等天子野宿於
是失勢
魏齊王嘉平元年六月壬戌太白犯東井距星二年三
月己未又犯占曰國失政大臣為亂四月辛巳太白犯
輿鬼占曰大臣誅一曰兵起三年七月王凌與楚王彪
有謀皆伏誅人主遂卑吳主孫權赤烏十三年五月日
北至熒惑逆行入南斗七月犯魁第二星而東漢晉春
秋云逆行按占熒惑入南斗三月吳王死一曰熒惑逆
行其地有死君太元二年權薨是其應也故國志書於
吳而不書於魏也是時王凌謀立楚王彪謂斗中有星
當有暴貴者以問知星人浩詳詳疑有故欲説其意不
言吳有死䘮而言淮南楚分吳楚同占當有王者興故
凌計遂定
魏齊王嘉平二年十月丙申月犯輿鬼占曰國有憂一
曰大臣憂三年四月戊寅月犯東井占曰軍將死一曰
國有憂五月王凌楚王彪等誅七月皇后甄氏崩
嘉平三月五月甲寅月犯距星占曰將軍死一曰為兵
是月王凌誅四年三月吳將朱然朱異為宼鎭東將軍
諸葛誕破走之
嘉平三年七月己巳月犯輿鬼九月乙巳又犯四年十
一月丁未又犯鬼積尸五年七月丙午月又犯鬼西北
星占曰國有憂正元元年李豐等誅皇后張氏廢九月
帝廢為齊王
齊王嘉平三年十月癸未熒惑犯亢南星占曰大臣有
亂正元元年二月李豐等謀亂誅
嘉平三年十一月癸未有星孛于營室西行積九十日
滅占曰有兵䘮室為後宮後宮且有亂四年三月丁酉
彗星見西方在胃長五六丈色白芒南指貫参積二十
日滅五年十一月彗星又見軫長五丈在太㣲左執法
西東南指積百九十日滅按占胃兖州之分参白虎主
兵太㣲天子廷執法為執政孛彗為兵除舊布新之象
正元元年二月李豐豐弟兖州刺史翼后父光禄大夫
張緝等謀亂皆誅皇后亦廢九月帝廢為齊王髙貴鄉
公代立
嘉平五年六月庚辰月犯箕占曰軍將死正元元年正
月鎭東將軍毌丘儉反兵敗死
嘉平五年六月戊午太白犯角占曰羣臣謀不成正元
元年李豐等謀泄悉誅
嘉平五年七月月犯井鉞正元元年二月李豐等誅蜀
將姜維攻隴西車騎將軍郭淮討破之
嘉平五年十一月癸酉月犯東井距星占曰軍將死至
六年正月鎭東將軍豫州刺史毌丘儉前將軍揚州刺
史文欽反被誅
魏髙貴鄉公正元元年十一月有白氣出斗側廣數丈
長竟天王肅曰蚩尤之旂也東南其有亂乎二年正月
毌丘儉等據淮南以叛大將軍司馬師討平之案占蚩
尤旗見王者征伐四方自後又征淮南西平巴蜀是嵗
吳王孫亮五鳳元年斗牛吳越分案占有兵䘮除舊布
新之象也太平三年孫綝盛兵圍宮廢亮為㑹稽王孫
休代立是其應也故國志又書於吳由是淮南江東同
揚州地故于時變見吳楚之分則魏之淮南多與吳同
灾是以毌丘儉以孛為已應遂起兵而敗又其應也後
三年即魏甘露二年諸葛誕又反淮南吳遣朱異救之
及城陷誕衆吳兵死没各數萬人猶前長星之應也
髙貴鄉公正元二年二月戊午熒惑犯東井北轅西頭
第一星占曰羣臣有家坐罪者甘露元年諸葛誕族滅
吳孫亮太平元年九月壬辰太白犯南斗吳志所書也
占曰太白犯斗國有兵大臣有反者其眀年諸葛誕反
又眀年孫綝廢亮吳魏並有兵事也
魏髙貴鄉公甘露元年七月乙卯熒惑犯井鉞壬戌月
又犯鉞星二年八月壬子歲星犯井鉞九月庚寅歲星
又逆行乗鉞星三年諸葛誕夷滅
甘露元年八月辛亥月犯箕占曰軍將死九月丁巳月
犯東井占曰軍將死二年諸葛誕誅
甘露二年六月己酉月犯心中央大星景元元年五月
髙貴鄉公敗
甘露二年十月丙寅太白犯亢距星占曰廷臣為亂人
君憂景元元年有成濟之變
甘露二年十一月彗星見角色白占曰彗見兩角間色
白者軍起不戰邦有大䘮景元元年髙貴鄉公帥左右
兵襲晉文王未交戰為成濟所害
甘露三年三月庚子太白犯東井占曰國失政大臣為
亂是夜歲星又犯東井占曰兵起至景元元年髙貴鄊
公敗
甘露三年八月壬辰歲星犯輿鬼質星占曰斧質用大
臣誅甘露四年四月甲申歲星又犯輿鬼東南星占曰
鬼東南星主兵木入鬼大臣誅景元元年髙貴鄊公敗
殺尚書王經
甘露四年十月丁丑客星見太微中輔東南行歴軫宿
積七日滅占曰客星出太微有兵䘮景元元年髙貴鄊
公被害
魏陳留王景元元年二月月犯建星案占月五星犯建
星大臣相譖是後鍾㑹鄧艾破蜀㑹譖艾遂皆夷滅
景元二年四月熒惑入太微犯右執法占曰人主有大
憂又曰大臣憂後四年鄧艾鍾㑹皆夷滅五年帝遜位
景元三年十一月壬寅彗星見亢色白長五丈轉北行
積四十五日滅占為兵䘮一曰彗見亢天子失徳四年
鍾㑹鄧艾伐蜀克之㑹艾反亂皆誅魏遜天下
景元四年六月大流星二並如斗見西方分流南北光
照隆隆有聲案占流星為貴使大者使大是年鍾鄧克
蜀二星蓋二帥之象二帥相背又分流南北之應鍾㑹
既叛三軍憤怒隆隆有聲兵將怒之徴也
景元四年十月歲星守房占曰將相有憂一曰有大赦
眀年正月太尉鄧艾司徒鍾㑹並誅滅特赦益土咸熙
二年秋又大赦
陳留王咸熙二年五月彗星見王良長丈餘色白東南
指積十二日滅占曰王良天子御駟彗星掃之禪代之
表除舊布新之象白色為䘮王良在東壁宿又并州之
分也八月晉文王薨十二月帝遜位于晉
晉武帝太始四年正月丙戍彗星見軫青白色西北行
又轉行占曰為兵䘮軫又楚分也三月皇太后王氏崩
十月吳將施績宼江夏萬彧宼襄陽後將軍田璋荆州
刺史胡烈等破却之
太始四年七月星隕如雨皆西流占曰星隕為民叛西
流吳民歸晉之象也二年吳夏口督孫秀率部曲二千
餘人来降
太始五年九月有星孛於紫宮占如上紫宮天子内宮
十年武元楊皇后崩
太始十年十二月有星孛于軫占曰天下兵起軫又楚
分也咸寧二年六月星孛于氐占曰天子失徳易政氐
又兖州分七月星孛大角大角為帝坐八月星孛太㣲
至翼北斗三台占曰太㣲天子廷大人惡之一曰有徙
王翼又楚分也北斗主殺罰三台為三公三年星孛于
胃胃徐州分四月星孛女御女御為後宮五月又孛于
東方七月星孛紫宮占曰天下易主五年三月星孛于
栁占曰外臣陵主栁又三河分也大角太㣲紫宮女御
並為王者眀年吳亡是其應也孛主兵䘮征吳之役三
河徐兖之兵悉出交戰於吳楚之地吳丞相都督以下
梟戮十數偏裨行陣之徒馘斬萬計皆其徵也春秋星
孛北方則齊魯晉鄭陳宋莒之君並受殺亂之禍星孛
東方則楚滅陳三家田氏分簒齊晉漢文帝末星孛西
方後吳楚七國誅滅案太始末至太康初災異數見而
晉氏隆盛吳實滅天變在吳可知矣昔漢三年星孛大
角項籍以亡漢氏無事此項先主命故也吳晉之時天
下横分大角孛而吳亡是與項氏同事後學皆以咸寕
災為晉室非也
晉武帝咸寧四年四月蚩尤旗見案星傳蚩尤旗類彗
而後曲象旗漢武帝時見長竟天獻帝時又見長十餘
丈皆長星也魏髙貴時則為白氣案校衆記是歲無長
星宜又是異氣後二年傾三方伐吳是其應至武帝崩
天下兵又起遂亡諸夏
咸寧四年九月太白當見不見占曰是謂失舎不有破
軍必有死王之墓又有亡國是時羊祜表求伐吳上許
之五年十一月兵出太白始夕見西方太康元年三月
大破吳軍孫皓靣縛請死吳國遂亡
晉武帝太康二年八月有星孛于張占曰為兵䘮周分
野災在洛邑十一月星孛軒轅占曰後宮當之四年三
月戊申星孛于西南四年三月癸丑齊王攸薨四月戊
寅任城王陵薨五月己亥琅邪王伷薨十一月戊午新
都王該薨
太康八年三月熒惑守心占曰王者惡之太熙元年四
月乙酉武帝崩
太康八年九月星孛于南斗長數十丈十餘日滅占曰
斗主爵祿國有大憂一曰孛于斗王者疾病臣誅其父
天下易政大亂兵起太熙元年四月客星在紫宮占曰
為兵䘮太康末武帝耽宴逰多疾病是月己酉帝崩永
平元年賈后誅楊駿及其黨與皆夷三族楊太后亦見
殺是年又誅汝南王亮太保衞瓘楚王瑋王室兵䘮之
應
　
　
　
　
　
　
　
　
　
　
　
　
　
　
　
　宋書卷二十三
　宋書卷二十三考證
天文志一減甄耀度考異郵五十五萬七千三百一十
　二里有竒○(臣永祚/)按照算應五十五萬八千三百
　一十二里有竒
又作小渾天徑二尺二寸周六尺六寸以分為一度○
　(臣永祚/)按以分為一度則周不應六尺六寸分字上
　必有遺字
嘉平三年五月甲寅月犯距星○距上當有脱字
魏髙貴時則為白氣○貴字下遺鄉公二字
　
　
　
　
　
　
　宋書卷二十三考證
