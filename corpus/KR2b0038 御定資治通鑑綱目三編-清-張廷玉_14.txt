
御定資治通鑑綱目三編卷十三
　(起乙酉明憲宗成化元年/盡庚寅明憲宗成化六年)凡六年
(乙/酉)憲宗純皇帝成化元年春正月遣都督趙輔僉都御
史韓雍討廣西猺
　(守臣奏廣西猺獞流剽廣東又越湖廣江右日益蔓/延乞選將征討兵部尚書王竑亦言賊非大創不止)
　(薦雍才氣無䨇平賊非雍莫可乃命輔為征夷将軍/以太監盧永陳瑄監其軍召雍為左僉都御史賛理)
　(軍/務)質實(趙輔字良/佐鳳陽人)
開納粟例
　(以備兩/廣軍餉)
二月詔雪于謙獄
　(御史趙敔言于謙等為石亨軰誣陷榜示天下其後/亨軰不一二年亦皆敗露陳循等已邀恩宥無俟臣)
　(言獨思正統十四年㓂犯京城謙一人保守其功甚/鉅伏乞収囘前榜死者䘏贈生者録用帝曰朕在東)
　(宫時即聞謙寃謙有社稷之功而受無辜之惨所司/其急如敔言施行釋子冕還家冕先授副千户明年)
　(八月復冕官遣行人徃祭謙墓制辭有云當國家之/多難保社稷以無虞惟公道之獨持為權奸所並嫉)
　(在先帝已知其枉而朕心/實憐其忠天下傳誦之)質實(陳循已邀恩宥按明/史循傳石亨敗循自)
　(眨所上書自訟言天位陛下所固有當天與人歸之/時羣臣備法駕恭詣南内奉請臨朝非特宫禁不驚)
　(抑亦可示天下萬世而亨等僥倖一時計不出此卒/皆自取禍敗臣服事累葉曽著㣲勞實為所擠惟陛)
　(下憐察詔釋為/民趙敔武進人)
帝耕耤田
彗星見
三月帝詣國子監行釋奠禮
　(帝視太學釋奠先師始加/牲用樂停祭酒官以下宴)
荆襄盗起
　(荆襄上㳺為鄖陽古麋庸二國地元至正間流賊聚/此作亂終元世不能制洪武初鄧愈以兵勦除空其)
　(地禁流民不得入然地界秦豫楚之間又多曠土山/谷院塞林箐䝉宻中有草木可採掘以食正統二年)
　(嵗饑民徙入不可禁聚既多㒺稟約東其中巧黠者/稍稍相雄長漢中守臣以聞請誅之英宗曰小民為)
　(饑寒迫耳奈何即用兵命御史撫輯謫戍數人餘陽/聽撫而大奸潛伏不出尋復縱勢益滋蔓有錦衣千)
　(户楊英者奉使河南䇿其必反上疏言流逋之衆宜/選良吏撫恤漸圖所以散遣詞甚諄切不報三省長)
　(吏又多諉非已境因循不治至是有劉通者糾其黨/石龍劉長子及苖龍苖虎等聚衆數萬為亂偽稱漢)
　(王建元徳勝偽署将軍元帥㓂襄鄧境指揮陳昇等/二十四人死焉時王恕方以副都御史出撫懸榜曉)
　(諭而未受征討之命賊狃為故常横掠如故恕聞于/朝曰民可撫而奸民好亂者非兵不懾于是命撫寧)
　(伯朱永為總兵官尚書白圭提督軍務發軍㑹王恕/李震進討之至南漳破賊永適疾留鎮偵知賊巢在)
　(豆沙河萬山之中列為七屯明年夏圭督諸軍分道/進連擊之賊乃據險抗官軍下木石如雨官軍四靣)
　(仰政蟻附而登賊不能支遂大敗破其巢生擒通等/二千八百七十餘人斬二千五百六十餘級獲賊屬)
　(子女一萬一千六百餘人牛馬驢騾一萬有竒石龍/劉長子逸去㑹永病愈帥師搜餘賊龍等又轉掠四)
　(川燬巫山大昌圭分兵蹙之賊被圍食盡劉/長子縳龍以降并獲通妻連氏遂班師賊息)質實(南/漳)
　(漢臨沮中廬二縣地隋置南漳縣明舊屬襄陽府今/因之豆沙河在鄖陽府保康縣西北下流入筑水巫)
　(山楚巫郡秦巫縣隋改巫山縣明屬䕫州府今因之/大昌晉泰昌縣後周改大昌宋屬火寕監元併入大)
　(寕州明洪武四年復置後又併入大寕縣永樂初復/置屬䕫州府  本朝康熙九年省入巫山縣劉通河)
　(南西華人少負膂力縣治門有石獅重千斤通手舉/之因號劉千斤石龍號石和尚劉長子號劉子龍王)
　(恕字宗貫三原人朱永字景昌夏邑人謙之子紀事/本末白圭遣指揮張英誘降劉長子諸將忌英功譖)
　(于朱永以/事捶殺英)
夏五月大雨雹
　(避正殿減膳/敕羣臣修省)
四川盗趙鐸作亂官軍擊斬之
　(宣徳時四川郫彭諸縣盗賊蠭起奪財殺人事聞上/命副都御史賈諒等徃㑹四川三司調軍捕之仍敕)
　(諒巡視軍民利病諒等捕獲盗首王洪隂海等正法/未㡬土豪王永乂䧟城堡肆掠官軍討失利懸千金)
　(購而誅之而趙鐸復繼起作亂鐸初與綿竹人徐貴/有隙貴告鐸家匿羣盗縣官捕之急遂反與賊徒楊)
　(瓚僧悟昇陳煥章黄鷂子等流刼延至襄鄧諸郡瓚/等相繼敗死鐸再聽招撫復業輒復為亂紏合番蠻)
　(四散剽掠偽號趙王至是廵撫僉都御史汪浩檄官/軍合擊之鐸走彰明縣千户田儀等設伏間道分兵)
　(直搗其巢賊大敗鐸與餘黨奔儀偵知之追及/儀以手刃刺鐸鐸墮馬斬之傳首成都賦平)質實
　(郫縣古郫邑秦置郫縣明屬成都府彭縣古彭國唐/置彭州明改州為縣屬成都府今皆因之綿竹縣漢)
　(置明屬漢州今屬綿州彰明縣漢涪縣地唐昌明後/唐改為彰明屬綿州今屬龍安府趙鐸徳陽人汪浩)
　(石首/人)
六月奪張瑾楊宗襲爵
　(瑾父太平侯軏宗父興濟伯善俱以奪門功封時以/迎復襲爵者皆革奪惟瑾宗尚襲封指揮同知董源)
　(等援例乞復遂並革瑾宗以瑾/為錦衣指揮使宗為指揮同知)
秋七月免天下軍衛屯糧十之三
八月兩畿湖廣浙江河南饑
　(給事中袁芳等上言比來救荒無術老弱轉死丁壮/流移南陽荆襄十餘萬流民兩京浙豫或水或旱禾)
　(麥絶収乞敕官司振濟于是命王恕及浙豫摭按各/振其屬旋遣工部侍郎沈義徃保定僉都御史吳琛)
　(徃淮揚内外諸臣請緩徴鹽鈔逋賦等皆從之義琛/無他策惟條上納粟事例既而皆以不恤民瘼斥罷)
　質實(袁芳豐城人沈義江/都人呉琛繁昌人)
冬十月鞬靼瑪拉噶㓂延綏
　(敵衆甚盛詔大同總兵楊信寜夏總兵李杲陜西巡/撫項忠等率所部兵禦之官軍力戰乃引去初韃靼)
　(入㓂或在遼東宣府大同或在寕夏荘浪甘肅去來/無常為患不乆景泰初始犯延綏然部落少不敢深)
　(入天順間有阿勒楚爾者率屬潛居河套遂逼近西/邊出沒為患河套古朔方地唐張仁愿築三受降城)
　(處也地在黄河南自寧夏至偏頭關延袤至二千里/饒水草外為東勝衛東勝而外土地平衍敵來不能)
　(隱明初守之後以曠絶内徙至是保喇與小王子並/瑪拉噶等先後繼至擄中國人為嚮道抄掠延綏無)
　(虗時/矣)質實(三受降城唐景隆二年築東受降城在今/歸化城西黄河東岸中受降城在今衛特)
　(喇旗西黄河北岸西受降城在今衛喇特旗西北黄/河北岸項忠字藎臣嘉興人阿勒楚爾舊作阿羅出)
　(勒今/改)
　　發明(東勝衛既廢日以曠絶内徙漸屏藩籬以可/牧可屯二千里肥饒之野置之甌脱之區是)
　　(棄以資敵也小王子馬拉噶等先後入居河套得/坐待以乘其隙遂至大同寜夏歳無寧日此與割)
　　(廣寧棄開平同一失䇿其釀/兆邊患亦與明代相終始云)
韓雍破猺于大藤峽
　(初國子監生封登奏潯州夾江諸山險峻中有大藤/如斗延亘兩崖勢如徒杠蠻衆蟻度號大藤峽中産)
　(猺人又有獞人自景泰以來嘯聚為亂隳城殺吏所/至邱墟乞調兵勦滅報聞及朝議用兵編修邱濬上)
　(書李賢言賊在廣東者宜驅在廣西者宜困賢善之/獻于朝詔錄示諸將諸將多主其説欲分兵兩廣韓)
　(雍曰不然賊已蔓延數千里而所至與戰是自敗也/大藤峽賊之巢穴我以全師搗之控制四面勢如常)
　(山之蛇動無不應心腹既潰餘迎刃觧耳趙輔知雍/才足辦賊軍謀一聽于雍雍乃率官軍倍道至全州)
　(破陽峒西延叛苖斬指揮失律者四人軍中震悚無/不聽命遂抵桂林雍與諸將議曰修仁荔浦藤峽之)
　(羽翼也不剪則藤峽不孤乃以土兵十六萬先破修/仁荔浦尋長驅至峽口衆議峽天險不可攻宜屯兵)
　(圍之且戰且守雍曰不然峽山六百餘里安可圍也/且屯兵日久懈将士心今我軍勇氣百倍賊已喪魄)
　(因而乘之可立破也遂長驅至峽口儒生里老數十/人伏道左欲為嚮導雍見即罵曰賊敢紿我叱左右)
　(縛斬之左右皆愕既縛而袂中利刃出推問果賊也/悉支解刳腸胃分挂林箐間纍纍相屬賊大驚曰韓)
　(公天神也雍督諸軍水陸並進猺賊悉力出捍峽南/排柵堅宻滚木礧石鏢鎗毒矢雨下如注官軍登山)
　(仰攻雍督死戰呼聲撼峽若崩賊氣大潰遂連破山/南石門林峒古營諸巢焚其石室積聚追躡至九層)
　(崖等山先後破賊三百二十四寨生擒賊渠侯大狗/及其黨七百八十餘人斬首三千二百級餘墜溺死)
　(者不可勝紀先是峽中大藤畫沉夜見賊以為神及/是雍用斧斷之改名斷藤峽勒石紀功而還㨗聞帝)
　(賜勅嘉勞召輔還封武靖伯雍進右副都御史提督/兩廣軍務明年餘賊鄭昻等攻䧟洛容北流諸縣流)
　(刼至廣東境雍發兵撲滅之雍又議置武靖州/于碧海灘以上隆州土知州岑鐸掌州事從之)質實
　(陽峒在全州境内西延鎮名在全州西百里荔浦漢/舊縣唐置荔州尋廢仍為茘浦縣明初並屬桂林府)
　(孝宗四年俱改屬平樂府今因之九層崖在大藤峽/北洛容唐置洛容縣宋省象縣入焉元仍舊明屬柳)
　(州府今因之北流隋置北流縣唐屬容州宋元仍舊/明改屬欝林州今因之碧灘在潯州府西北八十里)
　(雍議峽江百里有上中下三灘上曰勒馬下曰獻俘/中曰碧灘請置武靖州及移思隆廵司于此武靖州)
　(成化三年置屬靖州府神宗末州廢為鎮在今挂平/縣東北三十里上隆州宋置元屬田州路明初屬田)
　(州府自岑鐸移治武靖而州遂廢故州在/今田州北八十里邱濬字仲深瓊山人)
(丙/戌)二年春三月遣右都督李震討靖州苖破之
　(湖廣靖州銅鼓五開武崗等苗為患巡撫王儉不能/討乃以命震震督諸軍由銅鼓天柱諸境分道入破)
　(八百餘寨又大破猺獞于桂陽威/名著西南苖獠畏懾呼為金牌李)質實(銅鼓在靖州/南境州南百)
　(八十里曰黄團驛相接者曰銅鼓驛天柱明守禦所/後改縣屬靖州今縣屬貴州鎮逺府桂陽宋軍元路)
　(明洪武初為府尋降州屬衡州/府今升直𨽻州王儉銅梁人)
南畿大饑
　(發淮徐倉米四/十萬石振之)
夏五月李賢以父喪起復修撰羅倫疏諌貶福建市舶
司副提舉
　(賢丁父憂令馳驛歸𦵏即還視事賢再疏乞終制不/許及還京修撰羅倫詣賢沮之不聽倫遂上疏諌畧)
　(曰臣聞朝廷援楊溥故事起復李賢竊謂賢大臣起/復大事綱常風化繫焉昔子夏問三年之喪金革無)
　(避禮與子曰魯公伯禽有為為之也今陛下于賢以/金革之事起復之與則未之有也以大臣起復之與)
　(則禮所未見也且陛下必欲賢身任天下之事則賢/身不可留而口實可言或降温㫖使賢于天下事知)
　(必言言必盡陛下于賢之言聞必行行必力賢雖不/起復猶起復也苟知之而不能盡言言之而不能力)
　(行賢雖起復無益也又何必逆先王之禮經損大臣/之名節哉疏入黜為福建市舶副提舉王翺以文彦)
　(博敕唐介事諷賢賢曰潞公市恩/歸怨朝廷吾何可救之竟不從)質實(羅倫字彛正/吉安永豐人)
　(居父母喪踰大/祥始食鹽酪)
秋七月封弟見治為忻王見沛為徽王
　質實(見治英宗第八子未就藩八年薨無後見沛英/宗第九子十七年就藩鈞州正徳元年薨子簡)
　(王祐/檯嗣)
八月瑪拉噶㓂寧夏
　(七月瑪拉噶犯固原八月/犯寕夏都指揮焦政戰死)
冬十二月少保華葢殿大學士李賢卒
　(閣臣得君自三楊以後無如賢者而賢亦自以受知/人主所言無不盡及是卒年五十九帝震悼贈太師)
　(諡文達賢嘗言内帑餘財不以恤荒濟軍則人主必/生侈心而移之于土木禱祠聲色以故頻請發帑振)
　(貸恤邊前後不可勝計故事方面官三品大臣保舉/行之既久營競成風賢令吏部毎缺舉二人請帝簡)
　(用並推之例始此當時翕然稱為賢相然自郎署受/知景泰帝超擢侍郎而所著書詆帝荒滛多過其實)
　(其抑葉盛擠岳正不救/羅倫尤為世所惜云)
以太常少卿兼侍讀學士劉定之入内閣預機務
　(李賢既卒故有是命定之謙恭質直以文學名一時/嘗有中㫖命製元宵詩内史却立以俟據案伸紙立)
　(成七言絶句百首又嘗一日草九制筆不停書有質/宋人名字者就列其世次若譜系然人服其敏博)
鎮守開原太監韋朗有罪赦不問
　(時内侍梁芳韋興諂事萬貴妃日進美珠珍寳錢能/韋眷王敬鄭忠等争假採辦名先後出監大鎮皆縱)
　(恣帝以妃故不問也朗鎮開原坐失律當逮治其同/官鎮守太監李良上言昔武侯失律街亭韓琦喪師)
　(西夏兵家之常未嘗以一𤯝遂棄朗請戴罪立功兵/部覆奏謂武侯漢之名臣韓琦宋之賢相街亭好水)
　(川之敗以馬謖任福違節制非武侯韓琦之過也朗/私役軍人胎悞大事豈得援以為比宜勿許内批仍)
　(允/之)質實(街亭即街泉亭本漢縣後漢省在今甘肅秦/安縣東北好水川今名甜水河在平凉府隆)
　(徳縣/東)
　　發明(宦寺夤縁出鎮假采辦之名肆騷擾之實盖/明恃宫闈之寵故敗逞其所為憲宗果置之)
　　(不問惑已甚矣至韋朗失律罪當逮治而李良曲/為奏解同黨相援公然徇庇雖以兵部之覆劾而)
　　(仍由内批允行徇璫豎而自/隳軍紀此威柄所以下移也)
(丁/亥)三年春二月丁酉朔日有食之
瑪拉噶三上書求貢許之
　(時韃靼諸部内爭保喇弑䝉古勒克呼青吉思瑪拉/噶又殺保喇更立他汗阿勒楚爾復與瑪拉噶相仇)
　(殺瑪拉噶遂殺其所立汗逐阿勒楚爾而使使入貢/尋渡河掠大同帝命撫寧侯朱永等征之㑹瑪拉噶)
　(再乞通貢而别部長頗羅鼐亦遣人入貢帝許之詔/永等駐軍塞上時給事中程萬里上言瑪拉噶窺伺)
　(邊疆其情叵測然臣度其有可敗者三近我邊地止/二三日程彼客我主一也兼并諸部馳驅不息既驕)
　(且疲二也比來散逐水草部落四分兵力不一三也/宜選精兵二萬統以驍將使探瑪拉噶所在潛師擣)
　(之破可必也帝壮/其言而不能用)質實(程萬里華容人頗羅/鼐舊作孛魯乃今改)
御經筵
　(故事經筵講畢辭退帝必口宣賜酒饌閣臣講官承/㫖叩謝出及是劉定之請以例賜毋煩玉音自是君)
　(臣之間無一辭相接時/咸以定之巽順為過云)
三月召商輅復入内閣
　(輅既罷歸英宗毎念輅謂朕所取士嘗與姚夔侍東/宫不忍棄之然以忌者竟不復用至是帝驛召至京)
　(命以原宮入閣輅疏辭帝曰/先帝已知卿枉卿其勿辭)
開浙江福建四川雲南銀場
　(以内臣/領之)
夏四月四川地震
　(四川自去年六月至于是月地凡三百七/十五震敕所在官吏修省遣使祭其山川)
六月雷震南京午門詔羣臣修省
　(言官劾罷户部尚書張睿南京禮部侍郎俞綱等于/是陳文彭時商輅劉定之姚䕫並乞免帝皆慰留之)
　質實(張睿鄢陵人/俞綱嘉善人)
遣襄城伯李瑾尚書程信等討四川山都掌蠻
　(四川三靣皆蠻蠻依山居徃徃出肆剽掠而都掌蠻/尤甚都掌古屬犍為郡在叙州府西偏地介川貴間)
　(既僻且饒與芒部烏撒接諸峯盤互大壩為門户又/進為九絲所在結寨無慮千百明初詣大軍降隨地)
　(安揷入籍輸賦分山都六鄉水都四鄉皆𨽻戎縣水/鄉平衍其黠逆者猶難逃遁山鄉深阻莫可窮詰更)
　(嘯聚為患宣徳初討平之正統中兵備稍弛蠻始縱/恣景泰天順間屢討屢撫賊林箐出没愈猖獗成化)
　(元年翰林侍讀周洪謨上方畧言蠻各有主請擇素/有名望衆所畏服者一人立為長官司統各寨蠻民)
　(即𨽻本府戎縣統屬既定邊境自寧周故叙人習知/利害詔軍帥行之㑹是時總兵官先已進勦屢破賊)
　(寨移兵珙縣進至戎縣貴州兵亦至抵金鵞池遂合/攻大壩斬獲甚多以捷聞然蠻性叛服不常軍還則)
　(又出㓂至是陷合江等九縣所過屠城赤地千里朝/議大發兵討之以瑾佩将軍印充總兵官信進尚書)
　(提督軍務信言山勢險惡必得土兵嚮導請敕諸土/司集兵聽調仍守境勿縱賊逃從之而賊已攻燒上)
　(下羅計等寨師乃由永寧尅期分道進合勢奮擊所/向克㨗賊遁入深箐乘風縱火窮追力攻賊大敗先)
　(後焚賊寨二千斬首三千有竒生擒一千餘人獲鎧/仗孳畜無筭又討九姓苖之不奉化者改大壩為太)
　(平川長官司山都水都分地以治設官控制之蠻于/是愓息不敢動師還進瑾為侯信亦兼大理卿支二)
　(俸與白圭/同蒞兵部)質實(山都掌今四川叙州府興文縣本西/南蠻地名大壩都掌唐始置晏州元)
　(改戎州屬馬湖路明初降為戎縣神宗後改縣曰興文/即今縣是也叙州漢犍為郡唐為戎州地宋置叙州)
　(元為路明改府今因之大壩元大壩軍民府洪武中/廢成化時置太平長官司今為大壩營在叙永㕔西)
　(北九絲城在今叙州府建武城東南珙縣唐鞏州元/為上下羅計長官司尋改為珙州明降為縣屬叙州)
　(府今因之金鵞池在今叙永㕔西北九姓司西南五/十里合江漢符縣地東漢改曰符節北周為合江縣)
　(隋屬瀘州宋元明仍舊今因之永寧元永寧路明初/為長官司後升宣撫司今改縣叙永㕔治九姓元九)
　(姓羅氏黨蠻夷長官千户明洪武初置九姓長官司/地在今叙永㕔西北李瑾和州人濬之孫隆之子周)
　(洪謨字堯/弼長寧人)
秋八月増江西督賦官
　(巡按御史趙敔言江西賦繁官少催征不力逋負者/多請増設司府佐貳官俾專督理乃増布政使參政)
　(一南昌吉安撫袁臨江/饒瑞七府同知各一)質實(臨江宋軍元路明府瑞/州宋置元路明府今並)
　(因/之)
冬十一月前少保吏部尚書王翶卒
　(先是翺疾甚致仕未出都尋卒年八十有四贈太保/諡忠肅翺清心寡慾方嚴質直循守禮法不競文藝)
　(其在邊方一惟鎮静及典銓衡門無私謁有所論薦/不使人知嘗曰吏部豈快恩怨地耶自奉儉素歴仕)
　(五十三年第宅服食不改于舊與李賢同得帝眷焉/然性頗執嘗有詔舉賢良方正經明行修及山林隱)
　(逸士至者率下部試翺黜落百不取一二翺性不喜/南士英宗嘗言北人文雅不及南人顧質直䧺偉緩)
　(急當得力翺由是益多/引北人此不無少損云)
十二月杖謫翰林院編修章懋黄仲昭檢討莊㫤
　(以明年上元張燈命詞臣撰詩詞進奉懋仲昭㫤同/疏進諫畧曰今川東未靖遼左多虞三楚豫章赤地)
　(千里正陛下宵旰焦勞之日不宜更耽宴樂至翰林/以論思為職宣宗皇帝御製翰林箴曰啓沃之言惟)
　(義與仁堯舜之道鄒魯以陳張燈豈堯舜之道詩詞/豈仁義之言帝王慎小謹徴必矜細行者正以欲不)
　(不可縱漸不可長也乞停止烟火移此視聽明目達/聰省此資財賑饑恤困則災祲可消太平可致矣帝)
　(以元夕張燈祖宗故事責懋等妄言杖之謫懋仲昭/知縣㫤通判時以懋等與羅倫同稱為翰林四諫)
　質實(章懋字徳懋蘭谿人黄仲昭名潛以字行莆田/人莊㫤字孔賜江浦人懋等既謫在道以給事)
　(中毛宏等論救懋仲昭改南京/大理評事㫤改南京行人司副)
(戊/子)四年春三月免湖廣被災秋糧
　(免荆州等處一十四府七十五州縣并武昌等二/十三衛所糧一百七萬三千餘石以去年旱故也)
禁勲戚請民田夏四月慶雲伯周壽求涿州田許之
　(先是番僧扎實巴勒乞静海地為常住田嘉善公主/求文安地數百頓徳王請夀張地四千餘頃皆予之)
　(户科給事中邱宏等上言國初北直𨽻山東地方土/曠人稀太祖太宗屢頒明詔許民耕種允不科税乃)
　(權豪怙勢專利病民率指為閒田乞奏至數十百頃/夫地踰百頃古者百家恒産也豈可徇一人之私而)
　(奪百家恒産哉乞収前命還給下民仍勅該部痛革/徃弊帝然之詔自今乞請皆不許扎實巴勒等所乞)
　(還之于民未㡬周夀以太后弟冐禁求涿州田六十/餘頃帝不得已許之自是翊聖夫人劉氏求通州武)
　(清縣地三百餘頃壽弟長寧伯彧求武强武邑/地六百餘頃皆予之給事中李森疏諫不復省)質實
　(静海金以清州窩子口也置静海縣明洪武初改静/海屬河間府今屬天津府文安漢縣五代周屬覇州)
　(宋至明因之今屬順天府武清縣唐置明屬通州今/屬順天府武强縣漢武隧晉置武强明屬晉州今屬)
　(深州周夀昌平人錦衣衛千户周能之子能女為英/宗妃生憲宗是為孝肅皇太后能卒壽嗣太后弟也)
　(憲宗擢左府都督同知尋封慶雲伯壽弟彧封長寧/伯嘉善公主英宗女成化二年下嫁王増兵部尚書)
　(王驥之子邱宏字寛叔上杭人李森字時/茂歴城人  扎實巴勒舊作劄實巴今改)
　　發明(勲戚乞請閒田病民專利因言官之奏而禁/之是矣乃其禁甫申尋又允周夀等所請雖)
　　(臺垣力諌置之不省後且屢乞不已轉以彭韶季/琮覆勘不奉命下之詔獄抑何前後異轍歟周夀)
　　(軰冐禁行私固為藐法而憲宗徇情寡斷忘小民/之恒業恣貴戚之貪婪選愞遷就而使法不能行)
　　(國是尚/可問哉)
加番僧封號
　(西僧扎巴置勒燦以秘宻教得幸封萬行荘嚴功徳/最勝智慧圓明能仁感應顯國光教宏妙大悟法王)
　(西天至善金剛普濟大智慧佛扎實巴勒為清修正/覺妙慈普濟䕶國衍教灌頂宏善西天佛子大國師)
　(索諾木置勒燦為静修宏善國師其徒加封鍚誥命/者不可勝計服食器用僭擬王者出入乘椶輿衛卒)
　(執金吾仗前導其他羽流加號真人髙/士者亦充盈都下而佞倖由兹更進矣)質實(扎巴置/勒燦舊)
　(作劄已堅參索諾木置勒/燦舊作鎻南堅參今俱改)
陳文卒
　(文素以才自許在外頗著勞績士大夫多兾其進用/及居宫端行事鄙猥既參大政無所建白子弟家人)
　(大通賄賂文毎退朝則引賓客故人置酒曲宴專務/請屬性又卞急遇睚眦怨必報羅倫論李賢奪情文)
　(以已為詹事時方丁母憂益内媿隂助賢逐倫更為/時論所鄙李賢卒後文恣意而行名節大喪及是卒)
六月免江西被災秋糧
　(以旱災免二百八十/八萬六千三百餘石)
慈懿皇太后錢氏崩
　(初英宗之北狩也錢后傾宫中貲佐迎駕夜哀泣籲/天倦即卧地損一股復損一目及在南宫英宗不自)
　(得后曲慰解故英宗大漸時遺命曰錢皇后千秋萬/嵗後與我同𦵏大學士李賢退而書之冊及營裕陵)
　(賢請營三壙中㫖不可事遂寝至是周太后不欲后/合𦵏帝召大臣議彭時曰合𦵏裕陵主祔廟定禮也)
　(翼日又問時對如前帝曰朕豈不知慮他日妨母后/耳時與商輅劉定之合詞言曰皇上大孝當以先帝)
　(心為心今若安厝于左而虗右以待將來則兩全其/美矣帝頷之是夕時等復疏言漢文帝尊所生母李)
　(宸妃而吕后仍𦵏長陵宋仁宗追尊生母李宸妃而/章獻劉后仍祔太廟今若陵寝之制稍有未合則有)
　(乖前美貽譏來葉下禮官及羣臣聚議皆請如時言/帝曰乖禮非孝違親亦非孝其議别卜明日廷臣百)
　(四十七人並上疏諫又明日禮部尚書姚䕫合諸大/臣疏言天下者祖宗之天下皇上當守祖宗成法豈)
　(可阿順母后顯違前典帝猶豫未决給事中毛宏倡/言此大事吾軰當以死爭合羣臣伏哭文華門外帝)
　(命退衆叩頭曰不得㫖不敢退自已至申帝/與太后皆感動乃許之羣臣齊呼萬嵗出)質實(文/華)
　(門在端本宫之右/毛宏字士廣鄞人)
秋八月京師地震
九月𦵏孝荘睿皇后于裕陵
　(上尊諡曰孝莊皇后/允羣臣議合𦵏裕陵)
振陜西饑
彗星見
　(是月癸亥有客星蒼白色芒長三文尾指西南變為/彗星掃三台越五十八日乃滅時彭時等上疏言外)
　(廷大政固所當先宫中根本尤為至急諺云子出多/母今嬪嬙衆多維熊無兆必陛下愛有所專而專寵)
　(者已過生育之期故也望均恩愛為宗社大計六科/給事中魏元等亦言畧曰今春以來災異叠見近日)
　(彗星又見東方光拂台垣人心洶懼皆隂盛陽徽之/驗也臣傳聞宮中盛寵匹耦中宫陛下富有春秋而)
　(震位尚虗豈可以宗廟社稷之大計一付于愛專情/一之人而不求所以固國本安民心哉伏願思祖宗)
　(傳體之重使隂陽各歸厥分萬年之基將在乎此十/三道御史康永韶等亦以為言帝曰宫中之事朕自)
　(有處/不聽)質實(魏元字景善朝城人康/永韶字用和祁門人)
冬十一月都督劉玉副都御史項忠討開城叛㓂滿俊
平之
　(俊自稱招賢王擁衆嘯聚不數月衆至數萬關中震/動乃以玉為副将軍忠總督軍務討之八月巡撫陳)
　(价總兵官任壽吳琮及滿俊戰敗績都指揮蔣泰申/澄被殺玉等抵石城前軍已屢敗賊乘勝逐之伏羗)
　(伯毛忠奪其西北山幾破忽中流矢死玉被圍諸軍/欲退項忠斬一千户以狥衆力戰忠親冐矢石不少)
　(避玉得出復連戰數十賊大衂㑹天寒甚忠慮賊乘/凍度河與套㓂合乃督兵直薄城下列圍困之賊窘)
　(欲降忠偕玉單騎赴之賊遥望羅拜忠直前挾俊侄/璹以歸俊疑懼不出有賊將楊虎貍夜出汲被獲忠)
　(貰其死諭以購賊賞格且賜之金帯鈎縱歸使誘俊/出戰伏兵擒焉賊盡殱于是毁石城送俊京師伏誅)
　(永先是朝廷聞价等之敗撫寧侯朱永將京軍赴援/  多所邀請彭時惡其張大且度軍可無行苐令整)
　(旅以待適忠以圍石城馳疏至帝遣中官偕白圭程/信至閣議時曰賊四出攻掠鋒誠不可當今入石城)
　(自保我軍圍甚固此困獸易擒耳信曰安知忠不退/師時曰彼部分已定何故退且今出師何時到信曰)
　(來春時曰如此益緩不及事事成敗冬月决矣信忿/出危言曰忠若敗必斬一二人然後出師衆危之問)
　(時何所見曰觀忠疏曲折知其能若聞别遣禁軍則/退避不敢任賊不可知矣時惟商輅然其言至是賊)
　(果平人/乃大服)質實(滿俊亦名滿四其祖巴丹洪武初即率/所部歸附世以千户畜牧為䧺長仍其)
　(故俗無科徭地在開城縣固原里俊素獷悍藏匿奸/盗㑹有獄連俊有司跡捕至其家多要索遂激衆為)
　(亂守臣遣俊侄指揮璹徃捕俊殺其從者遂刧璹據/石城以叛石城今在固原州西即唐吐蕃石堡城最)
　(險固城在山嶺四靣削壁中鑿五石井以貯水惟一/徑可縁而上陳价銅梁人任夀臨漳人寧逺侯禮之)
　(子吳琮䝉古人遵化伯克勒之子毛忠凉州人其曽/祖于洪武初歸附從軍征役祖又以征哈宻戰没父)
　(寳永樂中以出塞功授百户忠嗣立功甘凉陞都督/成化三年以討番功封伏羗伯鎮甘肅固原里地)
(己/丑)五年夏五月以禮部侍郎萬安兼翰林學士入内閣
預機務
　(安由編修累遷禮部左侍郎外寛而深中同年生詹/事李泰中官永昌養子也齒少于安安兄事之得其)
　(歡泰毎當遷必推安出已上至是議簡閣臣復推安/曰子先之我不患不至故安得入閣而泰忽暴病死)
　(安無學術既柄用惟日事請托結諸閹為内援時萬/貴妃寵冠後宫安因内使致殷勤自稱子侄行妃嘗)
　(自愧無門閥聞則大喜妃弟錦衣指揮通遂以族屬/數過安家兩家婦日相徃來通妻著籍禁中恣出入)
　(安得備知宫中/動静益自固)質實(萬安字循吉眉州/人李泰香河人)
六月癸丑朔日有食之
秋八月禮部侍郎兼學士劉定之卒
　(定之謙恭質直厯官以來多所建/白至是卒贈禮部尚書諡文安)
御經筵
　(先是劉定之請御經筵兼講太祖御製諸書斥異端/邪教勿令害政耗財帝留其疏至是乃復御經筵視)
　(午/朝)
下刑部郎中彭韶監察御史季琮于獄
　(太后弟周彧已奏乞武强武邑地六百餘頃至是又/欲于其外籍民田帝遣官按視皆民所墾闢輸賦者)
　(因據籍步之毎畆百歩餘没入為閒田得七十餘頃/彧不滿復言于帝改命韶琮覆視韶琮徃不復歩田)
　(周視徑歸上疏自劾曰真定田自祖宗時許民墾種/即為恒産除租賦以勸力農功臣戚里家與國咸休)
　(豈當與民爭尺寸地臣誠不忍奪小民衣食附益貴/戚請伏奉使無状罪疏入詔以田歸民而責韶等邀)
　(名方命下詔獄言/官爭論救乃釋)質實(彭韶字鳳儀莆田/人季琮仁和人)
冬十一月起復韓雍總督兩廣
　(先是雍以兩廣地大事殷請于東西各設巡撫帝可/之而命雍總理軍事未㡬雍以憂歸賊復熾僉事陶)
　(魯言兩廣地勢錯互當如指臂相使不可離析近賊/入廣西臣與廣東三司議調兵匝月未决以是賊得)
　(大肄刦掠乞仍命大臣一人總之庶事權/一而責有所歸乃起雍為總督閒府梧州)質實(陶魯/字自)
　(强欎/林人)
(庚/寅)六年春二月遣使廵州郡
　(兵部尚書白圭等言陜西屢遭㓂掠川廣盗攘未息/疫癘行于閩越災異見于淮南兩畿齊豫雨雪愆期)
　(二麥槁死荆襄流民動數十萬姦盗由之乞簡大臣/循行天下便宜興革于是遣大理寺少卿宋旻侍郎)
　(曽翬原傑黄琛副都御史滕昭巡視畿内大名諸府/暨浙江河南四川福建訪軍民疾苦考察官吏奏斥)
　(貪殘吏甚衆其南北直𨽻陜西山西山東湖廣荆襄/兩廣貴州有廵按者江西有撫民按察使者及雲南)
　(多土官者皆不遣使責/所在官司恤民察吏)質實(宋雯浙江淳安人曾翬子/字時叔泰和人原傑字)
　(英陽城人滕昭/字自明汝州人)
三月免湖廣山東被災税糧
　(湖廣免二十八萬餘石/山東免三十九萬餘石)
免蘇松常鎮四府被災税糧
　(免蘇松常鎮四府及蘇太鎮三衛所去年秋/糧二十四萬八千餘石屯糧七千一百餘石)質實(蘇/州)
　(衛太倉衛鎮江衛/並𨽻中軍都督府)
命撫寧侯朱永都御史王越等禦敵延綏
　(先是瑪拉噶雖求貢而屢犯延綏尋後紏三衛入㓂/榆林大擾大同巡撫王越遣許寧及楊信等連敗之)
　(至是博勒訥與阿勒楚爾合别部伽嘉色凌博勒呼/亦入據河套伽嘉色凌舊居土爾番天順間嘗遣使)
　(朝貢朝廷使徃撫諭之已乃稍引而東與諸部相雄/長遂竊入套中為久居計延綏告急帝命永為将軍)
　(以越參贊軍務徃禦之永至數以㨗聞越等皆論功/陞賞而敵據套自如既而越辭大同巡撫詔聽之加)
　(總督軍務專辦西事然是時敵衆數萬而官軍堪戰/者僅萬人又分散防守勢不相敵因上戰守二䇿廷)
　(議以糧匱馬乏難于進勦且命邊将慎守禦以圖/萬全乃勅吏部侍郎葉盛徃巡邊與越等議戰守)質
　實(榆林隋縣為榆林郡治唐為勝州治宋入于西夏/明正統中築榆林城成化中置衛今改府土爾番)
　(明史西域傳土爾番在火州西百里去哈宻千餘里/今在阿斯塔克西北五十八里東距闢展城三百二)
　(十三里北倚金嶺嶺麓有泉南流周繞國城囘民資/其耕種唐高昌縣有安樂城即其遺址也王越字世)
　(昌濬州人許寕字志道江都人貴之子勒土爾番舊/作土魯番伽嘉色凌舊作癿加恩蘭博  呼舊作孛)
　(羅忽今/俱改)
夏四月旱
　(北畿山東河南大旱陜西四川/山西兩廣雲南並饑先後振之)
六月戊申朔日有食之
大水
　(順天河間永平諸府大水時旱澇相仍民食/草木㡬盡從吏部尚書姚夔請遣使振䘏)
秋七月皇子生于西内
　(皇子即孝宗母紀氏賀縣人本土官女征蠻俘入掖/庭授女史警敏通文字命守内藏時萬貴妃專寵而)
　(妬後宫有娠者皆墮之帝偶行内藏妃應對稱㫖悦/幸之遂有身萬貴妃知而恚甚命婢釣治之婢謬報)
　(曰病痞乃謫居安樂堂久之皇子生使門監張敏溺/焉敏驚曰上未有子奈何棄之稍哺粉餌飴宻藏之)
　(他室貴妃日伺無所得時吳后居西内近安/樂堂宻知其事徃來哺養帝與妃不知也)質實(安/樂)
　(堂蕪史由金海橋玉熙宮迤西曰櫺星門迤北曰羊/房夾道牲口房虎城在焉内安樂堂在焉成化間萬)
　(貴妃專寵孝穆紀皇后有娠託/疾居此誕生孝宗張敏同安人)
免南畿四川被災税糧
八月下詔寛䘏
　(以水旱相/仍故也)
冬十月免畿内河南山東被災税糧
　(以水災免保定等衛子粒二萬三百石有竒以旱災/免河南民田夏税三十七萬七千七百石有竒軍屯)
　(子粒八萬六百石有竒以旱災免濟南兖州等處秋/糧二十八萬九千七百石有竒濟南昌平清州徳州)
　(諸衛所子粒七/千三百石有竒)質實(保定衛屬大寧都司濟南衛青/州衛並屬山東都司徳州衛𨽻)
　(後軍都/督府)
十一月荆襄流民作亂命項忠總督軍務討之
　(初白圭討平劉通荆襄流民屯結如故通黨李鬍子/者始與石和尚等嘯聚為逆通等就擒李與其黨王)
　(彪小王洪等掠南漳諸縣流民附賊者至百萬偽稱/太平王署其黨為總兵先鋒等又立一條蛇坐山虎)
　(等號官軍屢勦不利荆襄諸郡騷然詔忠與李震討/之忠至襄陽請調永順保靖土兵而先分軍列要害)
　(多設旗幟鉦鼓遣人入山招諭流民來歸者四十餘/萬㑹彪引騎覘軍且阻歸者出不意擒之時白圭為)
　(兵部欲止土兵毋調忠疏言賊在萬山中據險為亂/復有流民從之患且不測今以詔㫖諭其生路民扶)
　(老携幼出山不絶若中止土兵怨民聞之仍懐二心/彪雖授首而元惡未殄鳥伏鼠竄設復再聚重調為)
　(難乃聽調土兵如故合二十五萬分八道逼之流民/歸者又數萬賊潛伏山砦伺間出刼忠命将擊之遇)
　(于竹山縣乘溪漲半渡截擊遂/擒李鬍子小王洪等賊多溺死)質實(永順宋覊縻州/明永順宣慰司)
　(𨽻湖廣都司今改永順府保靖宋覊縻州明保靖宣/慰司今改保靖縣屬永順府竹山縣古庸國地秦置)
　(上庸縣梁析置安城縣西魏改曰竹山明初縣屬襄/陽府成化十二年改屬鄖陽府今因之李鬍子名原)
　(新鄭/人)
　　發明(白圭之平劉通至此纔五年耳使當賊渠就/縛之後即能殱除支黨撫定流民或因地置)
　　(官或増兵設戌俾山谿榛莽之中無復少留餘孽/亦何遽煩項忠之申討耶乃倉猝班師初不籌善)
　　(後之策如黨魁李原者尚聽之潛匿山林遂至不/數年間嘯聚如故圭已無所辭咎及忠請調土兵)
　　(欲為勦絶之計而圭又請止無調若欲掣忠之肘/者既眙患于後復忮他人之功績而隂撓之圭尚)
　　(為時論所推惜乎其不講/于公忠體國之道者也)
　
　
　
　
　
　
　
　
　
御定資治通鑑綱目三編卷十三
