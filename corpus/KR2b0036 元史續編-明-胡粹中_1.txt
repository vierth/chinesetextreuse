　　　　史部二
　元史續編　　　　　　編年類
　　提要
　　　　(臣/)等謹按元史續編十六卷明胡粹中撰
　　　　粹中名由以字行山隂人永樂中官椘府長
　　　　史此書大㫖以明初所修元史詳於世祖以
　　　　前攻戰之事而畧於成宗以下治平之迹順
　　　　帝時事亦多闕漏因作此以綜其要起世祖
　　　　至元十三年終順帝至正二十八年編年繫
　　　　月大書分注有所論斷亦隨事綴載全仿通
　　　　鑑綱目之例然綱目訖五代與此書不能相
　　　　接其曰續編葢又續陳桱書也黄虞稷千頃
　　　　堂書目載有此書十六卷又别出元史評而
　　　　不著卷數疑當時或析其評語别為一本以
　　　　行如後漢書贊之例歟其中書法如文宗之
　　　　初知存泰定太子天順年號而於明宗元年
　　　　轉削而不紀仍書文宗所改之天厯二年進
　　　　退未免無據又英宗南坡之變書及其丞相
　　　　云云葢欲仿春秋之文而忘其當為内辭亦
　　　　劉知幾所謂貌同心異者其他議論雖尺尺
　　　　寸寸學步宋儒未免過於刻畫然如謂張世
　　　　傑奪舟㫁港未能决性命於義利之間謂吴
　　　　直方勸托克托(舊作脱脱/今改正)大義滅親為不知
　　　　春秋之義持論亦未嘗不正至于文宗隂謀
　　　　害兄更能據故老傳聞揭史家未𤼵之隠尤
　　　　為有闗扵懲戒商輅等修續綱目全取此書
　　　　為藍本並其評語亦多採之至明太祖起兵
　　　　稱王以後續綱目即分注元年斥其國號而
　　　　粹中獨大書至正直至二十八年八月而止
　　　　内外之辭未嘗少紊其持論之公非輅等之
　　　　所及又宋末二主不予以統亦協其平鄭瑗
　　　　井觀瑣言乃曰胡粹中元史續編又下于陳
　　　　桱續編徳祐北遷閩廣繼立宋之統緒猶未
　　　　絶也乃遽抑景炎祥興之年于分書非綱目
　　　　書蜀漢東晋之例云云何其偏歟乾隆四十
　　　　六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
