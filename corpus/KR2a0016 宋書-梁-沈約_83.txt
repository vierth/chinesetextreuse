書卷八十三
　　梁　　　　沈　　　　　約　　　　撰
　列傳第四十三
　　宗越　　吳喜　　黄回
宗越南陽葉人也本河南人晉亂徙南陽宛縣又土斷
屬葉本為南陽次門安北將軍趙倫之鎮襄陽襄陽多
雜姓倫之使長史范覬之條次氏族辨其髙卑覬之㸃
越為役門出身補郡吏父為蠻所殺殺其父者嘗出郡
越於市中刺殺之太守夏侯穆嘉其意擢為隊主蠻有
為㓂盜者常使越討伐往輙有功家貧無以市馬常刀
楯歩出單身挺戰衆莫能當每一㨗郡將輙賞錢五千
因此得市馬後被召出州為隊主世祖鎮襄陽以為揚
武將軍領臺隊元嘉二十四年啓太祖求復次門移户
屬冠軍縣許之二十七年隨栁元景北伐領馬幢𨽻栁
元怙有戰功事在元景傳還補後軍參軍督䕶隨王誕
戲之曰汝何人遂得我府四字越荅曰佛貍未死不憂
不得咨議參軍誕大笑隨元景伐西陽蠻因值建義轉
南中郎長兼行參軍新亭有戰功世祖即位以為江夏
王義恭大司馬行參軍濟陽太守尋加龍驤將軍臧質
魯爽反越率軍據歴陽爽遣將軍鄭徳元前據大峴徳
元分偏師楊胡興劉蜀馬歩三千進攻歴陽越以歩騎
五百於城西十餘里拒戰大破斬胡興蜀等爽平又率
所領進梁山拒質質敗走越戰功居多因追奔至江陵
時荆州刺史朱修之未至越多所誅戮又逼畧南郡王
義宣子女坐免官繫尚方尋被宥復本官追論前功封
筑陽縣子食邑四百户遷西陽王子尚撫軍中兵參軍
將軍如故大明三年轉長水校尉竟陵王誕據廣陵反
越領馬軍隸沈慶之攻誕及城陷世祖使悉殺城内男
丁越受旨行誅躬臨其事莫不先加捶撻或有鞭其面
者欣欣然若有所得所殺凡數千人四年改封始安縣
子户邑如先八年遷新安王子鸞撫軍中兵參軍加輔
國將軍其年督司州豫州之汝南新蔡汝陽潁川四郡
諸軍事寜朔將軍司州刺史尋領汝南新蔡二郡太守
前廢帝景和元年召為遊擊將軍直閤頃之領南濟隂
太守進爵為侯増邑二百户又加冠軍將軍改領南東
海太守遊擊如故帝凶暴無道而越及譚金童太壹並
為之用命誅戮羣公及何邁等莫不盡心竭力故帝慿
其爪牙無所忌惮賜與越等羙女金帛充牣其家越等
武人麤彊識不及逺咸一往意氣皆無復二心帝將欲
南廵明旦便發其夕悉聽越等出外宿太宗因此定亂
明晨越等並入上撫接甚厚越改領南濟隂太守本官
如故越等既為廢帝盡力慮太宗不能容之上接待雖
厚内並懐懼上亦不欲使其居中從容謂之曰卿等遭
罹暴朝勤勞日夕苦樂宜更應得自養之地兵馬大郡
隨卿等所擇越等素已自疑及聞此旨皆相顧失色因
謀作難以告沈攸之攸之具白太宗即日収越等下獄
死越時年五十八越善立營陣每數萬人止頓越自騎
馬前行使軍人隨其後馬止營合未嘗參差及沈攸之
代殷孝祖為南討前鋒時孝祖新死衆並懼攸之歎曰
宗公可惜故有勝人處而御衆嚴酷好行刑誅睚眦之
間動用軍法時王元謨御下亦少恩將士為之語曰寜
作五年徒不逐王元謨元謨尚可宗越殺我譚金荒中
傖人也在荒中時與薛安都有舊後出新野居牛門村
及安都歸國金常隨征討自北入崤陜及巴口建義恒
副安都排堅陷陣氣力兼人平元凶及梁山破臧質每
有戰功稍至建平王宏中軍參軍事加建武將軍尋轉
龍驤將軍南下邳太守參軍如故孝建三年遷屯騎校
尉直閤領南清河太守景和元年前廢帝誅羣公金等
並為之用帝下詔曰屯騎校尉南清河太守譚金彊弩
將軍童太壹車騎中兵參軍沈攸之誠略沈果忠幹勇
鷙消蕩氛翳首制鯨凶宜裂河山以酬勲義金可封平
都縣男太壹宜陽縣男攸之東興縣男食邑各三百户
金遷驍騎將軍増邑百户太壹東莞人也自彊弩遷左
軍將軍増邑百户金太壹並與宗越俱死越州里劉胡
武念佼長生蔡那曹欣之並以將帥顯劉胡事在鄧琬
傳武念新野人也本三五門出身郡將蕭思話為雍州
遣土人龎道符統六門田念為道符隨身隊主後大府
以念有健名且家富有馬召出為將世祖臨雍州念領
隊奉迎時沔中蠻反世祖之鎮緣道討伐部伍至太堤
巖洲蠻數千人忽至乗髙矢射雨下念馳赴奮擊應時
摧退即擢為參軍督護其後每軍旅常有戰功世祖孝
建中為建威將軍桂陽太守竟陵王誕反念以江夏王
義恭太宰參軍龍驤將軍隸沈慶之攻廣陵城誕出城
走既而復還念追之不及坐免官復以為冗從僕射出
為龍驤將軍南陽太守前廢帝景和中為右軍將軍直
閤封開國縣男食邑三百户太宗初即位四方反叛遣
念乗驛還雝州綏慰西土因以為南陽太守念既至人
情並向之劉胡遣腹心數騎詐詣念降於坐縛念袁顗
斬之送首詣晋安王子勛念黨袁處珍逃亡至夀陽為
逆黨劉順所得考楚備至秉義不移後得叛奔劉勔太
宗嘉之以為奉朝請追贈念冠軍將軍南陽新野二郡
太守封綏安縣侯食邑四百户泰始四年綏安縣省改
封邵陵縣佼長生廣平人也出身為縣將太府以其有
膂力召為府將朱修之拒魯秀於峴南長生有戰功稍
見任使太宗初為建安王休仁司徒中兵參軍加寜朔
將軍南討有功封遷陵縣侯食邑八百户後為張悦寜
逺司馬寜蠻校尉太始五年卒追贈征虜將軍雝州刺
史蔡那南陽冠軍人也家素富而那兄局善接待賓客
客至無少多皆資給之以此為郡縣所優異蠲其調役
那始為建福戍主漸至大府將佐太宗初為建安王休
仁司徒中兵參軍南討那子弟皆在襄陽為劉胡所執
胡每戰輙懸之城外那進戰愈猛以功封平陽縣侯食
邑五百户稍至劉韞撫軍司馬寜蠻校尉加寜朔將軍
泰豫元年以本號為益州刺史宋寜太守未拜卒追贈
輔師將軍餘如故諡曰平侯曹欣之新野人也積勤勞
後廢帝元徽初為軍主以平桂陽王休範功封新市縣
子食邑五百户為左軍驍騎將軍加輔國將軍元徽四
年以本號為徐州刺史鍾離太守進號冠軍將軍順帝
昇明二年徴為散騎常侍驍騎將軍三年卒
吳喜吳興臨安人也本名喜公太宗減為喜初出身為
領軍府白衣吏少知書領軍將軍沈演之使寫起居注
所寫既畢闇誦畧皆上口演之嘗作讓表未奏失本喜
經一見即便寫赴無所漏脱演之甚知之因此渉獵史
漢頗見古今演之門生朱重民入為主書薦喜為主書
書史進為主圖令史太祖嘗求圖書喜開卷倒進之太
祖怒遣出㑹太子歩兵校尉沈慶之征蠻啓太祖請喜
自隨使命去来為世祖所知賞世祖於巴口建義喜遇
病不堪隨慶之下事平世祖以喜為主書稍見親遇擢
為諸王學官令左右尚方令河東太守殿中御史大明
中黟歙二縣有亡命數千人攻破縣邑殺害官長豫章
王子尚為揚州在㑹稽再遣為主帥領三千人水陸討
伐遂再往失利世祖遣喜將數十人至二縣誘説羣賊
賊即日歸降太宗初即位四方反叛東兵尤急喜請得
精兵三百致死於東上大悦即假建武將軍簡羽林勇
士配之議者以喜刀筆主者不嘗為將不可遣中書舎
人巢尚之曰喜昔隨沈慶之屢經軍旅性既勇決又習
戰陳若能任之必有成績諸人紛紛皆是不别才耳喜
乃率員外散騎侍郎竺超之殿中將軍杜敬真馬歩東
討既至永世得庾業劉延熈書送尋陽王子房檄文與
喜書曰知統戎旅已次近路卿所在著名今日何為立
忠於彼邪想便倒戈共受河山之賞喜報書曰前驅之
人忽獲来翰披尋狂惑良深悵駭聖主以神武撥亂徳
盛勲髙羣逆交扇滅在晷刻君等勲義之烈世荷國恩
事愧鳴鴞不懐食椹今練勒所部星言進邁相見在近
不復多陳喜孝武世見驅使常充使命性寛厚所至人
並懐之及東討百姓聞吳河東来便望風降散故喜所
至克捷事在孔覬傳遷歩兵校尉將軍如故封竟陵縣
侯食邑千户東土平定又率所領南討遷輔國將軍尋
陽太守南賊退走喜追討平定荆州遷前軍將軍増邑
三百户泰始四年改封東興縣侯户邑如先仍除使持
節督交州廣州之鬱林寜浦二郡諸軍事輔國將軍交
州刺史不行又除右軍將軍淮陵太守假輔師將軍兼
太子左衞率五年轉驍騎將軍假號太守兼率如故其
年虜宼豫州喜統諸軍出討大破虜於荆亭偽長社公
遁走戍主帛乞奴歸降軍還復以本位兼左衛將軍六
年又率軍向豫州拒索虜加節督豫州諸軍事假冠軍
將軍驍騎太守如故明年還京都初喜東征白太宗得
尋陽王子房及諸賊帥即於東梟斬東土既平喜見南
賊方熾慮後翻覆受禍乃生送子房還都凡諸大主帥
顧琛王曇生之徒皆被全活上以喜新立大功不問也
而内密衘之及平荆州恣意剽虜贓私萬計又嘗對賓
客言漢髙魏武本是何人上聞之益不説其後誅夀寂
之喜内懼因啓乞中散大夫上尤疑駭至是㑹上有疾
為身後之慮以喜素得人情疑其將来不能事幼主乃
賜死時年四十五喜將死之日上召入内殿與共言謔
酬接甚欵既出賜以名饌并金銀御器敕將命者勿使
食器宿喜家上素多忌諱不欲令食器停凶禍之室故
也喜未死一日上與劉勔張興世齊王詔曰吳喜出自
卑寒少被驅使利口任詐輕狡萬端自元嘉以来便充
刀筆小役賣弄威恩茍取物情處䖏交結皆為黨與衆
中常以正直為詞而内實阿媚每仗計數運其佞巧甘
言説色曲以事人不忠不平彰於觸事從来作諸署主
意所不協者覔罪委頓之以示清直而餘人恣意為非
一不檢問故甚得物情昔大明中黟歙二縣有亡命數
千人攻破縣邑殺害官長劉子尚在㑹稽再遣為主帥
領三千精甲水陸討伐再往失利孝武以喜將數十人
至二縣説誘羣賊賊即歸降詭數幻惑乃能如此故每
豫驅馳窮諸狡慝及泰始初東討正有三百人直造三
吳凡再經薄戰而自破岡以東至海十郡無不清蕩百
姓聞吳河東来便望風自退若非積取三吳人情何以
得弭伏如此其統軍寛慢無章放恣諸將無所裁檢故
部曲為之致力觀其意趣止在賊平之後應力為國計
喜初東征發都指天畫地云得劉子房即當屏除袁標
等皆加斬戮使畧無生口既平之後緩兵施恩納罪人
之貨誘諸賊帥令各逃藏受賂得物不可稱紀聽諸賊
帥假稱為降而擁衛子房遂得生歸朝廷収羅羣逆皆
作爪牙撫接擾密過於義士推此意正是聞南賊大盛
殷孝祖戰亡人情大惡慮逆徒得志䂓以自免喜善為
姦變每以計數自將於朝廷時三吳首獻慶捷於南賊
則不殺其黨頗著隂誠當云東人恇怯望風自散皆是
彼無䖏分非其苦相逼廹保全子房及顧琛等足表丹
誠進退二塗可以無患南賊未平唯以軍糧為急西南
及北道斷不通東土新平商運稀簡朝廷乃至鬻官賣
爵以救灾困斗斛収歛猶有不充喜在赭圻軍主者頓
偷一百三十斛米初不問罪諸軍主皆云宜治喜不獲
已止與三十鞭又不責備凡所曲意類皆如此喜至荆
州公私殷富錢物無復子遺喜乗兵威之盛誅求推檢
凡所課責既無定科又嚴令驅蹙皆使立辦所使之人
莫非姦猾因公行私廹脅在所入官之物侵竊過半納
資請託不知厭已西難既殄便應還朝而觧故槃停託
云扞蜀實由貨易交闗事未回展又遣人入蠻矯詔慰
勞賧伐所得一以入私又遣部下將吏兼因土地富人
往襄陽或蜀漢屬託郡縣侵官害民興生求利千端萬
緒從西還大艑小䑵爰及草舫錢米布絹無船不滿自
喜以下迨至小將人人重載莫不兼資喜本小人多被
使役經由水陸州郡殆徧所至之處輙結物情妄竊善
稱聲滿天下密懐姦惡人莫之知喜軍中諸將非劫便
賊唯云賊何須殺但取之必得其用雖復羸弱亦言徤
兒可惜天下未平但令以功贖罪䖏遇料理反勝勞人
此輩所感唯喜莫云恩由朝廷凶惡不革恒出醜聲勞
人義士相與歎息並云我等不愛性命擊擒此賊朝廷
不肯殺去反與我齊今天下若更有賊我不復能擊也
此等既隨喜行多無功効或隠在衆後或在幔屋中眠
賊既破散與勞人同受爵賞既被詰問辭白百端云此
輩既見原宥擊賊有功那得不依例加賞褚淵往南選
諸將卒喜為軍中經為賊者就淵求官倍於義士淵以
喜最前獻捷名位已通又為統副難相違拒是以得官
受賞反多義人義人雖忿喜不平又懐其寛弛往嵗竺
超之聞四方反叛人情畏賊無敢求為朝廷行者乃慨
然攘歩隨喜出征為其軍副身經臨敵自東還失喜意
説超之多酒不堪驅使遂相委棄髙敬祖年雖少宿氣
力實徤其有䖏分為軍中所稱喜薄其衰老云無所施
正以二人忠清與已異行超之為人乃多飲酒計喜軍
中主帥豈無飲酒者特是不利超之故以酒致言耳敬
祖既無餘事直云年老託為乞郡潛相遣斥其餘主帥
並貪濁諂媚之流皆提攜東西不相離捨喜聞天壤間
有罪人死或應繫者必啓以入軍皆得官爵厚被處遇
應入死之人緣已得活非唯得活又復如意人非木石
何能不感設令吾攻喜門此輩誰不致力但是喜不敢
生心耳喜軍中人皆是喜身爪牙豈闗於國喜自得軍
號以来多置吏佐是人加板無復限極為兄弟子姪及
其同堂羣從乞東名縣連城四五皆灼然巧盜侵官奪
私亡命罪人州郡不得討崎嶇蔽匿必也黨䕶臺州符
旨殆不復行船車牛犢應為公家所假借者託之於喜
吏司便不敢問它縣奴婢入界便畧百姓牛犢輙牽殺
噉州郡應及役者並入喜家喜兄茹公等悉下取錢盈
村滿里諸吳姻親就人間徴求無復紀極百姓嗷然人
人悉苦喜具知此初不禁呵索惠子罪不甚江悆既已
被恩得免憲辟小小忤意輙加刑斬張悦賊中大帥逼
廹歸降沈攸之録付喜云殺活當由朝廷將帥征伐既
有常體自應執歸之有司喜即便打鏁觧襦與著對膝
圍棊仍造重義私惠招物觸事如斯張靈度凶愚小人
背叛之首喜在西輙恕其罪私將下都與之周旋情若
同體狼子野心獨懐毒性遂與栁欣慰等謀立劉褘吾
使喜録之而喜密報令去去未得逺為建康所録喜背
國親惡乃至於是初從西反圖兼右丞貪因事物以行
私詐吾患其諂曲抑而不許從此怨懟意用不平喜西
救汝隂縱肆兵將掠暴居民姦人婦女逼奪雞犬虜畧
縱横緣路官長莫敢呵問脱誤有縛録一人喜輙大怒
百姓呼嗟人人失望近叚佛榮求還乃欲用喜代之西
人聞其當来皆欲叛走云吳軍中人皆是生劫若作刺
史吾等豈有活路既無他計正當叛投虜耳夫伐罪弔
民用清國道豈有殘虐無辜剝奪為務害政妨國罔上
附下罪舋若此而可乆容臧文仲有云見有善於其君
如孝子之養父母見有惡於君若鷹鸇之逐鳥雀耿弇
不以賊遺君父前史以為羙談而喜軍中五千人皆親
經反逆攜養左右豈有奉上之心喜意志張大每稱漢
髙魏武本是何人近忽通啓求觧軍任乞中散大夫喜
是何人乃敢作此舉止且當今邉疆未寜正是喜輸蹄
領之日若以自䖏之宜當節儉廉慎静掃閉門不與外
物交闗專心奉上何得以其蜼螭髙自比擬當是自顧
愆舋事宣遐邇又見夀寂之流徙施修林被擊物惡傷
類内懐憂恐故興此計圖欲自安朝廷之士及大臣藩
鎮喜殆無所畏者畏者唯吾一人耳人生修短不可豫
量若吾夀百年世間無喜何所虧損若使吾四月中疾
患不得治力天下豈可有喜一人尋喜心迹不可奉守
文之主豈可遭國家間隙有可乗之㑹邪世人多云時
可畏國政嚴歴觀有天下御億兆仗威齊衆何代不然
故上古象刑民淳不犯後聖懲偽易以剠墨唐堯至仁
不赦四凶之罪漢髙大度而急三傑之誅且太公為治
先華士之刑宣尼作宰肆少正之戮自昔力安社稷功
濟蒼生班劒引前笳鼓陪後不能保此者歴代無數養
之以福十分有一耳至若喜之深罪其得免乎夫富之
與貴雖以功績致之必由道徳守之故善始者未足稱
竒令終者乃可重耳凡置官養士本在利國當其為利
愛之如赤子及其為害畏之如仇讎豈暇逺尋初功而
應忍受終敝耳將之為用譬如餌藥當人羸冷資散石
以全身及熱勢發動去堅積以止患豈憶始時之益不
計後日之損存前者之賞抑當今之罰非忘其功勢不
獲已耳喜罪釁山積志意難容雖有功效不足自補交
為國患焉得不除且欲防㣲杜漸憂在未萌不欲方幅
露其罪惡明當嚴詔切之令自為其所卿諸人將相大
臣股肱所寄賞罰事重應與卿等論之卿意並謂云何
及喜死發詔賻賜子徽民襲爵齊受禪國除
黄回竟陵郡軍人也出身充郡府雜役稍至傳教臧質
為郡轉齋帥及去職將回自隨質為雝州回復為齋帥
質討元凶回隨從有功免軍户質在江州擢領白直隊
主隨質於梁山敗走向豫章為臺軍主謝承祖所録付
江州作部遇赦得原回因下都於宣陽門與人相打詐
稱江夏王義恭馬客鞭二百付右尚方㑹中書舎人戴
明寳被繫差回為户伯性便辟勤𦂳奉事明寳竭盡心
力明寳尋得原赦委任如初啓免回以領隨身隊統知
宅及江西墅事性有功蓺觸類多能明寳甚寵任之回
拳捷果勁勇力兼人在江西與諸楚子相結屢為劫盜
㑹太宗初即位四方反叛明寳啓太宗使回募江西楚
人得快射手八百假回寜朔將軍軍主隸劉勔西討於
死虎破杜叔寳軍除山陽王休祐驃騎行參軍龍驤將
軍攻合肥破之累遷至將校以功封葛陽縣男食邑二
百户後廢帝元徽初桂陽王休範為逆回以屯騎校尉
領軍隸齊王於新亭創詐降之計事在休範傳回見休
範可乗謂張敬兒曰卿可取之我誓不殺諸王敬兒即
日斬休範事平轉回驍騎將軍加輔師將軍進爵為侯
改封聞喜縣増邑千户四年遷冠軍將軍南琅邪濟陽
二郡太守建平王景素反回又率軍前討假節城平之
日回軍先入又以景素讓張倪奴回増邑五百户進號
征虜將軍加散騎常侍太守如故明年遷右衛將軍常
侍如故沈攸之反以回為使持節督郢州司州之義陽
諸軍事平西將軍郢州刺史給鼓吹一部率衆出新亭
為前鋒未發而袁粲據石頭為亂回與新亭諸將帥任
候伯彭文之王宜興孫曇瓘等謀應粲粲事發候伯等
並乗船赴石頭唯曇瓘先至得入候伯等至而粲已平
回本期詰旦率所領從御道直向臺門攻齊王於朝堂
事既不果齊王撫之如舊回與宜興素不協慮或反告
因其不從處分斬之宜興吳興人也形状短小而果勁
有膽力少年時為劫不須伴郡討逐圍繞數十重終莫
能擒太宗泰始中為將在壽陽間擊索虜每以少制多
挺身深入無畏憚虜衆值宜興皆引避不敢當稍至寜
朔將軍羽林監以平建平王景素功封長壽縣男食邑
三百户至是為屯騎校尉加輔國將軍回進軍未至郢
州而沈攸之敗走回至鎮進號鎮西將軍改督為都督
回不樂停郢州固求南兗遂率部曲輙還改封安陸郡
公増邑二千户并前三千七百户改都督南兗徐兗青
冀五州諸軍事鎮北將軍南兗州刺史加散騎常侍持
節如故齊王以回終為禍亂乃上表曰黄回出自厮伍
本無信行仰值泰始謬被驅馳階藉風雲累叨顯伍及
沈攸之作逆事切戎機臣闇於知人冀其搏噬遣統前
鋒竟不接刃軍至郢城乗威廹脅陵掠所加必先尊貴
武陵王馬器服咸被虜奪城内文武剝剔靡遺及至還
都縱恣彌甚先朝御服猶有二輿弓劒遺思尚在軍府
回遂啓求以擬私用僭侮無厭罔顧天極又廣納逋亡
多受劫盜親信此等並為爪牙觀其凶狡憂在不測惡
積辠著非可含忍應加剗除以明國憲尋其釁状是宜
極法但嘗經将帥微有塵露辠疑從輕事炳前䇿請在
降減特原餘嗣臣過荷隆寄言必罄誠謹陳管穴式遵
𢎞典伏願聖明待垂允鑒臣思不出位誠昧甄才追言
既往伏増慙恧詔曰黄回擢自凡豎夙負疵釁貰以憲
綱収其摶噬雖勤效累著而屢懐干紀新亭背叛投拜
宼場異規既扇廟律幾殆幸得張敬兒提戈直奮元惡
受戮及景素結逆履霜嵗乆乃密通音譯潛送器杖氛
沴克霽狡謀方顯每存容掩冀能悛革故裂茅升爵均
榮勲寵凶詖有本險慝滋深搆誘敬兒志相攻陷悖圖
未遂狼戾彌甚近軍次郢鎮劫逼府主兼挟私計多所
徴索主局咨疑便加捶楚專肆暴慢罔顧彝則膺牧西
蕃徽賁惟厚曽不知感猶懐忿怨李安民述任河濟星
管未周貪據䘳要苦祈回奪黷謁弗已叨侈無度遂請
求御輿僭擬私飾又招萃賊黨初不啓聞傷風蠧化莫
此之甚宜明繩裁肅正刑書便収付廷尉依法窮治回
死時年五十二子僧念尚書左民郎竟陵相未發從誅
回既貴祇事戴明寳甚謹言必自名每至明寳許屏人
獨造未嘗敢坐躬至帳下及入内料檢有無隨乏供送
以此為常先是王藴為湘州潁川庾佩玉為藴寜朔府
長史長沙内史藴去職南中郎將湘州刺史南陵王翽
未之任權以佩玉行府州事先遣中兵参軍臨湘令韓
幼宗領軍戍防湘州與佩玉共事不羙及沈攸之為逆
佩玉幼宗各不相信幼宗密圖佩玉知其謀襲殺幼宗
回至郢州遣輔國將軍任候伯行湘州事候伯以佩玉
兩端輙殺之湘州刺史吕安國之鎮齊王使安國誅候
伯彭文之太山人也以軍功稍至龍驤將軍討建平王
景素功封葛陽縣男食邑三百户順帝初為輔國將軍
左軍將軍南濮陽太守直閤領右細杖盪主沈攸之平
後齊王收之下獄賜死孫曇瓘吳郡富陽人也驍果有
氣力以軍功稍進至是為寜朔將軍越州刺史於石頭
叛走逃竄經時後於秣陵縣禽獲伏誅回同時為將者
臨淮任農夫沛郡周寜民南郡髙道慶並以武用顯農
夫稍至彊弩將軍太宗初以東討功封廣晉縣子食邑
五百户東土平定仍又南討増邑二百户歴射聲校尉
左軍將軍時桂陽王休範在江州有異志朝廷慮其下
以農夫為輔師將軍淮南太守戍姑孰以防之休範尋
率衆向京邑奄至近道農夫棄戍還都休範平以戰功
改封孱陵縣侯増邑千戸并前千七百户出為輔師將
軍豫州刺史尋進號冠軍將軍明年入為驍騎將軍加
通直散騎常侍前世加官唯散騎常侍無通直員外之
文太宗以来多因軍功至大位資輕加常侍者往往通
直員外焉五年加征虜將軍改通直為散騎常侍驍騎
如故其年卒追贈左將軍常侍如故諡曰貞肅候伯即
農夫弟也周寜民於鄉里起義討薛安都亦以軍功至
軍校泰始初封贑縣男食邑三百户官至寜朔將軍徐
州刺史鍾離太守髙道慶亦至軍校驍游以平桂陽王
休範功封樂安縣男食邑三百户建平王景素反道慶
領軍北討而與景素通謀及事平自啓求増邑五百户
詔加二百并前五百户道慶凶險暴横求欲無已有失
其意輙加捶拉往往有死者朝廷畏之如虎狼齊王與
袁粲等議収付廷尉賜死
史臣曰夫豎人匹夫濟其身業非世亂莫由也以亂世
之情用於治日其得不亡亦為幸矣
　
　宋書卷八十三
　宋書卷八十三考證
黄回傳每以少制多挺身深入無畏惮○無字下一本
　有所字
祗事戴明寳甚謹言必自名每至明寳許屏人獨造○
　造南本作進
　
　
　
　
　
　
　
　
　
　
　宋書卷八十三考證
