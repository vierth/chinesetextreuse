
　金史卷一百二十七
　　元中書右丞相總裁托克托等修
　列傳第六十五
　孝友
　　溫特赫鄂勒博　　陳　顔　　劉　瑜
　　孟　興　　　　　王　震　　劉　政
孝友者人之至行也而恒性存焉有子者欲其孝有弟
者欲其友豈非人之恒情乎為子而孝為弟而友又豈
非人之恒性乎以人之恒情責人之恒性而不副所欲
者恒有焉有竭力於是豈非難乎天生五穀以養人五
穀之有恒性也服田力穡以望有秋農夫之有恒情也
五穀熟人民育豈異事乎然以唐虞之世黎民阻饑不
免以命稷百姓不親五品不遜不免以命契以是知順
成之不可必猶孝友之不易得也是故有年大有年以
異書於聖人之經孝友以至行傳於厯代之史勸農興
孝之教不廢於厯代之政孝弟力田自漢以来有其科
章宗甞言孝義之人素行已備雖有希覬猶不失為行
善庶幾帝王之善訓矣夫金世孝友見於旌表載於史
冊者僅六人焉作孝友傳
溫特赫鄂勒博西北路松科碩碩歡明安人年十五居
父䘮不飲酒食肉廬于墓側母疾刲股肉療之疾愈詔
以為䕶衛
陳顔衛州汲縣人世業農父光宋季擢武舉第調夀陽
尉未赴值金兵取汴光病圍城中顔間關渡河往省其
父因扶疾北歸光家奴瑪哩布哈誣告光與賊殺人光
繫獄榜掠不勝因自誣服顔詣郡請代父死太守徐某
哀之不敢決適帥臣至郡以其狀白帥曰此真孝子也
遂併釋之天㑹七年詔旌表其門閭
劉瑜棣州人家貧甚母䘮不能具葬乃質其子以給䘮
事明昌三年詔賜粟帛復其終身
孟興蚤䘮父事母孝謹母没䘮葬盡禮事兄如事其父
明昌三年詔賜帛十匹粟二十石
王震寧海州文登縣人為進士學母患風疾刲股肉雜
飲食中疾遂愈母沒哀泣過禮目生翳服除目不療而
愈皆以為孝感所致特賜同進士出身詔尚書省擬注
職任
劉政洺州人性篤孝母老䘮明政每以舌舐母目逾旬
母能視物母疾晝夜侍側衣不解帯刲股肉啖之者再
三母死負土起墳鄉隣欲佐其勞政謝之葬之日飛烏
哀鳴翔集邱木間廬於墓側者三年防禦使以聞除太
子掌飲丞
　隠逸
　　褚承亮　　　王去非　　　趙　質
　　杜時昇　　　郝天挺　　　薛繼先
　　髙仲振　　　張　潛　　　王汝梅
　　宋　可　　　辛　愿　　　王予可
孔子稱逸民伯夷叔齊夷逸朱張栁下恵少連其立心
造行之異固各有所稱謂而栁下惠少連甞仕於當世
者也長沮桀溺之徒則無所取焉後世凡隠遯之士其
名皆列於史傳何歟盖古之仕者其志將以行道其為
貧而仕下列者猶必先事而後食焉後世干禄者多其
先人尚人之志與歎老嗟卑之心能去是者鮮矣故君
子於士之逺引髙蹈者特稱述之庶聞其風猶足以立
懦亷頑也作隠逸傳
褚承亮字茂先真定人宋蘇軾自定武謫官過真定承
亮以文謁之大為稱賞宣和五年秋應鄉試同試者八
百人承亮為第一明年登第調易州戸曹未赴㑹金兵
南下天㑹六年幹里雅布既破真定拘集境内進士試安
國寺承亮名亦在籍中匿而不出軍中知其才嚴令押
赴與諸生對䇿䇿問上皇無道少帝失信舉人承風㫖
極口詆毁承亮詣主文劉侍中曰君父之罪豈臣子所
得言耶長揖而出劉為之動容餘悉放第凡七十二人
遂號七十二賢榜狀元許必仕為郎官一日出左掖門
墮馬首中閫石死餘皆無顯者劉多承亮之誼薦之槀
城縣漫應之即棄去年七十終門人私諡曰元貞先生
子席珍正隆二年進士官州縣有聲
王去非字廣道平隂人甞就舉不得意即屏去督妻孥
耕織以供伏臘家居教授束脩有餘輙分恵人弟子班
忱貧不能朝夕一女及笄去非為辦資裝嫁之北隣有
䘮忌東出西與北皆人居南則去非家去非壊蠶室使
䘮南出遂得葬焉大定二十四年卒年八十四
趙質字景道遼相思溫之裔大定末舉進士不第隠居
燕城南教授為業明昌間章宗遊春水過焉聞絃誦聲
幸其齋舍見壁間所題詩諷詠乆之賞其志趣不凡召
至行殿命之官固辭曰臣僻性野逸志在長林豐草金
鑣玉絡非所願也況聖明在上可不容巢由為外臣乎
上益竒之賜田畆千復之終身泰和二年卒年八十五
杜時昇字進之霸州信安人博學知天文不肯仕進承
安泰和間宰相數薦時昇可大用時昇謂所親曰吾觀
正北赤氣如血東西亘天天下當大亂亂而南北當合
為一消息盈虚循環無端察往考来孰能違之是時風
俗侈靡紀綱大壊世宗之業遂衰時昇乃南渡河隠居
嵩洛山中從學者甚衆大扺以伊洛之學教人自時昇
始正大間大元兵攻潼關拒守甚堅衆皆相賀時昇曰
大兵皆在秦鞏間若假道於宋出襄漢入宛葉鐵騎長
驅勢如風雨無髙山大川為之阻土崩之勢也頃之大
元兵果自饒風關渉襄陽出南陽金人敗績于三峯山
汴京不守皆如時昇所料正大末卒
郝天挺字晉卿澤州陵川人早衰多疾厭於科舉遂不
復充賦太原元好問甞従學進士業天挺曰今人賦學
以速售為功六經百家分磔緝綴或篇章句讀不之知
幸而得之不免為庸人又曰讀書不為藝文選官不為
利養唯通人能之又曰今之仕多以貪敗皆苦饑寒不
能自持耳丈夫不耐饑寒一事不可為子以吾言求之
科舉在其中矣或曰以此學進士無乃戾乎天挺曰正
欲渠不為舉子爾貞祐中居河南往來淇衛間為人有
崖岸耿耿自信寧落魄困窮終不一至豪富之門年五
十終于舞陽
薛繼先字曼卿南渡後隠居洛西山中課童子讀書事
母孝與人交謙遜和雅所居化之子純孝字方叔有父
風有詐為曼卿書就方叔取物者曼卿年已老狀貌如
少者客不知其為曼卿而以為方叔也而與之書曼卿
如所取付之監察御史石玠行部過曼卿曼卿不之見
或言君何無鄉曲情曼卿曰君未之思耳凡今時政未
必皆善御史一有所劾將謂自我發之同惡相庇他日
并隣里必有受禍者其畏愼皆此類壬辰之亂病没宜
陽
髙仲振字正之遼東人其兄領開封鎮兵仲振依之以
居既而以家業付其兄挈妻子入嵩山博極羣書尤深
易皇極經世學安貧自樂不入城市山野小人亦知敬
之甞與其弟子張潛王汝梅行山谷間人望之翩然如
仙或曰仲振甞遇異人教以養生術甞終日燕坐骨節
戛戛有聲所談皆世外事有扣之者輙不復語云
張潛字仲升武清人幼有志節慕荆軻聶政為人年三
十始折節讀書時人髙其行誼目曰張古人後客崧山
從仲振受易年五十始娶魯山孫氏亦有賢行夫婦相
敬如賔負薪拾穂行歌自得不知其貧也鄰里有為潛
種𤓰者及熟讓潛潛弗許竟分而食之甞行道中拾一
斧夫婦計度移時乃持歸訪其主還之里有兄弟分財
者其弟曰我家如此獨不畏張先生知耶遂如初天興
間潛挈家避兵少室乃不食七日死孫氏亦投絶澗死
焉
王汝梅字大用大名人始由律學為伊陽簿秩滿遂隠
居不仕性嗜書動有禮法生徒以法經就學者兼授以
經學諸生服其教無敢為非義者同業甞憫其貧時周
之皆謝不受後不知所終
宋可字予之武陟人其姑適大族槀氏貞祐之兵夫及
子皆死於難姑以白金五十笏遺可可受不辭其後姑
得槀氏疎族立為後挈之省外家可乃置酒㑹鄉鄰謂
姑曰姑往時遺可以金可以槀氏無子故受之今有子
矣此金槀氏物非姑物也可何名取之因呼妻子舁金
歸之鄉里用是重之未幾北兵駐山陽軍中有聞可名
者訪知所在質其子使人招之曰從我者禍福共之不
然汝子死矣親舊競勸之往可皆謝不從曰吾有子無
子與吾兒死生皆有命焉豈以一子故併平生所守者
亡之後竟以無子
辛愿字敬之福昌人年二十五始知讀書取白氏諷諫
集自試一日便能背誦乃聚書環堵中讀之至書伊訓
詩河廣頗若有所省欲罷不能因更致力焉由是博極
書史作文有繩尺詩律精嚴有自得之趣性野逸不修
威儀貴人延客麻衣草屨足脛赤露坦然於其間劇談
豪飲傍若無人甞謂王鬱曰王侯將相世所共嗜者聖
人有以得之亦不避得之不以道與夫居之不能行已
之志是欲澡其身而伏於厠也是難與他人道子宜保
之其志趣如此後為河南府治中髙廷玉客廷玉為府
尹溫特赫福興所誣愿亦被訊掠幾不得免自是生事
益狼狽愿雅負髙氣不能從俗俯仰迫以饑凍流離往
往見之于詩有詩數千首常貯竹槖中正大末殁洛下
其詩有云黄綺暫来為漢友巢由終不是唐臣真處士
語也
王予可字南雲河東吉州人父本軍校予可亦甞隸籍
年三十許大病後忽𤼵狂乆之能把筆作詩文及説世
外恍惚事南渡後居上蔡遂平郾城之間遇文士則稱
大成將軍於佛前則稱諦靡龍什於道則稱騶天元俊
於貴游則稱威錦堂主人為人軀幹雄偉貌竒古戴青
葛巾項後垂隻帶若牛耳一金鏤環在頂額之間兩頰
以青湼之為翠靨衣常不能掩脛落魄嗜酒每入城市
人爭以酒食遺之夜宿土室中夏月或尸穢在傍蛆蟲
狼藉不恤也人與之紙落筆數百言或詩或文散漫碎
雜無句讀無首尾多六經中語及韻學家古文竒字字
畫峭勁遇宋諱亦時避之或問以故事其應如響諸所
引書皆世所未見談説之際稍若有條貫則又以誕幻
語亂之麻九疇張瑴與之游最狎言其詩以百分為率
可曉者才二三耳壬辰兵亂為順天將領所得知其名
竊議欲挈之北歸館於州之瑞雲觀予可明日見將領
自言曰我不能住君家瑞雲觀也不數日卒後復有見
於淮上者
贊曰金世隠逸不多見今於簡册所有得十有二人焉
其卓爾不羣者三人禇承亮宋人勒試進士主司發䇿
問宋徽欽之罪承亮長揖而去之方金人重舉業杜時
昇居山中首以伊洛之學教後進宋可不願仕人執其
子為質寧棄而不就遂以無子雖制行過中豈不賢於
殺妻以求大將者乎大夫士見善明用心剛故能為人
所難為者如此
　金史卷一百二十七
