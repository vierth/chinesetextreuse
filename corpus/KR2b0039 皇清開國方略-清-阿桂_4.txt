
皇清開國方略巻三
太祖髙皇帝(己亥年至/辛亥年)
　　己亥年春正月呼爾哈路長來朝
　　　東海窩集部之呼爾哈路長旺格彰格率百人來
　　　朝獻黒白紅三色狐皮黒白二色貂皮自是呼爾
　　　哈部朝貢時至其長博濟哩乞婚
太祖嘉其率先歸附因以大臣女六配其六長
　　二月創制國書
　　　時國中文移徃來皆習䝉古字譯䝉古語
太祖命巴克什額爾徳尼噶葢以䝉古字改制國書二臣
　　　辭曰䝉古字臣等習而知之相傳乆矣未能改制
　　　也
太祖曰漢人讀漢文凡習漢字與未習漢字者皆知之䝉
　古人讀䝉古文雖未習蒙古字者亦皆知之今我國之
　語必譯為䝉古語讀之則未習䝉古語者不能知也如
　何以我國之語制字為難反以習他國之語為易耶二
　　　臣對曰以我國語制字最善但臣等未明其法故
　　　難耳
太祖曰無難也但以䝉古字合我國之語音聮綴成句即
　可因文見義矣吾籌此已悉何為不可
太祖遂以䝉古字合之國語創立滿文
頒行國中滿文傳布自此始
　　秋九月平哈達國
　　　哈達貝勒䝉格布禄與葉赫貝勒納林布禄搆兵
　　　力不能敵以三子來質乞援
太祖命費英東噶葢率兵二千助哈達駐防其地納林布
　　　禄聞之搆明開原通事代為齎書誘䝉格布禄曰
　　　爾若執滿洲來援二將贖所質三子盡殱其兵二
　　　千人我妻汝以所求之女修前好焉䝉格布禄惑
　　　其言約于開原城令其妻二人往議我駐防大臣
　　　得其情以告秋九月丁未朔
太祖統兵征哈達貝勒舒爾哈齊請為先鋒自試
太祖許焉
命領兵一千為前隊既抵哈達哈達兵出舒爾哈齊按兵
　　　不戰告曰彼兵出矣
太祖曰豈謂此城無兵而來耶遂
親督兵進擊時舒爾哈齊兵填擁于前
太祖麾之使開路塞不能入乃沿城而行城上發矢石軍
　　　士多被傷者
太祖督兵攻其城癸丑克之大將揚古利生擒䝉格布禄
　　　馳告
太祖命勿殺
召之至匍匐進謁
賜以所御貂帽及豹裘盡招服哈達所屬城器械財物無
　　　所取室家子女完聚如故悉編入户籍遷䝉格布
　　　禄贍養之後謀逆事洩伏誅
太祖以女妻䝉格布禄之子武爾古岱(事在辛/丑年春)明遣使來
　　　言曰爾何故伐哈達而取其國耶其復武爾古岱
　　　國
太祖從其言
命武爾古岱往哈達統率人民既而葉赫貝勒納林布禄
　　　糾䝉古兵數侵掠哈達
太祖遣使告于明曰吾令武爾古岱還國今葉赫屢侵之
　奈何以吾所得之國為葉赫所據耶明人置弗答時哈
　　　達饑國人乏食至明開原城乞糧不與各鬻妻子
　　　奴僕馬牛易粟食之
太祖惻然曰此吾所撫之赤子也何忍聴彼流離遂仍收
　　　哈達國人贍養之武爾古岱同公主來歸
賜田宅人户服物器用備具哈達之先本呼倫國姓納喇
　　　其始祖名納齊布禄生尚延多爾和齊尚延多爾
　　　和齊生嘉瑪喀碩珠古嘉瑪喀碩珠古生綏屯綏
　　　屯生都勒喜都勒喜生克什納都督克什納都督
　　　生子二長徹徹穆次旺濟外蘭克什納都督為族
　　人巴岱達爾漢所害徹徹穆之子萬奔錫伯部相
　　近之綏哈城旺濟外蘭奔哈逹主其部後遇害其
　　子博勒寛沙津殺其人以報父讐迎兄萬于綏哈
　　城至哈達主其部萬于附近諸部以次攻取逺者
　　又招徠之其勢日强遂稱為汗國號哈達其時葉
　　赫烏拉輝發及滿洲之渾河部俱屬之萬為人殘
　　暴黷貨無厭凡以事赴訴者賂金帛輒以曲為直
　　否則以直為曲羣下效尤每使人諸路皆驕縱無
　　忌索貨賄鷹犬之類下及雞豚悉被擾害又以好
　　惡為毁譽萬不察其實惟羣下言是聴自戕其國
　　以故所創基業即自敗之其民多叛投葉赫并先
　　附諸部亦皆離散萬汗卒子瑚爾罕繼之甫八月
　　卒弟康古嚕繼之康古嚕卒弟蒙格布禄與瑚爾
　　罕之子岱善争奪久之得主其部戊戍年蒙格布
　　禄所居城北溪中流血越一嵗國亡
　辛丑年春正月分編牛录
　　　時
太祖招徠各路歸附益衆乃分編三百人為一牛录每牛
　　　录設長一先是我國凡出兵校獵不計人之多寡
　　　各隨族黨屯寨而行至圍場每人出箭一枝十人
　　　中擇一人領之令毋離隊越次稱為牛录額真至
　　　是定為官名
　　乙巳年春三月増築都城
　　　癸夘年春
太祖自呼蘭哈達南岡移于蘇克素䕶河嘉哈河之閒赫
　　　圖阿拉
祖居地築城居之以牛羊犒夫役者三乙巳年三月又于
　　　城外環築大城以牛羊犒夫役者五(是為未定遼/陽以前之都)
　　(興城至天聰八年稱/  京)初國人刨採人葠漬之水以待
　　　售明人佯不欲市國人恐朽敗急欲售鮮所利益
太祖教以製法令熟而乾之可以經久不急售仍許通市
　　　于明所濟甚衆民用倍饒是年䝉古喀爾喀巴約
　　　特部貝勒達爾漢巴圖魯之子恩格徳爾來朝獻
　　　馬二十匹
太祖曰彼越敵國而來葢望恩澤于我也
優賚遣還明年冬十二月恩格徳爾又率喀爾喀五部貝
　　　勒之使進駝馬來朝尊
上為
神武皇帝自此朝貢嵗至
　　丁未年秋九月平輝發國
　　　先是葉赫貝勒納林布禄遣使來誓盟(見丁/酉年)未幾
　　　背之
太祖遣將穆哈連征䝉古獲馬四十匹以還納林布禄邀
　　　于路盡奪之并執送穆哈連與䝉古又以其弟錦
　　　台什所許我國貝勒代善之女妻蒙古喀爾喀貝
　　　勒齋賽癸夘年秋
孝慈皇后疾篤思見母
太祖遣使至葉赫迎之納林布禄不許止令僕人南泰隨
　　　我使來
太祖曰汝葉赫諸舅無故掠我瑚布察寨又率九國之兵
　侵我自悔起兵開釁之罪刑馬歃血祭
天盟誓願聮姻通好旋即背盟以既許歸我之女改適䝉
　古今我國妃病篤欲與母訣又不許是終絶我好也既
　如此兩國當復相讐我將問罪汝邦築城汝地矣甲辰
　　　年春
太祖率兵征葉赫攻克璋城及阿竒蘭城取其七寨俘二
　　　千餘人而還時輝發貝勒拜音達哩族人多投附
　　　葉赫其部衆亦有叛謀拜音達哩恐懼以其臣七
　　　人之子來質乞援
太祖許焉發兵千人助之納林布禄紿拜音達哩曰爾若
　　　歸爾質子吾即反爾叛族拜音達哩信其言乃曰
　　　吾其中立于滿洲葉赫二國之間乎遂取回所質
　　　七臣之子以己子與納林布禄為質而納林布禄
　　　竟不歸其叛族拜音達哩遣其臣來告曰吾前者
　　　誤為納林布禄所誑今欲倚賴
上恩乞以女
賜我為婚
太祖允之後拜音達哩背約不娶
太祖遣使謂曰汝昔助葉赫二次來侵我宥爾罪復許爾
　婚今背約不娶何也拜音達哩紿曰俟吾葉赫質子歸
　　　乃娶爾女與爾合謀因築城三層以自固後所質
　　　葉赫之子既歸
太祖復遣使謂曰爾質子歸今將何如拜音達哩以堅城
　　　足恃遂負約丁未年八月彗星出西方九月丙申
　　　見于東方指輝發國八夜方滅
太祖即于是月己亥率兵征之甲辰圍其城克之誅拜音
　　　達哩及其子招降其衆乃班師輝發之先本姓伊
　　　克得哩黒龍江岸尼瑪察部人有星古禮者自黒
　　　龍江載木主遷于扎嚕居焉因呼倫國之噶揚阿
　　　圖謨圖二人居于璋地姓納喇欲附其姓殺七牛
　　　祭天改姓納喇是為輝發始祖生子備臣備臣生
　　　納靈阿納靈阿生拉哈都督拉哈都督生噶哈禪
　　　都督噶哈禪都督生齊訥根達爾漢齊訥根達爾
　　　漢生旺吉努招服附近諸部築城于輝發河邊呼
　　　爾竒山號輝發國是時䝉古察哈爾國扎薩克圖
　　　圖們汗自將圍其城不克而還旺吉努卒孫拜音
　　　達哩殺其叔七人自為貝勒至是國亡
　　戊申年春三月克烏拉宜罕山城
　　　先是陣獲烏拉布占泰釋歸主其國(見丙/申年)感
上再生恩尋率三百人來謁乞婚
太祖妻以貝勒舒爾哈齊之女
賜敕書十道甲胄五十副禮遣之未幾布占泰以其兄滿
　　　泰妻都都祜所珍銅錘送葉赫貝勒納林布禄又
　　　以我國所屬瓦爾喀部之安楚拉庫路内河路衆
　　　所推服之三人送葉赫引其使人招誘安楚拉庫
　　　内河二路適有東海瓦爾喀部斐優城長䇿木特
　　　赫來朝告曰吾等因地方遥阻久附烏拉國今其
　　　國主布占泰遇吾等虐甚乞移家來附丁未年春
太祖命弟舒爾哈齊長子褚英次子代善大臣費英東扈
　　　爾漢率兵三千至斐優城徙之時夜隂晦軍中大
　　　纛之上有光衆以為異捫視無有復樹之光如初
　　　舒爾哈齊曰吾自㓜從
上征討所見多矣未有此異其非吉兆耶欲還兵褚英代
　　　善曰或吉或凶兆已定吾等遽還將何以報
命耶遂决意前進至斐優城盡收環城屯寨凡五百户令
　　　扈爾漢率兵三百䕶之先行烏拉貝勒布占泰發
　　　兵萬人邀諸路扈爾漢見之令五百户結寨山巔
　　　以兵百人衛之使人馳告後隊諸貝勒是夕烏拉
　　　兵萬人扈爾漢所率兵僅二百人各據山一面結
　　　營相持翼日烏拉以萬人來攻我大將揚古利馳
　　　至先衆奮擊斬烏拉兵七人我兵止傷一人烏拉
　　　兵退渡河登山畏懼不敢前兩軍相向駐營日過
　　　午我後隊諸貝勒率兵齊至見烏拉兵甚多褚英
　　　代善䇿馬而前諭軍士曰吾
父每有征伐無不摧堅陷敵今雖未親行而我等奉
命來此爾衆何憂昔布占泰侵我國我國擒而縛之吾
父宥其死復豢養之歸主其國為時未久人猶是人曽從
　　　吾手而釋非有天幸得脫也今豈不能再縛之耶
　　　彼兵雖多我國荷
天眷仗
天威吾
父威名夙著破敵兵必也衆軍士皆曰願効力遂渡河褚
　　英代善各率兵五百分二路縁山奮擊烏拉兵大
　　敗代善追及烏拉統兵貝勒博克多從馬上左手
　　　攫其胄而斬之時天氣晴明忽隂晦大雪寒冽被
　　　傷敵兵棄甲逃者僵仆甚衆是役也陣斬博克多
　　　及其子生擒貝勒常住與貝勒瑚哩布斬三千級
　　　獲馬五千匹甲三千副師還
太祖賜舒爾哈齊號達爾漢巴圖魯以褚英遇大敵率先
　　　擊敗其衆
賜號阿爾哈圖圖們以代善陣斬博克多又與兄並進克
　　　敵
賜號古英巴圖魯初我軍與烏拉接戰時貝勒舒爾哈齊
　　　率五百人止山下及貝勒褚英代善破敵追擊始
　　　驅兵前進適有大山間之遶山行未能多所斬獲
　　　大臣常書侍衛納齊布奉
命䕶從褚英代善兩貝勒不即隨前進反率兵百人與舒
　　　爾哈齊同止山下無所斬獲因論死舒爾哈齊請
　　　曰誅二臣與我死無異
太祖乃宥其死罰常書金奪納齊布所屬之人戊申年三
　　　月
命褚英同舒爾哈齊之長子阿敏率兵五千征烏拉宜罕
　　　山城克之斬千人獲甲三百俘其衆以歸時烏拉
　　　貝勒布占泰與䝉古科爾沁貝勒翁阿岱合兵出
　　　烏拉城二十里遙望我軍知不可敵遂相約而還
　　　布占泰因失宜罕山城大懼始遣使往來復通前
　　　好執葉赫貝勒納林布禄屬下五十人送我使臣
　　　殺之又遣其臣來請曰吾數背盟誓獲罪
君父誠為汗顔若再以親生之女妻我撫我如子吾乃永
　　　賴以生矣
太祖復以親女妻之遣大臣以禮往送焉
　　己酉年春二月明令朝鮮歸我瓦爾喀人户
　　　先是丙申年春明遣官一員同朝鮮官二員從者
　　　二百人來
太祖令我軍盡甲觀兵于外遇于妙洪科地迎入城優禮
　　　答遣之戊申年三月
太祖諭羣臣曰語云念人之惡崇朝而作式好無尤厯世
　難求我欲與明昭告
天地同歸于好乃㑹明遼東副將及撫順所備禦刑白馬
　　　祭
天誓曰兩國各守邊境敢有竊踰者毋論滿洲漢人見之
　　　殺無赦若見而不殺殃及不殺之人明若渝盟其
　　　廣寧巡撫總兵遼東道副將開原道參將等官均
　　　受其殃滿洲渝盟殃亦及之誓畢遂同勒誓辭于
　　　碑建碑于沿邊諸地
太祖復遺明書曰鄰朝鮮境而居瓦爾喀部衆皆吾所屬
　也可諭彼察出與我至是明遣使諭朝鮮歸我千餘户
　　庚戌年冬十一月招降窩集部諸路長
　　　先是東海窩集部之赫席赫路鄂謨和蘇嚕路佛
　　　訥赫托克索路並附烏拉
太祖遣人招之降弗從丁未年五月
太祖命貝勒巴雅喇大臣額亦都費英東扈爾漢率兵千
　　　人往征遂取三路屯寨俘二千人而還戊申年九
　　　月窩集部之呼爾哈路千人侵我寧古塔城我駐
　　　防薩齊庫路兵百擊敗之斬百人生擒十二人獲
　　　馬四百匹甲百副餘衆悉降既而降人有逃至窩
　　　集部之瑚葉路者匿弗以獻己酉年十二月
太祖遣扈爾漢率兵千人討之扈爾漢取瑚葉路二千户
　　　而還
太祖嘉其功
賜號達爾漢賚甲胄馬匹時有歸附我國之􁨀集部綏芬
　　　路長圖楞為窩集部之雅蘭路人所掠庚戍年十
　　　一月
太祖遣額亦都率兵千人往窩集部之那木都禄綏芬寧
　　　古塔尼瑪察四路招其路長康古哩喀克篤哩昂
　　　古明安圖烏魯喀僧額尼喀哩瑭松阿葉克舒等
　　　來歸令其挈家口前行額亦都旋師至雅蘭路遂
　　　擊取之收萬餘人而還
　　辛亥年春二月發帑金資民婚娶
　　　察國中無妻室之人配給婦女千餘其貧苦不能
　　　娶者更
命發帑金與之令自娶逺邇歡頌
上恩有踰慈父母云
　　秋七月取烏爾固辰穆稜二路
　　　先是窩集部來歸路長僧額尼喀哩二人(見庚/戍年)以
太祖所賜甲四十副置綏芬地為窩集部之烏爾固辰穆
　　　稜二路兵掠去
太祖遣呼爾哈部長博濟哩(即己亥年率/衆歸附者)往二路宣
諭歸還所掠弗從乃
命第七子阿巴泰同大臣費英東安費揚古率兵千人征
　　　烏爾固辰穆稜二路俘千餘人而還
　　冬十一月攻克扎庫塔城
　　　先是東海呼爾哈路扎庫塔人來降
太祖賜之甲三十副其人以所
賜甲送黒龍江濵之窩集部人被于樹以試射又貪烏拉
　　　國布疋受其貝勒布占泰招撫至是
太祖遣額亦都何和哩扈爾漢率兵二千往征扎庫塔城
　　　諭降弗從圍三日攻克其城斬千人俘二千人並
　　招降環近路長圖勒伸額勒伸令率五百户來歸
　　　(臣/)等謹案明臣黄道周博物典彚有曰萬厯二
　　　十八年建州襲殺䝉格布禄其勢始盛䝉格布
　　　禄者與納林布禄俱海西部落與建州之家俱
　　　封龍虎將軍蒙格布禄最忠順他部謀入邊䝉
　　　格布禄輒豫報得為備諸部皆心惡之建州尤
　　　甚㑹䝉格布禄與納林布禄相讐殺䝉格布禄
　　　力不支請救于邊吏不許願得乘障扞一圉不
　　　許遂求援建州建州兵悉起以援為名襲執之
　　　時邊臣遣使議救建州乃以女許蒙格布禄長
　　　子送次子歸我内地以息講論邊臣亦因循置
　　　之自是建州有輕中國之心鴨緑江外十四道
　　　灣扈拉瑚故址白石江内舊有輝發拜音達哩
　　　等部落八千餘衆又海西南闗舊址大黒山地
　　　方俱為建州所併屯兵二千餘家邊吏不設備
　　　竟棄新疆由海西南闗子孫無良自相屠割而建
　　　　州袖手待其斃甚矣海西之愚建州之智也此
　　　　道周所記合之
太祖髙皇帝己亥以後數年間事彷彿相近若䝉格布禄
　　　　之作猛骨孛羅納林布禄之作那林孛羅扈拉
　　　　瑚之作忽刺虎輝發拜音達哩之作灰扒伯答
　　　　里舊文沿襲類如是今皆改從
開國實録所書而事迹並可互證焉明人稱葉赫為海西
　　　　北闗哈達為海西南闗䝉格布禄固哈達萬汗
　　　　之少子繼其兄瑚爾罕及康古嚕為貝勒在戊
　　　　子己丑年間與瑚爾罕之子岱善争奪得主其
　　　　國
太祖髙皇帝嘗譬諸二童擲骨為戲者宜道周亦云南闗
　　　　子孫無良自相屠割也其獲罪我
　　朝始則與葉赫納林布禄輝發拜音達哩等同刦我
　　　　瑚布察寨又攻我赫濟格城繼則因納林布禄
　　　　搆兵勢已危急乃質子乞援
太祖髙皇帝命將出師助之戍守而䝉格布禄顧信納林
　　　　布禄誑誘欲執我二將贖彼三質子即盡殱我
　　　　軍其罪浮于納林布禄拜音達哩矣
太祖髙皇帝爰整旅徂征
躬冒矢石攻克其城生擒䝉格布禄遂平其國是則問罪
　　　　之師
聲靈赫赫而道周云襲執誤矣夫䝉格布禄明既信為忠
　　　　順乃當納林布禄與讐殺時請救不許請入備
　　　　邊又不許迨其罪惡既盈身擒國滅而後市恵
　　　　飾詞向我議救則明之舉措乖違是非倒置路
　　　　人皆知之
太祖髙皇帝不忍赤子流離安輯撫綏咸俾得所仍
諭羣臣與明式好無尤斯真
覆載為量而
仁育義正遐邇同瞻在明人亦安得不震悚乎
　　國勢日盛也哉
　
　
　
　
　
　
　
　
　
　
　
　
　
　
　
皇清開國方略巻三
　