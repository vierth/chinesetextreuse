卷七十七
　　唐　　　李　　　延　　　夀　　　撰
　列傳第六十七
　　恩倖
　　　戴法興(戴明寳/)　　徐爰　　阮佃夫
　　　紀僧真　劉係宗　茹法亮　吕文顯
　　　茹法珍(梅蟲兒/)　　周石珍　陸驗(徐驎/)
　　　司馬申　施文慶　沈客卿　孔範
夫鮑魚芳蘭在於所習中人之性可以上下然則謀於
管仲齊桓有邵陵之師邇於易牙小白掩陽門之扇夫
以霸者一身且有洿隆之别况下於此胡可勝言者乎
故古之哲王莫不斯慎自漢氏以來年且千祀而近習
用事無乏於時莫不官由近親情因狎重至如中書所
司掌在機務漢元以令僕用事魏明以監令専權在晉
中朝常為重寄故公曾之歎恨於失職于時舎人之任
位居九品江左置通事郎管司詔誥其後郎還為侍即
而舎人亦稱通事元帝用琅邪劉超以謹慎居職宋文
世秋當周赳並出寒門孝武以來士庶雜選如東海鮑
照以才學知名又用魯郡巢尚之江夏王義恭以為非
選帝遣尚之送尚書四十餘牒宣敕論辯義恭乃歎曰
人主誠知人及明帝世胡母顥阮佃夫之徒専為佞倖
矣齊初亦用久勞及以親信闗讞表啓發署詔敕頗渉
辭翰者亦為詔文侍郎之局復見侵矣建武世詔命始
不關中書専出舎人省内舎人四人所直四省其下有
主書令史舊用武官宋改文吏人數無員莫非左右要
密天下文簿板籍入副其省萬㡬嚴祕有如尚書外司
領武官有制局監外監領器仗兵役亦用寒人爰及梁
陳斯風未改其四代之被㤙倖者今立以為篇以繼前
史之作云爾
戴法興會稽山陰人也家貧父碩子以販紵為業法興
二兄延夀延興並修立延夀善書法興好學山隂有陳
戴者家富有錢三千萬鄉人或云戴碩子三兒敵陳戴
三千萬錢法興少賣葛山隂市後為尚書倉部令史大
將軍彭城王義康於尚書中覔了了令史得法興等五
人以法興為記室令史義康敗仍為孝武征虜撫軍記
室掾及徙江州仍補南中郎典籖帝於巴口建義法興
與典籖戴明寳蔡閑俱轉參軍督䕶上即位並為南臺
侍御史同兼中書通事舎人法興等専管内務權重當
時孝建元年為南魯郡太守解舎人侍太子於東宫大
明二年以南下預密謀封法興呉昌縣男明寳湘鄉縣
男閑時已卒追加爵封法興轉太子旅賁中郎將孝武
親覽朝政不任大臣而腹心耳目不得無所委寄法興
頗知古今素見親待雖出侍東宫而意任隆密魯郡巢
尚之人士之末元嘉中侍始興王濬讀書亦渉獵文史
為上所知孝建初補東海國侍郎仍兼中書通事舎人
凡選授遷轉誅賞大處分上皆與法興尚之參懷内外
諸雜事多委明寳上性嚴暴睚眦之間動至罪戮尚之
毎臨事解釋多得全免殿省甚頼之而法興明寳大通
人事多納貨賄凡所薦逹言無不行天下輻凑門外成
市家産並累千金明寳驕縱尤甚長子敬為揚州從事
與上争買御物六宫嘗出敬盛服騎馬於車左右馳驟
去來上大怒賜敬死繫明寳尚方尋被原釋委任如初
孝武崩前廢帝即位法興遷越騎校尉時太宰江夏王
義恭錄尚書事任同總已而法興尚之執權日久威行
内外義恭積相畏服至是懾憚尤甚廢帝未親萬㡬凡
詔敕施為悉決法興之手尚書中事無大小専斷之顔
師伯義恭守空名而已尚之甚聰敏時百姓欲為孝武
立寺疑其名尚之應聲曰宜名天保詩云天保下報上
也時服其機速廢帝年已漸長凶志轉成欲有所為法
興每相禁制謂帝曰官所為如此欲作營陽邪帝意稍
不能平所愛幸閹人華願兒有盛寵賜與金帛無算法
興常加裁減願兒甚恨之帝嘗使願兒出入市里察聽
風謡而道路之言謂法興為真天子帝為贗天子願兒
因此告帝曰外間云宫中有兩天子官是一人戴法興
是一人官在深宫中人物不相接法興與太宰顔柳一
體往來門客恒有數百内外士庶莫不畏服之法興是
孝武左右復久在宫闈今將他人作一家深恐此坐席
非復官許帝遂免法興官徙付逺郡尋於家賜死法興
臨死封閉庫藏使家人謹錄鑰牡死一宿又殺其二子
截法興棺焚之籍没財物法興能為文章頗行於世死
後帝敕巢尚之曰不謂法興積舋累愆遂至於此吾今
自覽萬㡬卿等宜竭誠盡力尚之時為新安王子鸞撫
軍中兵參軍淮陵太守乃解舎人轉為撫軍諮議參軍
太守如故明帝初復以尚之兼中書通事舎人南清河
太守累遷黄門侍郎出為新安太守病卒戴明寳南東
海丹徒人亦歴員外散騎侍郎給事中孝武時帶南清
河太守前廢帝即位權任悉歸法興而明寳輕矣明帝
初天下反叛以明寳舊人屢經戎事復委任之後坐納
貨賄繫尚方尋被宥位宣城太守昇明初老拜太中大
夫病卒武陵國典書令董元嗣與法興明寳等俱為孝
武南中郎典籤元嘉三十年奉使還都㑹元凶弑立遣
元嗣南還報上以徐湛之等反上時在巴口元嗣具言
弑狀上遣元嗣下都奉表於劭既而上舉義兵劭詔責
元嗣元嗣答云始下未有反謀劭不信備加考掠不服
遂死孝武事尅贈員外散騎侍郎使文士蘇寳生為之
誄焉大明中又有奚顯度者南東海郯人官至員外散
騎侍郎孝武嘗使主領人功而苛虐無道動加捶撲暑
雨寒雪不聼暫休人不堪命或自經死時建康縣考囚
或用方材壓額及踝脛人間謡曰寧得建康壓額不能
受奚度拍又相戱曰勿反顧付奚度其酷暴如此前廢
帝嘗戱云顯度刻虐為百姓疾比當除之左右因唱爾
即日宣殺焉時人比之孫晧殺岑昏
徐爰字長玉南琅邪開陽人也本名瑗後以與傅亮父
同名亮啓改為爰初為晉琅邪王大司馬府中典軍從
北征㣲宻有意理為武帝所知少帝在東宫入侍左右
文帝初又見親任遂至殿中侍御史元嘉十二年轉南
臺御史始興王濬後行參軍復侍太子於東宫遷員外
散騎侍郎文帝毎出軍常懸授兵畧二十九年重遣王
𤣥謨等北侵配爰五百人隨軍碻磝銜中旨臨時宣示
孝武至新亭江夏王義恭南奔爰時在殿内詐劭追義
恭因即得南走時孝武將即大位軍府造次不曉朝章
爰素諳其事及至莫不喜悦以兼太常丞撰立儀注後
兼尚書右丞遷左丞先是元嘉中使著作郎何承天草
創國史孝武初又使奉朝請山謙之南臺御史蘇寳生
踵成之孝建六年又以爰領著作郎使終其業爰雖因
前作而専為一家之書上表起元義熙為王業之始載
序宣力為功臣之斷於是内外博議太宰江夏王義恭
等二十五人同爰宜以義熙元年為斷散騎常侍巴陵
王休若尚書金部郎檀道鸞二人謂宜以元興三年為
始太學博士虞龢謂宜以開國為宋公元年詔曰項籍
聖公編錄二漢前史已有成例桓𤣥傳宜在宋典餘如
爰議孝武崩營景寧陵以本官兼將作大匠爰便僻善
事人能得人主微旨頗渉書傳尤悉朝儀元嘉初便入
侍左右預參顧問長於附會又飾以典文故為文帝所
任遇大明世委寄尤重朝廷大禮儀非爰議不行雖復
當時碩學所觧過之者既不敢立異議所言亦不見從
孝武崩公除後晉安王子勛侍讀博士諮爰宜習業與
不爰答曰居䘮讀䘮禮習業何嫌少日始安王子真博
士諮爰爰曰小功廢業三年䘮何容讀書其専斷乖謬
皆如此前廢帝凶暴無道殿省舊人多見罪黜唯爰巧
於将迎始終無忤誅群公後以爰為黄門侍郎領射聲
校尉著作如故封呉平縣子寵待隆密群臣莫二帝毎
出行常與沈慶之山隂公主同輦爰亦預焉明帝即位
以黄門侍郎改領長水校尉兼尚書左丞明年除太中
大夫著作並如故爰執權日久上在蕃素所不恱及景
和世屈辱卑約爰禮敬甚簡益銜之泰始三年詔暴其
罪徙交州及行又詔除廣州統内郡有司奏以為宋隆
太守除命既下爰已至交州久之聽還仍除南康郡丞
明帝崩還都以爰為濟南太守復除中散大夫元徽三
年卒年八十二爰子希秀甚有學觧亦閑篆𨽻正覺禅
靈二寺碑即希秀書也爰之徙交州明帝召希秀謂曰
比當令卿父還希秀再拜荅曰臣父年老恐不及後恩
帝大嗟賞即召爰還希秀位驍騎将軍淮南太守子泓
甚閑吏職而在事刻薄於人少恩仕齊歴位臺郎秣陵
建康令湘東太守
阮佃夫會稽諸曁人也明帝初出閤選為主衣後又請
為世子師甚見信待景和末明帝被拘於殿内住在祕
書省為帝所疑大禍將至佃夫與王道隆李道兒及帝
左右琅邪淳于文祖謀共廢立時直閤將軍栁光世亦
與帝左右蘭陵繆方盛丹陽周登之有宻謀未知所奉
登之與明帝有舊方盛等乃使登之結佃夫佃夫大悦
先是帝立皇后普暫撤諸王奄人明帝左石錢藍生亦
在例事畢未被遣宻使藍生候帝慮事泄藍生不欲自
出帝動止輙以告淳于文祖令報佃夫景和元年十一
月二十九日晡時帝出華林園建安王休仁山陽王休
祐山隂主並侍側明帝猶在祕書省不被召益懼佃夫
以告外監典事東陽朱幼又告主衣呉興夀寂之細鎧
主南彭城姜産之産之又語所領細鎧將臨淮王敬則
幼又告中書舎人戴明寳並響應明寳幼欲取其日向
曉佃夫等勸取開門鼓幼預約勒内外使錢藍生宻報
建安王休仁等時帝欲南廵腹心直閣将軍宗越等其
夕並聼出外装束唯有隊主樊僧整防華林閣是栁光
世鄉人光世要之即受命姜産之又要隊副陽平聶慶
及所領壮士會稽富靈符呉都俞道龍丹陽宋逵之陽
平田嗣並聚於慶省佃夫慮力少更欲招合夀寂之曰
謀廣或泄不煩多人時巫覡言後堂有鬼其夕帝於竹
林堂前與巫共射之建安王休仁等山隂主並從帝素
不恱寂之見輒切齒寂之既與佃夫等成謀又慮禍至
抽刀前入姜産之隨其後淳于文祖繆方盛周登之富
靈符聶慶田嗣王敬則俞道龍宋逵之又繼進休仁聞
行聲甚疾謂休祐曰作矣相隨奔景陽山帝見寂之至
引弓射之不中乃走寂之追殺之事定宣令宿衞曰湘
東王受太后令除狂主今已太平明帝即位論功夀寂
之封應城縣侯産之汝南縣侯佃夫建城縣侯王道隆
呉平縣侯淳于文祖陽城縣侯李道兒新渝縣侯繆方
盛劉陽縣侯周登之曲陵縣侯富靈符恵懐縣子聶慶
建陽縣子田嗣將樂縣子王敬則重安縣子俞道龍茶
陵縣子宋逵之零陵縣子佃夫遷南臺侍御史薛索兒
度淮為寇山陽太守程天祚又反佃夫與諸軍破薛索
兒降天祚後轉太子步兵校尉南魯郡太守侍太子於
東宫泰始四年以本官兼㳺擊將軍及輔國将軍蓋次
陽與二衛參員直次陽字崇基平昌安丘人也位冠軍
將軍卒時佃夫及王道隆楊運夫並執權亞於人主巢
戴大明之世方之蔑如也嘗正旦應合朔尚書奏遷元
㑹佃夫曰元正慶㑹國之大禮何不遷合朔日邪其不
稽古如此大通貨賄凡事非重賂不行人有餉絹二百
疋嫌少不荅書宅舎園池諸王邸第莫及女妓數十藝
貎冠絶當時金玉錦繡之飾宫掖不逮也毎製一衣造
一物都下莫不法效焉於宅内開瀆東出十許里塘㟁
整潔汎輕舟奏女樂中書舎人劉休嘗詣之遇佃夫出
行中路相逢要休同反就席便命施設一時珍羞莫不
畢備凡諸火劑並皆始熟如此者數十種佃夫常作數
十人饌以待賓客故造次便辦類皆如此雖晉世王石
不能過也泰始初軍功既多爵秩無序佃夫僕從附𨽻
皆受不次之位捉車人武賁中郎将傍馬者員外郎朝
士貴賤莫不自結而矜慠無所降意入其室者唯呉興
沈勃呉郡張澹數人而已明帝晏駕後廢帝即位佃夫
權任轉重兼中書通事舎人加給事中輔國將軍餘如
故欲用張澹為武陵郡衛将軍袁粲以下皆不同而佃
夫稱勅施行又廬江何恢有妓張耀華美而有寵為廣
州刺史将發要佃夫飲設樂見張氏悅之頻求恢曰恢
可得此人不可得也佃夫拂衣出户曰惜指失掌邪遂
諷有司以公事彈恢凡如此粲等並不敢執元徽三年
遷黄門侍郎領右衛将軍明年改領驍騎將軍遷南豫
州刺史歴陽太守猶管内任時廢帝猖狂好出㳺走始
出宫猶整羽儀隊仗俄而棄部伍單騎與數人相隨或
出郊野或入市鄽内外莫不憂懼佃夫密與直閣将軍
申伯宗步兵校尉朱幼干天寳謀共廢帝立安成王五
年春帝欲往江乘射雉帝毎出常留隊仗在樂㳺苑前
棄之而去佃夫欲稱太后令喚隊仗還閉城門分人守
石頭東府遣人執帝廢之自為揚州刺史輔政與幼等
已成謀㑹帝不成向江乘故事不行干天寳因以其謀
告帝帝乃收佃夫幼伯宗於光禄外部賜死佃夫幼等
罪止一身其餘無所問幼泰始初為外監配衣諸軍征
討有濟辦之能遂官涉三品為奉朝請南髙平太守封
安浦縣侯干天寳其先胡人豫竹林堂功元徽中封鄂
縣子發佃夫謀以為清河太守右軍將軍昇明中齊高
帝以其反覆賜死夀寂之位太子屯騎校尉南泰山太
守多納貨賄請謁無窮有一不從便切齒罵詈常云利
刀在手何憂不辦鞭尉吏斫邏將後為有司所奏徙送
越州至豫章謀叛乃殺之姜産之位南濟陽太守後北
侵魏戰敗見殺王道隆呉興烏程人兄道迄渉學善書
形貎又羙呉興太守王韶之謂人曰有子弟如王道迄
無所少道隆亦知書泰始二年兼中書通事舎人道隆
為明帝所委過於佃夫而和謹自保不妄毁傷人執權
既久家産豐積豪麗雖不及佃夫而精整過之元徽二
年桂陽王休範舉兵乃以討佃夫道隆及楊運長為名
休範奄至新亭見殺楊運長宣城懐安人素善射為射
師性謹慤為明帝委信及即位親遇甚厚後廢帝即位
與佃夫俱兼通事舎人以平桂陽王休範功封南城縣
子運長質木亷正修身甚清不事園宅不受餉遺而凡
鄙無識唯與寒人潘智徐文盛厚善動止施為必與二
人量議文盛為奉朝請預平桂陽王休範封廣晉縣男
順帝即位運長為宣城太守尋還家沈攸之反運長有
異志齊髙帝遣驃騎司馬崔文仲誅之
紀僧眞丹陽建康人也少隨逐征西將軍蕭思話及子
恵開皆被賞遇恵開性苛僧真以㣲過見罰既而委任
如舊及罷益州還都不得志而僧真事之愈謹恵開臨
終歎曰紀僧真方當富貴我不見也以僧真託劉彦節
周顒初恵開在益州土反被圍危急有道人謂之曰城
圍尋解檀越貴門後方大興無憂外賊也恵開密謂僧
真曰我子弟見在者並無異才政是蕭道成且僧真憶
其言乃請事齊高帝隨從在淮隂以閑書題令荅逺近
書疏自寒官歴至高帝冠軍府参軍主簿僧真夢蒿艾
生滿江驚而白之高帝曰詩人採蕭蕭即艾也蕭生斷
流卿勿廣言其見親如此後除南臺御史高帝領軍功
曹上將廢立謀之袁粲褚彦回僧真啓上曰今朝廷猖
狂人不自保天下之望不在袁褚明公豈得黙已坐受
夷滅存亡之機仰希熟慮高帝納之高帝欲度廣陵起
兵僧真又曰主上雖復狂舋而累代皇基猶固磐石今
百口北度何必得俱縱得廣陵城天子居深宫施號令
目明公為逆何以避此如其不勝則應北走竊謂此非
萬全䇿也上曰卿顧家豈能逐我行邪僧真頓首稱無
貳昇明元年除貟外郎帶東武城令尋除給事中高帝
坐東府高樓望石頭城僧真在側上曰諸將勸我誅袁
劉我意未願便爾及沈攸之事起從髙帝入朝堂石頭
反夜髙帝遣衆軍掩討宫城中望石頭火光及呌聲甚
盛人懐不測僧真謂衆曰叫聲不絶是必官軍所攻火
光起者賊不容自燒其城此必官軍勝也尋而啓石頭
平上出頓新亭使僧真領千人在帳内初上在領軍府
令僧真學上手迹下名至是報荅書疏皆付僧真上觀
之笑曰我亦不復能别也初上在淮隂修理城得古錫
趺九枚下有篆文莫能識者僧真省事獨曰何湏辯此
文字此自久逺之物錫而有九九錫之徴也高帝曰卿
勿妄言及上将拜齊公已剋日有楊祖之謀於臨軒作
難僧真請上更選吉辰尋而祖之事覺上曰無卿言亦
當致小狼狽此亦何異呼沲之冰轉齊國中書舎人建
元初帶東燕令封新陽縣男轉羽林監遷尚書主客郎
太尉中兵參軍兼中書舎人高帝疾甚令僧真典遺詔
永明元年丁父䘮起為建威將軍尋除南太山太守又
為舎人僧真容貎言吐雅有士風武帝嘗目送之笑曰
人生何必計門戸紀僧真堂堂貴人所不及也諸權要
中最被眄遇後除前軍将軍遭母䘮開冡得五色兩頭
蛇武帝崩僧真號泣思慕明帝以僧真歴朝驅使建武
初除㳺擊將軍兼司農待之如舊欲令僧真臨郡僧真
啓進其弟僧猛為鎮蠻護軍晉熙太守永泰元年除司
農卿明帝崩掌山陵事出為廬陵内史卒于官僧猛後
卒於晉熙太守兄弟皆有風姿舉止並善𨽻書僧猛又
能飛白書作飛白賦僧真子交卿甚有觧用宋時道人
楊法持與髙帝有舊元徽末宣傳宻謀昇明中以為僧
正建元初罷道為寧朔將軍封州陵男二年遣法持為
軍主領支軍救援朐山永明四年坐役使將客奪其鮭
稟削封卒
劉係宗丹陽人也少便書畫為宋竟陵王誕子景粹侍
書誕舉兵廣陵城内皆死敕沈慶之赦係宗以為東宫
侍書泰始中為主書以寒宦累至勲品元徽初為奉朝
請兼中書通事舎人員外郎封始興南亭侯帶秣陵令
齊高帝廢蒼梧明旦呼正直舎人虞整醉不能起係宗
歡喜奉敕高帝曰今天地重開是卿盡力之日使寫諸
處分勅令及四方書疏使主書十人書吏二十人配之
事皆稱旨高帝即位除龍驤將軍建康令永明初為右
軍將軍淮陵太守兼中書通事舎人母䘮自觧起復本
職四年白賊唐㝢之起宿衛兵東討遣係宗随軍慰勞
遍至遭賊郡縣百姓被驅逼者悉無所問還復人伍係
宗還上曰此段有征無戰以時平蕩百姓安帖甚快也
賜係宗錢帛上欲修白下城難於動役係宗啓讁役在
東人丁隨㝢之為逆者上從之後車駕出􁅳武上履行
白下城曰劉係宗為國家得此一城永明中魏使書常
令係宗題荅祕書局皆𨽻之冄為少府鬱林即位除寜
朔將軍宣城太守係宗久在朝省閑於職事武帝常云
學士輩不堪經國唯大讀書耳經國一劉係宗足矣沈
約王融數百人於事何用其重吏事如此建武二年卒
官
茹法亮呉興武康人也宋大眀中出身為小史歴齋幹
扶侍孝武末年鞭罰過度校獵江右選白衣左右百八
十人皆靣首富室從至南州得鞭者過半法亮憂懼因
縁啓出家得為道人明帝初罷道結事阮佃夫累至齊
高帝冠軍府行參軍及武帝鎮盆城須舊驅使人法亮
求留為武帝江州典籖除南臺御史帶松滋令法亮便
僻觧事善於承奉稍見委信建元初度東宫主書除奉
朝請補東宫通事舎人武帝即位仍為中書通事舎人
除員外郎帶南濟隂太守與會稽吕文度臨海吕文顯
並以姦佞諂事武帝文度為外監専制兵權領軍將軍
守虛位而已天文寺常以上將星占文度吉凶文度尤
見委信上嘗云公卿中有憂國如文度者復何憂天下
不寧文度既見委用大納財賄廣開宅宇盛起土山竒
禽怪樹皆聚其中後房羅綺王侯不能及又啓上籍被
却者悉充逺戍百姓嗟怨或逃亡避咎富陽人唐㝢之
因此聚黨為亂鼔行而東乃於錢塘縣僣號以新城戍
為偽宫以錢塘縣為偽太子宫置百官皆傋三呉却籍
者奔之衆至三萬竊稱呉國偽年號興平其源始於虞
玩之而成於文度事見虞玩之傳法亮文度並勢傾天
下太尉王儉常謂人曰我雖有大位權寄豈及茹公永
明二年封望蔡縣男七年除臨淮太守轉竟陵王司徒
中兵參軍巴東王子響於荆州殺僚佐上遣軍西上使
法亮宣旨安撫子響法亮至江津子響呼法亮疑畏不
肯往又求見傳詔法亮又不遣故子響怒遣兵破尹略
軍事平法亮至江陵誅賞處分皆稱敕斷決軍還上悔
誅子響法亮被責少時親任如舊廣開宅宇杉齋光麗
與延昌殿相埒延昌殿武帝中齋也宅後為魚池釣臺
土山樓館長廊將一里竹林花藥之羙公家苑囿所不
能及鬱林即位除步兵校尉時有綦母珍之居舎人之
任凡所論薦事無不允内外要職及郡丞尉皆論價而
後施行貨賄交至旬月之間累至千金帝給珍之宅宅
邉又有空宅從即併取輒令材官營作不闗詔旨材官
將軍細作丞相語云寧拒至尊敕不可違舎人命珍之
母隨弟欽之作暨陽令欽之罷縣還珍之迎母至湖熟
輙将青氅百人自隨鼓角横吹都下富人追從者百數
欽之自行佐作縣還除廬陵王驃騎正將軍又詐宣勅
使欽之領青氅珍之有一銅鏡背有三公字常語人云
徵祥如此何患三公不至乃就蔣王廟乞願得三公封
郡王啓帝求封朝議未許又自陳曰珍之西州伏事侍
從入宫契闊心膂竭盡誠力王融姦謀潜構自非珍之
翼衛扶侍事在不測今惜千戸侯誰為官使者又有牒
自論於朝廷曰當世祖晏駕之時内外紛擾珍之手抱
至尊口行處分忠誠契濶人誰不知今希千戸侯於分
非過乃許三百户瞋恚形於言色進為五百户又不肯
受明帝議誅之乃許封汝南縣有杜文謙者呉郡錢塘
人帝為南郡王文謙侍五經文句歴太學博士出為溧
陽令未之職會明帝知權蕭諶用事文謙乃謂珍之曰
天下事可知灰盡粉滅匪朝伊夕不早為計吾徒無類
矣珍之曰計將安出荅曰先帝故人多見擯斥今召而
使之誰不慷慨近聞王洪軏與趙越常徐僧亮萬靈㑹
共語皆攘袂搥牀君其宻報周奉叔使萬靈㑹魏僧勔
殺蕭諶則宫内之兵皆我用也即勒兵入尚書斬蕭令
兩都伯力耳其次則遣荆卿豫讓之徒因諮事左手頓
其胷則方寸之刄足以立事亦萬世一時也今舉大事
亦死不舉事亦死二死等耳死社稷可乎若遲疑不斷
復少日錄君稱敕賜死父母為殉在眼中矣珍之不能
用時徐龍駒亦當得封珍之耻與龍駒共詔因求别立
事未及行而事敗珍之在西州時有一手板相者云當
貴毎以此言動帝又圗黄門郎帝嘗問之曰西州時手
板何在珍之曰此是黄門手板官何湏問帝大笑珍之
時為左將軍南彭城太守領中書通事舎人正直宿宣
旨使即往蔣王廟祈福因收送廷尉與周奉叔杜文謙
同死文謙有學行善言吐其父聞其死曰吾所以憂者
恐其不得死地耳今以忠義死復何恨哉王經母所以
欣王經之義也時人美其言龍駒以奄人本給安陸侯
後度東宫為齋帥帝即位以後便佞見寵凡諸鄙黷雜
事皆所誘勸位羽林監後閤舎人黄門署令淮陵太守
帝為龍駒置嬪御妓樂常住含章殿著黄綸帽被貂裘
南靣向桉代帝畫敕内左右侍直與帝不異前代趙忠
張讓之徒莫之能比封恵懐縣男事未行明帝請誅之
懇至乃見許曹道剛廢帝之日直閤省蕭諶先入若欲
論事兵隨後奄進以刀刺之洞胷死因進宫内廢帝直
後徐僧亮甚怒大言於衆曰吾等荷㤙今日應死報又
見殺道剛字景昭彭城人性質直帝雖與之狎而未嘗
敢詶帝恱市里雜事以為歡樂道剛輒避之益州人韓
䕶善騎馬帝嘗呼入華林園令騎大賞狎之道剛出謂
明帝主上猶是小兒左右皆湏正人使日見禮則近聞
韓䕶與天子齊馬並馳此導人君於危地道剛欲殺之
既而遣人刺殺䕶及道剛死張融謂劉繪曰道剛似不
為諂亦復不免也荅曰夫徑寸之珠非不寳也而蜯之
所病云何不療之哉此道剛所以死也明帝即位高武
舊人鮮有存者法亮以主者久事故不見疑位任如故
先是延昌殿為武帝隂室蔵諸服御二少帝並居西殿
及明帝居東齋開隂室出武帝白紗帽防身刀法亮歔
欷流涕永泰元年王敬則事平法亮復受敕宣慰諸郡
無所納受東昏即位出法亮為大司農中書權利之職
法亮不樂去固辭不受既而代人已到法亮垂涕而出
卒官
吕文顯臨海人也昇平初為齊高帝錄尚書省事累遷
殿中御史後為秣陵令封劉陽縣男永明元年為中書
通事舎人文顯臨事以刻覈被知三年帶南清河太守
與茹法亮等迭出入為舎人並見親幸多四方餉遺並
造大宅聚山開池時中書舎人四人各住一省世謂之
四户既總重權勢傾天下晉宋舊制宰人之官以六年
為限近世以六年過久又以三周為期謂之小滿而遷
換去來又不依三周之制送故迎新吏人疲於道路四
方守宰餉遺一年咸數百萬舎人茹法亮於衆中語人
曰何湏覓外禒此一戸内年辦百萬蓋約言之也其後
𤣥象失度史官奏宜修祈禳之禮王儉聞之謂上曰天
文乖忤此禍由四戸仍奏文顯等専擅愆和極言其事
上雖納之而不能改也文顯累遷左中郎將南東莞太
守故事府州部内論事皆籤前直叙所論之事後云謹
籤日月下又云某官某籤故府州置典籤以典之本五
品吏宋初改為七職宋氏晚運多以幼少皇子為方鎮
時主皆以親近左右領典籤典籤之權稍重太明泰始
長王臨蕃素族出鎮莫不皆出内教命刺史不得専其
任也宗慤為豫州呉喜公為典籤慤刑政所施喜公毎
多違執慤大怒曰宗慤年將六十為國竭命政得一州
如斗大不能復與典籖共臨喜公稽䫙流血乃止自此
以後權寄彌隆典籖遞互還都一歳數反時主輒與間
言訪以方事刺史行事之美惡係於典籤之口莫不折
節推奉恒慮不及於是威行州郡權重蕃君劉道濟柯
孟孫等姦慝發露雖即顯戮而權任之重不異明帝輔
政深知之始制諸州急事宜宻有所論不得遣典籖還
都而典籤之任輕矣後以文顯守少府見任使歴建武
永元之世尚書右丞少府卿卒官
茹法珍會稽人梅蟲兒呉興人齊東昏時並為制局監
俱見愛幸自江祏始安王遥光等誅後及左右應敕捉
刀之徒並専國命人間謂之刀敕權奪人主都下為之
語曰欲求貴職依刀敕須得富豪事御刀時又有新蔡
人徐世檦尤見寵信自殿内主帥為且閤驍騎将軍凡
諸殺戮皆世檦所勸殺徐孝嗣後封臨汝縣子陳顯達
事起加輔國將軍雖用䕶軍崔慧景為都督而兵權實
在世檦當時權勢傾法珍蟲兒又謂法珍蟲兒曰何世
天子無要人但阿儂貨主惡耳法珍等與之争權遂以
白帝帝稍惡其凶强世檦竊欲生心左右徐僧重宻知
之發其事收得千餘人仗及咒詛文又畫帝十餘形像
備為刑斬刻射支觧之状而自作己像著通天冠衮服
題云徐氏皇帝永元二年事發乃族之自是法珍蟲兒
並為外監口稱詔敕中書舎人王咺之與相唇齒専掌
文翰其餘二十餘人皆有勢力崔慧景平後法珍封餘
干縣男蟲兒封竟陵縣男崔慧景之平曲赦都下及南
兖州本以宥賊黨而羣凶用事刑辟不依詔書無罪家
富者不論赦令莫不受戮籍其家産與慧景深相關為
盡力而家貧者一無所問始安顯達時亦已如此至慧
景平復然或説王咺之云赦書無信人情大惡咺之曰
政當復有赦耳復赦羣小誅戮亦復如先帝自羣公誅
後無復忌惮無日不游走所有潘妃本姓俞名尼子王
敬則妓也或云宋文帝有潘妃在位三十年於是改姓
曰潘其父寳慶亦從改焉帝呼寳慶及法珍為阿丈蟲
兒及東冶營兵俞靈韻為阿兄帝與法珍等俱詣寳慶
帝躬自汲水助厨人作膳為市中雜語以為諧謔又帝
輕騎戎服往諸刀敕家游宴有吉凶輒往慶弔奄人王
寳孫年十三四號為倀子最有寵參預朝政雖王咺之
蟲兒之徒亦下之控制大臣移易敕詔乃至騎馬入殿
詆訶天子公卿見之莫不懾息其佐成昏亂者法珍蟲
兒及王咺之俞寳慶俞靈韻祝靈勇范亮之徐僧重時
崇濟芮安泰劉文泰吕文慶胡耀光繆買養章道之楊
敬子李粲之周管之范曇濟石曇悦張惡奴王勝公王
懐藻梅師濟鄒伯兒史元益王靈範席休文觧滂及太
史令駱文叔大巫朱光尚凡三十一人又有奄官王寳
孫王法昭許朗之許伯孫方佛念馬僧猛盛劭王竺兒
隨要袁係世等十人梁武平建鄴皆誅又朱興光為茹
法珍所疾得罪被繫豐勇之與王珍國相知行殺皆免
初左右刀勅之徒悉號為鬼宫中訛云趙鬼食鴨㔅諸
鬼盡著調當時莫解梁武平建鄴東昏死羣小一時誅
滅故稱為諸鬼也俗間以細剉肉糅以薑桂曰㔅意者
以凶黨皆當細剉而烹之也
周石珍建康之厮𨽻也世以販絹為業梁天監中稍遷
至宣傳左右身長七尺頗閑應對後遂至制局監帶開
陽令歴位直閤將軍太清三年封南豐縣侯猶領制局
臺城未陷已射書與侯景相結門初開石珍猶侍左右
時賊遣其徒入直殿内或驅驢馬出入殿庭武帝方坐
文徳殿怪問之石珍曰皆丞相甲士上曰何物丞相對
曰侯丞相上怒叱之曰是名侯景何謂丞相石珍求媚
於賊乃養其黨田遷以為己子遷亦父事之景篡位制
度羽儀皆石珍自出景平後及中書舎人嚴亶等送千
江陵亶本為齋監居臺省積久多閑故實在賊居要亞
於石珍及簡文建立亶學北人著靴上殿無肅恭之禮
有怪之者亶曰吾豈畏劉禅乎從景圍巴陵郡呌曰荆
州那不送降及至江陵將刑于市泣謂石珍曰吾等死
亦是罪盈石珍與其子昇相抱哭亶謂監刑人曰倩語
湘東王不有廢也君何以興俱要斬自是更殺賊黨以
板柙舌釘釘之不復得語
陸驗徐驎並呉郡呉人驗少而貧苦落魄無行邑人郁
吉卿者甚富驗傾身事之吉卿貸以錢米驗借以商販
遂致千金因出都下散貲以事權貴朱异其邑子也故
嘗有徳遂言於武帝拔之與徐鱗兩人遞為少府丞大
市令驗本無藝業而容貎特醜先是外國獻生犀其形
甚陋故閭里咸謂驗為生犀驗驎並以苛刻為務百賈
畏之异尤與之昵世人謂之三蠧司農卿傅岐梗直士
也嘗謂异曰卿任參國鈞榮寵如此比日所聞鄙穢狼
籍若使聖主發悟欲免得乎异曰外間謗讟知之久矣
心茍無愧何卹人言岐謂人曰朱彦和将死矣恃諂以
求容肆辯以拒諌聞難而不懼知惡而不改天奪其鑒
其能乆乎驗竟以侵削為能數年遂登列棘鳴佩珥貂
並肩英彦仕至太子右衛率卒贈右衛將軍逺近聞其
死莫不快之驎素為邵陵王綸所憾太清二年為綸所
殺
司馬申字季和河内温人也祖慧逺梁都水使者父𤣥
通梁尚書左戸郎申早有風鑒十四便善奕棊嘗隨父
候吏部尚書到溉時梁州刺史隂子春領軍朱异在焉
呼與棊申毎有妙思异觀而竒之因引申游處太清之
難父母俱没因此自誓擔土菜食終身梁元帝承制累
遷鎮西外兵記室參軍及侯景寇郢州申隨都督王僧
辯據巴陵毎進䇿皆見行用僧辯歎曰此生要鞬汗馬
或非所長若使撫衆守城必有竒績僧辯之討陸納也
于時賊衆奄至左右披靡申躬蔽僧辯蒙楯而前㑹裴
之横救至賊乃退僧辯顧而笑曰仁者必有勇豈虛言
哉陳太建中除秣陵令在職以清能見紀有白雀集于
縣庭復為東宫通事舎人叔陵之肆逆也事既不㨗出
據東府申馳召右衛将軍蕭摩訶帥兵先至追斬之後
主深嘉焉以功除太子左衛率封文始縣伯兼中書通
事舎人遷右衛將軍歴事三帝内掌機宻頗作威福性
忍害好飛書以譛毁朝之端士遍罹其殃參預謀謨乃
於外宣說以為己力省中祕事往往泄漏性又果敢善
應對能候人主顔色有忤己者必有微言讚之附己者
因機進之是以朝廷内外皆從風靡初尚書右僕射沈
君理卒朝廷議以毛喜代之申慮喜預政乃短喜於後
主曰喜臣之妻兄髙帝時稱陛下有酒徳請逐去宫臣
陛下寧忘之邪喜由是廢錮又與施文慶李脱兒比周
讚殺傅縡奪任忠部曲以配蔡徴孔範是以文武觧體
至於覆滅申嘗晝寢於尚書下省有鳥啄其口流血及
地時論以為譖賢之效也後加散騎常侍右衛舍人如
故至徳四年卒後主嗟悼久之贈侍中護軍將軍進爵
為侯諡曰忠及𦵏後主自為製誌銘子琇嗣官至太子
舎人
施文慶不知何許人也家本吏門至文慶好學頗渉書
史陳後主之在東宫文慶事焉及即位擢為中書舎人
仍屬叔陵作亂隋師臨境軍國事務多起倉卒文慶聰
敏强記明閑吏職心筭口占應時條理由是大被親幸
又自太建以來吏道疏簡百司弛縱文慶盡其力用無
所縱捨分官聨事莫不振懼又引沈客卿陽恵朗徐哲
暨恵景等云有吏能後主信之然竝不逹大體督責苛
碎聚歛無厭王公大人咸共疾之後主益以文慶為能
尤更親重内外衆事無不任委累遷太子左衛率舎人
如故禎明三年湘州刺史晉熙王叔文在職既久大得
人和後主以其據有上流隂忌之自度素與羣臣少恩
恐不為用無所任者乃擢文慶為都督湘州刺史配以
精兵欲令西上仍徵叔文還朝文慶深喜其事然懼居
外後執事者持己短長因進其黨沈客卿以自代未發
間二人共掌機宻時隋軍大舉分道而進尚書僕射袁
憲驃騎將軍蕭摩訶及文武羣臣共議請於京口采石
各置兵五千並出金翅二百縁江上下以為防備文慶
恐無兵從已廢其述職而客卿又利文慶之任己得專
權俱言於朝曰必有論議不假靣陳但作文啓即為通
奏憲等以為然二人齎啓入白後主曰此是常事邉城
將帥足以當之若出人船必恐驚擾及隋軍臨江間諜
驟至憲等慇勤奏請至于冄三文慶等曰元會將逼南
郊之日太子多從今若出兵事便廢闕後主曰今且出
兵若北邉無事因以水軍從郊何爲不可又對曰如此
則聲聞鄰境便謂國弱後又以貨動江總總内為之游
說後主重違其意而廹羣官之請乃令付外詳議又抑
憲等由是未决而隋師濟江後主性怯懦不達軍事晝
夜啼泣臺内處分一以委之文慶既知諸將疾已恐其
有功乃奏曰此等怏怏素不服官廹此事機那可専信
凡有所啓請經略之計並皆不行尋敕文慶領兵頓于
樂游苑陳亡隋晉王廣以文慶受委不忠曲為諂佞以
蔽耳目比黨數人並於石闕前斬之以謝百姓
沈客卿呉興武康人也羙風采善談論博涉羣書與施
文慶少相親昵仕陳累遷至尚書儀曹郎聰明有口辯
頗知故事毎朝廷體式吉凶儀注凡所疑議客卿斟酌
裁斷理雖有不經而衆莫能屈事多施行至徳初以為
中書舎人兼步兵校尉掌金帛局以舊制軍人士人二
品清官竝無闗市之稅後主盛修宫室窮極耳目府庫
空虚有所興造恒苦不給客卿毎立異端唯以刻削百
姓為事奏請不問士庶並責闗市之估而又增重其舊
於是以陽恵朗為太市令暨慧景為尚書金倉都令史
二人家本小吏考校簿領毫釐不差糺讁嚴急百姓嗟
怨而客卿居舎人總以督之毎歳所入過於常格數十
倍後主大悦尋加客卿散騎常侍左衛將軍舎人如故
恵朗慧景奉朝請禎明三年客卿遂與文慶俱掌機宻
隋師至文慶出頓樂游苑内外事客卿總焉臺城失守
隋晉王以客卿重賦厚歛以悦於上與文慶暨慧景陽
恵朗等俱斬於石闕前徐哲不知何許人施文慶引為
制局監掌刑法亦與客卿同誅
孔範字法言會稽山隂人也曾祖景偉齊散騎常侍祖
滔梁海鹽令父岱歴職清顯範少好學博涉書史陳太
建中位宣恵江夏王長史後主即位為都官尚書與江
總等並為狎客範容止都雅文章贍麗又善五言詩尤
見親愛後主性愚佷惡聞過失毎有惡事範必曲為文
飾稱揚贊羙時孔貴人絶愛幸範與孔氏結為兄妹寵
遇優渥言聼計從朝廷公卿咸畏範因驕矜以為文武
才能舉朝莫及從容白後主曰外間諸將起自行伍匹
夫敵耳深見逺慮豈其所知後主以問施文慶文慶畏
範益以為然自是将帥微有過失即奪其兵分配文吏
隋師將濟江羣官請為備防文慶沮壊之後主未决範
奏曰長江天壍古來限隔虜軍豈能飛度邉将欲作功
勞妄言事急臣自恨位卑虜若能來定作太尉公矣或
妄言北軍馬死範曰此是我馬何因死去後主笑以為
然故不深備尋而隋將賀若弼陷南徐州執城主莊元
始韓擒虎陷南豫州敗水軍都督髙文泰與中領軍魯
廣達頓于白塔寺後主多出金帛募人立功範素於武
士不接莫有至者唯負販輕薄多從之髙麗百濟崑崙
諸夷竝受督時任蠻奴請不戰而已度江攻其大軍又
司馬消難言於後主曰弼若登髙舉烽與韓擒虎相應
鼓聲交震人情必離請急遣兵北據蔣山南斷淮水質
其妻子重其賞賜陛下以精兵萬人守城莫出不過十
日食盡二將之頭可致闕下範冀欲立功志在於戰乃
曰司馬消難狼子野心任蠻奴淮南傖士語並不可信
事遂不行隋軍既逼蠻奴又欲為持久計範又奏請作
一决當為官勒石燕然後主從之明日範以其徒居中
以抗隋師未陣而北範脫身遁免尋與後主俱入長安
初晉王廣所戮陳五佞人範與散騎常侍王瑳王儀御
史中丞沈瓘過惡未彰故免及至長安事竝露隋文帝
以其姦佞諂惑並暴其過惡名為四罪人流之逺裔以
謝呉越之人瑳儀並琅邪人瑳刻薄貪鄙忌害才能儀
候意承顔傾巧側媚又獻其二女以求親昵瓘險惨苛
酷發言邪諂故同罪焉
論曰自宋中世以來宰御朝政萬㡬碎宻不關外司尚
書八坐五曹各有恒任卿以九卿六府事存副職至於
冠冕搢紳仕疎人貴伏奏之務既寢趋走之勞亦息闗
宣所寄屬當事有所歸通驛内外切自音旨若夫竭忠
盡節仕子恒圖隨方致用明君盛典舊非本舊因新以
盛舊者也狎非先狎因疎以成狎者也而任隔情疎殊
塗一致權歸近狎異世同揆故環纓斂笏俯仰晨昏瞻
幄坐而竦躬陪蘭檻而髙眄探求恩色習覩威顔遷蘭
變鮑久而彌信因城社之固執開壅之機長主君世振
裘持領賞罰事殷能不踰漏宫省咳唾義必先知故窺
盈縮於望景獲驪珠於龍睡坐歸聲勢卧震都鄙賄賂
日積苞苴歳通富擬公侯威行州郡制局小司専典兵
力雲陛天居亘設蘭綺羽林精卒重屯廣衛至於元戎
啓轍武候還麾遮迾清道神行按轡督察往來馳鶩輦
轂驅役分部親承几桉領護所攝示總成䂓若徴兵動
衆大興人役優劇逺近斷於外監之心譴辱詆訶恣於
典事之口抑符緩詔姦偽非一書死為生請謁成市左
臂揮金右手刋字紙為銅落筆由利染故門同王署家
號金穴嬙媛侍女燕秦蔡鄭之聲琁池碧沼魚龍雀馬
之翫莫不充牣錦室照徹青雲害政傷人於斯為切况
乎主幼時昏讒慝亦何可勝也
　
　
　
　
　
　
　
　
　
　南史卷七十七
　南史卷七十七考證
戴法興傳使家人謹錄鑰牡○鑰監本訛籥今改从閣
　本
徐爰傳上表起元義煕為王業之始○王業一本作三
　乗
紀僧真傳歴至高帝冠軍府参軍主薄○冠監本訛尉
　今改正
人生何必計門戸紀僧真堂堂貴人所不及也○堂堂
　一本作常常
茹法亮傳珍之迎母至湖熟輙將青氅百人自隨○氅
　一本作氅
茹法珍傳帝呼寳慶及法珍為阿丈蟲兒及東冶營兵
　俞靈韻為阿兄○冶各本俱訛治今从齊書劉休傳
　改
孔範傳曾祖景偉齊散騎常侍○監本缺曾字今增入
　南史卷七十七考證
