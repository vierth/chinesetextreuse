史記正義巻八十八
　　　　　　　　　　　　　唐　張守節　撰
䝉恬列傳第二十八　　　　　史記八十八
䝉恬者其先齊人也恬大父蒙驁自齊事秦昭王官至上
卿秦莊襄王元年䝉驁為秦將伐韓取城臯滎陽作置三
川郡二年䝉驁攻趙取三十七城始皇三年蒙驁攻韓
取十三城五年䝉驁攻魏取二十城作置東郡始皇七
年䝉驁卒驁子曰武武子曰恬恬嘗書獄典文學始皇
二十三年䝉武為秦禆將軍與王翦攻楚大破之殺項
燕二十四年䝉武攻楚虜楚王䝉恬弟毅始皇二十六
年䝉恬因家世得為秦將攻齊大破之拜為内史秦己
并天下乃使蒙恬將三十萬衆北逐戎狄收河南(謂靈/及勝)
(等/州)築長城因地形用制險塞起臨洮至遼東(遼東郡在/逺水東始)
(皇築長城東至遼/水西南至海之上)延袤萬餘里於是渡河據陽山逶蛇而
北暴師於外十餘年居上郡是時䝉恬威振匈奴始皇
甚尊寵䝉氏信任賢之而親近蒙毅位至上卿出則參
乗入則御前恬任外事而毅常為内謀名為忠信故雖
諸將相莫敢與之爭焉趙髙者諸趙疏逺屬也趙髙昆
弟數人皆生𨼆宫其母被刑僇世世卑賤秦王聞髙彊
力通於獄法舉以為中車府令髙即私事公子胡亥喻
之決獄髙有大罪秦王令䝉毅法治之毅不敢阿法當
髙罪死除其官籍帝以髙之敦於事也赦之復其官爵
始皇欲游天下道九原(九原郡今勝/州連谷縣是)直抵甘泉(宫在/雍州)乃
使䝉恬通道自九原抵甘泉壍山堙谷千八百里道未
就始皇三十七年冬行出游㑹稽並海上北走琅邪道
病使蒙毅還禱山川未反始皇至沙丘崩祕之羣臣莫知
是時丞相李斯少子胡亥中車府令趙髙常從髙雅得
幸於胡亥欲立之又怨䝉毅法治之而不為己也因有
賊心乃與丞相李斯公子胡亥隂謀立胡亥為太子太
子已立遣使者以罪賜公子扶蘇䝉恬死扶蘇已死蒙
恬疑而復請之使者以䝉恬屬吏更置胡亥以李斯舍
人為䕶軍使者還報胡亥已聞扶蘇死即欲釋蒙恬趙
髙恐䝉氏復貴而事怨之毅還至趙髙因為胡亥忠計
欲以滅䝉氏乃言曰臣聞先帝欲舉賢立太子久矣而
毅諌曰不可若知賢而愈不立則是不忠而惑主也以
臣愚意不若誅之胡亥聴而繫䝉毅於代(今代州也因/禱山川至代)
(而繋/之)前己囚䝉恬於陽周喪至咸陽已葬太子立為二
世皇帝而趙髙親近日夜毁惡䝉氏求其罪過舉劾之
子嬰進諫曰臣聞故趙王遷殺其良臣李牧而用顔聚
燕王喜隂用荆軻之謀而倍秦之約齊王建殺其故世
忠臣而用后勝之議此三君者皆各以變古者失其國
而殃及其身今䝉氏秦之大臣謀士也而主欲一旦棄
去之臣竊以為不可臣聞輕慮者不可以治國獨智者
不可以存君誅殺忠臣而立無節行之人是内使羣臣
不相信而外使鬬士之意離也臣竊以為不可胡亥不
聴而遣御史曲宫乗𫝊之代令䝉毅曰先主欲立太子
而卿難之今丞相以卿為不忠罪及其宗朕不忍乃賜
卿死亦甚幸矣卿其圖之毅對曰以臣不能得先主之
意則臣少宦順幸没世可謂知意矣以臣不知太子之
能則太子獨從周旋天下去諸公子絶逺臣無所疑矣
夫先主之舉用太子數年之積也臣乃何言之敢諌何
慮之敢謀非敢飾辭以避死也為羞累先主之名願大
夫為慮焉使臣得死情實且夫順成全者道之所貴也
刑殺者道之所卒也昔者秦穆公殺三良而死罪百里
奚而非其罪也故立號曰繆昭襄王殺武安君白起楚
平王殺伍奢吳王夫差殺伍子胥此四君者皆為大失
而天下非之以其君為不明以是籍於諸侯故曰用道
治者不殺無罪而罰不加於無辜唯大夫留心使者知
胡亥之意不聴蒙毅之言殺之二世又遣使者之陽周
令䝉恬曰君之過多矣而卿弟毅有大罪法及内史恬
曰自吾先人及至子孫積功信於秦三世矣今臣將兵
三十餘萬身雖囚繫其勢足以倍畔自知必死而守義
者不敢辱先人之教以不忘先主也昔周成王初立未
離襁緥周公旦負王以朝卒定天下及成王有病甚殆
公且自揃其𤓰以沈於河曰王未有識是旦執事有罪
殃旦受其不祥乃書而藏之記府可謂信矣及王能治
國有賊臣言周公旦欲為亂久矣王若不備必有大事
王乃大怒周公旦走而奔於楚成王觀於記府得周公
旦沈書乃流涕曰孰謂周公旦欲為亂乎殺言之者而
反周公旦故周書曰必參而伍之今恬之宗世無二心
而事卒如此是必孽臣逆亂内陵之道也夫成王失而
復振則卒昌桀殺闗龍逢紂殺王子比干而不悔身死
則國亡臣故曰過可振而諌可覺也察於參伍上聖之
法也凡臣之言非以求免於咎也將以諌而死願陛下
為萬民思従道也使者曰臣受詔行法於將軍不敢以
將軍言聞於上也蒙恬喟然太息曰我何罪於天無過
而死乎良乆徐曰恬罪固當死矣起臨洮屬之遼東城
壍萬餘里此其中不能無絶地脈哉此乃恬之罪也乃
吞藥自殺
太史公曰吾適北邉自直道歸行觀蒙恬為秦築長城
亭障壍山堙谷通直道固輕百姓力矣夫秦之初㓕諸
侯天下之心未定痍傷者未瘳而恬為名將不以此時
彊諫振百姓之急養老存孤務修衆庻之和而阿意興
功此其兄弟遇誅不亦宜乎何乃罪地脈哉
　
　
　
　
　
　
　
　
　
　
　史記正義巻八十八
