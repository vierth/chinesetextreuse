史記集解卷十一
　　　　　　　　　　　　　宋　裴駰　撰
史記十一
孝景本紀第十一
孝景皇帝者(漢書音義/曰諱啓)孝文之中子也母竇太后孝文
在代時前后有三男及竇太后得幸前后死及三子更
死故孝景得立元年四月乙卯赦天下乙巳賜民爵一
級五月除田半租為孝文立太宗廟令羣臣無朝賀匈奴
入代與約和親　二年春封故相國蕭何孫係為武陵
侯(徐廣曰漢書亦作係鄒誕生本作傒音奚又案漢/書功臣表及蕭何傳皆云孫嘉疑其人有二名)男
子二十而得傅四月壬午孝文太后崩廣川長沙王皆
之國丞相申屠嘉卒八月㠯御史大夫開封侯陶青為
丞相彗星出東北秋衡山雨雹大者五寸深者二尺熒
惑逆行守北辰月出北辰間歳星逆行天廷中置南陵
及内史祋祤為縣(徐廣曰地理志云文帝七年置駰案/地理志百官表南陵縣文帝置也分)
(内史為左右及祋祤為縣皆/景帝二年不得皆如徐所云)　三年正月乙巳赦天下
長星出西方天火(徐廣曰/漢志無)燔雒陽東宫大殿城室(徐廣/曰雒)
(一作/淮)吳王濞楚王戊趙王遂膠西王卬濟南王辟光菑
川王賢膠東王雄渠反發兵西鄉天子為誅鼂錯遣袁
盎諭告不止遂西圍梁上乃遣大將竇嬰太尉周亞夫
將兵誅之六月乙亥赦亡軍及楚元王子蓺等與謀反
者封大將軍竇嬰為魏其侯立楚元王子平陸侯劉禮
為楚王立皇子端為膠西王子勝為中山王徙濟北王
志為菑川王淮陽王餘為魯王汝南王非為江都王齊
王將廬燕王嘉皆薨(徐廣曰表/云五年薨)　四年夏立太子立皇
子轍為膠東王六月甲戌赦天下後九月更以弋陽為
陽陵復置津關用傳出入(應劭曰文帝十二年除關無/用傳至此復置傳以七國新)
(反備非常也張晏曰傳信也若今過所也如淳曰傳音/檄傳之傳兩行書繒帛分持其一出入關合之乃得過)
(謂之/傳)冬以趙國為邯鄲郡(地理志趙國景/帝以為邯鄲郡)　五年三月
作陽陵渭橋五月募徙陽陵予錢二十萬江都大暴風
從西方來壞城十二丈丁卯封長公子蟜為隆慮侯徙
廣川王為趙王　六年春封中尉趙綰為建陵侯江都
丞相嘉(徐廣曰/姓程)為建平侯隴西太守渾邪為平曲侯趙
丞相嘉(徐廣曰/姓蘇)為江陵侯故將軍布為鄃侯梁楚二王
皆薨後九月伐馳道樹殖蘭池(徐廣曰殖/一作填)　七年冬廢
栗太子為臨江王十二月晦日有食之春免徒𨽻作陽
陵者丞相青免二月乙巳以太尉條侯周亞夫為丞相
四月乙巳立膠東王太后為皇后丁巳立膠東王為太
子名徹　中元年封故御史大夫周苛孫平(徐廣曰/一作應)為
繩侯故御史大夫周昌子左車為安陽侯四月乙巳赦
天下賜爵一級除禁錮地動衡山原都雨雹大者尺八
寸　中二年二月匈奴入燕遂不和親三月召臨江王
來即死中尉府中夏立皇子越為廣川王子寄為膠東
王封四侯(文穎曰楚相張尚太𫝊趙夷吾趙相建徳内/史王悍此四人各諫其王無使反不聽皆殺)
(之故封/其子)九月甲戌日食　中三年冬罷諸侯御史中丞
春匈奴王二人率其徒來降皆封為列侯立皇子方乘
為清河王三月彗星出西北丞相周亞夫死以御史大
夫桃侯劉舍為丞相四月地動九月戊戌晦日食軍東
都門外(案三輔黃圖東出北第一/門曰宣平門外曰東都門)　中四年三月置徳
陽宫(瓚曰是景帝廟也帝自作之諱不言廟/故言宫西京故事云景帝廟為徳陽官)大蝗秋赦
徒作陽陵者　中五年夏立皇子舜為常山王封十侯
六月丁巳赦天下賜爵一級天下大潦更命諸侯丞相
曰相秋地動　中六年二月己卯行幸雍郊見五帝三
月雨雹四月梁孝王城陽共王汝南王皆薨立梁孝王
子明為濟川王子彭離為濟東王子定為山陽王子不
識為濟陰王梁分為五封四侯更命廷尉為大理將作
少府為將作大匠主爵中尉為都尉(漢書百官表曰主/爵中尉秦官掌列)
(侯/)長信詹事(漢書百官表曰詹事秦官掌皇后太子家/應劭曰詹省也給也瓚曰茂陵書詹事秩)
(二千/石)為長信少府(張晏曰以太后所居宫為名長信宫/則曰長信少府長樂宫則曰長樂少)
(府/)將行為大長秋(漢書百官表曰將行秦/官應劭曰長秋皇后卿)大行為行人
(服䖍曰天子死未有諡稱大行晉灼曰禮有大行小行/主諡官故以此名之如淳曰不反之辭也瓚曰大行是)
(官名掌九儀之/制以賔諸侯)奉常為太常(漢書百官表曰奉常/秦官掌宗廟禮儀)典客
為大行治粟内史為大農(漢書百官表曰治粟/内史秦官掌穀貨也)以大内
為二千石(韋昭曰大内/京師府藏)置左右内官屬大内七月辛亥
日食八月匈奴入上郡　後元年冬更命中大夫為衛
尉三月丁酉赦天下賜爵一級中二千石諸侯相爵右
庶長四月大酺五月丙戌(徐廣曰丙/一作甲)地動其蚤食時復
動上庸地動二十二日壞城垣七月乙巳日食丞相劉
舍免八月壬辰以御史大夫綰為丞相封為建陵侯
後二年正月地一日三動郅將軍擊匈奴酺五日令内史
郡不得食馬粟沒入縣官令徒隸衣七緵布正馬春為
歳不登禁天下食不造歳省列侯遣之國(晉灼曰文紀/遣列侯之國)
(今又/省之)三月匈奴入鴈門十月租長陵田大早衡山國河
東雲中郡民疫　後三年十月日月皆食赤五日十二
月晦䨓(徐廣曰一作雷字又/作圖字實所未詳)日如紫五星逆行守太微
月貫天庭中正月甲寅皇太子冠甲子孝景皇帝崩(皇/甫)
(謐曰帝以孝惠七/年生年四十八)遺詔賜諸侯王以下至民為父後爵
一級天下户百錢出宫人歸其家復無所與太子即位
是為孝武皇帝(漢書云二月癸酉帝葬陽陵皇甫謐曰/陽陵山方百二十步髙十四丈去長安)
(四十/五里)三月封皇太后弟蚡(蘇林曰/蚡音鼢)為武安侯弟勝為
周陽侯置陽陵
太史公曰漢興孝文施大徳天下懷安至孝景不復憂
異姓而鼂錯刻削諸侯遂使七國俱起合從而西鄉以
諸侯大盛而錯為之不以漸也及主父偃言之而諸侯
以弱卒以安安危之機豈不以謀哉
　
　
　
　
　
　
　
　
　
　史記集解卷十一
