
御批厯代通鑑輯覽卷三十六
晉
安皇帝
(辛/亥)義熙七年春正月西秦復降于秦
　秦使太尉索稜鎮隴西招撫西秦乞㐲乾歸遣使謝
　罪請降秦拜乾歸河南王太子熾磐平昌公(已而西/秦復叛)
　(攻隴西索稜/郡降于西秦)
秦王興命羣臣舉賢才
　秦王興命羣臣搜舉賢才右僕射梁喜曰臣累受詔
　而未得其人世可謂乏才矣興曰自古帝王之興未
　嘗取相于昔人待將于將來隨時任才皆能致治卿
　自識㧞不明安得逺誣四海乎羣臣咸悅
二月劉藩等克始興斬徐道覆
三月劉裕始受太尉中書監之命
　裕以劉穆之為司馬穆之舉孟㫤故吏謝晦(字宣明/安兄據)
　(之曾/孫)裕以為參軍晦博贍多通裕深加賞愛
夏四月盧循㓂番禺不克走交州刺史杜慧度(交阯朱/䳒人)
擊斬之
　孫處㧞番禺(事見/前)城守已固盧循收兵至遂圍之處
　拒守二十餘日沈田子言于劉藩曰畨禺本賊巢穴
　恐有内變乃引兵擊之循兵屢敗遂奔交州至龍編
　津(後漢書郡國志交阯郡治龍編水經注立/州之始蛟龍蟠編于水南北二津故名)刺史杜
　慧度悉散家財以賞軍士與循合戰擲雉尾炬(胡三/省注)
　(束草之一頭施鐡鏃草/其尾散開如雉尾然)焚其艦以歩兵夾岸射之循
　艦燃衆潰自投于水慧度取尸斬首函送建康
秋七月柔然獻馬求昏于燕
　柔然可汗斛律遣使獻馬求昏于燕燕羣臣議公主
　不宜下降燕王䟦曰朕方崇信殊俗奈何棄之乃以
　其女妻斛律䟦勤于政事勸課農桑省徭役薄賦歛
　每遣守宰必親引見問為政之要以觀其能燕人悅
　之
(壬/子)八年(西秦玉乞㐲熾磐永康/元年北涼元始元年)夏四月以劉毅都督荆
寜秦雍軍事
　荆州刺史劉道規以疾求歸詔以劉毅代之(道規在/州累年)
　(秋毫無犯及歸府庫帷幕儼然若舊隨身甲士/二人遷席于舟中道規刑之于市未幾道規卒)毅性
　剛愎自謂功與裕埒雖權事推裕而心不服及居方
　岳常怏怏不得志裕毎柔而順之毅驕縱滋甚及敗
　于桑落(事見/前)知物情去已彌復憤激裕素不學而毅
　頗涉文雅故朝士有清望者多歸之與僕射謝混丹
　陽尹郗僧施(超從/孫)深相憑結既據上流隂有圖裕之
　志求兼督交廣以僧施為南蠻校尉毛修之為南郡
　太守裕皆許之(毅復表求至京口辭墓裕往㑹之將/軍胡藩言于裕曰公謂劉衛軍終能)
　(為公下乎裕黙然久之曰卿謂何如藩曰連百萬之/衆攻必取戰必克毅固以此服公至于涉獵傳記一)
　(談一詠自許以為雄豪以是搢紳白面之士咸歸之/恐終不為公下不如因會取之裕曰吾與毅俱有克)
　(復之功其過未彰/不可自相圖也)
六月西秦乞伏公府(國仁/之子)弑其君乾歸秋八月世子熾
磐討殺之而自立
　乞伏公府弑西秦王乾歸及其子十餘人走保大夏
　(注見/前)熾磐遣其弟智達討之秦人多勸秦王興乗亂
　取熾磐興曰伐喪非禮也夏王勃勃欲攻之亦以王
　買徳言而止智達擊破公府獲而轘之熾磐自立為
　河南王遷都枹罕
皇后王氏崩
九月𦵏僖皇后
冬十月劉裕帥師襲荆州殺都督劉毅
　毅至江陵多變易守宰輙割江豫文武兵力萬餘人
　以自隨㑹疾篤郗僧施勸毅請從弟兖州刺史藩以
　自副劉裕偽許之藩自廣陵入朝裕以詔書罪狀毅
　以藩及謝混共謀不軌賜藩混死遂帥諸軍發建康
　王鎮惡請給百舸為前驅晝夜兼行揚聲言劉兖州
　(謂劉藩時荆州尚未/知藩死故偽言之)西上十月至豫章口(注見/前)去江
　陵城二十里捨船步上(舸留一二人對舸岸上立六/七旂旂下置鼓語所留人計)
　(我將至城便鼔嚴令若後有大/軍狀又分遣人燒江津舸艦)鎮惡徑前襲城未至
　五六里毅乃覺之行令閉諸城門未及下闗鎮惡已
　馳入與城内兵鬬兵散毅帥左右突出夜投佛寺寺
　僧拒之乃縊而死裕至江陵殺郗僧施毛修之素自
　結于裕特宥之(初謝混與毅欵昵混從兄澹常以為/憂漸與之疎且謂弟璞曰益壽此性)
　(終當破家至是果驗毅從父鎮之間居京口不應辟/召嘗謂毅及藩曰汝輩才器足以得志但恐不久耳)
　(我不就爾求財位亦不同爾受罪累每見毅藩導從/到門輙詬之毅甚敬畏至是裕奏徵為散騎常侍固)
　(辭不至益謝澹字景恒/安之孫  夀謝混小字)
北涼遷于姑臧
　先是北涼抜姑臧至是蒙遜徙都焉大赦改元稱河
　西王置官僚
十二月遣益州刺史朱齡石(字伯兒/沛郡人)帥師伐蜀
　劉裕謀伐蜀以齡石有武幹練吏職以為益州刺史
　率將軍臧熹蒯恩(字道恩/蘭陵人)劉鍾(字世之/彭城人)等伐蜀裕與
　齡石密謀曰往年劉敬宣出黄虎(地名近涪城今四/川綿州梓潼縣有)
　(黄蘆城蓋黄/虎之訛也)無功而還賊謂我今應從外水往而料
　我當出其不意猶從内水來也如此必以重兵守涪
　城以備内道若向黄虎正墮其計今以大衆自外水
　取成都疑兵出内水此制敵之竒也裕又慮此聲先
　馳賊審虚實别有函書封付齡石署函邊曰至白帝
　乃開諸軍雖進而未知處分所由
劉裕自加太傅揚州牧復辭不受
(癸/丑)九年(夏鳳翔/元年)春二月劉裕還建康三月殺豫州刺史
諸葛長民
　初裕之西征也留長民監留府事而疑其難獨任乃
　加劉穆之建武將軍置吏給兵以防之既而長民驕
　縱貪侈懼裕歸按之聞劉毅被誅謂所親曰往年醢
　彭越今年殺韓信禍其至矣問穆之曰人言太尉與
　我不平何以至此穆之曰公泝流逺征以老母稚子
　委節下若一毫不盡豈容如此長民意乃小安(長民/弟黎)
　(民說長民因裕未還圖之長民猶豫未發既而歎曰/貧賤常思富貴富貴必履危機今日欲為丹陽布衣)
　(豈可得邪因遺冀州刺史劉敬宣書曰盤龍專擅自/取夷滅異端將盡世路方夷富貴之事相與共之敬)
　(宣報曰下官常懼福過災生方思避盈居損富貴之/㫖非所敢當且使以書呈裕裕曰阿夀故為不負我)
　(也夀盤龍劉毅小字/阿  劉敬宣小字)穆之憂長民為變問參軍何承
　天(東海/郯人)承天曰公昔年自左里還入石頭甚脫爾(猶/言)
　(輕/脱)今還宜加重慎穆之曰非君不聞此言至是裕自
　江陵東還前刻至日而每淹留不進長民與公卿頻
　日候于新亭二月晦裕乃輕舟徑進潛入東府三月
　朔長民聞之驚趨至門裕伏壯士丁旿等于幔中引
　長民郤人密語旿自幔後出拉殺之輿尸付廷尉并
　殺其三弟
詔申土斷之法併省流寓郡縣
　劉裕上表曰大司馬温以民無定本傷治為深庚戌
　土斷(事見/前)以一其業于時財阜國豐實由于此今漸
　頺弛請申前制于是依界土斷諸流寓郡縣多所倂
　省
夏築統萬城(今陜西榆林府懐逺縣有夏州故城元和/志夏州即赫連勃勃所都其城土色白而)
(牢/固)
　夏王勃勃以叱千(代北/複姓)阿利領將作大匠發夷夏十
　萬人築都城于朔方黒水之南(水經注奢延水又東/黒水入焉赫連夏于)
　(此築城也右奢延水即無定河在榆林黒水在/鄂爾多斯  翼中旗西南蒙古名庫葛爾黒河)曰朕
　方統一天下君臨萬邦新城宜名統萬(阿利性巧而/殘忍蒸土築)
　(城錐入一寸即殺作者而并築之勃勃以為忠委任/之凡造兵器成呈之工人必有死者射甲不入則斬)
　(弓人入則斬甲匠/由是器物皆精利)
秋七月朱齡石入成都譙縱走死詔齡石監六郡軍事
　齡石等至白帝發函書曰衆軍悉從外水取成都臧
　熹從中水(即雒江出什邡縣西北合綿湔牛鞞諸水/隨地易名而中水為其通稱下流至瀘州)
　(入/江)取廣漢(晉廣漢郡治廣漢故城/在今潼川府遂寜縣)老弱乗高艦從内
　水向黄虎于是諸軍倍道兼行譙縱果使譙道福以
　重兵守涪城備内水齡石至平模(即彭模/注見前)去成都二
　百里縱遣侯暉夾岸築城以拒之齡石謂劉鍾曰今
　賊嚴兵固險攻之未必可抜且欲養銳以伺其隙何
　如鍾曰不然前聲言大衆向内水道福不敢捨涪城
　今重軍猝至侯暉之徒已破膽矣所以阻兵守險是
　其懼不敢戰也因而攻之其勢必克若援兵相守彼
　將知人虚實涪軍忽來并力拒我求戰不獲軍食無
　資大事去矣齡石從之七月攻其北城克之斬侯暉
　南城亦潰于是捨船步進賊營望風相次奔潰譙縱
　棄城出走齡石遂入成都誅縱宗親餘皆安堵使復
　其業縱出辭墓其女曰走必不免秪取辱焉死于先
　人之墓可也不從去投道福不納乃縊而死詔以齡
　石進監梁秦州六郡諸軍事(縱出走時尚書令馬躭/封庫以待晉師晉師既)
　(入齡石徙馬躭于越嶲躭曰朱侯不送我京師/欲滅口也我必不免乃盥洗而卧引繩而死)
(甲/寅)十年(魏神瑞元年是嵗南涼亡大國二秦魏/小國五西涼北涼燕夏西秦凡七僭國)春三月
劉裕廢譙王文思為庶人
　荆雍都督司馬休之頗得江漢民心子譙王文思(繼/譙)
　(王尚/之後)在建康性凶暴好通輕俠劉裕惡之有司奏文
　思擅殺國吏詔誅其黨而宥文思休之上疏謝罪請
　解所任裕不許而執文思送之令自訓厲欲使殺之
　休之但表廢文思以書陳謝裕不說使江州刺史孟
　懐玉兼督豫州六郡以備之
夏五月秦尚書令姚弼(興庶/子)有罪免
　秦廣平公弼有寵于秦王興(弼先為雍州刺史姜□/諂而附之勸弼求入朝)
　(興召以為尚書令弼遂/結興左右謀傾東宫)僕射梁喜等言于興曰父子
　之際人所難言然君臣之義不薄于父子故臣等不
　得黙然廣平公弼潛有奪嫡之志道路皆言陛下將
　有廢立之計信有之乎興曰豈有此耶喜曰茍無之
　則陛下愛弼適所以禍之願去其左右損其威權非
　特安弼乃所以安宗社也興不應㑹興有疾弼潛聚
　衆欲作亂將軍劉羌泣以告興梁喜等復請誅弼興
　不得已乃免弼尚書令還第(久之興有疾弼謀作亂/聚兵于第興聞之怒收)
　(弼黨唐盛孫元誅之將殺弼/太子泓流涕固請乃赦之)
西秦襲滅南涼以傉檀歸殺之(南涼自秃髪烏孤至傉/檀亡凡三主合十八年)
　唾契(欺訖/反)汗乙弗(通輿乙弗敵在吐谷渾/北其西有契翰一部)等部叛南
　涼南涼王傉檀欲討之孟愷諌曰今年饑饉百姓不
　安不如與熾磐結盟通糴慰撫雜部足食繕兵俟時
　而動傉檀不從以太子虎臺守樂都自帥騎七千襲
　乙弗大破之西秦王熾磐聞之帥步騎二萬襲樂都
　一夕城潰熾磐入城徙虎臺及其文武百姓萬餘户
　于枹罕傉檀將士聞亂皆逃散傉檀曰四海之廣無
　所容身吾老矣寜見妻子而死遂歸于熾磐熾磐待
　以上賓之禮已而酖殺之并殺虎臺熾磐復稱秦王
　(傉檀子保周賀俱奔河西久之奔魏魏王嗣/愛賀之才謂曰卿之先與朕同源賜姓源氏)
秋八月魏遣于什門(名簡代人/以字行)如燕
　魏主嗣遣謁者于什門使于燕至和龍不肯入見曰
　大魏皇帝有詔須馮王出受然後敢入燕王跋使人
　牽逼令入什門不拜跋使人按其項什門曰馮王若
　拜受詔則吾自以賓主禮見何苦見逼邪跋怒幽執
　什門欲降之什門終不屈久之衣冠弊壊畧盡機蝨
　流溢跋遺之衣冠什門不受
九月丁巳朔日食
冬十一月魏遣使者巡行諸州
　校閱守宰資財非家所齎者悉簿為贓
(乙/卯)十一年春正月劉裕帥師擊荆州三月都督司馬休
之拒戰衆潰休之奔秦
　劉裕收司馬休之次子文寶兄子文祖賜死自領荆
　州刺史將兵擊之以將軍劉道憐(裕中/弟)監留府事劉
　穆之兼右僕射事皆决焉雍州刺史魯宗之自疑不
　為裕所容與其子竟陵太守軌(一名/象齒)起兵助休之休
　之上表罪狀裕勒兵拒之(裕宻書招休之録事韓延/之延之復書曰辱疏知以)
　(譙王前事親帥戎馬逺履西畿長增歎息司馬平日/體國忠貞欵懐待物以公有匡復之勲家國蒙賴推)
　(徳委誠每事詢仰譙王見劾自表遜位又奏廢之所/不盡者命耳而公以此遽興兵甲所謂欲加之罪其)
　(無辭乎劉裕足下海内之人誰不見足下此心而欲/欺誑國士自謂處懐期物自有由來夫劉藩死于閶)
　(闔諸葛斃于左右甘言詫方伯襲之以輕兵今又伐/人之君啗人于利真可謂處懐期物自有由來乎吾)
　(誠鄙劣嘗聞道于君子以平西之至徳寜可無授命/之臣乎假令天長䘮亂九流渾濁當與臧洪遊于地)
　(下耳裕視書歎息以示將佐曰事人當如此矣延之/以裕父名翹字顯宗乃更其字曰顯宗名其子曰翹)
　(以示不臣劉氏人韓/延之南陽赭陽)裕遂使參軍檀道濟朱超石(齡/石)
　(之/弟)將步騎出襄陽江夏太守劉䖍之(彭城吕人/世居京口)聚糧
　以待魯軌襲擊殺之裕又使婿徐逵之(東海/人)統蒯恩
　沈淵子(林子/之兄)出江夏口與軌戰敗皆死裕怒甚帥諸
　將濟江休之兵臨峭岸裕軍士無能登者裕自被甲
　欲登諸將諫不從怒愈甚主簿謝晦前抱持裕裕抽
　劍指晦曰我斬卿晦曰天下可無晦不可無公將軍
　胡藩以刀頭穿岸劣(猶言/少)容足指騰之而上隨者稍
　衆直前力戰休之兵稍却裕兵乗之休之兵遂大潰
　裕克江陵休之宗之皆走軌留石城(今安陸府/城注見前)裕尋
　遣兵攻破石城休之與宗之軌等俱奔秦(宗之素得/士民心争)
　(為之衛送出境未幾卒休之未敗時宗室司馬道賜/為劉敬宣參軍殺敬宣以應休之為敬宣府吏所殺)
夏五月劉裕劍履上殿入朝不趨贊拜不名
北涼遣使上表内附
　益州刺史朱齡石遣使詣北涼喻以朝廷威徳北涼
　王蒙遜遣使詣齡石且上表言㐲聞車騎將軍裕欲
　清中原願為右翼驅除戎虜
秋七月辛卯晦日食
魏荐饑
　魏比嵗霜旱雲代民多饑死太史令王亮言于魏主
　嗣曰按讖書魏當都鄴可得富樂嗣以問羣臣博士
　祭酒崔浩特進周澹(京兆/酃人)以為不可(曰遷都于鄴可/救今年之饑非)
　(長久計也山東人以國家居廣莫之地人畜無涯號/曰牛毛之衆今留兵守舊都分家南徙不能實諸州)
　(之地情見事露恐四方皆有輕侮之心且百姓不便/水土疫死必多而舊都兵少屈丐柔然將有窺窬之)
　(心朝廷隔恒代千里之險難以赴救此則聲實俱損/也今居北方來春草生湩酪將出兼以菜果得及秋)
　(熟則事濟矣嗣曰今倉廪已竭若來秋又饑若之何/對曰宜簡饑貧之户使就食山東若來秋復饑當更)
　(圖之但方今不可遷都耳屈屈丐即赫連/勃勃魏明元帝名勃勃為  丐言卑下也)嗣從之嗣
　又躬耕耤田勸課農桑明年大熟民遂富安初浩為
　嗣講易洪範嗣因問天文術數浩占决多驗由是有
　寵凡軍國密謀皆預之
熒惑不見八十餘日復出東井秦大旱
　魏太史奏熒惑在匏𤓰(星名在/天津南)中忽亡不知所在于
　法當入危亡之國先為童謠訛言然後行其禍罰魏
　主嗣召名儒數人與太史議熒惑所詣崔浩曰春秋
　傳神降于莘以其至之日推知其物(國語周惠王十/五年有神降于)
　(莘内史過曰其丹朱乎神之/見也不過其物浩據此為言)今熒惑之亡在庚午辛
　未二日之間庚午主秦辛為西夷熒惑其入秦乎後
　八十餘日果出東井留守鉤已(謂環繞而行如/鉤又成已字也)久之
　乃去秦大旱昆明池竭童謠訛言國人不安間一嵗
　而亡
(丙/辰)十二年(秦主姚泓永和元/年魏㤗常元年)春正月劉裕自加都督二
十二州軍事
二月秦姚弼姚愔(興庶/子)作亂伏誅秦王興卒太子泓立
　秦王興如華隂使太子泓監國興疾篤還長安弼黨
　侍郎尹冲謀作亂不果興既入宫疾轉篤南陽公愔
　即與尹冲帥兵攻端門興力疾臨前殿賜弼死禁兵
　見興喜躍争進擊賊愔等大敗興乃引東平公紹(興/之)
　(弟/)及姚讃梁喜等入受遺詔明日卒泓祕不發喪捕
　愔等誅之乃即位稱皇帝
三月劉裕自加中外大都督戒嚴伐秦詔遣琅邪王徳
文修敬山陵
秋八月劉裕督諸軍發建康
　寜州獻琥珀枕于劉裕裕以琥珀治金瘡命碎之以
　賜北征將士以世子義符為中軍將軍監留府事劉
　穆之領軍司入居東府總攝内外司馬徐羡之(字宗/文東)
　(海郯/人)副之遂發建康遣將軍王鎮惡檀道濟將步軍
　自淮淝向許洛朱超石胡藩趨陽城沈田子傅𢎞之
　(字仲度北/地泥陽人)趨武闗沈林子(田子/之弟)劉遵考(裕疾/弟)將水軍
　出石門自汴入河以王仲徳督前鋒開鉅野入河(水/經)
　(注濟水故瀆又北右合洪水洪水上承鉅野桓温北/伐掘渠通濟劉武帝西入長安又廣其功  濟水故)
　(瀆在今山東曹州府荷/澤諸縣界鉅野注見前)穆之謂鎮惡曰公今委卿以
　伐秦之任卿其勉之鎮惡曰吾不克闗中誓不復濟
　江(穆之内總朝政外供軍旅决斷如流事無壅滯求/訴咨禀盈堦滿室穆之目覽耳聽手答口酧不相)
　(參涉悉皆贍舉又喜賓客談笑無倦性奢豪食必方/丈未嘗獨餐嘗白裕曰穆之家本貧賤贍生多闕自)
　(叨忝以來朝夕所須微為過/豐然此外一毫不以負公)裕至彭城王鎮惡檀道
　濟入秦境所向皆㨗秦諸屯守望風欵附道濟遂至
　許昌沈林子自汴入河克倉垣王仲徳入魏滑臺(仲/徳)
　(水軍入河將逼滑臺魏兖州刺史尉建棄城北渡仲/徳遂入城魏主嗣聞之遣叔孫建等引兵濟河斬尉)
　(建于城下呼晉軍問以侵㓂之狀仲徳使人對曰劉/太尉使王征虜自河入洛掃清山陵借空城以息兵)
　(行當西引無損于好也嗣又使建問裕裕謝/之曰晉欲伐秦故假道于魏非敢為不利也)
冬十月將軍檀道濟克洛陽
　秦陽城滎陽成臯虎牢相繼來降檀道濟等長驅而
　進秦陳留公洸鎮洛陽遣將軍趙元守柏谷(注見/前)元
　戰敗被十餘創其司馬蹇鑒冐刃抱元而泣元曰吾
　創已重君宜速去鑒曰將軍不濟鑒去安之與之皆
　死道濟遂進逼洛陽洸出降道濟獲秦人四千餘議
　者欲盡阬之道濟曰弔民伐罪正在今日皆釋而遣
　之于是夷夏感悅歸者日衆
詔遣司空高密王恢之(彭城王紘之子俊嗣高/密孝王畧恢之其孫也)修謁五
陵
十二月劉裕自加相國揚州牧封宋公備九錫復辭不
受
　裕遣長史王𢎞(字休元/珣之子)還建康諷朝廷求九錫時劉
　穆之掌留任而㫖從北來穆之由是愧懼發病詔以
　裕為相國總百揆封十郡為宋公備九錫之禮裕辭
　不受
西秦遣使内附
　西秦王熾磐遣使詣太尉裕求擊秦自效裕以為平
　西將軍河南公
(丁/巳)十三年(西涼公李歆嘉興元年是嵗秦亡大國一/魏小國五西涼北涼燕夏西秦凡六僭國)春
正月甲戌朔日食
　秦朝㑹前殿君臣相泣
劉裕引水軍發彭城
二月西涼公李暠卒世子歆(字士/業)立
　暠寢疾遺命長史宋繇曰吾死之後世子猶卿子也
　善訓導之及卒官屬奉世子歆為涼公以繇録三府
　事
三月將軍王鎮惡攻潼闗與秦太宰姚紹戰大破之
　王鎮惡進軍潼闗檀道濟沈林子自陜北渡河攻蒲
　坂不克秦王泓進魯公紹(東平/改封)太宰督將軍姚鸞等
　步騎五萬守潼闗遣别將姚驢救蒲坂林子謂道濟
　曰蒲坂城堅兵多不可猝抜不如還與鎮惡并力以
　争潼闗若得之則蒲坂不攻自潰矣道濟從之三月
　至潼闗紹引兵出戰道濟等奮擊大破之紹遣姚鸞
　絶晉糧道林子夜襲殺鸞紹又遣東平公讚屯河上
　以斷水道林子又擊走之
劉裕遣使假道于魏魏遣兵屯河北裕遂引兵入河
　劉裕將水軍自淮泗入清河(自淮入泗自泗入清/清即濟水也注見前)將
　泝河西上先遣使假道于魏秦主泓亦遣使求救于
　魏魏主嗣使羣臣議之皆曰秦婚姻之國不可不救
　宜發兵斷河上流令勿得西崔浩曰裕圖秦久矣今
　乗其危而伐之其志必取若遏其上流裕必上岸北
　侵是我代秦受敵也不若聽裕西上然後屯兵以塞
　其東使裕克㨗必徳我之假道不㨗吾不失救秦之
　名此䇿之得者也且南北異俗借使國家棄恒山以
　南裕必不能以呉越之兵守之安能為吾患議者猶
　曰裕西入闗則恐吾斷其後北上則姚氏必不能出
　闗助我此必聲西而實北也嗣乃遣長孫嵩阿薄干
　等將兵十萬屯河北岸裕引軍入河魏人隨裕軍西
　行裕遣兵擊之于河上大破之(時晉船有漂渡北岸/者輙為魏人所殺掠)
　(裕遣軍擊之輙走退則復來裕乃遣丁旿帥仗士七/百人車百乗渡北岸去水百餘步為却月陣兩端抱)
　(河車置七仗士事畢使豎一白毦裕先命朱超石戒/嚴毦舉超石帥二千人馳赴之魏人以三萬騎來薄)
　(超石斷矟千餘皆長三四尺以大鎚鎚之一矟輙洞/貫三四人魏兵奔潰斬其將阿薄干魏主嗣乃恨不)
　(用崔浩之言而白毦/績羽為之眊  至反)
𢎞農人送義租給王鎮惡等軍
　將軍王鎮惡等進攻潼闗久之乏食衆心疑懼欲棄
　輜重還赴大軍沈林子按劍怒曰今許洛已定闗右
　將平事之濟否繫于前鋒奈何沮乗勝之氣棄垂成
　之功乎鎮惡乃至𢎞農說諭百姓競送義租軍食復
　振田子遂擊破姚紹軍(紹屯河北/絶晉糧援)紹憤愧嘔血而卒
夏四月劉裕入洛陽
　齊郡太守王懿降魏上書言劉裕在洛宜發兵絶其
　歸路可不戰而克魏主嗣善之(崔浩侍講在前嗣問/之曰劉裕伐姚興克)
　(乎對曰克之姚興好事虚名而少實用子泓愞弱兄/弟乖争裕乗其危兵精將勇何故不克嗣曰裕才何)
　(如慕容垂對曰垂藉父兄之資修復故業國人歸之/若夜蟲之就火易以立功裕奮起寒微不階尺土討)
　(滅桓元興復晉室北禽慕容超南梟盧循所向無前/其才優矣嗣曰裕既入闗不能進退我以精騎直擣)
　(彭城裕將若之何對曰今屈丐柔然伺我之隙而諸/將用兵皆非裕敵興兵逺攻未見其利不如静以待)
　(之裕克秦而歸必簒其主闗中華戎雜錯風俗勁悍/裕欲以荆揚之化施之函秦此無異解衣包火張羅)
　(捕虎雖留兵守之適足資敵耳願且按兵息民以觀/其變秦地終為國家之有可坐而守也嗣笑曰卿料)
　(之審矣浩曰臣嘗私論近世將相若王猛之治國苻/堅之管仲也慕容恪之輔幼主慕容暐之霍光也劉)
　(裕之平禍亂司馬徳宗之曹操也嗣大悅語至夜半/賜御醥醪十觚水精鹽一兩曰朕味卿言如此故欲)
　(共饗/其美)
秋八月將軍王鎮惡入長安秦主泓出降九月劉裕至
長安送泓詣建康斬之(後秦自姚萇㨿長安至泓/亡凡三主合三十四年)
　先是沈田子傅𢎞之入武闗進屯青泥(城名在西府/藍田縣亦曰)
　(嶢柳城元和志嶢柳/城俗亦謂之青泥城)秦主泓自將擊之大敗而還(時/太)
　(尉裕己至闃鄉泓欲自將禦之恐田子等襲其後欲/先擊滅田子等然後傾國東出乃帥步騎數萬奄至)
　(青泥田子等所領裁千餘人秦兵圍之數重田子慰/撫士卒曰諸君逺來正求此戰死生一决封侯之業)
　(于此在矣士卒皆踊躍鼔譟執短/兵奮擊秦兵大敗泓奔還㶚上)已裕至潼闗王鎮
　惡請帥水軍自河入渭以趨長安裕許之秦主泓使
　姚丕守渭橋以拒之鎮惡泝渭而上乗蒙衝小艦行
　船者皆在艦内秦人但見艦進驚以為神至渭橋鎮
　惡令軍士食畢皆持仗登岸後者斬既登即密使人
　解放舟艦渭水迅急倐忽不見乃喻士卒曰此為長
　安北門去家萬里舟楫衣糧皆已隨流今進戰而勝
　則功名俱顯不勝則骸骨不返無他岐矣乃身先士
　卒衆騰踊争進大破姚丕軍泓引兵救之為敗卒所
　蹂踐不戰而潰鎮惡入自平朔門(泓將出降其子佛/念年十一言于泓)
　(曰晉人將逞其欲雖降必不免不如引/决泓憮然不應佛念登宫牆自投死)泓乃將妻子
　羣臣詣壘門降鎮惡以屬吏城中夷晉六萬餘口鎮
　惡以國恩撫慰號令嚴肅百姓安堵九月裕至長安
　收秦彛器(鐘鼎/之屬)渾儀(注見/前)土圭(周禮大司徒以土圭/之法測土深正日景)
　(以求/地中)記里鼓(亦曰大章車所以識道里車上有二層/皆有木人行一里下層擊鼔行十里上)
　(層撃/鐲)指南車(亦名司南車駕四馬其下制如樓三級/四角金龍銜羽葆刻木為仙人立車上)
　(車雖回轉/手常指南)送建康餘金帛珍寶皆以頒將士送姚泓
　至建康斬之(北涼王䝉遜聞裕滅秦怒甚門下校郎/劉祥入言事蒙遜曰汝聞劉裕入闗敢)
　(研硏然/也斬之)
夏人進據安定
　夏王勃勃聞裕伐秦曰裕取闗中必矣然不能久留
　必將南歸若留子弟諸將守之吾取之如拾芥耳乃
　秣馬養士進據安定嶺北郡縣皆降之裕遣使遺勃
　勃書約為兄弟勃勃報之
冬十月劉裕自進爵為王増封十郡復辭不受
十一月劉穆之卒
十二月劉裕東還留子義真都督雍梁秦州軍事
　裕欲留長安經畧西北而諸將佐久役思歸多不欲
　留㑹聞劉穆之卒裕以根本無托决意東還欲以王
　𢎞代穆之謝晦曰休元輕易不若羡之乃以徐羡之
　為丹陽尹管留任而以次子義真(時年/十三)為安西將軍
　守闗中王修(京兆/人)為長史王鎮惡為司馬沈田子毛
　徳祖(璩宗/人)傅𢎞之皆為參軍從事闗中人素重王猛
　而是役也鎮惡功為多故南人忌之沈田子與鎮惡
　争功尤不平裕將還田子等屢言鎮惡家在闗中不
　可保信裕曰鍾會不得遂其亂者以有衛瓘故也語
　曰猛獸不如羣狐卿等十餘人何懼鎮惡邪(三秦父/老聞裕)
　(將還詣門流涕曰殘民不沾王化于今百年始覩衣/冠人人相賀長安十陵公家墳墓咸陽宫殿君家室)
　(宅捨此欲何之乎裕/為之愍然慰喻遣之)十二月裕發長安自洛入河開
　汴渠以歸
閏月夏王勃勃遣兵向長安
　夏王勃勃聞劉裕東還大喜召王買徳問計買徳曰
　闗中形勝之地而裕以幼子守之狼狽而歸正欲急
　成簒事不暇復以中原為意此天以闗中賜我不可
　失也青泥(注見/前)上洛(漢縣晉為郡今/陜西商州是)南北之險宜先
　遣遊軍斷之東塞潼闗絶其水陸之路然後傳檄三
　輔施以恩徳則義真在網罟之中不足取也勃勃乃
　使其子璝帥騎二萬向長安别將屯青泥及潼闗而
　自將大軍為後繼
(戊/午)十四年(夏昌武/元年)春正月王鎮惡沈田子帥師拒夏兵
田子矯殺鎮惡安西長史王修討田子斬之參軍傅𢎞
之擊夏兵卻之
　夏赫連璝至渭闗中民降之者屬路沈田子將兵拒
　之畏其衆盛不敢進王鎮惡曰公以十歲兒付吾屬
　當共竭力而擁兵不進虜何由得平遂與田子俱出
　田子與鎮惡素有相圖之志至是益忿懼軍中又訛
　言鎮惡欲盡殺南人據闗中反田子遂請鎮惡至傅
　𢎞之營計事因屏人語使人斬之矯稱受太尉令義
　真與王修被甲登門以察其變修執田子數以專戮
　而斬之𢎞之破夏兵夏兵乃退
以劉義隆(即宋/文帝)為荆州刺史
　劉裕欲以世子義符鎮荆州張邵(字茂宗/呉人)諫曰儲貳
　之重四海所繫不宜居外乃以義隆為荆州刺史以
　到彦之(楚屈到之後以名為氏彦/之字道豫彭城武原人)張邵王曇首(珣之/子)
　王華(字子陵曇/首從祖弟)等為參佐義隆尚幼府事皆決于邵
　裕謂義隆曰曇首沈毅有器度宰相才也汝每事諮
　之
夏六月劉裕始受相國宋公九錫之命
　裕既受命崇繼母蕭氏為太妃以孔靖(字季恭/愉之孫)為尚
　書令王𢎞為僕射傅亮(字季友咸/之元孫)蔡廓(字子度濟/陽考城人)為
　侍中謝晦為右衛將軍殷景仁(陳郡長/平人)為秘書郎靖
　辭不受(景仁學不為文敏有思致口不談義深達理/體至于國典朝儀舊章記注莫不撰録識者)
　(知其有當/世之志)
冬十月以西涼公李歆為鎮西大將軍
　歆遣使來告襲位故有是命仍封酒泉公
劉義真殺其長史王修闗中大亂十一月夏王勃勃陷
長安義真逃歸
　劉義真賜與無節王修每裁抑之左右皆怨譖修欲
　反義真殺之于是人情離駭莫相統一義真悉召外
　兵閉門拒守闗中郡縣悉降于夏夏王勃勃進據咸
　陽長安樵采路絶劉裕聞之使蒯恩召義真東歸而
　以朱齡石守闗中謂曰卿至可敕義真輕装速發出
　闗然後徐行若闗右必不可守可與義真俱歸十一
　月齡石至長安義真將士大掠而東多載寶貨子女
　方軌徐行日不過十里傅𢎞之諫不聽赫連璝帥衆
　追之𢎞之蒯恩斷後力戰連日至青泥大敗為夏兵
　所禽義真左右盡散獨逃草中參軍段宏追尋得之
　束之于背單馬而歸勃勃欲降傅𢎞之𢎞之不屈而
　死長安百姓逐朱齡石齡石焚宫殿奔潼闗夏兵追
　殺之(裕聞青泥之敗未知義真存亡怒甚刻日北伐/謝晦固諌㑹得段宏啟知義真得免乃止但登)
　(城北望慨然/流涕而已)
夏王勃勃稱皇帝
彗星見
　彗星出天津(箕四星一曰天津又曰天/漢經尾箕之間謂之漢津)入太微經北
　斗絡紫微(太微在北斗南/紫微在北斗北)八十餘日而滅魏主嗣復
　召諸儒術士問之曰今四海分裂咎在何國朕甚畏
　之卿其無隱崔浩曰災異之興皆象人事人事無釁
　又何畏焉昔王莽將簒異亦如此今國家主尊臣卑
　民無異望晉室陵夷危亡不逺彗之為異其劉裕將
　簒之應乎
十二月劉裕弑帝于東堂奉琅邪王徳文即位(是為/恭帝)
　裕以䜟云昌明之後尚有二帝(晉書孝武帝紀初簡/文帝見䜟云晉祚盡)
　(昌明及孝武帝在孕李太后夢神人謂之曰汝生男/以昌明為字及産東方始明因以為名簡文後悟乃)
　(流涕又安帝紀䜟云昌明之後/有二帝劉裕將行禪代欲應之)乃使中書侍郎王韶
　之(字休㤗/□曽孫)與帝左右密謀弑帝而立徳文徳文常在
　帝左右韶之不得間會徳文有疾出居于外韶之以
　散衣縊帝于東堂俗因稱遺詔奉徳文即位
以北涼王䝉遜為涼州刺史
　蒙遜稱藩故有是命
恭皇帝
(己/未)元熙元年(夏真興/元年)春正月立皇后禇氏
𦵏休平陵(在江寜府/上元縣)
二月夏主勃勃還統萬
　夏羣臣請都長安夏主勃勃曰朕豈不知長安帝都
　沃饒險固然統萬距魏境裁百餘里朕在長安統萬
　必危若在統萬則魏必不敢濟河而西諸卿適未見
　此耳乃置南臺于長安以赫連璝録尚書事而還(勃/勃)
　(性驕虐視民如草芥常置弓劍于側羣臣迕視者/鑿其目笑者抉其唇諫者先截其舌然後斬之)
宗室司馬楚之(字徳秀宣帝弟太/常􁞒之八世孫)據長社(漢縣晉因之/東魏廢故城)
(在今河南許/州長葛縣)
　劉裕誅翦宗室之有才望者楚之叔兄皆死楚之亡
　匿蠻中及從祖休之奔秦(秦亡休之魯軌韓延/之俱降魏休之尋卒)楚之
　乃亡之汝潁間聚衆以謀復仇楚之少有英氣折節
　下士有衆萬餘屯據長社裕使刺客沐謙往刺之楚
　之待謙甚厚謙未得間乃夜稱疾欲因楚之問疾而
　刺之楚之果自齎藥往視情意勤篤謙不忍發乃出
　匕首以狀告曰將軍深為劉裕所忌願勿輕率以自
　保全遂委身事之為之防衛
秋七月劉裕始受進爵之命八月移鎮夀陽
　復加殊禮進太妃為太后世子為太子
冬十一月丁亥朔日食
(庚/申)二年(宋高祖劉裕永初元年西秦建丑元年西涼永/建元年是嵗晉亡宋代西涼亦亡宋魏夏北涼)
(燕秦凡/六國)夏四月長星出竟天六月劉裕還建康稱皇帝
(是為宋高/祖武帝)廢帝為零陵王以兵守之
　宋王裕欲受禪而難以發言乃集朝臣宴飲從容言
　曰桓元簒位鼎命已移我倡義興復平定四海功成
　業著遂荷九錫今年將衰暮崇極如此物忌盛滿非
　可久安今欲奉還爵位歸老京師羣臣莫喻其意日
　晩坐散中書令傅亮乃悟叩扉請見曰臣暫宜還都
　裕解其意無復他言亮出見長星竟天拊髀歎曰我
　常不信天文今始驗矣亮至建康四月徵裕入輔裕
　留子義康鎮夀陽以參軍劉湛(字𢎞仁南/陽湼陽人)為長史决
　府事(湛自幼年即有宰物之志常自比管葛博/涉書史不為文章不喜談議裕甚重之)六月
　裕至建康亮具詔草使帝書之帝欣然操筆謂左右
　曰桓元之時晉氏已無天下重為劉公所延將二十
　載今日之事本所甘心遂書赤紙為詔遜于琅邪第
　百官拜辭秘書監徐廣(字野民/邈之弟)流涕哀慟裕為壇于
　南郊即位廣又悲感流涕侍中謝晦曰徐公得無小
　過廣曰君為宋朝佐命身是晉室遺老悲歡之事固
　不可同宋主臨太極殿大赦改元奉晉帝為零陵王
　即宫于故秣陵縣(此晉初所置秣陵縣也在秦淮/南後徙治鬬塲因指此為故)使
　將軍劉遵考將兵防衛
宋尊王太后為皇太后
　宋主事蕭太后素謹及即位春秋已高每旦入朝未
　嘗失時刻
宋改晉封爵封拜功臣子弟有差
　宋以晉氏封爵當隨運改獨置始興廬陵始安長沙
　康樂五公奉王導謝安温嶠陶侃謝元之祀以道憐
　為太尉封長沙王徐羡之等增位進爵各有差
秋七月宋交州刺史杜慧度擊林邑(古越裳氏/地注見前)大破降
之
　初後漢末象林(漢縣屬/日南郡)功曹區連殺令自立為王號
　曰林邑其後范氏代之(區氏傳數世後王無/嗣外甥范熊代立)有范文
　者本西卷(日南/屬縣)夷帥范幼家奴為林邑將(文以商販/常至洛陽)
　(後入林邑教其王作城邑/宫室及器械王寵任之)㑹其王逸(熊之/子)卒文遂脅
　國人而簒立(文先譖逸諸子或逃或徙及逸卒文詐/迎逸子于他國置毒椰酒而殺之  椰)
　(木出交阯樹似檳榔其實/大如𤓰剖之其中有酒)于是旁擊諸國有衆數萬
　晉咸康永和間屢㓂日南九真諸郡(殺太子夏侯覽/害督䕶劉雄留)
　(屯日南三/年而去)是後無嵗不至殺傷甚衆交州遂致虚弱
　(文死傳子及孫其國内亂大/臣范諸農簒立傳子曰陽邁)至是刺史杜慧度率衆
　南討大破之所殺過半其王陽邁乞降前後鈔掠者
　皆送還(慧度為政緇宻一如治家吏民/畏而愛之城門夜開道不拾遺)
北涼王蒙遜誘西涼公歆與戰殺之遂滅西涼
　北涼王蒙遜欲伐西涼先引兵攻秦浩亹(音告門漢/縣以浩亹)
　(水名故城在西/寜府碾伯縣)既至潛師還屯川巖(在甘州府張/掖縣西南)西
　涼公歆欲乗虚襲張掖(宋繇張體順切諫不聽太后/尹氏謂曰汝新造之國地狹)
　(民稀自守猶懼不足何暇伐人蒙遜非汝之敵豈得/輕舉僥冀非望以吾觀之非但喪師殆將亡國歆亦)
　(不/聽)遂將步騎三萬東出蒙遜聞之曰歆已入吾術中
　矣乃引兵邀擊歆歆大敗或勸歆還保酒泉歆曰吾
　違老母之言以取敗不殺此胡何面目復見吾母遂
　勒兵復戰為蒙遜所殺蒙遜入酒泉禁侵掠士民安
　堵(初歆弟恂為敦煌太守有惠政及歆被殺恂奔北/山郡人招之恂遂入敦煌衆推為刺史蒙遜遣世)
　(子徳政攻之不克蒙遜乃自帥衆以水灌其城城陷/恂自殺蒙遜遂屠敦煌歆有子曰重耳奔于江左後)
　(歸魏是為唐之祖主西涼自李暠據/敦煌至歆亡凡二  合二十二年)
八月宋立子義符為太子
南北朝
(辛宋永初二年魏㤗常六年齊是嵗以後分注紀年南/酉朝以宋齊梁陳北朝以魏  周餘國仍依前例非建)
(國嗣位改/元不備列)春正月宋祀南郊大赦
夏四月宋毁淫祠
　宋詔所在淫祠自蔣子文(廣陵人漢末為秣陵尉以/逐賊死鍾山呉大帝時降)
　(神于呉言將大啟孫/氏大帝乃為立廟)以下皆除之其先賢以勲徳祠
　者不在此例
秋九月宋主劉裕弑零陵王于秣陵
　初宋主劉裕以毒酒一甖授前琅邪郎中令張偉(呉/人)
　(邵之/弟)使酖零陵王偉歎曰酖君以求生不如死乃自
　飲而卒太常褚秀之侍中褚淡之皆王妃兄也(后父/爽前)
　(義興太守秀之/淡之皆爽之子)王每生男裕輙令秀之兄弟殺之王
　深慮禍及與褚妃共處一室自煮食于牀前飲食所
　資皆出褚妃故宋人莫得伺其隙至是裕令淡之往
　視妃妃出别室相見兵人踰垣而入進藥于王王不
　肯飲曰佛教自殺者不復得人身兵人以被掩殺之
　裕帥百官臨于朝堂三日
冬十一月𦵏晉恭帝于冲平陵(在江寜府/上元縣)
十二月宋豫章太守謝瞻(字宣逺/晦之兄)卒
　初宋臺始建瞻為中書侍郎其弟晦為右衛將軍時
　晦權遇已重自彭城還都迎家賓客輻凑瞻驚駭謂
　晦曰汝名位未多而人歸趨乃爾吾家素以恬退為
　業不願干預時事而汝遂勢傾朝野此豈門户之福
　邪乃以籬隔門庭曰吾不忍見此後晦以佐命功位
　任益重瞻愈憂懼至是遇疾不療臨終遺晦書曰吾
　得啟體幸全亦何所恨弟思自勉勵為國為家
(壬宋永初三年/戌魏㤗常七年)春正月宋以徐羡之為司空録尚書事
　羡之起自布衣無學術直以志力局度一旦居廊廟
　朝野推服咸謂有宰臣之望(常與𫝊亮謝晦宴聚亮/晦才學辯博羡之風度)
　(詳整時然後言鄭鮮之歎曰觀徐傳言論不復/以學問為長  鄭鮮之字道子滎陽開封人)
三月宋以廬陵王義真都督雍豫等州軍事
　宋主有疾長沙王道憐徐羡之𫝊亮謝晦檀道濟並
　入侍醫藥羣臣請祈禱神祗不許唯使侍中謝方明
　(景仁從/祖弟)以疾告宗廟而已道濟出鎮廣陵監淮南諸
　軍太子多狎羣小謝晦言于宋主曰陛下春秋既高
　宜思存萬世神器至重不可使負荷非才上曰廬陵
　何如晦曰臣請觀焉出造義真義真盛欲與談晦不
　甚答還曰徳輕于才非人主也出義真為都督六州
　諸軍南豫州刺史鎮厯陽(是後大州率加都督多者/或至五十州不可復詳載)
　(矣/)
夏四月宋封楊盛為武都王
五月宋主裕殂太子義符立(是為/少帝)
　宋主疾甚召太子義符誡之曰檀道濟雖有幹畧而
　無逺志非如兄韶有難御之氣也徐羡之傅亮當無
　異圖謝晦數從征伐頗識機變若有同異必此人也
　又為手詔曰後世若有幼主朝事一委宰相母后不
　煩臨朝羡之亮晦道濟同被顧命遂殂(宋高祖清簡/寡欲嚴整有)
　(法度被服居處儉于布素遊宴甚稀嬪御至少嘗得/後秦主興從女有盛寵頗以廢事謝晦微諌即時遣)
　(出財帛皆在外府内無私藏嶺南嘗獻入筒細布一/端八丈惡其精麗勞人即付有司彈太守以布還之)
　(并禁嶺南作此布公主出適遣送不過二十萬無錦/繡之物内外奉禁莫敢為侈靡性不信竒怪微時多)
　(符瑞及貴史官審/以所聞拒而不答)義符即位年十七立妃司馬氏為
　皇后后晉恭帝女海鹽公主也秋七月𦵏初寜陵
魏立子燾(即太/武帝)為太子監國
　魏主服寒食散頻年藥發災異屢見遣中使密問崔
　浩曰屬者日食趙代之分朕疾彌年不愈恐一旦不
　諱諸子並少將若之何浩曰陛下春秋富盛行就平
　愈必不得已請陳瞽言聖代龍興不崇儲貳是以永
　興之始社稷幾危(謂清河王紹/之亂事見前)今宜早建東宫選賢
　公卿以為師傅左右信臣以為賓友入總萬機出撫
　戎政如此則陛下可以優遊無為頤神養夀萬嵗之
　後國有成主民有所歸姦宄息望禍無自生矣皇子
　燾年將周星明叡温和立子以長禮之大經也魏主
　復以問長孫嵩對曰立長則順置賢則人服燾長且
　賢天所命也從之立燾為太子使居正殿臨朝為國
　副主以嵩及奚斤安同為左輔坐東廂西面崔浩與
　穆觀(本邱穆陵氏/後改為穆氏)邱堆(獻帝第五兄曰邱敦/氏後孝文改為邱氏)為右弼
　坐西廂東面(胡三省曰魏臣出代北者姓多重複及/高祖遷洛始皆改之舊史以其煩雜難)
　(知故皆從後姓以/就簡易今從之)百官總己以聽(魏主避居西宫時/隱而窺之聽其决)
　(斷大悅謂侍臣曰嵩宿徳舊臣厯事四世功存社稷/斤辯㨗智謀名聞遐邇同曉解俗情明練于事觀達)
　(于政要識吾㫖趣浩博聞彊識精察天人堆雖無大/用然在公專謹以此六人輔相太子吾與汝曹巡行)
　(四境伐叛柔服足/以得志于天下矣)
冬十月魏遣司空奚斤督諸將擊宋取青兖諸郡十二
月宋遣南兖州刺史檀道濟救之
　初魏主聞宋高祖克長安大懼遣使請和自是嵗聘
　不絶及高祖殂沈範等奉使在魏還及河魏主遣人
　追執之議發兵取洛陽虎牢滑臺(崔浩諫曰陛下不/以劉裕歘起納其)
　(使貢裕亦敬事陛下今乗喪伐之雖得之不足為美/且國家今日亦未能一舉取江南也而徒有伐䘮之)
　(名竊為陛下不取臣謂宜遣人弔祭存其孤弱恤其/凶災使義聲布于天下則江南不攻自服矣魏主曰)
　(劉裕乗姚興之死而滅之今我乗裕喪而伐之何為/不可浩曰不然姚興死諸子交争故裕乗釁伐之今)
　(江南無釁不可比也魏主不從假司空奚斤節使督/將軍周幾公孫表伐宋  周幾代人公孫表廣陽人)
　斤等帥步騎三萬濟河營于滑臺之東宋司州刺史
　毛徳祖遣翟廣等將步騎三千救之(先是司馬楚之/聚衆陳留之境)
　(聞魏兵濟河遣使迎降魏以為荆州刺史使/侵擾宋北境徳祖遣將戍召陵雍邱以備之)魏尚書
　滑稽(滑姓滑伯之/後以國為氏)引兵襲倉垣兵吏悉踰城走陳留
　太守嚴稜(馮翊/人)詣斤降斤等攻滑臺不抜求益兵魏
　主怒責之自將五萬餘人南出為斤等聲援太子燾
　將兵出屯塞上斤等急攻滑臺拔之東郡太守王景
　度出走司馬陽瓚為魏所執不降而死乘勝進逼虎
　牢毛徳祖與戰屢破之魏主别遣將軍于栗磾屯河
　陽取金墉徳祖遣竇晃等拒之魏主至冀州遣叔孫
　建將兵徇青兖宋豫州刺史劉粹(字道冲/蕭人)遣騎據項
　城徐州刺史王仲徳將兵屯湖陸(即湖陵故城在/兗州府魚臺縣)于
　栗磾濟河與斤并力攻晃等破之魏主遣領軍娥清
　(代人/)閭大肥(蠕蠕/人)將兵㑹周幾叔孫建南渡河軍于
　碻磝(山名在㤗安府東/阿縣南有闗城)宋兖州刺史徐琰南走于是
　㤗山高平金鄉(注俱/見前)等郡皆没于魏叔孫建等入青
　州宋遣南兖州刺史檀道濟監征討諸軍事與王仲
　徳共救之(明年春于栗磾攻金墉克之魏/主以栗磾為豫州刺史鎮洛陽)
(癸宋主義符景平元/亥年魏㤗常八年)春正月宋以蔡廓為吏部尚書不
受
　宋以廓為吏部尚書廓謂傅亮曰選事若悉以見付
　不論不然不能拜也亮以語徐羡之羡之曰黄散(謂/黄)
　(門侍郎及散/騎常侍侍郎)以下悉以委蔡以上故宜共參同異廓
　曰我不能為徐干木署紙尾遂不拜(干木羡之小字/選案黄紙録尚)
　(書與吏部尚書/連名故廓云然)
魏以刁雍(字淑和晉尚書/令恊之曽孫)為青州刺史
　初宋高祖誅滅刁氏(高祖嘗與刁逵樗蒱不時輸直/逵縛之馬栁高祖既建義以嫌)
　(故遂誅/其族)雍奔于秦秦滅雍降魏魏以為將軍使擾徐
　兖至是魏叔孫建攻青州(刺史竺䕫聚衆保東陽城/不入城者使依據山險芟)
　(夷禾稼魏軍至無所得食在東陽城/宋高祖毁廣固改築故城  益都縣)雍見魏主于鄴
　魏主曰叔孫建等入青州民皆藏避攻城不下彼素
　服卿威信今遣卿助之乃以為刺史給騎使行雍募
　兵得五千人撫慰士民皆送租供軍
二月魏築長城
　柔然㓂魏邊魏築長城自赤城(即今宣化府赤城縣/水經注沽水逕赤城)
　(東城在山阜之上/下抗深隍是也)至五原二千餘里置戍以備之
三月魏攻宋虎牢不克殺其將公孫表
　魏奚斤公孫表等共攻虎牢魏主自鄴遣兵助之毛
　徳祖于城内穴地入七丈分為六道出魏圍外募敢
　死士四百從穴中出襲其後魏兵驚擾斬首數百而
　還魏兵退散復合攻之益急徳祖出兵與表大戰從
　朝至晡殺魏兵數百㑹斤别攻許昌還合擊徳祖大
　破之初徳祖在北與表有舊表有權畧徳祖患之乃
　與交通音問密遣人說奚斤云表與之連謀每答表
　書輙多所治定表以書示斤斤疑之以告魏主魏主
　使人夜就帳中縊殺之
夏四月魏攻宋東陽城(注見/前)不克而還留刁雍戍尹卯
(壘名在㤗安府東阿縣水經注濟/水遇穀城縣西有尹卯壘即此)
　魏叔孫建將三萬騎逼東陽城城中文武纔一千五
　百人竺䕫及濟南太守垣苗悉力固守時出竒兵擊
　魏破之(魏步騎繞城列陳十餘里大治攻具䕫作四/重塹魏人填其三重為撞車以攻城䕫遣人)
　(從地道中出以大麻絙挽之令折魏人復/作長圍進攻愈急厯久城壊戰士多死)檀道濟至
　彭城以司青二州並急而所領兵少不足分赴青州
　道近竺䕫兵弱乃與王仲徳等分兵救之已而建墮
　東陽北城三十許步刁雍請速攻建不許遂不克及
　聞檀道濟等將至雍又請將所募兵五千據險以邀
　之時天暑魏軍多疫建曰兵人疫病過半若相持不
　休兵自死盡何須復戰今全軍而返計之上也道濟
　軍于臨朐建等燒營及器械而遁道濟以糧盡不能
　追竺䕫以東陽城壊不可守移鎮不其城(注見/前)魏留
　刁雍鎮尹卯招集民五千餘家置二十七營以領之
秦遣使入貢于魏
　秦王熾磐謂羣臣曰今宋雖奄有江南夏人雄據闗
　中皆不足與也獨魏主奕世英武賢能為用吾將舉
　國而事之乃遣使入見于魏貢黄金二百斤并陳伐
　夏方畧
閏月魏抜虎牢執宋司州刺史毛徳祖遂取司豫諸郡
　先是魏主攻虎牢不克(魏兵攻虎牢毛徳祖隨方拒/守而將士稍零落于是魏主)
　(如成臯絶虎牢汲河之路停/三日自督衆攻城亦不能下)至是叔孫建就奚斤共
　攻之虎牢被圍二百日無日不戰勁兵殆盡而魏増
　兵轉多毁其外城徳祖于内更築三重城以拒之又
　毁其二重徳祖惟保一城晝夜相拒將士眼皆生創
　徳祖撫之以恩終無離心檀道濟劉粹等皆畏魏兵
　彊不敢進魏人作地道以洩城中井城中人馬渴乏
　被創者不能復出重以饑疫城遂陷將士欲扶徳祖
　出走徳祖曰我誓與此城俱斃義不使城亡而身存
　也魏主命將士得徳祖者必生致之將軍豆代田執
　以獻將佐皆為所虜唯參軍范道基將二百人突圍
　南還魏士卒疫死者亦什二三奚斤等悉定司兖豫
　諸郡縣魏主命周幾鎮河南河南人安之(徐羡之傅/亮謝晦以)
　(亡失境土上表自劾詔勿/問  毛徳祖後卒于魏)
冬十一月魏主嗣殂太子燾立(是為魏世/祖太武帝)
　魏主嗣殂太子燾即位自司徒長孫嵩以下普増爵
　位以盧魯元(昌黎徒/河人)為中書監劉潔(長樂信/都人)為尚書
　令尉眷(魏餘部内入者西方尉/遲氏後改尉氏眷代人)劉庫仁(此又一劉庫/仁獨孤部人)
　等八人分典四部以羅結(魏餘部内入者有叱羅/氏後改羅氏結代人)為
　侍中外都大官(魏有内外/都大官)總三十六曹事(時結年一/百七精爽)
　(不衰魏主以其忠慤親任之使兼長秋卿監典後宫/出入卧内年一百十一乃聽歸老朝廷每有大事遣)
　(騎訪焉又/十年乃卒)
魏立天師道塲
　魏光禄大夫崔浩研精經術練習制度凡朝廷禮儀
　軍國書詔無不闗掌不好老莊書曰此矯誣之説不
　近人情老聃習禮仲尼所師豈有為敗法之書以亂
　先王之治乎尤不信佛法曰何為事此胡神左右多
　毁之魏主不得已命浩以公歸第然每有疑議輙召
　問之浩既歸第因修服食養性之術初嵩山道士㓂
　謙之(上谷人/徙馮翊)修張道陵(即張魯之/祖見前)之術自言嘗遇老
　子命繼道陵為天師授以辟糓輕身之術使之清整
　道教又遇神人李譜文云老子之元孫也授以圖籙
　真經使之輔佐北方太平真君謙之奉其書獻于魏
　主朝野多未之信浩獨師授其術且上書曰聖王受
　命必有天應河圖洛書皆寄言于蟲獸之文未若今
　日人神接對手筆粲然辭㫖深妙自右無比豈可以
　世俗常慮而忽上靈之命哉魏主欣然使謁者奉玉
　帛牲牢祭嵩嶽迎致謙之弟子以崇奉天師顯揚新
　法起天師道塲于平城東南重壇五層月設厨㑹數
　千人
　(司馬氏光曰老莊之書欲同生死輕去就而為神仙/者服餌修鍊以求輕舉鍊草石為金銀其為術正相)
　(戾耳是以劉歆七畧叙道家為諸子神仙為方技其/後又有符水禁呪之術至謙之遂合而為一至今循)
　(之浩不喜佛老而/信謙之之言何哉)
(甲宋景平二年太祖文帝義隆元嘉/子元年魏世祖太武帝燾始光元年)春正月宋廢其廬
陵王義真為庶人
　宋主義符居䘮無禮好與左右狎暱遊戯無度特進
　致仕范㤗(字伯倫/寗之子)上書諫之不聽廬陵王義真警悟
　好文而性輕易與謝靈運(元之曽孫襲封康/樂公世稱謝康樂)顔延之
　(字延年含/之曽孫)情好欵宻(靈運性褊傲不遵法度自謂才/能宜參權要常懐憤悒延之嗜)
　(酒放縱徐羡之等惡義真與兩人遊義真故吏范晏/從容戒之義真曰靈運空疎延之隘薄魏文帝所謂)
　(古今文人類不䕶細行者也但/性情所得未能忘言于晤賞耳)于是羡之等以靈運
　延之搆扇異同非毁執政皆出為郡守始義真至厯
　陽多所求索執政毎裁量不盡與義真怨之表求還
　都時羡之等已宻謀廢宋主而次立者應在義真與
　宋主有隙先奏列其罪惡廢為庶人徙新安郡前吉
　陽(晉縣故城在今江/西吉安府吉水縣)令張約之(堂邑/人)上疏曰廬陵王
　少蒙先皇優慈之遇長受陛下睦愛之恩今猥加剥
　辱幽徙逺郡上傷陛下常棣之篤下令逺近恇然失
　圖書奏見殺
夏五月宋徐羡之傅亮謝晦廢其主義符為營陽王遷
于呉六月弑之迎宜都王義隆于江陵殺前廬陵王義
真以謝晦行都督荆湘等州軍事
　羡之等將廢義符以檀道濟先朝舊將威服殿省乃
　召道濟及江州刺史王𢎞入朝以謀告之謝晦聚將
　士于府内使中書舍人邢安㤗潘盛為内應夜邀道
　濟同宿晦悚動不得眠道濟就寢便熟時義符在華
　林園為列肆親自沽賣與左右即龍舟而寢道濟引
　兵入雲龍門安㤗等先誡宿衛莫有禦者軍士進殺
　二使者扶義符出收璽綬羣臣拜辭衛送故太子宫
　羡之等以宜都王義隆素有令望乃稱皇太后令數
　義符過惡廢為營陽王以義隆纂承大統遷義符于
　呉使邢安㤗就弑之(義符多力突走出昌門追者以/門闗踣而弑之  昌門呉西郭)
　(門亦/作閭)傅亮帥行臺百官備法駕迎義隆于江陵羡之
　等遣使殺義真以荆州重地恐義隆至或别用人乃
　亟以録命(録尚書自/出命也)除謝晦都督刺史欲令居外為
　援精兵舊將悉以配之七月行臺至江陵𫝊亮率百
　官上表進璽綬義隆下教(時年/十八)曰猥以不徳謬降大
　命顧已驚悸何以克堪當暫歸朝廷展哀陵寢并與
　賢彦申寫所懐望體其心勿為辭費(時諸將佐聞二/王死皆疑不可)
　(東下司馬王華曰先帝有大功于天下四海所服雖/嗣主不綱人望未改羡之亮受寄崇重未容遽敢背)
　(徳畏廬陵嚴斷恐不能自容以殿下寛慈越次奉迎/冀以見徳悠悠之論殆必不然又此五人同功並位)
　(孰肯相讓就懐不軌勢必不行廢主若存慮將來或/受其禍是以殺害葢由貪生過深不過欲握權自固)
　(耳義隆曰卿復欲為宋昌耶長史王曇首校尉到彦/之皆勸行乃命華留鎮荆州欲使彦之將兵前驅彦)
　(之曰了彼不反便應朝服順流若使有虞此不足恃/更開嫌隙之端會雍州刺史褚叔度卒乃遣彦之權)
　(鎮襄/陽)義隆引見傅亮號泣哀動左右既而問義真及
　少帝薨廢本末悲哭嗚咽侍側者莫能仰視傅亮汗
　流不能對乃布腹心于到彦之王華等義隆以府州
　文武自衛遂發江陵
秋八月宋主義隆立(是為/文帝)
　宜都王義隆至建康羣臣迎拜于新亭(徐羡之問傅/亮曰王可方)
　(誰亮曰晉文景以上人羡之/曰必能明我赤心亮曰不然)義隆謁初寜陵還止中
　堂百官奉璽綬義隆辭讓數四乃受之遂即位大赦
　謁太廟復廬陵王先封迎其柩還建康以行荆州刺
　史謝晦為真(晦將行問蔡廓曰吾其免乎廓曰卿受/先帝顧命任以社稷廢皆立明義無不)
　(可但殺人二兄而以之北面挾震主之威據上流之/重以古推今自免為難晦始懼不得去既發喜曰今)
　(得脫/矣)徐羡之等進位有差有司奏車駕依故事臨華
　林園聽訟詔曰政刑多所未悉可如先者二公推訊
　乃以王曇首王華為侍中竟陵王義宣鎮石頭羡之
　等欲遂以到彦之為雍州不許徵為中領軍委以戎
　政(彦之自襄陽南下謝晦慮彦之不過已彦之至楊/口步往江陵深布城欵晦亦厚自結納由此大安)
柔然㓂魏
　柔然紇升葢可汗聞魏太宗殂將六萬騎入雲中攻
　抜盛樂宫魏主帥輕騎討之三日三夜至雲中紇升
　葢引騎圍之五十餘重騎逼馬首相次如堵將士大
　懼魏主顔色自若衆情乃安紇升葢弟子于涉斤為
　大將魏人射殺之紇升葢懼遁去(已而魏伐柔/然大獲而還)
冬十一月吐谷渾王阿柴死弟慕璝立
　初吐谷渾王樹落干自號車騎將軍大單于及卒授
　國于其弟阿柴(阿柴稍用兵侵并旁小種/地方數千里遂為彊國)阿柴有子
　二十人至是疾病召諸子弟謂之曰先公車騎捨其
　子拾䖍而授孤孤敢私于緯代(門柴/長子)而忘先君之子
　乎我死汝曹當奉慕璝(阿柴/母弟)為主阿柴又命諸子各
　獻一箭取一箭授其弟慕利延使折之慕利延折之
　又取十九箭使折之不能折阿柴乃諭之曰汝曹知
　之乎孤則易折衆則難摧汝曹當戮力一心然後可
　以保國寜家言終而卒
十二月宕昌(西羌别種故國在今鞏昌府岷州南/北周以其地為郡唐曰宕州後廢)朝貢
于魏
　宕昌羌三苖之裔也羌地東接中國西通西域長數
　千里各有酋帥部落分地不相統攝而宕昌最盛(通/考)
　(宕昌之界自仇池以西東西千里席水以南/南北八百里仇池在同谷郡席水在上邽縣)有民二
　萬餘落諸種畏之至是其王梁彌怱遣子入見于魏
(乙宋元嘉二年魏始光二年/丑夏主赫連昌承光元年)春正月宋主始親聽政
　徐羡之傅亮上表歸政三上許之羡之仍遜位還第
　徐佩之等並謂非宜敦勸甚苦乃復奉詔視事
二月燕有女子化為男
　燕有女子化為男燕主以問羣臣𫝊權對曰西漢之
　末雌鷄化雄(漢書五行志元帝初元丞相府史家雌/鷄伏子漸化為雄又後漢靈帝時雌鷄)
　(化為雄/事見前)猶有王莽之禍况今女化為男臣將為君之
　兆也
夏四月魏遣使如宋
　始復通也
六月武都王楊盛卒子元立
　初盛聞晉亡不改義熙年號謂世子元曰吾老矣當
　終為晉臣汝善事宋帝及卒元自稱武都王遣使告
　喪于宋始用元嘉年號宋因而封之
秋八月夏主勃勃殂世子昌立
(丙宋元嘉三年/寅魏始光三年)春正月宋討徐羡之傅亮誅之以王𢎞
為司徒揚州刺史録尚書事彭城王義康都督荆湘等
州軍事謝晦舉兵反江陵
　初宋主在江陵孔寗子(㑹稽/人)為叅軍及即位以為步
　軍校尉與侍中王華並有富貴之願疾徐羡之傅亮
　專權搆之于宋主宋主欲誅二人并發兵討謝晦以
　王𢎞檀道濟始不預廢弑之謀𢎞弟曇首又所親委
　密使報𢎞且召道濟欲使討晦王華等皆以為不可
　宋主曰道濟止于脅從本非創謀殺害之事又所不
　闗預撫而使之必將無慮道濟至乃下詔暴羡之亮
　晦殺二王之罪命中領軍到彦之征北將軍檀道濟
　以時收翦又命雍州刺史劉粹等斷其走㐲是日詔
　召羡之亮謝㬭(晦之/弟)遣人報之羡之走至新林自經
　死亮出走被執宋主使以詔書示之亮曰亮受先帝
　布衣之眷遂䝉顧託黜昏立明社稷之計也欲加之
　罪其無辭乎于是㐲誅(宋主問討晦之䇿于檀道濟/對曰臣昔與晦同從北征入)
　(闗十䇿晦有其九才畧明練殆為少敵然未嘗孤軍/决勝戎事恐非其長臣悉晦智晦悉臣勇今奉王命)
　(以討之可未/陣而擒也)徴王𢎞為侍中司徒録尚書事揚州刺
　史彭城王義康為荆湘都督荆州刺史晦聞徐傅等
　已誅自出射堂勒兵數日間四逺投集得精兵三萬
　奉表稱羡之亮等忠貞横被寃酷皆王𢎞王曇首王
　華險躁猜忌讒搆成禍今當舉兵以除君側之惡
閏月宋子劭生
　初宋袁皇后生子劭后自詳視使馳白宋主曰此兒
　形貎異常必破國亡家不可舉欲即殺之宋主狼狽
　至后殿户外禁之乃止以尚在諒闇故秘之至是始
　言劭生
宋主自將討謝晦二月誅之
　宋主下詔戒嚴諸軍並進以討謝晦晦帥衆三萬發
　江陵舟艦旌旗甚盛歎曰恨不得以此為勤王之師
　宋主發建康謝晦下至江口到彦之已至彭城洲(在/湖)
　(南岳州府巴/陵縣東北)㑹霖雨晦停軍十五日乃使孔延秀攻
　彭城洲及洲口柵陷之諸將欲還夏口到彦之不可
　乃保𨼆圻(圻亦作磯在岳州府臨湘縣東/北水經注如山北對𨼆磯即此)初晦與徐
　傅為自全之計以為晦據上流而道濟鎮廣陵各有
　彊兵羡之亮居中秉權可得持久至是聞道濟來惶
　懼無計道濟既至與彦之軍合晦始見艦數不多不
　即出戰至晚因風帆上前後連咽(連謂連接/咽謂填咽)西人離
　沮無復鬬心一時皆潰晦夜還江陵衆散畧盡乃擕
　其弟遯等北走為人所執檻送建康何承天自歸于
　彦之彦之因監荆州府事于是誅晦㬭及其同黨孔
　延秀周超等宋主還建康
三月宋以謝靈運為秘書監顔延之為中書侍郎
　宋主既還建康徴靈運延之用之又以慧琳道人善
　談論因與議朝廷大事遂參權要賓客輻湊四方贈
　賂相屬琳著高屐披貂裘置通呈書佐㑹稽孔顗(字/思)
　(逺山/隂人)曰遂有黒衣宰相可謂冠履失所矣
夏五月宋遣使廵行郡縣
　遣散騎常侍袁渝等十六人分行諸州郡縣觀察吏
　政訪求民𨼆又使郡縣各言損益
宋主親臨聽訟
　宋主臨延賢堂聽訟自是每嵗三訊
六月宋以王華王曇首殷景仁劉湛為侍中謝𢎞微(名/密)
(以字行景/仁從子)為黄門侍郎
　王華以王𢎞輔政王曇首為上所親任與已相埓自
　謂力用不盡每歎息曰宰相頓有數人天下何由得
　治(是時宰相無常官惟人主所與議論政事委以機/宻者皆宰相也亦有任侍中而不為宰相者然尚)
　(書令僕射中書監令侍中侍郎給事中皆當時要官/也華與劉湛王曇首殷景仁俱為侍中風力局幹冠)
　(冕一時黄門侍郎謝𢎞微與華/等皆宋主所重當時號曰五臣)
秋八月宋遣使如魏
冬十月魏主自將攻夏
　魏主問公卿今當用兵赫連蠕蠕(即柔然魏太武以/其無知狀類于蟲)
　(因改/其號)二國何先長孫嵩等請先伐蠕蠕太常崔浩曰
　蠕蠕鳥集獸逃舉大衆追之則不能及輕兵追之又
　不足以制敵赫連氏刑政殘虐人神所棄宜先伐之
　魏主亦聞夏世祖(赫連昌尊勃/勃為世祖)殂諸子相圖(勃勃世/子璝殺)
　(其弟倫倫兄昌討殺璝勃勃/以昌為太子勃勃殂遂即位)國人不安欲伐之嵩等
　曰彼若城守以逸待勞大檀(蠕蠕紇升蓋/可汗之名)聞之乘虚
　入㓂此危道也浩力贊其行于是遣奚斤襲蒲坂周
　幾襲陜城以薛謹(字法順河/東汾隂人)為鄉導(魏主欲以李順/總前驅之兵崔)
　(浩曰順誠有籌畧然其為人果于去就不可專委/乃止浩與順由是有隙李順字徳仁趙郡平棘人)
十一月魏主入統萬取蒲坂及長安
　魏主行至君子津(在今歸化城西南黄河東岸水經/河水于楨陵桐過二縣間濟有君)
　(子之名/即此)㑹天暴寒氷合帥輕騎濟河襲統萬夏主方
　燕羣臣魏師奄至上下驚擾夏主出戰而敗退走入
　城門未及閉魏豆代田帥衆乘勝入西宫焚其西門
　宫門閉代田踰垣而出魏分兵四掠殺獲數萬魏主
　謂諸將曰統萬未可得也他年當取之乃徙其民萬
　餘家而還魏師乘勝長驅遂入三輔蒲坂守將棄城
　奔長安奚斤遂克蒲坂夏主之弟助興自長安奔安
　定斤遂入長安秦雍氐羌皆降(河西王蒙遜及氐王/楊元聞之皆遣使附)
　(魏/)
(丁宋元嘉四年/卯魏始光四年)春二月宋主謁京陵
　初宋高祖命藏微時耕具以示子孫宋主至故宫見
　之有慚色近侍或進曰大舜躬耕厯山伯禹親事水
　土陛下不覩遺物安知先帝之至徳稼穡之艱難乎
夏四月魏遣使如宋
六月癸卯朔日食
夏主及魏主戰于統萬夏主敗走上邽魏取統萬
　先是魏主自統萬還平城夏平原公定帥衆向長安
　與魏奚斤相持魏主聞之欲乘虚再攻統萬遂自將
　發平城至抜鄰山(胡三省注在黒水東/北  黒水注見前)捨輜重以輕
　騎三萬倍道先行(羣臣咸諫曰統萬城堅非朝夕可/抜不若與步兵攻具一時俱往魏)
　(主曰用兵之術攻城最下必不得已然後用之今以/步兵攻具皆進彼必懼而堅守若攻不時抜食盡兵)
　(疲外無所掠進退無地不如以輕騎直抵其城彼見/步兵未至意必寛弛吾羸形以誘之彼或出戰則成)
　(擒矣吾軍去家二千餘里又隔大/河所謂置之死地而後生者也)及是魏主至統萬
　分軍㐲于深谷以少衆至城下(夏將狄子玉降言夏/主聞有魏師召平原)
　(公定定曰統萬堅峻未易攻抜待我擒奚斤然後徐/往内外擊之蔑不濟矣故夏主堅守以待魏主聞而)
　(患之乃退/軍以示弱)魏軍士有亡奔夏者言魏軍糧盡輜重在
　後步軍未至宜急擊之夏主從之將步騎三萬出城
　長孫翰等皆言夏兵步陳難陷宜避其鋒魏主曰逺
　來求賊唯恐不出今既出矣乃避而不擊彼奮我弱
　非計也遂收衆偽遁引而疲之夏兵為兩翼鼓譟追
　之行四五里㑹有風雨從東南來揚沙晦㝠宦者趙
　倪曰今風雨從賊上來我向彼背天不助人願攝騎
　避之崔浩叱之曰是何言吾千里制勝一日之中豈
　得變易賊貪進不止後軍已絶宜引軍分出其後掩
　擊不意風道在人豈有常也魏主曰善乃分騎為左
　右隊以犄之魏主馬蹶而墜幾為夏兵所獲拓跋齊
　以身捍蔽魏主騰馬得上身中流矢奮擊不輟夏衆
　大潰魏人乘勝逐夏主至城北夏主不得入遂奔上
　邽明日魏主入城獲夏王公卿校及婦女以萬數馬
　三十餘萬匹牛羊數千萬頭府庫珍寶車旗器物不
　可勝計頒賜將士有差留常山玉素(遵之/子)鎮統萬遂
　還平城夏平原公定聞統萬破亦奔上邽魏主詔奚
　斤班師斤固請益兵滅夏魏主乃遣將益兵以助之
　(初夏世祖性豪侈築統萬城高十仞基厚三十步上/廣十步宫墻高五仞其堅可以厲刀斧臺榭壯大皆)
　(雕鏤圖畫被以綺繡魏主曰蕞爾國而用民如此欲/不亡得乎魏主壯徤鷙勇臨城對陣親犯矢石左右)
　(死傷相繼神色自若由是將士畏服咸盡死力性儉/率服繕取給而已以為財者軍國之本不可輕費賞)
　(賜皆死事勲績之家親戚貴寵未嘗濫有所及命將/出師指授節度違者多致負敗明于知人唯其所長)
　(不論流品聽察精敏下無遁情賞不遺賤罰不避貴/常曰法者朕與天下共之何敢輕也然果于殺戮往)
　(往已殺而/復悔之)
冬十一月晉徵士陶潛(字淵明一字元亮尋陽/人晉長沙公侃之曽孫)卒
　潛少有高趣博學不羣以親老家貧為州祭酒少日
　自解歸召主簿不就躬耕自資遂抱羸疾後復為彭
　澤令不以家自隨在官八十餘日郡遣督郵至縣吏
　請曰應束帶見之潛歎曰我豈能為五斗米折腰向
　鄉里小兒即日解印綬去賦歸去來辭著五柳先生
　傳以自况徵著作郎不就妻翟氏亦與同志能安勤
　苦夫耕于前妻鋤于後潛自以先世為晉輔恥復屈
　身後代自宋高祖王業漸隆不復肯仕是嵗將復徴
　之會卒世號靖節先生
　
　
　
　
　
御批厯代通鑑輯覽卷三十六
