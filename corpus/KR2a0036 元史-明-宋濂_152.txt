
　元史卷一百五十三
　　明翰林學士亞中大夫知制誥兼修國史宋濓等修
　列𫝊第四十
　　劉敏
劉敏字有功宣德青魯人歳壬申太祖師次山西敏時
年十二從父母避地德興禪房山兵至父母棄敏走大
將憐而收養之一日帝宴諸將於行營敏隨之入帝見
其貌偉異之召問所自俾留宿衛習國語閲二歳能通
諸部語帝嘉之賜名諤楚肯出入禁闥初為奉御帝征
遼西諸國破之又征囘囘國破其軍二十萬悉收其地
敏皆從行癸未授安撫使便宜行事兼燕京路徴收税
課漕運鹽塲僧道司天等事給以西域工匠千餘户及
山東山西兵士立兩軍戍燕置二總管府以敏從子二
人佩金符為二府長命敏總其役賜玉印佩金虎符奏
佐吏宋元為安撫副使髙逢辰為安撫僉事各賜銀章
佩金符李臻為參謀初耶律楚材總裁都邑契丹人居
多其徒往往中夜挾弓矢掠民財官不能禁敏戮其渠
魁令諸市又豪民冐籍良民為奴者衆敏悉歸之選民
習星厯者為司天太史氏興學校延名士為之師己丑
太宗即位改造行宫幄殿乙未城和琳建萬安宫設宫
闈司局立驛傳以便貢輸既成宴賜甚渥辛丑春授行
尚書省詔曰卿之所行有司不得與聞俄而伊囉斡齊
自西域囘奏與敏同治漢民帝允其請伊囉斡齊素剛
尚氣恥不得自專俾其屬莽噶爾誣敏以流言敏出手
詔示之乃己帝聞命呼爾察和爾齊中書左丞鈕祜禄
重山奉御李簡詰問得實罷伊囉斡齊仍令敏獨任復
辟李臻為左右司郎中臻在幕府二十年參贊之力居
多丙午定宗即位詔敏與温都爾同行省事辛亥夏六
月憲宗即位召赴行在所仍命與伊囉斡齊同政甲寅
請以子世亨自代帝許之賜世亨銀章佩金虎符賜名
多爾台帝諭世亨不從命者黜之又賜其子世濟名沙
卜珠丹為筆且齊入宿衛帝伐宋幸陜右敏輿疾請見
帝曰卿有疾不召而來將有言乎敏曰臣聞天子出巡
義當扈從敢辭疾乎但中原土曠民貧勞師遠伐恐非
計也帝弗納敏還退居年豐世祖南征過年豐敏入見
諭之曰我太祖勵精圖治見而知者惟卿爾汝春秋髙
其彚次以為後法未幾病歸于燕夏四月卒年五十九
　　王檝
王檝字巨川鳳翔虢縣人父霆金武節將軍麟游主簿
檝性倜儻弱冠舉進士不第乃入終南山讀書涉獵孫
吳泰和中復下第詣闕上書論當世急務金主俾給事
經實元帥府尋用元帥髙琪薦特賜進士出身授副統
軍守涿鹿隘太祖將兵南下檝鏖戰三日兵敗見執將
戮之神色不變太祖問曰汝何敢抗我師獨不懼死乎
對曰臣以布衣受恩誓捐軀報國今既僨軍得死為幸
帝義而釋之授都統佩以金符令招集山西潰兵從大
軍破紫荆闗取涿易保州中山軍次雄州節度使孫吳
堅守不下檝入城喻以禍福呉遂以城降甲戌授宣撫
使兼行尚書六部事從僧格巴圖太傅明安率兵南征
下古北口攻薊雲順等州所過迎降得漢軍數萬遂圍
中都乙亥中都降檝進言曰國家以仁義取天下不可
失信於民宜禁虜掠以慰民望時城中絶粒人相食乃
許軍士給糧入城轉糶故士得金帛而民獲粒食又議
田野久荒而兵後無牛宜差官盧溝橋索軍囘所驅牛
十取其一以給農民用其説得數千頭分給近縣民大
悦復業者衆僧格明安俾檝招諭保定新城信安雄霸
文安清滄諸城皆望風𣢾附乃置行司于滄州以鎮之
遂從明安入覲授銀青榮禄大夫仍前職兼御史大夫
世襲千户時河間清滄復叛帝命檝討之復命駙馬巴
圖分䝉古軍及乣漢軍三千屬檝遂復河間得軍民萬
口巴圖惡其反覆欲盡誅之檝解之曰驅羣羊使東西
者牧人也羊何知哉殲其渠魁足矣釋此輩遷之近縣
强者使從軍弱者使為農此天之所以畀我也何以殺
為巴圖曰汝能保此輩不復反耶檝曰可即移文保任
之俱得全活帝命實里巴與皇太弟國王分撥諸侯王
城邑諭實里巴曰漢人中若王宣撫者可任使之遂以
前職兼判三司副使後又命省臣總括歸附工匠之數
將俾大臣分掌之太師阿哈具列諸大臣名以聞帝曰
朕有其人偶忘姓名耳良久曰得之矣舊人王宣撫可
任是職遂命檝掌之時都城廟學既燬於兵檝取舊樞
宻院地復創立之春秋率諸生行釋菜禮仍取舊岐陽
石鼓列廡下丙戌從征西夏及秦州夏人盡撤橋梁為
備軍阻不得前帝問諸將皆不知計所出檝夜督士卒
運木石比曉橋成軍乃得進戊子奉監國公之命領省
中都屬盗起信安結北山盗李宻轉掠近縣檝曰都城
根本之地何可無備引水環城調度經費檝自為劵假
之賈人而歛不及民人心稍安遣男守謙率軍討諸盗
平之庚寅從征闗中長驅入京兆進克鳳翔請于太宗
曰此臣鄉邦也願入城訪求親族果得族人數十口以
歸壬辰從攻汴京癸巳奉命持國書使宋以鄂囉羅副
之至宋宋人甚禮重之即遣使以金幣入貢檝前後凡
五往以和議未决隱憂致病卒于南宋人重賵之仍遣
使歸其柩葬于燕子六人
　　王守道
王守道字仲履其先真定平山人金亡羣盗並起州縣
吏多乘亂貪暴不法民往往殺令丞及屬吏宣撫司署
守道為縣尉衆悦之因轉攝令改真定主簿史天倪為
河北西路兵馬都元帥鎮真定既收大名澤潞懐孟城
邑之未附者以為府經歴及金恒山公武仙降署為史
天倪副帥守道謂天倪曰是人位居公下意有不平安
能鬱鬱於此宜先事為備天倪不以為然未幾果為所
害及仙以城反為金史氏之人與屬縣旁近豪傑納天
倪之弟天澤為主帥攻仙時史天安在白霫聞變帥兵
亦至遂復真定仙走保西山諸砦執守道家人以重幣
誘之守道不顧日與史氏部曲昆弟徵發調度以復讐
卒逐仙遁去後擢慶源軍節度使天澤為五路萬户署
守道行軍參謀兼檢察使莊聖太后以真定為湯沐邑
守道在鎮以幕寮頻歳致覲敷對稱㫖得賜金符錦衣
金錢中統三年天澤入拜左丞相即授真定等路萬户
府參謀至元七年卒至大元年以子顒貴特贈銀青榮
禄大夫大司徒追封壽國公諡忠惠仁宗即位復加推
忠恊力秉義功臣金紫光禄大夫大司徒上柱國
　　髙宣
髙宣遼陽人太宗元年詔宣為元帥賜金符統兵從睿
宗攻大名宣進曰今奉命出師伐罪弔民願勿嗜殺以
稱上意睿宗召元帥綽諾諭之下令軍中如宣言及城
破兵不血刃民心悦服四年正月從破金兵三峯山降
宣者三千餘户籍以獻立打捕鷹坊都總管府統之以
宣為都總管賜金符仍令子孫世其職卒皇慶二年贈
宣力功臣銀青榮禄大夫大司徒追封營國公諡簡僖
子天錫事世祖潛邸為筆且齊入宿衛甚見親幸中統
二年授以其父官為鷹坊都總管四年改燕京諸路鄂
囉總管遷按察副使仍兼鷹坊都總管天錫語丞相博
囉左丞張文謙曰農桑者衣食之本不務本則民衣食
不足教化不可興古之王政莫先於此願留意焉丞相
以聞帝悦命立司農司以天錫為中都山北道巡行勸
農使兼司農丞尋遷司農少卿巡行勸農使又遷户部
侍郎進嘉議大夫兵部尚書卒後贈推忠保義功臣太
保儀同三司上柱國追封營國公諡莊懿子諒裕宗初
封燕王以諒為符寶郎俄命襲其父官為鷹坊都總管
裕宗甚愛之謂符寶郎董文忠曰汝為我奏請以諒所
管民户隸於我庶得諒盡力為我用文忠入奏帝從之
未幾授諒嘉議大夫遷兵部尚書卒仁宗時贈推誠保
德贊治功臣太師開府儀同三司上柱國追封營國公
諡宣靖子塔斯布哈成宗命世其祖父官以居喪辭大
德元年授奉議大夫章佩監丞四年改朝列大夫利用
監丞八年陞少監武宗即位授中議大夫秘書監丞仁
宗居東宫召入宿衛至大三年冬遷少中大夫納綿府
達嚕噶齊且諭之曰此先世所守舊職也皇慶元年春
改授嘉議大夫同知崇祥院事冬進資德大夫為院使
延祐四年夏四月帝謂塔斯布哈曰汝祖嘗為司農今
復以授汝遂遷榮禄大夫大司農英宗居東宫塔斯布
哈撰集前代嘉言善行名曰承華事略并畫豳風圖以
進帝覽之奬諭曰汝能輔太子以正朕甚嘉之命置圖
書東宫俾太子時時觀省六年改集禧院使退居于家
卒
　　王玉汝
王玉汝字君璋鄆人少習吏事金末遷民南渡玉汝奉
其親從間道還行臺嚴實入據鄆署玉汝為掾史稍遷
補行臺令史中書令耶律楚材過東平竒之版授東平
路奏差官以事至京師逰楚材門待之若家人父子然
實年老艱於從戎玉汝奏請以本府總管代之行夏津
災玉汝奏請復其民一歳濟州長官欲以州直隸朝廷
大名長官欲以冠氏等十七城改隸大名玉汝皆辨正
之戊戌以東平地分封諸勲貴裂而為十各私其人與
有司無相闗玉汝曰若是則嚴公事業存者無幾矣夜
静哭於楚材帳後明日召問其故曰玉汝為嚴公之使
今嚴公之地分裂而不能救止無面目還報將死此荒
寒之野是以哭耳楚材惻然良久使詣帝前陳愬玉汝
進言曰嚴實以三十萬户歸朝廷﨑嶇兵間三棄其家
室卒無異志豈與他降者同今裂其土地析其人民非
所以旌有功也帝嘉玉汝忠𣢾且以其言為直由是得
不分遷行臺知事仍遥領平隂令辛丑實子忠濟襲職
授左右司郎中遂總行臺之政分封之家以嚴氏總握
其事頗不自便定宗即位皆聚闕下復欲剖分東平地
是時衆心危疑將俛首聽命玉汝力排羣言事遂已憲
宗即位有㫖令常賦外歳出銀六兩謂之包垜銀玉汝
曰民力不支矣糾率諸路管民官愬之闕下得減三分
之一累官至龍虎衛上將軍定泰軍節度使兼兖州管
内觀察使充行臺參議壬子以病謝事杜門日以經史
自娛乙夘忠濟使人謂玉汝曰君閒久矣可暫起為吾
分憂玉汝堅辭以參議印强委之不得已起視事僅五
六日裁畫署置煥然一新八月既望有星隕庭中已而
玉汝卒
　　焦德裕
焦德裕字寛父其遠祖贊從宋丞相富弼鎮瓦橋闗遂
為雄州人父用仕金由束鹿令陞千户守雄州北門太
祖兵至州人開南門降用猶力戰遂生獲之帝以其忠
壯釋不殺復舊官徇地山東未嘗妄殺一人年六十二
卒後以德裕貴追贈中書左丞封恒山郡公諡正毅德
裕通左氏春秋少拳勇善射從其舅解昌軍中金將武
仙殺真定守史天倪仙既敗走其黨趙貴王顯齊福等
保仙故壘數侵掠太行太宗擇廷臣有才辯者往招之
楊惟中以德裕薦遂使真定降齊福擒趙貴王顯亡走
德裕追射殺之其地悉平詔賜井陘北障城田中統三
年李璮平世祖命德裕曲赦益都四年賜金符為閬蓬
等處都元帥府參議宋臣夏貴圍宣撫使張庭瑞于虎
嘯山實薪土塞水源人無從得飲帥府檄德裕援之德
裕夜薄貴營令卒各持三炬貴驚走追及鵝谿馘千人
獲馬畜兵仗萬計陞京幾漕運使至元六年僉陜西道
提刑按察使事八年轉西夏中興道按察副使十一年
從丞相巴延南征授僉行中書省事遂從下安慶至鎮
江焦山寺主僧誘居民叛丞相阿珠既誅其魁欲盡阬
其徒德裕諫止之命德裕先入城撫定宋平賜予有加
奉㫖求異人異書平章阿哈瑪特譖丞相巴延殺丁家
洲降卒事奏以德裕為中書參政欲假一言證成之德
裕辭不拜久之僉行省事十四年改淮東宣慰使淮西
賊保司空山檄淮東四郡守為應元帥特爾格邏得其
檄械郡守許定國等四人使承反狀將籍其家德裕言
四人者皆新降將天子既寵綏之有地有民盈所望矣
方誓報効安有他覬柰何以疑似殺四守寜知非反間
耶盡復其官拜福建行省參知政事二十五年卒年六
十九贈榮禄大夫平章政事追封恒國公諡忠肅子簡
餘姚州知州潔信州治中
　　石天麟
石天麟字天瑞順州人年十四入見太宗因留宿衛天
麟好學不倦於諸國書語無不習帝命中書令耶律楚
材釐正庶務選賢能為參佐天麟在選賜名孟古岱宗
王征西域以天麟為斷事官憲宗六年遣天麟使海都
拘留久之既而邊將劫皇子北安王以往寓天麟所天
麟稍與其用事臣相親狎因語以宗親恩義及臣子逆
順禍福之理海都聞之悔悟遂遣天麟與北安王同歸
天麟被拘留二十八年始得還世祖大悦賞賚甚厚拜
中書左丞兼斷事官天麟辭曰臣奉使無狀陛下幸赦
弗誅何可復叨榮寵况臣才識淺薄年力衰憊豈能任
政恐徒貽廟堂羞不敢奉詔帝嘉其誠襃慰良久從之
有譖丞相安圖嘗受海都官爵者帝怒天麟奏曰海都
寔宗親偶有違言非仇敵比安圖不拒絶之所以釋其
疑心導其臣順也帝怒乃解江南道觀偶藏宋主遺像
有僧素與道士交惡發其事將置之極刑帝以問天麟
對曰遼國主后銅像在西京者今尚有之未聞有禁令
也事遂寢天麟年七十餘帝以所御金龍頭杖賜之曰
卿年老出入宫掖杖此可也時權臣用事凶焰薰炙人
莫敢言天麟獨言其姦無所顧忌人服其忠直成宗即
位加榮禄大夫司徒大宴玉德殿召天麟與宴賜以御
藥命左右勸之酒頗醉命御輦送還家武宗即位進平
章政事至大二年秋八月卒年九十二贈推誠宣力保
德翊戴功臣開府儀同三司太師上柱國追封冀國公
諡忠宣子珪累官治書侍御史遷樞宻副使復為侍御
史拜河南行中書省右丞陞榮禄大夫南臺御史中丞
卒次子輝圖初襲斷事官累遷刑部尚書荆湖北道宣
慰使孫哈喇齊襲斷事官
　　李邦瑞
李邦瑞字昌國以字行京兆臨潼人世農家邦瑞幼嗜
學讀書通大義嘗被掠逃至太原為金將小史從守伊
瑪山寨國王穆呼哩攻下諸城堡金將走邦瑞率衆來
歸復居太原守臣惜其材具鞍馬遣至行在所中書以
其名聞歳庚寅受㫖使宋至寶應不得入未幾命復徃
仍諭山東淮南路行尚書省李全䕶送宋仍拒之復奉
㫖以行邦瑞道出蘄黄宋遣賤者來迎邦瑞怒叱出之
宋改命行人乃議如約而還太宗慰勞賜車騎旃裘衣
裝及銀十錠邦瑞因奏干戈之際宗族離散乞歸尋訪
帝諭蘇布特察罕實喇達海等邦瑞馳驛南京詢訪親
戚或以隸諸部者悉歸之甲午從諸王庫春經略河南
凡所歴河北陜西州郡四十餘城繪圖以進授金符宣
差軍儲使乙未夏六月卒子榮
　　楊奐
楊奐字煥然乾州奉天人母嘗夢東南日光射其身旁
一神人以筆授之己而奐生其父以為文明之象因名
之曰奐年十一母殁哀毁如成人金末舉進士不中乃
作萬言䇿指陳時病皆人所不敢言者未及上而歸教
授鄉里歳癸巳金元帥崔立以汴京降奐微服北渡冠
氏帥趙壽之即延致奐待以師友之禮門人有自京師
載書來者因得聚而讀之東平嚴實聞奐名數問其行
藏奐終不一詣戊戌太宗詔宣德税課使劉用之試諸
道進士奐試東平兩中賦論第一從監試官北上謁中
書耶律楚材楚材奏薦之授河南路徵收課税所長官
兼廉訪使奐將行言於楚材曰僕不敏誤䝉不次之用
以書生而理財賦己非所長又况河南兵荒之後遺民
無幾烹鮮之喻正在今日急而擾之糜爛必矣願假以
歳月使得撫摩瘡痍以為朝廷愛養基本萬一之助楚
材甚善之奐既至招致一時名士與之議政事約束一
以簡易為事按行境内親問監務月課幾何難易若何
有以増額言者奐責之曰剝下欺上汝欲我為之耶即
減元額四之一公私便之不踰月政成時論翕然以為
前此漕司未之有也在官十年乃請老于燕之行臺壬
子世祖在潛邸驛召奐參議京兆宣撫司事累上書得
請而歸乙夘疾篤處置後事如平時引觴大笑而卒年
七十賜諡文憲奐博覽强記作文務去陳言以蹈襲古
人為恥朝廷諸老皆折行輩與之交關中雖號多士名
未有出奐右者奐不治生産家無十金之業而喜周人
之急雖力不贍猶勉强為之人有片善則委曲稱奬唯
恐其名不聞或小過失必盡言勸止不計其怨怒也所
著有還山集六十卷天興近鑑三卷正統書六十卷行
于世
　　賈居貞
賈居貞字仲明真定獲鹿人年十五汴京破奉母居天
平甫冠為行臺從事時法制未立人以賄賂相交結有
餽黄金五十兩者居貞郤之太宗聞而嘉歎勑有司月
給白金百兩以旌其廉世祖在潛邸知其賢召用之俾
監築上都城訖事以母喪歸世祖即位中統元年授中
書左右司郎中從帝北征每陳説資治通鑑雖在軍中
未嘗廢書一日帝問郎俸幾何居貞以數對帝謂其太
薄勑増之居貞辭曰品秩宜然不可以臣而紊制劉秉
忠奏居貞為參知政事又辭曰他日必有由郎官援例
求執政者將何以處之不拜至元元年參議中書省事
詔與左丞姚樞行省河東山西罷候置守五年再為中
書郎中阿哈瑪特擅權忌之改給事中同丞相史天澤
等纂修國史十一年丞相巴延伐宋居貞以宣撫使議
行省事既渡江下鄂漢巴延以大軍東下留左丞阿爾
哈雅與居貞分省鎮之居貞曰江陵要地乃宋制閫重
兵所屯聞諸將不睦遷徙之民盈城復皆疾疫芻薪乏
闕杜門不敢撨採不乘隙先取之迨春水漲恐上流為
彼所乘則鄂危矣驛聞十二年春命阿爾哈雅領兵取
江陵居貞以僉行省事留鄂於是發倉廩以賑流亡宋
宗室子孫流寓者廩食之不變其服而行其楮幣東南
未下州郡商旅留滯者給引以歸之免括商税并湖荻
禁造舟百數艘駕以水軍不致病民一方安之婁安邦
以信陽來歸遣入覲裨將陳思聰屠其家居貞以計召
至數思聰罪而誅之宋幼主既降其相陳宜中等挾二
王逃閩廣所在扇惑民争應之蘄州冦起司空山屬縣
民傅髙亦起兵應居貞移檄諭以禍福其下往往涣散
壓以官軍遂削平之髙變姓名逃逸獲而戮之初遣鄭
萬户討賊鄭言鄂之大姓皆與傅髙通請先除之以絶
禍本居貞曰髙䑕子無知行就戮矣大姓何預吾能保
其無他鄭既領兵出留其所善部將戒曰聞吾還軍汝
即舉烽城樓内外合發當盡殺城中大姓㑹其人戰敗
溺死其事始彰十四年拜湖北宣慰使命未下居貞閉
門不出而驕將悍卒合謀擾民乃復出視事人恃以無
恐及行鄂之老幼號送于道刻其像于石祠之泮宫十
五年遷江西行省參知政事未至民争千里迎訴時逮
捕民間受宋二王文帖者甚急坐繫巨室三百餘居貞
至悉出之投其文帖于水火士卒有挾兵入民家誣為
藏匿以取財者取人子女為奴妾者皆痛繩以法大水
壊民廬居貞發廩賑之南安李梓發作亂居貞慮將帥
出兵擾民請親往卒纔千人營于城北遣人諭之賊衆
聞居貞至皆散匿不復為用梓發閉妻子一室自焚死
比還不戮一人杜萬一亂都昌居貞調兵擒之有列巨
室姓名百數來上云與賊連居貞曰元惡誅矣蔓延何
為命火其牒十七年朝廷再征日本造戰艦于江南居
貞極言民困如此必致亂將入朝奏罷其事未行以疾
卒于位年六十三贈推忠輔義功臣銀青榮禄大夫中
書平章政事追封定國公仲子鈞
鈞字元播幼讀書淵黙有容由𣙜茶提舉拜監察御史
僉淮東廉訪司事行臺都事入為刑部郎中改右司郎
中參議中書省事仁宗即位拜參知政事議罷尚書省
所立法遷僉書樞宻院復參知政事賜錦衣寶帶寵賚
有加為政持大體風裁峻整不孑孑釣名譽皇慶元年
從幸上都遇疾卒于家前後詔賻鈔三萬貫供葬事子
汝立嗣
　
　
　
　
　
　
　
　
　
　
　
　
　
　
　元史卷一百五十三
