書卷九十一
　　梁　　　　沈　　　　　約　　　　撰
　列傳第五十一
　　孝義
易曰立人之道曰仁與義夫仁義者合君親之至理實
忠孝之所資雖義發因心情非外感然企及之㫖聖哲
詒言至於風漓化薄禮違道喪忠不樹國孝亦愆家而
一世之民權利相引仕以勢招榮非行立乏翺翔之感
棄舎生之分霜露未改大痛已忘於心名節不變戎車
遽為其首斯並軌訓之理未𢎞汲引之塗多闕若夫情
發於天行成乎已捐軀舎命濟主安親雖乖理闇主匪
由勸賞而宰世之人曽微誘激乃至事隠閭閻無聞視
聽故可以昭被圖篆百不一焉今采綴湮落以備闕文
云爾
龔穎遂寧人也少好學益州刺史毛璩辟為勸學從事
璩為譙縱所殺故佐吏並逃亡穎號哭奔赴殯送以禮
縱後設宴延穎不獲已而至樂奏穎流涕起曰北面事
人亡不能死何忍聞舉樂蹈跡逆亂乎縱大將譙道福
引出將斬之道福母即穎姑跣出救之故得免縱既僣
號備禮徴又不至乃收穎付獄脅以兵刃執志彌堅終
無回改至于蜀平遂不屈節其後刺史至輒加辟引歴
府參軍州别駕從事史太祖元嘉二十四年刺史陸徽
上表曰臣聞運纒明夷則艱貞之節顯時屬棟撓則獨
立之操彰昔之元興皇綱㢮紊譙縱乘釁肆虐巴庸害
殺前益州刺史毛璩竊據蜀土涪岷士庶怵迫受職璩
故吏龔穎獨秉身貞白抗志不撓殯送舊君哀敬盡禮
全操九載不染偽朝縱雖殘凶猶重義槩遂延以旌命
刼以兵威穎忠誠奮發辭色方壯雖桎梏在身踐危愈
信其節白刃臨頸見死不更其守若王蠋之抗辭燕軍
同周苛之肆詈楚王方之於穎蔑以加焉誠當今之忠
壯振古之遺烈而名未登於王府爵猶齒於卿曹斯實
邊氓逺土所為於邑臣過叨恩私宣風萬里志存砥竭
有懐必聞故率愚慤舉其所知追懼紕妄伏増𢥠㮚穎
遂不被朝命終於家
劉瑜歴陽人也七嵗喪父事母至孝年五十二又喪母
三年不進鹽酪號泣晝夜不絶聲勤身運力以營葬事
服除後二十餘年布衣蔬食言輒流涕常居墓側未嘗
暫違太宗元嘉初卒
賈恩會稽諸曁人也少有志行為鄉曲所推重元嘉三
年母亡居喪過禮未葬為鄰火所逼恩及妻栢氏號哭
奔救鄰近赴助棺櫬得免恩及栢俱見燒死有司奏改
其里為孝義里蠲租布三世追贈天水郡顯親縣左尉
郭世道會稽永興人也生而失母父更娶世道事父及
後母孝道淳備年十四又喪父居喪過禮殆不勝喪家
貧無產業傭力以養繼母婦生一男夫妻共議曰勤身
供養力猶不足若養此兒則所費者大乃垂泣瘞之母
亡負土成墳親戚或共賻助微有所受葬畢傭賃倍還
先直服除後哀戚思慕終身如喪者以為追逺之思無
時去心故未嘗釋衣幍仁厚之風行於鄉黨隣村小大
莫有呼其名者嘗與人共於山隂市貨物誤得一千錢
當時不覺分背方悟請其伴求以此錢追還本主伴大
笑不答世道以已錢充數送還之錢主驚嘆以半直與
世道世道委之而去元嘉四年遣大使廵行天下散騎
常侍袁愉表其淳行太祖嘉之勅郡牓表閭門蠲其税
調改所居獨楓里為孝行焉太守孟顗察孝亷不就子
原平字長泰又禀至行養親必已力性閑木功傭賃以
給供養性謙虚每為人作匠取散夫價主人設食原平
自以家貧父母不辦有肴味唯飡鹽飯而已若家或無
食則虚中竟日義不獨飽要湏日暮作畢受直歸家於
里中買糴然後舉㸑父抱篤疾彌年原平衣不解帶口
不嘗鹽菜者跨積寒暑又未嘗睡臥父亡哭踊慟絕數
日方蘇以為奉終之義情禮自畢營壙凶功不欲假人
本雖智巧而不解作墓乃訪邑中有營墓者助人運力
經時展勤久乃閑練又自賣十夫以供衆費窀穸之事
儉而當禮性無術學因心自然葬畢詣所買主執役無
懈與諸奴分務每讓逸取勞主人不忍使每遣之原平
服勤未曽暫替所餘私夫傭賃養母有餘聚以自贖本
性智巧既學搆冡尤善其事每至吉嵗求者盈門原平
所赴必自貧始既取賤價又以夫力助之父喪既終自
起兩間小屋以為祠堂每至節嵗烝嘗於此數日中哀
思絶飲粥父服除後不復食魚肉於母前示有所噉在
私室未曽妄嘗自此迄終三十餘載髙陽許瑤之居在
永興罷建安郡丞還家以緜一斤遺原平原平不受送
而復反者前後數十瑤之乃自往曰今嵗過寒而建安
綿好以此奉尊上下耳原平乃拜而受之及母終毁瘠
彌甚僅乃免喪墓前有數十畝田不屬原平每至農月
耕者恒裸袒原平不欲使人慢其墳墓乃販質家資貴
買此田三農之月輒束帶垂泣躬自耕墾每出市賣物
人問幾錢裁言其半如此積時邑人皆共識悉輒加本
價與之彼此相讓欲買者稍稍減價要使微賤然後取
直居宅下濕遶宅為溝以通淤水宅上種少竹春月夜
有盗其筍者原平偶起見之盗者奔走墜溝原平自以
不能廣施至使此人顚沛乃於所植竹處溝上立小橋
令足通行又采筍置籬外鄰曲慙愧無復取者太祖崩
原平號哭致慟日食麥䉽一枚如此五日人或問之曰
誰非王民何獨如此原平泣而答曰吾家見異先朝蒙
襃贊之賞不能報恩私心感慟耳又以種𤓰為業世祖
大明七年大旱𤓰瀆不復通船縣官劉僧秀愍其窮老
下瀆水與之原平曰普天大旱百姓俱困豈可減溉田
之水以通運𤓰之船乃歩從他道往錢唐貨賣每行來
見人牽埭未過輒迅檝助之己而引船不假旁力若自
船已渡後人未及常停住湏待以此為常嘗於縣南郭
鳯埭助人引船遇有相鬭者為吏所錄鬪者逃散唯原
平獨住吏執以送縣縣令新到未相諳悉將加嚴罰原
平解衣就罪義無一言左右小大咸稽顙請救然後得
免由來不謁官長自此以後乃脩民敬太守王僧朗察
孝亷不就太守蔡興宗臨郡深加賞異以私米饋原平
及山隂朱百年妻敎曰秩年之貺著自國書餼貧之典
有聞甲令況髙柴窮老萊婦屯暮者哉永興郭原平世
禀孝徳洞業儲靈深仁絶操追風曠古棲貞處約華耉
方嚴山隂朱百年道終物表妻孔耋齒孀居窶廹殘日
欽風撫事嗟慨滿懐可以帳下米各餉百斛原平固讓
頻煩誓死不受人或問曰府君嘉君淳行慜君貧老故
加此贍豈宜必辭原平曰府君若以吾義行邪則無一
介之善不可濫荷此賜若以其貧老邪耋齒甚多屢空
比室非吾一人而已終不肯納百年妻亦辭不受㑹稽
貴重望計及望孝盛族出身不减祕著太宗泰始七年
興宗欲舉山隂孔仲智長子為望計原平次息為望孝
仲智㑹土髙門原平一邦至行欲以相敵㑹太宗别勅
用人故二選並寢泰豫元年興宗徴還京師表其殊行
宜舉拔顯選以勸風俗舉為太學博士㑹興宗薨事不
行明年元徽元年卒於家原平少長交物無忤辭於人
與其居處者數十年未嘗見喜慍之色三子一弟並有
門行長子伯林舉孝亷次子靈馥儒林祭酒皆不就
嚴世期會稽山隂人也好施慕善出自天然同里張邁
三人妻各產子時嵗飢儉慮不相存欲棄而不舉世期
聞之馳往拯救分食解衣以贍其乏三子並得成長同
縣俞陽妻莊年九十莊女蘭七十並各老病單孤無所
依世期衣飴之二十餘年死並殯葬宗親嚴宏鄉人潘
伯等十五人荒年並餓死露骸不收世期買棺器殯埋
存育孩㓜山隂令何曼之表言之元嘉四年有司奏牓
門曰義行嚴氏之閭復其身徭役蠲租税十年
吴逵吴興烏程人也經荒飢饉係以疾疫父母兄弟㛐
及羣從小功之親男女死者十三人逵時病困隣里以
葦席裹之埋於村側既而逵疾得瘳親屬皆盡唯逵夫
妻獲全家徒壁立冬無被絝晝則庸賃夜則伐木燒塼
此誠無有懈倦逵夜行遇虎虎輒下道避之期年中成
七墓葬十三棺鄰里嘉其志義葬日悉出赴助送終之
事亦儉而周禮逵時逆取鄰人夫直葬畢衆悉以施之
逵一無所受皆傭力報答焉太守張崇之三加禮命太
守王韶之擢補功曹史逵以門寒固辭不受舉為孝廉
潘綜吴興烏程人也孫恩之亂妖黨攻破村邑綜與父
驃共走避賊驃年老行遲賊轉逼驃語綜我不能去汝
走可脱幸勿俱死驃困乏坐地綜迎賊叩頭曰父年老
乞賜生命賊至驃亦請賊曰兒年少自能走今為老子
不走去老子不惜死乞活此兒賊因斫驃綜抱父於腹
下賊斫綜頭面凡四創綜當時悶絶有一賊從傍來相
謂曰卿欲舉大事此兒以死救父云何可殺殺孝子不
祥賊良久乃止父子並得免綜鄉人祕書監丘繼祖廷
尉沈赤黔以綜異行亷補左民令史除遂昌長嵗滿還
家太守王韶之臨郡發日前被符孝廉之選必審其人
雖四科難該文質寡備必能孝義邁俗拔萃著聞者便
足以顯應明敡允將符旨烏程潘綜守死孝道全親濟
難烏程吴逵義行純至列墳成行咸精誠内淳休聲外
著可並察孝亷并列上州臺陳其行跡及將行設祖道
贈以四言詩曰東寳惟金南木有喬發煇曽崖竦幹重
霄羙哉兹土世載英髦育翮幽林養音九臯(其/一)唐后明
敡漢宗蒲輪我皇降鑑思樂懐人羣臣競薦舊章惟新
余亦奚貢曰義與仁(其/二)仁義伊在惟吴惟潘心積純孝
事著艱難投死如歸淑問若蘭吴實履仁心力偕單固
此苦節易彼嵗寒霜雪雖厚松栢丸丸(其/三)人亦有言無
善不彰二子徽猷彌久彌芳拔叢出類景行朝陽誰謂
道遐𢎞之則光咨爾庶士無然怠荒(其/四)江革奉摯慶禄
是荷姜詩入貢漢朝咨嗟朂哉行人敬爾休嘉俾是下
國照煇京華(其/五)伊余朽駘竊服懼盗無能禮樂豈暇聲
敎順彼康夷懿徳是好聊綴所懐以贈二孝(其/六)元嘉四
年有司奏改其里為純孝里蠲租布三世
張進之永嘉安固人也為郡大族少有志行歴郡五官
主簿永寧安固二縣領校尉家世富足經荒年散其財
救贍鄉里遂以貧罄全濟者甚多進之為太守王味之
吏味之有罪當見收逃避投進之家供奉經時盡其誠
力以本村淺近移入池溪味之墮水沈没進之投水拯
救相與沈淪危而得免時刼掠充斥每入村抄暴至進
之門輒相約勒不得侵犯其信義所感如此元嘉初詔
在所蠲其繇役孫恩之亂永嘉太守司馬逸之被害妻
子並死兵寇之際莫敢收藏郡吏俞僉以家財買棺歛
逸之等六喪送致還都葬畢乃歸鄉里元嘉中老病卒
王彭盱眙直凟人也少喪母元嘉初父又喪亡家貧力
弱無以營葬兄弟二人畫則傭力夜則號感鄉里並哀
之乃各出夫力助作塼塼湏水而天旱穿井數十丈泉
不出墓處去淮五里荷檐逺汲困而不周彭號天自訴
如此積日一旦大霧霧歇塼竈前忽生泉水鄉隣助之
者並嗟歎神異縣邑近逺悉往觀之葬事既竟水便自
竭元嘉九年太守劉伯龍依事表言改其里為通靈里
蠲租布三世
蔣恭義興臨津人也元嘉中晉陵蔣崇平為刼見禽云
與恭妻弟吴晞張為侣晞張先行不在本村遇水妻息
五口避水移寄恭家討錄晞張不獲收恭及兄協付獄
治罪恭協並欵舍住晞張家口而不知刼情恭列晞張
妻息是婦之親親今有罪恭身甘分求遣兄協協列協
是户主延制所由有罪之日關協而已求遣弟恭兄弟
二人爭求受罪郡縣不能判依事上詳州議之曰禮讓
者以義為先自厚者以利為上末世俗薄靡不自私伏
膺聖教猶或不逮况在野夫未達誥訓而能互發天倫
之憂甘受莫測之罪若斯情義實為殊特蔑爾恭協而
能行之兹乃終古之所希盛世之嘉事二子乘舟無以
過此豈宜總執憲文加以罪戮且晞張封筒逺行他界
為刼造釁自外贓不還家所寓村伍容有不知不合加
罪勒縣遣之還復民伍乃除恭義成令協義怡令
徐耕晉陵延陵人也自令史除平原令元嘉二十一年
大旱民飢耕詣縣陳辭曰今年亢旱禾稼不登氓黎飢
餒採掇存命聖上哀矜已垂存拯但饉罄來久困殆者
衆米榖轉貴糴索無所方渉春夏日月悠長不有微救
永無濟理不惟凡璅敢憂身外鹿鳴之求思同野草氣
類之感能不傷心民糴得少米資供朝夕志欲自竭義
存分飡今以千斛助官賑貸此境連年不熟今嵗尤甚
晉陵境特為偏祐此郡雖弊猶有富室承陂之家處處
而是並皆保熟所失蓋微陳積之榖皆有巨萬旱之所
弊實鍾貧民溫富之家各有財寳謂此等並宜助官得
過儉月所損至輕所濟甚重今敢自勵為勸造之端實
願掘水揚塵崇益山海縣為言上當時議者以耕比漢
卜式詔書襃美酬以縣令大明八年東土飢旱東海嚴
成東莞王道蓋各以榖五百斛助官賑䘏
孫法宗吴興人也父遇亂被害尸骸不收母兄並餓死
法宗年小流迸至年十六方得還單身勤苦霜行草宿
營辦棺椁造立冡墓葬送母兄儉而有禮以父喪不測
於部境之内尋求枯骨刺血以灌之如此者十餘年不
獲乃縗絰終身不娶餽遺無所受世祖初揚州辟為文
學從事不就
范叔孫吴郡錢唐人也少而仁厚固窮濟急同里范法
先父母兄弟七人同時疫死唯餘法先病又危篤喪尸
經月不收叔孫悉備棺器親為殯埋又同里施淵夫疾
病父母死不殯又同里范苖父子並亡又同里危敬宗
家口六人俱得病二人喪没親隣畏逺莫敢營視叔孫
並殯葬躬䘏病者並皆得全鄉曲貴其義行莫有呼其
名者世祖孝建初除竟陵王國中軍將軍不就義興吴
國夫亦有義讓之美人有竊其稻者乃引還為設酒食
以米送之
卜天與吴興餘杭人也父名祖有勇幹徐赤將為餘杭
令祖依隨之赤將死髙祖聞其有幹力召補隊主從征
伐封關中侯歴二縣令天與善射弓力兼倍容貎嚴正
笑不解顏太祖以其舊將子使敎皇子射居累年以白
衣領東掖防關隊元嘉二十七年臧質救懸瓠劉興祖
守白石並率所領隨之虜退罷遷領輦後第一隊撫䘏
士卒甚得衆心二十九年以為廣威將軍領左細仗兼
帶營禄元凶入弑事變倉卒舊將羅訓徐罕皆望風屈
附天與不暇被甲執刀持弓疾呼左右出戰徐罕曰殿
下入汝欲何為天與罵曰殿下常來云何即時方作此
語只汝是賊手射賊劭於東堂幾中逆徒擊之臂斷倒
地乃見殺其隊將張泓之朱道欽陳滿與天與同出拒
戰並死世祖即位詔曰日者逆竪犯蹕釁變卒起廣威
將軍關中侯卜天與提戈赴難挺身奮節斬殪凶黨而
旋受虐刃勇冠當時義侔古烈興言追悼傷痛於心宜
加甄贈以旌忠節可贈龍驤將軍益州刺史諡曰壯侯
車駕臨哭泓之等各贈郡守給天與家長禀子伯宗殿
中將軍太宗泰始初領幢擊南賊於赭圻戰沒伯宗弟
伯興官至前將軍南平昌太守直閤領細仗主順帝昇
明元年與袁粲同謀伏誅天與弟天生少為隊將十人
同火屋後有一大阬廣二丈餘十人共跳之皆渡唯天
生墜阬天生乃取實中苦竹剡其端使利交橫布坑内
更呼等類共跳並畏懼不敢天生曰我向己不渡今者
必墜此阬中丈夫跳此不渡亦何湏活乃復跳之往反
十餘曽無留礙衆並歎服以兄死節為世祖所留心稍
至西陽王子尚撫軍參軍加龍驤將軍𨽻沈慶之攻廣
陵城天生推車塞塹率數百人先登西北角徑至城上
賊為重柵斷攻道苦戰移日不拔乃還詔曰天生始受
戎任甫造冦壘而投輪越塹率果先騰驍壯之氣嘉歎
無己可且賜布千匹以厲衆校大明末為弋陽太守太
宗㤗始初與殷琰同逆邊城令宿僧䕶起義討斬之
許昭先義興人也叔父肈之坐事繫獄七年不判子姪
二十許人昭先家最貧薄專獨料訴無日在家餉饋肈
之莫非珍新家產既盡賣宅以充之肈之諸子倦怠昭
先無有懈息如是七載尚書沈演之嘉其操行肈之事
由此得釋昭先舅夫妻並疫病死亡家貧無以送昭先
賣衣物以營殯葬舅子三人並幼贍䕶皆得成長昭先
父母皆老病家無僮役竭力致養甘旨必從宗黨嘉其
孝行雍州刺史劉眞道板為征虜參軍昭先以親老不
就本邑補主簿昭先以叔未仕又固辭元嘉初西陽董
陽五世同財為鄉邑所美㑹稽姚吟事親至孝孝建初
揚州辟文學從事不就
余齊民晉陵晉陵人也少有孝行為邑書吏父殖大明
二年在家病亡家人以父病報之信未至齊民謂人曰
比者肉痛心煩有若割截居常遑駭必有異故信尋至
便歸四百餘里一日而至至門方詳父死號踊慟絶良
久乃蘇問母父所遺言母曰汝父臨終恨不見汝曰相
見何難於是號呌殯所湏臾便絶州郡上言有司奏曰
收賢旌善萬代無殊心至自天古今豈異齊民至性由
中情非外感淳情凝至深心天徹跪訊遺旨一慟殞亡
雖迹異參柴而誠均丘趙方今聖務彪被移革華夏實
乃風淳以禮治本惟孝靈祥歸應其道先彰齊民越自
氓𨽻行貫生品旌閭表墓允出在兹改其里為孝義里
蠲租布賜其母榖百斛
孫棘彭城彭城人也世祖大明五年發三五丁弟薩應
充行坐違期不至依制軍法人身付獄未及結竟棘詣
郡辭不忍令當一門之苦乞以身代薩薩又辭列門戸
不建罪應至此狂愚犯法實是薩身自應依法受戮兄
弟少孤薩三嵗失父一生恃賴唯在長兄兄雖可垂愍
有何心處世太守張岱疑其不實以棘薩各置一處語
棘云已為諮詳聽其相代棘顏色甚悦答云得爾旦則
為不死又語薩亦欣然曰死自分甘但令兄免薩有何
恨棘妻許又寄語屬棘君當門戸豈可委罪小郎且大
家臨亡以小郎屬君竟未妻娶家道不立君已有二兒
死復何恨岱依事表上世祖詔曰棘薩甿𨽻節行可甄
特原罪州加辟命并賜許帛二十匹先是新蔡徐元妻
許年二十一喪夫子甄年三嵗父攬愍其年少以更適
同縣張買許自誓不行父逼載送買許自經氣絶家人
奔赴良久乃蘇買知不可奪夜送還攬許歸徐氏養元
父季元嘉中年八十餘卒太宗㤗始二年長城奚慶思
殺同縣錢仲期仲期子延慶屬役在都聞父死馳還於
庚浦埭逢慶思手刃殺之自繫烏程縣獄吴興太守郗
顒表不加罪許之
何子平廬江灊人也曽祖楷晉侍中祖友會稽王道子
驃騎諮議參軍父子先建安太守子平世居會稽少有
志行見稱於鄉曲事母至孝揚州辟從事史月俸得白
米輒貨市粟麥人或問曰所利無幾何足為煩子平曰
尊老在東不辦常得生米何心獨饗白粲每有贈鮮肴
者若不可寄致其家則不肯受母本側庶籍注失實年
未及養而籍年已滿便去職歸家時鎮軍將軍顧覬之
為州上綱謂曰尊上年實未八十親故所知州中差有
微禄當啟相留子平曰公家正取信黄籍籍年既至便
應扶侍私庭何容以實年未滿茍冒榮利且歸養之願
又切微情覬之又勸令以母老求縣子平曰實未及養
何假以希禄覬之益重之既歸家竭身運力以給供養
元嘉三十年元凶弑逆安東將軍隨王誕入討以為行
參軍子平以凶逆滅理普天同奮故廢已受職事寧自
解又除奉朝請不就末除吴郡海虞令縣禄唯以養母
一身而妻子不犯一毫人或疑其儉薄子平曰希禄本
在養親不在為己問者慙而退母喪去官哀毁踰禮每
至哭踊頓絶方蘇値大明末東土飢荒繼以師旅八年
不得營葬晝夜號絶擗踊不闋俄頃呌慕之音常如袒
括之日冬不衣絮暑避清凉日以數合米為粥不進鹽
菜所居屋敗不蔽雨日兄子伯興採伐茅竹欲為葺治
子平不肯曰我情事未申天地一罪人耳屋何宜覆蔡
興宗為會稽太守甚加旌賞泰始六年為營冢椁子平
居喪毁甚困瘠踰久及至免喪支體殆不相屬㓜持操
檢敦厲名行雖處闇室如接大賔學義堅明處之以黙
安貧守善不求榮進好退之士彌以貴之順帝昇明元
年卒時年六十
史臣曰漢世士務治身故忠孝成俗至乎乘軒服冕非
此莫由晉宋以來風衰義缺刻身厲行事薄膏腴若夫
孝立閨庭忠被史䇿多發溝畎之中非出衣簪之下以
此而言聲敎不亦卿大夫之恥乎
　
　
　
　
　
　
　
　
　
　
　
　
　宋書卷九十一
　宋書卷九十一考證
孝義傳序雖乖理闇主匪由勸賞○乖理闇主南本作
　乘理闇至
郭世道傳郭世道㑹稽永興人也○世道南史作世通
嚴世期傳世期衣飴之○南史無衣字
吴逵傳晝則庸賃夜則伐木燒磚此誠無有懈倦○南
　史磚下有妻亦同逵四字
太守王韶之臨郡發日○一本發下有敎字日作曰南
　史亦作發敎
卜天與傳舊將羅訓徐罕皆望風屈附○徐罕南史作
　徐牢
　
　
　
　
　宋書卷九十一考證
