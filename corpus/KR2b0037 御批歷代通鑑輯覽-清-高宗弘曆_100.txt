
御批歴伐通鑑輯覽巻九十九
元
順帝
　至正十三年春正月以哈瑪爾為右丞
　先是托克托為相哈瑪爾日趨附其兄弟之門及托
　克托侍其父西行博爾克布哈為相以宿怨每欲中
　傷之賴哈瑪爾營䕶得免博爾克布哈又與太平韓
　嘉納圖們岱爾等十人結為兄弟謀黜哈瑪爾不克
　及托克托復相博爾克布哈等相繼得罪去哈瑪爾
　復見召用而托克托兄弟尤徳之至是遂拜右丞
立分司農司
　先是托克托言京畿近水地利請召募江南人耕種
　歳可収粟麥百萬餘石可以不煩海運而京師自能
　足食帝曰此事有利國家其議行之于是立分司農
　司以右丞烏蘭哈逹(舊作悟良哈台/今改後仿此)左丞烏克遜良
　楨(字幹卿/臨潢人)兼大司農卿給分司農司印西自西山南
　至保定河間北抵檀順東及遷民鎮(注俱/見前)凡官地及
　原管各屯田悉從分司農司立法佃種給鈔五百萬
　錠以供工價半具農器穀種之用(又略仿前集賢學/士虞集議于江淮)
　(召募能種水田及修築圍􁀙之人各千人為農師降/空名勅牒十二道有能募農民百人者授正九品二)
　(百人者正八品三百人者從七品就以領其/所募之人所募農夫人給鈔十錠期年散歸)
夏五月泰州(注見/前)張士誠(小字九四白/駒場亭人)作亂據髙郵自
稱誠王知府李齊(字公平/廣平人)死之
　士誠及弟士徳士信等皆以操舟運鹽為業富家多
　陵侮之弓手邱義窘辱尤甚士誠怒帥壯士十八人
　殺義及諸富家招少年起兵鹽丁方苦重役遂共推
　為主陷泰州淮南行省遣齊招降被留久之賊渠自
　相戕始縱齊來歸士誠尋復鼓變殺㕘政趙璉陷興
　化縣行省以左丞奇齊葉圖鎮髙郵而出齊守甓社
　湖(在今髙郵/州西北)㑹數賊呼譟入城省憲官皆遁齊還城
　門已閉士誠遂據髙郵稱誠王國號大周建元天佑
　已而有詔赦之使至不得入賊紿曰請知府來乃受
　命行省強齊往至則拘縶之齊雖辯説百端而士誠
　本無降意特遷延為繕飭計官軍急進攻之士誠呼
　齊使跪齊叱曰吾膝如鐵豈為賊屈士誠怒使曵倒
　槌碎其膝而咼之尋詔淮南行省平意政事福夀(瑭/古)
　(特/人)進兵討士誠
六月立子阿裕錫哩逹喇為皇太子
自六月不雨至于秋八月
九月乙丑朔日食
冬十月以方國珍為徽州路治中(元制上路總管府同/知治中判官各一員)
不受命
　國珍潛遣人至京師徧賂諸權貴詔遣江浙左丞托
　里特穆爾(舊作帖里/帖木兒)南臺侍御史尊達錫哩(舊作左/答納失)
　(里今並改/後仿此)復招諭之二人報國珍已降乞授以五品
　流官令納其船散遣徒衆遂以國珍為徽州路治中
　國璋廣徳路治中國瑛信州路治中國珍等疑懼不
　受命仍擁船千艘據海道阻絶糧運乃復遣江浙右
　丞阿爾烏遜(舊作阿兒温沙/今改後仿此)等率兵伐之
十二月江浙平章政事布延特穆爾(舊作卜顔帖木/兒今改後仿此)等
㑹兵討徐夀輝于蘄水破之
　先是布延特穆爾軍池州賊衆十萬來攻布延特穆
　爾曰賊表裏連結破之實難今新至疲弊乘其驕惰
　盡鋭攻之功可成也與諸將分番進戰大敗賊衆率
　舟師追之連戰皆㨗遂復江州進克蘄州擒其將鄒
　普泰分兵平兩巴河(巴水出羅田縣北南流經蘄水/縣界至黄岡入江有上巴河下)
　(巴河故/曰兩巴)江路始得通至是西寧王揚沙(舊作牙罕沙/今改後仿此)
　等諸軍皆㑹分道進攻蘄水㧞之獲其官屬四百餘
　人夀輝僅以身免
大都無雲而雷
　聲震天地少頃有火墜于東南(是月大同復大/疫人死者過半)
哈瑪爾進西番僧于帝
　僧教帝行房中運氣之術號延徹爾(舊作演揲/兒今改)法(華/言)
　(大喜/樂也)集賢學士圗嚕特穆爾(哈瑪爾姝壻按圖嚕特/穆爾舊作秃魯帖木兒)
　(今改後/仿此)又進僧結琳沁(舊作伽璘真/今改後仿此)善秘密法(亦名/雙修)
　(法/)帝皆習之乃詔以西番僧為司徒結琳沁為大元
　國師各取良家女三四人奉之謂之供養帝日從事
　于其法廣取女婦惟滛戲是樂帝諸弟巴朗(舊作八/朗今改)
　(後仿/此)與圖嚕特穆爾等十人俱號伊納克(舊作倚/納今改)皆
　在帝前相與䙝狎號所處室曰濟齊齋烏格依(華言/事事)
　(無碍也按濟齊齋烏格/依舊作皆即兀該今改)羣僧出入禁中無所禁止醜
　穢外聞皇太子既長深疾二僧等所為欲去之未能
　也
濠人朱元璋(字國/瑞)起兵據滁州(明太祖/事始此)
　元璋先世家沛再徙泗州父世珍始徙濠之鍾離(晉/郡)
　(後為縣今鳳陽/府臨淮縣是)生四子元璋其季也至正四年大饑
　疫時元璋年十七父母兄相繼殁孤無所依乃入皇
　覺寺為僧遊食諸州尋復還寺㑹盗賊並起元璋謀
　避兵卜之去留皆不吉乃入濠城見郭子興子興奇
　其貌留為親兵妻以所撫馬公(宿州人/逸其名)女賈魯圍濠
　元璋力拒之既而圍解因收里中兵得七百人子興
　署為鎮撫元璋見諸帥無足與共事乃以兵屬他將
　而獨與徐逹(字天徳/濠人)湯和(字鼎臣/濠人)費聚(字子英/五河人)等南
　畧地定逺(梁縣今屬/鳯陽府)計降驢牌寨民兵三千與俱東
　襲張知院于横澗山(在定逺/縣西北)收其卒三萬道遇李善
　長(字百室/定逺人)與語大悦遂與俱攻陷滁州(時郭子興與/趙均用相惡)
　(均用嘗執囚子興元璋救出之至是専狠益甚挾子/興攻盱眙泗州將害之元璋又使人賂其左右子興)
　(得免乃將其所部萬/餘就元璋于滁州)
(甲/午)十四年春正月汴河冰五色
　冰皆成五色花草如繪畫三日方解
二月遣吏部侍郎貢師泰(字泰甫寧/國宣城人)和糴于浙西
　時江浙兵起京師食不足命師泰詣浙西和糴得糧
　百萬石
三月癸亥朔日食
夏四月江西湖廣大饑
　民以疫癘死者無算
秋九月命右丞相托克托督諸軍討張士誠
　士誠冦揚州逹什特穆爾兵敗詔托克托總制諸王
　諸省軍討之一切聽便宜行事兵至髙郵戰于城外
　大敗士誠衆遂遣兵西平六合(注見/前)賊勢大蹙
冬十二月詔削托克托官爵安置淮安以台哈布哈等
代總其軍
　初托克托再相信用儒克忠巴勒由左司郎中㕘議
　中書省事平章以下議事莫敢異同惟哈瑪爾以有
　徳于托克托不為下儒克忠巴勒因譖之托克托改
　為宣政院使哈瑪爾深銜之及托克托討髙郵哈瑪
　爾復入為平章遂嗾御史袁賽音布哈等劾托克托
　出師三月略無寸功傾國家之財為己用半朝廷之
　官以自隨其弟御史大夫額森特穆爾庸鄙貪滛玷
　汚清臺章三上詔削托克托官爵淮安安置額森特
　穆爾安置寧夏升台哈布哈為河南行省左丞相伊
　克徹爾加太尉蘓蘓知樞密院事代將詔至軍龔伯
　璲曰將在軍君命有所不受且丞相出師時嘗被密
　㫖一意進討可也詔書且勿開開則大事去矣托克
　托曰天子詔我而我不從是我與天子抗也君臣之
　義何在既聽詔頓首曰臣至愚荷天子委以軍國重
　事蚤夜懼弗克勝一旦釋此重負上恩所及深矣即
　出兵甲名馬分賜諸將俾各帥所部以聽伊克徹爾
　等節制客省副使哈喇台(舊作哈刺/答今改)曰丞相此行我
　輩必死于他人之手今日寧死丞相前遂㧞刀自刎
　而死
詔威順王庫沁布哈還鎮湖廣
　王初以武昌被陷奪其印至是以討賊立功還其印
　遣歸舊鎮
大都大饑疫
　民有父子相食者
帝製龍舟于内苑
　帝于内苑造龍舟自製其様(船長一百二十尺廣二/十尺用水手二十四人)
　(皆衣金紫自後宫至前宫山下海子内/往來遊戲行時龍首眼口爪尾皆動)又自製宫漏
　(髙六七尺廣半之造木為匱藏壺其中運水上下匱/上設三聖殿匱腰立玉女捧時刻籌時至輒浮水而)
　(上左右二金甲神一懸鐘一懸鉦夜則神人自能按/更而撃無分毫差鳴鐘鉦時獅鳯在側者皆自翔舞)
　(匱之東西有日月宫飛仙六人立宫前遇子午/時自能耦進度仙橋達三聖殿復退立如前)其精
　巧絶出人意皆前所未有帝既怠于政治惟事遊宴
　以宫女十六人按舞名十六天魔戴象牙佛冠身被
　纓絡大紅綃各執噶巴拉薩巴(舊作加巴/剌般今改)之器毎宫
　中讚佛則按舞奏樂宦官非受秘密戒者不得與
(乙/未)十五年春正月徐夀輝遣其黨倪文俊復陷沔陽
　威順王庫沁布哈令其子報恩努(舊作報恩/奴今改)等同元
　帥阿爾斯蘭水陸並進討文俊至漢州水淺船閣文
　俊用火筏燒船報恩努死之庫沁布哈走陜西(文俊/尋進)
　(陷中興路元帥多爾濟巴勒死/之遂復陷漢陽迎夀輝居之)
教授鄭咺請正國俗不報
　大鄂爾多(舊作大斡/耳朶今改)儒學教授鄭咺言䝉古乃國家
　本族宜教之以禮而猶循本俗不行三年之䘮又妻
　其繼庶母叔母兄妻恐貽笑後世宜令改革繩以禮
　法不報
遣兵分戍河南諸路
　時河南賊數渡河焚掠州縣上下視若常事中書參
　議成遵言于丞相曰今天下州縣䘮亂過半而河北
　稍安者以河為之障賊兵卒不能渡所以剝膚椎髓
　以供軍儲而民無深怨者視河南之民猶得保其室
　家故也今賊北渡而官軍不禦是大河之險已不能
　守河北之民復何所恃民心一揺國勢將若之何語
　未畢哽咽不能言宰執而下皆揮涕乃入奏帝即遣
　使罪守河將帥而防禦稍嚴仍遣河南參政洪超爾
　(舊作洪丑驢/今改後仿此)等各將兵分守陜西山東諸路
二月劉福通以韓林兒稱宋帝
　福通等自碭山夾河迎林兒至亳立為皇帝又號小
　明王國號宋改元龍鳳以其母楊氏為皇太后杜遵
　道盛文郁為丞相福通羅文素為平章劉六(福通/母弟)知
　樞密院折鹿邑縣太清宫材建宫闕于亳遵道等各
　遣子入侍福通疾遵道専權命甲士撾殺之遂自為
　丞相
三月竄托克托于雲南
　初安置托克托于淮安既又移額齊訥(舊作亦集/乃今改)路
　(元置屬甘肅行省方輿紀要肅州/北有漢居延城元額齊訥路治此)至是臺臣猶論其
　謫輕故再徙雲南之鎮西其弟額森特穆爾徙四川
　碉門長子哈喇章(舊作哈剌章/今改後仿此)肅州次子三布斡蘭
　州仍籍其貲産
薊州雨血
夏四月以鼎珠為右丞相(十四年十二月鼎/珠已為左丞相)哈瑪爾為
左丞相桑圖錫里(舊作桑哥失/里今改正)為平章政事舒蘇為御
史大夫
　哈瑪爾為相舒蘇為御史大夫于是國家大柄盡歸
　其兄弟矣
五月詔削台哈布哈官爵命逹什巴圖魯(沙卜珠岱人/耨埒之孫按)
(逹什巴圖魯舊作答失/八都魯今改後仿此)總其兵
　台哈布哈以軍士乏糧之故頗驕傲不遵朝廷命軍
　士又往往剽掠為民患監察御史劾其慢功虐民詔
　削其官仍俾率領和實衮(舊作火赤温/今改後仿此)從征命逹什
　巴圖魯總領其兵
六月朱元璋自和州渡江襲取太平路
　先是元璋自滁州用計㧞和州郭子興檄元璋總諸
　軍守其地時樞宻副使班珠爾瑪克(舊作絆/住馬)民兵元
　帥陳額森(舊作陳埜先今/並改後仿此)屯兵絶餉道元璋奮擊破
　之皆走渡江去㑹子興卒劉福通立韓林兒為帝檄
　子興子天叙為都元帥張天佑及元璋為左右副元
　帥元璋曰大丈夫寧能受制于人邪然以其勢方盛
　可倚藉乃用龍鳳年號以令軍中至是元璋謀渡江
　無舟楫㑹巢湖帥廖永忠(巢/人)俞通海(字碧泉其先/濠人徙于巢)等
　以水師千艘來附元璋大喜往撫其衆而中丞曼濟
　哈雅(舊作蠻子海牙/今改後仿此)扼銅城牐(在含山/縣東南)諸隘舟師不
　得出忽大雨水漲遂從小港縱舟擊敗曼濟哈雅軍
　乃定計渡江諸將請直趣集慶元璋曰取集慶必自
　采石(在當塗/縣西北)始采石重鎮守必固牛渚前臨大江彼
　難為備可克也乃揚帆直逹牛渚常遇春(字伯仁/懐逺人)先
　登㧞之采石兵亦潰(諸將以和州饑爭取資糧謀歸/元璋謂徐逹曰渡江幸㨗若舍)
　(而歸江東非吾有也乃悉斷舟䌫放急流/中謂諸將曰太平甚近當與公等取之)遂乘勝趣
　太平㧞其城總管靳義赴水死元璋揭榜禁剽掠軍
　中肅然置太平興國翼元帥府自領元帥事召陶安
　(字主敬/當塗人)叅幕府事而以耆儒李習(字伯羽/當塗人)為知府(陶/安)
　(時以避亂家居率父老出迎元璋元璋召與語安進/曰海内鼎沸豪傑並爭然其意在子女玉帛非有撥)
　(亂救民安天下心明公渡江神武不殺人心悦服天/下不足平也元璋曰吾欲取金陵何如安曰金陵古)
　(帝王都取而有之撫形勝以/臨四方何向不克元璋曰善)
秋七月遣使招諭諸起兵者
　遣諸王錫哩瑪勒(舊作失里門/今改後仿此)四川左丞錫哩巴拉
　等率兵守禦山東湖廣四川諸路又命將作院判官
　烏瑪喇等招諭濠泗沔陽諸起兵者中書左丞許有
　壬言朝廷務行姑息之政賞重罰輕故將士貪掠子
　女玉帛而無鬭志遂倡為招降之策耳不聽
以達什特穆爾為江浙行省左丞相
　時江淮繹騷南北阻隔詔許達什特穆爾便宜行事
　乃任用非人肆通賄賂賣官鬻爵惟視貨之重輕為
　髙下由是謗議紛然所部郡縣往往淪陷亦恬不為
　意
冬十一月逹什巴圖魯擊劉福通軍破之十二月遂圍
亳福通以韓林兒走安豐
　先是逹什巴圖魯進次許州與福通軍遇戰于長葛
　為其所敗將士皆奔潰至中牟收散卒屯聚㑹劉哈
　喇布哈(舊作劉哈剌不/花今改後仿此)引兵來援大破福通兵復駐
　汴梁至是進兵大敗之于太康遂圍亳州韓林兒遁
　走安豐
哈瑪爾矯詔殺故相托克托
　初托克托貶雲南行次大理騰衝(今永昌府/騰越州是)知府髙
　惠欲以女事之托克托曰吾罪人也安敢念及此巽
　辭拒絶惠銜之至是再徙阿輕乞之地惠發軍圖之
　哈瑪爾矯詔賜之鴆遂卒年四十二(托克托儀狀雄/偉器識宏逹輕)
　(貨財逺聲色好禮賢士皆出天性至于事君之際始/終不失臣節惟其惑于羣小急復私仇君子譏焉後)
　(御史張冲等上章/雪其寃始復官爵)
置大兵農司
　詔有水田處置大兵農司招誘夫丁有事則乘機進
　討無事則栽植播種凡置保定河間武清景薊共五
　處其屬又有兵農千户司二十四百户所四十八鎮
　撫司四
(丙/申)十六年春正月哈瑪爾蘇蘇有罪伏誅
　哈瑪爾既相恥前進西僧事告其父圖嚕曰我兄弟
　位宰輔宜導人主以正今圖嚕特穆爾専以滛䙝媚
　上天下士大夫必譏笑我有何面目見人我將除之
　且上日昏暗何以治天下皇太子年長聰明不若立
　為帝而奉上為太上皇其妹聞之歸告其夫圖嚕特
　穆爾恐太子立則己必先誅即以聞于帝然不敢斥
　言滛䙝事第曰哈瑪爾謂陛下年老故耳帝大驚曰
　朕頭未白齒未落遽謂我為老耶因與謀去哈瑪爾
　及蘇蘇計已定有㫖哈瑪爾蘇蘇母入朝御史大夫
　綽斯戩(竒􁏋/氏)因劾奏二人罪惡帝曰哈瑪爾兄弟雖
　有罪然侍朕久且與朕弟同乳姑緩其罰令出征自
　効嗣省臣復糾其罪不已遂詔安置哈瑪爾惠州蘇
　蘇肇州比行皆杖死(初額森特穆爾就貶籍其家貲/以賜哈瑪爾及是籍哈瑪爾家)
　(所得庫藏封䜟猶未啓也哈瑪爾前既譖害托克/托兄弟為中外所共疾及是以不䡄誅人咸快之)
二月張士誠陷平江據之
　時淮東大饑士誠遣其弟士徳由通州渡江入常熟
　遂陷平江及湖州松江常州諸路改平江為隆平府
　自髙郵徙據之(初或謂士誠有降意詔遣集賢待制/烏瑪喇孫撝持詔往諭之士誠拘之)
　(一室廹使降撝詬斥不絶及士誠徒平江撝與士誠/部將張茂先謀遣人約鎮南王刻日進兵復髙郵語)
　(泄遂遇害州孫撝/字自謙曹  人)
三月朱元璋陷集慶南臺御史大夫福夀死之
　元璋率諸軍進侵集慶至江寧鎮(在今江寧/縣西南)破陳兆
　先營擒之盡降其衆福夀數督兵出戰力不能支城
　遂陷百司皆潰福夀獨踞胡床坐鳳凰臺(在今江/寧縣南)下
　指麾左右或勸之去叱曰吾國家重臣城存則生城
　破則死尚何往哉俄而亂兵四集遂遇害元璋入城
　召官吏父老諭之曰我來為民除亂耳其各安堵如
　故舊政不便者除之民大喜遂改集慶路為應天府
　遣徐逹侵鎮江鄧愈侵廣徳皆陷之
方國珍復降
　命為海道漕運萬户以其兄國璋為衢州路總管
是月有兩日相盪
夏六月彰徳李實如黄𤓰
　時有童謡云李生黄𤓰民皆無家
秋七月張士誠遣兵㓂杭州江浙丞相逹什特穆爾遁
平章政事尊逹錫哩死之
　初江南始亂逹什特穆爾等屢敗議者以為苗軍可
　用遂自寳慶招土官楊完者(字彦英武/岡綏寧人)至淮南殺賊
　以功累官江浙行省參政至是士誠遣弟士徳從間
　道㓂陷杭州逹什特穆爾遁入富陽完者乃别由嘉
　興引苗軍及萬户普賢努(舊作普賢奴/今改後仿此)擊敗之復其
　城逹什特穆爾乃還
朱元璋自稱吳國公
　以御史臺為公府置江南行中書省自總省事置㕘
　議以下等官
八月彗星見
　彗出張宿色青白指西南長尺餘至十二月朔始滅
冬十月星隕大名化為石
　從東南流芒尾如曳篲隨地有聲火燄蓬勃久之乃
　息化為石青黒色形如狗頭其斷處若新割者
賊陷淮安城江東亷訪使褚布哈(字君實隰州石樓人/按褚布哈舊作褚不)
(華今改/後仿此)死之
　初褚布哈與樞密判官劉甲扞禦淮安甲守韓信城
　(在今清/河縣東)相掎角為聲援褚布哈上章劾總兵逗撓罪
　總兵者恚之檄甲别將兵擊賊以困褚布哈賊因掘
　塹圍淮安芻餉路絶元帥吳徳琇運米萬斛入河為
　賊所抄攻圍日急總兵者屯下邳按兵不出遣使十
　九輩告急皆不應城中餓者仆道上人即取啖之草
　木螺蛤魚蛙烏燕及鞾皮鞍韉革廂敗弓之筋皆盡
　而後父子夫婦老穉更相食撤屋為薪人多露處坊
　陌生荆棘力既盡城陷褚布哈猶據西門力鬭中傷
　見執為賊所臠子班格(舊作伴/哥今改)亦死褚布哈守淮安
　五年大小數百戰精忠大節人比之張巡云(初同僉/淮南行)
　(樞密院事董摶霄建議以淮安南北襟喉江淮要衝/其地一失兩淮皆未易保救援淮安誠為急務為今)
　(日計莫若于黄河上下并瀕淮南之地及自沭陽抵/沂莒諸州縣布連珠營每三十里設一總砦又于三)
　(十里中設一小砦使烽堠相望而巡邏往來遇賊則/并力野戰無事則屯種而食然後進有援退有守常)
　(為不可勝以待敵之可勝也又言淮南北之民壯者/已盡為兵老幼無所依者宜置軍民防禦司籍其民)
　(以屯故地練兵積糓且耕且戰内全山東完固之邦/外捍淮海出没之冦而後恢復可圖也時不能用而)
　(淮安/旋陷)
(丁/酉)十七年春正月丙子朔日食
二月韓林皃黨李武崔徳陷商州察罕特穆爾與李思
齊連兵擊敗之
　李武崔徳等兵破商州攻武闗(注見/前)遂直趨長安分
　掠同華等諸州三輔震恐時豫王喇特納錫哩及省
　院官皆洶懼計無所出行臺治書侍御史王思誠(字/致)
　(道兖州/滋陽人)曰察罕特穆爾河南名將賊素畏之宜遣使
　求援此上策也守將恐客兵軋已論久不決思誠曰
　吾兵弱旦夕失守咎將安歸乃移書察罕特穆爾曰
　河南陜西兩省互為脣齒陜西危則河南豈能獨安
　乎察罕特穆爾新復陜州得書大喜遂提輕兵五千
　與李思齊倍道來援與賊遇戰輒勝殺獲無算餘黨
　皆潰散走南山河南總兵官以察罕特穆爾擅調遣
　人問之思誠亟言于朝請令専守關陜仍許便宜行
　事朝從之以察罕特穆爾為陜西行省左丞李思齊
　為四川左丞
三月朱元璋陷常州
　先是張士誠以舟師攻鎮江元璋遣徐逹敗之于龍
　潭(鎮名在江寧府句容/縣西北為濱江要地)遂進圍常州士誠遣將來援
　逹離城設二伏以待而身自督戰敵走遇伏大破之
　獲其二將士誠乃以書求和請歳輸粟二十萬石黄
　金五百兩元璋答書責其歸所留使人楊憲(字希武/太原陽)
　(曲/人)而歳輸五十萬石士誠不報逹復請益兵圍之至
　是遂下其城(已而徐逹徇宜興攻常熟張士徳戰敗/為前鋒趙徳勝所擒士徳善戰有謀能)
　(得士心既被執士誠大沮元璋欲留士徳以招士誠/士徳間道貽士誠書俾降元遂不食而死  趙徳勝)
　(濠/人)
韓林兒黨毛貴陷膠萊諸州詔遣知樞密院事布喇竒
(舊作不蘭奚/今改後仿此)等將兵擊之
　劉福通遣毛貴連陷膠州萊州益都般陽(注俱/見前)諸郡
　縣遂以董摶霄為山東宣慰使從布喇竒擊之既而
　中書省臣言山東郡縣相次陷没濟南曰危宜選將
　練卒信賞必罰為保燕趙計以衛京師不報(御史張/楨亦上)
　(疏陳十禍以輕大臣解權綱事安逸杜言路離人心/濫刑獄六者為根本之禍以不慎調度不咨羣策不)
　(明賞罰不擇將帥四者為征討之禍其所言多剴切/其事安逸不明賞罰二條尤中時弊大畧謂陛下因)
　(循治安不預防慮今海内不寧天道變常人情難保/正當修實徳以答天意推至誠以回人心凡土木之)
　(勞聲色之樂宴安鴆毒之惑皆宜痛撤勇改而陛下/乃泰然處之若承平無事時此所謂根本之禍者也)
　(又言自四方有警調兵六年初無紀律又無激勸之/宜將帥因敗為功指虚為實大小相瞞内外相依其)
　(性情不一而邀功求賞則同是以有覆兵之將殘民/之將貪婪之將怯懦之將曾無懲戒所經之處鷄犬)
　(一空貨財罄盡而面諛游説者反以克復受賞且河/南一省今所存者不過三四縣而江淮千里所在蕭)
　(條如此而望天雨粟地湧金朝夕存亡且不能保况/以地力有限之費供將帥無窮之欲哉陛下事佛求)
　(福飯僧消禍以天夀節而禁屠宰皆虚名也今天下/兵起殺人不知其數陛下泰然不理而曰吾將以是)
　(求福福何自而至哉此所謂征伐之禍者也疏奏/不省既而執政惡其訐直除山南道亷訪僉事)
夏五月以綽斯戩為右丞相太平為左丞相
　綽斯戩自哈瑪爾得罪已拜左丞相至是進為右丞
　相而太平亦自遼陽行省丞相復召為左丞相
朱元璋陷寧國等路
　徐達常遇春率兵侵寧國城久不下元璋乃親往督
　戰既至守臣楊仲英開門出降百户張文貴殺其妻
　妾自刎而死執義兵元帥朱亮祖(六安/人)尋遣趙繼祖
　侵江隂胡大海(字通甫/虹縣人)侵徽州常遇春侵池州繆大
　亨(定逺/人)侵揚州皆陷之
六月有龍鬬于樂清江(樂清本晉樂成縣五季吳越改/名縣西南有館頭江甌江下流)
(也南入/于海)
　颶風大作所至有火光如毬死者萬餘人
秋七月大都晝霧
　自旦至午昬暝不辨人物如是者旬有五日
八月劉福通攻汴梁遂分兵畧地于山東西
　分軍為三道闗先生破頭潘馮長舅沙劉二王士誠
　㓂晉冀白不信大刀敖李喜喜趨闗中毛貴出山東
　北犯其勢益熾
以楊完者為江浙行省左丞
　苗軍素無紀律肆為抄掠所過蕩然無遺時逹什特
　穆爾方傍楊完者以為重莫敢禁遏之故楊完者雖
　陽尊事之而生殺予奪皆決于己矜驕日肆不可復
　制達什特穆爾謹署成案而已
張士誠降詔以為太尉
　士誠㓂嘉興屢為楊完者兵所敗乃以書請降詞多
　不遜楊完者欲納之逹什特穆爾以士誠反覆不可
　信不許楊完者固勸乃承制假江浙亷訪使周伯琦
　行省參致至平江招諭之士誠始要王爵達什特穆
　爾不許又請爵為三公逹什特穆爾曰三公非有司
　所定今我雖奉詔便宜行事然不敢専也楊完者又
　力為之請逹什特穆爾外雖拒之心實幸其降又恐
　忤楊完者意遂授士誠太尉其弟士信等皆受官有
　差士誠雖去偽號擅甲兵土地如故朝廷以招安士
　誠為達什特穆爾功詔加太尉(時楊完者強盛士誠/復欲圖之而逹什特)
　(穆爾亦心厭其驕肆不可制乃隂與定計尋舉兵襲/殺之士誠遂據杭州朝廷因以其弟士信為江浙平)
　(章方面大懽自/是悉歸張氏矣)
命太尉努都爾岱(巴爾茂四世孫按努都爾岱/舊作紐的該今改後仿此)總諸軍
守禦東昌
　初鎮守黄河義兵萬户田豐叛降于劉福通陷濟寧
　義兵萬户孟本周攻之豐敗走至是復率衆㓂東昌
　努都爾岱擊却之
九月倪文俊奔黄州徐夀輝黨陳友諒(沔陽人本謝氏/祖贅于陳因從)
(其/姓)襲殺之
　友諒本漁家子嘗為縣吏不樂㑹夀輝文俊兵起慨
　然往從之遂為文俊簿書掾尋亦領兵為元帥及文
　俊専恣心不能平至是文俊謀害夀輝不克奔黄州
　友諒因乗釁襲殺之遂并其軍自稱平章政事
冬十月韓林兒黨白不信等陷興元遂圍鳯翔察罕特
穆爾等合兵擊走之
　不信等既陷秦隴據鞏昌遂窺鳳翔察罕特穆爾即
　先分兵入守鳯翔城而遣諜者誘賊圍鳯翔賊果來
　圍之數十重察罕特穆爾自將鐵騎晝夜馳二百里
　往赴比去城五里所分軍張左右翼掩擊之城中軍
　亦鼓譟而出内外合擊呼聲動天地不信等大潰及
　李喜喜皆遁入蜀
十一月汾州桃杏華
十二月隨州人明玉珍作亂襲據重慶遂陷成都及嘉
定平章埒克達(舊作朗/革歹)右丞旺扎勒圖(舊作完者/都今並改)參政
趙資死之
　玉珍初聞徐夀輝兵起團結千餘人屯青山(今名青/林山在)
　(隨州/南)結柵自固夀輝使人招之乃引衆降令以元帥
　守沔陽久之帥五十艘掠糧川峽間因襲破重慶右
　丞旺扎勒圖出走已而復㑹平章埒克逹參政趙資
　屯嘉定之大佛寺謀復重慶玉珍遣其將萬勝(黄陂/人)
　禦之分兵襲陷成都未幾嘉定亦陷執資及旺扎勒
　圖埒克達以歸欲説降之三人皆不屈遇害蜀人謂
　之三忠于是蜀中郡縣相繼降于玉珍
太尉逹什巴圖魯卒以其子博囉特穆爾為河南平章
政事領其軍
　劉福通攻陷曹濮大名衛輝諸路逹什巴圖魯引兵
　擊之詔遣知樞密院達爾瑪錫哩(舊作答理麻/失里今改)來援
　分兵雷澤(在濮州/東南)濮州以禦福通逹爾瑪錫哩戰没
　諸軍大潰逹什巴圖魯退駐石村朝廷頗疑其玩寇
　失機使者趣戰相踵敵覘知之詐為達什巴圖魯通
　好書遺諸路使者果得之以進逹什巴圖魯覺知一
　夕憂憤而死尋命其子四川左丞博囉特穆爾為河
　南平章政事代領其軍
詔天下團結義兵
　路府州縣正官俱兼防禦使
翰林學士承㫖歐陽元卒
　初元以湖廣行省右丞致仕將歸帝諭留之仍為承
　㫖及天下盗起元獻招捕之策千餘言皆切實可行
　時不能用後以中原道梗欲致仕去由蜀還鄉復不
　允至是卒
(戊/戌)十八年春正月陳友諒陷安慶淮南行省左丞余闕
死之
　先是闕固守安慶倚小孤山為藩蔽命義兵元帥胡
　巴延(舊作胡伯顔/今改後仿此)統水軍戍守友諒自上流引軍直
　𢷬山下巴延與戰四日夜敗還敵追薄城下闕遣兵
　扼之俄而饒州祝寇攻西門友諒兵乘東門既登城
　闕簡死士奮擊敗之賊兵恚甚乃并軍樹柵起飛樓
　復來攻闕分兵捍禦晝夜不得息至是池州趙普勝
　(本巢湖水軍將降朱/元璋復叛歸徐夀輝)軍東門友諒軍西門祝寇軍南
　門四面蟻集闕徒步提戈為士卒先分遣部將督三
　門之兵自以孤軍血戰斬首無算而闕亦被十餘創
　日中城陷城中火起闕知不可為乃引刀自剄墮清
　水塘中死妻伊伯(舊作耶/卜今改)氏子徳生女福童亦皆赴
　井死守臣韓建以下死者數十人(其知名者萬户李/宗可紀守仁陳彬)
　(金承宗經厯段桂芳都事特穆爾布哈千户盧廷玉推/葛延齡邱□許元琰奏差烏徳美百户黄寅孫安慶)
　(官黄圖嚕台經歴楊恒知事余中懐寧縣尹陳巨濟/按特穆爾布哈舊作帖木補化烏徳美舊作兀都蠻)
　(黄圖魯台舊作黄/秃倫歹今並改)城中士民相率登樓自捐其梯曰
　寧俱死此誓不從賊焚死者以千計(事聞贈闕淮南/江北等處行省)
　(平章政事追封豳國公諡忠宣闕號令嚴信與下同/甘苦然稍有違令即斬以徇常出戰矢石亂下如雨)
　(士以盾蔽闕闕卻之曰汝輩亦有命何蔽我為故人/爭用命稍暇即註周易帥諸生謁郡學㑹講立軍士)
　(門外以聽有古良將風烈或欲挽闕入翰林闕/以國步危蹙辭不往其忠國之心蓋素定云)
二月毛貴陷濟南路河南行省右丞董摶霄與戰死之
　初摶霄從布喇竒援益都而濟南方告急乃提兵越
　濟南連敗賊兵城下詔升淮南行樞密院副使兼山
　東宣慰使都元帥有嫉其功者譖于努都爾岱令依
　前從征益都摶霄屬老且病請以弟昻霄代領其衆
　詔授昻霄淮南行院判官未幾復命摶霄守河間之
　長蘆(後周縣宋廢故城/在今滄州西北)搏霄以兵北行且曰我去濟
　南必不可保至是濟南果陷毛貴遂入據之時搏霄
　方駐于南皮縣(注見/前)之魏家莊(在南皮/縣西)詔遣使拜為
　河南右丞甫拜命值貴兵卒至而營壘猶未完諸將
　曰賊至當如何搏霄曰當以死報國因拔劍督戰賊
　突前捽搏霄刺殺之無血惟見白氣衝天是日昻霄
　亦死
韓林兒黨田豐陷濟寧努都爾岱棄東昌走
　努都爾岱聞田豐兵逼境即棄城遁柏鄉尋還京師
　拜中書添設左丞相豐遂入據其城引兵大掠諸郡
　已而復退保東昌
三月毛貴陷薊州詔徴四方兵入衛
　毛貴率衆由河間趨直沽(在天津府城北/有大小直沽)遂陷薊州
　畧柳林逼畿甸樞密副使逹克津(舊作達國/珍今改)戰死京
　師大恐廷臣或勸帝北巡以避之或勸遷都闗陜衆
　議紛然獨丞相太平力以為不可遷遂徴四方兵入
　衛同知樞密院事劉哈喇布哈以兵拒于柳林貴衆
　潰退走濟南
大同路夜聞空中有聲
　初黒氣蔽西方有聲如雷頃之東北方有雲如火交
　射中天遍地俱見火光空中如有兵戈之聲
夏四月陳友諒陷龍興江西行省平章政事多通(高昌/人按)
(多通舊作/道童今改)死之
　多通初任其將章巴延(舊作伯顔今/改後仿此)布延布哈(字希/占䝉)
　(古氏按布延布哈舊作/普顔不花今改後仿此)捍禦數有功至是左丞和尼
　齊來江西専兵柄素與多通不相能且貪忍不得將
　士心見城且陷遂夜遁去多通因退保撫州謀集兵
　再圖克復為追騎所及遂遇害
五月劉福通陷汴梁韓林兒遷據之
　福通攻汴梁守將珠占(舊作竹貞今/改後仿此)出走遂入據其
　城乃自安豐迎林兒居之
削右丞相台哈布哈官爵尋殺之以知行樞宻院烏蘭
哈達代總其軍
　台哈布哈與太平有隙前聞其復相意不平嘆曰太
　平漢人乃復居中用事我反在外勞苦邪尋有詔起
　台哈布哈為湖廣右丞相招討㓂賊諸將皆欲進兵
　台哈布哈以養鋭為名勒兵退及賊攻汴梁守臣請
　援至十往反猶按甲不動或諫之台哈布哈大言曰
　我在何物小宼敢來既而出軍縱掠百里内蕩然自
　是宼益蔓延不可制朝廷憂之兩遣重臣諭㫖授以
　成算皆不聽其子碩通(舊作夀/童今改)將兵分討山東入奏
　事語言驕慢帝由是惡之㑹毛貴田豐等勢愈充斥
　乃拜台哈布哈右丞相總兵進討台哈布哈即上言
　軍行以糧餉為先請令太平至軍供給乃可濟事不
　然兵不能進太平知其欲害已遂諷御史劾其緩師
　拒命之罪詔削奪官爵蓋州(注見/前)安置以知行樞密
　院事烏蘭哈達代之台哈布哈聞有詔夜馳詣故部
　將劉哈喇布哈求救哈喇布哈時駐兵保定即至京
　首見太平太平問其來故具以告太平責之俾致台
　哈布哈以來哈喇布哈還縳台哈布哈父子送京師
　未至皆殺之路
盜宼河北前翰林待制巴延(一名師聖字宗道哈喇魯/特氏世居開州濮陽縣按)
(哈喇魯特舊作/哈刺魯今改)死之
　巴延自弱冠以斯文為己任至正初徴至京師授翰
　林待制已而辭歸四方來學者甚衆其學務真知力
　踐必期措諸實用至是河南宼蔓延河北巴延乃渡
　北行至磁與寇遇宼知其名士欲誘以富貴巴延罵
　不屈與妻子俱死之(巴延既死宼剖其腹見其心有/數孔曰古稱聖人心有七竅此)
　(非賢士乎乃納心于/其腹中覆墻而掩之)
六月戊辰朔日食
韓林兒黨闗先生兵陷遼州(注見/前)遂大掠塞外諸郡
　闗先生破頭潘等分兵二道一出絳州(唐置今/屬山西)一出
　沁州(注見/前)踰太行焚上黨攻破遼州晉冀雲中鴈門
　代郡烽火數千餘里于是大掠塞外諸郡尋復轉而
　南察罕特穆爾遣其部將闗保等率兵分扼阻隘而
　自勒重兵屯聞喜絳陽又分兵屯澤潞及塞井陘以
　杜太行諸道屢擊却之河東悉定詔拜察罕特穆爾
　為左丞尋進平章政事
冬十一月左丞相綽斯戩有罪免以努都爾岱為左丞相
　時天下多故外則疆宇曰蹙内則帑藏空虚而帝方
　溺于娛樂不恤政務綽斯戩居相位毫無所匡救而
　公受賄賂貪聲著聞于是御史伊齊布哈(舊作燕赤/不花今改)
　(後仿/此)劾奏其任用私人都哷(舊作朶列今/改後仿此)及妾弟崔
　旺扎勒特穆爾(舊作崔完者帖木/兒今改後仿此)印造偽鈔事將敗
　因殺都哷以滅口綽斯戩乃自請罷政詔止收其印
　綬御史王尋等復劾之不已帝終不聽
十二月乙丑朔日食
朱元璋陷婺州
　胡大海侵婺州久不下元璋自將往擊之僉行樞密
　院事舒穆嚕伊遜(字申之其先遼之徳里乣人按舒/穆嚕伊遜舊作石抹宜孫徳里乣)
　(舊作廸烈今/並改後仿此)方率兵守處州其母及弟和遜(舊作厚/孫今改)
　(後仿/此)皆在婺乃遣將率車師由松溪(在金華/縣東)來援元
　璋曰道陿車戰適取敗耳命胡徳濟(字世美大/海養子)迎戰
　于梅花門(即蘭谿縣龍門山大/梅溪繞其下故名)伊遜兵大敗遂陷婺
　州改州為寧越府令知府王宗顯(和州/人)開郡學延儒
　士葉儀(字景翰/金華人)宋濓(字景濓其先潛/溪人遷浦江)為五經師戴良
　(字叔能/浦江人)為學正吳沉(字潛仲/蘭溪人)為訓導時䘮亂之餘學
　校久廢至是始聞弦誦聲
闗先生兵䧟上都焚宫闕
　尋轉掠遼陽至髙麗自是上都宫闕盡燬帝不復時
　巡矣(既而帝復欲修之工役大興參議中書省事陳/祖仁上疏諫曰自古人君不幸遇艱虞多難之)
　(時孰不欲奮發有為成不世之功以光復祖宗之業/苟或上不奉于天道下不順于民心緩急失宜舉措)
　(未當雖以此道持盈守成猶或致亂而况欲撥亂世/反之正乎夫上都宫闕創自先帝修于累朝自經兵)
　(火焚燬殆盡所不忍言此陛下所為日夜痛心宜亟/圖興復者也然今四海未靖倉庫告虚乃欲驅疲民)
　(以供大役廢其耕耨而荒其田畝何異扼其吭而奪/之食以速其斃乎陛下追惟祖宗宫闕念兹在兹然)
　(不思今日所當興復乃有大于此者願陛下以生養/民力為本以恢復天下為務信賞必罰以驅策英雄)
　(親正人逺邪佞以圖謀治道夫如是則承平之觀不/日咸復詎止上都宫闕而已乎疏奏帝嘉納之  陳)
　(祖仁字子/山汴人)
大饑疫
　時兩河山東被兵之民攜老幼流入京師重以饑疫
　死者枕藉宦者保布哈(又作王布哈布哈髙麗人按/保布哈舊作朴不花今改正)
　(後仿/此)請市地收瘞之前後凡二十餘萬人
太白經天
(己/亥)十九年春二月詔博囉特穆爾移鎮大同
　欲倚以捍蔽京師故也復置大都督兵農司専督屯
　種以博囉特穆爾領之所在侵奪民田不勝煩擾
三月方國珍遣使以温台慶元三郡附于朱元璋
　元璋既陷婺州遣使招方國珍國珍與其下謀曰江
　左號令嚴明恐不能與抗况與我為敵者西有吳南
　有閩莫若姑示順從藉為聲援以觀其變遂遣使奉
　書幣請獻温台慶元三郡且以其次子闗為質元璋
　却其質厚賜而遣之然國珍實隂持兩端特以甘言
　謝元璋而已
夏四月趙均用殺毛貴其黨續繼祖尋執均用殺之
　韓林兒諸將惟貴稍有智畧其在濟南立賔興院選
　用故官分守諸路又于萊州立屯田三十六十所凡
　官民田十取其二多所規畫故得據山東者三年及
　是為均用所殺其黨續繼祖復自遼陽入益都殺均用
　遂與其所部自相讎敵
五月大蝗
　山東西河南北及闗中飛蝗蔽天人馬不能行所落
　溝塹皆平京師銀一錠易米八斗通州民有殺其子
　而食者
六月陳友諒陷信州江東亷訪副使巴延布哈徳克津
(字蒼崖輝和爾氏按巴延布哈徳/克津舊作伯顔不花的斤今改)死之
　友諒遣其黨王奉國宼信州巴延布哈徳克津自衢
　州往援破走之時鎮南王子逹勝努(舊作大聖/奴今改)屯兵
　城中開門出迎巴延布哈徳克津登城四顧誓必破
　賊後數日賊又來攻遂分兵為三出城奮擊斬首數
　千級復大破之賊繞城植木柵進攻益急又遣使來
　説降巴延布哈徳克津曰汝來誘我邪我頭可斷足
　不可移乃數其罪而斬之由是日夜鏖戰糧竭矢盡
　而氣不衰城中食草苗茶紙括鞾底煮食之又盡乃
　殺老弱以食巴延布哈徳克津屢出兵破賊王奉國
　遂穴地梯城晝夜攻之不息踰旬城遂陷巴延布哈
　徳克津與逹勝努及部將哈喇坦(舊作海魯/丁今改)蔡誠蔣
　廣皆戰死
秋八月察罕特穆爾克汴梁劉福通以韓林兒復走安豐
　韓林兒本起盜賊無大志又聽命劉福通諸將在外
　者率不遵約束至啖老弱為糧且皆福通故等夷福
　通亦不能制兵雖盛威令不行所攻下城邑多不能
　守至是察罕特穆爾圖復汴梁大發秦晉之師㑹汴
　城下首奪其外城遂環城而壘累誘賊出戰輒計敗
　之賊懼不敢復出尋諜知城中計窮食盡乃督諸將
　分門而攻至夜將士鼓勇登城斬闕而入遂㧞其城
　劉福通復挾林兒出東門遁還安豐俘獲數萬軍不
　敢私市不易肆不旬日河南悉定㨗聞詔以察罕特
　穆爾為河南行省平章兼知行樞密院事仍便宜行
　事
九月朱元璋陷衢處州
　常遇春入衢州亷訪使宋巴顔布哈(舊作伯顔/不花今改)被擒
　胡大海入處州舒穆嚕伊遜戰敗走福建境上欲圖
　克復而人心已散因歎曰吾勢已窮無所往不如還
　處州境死亦為處州鬼耳還至慶元縣(宋縣今屬/處州府)為
　亂兵所害(元璋既得處州有薦劉基章溢葉琛及宋/濓者即以書幣招之入見喜甚嘗從容與)
　(論經史及咨以時事命于所居之西創禮賢館處之/時李文忠守金華復薦王褘王天錫至皆用之  劉)
　(基字伯溫青田人章溢字三益龍泉人葉琛字景淵/麗水人李文忠字思本盱眙人元璋姊子王褘字子)
　(充義/烏人)
遣使徴海運糧于張士誠
　中原既亂江南海漕久不通京師屢苦饑至是因河
　南始平乃遣兵部尚書巴延特穆爾等以御酒龍衣
　賜士誠徴海運糧巴延特穆爾等至杭州傳詔命士
　誠輸粟方國珍具舟丞相逹什特穆爾總督之既而
　士誠慮國珍載粟不送京師國珍又恐士誠掣其舟
　乗虚襲已互相猜疑巴延特穆爾往來開諭乃運粟
　十一萬石至京師自是嵗以為常
冬十一月大都有杜鵑
十二月太子殺左丞成遵參知政事趙中
　先是竒皇后與太子謀内禪諭意太平太平不答后
　又召太平至宫中舉酒申前意太平依違而已是時
　太子欲盡逐帝左右令御史劾帝所親暱御史中丞
　圖嚕特穆爾未及奏而所令御史被遷為他官太子
　疑太平子額森呼圖克(又名均字公秉按額森呼圖/克舊作也先忽都今改後仿)
　(此/)泄其事益决意去太平政柄知樞密院事努都爾
　岱聞之數于帝前左右之以故太子志未得逞至是
　太子以遵中皆太平所任用令御史誣其贓罪下獄
　杖殺之
陳友諒徙徐夀輝于江州自稱漢王
　初夀輝聞友諒破龍興欲徙居之友諒忌其來不利
　于已不從至是夀輝遽引兵發漢陽南下江州友諒
　陽出迎而伏兵于城西俟夀輝既入門閉伏發盡殺
　其所部因留夀輝居之而自稱漢王置王府官屬事
　權一歸友諒夀輝惟擁虛位而已
(庚/子)二十年春正月知樞密院事努都爾岱卒二月太平罷
　成遵等既死㑹努都爾岱又卒太平知勢不可留乃
　數以病辭位拜太保令養疾于家臺臣奏留之不允
三月復以綽斯戩為右丞相
　時帝益厭政宦者布木布哈用事為奸利綽斯戬因與
　結搆相表裏四方警報及將臣功狀皆壅不上聞由
　是内外解體
夏五月丁亥朔日食
陳友諒攻太平拔其城遂害其主徐壽輝於采石自稱
皇帝
　友諒挾夀輝東下攻太平太平城堅不可拔乃引巨
　舟薄城西南士卒縁舟尾攀堞而登遂克之朱元璋
　守將花雲(懐逺/人)及其養子朱文遜等皆不屈死友諒
　志益驕急謀僭竊進駐采石磯佯使人白事夀輝前
　戒壯士持鐵撾擊碎其首壽輝死友諒遂以采石五
　通廟為行殿稱皇帝國號漢改元大義太師鄒普勝
　以下皆仍偽官㑹大風雨羣下班沙岸稱賀不能成
　禮(友諒既僭號欲東取建康朱元璋令其故人康茂/才為書應之友諒果引舟師東下至江東橋呼荗)
　(才不應始知見紿遂大敗乘輕舸走還江州元璋乘/勢取安慶  康茂才字夀卿靳人江東橋在江寧縣)
　(江東/門外)
秋九月博囉特穆爾引兵攻冀寧察罕特穆爾調兵拒
戰詔遣使和解之
　初山西晉冀之地皆察罕特穆爾所平定而博囉特
　穆爾兵駐大同因欲并據晉冀兩人遂相讐隙詔命
　博囉特穆爾守石嶺關(注見/前)以北察罕特穆爾守闗
　以南至是博囉特穆爾復調兵自石嶺闗直抵晉冀
　圍其城三日退屯交城察罕特穆爾調兵拒戰㑹朝
　廷使參知政事額森布哈等諭令講和遂各退守關
　南北尋有㫖以冀寜畀博囉特穆爾察罕特穆爾以
　用兵數年皆藉晉冀給軍食以致强盛不肯奉詔託
　言用師汴梁尋渡河屯澤潞拒之調延安軍交戰於
　東勝州再遣部將本布實勒援之本布實勒曰彼軍
　奉詔而來我何敢抗察罕特穆爾怒殺之已而朝廷
　復遣使諭二人令罷兵還鎮博囉特穆爾遂罷兵還
　察罕特穆爾尋亦遣其子副詹事庫庫特穆爾(本姓/王小)
　(字保保察罕特穆爾之甥養為子後按庫庫/特穆爾舊作擴廓帖木兒今改正  仿此)貢糧至
　京師皇太子親與之定約遂不復疑(額森布哈等初/奉詔往解二家)
　(之兵遷延不進山南道亷訪僉事張楨上疏請誅之/不報楨歎曰天下事不可為矣即辭去居河中安邑)
　(山谷聞有訪之者不復言/時事但對之流涕而已)
冬十二月陽翟王阿哩衮特穆爾(太宗子密特哩/大王七世孫)舉兵
反遣知樞密院事圖沁特穆爾將兵討之
　時兵起四方朝廷屢詔宗王以北兵南討阿哩衮特
　穆爾知國事不可為乘間擁兵數十萬屯於穆爾
　楚(在開平南境穆爾固楚/舊作木兒古徹兀今改)之地將犯京畿使來言曰
　祖宗以天下付汝汝己失其大半若以國璽付我我
　當自為之帝遣報之曰天命有在汝欲為則為之遂
　命圖沁特穆爾將兵擊之軍潰圖沁特穆爾走上都
(辛/丑)二十一年夏四月辛巳朔日食
秋八月朱元璋克江州陳友諒走武昌
　友諒遣其將張定邊復取安慶元璋乃率舟師遡流
　而上友諒將傅友徳(其先宿州人/後徙碭山)等皆迎降長驅向
　江州分兩翼挾擊大破之友諒挈妻子夜奔武昌遂
　克其城(既而友諒江西行省平章胡廷瑞以龍興降/于元璋建昌饒袁相繼皆降元璋入龍興除)
　(陳氏苛政改為洪都府美/胡廷瑞沔陽人後改名)
察罕特穆爾克山東田豐等降
　察罕特穆爾既定河南乃以兵分鎮闗陜荆襄河洛
　而重兵屯太行營壘旌旗相望數千里日訓練士卒
　務農積糓謀大舉以復山東至是諜知山東羣盗自
　相攻殺乃輿疾自陜抵洛大㑹諸將議師期分兵五
　道水陸並進而自率鐵騎渡孟津踰覃懐而東復冠
　州(隋冠氏縣地元置州/今為縣屬東昌府)東昌遣其子庫庫特穆爾直
　𢷬東平以田豐據山東久軍民服之乃遺書諭以順
　逆之理豐及王士城皆降遂復東平濟寜時賊兵皆
　聚於濟南察罕特穆爾乃分竒兵間道出賊後南畧
　泰安逼益都北徇濟陽(金縣今屬/濟南府)章邱(隋縣今亦/屬濟南府)中
　循瀕海郡邑自將大軍進逼濟南攻圍三月乃下之
九月阿哩衮特穆爾兵敗伏誅
　阿哩衮特穆爾兵逼上都命少保魯章以兵十萬擊
　之大敗其衆時太子言於帝令以太平為留守實欲
　置之死地㑹阿哩衮特穆爾部將托歡者太平子額
　森呼圖克故將也引兵縳阿哩衮特穆爾至軍前太
　平不受送闕下誅之
冬十月以察罕特穆爾為平章政事
　仍兼知河南山東行樞密院事陜西行臺中丞
十一月黄河清
　自平陸三門磧(即砥柱三/門注見前)下至孟津五百里皆清凡
　七日
大饑
(壬/寅)二十二年春正月李思齊等攻張良弼良弼敗之
　先是博囉特穆爾遣其將據長安謀入陜朝廷以張
　良弼為陜西參政駐兵藍田受節制於察罕特穆爾
　良弼隂結平章鼎珠聴丞相托里特穆爾調遣察罕
　特穆爾銜之與李思齊連兵攻良弼詔和解之且命
　思齊討四川良弼平襄漢以分其勢尋申諭二將各
　以兵自効未幾思齊復遣兵攻良弼至于武功良弼
　伏兵大破之
二月彗星見
　未幾長星復見于虚危之間其形如練長數十丈
三月明玉珍陷雲南夏五月自稱隴蜀王
　初玉珍聞陳友諒害徐壽輝謀欲討之乃堅兵守䕫
　關絶不與通復立廟以祀夀輝至是遣兵陷雲南省
　治屯金馬山(在今昆/明縣東)玉珍遂自稱隴蜀王以張楨(字/維)
　(周瀘/州人)為參謀分兵陷興元鞏昌等路
六月田豐復叛平章政事察罕特穆爾遇害詔以其子
庫庫特穆爾代總其兵
　時山東俱定獨益都孤城不下察罕特穆爾移兵圍
　之大治攻具諸道並進賊悉力拒守田豐復與王士
　誠隂結賊謀叛初豐之降也察罕特穆爾推誠待之
　不疑數入其帳中及是豐乃紿請行營衆以為不可
　往察罕特穆爾曰吾推心待人安得人人而防之左
　右請以力士從又不許乃從十一騎行至豐營遂為
　士誠所刺(先是太史奏白氣如索起危宿貫太微垣/山東當大水帝曰不然山東必失一良將)
　(即馳詔戒察罕特穆爾勿/輕舉未至而已及于難)詔贈河南行省左丞相封
　潁川王諡忠襄命其子庫庫特穆爾為平章政事兼
　知山東河南行樞密院事代總其兵
冬十一月庫庫特穆爾克益都執田豐等誅之
　庫庫特穆爾既領兵討賊誓必復讐而賊城守益固
　乃穴地通道以入抜其城執賊首陳猱頭等二百餘
　人獻闕下而取田豐王士誠之心以祭其父餘黨皆
　就誅尋遣兵取莒州山東悉平乃引兵還河南
十二月立塔斯特穆爾(舊作塔思帖木/兒今改後仿此)為髙麗王遣兵
送之國髙麗以兵拒之大敗而還
　初皇后竒氏宗族在髙麗者恃寵驕横為國王巴延
　特穆爾所殺后䜛之于帝遂廢巴延特穆爾而議立
　其昆弟在京師者塔斯特穆爾為王國人上書言舊
　王不當廢新王不當立帝不聴乃以將作同知崔特
　穆爾為丞相率兵萬人送之國至鴨緑江髙麗伏兵
　四起乃大敗僅餘十七騎走還京師
遣戸部尚書張㫤(宛平/人)如江東以朱元璋為江西行省
平章政事元璋不受
　初察罕特穆爾破山東江淮震動元璋遣使致書于
　察罕特穆爾察罕特穆爾留其使朝廷因命戸部尚
　書張㫤郎中嗎哈木特(舊作馬合/謀今改)浮海如江東授元
　璋江西等處行中書省平章政事賜以龍衣御酒未
　至而察罕特穆爾被刺元璋遂不受殺嗎哈木特以
　張㫤才留官之
(癸/夘)二十三年春正月明玉珍稱帝於重慶
　玉珍用劉楨䇿僭即帝位建國號曰夏改元天統
二月張士誠將吕珍入安豐殺劉福通朱元璋率兵擊
走之以韓林兒歸于滁州
　時福通兵勢日窘珍引兵圍安豐林兒吿急于元璋
　元璋乃率徐達常遇春等往救之未至而珍已殺福
　通據其城元璋擊走之以林兒歸居之滁州
夏六月博囉特穆爾遣珠占襲據陜西庫庫特穆爾與
李思齊合兵討珠占降之
　時陜西行省右丞達什特穆爾與行臺有隙且恐陜
　西為庫庫特穆爾所據隂結博囉特穆爾請珠占入
　城刦取御史大夫旺扎勒特穆爾印復拘留之庫庫
　特穆爾遣部將摩該(舊作􁀙髙今/改後仿此)合李思齊兵討之
　珠占乃降
秋七月陳友諒圍洪都朱元璋率師救之大戰于鄱陽
湖友諒敗死張定邊等復立其子理
　初友諒忿疆埸日蹙乃大治舟艦復圍洪都載家眷
　百官盡鋭進攻飛梯衝車百道並舉時元璋從子文
　正(元璋兄興/隆之子)及鄧愈守洪都随方備禦三月不能下
　趙徳勝中流矢死内外音問不通文正乃遣使赴建
　康吿急元璋自將救之進次湖口友諒聞援兵至撤
　圍東出鄱陽湖遇于康郎山友諒兵號六十萬元璋
　分兵十一隊禦之張守邊直趨元璋舟舟膠于沙不
　得退危甚適援舟驟進水湧得脱友諒集巨艦連鎖
　為陣元璋兵仰攻不下皆有怖色㑹日暮東北風起
　乃命死士載火藥蘆葦焚友諒舟風烈火熾友諒弟
　友仁等皆燒死翌日復戰自辰至午友諒兵大敗欲
　退保鞋山(即大孤山以/形似得名)元璋既扼湖口邀其歸路相
　持數日友諒食盡突圍出湖口元璋自上流邀擊之
　大戰涇江(今名禁江在/湖口縣東北)口友諒軍且鬬且走日暮猶
　不解友諒從舟中引首出有所指撝驟中流矢貫睛
　及顱而死軍遂大潰其長子善兒被執張定邊夜挾
　友諒次子理載其屍遁還武昌復立理為帝改元徳
　壽元璋復進兵圍之既而還建康留常遇春督諸軍
　(先是元璋救安豐劉基諫不聴至是謂基曰我不當/有安豐之行使友諒乘虛𢷬建康大事去矣乃頓兵)
　(南昌不亡何待友諒/亡天下不足定也)
張士誠自稱吳王詔徵其糧士誠不奉詔
　士誠令其下頌功徳邀王爵達什特穆爾恐逆其意
　為所害乃具文請于朝至再三不報士誠遂自立為
　吳王即平江治宫室置官屬尊母曹氏為太妃朝廷
　遣使徵糧不復與參軍俞思齊(字中孚/泰州人)諫曰向為賊
　可無貢今為臣不貢可乎士誠怒抵案仆地思齊即
　引疾去(士誠以弟士信與女夫潘元紹為腹心參軍/黄敬夫蔡彦文葉徳新主謀議陳基饒介典)
　(文章又好招延賔客所贈/遺甚具諸僑寓者爭趨之)
冬十月山東赤氣千里
博囉特穆爾遣兵攻冀寜庫庫特穆爾擊走之
　博囉特穆爾自察罕特穆爾既死之後復數以兵爭
　晉冀朝廷雖屢下詔解之而讐隙日深至是復遣兵
　攻冀寜至石嶺闗庫庫特穆爾大破之擒其將烏嗎
　喇殷興祖軍勢日蹙
十一月殺太傅太平
　初帝欲以巴咱爾(舊作伯撒里/今改後仿此)為相辭曰老臣不足
　以任宰相若必以命臣非得太平同事不可時太平
　方辭歸奉元于是密㫖令巴咱爾留之太平至沙岸
　聞命而止皇太子惡之令御史大夫布哈劫其違命
　詔拘収所受宣命綽斯戩因誣奏之詔安置土蕃復
　遣使至東勝逼令自裁
十二月出治書侍御史陳祖仁為甘肅參知政事御史
大夫羅達錫(帝母舅按羅達錫舊作/老的沙今改後仿此)知樞密院事圖沁
特穆爾皆逃
　時宦者布木布哈托歡内侍太子外結綽斯戩驕恣
　不法御史傅公讓劾之忤太子意坐左遷祖仁乃上
　書太子極諫(其畧曰天下者祖宗之天下臺諫者祖/宗之所建立顧以二𥪡之㣲而于天下)
　(之重臺諫之言一切不恤獨不念祖宗乎且殿下職/在監國撫軍問安視膳而已予奪賞罰之權自在君)
　(父今方毓徳春宫反使諫臣結舌凶人肆志/豈惟君父徒擁虚器天下蒼生亦將奚望)書奏太
　子怒令御史大夫羅達錫諭祖仁以托歡等初無是
　事御史紏言不實已與美除昔裕宗為太子時凡事
　合奏者皆許啓聞非獨我今日也祖仁乃復上書切
　言之而臺臣大小皆請罷于是太子以其事聞二人
　乃皆辭退帝又令羅達錫諭㫖祖仁復上書極論之
　(其畧曰祖宗以天下傳之陛下今乃壊亂不可救藥/雖曰天運使然亦刑法不明之所致也區區二𥪡猶)
　(不能除况于大者願陛下顯斥二人勿令以辭退為/名成其奸計使海内皆知陛下信賞必罰自二人始)
　(則將士亦必効/力天下可全)疏既奏帝大怒時侍御史李國鳳亦
　言二人當斥于是祖仁等皆左遷時羅達錫執其事
　頗力太子惡之因譖于帝以母舅故封為雍王遣歸
　國而復以布木布哈為集賢大學士羅達錫乃與圖
　沁特穆爾皆奔大同博囉特穆爾匿之軍中
(甲/辰)二十四年春正月朱元璋自立為吳王
　元璋以正月朔即吳王位建有司官屬以李善長為
　右相國徐達為左相國常遇春俞通海為平章政事
　汪廣洋(字朝宗/髙郵人)為右司郎中張㫤為左司都事
二月吳王元璋將兵圍武昌陳理降
　元璋以武昌圍久不下復自將攻之其臣張必先自
　岳州來援常遇春擊擒之徇于城下城中大懼元璋
　乃遣其故臣羅復仁入城招理理遂率其太慰張定
　邊等出降凡府庫倉儲恣理自取城中民饑困發粟
　賑之以理歸建康封為歸徳侯湖廣江西諸郡縣皆
　降於元璋(江西行省以陳友諒鏤金牀進元璋曰此/與孟昶七寳溺器何異立命毁之時句容)
　(儒士戎簡入見語及陳氏之事簡曰向者敗陳氏于/九江其衆既潰何不乘虚直抵武昌而乃引還今雖)
　(克之費力多矣元璋曰汝豈不知覆巢之下豈有完/卵乎若乘勝急追彼必死鬬殺傷必多吾故縱之遣)
　(偏師綴其後恐其奔逸料彼創殘之餘人各偷生喘/息不暇豈復敢戰我以大軍臨之故全城降服一者)
　(我師不傷二者生靈復全三者保/全智勇所得不亦多乎簡大悦服)
三月削博囉特穆爾官爵不受命詔庫庫特穆爾討之
夏四月博囉特穆爾舉兵犯闕殺右丞相綽斯戩太子
出奔
　初綽斯戩徇太子㫖遂誣羅達錫及太平子宣政院
　使額森呼圖克等謀不軌収其黨鍜鍊具獄連逮不
　已帝知其無辠數諭太子寢其事太子不從綽斯戩
　布木布哈皆阿附太子必窮究其事額森呼圖克等
　皆貶死又圖沁特穆爾先與中書右丞額森布哈有
　隙額森布哈因譖其詆毁朝政而博囉特穆爾素與
　圖沁特穆爾相友善且知其受誣遣人白其非罪太
　子怒博囉特穆爾跋扈交通圖沁特穆爾及羅達錫
　等于是下詔削博囉特穆爾官爵而奪其兵博囉特
　穆爾拒命遂詔庫庫特穆爾率兵討之博囉特穆爾
　知詔命調遣皆由綽斯戩所為非出帝意遂命圖沁
　特穆爾舉兵向闕入居庸闗知院伊蘇(䝉古人按伊/蘇舊作也速)
　(今改後/仿此)詹事布喇竒迎戰不利皇太子率侍衛兵出
　古北口東走興松(二州名元興州今在熱河界内/元松州今在哈爾沁右翼界内)圖
　沁特穆爾兵至清河(在宛平縣西北水出玉泉山/至海淀分流而北東入白河)列
　營時京師無備城中大震令百官吏卒分守使達達
　國師即其軍問故以必得綽斯戩布木布哈為對詔
　慰解之不聴乃執二人畀之皆為所殺遂復博囉特
　穆爾官爵加太保仍命守禦大同圖沁特穆爾兵自
　健徳門入覲帝于延春閣慟哭請罪帝宴賚之授平
　章政事乃引軍還大同
五月太子還宫遣兵攻大同博囉特穆爾復舉兵犯闕
太子率師拒之戰不利遂復出奔詔以博囉特穆爾為
右丞相
　先是太子至路兒嶺詔追及之還宫恚怒不已遂命
　庫庫特穆爾調兵分道討博囉特穆爾其東道以白
　索珠(舊作鎖/住今改)領兵三萬守禦京師中道以摩該珠占
　領兵四萬西道以闗保領兵五萬合擊之闗保等進
　逼大同博囉特穆爾留兵守大同而自率兵與圖沁
　特穆爾羅達錫復大舉向闕前鋒入居庸闗太子親
　統兵禦于清河軍潰馳還白索珠遂引兵扈從太子
　出順承門由雄霸河間取道以達冀寜博囉特穆爾
　兵駐健徳門外與羅達錫等入見帝于宣文閣訴其
　非罪皆泣帝亦泣乃賜宴博囉特穆爾欲追襲太子
　羅達錫止之(博囉特穆爾又使翰林承㫖張翥草詔/削奪庫庫特穆爾官爵發兵討之翥不)
　(從或勸之翥曰吾臂可㫁筆不可操帝知其不/可奪乃命他學士為之  張翥字仲舉晉寜人)遂以
　博囉特穆爾為左丞相尋進右丞相節制天下軍馬
　羅達錫為平章政事圖沁特穆爾為御史大夫其部
　屬皆布列省臺百司博囉特穆爾既専國遂誅狎臣
　圖嚕特穆爾等罷三宫不急諸造作沙汰宦寺禁西
　僧作佛事數遣使請太子還使至太原拘留不報
秋八月壬辰朔日食
張士誠逐達什特穆爾以其弟士信為江浙左丞相南
臺御史大夫布哈特穆爾不屈死
　時右丞達蘭特穆爾(舊作荅蘭/帖木兒)郎中珍布(舊作真保/今並改後)
　(仿/此)二人諂事士誠受其金帛數媒孽達什特穆爾之
　短于士誠遂有不相容之勢至是士誠遣使面數達
　什特穆爾過失勒其自陳老病去職又言丞相非士
　信不可即逼取符印遷于嘉興幽之而士信自為丞
　相士誠又諷行臺為之請實授王爵布哈特穆爾不
　從即使人至紹興索其臺印布哈特穆爾封其印置諸
　庫曰我頭可斷印不可與又迫之登舟曰我可死不
　可辱也從容沐浴更衣與妻子訣賦詩二章乃仰藥
　死後數日達什特穆爾聞之嘆曰大夫且死吾不死
　何為遂命左右以藥酒進飲之而死
(乙/巳)二十五年春二月日旁有一月一星
三月太子大發兵討博囉特穆爾博囉特穆爾幽二皇
后竒氏調兵拒戰大敗
　時太子在外日夜謀除内難庫庫特穆爾使白索珠
　將二萬騎屯漁陽為朝廷聲援而使闗保等以兵𢷬
　大同克之太子乃承制大發諸路兵分三道而進自
　率庫庫特穆爾兵由中道博囉特穆爾怒遂出二皇
　后竒氏幽之于諸色總管府既又逼后還宫取印章
　偽為后書召太子復出而幽之乃遣圖沁特穆爾率
　衆攻上都之附太子者調伊蘇南禦庫庫特穆爾兵
　伊蘇次良鄉不進而謀之于衆皆以為博囉特穆爾
　稱兵悖逆中外同憤遂勒兵歸永平遣人西連庫庫
　特穆爾東連遼陽諸王軍聲大振博囉特穆爾患之
　遣驍將姚巴延布哈統兵出拒至通州河溢營虹橋
　(在通州/之東)以待伊蘇出其不意襲而破之擒斬姚巴延
　布哈博囉特穆爾大怒自將兵出通州三日大雨而
　還時后亦數納美女于博囉特穆爾至百日始還宫
　(初庫庫特穆爾將輔皇太子入討博囉特穆爾因遣/使傳皇太子㫖賜前僉山南道肅政亷訪使張楨以)
　(上尊且訪以時事楨復書曰合燕趙齊魯之境大河/内外長淮南北悉為邱墟闗陜之區所存無幾江左)
　(日思薦食上國湘漢荆楚川蜀淫名僭號幸我有變/閣下國之右族三世二王得不思亷藺之于趙㓂賈)
　(之于漢乎京師一殘假有不逞之徒􁇸起草澤借名/義存君父倡其説于天下閣下將何以處之守京師)
　(者能聚不能散禦外侮者能進不能退紛紛籍籍神分/志奪國家之事能不為閣下憂乎志曰不備不虞不)
　(可以為師僕之惓惓為言者獻忠之道也然為言大/要有三保君父一也扶社稷二也衛生靈三也請以)
　(近似者陳其一二衛出公據國至于不父其父趙有/沙邱之變其臣成兑平之不可謂無功而後至于不)
　(君其君唐肅宗流播之中怵于邪謀遂成靈武之篡/千載之下雖有智辯百出不能為雪嗚呼是豈可以)
　(不鑒之乎然吾聞之天之所廢不驟也驟其得志肆/其寵樂使忘其覺悟之心非安之也厚其毒而降之)
　(罰也天遂其欲民厭其汰而鬼神勿福也其能久乎/閣下覽觀焉謀出于萬全則善矣詢之輿議急則其)
　(變不測徐則其釁必起通則往來之使達其上下之/情得其情則得其䇿矣孔子曰君君臣臣父父子子)
　(今九重在上者如寄青宫在下者如寄生民之憂國/家之憂也可以深思而熟計之哉庫庫特穆爾深納)
　(其/説)
夏五月大都雨氂
　長尺許或曰龍鬚也命拾而祀之
秋七月博囉特穆爾羅達錫圖沁特穆爾等皆伏誅
　博囉特穆爾先嘗以疑殺其將保安既又失姚巴延
　布哈鬱鬱不樂乃日與羅達錫等飲宴荒淫無度又
　酗酒殺人喜怒不測威順王之子華善忿其無君數
　言于帝受密㫖與徐士本謀結勇士瑪勒(舊作上都/馬今改)
　金諾海(舊作那/海今改)畢徳爾(舊作百達/兒今改)等隂圖剌之至是
　圖沁特穆爾遣使來吿攻上都之捷博囉特穆爾入
　奏行至延春閣下畢徳爾自衆中奮出斫之中其腦
　瑪勒等競前斫死羅達錫傷額趨出擁博囉特穆爾
　家屬北遁詔民間盡殺其部黨既而羅達錫被執伏
　誅圖沁特穆爾引輕兵走巴咱爾(舊作八思/兒今改)之地尋
　亦討殺之時遇變城門不開者三日珠占摩該軍至
　城外縁城而上碎平則門鍵以入大掠于都市
皇后翁吉喇特氏崩
九月太子還大都以巴咱爾為右丞相庫庫特穆爾為
左丞相
　帝遣使函博囉特穆爾首往冀寜召太子還于是庫
　庫特穆爾扈從至京師詔以巴咱爾為太師右丞相
　庫庫特穆爾為太尉左丞相知樞密院事
冬閠十月詔封庫庫特穆爾為河南王總制諸道軍馬
　時巴咱爾以累朝舊臣庫庫特穆爾後生晚進與之
　並相中朝多忌之者而庫庫特穆爾久典軍亦不樂
　在内居兩月即請南還視師是時中原無事而江淮
　川蜀皆已陷没皇太子累請躬出督師征討帝難之
　乃詔封庫庫特穆爾河南王代之親征總制闗陜晉
　冀山東諸道並迤南一應軍馬凡黜陟予奪悉聴便
　宜而行庫庫特穆爾于是分省中官屬之半以自随
　鹵簿甲仗亘數十里軍容甚盛尋還河南欲廬墓以
　終喪左右咸以為受命出師不可中止乃復北渡居
　懐慶又移居彰徳
十二月立竒氏為皇后
　改竒氏為索隆噶(舊作肅良/合今改)氏
(丙/午)二十六年春二月黄河北徙(禹貢錐指元大徳初河/決把縣蒲口蓋河自陳)
(留南入於把其後河徙而北自陳留入蘭陽儀封而把/界遂無河矣  考河自金明昌五年南北分流後大勢)
(日趨於南而北流益弱此云北徙者乃決/流非大徙也故特引禹貢錐指以釋之)
　先是河決小流口達于清河壊民居傷禾稼至是復
　北徙自東明曹濮下及濟寜民皆被害
庫庫特穆爾調張良弼等兵不應遂遣兵西擊良弼李
思齊等與良弼連兵拒之
　初李思齊與察罕特穆爾同起義兵齒位畧相等及
　是庫庫特穆爾總其兵檄諸將㑹師大舉思齊不能
　平而張良弼遂首拒命孔興圖魯卜(舊作脱烈伯/今改後仿此)等
　亦皆恃功懐異請别為一軍莫肯統屬庫庫特穆爾
　嘆曰吾奉詔總天下兵而鎮將皆不受調遣何討賊
　為乃遣闗保和爾齊(舊作虎林赤/今改後仿此)以兵西攻良弼於
　鹿臺思齊與圖魯卜孔興等皆與良弼合庫庫特穆
　爾遣闗保等合兵渡河且約思齊以攻良弼良弼遣
　子弟質于思齊連兵拒守闗保等戰不利思齊請詔
　和解之(時禮部侍郎瑪實貝爾吏部侍郎温都爾罕/持詔諭思齊開通川蜀道路思齊方事兵爭)
　(不奉詔瑪實貝爾等留鳳翔一年始還京師哈按瑪/實貝爾舊作滿尚賔温都爾罕舊作掩篤剌  今並)
　(改後/仿此)
三月明玉珍卒子昇復僭稱帝
　玉珍素無逺畧然性節儉頗好學折節下士既僭稱
　尊號設國子監教公卿子弟開進士科定賦税以十
　分取一蜀人悉便安之至是疾革召其左丞相戴夀
　等諭之曰西蜀險固若協力同心則可以自守不然
　後事非所知也遂卒子昇立年甫十嵗尊母彭氏為
　太后同聴政
夏四月吳王元璋取淮安諸路
　時徐達克髙郵遂襲破張士誠將徐義于淮安義遁
　左丞梅思祖(夏邑/人)以城降濠徐宿諸州皆相繼下之
　元璋遂如濠州省基置守塜二十家召父老飲極歡
　除其税賦
秋七月辛巳朔日食
八月以陳友定(一名有定字/安國福清人)為福建行省平章政事
　友定始為黄土砦巡檢以討平山寨功再遷為汀州
　路總管陳友諒將鄧克明陷汀州友定入援連戰克
　捷盡復所失州縣進參知政事尋進兵攻處州為朱
　元璋守將胡深(字仲淵處/州龍泉人)所敗深乃與朱亮祖進攻
　建寜破二柵友定遣阮徳柔以兵四萬繞出深後斷
　其歸路而自帥鋭師搏戰徳柔自後夾擊深兵大敗
　遂被執而死至是詔置分省於延平以友定為平章
　于是友定盡有福建八郡之地(友定頗任威福所屬/違令者誅竄不絶威)
　(震八閩然事朝廷未嘗失臣節時張士誠方國珍各/據一方嵗漕粟大都輙不至而友定嵗輸粟數十萬)
　(石海道遼逺至者嘗十/三四帝嘉之下詔褒美)
九月以方國珍為江浙行省左丞相
　先是以國珍為淮南左丞相分省慶元至是復拜江
　浙左丞相封衢國公其弟國瑛國珉姪明善並為平
　章政事
有星孛于東北
吳王元璋遣將擊張士誠取湖州諸路
　元璋與張士誠接境數以兵相攻元璋將廖永安(字/彦)
　(敬永/忠兄)被執死謝再興叛降于士誠㑹元璋方與陳友
　諒相持未暇東畧及破武昌即出師規取淮北地至
　是元璋乃移檄數士誠八罪命徐達常遇春帥二十
　萬衆擊之(元璋命之曰城下之日毋殺掠毋毁廬舍/毋發邱壟士誠母塟平江城外毋侵毁既)
　(而召問達遇春用兵當何先遇春欲直𢷬平江元璋/曰湖州張天騏杭州潘原明為士誠臂指平江窮蹙)
　(兩人悉力赴援難以取勝不若先攻/湖州羽翼既披平江勢孤立破矣)達等自太湖趣
　湖州守將迎戰而敗遂進圍之士誠遣朱暹等來援
　屯於舊館(村名在烏/程縣東)達遇春築壘斷其糧道士誠知
　事急親督兵來戰敗於皂林潘元紹又敗于烏鎮(在/烏)
　(程縣/東南)昇山(在烏程/縣東)水陸寨皆破舊館援絶朱暹等降
　達等以徇于城下城中大震左丞張天騏遂舉城降
　於是李文忠攻杭州紹興華雲龍(定逺/人)攻嘉興皆下
　之
冬十二月韓林兒卒
　林兒既居滁州至是卒僭號凡十二年或曰吳王元
　璋命廖永忠迎林兒歸建康至𤓰步覆舟沉于江云
吳江元璋立宗廟社稷
　元璋本用宋龍鳳年號林兒既殁始以明年為吳元
　年立廟社建宫室有司進宫殿圖見有雕琢竒麗者
　即去之及新殿成製皆樸素命博士熊鼎編次古人
　行事可為鑒戒者書于殿壁又命書大學衍義于兩
　廡壁間曰前代宫室多施絢畫今書此以備省覽豈
　不愈于丹青乎(時有言瑞州出文石可以甃地者元/璋曰搆建宫室已覺作者之勞况逺)
　(取文石能不厲民乎言者慙而退元璋又命訪求古/今書籍嘗謂博士詹同等曰吾毎無事輒取孔子之)
　(言觀之如節用而愛人使民以時真治國之良規也/尋又命協律郎冷謙考正雅樂音律及鐘磬等器定)
　(樂舞之制文武生各六十四人又定文武二科取士/之制其應文舉者察之言行以觀其徳考之經術以)
　(觀其業試之書算以觀其能䇿以經史時務以觀其/政事應武舉者先之以謀畧次之以武藝令有司預)
　(為勸勉以俟開科源詹同/初名書字同文婺  人)
(丁/未)二十七年(吳王朱元/璋元年)春正月絳州天鼔鳴
　其聲如空中戰鬭者
李思齊等㑹兵于陜西同拒庫庫特穆爾
　庫庫特穆爾遣其弟托音特穆爾(舊作脱因帖木/兒今改後仿此)以
　一軍屯濟南防遏南軍而引兵西入闗攻思齊等思
　齊乃與張良弼圖魯卜等㑹于含元殿舊基共推思
　齊為盟主遣將守黄連寨庫庫特穆爾使闗保等擊
　走之侯巴延達什(舊作侯伯顔達/世今改後仿此)以兵援庫庫特穆
　爾亦攻下秦州既而闗保引兵退侯巴延達什亦奔
　潰思齊乃遣將㑹良弼等屯於華隂而自還鳳翔
夏六月丙午朔日食
秋八月詔太子總制天下軍馬置大撫軍院
　初太子之奔太原也欲援唐肅宗靈武故事自立庫
　庫特穆爾不從及還京竒后遣人諭庫庫特穆爾以
　重兵擁太子入城脅帝禪位庫庫特穆爾逆知其意
　未至京城三十里即散遣其軍以數騎入朝故太子
　深銜之及與李思齊相持經年帝數使使諭令罷兵
　専事江淮庫庫特穆爾欲遂定思齊等然後引軍東
　不奉詔廷臣譁言其跋扈有狀帝亦心忌之乃下詔
　命皇太子以中書令樞密使總制天下軍馬(詔畧曰/曩者障)
　(塞決河本以拯民昏墊豈期妖盗積造訛言塗炭郡/邑兹逾一紀阿裕錫哩達喇計安社稷累請出師朕)
　(以國本至重遂授庫庫特穆爾總戎重寄俾代其行/李思齊等各懐異見稱兵不已以至盗賊愈熾深遺)
　(朕憂爰遵舊典命皇太子悉總天下兵馬生殺予奪/事無輕重如出朕裁其庫庫特穆爾總領本軍自潼)
　(闗已東肅清江淮李思齊自鳳翔以西進取川蜀以/少保圖魯為陜西行省左丞相總本部及張良弼孔)
　(興魯卜各枝兵馬進取襄樊/王信固守山東别聽調遣)太子又用錫喇岱爾(舊/作)
　(沙藍答兒今/改後仿此)等計立大撫軍院設知院同知等官専
　備庫庫特穆爾
九月吳王元璋克平江執張士誠以歸士誠自殺
　先是徐達等進攻平江築長圍困之士誠拒守數月
　數突圍決戰不利元璋貽書招之不報士誠故將李
　伯昇知其困甚遣所善客踰城説之降亦不聴士誠
　故有勇勝軍皆驍猛善鬭悉敗溺萬里橋下死最後
　丞相士信中礟死城中洶洶無固志至是城破士誠収餘
　衆戰于萬夀寺(在蘇州府/治東北)東街衆散走倉皇歸府第
　拒戸自經故部將趙世雄解之士誠妻劉氏積薪齊
　雲樓(在蘇州府治/後子城上)下驅羣妾登樓令養子辰保縱火
　焚之亦自縊徐達數遣李伯昇等諭意士誠士誠瞑
　目不荅乃以戸扉舁之出葑門入舟不復食至金陵
　竟自縊死(士誠為人外遲重寡言似有器量而實無/逺圖既據有吳中吳承平久戸口殷盛士)
　(誠漸奢縱怠于政事其弟士信及潘元紹尤好聚歛/金玉珍寳及法書名畫無不充牣將帥亦偃蹇不用)
　(命每有攻戰輒稱疾邀官爵田宅然後起至軍即摴/蒲蹴踘皆不以軍務為意及喪師失地還士誠概置)
　(不問已復用為將上/下嬉娛以至于亡)元璋既克平江乃遣使致書于
　帝並送宗室紳寳(舊作神保今/改後仿此)大王等北還
冬十月詔罷庫庫特穆爾官奪其軍命諸將分統之
　初太子既受詔竟止不行而分兵之命庫庫特穆爾
　亦扞拒不受其將摩該所統多博囉特穆爾之效部
　曲因鼓變脇之叛庫庫特穆爾殺衛輝彰徳守將欲
　進襲懐慶聞有備而還摩該遂上疏列庫庫特穆爾
　罪狀于朝闗保亦自歸于朝廷帝乃下詔以庫庫特
　穆爾拒命宜黜其兵柄落太傅左丞相及兼領諸職
　仍前河南王以汝州為其食邑弟托音特穆爾為集
　賢學士同居河南其帳前諸軍命索珠和爾齊分統
　之河南諸軍李克彝統之闗保本部軍仍令統之山
　東諸軍伊蘇統之山西諸軍錫喇岱爾統之河北諸
　軍摩該統之詔下庫庫特穆爾遂退軍澤州
吳王元璋遣徐達等將兵北侵
　元璋召諸將議曰山東則王宣反測河南則庫庫特
　穆爾跋扈闗隴則李思齊等梟張猜忌元祚將亡中
　原塗炭今將北伐何以決勝常遇春曰以我百戰之
　師敵彼久逸之卒直𢷬元都破竹之勢也元璋曰元
　建國百年守備必固懸軍深入餽餉不前援兵四集
　危道也吾欲先取山東撤彼屏蔽移兵兩河破其藩
　籬拔潼闗而守之扼其戸檻然後進兵元都勢孤援
　絶不戰自克鼓行而西雲中九原闗隴可蓆捲也諸
　將皆曰善乃以徐達為征討大將軍常遇春為副將
　軍率師二十五萬由淮入河而北(時又命征南將軍/胡廷瑞率安吉寜)
　(國等軍南取八閩俟八閩既定即以其師航海趣廣/東湖廣平章楊璟等率荆湘之衆以取廣西  楊璟)
　(合肥/人)
吳王元璋定律令
　初元璋以唐宋皆有成律斷獄惟元不倣古制取一
　時所行之事為條格胥吏易為奸弊自平武昌以來
　即議定律至是命左丞相李善長等詳定律令語之
　曰立法貴在簡當使人易曉若條緒繁多或一事而
　兩端可輕可重奸貪之吏得夤縁為奸則所以禁殘
　暴者反以賊良善非良法也卿等宜盡心參究凡刑
　名條目逐日來上吾與卿等面議斟酌之庶可以為
　久逺之法(既而太史院使劉基及其屬髙翼以/所定戊申厯來上元璋命頒行之)
十二月吳王元璋遣將克慶元方國珍降
　初元璋遣兵攻温州國珍懼請俟杭城下即納土來
　歸元璋為罷兵及杭州既克國珍據境自若遣間諜
　假貢獻名覘勝負又數通好于庫庫特穆爾及陳友
　定元璋怒遺書責其懐奸挾詐陽降隂叛且徵其貢
　糧二十三萬石國珍不報遂遣湯和等進兵克温台
　州長驅抵慶元國珍懼遁入海島復令廖永忠引兵
　自海道㑹和攻之其步將多來降諸郡縣相繼皆下
　國珍惶惑失措乃遣子明完奉表乞降既而及其弟
　國珉親帥所部謁和于軍門和送國珍等于建康(元/璋)
　(授國珍廣西行省左丞食/祿不之官數年卒于建康)時延平建寜福州興化漳
　泉皆屬陳友定湯和兵既克國珍遂由海道徑取福
　州
吳王元璋兵陷山東諸路
　徐達常遇春引兵而北首陷沂州進陷嶧州(宋置今/為縣屬)
　(兖州/府)于是般陽濟寜萊州東平濟南諸路相繼皆陷
　詔右丞相伊蘇同諸將守禦山東李思齊為副總統
　圖魯卜等出潼闗渡河東行共勤王事思齊等皆不
　奉命
(戊/申)二十八年(是年依厯朝嬗代一嵗兩係例閠七月以/前為元順帝至正二十八年八月以後為)
(明太祖洪/武元年)春正月吳相國李善長等奉吳王元璋為皇
帝國號明
　先是善長等率羣臣奉表勸進王不允凡三上王乃
　命具儀以聞及是遂祀天地於南郊即皇帝位定國
　號曰明建元洪武追尊祖考為皇帝(髙祖考曰元皇/帝廟號徳祖曽)
　(祖考曰恒皇帝廟號懿祖祖考曰裕皇帝廟/號熙祖考曰淳皇帝廟號仁祖妣皆皇后)立妃馬
　氏為皇后世子標為皇太子(后仁慈有智鑒好書史/吳漢接境戰爭無虚日)
　(后手緝甲士衣履佐軍嘗言治天下以不殺人為本/明主善之既即位欲官后族后謝曰爵禄私外家非)
　(法力辭而止乃追封后父馬公/徐王修墓置廟標后長子也)
明以李善長為左丞相徐達為右丞相
　善長少習法家言有智計(明主嘗從容問曰四方戰/爭何時定乎對曰漢髙祖)
　(起布衣豁達大度知人善任五載成帝業今元綱既/紊天下土崩瓦解公濠産距沛不逺山川王氣公當)
　(受之法其所為天下不足定也明主稱善明/主凡自將征討皆命居守轉調兵餉無乏)至是改
　官制尚左以為左丞相
明將軍湯和陷福建平章陳友定死之
　先是明主既命和由海道趨閩復命胡美(即胡廷瑞/注見前)
　由江西趨杉闗(注見/前)遣使至延平招友定友定置酒
　㑹諸將殺死者瀝血酒中與衆酌飲之誓以死守已聞
　杉闗破急分軍為二以一軍守福而自帥一軍守延
　平和舟師抵福之五虎門(在福州府閩縣/海中五虎山下)蟻附登城
　守將遁去參政尹克仁宣政使多爾瑪(舊作朶耳/麻今改)不
　屈死僉院拜特穆爾殺妻女縱火自焚死時胡美已
　克建寕和遂進攻延平友定欲以持久困之諸將請
　出戰不許數請不已友定疑其部將殺一人軍士多
　出降者㑹軍器局災城中礟聲震地明師知有變急
　攻之友定呼其屬與訣退入省堂仰藥死所部開門
　納明師舁友定出水東門未絶也天大雷雨友定復
　甦械送建康入見明主詰之友定厲聲曰國破家亡
　死耳尚何言遂併其子殺之延平既下興化泉州皆
　望風附獨漳州路達嚕噶齊徳爾密什(囘囘人按徳/爾密什舊作)
　(迭里彌/實今改)自殺時稱閩有三忠謂友定拜特穆爾徳爾
　密什也
削庫庫特穆爾爵邑命圖嚕李思齊討之
　庫庫特穆爾既退軍澤州帝知其勢孤乃詔李思齊
　等東出闗與摩該共攻之而命闗保以兵戍大原庫
　庫特穆爾憤甚引兵據太原盡殺朝廷所置官吏于
　是下詔削庫庫特穆爾官爵令諸將四面討之
夏四月明將軍廖永忠陷廣東
　永忠自福州以書諭行省左丞何真(字邦佐/東筦人)曉譬利
　害真即奉表迎降永忠至廣東降盧左丞擒海㓂邵
　宗愚數其殘暴斬之廣人大悦馳諭九真曰南朱崖
　儋耳三十餘城皆納印請吏又遣陸仲亨(濠人/)進畧
　清逺英徳亷州廣東悉入于明
明徐達常遇春陷河南梁王阿哩衮(察罕特穆/爾之父也)降于明
　徐達陷山東㑹遇春于濟寜引舟師泝河趣汴梁守
　將李克彞走左君弼珠占等降遂自虎牢闗入守將
　托音特穆爾以兵五萬陳洛水北遇春單騎突陳二
　十餘騎攢槊刺之遇春一矢殪其前鋒大呼馳入托
　音特穆爾軍遂大潰追奔五十餘里梁王阿哩衮降
　嵩陜陳汝諸州次第告陷明主如汴梁改為開封府
　召徐達至命其率軍北畧諭之曰中原之民久為羣
　雄所苦故命將北伐拯民水火元祖宗功徳在人其
　子孫罔恤民隠天厭棄之君實有罪民則何辜前代
　革命之際肆行屠戮朕實不忍諸將毋肆焚掠妄殺
　人元之宗戚咸俾安全庶幾上荅天心下慰民望達
　頓首受命明主尋還應天
明都督馮勝陷潼闗
　明師既陷河南李思齊張良弼(明史作張思道/今仍従元史)合兵
　駐潼闗㑹火焚良弼營思齊移軍葫蘆灘(在華隂縣/渭水南)
　明師遂陷潼闗思齊奔鳳翔良弼奔鄜城(注見/前)尋共
　推思齊為總兵諸將皆以兵㑹之於鳳翔
六月明平章楊璟陷廣西
　璟攻永州鄧祖勝歛兵固守璟分營築壘造浮橋西
　江急攻之祖勝力盡仰藥死遂陷永州以次畧取寳
　慶全州道州藍山諸州縣(藍山唐縣今屬桂/陽州餘注俱見前)進攻靖
　江不下璟謂諸將曰彼所恃西濠水耳決其堤岸破
　之必矣乃遣將殺守堤兵盡決濠水築土堤五道傅
　城攻兩月㑹廖永忠朱亮祖自廣東陷梧州連破潯
　桂鬱林亮祖以兵來㑹總制張榮約降璟與之白帽
　為識夜半從寳賢門入執平章額爾吉訥(舊作也兒/吉尼今改)
　移師郴州降兩江土官黄英岑巴延等永忠亦陷南
　寜象州廣西悉入于明
秋閠七月復庫庫特穆爾官爵命率師㑹諸將復河洛
　闗保摩該進攻晉寜庫庫特穆爾與戰擒之尋皆為
　所殺帝大恐乃下詔歸罪于太子罷大撫軍院誅知
　院事巴延特穆爾等詔庫庫特穆爾仍前河南王左
　丞相統軍馬直抵彰徳衛輝右丞相伊蘇由東道同
　圖嚕李思齊四道進兵克復汴洛詔下而明兵已逼
　庫庫特穆爾尋自晉寜退守太原
明師陷通州帝北去八月徐達入大都監國淮王特穆
爾布哈死之元亡
　徐達帥師發開封遣裨將分道徇河北地連下衛輝
　彰徳廣平次臨清使傅友徳以輕兵先進開陸路通
　步騎顧時(字時舉/濠人)浚河通舟師㑹常遇春已陷徳州
　合兵陷長蘆扼直沽作浮橋濟師水陸並進遂陷通
　州知樞密院事布延特穆爾力戰被執死之帝于是
　詔淮王特穆爾布哈監國以慶同為左丞相同守京
　師御清寜殿集三宫后妃皇太子議避兵北行左丞
　相錫哩瑪勒知樞密院事赫色(舊作黑斯今/改後仿此)宦者趙
　巴延布哈以為不可帝不聴巴延布哈慟哭曰天下者
　世祖之天下陛下當以死守奈何棄之臣等願率諸
　軍民及諸集賽等出城拒戰願陛下固守京城卒不
　聴夜半開健徳門北去達陳兵齊化門將士填濠登
　城入淮王及左丞相慶同平章徳爾畢什(舊作迭/兒必失)富
　森寨音布哈(舊作朴賽因/不花今並改)右丞相張康伯御史中丞
　穆辰(舊作滿/州今改)等不降殺之餘不戮一人封府庫及圖
　籍寳物令指揮張勝以兵千人守宫殿門宦者䕶視
　宫人妃主禁士卒毋侵暴吏民安堵市肆不移遣傅
　友徳等分守古北諸隘口元亡
　
　
　
　
　
　
　
　
御批厯代通鑑輯覽卷九十九
