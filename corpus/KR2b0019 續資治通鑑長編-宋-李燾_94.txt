
　續資治通鑑長編卷九十二
　　　　　　　　　　　　宋　李燾　撰
　　真宗
天禧二年五月壬戌朔令淄州刺史知登州范昇與比
部員外郎知淄州王穆兩易其任時知青州李士衡言
登州仍大旱歉昇武人不閑治道故也(范昇或作/花昇當考)　詔
曰民勤稼穡家有儲峙所以備流行之災而末俗澆浮
罕務蓄積嵗或少歉便至流亡豈教𨗳之方未甚篤也
今禾麥將登令所在長吏躬親勉諭無使復然　刑部
員外郎兼侍御史知雜事吕夷簡守本官同勾當通進
銀臺司兼門下封駁事度支郎中杜夢楨兼侍御史知
雜事夷簡與中丞趙安仁近親避嫌也
癸亥詔祥源觀先營正殿餘俟明年興葺
甲子成徳鎮寧等軍節度使太尉尚書令徐王元偓薨
先是宫邸遺燼燔舍數區元偓驚悸暴中風眩不能言
上憂之親視者數四及是臨奠慟哭贈太師尚書令追
封郡王諡曰恭懿𦵏日御製挽詞元偓姿貌偉異沉厚
寡言樂善多藝知音律既歿詔取生平歌詩文記纂為
六巻及墨跡三巻親製二序藏之秘閣
丁卯命宰臣王欽若管勾修祥源觀事　右正言劉曄
言前世𫝊聖水者皆詭妄不經今盛夏亢陽不宜興土
木以營不急疏入不報又嘗建議罷提㸃刑獄官禁民
棄父母事佛老者皆不行　䕫州路轉運使言順州蠻
田彦晏等齎彭儒猛状哀訴求歸順乃下詔釋儒猛罪
仍加録用令髙州等處諸族蠻人以此招諭如挈屬來
降願給田耕鑿或却還溪洞皆聽從便其招諭之人亦
遞加酬奬
壬申廣徳軍言管内祠山廟承前民施牛二百頭並僦
與民戸每嵗一牛輸絹一匹或經三十年牛斃而猶納
絹欲望歴十五年已上者並除之詔可
甲戌以荆湖北路提㸃刑獄權轉運司事屯田員外郎
江嗣宗為都官員外郎辰州都巡檢供備庫副使李守
元為西京作坊副使内殿崇班閤門祇候知辰州錢絳
為内殿承制入内西頭供奉官江徳源為内殿崇班左
侍禁閤門祇候劉永崇為東頭供奉官右侍禁閤門祇
候知澧州史方為西頭供奉官辰澧鼎州都巡檢使右
班殿直閤門祇候康八元為右侍禁以討捕溪蠻有功
其使臣將校第勞遷補有差召徳源八元赴闕以守元
為辰澧鼎州都巡檢使絳知鳯州永崇知施州方知辰
州(康八元/未見)　太常博士張及言災傷州軍望權罷造閏
年長巻版籍俟後閏仍舊從之
丙子冨州刺史向通漢率所部九十二人來朝貢名馬
丹砂銀装劍兠鍪彩牌等物詔賜襲衣金帶鞍勒馬并
其子光澤以下冠服器幣有差通漢求日奉朝請詔許
五日一起居
己卯御史中丞尚書右丞兼宗正卿贈吏部尚書諡文
定趙安仁卒
庚辰京東轉運使請益兵防䕶兖州僊源縣文宣王廟
從之
丙戌河陽三城節度使張旻言近聞西京訛言有物如
㡌蓋夜飛入人家又變為犬狼狀㣲能傷人民頗驚恐
每夕皆重閉深處以至持兵器捕逐詔使體量又命侍
御史吕言馳往按本府長吏洎轉運提㸃刑獄司不即
上聞之故仍設祭醮禳禱(吕言造父/夏卿祖)
丁亥以暑熱賜輔臣花素布人十匹　翰林學士李維
罷為户部侍郎集賢院學士初維三兄皆年五十八而
卒及是維亦得疾因力辭近職云維疾稍間命知許州
集賢院學士出藩自維始(春明退/朝録)
六月壬辰朔詔三班使臣經汾隂改官後七年者並許
考課遷陟　禁陜西民鬻漆於北界
乙未以宣徽北院使同知樞宻院事曹利用知院事
詔奨涇原駐泊都監周文質以其築南使城及縁山壕
塹功畢也仍賜名曰静邊鎮
丁酉以太常博士提㸃開封府界公事齊革監安州税
革擅令尉氏縣毁撤坊市民舍當暑擾動故及於責
己亥詔諸州文學參軍長史别駕等降謫經十年者聽
還鄉
壬寅富州刺史向通漢以五州地圗來上乞留京師上
嘉其意甲辰授通漢本州防禦使還疆土署其兄子光
澤等三班職名通漢再表留京師不允乃為光澤等求
内地監當及言嵗賜衣裘願使者至本任並從之通漢
本青州人唐僖宗時隔在溪洞因母疾不茹葷迨今三
十年語言與中華無異云
乙巳入内供奉官趙用和言太廟每有享祀行事官並
前一日入廟致齋望自今每月朔望祭宫闈令亦前一
日致齋從之　是夕京師民訛言帽妖至自西京入民
家食人相𫝊恐駭聚族環坐逹旦呌譟軍營中尤甚上
慮因縁為姦詔立賞格募人告為妖者既而得僧天賞
術士耿槩張山岡等令起居舍人吕夷簡入内押班周
懐政鞫之坐嘗為邪法並棄市其連坐配流者數人然
訛言實無其狀時自京師以南皆重閉深處知應天府
王曾令夜開里門敢倡言者即捕之妖亦不興
辛亥有彗出北斗魁第二星東北長三尺許向北行經
天牢拂文昌長三丈餘歴紫㣲三台軒轅速行而西至
七星凡三十七日没
己未加號眞武将軍曰眞武靈應眞君　知秦州李及
言得囬鶻九部族軍主納丹等狀以曺瑋得假還京望
令且在本任詔奨瑋仍從其請
初皇后父通嘗掌禁旅從潘美征廣南又累戰北面積
勞至虎㨗都指揮使領嘉州刺史太平興國中䕶蹕太
原卒于師權窆京城西累贈永興節度使兼中書令母
龎氏贈徐國太夫人是月始𦵏通及龎氏詔贈通太師
尚書令諡武懿命昇王府諮議参軍張士遜具鹵簿皷
吹䕶𦵏祥符之鄧公原皇后親臨遣奠上御製祭文置
靈坐之右
秋七月丁卯三司借内藏錢五十萬貫
辛未徙知陳州馮拯知河南府兼西京留守司事代王
嗣宗以嗣宗知陜州時帽妖興自西京嗣宗不得察故
也
壬申以星文示變赦天下流以下罪死罪減一等十惡
致死故殺刼殺謀殺人官典枉法贓至死造妖惑衆者
論如律在降官羈管十年以上者放還京朝官丁憂移
任七年未改秩者以聞　詔自今鏁㕔應舉人所在長
吏先考藝業合格即聽取觧如至禮部不及格當停見
任其前後考試官舉送長吏並重寘其罪
甲戌以樞宻直學士刑部侍郎李士衡為三司使代馬
元方也士衡以足疾表求門謝許之上作寛財利論賜
士衡又出内藏錢二百萬貫以助經費士衡因請刻聖
製于本㕔從之士衡方進用王欽若害之欲言而未有
路㑹上論時文之弊欽若因言路振文人也然不識體
上曰何也曰士衡父誅死而振為贈告乃曰世有顯人
上頷之士衡以故不大用(欽若沮士衡據蘇軾雜記附/見路振卒於祥符七年十月)
(去年九月李廸中對/東門云云可參考)
丙子浚汴口
己卯詔諸州帳籍自今簡停軍士每歲一造營房半歲
一造職員馬遞鋪馬數每季一造時上封者言其繁冗
紙墨所費或至掊斂故也
癸未右正言劉曄言近者詔捕妖人許陳告酬賞亦慮
所告之人妄覬重賞誣執平民按問之際願令詳審上
曰比令紏告造妖者及吕夷簡推劾屢戒其審察無使
枉濫果多不實即詔今日已前犯者更不問罪
丁亥謁玉清昭應宫幸開寳寺靈感塔　是夕彗没輔
臣奉表稱賀
八月庚寅朔謁景靈宫遂幸上清宫祥源觀㑹靈觀
辛卯免青州原河口乾度課錢　三陵副使郝昭信等
請於永安縣建營徙軍士二指揮就糧從之
乙未判三司都催欠慿由司左正言集賢校理宋綬言
本司屢經恩赦除放欠負差官詳定内有事節未圓者
凡六十八州軍共六百七十三萬貫石斤兩計三千二
百餘人至今報應未備望令轉運司選官與長吏催欠
官詳酌如合蠲免限半月聞奏從之於是皆獲蠲免焉
(皆獲蠲免/據綬本傳)
丙申對輔臣于龍圗閣
丁酉羣臣上表請立皇太子不允表三上許之先是知
梧州衞尉寺丞陳執中上復古要道三篇上異而召之
上時已屬疾春秋髙大臣莫敢言建儲者執中既至進
演要三篇以蚤定天下根本為説翌日上以他疏示輔
臣皆贊曰善上指其袖中曰更有善此者出之即演要
也因召對便殿勞問久之尋擢為右正言執中恕之子
也(實録云執中得見于崇政殿其日甲寅在立太子後/凡十日據本𫝊則執中既見逾月乃立太子不知孰)
(是以事理推之本傳當得其實蓋羣臣因執中言始有/建儲議見于崇政恐非所對也今從本𫝊執中附𫝊與)
(正𫝊載所上演要亦小不同今/從正𫝊疑正𫝊考據必詳審爾)
辛丑詔流内銓選人有累犯罪因衝替而獻文求試者
不得進内
壬寅新城内權都巡檢周仁美言地分巡檢軍士捕亡
卒盜賊不獲皆有罰而獲者無賞今請獲亡卒一人賞
錢二百賊一人錢五百從之(仁美深/州人)　辰澧鼎州都巡
檢使張綸言下溪州刺史彭儒猛納先所略人口器甲
等乞修貢如故詔賜儒猛錦袍銀帶令辰州通判劉中
象召至明灘與㰱血為誓遣之
癸卯詔前歲上聖號冊寳所賜酺今秋豐稔可追行之
甲辰立昇王受益為皇太子改名禎大赦天下惟十惡
刼殺謀殺故殺鬭殺盜官物偽造符印官典犯贓論如
律宗室並加恩文武常參官子為父後見任官者賜勲
一轉
乙巳以翰林學士晁迥為冊立皇太子禮儀使命祕書
監楊億撰皇太子冊文知制誥盛度書冊陳堯咨書寳
丁未内出鄭景岫四時攝生論陳堯叟所集方一巻示
輔臣上作序命刋板模印付閤門賜授任廣南臣僚仍
分給諸道州軍
戊申黎州山後兩林百蠻都王李阿善遣将軍卑熱等
百五十人來貢
己酉免潁濮二州浮客乾食鹽錢
庚戌以右諫議大夫知開封府樂黄目為給事中兼太
子左庶子昇王府諮議參軍吏部郎中直昭文館張士
遜為右諫議大夫兼右庶子禮部郎中直史館崔遵度
為吏部郎中直史館兼左諭徳記室參軍左正言直史
館晏殊兼舍人賜金紫右正言魯宗道為户部員外郎
兼右諭徳賜緋魚玉清昭應宫資善堂都監左藏庫使
長州刺史入内押班周懐正為左騏驥使入内副都知
兼管勾左右春坊事
壬子彭王元儼加太傅為永清横海節度使進封通王
　以參知政事李廸兼太子賔客上初欲授廸太子太
傅廸辭以太宗時未嘗立保傅乃止兼賔客而詔皇太
子禮賔客如師傅有殿侍張廸者春坊祇候太子不欲
其名與賔客同改名克一廸奏其事上喜以告輔臣
以賀州團練使錢惟灝知和州惟灝占謝自陳和州去
京太逺改命知漣水軍惟灝俶之子也　詔中書門下
五品尚書省御史臺四品諸司三品見皇太子並答拜
自餘受拜
癸丑上作元良箴賜皇太子又作詩分賜賔客而下
甲寅楚王元佐加興元牧其雍州牧如故兼州府兩牧
自元佐始徐國長公主進封福國邠國長公主進封建
國宿國長公主進封鄂國
乙卯給事中兼太子左庶子樂黄目責授左諫議大夫
知荆南府西京左藏庫使㑹州刺史入内副都知張繼
能責授西京作坊使罷禁職為邠寜環慶路鈐轄開封
府判官虞部員外郎李直方監漣水軍税推官監察御
史張及監髙郵軍税先是繼能主往來國信有國信司
吏陳誠者頗巧㸃繼能欲援置羣牧司而誠先𨽻羣牧
坐事停職至是羣牧吏左宗抉其宿負白制置使曺利
用故誠不遂所求繼能怒宗之沮已宻遣親事卒偵宗
㑹宗弟元喪妻宗嘗為假教駿軍校馬送𦵏及還元抵
飲肆與酒保相毆繫府中而假馬事未發誠即白繼能
請屬府并劾之黄目時知府受繼能屬獄未具為羣牧
副使楊崇勲所發故黄目等並坐責繼能自陳不願外
任得掌瑞聖園
庚申殿中丞史瑩言准詔詣鄭州界經度畎索水入金
水河止有役卒七千望發鄭州丁夫可一月功畢詔以
軍士萬人給之無得擾民仍令右領軍衞大將軍梧州
團練使魏榮為都大部署御史忠佐馬軍副都頭張榮
副之
辛酉詔皇太子月給錢二千貫　禮儀院言至道中敕
百官於皇太子稱名宫僚稱臣續准敕依皇太子所請
宫僚止稱名詔如至道之制
知祁州供備庫副使髙志寜請詣闕言邉事許之九月
壬戌對於承明殿(韓𤦺墓誌云志寜自祁州請覲及對/宻奏今上徳業日新宜早建東宫真)
(宗大寤靣賜黄金五十兩還所治仍詔志寧凡所奏事/許附入内内侍省通進無闗銀臺司按志寧對承明日)
(東宫已建/矣今不取)
甲子右諫議大夫兼太子左庶子張士遜等言臣等日
詣資善堂參見皇太子猶令升偕列拜然始跪受望令
坐受參見不許
乙丑占城國王尸哩排摩牒遣使羅皮帝加等以方物
來貢羅皮帝加言國人詣廣州或風漂船至石堂則累歲
不達矣明年使還賜其王銀四千七百兩并戎器鞍馬
(㑹要云四萬七/千兩今從本𫝊)　蔡州團練使徳雍等請皇太子受拜
不許
丁卯御天安殿冊皇太子
庚午詔舊制賜諸軍物外戌者減半今聽全給　流内
銓言自今注軍監判官請不兼通判常從不給軍士從
之
辛未令河南府葺王屋山陽臺觀給官田為常住時女
道士王道真住是觀得玉璧于山中因請増葺故也
壬申皇太子謁玉清昭應宫景靈宫癸酉謁太廟　龍
圗閣待制李虛已上奉詔編羣臣所和御製詩為明良
集五百巻詔賜銀帛　三司假内藏銀十萬兩
丁丑詔三班使臣部送益州綱運至荆南無遺闕者自
今每運賜錢十五千三司軍大將十千
戊寅監察御史劉平請對于承明殿
庚辰御正陽門觀酺自是凡五日　上作稼穡倍登詩
欹器戒酒二論示輔臣　詔京城諸司當賽土地者不得
用十月七日以是日本太宗誕辰故也　河中府同耀
州民飢多流亡遣度支判官侍御史周實馳驛存撫之
壬午慶雲見于正陽門樓上　右正言劉曄言今歲秋
賦食祿之家鏁㕔應舉者頗衆望諭中外自今食祿家
弟姪子孫若文藝必可程試者不得就資䕃其有官者
不得與孤寒競進詔不許但令諸州精加考較
甲申起居舍人吕夷簡為契丹國主生辰使供奉官閤
門祇候曺琮副之工部郎中直史館陳堯佐為正旦使
侍禁閤門祇候張君平副之琮彬幼子君平滏陽人君
平管勾汴口嘗建言嵗開汴口當審擇其地則水湍駛
而無留沙嵗可省疏浚工百餘萬詔用其策雖役不嵗
興然其後浸有淤塞之患又請沿河縣令佐使臣能植
榆柳至萬株者書歴為課汴中溺死無主名者敕所在
收瘞悉施行之(種榆柳書歴為課㑹要在天禧/元年三月今從本𫝊并書于此)　祥源
觀成觀宇凡六百一十三區以監修内臣東染院使鄧
守恩為崇儀使
是月京東路饒韶巴昌州荆門保安軍並言豐稔
冬十月壬辰詔自今遣使檢逃戸災傷令三司以奏帳
式付之　開封府發觧官任布等請依南省例謄録進
士試巻及進士試題御筆㸃定詔試題進入餘不許
乙未雪上作瑞雪詩賜輔臣
庚子詔近臣觀玉宸殿刈小香占城稻遂於安福殿賜宴賦詩
壬寅召知益州樞宻直學士右諫議大夫王曙為給事
中兼太子賔客職如故
癸卯三司使李士衡等言准詔歲省文帳二分已上其
在司王典亦合裁減詔令與三部衆官詳定具合留名
目以聞既而取事簡人衆者出補三班
辛亥河北縁邊安撫副使張昭逺言保州等處所種榆
柳多匿亡命軍士亦嘗殺害守卒又縁邊寨柵多種此
樹久亦不便望加採伐從之
癸丑太常博士祕閣校理李埀請令江浙兩路放行茶
貨左諫議大夫孫奭言茶法屢改非示信之道望遣官
重定經久之制即詔奭與三司詳定務從寛簡時言者
愈多不過欲惠小商優園戸朝廷亦嘗差優其直饒其
給大抵吝茶之出而須錢實京師故法不能變言者但
采浮論而不切於事理未幾奭出知河陽事遂止奭初
自密州代還時方置天慶等節天下設齋醮張燕費廣
奭又請裁省浮用不報奭復出其居朝廷蓋不周歲云
(十一月十九日奭/出知河陽今并書)　樞密直學士王曙言自今轉運使
副使提㸃刑獄朝臣使臣舉官望不許預先移牒報知
免立私恩庶臻公道詔令别行條約(㑹要十/月事)
十一月己未翰林學士晁迥為承㫖時朝廷數舉大禮
詔令每下多出迥手嘗夜召對上令内侍持御前炬燭
送歸院他日曲宴宜聖殿内出牡丹百餘盤千葉者惟
十餘葉以賜宰臣親王上顧迥與學士錢惟演亦皆賜
焉
壬戌詔諸州職田先以三月四月九月内到任為限過
其月有閏者勿理
己巳三司言陜西入中芻糧請依河北例每㪷束量増
直計實錢給抄入京以見錢買之如願受茶質交引即
依實錢數給之令𣙜貨務並依時價納緡錢支茶不得
更用芻糧交抄貼給茶貨詔每入百千增五千茶與之
餘從其請
辛未召近臣觀太清樓書太宗墨蹟及御製遂賜宴上
作詩從官畢和
壬申斬威武軍副使都頭王成迮建坐訛言惑衆也(迮/建)
(當檢/迮字)
甲戌命翰林學士錢惟演盛度樞密直學士王曙龍圗
閣待制李虛已李行簡於祕閣再考定開封府得解舉
人試巻令祕閣校理王準封彌定為三等具名以聞乃
詔從上解百五十人準質子也(封彌此非事始書此/為任布等得罪張本)
乙亥上作冬至宴親賢詩又出御製三教詩各百首歌
論九首示宰相　起居舍人吕夷簡言澶魏豐熟望出
内藏錢二十萬貫市芻積糧從之
辛巳迎道釋經赴三宫觀及都城寺院先是上令選藏
教中精妙者凡五十八巻讎校摹印至是而畢
癸未上作後苑宴宗親詩賜皇太子通王　祕書丞朱
正臣上言前通判廣州竊見蕃商多往交州貿市齎到
黎字及砂蠟錢至州頗紊中國之法望自今犯者决配
牢城隨行貨盡没入官詔廣南轉運使洎廣州覆議既
而上言本州海路與交州占城相接蕃商乘舟多為海
風所漂因至外國本非故往貨易欲望自今齎到黎字
砂鑞等錢並沒入官其餘博易所得布帛取三分之一
餘悉還之所犯人以違制失論詔可
丙戌契丹遣使右衞上將軍耶律留寧副使翰林學士
起居舍人知制誥吳叔達來賀承天節
丁亥命翰林學士承㫖晁迥知制誥陳堯咨於秘閣再
考國子監及太常寺别試進士文巻上其名詔國子監
從上解二十人太常寺六人開封府國子監太常寺發
解官皆坐薦舉不實責監諸州酒税屯田員外郎判度
支勾院任布鄧州著作郎直集賢院徐奭洪州太子中
允直集賢院麻温其池州度支判官太子中允直集賢
院楊侃汝州太子中允直集賢院丁度齊州太常少卿
直史館張復罰銅十斤初作祥源觀布論之既忤宰相
及考試開封而奭潛發封巻視之遂與奭等俱責度祥
符人也
十二月己丑朔免涇原折變芻藁以穀不登也
甲午詔如聞邠寜涇原州流民多往秦隴州故闗山及
渭州山外鎮戎軍以來逐熟慮無知者誘略人口鬻於
蕃界宜令所在州縣洎廵檢使臣察舉之
丁酉周實言同耀邠寧涇原渭華虢隴州及河中府永
樂虞鄉二縣旱歉望權格税物仍罷和糴從之(實九月/出使)
　詔文武官自今承天節除子孫外自餘宗屬及已食
祿者不得奏薦
辛丑以河陽三城節度使張旻為武寧節度使同平章
事旻遭䘮有詔起復於是自河陽來朝特加寵命尋出
判陳州
工部侍郎叅知政事張知白與宰相王欽若議論多相
失因稱疾辭位丙午罷為刑部侍郎翰林侍讀學士知
天雄軍上賦詩餞之輔臣以雜學士出藩并翰林侍讀
學士外使皆自知白始(宋敏求春明退朝録云祖宗時/宰相罷免唯趙令得使相餘多)
(本官歸班叅樞亦然天禧中張文節始以侍讀學士知/南京天聖中王文康以資政殿學士知陜州自慶歴後)
(解罷率皆/得職焉)　將作監丞蔡齊為著作郎直集賢院故事
第一人及第到任一年即召試齊自兖州通判徙濰州
獻所為文乃得召試(此據江休復/雜誌當考)
癸丑契丹遣使左林牙工部尚書蕭留寧副使右諫議
大夫馬貽謀來賀明年正旦
甲寅詔文武官曾使契丹及接伴者自今戎使到闕除
兩省給舍外並令於左掖門出入
丙辰賜宣州學究徐晝出身晝上涇縣茶場利便嵗增
課千萬故也　禮儀院言儀制圖内言閤門通事舍人
者今欲止名通事舍人從之(咸平四年七月/焦守節事當考)
