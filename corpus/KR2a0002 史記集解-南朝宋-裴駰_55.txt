史記集解卷五十七
　　　　　　　　　　　　　　宋　裴駰　撰
史記五十七
絳侯周勃世家第二十七
絳侯周勃者沛人也其先卷人(徐廣曰卷/縣在滎陽)徙沛勃以織
薄曲為生(蘇林曰薄一名曲/月令曰具曲植)常為人吹簫給喪事(如淳/曰以)
(樂䘮家若俳優瓚曰吹/簫以樂喪賓若樂人也)材官引强(漢書音義曰能引强/弓官如今挽强司馬)
(也/)高祖之為沛公初起勃以中涓從攻胡陵下方與方
與反與戰却適(適漢書/作敵)攻豐擊秦軍碭東還軍留及蕭復攻
碭破之下下邑先登賜爵五大夫攻蒙虞取之擊章邯車
騎殿(服䖍曰畧得殿兵也如淳曰殿不進也瓚曰在軍/後曰殿孫撿曰一説上功曰最下功曰殿戰功曰)
(多周勃事中有此三品與諸將俱計功則曰殿最獨捷/則曰多多義見周禮故此云擊章邯車騎殿又云先至)
(城下為多又云攻/槐里好畤最是也)定魏地攻爰戚東緡(徐廣曰/屬山陽)以往至
栗取之攻齧桑先登擊秦軍阿下破之追至濮陽下甄
城攻都關定陶襲取宛朐得單父令夜襲取臨濟攻張
(漢書音義/曰攻壽張)以前至卷破之擊李由軍雍丘下攻開封先
至城下為多(文潁曰勃士卒至者多/如淳曰周禮戰功曰多)後章邯破殺項梁
沛公與項羽引兵東如碭自初起沛還至碭一歲二月
楚懐王封沛公號安武侯為碭郡長沛公拜勃為虎賁
令(徐廣曰一/云句盾令)以令從沛公定魏地攻東郡尉於城武破
之擊王離軍破之攻長社先登攻潁陽緱氏絶河津擊
趙賁軍尸北南攻南陽守齮破武關嶢關破秦軍於藍
田至咸陽滅秦項羽至以沛公為漢王漢王賜勃爵為
威武侯從入漢中拜為將軍還定三秦至秦賜食邑懐
德攻槐里好畤最(如淳曰於將率/之中功為最)擊趙賁内史保於咸
陽最北攻漆擊章平姚卬軍西定汧還下郿頻陽圍章
邯廢丘破西丞(徐廣曰天/水有西縣)擊盜巴軍破之(如淳曰/章邯將)攻上
邽東守嶢關轉擊項籍攻曲逆最還守敖倉追項籍籍
已死因東定楚地泗川東海郡凡得二十二縣還守雒
陽櫟陽賜與潁陽侯共食鍾離以將軍從高帝擊反者
燕王臧荼破之易下所將卒當馳道為多賜爵列侯剖
符世世勿絶食絳八千一百八十戸號絳侯以將軍從
高帝擊反韓王信於代降下霍人以前至武泉(徐廣曰/屬雲中)
擊胡騎破之武泉北轉攻韓信軍銅鞮破之還降太原
六城擊韓信胡騎晉陽下破之下晉陽後擊韓信軍於
硰石(應劭曰硰音/沙或曰地名)破之追北八十里還攻樓煩三城因
擊胡騎平城下所將卒當馳道為多勃遷為太尉擊陳
豨屠馬邑所將卒斬豨將軍乗馬絺(徐廣曰/姓乗馬)擊韓信陳
豨趙利軍於樓煩破之得豨將宋最鴈門守圂内轉攻
得雲中守遫丞相箕肆將勳(徐廣曰箕一作奠/勳一作専一作轉)定鴈門
郡十七縣雲中郡十二縣因復擊豨靈丘破之斬豨得
豨丞相程縱將軍陳武都尉高肆定代郡九縣燕王盧
綰反勃以相國代樊噲將擊下薊得綰大將抵丞相偃
守陘(張晏曰盧綰/郡守陘其名)太尉弱御史大夫施屠渾都(徐廣曰/在上谷)
破綰軍上蘭復擊破綰軍沮陽(徐廣曰在上谷駰/案服䖍曰沮音阻)追至
長城定上谷十二縣右北平十六縣遼西遼東二十九
縣漁陽二十二縣最從高帝得相國一人丞相二人將
軍二千石各三人别破軍二下城三定郡五縣七十九
得丞相大將各一人勃為人木强敦厚高帝以為可屬
大事勃不好文學每召諸生説士東鄉坐而責之(如淳/曰勃)
(自東向坐責諸生説/士不以賔主之禮)趣為我語其椎少文如此(瓚曰令/直言勿)
(稱經書也韋昭曰椎/不撓曲直至如椎)勃既定燕而歸高祖已崩矣以列
侯事孝恵帝孝恵帝六年置太尉官(徐廣曰功臣表及/將相表皆高后四)
(年始置/太尉)以勃為太尉十歲高后崩吕禄以趙王為漢上
將軍吕産以吕王為漢相國秉漢權欲危劉氏勃為太
尉不得入軍門陳平為丞相不得任事於是勃與平謀
卒誅諸吕而立孝文皇帝其語在呂后孝文事中文帝
既立以勃為右丞相賜金五千斤食邑萬户居月餘人
或説勃曰君既誅諸吕立代王威震天下而君受厚賞
處尊位以寵久之即禍及身矣勃懼亦自危乃謝請歸
相印上許之歲餘丞相平卒上復以勃為丞相十餘月
上曰前日吾詔列侯就國或未能行丞相吾所重其率
先之乃免相就國歲餘每河東守尉行縣至絳絳侯勃
自畏恐誅常被甲令家人持兵以見之其後人有上書
告勃欲反(徐廣曰文/帝四年時)下廷尉廷尉下其事長安逮捕勃
治之勃恐不知置辭吏稍侵辱之勃以千金與獄吏獄
吏乃書牘背示之(李竒曰吏所執/簿韋昭曰牘版)曰以公主為證公主
者孝文帝女也勃太子勝之尚之(韋昭曰尚奉/也不敢言娶)故獄吏
敎引為證勃之益封受賜盡以子薄昭及繫急薄昭為
言薄太后太后亦以為無反事文帝朝太后以冒絮提
(徐廣曰/提音弟)文帝(應劭曰陌額絮也如淳曰太后恚怒遭得/左右物提之也晉灼曰巴蜀異物志謂頭)
(上巾為/冒絮)曰絳侯綰皇帝璽(應劭曰言勃誅諸吕廢少帝/手貫璽時尚不反况今更有)
(異/乎)將兵於北軍不以此時反今居一小縣顧欲反邪文
帝既見絳侯獄辭乃謝曰吏事方驗而出之於是使使
持節赦絳侯復爵邑絳侯既出曰吾嘗將百萬軍然安
知獄吏之貴乎絳侯復就國孝文帝十一年卒諡為武
侯子勝之代侯六歲尚公主不相中(如淳曰猶言/不相合當)坐殺
人國除絶一歲文帝乃擇絳侯勃子賢者河内守亞夫
封為條侯(徐廣曰表皆作蓨字/駰案服䖍曰蓨音條)續絳侯後條侯亞夫自
未侯為河内守時許負相之曰君後三歲而侯侯八歲
為將相持國秉貴重矣於人臣無兩其後九歲而君餓
死亞夫笑曰臣之兄已代父侯矣有如卒子當代亞夫
何説侯乎然既已貴如負言又何説餓死指示我許負
指其口曰有從理入口此餓死法也居三歲其兄絳侯
勝之有罪孝文帝擇絳侯子賢者皆推亞夫乃封亞夫
為條侯續絳侯後文帝之後六年匈奴大入邊乃以宗
正劉禮為將軍軍霸上祝兹侯徐厲為將軍軍棘門以
河内守亞夫為將軍軍細栁以備胡上自勞軍至霸上
及棘門軍直馳入將以下騎送迎已而之細栁軍軍士
吏披甲鋭兵刃彀弓弩持滿天子先驅至不得入先驅
曰天子且至軍門都尉曰將軍令曰軍中聞將軍令不
聞天子之詔居無何上至又不得入於是上乃使使持
節詔將軍吾欲入勞軍亞夫乃傳言開壁門壁門士吏
謂從屬車騎曰將軍約軍中不得驅馳於是天子乃按
轡徐行至營將軍亞夫持兵揖曰介胄之士不拜請以
軍禮見(應劭曰禮/介者不拜)天子為動改容式車使人稱謝皇帝
敬勞將軍成禮而去既出軍門羣臣皆驚文帝曰嗟乎
此真將軍矣曩者霸上棘門軍若兒戲耳其將固可襲而
虜也至於亞夫可得而犯邪稱善者久之月餘三軍皆
罷乃拜亞夫為中尉孝文且崩時誡太子曰即有緩急
周亞夫真可任將兵文帝崩拜亞夫為車騎將軍孝景
三年吳楚反亞夫以中尉為太尉東擊吳楚因自請上
曰楚兵剽輕難與争鋒願以梁委之絶其糧道乃可制
上許之太尉既㑹兵滎陽吳方攻梁梁急請救太尉引
兵東北走昌邑深壁而守梁日使使請太尉太尉守便
宜不肯往梁上書言景帝景帝使使詔救梁太尉不奉
詔堅壁不出而使輕騎弓兵高侯等絶吳楚兵後食道
吳兵之糧飢數欲挑戰終不出夜軍中驚内相攻擊擾
亂至於太尉帳下太尉終卧不起頃之復定後吳奔壁
東南陬(如淳曰/陬隅也)太尉使備西北已而其精兵果奔西北
不得入吳兵既餓乃引而去太尉出精兵追擊大破之
吴王濞棄其軍而與壯士數千人亡走保於江南丹徒
漢兵因乗勝遂盡虜之降其兵購吳王千金月餘越人
斬吳王頭以告凡相攻守三月而吳楚破平於是諸將
乃以太尉計謀為是由此梁孝王與太尉有郤歸復置
太尉官五歲遷為丞相景帝甚重之景帝廢栗太子丞
相固爭之不得景帝由此疏之而梁孝王每朝常與太
后言條侯之短竇太后曰皇后兄王信可侯也景帝讓
曰始南皮章武侯(瓚曰南皮竇彭祖太后兄/子章武侯太后弟廣國)先帝不侯
及臣即位乃侯之信未得封也竇太后曰人主各以時
行耳自竇長君在時竟不得侯死後乃封其子彭祖顧
得侯吾甚恨之帝趣侯信也景帝曰請得與丞相議之
丞相議之亞夫曰高皇帝約非劉氏不得王非有功不
得侯不如約天下共擊之今信雖皇后兄無功侯之非
約也景帝黙然而止其後匈奴王徐盧等五人降景帝
欲侯之以勸後丞相亞夫曰彼背其主降陛下陛下侯
之則何以責人臣不守節者乎景帝曰丞相議不可用
乃悉封徐盧等為列侯亞夫因謝病景帝中三年以病
免相頃之景帝居禁中召條侯賜食獨置大胾(韋昭曰/大臠也)
(胾音側/吏反)無切肉又不置櫡條侯心不平顧謂尚席取櫡
(應劭曰向/席主席者)景帝視而笑曰此非不足君所乎(孟康曰設/胾無筋者)
(此非不足滿於君所乎嫌恨之如淳/曰非故不足君之食具也偶失之)條侯免冠謝上起
條侯因趨出景帝以目送之曰此怏怏者非少主臣也
居無何條侯子為父買工官尚方(徐廣曰/一作西)甲楯五百被
(徐廣曰音披駰案如淳曰工官官/名也張晏曰被具也五百具甲楯)可以葬者取庸苦之
不予錢庸知其盜買縣官器怒而上變告子事連汙條
侯書既聞上上下吏吏簿責條侯(如淳曰簿/問責其情)條侯不對
景帝罵之曰吾不用也(孟康曰不用汝對欲殺之也如/淳曰恐獄吏畏其復用事不敢)
(折/衷)召詣廷尉廷尉責曰君侯欲反邪亞夫曰臣所買器
乃葬器也何謂反邪吏曰君侯縱不反地上即欲反地
下耳吏侵之益急初吏捕條侯條侯欲自殺夫人止之
以故不得死遂入廷尉因不食五日嘔血而死國除絶
一歲景帝乃更封絳侯勃他子堅為平曲侯續絳侯後
十九年卒諡為共侯子建德代侯十三年為太子太傅
坐酎金不善元鼎五年有罪國除(徐廣曰諸列侯坐酎/金失侯者皆在元鼎)
(五年但此辭/句如有顛倒)條侯果餓死死後景帝乃封王信為葢侯
太史公曰絳侯周勃始為布衣時鄙樸人也才能不過
凡庸及從高祖定天下在將相位諸吕欲作亂勃匡國
家難復之乎正雖伊尹周公何以加哉亞夫之用兵持
威重執堅刃穰苴曷有加焉足已而不學守節不遜終
以窮困悲夫
　
　
　
　
　
　
　
　史記集解卷五十七
