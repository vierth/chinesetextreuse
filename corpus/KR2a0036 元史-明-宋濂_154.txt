
　元史卷一百五十五
　　明翰林學士亞中大夫知制誥兼修國史宋濂等修
　列傳第四十二
　　汪世顯
汪世顯字仲明鞏昌鹽州人系出翁觀族仕金屢立戰
功官至鎮逺軍節度使鞏昌便宜總帥金平郡縣望風
欵附世顯獨城守及皇子奎騰駐兵城下始率衆降皇
子曰吾征四方所至皆下汝獨固守何也對曰臣不敢
背主失節耳又問曰金亡已久汝不降果誰為耶對曰
大軍迭至莫知適從惟殿下神武不殺竊意必能保全
闔城軍民是以降也皇子大悦承制錫世顯章服官從
其舊即從南征斷嘉陵擣大安田楊諸蠻結陣迎敵世
顯以輕騎馳撓之宋曹將軍潛兵相為掎角世顯單騎
突之殺數十人黎明大將四合殺其主將入武信遂進
逼資普軍葭萌宋將依山為柵世顯以數騎往奪之乘
勝定資州略嘉定峨眉進次開州時方泥潦由間道攀
緣以達宋軍屯萬州南岸世顯即水北造船以疑之夜
從上游鼓革舟襲破之宋師大擾追奔至䕫峽過巫山
與宋援軍遇斬首三千餘級明年師還攻重慶會大暑
乃罷歸覲太宗錫金符易其名曰中山且歴數其功世
顯拜謝曰此皆聖明福德所致臣何預焉辛丑蜀帥陳
隆之貽書請戰聲言有衆百萬皇子集諸將議之咸謂
隆之可生擒也世顯曰顧臨敵何如無庸誇辭為軍薄
成都隆之戰屢却堅壁不出其部曲田顯約夜降隆之
覺之世顯曰事急矣亟梯城入救顯得與從者七十餘
人出獲隆之斬之世顯復簡精鋭五百人擣漢州州兵
三千出戰城閉盡沒三日大軍薄其城又三日克之癸
卯春皇子第功承制拜便宜總帥秦鞏等二十餘州事
皆聽裁决賜虎符錦衣玉帶世顯先已遘疾至是加劇
皇子遣醫絡繹往療竟不起年四十九中統三年論功
追封隴西公諡義武延祐七年加封隴右王子七人忠
臣鞏昌便宜副總帥次德臣次直臣鞏昌中路都總領
殁於王事次良臣次翰臣鄂羅兵馬都元帥佐臣鞏昌
左翼都總領殁於王事清臣四川行樞宻院副使
德臣賜名田哥字舜輔年十四侍太子游獵矢無虚發
襲爵鞏昌等二十四路便宜都總帥從征蜀將前軍出
忠涪所向克獲進攻運山率麾下先所乘馬中飛石死
歩戰拔外城宋將余玠攻漢中德臣馳赴之玠聞遁去
憲宗素聞其名及入覲所陳悉嘉納賜印符命城沔州
沔據嘉陵要路德臣繕治室廬部署官屬數日而集進
攻嘉定敵潛軍夜出德臣迎戰殺百人還至左錦雲頂
宋軍乘夜斫營覺之殺千人生擒百人進㳄隆慶宋軍
仍夜出與力戰盡殺之及馬漕溝遇伏兵與戰獲其統
制羅廷鶚又詔德臣城益昌諸戍皆聽節制世祖以皇
弟有事西南德臣入見乞免益昌賦税及徭役漕糧屯
田為長久計並從之即命置行部于鞏立漕司于沔通
販鬻給餽餉奏乞以兄忠臣攝府事使已得專事益昌
益昌為蜀喉襟蜀人憚其威名諸郡環視莫敢出鬬甲
寅春旱嘉陵漕舟水澁議者欲棄去德臣曰國家以蜀
事托我有死而已柰何棄之盡殺所乘馬饗士襲嘉川
得糧二千餘石雲頂呂逺將兵五千邀戰即陣擒之復
得糧五千石既而魚闗金牛水陸運偕至屯田麥亦登
食用遂給夏獲宋提轄崔忠鄭再立縱令持檄諭苦竹
守將南清以城降所俘城中民悉歸之東南戍卒數百
有去志德臣揣知之給劵縱去皆泣謝未幾山寨相繼
輸𣢾宋將余晦遣都統甘閏以兵數萬城紫金山德臣
即選精卒銜枚夜進大破之閏僅以身免南清北覲其
下殺清妻子以叛蜀將焦逺領兵餉之德臣擊敗逺盡
獲所餉資糧冬蜀兵二萬復至又敗之獲糧百餘艘魚
闗至沔水迂回為渡百有八至是悉為橋梁戊午歲帝
親征次漢中德臣朝行在所初諸路軍成都猝為宋人
所圍德臣遣將赴之約曰先破敵者奏領此城圍遂解
詔候江南事定如約以城與之帝幸益昌駐北山謂德
臣曰來者言汝立利州之功今見汝身甚小而膽甚大
不知敵曾薄汝城否德臣對曰賴陛下洪福未嘗一來
帝曰彼憚卿威名耳賜金帶且俾立石紀功嘉陵白水
交會勢洶急帝問船幾何可濟德臣曰大軍百萬非可
淹延當别為方略即命繫舟為梁一夕而成如履坦途
帝顧謂諸王曰汪德臣言不虚發賜白金三十斤仍命
刻石紀功苦竹既逆命至是攻之巖壁峭絶或請建天
橋帝以問德臣曰臣知先登陷陣而已建橋非所知也
既而橋果無功乃率將士魚貫而進帝望見歎曰人言
其膽勇豈虚譽邪宋守將趙仲納欵而楊立猶拒戰奮
擊盡殺之德臣微疾帝勞之曰汝疾皆為我家飲以葡
萄酒解玉帶賜之曰飲我酒服我帶疾其有瘳乎德臣
泣謝宋龍州守將王德新遣所親願効順以郡民為祈
奏如其請進攻長寧抜之斬守將王佐帝東下德臣為
先鋒抵大獲山奪水門宋將楊大淵遣子乞活數萬人
命引至帝前為請旦日大淵率衆降已而運山青居大
良皆降攻釣魚山守臣王堅負險五月不下德臣單騎
至城下大呼曰王堅我來活汝一城軍民宜早降語未
既幾為飛石所中遂感疾帝遣使問勞俾還益昌奏曰
陛下尊為天子猶冒寒暑服勞于外臣待罪行伍死其
分也又遣丞相烏珍賜湯劑卒不起年三十有六中統
三年追封隴西公諡忠烈子六人長惟正次惟賢大司
徒惟和昭文館大學士惟明以質子為元帥惟能征西
都元帥惟純權便宜都總帥
良臣年十六七即從兄德臣出征每戰輒當前鋒以功
擢禆帥兼便宜都府叅議癸丑歲以德臣薦為鞏昌帥
領所部兵屯田白水蜀邊寨不敢復出抄略憲宗親征
軍至六盤良臣還鞏昌供億所須事集而民不擾詔權
便宜總帥府事良臣奏願與兄德臣効力定四川帝曰
行軍餽餉所係不輕汝任其責自可立功良臣既奉命
治橋梁平道路營舟車水陸無壅儲積充牣有㫖賜黄
金弓矢旌其能世祖即位阿勒達爾琿塔哈逆命劫六
盤府庫西垂騷動詔良臣討之兵至山丹置營按兵不
戰者凡二月俄大舉至耀碑谷兩軍相當良臣慷慨誓
諸將曰今日之事係國安危勝則富貴可保敗則身戮
家亡苟能用命縱死行間不失忠孝之名衆聞踴躍而
前會大風揚沙晝晦良臣手刃數十人賊勢沮衆軍乘
勝擣之賊大潰獲阿勒達爾琿塔哈殺之西鄙輯寧捷
聞賜金虎符權便宜都總帥中統二年和爾叛復討平
之入覲賜燕屢稱其功良臣拜謝曰臣奉諸王成算何
功之有世祖嘉其能讓復賜金鞍甲胄弓矢轉同簽鞏
昌路便宜都總帥宋將昝萬夀帥戰船二百泝江而上
欲掩青居良臣伏甲數十艘其後身先逆戰萬壽敗走
伏發幾獲之三年授䦘蓬廣安順慶等路征南都元帥
良臣以釣魚山險絶不可攻奏請就近地築城曰武勝
以扼其往來四年春良臣攻重慶命元帥康托克托先
驅與宋將朱禩孫兵交良臣塞其歸路引兵横擊斷敵
兵為二敵敗走趨城不得入盡殺之至元六年授東川
副統軍八年兄子惟正請於朝謂良臣久勞戎行乞身
代之九年復授良臣昭勇大將軍鞏昌等二十四處便
宜都總帥兼本路諸軍鄂囉總管明年召入帝曰成都
被兵久須卿安集之授鎮國上將軍樞宻副使西川行
樞宻院事蜀人安之十一年進攻嘉定昝萬壽堅守不
出良臣度有伏兵大捜山谷果得而殺之進壘薄城萬
壽悉軍出戰大破之伏尸蔽江萬壽乞降良臣奏免其
死居民按堵良臣統兵順流而下紫雲瀘叙相繼欵附
還圍重慶十三年宋涪州安撫楊立帥兵救重慶者再
良臣皆敗走之宋安撫張珏遣將乘虛襲據瀘州良臣
還軍平之復攻重慶十五年春張珏遣衆鏖戰良臣奮
擊大破之身中四矢明日督戰益急珏所部趙安開門
納降珏潛遯良臣禁俘掠發粟賑饑民大悦四川悉平
捷聞世祖喜甚召良臣入覲授資善大夫中書左丞行
四川中書省事賜白貂裘良臣陳治蜀十五事世祖喜
納良臣至成都以蜀瘡痍之餘極意循撫行省罷改授
安西王相不赴十八年夏疾卒年五十一贈儀同三司
諡忠惠加贈推誠保德宣力功臣儀同三司陜西等處
行中書省平章政亊柱國追封梁國公子七人惟勤雲
南諸路行省平章政事惟簡保寧萬户惟某同知屯田
總管府亊惟永征西都元帥惟恭階州同知惟仁人匠
總管達嚕噶齊惟新漢軍千户
惟正字公理幼頴悟藏書二萬卷喜從文士論議古今
治亂尤喜談兵時出游獵則勒從騎為攻守狀父卒于
軍皇姪壽王俾權襲父爵守青居山世祖即位遂真授
焉初憲宗遣琿塔哈以騎兵二萬守六盤又遣竒爾岱
布哈守青居琿塔哈叛竒爾岱布哈發兵為應惟正命
力士縳竒爾岱布哈殺之世祖嘉其功詔東川軍事悉
聽處分中統二年入朝賜甲胄寶鞍三年詔還鞏昌部
長輝圖叛民大擾惟正謂將吏曰輝圖今若猘犬方肆
狂齧茍一戰不利則城邑為墟當勝以不戰乃發兵踵
之賊欲戰不得休則撓之若是者兩月知其糧盡勢蹙
曰可矣與戰屢捷輝圖遣三十人來約降即遣其十人
還俾輝圖自來因潛兵躡其後出其不意擒殺之至元
七年宋人修合州詔立武勝軍以拒之惟正臨嘉陵江
作柵扼其水道夜懸燈柵間編竹為籠中置火炬順地
勢轉走照百歩外以防不虞宋人知有備不敢近九年
帥兵掠忠涪獲令簿各一破寨七擒守將六降户千六
百有竒捕虜五百會丞相巴延克襄陽議取宋惟正奏
曰蜀未下者數城耳宜併力攻餘杭本根既抜此將焉
往願以本兵由嘉陵下䕫峽與巴延會錢塘帝優詔答
曰四川事重舍卿誰託異日蜀平功豈巴延下邪未幾
兩川樞宻院合兵圍重慶命益兵助之惟正奪其洪崖
門獲宋將何統制皇子安西王出鎮秦蜀召惟正還十
四年冬皇子北伐而藩王圖嚕叛於六盤王相府命布
色台領兵進討惟正為副布色台不習兵師行無紀惟
正為正部曲肅行陳嚴斥候軍政一倚重焉進次平凉
簡鞏兵銳者八千人與俱至六盤圖嚕先據西山惟正分
安西兵為左右翼鞏兵獨居中去圖嚕一里許皆下馬
手弓圖嚕遣百騎突陳惟正令引滿毋發將及又命曰
視必中而發於是矢下如雨突騎中者三之一餘盡馳
還圖嚕軍遂走惟正麾兵逐之三踰山至蕭河擒叛將
揚珠格爾復進兵圖嚕就擒安西王至惟正迎謁王歴
稱其功明日大燕賞以金尊杯貂裘王妃賜其母珠絡
㡌衣且曰吾皇家兒婦也為汝母製衣汝母真福人也
詔惟正入朝世祖推玉食食之賜白金五千兩錦衣一
襲授金吾衞上將軍開城路宣慰使十七年遷龍虎衞
上將軍中書左丞行秦蜀中書省事賜玉帶以省治在
長安去蜀逺乃命惟正分省于蜀蜀土荐罹兵革民無
完居一聞馬嘶輒奔竄避匿惟正留意撫循人便安之
二十年進階資德大夫二十二年改授陜西行中書省
左丞入覲上都得腹疾還至華州卒年四十四諡貞肅
二子嗣昌武略將軍成都管軍副萬户夀昌資德大夫
江南行御史臺中丞
　　史天澤(格/)
史天澤字潤甫秉直季子也身長八尺音如洪鍾善騎
射勇力絶人從其兄天倪帥真定乙酉天倪遣䕶送其
母歸北京既而天倪為武仙所害府僚王縉王守道追
及天澤於燕曰變起倉猝部曲㪚走多在近郊公能廻
轡南行不招自至矣天澤毅然曰兄弟之讐義所當復
雖死不避况未必死邪即傾貲裝易甲仗南還行次滿
城得士馬甚衆天澤攝行軍事遣監軍李伯祐詣國王
博囉言狀且乞濟師天澤時為帳前軍總領博囉承制
命紹兄職為都元帥俾實訥岱將䝉古軍三千人授之
合勢進攻盧奴仙驍將葛鐵槍者擁衆萬人來拒戰天
澤迎擊之身先士卒勇氣百倍賊退阻派河乘夜而遁
天澤追及之生擒葛鐵槍餘衆悉潰獲其兵甲輜重軍
威大振遂下中山略無極抜趙州進軍野頭會天澤兄
天安亦提兵來赴擊仙敗之仙奔雙門遂復真定未幾
宋大名總管彭義斌隂與仙合欲取真定天澤同實訥
岱扼諸贊皇仙不得進義斌勢蹙焚山自守天澤遣鋭
卒五十摧鋒而入自以鐵騎繼其後縳義斌斬之未幾
仙復令諜者結死士於城中大歴寺為内應夜斬闗而
入據其城天澤引歩卒數十踰城東出至藁城求援於
董俊俊授以鋭卒數百夜赴真定而實訥岱兵亦至捕
叛者三百餘人仙從數騎走保西山抱犢砦實訥岱怒
忿民之從賊驅萬餘人將殺之天澤曰彼皆吾民但為
賊所脅耳殺之何罪力爭得釋乃繕城壁立樓櫓為不
可犯之計招集流散存恤困窮以抱犢諸砦仙之巢穴
不即剪覆終遺後患急攻下之仙乃遁去繼又取蟻尖
馬武等砦而相衞亦降己丑太宗即位議立三萬户分
統漢兵天澤適入覲命為真定河間大名東平濟南五
路萬户庚寅冬武仙復屯兵於衞天澤合諸軍圍之金
將完顔哈達以衆十萬來援戰不利諸將皆北天澤獨
以千人繞出其後敗一都尉軍與大軍合攻之仙逸去
遂復衞州壬辰春太宗由白坡渡河詔天澤以兵由孟
津會河南至則睿宗已破哈達軍于三峰山乃命略地
京東招降太康柘縣瓦岡睢州追斬金將完顔慶善努
於陽邑夏帝北還留睿宗總兵圍汴癸巳春金主突圍
而出令完顔拜甡自黄陵岡來襲新衞天澤率輕騎馳
赴之比至圍已合天澤奮戈突至城下呼守者曰汝等
勉力援兵且至復躍出其衆皆披靡遂與大軍夾擊之
拜甡等敗走蒲城天澤尾其後拜甡等兵尚八萬俘斬
殆盡金主以單舸東走歸德天澤追至歸德與諸軍會
新衞達嚕噶齊薩竒森布哈欲薄城背水而營天澤曰
此豈駐兵之地乎彼若來犯則進退失據矣不聽會天
澤以事之汴比還薩竒森布哈全軍皆沒金主遷蔡帝
命元帥布展率大軍圍之天澤當其北面結栰潛渡汝
水血戰連日甲午春正月蔡破金主自經死天澤還真
定時政煩賦重貸錢於西北賈人以代輸累倍其息謂
之羊羔利民不能給天澤奏請官為償一本息而正繼
以歲饑假貸充貢賦積銀至一萬三千錠天澤傾家貲
率族屬官吏代償之又請以中户為軍上下户為民著
為定籍境内以寧金亡移軍伐宋乙未從皇子庫春攻
棗陽天澤先登抜之及攻襄陽宋兵以舟數千陳於峭
石灘天澤挾一舟載死士直前擣之覆溺者萬計丁酉
從宗王昆布哈圍光州天澤先破其外城繼攻子城又
破之師次復州宋兵以舟三千鎖湖面為柵天澤曰柵
破則復自潰親執桴鼓督勇士四十人攻其柵不踰時
柵破復人懼請降進攻夀春天澤獨當一面宋兵夜出
斫營天澤手擊殺數人麾下兵繼至悉驅其兵入淮水
死乘勝而南所向輒克壬子入覲憲宗賜衛州五城為
分邑世祖時在藩邸極知漢地不治河南尤甚請以天
澤為經略使至則興利除害政無不舉誅郡邑長貳之
尤貪横者二人境内大治阿勒達爾鈎較諸路財賦鍜
鍊羅織無所不至天澤以勲舊獨見優容天澤曰我為
經略使今不我責而罪餘人我何安乎由是得釋者甚
衆戊午秋從憲宗伐宋由西蜀以入己未夏駐合州之
釣魚山軍中大疫咸議班師宋將呂文德以艨艟千餘
泝嘉陵江而上北軍迎戰不利帝命天澤禦之乃分軍
為兩翼跨江注射親率舟師順流縱擊三戰三捷奪其
戰艦百餘艘追至重慶而還中統元年世祖即位首召
天澤問以治國安民之道即具疏以對大略謂朝廷當
先立省部以正紀綱設監司以督諸路霈恩澤以安反
側退貪殘以任賢能頒奉秩以養廉禁賄賂以防奸庶
能上下丕應内外休息帝嘉納之繼命往鄂渚撤江上
軍還授河南等路宣撫使俄兼江淮諸翼軍馬經略使
二年夏五月拜中書右丞相天澤既秉政凡前所言治
國安民之術無不次第舉行又定省規十條以正庶務
憲宗初年括户餘百萬至是諸色占役者大半天澤悉
奏罷之秋九月扈從世祖親征額哷布格次實黙圖之
地詔丞相實津將右軍天澤將左軍合勢蹙之額哷布
格敗走三年春李璮隂結宋人以益都叛遂據濟南詔
親王哈必齊總兵討之兇勢甚盛繼命天澤往天澤聞
璮入濟南笑曰豕突入苙無能為也至則進説於哈必
齊曰璮多譎而兵精不宜力角當以歲月斃之乃深溝
高壘絶其奔軼凡四月城中食盡軍潰出降生擒璮斬
于軍門誅同惡者數十人餘悉縱歸明日引軍東行未
至益都城中人已開門迎降初天澤將行帝臨軒授詔
責以專征俾諸將皆聽節度天澤未嘗以詔示人及還
帝慰勞之悉歸功於諸將其慎宻謙退如此天澤在憲
宗時嘗奏臣始攝先兄天倪軍民之職天倪有二子一
子管民政一子掌兵權臣復入叨寄遇一門之内處三
要職分所當辭臣可退休矣帝曰卿奕世忠勤有勞於
國一門三職何愧何嫌竟不許至是言者或謂李璮之
變由諸侯權太重天澤遂奏兵民之權不可併於一門
行之請自臣家始於是史氏子姪即日解兵符者十七
人至元元年加光祿大夫右丞相如故三年皇太子燕
王領中書省兼判樞宻院事以天澤為輔國上將軍樞
宻副使四年復授光祿大夫改中書左丞相六年帝以
宋未附議攻襄陽詔天澤與駙馬呼喇珠往經畫之賜
白金百錠楮幣萬緡至則相要害立城堡以絶其聲援
為必取之計七年以疾還燕八年進開府儀同三司平
章軍國重事仍敕右丞相安圖諭㫖曰兩省院臺或一
月一旬遇大事卿可商量小事不煩卿也十年春與平
章阿珠等進攻樊城拔之襄陽降十一年詔天澤與丞
相巴延總大軍自襄陽水陸並進天澤至郢州遇疾還
襄陽帝遣侍臣賜以葡萄酒且諭之曰卿自朕祖宗以
來躬擐甲胄跋履山川宣力多矣又卿首事南伐異日
功成皆卿力也勿以小疾阻行為憂可且北歸善自調
䕶還至真定帝又遣其子杠與尚醫馳視賜以藥餌天
澤因附奏曰臣大限有終死不足惜但願天兵渡江慎
勿殺掠語不及它以十二年二月七日薨年七十四訃
聞帝震悼遣近臣賻以白金二千五百兩贈太尉諡忠
武後累贈太師進封鎮陽王立廟天澤平居未嘗自矜
其能及臨大節論大事毅然以天下之重自任年四十
始折節讀書尤熟於資治通鑑立論多出人意表拜相
之日門庭悄然或勸以權自張天澤舉唐韋澳告周墀
之語曰願相公無權爵祿刑賞天子之柄何以權為因
以謝之言者慙服當金末名士流寓失所悉為治其生
理而賓禮之後多致顯達破歸德釋李大節不殺而送
至真定署為叅謀衞為食邑命王昌齡治之舊人多不
平而莫能間其知人之明用人之專如此是以出入將
相五十年上不疑而下無怨人以比於郭子儀曹彬云
子格湖廣行省平章政事樟真定順天新軍萬户棣衞
輝路轉運使杠湖廣行省右丞杞淮東道廉訪使梓同
知澧州楷同知南陽府彬中書左丞
格字晉明歲壬子憲宗賜天澤以衞城授格節度使憲
宗崩格北留謙州五年而歸為鄧州舊軍萬户既又代
張宏範為亳州萬户而以故所將鄧州舊軍授宏範從
攻襄陽襄陽下賜白金衣裘弓矢鞍馬衆軍渡江平章
阿珠將二十三萬户居前毎五萬户擇一人為帥統之
格居其一格軍先渡為宋將程鵬飛所却格被三創喪
其師二百尋復大戰中流矢鵬飛身亦被七創乃敗走
其後樞宻院奏格輕進請罪之帝念其功而薄其罪俾
從平章阿爾哈雅攻潭州砲激柵木傷肩矢貫其手裹
創先登拔之遂以軍民安撫留戍入覲加定逺大將軍
賜以天澤所服玉帶從攻静江衆以轒轀自蔽鑿城格
所當砲礌蔽地車不可至乃伺隙率衆攀堞蟻附而上
抜之徇廣西十三州廣東三州皆下靜江受兵之初溪
洞諸夷皆降雲南格遣使諭之來者五十州雲南爭之
事聞詔聽格節度陞廣西宣撫使改鎮國上將軍廣南
西道宣慰使宋亡陳宜中張世傑挾益王昱廣王昺據
福州立益王傳檄嶺海欲復其地詐言夏貴已復瀕江
州郡諸戍將以江路既絶不可北歸皆託計事還静江
格曰君等亦為虚聲所懼邪待貴踰嶺審不可北歸吾
與諸君取塗雲南而歸未為不可敢輒棄戍哉行省議
棄廣東之肇慶德慶封州併兵戍梧州格曰棄地撤備
示敵以怯不可宜增兵戍之劇賊蘇仲集潰卒據鎮龍
山稱王劫掠於外耕植於内至秋畢穫聞大兵至則偽
出降官軍畏暑不敢深入横象賓貴四州皆被其害格
築堡於其界守以土兵令官軍火其廬柵民踐其禾稼
仲窮蹙遂降益王餘衆破潯州斬李辰李福靜江北抵
泉永皆城守羅飛圍永凡七月不下判官潘澤民間道
來告急格分兵赴之殄其衆益王死衞王立趣廣州避
海中崖山遣曾淵子據雷州諭之降不聽進兵攻之淵
子犇碙洲世傑將兵數萬欲復取雷州戍將劉仲海擊
走之後悉衆來圍城中絶糧士以草為食格漕欽亷髙
化諸州糧以給之世傑解圍去詔格戍雷州衞王死廣
東西悉平張宏範請復將亳州軍乃還格鄧州舊軍拜
叅知政事行廣南西道宣慰使入覲拜資德大夫湖廣
行中書省右丞移江西右丞尋復為湖廣右丞進平章
政事卒年五十八子燿福建行省平章政事榮鄧州舊
軍萬户
　
　
　
　
　
　
　
　
　
　
　
　
　
　
　
　元史卷一百五十五
元史卷一百五十五考證
汪世顯𫝊宋曹將軍潛兵相為掎角　案曹將軍即曹
　友聞通鑑載太宗七年先鋒汪世顯擣大安友聞救
　之指麾甫畢大軍數萬突至友聞迎戰敗之敵乃退
　明年九月與戰陽平闗㑹大風雨軍盡没元兵長驅
　入蜀是也此不書曹友聞名今附識
