武皇帝紀五卷第十四　荀恱
五年冬十月行幸雍祠五畤遂登隴崆峒而還十有
二月辛巳朔旦冬至始立㤗畤於甘泉夏五月諫議
大夫終軍使者安國少季使南越欲令入朝比内諸
侯軍自請願受大冠衣長纓必覊越王之頸致之闕
下軍旣至越王聽命上大恱賜南越王大臣印綬令
一用漢法使者留鎮撫之王太后皆莊嚴將入朝越
相吕嘉不欲内屬初尉他言事天子期無失禮要之
不可以怵好言入見亡國之勢也故他欲入朝而不
果王太后置酒請使者及嘉等欲因使者權謀因以
誅嘉使者相倚伏莫敢發嘉覺之則趨出稱疾隂謀
作亂令國中曰王少年太后中國人與使者安國少
季私通專欲内屬無顧我越民社稷萬世之計遂攻
殺太后及王盡殺使者齊相卜式上書願父子將兵
死南越以盡臣節上不遣而賢之賜爵關内侯黃金
四十斤田十頃布告天下丁丑晦日有食之秋有蛙
蝦蟇鬪闕下上遣伏愽將軍路愽德樓舩將軍楊僕
戈船將軍嚴助下瀬將軍祖廣明因擊南越别道出
咸陽㑹番禺城下九月列侯坐獻黃金酎祭宗廟不
如法奪爵者百六十人欒大樂通侯坐誣罔腰斬西
羗衆十餘萬人反與匈奴通使攻安定圍枹罕匈奴
入五原殺太守
六年冬十月遣將軍李息征西羗上將幸緱氏至安
邑桐郷聞南越破因改桐郷爲聞喜縣春至汲新中
郷得吕嘉首因以中郷爲獲嘉縣以南越地爲南海
蒼梧鬰林合浦交阯九眞日南珠崖儋耳九郡又遣
將軍韓說平西南夷以其地爲武都牂牁越雋沈黎
文山五郡秋東越王餘善反遣橫海將軍韓說等擊
之又遣浮海將軍公孫賀出九原強弩將軍趙破奴
出令居擊匈奴皆出塞二千餘里不見虜而還乃分
武威酒泉郡置張掖燉煌徙民以實之是歳齊相卜
式爲御史大夫
元封元年冬十月上自帥師廵邊置十二部將軍勒
兵十八萬騎連旌旗徑十餘里歷上郡西河五原出
長安城北登單于臺望朔方臨北海威震匈奴遣使
者邴吉告烏維單于曰南越王頭巳懸於漢矣今天
子自將待邊單于能戰亟來不能則臣服何但逃伏
漠北寒苦之地爲單于壟焉單于怒囚吉遷之北海
上然終不敢出上還祠黃帝於泰山廼歸甘泉東越
殺其王餘善以降遷其民於江淮之間遂空其地春
正月行幸緱氏登崇高聞聲稱萬歳者三羣臣吏卒
莫不稱皆聞之於是封太室以三百戸爲奉邑禁民
無伐其山木復其民遂東廵海上御史大夫卜式貶
爲太子太傅内史倪寛爲御史大夫夏四月癸卯上
遂登封太岳初議封禪諸儒對者五十餘人未有所
定先是司馬相如病故有遺書言封禪事上以問内
史倪寛寛曰陛下躬發聖德統緝羣元宗祀天地薦
禮百神精神所嚮徴兆必報天地並應瑞符著明封
太山禪梁父昭姓考瑞帝王之盛節也將舉太事優
游數年使羣臣人人自畫終莫能成唯天子建中和
之極兼總條貫金聲玉振以順成天慶垂萬世之基
上乃自制禮儀採儒術以文焉拜寛爲御史大夫從
封禪行自太山復東廵海至竭石自遼西歷北邊九
原歸於甘泉初梁相有禇大通通五經爲博士時倪
寛爲弟子及御史大夫缺上徴大通自以爲得御史
大夫至洛陽聞寛爲之大通大笑及至與寛議封禪
於上前大通不及寛乃退而服曰上誠知人賜太山
所過民年七十以上及孤老帛秋無出租算賜天下
民爵爵女子百戶牛酒五月歸甘泉秋有星孛於東
井又孛於三台本志以爲其後衛太子亂之應齊王
閎薨無子國除
二年冬十月行幸雍祠五畤春正月行幸緱氏遂至
東萊夏四月祠太山至瓠子臨決河令從臣等將軍
巳下皆負薪塞河作瓠子之歌赦所過徒賜孤獨髙
年米行還築通天臺于甘泉作飛㢘舘於長安公孫
卿言仙人可見陛下毎在常處故不見故作通天臺
以候神朝鮮王反殺遼東太守募天下死罪擊朝鮮
朝鮮本秦時屬遼東漢興以爲其逺難守故遼水爲
塞盧綰之反也燕人衛滿亡命聚黨千餘人在遼居
秦故地稍稍侵屬其東小蠻夷而王之地方數千里
保塞外爲臣傳子到孫至右渠抗命不賔故於是而
伐之六月甘泉宫中生芝草九莖上嘉之乃赦天下
作芝房之歌秋作明堂於太山下遣樓舩將軍楊僕
左將軍荀彘將應募罪人擊朝鮮又遣將軍郭昌等
平西南夷未服者以爲益州郡
三年春作角抵戯以享外國朝獻者三百餘里内人
皆觀夏朝鮮斬其王右渠以降以其地爲樂浪臨屯
玄莵貞畨四郡楊僕坐失亡多免爲庻人荀彘坐爭
功棄市秋七月濟西王瑞薨瑞數犯法有司請誅瑞
上不忍凡再削國去太半瑞怨讟瑞杜其南門從一
門出入宫室府庫壞漏財物以巨萬計盡腐終不復
收省吏二千石欲以法治瑞瑞輙求其罪詰之無罪
者藥之所殺傷二千石甚衆無子國除武都互人反
分徙酒泉郡十二月雨雹如馬頭
四年冬十月行幸雍祠五畤通回中道遂北出蕭關
至代而還行幸河東春三月祠后土有神光集于靈
壇一夜三見夏大旱民多渴死秋匈奴冦邊遣將軍
郭昌屯朔方
五年冬上南廵至于盛唐望祀虞舜于九嶷登灊天
柱山自潯陽浮江親射鮫魚于江中獲之遂北至琅
邪傍蒲浪海所過禮祀名山大川春三月還至泰山
增封甲子祀高祖於明堂以配天因朝諸侯王列侯
受郡國計夏四月赦天下賜鰥寡帛貧窮者粟所幸
縣無出租賦大司馬大將軍衛青薨謚曰烈侯青旣
尊貴而平陽侯曹孛有惡病就國薨長公主問列侯
誰賢者左右皆言大將軍公主笑曰此常騎從我柰
何左右曰於今尊貴無比於是主諷太后太后白之
上乃詔青尚平陽公主與主合葬起家像廬山初置
刺史部十二州詔曰蓋有非常之人必有非常之功
非常之功必待非常之人故馬或奔踶而至千里士
或負俗之累而立成功名其令州郡察吏民有茂才
異等可謂將相及使絶國者以聞
六年冬幸回中春作首山宮三月行幸河東祠后土
赦汾隂殊死巳下賜天下貧民帛益州昆明反遣將
軍郭昌擊之夏京師民觀角觗于上林秋大旱蝗
太初元年冬十月行幸太山十有二月甲子朔旦冬
至祠上帝於明堂巳酉栢梁臺災夏侯始昌先言其
災日始昌魯人也明於隂陽以術進而爲梁王太傅
上甚重之以選爲昌王大傳十有二月襢蒿里祠后
上東臨渤海望祀蓬萊還受計於甘泉宫春二月起
建章宮夏五月正律曆以寅月爲正首色尚黃數用
五定官名正律曆恊音樂昔夏以寅月爲正殷以丑
月爲正周以子月爲正承三統十一月乾之初九其
位在子天氣始起生隂陽之化故子爲天統六月坤
之初六其位在未隂受陽任成剛柔之刑其衝在丑
故十二月爲地統正月乾之九三萬物湊出於地人
奉之而承之故寅爲人統自夏殷及周三變而復故
漢用夏正天統始施化於子半日萌生而色赤地統
受之於丑始化而色黃半日色化而白人統受之於
寅始孽成而黒至寅半日生色青故夏色尚黒殷色
尚白周色尚赤律曆一曰備數二曰和聲三曰審度
四曰嘉量五曰權衡參伍以變錯綜其數校之氣物
和之心耳以逹自然之數以順性命之理數者一十
百千萬也本起黃鍾之數始於一積之無窮以周備
事物之數職在太史掌之聲者宮商角徴羽所以諧
八音正情性移風俗也八音者土曰缶匏曰笙皮曰
皷竹曰管絲曰絃石曰磬金曰鍾木曰祝敔角者觸
也物出於地載芒角也徴者祉也物盛而繁祉也宫
者中也商者量也物盛而可量度也羽者宇也物聚
而覆宇之也合之五行則角爲木於五常爲仁於五
事爲貌商爲金爲義爲言徴爲火爲禮爲視羽爲水
爲智爲聽宫爲土爲信爲思爲心宫爲君商爲臣角
爲民徵爲事羽爲物六律律法也以統氣類物子曰
黃鍾寅曰太族辰曰姑洗午曰蕤賔申曰夷則戌曰
無射六吕吕助也以助陽宣氣未曰林鍾酉曰南吕
亥曰應鍾丑曰大吕卯曰夾鍾巳曰中吕黃鍾黃中
色也鍾種也言以中色布種物也大吕吕助陽也太
族族湊也言湊地上爾也夾鍾夾輔陽也姑洗姑固
也洗㓗也言固㓗物也中吕隂始起未發居中而助
陽也蕤賔蕤繼也賔導也言陽導物而繼之也林鍾
林居也言隂受陽任居鍾物也夷則夷傷也則法也
言陽正法使隂夷當傷之物也南吕南任也隂受陽
任成物也無射射厭也陽究隂成終而復始無厭之
也應鍾隂應陽而後鍾物也五聲之本生於黃鍾黃
鍾之律長九寸爲管或損或益以定五聲九六相生
隂陽之應故三分黃鍾損一下生林鍾三分林鍾益
一上生太蔟三分太蔟損一下生南吕三分南吕益
一上生姑洗三分姑洗損一下生應鍾三分應鍾益
一上生蕤賔三分蕤賔損一下生大吕三分大吕益
一上生夷則三分夷則損一下生夾鍾三分夾鍾益
一上生無射三分無射損一下生中吕隂陽相生自
黃鍾始而左轉八八六十四爲位其法皆用銅職在
太樂太常掌之度者分寸尺丈引也所以度長短也
本起於黃鍾之長以秬黍之中者一黍廣度之九十
分黃鍾之長一黍爲一分十分爲一寸十寸爲尺十
尺爲丈十丈爲一引而五度審矣職在内官廷尉掌
之量者籥合升斗斛也所以量多少本起黃鍾之籥
以秬黍之中者千有二百實爲一籥十籥爲合十合
爲升十升爲斗十斗爲斛而五量爲嘉矣籥者興也
合者合也升者登也斗者聚也斛者角也職在太倉
大司農掌之權衡者所以平輕重銖兩斤鈞石也本
起黃鍾之重籥容千有二百黍重十二銖二十四銖
爲兩十六兩爲斤三十斤爲鈞四鈞爲石銖者從㣲
至見可殊異也兩者兩鍾之重也二十四氣爲象斤
者明也三百八十四銖爲易二篇之文隂陽變動之
象十六兩爲斤斤者四時乘四方之象也鈞者以平
均物也三十斤一月之象也石者大也權之大者也
四鈞四時之象也重一百二十斤十二月之象也而
五權備矣物與權均而生衡衡運而生規規圎而生
矩矩方而生繩繩直而生物定矣是謂五則君臣用
焉以定國禮百工由焉以爲法式職在鴻臚鴻臚掌
之夫推曆生律制噐權衡規矩凖繩度量探頥索隱
鉤深致逺莫不用焉匈奴單于好殺伐左右大都尉
欲殺單于以降漢於是使因杆將軍公孫敖築受降
城於塞外事覺左右大都尉誅死秋八月行幸安定
發天下謫民遣二師將軍李廣利征大宛秋大蝗自
東方飛至燉煌
二年春正月戊申丞相石慶薨慶即奮之小子世以
淳厚爲行奮四子皆以孝謹位至二千石故景帝并
其號曰萬石君萬石君過宮門闕必下車歩走見輅
馬必軾子孫勝冠者在側雖燕必冠申申如也童僕
侃侃如也唯謹爾上賜食於家稽首俯伏而食如在
上前其執䘮哀戚而子孫遵教亦如之以敬謹聞于
郡國奮長子建爲郎中令建奏事事下建讀之而馬
字少一點建驚恐曰死罪矣其畏懼如此有言於上
屏人言極切廷見若不能言慶爲太僕從出上問車
中幾馬慶以鞭數馬畢乃舉手曰六馬慶於兄弟最
爲輕易然猶如此諸孫皆孝唯建最甚萬石君卒建
在䘮扶杖乃能行歳餘亦死初慶爲齊相齊相慕其
家行不言而治及爲丞相厚謹而巳太僕公孫賀爲
丞相二月行幸河東祠后土令天下大酺五日膢五
日祠門戶比臘夏五月藉吏民馬𥙷車騎馬秋蝗遣
峻稽將軍趙破奴將二萬騎出朔方擊匈奴爲匈奴
八萬騎所圍遂没其軍破奴居匈奴中十餘年後亡
歸漢冬十有二月御史大夫倪寛卒初寛以儒學進
家貧受業博士常爲弟子都養時行賃作帶經而鋤
休息輙誦讀爲廷尉卒吏以不習吏事除爲從史徙
之北地視畜數年還廷尉適有疑奏以再見御史掾
吏莫知所爲寛言其意事即得可後上問張湯前奏
事非掾吏所爲誰爲之湯對曰臣從史倪寛湯由是
以寛爲奏讞掾徙爲侍御史見上問尚書經義數事
爲太中大夫遷左内史民甚信重之後有軍發左内
史粟負租課殿當免吏民聞之輸租襁負不絶課更
以最
三年春正月行廵狩海上膠東相王延廣爲御史大
夫夏四月還修封泰山禪石閭遣光禄大夫徐息築
五原塞外列城西北到盧朐山遊擊將軍韓說將兵
屯之強弩將軍路愽德築居延城秋匈奴黎湖塗單
于入定襄雲中殺畧數千人入張掖酒泉殺都尉
四年春正月貳師將軍李廣利斬大宛王首獲汗血
馬初廣利將騎六千歩兵數萬人至貳師城下取善
馬西至郁夷城當道小國各城守不肯給食食乏而
還徃來二歳到燉煌士卒十遺二三上書請罷兵上
大怒乃益發兵卒六萬人負從者不豫牛十萬馬二
萬驢騾馲駝以十萬數多賫粮轉運奉軍天下騷動
廣利遂進兵當道小國皆送迎給廪食徑到大宛城
圍宛三十餘日宛中貴人共殺其王母寮奉其首出
食給軍悉出善馬漢擇取其善馬十匹中馬三千餘
匹乃共興立宛貴人妹察爲王與盟而還諸所過小
國皆遣子弟從入獻見因爲質焉還玉門關死者萬
餘人馬數千餘匹行乏食戰死甚多將吏貪不愛士
卒故死亡者多上以爲萬里而伐不録其過乃封廣
利爲海西侯封騎士趙弟殺郁城王爲新畤侯拜卿
三人二千石數百人千戶以下千有餘人廣利者李
夫人兄也廣利弟延年性知音善歌舞上愛之乃爲
新聲變曲聞者莫不感動而李夫人亦善舞甚姣麗
有寵李夫人病篤上自臨候之夫人蒙被上問而謝
曰妾聞婦人貌不修餙不見君父妾不敢宴堕見上
曰夫人病甚殆將不起宜見我囑託兄弟乎將加賜
千斤而與兄弟尊官乎李夫人答曰尊官在帝不在
一見上固欲見之夫人遂轉向璧歔欷不復言於是
上不恱而起姊妹讓之曰貴人獨不見囑託兄弟邪
何爲恨上如此夫人曰所以不見帝者乃所以深託
兄弟也夫以色事人者衰則愛弛愛弛則恩絶上所
以戀戀者乃以爲平生容貌今見我顔色毀壊必有
咄棄我意當復肯追思憫録其兄弟哉及夫人卒上
以厚禮葬之圖畫其形於甘泉宮而尊重其兄弟廣
利爲將軍延年爲恊律都尉上思念李夫人不巳有
方士少翁言能致其神乃夜張燭設帷幄陳酒食而
令上居他帷遥見好女子如李夫人還帳坐而眇然
不得就視初上發讖書曰神馬當從西北來後得烏
孫好馬名曰天馬及得宛馬馬汗血言其先天馬子
也名曰天馬更名烏孫馬曰西北極馬上甚好宛馬
毎使使者相望於道率十輩大者數百人小者百餘
人一歳中使多者十餘輩少者五六輩逺者八九歳
近者五六歳而還不能無侵盗弊物及使失㫖者輙
案重罪以激怒之因復求使自贖而是使無窮巳而
輕犯法募吏民自占使者無問所從來皆遣之而漢
使窮河源矣外國朝貢並至上乃悉從外國客廵行
至海上大都多人民則過之觀名人府庫之饒厚賞
賜作角觝戯出竒戯酒池肉林以觀示之秋起明光
宮冬行幸回中徙弘農都尉治武關稅出入者以給
吏卒食大宛旣破外國振恐上欲遂困匈奴下詔曰
髙皇帝遺朕平城之憂高后時單于書絶悖逆齊桓
公復九世之讎春秋大之於是復圖匈奴矣遣中郎
將蘇武至匈奴匈奴留武不得歸武固執漢節不肯
降
天漢元年春正月行幸甘泉郊泰畤三月行幸河東
祠后土匈奴使使來獻大羽白㲠夏大旱五月赦天
下秋發謪戌屯五原監軍御史穿北軍壘垣以爲賈
區宇軍正丞胡建欲誅之隂約其從卒監軍御史與
諸校尉列坐建趨至拜謁因令卒引御史斬之諸校
尉驚愕不知所謂建遂上奏曰監軍御史穿北軍垣
以爲賈利於使文吏議不至重高皇帝法曰壁壘巳
定穿踰不由路是謂姦人姦人者殺之臣謹按軍法
曰正無屬將軍將軍有罪以聞二千石二千石以下
行軍法焉臣謹案以法斬上壯其節制書答曰國容
不入軍容軍容不入國容何文吏也建有何疑焉是
歳濟南太守王延年爲御史大夫
二年春行幸東海還幸回中夏五月貳師將軍李廣
利將三萬騎出酒泉擊匈奴斬首虜萬餘級因杆將
軍出西河騎都尉李陵將歩卒五千出居延與鞮汗
單于戰斬首萬餘級陵兵敗降匈奴陵者李廣孫敢
兄當戶之子上使陵爲貳師將軍督輜重陵稽首曰
願得自當一隊上曰吾無騎與汝陵曰不用騎願以
少擊衆歩兵五千人渉單于庭上壯而許之陵至峻
稽山與單于相遇以騎三萬攻陵陵千餘弩俱發應
統皆倒虜還走上山陵追擊之殺數千人單于大驚
召左右賢王馳兵八萬騎攻陵陵且戰且却南行數
日抵山谷中復大戰斬首三千餘級引兵東南五日
抵大澤葭葦中虜從上風縱火燒陵陵亦令軍縱火
以自救南行至山下單于在山上使其子將騎擊陵
陵自歩鬪樹木間復殺虜數千因發連弩射單于下
走是日捕得生口言單于曰此漢精兵也曰引吾南
行近塞得無有伏兵乎諸軍長皆曰單于自將數萬
騎擊漢數千人不能勝後無以復使邊臣令漢益輕
匈奴匈奴復力戰山谷間尚四五十里得平地不能
破乃還是日戰數十合復力戰殺傷虜二千餘人虜
不利欲去會陵軍中候管敢爲校尉所辱亡降匈奴
具言軍無後救射矢且盡單于大喜進兵使騎並擊
漢軍疾呼曰李陵韓延年趨降遂遮道攻陵四靣射
矢下如雨陵矢且盡即棄軍去士卒尚三千餘人徒
斬車輻持之軍吏持尺刀抵入山谷單于入遮從山
上墜石下士卒多死不得行陵曰兵敗吾死矣軍吏
或勸陵降陵曰吾不死非壯士也陵嘆曰使人有數
十矢足以免矣今無兵復戰令軍士人持三升糒一
片氷令各散去遮虜鄣相待陵與延年俱上馬壯士
從者數十人虜千騎追之延年死陵曰無靣目以報
陛下遂降士卒分散脫至塞者四百餘人陵敗䖏去
塞百餘里單于以大女妻陵立爲右校王上聞降大
怒大臣憂懼太史公司馬遷上言陵功以陵之不死
宜欲得當以報漢也初上遣貳師將軍出時令陵爲
助兵及陵與單于相持而貳師無功上以遷欲沮貳
師爲陵游說後捕得匈奴生口言陵教單于爲兵法
上怒乃族陵家而下遷腐刑陵聞之曰教單于爲兵
者乃緒也非陵也李緒者故塞外都尉先是降匈奴
陵痛其家以緒誅乃使人刺殺緒司馬子長旣遭李
陵之禍喟然而嘆幽而發憤遂著史記始自黃帝以
及秦漢爲太史公記後爲中書令尊寵任職益州刺
史任安與遷書責以不推賢貢士遷報書曰僕頼先
人緒業得待罪輦轂下三十餘年矣甞厠下大夫之
列陪外庭末議不能引綱維盡思慮今以虧形在闒
茸之間當何言哉昔衛靈公與雍渠載孔子適陳商
鞅因景監見趙良爲之寒心童子參乘袁絲變色自
古而耻之柰何使刀鋸之餘薦天下之豪俊哉僕少
負不覊之氣長無郷曲之譽幸得奉薄伎出入周衛
而事乃有大謬夫僕與李陵趣舎異路素非相善也
然觀其爲人事親孝與士信臨財㢘取與義常思奮
不顧身以狥國家之急僕以爲有國士之風夫人出
萬死不顧一生之計赴公家之難斯亦竒矣今舉事
一不當而全軀保妻子之臣隨而媒孽其短僕誠痛
心且李陵提歩卒不滿五千深踐戎馬之地足歷王
庭垂餌虎口橫挑強胡挫億萬之師虜救死扶傷不
給悉舉引弓之民一國共攻之轉鬪千里矢盡道窮
救兵不至士卒死傷如積然李陵一呼勞軍軍士無
不奮躬流涕沫血飲泣張空捲冐白刃北首爭死敵
場雖古名將不見過也身雖䧟敗其所摧破亦足暴
功於天下僕以爲陵之不死真欲得當報漢也時主
上聞陵敗食不甘味聽朝不怡憂懼不知所出僕竊
不自量欲効其𣢾欵之愚因推此意以言之欲以廣
主上之意上以僕非沮貳師而爲陵遊說遂下之於
吏拳拳之忠終不能自明列身非木石獨與法吏爲
伍深幽囹圄之中誰可告愬者僕聞太上不辱先其
次不辱身其次不辱色其次不辱辭令且臧獲婢妾
猶能引決僕所以隱忍苟活身䧟糞土之中而不辭
者私心有所不盡疾沒世而名不稱於後世也昔西
伯拘而演周易仲尼厄而作春秋屈原放逐乃賦離
騷左丘明失明厥有國語孫子臏足兵法修列僕竊
不自量託於無能之辭欲網羅天下放逸舊文亦欲
以究天人之際通古今之變成一家之言僕誠以著
此書藏之名山傳之後人雖萬被戮豈有悔哉太史
公記凡百三十篇五十餘萬言遷父談亦爲太史公
自叙其先重黎之後世掌天地官也本傳曰司馬遷
據左氏春秋國語採世家戰國䇿逮楚漢春秋接其
後事迄于大漢其言秦漢詳矣至於採摭經傳分散
百家之事甚多䟽畧或有抵忤又其是非頗謬於聖
人論大道則先黃老而後六經序游俠則退䖏士而
進姦雄述貨殖則崇姦利而羞貧賤此其所蔽也然
則劉向楊雄博極羣書皆稱遷有良史之才服其善
序事理辯而不華質而不野其文直其事核不虚美
不隱惡故謂之實録㤗山琅邪群盗徐勃等阻山攻
城斷道路遣直指使者暴勝之等衣繡衣仗斧鉞分
部逐捕刺史郡守巳下皆伏誅
三年春二月御史大夫王延年有罪自殺執金吾杜
周爲御史大夫初㩁酒沽三月行幸太山修封禪寺
明堂因受計還北海祠恒山瘞玄玉夏大旱四月赦
天下所過無出田租秋匈奴入鴈門太守坐畏懦棄
市
四年春正月朝諸侯王於甘泉宮貳師將軍李廣利
將六萬餘騎歩兵七萬人出朔方因杆將軍公孫厫
將萬騎歩兵三萬人出鴈門遊擊將軍韓說將歩兵
三萬人出五原強弩將軍路愽德將歩兵萬餘人與
貳師將軍㑹與匈奴戰不利皆引還夏四月立皇子
髆爲昌邑王秋九月令死罪人贖錢五十萬减死一
等
