
　大事記續編卷六十二　　　明　王禕　撰
唐順宗皇帝永貞元年春正月癸巳帝崩於會寧殿丙
申太子誦即皇帝位有疾(新舊紀/通鑑修)
　解題曰范祖禹曰先王於其即位也必以禮正其始
　於其將没也亦以禮正其終顧命之書所以為萬世
　帝王之法也後世之君以富有天下為心惟恐失之
　大利所在天理滅焉故父子相疑以終事為諱以後
　嗣為忌是以繼承之際鮮有能正其理者順宗為太
　子二十餘年既有壯子一旦病不能言而德宗亦寢
　疾彌留中外隔絶大臣不得聞知德宗既崩宦者猶
　有他議或太子幼弱儲位未定幾何而不亂也德宗
　將没不能召宰相而屬以社稷儲君廢置繋於宦者
　次公等特以草詔得至禁中遂沮其謀不然幾有趙
　髙之事後之人主可不鑑哉事見通鑑(宋敏求長安/志會寧殿在)
　(大明/宫)
二月癸夘始朝見百官(以新舊紀/通鑑修)辛亥吏部郎中韋執
誼為尚書左丞同平章事(以新紀/通鑑修)辛酉李實貶(以通/鑑修)壬
戌以殿中丞王伾為散騎常侍蘓州司功參軍王叔文
為起居舍人翰林學士(以舊紀/通鑑修)甲子大赦罷進奉宫市
(吕祖謙/標目修)乙丑罷鹽鐵使月進(新紀/)三月辛未王伾為翰
林學士(以通/鑑修)壬申追陸贄鄭餘慶陽城等赴京師贄與
城已卒尋贈贄兵部尚書諡曰宣城左散騎常侍(以韓愈/實録修)
以李錡為鎮海節度使加杜祐度支諸道鹽鐵轉運使
王叔文副之(以通/鑑修)以張愔為節度使(以通/鑑修)癸巳立子廣
陵郡王純為皇太子(以新/紀修)夏四月壬寅立子弟二十一
人為王(以新/紀修)五月辛未以金吾大將軍范希朝為神䇿
京西行營節度使欲奪宦官兵柄不克(以新史/兵志修)
　解題曰葉適曰王叔文収宦者兵權不就韓愈著於
　實録方以為幸其曰六軍百萬虎與貔天子自將非
　他師一朝奪印付私黨凛凛朝士何能為蓋知目前
　之禍未知他日之禍也事見通鑑(韓虎曰范希朝雖/為王叔文用將收)
　(宦者兵權宦者不能害也及劉從諫論仇士良終為/身後之害宋白續通典左神䇿軍六萬二千四百四)
　(十二人馬八千四十四匹在城三萬四千三百九十/二人外鎮及採造二萬九千六百三人京西北普潤)
　(鎮崇信城在鳳翔府西北二百二十五里復改崇信/軍定平鎮歸化城定逺城永安城邰陽縣等八鎮二)
　(萬六千一百十七人馬一萬二千一百六十六匹右/神䇿軍四萬六千五百二十四人馬五千九百五十)
　(一疋在城二萬七千四十五人外鎮及採造一萬九/千四百七十九人京西北奉天麟逰良原慶州鎮懷)
　(逺城一萬七千四百二十七人馬四千七百八疋實/録元和十五年十月制神䇿十二鎮共十八萬六千)
　(七百餘廣明元年田令孜充左右神䇿/外八鎮内八鎮諸道兵馬都指揮等使)
辛夘王叔文為户部侍郎(以通/鑑修)六月癸丑韋臯表請太
子監國(以朱熹/綱目修)丁巳王叔文以母喪去位(以通鑑/目録修)秋七
月乙未皇太子權句當軍國政事太常卿杜黄裳為門
下侍郎金吾衛大將軍袁滋為中書侍郎同平章事鄭
珣瑜髙郢罷(以新/紀修)八月庚子帝自稱太上皇辛丑徙居
興慶宫改元立良娣王氏為太上皇后(以新/紀修)壬寅貶王
伾開州司馬王叔文渝州司户叔文尋伏誅(以通/鑑修)乙巳
太子純即皇帝位(以新舊/紀修)庚戌罷獻祥瑞珍竒(以新/紀修)癸
丑南康忠武王韋臯薨行軍司馬劉闢自稱西川留後
己未以袁滋為劒南東西川山南西道安撫大使(以新/紀通)
(鑑/修)併别庫於正庫(以吕祖謙/標目修)癸亥尚書左丞鄭餘慶同
平章事(通鑑/)九月己巳罷教坊樂工正員官(新紀/)己夘
貶神䇿行軍司馬韓泰司封郎中韓曄員外郎栁宗元
劉禹錫為諸州刺史(以舊/紀修)冬十月丁酉賈耽薨(以舊/紀修)戊
戌袁滋罷為西川節度使(以通/鑑修)己酉𦵏崇陵廟號德宗
(以新舊/紀修)
　解題曰宋祁賛曰德宗猜忌刻薄以彊明自任恥見
　辱於正論而忘受欺於姦䛕故其疑蕭復之輕已謂
　姜公輔為賣直而不能容用盧把趙賛則至於敗亂
　而終不悔及奉天之難深自懲艾遂行姑息之政由
　是朝廷益弱而藩鎮愈彊至於唐亡其患以此
十一月遷髙宗主於西夾室(以通鑑/目録修)壬申韋執誼貶
崖州司馬(以舊/紀修)夏綏留後楊惠琳反(以新/紀修)回鶻懐信可
汗死遣使册其嗣為騰里録可汗(以列傳/通鑑修)十二月己酉
以給事中劉闢為西川節度副使(以舊/紀修)壬戌翰林學士
鄭絪同平章事(以新/紀修)以考功郎中李吉甫為中書舎人
員外郎裴洎為考功郎中並充翰林學士(以舊/紀修)
　
　
　
　
　
　
　
　
　
　
　
　
　
　大事記續編卷六十二
