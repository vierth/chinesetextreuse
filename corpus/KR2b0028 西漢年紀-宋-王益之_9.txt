
　西漢年紀卷七　　　　　宋　王益之　撰
　　文帝
八年冬十月齊王則燕王嘉河間王辟疆來朝(史記/年表)是
時匈奴彊侵邉天下初定制度疏闊諸侯王僣儗(音/擬)地
過古制淮南濟北王皆為逆誅梁太傅賈誼數上疏陳
政事多所欲匡建其大略曰臣竊惟事埶可為痛哭者
一可為流涕者二可為長太息者六若其他背理而傷
道者難徧以疏舉進言者皆曰天下已安已治矣臣獨
以為未也曰安且治者非愚則䛕皆非事實知治亂之
體者也夫抱火厝(千故/反)之積薪之下而寝其上火未及
然因謂之安方今之埶何以異此本末舛逆首尾衡决
國制搶(仕庚/反)攘(女庚/反)非甚有紀胡可謂治陛下何不令
臣得孰數之於前因陳治安之策試詳擇焉夫射獵之
娛與安危之機孰急使為治勞智慮苦身體乏鍾皷之
樂勿為可也樂與今同而加之諸侯軌道兵革不動民
保首領匈奴賔服四荒嚮(讀曰嚮/下同)風百姓素朴獄訟衰
息大數既得則天下順治海内之氣清和咸理生為明
帝没為明神名譽之美垂於無窮禮祖有功而宗有徳
使顧成之廟稱為太宗上配太祖與漢亡極建乆安之
埶成長治之業以承祖廟以奉六親至孝也以幸天下
以育羣生至仁也立綱陳紀輕重同得後可以為萬世
法程雖有愚㓜不肖之嗣猶得蒙業而安至明也以陛
下之明逹因使少知治體者得佐下風致此非難也其
具可素陳於前願幸無忽臣謹稽之天地騐之徃古按
之當今之務日夜念此至孰也雖使舜禹復生為陛下
計亡以易此夫樹國固必相疑之埶下數被其殃上數
爽其憂甚非所以安上而全下也今或親弟謀為東帝
親兄之子西鄉而撃今吳又見告矣天子春秋鼎盛行
(下更/反)義未過徳澤有加焉猶尚如是况莫大諸侯權力
且十此者虖然而天下少安何也大國之王㓜弱未壮
漢之所置傅相方握其事數年之後諸侯之王大抵皆
冠血氣方剛漢之傅相稱病而賜罷彼自丞尉以上徧
置私人如此有異淮南濟北之為邪此時而欲為治安
雖堯舜不治黄帝曰日中必􁘌(音/衛)操刀必割今令此道
順而全安甚易不肯蚤為已迺堕(火規/反)骨肉之屬而抗
剄之豈有異秦之季世虖夫以天子之位乘今之時因
天之助尚憚以危為安以亂為治假設陛下居齊桓之
處将不合諸侯而匡天下乎臣又知陛下有所必不能
矣假設天下如曩時淮隂侯尚王椘黥布王淮南彭越
王梁韓信王韓張敖王趙貫髙為相盧綰王燕陳豨在
代令此六七公者皆亡恙當是時陛下即天子位能自
安乎臣有以知陛下之不能也天下殽亂髙皇帝與諸
公併(歩鼎/反)起非有仄室之埶以豫席之也諸公幸者乃
為中㳙其次厪(與僅/同)得舍人材之不逮至逺也髙皇帝
以明聖威武即天子位割膏腴之地以王諸公多者百
餘城少者乃三四十縣徳至渥也然其後十年之間反
者九起陛下之與諸公非親角材而臣之也又非身封
王之也自髙皇帝不能以是一嵗為安故臣知陛下之
不能也然尚有可諉(女瑞/反)者曰䟽臣請試言其親者假
令悼恵王王齊元王王椘中子王趙幽王王淮陽共(讀/曰)
(恭/)王王梁靈王王燕長王淮南六七貴人皆亡恙當是
時陛下即位能為治虖臣又知陛下之不能也若此諸
王雖名為臣實皆有布衣昆弟之心慮亡不帝制而天
子自為者擅爵人赦死辠甚者或戴黄屋漢法令非行
也雖行不軌如淮南王者令之不肯聽召之安可致乎
幸而來至法安可得加動一親戚天下圜視而起陛下
之臣雖有悍如馮敬適啟其口匕首已陷其胸矣陛下
雖賢誰與領此故䟽者必危親者必亂已然之効也其
異姓負彊而動者漢已幸勝之矣又不易其所以然同
姓襲是跡而動既有徴矣其埶盡又復然殃旤(古禍/字)之
變未知所移明主處之尚不能以安後世将如之何屠
牛坦一朝解十二牛而芒刃不頓(讀曰/鈍)者所排撃剥割
皆衆理解(胡懈/反)也至於髖髀(音寛/陛)之所非斤則斧夫仁
義恩厚人主之芒刃也權埶法制人主之斤斧也今諸
侯王皆衆髖髀也釋斧斤之用而欲嬰以芒刃不缺則
折胡不用之淮南濟北埶不可也臣竊迹前事大抵彊
者先反淮隂王楚最彊則最先反韓信倚胡則又反貫
髙因趙資則又反陳豨兵精則又反彭越用梁則又反
黥布用淮南則又反盧綰最弱最後反長沙迺在二萬
五千户耳功少而最完埶䟽而最忠非獨性異人也亦
形埶然也曩令樊酈絳灌據數十城而王今雖已殘亡
可也令信越之倫列為徹侯而居雖至今存可也然則
天下之大計可知矣欲諸王之皆忠附則莫若令如長
沙王欲臣子之勿葅醢則莫若令如樊酈等欲天下之
治安莫若衆建諸侯而少其力力少則易使以義國小
則亡邪心令海内之埶如身之使臂臂之使指莫不制
從諸侯之君不敢有異心輻湊並進而歸命天子雖在
細民且知其安故天下咸知陛下之明割地定制令齊
趙楚各為若干國使悼恵王幽王元王之子孫畢以次
各受祖之分(扶問/反)地地盡而止及燕梁它國皆然其分
地衆而子孫少者建以為國空而置之須其子孫生者
舉使君之諸侯之地其削頗入漢者為徙其侯國及封
其子孫也所以數償之一寸之地一人之衆天子亡所
利焉誠以定治而已故天下咸知陛下之亷地制一定
宗室子孫莫慮不王下無倍畔之心上無誅伐之志故
天下咸知陛下之仁法立而不犯令行而不逆貫髙利
幾之謀不生柴竒開章之計不萌細民鄉善大臣致順
故天下咸知陛下之義卧赤子天下之上而安植遺腹
朝委裘而天下不亂當時大治後世誦聖一動而五業
附陛下誰憚(徒旦/反)而乆不為此天下之埶方病大瘇(上/勇)
(反/)一脛之大幾(巨依/反)如要一指之大幾如股平居不可
屈信(讀曰伸/下同)一二指慉(丑六/反)身慮亡聊失今不治必為
錮疾後雖有扁鵲不能為已病非徒瘇也又苦􁀰盭(古/蹠)
(戾/字)元王之子帝之從弟也今之王者從弟之子也恵王
之子親兄子也(考異曰漢書本傳云恵王親兄子也劉/氏刋誤云恵王下脱之子二字此言為)
(是今/從之)今之王者兄子之子也親者或亡分地以安天下
䟽者或制大權以偪(古逼/字)天子臣故曰非徒病瘇也又
苦􁀰盭可痛哭者此病是也天下之埶方倒縣凡天子
者天下之首何也上也蠻夷者天下之足何也下也今
匈奴嫚娒(古侮/字)侵掠至不敬也為天下患至亡已也而
漢嵗致金絮采繒以奉之夷狄徴令是主上之操(千髙/反)
也天子共(讀曰/恭)貢是臣下之禮也足反居上首顧居下
倒縣如此莫之能解猶為國有人乎非亶(讀曰/但)倒縣而
已又類辟(音/壁)且病痱(音/肥)夫辟者一面病痱者一方痛今
西邉北邉之郡雖有長爵不輕得復(方目/反)五尺以上不
輕得息斥堠望烽燧不得卧将吏被甲冑而睡臣故曰
一方病矣醫能治之而上不使可謂流涕者此也陛下
何忍以帝皇之號為戎人諸侯埶既卑辱而旤不息長
(上/聲)此安窮進謀者率以為是固不可解也亡具甚矣臣
竊料匈奴之衆不過漢一大縣以天下之大困於一縣
之衆甚為執事者羞之陛下何不試以臣為屬國之官
以主匈奴(誼/傳)為臣建三表設五餌以此與單于争其民
則下匈奴猶振稿也愛人之状好人之技仁道也信為
大操帝義也愛好有實己諾有期十死一生彼将必至
此謂為三表賜之盛服車乘以壊其目賜之盛食珍味以
壊其口賜之音樂婦人以壊其耳賜之髙堂邃宇倉庫
奴婢以壊其腹於來降者上召幸之相娛樂親酌而手
食之以壊其心此謂五餌三表已諭五餌既明則匈奴
之中乖而相疑其貴人南面而歸漢猶弱子之慕慈母
也其衆南郷而欲走漢猶水之流下也單于無臣之使
無民之守惡得不歸陛下之義哉(賈誼新書今考異曰/漢書不載  取賈誼)
(新書/足之)行臣之計請必係單于之頸而制其命伏中行説
而笞其背舉匈奴之衆唯上之令今不獵猛敵而獵田
彘不搏反冦而搏畜莵翫細娛而不圖大患非所以為
安也徳可逺施威可逺加而直數百里外威令不信可
謂流涕者此也(誼/傳)天子之相號為丞相諸侯之相號為
丞相天子列卿秩二千石諸侯列卿秩二千石則臣已
同矣天子衛御號為太僕秩二千石諸侯之御號曰太
僕秩二千石則御已齊矣天子親號云太后諸侯親號
云太后天子妃號曰后諸侯妃號曰后然則諸侯何損
而天子何加焉天子宫門曰司馬闌入者為城旦諸侯
宫門曰司馬闌入者為城旦殿門俱為殿門闌入者亦
俱棄市宫墻門衛同名其嚴一等罪已鈞矣天子之言
曰令令甲令乙是也諸侯之言曰令令儀之言是也天
子卑號皆稱陛下諸侯卑號稱陛下天子車曰乘輿諸
侯車曰乘輿然則所謂主者安居臣者安在夫所恃以
别貴賤明尊卑者等級𫝑力衣服號令也人事無别是
臣主非有相臨之具尊卑之經也孔子曰長民者衣服
不貳從容有常以齊其民則民徳一詩云彼都人士狐
裘黄裳行歸于周萬民之望孔子曰為上可望而知也
為下可述而志也則君不疑於其臣而臣不惑於其君
此之不行可為長太息者此也(賈誼新書新考異曰此/叚見賈誼  書盖誼稱)
(長太息者六而闕其/一今取之以足其數)今民賣僮者為之繡衣絲履偏諸
縁内之閑中是古天子后服所以廟而不宴者也而庶
人得以衣婢妾白縠之表薄紈之裏緁(音/妾)以偏諸美者
黼繡是古天子之服今富人大賈嘉㑹召客者以被(皮/義)
(反/)墻古者以奉一帝一后而節適今庶人屋壁得為帝
服倡優下賤得為后飾然而天下不屈(其勿反/下同)者殆未
有也且帝之身自衣皁綈(徒奚/反)而富民墻屋被文繡天
子之后以縁其領庶人孽妾縁其履此臣所謂舛也夫
百人作之不能衣(於既/反)一人欲天下亡寒胡可得也一
人耕之十人聚而食之欲天下亡飢不可得也飢寒切
於民之肌膚欲其亡為姦邪不可得也國已屈矣盗賊
直湏時耳然而獻計者曰亡動為大耳夫俗至大不敬
也至無等也至冒上也進計者猶曰毋為可為長太息
者此也商君遺禮義棄仁恩并心於進取行之二嵗秦
俗日敗故秦人家富子壮則出分家貧子壮則出贅(之/鋭)
(反/)借父耰(音/憂)鉏慮有徳色母取箕箒立而誶(音/碎)語抱哺
(音/歩)其子與公併(歩鼎/反)倨婦姑不相説(讀曰/悦)則反脣而相
稽(工奚/反)其慈子耆利不同禽獸者亡幾(居豈/反)耳然并心
而赴時猶曰蹷(音/厥)六國兼天下功成求得矣終不知反
亷愧之節仁義之厚信兼并之法遂進取之業天下大
敗衆掩寡智欺愚勇威怯壮陵衰其亂至矣是以大賢
起之威振海内徳從天下曩之為秦者今轉而為漢矣
然其遺風餘俗猶尚未改今世以侈靡相競而上亡制
度弃禮義捐亷耻日甚可謂月異而嵗不同矣逐利不
耳慮非顧行也今其甚者殺父兄矣盗者剟(音/輟)寝户之
簾搴(音/騫)兩廟之噐白晝大都之中剽(頻妙/反)吏而奪之金
矯偽者出幾(鉅衣/反)十萬石粟賦六百餘萬錢乘傳而行
(下更/反)郡國此其亡行義之尤至者也而大臣特以簿書
不報期㑹之間以為大故至於俗流失世壊敗因恬而
不知恠慮不動於耳目以為是適然耳夫移風易俗使
天下囬心而鄉道類非俗吏之所能為也俗吏之所務
在於刀筆筐箧而不知大體陛下又不自憂竊為陛下
惜之夫立君臣等上下使父子有禮六親有紀此非天
之所為人之所設也夫人之所設不為不立不植則僵
不修則壊筦(與管/同)子曰禮義亷耻是謂四維四維不張
國乃㓕亡使筦子愚人也則可筦子而少知治體則是
豈不可為寒心哉秦㓕四維而不張故君臣乖亂六親
殃戮姦人並起萬民離叛凡十三嵗而社稷為虚今四
維猶未備也故姦人幾(讀曰/冀)幸而衆心疑惑豈如今定
經制令君君臣臣上下有差父子六親各得其宜姦人
亡所幾幸而羣臣衆信上不疑惑此業一定世世常安
而後有所持循矣若夫經制不定是猶渡江河亡維楫
中流而遇風波船必覆矣可謂長太息者此也夏為天
子十有餘世而殷受之殷為天子二十餘世而周受之
周為天子三十餘世而秦受之秦為天子二世而亡人
性不甚相逺也何三代之君有道之長而秦無道之暴
也其故可知也古之王者太子迺生固舉以禮使士負
之有司齊肅端冕見(胡電/反)之南郊見於天也過闕則下
過廟則趨孝子之道也故自為赤子而教固已行矣昔
者成王㓜在襁抱之中召公為太保周公為太傅太公
為太師保保其身體傅傅之徳義師道(讀曰/導)之教訓此
三公之職也於是為置三少皆上大夫也曰少保少傅
少師與太子宴者也故乃孩提有識三公三少固明孝
仁禮義以道習之逐去邪人不使見惡行於是皆選天
下之端士孝弟博聞有道術者以衛翼之使與太子居
處出入故太子乃生而見正事聞正言行正道左右前
後皆正人也夫習與正人居之不能毋正猶生長於齊
不能不齊言也習與不正人居之不能毋不正猶生長
於椘之地不能不椘言也故擇其所耆(讀曰/嗜)必先受業
迺得嘗之擇其所樂必先有習迺得為之孔子曰少成
若天性習貫如自然及太子少長知妃色則入于學學
者所學之官也學禮曰帝入東學上親而貴仁則親踈
有序而恩相及矣帝入南學上齒而貴信則長㓜有差
而民不誣矣帝入西學上賢而貴徳則聖智在位而功
不遺矣帝入北學上貴而尊爵則貴賤有等而下不隃
(與踰/同)矣帝入太學承師問道退習而考於太傅太傅罰
其不則而匡其不及則徳智長而治道得矣此五學者
既成於上則百姓黎民化輯(與集/同)於下矣及太子既冠
成人免於師保之嚴則有記過之史徹膳之宰進善之
旌誹謗之木敢諌之鼓瞽史誦詩工誦箴諌大夫進謀
士傳民語習與智長故切而不媿化與心成故中道若
性三代之禮春朝朝日秋暮夕月所以明有敬也春秋
入學坐國老執醤而親餽(與饋/同)之所以明有孝也行以
鸞和步中(竹仲/反)采齊(在私/反)趣(讀曰/趨)中肆夏所以明有度
也其於禽獸見其生不忍其死聞其聲不食其肉故逺
(于萬/反)庖厨所以長(竹兩/反)恩且明有仁也夫三代之所以
長乆者以其輔翼太子有此具也及秦而不然其俗固
非貴辭讓也所上者告訐也固非貴禮義也所上者刑
罰也使趙髙傅胡亥而教之獄所習者非斬劓人則夷
人之三族也故胡亥今日即位而明日射人忠諌者謂
之誹謗深計者為之妖言其視殺人若艾(讀曰/刈)草菅(音/姦)
然豈惟胡亥之性惡哉彼其所以道(讀曰/導)之者非其理
故也鄙諺曰不習為吏視已成事又曰前車覆後車誡
夫三代之所以長乆者其已事可知也然而不能從者
是不法聖智也秦世之所以亟(居力/反)絶者其轍跡可見
也然而不避是後車又将覆也夫存亡之變治亂之機
其要在是矣天下之命縣於太子太子之善在於早諭
教與選左右夫心未濫而先諭教則化易成也開於道
術智誼之指則教之力也若其服習積貫(工官/反)則左右
而已夫胡粤之人生而同聲老目(讀曰/嗜)欲不異及其長而
成俗累數譯而不相通行者有雖死而不相為者則教
習然也臣故曰選左右早諭教最急夫教得而左右正
則太子正矣太子正而天下定矣書曰一人有慶兆民
賴之此時務也凡人之智能見已然不能見将然夫禮
者禁於将然之前而法者禁於已然之後是故法之所
用易見而禮之所為生難知也若夫慶賞以勸善刑罰
以懲惡先王執此之政堅如金石行此之令信如四時
據此之公無私如天地耳豈顧不用哉然而禮云禮云
者貴絶惡於未萌而起教於㣲眇使民日遷善逺辠而
不自知也孔子曰聽訟吾猶人也必也使無訟乎為人
主計者莫如先審取舍取舍之極定於内而安危之萌
應於外矣安者非一日而安也危者非一日而危也皆
以積漸然不可不察也人主之所積在其取舍以禮義
治之者積禮義以刑罰治之者積刑罰刑罰積而民怨
背禮義積而民和親故世主欲民之善同而所以使民
善者或異或道(讀曰/導)之以徳教或敺(與驅/同)之以法令道
之以徳教者徳教洽而民氣樂敺之以法令者法令極
而民風哀哀樂之感禍福之應也秦王之欲尊宗廟而
安子孫與湯武同然而湯武廣大其徳行六七百嵗而
弗失秦王治天下十餘嵗則大敗此亡它故矣湯武之
定取舍審而秦王之定取舍不審矣夫天下大噐也今
人之置噐置諸安處則安置諸危處則危天下之情亡
以異在天子之所以置之湯武置天下於仁義禮樂而
徳澤洽禽獸草木廣裕徳被蠻貊四夷累子孫數十世
此天下之所共聞也秦王置天下於法令刑罰徳澤亡
一有而怨毒盈於世下憎惡之如仇讐旤幾及身子孫
誅絶此天下之所共見也是非其明效大騐邪人之言
曰聽言之道必以其事觀之則言者莫敢妄言今或言
禮誼之不如法令教化之不如刑罰人主胡不引殷周
秦事以觀之也人主之尊譬如堂羣臣如陛衆庶如地
故陛九級上亷逺地則堂髙陛亡級亷近地則堂卑髙
者難攀卑者易陵理勢然也故古者聖王制為等列内
有公卿大夫士外有公侯伯子男然後有官司小吏延
及庶人等級分明而天子加焉故其尊不可及也里諺
曰欲投䑕而忌噐此善諭也䑕近於噐尚憚不投恐傷
其噐况於貴臣之近(具靳/反)主乎亷耻節禮以治君子故
有賜死而亡戮辱是以黥劓之辠不及大夫以其離主
上不逺也禮不敢齒君之路馬蹵(千六/反)其芻者有罰見
君之几杖則起遭君之乘車則下入正門則趨君之寵
臣雖或有過刑戮之辠不加其身者尊君之故也此所
以為主上豫逺不敬也所以體貌大臣而厲其節也今
自王侯三公之貴皆天子之所改容而禮之也古天子
之所謂伯父伯舅也而令與衆庶同黥劓髠刖笞傌(音/罵)
弃市之法然則堂不亡陛虖被戮辱者不泰迫虖亷耻
不行大臣無迺握重權大官而有徒𨽻亡耻之心乎夫
望夷之事二世見當以重法者投䑕而不忌噐之習也
臣聞之履雖鮮不加於枕冠雖敝不以苴(子余/反)履夫嘗
已在貴寵之位天子改容而體貌之矣吏民嘗俯伏以
敬畏之矣今而有過帝令廢之可也退之可也賜之死
可也㓕之可也若夫束縛之係緤(先列/反)之輸之司㓂編
之徒官司冦小吏詈罵而榜(音/彭)笞之殆非所以令衆庶
見也夫卑賤者習知尊貴者之一旦吾亦迺可以加此
也非所以習天下也非尊尊貴貴之化也夫天子之所
嘗敬衆庶之所嘗寵死而死耳賤人安宜得如此而頓
辱之哉豫讓事中行(胡剛/反)之君智伯伐而㓕之移事智
伯及趙㓕智伯豫讓釁面吞炭必報襄子五起而不中
人問豫子豫子曰中行衆人畜我我故衆人事之智伯
國士遇我我故國士報之故此一豫讓也反君事讐行
若狗彘已而抗節致忠行出虖列士人主使然也故主
上遇其大臣如遇犬馬彼将犬馬自為也如遇官徒彼
将官徒自為也頑頓(讀曰/鈍)亡耻奊(胡結/反)詬(音/后)亡節亷耻
不立且不自好茍若而可故見利則逝見便則奪主上
有敗則因而挻(式延/反)之矣主上有患則吾茍免而已立
而觀之耳有便吾身者則欺賣而利之耳人主将何便
(頻面/反)於此羣下至衆而主上至少也所託財噐職業者
粹於羣下也俱無耻俱茍安則主上最病故古者禮不
及庶人刑不至大夫所以厲寵臣之節也古者大臣有
坐不亷而廢者不謂不亷曰簠簋(音甫/軌)不飾坐汙穢滛
亂男女亡别者不曰汙穢曰帷薄不修坐罷(讀曰/疲)軟(人/兖)
(反/)不勝任者不謂罷軟曰下官不職故貴大臣定有其
辠矣猶未斥然正以謼(古呼/字)之也尚遷就而為之諱也
故其在大譴大何之域者聞譴何則白冠氂纓盤水加
劍造請室(胡公漢儀車駕出有請室令/在前先驅此官有别獄也)而請辠耳上不
執縛係引而行也其有中罪者聞而自弛(式爾/反)上不使
人頸盭(古戾/字)而加也其有大辠者聞命則北面再拜跪
而自裁上不使捽(才乞/反)抑而刑之也曰子大夫自有過
耳吾遇子有禮矣遇之有禮故羣臣自憙(讀曰喜/許吏反)嬰以
亷耻故人矜節行上設亷耻禮義以遇其臣而臣不以
節行報其上者則非人類也故化成俗定則為人臣者
主耳忘身國耳忘家公耳忘私利不茍就害不茍去唯
義所在上之化也故父兄之臣誠死宗廟法度之臣誠
死社禝輔翼之臣誠死君上守圄捍敵之臣誠死城郭
封疆故曰聖人有金城者此物此志也彼且為我死故
吾得與之俱生彼且為我亡故吾得與之俱存夫将為
我危故吾得與之皆安顧行而忘利守節而仗義故可
以託不御之權可以寄六尺之孤此厲亷耻行禮義之
所致也主上何喪焉此之不為而故彼之乆行故曰可
為長太息者此也先是絳侯周勃逮繋長安獄治卒亡
事復爵邑故誼以此譏上上深納其言飬臣下有節是
後大臣有罪皆自殺不受刑(誼傳下考異曰此見賈誼/傳其  又云至武帝時稍)
(復入獄自甯成始以史考之下吏始于周亞夫非自武/帝始也史臣之言盖失于不深考故通鑑刋去此語為)
(得其實/今從之)夏五月太僕汝隂侯夏侯嬰薨(百官表/本傳)
九年冬十月城陽王喜淮陽王武來朝(史記/年表)春大旱(本/紀)
(書考異曰荀紀作夏漢/  紀作春今從漢書)温室鐘自鳴以芷陽鄉為覇陵
(史記大/事記)上從覇陵上欲西馳下峻阪中郎将袁盎㩜(與/擥)
(同/)轡上曰将軍怯邪盎言曰臣聞千金之子不垂堂百
金之子不騎衡聖主不乘危不徼幸今陛下騁六飛馳
不測山有如馬驚車敗陛下縱自輕奈髙廟太后何上
乃止(袁盎傳時考異曰事見盎傳/不得其  今附於覇陵之後)
十年冬十月諸侯王皆來朝(史記大事記記考異曰此/據史記大事  所書按表)
(是時楚王戊齊王則城陽王喜吳王濞燕王嘉趙王遂/河間王辟疆梁王勝代王参淮陽王武長沙王吳著凡)
(十一王東萊解題云史記今年書諸侯王皆來朝則吳/王稱病不朝其猶在是嵗之後歟考史記諸侯表文帝)
(三年吳王濞來朝自是終文帝之世並不復朝是吳王/稱病當在三年之後七國反景帝詔曰吳王濞稱疾不)
(朝二十餘年使吳王十年以後方不朝至景帝三年才/十七年耳不應云二十餘年又賈誼䟽言今吳又見告)
(矣則自是吳已有反形因其不朝而可知之又誼䟽論/太子提博局殺吳太子之事誼䟽在文帝八年不應吳)
(王十年方不朝也然史記十年所以書諸侯王皆朝者/謂餘諸王來朝而是時吳王已賜几杖固不預朝請之)
(數/也)将軍軹侯薄昭殺漢使者(侯/表)帝不忍加誅使公卿從
之飲酒欲令自引分昭不肯使羣臣喪服徃哭之乃自
殺(漢紀鄭/氏註)帝臨為置後(漢書侯表紀考異曰此事見鄭/氏漢書本  注通鑑取之今從)
(通/鑑)南陽張釋之以貲為騎郎(如淳曰漢注貲五/百萬得為常侍郎)事帝十
年不得調(徒釣/反)亡所知名釋之曰乆宦减仲(仲釋/之兄)之産
不遂欲免歸中郎将袁盎知其賢惜其去乃請徙釋之
補謁者(考異曰通鑑載張釋之事於三年以傳/考之荀氏書於十年是也今從荀紀)釋之既
朝畢因前言便宜事帝曰卑之毋甚髙論令今可行也
於是釋之言秦漢之間事秦所以失漢所以興者乆之
帝稱善拜釋之為謁者僕射從行上登虎圏(求逺/反)問上
林尉禽獸簿十餘問尉左右視盡不能對虎圏嗇夫從
旁代尉對上所問禽獸簿甚悉欲以觀其能口對響應
亡窮者帝曰吏不當如此邪尉亡頼詔釋之拜嗇夫為
上林令釋之乆之前曰陛下以絳侯周勃何如人也上
曰長者也又復問東陽侯張相如何人也上復曰長者
釋之曰夫絳侯東陽侯稱為長者此兩人言事曽不能
出口豈效此嗇夫喋喋利口㨗給哉且秦以任刀筆之
吏争以亟疾苛察相髙其敝徒文具無惻隠之實以故
不聞其過陵遲至於二世天下土崩今陛下以嗇夫口
辯而超遷之臣恐天下随風靡靡争為口辯而無其實
且下之化上疾於影響舉措不可不審也帝曰善乃止
不拜嗇夫上就車召釋之参乘徐行問釋之秦之敝具
以質言至宫上拜釋之為公車令(釋之/傳)帝欲求能治尚
書者天下無有聞故秦博士濟南伏生(張晏曰伏/生名勝)能治
欲召之時伏生年九十餘老不能行於是乃詔太常使
掌故潁川鼂錯(音/厝)徃受之秦時焚書伏生壁藏之其後
兵大起流亡漢定伏生求其書亡數十篇獨得二十九
篇即以教于齊魯之間學者由是頗能言尚書諸山東
大師無不渉尚書以教矣(史記儒/林傳)錯受尚書伏生所還
因上書稱説詔以為太子舍人門大夫遷博士錯為人
陗直刻深嘗學申商刑名於軹張恢先所與雒陽宋孟
及劉𢃄同師(鼂錯傳生考異曰史失其年按錯傳錯受/尚書伏  所還因上便宜事以書稱説詔)
(以為太子舍人門大夫家令/今載於拜家令之前一年)燕人韓嬰為博士(韓嬰/傳)漢
興諸學者多言禮而魯髙堂生最本禮禮固自孔子時
而其經不具及至秦焚書書散亡益多於今獨有士禮
髙堂生能言之而魯徐生善為頌(頌讀與容同舊儀有/二郎為此頌貌威儀)
(事有徐氏後有張氏不知經但能盤辟/為禮容天下郡國有容史皆詣魯學之)帝時徐生以頌
為禮官大夫是後能言禮為頌者由徐氏焉(儒林/傳)六國
之君魏文侯最為好古至是得其樂人竇公獻其書乃
周官大宗伯之大司樂章也(藝文/志)時竇公年百八十嵗
兩目皆瞽帝竒之(桓譚/新論)帝廣逰學之路論語爾雅孟子
皆置博士(趙岐孟子序後漢翟酺曰文帝始置一經博/士  考異曰韓嬰徐生事見儒林傳竇公事)
(見藝文志論語爾雅孟子置博士見趙岐孟/子序皆不得年月今附於鼂錯受尚書之後)
