卷六十八
　　唐　　　李　　　延　　　夀　　　撰
　列傳第五十八
　　趙知禮　　　蔡景歴子徵　宗元饒
　　韓子高　　　華晈　　　　劉師知
　　謝岐　　　　毛喜　　　　沈君理
　　陸山才
趙知禮字齊旦天水隴西人也父孝穆梁侯官令知禮
渉獵文史善書翰陳武帝之討元景仲也或薦之引為
書記知禮為文贍速每占授軍書下筆便就率皆稱㫖
由是恒侍左右深被委任當時計畫莫不預焉武帝征
侯景至白茅灣上表於梁元帝及與王僧辯論軍事其
文並知禮所製及景平授中書侍郎封始平縣子陳受
命位散騎常侍太府卿權知領軍事天嘉元年進爵為
伯王琳平授呉州刺史知禮沉静有謀謨每軍國大事
文帝輒令璽書問之再遷右將軍領前軍卒贈侍中諡
曰忠子元恭嗣
蔡景歴字茂世濟陽考城人也祖點梁尚書左戸侍郎
父大同輕車岳陽王記室參軍景歴少俊爽有孝行家
貧好學善尺牘工草𨽻為海陽令政有能名在侯景中
與南康嗣王㑹理通謀匡復事泄被執賊黨王偉保䕶
之獲免因客游京口侯景平陳武帝鎮朱方素聞其名
以書要之景歴對使人答書筆不停輟文無所改帝得
書甚加欽賞即日授征北府中記室參軍仍領記室衡
陽獻王昌為呉興太守帝以鄉里父老尊卑有数恐昌
年少接對乖禮乃遣景歴輔之承聖中還掌記室武帝
將討王僧辯獨與侯安都等數人謀之景歴弗之知部
分既畢召令草檄景歴援筆立成辭義感激事皆稱㫖
及受禪遷祕書監中書通事舍人掌詔誥永定二年坐
妻弟受周寶安餉馬為御史中丞沈炯所劾降為中書
侍郎舍人如故三年武帝崩時外有强宼文帝鎮南皖
朝無重臣宣后呼景歴及江大權杜稜定議祕不發喪
疾召文帝景歴躬共宦者及内人密營歛服時既暑熱
須營梓宫恐斤斧之聲聞外乃以蠟為祕器文詔依舊
宣行文帝即位復為祕書監舍人如故以定策功封新
豐縣子累遷散騎常侍文帝誅侯安都景歴勸成其事
以功遷太子左衞率進爵為侯常侍舍人如故坐妻兄
劉裕依倚景歴權前後姦詭并受歐陽威餉絹百疋免
官華晈反以景歴為武勝將軍呉明徹軍司晈平明徹
於軍中輒戮安成内史楊文通又受降人馬仗有不分
明景歴又坐不能匡正被收久之獲宥宣帝即位累遷
通直散騎常侍中書通事舍人掌詔誥仍復封邑太建
五年都督呉明徹北侵所向剋捷大破周梁士彦於吕
梁方進圍彭城時宣帝鋭意河南以為指麾可定景歴
稱師老將驕不宜過窮逺略帝惡其沮衆大怒猶以朝
廷舊臣不加深罪出為豫章内史未行為飛章所劾以
在省之日贓污狼籍帝令有司案問景歴但承其半於
是御史中丞宗元饒奏免景歴所居官徙居會稽及呉
明徹敗帝追憶景歴前言即日追還以為征南鄱陽王
諮議數日遷員外散騎常侍兼御史中丞復本爵封入
守度支尚書舊式拜官在午後景歴拜日適逢輿駕幸
𤣥武觀在位皆侍宴帝恐景歴不預特令早拜其見重
如此卒官贈太常卿諡曰敬十三年改葬重贈中領軍
禎明元年配享武帝廟廷二年車駕親幸其宅重贈景
歴侍中中撫軍將軍諡曰忠敬給鼓吹一部於墓所立
碑景歴屬文不尚雕靡而長於叙事應機敏速為當時
所稱有文集三十卷子徴嗣江大權字伯謀濟陽考城
人位少府封四會縣伯太建二年卒於通直散騎常侍
徴字希祥幼聰明精識强記年六嵗詣梁吏部尚書河
南褚翔嗟其頴悟七嵗丁母憂居喪如成人禮繼母劉
氏性悍忌視之不以道徴供侍益謹初無怨色徵本名
覧景歴以其有王祥之性更名字焉陳武帝為南徐州
召補迎主簿尋授太學博士太建中累遷太子中舍人
兼東宫領直襲封新豐侯至徳中位太子中庶子中書
舍人掌詔誥尋授左戸尚書與僕射江總知撰五禮事
後主器其才幹任寄日重遷吏部尚書每十日一往東
宫於皇太子前論述古今得喪及當時政務又敕以廷
尉寺獄事無大小取徴議決俄敕遣徴收募兵士自為
部曲徴善撫䘏得物情旬月之間衆近一萬位望既重
兼聲位熏灼物議咸忌憚之尋徙中書令中書清簡無
事或云徴有怨言後主聞之大怒收奪人馬將誅之左
右致諫獲免禎明二年隋軍濟江後主以徴有幹用令
權知中領軍事徴日夜勤苦備盡心力後主嘉焉謂曰
事寧有以相報及決戰於鍾山南崗敕徴守宫城西北
大營尋令督衆軍戰事陳亡隨例入長安徴羙容儀有
口辯多所詳究至於士流官宦陳宗戚屬及當朝制度
憲章儀軌戸口風俗山川土地問無不對然性頗便佞
進取不能以退素自業初拜吏部尚書啓後主借鼓吹
後主謂所司曰鼓吹軍樂有功乃授蔡徴不自量揆紊
我朝章然其父景歴既有締構之功宜且如啓拜訖即
追還徴不修亷隅皆此類也隋文帝聞其敏贍召見顧
問言輒會旨然累年不調久之除太常丞歴尚書戸部
儀曹郎轉給事郎卒子翼位司徒屬入隋為東宫學士
宗元饒南郡江陵人也少好學以孝聞仕梁為征南府
外兵參軍及司徒王僧辯幕府初建元饒與沛國劉師
知同為主簿陳武帝受禪稍遷廷尉卿尚書左丞宣帝
初軍國務廣事無巨細一以貫之臺省號為稱職遷御
史中丞知五禮事時合州刺史陳褒贓汚狼籍遣使就
渚斂魚又令人於六郡乞米百姓甚苦之元饒劾奏免
之呉興太守武陵王伯禮豫章内史南康嗣王方泰等
驕蹇放横元饒案奏皆見削黜元饒性公平善持法諳
曉故事明練政體吏有犯法政不便時及於名教不足
者隨事糺正多所裨益遷南康内史以秩米三千餘斛
助人租課存問高年拯救乏絶百姓甚賴焉以課最入
朝詔加散騎常侍後為吏部尚書卒
韓子高會稽山隂人也家本微賤侯景之亂寓都下景
平陳文帝出守呉興子高年十六為總角容貌美麗狀
似婦人於淮渚附部伍寄載欲還鄉里文帝見而問曰
能事我乎子高許諾子高本名蠻子帝改名之性恭謹
恒執備身刀及傳酒炙帝性急子高恒會意㫖稍長習
騎射頗有膽決願為將帥及平杜龕配以士卒文帝甚
愛之未甞離左右帝嘗夢騎馬登山路危欲墮子高推
捧而升文帝之討張彪也沈泰等先降帝據有州城周
文育鎮北郭香巖寺張彪自剡縣夜還襲城文帝自北
門出倉卒闇夕軍人擾亂唯子高在側文帝乃遣子高
自亂兵中往見文育反命酬答於闇中又往慰勞衆軍
文帝散兵稍集子高引入文育營因共立柵明日敗彪
彪奔松山浙東平文帝乃分麾下多配子高子高亦輕
財禮士歸之者甚衆文帝嗣位除右軍將軍封文招縣
子及王琳平子高所統益多將士依附之其有所論進
帝皆任使焉天嘉六年為右衞將軍文帝不豫入侍醫
藥廢帝即位加散騎常侍宣帝入輔子高兵權過重深
不自安好參訪臺閣又求出為衡廣諸鎮光大元年八
月前上虞縣令陸昉及子高軍主告其謀反宣帝在尚
書省因召文武在位議立皇太子子高預焉執送廷尉
其夕與到仲舉同賜死父延慶及子弟並原宥
華晈晉陵既陽人也世為小吏晈梁代為尚書比部令
史侯景之亂事景之黨王偉陳武帝南下文帝為景所
囚晈遇文帝甚厚及景平文帝為呉興太守以晈為都
錄事深見委任及文帝平杜龕仍配以甲兵御下分明
善於撫接解衣推食多少必均天嘉元年封懐仁縣伯
王琳東下晈隨侯瑱拒之琳平知江州事後隨都督呉
明徹征周迪迪平以功進爵為侯仍授都督湘州刺史
晈起自下吏善營產業又征川洞多致銅鼓及生口並
送都下廢帝即位改封重安縣公韓子高誅後晈内不
自安光大元年密啓求廣州以觀時主意宣帝偽許之
而詔書未出晈亦遣使引周兵又崇奉梁明帝士馬甚
盛詔乃以呉明徹為湘州刺史實欲以輕兵襲之慮晈
先發乃前遣明徹率衆三萬乘金翅直趣郢州又遣撫
軍大將軍淳于量率衆五萬乘大艦繼之時梁明帝遣
水軍為晈聲援周武帝遣衞公宇文直頓魯山又遣柱
國長湖公元定攻圍郢州梁明帝授晈司空巴州刺史
戴僧朔衡陽内史任蠻奴巴陵内史潘智䖍岳陽太守
章昭裕桂陽太守曹宣湘東太守錢明並隷於晈又長
沙太守曹慶等本隷晈下因為之用帝恐上流宰守並
為晈扇惑乃下詔曲赦湘巴二州其賊主帥節將並許
開恩出首晈以大艦載薪因風放火俄而風轉自焚晈
大敗乃與戴僧朔奔江陵元定等無復船度歩趣巴陵
巴陵城已為陳軍所據乃降送於建鄴晈遂終於江陵
其黨並誅唯任蠻奴章昭裕曹宣劉廣業獲免
劉師知沛國相人也家本素族祖奚之齊淮南太守以
善政聞父景彥梁司農卿師知本名師智以與敬帝諱
同改焉好學有當務才博渉書傳工文筆善儀體臺閣
故事多所詳悉紹泰初陳武帝入輔以師知為中書舍
人掌詔誥時兵亂後朝儀多闕武帝為丞相及加九錫
并受禪其儀注多師知所定梁敬帝在内殿師知常侍
左右及將加害師知詐帝令出帝覺遶牀走曰師知賣
我陳覇先反我本不須作天子何意見殺師知執帝衣
行事者加刃焉既而報陳武帝曰事已了武帝曰卿乃
忠於我後莫復爾師知不對武帝受命仍兼舍人性疎
簡與物多忤雖位宦不遷而任遇甚重其所獻替皆有
𢎞益及武帝崩六日成服時朝臣共議大行皇帝靈座
俠御人衣服吉凶之制博士沈文阿議宜服吉師知議
云既稱成服本備喪禮案梁昭明太子薨成服俠侍之
官悉著衰斬唯著鎧不異此即可擬愚謂六日成服俠
靈座須服衰絰中書舍人蔡景歴江徳藻謝岐等同師
知議時以二議不同乃啓取左丞徐陵決斷陵云案山
陵鹵簿吉部伍中公卿以下導引者爰及武賁鼓吹執
蓋奉車並是吉服豈容俠御獨為衰絰若言公卿胥吏
並服衰絰此與梓宫部伍有何差别若言文物並吉司
事者凶豈容袵絰而奉華蓋衰衣而升玉路邪同博士
議謝岐議曰靈筵祔宗廟梓宫還山陵實如左丞議但
山陵鹵簿備有吉凶從靈輿者儀服無變從梓宫者皆
服苴衰爰至士禮悉同此制此自是山陵之儀非關成
服今謂梓宫靈扆共在西階稱為成服亦無鹵簿直是
爰自胥吏上至王公四海之内必備衰絰案梁昭明太
子薨略是成例豈容凡百士庶悉此日服重而侍中至
於武衞最是近官反鳴玉紆青與平吉不異左丞既推
以山陵事愚意或謂與成服有殊陵重答云老病屬纊
不能多説古人爭議多成怨府傅𤣥見尤於晉代王商
取陷於漢朝謹自三緘敬同高命若萬一不死猶得展
言庶與羣賢更申揚𣙜文阿猶執所見衆議不能決乃
具錄二議奏聞上從師知議遷鴻臚卿舍人如故天嘉
元年坐事免尋起為中書舍人復掌詔誥天康元年文
帝不豫師知與尚書僕射到仲舉等入侍醫藥帝崩豫
顧命宣帝入輔師知與仲舉等遣舍人殷不佞矯詔令
宣帝還府事覺於北獄賜死初文帝敕師知撰起居注
自永定二年秋至天嘉元年為十卷
謝岐會稽山隂人也父達梁太學博士岐少機警好學
仕梁為山隂令侯景亂流寓東陽景平依于張彪彪在
呉郡及會稽庶事委之彪每征討恒留岐監郡知後事
彪敗陳武帝引參機宻為兼尚書右丞時軍旅屢興糧
儲多闕岐所在幹理深被知遇永定元年為給事黄門
侍郎中書舍人兼右丞如故天嘉二年卒贈通直散騎
常侍弟嶠篤學為通儒
毛喜字伯武滎陽陽武人也祖稱梁散騎侍郎父栖忠
中權司馬喜少好學善草隸陳武帝素知之及鎮京口
命喜與宣帝往江陵仍敕宣帝諮禀之及梁元帝即位
以宣帝為領直喜為尚書功論侍郎及魏平江陵喜與
宣帝俱遷長安文帝即位喜自周還進和好之策陳朝
乃遣周𢎞正等通聘及宣帝反國又遣喜入周以家屬
為請周冡宰宇文䕶執喜手曰能結二國之好者卿也
仍迎柳皇后及後主還天嘉三年至都宣帝時為驃騎
將軍仍以喜為府諮議參軍領中記室府朝文翰皆喜
詞也文帝嘗謂宣帝曰我諸子皆以伯為名汝諸子宜
用叔為稱宣帝以訪喜喜即條自古名賢杜叔英虞叔
卿等二十餘人以啓之文帝稱善文帝崩廢帝沖昧宣
帝錄尚書輔政僕射到仲舉等矯太后令遣宣帝還東
府當時疑懼無敢厝言喜即馳入謂宣帝曰今日之言
必非太后之意宗社至重願加三思竟如其策右衞將
軍韓子高始與仲舉通謀其事未發喜謂宣帝曰宜簡
人馬配與子高并賜鐵炭使修噐甲宣帝曰子高即欲
收執何更如是喜曰山陵始畢邉寇尚多而子高受委
前朝名為杖順宜推心安誘使不自疑圖之一壯士之
力耳宣帝卒行其計及帝即位除給事黄門侍郎兼中
書舍人典軍國機密宣帝議北侵敕喜撰軍制十二條
詔頒天下文多不載論定策功封東昌縣侯以太子右
衞率右將軍行江夏武陵桂陽三王府國事母憂去職
詔封喜母庾氏東昌國太夫人遣員外散騎常侍杜𬗟
圖其墓田上親與緬案圖指畫其見重如此歴位御史
中丞五兵尚書參掌選事及得淮南之地喜陳安邉之
術宣帝納之即日施行帝又欲進兵彭汴以問喜喜以
為淮左新平邉人未輯周氏始吞齊國難與爭鋒未若
安人保境斯久長之術也上不從呉明徹卒俘于周喜
後歴丹陽尹吏部尚書及宣帝崩叔陵構逆敕中庶子
陸瓊宣㫖令南北諸軍皆取喜處分賊平加侍中初宣
帝委政於喜喜數有諫爭事並見從自明徹敗後帝深
悔不用其言謂袁憲曰一不用喜計遂令至此由是益
見親重喜乃言無回避時皇太子好酒徳每共親幸人
為長夜之宴喜嘗言之宣帝太子遂銜之即位後稍見
疎逺及被始興王傷創愈置酒引江總以下展樂賦詩
醉酣而命喜于時山陵初畢未及逾年喜見之不懌欲
諫而後主已醉喜言心疾仆于階下移出省中後主醒
乃謂江總曰我悔召毛喜知其無病但欲阻我懽宴非
我所為耳乃與司馬申謀曰此人負氣吾欲將乞鄱陽
兄弟聽其報讎可乎對曰終不為官用願如聖㫖傅縡
爭之曰若許報讎欲置先皇何地後主曰當與一小郡
勿令見人事耳至徳元年授永嘉内史喜至郡不受奉
秩政𢎞淸靜人吏安之遇豐州刺史章大寶舉兵反郡
與豐州接而素無備喜乃修城隍器械又遣兵援建安
賊平授南安内史禎明元年徴為光祿大夫領左驍騎
將軍道卒有集十卷子處沖嗣
沈君理字仲倫吳興人也祖僧畟梁左戸尚書父廵元
帝時位少府卿魏平荆州梁宣帝署金紫光祿大夫君
理美風儀博渉有識鍳陳武帝鎮南徐州廵遣君理致
謁深見器重命尚會稽長公主及帝受禪拜駙馬都尉
封永安亭侯為吳郡太守時兵革未寧百姓荒弊君理
總集士卒修飾器械深以幹理見稱文帝嗣位累遷左
戸尚書天嘉六年為東陽太守天康元年以父憂去職
自請往荆州迎柩朝議以在位重臣難令出境乃遣長
兄君嚴往焉及還將葬詔贈廵侍中領軍將軍諡曰敬
子太建中歴位太子詹事吏部尚書宣帝以君理女為
皇太子妃賜爵望蔡縣侯位侍中尚書右僕射卒贈翊
左將軍開府儀同三司諡曰貞憲君理弟君高君公君
高字季高少知名性剛直有吏能位衛尉卿平越中郎
將都督廣州刺史甚得人和卒諡祁子君公自梁元帝
敗後常在江陵禎明中與蕭瓛蕭巖叛隋歸陳後主擢
為太子詹事君公博學有才辯善談論後主深器之陳
亡入隋文帝以其叛亡命斬于建康君理弟叔邁亦方
正有幹局位通直散騎常侍侍東宫
陸山才字孔章呉郡呉人也祖翁寶梁尚書水部郎父
汎中散大夫山才倜儻好尚文史范陽張纘纘弟綰並
欽重之紹泰中都督周文育出鎮南豫州不知書疏以
山才為長史政事悉以委之文育南討剋蕭勃禽歐陽
頠計畫多出山才後文育重鎮豫章金口山才復為鎮
南長史豫章太守文育為熊曇郎所害曇朗囚山才等
送于王琳未至而侯安都敗淋將常衆愛由是山才獲
反累遷度支尚書坐侍宴與蔡景歴言語過差為有司
所奏免官尋授散騎常侍遷西陽武昌二郡太守卒諡
曰簡子
論曰趙知禮蔡景歴屬陳武經綸之日居文房書記之
任此乃宋齊之初傅亮王儉之職若乃校其才用理不
同年而卒能膺務濟時蓋其遇也希祥勞臣之子才名
自致迹渉便佞貞介所羞元饒始終任遇無虧公道名
位自卒其殆優乎子高權重為戮亦其宜也華晈經綸
云始既蹈元功殷憂之辰自同勁草雖致奔敗未足為
非師知送往多闕見忌新主謀人之義可無慎哉然晚
遇誅夷非其過也毛喜逢時遇主好謀而成見廢昏朝
不致公輔惜矣沈陸所以見重固亦雅望之所致焉
　
　南史卷六十八
　南史卷六十八考證
蔡景歴傳景歴對使人答書筆不停輟文無所改○筆
　監本誤等今改从陳書
前後姦詭并受歐陽威餉絹百匹○陳書詭作訛又歐
　陽下有武字今各本俱同仍之
宗元饒傳事無巨細一以貫之○貫陳書作咨
劉師知傳好學有當務才○務陳書作世
毛喜傳宣帝曰子高即欲收執何更如是○陳書高祖
　驚曰子高謀反即欲收執何為更如是耶較詳
　
　
　
　
　
　
　南史卷六十八考證
