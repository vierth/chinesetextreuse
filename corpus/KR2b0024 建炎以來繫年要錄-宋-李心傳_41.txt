
　建炎以来繫年要録巻四十
　　　　　　　　　　　　　宋　李心傳　撰
建炎四年十有二月己巳朔輔臣進呈張浚與吕頥浩
書報将自蒲解進兵曲折初頥浩在相府遺浚書言近
日臺諌尚循舊態論事不切時務浚報之曰臺諌箴規
人主闕失糾彈朝廷官邪當優容之但使主上曉其意
足矣范宗尹言浚此論甚善上稱美久之
庚午拱衛大夫相州防禦使張用等言所部四十萬人乞不
分擘他䖏願聽李允文節制詔髙衛率用等解圍江州如䏻
解圍其張用當除正任觀察使時衛已為允文所却而朝廷
未知也朝奉郎添差通判福州宇文師瑗提舉福建路市
舶師瑗虛中子特録之詔自今立春日賜百官春幡勝權
免俟邉事寜息如舊交趾郡王李乾徳請入貢詔却之
辛未尚書屯田員外郎黄龜年行監察御史龜年永福
人也(臺部題名並在紹/興元年正月恐誤)　詔度支員外郎韓球速往饒
州所過州縣錢糧盡數剗刷别項樁管應沿江綱船不
以空重並令赴饒州岸下擺泊先是李回富直柔共議
移蹕饒信間以討李成乃遣球往饒信州樁積錢糧凡
江湖川廣所輸上供悉儲二郡中書舍人胡交修曰郡
盗猖獗天子自将勝之不武不勝貽天下笑此将帥之
責何足以辱王師中書舍人洪擬亦言捨四通五逹之
郡而趨偏方下邑道里僻逺非所以示恢復形勢卑陋
不足以堅守禦水道壅隔非漕輓之便輕棄二浙失煮
海之利力上䟽争之球璜弟也時上自海道還内批取
金以百計絹以千計銀錢以萬計人言籍籍以為費交
修曰予以馭其富人主之柄也即有賜苐詔有司奉行
毋示人以私上欣納(熊克小厯以擬為起居郎按日厯/擬今年八月除中書舎人克誤也)
　直秘閣知江州姚舜眀陞直龍圖閣武功大夫江州
兵馬鈐轄劉紹先領忠州刺史録守城之勞也時舜眀
所募迪功郎黄武免解進士張定之持䗶書至行在詔
武改初等京秩而定之為迪功郎　是日金左副元帥
宗維命諸路州縣同以是日大索南人及拘之扵路至
癸酉罷籍客户拘之入宫至次年春盡以鐵索鎖之雲
中扵耳上刺官字以誌之散養民間既而立價賣之餘
者驅之達靼夏國以易馬亦有賣扵䝉國室韋髙麗之
域者時金既立劉豫復以舊河為界宗維恐兩河䧟没
士庶非本土之人逃歸豫地故有是舉小民出不意父
子夫婦盡城星散哀號滿道井縊者甚衆夀州初得客
户六十八而誤報六百八人宗維不容訴扵是州官驅
窮民孤旅四百五十人以充數至則一例賣之莫䏻辨
也先是中原士大夫為宗維所掠聚之雲中至者無以
自活往往乞食扵路宗維見之畏其衆也驅三千餘人
坑之城外(熊克小厯云樂夀縣初得客户六十八人盖/據張滙莭要所書按去年秋金已陞樂夀縣)
(為夀州今/改定修入)
壬申大理少卿張誼行殿中侍御史　御筆令孔彦舟
移兵援江州賜彦舟戰袍金束帶銀槍細甲時起復尚
書考功貟外郎宣撫䖏置使司主管機宜文字傅雱在
彦舟軍中因為之用乃亦進雱二官為朝散大夫
癸酉浙西安撫大使劉光世乞暫赴行在奏事詔鎮江
係控扼要害之地方敵人對境所頼措置防守所乞難
議施行
丙子以越州為趙立醮祭作佛事特輟視朝一日　閤
門宣贊舎人建康府路安撫大使司統制軍馬韓世清
為池州兵馬鈐轄
戊寅宣撫䖏置使司参議官王以寜自長沙遣人獻馬
四匹又以一馬遺内侍馮益益并其書上之上諭輔臣
曰此豈士大夫所宜為范宗尹請以所進還之李回曰
以寜以此窺朝廷亦淺矣張守曰以寜以此圖官職爾
上曰朕即位以来未嘗以貢獻進人官職俟其来當還
之
己夘詔户部進錢萬緡奉隆祐皇太后生辰時上以太
后誕日置酒宫中従容語及前朝事后曰吾老矣幸相
聚扵此他時身後吾復何患然有一事當為官家言之
吾逮事宣仁聖烈皇后求之古今母后之賢未見其比
因姦臣快其私憤肆加誣謗有玷盛徳建炎初雖嘗下
詔辨眀而史録所載未經刪定豈足傳信後世吾意在
天之靈不無望扵官家也上聞之惕然其後更修神宗
哲宗兩朝實録盖張本扵此(此以哲宗實録萹末朱勝/非所記上語修入但不知)
(在何年謹按昭慈聖獻皇后以建炎元年至南京二年/在維揚三年在䖍四年在越而后以紹興元年四月升)
(遐史臣所記言語有云建炎初雖嘗下詔辨眀則必非/元年二年事故知為此年不疑今因進奉遂書之當求)
(他書附生/辰本日)
辛巳尚書兵部侍郎兼權直學士院汪藻為翰林學士
徽猷閣待制林遹復為中書舎人(熊克小厯汪藻除學/士在眀年五月盖因)
(本院題名誤/也今従日厯)　朝奉郎朱宗守大理少卿宗始以偽黨
斥至是范宗尹薦用之　承奉郎新知常州劉寜止改
知衢州　詔崔増聴吕頥浩莭制頥浩請之也　三省
言訪聞江西州縣往往廹扵軍衆應副馬進錢糧詔禁
止違者當職官重行竄責
癸未朝散郎通判夀春府王攄知夀春府従政郎淮南
西路安撫司主管機宜文字王大莭為宣議郎通判府
事初金将周企既去攄執守臣閤門宣贊舎人馬識逺
械繫之且上閭勍死事于朝故有是命攄因為惡言動
衆亡頼少年相與取識逺殺之(日厯夀春府奏見禁叛/逆守臣馬識逺而無行)
(遣指揮此以洪邁/夷堅志所書修入)　詔監司守倅並以三年為任
甲申翊衛大夫福州觀察使辛道宗為樞宻副都承旨
先是承旨司闕官范宗尹擬用保静軍承宣使提舉江
州太平觀邢煥起復右武大夫榮州防禦使同管客省
四方館閤門公事藍公佐與道宗凡三人除目上上曰
朕不欲以戚里任朝廷官道宗亦可但不甚知兵乃用
道宗而罷煥命下給事中陳戬不書録黄道宗聞之使
所親語戬曰富季申以阿附故有今日公第行之必有
以報(此據沈與求劾/富直柔状修入)戬即上奏言右府主兵之地所以
號令諸将今道宗之兄企宗總禁旅之屯以事征討扵
外其弟永宗總神武之衆以制中軍扵内而使道宗出
入機庭親承宻旨豈無妨嫌上不従遂命尚書右司貟
外郎趙子畫兼權給事中書讀行下(命子畫在是月壬/辰今併書之熊克)
(小厯云道宗時為後軍都統制按此時神武後軍統制/乃陳思恭為之而辛永宗為神武中軍統制克恐誤)
　直秘閣知越州陳汝錫以軄事修舉陞直顯謨閣(汝/錫)
(此除季陵白雲集有制詞按此時後省乃席益胡交修/洪擬三人陵方罷版曺奉祠家居不知何以當此制也)
乙酉詔臨江軍津遣宣教郎范燾赴行在(燾已見去/年九月)燾
嘗權寜逺軍節度使孟忠厚従衛提舉事務所属官以
事擾州縣為忠厚所斥及還忠厚言燾攝任日淺乞不
推賞燾憾之乃上䟽訟忠厚與太母共養淵聖皇帝之
子藏之別室上諭輔臣曰朕事隆祐皇太后子母之間
更無疑間燾誣謗太后安得有此可送御史臺治其罪
范宗尹曰陛下若坦然不疑不若便行遣上曰所以送
獄者欲天下知其誣謗太后得罪非以言罪人也既恐
追逮煩擾可送一州編管上又曰英宗慈聖及哲廟宣
仁皆以人離間故使疑謗上累兩朝朕不得不懲乃有
是命(眀年三月/丁酉行遣)
丙戌同知樞宻院事李回進呈諸路盗賊數上謂回卿
意如何回曰臣意欲治數渠魁當少戢上曰卿意甚善
皆吾赤子豈可一一殺之苐治李成輩三兩人可矣范
宗尹曰俟更數日江北探報稍定便降車駕幸饒信指
揮先遣韓世忠往盗賊自須聴命李回曰臣所以屢告
陛下移蹕者盖天威所臨羣冦自然銷服富直柔曰兵
家貴先聲亦須早降指揮回曰周虎臣乞降黄榜招撫
臣謂吕頥浩方失利今若便降招撫榜去政恐賊笑爾
上曰招撫須以大兵臨之守曰誠如聖諭所以就招撫
者以我䏻制其死命故也時遣太常博士周虎臣往頥
浩軍前計事而虎臣乞招撫故執政及之
庚寅上與輔臣議改元范宗尹曰将来郊禮又須降赦
今徳音乞用第二等上曰将来郊禮除諸軍賞給及官
貟奏薦不可不與其餘當一切従權減省参知政事張
守曰仁宗時祫享禮恐将来可遵用　降徽猷閣待制
知婺州沈晦為集英殿修撰提舉臨安府洞霄宫以言
者論晦妄用便宜指揮行事也
辛夘劉光世奏諜報敵不渡江上謂大臣曰朕當修人
事以荅天意范宗尹曰聖訓及此天下幸甚
乙未神武右軍都統制張俊為江南路招討使進解江
州之圍且平羣盗事急速者許便宜時李成乗金人殘
亂之餘據江淮六七州連兵數萬有席巻東南之意使
其徒多為文書符䜟幻惑中外朝廷患之至是聞金不
渡江上乃止饒信之行范宗尹因請遣大将討成故有
是命仍令前軍統制王􁞯後軍統制陳思恭通泰鎮撫
使岳飛皆属俊　詔招討使位宣撫使下制置使之上
著為令
丁酉朝散郎措置福建兵民寨柵謝嚮言范汝為已就
招先是神武副軍都統制辛企宗駐邵武軍距賊洞二
百餘里時遣兵攻賊為所敗有従事郎施逵者邵武人
上舎髙第自潁昌府府學教授代還以䇿干企宗反為
賊㳺説而本路監司亦以招安為便乃募國學内舎生
葉昭積往招之至是授汝為武翼郎閤門祇候充民兵
都統領其徒葉鐵最驍健亦以為忠翊郎更名徹昭積
補下州文學而逵還承直郎時汝為慕得官且懼大軍
繼至故聽命然未肯散其徒企宗駐軍邵武軍不䏻制
(㷱克小厯扵此書就命謝嚮為民兵寨柵官按嚮措置/福建兵民寨柵日厯已扵十月二十一日書之克盖誤)
(也克又稱辛企宗為福建制置使亦/誤企宗除制置在眀年二月己夘)
是月夏人攻西安州平羌寨㧞之　翰林學士汪藻言
古者兩敵相持所貴者機㑹此勝負存亡之分也金師
既退國家非暫都金陵不可而都金陵非盡得淮南不
可淮南之地金人决不䏻守若為劉豫經營不過留簽
軍數萬人而已盖可驅而去也淮南洊經兵禍民去本
業十室而九其不耕之田千里相望流移之人非朝夕
可還國家欲保淮南勢須屯田則此田皆可耕墾臣愚
以為正二月間可便遣劉光世或吕頥浩率所招安人
馬過江營建寨柵使之分地而耕既固行在藩籬且清
東西羣盗此萬世一時也䟽奏未克行中興後言屯田
者盖自此始(藻䟽不得其時今/㕘酌附此月未)
是嵗行在大軍月費見錢五十餘萬緡銀帛芻粟在外
而諸路養兵之費不與焉(此以紹興元年/正月徳音修入)　宗室不縦
等賜名者八人　宣撫䖏置使張浚命四川民户嵗輸
激賞絹三十三萬匹有竒俟邉事寜息即罷四川田稅
大約凡三百錢令民輸一匹絹而成都彭漢卭蜀永康
六郡自天聖間官以三百錢市民間布一匹民甚便之
其後不復予錢而但取其布民始以為病至是宣撫司
嵗截陕西河東北三路絹綱三十萬匹令民輸其直以
贍軍西川匹為十一千東川匹為十千嵗凡三百萬緡
有竒謂之絹估又截布綱七十餘萬匹匹取其直三千
嵗凡二百萬緡有竒謂之布估云(按絹估錢自慶元初/累減至二百餘萬布)
(估錢減至一百二十七萬緡激賞事紹興十六年十/二月戊戌絹估事紹興二十五年七月丙辰可𠫭考)自
浚入蜀盡起諸路常平坊場錢以贍軍次科激賞絹布
次則盡起常平司積年本息和糴等米次則對糴稅户
米對糴者謂如甲家嵗輸米百斛則又對糴百斛以備
軍儲蜀民始困矣(此以劉長源奏議附見當求/縂領所案牘各繫本月日)　紅巾
賊屢犯均州知武當縣奉議郎王㬇率邑人保山寨賊
軍大至或勸之使遁㬇曰使吾有此心則不䏻與邑人
為此来矣遂與一家俱死後録其家一人(此據張鈞續/忠義録鈞以)
(為建炎末事故附扵此但又以為金人大軍捜山則非/也此時均州諸盗乃李忠之徒金人未嘗至今刪改令)
(不牴/牾)　偽齊劉豫立陳東歐陽澈廟于歸徳府封東為
安義侯澈為全節侯取張巡許逺廟制立為雙廟以祠
之(此以方疇封事及遺史参修疇以紹興元年/五月上書豫以今年僣立故参酌附此末)時國信
副使宋汝為自京師至東平見豫持頥浩書與之勉以
忠義開陳禍福使歸朝廷豫悚而立曰使人使豫自新
南歸人誰直我獨不見張邦昌之事乎業已至此夫復
何言即拘汝為不遣既而以汝為本儒士乃授通直郎
同知曺州時豫又依金國法鄉各為寨擇土豪為寨将
兩丁籍一為出戰軍以糧器甲自備民有醉酒罵豫云
汝何人敢為天子豫斬之滄州進士邢希載上言有大
利害乞見豫召入希載請遣使宻通江南豫榜于市云
上國聞知與生靈為害非細斬其首以令　初徽猷閣
待制洪皓與右武大夫龔璹持命至太原金令其陽曲
縣主簿張維館伴留㡬嵗金遇使人禮益削是嵗始遣
皓璹至雲中時通問使朝奉郎王倫閤門宣贊舎人朱
弁已被拘倫皓因以金遺商人陳忠令宻告兩宫以本
朝遣倫等来通問扵是二帝始知建炎中興之實已而
左副元帥宗維召皓䓁遣官偽齊皓力辭不可宗維怒
命壮士擁以下執劔夹承之皓不為動傍貴人唶曰此
忠臣也止劔士以目為跽請宗維怒少霽遂流逓于冷
山與假吏沈珍𨽻卒邱徳党超張福柯辛俱流逓猶中
國編竄也雲中至冷山行兩月程距金國二百餘里地
苦寒四月草始生八月而雪土廬不滿百皆右監軍希
尹聚落希尹使誨其八子或二年不給衣食盛夏至衣
觕布畨課四𨽻採薪他山嘗久雪薪盡至乞馬矢煨麫
而食(㷱克小厯附此事扵三/年末恐誤今従皓行述)　瀘州騎射卒張仙謀殺
安撫使蘓覺以叛舉火焚倉庫不克伏誅先是戍卒王
全等十數人糾合為亂乗郡官端午泛江乃舉兵前一
夕夜漏四鼓大雨及眀罷出郊姦謀沮䘮遂就擒騎射
盖元祐末所置其額才四百人全盖宣和末京師所遣
禁兵號東土軍者是也(此據江陽志修入志稱不利扵/帥臣蘓覺而以為建炎四年事)
(按覺今年十二月/到官故附此年末)
　
　
　
　
　
　
　
　
　
　
　
　建炎以來繫年要録巻四十
