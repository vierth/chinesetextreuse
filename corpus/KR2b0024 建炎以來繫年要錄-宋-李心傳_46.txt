
　建炎以來繫年要録巻四十五
　　　　　　　　　　　　宋　李心傳　撰
紹興元年六月丙寅朔詔自今朔望遥拜二聖於殿上
百官於殿下行禮先是上與百官並拜於庭而中書舍
人林遹以為非宜請用家人禮故有是㫖　敦武郎房
湜為武翼大夫榮州刺史知房州用知唐州胡安中奏
也時道路猶梗乃令安中權給差帖授之　詔河朔進
士汪巨源令赴都堂審察(後未/見)　初上以大理卿王衣
與偽齊相張孝純有舊欲令衣貽書孝純使緩兵秦檜
奏衣所與孝純書當諭以意否上曰以孝純守太原固
忠義可信然今既與豫合則其心亦未可知若便以緩
兵之意諭之則彼知吾怯恐遂南渡是呼之來也不若
且令衣告無疑間之意徐觀其事為善
丁夘夜寢殿後屋壊宫人被壓者數人呉才人驚悸得
疾翌日上以諭輔臣始令畧葺州治
戊辰廸功郎諸葛行言獻國朝訓典乞為其兄國學免
觧進士行仁推㤙詔補行仁將仕郎其後復獻書萬巻
官一子(獻書在九/月甲戍)　初張琪自襄安鎭引兵渡江遂犯
建康府太平池州諸縣(建炎/四年)江東安撫大使司𠫭謀官
劉洪道招降之復叛去既而統制官韓世清張俊㑹兵
討之追至溧水縣其勢窮蹙遂受浙西安撫大使劉光
世招安詔光世揀其軍毋令遁逸然琪實無降意已進
兵掠安吉縣而樞宻院復下勅榜招收之盖信光世所
云誤以為餘黨也(降黄榜下湖州招/收在此月辛未)
己巳初鬻承直修武郎已下官用宰相范宗尹請也承
直郎直二萬五千緡修武郎直四萬五千緡其餘以是
為差㕘注㤙例並依奏補出身人其告身内更不聲說
事因第云某人奉公體國宜加奬録而已　和州防禦
使知邵州兼樞宻院提領海船張公裕帶御噐械兼職
如故　詔鄂州安撫司軍馬令直秘閣滕膺權行主管
召李允文赴行在初朝廷聞允文執知岳州袁植詔以
植棄城令湖東提刑司鞫治(今年正/月癸亥)植弟國子監丞正
功乞歸其䘮乃令新湖東安撫使向子諲體究(三月/辛亥)既
而江東安撫大使吕頥浩奏植已為允文所殺植愛將
袁衮亦詣行在擊登聞鼓訟寃其從者强勝又訴於御
史臺殿中侍御史章誼奏其事㕘知政事張守與植素
厚乃啓上宻諭江東招討使張俊令收允文膺始以分
鎭罷京西漕遂在允文軍中故有是命　罷京畿等路
宣諭使副令淮南三宣撫司遣人齎撫諭詔書付諸路
壬申宰相范宗尹等率百官奉上昭慈獻烈皇后諡册
於太廟寳用銀塗金册以象簡其文叅知政事秦檜所
撰也時太廟神主寓温州乃即大善寺大殿上設祖宗
寓室行禮
癸酉詔選人仕閩廣者徃還所給驛劵並罷
甲戌言者論諸路轉運司類省試舉人多訟其不公若
止仍令憲臣差官慮有私請欲於帥臣部使者中擇文
學之臣領其事詔江東西福建廣東委帥臣吕頥浩朱
勝非程邁趙存誠兩浙委憲臣施坰荆湖廣東委漕臣
孫綬王次翁其川陕路令張浚於帥臣監司内選差有
出身人分鎮路分令茶鹽司選官如前詔存誠挺之子
坰晉陵人眀受中甞除右正言綬湏城人次翁歴城人
也　詔盡鬻諸路官田每路以憲臣總領措置朝廷為
擇幹辦官一貟佐之時范宗尹以軍興用度不足故有
此議令下民大以為擾後迄不行(此為沈與求奏宗/尹第三罪張本)
大理少卿朱宗直秘閣為福建路轉運副使於是范汝
為未平而辛企宗握兵玩㓂一路騷然宗入辭言民困
無聊弄兵以延一旦之命陛下苐追還制置使以此事
付臣可無戰而平也時富直柔與企宗厚幸其成功而
企宗不能制賊反屯其衆於建之城外
乙亥詔朝奉郎以上陳乞致仕未受勅而身亡者許任
子以中書有請也　朝奉大夫吕景山主管台州崇道
觀景山大防子建炎初提舉潼川府路常平官省而罷
寓家於蜀至是因其請而命之　是日張琪犯宣州琪
自安吉引兵至臨安境上前一日報至命神武左軍都
統制韓世忠分兵三千往捕之而琪已去矣
丁丑詔越州申嚴門禁時有潰兵數百直入行在越州
泊於禹跡寺闔城震駭論者以為言乃命諸門増甲士
守視命官親書職位出入軍馬自外至者悉屯於城外
　尚書左司貟外郎林之平直龍圖閣知温州　樞密
院編修官林待聘召試館職遂以為秘書省校書郎待
聘平陽人秦檜所薦也　承奉郎楊愿充樞宻院編修
官愿自越州觀察推官用薦對改秩而有是命武翼大
夫閤門宣賛舍人池州兵馬鈐轄江東安撫大使司統
制軍馬韓世清為武徳大夫忠州刺史録掩殺張琪之
功也世清故為盗有衆五千及屯宣州而世清復招納
亡命至萬五千人月費錢十萬緡米五千石頗凌州縣
論者疑其復反上以諭輔臣㑹吕頥浩奏世清可疑李
囬曰世清近討張琪有功未見其可疑處上曰頥浩之
言亦不為無理方其未可疑自當賞其功如郭偉奏邵
青觧圍而劉光世謂因其招安青之去恐㦯因光世然
偉之守城亦自當賞功過不相掩則賞罰信矣(上語在/是月庚)
(午熊克小厯注世清在江東彈壓有勞時頥浩方招安/張琪而世清襲擊琪破之頥浩以世清壊其事故不樂)
(日厯紹興三年三月吕頥浩奏王􁞯擒世清事上曰去/嵗累諭范宗尹此乃心腹之疾而宗尹遲疑未决不知)
(即因頥浩所/言否當考)　録故太學博士何渙子楰為將仕郎渙
青城人舉進士廷試第一其弟宣義郎通判利州洙援楊
寘等例乞推㤙張浚為之請乃有是命　詔和州威顯
妃増封昭順二字妃歴陽侯范増女有祠在麻湖之水
寨用鎭撫使趙霖請而命之
戊寅言者論朝廷暫駐江左盖非得已當為攘却恢復
之圖頃嵗駐蹕揚州有兵數十萬可以一戰而斥堠不
眀金人奄至卒以奔走踰江而東此宰相黄潜善汪伯
彦之過也前年移蹕建康是時兵練将勇食足財豐據
江上不測之險當敵人疑懼之秋可以守矣而舟師不
設一相異意金人未至先已奔走遵海而南此吕頥浩
之過也徃者不可諫來者猶可追陛下今嵗戰守之䇿
安所從出萬一事起倉猝大臣復欲棄土地遺人民委
府庫脱身奔走此豈安國家定社稷之謀乎臣愚以謂
有江海則必資舟楫戰守之具有險阻則必資郡縣防
守之力有兵將則必駕馭馴擾不可為将帥自衛之資
有財賦則必轉運灌輸不可為盗賊侵據之用伏望委
任大臣早賜指畫詔三省樞宻院措置　持服前寜逺
軍節度使孟忠厚起復鎮潼軍節度使開府儀同三司
充醴泉觀使上推恩隆祐外家異姓無服以上親皆進
秩一等本宗白丁予初品官諸婦及諸女並進封號受
㤙者凡五十人(是月己/巳降㫖)時朝臣有建議以后専配哲宗
室而去昭懐者上乃為挽詩曰有美三宫徳無嫌並后
心前一日出以示從臣
己卯昭慈獻烈皇后靈駕發引上遣奠於行宫門外𠫭
知政事張守撰哀册文禮畢易吉服還内百僚服初䘮
之服詣五雲門外奉辭退易常服詣常朝殿門外立班
進名奉慰故事園陵用吉凶儀伏五十三十一人至是
太常請權用五百四十四人初總䕶使李囬既受命以
直顯謨閣江東副使曽紆權兩浙副使充修奉官江東
轉運判官郭康伯提㸃一行事務(紆兼攝浙漕不見月/曰史臣於紹興元年)
(十月己丑書之實甚誤矣康伯為提㸃據今年六月四/日申明諸色人衣號状修入史並不載按此時浙漕乃)
(徐康國方孟卿劉寜止三人/不知何以専用江東漕臣也)而有司猶援園陵之制辟
官分局費用頗廣寳文閣待制陳戩時為給事中上䟽
論列以為異日歸祔泰陵復用何禮至謂㑹稽之山無
可採而欲取他山之石廂禁之卒不足用而欲調諸郡
之夫並縁為姦誇侈如此豈不違太后慈儉之遺訓於
是一切鐫省
辛巳詔文林郎越州上虞縣丞婁寅亮赴行在以其言
宗社大計也寅亮之書曰先正有言太祖捨其子而立
弟此天下之大公也周王薨章聖取宗室子育之宫中
此天下之大慮也仁宗皇帝感悟其說詔英祖入繼大
統文子文孫宜君宜王遭罹變故不斷如帶今有天下
者獨陛下一人而已恭惟陛下克已憂勤備嘗艱難春
秋鼎盛自當則百斯男屬者椒寢未繁前星不耀孤立
無助有識寒心天其或者深惟陛下追念祖宗公心長
慮之所及及乎崇寜以來䛕臣進說推濮王子孫以為
近屬餘皆謂之同姓致使昌陵以後寂寥無聞奔迸藍
縷僅同民庶恐祀豐於昵仰違天監藝祖在上莫肯顧
歆此二聖所以未有囬鑾之期强敵所以未有悔禍之
意中原所以未有息肩之時也欲望陛下於伯字行下
遴選太祖諸孫有賢徳者視秩親王使牧九州以待皇
嗣之生退處藩服更加廣選宣祖太宗之裔材武可稱
之人陞為南班以備環列庶㡬上慰在天之靈下係人
心之望臣本書生白首選調垂二十年今将告歸不敢
緘黙位卑言髙罪當萬死惟陛下幸赦䟽入上讀之大
為嘆寤簽書樞宻院事富直柔從而薦之遂有是命寅
亮永嘉人也(寅亮十一月/己亥除察官)
壬午權攅昭慈獻烈皇后於㑹稽縣之上皇村神圍方
百歩下宫深一丈五寸眀噐止用鈆錫置都監廵檢各
一貟衛卒百人生日忌辰旦望節序排辦如天章閣之
儀改寳山證慈禪院為泰寜寺専奉香火賜田十頃上
事昭慈皇后備極孝愛故園陵儀範率用母后臨朝之
比焉　是日張琪自宣州引兵犯徽州通泰鎮撫司統
領官張憲以所部在城中聞之亟遁直秘閣提㸃江東
刑獄公事王圭見守臣郭東曰為之奈何圭奔休寜縣
東亦繼去民間驚潰琪遂據其城事聞圭東並追一官
東勒停圭衝替(圭東追停在/十月甲申)初張琪之叛劉光世遣統
制官右武大夫康州防禦使潘逵以所部三千人戍饒
州已而赴行在至是行次信州之玊山其後軍胡江䓁
千餘人作亂掠玊山永豐二縣進犯衢州之江山詔樞
宻院凖備将領徐文自臨安徃討之時江之黨又犯弋
陽廸功郎監寳豐鎮熊彦深為所殺後官其家一人(彦/深)
(紹興二年十一月己未/贈承事郎與恩澤一子)㑹吕頥浩已遣統制官閻臯追
擊叛黨至宜黄文乃止(逵戌饒州據日厯光世以四月/庚午奏至江掠玊山在此日詔)
(遣徐文在壬辰江犯弋/陽在七月今聨書之)
癸未江淮招討使張俊以大軍至瑞昌縣之丁家洲(日/厯)
(十一月六日張俊奏臣於六月十八日已到丁家洲下/寨候分遣張用人馬軍徃洪州癸未十八日也故係於)
(此/日)初俊被宻㫖并收李允文恐其拒命乃與神武後軍
統制陳思恭謀之思恭言允文兵尚衆須以計取㑹英
州編管人汪若海自江東赴貶(若海被謫事見建/炎四年八月戊子)行至
撫州允文以書招之招討司𠫭議官湯東野因引若海
謁俊俊曰君與李節制善盍徃說之與俱來免盛夏提
師至鄂若海曰與來而少保誅之則若海為賣友俊曰
以百口保之若海先以書與允文曰張少保既破李成
欲移兵指武昌若海言君無反状其屬曰節制非朝命
且救袁植與留四川綱運非反而何惟少保言以百口
相保今有三說劉豫新立君能引張用之衆擒豫以取
重賞一也㦯引衆西投宣撫司張樞宻既相辟必為君
白於朝二也信少保百口相保之言三也君勿恃張用
之徒為强彼見李成既破皆已䘮魄若知朝廷怒君必
囬戈相逐矣允文感悟乃舉其軍東下俊因檄若海併
招新除舒蘄鎮撫使張用時用自咸寜縣引兵趨分寜
為通泰鎮撫使岳飛所逼遂㑹俊於丁家洲俊并將二
軍遣統制王偉䕶允文及㕘謀官滕膺赴行在(趙甡之/遺史張)
(俊移文允文曰恭奏聖㫖率大兵前來掩殺賊徒李成/請照會時鄂州糧且盡而孔彦舟在漢陽允文得牒遂)
(將其軍徃江州丁家洲見俊俊分其軍留三百人與允/文囬鄂州允文怒俊奪其軍有言侵俊俊怒具允文在)
(鄂州事差人押赴行在所日厯七月十六日張俊奏鄂/州李允文人馬作過臣數十次差人前去追呼到臣軍)
(前收管訖據此則似俊初未嘗被㫖/也今且從熊克小厯書之更當詳考)　責受雷州别駕
趙霆復朝散大夫霆抃孫也宣和中以徽猷閣待制守
杭方臘之亂棄城去詔貸死長流昌化軍至是始叙
甲申昭慈獻烈皇后神主還越州百官常服出城奉迎
上迎於殿門外焚香退百官進名奉慰　降充集英殿
修撰提舉臨安府洞霄宫何志同復徽猷閣待制尋不
行叛邵青自太平州以舟師泊鎮江留三日是日復叛
去引兵趨江隂(此據十一月一日知湖州葛勝仲所奏/按七月十六日劉光世分析状稱青至)
(眞州鵝翎灣駐泊復移揚州一夕遁去未甞於鎮江岸/下駐泊然光世六月十八日先奏邵青招安赴鎭江府)
(擺泊人船乞降旗榜則後報非實也青以十九/日下江亦光世六月二十四日所奏故附於此)
丙戌中奉大夫李芘知建州時建安民張毅等蒍盗犯
福州之古田知縣事承議郎江滋遁去芘諭降之安撫
使程邁以聞前一日詔以金字牌招收毋失機㑹遂以
芘守其州芘已病不克赴　朝請郎謝嚮特遷朝散大
夫録招降范汝為之勞也於是同措置官修職郎葉棠
亦授承直郎並令赴行在棠建安人也　是日朝散郎
知江津縣穆延年渡江禱旱夜漏未盡水暴至延年溺
死詔官其子二人延年夀春人嘗知鄢陵縣縣牧國馬
中人預其事羣類豪横相勝雖開封尹亦避之獨數為
延年屈其死年四十六
崇安民廖公昭聚衆為盗范汝為所部提轄官保義郎
熊志寜召募槍仗手聲言徃捕之其意實欲為變㑹神
武中軍統制官朱師閔以所部適至志寜懼遂散其衆
丁亥福建制置使辛企宗以聞未㡬建陽民丁朝佐作
亂志寜率射士以徃道與朝佐合執武尉觧渥而拘之
遂入建陽崇安二縣官司不能制
戊子上諭大臣曰昨令廣選藝祖之後宗子二三嵗者
得四五人資相皆非岐嶷且令歸家俟其至泉南選之
先是尚書右僕射范宗尹有造膝之請故上有此諭宗
尹曰此陛下萬世之慮上曰藝祖以聖武定天下而子
孫不得享之遭時多艱零落可閔朕若不取法仁宗為
天下計何以慰在天之靈同知樞宻院事李囬曰自昔
人君惟堯舜能以天下與賢其次惟藝祖不以大位私
其子聖眀獨斷發於至誠陛下為天下逺慮上合藝祖
實可昭格天命叅知政事張守曰堯舜授受皆以其子
不肖藝祖諸子不聞失徳而以傳序太宗此過堯舜逺
甚上曰此事亦不難行秪是道理所在朕止令於伯字
行中選擇庶昭穆順序簽書樞密院事富直柔曰陛下
聖斷度越千古第恐令懬不足以奉承上曰且令廣求
湏自選擇𠫭知政事秦檜曰須擇宗室閨門有禮法者
上曰當如此直柔曰宫中有可付託否上曰朕已得之
矣若不先擇宫嬪則可慮之事更多宗尹曰陛下睿眀
審慮如此宗廟無疆之福上所指宫嬪盖張媫妤呉才
人也(二年五月乙亥可㕘考王眀清揮麈録餘話云紹/興壬子詔知大宗正事安定郡王令畤訪求宗子)
(伯字號七嵗已下者十人入宫備選十人中又選二人/得阜陵及伯浩按令畤以二年閏月乙未除知宗而阜)
(陵五月乙亥育於禁中相去才四十日恐選擇未必如/此之速又令畤以舊事譚稹為上所薄恐未必以此委)
(之眀清/誤記也)　停官人姚舜眀叙朝奉大夫以吕頥浩有請
也　詔隆祐殿諸色秪應人各進一官
己丑修職郎曺涭為閤門宣賛舎人涭曚子也(曚開封/人靖康)
(中為應道/軍承宣使)以其父徧歴三衙管軍未有褒録用遺表㤙
二人而有是命
庚寅命權工部侍郎韓肖胄主管昭慈獻烈皇后陞祔
一行事務及題神主初命左司貟外郎趙子畫子畫言
昭慈典禮率用母后臨朝稱制之儀按元徳陞祔宰臣
王旦題冩徽名今以庶官為之不稱繇是改命肖胄
直秘閣主管江州太平觀裴廪為荆湖西路提㸃刑獄
公事時湖西未置使者而廪寓居廣西乃就用之言者
奏廪貪財敗事近者輙差除廣東西帥臣其狂妄可知
遂寢其命(廪所除廣東西帥臣不知蒍誰當求他書叅/考按此時趙存誠許中並為廣帥廩除人或)
(又在其先/今未見)　初安南賊呉忠與其徒宋破壇劉洞天作
亂聚衆數千人焚上猶南康等三縣殺廵尉進犯軍城
統制官張中彦李山屢舉兵討之不克是日江西提㸃
刑獄公事蘓恪以從事郎田如鼇權南康縣丞令與朝
奉大夫權通判魏彦杞徃招捕未㡬破壇為彦杞所殺
如鼇尋遣兵焚賊寨殺洞天如鼇大庾人也(破壇以八/月壬申被)
(殺洞天以九月癸卯被殺今併書之吴/忠事紹興二年八月辛亥所書可叅考)
辛卯輔臣進呈言者論劉光世軍中冗費上曰光世一
軍蒐汰冗雜約留兵㡬何可以贍足范宗尹曰今月給
錢十六萬緡米三萬斛若留精兵三萬人且汰其使臣
之罷軟者可以足用上曰俟作手書與之如家人禮直
示朕意庶㡬光世不疑委曲聽命翌日遣睿思殿祗候
羅亶賜光世手書諭㫖仍以玊帶賜之　尚書吏部侍
郎李正民移禮部侍郎右諌議大夫黎確試吏部侍郎
　吏部貟外郎江躋守左司貟外郎　詔局所官吏請
御厨折倉錢自八十千至二十千凡十一䓁並减半
癸巳詔秘書丞李元瀹學無根源妄議典禮可與外任
乃以元瀹通判湖州(元瀹甞上殿恐是議/昭慈升祔事當考)　中大夫王
安中提舉臨安府洞霄宫既而言者論其罪命遂寢
中大夫張澂提舉西京嵩山崇福宫􁂧新落分司故有
是命
甲午直秘閣魏志崇知筠州志崇既罷京畿之行乃命
出守　是日賊鄧慶龔富圍南雄州守臣鄭成之率軍
民拒之　知虢州邵興以餘兵屯盧氏縣為河南鎮撫
司統制官董先所敗興不勝率衆走興元投制置使王
庶張浚以其姓名與年號偶同乃易其名為隆先遂取
商虢二郡先河南人也(先取商州在七月取/虢州在八月今併書)
是夏金左副元帥宗維右監軍希尹自雲中之白水泊
右副元帥宗輔自燕山之望國崖避暑山西漢民賂宗
維執盖者毒之宗維㡬死
　建炎以來繫年要録巻四十五
