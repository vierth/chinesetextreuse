
　金史卷一百二十八
　　元中書右丞相總裁托克托等修
　列傳第六十六
　循吏
　　盧克忠　　　牛徳昌　　　范承吉
　　王　政(本名努/色爾)張　奕　　　李　瞻
　　劉敏行　　　傅慎㣲　　　劉　煥
　　髙昌福　　　孫徳淵　　　趙　鑑
　　富察鄭留　　鈕祜禄守愚(本名如/倫□□)舒穆嚕元
　　張　彀　　　趙重福　　　武　都
　　赫舍哩德　　張特立　　　王　浩(師夔等/附)
金自穆宗號令諸部不得稱達貝勒於是諸部始列於
統屬太祖令三百戸為穆昆十穆昆為明安一如縣郡
置吏之法太宗既有中原申畫封疆分建守令熙宗遣
亷察之使循行四方世宗承海陵彫攰之餘休養生息
迄於明昌承安之間民物滋殖循吏迭出焉泰和用兵
郡縣多故吏治衰矣宣宗尚刀筆之習嚴考核之法能
吏不乏而豈弟之政罕見稱述焉金百餘年吏治始終
可攷於是作循吏傳
盧克忠貴徳州鳳集人髙永昌據遼陽克忠走詣金源
郡王斡魯營降遂以薩固察為郷導斡魯克東京永昌
走長松島克忠與渤海人托卜嘉追獲之收國二年授
世襲穆昆其後定燕伐宋皆與有功除登州刺史改刺
澶州天德間同知保大軍節度使綏德州軍卒數人道
過鄜城求宿民家是夜有賊剽主人財而去有司執假
宿之卒繫獄榜掠誣服克忠察其寃獨不肯署未幾果
得賊假宿之卒遂釋大定二年除北京副留守㑹民艱
食克忠下令凡民有蓄積者計留一嵗悉平其價糶之
由是無捐瘠之患轉陳州防禦使後以靜難軍節度使
致仕卒
牛德昌字彦欽蔚州定安人父鐸遼將作大監德昌少
孤其母教之學有勸以就䕃者其母曰大監遺命不使
作承奉也中皇統二年進士第調礬山簿遷萬泉令屬
蒲陜薦饑羣盜充斥州縣城門晝閉德昌到官即日開
城門縱百姓出入牓曰民苦饑寒剽掠鄉聚以偷旦夕
之命甚可憐也能自新者一不問賊皆感激解散縣境
以安府尹王伯龍嘉之禮待甚厚累官刑部吏部侍郎
中都路都轉運使廣寧太原尹卒贈中奉大夫
范承吉字寵之好問學屬遼季盜賊起雖避地未甞廢
書天慶八年中進士丙科授秘書省校書郎至大定府
金源令歸朝為御前承應文字天眷初遷殿中少監四
年從攻太原遷少府監五年宗翰克宋所得金珠承吉
司其出入無毫髪欺及還犢車載書史而已尋遷昭文
館直學士知綘州先是軍興民有為將士所掠而逃歸
者承吉使吏遍諭俾其自實凡數千具白元帥府許自
贖為良或貧無貲者以公厨代輸六年改河東北路轉
運使時承宋季之弊民賦繁重失當承吉乃為經畫立
法簡便所入増十數萬斛官既足而民有餘厯同知平
陽尹西京副留守遷河東南路轉運使改同簽燕京留
守事順天軍節度使屬地震壊民廬舍有欲爭先營葺
者工匠過取其直承吉命官屬董其役先後以次不間
貧富民賴以省費厯鎮西軍節度使行臺禮部尚書泰
寧軍節度使復鎮順天奚卒散居境内率數千人為盜
承吉繩以法不少貸懼而不敢犯貞元二年以光禄大
夫致仕卒年六十六
王政辰州熊岳人也其先仕渤海及遼皆有顯者政當
遼季亂浮沉州里髙永昌據遼東知政材畧欲用之政
度其無成辭謝不就永昌敗渤海人爭縳永昌以為功
政獨逡巡引退吳王棟摩聞而異之言於太祖授盧州
渤海軍穆昆從破白霫下燕雲及金兵伐宋滑州降留
政為安撫使前此數州既降復殺守將反為宋守及是
人以為政憂政曰苟利國家雖死何避宋王宗望壯之
曰身沒王事利及子孫汝言是也政從數騎入州是時
民多以饑為盜坐繫政皆釋之發倉廪以賑貧乏於是
州民皆恱不復叛傍郡聞之亦多降者宋王召政至轅
門撫其背曰吾以汝為死矣乃復成功耶慰諭者乆之
天㑹四年為燕京都麴院同監未幾除同知金勝軍節
度使事改權侍衛親軍都指揮使兼掌軍資是時軍旅
始定筦庫紀綱未立掌吏皆因縁為姦政獨明㑹計嚴
扄鐍金帛山積而出納無錙銖之失吴王棟摩戲之曰
汝為官乆矣而貧不加富何也對曰政以楊震四知自
守安得不貧吴王笑曰前言戲之耳以黄金百兩銀五
百兩及所乗馬遺之六年授左監門將軍厯安州刺史
檀州軍州事戸吏房主事天眷元年遷保靖軍節度使
致仕卒年六十六政本名努色爾甞使髙麗因改名政
子遵仁遵義遵古遵古有傳
張奕字彦㣲其先澤州髙平人以廕補官仕齊為歸德
府通判齊國廢齊兵之在郡者二萬人謀為亂約夜半
舉燎相應奕知之選市人丁壯授以兵結陣扼其要巷
開小南門以示生路亂不得作比明亡匿略盡擒其首
惡誅之後五日都統完顔倫布以軍至歸德欲根株餘
黨奕以闔門保郡人無他遂止行臺承制除同知歸德
尹天眷元年以河南與宋改同知沂州防禦使事三年
宗弼復取河南徵奕赴行省既定汴京授汴京副留守
厯陳秦州防禦使同知太原尹晉寧軍報夏人侵界詔
奕往征之奕至境上按籍各歸所侵土還奏曰折氏世
守麟府以抗夏人本朝有其地遂以與夏夏人夷折氏
墳壠而戮其屍折氏怨入骨髓而不得報也今復使守
晉寧故激怒夏人使為鼠侵而條上其罪苟欲開邊釁
以雪私讐耳獨可徙折氏他郡則夏人自安朝廷從之
遂移折氏守青州正隆間同知西京留守事遷河東北
路轉運使大定二年徵戸部尚書甫視事得疾卒
李瞻薊州玉田人遼天慶二年進士為平州望雲令張
覺據平州叛以瞻従事宗望復平州覺亡去城中復叛
瞻踰城出降其子不能出為賊所害宋王宗望嘉之承
制以為興平府判官天㑹三年遷大理少卿従宗望南
伐為漢軍糧料使四年金兵圍汴宋人請割河北三鎮
瞻與禮部侍郎李天翼安撫河北東西兩路略定懐濬
衛等州衛湯陰等縣七年知寧州累遷德州防禦使為
政寛平民懐其恵相率詣京師請留者數百千人貞元
三年遷濟州路轉運使改忠順軍節度使正隆末盜賊
蠭起瞻増築城壘為備蔚人賴之以安大定初卒于官
劉敏行平州人登天㑹三年進士除太子校書郎累遷
肥鄉令歲大饑盜賊掠人為食諸縣老弱入保郡城不
敢耕種農事廢畎畆荒蕪敏行白州借軍士三十護縣
民出耕多張旗幟為疑兵敏行率軍巡邏日暮則閱民
入城由是盜不敢犯而耕稼滋殖轉髙平令縣城圯壊
乆不修大盜横恣掠縣鎮不能禦敏行出已俸率僚吏
出錢顧役繕治百姓欣然從之凡用二千人版築遂完
鄉村百姓入保賊至不能犯累遷為河北東路轉運使
致仕卒
傅慎微字幾先其先秦州沙溪人後徙建昌慎㣲遷居
長安宋末登進士累官河東路經制使宗翰已克汴京
使羅索定陜西慎㣲率衆迎戰兵敗被獲送至元帥府
元帥宗翰愛共才學弗殺羈置歸化州希尹收置門下
宗弼復取河南地起為陜西經略使尋權同州節度使
事明年陜西大旱饑死者十七八以慎微為京兆鄜延
環慶三路經濟使許以便宜慎微募民入粟得二十餘
萬石立養濟院飼餓者全活甚衆改同知京兆尹權陜
西諸路轉運使復修三白龍首等渠以溉田募民屯種
貸牛及種子以濟之民賴其利轉中京副留守用亷改
忻州刺史累遷太常卿除定武軍節度使移靜難軍忤
用事者蘇保衡救之得免大定初復為太常卿遷禮部
尚書與翰林院侍講學士圖克坦子温翰林待制伊喇熙
載俱兼同修國史卒年七十六慎㣲博學喜著書甞奏
興亡金鏡錄一百卷性純質篤古喜談兵時人以為迂
濶云
劉煥字徳文中山人宋末兵起城中乆乏食煥尚幼煮
糠覈而食之自飲其清者以醲厚者供其母鄊里異之
稍長就學天寒擁糞火讀書不怠登天德元年進士調
任邱尉縣令貪汙煥每規正之秩滿令持盃酒謝曰尉
亷慎使我獲考調中都市令樞宻使布薩呼圖家有條
結工牟利於市不肯從市籍役煥繫之呼圖召煥煥不
往暴工罪而笞之煥初除市令過謝鄉人吏部侍郎石
琚琚不恱曰京師浩穰不與外郡同棄簡就煩吾所不
曉也至是始重之以亷升京兆推官再遷北京警巡使
捕二惡少杖于庭中戒之曰孝弟敬慎則為君子暴戾
隠賊則為小人自今以往無狃于故習國有明罰吾不
得私也自是衆皆畏憚母敢犯者召為監察御史父老
數百人或卧車下或挽其靴鐙曰我欲復留使君期年
不可得也以本官攝戸部員外郎代州錢監雜青銅鑄
錢錢色惡類鐵錢民間盜鑄扺罪者衆朝廷患之下尚
書省議煥奏曰錢寳純用黄銅精治之中濡以錫若青
銅可鑄厯代何緣不用自代州取二分與四六分青黄
雜糅務省銅而功易就由是民間盜鑄陷罪者衆非朝
廷意也必欲為天下利宜純用黄銅得數少而利逺其
新錢已流行者宜驗數輸納準換從之再遷管州刺史
耆老數百人疏其著蹟十一事詣節鎮請留煥曰刺史
守職奉法乞留之以亷升鄭州防禦使遷官一階轉同
知北京留守事世宗幸上京所過州郡大發民夫治橋
梁馳道以希恩賞煥所部惟平治端好而已上嘉其意
遷遼東路轉運使卒
髙昌福中都宛平人父履遼御史中丞致仕太宗聞其
名召之未及入見而卒特詔昌福釋服應舉登天㑹十
年進士第補樞密院令史明年辟元帥府令史皇統初
宗弼復河南元帥府治汴人有疑似被獲皆目為宋諜
者即殺之昌福讞得其實釋去者甚衆許州都統韓常
用法嚴好殺人遣介送囚於汴或道亡監吏自度失囚
恐得罪欲盡殺諸囚以滅口昌福識監吏意窮竟其狀
免死者十七八而諸吏遂怨昌福欲搆害之是時方用
兵梁楚間夜多隂雨元帥府選人偵宋兵動靜諸吏遣
昌福昌福不辭即行盡得敵軍虚實報元帥府師還除
震武軍節度副使轉行臺禮部員外郎天徳間行臺罷
改絳陽軍節度副使入為兵部員外郎改河間少尹世
宗即位上書陳便宜事上披閱再三因謂侍臣曰内外
官皆上書言事可以知人材優劣不然朕何由知之三
除同知東京留守事治最遷山東西路轉運使工部尚
書改彰德軍節度使上書言賦稅太重上問翰林學士
張景仁曰稅法比近代為輕而以為重何也景仁曰今
之稅殊輕若復輕之國用且不足事遂寢累遷河中尹
致仕卒
孫德淵字資深興中州人也大定十六年進士調石州
軍事判官涞水丞察亷遷沙河令有盗秋桑者主逐捕
之盜以义自刺其足面曰秋桑例不禁採汝何得刺我
主懼賂而求免盜不従訴之縣德淵曰若逐捕而傷瘡
必在後今在前乃自刺也盜遂引服選尚書省令史不
就丁父憂去官民為刻石祠之察亷起復北京轉運使
都勾判官以累薦遷中都左警巡使監察御史山東東
路轉運副使累官大理丞兼左拾遺審官院奏德淵剛
正幹能可任繁劇遂再任丁母憂服除特遷恩州刺史
入為右司郎中滕州刺史遷同知河間府事厯大興治
中同知府事大安初遷盤安軍節度使改河北西路按
察轉運使尋改昭義軍節度使潞州破被執俄有拜于
前者皆沙河舊民也宻護德淵遂得脫貞祐二年拜工
部尚書攝御史中丞是時山東乏兵食有司請鬻恩例
舉人居䘮者亦許納錢就試德淵奏此大傷名教事遂
寢尋致仕監察御史許古論德淵忠亮明敏可以大用
近許告老士大夫竊歎望朝廷起復必能建明以利國
家宣宗嘉納未及用而卒
趙鑑字擇善濟南章邱人宋建炎二年進士調廬州司
理參軍是時江淮方用兵鑑棄官還鄉里齊國建除厯
城丞轉長清令皆劇邑難治鑑政甚著劉豫召見遷直
秘閣提舉涇原路弓箭手兼提㸃本路刑獄公事戒之
曰邊將多不法可痛繩之原州守將武悍自用以鑑年
少易之鑑發其姦守將坐免郡縣聞風無敢犯者齊廢
除知城陽軍改山東東路轉運副使攝行臺左司郎中
行臺宰相欲以故宋宦者權都水監鑑曰誤國閹豎汴
人視為寇讐付以美官將失人望遂不用以母憂解職
天德初起為濟州刺史移涿州海陵召鑑入朝應對失
㫖遣還郡俄除知火山軍以病免大定初起知寧海軍
秋禾方熟子方蟲生鑑出城行視蟲乃自死再遷鎮西
軍節度使改河北西路轉運使致仕卒
富察鄭留字文叔東京路威泰必喇明安人大定二十
二年進士調髙苑主簿濬州司候補尚書省令史除監
察御史累官北京臨潢按察副使戸部侍郎御史臺奏
鄭留前任北京稱職遷陜西路按察使改順義軍節度
使西京人李安兄弟爭財府縣不能決按察司移鄭留
平理月餘不問㑹釋奠孔子廟鄭留乃引安兄弟與諸
生敘齒列坐㑹酒陳說古之友悌數事安兄弟感悟謝
曰節使父母也誓不復爭乃相讓而歸朔州多盜鄭留
禁絶游食多蓄兵器因行春撫諭之盜乃衰息獄空賜
錫宴錢以褒之改利渉軍節度使詔括馬鄭留使百姓
飼養以須御史劾之既而伐宋諸路括馬皆瘦惟隆州
馬肥乃釋鄭留大安初徙安國軍二年知慶陽府事三
年夏人犯邊鄭留擊走之至寜元年改知平涼府是時
平涼新被兵夏人復来攻鄭留招潰卒為禦守計夏兵
退遷官四階貞祐二年改東京留守致仕貞祐四年卒
鄭留重厚寡言笑人不見其喜愠臨終取奏藁盡焚之
鈕祜祿守愚字仲晦本名和倫克們真定府路烏濟赫
明安人也六嵗知讀書既齓或謂食肉昏神識乃戒而
不食性至孝父沒時年十五營葬如禮治家有法鄉人
稱之中明昌二年進士調深澤主簿治有聲遷懐仁令
改宏文校理秩滿為臨沂令有不逞輩五百人結為黨
社大擾境内守愚下車其黨散去蝗起莒密間獨不入
臨沂境先是朝廷括河朔山東地隠慝者没入官告者
給賞莒州刺史敎其奴告臨沂人冒地積賞錢三百萬
先給官鏹乃徵于民民甚苦之守愚列其寃狀白州州
不為理即聞于戸部而徵還之流民歸業縣人勒其事
于石改秘書郎母䘮勺飲不入口三日終䘮未甞至内
寢太常寺勸農司交辟守愚皆不聴服除除同知登聞
檢院改著作郎永定軍節度副使泰和伐宋守愚為山
東行六部員外郎改大興都總管判官大安元年除修
起居注轉刑部員外郎戸部郎中太子左諭德貞祐初
除戸部侍郎數月拜諫議大夫提㸃近侍局二年除保
大軍節度使改翰林學士參議陜西路安撫司事安撫
完顔弼重其為人每事咨而後行未幾有疾詔賜御藥
三年卒守愚為人忠實無華孜孜于公盖天性然也
舒穆嚕元字希明懿州路呼圖克明安人七嵗䘮父號
泣不食者數日十三居母䘮如成人甞為擊鞠戯馬踣
歎曰生無兄弟而數乗此險設有不測奈何由是終身
不復為補樞宻院尚書省譯史調同知恩州軍州事遷
監察御史為同知淄州軍州事劇盜劉竒乆為民患一
日捕獲方訊鞠聞赦將至亟命杖殺之闔郡稱快改大
興府判官沂王府司馬沁南軍節度副使河内民家有
多美橙者嵗獲厚利仇家夜入殘毁之主人捕得乃以
劫財誣其人仇家引服贓不可得元攝州事究得其情
尋改河北西路轉運副使累遷山東西路按察轉運使
貞祐初洪果烏登徵兵東平擁衆不進大括民財衆皆
忿怨副統布薩素赫殺烏登於坐取其符佩之縱恣尤
甚元宻疏劾素赫擅殺近臣無上不道素赫坐誅移知
濟南府到官六月卒元生平寡言笑尚節儉居官自守
不交權要人以是稱之
張彀字伯英許州臨頴人大定二十八年進士調寧陵
縣主簿改泰定軍節度判官率儒士行鄊飲酒禮改同
州觀察判官是時出兵備邊州徵箭十萬限以鵰鴈羽
為之其價翔躍不可得彀曰矢去物也何羽不可節度
使曰當須省報彀曰州距京師二千里如民急何萬一
有責下官身任其咎一日之間價減數倍尚書省竟如
所請補尚書省令史除同知鄭州防禦使事改北京鹽
使丁父憂服除再遷監察御史從伐宋遷武寧軍節度
副使居母憂貞祐二年改惠民司令厯河南治中隰州
刺史刑部郎中同知河南府事遷河東南路轉運使權
行六部尚書安撫使興定元年以疾卒彀天性孝友任
子悉先諸弟俸入所得亦委其弟掌之未甞問有無云
趙重福字履祥豐州人通女直大小字試補女直誥院
令史轉兵部譯史陜西提刑知法遷陜西東路都勾判
官右藏庫副使同知陳州防禦事宋諜人蘇泉入河南
重福迹之至魚臺將渡河見前一舟且渡令從者大呼
泉姓名前舟中忽有倉皇失措者執之果泉也改滄州
鹽副使嵗饑民煮鹵為鹽賣以給食鹽官往往杖殺之
重福曰寧使課殿不忍殺人比嵗滿課殿當降尚書右
丞完顔匡三司使按春知其事乃以嵗荒薄其罰除織
染署令大安三年佐戸部尚書張煒調兵食于古北口
遷都水少監行西北路六部郎中治宻雲縣俄兼戸部
員外郎貞祐二年以守宻雲功遷同知河間府事行六
部侍郎權清州防禦使攝河北東路兵馬都總管三年
河間被圍有劉中者甞與重福密雲聮事勸重福出降
重福不聴是時河間兵少多羸疾不任戰欲亡去重福
勸其父老率其子弟强者戰弱者守㑹乆雨圍乃解去
遷河東北路轉運使致仕元光二年卒
武都字文伯東勝州人大定二十二年進士調陽穀主
簿遷商水令縣素多盜凡姦民甞縦火行劫椎埋𤼵冢
者都皆亷得姓名牓之通衢約毋再犯悉奔他境察亷
遷南京路轉運度支判官累遷中都路都轉運副使以
親老與弟監察御史郁俱乞侍尋丁憂服除調太原治
中復為都轉運副使遷灤州刾史充宣差北京路規措
官都拘括散逸官錢百萬入為戸部郎中權右司郎中
奏事稱㫖被詔由海道漕遼東粟賑山東都髙其價直
募人入粟招海賈船致之三遷中都西京按察副使大
安三年充宣差行六部侍郎以勞遷本路按察使行西
南路六部尚書位元帥穆延盡忠備禦西京有勞召為
戸部尚書賞銀二百兩絹一百匹宣宗即位議衛紹王
降封語在衛紹王紀頃之中都戒嚴都知大興府佩虎
符便宜行事彈壓中外軍民都醉酒以䙝衣見詔使坐
是解職起為刑部尚書中都解圍為河東路宣撫使俄
以參知政事胥鼎代之興定元年以疾卒
赫舍哩德字廣之真定路珊沁明安人明昌二年進士
調南京教授察亷能遷厭次令補尚書省令史除同知
泗州防禦事監察御史大名治中安曹裕三州刺史厯
同知臨潢大興府事貞祐二年遷肇州防禦使是嵗肇
州升為武興軍節度德為節度使宣撫司署都提控肇
州圍急食且盡有糧三百船在鴨子河去州五里不能
至德乃浚濠増陴築甬道導濠水屬之河鑿陷馬穽伏
甲其旁以拒守一日兵數接士殊死戰渠成船至城下
兵食足圍乃解改遼東路轉運使軍民遮道挽留乗夜
乃得去布希萬弩逼上京德與歩將劉子元戰却之遷
東京留守厯保靜武勝軍節度使興定二年以本官行
六部事三年以節度權元帥右都監與左都監單州經
略使完顔仲元俱行元帥府于宿州四年遷工部尚書
明年召還中都是嵗卒
張特立字文舉曹州東明人泰和三年中進士第調宣
德州司候郡多皇族巨室特立律之以法闔境肅然調
莱州節度判官不赴躬耕杞之韋城以經學自樂正大
初左丞侯摰參政師安石薦其才授洛陽令四年拜監
察御史拜章言鎬厲二宅乆加禁錮棘圍柝警如防冦
盜近降赦恩謀反大逆皆䝉湔雪彼獨何罪幽囚若是
世宗神靈在天得無傷其心乎聖嗣未立未必不由是
也又言方今三面受敵百姓凋敝宰執非才臣恐中興
之功未可以嵗月期也又言尚書右丞延扎舒嚕遣其
奴與民爭田失大臣體參知政事圖克坦烏登諂事近
習得居其位皆宜罷之當路者忌其直陰有以擠之因
劾省掾髙楨輩受請託飲娼家時平章政事博索犒軍
陜西歸楨等泣訴于道以當時同席并有省掾王賔張
為其進士故不劾博索以其私且不實并治特立及賔
特立左遷邳州軍士判官杖五十賔亦勒停士論皆惜
特立之去後卒癸丑嵗年七十五
王浩由吏起身初辟涇陽令亷曰為關輔第一時西臺
檄州縣増植棗果督責嚴急民甚被擾浩獨無所問主
司將坐之浩曰是縣所植已滿其數若欲増植必盜他
人所有取彼置此未見其利其愛民多此類所在有善
政民絲毫無所犯秦人為立生祠嵗時思之南遷後為
扶溝令開興元年正月民錢大亨等執縣官送欵于北
大亨以浩有恩于民不忍加刄日遣所知勸之降浩終
不聴於是殺之無血主簿劉坦尉宋乙並見害棄屍道
路自春徂夏獨浩屍儼然如生目且不瞑烏犬莫敢近
殆若有神䕶者初辟舉法行縣官甚多得人如咸寧令
張天綱長安令李獻甫洛陽令張特立三人有傳餘如
興平師夔臨潼武天禎汜水党君玉偃師王登庸髙陵
宋九嘉登封薛居中長社李天翼河津孫鼎臣郟城李
無黨滎陽李過庭尉氏張瑜長葛張子玉猗氏安德璋
三原蕭邦傑藍田張德直葉縣劉從益皆清慎才敏極
一時之選而能扶持百年將傾之祚者亦曰吏得其人
故也
　
　
　
　
　
　
　
　金史卷一百二十八
