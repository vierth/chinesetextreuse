八十九
　　宋　　宣　　城　　太　　守范　煜撰
　　唐　　章　　懐　　太　　子　　賢注
　張衡列傳第四十九
　　張衡傳
張衡字平子南陽西鄂人也(西鄂縣故城在今鄧州向/城縣南有平子墓及碑在)
(焉崔瑗/之文也)世為著姓祖父堪蜀郡太守衡少善屬文㳺於
三輔因入京師觀太學遂通五經貫六蓺雖才髙於世
而無驕尚之情常從容淡靜不好交接俗人永元中舉
孝亷不行連辟公府不就時天下承平日乆自王侯以
下莫不踰侈衡乃擬班固兩都作二京賦因以諷諫精
思傅㑹十年乃成文多故不載大将軍鄧隲竒其才累
召不應衡善機巧尤致思於天文隂陽歴算常好𤣥經
(桓譚新論曰揚雄作𤣥書以為𤣥者天也道也言聖賢/制法作事皆引天道以為本統而因附續萬類王政人)
(事法度故宓羲氏謂之易老子謂之道孔子謂之元而/揚雄謂之𤣥𤣥經三篇以紀天地人之道立三體有上)
(中下如禹貢之陳三品三三而九因以九九八十一故/為八十一卦以四為数数從一至四重累變易竟八十)
(一而徧不可損益以三十五蓍揲之𤣥經五千餘言而/傳十二篇也○劉攽曰注以三十五蓍揲之案太𤣥乃)
(用三十六揲/作五字誤也)謂崔瑗曰吾觀太𤣥方知子雲妙極道數
乃與五經相擬非徒傳記之屬使人難論隂陽之事漢
家得天下二百嵗之書也(子雲當哀帝時著太𤣥經/自漢初至哀帝二百嵗也)復
二百歳殆将終乎(自中興至獻帝一/百八十九年也)所以作者之數必
顯一世常然之符也漢四百歲𤣥其興矣(自此以上並/衡與崔瑗書)
(之文/也)安帝雅聞衡善術學公車特徴拜郎中再遷為太
史令(漢官儀太史令屬/太常秩六百石也)遂乃研覈隂陽妙盡璇璣之正
作渾天儀著靈憲算罔論言甚詳明(漢名臣奏曰蔡邕/曰言天體者有三)
(家一曰周髀二曰宣夜三曰渾天宣夜之學絕無師法/周髀術数具存考騐天状多所違失故史官不用唯渾)
(天者近得其情今史官所用候䑓銅儀則其法也靈憲/序曰昔在先王將歩天路用定靈軌尋緒本元先凖之)
(于渾體是為正儀故靈憲作興衡集無/算罔論盖網絡天地而算之因名焉)順帝初再轉復
為太史令衡不慕當世所居之官輒積年不徙自去史
職五載復還乃設客問作應間以見其志云(間非也衡/集云觀者)
(觀余去史官五載而復還非進取之勢也唯衡内識利/鈍操心不改或不知我者以為失志矣用為間余余應)
(之以時有遇否性命難求因/兹以露余誠馬名之應間云)有間余者曰盖聞前哲首
務務於下學上達佐國理民有云為也(論語曰孔子曰/下學而上達注)
(云下學人事/上知天命也)朝有所聞則夕行之立功立事式昭徳音
(尚書曰立功立事可以永年逸詩曰祈/招之愔愔式昭徳音式用也昭明也)是故伊尹思使
君為堯舜而民處唐虞彼豈虚言而已哉必旌厥素爾
(尚書伊尹曰予弗克俾厥后唯堯舜其/心愧耻若撻于市旌明也素猶志也)咎單巫咸實守
王家(咎單巫咸並殷賢臣也尚書曰咎/單作明居又曰巫咸保乂王家也)申伯樊仲實幹
周邦服衮而朝介圭作瑞(申伯申國之伯也樊仲仲山/甫也為樊侯並周宣王之卿)
(士詩大雅曰維申及甫維周之翰注翰幹也服衮謂申/伯為冢宰服袞冕之服也又曰錫爾介圭以作爾寳注)
(云寳瑞也圭長尺/二寸謂之介也)厥跡不朽垂烈後昆不亦丕歟且學
非以要利而富貴萃之貴以行令富以施恵恵施令行
故易稱以大業(易繫辭曰盛徳大業至矣哉富/有之謂大業日新之謂盛徳也)質以文
美實由華興噐頼雕飾為好人以輿服為榮吾子性徳
體道篤信安仁約己博藝無堅不鑚以思世路斯何逺
矣(論語曰篤信好學又曰仁者安仁又/曰鑚之彌堅博我以文約我以禮)曩滯日官今又
原之(日官史官也左傳曰天子/有日官爾雅曰原再也)雖老氏曲全進道若退
然行亦以需(老子曰曲則全枉則直又曰夷道若/類進道若退易雜卦曰需不進也)必也
學非所用術有所仰故臨川將濟而舟檝不存焉徒經
思天衢内昭獨智固合理民之式也故嘗見謗于鄙儒
(天衢天道也言徒鋭思/作靈憲渾天儀等也)深厲淺掲隨時為義曾何貪於
支離而習其孤技邪(掲褰衣也音丘厲反詩邶風曰深/則厲淺則揭爾雅曰由帶以上為)
(厲由膝以下為掲言遭時制宜遇深水則厲淺則揭也/易隨卦曰隨時之義大矣哉荘子曰朱泙曼學屠龍於)
(支離盖單千金之家三年技成而無所用技音渠綺反/責衡何獨妙思於機巧者也○劉攽曰注支離盖案荘)
(子盖當作益支離其名益耳/後人不讀荘子妄改為盖)叄(音/三)輪可使自轉木雕猶
能獨飛己垂翅而還故棲盍亦調其機而銛諸(垂翅故/棲謂再)
(為史官也盍何不也銛利也諸之也間者言衡作三輪/木雕尚能飛轉已乃垂翅故棲何不調其機闗使利而)
(高飛邪傅子曰張衡/能令三輪獨轉也)昔有文王自求多福(詩大雅文王/篇曰永言配)
(命自求多福也○劉攽/曰正文昔有當作昔者)人生在勤不索何獲曷若卑體
屈己羙言以相剋(剋勝也衡集作/羙言以相市)鳴于喬木乃金聲而
玉振之(詩小雅曰伐木丁丁鳥鳴嚶嚶出自幽谷遷于/喬木喻求仕遷於髙位振揚徳音如金玉之聲)
(孟子曰金聲/而玉振之)用後勳雪前吝婞佷不柔以意誰靳也(吝/耻)
(也左傳曰宋公靳之杜/預注云戯而相愧曰靳)應之曰是何觀同而見異也君
子不患位之不尊而患徳之不崇不恥禄之不夥而恥
智之不博(方言曰凡物盛而多齊宋/之郊謂之夥音和果反)是故藝可學而行
可力也天爵髙懸得之在命(孟子曰仁義忠信樂善不/倦此天爵也公卿大夫此)
(人爵也案此謂天子髙/懸爵位得者在命也)或不速而自懐或羡旃而不臻
(速召也懐来/也旃之也)求之無益故智者偭而不思(偭偕/也)阽身以
徼幸固貪夫之所為未得而豫喪也(阽危/也)枉尺直尋議
者譏之盈欲虧志孰云非羞(孟子陳代問孟子曰枉尺/而直尋若可為也孟子曰)
(昔齊景公田招虞人以旌不至将殺之志士不忘在溝/壑如不待招而徃何哉且夫枉尺而直尋者以利言也)
(如以利則枉尋直尺而利亦可為歟趙岐注云志士守/義者也君子固窮故虞人不得其招尚不徃如何君子)
(不得其招而妄見也尺小尋大/不可枉大就小而以要利也)於心有猜則簋飱饌餔
猶不屑餐旌瞀以之(猜嫌也簋食噐也飱音孫詩云有/䝉簋飱饌音仕卷反餔音補故反)
(並謂食也屑猶介也以用也爰旌瞀餓人也一作爰精/目列子曰東方有人焉曰爰精目將有適也而餓於道)
(狐丘父之盗曰丘見而下壺飱以餔之爰精目三餔而/後能視曰子何為者也我狐父之人丘也爰精目曰譆)
(汝非盗邪吾義不食子之食也兩手據地而歐之不出/喀喀而死之也○劉攽曰注子何為者也案文是對答)
(之辭也字/當作曰)意之無疑則兼金盈百而不嫌辭孟軻以之
(孟子陳臻問曰前日於齊王餽兼金一百而不受於宋/餽七十鎰而受前日之不受是則今日受非也孟子曰)
(皆是也當在宋也予将逺行行者必以贐予何為不受/若於齊則未有處無處而餽之是貨之也焉有君子而)
(可以貨取乎趙岐注云兼金好金也價兼倍於惡者故/曰兼金一百百溢也二十兩為溢贐送行者贈賄之禮)
(也在齊時無事於義未有所處也義無所處而餽之是/以貨賄所取我欲使我懐恵也○劉攽曰注是以貨賄)
(所取我案文/多一取字)士或觧裋褐而襲黼黻或委臿築而據文
軒者度徳拜爵量績受禄也(觧裋褐謂寗戚也委臿築/謂傅説也裋音常主反方)
(言曰自闗而西謂襜/褕短者謂之裋也)輸力致庸受必有階(受或/作爰)渾元初
基靈軌未紀吉凶紛錯人用朣朦(朣朦言未晤也○劉/攽曰案蔡邕亦有此)
(二字作瞳矇從/目是也此誤)黄帝為斯深慘有風后者是焉亮之察
三辰於上跡禍福乎下經緯歴數然後天歩有常則風
后之為也(史記曰黄帝迎日推䇿舉風后力牧以理人/順天地之紀幽明之占又曰旁羅日月星辰)
(春秋内事曰黄帝師於風后風后善於伏羲氏之道/故推演隂陽之事蓺文志隂陽流有風后十三篇也)當
少昊清陽之末實或亂徳人神雜擾不可方物重黎又
相顓頊而申理之日月即次則重黎之為也(帝王紀曰/少昊字清)
(陽國語楚觀射父曰少皥之衰也九黎亂徳人神雜揉/不可方物顓頊承之乃命南正重司天以属神命火正)
(黎司地以属人重少昊/氏之子黎顓頊氏之子)人各有能因藝受任鳥師别名
四叔三正官無二業事不並濟(左傳郯子曰少皥鳥師/而鳥名鳯鳥氏歴正也)
(𤣥鳥氏司分也伯趙氏司至也青鳥氏司啟也丹鳥氏/司閉也又晉蔡墨曰少皥氏有四叔曰重曰該曰修曰)
(熙實能金木及水使重為勾芒該為蓐收修/及熙為𤣥㝠四叔分主三正言其不兼業也)晝長則宵
短日南則景北(夏至日北極而影短畫六十刻夜四十/刻冬至日南極而影長夜六十刻晝四)
(十刻也易通卦驗日冬至晷長丈三尺/夏至晷長尺五寸謂立八尺表之隂也)天且不堪兼况
以人該之(該偹/也)夫𤣥龍迎夏則陵雲而奮鱗樂時也渉
冬則淈泥而潜蟠避害也(説文曰龍鱗蟲之長能幽能/明能小能巨能短能長春分)
(而登天秋分而入川言出入有時/也賈逵注國語曰淈亂也淈音骨)公旦道行故制典禮
以尹天下懼教誨之不從有人之不理(尹正也道行言/道得申也流俗)
(本作行道/者非也)仲尼不遇故論六經以俟来辟(辟君也公羊/傳曰孔子制)
(春秋以俟/後聖也)恥一物之不知有事之無範所考不齊如何
可一(衡集考字作/丁丁當也)夫戰國交爭戎車競驅君若綴旒人
無所麗(麗附也公羊傳曰君若贅旒然/旒旂旒言為下所執持西東也)燭武縣縋而秦
伯退師(燭之武鄭大夫也縋縣䋲於城而下也左傳曰/秦伯圍鄭鄭伯使燭之武夜縋而出説秦秦伯)
(為之/退師)魯仲係箭而聊城㢮柝(魯仲連齊人也時燕將守/聊城仲連為書係箭射聊)
(城甲燕將自殺見史記/弛廢也柝行夜木也)從徃則合横来則離安危無常
要在說夫(張儀説諸候連和事秦為横蘇秦説諸侯連/兵拒秦為從蘓秦徃則從合張儀来則從離)
咸以得人為梟失士為尤(梟猶勝也猶六/博得梟則勝)故樊噲披帷
入見髙祖(前書曰樊噲沛人也封舞陽侯高帝常病惡/見人臥禁中詔户者無得入噲乃排闥直入)
(流涕曰獨不見趙髙/之事乎帝笑而起也)髙祖踞洗以對酈生(前書曰沛公/方踞林令兩)
(女子洗足而見酈食其食其曰必欲聚徒合義/兵誅無遒不冝踞見長者於是沛公輟洗謝之)當此之
㑹乃黿鳴而鼈應也(喻君臣相感也焦贛易林/曰黿鳴岐野鼈應於泉也)故能同
心戮力勤恤人隠(隠病也國語曰勤恤/人隠而除其害也)奄受區夏遂定
帝位皆謀臣之由也故一介之䇿各有攸建子長諜之
爛然有第(前書音義曰諜譜第也與牒通司馬遷字子/長作史記著功臣䓁傳粲然各有第序也)
夫女􁂷北而應龍翔洪鼎聲而軍容息(女􁂷旱神也北/猶退也應龍能)
(興雲雨者也山海經曰蚩尤作兵伐黄帝黄帝乃令應/龍攻之冀州之野應龍蓄水蚩尤請風伯兩師從大風)
(雨黄帝乃下天女曰妖雨止遂殺蚩尤妖不得復上所/居不雨妖亦􁂷也音歩末反聲或作□容或作客衡集)
(容作害並/未詳也)溽暑至而鶉火棲寒冰沍而黿鼉蟄(棲息也/禮記月)
(令曰季夏土潤溽暑鶉火午之宿也三月在午/六月在酉言當季夏之時鶉火退於酉沍凝也)今也皇
澤宣洽海外混同萬方億醜并質共劑若修成之不暇
尚何功之可立(質劑猶今分文契也并共猶言交通也/周禮曰凡賣買者質劑焉大市以質小)
(市以劑鄭𤣥注云兩書一札同而/别之長曰質短曰劑劑音子隨反)立事有三言為下列
下列且不可庻矣奚冀其二哉(左傳魯叔孫豹曰太上/有立徳其次有立功其)
(次有立言杜預注云立徳黄帝堯舜也/立功禹稷也立言史佚周任臧文仲)于兹縉紳如雲
儒士成林及津者風攄失塗者幽僻遭遇難要趨偶為
幸世易俗異事埶舛殊不能通其變而一度以揆之(易/繫)
(辭曰通其變/使人不倦也)斯契船而求劒守株而伺兔也(契猶刻也/吕氏春秋)
(曰楚人有渉江者其劒自舟中墜於水遽契其舟曰是/吾劒所從墜也舟已行而劒不行若此求劒不亦惑乎)
(韓子曰宋人有耕者田中有株兎走觸之折/頸而死因釋耕守株冀復得兎為宋國笑也)冒愧逞願
必無仁以繼之有道者所不履也越王勾踐事此故厥
緒不永(史記曰越王勾踐先吳興師吳王聞之悉發精/兵擊越敗之於夫椒越王乃以餘兵五千人保)
(棲於㑹稽此為冐/愧逞願自取敗也)㨗徑邪至我不忍以投歩干進茍容
我不忍以歙肩(㨗疾也龡斂也音翕孟子曰阿意事/貴脅肩所尊俗之情也歙亦脅也)雖
有犀舟勁檝猶人渉卬否有須者也(前書曰羌戎弓矛/之兵器不犀利音)
(義曰今俗謂刀兵利為犀犀堅也詩衛風曰招招舟子/人渉卭否人渉卬否卬須我友卬我也須待也鄭𤣥注)
(云人皆渉我友未至我獨待而不渉言室家之道非得/所適貞女不行非得禮義婚姻不成喻仕當以道不求)
(妄進/也)姑亦奉順敦篤守以忠信得之不休不獲不吝(姑/且)
(也休羙也/吝恥也)不見是而不惽居下位而不憂允上徳之常
服焉(惽猶悶也易曰不見是而無悶樂則行之憂則/違之又曰居上位而不驕在下位而不憂也)方
將師天老而友地典與之乎髙睨而大談孔甲且不足
慕焉稱殷彭及周聃(帝王紀曰黄帝以風后配上台天/老配中台五聖配下台謂之三公)
(其餘知天規紀地典力牧常先封胡孔甲等或以為師/或以為將蓺文志隂陽有地典六篇殷彭即老彭殷賢)
(人也睨視也髙視大談言不同流俗/衡集作矢談矢亦直也義亦通也)與世殊技固孤是
求(技巧也音佼本/或作拔誤也)子憂朱泙曼之無所用吾恨輪扁之
無所教也(輪扁為輪者名扁也扁音皮殄反荘子曰輪/扁對齊桓公曰斵輪之法徐則甘而不固疾)
(則苦而不入不疾不徐得之於手而應之心口不能言/也臣不能以喻臣之子臣子亦不能受之於臣言泙曼)
(屠龍既無所用輪扁斵輪亦/不能教人也泙音匹萌反)子覩木雕獨飛愍我垂翅
故棲吾感去鼃附䲭悲爾先笑而後號也(鼃蝦蟇也音/胡媧反周易)
(旅卦上九曰先/笑而後號咷)斐豹以斃督燔書禮至以掖國作銘(左/傳)
(曰晉樂盈復入於晉欒氏之力臣曰督戎國人懼之斐/豹謂范宣子曰茍焚丹書我殺督戎宣子曰而殺之所)
(不請於君焚丹書者有如日乃殺之杜預注曰盖豹犯/罪没為官奴以丹書其罪左傳衞伐邢禮至與國子廵)
(城掖以赴外殺之禮至自為銘曰余掖殺國子莫余敢/止國子邢正卿禮至本衞人仕邢為大夫掖為挟之而)
(投於城外也衡/集豹字作𨽻也)弦髙以牛餼退敵墨翟以縈帯全城(左/傳)
(曰秦師襲鄭及滑鄭商人弦髙將市於周遇之以牛十/二犒師曰寡君聞吾子將出於敝邑敢犒従者秦孟明)
(曰鄭有偹矣㓕滑而還墨子曰公輸般為雲梯以攻宋/墨子觧帶為城以牒為械公輸般九攻墨子九拒公輸)
(之攻盡墨子之守有餘楚/王曰善哉吾請無攻宋矣)貫髙以端辭顯義蘇武以秃
節效貞(貫高趙相也端猶正也獨正言趙王不反高帝/賢而赦之蘇武使匈奴中杖節臥起節毛盡落)
(並見/前書)蒲且以飛矰逞巧詹何以沈鈎致精(列子曰蒲且/子之弋弱弓)
(纎繳乗風振之連雙鶬於青雲之際又曰詹何以獨繭/絲為綸芒針為鈎荆蓧為竿剖粒為餌引盈車之魚周)
(禮曰矰矢用弋射鄭𤣥注云/結繳於矢謂之矰矰髙也)奕秋以碁局取譽王豹以
清謳流聲(奕圍局也棊即所執之子秋名也孟子曰奕/秋通國之善奕者又曰王豹處於淇而河西)
(善謳/也)僕進不能參名於二立退又不能羣彼數子(二立/謂大)
(上立徳其次立功也上云立事有三言為下列下列且/不可庶况其二哉故言不能參名於二列之流也臣賢)
(案古夲作二立流俗本及衡集立字/多作匹非也數子謂斐豹以下也)愍三墳之既頽惜
八索之不理(左傳曰楚左史倚相能讀三墳五典八索/九丘孔安國以為三墳五典三皇之書八)
(卦之説謂之八索此以下言不/能立徳立功唯欲立言而已)庶前訓之可鑚聊朝隠
乎柱史(前書東方朔曰首陽為拙柱下為工應劭曰/老子為周柱下史朝隠終身無患是為上也)且
韞櫝以待價踵顔氏以行止(論語子貢曰有羙玉於斯/韞櫝而蔵諸求善價而沽)
(諸子曰我待價者也又子謂顔回曰用/之則行舍之則蔵唯我與爾有是夫)曾不慊夫晉楚
敢告誠於知已(孟子曾子曰晋楚之富不可及也彼以/其富我以吾仁彼以其爵我以吾義吾)
(何慊也慊猶羡/也音苦簟反)陽嘉元年復造候風地動儀以精銅鑄
成員徑八尺合蓋隆起形似酒尊飾以篆文山龜鳥獸
之形中有都柱傍行八道施闗發機外有八龍首銜銅
丸下有蟾蜍張口承之(蟾蜍蝦蟇也蟾音時/占反蜍音時諸反)其牙機巧
制皆隠在尊中覆盖周宻無際如有地動尊則振龍機
發吐丸而蟾蜍銜之振聲激揚伺者因此覺知雖一龍
發機而七首不動尋其方靣乃知震之所在驗之以事
合契若神自書典所記未之有也嘗一龍機發而地不
覺動京師學者咸怪其無徵後數日驛至果地震隴西
於是皆服其妙自此以後乃令史官記地動所從方起
時政事漸損權移於下衡因上疏陳事曰伏惟陛下宣
哲克明繼體承天中遭傾覆龍德泥蟠(傾覆謂順帝為/太子時廢為濟)
(隂王蟠音薄寒反廣雅曰蟠曲也/揚雄方言曰未升天龍謂之蟠)今乘雲髙躋磐桓天
位誠所謂將隆大位必先倥偬之也(倥音口弄反偬音/子弄反埤蒼曰倥)
(偬窮困也亦謂/順帝被廢時也)親履艱難者知下情備經險易者達物
偽(左傳曰晉侯在外十九年矣險阻艱/難備嘗之矣人之情偽盡知之矣)故能一貫萬機
靡所疑惑百揆允當庶績咸熙宜獲福祉神祗受譽黎
庶而隂陽未和災眚屢見神明幽逺宜鑒在兹福仁禍
滛景嚮而應因德降休乘失致咎天道雖逺吉凶可見
近世鄭蔡江樊周廣王聖皆為效矣(事見宦/者傳)故恭儉畏
忌必䝉祉祚奢滛謟慢鮮不夷戮前事不忘後事之師
也夫情勝其性流遯忘反(性者生之質情者性之欲/性善情惡情勝則荒滛也)豈
唯不肖中才皆然茍非大賢不能見得思義故積惡成
釁罪不可觧也向使能瞻前顧後援鏡自戒則何陷於
凶患乎(楚辭曰瞻前而顧後兮援鏡自戒謂引前事以/為鏡而自戒勑也韓詩外傳曰明鏡所以照形)
(徃古所/以知今)貴寵之臣衆所屬仰其有愆尤上下知之褒美
譏惡有心皆同故怨讟溢乎四海神明降其禍辟也(辟/罪)
(也音頻/亦反)頃年雨常不足思求所失則洪範所謂僣恒𤾉
若者也(恒常也若順也孔安國注洪範云君/行僭差則常𤾉順之常𤾉則多旱也)懼羣臣奢
侈昬踰典式自下逼上用速咎徵又前年京師地震土
裂(順帝永建三年/正月京師地震)裂者威分震者人擾也君以静唱臣
以動和威自上出不趣於下禮之政也竊懼聖思厭倦
制不專己恩不忍割與衆共威威不可分徳不可共洪
範曰臣有作威作福玉食害于而家凶于而國天鑒孔
明雖疎不失災異示人前後數矣而未見所革以復往
悔(革改也/復反也)自非聖人不能無過願陛下思惟所以稽古
率舊勿令刑徳八柄不由天子(周禮太宰以八柄詔王/馭羣臣一曰爵二曰禄)
(三曰予四曰置五曰生/六曰奪七曰廢八曰誅)若恩從上下事依禮制禮制脩
則奢僭息事令宜則無凶咎然後神望允塞災消不至
矣初光武善讖及顯宗肅宗因祖述焉自中興之後儒
者争學圖緯兼復附以妖言衡以圖緯虛妄非聖人之
法乃上疏曰臣聞聖人明審律歴以定吉凶重之以卜
筮雜之以九宫(易乾鑿度曰太乙取其數以行九宫鄭/𤣥注云太一者北辰神名也下行八卦)
(之宫每四乃還於中央中央者北神之所居故謂之九/宫天數大分以陽出以隂入陽起於子隂起於午是以)
(太一下九宫從坎宫始自此而從於坤宫又自此而從/於震宫又自此而従於巽宫所以行半矣還息於中央)
(之宫既又自此而從於乾宫又自此而從於兊宫又自/此而從於艮宫又自此而從於離宫行則周矣上遊息)
(於火一之星而反紫宫行/起從坎宮始終於離宫也)經天驗道本盡於此或觀星
辰逆順寒燠所由或察龜策之占巫覡之言(前書曰齊/肅聰明者)
(神或降之在男曰覡在/女曰巫覡音胡歴反)其所因者非一術也立言於前
有徴於後故智者貴焉謂之讖書讖書始出蓋知之者
寡自漢取秦用兵力戰功成業遂可謂大事當此之時
莫或稱讖若夏侯勝眭孟之徒以道術立名其所述著
無讖一言劉向父子領校祕書閱定九流亦無讖錄成
哀之後乃始聞之(眭𢎞字孟魯國蕃人也昭帝時以明/經為議郎夏侯勝字長公東平人好)
(洪範五行傳説宣帝時為太子太傅又成哀時有詔使/劉向及子歆於祕書校定經傳諸子等九流謂儒家道)
(家隂陽家法家名家墨家縱横家/雜家農家見藝文志並無䜟説也)尚書堯使鯀理洪水
九載績用不成鯀則殛死禹乃嗣興(殛誅/死也)而春秋讖云
共工理水凡讖皆云黄帝伐蚩尤而詩讖獨以為蚩尤
敗然後堯受命春秋元命苞中有公輸班與墨翟事見
戰國非春秋時也(衡集云班與墨翟並/當子思時出仲尼後)又言别有益州
益州之置在於漢世(前書武帝/始置益州)其名三輔諸陵世數可
知至於圖中訖於成帝一卷之書互異數事聖人之言
埶無若是殆必虛偽之徒以要世取資往者侍中賈逵
擿讖互異三十餘事諸言讖者皆不能說至於王莽簒
位漢世大禍八十篇何為不戒則知圖讖成於哀平之
際也且河洛六藝篇錄已定後人皮傅無所容簒(衡集/上事)
(云河洛五九六藝四九謂八十一篇也傳音附臣賢案/衡集云後人皮傅無所容竄又揚雄方言曰秦晉言非)
(其亊謂之皮𫝊謂不深得其情核皮膚淺近强相傅㑹/也後人不逹皮膚之意流俗本多作頗傳者誤也無所)
(容竄謂不容妄有加增也莊子曰竄句/籍辭續漢書亦作竄本作簒者義亦通)永元中清河宋
景遂以歴紀推言水災而偽稱洞視玉版(遯甲開山圖/曰禹遊於東)
(海得玉珪碧色長一尺二寸圓如日月以自照逹/幽冥言宋景歴紀推知水災非洞視玉版所見也)或者
至於棄家業入山林後皆無效而復采前世成事以為
證驗至於永建復統則不能知(永建順帝卽位年也復/統謂廢而復立言䜟家)
(不論/也)此皆欺世罔俗以昧埶位情偽較然莫之糾禁且
律歴卦候九宫風角數有徴效世莫肯學而競稱不占
之書(謂競稱/讖家也)譬猶畫工惡圖犬馬而好作鬼魅誠以實
事難形而虛偽不窮也(韓子曰客為齊王畫者問畫孰/難對曰狗馬最難孰易鬼魅最)
(易狗馬人所知也故/難鬼魅無形故易也)宜收藏圖讖一禁絶之則朱紫無
所眩典籍無瑕玷矣後遷侍中帝引在帷幄諷議左右
嘗問衡天下所疾惡者宦官懼其毁已皆共目之衡乃
詭對而出閹豎恐終為其患遂共䜛之衡常思圖身之
事以為吉凶倚伏幽微難明乃作思𤣥賦(𤣥道也徳也/老子曰𤣥之)
(又𤣥衆/妙之門)以宣寄情志其辭曰仰先哲之𤣥訓兮雖彌高
其弗違(𤣥訓道徳之訓也論/語顔回曰仰之彌髙)匪仁里其焉宅兮匪義迹
其焉追(論語孔子曰里仁為羙宅不/處仁焉得智里宅皆居也)潛服膺以永靚兮
綿日月而不衰(說文曰膺胷也禮記曰服膺拳拳而不/息靚音才性反前書音義曰靚與静同)
伊中情之信脩兮慕古人之貞節(脩謂自脩為善也楚/辭曰茍中情其好脩)
(兮/)竦余身而順止兮遵繩墨而不跌(竦企立也禮記曰/爲人臣止於㳟為)
(人子止於孝為人父止於慈與國人交止於信跌蹉/也音徒結反繩墨喻禮法也楚辭曰遵繩墨而不頗)志
團團以應懸兮誠心固其如結(圑圑垂貌也詩曰心/之憂矣如或結之)旌
性行以制佩兮佩夜光與瓊枝(旌明也夜光羙玉瓊枝/玉樹以喻堅貞也楚辭)
(曰折瓊枝/以繼佩也)纗幽蘭之秋華兮又綴之以江蘺(案纗音租/緩反字書)
(亦纂字也纂繫也諸家音並户珪反誤也江蘺香草也/本草經曰蘪蕪一名江蘺即芎藭苖也楚辭曰扈江蘺)
(與薜芷兮紉秋蘭以為/佩皆取芬芳以象徳也)美襞積以酷裂兮允塵邈而難
虧(襞積衣襵也酷裂香氣盛也司馬相如曰酷裂淑郁/又曰襞積褰皺允信也塵乆也邈逺也虧猶歇也衣)
(服芬芳乆而不歇以喻/道徳著美幽而不屈也)既姱麗而鮮雙兮非是時之攸
珍(姱音口瓜反王逸注楚辭曰姱好也/攸所也言徳雖美好而時人不珍也)奮余榮而莫見
兮播余香而莫聞幽獨守此仄陋兮敢怠皇而舍勤(怠/惰)
(也皇暇也/舍廢也)幸二八之遻虞兮喜傅說之生殷尚前良之
遺風兮恫後辰而無及(二八八元八凱也遻遇也音五/故反虞虞舜也尚慕也恫痛也)
(音通辰時也痛已/後時而不及之也)何孤行之焭焭兮子不羣而介立感
鸞鷖之特棲兮悲淑人之稀合(山海經曰女牀山有鳥/五采名曰鸞見則天下)
(安寧又曰九疑山有五采之鳥名鷖淑善/也特獨也言靈鳥既獨棲善人亦少合也)彼無合其何
傷兮患衆偽之冒眞旦獲讟于羣弟兮啓金縢而乃信
(旦周公也讟謗也信音申成王立周公攝政其弟管叔/蔡叔等謗言云公将不利於孺子周公乃誅二叔秋大)
(熟未穫天大雷電以風禾盡偃成王與大夫啓金縢之/書乃得周公所自以為功代武王之䇿方信周公忠於)
(國家也事/見尚書)覽烝民之多僻兮畏立辟以危身(烝衆也僻/邪也辟法)
(也詩曰人之多/僻無自立辟也)曾煩毒以迷或兮羌孰可與言己(曾重/也羌)
(發語辭也言己之/志無可與言之也)私湛憂而深懷兮思繽紛而不理(湛/音)
(沈繽紛/亂貌也)願竭力以守義兮雖貧窮而不改執雕虎而試
象兮阽焦原而跟止(雕虎有文也阽臨也焦原原名跟/足踵也尸子曰中黄伯曰我左執)
(太行之獶右執雕虎唯象之未試吾或焉有力者則又/願為牛與象自謂天下之義人也惡乎試之曰夫貧窮)
(太行之獶也跡賤者義之雕虎也吾日試之矣又曰莒/國有名焦原者廣尋長五十歩臨百仞之谿莒國莫敢)
(近也有以勇見莒子者獨却行劑踵焉此所以服莒國/也夫義之為焦原也髙矣此義所以服一世也衡言躬)
(履仁義不避險難亦/足以服一代之人也)庶斯奉以周旋兮要既死而後已
(左傳史克曰奉以周旋不敢失墜/論語孔子曰死而後已不亦逺乎)俗遷渝而事化兮泯
規矩之圜方(化變也/泯滅也)珍蕭艾於重笥兮謂蕙芷之不香
(蕭蒿也笥篋也蕙芷並香草也貴蕭艾/喻任小人謂蕙芷為不香喻棄賢人也)斥西施而弗御
兮羈要裊以服箱(斥逺也西施越之羙女也要音於皎/反裊音奴了反呂氏春秋曰要裊古)
(之駿馬也服駕也箱車也言踈逺羙女又以駿馬駕車/並喻不能用賢也○劉攽曰案要裊古良馬當作褭從)
(馬/)行陂僻而獲志兮循法度而離殃(陂不正也/離被也)惟天地
之無窮兮何遭遇之無常不抑操而茍容兮譬臨河而
無航(航船也孫卿子曰偷合茍容以持禄周/書隂符曰四輔不存若濟河無舟矣)欲巧笑以
干媚兮非余心之所嘗襲溫恭之黻衣兮披禮義之繡
裳(襲重也周禮黒與青/謂之黻五色備曰繡)辮貞亮以為鞶兮雜技藝以為
珩(說文曰辮交織也音蒱殄反禮記曰男鞶革女/鞶絲鄭𤣥注云鞶小囊盛帨巾也珩佩玉也)昭綵
藻與雕琢兮璜聲逺而彌長(璜佩玉也爾雅曰半璧曰/璜言佩服之羙喻道徳之)
(盛/也)淹棲遲以恣欲兮燿靈忽其西藏(淹久也棲遲游息/也燿靈日也楚辭)
(曰燿靈安藏言/年嵗之蹉跎也)恃己知而華予兮鶗鴂鳴而不芳(己知/猶知)
(己也華榮也予衡自謂也鶗鴂鳥名喻䜛人也廣雅曰/鷤䳏布榖也楚辭曰恐鷤䳏之先鳴兮使夫百草為之)
(不芳王逸注云以喻䜛言先至使忠直之士/被罪也言恃知己以相榮反遇䜛而見害也)冀一年之
三秀兮遒白露之為霜(三秀芝草也楚辭曰采三秀於/山間說文曰遒廹也方秀遇霜)
(喻以賢/被䜛也)時亹亹而代序兮疇可與乎比伉(亹亹進貌也/謂四時更進)
(而代序疇誰也伉偶/也伉協韻音苦郎反)咨妒嫮之難並兮想依韓以流亡
(咨歎也妒忌也嫮美也音胡故反楚辭曰嫮目宜笑言/嫉妒者憎惡美人故難與並也韓謂齊仙人韓衆也為)
(王採藥王不肯服終自服之遂得仙楚辭/曰羡韓衆而得一流亡謂流遁亡去也)恐漸冉而無
成兮留則蔽而不章心猶與而狐疑兮即岐阯而攄情
(岐阯山足也周/文王所居也)文君為我端蓍兮利飛遁以保名(文君/文王)
(也端正也楚辭曰詹尹端䇿拂龜周易遁卦上九曰/肥遁無不利淮南九師道訓曰遁而能飛吉孰大焉)歴
衆山以周流兮翼迅風以揚聲(遁卦艮下乾上艮為山/故曰歴衆山從二至四)
(為巽巽為風故/曰翼迅風也)二女感於崇岳兮或氷折而不營(遁上/九變)
(而為咸咸感也咸卦艮下兌上從二至四為巽與兑為/二女也崇岳謂艮也從三至五為乾易說卦曰乾為氷)
(兌為毁折陽不求隂/故曰氷折而不營也)天蓋高而為澤兮誰云路之不平
(乾變為兌乾為天兌為澤故曰天為澤言/天髙尚為澤誰云路之不平言可行也)勔自强而不
息兮蹈玉階之嶢崢(勔勉也乾為金玉故曰玉階嶢/崢高峻貌嶢音堯崢音士耕反)懼
筮氏之長短兮鑽東龜以觀禎(左傳晉卜人曰筮短龜/長不如從長言筮之未)
(盡復以龜卜之也周禮龜人掌六/龜之屬東龜曰果屬其色青也)遇九臯之介鳥兮怨
素意之不逞(詩小雅曰鶴鳴九臯注云臯澤中溢水出/所為也自外數至九喻深逺也介耿介也)
(龜經有棲鶴兆也言卜得鶴/兆也逞快也協韻音丑貞反)遊塵外而瞥天兮據㝠翳
而哀鳴(瞥視也音普列/反㝠翳高逺也)鵰鶚競於貪婪兮我脩絜以益
榮(鵰鶚鷙鳥也/以喻䜛佞也)子有故於𤣥鳥兮歸母氏而後寧(子謂/衡也)
(有故於𤣥鳥謂卜得鶴兆也易曰鳴鶴在隂其子和之/我有好爵吾與汝縻之言子歸母氏然後得寧猶臣遇)
(賢君方享爵禄勸衡/求聖君以仕之也)占既吉而無悔兮簡元辰而俶装
(悔惡也元辰吉/辰也俶整也)旦余沐於清原兮晞余髮於朝陽(晞乾/也朝)
(陽日也爾雅曰山東曰朝陽楚辭曰/朝濯髮於陽谷夕晞余身乎九陽也)潄飛泉之瀝液兮
咀石菌之流英(瀝液微流也咀嚼也/石菌芝也英華也)翾鳥舉而魚躍兮
將往走乎八荒(翾飛也音許縁反走猶赴也音奏八荒/八方荒逺地也淮南子曰登太山履石)
(封以望/八荒)過少皥之窮野兮問三丘乎句芒(帝王紀曰少/皥邑于窮桑)
(都曲阜故或謂之窮桑帝地在魯城北衡欲往東方故/先過窮桑之野三丘東海中三山也謂蓬萊方丈瀛洲)
(句芒木正東/方之神也)何道眞之淳粹兮去穢累而票輕(道眞謂/道徳之)
(真班固幽通賦曰矧沈躬於道真不澆/曰淳不雜曰粹票音匹妙反猶飄颻也)登蓬萊而容與
兮鼇雖抃而不傾(鼇大龜也列子曰勃海之東有大壑/焉其中有五山一曰岱輿二曰員嶠)
(三曰方壺四曰瀛洲五曰蓬萊隨波上下往還不得暫/峙仙聖訴於帝使巨鼇十五舉首而戴之迭為三番六)
(萬嵗一交焉五山始不動抃音皮媛/反楚辭曰鼇戴山抃説文抃拊手也)留瀛洲而採芝兮
聊且以乎長生(東方朔十洲記曰瀛洲在東海之東上/生神芝仙草有玉石膏出泉如酒味名)
(之為玉酒飲之/令人長生也)憑歸雲而遐逝兮夕余宿乎扶桑(扶桑/日所)
(出在陽谷中其桑相/扶而生見淮南子)噏青岑之玉醴兮餐沆瀣以為糧
(爾雅曰山小而髙曰岑郭璞注曰言岑崟也楚辭曰餐/六氣而飲沆瀣王逸注云沆瀣夜半氣也糧或作粻)
發昔夢於木禾兮穀崑崙之高岡(山海經曰崐崘墟在/西北方八百里髙萬)
(仞上有木禾長五尋大五圍昔夜也榖生也衡此夜夢/禾生於崐崘山之上即下文云抨巫咸以占夢含嘉秀)
(以為敷是也衡集注及近代注解皆云昔日夢至木禾/今親往見焉是為發昔夢也臣賢案衡之此賦将往走)
(乎八荒以後即先往東方次往南方乃適西方此時正/在陽谷扶桑之地崐崘乃西方之山安得已往崐崘見)
(木未乎良由尋究/不精致斯謬耳)朝吾行於𤾉谷兮從伯禹於稽山(𤾉/谷)
(日所出也孔安國注尚書曰禹代鯀為崇伯故稱伯吳/越春秋曰禹登茅山大㑹計理國之道故更名其山曰)
(㑹稽/也)集羣神之執玉兮疾防風之食言(左傳曰禹合諸/侯於塗山執玉)
(帛者萬國國語仲尼曰昔禹致羣神於㑹稽之山防風/氏後至禹殺而戮之客曰敢問誰為神仲尼曰山川之)
(守足以紀綱天下者其守為神/食言謂後至也爾雅曰食偽也)指長沙以邪徑兮存重
華乎南鄰(長沙今潭州也從稽山西南向長沙故云邪/徑存猶問也重華舜名𦵏於蒼梧在長沙南)
(故云南/鄰也)哀二妃之未從兮翩儐處彼湘瀕(二妃舜妻堯/女娥皇女英)
(翩連翩也擯棄也瀕水涯也劉向列女傳曰舜陟方死/於蒼梧二妃死於江湘之間俗謂之湘君湘夫人也禮)
(記云舜葬蒼梧/二妃不從也)流目覜夫衡阿兮睹有黎之圯墳痛火
正之無懷兮託山陂以孤魂(衡阿衡山之曲也黎顓頊/之子祝融也為髙辛氏之)
(火正葬於衡山圯毁也盛𢎞之荆州記云衡山南有南/正重黎墓楚靈王時山崩毁其墳得營丘九頭圖焉)
愁蔚蔚以慕逺兮越卬州而愉敖(河圖曰天有九部八/紀地有九州八柱東)
(南神州曰晨土正南卬州曰深土西南戎州曰滔土正/西弇州曰开土正中冀州曰白土西北柱州曰肥土北)
(方𤣥州曰成土東北咸州曰隐土/正東揚州曰信土愉樂也敖遊也)躋日中于昆吾兮憩
炎天之所陶(淮南子曰日至于昆吾是謂正中髙誘注/云昆吾丘名在南方憩息也東方翔神異)
(經曰南方有火山長四十里廣/四五里晝夜火然陶猶炎熾也)揚芒熛而絳天兮水泫
沄而涌濤(芒光芒也字林曰熛飛火也音必遥反/泫音胡犬反沄音户昆反並水流貌也)溫風
翕其增熱兮惄鬱邑其難聊(温風炎風也淮南子曰南/方之極自北户之外南至)
(委火炎風之野二萬二千里/惄音奴覿反爾雅曰惄思也)顝羈旅而無友兮余安能
乎留兹(顝獨也音苦骨反不/能留此將復西行也)顧金天而歎息兮吾欲往
乎西嬉(金天氏西方之帝/少皥也嬉戲也)前祝融使舉麾兮纚朱鳥以
承旗(纚繫也音山綺反朱鳥鳯也/楚辭曰鳯凰翼其承旗也)躔建木於廣都兮拓
若華而躊躇(躔次也拓猶折也淮南子曰建木在廣都/若木在建木西木有十日其華照地山海)
(經曰廣都之野后稷葬焉楚辭曰折若木以拂/日躊躇猶徘徊也躊音直流反躇音直余反)超軒轅
於西海兮跨汪氏之龍魚聞此國之千歲兮曾焉足以
娛余(山海經曰軒轅之國在窮山之際其下夀者八百/嵗龍魚在其北一曰蝦魚有神巫乗此以行九野)
(一曰鱉魚在汪野北其為魚也/如鯉魚白人之國在龍魚北也)思九土之殊風兮從蓐
收而遂徂(九土九州也蓐收西方神/也徂徃也欲還中土也)歘神化而蟬蛻兮
朋精粹而為徒(歘疾貌也音許勿反蜕音税説文曰蟬/蜕所觧皮也言去故就新若蟬蜕也朋)
(猶侣也精粹羙也○劉攽曰/注案文當云蜕蝉所解皮也)蹶白門而東馳兮云台行
乎中野(蹶音厥鄭𤣥注禮記云蹶行遽之貌也淮南子/曰自東北方曰方土之山曰蒼門東方曰東極)
(之山曰開明之門東南方曰波母之山曰陽門南方曰/南極之山曰暑門西南方曰編駒之山曰白門西方曰)
(西極之山曰閶闔之門西北方曰不周之山曰幽都之/門北方曰北極之山曰寒門凡八極之雲是雨天下八)
(門之風是節寒暑爾雅曰/台我也野協韻音神渚反)亂弱水之潺湲兮逗華隂之
湍渚(正絶流曰亂山海經曰崑崙之丘其下有弱水之/川環之注云其水不勝鳥毛潺湲流貎也逗止也)
(華隂華山之北也/臨河故云湍渚)號馮夷俾清津兮櫂龍舟以濟予(號/呼)
(也聖賢塜墓記曰馮夷者𢎞農華隂潼鄉隄首里人服/八石得水仙為河伯龍魚河圖曰河伯姓吕名公子夫)
(人姓馮名夷俾使也清靜也津濟度處静之使無波濤/也櫂檝也淮南子曰龍舟鷁首浮吹以虞予我也○劉)
(攽曰注為河伯龍魚案文伯下/當有一字未詳或云是主字)會帝軒之未歸兮悵相
佯而延佇(帝軒黄帝也鑄鼎於湖在今湖城縣與河華/相近未歸謂黄帝得仙升天神靈未歸相佯)
(猶徘/徊也)呬河林之蓁蓁兮偉關雎之戒女(呬音許吏反爾/雅曰呬息也蓁)
(蓁茂盛貌山海經云北望河林其状如蒨偉羙也詩國/風曰關闗雎鳩在河之洲窈窕淑女君子好仇衡覩河)
(洲而思/之也)黄靈詹而訪命兮摎天道其焉如(黄靈黄帝神/也爾雅曰詹)
(至也訪謀/也摎求也)曰近信而逺疑兮六籍闕而不書(曰黄帝答/言六籍六)
(經/也)神逵昧其難覆兮疇克謨而從諸(逵道也爾雅曰覆/審也疇誰也謨謀)
(也/)牛哀病而成虎兮雖逢昆其必噬(昆兄也淮南子曰/昔公牛哀病七日)
(化而為虎其兄覘之虎/搏而殺之不知其兄也)鼈令殪而尸亡兮取蜀禪而引
世(鼈令蜀王名也令音靈殪死也禪傳位也引長也揚/雄蜀王本紀曰荆人鼈令死其尸流亡随江水上至)
(成都見蜀王杜宇杜宇立以為相杜宇號望帝自以徳/不如鼈令以其國禅之號開明帝下至五代有開眀尚)
(始去帝號/復稱王也)死生錯而不齊兮雖司命其不晰(錯交錯也/司命天神)
(也春秋佐助期曰司命神名為滅黨長八尺小鼻望/羊多髭癯瘦通於命運期度晰眀也協韻音之逝反)竇
號行於代路兮後膺祚而繁廡(竇謂孝文竇皇后也繁/廡茂盛也吕太后時出)
(宫人以賜諸王竇姬家近清河願如趙近家遺宦者吏/必置我趙伍中宦者忘之誤置代伍中姬涕泣不欲徃)
(相強乃行至代代王獨幸竇姬生景帝後立/為皇后景帝生十四子後至光武中興也)王肆侈於
漢庭兮卒銜恤而絶緒(王謂孝平王皇后莽之女也前/書聘以黄金二萬斤遣劉歆奉)
(乗輿法駕迎后于第及莽簒位后嘗稱疾不朝㑹莽誅/后自投火中而死恤憂也詩小雅曰出則銜恤絶緒言)
(無後/也)尉尨眉而郎潛兮逮三葉而遘武(尉謂都尉顔駟/也尨蒼雜色遘)
(遇也漢武故事曰上至郎署見一老郎鬢眉皓白問何/時為郎何其老也對曰臣姓顔名駟以文帝時為郎文)
(帝好文而臣好武景帝好老而臣尚少陛下好少而臣/已老是以三葉不遇也上感其言擢為㑹稽都尉也)
董弱冠而司衮兮設王隧而弗處(董賢字聖卿哀帝時/為大司馬年二十衮)
(三公服也時哀帝命為賢起冡至尊無以加及帝崩王/莽殺賢於獄中左傳曰晉侯請隧曰王章也禮記曰二)
(十曰弱/冠也)夫吉凶之相仍兮恒反側而靡所穆負天以悅
牛兮豎亂叔而幽主(穆魯大夫叔孫豹也謚曰穆牛謂/豎牛豹之子也幽閉也大夫稱主)
(左傳曰叔孫豹奔齊宿於庚宗遇婦人而私焉至齊夢/天壓已弗勝顧而見人號之曰牛助余乃勝之及後還)
(魯庚宗之婦人獻以雉曰余子長矣召而見之則所夢/也遂使為豎有寵及穆子遇疾豎牛欲亂其室曰夫子)
(疾病不欲見人牛不/進食穆子遂餓而死)文斷袪而忌伯兮閹謁賊而寧后
(文晉文公也祛𬒮也忌怨也伯謂伯楚也謁告也賊謂/吕甥冀芮等寧安也后文公也初晉獻公使寺人勃鞮)
(伐公於蒲城公踰垣勃鞮斬其祛及公入國吕甥冀芮/謀作亂伯楚知之以告公公㑹秦伯于王城殺吕郄伯)
(楚勃鞮字也/事見國語)通人闇於好惡兮豈愛惑之能剖(通人謂/穆子文)
(公等闇於好惡謂初悦豎牛後以餓死始怨勃鞮終能/告賊剖分也言通人尚闇於好惡况愛寵昏惑者豈能)
(分/之)嬴擿讖而戒胡兮備諸外而發内(嬴秦姓也摘猶發/也謂始皇發讖云)
(亡秦者胡乃使䝉恬北築長城以為外備而不/知胡亥竟為趙髙所殺秦氏遂亡是發内也)或輦賄
而違車兮孕行產而為對(輦運也違避也車謂張車子/也有夫婦夜田者天帝見而)
(矜之問司命曰此可富乎司命曰命當貧有張車子財/可以借而與之期曰車子生急還之田者稍富及期夫)
(婦輦其賄以逃同宿有婦人夜生子問名於其父父曰/生車間名車子其家自此之後遂大貧敝見捜神記)
愼竈顯於言天兮占水火而妄誶(爾雅曰誶告也左傳/曰日有食之梓慎曰)
(將水叔孫昭子曰旱也後果大旱又曰宋衞陳鄭將火/鄭大夫禆竈請瓘斚玉瓚禳火子産弗予竈曰不用吾)
(言鄭又将大子産曰天道逺人道/邇非爾所及遂不與亦不復火也)梁叟患夫黎丘兮丁
厥子而事刃親所睇而弗識兮矧幽㝠之可信(梁叟梁/國之老)
(人也丁當也睇視也矧況也吕氏春秋曰梁北有黎丘/郷鄉有丈人徃市醉而歸者黎丘竒鬼效其子之状而)
(道苦之丈人醒謂其子曰吾為而父我醉女道苦我何/故其子泣曰必竒鬼也丈人眀日之市醉其真子迎之)
(丈人拔劍而刺之事音側利反前書/音義曰江東人以物插地中為事也)毋綿攣以涬已兮
思百憂以自疢(綿攣猶牽制也涬音胡鼎反衡集註云/涬引也言勿牽制於俗引憂於己詩曰)
(無思百憂/祗自重兮)彼天監之孔明兮用棐忱而佑仁(監視也孔/甚也棐輔)
(也忱誠也佑助也言天之視人甚眀唯輔誠信/而助仁徳也尚書曰天監厥徳又曰天威棐忱)湯蠲體
以禱祈兮蒙厖禠以拯人(蠲潔也祈求也爾雅曰厖大/也禠福也帝王紀曰湯時大)
(旱七年殷史卜曰當以人禱湯曰必以人禱吾請自當/遂齊戒翦髮斷爪以己為牲禱於桑林之社果大雨言)
(䝉天大福以拯救人衡集/祈作祊祊祭也禠音斯)景三慮以營國兮熒惑次於
它辰(景宋景公也三慮謂三善言也景公有疾司馬子/韋曰熒惑守心心宋之分野君當祭之可移於相)
(公曰相股肱也除心腹之疾而寘之股肱可乎曰可移/於民公曰民所以為國無民何以為君曰可移於歳公)
(曰歲所以養人也歲不登何以畜人乎子韋/曰君善言三熒惑必退三舍見呂氏春秋也)魏顆亮以
從理兮鬼亢回以敝秦(魏顆魏武子之子也亮信也左/傳曰晉魏顆敗秦師於輔氏獲)
(杜回杜回秦之力人也初魏武子有嬖妾武子疾命顆/曰必嫁是妾疾病則曰必以為殉及卒顆嫁之曰疾病)
(則亂吾從其治也輔氏之役顆見老人結草以亢杜回/躓而顛故獲之夜夢之曰余而所嫁婦人之父也爾用)
(先人治命余/是以報也)咎繇邁而種徳兮徳樹茂乎英六(尚書曰/咎繇邁)
(種徳注云邁行也種布也英六並國名咎繇能行布道/徳子孫茂盛封於英六帝王紀臯陶卒葬之於六禹封)
(其少子於六以奉其祀六故/城在今夀州安豐縣南也)桑末寄夫根生兮卉既彫
而已毓(根生謂寄生也言百軰至寒皆彫落唯寄生獨/榮於桑之末本草經桑上寄生一名寄屑一名)
(寓木一名宛童以喻咎繇封於/英六餘國先滅英六獨存也)有無言而不讎兮又何
往而不復(言咎繇布徳行仁慶流後裔詩/曰無言不讎易曰無徃不復也)盍逺迹以飛
聲兮孰謂時之可蓄(盍何不也蓄猶待言何不逺遊以/飛聲譽誰謂時之可待言易逝也)
仰矯首以遥望兮魂敞惘而無疇(敞惘猶/敞怳也)偪區中之隘
陋兮將北度而宣遊(偪迫也/宣徧也)行積冰之磑磑兮清泉沍
而不流(淮南子曰北方之極自九澤窮大海之極有凍/寒積氷雪雹羣氷之野磑音牛哀反世本云公)
(輸作石磑說文曰皚皚霜雪之貌也盖古字磑/與皚通沍音胡故反杜預注左傳云沍閉也)寒風凄
而永至兮拂穹岫之騷騷𤣥武縮於殻中兮螣蛇蜿而
自糾(𤣥武謂龜蛇也曲禮曰前朱雀而後𤣥武殻龜甲/也爾雅曰螣螣蛇蜿屈也糾纒結也騷騷叶韻音)
(修紏音/古由反)魚矜鱗而幷凌兮鳥登木而失條(矜竦也并猶/聚也凌氷也)
(音力澄反失/條言寒也)坐太隂之屏室兮慨含欷而增愁(太隂北/方極隂)
(之地也楚詞曰/選鬼神於太隂)怨高陽之相寓兮㑋顓頊之宅幽(髙陽/氏帝)
(顓頊也山海經曰東北海之外附禺之山帝顓頊與九/嬪葬焉相視也寓居也㑋屈也音乞鳯反宅幽謂居北)
(方幽都之地尚書/曰宅朔方曰幽都)庸織絡於四裔兮斯與彼其何瘳(庸/勞)
(也織絡猶經緯徃来也瘳愈也言勞於徃来四方經/積氷炎火之地彼此亦何差也織或作識絡或作駱)望
寒門之絶垠兮縱余緤乎不周(淮南子曰北極之山曰/寒門楚辭曰踔絶垠乎)
(寒門垠音玉巾反廣雅曰垠咢也緤馬韁也/音思列反不周西北方山也垠或作限也)迅飈潚其
媵我兮鶩翩飄而不禁(飈風也潚疾也音肅媵送也/翩飄亦疾貌也禁協韻音金)趨
谽㗿之洞穴兮標通淵之碄碄(谽㗿深貌也谽音呼含/反㗿音呼加反碄音林)
(亦深貌也既遊/四方又入地下)經重隂乎寂寞兮愍墳羊之潛深(重隂/地中)
(也國語曰魯季桓子穿井獲土缶中有蟲若/羊焉使問仲尼仲尼對曰土之怪曰墳羊)追慌忽於
地底兮軼無形而上浮(慌忽無/形貌也)出右宻之闇野兮不識
蹊之所由(右謂西方也宻山名也山海經曰西方曰宻/山黄帝取宻山之玉䇿投之鍾山之隂闇幽)
(隠也蹊/路也)速燭龍令執炬兮過鍾山而中休(速召也燭龍/北方之神也)
(山海經曰西北海之外有神人靣蛇身而赤其眼及晦/視乃明不食不寝是燭九隂是謂燭龍炬可以昭明)
瞰瑤谿之赤岸兮弔祖江之見劉(瑤谿瑤岸也山海經/曰鍾山之東曰瑤岸)
(又曰鍾山其子曰鼓其状人靣而龍身是與欽/􁀙殺祖江于崐崘之陽□音邳爾雅曰劉殺也)聘王母
於銀臺兮羞玉芝以療飢(王母西王母也銀臺仙人所/居也羞進也本草經曰白芝)
(一名/玉芝)戴勝愸其既歡兮又誚余之行遲(山海經曰崐崘/之丘有人戴勝)
(虎齒有尾穴處名曰西王母愸相傳音宜覲反杜預注/左傳愸發語之音也臣賢案張揖字詁愸笑貌也鳴之)
(别體音許近反/與此義合也)載太華之玉女兮召洛浦之宓妃(詩含/神霧)
(曰太華之山上有明星玉女主持/玉漿服之成仙宓妃洛水神也)咸姣麗以蠱媚兮增
嫮眼而娥眉(姣好也音古巧反蠱音野謂妖麗也嫮/音胡故反好貌也楚辭曰嫮目宜笑也)舒
妙婧之纎腰兮揚雜錯之袿徽(婧音財性反謂妍婧也/袿音圭婦人之上服爾)
(雅曰婦人之徽謂之䄜郭/璞注云即今之香纓也)離朱脣而微笑兮顏的礰以
遺光(的礰明也遺光/言光彩射人也)獻環琨與璵縭兮申厥好以𤣥黄
(環琨並玉佩也白虎通曰脩道無窮即佩環能本道徳/即佩琨也𤣥黄謂繒綺也尚書曰厥篚𤣥黄言玉女宓)
(妃等既獻環佩/又贈以繒綺也)雖色豔而賂美兮志浩蕩而不嘉(賂或/作貽)
(浩蕩廣大也言不以玉女及贈遺/為美也楚辭曰怨靈脩之浩蕩)雙材悲於不納兮並
詠詩而清歌(雙材謂玉女宓妃也即上/文所謂二女感於崇岳也)歌曰天地烟熅
百卉含蘤鳴鶴交頸睢鳩相和處子懷春精魂回移(烟/煴)
(氣也易繫辭曰天地烟煴張揖字詁曰蘤古花字也處/子處女也懐思也荘子曰綽約若處子詩曰有女懐春)
如何淑明忘我實多(㳤善也詩曰如何/如何忘我實多)將答賦而不暇
兮爰整駕而亟行(賦謂玉女所歌詩也亟疾也音/紀力反即上所謂氷折不營也)瞻崐
崘之巍巍兮臨縈河之洋洋伏靈龜以負坻兮亘螭龍
之飛梁(山海經曰河出崐崘西北嵎縈曲也爾雅曰小/沚曰坻謂水中髙地以龜負之可以架橋也亘)
(猶横度也廣雅曰/無角曰螭龍也)登閬風之曾城兮搆不死而為牀(閬/風)
(山名在崐崘山上楚辭曰登閬風而絏馬淮南子曰崐/崘山有曽城九重髙萬一千里上有不死樹在其西今)
(以不死木/為牀也)屑瑤橤以為糇兮㪺白水以為漿(瑤瓊也楚/辭曰屑瓊)
(橤以為粻糇糧也㪺音居于反謂酌也河圖曰崐/山出五色流水其白水東南流入中國名為河也)抨巫
咸以占夢兮廼貞吉之元符(抨使也音普耕反又補耕/反巫咸神巫也山海經曰)
(大荒之中有靈山巫咸巫彭巫謝等十巫/衡既夢木禾今故令巫咸占之也元善也)滋令徳於正
中兮含嘉秀以為敷(滋茂也淮南子曰昏張中則務種/榖説文曰禾嘉榖也至二月始生)
(八月而熟得時/之中故謂之禾)既垂穎而顧本兮爾要思乎故居(穎穟/也本)
(禾本也言禾既垂穟顧本人亦當思故居也淮南子曰/孔子見禾三變始於粟生於苖成於穟乃歎曰我其首)
(禾乎髙誘注云禾穟/向根君子不忘本也)安和靜而隨時兮姑純懿之所廬
(姑且也懿羙/也廬猶居也)戒庶寮以夙㑹兮僉恭職而並迓(僉皆也/迓迎也)
豐隆軯其震霆兮列缺曄其照夜(豐隆雷也軯聲也音/普耕反震霆霹靂也)
(霆音庭列缺/電也曄光也)雲師􁥎以交集兮涷雨沛其灑塗(雲師屏/翳也􁥎)
(隂貌音徒感反爾雅曰暴雨謂之涷沛雨貌/也塗協韻音徒故反楚辭曰使涷雨兮灑塵)轙琱輿而
樹葩兮擾應龍以服輅(轙音魚綺反爾雅曰載轡謂之/轙郭璞注云轙軶上環也轡所)
(貫也琱以玉餙車也樹立也葩華也於車/上建華盖擾馴也廣雅曰有翼曰應龍也)百神森其備
從兮屯騎羅而星布(周頌曰懐柔百神/森衆貌也屯聚也)振余袂而就車
兮修劒揭以低昻(脩長也掲/低昂貌也)冠咢咢其映蓋兮佩綝纚
以煇煌(咢音五各反一作岌並冠髙貌也映盖謂冠與/車盖相映也綝音林纚音離盛貌也煇音胡本)
(反光/貌也)僕夫儼其正策兮八乘攄而超驤(八乗八龍也楚/辭曰駕八龍之)
(蜿蜿攎/猶騰也)氛旄溶以天旋兮蜺旌飄而飛揚(氛天氣也旌/羽旌也溶音)
(勇王逸注楚辭曰溶/廣大貌也蜺雌虹也)撫軨軹而還睨兮心灼藥其如湯
(軨音零說文曰車輜間横木也楚辭曰倚結軨兮太息/軹音之是反杜子春注周禮云軹兩轊也說文云車輪)
(小穿也還睨顧瞻也藥音鑠熱/貌也言顧瞻鄉國而心熱也)羡上都之赫戲兮何迷
故而不忘(上都謂天上也赫戯盛貌也衡既徧歴四海/方欲遊於天上故云何不忘其故居而苦迷)
(惑思/之)左青琱以揵芝兮右素威以司鉦(青琱青文龍也/揵堅也音巨偃)
(反芝盖也素威白虎也禮記曰左青/龍而右白虎說文曰鉦鐃也似鈴也)前長離使拂羽兮
委水衡乎𤣥㝠(長離即鳯也水衡官名主水官也𤣥㝠/水神也司馬相如大人賦曰前長離而)
(後矞/皇也)屬箕伯以函風兮澂淟涊而為清(箕伯風師也函/猶含也澂清也)
(淟音它典反涊音乃典反楚辭曰切/淟涊之流俗王逸注曰淟涊垢濁也)曵雲旗之離離兮
鳴玉鸞之譻譻(鸞鈴也在鑣譻聲也音嚶/楚辭曰鳴玉鸞之啾啾也)渉清霄而升
遐兮浮蔑蒙而上征(霄雲也蔑蒙氣也蒙音莫孔反上/征上於天也揚雄甘泉賦曰浮蔑)
(蒙而/撇天)紛翼翼以徐戾兮焱回回其揚靈(翼翼飛貌戾至/也回回光貌楚)
(辭曰皇剡剡其揚靈王/逸注云揚其光靈也)呌帝閽使闢扉兮覿天皇于瓊
宫(閽主門者天皇天帝也揚雄/甘泉賦曰選巫咸兮呌帝閽)聆廣樂之九奏兮展洩
洩以肜肜(史記曰趙簡子曰我之帝所甚樂與百神游/于鈞天廣樂九奏左傳鄭荘公賦大隧之中)
(其樂也融融姜出賦大隧之/外其樂也洩洩肜與融同也)考理亂於律鈞兮意建始
而思終(詩序曰太平之音安以樂其政和亂世之音怨/以怒其政乖律十二律也樂叶圖徴曰聖人承)
(天以立均宋均注曰均長八尺施絃以調六律也建立/也衡言聽九奏之樂考政化之得失而思其終始也)
惟盤逸之無斁兮懼樂往而哀來(盤樂也逸縱也斁厭/也音亦又音徒故反)
(古度字也莊子曰樂/未畢也哀又繼之)素撫弦而餘音兮大容吟曰念哉
(素素女也史記曰太常使素女鼔五十/弦琴大容黄帝樂師也念哉戒逸樂也)既防溢而靜志
兮迨我暇以翺翔(溢滿也迨及也/翺翔將逺逝也)出紫宫之肅肅兮集
太微之閬閬(紫宫太㣲並星名也肅/肅清也閬閬明大也)命王良掌策駟兮
踰高閣之鏘鏘(史記曰天駟旁一星曰王良髙閣閣道/星也史記曰絶漢抵營室曰閣道鏘鏘)
(髙貌/也)建罔車之幕幕兮獵青林之芒芒(罔車畢星也幕/幕罔貌青林天)
(苑/也)彎威弧之撥剌兮射嶓冢之封狼(弧星名也易曰弧/矢之利以威天下)
(撥音方割反剌音力逹反撥剌張弓貌也嶓冢山/也封大也狼星名河圗曰嶓冢之精上為狼星)觀壁
壘於北落兮伐河鼓之磅硠(壁東壁也史記曰羽林天/軍西為壁壘旁大星為北)
(落牽牛北為河鼔磅硠聲/也磅音普郎反硠音郎)乘天潢之汎汎兮浮雲漢之
湯湯(史記曰王良旁有八星絶/漢曰天潢雲漢曰天河也)倚招揺攝提以低回剹
流兮察二紀五緯之綢繆遹皇(招搖攝提星名也剹音/居流反低回剹流回轉)
(之貌二紀日月也五緯五星也/綢繆相次之貌也遹皇行貌也)偃蹇夭矯㛯以連卷兮
雜㳫叢顇颯以方驤(㛯音孚萬反卷音拳/並翺翔自恣之貌也)􁚕汨飂戾沛
以罔象兮爛漫麗靡藐以迭逿(戫音一六反汨音干筆/反飂音遼沛音普蓋反)
(並疾貌也藐小也藐音/亡小反逿音徒郎反)凌驚雷之砊礚兮弄狂電之淫
裔(砊礚雷聲也砊音康礚苦/蓋反滛裔電貌狂疾也)踰庬澒於宕㝠兮貫倒景
而高厲(庬音亡孔反澒音胡孔反孝經援神契曰天度/濛澒宋均注云濛澒未分之象也說文曰宕過)
(也㝠幽㝠也貫穿也前書谷永上書曰登遐倒景音義/曰在日月之上日月反從下照故其景倒也厲陵厲也)
廓盪盪其無涯兮乃今窮乎天外據開陽而頫盼兮臨
舊鄉之暗藹(春秋運斗樞曰北斗第六星為開陽/頫音俯暗藹逺貌也暗音烏感反)悲離
居之勞心兮情悁悁而思歸(說文曰悁悁憂也音於緣/反詩國風曰勞心悁悁也)
魂眷眷而屢顧兮馬倚輈而徘回(輈轅/也)雖遨游以媮樂
兮豈愁慕之可懷(媮音通侯/反懐安也)出閶闔兮降天塗乘飈忽
兮馳虛無(閶闔/天門)雲霏霏兮繞余輪風眇眇兮震余旟繽
聯翩兮紛暗曖倐眩眃兮反常閭(倐忽也眩音縣眃音/混疾貌也常閭故里)
(也/)收疇昔之逸豫兮卷淫放之遐心(謂初遊於四方天/地之間以自滛放)
(今改/悔也)修初服之娑娑兮長余珮之參參(楚辭曰退將復/修吾初服王逸)
(注云修吾初始清絜之服/也娑娑衣貎參參長貌)文章煥以粲爛兮美紛紜以
從風御六蓺之珍駕兮遊道徳之平林(以六藝為車而/駕之也以道徳)
(為林而/遊之也)結典籍而為罟兮歐儒墨而為禽(罟網也音古/儒家子思孟)
(軻孫卿等墨家謂/翟墨胡非尹佚等)玩隂陽之變化兮詠雅頌之徽音嘉
曾氏之歸耕兮慕歴陵之欽崟(琴操曰歸耕者曽子之/所作也曽子事孔子十)
(餘年晨覺眷然念二親年衰飬之不備於是援琴鼓之/曰往而不反者年也不可得而再事者親也歔欷歸耕)
(来日安所耕歴山盤/乎欽崟山貌崟音吟)共夙昔而不貳兮固終始之所服
也夕惕若厲以省諐兮懼余身之未勑也(共音恭易曰/君子終日乾)
(乾夕惕若厲惕懼/也厲病也勑整也)茍中情之端直兮莫吾知而不恧(恧/慙)
(也音女/六反)墨無為以凝志兮與仁義乎消揺(老子曰上/徳無為)不
出户而知天下兮何必歴逺以劬勞(老子曰不出/户而知天下)系曰
天長地久歲不留俟河之清祗懷憂(系繫也老子曰天/長地久左氏傳曰)
(俟河之清人/壽幾何也)願得逺度以自娛上下無常窮六區(六區/謂四)
(方上/下也)超踰騰躍絶世俗飄颻神舉逞所欲天不可階仙
夫希栢舟悄悄吝不飛(階升也論語曰夫子之不可及/猶天之不可階而升仙夫仙人)
(也詩邶風曰栢舟言仁而不遇也其詩曰汎彼栢舟亦/汎其流憂心悄悄愠于羣小静言思之不能奮飛鄭𤣥)
(注云舟載度物者也今不用而與衆物汎汎然俱流水/中諭仁人不用而與羣小並列悄悄憂貌也臣不遇於)
(君猶不忍奮翼而飛去吝惜也衡亦不/遇其時而為宦者所䜛故引以自諭也)松喬高跱孰能
離結精逺遊使心攜(松赤松子也喬王子喬也列仙傳/曰赤松子神農時雨師服水玉教)
(神農能入火自燒至崐崘山上常止西王母石室隨風/上下王子喬周靈王太子晉也好吹笙作鳯鳴遊伊洛)
(間道士浮丘公接上嵩髙山三十餘年後來於山上見/桓良曰告我家七月七日待我緱氏山頭果乘白鶴徃)
(山巔望之不得到舉手謝時人數日去字林/曰跱踞也謂得仙髙踞也離附也攜離也)回志朅來
從𤣥諆(朅去也音丘列反諆或作/謀諆亦謀也音基字從其)獲我所求夫何思永
和初出為河間相(河間王/名政)時國王驕奢不遵典憲又多
豪右共為不軌衡下車治威嚴整法度隂知姦黨名姓
一時收禽上下肅然稱為政理視事三年上書乞骸骨
徴拜尚書年六十二永和四年卒著周官訓詁崔瑗以
為不能有異於諸儒也又欲繼孔子易說彖象殘缺者
竟不能就所著詩賦銘七言靈憲應間七辯巡誥懸圖
凡三十二篇(衡集作𤣥圖/蓋𤣥與懸通)永和中謁者僕射劉珍校書
郎劉騊駼等著作東觀撰集漢記因定漢家禮儀上言
請衡參論其事㑹並卒而衡常歎息欲終成之及為侍
中上疏請得專事東觀收檢遺文畢力補綴(衡表曰臣/仰幹史職)
(敢徼官守竊貪成訓自忘頑愚願得專於東觀畢力於/紀記竭思於補闕俾有漢休烈比久長於天地並光明)
(於日月昭示萬/嗣永永不朽也)又條上司馬遷班固所叙與典籍不合
者十餘事(衡集其略曰昜稱宓戯氏王天下宓戯氏沒/神農氏作神農氏沒黄帝堯舜氏作史遷獨)
(載五帝不記三皇今宜并録又一事曰帝系黄帝産青/陽昌意周書曰乃命少皥清清即青陽也今宜實定之)
又以為王莽本傳但應載簒事而已至於編年月紀災
祥宜為元后本紀又更始居位人無異望光武初為其
将然後即眞宜以更始之號建於光武之初書數上竟
不聼及後之著述多不詳典時人追恨之
論曰崔瑗之稱平子曰數術窮天地制作侔造化(瑗撰/平子)
(碑文/也)斯致可得而言歟推其圍範兩儀天地無所蘊其
靈(易繫辭曰範圍天地之化王弼注云擬/範天地而用備其理也謂作渾天儀也)運情機物有
生不能參其智(機物謂作候/地動儀等)故智思引淵微人之上術
記曰徳成而上蓺成而下(禮記/文也)量斯思也豈夫蓺而已
哉何徳之損乎(損减也言藝/不減於徳也)
贊曰三才理通人靈多蔽(三才天地人言人雖與天地/通為三才而性靈多蔽罕能)
(知天/道也)近推形算逺抽深滯不有𤣥慮孰能昭晣(𤣥猶深/也晣音)
(制/)
　
　
　
　
　
　
　
　
　
　
　
　
　
　後漢書卷八十九
　後漢書卷八十九考證
張衡傳雖老氏曲全進道若退然行亦以需○舊本或
　無此十四字
并質共劑注質劑猶今分文契也○文字别本作支
我不忍以歙肩注孟子曰阿意事貴脅肩所尊俗之情
　也○(臣㑹汾/)按章懐所引孟子每與今本大同小異
　此注二語尤不相合或别有所本
成哀之後乃始聞之○閻若璩云緯起哀平而平子言
　成哀之後乃始聞之初亦不省所謂讀班書李尋傳
　成帝元延中尋説王根曰五經六緯尊術顯士則知
　成帝朝已有緯名矣下言成於哀平之際最分眀也
　
　
　
　
　後漢書卷八十九考證
