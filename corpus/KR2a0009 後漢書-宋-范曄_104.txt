九十八
　　宋　　宣　　城　　太　　守范　煜撰
　　唐　　章　　懐　　太　　子　　賢注
　郭符許列傳第五十八
　　郭太𫝊
郭太字林宗(范曄父名泰故改為此/太鄭公業之名亦同也)太原界休人也(界/休)
(今汾/州縣)家世貧賤早孤母欲使給事縣廷(蒼頡篇曰廷直/也説文廷朝中)
(也風俗通廷正也言縣廷郡/廷朝廷皆取平均正直也)林宗曰大丈夫焉能處斗
筲之役乎遂辭就成臯屈伯彦學三年業畢博通墳籍
善談論羙音制乃游於洛陽始見河南尹李膺膺大竒
之遂相友善於是名震京師後歸鄉里衣冠諸儒送至
河上車數千兩林宗唯與李膺同舟而濟衆賔望之以
為神仙焉司徒黃瓊辟太常趙典舉有道或勸林宗仕
進者對曰吾夜觀乾象晝察人事天之所廢不可支也
(左傳晋汝叔寛/之詞支猶持也)遂並不應性明知人好奬訓士類身長
八尺容貌魁偉襃衣博帯周遊郡國嘗於陳梁間行遇
雨巾一角墊(音丁念反周遷輿服雜字曰巾以葛為之/形如幍音口洽反本居士野人所服魏武)
(造幍其巾乃廢今國子/學生服焉以白紗為之)時人乃故折巾一角以為林宗
巾其見慕皆如此(泰别傳曰泰名顕士/争歸之載刺常盈車)或問汝南范滂
曰郭林宗何如人滂曰隐不違親(介推/之類)貞不絶俗(栁下/恵之)
(類/)天子不得臣諸侯不得友吾不知其它(禮記曰儒有/上不臣天子)
(下不事/諸侯)後遭母憂有至孝稱(謝承書曰遭母憂歐/血發病歴年乃瘳)林宗
雖善人倫而不為危言覈論(禮記曰擬人必於其倫鄭/𤣥注曰倫猶類也論語孔)
(子曰邦有道危言危行邦/無道危行言遜覈猶實也)故宦官擅政而不能傷也及
黨事起知名之士多被其害唯林宗及汝南袁閎得免
焉遂閉門教授子弟以千數建寕元年太傅陳蕃大將
軍竇武為閹人所害林宗哭之於野慟既而歎曰人之
云亡邦國殄瘁(詩大雅/之詞)瞻烏爰止不知于誰之屋耳(詩/小)
(雅也言不知王/業當何所歸)明年春卒于家時年四十二四方之士
千餘人皆来㑹𦵏(謝承書曰泰以建寕二年正月卒自/𢎞農凾谷關以西河内湯隂以北二)
(千里負笈荷擔彌路柴車/葦裝塞塗盖有萬數来赴)同志者乃共刻石立碑蔡邕
為文既而謂涿郡盧植曰吾為碑銘多矣皆有慙徳唯
郭有道無愧色耳其奬拔士人皆如所鑒(謝承書曰泰/之所名人品)
(乃定先言後驗衆皆服之故適陳留則友符偉明遊太/學則師仇季智之陳國則親魏徳公入汝南則交黄叔)
(度/)初太始至南州過袁奉高不宿而去從叔度累日不
去或以問太太曰奉髙之器譬之泛濫雖清而易挹叔
度之噐汪汪若千頃之陂澄之不清撓之不濁不可量
也已而果然太以是名聞天下後之好事或附益增張
故多華辭不經又類卜相之書今録其章章效於事者
著之篇末(章章猶/昭昭也)
左原者陳留人也為郡學生犯法見斥林宗嘗遇諸路
為設酒肴以慰之謂曰昔顔涿聚梁甫之巨盗叚干木
晋國之大駔卒為齊之忠臣魏之名賢(吕氏春秋曰顔/涿聚梁父大盗)
(也學於孔子左傳曰晋伐齊戰于黎丘齊師敗績親禽/顔庾杜預注曰黎丘隰也顔庾齊大夫顔涿聚也又曰)
(晋荀瑶伐鄭請救於齊齊師將興陳成子屬孤子三日/朝設乗車兩馬繫五邑焉召顔涿聚之子晋曰隰之役)
(而父死焉以國之多難未汝恤也今君命汝是邑服車/而朝無廢前勞吕氏春秋曰叚干木晋國之駔説文曰)
(駔㑹也謂合兩家之賣買如今之度市也新序曰魏文/侯過叚干木之閭而軾之遂致禄百萬而時徃問之國)
(人皆喜相與誦之曰吾君好正叚干木之敬吾君好忠/叚干木之隆秦欲攻魏司馬唐諫曰叚干木賢者也而)
(魏禮之天下莫不聞無乃不可加/兵乎秦君以為然也駔音子朗反)蘧瑗顔囘尚不能無
過况其餘乎(論語曰蘧伯玉使人於孔子問之曰夫子/何為對曰夫子欲寡其過而未能也又曰)
(顔囘好學/不貳過)慎勿恚恨責躬而已原納其言而去或有譏
林宗不絶惡人者對曰人而不仁疾之已甚亂也(論語/孔子)
(之言也鄭𤣥注云不仁之人當以風/化之若疾之已甚是益使為亂也)原後忽更懐忿結
客欲報諸生其日林宗在學原愧負前言因遂罷去後
事露衆人咸謝服焉
茅容字季偉陳留人也年四十餘耕於野時與等軰避
雨樹下衆皆夷踞相對(夷平也説文/曰踞蹲也)容獨危坐愈㳟林
宗行見之而竒其異遂與共言因請寓宿旦日容殺鷄
為饌林宗謂為已設既而以共其母自以草蔬與客同
飯(草麄/也)林宗起拜之曰卿賢乎哉因勸令學卒以成徳
孟敏字叔逹鉅鹿楊氏人也(十三州志曰楊氏/縣在魏郡北地)客居太
原荷甑堕地不顧而去林宗見而問其意對曰甑已破
矣視之何益林宗以此異之因勸令遊學十年知名三
公俱辟並不屈云
庾乗字世遊頴川鄢陵人也少給事縣庭為門士(士即/門卒)
林宗見而拔之勸遊學宫(○劉攽曰案/文宫當作官)遂為諸生傭後
能講論自以卑第毎處下坐諸生博士皆就讎問由是
學中以下坐為貴徴辟並不起號曰徴君
宋果字仲乙(謝承書/乙作文)扶風人也性輕悍憙與人報讎為
郡縣所疾林宗乃訓之義方懼以禍敗果感悔叩頭謝
負遂改節自𠡠後以烈氣聞辟公府侍御史并州刺史
所在能化
賈淑字子原林宗鄉人也雖世有冠冕而性險害邑里
患之(謝承書曰淑為舅宋瑗報讎於縣中為吏所捕繫/獄當死泰與語淑懇惻流涕泰詣縣令應操陳其)
(報怨蹈義之士被赦縣/不宥之郡上言乃得原)林宗遭母憂淑来修弔既而鉅
鹿孫威直亦至威直以林宗賢而受惡人弔心怪之不
進而去林宗追而謝之曰賈子厚誠實凶徳然洗心向
善仲尼不逆互鄉故吾許其進也(互鄉鄉名互鄉難與/言童子見門人惑孔)
(子曰人潔已以進/與其進不保其徃)淑聞之改過自厲終成善士鄉里有
憂患者淑輙傾身營救為州閭所稱
史叔賔者陳留人也少有盛名林宗見而告人曰牆髙
基下雖得必失後果以論議阿枉敗名云
黄允字子艾濟隂人也以儁才知名林宗見而謂曰卿
有絶人之才足成偉噐然恐守道不篤將失之矣後司
徒袁隗欲為從女求姻見允而歎曰得壻如是足矣允
聞而黜遣其妻夏后氏婦謂姑曰今當見棄方與黄氏
長辭乞一㑹親屬以展離訣之情於是大集賔客三百
餘人婦中坐攘袂數允隐匿穢惡十五事言畢登車而
去允以此廢於世
謝甄字子㣲汝南召陵人也與陳留邊譲並善談論俱
有盛名毎共候林宗未嘗不連日逹夜林宗謂門人曰
二子英才有餘而並不入道惜乎甄後不拘細行為時
所毁譲以輕侮曹操操殺之
王柔字叔優弟澤字季道林宗同郡晋陽縣人也兄弟
總角共候林宗以訪才行所宜林宗曰叔優當以仕進
顯季道當以經術通然違方改務亦不能至也後果如
所言柔為䕶匈奴中郎將澤為代郡太守又識張孝仲
芻牧之中知范特祖郵置之役(説文曰郵境上傳書舍/也廣雅曰郵驛也置亦)
(驛也風俗通曰漢改郵為置/置者度其逺近之間置之也)召公子許偉康並出屠沽
司馬子威㧞自卒伍及同郡郭長信王長文韓文布李
子政曹子元定襄周康子西河王季然雲中丘季智郝
禮真等六十人並以成名(謝承書曰太原郭長信王長/文長文弟子師韓文布李子)
(政曹子元定㐮周康子西河王季然雲中丘季智名靈/舉子師位至司徒季然北地太守其餘多典州郡者)
論曰莊周有言人情險於山川以其動静可識而沉阻
難徴(徴明也/沉深也)故深厚之性詭於情貌(詭違/也)則哲之鑒惟
帝所難(帝謂堯也書曰知/人則哲惟帝為難)而林宗雅俗無所失將其明
性特有主乎然而遜言危行終亨時晦(亨通/也)恂恂善導
使士慕成名雖墨孟之徒不能絶也(墨翟孟軻/也絶過也)
　　符融傳
符融字偉明陳留浚儀人也少為都官吏恥之委去(續/漢)
(志曰都官從事主察舉百官/犯法者融恥為其吏而去)後遊太學師事少府李膺
膺風性髙簡每見融輙絶它賔客聴其言論融幅巾奮
褏談辭如雲(幅巾者以一幅為之也褏古/䄂字如雲者奔踊而出也)膺每捧手歎
息郭林宗始入京師時人莫識融一見嗟服因以介於
李膺由是知名(古人相見必因紹介介因也言因此人/以相接見也謝承書曰融見林宗便與)
(之交又紹介於膺以為海之明珠未耀其光鳥之鳯皇/羽儀未翔膺與林宗相見待以師友之禮遂振名天下)
(融之/致也)時漢中晋文經梁國黄子艾並恃其才智炫曜上
京卧託飬疾無所通接洛中士大夫好事者承其聲名
坐門問疾猶不得見(謝承書曰文經子艾曜名逺近聲/價已定徴辟不就療病京師不通)
(賔客公卿將相大夫遣門生旦暮問疾/郎吏公府掾屬雜坐其門不得見也)三公所辟召者
輙以詢訪之随所臧否以為與奪融察其非真乃到太
學并見李膺曰二子行業無聞以豪傑自置遂使公卿
問疾王臣坐門融恐其小道破義空譽違實特宜察焉
膺然之二人自是名論漸衰賔徒稍省旬日之間慙歎
逃去後果為輕薄子並以罪廢棄融益以知名州郡禮
請舉孝亷公府連辟皆不應太守馮岱有名稱到官請
融相見融一徃薦逹郡士范冉韓卓孔伷等三人(伷音/胄謝)
(承書曰馮岱字徳山性慷慨有文武異才到官融徃相/見薦范冉為功曹韓卓為主簿孔伷為上計吏袁山松)
(書曰卓字子助臘日奴竊食/祭其先卓義其心即日免之)因辭病自絶㑹有黨事亦
遭禁錮妻亡貧無殯歛鄉人欲為具棺服融不肯受曰
古之亡者棄之中野(易繫辭曰古之𦵏者/厚衣以薪棄之中野)唯妻子可以
行志但即土埋藏而已(謝承書曰潁川張元祖志行士/也来存融弔其妻亡知其如此)
(謂言足下欲上古道非不清妙且禮設棺椁制杖章孔/子曰吾從周便推所乗羸車牛命融以給殯融受而不)
(辭/也)融同郡田盛字仲嚮與郭林宗同好亦名知人優逰
不仕並以夀終
　　許劭傳
許劭字子將汝南平輿人也(輿音/預)少峻名節好人倫多
所賞識若樊子昭和陽士者並顕名於世(魏志曰和洽/字陽士汝南)
(西平人也初舉孝亷大將/軍辟不就魏國建為侍中)故天下言㧞士者咸稱許郭
初為郡功曹太守徐璆甚敬之(璆音求又/巨秋反)府中聞子將
為吏莫不改操飾行同郡袁紹公族豪侠去濮陽令歸
車徒甚盛將入郡界乃謝遣賔客曰吾輿服豈可使許
子將見遂以單車歸家劭常到潁川多長者之遊唯不
候陳寔又陳蕃喪妻還𦵏鄉人畢至而劭獨不徃或問
其故邵曰太丘道廣廣則難周仲舉性峻峻則少通故
不造也其多所裁量若此(○劉攽曰案文多/字宜在量字下)曹操㣲時
常卑辭厚禮求為己目(命品藻/為題目)劭鄙其人而不肯對操
乃伺隙脅劭劭不得已曰君清平之姦賊亂世之英雄
操大悦而去劭從祖敬敬子訓訓子相並為三公相以
能謟事宦官故自致台司封侯數遣請劭劭惡其薄行
終不候之劭邑人李逵壯直有高氣劭初善之而後為
隙又與從兄靖不睦(蜀志曰許靖字文休少與從弟劭/俱知名並有人倫臧否之稱而私)
(情不協劭為郡功曹排擯/靖不得齒叙以馬磨自給)時議以此少之初劭與靖俱
有髙名好共覈論鄉黨人物每月輒更其品題故汝南
俗有月旦評焉司空楊彪辟舉方正敦樸皆不就或勸
劭仕對曰方今小人道長王室將亂吾欲避地淮海以
全老幼乃南到廣陵徐州刺史陶謙禮之甚厚劭不自
安告其徒曰陶恭祖外慕聲名内非真正待吾雖厚其
埶必薄不如去之遂復投揚州刺史劉繇於曲阿(繇字/正禮)
其後陶謙果捕諸寓士(寓寄/也)及孫策平吴劭與繇南奔
豫章而卒時年四十六兄䖍亦知名汝南人稱平輿淵
有工龍焉(平輿故城在今豫州汝陽/縣東北有二龍鄉月旦里)
贊曰林宗懐寳識深甄藻(甄明也藻/猶餙也)明發周流永言時
道(明發發夕至明也吕氏/春秋曰孔子周流天下)符融鑒真子將人倫守節好
恥並亦逡廵(逡廵自退/不仕也)
　
　
　
　
　
　
　
　
　
　後漢書卷九十八
　後漢書卷九十八考證
郭太傳美音制○音監本訛言今改正
譬之泛濫○何焯曰泛當改氿俗本誤氿為汎因轉誤
　為泛耳
汪汪若千頃之陂○陂監本作波依宋本改
將其明性特有主乎○明性本或作名姓誤
符融傳梁國黄子艾○黄本或作王誤何焯曰濟隂郡
　故梁國即黄允也
　
　
　
　
　
　
　
　後漢書卷九十八考證
