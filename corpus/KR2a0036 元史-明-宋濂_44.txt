
　元史卷四十三
　　明翰林學士亞中大夫知制誥兼修國史宋濓等修
　本紀第四十三
　　順帝六
十三年春正月庚午朔用帝師請釋放在京罪囚以中
書添設平章政事哈瑪爾為平章政事參知政事烏蘭
哈達為右丞參知政事烏克遜良楨為左丞詔印造中
統元寶交鈔百九十萬錠至元鈔一十萬錠辛未命烏
蘭哈達烏克遜良楨兼大司農卿給分司農司印西自
西山南至保定河間北至檀順州東至遷民鎮凡係官
地及元管各處屯田悉從分司農司立法佃種合用工
價牛具農器糓種召募農夫諸費給鈔五百萬錠以供其
需用旌表真定路藁城縣董氏婦貞節壬申命陜西行
省平章政事布達實哩為總兵官癸酉享于太廟以皇
第二子育于太尉重嘉努家賜重嘉努及乳母鈔各千
錠甲戌重建穆清閣乙亥命中書右丞托克托以兵討
商州賊丙子方國珍復降以司農司舊署賜哈瑪爾庚
辰中書省言近立分司農司宜於江淅淮東等處召募
能種水田及修築圍堰之人各一千名為農師教民播
種宜降空名添設職事勑牒一十二道遣使齎往其地
有能募農民一百名者授正九品二百名者正八品三
百名者從七品即書填流官職名給之就令管領所募
農天不出四月十五日俱至田所期年為滿即放還家
其所募農夫每名給鈔十錠從之以杜秉彞為中書參
知政事乙酉太隂犯太微垣丙戌以武衛所管鹽臺屯
田八百頃除軍見種外荒閑之地盡付分司農司達實
巴圖爾克復襄陽樊城有功陞四川行省右丞賜金繫
腰一庚寅知樞宻院事婁章克復南陽唐州賜金一錠
銀一十錠鈔一千錠幣帛各五十匹戊戌熒惑太白辰
星聚于奎宿二月丁未祭先農己酉太隂犯軒轅庚戌
太白犯熒惑壬子太隂犯太微垣甲寅中書省臣言徐
州民願建生祠祀右丞相托克托從之仍立托克托平
徐勲徳碑壬戌以宣政院使都稜特穆爾知經筵事中
書右丞烏蘭哈達左丞烏克遜良楨參知政事杜秉彛
並同知經筵事三月己邜命托克托領大司農司甲申
詔修大承天䕶聖寺賜鈔二萬錠丁亥命托克托以太
師開府提調太史院回回漢兒司天監己丑以各署係
官田地并宗仁等衛屯田地土並付分司農司播種是
月㑹州定西静寧莊浪等州地震命江浙行省左丞特
哩特穆爾江南行臺侍御史尊達實哩招諭方國珍夏
四月戊戌朔命南北兵馬司各分官一員就領通州漷
州直沽等處巡捕官兵往来巡邏給分司印一同署事
半載一更特命烏克遜良楨得用軍器庚子以禮部所
轄掌薪司并地土給付分司農司以甘肅行省平章政
事索諾木巴勒為永昌宣慰使總軍馬仍給平章政事俸先
是永昌愚魯罷等為亂索諾木巴勒討平之至是復起
故有是命辛丑太白犯井宿乙巳時享太廟己酉詔取
勘徐州汝寧南陽鄧州等處荒田并戸絶籍没入官者
立司牧署掌分司農司耕田又立玊田屯署降徐州路
為武安州以所轄縣屬歸徳府其滕州嶧州仍屬益都
路辛亥太隂犯房宿是月車駕時巡上都五月己巳命
東安州武清大興宛平三縣正官添給河防職名従都
水監官巡視渾河隄岸或有損壞即修理之辛未江西
行省左丞相琳沁巴勒江浙行省左丞羅羅引兵取道
自信州元帥韓邦彦哈迷取道由徽州浮梁同復饒州
蘄黄等賊聞風皆奔潰癸酉以太尉阿爾奇為嶺北行
省左丞相知行樞宻院事伯嘉努封武國公與諸王博
囉特穆爾同出軍甲戌行樞宻院添設僉院二員乙亥
太隂犯嵗星乙未泰州白駒塲亭民張士誠及其弟士
徳士信為亂陷泰州及興化縣遂陷髙郵據之僭國號
大周自稱誠王建元天祐六月丙申朔立詹事院設詹
事三員同知二員副詹事二員丞二員命四川行省平
章政事伊蘇烏爾圖華便宜行事丁酉立皇子阿裕爾
實哩達喇為皇太子中書令樞宻使授金寶告祭天地
宗廟命右丞相托克托兼詹事己亥詔征西元帥旺札
勒南發本處銳勇軍一千人從征以千戸二員百戸十
員領之庚子知樞宻院事實喇巴圖總河南軍四川行
省右丞達實巴圖爾總四川軍自襄陽分道而下克復
安陸府辛丑罷宫傅外府以所掌錢帛歸詹事院癸卯
卯詔以勅牒二十道鈔五萬錠給付淮南行省平章政
事達實特穆爾於淮南北等處召募壯丁并總領漢軍
䝉古守禦淮安遼東扎雅罕奇塔特昆卓奇雅珠等五
十六名及沃濟野人以皮貨来降給扎雅罕等三人銀牌
一靣管領沃濟野人甲辰以立皇太子詔天下大赦己酉
伊都呼髙昌王伊嚕特穆爾薨于南陽軍中命子僧格
襲伊都呼髙昌王爵辛亥親王諤勒哲圖泰州陣亡巴
圖亳州陣亡各賻鈔五百錠命前河西亷訪副使額森
布哈為淮西添設宣慰副使討㤗州丙辰詔皇太子位
下立儀衛司設指揮二員給二珠金牌副指揮二員一
珠金牌賜呉王吹斯戩金二錠銀五錠鈔二千錠幣帛
各九匹以資政院所轄左右都威衛屬詹事院是月命
淮南行省平章政事達實特穆爾便宜行事詔淮南行
省平章政事福夀討興化是夏薊州大水秋七月丁夘
時享太廟泉州天雨白絲海潮日三至戊辰太白晝見
宦官至一品二品者依常例給俸禄壬申湖廣行省參
知政事鄂爾和復武昌及漢陽府癸酉詔詹事院自行
銓注本院屬官壬辰親王濟爾噶呼薨于海寧軍中以
其子寶通繼襲王爵八月癸夘親王奇爾濟蘇特穆爾
獻馬辛亥賜托克托東泥河田千二頃親王濟爾噶朗
討捕金山賊薨于軍中命其子圖嚕特穆爾入備宿衛
庚申命布哈特穆爾襲封文濟王是月車駕還自上都
資政院使托和齊以兵復江州路以四川行省平章政
事伊蘇烏爾圖華右丞鄂勒哲布哈守鎮中興路左遷
平章政事耀珠為淮西元帥供給烏撤軍進討蘄黄九
月乙丑朔日有食之乙亥以集賽官廣平王約約征討
慢功削王爵降為河南行省平章政事己丑廣寧王呼
圖克特穆爾薨賻鈔千錠建皇太子盝頂殿于聖安殿
西威喇岱僧格實哩獻馬一百匹賜金繫腰一幣帛各
九庚寅太白犯熒惑辛邜嘉鼐巴之地獻大薩哈連察
察哩宻實勒刀弓鎻子甲及青白西馬各二匹賜鈔二
萬錠壬辰太白經天熒惑犯左執法南臺御史大夫納
琳以老疾辭職從之命太尉如故冬十月丁酉享于太
廟庚子太白經天癸夘以江浙行省參知政事敏珠爾
丹陞本省右丞提調明年海運甲辰嵗星犯氐宿丁未
廣西元帥甄崇福復道州誅賊將周伯顔庚戌從特哩
特穆爾尊達實哩之請授方國珍徽州路治中國璋廣
徳路治中國瑛信州路治中督遣之任國珍疑懼不受
命立水軍都萬戸府於崑山州以浙東宣慰司納琳哈
喇為正萬戸宣慰使董搏霄為副萬戸庚申賜皇太子
妃鈔十萬錠壬戌賜皇太子五愛滿集賽台二百五十
人鈔各一百一十錠癸亥太白犯亢宿是月撤世祖所
立氊殿改建殿宇十一月壬申太隂犯壘壁陣乙酉立
典藏庫貯皇太子錢帛丁亥江西右丞和尼齊以兵平
富州臨江遂引兵復瑞州是月立義兵千戸水軍千戸
所于江西事平願還為民者聴十二月丁酉太白犯東
咸己亥寧王蘇黙格爾還大卾爾多斯賜金繫腰一鈔
千錠庚子熒惑入氐宿癸邜托克托請以趙完普家産
田地賜知樞宻院事僧格實哩庚戌京城天無雲而雷
鳴少頃有火見于東南懷慶路及河南府西北有聲如
擊鼓者數四己而雷聲震地癸丑以豫王喇特納實哩
弟達爾瑪討南陽賊有功以豫王前封西安王印與之
命鎮成格勒之地丁巳太隂犯心宿西寧王英實鎮守
四川還沙州賜鈔一千錠是月大同路疫死者大半江
浙行省平章政事巴延特穆爾南臺御史中丞曼濟哈
雅及四川行省參知政事哈喇圖左丞桑圖實哩西寧
王英實合軍討徐夀輝于蘄水敗之夀輝遁走俘獲其
偽官四百餘人陜西行省平章政事博囉四川行省右
丞達實巴圖爾復均房等州詔博囉守之以達實巴圖
爾討東正陽是嵗自六月不雨至于八月造清寧殿前
山子月宫諸殿宇以宦官留守額森特穆爾留守同知
伊蘇岱爾及都水少監陳阿穆爾克等董其役哈瑪爾
及圖嚕特穆爾等隂進西天僧于帝行房中運氣之術
號延徹爾法又進西畨僧善秘宻法帝皆習之
十四年春正月甲子朔汴梁城東汴河冰皆成五色花
草如繪畫三日方解乙丑熒惑犯嵗星丁邜太白犯建
星辛未享于太廟壬申命特穆爾布哈襲封廣寧王賜
鈔千錠癸酉熒惑犯房宿立遼陽等處漕運庸田使司
屬分司農司丁丑帝謂托克托曰朕嘗作都克噶爾好
事迎白繖盖遊皇城實為天下生靈之故今命喇嘛選
僧一百八人仍作都克噶爾好事凡所用物官自給之
毋擾于民丙戌以達爾瑪嘉勒燦遙授陜西行省平章
政事實授行宣政院使治西畨人民是月命僧格實哩
哈喇圖守中興達實巴圖爾復峡州二月戊戌祭社稷
乙邜命中書平章政事吹斯戩提調規運總管府戊午
太白犯壘壁陣己未以湖廣行省平章政事果勒為淮
南行省平章政事以兵攻髙郵是月以吕思誠為湖廣
行省左丞命湖廣行省右丞巴延布哈江南行省中丞
曼濟哈雅江浙行省平章政事巴延特穆爾參知政事
阿爾烏遜㑹合湖廣行省平章政事額森特穆爾討沿
江賊立鎮江水軍萬戸府命江浙行省右丞佛嘉律領
之詔河南淮南兩省並立義兵萬戸府建清河大夀元
忠國寺以江浙廢寺田歸之三月癸亥朔日有食之己
巳廷試進士六十二人賜薛朝晤牛繼志進士及第餘
授官出身有差壬申以皇太子行幸和買駝馬甲戌命
親王蘇克特穆爾以兵討宿州賊丙子潁州陷是月中
書定擬義兵立功者權任軍職事平授以民職從之命
四川行省右丞達實巴圖爾陞本省平章政事兼知行
樞宻院事總荆襄諸軍從宜調遣詔和買馬于北邉以
供軍用凡有馬之家十匹内和買二匹每匹給鈔一十
錠夏四月癸巳朔汾州介休縣地震泉湧以武祺參議
中書省事是月車駕時巡上都江西湖廣大饑民疫癘
者甚衆御史臺臣糾言江浙行省左丞特哩特穆爾等
罪先是特哩特穆爾與江南行臺侍御史尊達實哩奉
㫖招諭方國珍旋報國珍已降乞立巡防千戸所朝廷
授以五品流官令納其船散遣徒衆國珍不從擁船一
千三百餘艘仍據海道阻絶糧運以故歸罪二人以江
浙行省參知政事阿爾烏遜陞本省右丞浙東宣慰使
恩寧普為江浙行省參知政事皆總兵討方國珍發陜
西軍討河南賊給鈔令自備鞍馬軍器合二萬五千人
馬七千五百匹永昌鞏昌沿邉人匠雜戸亦在遣中造
過街塔於蘆溝橋命有司給物色人匠以御史大夫額
森布哈督之復立應昌全寧二路先是有詔罷之以撥
屬魯王茂穆蘇王傅府至是有司以為不便復之詔復
起永昌鞏昌南巴臨洮等處軍命各衛軍人修白浮瓮
山等處隄堰五月甲子安豐正陽賊圍廬州是月詔修
砌北巡所經色珍嶺黒石頭河西沿山道路剏建龍門
等處石橋皇太子徙居宸徳殿命有司修葺之立南陽
鄧州等處毛胡蘆義兵萬户府募土人為軍免其差役
令討賊自効因其鄉人自相團結號毛胡蘆故以名之
詔以伊蘇烏爾圖華募兵萬人下蜀江代達實巴圖爾
守中興􁉥門命達實巴圖爾以兵赴汝寧陞湖廣行省
參知政事卾爾和為右丞討廬州募寧夏善射者及各
處回回珠赫殷富者赴京師從軍復發圖卜軍萬人命
太傅昂吉爾領之命􁉥王達爾瑪實哩代奎騰阿哈鎮
河西討西畨賊六月辛邜朔薊州雨雹髙郵張士誠寇
揚州丙申達實特穆爾以兵討張士誠敗績諸軍皆潰
詔江浙行省參知政事佛嘉律㑹達實特穆爾復進兵
討之甲辰太隂入斗宿己酉盱眙縣陷庚戌陷泗州官
軍潰秋七月甲子潞州襄垣縣大風㧞木偃禾乙丑太
隂犯角宿壬申詔免大都上都興和三路今年稅糧命
刑部尚書阿嚕於汝寧州等處募兵討泗州壬午太隂
犯昴宿是月汾州孝義縣地震八月冀寧路榆次縣桃
李花車駕還自上都九月己未朔賜親王薩爾巴達實
金二錠銀二十錠鈔萬錠幣帛表裏各三百匹創設敖
拉齊二十名仍給衣糧草料庚申以湖廣行省左丞吕
思誠復為中書左丞辛酉以知樞宻院事伊徹察喇為
中書平章政事詔托克托以太師中書右丞相總制諸
王各愛滿諸省各翼軍馬及總兵領兵大小官出征髙
郵甲子封髙麗王托克托布哈為瀋王丁夘巴延呼圖
克皇后母殁賻鈔三百錠立寧宗影堂戊子免河南䝉
右軍人雜泛差役是月賜穆清閣工匠皮衣各一領盖
海青鷹房禁河南淮南酒階州西畨賊起遣兵擊之方
國珍拘執元帥伊徳黙色黄巖州達嚕噶齊宋巴延布
哈知州趙宜浩以俟詔命冬十月甲午享于太廟戊戌
詔達實巴圖爾及台哈布哈等㑹討安豐甲辰詔加號
海神為輔國䕶聖庇民廣濟福恵明著天妃壬子太隂
犯太微垣十一月丙寅勅中書省樞宻院御史臺凡奏
事先啟皇太子詔江浙應有諸王公主后妃寺觀官員
撥賜田糧及江淮財賦稻田營田各提舉司糧盡數赴
倉聴候海運以備軍儲價依本處十月時估給之丁卯
托克托領兵至髙郵辛未戰于髙郵城外大敗賊衆丙
子太隂犯鬼宿癸未賜親王諾木達實金鍍銀印乙酉
托克托遣兵平六合縣是月達實巴圖爾復苗軍所據
鄭均許三州皇太子修佛事釋京師死罪以下囚十二
月辛夘綘州北有紅氣如火蔽天丙申以中書平章政
事鼎珠為左丞相宣政院使哈瑪爾永昌宣慰索諾木
巴勒並為中書平章政事進階光禄大夫監察御史袁
賽音布哈等劾托克托出師三月略無寸功傾國家之
財為己用半朝廷之官以自隨其弟額森特穆爾庸材
鄙器玷汙清臺綱紀之政不修貪淫之心益著章三上
詔令額森特穆爾出都門聴㫖以宣徽使旺嘉努為御
史大夫丁酉詔以托克托老師費財已逾三月坐視寇
盗恬不為意削托克托官爵安置淮安弟御史大夫額
森特穆爾安置寧夏以河南行省平章政事台哈布哈
為本省左丞相中書平章政事伊徹察喇加太尉集賢
大學士舒蘇知樞密院事同總兵領諸處征進軍馬并
在軍諸王駙馬省院臺官及大小出軍官其宻喇卜伊
實尼桑哈瑪爾圖哈卜齊勒等巴圖爾伊勒都齊推勒
齊哩克卾博克西番軍各愛滿圖烈齊髙麗回回民義
丁壯等軍人並聴總兵官節制詔被災殘破之處令有
司賑恤仍蠲租税三年賜髙年帛罷庸田茶運寶泉等
司戊戌以鼎珠領經筵事中政院使僧格實哩為中書
添設右丞己亥太隂掩昴宿庚子以僧格實哩同知經
筵事冀國公圖嚕加太尉進階金紫光禄大夫癸夘命
哈瑪爾提調經正監都水監㑹同館知經筵事就帶元
降虎符甲辰以僧格實哩提調宣文閣哈瑪爾兼大司農
吕思誠兼司農卿提調農務己酉紹興路地震是月命
織造世祖御容詔威順王庫春布哈還鎮湖廣先是以
賊據湖廣奪其王印至是庫春布哈討賊累功故詔還
其印仍守舊鎮命甘肅右丞威台討捕西畨賊達實巴
圖爾復河隂鞏縣猺賊自耒陽冦衡州萬戸許托音死
之是嵗詔諭民間私租太重以十分為率普減二分永
為定例降鈔十萬錠賞江西守城官吏軍民京師大饑
加以疫癘民有父子相食者帝於内苑造龍船委内官
供奉少監塔斯布哈監工帝自製其様船首尾長一百
二十尺廣二十尺前瓦簾棚穿廊兩暖閣後吾殿樓子
龍身并殿宇用五彩金粧前有兩爪上用水手二十四
人身衣紫衫金荔枝帶四帶頭巾于船兩旁下各執篙
一自後宫至前宫山下海子内往來游戲行時其龍首
眼口爪尾皆動又自製宫漏約髙六七尺廣半之造木
為匱隂藏諸壺其中運水上下匱上設西方三聖殿匱
腰立玉女捧時刻籌時至輒浮水而上左右列二金甲
神一懸鐘一懸鉦夜則神人自能按更而擊無分毫差
當鐘鉦之鳴獅鳯在側者皆翔舞匱之西東有日月宫
飛僊六人立宫前遇子午時飛僊自能耦進度僊橋達
三聖殿已而復退立如前其精巧絶出人謂前代所鮮
有時帝怠于政事荒于㳺宴以官女三聖努妙樂努文
殊努等一十六人按舞名為十六天魔首垂髪數辮戴
象牙佛冠身被纓絡大紅綃金長短裙金雜襖雲肩合
䄂天衣綬帶鞋韈各執喇布喇盌之器内一人執鈴杵
奏樂又宫女一十一人練槌髻勒帕常服或用唐帽窄
衫所奏樂用龍笛頭管小鼓筝􁐼琵琶笙胡琴響板拍
板以宦者察罕岱布哈管領遇宫中讚佛則按舞奏樂
宫官受袐宻戒者得入餘不得預
　
　
　
　
　
　
　元史卷四十三
元史卷四十三考證
至正十三年春正月庚午朔以中書添設平章政事哈
　瑪爾為平章政事烏蘭哈達為右丞　按哈瑪爾𫝊
　至正十二年八月為添設右丞十三年正月正除八
　月改宣政院使十四年十二月為平章政事宰相表
　並同紀與表𫝊不符且上卷十二年八月紀曽書哈
　瑪爾為添設右丞又與前書互異再按宰相表烏蘭
　哈達代哈瑪爾為左丞在是年正月正除在四月則
　此處右丞上亦應有添設字今姑仍原文
太尉阿爾竒江浙行省参政阿爾烏遜湖廣行省參政
　鄂爾和中書平章伊徹察喇　阿爾竒原文阿吉剌
　此作阿剌吉阿爾烏遜原文阿里温沙此作阿兒温
　沙鄂爾和原文阿魯輝此作阿兒灰伊徹察喇原文
　月赤察兒此作月闊察兒俱係一人並畫一改
六月庚子平章政事達實巴圖爾總四川軍　按上文
　及達實巴圖爾本𫝊是年正月為四川行省右丞不
　應稱平章政事今改正
冬十月丁酉享於太廟庚子太白經天　按九月乙丑
　朔至丁酉巳三十三日原文倒置冬十月於太白經
　天之下元史類編遂譏是冬闕享太廟是未考前文
　而覈干支也今改正
癸丑以豫王喇特納實哩弟達爾瑪討南陽賊有功以
　西安王印與之　按喇特納實哩文宗天歴初已由
　西安王進封豫王至此以西安王封其弟紀誤書以
　西安王喇特續實哩為豫王今改
