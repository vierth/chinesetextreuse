卷三十七
　　唐　令　狐　德　棻　等　撰
　列傳第二十九
　　寇儶
　　韓襃
　　趙肅(徐招/)
　　張軌
　　李彦
　　郭彦
　　裴文舉(髙賓/)　(尞允/)
寇儁字祖儁上谷昌平人也祖讚魏南雍州刺史父臻
安逺將軍郢州刺史儁性寛雅幼有識量好學强記兄
祖訓祖禮及儁竝有志行閨門雍睦白首同居父亡雖
久而猶於平生所處堂宇備設帷帳几杖以時節列拜
垂涕陳薦若宗廟焉吉凶之事必先啓告逺行往返亦
如之性又廉恕不以財利為心家人曾賣物與人而剰
得絹五匹儁於後知之乃曰惡木之隂不可暫息盗泉
之水無容悞飲得財失行吾所不取遂訪主還之其雅
志如此以選為魏孝文帝挽郎除奉朝請大乘賊起燕
齊擾亂儁叅䕶軍事東討以功授員外散騎侍郎遷尚
書左民郎中以母憂不拜正光三年拜輕騎将軍遷揚
烈将軍司空府功曹叅軍轉主簿時靈太后臨朝減食
禄官十分之一造永寧佛寺令儁典之資費巨萬主吏
不能欺隱寺成又極壮麗靈太后嘉之除左軍将軍孝
昌中朝議以國用不足乃置鹽池都将秩比上郡前後
居職者多有侵隱乃以儁為之加龍驤将軍仍主簿永
安初華州民史底與司徒楊椿訟田長史以下以椿勢
貴皆言椿直欲以田給椿儁曰史底窮民楊公横奪其
地若欲損不足以給有餘見使雷同未敢聞命遂以地
還史底孝荘帝後知之嘉儁守正不撓即拜司馬賜帛
百匹其附椿者咸譴責焉二年出為左将軍凉州刺史
民俗荒獷多為盗賊儁乃令郡縣立庠序勸其耕桑敦
以禮讓數年之中風俗頓革梁遣其将曹琰之鎮魏興
繼日版築琰之屢擾疆場邊人患之儁遣長史杜休道
率兵攻克其城幷擒琰之琰之即梁大将軍景宗之季
弟也於是梁人憚焉屬魏室多故州又僻逺梁人知無
外援遂遣大兵頓魏興志圖攻取儁撫勵将士人思効
命梁人知其得衆心也弗之敢逼儁在州清苦不治産
業秩滿其子等竝徒歩而還吏人送儁留連於道久之
乃得出界大統二年東魏授儁洛州刺史儁因此乃謀
歸闕五年将家及親屬四百餘口入關拜祕書監時軍
國草創墳典散逸儁始選置令史抄集經籍四部羣書
稍得周備加鎮東将軍封西安縣男邑二百户十七年
除車騎大将軍儀同三司加散騎常侍儁以年老乞骸
骨太祖弗許遂稱疾篤不復朝覲魏恭帝三年賜姓若
口引氏孝閔帝踐祚進爵為子增邑五百户武成元年
進驃騎大将軍開府儀同三司增邑幷前二千户儁年
齒雖邁而志識未衰教授子孫必先禮典世宗尚儒重
道特欽賞之數加恩錫思與相見儁不得已乃入朝世
宗與同席而坐因顧訪洛陽故事儁身長八尺鬚鬢皓
然容止端詳音韻清朗帝與之談論不覺屢為前膝及
儁辭還帝親執其手曰公年德俱尊朕所欽尚乞言之
事所望於公宜數相見以慰虛想以御輿令於帝前乘
出顧謂左右曰如此之事唯積善者可以致之何止見
重於今亦将傳之萬古時人咸以為榮保定三年卒時
年八十髙祖歎惜之贈本官加冀定瀛三州諸軍事冀
州刺史諡曰元儁篤於仁義期功之有孤者衣食豐約
俱與之同少為司徒崔光所知光命其子勵與儁結友
儁每造光常清言移日小宗伯盧辯以儁業行俱崇待
以師友之禮每有閑暇輙詣儁讌語彌日恒謂人曰不
見西安君煩憂不遣其為通人所敬重如此子奉位至
儀同三司大将軍順陽郡守洵州刺史昌國縣公奉弟
顒少好學最知名居䘮哀毁歴官儀同大将軍掌朝布
憲典祀下大夫小納言濩澤郡公
韓襃字𢎞業其先潁川潁陽人也徙居昌黎祖瓌魏鎮
西將軍平凉郡守安定郡公父演征虜将軍中散大夫
恒州刺史襃少有志尚好學而不守章句其師怪而問
之對曰文字之間常奉訓誘至於商較異同請從所好
師因此大竒之及長渉獵經史深沉有逺略魏建明中
起家奉朝請加彊弩将軍遷大中大夫屬魏室䘮亂襃
避地於夏州時太祖為刺史素聞其名待以客禮及賀
拔岳為侯莫陳悅所害諸将遣使迎太祖太祖問以去
留之計襃曰方今王室凌遲海内鼎沸使君天資英武
恩結士心賀拔公奄及於難物情危駭寇洛自知庸懦
委身而託使君若總兵權據有關中之地此天授也何
疑乎且侯莫陳悅亂常速禍乃不乘勝進取平凉反自
遁逃屯營洛水斯乃井中蛙耳使君往必擒之不世之
勲在斯一舉時者難得而易失誠願使君圖之太祖納
焉太祖為丞相引襃為録事叅軍賜姓侯吕陵氏大統
初遷行臺左丞賜爵三水縣伯尋轉丞相府屬加中軍
将軍銀青光禄大夫二年梁人北寇商洛東魏復侵樊
鄧於是以襃為鎮南将軍丞相府從事中郎出鎮浙酈
居二年徴拜丞相府司馬進爵為侯出為北雍州刺史
加衛大将軍州帶北山多有盗賊襃密訪之竝豪右所
為也而陽不之知厚加禮遇謂之曰刺史起自書生安
知督盗所頼卿等共分其憂耳乃悉召桀黠少年素為
鄉里患者署為主帥分其地界有盗發而不獲者以故
縱論於是諸被署者莫不惶懼皆首伏曰前盗發者竝
某等為之所有徒侣皆列其姓名或亡命隱匿者亦悉
言其所在襃乃取盗名簿藏之因大牓州門曰自知行
盗者可急来首即除其罪盡今月不首者顯戮其身籍
没妻子以賞前首者旬日之間諸盗咸悉首盡襃取名
簿勘之一無差異竝原其罪許以自新由是羣盗屏息
入為給事黄門侍郎九年遷侍中十二年除都督西凉
州刺史羌胡之俗輕貧弱尚豪富豪富之家侵漁小民
同於僕𨽻故貧者日削豪者益富襃乃悉募貧人以充
兵士優復其家蠲免徭賦又調富人財物以振給之每
西域商貨至又先盡貧者市之於是貧富漸均户口殷
實十六年加大都督凉州諸軍事魏廢帝元年轉會州
刺史二年進位車騎大將軍儀同三司尋加驃騎大将
軍開府儀同三司進爵為公武成三年徴拜御伯中大
夫保定二年轉司會三年出為汾州刺史州界北接太
原當千里徑先是齊寇數入民廢耕桑前後刺史莫能
防扞襃至適會寇来襃乃不下屬縣人既不及設備以
故多被抄掠齊人喜相謂曰汾州不覺吾至先未集兵
今者之還必莫能追躡我矣由是益懈不為營壘襃已
先勒精銳伏北山中分據險阻邀其歸路乘其衆怠縱
伏擊之盡獲其衆故事獲生口者竝囚送京師襃因是
奏曰所獲賊衆不足為多俘而辱之但益其忿耳請一
切放還以德報怨有詔許焉自此抄兵頗息四年遷河
洮封三州諸軍事河州總管天和三年轉鳳州刺史尋
以年老請致仕詔許之五年拜少保襃歴事三帝以忠
厚見知髙祖深相敬重常以師道處之每入朝見必有
詔令坐然後始與論政事七年卒贈涇岐燕三州刺史
諡曰貞子繼伯嗣
趙肅字慶雍河南洛陽人也世居河西及沮渠氏滅曾
祖武始歸於魏賜爵金城侯祖興中書博士父申侯舉
秀才後軍府主簿肅早有操行知名於時魏正光五年
酈元為河南尹辟肅為主簿孝昌中起家殿中侍御史
加威烈将軍奉朝請員外散騎侍郎尋除直後轉直寝
永安初授廷尉天平二年轉監後以母憂去職起為廷
尉正以疾免久之授征虜将軍中散大夫遷左将軍大
中大夫東魏天平初除新安郡守秩滿還洛大統三年
獨孤信東討肅率宗人為鄉導授司州治中轉别駕監
督糧儲軍用不匱太祖聞之謂人曰趙肅可謂洛陽主
人也七年加鎮南将軍金紫光禄大夫都督仍别駕領
所部義徒據守大塢又兼行臺左丞東道慰勞九年行
華山郡事十三年除廷尉少卿明年元日當行朝禮非
有封爵者不得預焉肅時未有茅土左僕射長孫儉白
太祖請之太祖乃召肅謂曰嵗初行禮豈得使卿不預
然何為不早言也於是令肅自選封名肅曰河清乃太
平之應竊所願也於是封清河縣子邑三百户十六年
除廷尉卿加征東將軍肅久在理官執心平允凡所處
斷咸得其情廉慎自居不營産業時人以此稱之十七
年進位車騎大将軍儀同三司散騎常侍賜姓乙弗氏
先是太祖命肅撰定法律肅積思累年遂感心疾去職
卒於家子正禮齊王憲府屬大都督新安郡守時有髙
平徐招少好法律發言措筆常欲辨析秋毫歴職内外
有當官之譽從魏孝武入關為給事黄門侍郎尚書右
丞時朝廷播遷典章有闕至於臺閣軌儀多招所參定
論者稱之尋遷侍中度支尚書大統初卒
張軌字元軌濟北臨邑人也父崇髙平令軌少好學志
識開朗初在洛陽家貧與樂安孫樹仁為莫逆之友每
易衣而出以此見稱永安中隨爾朱榮擊元顥除討寇
将軍奉朝請軌常謂所親曰秦雍之間必有王者爾朱
氏敗後遂杖䇿入關賀拔岳以軌為記室叅軍典機務
尋轉倉曹加鎮逺将軍時榖糴湧貴或有請貸官倉者
軌曰以私害公非吾宿志濟人之難詎得相違乃賣所
服衣物糴粟以賑其乏及岳被害太祖以軌為都督從
征侯莫陳恱恱平使於洛陽見領軍斛斯椿椿曰髙歡
逆謀已傳行路人情西望以日為年未知宇文何如賀
拔也軌曰宇文公文足經國武可定亂至於髙識逺度
非愚管所測椿曰誠如卿言真可恃也太祖為行臺授
軌郎中魏孝武西遷除中書舍人封夀張縣子邑三百
户加左将軍濟州大中正兼著作佐郎修起居注遷給
事黄門侍郎兼吏部郎中六年出為河北郡守在郡三
年聲績甚著臨人治術有循吏之美大統間宰人者多
推尚之入為丞相府從事中郎行武功郡事章武公導
出鎮泰州以軌為長史加撫軍将軍大都督通直散騎
常侍魏廢帝元年進車騎大将軍儀同三司散騎常侍
二年賜姓宇文氏行南秦州事魏恭帝二年徴拜度支
尚書復除隴右府長史卒於位時年五十五諡曰質軌
性清素臨終之日家無餘財唯有素書數百卷子肅世
宗初為宣納上士轉中外府記室叅軍中山公訓侍讀
早有才名性頗輕猾時人比之魏諷卒以罪考竟終
李彦字彦士梁郡下邑人也祖先之魏淮南郡守父靜
南青州刺史彦少有節操好學慕古為鄉閭之所敬憚
孝昌中解褐奉朝請加輕車将軍從魏孝武入關兼著
作佐郎修起居注加寧朔将軍進號冠軍将軍中散大
夫遷平東将軍大中大夫大統初除通直散騎侍郎三
年拜安東将軍銀青光禄大夫太保轉太傅長史儀曹
郎中左民郎中十二年省三十六曹為十二部改授民
部郎中封平陽縣子邑三百户十五年進號中軍将軍
兼尚書左丞領選部大軍東討加持節大都督通直散
騎常侍掌留臺事魏廢帝初拜尚書右丞轉左丞彦在
尚書十有五載屬軍國草創庶務殷繁留心省閱未嘗
懈怠斷决如流略無疑滯臺閣莫不歎其公勤服其明
察遷給事黄門侍郎仍左丞尋進車騎大将軍儀同三
司賜姓宇文氏出為鄜州刺史彦以東夏未平固辭州
任詔許之拜兵部尚書加驃騎大将軍開府儀同三司
仍兼著作六官建改授軍司馬進爵為伯彦性謙恭有
禮節雖居顯要於親黨之間恂恂如也輕財重義好施
愛士時論以此稱之然素多疾而勤於莅職雖沉頓枕
席猶理務不輟遂至於卒時年四十六諡曰敬彦臨終
遺誡其子等曰昔人以窽木為櫝葛虆為緘下不亂泉
上不泄臭此實吾平生之志也但事既矯枉恐為世士
所譏今可歛以時服葬於墝塉之地勿用明噐芻塗及
儀衛等爾其念之朝廷嘉焉不奪其志子昇明嗣少歴
顯職大象末太府中大夫儀同大将軍
郭彦太原陽曲人也其先從宦關右遂居馮翊父𦙍郡
功曹靈武令彦少知名太祖臨雍州辟為西曹書佐尋
除開府儀同主簿轉司空記室太尉府屬遷虞部郎中
大統十二年初選當州首望統領鄉兵除帥都督持節
平東将軍以居郎官著稱封龍門縣子邑三百户進大
都督遷車騎大将軍儀同三司司農卿是時岷州羌酋
傍乞鐡忽與鄭五醜等寇擾西服彦從大将軍宇文貴
討平之魏恭帝元年除兵部尚書仍以本兵從柱國于
謹南伐江陵進驃騎大将軍開府儀同三司增邑五百
户進爵為伯六官建拜民部中大夫孝閔帝踐祚出為
澧州刺史蠻左生梗未遵朝憲至於賦稅違命者多聚
散無恒不營農業彦勸以耕稼禁其遊獵民皆務本家
有餘糧亡命之徒咸從賦役先是以澧州糧儲乏少每
令荆州遞送自彦蒞職倉庾充實無復轉輸之勞齊南
安城主馮顯密遣使歸降其衆未之知也柱國宇文貴
令彦率兵應接齊人先令顯率所部送糧南下彦懼其
衆不從命乃於路邀之顯因得自拔其衆果拒戰彦縱
兵奮擊竝虜獲之以南安無備即引軍掩襲顯外兵叅
軍鄒紹既為彦所𫉬因請為鄉導彦遂夜至城下令紹
詐稱顯歸門者開門待之彦引兵而入遂有其城俘獲
三千餘人晉公䕶嘉之進爵懐德縣公邑一千户以南
安懸逺尋令班師及秩滿還朝民吏號泣送彦二百餘
里尋為東道大使觀省風俗除蒲州總管府長史入為
工部中大夫保定四年䕶東討彦從尉遲迥攻洛陽迥
復令彦與權景宣南出汝潁及軍次豫州彦請攻之景
宣以城守既嚴卒難攻取将欲南轅更圖經略彦以奉
命出師須與大軍相接若向江畔立功更非朝廷本意
固執不從兼畫攻取之計㑹其刺史王士良妻弟董逺
秀密遣送欵景宣乃從於是引軍圍之士良遂出降仍
以彦鎮豫州增邑六百户尋以洛陽班師亦棄而不守
屬純州刺史樊舍卒其地既東接陳境俗兼蠻左初䘮
州将境内騷然朝議以彦威信著於東南便令鎮撫彦
至吏人畏而愛之天和元年除益州總管府長史轉隴
右總管府長史四年卒於位贈小司空宜鄜丹三州刺
史
裴文舉字道裕河東聞喜人也祖秀業魏中散大夫天
水郡守贈平州刺史父邃性方嚴為州里所推挹解褐
𣪚騎常侍奉車都尉累遷諫議大夫司空從事中郎大
統三年東魏来寇邃乃糾合鄉人分據險要以自固時
東魏以正平為東雍州遣其将司馬恭鎮之每遣間人
扇動百姓邃密遣都督韓僧明入城喻其将士即有五
百餘人許為内應期日未至恭知之乃棄城夜走因是
東雍遂内屬及李弼略地東境邃為之鄉導多所降下
太祖嘉之特賞衣物封澄城縣子邑三百户進安東将
軍銀青光禄大夫加散騎常侍太尉府司馬除正平郡
守尋卒官贈儀同三司定州刺史文舉少忠謹渉獵經
史大統十年起家奉朝請遷丞相府墨曹參軍時太祖
諸子年㓜盛簡賓友文舉以選與諸公子遊雅相欽敬
未嘗戲狎遷威烈将軍著作郎中外府叅軍事魏恭帝
二年賜姓賀蘭氏孝閔帝踐祚襲爵澄城縣子齊公憲
初開幕府以文舉為司録世宗初累遷帥都督寧逺将
軍大都督及憲出鎮劍南復以文舉為益州總管府中
郎武成二年就加使持節車騎大将軍儀同三司蜀土
沃饒商販百倍或有勸文舉以利者文舉答之曰利之
為貴莫若安身身安則道隆非貨之謂是以不為非惡
財也憲矜其貧窶每欲資給之文舉恒自謙遜辭多受
少保定三年遷絳州刺史邃之往正平也以廉約自守
每行春省俗單車而已及文舉臨州一遵其法百姓美
而化之總管韋孝寛特相欽重每與談論不覺膝前於
席天和初進驃騎大将軍開府儀同三司尋為孝寛柱
國府司馬六年入為司憲中大夫進爵為公增邑通前
一千户俄轉軍司馬建德二年又增邑七百户文舉少
䘮父其兄又在山東唯與弟璣幼相訓養友愛甚篤璣
又早亡文舉撫視遺孤逾於已子時人以此稱之初文
舉叔父季和為曲沃令卒於聞喜川而叔母韋氏卒於
正平縣屬東西分隔韋氏墳壠在齊境及文舉在本州
每加賞募齊人感其孝義潛相要結以韋氏柩西歸竟
得合葬六年除南青州刺史宣政元年卒於位子胄嗣
官至大都督早卒時有髙賓者歴官内外亦以幹用見
稱
賔渤海蓚人也其先因官北邊遂没於遼左祖暠以魏
太和初自遼東歸魏官至安定郡守衛尉卿父季安撫
軍将軍兖州刺史賔少聰潁有文武幹用仕東魏歴官
至龍驤将軍諫議大夫立義都督同列有忌其能者譛
之於齊神武賔懼及於難大統六年乃棄家屬間行歸
闕太祖嘉之授安東将軍銀青光禄大夫稍遷通直散
騎常侍撫軍将軍大都督世宗初除咸陽郡守政存簡
惠甚得民和世宗聞其能賜田園於郡境賔既羈旅歸
國親屬在齊常慮見疑無以取信乃於所賜田内多蒔
竹木盛構堂宇幷鑿池沼以環之有終焉之志朝廷以
此知無貳焉加使持節車騎大将軍儀同三司散騎常
侍賜姓獨孤氏武成元年除御正下大夫兼小載師出
為益州總管府長史保定初徴拜計部中大夫治中外
府從事中郎賜爵武陽縣伯賔敏於從政果敢决斷案
牘雖繁綽有餘裕轉太府中大夫齊公憲府長史天和
二年除鄀州諸軍事鄀州刺史進位驃騎大将軍開府
儀同三司治襄州總管府司録六年卒於州時年六十
八子熲為隋文帝佐命開皇中贈賔禮部尚書武陽公
諡曰簡又有安定尞允本姓牛氏亦有噐幹知名於時
歴官侍中驃騎大将軍開府儀同三司工部尚書臨涇
縣公賜姓宇文氏失其事故不為傳允子𢎞博學洽聞
宣政中内史下大夫儀同大将軍大象末復姓牛氏
史臣曰寇儁委質兩朝以儒素見重韓襃奉事三帝以
忠厚知名趙肅平允當官張軌循良播美李彦譽流省
閣郭彦信著蠻陬歴官外内竝當時之選也文舉之在
絳州世載清德辭多受少有廉讓之風焉
　
　周書卷三十七
　周書卷三十七考證
史臣論○此下南北監本俱有注云附髙賔贊缺(臣文/)
　(淳/)按賔乃附傳不必有贊今削之
　
　
　
　
　
　
　
　
　
　
　
　
　周書卷三十七考證
