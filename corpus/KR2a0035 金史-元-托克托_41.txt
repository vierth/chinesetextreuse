
　金史卷四十
　　元中書右丞相總裁托克托等修
　志第二十一
　　樂下(宗廟樂歌曲/鼓吹導引)　(殿庭樂歌/采茨曲)
禘祫親饗皇帝入門宮縣無射宮昌寧之曲(出入步/武同)
　惟時升平禮儀肇興鳴鑾至止穆穆造庭百辟卿士
　恪謹迎承恭𨽻祖考神宇攸寧
皇帝升殿登歌夾鐘宮昌寧之曲(升階及將還版/位皆同登歌)
　笙鏞旣陳罍樽在户升降有容惟規惟矩恭敬明神
　上儀交舉永言保之承天之祐
皇帝盥洗宮縣無射宮昌寧之曲
　惟水之功潔淨精㣲洗爵奠斚于德有輝皇皇穆穆
　宗廟之威宜感格福祉交歸
皇帝降階宮縣無射宮昌寧之曲
　於皇神宮象天清明有來肅肅相維公卿禮儀卒度
　君子攸寧孔時孔惠綏我思成
迎神宮縣來寧之曲黄鐘宮三奏大呂角二奏太簇徵
二奏應鐘羽二奏詞同
　八音克諧百禮具舉明徳維清至誠永慕神之格思
　雲軿風馭來止來臨千祀燕處
司徒引爼宮縣無射宮豐寧之曲
　維牲維犧齊明致祠我將我享吉蠲奉之慱碩肥腯
　神嗜為宜千秋歆此永綏黔黎
始祖酌獻宮縣無射宮大元之曲
　惟酒旣清惟殽旣馨苾芬孝祀在廟之庭羞於皇祖
　來燕來寧象功昭德先祖是聽
德皇帝大熙之曲
　萬方欣戴鴻業創基瑤源垂裕綿瓞重熙式崇毖祀
　爰考成規籩豆有楚益臻皇儀
安皇帝大安之曲
　爰圖造邦載德其昌皇儀允穆誕集嘉祥明誠昭格
　積厚流光祗嚴清廟鐘石琅琅
獻祖大昭之曲
　惟聖興邦經始之初鳩民化俗還定攸居迪德純儉
　志規遠圖時哉顯祀精誠有孚
昭祖大成之曲
　天啓璇源貽慶定基率義為勇施德為威耀武拓境
　功烈巍巍永昌皇祚均福黔黎
景祖大昌之曲
　丕顯鴻烈基緒隆昌聖期誕集邦宇斯張尊嚴廟祐
　昭格休祥煌煌縟典億載彌光
世祖大武之曲
　桓桓伐功天監其明惟威震疊惟德綏寧神䇿無遺
　鴻圖以興曾孫孝祀遹昭厥成
肅宗大明之曲
　於皇神人武烈文謨左右世祖懷柔掃除威震遐邇
　化漸蟲魚垂光綿永成帝之孚
穆宗大章之曲
　烝哉文祖欽聖𢎞淵慈愛忠信典策昭然歆此明祀
　繁祉綿綿時純熙矣流慶萬年
康宗大康之曲
　惟明惟聽曄曄神功儀刑世業昭格上穹持盈孝孫
　薦芳斯豐錫我祉福皇化益隆
太祖大定之曲
　功超殷周德配唐虞天人恊應平統寰區開祥垂裕
　肇基永圖明明天子敬承典謨
太宗大惠之曲
　巍巍德鴻無為端扆祚承神功究馴俗媺清宮緝煕
　孝毖時祀欽奠著誠犠樽嘉旨
熙宗大同之曲
　昭顯令德神基丕承對越在天享用躋升於穆清廟
　來燕來寧神其醉止惟欽克誠
睿宗大和之曲
　皇祖開基周武殷湯猗歟聖考嗣德彌光啓祐洪緒
　長𤼵其祥嚴恭廟享萬世烝嘗
世宗大鈞之曲
　神之來思甫登于堂祼圭有瓚秬鬯芬芳巍巍先功
　啓祐無疆萬年肆祀孝心不忘
顯宗大寧之曲
　於皇神宮有嚴惟清吉蠲孝祀惟神之寧對越在天
　綏我思誠敷祐億年邦家之慶
章宗大隆之曲
　兩紀踐祚萬方寧康文經天地武服遐荒禮備制定
　德隆業昌居歆典祀億載無疆
宣宗大慶之曲
　猗歟聖皇三代之英功光先后德被羣生牲粢惟馨
　鼔鐘其鏗神兮來思歆于克誠
文舞退武舞進宮縣無射宮肅寧之曲
　明明先聖神武維揚開基垂統萬世無疆干戚象功
　威儀有光神保是饗昭哉降康
亞終獻無射宮肅寧之曲
　涓辰之休昭祀惟恭威儀陟降惟禮是從籩豆静嘉
　於論鼓鐘惟皇受祉監斯德容
皇帝飲福登歌夾鐘宮福寧之曲
　犠牲充潔粢盛馨香來格來享精神用彰飲此純禧
　簡簡穰穰文明天子萬夀無疆
徹豆登歌夾鐘宮豐寧之曲
　孝祀肅睦明德以薦樂奏九成禮終三獻百辟卿士
　進徹以時小大稽首神保聿歸
送神宮縣黄鐘宮來寧之曲
　潔兹牛羊清兹酒醴三獻攸終神旣燕喜神之去兮
　載錫繁祉萬夀無疆永保禋祀
郊祀前朝享太廟樂歌
皇帝入門宮縣無射宮昌寧之曲
　郊將升禋廟當告䖍錫鑾戾止孝寔奉先祀事斯舉
　有序無愆祗見祖考神意懽然
皇帝升殿登歌夾鐘宮昌寧之曲
　皇皇天子升自阼階奠見祖禰肅然有懐百禮已洽
　八音克諧旣昌且寧萬福沓來
迎神宮縣來寧之曲黄鐘三奏大呂角二奏太簇徵二
奏應鐘羽二奏詞同
　以實應天報本反始潔粢豐盛禮先肆祀風馬雲車
　神之弔矣來止來宜而燕翼子
皇帝盥洗宮縣無射宮昌寧之曲
　有水于罍有巾于篚帨手拭爵圭衮有煒𤣥酒大羮
　德馨維菲萬年昌寧皇皇負扆
皇帝升階宮縣無射宮昌寧之曲(降階同/)
　巍巍京師有嚴神宮聖主戾止多士雲從來享來獻
　肅肅其容將昭大報庸示推崇
司徒捧爼宮縣無射宮豐寧之曲
　陳其犠牲惟純與精苾芬孝思於昭克誠不疾瘯蠡
　或剥或烹洋洋在上以交神明
始祖酌獻宮縣大元之曲
　猗歟初基兆我王迹其命維新詒謀丕赫緜緜爪瓞
　國步日闢堂構之成焜煌今昔
獻祖大昭之曲
　以聖繼興成王之孚民從其化咸奠攸居清廟觀德
　猗歟偉歟金石備樂以奉神娛
昭祖大成之曲
　東夷不庭皇祖震怒神武削平詒厥聖緒猶室有基
　垣墉乃樹億萬斯年天保孔固
景祖大昌之曲
　於皇藝祖其智如神修法施令百度惟新疆宇日廣
　海隅咸賔功高德厚耀耀震震
世祖大武之曲
　於皇先王昭假于天長駕遠馭麾斥無前王業猶生
　孫謀有傳圓壇展禮敢先告䖍
肅宗大明之曲
　猗歟前人簡惠昭融相我世祖成兹伐功敷佑來葉
　帝圖其隆將修熙事先欵神宮
穆宗大章之曲
　仁慈忠信惟祖之休功光岐下迹掩商邱言瞻清廟
　懐想前修神其來格歆兹庶羞
康宗大康之曲
　猗歟前王惠我無疆儀刑典法日靖四方永言孝思
　於乎不忘昭告大祀祗率舊章
太祖大定之曲
　天生聰明俾乂蒸人惟此二國為我敺民撻彼威武
　萬邦咸賔明昭大報推而配神
太祖大惠之曲
　維清緝熙於明明德我其收之駿奔萬國南郊肇修
　大典增飾清廟吉蠲純禧申錫
睿宗大和之曲
　維時祖功肇開神基昭哉聖考其德增輝上動天監
　明命攸歸謀詒翼子無疆之辭
文舞退武舞進宮縣肅寧之曲
　先皇開基比迹殷湯功加天下武德彌光容舞象成
　干戈戚揚於昭報本懐哉不忘
亞終獻宮縣肅寧之曲
　於皇宗祊朝獻維時芬芬酒醴棣棣威儀誠則有餘
　神之格思神孫千億神其相之
皇帝飲福登歌夾鐘福寧之曲
　皇皇穆穆丕承丕基躬親于禋載肅載祗對越在天
　神歆其誠于以飲酒如川之增
徹豆登歌夾鐘宮豐寧之曲
　物維其時旣豐且㫖苾苾德馨或將或肆神之居歆
　洽于百禮於萬斯年穰穰介祉
送神宮縣黄鐘宮來寧之曲
　濟濟多儀雅奏皇皇獻終反爵薦餘徹豆神監昭回
　有秩斯祐無疆之福申錫厥後
昭德皇后别廟郊祀前薦享登歌樂曲
初獻盥洗夷則宮肅寧之曲
　神無常享時歆精誠惟誠惟潔感通神明先事盥滌
　注兹清泠巾篚旣奠尊彞薦馨
初獻升降殿仲呂宮嘉寧之曲
　有來肅肅登降以敬粲粲祇服鏘鏘佩聲金石節奏
　旣恊且平其儀不忒乃終有慶
司徒奉爼奏夷則宮豐寧之曲
　馨我黍稷潔我牲牷降升有節薦是吉蠲工祝致告
　威儀肅然神之弔矣元吉其旋
酌獻奏夷則宮儀坤之曲
　俔天之妹坤德利貞圜丘有事先薦以誠我酒旣㫖
　我殽旣盈神其居饗福禄來成
徹豆奏仲呂宮豐寧之曲
　明昭祀事舊典無違樂旣云闋神其聿歸禮之克成
　神保斯饗於萬斯年迓續丕貺
祫禘有司攝事
初獻盥洗宮縣無射宮肅寧之曲
　祀事之大齊栗為先絜精以獻沃盥于前旣灌以升
　乃薦豆籩神其感格歆于吉蠲
升自西階登歌奏夾鐘宮嘉寧之曲(餘並同親祀/)
　國有太宮合食以禮躋階肅肅降陛濟濟鏘然純音
　節乃容止神之格思永綏福履
時享攝事登歌樂章
初獻盥洗無射宮肅寧之曲
　酌彼行潦維挹其清潔齊以祀祀事昭明顯允辟公
　沃盥乃升神之至止歆于克誠
初獻升殿夾鐘宮嘉寧之曲(餘同親祀惟不用宮縣/)
　濟濟在庭祗薦有序雍容令儀旋規折矩爰徂于基
　鳴佩接武敬恭神明來寧來處
昭德皇后時享登歌樂章
初獻盥洗無射宮肅寧之曲
　昭祀有章禮備樂舉爰潔其盥亦豐其爼俯仰升降
　中規中矩神其來格百福是與
初獻升殿夾鐘宮嘉寧之曲(三獻及司徒降同/)
　假哉神宮神宮有恤惟時吉蠲登升翼翼歌鐘鏘煌
　笙磬翕繹於昭肅恭靈釐來格
司徒奉爼無射宮豐寧之曲
　宮庭枚枚鐘磬喤喤旣儀圭鬯旣奠膋薌齊莊奉饋
　籩豆大房靈之右饗流慶無疆
酌獻無射宮儀坤之曲
　於皇坤德作合乾儀塗山懿範京室芳徽容聲如在
　典祀惟時神其克享薦祉來宜
亞終獻無射宮儀坤之曲
　嘉羞實爼高張在庭申獻合禮(終獻改/申為三)坤德儀刑神
　其是聽用鬯清明清明旣鬯來享來寧
徹豆夾鐘宮豐寧之曲
　禮成於終神心禗禗膋蕭發馨樂闋獻已徒馭孔多
　靈輿載轙青𤣥悠悠歸且億矣
宣孝太子别廟登歌樂章
初獻升殿夾鐘宮承安之曲
　有腯斯牲有馨斯齊美哉洋洋升降以禮禮容旣莊
　樂亦諧止神之格思式歆明祀
酌獻無射宮和寧之曲
　於惟光靈孝德昭宣高麗有奕來寧來燕於薦惟祫
　旣時旣蠲從我烈祖載享億年
亞終獻和寧之曲
　金石和奏豆籩惟豐祠宮奉事齊敬精衷笙吟伊浦
　鶴駐緱峯是保是饗靈德無窮
徹豆夾鐘宮和安之曲
　寢成奕奕今兹其時明稱肇祀將禮之儀侯安以懌
　羞嘉且時樂闋獻已神其饗思
大定三年十月追上睿宗冊寶應鐘宮顯寧之曲
　天開休運積仁而昌命兹昭考敢忘顯揚上儀肇舉
　涓日之良來格來享惠我無疆
大定十九年升祔熙宗冊寶樂曲
　恢大帝業敉寧多方懿德茂烈金書發揚肇舉上儀
　涓擇吉日鴻名赫赫與天無極
上冊寶宮縣靜寧之曲
　日卜其吉承祀孔肅廣號追崇孝心克篤於乎悠哉
　來思睟穆寶冊旣承委於宗祝
皇帝降殿宮縣鴻寧之曲
　繼世隆昌臨朝靜黙追諡鴻名發輝潛德玉質金章
　煌煌簡冊涓辰展儀永傳無極
殿庭樂歌
大定七年正月上冊寶皇帝將升御座宮縣奏太簇宮
泰寧之曲(降座/同)
　德隆帝位承天而興侯邦來庭民居安寧歸美以報
　傳之無極鴻名徽稱壽時萬億
冊寶入門奏天保報上之曲
　四方旣平功歸聖明定功巍巍丕享鴻名股肱良哉
　榆揚元首儲精優游南山等壽
奉冊寶官將復班位奏歸美揚功之曲
　聖德高明萬邦咸休錙銖唐虞粃糠啇周維時羣臣
　對敡稽首天子明明令聞不朽
冊寶初行奏和寧之曲(冊寶將升殿皇太子自/侍立位至降階曲並同)
　四方攸同昭哉成功時和年豐諸福來崇英聲昭騰
　和氣充塞於乎皇王維壽時億
皇太子升殿賀奏同心戴聖之曲
　穆清皇風遐方來同於昭于天物和歲豐丕受鴻名
　對揚偉績純釐穰穰敷錫罔極
上壽皇帝將升御座宮縣和寧之曲(同前/)
舉酒萬壽無疆之曲
　四海太平吾皇之功羣臣對揚誕受鴻名霞觴瓊腴
　君王樂豈皇天垂休萬壽無極
皇太子升階降階及與宮官升殿並奏和寧之曲(同前/)
進第一爵登歌奏王道明昌之曲
　對天鴻休于以鋪張巍巍煌煌超冠百王皇圖皇綱
　時維明昌祉福無疆于民敷揚
行羣官酒宮縣和寧之曲文舞入設羣官食奏功成治
定之舞三成止
　聖德高明如天强明多方治平功大有成流于聲音
　形于蹈舞頒觴羣臣以昭禮遇
進第二爵登歌奏天子萬年之曲
　惟明后馭寰瀛躋升平飛英聲功三皇德五帝游巖
　廊億萬歲
行羣官酒宮縣和寧之曲武舞入設羣官食奏四海會
同之舞三成止
　地平天成時和歲豐迓衡弗迷率惟敉功受天之祜
　四方來荷於萬斯年不遐有佐
進第三爵登歌嘉禾之曲
　景命赫斯歸吾皇仁風洋洋被遠荒琛贄旅庭趨明
　光氣和薰蒸為嘉祥殊本合穗眞異常庾如坻京歲
　且穰猗歟鴻休超前王播為聲詩傳無疆(行羣官酒/設羣官食)
　(羣官降階宮縣並奏和寧之曲皇帝/將降御座泰奏寜之曲並用太簇宮)
大定十一年十一月行冊禮皇帝升御座宮縣泰寧之
曲
　皇皇穆穆衮服王趾如日之升如山仰止九賔在列
　媚兹天子願言無疆介以繁祉
冊寶入門奏天保報上之曲
　穆穆元聖天廸子保相維臣工以奏丕號揚于路朝
　玉牒神寶於萬斯年吾君壽考
奉冊寶官將復班位奏歸美揚功之曲
　玉冊玉寶尊聖天子丕揚鴻名昭受帝祉閎休對天
　其隆孰比臣下同心翼戴歸美
皇太子升殿賀奏同心戴聖之曲
　大矣我后徽冊膺受歡趨彤庭拜手稽首休明御辰
　無疆萬壽靈貺沓來天地長久
舉酒奏萬壽無疆之曲
　聖德懋昭民歸天祐煌煌金書典冊光受備樂在庭
　八音諧奏羣公奉觴天子萬壽
進第一爵登歌王道昌明之曲
　明明我皇道光化溥百度惟新禮修樂舉藻餙太平
　爛然可覩超躋三王暉映千古
設羣官食奏和寧之曲功成治定之舞
　穆穆我君威折羣醜輝光日新仁洽九有容典威蕤
　超前絶後端拱深嚴寶冊膺受
第二爵登歌奏天子萬年之曲
　典禮修惟明后揚鴻名燦瓊玖羅華紳為萬壽歌南
　山堅且久
行羣官酒奏和寧之曲四海會同之舞
　道隆政平天開有德萬國和寧來王來極昭受鴻名
　俯徇列辟錫飲行觴歡心各得
第三爵登歌奏嘉禾之曲
　衆瑞畢至昭升平爰生嘉禾迺合穗膴膴大田無南
　東稼茂如雲成豐歲旣刈旣穫百室盈擊壤歌沸野
　老聲陶唐之民兹其比帝力何有若自遂
大定十八年十二月上受命寶皇帝將升御座宮縣奏
泰寧之曲並大呂宮
　上帝有赫懐此明德畀之神寶庸鎭萬國臨軒是膺
　登降維則羣臣拜首年卜萬億
寶入門奏天保報上之曲
　受命大寶昭答眷祐珍符明貺人為天授文物具舉
　韶濩迭奏羣臣上之天子萬壽
羣臣合班奏歸美揚功之曲
　德冒生民明明元后端冕臨軒神寶是受羣工來賀
　咸拜稽首無疆無期享祚長乆
皇太子升殿并自侍立位降階宮縣稱觴介壽之曲
　上儀昭舉膺時瑞玉羣辟在列蹌蹌肅肅袞衣桓圭
　歸美稽首升降惟時天子萬壽
舉酒登歌奏萬壽無疆之曲
　上帝眷命純休兹至誕膺洪寶光臨大器稱觴對揚
　嵩嶽萬歲其寧惟永無疆卜世
天德二年十月冊立中宮皇帝將升御座宮縣奏乾寧
之曲(降座同/)
　人道大倫王道所基明聖稽古隂敎欲施臨軒發冊
　備舉彞儀麟趾關雎宜播聲詩
冊寶入門奏昌寧之曲(出門同/)
　羽衞充庭淑旂徽章禮儀具舉涓辰以良相我内訓
　來儀椒房億萬斯年邦家之光
將受冊寶以冊寶入門宮縣奏肅寧之曲(命婦升降同/)
　塗山興夏關雎美周坤儀之尊母臨九州瑤冊禕衣
　光配凝旒地久天長福禄是遒
后出閤奏順寧之曲(升降座同/)
　天立厥配任姒比隆母儀四海化行六宮日月並明
　乾坤合德於萬斯年作儷宸極
受冊奏坤寧之曲
　風化之始由于壼闈禮文斯備爰正坤儀維順以慈
　儷聖同德則百斯男垂綂無極
天德四年二月冊皇太子皇帝將升御座宮縣奏乾寧
之曲皆用夾鐘宮
　大君有為先圖本固涓辰之吉禮成儲副文物備陳
　聲樂皆具人心載寧克昌福祚
冊使入門昌寧之曲
　在天成象煥乎前星惟聖時憲典禮以行一人有慶
　萬邦以貞社稷之福寖昌寖明
皇太子入門奏元寧之曲(出門同/)
　皇矣上帝純佐明聖篤生元良日躋德性冊命主器
　萬邦以正龍樓問寢億年之慶
大定八年正月冊皇太子皇帝將升御座宮縣洪寧之
曲(並用太簇宮/)
　會朝清明臨軒備禮天威皇皇臣工濟濟於昭元良
　膺兹典冊對揚閎休卜年萬億
皇太子入門奏肅寧之曲
　光昭前星惟天垂象稽古而行主器以長典禮告成
　邇遐屬望國本旣隆繁釐永享
羣臣合班奏嘉寧之曲
　於皇臨軒禮崇上嗣維眷之祺傃方正位言觀其儀
　翔翔濟濟美歸吾君太平萬歲
皇太子復受冊位奏和寧之曲
　祖功艱難經營締構基牢根深枝繁葉茂於昭貽謀
　駢休集祐元良斯貞吾皇萬壽
大定二年七年三月冊皇太孫皇帝將升御座宮縣泰
寧之曲(並姑洗宮/)
　上天叢休申錫祚𦙍孫謀有貽臨軒體正煌煌上儀
　欣欣衆聽隆我邦本無疆惟慶
皇太孫入門奏慶寧之曲(出門同/)
　寶源流光流光帷遠孫謀有貽慶序昭衍於樂衆望
　於皇備典動容周旋承兹嘉羡
羣臣合班奏順寧之曲
　冕旒當宁徽章備舉綵仗充庭金石列簴濟濟多士
　翼翼就序海潤山暉傾聽樂府
皇太孫復受冊位奏保寜之曲
　禮之攸聞丕建世嫡衆論恊從天心不易名崇震宮
　辭著瑞冊祉稷宗廟無疆夷懌
鼓吹導引曲
天眷三年九月駕幸燕京導引曲(無射宮/)
　五年一狩仙仗到人間問稼穡艱難蒼生洗眼秋光
　裏今日見天顏金戈玉斧臨香火馳道六龍閑歌謠
　到處皆相似天子壽南山
天德二年三月祫享迴鑾導引曲
　禮成廟享御衞拱飛龍諸道起祥風太平天子多受
　福孝德與天通鳳簫龍管韶音奏聲在五雲中粲然
　文物昭治世萬億禩無窮
貞元元年三月駕幸中都導引曲(並姑洗宮/)
　鑾輿順動嘉氣滿神京輦路宿塵清鈎陳萬旅隨天
　仗縹緲轉霓旌都人望幸傾堯日鼇抃溢歡聲臨歡
　入極辰居正寰宇慶昇平
采茨曲
　新都春色滿華蓋定全燕時運千齡協星辰五緯連
　六龍承曉日丹鳳倚中天王氣盤山海皇居億萬年
貞元三年十一月祫享迴鑾采茨曲(並用/)
　慶成迴大駕仙仗紫雲深龍衮輝千騎嵩呼間八音
　太平興縟禮萬國得歡心孝格迎遐福穰穰永降臨
正隆六年六月駕幸南京導引曲(並林鐘宮/)
　神宮壯麗宮殿壓蓬萊向曉九門開聖明天子初廵
　幸遙駕六龍來五雲影裏排仙仗清蹕絶纎埃都人
　齊唱昇平曲更進萬年盃
采茨曲
　䨇闕層雲表澄景開清曉六龍天上來馳道平如掃
　虞巡五載合夏諺一遊同都人欣豫意寫入頌聲中
大定三年十月祫享迴鑾采茨導引曲(皆應鐘宮自後/親祀二曲並用)
　太宮崇烈考大禮慶初成綵仗迴雲步天階嚴蹕聲
　舜宮合至孝周頌詠維清介福應穰簡歡交萬國情
導引曲
　禮行清廟華黍薦年豐聖孝與天通六龍迴馭千官
　衛玉振珮環風黄麾金輅嚴天仗霏霧鬱葱葱工歌
　迭奏升平曲福禄自來崇
大定二十七年三月皇太孫受冊謝廟
導引曲
　璿源濬發衍慶自靈長聖運日隆昌震闈顯冊遵彞
　典基緒煥重光揀時廟見嚴昭報禮樂粲成章精誠
　潛格神明助福禄永無疆
　
　金史卷四十
