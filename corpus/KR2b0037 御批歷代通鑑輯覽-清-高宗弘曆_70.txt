
御批厯代通鑑輯覽卷六十九
五季
(壬晉天福七年六月晉王室婁立漢/寅劉珹光天元年是嵗□□國三鎮)春正月晉以杜重
威為順國(歐史綱目俱作/順徳今依通鑑)節度使
　安重榮既誅晉改鎮州成徳軍為恒州順國軍以杜
　重威為節度使重威奉王瑜(范陽/人)為副使瑜為重歛
　于民恒人不勝其苦
二月唐以宋齊邱知尚書省尋罷之
　齊邱固求豫政事唐主聴入中書又求領尚書乃以
　齊邱知尚書省事親吏夏昌圖盗官錢三千緡齊邱
　判貸其死唐主大怒斬昌圖齊邱稱疾請罷從之
夏四月晉貶張彦澤(突厥部人/徙太原)為龍武大將軍
　彦澤先為彰義(涇州/軍號)節度使殺其掌書記張式(决口/剖心)
　(斷其/四支)式父鐸詣闕訟寃晉主以河陽帥王周代彦澤
　鎮涇州彦澤還至陜獲亡將楊洪乘醉斷其手足而
　斬之王周奏彦澤在鎮不法二十六條民㪚亡者五
　千餘户彦澤既至晉主以其有軍功釋不問諫議大
　夫鄭受益(從讜/兄子)上言彦澤凶殘無所忌憚見聞之人
　無不切齒而陛下一無詰讓中外皆言陛下受其獻
　馬百匹聴其如是竊為陛下惜此惡名乞正彦澤罪
　法以湔洗聖徳疏奏留中刑部郎中李濤等伏閣極
　論彦澤罪語甚切至敕彦澤削一階降爵一級濤復
　與兩省及御史臺官伏門奏請論如法晉主召濤面
　諭之濤端笏前廹殿陛論辯聲色俱厲晉主怒連叱
　之濤不退晉主曰朕已許彦澤不死濤曰陛下許彦
　澤不死不可負不知范延光鐡劵安在晉主拂衣起
　入禁中既而有是命
漢主龑殂子玢立
　漢主龑寢疾以其子秦王洪度晉王洪熙皆驕恣少
　子越王洪昌(龑諸子名俱/依歐史輯)孝謹有智識與右僕射王
　翷謀(龑曰吾子孫不肖後世如鼠入/牛角當漸小爾因泣下歔欷)欲出洪度洪熙
　而立洪昌會崇文使蕭益入問疾以其事訪之益曰
　立嫡以長違之必亂乃止(龑為人辯察多權術好自/矜大嘗謂中國天子為洛)
　(州刺史窮奢極麗悉聚南海珍寶以為玉堂珠殿困/刑慘酷有灌鼻割舌支解刳剔炮炙烹蒸之法或聚)
　(毒蛇水中以罪人投之謂之水獄每視殺人則不勝其喜/不覺朶頤垂涎吥呷人以為真蛟蜃也末年尤精忌)
　(以士人多為子孫計故專任/宦者由是其國宦者大盛)及殂洪度即位更名玢
　以洪熙輔政
五月唐以宋齊邱為鎮南節度使
　齊邱既罷不復朝謁唐主遣夀王景遂勞問許鎮洪
　州始入朝唐主與之宴酒酣齊邱曰陛下中興臣之
　力也奈何忘之唐主怒曰公以遊客干朕今為三公
　亦足矣齊邱曰臣為遊客時陛下乃偏禆耳明日唐
　主手詔謝之曰朕之褊性子嵩所知少相親老相怨
　可乎乃以齊邱鎮洪州
六月晉主敬瑭殂兄子齊王重貴立(是為晉/出帝)
　遼主以晉招納吐谷渾遣使來讓晉主憂悒成疾一
　旦馮道獨對晉主命幼子重睿出拜之又令宦者抱
　　置道懐中葢欲道輔立之六月晉主殂(時晉主在鄴/都殂于保昌)
　　(殿/)道與侍衛馬歩都虞候景延廣議以國家多難宜
　　立長君乃奉齊王重貴為嗣是日即位延廣始用事
　　禁人偶語初髙祖(晉主敬瑭/廟號髙祖)疾亟有㫖召劉知逺入
　　輔政晉主重貴寢之知逺由是怨
秋七月閩富沙王延政攻汀州不克歸敗福州兵于尤
口(尤漢口也在延/平府南平縣南)
漢循州盗張遇賢作亂
　有神降于博羅縣(秦置今屬/惠州府)民家縣吏張遇賢事之
　甚謹時循州盗賊羣起莫相統一共禱其神神大言
　曰張遇賢當為汝主于是羣帥共奉遇賢為主攻掠
　海隅遇賢年少無他方畧諸將但告進退而已漢主
　遣越王洪昌循王供杲討之戰不利為賊所圍指揮
　使陳道庠(端州/人)等力戰救之得免東方州縣多為遇
　賢所䧟(後遇賢為漢所敗告于神神曰取虞州則大/事可成遇賢遂趣䖍州唐將違縞白昌裕屢)
　(破之遇賢禱于神神不從言其黨大懼執遇賢/以降斬于金陵市邊鎬昇州人白昌裕􁌎州人)
八月晉討襄州拔之安從進伏誅
　髙行周圍襄州踰年不下奉國軍都虞候王清(字去/瑕曲)
　(周/人)曰賊城已危我師已老民力已困不早逼之尚何
　俟乎與指揮使劉詞(字好謙/元城人)帥衆先登拔之從進舉
　族自焚
冬十一月晉復行官賣鹽法
　先是河南北諸州官自賣海鹽歲収緍錢十七萬人
　散蠶鹽(所以/襄繭)斂民錢言事者稱民坐私販鹽抵罪者
　衆不若聽民自販而歲以官所賣錢直斂于民謂之
　食鹽錢髙祖從之俄而鹽價頓賤毎斤至十錢至是
　三司使董遇欲増求羡利而難于驟變前法乃重征
　鹽商過者七錢留賣者十錢由是鹽商殆絶而官復
　自賣其食鹽錢斂之如故
十二月閩以李仁遇同平章事
　仁遇閩主曦之甥也年少美姿容得幸于曦以為左
　僕射與吏部侍郎李光凖並同平章事(曦滛侈無度/資用不給國)
　(計使陳匡範增算商之法以獻曦大悦曰匡範人中/寶也已而歲入不登其數乃借于民以足之匡範以)
　(憂死曦後知其借于民也剖棺斷尸棄之冰中泉州/刺史余廷英貪穢畧人子女事覺下吏廷英獻買宴)
　(錢萬緡曦召見曰宴已買矣皇后貢物安在廷英復/獻錢于后未幾遂以廷英為相于是校書郎陳光逸)
　(上書陳曦大悲五/十事曦怒殺之)
(癸晉天福八年南唐李璟保大元年殷王廷政天徳/夘元年南漢劉晟乾和元年是歲并殷凡六國三鎮)春
二月晉主還東都(晉主即位于鄴/都及是始還汴)
　晉主之初即位也大臣議奉表稱臣告哀于契丹景
　延廣請致書稱孫而不稱臣李崧曰陛下如此他日
　必躬擐甲胄與遼戰于時悔無益矣延廣固爭馮道
　依違其間晉主卒從延廣議遼主大怒遣使來責讓
　延廣復以不遜語答之遼盧龍節度使趙延壽欲代
　晉帝中國屢説遼主擊晉遼主頗然之晉主聞遼將
　南侵還東京然猶與遼問遺相往來無虚月
唐主昪殂
　唐宣城王景逹剛毅開爽唐主愛之屢欲以為嗣宋
　齊邱亟稱其才唐主以璟年長而止嘗如璟宫遇璟
　親調樂器大怒數日㓜子景逷母种氏有寵乘間言
　景逷可為嗣唐主怒曰子有過父訓之常事也國家
　大計女子何得預知即命嫁之(方士獻丹餌之浸成/躁急羣臣奏事往往)
　(暴怒然有論辯中理者亦歛容謝之問道士王栖霞何/道可致太平對曰王者治心治身乃治國家今陛下)
　(尚未能去飢嗔飽喜何論/太平凡所賜予皆不受)駕部郎中馮延己(本彭城/人徙歙)
　(州/)為齊王掌書記性傾巧與宋齊邱及陳覺相結又
　有魏岑者亦在齊府給事中常夢錫(字孟圖/扶風人)屢言覺
　延己岑皆佞邪小人不宜侍東宫司門郎中蕭儼(廬/陵)
　(人/)亦表覺姦囬亂政唐主頗悟未及去㑹疽發背疾
　亟太醫吳廷裕遣親信召齊王璟入侍疾唐主謂曰
　吾餌金石始欲益壽乃更傷生汝宜戒之是夕殂秘
　不發䘮下制以齊王監國孫晟恐馮延已等用事欲
　稱遣詔令太后臨朝稱制翰林學士李貽業(蔚從/曾孫)曰
　先帝常云婦人預政亂之本也安肯自為厲階此必
　近習奸人之詐也且嗣君春秋已長明徳著聞公何
　得遽為亡國之言若果宣行吾必對百官毁之晟乃
　止
閩富沙王延政稱帝于建州國號殷
　延政稱帝以潘承祐為吏部尚書楊思恭(建陽/人)為兵
　部尚書(未幾以承祐同平章事/思恭遷僕射録軍國事)國小民貧軍旅不息
　思恭以善聚斂得幸増田畆山澤之税至于魚鹽蔬
　果無不倍徴國人謂之楊剝皮已而承祐上書陳十
　事首以兄弟相攻為言延政大怒削承祐官爵放歸
　私第
三月唐主璟立
　唐主即位大赦改元秘書郎韓熙載請俟踰年改元
　不從唐主為人謙謹不名大臣數延公卿論政體李
　建勲謂人曰主上寛仁大度優于先帝但性習未定
　茍旁無正人恐不能守先帝之業耳(宋齊邱待陳覺/素厚唐主亦以)
　(為才委任之馮延巳延魯魏岑皆依附覺與查文徽/更相汲引侵蠧政事唐人謂之五鬼  馮延魯字叔)
　(文延己之弟一名謐查/文徽字先慎休寧人)
漢晉王洪熙殺其主玢而自立更名晟
　漢主玢驕奢不親政事居䘮無禮左右忤意輒死無
　敢諌者惟越王洪昌及内常侍吳懐恩屢諫不聽常
　猜忌諸弟晉王洪熙欲圖之乃盛飾聲妓娯悦其意
　以成其惡玢好手摶洪熙令指揮使陳道庠引力士
　劉思潮等五人習手摶洪熙與諸王宴而觀之至夕
　大醉洪熙使道庠思潮等掖漢主因拉殺之洪熙即
　位更名晟以洪昌為大尉道庠等皆受賞賜甚厚(晟/既)
　(立國中議論洶洶循王洪杲請斬劉思潮等以謝中/外不從思潮等誣洪杲謀反殺之于是晟欲盡殺諸)
　(弟以越王洪昌賢而得衆先遣盗刺殺之其/後諸弟洪澤等俱見殺而劉思潮等亦被誅)
夏四月戊申朔日食
秋七月晉遣使括民榖
　詔以年饑國用不足分遣使者六十餘人于諸道括
　民榖
唐主立其弟景遂為齊王景逹為燕王
　唐主縁烈祖(李昇廟/號烈祖)意以景遂為諸道兵馬元帥徙
　封齊王居東宫景逹為副元帥徙封燕王宣告中外
　約以傳位景遂景逹固辭不許景遂自誓必不敢為
　嗣更其字曰退身人立景逷為保寧王宋太后怨种
　夫人屢欲害景逷唐主力保全之
九月晉執遼回圖使(回圖務之使也主典/互市回圖務注見前)喬榮既而歸
　之初河陽牙將喬榮從趙延壽入遼遼以為回圖使
　往來販易于晉置邸大梁至是景延廣説晉主囚榮
　于獄凡遼人販易在晉境者皆殺之奪其貨大臣皆
　言遼不可負乃釋榮慰賜而歸之榮辭延廣延廣大
　言曰歸語而主先帝為北朝所立故稱臣奉表今上
　乃中國所立所以降志于北朝者正以不敢忘先帝
　盟約故耳為隣稱孫足矣無稱臣之理翁怒則來戰
　孫有十萬横磨劎足以相待他日為孫所敗取笑天
　下毋悔也榮欲為異時據騐乃曰公所言頗多懼有
　遺忘願記之紙墨延廣命吏書其語以授之榮具以
　白遼主遼主大怒南侵之志始决晉使如遼者皆縶
　之桑維翰屢請遜辭以謝遼主每為延廣所沮晉以
　延廣有定䇿功寵冠羣臣又總宿衛兵故大臣莫能
　與之爭河東節度使劉知逺知延廣必召兵而不敢
　言但益募兵増置十餘軍以備遼
冬十月晉主立其叔母馮氏為后
　初髙祖愛少弟重𦙍飬以為子娶馮濛(定州安/喜人)女為
　其婦重𦙍早卒馮夫人寡居有美色晉主初立納之
　至是立以為后頗預政事兄玉(字景/臣)時為鹽鐵判官
　擢為端明殿學士與議政事
十二月晉楊光逺誘遼南侵
　初晉髙祖以馬三百借平廬節度使楊光逺景延廣
　以詔命取之光逺怒密告于遼以晉境大飢乘此攻
　之一舉可取趙延壽亦勸之遼主乃集兵五萬使延
　壽將之經畧中國曰若得之當立汝為帝延壽信之
　為盡力朝廷頗聞其謀遣使城南樂及徳清軍(晉置故/城在今)
　(大名府清/豐縣西北)徴近道兵以備之
唐以宋齊邱為青陽(唐縣今属/池州府)公遣歸九華
　唐侍中周宗年老謹恭中書令宋齊邱樹黨傾之宗
　泣訴于唐主唐主由是薄齊邱齊邱忿懟表乞歸九
　華舊隱唐主知其詐一表即從之仍賜號九華先生
　封青陽公齊邱乃治大第于青陽服御將吏皆如王
　公而憤邑益甚
晉旱水蝗民大饑
　是歲晉境春夏旱秋冬水蝗大起原野山谷城郭廬
　舍皆滿竹木葉俱盡重以官括民榖使者督責嚴急
　不留其食有坐匿榖抵死者縣令往往納印自劾去
　民餒死者數十萬口流亡不可勝數朝廷以恒定飢
　甚獨不括民榖杜威(即杜重威避/晉主諱去重)奏請如例用判官
　王緒謀檢索殆盡得百萬斛威止奏三十萬斛餘皆
　入其家又令判官李沼稱貸于民復滿百萬斛闔境
　苦之定州吏欲援例為奏節度使馬全節不許曰吾
　為觀察使(節度兼/觀察)職在養民豈忍效彼所為乎
楚作九龍殿
　楚王希範奢欲無厭務窮侈靡作九龍殿刻沉香為
　八龍餙以金寶抱柱相向希範居中自言身一龍也
　(先是楚地多産金銀茶利尤厚故財貨豐殖及是用/度不足重為賦歛民多逃亡各失其業又用孔目官)
　(周陟議令常税之外大縣貢米二千斛中千斛小七/百斛無米者輸布帛天䇿學士拓拔恒上書曰殿下)
　(長深宫之中藉已成之業身不知稼穯之勞耳不聞/鼔鼙之音馳驅遊遨雕牆玉食府庫盡矣而浮費益)
　(甚百姓困矣而厚歛不息今淮南為仇讎之國番禺/懐吞噬之志荆渚日圖窺伺溪洞待我姑息諺曰足)
　(寒傷心民怨覆國願罷輸水之令誅周陟以詌郡縣/去不急之務减興作之役無令一旦禍敗為四方所)
　(笑希範大怒他日請見辭以晝寢桓謂客將曰王逞/欲而愎諫吾見其干口飄零無日矣希範益怒遂終)
　(身不復/見之)
(甲晉開運元年是歲/辰凡六國三鎮閩亡)春正月遼克晉貝州權知州事吳
巒死之晉遣兵以禦遼
　遼前鋒將趙延壽趙延照(思温/之子)將兵南侵逼貝州先
　是朝廷以貝州水陸要衝多聚芻粟為大軍數年之
　儲軍校邵珂性凶悖節度使王令温(河間/人)黜之珂怨
　望密遣人亡入遼言貝州易取㑹令温入朝執政以
　吳巒權知州事巒至而遼兵至巒書生無爪牙珂請
　效死巒使將兵守南門自守東門遼主自攻貝州巒
　悉力拒之燒其攻具殆盡珂引遼軍自南門入巒赴
　井死遼遂破貝州所殺且萬人晉以髙行周為都部
　署與符彦卿皇甫遇(常山/人)等將兵禦之
唐主敕齊王景遂參决庶政既而罷之
　唐主决欲傳位于齊燕二王翰林學士馮延己等因
　之欲隔絶中外以擅權請敕齊王景遂參决庶政百
　官惟魏岑查文徽得白事餘非召對不得見唐主從
　之國人大駭給事中蕭儼上疏極論不報侍衛都虞
　侯賈崇叩閤求見曰臣事先帝三十年觀其延接疏
　逺孜孜不怠下情猶有不通者陛下新即位所任者
　何人而頓與羣臣謝絶臣老矣不得復奉顔色因涕
　泗嗚咽唐主感悟遽収前敕(唐主于宫中作髙樓召/侍臣觀之衆皆歎美蕭)
　(儼曰恨樓下無井唐主問其故對曰以此不及景陽/樓耳唐主怒貶于舒州觀察使孫晟遣兵防之儼曰)
　(儼以諫諍得罪非有他惠昔顧命之際君幾危社/稷其罪顧不重于儼乎今日反見防邪晟遂罷之)
晉主自將次澶州遣劉知逺杜威張彦澤將兵禦遼
　晉主以景延廣為御營使髙行周以前軍先發時
　用兵方畧號令皆出延廣延廣乘勢使氣陵侮諸將雖
　天子亦不能制晉主發東京遼兵至黎陽晉主至澶
　州遼主屯元城遼别將宼太原劉知逺與白承福合
　兵擊之詔以知逺為招討使杜威為副使馬全節為
　都虞候遣張彦澤等將兵拒遼于黎陽復遣譯者致
　書于遼求修舊好遼主復書曰已成之勢不可改也
　太原奏破遼偉王于秀容遼兵遁去
二月遼兵渡河晉主遣李守貞(河陽/人)等分道擊之遼兵
敗走
　晉博州刺史周儒降遼又與楊光逺通情引遼兵自
　馬家口濟河營于東岸攻鄆州北津以應楊光逺晉
　遣李守貞皇甫遇梁漢章(應州/人)薛懐讓(太原/人)將兵萬
　人緣河水陸俱進遼兵圍髙行周符彦卿及先鋒使
　石公覇于戚城先是景延廣令諸將分地而守無得
　相救行周等告急延廣徐白晉主晉主自將救之遼
　兵解去三將泣訴救兵之緩幾不免守貞等至馬家
　口遼遣歩卒萬人築壘散騎兵于其外餘兵數萬屯
　河西渡未已晉兵薄之遼騎兵退走晉兵進攻其壘
　拔之遼兵大敗溺死數千人俘斬亦數千人河西之
　兵慟哭而去由是不敢復東(初遼主得貝州博州皆/撫慰其人或拜官賜服)
　(章及敗于戚城馬家口忿患所得民/皆殺之由是晉人憤怒戮力爭奮)
晉定難節度使李彝殷(彜超/之弟)侵遼以救晉
晉詔劉知逺擊遼知逺屯樂平(注見/前)不進
三月遼侵晉澶州不克引還
　遼主偽棄元城去伏精騎于古頓邱(在衛輝府濬縣/詩送子渉淇至)
　(于頓邱/即此)以俟晉軍與恒定之兵合而擊之鄴都奏虜
　已遁去大軍欲進追之㑹霖雨而止遼人馬飢疲趙
　延壽曰晉軍悉在河上畏我鋒鋭必不敢前不如即
　其城下四合攻之奪其浮梁則天下定矣遼主從之
　三月朔自將兵十餘萬陳于澶州城北髙行周與戰
　自午至晡互有勝負遼主以精兵當中軍而來晉主
　亦出陳以待之遼主望見晉軍之盛謂左右曰楊光
　逺言晉兵半以餒死今何其多也以精騎左右畧陳
　晉軍不動萬弩齊發飛矢蔽地遼兵稍郤兩軍死者
　不可勝數昏後遼兵引去遼主帳中小校亡來云遼
　主已得木書収軍北去景延廣疑有詐閉壁不敢追
　遼主北歸所過焚掠民物殆盡
閩指揮使朱文進弑其主曦而自立
　閩拱宸都指揮使朱文進閤門使連重遇以前弑昶
　懼國人之討相與結昏以自固閩主曦心疑之(曦嘗/因醉)
　(殺控鶴指揮使魏從朗從朗朱連之黨也又嘗酒酣/誦白居易詩云惟有人心相對間咫尺之情不能料)
　(因舉酒属二/人二人大懼)曦后李氏悍而酗酒以賢妃尚氏有寵
　妬之欲弑曦而立其子亞澄使人告文進重遇曰主
　上殊不平二公奈何㑹后父李真有疾曦往問之文
　進重遇使馬歩使錢逹弑曦于馬上召百官告之曰
　天厭王氏宜擇有徳者立之衆莫敢言重遇乃推
　文進升殿被衮冕帥羣臣北面稱臣文進自稱閩主
　悉収王氏宗族五十餘人皆殺之以重遇總六軍禮
　部尚書鄭元弼抗辭不屈文進殺之殷主延政遣統
　軍使吳成義將兵討文進不克文進遂稱藩于晉晉
　以為閩國王
晉籍鄉兵
　毎七户共出兵械資一卒號武定軍時兵荒之餘復
　有此擾民不聊生
夏四月晉主還大梁以景延廣為西京留守
　晉主命髙行周王周留鎮澶洲遂還大梁景延廣既
　為上下所惡晉主亦憚之桑維翰引其不救戚城之
　罪出西京留守以髙行周為侍衛馬歩都指揮使延
　光鬱鬱不得志日夜縱酒
晉遣使分道括率民財
　晉因遼兵屢至國用愈竭復遣使者三十六人分道
　括率民財各封劎以授之使者多從吏卒携鎻械刀
　杖入民家大小驚懼求死無地州縣吏復因緣為姦
　河南府出緡錢二十萬景延廣率三十七萬(延廣増/率十七)
　(萬欲以/入已)留守判官廬億(字子元/河内人)曰公位兼將相富貴
　極矣今國家不幸府庫空竭不得已取于民公何忍
　復因而求利為子孫之累乎延廣慙而止(先是詔以/楊光逺叛)
　(命兖州修守備節度使安審信以治樓堞為名率民/財以寔私藏括率使至賦緡錢十萬㑹審信他出拘)
　(其守藏吏指取/一囷已滿其數)
六月晉太尉侍中馮道罷以桑維翰為中書令兼樞密
使
　道雖為首相依違兩可無所操決或謂晉主曰馮道
　承平之良相今艱難之際譬如使禪僧飛鷹耳乃以
　為匡國節度使或又謂晉主曰陛下欲禦北狄安天
　下非桑維翰不可遂復置樞密院以維翰為中書令
　兼樞密使事無大小悉以委之數月之間朝廷差治
晉滑州河決發民塞之
　滑州河決浸汴曹單濮鄆五州之境詔大發數道丁
　夫塞之既塞晉主欲刻碑記其事中書舍人楊昭儉
　(字仲寶/長安人)諫曰陛下刻石記功不若降哀痛之詔染翰
　頌美不若頒罪已之文晉主乃止
晉以折從逺(折西河大姓從逺/字可乆雲中人)為府州(唐置今葭州/府谷縣是)團
練使
　初晉髙祖割地以賂遼府州與焉㑹遼欲盡徙河西
　之民以實遼東州人大恐刺史折從逺因保險拒之
　及晉與遼絶從逺引兵深入拔十餘寨故有是命
晉復置翰林學士
　以李慎儀為承㫖劉温叟(字永齡洛陽/人崇望從孫)徐台符(武彊/人)
　李澣范質(字文素/宗城人)為學士
秋八月晉以劉知逺為行營都統杜威為招討使督十
三節度使以備遼
　桑維翰兩秉朝政出楊光逺景延廣于外至是一制
　指揮節度使十五人無敢違者時人服其膽畧時軍
　國多事咨請輻輳維翰隨事裁决初若不經思慮人
　疑其疎畧退而熟議之亦終不能易也然頗任愛憎
　恩怨必報人亦以是少之(朔方節度使馮暉上章自陳/未老可用而制書見遺維翰)
　(召學士使為答詔曰非制書忽忘寔以朔方重地非/卿無以彈壓此欲移卿内地受代亦須竒材暉得詔)
　(甚喜遼兵之至也晉主再命劉知逺㑹兵山東皆不/至晉主疑之謂所親曰太原殊不助朕必有異圖至)
　(是雖為都統而寔無􁌏制之權密謀大計皆不得預色/知逺亦知見疎但慎事自守而已郭成見知逺有憂)
　(謂知逺曰河東山河險固風俗尚武士多戰馬静/則勤稼穯動則習軍旅此覇王之資也何憂乎)
九月庚午朔日食
冬十一月閩泉州牙將留從効(泉州永/春人)等誅朱文進所
署刺史黄紹頗傳首建州
　朱文進以其黨黄紹頗為泉州刺史散員指揮使留
　從効謂同列曰文進屠滅王氏遣腹心分據諸州吾
　属世受王氏恩而交臂事賊一旦富沙王克福州吾
　属死有餘愧衆以為然十一月各引軍中所善壯士
　夜飲于從効家從効紿之曰富沙王已平福州密㫖
　令吾属討黄紹頗諸君從吾言富貴可圖不然祸且
　至矣衆皆踊躍操白梃踰垣而入執紹頗斬之從効
　持州印詣王繼勲(延正/族子)第請主軍府凾紹頗首遣副
　使陳洪進(臨淮人/家泉州)齎詣建州延政以繼勲為泉州刺
　史從効洪進皆為都指揮使(文進聞黄紹頗死大懼/募兵攻泉州從効與戰)
　(大破/之)
十二月晉師圍青州楊光逺之子承勲刦其父以降
　李守貞圍青州經時城中食盡遼援兵不至楊光逺
　遥稽首于遼曰皇帝皇帝誤光逺矣其子承勲勸光
　逺降兾全其族光逺不許承勲斬勸光逺反者判官
　邱濤等送其首于守貞縱火大譟刦其父出居私第
　上表待罪開城納官軍(晉以光逺罪大而諸子歸命/難于顕誅命守貞以便宜從)
　(事守貞遣人拉殺光逺以病死聞起復承勲為/汝州防禦使後遼主入汴責承勲以殺父斬之)
閠月閩人討殺朱文進傳首建州
　先是殷主延政遣統軍使吳成義帥戰艦千艘攻福
　州㑹唐遣行營都虞候邊鎬等以兵擊延政屯建陽
　(唐翰林待詔臧循與樞密副使查文徽同鄉里循嘗/為賈人習知福建山川為文徽盡取建州之䇿文徽)
　(遂表請擊延政且言必克唐主從之遣邊鎬以兵從/文徽及循伐殷至葢竹聞泉汀漳三州已降于殷退)
　(屯建陽臧循屯邵武為民所執送建州斬之武葢竹/鎮名在建陽縣南建陽晋縣今屬建寧府邵  三國)
　(吳置縣宋改軍/今為府屬福建)及是吳成義聞有唐兵詐使人告福
　州吏民曰唐助我討賊臣大兵今至矣福人益懼南
　廊承㫖林仁翰謂其徒曰吾曹世事王氏今受制賊
　臣富沙王至何面見之帥其徒三十人被甲趣連重
　遇第刺殺之斬其首以示衆曰富沙王且至汝輩族
　矣今重遇已死何不亟取文進以贖罪衆踊躍從之遂
　斬文進迎吳成義入城函二首送建州
遼復侵晉
　遼復大舉侵晉趙延壽引兵先進至邢州晉主欲自
　拒之㑹有疾命天平節度使張從恩(太原/人)為鄴都留
　守馬全節䕶國節度使安審琦㑹諸道兵屯邢州武
　寧節度使趙在禮屯鄴都遼主以大兵繼至建牙于
　元氏晉主憚遼之盛詔從恩等引兵稍郤于是忷懼
　無復部伍委棄器甲所過焚掠比至相州不復能整
(乙晉開運三年是歲凡五/巳國三鎮殷改稱閩而亡)春正月遼兵至相州引還晉
主自將追之
　詔趙在禮還屯澶州馬全節還鄴都又遣張彦澤屯黎
　陽景延廣守胡梁渡(在衛輝府滑/縣東北是)遼侵邢磁洺三州
　殺掠殆盡入鄴都境張從恩馬全節安審琦悉兵陳
　于相州安陽水(即洹水/注見前)之南皇甫遇與濮州刺史慕
　容彦超(吐谷渾/部人)將數千騎前覘遼兵至鄴都遇遼兵
　數萬遇等且戰且郤至榆林店遼兵大至二將謀曰
　吾屬今走死無遺矣乃止布陣自午至未力戰百餘
　合相殺傷甚衆遇馬斃歩戰其僕杜知敏以所乘馬
　授之戰稍解顧知敏已為遼所擒遇曰知敏義士不
　可棄也與彦超躍馬入陣取知敏而還俄而遼繼出
　新兵來戰二將曰吾屬勢不可走以死報國爾日且
　暮安陽諸將怪覘兵不還審琦即引騎兵出將救之
　從恩曰敵衆猥至盡吾軍恐未足以當之公往何益
　審琦曰成敗天也萬一不濟當共受之藉使敵不南
　來坐失皇甫太師吾屬何顔以見天子遂踰水而進
　遼兵解去遇等乃得還遼亦引軍還其衆自相驚曰
　晉軍悉至矣時遼主在邯鄲聞之即時北遁晉主疾
　小愈河北相繼告急晉主曰此非安寢之時乃部分
　諸將為行計馬全節等奏據降者言敵衆不多宜乘
　其散歸種落大舉徑襲幽州晉主以為然徴兵諸道
　下詔親征發大梁
殷改國號曰閩
　閩之故臣共迎殷主延政請歸福州改國號曰閩延
　政以方有唐兵未暇徙都以從子繼昌鎮福州以指
　揮使黄仁諷將兵衛之賞林仁翰甚薄仁翰未甞自
　言其功發兩軍甲士萬五千人詣建州以拒唐(唐兵/屯赤)
　(嶺延政遣僕射楊思恭統軍使陳望將兵拒之列柵/水南旬除不戰唐人不敢逼思恭以延政之命督望)
　(戰望曰江淮兵精其將習武事國之安危繫此一舉/不可不萬全而後動思恭怒望不得已引兵渉水與)
　(唐戰望敗死思恭僅以身免失政大懼嬰城自守/召衆州兵分守要害  赤嶺在建寧府崇安縣)
二月晉主至澶州諸將引軍北上
　晉主至澶州馬全節等諸軍以次北上劉知逺聞之
　曰中國疲弊自守恐不足乃横挑彊胡勝之猶有後
　患况不勝乎
遼克晉祁州(唐末置今/屬保定府)刺史沈斌(下邳/人)死之
　遼以羸兵驅牛羊過祁州城下晉刺史沈斌出兵擊
　之遼以精騎奪其門州兵不得還趙延壽引遼兵急
　攻之斌在城上延壽語之曰使君何不早降斌曰侍
　中父子失計䧟身敵庭忍殘父母之邦不自愧恥更
　有驕色何哉沈斌弓折矢盡寧為國家死爾終不效
　公所為明日城破斌自殺
晉以馮玉為樞密使
　晉端明殿學士馮玉宣徽北院使李彦韜(太原/人)皆挾
　恩用事惡桑維翰數毁之晉主欲罷維翰政事李崧
　劉昫固諌而止維翰請以玉為樞密副使玉殊不平
　中㫖以玉為樞密使以分維翰之權(彦韜少事關實/為僕夫後𨽻髙)
　(祖帳下有寵于晉主性纖巧與嬖幸相結以蔽耳目/至于升黜將相亦得預議常謂人曰吾不知朝廷設)
　(文官何所用且欲/澄汰徐當盡去之)
三月閩李仁逹作亂以僧卓儼明稱帝閩主延政遣兵
討之
　初光州人李仁逹仕閩叛奔建州及朱文進之亂叛
　奔福州浦城人陳繼珣亦叛閩主延政奔福州至是
　二人不自安王繼昌暗弱嗜酒不恤將士將士多怨
　仁逹與繼珣説黄仁諷殺繼昌及吳成義仁逹欲自
　立恐衆心未服以雪峯寺僧卓儼明素為衆所重相
　與迎之立以為帝帥將吏北面拜之然猶遣使稱藩
　于晉延政聞之族黄仁諷家命統軍使張漢真將水
　軍五千㑹漳泉兵討巖明(漢真至福州黄仁諷聞其家/夷减開門力戰執漢真斬之)
　(卓巖明無他方畧但于殿上噀水散豆作諸法事而/已李仁逹自判六軍諸衛事已而仁逹使人殺仁諷)
　(由是兵權盡歸之因大閲将士刺殺卓巖明自稱威/武留後奉表稱藩于唐亦遣使入貢于晉唐以仁逹)
　(為節/度使)
遼還軍南下晉都排陳使符彦卿等擊之遼兵敗走夏
四月晉主還大梁
　杜威等諸軍㑹于定州攻遼泰州(遼置晋為保州今/直𨽻保定府是)
　降之取滿城(唐縣今屬/保定府)獲遼二千人取遂城(唐縣故/城在保)
　(定府安/肅縣)趙延壽部曲有降者言遼主還至虎口北(即/今)
　(古北口在順天府密雲縣東北/兩崖壁立舊有營城據山巔)聞晉取泰州復擁衆
　南向約八萬騎計來夕當至威等懼退至陽城(在保/定府)
　(完縣東南後漢書郡國/志蒲陰縣有陽城即此)遼兵大至晉軍與戰逐北十
　餘里遼兵踰白溝(河名其上流為巨馬河出易州淶/水縣至定興新城為白溝河其下)
　(流逕雄縣為㑹/同河入于淀)而去晉軍結陳而南胡騎四合如山
　諸軍力戰拒之人馬飢乏至白團衛村埋鹿角為行
　寨遼軍圍之數重竒兵出寨後斷糧道是夕東北風
　大起營中掘井輙崩人馬俱渴至曙風甚遼兵坐奚
　車(奚人所/造之車)中命鐵鷂(遼謂精騎/曰鐵鷂)四面下馬㧞鹿角而
　入奮短兵以擊晉軍又順風縱火揚塵以助其勢軍
　士皆憤怒大呼曰都招討使何不用兵令士卒徒死
　諸將請出戰杜威曰俟風稍緩徐觀可否李守貞曰
　彼衆我寡風沙之内莫測多少惟力鬭者勝此風乃
　助我也若俟風止吾屬無類矣即呼曰諸將齊擊賊
　又謂威曰令公善守禦守貞以中軍决死矣馬軍排
　陣使張彦澤召諸將問計皆曰敵得風勢宜俟風囬
　與戰都排陣使符彦卿曰與其束手就擒曷若以身
　狥國乃與張彦澤樂元福(并州晉/陽人)及皇甫遇引精騎
　出西門擊之諸將繼至遼兵郤數百歩風勢益甚昏
　晦如夜彦卿等擁萬餘騎横擊遼兵呼聲動天地遼
　兵大敗而走勢如崩山守貞亦令歩兵盡拔鹿角出
　鬭歩騎俱進逐北二十餘里鐵鷂既下馬蒼黄不能
　復上委棄馬伏蔽地遼主乘奚車走十餘里追兵急
　獲一槖駝乘之而走諸将請追擊之杜威揚言曰逢
　賊幸不死更索衣囊耶李守貞曰人馬渴甚得水足
　重難以追宼乃退保定州遼主至幽州散兵稍集以軍
　失利杖其酋長各數百諸將引歸晉主亦還大梁
五月晉順國節度使杜威入朝
　威乆鎮恒州貪殘不法又畏懦過甚毎遼數千騎入
　境威已閉門登陴由是敵無所忌憚属城多為所屠
　威竟不出一卒救之千里之間暴骨如莾威見所部
　殘弊為衆所怨又畏遼之彊累表求朝不許威不俟
　報遽委鎮入朝桑維翰曰威居常憑恃勲親邀求姑
　息及疆埸多事曾無守禦之意宜因此時廢之庶無
　後患晉主不悦曰威朕之宻親必無異志但長公主
　欲相見耳公勿以為疑維翰自是不敢復言以足疾
　辭位(先是晉復以鄴都為天雄軍及是威/令長公主白求天雄節鉞晉主從之)
六月晉遣使如遼
　遼連嵗南侵中國疲于奔命邊民塗地遼人畜亦多
　死國人厭苦之舒嚕太后謂遼主曰使漢人為胡主
　可乎曰不可太后曰然則汝何故欲為漢主曰石氏
　負恩不可容太后曰汝今雖得漢地不能居也萬一
　蹉跌悔何所及又謂其羣下曰漢兒何得一向眠自
　古但聞漢和蕃不聞蕃和漢漢兒果能回意我亦何
　惜與和桑維翰屢勸晉王復請和于遼以紓國患晉
　主遣使奉表稱臣請遼謝過遼主曰使景延廣桑維
　翰自來仍割鎮定兩道隸我則可和晉以遼主語忿
　謂其無和意乃止
秋八月甲子朔日食
晉加馮玉同平章事
　和凝罷加樞密使馮玉同平章事事無大小悉以委
　之(晉主自陽城之㨗謂天下無虞驕侈益甚多造器/玩廣宫室作織錦樓以織地衣用工數百期年乃)
　(成又賞賜優伶無度桑維翰諫曰曏者陛下親禦胡/㓂戰士重傷者賞不過帛數端今優人一談一笑稱)
　(㫖徃徃賜束帛萬錢錦袍銀𢃄彼戰士見之能不觖/望士卒解體陛下誰與衛社稷乎不聴馮玉每善承)
　(迎益有寵有疾在家晉主謂諸宰相曰自刺史以上/俟馮玉出乃得除玉乘勢弄權賂遣輻輳朝政益壊)
唐兵㧞建州閩主延政出降(閩自王審知據福建至延/政降唐凡七主合六十年)
　唐兵圍建州既乆建人離心或謂董思安盍早擇去
　就思安曰吾世事王氏危而叛之天下其誰容我衆
　感其言無叛者唐先鋒使王建封(上元/人)先登遂克建
　州閩主延政降思安整衆奔泉州初唐兵之來建人
　苦王氏之亂與楊思恭之重斂爭伐木開道以迎之
　至是縱兵焚掠建人大失望(延政至金陵唐主以為/羽林大将軍斬楊思恭)
　(以謝建人以王崇文為永安節/度使崇文治以寛簡建人遂安)
冬十　一月晉桑維翰罷
　初晉主疾未平㑹正旦樞密使桑維翰遣女僕入宫
　起居太后因問皇弟睿近讀書否馮玉因譛桑維翰
　有廢立之志李守貞李彦韜合謀排之以趙瑩柔而
　易制共薦以代維翰罷維翰政事為開封尹以瑩為
　中書令李崧為樞密使維翰遂稱足疾希復朝謁杜
　絶賔客或謂馮玉曰桑公元老當優以大藩奈何使
　之尹京親猥細之務乎玉曰恐其反耳曰儒生安能
　反玉曰縱不自反恐其教人爾
(丙晉開運三年是/午歳凡四國三鎮)春正月唐以宋齊邱為太傅
　唐齊王景逹府屬謝仲宣言于景逹曰宋齊邱先帝
　布衣之交今棄之草萊不厭衆心景達為之言于唐
　主曰齊邱宿望勿用可也何必棄之以為名唐主乃
　以齊邱為太傅但奉朝請不預政事
唐以李建勲馮延己同平章事
　建勲練習吏事而懦怯少斷延己工文辭而狡佞善
　大言多樹朋黨水部郎髙越(字仲逺/幽州人)上書指延己兄
　弟過惡唐主怒貶越蘄州司户(初唐主置宣政院于/禁中以給事中常夢)
　(錫領之専與機密夢錫與中書侍郎嚴續皆忠直無/私唐主謂夢錫曰大臣維嚴續中立然無才恐不勝)
　(其黨卿宜左右之未幾夢錫罷宣政院續亦出為池/州觀察使夢錫于是稱疾縱酒不復與朝廷事  嚴)
　(續字興宗/可求之子)
二月壬戍朔日食
夏四月唐泉州牙將留從効逐其刺史王繼勲而代之
　從効表聞于唐唐召繼勲還金陵以從効為刺史後
　從効兄從願復取漳州唐不能制乃建清源軍于泉
　州以從効為節度使從効遂據泉漳(從効勤儉養民/部内安治每歳)
　(取進士明經/謂之秋堂)
晉定州指揮使孫方簡(莫州清/苑人)叛降遼
　定州西北有狼山(在易州西南亦曰郎山其/上有西氷及姑姑窩等寨)土人築
　堡于山上以避㓂堡中有佛舍尼孫深意居之以妖
　術惑衆逺近信奉之孫方簡及弟行反自言深意之
　姪事之甚謹深意死方簡嗣其術稱深意坐化事之
　如生其徒日滋㑹晉與遼絶好北邊㓂盗充斥方簡
　行友因帥鄉里豪健據城自保遼人入境帥衆邀擊
　頗獲其軍資人挈家往依之者益衆遂為羣盗懼為
　吏所討乃歸欵朝廷朝廷亦資其禦㓂署東北招収
　指揮使方簡邀求不已朝廷小不副其意則舉寨降
　于遼請為鄉導以入晉時河北大饑民饑死者所在
　以萬數盗賊蠭起吏不能禁天雄軍将劉延翰市馬
　于邊方簡執之獻于遼延翰逃歸言方簡欲乘中國
　凶饑引遼南侵宜為之備
六月晉復以馮暉為朔方節度使
　初暉在靈武得羌胡心市馬期年至五千匹晉朝忌
　之徙鎮邠州又徙陜州歳中入為侍衛都指揮使暉
　乃厚事馮玉李彦韜復求靈州㑹𦍑胡作亂(党項拓/跋彦超)
　(最為大族暉在鎮留之州下賜予豐厚故諸部不敢/為㓂及將罷鎮而縱之王令温代鎮不厚撫𦍑胡以)
　(中國法繩之諸/部愁怨皆叛)遂有是命(暉在道擊敗彦超遂入靈/州暉撫綏邊部凡十餘年)
　(恩信/大著)
秋七月河决
　河决楊劉西入莘縣(注見/前)廣四千里自朝城(注見/前)北
　流(嗣又溢厯/亭等處)
八月晉劉知逺殺白承福夷其族
　晉主數召承福入朝宴賜甚厚使戍滑州属歳大熱
　遣其部落還太原畜牧多犯法劉知逺無所縱捨部
　落知朝廷㣲弱且畏知逺之嚴謀相與遁歸故地有
　白可乆者位亞承福帥所部先亡歸遼知逺與郭威
　謀曰今天下多事置此属于太原乃腹心之疾也不
　如去之密表吐谷渾反覆請還于内地晉主遣使發
　其部落分置諸州知逺遣威誘承福等入居太原城
　中誣以謀叛殺之合四百口吐谷渾由是遂㣲
唐攻福州不克
　初唐人既克建州欲乘勝取福州唐主不許樞密使
　陳覺請自往説李仁逹必令入朝宋齊邱亦薦覺可
　使唐主乃以覺為宣諭使厚賜仁達仁達知其謀見
　覺詞色甚倨覺不敢言入朝事而還自恥無功至建
　州矯詔發汀建撫信州兵命馮延魯將之趣福州唐
　以覺專命大怒羣臣皆言兵業行不可止唐主乃以
　王崇文為招討使覺延魯魏岑為監軍使又命留從
　効王建封以兵㑹攻福州仁達遣使乞師于吳越吳
　越王佐令統軍使張筠以兵三萬救之㑹唐兵已入
　福州外郭吳越兵至禦之不利唐諸將爭功進退不
　相習仁逹固守第二城攻之不克
冬十月晉遣杜威將兵伐遼十一月至瀛州與遼戰不
利而還
　先是有自幽州來者言趙延壽有意歸國(馮王李崧/命杜威致)
　(書延壽延壽復書/乞發大兵接應)至是遼使瀛州刺史劉延祚遺樂
　壽監軍王巒書請舉城内附(且言城中遣兵不滿千/人乞朝廷發輕騎襲之)
　(已為/内應)巒與杜威屢奏瀛莫乘此可取馮玉李崧信以
　為然欲發大兵迎趙延壽及延祚與晉主議之以威
　為都招討使李守貞為之副趙瑩私謂馮李曰杜令
　國戚貴為將相而所欲未厭心常慊慊豈可復假以
　兵權必若有事北方不若止任守貞為愈也不從十
　月下敕榜曰專發大軍往平北敵先収瀛莫定安闗
　南次復幽燕盪平塞北有能擒獲遼主者除上鎮節
　度使賞錢萬緡絹萬匹銀萬兩時自六月積雨至是
　未止軍行及饋運者甚艱苦威守貞㑹兵于廣晉而
　北行(威屢使公主入奏請益兵由是/禁軍皆在麾下而宿衛空虛)十一月至瀛州
　城門洞啓寂若無人威等不敢進聞遼將髙謨翰先
　已引兵潜出威遣梁漢璋將二千騎追之漢璋敗死
　威等引兵南還
遼大舉侵晉十二月晉將王清戰死杜威等以兵降遼
遣兵入大梁執晉主重貴以歸殺桑維翰囚景延廣(後/晉)
(自髙祖至出帝凡/二主合十一年)
　遼主大舉侵晉趣恒州杜威等聞之將自兾貝而南
　張彦澤時在恒州引兵㑹之言遼可破之狀威等乃
　復趣恒州以彦澤為前鋒與遼夾滹沱而軍遼恐晉
　軍急渡滹沱與恒州合勢議引兵還及聞晉軍築壘
　為持久之計遂不去(威性懦怯偏禆皆節度使但日/相承迎置酒作樂罕議軍事)
　磁州刺史李榖説威及李守貞曰今大軍去恒州咫
　尺烟火相望若多以三股木置水中積薪布土其上
　橋可立成密約城中舉火應夜募壯士斫營而入表
　裏合勢敵必遁逃諸將皆以為然獨威不可遣榖出
　督懐孟軍糧遼以大兵當晉軍之前潜遣其將蕭翰
　(一名廸里字罕札逹魯之子考五代史翰號阿巴入/汴後李崧為製姓名曰蕭翰遼史外戚表太宗入汴)
　(賜后族小漢曰蕭翰所載各不同阿按廸里舊作敵/烈罕札舊作寒真逹魯舊作敵魯  巴舊  作阿鉢)
　(以上今/並改)將百騎出晉軍之後斷晉糧道及歸路樵採
　者遇之盡為所掠有逸歸者皆稱敵衆之盛軍中忷
　懼十二月李榖自書密奏具言大軍危急之勢請幸
　滑州及發兵守澶州河陽以備奔衝杜威奏請益兵
　詔悉發守宫禁者得數百人赴之威又遣使告急還
　為遼所獲自是朝廷與軍前聲問兩不相通開封尹
　桑維翰以國家危在旦夕求見言事晉主方在苑中調
　鷹辭不見又詣執政言之執政不以為然退謂所親
　曰晉氏不血食矣晉主欲自將北征李彦韜諫而止
　詔以髙行周符彦卿共戍澶州景延廣戍河陽指揮
　使王清言于杜威曰請以歩卒二千為前鋒奪橋開
　道公帥諸軍繼之得入恒州則無憂矣威許諾遣清與
　宋彦筠俱進清戰甚鋭遼軍小却諸將以大小軍繼
　之威不許彦筠敗走清獨帥麾下力戰屢請救威竟
　不遣一騎助之清謂其衆曰上將握兵坐觀吾輩困
　急而不救此必有異志吾輩當以死報國爾衆感其
　言莫有退者至暮戰不息遼以新兵繼之清及士衆
　盡死由是諸軍皆奪氣遼人遥以兵環晉營軍中食
　盡威與李守貞宋彦筠謀降遼威潜遣腹心詣遼主
　牙帳邀求重賞遼主紿之曰趙延壽威望素淺恐不
　能帝中國汝果降者當以汝為之威喜遂定降計伏
　甲召諸將出降表使署名諸將駭愕聴命命軍士出
　陳于外軍士皆踊躍以為且戰威親諭之曰今食盡途
　窮當為汝曹共求生計因命釋甲軍士皆慟哭聲
　振原野遼主遣趙延壽衣赭𫀆至晉營慰撫士卒亦
　以褚袍衣威其實皆戲之耳威引遼主至恒州城下
　順國節度使王周亦出降(先是遼主屢攻易州刺史/郭璘固守拒之遼主每)
　(過城下指而歎曰吾能吞併天下而為此人所扼至/是遣通事耿崇美至易州誘説其衆衆皆降璘不能)
　(制遂為崇美所殺杜威之降也皇甫遇初不預謀遼/主欲遣遇先入大梁遇辭退謂所親曰吾位為将相)
　(敗不能死忍復圖其主乎至平棘謂從者曰吾不食/累日矣何面目復南行遂扼吭而死  郭璘邢州人)
　遼主引兵而南杜威將降兵以從遣張彦澤將二千
　騎先取大梁以通事傅住児為都監彦澤倍道疾驅
　夜渡白馬津晉主召李崧馮玉李彦韜入禁中計事
　欲詔劉知逺發兵入援明日彦澤自封邱門斬闗而
　入城中大擾晉主于宫中起火自携劎驅後宮赴火
　為親軍將薛超(遼州平/城人)所持俄而彦澤傳遼主與太
　后書慰撫之且召桑維翰景延廣晉主乃命滅火與
　后妃聚泣召范質草降表(表稱孫男臣重貴禍至神/感運盡天亡今與太后及)
　(妻馮氏舉族而縳待罪遣男延煦延寶奉/國寶出迎太后亦上表□所婦李氏□)傅住兒入
　宣遼主命晉主脱黄袍服素衫拜受左右皆掩泣使
　召張彦澤欲與計事彦澤微笑不應以晉主命召桑
　維翰維翰至天街遇李崧駐馬語未畢有軍吏于馬前揖
　維翰赴侍衛司維翰知不免顧謂崧曰侍中當
　國今日國亡反令維翰死之何也崧有愧色彦澤倨
　坐見維翰維翰責之曰公領大鎮握强兵何乃負恩
　至此彦澤無以應遣兵守之(彦澤自謂有功于遼旂/幟皆題赤心為主見者)
　(笑之中書舍人李濤謂人曰吾與其逃于溝瀆而不李/免不若徃見之乃投刺謂彦澤曰上疏請殺太尉人)
　(濤謹來請死彦澤欣然接之謂濤曰舍人懼乎濤曰濤今/日之懼亦猶足下昔年之懼也曏促髙祖用濤言事)
　(安至此彦澤大笑命酒飲之濤引滿而/去旁若無人  李濤請誅彦澤事具前)彦澤遷晉主
　于開封府頃刻不得留見者流涕晉主悉以内庫金
　珠自隨彦澤曰此物不可匿也晉主悉歸之亦分以
　遺彦澤彦澤遣指揮使李筠以兵守晉主内外不通
　所上遼主表章皆先示彦澤然後敢發晉主使取内
　庫帛主者不與曰此非帝物也求酒于李筠筠亦辭
　不進欲見李彦韜彦韜亦不往馮玉佞彦澤求自送傅
　國寳兾遼復任用彦澤殺桑維翰以𢃄加頸白遼主
　云具自經遼主命厚撫其家髙行周符彦卿皆詣遼
　降遼主賜晉主手詔曰孫勿憂必使汝有噉飯之所
　又以所獻傳國寶非真詰之晉主奏頃王從珂自焚
　舊傳國寳不知所在此寶先帝所為羣臣備知乃止
　有司欲使晉主銜璧牽羊大臣輿櫬迎于郊外遼主
　曰吾遣竒兵取大梁非受降也不許又詔晉文武羣
　僚一切如故朝廷制度並用漢禮遣兵趣河陽捕景
　延廣延廣見遼主于封邱遼主詰之曰致兩主失歡
　皆汝所為也十萬横磨劎安在召喬榮使相辨證延
　廣初不服榮以紙所記語示之乃服延廣伏地請死
　乃鎖之
(丁二月漢髙祖劉知逺立仍稱晉天福十二年/未六月改號漢是歳晉亡漢興凡四國三鎮)春正月
遼主徳光入大梁殺張彦澤景延廣自殺
　正月朔百官遥辭晉主于城北乃易素服紗㡌迎遼
　主伏路側請罪遼主命起改服撫慰之晉主太后迎
　于封邱門外遼主辭不見遂入門民皆驚走遼主遣
　通事諭之曰我亦人也汝曹勿懼㑹當使汝曹蘇息
　我無心南來漢兵引我至此耳至明徳門下馬拜而
　後入日暮復出屯于赤岡(在開封府/城東北)先是張彦澤與
　晉閤門使髙勲不恊及引遼入汴殺勲叔父及弟至
　是勲訴于遼遼主亦怒彦澤剽掠京城鎻之百姓爭
　投牒疏彦澤罪遂與傅住兒俱斬北市仍命髙勲監
　刑彦澤前所殺士大夫子孫皆絰杖號哭詬罵以杖
　撲之勲命剖其心以祭死者市人争破腦取髓臠其
　肉而食之遼送景延廣歸其國宿陳橋(驛名今為鎮/在開封府祥)
　(符縣/東北)夜扼吭而死
遼封晉主重貴為負義侯徙之黄龍府(故城在今奉天/府開原縣遼史)
(地理志黄龍府本渤海扶餘府太祖征/渤海還至此有黄龍見城上故名後廢)
　遼主使遷晉主及其家人于封禪寺以兵守之數遣
　使存問時雨雪連旬外無供億上下凍餒太后使人
　謂寺僧曰吾嘗于此飯僧數萬今日獨無一人相念
　邪僧辭以敵意難測不敢獻食晉主隂祈守者乃相
　得食既而遼命遷之黄龍府(考通鑑以黄龍為即慕/容氏之和龍城蓋因南)
　(史謂北燕馮氏為黄龍國故引之不知燕之和龍在/遼水之西遼之黄龍在混同江之南其地相去甚逺)
　(南史所謂黄龍國者葢亦一時漫語/未嘗實指其地不得引以為據也)
遼以李崧為樞密使馮道為太傅晉諸藩鎮皆降
　遼主引兵入宮諸門皆以遼兵守衛磔犬懸羊皮為
　厭勝謂晉羣臣曰自今不修甲兵不市戰馬輕賦省
　役天下太平矣改服中國衣冠百官起居皆如舊制
　趙延壽張礪共薦李崧㑹馮道自鄧州入朝遼主素
　聞二人名皆禮重之以崧為太子太師充樞密使道
　守太傅于樞密院祗候(道之入朝也遼主誚之曰爾/是何等老子對曰無才無徳)
　(癡頑老子遼主喜又嘗問曰天下百姓如何救得道/為俳語以對曰此時佛出救不得惟皇帝救得時人)
　(善其/言)遼主遣使以詔賜晉之藩鎮諸藩鎮爭上表稱臣惟彰
　義節度使史匡威(建塘/之子)據涇州拒遼而雄武節度使
　何重建以秦階成州降蜀
遼分遣晉降卒還營
　初杜重威(重威在晉避晉主諱/名威至是復舊名)既以晉軍降遼遼主
　悉収其鎧杖貯恒州驅馬歸其國遣重威將其衆從
　已而南及河恐其為變欲悉以胡騎擁而納之河流
　或謀曰晉兵在他所者尚多彼聞降者盡死必皆拒
　命不若且撫之徐思其䇿遼主乃使重威以其衆屯
　陳橋會乆雪凍餒咸怨重威重威毎出道旁人皆罵
　之遼主猶欲誅晉兵趙延壽説之(延壽曰皇帝親冒/矢石以取晉國欲)
　(自有之乎將為他人取之乎遼主變色曰朕舉國征/南五年不觧甲僅能得之豈為他人乎延壽曰晉國)
　(南有唐西有蜀常為讐敵東西數千里常以兵戌之/南方署濕上國之人不能居也他日車駕北歸無兵)
　(守之吳蜀必相與乗虛入冦如此豈非為他人取之/乎遼主曰然則奈何延壽曰陳橋降卒分以戌邊則)
　(吳蜀不能為患矣遼主曰昔吾失于斷割悉以唐兵/授晉既而反為仇讐今幸入吾手豈可復留以為後)
　(患乎延壽曰曏留晉兵不質其妻子故有此憂今若悉/徙其家于恒朔每嵗分番使戍南邊何憂其為變)
　(乎/)遼主悦由是陳橋兵始得免分遣還營
故晉主重貴發大梁
　晉主與太后安太妃馮后及弟睿子延煦延寳俱北
　遷從者百餘人遼遣三百騎援送又遣趙瑩馮玊李
　彦韜與之俱在塗供饋不繼或時絶食舊臣無敢進
　謁者獨磁州刺史李榖迎謁于路傾貲以獻晉主至
　中度橋(舊在正定府城東/南跨滹沱河上)見杜重威寨歎曰天乎我
　家何負為此賊所破慟哭而去
遼縱兵大掠遣使括借士民錢帛
　遼主廣受四方貢獻大縱酒作樂趙延壽請給上國
　兵食遼主曰吾國無此法乃縱胡騎四出剽掠謂之
　打草榖丁壯斃于鋒刃老弱委于溝壑自東西兩畿
　及鄭滑曹濮數百里間財畜殆盡遼主謂判三司劉
　㫬曰遼兵應有優賜速宜營辦時府庫空竭㫬請括
　借都城士民錢帛又分遣使者數十人詣諸州括借
　皆廹以嚴誅民不聊生其實無所頒給皆蓄之内庫
　欲輦歸其國由是内外怨憤始患苦遼皆思逐之矣
晉劉知逺遣使奉表于遼
　初晉主忌河東節度使北平主劉知逺以為北面行
　營都統知逺因之廣募士卒又得吐谷渾財畜由是
　富强步騎至五萬人晉主與遼結怨知逺知其必危
　而未嘗論諫遼屢深入知逺初無邀遮入援之志及
　聞遼主入汴乃分兵守四境遣客將王峻(字秀峰/安陽人)奉
　表稱臣遼主賜詔褒美親加兒字于知逺姓名之士
　仍賜以木拐遼法以優禮大臣如漢賜几杖之比(既/而)
　(遼主以知逺觀望不至使謂曰汝不事南朝又不事/北朝意欲何所俟邪孔目官郭威言于知逺曰敵恨)
　(深矣王峻言契丹貪殘失人心必不能乆有中國或/勸知逺舉兵進取知逺曰用兵當随時剖宜今契丹)
　(新據京邑未有他變豈可輕動且觀其所利止于得財/貨財貨既足必將北去况冰雪已消勢難久留宜待)
　(其去然後取之可以萬全書王峻劉知逺/各言契丹仍依當日原文  説具前)
荆南節度使髙從誨遣使入貢于遼又遣使詣河東勸
進唐主立其弟景遂為太弟
　唐主立其弟齊王景遂為皇太弟徙景逹為齊王子
　兾為燕王(景遂甞與宫寮燕集賛善大夫張易有所/規諫景遂方與客傳玩玊杯弗之顧易怒)
　(曰殿下重寳而輕士取杯抵地碎之衆皆失色景遂/飲容謝之待易益厚景達性剛直唐主嘗與宗室近)
　(臣飲馮延已延魯魏岑陳覺輩極傾謟之態景達屢/呵責之復極言諫唐主以不宜親近侫臣延已以二)
　(弟立非己意欲以虚言徳之當宴東宫陽□□景逹/背曰爾不可忘我景逹大怒入白唐主請斬之唐主)
　(論觧乃止張易謂景逹曰羣小交構禍福所繫殿下/力未能去數面折之使彼懼而為備何所不至自是)
　(毎遊宴景逹多辭疾不預/  張易字簡能掖縣人)
唐遣使如遼
　唐主遣使賀遼滅晉且請詣長安修復諸陵遼主不
　許而晉密州刺史皇甫暉棣州刺史王建皆避遼帥
　衆奔唐淮北賊帥多請命于唐唐史館修撰韓熈載
　上疏曰陛下恢復祖業今也其時若敵人北歸中原
　有主則未易圖也時方連兵福州未暇北顧唐人皆
　以為恨唐主亦悔之
二月遼行朝賀禮大赦以趙延壽為中京留守
　遼主召晉百官問曰中國之俗異于吾國吾欲擇一
　人君之如何皆曰夷夏之心皆願推戴皇帝二月朔
　遼主服通天冠絳紗袍登正殿設樂縣儀衛于庭百
　官朝賀下制稱大遼㑹同十年大赦趙延壽以遼主
　負約心怏怏乞為皇太子遼主曰皇太子當以天子
　兒為之豈燕王所可為也因令為延壽遷官時遼以
　恒州為中京張礪奏擬延壽中京留守事大丞相録尚
　書事都督中外諸軍事遼主取筆塗去録尚書事都
　督中外諸軍事而行之
晉劉知逺稱帝于晉陽
　河東將佐勸知逺稱尊號以號令四方知逺不許聞
　晉主北遷聲言欲出兵井陘迎歸晉陽命指揮使史
　𢎞肇(字化源鄭/州榮澤人)集諸軍告以出師之期軍士皆曰今
　天下無主主天下者非我王而誰宜先正位號然後
　出師爭呼萬歳不已知逺曰敵勢尚强吾軍威未振
　當且建功業士卒何知命左右遏止之郭威與都押
　衙楊邠(魏州冠/氏人)入説知逺曰此天意也王不乘此取
　之人心一移則反受其咎矣知逺從之遂即位自言
　未忍改晉國又惡開運之名乃更稱天福十二年詔
　諸道為遼括率錢帛者皆罷之
晉主知逺自將迎故晉主重貴至壽陽(晉縣今屬山/西平定州)而還
　劉知逺自將東迎故晉主至壽陽聞已過數日乃留
　兵戍承天軍(注見/前)而還故晉主既出塞遼人無復供
　給至錦州(遼置今為/府屬奉天)令拜按巴堅墓故晉主不勝屈
　辱泣曰薛超誤我馮后求毒藥欲與故晉主俱自殺
　不果
晉遣賊帥梁暉襲取相州殺遼守兵
　遼主聞知逺即位遣耿崇美守澤潞髙唐英守相州
　崔廷勲守河陽以控扼要害時遼主多以其子弟及
　親信為節度刺史不通政事華人之狡獪者多往依
　其麾下教之妄作民不堪命于是所在相聚為盜多
　者數萬人少者不減千百滏陽賊帥梁暉有衆數百
　送欵晉陽磁州刺史李榖宻表令暉襲相州暉偵知
　髙唐英未至夜遣壮士踰城啓關納衆殺遼兵數百
　據州自稱留後己而陜晉潞州皆殺遼使者奉表詣
　晉陽
晉主知逺還晉陽
　知逺還至晉陽議率民財以賞將士夫人李氏諫曰
　陛下因河東創大業未有以恵澤其民而先奪其生
　生之資殆非新天子所以救民之意也請悉出宫中
　所有以勞軍雖復不厚人無怨言知逺從之中外大
　悦
澶州賊帥王瓊攻遼將朗烏(舊作郎五/今改正)不克而死
　鎮寜節度使耶律朗烏性殘虐澶州人苦之賊帥王
　瓊帥其徒千餘人圍朗烏于牙城遼主聞之懼遣兵
　救之瓊敗死然遼主自是無久留河南之意矣
遼以李從益為許王
　唐王淑妃與郇公從益居洛陽趙延夀夫人明宗女
　也淑妃詣大梁㑹禮遼主見而拜之曰吾嫂也以從
　益為許王復歸于洛
遼以張礪和凝同平章事
羣盜䧟宋亳宻州
　東方羣盜大起䧟宋亳宻三州遼主謂左右曰我不
　知中國之人難制如此亟遣㤗寧安審琦武寜符彦
　卿等歸鎮
三月朔遼行入閤禮(唐故事天子正殿謂之衙衙有仗/便殿謂之閤其御便殿也自正衙)
(喚仗由閤而入百官俟朝/者因隨之入見謂之入閤)
　遼主服赭袍坐崇元殿百官行入閤禮
晉主知逺遣使安集農民保山谷避遼者
遼以蕭翰為宣武節度使
　遼主謂晉百官曰天時向暑吾難久留欲暫至上國
　省太后乃以汴州為宣武軍以蕭翰為節度使翰舒
　嚕太后之兄子其妹復為遼主后自翰以蕭為姓于
　是遼后族皆稱蕭氏(説已/具前)
呉越復遣兵救福州撃敗唐兵遂取福州
　呉越遣余安將水軍救福州至白蝦浦(即白龍江别/名在福州府)
　(城/南)海岸泥淖湏布竹簀乃可行唐軍聚而射之簀不
　得施馮延魯欲縱其登岸而盡殺禆將孟堅之曰浙
　兵至此已久求一戰而不可得若聼其登岸彼必致
　死于我其鋒不可當安能盡殺乎不聼呉越兵既登
　岸大呼奮擊延魯棄衆而走孟堅戰死城中兵亦出
　夾撃唐兵大破之唐軍燒營而遁死者二萬餘人委
　棄資械數十萬府庫為之耗竭余安引兵入福州李
　仁達舉所部授之(後仁達為吳越戍/將所殺夷其族)
遼主徳光發大梁
　遼主發大梁晉文武諸司諸軍吏卒從者皆數千人
　宫女宦官數百人盡載府庫之實以行謂宣徽使髙
　勲曰吾在上國以射獵為樂至此令人悒悒今得歸
　死無恨矣(至相州梁暉乗城拒守遼攻之及城街盡/殺城中男子驅其婦女而北遺民僅七百)
　(人而髑髏至十餘萬遼主見所過城邑邱墟謂羣臣/曰致中國如此皆燕王之罪也顧張礪曰汝亦有力)
　(焉/)
晉王知逺以其弟崇為太原尹(劉崇有太/原始此)
夏四月晉以劉信(漢主/從弟)史𢎞肇為侍衛指揮使楊邠為
樞宻使郭威為副使王章(魏州南/樂人)為三司使
晉以蘇逢吉(京兆長/安人)蘇禹珪(宻州/人)同平章事
　時制度草創皆出逄吉然素不學問與禹珪同在中
　書決事多違舊制而逢吉尤納賄賂謗者讙沸
晉以折從阮為永安節度使
　從逺入朝更名從阮(避晉主/名也)置永安軍于府州(注見/前)
　以從阮為節度使
遼侵潞州晉遣史𢎞肇救之鄭謙守忻代閻萬進(井州/人)
守嵐憲(憲州唐末置治樓煩故/城在今忻州静樂縣)
　遼昭義節度使耿崇美屯澤州将攻潞州晉主遣史
　𢎞肇將兵救之又以鄭謙為忻代都部署閻萬進為
　嵐憲都制置使知逺聞遼主北歸欲經畧河南故以
　𢎞肇為前驅而遣二人出北方以分遼兵勢
晉以武行徳(太原榆/次人)為河陽節度使
　遼以船載晉鎧杖泝河歸國命寕國都虞侯武行徳
　部送之至河陰行徳與將士謀曰敵勢不能乆留中國
　不若共逐其黨堅守河陽以俟天命之所歸者而
　臣之衆以為然即相與殺遼監軍使㑹崔廷勲以兵
　送耿崇美之潞州行徳遂乘虚入據河陽遣弟行友
　奉蠟表詣晉陽晉主以行德為河陽節度使(遼主聞/之歎曰)
　(我有三失宜天下之叛我也諸道括錢一失也令上/國人打革穀二失也不早遣諸節度使還鎮三失也)
唐流陳覺于蘄州馮延魯于舒州
　唐主以矯詔敗軍皆陳覺馮延魯之罪議斬二人以
　謝中外御史中丞江文蔚(字君章/建安人)對仗彈馮延已魏
　岑曰延已延魯岑覺四人皆陰狡弄權壅蔽聰明排
　斥忠良引用羣小今覺延魯雖伏辜而延已岑猶在
　同罪異誅人心疑惑唐主以文蔚言太過怒貶江州
　司士㕘軍流覺于蘄州延魯于舒州(知制詔徐鉉史/館修撰韓熙載)
　(上疏曰覺延魯罪不容誅但齊邱延已為之陳請故/陛下赦之擅興者不罪則疆場有生事者矣䘮師者)
　(䕶存則行陳無効死者矣請行顯戮以重軍威不從/但罷延已為太弟少保貶岑太子洗馬熈載屢言宋)
　(齊邱黨與必為禍亂齊邱奏熈載嗜酒猖狂貶/和州司土參軍  徐鉉字鼎臣揚州廣陵人)
遼主徳光殂趙延夀入恒州自稱權知南朝軍國事
　遼王至臨城得疾至殺狐林(在正定府欒城縣西北/王㓜□曰村民于林中)
　(射狐殺/之因名)而殂國人剖其腹實鹽數斗載之北去晉人
　謂之帝羓趙延夀恨遼主負約即日引兵入恒州遼
　永康王鄂約(東丹王托允子托允入中國曰李賛華/為唐廢帝所殺鄂約立追謚讓國皇帝)
　(兀按鄂約舊作/  欲今改正)以兵繼入遼諸將宻議奉以為主延
　夀不知自稱受遼皇帝遺詔權知南朝軍國事所以
　供給鄂約與諸將同鄂約銜之(遼主䘮至國舒嚕太/后不哭曰待諸部寕)
　(一如故則/□汝矣)
五月遼鄂約執趙延夀而自立
　鄂約召延夀及張礪等飲鄂約妻素以兄事延夀從
　容謂曰妹自上國來寜欲見之乎延夀與俱入良久
　鄂約出謂礪等曰燕王謀反適已鎖之矣又曰先帝
　在汴時遺我一籌許我知南朝軍國近者臨崩别無
　遺詔而燕王擅自知南朝軍國豈理邪後數日集番
　漢之臣于府署宣遼主遺制即皇帝位既而鄂約以
　徳光有子在國已以兄子襲位又無舒嚕太后之命
　内不自安乃勒兵歸以滿逹勒(徳光從弟改舊/作麻答今  正)為中
　京留守(鄂約之即位舉哀成服尋即易去以見羣臣/不復行䘮歌吹之聲不絶于内及歸晋文武)
　(吏卒皆留恒州獨以/後□宦者教坊自隨)
晉以劉崇為北都留守
　晉主知逺集羣臣議進取諸將咸請出師井陘攻取
　鎮魏知逺欲自石會(闗名注/見前)趨上黨郭威曰遼主雖
　死黨衆猶盛各據堅城我出河北兵少路迂傍無應
　援若羣盜合勢共撃我軍糧餉路絶此危道也上黨
　山路險澁粟少民殘無以供億亦不可由近者陜晉
　相繼欵附引兵從之萬無一失不出兩旬洛汴定矣
　知逺曰卿言是也詔諭諸道以太原尹崇為北京留
　守
楚王希範卒(謚文/昭)弟希廣(字徳/丕)嗣
　希廣希範之母弟也性謹順希範愛之使判内外諸
　司事希範卒將佐議所立張少敵袁友㳟以武平節
　度使知永州事希蕚最長請立之劉彦瑫李𢎞皋皆
　欲立希廣拓䟦恒曰三十郎居長請遣使以禮讓之
　不然必起争端彦瑫等不從稱希範遺命共立希廣
　少敵退而歎曰禍其始此乎與拓䟦恒皆稱疾不出
晉主知逺發太原出晉絳
晉史𢎞肇克澤州遼将崔廷勲等遁去
　𢎞肇攻澤州刺史翟令竒固守不下知逺以𢎞肇兵
　少欲召還使問之𢎞肇曰兵已及此勢如破竹可進
　不可退乃遣李萬超説令竒令竒降崔廷勲耿崇美
　奚王伊喇擁衆北遁遼人在河南者相繼引去(𢎞肇/為人)
　(沈毅寡言御衆嚴慗制校小不從命立撾殺之士卒/所過犯民田及繫馬于樹者皆斬軍中惕息莫敢犯)
　(令故所向必克知逺自晉陽安行及汴兵/不血刃皆𢎞肇力也知逺由是倚重之)
遼将蕭翰刦李從益稱帝于大梁遂北走從益避位
　翰聞劉知逺擁兵而南欲北歸恐中國無主必大亂
　已不得從容而去時唐許王從益與王淑妃在洛陽
　翰矯遼主命以從益知南朝軍國事召已赴恒州淑
　妃從益匿于徽陵下宫不得已而出翰立以為帝帥
　諸酋長拜之百官謁見淑妃淑妃泣曰吾母子单弱
　如此而為諸公所推是禍吾家也翰留燕兵千人為
　從益衛而行(從益遣使召髙行周武行徳皆不至淑/妃懼召大臣謀之曰吾母子為蕭翰所)
　(逼分當滅亡諸公無罪冝早迎新主自求多福勿以/吾母子為意衆惑其言不忍去或曰令集諸營與燕)
　(兵併力堅守一月北救必至淑妃曰吾母子亡國之/餘安敢與人争天下若新主見察當知我無所負今)
　(更為計畫則禍及他人闔城塗炭終何益乎衆猶欲/拒守三司使劉審交曰城中公私窮竭遺民無幾若)
　(復受圍一月無噍類矣願諸公勿復言一從/太妃處分  劉審交字求益幽州文安人)從益乃
　用趙逺翟光鄴䇿稱梁王知軍國事遣使奉表稱臣
　迎知逺仍出居私第(蕭翰至恒州與满逹勒以鐵騎/圍張礪之第執而鎖之礪抗聲)
　(曰欲殺即殺奚以鎖/為是夕憤恚而死)
六月呉越王佐卒(謚忠/獻)弟倧嗣
晉主知逺入洛陽遣使殺李從益
　知逺至洛陽汴州百官奉表來迎諭以受遼補署者
　皆勿自疑聚其告牒而焚之命鄭州防禦使郭從義
　(沙陀部人/家太原)先入大梁清宫宻令殺李從益及王淑妃
　淑妃且死曰吾兒何罪而死何不留之使每嵗寒食
　以一盂麥飯灑明宗陵乎聞者泣下
晉主知逺入大梁諸鎮多降始改國號曰漢
　知逺發洛陽樞宻院使魏仁浦(字道濟衛/州沒人)自遼逃歸
　郭威問以兵數及故事仁浦强記精敏威由是親任
　之知逺至大梁晉之藩鎮相繼來降復以汴州為東
　京改國曰漢仍稱天福年曰余未忍亡晉也
遼主鄂約幽其祖母于木葉山(注見/前)
　遼舒嚕太后聞鄂約自立大怒發兵拒之鄂約以偉
　王為前鋒相遇于石橋太后以李彦韜(時從晉主北/遷𨽻太后麾)
　(下/)為排陳使彦韜迎䧏于偉王太后兵敗鄂約幽太
　后于按巴堅墓改元天祿自稱天授皇帝慕中華風
　俗多用晉臣而荒于酒色輕慢諸酋長由是國人不
　附諸部數叛故數年之中不暇南侵
唐以李金全為北面招討使
　唐主聞遼主徳光殂蕭翰棄大梁去下詔曰乃眷中
　原本朝故地以金全為北面行營招討使議經畧北
　方聞漢已入大梁還不敢出兵
秋七月漢以杜重威為歸徳節度使重威拒命漢發兵
討之
　重威自以䧏遼負中國内常疑懼移鎮制下拒而不
　受遣子質于滿達勒求援滿達勒遣其將楊衮將遼
　兵千五百人及幽州兵赴之詔削奪重威官爵以髙
　行周為招討使慕容彦超副之以討重威(時兵荒之/餘公私匱)
　(竭王章白漢主罷不急之務省/無益之費以奉軍用度充贍)
閏月漢立髙祖世祖及四親廟
恒州將何福進(河南/人)李榮(太原/人)逐遼將滿達勒遣使降
漢
　滿達勒貪猾殘忍民間珍貨美女必奪取之又捕村
　民誣以為盗披面抉目焚炙而殺之常疑漢兵稍稍
　廢省又損其食以飼胡兵衆心怨憤聞漢主入大梁
　皆有南歸之志前潁州防禦使何福進控鶴指揮使
　李榮潜結軍中壮士奪守門者兵因哭入府據甲庫
　召漢兵及市人結鎧仗焚牙門與遼人戰榮召諸將
　并力指揮使白再榮(史不詳/何所人)狐疑軍吏逼之不得已
　而行諸將繼至煙火四起鼓譟震地滿達勒等大驚
　載寳貨家屬走保北城而漢兵無所統壹貪狡者乘
　亂剽掠懦者竄匿八月朔遼人自北門入勢復振漢
　民死者二千餘前磁州刺史李榖恐事不濟請馮道
　等至戰所慰勉士卒士卒爭自奮會日暮有村民數
　千譟于城外欲奪遼寶貨婦女衆懼而北遁滿逹勒
　崔廷勲皆奔定州與義武耶律忠(即朗/烏)合馮道等四
　出安撫兵民以再榮位在福進等上乃以為權知留
　後具以狀聞且請援兵漢主遣飛龍使李彦從將兵
　赴之(再榮貪虐漢人嘗事滿逹勒者皆拘之以取其/財恒人謂之白滿逹勒已而漢以再裝為成徳)
　(留後尋為節度使踰年始/以何福進李榮為刺史)
八月漢制盗賊母問贜多少皆死
　時四方盗賊多朝廷患之故重其法仍分命使者逐
　捕
楚王希廣以其兄希蕚守朗州
　希廣庶弟希崇性狡險隂遺希蕚書言劉彦瑫等違
　先王之命廢長立少以激怒之希蕚來奔喪彦瑫白
　希廣遣指揮使周延誨等將水軍逆之不聼入希蕚
　求還延誨勸希廣殺之希廣曰吾何忍殺兄寜分潭
　朗而治之乃厚贈希蕚遣還朗州希崇甞為希蕚詗
　希廣語言動作悉以告之約為内應
荆南襲漢襄郢不克
　初荆南介居湖南嶺南之間地狹兵弱自武信王季
　興時諸道入貢過其境者多掠奪其貨幣及諸道詰
　讓加兵不得已復歸之及從誨立唐晉遼漢更據中
　原南漢閩呉蜀皆稱帝從誨利其賜于所向稱臣諸
　國賤之謂之髙無賴
九月漢以竇貞固(字體仁同/州白水人)李濤同平章事
　初漢主與竇貞固俱事晉髙祖雅相知重及即位欲
　以為相問蘇逢吉其次誰可者逄吉與李濤善同薦
　之㑹髙行周慕容彦超共討杜重威彦超欲急攻城
　行周欲緩之以待其弊行周女為重威子婦彦超揚
　言行周以女故爱賊不攻由是二將不協漢主恐生
　他變欲自將擊重威意未決濤上疏請親征漢主大
　悦以濤有宰相器制貞固濤並同平章事詔幸澶魏
　勞軍
冬十月漢晉昌節度使趙匡贊(字元/輔)叛降于蜀
　匡賛延夀之子也恐不為漢所容遣使降蜀
漢主如澶魏勞軍十一月杜重威出降
　漢主至鄴都城下舍于髙行周營行周言曰城中食
　未盡急攻徒殺士卒未易克不若緩之彼食盡自
　潰漢主然之慕容彦超數因事陵轢行周行周泣訴
　于執政蘇逢吉楊邠密以白漢主漢主命二臣和解
　之又召彦超于帳中責之且使詣行周謝初遼留幽
　州兵千五百人戍汴漢主至盡殺之于繁台(在開封/府祥符)
　(縣東南九域志本梁孝王吹臺其/後有繁姓居其側人遂以姓呼之)之下至是張璉將
　幽州兵二千助重威漢主遣人招諭許以不死璉曰
　繁臺之卒何罪而戮今守此以死為期耳由是城乆
　不下十一月重威食竭力盡開門出降城中餒死者
　什七八張璉先邀朝廷信誓詔許以歸鄉里及出降
　殺之郭威請殺重威牙將百餘人并重威家貲籍之
　以賞戰士從之以重威為太傅重威每出入路人徃
　徃擲瓦礫詬之
十二月漢主之子開封尹承訓卒
　承訓孝友忠厚逹于從政人皆惜之
漢主還大梁
漢鳯翔節度使侯益(汾州平/遙人)叛降于蜀
呉越統軍使胡進思廢其君倧而立其弟俶(字文/徳)
　倧性剛嚴統軍使胡進思恃迎立功干預政事倧惡
　之有所謀議數靣折之進思恨怒不自安倧與指揮
　使何承訓謀逐之承訓反以謀告進思進思作亂帥
　親兵戎服入見倧叱之不退猝愕(言倧倉/猝驚愕)趨入義和
　院進思鎖其門矯稱王命告中外云猝得風疾傳位
　于俶因帥諸將迎俶于私第稱倧之命承制授俶鎮
　海鎮東節度使俶曰能全吾兄乃敢承命不然當避
　賢路進思許之俶始視事(俶遷倧于衣錦軍遣都頭/薛温將親兵衛之戒之曰)
　(若有非常處分皆非吾意當以死拒之既而何承訓/請誅胡進思俶惡其反覆殺之進思屢勸俶殺倧俶)
　(不許進思詐以王命宻令薛温害之温不徒進思乃/夜遣其黨二人踰垣而入倧闔戸大呼温聞之率衆)
　(而入斃二人于庭中以告俶俶大驚曰全吾兄/汝之力也由是益忌進思進思憂懼疽發背死)
(戊漢乾祐元年二月𨼆帝承/申祐立是嵗几四國三鎮)春正月漢遣將軍王景崇
(邢州/人)等經畧闗中
　漢主以趙匡贊侯益與蜀兵共為冦患之會回鶻入
　貢訴稱為党項所阻乞兵應接詔將軍王景崇齊藏
　珍將禁軍數千赴之因使之經畧關西(晉昌節度判/官李恕久在)
　(趙延夀幕下延夀使之佐匡贊匡贊將入蜀恕諫曰/漢家新得天下方務招懷若謝蜀歸朝必保富貴入)
　(蜀非全計也匡贊乃遣恕奉表請入朝景崇等未行/而恕至漢主許之侯益亦請赴聖夀節上夀景崇等)
　(將行帝召入卧内敕之曰二人之心皆未可知爾至/彼彼此入朝則勿問若尚遷延顧望當以便宜從事)
漢主更名暠
趙匡贊侯益叛蜀還漢王景崇等擊蜀兵敗之
　趙匡贊不俟李恕反命已離長安王景崇等至長安
　聞蜀兵已入秦川發本道及趙匡贊牙兵千餘人同
　拒之恐牙兵亡逸欲文其靣微露風㫖軍校趙思綰
　(魏州/人)首請自文靣以帥下景崇悦齊藏珍竊言曰思
　綰凶暴難制不如殺之景崇不聼蜀將李廷珪聞匡
　賛已入朝欲引歸景崇邀敗之張䖍釗至寳鷄侯益
　拒之䖍釗夜遁景崇追敗之于散闗
漢主暠殂杜重威伏誅周王承祐立
　漢主大漸楊邠忌侍衛指揮使劉信立遣之鎮信不
　得奉辭雨泣而去漢主召蘇逢吉楊邠史𢎞肇郭威
　入受顧命曰承祐㓜弱後事託在卿輩又曰善防重
　威是日殂逢吉等秘不發䘮下詔稱重威父子因朕
　小疾謗議摇衆皆斬之磔尸于市市人争啖其肉二
　月立皇子承祐為周王有頃發䘮周王即位
三月漢史𢎞肇以母䘮起復加兼侍中
　𢎞肇遭䘮不數日自出朝參故有是命
漢以侯益為開封尹
　侯益入朝漢主問何故召蜀兵益曰臣欲誘致而殺
　之耳漢主哂之益富于財厚賂執政及史𢎞肇等遂
　以益行開封尹
漢徴鳯翔兵詣闕行至長安軍校趙思綰據城作亂
　侯益盛毁王景崇于朝言其恣横景崇不自安會詔
　遣供奉官王益如鳯翔徴趙匡賛牙兵詣闕趙思綰
　等甚懼景崇因以言激之至長安節度副使安友規
　出迎益思綰前白曰壕寨使已定舍舘于城東將士
　欲各入城挈家詣城東宿友規等然之思綰等既入
　城即大譟持白梃入府開庫取鎧仗友規等皆逃去
　思綰遂據城集城中少年得四千餘人旬日間戰守
　之具皆備景崇諷鳯翔吏民表已知軍府事朝廷患
　之以王守恩(建立/之子)為永興(時改晉昌/軍為永興)節度使趙暉為
　鳯翔節度使以景崇為邠州留後
漢復以孫方簡為義武節度使遼將朗烏滿逹勒掠定
州而遁
　初遼以孫方簡為義武節度使及北歸徙方簡大同
　方簡怨恚不受命帥其黨三千人保狼山故寨遼攻
　之不克未㡬遣使歸漢漢主復其舊官使扞遼朗烏
　聞鄴都平常懼華人為變與滿逹勒等焚掠定州悉
　驅其人棄城北去方簡自狼山帥其衆數百還據定州奏以弟行友為
　易州刺史方遇為泰州刺史毎遼人南侵兄弟奔命遼頗畏之于
　是晉末州縣陥遼者皆復為漢有矣(滿逹勒至其國/遼主鴆殺之)
漢李濤罷
　蘓逢吉等遷補官吏楊邠以為虚費國用所奏多抑
　之逢吉等不恱李濤等上疏言今闗西紛擾外禦為
　急且二樞宻官雖貴而家未富宜授以要害大鎮樞
　機之務在陛下目前易以裁决逢吉禹珪皆可委也
　楊邠郭威聞之見太后泣訴太后怒以讓漢主漢主
　因以詰貴宰相濤曰此疏臣獨為之他人無預乃罷
　濤政事
漢䕶國節度使李守貞反
　始守貞聞杜重威死而懼隂有異志自以嘗有戰功
　素好施得士卒心漢室新造天子年少初立執政皆
　後進有輕朝廷之志乃招納亡命治城塹繕甲兵晝
　夜不息門下僧總倫以術媚守貞言其必為天子守
　貞信之會趙思綰據長安奉表獻御衣于守貞守貞
　乃自稱秦王遣其驍將王繼勲(陜州平/陸人)將兵西據潼
　闗
夏四月漢以楊邠同平章事郭威為樞宻使
　漢主與左右謀以太后怒李濤離間欲更進用二樞
　宻以明非已意左右亦疾二蘓之専欲奪其權共勸
　之制以邠為中書侍郎同平章事樞密使如故郭威
　為樞密使自是政事盡决于邠
漢遣郭從義討趙思綰白文珂王峻討李守貞
五月河决魚池(即魚池口在衛/輝府滑縣西南)
六月戊寅朔日食
漢王景崇叛降于蜀
　景崇遷延不之邠州閲集鳯翔丁壯詐言討趙思綰
　仍牒邠州會兵至是降蜀亦受李守貞官爵
秋七月蜀以王招逺(成都/人)知樞密院事
　招逺㓜以僧童從其師入府蜀髙袓(孟知祥/廟號)愛其敏
　慧令給事蜀主左右至是委以機務府庫金帛皆恣
　其取與不復會計
八月漢河東節度使劉崇表募兵備遼
　初髙袓鎮河東崇與郭威爭權有隙及威執政崇憂
　之判官鄭珙(青州/人)勸崇為自全計崇遂表募兵四指
　揮自是選募勇士招納亡命繕甲兵實府庫罷上供
　財賦皆以備遼為名朝廷詔令多不禀承
漢以郭威為西面招慰安撫使
　漢自河中永興鳯翔三鎮拒命已遣諸將討之乆無
　功漢主患之欲遣重臣臨督以郭威為西面軍前招
　慰安撫使諸軍皆受節度威問䇿于馮道道曰守貞
　自謂舊將為士卒所附願公勿愛官物以賜士卒則
　奪其所恃矣威從之由是衆心始附于威
漢郭威督諸將圍李守貞于河中
　郭威與諸將議攻討諸將欲先取長安鳯翔鎮國節
　度使􁂠彦琦(代州雁/門人)曰今三叛連衡推守貞為主守
　貞亡則兩鎮自破矣若捨近而攻逺萬一王趙拒吾
　前守貞掎吾後此危道也威善之于是威自陕州白
　文珂劉詞自同州常思自潼闗三道攻河中(威撫養/士卒與)
　(同苦樂小有功輙厚賞之微有傷常親視之士無賢/不肖有所陳唘皆温辭已而受之違忤不怒小過不)
　(責由是將卒/咸歸心焉)諸將欲急攻城威曰守貞前朝宿將健
　鬬好施屢立戰功况城臨大河樓堞完固未易輕也
　不若且設長圍而守之乃發民夫二萬使白文珂帥
　之刳長濠築連城列隊伍而圍之偃旗仆鼓但循河
　多設火舖連延數十里番歩卒以守之遣水軍艤舟
　于岸㓂有潜徃來者無不擒之于是守貞如坐網中
　矣
冬十月漢趙暉圍王景崇于鳯翔蜀遣兵救之不克
　景崇遣兵出西門趙暉擊破之遂取西闗城景崇退
　守大城暉塹而圍之數挑戰不出暉遣千餘人潜擐
　甲執兵效蜀旗幟循南山而下令諸軍聲言蜀兵至
　矣景崇果遣兵數千出迎暉設伏掩撃盡殪之自是
　景崇不敢出蜀主遣安思謙將兵救鳯翔思謙遣申
　貴將兵二千設伏于竹林以兵數百壓寳鷄而陳漢
　兵逐之遇伏而敗蜀兵進屯渭水漢益兵五千戍寶
　鷄思謙引還(既而景崇復告急于蜀蜀主再遣思議/救之思謙進屯散闗擊敗漢兵趙暉告)
　(急于郭威自住赴之互華威/州開蜀兵以食盡引去遂還)
荆南節度使髙從誨卒以其子保融(字徳/長)知留後
十一月漢殺其太子太傅李崧滅其家
　初漢髙袓入大梁馮道及崧皆在真定髙祖以道第
　賜蘇禹珪崧第賜蘇逢吉崧第中瘞藏之物及洛陽
　别業逢吉盡有之及崧歸朝自以形迹孤危事漢權
　臣甚謹而二弟嶼㠖時乗酒出怨言逢吉聞而惡之
　翰林學士陶榖(字秀寔邠州新平人本/姓唐避晉祖諱攻焉)先為崧所引
　用復從而譛之漢法既嚴而史𢎞肇尤殘忍及三叛
　連兵羣情震動𢎞肇廵邏京城得罪人不問情法何
　如皆専殺不請雖奸盗屏跡而寃死者甚衆李嶼僕
　夫葛延遇被嶼杖責遂與蘇逢吉之僕李澄謀上變
　告嶼謀反逢吉召崧送侍衛獄嶼自誣云與兄弟及
　家僮二十人謀作亂又遣人結李守貞召契丹兵及
　具獄上逢吉取筆改二十字為五十字詔誅崧兄弟
　家屬仍厚賞延遇等時人無不寃之自是士民家皆
　畏憚僕隸往往為所脅制(延遇澄後周廣/順初始伏誅)
　
　
　
　
　
　
　
御批厯代通鑑輯覽卷六十九
