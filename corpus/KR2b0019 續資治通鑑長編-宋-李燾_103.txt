
　續資治通鑑長編巻一百一
　　　　　　　　　　　　　　宋　李燾　撰
　　仁宗
天聖元年八月乙未以鹽鐡判官侍御史劉平為尚衣
庫使環慶路鈐轄兼知邠州初真宗欲用平丁謂乗間
曰平出將家第宜任邊耳於是太后思謂言故有此命
屬羌敏珠爾瑪爾黙族數反覆平潛兵殺數千人以功領賔
州刺史(討敏珠爾族不得其時/今皆見于此當考)　募京東河北陜西淮南
民輸薪芻塞滑州决河又發卒伐瀕河榆柳有司請調
丁夫上慮其擾民故以役兵代焉
丙申德音降天下囚罪一等杖以下釋之　東平監所
廢牧地聽民請佃(本紀及志並云始廢東平監/誤也天禧五年正月監已廢)
庚子出左藏庫絹十萬下陜西縁邊川軍市糴糧草
壬寅詔升朝官准御札舉官歲毋得過三人
乙巳太常博士曹修古為監察御史孔延魯劉隨並為
左正言先是龍圖閣直學士兼侍講户部員外郎馮元
主判諫院於是以印送隨等延魯朂子初為寧州軍事
推官數與州將爭事有虵出天慶觀真武殿中一郡以
為神州將帥官屬往奠拜之欲上其事延魯徑前以笏
擊虵碎其首觀者初大驚已而莫不歎服後知仙源主
孔氏祠事孔氏故多縱放者延魯一繩之以法上言廟
制卑陋請加崇飾從之修古建安人上四事曰行法令
審故事惜財力辨忠邪辭甚切至
丙午命侍御史知雜事姜遵同放天下欠負
甲寅有芝生於天安殿柱召輔臣觀之退奉表稱賀乙
卯詔羣臣就觀監察御史鞠詠言陛下新即位河决未
塞霖雨害稼宜思所以應變灾臣願陛下以援進忠良
退斥邪佞為國寳以訓勸兵農豐積倉廩為天瑞草木
之怪何足尚哉先是錢惟演自河陽赴亳州因朝京師
圖入相詠奏惟演憸險嘗與丁謂為婚姻縁此大用後
揣知謂姦狀已萌懼牽連得禍因出力攻謂今若遂以
為相必大失天下望太后遣内侍持奏示之惟演猶顧
望不行詠語左正言劉隨曰若相惟演當取白麻廷毁
之惟演聞乃亟去(實録國史惟演傳並不記惟演自河/陽赴亳州乃云在河陽踰年請入朝)
(加平章事判許州未即行冀復用侍御史鞠詠奏彈之/始亟去按惟演乾興元年十一月知河陽天聖元年六)
(月徙亳州七月自河陽徙亳州因朝京師惟演圖入相/蓋元年七八月間也其自亳州來朝即加平章事則天)
(聖三年十二月此時鞠詠已罷臺職矣實録正史皆誤/今不取詠本傳載論奏惟演在觀芝前按劉隨以八月)
(十四日始除諫官乙卯二十四日也今/附論奏惟演於觀芝後庶不失實事)
馮拯病太后有復相王欽若意欽若時以刑部尚書知
江寧府上嘗為飛白書王欽若字適欽若有奏至太后
因取字緘置湯藥合遣中人齎以賜且口宣召之輔臣
皆不與聞己未欽若至國門始命中書徙知潤州光禄
卿王隨代欽若隨在江寧㑹歲大饑轉運使移府發常
平倉米計口日給一升隨置不聽曰民所以饑者由幷
兼閉糴以邀高價耳乃大出官粟而私價遂平他郡計
口以糶者不能自足輙多流死　遣内殿承制閤門祗
候劉永崇等與八作司分詣八廂治水口凡權豪邸第
覆壓占庇填閼不通開封府察舉之　以權開封府判
官侍御史俞獻卿為陜西轉運使先是宰相連進數人
不稱㫖既而獻卿在所擬中上曰此可矣即命獻卿往
時邊吏多因事邀功涇原路軡轄擅於武延川鑿邊壕
置堡寨獻卿度必招㓂亟檄罷之未幾賊果至殺掠將
士塞所鑿壕而去(武延川事更/須考年月)　詔補蔭京朝官監當
六年無贓私罪者與親民嘗坐贓私者聽㫖
庚申王欽若始入見
九月丙寅馮拯罷為武勝節度使檢校太尉兼侍中判
河南府欽若守司徒兼門下侍郎平章事昭文館大學
士拯自還京疾益甚上遣使諭以亮隂不克問疾賜白
金五十兩拯叩頭稱謝五上表願罷相於是遣使即卧
内賜告及旌纛又遣内司賔撫問還奏其家儉陋被服
甚質太后賜以衾裯錦倚屏然拯平居自奉侈靡顧禁
中不知也為相氣貎嚴重宦者𫝊詔至中書不延坐工
部尚書林特嘗詣第累日不得通白以咨事使詣中書
既至又遣堂吏謂之曰公事何不自逹朝廷卒不見特
大媿而去欽若再入中書謂平時百官叙進皆有常法
為叙遷圖以獻冀便省覽然欽若亦不復能大用事如
真宗時矣同列往往駁議欽若不堪曰王子明在政府
日不爾也魯宗道曰王文正先朝重德固非他人可企
公既執政平允宗道安敢不服
己巳詔臣僚凖詔所舉朝臣武臣為邊上知州並令赴
闕磨勘取㫖其有私罪曽降差遣及資遣者罷之
京東西路先配率塞河梢芟數千萬期又峻急民苦之
王欽若召自江寧見其事言於上曰方勤農豈可常賦
外復有追擾甲戌詔州縣未得督發别候㫖
戊寅詔輔臣於崇政殿西廡觀馮元講論語並賜御飛
白書
辛巳詔所舉官未改轉而坐贓者舉主免劾
癸未中書言近歲三司積下勾磨帳籍頗多至有因循
之失而官物遂無所歸欲令三部副使催督送司以歲
月為次仍令舉判開折司提舉具每月逐部所磨帳籍
以聞從之　減鳯翔府歲造船以市木優民也　賜滑
州修河役卒緡錢
丁亥詔諸路糴場以濫惡高估入官許人陳告百石者
全給百石以上予半餘皆没官
戊子以度支副使户部員外郎王臻為賀契丹生辰使
内殿承制閤門祇候慕容惟素副之權户部判官太常
博士直集賢院同修起居注程琳為正旦使右侍禁閤
門祇候丁保衡副之時契丹主在幽州朝廷以為疑琳
還奏彼嘗虐用其民恐叛不服特以兵來厭伏耳(琳正/傳誤)
(以契丹在幽州為/乾興元年今改之)惟素徳豐子也(保衡/未見)
庚寅燕崇徳殿　吏部流内銓請自今試判每道刑名
全者為通七分以下為粗三分以下為不仍於巻首定
詞理書劄俱優為上一通二粗或二通一不而詞理書
劄並稍優者為中三粗一不二不一粗而詞理書劄俱
次或低次紕繆者為下全無詞理者雖刑名通書劄優
並入中下其超資加階循資殿年並如舊制其判中下
内以二不一粗及詞理書劄俱次紕繆者並注久闕官
處從之
是月流内銓言判司簿尉有闕七年以上者令録有闕
三年以上者幕職有闕一年以上者蓋入官各有路分
或非情願致久闕未塡今欲以半年闕員處排年月作
簿該今日以前特放選人充其積久闕次以違礙并衝
替選人充如願就逺地亦只塡新簿員闕無本資闕願
折資者許支前任或今任合入資叙俸料合入江浙荆
湖近地判司簿尉不限放選與常選人並以歴任無贓
私罪者塡江南萬户簿尉司理司法四十一員闕合入
江浙荆湖逺地及西川漳泉判司簿尉例注西川見闕
詔幕職如無本資願折資者聽支前任俸合入江浙荆
湖近地判司簿尉一任或兩任及三考無贓私罪或三
次公罪杖以下許選塡江南萬户簿尉司理司法參軍
四十一員餘有過犯及選叙合入江浙荆湖河北河東
等逺近者自依舊規入江浙荆湖逺地乞注西川見闕
宜不行(㑹要九月事今附/月末當刪取其要)
閏九月壬辰朔詔如聞滑州修河役兵暴露作苦而所
飯菽粟或㸑未熟乃不可食宜遣使臣往視之
甲午詔裁造院所招女工及軍士妻配𨽻南北作坊者
並放從便自今當配婦人以妻窑務或軍營致逺務卒
之無家者　權判流内銓晏殊等言按大中祥符三年
東封赦文放選時三千餘人赴集銓司擬注不足始擘
畫隔年預使季闕後遂為例常隔年奏明季闕選人有
不願注擬之處因循積留不補復更預使向前逺季闕
次今來待闕人非多欲今後且用見闕及昨奏季闕更
不隔季預剗如或全無本資不願折資者即許指射季
闕上簿歸鄉其告身簽符等銓司至時入逓給付候大
有選人即旋具奏前季闕發遣從之(㑹要閏九月三日/事今刪取其要)
乙未詔開封府六曹官自今無得差出外其府界檢覆
灾傷並令下審官院差待闕京朝官
馮拯病不能赴河陽己亥卒遣入内都知藍繼宗致奠
贈太師中書令諡文懿(按己亥日干應在戊戌之下縁/命凖為衡州司馬事繫一貫難)
(以中分故此變例/而書今仍其舊)
戊戌冦準卒於雷州初太宗嘗得通天犀命工為二帶
一以賜準及是準遣人取自洛既至數日沐浴具朝服
束帶北面再拜呼左右趣設卧具就榻而殁癸卯始命
準為衡州司馬準弗及知也其妻宋氏尋乞歸塟西京
許之道出荆南公安縣人皆設祭於路折竹植地挂紙
錢焚之逾月枯竹盡出筍衆因為立廟號竹林冦公祠
丁未禁彭州九隴縣採金　淮南江浙荆湖制置發運
使趙賀言蘇州太湖塘岸壊及並海支渠堙廢浸民田
即詔賀與兩浙轉運使徐奭領其事伐石増堤浚積潦
自吳江東赴海流民歸占者二萬六千户歲出苗租三
十萬發運司占𨽻三司軍將分部漕船舊皆由三司吏
自遣受賕不平或數得詣富饒郡因以商販貧者至不
能堪其役賀乃籍諸州物産厚薄分劇易為三等視其
功過自裁定由是吏巧不得施是歲漕米溢常額一百
七十萬(石塘路成使以下皆賜奬諭敇書事在二年四/月今附見于此張綸傳云疏五渠導太湖入於)
(海復租米六十萬與趙賀傳稍不同本志又/云賀同内侍張永和為此役今止從賀傳)
戊申以諫議大夫知蘄州袁煒為衞尉卿分司西京本
路轉運使言煒年高在郡不治故也(煒蜀人天聖六/年七月附傳)
壬子發運使請所部六路計民稅一石量糴米二㪷五
升歲可便得二萬以供京師上曰常賦外復有量糴之
名是擾民也不許
癸丑詔審官院自今知州軍通判知縣人並引對于便
殿　河南府太㣲宫成給田五頃歸義節度使曺賢順
遣使來貢方物謝大中祥符七年旌節之賜也
甲寅以知順州歸徳將軍檢校太子賔客田彦晏為寜
逺將軍檢校工部尚書故知保順州田彦曉子承恩檢
校國子祭酒兼監察御史知保順州先是彦晏率承恩
焚刼寜邊寨知䕫州史方發兵擊之窮其巢穴俘獲甚
衆追彦晏至七女柵降之彦晏等願還所掠金帛噐械
且輸粟二千石自贖轉運使刁湛令彦晏等飲血上誓
狀奏請止給知州告身勿授刺史詔從之仍拒其粟舎
其所負金帛第令歸掠去户口焉湛衎子也(張方平作/刁湛墓誌)
(云將漕䕫峽屬施州溪洞蠻首領田彦晏等妄干恩典/朝議不從即率宗黨攻破寨栅殺吏民燒官舎掠公私)
(物保險為邊患朝廷命䕫施州將討擊彌年無功又特/遣武臣禁旅圖深入蠻益拒命乃詔公招輯值彦稠死)
(蠻悔懼有善意而武臣欲自以為功閡隔不為納民告/疲于調輸㑹施州地震山崩人壓死者衆朝廷遣中使)
(致祭問邊事公宻疏請罷兵使蠻無疑邊事即定中人/入奏未幾武臣内徙以兵屬公遣禆校與蠻要約蠻兵)
(徙集不離近徼公令設次于野從親吏數人坐次中醜/類千餘挺刃睢盱左右股慄公毅然召彦晏前曰吾丐)
(若餘生是屬奚為者彦晏懼揮却其衆徐命吏引諸酋/㰱血立誓因犒飲散遣之懽譟動于山谷曰自丁相公)
(後復見今日矣丁崖相謂昔為䕫州路轉運使有功利/蠻夷懐之故爾朝命授彦晏歸逺將軍被公璽書褒諭)
(自是黔中妥安按墓誌所云遣武臣禁旅圖深入并施/州地震山崩人壓死者衆朝廷遣中使致祭且問邊事)
(實録正史皆不書又田彦稠死亦不知彦/稠於彦晏始謀若何今並附見當細考)
乙卯以下溪州刺史檢校右僕射彭儒猛為檢校左僕
射其子仕端為檢校國子祭酒知溶州儒猛自言仕漢
逃歸誘蠻人作亂遣仕端等殺之故有是命仍降敇書
奬諭賜以鹽二百斤綵三十疋
丁巳詔技術官干請皇族要官論薦希求恩澤者並以
違制論
冬十月辛酉朔詔減陜西縁邊軍馬分屯内地以寛轉
輸
癸亥詔滑州募民入粟　又詔䕃補京朝官監當有私
罪者及八年與親民嘗坐贓聽裁
左班殿直劉舜卿為西京陜府界巡檢捕獲盜賊八百
餘人壬申特授閤門祇候(劉舜卿/未見)　詔臣僚封事下三
司者未得即行先具利害以聞　濬兩浙運河　増國
子監進士解額二十人
癸酉門下省言吏部流内銓注擬選人請如舊制過堂
押定詔自今磨勘選人前一日以磨勘劄子送中書呈
驗然後引對(要檢尋過/堂舊制)　江淮荆浙發運使趙賀請南
京開封府界瀕河縣輦運公事並𨽻本司從之
癸未詔諸州典獄者不先白長吏而榜平民論如違制
律榜有罪者以失論捕盜官獲盜而未問者榜毋過二十
非盗而輙榜之亦以違制論挾私非理虐害平民至死
者論如故殺律
王欽若復相監察御史鞠詠嫉欽若阿倚數睥睨其短
欽若心忌之㑹詠兼左巡率府率安崇俊入朝失儀詠
言崇俊少在邊有勞此不足罪欽若奏詠廢朝廷儀戊
子責授太常博士同判信州(實録云詠以不彈百官失/儀屢罰俸按詠本傳無此)
(今但從/本傳)
十一月丁酉詔如聞諸州軍多專行配逓罪人使妻子
流離道路鮮有生還自今罪當配者並録案坐條具所
配地里上刑部詳覆
戊戌詔江南東西荆湖南北廣南東西兩浙福建路轉
運司自今師巫以邪神為名屏去病人衣食湯藥斷絶
親識意涉陷害者并共謀之人並比類呪咀律條坐之
非憎嫉者以違制失論其誘良男女傳教妖法為弟子
者以違制論和同受誘之人減等科之情理巨蠧者即
具案取裁先是知洪州夏竦言左道亂俗妖言惑衆在
昔之法皆殺無赦蓋以奸臣逆節狂賊末規多假鬼神
動揺耳目漢晉張角孫恩偶失防閑遂至屯聚國家宜
有嚴禁以肅多方當州東引七閩南控百粤編氓右鬼
舊俗尚巫在漢欒巴已嘗剪理爰從近歲傳習滋多假
託禨祥愚弄黎庶勦絶性命規取貨財所居畵魑魅陳
幡幟鳴擊皷角謂之神壇嬰孺襁褓誘令寄育字曰壇
留壇保之類及其稍長傳習妖法驅為僮𨽻民病則門
施符咒禁絶往還斥逺至親屏去便物家人營藥則曰
神不許服病者欲食即云神未聽飱率令疫人死於饑
渇洎至亡者服用言餘祟所凴人不敢留規以自入若
幸而獲免家之所資假神而言無求不可其間有孤子
單族首面㓜妻或絶户以圖財或害夫而納婦浸滛既
久習熟為常民被非辜了不為訝奉之愈謹信之益深
從其言甚於典章畏其威重於官吏竒神異象圖繪歲
増怪籙祅符傳寫日異小則雞豚致祀斂以還家大則
歌舞聚人餕其餘胙婚𦵏出處動必求師刼盜鬭爭行
須作水蠧耗衣食眩惑里閭設欲扇揺不難連結在於
憲典固亦靡容其如法未勝奸藥弗瘳疾宜頒嚴禁以
革祅風當州師巫一千九百餘户已勒改業歸農及攻
習鍼灸方脉首納到神像符籙神杖魂巾魄㡌鍾角刀
笏沙羅一萬一千餘事已令焚毁訖伏乞朝廷嚴賜條
約所冀防萌杜漸以右羣生故降是詔　劉舜卿言西
京陜府界山路險惡盜賊所聚請自陽湖渡至三門分
置六寨扼其要害從之(并入十月初/授閤職時)
都官員外郎知漣水軍鄧餘慶受枉法贓閤門祇候三
陽寨主荆信監倉自糴粟入中殿直監興平縣酒稅何
承勛監進賢鎮鹽酒稅易著明並自盜官物各貸死杖
脊配廣南牢城壬寅詔以餘慶等罪狀申警羣吏
癸卯詔吏部流内銓自今轉運使舉選人為京官者更
増舉主一人先是兩浙轉運使任臯舉崇徳縣令向昱
為京官上令中書俟再有薦者乃擢之因著為令(㑹要/云向)
(昱以舉主少罷之仍令今後似此/者更候兩人奏舉即施行當考)
凢賦入州縣有籍歲一置謂之空行簿以待歲中催科
閏年别置謂之實行簿以藏有司或言實行簿無用而
率民錢為擾戊申罷之　大食國每入貢路由沙州西
界以抵秦亭乾興初趙徳明請道其國中不許於是入
内副都知周文質言慮為西人所掠乞令取海路由廣
州至京師詔可
初蜀民以鐡錢重私為券謂之交子以便貿易富民十
六户主人其後富者貲稍衰不能償所負爭訟數起大
中祥符末薛田為轉運使請官置交子務以𣙜其出入
久不報㓂瑊守蜀遂乞廢交子不復用㑹瑊去而田代
之詔田與轉運使張若谷度其利害田若谷議廢交子
不復用則貿易非便但請官為置務禁民私造又詔梓
州路提㸃刑獄官與田若谷共議田等議如前戊午詔
從其請始置益州交子務(實録食貨志皆云㓂瑊請官/置交子務按薛田附傳則置)
(交子務乃田為轉運使時所請建瑊守蜀始用田議然/成都記載此事特詳瑊議蓋欲官私俱不用交子而田)
(議始終皆欲集私造官為主之今置務實從田/議瑊無與也實録附傳正𫝊食貨志俱誤矣)
己未降侍御史高弁為太常博士職方員外郎吳濟為
都官員外郎太常丞直集賢院胥偃為著作佐郎監察
御史王軫為太常博士監兖州漣水光化軍郢州酒稅
左正言劉隨罰銅五斤初弁等為開封府發解官舉人
訟其考試不公上以得解進士三十八人策論令秘閣
封彌巻首送翰林學士晏殊覆考殊言舉人作訟以覬
覆考頗虧士風因聽止取訟者試巻看詳弁與濟偃乃
坐擅拆舉人巻首擇有名者居上軫為封彌官而不以
聞隨坐舉人以䇿辭相授隨為巡舖官而不能察故有
是命偃長沙人也(吳濟未詳劉隨正傳乃云隨坐此責/監濟州稅與實録不同正傳蓋因朱)
(祁墓誌按隨後數論事/未嘗出也今從實録)　大理寺丞知彭山縣盧察乞
官襄州以掃灑墳墓上問察家王欽若對察父多遜故
宰相謫死朱崖上惻然許之(後贈多遜尚/書亦由察請)　内殿承制
閤門祇候鄧雅言奉詔知宜州有子試校書郎齊參乞
對換班行於岳州側近監當照管家屬上以雅曽經谿
洞差使今復逺任特從其請不得為例(㑹要十/一月事)
十二月辛酉詔麟府路軍馬司凡唐龍鎮所報公事其
為處置之
癸亥大理寺丞路坦特追官勒停坦前為餘杭縣令在
官不治又嘗作詩贈押司録事提㸃刑獄司上所刻詩
石本坦既坐謫而轉運使嘗薦坦改官并劾之　鄜州
鈐轄階州刺史劉寳為右監門衛將軍隨州刺史寳私
役兵以橐駝為商旅載物法當追官勒停上特寛之
江州民陳藴聚居二百年食口二千而藴年八十且有
行義州以聞上曰良民一鄉之表旌之則為善者勸矣
甲子授藴本州助教
辛未詔吏部流内銓選幕職官知大縣闕京朝官故也
丙子詔駙馬都尉自今毋得於清要權勢官私第往還
仍令御史臺察視之
辛巳涇原路副都部署王謙言宻克黙特下杏家族都指揮
使杏友信都監吹濟鄂羅克等三百九十八人納質子内
附詔補杏友信為軍主吹濟鄂羅克為副軍主
甲申契丹遣彰武節度使蕭昭古靈州觀察使劉彛範
來賀明年正旦
乙酉樞宻院言在京歸逺六指揮大中祥符六年以軍
士亡耗併為三指揮今欲復増一指揮從之
是月詔御史臺主簿多是資序合入大理寺丞著作佐
郎除授之時並理光禄寺丞及至三年無遺闕却於本
資止依敇轉入朝官有此升降不等自今更不理光禄
寺丞資叙只守本官仍支與前任請受候三年滿無遺
闕依元入官資叙與京朝官如有遺闕公罪兩度以下
奏取指揮公罪三度以上及私罪不以度數並送銓依
舊幕職州縣官資叙注官
是歲天下上户部主户六百一十四萬四千九百八十
三口一千九百五十一萬一千八百四十四客户三百
七十五萬三千一百三十八口五百九十四萬四千一
十五
