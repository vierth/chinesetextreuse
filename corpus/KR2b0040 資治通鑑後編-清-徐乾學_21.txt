
　資治通鑑後編卷二十
　　　　　　　　　　　刑部尚書徐乾學撰
　宋紀二十(起屠維大淵獻六月盡/上章困敦三月凡十月)
　　真宗膺符稽古神功讓德文明武定章聖元孝皇
　　帝
咸平二年六月丁巳宰臣監修國史李沆等上重修太
祖實録五十卷帝覽之降詔嘉奬賞賜有差　戊午樞
密使兼侍中曹彬卒帝臨其喪哭之慟贈中書令追封
濟陽郡王諡武惠彬性仁恕清謹遜言恭色博覽强記
善談論被服雅同儒者尤疎財未嘗聚蓄伐二國秋毫
無所取位兼將相不以等威自異造其門者皆為揖客
不名下吏每白事不冠不見其為藩帥遇朝士於途必
引車避之過市則戒騶御不令傳呼北征之失律也趙
昌言表請行軍法及昌言知延州還因事被劾不得入
見彬在宥宻遽為帝請乃許朝謁彬歸休閉閤門無雜
賔保功名守法度近代良將稱為第一　秘書丞何亮
初通判永興軍詔與轉運使陳緯同徃靈州經度屯田
及還乞召對因上安邊書曰臣竊料今之議邊事者不
出三途以靈武居絶塞之外宜廢之以休中國飛輓之
費一也輕議興師深入窮追二也厚之以恩守之以信
姑息而羈縻之三也而臣以為靈武逺隔塞外有飛輓
之勞無毫髪之利然地方千里表裏山河水甘土厚草
木茂盛真牧放耕戰之地一旦捨之以資戎狄則以豺
狼之心據廣饒之地以梗中國此戎狄之患未可量者
一也自環慶至靈武僅千里西域戎狄剖分為二故地
隘勢弱不能為中國之大患如捨靈武則西域戎狄合
而為一此戎狄之患未可量者二也冀之北土馬之所
生自契丹猖狂之後無疋馬南來備征帶甲之騎獨取
於西戎之西偏如捨靈武復使西戎合而為一夏賊桀
黠服從諸戎俾秦涇儀渭之西北戎人復不得貨馬於
邊郡則未知中國戰馬從何而來此戎狄之患未可量
者三也若夫深入窮追則夏賊度勢不能抵必奔遁絶
漠王師食盡不能久留師退而賊復擾邊此輕議興師
之不利者一也㓂至而不戰則邊郡被其害㓂至而戰
則邊郡之兵不足以當戎狄之衆此輕議興師之不利
者二也清逺西北曰旱海盖靈武要害之路而白馬二
將奔敗之地也如王師薄伐無功而還則夏賊必據要
害之路以阻絶河西糧道此輕議興師之不利者三也
自國家有事於西戎闗右之民未能息肩而一旦薄伐
無功河西路阻則必幹運飛輓大興征討以通糧道疲民
重困盜賊多有此輕議興師之不利者四也若示恩信
姑息而羈縻之則戎狄豺狼貪惏無厭雖存臣事之名
終多反覆之志必將服從諸戎為中國大患此不可一
也自白馬二將奔敗之後夏賊得志擇靈武山川之險
而分據之侵河外膏腴之地而墾闢之逼近城池意在
吞噬譬猶伏虎見便則動如國家止以恩信羈縻之則
一朝之患卒然而作此不可二也夫以三患四不利二
不可為防邊之畫既未見其可則在臣愚慮不出二䇿
自清逺至靈武有溥樂有耀徳盖水草之地為河西之
糧道而悉有古城之迹存焉夏賊西掠諸戎則此其要
害之路故每揚言曰朝廷如修溥樂城我必力争如以
修䕶清逺為名而時納修城創宇之具延環清逺多積
軍儲且以數嵗漸計之使民無所傷而賊不能知一旦
興師數萬以城溥樂朝發清逺日未中而至其師則戰
士三居其一以備㓂也役卒三居其二以荷器具而齎
軍儲也計城之功不過十日而使戰士自齎三日糧則
城畢功而食有餘矣又曰國家之城溥樂也必潛師于
延環清逺以觀賊之變宜分環州清逺為二道一道傍
山而北軍於賊之後一道過長嶺直趨溥樂軍於賊之
前而使城溥樂之兵軍其中賊以溥樂孤軍悉衆來㓂
而卒然三軍鼎峙則其心駭矣又令延州之師入其境
敺其畜産俘其老弱而空其巢穴靈武之衆收河外之
地復賀蘭之境杜三山之口以斷其奔路則其衆雖堅
鐵石之心必起攜貳之志其將雖有孫呉之術必無制
勝之方而獨使保吉桀黠志在决戰能無敗乎破而擒
之此萬世之功也　令秘書省正字邵煥於秘閣讀書
從其請也秘閣讀書自煥始煥以童子得官時年十二
睦州人　癸酉都官郎中劉䝉叟上言曰陛下已周諒
闇方勤萬務伏望愈崇儉徳謹守前規無自矜能勿作
奢縱厚三軍之賜輕萬姓之徭使化育被於生靈聲教
加於夷夏且萬國已觀其始惟陛下慎守其終思鮮克
之言戒性習之漸日謹一日雖休勿休則天下幸甚帝
嘉納之召試學士院命以本官直史館　秋七月帝聞
契丹將入㓂甲申以馬步軍都虞候傅潜為鎮定髙陽
闗行營都部署富州刺史張昭允為都鈐轄　宰相張
齊賢請給外任官職田詔三館秘閣檢討故事申定其
制以官莊及逺年逃田充悉免其税　乙丑以横海軍
節度使王顯為樞密使　甲辰帝幸國子監召學官崔
偓佺講尚書大禹謨還幸崇文院登秘閣觀太宗聖製
墨跡惻愴久之賜秘書監祭酒以下器幣偓佺頥正弟
也　丙午置翰林侍讀學士以兵部侍郎楊徽之戸部
侍郎夏侯嶠工部郎中李文仲為之置翰林侍講學士
以國子祭酒邢昺為之初太宗命文仲為翰林侍讀寓
直禁中以備顧問然名秩未崇上奉承先志特建此職
擇老儒舊德以充其選班秩次翰林學士禄賜如之設
直廬於秘閣侍讀更直侍講長上日給尚食珍膳夜則迭
宿令中使劉崇超日具當宿官名于内東門進入自是
多召對詢訪或至中夕焉　是月帝諭宰臣令冩録内
外官歴任功過編册進内其該恩復用者别編以備觀
覧
　富弼曰人君勞於求治天下百官至衆非可一日盡
　見故須籍記善惡納之禁中閒燕之際得以周知其
　材行預備差遣應猝可求也
八月辛亥朔帝御文德殿百官入閤右司監直史館孫
何次當待制獻疏曰六卿分職邦家之大柄也故周之
會府漢之尚書立庶政之根本提百司之綱紀令僕率
其屬丞郎分其行二十四司粲然星拱郎中員外判其
曹主書令史承其事四海九州之大若網在綱六職舉
而天下之事備矣有唐貞觀之風最為稱首于時封疆
甚廣經費尤多亦不聞别分利權改創使額而軍須取
足𤣥宗侈心既萌貪地無已北事奚契丹南征閣羅鳳
召發既廣租調不充於是蕭景楊釗始以他官判度支
而宇文融為租調地税使雖利孔始開禍階將作然版
籍根本尚在南宫肅代之世物力蕭然於是有司之職
盡廢而言利之臣攘臂於其間矣征税多門本於專置
使額故德宗之初首降詔書追行古制天下錢穀皆歸
文昌咸謂故事復興太平可致而天未悔禍叛亂相仍
經費不充使額又建於是裴延齡以利誘君甚於前矣
憲穆而下或迫於軍期切於國計用救當時之急率以
權宜裁定五代短促曽不是思國家三聖相承五兵不
試太平之業垂統立制在兹辰也所宜罷三使額還之
六卿或曰禄百辟贍六軍皆是物也臣亦有其説夫鹽
鐵者盖筦𣙜山海之謂也而物非自集須假牢盆戸部
者盖均一征税之謂也而財非自生須計田賦度支者
盖供億軍國之謂也而粟非自行須資漕運但檢押專
一相沿置之耳今莫若謹擇戸部尚書一人專掌鹽鐵
使事俾金部郎中員外分判之又掌戸部度支事各以
本曹郎中員外分判之則三使洎判官雖省猶不省也
仍命左右司郎中員外總知帳分勾稽遺失則進無掊
刻之慮退有詳練之名職守有常規程既定周官唐式
可以復矣兹事非難在陛下行之與否耳　癸丑右正
言知制誥判大理寺王欽若上言本寺公案常有五十
至七十道近者三十日内絶無昔漢文帝决獄四百唐
太宗放罪三百九十人然猶書之史冊號為刑措當今
四海之廣萬類之多而刑奏止息逮乎逾月足彰恥格
之化式漸太和之風請付史館用昭聖治從之　乙夘
羣臣上尊號曰崇文廣武聖明仁孝皇帝　丁巳大宴
崇政殿始作樂　癸亥判大理寺王欽若上言本寺案
牘簡少請罷詳斷官四員止留八員從之　丙寅大閲
丁夘近臣諸軍將校内職皆賜飲詔大閲所踐民田蠲
其租　癸酉樞宻副使工部侍郎楊礪卒帝謂宰臣曰
礪介直清苦方當任用遽此淪謝甚可悼也即冐雨臨
其喪礪僦舍委巷中乗輿不能入帝為步進嗟憫久之
贈兵部尚書中使䕶葬　乙亥以濟陽武惠王曹彬配
饗太祖廟庭贈太尉中書令薛居正贈中書令潘美贈
侍中石燕載配饗太宗廟庭　丙子以司封郎中知制
誥朱昂為傳法院譯經潤文官始太宗作聖教序帝亦
繼作悉編入經藏帝又嘗著釋氏論以為釋氏戒律之
書與周孔荀孟迹異道同大指勸人之善禁人之惡不
殺則仁矣不竊則廉矣不惑則正矣不妄則信矣不醉
則莊矣茍能遵此君子多而小人少又上生三途之説
亦與三后在天鬼得而誅之言共貫也鹽鐵使陳恕嘗
建議以為傳法院費國家供億力請罷之言甚懇帝不
許　九月庚辰朔日有食之　樞密都承㫖王繼英以
契丹入㓂請車駕北巡帝嘉納之丙戌命繼英馳傳詣
鎮定髙陽闗路視行宫頓置宣慰將士　甲午奉安太
宗聖容於啓聖院新殿帝拜而慟左右皆掩泣　初傅潛
遣先鋒田紹斌石普等戍保州普陰與知州楊嗣議出
兵擊敵及夜普嗣未還紹斌疑其敗衂即領衆援之普
嗣果為賊所困渡嚴凉河頗喪師徒及紹斌至即合勢
疾戰斬首二千餘級獲馬五百匹　冬十月戊午増置
福建路惠民倉從庫部員外郎成肅之請也　丙子令
諸路轉運使申淳化惠民之制嵗豐熟則増價以糴飢
歉則減直而出之　如京使栁開上言臣䝉陛下自代
州移知忻州每見北界歸明人言契丹排比入㓂次第
甚大又聞河北邊上屯結甚衆數侵犯雁門寧化等軍
度其姦謀必不輕退深恐大寒之際轉肆衝突臣愚乞
陛下速起聖駕徑至鎮州躬御六師奮揚威武勿生遲
疑之慮勿聴猶豫之謀周世宗及我太祖太宗近事皆
可法也况陛下諒陰三年禮無違者復此順動其誰敢
當聖駕若過河北契丹當自引退四夷八蠻無思不服
政在此舉矣　是月契丹樞密使耶律色珍卒色珍有
經國材明敏忠慎國人重之　十一月丙戌合祭于圜
丘奉太祖太宗並配大赦天下御朝元殿受冊尊號
乙未詔以邊境驛騷取來月暫幸河北(考異實録載親/巡河北詔在十)
(二月辛亥/今從本紀)命宣徽北院使周瑩為隨駕前軍都部署邕
州觀察使劉知信副之内侍都知楊永遵為排陣都監
保平節度使駙馬都尉石保吉為北面行營先鋒都部
署磁州防禦使康廷翰副之洛州團練使上官正為鈐
轄　己酉以宰相李沆為東京留守濠州刺史李著為
大内都部署權知開封府魏羽判留司三司鹽鐵使陳
恕為隨駕轉運使　十二月辛亥以分司西京張永德
為京城内外都巡檢使　甲寅車駕發京師　辛酉宴從
臣於行宫以王超等督先鋒仍示以陣圖俾識部分甲
子次大名府帝御鎧甲於中軍樞密使王顯副使宋湜
分押後陣横亘數十里　西川自李順平後人心未寧
益州鈐轄符昭壽驕恣不親戎務多集錦工織作纎麗
所須物輒抑市人買配踰時不給其直又縱部曲畧取
之僕使凌忽軍校其下皆怨知州牛冕寛弛無政事時
神御軍戍成都者分兩指揮都虞候王均及董福分主
之福御衆整肅故所部優贍均縱其下飲博軍裝悉以
給費甲子冕與昭壽大閲於東郊蜀人聚觀兩軍衣服
鮮弊不等均所部慚憤出不遜語　威虜軍言契丹來
㓂出兵擊敗之殺其酋帥　初河北轉運使裴莊屢條
奏傅潛無將畧恐失機會樞密使王顯庇之奏至輒不
報潛屯於定州縁邊城堡悉飛書告急潛畏懦閉門自
守將校請戰者輒醜言詈之無何契丹破狼山諸寨悉
鋭攻威虜兩晝夜不勝遂引兵趨寧邊軍及祁趙大縱
鈔刦游騎出邢洺間百姓驚擾攜挈老幼争入城郭鎮
定路不通者踰月朝廷屢間道遣使督潛會諸路兵合
擊其都監秦翰及定州行營都部署范廷召等屢促之
皆不聴廷召怒因詬潛曰公恇怯乃不如一嫗耳促之
不已潛乃分騎八千步二千付廷召令於髙陽闗逆擊
仍許出軍為援卒逗遛不發丙子詔百官各上封章直
言邊事于是工部侍郎集賢學士錢若水言傅潛領數
萬雄師閉門不出坐視戎虜俘掠生民上則辜委注之
恩下則挫鋭師之氣軍法曰臨陣不用命者斬今若申
明軍法斬潛以徇然後擢取如楊延朗楊嗣者五七人
増其爵秩分授兵柄不出半月可以坐清邊塞然後鑾
輅還京則天威懾于四海矣右司諫梁顥亦言用兵之
道在明賞罰兵法曰罰不行則譬如驕子不可用也昨
者命將出師乗秋備塞而傅潛奉明詔握重兵逗撓無
謀遷延翫㓂以致邊塵晝驚聖主櫛沐此所謂以賊遺
君父者也以軍法論之固合斬潛以徇軍中降詔以示
天下　府州言官軍入契丹五合川㧞黄太尉砦殱其
衆焚其車帳獲馬牛萬計　丁夘召見大名府父老勞
賜之　戊寅晦知益州牛冕以酒餚犒其隊伍而鈐轄
符昭壽則無所設軍士益忿故趙延順等八人謀作亂
咸平三年正月己夘朔駐蹕大名府詔并代都部署髙
瓊等分屯冀州邢州　益州戍卒趙延順等為亂擊殺
鈐轄符昭壽據甲仗庫取兵器是日益州官吏方賀正
旦聞變皆奔竄知州牛冕及轉運使張適縋城出奔惟
都巡檢使劉紹榮冐刄格鬭延順等即欲奉紹榮為帥
紹榮攝弓大罵曰我燕人也比棄虜歸朝肯與汝同逆
耶亟殺我延順等亦不敢加害都監王澤聞變召王均
謂曰汝所部兵亂盍自徃撫之延順見均至即率衆踴
躍奉均為主指揮使孫進不從殺之紹榮縊死均僣號
大蜀改元化順署置官稱以小校張鍇為謀主辛巳率
衆陷漢州牛冕等奔東川　癸未髙陽闗都部署康保
裔與契丹戰於瀛州死之先是范廷召自中山分兵擊
敵求援於保裔保裔即領兵赴之至瀛州西南裴村廷召
約以詰旦合戰及夕廷召潛師以遁保裔不之覺遲明
虜騎圍之數重左右請易甲而逃保裔曰臨難無茍免
此吾效死之日矣遂大呼决戰凡數十合兵盡矢窮士
卒以勁弩擊虜殺傷甚衆所蹴踏塵深二尺而救兵不
至保裔没焉敵遂自徳棣濟河掠淄齊而去帝聞保裔
死其部曲畏誅聲言保裔投賊密詔駕前走馬承受夏
守贇察之守贇變服入軍中廉問得其實以聞於是優
詔贈侍中以其子繼英為六宅使順州刺史餘三子及
孫悉加寵秩時其母年八十四帝又遣使勞問賜白金
五十兩封為陳國太夫人又封其亡妻薛氏為河東郡
夫人保裔謹厚好禮喜延儒士騎射尤妙嘗握矢三十
引滿以射筈鏑相連而墜人伏其能屢經戰陣身被七
十創又中手砲傷鼻毁臂而未嘗言功所賜金帛分其
麾下積貸公錢數十萬以勞軍没後親吏鬻器玩以備
償帝知其家無異財乃復厚賜之　乙酉鎮定髙陽闗
路行營都部署傳潛都鈐轄張昭允並削奪官爵潛流
房州昭允通州潛子内殿崇班從範亦除名隨父流所
仍籍没其家貲先是帝駐大名逮潛等下行在獄命錢
若水魏庠馮拯案鞫之一夕而獄具罪當斬百官議論
如律詔特貸其死中外無不憤惋　范廷召等引兵追
契丹丁亥至莫州東三十里大破之斬首萬餘級獲所
掠老幼數萬口鞍馬兵仗不可勝紀餘衆遁逃出境庚
寅遣使奏㨗羣臣稱賀帝作喜㨗詩題行宫壁廷召以
功加檢校太傅餘將校恩賜有差　王均自漢州引衆
攻綿州不能克直趨劒門先是知劒州李士衡聞㓂作
以城難守即焚倉庫運金帛東保劒門是日均至士衡
與劒門都監裴臻逆擊敗之斬首數千級揭榜招降脅
從者得千餘人悉置麾下均衆乏食疲弊不敢由故道
徑由陰平還成都　壬辰樞密副使宋湜卒于師　甲
午車駕發大名府是日次徳清軍帝始聞王均反即以
戸部使工部侍郎雷有終知益州兼提舉川峽兩路軍
馬并命御厨使李惠洛苑使石普供備庫副使李守倫
並為川峽兩路捉賊招安使帥步騎八千徃討之　初
知蜀州楊懐忠聞成都亂即調鄉丁會諸州巡檢兵刻
期進討丙申攻成都先鋒自北門入遂燒子城時王均
從劒門還猶未至懐忠與賊將崔照魯麻胡等陣於江
瀆廟前自辰至夕戰數合懐忠兵勢不敵引衆退保江
原　庚子車駕至自大名府李沆為東京留守不戮一
人而輦下清肅　癸夘翰林侍讀學士兵部侍郎兼秘
書監楊徽之卒帝甚嗟悼贈兵部尚書諡文莊賜其家
錢五十萬絹五百疋又遣中使䕶喪事録其外孫宋綬
太常寺太祝二姪皆賜出身徽之無子而宋氏婦賢明
知書有禮法子綬能自立於時人以為善慶所及　乙
巳王均復入成都　戊申幸呂端第視疾　二月辛亥
翰林學士王旦等三人權知貢舉　楊懐忠檄嘉眉七
州調軍士民丁再攻成都時王均方遣趙延順攻卭蜀
州懐忠逆擊之賊稍卻(考異李燾曰國史稱懐忠以三/月十七日再攻益州据耆舊傳)
(則所稱十七日再攻益州時雷有終等已至矣國史既/云自益州還屯櫧木寨又進壁雞鳴原以俟王師若有)
(終已至又何俟乎盖國史誤以有終十七日始攻益州/為懐忠再攻益州而懐忠再攻益州實在上旬不得其)
(的日也耆舊傳及雍録載二月三日王均遣趙延順進/攻卭蜀州為懐忠所敗國史稱懐忠再攻益州時方遣)
(延順攻卭蜀此可見其不出上旬在初四/五間也疑不能决并書其事于此俟考)懐忠與轉運
使陳緯退軍筰橋背水列陣寨于櫧木橋南以扞卭
蜀之路賊黨三道來攻出官軍後焚江原神祠斷卭
蜀援路懐忠三道分兵以抗之斬首五百餘級驅其衆
入皁江獲甲弩甚衆乗勝逐賊至成都南十五里寨于
雞鳴原以俟王師均亦閉成都東門以自固綿漢都巡
檢使張思鈞引兵克復漢州雷有終等與思鈞帥大軍
進討列寨升仙橋壬戌賊衆來襲有終擊走之　己未
命宰相李沆為元徳皇太后園陵使始議立陵名禮官
引漢唐故事言帝后同寢謂之合葬同塋兆謂之祔葬
今圜陵鵲臺在永熈陵封地之内恐不須别建陵號從
之　癸亥樞密使王顯罷以周瑩為宣徽南院使王繼
英為北院使並知樞宻院事翰林學士中書舍人王旦
為給事中同知樞密院事　甲子諸軍校以次遷補多
自陳其勞績者御前忠佐馬步軍都軍頭呼延贊獨進
曰臣月俸百千所用不及半忝幸多矣自念無以報國
不敢更望升擢政恐福過灾生拜謝而退衆嘉其知分
贊初從太宗征太原左右因言自此取幽州猶熱𨫼翻
餅耳贊獨曰此餅難翻言者不足信也太宗不從卒無
功而還　丁夘王均開益州城偽為遁狀雷有終與上
官正石普等率兵徑入李繼昌疑有備亟止之不聴因
獨還官軍多分剽民財部伍不肅賊閉闗發伏布牀榻
於路口官軍不得出頗為賊所殺李惠死之有終等縁
堞而墜獲免遂退保漢州益州城中民皆迸走村落賊
皆遣騎追殺或囚縶入城支解族誅以恐衆均又脅士
民僧道之少壯者為兵先刺手背次髠首次黥面給軍
裝令乘城與舊賊黨相間有終乃揭榜招脅從者至則
與其衣袂署字釋之日數百計楊懐忠度賊衆復南出
引所部屯於合水尾浣花等處樹機石設篦籬以拒之
有終等復自漢州進軍列寨彌牟鎮賊黨來攻有終擊
敗之斬首千餘級　丙子曲宴近臣於後苑帝作中春
賞花釣魚七言詩儒臣皆賦遂射於水亭盡懽而罷自
是著為定制　三月戊寅朔日有食之　帝之在大名
也有詔調丁夫十五萬修黃汴河鹽鐵判官監察御史
王濟以為勞民請徐圖之乃命濟馳徃經度還奏減其
十之七宰相張齊賢以河决為憂因對并召濟入見齊
賢請令濟署狀保河不决濟曰河决亦陰陽灾沴所致
宰相若能和陰陽弭灾沴為國家致太平河之不决臣
亦可保齊賢曰若是則今非太平耶濟曰北有契丹西
有繼遷兩河闗右嵗被侵擾以陛下神武英畧茍用得
其人可以馴致今則未也帝動容獨留濟問以邊事濟
曰陛下承二聖之基擁萬方之衆蠢兹小醜敢爾馮陵
盖謀謨當位之臣未有如昔人者衆皆謂國家所恃獨
一洪河耳此誠急賢之秋不然臣懼胡人將飲馬于河
渚矣退而著備邊䇿十五條以獻于是選官判大理寺
帝曰法寺宜擇當官不回者王濟有特操可試之甲申
以濟權判大理寺　禮部上合格舉人甲午帝御崇政
殿親試賜陳堯咨以下二百七十一人進士及第一百
四十三人同本科及三傳學究出身堯咨堯叟之弟也
又命侍讀學士邢昺等考校諸科得四百三十一人賜
及第同出身又試進士五舉諸科八舉及嘗經廷試而
不録者得九十七人賜同出身賜宴日出御詩褒寵之
帝連日臨軒初無倦怠之色所擢凡千百餘人其中有
自晉天福中隨計者校藝之詳推恩之廣近代所未有
也　是春帝以手詔訪知開封府錢若水備禦邊㓂翦
滅蕃戎之䇿若水上言曰臣聞唐室三百餘祀魏博一
鎮戍兵少于今時而北戎未嘗侵境者何也盖當日幽
薊為唐北門命帥屯兵阨其險阻是以胡馬不敢南牧
自晉祖割地之後朝廷自定州西山東至滄海千里之
地皆須應敵是以設三闗分重兵以鎮之少失隄防則
戎人内侵晉末直渡長河漢初屢侵邊徼周祖在位復
擾中山世宗臨朝來㓂上黨此皆見於史氏陛下之所
明知也今御札云翦滅蕃戎臣愚以為不得幽州城戎
不可滅今若有陳翦戎之䇿者誠可斬也臣不敢言直
以今之急務陳備邊之要一曰擇郡守二曰募鄉兵三
曰積芻粟四曰革將帥五曰明賞罰畧陳大綱如可施
行則當詳具條奏
　
　
　
　
　
　
　
　
　
　
　
　
　資治通鑑後編卷二十
