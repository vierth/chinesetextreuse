
　遼史卷四
　　元中書右丞相總裁托克托等修
　本紀第四
　　太宗下
㑹同元年春正月戊申朔晉及諸國遣使来賀晉使且
言已命和凝撰聖徳神功碑戊辰遣人使晉二月壬午
室韋進白麃戊子鐡驪来貢丁酉獵松山戊戌幸遼河
東丙午上思人皇王遣特哩衮率宗室以下祭其行宫
丁未増晉使所經供億户三月壬戌将東幸三剋言農
務方興請減輜重促還期従之丙寅女直来貢癸酉東
幸夏四月戊寅朔如南京甲申女直来貢乙酉幸温泉
己丑還宮朝于皇太后丁酉女直貢弓矢己亥西南邉
大詳衮耶律羅卜科奏党項㨗五月甲寅晉復遣使請
上尊號従之六月丙子朔吐谷渾及女直来貢辛夘南
唐来貢癸巳詔建日月四時堂圗寫古帝王事于兩廡
秋七月癸亥遣使賜晉馬丁夘遣呼喇台使晉美楞拉
呼使南唐戊辰遣中臺省右相耶律蘇哷特爾格使晉
臨海軍節度使趙思温副之冊晉帝為英武明義皇帝
八月戊子女直来貢庚子吐谷渾烏孫靺鞨皆来貢九
月庚戌黑車子室韋貢名馬邉臣奏晉遣守司空馮道
左散騎常侍韋勲来上皇太后尊號左僕射劉煦右諌
議大夫盧重上皇帝尊號遂遣監軍伊聶濟充接伴壬
子詔羣臣及高年凡授大臣爵秩皆賜錦袍金帶白馬
金飾鞍勒著扵令冬十月甲戌朔遣郎君特哩衮等撫
問晉使壬寅晉遣使来謝冊禮復有使来進獨峯駞及
名馬十一月甲辰朔命南北宰相及額爾竒木就館賜
晉使馮道以下宴丙午上御開皇殿召見晉使壬子皇
太后御開皇殿馮道韋勲冊上尊號曰廣徳至仁昭烈
崇簡應天皇太后甲子行再生柴冊禮丙寅皇帝御宣
政殿劉煦盧重冊上尊號曰睿文神武法天唘運眀徳
章信至道廣敬昭孝嗣聖皇帝大赦改元會同是月晉
復遣趙瑩奉表来賀以幽薊瀛莫涿檀順媯儒新武雲
應朔寰蔚十六州并圗籍来獻扵是詔以皇都為上京
府曰臨潢升幽州為南京南京為東京改新州為奉聖
州武州為歸化州升北南院及伊實額爾竒木為王以
主簿為令令為刺史刺史為節度使二部特哩衮為司
徒達爾罕為副使瑪爾布為縣令縣達爾罕為馬步置
宣徽閤門使控鶴客省御史大夫中丞侍御判官文班
牙署諸宫院實珠馬羣約尼實珠南北府國舅帳郎君
官為敞史諸部宰相節度使帳為司空二室韋逹林為
僕射鷹坊監冶等局官長為詳衮十二月戊戌遣通果
阿巴等使晉制加晉馮道守太傅劉煦守太保餘官各
有差
二年春正月乙巳以受晉冊遣使報南唐高麗丁未御
開皇殿宴晉使馮道以下賜物有差戊申晉遣金吾衛
大将軍馬従斌考功即中劉知新来貢􁦵幣命分賜羣
臣丙辰晉遣使謝免沿邊四州錢幣二月戊寅宴諸王
及節度使賀受冊禮者仍命皇太子特哩衮達年餞之
癸巳謁太祖廟賜在京吏民物及内外羣臣官賞有差
丁酉加兼侍中左金吾衛上将軍王鄑檢校太尉三月
畋于褭潭之側戊申女直来貢丁巳封皇子舒嚕為夀
安王雅斯哈為太平王己巳大賚百姓夏四月乙亥幸
木葉山癸巳東京路奏狼食人五月乙巳禁南京鬻牝
羊出境薩納噶多囉等坐盜官物籍其家南唐遣使来
貢丁未以所貢物賜羣臣戊申回鶻單于使人乞授官
詔第加刺史縣令六月丁丑雨雪是夏駐蹕頻蹕淀秋
七月戊申晉遣使進犀帶庚戌吐谷渾来貢乙夘敞史
阿巴坐奉使失職命笞之閏月癸未伊實大王坐賦調
不均以木劔背撻而釋之并罷南北府民上供及宰相
節度賦役非舊制者乙酉遣迪里賜晉烏爾古良馬己
丑以南王府二刺史貪蠧各杖一百仍繫虞候帳備射
鬼箭選羣臣為民所愛者代之八月乙丑晉遣使貢嵗
幣奏輸戌亥二嵗金幣扵燕京九月甲戌準布阿勒達
来貢己夘遣使使晉冬十月丁未上以烏爾古部水草
肥美詔北南院徙三錫林户居之十一月丁亥鐡驪燉
煌遣使来貢十二月庚子釣魚于土河甲子回鶻使者
傔人有以刃相擊者詔付其使處之
三年春正月戊子吴越王遣使来貢庚寅人皇王妃来
朝回鶻使乞觀諸國使朝見禮従之壬辰遣陪謁阿巴
使晉致生辰禮晉以并鎮忻代之吐谷渾来歸二月己
亥奚王喇呼鼐率六節度使朝貢庚子烏爾古獻伏鹿
國俘賜其部額爾竒木旗鼓以旌其功壬寅女直来貢
辛亥摩哩拉呼摩哩使回鶻阿爾斯蘭還賜對衣勞之
乙夘鴨綠江女直遣使来覲三月戊辰遣使使晉報幸
南京己巳如南京辛未命特哩衮努哷克特率萬騎先
驅壬申次石嶺以奚王喇呼鼐監軍伊聶濟朝謁不時
責之丙子羅卜科上党項俘獲數癸未獵水門獲白鹿
庚寅詔扈従擾民者従軍律甲午幸薊州乙未晉及南
唐各遣使来覲夏四月庚子至燕俻法駕入自拱辰門
御元和殿行入閤禮壬寅遣人使晉乙巳幸留守趙延
夀别墅丙午晉遣宣徽使楊端王眺等来問起居壬子
御便殿宴晉及諸國使丙辰晉遣使進茶藥壬戌御昭
慶殿宴南京羣臣癸亥晉遣使賀端午以所進節物賜
羣臣乙丑南唐進白龜五月庚午以端午宴羣臣及諸
國使命回鶻燉煌二使作本俗舞俾諸使觀之庚辰晉
遣使進弓矢甲申遣皇子天徳及檢校司徒邸用和使
晉戊子閲騎兵扵南郊六月乙未朔東京宰相耶律伊
濟言渤海相大素賢不法詔僚佐部民舉有才徳者代
之丙申閲步卒扵南郊庚子晉及錫爾固勒濟遣使来
見壬寅發燕京命中書令蕭僧隱部諸道軍于長坐營
癸丑次奉聖州甲寅勞軍士秋七月己巳獵哈達拉山
癸酉朝扵皇太后丙子従皇太后視人皇王妃疾戊寅
人皇王妃蕭氏薨己夘以安重榮據鎮州叛晉詔征南
将軍栁嚴邊備丙戌徙人皇王行宫于其妃薨所辛夘
晉遣使請行南郊禮許之八月己亥詔東丹吏民為其
王貝妃蕭氏服庚子準布来貢壬寅遣使南唐乙巳準
布黑車子室韋埒里等國来貢南唐遣使求青氊帳賜
之戊申以安圗私城為白川州辛亥布古徳使乞賜爵
以其國相授之甲寅準布来貢乙夘置白川州官屬丙
辰詔以伊竒哩河臚朐河之地給賜南院鄂津圗嚕伊
遜巴勒北院烏納哈喇三錫林人為農田九月庚午侍
中崔窮古言晉主聞陛下數游獵意請節之上曰朕之
畋獵非徒従樂所以練習武事也乃詔諭之壬午邊将
奏破吐谷渾擒其長詔止誅其首惡及其丁壮餘並釋
之丙戌晉遣使貢名馬戊子女直及吴越王遣使来貢
冬十月辛丑遣剋朗使吴越魯庫使南唐庚申晉遣使
貢布及請親祠南嶽従之十一月己巳南唐遣使奉蠟
丸書言晉密事丁丑詔有司敎民播種紡繢除姊亡妹
續之法十二月壬辰朔率百僚謁太祖行宫甲午燔柴
禮畢祠于神帳丙申遣使使晉丙辰詔契丹人授漢官
者従漢儀聴與漢人婚姻丁巳詔燕京皇城西南堞建
涼殿是冬駐蹕于繖淀
四年春正月壬戌以伊實彭布托果三部鰥寡不能自
存者官為之配丙子南唐遣使来貢庚辰納拉威部来
獻党項俘獲數己丑詔定征党項功二月丙申皇太子
獲白麞甲辰晉遣使進香藥丙午鐡驪来貢丁巳詔有
司編述始祖竒善汗事迹己未晉遣楊彦詢来貢且言
鎮州安重榮跋扈状遂留不遣是月晉鎮州安重榮執
遼使者伊喇三月特授回鶻使科里裕悦并賜旌旗弓
劔衣馬餘賜有差癸酉晉以許祀南郊遣使来謝進黃
金十鎰夏四月己夘晉遣使進櫻桃五月庚辰吐谷渾
額爾竒木蘇等叛入晉遣徳哷諭晉及太原守臣六月
辛夘振武軍節度副使趙崇逐其節度使耶律華喇以
朔州叛附晉丙午命宣徽使尼古察赴朔州以兵圍其
城有晉使至請開壁即勿聴驛送闕下秋七月癸亥南
唐遣使奉蠟丸書丙寅尼古察奏晉遣使至朔令降守
者猶堅壁弗納且言晉有貢物命即以所貢物賜攻城
将校己巳有司奏神纛車有蜂巢成蜜史占之吉壬申
晉遣使進水晶硯八月癸巳南唐奉蠟丸書庚子晉遣
使進犀弓竹矢吴越王遣使奉蠟丸書九月壬申有星
孛扵晉分丁丑幸歸化州冬十月辛丑有司奏燕薊大
熟癸夘吴越王遣使来貢十一月丙寅晉以討安重榮
来告庚午吐谷渾請降遣使撫諭準布来貢以其物賜
左右丙子鴨淥江女直来貢壬午以永寜天授二節及
正旦重午冬至臘並受賀著令十二月戊子晉遣使来
告山南節度使安従進反詔以便宜討之庚寅南唐遣
使奉蠟丸書戊戌晉遣王升鸞来貢戊申晉以敗安重
榮来告遂遣楊彦詢歸辛亥晉遣使乞罷戍兵詔特哩
衮碩格班師甲寅拔朔州遣控鶴指揮使轄哩勞軍時
尼古察戰殁城下上怒命誅城中丁壮仍以叛民上户
三十為尼古察部曲
五年春正月丙辰朔上在歸化州御行殿受羣臣朝以
諸道貢物進太后及賜宗室百僚戊午詔求直言北王
府郎君耶律哈斯應詔召對稱旨特授宣徽使詔政事
令僧隱等以契丹户分屯南邉戊辰晉函安重榮首来
獻上數欲親討重榮至是乃止癸酉遣使使晉是月晉
以朔州平遣使来賀遂遣客省使耶律華格使晉并致
生辰禮二月壬辰上將南幸以諸路有未平者召太子
及羣臣議皆曰今襄鎮朔三州雖已平然吐谷渾為安
重榮所誘猶未歸命宜發兵討之以警諸部上曰正與
朕意合遂下詔以明王温代裕悦新為西南路招討使
以討之且諭明王宜先練習邉事而後之官甲午如南
京遣使使晉索吐谷渾叛者乙未布古徳来貢三月乙
夘朔晉遣齊州防禦使宋暉業翰林茶酒使張言来問
起居閏月駐蹕陽門夏四月甲寅朔鐡驪来貢以其物
分賜羣臣丙子晉遣使進射栁鞍馬五月五日戊子禁
屠宰六月癸丑晉齊王重貴遣使来責丁巳托克托呼
蘇色来貢乙丑晉主敬瑭殂子重貴立戊辰晉遣使告
哀輟朝七日庚午遣使往晉弔祭丁丑聞皇太后不豫
上馳入侍湯藥必親甞仍告太祖廟幸菩薩堂飯僧五
萬人七月乃愈秋七月庚寅晉遣金吾衛大将軍梁言
判四方館事朱崇節来謝書稱孫不稱臣遣客省使喬
榮讓之景延廣答曰先帝則聖朝所立今主則我國自
冊為鄰為孫則可奉表稱臣則不可榮還奏上始有南
伐之意辛夘準布布古徳烏爾古来貢将軍當達里布
爾古等率降将希達至闕并獻所獲丁未晉遣使以祖
母哀来告八月辛酉女直準布烏爾古貢方物甲子晉
復襄州戊辰詔河東節度劉知逺送叛臣烏爾古指揮
使由燕京赴闕癸酉遣天城軍節度使蕭拜甡弔祭扵
晉九月壬辰遣使賀晉帝嗣位冬十月己巳徴諸道兵
遣将軍黙赫特伐党項十一月己未武定軍奏松生棗
十二月癸亥晉遣使来謝是冬駐蹕赤城
六年春二月乙夘晉遣使進先帝遺物辛酉晉遣使請
居汴従之三月己夘朔吴越王遣使来貢甲申美楞托
津来歸戊子南唐遣使奉蠟丸書丁未晉至汴遣使来
謝夏四月戊申朔日有食之五月己亥遣使如晉致生
辰禮六月丁未朔鐡驪来貢己未奚楚庫勒部進白麝
辛酉莫州進白鵲晉遣使貢金秋八月丁未朔晉復貢
金己未如奉聖州晉遣其子延煦來朝冬十一月辛夘
上京留守耶律達年得晉諜知有二心甲辰鐡驪来貢
十二月丁未如南京議伐晉命趙延夀趙延昭安圗嘉
哩等由滄恒易定分道而進大軍繼之是嵗楊彦昭請
移鎮柰濼及新鎮従之
七年春正月甲戌朔趙延夀延昭率前鋒五萬騎次任
邱丙子安圗入鴈門圍忻代己夘趙延夀圍貝州其軍
校邵珂開南門納遼兵太守吴巒投井死己丑次元城
授延夀魏博等州節度使封魏王率所部屯南樂丙申
遣兵攻黎陽晉張彦澤来拒辛丑晉遣使来修舊好詔
割河北諸州及遣桑維翰景延廣来議二月甲辰攻博
州刺史周儒以城降晉平盧軍節度使楊光逺密道遼
師自馬家口濟河晉将景延廣命石斌守麻家口白再
榮守馬家口未㡬周儒引遼軍滿達營扵河東攻鄆州
北津以應光逺晉遣李守貞皇甫遇梁漢璋薛懐讓将
兵萬人緣河水陸俱進遼軍圍晉别将于戚城晉主自
将救之遼師解去守貞等至馬家口滿達遣步卒萬人
築營壘騎兵萬人守扵外餘兵屯河西渡未已晉兵薄
之遼軍不利三月癸酉朔趙延夀言晉諸軍沿河置柵
皆畏却不敢戰若率大兵直抵澶淵據其橋梁晉必可
取是日晉兵駐澶淵其前軍高行周在戚城乃命延夀
延昭以數萬騎出行周右上以精兵出其左戰至暮上
復以勁騎突其中軍晉軍不能戰㑹有諜者言晉軍東
靣數少沿河城柵不固乃急擊其東偏衆皆奔潰縦兵
追及遂大敗之壬午留趙延昭守貝州徙所俘户扵内
地夏四月癸丑還次南京辛未如涼陘五月癸酉耶律
巴哩岱奏破徳州擒刺史尹居藩及将吏二十七人六
月甲辰黑車子室韋来貢乙巳紳穆哩約囉等國来貢
秋七月己夘晉楊光逺遣人奉蠟丸書辛夘晉遣張暉
奉表乞和留暉不遣八月辛酉回鶻遣使請婚不許是
月晉鎮州兵来襲飛狐大同軍節度使耶律恭噶戰敗
之九月庚午朔北幸十月丁未布古徳来貢壬戌天授
節諸國進賀惟晉不至十一月壬申詔徴諸道兵以閏
月朔㑹温榆河北十二月癸夘南伐甲子次古北口閏
月己巳朔閲諸道兵扵温榆河己夘圍恒州下其九縣
八年春正月庚子分兵攻邢洺磁三州殺掠殆盡入鄴
都境張従恩馬全節安審琦兵悉陳于相州安陽水之
南皇甫遇與濮州刺史慕容彦超将兵千騎来覘遼軍
至鄴都遇遼軍數萬且戰且却至榆林店遼軍繼至遇
與彦超力戰百餘合遇馬斃步戰審琦引騎兵踰水以
救遼軍乃還二月圍魏晉将杜重威率兵来救戊子晉
将折従阮䧟滕州三月戊戌師拔祁州殺其刺史沈斌
庚戌杜重威李守貞攻泰州戊午趙延夀率前鋒薄泰
城己未重威守貞引兵南遁追至陽城大敗之復以步
卒為方陣来拒與戰二十餘合壬戌復搏戰十餘里癸
亥圍晉兵扵白團衛村晉兵下鹿角為營是夕大風至
曙命鐵鷂軍下馬㧞其鹿角奮短兵入擊順風縦火揚
塵以助其勢晉軍大呼曰都招討何不用兵令士卒徒
死諸将皆奮出戰張彦澤藥元福皇甫遇出兵大戰諸
将繼至遼軍却數百步風益甚晝晦如夜符彦卿以萬
騎横擊遼軍率步卒竝進遼軍不利上乘奚車退十餘
里晉追兵急獲一橐駞乘之乃歸晉兵退保定州夏四
月甲申還次南京杖戰不力者各數百庚寅宴将士扵
元和殿癸巳如涼陘六月戊辰回鶻来貢辛未吐谷渾
布古徳皆来貢辛巳黑車子室韋来貢丁亥趙延夀奏
晉兵襲高陽戍将擊走之秋七月乙夘獵平地松林晉
遣孟守中奉表請和仍以前事答之八月己巳詔侍衛
蕭蘇色閲羣牧于北陘九月壬寅次赤山宴従臣問軍
國要務對曰軍國之務愛民為本民富則兵足兵足則
國强上以為然辛酉還上京冬十月辛未祠木葉山十
一月戊戌女直鐡驪来貢十二月癸亥朔朝謁太祖行
宫乙丑雲州節度使耶律恭噶獲晉諜者戊辰臘賜諸
國貢使衣馬
九年春正月庚子回鶻来貢丁未女直来貢二月戊辰
布古徳奏軍籍三月己亥吐谷渾遣軍校蘇哷獻生口
千户授蘇哷檢校司空夏四月辛酉朔吐谷渾白可乆
来附是月如涼陘五月庚戌晉易州戍将孫方簡請内
附六月戊子謁祖陵更閟神殿為長思秋七月辛亥詔
徴諸道兵故傷禾稼者以軍法論癸丑女直来貢乙夘
以準布酋長哈喇為本部額爾竒木八月丙寅烏爾古
来貢是月自将南伐九月壬辰閲諸道兵于漁陽西棗
林淀趙延夀與晉張彦澤戰于定州敗之十一月戊子
朔進圍鎮州丙申先遣候騎報晉兵至遣精兵㫁河橋
晉兵退保武强南院大王達年将軍高模翰分兵由瀛
州間道以進杜重威遣貝州節度使梁漢璋率衆来拒
與戰大敗之殺梁漢璋杜重威張彦澤引兵據中渡槗
趙延夀以步卒前擊高彦温以騎兵乘之追奔逐北殭
屍數萬斬其将王清宋彦筠墮水死重威等退保中渡
寨義武軍節度使李殷以城降遂進兵夾滹沱而營去
中渡寨三里分兵圍之夜則列騎環守晝則出兵抄掠
命大内特哩衮耶律舒庫爾及趙延夀分兵圍守自将
騎卒夜渡河出其後攻下欒城降騎卒數千分遣将士
據其要害下令軍中預備軍食三日不得舉煙火如獲
晉人即黥而縦之諸饋運見者皆棄而走于是晉兵内
外隔絶食盡勢窮十二月丙寅杜重威李守貞張彦澤
等率所部二十萬衆来降上擁數萬騎臨大阜立馬以
受之授重威守太傅鄴都留守守貞天平軍節度使餘
各領舊職分降卒之半付重威半以隸趙延夀命御史
大夫嘉哩監軍富珠哩張彦澤持詔入汴諭晉帝母李
氏以安其意且召桑維翰景延廣先来留騎兵千人守
魏自率大軍而南壬申嘉哩等至汴晉帝重貴素服拜
命輿母李氏奉表請罪初重貴絶和好維翰數諫止之
不従至是彦澤殺維翰紿言自經死詔收𦵏之復其田
園地宅仍厚恤其家甲戌彦澤遷重貴及其母若妻扵
開封府署以控鶴指揮使李榮督兵衛之壬午次赤岡
重貴舉族出封邱門槀索牽羊以待上不忍臨視命改
館封禪寺晉百官縞衣紗㡌俯伏待罪上曰其主負恩
其臣何罪命領職如故即授安叔千金吾衛上将軍叔
千出班獨立上曰汝邢州之請朕所不忘乃加鎮國軍
節度使盖在邢嘗密請内附也将軍康祥執景延廣来
獻詔以牙籌數其罪凡八縶送都道自殺
大同元年春正月丁亥朔􁁎法駕入汴御崇元殿受百
官賀戊子以樞密副使劉敏權知開封府殺秦繼旻李
彦紳及鄭州防禦使楊承勲以其弟承信為平盧軍節
度使襲父爵初楊光逺在青州求内附其子承勲不聴
殺其判官邱濤及弟承祚等自歸于晉故誅之己丑以
張彦澤擅徙重貴開封殺桑維翰縦兵大掠不道斬扵
市晉人臠食之辛夘降重貴為崇禄大夫檢校太尉封
負義侯癸巳以張礪為平章事晉李崧為樞密使馮道
為太傅和凝為翰林學士趙瑩為太子太保劉煦守太
保馮玉為太子少保癸夘遣趙瑩馮玉李彦韜将三百
騎送負義侯及其母李氏太妃安氏妻馮氏弟重睿子
延煦延寳等扵黃龍府安置仍以其宫女五十人内宦
三人東西班五十人醫官一人控鶴四人庖丁七人茶
酒司三人儀鸞三人健卒十人従之二月丁巳朔建國
號大遼大赦改元大同升鎮州為中京以趙延夀為大
丞相兼政事令樞密使中京留守中外官僚将士爵賞
有差辛未河東節度使北平王劉知逺自立為帝國號
漢詔以耿崇美為昭義軍節度使高唐英為昭徳軍節
度使崔廷勲為河陽軍節度使分據要地三月丙戌朔
以蕭翰為宣武軍節度使賜将吏爵賞有差壬寅晉諸
司僚吏嬪御宦寺方技百工圖籍厯象石經銅人明堂
刻漏太常樂譜諸宫縣鹵簿法物及鎧仗悉送上京磁
州帥梁暉以相州降漢己酉命高唐英討之夏四月丙
辰朔發自汴州以馮道李崧和凝李澣徐台符張礪等
従行次赤岡夜有聲如雷起于御幄大星復隕扵旗鼓
前乙丑濟黎陽渡顧謂侍臣曰朕此行有三失縦兵掠
芻粟一也括民私財二也不遽遣諸節度還鎮三也皇
太弟遣使問軍前事上報曰初以兵二十萬降杜重威
張彦澤下鎮州及入汴視其官屬具員者省之當其才
者任之司屬雖存官吏廢墮猶雛飛之後徒有空巢久
經離亂一至于此所在盜賊屯結土功不息餽餉非時
民不堪命河東尚未歸命西路酋帥亦相黨附夙夜以
思制之之術惟推心庶僚和協軍情撫綏百姓三者而
已今所歸順凡七十六處得户一百九萬百一十八非
汴州炎熱水土難居止得一年太平可指掌而致且改
鎮州為中京以備巡幸欲伐河東姑俟别圖其概如此
戊辰次高邑不豫丁丑崩于欒城年四十六是嵗九月
壬子朔葬于鳳山陵曰懐陵廟號太宗統和二十六年
七月上尊謚孝武皇帝重熙三十一年九月増諡孝武
恵文皇帝
贊曰太宗甫定多方逺近向化建國號備典章至于釐
庶政閲名實錄囚徒教耕織配鰥寡求直言之士得郎
君哈斯即擢宣徽嘉唐張敬達忠扵其君卒以禮葬輟
遊豫而納三剋之請憫士卒而下休養之令親征晉國
重貴靣縛斯可謂威徳兼𢎞英畧間見者矣入汴之後
無㡬㣲之驕有三失之訓傳稱鄭伯之善處勝書進秦
誓之能悔過太宗盖兼有之其卓矣乎
　
　
　
　
　
　
　
　
　遼史巻四
　遼史卷四考證
㑹同元年二月丙午　丙午原本作丙申按丙申應在
　丁酉戊戌之上據下文丁未考之當係丙午今改正
夏四月耶律羅卜科奏党項㨗　羅卜科原本作魯不
　古列傳同此與卷三之盧不姑本卷後之魯不姑係
　一人而音轉岐誤今併改為羅卜科
十一月丙寅改元會同　按此為天顯十二年十一月
　事五代歐史載契丹改天顯十一年為會同元年係
　誤
二部特哩衮為司徒　特哩衮原本作梯里已按本史
　百官志惕隠亦曰梯里已今併改為特哩衮
四年二月丙午　丙午原本作丙子按上正月書丙子
　則二月不得復有丙子以上甲辰下丁巳計之應係
　丙午今㩀永樂大典改
秋七月尼固察奏晉遣使至朔令降　原本晉訛請今
　㩀永樂大典改
五年春正月晉以朔州平遣使来賀　原本遣訛請今
　據永樂大典改
三月晉遣齊州防禦使宋暉業来問起居　按宋暉業
　五代薛史作宋光鄴此避太宗諱
五月五日戊子　戊子原本作戊午以上四月甲寅朔
　考之則五月五日應係戊子今據永樂大典改
秋七月晉遣判四方館事朱崇節来謝　朱崇節按五
　代史作宋崇節
十一月己未　按本史厯象志是年十一月係辛巳朔
　計辛巳距己未三十九日十一月内不應有己未日
　係誤
八年三月戊午　戊午原本作戊子按三月内不應有
　戊子以上庚戌下己未計之應係戊午今改正
九年五月晉易州戍将孫方簡請内附　孫方簡按五
　代歐史作孫方諌
十一月先鋒候騎報晉兵至　先鋒原本作先遣據永
　樂大典改
杜重威遣貝州節度使梁漢璋率衆来拒　貝州節度
　使原本作其将節度使據永樂大典改
宋彦筠墮水死　按資治通鑑載晉兵與契丹夹滹沱
　而軍晉軍爭橋不勝杜重威遣王清與宋彦筠俱進
　清戰甚銳契丹以新兵繼之清及士卒皆死彦筠戰
　敗浮水抵橋得免冊府元龜載王清従杜重威北征
　至中渡槗清為先鋒開橋奪路重威遣宋彦筠與俱
　彦筠尋退走清酣戰不息與其下俱没焉五代歐史
　亦書彦筠退走王清力戰而死又按通鑑是年十二
　月契丹遥以兵環晉營軍中食盡杜重威與李守貞
　宋彦筠謀降契丹又按陶岳五代史補云後漢乾祐
　中宋彦筠為鄭州節度使據此則王清戰死而宋彦
　筠之未死明矣此書彦筠墮水死盖當時因其墮水
　遂誤以為死耳
監軍富珠哩原本作傅桂兒他巻又作傅住兒今據五
　代歐史併改
大同元年春正月降重貴為崇祿大夫　按五代薛史
　作光祿大夫此避太宗諱
太妃安氏　原本缺太字安字今據永樂大典增
　
　
　
　
　
　
　
　
　
　
　
　遼史巻四考證
