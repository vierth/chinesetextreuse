
　建炎以来繋年要録巻九十一
　　　　　　　　　　　　宋　李心傳　撰
紹興五年秋七月壬申朔趙鼎奏淮東宣撫司提舉官
董旼齎親筆詔至軍前諭移屯事韓世忠拜詔感泣上
曰卿可作書報張浚此事張浚亦必喜今日廟堂不比
靖康間有妨功害能之人凡軍旅事彼此議定然後行
之　左宣奉大夫朱勝非充觀文殿大學士提舉臨安
府洞霄宮勝非初免喪乃有是命　檢校少傅慶逺軍
莭度使知明州郭仲荀提舉江州太平觀從所請也徽
猷閣待制仇悆知明州兼沿海制置使　左朝散郎知
岳州兼管内安撫司公事張觷直秘閣與起復秘閣修
撰知鼎州程千秋两易並赴都督行府取稟說之任以
行府言事係急速已作奉聖㫖施行故也　右朝奉大
夫通判臨安府楊橦以薦對除直秘閣　詔在京宫觀
請給人從前宰執依見任減十之二學士以上如列曹
侍郎雜學士如中書舍人太中大夫以上如左右司郎
中任樞宻都承㫖者加一䓁　大理評事李洪乞以扈
蹕一官換祖母林氏太孺人封號許之　饒州進士朱
嘉積言子召虎十歳能誦經史兵書歩射命中乞挑試
詔賜帛二十匹罷歸　詔堂後官補職及一考改宣教
郎著為令堂後官今三省諸房都録事也初以省記立
是法而詳定勅令官章誼䓁言京官凡五等未審所改
京官不從初等次苐陞轉便改宣教郎義理今来止有
崇觀後改宣教郎告難以慿據要見祖宗以来堂後官
補職及一年的實合改是何京官制𠡠庫房言取到崇
寜二年堂後官張忻石刻墓誌係崇寜之初亦可憑據
故有是命按熈寜詔旨主事已下自選人補充堂後官
及一年即轉合入京朝官事具實録至是國書散佚使
蔓詞以對執政不知典故遂從之(熈寕詔㫖具朱墨/史第三十九巻)
徽猷閣待制提舉臨安府洞霄宫趙㠓卒
癸酉詔諸路提舉常平官將常平事務恪意奉行無得
苟簡致有失陷錢物如敢少有滅裂仰户部按劾申尚
書省取旨重行典憲以都省言自令刑獄茶鹽司兼領
常平職事訪聞逐司並不逐一講究致他司妄用失陷
財物有悞朝廷緩急支用故也　江東宣撫使張俊乞
致仕或宫觀疏再上不許　言者論比年以来忠臣義
士以身狥國者徃徃湮没無聞如去年蕃偽圍閉濠州
國奉卿確守忠義朝廷雖官其後以報死莭然四方之
人未盡知也又如趙立薛慶李彦先之徒皆鎮撫使之
得其死者間雖錫之廟貌聞亦未廣謂宜明詔天下凡
自靖康以来四方死事之人悉令載之祀典此誠激使
英雄忠勇之術詔淮北帥臣相度
甲戌詔諸路在禁待報案状並專差人齎擎赴行在
中書舍人胡寅權直學士院時江西制置使胡世將請
奉祠而直院胡交修引親嫌乞暫時差官撰述答詔故
有是命　寳文閣待制知湖州李光充顯謨閣直學士
知平江府　左宣教郎主管台州崇道觀韓璜為廣南
西路轉運判官直秘閣荆湖北路提㸃刑獄公事張銖
令趣之任時趙鼎聞荆湖北路提㸃刑獄公事陳靄廣
南西路轉運判官鄭資之提舉江南東路常平茶鹽公
事徐國成並無治狀悉以自陳宫觀處之而璜䓁有是
命　都督行府免蘄州上供錢租税米三年
乙亥詔諸州并諸軍将應歸朝官常加存恤得替流寓
無差遣之人仰守臣相度先次與權合入差遣支破請
給具職名申樞宻院差注如内有能通兵機及武藝出
衆人具名聞奏其寄居歸明歸朝養濟人常加存撫依
時支給合破錢米無令失所
丙子武功大夫忠州團練使兼閤門宣賛舍人都督府
提舉親兵柴斌知金州兼金房均三州安撫使用行府
奏也仍命斌𨽻属㐮陽帥府其探報事宜及邉防措置
則申川陜宣撫司如金人大軍侵犯本州即令宣撫司
遣兵應援(七月/壬午)其後川陕宣撫副使吳玠審于朝乃詔
緩急敵馬侵犯梁洋令斌以所部權聼玠節制(明年三/月己巳)
(吳玠申/明得旨)　都督行府奏移鼎州龍陽縣于黄誠寨地建
立仍陞為軍以持服人黄與權起復左奉議郎充龍陽
軍使兼知縣事又言潭鼎諸縣因水賊侵擾多有移治
去處並令移歸舊治如係選人知縣俟任滿與改合入
官京官與轉一官應水寨出首之人令制置司量事體
輕重擬定合補官資申行府願歸業及充水軍者聼又
請免澧州上供錢三年皆從之既而制置使岳飛言水
寨願歸業者二萬七千餘家詔州郡存恤之無得騷擾
(七月戊/子行下)然黄誠寨地低而廹湖土人不以為便仍命如
舊焉(岳飛奏歸業人數在戊子龍陽軍/還舊治在八月丙辰今牽連書之)　樞宻院効士
祝世榮特補下州文學以嘗自唐州賫蠟書赴行在也
丁丑孟秋薦享太廟自是歳五饗如常禮　詔諸路監
司帥守按試武士所能具職位姓名來上用李光請也
光言伏凖手詔令内外侍從官以上監司帥臣各舉所
知限半月具奏有以見陛下虛心求助之意可謂切矣
昔叔孫通之歸漢從弟子百餘人乃專言諸壯士進之
或以為言通曰漢王方䝉矢石爭天下諸生寧能鬬乎
故先言斬將搴旗之士若通可謂知時務矣今金偽憑
陵中原板蕩此陛下馭雄材虎将以制天下之時所薦
不敢復言文士臣累任守臣竊見諸路武士多流落失
所其人材少壯弓馬趫㨗武藝絶倫者甚衆朝廷旣未
嘗錄用徃徃散在諸軍無以自㧞或委身盗賊不能自
新甚可惜也臣愚不敢指名論薦欲望特奉睿旨令諸
路州軍廣行招收其間雖無武藝而通曉兵機能料敵
致勝或造作攻守之具各為一科令監司帥守按試保
明發赴樞宻院量材擢用庶幾韓彭之流或為時而出
故有是旨　武功大夫秀州防禦使康隨為江南西路
馬歩軍副總管(按隨即殺曲端之人自建炎四年/至今姓名始見于日歴故具載之)
戊寅詔趣張浚赴行在遣内侍迎勞賜以銀合茶藥又
遣内侍徃軍中勞荆湖制置使岳飛亦以茶藥賜之
直寶文閣知泉州魏矼吏部員外郎姜師仲殿中侍御
史張絢各减三年磨勘以在䑓中平反刑獄最多故也
　詔行在百司首身軍兵自今並令所屬取索宣帖審
騐保明申取朝旨方許收管毋得擅行收留
己卯知樞宻院事提領措置材用孟庾充觀文殿學士
知紹興府庾以行府關三省宻院事積不平因稱疾求
去前一日御筆有是命趙鼎進呈上曰庾以疾力求去
重違其請旣知樞宻院宜依祖宗故事鼎曰自元樞執
政徃徃或建節鉞如冦凖等猶除使相庾在陛下左右
六年務全終始仰見陛下待遇臣鄰之意庾執政凡四
年　參知政事沈與求權樞宻院事兼權措置財用(日/歴)
(載與求權宻院在丙子當/是因庾在告今併附此日)　詔新授郡守除見闕人外
免上殿用中書請也　監察御史周葵充禮部貢院參
詳官代殿中侍御史張絢也絢祖母王氏疾亟不俟報
出院詔放罪旣而絢以憂去特賜錢三百千
庚辰内侍盧公裔言見係致仕在蜀中乞依昨降指揮
赴行在上曰此人極不平穏靖康刼寨之事公裔之謀
為多今若使歸内侍省必侵預外事不若與外任宫觀
况朕宫中使令者小黄門數十輩備掃除趨走而已近
上者亦有數未嘗假以權也每觀漢唐之禍及近時之
變故不得不防微杜漸趙鼎等曰陛下聖慮及此社稷
之幸然漢唐宦官傳有可以鑒誡者更望曲留聖意上
曰仇士良勸後輩戒人主不近儒生不觀書可為鑒也
　殿中侍御史謝祖信言翰林學士孫近奉詔編類臣
僚條畫利害文字已編類進呈了當仰惟陛下去冬嚴
駕吳㑹親却敵師不敢以幸勝為功而深以善後為慮
既下温詔周詢舊弼又令職事官條具利害而半年之
間不聞以某人之言施之行事取某言之效進用其人
遂謂陛下之求言止是朝廷之文具臣竊惑之今編類
已成既上御府伏望陛下萬幾之餘留神省覽或宣付
大臣俾之分閱擇其可用顯奏行之勿以忌諱為拘則
忠言出勿以文采為尚則至計行勿以與廟堂異議而
棄之則謀猷皆合於公願矣其有言多可績者則願褒
進之有欲以身試者則因任之以人而廢其言固君子
之所戒用言而棄其身亦古人之所非况乃防秋及期
定謀為急不資羣䇿孰保萬全惟陛下留意從之　故
宣徳郎范柔中贈直秘閣柔中元符末上書言事且進
所著春秋見微坐停官雷州覊管至是用吏部侍郎晏
敦復請而贈之(柔中選人邪上尤甚第一/人黨籍餘官第六十六人)　詔尚書省
復置御史刑房專主本臺所上弹劾文字仍令六部申
嚴吏人結保之法每三人或五人結為一保逓相覺察
凡保中有人犯罪逃走許大理寺監錮同保人追捉須
管敗獲如有不獲並與同罪本部不得申請占留其逃
走改名復來部中之人並重行决配保人輙敢容隱者
亦與同罪仍許諸色人告用本臺請也自建炎省併吏
額御史刑房不專置左右司亦不聞有所檢察毎御史
按吏吏輙亡去大理即乞先次結絶吏復更名歸部姦
弊百出故本臺以為請
壬午左朝請郎主管台州崇道觀許亢宗直寶文閣知
台州亢宗靖康中為右史坐斥去及是召對而命之
昭宣使康州防禦使帶御器械幹辦皇城司主管禁衛
馮益特於階官遥郡上各轉行一官以益自言曾繫藩
邸官吏之人乞依例霑恩故也　賜觀文殿大學士李
綱親筆詔書奨諭綱應詔陳三䇿又上六條故有是賜
　是日偽齊遣兵犯湖陽縣執武經郎知唐州髙青及
其孥以歸劉麟見青諭之曰朝廷與諸将議定見陣掠
獲人即時放回青復将其孥而返事聞詔降青二官責
赴襄陽帥府自効(青九月丙/申降官)
癸未左奉議郎知南劒州沙縣丞陳沃左承務郎新婺
州州學教授富元衡並充諸王宮大小學教授紹興府
宗正司供職至道初始置諸宗室教授景祐中更名宮
學治平建元又分大小學置講書教授十有七員崇寧
初每宫置大小二學增教授員越四年更為宗子博士
渡江後廢趙鼎為政始創復之二員居行在二員居㑹
稽自是為例(行在宫教初除在/今年四月乙卯)
甲申上親酌獻祖宗神御於行宮齋殿文武官少卿已
上陪位如儀　将仕郎趙宗輝特差充靜江府古縣令
宗輝彦若孫也縣乆無令用廣西諸司請而命之
乙酉降光州褒信縣為鎮令淮西宣撫司就選土豪可
仗者補右職充監鎮官
丙戌直寶文閣知宣州趙不羣陞直龍圖閣再任上曰
不羣為郡有稱守公奉法使百姓安其田里當寵旌之
以為四方之勸上又曰民窮無聊起而為盜多縁守令
不良擾之使然若百姓安其田里其肯為盗乎朕夙夜
以此為懷卿等復留意謹擇守令庶幾百姓有安居樂
業之意(中興聖政史臣曰紹興初羣盗充斥既平閩中/而樞臣議收民兵以節制之詔曰事有本末今)
(所措置者末也致盗之因良由科徭疾苦吏不省憂令/監司條具利便以聞至此又有是言夫出政而原其本)
(患盗而矜其情寛役使厚常産以修其安民之事監司/察郡縣宰執擇守令以持其安民之具嘗聞安民未聞)
(治盗也此/之謂知要)　詔職事官權左右史者自起居侍立外並
立本官班以殿中侍御史謝祖信言不當改百年之典
也(立權官班在紹/興二年十  月)　左朝散大夫荆湖南路轉運判官
薛弼左朝散郎荆湖北路轉運判官劉延年並直秘閣
起復右朝散郎秘閣修撰新知岳州程千秋左朝請郎
荆湖南路轉運判官徐與可左奉議郎通判鼎州張運
並進一官以都督行府言與平湖冦有勞也既而荆襄
制置使岳飛言弼延年賞薄乃又進一官制曰爾等分
使兩湖軍興不乏列職中秘亦既疏恩載閱将臣之章
以是為未足也維慶賞予奪皆自朕出進官一等益務
靖共(弼等再遷官/在八月辛亥)　進士蕭清臣以撫諭劉衡夏誠有
勞補忠州文學後旬日都督行府又言鄭州鄉貢進士
聞人耆進士趙僴陶青皆嘗入賊寨於是悉以文學命
之(耆補官在七月甲午僴/青補官在七月丁酉)　時張浚遣行府主管機宜
文字熊彦詩先還奏事浚奏潭岳鼎澧荆南歸業之民
其田已為他人請佃者以鄰近閑田與之仍免三年租
稅即元無産業願受閑田者亦予之俟及半年比較諸
縣歸業人數取旨推賞
丁亥賜宇文虛中家福建田十頃以其妻安定郡夫人
黎氏有請也虛中建炎末以礬書遺其家至是始達朝
廷念其勞特許之　徽猷閣待制提舉江州太平觀韓
駒進一官致仕駒仁夀人後徙汝州政和初獻所為文
召試除秘書省正字累遷中書舍人罷去及是卒於撫
州故有是命制曰逢時取位亦既䝉榮抱疾引年所宜
從欲駒早以詞藝躋於禁嚴附麗匪人飯蔬奚怨中更
赦宥不汝瑕疵復班綴於西清俾優游於直館庶幾善
後獲以全忠兹陳告老之章更軫遺簮之念進官一等
式寵其歸徃服恩綸尚綏夀嘏(按駒家年譜載此告詞/乃云坐累刑書飯蔬奚)
(怨中更赦宥一洗愆尤乃與元命詞之意全/不同以此知私家文字多所抆拭者如此)
戊子左宣教郎直秘閣添差通判湖州賜緋魚袋趙子
偁特遷左朝奉郎充秘閣修撰知處州建國公既就傅
上召子偁入對而有是命子偁請宗室之寓於諸郡者
聚居官舍選尊長鈐束之察其偽冒禁其出入年未十
五入州小學十五入大學官為給食許依進士就舉未
出官者許入學聽讀及一年聽參選奏可後不果行
尚書兵部員外郎都督府諮議軍事郭執中充秘閣修
撰右承議郎新知簡州計有功提舉兩浙西路常平茶
鹽公事有功安仁人張浚從舅也　詔今次省試舉人
常額外特增取十名既而殿中侍御史謝祖信言今日
之患官冗最為大弊臣嘗謂自今以徃澄其本原非三
十年有不能清而况日月增加之乎今額以十四人而
取一人正為中制倘又增之不足以為徳而適啟僥倖
之人爾特奏進士老於塲屋祖宗以來矜其既衰賜之
一命以榮其身而已又擇其尤者為京府助教文學許
其出官徳莫厚焉然元祐之初蘇軾知貢舉日極論其
害今官冗之弊視元祐為百倍而版圖陷没視元祐才
十之四州郡困匱黎元凋瘵視元祐無十之一前此陛
下䇿多士於維揚有司不為國家長慮却顧徒以茍悦
一時舉人将入助教人並依下州文學特理選限固已
不勝其濫矣紹興二年廼復再援此例益啟僥倖其後
星變肆赦又以不曾赴試者亦許自陳縁此冐恩者衆
臣不當先事建言但恐朝廷忽有行遣則論奏不及至
如前榜有官人登科循轉官資同進士出身並免銓試
皆非舊典實啟倖門又臣體問得吏部選人在部未有
差遣者近六百人伺候日久窮困流離大叚失所乞下
侍郎左選除指留黄甲窠闕外其餘一面注擬在部選
人庶免留滯之歎又勘㑹紹興二年陳之茂等一十九
人為文理紕繆及犯名諱各補下州文學後來並附第
五甲末夫犯名諱在不考試有司之法也祖宗以來加
惠多士特賜文學助教之科示不棄黜蓋有常典未聞
再許附進士之科也至如文理紕繆之類尤宜詳精考
校務厭衆心前此輿議以為紕繆之文乃縁觸犯忌諱
之故其後大臣聞之於是奏附正甲此蓋一時失於慎
重遂紊祖宗之制既失而得進士舉不足貴矣今廷試
在邇伏乞戒諭有司慎重其事無蹈前失詔正奏名縁
科舉曾經展限已降旨特更取十名餘並依奏(祖信奏/下在是)
(月庚/寅)　尚書省言南班宗室官卑之人用度不足乃詔
不帶遥郡大将軍至副率皆依御厨第九等食例折支
錢　右承直郎黄秠令吏部差䖍州録事參軍宰相張
浚言臣頃建炎之初擢預郎曹實出宰相黄潛善樞宻
汪伯彦之薦潛善以謬戾得罪死於貶所骨骸未覆貲
産凋零其子秠仕宦不競殆無餬口之計臣愚欲用初
除樞宻院事合得有服親一名差遣恩例陳乞秠差遣
一次上推陛下廣覆包涵之仁下全微臣朋友故舊之
分故有是旨　資政殿大學士知福州張守提舉萬壽
觀兼侍讀　申命淮東西宣撫司優䘏淮北士民之來
歸者先是有旨百姓願耕閑田者州縣即時給付軍人
所至州陞一等軍分收管舉人免文解一次有官人轉
一官資與見闕差遣至是三省復奏歸附人民令所至
州計口以提刑司錢人給一千所給田免稅五年未就
緒者更與寛展年限命官舉人之貧乏者州縣給其資
糧以禮津遣令宣撫司榜諭　右朝奉郎知潭州湘潭
縣張承進一官俟任滿日赴行在以都督行府言其廉
謹不擾在湖南一路為最故也時湖南旱行府奏减本
路秋税苖米之半從之
辛卯右承奉郎髙堯咨監西京中嶽廟堯咨伸子也以
濫賞不得調請繳納父伸冬祀日奏除直祕閣告及賜
紫勑故以命之
壬辰秘書少監任申先試起居舍人兼直史館　詔文
臣非格法改官内間有立定賞格及州縣官被差管押
燕山府免夫錢部押人夫進築運糧開河修城之類被
賞之人今後並更不審量以都省言上項雖非格法實
有勞効難以一例討論追奪故也(朱勝非秀水閑居錄/紹興初范宗尹作相)
(建議討論濫賞名色物議大喧即罷次年再降㫖惟文/臣審量鐫减武臣特免趙子淔尋古物謟事梁師成官)
(至雜學士耿自求朋附孟昌齡父子冐河賞官至中大/夫劉大中任秀州教授因童貫入浙討方冦與其司屬)
(交結特改京官周綱嘗知梁縣燒造假祕色甆器以事/蔡攸改京秩除察官正應審量之法趙鼎作相皆其親)
(厚子淔除江西都漕仍復職自求除中書檢正大中驟/遷兵部尚書遂參知政事綱除都司並不審量於是此)
(法止行於孤寒無援/之士而人始不服矣)
癸巳右朝散郎知滁州何洋條上屯田利害上曰淮北
之民襁負而至朕為民父母豈可使民失所可賦田予
之更加優䘏恐乍歸之人或無居止當行下提㸃司量
給官錢賑助之沈與求曰立國不當為朝夕計今使就
耕之民盡蠲租賦更賑助之則五年以後兩淮荒土徃
徃耕闢已多縱便恢復亦朝廷之利上曰然　信州進
士劉商霖上書告廸功郎沈宇語言惡逆因妄指宇為
參知政事沈與求族人與求家居待罪上命押入翊日
上諭與求曰宇既非族人若待罪恐四方傳聞致疑可
只令進呈朕必不使四方得以譏議卿與求頓首謝
甲午詔諸路曾經殘破州縣最親民官到任日據見存
户口實數批上印紙任滿亦如之以考殿最用左承奉
郎通判岳州王嘉言請也　起復秘閣修撰新知岳州
程千秋知䖍州時右武大夫開州團練使劉錡自巴西
召歸張浚以錡攝其事且言朝廷若未有差委欲正差
知岳州詔趣錡赴行在於是千秋需次未行乃令持餘
服(趣劉錡赴行在在八月壬寅/千秋持餘服在十月己未)　言者論私商敗獲州
縣根究来歴之弊以為素與交易者多不通吐以為後
日販鬻之計所牽引者類皆畏謹粗有生計之人臣謹
按祖宗法應犯㩁貨並不根究来歴止以見在為坐今
若不問是與不是産茶鹽地分一切不根究来歴止以
見在結斷不惟囹圄可致空虚而私販者即伏刑憲亦
将止息事下户部其後𣙜貨務言勘㑹出産州軍捕獲
私鹽如係徒以上罪及亭場禁界内杖罪及獲私茶並
合根究来歴雖有紹興令稱犯𣙜貨者不得根問賣買
經歴處即係海行條法縁紹興𠡠内該載一司有别制
者從别制又縁諸處私茶鹽並係亭竈園户賣與販人
今若槩不行根究来歴深恐無以杜絶私販之弊却致
侵害官課乞遵見行茶鹽專法施行乃詔自茶鹽外其
餘𣙜貨如所請(後旨在九/月庚寅)　詔中大夫以下陳乞致仕
身亡月日計理程限在合給𠡠之後者即聼於所在州
軍陳乞䕃補以吏部侍郎兼權尚書晏敦復有請也其
武臣合得致仕恩澤人依此舊法以親受𠡠為斷至是
改之
乙未神武中軍統制楊沂中兼權主管殿前司公事代
劉錫也　詔製造御前軍器所依舊例不𨽻臺察
丙申徽猷閣直學士趙子畫試尚書兵部侍郎　捧日
天武四廂都指揮使明州觀察使劉錫觧軍職特遷静
江軍承宣使提舉江州太平觀從所請也　承節郎趙
珪遷承忠郎閤門祇候初上以趙普佐命元勲視漢蕭
何而子孫淪落命所在訪求量才録用珪普五世孫也
避地鬰林州以普繪像及諫伐幽燕疏来獻故有是命
　免湖南上供米三年用本路漕臣請也　言者論今
嵗亢旱滋乆荒歉日廣民窮盗起深可為慮訪聞饒信
山谷間有刼掠道塗者兼浙東江左自来傳習妖教夜
聚暁散之徒連村舉邑又䖍贛頑民轉冦嶺外累年於
兹今年朝廷發數路之師欲痛掃除使遂懲艾雖劇賊
如周十隆等既已招降目下稍安然臣聞䖍民之性例
皆兇悍而聽命於豪強之家為之服役平居則恃以衣
食為冦則假其資装每賊所至州縣之間既無城池又
無兵食不過裒索金帛以為犒設書填官告以議招安
纔得片檄之申便謂巨盗已息孰敢定其要約散其徒
衆哉於是下者獲利上者得官全師而還梱載而返既
狃為盗之利益無忌惮之心此盖逺方官吏䝉蔽朝廷
之罪也今朝廷遣發将兵㡬及半年公私之力竭於饋
餉而諸将不務協一各懐頋望姑以招安便為無事前
此盗賊知州縣無備故肆其慿陵而猶畏官軍也今相
持半年技亦止此遂有輕官軍之心則復何所畏哉今
者将士已還掃除之䇿固不可用惟當速賜指揮應招
到賊徒並令首領參訖量補官資悉赴軍前効用餘放
歸業則如蠭之去刺蝎之去蠆不能為害矣詔都督行
府相度　廢鄧州順陽淅川㐮陽府鄧城中廬縣並為
鎮
丁酉詔髙峯王口二寨各置都廵檢使兼提舉諸堡寨
盗賊公事益戍兵通舊皆五百人寨舊觀平二州也既
用明槖言省廢而邉吏以為提刑轉運司不究邉防利
害改州為寨縁鄰路盗賊未息深慮諸蠻觀望結集作
禍欲依舊存留乃下經略使李彌大相度所冝而有是
命
戊戌秘書省正字李彌正胡珵並兼史館校勘
己亥御筆閤門祇候劉公彦罷先是直秘閣楊橦司農
寺丞金安節等被旨引對而閤門吏邀求錢物上聞之
前二日命大理收吏治罪及是進呈上曰朕召四方士
大夫延見訪問欲知當時之務閤門人吏輙以退換家
状為名乞取錢物何以稱朕意不可不治也其後獄成
武翼郎兼宣賛舍人李觀降修武郎為閤門祇候其徒
九人皆降兩官閤門吏贖金而已(九月辛/未行遣)知閤門事韓
恕以失職待罪詔釋之　觀文殿學士知温州范宗尹
提舉臨安府洞霄宫宗尹乞奉祠上諭大臣曰宗尹治
郡無状可依所乞上因言靖康間耿南仲誤國事趙鼎
曰宗尹為南仲所知遂以私意盡復其官職天下憤之
上曰淵聖皇帝聖質過人而南仲父子輙離間兩宫其
罪甚大　左朝請郎王縉直秘閣知温州　左儒林郎
新婺州州學教授沈長卿為秘書省正字尋不行　端
明殿學士左大中大夫提舉江州太平觀董耘貶秩一
等坐前守饒州起内帑錢不如期故也制曰耘以列尚
書之重膺殿學士之榮出綰郡章不聞報政按章来上
弛慢有端何昔者悉意竭力於權倖之人而乃今曠事
瘝官於君父之役削官一等尚免嚴科徃思省循毋重
後悔　僧寳月獻家藏兵書三十九種特補下州文學
寳月國初功臣史珪之後能為小詞樞宻院言其通暁
兵書故有是命
辛丑廢隨州唐城縣
是月右中奉大夫直秘閣朱彦美致仕從所請也彦美
華亭人五為部使者有吏才後八嵗卒於家年八十
偽齊劉豫廢明堂得金龍之金四萬兩大銅錢三百萬
暴風連日屋瓦皆震
