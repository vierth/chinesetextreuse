九十二
　　宋　　宣　　城　　太　　守范　煜撰
　　唐　　章　　懐　　太　　子　　賢注
　荀韓鍾陳列傳第五十二
　　荀淑傳(子爽/)　(孫恱/)
荀淑字季和潁川潁隂人也荀卿十一世孫也(卿名况/趙人也)
(為楚蘭陵令著書二十二篇號/荀卿子避宣帝諱故改曰孫也)少有髙行博學而不好
章句多為俗儒所非而州里稱其知人安帝時徴拜郎
中後再遷當塗長(當塗縣名故/城在今宣州)去職還鄉里當世名賢
李固李膺等皆師宗之及梁太后臨朝有日食地震之
變詔公卿舉賢良方正光禄勲杜喬少府房植舉淑對
䇿譏刺貴倖為大將軍梁冀所忌出補朗陵侯相(續漢/書曰)
(淑對䇿刺梁/氏故出也)莅事明理稱為神君頃之弃官歸閒居養
志產業每增輒以贍宗族知友年六十七建和三年卒
李膺時為尚書自表師喪(禮記曰事師無犯無隠左右/就養無方服勤至死心喪三)
(年/)二縣皆為立祠有子八人儉緄靖燾汪爽肅專並有
名稱時人謂八龍(緄音昆燾音道汪音烏光反說文云/汪深廣也俗本改作注非專本或作)
(敷/)初荀氏舊里名西豪(今許州城内西南有荀淑故/宅相傳云即舊西豪里也)潁
隂令渤海苑康以為昔髙陽氏有才子八人(左傳曰昔/髙陽氏有)
(才子八人蒼舒隤敳檮戭/大臨尨降庭堅仲容叔逹)今荀氏亦有八子故改其里
曰髙陽里靖有至行不仕年五十而終號曰𤣥行先生
(皇甫謐髙士傳曰靖字叔慈少有俊才動止以禮靖弟/爽亦以才顯於當時或問汝南許章曰爽與靖孰賢章)
(曰皆玉也慈明外朗叔慈内潤及卒學士惜之誄靖/者二十六人潁隂令丘禎追號靖曰𤣥行先生也)淑
兄子昱字伯條曇字元智昱為沛相曇為廣陵太守兄
弟皆正身疾惡志除閹官其支黨賔客有在二郡者纎
罪必誅昱後共大將軍竇武謀誅中官與李膺俱死曇
亦禁錮終身
爽字慈明一名諝(音息/汝反)幼而好學年十二能通春秋論
語太尉杜喬見而稱之曰可為人師爽遂耽思經書慶
弔不行徴命不應潁川為之語曰荀氏八龍慈明無䨇
延熹元年太常趙典舉爽至孝拜郎中對䇿陳便宜曰
臣聞之於師曰漢為火徳火生於木木盛於火故其徳
為孝(火木之子夏火之位/木至夏而盛故為孝)其象在周易之離夫在地為
火在天為日(易說卦曰離/為火為日也)在天者用其精在地者用其
形夏則火王其精在天温暖之氣養生百木是其孝也
冬時則廢其形在地酷烈之氣焚燒山林是其不孝也
故漢制使天下誦孝經選吏舉孝廉(平帝時王莽作書/八篇戒子孫令學)
(官以教授吏能誦者比孝經/音義云言用之得選舉之也)夫喪親自盡孝之終也(盡/謂)
(盡其哀/戚也)今之公卿及二千石三年之喪不得即去殆非
所以增崇孝道而克稱火徳者也徃者孝文勞謙行過
乎儉(易謙卦九三爻勞/謙君子有終吉)故其遺詔以日易月此當時之
宜不可貫之萬世古今之制雖有損益而諒闇之禮未
嘗改移以示天下莫遺其親(遺忘/也)今公卿羣寮皆政教
所瞻而父母之喪不得奔赴夫仁義之行自上而始敦
厚之俗以應乎下傳曰喪祭之禮闕則人臣之恩薄背
死忘生者衆矣曾子曰人未有自致者必也親喪乎(事/見)
(論語致猶/盡也極也)春秋傳曰上之所為民之歸也(左氏傳臧/武仲之言)夫
上所不為而民或為之故加刑罰若上之所為民亦為
之又何誅焉昔翟方進以自備宰相而不敢踰制(○劉/攽曰)
(案文以自/當作自以)至遭母憂三十六日而除(前書翟方進為丞/相遭後母憂行服)
(三十六日起視事/曰不敢踰國制也)夫失禮之源自上而始古者大喪三
年不呼其門(公羊傳之文也何休/注云重奪孝子之恩)所以崇國厚俗篤化
之道也事失宜正過勿憚改(憚難/也)天下通喪可如舊禮
(禮記曰三年之喪/天下之通喪也)臣聞有夫婦然後有父子有父子然
後有君臣有君臣然後有上下有上下然後有禮義禮
義備則人知所厝矣(語見易/序卦也)夫婦人倫之始王化之端
故文王作易上經首乾坤下經首咸恒(易乾坤至離為/上經咸恒至未)
(濟為/下經)孔子曰天尊地卑乾坤定矣(易繫/辭也)夫婦之道所謂
順也堯典曰釐降二女於媯汭嬪于虞降者下也嬪者
婦也言雖帝堯之女下嫁於虞猶屈體降下勤脩婦道
易曰帝乙歸妹以祉元吉(易泰卦六五爻辭也王輔嗣/注云婦人謂嫁曰歸泰者隂)
(陽交通之時五處尊位履中居順降身應二帝乙歸妹/誠合斯義也案史記紂父名帝乙此文以帝乙為湯湯)
(名天/乙也)婦人謂嫁曰歸言湯以娶禮歸其妹於諸侯也春
秋之義王姬嫁齊使魯主之不以天子之尊加於諸侯
也(公羊傳曰夏單伯逆王姬單伯者何吾大夫之命于/天子者何以不稱使天子召而使逆之逆之者何使)
(我主之也曷為使我主之天子嫁女於諸侯必使/同姓諸侯主之何休注云不自為主尊卑不敵也)今漢
承秦法設尚主之儀以妻制夫以卑臨尊違乾坤之道
失陽唱之義(易緯曰陽唱/而隂和也)孔子曰昔聖人之作易也仰
則觀象於天俯則察法於地覩鳥獸之文與地之宜近
取諸身逺取諸物以通神明之徳以類萬物之情(皆易/繫之)
(文/也)今觀法於天則北極至尊四星妃后(北極北辰也軒/轅四星女主之)
(象/也)察法於地則崐山象夫卑澤象妻(崐猶髙也易艮下/兑上為咸艮為山)
(夫象也兑為澤妻象也咸感/也山澤通氣夫婦之相感也)覩鳥獸之文鳥則雄者鳴
雊雌能順服獸則牡為唱導牝乃相從近取諸身則乾
為人首坤為人腹(易說卦/之文也)逺取諸物則木實屬天根荄
屬地(荄音/該)陽尊隂卑蓋乃天性且詩初篇實首關雎禮
始冠婚先正夫婦(儀禮士冠禮為/始士婚禮次之)天地六經其㫖一揆
宜改尚主之制以稱乾坤之性遵法堯湯式是周孔(式/法)
(也/)合之天地而不謬質之鬼神而不疑人事如此則嘉
瑞降天吉符出地五韙咸備各以其叙矣(韙是也史記/曰休徴曰肅)
(時雨若曰乂時晹若曰哲時燠若曰謀時/寒若曰聖時風若五是來備各以其叙也)昔者聖人建
天地之中而謂之禮禮者所以興福祥之本而止禍亂
之源也人能枉欲從禮者則福歸之順情廢禮者則禍
歸之推禍福之所應知興廢之所由來也衆禮之中婚
禮為首故天子娶十二天之數也諸侯以下各有等差
事之降也(白虎通曰天子娶十二法天則有十二/月百物畢生也又曰諸侯娶九女也)陽性
純而能施隂體順而能化以禮濟樂節宣其氣(左傳曰/昔晉侯)
(有疾醫和視之曰疾不可為也是為近女室疾如蠱非/鬼非食惑以喪志公曰女不可近乎對曰節之先王之)
(樂所以節百事也天有六氣過則為災於是乎節宣/其氣也○劉攽曰注昔晉侯有疾玩文多一昔字)故
能豐子孫之祥致老夀之福及三代之季淫而無節瑶
臺傾宫陳妾數百(列女傳曰夏桀為璇室瑶臺以/臨雲雨紂為傾宫觧見桓帝紀)陽竭
於上隂隔於下故周公之戒曰不知稼穡之艱難不聞
小人之勞惟耽樂之從時亦罔或克夀是其明戒(事見/尚書)
(無逸篇其詞與/此微有不同也)後世之人好福不務其本惡禍不易其
軌傳曰截趾適屨孰云其愚何與斯人追欲喪軀誠可
痛也(適猶從也言喪身/之愚甚於截趾也)臣竊聞後宫采女五六千人從
官侍使復在其外冬夏衣服朝夕稟糧耗費縑帛空竭
府藏徴調增倍十而稅一空賦不辜之民以供無用之
女百姓窮困於外隂陽隔塞於内故感動和氣災異屢
臻臣愚以為諸非禮聘未曾幸御者一皆遣出使成妃
合一曰通怨曠和隂陽二曰省財用實府庫三曰脩禮
制綏眉夀四曰配陽施祈螽斯(螽斯蚣蝑也其性不妒/故能子孫衆多詩曰螽)
(斯羽詵詵兮宜/爾子孫振振兮)五曰寛役賦安黎民此誠國家之𢎞利
天人之大福也夫寒熱晦明所以為嵗尊卑奢儉所以
為禮故以晦明寒暑之氣尊卑侈約之禮為其節也易
曰天地節而四時成(節卦彖/辭文也)春秋傳曰唯器與名不可
以假人(杜預注左氏云器/謂車服名謂爵號)孝經曰安上治民莫善於禮
禮者尊卑之差上下之制也昔季氏八佾舞於庭非有
傷害困於人物而孔子猶曰是可忍也孰不可忍洪範
曰惟辟作威惟辟作福惟辟玉食凡此三者君所獨行
而臣不得同也今臣僭君服下食上珍所謂害于而家
凶于而國者也宜略依古禮尊卑之差及董仲舒制度
之别(前書董仲舒曰王者正法度/之宜别上下之序以防欲也)嚴督有司必行其命
此則禁亂善俗足用之要奏聞即弃官去後遭黨錮隠
於海上又南遁漢濵積十餘年以著述為事遂稱為碩
儒黨禁解五府並辟司空袁逄舉有道不應及逢卒爽
制服三年當世徃徃化以為俗時人多不行妻服雖在
親憂猶有弔問喪疾者(○劉攽曰案文/當作弔喪問疾)又私諡其君父
及諸名士爽皆引據大義正之經典雖不悉變亦頗有
改(喪服曰夫為妻齊衰杖期禮記曰曽子問三年之喪/弔乎孔子曰禮以餙情三年之喪而弔哭不亦虚乎)
後公車徴為大將軍何進從事中郎進恐其不至迎薦
為侍中及進敗而詔命中絶獻帝即位董卓輔政復徴
之爽欲遁命吏持之急不得去因復就拜平原相行至
宛陵復追為光禄勲視事三日進拜司空爽自被徴命
及登台司九十五日因從遷都長安爽見董卓忍暴滋
甚必危社稷其所辟舉皆取才略之士將共圗之亦與
司徒王允及卓長史何顒等為内謀㑹病薨年六十三
著禮易傳詩傳尚書正經春秋條例又集漢事成敗可
為鑒戒者謂之漢語又作公羊問及辨讖并它所論叙
題為新書凡百餘篇今多所亡缺兄子恱彧並知名彧
自有傳
論曰荀爽鄭𤣥申屠蟠俱以儒行為處士累徴並謝病
不詣及董卓當朝復備禮召之蟠𤣥竟不屈以全其髙
爽己黄髮矣獨至焉未十旬而取卿相意者疑其乖趣
舍余竊商其情以為出處君子之大致也平運則𢎞道
以求志陵夷則濡跡以匡時(濡跡解見/崔駰傳)荀公之急急自
勵其濡跡乎不然何為違貞吉而履虎尾焉(易履卦曰/履道坦坦)
(幽人貞吉又曰履虎尾不咥人亨/王輔嗣注云履虎尾者言其危也)觀其遜言遷都之議
以救楊黄之禍(楊彪黄/琬也)及其潛圖董氏幾振國命所謂
大直若屈道固逶迤也(老子云大直若屈大/巧若拙逶迤曲也)
恱字仲豫儉之子也儉早卒恱年十二能說春秋家貧
無書每之人間所見篇牘一覽多能誦記性沈静羙姿
容尤好著述靈帝時閹官用權士多退身窮處恱乃託
疾隠居時人莫之識從弟彧特稱敬焉初辟鎮東將軍
曹操府遷黄門侍郎獻帝頗好文學恱與彧及少府孔
融侍講禁中旦夕談論累遷祕書監侍中時政移曹氏
天子恭己而已恱志在獻替而謀無所用乃作申鑒五
篇其所論辨通見政體既成而奏之其大略曰夫道之
本仁義而已矣(易曰立人之/道曰仁與義)五典以經之羣籍以緯之
詠之歌之弦之舞之前監既明後復申之故古之聖王
其於仁義也申重而已致政之術先屏四患乃崇五政
一曰偽二曰私三曰放四曰奢偽亂俗私壊法放越軌
奢敗制四者不除則政末由行矣夫俗亂則道荒雖天
地不得保其性矣法壊則世傾雖人主不得守其度矣
軌越則禮亡雖聖人不得全其道矣制敗則欲肆雖四
表不得充其求矣(肆放/也)是謂四患興農桑以養其性審
好惡以正其俗宣文敎以章其化立武備以秉其威明
賞罰以統其法是謂五政人不畏死不可懼以罪人不
樂生不可勸以善雖使契布五敎臯陶作士政不行焉
(尚書舜謂契曰汝作司徒敬敷五敎/在寛謂臯陶曰汝作士明于五刑)故在上者先豐人
財以定其志帝耕籍田后桑蠶宫(籍田事解見明紀禮/記曰季春之月后妃)
(齋戒親東向桑以勸蠶事古者天子諸侯必/有公桑蠶室近川而為之宫仭有三尺也)國無遊人
野無荒業財不賈用(言自/足也)力不妄加以周人事是謂養
生(周給/也)君子之所以動天地應神明正萬物而成王化
者必乎眞定而已故在上者審定好醜焉善惡要乎功
罪毁譽効於凖驗聽言責事舉名察實無惑詐偽以蕩
衆心故事無不覈物無不切善無不顯惡無不章俗無
姦怪民無淫風百姓上下覩利害之存乎已也故肅恭
其心愼脩其行内不回惑外無異望則民志平矣是謂
正俗君子以情用小人以刑用榮辱者賞罰之精華也
故禮敎榮辱以加君子化其情也桎梏鞭撲以加小人
化其刑也君子不犯辱况於刑乎小人不忌刑况於辱
乎若敎化之廢推中人而墜於小人之域教化之行引
中人而納於君子之塗是謂章化(章明/也)小人之情緩則
驕驕則恣恣則怨怨則叛危則謀亂安則思欲非威强
無以懲之故在上者必有武備以戒不虞以遏寇虐安
居則寄之内政有事則用之軍旅(國語齊桓公問管仲/曰國安可乎管仲曰)
(未可君若正卒伍脩甲兵則大國亦將脩之小國設備/可作内政而寄軍令焉注云政國政也言脩國政而寄)
(軍令隣/國不知)是謂秉威賞罰政之柄也(韓子曰二柄者刑徳/也殺戮之謂刑慶賞)
(之謂/徳)明賞必罰審信慎令賞以勸善罰以懲惡人主不
妄賞非徒愛其財也賞妄行則善不勸矣不妄罰非矜
其人也妄罰行則惡不懲矣賞不勸謂之止善罰不懲
謂之縱惡在上者能不止下為善不縱下為惡則國法
立矣是謂統法四患既蠲五政又立行之以誠守之以
固簡而不怠疎而不失無為為之使自施之無事事之
使自交之(老子曰為無為事無/事又曰故徳交歸也)不肅而成不嚴而化垂
拱揖譲而海内平矣是謂為政之方又言尚主之制非
古也釐降二女陶唐之典歸妹元吉帝乙之訓王姬歸
齊宗周之禮以隂乗陽違天以婦陵夫違人違天不祥
違人不義又古者天子諸侯有事必告于廟朝有二史
左史記言右史書事(禮記曰天子朝日于東門之外聽/朔于南門之外閏月則闔門左扉)
(立于其中言則左史書/之動則右史書之也)事為春秋言為尚書君舉必記
善惡成敗無不存焉下及士庶茍有茂異咸在載籍或
欲顯而不得或欲隠而名章得失一朝而榮辱千載善
人勸焉淫人懼焉(淫過也左氏傳或求名而不得或欲/蓋而名章書齊豹盗三叛人名以懲)
(不義/也)宜於今者備置史官掌其典丈紀其行事每於嵗
盡舉之尚書以助賞罰以𢎞法敎帝覽而善之帝好典
籍常以班固漢書文繁難省乃令恱依左氏傳體以為
漢紀三十篇詔尚書給筆札辭約事詳論辨多羙其序
之曰昔在上聖惟建皇極經緯天地觀象立法乃作書
契以通宇宙揚于王庭厥用大焉先王光演大業肆于
時夏(詩周頌曰我求懿徳肆于時夏鄭𤣥注曰懿羙也/肆陳也我武王也求羙徳之士而任用之故陳于)
(是夏而/歌之也)亦惟厥後永世作典夫立典有五志焉一曰達
道義二曰章法式三曰通古今四曰著功勲五曰表賢
能於是天人之際事物之宜粲然顯著罔不備矣世濟
其軌不隕其業(濟成/也)損益盈虚與時消息臧否不同其
揆一也漢四百有六載撥亂反正統武興文永惟祖宗
之洪業思光啓乎萬嗣聖上穆然惟文之恤瞻前顧後
是紹是繼闡崇大猷命立國典於是綴叙舊書以述漢
紀中興以前明主賢臣得失之軌亦足以觀矣又著崇
徳正論及諸論數十篇年六十二建安十四年卒
　　韓韶傳
韓韶字仲黄潁川舞陽人也少仕郡辟司徒府時太山
賊公孫舉偽號歴年守令不能破散多為坐法尚書選
三府掾能理劇者乃以韶為贏長(贏縣故城今在兖/州愽城縣東北)賊
聞其賢相戒不入贏境餘縣多被寇盗廢耕桑其流入
縣界求索衣糧者甚衆韶愍其飢困乃開倉賑之所稟
贍萬餘戶主者爭謂不可韶曰長活溝壑之人而以此
伏罪含笑入地矣太守素知韶名徳竟無所坐以病卒
官同郡李膺陳寔杜密荀淑等為立碑頌焉子融字元
長少能辨理而不為章句學聲名甚盛五府並辟獻帝
初至太僕年七十卒
　　鍾皓傳
鍾皓字季明潁川長社人也為郡著姓世善刑律皓少
以篤行稱公府連辟為二兄未仕避隠密山(密縣/山也)以詩
律敎授門徒千餘人同郡陳寔年不及皓皓引與為友
皓為郡功曹會辟司徒府臨辭太守問誰可代卿者皓
曰明府欲必得其人西門亭長陳寔可寔聞之曰鍾君
似不察人不知何獨識我皓頃之自劾去前後九辟公
府徴為廷尉正博士林慮長皆不就時皓及荀淑並為
士大夫所歸慕李膺常嘆曰荀君清識難尚鍾君至徳
可師皓兄子瑾母膺之姑也瑾好學慕古有退讓風與
膺同年俱有聲名膺祖太尉脩常言瑾似我家性邦有
道不廢邦無道免於刑戮復以膺妹妻之瑾辟州府未
嘗屈志膺謂之曰孟子以為人無是非之心非人也(孟/子)
(曰人無惻隠之心非人也無羞惡之心非人/也無辭讓之心非人也無是非之心非人也)弟何期不
與孟軻同邪瑾常以膺言白皓皓曰昔國武子好昭人
過以致怨本(國武子齊大夫齊慶克通於齊君之母國/武子知之面責慶克夫人遂譛武子而逐)
(之事見左傳○劉攽/曰正文案昭當作招)卒保身全家爾道為貴其體訓所
安多此類也年六十九終於家諸儒頌之曰林慮懿徳
非禮不處恱此詩書弦琴樂古五就州招九膺台輔逡
巡王命卒嵗容與皓孫繇建安中為司𨽻校尉(海内先/賢傳曰)
(繇字元常郡主薄迪之子也魏志曰舉孝/亷為尚書郎辟三府為廷尉正黄門侍郎)
　　陳寔傳
陳寔字仲弓潁川許人也出於單微自為兒童雖在戱
弄為等類所歸少作縣吏常給事厮役後為都亭刺史
佐而有志好學坐立誦讀縣令鄧邵試與語竒之聽受
業太學後令復召為吏乃避隠陽城山中時有殺人者
同縣揚吏以疑寔縣遂逮繫考掠無實而後得出及為
督郵乃密託許令禮召揚吏逺近聞者咸歎服之家貧
復為郡西門亭長尋轉功曹時中常侍侯覽託太守髙
倫用吏倫教署為文學掾寔知非其人懐檄請見(檄板/書謂)
(以髙倫之敎書之於檄/而懐之者懼洩事也)言曰此人不宜用而侯常侍不
可違寔乞從外署不足以塵明徳倫從之(請從外署之/舉不欲䧟倫)
(於請/託也)於是鄉論怪其非舉寔終無所言倫後被徴為尚
書郡中士大夫送至輪氏傳舍(輪氏縣名屬潁川/郡今故嵩陽縣是)倫謂
衆人言曰吾前為侯常侍用吏陳君密持教還而於外
白署比聞議者以此少之此咎由故人畏憚强禦陳君
可謂善則稱君過則稱己者也寔固自引愆聞者方歎
息由是天下服其徳司空黄瓊辟選理劇補聞喜長旬
月以朞喪去官復再遷除太丘長(太丘縣屬沛國故城/在今亳州永城縣西)
(北/也)脩徳清静百姓以安鄰縣人戸歸附者寔輙訓導譬
解發遣各令還本司官行部(司官謂主/司之官也)吏慮有訟者白
欲禁之寔曰訟以求直禁之理將何申其勿有所拘司
官聞而歎息曰陳君所言若是豈有怨於人乎亦竟無
訟者以沛相賦斂違法乃解印綬去吏人追思之及後
逮捕黨人事亦連寔餘人多逃避求免寔曰吾不就獄
衆無所恃乃請囚焉遇赦得出靈帝初大將軍竇武辟
以為掾屬時中常侍張讓權傾天下讓父死歸葬潁川
雖一郡畢至而名士無徃者讓甚恥之寔乃獨弔焉及
後復誅黨人讓感寔故多所全宥寔在鄉閭平心率物
其有爭訟輙求判正曉譬曲直退無怨者至乃歎曰寜
為刑罰所加不為陳君所短時嵗荒民儉有盗夜入其
室止於梁上寔隂見乃起自整拂呼命子孫正色訓之
曰夫人不可不自勉不善之人未必本惡習以性成遂
至於此梁上君子者是矣盗大驚自投於地稽顙歸罪
寔徐譬之曰視君狀貌不似惡人宜深剋己反善然此
當由貧困令遺絹二匹自是一縣無復盗竊太尉楊賜
司徒陳耽每拜公卿羣僚畢賀賜等常歎寔大位未登
愧於先之及黨禁始解大將軍何進司徒袁隗遣人敦
寔(敦勸/也)欲特表以不次之位寔乃謝使者曰寔久絶人
事飾巾待終而已時三公每缺議者歸之累見徴命遂
不起閉門懸車棲遲養老中平四年年八十四卒於家
何進遣使弔祭海内赴者三萬餘人制衰麻者以百數
共刋石立碑諡為文範先生(先賢行狀曰將軍何/進遣官屬弔祠為諡)有六
子紀諶最賢
紀字元方亦以至徳稱兄弟孝養閨門廱和後進之士
皆推慕其風及遭黨錮發憤著書數萬言號曰陳子黨
禁解四府並命無所屈就遭父憂每哀至輙歐血絶氣
雖衰服己除而積毁消瘠殆將滅性豫州刺史嘉其至
行表上尚書圖象百城以厲風俗董卓入洛陽乃使就
家拜五官中郎將不得已到京師遷侍中出為平原相
徃謁卓時欲徙都長安乃謂紀曰三輔平敞四面險固
土地肥羙號為陸海(前書曰東方朔曰三輔之地南有/江淮北有河渭汧隴以東商洛以)
(西厥壤肥饒此所/謂天府陸海之地)今關東兵起恐洛陽不可久居長安
猶有宫室今欲西遷何如紀曰天下有道守在四夷(左/傳)
(曰楚沈尹戍曰古者天子守/在四夷天子卑守在諸侯也)宜脩徳政以懐不附遷移
至尊誠計之末者愚以公宜事委公卿專精外任其有
違命則威之以武今關東兵起民不堪命若謙逺朝政
率師討伐則塗炭之民庶幾可全若欲徙萬乘以自安
將有累卵之危崢嶸之險也(累卵解見皇后/紀崢音上耕反)卓意甚忤
而敬紀名行無所復言時議欲以為司徒紀見禍亂方
作不復辨嚴(嚴讀曰/裝也)即時之郡璽書追拜太僕又徴為
尚書令建安初袁紹為太尉讓於紀紀不受拜大鴻臚
年七十一卒於官子羣為魏司空(羣字長文魏志曰魯/國孔融才髙倨傲年)
(在羣紀之間先與紀友後與/羣交更為紀拜由是顯名)天下以為公慙卿卿慚長
弟諶字季方與紀齊徳同行父子並著髙名時號三君
每宰府辟召常同時旌命羔鴈成羣(古者諸侯朝天子/卿執羔大夫執鴈)
(士執雉成羣/言衆多也)當世者靡不榮之諶早終(先賢行狀曰豫/州百城皆圖畫)
(寔紀諶形像焉○劉攽/曰案正文多一者字)
論曰漢自中世以下閹豎擅恣故俗遂以遁身矯絜放
言為髙(放肆其言不拘節制/也論語曰隐居放言)士有不談此者則芸夫牧
豎已呌呼之矣(呌呼譏笑之/也芸除草也)故時政彌惽而其風愈徃
惟陳先生進退之節必可度也據於徳故物不犯安於
仁故不離羣行成乎身而道訓天下故凶邪不能以權
奪王公不能以貴驕所以聲敎廢於上而風俗清乎下
也
贊曰二李師淑陳君友皓韓韶就吏贏寇懐道太丘奥
廣模我彛倫曾是淵軌薄夫以淳(曾之言/則也)慶基既啓有
蔚潁濵二方承則八慈繼塵(二方元方李方也荀淑八/子皆以慈為字見荀氏家)
(傳也○劉攽曰案凡人相語言及所論議皆當作謂以/彼物為某事乃當作為其字從平聲後人傳冩之誤為)
(謂相亂難為悉/改學者宜知之)
　
　
　
　
　
　
　
　
　
　
　
　
　後漢書巻九十二
　後漢書卷九十二考證
荀淑傳後再遷當塗長注當塗縣名故城在今宣州○
　(臣世駿/)按當塗後漢屬九江郡唐屬濠州注云在宣
　州誤
有子八人儉緄靖燾汪爽肅專○(臣世駿/)按魏志注引
　張璠漢紀汪作詵專作旉此傳注云專本或作敷疑
　專為傳寫之誤
荀淑子爽及董仲舒制度之别注前書董仲舒曰王者
　正法度之宜别上下之序○困學記聞曰制度之别
　必有其書非但正法度别上下之對也春秋繁露有
　度制篇
又私諡其君父及諸名士○何焯曰此所謂君指太守
　令長言之
荀淑孫恱興農桑以養其性○諸本同(臣良裘/)按申鑒
　原文作養其生
人不樂生不可勸以善○勸字申鑒原文作觀注云漢
　書作勸字
韓韶傳字仲黄潁川舞陽人也○舞陽本或作長社誤
　
　
　
　
　
　
　
　
　
　
　
　
　
　後漢書巻九十二考證
