
　資治通鑑後編卷二十一
　　　　　　　　　　　刑部尚書徐乾學撰
　宋紀二十一(起上章困敦四月盡重光赤/奮若十二月凡一年有竒)
　　真宗膺符稽古神功譲徳文眀武定章聖元孝皇
　　帝
咸平三年夏四月以梁鼎制陜西青白鹽事初解州池
鹽通商販易鼎請官自鬻朝廷是其議故用之鼎至解
池禁止商販官運赴鄜延環慶等州公私大擾　知雄
州何承矩上言曰臣聞兵家有三陣日月風雲天陣也
山陵水泉地陣也兵車士卒人陣也今用地陣而設險
以水泉而作固建設陂塘亘連滄海縱有胡騎何懼奔
衝昨者戎虜犯邊髙陽一路東負海西抵順安士庻安
居即屯田之利也今順安西山地雖數軍路才百里縱
有邱陵岡阜亦多川瀆泉源儻因而廣之制為塘埭則
可戢胡騎息邊患矣今縁邊守將多非其才心不知書
耳不聞善不守疆界動誤國家伏望遴擇疆吏出牧邊
民厚之以俸禄使恱其心借之以威權使嚴其令然後
深溝髙壘秣馬厲兵為戰守之偹修仁立徳布政行惠
廣安輯之道訓士卒開田疇勸農桑畜芻粟以偹凶年
完長㦸修勁弩謹烽燧繕堡戍以防外患來則禦之去
則偹之如此則邊城安堵矣且邊鄙之人多負壮勇識
羌虜之情偽知山川之形勢望於邊郡置營召募不須
等其人才止求少壯武力令及萬人俟契丹有警任智
勇將統而用之乃中國之長䇿也　庚戍太子太保吕
端卒贈司空諡正惠端美姿儀有器量寛厚多恕雖屢
經擯退未嘗以得䘮介懐平居不蓄貲産及為相持重
識大體以清净簡易為務太宗時欲相端左右或曰端
為人糊塗太宗曰端小事糊塗大事不糊塗遂决意相
之趙普在中書端為叅政普嘗謂人曰吾觀吕公奏事
得嘉賞未嘗喜遇抑挫未嘗懼真台輔之器也端两
使絶域其國歎重之後有使徃者每問端為宰相否其
名顯如此　乙夘𦵏元徳皇太后　丙辰王均自升僊
橋分路來襲官軍雷有終率軍逆撃大敗之殺千餘人
均單騎還城　初供備庫副使李允則知潭州將行帝
召謂曰朕在南衙畢士安道卿家世今以湖南屬卿允
則始至州大火民無居舎多凍死允則亟取官竹假民
為屋及春而償民無流徙官用亦不乏馬氏暴歛州人
嵗出絹謂之地稅及潘羙定湖南計屋每間輸絹十三
尺謂之屋稅營田户給牛嵗輸米四斛牛死猶輸謂之
枯骨稅民輸茶初以九斤為一大斤後益至三十五斤
允則請除之稅茶則以十三斤半為定制又山田可以
蒔禾而民惰不耕乃下令月給馬芻皆輸本色由是山
田悉墾㑹嵗饑欲𤼵官廪先賑而後奏轉運使以為不
可允則曰須報必踰月則饑者無及矣不聽明年又饑
復欲先賑轉運使固執不可允則請以家貲為質乃得
發廪賤糶因募饑民堪征役者𨽻軍籍得萬人轉運使
請發所募兵禦邵州蠻允則曰今蠻不擾無名益戍是
長邊患也且兵皆新募饑瘠未任出戍遂奏罷之至是
民列允則治狀詣安撫使者請留使者以聞詔書嘉奨
及召還連對三日帝曰畢士安不謬知人矣　壬戍賜
應制舉人林陶同進士出身陶就試學士院不及格帝
方欲來俊茂故特奨之　壬申知益州牛冕削籍流儋
州西川轉運使張適削籍授連州參軍初張詠自蜀還
聞冕代已詠曰冕非撫衆才其能綏輯乎既而果然
五月丁丑朔詔天下死罪減一等流以下釋之益州軍
民為王均脅從者如能歸順並釋之　先是宰相張齊
賢上言今之所患錢貨未充望多擇使臣徃逐處相度
添價及招誘人戸淘採鈆錫仍按行銅山易得薪炭處
置監鑄錢如此二年間可得百五十萬貫即遣虞部員
外郎馮亮内供奉官白承睿徃幹其事庚申亮等言饒
池江建州嵗鑄錢百三十五萬貫銅鈆皆有餘羡乃以
亮為江南轉運副使兼提㸃江南福建路鑄錢事承睿
同提㸃焉　六月户部判官右司諌孫何出為京東轉
運副使何上䟽曰國家共治之任牧守為本親民之官
令長為急前代刺史入為三公郎官出宰百里其遴選
可知也今則兼隋唐取士之法㕘周漢考績之制然而
資䕃登朝居千騎之長胥徒祗役分百里之封目不知
書心惟黷貨望令審官院吏部銓凡京朝官藉䕃入仕
者非灼然績狀勿與知州州縣官流外出身者非有履
行殊常不擬縣令庻分流品用勸士民又三司掌錢刀
籠天下貨財古之李悝耿夀昌劉晏第五琦之流雖名
聚歛之臣頗負經通之畧皆民不加賦兵有羡糧厥後
三建使額分其利權胥史千餘官僚兼倍各為刑獄迭
下符移行之於外滋章頗甚臣權涖計局嘗與丁謂朱
台符共酌三部文移之類可以減半望擇近臣識治體
幹敏者與三部衆官減省又法官之任人命所懸今吏
部擬受之際但問資歴相當精律令者或令捕盜懵章
程者或使詳刑動致紛挐即議停替小則民黎負屈大
則旱暵延灾欲望自今司理司法並擇明法出身者授
之不足即於見任司户簿尉内選充又不足則選嫻書
判練格法者考滿無私過越資擬授庶臻治古之化用
開太平之基未幾徙两浙轉運使何樂名教勤接士類
然性卞急不容物為使者専任峻刻所至州郡刺察苛
細胥史日有捶楚官屬多罹譴罰人不稱賢　秋七月
丙申江南轉運使任中正言准召以饒州置塲買納浮
梁婺源祁門縣茶不便於民令臣與三班借職胡澄審
行計度今臣等親到饒歙二州茶倉詢問逐處民俗皆
言溪灘險惡轉輸艱阻願各復徃日倉厫就便輸納及
浮梁縣民李思堯等各願自偹材木起創倉厫從之仍
降詔曰山澤之征所宜公共茍便於民豈圖羡贏而言
事之臣不明大體務為改革罔恤蒸黔特命使車徃詢
疾苦用循舊制式遂輿情已令制置茶鹽江南轉運使
並依任中正所奏　八月乙夘以濟州賊魏㨗補龍猛
軍隊長㨗趫勇過人衆目為撼動山至是詣登聞院自
陳為惡黨所脅制願首罪効力帝召見賜錦袍銀帶而
録之　王均自升僊之敗撤橋塞門雷有終等率官軍直
抵城下造梯衝洞車攻具遣諸将分路攻城賊盡驅兇
黨以拒官軍趙延順中流矢死然每攻城則雨甚城滑
不能上官軍為洞屋以攻城賊鑿地道出掩之多溺壕
中死軍勢小衂賊大宴其黨歌吹之聲達于城外時方
暑濕攻城者多被疾有終市藥他州自合以療之詔復
遣入内副都知秦翰為兩路捉賊招安使翰既至與有
終叶議於城北魚橋别築土山是月克城北羊馬城遂
設鴈翅勢敵棚覆洞車以進逼其城賊亦對設敵棚號
喜相逢樓戊寅官軍焚其敵樓賊氣始奪乃築月城自
固　九月庚寅始置羣牧司命樞宻直學士陳堯叟為
制置使馬政舊皆騏驥兩院監官專之至是内外廏牧
之事自騏驥院而下悉聽命於羣牧司　王均多為藥
矢射官軍中者立死雷有終募敢死士穴城間道蒙璮
秉燧而入悉焚其守具甲午令東西南寨皷譟攻城有
終與石普分主二洞屋以進普乃穴城為暗門門成賊
攅㦸擁路衆未敢進有二卒出請行許以厚賞乃麾戈
直衝之賊鋒稍却遂克其城有終登城樓下瞰賊猶以
餘衆寨於天長觀前宻設礮架於文翁坊髙繼勲白轉
運使馬亮願得稭秆油籸合衆執長㦸巨斧秉炬以進
悉焚之楊懐忠又焚其天長觀前寨追至大安門復敗
焉前後殺賊三千餘人是夕均突圍而遁有終疑有伏
遣人於街郭縱火詰朝與秦翰登門樓牙吏有受賊署
官職者捕得立樓下乃積薪于旁厝火其上盡索受偽
署者命左右捽投火中自辰至晡焚數百人頗為寃酷
李繼昌嚴戒部下無擾民者獲婦女童㓜置空寺中分
兵守衛事平遣還其家　冬十月王均自成都趨富順
監所過脅軍民斷橋塞路焚倉庫而去雷有終先命楊
懐忠領虎翼軍追之後二日石普繼徃以全軍為後援
均黨至富順將結筏渡江趨戎瀘蠻境懐忠距富順六
十里於楊家市少憇賊衆在後者邀戰懐忠遣親信五
騎登髙原覘賊語左右曰縱賊渡江後悔無及石侯將
至當以竒兵取之乃臨江列陣撃賊衆散走有挐舟
將渡江而遁者懐忠合强弩射之溺者數艘懐忠張旗
鳴鼓入城均方在監署其黨多醉均窮蹙縊死虎翼軍
校魯斌斬其首以詣懐忠又獲僣偽法物旌旗甲馬甚
衆禽其黨六十餘人逆徒殱焉懐忠旋軍出北門石普
始至奪均首馳歸成都梟于北市辛亥有終遣官馳奏
益州平賜錦𫀆銀帶器帛　命翰林學士承㫖宋白等
修續通典　乙丑詔赦川峡路死罪以雷有終為保信
留後秦翰等九人並遷秩是役也楊懐忠之功居最為
石普所掩帝亷得其狀擢懐忠崇儀使領恩州刺史他
日帝謂宰相曰人有言清而行濁者實為難知如雷有
終頃居三司自謂公幹亷潔昨两川盜起因命翦除頗
聞有終乗其擾攘貪黷財貨如是則王澤安得下流逺
俗何由丕變言行相類乃如是耶　丙寅以翰林學士
王欽若知制誥梁顥分為川峡安撫使　延州言破大
盧小盧等十族獲人畜二十萬　十一月壬午令常參
官轉對如故事　門下侍郎兼兵部尚書平章事張齊
賢與李沆並相情好不叶辛夘日南至羣臣朝㑹齊賢
被酒冠弁欹側幾顛仆殿上御史中丞劾齊賢失儀齊
賢自陳因感寒飲酒禦之遂至醉頓首謝罪帝曰卿為
大臣何以率下朝廷自有憲典朕不敢私甲午齊賢罷
守本官
　吕中曰一相獨任則有専權之私二相並命則有立
　黨之患然以趙中令權専任重而能與新進之吕䝉
　正共事以畢士安徳尊望隆而能與使氣之冦凖共
　政不惟無分朋植黨之風抑且近同寅和衷之義而
　齊賢反與李沆不叶與冦凖相傾何耶君子可以知
　相業之優劣矣
二月壬子詔有司别録轉對章疏一本留中　庚申罷
京畿均田稅　甲子契丹稅木監使黄顒等率属内附
賜冠帶　丙寅開封府奏獄空詔嘉之　兵部郎中知
兖州韓援上言邇者微有亢旱頗傷稼政天其或者得
無以太祖太宗二聖在天陛下春秋鼎盛兆民樂業萬
國來王萬一聖心忽生驕佚故暫加灾𤯝用儆睿聪昔
魏鄭公對唐太宗曰貞觀之初聞善若驚五六年間猶
恱以從諌自兹厥後漸惡直言此譏其漸怠於政也臣
伏覩先帝享國長乆孜孜勤儉未嘗一日曠於萬幾自
端拱以來益厲精為理臣願陛下守太祖之丕圖遵太
宗之遺訓兢兢業業無怠無荒臣又聞治國者在乎逺
佞人杜讒言今之朝廷自公相已下皆悉方正無邪佞
之徒然事生隠微冝防未兆願罔倦燭幽勿使小人乗
間而進居安念危在治防亂則天下幸甚䟽奏召援歸
闕授史館修撰　初濮州有盜夜入城掠知州王守信
監軍王昭度知黄州王禹偁聞之以為國家武備不修
故盜賊竊發近輔因奏䟽曰易曰王公設險以守其國
又曰重門撃柝以待暴客傳曰豫備不虞古之善教也
自五季亂離各據城壘繕治兵甲豆分瓜剖七十餘年
太祖太宗削平僭偽當時議者乃令江淮諸郡毁城隍
收兵甲撤武備者三十餘年書生領州大郡給二十人
小郡減五人以充常從號曰長吏實同旅人名為郡城
蕩若平地雖則遵京師而抑郡縣為强幹弱枝之術亦
匪得其中道也陛下纉二聖恢隆長世必有非常之制
改轍更張因時立法固無所執盖太祖削諸侯跋扈之
權太宗杜僭偽覬覦之心不得不爾其如設法數世久
則弊生救弊之道在乎從宜漢髙懲暴秦郡縣之失封
建其子弟及七國勢强文景乃行削奪唐徳宗乗安史
厭兵遂有貞元姑息之政憲宗覩齊蔡巨猾遂有元和
討賊之議盖見幾而作為社稷逺圖疾若轉規不可膠
柱今江淮諸郡大患有三城池隳圯一也甲仗不完二
也兵不服習三也濮賊之興慢防可見望陛下特行神
斷㕘之廟算如且因而修治不若張皇凡江浙荆湖淮
南福建等郡約民户衆寡城池大小並許置本城守捉
軍士三五百人勿令差出止於城中閲習弓劍然後漸
葺城壘繕完甲胄郡國張禦侮之備長吏免剽掠之
虞䟽奏帝嘉納之　河北河東强壯自五代時瀛霸諸
州已有之是嵗始詔河北民家二丁三丁籍一四丁五
丁籍二六丁七丁籍三八丁以上籍四為强壯五百人
為指揮置指揮使百人為都置正副都頭二人節級四
人所在置籍擇善射者第補校長聽自置馬勝甲者蠲
其户役尋募其勇敢團結附大軍為栅官給鎧甲
四年正月中外官上封事者甚衆詔樞宻直學士馮拯
陳堯叟詳定利害以聞　庚寅知河南府武勝節度使
李至卒贈侍中至好賢樂善為學精力然剛嚴簡貴人
士罕登其門　召西川轉運使兵部員外郎馬亮入朝
問以蜀事初雷有終既平賊誅殺不已亮多所全活城
中米斗千錢亮出廪米裁其價人頼以濟及至京師㑹
械送為賊所詿誤者八十九人知樞宻院事周營欲盡
誅之亮言愚民脅從者衆此特百之一二餘皆竄伏山
林若不貸此則反側之人聞風疑懼一唱再起是滅一
均生一均也帝悟悉宥之二月加直史館復遣還部時
諸州鹽井嵗久泉涸而官督所負課繋捕者州數百人
亮盡釋之而廢其井又除属郡舊逋官物二百餘萬
宰相李沆等以旱表求罷不許戊午雨自去冬旱帝毎
御蔬食憂閔切至是日方臨軒决事雨沾衣左右進盖
却而不御　壬戍樞宻直學士馮拯陳堯叟上言請令
羣臣子弟奏補京官或出身者並試讀一經冩家狀以
精熟為合格從之　祕書丞知全州陳彭年上䟽言五
事一曰置諌官二曰擇法吏三曰簡格令四曰省官員
五曰行公舉此五者實經世之要道致治之坦塗也䟽
奏並從之帝因謂輔臣曰自今諌官冝精擇其人　甲
子三司都催欠司引對逋負官物人上親辨問凡七日
釋二千六百餘人蠲所逋物二百六十餘萬已經督納
而非理者以内庫錢還之身沒者給其家　丙寅詔學
士两省御史臺五品尚書省諸司四品以上于内外京
朝幕職州縣官及草　中舉賢良方正能直言極諌各
一人不得以見任轉運使及館閣職事人應詔　三月
辛巳分川峡為益利梓䕫州四路　兵部尚書張齊賢
上言終南山處士种放守道遺榮孝行純至棲遅衡泌
僅二十年願以備賢良方正之舉乃賜放詔及裝錢五
萬令京兆府遣官詣山備禮發遣放辭不至　先是三
院御史多出外任風憲之職用他官兼領乃詔本司長
吏自薦其属俾正名而舉職壬午以太常博士張巽為
監察御史從新制也
　吕中曰御史紀綱正自此始盖監司為外臺御史為
　内臺外臺之風采振而州縣肅内臺之風采振而朝
　廷肅以内臺而出外則不惟侵外臺之權亦無以振
　内臺之綱也故自太宗令轉運兼按察而後外臺正
　自真宗令御史正名舉職而後内臺正
帝言及大射投壺鄉飲酒之禮因命直館各賦射宫詩
凡節序賜宴則宗室禁軍大校牧伯諸司使皆令習射
　庚寅以左僕射吕䝉正兵部侍郎㕘知政事向敏中
並守本官同平章事國初至是三入相者惟趙普及蒙
正焉　初乾元厯氣朔漸差詔判司天監史序等編新
厯於是厯成來上賜名儀天頒行之　辛夘㕘知政事
王化基罷為兵部尚書化基任中書不以䕃補諸子官
然能訓導皆有所立　以同知樞宻院事王旦為工部
侍郎㕘知政事樞宻直學士馮拯陳堯叟並為給事中
同知樞宻院事禮部郎中薛映兵部員外郎梁鼎左司
諌楊億並知制誥帝初欲用著作佐郎直集賢院梅詢
命中書召試映鼎及詢等宰相李沆素不喜詢言於帝
曰梅詢險薄不可用楊億有盛名帝驚喜曰幾忘此人
又以億望實素著但召映鼎就試翌日與億並命(考異/李燾)
(曰㑹要云至道三年四月梁周翰不召試而授知制誥/其後薛映梁鼎楊億陳堯叟歐陽修亦如此例據映鼎)
(皆召試㑹/要誤也)以國子監經籍賜潭州岳麓山書院從知州
李允則請也　夏四月丁未以吏部員外郎陳省華為
鴻臚少卿時省華子堯叟擢任樞宻故特優寵之　壬
子詔親老無兼侍者特與近任　回鶻來貢請助討李
繼遷　審官院初引對京官于崇政殿遷秩有差京朝
官磨勘引對自此始　己未翰林學士王欽若使西川
還對于崇政殿即日以欽若為左諌議大夫參知政事
　辛未帝御崇政殿試制舉人得秘書丞查道進士陳
越入第四等定國軍節度推官王曙入次等以道為左
正言直史館越將作監丞曙著作佐郎　五月庚辰翰
林學士吏部郎中知制誥江陵朱昂罷為工部侍郎致
仕昻有清節淡于榮利初為洗馬十五年不遷不以屑
意及在内署非公事不至两府帝知其素守故毎加褒
進昻累章告老帝不得已從之遣使就第賜器幣謂輔
臣曰昻侍朕左右未嘗以私事干朕今其歸老可給全
俸詔本府歲時省問如有章奏許附驛以聞又命其子
正辭知公安縣使得就養舊制致仕官止謝殿門下于
是帝特延見命坐勞問久之令候秋凉上道復遣中使
錫宴於玉津園兩制三館儒臣皆豫仍詔賦詩餞行恩
渥之盛近代無比　六月汰冗吏諸路計省十九萬五
千八百二人
　吕中曰去國初未逺而吏之冗至于十九萬五千餘
　人何其多耶盖太祖去在京之吏真宗去諸路之吏
　然自是而後吏愈冗而愈不可去矣此識者有官無
　封建而吏有封建之説也
丁巳詔東川民田先為江水所害者除其租　初黄州
境二虎鬭其一死食之殆半羣鷄夜鳴經月不止仲冬
雷震暴作知州王禹偁手䟽言之引洪範陳戒且自劾
帝亟命中使乘驛勞問醮禳之又詢於日官言守土者
當其咎帝惜禹偁才名即命徙知蘄州至未逾月卒戊
午聞訃帝甚嗟悼之厚賻其家賜一子出身禹偁詞學
敏瞻為後進宗師直躬行道遇事敢言雖履危困封奏
無輟嘗云吾若生元和時從事於李綘崔羣間斯無愧
矣然性剛直不能容物太宗嘗命宰相切戒之其為文
亦多渉規諷以是不容於時　初田錫知泰州幾三年
不得代錫乃上章自陳即詔歸闕屢召對言事嘗奏言
舊有御覽但記分門事類臣願鈔畧四部别為御覽三
百六十卷萬幾之暇日覽一卷又采經史要切之言為
御屏風十卷寘扆座之側則治亂興亡之事常在目矣
帝善其言詔史館以羣書借之仍免其集賢校讎之職
至是先上御覽三十卷御屏風五卷手詔褒荅之　契
丹主冊其后蕭氏為齊天皇后　丁夘詔州縣學校及
聚徒講誦之所並賜九經　戊申出陣圖示宰相命督
將練士以備北邊　秋七月庚午以河朔餽運勞民詔
轉運使減徭役存恤　己夘邊臣言契丹謀入㓂以山
南東道節度使王顯為鎮定髙陽闗三路都部署太平
節度使王超為副都部署　八月帝以邊臣玩㓂朔方
餉道愈難辛丑命兵部尚書張齊賢為涇原等州保安
等軍安撫經畧使知制誥梁顥副之即日馳騎而徃
己酉復親試制舉人得成安縣主簿丁遜舒州團練推
官孫僅入第四等並為光禄寺丞直集賢院秘書丞何
亮懐州防禦推官孫暨入第四等以亮為太常寺博士
暨為光禄寺丞　壬子帝觀稼北郊宴射於含芳園都
人望見乗輿抃躍稱萬嵗　咸平初太常寺丞陳堯佐
為開封府推官坐言事切直貶潮州通判潮去京七千
里民俗鄙陋堯佐至州修孔子廟作韓愈祠堂率其民
之秀者使就學鰐魚復出害人堯佐捕得更為文鳴皷
於市而戮之潮人以比韓愈三嵗召還命直史館　甲
子職方員外郎吴淑上言諸路所納閠年圖當在職方
収掌近者並納儀鸞司伏以天下山川險要皆王室之
秘奥國家之急務故周禮職方氏掌天下圖籍又詔土
訓以夹王車漢祖入闗中蕭何獨取秦圖籍由是周知
險要豈可忽而不顧哉請令以今閏所納圖並上職方
又州郡地里犬牙相入向者獨畫一州地形則不可以
傅合他郡望令諸路轉運使每十年各畫本路圖上職
方使知天下山川險要從之　帝以巴蜀遐逺時有㓂
盜丁夘命戸部員外郎曽致堯等分徃川峡諸州提視
軍器察官吏能否　戊辰社宴宰相於中書　九月知
封駁司陳恕請鑄本司印詔如有封駁事取門下省印
用之因遂改知封駁司為兼門下封駁事　丙戌翰林
學士承㫖宋白等上新修續通典二百卷詔付秘閣
先是詔國子監祭酒邢昺等校定周禮儀禮公羊糓梁
𫝊正義丁亥昺等上其書凡一百六十五卷命摸印頒
行賜宴國子監並加階勲于是九經䟽義悉具矣　庚
寅詔陕西民家出一丁號保毅軍凡得六萬八千七百
九十五人其緣邊軍士先選中者並升為禁軍號保㨗
　李繼遷陷清逺軍(考異通鑑續編曰趙保吉復擾邊/麟府副部署曹璨邀其輜重于桞)
(撥川殺獲甚衆九月保吉復攻破定州懐逺縣及保/静永州清逺軍保吉勢益張大今從宋史真宗本紀)
冬十月帝語近臣曰近者慶州地再震昨司天奏熒惑
犯輿鬼秦分野當有灾冝戒邊將以静且上天垂象示
戒可不恐懼修省知樞宻院王繼英曰妖不勝徳帝曰
朕何徳可恃同知樞宻院陳堯叟曰陛下克己愛民河
防十餘溢而不决嵗復大稔此聖徳格天所致也帝曰
天不欲困生靈耳豈朕徳能感之自此益須防戒　己
酉張齊賢上言請募江淮荆湖丁壮八萬以益戍兵廣
邊備帝曰此不唯動揺人心抑又使南方之人逺戍西
鄙亦非便也遂寢其奏
　富弼曰戍守之兵自古以客軍為非便盖不諳邊事
　之艱苦不識山川之險易守則不固戰則多敗其數
　雖多未若土兵少而精也真宗不從齊賢之請得守
　邊之䇿也
庚戍帝以陕西二十二州圖示輔臣歴指山川險易蕃
部居處又指秦州曰此州在隴山之外號為冨庻且與
羌戎接畛昨已命張雍出守冀其綏撫有方也次復指
殿北壁靈州圖曰此馮業所畫頗為周悉山川形勢如
此安得知勇之士為朕守之乎又指南壁甘伊凉等州
圖及東壁幽州已北契丹圖曰契丹所據地南北千五
百里東西九百里封域非廣也而燕薊淪陷深可惜耳
　甲寅北面前陣鈐轄張斌與契丹遇于長城口撃敗之
殺獲甚衆(考異宋史作己未日張斌破契丹于長城口/又通鑑續編云十月甲寅契丹主至遂城王)
(顯與戰大敗/之今從長編)漸近界首伏騎大起三路統帥未及進前
陣兵少退保威虜軍　詔髙陽闗三路兵増騎二萬為
前鋒又命將五人各領騎三千陣于先鋒之前别命莫
州都部署桑賛領萬人居莫州順安軍為竒兵以備邀
撃北平寨部署荆嗣領萬人以斷西山之路　詔天下
購館閣逸書每卷給千錢及三百卷者當量材録用
十一月丙子王顯奏前軍與契丹戰大破之戮二萬餘
人獲其統軍特烈等十五人首級并甲馬甚衆　職方
員外郎吴淑上䟽請復古車戰之法累數千言帝稱其
博贍甚嘉納之　癸未京城民獲金牌有趙為君萬年
字　丁亥御崇和殿閲張去華所著元元論及國田圖
謂近臣曰經國之道必以養民務穡為先朕常冀邊鄙
稍寕兵革粗足則可以力行其事使吾民富庶也　先
是邊臣議城綏州大屯兵積榖以遏黨項朝臣互執利
害久而未决十二月中書樞宻㑹議向敏中周瑩王
繼英馮拯陳堯叟皆曰修之便帝以境土遐邈不可遥
度乃命比部員外郎洪湛閤門祗候程順竒同徃按視
焉　時靈州孤危丁夘詔羣議棄守之宜知制誥楊億
即日奏䟽請廢棄靈州退保環慶帝訪於左右咸以為
靈武乃必争之地茍失之則緣邊諸州亦不可保帝頗
然之宰相李沆奏曰若遷賊不死靈州必非朝廷所有
莫若發單車之使召州將部分戍卒居民委其空壘而
歸如此則闗右之民息肩矣
　吕中曰靈州之宜當以輔臣之言為是而李沆楊億
　之言為非綏州之議當以孫全照之言為是而以洪
　湛之言為非盖綏州不可城靈州不可棄也故何亮
　上安邊書言捨靈武有三患而請築溥樂耀徳二城
　以通河西之糧道誠以靈武居絶塞之外不築此二
　城為之唇齒則與捨靈武何異後韓魏公以亮之言
　為然
閏月洪湛等使還言城綏州其利七而害有二丙戍詔
築綏州城　戊寅李繼遷蕃族額裕等歸順　己邜以
兵部尚書張齊賢為右僕射　壬午靈州言河外砦主
李瓊等以城降西夏帝念其力屈就禽特釋其親屬
乙酉李繼遷部族額哲等率屬來附　甲午以王超為
西面行營都部署環慶路部署張凝副之秦翰為鈐轄
領歩騎六萬援靈州　是月以西凉府六谷首領潘羅
智為靈州西面都巡檢使會西凉使至言六谷分左右
廂左廂副使扎卜伊特隆貝實㕘潘羅智軍事宜授以官
乃以伊特隆貝領宥州刺史
　
　
　
　
　
　
　
　
　資治通鑑後編卷二十一
