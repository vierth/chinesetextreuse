史記正義卷四十九
　　　　　　　　　　　　唐　張守節　撰
外戚世家第十九　　　　　史記四十九
自古受命帝王及繼體守文之君非獨内徳茂也葢亦
有外戚之助焉夏之興也以塗山而桀之放也以末喜
殷之興也以有娀紂之殺也嬖妲已周之興也以姜原
及大任而幽王之禽也滛於襃姒故易基乾坤詩始闗
雎書羙釐降春秋譏不親迎夫婦之際人道之大倫也
禮之用唯婚姻為兢兢夫樂調而四時和隂陽之變萬
物之統也可不慎與人能𢎞道無如命何甚哉妃匹之
愛君不能得之於臣父不能得之於子況卑下乎旣驩
合矣或不能成子姓能成子姓矣或不能要其終豈非
命也哉孔子罕稱命葢難言之也非通幽明之變惡能
識乎性命哉
太史公曰秦以前尚略矣其詳靡得而記焉漢興吕娥
姁為高祖正后男為太子及晩節色衰愛㢮而戚夫人
有寵其子如意幾代太子者數矣及高祖崩吕氏夷戚
氏誅趙王而髙祖後宫唯獨無寵䟱逺者得無恙吕后
長女為宣平侯張敖妻敖女為孝恵皇后吕太后以重親
故欲其生子萬方終無子詐取後宫人子為子及孝惠
帝崩天下初定未乆繼嗣不明於是貴外家王諸吕以為
輔而以吕禄女為少帝后欲連固根本牢甚然無益也
髙后崩合葬長陵禄産等懼誅謀作亂大臣征之天誘
其統卒滅吕氏唯獨置孝恵皇后居北宫(括地志云北/宫在雍州長)
(安縣西北十三里與桂/宫相近在長安故城中)迎立代王是為孝文帝奉漢宗
廟此豈非天邪非天命孰能當之
薄太后父吳人姓薄氏秦時與故魏王宗家女魏媪通
生薄姬而薄父死山隂因葬焉(括地志云檝山在越州/㑹稽縣西北三里一名)
(稷山檝音/莊洽反)及諸侯畔秦魏豹立為魏王而魏媪内其女
於魏宫媪之許負所相相薄姬云當生天子是時項羽
方與漢王相距滎陽天下未有所定豹初與漢撃楚及
聞許負言心獨喜因背漢而畔中立更與楚連和漢使
曹參等擊虜魏王豹以其國為郡而薄姬輸織室豹已
死漢王入織室見薄姬有色詔内後宫嵗餘不得幸始
姬少時與管夫人趙子兒相愛約曰先貴無相忘已而
管夫人趙子兒先幸漢王漢王坐河南宫成臯臺(括地/志云)
(各州汜水縣古東虢州故/鄭之制邑漢之成臯縣也)此兩羙人相與笑薄姬初時
約漢王聞之問其故兩人具以實告漢王漢王心慘然
憐薄姬是日召而幸之薄姬曰昨暮夜妾夢蒼龍據吾
腹髙帝曰此貴徴也吾為女遂成之一幸生男是為代
王其後薄姬希見髙祖髙祖崩諸御幸姬戚夫人之屬
吕太后怒皆幽之不得出宫而薄姬以希見故得出從
子之代為代王太后太后弟薄昭從如代代王立十七
年髙后崩大臣議立後疾外家吕氏彊皆稱薄氏仁善
故迎代王立為孝文皇帝而太后改號曰皇太后弟薄
昭封為軹侯薄太后母亦前死葬櫟陽北於是乃追尊
薄父為靈文侯㑹稽郡置園邑三百家長丞已下吏奉
守冡寢廟上食祠如法而櫟陽北亦置靈文侯夫人園
如靈文侯園儀薄太后以為母家魏王後早失父母其
奉薄太后諸魏有力者於是召復魏氏及尊賞賜各以
親䟽受之薄氏侯者凡一人薄太后後文帝二年以孝
景帝前二年崩葬南陵(括地志云南陵故縣在雍州萬/年縣東南二十四里漢南陵縣)
(本薄太后陵邑陵/在東北去縣六里)以吕后㑹葬長陵故特自起陵近孝
文皇帝霸陵
竇太后趙之清河觀津人也(在冀州棗强縣/東北二十五里)吕太后時
竇姬以良家子入宫侍太后太后出宫人以賜諸王各
五人竇姬與在行中竇姬家在清河欲如趙近家請其
主遣宦者吏(謂宦者為吏主/發遣宫人也)必置我籍趙之伍中宦者
忘之誤置其籍代伍中籍奏詔可當行竇姬涕泣怨其
宦者不欲往相彊乃肯行至代代王獨幸竇姬生女嫖
後生兩男而代王王后生四男先代王未入立為帝而
王后卒後代王立為帝而王后所生四男更病死孝文
帝立數月公卿請立太子而竇姬長男最長立為太子
立竇姬為皇后女嫖為長公主其明年立少子武為代
王已而又徙梁是為梁孝王竇皇后親早卒葬觀津(括/地)
(志云竇少君墓在冀州/武邑縣東南二十七里)於是薄太后乃詔有司追尊竇
后父為安成侯母曰安成夫人令清河置園邑二百家
長丞奉守比靈文園法竇皇后兄竇長君弟曰竇廣國
字少君少君年四五嵗時家貧為人所略賣其家不知
其處傳十餘家至宜陽為其主入山作炭寒卧岸下百
餘人岸崩盡壓殺卧者少君獨得脫不死自卜數日當
為侯從其家之長安聞竇皇后新立家在觀津姓竇氏
廣國去時雖小識其縣名及姓又常與其姊採桑墮用
為符信上書自陳竇皇后言之於文帝召見問之具言
其故果是又復問他何以為驗對曰姊去我西時與我
決於傳舎中丐沭沭我請食飯我乃去於是竇后持之
而泣泣涕交横下侍御左右皆伏地泣助皇后悲哀乃
厚賜田宅金錢封公昆弟家於長安絳侯灌將軍等曰
吾屬不死命乃且縣此兩人兩人所出㣲不可不為擇
師傅賔客又復效吕氏大事也於是乃選長者士之有
節行者與居竇長君少君由此為退讓君子不敢以尊
貴驕人竇皇后病失明文帝幸邯鄲慎夫人尹姬皆母
子孝文帝崩孝景帝立乃封廣國為章武侯(括地志云/滄州魯城)
(縣/)長君前死封其子彭祖為南皮侯(括地志云故南皮/城在滄州南皮縣)
(北四里漢/南皮縣也)吳楚反時竇太后從昆弟子竇嬰任俠自喜
將兵以軍功為魏其侯竇氏凡三人為侯竇太后好黄
帝老子言帝及太子諸竇不得不讀黄帝老子尊其術
竇太后後孝景帝六嵗建元六年崩合葬霸陵遺詔盡
以東宫金錢財物賜長公主嫖
王太后槐里人(括地志云大丘故城一名槐里亦里也/曰廢丘城在雍州始平縣東南十)母曰
臧兒臧兒者故燕王臧荼孫也臧兒嫁為槐里王仲妻
生男曰信與兩女而仲死臧兒更嫁長陵田氏生男蚡
勝臧兒長女嫁為金王孫婦生一女矣而臧兒卜筮之
曰兩女皆當貴因欲竒兩女乃奪金氏金氏怒不肯予
決乃内之太子宫太子幸愛之生三女一男男方在身
時王羙人夢曰入其懐以告太子太子曰此貴徴也未
生而孝文帝崩孝景帝即位王夫人生男先是臧兒又
入其少女兒姁兒姁生四男景帝為太子時薄太后以
薄氏女為妃及景帝立立妃曰薄皇后皇后母子母寵
薄太后崩廢薄皇后景帝長男榮其母栗姬栗姬齊人
也立榮為太子長公主嫖有女欲予為妃栗姬妬而景
帝諸美人皆因長公主見景帝得貴幸皆過栗姬栗姬
曰怨怒謝長公主不許長公主欲予王夫人王夫人許
之長公主怒而日讒栗姬短於景帝曰栗姬與諸貴夫
人幸姬㑹常使侍者祝唾其背挾邪媚道景帝以故望
之景帝常體不安心不樂屬諸子為王者於栗姬曰百
嵗後善視之栗姬怒不肯應言不遜景帝恚心嗛之而
未發也長公主曰譽王夫人男之羙景帝亦賢之又有
曩者所夢日符計未有所定王夫人知帝望栗姬因怒
未解隂使人趣大臣立栗姬為皇后大行奏事畢曰子
以母貴母以子貴今太子母無號宜立為皇后景帝怒
曰是而所宜言邪遂案誅大行而廢太子為臨江王栗
姬愈恚恨不得見以憂死卒立王夫人為皇后其男為
太子封皇后兄信為葢侯景帝崩太子襲號為皇帝尊
皇太后母臧兒為平原君(徳州/縣也)封田蚡為武安侯(括地/志云)
(武安故城在洛州武安縣西南七/里六國時趙邑漢武安縣城也)勝為周陽侯(括地志/云周陽)
(故城在絳州聞喜/縣東二十九里也)景帝十三男一男為帝十二男皆為
王而兒姁早卒其四子皆為王王太后長女號曰平陽
公主(括地志云平陽故城即晉州城西面/今平陽故城東面也城記云堯築也)次為南宫公
主(南宮冀/州縣也)次為林慮公主(林慮相/州縣也)葢侯信好酒田蚡勝
貪巧於文辭王仲早死葬槐里追尊為共侯置園邑二
百家及平原君卒從田氏葬長陵置園比共侯園而王
太后後孝景帝十六嵗以元朔四年崩合葬陽陵(括地/志云)
(陽陵在雍州咸/陽縣東四十里)王太后家凡三人為侯
衛皇后字子夫生㣲矣葢其家號曰衛氏(衛青傳云父/鄭季為吏給)
(事平陽侯家與侯妾衛/媪通生青故冐衛氏)出平陽侯邑子夫為平陽主謳
者武帝初即位數嵗無子平陽主求諸良家子女十餘
人飾置家武帝祓霸上還因過平陽主主見所侍美人
上弗説既飲謳者進上望見獨說衛子夫是日武帝起
更衣子夫侍尚衣軒中得幸(尚主也於主衣/車中得幸也)上還坐驩
甚賜平陽主金千斤主因奏子夫奉送入宫子夫上車
平陽主拊其背曰行矣彊飯勉之即貴無相忘入宫嵗
餘竟不復幸武帝擇宫人不中用者斥出歸之衛子夫
得見涕泣請出上憐之復幸遂有身尊寵日隆召其兄
衛長君弟青為侍中而子夫後大幸有寵凡生三女一
男男名據初上為太子時娶長公主女為妃立為帝妃
立為皇后姓陳氏無子上之得為嗣大長公主有力焉
以故陳皇后驕貴聞衛子夫大幸恚㡬死者數矣上愈
怒陳皇后挾婦人媚道其事頗覺於是廢陳皇后而立
衛子夫為皇后陳皇后母大長公主景帝姊也數讓武
帝姊平陽公主曰帝非我不得立已而棄捐吾女壹何
不自喜而倍本乎平陽公主曰用無子故廢耳陳皇后
求子與醫錢凡九千萬然竟無子衛子夫已立為皇后
先是衛長君死乃以衛青為將軍擊胡有功封為長平
侯青三子在襁褓中皆封為列侯及衛皇后所謂姊衛
少兒少兒生子霍去病以軍功封冠軍侯號驃騎將軍
青號大將軍立衛皇后子據為太子衛氏枝屬以軍功
起家五人為侯及衛后色衰趙之王夫人幸有子為齊
王王夫人早卒而中山李夫人有寵有男一人為昌邑
王(名/賀)李夫人早卒其兄李延年以音幸號恊律者故倡也
兄弟皆坐姦族是時其長兄廣利為貳師將軍伐大宛
不及誅還而上既夷李氏後憐其家乃封為海西侯(漢/武)
(帝令李廣利征大宛國/近西海故號海西侯也)
他姬子二人為燕王廣陵王其母無寵以憂死及李夫
人卒則有尹婕妤之屬更有寵然皆以倡見非王侯有
土之女士不可以配人主也
禇先生曰(疑此元成之間/禇少孫續之也)臣為郎時問習漢家故事者
鍾離生曰王太后在民間時所生子女者(按後封修/成君者)父
為金王孫王孫已死景帝崩後武帝已立王太后獨在
而韓王孫名嫣素得幸武帝承閒曰言太后有女在長
陵也武帝曰何不早言乃使使往先視之在其家武帝
乃自往迎取之蹕道先驅旄騎出横城門(括地志云渭/橋本名横橋)
(架渭水上在淮州咸陽縣東/南二十二里按此橋對門也)乗輿馳至長陵當小市西
八里里門閉暴開門乗輿直入此里通至金氏門外止
使武騎圍其宅為其亡走身自往取不得也即使左右
羣臣入呼求之家人驚恐女亡匿内中牀下扶持出門
令拜謁武帝下車泣曰嚄(嚄責失聲/驚愕貎也)大姊何藏之深也
詔副車載之廻車馳還而直入長樂宫行詔門著引籍
(武帝道上詔令通名狀/於門使引入至太后所)通到謁太后太后曰帝倦矣何
從來帝曰今者至長陵得臣姊與俱來顧曰謁太后太
后曰女某邪曰是也太后為下泣女亦伏地泣武帝奉
酒前為夀奉錢千萬奴婢三百人公田百頃甲第以賜
姊太后謝曰為帝費焉於是召平陽主南宫主林慮主
三人俱來謁見姊因號曰脩成君有子男一人女一人
男號為脩成子仲女為諸侯王王后此二子非劉氏以
故太后憐之脩成子仲驕恣陵折吏民皆患苦之
衛子夫立為皇后后弟衛青字仲卿以大將軍封為長
平侯四子長子伉為侯世子侯世子常侍中貴幸其三
弟皆封為侯各千三百户一曰隂安侯(括地志云隂安/故城在魏州頓)
(丘縣北六/十里也)二曰發千侯(括地志云發干故城在博/州堂邑縣西南二十三里)三曰
宜春侯(括地志云宜春故城在豫/州汝陽縣西六十七里)貴震天下天下歌之
曰生男無喜生女無怒獨不見衛子夫霸天下是時平
陽主寡居當用列侯尚主主與左右議長安中列侯可
為夫者皆言大將軍可主笑曰此出吾家常使令騎從
我出入耳奈何用為夫乎左右侍御者曰令大將軍姊
為皇后三子為侯富貴振動天下主何以易之乎於是
主乃許之言之皇后令白之武帝乃詔衛將軍尚平陽
公主焉
禇先生曰丈夫龍變傳曰蛇化為龍不變其文家化為
國不變其姓丈夫當時富貴百惡滅除光耀榮華貧賤
之時何足累之哉
武帝時幸夫人尹婕妤邢夫人號娙娥衆人謂之娙何
娙何秩比中二千石容華秩比二千石婕妤秩比列侯
常從婕妤遷為皇后尹夫人與邢夫人同時並幸有詔
不得相見尹夫人自請武帝願望見邢夫人帝許之即
令他夫人飾從御者數十人為邢夫人來前尹夫人前
見之曰此非邢夫人身也帝曰何以言之對曰視其身
貎形狀不足以當人主矣於是帝乃詔使邢夫人衣故
衣獨身來前尹夫人望見之曰此眞是也於是乃低頭
俛而泣自痛其不如也諺曰羙女入室惡女之仇
禇先生曰浴不必江海要之去垢馬不必騏驥要之善
走士不必賢世要之知道女不必貴種要之貞好𫝊曰
女無羙惡入室見妬士無賢不肖入朝見嫉羙女者惡
女之仇豈不然哉
鈎弋夫人姓趙氏河間人也(括地志云鈎弋宫在長/安城中門名堯母門也)得幸武
帝生子一人昭帝是也武帝年七十乃生昭帝昭帝時年五嵗
耳衛太子廢後未復立太子而燕王旦上書願歸國入宿衛武
帝怒立斬其使者於北闕上居甘泉宫召畵工圖畵周
公負成王圗於是左右羣臣知武帝意欲立少子也後
數日帝譴責鈎弋夫人夫人脫簪珥叩頭帝曰引持去
送掖庭獄夫人還顧帝曰趣行女不得活夫人死雲陽
宫(括地志云雲陽宫秦之甘泉宫在雍州雲陽縣西北/八十里秦始皇作甘泉宫去長安三百里黄帝以來)
(祭圓丘/處也)時暴風揚塵百姓感傷使者夜持棺往葬之(括/地)
(志雲陽陵漢鈎弋夫人陵也往雲陽縣西北五十八里/孝武帝鈎弋趙婕妤昭帝之母齊人姓趙少好清静六)
(年卧病右手捲飲食少望氣者云東北有貴人推而得/之召到姿色甚佳武帝持其手仲之得玉鉤後生昭帝)
(武帝未年殺夫人殯之而尸香一日昭帝更葬之棺但/存絲履也宫記云武帝思之為起通靈臺於甘泉常有)
(一青鳥集臺上往/來至宣帝時乃止)封識其處其後帝閑居問左右曰人
言云何左右對曰人言且立其子何去其母乎帝曰然
是非兒曹愚人所知也往古國家所以亂者由主少母
壯也女主獨居驕蹇滛亂自恣莫能禁也女不聞吕后
邪故諸為武帝生子者無男女其母無不譴死豈可謂
非賢聖哉昭然逺見為後世計慮固非淺聞愚儒之所
及也謚為武豈虛哉
　
　
　
　
　
　
　
　
　
　
　
　
　
　
　
　史記正義卷四十九
