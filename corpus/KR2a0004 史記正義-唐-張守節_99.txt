史記正義卷九十八
　　　　　　　　　　　　唐　張守節　撰
傳靳蒯成列傳第三十八　　史記九十八
陽陵侯𫝊寛以魏五大夫騎將從為舍人起横陽(括地/志云)
(故横城在宋州宋城縣西/南三十里按盖横陽也)從攻安陽(後魏地形志云己/氏有安陽城隋改)
(己氏為楚丘今宋州楚丘/縣西十里安陽故城是也)杠里撃趙賁軍於開封及撃
楊熊曲遇(曲丘羽反遇牛恭反司馬彪郡國志/云中牟有曲遇聚按鄭州中牟縣也)陽武(鄭/州)
(縣/也)斬首十二級賜爵卿從至霸上沛公立為漢王漢王
賜寛封號共徳君從入漢中遷為右騎將從定三秦賜
食邑雕隂(鄜州洛交縣三十/里雕隂故城是也)從撃項籍待懐賜爵通徳
侯從撃項冠周蘭龍且所將卒斬騎將一人敖下益食
邑屬淮隂撃破齊厯下軍撃田解屬相國參殘博益食
邑因定齊地破符世世勿絶封為陽陵侯二千六百户
除前所食為齊右丞相備齊(按為齊王/韓信相)五嵗為齊相國
(為齊悼恵王劉/肥相五嵗也)四月撃陳豨屬太尉勃以相國代丞相
噲撃豨一月徙為代相國將屯二嵗為代丞相將屯孝
恵五年卒諡為景侯子須侯精立二十四年卒子共侯
則立十二年卒子侯偃立二十一年坐與淮南王謀反
死國除
信武侯靳歙以中㳙從起宛朐(上於元反下求/俱反曹州縣也)攻濟陽
(曹州宛朐縣西南三/十五里濟陽故城)破李由軍撃秦軍亳南開封東北
斬騎十人將一人首五十七級捕虜七十三人賜爵封
號臨平君又戰藍田北斬車司馬二人騎長一人首二
十八級捕虜五十七人至霸上沛公立為漢王賜歙爵
建武侯遷為騎都尉從定三秦别西撃章平軍於隴西
破之定隴西六縣所將卒斬車司馬侯各四人騎長十
二人從東撃楚至彭城漢軍敗還保雍丘去撃反者王
武等略梁地别將撃邢説軍菑南破之身得説都尉二
人司馬侯十二人降吏卒四千六百八十人破楚軍滎
陽東三年賜食邑四千二百户别之河内撃趙將賁郝
軍朝歌破之所將卒得騎將二人車馬二百五十匹從
攻安陽以東至棘蒲下七縣别攻破趙軍得其將司馬
二人侯四人降吏卒二千四百人從攻下邯鄲别下平
陽(括地志云平陽故城在相/州臨漳縣西二十五里)身斬守相所將卒斬兵守
郡守各一人降鄴從攻朝歌邯鄲及别撃破趙軍降邯
鄲郡六縣還軍敖倉破項籍軍成臯南撃絶楚饟道起
滎陽至襄邑破項冠軍魯下(魯城之下今兖/州曲阜縣也)略地東至
繒郯下邳(今繒城在沂州丞縣下/邳泗水縣郯縣屬海州)南至蘄竹邑撃項悍
濟陽下還撃項籍陳下破之别定江陵降江陵柱國大
司馬以下八人身得江陵王生致之雒陽因定南郡從
至陳取楚王信剖符世世勿絶定食三千六百户號信
武侯以騎都尉從撃代攻韓信平城下還軍東垣有功
遷為車騎將軍并將梁趙齊燕楚車騎别撃陳豨丞相
敞破之因降曲逆從撃黥布有功益封定食五千三百
户凡斬首九十級虜百三十二人别破軍十四降城五
十九定郡國各一縣二十三得王柱國各一人二千石
以下至五百石三十九人髙后五年歙卒諡為肅侯子
亭代侯二十一年坐事國人過律孝文後三年奪侯國
除
蒯成侯緤者(括地志云蒯亭在河南西十四里苑中輿/地志云蒯城縣故陳倉縣之故鄉聚名也)
(周紲所封也晉武帝咸寜四年/分陳倉立蒯城縣屬始平郡也)沛人也姓周氏常為髙
祖參乗以舍人從起沛至霸上西入蜀漢還定三秦食
邑池陽(雍州涇陽縣西北三/里池陽故城是也)東絶甬道從出度平隂遇
淮隂侯兵襄國軍乍利乍不利終無離上心以緤為信
武侯食邑三千三百户髙祖十二年以緤為蒯成侯除
前所食邑上欲自撃陳豨蒯成侯泣曰始秦攻破天下
未嘗自行今上常自行是為無人可使者乎上以為愛
我賜入殿門不趨殺人不死至孝文五年緤以夀終謚
為貞侯(諡為尊侯/一作卓)子昌代侯有罪國除至孝景中二年
封緤子居代侯至元鼎三年居為太常有罪國除
太史公曰陽陵侯傳寛信武侯靳歙皆髙爵從髙祖起
山東攻項籍誅殺名將破軍降城以十數未嘗困辱比
亦天授也蒯成侯周緤操心堅正身不見疑上欲有所
之未嘗不垂涕此有傷心者然可謂篤厚君子矣
　
　
　
　
　
　
　
　
　
　
　
　
　
　
　史記正義卷九十八
