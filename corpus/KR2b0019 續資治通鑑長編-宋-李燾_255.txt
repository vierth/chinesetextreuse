
　續資治通鑑長編巻二百五十三
　　　　　　　　　　　　　宋　李燾　撰
　　神宗
熈寧七年五月戊戌朔曲赦熈河路雜犯死罪降從流
流以下釋之本路馬步軍并今年二月以後運糧草材
木修築堡寨等廂軍義勇弓箭手蕃兵寨户彊人及自
京至本路急脚馬遞鋪兵士諸路差在熈河今年二月
以後嘗經戰兵並與特支錢軍士因戰重傷不任征役
者且給全分衣糧　河北都轉運使祠部員外郎史館
修撰劉瑾為天章閣待制知瀛州初王安石既罷李師
中瀛州之命因薦章惇可用陳升之亦欲用惇上曰惇
但能作吏文耳安石曰惇吏文麤踈然有機略勝王韶
時韓縝猶未出使上欲復令縝還任安石曰惇非縝所
及也蔡挺言縝在瀛州非理慘虐安石因請用惇吳充
言不知契丹事與南江孰大安石曰臣知惇可以為帥
非為其了南江事未了南江事臣已知惇可以為帥若
待試其當得契丹然後用即韓信何由倔起為大將當
項羽上乃許安石候惇囬自南江用之已而用惇帥涇
原代王廣淵命既下亟寝之(此據御集四/月四日事)及安石去位
復除惇為髙陽闗路安撫使(此亦據御集四/月二十九日事)又寝之瑾
先嘗攝州事於是加職為真(御集五月十七日催瑾疾/速赴任不知瑾幾時却罷)
(權瀛州歸轉/運司當考)　詔募河北饑民修瀛州城　荆湖北路
轉運使司封郎中直昭文館孫桷為太常少卿直龍圖
閣知辰州宫苑使石鑑為皇城使忠州刺史祕書丞轉
運判官沈叔通通判辰州石禹勤各減磨勘三年章惇
乞賞桷等饋軍之勞也　左司郎中天章閣待制李師
中言臣聞應天以實者見於行事動民以行者不以空
言天生愚臣盖為聖世文武之道識其大者簡易之理
求諸天地陛下早用臣說則太平之事略已施行成康
文景未足企慕朝廷闕失豈待人言而後知之天難忱
斯帝命可畏旱既太甚民将失所今日之事非有動民
之行應天之實臣恐不足以塞天變一切利害曽何足
數伏望陛下詔求方正有道之士召詣公車對䇿如司
馬光蘇軾蘇轍輩復置左右以輔聖德如此而後庶幾
有敢言者臣泣血雨淚而拜封章陛下聞臣此言忍不
感悟臣未嘗有一言及錢榖甲兵者盖知事君以道直
欲以伊尹致君之事為師不敢以近世有為之君待陛
下及得罪去國安於報効并心一意以望太平五年於
兹而未免陛下焦心勞思不有人患誰興厲階(熈寧三/年十月)
(師中落待制知舒州七年二月復待制/知瀛州尋罷之盖罷瀛州不罷待制也)臣欲殺身無益
於事長嘆大慟昊天不聞陛下承祖宗之基求治如此
臣愚不肖亦未忘舊學陛下欲為富國强兵之事則有
禁暴豐財之務欲為代工熈載之事則有利用厚生之
道有臣如是陛下其舍諸上批師中敢肆誕慢輙求大
用朋邪罔上愚弄朕躬職其姦欺所宜顯黜可責授檢
校水部員外郎和州團練副使本州安置不得簽書公
事王安石甚惡師中嘗欲奪其待制上未許及是吕惠
卿請出師中所上䟽付外因摘其語激上怒遂廢斥之
(元豐元年四/月師中卒)
巳亥詔近諸路奏强刼十人以上已十數發可令提㸃
官司嚴加督捕毋致結成羣黨上批市易務遣人往諸
路販易可問何年月日指揮許令如此執政進呈不行
(此段朱史簽貼云一時取問無行遣前去今復存之御/集云進呈訖按進呈訖即是無行遣也此必因四月十)
(七日曽布言湖南販茶陜西販鹽兩浙販紗故有此/問卒無行遣應是吕惠卿為吕嘉問蔽匿其事耳)
西南蕃烏蠻羅氏鬼主僕夜為銀青光禄大夫知羇縻
姚州甫望箇恕為銀青光禄大夫知羇縻歸徠州沙取
禄路乞弟並為把截西南蕃部廵檢從經制夷事熊本
請也烏蠻有兩首領常入省地鬻馬晏子𨽻淯井監甫
望箇恕𨽻納溪寨皆僕夜諸部也晏子距省地絶近猶
有淯井之阻甫望箇恕近納溪寨舟下瀘州不過半日
而二首領常賦晏州山外六姓及納溪二十四姓生夷
本遣勾當公事鄧軫招以爵賞僕夜晏子甫望箇恕皆
納貢願受王命本言不羇屬此兩蠻則諸蠻未易服也
故命之晏子未及命而死沙取禄路者晏子之子也乞
弟甫望箇恕之子也(六年四月二十二日/乙未已載僕夜等名)
庚子知熈州資政殿學士左諫議大夫王韶為觀文殿
學士禮部侍郎仍兼端明殿龍圖閣學士賜絹三千授
其子廓大理評事賜進士出身次子厚大理評事秦鳯
路副都總管内園使燕達為西上閤門使英州刺史熈
河路照管軍馬事宜入内東頭供奉官李憲寄昭宣使
嘉州防禦使賞降摩正之功也　詔近賜錢五十萬緡
與河北常平司仍令本司更以五十萬緡於縁邊州軍
糴糧可令兩路常平司各具見在錢榖數以聞
辛丑太子中允集賢殿修撰張琥同知諫院　廣西安
撫司奏請邕州左右江五寨鎮峒民所納夏稅錢布麻
皮馬價錢等如願折納米者聽其便從之　遣熈河路
走馬承受長孫良臣往熈州為踏白城陣亡將士作浮
屠道場七晝夜命河州收瘞暴骸
壬寅雨雹
癸卯又雨雹　中書言聞災傷路分募人工役多不預
示夫數饑民驟集或無可興作乞下司農寺令諸路依
所計工數曉諭入役免致饑民失所從之　權河北西
路轉運使司封郎中劉航提舉崇福宫先是航應詔論
時政五事請削役錢之令復募法為差法罷斥程昉勿
以為水官盡復廢縣置令尉禁保甲藏兵於家追市易
所遣官勿使販粟塞下蠲除不以去官赦降原減之制
以通天下改過自新之路復議請減法以明貴賤之分
䟽奏不報又言人君不可輕失天下之心宜乗時有所
改為則人心恱而天意得矣語尤切至因力奏求罷職
故有是命　文思副使李祥為供備庫使供備庫副使
劉普龍騎第一下名都虞候彭孫(本河州/羣盗)並為文思副
使祥普以河州守城孫以章惇言討蠻賊有功故也惇
又請令孫管押龍猛獲級傷中得力兵員入見許之仍
令軍頭司候引呈飛騎蕃落畢取㫖懿洽州歸明人田
宗廣為内殿崇班　王安石乞以經義檢討官余中等
往江寧府吏人給食錢外依例與大將驛料從之　詔
觀文殿學士王韶特贈二代其母封永嘉郡太夫人召
入禁中子婦從入者皆賜命服
甲辰都提舉市易司吕嘉問陞一任以在京都商稅課
増羡也　將作監請修大通門外透水槽為釣槽從之
初議擢透槽使髙三班借差時習言當用土功十餘萬
又自順天門至牧養監擡展五橋勞費甚大乞造軟槽
遇船往来釣起而水都監以為便利故用習言　詔熈
河路嵗計用錢令秦鳯等路轉運司熈河路經略司用
具無事時各一年收支數申中書自開建熈河嵗費四
百萬緡七年以來財用出入稍可㑹嵗常費三百六十
萬緡(此據趙思忠𫝊朱史削去簽貼云河湟故地方二/千里新造之邦費用固不為多至於今日已不煩)
(朝廷供億前史官意以廣費為非故妄書此又云自合/於裁減邊費處相照修入然訖不曽修入今撰取附見)
(具無事時一年收支數下卲伯温見聞録云自開熈河/以來陜西民口困朝廷財用益耗獨岷州白石大潭秦)
(州屬縣有賦稅餘無斗粟尺布惟仰陜/西州郡及朝廷帑藏供給耳此事當考)　荆湖北路轉
運使太常少卿直龍圖閣孫桷為集賢殿修撰令乆任
權通判辰州著作佐郎謝麟遷太常博士換西上閤門
副使知沅州兼縁邊溪洞都廵檢使以章惇言桷賞薄
及乞換麟官且遷擢之麟建州人也　詔河東路闕雨
州軍長吏訪名山靈祠精禱　詔權南劒州判官國子
監勾當公事陳格為祕書丞漳浦縣主簿方希覺為奉
禮郎和州團練副使程嗣直叙大理評事餘減磨勘年
有差以章惇上格等招田元猛功狀故賞之(希覺欺冒/見八年十)
(月十/三日)　陳州司法參軍律學士王白為中書禮房習學
公事呉縣尉曽􁆙新成都府户曹參軍劉涇為提舉修
撰經義所檢討白開封􁆙漳州人涇孝孫子也(􁆙八年/八月十)
(六日罷六月/十七日可考)　禮賔使文州刺史王中正領嘉州團練
使中正於麟府豐州嘗招弓箭手千四百人及熈河又
招千三百六十人故賞之　贈皇城使果州刺史王存
忠州團練使引進副使帶御器械王寧果州團練使入
内供奉官寄崇儀使李元凱英州團練使供備庫使魏
竒嘉州刺史文思副使林信丹州刺史内殿承制王令
安髙知方並文思副使供奉官李懐素馬恩並皇城副
使侍禁趙間文思副使殿直陳俊劉文秀張恭並供備
庫副使以河州之役死事也　真定府路安撫司言真
定災傷欲以常平及省倉陳榖五萬石減價出糶候豐
熟償足從之
乙巳給事中致仕郭申錫卒
己酉太常丞權監察御史裏行蔡確直集賢院權發遣
開封府界提㸃諸縣鎮公事　知熈州王韶言熈河岷
州芻糧可支一嵗而轉運司以銀絹錢物貸商人乗急
邀利價日益髙費官本日益多並邊物日益貴今邊屯
無甚警急兵戍減撤欲乞已貸者令納外自餘米麥皆
可罷糴上批依所奏前期曉諭商人截日往糴　法寺
奏斷深州百姓陳膺等聽諸葛公權計癸丑嵗國家主
有兵興變共謀為亂公權亡不獲詔陳膺朱川皆斬史
亮李信杖死餘黨並杖脊分配編管告事人王通釋罪
授西頭供奉官勿與親民差遣任滿就移毋得赴闕
庚戍上批聞熈州通逺軍自熈寧六年二月以後借見
錢鹽鈔金銀紬絹度僧牒等與人略計十七萬緡今一
年餘纔納七千緡或失元借主名勒保人均納可令經
略轉運司具析以聞皆言無之遂已　詔入内供奉官
衞端之追兩官免勒停弓弩院工匠俞宗等十人黥面
配京東西本城端之被差看騐弓弩不堪修者折剥乃
以病色弓三十五萬餘張赴折剥所内角面十二萬司
修計費錢七千餘緡犯在踈决前上曰是可以弗懲乎
特黜之端之先以造弓弩弦省工減磨勘四年至是坐
枉費得罪(吕惠卿家傳惠卿判軍器監時禁中亦置造/作所中官衛端之編排弓槍庫雜色弓七十)
(餘萬張其當毁者四十九萬張已毁十七矣惠卿遣屬/官李稷等詣庫覆視之得其以良為惡而未毁者十餘)
(萬請復存之案端之得罪時惠卿已執政矣或是惠卿/先發端之罪及執政乃行罰也家𫝊又以端之得罪係)
(遣郝質詣軍器監前郝質詣監/已附正月十二日更須詳考之)　上批昨熈河圍閉日
乆是時在城正兵極少聞全得民丁相兼防守未知本
路嘗如何存䘏令經略司以聞
辛亥中書門下言䇿試制舉並以經術時務今進士已
罷辭賦所試事業即與制舉無異至於時政闕失即士
庶各許上封言事其賢良方正等科目欲乞並行停罷
從之先是中書條例所乞罷制舉馮京曰漢唐以來豪
傑多自此出行之已乆不須停廢上曰天下事可罷而
未及如此者甚衆此恐未遑改革吕惠卿曰制科止於
記誦非義理之學一應此科或為終身為學之累朝廷
事有可更者更之則積小治可至大治不須更有所待
至是乃罷(惠卿云云墨本在四月二/十五日今從朱本并入此)
壬子贈禮賔副使包約為忠州刺史約蕃官也初從景
思立河州戰没或誣為降賊走馬承受張佑等言約實
中箭死詔王韶考實如佑等言故有是命　詔京東河
北置簡中崇勝奉化廂軍十指揮懐衞濮州各二徳博
齊州各一總五千人將修完河北州軍城故也　詔開
封府白馬縣界旱及十分其芟灘地租草與倚閣
癸丑翰林學士承㫖兼侍讀學士韓維為端明殿學士
兼翰林侍讀學士知河陽維自以言不用數求去㑹兄
綘入相又援故事乞補外遂出綘入相維實草其制時
人榮之　刑部員外郎集賢殿修撰熊本太子中允直
集賢院檢正中書户房公事張諤並同判司農寺　龍
圖閣待制樞宻都丞㫖曽孝寛言修賞功格㸃檢條例
曽旼王白近凖朝㫖罷乞依前㸃檢合用條例仍許據
合檢文字就史院抄録從之　詔河北路轉運提舉司
災傷户第四等以下放稅及五分以上今年夏稅免役
錢一面體量放免以聞
甲寅上批河東諜知北界㸃集軍甚急可令雄定州并
河北縁邊安撫司經略安撫司厚以錢物體問敵中動
靜以聞　皇城使文州刺史韓存寳為熈河路都監從
王韶之請也
乙卯工部郎中蘇頌勾當三班院頌補外三嵗今乃歸
朝　詔司農寺主簿勾當公事官自今非有朝㫖毋得
差出仍减四員令本司具合存减員數以聞　淮南東
路轉運司言察訪司劾楚州諸縣失催青苗錢官吏楚
州方旱災二麥未收若劾官吏必有追擾詔勿劾
丙辰太子中允館閣校勘吕升卿大理寺丞國子監直
講沈季長並為崇政殿說書季長仍改太子中允先是
上每以外事問王安石安石曰陛下從誰得之上曰卿
何必問所從來安石曰陛下與他人為密而獨隠於臣
豈君臣推心之道乎上曰得之李評安石由是惡評竟
擠而逐之他日安石復以密事質於上上問於誰得之
安石不肯對上曰朕無隠於卿卿乃隠於朕乎安石不
得已曰朱明之為臣言之上由是惡明之明之安石妹
夫也安石既出吕惠卿欲引安石親暱置之左右薦明
之為侍講上不許曰安石更有妹夫為誰惠卿以季長
對上即召季長與惠卿弟升卿同為侍講升卿素無學
術每進講多捨經而談財榖利害營繕等事上時問以
經義升卿不能對輙目季長從旁代對上問難甚苦季
長辭屢屈上問從誰受此義對曰受之王安石上笑曰
然則且爾季長雖黨附安石而常非王雱王安禮及吕
惠卿所為以謂必累安石雱等深惡之故甚不得進用
(此據司馬光記聞升卿無學術不能對上所/問不知詩序何以即全用升卿所解當考)　詔提㸃
淮南東路刑獄都官員外郎晁端彦徙兩浙路殿中丞
權發遣兩浙路提㸃刑獄盧秉徙淮南東路權發遣淮
南東路轉運副使張靚徙兩浙路先是中書言聞兩浙
近年鹽課増羡惟刑獄繁多今據虞太寧奏以申舉官
司行鹽法差誤盧秉挾恨捃拾審如所奏即多罪及無
辜刑禁之繁恐由此起兼聞多積壓鹽數故有是命靚
且使體量改正仍具違法事及相度宜如何使不致虧
嵗課可省刑禁又詔三司具盧秉已増課利保明以聞
(六月十五日辛巳寧九月癸亥二十八日張/靚體量奏至虞太  不知時任何官當檢附)
戊午皇第四子生翌日不育(後名/伸)　太常丞集賢殿修
撰同知諫院張琥兼侍御史知雜事　詔熈寧以來朝
廷創改法度屬樞宻院者令中書取索一就編類進呈
(四月二十五日中書先被詔八年五月二十一日范/鏜練亨甫修熈寧政録當即編類此後乃名政録爾)
又詔參知政事吕惠卿五日一赴經筵　大理寺丞
知永興軍鄠縣薛固勒停縣吏韓仲戡等五人並配五
百里固坐枷錮青苗户及用木夾升民户等致吏受賕
㑹降特黜之
庚申永興軍秦鳯路察訪旬請蕃官質買漢户地者亦
出免役錢詔司農寺免役錢特放蕃官質買漢户地常
約束之
辛酉判軍器監知制誥章惇兼直學士院右正言集賢
校理直舍人院許將太常丞集賢校理直舍人院鄧潤
甫並免試為知制誥潤甫仍改右正言　賜故太子中
允館閣校勘檢詳樞宻院兵房文字黎侁家絹百匹
詔諸路公人依縁邊弓箭手例給田募人其招弓箭手
寨户地不用此令凡係官逃絶監牧等田不許射買請
佃委本縣置籍估所得租合值價錢以一年雇錢為凖
仍量加優潤以役錢據數撥還轉運司(王荆公當國以/徭役害農而㳺)
(手無所事故率農人出錢募㳺手給役則農役異業兩/不相妨行之數年荆公出判金陵薦吕惠卿參知政事)
(惠卿用弟温卿之言使役錢依舊而撥諸路閒田募役/既而閒田少役人多不能均齊天下方患其法之不可)
(行而中丞鄧綰又言惠卿意在甲毁乙故壊新法於是/不行温卿之言依舊給錢募役此據魏泰東軒錄當考)
(詳刪附按日錄則給田募役乃李承之建議八年四月/十二日罷此蘇軾元祐元年四月六日奏議王巖叟等)
(二年三月末/駁奏當并考)　中書户房比對市易務及曽布根究市
易違法事詔章惇曽孝寛就軍器監置司根究以聞吕
惠卿又令户房㑹計治平熈寧財賦収支之數與布所
陳皆不同上令布分析所以不同因依具奏後八日布
對於延和殿言户房所以不同之故上以布言為然布
因言市易已置獄朝夕竄黜自爾必無繇復望清光上
曰卿為三司案所部違法有何罪布曰陛下以為無罪
不知中書之意如何况臣嘗自言與章惇有隙今乃以
惇治獄其意可見上曰有曽孝寛在事既付獄未必不
直布曰臣與惠卿爭論職事今惠卿已秉政勢傾中外
雖使臣為獄官亦未必敢以臣為直以惠卿為曲然臣
為翰林學士三司使地親職重莫如臣所陳之事皎如
日月然而不得伸於朝廷孤逺之士何所望於陛下都
邑之下人情詾詾怨嗟沸騰達於聖聽然而不得伸於
朝廷海隅蒼生何所望於陛下臣得罪竄謫何所敢辭
至於去就亦不繫朝廷輕重但恐中外之士以臣為戒
自此議論無敢與執政不同者爾上慰勞之曰卿不須
如此自爾不復請對後八十餘日乃貶(布貶在八/月十七日)
壬戌國子監言太學生員多而齋舍少先以朝集院為
律學外屋尚百餘間乞盡充學舍從之初太學地甚狹
其東為錫慶院又其東為朝集院慶厯中始許以錫慶
稍益之未幾復罷後胡瑗至乃得錫慶後堂及二廡容
諸生仍以齋筵更衣位置錄行堂遇乾元節賜齋筵尚
權以錄行堂更衣至是并朝集院賜之以廣二學為屋
百楹學者以千計　詔河北東西路轉運司疾速契勘
轄下未得雨州軍入急遞以聞
癸亥中書言京朝官選人未滿兩考及非見任者雖無
舉主許試刑法試中京朝官減磨勘一年選人得堂除
並候成兩考及舉主應格日推恩從之　賜鳯翔百姓
趙懐懿錢三百千懐懿有女嫁何氏女歸言夫之弟巨
源謀反懐懿以其事告官巨源論法當斬懐懿乞行賞
有司以何氏告其夫弟之罪法告有服親不當賞懐懿
訴於登聞檢院下刑部刑部言五服許相容隠雖謀逆
許告於法無賞特賜之
甲子分命輔臣祈雨　工部員外郎集英殿修撰檢正
中書五房公事李承之兼權判軍器監　屯田員外郎
直集賢院范百祿同知諫院　中書刑房覆考試中刑
法第一等選人除詳斷官第二等循兩資第三等京朝
官減二年磨勘選人循一資第四等京朝官減一年磨
勘選人堂除一次第五等京朝官先指射優便差遣選
人免試注官從之　命太子中允檢正中書户房公事
俞充察訪荆湖路常平等事以章惇言向兩奉使皆専
措置溪洞事不假㸃檢廵歴乞再遣官故也已而充亦
不行(充次職任在/七月十八日)　詔諸造入陣弓箭度材料上中下
軍分三等上等弓四尺八寸五分箭二尺八寸五分中
等下等弓第減一寸五分箭第減一寸其拍射教閲射
親馬射弓箭自依舊制　錄成都布衣郭大亨為試將
作監主簿不理選限大亨嘗應詔進訪求書籍秘閣看
詳及五百巻故錄之
乙丑上批令東京路常平司具今嵗所糶糧及見在數
以聞　又詔已得雨令司農寺指揮諸路相度如饑民
及流移户不致闕食未須官中賑濟即且權停所興工
役　是月復憲州從知太原府劉庠請也庠又請修築
惠寧肅定神木三堡募民子弟技擊剽銳者籍為勇敢
以待陷堅走敵流罪以下情可貰者免杖徙實河外從
之(數事不必皆是月今依本傳附見陳師道銘魏濤墓/云濤為河東從事佐劉庠契丹與河東爭界而廷議)
(欲割畀之遣使臨議庠以屬濤使不能屈則臨以威濤/不為動於是復憲州築惠寧肅定神木三堡聲勢益振)
(契丹亦不敢競庠由是益知濤謂可當大事濤彭城/人也史載復憲州事極不詳故増注此以待考詳)初
契丹遣蕭禧來議河東疆事諜者謂敵必稱兵(契丹𫝊/云五月)
(河東諜言北界/聲言聚兵入冦)詔以問劉庠庠對敵必不敢稱兵代州
岢嵐軍求濟師皆不應時敵主植牙雲中遣數騎渉吾
地邊吏執之敵檄紛爭不已或疑庠啟釁庠奏敵意在
畫疆耳臣刺知敵重兵皆不在行料應艱食願朝廷緩
答而峻拒之方盛夏敵未必至惟以有備待非常乃得
計願遣劉忱等至境上姑以理諭臣俾將佐飭兵觀釁
而動此事機也朝廷以敵使言順禮恭及持敦睦和好
之說乃錄敵主書付庠諭以地界且通商論庠復奏曰
臣竊疑北人此舉非本心盖見朝廷近年克復河湟北
界不為唇齒之計故以此嘗我爾今欲爭辨積年已定
之疆界曲固不在中國而在彼則泛使之來禮宜偃蹇
而反恭順辭宜髙抗而反卑遜臣竊恐姦意别有所在
也北人無厭朝得寸暮求尺必又有僥倖之請宜峻拒
之或與其不當得之地既墮其姦未必不疑中國有謀
用此以餌之者若妄意於我背盟伺隙恐非嵗月可解
也後竟以鴻和爾山分水嶺地與之庠時已去位每以為
恨士大夫為國逺慮者亦莫不惜之　置岷州荔川和爾
川閭川三寨改河州南山堡為南川寨(時政記十九日/丙辰置荔川寨)
(於岷州即穆楞川也二十六日癸亥改河/州南山堡為南川寨今依實錄并書之)　移彭州導
江縣於永康寨以舊縣為鎮(此據/實録)
