
　元史卷一百二十六
　　明翰林學士亞中大夫知制誥兼修國史宋濂等修
　列傳第十三
　　安圗
安圗穆呼哩四世孫巴圗爾長子也中統初世祖追録
元勲召入長宿衛年方十三位在百寮上母鴻吉哩氏
昭睿皇后之姊通籍禁中世祖一日見之問及安圗對
曰安圗雖幼公輔器也世祖曰何以知之對曰每退朝
必與老成人語未嘗狎一年少是以知之世祖悦四年
執額哷布格黨千餘將置之法安圗侍側帝語之曰朕
欲置此屬於死地何如對曰人各為其主陛下甫定大
難遽以私憾殺人將何以懷服未附帝驚曰卿年少何
從得老成語此言正與朕意合由是深重之至元二年
秋八月拜光禄大夫中書右丞相增食邑至四千户辭
曰今三方雖定江南未附臣以年少謬膺重任恐四方
有輕朝廷心帝動容有間曰朕思之熟矣無以踰卿冬
十月召許衡至傳㫖令衡入省議事衡以疾辭安圗即
親候其館與語良久既還念之不釋者累日三年帝諭
衡曰安圗尚幼未更事善輔導之汝有嘉謨當先告之
以達朕朕將擇焉衡對曰安圗聰敏且有執守告以古
人所言悉能領解臣不敢不盡心但慮中有人間之則
難行外用勢力納人其中則難行臣入省之日淺所見
如此四年三月安圗奏内外官須用老成人宜令儒臣
姚樞等入省議事帝曰此輩雖閒猶當優養其令入省
議事五年廷臣議立尚書省以阿哈瑪特領之乃先奏
以安圗宜位三公事下諸儒議商挺唱言曰安圗國之
柱石若為三公是崇以虚名而實奪之權也甚不可衆
曰然事遂罷七年四月奏曰臣近言尚書省樞宻院各
令奏事並如常制其大政令從臣等議定然後上聞既
得㫖矣今尚書一切徑奏似違前㫖帝曰豈阿哈瑪特
以朕信用之故爾專權耶不與卿議非是敕如前㫖八
年陜西省臣伊蘇岱爾建言比因饑饉盜賊滋横若不
顯戮一二無以示懲勅中書詳議安圗奏曰強竊均死
恐非所宜罪至死者宜仍舊待報從之十年春三月奏
以玉冊玉寶上皇后鴻吉哩氏以玉冊金寶立燕王為
皇太子兼中書令判樞密院事冬十月帝諭安圗及巴
延等曰近史天澤姚樞纂定新格朕已親覽皆可行之
典汝等亦當一一留心參考豈無一二可增減者各令
紀録促議行之時天下待報死囚五十人安圗奏其中
十三人因鬬歐殺人餘無可疑乃詔以所奏十三人免
死從軍十一年奏阿哈瑪特蠧國害民數事又奏各部
與大都路官多非才乞加黜汰從之十二年七月詔以
行中書省樞密院事從太子北平王出鎮極邊在邊十
年二十一年三月從王歸待罪闕下帝即召見慰勞之
頓首謝曰臣奉使無狀有累聖徳遂留寢殿語至四鼓
乃出冬十一月和爾果斯罷復拜中書右丞相加金紫
光禄大夫二十二年右丞盧世榮敗詔與諸儒條其所
用人及所為事悉罷之二十三年夏中書奏擬漕司諸
官姓名帝曰如平章右丞等朕當親擇餘皆卿等職也
安圗奏曰比聞聖意欲倚近侍為耳目臣猥承任使若
所行非法從其舉奏罪之輕重惟陛下裁處今近臣乃
伺隙援引非類曰某居某官某居某職以所署奏目付
中書施行臣謂銓選之法自有定制其尤無事例者臣
常廢格不行慮其黨有短臣者幸陛下詳察帝曰卿言
是也今後若此者勿行其妄奏者即入言之奏徵前吏
部尚書李昶不起復奏賜田十頃二十四年宗王納顔
叛世祖親討平之宗室詿誤者命安圗按問多所平反
嘗退朝自左掖門出諸免罪者爭迎謝或執轡扶上馬
安圗毅然不顧有乗間言於帝曰諸王雖有罪皆帝室
近親也丞相雖尊人臣也何悖慢如此帝良久曰汝等
小人豈知安圗所為特辱之使改過耳是嵗復立尚書
省安圗切諫曰臣力不能回天乞不用僧格别相賢者
猶或不至虐民誤國不聽二十五年見天下大權盡歸
尚書屢求退不許二十八年罷相仍領宿衛事三十年
春正月以疾薨于京師樂安里第年四十九雨木冰三
曰世祖震悼曰人言丞相病朕固弗信果喪予良弼詔
大臣監䕶喪事大徳七年成宗制贈推忠同徳翊運功
臣太師開府儀同三司上柱國東平忠憲王碑曰開國
元勲命世大臣之碑子諤都岱
諤都岱器度宏達世祖時襲長宿衛父安圗殁凡賵賻
之物一無所受以素車樸馬歸葬濟蘭台先塋事母以
孝聞成宗即位拜銀青榮禄大夫大司徒領太常寺事
為請謚南郊攝太尉奉冊上尊號廟號皇后尊號常侍
掖庭贊畫大政帝及中宫咸以家人禮待之大徳六年
正月薨年三十一至大二年制贈輸誠保徳翊運功臣
太師開府儀同三司上柱國東平王謚忠簡子拜珠自
有傳
　　廉希憲
廉希憲字善甫博囉哈雅子也幼魁偉舉止異凡兒九
歲家奴四人盜五馬逃去既獲時於法當死父怒將付
有司希憲泣諫止之俱得免死又嘗侍母居中山有二
奴醉出惡言希憲曰是以我為幼也即送繫府獄杖之
皆奇其有識世祖為皇弟希憲年十九得入侍見其容
止議論恩寵殊絶希憲篤好經史手不釋卷一日方讀
孟子聞召急懷以進世祖問其説遂以性善義利仁暴
之㫖為對世祖嘉之目曰亷孟子由是知名嘗與近臣
校射世祖前希憲腰揷三矢有欲取以射者希憲曰汝
以我為不能耶但吾弓力稍弱耳左右授以勁弓三發
連中衆驚服曰真文武材也嵗甲寅世祖以京兆分地
命希憲為宣撫使京兆控制隴蜀諸王貴藩分布左右
民雜羌戎尤號難治希憲講求民病抑彊扶弱暇日從
名儒若許衡姚樞輩諮訪治道首請用衡提舉京兆學
校教育人材為根本計國制為士者無隸奴籍京兆多
豪強廢令不行希憲至悉令著籍為儒有民妻與卜者
厭詛其夫殺之獄成僚佐皆言方大旱卜者宜減死希
憲議當伏法已而大雨立應初世祖受命憲宗經理河
南關右居數歲讒者謂王府人多專擅不法至是命阿
勒達爾劉太平檢覈所部用酷吏分領其事大開告訐
希憲曰宣撫司事由已出有罪固當獨任僚屬何預及
事竟卒無獲罪者己未憲宗駐蹕合州世祖渡江取鄂
州命希憲入籍府庫希憲引儒生百餘拜伏軍門因言
今王師渡江凡軍中俘獲士人宜官購遣還以廣異恩
世祖嘉納之還者五百餘人憲宗崩訃音至希憲啟曰
殿下太祖嫡孫先皇母弟前征雲南尅期撫定及今南
伐率先渡江天道可知且殿下收召才傑悉從人望子
惠黎庶率土歸心今先皇奄棄萬國神器無主願速還
京正大位以安天下世祖然之且命希憲先行審察事
變對曰劉太平和囉海在關右琿塔哈在六盤征南諸
軍散處秦蜀太平要結諸將其性險詐素畏殿下英武
倘倚關中形勝設有異謀漸不可制宜遣趙良弼徃覘
人情事宜從之額埓布格搆亂北邊遣托果斯發兵河
朔大肆凶暴真定名士李槃嘗奉莊聖太后命侍額哷
布格講讀托果斯怒槃不附已械之希憲訪槃於獄言
於世祖而釋之世祖命希憲賜膳於宗王塔齊爾希憲
即以己意白王宜首建翊戴之謀王然之許以身任其
事歸啟其言世祖曰若此重事卿何不懼之甚耶庚申
至開平宗室諸王勸進謙讓未允希憲復以天時人事
進言且曰額哷布格於殿下為母弟居守朔方專制有
年或覬望神器事不可測宜早定大計世祖然之明日
即位建元中統希憲上言高麗王子倎久留京師今聞
其父死宜立為王遣還國以恩結之又言鄂兵未還宜
遣使與宋講好勅諸軍北歸帝皆從之趙良弼還自關
右奏劉太平和囉海反狀皆如希憲言初分漢地為十
道乃併京兆四川為一道以希憲為宣撫使太平和囉
海聞之乗驛急入京兆密謀為變後三日希憲至宣布
詔㫖遣使安諭六盤未幾斷事官庫庫楚遣使來告琿
塔哈已反殺所遣使者多羅台諭其黨密喇卜和卓於
成都奇爾台布哈於青居使各以兵来援又多與䝉古
軍鄂囉官烏努呼等金帛盡起新軍且約太平和囉海
同日俱發希憲得報召僚屬謂曰上新即位責任吾等
正為今日不早為計殆將無及遣萬戸劉哈瑪爾京兆
治中高鵬霄華州尹史廣掩捕太平和囉海及其黨獲
之得其奸謀置於獄復遣劉哈瑪爾誅密喇卜和卓總
帥汪惟正誅竒塔特布哈具以驛聞時關中無兵備命
汪惟良將秦鞏諸軍進六盤惟良以未得㫖為辭希憲
即解所佩虎符銀印授之曰此皆身承宻旨君但辦吾
事制符已飛奏矣又付銀一萬五千兩以充功賞出庫
幣製軍衣惟良感激遂行又發蜀卒更戍及在家餘丁
推節制諸軍扎呼官巴崇將之謂之曰君所將之衆未
經訓練六盤兵精勿與爭鋒但張聲勢使不得東則大
事濟矣會有詔赦至希憲命絞太平等於獄尸於通衢
方出迎詔人心遂安乃遣使自劾停赦行刑徵調諸軍
擅以惟良為帥等罪帝深善之曰經所謂行權此其是
也别賜金虎符使節制諸軍且詔曰朕委卿以方面之
權事當從宜母拘常制坐失事機西川將耨埓鄂囉官
將舉兵應琿塔哈巴崇獲之繫其黨五十餘人于乾州
獄送二人至京兆請并殺之二人自分必死希憲謂僚
佐曰琿塔哈不能乘勢東來保無他慮今衆志未一猶
懷反側彼軍見其將校執囚或别生心為害不細今因
其懼死並加寛釋使之感恩効力就發此軍餘丁往隸
巴崇上䇿也初巴崇既執諸校其軍疑懼駭亂四出莫
可禁遏及知諸校獲全耨埓鄂囉官得釋大喜過望切
諭其屬出兵効力人人感悦巴崇亦釋然開悟果得精
騎數千將與俱西詔以希憲為中書右丞行秦蜀省事
琿塔哈聞京兆有備遂西渡河趨甘州阿勒達爾復自
和琳提兵與之合分結隴蜀諸將又使耨埓兄蘇克敦
為書招耨埒於是成都帥伯嘉努興元孟古岱青居汪
惟正竒徹俱遣使言人心危疑事不可測希憲遣使諭
戒之兩川諸將素憚希憲威名按堵從命琿塔哈阿勒
達爾合軍而東諸將失利河右大震西土親王哲伯特
穆爾輜重皆空就食秦雍朝議欲棄兩川退守興元希
憲力言不可乃止㑹親王哈坦及汪惟良巴崇等合兵
復戰西涼大敗之俘斬畧盡得二叛首以送梟之京兆
市事聞帝大嘉之曰希憲真男子也進拜平章政事賜
宅一區時希憲年三十矣希憲奏四川降民皆散處山
谷宜申勅軍吏禁止俘掠違者千户以下與犯人同罪
又禁諸人無販易生口由是四川遂安降者益衆又罷
解鹽戸所摘軍及京兆諸處無籍户之戍靈州屯田者
以寛民力竒徹獲宋臣張炳震王政二人俱以母老願
賜矜放希憲皆遣之還因為書與宋四川制置余玠諭
以天道人事玠得書愧感自守不敢復輕動鞏昌帥府
言鎮戎州有謀為叛者連引四百餘人希憲詳推之惟
誅首惡五人宋將劉整以瀘州降盡繫前歸宋者數百
人待報希憲奏釋之且致書宰臣待整以恩當得其死
力整後首建取襄陽之䇿果立勲效宋將家屬之在北
者希憲嵗給其糧仕于宋者子弟得越界省其親人皆
感之李璮反山東事連王文統平章趙璧素忌希憲勲
名因言文統為張易希憲薦引遂至大用且關中形勝
之地希憲得民心有商挺趙良弼為之輔此事宜關聖
慮帝曰希憲自幼事朕朕知其心挺良弼皆正士何慮
焉蜀伶人費正寅以私怨譛希憲因李璮叛亦修城治
兵潛畜異志帝因惑之命中書右丞納罕代希憲行省
且覆視所告事卒無實狀詔希憲還京師陛見言曰方
關陜叛亂川蜀未寧事急星火臣隨宜行事不謀佐貳
如寅所言罪止在臣臣請逮繫有司帝撫御牀曰當時
之言天知之朕知之卿果何罪慰諭良乆進拜中書平
章政事一日夜半召希憲入禁中從容道藩邸時事因
及趙璧所言希憲曰昔攻鄂時賈似道作木柵環城一
夕而成陛下顧扈從諸臣曰吾安得如似道者用之劉
秉忠張易進曰山東王文統才智士也今為李璮幕僚
詔問臣臣對亦聞之實未嘗識其人也帝曰朕亦記此
希憲在中書振舉綱維綜覈名實汰逐冗濫裁抑僥倖
興利除害事無不便當時翕然稱治典章文物粲然可
考又建言國家自開創已來凡納土及始命之臣咸令
世守至今將六十年子孫皆奴視部下都邑長吏皆其
皁隸僮使前古所無宜更張之使考課黜陟始議行遷
轉法至元元年丁母憂率親族行古喪禮勺飲不入口
者三日慟則嘔血不能起寢臥草土廬于墓側宰執以
憂制未定欲極力起之相與詣廬聞號痛聲竟不忍言
未幾有詔奪情起復希憲雖不敢違㫖然出則素服從
事入必縗絰及喪父亦如之奸臣阿哈瑪特領左右部
專總財賦㑹其黨相攻擊帝命中書推覆衆莫敢問希
憲窮治其事竟以狀聞杖阿哈瑪特罷所領歸有司帝
諭希憲曰吏廢法而貪民失業而逃工不給用財不贍
費先朝患此久矣自卿等為相朕無此憂對曰陛下聖
猶堯舜臣等未能以臯陶稷契之道贊輔治化以致太
平懷愧多矣今日小治未足多也因論及魏徵對曰忠
臣良臣何代無之顧人主用不用爾有内侍傳㫖入朝
堂言某事當爾希憲曰此閹宦預政之漸不可啟也遂
入奏杖之言者訟丞相史天澤親黨布列中外以致威權日
盛漸不可制詔罷天澤政事使待鞫問希憲進曰天澤
事陛下久知天澤深者無如陛下始自潛藩多經任使
將兵牧民悉有治効陛下知其可付大事用為輔相小
人一旦有言陛下當熟察其心跡果有横肆不臣者乎
今日信臣故臣得預此㫖他日有訟臣者臣亦遭疑矣
臣等備員政事陛下之疑信若此何敢自保天澤既罷
亦當罷臣帝良久曰卿且退朕思之明日帝召希憲諭
曰昨思之天澤無對訟者事遂解又有訟四川帥竒徹
者帝敕中書急遣使誅之明日希憲覆奏帝怒曰尚爾
遲回耶對曰竒徹大帥以一小人言被誅民心必駭收
繫至此與訟者廷對然後明其罪於天下為宜詔遣使
者按問其後事竟無實竒徹得免希憲每奏議帝前論
事激切無少回惜帝曰卿昔事朕王府多所容受今為
天子臣乃爾木強耶希憲對曰王府事輕天下事重一
或面從天下將受其害臣非不自愛也方士請煉大丹
敕中書給所需希憲具以秦漢故事奏且曰堯舜得夀
不因大丹也帝曰然遂却之時方尊禮國師帝命希憲
受戒對曰臣受孔子戒矣帝曰孔子亦有戒耶對曰為
臣當忠為子當孝孔子之戒如是而已五年始建御史
臺繼設各道提刑按察司時阿哈瑪特專總財利乃曰
庶務責成諸路錢榖付之轉運今繩治之如此事何由
辦希憲曰立臺察古制也内則彈劾奸邪外則察視非
常訪求民瘼裨益國政無大於此若去之使上下暴恣
事豈可集耶阿哈瑪特不能對七年詔釋京師繫囚西
域人鼐智宻鼎用事先朝資累鉅萬為怨家所告繫大
都獄既釋之矣時希憲在告實不預其事是秋車駕還
自上都怨家訴於帝希憲取堂判補署之曰天威莫測
豈可幸其獨不署以苟免耶希憲入見以詔書為言帝
曰詔釋囚耳豈有詔釋鼐智宻鼎耶對曰不釋鼐智密
鼎臣等亦未聞有此詔帝怒曰汝等號稱讀書臨事乃
爾宜得何罪對曰臣等忝為宰相有罪當罷退帝曰但
從汝言即與左丞相耶律鑄同罷一日帝問侍臣希憲
居家何為侍臣以讀書對帝曰讀書固朕所教然讀之
而不肯用多讀何為意責其罷政而不復求進也阿哈
瑪特因䜛之曰希憲日與妻子宴樂爾帝變色曰希憲
清貧何從宴設希憲嘗有疾帝遣醫診視醫言須用沙
糖作飲時最艱得家人求於外阿哈瑪特與之二斤且
致密意希憲却之曰使此物果能活人吾終不以奸人
所與求活也帝聞而遣賜之嗣國王特訥克行省鎮遼
陽有言其擾民不便者十一年詔起希憲為北京行省
平章政事將行肩輿入辭賜坐帝曰昔在先朝卿深識
事機每以帝道啟朕及鄂漢班師屢陳天命朕心不忘
丞相卿實宜為顧退托耳遼霅戸不下數萬諸王國壻
分地所在彼皆素知卿能故命卿往鎮體朕此意遼東
多親王使者傳令㫖官吏立聽希憲至始革正之有西
域人自稱駙馬營于城外繫富民誣其祖父嘗貸息錢
索償甚急民訴之行省希憲命收捕之其人怒乘馬入
省堂坐榻上希憲命捽下跪而問之曰法無私獄汝何
人敢擅繫民令械繫之其人惶懼求哀國王亦為之請
乃稍寛令待對舉營夜遁俄詔國王歸國希憲獨行省
亊朝廷降鈔買馬六千五百希憲遣買于東州得羨餘
馬千三百希憲曰上之則若自衒即與他郡之不及者
以其直還官長公主及國壻入朝縱獵郊原擾民為甚
希憲面諭國壻欲入奏之國壻驚愕入語公主公主出
飲希憲酒曰從者擾民吾不知也請以鈔萬五千貫還
歛民之直幸勿遣使者自是貴人過者皆莫敢縱十二
年右丞阿爾哈雅下江陵圗地形上於朝請命重臣開
大府鎮之帝急召希憲還使行省荆南賜坐諭曰荆南
入我版籍欲使新附者感恩未來者向化宋知我朝有
臣如此亦足以降其心南土卑濕於卿非宜今以大事
付託度卿不辭賜田以養居者馬五十以給從者希憲
曰臣每懼才識淺近不能勝負大任何敢辭疾然敢辭
新賜復有詔令希憲承制授三品以下官希憲冒暑疾
驅以進至鎮阿爾哈雅率其屬郊迎望拜塵中荆人大
駭即日禁剽奪通商販興利除害兵民按堵首録宋故
宣撫制置二司幕僚能任事者以備采訪仍擇二十餘
人隨材授職左右難之希憲曰今皆國家臣子也何用
致疑時宋故官禮謁大府必廣致珍玩希憲拒之且語
之曰汝等身仍故官或不次遷擢當念聖恩盡力報効
今所饋者若皆己物我取之為非義一或係官事同盜
竊若歛於民不為無罪宜戒慎之皆感激謝去令凡俘
獲之人敢殺者以故殺平民論為軍士所虜病而棄之
者許人收養病愈故主不得復有立契劵質賣妻子者
重其罪仍没入其直先時江陵城外蓄水扞禦希憲命
決之得良田數萬畝以為貧民之業發沙市倉粟之不
入官籍者二十萬斛以賑公安之饑大綱既舉乃曰教
不可緩也遂大興學選教官置經籍旦日親詣講舍以
厲諸生西南溪洞及思播田楊二氏重慶制置趙定應
俱越境請降事聞帝曰先朝非用兵不可得地今希憲
能令數千百里外越境納土其治化可見也關吏得江
陵人私書不敢發上之樞密臣發之帝前其中有曰歸
附之初人不聊生皇帝遣廉相出鎮荆南豈惟人漸徳
化昆蟲草木咸被澤矣帝曰希憲不嗜殺人故能爾也
希憲疾久不愈十五年春近臣董文忠言江陵濕熱如
希憲病何即召希憲還江陵民號泣遮道留之不得相
與畫像建祠希憲還囊槖蕭然琴書自隨而已帝知其
貧特賜白金五千兩鈔萬貫五月至上都太常卿田忠
良来問疾希憲謂曰上都聖上龍飛之地天下視為根
本近聞龍岡遺火延燒民居此常事耳慎勿令妄談地
理者惑動上意未幾果有數輩以徙置都邑事奏樞密
副使張易中書左丞張文謙與之廷辦力言不可帝不
悦明日召忠良質其事忠良以希憲語對帝曰希憲病
甚猶慮及此耶其議遂止詔徵揚州名醫王仲明視希
憲疾既至希憲服其藥能杖而起帝喜謂希憲曰卿得
良醫疾向愈矣對曰醫持善藥以療臣疾苟能戒慎則
誠如聖諭設或肆惰良醫何益葢以醫諷諫也㑹議立
門下省帝曰侍中非希憲不可遣中使諭㫖曰鞍馬之
任不以勞卿坐而論道時至省中事有必須執奏肩輿
以入可也希憲附奏曰臣疾何足惜輸忠効力生平所
願皇太子亦遣人諭曰上命卿領門下省無憚羣小吾
為卿除之竟為阿哈瑪特所沮十六年春賜鈔萬貫詔
復入中書希憲稱疾篤皇太子遣侍臣問疾因問治道
希憲曰君天下在用人用君子則治用小人則亂臣病
雖劇委之於天所甚憂者大奸專政羣小阿附誤國害
民病之大者殿下宜開聖意急為屏除不然日就沉痾
不可藥矣戒其子曰丈夫見義勇為禍福無預於己謂
臯夔稷契伊傅周召為不可及是自棄也天下事苟無
牽制三代可復也又曰汝讀狄梁公傳乎梁公有大節
為不肖子所墜汝輩宜慎之十七年十一月十九夜有
大星隕于正寢之旁流光照地久之方滅是夕希憲卒
年五十大徳八年贈忠清粹徳功臣太傅開府儀同三
司追封魏國公諡文正加贈推忠佐理翊運功臣太師
開府儀同三司上柱國恒陽王諡如故子六人孚僉遼
陽等處行中書事恪台州路總管恂中書平章政事忱
邵武路總管恒御史中丞惇江西等處行中書省參知
政事從弟希賢
希賢字達夫一名珠徳哈雅伯父博囉哈雅嘗曰是兒
剛果當大吾家年二十餘與從兄希憲同侍世祖出入
禁中小心慎宻至元初北部王拘殺使者世祖選使往
諭之廷臣推希賢至則布上意辭㫖條暢王悔謝為設
宴贈貂裘一襲白金一笏還奏帝喜賜以御膳尋進中
議大夫兵部尚書左丞相巴延伐宋既渡江至元十二
年春授希賢禮部尚書佩金虎符與工部侍郎嚴忠範
秘書丞柴紫芝持國書使宋三月丙戌至廣徳軍獨松
關守關者不知為使襲而殺之張濡以為己功受賞知
廣徳軍明年宋亡獲張濡殺之詔遣使䕶希賢喪歸後
復籍濡家貲付其家希賢死時年二十九
　
　
　
　
　
　
　
　
　
　
　
　
　
　元史卷一百二十六
