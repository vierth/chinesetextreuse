
御批歴代通鑑輯覽卷一百七
明
孝宗皇帝
(丁/巳)𢎞治十年春三月召閣臣議政文華殿
　帝御經筵罷召徐溥及劉健李東陽謝遷授以諸司
　題奏曰與卿輩裁決溥等擬㫖上帝應手改定無疑
　滯事端多者健請出外詳閲帝曰盍就此靣議既畢
　賜茶而退自成化中憲宗召對彭時商輅後至此始
　再見其後宣召顧問遂以為常
夏五月小王子寇潮河川(明置潮河川堡以地近潮河/故名潮河源出古北口外舊)
(自宻雲至順義縣牛欄山與白河合今自宻/雲縣東南即入白河水流湍悍其聲如潮)指揮劉鋠
等戰死
六月命户部侍郎劉大夏督理宣大軍餉
　大夏將行尚書周經謂曰塞上勢家子以市糴為私
　利公母以剛賈禍大夏曰處天下事以理不以勢俟
　至彼圖之初塞上糴買必粟千石芻萬束方許告納
　以故中官武臣家得操利權大夏令有芻粟者自百
　束十石以上皆許勢家無所牟利不兩月邊儲充積
　(先是李敏廵撫大同見北方諸省轉餉至者道逺耗/費及為户部尚書㑹計嵗攴奏令糧一石徵銀一兩)
　(輸邊民樂輕齎一時稱便然軍儲由是全資市糴始/則利歸勢家後乃空乏時告云  李敏字公勉襄城)
　(人/)
冬十月起王越總制三邊軍務
　帝即位初越自安陸赦還屢疏頌寃下廷議列上其
　功罪詔復左都御史致仕時越年已七十矣復結中
　官李廣以中㫖召掌都察院事言官交章論奏乃寢
　及是小王子和碩諸部屢犯邊遼東宣大延綏甘肅
　俱被殘廷議覆設總制官先後㑹舉七人不稱㫖吏
　部尚書屠滽以越名上詔起原官總制甘涼軍務越
　言甘鎮兵弱非藉延寧兩鎮兵難以克敵請兼制兩
　鎮従之
簡閱禁兵
　馬文升疏言歴代兵制不使權歸一人漢制有南北
　軍南軍守王宫主禁衛北軍䕶京師聴征討各有所
　掌而南軍尤託以腹心我太祖法古制十六衛親軍
　指揮使司不𨽻五府為禁兵即古之南軍也其他衛
　屬五府即古之北軍也永樂中增設十二衛又選精
　壮數千人屬御馬監更番上直近年禁兵廢弛請敕
　大臣揀選操練令更畨直各門官為鈐束出入従之
(戊/午)十一年春三月皇太子出閣講讀
　東宫宦豎不欲太子近儒臣數以事間講讀詹事呉
　寛(字源博/長洲人)上疏曰東宫講學寒暑風雨則止朔望令
　節則止一年不過數月一月不過數日一日不過數
　刻進講之時少輟講之日多豈容復以他事妨之古
　人八嵗就傅即居宿于外欲令離近習親正人庶民
　且然况太子天下本哉帝嘉納之
秋七月王越襲小王子于賀蘭山破之
　小王子居山後久熟知路逕累招野黙克埓等侵擾
　邊地越分兵三路進俱有斬獲日晡収兵回别伏道
　旁敵來襲復追殺至桞溝(在寜夏府平/羅縣西北)獲駝馬牛羊
　器仗千數論功進越少保遂條上制置哈宻事宜未
　報㑹李廣得罪死言官連章劾廣黨皆及越越聞憂
　恚卒(越舉景泰初進士方廷試對策忽旋風起飄其/巻入雲中及秋朝鮮使至言其王視朝時有巻)
　(従風中墮謹持以獻視之乃越巻也帝語吏部曰此/當任風憲官因授越御史不五年即擢大同廵撫其)
　(後屢立邊功遂至封伯督兵既久健將武校多出其/門賞予畧無吝惜嘗一夕值大雪越故豪縦方圍爐)
　(飲諸伎擁琵琶侍一小校詗敵還陳敵情未竟越喜/酌金巵命飲即賜之巵語畢益大喜指伎絶麗者立)
　(予之校感激所至為盡死力越初比汪直既耋復結/李廣士大夫以其破敗名檢咸鄙之然自越死後將)
　(餒卒惰冒功糜餉滋甚/邊臣竟未有如越者)
九月華盖殿大學士徐溥致仕
　溥居内閣十二年與劉健謝遷等協心輔治天下並
　稱賢相至是以目青三疏乞休始許之恩賚視常典
　有加(溥性凝重度量宏逺既為首輔事有不可輒與/同列共言之值帝方向治于所言亦皆聴従欽)
　(天監革職監正李華為昌國公張巒擇𦵏地中㫖復/官溥等言即位以來未有内降倖門一開未流安底)
　(臣等不敢奉詔遂収㫖還占城奏安南侵擾帝欲遣/大臣往解溥等言外國相侵有司榭諭之足矣若遣)
　(使萬一抗命虧損國體問罪興師則坐耗中國非計/之得也于是罷不遣使詔撰三清樂章溥等言漢祀)
　(五帝儒者猶非之况三清乃道家妄説一天之上安/得有三大帝且以周柱下史李耳當其一以人鬼列)
　(天神矯誣尤甚乃止中官李廣以燒煉齋醮被寵溥/等力言其妖妄引唐憲宗宋徽宗為戒帝深感其言)
　(溥歸後踰年卒贈太師諡文/靖  張巒興濟人皇后父)
冬十月清寧宫災
　太皇太后宫也先是有熊踰西直門兵部請嚴武備
　郎中何孟春(字子元/郴州人)曰宜慎火已而禮部内府軍器
　庫香經厰内官監連年災
太監李廣有罪自殺
　廣以符籙禱祀獲寵任權傾中外勸帝建毓秀亭于
　萬嵗山亭成㓜公主殤清寧宫復災日者謂建亭犯
　嵗忌太皇太后恚曰今日李廣明日李廣果然禍及
　矣廣懼飲藥死帝疑廣有異書使使即其家索之得
　賄簿多文武大臣名餽黄白米各千百石帝曰廣食幾
　何其家亦甚隘豈能容是米哉左右曰隠語耳黄米
　者金白米者銀也帝怒下法司按問諸臣皆懼昏夜
　赴夀寧候張鶴齡(巒之/子)求解事得寝(時方以宫災求/直言編修羅玘)
　(上言日今日之事如癭瘤割之去易而身危消之去/遲而身安竊見文武官賄廣求進亷恥掃地其間有)
　(部寺之尊將師之寄天下四夷方以為丙魏姚宋方/召衛霍今一旦暴白恐生慢易雖實有丙魏方召之)
　(徒亦不復信此大可憂也如遂己之亷恥愈衷乞宻/諭賄廣者引退或以他事黜之庶可消已成之黨絶)
　(未起之禍章下所司/羅玘字景鳴南城人)
閏十一月壬戌朔日食
(庚/申)十二年夏六月闕里至聖廟災
　敕山東撫按重建及成(在十/七年)遣大學士李東陽祭告
前禮部主事楊循吉(字君謙/吴縣人)請復建文位號不従
　循吉言建文君乃髙皇帝嫡孫躬受神器其後太宗
　入繼大統削建文位號百餘年來未䝉顯復夫建文
　雖以左右非人得罪社稷而實則生民之主也請復
　尊號如景皇帝故事庶幾禆益先聖有光大孝下禮
　部議格不行
(己/未)十三年夏四月更定律例
　初洪永間定制法司㫁獄一依律擬議毋許妄引條
　例英憲以後巧法吏往往舍律用例借便已私條例
　由此日繁及是帝命刑部尚書白昂刪定之給事中
　楊亷(字方震/豐城人)疏請刪例従簡(畧言髙皇帝肇造之初/特命劉基陶安等詳定)
　(律令且諭之曰立法貴簡若條緒繁多可輕可重吏/得夤縁為奸聖祖重律輕例之意見矣百三十年來)
　(律行既久條例漸多近令法司詳議革其繁瑣臣以/為非深于經者不足以議律非深于律者不足以議)
　(例望特選素有經術深明律意者専理其事以大祖/立法貴簡之心為主一切近代冗雜悉為革去俾以)
　(例通律之窮不以例淆律/之正庶刑官有所遵守)帝嘉納之已而昂㑹九卿
　定議擇條例可行者二百九十餘條與律並行詔如
　所請頒之中外帝前後所任刑官何喬新彭韶而外
　昂與閔珪(字朝英/烏程人)持法皆平㑹情比律一歸仁恕天
　下翕然稱頌焉
和碩寇大同遊撃將軍王果禦之敗績
　敵騎七千餘入威逺衛(正統中置今省故城/在朔平府平魯縣北)果及都
　指揮鄧洪等與戰大敗官軍九百餘人皆死命平江
　伯陳鋭為靖虜將軍充總兵官侍郎許進提督軍務
　往禦之
五月甲寅朔日食
召閣臣面議軍政
　大同之警京師戒嚴兵部請甄别京營諸將帝召劉
　健及李東陽謝遷至平臺出英國公張懋(輔之/子)等自
　陳疏靣議去留乃去遂安伯陳韶(志曾/孫)等三人而召
　鎮逺侯顧溥(興祖/孫)督團營(其後和碩謀犯大同帝復/召見閣臣健請簡京營大)
　(帥因言京軍怯不任戰請自今/罷其役作以飬鋭氣帝然之)
秋七月京師地震
九月下行人司行人王雄于獄貶其官
　和碩諸部屢寇大同朝廷以陳鋭等無功召還遣保
　國公朱暉(永之/子)侍郎史琳代之太監苗逵為監軍雄
　上言克敵在將得其人選任不可不慎比者北虜入
　寇廷臣首推陳鋭以國之死生衆之存亡試之謀勇
　未聞之人虜益猖獗今斥陳鋭用朱暉素不更事固
　不多于鋭也願陛下罷暉責前日推舉鋭之罪然後
　従公拔其尤者俾専閫外勿署監軍提督以撓之今
　之監督即唐觀軍容使之任也以郭子儀李光弼之
　勇畧然魚朝恩為觀軍容使而九節度皆潰相州况
　其下乎帝以雄妄言下獄謫縣丞比暉至寇已退乃
　還
(辛/酉)十四年春正月庚戌朔陜西地大震
　朝邑震十七日壊廬舍壓死人畜無算(兵部尚書馬/文升言此外)
　(寇侵凌之兆今和碩方跳梁而海内民困財竭將懦/兵弱宜行仁政以飬民講武備以固國節財用停齋)
　(醮止傳奉冗員禁奏乞聞田撤還陜西織造内/臣賑恤被灾者之家帝従其言立召内臣還京)
夏四月和碩及小王子連兵入寇復命朱暉帥師禦之
　先是小王子及和碩等復居河套至是以敵八千騎
　東駐遼塞下入長勝堡(在錦/州界)既而西歸復進掠延綏
　寧夏往來數千里所至殺掠殆盡命暉佩大將軍印
　統都督劉寧等五將往禦及秋暉等至寧夏敵已飽
　掠去乃以五路之師夜襲敵巢于河套僅斬三級以
　㨗聞未幾小王子和碩以十萬騎分道入散掠固原
　寧夏境戕殺慘酷胔骼徧野闗中震動
六月陜西獻玉璽
　鄠縣民得玉璽色微青文曰受命于天既夀永昌背
　有螭紐周廣一尺四寸厚三寸廵撫熊翀以為秦璽
　復出遂獻之禮部尚書傅瀚(字曰川/新喻人)言秦璽完毀具
　載簡冊今所進璽篆紐皆不類與宋元所得璽色又
　殊盖後人倣為之且帝王受命在徳不在璽請姑藏
　内府帝是其言薄賞得璽者而遣之
秋七月普安(注見/前)苗婦米魯作亂命南京户部尚書王
軾(字用敬/公安人)督師討之
　初普安土司隆暢既老子禮聴營長阿保讒搆相仇
　怨暢有妾曰米魯以罪見逐依禮同居禮阿保皆與
　亂暢聞誅禮阿保懼禍助米魯率衆攻暢破百餘寨
　暢逃雲南鎮廵官召阿保與暢盟息兵米魯潛令人
　殺暢與阿保亂益甚鎮廵官發兵捕斬阿保米魯亡
　入霑益州(元置今州屬/雲南曲靖府)至是復歸故營攻刦諸寨鎮
　守太監楊友等討之大敗賊乗勝刦掠普安幾䧟命
　軾兼左副都統史提督軍務軾未至米魯擁萬騎刦
　營擄友去
九月丙子朔日食
召秦絃總制三邊軍務
　言官劾史琳等䘮師溺職召琳還起秦紘户部尚書
　兼副都御史代之紘至録死事者功劾敗將楊琳等
　四人罪練壮士興屯田申明號令軍聲大振
冬十月以馬文升為吏部尚書劉大夏為兵部尚書
　文升在班列中最為耆碩帝推心委任特敬禮之(嘗/召)
　(見煖閣議考察事以文升年髙重聴再呼告之及出/命左右掖之下階其他嵗時賜賚諸大臣莫敢望也)
　大夏時為兩廣總督召命至再以疾固辭帝不允仍
　趨之入見既至帝問曰朕召卿卿數引疾何也大夏
　頓首言臣老且病竊見天下民窮財盡脱有不虞責
　在兵部度力不辦故辭耳帝黙然
十二月和碩等出河套詔朱暉還
　留京兵三千防禦以叅将楊玉領之明年正月朱暉
　引兵還都給事中屈伸(字引之/任邱人)疏劾暉等西討無功
　班師甫命下將士已入國門不知奉何詔㫖且此一
　役糜京帑及邊儲共一百六十餘萬而首功止三級
　是以五十萬金易一無名之首也所上有功將士至
　萬餘人假使馘一渠魁如和碩或斬級至千百將竭
　天下財不足供費而報功又不知幾萬萬也暉等宜
　論罪置重典不聴
(壬/戌)十五年秋七月王軾破米魯斬之
　軾調官土兵分道進撃連破賊賊遁走僉事王懋中
　土知府鳯英追及之馬尾籠(在貴州南/龍府境)官軍四靣急
　攻米魯突圍出戰英臨陣格殺之餘黨平
九月庚午朔日食
冬十一月瓊州黎亂
　前知府張桓貪殘私斂繼以余濬賊虐尤甚黎人苦
　之符南蛇等遂聚衆為亂鎮兵討之不下户部主事
　馮顒上言瓊州在大海中週三千里其五指山(在瓊/州府)
　(定安縣西南五峯髙大亦名黎母山黎人環居山下/外為熟黎内為生黎山水亦分五𣲖環繞郡境入海)
　林箐深密川澤險阻兵不可入黎衆聚散無常攻之
　則巢穴難窮置之則侵掠不已乞勾考熟知夷情者
　令各集土兵聴廵守官節制有能擒斬首惡者復其
　祖職此以夷攻夷數月間當見俘獲不然師旅之興
　無時已也帝従之明年七月斬符南蛇賊遂平
(癸/亥)十六年春二月詔建延夀塔于朝陽門外尋罷
　帝事兩宫太后甚謹而兩宫皆好佛老以是宫中多
　設齋醮數遣中使往泰山武當山進神袍奉幡幢或
　白晝散燈市上閣臣雖諫帝不敢違也及是内㫖建
　造佛塔又除道士五人為真人劉健等力諫遂皆寢
　罷
夏五月遣南京刑部侍郎樊瑩(字廷璧/常山人)巡視雲貴
　先是雲南景東(元開南州明置/府今府屬雲南)大疫雲霧黒暗凡七
　日不辨晝夜龍川(即隴/川)宣慰司雨雪如手掌盡殺禾
　稼宜良(元縣今屬/雲南府)地屢震暴風曲靖(注見/前)火災燬房
　舍無算帝以雲南災變非常皆由官不得人上下攫
　取以致小民含怨上干天和命瑩兼左僉都御史巡
　視瑩至滇黜不職者數十人民心漸安
召見兵部尚書劉大夏于便殿
　帝問大夏曰卿前言天下民窮財盡祖宗以來征斂
　有常何今日至此對曰正謂不盡有常耳如廣西嵗
　取鐸木廣東取香藥固以萬計他可知矣又問天下
　軍若何對曰窮與民等帝曰居有月糧出有行糧何
　故窮對曰其帥侵克且過半安得不窮帝太息曰朕
　臨御久乃不知天下軍民困何以為人主遂下詔嚴
　禁帝察知大夏方嚴委寄益重左都御史戴珊亦以
　材見知毎有宣召或専及大夏或兼及珊諸大臣不
　能與也既而寇犯大同中官苗逵貪武功勸帝出師
　帝惑其言將従之閣臣劉健等委曲勸阻帝意猶未
　回召問大夏曰太宗時頻年出塞今何故不可大夏
　曰陛下神武固不後太宗而將領士馬逺不逮且淇
　國公小違節制(謂邱福/事見前)舉十萬衆悉委沙漠奈何易
　言之度今上䇿惟守耳時珊亦同召従旁賛決帝遽
　曰微二卿朕幾誤由是師不果出(帝嘗諭大夏曰臨/事輒思召卿又以)
　(非卿部事而止後有當行罷者具掲帖以進大夏頓/首曰不敢帝問何故對曰事之可否外付府部内咨)
　(閣臣可也掲帖滋弊不可為後世法帝然之又嘗問/天下何時太平對曰求治亦未可太急但用人行政)
　(悉與大臣面議當而後行久之天下自治嘗乘開言/四方鎮守中官之害帝問状對曰臣在兩廣見諸文)
　(武大吏供億不能敵一鎮守煩費可知帝曰然祖宗/來設此已久安能遽革第自今必擇其亷者而後用)
　(不然則已之大夏頓首稱善一日大夏與戴珊同侍/帝曰時當述職諸大臣皆杜門如二卿者雖日見客)
　(何害袖出白金賚之曰少左爾亷且屬勿廷謝恐為/他人忌也珊以老疾乞骸骨優詔慰留已大夏宴見)
　(復代珊請帝曰彼屬卿言邪主人留客堅客且為强/留珊獨不能為朕留邪且朕以天下事付卿輩猶家)
　(人父子今太平未兆何忍言歸大夏/出以告珊珊感泣曰臣死是官矣)
秋九月詔户部覈議鹽法
　帝在位久益明習政事數召見大臣欲以次革煩苛
　除宿弊嘗論及理財李東陽極言鹽法弊壊由陳乞
　者衆因而私販數倍劉健進曰太祖時茶法始行駙
　馬歐陽倫以私販坐死髙皇帝不能救如倫事孰敢
　為陛下言者帝曰非不敢言不肯言耳遂詔户部覈
　利弊具議以聞(當是時健等三人竭誠盡慮知無不/言初或有従有不従既乃益見信所)
　(奏請無不納毎進見帝輒屏左右左右不得聞従屏/間竊聴但聞帝數數稱善時人為之語曰李公謀劉)
　(公㫁謝公尤侃侃帝寵任健等特甚/三人皆賜蟒衣閣臣賜蟒自健等始)
(甲/子)十七年春二月詔毎嵗審録重囚毋限一日
　故事毎年㑹官録囚率以一日告竣兵科給事中潘
　釋言審録數多一日不能詳定恐致寃濫太宗皇帝
　時刑部上大辟三百餘人諭各官再訊遲十日不為
　害祖宗好生之仁萬世所當遵也従之
三月太皇太后周氏崩(諡孝肅/皇后)定祔廟制
　先是慈懿錢太后崩雖合𦵏裕陵而異隧距英宗元
　堂數丈許窒之虚右壙以待隧獨通至是周太后崩
　帝御便殿出裕陵圖示大學士曰陵有二隧一窒一
　通此皆先朝内臣所為未合禮昨見成化時彭時商輅
　等章奏先朝大臣忠厚為國如此先帝亦甚不得已
　耳因與劉健等議欲通隧欽天監奏恐動地脉乃止
　後問祔廟禮健言漢以前一帝一后祔二后自唐始
　祔三后自宋始曩者定議慈懿太皇太后居左今大
　行太皇太后居右引唐宋故事為証臣等以此不敢
　復論帝曰事須師古末世不足效太皇太后鞠育朕
　躬朕豈敢忘顧私情耳祖宗來惟一帝一后今若並
　祔是壊禮自朕始也乃援孝穆别祭奉慈殿為言(謂/紀)
　(太/后)下廷臣議英國公張懋等言春秋考仲子之宫胡
　安國傳云孟子入恵公之廟仲子無祭所以此觀之
　祖廟無二配而周禮有祀先妣之文疏云姜嫄也唐
　宋推尊太后不配食者立别廟享之亦得閟宫之義
　宜倣故事于奉先殿外建廟奉祀為宜帝然之將建
　廟欽天監奏年月不宜廷議請暫祀太皇太后于奉
　慈殿正中徙孝穆居左終明世皆用其制
夏四月𦵏孝肅皇后于裕陵
五月罷中官監織造
　命鎮廵官領之従劉大夏請也
六月雨雪
命兩京五品以下官六年一考察四品以上自陳著為
令
　故事方靣官三年朝覲一考察兩京堂上官不與至
　五品以下十年始一行而居官率九載年勞轉遷或
　除服改補多不及期給事中許天錫(字啟衷/閩縣人)請京官
　六年一考察大僚令自陳簡去之命從所請
和碩入大同指揮鄭瑀戰死
廬山鳴
　聲如雷次日大風雨平地水丈餘星子(宋縣今為/南康府治)徳
　安(五季揚吴縣/今屬九江府)二縣人溺死者無算
秋八月置東西衛軍
　帝欲宿兵近地為左右輔劉大夏言保定設都司統
　五衛祖宗意當亦如此請遣還操軍萬人為西衛納
　京東兵宻雲薊州為東衛報司中官監京營者恚失
　兵掲飛語宫門帝以示大夏曰宫門豈外人能至必
　此曹不利失兵耳由是間不行
九月復置起居注
　洪武間設起居注後廢至是太僕少卿儲巏言古者
　立史官記言記動典至重也臣見陛下宣召羣臣多
　係帷幄造滕之言近臣不得以聞史官莫由紀録失
　今不圖恐嵗月綿逺傳聞各異事跡無以䆒其始末
　乞敕廷臣曽䝉召問者備録呈覽宣付史館庶幾聖
　君言動舉無所遺羣臣論説亦以附見報可
冬十一月貶大理寺丞呉一貫(字道夫/海陽人)為嵩明州(元置/今屬)
(雲南/府)同知
　先是泰寧衛部落射傷海西貢使指揮張天祥出闗
　掩殺他衛三十八人指為射貢使者廵撫張鼐(字用/和歴)
　(城/人)以㨗聞㑹指揮張茂與天祥有郤發其事命一貫
　往勘得實論天祥死斃獄中天祥叔父洪屢説寃帝
　密令東厰亷其事還奏所勘皆誣因逮一貫帝御午
　門親鞫之盡反前獄抵一貫死閔珪進曰一貫推案
　不實罪當徒帝不允珪執如初帝怒令更擬珪終以
　原擬上謪一貫嵩明州同知茂擬死洪反得論功帝
　晚年委任大臣中官勢稍絀而天祥事發自東厰廷
　議猶為所撓焉
罷雲南銀塲
(乙/丑)十八年春二月御經筵
　學士張元禎(字廷祥/南昌人)請講太極圖西銘等書帝亟取
　觀之喜曰天生斯人以開朕也元禎清癯長不踰中
　人其充日講帝特設低几聴之
三月下户部主事李夢陽(字獻吉/慶陽人)于獄即釋之
　帝頗優禮外家皇后弟夀寧侯鶴齡建昌伯延齡並
　驕縦多犯法夢陽上書陳二病三害六漸累數千言
　末云夀寧侯鶴齡招納無頼罔利賊民勢如翼虎鶴
　齡奏辨摘疏中陛下厚張氏語誣夢陽訕母后為張
　氏罪當斬后母金夫人復泣愬帝帝不得已下夢陽
　獄尋即内批宥出僅奪俸三月金夫人愬不已帝弗
　聴左右知帝䕶夢陽請母重罪而予杖以洩金夫人
　憤帝亦不許謂劉大夏曰若輩欲以杖斃夢陽耳朕
　寧殺直臣快左右心乎他日帝遊南宫鶴齡兄弟入
　侍酒半皇后及金夫人起更衣因出遊覽帝獨召鶴
　齡語左右莫聞也遥見鶴齡免冠首觸地自是稍歛迹
夏五月帝崩
　帝大漸召劉健李東陽謝遷至乾清宫執健手曰卿
　輩輔導良苦朕備知之東宫年㓜好逸樂卿輩當教
　之讀書輔導成徳健等欷歔受命翌日召東宫論以
　法祖用賢遂崩
太子厚照即位(是為/武宗)
赦
　以明年為正徳元年
秋八月尊皇太后為太皇太后皇后為皇太后
京師滛雨
　自六月至于是月時東宫舊豎劉瑾等(瑾興平人本/談氏子㓜自)
　(宫投中官劉姓者以進因冐姓劉帝即位掌鐘鼓司/與其黨馬永成谷大用魏彬張永邱聚髙鳯羅祥等)
　(相交結時謂之八/黨亦謂之八虎)日導帝遊戲由是怠于政事遺詔
　中所當興罷悉廢格不行閣臣劉健等因久雨上疏
　言之帝雖温㫖褒答而狎昵羣小詔書廢格如故
冬十月𦵏㤗陵(在昌平州羣/架山東南)
　諡曰敬皇帝廟號孝宗
　(明史贊曰明有天下傳世十六孝宗獨能恭儉有制/勤政愛民兢兢于保㤗持盈之道用使朝序清明民)
　(物康阜易曰無平不陂無往不復/艱貞无咎知此道者其惟孝宗乎)
武宗皇帝
(丙/寅)正徳元年春二月大學士劉健等乞罷不許
　吏户兵三部及都察院各有疏言事為宦官所撓傳
　示帝意令閣臣調旨健等不奉命别擬以奏帝不聴
　健等力諫謂奸商壊亂鹽政武臣負罪玩法北征將
　士無功授官御用監書篆濫用匪人皆宜痛抑今陛
　下不信大臣而信羣小欲以一二人私恩壊百年舊
　制臣等豈敢苟従所擬四疏謹以原擬封進不報居
　數日又言比為鹽法賞功諸事極陳利害拱俟數日
　未奉玉音若以臣等言是宜賜施行所言非邪亦當
　明加斥責乃留中不報視之若無政出多門咎歸臣
　等宋儒朱熹有言一日立乎其位則一日業乎其官
　一日不得乎其官則一日不敢居乎其位伏乞聖明
　矜察特賜退休帝優㫖慰留之疏仍不下又數日歴
　數政令十失指斥貴戚近倖尤切因再申前請帝不
　得已始下前疏令所司詳議健等知志終不行各上
　章乞骸骨帝不許既而所司議上一如健等指帝勉
　従之由是諸失利者咸切齒
三月兵部尚書劉大夏罷
　大夏承詔請撤鎮守中官非額設者凡數十人(劉健/等以)
　(孝宗遺命入帝/登極詔中行之)又列上傳奉官當汰者六百八十餘
　人帝不盡従復劾廢閹韋興不當起用帝不聴大夏
　自知言不見用遂連疏乞歸許之
夏四月吏部尚書馬文升罷以焦芳(泌陽/人)代之
　時朝政已移于中官文升日懐去志㑹兩廣缺總督
　推兵部侍郎熊繡(字汝明/道州人)可任繡不欲出外頗怏怏
　其同鄉御史何天衢劾文升徇私文升連疏乞休去
　芳粗鄙無學識好嫚罵人既積忤廷臣乃深結閹宦
　以干進帝初即位廷議以國用不足勸上節儉芳知
　左右有竊聴者大言曰庶民家尚須用度何况縣官
　諺云無錢揀故紙今天下多逋租匿税不是檢索而
　但云損上何也帝聞大喜㑹文升去遂代為尚書
六月大風雨壊郊壇獸瓦
　帝諭羣臣修省劉健李東陽謝遷上言比來免朝太多
　奏事漸晚遊戲漸廣經筵日講直命停止不知陛下宫
　中復有何事急于此者夫濫賞妄費非所以崇儉徳彈
　射釣獵非所以飬仁心鷹犬狐兎不可育于朝廷弓矢
　甲胄不可施于宫禁今聖學久曠正人不親直言不聞
　下情不逹而此數者雜交于前臣不勝憂懼疏入報聞
秋八月立皇后夏氏(上元/人)
冬十月以劉瑾掌司禮監華盖殿大學士劉健武英殿
大學士謝遷同罷
　瑾以内官監兼督團營帝漸信用(瑾與馬永成等日進/鷹犬歌舞角觝之戲)
　(導帝微行又勸帝令鎮守内臣各進萬/金奏至皇莊增至二百餘所畿内大擾)健等謀去之㑹
　言官交章論劾(給事中陶諧御史趙佑等流諧字/世和㑹稽人佑字汝翼雙  人)章下
　閣議健等持之甚力欽天監五官監候楊源(字本清豐/城人瑄之)
　(子/)亦因星變陳言乞親元老斥寵倖帝意頗動而不能
　㫁也先是户部尚書韓文(字貫道洪洞人/宋宰相𤦺之後)以八黨用事
　毎朝退與僚屬言輒泣下郎中李夢陽進曰公泣何為
　比諫官疏劾諸閹執政持甚力公誠及此時率大臣固
　爭去入人易易耳文毅然改容曰善縦事弗濟吾年足
　死矣不死不足報國即令夢陽草疏既具文讀而刪之
　遂率諸大臣伏闕以上(畧曰伏覩近日朝政益非號令/失當中外皆言太監馬永成谷)
　(大用張永羅祥魏彬邱聚劉瑾髙鳯等造作巧偽滛蕩/上心擊毬走馬放鷹逐犬俳優雜劇錯陳于前至導萬)
　(乗與外人交易狎暱媟䙝無復禮體日遊不足夜以繼/之勞耗精伸虧損志德此輩細人惟知蠱惑君上以便)
　(己私而不思皇天春命祖宗大業皆在陛下一身萬一/遊宴損神起居失節雖􁉛粉若輩何補于事竊觀前古)
　(閹宦誤國為禍尤烈漢十常侍唐甘露之變其明驗也/今永成等罪惡既著若縦不冶將來益無忌憚必患在)
　(社稷伏望陛下奮乾剛割私愛上告兩宫下諭/百僚明正典刑潛消禍亂之階永保靈長之祚)疏入帝
　驚泣不食乃遣司禮中官李榮王岳等至閣議一日三
　反欲安置之南京遷欲遂誅之以為處之未盡健推案
　哭曰先帝臨崩執老臣手付以大事今陵土未乾使若
　輩敗壊至此臣死何面目見先帝健遷聲色俱厲惟李
　東陽語少緩王岳者素剛直嫉邪慨然曰閣議是具以
　健等言白帝明日忽有㫖召諸大臣入至左順門健迎
　謂曰事垂濟公等第堅持尚書許進曰過激恐生變健
　不應有頃李榮手諸大臣疏曰有㫖問諸先生諸先生
　言良是第奴儕事上久不忍即置理幸少寛之上自處
　耳衆相顧莫言韓文乃抗聲數八人罪侍郎王鏊(字濟/川吳)
　(人/)助之曰八人不去亂本不除榮曰上非不知第欲少
　寛之耳鏊直前曰設上不處奈何榮曰榮頸有鐵裹邪
　敢壊國事遂退健約文及諸九卿詰朝伏闕面爭王岳
　従中應之因誅瑾等焦芳聞之馳告瑾瑾乃率永成等
　夜伏帝前環泣以首觸地曰㣲上恩奴儕磔餧狗矣帝
　色動瑾進曰害奴儕者王岳也帝曰何故瑾曰岳結閣
　臣欲制上出入故先去所忌耳且鷹犬何損萬幾若司
　禮監得人左班官安敢如此帝大怒立収岳命瑾掌司
　禮監永成大用掌東西厰各分據要地及旦諸臣入朝
　將伏闕知事己中變于是健東陽遷俱上章求去瑾矯
　㫖聴健遷歸而獨留東陽岳充南京凈軍追殺之于途
　于是中外大權悉歸于瑾矣(健遷瀕行東陽祖餞泣下/健正色曰何哭為使當日)
　(多出一語與我輩/同去矣東陽嘿然)
以焦芳為文淵閣大學士吏部左侍郎王鏊兼翰林學士
入内閣預機務
　劉瑾欲引焦芳廷議獨推鏊瑾迫公論令鏊與芳同入
　閣(芳在閣裁閲章奏一阿瑾意鏊雖持正不能與抗事/有不可與李東陽彌縫其間多所補救東陽雖為首)
　(輔嘗委蛇避禍芳嫉其位在已上日夕搆之于瑾㑹通/鑑纂要成瑾以謄寫不謹欲因是為東陽罪東陽大窘)
　(屬芳為解乃止除謄録官數人名東陽得無事是書修/于孝宗時芳未嘗為總裁官至是命文華殿改謄芳遂)
　(列名其間及進呈書辦官張駿等/皆擢顯秩裝潢匠役亦悉授官)
給事中劉􁈙(字惟馨/涪人)吕翀(廣信永/豊人)請留劉健謝遷不報
尋與南京給事中戴銑(字寳之/婺源人)御史薄彦徽(陽曲/人)等並
杖斥除名
　健遷既去位􁈙翀抗章請留帝不聴其疏傳至南京
　為協同守偹武靖伯趙承慶(輔之/子)所得應天尹陸珩
　録以示諸僚兵部尚書林瀚聞而太息于是銑彦徽
　率諸科道官合疏言元老不可去宦豎不可任劉瑾
　等激帝怒盡逮之并􁈙翀俱予杖削籍詞連承慶瀚
　珩亦皆得譴(時南京御史蔣欽與銑等同被罪出獄耳/甫三日欽獨具疏劾瑾言劉瑾小竪子)
　(陛下親以腹心寄以耳日待以股肱殊不知瑾為悖/逆之徒蠧國之賊竊柄弄權萬民失望愁嘆之聲動)
　(徹天地幸聴臣言急誅瑾以謝天下然後殺臣以謝/瑾疏入再杖三十繫獄越三日復具疏請殺瑾且言)
　(陛下不殺此賊當先殺臣使臣得與龍逢比干同遊/地下臣誠不願與此賊並生言尤激切既入復杖三)
　(十方欽屬草時燈下㣲聞鬼聲欽念疏上必掇竒禍/此必先人之靈欲寢此奏因整衣冠立曰果先人盍)
　(厲聲以告言未已聲出壁間益悽愴欽歎曰業已委/身義不得緘嘿負國為先人羞遂奮筆曰死即死此)
　(藁不可易也聲遂止杖後三日卒于獄又兵部主事/王守仁以論救銧等廷杖四十謪貴州龍場驛丞至)
　(錢塘瑾使人追之急守仁賦詩寘衣冠江岸側若自/沉者乃潛附商舟抵福建故所識道士責之日若有)
　(父在倘瑾逮若父誣若走異域何以自明守仁父華/前為南京吏部尚書以忤瑾歸故道士以為言守仁)
　(悟遂之驛字蔣欽字子修常熟人王華字徳輝餘/姚人守仁  伯安龍場驛在貴州修文縣治今廢)
十一月削户部尚書韓文職
　劉瑾恨文甚日令人伺文過不得及是有以偽銀輸
　内庫者遂以為文罪詔降一級致仕給事中徐昂疏
　救中㫖責其黨䕶遂落文職并除昂名文出都門乗
　一騾宿野店而去(瑾又憾李夢陽代文革疏矯㫖謫/山西布政司經歴勒致仕既而瑾)
　(復摭他事下夢陽獄將殺之夢陽與修撰康海素以/詩文相倡和獄中書片紙出曰對山救我對山者海)
　(别號也海與瑾同鄉瑾前招致之海不肯往因夢陽/故遂謁瑾瑾大喜為倒屣迎海因詭詞説之夢陽遂)
　(得釋後瑾敗海坐黨落職而夢陽起為江西提學副/使復以與廵按御史江萬實相訐奏罷官久之乃卒)
　(夢陽才思雄鷙言文必秦漢詩必盛唐與海及何景/明徐禎卿邊貢王九思王廷相號七才子皆以詩名)
　(當世迨嘉靖朝李攀龍王世貞出復奉以為宗天下/推李何王李為四大家無不爭效其體云  康海字)
　(徳涵武功人何景明字仲黙信陽人徐禎卿字昌穀/呉縣人邊貢字廷實歴城人王九思字敬夫鄠人王)
　(廷相字子衡儀封人李攀龍字于/鱗歴城人王世貞字元美太倉人)
(丁/夘)二年春正月乙亥朔日食
三月劉瑾矯詔榜奸黨于朝堂
　劉健謝遷雖去瑾憾不已矯詔列健遷及尚書韓文
　楊守隨林瀚都御史張敷華(字公實/安福人)戴珊并詞臣(檢/討)
　(劉瑞内瑞字/徳符  江人)臺諫(陶諧趙/佑等)部曹(李夢/陽等)凡五十三人為
　奸黨榜示朝堂召羣臣跪金水橋南宣戒之
敕各鎮守太監預刑名政事
夏五月度僧道四萬人
復寧王宸濠(獻王權/五世孫)䕶衛
　初宸濠祖奠培犯法革䕶衛至是宸濠請復劉瑾受
　賂遂許之
六月逮前總制三邊都御史楊一清(字應寧雲南安/寧州人居丹徒)下
獄尋釋之
　先是一清廵撫陜西請特遣大臣總制三邊(自王越/後總制)
　(罷不/設)劉大夏以一清才請即任之一清乃建議防邊
　以花馬池至靈州地勢平衍寇毎従此毁墻入固原
　平凉不能耕牧請修濬墻塹増設衛所以安内附以
　遏外侵帝可其議為特發帑金數十萬工方興而劉
　瑾憾一清不附已一清遂引疾歸尋以一清破冒邊
　費逮下錦衣獄李東陽王鏊力救乃得釋(已而瑾託/言邊倉芻)
　(粟多朽腐復矯㫖逮各省/廵撫及管糧郎中下獄)
秋八月作豹房
　帝為羣閹蠱惑于西華門作豹房朝夕處其中
冬十月劉瑾矯㫖杖戌欽天監五官監候楊源道死
　源以霾霧時作言此衆邪之氣隂冒于陽臣欺其君
　小人擅權下將叛上引譬甚切劉瑾怒矯㫖杖三十
　釋之源又言占得火星入太微垣帝座前或東或西
　往來不一乞収攬政柄思患豫防盖専指瑾也瑾大
　怒召而叱之曰若何官亦學為忠臣源厲聲曰官大
　小異忠一也矯㫖又杖六十謫戌肅州在道以創卒
　初源父瑄在天順初以忠諫名天下(事具/前)及是源以
　小臣抗節尤為士論所重云
以楊廷和(字介夫/新都人)為户部尚書兼文淵閣大學士預機務
　廷和先為詹事直講筵附經義指斥近倖劉瑾惡之
　傳㫖改南京吏部侍郎尋遷南京户部尚書及是帝
　問楊學士何在瑾以南京户部對乃召入閣
(戊/辰)三年春正月大計外吏内批黜翰林學士呉儼(字克/温宜)
(興/人)御史楊南金
　儼家素饒劉瑾遣人求金㗖以美官儼峻拒瑾怒南金
　為都御史劉宇(字志大/鈞州人)所搆瑾亦怒之時方考察朝覲
　官瑾忽批奏尾落儼南金職初瑾毎奏事必伺帝為戲
　弄時帝厭之亟揮去曰吾用若何事乃溷我自此大小
　事瑾皆専決不復白帝及是奏出中外莫不駭異(瑾不/學批)
　(答章奏皆持歸私第與妹壻禮部司務孫聰松江市儈/張文冕相參決聰文冕不能文辭率鄙冗焦芳為潤色)
　(之已而瑾威權日甚内外章奏先具紅揭投瑾/號紅本然後上通政司號白本奉行若朝制然)
夏六月劉瑾執朝官三百餘人下獄
　午朝退有遺匿名書于御道數瑾罪者瑾矯詔召百官
　悉跪奉天門外詰責之日暮執五品官以下三百餘人悉
　下獄時酷暑曝死者三人暍而病者無算明日李東陽
　等力救瑾以亷知其同類所為衆獲免(瑾凶暴日甚嘗/以尚寳司卿崔)
　(濬副使姚祥郎中張瑋違制乗肩輿荷重校㡬死李東/陽王鏊刀救始釋而戍之其他庶官以荷校死者甚衆)
秋八月立内厰
　時東西厰緝事人四出道路惶懼劉瑾復立内厰自
　領之中人以微法無得全者萬姓􁁦􁁦
劉瑾創罰米法
　凡朝官忤瑾者悉誣以舊事罰米輸邊刻期完納違者
　罪之(韓文已落職瑾憾不已首逮之下錦衣獄數月罰/米千石輪大同尋又羅織他事罰至再家業蕩然)
九月逮前兵部尚書劉大夏下獄戍肅州
　初孝宗時大夏在兵部劉宇為大同巡撫宇私市善
　馬賂遺權要大夏于宴見時為考宗言之宇聞深憾
　大夏及是與焦芳譖于劉瑾曰籍大夏家可當邊費
　十二遂假田州岑猛事逮繫詔獄(岑猛者田州土官/也𢎞治中與思恩)
　(土官岑濬相仇殺濬尋㐲誅猛貶秩大夏方長兵部逼/議以思恩田州俱設流官而徙猛福建千户奏下猛)
　(遛不肯行及是納賄于瑾求/復故地瑾許之遂與是獄)瑾欲坐大夏激變論死
　閣臣王鏊曰岑氏未叛何名激變都御史屠滽亦言
　劉尚書無死法瑾漫罵曰即不死可無戌耶瑾亦詗
　大夏家實貧乃坐戍極邊初擬廣西芳曰是送之歸
　也遂改肅州大夏年已七十三徒步荷戈至大明門
　下叩首而去觀者歎息泣下(大夏至戍所遇團操輒/就位所司固辭大夏曰)
　(軍固當役也瑾猶摭他事罰米輸塞下/者再後遇赦歸及瑾誅復原官致仕)
(己/巳)四年春二月黜前大學士劉健謝遷為民
　初健遷在内閣時浙江應詔舉懐才抱徳之士餘姚
　周禮(字徳恭著有/續綱目發明)徐子元許龍上虞徐文彪凡四人
　未録也及是劉瑾焦芳日偵察健遷過無所得乃摭
　其事以禮等皆遷同鄉而草詔由健欲因此為罪矯
　㫖謂天下至大豈無應詔者何餘姚處士之多邪遂
　下禮等詔獄屬主者詞連健遷瑾持至閣欲逮二人
　籍其家頼李東陽力解瑾意少釋芳従旁厲聲曰縦
　輕貸亦當除名既而旨下果如芳言并榜禁自今餘
　姚人不得授京官
夏四月王鏊罷
　劉瑾横彌甚鏊初開誠與言間聴納既而漸不能救
　遂力求去疏三上許之(鏊博學有識鑒少善制舉藝/為當世所宗後數典鄉試程)
　(文冠一時取士尚經術隂詭者一切屏去文體為一/變明代舉子業最擅名者前則鏊與唐順之後則歸)
　(有光胡友信天下並稱為大家鏊歸後家居十五年/屢薦不起及卒贈大傅諡文恪  唐順之家應徳武)
　(進人歸有光字熙甫崑山/人胡友信字成之徳清人)
五月改翰林官吴一鵬(字南夫長洲/人官侍讀)顧清(字士亷華亭/人官編修)
等于南京六部
　劉瑾素惡翰林官不下已焦芳亦銜之及是孝宗實
　録成翰林預纂修者當進秩芳説瑾曰翰林官當擴
　充政事于是一鵬清等十六人俱調南京六部為員
　外郎主事等官
六月以劉宇兼文淵閣大學士宇乞歸遂以張綵(安定/人)
為吏部尚書
　始宇介于焦芳以結瑾得入為都御史瑾好摧折臺
　諫宇輒以小過笞御史瑾以為賢瑾初通賄望不過
　數百金宇首以萬金贄瑾瑾大喜曰劉先生何厚我
　遂由兵部尚書晉吏部(宇在兵部賄賂狼籍及為吏/部權歸選郎張綵而文吏贈)
　(遺又不若武弁嘗悒悒嘆/曰兵部自佳何必吏部也)至是瑾欲用張綵代宇乃
　令宇入閣宇宴瑾閣中極驩明日將入閣任事瑾曰
　爾真欲相耶此地豈容再入宇不得已乃乞省墓去
　遂以綵長吏部綵先為選郎移疾家居瑾以同鄉起
　用原官大悦之一嵗之中由郎署長六卿變亂選格
　賄賂肆行金帛竒貨相望塗巷(綵性尤漁色撫州知/府劉介妻妾美綵特)
　(擢介太常少卿盛服往賀曰子何以報我介惶恐謝/曰一身外皆公物綵曰命之矣即使人直入内牽其)
　(妾輿載歸其/肆横如此)
秋小王子寇延綏
　尋犯花馬池總制尚書才寛(字汝栗/遷安人)率師禦之頗有
　斬獲敵伏兵突出寛中流矢死
湖廣江西四川盗起
　時連嵗饑饉四方盗賊並起湖廣則沔陽(元府明為/州今屬安)
　(陸/府)賊楊清邱仁等(僭稱天/王將軍)出沒湖湘間江西則東鄉
　(明縣今屬/撫州府)賊王鈺五徐仰山等桃源(山洞名在饒州/府萬年縣東)
　賊汪澄二王浩八等華林(山名在瑞州府髙安/縣西北上有雲棚城)賊羅
　先權陳福一等各據山寨而贛州大㡌山(在長寧縣/東南路通)
　(閩/廣)賊何積欽等復蔓延福建廣東之境四川則保寧
　(注見/前)賊藍廷瑞(自稱順/天王)鄢本忠(自稱刮/地王)廖恵(自稱掃/地王)
　等擁衆至數萬官軍討之不能克羣盗遂日熾
(庚/午)五年春二月以曹元(字以貞大/寧前衛人)為吏部尚書兼文淵
閣大學士預機務
　元柔佞滑稽不修士行與劉瑾有連遂攀援入閣其
　在閣中日飲酒諧謔道里巷鄙語而已
三月以洪鐘(字宣子/錢塘人)總制湖廣川陜河南軍務
　楊清邱仁等圍岳州䧟臨湘(宋縣今屬/岳州府)鐘檄布政使
　陳鎬(應天/人)及都指揮潘勲撃破之湖湘底寧鐘遂移
　師入蜀時藍廷瑞與廖恵謀據保寧鄢本恕謀據漢
　中取鄖陽自荆襄東下已而恵䧟通江(宋縣今屬/保寧府)尋
　復遁去四川廵撫林俊發玀􁋄兵蹙之龍灘河(亦曰/龍灘)
　(渡在保寧府昭化縣/西嘉陵江津濟處也)賊墜崖溺水者無算遂擒恵廷
　瑞本恕東奔越漢中至大巴山(在南江縣北與陜/西漢中諸山相連)俊
　復追敗之㑹鐘至與俊議不合俊别撃瀘州賊曹甫
　廷瑞等乗間収集散亡勢復振鐘率兵分道進勦而
　俊亦平曹甫還與鐘㑹賊依山結營陽言就撫以計
　緩師官軍為七壘守之賊不得逸其黨漸潰鐘令永
　順(注見/前)土司彭世麟以計擒廷瑞本恕(本恕以所掠/女子詐為己)
　(女結婚于世麟冀得間逸去世麟宻白鐘鐘令許其/請因遂圖之及期廷瑞本恕及其黨咸來㑹伏發悉)
　(就/擒)送鐘斬之餘衆悉平(事在/六年)有廖麻子者獨逸去轉
　掠兩川官軍不敢擊躡賊後馘良民為功土兵虐尤
　甚時有謡曰賊如梳軍如篦土兵如鬀
夏四月安化王寘鐇(慶靖王/㮵曽孫)反遊撃將軍仇鉞(字廷威/鎮原人)
討擒之
　寘鐇素狂誕術者言寘鐇當大貴遂覬望非分與其
　黨指揮周昂等潛畜逆謀㑹大理寺少卿周東度田
　寧夏以五十畆為一頃苛歛騰怨而廵撫安惟學素
　殘虐將士銜次骨寘鐇使人激之咸願従寘鐇遂反
　殺東惟學及總兵官鎮守太監都指揮等傳檄逺近
　以誅劉瑾為名詔起右都御史楊一清總制軍務討
　之以太監張永為監軍先是仇鉞以邊警屯玉泉營
　(在寧夏/府西南)聞變即入城謬以兵𨽻賊營自稱疾堅卧而
　隂結壯士伺問圖之及一清將至寘鐇令昂就鉞問
　計鉞方卧呻吟伏卒猝起捶殺昂乃披甲横刀提昂
　首躍馬大呼壯士皆集徑馳詣寘鐇第縛之其衆皆
　潰寘鐇叛十有八日而敗檻送京師賜死黨皆伏誅
　鉞論功封咸寧伯
五月焦芳罷
　劉瑾濁亂朝政荼毒縉紳皆芳導之毎過瑾言必稱
　千嵗自稱日門下四方賂瑾者先賂芳始張綵為郎
　時芳力薦以悦瑾比綵為尚書芳納賄薦人無虗日
　綵時異同遂有隙檢討叚炅故芳黨見瑾暱綵芳勢
　稍衰轉附綵盡發芳隂事搆于瑾瑾大怒數于衆中
　斥責芳芳大愧沮遂乞歸
六月前吏部尚書馬文升卒
　文升歸後劉瑾坐以朋黨除名及是卒(文升有文武/才朝端大議)
　(往往待之决功在邊鎭外國皆聞其名/卒後未幾瑾誅復官贈太傅謚端肅)
帝自稱大慶法王
　帝于佛經梵語無不通曉自稱大慶法王西天覺道
　圓明自在大定慧佛命所司鑄金印以進
秋八月劉瑾伏誅
　先是張永監軍西征楊一清深與相結知永與瑾有
　隙因宻與畫䇿請誅瑾(初八黨中瑾尤狡猾為七人/所推及専政七人有所請瑾)
　(俱不應咸怨之瑾又嘗欲逐永永以譎免一清知之/因乗間扼腕言曰今反側雖除如内患何因促席畵)
　(掌作瑾字永難之一清慷慨曰公亦上信臣討賊不/付他人而付公意可知今功成奏㨗請間論軍事因)
　(發瑾奸極陳海内愁怨恐變生心腹上英武必聴公/誅瑾瑾誅公益柄用悉矯弊政収天下心吕强張承)
　(業暨公千載三人耳永曰脱不濟奈何一清曰言出/于公必濟萬一不信公頓首據地泣詣死上前剖心)
　(以明不妄上必為公動苟/得請即行事毋須臾緩)永勃然起曰老奴何惜餘
　年不以報主意遂决及將至京永請以八月十五日
　獻俘瑾使緩其期時京師籍籍謂瑾將于是日為亂
　(瑾信術者言謂其従孫二漢當大貴遂謀不軌㑹其/兄都督同知景詳死將以八月十五日俟百官送𦵏)
　(遂作/亂)或馳告永永遂先期入獻俘畢帝置酒勞永瑾
　等皆侍及夜瑾退永出寘鐇檄因奏瑾不法十七事
　帝已被酒俛首曰奴負我永曰此不可緩緩則奴輩
　皆虀粉陛下安所歸乎馬永成等亦助之遂縛瑾菜
　厰明日帝出永奏示内閣下瑾獄帝親籍其家得金
　銀數百萬珠玉寳玩無數并衮衣玉帶甲仗弓弩諸
　違禁物又所常持扇内藏利七首二帝大怒曰奴果
　反命百官㑹鞫午門獄具詔磔于市怨家爭購其肉
　生噉之(二漢及張文冕等俱就戮張綵獄斃磔其屍/焦芳止除名二漢臨刑曰我固當死第吾家)
　(所為皆焦芳與張綵耳今我與綵皆處極/刑而芳獨宴然豈非寃哉芳後竟良死)
曹元以罪免
　劉瑾敗元即日上疏請哀詔許致仕言官交劾黜為
　民諸附瑾者竄逐以差朝署為清
以劉忠(字司直/陳留人)梁儲(字叔厚廣/東順徳人)並為吏部尚書兼文淵
閣大學士預機務
　忠先與楊廷和同侍講筵為劉瑾所嫉出為南京禮
　部侍郎尋進尚書焦芳薦之召還瑾見忠頗負氣岸
　甚悔乃傳旨以尚書専典誥勅儲為學士時嘗修㑹
　典及為吏部尚書瑾坐以小疵降侍郎孝宗實録成
　當復尚書調南京吏部至是瑾敗二人遂同召入閣
冬十月覇州降盗劉六(名寵覇州/文安人)劉七(名宸寵/之弟)叛
　劉六劉七並驍悍善騎射初與楊虎齊彦名等従有
　司捕盗(時畿輔多盗皆馳/馬鳴箭號口響馬)頻有功㑹劉瑾家人梁洪
　徵賄不得誣為盗令捕之六等乃投大盜張茂茂素
　招納亡命為逋逃主家與太監張忠鄰(茂與忠皆/文安人)結
　為兄弟夤縁馬永成谷大用軰得出入豹房侍帝蹋
　鞠而乗間出刼如故已茂為捕盗御史寗杲(遼東海/州人)
　所擒六等詣官首伏兵部奏赦之令捕他盜自效六
　等憚要束及是叛去聚衆剽掠旬日間至數千畿南
　大擾有趙鐩者(亦曰/風子)本覇州文安諸生六等亂起挈
　家匿水渚中賊至驅之登陸將汚其妻女鐩故有膂
　力格殺二賊賊聚執之遂入其黨與六等俱為盗魁
　明年賊衆益多遂分為二劉六劉七齊彦名等乃轉
　掠山東(自山東河南至湖廣江西仍/由故道還抵覇州復走山東)楊虎趙鐩等擾
　河南(由河南入山西自西而東踰曲周威縣還抵文/安仍往河間  曲周注見前威縣元州明改縣)
　(今縣屬/廣平府)縦横數千里殘破州縣以百數詔以恵安伯
　張偉(昭皇后兄/昇之曽孫)都御史馬中錫(字天録/故城人)帥京營鋭卒
　往討中錫書生不習兵事偉紈袴子畏怯不敢戰遂
　議招撫(中錫至桑園單車入賊壘開誠諭之劉六欲/降劉七曰騎虎不得下今内臣主國事馬都)
　(堂能踐其言乎徑去北桑/園鎮名在山東徳州)賊終不降于是廷臣交章
　劾偉中錫玩寇召還下獄論死而賊横愈甚
(辛/未)六年春二月起左都御史陳金(字汝礪應城/人徙居武昌)總制江
西軍務
　江西盜起連年官軍屢失利金時丁母憂在籍詔起
　原官提督軍務討之金以屬郡兵不足用奏調廣西
　狼土兵久之兵至乃先撃東鄉賊平之(以下事俱/在明年)遂
　移師以次悉定桃源華林及大㡌山諸賊半嵗間俘
　斬二萬七千餘人立東鄉(注見/前)萬年(即桃源/洞置)二縣招
　降人居之然土兵貪殘嗜殺剽掠甚于賊金方倚其
　力不為禁士民深怨焉
夏四月劉忠罷
　劉瑾既誅張永魏彬輩猶用事永嘗遣廖鵬謁忠忠
　僕𨽻遇之又却其餽永大恨是年忠典㑹試帝摘試
　録中舛誤示李東陽忠知為中官所齮乞省墓歸(忠/抵)
　(家再上章乞致仕報許嘉/靖初卒贈太保謚文肅)
秋八月以兵部侍郎陸完(字全卿/長洲人)督邊兵討賊
　張偉馬中錫既論罪兵部尚書何鑑(字世光浙/江新昌人)以京
　軍不能制賊請發宣府延綏二鎮兵助討詔完統之
　邊將許㤗(寧之/子)郤永馮禎(綏徳/衛人)等俱聴調遣師行至
　涿州忽傳賊犯固安且逼京師帝御左順門召閣臣
　及鑑諭曰賊在東師乃西出恐緩不及事因命鑑召
　完入衛完遂趨信安(鎮各注/見前)􁘭㤗永撃賊覇州敗之
　京師乃解嚴已而邊兵連破賊完請益發大同遼東
　兵濟之内官谷大用張忠意賊旦暮且平乃自請督
　師冀邀封賞詔以大用提督軍務伏羗伯毛鋭(忠之/子)
　為總兵官忠監神鎗帥京軍五千㑹完是時賊益南
　方圍濟寧焚糧艘大用等駐師臨清觀望不敢進㑹
　明年正月帝將有事南郊賊遂謀以十二月朔伺帝
　省牲乗間犯駕乃疾馳而北先一日至覇州鑑立奏
　聞即夜嚴設守備迨明帝召問駕可出否鑑請早出
　安人心帝成禮而還賊知有備西掠保定以去(明年/正月)
　(劉六復突覇州帝召大用鋭回禦近畿大/用鋭遇賊于長垣大敗廷議召二人還)
冬十一月地震
　覇州尤甚三日中十有九震
十二月以禮部尚書費宏(字子充/􁧃山人)兼文淵閣大學士預
機務
　先是宏以帝耽宴樂早朝日講俱罷上疏切諫報聞
　及是劉忠致仕遂以宏代
黄河清
　自清河口(注見/前)至桞舖九十餘里凡三日
(壬/申)七年夏閏五月都御史彭澤(字濟物/蘭州人)咸寧伯仇鉞討
平河南賊
　先是賊渠楊虎溺死宿州(虎為邊兵所追至小黄河/渡口百户夏時設伏蹙之)
　(虎遂溺死南小黄河在宿/州北與河  夏邑縣接界)餘衆悉奔河南推劉恵為
　首稱奉天征討犬元帥趙鐩副之分其衆十三萬為
　二十八營(應二十/八宿)以牽制官軍(鎰于羣盗中稍有計/智羣盗専事淫掠鐩)
　(獨勸其黨無妄殺移􁘭府縣約官吏師儒母走避迎/者安堵由是横行中原勢出劉六等上嘗攻鈞州以)
　(馬文升家在舍之去及入泌陽燬焦芳家掘其先塚/芳逺匿束草為芳像寸裂之曰吾為天下誅此賊)
　朝議以畿輔山東賊委陸完而命澤與鉞専辦河南
　賊時叅将馮禎戰死賊方張及聞澤等且至素憚威
　名奔迸四出永順宣慰彭明輔敗之潁州諸將神周
　(夀州人/英之子)時源等又敗之光山胡廣軍亦敗其别部于
　羅田(蕭梁縣今/屬黄州府)賊沿途潰散分其衆為二恵北走商
　城鐩南出潁水澤與鉞定計使周追鐩源追恵連戰
　皆㨗鐩轉至應山(隋縣今屬/徳安府)衆略盡薙髪懐度牒潛
　至江夏為軍校所執送京師伏誅恵追及于南召(明/縣)
　(成化中置今/屬南陽府)官軍射中其目自縊死餘黨先後勦捕
　悉平
秋八月陸完追賊于狼山(注見/前)平之
　劉六劉七齊彦名等出沒畿輔山東之境沿及淮北
　官軍雖屢敗之而賊招聚散亡旋即復振㑹河南賊
　已平其勢始衰遂走湖廣奪舟至夏口遇督漕都御
　史馬炳然殺之復登陸焚漢口指揮滿弼追及劉六
　中流矢赴水死劉七徐彦名率舟東下由黄州至鎮
　江完疾趨而南帝命彭澤仇鉞㑹完並勦大兵盡集
　江南北賊猶乗潮上下肆掠已而賊治舟孟瀆(在常/州府)
　(武進縣西北南通運河北逹/大江唐刺史孟簡所開因名)尋抵通州颶風大作棄
　舟走保狼山完以兵夜蹙之山南彦名中槍死七中
　矢亦赴水死餘賊盡平
九月賜義子一百二十七人國姓
　帝所悦中官奴卒輒収為義子亡虜亦與焉並賜姓
　朱氏
召洪鐘還以彭澤代之
　四川餘賊廖麻子喻思俸連䧟州縣勢日猖獗言官
　劾鐘乃召還以澤往代澤與總兵官時源數敗賊廖
　子喻思俸皆就擒澤遂移漢中請班師未報而内江
　(隋縣今/屬資州)榮昌(明縣洪武初置/今屬重慶府)賊復熾澤旋軍討平之
　詔澤暫留保寧鎮撫
冬十一月調宣府大同遼東延綏四鎮兵入京營
　初大同遊撃江彬(宣府/人)領邊兵討賊及賊平還過京
　師因結義子錢寧(太監錢/能家奴)以進未幾大得幸寵在寧
　上寧心忌之彬欲藉邊兵自固因盛稱邊軍驍悍勝
　京軍請互調操練言官交諫大學士李東陽疏陳十
　不便皆不聴于是調四鎮兵入京師號外四家軍彬
　兼統之帝别令羣閹善射者為一軍與彬等晨夕馳
　逐甲光照宫苑呼譟聲逹九門(又作東西官㕔于禁/中視團營命内官義)
　(子分領之帝時/臨閱名曰過錦)
十二月李東陽罷
　東陽以老疾乞休前後章數上至是始許之(東陽立/朝五十)
　(年清節不渝以文章領䄂縉紳朝廷大著作多出其/手奬成後進推挽才彦學士大夫出其門者率粲然)
　(有所成就初與劉健謝遷請誅劉瑾及健遷去而東/陽獨留氣節之士多非之侍郎羅玘上書勸其早退)
　(至請削門生籍東陽得書俛首長嘆而已然方逆瑾/肆虐時潛移嘿奪保全善類天下亦隂受其庇云致)
　(仕四年卒贈/大師諡文正)
(癸/酉)八月春正月召陳金還以俞諫(字良佐/桐廬人)代之
　初陳金破東鄉賊土兵邀賞千金金靳不予乃縦賊
　使逸黠傑者多不死金急欲成功遂下命招撫及破
　桃源賊金與諸將置酒髙㑹賊賂目兵乗間遁去轉
　掠徽衢間餘衆復集攻剽如故至是言官劾金乃召
　還以諫為都御史往代賊渠王浩八屯貴溪(唐縣今/屬廣信)
　(府/)之裴源山勢甚盛諫潛軍夜破之擒浩八又進勦
　桃源東鄉餘賊悉平之
秋八月土魯番據哈宻
　初哈宻善巴卒其子巴雅濟(舊作拜牙即/今改後仿此)襲封忠順
　王滛虐不親政事嘗恐其屬部害己土魯番酋莽蘇
　爾(阿哈瑪特子嗣為蘇勒坦按莽/蘇爾舊作滿速兒今改後仿此)數以甘言誘之(莽/蘇)
　(爾狡黠過于其父時/有吞復哈密之意)至是巴雅濟遂棄其國奔土魯
　莽肅爾奪其印即遣和卓塔濟迪音(舊作火者他只/丁今改後仿此)
　據守哈密
(甲/戌)九年春正月乾清宫災
　帝毎嵗張燈費浮數萬及是宸濠别為竒巧以獻令
　所遣人入宫懸掛皆附著柱壁復依簷以貯火藥遂
　延燒宫殿皆盡(火盛時帝猶往豹房回顧光燄燭/天謂左右曰好一棚大烟火也)楊
　廷和等請帝避殿下詔罪已又疏請早朝宴罷躬九
　廟祭示崇兩宫孝飬勤日講復面奏開言路逹下情
　還邊兵革宫市罷皇店(江彬毁京城民/居為皇店酒肆)出西僧省工
　作減織造語皆切至帝不省
二月以禮部尚書靳貴(字充道/丹徒人)兼文淵閣大學士預機
務
　貴以宫僚舊恩(貴先侍/帝東宫)故有是命(貴在閣三年無所/建白致仕歸後帝)
　(至江南㑹貴卒親臨其䘮命詞臣/撰文皆不稱㫖帝乃自為文祭之)
夏五月費宏罷
　錢寧隂黨宸濠欲交歡宏餽宏綵幣珍玩拒却之寧
　慚且恚初宸濠行賄劉瑾得復䕶衛(事具/前)及瑾誅仍
　論奪至是宸濠因伶人臧賢輦白金數萬徧賂朝貴
　奏請復還所奪寧及兵部尚書陸完主之(完前為江/西按察使)
　(與宸/濠善)中官持奏詣閣宏力持不可諸嬖人乗宏讀廷
　試卷取中㫖予之于是宸濠與寧合數偵宏事無所
　得以御史嘗劾宏弟寀不當留翰林即指為宏罪中
　㫖責宏令自陳狀宏即日乞休命并寀致仕(宏甫發/京師寧)
　(遣騎尾之至臨清/焚其舟資裝盡燬)
遣右都御史彭澤提督甘肅軍務經理哈密
　土魯番既據哈密復遣使赴甘肅投謾書索犒賜邊
　臣以聞請遣大臣經理大學士楊廷和等交薦澤再
　辭不許澤至甘州土魯番方攻掠赤斤苦峪諸衛聲
　言與我金帛萬數即歸城印澤謂番人嗜利可因而
　欵也遣都督沙呼實(哈宻回回都督先以國亂徙居/肅州按沙呼實舊作□亦虎仙)
　(今改後/仿此)以幣二千銀酒鎗一往賂番酋莽蘇爾令還
　城印莽肅爾偽許之澤輒奏番酋悔過效順事已平
　帝即召澤還廵撫御史馮時雍言城未歸澤不宜遽
　召不納初沙瑚實隂與莽蘇爾通為之耳目據城奪
　印皆其謀澤不知而遣之及澤還巴雅濟在土魯番
　迄不返和卓塔濟迪音據哈宻亦不退久之莽蘇爾
　復要重賞始以城獻還(事在十一/一年)巴雅濟仍留如故
　(既而沙呼實復誘莽蘇爾謂肅州可得莽蘇爾遂復/取哈宻以萬騎寇嘉峪闕遊擊芮寧戰歿詔澤提督)
　(三邊軍務禦之㑹副使陳九疇禁繋沙呼實及沙布/塔絶其内應莽蘇爾乃還𤓰州為副總兵鄭亷所敗)
　(因復求和澤兵遂罷時十二年四月也初澤與兵部/尚書王瓊有隙又時時謾罵錢寧由是瓊與寧相庇)
　(欲傾澤㑹澤乞歸瓊追論嘉峪之敗請窮詰增幣者/主名寧従中下其事而沙布塔之子以其父為九疇)
　(禁繋捶死詣闕訟寃瓊欲因此興大獄奏遣科道二/人往甘肅勘狀明年勘至于澤無所坐瓊怒劾澤誣)
　(妄辱國斥為民坐九疇激變逮下吏削籍澤材武知/兵然性疎闊負氣其經略哈宻事頗不當瓊與寧因)
　(交齮之遂得罪時沙布塔已逮赴刑部九疇既論罪/遂得釋夤縁錢寧與沙布塔之子俱得侍帝左右帝)
　(悦之授錦衣指揮並賜國姓塔陳九疇字禹學曹州/人王瓊字徳華太原人沙布  舊作失拜烟答今改)
　(後仿/此)
秋八月辛夘朔日食
京師地震
九月謪編修王思(字宜學/直曽孫)為三河驛(在潮州府大埔縣/西今有廵司為縣)
(巨/鎮)丞
　時帝狎虎被傷踰月不視朝思疏言孝宗皇帝子惟
　陛下一人當為天下萬世自重其身豈可嗜酒以荒
　志好勇以輕身疏留中謫三河縣丞
冬十一月廢歸善王當沍(魯王陽/鑄㓜子)為庶人當沍自殺
　當沍以勇健聞(初流賊攻兖州當沍率家衆乗城取/䕶衛弓弩射却賊降勅奬諭名遂著)
　數與卒袁質舍人趙巖校射質巖家東平與吏部主
　事梁榖同里㑹有怨質巖者誑榖云質巖且為亂榖
　遂告變于楊一清兵部議以大兵駐濟南伺變而魯
　王陽鑄入長史馬魁譖亦奏當沍欲反帝遣司禮太
　監温祥大理少卿王純等往按問(圍當沍第搜其兵/械則前所射賊弓)
　(弩半渝/敝矣)祥等讞榖所指皆平人于是御史李翰臣劾
　榖魁誣罔宜即訊詔下翰臣獄謪其官而釋榖不問
　廷臣議當沍罪無所得乃坐以違祖制(藏䕶衛/兵器)廢為
　庶人質等戌邊魁坐斬中官送當沍之髙墻當沍大
　慟曰寃乎即日觸墻死聞者傷之
十二月營乾清宫加天下賦百萬
(乙/亥)十年春正月帝有事于南郊逮暮成禮
　是日漏下二鼓帝始還宫楊廷和等疏諫不報楊一
　清等又言比嵗視朝太稀又復太晚入春以來漸至
　昏夜日月之光既逺上下之情不通侍衛被執鎧仗
　自朝至暮饑餒困疲四夷貢使見此能無駭異歸而
　傳語必啟戎心疏入不報
三月楊廷和罷
　廷和丁父憂乞奔䘮不許三請乃許之
夏閏四月以吏部尚書楊一清兼武英殿大學士預機
務
　先是一清再推内閣不用及是楊廷和去遂以一清
　代之
冬十月遣太監劉允使烏斯藏
　左右言西域胡僧能知三世遂命允往迎以珠琲為
　幡幢黄金為供器餽賜鉅萬所攜鹽茶又數十萬允
　至臨清漕艘為之阻截入峽江舟大難進易以􁧗􁑆
　(淺船/也)相連二百里至成都又治入番器物居嵗餘始
　行兩月至其地番僧恐國中誘害之匿不出見允脅
　以威番人夜襲之奪其寳貨器械去士卒死者數百
　人
十二月癸丑朔日食
(丙/子)十一年夏大旱
五月録自宫男子三千四百人充海户
前兵部尚書劉大夏卒(謚忠/宣)
　大夏復官後清軍御史王相見其居貧請給廪𨽻中
　官用事者終嗛之不許及是卒贈太保(大夏忠勤懇/篤遇知孝宗)
　(忘身徇國于權倖多所裁抑故深見嫉于小人嘗言/居官以正已為先不獨當戒利亦當逺名又言士大)
　(夫盖棺論定一日未死即一日憂責未已/自為壙志曰無使人飾美俾懐愧地下也)
秋八月楊一清罷
　錢寧素善一清㑹有搆之者因蓄怨一清以災異陳
　時政議切近倖寧與江彬等皆大怒使優人于帝前
　為蜚語譏刺一清而武學生朱大周亦訐一清隂事
　以寧為内主一清乃力請骸骨歸
以禮部尚書蔣冕(字敬之/全州人)兼文淵閣大學士預機務
　冕清謹有器識雅負時望及是入閣
以王守仁為僉都御史廵撫南贛汀漳
　南贛地連閩廣山谷深阻盗賊易為巢穴陳金俞諫
　先後討之未盡不數年嘯聚復起横水(隘名在江西/南安府崇義)
　(縣東其南為/十八面領)左溪(即汀水亦曰鄞江在福建汀州府/長汀縣東源出寧化下流至廣東)
　(大埔縣/入海)桶岡(在崇義縣西北與/湖廣彬州接界)則有謝志山等浰頭
　(山名在廣東恵州府和平縣西北接江西龍南縣界/有上中下三浰最北近龍南者為上浰在岑岡者為)
　(中浰最南/者為下浰)則有池仲容(亦曰/大髩)等皆稱王攻剽府縣而
　大廋(唐縣以大廋嶺名/今為南安府治)陳曰能大㡌山詹師富諸賊
　復與之相應于是江西福建廣東湖廣之交千餘里
　皆亂廵撫文森(長洲/人)託疾避去兵部尚書王瓊薦守
　仁才遂特用之(初守仁既謫龍塲驛丞地在萬山之/中苗獠雜居守仁因俗化導夷人悦)
　(服相率伐木為居以居之瑾誅復量/移廬陵知縣累遷鴻臚卿遂擢廵撫)
(丁/丑)十二年春正月帝祀南郊遂獵于南海子
　郊祀畢即幸海子縦獵夜半始還御奉天殿受朝賀
夏五月以禮部尚書毛紀(字維之/掖縣人)兼東閣大學士預機
務
　紀前在禮部以帝遣使烏斯藏再疏切諫不納及入
　閣同列皆倚重之
六月乙巳朔日食
秋八月帝微行至宣府
　江彬欲攘權數導帝逺遊使諸倖臣不得近因言宣
　府樂工多美婦人且可觀邊釁何鬱鬱居丈内為廷
　臣所制帝然之至是急装微服出徳勝門幸昌平大
　學士梁儲蔣冕毛紀追及于沙河(注見/前)請回蹕不聴
　至居庸闗廵按御史張欽(字敬之順/天通州人)閉闗不奉詔乃
　還(先是帝将出闗欽再上疏諌詞極切至不報帝既/至昌平傳報出闗甚急欽令指揮孫璽納門鑰藏)
　(之分守中官劉嵩欲詣昌平朝謁欽止之曰闗不開/車駕不得出違命當死闗開車駕得出萬一有如土)
　(木我與君亦死寧坐不開闗死頃之帝召璽璽辭更手/召嵩嵩謂欽曰吾主上家奴也敢不赴欽因負勅印)
　(劍坐闗門下曰敢言開闗者斬夜草疏言臣聞天子/將親征必先期下詔其行也六軍翼衛百官扈従今)
　(寂然不一聞輒言車駕即日過關此必有假陛下名/出邊勾賊者臣請捕其人明正典刑奏未逹使者復)
　(來欽㧞劍叱之曰此許也使者懼而返㑹廷臣亦多/諫者帝不得已而還京師盛傳張御史閉闗三疏云)
　越數日復夜出先令太監谷大用代欽止廷臣追諫
　者因度闗幸宣府彬先為帝建鎮國府第輦豹房珍
　玩女御實其中彬従帝數夜入人家索婦女帝大樂
　之忘歸稱曰家裏未幾幸陽和韃靼五萬騎入寇大
　同總兵官王勛等力禦之轉戰五日至應州(五季唐/置今州)
　(屬大/同府)帝率太監張永等自陽和往援寇引去是役也
　斬首十六級官軍死者數百人乗輿幾䧟勛等以㨗
　聞于朝
九月帝自稱總督軍務威武大將軍總兵官
　復命户部發銀一百萬兩輸宣府以備賞勞時凡調
　發軍馬錢糧槩以威武大將軍鈞帖行之
冬十一月召楊廷和復入閣
　廷和既至與蔣冕馳至居庸欲身出塞請帝迴鑾帝
　令谷大用扼闗門乃歸
(戊/寅)十三年春正月帝還京師留十四日復如宣府
　帝至徳勝門外百官具綵帳羊酒郊迎(先是帝將至/京命羣臣各)
　(製旗帳迎及是羣臣具綵帳數十綵聨千數皆金織/字序詞稱威武大將軍不敢及尊號衆官列名亦不)
　(敢稱/臣)帝御帳殿閣臣奉觴稱賀(楊廷和奉觴梁儲注/酒蔣冕奉果榼毛紀)
　(奉金花帝飲畢云朕在榆河親斬敵首一級廷/和等皆稱帝聖武帝遂馳馬入東華門宿豹房)既還
　宫于奉天門陳應州所獲刀械衣器令羣臣縦觀(時/當)
　(南郊以初至不及致齋/遂行禮既畢獵南海子)　居十四日復如宣府廷臣
　従者四人餘以次追及楊廷和等諫不聴
二月太皇太后王氏崩(謚孝貞/皇后)
帝還京師
夏五月己亥朔日食
六月𦵏孝貞皇后
　先是帝以孝貞皇后將𦵏幸昌平躬視隧道遂幸密
　雲(時民間訛言欲括女子以充進奉所至遁匿永平/知府毛思義下令以為大䘮未舉車駕必不出此)
　(必奸徒矯詐自今非有撫按府部文書妄稱駕至擾/民者悉捕治之帝聞大怒執送詔獄降雲南安寧知)
　(府州毛思義陽信人安/寧  元置今屬雲南府)駐蹕喜峰口還復幸河西務
　(指揮黄勲以供應為名科擾侵盗廵撫御史劉士元/按之勲逃至行在因嬖幸譖士元于帝帝命祼執士)
　(元至行在軍門梜之仍繋錦衣衛獄士河西務在順/天府武清縣東北舟航輻輳之地劉  元彭縣人)
　至是梓宫發京師帝戎服従至陵飲帳殿及升祔帝
　至暮乃入廟雷雨大作燭盡滅言官上疏請修省不
　報
秋七月帝復如宣府
　帝従江彬言將徧遊塞上託言邊闗多警令總督軍
　務威武大將軍總兵官朱夀統六師往征令内閣草
　勅閣臣不可帝復集百官左順門面諭衆皆泣諫而
　帝意不可回竟不聴遂復北幸由東安門出羣臣知
　而送者五十二人尋駐蹕宣府令兵户工三部各遣
　侍郎一人率司屬以往彬又導帝由大同渡黄河次
　榆林至綏徳州(幸總兵官戴/欽第納其女)還由西安歴偏頭闗抵
　太原(大徵女樂晉府樂工楊騰妻劉氏善謳帝悦之/載以俱歸大見寵幸江彬與諸近倖皆母事之)
　(稱曰劉/娘娘云)
九月帝自加封鎮國公
　勅曰總督軍務威武大將軍總兵官朱夀統領六師
　掃除邊患累建竒功特加封鎮國公嵗支禄五千石
　吏部如勅奉行楊廷和梁儲等極諫以為名之不正
　言之不順一至于此古今所未有也不聴又録應州
　功陞賞内外官九千五百五十餘人封江彬許㤗皆
　為伯
王守仁平江西賊
　守仁既至贛州知左右多賊耳目呼老隸詰之隸不
　敢隠因貰其罪令詗賊動静無弗知于是檄福建廣
　東㑹兵先討大㡌山賊(守仁親率鋭卒屯上抗佯退/師出不意捣之連破四十餘)
　(寨擒賊首詹師富府上/杭宋縣今屬汀州)復進討大庾(生縶賊首陳/曰能以歸)横
　水左溪諸賊(令都指揮許清等各一軍㑹横水南安/知府季斆等各一軍㑹左溪守仁自駐)
　(南康去横水三十里先遣四百人伏賊巢左右進軍/逼之賊方迎戰兩山舉幟賊大驚遂潰乗勝克横水)
　(賊首謝志山等皆/走桶岡左溪亦破)皆平之贛州知府邢珣(當塗/人)吉安
　知府伍文定(字時㤗/松滋人)等亦破滅桶岡賊(守仁以桶岡/險固移營近)
　(地諭以禍福賊首藍廷鳯等方乞降而珣文定已冒/雨奪險入賊倉卒敗走廷鳯等遂面縛降凡破巢八)
　(十有四俘斬/六千有竒)守仁乃還贛州誘斬浰頭賊首池仲容
　弟仲安(初横水破仲容遣弟仲安來歸而嚴為戰守/備守仁佯下令散令嵗首大張燈樂守仁賜)
　(仲容節物誘入謝仲容率其衆營教塲而自以數人/入謁守仁曰若皆吾民屯于外疑我乎悉引入祥符)
　(宫厚飲食之賊大喜益自安守仁留仲容觀燈樂正/月至三日大享伏甲士于門諸賊入以次悉擒戮之)
　遂自將抵賊巢連破上中下三浰斬馘二千有竒賊
　奔九連山(在廣東恵州府連平州東/周數百里環連九縣因名)山陡絶不可攻
　守仁簡壯士衣賊衣奔崖下賊下招之遂上據其險
　官軍進攻擒斬無遺因于横水設崇義縣(今𨽻江西/南安府)
　于浰頭設和平縣(今𨽻廣東/恵州府)置戍而歸自是境内大
　定守仁所將皆文吏及偏禆小校平數十年巨寇逺
　近驚為神
御批歴代通鑑輯覽巻一百七
