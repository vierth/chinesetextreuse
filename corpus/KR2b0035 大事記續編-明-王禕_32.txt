
　大事記續編卷三十一　　　明　王禕　撰
晉太宗簡文帝咸安元年(代髙祖皇帝建國三十四年/  凉張天錫九年  秦宣昭)
(皇帝建/元七年)春正月秦援袁瑾桓温遣兵大破之丁亥㧞夀
春瑾伏誅(以夲紀/通鑑修)秦徙闗東豪傑及雜夷十五萬户於
闗中(以吕祖謙/標目修)二月秦復置雍州以長樂公丕為雍州
刺史(以吕祖謙/標目修)
　解題曰按地理志苻健都長安於雍州置司𨽻校尉
　以豫州刺史鎮許昌秦州刺史鎮上邽荆州刺史鎮
　豊陽(商州/縣)洛州刺史鎮宜陽并州刺史鎮蒲坂苻堅
　分司𨽻為雍州分京兆為咸陽郡洛州刺史鎮陜城
　㓕燕之後分幽州置平州鎮龍城幽州刺史鎮薊城
　河州刺史鎮枹罕并州刺史鎮晋陽豫州刺史鎮倉
　垣雍州刺史鎮蒲坂於是移洛州居豊陽以許昌置
　東豫州以荆州刺史鎮㐮陽徐州刺史鎮彭城及姚
　興剋洛陽以并兾二州牧鎮蒲坂豫州牧鎮洛陽兖
　州刺史鎮倉垣分司𨽻領北五郡置雍州刺史鎮安
　定
三月冠軍将軍建城公周楚卒(以夲/紀修)秦伐仇池夏四月
降之(以夲紀/通鑑修)凉張天錫稱藩于秦(以通/鑑修)冬十一月丁未
桓温入建康廢帝為東海王己酉立㑹稽王昱為皇帝
改元庚戌尊皇太后為崇徳太后癸丑殺東海王二子
乙夘廢徙武陵王晞族誅著作郎殷㳙太宰長史庾倩
等辛酉還姑孰十二月庚寅降東海王為海西公(以本/紀通)
(鑑呂祖謙/標目修)是嵗鮮卑乞伏司繁降秦(以吕祖謙/標目修)
晋太宗簡文帝咸安二年(凉張天錫十年年代髙祖皇/帝建國三十五    秦宣昭)
(皇帝建/元八年)夏四月徙海西公於呉縣(以吕祖謙/標目修)六月秦王
猛為丞相司𨽻校尉陽平公融都督闗東六州軍事兾
州牧(以通/鑑修)庾希舉兵入京口秋七月伏誅(以夲/紀修)帝不豫
己未立子㑹稽王昌明為皇太子道子為琅邪王遺詔
桓温依周公居攝故事侍中王坦之改令依諸葛亮王
導故事(通/鑑)
　觧題曰帝不豫詔温入一夜頻有四詔温上䟽曰盛
　衰常理過偹無害故漢髙枕疾吕后問相孝武不豫
　霍光啓嗣嗚噎以問身後盖所存者大也今皇子幼
　穉而朝賢時譽惟謝安王坦之才識智能皆簡在聖
　鑑内輔幼君外禦彊㓂實群情之大懼然理盡於此
　陛下便宜崇授使臣下知所寄而安等奉命陳力公
　私為宜至如臣温位兼将相如陛下垂布衣之顧但
　朽邁疾病懼不支乆無所復堪托以後事䟽未及奏
　而帝崩餘見通鑑
帝崩太子昌明即皇帝位崇徳太后復令温居攝尚書
僕射王彪之封還之(以通/鑑修)八月秦加王猛都督中外軍
事(以吕祖謙/標目修)冬十月丁夘𦵏簡文帝于髙平陵廟號太
宗(以夲/紀修)是嵗秦䧟仇池(以夲/紀修)
晋烈宗孝武皇帝寧康元年(凉張天錫十一年六代髙/祖皇帝建國三十  年)
(秦宣昭皇帝/建元九年)春正月己亥朔改元(以夲/紀修)二月桓温來朝
三月甲午還姑孰夏温求九錫吏部尚書謝安王坦之
遲之秋七月己亥南郡宣武公桓温薨以少子𤣥為嗣
　觧題曰張栻曰使温不死必受九錫既受九錫必稱
　兵向闕謝安當此時惟當以忠義率人與之一戰恐
　有可勝之理耳事見通鑑
庚戌以南中郎将江州刺史桓冲為中軍将軍都督揚
豫江州軍事揚豫二州刺史桓豁為征西将軍督荆揚
雍交廣州軍事竟陵太守桓石秀為寕逺将軍江州刺
史(以通鑑/紀傳修)八月崇徳太后復臨朝(以㠯祖謙/標目修)梁州刺史
楊亮遣兵襲仇池秦将楊安定敗走之(以吕祖謙/標目修)九月
丙申王彪之為尚書令謝安為尚書僕射共掌朝政(以/吕)
(祖謙標/目修)冬十月秦㧞漢中十一月䧟梓潼梁益二州刺
史周仲孫奔南中(以通/鑑修)丹揚尹王坦之為中書令(以列/傳修)
是嵗彗星出箕尾經太㣲掃東井(以載/記修)
甲戌晉烈宗孝武皇帝寜康二年(凉張天錫十二年三/代髙祖皇帝建國)
(十七年元秦宣昭/皇帝建  十年)春二月癸丑王坦之為北中郎将都
督徐兖青州軍事徐兖二州刺史(以紀/傳修)三月彗星見(以/夲)
(紀/修)夏五月蜀人張育等起兵圍成都秋七月秦攻㓕之
(以夲/紀修)八月以擇后權停婚姻(以夲/紀修)
晉烈宗孝武皇帝寕康三年(凉張天錫十三年八代髙/祖皇帝建國三十  年)
(秦宣昭皇帝/建元十一年)夏五月藍田獻侯王坦之卒甲寅桓冲為
鎮北将軍都督徐豫兖青揚州軍事徐州刺史謝安領
揚州刺史(以夲/紀修)秋七月秦清河武侯王猛卒臨終告其
主堅晉雖僻處江南正朔相承願勿以為圖鮮卑西羗
宜漸除之(以載/紀修)
　觧題曰蘇轍曰堅滅慕容姚襄及二姓之子弟録其
　才能而官使之布滿中外若以世俗言之則以漸除
　之如猛之計得矣若以帝王之事言之則堅之意未
　必過也大雅之稱文王曰殷之孫子其麗不億上帝
　既命侯于周服侯服于周天命靡常殷士膚敏祼将
　于京厥作祼将常服黼哻文王用人其廣如此而堅
　何尤焉徳雖不若文王而竊慕焉顧其所以處之何
　如耳周公成王之際殷之遺孽猶與管蔡間周之隙
　曰予復反鄙我周邦故周公克殷改封微子于宋而
　遷其頑民于洛保釐東郊作多士而撫寕之所以慮
　其變者至矣至君陳畢公皆迭居成周而董帥之故
　康王之命畢公曰周公毖殷頑民遷于洛邑宻邇王
　室式化厥訓既歴三紀世變風移四方無虞予一人
　以寕然猶曰邦之安危惟茲殷士由此觀之文王之
　用殷人豈茍然而已哉今堅蓄飬豺虎于其腹心而
　貪心務勝不顧其後宜其斃於萇垂也使堅信猛之
　策南結鄰好保境息民雖百萇垂安能動之文王雖
　未可覬然亦非猛之所能及矣事見通鑑
八月癸巳立皇后王氏(以夲/紀修)冬十月癸酉朔日有食之
(以夲/紀修)秦置聼訟觀禁老荘圖䜟之學(以通/鑑修)
晉烈宗孝武皇帝太元元年(凉張天錫十四年九代髙/祖皇帝建國三十  年)
(秦宣昭皇帝/建元十二年)春正月壬寅朔帝加元服皇太后歸政甲
辰改元(以夲/紀修)
　觧題曰宋庠紀年通譜太元夲孫權年號
桓冲為車騎将軍都督豫江州之六郡軍事鎮姑孰乙
卯加謝安中書監録尚書事(以夲紀/通鑑修)夏五月秦伐凉(以/列)
(傳/脩)九月除度田收租之制公王以下口稅米三斛蠲在
役之身(夲/紀)
　觧題曰朱黼曰因等級而授之田因田而為之賦古
　法也自阡陌之開田無定賦民無定田履畆而受稅
　者尚為良法晉自穆宗始自王公以下口稅三石不
　復以畆計而授田之法無聞豈良法乎今孝武以酒
　禁病民特除去之更於民稅增米二石亦豈良法乎
　夫民可以無酒不可以無食古之所以禁酒者以其
　縻榖米以害民食今欲去𣙜酤之弊而重賦以病民
　是使民食愈艱國賦愈重也後世聚歛之臣不顧賦
　稅之增併復𣙜酤之法是三倍而取之民也忍言之
　哉事見通鑑
秋八月秦敗凉兵甲午降張天錫(以通/鑑修)
　觧題曰自軌為凉州至天錫九世七十六年
冬十月秦伐代(以吕祖謙/標目修)十一月代禦秦兵大敗十二
月代王什翼犍為其子實君所弑秦分其國為二部以
属匈奴劉庫仁劉衛辰什翼犍之孫珪依於庫仁(以吕/祖謙)
(標目/修)是嵗乞伏司繁卒子國仁立(通/鑑)
晉烈宗孝武皇帝太元二年(秦宣昭皇帝/建元十三年)春秦大修舟
艦(以通/鑑修)秋七月加謝安都督揚豫徐兖青州軍事(以列/傳修)
八月征西大将軍桓豁卒冬十月桓冲都督江荆等七
州軍事荆州刺史鎮上明征西司馬謝𤣥為兖州刺史
監江北軍事(以夲紀/通鑑修)
　觧題曰上明在今江陵府松滋縣西五里
壬寅王彪之卒(以夲/紀修)
晉烈宗孝武皇帝太元三年(秦宣昭皇帝/建元十四年)春二月乙巳
作新宫(以夲/紀脩)秦王堅遣長樂公丕等四道攻㐮陽夏四
月圍之(以通/鑑修)秋七月新宫成(以夲/紀修)
　觧題曰按建康實録内外殿宇大小三千五百間
秦攻盱眙八月攻彭城魏興(以吕祖謙/標目修)冬十月秦豫州
刺史北海公重謀反執而赦之(以通/鑑修)
晉烈宗孝武皇帝太元四年(秦宣昭皇帝/建元十五年)春二月秦䧟
㐮陽執南中郎将梁州刺史朱序(以夲/紀修)秦䧟彭城(以吕/祖謙)
(標目/修)三月壬戌詔疆場多虞事從儉約廪俸减半(以夲/紀修)
夏四月戊申秦䧟魏興(以呂祖謙/標目修)五月乙丑秦䧟盱眙
(以夲/紀修)秦圍三阿征虜将軍謝𤣥敗走之六月𤣥大破秦
師于君川加𤣥徐州刺史(以通/鑑修)
　觧題曰按列傳載記十六國春秋三年秋七月堅遣
　後将軍俱難後禁毛盛陵江邵保等歩騎七萬㓂淮
　陽盱眙八月楊武彭超㓂彭城攻将軍戴􁀅将軍毛
　虎生帥衆五萬距之與難等相持于淮南四年兖州
　刺史謝𤣥率東莞太守髙衡後軍将軍何謙次于泗
　汭将救彭城超置輜重于留城(在徐州沛縣東/南二十五里)𤣥揚
　聲遣謙等向留城超引軍赴之􁀅率衆奔于𤣥先是
　兖州治中徐褒言於超曰呉人用兵陸戰不如中國
　而善於舟艥若泝淮而上從泗口分軍南救淮隂北
　救戴􁀅則邵保孤危彭城守固江淮之間陸路數百
　水道迂囬幾将一千又下邳南北水淺岸狹可宻遣
　歩騎三萬陳兵要之彼既無援彭城孤弱今以七萬
　之衆坐守一城甲士思奮且此行也非取彭城而已
　将欲還清江浦事之濟否在此役也宜展将士之力
　與邵保勢相交超不從故何謙等得觧圍遁超留徐
　褒守彭城復㓂盱眙俱難既克淮隂留邵保戍之進
　師而南四月右将軍毛當與强弩王顯率衆二萬自
　㐮陽會攻淮南五月超䧟盱眙獲髙宻内史毛璪之
　圍幽州刺史田洛於三阿山陽志在寳應府黄莆之
　南白馬湖之東今寶應東北十里有三阿村京都大
　震臨江列戍詔征虜将軍謝石率水軍次涂中右衛
　将軍毛安之㳺擊将軍王曇之次堂邑謝𤣥自廣陵
　救三阿毛當毛盛馳襲安之軍人驚散何謙觧田洛
　圍𤣥率衆三萬次于白馬塘(在寳應北/十五里)俱難遣其将
　都顔逆戰于塘西𤣥大敗之斬顔𤣥進兵與難超戰
　超等又敗退保盱眙𤣥進次石梁(通典属揚/州天長縣)六月戊
　子𤣥洛率衆五萬攻盱眙難超出戰復敗退屯淮隂
　𤣥遣何謙率舟師乗潮而上夜焚淮橋又與難等合
　戰斬邵保超難引退𤣥率謙􁀅洛追之戰于君川(載/記)
　(作君山即君/山之川也)復大破之参軍劉牢之攻破浮航白船
　督䕶諸葛侃單父令李都又破其運艦難等北走僅
　以身免難歸罪超斬其司馬栁渾堅大怒檻車徴超
　下獄超自殺難免為庶人以毛當為徐州刺史鎮彭
　城毛盛為兖州刺史鎮胡陸王顯為揚州刺史戍下
　邳賞堂邑之功詔殿中将軍慰勞𤣥進號冠軍加領
　徐州刺史還廣陵世多謂謝𤣥淮淝之戰出於幸勝
　是不然彭超俱難席累勝之鋒蹂踐三阿如入無人
　之境𤣥起而麾之追亡逐北所失不旋踵而復間歳
　遂有淮淝之功非善用兵而能爾乎是故未可以輕
　議也餘見通鑑
冬閏十二月己酉朔日有食之(以天文志宋/書五行志修)是嵗秦大
饑(以通/鑑修)
晋烈宗孝武帝太元五年(秦宣昭皇帝/建元十六年)春三月秦幽州
刺史唐公洛鎮北大将軍北海公重反夏四月秦討之
五月斬重擒洛(以呂祖謙/標目修)司徒謝安為衛将軍與桓冲
並加開府儀同三司(以通/鑑修)
　觧題曰秦兵攻㐮陽桓冲擁衆七萬於上明憚其強
　而不敢進及㐮陽䧟上䟽送莭觧職朝廷免其罰已
　云幸矣而又可賞乎謝安鎮廟堂諸鎮相繼䧟没今
　僅能復一盱眙亦非受賞之時也事見通鑑
六月秦平陽公融為中書監都督中外諸軍録尚書事
尚書令長樂公丕都督闗東軍事兾州牧(以吕祖謙/標目修)秋
七月秦徙諸氐十五萬户于方鎮(以吕祖謙/標目修)九月癸未
皇后王氏崩(以夲/紀修)是嵗立國學(以宋書/劉傳修)
　觧題曰按宋書臧燾傳太元中衛将軍謝安始立國
　學徐兖二州刺史謝𤣥舉燾為明教安以今年為衛
　将軍而𤣥以徃年為徐兖州刺史故載於此
晉烈宗孝武皇帝太元六年(秦世祖宣昭皇/帝建元十七年)春正月立
精舍於内殿以奉佛(以本/紀修)二月東夷西域六十二國入貢
於秦(以通/鑑修)夏六月庚子朔日有食之(以本/紀修)冬十一月秦
㓂竟陵桓冲遣兵拒之十二月大破之(以吕祖謙/標目修)
晉烈宗孝武皇帝太元七年(秦宣昭皇帝/建元十八年)秋八月秦以
諌議大夫裴元略為巴西梓潼太守具舟師(以通/鑑修)九月
秦遣将軍吕光伐西域(以吕祖謙/標目修)冬十月秦王堅議入
㓂太子宏陽平公融僕射權翼太子衛率石越諌獨京
兆尹慕容垂兖州刺史姚萇勸之(以載/記修)
　觧題曰按十六國春秋苻堅伐晋徴乞伏國仁前将
　軍領先鋒騎既而叔父歩頽叛於隴西堅遣仁討之
　歩頽迎仁於路仁置酒髙會攘𬒮大言曰苻氏徃因
　趙石之亂遂妄竊名號窮兵極武跨僣八州疆宇既
　寕宜綏之以徳方虚廣威聲勤心逺畧搔動生民疲
　弊中國違天怒民将何以濟且物極則虧禍盈則覆
　者天之道也以吾量之是役也難以免矣當與諸君
　成一方之業事見通鑑觀國仁與其叔大言欲成一
　方之業則慕容垂姚萇之所以勸堅南伐其情可知
　矣
是嵗秦大熟(以通/鑑脩)
　
　
　
　
　
　
　
　
　
　
　
　大事記續編卷三十一
