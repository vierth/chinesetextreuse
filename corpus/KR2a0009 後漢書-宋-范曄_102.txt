九十六
　　宋　　宣　　城　　太　　守范　煜撰
　　唐　　章　　懐　　太　　子　　賢注
　陳王列傳第五十六
　　陳蕃傳
陳蕃字仲舉汝南平輿人也祖河東太守蕃年十五嘗
閑處一室而庭宇蕪穢父友同郡薛勤來候之謂蕃曰
孺子何不洒掃以待賔客蕃曰大丈夫處世當掃除天
下安事一室乎勤知其有清世志甚竒之初仕郡舉孝
亷除郎中遭母憂棄官行䘮服闋刺史周景辟别駕從
事(續漢志曰别駕從事校/尉行部奉引總録衆事)以諫争不合投傳而去(投棄/也傳)
(謂符也音/丁戀反)後公府辟舉方正皆不就太尉李固表薦徴
拜議郎再遷為樂安太守(續漢志曰樂安縣名夲/名千乘和帝更名也)時李
膺為青州刺史名有威政屬城聞風皆自引去蕃獨以
清績留郡人周璆髙潔之士(璆音仇又/巨秋反)前後郡守招命
莫肯至唯蕃能致焉字而不名特為置一榻去則縣之
璆字孟玉臨濟人有羙名民有趙宣𦵏親而不閉埏隧
(埏隧今人墓道也杜預注/左傳云掘地通路曰隧)因居其中行服二十餘年鄉
邑稱孝州郡數禮請之郡内以薦蕃蕃與相見問及妻
子而宣五子皆服中所生蕃大怒曰聖人制禮賢者俯
就不肖企及(禮記曰三年之䘮可復父母之恩也/賢者俯而就之不肖者企而及之)且祭
不欲數以其易黷故也(黷媟也禮記曰祭不欲/數數則煩煩則不敬)況乃寢
宿冡蔵而孕育其中誑時惑衆誣汙鬼神乎遂致其罪
大將軍梁冀威震天下時遣書詣蕃有所請託不得通
使者詐求謁蕃怒笞殺之坐左轉脩武令稍遷拜尚書
時零陵桂陽山賊為害公卿議遣討之又詔下州郡一
切皆得舉孝亷茂才蕃上疏駁之曰昔髙祖創業萬邦
息肩撫飬百姓同之赤子(尚書曰若保赤/子惟民其康乂)今二郡之民
亦陛下之赤子也致令赤子為害豈非所在貪虐使其
然乎宜嚴勅三府隐覈牧守令長其有在政失和侵暴
百姓者即便舉奏更選清賢奉公之人能班宣法令情
在愛恵者可不勞王師而羣賊弭息矣又三署郎吏二
千餘人三府掾屬過限未除但當擇善而授之簡惡而
去之豈煩一切之詔以長請屬之路乎以此忤左右故
出為豫章太守性方峻不接賔客士民亦畏其髙(蕃䘮/妻鄉)
(人畢至唯許子將不往曰仲/舉性峻峻則少通故不造也)徴為尚書令送者不出郭
門遷大鴻臚㑹白馬令李雲抗疏諌桓帝怒當伏重誅
蕃上書救雲坐免歸田里復徴拜議郎數日遷光祿勲
時封賞踰制内寵猥盛蕃乃上疏諫曰臣聞有事社稷
者社稷是為有事人君者容悅是為今臣蒙恩聖朝備
位九列見非不諫則容悅也夫諸侯上象四七垂耀在
天下應分土藩屏上國(上象四七謂二十八宿各主諸/侯之分野故曰下應分土言皆)
(以輔王/室也)髙祖之約非功臣不侯而聞追錄河南尹鄧萬
世父遵之微功更爵尚書令黄儁先人之絶封近習以
非義授邑左右以無功𫝊賞授位不料其任裂土莫紀
其功至乃一門之内侯者數人故緯象失度隂陽謬序
稼用不成民用不康臣知封事已行言之無及誠欲陛
下從是而止又比年収斂十傷五六萬人饑寒不聊生
活而采女數千食肉衣綺脂油粉黛不可貲計(貲量/也)鄙
諺云盗不過五女門以女貧家也今後宫之女豈不貧
國乎是以傾宫嫁而天下化(帝王紀曰紂作傾宫多采/羙女以充之武王伐殷乃)
(歸傾宫之女/於諸侯也)楚女悲而西宫災(公羊傳曰西宫災何休/注云時僖公為齊桓所)
(脅以齊媵為嫡楚女廢居西/宫而不見恤悲愁怨曠所生)且聚而不御必生憂悲之
感以致并隔水旱之困夫獄以禁止姦違官以稱才理
物若法虧於平官失其人則王道有缺而令天下之論
(○劉攽曰案/文令當作今)皆謂獄由怨起爵以賄成夫不有臭穢則
蒼蠅不飛陛下宜採求失得擇從忠善尺一選舉委尚
書三公(尺一謂板長尺/一以寫詔書也)使褒責誅賞各有所歸豈不幸
甚帝頗納其言為出宫女五百餘人但賜儁爵闗内侯
而萬世南鄉侯延熹六年車駕幸廣城校獵(廣城苑名/在今汝州)
(梁縣/西也)蕃上疏諫曰臣聞人君有事於苑囿唯仲秋西郊
順時講武殺禽助祭以敦孝敬如或違此則為肆縱故
臯陶戒舜無教逸遊(尚書咎繇謨曰/無教逸欲有邦)周公戒成王無槃
于遊田(尚書無逸/篇之言)虞舜成王猶有此戒况徳不及二主
者乎夫安平之時尚宜有節况當今之世有三空之戹
哉田野空朝廷空倉庫空是謂三空加兵戎未戢四方
離散是陛下焦心毁顔坐以待旦之時也豈宜揚旗曜
武騁心輿馬之觀乎又前秋多雨民始種麥今失其勸
種之時而令給驅禽除路之役非賢聖恤民之意也齊
景公欲觀於海放乎琅邪晏子為陳百姓惡聞旌旗輿
馬之音舉首嚬眉之感景公為之不行周穆王欲肆車
轍馬跡祭公謀父為誦祈招之詩以止其心誠惡逸遊
之害人也(祭公祭國公為周卿士謀父名也祈招逸詩/也左傳曰昔周穆王欲肆其心周行天下將)
(皆必有車轍馬跡焉祭公謀父作祈招之詩以止王心/其詩曰祈招之愔愔式昭徳音思我王度式如玉式如)
(金刑人之力而/無醉飽之心)書奏不納自蕃為光禄勲與五官中郎
將黄琬共典選舉不偏權富而為埶家郎所譛訴坐免
歸頃之徴為尚書僕射轉太中大夫八年代楊秉為太
尉蕃讓曰不愆不忘率由舊章(詩大雅也言成王令徳/不過誤不遺失循用舊)
(典文章謂周/公之禮法也)臣不如太常胡廣齊七政訓五典臣不如
議郎王暢聰明亮達文武兼姿(○劉攽曰案姿是/姿貎此當作資也)臣不
如㢮刑徒李膺帝不許中常侍蘓康管霸等復被任用
遂排陷忠良共相阿媚大司農劉祐廷尉馮緄(音古/本反)河
南尹李膺皆以忤㫖為之抵罪蕃因朝㑹固理膺等請
加原宥升之爵任言及反覆誠辭懇切帝不聼因流涕
而起時小黄門趙津南陽大猾張汜等奉事中官乘埶
犯法二郡太守劉瓆成瑨考案其罪雖經赦令而並竟
考殺之(○劉攽曰案漢魏鞠/獄皆云考竟此誤)宦官怨恚有司承㫖遂奏
瓆瑨罪當棄市又山陽太守翟超沒入中常侍侯覽財
産東海相黄浮誅殺下邳令徐宣超浮並坐髠鉗輸作
左校蕃與司徒劉矩司空劉茂共諫請瓆瑨超浮等帝
不悅有司劾奏之矩茂不敢復言蕃乃獨上疏曰臣聞
齊桓脩霸務為内政(國語曰桓公問管仲曰安國可乎/對曰未可君若正卒伍修甲兵大)
(國亦如之若欲速得志於天下諸侯則可以隠令可以/寄政公曰隠令寄政若何對曰作内政而寄軍令焉)
春秋於魯小惡必書(公羊傳莊公四年公及齊人狩于/郜譏其與讐狩也僖公二十年新)
(作南門譏其奢也/故曰小惡必書也)宜先自整勑後以及人今宼賊在外
四支之疾内政不理心腹之患臣寢不能寐食不能飽
實憂左右日親忠言以疎内患漸積外難方深陛下超
從列侯繼承天位(言桓帝以蠡/吾侯即位)小家畜産百萬之資子
孫尚恥愧失其先業况乃産兼天下受之先帝而欲懈
怠以自輕忽乎誠不愛已不當念先帝得之勤苦耶前
梁氏五侯毒徧海内(五侯謂􁀮讓淑忠㦸五人/與冀同時誅事見冀傳也)天啓聖
意収而戮之天下之議冀當小平明鑒未逺覆車如昨
而近習之權復相扇結小黄門趙津大猾張汜等肆行
貪虐姦媚左右前太原太守劉瓆南陽太守成瑨紏而
戮之雖言赦後不當誅殺原其誠心在乎去惡至於陛
下有何悁悁(說文曰悁/悁恚忿)而小人道長營惑聖聴遂使天
威為之發怒如加刑讁已為過甚况乃重罰令伏歐刄
乎又前山陽太守翟超東海相黄浮奉公不撓疾惡如
讎超沒侯覽財物浮誅徐宣之罪並䝉刑坐不逢赦恕
覽之從横沒財已幸宣犯釁過死有餘辜昔丞相申屠
嘉召責鄧通洛陽令董宣折辱公主而文帝從而請之
光武加以重賞(文帝時太中大夫鄧通愛幸居上旁有/怠慢禮丞相申屠嘉入朝因見之為檄)
(召通通至嘉曰通小臣戯殿上大不敬當斬通頓首首/盡出血文帝使使召通而謝丞相曰吾弄臣君釋之也)
(湖陽公主蒼頭白日殺人匿主家吏追不得公主出宣/駐車叩馬以刀畫地數主主言於帝帝賜宣錢二十萬)
(語見董/宣傳)未聞二臣有専命之誅而今左右羣豎惡傷黨
類妄相交搆致此刑譴聞臣是言當復嗁訴陛下深宜
割塞近習豫政之源引納尚書朝省之事公卿大夫五
日一朝(宣帝五日一聴事自丞/相已下各敷奏其言)簡練清髙斥黜佞邪如
是天和於上地洽於下休禎符瑞豈逺乎哉陛下雖厭
毒臣言凡人主有自勉強敢以死陳帝得奏愈怒竟無
所納朝廷衆庶莫不怨之宦官由此疾蕃彌甚選舉奏
議輒以中詔譴郤長吏以下多至抵罪(○劉攽曰案文/吏當作史太尉)
(府有長史故/因蕃見譴也)猶以蕃名臣不敢加害瓆字文理髙唐人
(髙唐縣名今/博州縣也)瑨字㓜平陜人並有經術稱處位敢直言
多所搏擊知名當時皆死於獄中九年李膺等以黨事
下獄考實蕃因上疏極諌曰臣聞賢明之君委心輔佐
亡國之主諱聞直辭故湯武雖聖而興於伊吕桀紂迷
惑亡在失人(闗龍逢桀臣王子比干紂/諸父二人並諌悉皆誅死)由此言之君為
元首臣為股肱同體相湏共成羙惡者也(前書曰君為/元首臣為股)
(肱明其一體/相湏而成也)伏見前司𨽻校尉李膺太僕杜宻太尉掾
范滂等正身無玷死心社稷以忠忤㫖横加考案或禁
錮閉隔或死徙非所杜塞天下之口聾盲一世之人與
秦焚書阬儒何以為異(秦始皇時丞相李斯上言曰天/下已定百姓力農今諸生好古)
(惑亂黔首臣請史官非秦記及天下敢有蔵詩書百家/語者悉燒之事見史記衛宏詔定古文官書序曰秦既)
(焚書患苦天下不從所改更而諸生到者拜為郎前後/七百人乃宻令種𤓰於驪山阬谷中温處𤓰實詔博士)
(說之人人不同乃令就視為伏機諸生賢儒皆至焉方/相難不决因發機從上填之以土皆壓之終乃無聲今)
(新豐縣温湯處號愍儒鄉湯西有馬谷/西岸有阬古老相傳以為秦阬儒處也)昔武王克殷表
閭封墓(史記武王克殷命畢公表商/容之閭閎夭封比干之墓也)今陛下臨政先誅
忠賢遇善何薄待惡何優夫讒人似實巧言如簧(詩小/雅曰)
(巧言如簧顔之厚矣簧笙簧/也言䜛人之口以喻笙簧也)使聼之者惑視之者昏夫
吉凶之効存乎識善成敗之機在於察言人君者攝天
地之政秉四海之維舉動不可以違聖法進退不可以
離道規謬言出口則亂及八方何况髠無罪於獄殺無
辜於市乎昔禹廵狩蒼梧見市殺人下車而哭之曰萬
方有罪在予一人故其興也勃焉(說苑曰禹見罪人下/車泣而問之左右曰)
(夫罪人不順故使殺焉君王何為痛之至此也禹曰堯/舜之人皆以堯舜之心為心今寡人為君也百姓各自)
(以其心是以痛之書曰百姓有罪在予一人左傳曰禹/湯罪已其興也勃焉桀紂罪人其亡也忽焉杜預注曰)
(勃盛/也)又青徐炎旱五榖損傷民物流遷茹菽不足(廣雅/曰茹)
(食/也)而宫女積於房掖國用盡於羅紈外戚私門貪財受
賂所謂禄去公室政在大夫昔春秋之末周徳衰㣲數
十年間無復災𤯝者天所棄也(春秋感精符曰魯哀公/政亂絶無日食天不譴)
(告/也)天之於漢悢悢無已(悢悢猶/眷眷也)故殷勤示變以悟陛下
除妖去孽實在修徳臣位列台司憂責深重不敢尸祿
惜生坐觀成敗如䝉採錄使身首分裂異門而出所不
恨也(穀梁傳曰公㑹齊侯于頰谷齊人使優施舞於魯/之幕下孔子曰笑君者罪當死使司馬行法焉首)
(足異門/而出也)帝諱其言切託以蕃辟召非其人遂䇿免之永
康元年帝崩竇后臨朝詔曰夫民生樹君使司牧之必
湏良佐以固王業(前書谷永曰臣聞天生蒸人不/能相治為立王者以綂理之也)前太
尉陳蕃忠清直亮其以蕃為太傅錄尚書事時新遭大
䘮國嗣未立諸尚書畏懼權官託病不朝蕃以書責之
曰古人立節事亡如存(言人王雖亡法度尚在當行之/與不亡時同故曰如存前書袁)
(盎曰主在與在/主亡與亡也)今帝祚未立政事日蹙諸君奈何委荼
蓼之苦息偃在牀(詩國風曰誰謂荼苦其甘如薺周/頌曰未堪家多難予又集于蓼)於
義不足焉得仁乎諸尚書惶怖皆起視事靈帝即位竇
太后復優詔蕃曰葢褒功以勸善表義以厲俗無徳不
報大雅所歎(詩大雅曰無言/不讎無徳不報)太傅陳蕃輔弼先帝出内
累年(内音納尚書曰/出納朕命也)忠孝之羙徳冠本朝謇愕之操華
首彌固(齊宣王對閭邱卭曰夫士亦/華髪墮顛而後可用見新序)今封蕃髙陽侯食
邑三百戸蕃上疏讓曰使者即臣廬授髙陽鄉侯印綬
(即就/也)臣誠悼心不知所裁臣聞讓身之文徳之昭也然
不敢盗以為名竊惟割地之封功徳是為臣熟自思省
前後歴職無它異能合亦食祿不合亦食祿臣雖無素
絜之行竊慕君子不以其道得之不居也(論語孔子曰/富與貴是人)
(之所欲不以其/道得之不處也)若受爵不讓掩面就之(詩小雅曰受爵/不讓至于已斯)
(亡注云爵祿不以相/讓故怨禍及之也)使皇天震怒災流下民於臣之身
亦何所寄顧惟陛下哀臣朽老戒之在得(論語孔子曰/及其老也血)
(氣既衰戒之在/得注云得貪也)竇太后不許蕃復固讓章前後十上竟
不受封初桓帝欲立所幸田貴人為皇后蕃以田氏卑
㣲竇族良家爭之甚固帝不得已乃立竇后及后臨朝
故委用於蕃蕃與后父大將軍竇武同心盡力徴用名
賢共參政事天下之士莫不延頸想望太平而帝乳母
趙嬈旦夕在太后側(嬈音乃/了反)中常侍曹節王甫等與共
交搆諂事太后太后信之數出詔命有所封拜及其支
類多行貪虐蕃常疾之志誅中官㑹竇武亦有謀蕃自
以既從人望而徳於太后必謂其志可申乃先上疏曰
臣聞言不直而行不正則為欺乎天而負乎人危言極
意則羣凶側目禍不旋踵鈞此二者臣寜得禍不敢欺
天也今京師嚻嚻道路諠譁言侯覽曹節公乘昕王甫
鄭䬃等與趙夫人諸女尚書並亂天下(趙夫人即趙嬈/也女尚書宫内)
(官/也)附從者升進忤逆者中傷(前書劉向上書論王鳯曰/稱譽者登進忤恨者誅傷)
(也/)方今一朝羣臣如河中木耳汎汎東西耽祿畏害陛
下前始攝位順天行誅蘇康管霸並伏其辜是時天地
清明人鬼歡喜奈何數月復縱左右元惡大姦莫此之
甚今不急誅必生變亂傾危社稷其禍難量願出臣章
宣示左右并令天下諸姦知臣疾之太后不納朝廷聞
者莫不震恐蕃因與竇武謀之語在武傳及事泄曹節
等矯詔誅武等蕃時年七十餘聞難作將官屬諸生八
十餘人並㧞刄突入承明門攘臂呼曰大將軍忠以衛
國黄門反逆何云竇氏不道邪王甫時出與蕃相迕(迕/猶)
(遇/也)適聞其言而讓蕃曰先帝新棄天下山陵未成竇武
何功兄弟父子一門三侯又多取掖庭宫人作樂飲讌
旬月之間貲財億計大臣若此是為道邪公為棟梁枉
橈阿黨復焉求賊遂令収蕃蕃㧞劍叱甫甫兵不敢近
乃益人圍之數十重遂執蕃送黄門北寺獄黄門從官
騶(騶騎/士也)蹋蹴蕃曰死老魅復能損我曹員數奪我曹禀
假不即日害之徙其家屬於比景宗族門生故吏皆斥
免禁錮蕃友人陳留朱震時為銍令(銍縣屬/沛郡)聞而棄官
哭之収塟蕃尸匿其子逸於甘陵界中事覺繋獄合門
桎梏震授考掠(○劉攽曰案/文授當作受)誓死不言故逸得免後黄
巾賊起大赦黨人乃追還逸官至魯相震字伯厚初為
州從事奏濟隂太守單匡臧罪并連匡兄中常侍車騎
將軍超桓帝収匡下廷尉以譴超超詣獄謝三府諺曰
車如雞栖馬如狗疾惡如風朱伯厚
論曰桓靈之世若陳蕃之徒咸能樹立風聲抗論惛俗
而馳驅嶮阨之中與刑人腐夫同朝争衡(前書班固曰/相與提衡音)
(義云衡平也/言二人齊也)終取滅亡之禍者彼非不能絜情志違埃
霧也(違避/也)愍夫世士以離俗為髙而人倫莫相恤也以
遯世為非義故屢退而不去以仁心為己任雖道逺而
彌厲(論語曰仁以為己任不亦/重乎死而後已不亦逺乎)及遭際㑹協䇿竇武自
謂萬世一遇也懔懔乎伊望之業矣(懍懍有風/采之貎也)功雖不
終然其信義足以携持民心漢世亂而不亡百餘年間
數公之力也
　　王允傳
王允字子師太原祁人也(祁今并/州縣也)世仕州郡為冠盖同
郡郭林宗嘗見允而竒之曰王生一日千里玉佐才也
(史記曰田光謂燕太子丹曰臣聞驥壯/盛之時一日千里至其老也駑馬先之)遂與定交年十
九為郡吏時小黄門晉陽趙津貪横放恣為一縣巨患
允討捕殺之而津兄弟諂事宦官因縁譛訴桓帝震怒
徴太守劉瓆下獄死允送䘮還平原終畢三年然後歸
家復還仕郡人有路佛者少無名行而太守王球召以
補吏允犯顔固争球怒収允欲殺之刺史鄧盛聞而馳
傳辟為别駕從事允由是知名而路佛以之廢棄允少
好大節有志於立功常習誦經傳朝夕試馳射三公並
辟以司徒髙第為侍御史中平元年黄巾賊起特選拜
豫州刺史辟荀爽孔融等為從事上除禁黨討擊黄巾
别帥大破之與左中郎將皇甫嵩右中郎將朱儁等受
降數十萬於賊中得中常侍張讓賔客書疏與黄巾交
通允具發其姦以状聞靈帝責怒讓讓叩頭陳謝竟不
能罪之而讓懐挾忿怒以事中允(中傷/也)明年遂𫝊下獄
(傳逮/也)㑹赦還復刺史旬日間復以它罪被捕司徒楊賜
以允素髙不欲使更楚辱(更經也/楚苦痛)乃遣客謝之曰君以
張讓之事故一月再徴凶慝難量幸為深計(深計謂/令自死)又
諸從事好氣決者共流涕奉藥而進之允厲聲曰吾為
人臣獲罪於君當伏大辟以謝天下豈有乳藥求死乎
投杯而起出就檻車既至廷尉左右皆促其事朝臣莫
不歎息大將軍何進太尉袁隗司徒楊賜共上疏請之
曰夫内視反聼則忠臣竭誠寛賢務能則義士厲節(内/視)
(自視也反聼自聼也言/皆恕己不責於人也)是以孝文納馮唐之說(文帝時/魏尚為)
(雲中守下吏免馮唐為郎中署長奏言曰臣聞魏尚為/雲中守上功首虜差六級陛下下之吏削其爵愚以為)
(陛下法太明賞太輕罸太重/帝即日赦尚復為雲中太守)晉悼宥魏絳之罪(左傳曰/晉悼公)
(之弟楊干亂行於曲梁魏絳戮其僕公怒之絳曰臣聞/師衆以順為武軍事有死無犯為敬臣懼其死以及楊)
(干無所逃罪公曰寡人有弟不能教訓使干大命寡/人之過也子無重寡人之過與之禮食使佐新軍)允
以特選受命誅逆撫順曾未期月州境澄清方欲列其
庸勲請加爵賞而以奉事不當當肆大戮責輕罸重有
虧衆望臣等備位宰相不敢寢黙誠以允宜䝉三槐之
聼以昭忠貞之心(周禮朝士職三槐九棘公卿/於下聼訟故曰三槐之聼)書奏得
以減死論是冬大赦而允獨不在宥三公咸復為言至
明年乃得觧釋是時宦者横暴睚眦觸死(睚音五懈反/眦音士賜反)
(前書曰原渉好殺睚眦/於塵中觸死者甚多)允懼不免乃變易名姓轉側河
内陳留間(轉側猶/去来也)及帝崩乃奔䘮京師時大將軍何進
欲誅宦官召允與謀事請為從事中郎轉河南尹獻帝
即位拜太僕再遷守尚書令初平元年代楊彪為司徒
守尚書令如故及董卓遷都闗中允悉収斂蘭臺石室
圗書秘緯要者以從既至長安皆分别條上又集漢朝
舊事所當施用者一皆奏之經籍具存允有力焉時董
卓尚留洛陽朝政大小悉委之於允允矯情屈意每相
承附卓亦推心不生乖疑故得扶持王室於危亂之中
臣主内外莫不倚恃焉允見卓禍毒方深簒逆已兆宻
與司隸校尉黄琬尚書鄭公業等謀共誅之乃上護羌
校尉楊瓚行左將軍事執金吾士孫瑞為南陽太守並
將兵出武闗道以討袁術為名實欲分路征卓而後㧞
天子還洛陽卓疑而留之允乃引内瑞為僕射瓚為尚
書二年卓還長安錄入闗之功封允為温侯食邑五千
戸固讓不受士孫瑞說允曰夫執謙守約存乎其時公
與董太師並位俱封而獨崇髙節豈和光之道邪(老子/曰和)
(其光同/其塵)允納其言乃受二千戸三年春連雨六十餘日
允與士孫瑞楊瓚登臺請霽復結前謀(說文曰霽雨止/也郭璞曰南陽)
(人呼雨/止曰霽)瑞曰自嵗末以來太陽不照霖雨積時月犯執
法(執法星名史記曰太/㣲南四星曰執法也)彗孛仍見晝隂夜陽霧氣交侵
此期應促盡内發者勝幾不可後公其圗之允然其言
乃潜結卓將吕布使為内應㑹卓入賀吕布因刺殺之
語在卓傳(帝時疾愈/故入賀也)允初議赦卓部曲吕布亦數勸之
既而疑曰此輩無罪從其主耳今若名為惡逆而特赦
之適足使其自疑非所以安之之道也吕布又欲以卓
財物班賜公卿將校允又不從而素輕布以劔客遇之
布亦負其功勞多自誇伐既失意望漸不相平允性剛
稜疾惡(稜威稜也/力登反)初懼董卓豺狼故折節圗之卓既殱
滅自謂無復患難及在際㑹每乏溫潤之色仗正持重
不循權宜之計是以羣下不甚附之董卓將校及在位
者多涼州人允議罷其軍或說允曰涼州人素憚袁氏
而畏闗東今若一旦觧兵闗東則必人人自危(○劉攽/曰今若)
(一旦觧兵闗東案/文多闗東二字)可以皇甫義真為將軍就領其衆因
使留陜以安撫之而徐與闗東通謀以觀其變允曰不
然闗東舉義兵者皆吾徒耳今若距險屯陜雖安涼州
而疑闗東之心甚不可也時百姓訛言當悉誅涼州人
遂轉相恐動其在闗中者皆擁兵自守更相謂曰丁彦
思蔡伯喈但以董公親厚並尚從坐今既不赦我曹而
欲觧兵今日觧兵明日當復為魚肉矣卓部曲將李傕
郭汜等先將兵在闗東因不自安遂合謀為亂攻圍長
安城陷吕布奔走布駐馬青瑣門外(前書音義曰以青/畵戸邉鏤中天子)
(制/也)招允曰公可以去乎允曰若蒙社稷之靈上安國家
吾之願也如其不獲則奉身以死之朝廷㓜少恃我而
已(朝廷謂/天子也)臨難茍免吾不忍也努力謝闗東諸公勤以
國家為念初允以同郡宋翼為左馮翊王宏為右扶風
是時三輔民庶熾盛兵榖富實李傕等欲即殺允懼二
郡為患乃先徴翼宏宏遣使謂翼曰郭汜李傕以我二
人在外故未危王公今日就徴明日俱族計將安出翼
曰雖禍福難量然王命所不得避也宏曰義兵鼎沸在
於董卓况其黨與乎若舉兵共討君側惡人山東必應
之此轉禍為福之計也翼不從宏不能獨立遂俱就徴
下廷尉傕乃収允及翼宏并殺之允時年五十六長子
侍中盖次子景定及宗族十餘人皆見誅害唯兄子晨
陵得脫歸鄉里天子感慟百姓䘮氣莫敢収允尸者唯
故吏平陵令趙戩棄官營䘮(戩音/翦)王宏字長文少有氣
力不拘細行初為𢎞農太守考案郡中有事宦官買爵
位者雖位至二千石皆掠考収捕遂殺數十人威動鄰
界素與司隸校尉胡种有隙及宏下獄种遂廹促殺之
宏臨命詬曰(詬罵也音/火豆反)宋翼豎儒不足議大計(豎者言/賤劣如)
(僮/豎)胡种樂人之禍禍將及之种後眼輒見宏以杖擊之
因發病數日死後遷都於許帝思允忠節使改殯𦵏之
遣虎賁中郎將奉䇿弔祭賜東園祕器贈以本官印綬
送還本郡封其孫黒為安樂亭侯食邑三百戸士孫瑞
字君䇿扶風人頗有才謀瑞以允自専討董卓之勞故
歸功不侯所以獲免於難後為國三老光祿大夫每三
公缺楊彪皇甫嵩皆讓位於瑞興平二年從駕東歸為
亂兵所殺趙戩字叔茂長陵人性質正多謀初平中為
尚書典選舉董卓數欲有所私授戩輒堅拒不聼言色
強厲卓怒召將殺之衆人悚慄而戩辭貎自若卓悔謝
釋之長安之亂客於荆州劉表厚禮焉及曹操平荆州
乃辟之執戩手曰恨相見晚卒相國鍾繇長史(鍾繇字/元常魏)
(太祖時/為相國)
論曰士雖以正立亦以謀濟若王允之推董卓而引其
權伺其間而敝其罪當此之時天下懸觧矣(莊子曰斯/所謂帝之)
(懸觧懸觧/喻安泰也)而終不以猜忤為釁者知其本於忠義之誠
也故推卓不為失正分權不為茍冒伺間不為狙詐及
其謀濟意從則歸成於正也
贊曰陳蕃蕪室志清天綱人謀雖緝幽運未當(緝合也/易下繫)
(曰人謀鬼謀言蕃設謀/雖合而㝠運未符也)言觀殄瘁曷非云亡(殄盡也瘁/病也言國)
(將殄瘁豈不由賢人云亡乎詩/大雅曰人之云亡邦國殄瘁也)子師圗難晦心傾節(謂/矯)
(性屈意/於董卓)功全元醜身殘餘孽時有隆夷事亦工拙(誅卓/為工)
(被殺為/拙也)
　
　
　
　
　
　
　
　
　
　後漢書卷九十六
　後漢書卷九十六考證
陳蕃傳再遷為樂安太守注續漢志樂安縣名本名千
　乘和帝更名也○縣當作郡(臣㑹汾/)按千乘貞王傳
　永元七年改國名樂安質帝時改封渤海樂安仍當
　為郡故此傳言樂安太守也樂安屬邑有千乘樂安
　兩縣前後志初無改易惟郡名耳
營惑聖聼○何焯校本營改熒
王允傳种後眼輒見宏○諸本同何焯校本眼改眠
　
　
　
　
　
　
　
　後漢書卷九十六考證
