
　建炎以來繫年要録巻二十九
　　　　　　　　　　　　宋　李心傳　撰
建炎三年十有一月乙巳朔金人至廬州守臣徽猷閣
直學士淮南西路安撫使李㑹以城降先是王善自淮
寧分軍由宿亳而南無駐兵之地遂犯廬州聞金人至
乃移屯於巢縣既又以其衆降金遂拘善於軍中盡散
其衆其將祝友張淵輩各以所部行自是兩淮皆被善
餘黨之擾矣　初閤門宣賛舍人韓世清在蘄州(事祖/見六)
(月/)州人請以為兵馬鈐轄上許之仍以世清兼蘄黄光
江州興國軍都廵檢使世清聞金人渡江是日將吏㑹
於州治世清有酒意即取黄衣被兵馬鈐轄趙令晙(按/北)
(盟㑹編/作俊)於東㕔俾令晙即皇帝位令晙號呼不聽褫其
黄衣知蘄州朝請郎甄采等共勸之世清乃止(紹興二/年閏四)
(月辛丑/行遣)　知濠州孫逸聞金兵已渡淮即聲言往建康
見杜充計事遂以州印付淮西兵馬都監王宗望(按北/盟㑹)
(編作張/宗望)而去充聞之即檄節制兵馬劉位權知濠州位
招信人素豪强為鄉里所仗擾攘之際位聚集鄉民保
守鄉井西北衣冠與細民多依之充在建康以位節制
軍馬就統其兵至是付以州事
丁未以上至越州徳音釋諸路徒以下囚罷邠州嵗貢
火筯襄陽漆噐象州藤合揚州照子之屬初未行鈔鹽
以前兩浙民户每丁官給蠶鹽一㪷令民輸錢一百六
十六謂之丁鹽錢皇祐中許民以納絹從時價折納謂
之丁絹自行鈔法後官不給鹽每丁増錢為三百六十
謂之身丁錢大觀中始令三丁輸絹一匹時絹直猶賤
未有賠費其後物價益貴乃令民每丁輸絹一丈綿一
兩軍興丁少遂均科之民甚以為患至是聽五等下户
以為半折帛半納見錢於是嵗為絹二十四萬匹綿百
萬兩錢二十四萬緡(紹興十三年七月/壬申所書可参考)　勘㑹宋齊愈
所犯當寘於法然已經大赦祗縁憎愛之私致抵極刑
可追復通直郎仍與一子㤙澤勘㑹責授單州團練副
使昌化軍安置李綱罪在不赦更不放還縁累經恩赦
特許自便綱行至瓊州而還　初京西制置使程千秋
既軍襄陽有劇盗曹端者自京城聚衆擾於京西號曹
火星千秋遣人招之屯於城下是時桑仲在唐州盡取
彊壮為兵唐州之民在桐栢者先為董平攢集其不屬
平者進退無所依皆盡室願歸於仲仲之衆漸盛遂自
光化軍而南千秋亦招之屯漢水之北始范瓊討李孝
忠至襄陽留五百兵戍守使東南第五將徐彦領之仲
故識彦嘗遺以二刀千秋怒其通㓂是日南至諸將入
賀酒三行千秋叱彦起席數其與仲通書之罪遂斬之
仲怒引兵犯襄陽千秋命端出師并檄知鄧州譚兖為
援端與仲遇於髙車急擊之仲敗稍引退㑹兖遣騎兵
來策應千秋賞其精銳端愠遂率衆軍於中廬南漳之
間仲諜知整衆復進至孛羅岡與馬軍遇崗地坡仰而
有低林非騎兵之利鄧州兵大敗仲進薄襄陽千秋公
安親随兵未嘗厯行陣皆輕跳欲出戰千秋不許至於
再三乃令出戰親随兵無器甲仲以馬軍數百伏路兩
旁俟其過未盡即突出大呼令坐以棍杖次第敲殺之
統制官貴仲正等聞之遁去千秋棄城奔中廬仲遂據
襄陽千秋宻遣人説端裨將王闢使殺端端軍多潰惟
後軍李忠寨差逺獨不散自稱權京西南路副總管與
其徒冠白巾聲言為端報仇千秋不可居乃自金州入
蜀貴仲正以潰卒㓂荆南兵馬鈐轄武功郎渠成與戰
殺之提㸃刑獄公事李允文在郢亦不能守引所部往
鄂州於是京西列城皆為仲所據(王之望記西事曰張/浚用程千秋久之又)
(疑其跋扈乃以郭永為檢察軍馬李允文為京西憲使/左右掣其肘二人傾險輕躁欲得其處更謀撓之使不)
(得有所為既又奪其便宜諸將以故解體遂至於敗按/千秋為帥至此僅半年盖未久也不知浚何以遽疑而)
(抑之恐别有故姑附此當求它書考證之趙甡之遺史/四年八月桑仲䧟襄陽程千秋棄城走按四年六月九)
(日知襄陽府王擇仁状准宣撫使司劄子勘㑹程千秋/李允文不務協和襄陽府郢州並各失守已落職罷本)
(任王擇仁差知襄陽府據此則千秋失守張浚聞知乃/命擇仁而擇仁已到京西然後申上是時道不通郵置)
(往來必已更渉數月其失守必在今冬不疑但未知/的實是何月日也今因斬徐彦事併牽連書之俟考)
戊申尚書户部貟外郎陳戩守太常少卿新除太常少
卿陳邁為中書門下省檢正諸房公事　江東提刑司
奏自罷本路常平司取㑹到見管錢四十五萬餘緡糧
五十九萬餘石金帛三萬入千餘匹兩詔錢米仍舊樁
管其金帛並輸行在　是日完顔宗弼至和州守臣李
儔以城降(儔初見元年/七月丙午)時奉使崔縦從行官屬盧伸自
北逃歸宗弼得歸朝官程暉令擕嫚書與伸皆赴行在
(十二月壬/辰至明州)
己酉宣撫處置使張浚以便宜増印錢引一百萬緡以
助軍食其後八年間累増二千五十四萬緡浚又置錢
引務於秦州以佐邉用　是日金人陷無為軍守臣朝
散大夫李知幾挈其帑蔵與其民俱南歸厯陽縣丞王
之道率遺民據山寨以守之道無為人也
庚戍金人攻采石渡知太平州郭偉率将士拒敵敗之
翌日又敗之金人退攻慈湖偉又敗之敵遂趨馬家渡
辛亥江東南路轉運司言近㫖江州建康府守臣並帶
制置使止謂制置軍事不用常法處斷將士罪名及抽
取噐甲兵級今江州制置司乃用制置二字行遣他州事
務如刑獄財賦及差官權領州事竊慮州縣無以適從
望仍令提刑轉運司用條行遣從之
壬子隆祐皇太后退保䖍州前數日江西轉運司得報敵
騎至大冶縣未辨蕃漢(是月/戊申)㑹江東宣撫使劉光世馳
輕騎以聞翌日乃知敵且至滕康劉珏共議奉太后及
近上妃嬪陸行餘皆舟行百官從便路起發集英殿修
撰江西安撫制置使知洪州王子獻棄城遁走撫州衆
推土人朝請郎李積中權州事(積中初見元/年七月己丑)於是中書
舍人李公彦徽猷閣待制權兵部侍郎李擢皆遁司勲
貟外郎馮檝匿廬山佛舍郎官已下多潜去者(此據張/延夀劾)
(䟽修/入)既而檝貽書光世勸以出兵掩敵大畧言此敵深
入最兵家之忌又進則距山退則背江百無一利而敢
如此横行者以前無抗拒後無襲逐如入無人之境故
無所忌憚也非敵之能也觀村人之强壮者尚敢與之
敵其間勝負亦或相半豈有國家素練之兵反不如村
人之强壮者但望風畏之耳實不足畏也太尉儻選精
兵萬人厚立賞格自將而來洪州等處援救開一路令
歸伏兵於前而掩殺之可使匹馬不還光世不能用
丙辰尚書左僕射吕頥浩奏宗支凋零之後欲望逐人
各與添差監當一次州勿過七員縣勿過三員皆不釐
務奉賜傔從視正官之半從之
丁巳金人陷六合縣又陷臨江軍守臣中奉大夫直秘
閣呉將之遁去將之吳興人也　徽猷閣直學士致仕
蔣猷卒於昌國縣猷金壇人事上皇為御史中丞立朝
有直聲及是避兵南來而卒特贈顯謨閣直學士諡莊
定
戊午承奉郎致仕孫悟落致仕為通直郎假尚書兵部
員外郎充大金軍前致書使承信郎卞信臣為忠翊郎
假閤門祗候副之　金人至洪州權知州事李積中以
城降(紹興二年二月甲申葉夏卿劾疏乃云/夏卿權通判總郡事率衆投拜當考)時内侍邵
成章居洪州金人召之曰知公忠正能事大金富貴可
長享成章不從遂逼之以威屢欲殺之亦不從金人曰
忠臣難得吾不忍殺復遺之金帛　賊劉忠犯蘄州蘄
黄都廵檢使韓世清與戰破之忠遂轉入湖南先是東
京乾明寺尼法静嘗偽稱柔福帝姬檢校少保保順軍
節度使同知大宗正事仲的聞而迎之㑹仲的被㫖移
司至宿州與忠遇仲的死(仲的官職及死事日厯皆無/之綸言集有仲的加檢校官)
(制詞盖明受中所除也紹興二十一年六月辛夘士上/奏仲的遇賊劉忠没於王事蒙聖㤙與五資㤙澤亦不)
(云何月/日當考)法静為忠黨所掠世清得之法静自言已上皇
季女小字環環其母小王媫妤也世清疑焉即坐之堂
上與守臣朝請郎甄采等朝服隔簾問其故法静自言
脱難之因且及往時宫閤間事世清信之遂以聞於朝
采亦恐㓂至不能守即與世清率所部䕶帝姬自江西
赴行在是役也蘄春尉晏子開率射士迎敵為所殺忠
又入舒州執朝請大夫通判州事孫知微而去知微不
屈忠怒臠而食之後贈二人官録子孫有差(四年十月/忠方據白)
(面山不知以何時入湖南也知/微紹興三年九月壬子推㤙)
庚申金人陷真州守臣向子忞棄城保沙上其所擕金
帛悉為韓世忠所奪(子忞子諲弟初/見今年三月)
辛酉隆祐皇太后至吉州
壬戌金人自馬家渡濟江初完顔宗弼既破和州與叛
將李成同至烏江縣尚書右僕射江淮宣撫使杜充在
建康諜言成師老可擊充遽遣兵而金師已大入充聞
敵且至以其兵六萬人列戍江南岸而閉門不出師無
統一㑹將官張超失守敵遂過江充急遣都統制陳淬
督統制官岳飛劉綱等十七人將兵三萬人與戰又命
御前前軍統制王􁣣以所部萬三千人往援敵破溧水
縣尉潘振死之(呂中大事記方其幸維揚也使經理兩/河之計行則敵豈能越三關四鎮而擣)
(淮及其渡江也使防淮之議不格則敵豈能越大江重/湖而攻我哉朝廷棄三路如棄土梗棄兩淮如棄敝屣)
(使敵入數千里如蹈無人之境不戰而敗不守而䧟二/百年之天下不因民之怨叛而直失其太半可勝惜哉)
癸亥金人至太平州　保寧軍承宣使主管侍衛歩軍
司公事閭勍奉迎祖宗神御至越州詔奉安於天慶觀
甲子陳淬與完顔宗弼遇於馬家渡凡戰十餘合勝負
畧相當王􁣣引西兵先遁淬孤軍力不能敵還屯蔣山
水軍統制邵青以一舟十八人當金人於江中舟師張
青中十七矢遂退於竹篠港統赤心隊朝請郎劉晏以
所部走常州浙西制置使韓世忠在鎮江悉所儲之資
盡装海舶焚其城郭既聞敵南渡即引舟之江隂知江
隂軍胡紡厚待之先是􁣣部將輔逵在東陽被檄策應
􁣣與遇於中塗曰已失渡口遂與逵引其軍自信州入
閩所過大擾　是日知臨安府康允之言有歸朝官自
夀陽來報金人數道並進已自采石濟江朝廷以未得
杜充周望報大懼詔侍從議之給事中兼權直學士院
汪藻中書舍人李正民議移蹕平江親督諸將拒敵緩
急則登海舟避之宰相吕頤浩因率從官同對於便坐
或謂且遣兵將或謂宜募敢戰士以行頤浩又乞自行
議未决退詣都堂午間得周望奏且録杜充書言充在
采石防江朝廷稍安然不知充已敗矣上未知韓世忠
棄鎮江去命追世忠赴行在又欲令移軍常州吕頤浩
請以御筆召之上曰朕與世忠約堅守令聞急乃來頤
浩固請遂遣中使賫詔召之議者又慮金人自江黄間
渡江或趨衢信以逼行在
乙丑以中書門下省檢正諸房公事傅崧卿為嚴信州
防遏使募土豪集鄉兵以守衢信隘路命兩浙東路提
㸃刑獄公事王翿江南東路提㸃刑獄公事姚舜明兩
浙東路安撫司幹辦公事郭亢悉以所募人聽崧卿節
制崧卿取将必用儒術統制官侯延慶將前軍歩汝霖
將後軍自將中軍延慶長沙人也　諜報敵自鄂州南
渡有中使自洪州至云太后已往䖍州　詔前知濱州
向大猷為臣不忠屢為叛逆移文指斥罪状深重可令
越州領赴市曹處斬先是武功大夫忠州刺史宫儀既
以所部留真州(事見今/年八月)而徽猷閣待制劉洪道入朝言
其在山東時事儀縊死傳首赴行在以其軍𨽻御營前
軍統制王􁣣洪道又與大猷偕來且奏其指斥之罪故
抵死呂頤浩言洪道之才乃以為御營使司參議官(洪/道)
(除參議未見月/  今併書之)
丙寅從官入見慮敵騎不測馳突時殿前副都指揮使
郭仲荀方自臨安來乃請以仲荀輕兵三千人從駕往
平江府倚周望韓世忠兵為重仍令張俊兵以次進發
上以俊重兵不可留遂决議皆行退命汪藻草詔書諭
中外以將往浙西迎敵是日杜充聞軍潰欲乗舟出奔
方開水門士民争門不能出充使人諭之曰相公欲迎
敵金人耳衆皆呼曰我亦往迎敵竟不能行而止於是
市井喧言杜相公枉殺幾許人及其警急乃欲先遁充
懼命軍士人犒銀絹十匹兩時陳淬已戰死夜岳飛等
皆引去上元縣丞宣教郎趙壘之統鄉兵迎敵死之(紹/興)
(三年四月壬子贈壘之/奉議郎與㤙澤一資)　詔海舶擅載外國入貢者徒
三年財物没官(此據慶元/随赦申明)
丁卯詔曰朕纉承以來深軫念慮謂父兄在逺而兵民
未撫不欲身陷於鋒鏑故包羞忍恥為退避之謀冀其
逞志而歸稍得休息卑辭厚禮遣使相望以至願去尊
稱甘自貶黜請用正朔比於藩臣在建康則遣洪皓崔
縱杜時亮在平江則遣張邵其為書指無不曲盡哀祈
假使金石無情亦當少動近報金人一項自采石一項
自黄州渡江生民嗷嗷何時寜息今諸路兵聚於江浙
之間朕已移蹕浙西為迎敵之計我將佐人民與其束
手待斃不若併計戮力以存國家遂遣兵三千先行時
敵已逼建康而行在未知也　金人至吉州知州事直
龍圖閣楊淵棄城去隆祐皇太后離吉州至争米市敵
遣兵追御舟有見金人於市者乃解維夜行質明至太
和縣舟人耿信及龍神衛四廂都指揮使楊惟忠所領
衛兵萬人皆潰其將傅選司全胡友馬琳楊臯趙萬王
璉柴卞張擬等九人悉去為盗乘輿服御物皆棄之欽
先孝思殿神御頗有失者内蔵庫南廊金帛為盗所攘
計直數百萬宫人失一百六十人惟忠與權知三省樞宻
院滕康劉珏皆竄山谷中兵衛不滿百從者惟中官何
漸使臣王公濟快行張眀而已金人追至太和縣太后
乃自萬安捨舟而陸遂幸䖍州后及潘賢妃皆以農夫
肩輿宫人死者甚衆從事郎三省樞宻院幹辦官劉徳
老亦為敵所殺後官其家一人先是康珏為幹辦官汪
若海何大圭所間二人不和遂有兵火之禍(選初見元/年十月乙)
(酉若海初見元年正月丙午/大圭初見元年六月庚午)潰兵之作亂也知永豐縣
承議郎趙訓之尉修職郎陳自仁為所害後贈訓之直
秘閣自仁通直郎(訓之後/諡忠果)時金分兵侵撫州守臣王仲
山以城降拜金以其子權知州事令括管内金銀赴洪
州送納又侵袁州守臣顯謨閣待制王仲嶷亦降仲山
珪子仲嶷仲山兄也(按宋史繫/戊午日)両浙宣撫司統制官郭
仲威以所部七千人屯通州海口　金人至六安軍知軍
事邉某降敵遣北軍三百人屯城中不殺不掠已又陷
建平縣　是日杜充引親兵三千絶江而北統制官王
進王冠猶以本部随之時上遣内侍任源至充軍前道
梗不逹以状白充充即附奏以謂初乞御營諸將聽其
節制實無妄自尊大之意但欲人情相諳緩急可使令
者劉光世逺在九江不得使韓世忠近在鎮江不能使
儻王􁣣有心報國當陳淬等接戰之際乘勢向前敵兵
必敗豈有今日􁣣之不忠萬死有餘臣今在儀真檄召
徐泗二州趙立劉位等集兵却廻鎮江以䕶王室此區
區困獸之志也時充在真州寓天慶觀守臣向子忞勸
充自通泰入浙欲與之偕行充有邪謀不聽子忞棄真
州去充命冠知真州自為出陸計聲言往招信縣㑹劉
位兵來援遂北行進登州人初為逓卒(此據吕頤/浩奏議)後以
功補官充擢為宣撫使統制
戊辰贈故刑部尚書王雲觀文殿學士官親屬八人以
新除吏部侍郎鄭望之言其死節也仍命所在訪其家
屬(日厯無此今以紹興五年四月十四/日雲子壻任使臣乞㤙澤状修入)
己巳上發越州次錢清堰夜得杜充奏我師敗績上謂
輔臣曰充守江不利陳淬戰没王􁣣擁兵南遁金國人
馬必臨浙江追襲事迫矣卿等意如何吕頤浩曰臣有
一策望聖意詳度斷在必行上曰如何頤浩奏金人以
騎兵取勝今鑾輿一行皇族百司官吏兵衛家小甚衆
若陸行山險之路糧運不給必致生變兼金人既渡浙
江必分遣輕騎追襲今若車駕乘海舟以避敵既登海
舟之後敵騎必不能襲我江浙地熟敵亦不能久留俟
其退去復還二浙彼入我出彼出我入此正兵家之竒
也上沉吟久之曰此事可行卿等熟議來日召侍從臺
諫至都堂参議可否庚午上遽回鑾(王庭秀閲世録云/二十五日駕至錢)
(清聞金人已渡大江二十六日駕回避敵己巳二十五/日也李正民乘桴記云二十五日夜得杜充敗奏又康)
(允之奏人馬已自建康徑路趨杭州界遂倉卒回鑾按/敵以二十七日辛未入建康十二月初始自廣徳軍湖)
(州界趨臨安府恐此時允之未應已奏敵至府/界正民所記或誤熊克小厯又因而書之當考)晚次越
州城下從官對于河次亭上侍御史趙鼎言衆寡不敵
勢難與戰宜姑避之吕頤浩乃聚議航海新除吏部侍
郎御營使司參賛公事鄭望之後至獨謂自古興王未
有乘舟檝者權户部侍郎葉份中書舍人綦崈禮曰若
别有策甚善不然捨海道將安之頤浩晚朝奏事上曰
航海之事朕昨夕熟思之斷在必行卿等速尋船遂决
䇿移四明(中興聖政張滙進論曰金人之至江南也朝/廷豈不知敵所利者騎也我所利者舟師與)
(步兵也江浙之地騎得以為利乎此皆騎之危地也舟/師步兵之利地也金人有知豈肯致身於此耶若御駕)
(親征諸路進討尚可取勝而乃朝廷自散為敵得/志而去此失於退二也  按全論見是年十二月)頥浩
奏令從官已下各從便而去上曰士大夫當知義理豈
可不扈從若如此則朕所至乃同㓂盗耳(此據李正/民乗桴記)於
是郎官已下或留越或徑歸者多矣　御史中丞范宗
尹參知政事侍御史趙鼎試御史中丞二人皆嘗建議
避敵故遂用之時宻院惟張守獨員乃命宗尹兼權樞
密院事(宗尹兼樞它書無有紹興四年五月十五日樞/密院客司供到下項建炎年參知政事范宗尹)
(兼權樞宻院事且附此/當求它書考其月日)端明殿學士簽書樞密院事周
望同知樞密院事仍兼兩浙宣撫使總兵守平江府殿
前副都指揮使郭仲荀為兩浙宣撫副使與御營使司
都統制辛企宗並守越州御前右軍都統制張俊從上
行以俊為浙東制置使　尚書祠部員外郎萬格為監
察御史(格之除日厯不見/此據本臺題名)格鄱陽人也
辛未遣右武大夫和州防禦使樞密院提領海船張公
裕徃明州募舟户部員外郎宋輝往秀州自海道運錢
糧赴行在公裕開封人故省吏輝敏求孫也(敏求平棘/人元豐龍)
(圖閣直/學士)是晚上詣都堂撫諭將士移御舟過都泗堰不
克上命斧碎之　是日金人陷建康初完顔宗弼既濟
江士馬皆集遂鼓行逼城下户部尚書李梲與守臣顯
謨閣直學士㳂江都制置使陳邦光具降狀遣人即十
里亭投之宗弼喜曰金陵不煩攻擊大事成矣宗弼入
建康邦光率官屬出門迎拜通判府事奉議郎楊邦乂
(邦乂初見/元年五月)不從大書其衣曰寕作趙氏鬼不為它邦臣
既見邦乂獨不拜宗弼不能屈翌日遣人說邦乂以舊
官許之邦乂以首觸堦求死金帥張太師者止之邦乂
又遺金書曰世豈有不畏死而可以利動者幸速殺我
方邦光出城投拜也居民争出城取蔣山路而去金人
馳騎往蔣山遮其路約居民復回城中
壬申光澤縣射士與金人一騎至邵武軍言大軍千餘
人且至守臣朝請大夫張髦斬其首以聞既而髦以州
事委寓居官陳直方而行閩中大震
癸酉晚上發越州雨始作自是連雨泥淖吏卒暴露不勝
其苦兩浙轉運副使直顯謨閣陳谷瑞排頓得豬肉六
百斤炭千二百斤以給衛士(日厯上發越州在壬申/今從李正民乗桴記)谷
瑞莆田人也　是日金人侵建昌軍先是金人既陷撫
州遣人賫檄諭降守臣方昭慮為軍民所脅以印授承
事郎通判軍事晁公邁而去未幾公邁亦以募兵為詞
而出衆推承信郎兵馬監押蔡延世以守公邁任城人
嘗為少府監主簿延世建昌人本太學諸生先是金人
既入洪遣十人持檄至城下延世盡斬之及是敵兵臨
城問十人所在延世示之以其首金人怒求戰延世擊
却之公邁歸延世拒不納遂領軍事公邁坐罷去(晁公/遡撰)
(公邁墓誌通判建昌軍未至建昌女真䖍劉豫章臨川/遂命權知撫州女真始去公私掃地赤立盗發其傍州)
(人惴恐乃誅豪彊撫鰥寡盗聞其聲不敢犯或者毁其/功以為罪呂頤浩當國銜前在發運使争公事奏免所)
(居官按此與日厯所書全不同/盖私家傳誌類多失實今不取)
甲戌奉議郎通判建康府楊邦乂為金人所殺前一日
金帥張太師與李梲陳邦光燕樂方作召邦乂立堂下
邦乂見梲邦光叱之有劉團練者取紙書死活二字示
邦乂曰若毋多言欲死趣書死字示我乃信邦乂奮前
奪吏筆書字曰死金人相顧動色然未敢害是日完顔
宗弼再引邦乂邦乂不勝憤望見大罵宗弼大怒擊殺
之剖腹取其心邦乂死年四十四(附傳邦乂死節在十/一月庚申按庚申金)
(未渡江/當考)初贈直秘閣官其子二人賜田二頃後諡忠襄
(紹興二年/正月再贈)
是月張浚至秦州才數日即出行關陜參議軍事劉子
羽言右武大夫忠州刺史涇原兵馬都監兼知懐徳軍
吳玠之才於浚玠亦素負才畧求自試浚與語大悦擢
為統制又使其弟進武副尉璘掌帳前親兵　淮西兵
馬都監王宗望在濠州以孤城難守遂率官吏請降金
以其將孫興知濠州廸功郎陳浩然同知州事且屯北
軍五百興燕人浩然夀春幕官也興等既入城但改天
㑹之號其餘一無所問由是居人稍安
　
　
　
　
　
　
　
　
　
　
　
　
　
　
　
　建炎以來繫年要録巻二十九
