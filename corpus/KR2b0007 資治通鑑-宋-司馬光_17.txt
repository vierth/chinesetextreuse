
　資治通鑑卷十六　　　　宋　司馬光　撰
　　　　　　　　　　　　　　胡三省　音註
　漢紀八(起強圉大淵獻盡上/章困敦凡十四年)
　　孝景皇帝下
前三年冬十月梁王來朝(朝直/遥翻)時上未置太子與梁王
宴飲從容言曰(從千/容翻)千秋萬嵗後傳於王王辭謝雖知
非至言然心内喜(孔穎達曰喜者/外境㑹心之謂)太后亦然詹事竇嬰
(班表詹事秦官掌皇后太子家應劭曰詹省也給也臣/瓉曰茂陵書詹事秩真二千石師古曰皇后太子各置)
(詹事隨其所/在以名官)引巵酒進上曰天下者髙祖之天下父子
相傳漢之約也上何以得傳梁王太后由此憎嬰(引酒/進之)
(盖罰/爵也)嬰因病免太后除嬰門籍不得朝請(門籍出入宫/殿門之籍也)
(請材性翻/又如字)梁王以此益驕　春正月乙巳赦　長星出
西方　洛陽東宫災(洛陽縣河南郡治所髙祖先居洛/陽因築宫室有南宫北宫東宫)
　初孝文時吳太子入見(楚漢春秋曰吳太子名/賢字徳明見賢遍翻)得侍
皇太子飲博吳太子博爭道不恭皇太子引博局提吳
太子殺之(提徒/計翻)遣其喪歸葬至吳吳王愠曰(愠於問翻/師古曰怒)
(也孔穎達曰愠者外境違心/之謂事與心違所以怒生)天下同宗(師古曰猶言同/姓共為一家)
死長安即𦵏長安何必來𦵏為復遣喪之長安𦵏吳王
由此稍失藩臣之禮稱疾不朝(朝直/遥翻)京師知其以子故
繫治驗問吳使者吳王恐始有反謀後使人為秋請(應/劭)
(曰冬當斷獄秋先請擇其輕重也孟康曰律春曰朝秋/曰請如淳曰濞不自行使人代己致請禮索隠曰音淨)
(孟説/是)文帝復問之(復扶/又翻)使者對曰王實不病漢繫治使
者數輩吳王恐以故遂稱病夫察見淵中魚不祥(服䖍/曰言)
(天子察見下之私則不祥也索隱曰案此語見韓子及/文子韋昭曰知臣下隂私使憂患生變為不祥故當赦)
(宥使自/新也)唯上棄前過與之更始(師古曰言赦其已往之/事使得自新也更工衡)
(翻/)於是文帝乃赦吳使者歸之而賜吳王几杖老不朝
吳得釋其罪謀亦益解然其居國以銅鹽故百姓無賦
(索隱曰吳國有鑄錢煮鹽/之利故百姓不别徭賦也)卒踐更輒予平賈(服䖍曰以/當為更卒)
(出錢三百謂之過更自行為卒謂之踐更吳王欲得民/心以為卒者雇其庸隨時月予平賈晉灼曰謂借人自)
(代為卒者官為岀錢雇其時庸平賈也師古曰晉説是/索隱曰案漢律卒更有三踐更居更過更也此言踐更)
(輒與平賈者謂為踐更合自出錢今吳王欲得人/心乃予平賈官讎之也予讀曰與下同賈讀曰價)嵗時
存問茂材賞賜閭里他郡國吏欲來捕亡人者公共禁
弗予如此者四十餘年鼂錯數上書言吳過可削文帝
寛不忍罰以此吳日益横(鼂直遥翻錯千故翻/數所角翻横户孟翻)及帝即
位錯説上曰昔髙帝初定天下昆弟少諸子弱(説式芮/翻少詩)
(沼/翻)大封同姓齊七十餘城楚四十餘城吳五十餘城封
三庶孽分天下半今吳王前有太子之郤(郤與隙同/下有郤同)詐
稱病不朝於古灋當誅文帝弗忍因賜几杖徳至厚當
改過自新反益驕溢即山鑄錢(師古曰/即就也)煮海水為鹽誘
天下亡人謀作亂今削之亦反不削亦反削之其反亟
禍小不削反遲禍大上令公卿列侯宗室雜議莫敢難
獨竇嬰爭之由此與錯有郤(難乃旦翻/郤與隙同)及楚王戊來朝
錯因言戊往年為薄太后服私姦服舍(師古曰服舍居/喪之次若堊室)
(之屬/也)請誅之詔赦削東海郡(東海郡即秦郯/郡髙帝更名)及前年趙
王有罪削其常山郡膠西王卬以賣爵事有姦(膠西後/改為髙)
(宻/)削其六縣廷臣方議削吳吳王恐削地無己因發謀
舉事念諸侯無足與計者聞膠西王勇好兵(好呼/到翻)諸侯
皆畏憚之於是使中大夫應髙口説膠西王曰(應本自/周武王)
(後左傳曰䢴晉/應韓武之穆也)今者主上任用邪臣聽信讒賊侵削諸
侯誅罰良重(師古曰良/實也信也)日以益甚語有之曰狧穅及米
(師古曰狧古􁒮字食爾翻狧用舌食也盖以犬為諭言/初狧穅遂至食米也索隱曰言狧穅盡則至米謂削土)
(盡則至/滅國也)吳與膠西知名諸侯也一時見察不得安肆矣
(師古曰/肆縱也)吳王身有内疾(師古曰謂疾在身/中不顯於外也)不能朝請二
十餘年常患見疑無以自白脅肩累足猶懼不見釋(師/古)
(曰脅翕也謂斂之也累足重足也/並謂懼耳釋解也放也累與絫同)竊聞大王以爵事有
過所聞諸侯削地罪不至此(師古曰言其罪/皆不至于削地)此恐不止
削地而已王曰有之子將奈何髙曰吳王自以為與大
王同憂願因時循理棄軀以除患於天下意亦可乎膠
西王瞿然駭曰(瞿居具翻説文瞿逺視貌/師古曰瞿然無守之貌)寡人何敢如
是主上雖急固有死耳安得不事髙曰御史大夫鼂錯
營惑天子(師古曰營謂/囘繞之也)侵奪諸侯諸侯皆有背叛之意
人事極矣彗星出(背蒲妹翻彗祥嵗翻/又徐醉翻又旋芮翻)蝗蟲起此萬世
一時而愁勞聖人所以起也(索隱曰所謂殷/憂以啟明聖也)吳王内以
鼂錯為誅外從大王後車方洋天下(方音房又音旁洋/音羊師古曰方洋)
(猶翺/翔也)所向者降(降户/江翻)所指者下莫敢不服大王誠幸而
許之一言則吳王率楚王略函谷闗守滎陽敖倉之粟
距漢兵治次舍須大王(師古曰次舍息止之/處須待也治直之翻)大王幸而
臨之則天下可併兩主分割不亦可乎王曰善歸報吳
王吳王猶恐其不果乃身自為使者至膠西面約之膠
西羣臣或聞王謀諫曰諸侯地不能當漢十二為叛逆
以憂太后非計也(文頴曰謂王/之太后也)今承一帝尚云不易(易/以)
(䜴/翻)假令事成兩主分爭患乃益生王不聽遂發使約齊
菑川膠東濟南皆許諾(齊王將閭菑川王賢膠東王雄/渠濟南王辟光皆文帝封濟子)
(禮/翻)初楚元王好書(好呼/到翻)與魯申公穆生白生俱受詩於
浮丘伯及王楚以三人為中大夫(及王于/况翻)穆生不耆酒
元王毎置酒常為穆生設醴及子夷王孫王戊即位(楚/元)
(王交髙祖異母弟楚子重子辛皆出於穆王楚人謂之/二穆故楚有穆姓秦有白乙丙白圭楚有白公浮丘複)
(姓夷王名郢客元王子戊元王孫師古曰醴甘酒少/麯多米二宿而熟不耆之耆讀曰嗜為于偽翻下同)常
設後乃忘設焉(忘巫/放翻)穆生退曰可以逝矣醴酒不設王
之意怠不去楚人將鉗我於市遂稱疾卧申公白生彊
起之(彊其/兩翻)曰獨不念先王之徳與(與讀/曰歟)今王一旦失小
禮何足至此穆生曰易稱知幾其神乎幾者動之微吉
㓙之先見者也(幾居依翻師古曰易/下繫之辭見户電翻)君子見幾而作不
俟終日先王之所以禮吾三人者為道存也今而忽之
是忘道也忘道之人胡可與久處豈為區區之禮哉(區/區)
(謂小也處昌吕/翻為于偽翻)遂謝病去申公白生獨留王戊稍淫暴
太傅韋孟作詩諷諫不聽亦去居於鄒(姓譜韋姓出顓/頊大彭豕韋之)
(後/)戊因坐削地事遂與吳通謀申公白生諫戊戊胥靡
之衣之赭衣使雅舂於市(晉灼曰髙肱舉杵正身而舂/之師古曰為木杵而手舂即)
(今所謂步臼者/耳衣之於既翻)休侯富使人諫王(孟子去齊居休趙岐/註曰休地名盖即富)
(所封之地富楚元王/之子夷王之弟也)王曰季父不吾與我起先取季父
矣休侯懼乃與母太夫人犇京師(臣瓉曰侯母/號太夫人)及削吳
㑹稽豫章郡書至吳王遂先起兵誅漢吏二千石以下
膠西膠東菑川濟南楚趙亦皆反楚相張尚太傅趙夷
吾諫王戊戊殺尚夷吾趙相建徳内史王悍諫王遂遂
燒殺建徳悍(悍下罕翻/又矦旰翻)齊王後悔背約城守(背蒲妹翻/守式又翻)
濟北王城壊未完其郎中令刼守王不得發兵膠西王
膠東王為渠率(師古曰渠大/也率所類翻)與菑川濟南共攻齊圍臨
菑(臨菑/齊都)趙王遂發兵住其西界欲待吳楚俱進北使匈
奴與連兵(使疏吏/翻下同)吳王悉其士卒下令國中曰寡人年
六十二身自將(將即/亮翻)少子年十四亦為士卒先諸年上
與寡人同下與少子等皆發凡二十餘萬人南使閩東
越(使疏/吏翻)閩東越亦發兵從(從才/用翻)吳王起兵于廣陵(廣陵/吳都)
西涉淮因并楚兵發使遺諸侯書罪狀鼂錯(遺于/季翻)欲合
兵誅之吳楚共攻梁破棘壁(索隱曰按左氏傳宣公二/年宋華元戰於大棘杜預)
(曰在襄邑東南盖即棘壁是也括地志/大棘故城在宋州寧陵縣西南七十里)殺數萬人乗勝
而前鋭甚梁孝王遣將軍擊之又敗梁兩軍(敗補/邁翻)士卒
皆還走梁王城守睢陽(睢陽梁都/睢音雖)初文帝且崩戒太子
曰即有緩急周亞夫真可任將兵及七國反書聞上乃
拜中尉周亞夫為太尉將三十六將軍往擊吳楚遣曲
周侯酈寄擊趙(班志曲周縣/屬廣平國)將軍欒布擊齊復召竇嬰
拜為大將軍使屯滎陽監齊趙兵(班志滎陽縣屬河/南郡監古銜翻)初
鼂錯所更令三十章(更工/衡翻)諸侯讙譁(讙許/元翻)錯父聞之從
潁川來(錯潁/川人)謂錯曰上初即位公為政用事侵削諸侯
疏人骨肉(疏與/疎同)口語多怨公何為也錯曰固也不如此
天子不尊宗廟不安父曰劉氏安矣而鼂氏危吾去公
歸矣遂飲藥死曰吾不忍見禍逮身後十餘日吳楚七
國俱反以誅錯為名上與錯議出軍事錯欲令上自將
兵而身居守(守式/又翻)又言徐僮之旁吳所未下者可以予
吳(徐僮二縣皆屬臨淮郡錯初議削諸侯地以彊漢及/七國反乃欲以徐僮之旁予吳是自畔其説惡得無)
(死乎予/讀曰與)錯素與吳相袁盎不善(相息/亮翻)錯所居坐盎輒避
盎所居坐錯亦避(坐徂/卧翻)兩人未嘗同堂語及錯為御史
大夫使吏按盎受吳王財物抵辠詔赦以為庶人吳楚
反錯謂丞史曰(班表御史大夫有兩丞/秩千石侍御史十五人)袁盎多受吳王
金錢専為蔽匿言不反今果反欲請治盎宜知其計謀
丞史曰事未發治之有絶(如淳曰事未發之時治之/乃有所絶也治直之翻)今
兵西向治之何益且盎不宜有謀錯猶與未決(猶與即/猶豫也)
(與去/聲)人有告盎盎恐夜見竇嬰為言吳所以反願至前
口對狀嬰入言上乃召盎盎入見(為于偽翻入/見賢遍翻)上方與
錯調兵食(師古曰調計也計發/兵食也調徒釣翻)上問盎今吳楚反於公
意何如對曰不足憂也上曰吳王即山鑄錢煮海為鹽
誘天下豪傑白頭舉事此其計不百全豈發乎何以言
其無能為也對曰吳銅鹽之利則有之安得豪傑而誘
之(誘音/酉)誠令吳得豪傑亦且輔而為誼不反矣吳所誘
皆無賴子弟亡命鑄錢姦人(章懐太子賢曰命名也/謂脱其名籍而逃亡)故
相誘以亂錯曰盎䇿之善上曰計安出盎對曰願屏左
右上屏人獨錯在盎曰臣所言人臣不得知乃屏錯(屛/必)
(郢/翻)錯趨避東廂甚恨上卒問盎(卒子恤翻/下卒受同)對曰吳楚相
遺書言髙皇帝王子弟各有分地(遺于季翻/分扶問翻)今賊臣鼂
錯擅適諸侯(適讀/曰讁)削奪之地以故反欲西共誅錯復故
地而罷方今計獨有斬錯發使赦吳楚七國(使疏吏翻/下使吳同)
復其故地則兵可毋血刃而俱罷於是上黙然良久曰
顧誠何如吾不愛一人以謝天下盎曰愚計岀此唯上
孰計之(孰與/熟同)乃拜盎為太常(中六年始改奉常為太/常時盎猶為奉常也)密
裝治行(治直/之翻)後十餘日上令丞相青中尉嘉廷尉歐(丞/相)
(陶青中尉嘉失/其姓廷尉張歐)劾奏錯不稱主上徳信欲疏羣臣百姓
又欲以城邑予吳無臣子禮大逆無道錯當要斬(劾户/槩翻)
(疏與疎同予讀/曰與要與腰同)父母妻子同産無少長皆棄市(少詩照/翻長知)
(兩/翻)制曰可錯殊不知壬子上使中尉召錯紿載行市(師/古)
(曰誑云乗車案行/市中也行下孟翻)錯衣朝衣斬東市(衣朝上於既/翻下直遥翻)上乃
使袁盎與吳王弟子宗正徳侯通使吳(髙祖兄仲之子/廣封徳侯生通)
(徳侯國在/泰山界)謁者僕射鄧公為校尉上書言軍事見上(校/户)
(教翻上書之/上時掌翻)上問曰道軍所來(如淳曰道路從吳軍所/來也臣瓉曰道由也)
聞鼂錯死吳楚罷不(不讀/曰否)鄧公曰吳為反數十嵗矣發
怒削地以誅錯為名其意不在錯也且臣恐天下之士
拑口不敢復言矣(拑其炎翻/復扶又翻)上曰何哉鄧公曰夫鼂錯
患諸侯彊大不可制故請削之以尊京師萬世之利也
計畫始行卒受大戮(卒子恤翻/或讀為猝)内杜忠臣之口外為諸
侯報仇臣竊為陛下不取也(為于/偽翻)於是帝喟然長息曰
公言善吾亦恨之袁盎劉通至吳吳楚兵已攻梁壁矣
宗正以親故先入見諭吳王令拜受詔(宗正於濞猶/子之親也)吳
王聞袁盎來知其欲説(説式芮/翻下同)笑而應曰我已為東帝
尚誰拜不肯見盎而留軍中欲刼使將(將即/亮翻)盎不肯使
人圍守且殺之盎得間脱亡歸報(間古/莧翻)太尉亞夫言於
上曰楚兵剽輕難與爭鋒(剽匹妙翻/輕虚勁翻)願以梁委之絶其
食道乃可制也上許之亞夫乗六乗傳(張晏曰傳車六/乗也乗繩證翻)
(傳張戀翻余據漢有乗傳馳傳文帝之自代入立也張/武等乗六乗傳今亞夫乗六乗傳六乗傳之見於史者)
(二盖又與乗/傳不同也)將㑹兵滎陽(師古曰㑹兵/謂集大兵)發至霸上趙涉
遮説亞夫曰吳王素富懐輯死士久矣此知將軍且行
必置間人於殽澠阸陿之間(澠彌兗翻殽山澠池之間/其道阸陿阸於懈翻陿與)
(狹/同)且兵事尚神密將軍何不從此右去走藍田出武闗
抵洛陽間不過差一二日(自霸上左趨殽澠至洛陽其/道便近若自霸上右趨藍田)
(出武闗至洛陽其道迂曲故/差一二日走音奏間如字)直入武庫(洛陽有/武庫)擊鳴鼓
諸侯聞之以為將軍從天而下也太尉如其計至洛陽
喜曰七國反吾乗傳至此不自意全(師古曰言不自意/得安全至洛陽也)
今吾據滎陽滎陽以東無足憂者(皆考異曰史記漢書/  云太尉得劇孟喜)
(如得一敵國曰吳楚無足憂者按孟一游俠之士耳亞/夫得之何足為輕重盖其徒欲為孟重名妄撰此言不)
(足信/也)使吏搜殽澠間果得吳伏兵乃請趙涉為護軍太
尉引兵東北走昌邑(昌邑梁地後為山陽/郡治所走音奏下同)吳攻梁急梁
數使使條侯求救條侯不許(班志勃海郡有脩縣音條/數所角翻使使上如字下)
(疏吏/翻)又使使愬條侯於上上使告條侯救梁亞夫不奉
詔堅壁不出而使弓髙侯等將輕騎兵出淮泗口(韓王/信之)
(子頽當自匈奴中來歸封為弓髙侯功臣表弓髙屬營/陵地理志弓髙屬河間國盖頽當受封於文帝之初而)
(河間國則二年所置故志與表異泗/水南入淮故謂之淮泗口騎竒寄翻)絶吳楚兵後塞其
饟道(塞悉則翻/饟古餉字)梁使中大夫韓安國及楚相張尚弟羽
為將軍羽力戰安國持重乃得頗敗吳兵吳兵欲西梁
城守不敢西(敗補邁翻/守式又翻)即走條侯軍㑹下邑(下邑縣/屬梁國)欲
戰條侯堅壁不肯戰吳糧絶卒飢數挑戰終不出(數所/角翻)
(挑徙/了翻)條侯軍中夜驚内相攻擊擾亂至帳下亞夫堅卧
不起頃之復定吳犇壁東南陬(陬子矦/翻隅也)亞夫使備西北
已而其精兵果犇西北不得入吳楚士卒多飢死叛散
乃引而去二月亞夫出精兵追擊大破之吳王濞棄其
軍與壯士數千人夜亡走楚王戊自殺吳王之初發也
吳臣田禄伯為大將軍田禄伯曰兵屯聚而西無它竒
道難以立功臣願得五萬人别循江淮而上(上時/掌翻)收淮
南長沙入武闗與大王㑹此亦一竒也吳王太子諫曰
王以反為名此兵難以借人人亦且反王奈何且擅兵
而别多它利害(蘇林曰禄伯儻將兵降漢/自為己利於吳生患也)徒自損耳吳
王即不許田禄伯吳少將桓將軍説王曰吳多步兵歩
兵利險漢多車騎車騎利平地願大王所過城不下直
去疾西據洛陽武庫食敖倉粟阻山河之險以令諸侯
雖無入闗天下固已定矣大王徐行留下城邑漢軍車
騎至馳入梁楚之郊事敗矣吳王問諸老將老將曰此
年少椎鋒可耳安知大慮(老將即亮翻下/并將為將同)於是王不用
桓將軍計王専并將兵兵未度淮諸賓客皆得為將校尉
候司馬(凡軍行有大將禆將領軍皆有部曲部有校尉/曲有軍候軍司馬又有假候假司馬皆有副其)
(别營領屬為/别部司馬)獨周丘不用丘者下邳人(班志下邳/屬東海郡)亡命
吳酤酒無行(行下/孟翻)王薄之不任周丘乃上謁説王曰臣
以無能不得待罪行間(上時掌翻説式/芮翻行户剛翻)臣非敢求有所
將也(將即/亮翻)願請王一漢節必有以報王乃予之(予讀/曰與)周
丘得節夜馳入下邳下邳時聞吳反皆城守至傳舍召
令入户使從者以罪斬令(傳張戀翻令力/正翻從才用翻)遂召昆弟所
善豪吏吿曰吳反兵且至屠下邳不過食頃今先下家
室必完能者封侯矣出乃相吿下邳皆下周丘一夜得
三萬人使人報吳王遂將其兵北畧城邑比至陽城兵
十餘萬破陽城中尉軍(陽城漢書作城陽城陽國都莒/其地南接下邳之境班表王國)
(有中尉掌武職/比必寐翻及也)聞吳王敗走自度無與共成功(度徒/洛翻)即
引兵歸下邳未至疽發背死(史言吳王有才不/能用以至于敗)　壬午
晦日有食之　吳王之棄軍亡也軍遂潰往往稍降太
尉條侯及梁軍(降户/江翻)吳王度淮走丹徒(班志丹徒縣屬/㑹稽郡即春秋)
(之朱方括地志丹徒故城在潤州丹徒縣東南十八里/南徐州記秦使赭衣鑿其處因謂之丹徒鑿處今在故)
(縣西北六里/丹徒峴東南)保東越(欲依東越/以自保也)兵可萬餘人收聚亡卒
漢使人以利㗖東越(㗖徒覽翻餌之也又/徒濫翻譙也食也)東越即紿吳
王出勞軍(勞力/到翻)使人鏦殺吳王(孟康曰方言㦸謂之鏦/蘇林曰鏦音從容之從)
(師古曰鏦謂以矛㦸/撞殺之鏦楚江翻)盛其頭馳傳以聞(盛時征翻/傳張戀翻)吳太
子駒亡走閩越吳楚反凡三月皆破滅於是諸將乃以
太尉謀為是然梁王由此與太尉有隙(為梁王毁短/亞夫張本)三
王之圍臨菑也齊王使路中大夫吿於天子(張晏曰姓/路官為中)
(大夫姓譜路本/自帝摯之後)天子復令路中大夫還報告齊王堅守
漢兵今破吳楚矣路中大夫至三國兵圍臨菑數重無
從入三國將與路中大夫盟曰若反言漢已破矣(重直/龍翻)
(將即亮翻師古曰若汝/也反謂反易其辭也)齊趣下三國(趣讀/曰促)不且見屠路
中大夫既許至城下望見齊王曰漢已發兵百萬使太
尉亞夫擊破吳楚方引兵救齊齊必堅守無下三國將
誅路中大夫齊初圍急隂與三國通謀約未定㑹路中
大夫從漢來其大臣乃復勸王無下三國㑹漢將欒布
平陽侯等兵至齊(據班史齊王傳作平陽侯曹襄史記/索隱曰平陽矦按表是簡矦曹竒)
擊破三國兵解圍已(句/斷)後聞齊初與三國有謀將欲移
兵伐齊齊孝王懼飲藥自殺膠西膠東菑川王各引兵
歸國膠西王徒跣席藁飲水謝太后王太子徳曰漢兵
還臣觀之已罷(罷與/疲同)可襲願收王餘兵擊之不勝而逃
入海未晚也王曰吾士卒皆已壊不可用弓髙侯韓頺
當遺膠西王書曰奉詔誅不義降者赦除其罪復故不
降者滅之(遺于季翻/降户江翻)王何處須以從事(謂膠西王於降/與不降之間欲)
(以何自處吾待以/行事處昌吕翻)王肉袒叩頭詣漢軍壁謁曰臣卬奉
法不謹驚駭百姓乃苦將軍逺道至于窮國敢請菹醢
之罪弓髙侯執金鼓見之曰王苦軍事願聞王發兵狀
王頓首䣛行(䣛與/膝同)對曰今者鼂錯天子用事臣變更髙
皇帝法令侵奪諸侯地卬等以為不義恐其敗亂天下
(更工衡翻/敗補邁翻)七國發兵且誅錯今聞錯己誅卬等謹已罷
兵歸將軍曰王茍以錯為不善何不以聞及未有詔虎
符擅發兵擊義國以此觀之意非徒欲誅錯也乃出詔
書為王讀之(為于偽/翻下同)曰王其自圖王曰如卬等死有餘
罪遂自殺太后太子皆死膠東王菑川王濟南王皆伏
誅酈將軍兵至趙趙王引兵還邯鄲城守(邯鄲/趙都)酈寄攻
之七月不能下匈奴聞吳楚敗亦不肯入邊欒布破齊
還并兵引水灌趙城城壊王遂自殺帝以齊首善(師古/曰言)
(其初首無/逆亂之心)以迫刼有謀非其辠也召立齊孝王太子夀
是為懿王濟北王亦欲自殺(濟北王志齊悼恵王/子文帝十六年受封)幸全
其妻子齊人公孫玃謂濟北王曰(玃俱碧翻/康俱縛切)臣請試為
大王明説梁王通意天子説而不用死未晚也(為于偽/翻説式)
(芮/翻)公孫玃遂見梁王曰夫濟北之地東接彊齊南牽吳
越北脅燕趙此四分五裂之國(張晏曰四方受敵濟北/居中央為五晉灼曰四)
(分即交午而/裂如田字也)權不足以自守勁不足以捍寇又非有竒
怪云以待難也雖墜言於吳非其正計也(如淳曰非有/竒材異計欲)
(為亂逆也但假權許吳以避禍耳晉灼曰非有以怪異/之心而城守須待變難以應吳也師古曰二説皆非也)
(此言權謀勁力旣不能扞守又無竒怪神靈可以禦/難恐不能自全故墜言於吳也墜猶失也難乃旦翻)鄉
使濟北見情實示不從之端(鄉讀曰向/見賢遍翻)則吳必先歴齊
畢濟北(歴過也/畢了也)招燕趙而總之如此則山東之從結而
無隙矣(從子/容翻)今吳王連諸侯之兵敺白徒之衆(師古曰/敺與驅)
(同白徒素非習軍旅/之人猶言白丁也)西與天子爭衡濟北獨底節不下
使吳失與而無助跬步獨進(師古曰半步曰/跬跬空累翻)瓦解土崩
破敗而不救者未必非濟北之力也夫以區區之濟北
而與諸侯爭彊是以羔犢之弱而扞虎狼之敵也(小羊/曰羔)
(小牛/曰犢)守職不橈(橈奴/教翻)可謂誠一矣功義如此尚見疑於
上脅肩低首累足撫衿使有自悔不前之心(自悔者悔/不與吳同)
(也不前不敢前進/以自歸於漢也)非社稷之利也臣恐藩臣守職者疑
之臣竊料之能厯西山徑長樂抵未央攘袂而正議者
(師古曰西山謂殽及華山也抵至也攘郤也袂衣袖也/攘袂猶今人言捋臂耳余謂長樂太后居之未央天子)
(居之徑長樂抵未央猶言自/太后所至帝所也樂音洛)獨大王耳上有全亡之功
下有安百姓之名徳淪於骨髓恩加於無窮願大王留
意詳惟之(惟思/也)孝王大説(説讀/曰悦)使人馳以聞濟北王得
不坐徙封於菑川　河間王太傅衛綰擊吳楚有功拜
為中尉綰以中郎將事文帝醇謹無他上為太子時召
文帝左右飲而綰稱病不行文帝且崩屬上曰綰長者
善遇之故上亦寵任焉(屬之/欲翻)　夏六月乙亥詔吏民為
吳王濞等所詿誤當坐及逋逃亡軍者皆赦之(詿户卦/翻亡軍)
(從軍而/逃者也)帝欲以吳王弟徳哀侯廣之子續吳以楚元王
子禮續楚(徳哀侯廣之子即徳侯通/也禮時封平陸侯為宗正)竇太后曰吳王老
人也宜為宗室順善今乃首率七國紛亂天下奈何續
其後不許吳許立楚後乙亥徙淮陽王餘為魯王汝南
王非為江都王王故吳地立宗正禮為楚王立皇子端
為膠西王勝為中山王(中山王/都盧奴)
四年春復置闗用傳出入(應劭曰文帝十三年除闗無/用傳至此復用傳以七國新)
(反備非常/傳張戀翻)　夏四月己巳立子榮為皇太子徹為膠東
王　六月赦天下　秋七月臨江王閼薨　冬十月戊
戌晦(月末/為晦)日有食之(李心傳曰漢景帝四年中四年皆/以冬十月日食今通鑑書於夏秋)
(之後盖編輯者自志中摘出不思漢初以十月為嵗首/故誤係之嵗末耳余按此誤劉貢父已言之通鑑盖承)
(用漢書/本紀也)　初吳楚七國反吳使者至淮南淮南王欲發
兵應之其相曰王必欲應吳臣願為將王乃屬之(將即/亮翻)
(下同屬之欲翻委/也言以兵事委之)相已將兵因城守不聽王而為漢(守/式)
(又翻為/于偽翻)漢亦使曲城侯將兵救淮南(晉灼曰曲城矦功/臣表蟲達也師古)
(曰晉説非此蟲達之子耳名捷達/已先薨也班志曲城縣屬東萊郡)以故得完吳使者至
廬江廬江王不應而往來使越(使疏/吏翻)至衡山衡山王堅
守無二心及吳楚已破衡山王入朝上以為貞信勞苦
之曰(勞來/到翻)南方卑濕徙王王於濟北以褒之(王於之王/于况翻)
廬江王以邊越數使使相交(師古曰邊越者邊界與越/相接據班志廬江故淮南)
(文帝别為國廬江水出陵陽東南而北入於江陵陽縣/屬丹陽郡文帝初分淮南為廬江國在江南若班志之)
(廬江郡則其地盡在/江北矣數所角翻)徙為衡山王王江北(衡山王都六/其地在江北)
五年春正月作陽陵邑(班志陽陵縣屬馮翊本弋陽縣/索隱曰帝豫作夀陵於此因更)
(縣名在長安東/北四十五里)夏募民徙陽陵賜錢二十萬　遣公主
嫁匈奴單于　徙廣川王彭祖為趙王　濟北貞王勃
薨(諡法清白/守節曰貞)
六年冬十二月雷霖雨(雨三日以/往為霖)　初上為太子薄太
后以薄氏女為妃及即位為皇后無寵秋九月皇后薄
氏廢　楚文王禮薨　初燕王臧荼有孫女曰臧兒嫁
為槐里王仲妻生男信與兩女而仲死(班志槐里縣屬/扶風秦之廢丘)
(也髙祖二/年更名)更嫁長陵田氏(更工/衡翻)生男蚡勝(蚡扶/粉翻)文帝時
臧兒長女為金王孫婦生女俗(長知兩/翻下同)臧兒卜筮之曰
兩女皆當貴臧兒乃奪金氏婦金氏怒不肯予決(予讀/曰與)
(決别也言不肯與/别師古曰決絶也)内之太子宫生男徹徹方在身(身與/娠同)
(師古曰漢史多/以娠為任身字)時王夫人夢日入其懐及帝即位長男
榮為太子其母栗姬齊人也長公主嫖欲以女嫁太子
(長知兩翻嫖文帝女景帝之姊師古曰年最長故謂之/長公主余謂帝女稱公主帝之姊妹稱長公主嫖降堂)
(邑矦陳午生女是為武/帝陳皇后嫖匹昭翻)栗姬以後宫諸美人皆因長公
主見帝故怒而不許長公主欲予王夫人男徹(予讀/曰與)王
夫人許之由是長公主日讒栗姬而譽王夫人之美(譽/音)
(余/)帝亦自賢之又有曩者所夢日符(王夫人之震武帝/也夢日入其懐所)
(謂符/也)計未有所定王夫人知帝嗛栗姬(嗛乎監翻口有/所銜也康曰恨)
(也史記曰帝嘗體不安屬諸子為王者於栗姬曰善/視之栗姬怒不肯應言不遜帝恚心嗛之而未發也)因
怒未解隂使人趣大行(晉灼曰禮有大行人小行人主/諡官臣瓚曰大行是官名掌九)
(儀之制以賔諸侯者師古曰大行令本名行人典客屬/官也後改曰大行令余按班表帝中六年改典客曰大)
(行令武帝太初元年改大行令為大鴻臚更名行人為/大行令意其有誤不然則追書也原父曰史記文景事)
(最畧漢書則頗有所録盖班氏博採他書成之故於景/帝世謂典客為鴻臚行人為大行由他書即武帝時官)
(記景帝世事班氏失於改/革耳非表誤也趣讀曰促)請立栗姬為皇后帝怒曰是
而所宜言邪(而汝/也)遂按誅大行
七年冬十一月己酉廢太子榮為臨江王太子太傅竇
嬰力爭不能得乃謝病免栗姬恚恨而死　庚寅晦日
有食之　二月丞相陶青免乙巳太尉周亞夫為丞相
罷太尉官　夏四月乙巳立皇后王氏　丁巳立膠東
王徹為皇太子　是嵗以太僕劉舍為御史大夫(劉舍/髙祖)
(功臣桃安侯劉襄之/子襄本項氏親賜姓)濟南太守郅都為中尉(濟南王辟/光反國除)
(為郡郅之日翻風俗通/郅商時侯國後以為氏)始都為中郎將敢直諫嘗從入
上林賈姬如厠(賈姬即賈夫人生趙/王彭祖中山王勝)野彘卒來入厠(卒/讀)
(曰/猝)上目都都不行上欲自持兵救賈姬都伏上前曰亡
一姬復一姬進(復扶/又翻)天下所少寧賈姬等乎陛下縱自
輕奈宗廟太后何上乃還彘亦去太后聞之賜都金百
斤由此重都都為人勇悍公㢘不發私書問遺無所受
(悍下罕翻/遺于季翻)請謁無所聽及為中尉先嚴酷(先悉/薦翻)行法不
避貴戚列侯宗室見都側目而視號曰蒼鷹(師古曰言/其鷙擊之)
(甚/)
中元年夏四月乙巳赦天下　地震衡山原都雨雹大
者尺八寸(原都地名盖屬衡/山國雨王遇翻)
二年春二月匈奴入燕(燕因/肩翻)　三月臨江王榮坐侵太
宗廟壖垣為宫徴詣中尉府對簿(帝即位之初令天下/郡國各立太祖太宗)
(之廟故臨江王國亦有之壖與堧同而縁/翻師古曰簿者獄辭之文書簿步户翻)臨江王欲得
刀筆為書謝上(師古曰刀所以削治書也古/者著書於簡牘故必用刀焉)而中尉郅
都禁吏不予魏其矦使人間與臨江王(伺間隙而與之/也魏其矦竇嬰)
(班志魏其矦國屬琅邪/郡予讀曰與間古莧翻)臨江王既為書謝上因自殺竇
太后聞之怒後竟以危法中都而殺之(師古曰謂構成/其罪中竹仲翻)
(𫝊考異曰史記本紀後二年正月郅將軍擊匈奴酷吏/  郅都死後宗室多犯法上乃召甯成為中尉成為中)
(尉在中六年則後二年所謂郅將軍者/非都也疑别一人漢書紀無郅將軍事)　夏四月有星
孛于西北(孛蒲/内翻)　立皇子越為廣川王寄為膠東王(廣/川)
(王彭祖王趙故立越為王膠/東王徹為太子故立寄為王)　秋九月甲戌晦日有食
之　初梁孝王以至親有功(梁王以母弟之親/又有破吳楚之功)得賜天
子旌旗從千乗萬騎出蹕入警王寵信羊勝公孫詭以
詭為中尉勝詭多竒邪計欲使王求為漢嗣栗太子之
廢也(太子榮栗姬之/子故號栗太子)太后意欲以梁王為嗣嘗因置酒
謂帝曰安車大駕用梁王為寄帝跪席舉身曰諾罷酒
帝以訪諸大臣大臣袁盎等曰不可昔宋宣公不立子
而立弟以生禍亂五世不絶(宋宣公舍其子與夷而立/穆公穆公又舍其子馮而)
(立與夷其後馮卒與/與夷爭國見春秋傳)小不忍害大義故春秋大居正(公/羊)
(傳之/言)由是太后議格遂不復言(格音閣/止也)王又嘗上書願
賜容車之地徑至長樂宫自使梁國士衆築作甬道朝
太后(甬余拱翻/朝直遥翻)袁盎等皆建以為不可(建建/議也)梁王由此
怨袁盎及議臣乃與羊勝公孫詭謀隂使人刺殺袁盎
及他議臣十餘人(刺七/亦翻)賊未得也於是天子意梁(意梁/者以)
(意測度知其/為梁所為也)逐賊果梁所為上遣田叔吕季主往按梁
事捕公孫詭羊勝詭勝匿王後宫使者十餘輩至梁責
二千石急梁相軒丘豹及内史韓安國以下舉國大索
(姓譜楚文王庶子食采於/軒丘其後為氏索山客翻)月餘弗得安國聞詭勝匿王
所乃入見王而泣曰主辱者臣死大王無良臣故紛紛
至此今勝詭不得請辭賜死王曰何至此安國泣數行
下曰大王自度於皇帝孰與臨江王親王曰弗如也安
國曰臨江王適長太子(行户剛翻度徒洛翻/適讀曰嫡長知兩翻)以一言過
(師古曰景帝常屬諸姬子/栗姬言不遜由是廢太子)廢王臨江用宫垣事卒自殺
中尉府(王于況翻卒/子恤翻下同)何者治天下終不用私亂公(治直/之翻)
今大王列在諸侯訹邪臣浮説(訹音戌/誘也)犯上禁橈明法
(橈奴/敎翻)天子以太后故不忍致法於大王太后日夜涕泣
幸大王自改大王終不覺寤有如太后宫車即晏駕大
王尚誰攀乎語未卒王泣數行而下(卒子恤翻/行户剛翻)謝安國
曰吾今出勝詭王乃令勝詭皆自殺出之上由此怨望
梁王梁王恐使鄒陽入長安見皇后兄王信説曰(説式/芮翻)
(下/同)長君弟得幸於上後宫莫及而長君行迹多不循道
理者(長知兩翻/行下孟翻)今袁盎事即窮竟梁王伏誅太后無所
發怒切齒側目於貴臣竊為足下憂之(為于偽翻/下精為同)長君
曰為之奈何陽曰長君誠能請為上言之得毋竟梁事
長君必固自結於太后太后厚徳長君入於骨髓而長
君之弟幸於兩宫(長君之弟謂皇后也如淳/曰兩宫太后宫及帝宫也)金城之固
也(師古曰言其榮寵無極而/不可壊故取喻於金城)昔者舜之弟象日以殺舜
為事及舜立為天子封之於有卑(卑音鼻師古及栁宗/元皆以為零陵之鼻)
(亭即象/所封)夫仁人之於兄弟無蔵怒無宿怨厚親愛而已
(用孟子/語意)是以後世稱之以是説天子徼幸梁事不奏長
君曰諾乗間入言之(徼一遥翻/間古莧翻)帝怒稍解是時太后憂
梁事不食日夜泣不止帝亦患之㑹田叔等按梁事來
還至霸昌廐(霸昌廐在長安東括地志在/雍州萬年縣東北三十八里)取火悉燒梁
之獄辭空手來見帝(見賢/遍翻)帝曰梁有之乎叔對曰死罪
有之上曰其事安在田叔曰上毋以梁事為問也上曰
何也曰今梁王不伏誅是漢法不行也伏法而太后食
不甘味卧不安席此憂在陛下也上大然之使叔等謁
太后且曰梁王不知也造為之者獨在幸臣羊勝公孫
詭之屬為之耳謹已伏誅死梁王無恙也(恙余/亮翻)太后聞
之立起坐餐氣平復梁王因上書請朝(朝直/遥翻)既至闗茅
蘭説王使乗布車從兩騎入匿於長公主園(服䖍曰茅/蘭孝王大)
(夫張晏曰布車降服自比喪人/也長公主即館陶長公主嫖)漢使使迎王王已入闗
車騎盡居外不知王處太后泣曰帝果殺吾子帝憂恐
於是梁王伏斧質於闕下謝罪太后帝大喜相泣復如
故悉召王從官入闗(從才/用翻)然帝益疏王不與同車輦矣
(疏與疎/同下同)帝以田叔為賢拜為魯相(相魯王/餘也)
三年冬十一月罷諸侯御史大夫官　夏四月地震
旱禁酤酒(酤工護翻/謂賣酒也)　三月丁巳立皇子乗為清河王
(髙帝置清河郡於齊/趙之間今以為王國)　秋九月蝗　有星孛于西北(孛/蒲)
(内/翻)　戊戌晦日有食之　初上廢栗太子周亞夫固爭
之不得上由此疏之而梁孝王每朝常與太后言條侯
之短(梁王與條侯有/隙見前三年)竇太后曰皇后兄王信可侯也帝
讓曰始南皮章武先帝不侯(南皮侯竇彭祖太后弟長/君之子章武侯竇廣國太)
(后弟也班志南皮/章武皆屬勃海郡)及臣即位乃侯之信未得封也竇太
后曰人生各以時行耳自竇長君在時竟不得侯死後
其子彭祖顧得侯吾甚恨之帝趣侯信也(趣讀/曰促)帝曰請
得與丞相議之上與丞相議亞夫曰髙皇帝約非劉氏
不得王非有功不得侯今信雖皇后兄無功侯之非約
也帝黙然而止其後匈奴王徐盧等六人降(降户/江翻)帝欲
侯之以勸後丞相亞夫曰彼背主降陛下(背蒲/内翻)陛下侯
之則何以責人臣不守節者乎帝曰丞相議不可用乃
悉封徐盧等為列侯(徐盧容城侯賜栢侯陸疆遒侯僕/䵣易侯范代范陽侯邯鄲翕侯䵣)
(師古/音怛)亞夫因謝病九月戊戌亞夫免以御史大夫桃侯
劉舍為丞相(索隱曰桃縣/屬信都郡)
四年夏蝗　冬十月戊午日有食之
五年夏立皇子舜為常山王(髙帝置常山郡屬趙國吕/后分為王國文帝併為趙)
(國今復/以王舜)　六月丁巳赦天下　大水　秋八月己酉未
央宫東闕災　九月詔諸獄疑若雖文致於法(謂原情/定罪本)
(不至於死而以/律文傅致之)而於人心不厭者輒讞之(厭服也師古/曰一涉翻又)
(於涉翻讞魚列翻/又魚蹇翻平議也)　地震
六年冬十月梁王來朝上疏欲留上弗許(禇少孫曰諸/侯王朝見天)
(子漢法凡當四見耳始到入小見到正月朔旦奉皮薦/璧玉賀正月法見後三日為王置酒賜金錢財物後二)
(日復入小見辭去凡留長安不過二十/日小見者燕見於禁門内飲於省中)王歸國意忽忽
不樂(樂音/洛)　十一月改諸廷尉將作等官名(時改廷尉/為大理將)
(作少府為大匠奉常為太常典客為大行令長信詹/事為長信少府將行為大長秋主爵中尉為都尉)
春二月乙卯上行幸雍郊五畤(畤音/止)　三月雨雪　夏
四月梁孝王薨竇太后聞之哭極哀不食曰帝果殺吾
子帝哀懼不知所為與長公主計之乃分梁為五國盡
立孝王男五人為王買為梁王明為濟川王彭離為濟
東王定為山陽王不識為濟隂王(梁仍都睢陽濟川國/在陳留東郡之間濟)
(東國後入漢為大河郡後又為東平國山陽/國即山陽郡濟隂國即濟隂郡濟子禮翻)女五人皆
食湯沐邑奏之太后太后乃説為帝加一餐(説讀曰悦/為于偽翻)
孝王未死時財以巨萬計及死蔵府餘黄金尚四十餘
萬斤(蔵徂/浪翻)他物稱是(稱尺/證翻)　上既減笞法(見上卷/元年)笞者
猶不全乃更減笞三百曰二百笞二百曰一百又定箠
令(師古曰箠䇿也所以/擊者也箠止蕊翻)箠長五尺(長直/亮翻)其本大一寸竹
也末薄半寸皆平其節當笞者笞臋(如淳曰然則先時/笞背也臋徒門翻)
畢一罪乃更人(更工/衡翻)自是笞者得全然死刑既重而生
刑又輕民易犯之(易以/豉翻)　六月匈奴入雁門至武泉入
上郡取苑馬(雁門有句注之險如淳曰漢儀注太僕牧/師諸苑三十六所分布北邊西邊以郎為)
(苑監官奴婢三萬人養馬三十萬疋師古曰武泉雲中/縣也養鳥獸通名曰苑故謂牧馬處曰苑食貨志景帝)
(始造苑馬/以廣用)吏卒戰死者二千人隴西李廣為上郡太守
嘗從百騎出遇匈奴數千騎見廣以為誘騎(誘騎者見/少以誘敵)
(誘音酉/下同)皆驚上山陳(師古曰為陳以待廣/也陳讀曰陣下同)廣之百騎皆
大恐欲馳還走廣曰吾去大軍數十里今如此以百騎
走匈奴追射我立盡(射而亦/翻下同)今我留匈奴必以我為大
軍之誘必不敢擊我廣令諸騎曰前未到匈奴陣二里
所止令曰皆下馬解鞍其騎曰虜多且近即有急奈何
廣曰彼虜以我為走今皆解鞍以示不走用堅其意(師/古)
(曰示以堅牢/令敵意知之)於是胡騎遂不敢擊有白馬將出護其兵
(師古曰將之乗白馬者也/護謂監視之將即亮翻)李廣上馬與十餘騎犇射殺
白馬將而復還至其騎中解鞍令士皆縱馬卧是時㑹
暮胡兵終怪之不敢擊夜半時胡兵亦以為漢有伏軍
於旁欲夜取之胡皆引兵而去平旦李廣乃歸其大軍
　秋七月辛亥晦日有食之　自郅都之死長安左右
宗室多暴犯法上乃召濟南都尉南陽甯成為中尉其
治效郅都其㢘弗如然宗室豪傑皆人人惴恐(惴之/瑞翻)
城陽共王喜薨(共王喜文帝前四年嗣父章爵為王八/年徙王淮陽後四年復還城陽至是而)
(薨共讀/曰恭)
後元年春正月詔曰獄重事也人有智愚官有上下獄
疑者讞有司有司所不能決移廷尉讞而後不當讞者
不為失(師古曰假令讞訖其理不當所讞之/人不為罪失讞魚列翻又魚蹇翻)欲令治獄
者務先寛(治直/之翻)　三月赦天下　夏大酺五日民得酤
酒(中三年禁民酤酒/今弛此禁酺音蒲)　五月丙戌地震上庸地震二十
二日(班志上庸縣/屬漢中郡)壊城垣(壊音/怪)　秋七月丙午丞相舍
免　乙巳晦日有食之　八月壬辰以御史大夫衛綰
為丞相衛尉南陽直不疑為御史大夫(姓譜楚人/直弓之後)初不
疑為郎同舍有告歸悞持其同舍郎金去已而同舍郎
覺亡意不疑(師古曰疑/其盜取)不疑謝有之(師古曰告/云實取)買金償
後告歸者至而歸金亡金郎大慙以此稱為長者稍遷
至中大夫人或廷毁不疑(師古曰當廷見/之時而毁之)以為盜嫂不
疑聞曰我乃無兄然終不自明也　帝居禁中召周亞
夫賜食獨置大胾(師古曰胾大臠孔穎達曰熟肉帶骨/而臠曰殽純肉而臠曰胾胾側吏翻)
無切肉又不置箸亞夫心不平顧謂尚席取箸(應劭曰/尚席主)
(席者/也)上視而笑曰此非不足君所乎(孟康曰設胾無箸/者此非不足滿於)
(君所乎嫌恨之也如淳曰非故不足君之食具偶失之/也師古曰孟説近之帝言賜君食而不設箸此由我意)
(於君有/不足乎)亞夫免冠謝上上曰起亞夫因趨出上目送之
曰此鞅鞅非少主臣也居無何亞夫子為父買工官尚
方甲楯五百被可以𦵏者(少詩沼翻為于偽翻楯食尹/翻如淳曰工官官名張晏曰)
(被具也五百具甲楯/也師古曰被皮義翻)取庸苦之不與錢(師古曰庸謂賃/也苦謂極苦使)
(也余謂亞夫之子無識苦使其人而不與賃錢致其懐/怨而禍及其父亞夫之死雖由景帝之少恩其子亦深)
(可罪/也)庸知其盜買縣官器怨而上變告子(上時/掌翻)事連汙
亞夫書既聞上下吏吏簿責亞夫(如淳曰簿問其辭情/師古曰簿責者書之)
(於簿一一責問之也/汙烏故翻下户嫁翻)亞夫不對上罵之曰吾不用也(孟/康)
(曰言不用汝對欲殺之也如淳曰恐獄吏畏其復用事/不敢折辱也師古曰孟説是也一云帝責吏云不勝其)
(任吾不用汝故召/亞夫令詣廷尉也)召詣廷尉廷尉責問曰君侯欲反何
亞夫曰臣所買器乃𦵏器也何謂反乎吏曰君縱不欲
反地上即欲反地下耳吏侵之益急初吏捕亞夫亞夫
欲自殺其夫人止之以故不得死遂入廷尉因不食五
日歐血而死　是嵗濟隂哀王不識薨(濟子/禮翻)
二年春正月地一日三動　三月匈奴入鴈門太守馮
敬與戰死發車騎材官屯鴈門　春以嵗不登禁内郡
食馬粟没入之(師古曰食讀曰飤以粟/食馬者没其馬入官)　夏四月詔曰
雕文刻鏤傷農事者也(鏤力/豆翻)錦繡纂組害女工者也(應/劭)
(曰纂今五采屬綷是也組今綬紛絛是也臣瓉曰許慎/云纂赤組也師古曰瓉説是也綷㑹也㑹五采者今謂)
(之錯綵非纂也綷/子内翻絛他牢翻)農事傷則飢之本女工害則寒之原
也夫飢寒並至而能亡為非者寡矣(亡古無/字通)朕親耕后
親桑以奉宗廟粢盛祭服為天下先(盛時/征翻)不受獻減太
官省繇賦(師古曰省所領/翻繇讀曰徭)欲天下務農蠶素有蓄積以
備災害彊毋攘弱衆毋暴寡老耆以夀終幼孤得遂長
(師古曰遂成/也長知兩翻)今嵗或不登民食頗寡其咎安在或詐偽
為吏(張晏曰以詐偽人為吏也臣瓉曰律所謂矯枉以/為吏者也師古曰二説並非也直謂詐自稱吏耳)
以貨賂為市漁奪百姓侵牟萬民(師古曰漁言若漁獵/之為也李竒曰牟食)
(苗根蟲也侵牟食民比之/蛑賊也杜佑曰牟取也)縣丞長吏也姦法與盜盜甚
無謂也(李斐曰姦法因法作姦也文頴曰與盜謂盜者/當治而知情反佐與之是則共盜無異也師古)
(曰與盜盜者/共盗為盜耳)其令二千石各脩其職不事官職耗亂者
(師古曰耗不明也讀/與眊同音莫報翻)丞相以聞請其罪布告天下使明
知朕意　五月詔算貲四得官(服䖍曰貲萬錢算百二/十七也應劭曰古者疾)
(吏之貪衣食足知榮辱限貲十算乃得為吏十算十萬/也賈人有財不得為吏㢘士無貲又不得官故減貲四)
(算得/官矣)　秋大旱
三年冬十月日月皆食赤五日　十二月晦雷日如紫
五星逆行守太㣲(晉天文志太㣲天子廷也五帝座也/十二諸侯府也其外蕃九卿也南蕃)
(中二星間曰端門東曰左執法廷尉象也西曰右執法/御史大夫象也左執法之東左掖門也右執法之西右)
(掖門也東蕃四星南第一星曰上相其北東太陽門也/第二星曰次相其北中華東門也第三星曰次將其北)
(東太隂門也第四星曰上將所謂四輔也西蕃四星第/一星曰上將其北西太陽門也第二星曰次將其北中)
(華西門也第三星曰次相其北西太/隂門也第四星曰上相次亦四輔也)月貫天廷中　春
正月詔曰農天下之本也黄金珠玉飢不可食寒不可
衣以為幣用(師古曰幣者所以/通有無易貴賤也)不識其終始間嵗或不
登意為末者衆農民寡也其令郡國務勸農桑益種樹
可得衣食物吏發民若取庸(韋昭曰發民用其民也/取庸取其資以顧庸也)采
黄金珠玉者坐贓為盜二千石聽者與同罪　甲寅皇
太子冠(冠古/玩翻)　甲子帝崩于未央宫(臣瓉曰夀/四十八)太子即
皇帝位年十六尊皇太后為太皇太后皇后為皇太后
　二月癸酉葬孝景皇帝于陽陵(臣瓉曰自崩/及葬凡十日)　三月
封皇太后同母弟田蚡為武安侯(班志武安縣屬魏郡/又據溝洫志蚡封武)
(安而奉邑食清河/之鄃蚡房吻翻)勝為周陽侯(史記正義絳州聞喜縣/東二十九里有周陽故)
(城/)
　班固贊曰孔子稱斯民也三代之所以直道而行也
　(師古曰此論語載孔子之辭也言今此時之人亦夏/殷周之所馭以政化淳壹故能直道而行傷今不然)
　信哉周秦之敝罔密文峻而姦軌不勝(師古曰/不可勝)漢興
　掃除煩苛與民休息至于孝文加之以恭儉孝景遵
　業五六十載之間至於移風易俗黎民醇厚(師古曰/黎衆也)
　(醇不/澆雜)周云成康漢言文景美矣
　漢興接秦之弊作業劇而財匱自天子不能具鈞駟
　(四馬一色/謂之鈞駟)而將相或乗牛車(師古曰以牛駕車也余/據漢時以牛車為賤魏)
　(晉以後王公/始多乗牛車)齊民無蔵盖(蘇林曰無/物可盖蔵)天下已平髙祖
　乃令賈人不得衣絲乗車重租税以困辱之(賈音古/衣於既)
　(翻/)孝恵髙后時為天下初定復弛商賈之律然市井
　之子孫亦不得仕宦為吏量吏禄度官用以賦於民
　(師古曰纔取足量/音良度徒洛翻)而山川園池市井租税之入自天
　子以至於封君湯沐邑皆各為私奉養焉不領于天
　子之經費(師古曰言各收其所賦税以自供不/入於國朝之倉廪府庫也經常也)漕轉
　山東粟以給中都官(師古曰中都官/京師諸官府也)嵗不過數十萬
　石繼以孝文孝景清淨恭儉安養天下七十餘年之
　間國家無事非遇水旱之災民則人給家足都鄙廩
　庾皆滿而府庫餘貨財京師之錢累鉅萬貫朽而不
　可校(師古曰累鉅萬謂數百/萬萬也校謂計數也)太倉之粟陳陳相因(師/古)
　(曰陳謂/久舊也)充溢露積於外至腐敗不可食衆庶街巷有
　馬而阡陌之間成羣(師古曰謂田/中之阡陌也)乗字牝者擯而不
　得聚㑹(孟康曰皆乗父馬有牝馬間其間則踶齧故/斥出不得㑹同師古曰言時富饒恥乗字牝)
　(不必以其/踶齧也)守閭閻者食粱肉為吏者長子孫(如淳曰/時無事)
　(吏不數轉至于生長子孫/而不轉職也長知兩翻)居官者以為姓號(如淳曰/貨殖傳)
　(倉氏庫/氏是也)故人人自愛而重犯法先行義而後詘辱焉
　(師古曰以行義為先以/愧辱相絀也行下孟翻)當此之時罔疏而民富役財
　驕溢或至兼并豪黨之徒以武斷於鄉曲(師古曰恃/其豪富則)
　(擅行威罰也/斷丁亂翻)宗室有土(師古曰謂國之宗姓/受封邑土地者也)公卿大
　夫以下爭於奢侈室廬輿服僣于上無限度物盛而
　衰固其變也自是之後孝武内窮侈靡外攘夷狄天
　下蕭然財力耗矣
　
　
　
　
　
　
　
　
　資治通鑑卷十六
