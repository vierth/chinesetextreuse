
　西漢年紀卷二　　　　　宋　王益之　撰
　　髙祖
七年冬十月長樂宫成諸侯羣臣皆朝賀儀先平眀謁
者治禮引以次入殿門廷中陳車騎歩卒(漢書作/戍卒)衛官
(史記作/衛宫)設兵張旗志(一作/幟)傳曰趨殿下郎中侠陛陛數
百人功臣列侯諸將軍軍吏以次陳西方東鄉文官丞
相以下陳東方西鄉大行設九賓臚(音/廬)句傳於是皇帝
輦出房(輿服志云殷周以輦載軍/器至秦去輪而輿至尊)百官執職(漢書/作㦸)傳警
引諸侯王以下至吏六百石以次奉賀自諸侯王以下
莫不震恐肅敬廼拜叔孫通為奉常賜金五百斤初通
從弟子百餘人然無所進剸言諸故羣盗壮士進之弟
子皆曰事先生數年幸得從降漢今不進臣等剸言大
猾何也通曰漢王方蒙矢石争天下諸生寜能鬭乎故
先言斬將搴旗之士諸生且待我我不忘矣至是通因
進曰諸弟子儒生随臣久矣與臣共為儀願陛下官之
帝悉以為郎通出皆以五百斤金賜諸生諸生廼喜曰
叔孫生誠聖人也知當世之要務(通/傳)叔孫通既為奉常
遂定儀法(禮樂/志)著漢儀十二篇(見後漢曹褒傳班固上/叔孫通漢儀十二篇章)
(帝勑曹褒曰此制/散畧多不合經)益律旁章十八篇(晋刑/法志)漢興樂家有
制氏(服䖍曰/魯人)以雅樂聲律世世在太樂官但能紀其鏗
鏘鼓舞而不能言其義通乃因秦樂人制宗廟樂(考異/曰漢)
(書禮樂志以為髙祖時不附嵗月/今附於定禮樂之後他皆類此)太祝迎神於廟門奏
嘉至猶古降神之樂也皇帝入廟門奏永至以為行歩
之節猶古采薺(才私/反)肆夏也乾豆上奏登歌獨上歌不
以管絃亂人聲欲在位者徧聞之猶古清廟之歌也登
歌再終下奏休成之樂美神眀既饗也皇帝就酒東廂
坐定奏永安之樂美禮已成也又作昭容樂禮容樂(考/異)
(曰禮樂志作六年今附/於叔孫通制樂之後)昭容者猶古之昭夏也主出武
徳舞禮容者主出文始五行舞舞入無樂者将至至尊
之前不敢以樂也出用樂者言舞不失節能以樂終也
大氐(丁禮/反)皆因秦舊事焉(禮樂/志)
　　班固曰孔子曰殷因於夏禮所損益可知也周因
　　於殷禮所損益可知也其或繼周者雖百世可知
　　也今大漢繼周久曠大儀未有立禮成樂此賈誼
　　仲舒王吉劉向之徒所為發憤而增嘆也
初帝入闗約法三章蠲削煩苛兆民大説(讀曰/悦)其後四
夷未附兵革未息三章之法不足以禦姦於是蕭何攟
(九問/反)摭(之石/反)秦法取其宜於時者作律九章(刑法志不/考異曰)
(知其時今因叔孫通/定禮儀因附於後)魏文侯時李悝著法經六篇然皆
罪名之制也商鞅受之以相秦及何定律益事律興廐
户三篇(解題曰興律廐律/户律縂謂之事律)合為九篇(晋刑法志作崔寔/政論曰何  九章)
(之律有夷三族之令黥劓斬趾斷舌梟首故謂之具五/刑  後漢陳忠曰蕭何創制大臣有告寧之科  藝文)
(志云蕭何草律著其法曰太史試學童能諷九千字以/上乃得為史又以六體試之課最者以為尚書御史史)
(書令史吏民上書字或不正輙舉劾六體者古文竒字/篆書𨽻書繆篆蟲書皆所以通知古今文字摹印章書)
(幡信/也)先是秦為虐政四時行刑至何草律季秋論報(陳/寵)
(議見/通典)常盡三冬之月(漢舊事又陳寵曰但避立/春之月不計天地之正)張良韓
信序次兵法凡百八十二家刪取要用定著三十五家
(藝文/志)天下既定京師有南北軍之屯外命天下郡國選
引彊蹶張材力武猛者以為輕車騎士材官樓船(漢官/儀)
(考異曰此據漢官儀所載耳班固刑法志云天下既定/踵秦而置材官於郡國京師有南北軍之屯至武帝平)
(百粤内增七校外有樓船果如固言則樓船盖武帝制/漢初無有也以史考之淮南王長嘗發樓船擊南海事)
(見嚴助傳注則非武帝始制眀矣嚴安傳曰秦皇帝使/尉屠睢將樓船之士攻越是樓船乃秦制也漢官儀以)
(為髙帝置是必髙帝因秦/行之至武帝益增多耳)常以立秋後郊禮畢斬牲於
東門以薦陵廟肄孫吴兵法六十四陣每十月都試金
革騎士各有員數如有㓂警平地用車騎山阻用材官
水泉用樓船(通/典)張蒼緒正律厯以帝十月始至覇上因
故秦時本以十月為嵗首弗革(張蒼/傳)以蒼言用顓頊厯
比於六厯疏闊中最為微近而朔晦月見弦望滿虧多
非是(律厯/志)又推五徳之運以為漢當水徳之時尚黑如
故吹律調樂入之音聲及以比(頻二/反)定律令若百工天
下作程品(張蒼/傳)
　　太史公曰幽厲之後周室微陪臣執政史不記時
　　君不告朔故疇人之子弟分散戰國獨有鄒衍眀
　　於五徳之傳而散消息之分以顯諸侯秦自以為
　　獲水徳之瑞而正以十月色上黒然厯度閏餘未
　　能睹其真也帝亦自以為獲水徳之瑞雖眀習厯
　　及張蒼等咸以為然
帝微時常避事時時與賓客過其邱嫂食嫂厭叔與客
来陽為羮盡轑(音/勞)釡客以故去已而視釡有羮繇(讀曰/由)
是怨嫂及立齊代王而伯子獨不得封太上皇以為言
帝曰某非敢忘封之也為其母不長者至是始封其子
信為羮頡(音/戞)侯(楚元王傳丙按荀悦漢紀封羮頡侯作/六年正月  午與漢書楚元王傳及侯)
(表異當是/荀紀誤)甲子封陳胥為復陽侯(擊項/籍功)其石陽河侯(定/諸)
(侯/功)後又封許盎栢至侯華寄朝陽侯(皆以擊羽/功功臣表)辛夘立
子如意為代王(本/紀)以郎中陽夏侯陳豨為代相(考異曰/盧綰傳)
(云上至平城還拜豨今附於封如意之後或作趙相按/是時趙王張敖尚在不應漢為置相唯韓信傳以為代)
(相此言得之矣今從信傳/劉貢父亦以為當作代相)監趙代邉邊兵皆屬焉(盧綰/傳)
春令郎中有罪耐以上請之民産子復勿事二嵗(本/紀)二
月帝至長安蕭何治未央宫立東闕北闕前殿武庫太
倉(顔曰未央殿雖南嚮而上書奏事謁見之徒皆詣北/闕公車司馬亦在北焉是則以北闕為正門而又有)
(東門東闕至於西南兩面無門闕矣盖蕭/何初立未央宫以厭勝之術理宜然乎)秦兼天下建
皇帝之號立百官之職漢因循而不革眀簡易随時宜
也(考異曰髙帝初起自稱沛公其官爵皆楚制如左司/馬連敖之類是也自入闗封漢元年始用秦制以蕭)
(何為丞相周苛為御史大夫夏侯嬰為太僕襄為治粟/内史周昌為中尉二年盧綰為太尉五年王恬啓為郎)
(中令義渠為廷尉薛歐為典客陽咸延為少府酈商為/衛尉七年叔孫通為奉常是時已盡取秦制然猶未備)
(也自七年置宗正而官制備矣盖漢初之制多定於七/年今附於置宗正之後百官表内屬令或有後世所增)
(置者或以微職無甚/闗係者皆闕不著)丞相金印紫綬掌承天子助理萬
機有兩長史秩千石太尉金印紫綬掌武事御史大夫
銀印青綬掌副丞相有兩丞秩千石一曰中丞在殿中
蘭臺掌圖籍秘書外督部刺史内領侍御史員十五人
受公卿奏事舉劾按章丞相太尉御史大夫是為三公
奉常掌宗廟郊祀禮樂典經博士及諸陵縣皆屬郎中
令掌宫殿掖門户大夫郎謁者皆屬衛尉掌宫門衛士
屯兵公車司馬及諸屯衛候司馬二十二官皆屬長樂
亦有衛尉掌其宫職畧同位在同名卿士(見晋/志)太僕掌
輿馬廷尉掌刑辟典客掌歸義蠻夷屬有行人宗正掌
親屬治粟内史掌穀貨屬有太倉都内令丞少府掌山
海池澤之稅以給供養屬有尚書又黄門御府永巷内
者宦者令丞諸僕射署長中黄門皆屬焉凡九卿秩皆
中二千石丞皆千石廷尉無丞有正監秩比千石屬令
長皆六百石中尉掌徼循京師秩與九卿同有兩丞候
司馬千人屬官有中壘武庫令丞又式道左右中候及
京輔兵卒皆屬焉太子太傅少傅古官将作少府掌治
宫室詹事掌皇后太子家將行皇后卿或用中人或用
士人典屬國掌蠻夷降者内史周官秦因之掌治京師
主爵中尉掌列侯自太子太傅至主爵中尉皆秩二千
石丞六百石皆秦官也侍中左右曹諸吏散騎中常侍
皆加官所加或列侯将軍卿大夫将都尉尚書太醫太
官令至郎中無員多至數十人給事中亦加官所加或
大夫博士議郎位次中常侍侍中黄門有給事黄門位
從將大夫皆秦制也爵二十級一公士二上造三簮褭
四不更五大夫六官大夫七公大夫八公乗九五大夫
十左庶長十一右庶長十二左更十三中更十四右更
十五少上造十六大上造十七駟車庶長十八大庶長
十九闗内侯二十徹侯皆秦制以賞功勞徹侯金印紫
綬改所食國令長名相諸侯王帝初置金璽盭(音/戾)綬掌
治其國有太傅輔王内史治國民中尉掌武職丞相統
衆官羣卿大夫都官如漢朝郡守掌治其郡秩二千石
有丞邉郡又有長史掌兵馬秩皆六百石郡尉掌佐守
典武職甲卒秩比二千石有丞秩皆六百石縣令長掌
治其縣萬户以上為令秩千石至六百石减萬户為長
秩五百石至三百石皆有丞尉秩四百石至二百石是
為長吏百石以下有斗食佐史之秩是為少吏大率十
里一亭亭有長十亭一鄉鄉有三老有秩嗇夫㳺徼三
老掌教化嗇夫職聼訟收賦税㳺徼徼循禁賊盗縣大
率方百里其民稠則减稀則曠鄉亭亦如之皆秦制也
列侯所食縣曰國皇后公主所食曰邑有蠻夷曰道凡
吏秩比二千石以上皆銀印青綬比六百石以上皆銅
印黒綬大夫博士御史謁者郎無其僕射御史治書尚
符璽者有印綬比二百石以上皆銅印黄綬(以上並依/百官表及)
(通典荀氏/漢紀參修)漢制三公號稱萬石月各三百五十斛中二
千石者月百八十斛真二千石者百五十斛(考異曰顔/氏百官表)
(注百官俸闕真二千石按汲黯傳如淳注曰諸侯王相/秩真二千石律真二千石月得百五十斛二千石月得)
(百二十斛通典以真二千石即二千石所未諭也今從/如淳注增入又外戚傳顔氏注亦曰真二千石月得百)
(五十/斛)二千石者百二十斛比二千石者百斛千石者九
十斛比千石者八十斛六百石者七十斛比六百石者
六十斛四百石者五十斛比四百石者四十五斛三百
石者四十斛比三百石者三十七斛二百石者三十斛
比二百石者二十七斛一百石者十六斛斗食月十一
斛佐史月八斛(顔氏百/官表注)秋七月丙申封杜得臣為棘陽
侯(擊項/籍功)林摯平棘侯(用燕相侯並/見功臣表)太上皇徙居長安深
宫悽慘不樂帝竊因左右問其故以平生所好皆屠販
少年沽酒鬭雞蹴鞠以此為懽今咸無焉以故不樂帝
廼於驪邑作新豐移諸故人實之太上皇乃悦帝少時
常禱豐枌(符云/反)榆之社及移新豐亦還立焉(西京/雜記)
八年冬十月上東擊韓信餘㓂於東垣(音/轅)還過趙趙相
貫髙等耻上不禮其王隂謀欲弑上上心動去弗宿(髙/紀)
癸丑封趙将夕深澤侯(擊平/城功)丙辰封燕相温疥(音/介)為□
侯(告燕王/臧荼反)癸酉封程黒為厯侯(攻臧荼功/並功臣表)十一月令士
卒從軍死者為槥(音/衛)歸其縣縣給衣衾棺𦵏具祠以少
牢長吏視𦵏(本/紀)十二月丁未封衛胠(音/脅)武原侯(擊韓王/信功)
陳鍇稾侯(擊代陳/豨功)春二月丁夘封許瘛(克制/反)宋子侯(定/諸)
(侯/功)三月丙戍封陳遬(古速/字)猗氏侯室中同清侯留盻彊
侯秦同彭侯(皆以擊羽功/見功臣表)行如雒陽(本/紀)令吏卒從軍至
平城及守城邑者皆復終身勿事令爵非公乗以上毋
得冠劉氏冠(本/紀)初秦兼天下幣為三等黄金以溢為名
上幣銅錢文曰半兩重如其文而珠玉龜貝銀錫之屬
為器飾寳臧不為幣漢興以為秦錢重難用更令民鑄
莢(音/頰)錢黄金一斤而不軌逐利之民蓄積餘贏以稽市
物物痛騰躍米至石萬錢馬至匹百金天下已平帝乃
令賈人毋得衣錦綉綺縠絺紸罽操兵乗騎馬重稅租
以困辱之(食貨志本紀漢律人出一/筭惟賈人與奴婢倍算)漢接秦之弊諸侯
並起民失作業天下既定民亡盖藏自天子不能具醇
駟而將相或乗牛車上於是約法省禁輕田租什五而
稅一量吏禄度官用以賦於民而山川園池市肆租稅
之入自天子以至封君湯沐邑皆各為私奉養不領於
天下之經費轉漕闗東粟以給中都官嵗不過數十萬
石(食貨/志)夏四月辛夘封魏遬寗侯(擊臧/荼功)六月戊申封旅
卿昌侯壬子封旅罷(讀曰/疲)師共(音/供)侯(擊韓王/信功)馮解散閼
氏侯(平代/功)秋七月癸酉封張説安邱侯(擊項羽功並/見功臣表)八
月吏有罪未發覺者赦之(本/紀)九月丙午封紀成子通為
襄平侯通以父戰好畤死事侯己未封陳署龍陽侯(斬/曹)
(咎功功/臣表)是嵗或言周興而邑立后稷之祠至今血食天
下於是帝制詔御史其令天下立靈星祠常以嵗時祠
以牛(郊祀/志)祀用壬辰位祠之縣邑令長侍祠舞者童男
十六人舞象教田初為芟除次耕種次耘耨驅爵及穫
刈舂簸之形象成功(通/典)冒頓數苦北邉上患之廼使劉
敬奉宗室女翁主名為長公主妻單于為閼氏嵗奉匈
奴絮繒酒食物各有數約為兄弟以和親冒頓廼少止
(匈奴/傳)
九年冬十月未央宫成淮南王英布梁王彭越趙王張
敖楚王交及羣臣朝於未央宫置酒前殿太上皇輦上
坐上奉玉巵起為太上皇夀曰始大人常以臣亡頼不
能治産業不如仲力今某之所就孰與仲多太上皇笑
殿上羣臣皆呼萬嵗(史記大事記/漢書本紀)劉敬從匈奴来言願
陛下徙齊諸田楚昭屈景燕趙韓魏後及豪桀名家居
闗中無事可以備胡諸侯有變亦足率以東伐此彊本
弱支之術也上曰善十一月廼使劉敬徙所言闗中十
餘萬口(敬/傳)與利田宅(本/紀)
　　地理志曰秦地於禹貢時跨雍梁二州詩風兼秦
　　豳兩國昔后稷封斄(讀曰/邰)公劉處豳太王徙岐文
　　王作酆武王治鎬其民有先王遺風好稼穡務本
　　業故豳詩言農桑衣食之本甚備有鄠杜竹林南
　　山檀柘號稱陸海為九州膏腴始皇之初鄭國穿
　　渠引涇水溉田沃野千里民以富饒漢興立都長
　　安徙齊諸田楚昭屈景及諸功臣家於長陵後世
　　世徙吏二千石髙訾富人及豪桀并兼之家於諸
　　陵盖亦以彊幹弱支非獨為奉山園也是故五方
　　雜厝(古錯/字)風俗不純其世家則好禮文富人則商
　　賈為利豪桀則㳺侠通姦瀕南山近夏陽多阻險
　　輕薄易為盗賊常為天下劇又郡國輻凑浮食者
　　多民去本就末列侯貴人車服僣上衆庶放效羞
　　不相及嫁娶尤崇侈靡送死過度
十二月壬寅封張瞻師為平侯(擊諸侯功/見功臣表)三月丙戍詔
以湏毋為陸量侯自置吏令長受令長沙王夏四月戊
寅封長沙將鄧弱為離侯長沙柱國吴郢為義陵侯又
封周成為髙景侯成苛之子以父死事侯(年/表)六月以奉
常叔孫通為太子太傅(百官/表)大謁者臣章受詔長樂宫
曰令羣臣議天子所服以安治天下丞相臣何御史大
夫臣昌謹與將軍臣陵太子太傅臣通等議春夏秋冬
天子所服當法天地之數中得人和故自天子王侯有
土之君下及兆民能法天地順四時以治國家身無禍
殃年夀永究是奉宗廟安天下之大禮也臣請法之中
謁者趙堯舉春李舜舉夏兒湯舉秋貢禹舉冬四人各
職一時大謁者襄章奏制曰可(魏相/傳)罷渭南河上中地
郡復𨽻内史(以地理/志修)周昌為人強力敢直言自蕭曹等
皆卑下之昌嘗燕時入奏事帝方擁戚姬昌還走帝逐
得騎昌項問曰我何如主也昌仰曰陛下即桀紂之主
於是上笑之然尤憚昌(昌/傳)吕后晩節色衰愛弛而定陶
戚姬有寵於上生趙王如意上以太子仁弱謂如意類
己雖封為趙王常留之長安上之闗東戚姬常從日夜
啼泣欲立其子吕后常留守益疏(外戚世/家通鑑)上欲廢太子
而立趙王大臣争之皆莫能得周昌廷争之彊上問其
説昌為人吃又盛怒曰臣口不能言然臣期期知其不
可陛下欲廢太子臣期期不奉詔上欣然而笑既罷吕
后側耳於東廂聽見周昌為跪謝曰微君太子㡬廢時
趙王年少帝憂萬嵗之後不全也符璽御史趙堯侍帝
帝獨心不樂悲歌羣臣不知上之所以然堯進問曰陛
下所為不樂非為趙王年少而戚夫人吕后有郤備萬
嵗之後而趙王不能自全乎帝曰然吾私憂之不知所
出堯曰陛下獨宜為趙王置貴强相及吕后太子羣臣
素所敬憚者乃可帝曰然吾念之欲如是而羣臣誰可
者堯曰御史大夫周昌其人堅忍質直自吕后太子及
大臣皆素敬憚之獨昌可帝曰善於是乃召周昌謂曰
吾欲固煩公公彊為我相趙王周昌泣曰臣初起從陛
下陛下獨奈何中道而棄之於諸侯乎帝曰吾極知其
左遷然吾私憂趙王念非公無可者公不得已彊行於
是徙御史大夫周昌為趙相(昌傳按考異曰通鑑載於/十年  九年張敖既廢徙)
(如意為趙王昌必以此時為相史記大/事記載於九年是為得之今從史記)是嵗酈商以將
軍將太上皇衛(商傳載考異曰商傳以為陳豨反前一/年今  於此次年太上皇崩意者此官)
(亦随/省也)
十年冬十月淮南王英布梁王彭越燕王盧綰荆王賈
楚王交齊王肥長沙王吴臣皆来朝長樂宫(史記/本紀)周昌
既行久之帝持御史大夫印弄之曰誰可以為御史大
夫者孰視堯曰無以易堯遂拜堯為御史大夫(考異曰/史記大)
(事記漢書百官表皆書/堯除日於十年今從之)初趙人方與(音房/豫)公謂周昌曰
君之史趙堯年雖少然竒士君必異之且代君之位昌
笑曰堯年少刀筆吏耳何至是乎頃之果代昌位(昌/傳)春
有司請令縣常以春二月及臘祠稷以羊彘民里社各
自裁以祠制曰可(郊祀/志)夏五月太上皇崩于櫟陽宫秋
七月癸夘𦵏太上皇于萬年(考異曰漢書本紀云五月/太上皇后崩七月癸夘太)
(上皇崩𦵏萬年考荀紀五月無后字七月無崩/字盖荀悦之時漢書本尚未訛謬也今從荀紀)楚王交
梁王彭越来送𦵏赦櫟陽囚死罪以下(荀紀漢/紀史記)八月令
諸侯皆立太上皇廟于國都(本/紀)陳豨少時常稱慕魏公
子及將守邉招致賔客常告過趙賓客随之者千餘乗
邯鄲官舎皆滿豨所以待賓客如布衣交皆出客下豨
還之代趙相周昌廼求入見上具言豨賓客盛甚擅兵
於外數嵗恐有變上乃令人覆按豨客居代者財物諸
不法事多連引豨豨恐(盧綰/傳)故韓王信令王黄曼邱臣
説豨(信/傳)及太上皇崩上因是召陳豨豨稱病甚九月遂
與王黄等反自立為代王刼略趙代(盧綰/傳)上曰豨嘗為
吾使甚有信代地吾所急故令豨以相國守代今乃與
王黄等刼掠代地吏民非有罪也能去豨黄来歸者皆
舎之(本/紀)上欲自擊豨信武侯周緤泣曰始秦攻破天下
未嘗自行今上常自行是亡人可使者乎上以為愛我
賜入殿門不趨殺人不死(周緤/傳)
　　太史公曰周緤操心堅正身不見疑上欲有所之
　　未嘗不流涕此有傷心者然可謂篤厚君子矣
時沛人任敖素善於上為上黨守堅守不下(荀/紀)是嵗制
詔御史曰獄之疑者吏或不敢决或有罪者久而不論
無罪者久繫不决自今以来縣道官獄疑者各讞所屬
二千石官二千石官以其罪名當報之所不能决者皆
移廷尉廷尉亦當報之廷尉所不能决謹具為奏傅(讀/曰)
(附/)所當比律令以聞(刑法志於考異曰刑法志作七年/荀紀載  十年當是此時本猶未)
(誤耳今/從荀紀)
十一年冬上在邯鄲陳豨相侯敞(考異曰漢紀作/將今從靳歙傳)將萬
餘人㳺行王黄將騎千餘軍曲逆(漢/紀)上命車騎將軍靳
歙并将梁趙齊燕楚車騎擊敞破之因降曲逆(靳歙傳/  考異)
(曰將諸侯軍見靳歙傳盖髙帝前以羽檄徴天下兵至/此而集按彭越傳帝至邯鄲徴兵梁王梁王稱病使將)
(將兵詣邯鄲此梁兵也周昌為趙相白趙壮士四人為/將帝曰今計獨有邯鄲中兵此趙兵也陽陵侯傅寛以)
(齊相擊陳豨此齊兵也盧綰傳髙祖如邯鄲擊豨燕王/綰亦擊其東北此燕兵也獨楚無所見時交為楚王當)
(考/)太尉周勃取道太原入定代地至馬邑馬邑不下攻
殘之趙利守東垣十二月上自攻之不下卒罵上怒城
降卒罵者斬之諸縣堅守不降反㓂者復租三嵗(漢/紀)癸
巳封河間守張相如為東陽侯後封中尉陶舍開封侯
郎中公孫昔禾成侯孫赤堂陽侯髙色祝阿侯趙堯江
邑侯劉澤營陵侯宣義土軍侯任敖廣阿侯趙衍須昌
侯公上不害汲侯吕臣甯陵侯祕彭祖戴侯(功臣/表)舍人
樂説得罪於韓信信囚欲殺之春正月舎人弟上變告
信欲反状於吕后吕后欲召恐其黨不就乃與蕭相國
謀詐令人從上所来言陳豨已死列侯羣臣皆賀相國
紿信曰雖疾彊入賀信入吕后使武士縳信斬之長樂
鍾室信方斬曰吾悔不用蒯徹之計乃為兒女子所詐
豈非天哉遂夷信三族封樂説慎陽侯(紀傳功臣表漢/考異曰史記)
(書皆載韓信與陳豨有謀豨反信詐詔赦諸官徒奴欲/發以襲吕后太子部署已定待豨報使如二史所載信)
(辟左右而與陳豨謀當時誰復知之時陳豨已反髙帝/自将往征則豨反眀矣信部署已定又何待豨報也此)
(必告反者之詞及當時文致之罪耳祥符間陳簡能作/雪韓信論及張文潜亦謂信非反近東萊作大事記朱)
(晦翁貽書論辯亦以信為不反後東萊竟以反書而晦/翁以為失入二史所載信反謀既非事實今皆削去不)
(録/)
　　太史公曰吾如淮隂淮隂人為余言韓信雖為布
　　衣時其志與衆異其母死貧無以𦵏然乃行營髙
　　敞地令其旁可置萬家余視其母冡良然
帝聞韓信已誅使使拜丞相蕭何為相國(何傳記考異/曰史  大事)
(記漢書百官表下卷通鑑皆載何以九年為相國而荀/悦漢紀及漢書百官表上卷皆以為十一年二者不同)
(考史記蕭何世家漢書列傳皆云上已聞誅韓信使使/拜丞相何為相國令卒五百人一都尉為相國衛信誅)
(在十一年拜何相國不應在九年也當以十一/年為正大事記百官表下卷通鑑皆未免差誤)緑綬(百/官)
(表/)益封五千户令卒五百人一都尉為相國衛諸君皆
賀故秦東陵侯召(讀曰/邵)平獨弔曰禍自此始矣上暴露
於外而君守於内非冒矢石之難而益君封置衛者以
今者淮隂新反於中有疑君心夫置衛衛君非以寵君
願君讓封不受悉以家私財佐軍何從其計上說(讀曰/悦見)
(何/傳)故韓王信復與胡騎入居參合距漢漢使柴將軍(柴/武)
(即陳/武)擊之遺信書曰陛下寛仁諸侯雖有叛亡而復歸
輙復故位號不誅也大王所知今王以敗亡走胡非有
大罪急自歸信報曰陛下擢僕起閭巷南面稱孤此僕
之幸也滎陽之事僕不能死囚於項籍此一罪也及㓂
攻馬邑僕不能堅守以城降之此二罪也今反為㓂將
兵與將軍争一旦之命此三罪也夫種蠡無一罪身死
亡今僕有三罪於陛下而欲求活此伍子胥所以僨於
吳也今僕亡匿山谷間旦暮乞貸蠻夷僕之思歸如痿
人不忘起盲者不忘視也勢不可耳遂戰柴将軍屠參
合斬信(信/傳)帝還雒陽詔曰代地居常山之北與夷狄邉
趙乃從山南有之逺數有胡㓂難以為國頗取山南太
原之地益屬代代之雲中以西為雲中郡則代受邉㓂
益少矣王相國通侯吏二千石擇可立為代王者燕王
綰相國何等三十三人皆曰子恒賢知温良請立以為
代王都晋陽(漢書/本紀)以陽陵侯傅寛為代相國將屯(寛/傳)丙
戍封杜恬長修侯(擊諸侯攻項/昌死事侯)二月乙酉封戚鰓臨轅
侯(守城/功)後又封靳彊汾陽侯(破鍾離昧/功功臣表)詔曰欲省賦甚
今獻未有程吏或多賦以為獻而諸侯王尤多民疾之
今諸侯王徹侯常以十月朝獻及郡各以其口數率人
嵗六十三錢以給獻費(本/紀)詔曰盖聞王者莫髙於周文
伯(讀曰/覇)者莫髙於齊桓皆待賢人而成名今天下賢者
智能豈特古之人乎患在人主不交故也士奚由進今
吾以天之靈賢士大夫定有天下以為一家欲其長久
世世奉宗廟亡絶也賢人已與我共平之矣而不與吾
共安利之可乎賢士大夫有肯從我㳺者吾能尊顯之
布告天下使眀知朕意御史大夫堯下相國(考異曰漢/書本紀作)
(御史大夫昌按周昌已於九年出為趙相不應尚以為/稱也是時趙堯為御史大夫故易作堯字  按御史大)
(夫是趙堯盖本漢書臣瓉注然周昌於九年為趙相疑/是以御史大夫行趙相事而趙堯特以御史守御史大)
(夫故詔書仍言昌似/不必改本紀原文也)相國鄼侯下諸侯王御史中執法
下郡守其有意稱眀徳者必身勸為之駕遣詣相國府
署行義年有而弗言覺免年老癃病勿遣(本/紀)樊噲以吕
后女弟吕嬃為婦生子伉(音抗又/音剛)故其比諸將最親帝
嘗病惡見人卧禁中詔户者無得入羣臣噲廼排闥直
入大臣随之上獨枕一宦者卧噲等見上流涕曰始陛
下與臣等起豐沛定天下何其壮也今天下已定又何
憊也且陛下病甚大臣震恐不見臣等計事顧獨與一
宦者絶乎且陛下獨不見趙髙之事乎帝笑而起(噲/傳)漢
興佞幸寵臣則有籍孺此人非有才能但以婉媚貴幸
與上卧起公卿皆因闗説(佞幸傳序序考異曰籍孺事/見佞幸傳  不得其時今附)
(於枕宦者/卧之後)先是上欲廢太子大臣多諫争未得堅决也
吕后恐不知所為人或謂吕后曰留侯善畫計䇿上信
用之吕后乃使建成侯吕釋之(按史記功臣表六年封/吕澤周吕侯釋之建成)
(侯而良世家書易太子事乃作建成侯吕/澤漢書張良傳亦作吕澤當是二史之誤)刼張良曰君
常為上謀臣今上日欲易太子君安得髙枕而卧乎良
曰始上數在困急之中幸用臣䇿今天下安定以愛欲
易太子骨肉之間雖臣等百餘人何益吕釋之彊要曰
為我畫計良曰此難以口舌争也顧上有不能致者四
人四人年老矣皆以上嫚侮士故逃匿山中義不為漢
臣然上髙此四人今公誠能無愛金玉璧帛令太子為
書卑辭安車因使辯士固請宜来来以為客時從入朝
令上見之則一助也於是吕后令吕釋之使人奉太子
書卑辭厚禮迎此四人四人至客建成侯所(張良傳世/家  考異)
(曰四皓来不得其時今/附於英布未反之前)秋七月己丑封翟盱(况于/反)衍侯
(守燕/功)後封昭渉掉(徒弔/反)尾平州侯(擊臧荼功/功臣表)淮南王英
布反(本/紀)汝隂侯滕公以問其客故楚令尹薛公薛公曰
是固當反滕公曰上裂地而封之疏爵而貴之南面而
立萬乗之主其反何也薛公曰往殺韓信今殺彭越(考/異)
(曰史記作往年殺彭越前年殺韓信漢書作前年殺彭/越往年殺韓信按信死乃在越前荀氏漢紀移韓信於)
(前固得之矣但作往年今年則猶未善也信/越之死同是一年今改從荀紀而去年字)三人皆同
功一體之人自疑禍及身故反耳於是上赦天下死罪
以下皆令從軍徴諸侯兵自將以擊布(數語/見紀)羣臣居守
皆送至覇上張良病彊起至曲郵見上曰臣宜從病甚
楚人剽疾願上慎毋與楚争鋒因説上令太子為將軍
監闗中兵上謂子房雖病彊卧傅太子是時叔孫通為
太傅張良行少傅事(良世/家)發上郡北地隴西車騎巴蜀
材官及中尉卒三萬人為皇太子衛軍覇上(本/紀)布之初
反謂其將曰上老矣厭兵必不能来使諸將諸將獨患
淮隂彭越今已死餘不足畏故遂反東擊荆(考異曰漢/書布傳云)
(故遂反果如薛公揣之東擊荊按布起兵取荆敗楚遂/與上遇何嘗歸重於越身歸長沙如薛公所謂下計乎)
(果如薛公揣之此言/非事實今削去不取)荆王賈與戰弗勝走富陵為布軍
所殺盡刼其兵度淮撃楚楚相冷耳堅守彭城距布(功/臣)
(表/)上數使使問相國何為曰為上在軍拊循勉百姓悉
所有佐軍如陳豨時客説蕭何曰君滅族不久矣夫君
位為相國功第一不可復加然君初入闗本得百姓心
十餘年矣皆附君尚復孳孳得民和上所為數問君畏
君傾動闗中今君胡不多買田地賤貰貸(土得/反)以自汙
上心必安於是何從其計上乃大説(何世/家傳)
十二年冬十月上與布兵遇於蘄西遂戰破布軍布走
江南(布傳參/世家)上令别將追之(本/紀)上還過沛留置酒沛宫
悉召故人父老子弟佐酒發沛中兒得百二十人教之
歌酒酣(胡甘/反)上擊筑自歌曰大風起兮雲飛揚威加海
内兮歸故鄉安得猛士兮守四方令兒皆和(胡卧/反)習之
上乃起舞忼(口朗/反)慨傷懐樂飲十餘日乃去沛父兄皆
頓首曰沛幸得復豐未得唯陛下哀矜上曰豐者吾所
生長極不忘耳吾特以其為雍齒故反我為魏沛父兄
固請廼并復豐比沛漢别将擊布軍洮水南北皆大破
之(本/紀)布故與番君婚以故長沙王臣使人紿布偽與亡
誘走越布信而随之番陽番陽人殺布兹鄉民田舍封
賁赫為期思侯諸将率多以功封者(布/傳)單右車為中牟
侯黄極忠邔(音/跽)侯周聚博陽侯靈常陽羡侯冷耳下相
侯王虞人髙陵侯(功臣/表)賜淮南相朱建號平原君家徙
長安(建/傳)
　　太史公曰英布者其先豈春秋所見楚滅英六臯
　　陶之後哉身被刑法何其㧞興之暴也項氏所坑
　　殺人以千萬數而布嘗為首虐功冠諸侯用此得
　　王亦不免於身為世大僇禍之興自愛姬殖妒媢
　　(音/冒)生患竟以滅國
周勃悉定代郡鴈門雲中地斬陳豨於當城(本紀史考/異曰  記)
(盧綰傳云漢使樊噲擊斬豨按漢書髙紀書周勃定代/斬陳豨於當城故吕氏大事記合而言之以為周勃樊)
(噲定代郡按傅寛傳云寛擊陳豨屬太尉勃以相國代/丞相噲擊豨是平代之役噲未終事而還排闥之諌噲)
(已在長安矣故漢書止/書周勃為是今從漢書)封將軍馮谿為榖陽侯郎中許
猜嚴侯太原尉奚意成陽侯(功臣/表)省太尉官(年/表)荆王賈
無後上患吴㑹稽輕悍無壮王填之諸子少(濞/傳)辛丑(史/記)
(表/)立沛侯濞(音/被)為吴王王三郡五十三城已拜上召謂
濞曰汝状有反相因拊其背曰漢後五十年東南有亂
豈汝邪然天下同姓一家汝慎母反濞頓首曰不敢(紀/傳)
又封濞弟廣為徳侯皆兄喜子也(表/)十一月上過魯申
公以弟子從師浮邱伯入見于南宫(申公/傳)上以太牢祠
孔子(本/紀)自是諸侯卿相至常先謁然後從政(孔子/世家)
　　太史公曰詩有之髙山仰止景行行止雖不能至
　　然心鄉往之余讀孔氏書想見其為人適魯觀仲
　　尼廟堂車服禮器諸生以時習禮其家余低回留
　　之不能去云
帝罷布軍歸民道遮行上書言相國蕭何彊賤買民田
宅數千人上至長安蕭何謁上笑曰今相國乃利民民
所上書皆以與何曰君自謝民(何世/家傅)上歸及宴置酒太
子侍四人從年皆八十有餘須眉皓白衣冠甚偉上怪
問曰何為者四人前對各言名姓曰東園公角里先生
綺里季夏黄公上乃大驚曰吾求公數嵗公避逃我今
公何自從吾兒㳺乎四人皆曰陛下輕士善罵臣等義
不受辱故恐而亡匿竊聞太子為人仁孝恭敬愛士天
下莫不延頸欲為太子死者故臣等来耳上曰煩公幸
卒調䕶太子四人為夀已畢趨去上目送之召戚夫人
指示四人曰我欲易之彼四人輔之羽翼已成難動矣
吕后真而主矣戚夫人泣上曰為我楚舞吾為若楚歌
歌曰鴻鵠髙飛一舉千里羽翮已就横絶四海横絶四
海當奈何雖有繒繳尚安所施歌數闋戚夫人歔欷流
涕上起去罷酒竟不易太子者留侯本招此四人之力
也(良傳世/家通傳)十二月癸夘封李必為戚侯(功臣表以擊/韓王信功侯)詔
曰秦皇帝楚隱王魏安釐王齊愍王趙悼襄王皆絶亡
後其與秦始皇帝守冡二十家楚魏齊各十家趙及魏
公子亡忌各五家令視其冡復亡與他事(本/紀)
　　班固曰自古受命及中興之君必興滅繼絶修廢
　　舉逸然後天下歸仁四方之政行焉傳稱武王克
　　殷追存賢聖至乎不及下車世代雖殊其揆一也
　　髙帝撥亂誅暴庶事草創日不暇給然猶修祀六
　　國求聘四皓過魏則寵無忌之墓適趙則封樂毅
　　之後及其行賞而授位也爵以功為先後官用能
　　為次序
春二月使樊噲将兵擊綰詔曰燕王綰與吾有故愛之
如子聞與陳豨有謀吾以為亡有故使人迎綰綰稱疾
不来謀反眀矣燕吏民非有罪也賜其吏六百石以上
爵各一級與綰居去来歸者赦之加爵亦一級詔諸侯
王議可立為燕王者長沙王臣等請立子建為燕王(本/紀)
以土軍侯宣義為燕相(表/)是月熒惑守心(荀/紀)三月丙寅
封酈疥為髙梁侯疥食其子也以父死事侯(史記/侯表)詔曰
吾立為天子帝有天下十二年于今矣與天下之豪士
賢大夫共定天下同安輯(與集/同)之其有功者上致之王
次為列侯下乃食邑而重臣之親或為列侯皆令自置
吏得賦斂女子公主為列侯食邑者皆佩之印賜大第
室吏二千石徙之長安受小第室入蜀漢定三秦者皆
世世復吾於天下賢士功臣可謂亡負矣其有不義背
天子擅起兵者與天下共伐誅之布告天下使知朕意
(本/紀)漢興序二等髙祖子弟同姓為王者九國唯獨長沙
異姓而功臣侯者百餘人自鴈門太原以東至遼陽為
燕代國常山以南太行左轉度河濟阿甄以東薄海為
齊趙國自陳以西南至九疑東帶江淮榖泗薄㑹稽為
梁楚吴淮南長沙國(漢表云自鴈門以東盡遼陽為燕/代常山以南太行左轉度河濟漸)
(于海為齊趙榖泗以往奄有龜蒙為梁楚東帶江湖薄/㑹稽為荆吴北界淮瀕略廬衡為淮南波漢之陽亘九)
(嶷為/長沙)皆外接於胡越而内地北距山以東盡諸侯地大
者或五六郡連城數十置百官宫觀僣於天子漢獨有
三河東郡潁川南陽自江陵以西至蜀北自雲中至隴
西與内史凡十五郡而公主列侯頗食邑其中何者天
下初定骨肉同姓少故廣彊庶孽以鎮撫四海用承衛
天子也漢定百年之間親屬益疎諸侯或驕奢怵邪臣
計謀為淫亂大者叛逆小者不軌于法以危其命殞身
亡國天子觀於上古然后加惠使諸侯得推恩分子弟
國邑故齊分為七(徐廣曰城陽濟北濟南菑/川膠西膠東是分為七)趙分為六
(徐廣曰河間廣川/中山常山清河)梁分為五(徐廣曰濟隂濟/川濟東山陽也)淮南分為
三(徐廣曰廬/江衡山)及天子支庶子為王王子支庶為侯百有
餘焉吴楚時前後諸侯或以適削地是以燕代無北邉
郡吴淮南長沙無南邊郡齊趙梁楚支郡名山陂海咸
納於漢諸侯稍微大國不過十餘城小侯不過數十里
上足以奉貢職下足以供養祭祀以藩輔京師而漢郡
八九十形錯諸侯間大牙相臨秉其阸塞地利彊弱本
幹枝葉之勢也尊卑眀而萬事各得其所矣(史記諸侯/年表序)
樊噲既行人有短惡噲者(陳平/世家)云黨於吕氏即上一日
宫車晏駕則噲欲以兵盡誅滅戚氏趙王如意之屬帝
聞之大怒(噲/傳)曰噲見吾病乃冀我死也用陳平謀而召
周勃受詔牀下曰陳平亟馳傳載勃代噲将平至軍中
即斬噲頭(平世/家)夏四月詔陳平灌嬰将十萬屯滎陽(本/紀)
甲辰帝崩于長樂宫(黄圖云髙帝居長樂宫自惠帝至/平帝皆居未央宫而長樂宫太后)
(常居/之)吕后與審食其謀曰諸將故與帝為編户民北面
為臣心常怏怏今乃事少主非盡族是天下不安以故
不發喪人或聞之以語酈商酈商見審食其曰聞帝已
崩四日不發喪欲誅諸將誠如此天下危矣(考異曰通/鑑考異云)
(吕后雖暴戾安敢一旦盡誅大臣此説恐妄因刪去不/取余按韓彭漢之梟将吕后斃之如斃狐兎曾不勞指)
(顧之力况已下諸將乎意當時必/有此謀不可不載今從漢書本紀)陳平灌嬰將十萬守
滎陽樊噲周勃將二十萬定燕代比聞帝崩諸將皆誅
必連兵還鄉以攻闗中大臣内畔諸將外反亡可蹻足
待也審食其入言之乃以丁未發喪大赦天下(本/紀)盧綰
與數千人居塞下候伺幸上疾愈自入謝聞帝崩遂亡
入匈奴匈奴以為東胡盧王(綰/傳)漢封擊綰者陳倉為紀
信侯張平鹵侯時又封王競為景侯毛釋之張侯革朱
煮棗侯朱濞傿陵侯皆以從軍擊諸侯功封漢自東克
項羽訖十二年侯者百四十有三人(功臣/表)五月丙寅𦵏
長陵(自崩至𦵏凡/二十三日)已下皇太子羣臣皆反至太上皇廟
羣臣曰帝起細微撥亂世反之正平定天下為漢太祖
功最髙上尊號曰髙皇帝(紀氏考異曰史通謂賈逵撰/左  義稱在秦者為劉氏乃)
(漢室所宜推先但取恱/當時殊無足採今不書)
　　太史公曰夏之政忠忠之敝小人以野故殷人承
　　之以敬敬之敝小人以鬼故周人承之以文文之
　　敝小人以僿故救僿莫若以忠三王之道若循環
　　終而復始周秦之間可謂文敝矣秦政不改反酷
　　刑法豈不繆乎故漢興承敝易變使人不倦得天
　　統矣朝以十月車服黄屋左纛
