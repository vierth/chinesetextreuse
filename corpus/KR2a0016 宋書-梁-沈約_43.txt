書卷四十三
　　梁　　　　沈　　　　　約　　　　撰
　列傳第三
　　徐羡之　　傅亮　　檀道濟
徐羡之字宗文東海郯人也祖寜尚書吏部郎江州刺
史未拜卒父祚之上虞令羡之少為王雅太子少傅主
簿劉牢之鎮北功曹尚書祠部郎不拜桓修撫軍中兵
曹參軍與高祖同府深相親結義旗建高祖版為鎮軍
參軍尚書庫部郎領軍司馬與謝混共事混甚知之補
琅邪王大司馬參軍司徒左西屬徐州别駕從事史太
尉咨議參軍義熙十一年除鷹揚將軍琅邪内史仍為
大司焉從事中郎將如故高祖北伐轉太尉左司馬掌
留任以副貳劉穆之初高祖議欲北伐朝士多諫唯羡
之黙然或問何獨不言羡之曰吾位至二品官為二千
石志願乆充今二方已平拓地萬里唯有小羌未定而
公寢食不忘意量乖殊何可輕豫劉穆之卒高祖命以
羡之爲吏部尚書建威將軍丹陽尹總知留任甲仗二
十人出入轉尚書僕射將軍尹如故十四年大司馬府
軍人朱興妻周坐息男道扶年三嵗先得癎病周因其
病發掘地生埋之為道扶姑女所告正周棄市刑羡之
議曰自然之愛虎狼猶仁周之凶忍宜加顯戮臣以為
法律之外故尚𢎞物之理母之即刑由子眀法為子之
道焉有自容之地雖伏法者當辜而在宥者靡容愚謂
可特申之遐裔從之高祖踐阼進號鎭軍將軍加散騎
常侍上初即位思佐命之功詔曰散騎常侍尚書僕射
鎭軍將軍丹陽尹徐羡之監江州豫州之西陽新蔡諸
軍事撫軍將軍江州刺史華容侯王𢎞散騎常侍䕶軍
將軍作唐男檀道濟中書令領太子詹事傅亮侍中中
領軍謝晦前左將軍江州刺史宜陽侯檀韶使持節雝
梁南北秦四州荆州之河北諸軍事後將軍雝州刺史
闗中侯趙倫之使持節督北徐兗青三州諸軍事征虜
將軍北徐州刺史南城男劉懐慎散騎常侍領太子左
衛率新淦侯王仲徳前冠軍將軍北青州刺史安南男
向彌左衛將軍灄陽男劉粹使持節南蠻校尉佷山子
到彦之西中郎司馬南郡宜陽侯張劭參西中郎將軍
事建威將軍河東太守資中侯沈林子等或忠規逺謀
扶讚洪業或肆勤樹績𢎞濟艱難經始圖終勲烈惟茂
並宜與國同休饗兹大賚羡之可封南昌縣公𢎞可華
容縣公道濟可改封永修縣公亮可建城縣公晦可武
昌縣公食邑各二千户韶可更增邑二千五百戸仲徳
可增邑二千二百户懐愼彦之各進爵為侯粹改封建
安縣侯並增邑為千户倫之可封霄城縣侯食邑千户
劭可封臨沮縣伯林子可封漢夀縣伯食邑六百户開
國之制率遵舊章羡之遷尚書令揚州刺史加散騎常
侍進位司空録尚書事常侍刺史如故羡之起自布衣
又無術學直以志力局度一旦居廊廟朝野推服咸謂
有宰臣之望沈密寡言不以憂喜見色頗工奕棊觀戲
常若未解當世倍以此推之傅亮蔡廓常言徐公曉萬
事安異同高祖不豫加班劔三十人宫車晏駕與中書
令傅亮領軍將軍謝晦鎭北將軍檀道濟同被顧命少
帝詔曰平理獄訟政道所先朕哀荒在疚未堪親覽司
空尚書令可率衆官月一決獄帝後失徳羡之等將謀
廢立而廬陵王義眞輕動多過不任四海乃先廢義眞
然後廢帝時謝晦為領軍以府舎内屋敗應治悉移家
人出宅聚將士於府内鎮北將軍南兖州刺史檀道濟
先朝舊將威服殿省且有兵衆召使入朝告之以謀事
將發道濟入宿領軍府中書舍人邢安泰潘盛為内應
其日守闗道濟領兵居前羡之等繼其後由東掖門雲
龍門入宿衛先受處分莫有動者先是帝於華林園為
列肆親自酤賣又開瀆聚土以像破崗率左右唱呼引
船為樂是夕寢於龍舟在天淵池兵士進殺二人又傷
帝指扶帝出東閤收璽綬羣臣拜辭衛送故太子宫遷
於呉郡侍中程道惠勸立第五皇弟義恭羡之不許遣
使殺義眞於新安殺帝於呉縣時為帝築宫未成權居
金昌亭帝突走出昌門追者以門闗擊之倒地然後加
害太祖即阼進羡之司徒餘如故改封南平郡公食邑
四千户固讓加封有司奏車駕依舊臨華林園聽訟詔
曰政刑多所未悉可如先二公推訊元嘉二年羡之與
左光禄大夫傅亮上表歸政曰臣聞元首司契運樞成
務臣道代終事盡宣翼冕旒之道理絶於上皇拱己之
事不行於中古故高宗不言以三齡為斷冢宰聽政以
再朞為節百王以降罔或不然陛下聖德紹興負荷洪
業億兆顒顒思陶盛化而聖㫖謙挹委成羣司自大禮
告終鑽燧三改大眀佇照逺邇傾屬臣等雖率誠屢聞
未能仰感敢藉品物之情謹因蒼生之志伏願陛下逺
存周文日昃之道近思皇室締構之艱時攬萬機躬親
朝政廣闢四聰博詢庶業則雍熙可臻有生幸甚上未
許羡之等重奏曰近寫下情言為心罄奉被還詔鑒許
未回豈惟愚臣秉心有在詢之朝野人無異議何者形
風四方寔繫王德一國之事本之一人雖世代不同時
殊風異至於主運臣贊古今一揆未有渾心委任而休
眀可期此之非宜布自遐邇臣等荷遇二世休慼以均
情為國至豈容順黙重披丹心冐昧以請上猶辭羡之
等又固陳曰比表披陳辭誠俱盡詔㫖沖逺未垂聽納
三復屛營伏增憂歎臣聞克隆先構幹蠱之盛業昧旦
丕顯帝王之高義自皇宋創運英聖有造殷憂未闕艱
患仍纏頼天命有底聖眀承業時屯國故猶在民心太
山之安未易可保昬眀隆替繫在聖躬斯誠周詩夙興
之辰殷王待旦之日豈得無為拱己復𤣥古之風逡廵
虛挹徇匹夫之事伏願以宗廟為重百姓為心𢎞大業
以嗣先軌隆聖道以增前烈愚瞽所獻情盡於此上乃
許之羡之仍遜位退還私第兄子佩之及侍中程道惠
呉興太守王韶之等並謂非宜敦勸甚苦復奉詔攝任
三年正月詔曰民生於三事之如一愛敬同極豈惟名
敎況乃施侔造物義在加隆者乎徐羡之傅亮謝晦皆
因緣之才荷恩在昔擢自無聞超居要重卵翼而長未
足以譬永初之季天禍横流大眀傾曜四海遏密實受
顧託任同負圖而不能竭其股肱盡其心力送徃無復
言之節事居闕忠貞之効將順靡記匡救蔑聞懐寵取
容順成失德雖末因懼禍以建大䇿而逞其悖心不畏
不義播遷之始謀肆酖毒至止未幾顯行怨殺窮凶極
虐荼酷備加顚沛皂𨽻之手告盡逆旅之館都鄙哀愕
行路飲涕故廬陵王英秀明逺徽風夙播魯衛之寄朝
野屬情羡之等暴蔑求專忌賢畏逼造搆貝錦成此無
端㒺主䝉上横加流屛矯誣朝旨致兹禍害寄以國命
而翦為仇讎旬月之間再肆酖毒痛感三靈怨結人鬼
自書契以來棄常安忍反易天眀未有如斯之甚者也
昔子家從弑鄭人致討宋肥無辜蕩澤為戮況逆亂倍
於徃釁情痛深於國家此而可容孰不可忍即宜誅殛
告謝存亡而于時大事甫爾異同紛結匡國之勲實著
莫大之罪未彰是以逺酌民心近聽輿訟雖欲討亂慮
或難圖故忍戚含哀懐恥累載每念人生實難情事未
展何嘗不顧影慟心伏枕泣血今逆臣之釁彰暴遐邇
君子悲情義徒思奮家讎國恥可得而雪便命司宼肅
眀典刑晦據有上流或不即罪朕當親率六師為其遏
防可遣中領軍到彦之即日電發征北將軍檀道濟絡
驛繼路符衛軍府州以時收翦已命征虜將軍劉粹斷
其走伏罪止元凶餘無所問感惟永徃心情崩絶氛霧
既袪庶幾治道爾且詔召羡之行至西明門外時謝晦
弟㬭(子肖/反)為黄門郎正直報亮云殿内有異處分亮馳
報羡之羡之回還西州乘内人問訊車出郭歩走至新
林入陶竈中自剄死時年六十三羡之初不應召上遣
中領軍到彦之右衛將軍王華追討羡之死野人以告
載尸付廷尉子喬之尚髙祖第六女富陽公主官至竟
陵王文學喬之及弟乞奴從誅初羡之年少時嘗有一
人來謂之曰我是汝祖羡之因起拜之此人曰汝有貴
相而有大厄可以錢二十八文薶宅四角可以免灾過
此可位極人臣後羡之隨親之縣住在縣内嘗暫出而
賊自後破縣縣内人無免者雞犬亦盡唯羡之在外獲
全隨從兄履之為臨海樂安縣嘗行經山中見黑龍長
丈餘頭有角前兩足皆具無後足曵尾而行及拜司空
守闗將入彗星晨見危南又當拜時䨇鶴集太極東鴟
尾鳴喚兄子佩之輕薄好利髙祖以其姻戚累加寵任
為丹陽尹呉郡太守景平初以羡之秉權頗豫政事與
王韶之程道惠中書舍人邢安泰潘盛相結黨與時謝
晦乆病連灸不堪見客佩之等疑其託疾有異圖與韶
之道惠同載詣傅亮稱羡之意欲令亮作詔誅之亮答
以為己等三人同受顧命豈可相殘戮若諸君果行此
事便當角中歩出掖門耳佩之等乃止羡之既誅太祖
特宥佩之免官而已其年冬佩之又結殿中監茅亨謀
反并告前寜州刺史應襲以亨為兖州襲為豫州亨密
以聞襲亦告司徒王𢎞佩之聚黨百餘人殺牛犒賜條
牒時人並相署置期眀年正㑹於殿中作亂未及數日
收斬之
傅亮字季友北地靈州人也祖咸司𨽻校尉父瑗以學
業知名位至安成太守瑗與郗超善超嘗造瑗瑗見其
二子廸及亮亮年四五嵗超令人解亮衣使左右持去
初無吝色超謂瑗曰卿小兒才名位宦當逺踰於兄然
保家傳祚終在大者廸字長猷亦儒學官至五兵尚書
永初二年卒追贈太常亮博渉經史尤善文詞初為建
威參軍桓謙中軍行參軍桓𤣥簒位聞其博學有文采
選為秘書郎欲令整正秘閣未及拜而𤣥敗義旗初丹
陽尹孟昶以為建威參軍義熙元年除員外散騎侍郎
直西省典掌詔命轉領軍長史以中書郎滕演代之亮
未拜遭母憂服闋為劉毅撫軍記室參軍又補領軍司
馬七年遷散騎侍郎復代演直西省仍轉中書黄門侍
郎直西省如故髙祖以其乆直勤勞欲以為東陽郡先
以語廸廸大喜告亮亮不答即馳見髙祖曰伏聞恩㫖
賜擬東陽家貧忝禄私計為幸但憑廕之願實結本心
乞歸天宇不樂外出髙祖笑曰謂卿之須禄耳若能如
此甚協所望㑹西討司馬休之以為太尉從事中郎掌
記室以太尉參軍羊徽為中書郎代直西省亮從征關
洛還至彭城宋國初建令書除侍中領世子中庶子徙
中書令領中庶子如故從還夀陽髙祖有受禪意而難
於𤼵言乃集朝臣燕飲從容言曰桓𤣥暴簒鼎命已移
我首唱大義復興皇室南征北伐平定四海功成業著
遂荷九錫今年將衰暮崇極如此物戒盛滿非可久安
今欲奉還爵位歸老京師羣臣唯盛稱功徳莫曉此意
日晚坐散亮還外乃悟㫖而宫門已閉亮於是叩扉請
見髙祖即開門見之亮入便曰臣暫宜還都髙祖達觧
此意無復他言直云須幾人自送亮曰須數十人便足
於是即便奉辭亮即出已夜見長星竟天亮拊髀曰我
常不信天文今始驗矣至都即徴髙祖入輔永初元年
遷太子詹事中書令如故以佐命功封建城縣公食邑
二千户入直中書省專典詔命以亮任總國權聽於省
見客神虎門外每旦車常數百兩髙祖登庸之始文筆
皆是記室參軍滕演北征廣固悉委長史王誕自此後
至于受命表䇿文誥皆亮辭也演字彦將南陽西鄂人
官至黄門郎祕書監義熙八年卒二年亮轉尚書僕射
中書令詹事如故眀年髙祖不豫與徐羡之謝晦並受
顧命給班劍二十人少帝即位進為中書監尚書令景
平二年領䕶軍將軍少帝廢亮率行臺至江陵奉迎太
祖既至立行門於江陵城南題曰大司馬門率行臺百
僚詣門拜表威儀禮容甚盛太祖將下引見亮哭慟甚
哀動左右既而問義眞及少帝薨廢本末悲號嗚咽侍
側者莫能仰視亮流汗沾背不能答於是布腹心於到
彦之王華等深自結納太祖登阼加散騎常侍左光祿
大夫開府儀同三司本官悉如故司空府文武即為左
光祿府又進爵始興郡公食邑四千户固讓進封元嘉
三年太祖欲誅亮先呼入見省内密有報之者亮辭以
㛮病篤求暫還家遣信報徐羡之因乘車出郭門騎馬
奔趨廸墓屯騎校尉郭泓收付廷尉伏誅時年五十三
初至廣莫門上遣中書舎人以詔書示亮并謂曰以公
江陵之誠當使諸子無恙初亮見世路屯險著論名曰
演愼曰大道有言愼終如始則無敗事矣易曰括囊無
咎愼不害也又曰藉之用茅何咎之有愼之至也文王
小心大雅詠其多福仲由好勇馮河貽其苦箴虞書著
愼身之譽周廟銘陛坐之側因斯以談所以保身全德
其莫尚於愼乎夫四道好謙三材忌滿祥萃虛室鬼瞰
髙屋豐屋有蔀家之灾鼎食無百年之貴然而徇欲厚
生者忽而不戒知進忘退者曽莫之懲前車已摧後鑾
不息乘危以庶安行險而徼幸於是有顚墜覆亡之禍
殘生天命之釁其故何哉流溺忘反而以身輕於物也
故昔之君子同名爵於香餌故傾危不及思憂患而豫
防則鍼石無用洪流􁁉於涓涓合拱挫於纎蘖介焉是
式色斯而舉悟髙鳥以風逝鑑醴酒而投􁀍天豈敝著
而後謀通患結而後思復云爾而已哉故詩曰愼爾侯
度用戒不虞言防萌也夫單以營内喪表張以治外失
中齊秦有守一之敗偏恃無兼濟之功冰炭滌於胷心
巖牆絶於四體夫然故形神偕全表裏寜一營魄内澄
百骸外固邪氣不能襲憂患不能及然可以語至而言
極矣夫以嵇子之抗心希古絶覊獨放五難之根既㧞
立生之道無累人患殆乎盡矣徒以忽防於鐘吕肆言
於禹湯禍機發於豪端逸翩鎩於衆舉觀夫貽書良友
則匹厚味於甘酖(闕八字/)　　　　　其懼患也若無
轡而乘奔其愼禍也猶履冰而臨谷或振褐髙樓揭竿
獨徃或保約違豐安于卑位故漆園外楚忌在龜犧商
洛遐遯畏此駟馬平仲辭邑殷鑒於崔慶張臨挹滿灼
戒乎桑霍若君子覽兹二塗則賢鄙之分既明全喪之
實又顯非知之難愼之惟難愼也者言行之樞管乎夫
據圖揮刄愚夫弗為臨淵登峭莫不惴慄何則害交故
慮篤患切而懼深故詩曰不敢暴虎不敢馮河愼微之
謂也故庖子渉族怵然為戒差之一毫弊猶如此况乎
觸害犯機自投死地禍福之具内充外斥陵九折於卭
僰泛衝波於吕梁傾側成於俄頃性命哀而莫救嗚呼
嗚呼故語有之曰誠能愼之福之根也曰是何傷禍之
門爾言愼而已矣亮布衣儒生僥幸際㑹既居宰輔兼
總重權少帝失德内懐憂懼作感物賦以寄意焉其辭
曰余以暮秋之月述職内禁夜清務隙遊目藝苑于時
風霜初戒蟄類尚繁飛蛾翔羽翩翾滿室赴軒幌集眀
燭者必以燋滅為度雖則微物矜懐者乆之退感荘生
異鵲之事與彼同迷而忘反鑒之道此先師所以鄙智
及齊客所以難日論也悵然有懐感物興思遂賦之云
爾在西成之暮晷肅皇命於禁中聆蜻蛚於前廡鑒朗
月於房櫳風蕭瑟以陵幌霜皚皚而被墉怜鳴蜩之應
節惜落景之懐東嗟勞人之萃感何夕永而慮充眇今
古以遐念若循環之無終詠倚相之遺矩希董生之方
融鑽光燈而散袠温聖哲之遺蹤墳素杳以難暨九流
紛其異封領三百於無邪貫五千於有宗考舊聞於前
史訪心跡於汙隆豈夷阻之在運將全喪之由躬遊翰
林之彪炳嘉美手於良工辭存麗而去穢㫖既雅而能
通雖源流之深浩且揚㩁而發蒙習習飛蚋飄飄纎蠅
緣幌求隙望爓思陵糜蘭膏而無悔赴朗燭而未懲瞻
前軌之既覆忘改轍於後乘匪微物之足悼悵永念而
捬膺彼人道之為貴參二儀而比靈禀清曠以授氣修
緣督而為經照安危於心術鏡纎兆於未形有徇末而
捨本或躭欲而忘生碎隨侯於微爵捐所重而要輕矧
昆蟲之所昧在智士之猶嬰悟雕陵於荘氏幾鑒濁而
迷清仰前修之懿軌知吾跡之未并雖宋元之外占曷
在予之克明豈知反之徒爾喟投翰以增情初奉迎大
駕道路賦詩三首其一篇有悔懼之辭曰夙櫂發皇邑
有人祖我舟餞離不以幣贈言重琳球知止道攸貴懐
禄義所尤四牡倦長路君轡可以収張邴結晨軌疎董
頓夕輈東隅誠已謝西景逝不留性命安可圖懐此作
前修敷袵銘篤誨引帶佩嘉謀迷寵非予志厚德良未
詶撫躬愧疲朽三省慚爵浮重明照蓬艾萬品同率由
忠誥豈假知式微發直謳亮自知傾覆求退無由又作
辛有穆生董仲道讚稱其見微之羙長子演祕書郎先
亮卒演弟悝湛逃亡湛弟都徙建安郡世祖孝建之中
並還京師
檀道濟髙平金鄉人左將軍韶少弟也少孤居喪備禮
奉姊事兄以和謹致稱髙祖創義道濟從入京城參髙
祖建武軍事轉征西討平魯山禽桓振除輔國參軍南
陽太守以建義勲封吳興縣五等侯盧循㓂逆羣盜互
起郭寄生等聚作亂以道濟為揚武將軍天門太守討
平之又從劉道規討桓謙荀林等率厲文武身先士卒
所向摧破及徐道覆來逼道規親出拒戰道濟戰功居
多遷安逺䕶軍武陵内史復為太尉參軍拜中書侍郎
轉寜朔將軍參太尉軍事以前後功封作唐縣男食邑
四百户補太尉主簿諮議參軍豫章公世子為征虜將
軍鎮京口道濟為司馬臨淮太守又為世子西中郎司
馬梁國内史復為世子征虜將軍司馬加冠軍將軍義
熙十二年髙祖北伐以道濟為前鋒出淮肥所至諸城
戍望風降服進剋許昌獲偽寜朔將軍頴川太守姚坦
及大將楊業至成臯偽兗州刺史韋華降逕進洛陽偽
平南將軍陳留公姚沈歸順凡㧞城破壘俘四千餘人
議者謂應悉戮以為京觀道濟曰伐罪吊民正在今日
皆釋而遣之於是戎夷感悦相率歸之者甚衆進據潼
關與諸軍共破姚紹長安既平以為征虜將軍琅邪内
史世子當鎭江陵彼以道濟為西中郎司馬持節南蠻
校尉又加征虜將軍遷宋國侍中領世子中庶子兗州
大中正髙祖受命轉䕶軍加散騎常侍領石頭戍事聽
直入殿省以佐命功改封永修縣公食邑二千戸徙為
丹陽尹䕶軍如故髙祖不豫給班劍二十人出監南徐
兗之江北淮南諸郡軍事鎭北將軍南兗州刺史景平
元年虜圍青州刺史竺夔於東陽城䕫告急加道濟使
持節監征討諸軍事與王仲德救東陽未及至虜燒營
焚攻具遁走將追之城内無食乃開窖取乆榖窖深數
丈出榖作米已經再宿虜去已逺不復可追乃止還鎮
廣陵徐羡之將廢廬陵王義眞以告道濟道濟意不同
屢陳不可不見納羡之等謀欲廢立諷道濟入朝既至
以謀告之將廢之夜道濟入領軍府就謝晦宿晦其夕
竦動不得眠道濟就寢便熟晦以此服之太祖未至道
濟入守朝堂上即位進號征北將軍加散騎常侍給鼓
吹一部進封武陵郡公食邑四千戸固辭進封又增督
青州徐州之淮陽下邳琅邪東莞五郡諸軍事及討謝
晦道濟率軍繼到彦之彦之戰敗退保隠圻㑹道濟至
晦本謂道濟與羡之等同誅忽聞來上人情兇懼遂不
戰自潰事平遷都督江州之江夏豫州之西陽新蔡晉
熙四郡諸軍事征南大將軍開府儀同三司江州刺史
持節常侍如故增封千戸元嘉八年到彥之伐索虜已
平河南尋復失之金墉虎牢並没虜逼滑臺加道濟都
督征討諸軍事率衆北討軍至東平夀張縣值虜安平
公乙旃眷道濟率寜朔將軍王仲徳驍騎將軍叚宏奮
擊大破之轉戰至髙梁亭虜寜南將軍濟州刺史夀昌
公悉頬庫結前後邀戰道濟分遣叚宏及臺隊主沈䖍
之等竒兵擊之即斬悉頰庫結道濟進至濟上連戰二
十餘日前後數十交虜衆盛遂陷滑臺道濟於歴城全
軍而反進位司空持節常侍都督刺史並如故還鎭尋
陽道濟立功前朝威名甚重左右腹心並經百戰諸子
又有才氣朝廷疑畏之太祖寢疾累年屢經危殆彭城
王義康慮宫車晏駕道濟不可復制十二年上疾篤㑹
索虜為邊冦召道濟入朝既至上閒十三年春將遣道
濟還鎭已下船矣㑹上疾動召入祖道收付廷尉詔曰
檀道濟階縁時幸荷恩在昔寵靈優渥莫與為比曾不
感佩殊遇思答萬分乃空懐疑貳履霜日乆元嘉以來
猜阻滋結不義不昵之心附下罔上之事固已暴之民
聽彰於遐邇謝靈運志凶辭醜不臣顯著納受邪説每
相容隐又潛散金貨招誘剽猾逋逃必至寔繁彌廣日
夜伺隙希冀非望鎭軍將軍仲徳徃年入朝屢陳此迹
朕以其位居台鉉豫班河岳彌縫容養庶或能革而長
惡不悛凶慝遂遘因朕寢疾規肆禍心前南蠻行參軍
龐延祖具悉奸狀密以啓聞夫君親無將刑兹罔赦况
罪釁深重若斯之甚便可收付廷尉肅正刑書事止元
惡餘無所問於是收道濟及其子給事黄門侍郎植司
徒從事中郎粲太子舍人隰征北主簿承伯祕書郎遵
等八人並於廷尉伏誅又收司空參軍薛彤付建康伏
法又遣尚書庫部郎顧仲文建武將軍茅亨至尋陽收
道濟子夷邕演及司空參軍髙進之誅之薛彤進之並
道濟腹心有勇力時以比蜀將闗張初道濟見收脱幘
投地曰乃復壊汝萬里之長城邕子孺乃被宥世祖世
為奉朝請
史臣曰夫彈冠出里結組登朝道申於夷路運艱於險
轍是以古人裴回於出處交戰乎臨岐若其任重於身
恩結自主雖復據鼎承劍悠然不以存歿為懐當二公
受言西殿跪承顧託若使死而可再固以赴蹈為期也
及逢權定之期當震主之地甫欲攘抑後禍禦蔽身灾
使桐宫有卒廹之痛淮王非中霧之疾若以社稷為存
亡則義異於此但彭城無燕刺之釁而有楚英之戮若
使一昆延厯亦未知定終所在也謝晦言不以賊遺君
父豈徒言哉
　
　
　
　
　
　
　
　
　
　宋書卷四十三
　宋書卷四十三考證
徐羡之傳羡之等重奏曰近冩下情○近下一本有陳
　字
時謝晦弟㬭為黄門郎○門下一本有侍字
傅亮傳霜皚皚而被墉○皚皚諸本俱訛溰溰今據傅
　亮集改正
詠倚相之遺矩○矩監本訛短今據傅亮集改正
　
　
　
　
　
　
　
　
　宋書卷四十三考證
