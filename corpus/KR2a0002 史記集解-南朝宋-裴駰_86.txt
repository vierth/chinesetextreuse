史記集解卷八十八
　　　　　　　　　　　　　宋　裴駰　撰
史記八十八
䝉恬列傳第二十八
蒙恬者其先齊人也恬大父䝉驁自齊事秦昭王官至
上卿秦莊襄王元年䝉驁為秦將伐韓取成臯滎陽作
置三川郡二年蒙驁攻趙取三十七城始皇三年䝉驁
攻韓取十三城五年䝉驁攻魏取二十城作置東郡始
皇七年蒙驁卒驁子曰武武子曰恬恬嘗書獄典文學
始皇二十三年䝉武為秦裨將軍與王翦攻楚大破之
殺項燕二十四年䝉武攻楚虜楚王蒙恬弟毅始皇二
十六年䝉恬因家世為秦將攻齊大破之拜為内史秦
已并天下乃使䝉恬將三十萬衆北逐戎狄收河南築
長城因地形用制險塞起臨洮(徐廣曰/屬隴西)至遼東延袤萬
餘里於是渡河據陽山(徐廣曰五原西安陽縣北有隂/山隂山在河南陽山在河北)
逶蛇而北暴師於外十餘年居上郡是時蒙恬威振匈
奴始皇甚尊寵䝉氏信任賢之而親近䝉毅位至上卿
出則參乗入則御前恬任外事而毅常為内謀名為忠
信故雖諸將相莫敢與之爭焉趙高者諸趙疏逺屬也
趙高昆弟數人皆生隱宮(徐廣曰/為宦者)其母被刑僇世世卑
賤秦王聞高彊力通於獄法舉以為中軍府令高即私
事公子胡亥喻之決獄高有大罪秦王令蒙毅法治之
毅不敢阿法當高罪死除其宦籍帝以高之敦於事也
(徐廣曰敦/一作敏)赦之復其官爵始皇欲游天下道九原直抵
甘泉乃使䝉恬通道自九原抵甘泉壍山堙谷千八百
里道未就始皇三十七年冬行出游會稽竝海上北走
琅邪道病使䝉毅還禱山川未反始皇至沙丘崩祕之
羣臣莫知是時丞相李斯少子胡亥中軍府令趙高常
從高雅得幸於胡亥欲立之又怨蒙毅法治之而不為
已也因冇賊心乃與丞相李斯公子胡亥隂謀立胡亥
為太子太子已立遣使者以罪賜公子扶蘇䝉恬死扶
蘇已死䝉恬疑而復請之使者以蒙恬屬吏更置胡亥
以李斯舍人為䕶軍使者還報胡亥已聞扶蘇死即欲
釋䝉恬趙高恐䝉氏復貴而用事怨之毅還至趙高因
為胡亥忠計欲以滅蒙氏乃言曰臣聞先帝欲舉賢立
太子久矣而毅諫曰不可若知賢而愈不立則是不忠
而惑主也以臣愚意不若誅之胡亥聽而繫䝉毅於代
前已囚䝉恬於陽周䘮至咸陽已葬太子立為二世皇
帝而趙高親近日夜毁惡䝉氏求其罪過舉劾之子嬰
進諫曰臣聞故趙王遷殺其良臣李牧而用顔聚燕王
喜隂用荆朝之謀而倍秦約齊王建殺其故世忠臣而
用后勝之議此三君者皆各以變古者失其國而殃及
其身今蒙氏秦之大臣謀士也而主欲一旦棄去之臣
竊以為不可臣聞輕慮者不可以治國獨智者不可以
存君(徐廣曰一/無此字)誅殺忠臣而立無節行之人是内使羣
臣不相信而外使鬬士之意離也臣竊以為不可胡亥
不聽而遣御史曲宮乗傳之代令䝉毅曰先主欲立太
子而卿難之今丞相以卿為不忠罪及其宗朕不忍乃
賜卿死亦甚幸矣卿其圖之毅對曰以臣不能得先主
之意則臣少宦順幸没世可謂知意矣以臣不知太子
之能則太子獨從周旋天下去諸公子絶逺臣無所疑
矣夫先主之舉用太子數年之積也臣乃何言之敢諫
何慮之敢謀非敢飾辭以避死也為羞累先主之名願
大夫為慮焉使臣得死情實且夫順成全者道之所貴也
刑殺者道之所卒也昔者秦穆公殺三良而死罪百里
奚而非其罪也故立號曰繆昭襄王殺武安君白起楚
平王殺伍奢呉王夫差殺伍子胥此四君者皆為大失
而天下非之以其君為不明以是籍於諸侯故曰用道
治者不殺無罪而罰不加於無辜唯大夫留心使者知
胡亥之意不聽䝉毅之言遂殺之二世又遣使者之陽
周令蒙恬曰君之過多矣而卿弟毅有大罪法及内史
恬曰自吾先人及至子孫積功信於秦三世矣今臣將
兵三十餘萬身雖囚繫其勢足以倍畔然自知必死而
守義者不敢辱先人之教以不忘先主也昔周成王初
立未離襁緥周公旦負王以朝卒平定天下及成王有
病甚殆公旦自揃其爪以沈於河曰王未有識是旦執
事有罪殃旦受其不祥乃書而藏之記府可謂信矣及
王能治國有賊臣言周公旦欲為亂久矣王若不備必
有大事王乃大怒周公旦走而奔於楚成王觀於記府
得周公旦沈書乃流涕曰孰謂周公旦欲為亂乎殺言
之者而反周公且故周書曰必參而伍之今恬之宗世
無二心而事卒如此是必孽臣逆亂(徐廣曰/一作辭)内陵之道
也夫成王失而復振則卒昌桀殺關龍逢紂殺王子比
干而不悔身死則國亡臣故曰過可振而諫可覺也察
於參伍上聖之法也凡臣之言非以求免於咎也將以
諌而死願陛下為萬民思從道也使者曰臣受詔行法
於將軍不敢以將軍言聞於上也䝉恬喟然太息曰我
何罪於天無過而死乎良久徐曰恬罪固當死矣起臨
洮屬之遼東城壍萬餘里此其中不能無絶地脈哉此
乃恬之罪也乃吞藥自殺
太史公曰吾適北邊自直道歸行觀䝉恬所為秦築長
城亭鄣壍山堙谷通直道固輕百姓力矣夫秦之初滅
諸侯天下之心未定痍傷者未瘳而恬為名將不以此
時彊諫振百姓之急養老存孤務修衆庶之和而阿意
興功此其兄弟遇誅不亦宜乎何乃罪地脈哉
　
　
　
　
　
　
　
　
　
　史記集解卷八十八
