
御定資治通鑑綱目三編卷六
　(起庚寅明成祖永樂八年盡/己亥明成祖永樂十七年)凡十年
(庚/寅)八年春正月免揚州淮安鳯陽陳州水災田租
　(掦州淮安鳯陽陳州去年被水至是免其/所逋田租軍民有典賣子女者官為贖還)
二月帝自將征韃靼
　(以北征詔天下命户部尚書夏原吉總行在九卿事/輔皇長孫瞻塞留守北京命學士胡廣庻子楊榮諭)
　(徳金㓜孜從以生友督中軍栁升副之何福鄭亨督/左右哨陳懋劉才督左右掖劉江督前哨衆五十萬)
　(出/塞)質實(陳懋為陳亨子夀州人封寧陽侯劉江即劉/榮宿遷人初冒父名江後永樂十七年以破)
　(倭功封廣寜/伯始更名榮)
夏五月大敗韃靼于鄂諾河布尼雅實哩遁遂征阿嚕
台
　(帝至臚朐河布尼雅實哩聞大軍至懼欲與阿嚕台哩/俱西阿嚕台不從衆潰散君臣始各為部布尼雅實)
　(西奔阿嚕台東奔帝追及于鄂諾河布尼雅實哩拒/戰帝麾兵奮擊大敗之布尼雅實哩棄輜重牲畜以)
　(七騎遁遂詔移/師征阿嚕台)質實(鄂諾河即黑龍江上流發源自/魯克倫河西北二百里許肯特)
　(山之忒勒爾几嶺此河之北喀爾喀與俄羅斯接壤/河源之南東為魯克倫河源西為土喇河源即元太)
　(祖始興之地也今鄂諾/河舊作斡難河  改)
六月擊阿嚕台敗之
　(帝次青楊戍度飛雲壑阿嚕台乞降帝察其詐命諸/將嚴陣以待已而果悉衆來犯阿嚕台率千騎當中)
　(堅帝自將精騎衝擊矢下如注阿嚕台墮馬遂大敗/追奔百餘里斬其名王以下百數十人至廣漠戍班)
　(師擒躡後/者殱之)質實(一統志明永樂中北征其度漠驛站/自庫楞海子回至開平有青楊戍蒼)
　(松峽飛雲壑静鹵鎮廣漠戍諸處方輿紀要庫楞海/子在飲馬河東飛雲壑在鄂諾河東北廣漠戍在磧)
　(北濶庫楞海子舊/作  濼海子今改)
秋七月次開平宴勞軍士
　(帝在軍念士卒艱苦毎蔬/食是日宴賚始復常膳)
振安慶徽州鳯陽鎮江饑
帝還北京
　(御奉天殿受朝/賀論功行賞)質實(奉天殿蕪史皇極門内居中向/南者曰皇極殿即奉天殿左向)
　(西者曰文昭閣即文樓右/向東者曰武成閣即武樓)
八月寜逺侯何福自殺
　(福為太祖時宿將惠帝時與盛庸平安禦燕師于淮/北戰敗奔還帝即位推誠用福聘其甥女為趙王妃)
　(命鎮寜夏移甘肅委寄甚重及從征數違節度羣臣/有言其罪者福益怏怏師還都御史陳瑛劾其怨望)
　(福懼自縊死爵/除趙王妃尋廢)
河溢開封
　(河決開封壊城二百餘丈民被患者萬四千餘户没/田七千五百餘頃帝以國家藩屏重地特遣工部侍)
　(郎張信/徃視)質實(張信祥符人時有两張/信一臨淮人注見前)
冬十一月帝還京師
十二月阿嚕台貢馬
　(阿嚕台使來貢馬帝/納之自是數入貢)
陳季擴乞降以為交阯右布政使不受命
　(先是沐晟追陳季擴于靈長海口大敗之斬首三千/餘級獲偽將軍黎弄季擴蹙奉表乞降帝心知其詐)
　(姑許之詔授交阯布政使其黨阮帥胡具鄧景異鄧/鎔並都指揮陳原撙右參政潘季祜按察副使詔下)
　(賊無悛心/尋復反)質實(靈長海口在安南/國舊乂安府東)
始命内官監軍
　(敕王安等監都督譚青軍馬靖廵視/甘肅馬騏鎮交阯此監軍巡視之始)質實(譚青清流/人崇安侯)
　(淵/子)
　　發明(洪武十一年六月討五開蠻之役太祖嘗遣/内侍吳誠觀兵呂玉閲勝雖云傳命四方而)
　　(實開監軍之漸兹成祖八年遂有中官王安馬靖/馬騏等監廵鎮守之敕未幾而馬騏即以采辦激)
　　(變致騷動炎方交人屢叛而後嗣不悟踵其覆轍/終明之世監軍之禍史不勝書履霜堅氷有以哉)
(辛/夘)九年春正月復命張輔帥師討交阯
　(季擴既不受命放兵劫掠勢又滋蔓官軍不能制帝/以張輔為交人所憚乃命輔為征討副將軍㑹晟討)
　(之輔至申軍令都督黄中違節度詰之/不遜斬以㣘將士愓息無敢不用命者)
　　發明(交人好亂苦中國拘束又數為吏卒擾徃徃/叛服不常張輔自代朱能征交阯軍命嚴明)
　　(將士用命都督黄中之斬無不悚慴故三擒偽王/鎮懾南域威足以定之也後惟黄福善治交然馬)
　　(騏激變莫之禁倒馬坡之役桞升敗没/福奔還至為守關所執其不及輔逺矣)
二月都御史陳瑛以罪誅
　(帝初即位御下多用重典瑛承風㫖專以搏擊為能/帝竉任之瑛益務深刻傾陷不可勝計帝北廵皇太)
　(子監國刑科給事中耿通等劾瑛擅殺無辜中允劉/子春等劾瑛方命自恣太子皆宥之心惡瑛至是帝)
　(始聞其不法状乃/下獄死天下快之)
　　發明(瑛為北平僉事時受燕府金錢通宻謀成祖/稱帝召擢憲職一涖事即請追戮效死諸臣)
　　(獄辭連染百家號泣殆無遺種成祖以其能發奸/竉任之排陷無算一時如紀綱馬麟丁珏秦政學)
　　(趙緯李芳之徒皆以傾險為能事瑛固首希風㫖/實由成祖逆取天下欲以嚴酷立威瑛得中其隠)
　　(耳迨誅瑛而殘賊已/多其能獨罪瑛乎)
詔赦交阯
　(自永樂九年二月二十四日以前交阯但有嘯聚山/林者咸赦其罪軍復原伍民復原業其官員軍民有)
　(犯已發覺者/咸赦除之)
倭陷昌化千户所
　(倭掠廣東昌化千户所殺守/將敕副總兵李珪戴罪自贖)質實(昌化千户所按千/户所洪武二十五)
　(年建在昌化縣治北一十/里今昌化縣屬瓊州府)
命工部尚書宋禮浚㑹通河
　(河為元轉漕故道岸狹沙淺元末已廢不用洪武中/復因河决遂淤及帝建北京河海兼運海運險逺多)
　(失亡而河運則由江淮逹陽武陸輓百七十里入衛/河民苦其勞濟寜州同知潘叔正請復㑹通河帝命)
　(禮與侍郎金純治之禮以㑹通之源必資汶水乃用/汶上老人白英䇿築壩東平之戴村遏汶流使南無)
　(入洸北無歸海滙諸泉之水盡出南旺中分為二道/以四分南流接徐沛六分北流逹臨清南旺地勢髙)
　(決其水南北皆注所謂水脊也因相地勢置閘三十/有八以時蓄洩禮又請疏東平沙河合馬常泊之流)
　(以益汶運/道乃成)質實(衛河源出河南輝縣蘇門山百門泉/經新鄉汲縣而東至濬縣境淇水入)
　(焉宋元名曰御河由内黄東出至山東館陶西漳水/合焉東北至臨清與㑹通河合北歴德滄諸州至青)
　(縣南合滹沱北逹天津㑹白水入海所謂衛漕也汶/水㤗安府萊蕪縣東北水經汶水與淄水俱出原山)
　(西南入泲戴村在東平州東洸水水經不載汶水支/流也元初遏汶入洸以益泗而洸河之名始著自寧)
　(陽北三十里西南流循縣西三里許又南流三十里/至髙吳橋㑹寧陽諸泉又六十里經濟寧東與沂泗)
　(合入天井閘至宋禮分水南旺汶遂不通洸諸泉水/汶河泉泒凡百四十有五南旺湖名在兖州府汶上)
　(縣西南有東西二湖漕渠貫其中其南為蜀山湖北/為馬踏湖東平沙河汶水交流逸而西出經東平州)
　(境謂之沙河馬常泊即馬塲湖在濟寧西北與蜀山/湖接禮言㑹通河以汶泗為源夏秋霖潦則馬常泊)
　(之流亦入焉汶泗合流互濟寧分為二河一入徐州/一入臨清河流深淺舟楫通塞繫乎泊水之消長泊)
　(水夏秋有餘冬春不足非經理河源及引别水以益/之必有淺澁之患今汶河上流上自寧陽縣已築壩)
　(堰使其水盡入新河東平州之東境有沙河一道本/汶河支流至十里口通馬常泊比年流沙淤塞河口)
　(宜及時開濬況沙河至十里口故道具存不必施工/河口當濬者三里河身宜築堰者計百八十丈從之)
　(禮既得請又于汶上東平濟寧沛縣諸處立水櫃陡/門水櫃有四曰南旺曰安山曰馬塲曰昭陽以蓄水)
　(陡門建于各閘左右平時則常閉水盛則盡啓以洩/漲宋禮字大本河南永寧人金純字徳修泗州人汶)
　(上老人郷官名洪武中命有司擇民年高而公正可/任者聽其郷辭訟謂之老人事重者始白于官餘皆)
　(老人/理之)
三月浚祥符縣黄河故道
　(張信既奉命詣開封相視黄河上言祥符縣魚王口/至中濼下二十餘里有舊黄河岸與今河面平宜濬)
　(而通之使循故道則水勢可殺繪圖以進時尚書宋/禮侍郎金純方開㑹通河帝乃發民夫十萬命興安)
　(伯徐亨侍郎蔣廷瓚等偕純相治并令禮總其役乃/引河自封邱金龍口下魚臺塌塲㑹汶水徐呂二洪)
　(南入于淮是時㑹通河已開黄河與/之合漕道大通而河南水患亦稍息)質實(魚王口在/祥符縣北)
　(中灤鎮在封邱縣南大河北岸元人運道以此為中/頓金龍口一作荆隆口在封邱縣東魚臺魯棠邑漢)
　(方與唐改魚臺明屬兖州府今屬濟寧州塌塲在魚/臺縣南洪武初徐達開此通餉永樂後為運道所經)
　(至嘉靖中河決遂堙廢徐吕二洪徐州洪即百步洪/在府東南二里泗水所經也吕梁洪在府東南六十)
　(里有上下二洪徐亨大冶/人祥之孫蔣瓚滑縣人)
夏六月下交阯右㕘議解縉于獄
　(縉初謫廣西李至剛言縉怨望改交阯督銄化州入/奏事㑹帝北征謁太子而還髙煦言縉伺上出私覲)
　(太子徑歸無人臣禮帝震怒時檢討王偁亦以罪謫/交阯縉偕偁道廣東覽山川上疏請鑿贑江通南北)
　(奏至逮下獄拷掠備至辭連大理丞湯宗宗人府經/歴髙得晹中允李貫賛善王汝玉編修朱紘檢討蔣)
　(驥潘畿蕭引髙并及至剛俱係獄得晹貫汝玉紘引/髙俱痩死縉在獄四年錦衣衛帥紀綱上囚籍帝見)
　(縉姓名曰縉猶在耶綱遂使獄卒醉以酒埋積雪中/斃之仍籍其家妻子徙遼左  後仁宗即位詔歸縉)
　(妻子英宗正統元年八月詔還所籍家/産憲宗成化元年復縉官贈朝議大夫)質實(贑江江/西贑州)
　(府城東有貢水一名東江自福建長汀縣流入界城/西有章水一名西江自湖廣宜章縣流入界二水環)
　(城而北合流為贑江紀綱臨邑人燕王起兵時授忠/義衛千户及即位擢錦衣衛指揮使進都指揮僉事)
秋七月張輔大破交阯賊於月常江
　(賊據月常江樹樁四十餘丈兩崖置柵二三里列船/三百餘艘設伏山右輔遣將連檻㧞樁以進而自率)
　(歩隊勦其伏兵水陸夾攻賊/大敗是冬又敗之于生厥江)質實(月常江在安南/國舊清化府東)
冬十月封哈宻推勒特穆爾為忠義王
　(初哈宻忠順王托克托自幼俘入中國帝拔之俾列/宿衛後得歸襲封帝春特厚而托克托顧凌侮朝使)
　(且沉湎不恤國事帝賜勅戒諭未至而托克托暴卒/乃復封其從事推勒特穆爾為忠義王賜印誥世守)
　(哈宻自是/修貢維謹)質實(推勒特穆爾舊作/兔力帖木兒今改)
復修太祖實録
　(帝以前監修官李景隆心術不正又期/限迫促木能精詳乃命姚廣孝等重修)
十一月蠲陜西逋賦
立長孫瞻基為皇太孫
　(冠于華葢殿冕服如/皇太子玉圭如親王)
命韓觀鎮交阯
　(拜觀征夷副將軍仍佩征/南将軍印總兵鎮交阯)質實(韓觀字彦賓虹人/髙陽忠壯侯成子)
築海門捍潮隄
　(海溢舊隄圮自海門至鹽城凡百三十里詔陳瑄以四/十萬卒築治之為捍潮隄萬八千餘丈已而瑄又言嘉)
　(定瀕海地江流衝㑹海舟停泊無髙山大陵可依請于/青浦築土山方百丈髙三十餘丈立堠表識既成賜名)
　(寳山帝親/為文記之)質實(舊隄始自唐名捍海堰宋范仲淹復修/之名范公隄後屢築屢圮鹽城漢鹽瀆)
　(縣晉改鹽城明屬淮安府青浦元為華亭上海二縣地/明析置青浦縣屬松江府今皆因之寶山在太倉州寳)
　(山縣南吳淞江口今縣以此名山周四百丈髙五十餘/丈海洋空濶遥見千里有明成祖御製碑記刻石亭上)
浙江湖廣河南順天揚州水河南陜西疫遣使振之
(壬/辰)十年春正月詔入覲官言事
　(時入覲官千五百餘人命各陳民/瘼不言者罪之言有不當勿問)
振平陽饑
　(蒲州等處耆老言嵗歉民飢採蒺藜掘蒲根以食帝惻/然遣官馳驛振之逮治布政使及郡縣官不奏聞者)
二月蠲山西河南逋賦
　(免八年以/前逋租)
削遼王植䕶衛
　(植之改封荆州也請止給一衛以備使令而留其三衛/于廣陵防邊然帝終嫌其起兵時貳于已至是并一衛)
　(削之留軍校厨投/三百人備使令)
秋八月張輔大破交阯賊于神投海
　(輔駐舟師安謨海口遥見賊舟入神投海遂帥都指揮/方政擊之賊舟四百餘艘亦出神投海外分列為三時)
　(北風作輔督衆衝其中堅賊氣鋭甚官軍奮勇直前與/賊連舟刀槊競進火器迅發賊不能支開船走官軍追)
　(躡之賊大敗生擒其偽將及餘賊千餘/人溺死者無算賊黨阮帥等望風奔潰)
勅邊將治濠垣
　(自長安嶺迤西至洗馬林皆/築石垣深濠塹以固防禦)質實(長安嶺在今宣化府/龍門縣東南九十里)
　(洗馬林在今宣化府/萬全縣西北七十里)
九月以藺芳為工部侍郎
　(芳為都水主事河決陽武中鹽隄漫中牟祥符尉氏遣芳/按視芳言隄當急流之衝夏秋泛漲勢不可驟殺宜捲土)
　(樹樁以資捍禦無令重為民患又言中灤導河分流使由/故道北入海誠萬世利但縁河隄埽止用蒲繩泥草不能)
　(持乆宜編木成大囷貫樁其中實以瓦石復以木横貫樁/表牽築隄上為殺水固隄之長策詔悉從之後皆遵用其)
　(法以宋禮/薦擢侍郎)質實(尉氏春秋鄭大夫尉氏邑秦置縣宋屬/開封府明仍舊今因之藺芳夏縣人)
冬十一月命庶子楊榮經略甘肅
　(凉州部婁達衮叛守將擊敗之婁達衮走赤斤蒙古衛帝/欲發兵討之乃遣榮至陕西㑹豐城侯李彬議方畧榮還)
　(言隆冬非出兵時彬亦言道逺餉難宜緩圖之乃賜/勅結責赤斤䝉古明年赤斤䝉古遂縳婁達衮来獻)質實
　(赤斤䝉古衛明一統志古西戎地秦末漢初屬匈奴武/帝時為酒泉燉煌二郡  婁達衮舊作老的罕今改正)
十二月殺浙江按察使周新
　(時錦衣衛指揮紀綱用事使千户緝事浙中作威受賕新/捕治之千户脱走訴于綱綱誣奏新罪帝遽命逮新旗校)
　(皆錦衣私人在道搒掠無完膚既至伏陛前抗聲曰陛臣/下詔按察司行事與都察院同臣奉詔擒奸惡奈何罪)
　(帝怒命戮之臨刑大呼曰生為直臣死當作直鬼竟殺之/新初為大理評事善决獄改御史敢言不避權貴人目為)
　(冷面寒鐵及按浙江屢雪寃獄周亷/使名聞天下至是以讒死人咸寃之)質實(周新南海人初/名志新字曰新)
　(成祖常獨呼新遂為名因以志斬字洪武中授大理寺評/事成祖即位改監察御史繼擢雲南按察使未赴政浙江)
(癸/巳)十一年春正月辛巳朔日有食之罷朝賀
　(先是鴻臚寺奏習元旦賀儀上召禮部翰林官問曰正/旦日食百官賀禮可行乎尚書吕震對曰日食與朝賀)
　(之時先後不相妨侍郎儀智曰終是同日免賀為當楊/士竒曰日食天變之大者前代元旦日食多不受賀宋)
　(仁宗時元旦日食富弼請罷宴徹樂吕夷簡不從弼曰/萬一契丹行之為中國羞後有自契丹回者言是日罷)
　(宴仁宗深悔今免賀誠當帝從之勅曰朕乖治理上累/三光衆陽之宗薄食元旦羣臣尚勉輔朕消弭災變朝)
　(賀宴㑹其/悉罷免)
二月置貴州布政使司
　(貴州古羅施鬼國漢西南夷牂牁武陵諸傍郡地元/置八畨順元諸軍民宣慰使司以羈縻之太祖克陳)
　(友諒兵威逺振思南宣慰田仁智思州宣撫田仁厚/率先歸附即以故官授之命世守其地時元至正二)
　(十五年也及洪武五年貴州宣慰靄翠同知宋欽及/普定府女總管適爾等先後來歸皆予以原官世襲)
　(朝廷為立貴州長官司即其地設衛命顧成為指揮/使是時雲南未定仁智等恪修朝貢賦税聴其白納)
　(未嘗郡縣其地迨帝即位後思南宣慰田宗鼎兇暴/與其副使黄禧搆怨奏訐累年朝廷以田氏世守其)
　(土又先歸誠曲宥之改禧為辰州知府未㡬思州宣/慰田琛與宗鼎爭沙坑地有怨禧遂與琛結合攻思)
　(南宗鼎挈家走琛殺其弟發其祖墳并戮其母屍所/過無不殘害宗鼎訴於朝屢勅琛禧赴闕自辨拒命)
　(不至并有逆謀乃命鎮逺侯顧成帥兵五萬擒之琛/禧相繼械送京師詔分其地為八府設貴州布政使)
　(司而以長官司七十五分𨽻/焉貴州為省屬内地自此始)質實(八畨五季時馬殷/遣八帥討溪洞諸)
　(蠻各分據之為八畨今定畨州諸長官司即其地順/元漢牂牁郡宋置總管府元改順元路明貴州省治)
　(今因之思南秦屬黔中郡漢為武陵郡唐置務州治/務川縣貞觀間改為思州宋為羈縻州後置思州元)
　(置思州安撫司泰定中改宣撫司明洪武初改思南/宣慰司𨽻湖廣布政司永樂後改為府領長官司四)
　(縣二屬貴州布政司今因之八府以思南地設思南/鎮逺銅仁烏羅四府以思州地設思州新化黎平石)
　(阡四府貴州布政司治貴州宣慰司後成化中分置/程番府至隆慶末始改程番曰貴陽府為布政司治)
　(而宣慰司如故府所治在城北宣慰所治在城南貴/州為省屬内地洪武中設貴州都指揮使司至是領)
　(十八衛而以長官司七𨽻焉後二年復設按察使司/于是貴州二司官與各省同而鄉貢尚附于雲南按)
　(明制布政司而以長官司七十五分𨽻者屬户部都/指揮使領十八衛而以長官司七分𨽻者屬兵部府)
　(以下多用土官土官分屬吏禮兵各部田仁智田仁/厚宋田祐恭之裔祐恭思州人生有明識為畨部長)
　(願為王民政和間召入覲徽宗厚賜之建炎初劇賊/王闢等破歸州蜀帥調田氏兵敗賊衆璽書加勞後)
　(田氏得世為思州守靄翠蜀漢火濟之裔濟從諸葛/亮南征有功封羅甸國王後為宋普貴傳至元阿畫)
　(世有土于水西靄翠其裔後為安氏宋欽宋宋景陽/傳至元為阿重之孫為宋欽舊名䝉固岱在前元時)
　(以平宼功授將軍八畨順元等處宣慰使加鎮國上/將軍兼四川等處行中書省㕘知政事洪武初欽同)
　(靄翠歸附賜名欽襲原職始領水東田宗鼎仁智/之孫田琛仁厚之孫  䝉固岱舊作䝉古歹今改)
　　發明(貴州古西南夷地蜀漢有火濟者從諸葛亮/擒孟獲冇功世冇爵土自漢以來未冇郡縣)
　　(之者然滇南之境非貴不達無貴州是無雲南漢/不能有貴必自巴蜀道卭笮達牂牁踰歴險逺不)
　　(能使黔滇被聲教唐亦于南詔不得志誠有由也/太祖撫有雲南貴州至成祖竟郡縣其地不特貢)
　　(賦與諸服同而道路畢達矣太祖平滇詔書言靄/翠輩不盡服雖有雲南不能守也成祖廢二田勦)
　　(臺羅斬苗賊奄有貴州而/郡縣之其亦成前志哉)
令民牧馬
　(洪武初令應天太平鎮江廬州鳯陽揚州六府滁和/二州民皆牧馬既而復令飛熊廣武英武三衛軍五)
　(人共養一馬嵗課一駒解京尋又以牧監羣馬悉歸/有司専令民牧江南十一户江北五户各養馬一匹)
　(免其身役課駒如三衛軍至是行之北畿計丁養馬/十五丁以下養馬駒如三丁以上養馬二其以事編)
　　(發者七户養一馬除其罪為良民自後馬日蕃輒責/民牧民年十五即養馬後散之山東河南民漸苦之)質實
　(以牧監羣馬悉歸有司明史職官志洪武二十八年/乃悉罷羣牧監以其馬𨽻有司牧養養馬山東河南)
　(按明㑹典宣徳四年令山東兖州濟南東昌三府領/養孳生馬每五丁養騍馬一三丁養兒馬一正統十)
　(一年令河南彰徳衛輝開封三府照例領養孳生馬/匹飛熊廣武英武三衛軍按明㑹典飛熊衛屬前軍)
　(都督府廣武衛屬左軍都督/府英武衛屬右軍都督府)
帝如北京皇太孫從命皇太子監國
　(以尚書蹇義學士黄淮諭徳楊/士竒洗馬楊溥輔太子監國)
塟仁孝皇后
　(先是帝營夀陵于昌平車駕臨視封其山/曰天夀至是始成名曰長陵以后塟焉)質實(昌平/漢置)
　(昌平軍都二縣後魏初省昌平入軍都天平中於軍/都城置東燕州及昌平縣後周州廢明正徳元年升)
　(縣為昌平州屬順天府今因/之天夀山在順天府北百里)
夏四月帝至北京
　(帝于奉天殿丹陛設壇告天地遣官祭北/京山川城隍諸神遂御奉天殿受朝賀)
五月定死罪納贖例
　(命法司定議死罪情重者殺之情輕者得納贖斬八/千貫絞六千貫流徒以下納鈔有差無力者發天夀)
　(山種/樹)
秋七月封阿嚕台為和寧王
　(先是帝自將擊破布尼雅實哩及阿嚕台兵衛拉特/瑪哈穆特上言請得早為㓕㓂計繼又累請封賞留)
　(勅使不遣帝遣中官賫勅責之未㡬瑪哈穆時弑其/主布尼雅實哩立塔爾巴為汗阿嚕台遣使來告願)
　(輸誠内附為故主復仇請發兵討賊/自率所部為先鋒帝義之故有是命)質實(衛拉特舊/作瓦剌瑪)
　(哈穆特舊作馬哈木塔爾/巴舊作答里巴今並改)
八月北京地震
十一月瑪哈穆特犯邊命將士嚴守備
　(瑪哈穆特兵渡飲馬河將入犯揚言襲/阿嚕台開平守將以聞因命邉将嚴備)
十二月張輔沐晟大敗交阯賊于愛子江
　(時輔偕晟合軍至順州賊黨阮帥等設伏愛子江據/山列象陣迎敵輔戒士卒一矢落象奴二矢射象鼻)
　(象奔還自躁其衆乗勢進擊矢落如雨賊大敗生擒/偽將軍潘徑阮徐等五十六人遂追奔盡降其衆)
　質實(愛子江在/順州東北)
(甲/午)十二年春二月詔親征衛拉特
　(阿嚕台使至言瑪哈穆特率騎卒至興和偵朝廷動/静帝下詔親征以栁升領火營鄭亨領中軍陳懋李)
　(彬領左右哨王通譚青領左右掖劉江/朱榮為前鋒先遣榮等率師駐興和)質實(李彬字/質文鳯)
　(陽人封豐城侯王通咸寧人/金鄉侯真之子封成山侯)
振鳳翔隴州饑
　(鳳翔隴州饑振之/按長吏不言者罪)
三月張輔追獲陳季擴于老撾
　(輔進軍政和賊帥胡同降言偽将軍鄧景異率黨黎/蟾等七百人逃䢰蠻昆蒲柵輔進師羅䝉江道險捨)
　(騎行比至賊遁追至叱蒲捺柵賊又遁昏夜行二十/餘里輔率將校銜枚疾趨黎明抵叱蒲幹柵江北賊)
　(寨南岸官軍渡江圍之矢中鄧景異脅擒之追捕鄧/鎔鄧鈗等又遣别將追斬偽将軍阮帥於南靈州初)
　(季擴逃乂安山中輔遣都指揮師祐襲之走老撾輔/令祐深入破其三關賊黨盡奔遂縳季擴及其孥送)
　(京師/斬之)質實(羅䝉江在交阯廢田和縣界三闗方輿/紀要在老撾之東南與交阯接界處)
帝發北京皇太孫從
　(帝謂侍臣曰朕長孫聰明英鋭智勇過人宜歴行陣/俾知兵法且可悉將士勞苦知征伐不易又命學士)
　(胡廣庶子楊榮諭徳金幼孜等毎/日軍中閒暇即為太孫講論經史)
夏六月至和拉和錫衮大破衛拉特兵追至圖拉河瑪
哈穆特遁
　(前鋒都督劉江等遇敵于剛哈拉海擒斬數十人帝/命諸軍兼程進至和拉和錫衮瑪哈穆特等三部率)
　(衆逆戰見陣整頓兵山嶺帝升髙阜見㓂衆分三隊/遂令鐡騎挑之㓂奮而下帝命栁升等攻其中陳懋)
　(王通攻其右李彬譚青馬聚攻其左神機銃砲齊發/帝親率鐵騎馳擊大破之斬其王子十餘人部衆數)
　(千級追奔度兩髙山㓂勒餘衆復戰又敗之追至圖/拉河瑪哈穆特遁帝欲窮追皇太孫請及時班師從)
　(之宣㨗于阿嚕台還至三峰山阿嚕/台遣使來朝遂以平衛拉特詔天下)質實(和拉和錫/衮方輿紀)
　(要在漠北故和林東剛哈拉海亦漠北地去和拉和/錫衮舊作忽蘭忽失温剛哈拉海舊作康哈里孩今)
　(並/改)
秋八月帝還北京
　(御奉天殿受朝賀/宴羣臣論功行賞)
　　發明(成祖親征漠北至輙平定威之所加逺矣攷/其時北庭亦實有可乗之間焉瑪哈穆特負)
　　(篡逆罪阿嚕台又從而傾之故得槯其强及阿嚕/台敗于衛拉特而額森等又從而叛之故得蹙其)
　　(勢㓂自仇殺反覆不常中國乃得/弭釁而奏功豈徒師武臣力哉)
蠲北京州縣田租二年
九月下右春坊大學士黄淮等于獄
　(帝親征還太子遣使進迎鑾表帝以其緩且奏書失/辭時入髙煦諸悉徴東宫官屬問罪黄淮先至遂下)
　(獄越日楊士竒及司經局正字金問至命法司鞫治/宥士竒召問東宫事士竒叩頭言殿下孝敬誠至凡)
　(所稽遲皆臣等罪上悦而罷諸臣奏士竒不宜獨宥/乃下錦衣衛繫之未㡬特宥復職金問辭連楊溥等)
　(遂並徵/下獄)質實(金問字公/素吳人)
冬十一月廢晉王濟熺為庶人進封平陽王濟熿為晉
王
　(齊熿少狠戾失愛于父及長太祖召秦晉燕周四世/子及庶子之長者教于京師濟熿與燕王子髙煦周)
　(王子有㷲邪詭相比兄濟熺嗣位帝封濟熿平陽王/濟熿追憾其父并憾濟熺嗾其弟慶成王濟炫等日)
　(訴濟熺過于朝又誘府中官校文致其罪帝信之奪/濟熺爵及世子羙圭並為庶人俾守恭王園而立濟)
　(熿為晉王濟熿立益横暴進毒弑嫡母謝氏逼烝恭/王侍兒吉祥幽濟熺父子蔬食不給父兄故侍從宫)
　(人多為所/害莫敢言)質實(濟熺濟熿並晉/恭王棡之子)
命翰林學士胡廣等修五經四書及宋儒性理諸書
　(諭胡廣等曰五經四書傳註之外諸儒有發明者其/採附于下周程張朱所著如太極通書西銘正䝉亦)
　(類聚成編命舉朝臣及四方文學之士同纂全/修開館東華門外廣等總其事書成名曰大)
蠲蘇松杭嘉湖水災田租
　(蘇松杭嘉湖水災蠲田/租四十七萬九千餘石)
(乙/未)十三年春正月瑪哈穆特遣使來朝
　(瑪哈穆特遣使謝罪貢馬詞極卑順帝曰/衛拉特故不足與較受其獻館其使者)
二月張輔等師還
　(張輔既定交阯至是班/師還論功賞賚有差)
釋工作囚徒
　(先是命出繫囚輸作贖罪既而多亡者有司請捕之/帝曰此皆衣食空乏出于不得已遂命見役者俱還)
　(家共釋四千/九百餘人)
三月帝策士于北京
　(賜陳循等三百五十一人及第出身/有差建進士題名碑于北京國子監)質實(陳循字徳/遵泰和人)
罷海運
　(㑹通河既濬漕運/大通遂罷海運)
夏四月命英國公張輔出鎮交阯
　(輔班師甫還㑹韓觀卒復命佩征夷將軍/印出鎮輔至交阯討餘㓂陳月湖等平之)
兵部尚書兼詹事金忠卒
　(忠少讀書善易卜兄戍通州亡忠補戍既至編卒伍/賣卜北平市多中市人傳以為神僧道衍稱于帝將)
　(起兵召忠卜得鑄印乗軒之卦曰此象貴不可言自/是出入燕府常以所占勸舉大事帝深信之遂賛戎)
　(務為謀臣及帝即位論佐命功擢工部右侍郎進兵/部尚書帝起兵時髙煦從戰有功許以為太子邱福)
　(等勸立之獨忠以為不可歴數古適孽事帝不能奪/于是立世子為王太子而忠為東宫輔導以尚書兼)
　(詹事帝北征輔太子監國帝入髙煦譛悉徴東宫官/屬下獄以忠勲舊不問而宻令審察太子事忠言無)
　(有帝怒忠免冠蝢首願連坐以保之以故太子/得無廢而宫僚黄淮楊溥等亦獲全至是卒)
五月丁酉朔日有食之
開清江浦
　(初漕粟至淮安陸運以達清河勞費甚鉅平江伯陳/瑄總漕運采故老言請自淮安城西管家湖鑿渠二)
　(十里為清江浦導湖水入淮置四閘以宣洩又/緣湖十里築隄引漕舟直達于河漕運稱便)質實
　(清江浦在淮安府山陽縣西北運河由此出清口為/水陸孔途舊名沙河宋轉運使喬維岳所開其後淤)
　(塞瑄因其舊渠開河置牐易名曰清江浦清河泗河/亦名清河在清河縣治西自山東泗水縣由徐邳經)
　(桃源縣至清河縣西北分為大小清河大清河由縣/東北小清河由縣東南俱入于淮管家湖在淮安城)
　(西望雲門外舊有南北二湖自湖至淮河鴨陳口僅/二十里與清河口相直四閘曰移風曰清江曰福興)
　(曰新莊以時啓閉嚴其禁時浚儀真𤓰州通潮鑿石/梁百步二洪平水勢開泰州白塔河通大江築髙郵)
　(湖隄隄内鑿渠亘/四十里以疏湖流)
　　發明(天下之賦半出東南東南之水不治漕運何/由北達永樂九年既復㑹通河至是復因喬)
　　(維岳故道開清江浦湖水入淮始通漕舟視舊之/輸輓艱而人力費者其利溥矣此齊魯之間宋禮)
　　(功多江淮之間/陳瑄功多也夫)
六月振北京河南山東水災
秋八月振山東河南北京順天州縣饑
九月北京地震
冬十月命死罪皆五覆奏
　(時法司奏冐支官糧者帝怒命戮之及覆奏帝曰/朕過矣其論如律自今死罪者皆五覆奏著為令)
十二月蠲順天蘇州鳳陽浙江湖廣河南山東州縣水
旱田租
(丙/申)十四年春正月振北京河南山東饑
　(免永樂十二年逋租發粟一/百三十七萬石有竒振之)
三月阿嚕台敗衛拉特來獻㨗
　(瑪哈穆特與阿嚕台戰阿嚕/台敗之執俘獻捷賜賚有差)
夏四月禮部尚書吕震請封禪不許
　(禮部郎中周訥請封禪震力讃之言聖徳神功昭格/上下宜如訥請帝謂震曰今天下雖無事然水旱疾)
　(疫亦間有之朕每聞郡縣上奏未嘗不惕然于心豈/敢自謂太平之世且聖經未嘗言封禪唐太宗亦不)
　(為封禪魏徴毎以堯舜之事望太宗爾欲處朕/於太宗之下亦異乎徴之所以愛君者矣不許)
　　發明(封禪非古也其事始于秦震禮官藉其説以/希主謬矣曺縣獻騶虞榜葛剌國獻麒麟震)
　　(皆賀至大巖山三呼萬嵗震以為山川效靈帝斥/為非君子事君之道乃終不改夀星見則賀五色)
　　(雲見則賀金水河太掖池冰凝亦賀宗伯之職不/務寅清之道止言祥瑞夫古者巡狩方岳告祭柴)
　　(望所以尊天而懐百神非封禪之謂震請封禪且/逢事輒賀豈徒不學無術哉葢亦謟諛實甚矣)
秋七月河决開封
　(决開封州縣/十四入于淮)
掌錦衣衛事紀綱伏誅
　(綱便辟詭黠善鈎人意帝愛幸之令典詔獄都御史/陳瑛滅建文朝忠臣數十族親屬被戮者數萬人綱)
　(希帝㫖廣布校尉日摘臣民隂事帝悉下綱治深文/誣詆帝以為忠擢都指揮僉事掌錦衣衛事綱益恣)
　(横且謀不軌内侍讐綱者發其罪命給事御史廷劾/下都察院按治具有状即日磔于布家屬無少長皆)
　(戍邊天/下快之)
九月京師地震
始命御史巡鹽
冬十月帝還京師
十一月議營建北京
　(先是車駕至自北京將分建兩都工部奏請擇日興/工帝以營建事重命文武羣臣議之上疏曰北京乃)
　(聖上龍興之地北枕居庸西峙太行東連山海南俯/中原沃壤千里山川形勝足以控四夷制天下誠帝)
　(王萬世之都也比年聖駕巡狩萬國來同民物阜成/嘉祥恊應天意人心昭然可見然重干勞民延緩至)
　(今惟宗社大計正當為之時况今漕運已通儲蓄充/溢營建之辰天實啓之乞早賜聖㫁勅所司興工以)
　(成國家悠久/之業從之)
召張輔還
　(輔凡四至交阯前後建郡邑及增設驛傳/遞運規畫甚備交人所畏惟輔至是召還)
(丁/酉)十五年春二月谷王橞有罪廢為庶人
　(橞自徙封長沙恃前開門功日益驕恣奪民田侵公/税殺無罪人招匿亡命習兵法戰陣謀不軌其䕶衛)
　(張興懼禍及因奏事北京白之帝未信興過南京復/啓太子且曰乞他日無連坐橞致書蜀王椿為隠語)
　(欲結椿為援椿貽書切責不聴㑹椿子崇寧王悦燇/得罪逃橞所橞因詭衆曰我開金川門出建文君今)
　(在邸中我將為中大義椿聞之上變告帝嘆曰朕待/橞厚張興常為朕言不忍信今果然乃召橞入朝示)
　(以蜀王章橞伏地請罪羣臣請誅之又下諸王議皆/以為當死帝曰諸王羣臣奉大義國法固爾吾寧生)
　(橞乃廢橞及其二子並為庶人/誅諸通謀者興以先發不坐)
命豐城侯李彬鎮交阯
　(命彬佩將軍印充總兵官往鎮交阯且諭曰交阯本/中國地其人皆朝廷赤子朕懐撫綏勤于夙夜爾久)
　(事藩邸付兹重寄宜日親賢人君子效古良/將之所為審度事機區畫有法庶副朕委任)
命泰寧侯陳珪繕北京工栁升王通副之
　(鑄印給之制視都督/府文曰繕工之印)
三月漢王髙煦有罪徙封樂安州
　(髙煦初封雲南煦曰我何罪斥萬里不肯行帝北巡/力請歸南京不得已聴之又請得天策衛為䕶衛曰)
　(唐太宗天策上將吾得之豈偶然又乘間請益兩䕶/衛所為益恣毎從北征在帝左右媒孽東宫事譖解)
　(縉至死黄淮等繫獄已而改封青州又托故不欲往/帝始疑之髙煦私選各衛健士為腹心又募兵三千)
　(人不𨽻籍兵部縱使刼掠兵馬指揮徐野驢擒治之/髙煦手鐵𤓰撾殺野驢衆莫敢言遂僣用乘輿器物)
　(帝聞之怒還京師盡得其不法數十事召至切責之/禠冠服縶西華門將廢為庶人皇太子涕泣力救乃)
　(削兩䕶衛誅其左右數人/徙封樂安州趣即日行)質實(樂安州唐棣州明為/樂安州後改名武定)
　(今升為府領州一縣九屬山東省天策衞𨽻南京前/軍都督府西華門紫禁城其門凡八曰承天門曰端)
　(門曰午門東曰左掖門西曰右掖門再東/曰東華門再西曰西華門向北曰元武門)
帝北巡命皇太子監國
　(帝巡北京命皇太子監/國胡廣楊榮金㓜孜從)
秋八月甌寧人進金丹斥之
　(行在通政司言甌寧縣人進金丹及方書帝曰此妖/人也秦皇漢武一生為方士所欺求長生不死之藥)
　(此又欲欺朕朕無所用金丹令自食/之方書亦與毁之毋令别欺人也)質實(甌寧縣宋/置明與建)
　(安縣同為建寧/府治今因之)
九月曲阜孔子廟成
　(修曲阜孔子廟訖/工帝親製文勒石)
冬十一月命趙羾巡督塞北屯戍
　(以羾為兵部尚書巡督塞外凡軍/民利病及邉務不便者具以聞)質實(趙羾字雲/翰夏縣人)
(戊/戌)十六年春正月交阯復亂
　(交人故好亂中官馬騏以采辦至大索境内珍寶人/情騷動桀黠者鼔煽之大軍甫還即並起為㓂順州)
　(土官叚公丁陳思齊力戰死李彬遣將討㓕之而反/者猶不止至是俄樂巡檢黎利及乂安知府潘僚南)
　(靈州千户陳順慶乂安衛百户陳直誠復乘機作亂/其他奸宄四起自署官爵皆殺將吏焚廬舍彬東西)
　(征勦日不暇給利初事陳氏為金吾將軍歸命後授/巡檢以是常怏怏及大軍還遂僣稱平定王以弟石)
　(為相國與其黨放兵肆掠交阯左右參政侯保馮貴/死焉帝以賊久未平命榮昌伯陳智為左參將助彬)
　(討之其後羣㓂悉破滅惟利竄匿老/撾彬檄其長發所部兵捕之不獲)質實(叚公丁陳/思齊交阯)
　(南策州人侯保贊皇人交阯右參政黎利為㓂保率/民兵築堡于要害禦之賊來攻保戰死馬貴武陵人)
　(交阯左參政撫輯流民歸附者衆有土兵二萬餘人/皆勁勇習戰每出陣有功中官馬騏疾之盡奪其上)
　(兵及黎利反衆强貴勦捕止以卒數/百遇賊兵貴力戰而死陳智夀州人)
三月姚廣孝死
　(帝用兵有天下廣孝之力為多既拜太子少師歸長/洲候同産姊姊不納訪其友王賔賓亦不見但遥語)
　(曰和尚誤矣和尚誤矣復往見姊姊/詈之廣孝惘然至是死追封榮國公)質實(王賔號光/菴長洲人)
　(王賓不見廣孝舊史例議謂廣孝出振蘓湖至長洲/曽徒步訪賓賓讙若平生為作振灾記鋪陳其功徳)
　(考震澤記聞賓稱吳中髙士豈肯漫作諛語頌要人/功徳且其記亦不傳舊説不足信今明史廣孝本傳)
　(采建遺文跡/語當可據)
夏五月重修太祖實録成
　(夏原吉等重修太祖實録成上之共二百五十七卷/為二百五十册乂寶訓十五卷為十五册御殿以受)
　(令别録藏古今通/集庫頒賞有差)
胡廣卒
　(廣以醇謹見幸帝北征與楊榮金幼孜從數召對策/殿或至夜分過山川阨塞立馬議論行或稍後輙遣)
　(騎四出求索帝再北征皇長孫從命廣與榮幼孜軍/中講經史帝徵烏斯藏僧作法㑹為髙帝髙后荐福)
　(言見諸祥異廣乃獻聖孝瑞應頌禮部郎中周訥請/封禪廣言其不可上却封禪頌帝益親爱之廣性縝)
　(宻帝前所言及所治職務出未嘗告人故始終保思/寵時人以方漢胡廣及是卒  廣初與解縉同侍宴)
　(帝曰爾二人生同里仕又同官縉有子廣女可妻之/廣頓首曰臣妻方娠未卜男女帝笑曰定生女已而)
　(果生女遂約婚縉子禎亮及縉家戍遼東廣欲離婚/女截耳誓曰薄命之婚上主之父面承之有死無二)
　(越數年解家獲赦還女/卒歸禎亮事姑極孝)
　　發明(廣秉性敦厚居官縝宻故始終恩寵弗衰然/一以委蛇求合主意在建文朝則對策斥親)
　　(藩在永樂朝則以首先迎附見幸雍容揄揚曲學/阿世雖沒世固寵亦有愧其女矣廣既不能死而)
　　(又少骨鯁風為/世所譏宜哉)
秋七月下贊善梁潛司諫周冕于獄殺之
　(時太子監國宦寺黄儼等黨趙王髙燧隂謀奪嫡百/端讒搆㑹有陳千户擅取民財太子令謫交阯立功)
　(後念其舊有軍功且宥之或言陳千户不當宥太子/擅赦罪人帝怒以潛冕預聞之而不諫止輔導有闕)
　(俱下/獄死)質實(周冕繁/昌人)
冬十二月申嚴官吏犯贓禁
　(帝諭法司曰唐太宗惡官吏貪濁犯贓必寘法吏尚/清謹民免掊克貞觀所以為盛朕屢勅中外諸司不)
　(許妄役一夫擅歛一財而官吏恣肆/自若百姓苦之繼今犯贓必論如法)
命成山侯王通振陜西饑
　(陜西旱命王通偕戸部官馳傳往振諭之曰民饑朝/不保夕譬之赴救水火當速往毋緩于是振饑民九)
　(萬八千餘戸給米十/萬四千三百餘石)
(己/亥)十七年夏六月免順天水灾田租
倭寇遼東總兵官劉江擊破之
　(倭數寇海上南訖浙閩北扺遼陽凡瀕海郡邑多被/害江縂兵領之相度形勢至金州衛金線島西北望)
　(海埚上其地特髙廣可駐兵防禦凡寇至必先經此/實濱海咽喉地上疏請于此築城堡設烽堠嚴兵以)
　(待寇帝從之時瞭者言東南海島中舉火江急引兵/赴堝上倭至王家山島乗海􁀙直逼堝上登岸魚貫)
　(行一賊貌甚惡揮兵率衆勢大鋭江畧不為意依山/設伏别遣將潛燒賊船斷其歸路以步卒迎戰佯却)
　(賊入伏中礟舉伏起賊大敗走入空堡中江開西壁/縱之復分兩路夾擊盡覆之斬首千餘級生擒百餘)
　(人無一逸者自是倭/大創不敢復入遼東)質實(金線島在金州衛東又有/蓮花島杏園島共七十二)
　(島環列海濱望海埚在金線島北今屬奉天府寕海/縣堝地特髙可屯兵瞭望為瀕海要地王家山島在)
　(寕海縣東南海中空/堡為櫻桃園舊堡)
冬十二月命在外死囚送京師審録
　(帝諭法司曰刑者聖人所慎匹夫匹婦不得其死足/傷天地之和召水旱之灾甚非朕寛恤之意自今在)
　(外諸司死罪咸送京師審/録必三覆奏然後行刑)
　
　
御定資治通鑑綱目三編卷六
