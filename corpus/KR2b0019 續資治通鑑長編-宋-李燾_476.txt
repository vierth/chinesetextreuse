
　續資治通鑑長編巻四百七十四
　　　　　　　　　　　　　宋　李燾　撰
　　哲宗
元祐七年六月癸丑朔詔訪聞淮浙積欠最多累嵗災
荒人民流移相屬今淮南始得一麥浙西未保收成應
淮南東西兩浙路諸般逋負不問舊新有無官本並特
與權住催理一年内已有寛限者即依元降指揮從蘇
軾之言也(蘇軾在揚州與吕大防書云頃者所論積欠/䝉示諭已有定議此殆一洗天下瘡痏也舊)
(録載此事甚略新録又不加考詳今特表而出之詔語/與軾所奏並同其為從軾奏請無疑也御集有元降御)
(札舊録頗刪潤/之今悉存本文)　詔賜唐栁州刺史羅池神廟為靈文
之廟以郡人言其雨暘應祈故也
乙卯詔諸路茶稅並専委提刑司管其稅務毋得以茶
稅錢更易作雜稅收附其令本州通判及發運轉運提
刑司覺察仍許人告首監官専攔坐違制分故失定罪
若事由監官而専攔自能告首者免罪外支賞錢三百
貫文以賣酒場錢充
辛酉左正議大夫守尚書左僕射兼門下侍郎吕大防
為右光禄大夫(政目吕大防/轉官在七日)右光禄大夫守尚書左丞
蘇頌為左光禄大夫守尚書右僕射兼中書侍郎(本傳/云頌)
(自至和中入舘居京師閭巷之人皆聞頌名至是登用/朝野相慶明日哲宗語執政曰蘇頌甚慰人望曾肇誌)
(墓亦無此政目頌/為中書相在七日)中大夫守尚書右丞蘇轍為太中大
夫守門下侍郎中大夫同知樞密院事韓忠彦為太中
大夫知樞密院事翰林學士太中大夫范百禄守中書
侍郎翰林學士左朝散大夫梁燾為中大夫守尚書左
丞太中大夫守御史中丞鄭雍為尚書右丞左朝請大
夫寳文閣待制權户部尚書劉奉世為樞密直學士簽
書樞密院事梁燾辭尚書左丞願於舊臣耆徳疎逺之
地圖任老成揀㧞雋良庶使輔佐得人朝廷增重章累
入上遣中使趣拜燾曲謝日太皇太后曰盡出官家意
燾再稱謝太皇太后曰官家盛徳日成正要卿等輔佐
燾對曰臣不才謬當寵任不敢不盡忠如范純仁韓維
輩在外賢德尚多願陛下留意太皇太后曰此來朝廷
有何闕政燾對曰今聖政日新天下安靜如邊防河患
内外講究須博詢通習其事者校利害為之如邊事須
問西人河事須問河北人㕘酌又上疏言范祖禹劉安
世久在侍從宜置諸左右使斷國事又言今日邊事為
急范育治邊有功宜先用之又言安燾許將皆舊人可
倚任者一日議兩制差除執政異同不决吕大防顧燾
問誰可燾曰相公久居朝廷收養人材固多宜自有人
惟是不以愛憎牽於偏聽以朝廷得人為己任此所以
望於公也大防曰苦乏材燾曰天下何嘗乏材但好人
不肯自向前來求進須朝廷識㧞則有以來之立賢無
方不患無人也大防曰須在識别分明燾曰公生明則
識别自然明矣(此據梁燾行狀又云太皇太后問别有/何事燾徐曰蔡確竄逐多日願徙内地)
(新號瘴癘窮惡之地一日確先朝露有傷陛下仁政按/燾初擊蔡確甚力今始執政乃有是言恐行狀飾説也)
(附見/當考)　詔夏賊犯河東五萬以上兵難以枝梧合銷諸
路牽制者麟府路令府州軍馬司嵐石州令石州都廵
檢司舉横烽入鄜延路報以次路分仍各别舉横烽至
太原府帥司納火麟府路仍聽軍馬司徑報諸路出兵
牽制其河東路得諸路横烽除報帥府外亦别以一路
横烽轉報府州軍馬司納火仍令諸路遇賊入冦合要
牽制䇿應除移牒逐路經略司外更徑報麟府路軍馬
司照㑹其諸路得河東横烽若麟府軍馬司得諸路横
烽並簡習軍馬便為牽制之備速赴順便堡寨駐劄未
得出界各候被賊路分報到審騐得實可以牽制即依
累詔從長取利進兵先是河東經略司言横烽之法本
路與陜西諸路難以一律故有是詔
癸亥詔陜西河東路就糧禁軍人貟節級因犯私罪降
充本城牢城指揮内選年五十以下武藝不退堪任戰
鬭人權分隸元軍分額外收管支廂軍請受遇有事宜
隨軍差使候有戰功量輕重特與禁軍内比附舊職等
第安排從樞密請也(新/無)
甲子禮部侍郎韓川為龍圖閣待制知潁州(韓川之出/必有故當)
(考川為禮侍在去年十一月二/十一日時范祖禹亦無禮侍)天章閣待制知鄧州黄
履知應天府尋改青州(改青州在十/六日今並書)宣政使和州刺史
内侍副都知趙世長領忠州團練使　詔諸路廂軍遇
差撥屯駐兵士三十人以上令本處委官一貟與主兵
官躬親按簿㸃差以河東路言役兵多輕重不均致有
逃亡故也　知衡州栁韶令再任以湖南言其課績優
異故也　置廣文舘解額(玉牒甲子日事今以/法册所載詳著於後)禮部狀
近準都省批狀勘㑹開封府遇科場嵗多有四方舉人
冒貫畿縣户名取應及太學生貟依條須在學及一年
方預就試其間有未及一年之人亦不免有寄貫取應
之弊檢㑹舊制國子監取應舉人先於廣文舘補試給
牒取應今欲復置廣文舘生貟送禮部看詳立法申尚
書省禮部檢㑹元祐貢舉勑進士解額開封府一百人
國子生四十人其諸科依舊條開封府二百四十人本
部昨已曾乞将諸科量留四十人解額外其餘二百人
并開封府進士及國子生共為三百四十人發解廣文
舘生貟今再行看詳開封府進士解額一百人即乞依
舊外将本府諸科二百人并國子生四十人共為二百
四十人解額並撥屬廣文舘以補中生貟毎十人發解
一人今擬修下條諸開封府舉人投下取應文字限試
補廣文舘生貟鏁院前納畢違者更不在收接之限如
有事故服制節目拘礙若至八月一日合該投下文字
者許令家人親屬投狀召命官二貟保實亦聼收接諸
補廣文舘生貟以二千四百人為額諸進士解額開封
府一百人如投下文字不及千人以上即毎十人聽取
一名廣文舘二百四十人以補中生貟毎十人發解一
名諸試補廣文舘生貟於科場嵗六月五日鏁院委主
司定日引試諸廣文舘生貟於開科場七月終已前齎
元授公據赴國子監照騐並投納保状試巻請解其公
據至並行毁抹如請解不中即仍去聼别試補又勘㑹
四方舉人巳置廣文舘許令就補别立解額竊慮尚有
詐冒開封府户籍取應及本府舉人亦有更易名字於
廣文舘投下文字兩處就試之弊若不别立嚴禁終是
未能杜絶今欲修立下條諸舉人詐冒開封府户籍取
應者杖一百許人告賞錢五十貫雖已及第並行駮放
保官及本屬官吏耆鄰書舖知情并與户籍令詐冒者
並與同罪同保人並殿二舉諸開封府舉人巳於本府
投下文字更不得就補廣文舘生貟違者依貢舉兩處
應舉法並從之　禮部狀勘㑹國子生依條以二百人
為額其解額以四十為定數自來依條若滿一百人依
額解發若不滿一百人並與國學進士混試發解昨來
就試近二千餘人太學解額四百七十六人昨來就試
人共一千九百八十五人解發過三百九十六人并避
親人在内并國子監状太學生貟上舍一百人内舍三
百人外舍二千人元祐五年發解國學舉人毎五人四
釐二毫一忽解一人(六月十二日/三省同奉)詔依禮部所申今後
太學舉人并國子生發解並依元祐五年發解取人分
數施行　吏部狀檢㑹元祐薦舉令諸路舉幕職州縣
官改官者以三分之一舉充幕職官若不及三貟及有
餘數聽從便(謂如合舉五貟舉二貟改官一貟充/幕職官餘二貟改官幕職各從其便)即舉
流外人充令録或換使臣者並理改官人數勘㑹所舉
不及三貟及有餘之數為本條有聽許從便之文不分
所舉改官幕職貟數以此就優皆許改官致今來吏部
待次改官人數稍多欲將上條餘數聽從便貟數並權
改作奏舉幕職官其不及三貟者即通計三年合舉貟
數以三分之一舉幕職官(謂如舉二貟者前一年舉改/官二貟餘二年各舉改官幕)
(職官各一貟合舉一貟者前二年各舉/改官一貟餘一貟舉幕職官共三貟)仍自元祐八年
正月一日為始候改官待次人稀空令吏部申尚書省
從之(此據編録册七年六/月十二日聖㫖増入)
乙丑詔諸州縣長官及監糴常平斛斗官通一任内所
糴斛斗如無虛費官錢可存留變易者委本州保明監
糴官依糴買糧草名數等第酬奨州縣長官降監官一
等
丙寅徐王府記室㕘軍龔原加祕閣校理(七年六月十/五日朝㫖)
　左朝奉大夫權兩浙路轉運副使毛漸狀自到任已
來廵歴所至州縣取索到諸鄉第三等以上人户差役
鼠尾都簿㸃檢所差色役逐處多稱不曽起置只有逐
鄉五等丁産文簿縁各鄉丁産簿卒難見得差役失當
唯是鼠尾都簿易為檢察雖已一靣行牒管下杭越十
四州指揮諸縣各起置鼠尾都簿将所管諸鄉第三等
已上人户依物力等第人丁數目衮同鼠尾排定於逐
人名下注鑿逐次所差色役名目年限得替月日官貟
對行簽押以備㸃檢外縁於役法未有立定明文慮諸
縣不能遵守須至申請伏乞朝廷更賜詳酌申明立法
行下貴得有所遵守户部看詳所造丁産文簿自合将
耆户長當官供過人户稅産物力與舊簿此對依次等
品量於簿内逐等下鼠尾排定遇差役依條書鑿所差
色役年月日及替人姓名即人吏無由移易髙下今據
本官前項申請竊慮逐路施行不一今欲申明行下諸
路詳此施行若未係改造文簿去處只據排定資次於
見用丁産簿内依此鑿定都省批送户部依所申施行
戊辰天章閣待制吏部侍郎顧臨禮部侍郎范祖禹並
為翰林學士祖禹以百禄方執政乞避嫌補外不許(祖/禹)
(為禮侍在去年九月十八日時彭汝礪已先為禮侍至/十一月二十一日汝礪改吏部韓川却為禮侍與祖禹)
(並立今年六月十二日川出知頴州十六日祖禹/遷内翰十八日曽肇除禮侍自是禮侍止有一人)　龍
圖閣待制知青州錢勰權户部尚書寳文閣直學士兵
部侍郎李之純為御史中丞兵部貟外郎吕希哲為崇
政殿説書用范祖禹之言也　中書舍人孫升為天章
閣待制知應天府監察御史董敦逸言升文辭疎謬非
代言之才而又懐邪挟私情渉譏斥今既加美職又付
近藩與善去者無異請加黜謫監察御史黄慶基言升
行梁燾鄭雍誥詞有勿䘏用人不終之言升居代言之
任乃因誥命刺譏朝廷請㕘騐情實特賜睿斷以協公
議詔升罷天章閣待制為集賢殿修撰權知應天府(改/修)
(撰在二十二日今附見梁/燾鄭雍誥詞當求全本)　元祐渾天儀象成詔三省
樞密院官閲之
庚午寳文閣待制曾肇為禮部侍郎(去年九月三日十/八日十一月二十)
(一日今年六月十/二日十六日當考)兩浙轉運副使岑象求為户部郎中
户部郎中馮如晦為集賢校理知梓州左承議郎秘閣
校理劉唐老為兵部員外郎右朝奉郎程之元為主客
郎中寳文閣直學士知夀州謝景温知鄧州殿中侍御
史呉立禮言知潁州晏知止新除知鄧州按知止庸懦
不才貪汙無耻昨任成都府路轉運使日毎巡厯州縣
殊不以觀省風俗按察官吏為意専務營私誅求無厭
自當投置閑散以戒貪夫詔知止知夀州(知止除鄧州/在十二日今)
(附/此)　樞密院言近言者稱蘭州諸族蕃官以骨肉為質
户䖏之城中自屬漢後頗安其業請留質院如願歸族
下者亦聽從便時种誼相度若各令歸族下縁與賊隔
河毎嵗冰合復遣入城徒生疑惑乞増展質院且令依
舊并得首領凖覺斯等状質院各有自置舍屋日有蕃
客安泊資以自瞻願且於質院居住范育相度欲依軍
角四等所乞又所修蕃市工料浩大昨慮夏國疑惑候
邊事寕息修展勘㑹正當今來邊事所修蕃市宜俟寜
息詔范育更切斟酌事宜具實以聞
壬申環慶路經略使章楶奏檢㑹西賊去秋無故輙舉
大衆侵犯麟州驅擄人民劫略孳畜河外籬落為之蕭
條朝廷所重人命所惜民力未即討罪但絶朝貢犬羊
猘狠不知創艾今春以來屢冦綏徳復以重兵壓涇原
之境五十餘日肆其毒螫無所顧憚又於沒煙峽口築
壘自固將為家計於此而數令勁騎窺伺邊隙貪噬之
勢未有已時蓋葉普專國利其有事以為資藉包藏禍
心隂謀竊據雖朝廷仁民愛物不忍生靈肝腦塗地而
賊情變詐乗吾不意輙來侵擾是朝廷専以不殺為務
而其實未能止殺也嚮者朝廷令諸路講淺攻牽制之
法然如昨來舉數十萬衆與涇原對壘而近邊部族皆
先起遣深入平夏蓋出師牽制亦有不可用之時然術
固有不殺而能扼賊之咽不戰而能伐賊之謀者惟擇
地築壘廹近横山以漸困之乃今之上䇿也大率此賊
平日輙敢跳梁畔援少屈而復振暫服而愈驕者無他
得横山之利以為資恃横山之險以為固而已今若因
其冦犯築壘兩界之間以示必取横山彼如震恐所憂
者疆土日蹙也彼既憂恐則休兵有期且賊之長技便
於野戰中國之利所恃者城守因吾所利以奪其資用
吾所恃以披其固以靜制動以逸待勞以不殺止殺帝
王之師盡於此也遂乞進築洪德寨西北白馬川地名
灰家觜及修復大順城廢安疆寨皆不從(此據章楶奏/議修入奏議)
(進築序云不克施行楶奏甚詳今别注此下十月十二/日可考檢準元祐七年二月二十四日樞密院劄子節)
(文勘㑹陜西沿邊見各有𦂳切控扼賊馬道路以自來/夏國講和未曽修築堡寨今既絶彼貢奉可以乘時踏)
(逐地基修築奉聖㫖令環慶路經略司疾速選官帶領/合用人馬親詣漢界及並漢地生界内選擇形勢要害)
(堪作守禦寨基去處先據漢蕃地内𦂳要處選定兩處/約度毎處城圍地歩大小并去見今城寨四至逺近著)
(望去處及多少月日可以畢工子細畫圖開説聞奏仍/先行計置一處合用樓櫓材植物料等百色名件應干)
(支費錢糧候見實數具狀聞奏所有興工下手先後月/日即聽朝廷别降指揮續準當月二十日樞密院劄子)
(節文竊慮諸路所遣官不量事勢縁此深入賊境却致/落彼設伏姦便奉聖㫖令逐路經略司除漢界寨基依)
(前降指揮外止作本司意度嚴𦂳約束所遣官如入生/界踏逐仰只於並漢界側近去處相度地利按視選擇)
(即不得輕易深入本司自承準續降指揮後來觀望賊/勢未敢建議遷延以至今日又累探得西賊七月已後)
(便欲㸃集揣度姦計未有歸順之心若不先事開陳竊/恐有失機㑹遂於環慶州界合踏逐到可以修建城寨)
(利便去處尋選差權本司幹當公事种建中計㑹皇城/使權第二将折可適宫苑使本路兵馬都監第三将張)
(誡親詣逐處相度形勢利害堪與不堪守禦今據逐官/申逐處形勢並係要害堪作守禦城寨及約度到逐處)
(城圍地歩大小并去見今城寨四至逺近著望去處及/約度到逐處合用樓櫓材植物料等百色名件支費錢)
(糧下項一處環州洪德寨西北白馬川地名灰家觜在/邊壕内係漢界生地南至見今守坐白魚峰四里東至)
(洪徳寨二十里西北去界壕不逺依山據險兩靣皆是/天塹正當青崗峽口控扼得青崗峽相濟干川同家川)
(三處賊馬來路若於此修建城寨則四靣良田約計可/得千頃以來足以招置漢蕃弓箭手以為籬落不惟扼)
(賊喉衿至於平時賊馬常由中原賀子原犯歸德州并/自牛圈入帕克巴侵擾日恣剽掠一帶蕃部皆可以照)
(應兼直北去西界清逺軍溝井水窻自來西界屯集人/馬之處止是八十餘里去中路牛圏有水草處四十餘)
(里委是要害阻固之地可以修建城寨一處慶州大順/城北安疆寨東至保安軍徳靖寨七十餘里西至慶州)
(東谷寨五十里南至慶州大順城三十五里北至西界/白豹鎮三十五里雖是已給賜城寨縁城形最為便利)
(我得之則柔逺寨大順城荔原堡一帶邊靣盡在腹裏/控金湯白豹賊馬來路自隆雲川一帶部族不敢寧處)
(賊得之則金湯白豹盡能障蔽自歡樂峯下窺漢川不/踰十里卒然冦至脫莫能支賊馬據此以為家計而數)
(出輕騎以擾吾邊則柔逺大順荔原門不敢畫開是以/熙寧中賊築壘於此本路三寨枕戈而寢萬一賊復來)
(占據将見慶州東北百里便是賊巢不可不慮也其廢/安疆寨兩靣亦是大澗因險起城費工極少成中故井)
(猶在四靣良田僅二千頃往年未廢以前贍養漢蕃弓/箭手千人尚有餘地其故城雖已廢毁大率版築處不)
(多且順則與之違則取之自於朝廷無所不可右謹件/如前勘㑹版築之興貴於神速須當預行措置物物具)
(備其樓櫓城門倉庫舍屋合用材料並須成就只令以/檢計慶州大順城荔原柔逺環州洪德肅逺烏蘭官舍)
(樓櫓為名津送至逐寨然後探伺賊中㸃集人馬侵犯/别路則量事勢大小分遣將兵作牽制次第出界或三)
(五十里或百里内駐劄一靣版築約半月日可畢工比/至賊人知覺城壘已就今來所請事理或城灰家觜或)
(復安疆寨並委本司相度事勢賊冦所聚集逺近擇利/興工使其首尾不相及候工畢日許令一靣招募沿邊)
(百姓并近裏弓箭手投換分配住佃四靣田土以為藩/籬仍且以一将兵馬分畨防戍候城壘堅全可以固守)
(漸次抽那其合舖廵防逺硬探人馬亦只於近裏逓相/趙那出外委無妨闕伏乞朝廷更賜詳酌如可施行即)
(乞於三五月前密降指揮所貴不失計置今畫到圖子/二本連粘在前黄貼子勘㑹灰家觜雖是剏行修築亦)
(不須大叚添屯兵馬防守止乞從本司相度臨時於諸/将下及城寨那移本路上兵六百人更權移那東兵三)
(百人相兼防守仍乞候招刺漢蕃弓箭手及六七百人/即漸次减那東兵三百人却歸元差去處其費頗省為)
(利甚大又勘㑹廢安疆寨若復興築則邊靣東西始與/鄜延德靖寨本路東谷寨相照齊一舊日弓箭手見今)
(散在荔原堡大順城柔逺寨等處其安疆四靣原隰饒/衍人所樂居只可令復舊業有不存者量加招募易為)
(安輯其戰守人兵亦依舊權那移第三将副一貟帶領/舊日所定人馬駐劄那移東兵三百人充守禦其那移)
(東兵候邊事息日却那差土兵抵替歸營蓋今日所使/防戍正兵及弓箭手多是曽經在彼之人地利土風皆)
(所便習與剏置之處利害相逺又所遣將兵防拓支費/須觀賊馬近逺事勢今且以六将人馬為率若賊勢不)
(至重厚只銷三將人馬其城寨了日合貯錢糧只是近/裏趲出人馬更不計㑹自檢準以下至此或更刪取其)
(要/)
癸酉桂州觀察使世智卒贈開府儀同三司追封申國
公諡恭良
甲戌刑部侍郎范純禮為吏部侍郎寳文閣待制知河
中府蔣之竒為户部侍郎之竒建請天下金糓悉隸户
部户部與諸道轉運司職事得以相通更任其責(此據/之竒)
(夲/𫝊)光禄卿杜純權兵部侍郎國子祭酒豐稷權刑部侍
郎殿中侍御史楊畏為侍御史(邵伯温云吕相不知劉/相亦喜畏遷畏殿院以)
(賞其言按初除殿院二相實同議此時畏未嘗言也今/自殿院遷侍御則劉相去位半年矣謂遷侍御賞其言)
(劉相則可謂遷殿院以/賞其言蓋伯温之誤也)起居舎人喬執中為起居郎(政/目)
(正月二十八日崔公度起郎六月十/二日公度潤州執中蓋代公度者也)左正言姚勔為起
居舍人右正言虞䇿為左司諫䇿首論臺諫官不當用
執政親戚門人以遵國朝舊制(此據䇿本傳附見其全/章當考必有所指也)
　樞密院言向奉詔遇河外事宜𦂳急許勾備北將兵
毋得過五指揮今請不拘有無事宜委自都總管司相
度差人替兊毋得過半年輪往河外及沿河防拓仍請
額外招募土兵從之　熙河經略司言西蕃斯納等族
背鄂特凌古奔夏國輝和爾兩界往來謀取董戩姪溪巴烏
以董矩為主又蘭州沿邊安撫司探到董戩姪轄揚烏
爾自西海率吐蕃輝和爾人馬去青唐城二百里駐兵有
斯納森摩隆博三族歸之鄂特凌古遣弟布馮姪結察斡
等率兵追捕為轄揚烏爾所敗又聞轄揚烏爾乃斯納
森摩隆博族召之欲以繼董戩其鄂特凌古自承襲以來
以元非種姓部族頗懷不服又據探報如此然未知轄
揚烏爾與董戩是何親屬青唐部族肯信伏否於董戩
是親人心歸嚮自能漸次招集不順鄂特凌古部族勢須
持久而又青唐日近不與夏國通婚深恐西賊乘此釁
隙援助轄揚烏爾遂窺青唐即於邊防非便苟鄂特凌
古勢寡力虧求援於漢及率衆歸投若拒而不納縁係朝
廷封襲之人兼恐反順西夏共抗中國為患不細若與
援助接納又轄揚烏爾既是董戩苗裔部族信伏於理
未見其可未審何以措置可無後患詔范育審探的實
精心講慮預為謀畫密具方略以聞(溪巴烏即轄揚烏爾/也據隴右録羌人)
(不敢斥溪巴烏名呼為轄揚烏爾經略司及沿邊安撫司/各奏故稱號不同汪藻青唐録誤載此事於六年六月)
(今不/取)　進呈新歴(政目二十二/日事當考)
丙子詔諸宗室毆縳人者斷罪外取㫖奪俸錢即朝陵
上墳者毋得擕戯玩之具隨行(實録六年十月壬申文/州防禦使世鴻傳云故)
(事宗室皇親既𦵏嵗時不許展省世鴻懇請上矜其誠/詔聽之因著為令此事或可附此世鴻保寧節度使從)
(信/子)
丁丑左朝請大夫李莘為光禄少卿河東路轉運使集
賢校理杜常提舉崇福宫
戊寅度支貟外郎井亮采權發遣陜西路轉運副使金
部貟外郎秦中權發遣河東路轉運副使左奉議郎陳
師錫為校書郎　太常寺言今嵗行南郊禮請於秋季
内併行景靈宫六殿朝獻詔将來孟冬不罷朝獻　宣
州觀察使提舉明道宫李憲卒(紹聖元年贈武泰節度/使謚敏恪四年改忠敏)
(舊録李憲𫝊云摩正退保山西收叛亡稍立文法衆謂/可襲而取憲曰未可圖須其勢分衆潰可不戰而下遣)
(間招其弟延正降與王韶進取河州斬九十級加東染/院使新録辨曰按王韶𫝊擊摩正於觀凌城摩正敗走)
(弟結幹延正舉族二千餘人降即非憲謀遣間今删去/舊録云摩正請降或獻欵曰疑我師也憲即解金帶遣)
(使授之摩正徑至麾下捷聞帝製詔褒美加昭宣使嘉/州防禦使新録辨曰按摩正降事與神宗實録不同今)
(删去以實録改修舊録云冬交州叛以憲為安南招討/副趙卨宰相王安石曰中人監軍此唐叔世故事不可)
(踵罷之新録辨曰按神宗實録憲縁與趙卨紛争而罷/非安石以中人監軍為言而罷今刪去以實録改修舊)
(録云元豐四年諜言夏國有内變詔五路出師問罪憲/領熙河兼秦鳯建大将旗鼔以節制諸軍倣部隊竒正)
(李靖六花陣蕃漢各為一法前鋒遇賊敗之斬首三千/級獲首領一十一人馬二千匹復攻喀木族討平之翌)
(日北下蘭州三日至攃珠川攻楚隴薩卜宗二城㧞之/斬千餘級獲首領十三人餘黨赴水死降者三萬七千)
(人憲以蘭州古金城地土壌衍沃美水草漢書所謂臯/蘭下者最為河湟要害奏請城之版築方興羗人隔河)
(而寨憲募死士絶河夜斫其營旦輙引去憲謂諸将曰/賊盛兵以來不戰而去必有謀也彼見吾具舟筏聲言)
(渡河欲入凉州必引兵由㑹州渡盤泊設伏於鐵毛山/将□我師今第行墮其䇿中可以有功行次努扎山獲)
(生口問之果然檄王文郁總行營事賊以輕兵迎戰我/乃先設伏於北山下戰才接我師偽遁賊縱騎薄之伏)
(發賊之先鋒殱焉斬千餘級㑹天大霧蕃漢相紛拏久/不解又追斬二千餘級引兵乘勝上天都山廹鼐摩㑹)
(次葫蘆河師行千里轉戰累日下一州兩城斬獲萬計/士馬罷極恐無以自還遂奏班師是時四路出師皆不)
(至所期諸将無功相繼以罪去而憲獨免復上攻守之/䇿及進築五利新録辨曰按五路出師一叚與神宗實)
(録所載不同今删去以實録改修舊録又云賊入蘭州/乘冰渡河守将王文郁縱騎擊之冰䧟賊溺死餘兵忿)
(攻破西關殺官兵将吏降宣慶使新録辨曰按賊入蘭/州一叚與神宗實録所載不同今刪去二十一字舊録)
(又云憲籍本路蕃兵五都各為一将以漢官都同總領/部曲麾幟族分户别援桴鼔之勇怯盡應具數以聞詔)
(著為令新録辨曰詔著為令不見於實録今刪修此事/當考舊録又云哲宗即位㑹臺劾皇甫旦獄具憲坐奏)
(事異同罷内省職事降永興路都總管先是神宗委憲/招納董戬斷夏人右臂憲遣皇甫旦使戬戬猶豫且報)
(不實故連坐責自請提舉西京嵩山崇福宫言者不已/降宣州觀察使提舉亳州明道宫又除右千牛衛将軍)
(分司南京居於陳未㡬復觀察使提舉明道宫卒年五/十一新録辨曰按皇甫旦事與神宗實録所載不同今)
(以實録刪修舊録又云神宗以英睿不世之略當中國/全盛時憤西夏䲭張思有懲艾患将帥乏材當食太息)
(憲以中人侍帷幄備聞謨訓俾臨制閫外遂能恢斥疆/土降其渠率置陣行師有名将風烈至於决勝料敵雖)
(由中覆皆中機㑹詔書具在凡三百篇憲奏議七十巻/經制財用三十巻藏於家新録辨曰憲勞民傷財以取)
(不毛之地靈武之期永樂之援以逗遛敗事不誅幸矣/而云恢斥疆土降其渠率置陣行師有名将風烈欺誕)
(為甚今並刪改按新錄辨舊錄凡七事其第五事/當考新録辨誣合随事附本年月日則此可削)　先
是水官建言河齧元城第二埽請於大名之北築隄以
䕶京城詔遣朝請郎黄思總役事度長十七里有畸凡
民冢之當道者一百六十餘所桑棗諸木八十餘本廬
井九區當盡撤毁期有日矣魏人號訴於外臺者足相
踵也雖人知其非莫有敢言者轉運副使趙偁至部之
明日乃率同列視元城埽曰是何足虞議者之張皇妄
爾因約同列辨其事同列曰河流衝溢豈人力可測一
日失備罪不細柰何欲保其無虞耶偁曰不保何以信
朝廷衆笑而不答偁度同列不可約乃獨上疏請增貼
本埽罷築䕶城隄因陳本埽易固䕶者凡五事曰諸埽
危急多以水行地上今本埽水行地下深者三丈餘而
本埽居上猶髙二丈四尺一也水行地上漲則抺岸今
本埽西有廣灘散漫百里才漲數尺即已西傾二也去
嵗灘生西岸激水東注今春以來蕩刷殆盡三也昔日
埽嘗湍走猶能固䕶比復實墊勢已安定四也旣本隄
勢力益壯備禦已至斷可無虞五也又言無益有害者
凡八事辨論激切且自請以極典任責䟽奏未報水官
檄府縣遷民冢有未舉者官為徙之偁復上言論利害
力請罷役於是黄思興工方二日而詔罷之魏人聞詔
鼓舞相慶明年第二埽又墊水官復請修䕶城隄增廣
為二十七里詔賜度牒募夫調役兵復遣黄思期以五
月舉事方是時偁被命恤按刑獄至趙州遽得報即復
奏言臣嘗有請獲罷此役有司以先建之議必欲求遂
今以有司旣遂之請朝廷重行之命臣雖言何益竊自
惟念幸逄聖明在上軫恤民隠未嘗拒言豈可知而不
言自陷欺已不忠之罪且北京之東昔行全河澶淵河
流頃貫城内皆未嘗築䕶城隄而卒無虞者官吏謹於
固䕶也今元城第二埽水行平順埽下亦有生灘勢自
可固雖有司欲遂已陳之請而民實何辜祖宗河制謹
嚴嵗使結罪比年有司不欲任固䕶之責為已私便上
下官吏欺蔽成風偷安弛職不恤民物亡事則受賞有
急則議棄其自為謀誠善矣不識設官分職顧何恃焉
願以雇夫萬人増修逐埽罷䕶城隄㑹魏人邀訴使者
或議渡河求偁以告之於是安撫轉運司亦言其不可
詔遂罷役(此即政目六月七日所書大名府路安撫司/奏乞差黄思提舉築䕶城隄本末也趙偁行)
(状紹聖二年八月户部貟外郎/陳察所作當删修附六月末)
