
　西漢年紀卷二十九　　　宋　王益之　撰
　　哀帝
建平元年春正月丁酉侍中光禄大夫傅喜為大司馬
封髙武侯(百官表恩澤侯表拜考異曰百官表作四月/丁酉按喜傳正月  喜為大司馬封髙武侯)
(考侯表喜以正月丁酉封侯荀紀亦作/正月丁酉當是百官表誤今書於正月)赦天下(本/紀)丁未
有石隕於北地十六(五行志荀紀字考異曰荀紀通鑑/皆無丁未二  此據五行志通鑑)
(荀紀書此事於拜傳喜之先按是年正月丁酉乃初六/日丁未乃十六日相去十日不應丁未反在丁酉之前)
(也今釐正之志作十荀/紀作十六今従荀紀)是日日出時有白氣著天廣如
一匹布長十餘丈西南行讙如雷一刻而止(天文志/荀紀)定
襄有牡馬生駒三足随羣馬飲食(荀/紀)司𨽻解光奏言趙
昭儀在成帝時害皇嗣在四月丙午赦令前(外戚傳趙/考異曰)
(后傳作四月丙辰按本紀帝以四月/丙午即位赦天下今易作丙午字)昭儀傾亂聖朝親
滅繼嗣家屬當伏天誅而同産親屬皆在尊貴之位非
所以懲惡崇誼於是免新成侯趙欽欽兄子訢皆為庶
人家屬徙遼西郡(按原本無昭儀傾亂聖朝/以下事義未了今補入)二月制詔
丞相大司空曰盖聞聖王之治以得賢為首其與大司
馬列侯将軍中二千石州牧守相舉孝悌惇厚能直言
通政事延於側陋可親民者各一人(本紀作考異曰本/紀但  詔曰今詳)
(詔云其與大司馬列侯将軍中二千石州牧守相舉/孝弟如此則是詔丞相大司空無疑今従劉貢父)秋
九月甲辰有石隕於虞二(五行/志)郎中令褒黄門郎叚猶
等奏言定陶共皇太后共皇后皆不宜復引定陶藩國
之名以冠大號車馬衣服宜皆稱皇之意置吏二千石
以下各供厥職又宜為共皇立廟京師上復下其議(師/丹)
(傳/)羣下多順指言母以子貴宜立尊號以厚孝道(孔光/傳)
(考異曰師丹傳作郎中令冷褒按是時無郎中令之官/而荀氏漢紀作郎中令褒無冷字眀此一字後人妄増)
(盖郎中乃官名姓令名褒耳文紀有/中大夫令免令亦姓也今従荀紀)唯丞相孔光大司
馬傅喜大司空師丹共執正議以為不可(傅喜/傳)由是寖
不合上意㑹有上書言古者以龜貝為貨今以錢易之
民以故貧宜可改幣上以問丹丹對言可改章下有司
議皆以為行錢以来久難卒(讀曰/猝)變易丹老人忘其前
語後従公卿議又丹使吏書奏吏私冩其草丁傅子弟
聞之使人上書告丹上封事行道人徧持其書上以問
将軍中朝臣皆對曰忠臣不顯諌大臣奏事不宜漏泄
令吏民傳冩流聞四方臣不宻則失身宜下廷尉治事
下廷尉廷尉劾丹大不敬事未决給事中博士申咸炔
(音/桂)欽上書言丹經行無比自近世大臣能若丹者少發
憤懣奏封事不及深思逺慮使主簿書漏泄之過不在
丹以此貶黜恐不厭(一贍/反)衆心尚書劾咸欽幸得以儒
官選擢備腹心上所折中定疑知丹社稷重臣議罪處
罰國之所慎咸欽初傅(讀曰/附)經義以為當治事以暴列
乃復上書妄稱譽丹前後相違不敬上貶咸欽秩各二
等遂策免丹曰間者陰陽不調寒暑失常變異婁(古屢/字)
臻山崩地震河决泉涌流殺人民百姓流連無所歸心
司空之職尤廢焉乃者以挺力田議改幣章示君君内
為朕建可改不疑以君之言博考朝臣君乃希衆雷同
外以為不便令觀聽者歸非於朕及君奏封事傳於道
路獲虛采名謗譏匈匈朕惟君位尊任重慮不周宻懐
諼(虚爰/反)迷國進退違命反覆異言甚為君恥之以君嘗
託傅位未忍考於理已詔有司赦君勿治其上大司空
髙樂侯印綬罷歸尚書令唐林上疏曰竊見免大司空
丹策書泰深痛切君子作文為賢者諱丹經為世儒宗
徳為國黄耉親傅聖躬位在三公所坐者㣲海内未見
其大過事既已往免爵大重京師識者咸以為宜復丹
爵邑使奉朝請四方所瞻卬也唯陛下財覧衆心有以
尉復師傅之臣上従林言下詔賜丹爵闗内侯食邑三
百戸(師丹/傳)冬十月壬午京兆尹朱愽為大司空(百官/表)以
光禄大夫瑯邪邴漢為京兆尹初漢以清行徴及為京
兆數月病後為太中大夫(考異曰百官表載於綏和二/年按表先書朱博為京兆尹)
(後以邴漢繼之博以建平元年十月遷大司空則邴漢/代博亦當在建平元年十月後必是百官表誤一年今)
(書於朱博遷/大司空之後)以大鴻臚王嘉為京兆尹(百官/表)中山王箕
子㓜有𤯝(所領/反)病祖母馮太后自養視數禱祠解上遣
中郎謁者張由將毉治由素有狂易病病發怒去西歸
長安尚書簿責擅去状由恐因誣言中山太后祝詛上
及傅太后更使中謁者令史立與丞相長史大鴻臚丞
襍治立受傅太后指幾(讀曰/冀)得封侯治馮太后女弟習
及寡弟婦君之毉徐遂成言習君之曰武帝時毉修氏
刺治武帝得二千萬耳今愈上不得封侯不如殺上令
中山王代可得封立等劾奏祝詛謀反大逆馮太后飲
藥自殺宜鄉侯參君之習夫及子當相坐者或自殺或
伏法死者十七人衆莫不憐之(馮奉世馮/昭儀傳)十二月有白
氣出西南従地上至天出參下貫天厠廣如匹布長十
餘丈十日而去(天文志/荀紀)甲子夜濟陽令劉欽生子於縣
舍有赤光照室中卜者王長占之曰此兆吉不可言時
縣界有嘉禾生一莖九穂因名之曰秀秀長沙定王發
六世孫也(光武/贊論)是嵗劉歆改名秀(劉向/傳)輕殊死刑八十
一事其四十二事手殺人者減一等(東觀/漢記)
建平二年傅太后欲求稱尊號與成帝母齊尊喜與孔
光師丹共執不可上重違大臣正議又内迫太后猗(于/其)
(反/)違者連嵗傅太后大怒上不得已先免師丹遂策免
喜以列侯就第(喜傳通鑑月考異曰百官表作三月/荀紀作正  通鑑取荀紀今従之)大
司空朱博奏言帝王之道不必相襲各繇時務髙皇帝
以聖徳受命建立鴻業置御史大夫位次丞相典正法
度以職相參總領百官上下相監臨厯載二百年天下
安寧今更為大司空與丞相同位未獲嘉祐上従之夏
四月戊午更拜博為御史大夫又以陽安侯丁眀為大
司馬衛将軍置官屬大司馬冠號如故事(博/傳)乙亥(五行/志)
策免光曰君相朕三年憂國之風無聞焉陰陽錯謬嵗
比不登天下空虛百姓饑饉父子分散流離道路以十
萬數而百官羣職曠廢姦軌放縦盗賊並起或攻官寺
殺長吏數以問君君無怵惕憂懼之意對母能為是以
羣卿大夫咸惰哉莫以為意咎由君焉君其上丞相博
山侯印綬罷歸(光/傳)以御史大夫朱博為丞相封陽鄉侯
食邑二千戸(考異曰百官表作四月乙未荀紀作四月/乙亥五行志亦作乙亥按百官表云四月)
(戊午大司空博為御史大夫乙亥遷觀此則乙亥為是/又五行志云四月乙亥朔按長歴是月丁巳朔非乙亥)
(也且朱博以戊午除御史大夫既有戊午在/前乙亥豈得為朔是月亦無乙未表志皆誤)少府趙元
為御史大夫臨延登受策(舊儀曰丞相御史大夫/初拜皇帝延登親詔)有大
聲如鐘鳴殿中郎吏陛者皆聞焉上以問黄門侍郎揚
雄李尋(考異曰百官表作中尉荀紀作少傅五行志作/少府三者不同以史考之是時無中尉盖太初)
(元年中尉已更名執金吾矣百官表成帝綏和二年載/趙元為衛尉一月為中少府又朱博傳曰趙元以少府)
(為御史大夫如此則少府為是當是荀紀/誤以府為傅耳今従朱博傳及五行志)尋對曰洪範
所謂鼓妖者也師法以為人君不聰為衆所惑空名得
進則有聲無形不知所従生其傳曰嵗月日之中則正
卿受之今以四月日加辰已有異是為中焉正卿謂執
政大臣也宜退丞相御史以應天變揚雄亦以為鼓妖
聽失之象也朱博為人彊毅多權謀宜将不宜相恐有
凶惡亟疾之怒(按原本無尋對曰以/下文意未完今補入)朱博上書曰故事
封丞相不滿千戸而獨臣過制誠慙懼願還千户上許
焉(五行志通/鑑朱博傳)上以王氏亡在位者遂用舊恩親近平阿
侯譚子去疾復進其弟閎為中常侍(董賢/傳)朱博又奏言
漢家至徳溥大宇内萬里立置郡縣部刺史奉使典州
督察郡國吏民安寧故事居部九嵗舉為守相其有異
材功效著者輒登擢秩卑而賞厚咸勸功樂進前丞相
方進奏罷刺史更置州牧恐功效陵夷姦軌不禁(按原/本無)
(秩卑而賞厚以下/文意不属今補入)請罷州牧置刺史如故奏可(朱博/傳)六
月庚申帝太后丁氏崩上曰朕聞夫婦一體詩云穀則
異室死則同穴昔季武子成寢杜氏之殯在西階下請
合𦵏而許之附𦵏之禮自周興焉郁郁乎文哉吾従周
孝子事亡如事存帝太后宜起陵共皇之園遂𦵏定陶
發陳留濟陰近郡國五萬人穿復土(本/紀)遣大司馬票騎
將軍丁眀東送𦵏於定陶貴震山東(丁姬/傳)初成帝時齊
人甘忠可詐造天官歴包元太平經十二卷言漢家逢
天地之大終當更受命於天天帝使真人赤精子下教
我此道忠可以教夏賀良丁廣世郭昌等中壘校尉劉
向奏忠可罔上惑衆下獄死賀良等坐挟忠可書以不
敬論後賀良等復私相教帝初立司𨽻解光亦以眀經
通灾異得幸(考異曰李尋傳作司𨽻校尉按百官表司/𨽻校尉罷於成帝時至哀帝綏和二年復)
(置但為司𨽻屬大司空比司/直校尉二字衍今刋去之)白賀良等所挟忠可書事
下奉車都尉劉秀秀以為不合五經不可施行而李尋
亦好之光曰前秀父向奏忠可下獄秀安肯通此道時
郭昌為長安令勸尋宜助賀良等尋遂白賀良等皆待
詔黄門數召見陳說漢歴中衰當更受命成帝不應天
命故絶嗣今災異屢數天所以譴告人也宜急改元易
號乃得延年益夀皇子生災異息矣(按原本無數召見/以下似下文従賀)
(良等議句無/着處今補入)帝久寝疾幾(讀曰/冀)其有益遂従賀良等議
甲子制詔丞相御史盖聞尚書五曰考終命言大運壹
終更紀天元人元考文正理推歴定紀數如甲子也朕
以𦕈身入繼太祖承皇天總百僚子元元未有應天心
之效即位出入三年災變數降日月失度星辰錯謬髙
下貿易大異連仍盗賊並起朕甚懼焉戰戰兢兢唯恐
陵夷惟漢興至今二百載歴紀開元皇天降非材之佑
漢國再獲受命之符朕之不徳曷敢不通夫受天之元
命必與天下自新其大赦天下以建平二年為太初元
将元年號曰陳聖劉太平皇帝漏刻以百二十為度布
告天下使眀知之(本紀李尋傳年考異曰哀紀李尋傳/並作太初元  無元将兩字今唐本)
(哀紀有之然武帝既有太初矣哀帝不應復以紀元恐/或有元将兩字因存之今川本本紀亦有元将二字)
上改制月餘寝疾自若八月丁巳(四字據/天文志)詔曰朕獲保
宗廟為政不徳變異屢仍恐懼戰栗未知所繇(與由/同)待
詔賀良等建言改元易號増益漏刻可以永安國家朕
信道不篤過聽其言幾為百姓獲福卒無嘉應久旱為
災以問賀良等對當復改制度皆背經誼違聖制不合
時宜夫過而不改是謂過矣六月甲子詔書非赦令也
皆蠲除之賀良等反道惑衆姦態當窮竟皆下獄光禄
勲平當光禄大夫毛莫如與御史中丞廷尉雜治當賀
良等執左道亂朝政傾覆國家誣罔主上不道賀良等
皆伏誅李尋解光減死一等徙敦煌郡(李尋傳/本紀)帝以寝
疾博徵方術士京師諸縣皆有侍祠使者盡復前世所
常興諸神祠官凡七百餘所一嵗三萬七千祠云(郊祀/志通)
(鑑/)詔左将軍彭宣等劾奏博宰相元上卿晏以外親封
位特進股肱大臣上所信任不思竭誠奉公務廣恩化
為百寮先皆知喜武前已蒙恩詔决事更三赦博執左
道虧損上恩以結信貴戚背君鄉(讀曰/嚮)臣傾亂政治姦
人之雄附下罔上為臣不忠不道元知博所言非法枉
義附従大不敬晏與博議免喜失禮不敬臣請詔謁者
召博元晏詣廷尉詔獄制曰将軍中二千石二千石諸
大夫博士議郎議羣臣皆以為如宣等言可許(考異曰/朱博傳)
(云右将軍蟜望等四十四人以為如宣等言可許按百/官表蟜望次年方為右将軍荀紀亦不取今姑以羣臣)
(字代/之)諫大夫龔勝等十四人以為春秋之義姦以事君
常刑不赦魯大夫叔孫僑如欲顓公室譖其族兄季孫
行父於晉晉執囚行父以亂魯國春秋重而書之今晏
方命圯族干亂朝政要大臣以罔上本造計謀職為亂
階宜與博元同罪罪皆不道上减元死罪三等削晏戸
四分之一假謁者節召丞相詣廷尉詔獄甲戌(兩字據/百官表)
博自殺(朱博傳本紀戸考異曰本紀云愽自殺元減死/二等論晏削  四分之一百官表載趙元下獄)
(論紀表不同按朱博傳云上減元死罪三等假謁者節/召丞相詣廷尉詔獄如此則元未嘗下獄也百官表誤)
(今従紀傳朱博之自殺紀載於八月荀紀以為七月/甲寅按百官表作八月甲戍與本紀合當是荀紀誤)九
月乙酉諸吏散騎光禄勲平當為御史大夫冬十月甲
寅遷為丞相以冬月賜爵闗内侯(漢儀注御史大夫為/丞相更春乃封故先)
(賜爵闗内侯李曰以冬月非封侯時故且先賜爵十考/異曰百官表作十二月荀紀作十月按表王嘉以  月)
(為御史大夫代平當不應當十二月始自/御史大夫拜相也眀衍二字今従荀紀)京兆尹王嘉
為御史大夫(荀紀通鑑平當傳十考異曰荀紀作十二/月甲寅百官表作  月丙寅以理推之當)
(是與平當除拜/同日甲寅為是)策左将軍彭宣曰有司數奏諸侯國人
不得宿衛将軍不宜典兵馬處大位朕唯将軍任漢将
之重而子又前取淮陽王女婚姻不絶非國之制使光
禄大夫曼賜將軍黄金五十斤安車駟馬其上左将軍
印綬以闗内侯歸家(彭宣/傳)以光禄勲丁望為左將軍卒
以執金吾公孫禄為右将軍(百官/表)是嵗吏員自佐史至
丞相十三萬二百八十五人(百官/表)城門校尉丁憲為太
僕(百官/表)時南郡江中多盗賊拜故泰山太守蕭育為南
郡太守上以育耆舊名臣乃以三公使車載育入殿中
受策(孟康曰使車三公奉/使之車若安車也)曰南郡盗賊羣輩為害朕甚
憂之以太守威信素著故委南郡太守之官期於為民
除害安元元而已亡拘於小文加賜黄金二十斤育至
南郡盗賊静(蕭望/之傳)烏孫庶子卑援(音/爰)疐(竹二/反)翕侯人衆
入匈奴西界冦盜牛畜頗殺其民單于聞之遣左大當
戸烏夷泠(音/零)将五千騎擊烏孫殺數百人略千餘人敺
(與驅/同)牛畜去卑援疐恐遣子趨逯(音/録)為質匈奴單于受
以状聞漢遣中郎将丁野林副校尉公乗音使匈奴責
讓單于告令還歸卑援疐質子單于受詔遣歸(匈奴/傳)
建平三年癸卯帝太太后所居桂宮正殿火(本紀五考/異曰  行)
(志作桂宫鴻寜/殿災今従本紀)上使使召丞相平當欲封之當病篤不
應召遂上書乞骸骨上報曰朕選於衆以君為相視事
日寡輔政未久陰陽不調冬無大雪旱氣為災朕之不
徳何必君罪君何疑而上書乞骸骨歸闗内侯爵邑使
尚書令譚賜君養牛一上尊酒十石君其勉致醫藥以
自持(當/傅)三月己酉當薨(本/紀)有星孛於河鼓(本/紀)夏四月丁
酉御史大夫王嘉為丞相(百官/表)封新甫侯(恩澤/侯表)河南太
守王崇為御史大夫(百官/表)崇駿之子也(通鑑云考異曰/通鑑  京兆尹)
(駿之子也按百官表駿嘗為御史/大夫通鑑誤今刋去京兆尹三字)嘉為人剛直嚴毅有
威重上甚敬之帝欲匡成帝之政多所變動嘉上疏曰
臣聞聖王之功在於得人孔子曰才難不其然歟昔魏
尚坐事繫文帝感馮唐之言遣使持節赦其辠拜為雲
中守(考異曰王嘉傳云為雲中太守按文帝時郡守/未加太守守之加太盖景帝制也今刋去太字)匈
奴忌之景帝擢韓安國於徒中拜為梁内史骨肉以安
(考異曰考韓安國傳乃竇太后用安國為/梁内史盖景帝時謂武帝時非是今正之)張敞為京兆
尹有罪當免逮捕不下㑹免亡命數十日宣帝徴敞拜
為冀州刺史卒獲其用天子納之(王嘉/傳)冬十月汝南西
平遂陽樗樹臥生枝葉如人形身青黄色靣白頭有髭
髪凡長六尺一寸有耳(荀/紀)十一月壬子上復令太皇太
后詔有司曰皇帝孝順奉承聖業靡有解(讀曰/懈)怠而久
疾未瘳夙夜唯思殆繼體之君不宜改作其復甘泉泰
畤汾陰后土祠如故上亦不能親至遣有司行事而禮
祠焉(本紀郊/祀志)無鹽危山土自起覆草如馳道状又瓠山
石轉立東平王雲及后謁自之石所祭治石象瓠山立
石束倍(歩賄/反)草并祠之河内息夫躬長安孫寵謀曰上
亡繼嗣體久不平闗東諸侯心争陰謀今無鹽有大石
自立聞邪臣託往事以為太山石立而先帝龍興東平
王雲以故與其后日夜祠祭祝詛上欲求非望而后舅
伍宏反因方術以醫技得幸出入禁門霍顯之謀将行
於杯杓(上杓/反)荆軻之變必起於帷幄事勢如此告之必
成發國姦誅主讐取封侯之計也迺與中郎右師譚共
因中常侍宋宏上變事告焉是時上被疾多所惡事下
有司逮王后謁下獄治言使巫傅恭婢合歡等祠祭祝
詛為雲求為天子雲又與知災異者髙尚等指星宿言
上疾必不愈雲當得天下石立宣帝起之表也有司請
誅王有詔廢徙房陵雲自殺謁棄市國除(東平王息/夫躬傳)時
事連成帝舅安成恭侯夫人放放寡居共(居用/反)飬(弋亮/反)
長信宫御史大夫王崇奏封事為放言放外家解氏與
崇為昬帝以崇為不忠誠左遷為大司農(王吉/傳)放棄市
(本/紀)擢寵為南陽太守譚潁川都尉宏躬皆光禄大夫左
曹給事中(息夫/躬傳)是嵗零陵大樹偃仆地圍一丈六尺長
十丈七尺民斷其根長七尺餘皆枯三月樹卒自立故
處(荀紀五/行志)右将軍公孫禄為左将軍執金吾蟜(音/矯)望為
右将軍光禄大夫蕭育為執金吾潁川太守母将隆為
京兆尹(百官/表)
建平四年闗東民無故驚走持槀(工老/反)或棷(音/鄒)一枚傳
相附與曰行西王母籌道中相過逢多至千數或被髪
徒踐或夜折闗或踰墻入或乗車騎奔馳以置驛傳行
經歴郡國二十六至京師夏京師郡國民聚㑹里巷阡
陌設祭張博具歌舞祠西王母又傳書曰母告百姓佩
此書者不死不信我言視門樞下當有白髪至秋止是
時帝祖母傅太后驕與(讀曰/豫)政事故梁州刺史杜鄴對
曰籌所以紀數民陰水類也水以東流為順走而西行
反類逆上象數度放溢妄以相予違忤民心之應也西
王母婦人之稱博奕男子之事於街巷阡陌眀離闑内
與疆外臨事盤樂亢陽之應也白髪衰老之象也體尊
性弱難治易亂門人之由樞其要也居人之所由制持
其要也指象昭昭以覺聖朝奈何不應(本紀五行/志荀紀)上欲
封祖母傅太后従弟商尚書僕射平陵鄭崇諌曰孝成
皇帝封親舅五侯天為赤黄晝昏日中有黒氣今祖母
従昆弟二人已侯孔鄉侯皇后父髙武侯以三公封尚
有因縁今無故欲復封商壊亂制度逆天人之心非傅
氏之福也臣聞師曰逆陽者厥極弱逆陰者厥極㓙短
折犯人者有亂亡之患犯神者有疾夭之禍故周公著
戒曰惟王不知艱難唯耽樂是従時亦罔有克夀故衰
世之君夭折蚤沒此皆犯陰陽之害也臣願以身命當
國咎崇因持詔書案起傅太后大怒曰何有為天子乃
反為一臣所顓制邪二月辛卯上遂下詔封商為汝昌
侯(鄭崇傳恩/澤侯表)駙馬都尉侍中雲陽董賢得幸於上董賢
女弟既為昭儀寵幸皇后日疏后父孔鄉侯晏嘿嘿不
得意沛國桓譚說晏曰昔武帝欲立衛子夫陰求陳皇
后之過而陳后終廢子夫竟立今董賢至愛而女弟尤
幸殆将有子夫之事可不憂哉晏驚動曰然為之奈何
譚曰刑罰不能加無罪邪枉不能勝正人夫士以才智
要君女以媚道求主皇后年少希更艱難或驅使醫巫
外求方技此不可不備又君侯以后父尊重而多通賔
客必借以重埶致貽譏議不如謝遣門徒務執謙慤此
修已正家避禍之道也晏曰善遂罷遣常客入白皇后
如譚所戒(後漢桓譚傳於考異曰此事見後漢不/得其時今附  董賢女弟為昭儀之後)三月
丁卯諸吏散騎光禄勲賈延為御史大夫(百官/表)夏四月
山陽湖陵雨血廣三尺長五尺大者如錢小者如麻子
(五行/志)五月賜中二千石至六百石及天下男子爵(本/紀)秋
八月共皇園北門災(本/紀)辛卯上下詔切責公卿曰朕居
位以来寝疾未瘳(丑留/反)反逆之謀相連不絶賊亂之臣
近侍帷幄前東平王雲與后謁祝詛朕使侍毉伍宏等
内侍按脉幾(巨依/反)危社稷殆莫甚焉昔楚有子玉得臣
晉文為之側席而坐近事汲黯折淮南之謀今雲等至
有圖弑天子逆亂之謀者是公卿股肱莫能悉心務聰
眀以銷厭未萌之故頼宗廟之靈侍中駙馬都尉賢等
發覺以聞咸伏厥辜書不云乎用徳章厥善其封賢為
髙安侯南陽太守孫龎為方陽侯左曹光禄大夫息夫
躬為宜陵侯食邑各千户(考異曰本紀書於三月按侯/表三人並以八月辛卯封今)
(従/表)賜右師譚爵闗内侯食邑又封傅太后同母弟鄭惲
子業為陽信侯(考異曰本紀書于二月按業亦以八月/辛卯封當是與息夫躬同一日也今従)
(表/)躬既親近數進見言事論議亡所避上䟽歴詆公卿
大臣衆畏其口見之仄目(王嘉息夫躬/傳恩澤侯表)諌大夫鮑宣曰
竊見朝臣亡有大儒骨鯁白首耆艾魁(口賄/反)壘(音/磊)落之
之士論議通古今喟然動衆心憂國如飢渴者臣未見
也敦外親小童及幸臣董賢等在公門省户下陛下欲
與此共承天地安海内甚難今世俗謂不智者為能謂
智者為不能昔堯放四罪而天下服今除一吏而衆皆
惑古刑人尚服今賞人反惑請寄為姦羣小日進國家
空虚用度不足民流亡去城郭盜賊並起吏為殘賊嵗
増於前上之皇天見譴下之黎民怨恨次有諌争之臣
陛下茍欲自薄而厚惡臣天下猶不聽也臣雖愚戅獨
不知多受禄賜羙食大官廣田宅厚妻子不與惡人結
仇怨以安身邪誠廹於大義不敢不竭愚惟陛下少留
神眀覽五經之文原聖人之至意深思天地之戒宣呐
鈍於辭不勝惓惓盡死節而已上以宣名儒優容之(鮑/宣)
(傳/)是嵗丞相司直龔勝為光禄大夫守右扶風數月上
知勝非撥煩吏乃復勝光禄大夫諸吏給事中勝言董
賢亂制度繇是逆上指(勝傳百/官表)諸吏散騎光禄大夫王
安為右將軍建平侯杜業為太常(百官/表)孔鄉侯晏與息
夫躬謀欲求居位輔政㑹單于以病未朝躬因是上奏
上引見躬遂下詔曰間者灾變不息盗賊衆多兵革之
徴或頗著見未聞將軍惻然深以為意簡練戎士繕修
干戈器用盬惡孰當督之天下雖安忘戰必危将軍與
中二千石舉眀習兵法有大慮者各一人将軍二人詣
公車(息夫躬傳本紀書考異曰通鑑書於眀/年正月今従漢  本紀書於是年之末)
元夀元年春正月辛丑朔日有食之(考異曰荀紀/云辛卯朔誤)詔曰
朕獲保宗廟不眀不敏宿夜憂勞未皇寜息惟陰陽不
調元元不贍未睹厥咎婁(古屢/字)敕公卿庶幾有望至今
有司執法未得其中或上暴虐假埶獲名温良寛柔陷
於亡滅是故殘賊彌長和睦日衰百姓愁怨靡所錯(千/故)
(反/)躬乃正月朔日有蝕之厥咎不逺在余一人公卿大
夫其各悉心勉帥百寮敦任仁人黜逺殘賊期於安民
陳朕之過失無有所諱其與將軍列侯中二千石舉賢
良方正能直言者各一人大赦天下(本/紀)丞相王嘉上封
事曰臣聞咎繇戒帝舜曰亡敖(讀曰/傲)逸欲有國兢兢業
業一日二日萬幾箕子戒武王曰臣無有作威作福亡
有玉食臣之有作威作福玉食害於而家凶於而國人
用側頗辟民用僭慝言如此則逆尊卑之序亂陰陽之
統而害及王者其國極危國人傾反不正民用僭差不
壹此君不由法度上下失序之敗也武王躬履此道隆
至成康自是以後縦心恣欲法度陵遲至於臣弑君子
弑父父子至親失禮患生何况異姓之臣孔子曰道千
乗之國敬事而信節用而愛人使民以時孝文皇帝備
行此道海内蒙恩為漢太宗孝宣皇帝賞罰信眀施與
有節記人之功忽於小過以致治平孝元皇帝奉承大
業温恭少欲都内錢四十萬萬水衡錢二十五萬萬少
府錢十八萬萬嘗幸上林後宫馮貴人従臨獸圏獸驚
出貴人前當之元帝嘉羙其義賜錢五萬掖庭見親有
加賞賜属(之欲/反)其人勿衆謝示平惡偏重失人心賞賜
節約是時外戚貲千萬者少耳故少府水衡見錢多也
孝成皇帝時諫臣多言燕出之害及女寵專愛耽於酒
色損徳傷年其言甚切然終不怨怒也寵臣淳于長張
放史育育數貶退家貲不滿千萬放斥逐就國長榜死
於獄不以私愛害公義故雖多内譏朝廷安平傳業陛
下陛下初即位易帷帳去錦繡乗輿席縁綈繒而已共
皇寢廟比比當作憂閔元元惟用度不足以義割恩輒
且止息今始作治而駙馬都尉董賢亦起官寺上林中
又為賢治大第賢母病長安厨給祠具道中過者皆飲
食為賢治器器成奏御乃行自貢獻宗廟三宫猶不至
此賢家有賔婚及見親諸官並共賜及倉頭奴婢人十
萬錢使者䕶視發取市物百賈震動道路讙譁羣臣惶
惑詔書罷菀而以賜賢二千頃均田之制従此墮壊奢
僭放縦變亂陰陽灾異衆多百姓訛言陛下素仁智慎
事今而有此大譏往者寵臣鄧通韓嫣驕貴失度卒陷
厥辜所謂愛之適足以害之者也宜深覽前世以莭賢
寵全安其命(按王嘉此䟽専為董賢而原本刪去孝/成皇帝以下文義未安今従本傳補入)於
是上寖不說而愈愛賢(王嘉傳十考異曰通鑑止書都/内錢四  萬萬遂刋去下兩語)
(温公之意謂都内為京師上是總語下分别而言之耳/水衡二十五萬萬少府十八萬萬共四十餘萬萬計成)
(數而言故總云都内錢四十萬萬耳以史考之都内令/丞屬司農嚴助傅云越人名為蕃臣貢酌之奉不輸大)
(内應劭曰大内都内也國家寳蔵屬治粟食貨志云武/帝時募民田南夷入粟縣官而内受錢於都内如此則)
(都内是官名非京師之謂也都内掌天下之經費水衡/少府掌天子之私蔵嘉所以言此者盖是時經費既富)
(而私蔵亦豐通鑑用其/一而去其二非其旨矣)賢良周䕶宋崇等對策深訟新
都侯王莾功徳(王莾/傳)時又徴孔光詣公車問以日蝕事
光對曰臣聞日者衆陽之宗人君之表至尊之象君徳
衰㣲陰道盛强侵蔽陽眀則日蝕應之書曰乂用五事
建用皇極如貌言視聽思失大中之道不立則咎徴荐
臻六極屢降皇之不極是為大中不立其傳曰時則有
日月亂行謂脁(吐了/反)側匿甚則薄蝕是也又曰六沴(音/戾)
之作嵗之朝曰三朝其應至重乃正月辛丑朔日有蝕
之變見三朝之會上天聰眀茍無其事變不虛生書曰
惟先假王正厥事言異變之来起事有不正也臣聞師
曰天右(讀曰/佑)與王者故災異數見以譴告之欲其改更
若不畏懼有以塞除而輕忽簡誣則凶罰加焉其至可
必詩曰敬之敬之天惟顯思命不易哉又曰畏天之威
于時保之皆謂不懼者凶懼之則吉也陛下聖徳聰眀
兢兢業業承順天戒敬畏變異勤心虚已延見羣臣思
求其故然後敕躬自約總正萬事放逺䜛說之黨援(音/爰)
納斷斷之介退去貪殘之徒進用賢良之吏平刑罰薄
賦歛恩澤加于百姓誠為政之大本應變之至務也天
下幸甚書曰天既付命正厥徳言正徳以順天也又曰
天棐諶(上林/反)辭言有誠道天輔之也眀承順天道在於
崇徳博施加精致誠孳孳而已俗之祈禳小數終無益
於應天塞異銷禍興福較(音/角)然甚眀無可疑惑書奏上
說(讀曰悦/孔光傳)董賢風(讀曰/諷)太醫令真欽使求傅氏罪過遂
逮皇后弟侍中嘉詔獄無所得乃解(後漢桓/譚傳)王莾従弟
成都侯邑為侍中矯稱太皇太后指白帝為莾求特進
給事中帝復請之事發覺太后為謝上以太后故不忍
誅之左遷邑為西河屬國都尉削千戸(何武/傳)丞相孔光
四時行園陵官屬以令行馳道中司𨽻鮑宣出逢之使
吏鉤止丞相掾史沒入其車馬摧辱宰相事下御史中
丞侍御史至司𨽻官欲捕従事閉門不肯内宣坐距閉
使者亡人臣禮大不敬不道下廷尉獄博士弟子濟南
王咸舉幡太學下曰欲救鮑司𨽻者㑹此下諸生㑹者
千餘人朝日遮丞相孔光自言丞相車不得行又守闕
上書上遂抵宣罪減死一等髠鉗(宣/傳)少府董恭為衛尉
(百官/表)孝元廟殿門銅龜蛇鋪(普胡/反)首鳴(本/紀)嵗星入太㣲
逆行干右執法(天文/志)是嵗大月氏王使獻浮屠經受之
(六典/注)
元夀二年太常杜業坐選舉不實貶為上黨都尉(百官/表業)
(傳/)有詔舉太常新都侯王莾私従前将軍何武求舉武
不敢舉(何武/傳)帝臨崩時以璽綬付董賢曰無妄以與人
國無嗣主内外恇懼中常侍王閎白太皇太后請奪之
即帶劔至宣徳後闥舉手叱賢曰宫車晏駕國嗣未立
公受恩深重當俯伏號泣何事久持璽綬以待禍至邪
賢知閎必死不敢拒之乃跪上璽綬閎馳上太皇太后
(王閎事附見/後漢張歩傳)
　　班固曰漢興藉閎鄧韓之徒非一而董賢之寵尤
　　甚父子並為公卿可謂貴重人臣無二矣然進不
　　繇道位過其任莫能有終所謂愛之適足以害之
　　者也漢世衰於元成壊於哀平哀平之際國多釁
　　矣主疾無嗣弄臣為輔鼎足不彊棟幹㣲撓(女教/反)
　　一朝帝崩姦臣擅命董賢縊死丁傅流放辠及母
　　后咎在親便嬖所任非仁賢故仲尼著損者三友
　　王者不私人以官殆為此也
