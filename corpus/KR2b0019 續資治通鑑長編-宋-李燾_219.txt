
　續資治通鑑長編巻二百十七
　　　　　　　　　　　　　宋　李燾　撰
　　神宗
熙寧三年十一月戊子朔詔河北饑民流徙京西令安
撫轉運提㸃刑獄司責州縣官多方賑救存撫察苛擾
昏耄弛慢不職者以聞
己丑詔濱州劉䝉處州管師常閬州雍之奇賈緼嘉州
李逵衢州周頴齊州胡鄢並賜進士出身太原府李杭
田籍張田忠州譚立之眉州孫潛劍州陳舜岳大名府
尚景純漢陽軍竇恂並同進士出身眉州任通夫邢州
國採荆南伊瑑普州雍林宗臨江軍程禮廣濟軍周叙
並授試校書郎先是南郊赦書訪求節行才識學術之
士諸路監司以䝉等應詔送舍人院試而有是命(舊紀/書官)
(敦遣之士二十二人/新紀改為節行之士)　減同陜二州駐泊都監各一官
上以西鄙用師兵多在邊而内地官冗故也　禮院言
袒免親出任外官宜著姓若降宣勑或自上表及代還
京師即止稱皇親不著姓從之
庚寅御史臺言舊制百官臺參辭謝自來於朝堂先赴
三院御史幕次又赴中丞幕次拜揖得以體按老疾之
人今止於御史㕔一員對拜不惟有失舊制兼恐不能
公共參驗請如舊制遇放常朝即詣御史臺從之先是
御史王子韶請改臺參法既許之至是御史臺復以為
非舊制遂復如故
辛卯御史薛昌朝言陜西河北路今歲秋夏饑民就食
於商虢襄鄧等州知商州吳世長殊不存恤至令市人
閉糴詔陜西宣撫轉運提㸃刑獄司體量以聞(吳世長/究竟當)
(附/此)　江淮等路發運使薛向等言通潤秀州漣水無為
軍各有發運司所轄課利倉場通泰海潤秀州知州乞
自堂選漣水無為知軍通潤秀州通判乞令本司選舉
從之
壬辰上批陜西宣撫判官吕大防管勾機宜文字李清
臣近除中書檢正官其勅告入遞給付以示選任之意
從韓絳所請也(從絳請/據御集)　詔舉人期喪滿三月聽就試
　侍御史知雜事謝景温言臣近嘗定奪李定追服所
生母事朝廷已除定太子中允下淮南轉運司令鄰人
李肇再具析仇氏是與不是定所生母竊縁定嘗稱李
肇乃嘉祐七年僦居之鄰難以取信今朝廷雖再取肇
詞定必不肯為信檢會定元狀稱有鄉人私告定仇氏
是所生母而父堅以為非但使定具鄉人姓名令轉運
司根究必見情狀况定追服繫於禮教朝廷務在考實
非有所偏臣之愚衷亦欲盡是非之理故取定說擇其
可證之人乞朝廷用此推究詔淮南轉運使取問鄉人
的實事狀以聞(十月十九/日問李肇)　詔陜西縁邊四路蕃部所
負貸糧並特蠲放　判延州郭逵言陜西義勇赴縁邊
戰守自今令自齎一月口食與折將來户稅若不能自
備聽於起發州軍請口食一月齎行從之己而韓絳言
逐人己有官給乾糧及隨身衣裝等物若更負重恐於
人情非便上批昨鄜延已累行之頗聞公私以為利乃
詔義勇免附帶乾糧令自齎口食與折稅如逵所請
癸已管勾鄜延總管安撫司機宜文字太常博士集賢
校理趙卨權同發遣提㸃陜西刑獄時韓絳方議大發
兵取横山卨言大兵過山界皆沙磧乏善水草又無險
隘可以控扼臣竊危之若乘兵威招誘山界人户處之
生地不先儲偫不建城寨則難以安集今夏國屢為西
蕃攻擾必欲乘虚破賊當先經畫山界控扼之地然後
招降不然勞師逺攻未見其利也(卨論出兵未見其利/據本傳及墓銘皆在)
(除憲後/今附此)　陜西路都轉運使沈起言涇原路熟户蕃部
闕食䝉給度僧牒五百賑濟乞更賜五百以分濟鄜延
環慶涇原秦鳳四路從之(二紀并書蠲陜/西蕃部貸糧)　詔審刑院
大理寺同看詳重贓併滿輕贓法意定歸一議審刑院
言犯色目各别之贓不待罪等而累併不惟引用入重
顯於律義難通乞且依久來條例為定大理寺言律稱
以贓致罪頻犯者並累科若罪法不等者即以重贓併
滿輕贓各倍論累併不加重者止從重看詳律意蓋為
頻犯贓罪者不可用二罪之法以重者論故令積數以
科罪為非一犯故令二赤得一赤之罪此從寛之一也
雖令倍論然有六色贓名輕重不等若兩色以上者不
可累輕以從重故令併重以滿輕特將重贓改從輕贓
之法此從寛之二也若以重併輕後加重則止從一重
蓋為進則改從輕法退亦不至容姦義理昭然殊無可
惑縁審刑院為據疏議内假設之法皆是逐件罪等故
令須得罪等方許累論本寺以謂疏議所設止是一時
命文如此非謂須得罪等若據罪等者盡數累併不等
者止科一贓則恐知法者足以為姦不知者但繫臨時
幸與不幸原情立禁恐本不然以此異同不可定歸一
議上是大理寺議從之　雄州言提舉常平倉司裁定
差役各已立額本州兩縣額外有弓手十八人當在減
數人人材武可用願聽存留上批速依所奏仍詔自今
兩地供輸役人無令一例減省
甲午以明法王衮為編勅所看檢供應諸房條貫文字
從詳定編勅所請也　陜西常平倉司奏乞應係自來
衙前人買撲酒稅等諸般場務候今界年限滿更不得
令人買撲並拘收入官於半年前依自來私賣價數於
要閙處出牓限兩箇月召人承買如後下狀人添起價
數即取問先下狀人如不願添錢即給與後人不以人
數依此取問若限外添錢更不在行遣給付之限其錢
以三季作三限於軍資庫送納乞下本路遵守施行從
之(此據瀘州編録冊熙寧五年二月十五日刑部帖載/二年十一月七日中書劄子今附本月日此月九日)
(可并考初撲買坊場實録未見的月日遍天下撲買則/在五年一月二十一日食貨志云酒麴之利視他入為)
(最厚惟西京售麴而己酒舊禁私釀官置務釀則設官/監臨或不設官即以酬衙前凡衙前役於公悉多賠費)
(隨其多寡酬以酒務使取釀利補其勞費然吏因縁誅/求衙前至破産逃亡釀利不足以償公私困敝熙寧三)
(年始命應酬衙前場務皆官自賣之歸其財於常平司/凡衙前賠費與吏之誅求悉為之禁衙前隨役輕重悉)
(賞以官自賣場務之錢又賦之禄民始免重役破産之/患奉公出力者得禄以養而場務之利收其贏餘又以)
(禄在公之吏焉其法募民願買坊場者聽自立價實封/其價狀告為扄鑰納期啓封視價髙者給之後朝廷所)
(增内外吏禄歲支緡錢百餘萬緡取具焉此食貨志所/云不得其撲買坊場的月日因陜西倉司奏請始附見)
(須别/考詳)
乙未中書編修條例所言京朝官以上丁憂服闋舊給
勅告今請見任兩府官如舊制外文武官大兩省待制
正任刺史以上有司檢舉聞奏止降詔書或劄子餘所
屬移牒令赴闕參見更不别給勅告臣僚陳乞親屬差
遣付有司依法注擬三司年例合科買物色其可減省
止令在京買之或歲計物須至下外州軍科買者著為
定式如式外不時而科買者須奏定㫖刑部定奪酬奬
其非轉官循資堂除差遣減年磨勘者直牒審官等處
施行訖以聞其使臣公案並歸樞密院斷放内有文臣
使臣共二案者即於中書斷訖委大理寺節畧具使臣
所犯及刑名申樞密院照會使臣奏舉差遣並送樞密
院施行臣僚上殿供狀不得僥求及申閤門狀並寢罷
命官及軍員職員每遇郊禮得加恩舊除遷人久例於
授官日一就加階外並係中書出給告勅欲自今請除
宗室及文武官大兩省大卿監正刺史以上如舊制其
餘文官少卿監横行陞朝官京官並契勘該恩次數因
轉官遷職合給勅告一就加恩其該封贈者止申官告
院未出官京朝官分司致仕人更不加恩内外職員人
吏自來遇赦加恩帶銀青光禄大夫階及檢校官憲衘
並罷中書堂後官合加朝散大夫主事及沿堂五院行
首合加游擊將軍録事以下應在京吏人及司天監丞
鐘鼓院節級翰林待詔醫官等合加將仕郎並於授逐
色差遣勅内帶行内不係勅補者候遇赦加階一次及
自來職名遇赦當轉上佐及勒留同正等官依舊外其
餘加勲及檢校兼官並更不加階勲及檢校兼官其上
佐勒留及同正將軍更不帶階應祠祭分獻官例止令
審官東院一面差官應祝文及功徳疏佛文齋文之類
分差有文學官撰定付所司編録遇祠祭檢用京朝官
等尋醫侍養依致仕條止令逐州軍勘㑹無規避具保
明放離任訖申所屬通判以上差遣聽㫖非省副知雜
以上官罷舉官自代並從之
癸卯命同知諫院鄧綰同詳定編勅初差直舍人院李
夀朋辭以兼職多故改命綰　西京左藏庫副使權鄜
延鈐轄种諤復為皇城副使作坊副使知環州种診兼
閤門通事舍人從宣撫使韓絳請也(此下或便可載諤/謀取横山事十月)
(初六日御劄令諤赴闕云己差諤充鄜延鈐轄管勾蕃/部公事十二月二十一日依韓絳所請止諤赴闕諤本)
(傳云上既以綏州為綏徳城㑹侯可言水利得對上問/綏州事可曰种諤奉密㫖取綏州而罪之今後何以使)
(人上亦悔未滿歲復西京左藏庫副使商州都監以嫡/母喪辭不行涇原秦鳳帥交薦之一歲三奪喪卒不起)
(韓絳宣撫陜西詔諤與計事除鄜延都監知青澗城遷/皇城副使本路鈐轄要見與韓絳計事時月諤墓誌云)
(命綏州為綏徳城數月除西京左藏副使商州都監丁/母憂不拜三年改秦州都監涇原帥舉本路鈐轄秦鳳)
(帥舉本路都監命三下奪其喪諤辭益堅乃許終制按/三年字當作二年范純仁行狀云諤除秦州都監純仁)
(言其不便王安石日録二年五月八日云种諤今在慶/州种診墓誌診先知環州神宗即位改北作坊使尋兼)
(閤門通事舍人二年召對今久任就除兼本/路鈐轄其為通事與實録先後不同當考)　詔諸路
提㸃刑獄司選官與當職官看詳編管人元犯刑名委
是州郡法外編管即放逐便内情理重害者聽㫖其已
經詳定編配罪人所奏請朝廷指揮量移者亦準此
草澤王存上書言涇原路機密利害召試武藝授以下
班殿侍三班差使宣撫司指使　宣撫司言近廢陜西
路湖城縣為鎮縁人户繁多處若止令使臣等管勾恐
不曉民事乞勘㑹更有似此鎮分並依京東路條例委
監司舉親民京朝官管勾許斷城内杖以下公事從之
仍令諸路勘㑹合差京朝官監鎮處以聞
甲辰判延州郭逵言西人寇大順城都監燕達等引兵
出界捕斬有功第其功為三等詔優等遷一資仍減磨
勘漢官二年蕃官五年第一等蕃官至長行各遷一資
仍並與支賜其勇敢効用人等各賜絹候再立功酬賞
第二等減磨勘漢官使臣三年己係七年磨勘者減四
年蕃官殿侍十年第三等減磨勘漢官二年蕃官五年
蕃官諸司使加賜銀絹又一等蕃部至諸軍長行二十
七人各遷一資仍更與支賜捉生都軍主增俸錢勇敢
効用人各賜絹並候再立功酬賞本路都監第一等遷
使額五資第二等減磨勘三年又言蕃官十一人隨都
監田守度邀賊歸路十九人隨鈐轄李顒與西賊戰皆
有功詔並優與支賜候更立功取㫖各遷一資　編修
中書條例曾布等言奉詔定中書吏保引補試賞罰事
中書守當官闕舊差兩省官考試近歲不用試法而堂
後官以恩陳乞保引以故濫進者衆今定堂後官一經
南郊主事再録事主書守當官三聽引親屬一人為私
名習學二年聽就試三試不中勒出守闕守當官闕舊
雖有試法而但取筆札人材今既習以公事則當以所
習公事試之各籍其功過有功者隨輕重陞名降亦如
之功過聽相折除主事以上至提㸃五房公事皆取其
能不以次補提㸃五房三年罷堂除知州軍堂後官堂
除通判十年亦除知州軍其餘名以次第永為定制凡
三十九條舊條例悉罷上批依所定於是中書守當官
時忱等坐陳新定條不當乞出外官忱為首勒停餘第
降資(舊紀書立中書吏試/補及功過陞降法)
乙己詔罷在京四糶米場候米價稍貴奏聽㫖
丙午司門員外郎蔡河撥發賈青提㸃京西路刑獄侍
御史知雜事謝景温御史薛昌朝林旦皆論青年少行
穢士流所不齒不可用為監司不聽青昌朝子也　詔
陜府江寧鄆青齊杭越蘇婺宿夀宣歙䖍洪吉潭廣福
建等州録事參軍係繁難處今後並差職官知縣及奏
舉縣令人其本處俸錢數多資序不該請者並支鈔十
五千　又詔見任倉界官除朝廷擢用外不許諸處奏
舉差遣　提舉河北常平司言大名府等州軍今秋薄
熟乞依舊法作兩料青苗錢及許災傷州軍豫支從之
仍令諸路散青苗錢料次自今提舉官專體量相度指
揮　編修中書條例所言開封府近許四廂各置官一
員而逐廂決事不多欲止令京朝官兩員分領兩廂決
斷仍盡留舊四廂使臣以備其餘差使從之
丁未客星出婁(新舊紀因實録並書此天文志云/客星出天囷星中主倉庫憂火災)
戊申禮賓使知寧州蕭注復西上閤門使為太原府代
州鈐轄先是夏人十餘萬寇邊李信劉甫敗於瓠子嶺
進圍荔原堡連城皆堅壁注夜啓關宴飲如平時人恃
以無恐注復為書抵李復圭言冦必不深入姑堅壁俟
其欲去而後擊之復圭不聽遣郭慶等以兵數千通大
順城全師覆沒於是召注赴闕命注代王慶民管勾麟
府路軍馬(此據本傳實録但云復官為并代鈐轄不云/管勾麟府軍馬明年正月十六日因王慶民)
(依舊任乃見/之今并附此)　樞密使文彦博言臣聞刑平國用中典
自唐末周五代亂離刑用重典以救一時故法律之外
輕罪或加至於重徒流或加至於死權宜行之以定國
亂可也然非律之本意不可以為平世常法國家承平
百年當用中典然因循用法猶有用於舊律者若偽造
官文書即律止於流二千里今斷從絞又其甚者因近
年臣僚一時起請凡偽造印記再犯皆不至死者亦從
絞刑是不應死而死也若以其累犯責其不悛即持杖
强盜贓滿五匹者死若止四匹雖五七犯不至於絞况
持杖强盜本法重於造印今之用法甚異律文陛下仁
覆萬邦惟刑是恤方詔法官講議刑典欲乞檢詳自五
代以來於本朝見用刑名重於舊律如偽造印之比者
以勅律參詳裁用其當詔送編勅所　詔來年合賜夏
國銀絹令宣撫司相度分與四路安撫司闕用處封樁
以宣撫司言將來有西人投歸者合備賑濟犒設錢物
乞令轉運司支錢十萬緡赴秦州封樁故也
己酉閲孫晞韓廉騎射授晞披帶班殿侍廉下班殿侍
並秦鳳路指使(孫晞韓廉何處人及因何閱騎/射授官新舊實録皆如此當考)　詔陜
西轉運司以西川四路物帛内變轉見錢二十萬緡充
制置解鹽司鈔場本錢三司言元年成都府路有剩錢
七十四萬緡絹十九萬匹紬五萬匹布十三萬匹絲六
萬兩綿四十六萬兩銀四千九百兩詔轉運使選官與
成都府轉運司剗刷年計外見在錢市物帛并餘物盡
數發至陜西轉運司變轉充西鹽鈔場本錢外封樁以
備邊費先是王安石白上移巴蜀物就與陜西封樁非
獨省蜀人輸送且可以免自京師支撥之費故有是詔
(二年十一月五日撥十萬貫今增為二/十萬貫四年正月二十四日罷買鈔)　詔開封府中
牟縣馬棚十七所可募比近人户三兩名看管許於牧
地耕種上等田三兩頃免納租課歲令栽榆柳以備棚
材第四等以下免本等差役自今更不以稅户充棚子
庚戌詔陞朝官除南郊赦封贈父母外不得以加恩轉
官服色之類回授及封贈有服無服等親其前後體例
並罷之　樞密院言諸路本城諸軍有人數至少不成
指揮處每遇差使全然畸零乞委轉運司取索諸州軍
見管數除教閱本城及壯城作院遞鋪牢城等難合併
外欲將諸指揮畸零人數併合成四百人以上仍令帶
舊請其軍員據合用數外餘差補别州軍見闕從之(二/年)
(十月十二日初下京東路今乃遍諸路朱本削去二年/十月十二日事但存此非也今兩存之十二月十六日)
(當/考)
辛亥權發遣三司使李肅之權三司使肅之未至上屢
趣之至未久復有是命　詔給納常平錢穀官司公人
受贓雖己降依斂掠乞取差㸃人夫錢物條約慮未知
懼自今杖罪編管鄰州徒以上刺配本州牢城許入告
杖罪賞錢五十千徒罪百千　上批近以河外城寨守
具廢弛雖已第責當職官吏乃聞前後不但城寨使臣
因循縱有勤於職事者亦多為監司沮止所乞兵匠物
料不即應副雖欲自竭勢不可得今既懲勵因循俾人
必盡其力宜開自達之禁以防壅塞可議立法遂詔陜
西河東經畧轉運司如城寨官吏申乞兵匠物料及戰
守備豫事速相度應副即累申無報許本處直以聞
壬子監在京鑄䥱務鄧潤甫編修中書條例潤甫建昌
人也　著作佐郎編修中書條例張琥為集賢校理
癸丑樞密院言鄆州簡中兵内有朱信等三人本係親
從官欲令京東轉運司勘會非慶厯八年殿内作過配
到即依宣命簡選上批配填龍猛龍騎蓋是在京禁旅
於理不便今止選於極邊効用雖慶厯八年犯事詿誤
之人亦不妨可令一例簡選　詔定内外官避親法
户部侍郎致仕彭思永卒
乙卯詔判延州郭逵赴闕韓絳用种諤謀將以兵取横
山逵曰諤狂生耳朝廷以家世用之過矣他日敗國事
必此人也絳與逵議出兵逵力言其不可使幕府與逵
論難逵曰此舉不惟無功恐别生他變貽朝廷憂絳怒
奏逵沮軍事故有是命　命陜西宣撫使韓絳為陜西
河東路宣撫使判官吕大防為陜西河東路宣撫判官
絳時治兵鄜延欲通道河東故有是命　參知政事王
安石等言據梓州路轉運司奏本路多以小小官物為
名起發綱運枉破衙前重難分數如戎州近年起發牛
筋角三綱載送官員至荆南共載牛筋四十有五斤角
九十對差兵稍五十有五人借過紬絹布一百餘匹綿
三百餘兩大錢二十四貫有奇糧米一百四十八碩有
奇瀘州發牛筋角八綱所載物及借請錢糧等其數多
少大畧與戎州相去無幾而又所差兵士借請錢糧綿
絹動經一年以上或一年半不還縁路請過錢糧尚不
在此數所差衙前押牛皮綱又最為第一等重難今來
己將昌普等七州軍所納筋角綱止附搭成都府下水
綱船至荆南及梓遂等七州軍貯以㯶籠差遞鋪兵擔
至鳳州交割更不别差船綱見今亦無積壓未發數目
及團併陸路綱會共減一百三十六綱并減定本路諸
州軍監逺近接送知州通判簽判衙前及減罷押綱隨
送得替官員衙前共二百八十三人及省諸州軍監縣
差役公人共五百一人兼㸃檢梓州等處自來公使厨
庫衙前陪費錢物最為侵刻内遂州每年綱運重難三
千一百餘分公使厨庫乃占二千七百分梓州有在州
酒場兩鹽井第一等優輕皆以理折勾當公使厨庫重
難分數而差以次場務充管勾綱運及果榮戎瀘等州
衙前苦於公厨之類陪費若不更改即今後投名衙前
各不願充役乞行裁減及差官重定諸州衙規事檢㑹
近累詔諸路監司提舉官相度差役利害各未見條上
其前項事並是久來於公私為害而監司或以因循背
公養譽為事不肯悉心營職除去宿弊今梓州路轉運
司獨能上體陛下憂恤百姓之意率先諸路奉承詔㫖
講求上件利害公忠之實宜被旌賞乞特加奬諭其所
減衙前及綱運并差官重定衙規事仍乞依所奏施行
所有公使厨庫陪備冗費合行裁節約束事件并據本
司狀稱見不住催促諸州軍相度農田水利差役條件
如綱運及州縣役人更有可以團併裁減兼省併鄉邑
合行減放役人别具聞奏並乞下本路速相度畫一條
上内減省州縣役人更下本司相度保明經久有無妨
闕其減省役人團併綱運及裁減公使厨庫非理陪費
仍下諸路並依此及詳朝廷累降指揮速具合裁定事
件聞奏於是詔曰夫天下之役常困吾民至使罹饑寒
而不能以自存豈朕為父母之意哉吾詔書數下欲寛
其役而事未興是吏奉吾詔不勤而察民未深也今梓
州路獨能興民之利而去其害欲加之賞朕何愛焉觀
執政之用心於朕豈有異乎其轉運使韓璹等已降勅
書奬諭仍賜帛二百餘並依所奏施行璹汲人也(元祐/二年)
(有傳新舊紀並載此詔千知開封府韓維奏曰府衙前/減重難計錢十八萬一  餘緡昔出於民今悉得省人)
(以為便復下詔奬之/韓維事在九月乙丑)　知定州滕甫言臣竊謂中國之
兵與外國之兵常患多寡之不敵其故無他蓋中國兵
有定數至於平民則素不使之知戰外國之俗人人能
鬬擊無復兵民之别有事則舉國皆來此所以取勝多
也今河北州縣近山谷處民間各有弓箭社及獵射等
户習慣便利與敵人無異乞下本道州縣令募諸色公
人及城郭鄉村百姓有武勇願學弓箭者為社每年春
長吏就其射處勸誘閱試之緩急雖不可調發亦足以
為捍禦從之　翰林學士承㫖王珪言臣近聞經制交
趾事宜臣頃於廣西轉運使杜杞得所奏交趾事其言
自盜據以來世次與夫山川道路兵民之類為最詳其
末又言存取之計頗可采如聞樞密院文字比多散失
輙用録進以備聖覽(珪集自注云熙寧三年冬是/年十二月丁卯珪知參政)既而
上以珪所進文字付參知政事王安石安石言伏奉手
詔賜示王珪所進文字且論及交趾事竊承聖志以豐
財靖民為事此生民之福也然萬里之外計議於初不
容不審温杲等以欽廉等州為憂是也至欲戒敕邊臣
撫慰交趾即恐不須如此既傷陛下之信或更致交趾
之疑蓋朝廷未嘗有此而今有此則彼安能不思其所
以然乎昔者秦有故厚遺義渠戎王更為義渠所覺反
見侵伐臣恐用杲之策即萬一交趾更覺而自備且或
為難於邊則是秦與義渠之事也其餘所建明數事并
易潘夙陶弼候開假取㫖臣聞先王智足以審是非於
前勇足以斷利害於後仁足以宥善義足以誅姦闕廷
之内莫敢違上犯令以肆其邪心則蠻夷可以不誅而
自服即有所誅則何憂而不克哉中世以來人君之舉
事也初常果敢而不畏其難後常為妨功害能之臣所
共沮壊至於無成而終不寤忠計者更得罪正論者更
見疑故大姦敢結私黨託公議以沮事大忠知事之有
敗而難於自竭如此則雖唱而孰敢和雖行而孰敢從
彼姦人取悅於内而誕謾於外愚人冒利徼幸於前而
不圖患之在後又皆不足任此如此而以舉事則事未
發而智者前知其無成矣蓋天下之憂不在於疆場而
在於朝廷不在於朝廷而在於人君方寸之地故先王
詳於論道而畧於議事急於養心而緩於治人臣愚不
足以計事然竊恐今日之天下尚宜取法於先王而以
中世人君為戒也臣於衆人中最蒙陛下眷遇宜先衆
人敢及於此伏惟陛下省察則天下幸甚(三年二月十/八日清明十)
(一月二日冬至安石云候假開取㫖必冬至也安石奏/乃陸佃所紀者不得其時今因王珪劄子附十一月按)
(温杲四年三月乃以醫學除職官廣西經幹蓋杲先在/廣西嘗入蠻殺賊故蕭注薦之則三年冬有所論列朝)
(廷徐命以官亦理勢當然也又潘夙以元年十一月知/桂州四年三月徙河北漕安石此奏欲易夙則三年冬)
(夙必在桂州故四年正月即以蕭注代夙又陶弼以嘉/祐六年閏八月知容州治平三年自欽州改邕州在邕)
(州五年改鼎州又改辰州當三年冬弼亦必在邕州故/安石奏欲易弼弼尋改鼎州及辰州九年二月乃復知)
(邕/州)
是月廢憲州以靜樂縣𨽻嵐州(新紀附年末/十一年復置)
