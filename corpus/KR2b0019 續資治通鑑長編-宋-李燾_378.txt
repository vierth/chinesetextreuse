
　續資治通鑑長編巻三百七十六
　　　　　　　　　　　　宋　李　燾　撰
　　哲宗
元祐元年四月戊申三省樞宻院言鄧綰近責降滁州
其宋用臣可别移一監當差遣欲添差監太平州茶鹽
礬酒税務候滿更不差人從之　詔守太師文彦博特
許用宰臣使相出使到闕例書判　右司諫蘇轍言臣
竊見諸道禁軍自置将以來日夜按習武藝劔槊擊刺
弓弩斗力比舊皆倍然自比嵗試之於邉亦未見勝敵
之效盖士卒習服止軍中一事耳至於百戰百勝則自
有道不可不察也臣聞凡将下兵皆早晚兩教新募之
士或終日不得休息士卒極以為苦頃嵗西鄙用兵士
自内郡往即戰地皆奮躍而去以免教為喜先朝留意
軍士每歳遣官按閲錫賚豐厚遷補峻速士心猶且如
此臣觀今日厚之者不如先朝而所以勞之者如舊臣
竊以為疑也古之名将李牧王翦将用人之死力必椎
牛釃酒聽其佚樂養而不試士皆投石超距踊躍思奮
而後用之故所向無敵今平居無事朝夕虐之以教閲
使無遺力以治生事衣食殫盡憔悴無聊緩急安得其
死力臣請使禁軍除新募未習之人其餘日止一教使
得以其餘力為生異日驅以征伐其樂致死以報朝廷
宜愈於前日也(從違/當考)
己酉三省言諸路乆旱災傷處已降指揮賑濟外凖條
常平錢但遇穀貴則量減錢糶不得虧夲賤則量添錢
糴昨臣僚上奏淮南米價斗直一百七十况常平米糴
在豐年計直錢不多慮官司拘條執以量減市價致民
不霑惠欲令府界諸路提㸃刑獄司指揮應係災傷人
戸闕食處其常平米價錢不虧元夲並許出糶仍委州
縣嚴加覺察不得糶與興販之人從之　又言三省録
事以下以勞應添料錢者累至十貫止從之　承事郎
勾當上清太平宫薛紹彭言臣父向任同知樞宻院日
因論列京城人戸養馬事謫知隨州縁先臣得罪憂恐
遂至亡歿欲乞依故執政官亡歿例贈官議諡詔薛向
特贈銀青光禄大夫　禮部言承㫖司状後殿祗應閤
門官起居舍人已凖朝廷許令上殿侍立其樞宻都承
㫖未奉聖㫖今參詳遇有奏覆及傳奏公事即許升殿
如係供職横行使副兼領即夲班侍立從之　吕大防
言前任成都府日凖朝㫖與成都府利州兩路轉運司
官同經制買馬藉其協力頗見成效其見任權成都府
路轉運副使章楶乞量加擢任詔改章楶為權成都府
路轉運使　守太師致仕文彦博乞免班迎從之　朝
請郎任公裕言軍中習藝誦念新法有愚而懵者尤所
苦之臣以為弓弩之斗力量其士卒之可勝其能必中
而入深槍刀格鬬大約從便取於必勝不必如法如此
則人便其習樂其教而無訓練之苛樞宻院契勘軍中
教閲新法先降指揮自係教頭指授不合令兵衆一例
誦念詔依此申明行下(舊録云先帝親製射法習軍任/公裕輙言其苛新録辨曰任公)
(裕所言訓練之苛非謂法也自先/帝親製至言其苛十五字並刪去)　按閲河北團教
保甲所保明到提舉保甲官狄諮劉定勾當公事官李
允齊雷瑜孫文裴曦指揮張徳許亞張彦孫俊等合該
酬奨内狄諮劉定孫文張彦孫俊等各擬轉一官更減
二年磨勘外李允齊等轉官減年磨勘有差樞宻院言
近吏部擬到提舉府界保甲司官酬奨並已減半推恩
今來狄諮劉定為措置乖方屢致保甲作過及擅指揮
團場種蒔因此保甲陪備錢物孫文不為受理指使受
贓致保甲作過及亂打保正等罪已各責降詔狄諮劉
定孫文更不推恩餘並依吏部所定依例減半酬奨(舊/録)
(云諮定皆先帝所擢摭其徵罪以責新録辨曰狄諮劉/定罪既有名非捃摭也去諮定皆先帝所擢已下十三)
(字依例減半已是見前並合同去今復/用舊文但去諮定皆先帝所擢等字)　提舉河東路
保甲司言汾州介休縣坊郭戸武國状係不合排定保
甲送夲司審㑹合與不合放免今欲乞應坊郭草市鎮
市義勇及舊係義勇之家改排充保甲見教閲者每戸
只差一丁其餘不限人數更不累差所有武國家只令
武浩充保丁其後來累差武宣武參乞行改免詔三路
坊郭鎮市人尸依條合排充不教閲保甲其上件去處
居住人戸元係義勇改充保甲者並依不教閲保甲法
施行　大宗正司言宗室内殿崇班士琢奏有弟殿直
士垺士僊士雙見在宫乞依令晏例将帶隨行指教将
來授差遣日亦乞隨行又宗室殿直士瑃言乞迎侍母
劉氏将帶弟殿直士剛隨行赴任指教並從之　戸部
言河東路自前係因合鈔輸納見理虧少耗數並乞除
放從之　戸部尚書李常言岑水等場自來出産銅鑛
最為浩瀚近年全然收買不敷欲乞選差諳曉坑冶鼓
鑄之事幹力文官一員前去逐場體訪事理務令招坑
戸使銅利興發然後於見廢監州郡相度隨買到銅多
少逐旋興復鼓鑄錢寳從之　國信所言遼國賀坤成
節使人赴闕合差接伴祗應人及給散行李等未敢比
附神宗皇帝同天節例施行詔令比附
庚戌刑部言立在京監臨官私使重禄人法從之
辛亥河東節度使守太師開府儀同三司致仕潞國公
文彦博入對命其子承議郎權發遣提舉三門白波輦
運貽慶扶掖上殿賜貽慶金紫章服　揚王顥守太尉
徙永興鳳翔節度荆王頵守太尉徙成徳荆南節度
詔毎遇科舉詔下令文官升朝以上無贓罪及無私罪
者於應進士舉人不拘路分不係有服親各奏舉經明
行修一名候将來解發及南省奏名内毎人名下注經
明行修字至殿試唱名日各升一甲姓名如歴官後犯
正入已贓及違犯名教斷訖收坐舉主並依舉選人轉
京官減一等　先是司馬光言昨已有朝㫖來年科場
且依舊法施行竊聞近有聖㫖其進士經義並兼用注
䟽及諸家之說或已見仍罷律義先次施行臣竊詳朝
廷之意盖為舉人經義文體專習王氏新學為日已乆
來年科場欲兼取舊學故有此指揮令舉人預知而習
之臣所乞置經明行修科者欲使舉人知向去科場朝
廷崇尚行義不專取文學所以美教化厚風俗比於經
義文體尤為要切宜使舉人預知欲乞亦降朝㫖先次
施行况與進士舊法兩不相妨從之(光所言來年科場/依舊乃閏二月二)
(日朝㫖經義兼用注䟽及己見仍罷律義四月三日從/蘇轍奏請也六月十六日劉摯又有請二年十一月十)
(二日/當考)　詔故宰相王珪神道碑賜懿文為額仍差中書
舍人錢勰書　又詔職事官卿監以下應任子者寄禄
官至朝奉郎方聽餘依舊條(此當求始/議者著之)　三省樞宻院
言犯罪因疑被執如因詰問能自首服並依案問欲舉
自首法即經問不承不在減例從之　新知潁昌府韓
縝言故集賢校理同修起居注江休復子懋相才質粹
美能守家法比因覃霈轉官㑹足疾偶稽朝謝遂踰百
日之限然實未嘗在假有司不為申理欲望許令朝謝
及量其材質稍加擢用詔江懋相特許朝謝　左司諌
王巖叟言故資政殿學士陳薦以方嚴質重輔翊先帝
於東宫謹按故贈吏部尚書王陶與薦皆為宫僚陶之
亡幸當先帝康豫䝉被厚恩無一不及而薦之不幸其
没未㡬適㑹遭先帝升遐故贈典未備望詔有司比類
施行詔陳薦特贈光禄大夫　殿中侍御史林旦言元
豐令諸録囚以始末案状照對事無可疑乃讀示所承
審取伏状即罪人翻異若家屬稱寃申所屬速為換推
又决大辟於市遣他官與掌獄官同監量差人防護仍
先給酒食聽親戚辭訣示以犯状不得掩塞其口及令
人衆奔譟並以未申二時行决經宿乃許收瘞又諸州
大辟囚或官員已結正而翻異或其家屬稱寃者并馬
逓申提㸃刑獄司審察朝廷矜悼愚民自陷刑辟必不
得已而後决求所以生之之意亦可謂盡矣故其情斯
得雖死無憾天下州郡無敢不奉行者竊聞在京大理
寺開封府司左右軍廵司凡有推問囚徒多是勘官畏
避嫌疑或利於茍簡不肯親臨訊問鞭箠枷錮一切委
於胥吏又竊見决囚於市若已困於縲紲箠楚者則籃
舁以行縱可歩履必窒塞口耳又以紙錢厚蒙其首軍
廵獄子百十其羣前後遮擁間以鐡鎚擊枷傳呼鼔譟
聲不暫止罪人雖欲稱寃無復有可言之理親戚輩亦
何縁與囚辭訣以此其間不能無濫陛下遣諫官御史
分決諸城畿甸之獄仰惟聖心哀矜惻隠可謂至矣然
臣之此行不過辦决一時囚繫而已若訊囚徒决大辟
如前所言則民之䝉害固未艾也伏願申明推鞫慮問
及决囚條制戒敕獄官務在遵守若尚敢違敕令統轄
官司覺察按劾並許被苦之家申訴立為受理不奉法
者並以違制論知而不按者凖此所貴積年之弊自此
頓革輦轂之下無有寃人詔刑部立法以聞　監察御
史韓川乞除官局依舊不許接賔客外内禁謁並行廢
罷監察御史上官均乞除開封大理官局依舊禁謁外
其餘一切簡罷如罷禁後大小之臣或敢挾私背公慢
職玩令執法言事之吏得以糾舉上聞黜之讁之誰敢
不服其於治體實非小補尚書省看詳禁謁之法盖防
囑請或於職事妨廢其安撫司管勾機宜文字勾當公
事官難為均立條禁今欲刪去及䑓諌開封府大理寺
官在京管軍臣寮各依舊條外其内外法禁太重理合
裁損及在京通用等條件至繁及有拘礙未盡冝隨事
改修所有申明朝㫖内門客僧道技術許往還一節已
於下條修立管勾莊産媒保之類并得朝假不限禁謁
亦自依舊兼不係改修條内所立刑名冝依今來所定
其舊係徒二年悉從杖一百夲應輕者職從夲條并從
之(新録於小補下刪修云尚書省看詳參用/舊條申飭禁謁之制其舊係徒二年云云)　給事中
胡宗愈言河北轉運使范子竒奏乞三路轉運判官依
轉運使支見錢凖朝㫖依臣恐逺近相師貪冒成俗破
法申請無有已時禄廪増加何有藝極其范子竒欲乞
三路轉運判官支見錢伏乞只依舊法折支從之　尚
書省言羣盗作過事出倉猝稍失處置恐别致生事自
來未有指揮許本路安撫總管或鈐轄司酌情處斷今
将元條添修事干邉防及機速軍人犯罪及羣盗十人
以上難依常法者申安撫總管及鈐轄司詳酌處斷訖
奏從之　又言官員犯罪曽經赦宥者依赦合依無過
人例自來刑部皆具鈔擬畫聞縁既依赦法合行除免
自亦不消具鈔只可都省處分施行從之(新/無)　又言自
來應干條貫並隨事付六曹施行諸房又須闗制勅庫
房其六曹復又申本房照㑹顯屬重複今欲令諸房更
不闗報只令承受官司依舊謄申付本房照㑹從之(新/無)
　戸部言講筵所奏本所請給令侍講侍讀說書職食
錢十貫近凖朝㫖侍讀侍講職食錢特添作三十貫即
不礙諸般請給按舊例侍讀侍講說書請給一同其說
書程頥未敢便依侍讀侍講例支破詔程頥職錢添作
二十貫(八月十八/日支見錢)　江西湖南按察司言湖南路昨凖
朝㫖差内臣甘承立就潭州置局製造上供服用結局
後驅磨到工匠少欠物料見令逐州監催望特除放從
之　荆湖北路都鈐轄司言誠州大由等峒並已撫納
胡耳西道一帯溪峒朝㫖不許招納欲乞且依沅州例
禀給其出入道路下大由堡羅䝉寨臨時差人引致及
楊晟滿等乞依三州一鎮出納課米多寡等第並依誠
州歸明人例又楊昌蠻等獻納申州司依例以鹽支酬
從之又言誠州保明修建羅䝉塞堡獻納地土効用歸
明班行土軍等乞賜推恩知誠州周士隆於誠州天村
大由等處建置塞堡撫納地林大由楊溪古鐡狂狼等
峒一千三百五十四戸别無誤事詔士隆降敕書奨諭
仍支賜銀絹各三十疋兩減磨勘及賜帛有差(不許招/納胡耳)
(西道畢仲㳺誌孫覧墓當考/已見元豐七年五月己酉)
壬子右司諫蘇轍言臣近曽奏言益利等路茶事司以
買賣茶虐害四路生靈朝廷已差黄亷體量利害乞先
罷茶官陸師閔職任使四路官吏不憂後患敢以實害
盡告黄亷今聞朝廷却差黄亷就領茶事臣竊以為黄
亷若以専使按榷茶之弊則身無利害茶事巨細勢必
具陳若身自領茶事有課利増損邉計盈虚之責則茶
之為害勢必不肯盡言兼朝廷本為逺民無告特遣此
使使事未逹而就除外官小民無知必謂朝廷安於虐
民重於改法此事體大宜速有以救之朝廷必謂陸師
閔蠧害四路為日已乆不欲别差替人淹延嵗月因黄
亷在彼即行替罷事雖稍便實有未盡臣欲乞選差清
強官一員與黄亷同共體量候了日赴闕面奏利害所
貴不敢隠蔽茶弊四路之人終被徳澤(二月十四日差/黄亷五月四日)
(差杜紘同黄亷按察據茶馬司題名黄以元祐元年八/月十四日到任不記初除時蘇轍上言在四月二十五)
(日則是月固已有除命不知何故八月乃到任或是因/轍言已除復罷至八月乃申命乎六月廿八日可考)
　朝奉大夫權都大提舉清河輦運司穆衍權陜西轉
運判官
癸丑詔執政官所奏舉充館閣人内有舉到選人者如
試中與除秘書省正字依太學博士例改官候供職及
四年除秘閣校理未改官者須改官日除　劉摯言伏
見昨者朝廷改行官制於尚書省六曹二十四司置尚
書侍郎郎中員外郎於寺監置長貳丞簿隨官設吏上
下畢具所以稽古立制誠太平盛觀也然職司有繁簡
而一同備官官吏有勞佚而一等制禄臣於是疑其冗
員而濫費也今陛下施恩於天下薄征斂弛逋負凡取
於民者皆有道而用之猶不以節則非所謂量入以為
出也臣嘗夙夜求其䇿竊以謂汰冗官裁冗吏亦省事
息費之一端也臣欲乞特賜指揮檢勘尚書二十四司
之事職簡少者及寺監之閑慢無益者皆祖宗以來存
其名闕其人者而今所置官吏皆一切减罷以其事付
諸司及事之所𨽻使領之盖自省曹寺監並置以來離
析事務互相推移各不任責故文書壅滯人被其患今
不有所損益以便今之冝而徒欲慕古是所謂虚名受
實弊者也　三省言尚書六曹職事閑劇不等今欲減
定員數事至簡者以比司兼領司封司勲倉部祠部駕
部比部水部各減一員以主客兼膳部職方兼庫部都
官兼司門屯田兼水部定為三十五員從之　又言提
舉官累年積貯錢物委提㸃刑獄司主之依舊常平倉
法其常平倉春秋斂散及歳成收糴歳饑出糶以陳易
新與省穀交兑及饑饉販貸主司並合依法推行元降
貸常平錢穀絲麥豐熟許隨夏税先納所輸之半願併
納者止出息一分從之(劉摯七月二十一日奏云四月/二十八日中書省指執依舊常)
(平法為青苗法恐即二十六日誤以六為八也按四月/己丑韓縝已罷右相呂公著以右相兼中侍實在五月)
(丁巳朔此時中書省止張璪一人為侍郎豈璪嘗别有/申明乎又據四年五月劉安世劾范純仁章則復㪚青)
(苗乃純仁建議此但云三省不及宻院不知何故又元/年八月四日司馬光乞約束抑配劄子載四月二十六)
(日敕文此亦無/之並當考詳)　又言舊例誤斷罪致降特㫖後來理
雪改正者並理元斷月日今訴理所看詳到情實可矜
理當虧除之人合依今來特㫖施行欲更不理元斷月
日從之　詔逐路轉運判官許互差副使　知江寜府
王安禮言䝉恩移知青州縁兄安石喪亡見謀葬事無
得力子弟營辦乞終滿此任詔如其請仍上新差知青
州告毁之(四月四日安/禮除青州)　中書舍人蘇軾范百禄等言
吏部房送到詞頭内知建昌軍陳繹差知兖州按繹資
性傾險士行鄙惡當時所犯自合除名建昌之命已犯
公議豈宜收録復典大邦非惟必致人言亦恐姦邪復
用其漸可畏所有告命不敢依例撰詞詔罷之　殿中
侍御史林旦言都城比來米麥價長若翔踊不已恐細
民䝉害望下戸部依條通計米麥元價令司農寺止以
逐倉官吏代管勾置四場出糶以濟闕乏從之仍令戸
部差官置場　左司諌王巖叟言乞将軍營致逺務及
東西窯務管轄使臣以所管兵士作賊多寡立殿最法
每嵗終考較上下人員亦等第立賞罰格其因差出在
外作過者不置數中詔刑部立法以聞　又言觀察使
知潞州張誠一前為樞宻院都承㫖有發其父墓誠一
託修墓告歸即壙中取其父所繫犀帶服之又誠一初
聞發墓殊不驚怛既易其帶又剥取母之首飾盡刼柩
中珠玉以歸其不葬所生母固無足怪乞追誠一所刼
壙中物付其家廟拘管給限令葬其母然後終廢之詔
本路提刑司體量驗實内不葬母事令開封府體量實
状以聞　右司諌蘇轍言訪聞河東除晉絳慈隰州舊
賣解鹽外其餘州縣盡只買永利東西兩監鹽民間未
嘗闕鹽食用自元豐三年後來前宰相蔡確兄礪等始
議創添河東賣忻州馬城池鹽其鹽夾硝味苦民不願
買轉運司申乞住收而虞部李閱曲為問難不肯依實
定奪乞下河東轉運司保明如無妨礙即依所請住收
仍取問蔡礪等建議害民虞部官吏希合權要故作留
滯詔建議等官并虞部行遣留滯令大理寺根究以聞
(二月二十四日轍/上言至今方行出)　尚書省言逺方奏讞待報者甚衆
動經歳月淹禁罪人極為不便欲川廣福建荆湖南路
罪人係情輕法重合奏斷者申安撫或鈐轄司酌情决
斷訖奏從之　陵井監進士黄遷上言山澤之利莫過
鹽井向者有司於課税之外更使一井歳輸五十緡謂
之官溪錢願蠲除之詔黄亷體量以聞　按察成都府
路茶事司言續凖朝㫖令一就按察河州通判章諷乞
罷陜西零出賣芽茶等事今先次按察得州縣賣茶場
除己令鋪戸㪚賣外逐務又自變磨零細出賣雖云招
誘其實抑配欲望指揮應𣙜茶路分變磨芽茶貨賣處
先次住罷從之　朝奉郎守起居郎滿中行為直龍圖
閣知明州先是監察御史孫升言臣竊觀昔人謂王者
正心以正朝廷正朝廷以正百官正百官以正萬民正
萬民以正四方然則萬民四方之正自朝廷與百官始
而百官之正必自朝廷始朝廷之上左右之臣侍從之
列皆端良忠直之士則百官其有不正者乎盖今日之
大臣乃前時之侍從今日之侍從乃異時之大臣矣侍
從之選可不謹哉且侍從之臣以論思獻替為職以述
作潤色為業端良忠直兹為本務文藻辭華乃其餘事
欲清其流必澄其源茍非其人竊是名器小任之則比
姦黨而蔽聰明巨用之則廸人主不以道而害天下前
世用人之失其漸良由於此陛下臨御以來虛心聽納
登用正人指佞觸邪臣實其職中行器識淺陋性質姦
險頃在先朝嘗自御史進擢臺端既無忠言讜議切救
時病惟務從諛承意隂附柄臣如王安禮嘗上書論中
書不公宰相深銜之中行乃力為排詆以附其意竟坐
欺罔中行居朝廷耳目之任不逹人主之聰明而為宰
相之鷹犬則其人之賢否不待論而可知矣臣願陛下
於選任之際更賜詳擇不獨愚臣塞先事建言之責庶
㡬朝廷收澄源清流之功於是中行出守　左司諌王
巖叟言理天下者必以孝為先正天下者必自近為始
方陛下清明之初隆大孝以風化四方之時而文武近
班乃有大不孝之人汙清明亂風化公議其可容乎伏
見觀察使知潞州張誠一前為樞宻院都承㫖日有盗
發其父墓誠一以修墓為名謁告自徃因於壙中取其
父所繫黒犀排方帶以歸易襯而自腰之此真宗皇帝
以賜其父耆耆寳愛之故家人以隨葬今誠一乃忍因
盗發墓利而取之復不自知此事為大惡而有徳色以
誇於人人無不知者皆曰誠一無嫉盗刼壙之心而有
喜盗為地之意其與同刼父墓無以異盗可容也誠一
不可容也族人無不憤怒而欲朝廷正其罪者方畏誠
一怙寵弄權威福在口不敢發耳又其所生母死歳月
已深無故不葬尚委之城北寺中誠一既富貴又居京
師之日乆非力未可營也非時未可舉也盖貪嗜榮利
不肯輟數日之暇以藏其母爾省墓之行儻非其中有
可取計亦不復謁告一徃推此心以事君其何惡不可
為此天下之所以恨不得而誅之也龍圖閣直學士新
知江寜府李定既仕宦之乆避見持服明知仇氏其母
而不認及致人言乃歸過其父而左右反復巧為疑辭
以欺其心而背其親遂若平生無母者熈寜中知制誥
與諌官御史交章論奏有司考覆迹状明甚天下無不
憎其惡而宰相王安石曲法枉道獨為主張恣其隂肆
姦回顯行誣陷盗竊名器致身及今按誠一與定大逆
不孝天理之所不容人倫之所共棄而各以榮階貴秩
典領大藩為千里之長其何以順天理明人倫正朝廷
之治厚四方之風伏望睿明並行放棄勿齒於朝以為
天下萬世不孝者之戒貼黄臣謹按誠一與定大不孝
喪壊禮法傷敗風俗非他罪比望宸衷斷然不疑特行
竄殛以開釋公議積年之憤鬰且使天下後世知為惡
者終得禍以扶世教又言誠一初聞盗發其父墓殊不
驚怛猶雍容出入禁闥者彌旬待結装嚴整而後行既
臨壙曽無戚容而有徳色盗之所發纔及棺外物而倉
皇不暇破其棺誠一優㳺遂發棺而取之既易其父之
腰帶又剥其母之首飾并盡刼柩中珠玉以歸雖黄巾
赤眉之暴不聞施之於其父母也誠一尚欲攫金於亡
人安肯費財於死者則不葬所生母無足怪耳又誠一
族大骨肉之喪嵗不下數人誠一為承㫖日乆嵗積所
得賻絹甚厚而未嘗分一縑以及喪者之房又未嘗出
一縑為亡者享祠資薦之用一皆入其室故其族人為
之語曰承㫖利我曹死耳非虛語也臣乞追誠一壙中
所刼物付本家正位影堂係衆拘管及給限令葬其母
仍計自受賻以來所得賻絹勒令分給亡者逐房然後
棄之終身臣竊以禽犢皆知有所生而李定因避持服
遂不認母曽禽犢之不若自秀州軍事判官事發是時
便合放斥今日名位皆是合放斥後來僥倖所得臣乞
削奪訖勒令追服以正典刑以服公論使天下明知陛
下好惡以為沮勸大法幸甚巖叟論誠一及定前罪凡
三奏殿中侍御史吕陶中丞劉摯等相繼皆有章乞明
正二人典刑乃詔開封府并京西提刑司限十日根究
誠一詣實事状及淮南提刑司根究定不持母服端的
因由仍就便移文問定結罪保明以聞(此據王巖叟奏/議及元祐宻䟽)
(増修根究誠一及定事状皆在四月二十六日至五月/十八日乃並加黜責舊録刪修云巖叟又言觀察使知)
(潞州張誠一前為樞宻院都承㫖有發其父墓誠一託/修墓告歸壙中取其父所繫犀帶服之又誠一初聞發)
(墓殊不驚怛既易其帶又剝取母之首飾盡刼柩中珠/玉以歸其不葬所生母無足怪乞追誠一所刼壙中物)
(付其家影堂係衆拘管給限令葬其母然後棄之終身/詔京西提刑司體量的實事状内不葬母事令開封府)
(體量詣實以聞新録因之按巖叟論張誠一及李定凡/兩人令淮南憲司體量者李定不持服事也令京西提)
(刑司及開封府體量者誠一盗父犀帶及不葬母事也/舊録全漏李定事若為定諱者新録又因之今並不取)
(王巖叟奏論張誠一李定云臣近連上章言張誠一李/定大不孝喪壊禮法傷敗風俗非人倫所容乞行放棄)
(至今未䝉施行臣聞誠一取帶事下京西提刑司體量/臣恐京西提刑司體量滅裂不能究其真不過止於訪)
(問誠一墳莊之人方誠一墓中盗取寳物之際必不容/外人隨從墳莊之人何由得知雖後來得聞亦安肯略)
(問便言真宗皇帝賜其父耆異犀排方天下之至實因/其盗竊利而取之是與盗同此於情理又重其所生母)
(死已乆尚委之城北一寺中於其父母既如此則其事/君可知此天下之大惡不可不重行李定明知仇氏是)
(其母而不認及致人言乃巧為諱匿歸過於父終欲規/避不行追服搢紳士大夫無不嫉惡之者熈寧中諫官)
(論列有司考按已得實状舉朝士大夫惡之惟宰相王/安石曲法枉道蔽欺朝廷私獨主張反積怨含怒於士)
(大夫公肆姦邪顯然欺陷盗竊榮禄致身至今冄奏李/定雖已行遣未曽今追服云李定自喪母以來元未曽)
(行服今既正其罪禮合追服若不追服無以正其罪雖/奪官落職放歸田里若不令追服終未合典禮協人情)
(朝廷何忍庇䕶一大不孝之人而不惜天下風俗定不/認母不持喪不過定自壊一身禮法未有損於朝廷也)
(既經朝廷議正其罪竟不追服則是朝廷許其不持母/服也執政大臣何忍救一大逆之人却不救天下禮法)
(何以示訓上曰待便教行/六月二十八日定再責)　是日(二十/六日)巖叟與左正言
朱光庭同對於延和殿甚乆(此據巖叟朝論不知對語/云何又不知光庭所論何)
(事姑附見當/考詳増入)
乙夘右司諫蘇轍言伏見淮南旱災民食踊貴朝廷特
令截留上供米三十萬石以濟其急(留上供米三十萬/石實録乃不見其)
(事/)卹民之深異時所未嘗有然臣訪聞夲路自正月以
來義倉常平糧斛逐旋賑濟約至夏中麥熟稍得給足
不意今來旱勢益甚夏麥無望而秋收之期逺在百日
之外雖有前件截留上供米分在一路恐未能遍及飢
民訪聞發運司逐年将糴夲錢一百萬貫趁賤糴米以
代諸路違限上供米數外或遇米貴亦出賣收息臣欲
乞指揮發運司約定今年合留代上供外其餘權令只
依元買價盡數支撥於諸郡出賣不得收息仍先具若
干留代上供若干可以出賣及原買價例申奏所貴米
數稍多救接饑饉可以支持至秋　左司諫王巖叟言
伏覩閏二月八日聖㫖提舉官累年積蓄錢穀財物盡
樁作常平倉錢物委提㸃刑獄交割主管依舊常平倉
法臣謹按常平倉法穀賤則増價以糴榖貴則減價以
糶真所以恵百姓搢紳之議謂是朝廷復此舊法遂罷
出息二分之法矣今見四月二十六日敕㫖再立常平
錢穀給歛出息之法中外之人莫不復疑朝廷以利為
事而惜為陛下謀者失弛張之宜也伏以青苖之法公
卿士大夫之論其弊者固已厭聞於朝前日之言臣不
復道請以臣自得於耆老之語為陛下言皆曰國家之
意主於收息以助用耶主於恵養百姓耶主於收息以
助用則無可言者主於恵養百姓則某等校量行法以
來十六年於今但見百姓終歲皇皇翻倒債負不見一
家有増益者一歲之間常不免秋則賤糶而納春則貴
糴而食日陷於窮困而不自知説者曰所以抑兼并而
兼并未必能抑也一日期限之逼督責之嚴則不免復
哀求於富家大族増息而取之名為抑兼并乃所以助
兼并也又説者曰二分之息甚輕耳曽不知官緡不可
坐而得也凡當請時保長之籍姓名也甲頭之團甲也
書手之㸃等第也其城郭之徃來也其門戸之經由也
其主庫者之出納也皆人情之所不能盡禁者也鈔引
也頭子錢也公而不可無者也通而㑹之不知㡬分之
息也復自起催則吏在門矣數數飲食之賂遺之而茍
以免追呼積日累乆又不知㡬分之息也又有違期而
必至於追呼者追呼既至而必鞭撻者鞭撻既已而必
荷校者要其所耗又不知㡬分之息也復有給陳粟腐
麥以與之而使之償善價者論其所折又不知㡬分之
息也臣竊度天下之為邑者善催科省刑罰百人之中
歲撻一人則萬戸之邑已百人矣天下凡幾邑總而計
之一歲之間受鞭撻者無慮數萬人矣臣以謂作意而
惠之不若惠之以無事也伏望陛下深察四海已然之
弊逺思百姓無窮之困斷然不疑詔有司罷青苗法天
下幸甚貼黄稱今雖不抑而與之然所謂願請者乃是
貧而無力不能依時了納之人故與之適所以害之此
不可不察也又稱今敇㫖曰其常平等事並合依前後
條法推行郡縣聞之必駭於承命盖前後條法行移之
煩督責之嚴歛納之急人所備嘗今既朝廷復申勅而
行之則四方不得不疑且懼伏望陛下特賜罷此指揮
但令依嘉祐常平法施行天下幸甚又稱持議者不過
曰罷之恐國用不足曽不言青苗錢從來只係封樁未
嘗供常費臣以謂此非陛下所憂也又言自歛㪚青苗
錢並行倉法其於刑名可謂重然犯者猶不可禁今復
罷重法則斂㪚之際其擾必多去重法以行青苖既恐
侵漁益甚因青苖以留重法又與差役有妨利未見而
害已深息未收而耗已廣且出緡收息終非國體所冝
伏望詳度前奏早賜施行以幸天下又言臣近兩上章
乞罷再散青苖錢及聞更有臣寮亦曽論列至今未䝉
施行民病将除而復作人心已定而又揺必有姦言欺
惑睿聽望斷自宸衷速令寖罷巖叟前後凡五上章訖
不報
是月知龍賜州彭允宗知監州彭士明並遣人進奉賀
端午節溪布十五疋　詔殿中侍御史吕陶徃成都府
路與轉運司議定役法先是陶屢奏䟽論差役利害及
坊場坊郭等事因陶謁告取家即有是命(陶十一月劾/曽肇不當除)
(中書舍人云肇初除右史臣被命入蜀不果論按肇以/五月四日除右史又按陶乞沿路及川峽言事劄子稱)
(二十二日上殿然則陶/被命入蜀必四月也)陶言伏覩施行差役之法不令
百姓納錢以救困窮之弊甚大惠也然而天下郡縣所
受版籍隨其風俗各有不同或以税錢貫百或以地之
頃畝或以家之積財或以田之受種立為五等就其五
等而言頗有不均盖有以税錢一貫或占田一頃或積
財一千貫或受種一十石為第一等而税錢至於十貫
占田至於十頃積財至於萬貫受種至於百石亦為第
一等其為等雖同而貧富甚相逺今若於第一等中差
耆長則税錢一貫與十貫者並須二年一替是貧者常
迫急富者常僥倖矣又縁向來未有如此約束官司並
只據等第定差所以不均况郡縣官吏難盡得人或暗
懦不曉或臨事滅裂或刻薄煩擾或貪冒營私深恐當
此差役之際未便均平及有侵刻若不預設防禁則民
間雖無今日納錢之勞反有昔時偏頗陪費之害無以
稱朝廷安養元元之意以臣愚慮莫若以新舊役法裁
量所宜著為條約謹具畫一如左一諸縣自來税錢一
貫為第一等合於本等中差一役其税錢兩倍於一役
者即并差二役若又倍於二役者即差三役雖税錢更
多不過三役並聽雇人祗應或本縣戸多役少則上戸
之役不須並差但可次叙休役年月逺近而均其勞逸
假令甲充役之後可閑五年乙税錢兩倍於甲可閑三
年丙又倍於乙可閑一年其以田土頃畝之類為等并
其餘同等而多少不侔者並倣此謂家財自三百貫至
九百貫皆為第二等之類一未助役以前州縣役人多
有冗占致令人戸少得休閑助役已後裁減過當亦有
闕事今若依熙寧元年已前人數竊恐應役頻併莫若
用助役以後之數量添各不過二分一未助役已前凡
官員迎送並不計程塗逺近每𣪚從官承符手力一名
出備盤纒多者至四十貫少者亦三十貫助役以後每
程只破二百文今若每程量添一百則迎送五十程者
只計五貫一未助役已前凡官員養馬多至五七匹少
亦二三匹只差白直二人打草日買數擔供納每擔直
五七十文或百文十日一替謂之草畨每畨一次倍錢
約五七貫助役已後逐官每有支打草錢四貫文今若
量添數目則養馬不多遂無草畨之費諸處有差打柴
燒炭者亦倣此一未助役已前凡官員初到置買動使
器用或修葺倉庫廨舍館驛亭堠渡船等並於役人體
上圓融合費錢十貫則須科二十貫合用木十段則須
買二十段乘其贏餘别作破用助役已後凡買置動使
及修造官屋橋堰渡船之類並逐一約度入緊檢計方
始支錢各有定數今若依倣元定數目仍舊圓融不令
過越則免非泛科敷之害一未助役已前凡官員差公
人出外勾當别無程限其間貪吏因而更令買賣或以
般家捉賊為名遣徃千里外者以此多有陪費助役已
後所差不出三百里所役不過一百日仍申所屬或般
家則又須保明方差仍計日破錢今若不廢此條亦免
衷私被差之費已上逐項所費錢物並令役人敷出官
為收掌支破所貴百事各有限約不至擾民即於差役
之法小有所補又言伏見近歲以來四海之利多歸公
上官司之積動計鉅萬私室之有十已九空恭惟聖政
日新徳澤流霈窮幽極逺䝉被生成其勢如大病之後
偶得良藥以活其命有望更生然而腹膓空虗支體瘁
弱喘息之氣所存無㡬切宜調䕶撫養俾就安全然後
可得是以堆垜市易義倉抵當免役之類凡為聚斂者
一切廢罷此誠徳惠及民之深而與之休息也獨有出
賣坊場一事最為深害亦願體恤以慰其心其立法之
初盖為官司事無紀極百費浮冗貪吏從而侵漁州郡
衙前即勤力役而所得酒𣙜之利盡以之奉於公家有
至竭財破産而死於凍餒朝廷知其如此於是拘收坊
場官自出賣所得净利一以募人執役二以給公家之
用行之漸乆弊從而生盖小人之情競利而不慮患實
封投状務在必得既望添所置之直只直一千貫者輙
以二千貫買又虛増抵産之數抵産只及一千貫則與
吏胥鄰保計㑹估為二千貫適值民間錢幣闕乏酒貨
不售課利抽貫税錢供納不足纔岀季限又有罰錢或
委保百姓管押綱運川中綱運無官員管押或官物數
多不可差将校兵級者則召百姓管押令坊場戸委保
其押綱之人徃徃盗竊官物走竄失陷則勒保人陪填
或元買價髙界滿無人交割轉更拖欠縁此數事坊場
多有破敗乃至出賣抵産以償官錢或抵産價髙岀賣
不行則強責四鄰人承買或四鄰人貧乏承買不盡則
攤及飛鄰望鄰之家抑令承買或本戸抵産罄盡尚欠
官錢則勒保人代納亦須破壊産業或虗指債負妄起
訟端昏頼論訴郡縣急於官課更不問有無逋欠遂使
平人承認械頸受箠道路相望囚繫坐獄殊無虗日其
甚者至於自經溝瀆鬻及男女而猶不能免大率一縣
之内中戸以上因買坊場或充壮保而破散者十常四
五官方如此百計督責極力掊聚而逐界所得實錢十
分只及五六成都管内坊場第一界賣七十二萬餘貫
第二界六十六萬餘貫第三界四十二萬餘貫大率只
收得一半入官外餘無可催理一則因元買價髙虗張
其數二則為物輕錢重酒無厚利三則日趨困窮難於
償納以此天下坊場積壓少欠其數極多神宗皇帝深
知其弊曽於元豐三年明堂大赦并八年正月赦文累
行蠲放及與展限送納詔令所至人皆鼓舞歌頌以謂
天地大恩莫過於此除已蠲放外至今欠錢不下九百
萬貫簿書之内雖有見欠之名刑獄之下必無可足之
理方當陛下布政之初聚斂刻剝之事大半罷去天下
臣庶欣戴稱頌以為仁宗復生宜廣霈徳澤以慰其望
臣愚伏願陛下特降睿㫖應係今日已前因買坊場拖
欠課利浄利并抽貫税錢及過月罰錢之類見勒買人
或保人送納并破賣抵産者並與除放庶使窮困之人
普沾大惠復遂餘生况皇帝陛下太皇太后陛下恭儉
慈仁出於天禀内無土木華靡之費外無兵戈攻戰之
賞四海所入國用豐盈雖放免數百萬貫逋欠如去泰
山之一塵何闕於事且天下之務固有是非輕重惟聰
明聖智能權而行遂中於理今放釋逋欠以安生靈與
督責收斂而廣用度何者為是何者為非何者為輕何
者為重權而行之正在此日又况冬春以來雨雪愆候
祈禱備至未聞霑足則除放欠負俾民免於凍餒亦可
以感天地之祐召隂陽之和使風雨時若也臣又聞真
宗皇帝嘗御便殿親閲三司逋欠放八十萬三千數盖
真宗以逐次降赦放欠多為有司廢格不行或根究追
逮益為煩擾故按籍引對而釋之臣願陛下逺法真廟
之恤民近倣神宗之布惠斷自聖意特行蠲放坊場欠
錢天下不勝幸甚又言今所奏止是乞朝廷特放坊場
欠負可與不可稟自聖明即非衝改戸部條貫須至立
法伏乞留中裁酌早賜施行又言臣每見赦令放欠多
為有司百端抑遏追究根窮幸其稍戾於法遂不除放
使聖朝仁澤不及困窮大抵人君發號施令當如震雷
時雨不測而至則天下知恩出於上若須委自有司釐
析契勘立為條約然後施行則弊生於下有損治體伏
望聖慈如以臣言萬一可行即乞将臣此奏留中作朝
廷意㫖降詔蠲放不必付在有司(閏二月二十八日詔/府界諸路人戸買撲)
(坊場見欠課利并抽貫税錢及違限倍税錢令戸部許/以息罰錢充折官本已納及官本即放免并坊場净利)
(錢見今孤貧不濟即權住催理積欠免役錢與減放一/半帶納其敗闕坊場委實停閉官司不為受納詞訴令)
(依舊認納課利净利者疾速根究詣實所欠課利特與/除放訖以聞此詔但許以息罰錢充折官本權住催理)
(孤貧不濟戸除放敗闕課利陶所請則普欲除放積欠/不但息罰及孤貧敗闕也當在此詔後論列陶云冬春)
(以來雨雪愆候或此䟽必在春時更詳之二年正月末/又有䟽乞除放逐界坊場積欠盖申明此請竟未見從)
(所請也六月七日罷實封状買坊場當是從/陶所請劉摯正月九日先有言并可考詳)又言伏見
成都府梓州路自來只於人戸田産税錢上依等第差
役熈寧初施行役法别定坊郭十等人戸出營運錢以
助免役之費盖朝廷之意本為人戸專有營運而無産
税或有産税而兼有營運故推排坊郭有營運之家仍
於田産税錢之外别令承認營運錢數以助税戸誠為
均法然推行之初有司不能上體朝廷本意一切督迫
郡縣及差官諭意惟務定得坊郭錢多用為勞効州縣
承望風指不問虗實及有無營運但有居止屋宅在城
市者估其所直一槩定坊郭等第雖以推排為名其實
抑令承認立成年額歲歲相仍至今不減訪聞嘉州坊
郭人戸以至閉戸移避於鄉村居住營運錢亦不減免
雖欲轉賣屋業勢不能售其弊至此盖亦極矣今來朝
廷講議差役之法坊郭等第固不可偏廢然理須參究
虗實别行排定不須循用舊額務在酌中其止有屋宅
而别無營運或有營運而物力不多並宜蠲免以寛民
力竊慮諸路亦有似此去處伏望聖慈下有司詳議立
法施行又言坊郭等第不可偏廢者盖可以助鄉戸衙
前之費并役人迎送圓融等錢但得其實則不為擾詔
並送詳定役法所　先是太皇太后遣中使陳衍齎御
札就賜司馬光曰范純仁奏乞以文彦博為師臣備顧
問可以尊朝廷服四裔朱光庭劄子乞尊禮為帝師勿
勞以宰相職事所有朱光庭劄子三道付卿看詳可親
書條具聞奏者光言臣鄉䝉恩擢為首相自知智力淺
薄歴事未多故乞陛下用文彦博以太師兼侍中行左
僕射而臣佐之庶無罪悔今范純仁朱光庭以為彦博
元老師臣不可煩以吏事此在陛下裁度若以正太師
平章軍國重事(彦博今以節度使守太師猶是使相若/解節去守則為正太師位冠百僚在宰)
(相/上)令五日或六日(今縁雙日垂簾/故有至六日時)一入朝因至門下中
書都堂與諸執政商量重事令執政就宅咨謀其餘常
程文書只委僕射以下簽書發遣如此亦足以尊大臣
優老臣矣光庭又言范純仁吕公著韓維皆可為右相
臣愚以為范純仁韓維各有才徳而進用日近履歴未
深恐升遷太驟衆情未服帷吕公著舊歴兩府今位次
最髙若用為右相韓維為門下侍郎范純仁依舊最為
允當克厭衆心乞聖意採擇其光庭劄子三道謹同封
進入(此劄子見雜録第四冊首稱今月十六日按新舊/實録並云文彦博以四月二日召十五日拜太師)
(此稱十六日或字有差誤又據吕公著家𫝊則彦博拜/太師乃五月一日此稱十六日亦未必差誤今既用家)
(𫝊仍附此劄子於四月末五月前司馬光先奏乞以彦/博為侍中行左僕射不知是何日當在召彦博前并此)
(奏俱不載於本集意者光自削去也范祖禹誌朱光庭/墓云進退大臣損益政事光庭宻勿啟沃多見施行盖)
(指此當求光庭及范純仁此奏附益之乃善光先奏已/附閏二月三日庚寅又四月二日己丑後得光手藁於)
(范沖之孫華果以四月十六上此又别有答執/政就宅咨謀劄子乃四月二十日上今并附見)光又言
臣前日承凖御前劄子以范純仁朱光庭等上言文彦
博不當煩以宰相職事令别議優禮臣當時恐稽留聖
問不暇仔細檢詳典故但聞晉太傅鄭冲乞致仕詔以
壽光公就第國之大政皆就咨之又以近日如臣之人
微位輕者以乆在病假執政猶奏知來至臣家商量公
事况彦博宿徳元老理無不可遂率爾奏對稱或非時
有重事令執政就宅咨謀今再凖御前劄子問臣有無
典故臣實别無所據其踈略僭妄之罪甘伏重誅若聖
意以執政就宅咨謀為太重臣謹按故宰相王旦守太
尉兼侍中許五日一赴起居每起居日入中書或遇軍
國重事不限時日並令入預參决今若令彦博依王旦
故事未審可否乞賜裁決
