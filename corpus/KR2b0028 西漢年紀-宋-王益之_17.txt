
　西漢年紀卷十五　　　　宋　王益之　撰
　　武帝
元鼎元年(考異曰通鑑考異云武紀此年云得鼎汾水/上按封禪書欒大封樂通侯之歳其六月汾)
(隂巫錦為民祠魏脽后土營旁得鼎武紀四年六月得/鼎后土祠旁侯表四年四月乙巳欒大封侯然則得鼎)
(應在四年葢本紀因今年改元而誤増此得鼎一事耳/非兩曽得鼎於汾水上也封禪書云天子已封泰山反)
(至甘泉有司言寳鼎出為元鼎以今年為元封元年然/則元鼎年號亦如建元元光皆後來追改耳通鑑元年)
(不書得鼎/事今從之)夏五月赦天下(本/紀)是歳葢侯王信為太常(百/官)
(表/)初王太后親田蚡而疏葢侯衞皇后冒母姓天下化
之皆愛母黨而不愛父族同母異父兄弟則相穆同父
異母即如路人上又以太后故愛修成君(皇太后微時/為金王孫生)
(女在民間帝賜湯/沐邑號修成君)賞賜過於長公主兒寬諫曰夫禽獸
知母而不知父至於匈奴亦然此悖亂之道也皇后外
家比有此事天下化之陛下又隨而效之臣懼風俗大
壞傷絶天理弗起而救之臣恐四夷有輕中國之心願
陛下察之上廼下詔曰禮異父昆弟無服異母昆弟朞
何者本末異明所愛者一也今或為異父昆弟功朞而
弗為同父昆弟服疏其所親親其所疏豈天地之性聖
人制禮之意哉自今有不為異母昆弟服者坐之(漢武/故事)
二年冬十一月御史大夫張湯有罪自殺(本/紀)始長史朱
買臣與嚴助俱侍中貴用事湯尚為小吏趨走買臣等
前後湯以廷尉治淮南獄排陷嚴助買臣怨湯王朝齊
人以術至右内史邊通學短長剛暴人也官至濟南相
故皆居湯右已而失官守長史詘體於湯湯數行丞相
事知此三長史素貴常陵折之故三長史合謀曰始湯
約與君謝已而賣君今欲劾君以宗廟事此欲代君耳
吾知湯隂事使吏捕案湯左田信等及它姦事事辭頗
聞上以湯懷詐面欺使使八軰簿責湯湯具自道無此
不服於是上使趙禹責湯禹至讓湯曰君何不知分也
君所治夷滅者幾何人矣今人言君皆有状天子重致
君獄欲令君自為計何多以對為湯乃為書謝曰湯無
尺寸之功起刀筆吏陛下幸致位三公無以塞責然謀
陷湯者三長史也遂自殺湯死家産不過五百金皆所
得奉(扶用/反)賜無它贏昆弟諸子欲厚𦵏湯湯母曰湯為
天子大臣被惡言而死何厚𦵏為載以牛車有棺而無
椁上聞之曰非此母不生此子乃盡按誅三長史十二
月壬辰丞相青翟自殺(考異曰百官表青翟自殺以為/二月按青翟之事與湯相連不)
(應湯死在十一月而青翟乃遲至二月也故漢書本紀/作十二月而荀紀亦然當是百官表誤今從本紀荀紀)
(壬辰二字從通鑑居按張湯傳叙湯得罪之由甚悉此/本刪去湯與魯謁  為奸論殺李文事未免遺漏又刪)
(去盜發孝文園瘞錢湯約與莊青翟俱謝/事三長史合謀以下亦無緣起疑有脱文)出田信上惜
湯復稍進湯子安世(朱買臣/張湯傳)安世寬仁與湯行異(荀/紀)
　　太史公酷吏傳賛曰自郅都杜周十人者此皆以
　　酷烈為聲然郅都伉直引是非争天下大體張湯
　　以知隂陽人主與俱上下時數辯當否國家頼其
　　便趙禹時據法守正杜周從䛕以少言為重自張
　　湯死後網宻多詆嚴官事􁋚以耗廢九卿碌碌奉
　　其官救過不贍何暇論䋲墨之外乎然此十人中
　　其㢘者足以為儀表其汚者足以為戒方畧教導
　　禁姦止邪一切亦皆彬彬質有其文焉雖慘酷斯
　　稱其位矣至若蜀守馮當暴挫廣漢李貞擅磔人
　　東郡彌僕鋸項天水駱壁推減河東禇廣妄殺京
　　兆無忌馮翊殷周蝮鷙水衡閻奉抃擊賣請何足
　　數哉
是時越欲與漢用船戰逐乃大修昆明池列館環之治
樓船髙十餘丈旗幟加其上甚壮(食貨/志)三月辛亥以太
子少傅髙陵侯趙周為丞相太子太傅石慶為御史大
夫(百官表大事記夫考異曰百官表趙周相作二月辛/亥石慶御史大  三月辛亥同是辛亥不應分兩月)
(也按長歴是年三月丙申朔而三月無辛亥當是趙周/石慶之拜同一日也百官表傳寫之差遂以三月為二)
(月耳荀紀亦作三月又百官表趙周亦作太子太傅不/應同時有兩太傅也按初立太子選可為傅者即以石)
(慶為太子太傅以荘青翟為太子少傅後青翟作/相故以趙周補其闕耳非太傅也今改作少字)是嵗
孔僅為大農令而桑宏羊為大農中丞筦諸㑹計事稍
稍置均輸以通貨物矣始令民得入榖補官郎至六百
石(百官表/平凖書)初置水衡都尉(百官/表)時大農筦鹽鐡官布多
置水衡欲以主鹽鐡及楊可告緡錢上林財物衆乃令
水衡主上林苑(平凖/書)有五丞屬官有上林均輸御羞禁
圃輯濯鍾官技巧六厩辯銅九官令丞(百官表初御羞/上林衡官及鑄)
(錢皆属/少府)郡國多姦鑄錢錢多輕而公卿請令京師鑄鍾
官赤側一當五賦官用非赤側不得行白金稍賤民不
寳用縣官以令禁之無益白金終廢不行(平凖/書)中郎将
張騫為大行令(百官/表)初天子數問騫大夏之属騫既失
侯因曰臣居匈奴中聞烏孫王號昆莫昆莫父難兠靡
本與大月氏俱在祁連敦煌間小國也大月氏攻殺難
兠靡奪其地人民亡走匈奴子昆莫新生傅父布就翖
(與翕/同)侯抱亡置草中為求食還見狼乳之又烏䘖肉翔
其旁以為神遂持歸匈奴單于愛養之及壮以其父民
衆與昆莫使将兵數有功時月氏已為匈奴所破西擊
塞(先得/反)王塞王南走逺徙月氏居其地昆莫既健自請
單于報父怨遂西攻破大月氏大月氏復西走徙大夏
地昆莫畧其衆因留居兵稍彊㑹單于死不肯復朝事
匈奴匈奴遣兵擊之不勝益以為神而逺(于萬/反)之今單
于新困於漢而昆莫地空蠻夷戀故地又貪漢物誠以
此時厚賂烏孫招以東居故地漢遣公主為夫人結昆
弟其勢宜聽則是斷匈奴右臂也既連烏孫自其西大
夏之属皆可招來而為外臣天子以為然拜騫為中郎
将遣之旁國還拜為大行令(張騫/傳)
三年冬徙函谷闗于新安(考異曰應劭謂時樓船将軍/楊僕數有大功恥為闗外民)
(上書乞徙東闗以家財給其用度按楊僕以伐南越方/為樓船将軍猶在二年之後兼是時僕亦未有大功也)
(今不/取)十一月令民告緡者以其半與之(本紀書考異曰/此漢  本紀所)
(書也通鑑書於元狩四年至元鼎三年之令則以為重/出削而不取吕氏解題曰元狩四年之令固曰有能告)
(者以其半畀之此見食貨志楊可告緡義縱捕其為可/使者當時雖有畀半之賞而吿者猶少故可遣使督之)
(今年復申舊令以促之/也此説為是今從之)時楊可告緡徧天下中家以上
大抵皆遇告杜周治之獄少反者乃分遣御史廷尉正
監分曹往即治郡國緡錢得民財物以億計奴婢以千
萬數田大縣數百頃小縣百餘頃宅亦如之於是商賈
中家以上大率破民偷甘食好衣不事蓄藏之産業而
縣官以鹽鐡緡錢之故用益饒矣益廣闗置左右輔乃
分緡錢諸官而水衡少府大農太僕各置農官往徃即
郡縣比没入田田之其没入奴婢分諸苑養狗馬禽獸
及與諸官諸官益新置多徙奴婢衆而下河漕度四百
萬石及官自糴乃足所忠言世家子弟富人或鬭雞走
狗馬弋獵愽戲亂齊民乃徴諸犯令相引數千人命曰
株送徒入財者得補郎郎選衰矣(平凖/書)三月水氷(五行/志)
夏四月常山憲王舜薨舜景帝少子驕滛數犯禁上常
寬之及薨子㪍嗣為王數月坐憲王病時不嘗藥侍疾
及居䘮無禮廢徙房陵國除月餘天子為最親詔有司
曰常山憲王早夭后妾不和適(音/嫡)孽誣争陷於不誼以
滅國朕甚閔焉其封憲王子平三萬戸為眞定王子商
三萬戸為泗水王(本紀通鑑景十三王傳與考異曰本/紀書於明年今從本傳  子平為眞)
(定王同封/書於三年)中尉王温舒為廷尉闗都尉東郡尹齊為中
尉(百官/表)初齊以刀筆吏稍遷至御史事張湯湯數稱以
為㢘帝使督盜賊斬伐不避貴埶遷闗都尉聲甚於甯
成上以為能拜為中尉吏民益凋敝輕齊木强少文豪
惡吏伏匿而善吏不能為治故事多廢(酷吏/傳)赤側錢賤
民巧法用之不便又廢(考異曰通鑑載於二年吕氏考/平凖書張湯死後二歳赤側錢)
(廢遂書於四年二者不同及按百官表太常周師居坐/不收赤側收行錢論書於元鼎三年如此則赤側之廢)
(在三年無疑當是平凖書二歳/字誤今從百官表書於三年)諸郡國所前鑄錢皆廢
銷之輸其銅入官(平凖/書)太常周師居坐不收赤側收行
錢論(百官/表)
四年冬十月行幸雍祠五畤(本/紀)上曰今上帝朕親郊而
后土無祀則禮不答也有司與太史令談祠官寬舒議
天地牲角蠒栗今陛下親祠后土后土宜於澤中圜丘
為五壇壇一黄犢太牢具已祠盡瘞而從祠衣上黄於
是天子遂自夏陽(馮翊/之縣)東幸汾隂(封禪書/本紀)汾隂男子公
孫滂(普郎/反)洋等見汾旁有光如絳上遂立后土祠於汾
隂脽上(郊祀/志)春二月中山靖王勝薨子昌嗣(紀/表)樂成侯
丁義上書言欒大大膠東宫人故嘗與文成将軍同師
已而為膠東王尚方而樂成侯姊為康王后無子康王
死他姬子立為王而康后有滛行與王不相中(竹仲/反)相
危以法康后聞文成已死而欲自媚於上乃遣欒大入
因樂成侯求見言方(考異曰通鑑考異云漢書郊祀志/作樂成侯登按史記漢書功臣表)
(當為丁義/今從之)天子既誅文成後悔其蚤死惜其方不盡及
見欒大大説使騐小方鬭旗旗自相觸擊(考異曰通鑑/考異云封禪)
(書郊祀志皆作鬬棊獨史記孝武紀作鬭旗按漢武故/事云大嘗於殿前樹旍數百枝大令旍自相擊然則作)
(旗字者是/也今從之)乃拜大為五利将軍居月餘得四印佩天士
将軍地士将軍大通将軍印夏四月乙巳制詔御史昔
禹疏九江决四瀆間者河溢臯陸隄繇不息朕臨天下
二十有八年天若遺朕士而大通焉乾稱蜚龍鴻漸于
般朕意庶幾與焉其以二千户封地士将軍大為樂通
侯賜列侯甲第僮千人乘輿斥車馬帷帳器物以充其
家又以衞長公主妻之齎金十萬斤更名其邑曰當利
公主於是五利常夜祠其家欲以下神其後装治行東
入海求其師云六月汾隂巫錦為民祠魏脽后土營旁
見地如鉤状棓(蒲溝/反)視得鼎鼎大八尺一寸髙三尺六
寸殊異於衆鼎文鏤無欵識(式志/反)怪之言吏吏告河東
太守勝勝以聞天子使驗問巫得鼎無姦詐迺以禮祠
迎鼎至甘泉從上(時掌/反)行薦之至中(讀曰/中)山晏温有黄
雲焉有鹿過上自射之因以祭云至長安公卿皆議尊
寳鼎天子曰間者河溢歳數不登故廵祭后土祈為百
姓育穀今穀嗛未報鼎曷為出哉有司皆言聞昔泰帝
興神鼎一一者一統天地萬物所繫象也黄帝作寳鼎
三象天地人禹收九牧之金鑄九鼎象九州皆常鬺亨
(普庚/反)上帝鬼神遭聖則興夏徳衰鼎遷于殷殷徳衰鼎
遷于周周徳衰鼎遷于秦秦徳衰宋之社亡鼎迺淪伏而
不見今鼎至甘泉以光潤龍變承休無疆合兹中山有
黄白雲降葢若獸為符路弓乘矢集獲壇下報祠大亨
唯受命而帝者心知其意而合徳焉鼎宜視宗禰廟藏
於帝庭以合明應制曰可(郊祀志/封禪書)秋馬生渥洼(於佳/反)水
中(本/紀)先是南陽新野有暴利長遭刑屯田燉煌界數於
此水旁見羣野馬中有竒異者與凡馬來飲水利長先
作土人持勒靽於水旁後馬玩習久之代土人持勒靽
收得其馬獻之欲神異此馬云從水中出(李斐/注)於是作
寳鼎天馬之歌(本紀渥考異曰史記樂書云帝嘗得神/馬於  洼水中次以為歌中尉汲黯進)
(曰凡王者作樂上以承祖宗下以化兆民今陛下得馬/次以為歌協於宗廟先帝百姓豈能知其音邪上黙然)
(不説丞相公孫宏曰黯誹謗聖制當族今以史考之其/事皆不合公孫宏以元狩二年薨汲黯以元狩三年免)
(右内史皆在得馬之前又黯未嘗/為中尉必是樂書差誤今不取)中尉尹齊坐法抵罪
復徙廷尉王温舒為中尉以故少府趙禹為廷尉中大
夫兒寬為左内史(百官/表)温舒為人少文居它惽惽(音/昬)不
辯至於中尉則心開素習闗中俗知豪惡吏豪惡吏盡
復為用吏苛察淫惡少年投缿(音/項)購告言姦置伯落長
以收司姦温舒多謟善事有勢者即無勢視之如奴有
埶家雖有姦如山弗犯無埶雖貴戚必侵辱舞文巧請
下户之猾以動大豪其治中尉如此姦猾窮治大氐盡
靡爛獄中行論無出者其爪牙吏虎而冠於是中尉部
中中猾以下皆伏(温舒/傳)上(時掌/反)雍且郊或曰五帝泰一
之佐也宜立泰一而上親郊之上疑未定齊人公孫卿
曰今年得寳鼎其冬辛巳朔旦冬至與黄帝時等卿有
札書曰黄帝得寳鼎冕候問於鬼臾區鬼㬰區對曰黄
帝得寳鼎神䇿是歳已酉朔旦冬至得天之紀終而復
始於是黄帝迎日推䇿後率二十歳復朔旦冬至凡二
十推三百八十年黄帝僊登於天卿因所忠欲奏之所
忠視其書不經疑其妄言謝曰寳鼎事已决矣尚何以
為卿因嬖人奏之上大説廼召問卿對曰受此書申公
申公已死上曰申公何人也卿曰齊人與安期生通受
黄帝言無書獨有此鼎書曰漢興復當黄帝之時曰漢
之聖者在髙祖之孫且曾孫也寳鼎出而與神通封禪
封禪七十二王唯黄帝得上泰山封申公曰漢帝亦當
上封禪封禪則能僊登天矣黄帝萬諸侯而神靈之封
君七千天下名山八而三在蠻夷五在中國華山首山
太室山泰山東萊山此五山黄帝之所常遊與神㑹黄
帝且戰且學僊患百姓非其道廼斷斬非鬼神者百餘
歳然後得與神通黄帝郊雍上帝宿三月鬼㬰區號大
鴻死塟雍故鴻冡是也其後黄帝接萬靈明庭明庭者
甘泉也所謂寒門者谷口也黄帝鑄鼎於荆山下鼎既
成有龍垂胡􁐦下迎黄帝上騎龍乃去餘小臣不得上
乃悉持龍􁐦龍􁐦㧞墮墮黄帝之弓百姓仰望黄帝既
上天乃抱其弓與龍􁐦號故後世因名其處曰鼎湖其
弓曰烏號於是上曰嗟乎誠得如黄帝吾視去妻子如
脱屣耳乃拜卿為郎(郊祀/志)
五年冬十月行幸雍祠五畤(本/紀)令民得畜牧邊縣官假
馬母三歳而歸及息什一以除告緡用充仭新秦中(平/凖)
(書/)上幸甘泉令祠官寬舒等具泰一祠壇祠壇放亳忌
泰一壇三陔(音/該)五帝壇環居其下各如其方黄帝西南
除八通鬼道泰一所用如雍一畤物而加醴棗脯之屬
殺一氂(音/貍)牛以為爼豆牢具而五帝獨有爼豆醴進其
下四方地為腏(與綴/同)食(讀日/飤)羣神從者及北斗云已祠
胙餘皆燎之十一月辛巳朔旦冬至昧爽天子始郊拜
泰一朝朝日夕夕月則揖而見泰一如雍郊禮其賛饗
曰天始以寳鼎神䇿授皇帝朔而又朔終而復始皇帝
敬拜見焉而衣上黄其祠列火滿壇壇旁亨炊具有司
云祠上有光公卿言皇帝始郊見泰一雲陽有司奉瑄
玉嘉牲薦饗是夜有美光及晝黄氣上屬天太史令談
祠官寬舒等曰神靈之休祐福兆祥宜因此地光域立
泰畤壇以明應令大祝領秋及臘間祠三歳天子一郊
見從之(郊祀/志)上既立后土泰一祠公卿白議封禪事而
郡國皆豫治道修繕故宫及當馳道縣縣治宫儲共(居/用)
(反/)具而望幸(食貨/志)春三月壬午天子聞南越反曰韓千
秋雖無成功亦軍鋒之冠封其子延年為成安侯摎樂
其姊為王太后首願屬漢封其子廣徳為龍亢侯(考異/曰通)
(鑑考異云漢書表作龍侯南越傳作龒侯晉灼曰龒古/龍字史記建元以來侯者表及南越傳皆作龍亢侯今)
(從之南按此僅言千秋廣徳之封而千秋擊南/越及  越太后謀歸漢事皆不載疑属脱文)秋遣伏
波将軍路博徳出桂陽下湟水樓船将軍楊僕出豫章
下湞水歸義越侯嚴為戈船将軍出零陵下離水甲為
下瀬将軍下蒼梧皆将罪人江淮以南樓船十萬人越
馳義侯遣别将巴蜀罪人發夜郎兵下牂柯江咸㑹番
禺(本紀下按原本脱遣伏波将/軍以  至此今從本紀補入)齊相卜式上書曰臣聞
主媿臣死羣臣宜盡死節其駑下者宜出財以佐軍如
是則强國不犯之道也臣願與子男及臨菑習弩博昌
習船者請行死之以盡臣節上賢之下詔曰朕聞報徳
以徳報怨以直今天下不幸有事郡縣諸侯未有奮繇
直道者也齊相雅行躬耕隨牧蓄蕃輙分昆弟更造不
為利惑日者北邊有興上書助官往年西河歳惡率齊
人入粟今又首奮雖未戰可謂義形於内矣其賜式爵
闗内侯黄金四十斤田十頃九月辛巳丞相趙周坐知
列侯酎金輕下獄自殺(本紀南粤卜式傳平凖書百官/表通鑑  考異曰百官表載於)
(五年荀悦漢紀載於四年按周死坐知列侯酎金輕而/侯表書列侯坐受酎金者皆作元鼎五年則知荀紀所)
(載為誤今從百官表侯按食貨志賜式田十頃下有布/告天下天下莫應列  以百數皆莫求從軍至飲酎少)
(府省金而列侯坐酎金免者百餘人/數語此本不載文義未明疑有脱誤)丙申制詔御史萬
石君先帝尊之子孫至孝其以御史大夫石慶為丞相
(百官表萬/石君傳)為伐南越告禱泰一以牡荆畫幡日月北斗
登龍以象泰一三星為泰一鏠旗命曰靈旗為兵禱則
太史奉以指所伐國(郊祀/志)初匈奴冒頓兵强威震百蠻
臣服諸𦍑景帝時研種留何率種人求守隴西塞於是
徙留何等於狄道安故至臨洮氐道𦍑道縣及帝征伐
四夷開地廣境北郤匈奴西逐諸𦍑乃度河湟築令居
塞初開河西通至玉門隔絶𦍑胡使南北不得交闗於
是障塞亭燧出長城外數千里時先零𦍑與封養牢姐
種解仇結盟與匈奴通合兵十餘萬共攻令居安故遂
圍枹䍐(後漢西/𦍑傳)
六年冬十月朝㑹不置酒(楊僕/傳)遣将軍李息郎中令徐
自為擊西𦍑平之(按原本脱遣将軍以/下十六字今補入)始置護𦍑校尉
持節統領焉𦍑乃去湟中依西海鹽池左右漢遂因山
為塞河西地空稍徙人以實之(後漢西/𦍑傳)樓船将軍楊僕
将精卒先陷尋陿破石門待伏波将軍伏波将軍路博
徳将罪人千餘人遂俱進攻敗越人縱火燒城遣使招
降者賜印綬復縱令相招犁旦城中皆降伏波吕嘉建
徳已夜亡入海以船西去伏波因問所得降者貴人以
知吕嘉所之遣人追之以其故校尉司馬蘓宏得建徳
南越郎都稽得嘉(南越傳南考異曰史記漢書表皆/作孫都  越傳皆云都稽今從傳)上
行東将幸緱氏(工侯/反)至左邑桐鄉聞南越破以為聞喜
縣春至汲新中鄉得吕嘉首以為獲嘉縣(本/紀)上既滅南
越嬖臣中山李延年以好音見上善之(郊祀志志考異/曰郊祀  云既)
(滅南越延年以好音見上善之下公卿議郊祀立樂是/延年之見當在此時今從郊祀志書於滅南越之後至)
(於立樂府等事悉附見焉又延年傳及禮樂志云延年/為協律都尉多舉司馬相如等數十人造為詩賦按漢)
(注云相如既卒五歳始祠后土祭后土在元鼎五年則/元狩六年相如已死豈得尚至此時乎今易以文士數)
(十人/字)女弟得幸於上號李夫人延年善歌為新變聲是
時上方興天地諸祠欲造樂(延年/傳)下公卿議曰民間祠
尚有鼓舞樂今郊祀而無樂豈稱乎公卿曰古者祀天
地皆有樂而神祗可得而禮或曰大帝使素女鼓五十
絃瑟悲帝禁不止故破其瑟為二十五絃(郊祀/志)於是立
樂府采詩夜誦有趙代秦楚之謳以延年為協律都尉
多舉文士數十人造為詩賦延年輙承意絃歌所造詩
為之新聲曲以合八音之調作十九章之歌(禮樂志/延年傳)自
是塞南越禱祠泰一后土始用樂舞益召歌兒作二十
五絃及空侯(應劭云武帝令樂/人侯調始造此器)瑟自此起(封禪/書)初南越
反上使馳義侯發南夷兵且(子余/反)蘭君恐逺行旁國虜
其老弱乃與其衆反殺使者及犍為太守漢廼發巴蜀
罪人當擊南粤者八校尉擊之㑹越已破八校尉不下
中郎将郭昌衞廣引兵還行誅隔滇道者且蘭斬首數
萬遂平南夷為牂柯郡(考異曰本紀書曰馳義侯遺兵/未及下上便令征西南夷平之)
(定西南夷以為武都牂柯越嶲沈黎文山郡考西南夷/傳乃云馳義侯因犍為發南夷兵擊越且蘭君恐逺行)
(乃反殺使者及犍為太守漢乃發巴蜀罪人當擊南越/者八校尉擊之㑹越已破漢八校尉不下中郎将郭昌)
(衞廣引兵還誅之遂平南夷為牂柯郡又云使王然于/以誅南夷兵威風諭滇王入朝觀此則所置郡者南夷)
(非西夷也平南夷者郭昌衞廣非馳義侯也本紀誤矣/吕氏解題曰今年所滅邛都莋都之属南夷也元封二)
(年所滅勞深靡莫滇王之属西夷也合而言之總謂之/西南夷沈黎郡文山郡地理志不載輿地廣記云漢武)
(帝置郡既/而罷之)夜郎侯始倚南越南越已滅還誅反者夜郎
遂入朝上以為夜郎王南越破後及漢誅且蘭卭君并
殺莋侯冉䮾皆震恐請臣置吏以卭都為越嶲郡莋都
為沈黎郡冉䮾為文山郡廣漢西白馬為武都郡(西南/夷傳)
廼分武威酒泉地置張掖敦(徒門/反)煌郡徙民以實之(本/紀)
(掖考異曰漢書本紀元鼎六年載分武威酒泉地置張/  敦煌郡而平凖書謂置張掖酒泉郡則酒泉已置于)
(元狩二年矣當是平凖書誤人地理志以張掖酒泉郡/為太初元年開武威為太初四年開敦煌後元元年分)
(酒泉置與紀不/同今從本紀)而上郡朔方西河河西開田官斥塞卒
六十萬人戍田之中國繕道餽糧逺者二千里近者千
餘里皆仰給大農邊兵不足乃發武庫工官兵器以贍
之車騎馬之絶縣官錢少買馬難得乃著令令封君以
下至三百石以上吏以差出牝馬天下亭亭有畜牸馬
歳課息(平凖/書)自鄭國渠起至是百三十六歳而左内史
兒寛奏請穿鑿六輔渠以益溉鄭國傍高卬之田上曰
農天下之本也泉流灌寢(古浸/字)所以育五榖也左右内
史地名山川原甚衆細民未知其利故為通溝瀆畜陂
澤所以備旱也今内史稻田租挈(苦計/反)重不與郡同(顔/曰)
(租挈收田租/之約令也)其議減令吏民勉農盡地利平繇行水勿
使失時(溝洫/志)
