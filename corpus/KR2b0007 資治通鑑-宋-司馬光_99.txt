
　資治通鑑卷九十八　　　宋　司馬光　撰
　　　　　　　　　　　　　胡三省　音註
　晉紀二十(起著雍涒灘盡上/章閹茂凡三年)
　　孝宗穆皇帝上之下
永和四年夏四月林邑寇九眞(既再破日南故進寇/九眞九眞郡唐愛州)殺
士民什八九　趙秦公韜有寵於趙王虎欲立之以太
子宣長(長知/兩翻)猶豫未决宣嘗忤㫖(忤五/故翻)虎怒曰悔不立
韜也韜由是益驕造堂於太尉府號曰宣光殿梁長九
丈(長直/亮翻)宣見之大怒斬匠截梁而去(以犯其/名也)韜怒増之
至十丈宣聞之謂所幸楊杯牟成趙生曰凶豎傲愎敢
爾(愎弼/力翻)汝能殺之吾入西宮(虎居/西宮)當盡以韜之國邑分
封汝等韜死主上必臨䘮吾因行大事蔑不濟矣(左傳/潘崇)
(謂楚商臣曰能行大事乎/杜預注曰大事謂弑君)杯等許諾秋八月韜夜與僚
屬宴於東明觀(水經注石氏立東/明觀於鄴東城上)因宿於佛精舍(佛精/舍佛)
(寺也僧徒專精修行之地故謂之精舍事物紀原曰/漢明帝於東都門外立精舍以處攝摩騰竺法蘭)宣
使楊杯等縁獼猴梯而入(梯小而長人如獮猴攀/緣而上故曰獮猴梯)殺韜
置其刀箭而去旦日宣奏之虎哀驚氣絶久之方蘇將
出臨其䘮司空李農諫曰害秦公者未知何人賊在京
師鑾輿不宜輕出虎乃止嚴兵發哀於太武殿宣徃臨
韜䘮不哭直言呵呵(呵虎何翻/呵呵笑聲)使舉衾觀尸大笑而去
(大被/曰衾)收大將軍記事參軍鄭靖尹武等將委之以罪虎
疑宣殺韜欲召之恐其不入乃詐言其母杜后哀過危
惙(惙陟劣翻類篇丑例翻困劣/也言其氣息惙然僅相屬也)宣不謂見疑入朝中宮
因留之(朝直/遥翻)建興人史科知其謀告之(魏土地記曰建/興郡治陽阿縣)
(陽阿縣漢屬上黨郡魏收志曰慕容永分上黨置建興/郡則其地非石趙所置建興郡也水經注曰田融言趙)
(立建興郡於廣宗/城内斯其是矣)虎使收楊杯牟成皆亡去獲趙生詰
之具服(詰去/吉翻)虎悲怒彌甚囚宣於席庫(席庫藏/席之所)以鐵環
穿其頷而鏁之取殺韜刀箭䑛其血哀號震動宮殿(鏁/蘇)
(果翻䑛直氏/翻號戸高翻)佛圖澄曰宣韜皆陛下之子今為韜殺宣
是重禍也(為于/偽翻)陛下若加慈恕福祚猶長若必誅之宣
當為彗星下掃鄴宮(彗祥歲翻又旋/芮翻乂徐醉翻)虎不從積柴於鄴
北樹標其上標末置鹿盧穿之以䋲(鹿盧即/轆轤)倚梯柴積
送宣其下使韜所幸宦者郝稚劉霸㧞其髪抽其舌牽
之登梯郝稚以繩貫其頷鹿盧絞上(上時/掌翻)劉霸斷其手
足(斷丁/管翻)斫眼潰腸如韜之傷四面縱火煙炎際天(炎讀/曰燄)
虎從昭儀已下數千人登中臺以觀之(中臺者三臺之/中臺即銅爵臺)
(也/)火滅取灰分置諸門交道中(交道午道也一/縱一横為午道)殺其妻
子九人宣少子纔數歲(少詩/照翻)虎素愛之抱之而泣欲赦
之其大臣不聽就抱中取而殺之兒挽虎衣大叫至於
絶帶虎因此發病又廢其后杜氏為庶人誅其四率已
下三百人宦者五十人皆車裂節解弃之漳水(東宫有/左右前)
(後四率率所律翻支解者解其四/支節解者凡骨節節節解之也)洿其東宮以養猪牛
(洿汪/乎翻)東宮衛士十餘萬人皆謫戍凉州(趙未得凉州置/凉州於金城謫)
(使戍凉州之邉也/為下高力叛張本)先是趙攬言於虎曰宮中將有變宜
備之及宣殺韜虎疑其知而不告亦誅之(史言趙攬談/天於猜暴之)
(朝以自禍/先悉薦翻)　朝廷論平蜀之功欲以豫章郡封桓温尚
書左丞荀㽔曰温若復平河洛(復扶/又翻)將何以賞之乃加
温征西大將軍開府儀同三司封臨賀郡公加譙王無
忌前將軍袁喬龍驤將軍封湘西伯(驤思/將翻)㽔崧之子也
(荀崧荀藩之弟永嘉之禍相與建/行臺於密建興之初又嘗鎮宛)温旣滅蜀威名大振
朝廷憚之會稽王昱以揚州刺史殷浩有盛名朝野推
服引為心膂與參綜朝權欲以抗温由是與温寖相疑
貳(為温廢浩脅制朝廷張/本朝直遥翻㑹工外翻)浩以征北長史荀羨前江州
刺史王羲之夙有令名擢羨為呉國内史(江左郡國/以呉為甲)羲
之為䕶軍將軍以為羽翼羡㽔之弟羲之導之從子也
(從才/用翻)羲之以為内外恊和然後國家可安勸浩不宜與
温搆隙浩不從　燕王皝有疾召世子雋屬之曰(屬之/欲翻)
今中原未平方資賢傑以經世務恪知勇兼濟才堪任
重汝其委之以成吾志又曰陽士秋士行高潔忠幹貞
固(陽騖字士秋/行卜孟翻)可託大事汝善待之九月丙申薨(年五/十二)
　趙王虎議立太子太尉張舉曰燕公斌有武畧(斌音/彬)
彭城公遵有文徳惟陛下所擇虎曰卿言正起吾意戎
昭將軍張犲曰(載記曰虎置左右戎昭曜/武將軍位在左右衛上)燕公母賤又
嘗有過(謂欲殺張賀度也事見九/十六卷成帝咸康六年)彭城公母前以太子
事廢(遵與邃同母鄭氏廢見/九十五卷咸康三年)今立之臣恐不能無㣲恨
陛下宜審思之初虎之㧞上邽也(見九十四卷成/帝咸和四年)張犲
獲前趙主曜㓜女安定公主有殊色納於虎虎嬖之(嬖/卑)
(義翻又/博計翻)生齊公世犲以虎老病欲立世爲嗣冀劉氏為
太后已得輔政乃說虎曰陛下再立太子其母皆出於
倡賤(說輸芮翻/倡音昌)故禍亂相尋今宜擇母貴子孝者立之
虎曰卿勿言吾知太子處矣虎再與羣臣議於東堂虎
曰吾欲以純灰三斛自滌其腸何為專生惡子年踰二
十輙欲殺父今世方十歲比其二十吾已老矣(比必/寐翻)乃
與張舉李農定議令公卿上書請立世為太子大司農
曹莫不肻署名虎使張犲問其故莫頓首曰天下重器
不宜立少(少詩/照翻)故不敢署虎曰莫忠臣也然未達朕意
張舉李農知朕意矣可令諭之遂立世為太子以劉昭
儀為后(虎父子相殘廢長立少天將/假手於冉閔以夷其種類也)　冬十一月甲辰
葬燕文明王(皝諡曰/文明)世子雋即位(雋字宣英皝/之第二子)赦境内
遣使詣建康告䘮(使䟽/吏翻)以弟交為左賢王左長史陽騖
為郎中令　十二月以左光禄大夫領司徒錄尚書事
蔡謨為侍中司徒謨上䟽固讓謂所親曰我若為司徒
將為後代所哂(哂式/忍翻)義不敢拜也
五年春正月辛未朔大赦　趙王虎即皇帝位(虎以成/帝咸康)
(三年即天王位/今即皇帝位)大赦改元太寕諸子皆進爵為王故東
宮髙力等萬餘人謫戍凉州(石宣簡多力之士以衛東/宮號曰髙力置督將以領)
(之/)行達雍城(扶風雍縣城也/雍於用翻下同)旣不在赦例又敕雍州刺
史張茂送之茂皆奪其馬使之歩推鹿車致糧戍所(推/吐)
(雷翻風俗通曰鹿/車窄小裁容一鹿)髙力督定陽梁犢(定陽縣漢屬上郡/晉省後魏太安中)
(置定陽郡唐為/延州臨真縣)因衆心之怨謀作亂東歸衆聞之皆踊
抃大呼(踊跳躍也抃拊/手也呼火故翻)犢乃自稱晉征東大將軍帥衆
攻㧞下辨(辨步/莧翻)安西將軍劉寕自安定擊之為犢所敗
(敗補/邁翻)髙力皆多力善射一當十餘人雖無兵甲掠民斧
施一丈柯攻戰若神(柯斧/柄也)所向崩潰戍卒皆隨之攻陷
郡縣殺長吏二千石(長知/兩翻)長驅而東比至長安(比必/寐翻)衆
已十萬樂平王苞盡銳拒之一戰而敗犢遂東出潼闗
進趣洛陽(趣七/喻翻)趙主虎以李農為大都督行大將軍事
統衛軍將軍張賀度等步騎十萬討之戰于新安(新安/縣漢)
(屬𢎞農郡自晉以後屬/河南郡騎奇寄翻下同)農等大敗戰于洛陽又敗退壁
成臯犢遂東掠滎陽陳留諸郡(武帝㤗始二年分/河南置滎陽郡)虎大
懼以燕王斌為大都督督中外諸軍事統冠軍大將軍
姚弋仲車騎將軍蒲洪等討之(斌音彬冠/古玩翻)弋仲將其衆
八千餘人至鄴(自灄頭至鄴/將即亮翻)求見虎虎病未之見引入
領軍省(領軍省領軍將/軍視事之所)賜以已所御食弋仲怒不食曰
主上召我來擊賊當面見授方略我豈為食來邪(為于/偽翻)
(下𦍑/為同)且主上不見我我何以知其存亡邪虎力疾見之
弋仲讓虎曰兒死愁邪何為而病兒㓜時不擇善人敎
之使至於為逆旣為逆而誅之又何愁焉且汝久病所
立兒㓜(謂太子/世也)汝若不愈天下必亂當先憂此勿憂賊
也犢等窮困思歸相聚為盗所過殘暴何所能至老𦍑
為汝一舉了之(了决/也)弋仲性狷直人無貴賤皆汝之虎
亦不之責(狷吉掾翻以石虎之猜暴而能容姚弋仲之/狷直者以其當理而切於事情也茍徒狷直)
(而不切當殆/難以免矣)於坐授使持節征西大將軍賜以鎧馬(坐/狙)
(臥翻使䟽吏/翻鎧可亥翻)弋仲曰汝看老𦍑堪破賊否乃被鎧跨馬
于庭中(被皮/義翻)因䇿馬南馳不辭而出遂與斌等擊犢於
滎陽大破之斬犢首而還討其餘黨盡滅之虎命弋仲
劒履上殿入朝不趨(上時/掌翻)進封西平郡公蒲洪為車騎
大將軍開府儀同三司都督雍秦州諸軍事雍州刺史
(雍於/用翻)進封略陽郡公　始平人馬朂聚兵自稱將軍(杜/佑)
(曰漢平陵晉改為/始平有馬嵬故城)趙樂平王苞討滅之誅三千餘家
夏四月益州刺史周撫龍驤將軍朱燾擊范賁斬之益
州平(范賁亂始上卷/三年驤始將翻)　詔遣謁者陳沈如燕(沈持/林翻)拜慕
容雋為使持節侍中大都督督河北諸軍事幽平二州
牧(使䟽吏翻四考異曰雋載記云/幽冀并平  州牧今從帝記)大將軍大單于燕王
(單音/蟬)　桓温遣督䕶滕畯帥交廣之兵擊林邑王文於
盧容(畯祖峻翻盧容縣自漢以來屬日南/郡有盧容浦去郡二百里帥讀曰率)為文所敗(敗/補)
(邁/翻)退屯九真　乙卯趙王虎病甚以彭城王遵為大將
軍鎮闗右燕王斌為丞相錄尚書事張犲為鎮衛大將
軍領軍將軍吏部尚書(劉聰置十六大將軍鎮衛其一/也石虎置鎮衛將軍在車騎將)
(軍上今以張犲為鎮衛大將軍崇其號也領軍將軍則/掌兵柄吏部尚書則典選事是文武二柄悉以付犲)
並受遺詔輔政劉后惡斌輔政恐不利於太子與張犲
謀去之(惡烏路翻/去𦍑呂翻)斌時在襄國遣使詐謂斌曰主上疾
已漸愈王須獵者可少停也斌素好獵嗜酒(少詩沼翻/好呼到翻)
遂留獵且縱酒劉氏與犲因矯詔稱斌無忠孝之心免
官歸第使犲弟雄帥龍騰五百人守之(此石虎幽石宏/之故智也張犲)
(踵而用之非虎敎之邪石斌亦庸人耳君父疾篤徵之/受遺輔政就使虎疾少愈亦當夜衣而行乃酣酒縱獵)
(其無智識如此就使得權諸弟亦將/紾其臂而奪之張舉謂有武略妄矣)乙丑遵自幽州至
鄴敕朝堂受拜(朝直/遥翻)配禁兵三萬遣之遵涕泣而去是
日虎疾小瘳問遵至未左右對曰去已久矣虎曰恨不
見之虎臨西閤(太武殿之/西閤也)龍騰中郎二百餘人列拜於
前虎問何求皆曰聖體不安宜令燕王入宿衛典兵馬
或言乞以為皇太子虎曰燕王不在内邪召以來左右
言王酒病不能入虎曰促持輦迎之當付璽綬亦竟無
行者(左右皆為劉后母子故竟/無行者璽斯氏翻綬音受)尋惛眩而入(惛迷忘也/眩目視亂)
(也/)張犲使張雄矯詔殺斌(殺斌欲以一衆心豈知/已有從㬰石遵入立者)戊辰
劉氏復矯詔以犲為太保都督中外諸軍錄尚書事如
霍光故事(復扶/又翻)侍中徐統歎曰亂將作矣吾無為預之
仰藥而死己巳虎卒太子世即位尊劉氏為皇太后劉
氏臨朝稱制(朝直/遥翻)以張犲為丞相犲辭不受請以彭城
王遵義陽王鑒為左右丞相以慰其心劉氏從之犲與
太尉張舉謀誅司空李農舉素與農善密告之農奔廣
宗帥乞活數萬家保上白(乞活李惲田徽之餘衆也自/永嘉以來屯聚於上白帥讀)
(曰/率)劉氏使張舉統宿衛諸軍圍之犲以張離為鎮軍大
將軍監中外諸軍事以為已副(監工/銜翻)彭城王遵至河内
聞䘮姚弋仲蒲洪劉寕及征虜將軍石閔武衛將軍王
鸞等討梁犢還遇遵於李城(續漢志河内平睪縣有李/城史記邯鄲李同却秦兵)
(趙封其父李/矦即此城)共說遵曰殿下長且賢先帝亦有意以殿
下為嗣(謂虎欲從張舉之言也/說輸芮翻長知兩翻)正以末年惛惑為張犲
所誤今女主臨朝姧臣用事上白相持未下京師宿衛
空虛殿下若聲張豺之罪鼓行而討之其誰不開門倒
戈而迎殿下者遵從之遵自李城舉兵還趣鄴(趣七/喻翻)洛
州刺史劉國帥洛陽之衆往㑹之檄至鄴張豺大懼馳
召上白之軍丙戌遵軍於蕩陰(蕩音/湯)戎卒九萬石閔為
前鋒耆雋羯士皆曰彭城王來奔䘮吾當出迎之不能
為張豺守城也(方言曰耆長也說文曰老也左傳注曰/强也禮記音義曰至也言至老境也羯)
(士石氏之種類/也為于偽翻)踰城而出豺斬之不能止張離亦帥龍
騰二千斬闗迎遵劉氏懼召張豺入對之悲哭曰先帝
梓宫未殯而禍難至此(難乃/旦翻)今嗣子冲㓜託之將軍將
軍將若之何欲加遵重位能弭之乎豺惶怖不知所出
(怖普/布翻)但云唯唯(唯于/癸翻)乃下詔以遵為丞相領大司馬大
都督督中外諸軍錄尚書事加黄鉞九錫己丑遵至安
陽亭(安陽縣屬魏郡此/葢安陽縣都亭也)張豺懼而出迎遵命執之庚寅
遵擐甲曜兵入自鳳陽門升太武前殿擗踊盡哀(擐音/宦擗)
(毗亦翻拊心/也踊跳也)退如東閤(太武殿之/東閤也)斬張豺于平樂市(鄴/都)
(有平樂市/樂音洛)夷其三族假劉氏令曰嗣子㓜冲先帝私恩
所授皇業至重非所克堪其以遵嗣位於是遵即位大
赦罷上白之圍辛卯封世為譙王(載記曰世凡/立三十三日)廢劉氏
為太妃(后考異曰晉春秋及十六國春秋鈔皆云廢太/  為昭儀今從載記十六國春秋及載記又云)
(世立三十三日按四月乙巳/至五月庚寅凡二十一日)尋皆殺之李農來歸罪使
復其位尊母鄭氏為皇太后(鄭氏即邃母鄭后被廢見/九十五卷成帝咸康三年)
立妃張氏為皇后故燕王斌子衍為皇太子以義陽王
鍳為侍中太傅沛王冲為太保樂平公苞為大司馬汝
陰王琨為大將軍武興公閔為都督中外諸軍事輔國
大將軍(為石閔得兵柄/以夷胡羯張本)甲午鄴中暴風㧞樹震電雨雹
大如盂升(如盂及升也/雨于具翻)太武暉華殿災及諸門觀閤蕩
然無餘乘輿服御燒者大半(觀古玩翻/乘繩證翻)金石皆盡火月
餘乃滅時沛王冲鎮薊(冲蓋代遵鎮/薊薊音計)聞遵殺世自立謂
其僚佐曰世受先帝之命遵輙廢而殺之罪莫大焉其
敕内外戒嚴孤將親討之於是留寕北將軍沭堅戍幽
州(沭食律/翻姓也)帥衆五萬自薊南下傳檄燕趙所在雲集比
至常山(帥讀曰率/比必寐翻)衆十餘萬軍于苑鄉遇遵赦書冲曰
皆吾弟也死者不可復追何為復相殘乎(復扶又/翻下同)吾將
歸矣(欲歸/薊也)其將陳暹曰彭城簒弑自尊為罪大矣王雖
北斾臣將南轅俟平京師擒彭城然後奉迎大駕冲乃
復進遵馳遣王擢以書喻冲冲弗聼遵使武興公閔及
李農帥精卒十萬討之戰于平棘(平棘縣漢屬常山郡/晉屬趙國唐為趙州)
(治/所)冲兵大敗獲冲于元氏(元氏縣漢屬常山郡晉屬趙/國闞駰曰趙公子元之封邑)
(故曰元氏唐元氏縣屬趙州劉昫曰元氏漢/常山郡所治故城在今趙州元氏縣西南)賜死阬其
士卒三萬餘人武興公閔言於遵曰蒲洪人傑也今以
洪鎮闗中臣恐秦雍之地非國家之有(雍於/用翻)此雖先帝
臨終之命然陛下踐祚自宜改圖遵從之罷洪都督餘
如前制洪怒歸枋頭遣使來降(洪屯枋頭見九十五卷/成帝咸和八年降户江)
(翻/)燕平狄將軍慕容霸上書於燕王雋曰石虎窮凶極
暴天之所弃餘燼僅存自相魚肉今中國倒懸企望仁
恤若大軍一振勢必投戈北平太守孫興亦表言石氏
大亂宜以時進取中原雋以新遭大䘮弗許(以去年/皝薨也)霸
馳詣龍城言於雋曰難得而易失者時也萬一石氏衰
而復興(易以䜴翻/復扶又翻)或有英雄據其成資(謂中原或有英/雄乘亂而取趙)
(據有其已/成之資也)豈惟失此大利亦恐更為後患雋曰鄴中雖
亂鄧恒據安樂(以前參考安/樂當作樂安)兵彊糧足今若伐趙東道
不可由也當由盧龍盧龍山徑險狹(水經注濡水東南/逕盧龍塞塞道自)
(無終縣東出渡濡水向林蘭陘東至清/陘盧龍之險峻阪縈折故有九崢之名)虜乘髙斷要(斷/丁)
(管/翻)首尾為患將若之何霸曰恒雖欲為石氏拒守其將
士顧家人懐歸志若大軍臨之自然瓦解臣請為殿下
前驅東出徒河潛趨令支出其不意(為于偽翻趨七喻/翻令音鈴又即定)
(翻支/音祁)彼聞之勢必震駭上不過閉門自守下不免弃城
逃潰何暇禦我哉然則殿下可以安步而前無復留難
矣雋猶豫未决以問五材將軍封奕(燕置五材將軍蓋/取宋子罕所謂天)
(生五材誰能/去兵之義)對曰用兵之道敵彊則用智敵弱則用勢
是故以大呑小猶狼之食豚也以治易亂猶日之消雪
也大王自上世以來積徳累仁兵彊士練石虎極其殘
暴死未瞑目(瞑莫/定翻)子孫爭國上下乖亂中國之民墜於
塗炭延頸企踵以待振㧞大王若揚兵南邁先取薊城
次指鄴都宣耀威徳懐撫遺民彼孰不扶老提㓜以迎
大王凶黨將望旗氷碎安能為害乎從事中郎黄泓曰
(泓烏/宏翻)今太白經天歲集畢北陰國受命此必然之驗也
(漢書天文志太白經天天下革民更王孟康注曰謂出/東入西出西入東也太白陰星出東當伏東出西當㐲)
(西過午為經天晉灼曰日陽也日出則星亡晝見午上/為經天歲星所在國不可伐可以伐人昴畢間為天街)
(其陰陰國歲集畢北/明陰國當受命而王)宜速出師以承天意折衝將軍慕
輿根曰中國之民困於石氏之亂咸思易主以救湯火
之急此千載一時不可失也(載子/亥翻)自武宣王以來(慕容/廆謚)
(武宣/王)招賢養民務農訓兵正俟今日今時至不取更復
顧慮(復扶/又翻)豈天意未欲使海内平定邪將大王不欲取
天下也雋笑而從之以慕容恪為輔國將軍慕容評為
輔弼將軍左長史陽騖為輔義將軍謂之三輔(輔弼輔/義二將)
(軍號亦一/時創置)慕容霸爲前鋒都督建鋒將軍(建鋒將軍/亦創置也)選
精兵二十餘萬講武戒嚴為進取之計(昭考異曰燕景/  紀集兵在四)
(月時石虎方死諸子未爭十六國春秋在五月故從之/而燕書載封奕慕輿根言俱指冉閔按是時閔未篡趙)
(葢撰史者附/會耳故削去)　六月葬趙王虎於顯原陵廟號太祖
桓温聞趙亂出屯安陸(安陸縣自漢以來屬江夏郡唐/為安州治所温自江陵出屯安)
(陸/)遣諸將經營北方(將即/亮翻)趙揚州刺史王浹舉壽春降
(浹即恊翻降/戸江翻下同)西中即將陳逵進據壽春征北大將軍褚
裒上表請伐趙(褚裒時鎮京/口裒蒲矦翻)即日戒嚴直指泗口朝議
以裒事任貴重宜先遣偏帥(裒太后之父又當方/面故云事任貴重)裒奏
言前已遣督䕶王頥之等徑造彭城(造七/到翻)後遣督䕶麋
嶷進據下邳(嶷魚/力翻)今宜速發以成聲勢秋七月加裒征
討大都督督徐兖青揚豫五州諸軍事裒帥衆三萬徑
赴彭城(帥讀/曰率)北方士民降附者日以千計朝野皆以為
中原指期可復光祿大夫蔡謨獨謂所親曰胡滅誠為
大慶然恐更貽朝廷之憂其人曰何謂也謨曰夫能順
天乘時濟羣生於艱難者非上聖與英雄不能為也自
餘則莫若度徳量力(度徒洛翻/量音良)觀今日之事殆非時賢
所及必將經營分表疲民以逞(言必不能長驅以定中/原勢須隨所得之地分)
(列屯戍畫境而守疲民以逞其志也或說分音扶問翻/言人之才具各有分量收復中原非當時人才所能辦)
(也經之營之過於其分量之外則不能成功丁/壯苦征戰老弱困轉輸疲民以逞而不能濟也)旣而才
畧踈短不能副心財殫力竭智勇俱困安得不憂及朝
廷乎(其後殷浩之敗/卒如蔡謨所料)魯郡民五百餘家相與起兵附晉
求援於褚裒裒遣部將王龕李邁將銳卒三千迎之(龕/苦)
(含翻將/即亮翻)趙南討大都督李農帥騎二萬與龕等戰于代
陂(騎奇/寄翻)龕等大敗皆没於趙八月裒退屯廣陵陳逵聞
之焚壽春積聚毁城遁還(積子賜翻/聚慈諭翻)裒上䟽乞自貶詔
不許命裒還鎮京口解征討都督時河北大亂遺民二
十餘萬口渡河欲來歸附會裒已還威勢不接皆不能
自㧞死亡略盡(掠考異曰裒傳云為慕容皝及苻徤所/  死亡咸盡按是時慕容皝卒已踰年)
(矣永和六年慕容雋始率衆南征石鍳即位後蒲洪始/有衆十萬永和六年洪死健始嗣位皆與裒不相接今)
(不/取)　趙樂平王苞謀帥闗右之衆攻鄴(帥讀曰/率下同)左長史
石光司馬曹曜等固諫苞怒殺光等百餘人苞性貪而
無謀雍州豪傑知其無成並遣使告晉梁州刺史司馬
勲帥衆赴之(勲宣帝弟子濟南王遂之/曽孫雍於用翻使䟽吏翻)　楊初襲趙西
城破之(楊初武都氐王也此西/城葢即漢隗囂奔處)　九月凉州官屬共上
張重華為丞相凉王雍秦凉三州牧(上時/掌翻)重華屢以錢
帛賜左右寵臣又喜博奕(博樗蒲奕奕/棋喜許記翻)頗廢政事徵事
索振諫曰先王夙夜勤儉以實府庫正以讐耻未雪志
平海内故也殿下嗣位之初彊寇侵逼(徵事凉所置官/謂趙来攻也事)
(見上卷二年三/年索惜各翻)頼重餌之故得戰士死力(謂以錢帛厚/賞戰士得其)
(出力/致死)僅保社稷今蓄積已虛而寇讐尚在豈可輕有耗
散以與無功之人乎昔漢光武躬親萬機章奏詣闕報
不終日故能隆中興之業今章奏停滯動經時月(三月/為一)
(時三旬/為一月)下情不得上通沈寃困於囹圄(沈持林翻囹盧/經翻獄也圄偶)
(許翻/守也)殆非明主之事也重華謝之　司馬勲出駱谷破
趙長城戍(長城戍即魏司馬望鄧/艾據之以拒姜維之地)壁于懸鉤去長安二
百里使治中劉煥攻長安斬京兆太守劉秀離(劉秀離/葢迎戰)
(而敗死渙未能/至長安城下也)又㧞賀城三輔豪傑多殺守令以應勲
凡三十餘壁衆五萬人趙樂平王苞乃輟攻鄴之謀使
其將麻秋姚國等將兵拒勲趙主遵遣車騎將軍王朗
帥精騎二萬以討勲為名因刼苞送鄴勲兵少畏朗不
敢進(使桓温於是時攻闗中/闗中可取也少詩沼翻)冬十月釋懸鉤㧞宛城殺
趙南陽太守袁景復還梁州(宛於元翻/復扶又翻)　初趙主遵之
發李城也謂武興公閔曰努力事成以爾為太子旣而
立太子衍閔恃功欲專朝政(朝直/遥翻)遵不聼閔素驍勇屢
立戰功夷夏宿將皆憚之(驍堅/堯翻)旣為都督總内外兵權
乃撫循殿中將士皆奏為殿中貟外將軍爵闗外矦(殿/中)
(將軍晉初置殿中貟外將軍又後來所置也闗外矦漢/獻帝建安二十年魏武王置所謂名號矦也余按秦漢)
(列矦則有國邑闗内矦無國邑列位於朝無官位者居/京師故謂之闗内矦列矦就國者多出闗外後曹操置)
(闗外矦於闗内矦之/下非秦漢列爵意也)遵弗之疑而更題名善惡以挫抑
之衆咸怨怒中書令孟準左衛將軍王鸞勸遵稍奪閔
兵權閔益恨望(恨望猶/怨望也)準等咸勸誅之十一月遵召義
陽王鑒樂平王苞汝陰王琨淮南王昭等入議於鄭太
后前曰閔不臣之迹漸著今欲誅之如何鑒等皆曰宜
然鄭氏曰李城還兵無棘奴豈有今日(冉閔小/字棘奴)小驕縱
之(謂閔恃功頗/驕宜寛縱之)何可遽殺鑒出遣宦者楊環馳以告閔
閔遂劫李農及右衛將軍王基密謀廢遵使將軍蘇彦
周成帥甲士三千人執遵於南臺(三臺之南臺也水經/注銅雀臺之南則金)
(雀臺髙八丈有屋百/九十間帥讀曰率)遵方與婦人彈碁(藝經曰彈碁兩/人對局白黑碁)
(各六枚先列碁相當更先彈也其局以石為之局形四/隤而中高魏文帝善彈碁能用手巾角時一書生又能)
(低頭以所冠葛巾撇碁劉貢父詩云漢皇初厭蹵鞠勞/侍臣始作彈碁戲彈碁葢始於漢也世說曰彈碁始自)
(魏内宮粧奩之戲此說誤也按西京雜記漢武帝好蹵/鞠言事者以為勞體非至尊所宜帝命擇似而不勞者)
(家君作彈碁/奏之帝大悦)問成曰反者誰也成曰義陽王鑒當立遵
曰我尚如是鑒能幾時遂殺之於琨華殿(載記曰遵在/位凡一百八)
(十三/日)并殺鄭太后張后太子衍孟準王鸞及上光祿張
裴(載記曰石虎置上中光祿大/夫位在左右光祿大夫上)鑒即位大赦以武興公
閔為大將軍封武徳王司空李農為大司馬並錄尚書
事郎闓為司空(闓苦亥翻/又音開)秦州刺史劉羣為尚書左僕
射侍中盧諶為中書監(諶是/壬翻)　秦雍流民相率西歸(成/帝)
(咸和四年石虎破殺劉胤徙氐𦍑十五萬落于司冀州/八年破石生徙秦雍民及氐𦍑十餘萬户于闗東今因)
(趙亂故相帥西歸雍/於用翻帥讀曰率)路由枋頭共推蒲洪為主衆至十
餘萬(蒲洪勸石虎徙秦雍民夷以實闗東而身委質/於趙及趙之亂得因以為資奸雄俟時而動也)洪
子健在鄴斬關出奔枋頭鑒懼洪之逼欲以計遣之乃
以洪為都督關中諸軍事征西大將軍雍州牧領秦州
刺史洪㑹官屬議應受與不(不讀/曰否)主簿程朴請且與趙
連和如列國分境而治洪怒曰吾不堪為天子邪而云
列國乎引朴斬之(姚弋仲猶知盡忠於石氏蒲/洪則直欲奪取之而後已)　都鄉
元矦禇裒(漢志常山郡有都鄉矦國晉志不見此特/以漢舊矦國名封禇裒耳非必有實土也)還
至京口聞哭聲甚多以問左右對曰皆代陂死者之家
也裒慙憤發疾十二月己酉卒以吳國内史荀羡為使
持節監徐兖二州揚州之晉陵諸軍事徐州刺史時年
二十八中興方伯未有如羡之少者(少詩/照翻)　趙主鑒使
樂平王苞中書令李松殿中將軍張才夜攻石閔李農
於琨華殿不克禁中擾亂鑒懼偽若不知者夜斬松才
於西中華門并殺苞新興王祗虎之子也時鎮襄國與
姚弋仲蒲洪等連兵(祗北連姚弋仲南/連蒲洪以討閔農)移檄中外欲共
誅閔農閔農以汝陰王琨為大都督與張舉及侍中呼
延盛帥步騎七萬分討祗等(帥讀曰率/騎奇寄翻)中領軍石成侍
中石啓前河東太守石暉謀誅閔農閔農皆殺之龍驤
將軍孫伏都劉銖等帥羯士三千伏於胡天(胡天葢石/氏禁中署)
(舍之名驤/思將翻)亦欲誅閔農鑒在中臺伏都帥三十餘人將
升臺挾鑒以攻之鑒見伏都毁閣道臨問其故伏都曰
李農等反已在東掖門臣欲帥衛士討之謹先啓知鑒
曰卿是功臣好為官陳力(魏晉以下率謂天子為官天/子亦時自言之陳展也為于)
(偽/翻)朕從臺上觀卿勿慮無報也(言若能誅閔農/將厚賞以報之)於是伏
都銖帥衆攻閔農不克屯於鳳陽門閔農帥衆數千毁
金明門而入鑒懼閔之殺已馳招閔農開門内之謂曰
孫伏都反卿宜速討之閔農攻斬伏都等自鳳陽至琨
華横尸相枕(枕職/任翻)流血成渠宣令内外六夷敢稱兵仗
者斬(稱舉/也)胡人或斬關或踰城而出者不可勝數(閔旣/誅孫)
(伏都等又禁胡人稱兵仗胡/人知禍之將及故去勝音升)閔使尚書王簡少府王欝
帥衆數千守鑒於御龍觀(觀古/玩翻)懸食以給之下令城中
曰近日孫劉搆逆支黨伏誅良善一無預也今日已後
與官同心者留不同者各任所之敕城門不復相禁(復/扶)
(又/翻)於是趙人百里内悉入城(趙人謂中/國人也)胡羯去者填門
閔知胡之不為己用班令内外趙人斬一胡首送鳳陽
門者文官進位三等武官悉拜牙門一日之中斬首數
萬閔親帥趙人以誅胡羯無貴賤男女少長皆斬之(少/詩)
(照翻長/知兩翻)死者二十餘萬尸諸城外悉為野犬豺狼所食
其屯戍四方者閔皆以書命趙人為將帥者誅之或髙
鼻多須濫死者半(髙鼻多鬚其狀似羯胡故亦/見殺將卽亮翻帥所類翻)　燕王
雋遣使至凉州(使䟽/吏翻)約張重華共擊趙　髙句麗王釗
送前東夷䕶軍宋晃于燕燕王雋赦之更名曰活(更工/衡翻)
(下/同)拜為中尉(晃奔髙麗見九十六/卷成帝咸康四年)
六年春正月趙大將軍閔欲滅去石氏之迹(去𦍑/吕翻)託以
䜟文有繼趙李更國號曰衛易姓李氏大赦改元青龍
太宰趙庶太尉張舉中軍將軍張春光祿大夫石岳撫
軍石寕(撫軍之下當/有將軍字)武衛將軍張季及公矦卿校龍騰
等萬餘人出奔襄國(從石祗也/校戸教翻)汝陰王琨奔冀州(趙之/冀州)
(治信/都)撫軍將軍張沈據滏口(滏口滏水之口也唐代宗/永泰元年薛嵩奏於滏口)
(之右故臨水縣城置昭義縣/以屬磁州沈持林翻滏音釜)張賀度據石瀆(魏收地形/志鄴縣有)
(石竇/堰)建義將軍叚勤據黎陽(建義將軍葢/亦後趙所置)寕南將軍楊
羣據桑壁(後趙葢於征鎮安平之外又置四寕括地志/易州遂成縣界有桑丘城又水經注常山蒲)
(吾縣東南有桑中縣/故城俗謂之石勒城)劉國據陽城(續漢志中山蒲隂縣/有陽城據後劉國自)
(繁陽引兵會石琨擊冉閔/則此陽城乃繁陽城也)叚龕據陳留姚弋仲據灄頭
(龕苦含翻/灄書涉翻)蒲洪據枋頭衆各數萬皆不附於閔勤末柸
之子龕蘭之子也(叚末柸先據令支/叚蘭自宇文入趙)王朗麻秋自長安
赴洛陽秋承閔書誅朗部胡千餘人(朗所部有胡兵千/餘人閔命秋誅之)
朗奔襄國秋帥衆歸鄴(帥讀曰/率下同)蒲洪使其子龍驤將軍
雄迎擊獲之(驤思/將翻)以為軍師將軍汝陰王琨及張舉王
朗帥衆七萬伐鄴大將軍閔帥騎千餘與戰於城北閔
操兩刃矛馳騎擊之(兩刃矛者鋏之兩㫄皆利/其刃騎奇寄翻操千髙翻)所向摧
陷斬首三千級琨等大敗而去閔與李農帥騎三萬討
張賀度于石瀆閏月(晉考異曰帝紀後云閏月三十國/  春秋皆云閏正月按長  閏二)
(月帝紀閏月有丁丑己丑按是歲正月癸酉/朔若閏正月即無丁丑己丑今以長厯為据)衛主鑒密
遣宦者齎書召張沈等使乘虛襲鄴宦者以告閔農閔
農馳還廢鑒殺之(載記曰鑒立/一百三日)并殺趙主虎二十八孫
盡滅石氏(載記曰始勒以成帝咸和三年/僣立二主四子凡二十三年)姚弋仲子曜
武將軍益(曜武曜威葢/皆石氏所置)武衛將軍若帥禁兵數千斬闗
奔灄頭弋仲帥衆討閔軍于混橋司徒申鍾等上尊號
於閔閔以讓李農農固辭閔曰吾屬故晉人也今晉室
猶存請與諸君分割州郡各稱牧守公矦(守式/又翻)奉表迎
晉天子還都洛陽尚書胡睦進曰陛下聖徳應天宜登
大位晉氏衰㣲遠竄江表豈能總馭英雄混一四海乎
閔曰胡尚書之言可謂識機知命矣乃即皇帝位(冉閔/字永)
(曽少字棘奴虎之養孫也父瞻本姓冉名良魏/郡内黄人勒破陳午獲瞻時年十二命虎子之)大赦改
元永興國號大魏　朝廷聞中原大亂復謀進取(復扶/又翻)
己丑以揚州刺史殷浩為中軍將軍假節都督揚豫徐
兖青五州諸軍事(為殷浩䘮/師張本)以蒲洪為氐王使持節征
北大將軍都督河北諸軍事冀州刺史廣川郡公蒲健
為假節右將軍監河北征討前鋒諸軍事襄國公(去年/蒲洪)
(遣使來降今經畧中原故授任/以懐來之使䟽吏翻監工銜翻)　姚弋仲蒲洪各有據
闗右之志弋仲遣其子襄帥衆五萬擊洪洪迎擊破之
斬獲三萬餘級洪自稱大都督大將軍大單于三秦王
改姓苻氏(洪以䜟文草付應王又其孫堅背有艸付/字遂改姓苻氏苻上從竹者非單音蟬)以
南安雷弱兒為輔國將軍安定梁楞為前將軍領左長
史(楞盧/登翻)馮翊魚遵為右將軍領右長史(風俗通宋公子/魚之後以王父)
(字為/氏)京兆叚陵為左將軍領左司馬天水趙俱隴西牛
夷北地辛牢皆為從事中郎互酋毛貴為單于輔相(互/即)
(氐/字)　二月燕王雋使慕容霸將兵二萬自東道出徒河
慕輿于自西道出蠮螉塞雋自中道出盧龍塞以伐趙
(杜佑曰盧龍塞在今/平州城西北二百里)以慕容恪鮮于亮為前驅命慕輿
埿槎山通道(槎仕下翻邪/斫木曰槎)留世子曄守龍城以内史劉
斌為大司農(斌音/彬)與典書令皇甫真留統後事霸軍至
三陘(樂安城在遼西遼陽縣東魏收地形志/海陽縣有横山葢即三陘之地陘音形)趙征東將
軍鄧恒惶怖焚倉庫弃安樂遁去(安樂當作樂安果如/慕容霸所料怖普布)
(翻/)與幽州刺史王午共保薊(薊音/計)徒河南部都尉孫泳
急入安樂撲滅餘火籍其榖帛霸收安樂北平兵糧(安/樂)
(並當作/樂安)與雋㑹臨渠(臨渠城臨泃渠泃水出右北平無/終縣西山東南至雍奴縣入鮑丘)
(水魏武征蹋頓從泃口鑿渠逕雍/奴縣州以通河海者也泃古矦翻)三月燕兵至無終王
午留其將王佗以數千人守薊(佗徒/河翻)與鄧恒走保魯口
(魏收地形志博陵郡饒陽縣/有魯口城博陵郡唐為定州)乙巳雋㧞薊執王佗斬之
雋欲悉阬其士卒千餘人慕容霸諫曰趙為暴虐王興
師伐之將以拯民於塗炭而撫有中州也今始得薊而
阬其士卒恐不可以為王師之先聲也雋入都于薊中
州士女降者相繼(降戸/江翻)燕兵至范陽范陽太守李産欲
為石氏拒燕(為于/偽翻)衆莫為用乃帥八城令長出降(范陽/郡統)
(涿良鄉方城長鄉道故安/范陽容城八縣帥讀曰率)雋復以産為太守産子績為
幽州别駕弃其家從王午在魯口鄧恒謂午曰績鄉里
在北(績范陽人范陽/在魯口之北)父已降燕今雖在此恐終難相保
徒為人累不如去之(累力瑞翻去𦍑/呂翻謂殺之也)午曰此何言也夫
以當今䘮亂(䘮息/浪翻)而績乃能立義捐家情節之重雖古
烈士無以過乃欲以猜嫌害之燕趙之士聞之謂我直
相聚為賊了無意識衆情一散不可復集(復扶/又翻)此為坐
自屠潰也恒乃止午猶慮諸將不與已同心或致非意
(謂諸將殺之/非午之意)乃遣績歸績始辭午徃見燕王雋雋讓之
曰卿不識天命弃職邀名今日乃始來邪對曰臣眷戀
舊主志存徵節官身所在何事非君(績謂其身為官身/言委質事君身非)
(我有/也)殿下方以義取天下臣未謂得見之晩也雋恱善
待之雋以弟宜為代郡城郎(此秦漢以來之代郡非後/魏之代都此代郡治代後)
(魏代都乃秦漢之平城也城郎城大/皆鮮卑所置付以城郭之任郎主也)孫泳為廣寗太守
悉置幽州郡縣守宰甲子雋使中部俟釐慕輿句督薊
中留事(俟釐葢亦鮮卑部/帥之稱俟渠之翻)自將擊鄧恒於魯口軍至清
梁(魏收地形志髙陽蠡吾縣有清凉城/水經注中山蒲陰縣東南有清梁亭)恒將鹿勃早將
數千人夜襲燕營(鹿姓也風俗通後漢/有巴郡太守鹿旗)半已得入先犯
前鋒都督慕容霸突入幕下霸起奮擊手殺十餘人早
不能進由是燕軍得嚴(謂得以/嚴備也)雋謂慕輿根曰賊鋒甚
銳宜且避之根正色曰我衆彼寡力不相敵故乘夜来
戰冀萬一獲利今求賊得賊正當擊之復何所疑(復扶/又翻)
王但安臥臣等自為王破之(為于/偽翻)雋不能自安内史李
洪從雋出營外屯髙冢上根帥左右精勇數百人從中
牙直前擊早(中牙雋/所居也)李洪徐整騎隊還助之(騎奇/寄翻)早乃
退走衆軍追擊四十餘里早僅以身免所從士卒死亡
略盡雋引兵還薊(雋之還薊亦鹿勃早有以/挫其銳否則進攻魯口矣)　魏主閔
復姓冉氏尊母王氏為皇太后立妻董氏為皇后子智
為皇太子胤明裕皆為王(胤明裕閔/之三子)以李農為太宰領
太尉錄尚書事封齊王其子皆封縣公遣使者持節赦
諸軍屯皆不從(諸軍屯張沈/及蒲洪等也)　麻秋說苻洪曰(說輸/芮翻)冉
閔石祗方相持中原之亂未可平也不如先取關中基
業已固然後東爭天下誰敢敵之洪深然之旣而秋因
宴鴆洪欲并其衆世子健收秋斬之洪謂健曰吾所以
未入闗者以為中州可定今不幸為豎子所困中州非
汝兄弟所能辦我死汝急入關言終而卒健代統其衆
乃去大都督大將軍三秦王之號(去𦍑/呂翻)稱晉官爵遣其
叔父安來告䘮且請朝命(朝直/遥翻)　趙新興王祗即皇帝
位于襄國(春考異曰晉帝紀祗即位在閏月三十國晉/  秋皆在三月按十六國春秋祗稱帝拜姚)
(弋仲苻健官而不言苻洪洪/三月死故疑祗以三月即位)改元永寕以汝隂王琨為
相國六夷據州郡者皆應之(六夷胡羯氐𦍑/叚氏及已蠻也)祗以姚弋
仲為右丞相親趙王待以殊禮弋仲子襄雄勇多才略
士民多愛之請弋仲以為嗣弋仲以襄非長子不許(襄/弋)
(仲之第五子/長知兩翻)請者日以千數弋仲乃使之將兵(將即/亮翻)祗
以襄為驃騎將軍豫州刺史新昌公又以苻健為都督
河南諸軍事鎮南大將軍開府儀同三司兖州牧略陽
郡公　夏四月趙主祗遣汝陰王琨將兵十萬伐魏
魏主閔殺李農及其三子并尚書令王謨侍中王衍中
常侍嚴震趙昇閔遣使臨江告晉曰(使䟽/吏翻)逆胡亂中原
今已誅之能共討者可遣軍來也朝廷不應　五月廬
江太守袁真攻魏合肥克之虜其居民而還(還從宣翻/又如字)
　六月趙汝陰王琨進據邯鄲(邯鄲音/寒丹)鎮南將軍劉國
自繁陽㑹之(繁陽縣漢屬魏郡晉屬頓丘/郡隋廢繁陽入相州内黄縣)魏衛將軍王
㤗擊琨大破之死者萬餘人劉國還繁陽　初叚蘭卒
於令支(叚蘭屯令支見上卷康帝建元/元年令音鈴又郎定翻支音祁)叚龕代領其衆
因石氏之亂擁部落南徙秋七月龕引兵東據廣固(龕/自)
(陳留而東/據廣固)自稱齊王　八月代郡人趙榼帥三百餘家
叛燕歸趙并州刺史張平(榼苦合翻/帥讀曰率)燕王雋徙廣寗上
谷二郡民於徐無(徐無縣漢晉屬右北平郡後周廢入/無終縣唐改無終為玉田縣屬薊州)
代郡民於凡城(恐其復叛歸/趙故徙之)　王朗之去長安也朗司
馬杜洪據長安自稱晉征北將軍雍州刺史以馮翊張
琚為司馬關西夷夏皆應之(雍於用翻/夏戶雅翻)苻健欲取之恐
洪知之乃受趙官爵(趙主祗所/授者也)以趙俱為河内太守戍
温牛夷為安集將軍戍懐(安集將軍苻氏置以安集民/夷為號温縣懐縣並屬河内)
(郡温縣唐屬孟州懐縣/故城在懐州武陟縣西)治宮室於枋頭(治直/之翻)課民種麥
示無西意有知而不種者健殺之以狥旣而自稱晉征
西大將軍都督關中諸軍事雍州刺史以武威賈𤣥碩
為左長史略陽梁安為右長史叚純為左司馬辛牢為
右司馬京兆王魚安定程肱胡文等為軍諮祭酒悉衆
而西以魚遵為前鋒行至盟津(盟讀/曰孟)為浮梁以濟遣弟
輔國將軍雄帥衆五千自潼關入兄子揚武將軍菁帥
衆七千自軹闗入(從河南入潼關至華陰從河北入軹/關自蒲津西渡河至渭北合兵以攻)
(長安帥讀/曰率下同)臨别執菁手曰若事不捷汝死河北我死河
南不復相見(復扶/又翻)旣濟焚橋自帥大衆隨雄而進杜洪
聞之與健書侮嫚之以張琚弟先為征虜將軍帥衆萬
三千逆戰于潼闗之北先兵大敗走還長安洪悉召闗
中之衆以拒健洪弟郁勸洪迎健洪不從郁帥所部降
於健(降户江/翻下同)健遣苻雄狥渭北氐酋毛受屯髙陵(髙陵/縣漢)
(屬馮翊晉改曰/髙陵屬京兆)徐磋屯好畤(磋倉何翻好畤縣前漢屬/右扶風後漢晉省畤音止)
𦍑酋白犢屯黄白(即黄白城/酋慈由翻)衆各數萬皆斬洪使(使䟽/吏翻)
遣子降於健苻菁魚遵所過城邑無不降附洪懼固守
長安　張賀度叚勤劉國靳豚㑹于昌城(魏收地形志/魏郡昌樂縣)
(有昌城昌樂縣後魏太和二/十一年分魏縣置靳居焮翻)將攻鄴魏主閔自將擊之
戰于蒼亭(蒼亭在河上西南至東/阿六十里自將即亮翻)賀度等大敗死者二
萬八千人追斬靳豚於陰安(陰安縣漢屬魏郡晉屬頓/丘郡劉昫曰陰安城在澶)
(州頓丘/縣北)盡俘其衆而歸閔戎卒三十餘萬旌旗鉦鼓綿
亘百餘里雖石氏之盛無以過也故晉散騎常侍隴西
辛謐有髙名(散悉亶翻/騎奇寄翻)歴劉石之世徵辟皆不就閔備
禮徵為太常謐遺閔書(遺于/季翻)以為物極則反致至則危
(戰國策曰物至而反冬夏是也致至則危累碁/是也髙誘注曰冬至生夏至殺故曰反致極也)君王功
已成矣宜因茲大㨗歸身晉朝(朝直/遥翻)必有由夷之廉享
松喬之壽矣(由夷許由伯夷也松/喬赤松子王子喬也)因不食而卒　九月
燕王雋南狥冀州取章武河間(晉武帝㤗始元年分渤/海置章武國五代志後)
(魏以河間置瀛州統内/有平舒縣舊置章武郡)初勃海賈堅少尚氣節(少詩照/翻下同)
仕趙為殿中督趙亡堅弃魏主閔還鄉里擁部曲數千
家燕慕容評狥勃海遣使招之堅終不降(使䟽吏翻/降户江翻)評
與戰擒之雋以評為章武太守封裕為河間太守雋與
慕容恪皆愛賈堅之材堅時年六十餘恪聞其善射置
牛百步上以試之堅曰少之時能令不中今老矣徃徃
中之乃射再發(少詩照翻中竹/仲翻射而亦翻)一矢拂脊一矢磨腹皆
附膚落毛上下如一觀者咸服其妙雋以堅為樂陵太
守治髙城(髙城縣自漢以来屬勃海郡賢曰/髙城故城在今滄州鹽山縣南)　苻菁與
張先戰于渭北擒之三輔郡縣堡壁皆降冬十月苻健
長驅至長安杜洪張琚奔司竹(扶風盩厔縣有司竹園/宋白曰盩在鄠盩厔之)
(間漢官有竹丞魏置司守/之官後魏有司竹都尉)　燕王雋還薊留諸將守之
雋還至龍城謁陵廟　十一月魏主閔帥步騎十萬攻
襄國(帥讀曰率騎/奇寄翻下同)署其子太原王𦙍為大單于驃騎大
將軍以降胡一千配之為麾下(單音蟬驃匹妙/翻降户江翻)光祿大
夫韋謏諫曰胡羯皆我之仇敵(謏蘇島翻閔先誅/胡羯故謏云然)今來
歸附茍存性命耳萬一為變悔之何及請誅屏降胡去
單于之號(屏必郢翻/去𦍑吕翻)以防㣲杜漸閔方欲撫納羣胡大
怒誅謏及其子伯陽(為下降胡執/𦙍降趙張本)　甲午苻健入長安
以民心思晉乃遣參軍杜山伯詣建康獻㨗并修好於
桓温於是秦雍夷夏皆附之(夷夏皆附健以其歸晉也/好呼到翻雍於用翻夏户)
(雅/翻)趙凉州刺史石寕獨據上邽不下十二月苻雄擊斬
之　蔡謨除司徒三年不就職(四年謨/除司徒)詔書屢下太后
遣使諭意(使䟽/吏翻)謨終不受於是帝臨軒遣侍中紀據黄
門郎丁纂徵謨謨陳疾篤使主簿謝攸陳讓自旦至申
使者十餘返而謨不至時帝方八嵗甚倦問左右曰所
召人何以至今不來臨軒何時當竟太后以君臣俱疲
乃詔必不來者宜罷朝(朝直遥/翻下同)中軍將軍殷浩奏免吏
部尚書江虨官(虨逋/閑翻)㑹稽王昱令曹曰(下令於尚書曹/也昱時錄尚書)
(六條事㑹/工外翻)蔡公傲違上命無人臣之禮若人主卑屈於
上大義不行於下亦不知所以為政矣公卿乃奏謨悖
慢傲上罪同不臣(悖蒲/内翻)請送廷尉以正刑書謨懼帥子
弟詣闕稽顙自到廷尉待罪(帥讀曰率/稽音啟)殷浩欲加謨大
辟(辟毗/亦翻)㑹徐州刺史荀羡入朝(羡自京口/朝建康)浩以問羡羡
曰蔡公今日事危(謂謨/死也)明日必有桓文之舉(言將舉兵/以問其罪)
浩乃止下詔免謨為庶人
　
　
　
　
　
　
　
　資治通鑑卷九十八
