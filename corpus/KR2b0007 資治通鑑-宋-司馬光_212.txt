
　資治通鑑卷二百十一　　宋　司馬光　撰
　　　　　　　　　　　　　　胡三省　音注
　唐紀二十七(起閼逢攝提格盡彊/圉大荒落凡四年)
　　𤣥宗至道大聖大明孝皇帝上之中
開元二年春正月壬申制選京官有才識者除都督刺
史都督刺史有政迹者除京官(京官即在/朝官也)使出入常均
永為恒式(恒户/登翻)　己卯以盧懷慎檢校黄門監(去年改/門下省)
(為黄門侍中為監檢校/黄門監檢校侍中也)　舊制雅俗之樂皆𨽻太常上
精曉音律以太常禮樂之司不應典倡優雜伎(倡音昌/伎渠綺)
(翻下/同)乃更置左右教坊以教俗樂命右驍衞將軍范及
為之使(更工衡翻/使疏吏翻)又選樂工數百人自教法曲於棃園
謂之皇帝棃園弟子(棃園在禁苑/中注已見前)又教宫中使習之又
選伎女置宜春院(宜春院當在西内/宜春門内近射殿)給賜其家禮部侍
郎張廷珪酸棗尉袁楚客皆上疏以為上春秋鼎盛宜
崇經術邇端士尚樸素深以恱鄭聲好遊獵為戒(上時/掌翻)
(疏所去翻/好呼到翻)上雖不能用咸嘉賞之　中宗以來貴戚爭
營佛寺奏度人為僧兼以偽妄富户彊丁多削髪以避
徭役所在充滿姚崇上言佛圖澄不能存趙(石虎敬重/佛圖澄澄)
(死而/趙亡)鳩摩羅什不能存秦(姚興師鳩摩羅/什興死而秦亡)齊襄梁武未
免禍殃但使蒼生安樂即是福身何用妄度姦人使壞
正法(樂音洛/壞音怪)上從之丙寅命有司沙汰天下僧尼(尼女/夷翻)
以偽妄還俗者萬二千餘人　初營州都督治栁城以
鎮撫奚契丹則天之世都督趙文翽失政奚契丹攻陷
之(見二百五卷武后萬嵗通天元/年契欺訖翻又音喫翽呼㑹翻)是後寄治幽州東漁
陽城(據舊書漁陽城在/幽州東二百里)或言靺鞨奚霫大欲降唐止以
唐不建營州無所依投為黙啜所侵擾故且附之(靺鞨/音末)
(曷霫而立翻降户/江翻啜陟劣翻)若唐復建營州則相帥歸化矣(復扶/又翻)
(帥讀/曰率)并州長史和戎大武等軍州節度大使薛訥信之
(大武軍在代州北後改/曰大同軍使疏吏翻)奏請擊契丹復置營州上亦以
冷陘之役欲討契丹(冷陘敗見上/卷先天元年)羣臣姚崇等多諫甲
申以訥同紫㣲黄門三品將兵擊契丹(将即/亮翻)羣臣乃不
敢言　薛王業之舅王仙童侵暴百姓御史彈奏業為
之請(彈徒丹翻/為于偽翻)敕紫微黄門覆按姚崇盧懷慎等奏仙
童辠状明白御史所言無所枉不可縱捨上從之由是
貴戚束手　二月庚寅朔太史奏太陽應虧不虧姚崇
表賀請書之史冊從之　乙未突厥可汗黙啜遣其子
同俄特勒及妹夫火㧞頡利發(厥九勿翻可從刋入聲/汗音寒頡户結翻  考)
(異曰舊郭䖍瓘𫝊云默啜壻今從舊突厥𫝊及唐厯舊/䖍瓘𫝊作移江可汗突厥𫝊作移湼可汗今從唐紀)
石附失畢將兵圍北庭都䕶府都䕶郭䖍瓘擊破之(阿/烏)
(葛翻將即亮/翻敗補邁翻)同俄單騎逼城下䖍瓘伏壮士於道側突
起斬之(騎竒/寄翻)突厥請悉軍中資糧以贖同俄聞其已死
慟哭而去　丁未敕自今所在毋得創建佛寺舊寺頽
壞應葺者詣有司陳牒檢視然後聽之　閠月以鴻臚
少卿朔方軍副大總管王晙兼安北大都䕶朔方道行
軍大總管令豐安定逺三受降城及旁側諸軍皆受晙
節度(靈州界有豐安定逺等軍在黄河外武徳四年分/豐州廻樂縣置豐安縣貞觀十三年省入廻樂杜)
(佑曰豐安軍在靈武西黄河外百八十餘里定逺軍在/靈武東北二百里黄河外臚陵如翻晙子峻翻降户江)
(翻/)徙大都䕶府於中受降城(杜祐曰安北府東至榆林/三百五十里南至朔方八)
(百里西至九原三百五十/里北至囘紇界七百里)置兵屯田　丁卯復置十道
按察使(罷十道按察使見上卷上/年復扶又翻使疏吏翻)以益州長史陸象先
等為之(長和/兩翻)　上思徐有功用法平直乙亥以其子大
理司直惀為㳟陵令(惀力迍翻又力尹翻/恭陵孝敬皇帝陵)竇孝諶之子
光禄卿豳公希瑊等請以已官爵讓惀以報其徳(竇孝/諶事)
(見二百五卷武后長夀二/年諶氏壬翻瑊古咸翻)由是惀累遷申王府司馬(唐/制)
(大理司直從六品上親/王府司馬從四品下)　丙子申王成義請以其府録
事閻楚珪為其府參軍(唐親王府録事從九品上/流外官也參軍正七品上)上許
之姚崇盧懷慎上言先嘗得㫖云王公駙馬有所奏請
非墨敕皆勿行(引近㫖以/寢格其請)臣竊以量材授官當歸有司
(量音/良)若緣親故之恩得以官爵為恵踵習近事(近事謂/中宗朝)
(濫官/之弊)實紊紀綱(紊音/問)事遂寢由是請謁不行　突厥石
阿失畢既失同俄不敢歸癸未與其妻來奔以為右衛
大將軍封燕北郡王(燕因/肩翻)命其妻曰金山公主　或告
太子少保劉幽求太子詹事鍾紹京有怨望語下紫微
省按問幽求等不服姚崇盧懷慎薛訥言於上曰幽求
等皆功臣乍就閑職微有沮䘮(下遐嫁翻沮在/吕翻䘮息浪翻)人情或
然功業既大榮寵亦深一朝下獄恐驚逺聽戊子貶幽
求為睦州刺史紹京為果州刺史(果州漢安漢縣地宋/於安漢故城置南宕)
(渠郡隋廢郡改安漢縣曰南充縣屬隆州武徳四年置/果州舊志睦州京師東南三千六百五十九里果州至)
(京師二千五百五十八里於考異曰幽求傳曰姚崇素/嫉忌之乃奏言幽求鬱怏  散職兼有怨言貶授睦州)
(刺史紹京𫝊曰姚崇素惡紹京之為人因奏/紹京發言怨望左遷綿州刺史今從實録)紫㣲侍郎
王琚行邉軍未還(去年遣王琚按行北邉諸軍/行下孟翻還從宣翻又如字)亦坐幽
求黨貶澤州刺史(澤州京師東北/一千三十里)　敕涪州刺史周利
貞等十三人皆天后時酷吏(周利貞裴談張栖正張思/敬王承本劉暉楊允康暐)
(封珣行張知黙衛遂忠公孫琰/鍾思亷等凡十三人涪音浮)比周興等情状差輕宜
放歸草澤終身勿齒　西突厥十姓酋長都擔叛三月
己亥磧西節度使阿史那獻克碎葉等鎮擒斬都擔降
其部落二萬餘帳(厥九勿翻酋慈由翻長知兩翻擔都/甘翻磧七迹翻降户江翻  考異曰)
(實録此月云獻擒賊帥都擔六月梟都擔首盖此月奏/擒之六月𫝊首方至耳實録此月又云以西域二萬餘)
(帳内附六月云擒其部落五萬餘帳新𫝊/云三萬帳盖兵家好虚聲今從其少者)　御史中丞
姜晦以宗楚客等改中宗遺詔(事見二百九卷/睿宗景雲元年)青州刺
史韋安石太子賔客韋嗣立刑部尚書趙彦昭特進致
仕李嶠於時同為宰相不能匡正令監察御史郭震彈
之(監古銜翻/彈徒丹翻)且言彦昭拜巫趙氏為姑䝉婦人服與妻
乘車詣其家甲辰貶安石為沔州别駕嗣立為岳州别
駕彦昭為袁州别駕(舊志岳州京師東南二千二百二/十七里袁州京師東南三千五百)
(八十里沔彌兖翻之考異曰彦昭𫝊/曰姚崇素惡彦昭  為人今從實録)嶠為滁州别駕(滁/州)
(漢全椒縣地江左為南北二譙州及新昌郡隋改南譙/州曰滁州舊志滁州京師東南二千五百六十四里滁)
(音/除)安石至沔州晦又奏安石嘗檢校定陵(定陵中/宗陵)盗隱
官物下州徵贓(下遐/嫁翻)安石歎曰此祗應須我死耳憤恚
而卒(恚於避翻/卒子恤翻)晦皎之弟也　毁天樞(造天樞見二百/五卷武后延載)
(元/年)發匠鎔其鐵錢厯月不盡先是韋后亦於天街作石
臺髙數丈以頌功徳(天街即京城朱雀街/先悉薦翻髙古號翻)至是并毁之
　夏四月辛巳突厥可汗黙啜復遣使求昏(復扶又翻/使疏吏翻)
自稱乾和永清太駙馬天上得果報天男突厥聖天骨
咄禄可汗(天男猶云天子/也咄當沒翻)　五月己丑以嵗饑悉罷員
外試檢校官(員外官一也試官二也檢校官三/也罷之以其冗濫日靡俸廩也)自今非
有戰功及别勑毋得注擬(此三項官今後非有戰功及/别敕特行録用吏兵部毋得)
(注/擬)　己酉吐蕃相坌逹延(吐從暾入聲相息/亮翻坌蒲頓翻)遺宰相書
(遺于/季翻)請先遣解琬至河源正二國封疆然後結盟琬嘗
為朔方大總管故吐蕃請之前此琬以金紫光禄大夫
致仕復召拜左散騎常侍而遣之(復扶又翻/又如字)又命宰相
復坌逹延書招懷之琬上言吐蕃必隂懷叛計請預屯
兵十萬於秦渭等州以備之(史言解琬所言其識逺/過崔漢衡上時掌翻)
黄門監魏知古本起小吏因姚崇引薦以至同為相崇
意輕之請知古攝吏部尚書知東都選事遣吏部尚書
宋璟於門下過官(唐制凡文武職事官六品以下吏兵/部進擬必過門下省量其階資校其)
(才用以審定之若擬職不當隨其優/屈退而量焉謂之過官選須絹翻)知古銜之崇二子
分司東都恃其父有徳於知古頗招權請託知古歸悉
以聞它日上從容問崇(從千/容翻)卿子才性何如今何官也
崇揣知上意(揣初/委翻)對曰臣有三子兩在東都為人多欲
而不謹是必以事干魏知古臣未及問之耳上始以崇
必為其子隱(為于/偽翻)及聞崇奏喜問卿安從知之對曰知
古微時臣卵而翼之(左𫝊楚子西謂白公勝/曰勝如卵余翼而長之)臣子愚以
為知古必徳臣容其為非故敢干之耳上于是以崇為
無私而薄知古負崇欲斥之崇固請曰臣子無狀撓陛
下法(撓奴巧翻/又奴教翻)陛下赦其辠已幸矣苟因臣逐知古天
下必以陛下為私於臣累聖政矣(累力/瑞翻)上久乃許之辛
亥知古罷為工部尚書(上考異曰舊知古傳二年還京/  屢有顧問恩意甚厚尋改紫)
(㣲令姚崇深忌憚之隂加讒毀乃除工部尚書罷知政/事新傳亦云由黄門監改紫㣲令今據實録知古自黄)
(門監罷政事其所/以罷從柳氏舊聞)　宋王成器申王成義於上兄也岐
王範薛王業上之弟也豳王守禮上之從兄也(從才/用翻)上
素友愛近世帝王莫能及初即位為長枕大被與兄弟
同寢諸王每旦朝於側門(朝直遥/翻下同)退則相從宴飲鬬雞
擊毬或獵於近郊遊賞别墅中使存問相望於道(墅承/與翻)
(使疏吏/翻下同)上聽朝罷多從諸王遊在禁中拜跪如家人禮
飲食起居相與同之於殿中設五幄與諸王更處其中
(更工衡翻下更/奏同處昌吕翻)或講論賦詩間以飲酒博奕遊獵(間古/莧翻)
(下讒/間同)或自執絲竹成器善笛範善琵琶與上更奏之諸
王或有疾上為之終日不食終夜不寢業嘗疾上方臨
朝須㬰之間使者十返上親為業煑藥(為于/偽翻)囘飆吹火
誤爇上須左右驚救之上曰但使王飲此藥而愈須何
足惜(爇如恱翻/須與鬚同)成器尤恭慎未嘗議及時政與人交結
上愈信重之故䜛間之言無自而入然專以聲色畜養
娱樂之(畜吁玉翻/樂音洛)不任以職事羣臣以成器等地逼請
循故事出刺外州六月丁巳以宋王成器兼岐州刺史
(舊制岐州京師西/三百一十五里)申王成義兼豳州刺史(録考異曰實/  舊𫝊作幽)
(州今從唐/厯舊紀)豳王守禮兼虢州刺史(虢州西至京師/四百三十里)令到
官但領大綱自餘州務皆委上佐主之(上佐長史/司馬也)是後
諸王為都䕶都督刺史者並凖此　丙寅吐蕃使其宰
相尚飲藏來獻盟書(尚吐蕃之/貴姓也)　上以風俗奢靡秋七
月乙未制乘輿服御金銀器玩宜令有司銷毁以供軍
國之用其珠玉錦繡焚于殿前(乘繩/證翻)后妃以下皆毋得
服珠玉錦繡戊戌敕百官所服帶及酒器馬衘鐙(鐙都/鄧翻)
(鞍鐙/也)三品以上聽飾以玉四品以金五品以銀自餘皆
禁之婦人服飾從其夫子(夫子者夫/若子也)其舊成錦繡聽染
為皂自今天下更毋得采珠玉織錦繡等物違者杖一
百工人減一等(唐法杖一百决臀杖二/十減一等則杖八十)罷兩京織錦坊
　臣光曰明皇之始欲為治(治直/吏翻)能自刻厲節儉如此
　晩節猶以奢敗甚哉奢靡之易以溺人也詩云靡不
　有初鮮克有終(詩蕩之辭易以/䜴翻鮮息淺翻)可不慎哉
薛訥與左監門衛將軍杜賔客定州刺史崔宣道等將
兵六萬(監古衘翻將即亮翻人考異曰舊傳云/兵二萬僉載云八萬  皆没今從唐紀)出檀州
擊契丹賔客以為士卒盛夏負戈甲齎資糧深入冦境
難以成功訥曰盛夏草肥羔犢孳息(小羊曰羔小牛曰/犢孳津之翻生也)
因糧於敵正得天時一舉滅虜不可失也行至灤水山
峽中(薊州雄武軍東北行百二十里至鹽/城守捉又東北渡灤河灤落官翻)契丹伏兵遮
其前後從山上擊之唐兵大敗死者什八九訥與數十
騎突圍得免虜中嗤之謂之薛婆(俗謂婦人之老曰婆/言薛訥老怯如老婦)
(人/也)崔宣道將後軍聞訥敗亦走訥歸罪於宣道及胡將
李思敬等八人(将即/亮翻)制悉斬之於幽州庚子敕免訥死
削除其官爵獨赦杜賔客之罪　壬寅以北庭都䕶郭
䖍瓘為凉州刺史河西諸軍州節度使(使疏/吏翻)　果州刺
史鍾紹京心怨望數上疏妄陳休咎(數所/角翻)乙巳貶溱州
刺史(溱側/詵翻)　丁未房州刺史襄王重茂薨輟朝三日追
諡曰殤皇帝(以韋氏所立故仍諡曰皇/帝重直龍翻朝直遥翻)　戊申禁百官
家毋得與僧尼道士往還壬子禁人間鑄佛寫經　宋
王成器等請獻興慶坊宅為離宫甲寅制許之始作興
慶宫(興慶宫後謂之南内在皇城中南距京城之東直/東内之南自東内逹南内有夾城複道經通化門)
(逹南内人主往來/兩宫外人莫知之)仍各賜成器等宅環於宫側(寧王岐/王宅在)
(安興坊薛王宅在勝業坊二坊相連皆/在興慶宫西寧王即宋王也環音宦)又於宫西南置
樓題其西曰花萼相輝之樓南曰勤政務本之樓上或
登樓聞王奏樂則召升樓同宴或幸其所居盡歡賞賚
優渥　乙卯以岐王範兼絳州刺史薛王業兼同州刺
史(朔考異曰實録云八月乙卯據長厯八月丙辰/  實録自此以下脱少今取唐厯舊本紀補之)仍敕
宋王以下每季二人入朝(朝直/遥翻)周而復始　民間訛言
上采擇女子以充掖庭(掖音/亦)上聞之八月乙丑令有司
具車牛於崇明門(唐六典大明宫紫宸殿内朝正殿也/殿之南面紫宸門紫宸門之左曰崇)
(明門右曰/光順門)自選後宫無用者載還其家敕曰燕寢之内
尚令罷遣閭閻之間足可知悉　乙亥吐蕃將坌逹延
乞力徐帥衆十萬冦臨洮軍蘭州至于渭源(果如解琬/之言岷州)
(溢樂縣古臨洮縣義寧二年更名渭源漢隴西之首陽/縣也後魏分隴西置渭源郡又改首陽為渭源縣唐以)
(縣屬渭州将即亮翻坌蒲頓/翻帥讀曰率下同洮土刀翻)掠取牧馬命薛訥白衣攝
左羽林將軍為隴右防禦使(薛訥以灤河之敗削除官/爵故命以白衣攝官出隴)
(右使疏吏/翻下同)以右驍衛將軍常樂郭知運為副使(常樂漢/廣至縣)
(地曹魏分廣至置宜禾縣李暠於此置凉興郡隋置常/樂鎮武徳五年改鎮為縣屬𤓰州驍堅堯翻樂音洛)
與太僕少卿王晙帥兵擊之辛巳大募勇士詣河隴就
訥教習初鄯州都督楊矩以九曲之地與吐蕃(事見上/卷睿宗)
(景雲元年鄯時/戰翻又音善)其地肥饒吐蕃就之畜牧(畜吁/玉翻)因以入
㓂矩悔懼自殺乙酉太子賔客薛謙光獻武后所製豫
州鼎銘(武后鑄九州/鼎自製銘)其末云上𤣥降鑒方建隆基(通典/載豫)
(州鼎銘曰犧農首出軒昊應期唐虞繼踵湯武/乘時天下光宅域内雍熈上𤣥降鑒方建隆基)以為上
受命之符姚崇表賀且請宣示史官頒告中外
　臣光曰日食不驗太史之過也而君臣相賀是誣天
　也采偶然之文以為符命小臣之謟也而宰相因而
　實之是侮其君也上誣於天下侮其君以明皇之明
　姚崇之賢猶不免於是豈不惜哉
九月戊申上幸驪山温湯　敕以嵗稔傷農令諸州脩
常平倉法(太宗時置義倉及常平倉以備凶荒髙宗以/後稍假以給他費至神龍中略盡至是復置)
(之/)江嶺淮浙劔南地下濕不堪貯積不在此例(貯丁/吕翻)
突厥可汗黙啜衰老昏虐愈甚壬子葛邏禄等部落詣
凉州降(邏邸佐翻/降户江翻)　冬十月吐蕃復冦渭源(復抉/又翻)丙辰
上下詔欲親征發兵十餘萬人馬四萬匹　戊午上還
宫　甲子薛訥與吐蕃戰于武街(水經注武街城在漢/狄道縣東白石山西)
(北唐為武街驛與大來谷皆屬臨洮渭/源縣界劉昫曰武街驛在渭州西界)大破之時太僕
少卿隴右羣牧使王晙帥所部二千人與訥㑹擊吐蕃
坌逹延將吐蕃兵十萬屯大來谷晙選勇士七百衣胡
服夜襲之(晙子峻翻帥讀曰率坌蒲/頓翻将即亮翻衣於既翻)多置鼔角於其後
五里前軍遇敵大呼後人鳴鼔角以應之虜以為大軍
至驚懼自相殺傷死者萬計訥時在武街去大來谷二
十里虜軍塞其中間(呼火故翻/塞悉則翻)晙復夜出襲之虜大潰
始得與訥軍合追奔至洮水復戰于長城堡(秦築長城/起臨洮因)
(以名堡復/扶又翻)又敗之(敗補/邁翻)前後殺獲數萬人豐安軍使王
海賔戰死(使疏/吏翻)戊辰姚崇盧懷慎等奏頃者吐蕃以河
為境神龍中尚公主遂踰河築城置獨山九曲兩軍(即/楊)
(矩所與九/曲之地也)去積石三百里又於河上造橋今吐蕃既叛
宜毁橋㧞城從之以王海賔之子忠嗣為朝散大夫尚
輦奉御(朝直遥翻/散悉亶翻)養之宫中　己巳突厥可汗默啜又
遣使求昏上許以來嵗迎公主　突厥十姓胡禄屋等
諸部詣北庭請降(此西突厥也降/户江翻下同)命都䕶郭䖍瓘撫存
之　乙酉命左驍衛郎將尉遲瓌使于吐蕃宣慰金城
公主吐蕃遣其大臣宗俄因矛至洮水請和用敵國禮
(驍堅堯翻將即亮翻尉紆/勿翻使疏吏翻洮土刀翻)上不許自是連嵗犯邊(異考/  曰)
(唐厯四年七月丁丑吐蕃以去年之敗遣其大臣宗俄/因矛欵塞請和自恃兵彊求敵國之禮天子忿之按自)
(此至四年非去年也既云以敗請和又何得云自恃兵/彊既云天子忿之又當年八月已許其和今從舊𫝊)
　十一月辛卯𦵏殤皇帝　丙申遣左散騎常侍解琬
詣北庭宣慰突厥降者隨便宜區處(處昌/吕翻)　十二月壬
戌沙陀金山入朝　甲子置隴右節度大使須嗣鄯奉
河渭蘭臨武洮岷郭疊宕十二州(須當作領嗣字衍奉/當作秦郭當作廓臨)
(州本漢隴西之狄道地晉置武始郡隋廢郡復為狄道/縣屬蘭州天寳三載始分置臨州新舊志皆云然據此)
(則已置臨州久矣武州古白馬之地漢武帝開置武都/郡西魏改曰石門縣置武州宕州後魏宕昌羌之地後)
(周置宕昌郡天和元年置宕州/鄯時戰翻又音善宕徒浪翻)以隴右防禦副使郭知
運為之　乙丑立皇子嗣真為鄫王(此考異曰實録於/  作鄫王於後作)
(郯王今從舊傳真余詳考新舊二史嗣真是年與嗣初/嗣𤣥同封然嗣  實帝之第四子非長子也長子乃嗣)
(直也次子則嗣謙也先天元/年封嗣直郯王嗣謙郢王)嗣初為鄂王嗣主為鄄王
(嗣主當/作嗣𤣥)辛巳立郢王嗣謙為皇太子嗣真上之長子母
曰劉華妃(劉華妃郯王嗣直之母若鄫/王嗣真之母則錢妃也亦誤)嗣謙次子也母
曰趙麗妃(帝置恵妃麗妃華/妃以代三夫人)麗妃以倡進有寵于上故
立之(以母寵而立其子母寵衰則子愛/弛矣為後廢太子張本倡音昌)　是嵗置幽州
節度經略鎮守大使領幽易平檀媯燕六州(媯居為翻/燕因肩翻)
　突騎施可汗守忠之弟遮弩恨所分部落少於其兄
遂叛入突厥請為鄉導以伐守忠(騎竒寄翻少詩/照翻鄉讀曰嚮)黙啜
遣兵二萬擊守忠虜之而還(還從宣翻又如字三考異/曰舊傳以為景龍  年事)
(按實録娑葛既為十四姓可汗自後無娑葛名但屢云/突騎施守忠入朝或者守忠即娑葛賜名邪景雲以後)
(守忠猶在又開元二年六月阿史那獻奏有龍見于北/庭為鎮将妻馮言之曰突厥施娑葛三年後破散黙啜)
(八年後自滅然則娑葛於時尚/在也竟不知死于何年故附此)謂遮弩曰汝叛其兄何
有於我遂幷殺之(書此以戒兄弟日尋干戈而/假手於他人以逞其志者)
三年春正月癸卯以盧懷慎檢校吏部尚書兼黄門監
懷慎清謹儉素不營資産雖貴為卿相所得俸賜隨散
親舊(俸芳/用翻)妻子不免饑寒所居不蔽風雨姚崇嘗有子
䘮(䘮息/浪翻)謁告十餘日政事委積懷慎不能决惶恐入謝
於上上曰朕以天下事委姚崇以卿坐鎮雅俗耳崇既
出須㬰裁决俱盡頗有得色顧謂紫㣲舍人齊澣曰予
為相可比何人澣未對崇曰何如管晏澣曰管晏之法
雖不能施於後猶能沒身公所為法隨復更之似不及
也(復扶又翻更工衡翻觀姚崇之所以問齊澣之所以/對皆揣已以方人欲不失其實今之好議論者當大)
(臣得權之時則譽之為伊傳周召為大臣者安受之而/不愧失權之後則詆之為王莾董卓李林甫楊國忠為)
(大臣者亦受之而不得以自明則今/日之諂我者乃它日之毁我者也)崇曰然則竟如何
澣曰公可謂救時之相耳崇喜投筆曰救時之相豈易
得乎懷慎與崇同為相自以才不及崇毎事推之(易以/䜴翻)
(推吐雷翻/又如字)時人謂之伴食宰相
　臣光曰㫺鮑叔之於管仲子皮之於子産皆位居其
　上能知其賢而下之授以國政孔子美之(管仲請囚/於魯鮑叔)
　(受之以歸言于桓公曰管夷吾治于髙傒使相可也/桓公用之遂霸諸侯鄭子皮當國授子産政子産辭)
　(子皮曰虎帥以聽政孰敢不聼/遂授以政鄭國大治下遐稼翻)曹參自謂不及蕭何
　一遵其法無所變更漢業以成(事見十二卷漢恵/帝二年更工衡翻)夫
　不肖用事為其僚者愛身保禄而從之不顧國家之
　安危是誠罪人也賢智用事為其僚者愚惑以亂其
　治專固以分其權媢嫉以毁其功愎戾以竊其名是
　亦辠人也(治直吏翻媢音/冒愎弼力翻)崇唐之賢相懷慎與之同
　心勠力以濟明皇太平之政夫何辠哉秦誓曰如有
　一介臣斷斷猗無它技(斷丁亂翻猗於綺翻乂/於宜翻技渠綺翻下同)其心
　休休焉其如有容人之有技若己有之人之彦聖其
　心好之(好呼/到翻)不啻如自其口出寔能容之以保我子
　孫黎民亦職有利哉懷慎之謂矣
御史大夫宋璟坐監朝堂杖人杖輕貶睦州刺史(監古/衘翻)
(朝直/遥翻)　突厥十姓降者前後萬餘帳髙麗莫離支文簡
十姓之壻也二月與􁧞跌都督思㤗等亦自突厥帥衆
來降(麗力知翻􁧞奚結翻跌徒結翻帥讀曰率鉢考異/曰實録二年九月壬子葛邏禄車鼻施失  羅俟)
(斤等十二人詣凉州内屬乙卯胡禄屋闕及首領等一/千三百十一人來降十月庚辰胡禄二萬帳詣北庭内)
(屬明年正月突厥葛邏禄下首領裴羅逹干來降二月/突厥十姓部落左廂五咄陸啜右廂五弩失畢俟斤等)
(相繼内屬前後二千餘帳三月突厥支副忌等來朝詔/曰胡禄屋大首領之匐忌四月三姓葛邏禄率衆歸國)
(五月詔葛邏禄胡屋䑕尼施等又云宜令北庭都䕶湯/嘉恵與葛邏禄胡屋等相應安西都䕶吕休璟與䑕尼)
(施相應又云及新來十姓大首領計㑹掎角唐厯九月/云胡禄屋闕啜十月云胡禄屋二萬帳新傳前云胡禄)
(屋後云胡屋按十姓有胡禄居闕啜鼠尼施處半啜諸/書名號雖各參差要之葛邏胡禄屋鼠尼施為三姓必)
(矣然胡禄屋以二萬帳而云十姓内屬前後二千餘帳/參差難據今從舊傳  余考新舊史時黙啜既破突騎)
(施不能撫安西突厥十姓故來/降而髙文簡則黙啜之子壻也)制皆以河南地處之(處/昌)
(吕/翻)　三月胡禄屋酋長支匐忌等入朝上以十姓降者
浸多夏四月庚申以右羽林大將軍薛訥為凉州鎮大
總管赤水等軍並受節度居凉州(凉州有赤水軍本赤/烏鎮有赤青泉因名)
(之幅員五千一百八/十里軍之最大者也)左衛大將軍郭䖍瓘為朔州鎮大
總管和戎等軍並受節度居并州(朔州蜀本作朔/川新紀亦然)勒兵
以備黙啜默啜發兵擊葛邏禄胡禄屋鼠尼施等屢破
之(葛邏禄本突厥諸族在北庭西北金山之西有三族/一謀落二熾俟三踏實力當東西突厥間後稍南徙)
(自號三姓葉䕶邏/郎佐翻尼女夷翻)敕北庭都䕶湯嘉恵左散騎常侍解
琬等發兵救之五月壬辰敕嘉恵等與葛邏禄胡禄屋
鼠尼施及定邉道大總管阿史那獻互相應援　山東
大蝗民或於田旁焚香膜拜設祭而不敢殺姚崇奏遣
御史督州縣捕而瘞之(膜莫胡翻膜拜胡禮拜也瘞於/計翻  考異曰舊傳開元四年)
(山東蝗大起崇奏請捕瘞按本紀三年六月山東諸州/大蝗姚崇奏差御史下諸道促官吏遣人驅撲焚瘞從)
(之是嵗田收有獲人不甚饑四年又云是夏山東河南/河北蝗蟲大起遣使分捕而瘞之又實録今年十一月)
(制以間者河南河北災蝗水潦明年正月辛未以右丞/倪若水為汴州刺史五月敕曰今年蝗暴乃是孶生所)
(由官司不早除遏任蟲成長看食田苗不恤人災自為/身計向若信其拘忌不有指麾則山東之苗掃地俱盡)
(然則三年有蝗崇令討捕不能/盡明年又有蝗也今從本紀)議者以為蝗衆多除不
可盡上亦疑之崇曰今蝗滿山東河南北之人流亡殆
盡豈可坐視食苗曾不救乎借使除之不盡猶勝養以
成災上乃從之盧懷慎以為殺蝗太多恐傷和氣崇曰
㫺楚莊吞蛭而愈疾(賈誼書曰楚王食寒葅而得蛭因/遂吞之腹有疾而不能食令尹入)
(問疾曰吾食葅而得蛭不行其罪是法廢而威不立也/譴而誅之恐監食者皆死遂吞之令尹曰天道無親唯)
(徳是輔王有仁徳疾不為/傷王疾果愈蛭之日翻)孫叔殺蛇而致福(説苑孫叔/敖為兒時)
(出遊見兩頭蛇殺而埋之還家而哭母問其故曰見兩/頭蛇恐死母曰蛇安在曰聞見兩頭蛇者死恐人復見)
(己殺而埋之矣母曰毋憂汝不死/矣吾聞有隂徳者天必報以福)奈何不忍於蝗而忍
人之饑死乎若使殺蝗有禍崇請當之　秋七月庚辰
朔日有食之　上謂宰相曰朕每讀書有所疑滯無從
質問可選儒學之士日使入内侍讀盧懷慎薦太常卿
馬懷素九月戊寅以懷素為左散騎常侍使與右散騎
常侍禇無量更日侍讀(更工/衡翻)每至閤門令乘肩輿以進
或往别館道逺聽于宫中乘馬親送迎之待以師傅之
禮以無量羸老特為之造腰輿(羸倫為翻腰輿令人舉/之適與腰平為于偽翻)
在内殿令内侍舁之(舁羊/茹翻)　九姓思結都督磨散等來
降己未悉除官遣還　西南蠻冦邊遣右驍衛將軍李
𤣥道發戎瀘䕫巴梁鳯等州兵三萬人(戎州本犍為郡/梁置戎州瀘音)
(盧/)并舊屯兵討之　壬戍以凉州大總管薛訥為朔方
道行軍大總管太僕卿吕延祚霛州刺史杜賔客副之
以討突厥　甲子上幸鳯泉湯(唐六典岐州郿/縣有鳯凰湯)十一月
乙卯還京師　劉幽求自杭州刺史徙郴州刺史(郴州/漢郴)
(縣地爲桂陽郡治昕隋/平陳置郴州郴丑林翻)憤恚(恚於/避翻)甲申卒于道(卒子/恤翻)　丁
酉以左羽林大將軍郭䖍瓘兼安西大都䕶四鎮經略
大使䖍瓘請自募闗中兵萬人詣安西討擊皆給遞䭾
及熟食(遞䭾者㳂路遞發馬牛驢䭾運兵器什物也唐/六典曰驢載曰䭾每䭾一百斤其脚直一百里)
(一百文山阪處一百二十文驢少處不得過一百五十/文平易處不得下八十文其有人負處兩人分一䭾又)
(給熟食欲其速逹/安西䭾徒何翻)敕許之將作大匠韋湊上疏以為今
西域服從雖或時有小盗竊舊鎮兵足以制之闗中常
宜充實以彊幹弱枝自頃西北二虜冦邊凡在丁壯征
行略盡豈宜更募驍勇逺資荒服(驍堅/堯翻)又一萬征人行
六千餘里咸給遞䭾熟食道次州縣將何以供秦隴之
西户口漸少凉州已往沙磧悠然(少詩沼翻下同/磧七迹翻下同)遣彼
居人如何取濟縱令必克其獲幾何儻稽天誅毋乃甚
損請計所用所得校其多少則知利害昔唐堯之代兼
愛夷夏中外乂安漢武窮兵逺征雖多克獲而中國疲
耗(唐堯協和萬邦韋凑所謂兼愛夷/夏也漢武事見漢紀夏户雅翻)今論帝王之盛徳
者皆歸唐堯不歸漢武况邀功不成者復何足比議乎
時姚崇亦以䖍瓘之策為不然既而䖍瓘卒無功(復扶/又翻)
(卒子/恤翻)　初監察御史張孝嵩奉使廓州(監古銜翻使/疏吏翻下同)還
陳磧西利害請往察其形埶上許之聽以便宜從事㧞
汗那者古烏孫也内附嵗久吐蕃與大食共立阿了逹
為王發兵攻之㧞汗那王兵敗奔安西求救孝嵩謂都
䕶吕休璟曰不救則無以號令西域遂帥旁側戎落兵
萬餘人出龜茲西數千里下數百城(璟俱永翻帥讀曰/率龜茲曰丘慈下)
(遐嫁/翻)長驅而進是月攻阿了逹于連城孝嵩自擐甲督
士卒急攻自巳至酉屠其三城俘斬千餘級阿了逹與
數騎逃入山谷(擐音宦騎/竒寄翻)孝嵩𫝊檄諸國威振西域大
食康居大宛罽賔等八國皆遣使請降(罽音/計)㑹有言其
贓汚者坐繫凉州獄貶靈州兵曹參軍(兵曹參軍即司/兵參軍是後復)
(用孝嵩為都/䕶著名西域)　京兆尹崔日知貪暴不法御史大夫李
傑將糾之日知反構傑罪十二月侍御史楊瑒廷奏曰
若糾彈之司使姧人得而恐愒(瑒雉杏翻又音/暢愒呼葛翻)則御史
臺可廢矣上遽命傑視事如故貶日知為歙縣丞(歙縣/漢屬)
(丹陽郡縣南有歙浦因以/為名唐帶歙州歙書渉翻)　或上言按察使徒煩擾公
私(等考異曰開元宰臣奏云李伯/  不知伯何人也今去其名)請精簡刺史縣令停
按察使上命召尚書省官議之姚崇以為今止擇十使
猶患未盡得人况天下三百餘州縣多數倍安得刺史
縣令皆稱其職乎(稱尺證翻/下不稱同)乃止　尚書左丞韋玢(玢/方)
(貧/翻)奏郎官多不舉軄請沙汰改授它官玢尋出為刺史
宰相奏擬冀州敕改小州姚崇奏言臺郎寛怠及不稱
職玢請沙汰乃是奉公臺郎甫爾改官玢即貶黜於外
議者皆謂郎官謗傷臣恐後來左右丞指以為戒則省
事何從而舉矣(省事謂尚書/省之事也)伏望聖慈詳察使當官者
無所疑愳乃除冀州刺史　突騎施守忠既死黙啜兵
還守忠部將蘇禄鳩集餘衆為之酋長(騎竒寄翻将即/亮翻酋慈由翻)
(長知/兩翻)蘇禄頗善綏撫十姓部落稍稍歸之有衆二十萬
遂據有西方尋遣使入見(使疏吏翻下/同見賢遍翻)是嵗以蘇禄為
左羽林大將軍金方道經略大使(西方屬金故/曰金方道)　皇后
妹夫尚衣奉御長孫昕以細故與御史大夫李傑不協
(殿中省有尚食尚藥尚衣尚舍尚乘尚輦六局各有奉/御二人尚衣奉御掌供天子衣服詳其制度辨其名數)
(而供其/進御)
四年春正月昕與其妹夫楊仙玉於里巷伺傑而敺之
(伺相吏翻/敺烏口翻)傑上表自訴曰髪膚見毁雖則痛身冠冕被
陵誠為辱國上大怒命於朝堂杖殺以謝百僚(上時掌/翻被皮)
(義翻朝/直遥翻)仍以敕書慰傑曰昕等朕之宻戚不能訓導使
陵犯衣冠雖寘以極刑未足謝罪卿宜以剛腸疾惡勿
以凶人介意　丁亥宋王成器更名憲申王成義更名
撝(二王以成字犯昭成皇/后諡號更名更工衡翻)　乙酉隴右節度使郭䖍瓘
奏奴石良才等八人皆有戰功請除游擊將軍(唐制游/擊將軍)
(從五/品下)敕下(下遐/嫁翻)盧懷慎等奏曰郭䖍瓘恃其㣲效輙侮
彛章為奴請五品(為于/偽翻)實亂綱紀不可許上從之　丙
午以鄫王嗣真為安北大都䕶安撫河東闗内隴右諸
蕃大使(據新舊書此亦郯王嗣直以為鄫王嗣真誤/也而新舊書以安北為安西亦誤使疏吏翻)以
安北大都䕶張知運為之副陜王嗣昇為安西大都䕶
安撫河西四鎮諸蕃大使以安西都䕶郭䖍瓘為之副
(陜失/冉翻)二王皆不出閤諸王遥領節度自此始　二月丙
辰上幸驪山温湯　吐蕃圍松州　丁卯上還宫　辛
未以尚書右丞倪若水為汴州刺史兼河南采訪使(唐/㑹)
(要開元二十二年二月十九日初置十道採訪處置使/據此則先置采訪使二十二年始置採訪處置使也舊)
(志汴州京師東一/千三百五十里)上雖欲重都督刺史選京官才望者
為之然當時士大夫猶輕外任揚州采訪使班景倩入
為大理少卿過大梁(唐汴州治浚儀/縣古之大梁也)若水餞之行立望
其行塵乆之乃返謂官屬曰班生此行何異登仙　癸
酉松州都督孫仁獻襲擊吐蕃於城下大破之　上嘗
遣宦官詣江南取鵁鶄鸂䳵等(鵁居肴翻鶄咨盈翻鵁/鶄似鳬而大脚髙毛冠)
(水鳥也爾雅曰鳽鵁鶄陸佃新義曰鵁鶄闘視不流其/睛交據汧出不流所謂鵁鶄旋目者也爾雅翼鳽似鳬)
(而脛髙有毛冠江東人養以厭火災又謂之交精精目/精也其目精交也陸龜䝉曰鵁鶄黑襟青脛丹爪噣色)
(㡬及項鸂苦奚翻䳵恥力翻鸂䳵亦水鳥也毛有五色/陸佃埤雅曰鸂䳵五色尾有毛如船柂小于鴨性食短)
(狐在山澤中無復毒氣故淮賦云鸂䳵尋邪而逐害此/鳥盖溪中之勑邪逐害者故以名云陳昭裕建州圖經)
(曰鸂䳵于水中宿老少若有勑令也亦/有浮游雄者左雌者右羣伍皆有式度)欲置苑中使者
所至煩擾道過汴州倪若水上言今農桑方急而羅捕
禽鳥以供園池之翫逺自江嶺水陸𫝊送食以梁肉(傳/張)
(戀翻食/祥吏翻)道路觀者豈不以陛下賤人而貴鳥乎陛下方
當以鳯皇為凡鳥麒麟為凡獸况鵁鶄鸂䳵曷足貴也
上手敕謝若水賜帛四十叚縱散其鳥　山東蝗復大
起(復扶/又翻)姚崇又命捕之倪若水謂蝗乃天災非人力所
及宜修徳以禳之(禳如/羊翻)劉聰時常捕埋之為害益甚拒
御史不從其命崇牒若水曰劉聰偽主徳不勝妖今日
聖朝妖不勝徳(妖於喬翻/朝直遥翻)古之良守(守手/又翻)蝗不入境若
其修徳可免彼豈無徳致然若水乃不敢違夏五月甲
辰勑委使者詳察州縣捕蝗勤惰者各以名聞由是連
嵗蝗災不至大饑　或言於上曰今嵗選叙大濫(選須/絹翻)
(下典/選同)縣令非才及入謝上悉召縣令於宣政殿庭(大明/宫正)
(殿曰含元殿其/北曰宣政殿)試以理人策惟鄄城令韋濟詞理第一
(鄄城古縣漢屬濟隂郡後漢為兖州治/所晉屬濮陽郡唐帶濮州鄄吉掾翻)擢為醴泉令(自/𦂳)
(縣擢為次/赤縣也)餘二百餘人不入第且令之官(百當/作十)四十五
人放歸學問吏部侍郎盧從愿左遷豫州刺史李朝隱
左遷滑州刺史(舊志滑州去京師一千四百四十里朝/直遥翻  考異曰韋濟傳云問安人䇿)
(一道今從唐厯盧從愿𫝊曰上盡召新授縣令一時於/殿庭策試考入下第者一切放歸學問唐厯試在四月)
(從愿朝隱貶在五月朝隱傳云四年春以授縣非其人/貶今從唐厯又韋濟傳曰時有人宻奏上曰今嵗吏部)
(選叙大濫縣令非才全不簡擇及縣令謝官日引入殿/庭問安人策試者一百餘人獨濟策第一或有不書紙)
(者擢濟為醴泉令二十餘人還舊官/四十五人放歸習讀今亦從唐厯)從愿典選六年與
朝隱皆名稱職(史以從愿朝隱為稱職則/或言為非矣稱尺證翻)初髙宗之世
馬載裴行儉在吏部最有名時人稱吏部前有馬裴後
有盧李濟嗣立之子也(韋嗣立思謙之/子長安中為相)　有胡人上言
海南多珠翠竒寳(海南謂林邑扶南真/臘諸國也上時掌翻)可往營致因言
市舶之利(舶音/白)又欲往師子國(師子國天竺旁國也居/西南海中舊無人民止)
(有鬼神及龍居之諸國商賈來共市易鬼神不見其形/但出珍寳顯其所堪價商賈依價取之其地和適無冬)
(夏之異諸國人聞其土樂因此競至或有/停住者遂成大國能馴養師子因以名國)求靈藥及善
醫之嫗寘之宫掖(嫗威遇翻/掖音亦)上命監察御史楊範臣與
胡人偕往求之範臣從容奏曰陛下前年焚珠玉錦繡
示不復用今所求者何以異於所焚者乎彼市舶與商
賈爭利殆非王者之體(從千容翻復扶/又翻賈音古)胡藥之性中國
多不能知况於胡嫗豈宜寘之宫掖夫御史天子耳目
之官必有軍國大事臣雖觸冐炎瘴死不敢辭此特胡
人眩惑求媚無益聖徳竊恐非陛下之意願熟思之上
遽自引咎慰諭而罷之　六月癸亥上皇崩于百福殿
(年五十五一考異曰睿宗𤣥宗實録皆曰甲子按下云/己巳睿宗  七齋度萬安公主為女道士今從舊本紀)
(唐/厯)己巳以上女萬安公主為女官欲以追福　癸酉㧞
曵固斬突厥可汗黙啜首來獻時黙啜北擊㧞曵固大
破之於獨樂水(樂音/洛)恃勝輕歸不復設備遇㧞曵固迸
卒頡質略自栁林突出斬之(兵敗潰散士卒迸走故曰/迸卒復扶又翻迸北孟翻)
時大武軍子將郝靈荃奉使在突厥(子將小將也唐令/制每軍大將一人)
(别奏八人傔十六人副二人分掌軍務奏傔減大將半/判官二人典四人總管四人二主左右虞侯二主左右)
(押衙傔各五人子將八人資其分/行陣辯金鼔及部署傔各二人)頡質畧以其首歸之
(特考異曰唐厯侔勃曵固今從實録唐厯又云靈荃引/  勒囘紇部落斬黙啜于毒樂河今從舊𫝊舊傳云入)
(蕃使郝靈儉今從唐厯又新舊紀皆云六月癸酉斬黙/啜唐厯亦在六月𤣥宗實録七月戊寅詔書與降附突)
(厥云乘其衰弱早就翦除其能捉/獲黙啜者已立賞格盖未奏到耳)與偕詣闕懸其首於
廣街㧞曵固囘紇同羅霫僕固五部皆來降置於大武
軍北黙啜之子小可汗立骨咄禄之子闕特勒擊殺之
(骨咄禄即骨篤禄黙啜之兄也永/淳二年反天授二年死黙啜代立)及黙啜諸子親信略
盡立其兄右賢王黙棘連是為毗伽可汗國人謂之小
殺毗伽以國固讓闕特勒闕特勒不受乃以為左賢王
専典兵馬　秋七月壬辰太常博士陳貞節蘇獻以太
廟七室已滿請遷中宗神主於别廟奉睿宗神主袝太
廟從之又奏遷昭成皇后祔睿宗室肅明皇后留祀於
儀坤廟(肅明皇后睿宗之元妃也昭成后次妃也以生/帝升祔睿宗而肅明后祀於别廟非禮也儀坤)
(廟見上卷/景雲二年)八月乙巳立中宗廟於太廟之西　辛未契
丹李失活奚李大酺帥所部來降(武后萬嵗通天時奚/契丹叛帝即位之後)
(孫佺薛訥相繼䘮師兩蕃不敢乘勝慿陵中國乃相帥/來降中國之勢安強有以服其心故也酺音蒲帥讀曰)
(率降户江/翻下同)制以失活為松漠郡王行金吾大將軍兼松
漠都督因其八部落酋長拜為刺史(貞觀末以契丹逹/稽部為峭落州紇)
(便部為彈汙州獨活部為無逢州芬問部為羽陵州突/便部為日連州芮奚部為徒河州墜斤部為萬丹州伏)
(部為匹黎赤山二州并松漠府凡八/部十州今復以其酋長各為刺史)又以將軍薛㤗督
軍鎮撫之大酺為饒樂郡王行金吾大將軍兼饒樂都
督失活盡忠之從父弟也(李盡忠即萬嵗通天叛/者樂音洛從才用翻)　吐
蕃復請和(復扶又翻下禄復/多復必復無復同)上許之　突厥黙啜既死
奚契丹㧞曵固等諸部皆内附突騎施蘇禄復自立為
可汗突厥部落多離散毗伽可汗患之乃召黙啜時牙
官暾欲谷以為謀主暾欲谷年七十餘(暾乃/昆翻)多智略國
人信服之突厥降户處河曲者(北河之曲/處昌吕翻)聞毗伽立多
復叛歸之幷州長史王晙上言此屬徒以其國䘮亂(䘮/息)
(浪/翻)故相帥來降若彼安寧必復叛去今置之河曲此屬
桀黠實難制御往往不受軍州約束興兵剽掠(黠户入/翻剽匹)
(妙/翻)聞其逃者已多與虜聲問往來通傳委曲乃是畜養
此屬使為間諜(畜吁玉翻/間古莧翻)日月滋久奸詐逾深窺伺邊
隙將成大患虜騎南牧必為内應(伺相吏翻/騎竒寄翻)來逼軍州
表裏受敵雖有韓彭不能取勝矣願以秋冬之交大集
兵衆諭以利害給其資糧徙之内地二十年外漸變舊
俗皆成勁兵雖一時暫勞然永久安靖比者守邉將吏
及出境使人多為䛕辭皆非事實(比毗至翻/將即亮翻)或云北虜
破滅或云降户妥帖皆欲自衒其功非能盡忠狥國願
察斯利口(孔子曰惡利口/之覆邦家者)勿忘逺慮議者必曰國家曏
時已嘗寘降户於河曲皆獲安寧(謂貞觀/時也)今何所疑此
則事同時異不可不察曏者頡利既亡降者無復異心
故得久安無變今北虜尚存(謂黙啜雖死/毗伽又立也)此屬或畏其
威或懷其惠或其親屬豈樂南來較之彼時固不侔矣
(彼時謂貞觀/之時樂音洛)以臣愚慮徙之内地上也多屯士馬大為
之備華夷相參人勞費廣次也正如今日下也願審茲
三策擇利而行縱使因徙逃亡得者皆為唐有若留至
河氷恐必有變䟽奏未報降户􁧞跌思㤗阿悉爛等果
叛冬十月甲辰命朔方大總管薛訥發兵追討之王晙
引并州兵西濟河晝夜兼行追擊叛者破之斬獲三千
級先是單于副都䕶張知運悉收降户兵仗(先悉/薦翻)令度
河而南降户怨怒御史中丞姜晦為廵邉使(使疏/吏翻)降户
訴無弓矢不得射獵晦悉還之降户得之遂叛張知運
不設備與之戰于青剛嶺(青剛嶺在慶州方/渠縣北靈州之南)為虜所擒
欲送突厥至綏州境將軍郭知運以朔方兵邀擊之大
破其衆於黒山呼延谷虜釋張知運而去上以張知運
䘮師斬之以徇毗伽可汗既得思泰等欲南入為冦暾
欲谷曰唐主英武民和年豐未有間隙不可動也(䘮息/浪翻)
(間古/莧翻)我衆新集力尚疲羸且當息養數年始可觀變而
舉毗伽又欲築城并立寺觀(羸倫為翻寺/觀古玩翻)暾欲谷曰不
可突厥人徒稀少(少詩/沼翻)不及唐家百分之一所以能與
為敵者正以逐水草居處無常(處昌/吕翻)射獵為業人皆習
武彊則進兵抄掠弱則竄伏山林唐兵雖多無所施用
若築城而居變更舊俗(更工/衡翻)一朝失利必為所滅釋老
之法教人仁弱非用武爭勝之術不可崇也毗伽乃止
　庚午𦵏大聖皇帝于橋陵(橋陵在同州蒲城縣三十/里是嵗改蒲城縣為奉先)
(縣屬京/兆尹)廟號睿宗御史大夫李傑䕶橋陵作判官王旭
犯贓傑按之反為所構左遷衢州刺史(衢州漢新安太/未之地晉改新)
(安為信安改太未為龍丘屬東陽郡唐武徳四/年分置衢州衢州京師東南四千七百十二里)　十一
月己卯黄門監盧懷慎疾亟上表薦宋璟李傑李朝隱
盧從愿並明時重器所坐者小所棄者大望垂矜録上
深納之乙未薨(黄考異曰鄭處誨明皇雜録云懐慎為/  門監吏部尚書卧病既久宋璟盧從)
(愿相與訪焉懐慎常器重二人持一人手謂曰公出入/為藩輔主上求治甚切然享國嵗久近者稍倦于勤必)
(有人乘此而進矣君其志之按懷慎初為吏部時璟貶/睦州及卒璟猶未歸從愿未嘗入相又四年未為享國)
(嵗久今/不取)家無餘蓄惟一老蒼頭請自鬻以辦䘮事(史言/盧懷)
(慎之奴異/乎人奴)　丙申以尚書左丞源乹曜為黄門侍郎同
平章事姚崇無居第寓居罔極寺以病痁謁告(唐㑹要/神龍元)
(年太平公主為天后立罔極寺於大寧坊開/元二十年改為興唐寺痁失亷翻瘧疾也)上遣使問
飲食起居狀日數十輩(使疏/吏翻)源乾曜奏事或稱㫖上輙
曰此必姚崇之謀也或不稱㫖輙曰何不與姚崇議之
(稱尺/證翻)乾曜常謝實然每有大事上常令乾曜就寺問崇
癸卯乾曜請遷崇於四方館(四方館屬/中書省)仍聽家人入侍
疾上許之崇以四方館有簿書非病者所宜處固辭上
曰設四方館為官吏也使卿居之為社稷也(處昌吕翻/為于偽翻)
恨不可使卿居禁中耳此何足辭崇子光禄少卿彛宗
正少卿异廣通賔客頗受饋遺為時所譏(遺于/季翻)主書趙
誨為崇所親信(唐中書省有主書/四人從七品上)受胡人賂事覺上親
鞫問下獄當死崇復營救(下遐嫁翻/復扶又翻)上由是不恱㑹曲
赦京城敕特標誨名杖之一百流嶺南(僉考異曰朝野/  載紫㣲舍人)
(倪若水贓至八百貫因諸王内宴姚元崇諷之曰倪舍/人正直百司嫉之欲成事何不為上言之諸王入衆共)
(救之遂釋一無所問主書趙誨受蕃餉一刀子或直六/七百錢元崇宣敕處死後有降崇乃􁧟曰别敕處死者)
(决一百配流大理决趙誨一百不死夜/遣給使縊殺之􁧟盖批字也今從舊傳)崇由是憂懼數
請避相位(數所/角翻)薦廣州都督宋璟自代十一月上將幸
東都以璟為刑部尚書西京留守(璟俱永翻/守式又翻)令馳驛詣
闕遣内侍將軍楊思勗迎之(按舊書楊思勗傳時為内/常侍右監門衛將軍内侍)
(内侍省官之長内常侍則為之貳者/也内侍從四品下内常侍正五品上)璟風度凝逺人莫
測其際在塗竟不與思勗交言思勗素貴幸歸訴于上
上嗟歎良久益重璟　丙辰上幸驪山温湯乙丑還宫
　閏月己亥姚崇罷為開府儀同三司源乾曜罷為京
兆尹西京留守(守手/又翻)以刑部尚書宋璟守吏部尚書兼
黄門監紫微侍郎蘇頲同平章事(頲他/鼎翻)璟為相務在擇
人隨材授任使百官各稱其職(稱尺/證翻)刑賞無私敢犯顔
直諫上甚敬憚之雖不合意亦曲從之突厥黙啜自則
天世為中國患朝廷旰食(朝直遥翻/旰古按翻)傾天下之力不能
克郝靈荃得其首自謂不世之功璟以天子好武功恐
好事者競生心徼倖(好呼到翻/徼工堯翻)痛抑其賞逾年始授郎
將靈荃慟哭而死(郝靈荃因人以為功授以/郎將非抑之也將即亮翻)璟與蘇頲
相得甚厚頲遇事多讓於璟璟毎論事則頲為之助璟
嘗謂人曰吾與蘇氏父子皆同居相府僕射寛厚誠為
國器(僕射謂/蘇瓌也)然獻可替否吏事精敏則黄門過其父矣
(按舊書蘇頲𫝊頲以紫㣲/侍郎同紫㣲黄門平章事)姚宋相繼為相崇善應變成
務璟善守法持正二人志操不同然協心輔佐使賦役
寛平刑罰清省百姓富庶唐世賢相前稱房杜後稱姚
宋它人莫得比焉二人每進見上輙為之起去則臨軒
送之(見賢遍翻輒/為于偽翻)及李林甫為相雖寵任過於姚宋然
禮遇殊卑薄矣(史終/言之)紫㣲舍人髙仲舒博通典籍齊澣
練習時務姚宋每坐二人以質所疑既而歎曰欲知古
問髙君欲知今問齊君可以無闕政矣　辛丑罷十道
按察使(開元二年復/置按察使)　舊制六品以下官皆委尚書省
奏擬是嵗始制員外郎御史起居遺補不擬(員外郎御/史起居遺)
(補皆臺省要官由人主親除不由尚書奏擬按唐制員/外郎從六品侍御史起居郎亦從六品補闕七品拾遺)
(及監察御史/則八品耳)
五年春正月癸卯太廟四室壞上素服避正殿時上將
幸東都(舊志東都至西/京八百五十里)以問宋璟蘇頲對曰陛下三年
之制未終(去年六月睿/宗崩故云然)遽爾行幸恐未契天心災異為
戒願且停車駕又問姚崇對曰太廟屋材皆苻堅時物
嵗久朽腐而壞適與行期相㑹何足異也(言不足以/為災異)且
王者以四海為家陛下以闗中不稔幸東都百司供擬
已備不可失信但應遷神主于太極殿更修太廟(更工/衡翻)
如期自行耳上大喜從之賜崇絹二百匹己酉上行享
禮於太極殿命姚崇五日一朝仍入閤供奉(入閤供奉/者應内殿)
(朝叅立于供奉班中姚崇舊相/也盖立于供奉班首朝直遥翻)恩禮更厚有大政輙訪
焉右散騎常侍禇無量上言隋文帝富有天下遷都之
日豈取苻氏舊材以立太廟乎此特䛕臣之言耳願陛
下克謹天戒納忠諫逺諂䛕(禇無量之言讜言也/上時掌翻逺于願翻)上弗
聽辛亥行幸東都過崤谷道隘不治(崤谷在陜/州硤石縣)上欲免
河南尹及知頓使官(車駕行幸有知/頓使使疏吏翻)宋璟諫曰陛下方
事廵幸今以此罪二臣臣恐將來民受其弊上遽命釋
之璟曰陛下罪之以臣言而免之是臣代陛下受徳也
請令待罪朝堂而後赦之(朝直/遥翻)上從之(五考異曰實録/  月乙巳以李)
(朝隱為河南尹宋璟傳云上次永寧之崤谷馳道隘狹/車騎停擁河南尹李朝隐知頓使王怡失於部伍上令)
(黜其官爵二𫝊相違盖當時河南尹不知何人非朝隱/耳又明皇雜録曰上幸東都至繡嶺宫當時炎酷上以)
(行宫狹隘謂左右曰此有佛寺乎吾将避暑於廣厦或/云六軍填委於其中不可速行上謂髙力士曰姚崇多)
(計第往覘之力士囘奏云姚崇方袗絺綌乘小駟按轡/于木隂下上恱曰吾得之矣遽命小駟而頓消暑溽乃)
(歎曰小事尚如此觸類而長之天下固受其恵/矣按正月東幸二月至東都未炎暑也今不取)　二月
甲戌至東都赦天下　奚契丹既内附貝州刺史宋慶
禮建議請復營州三月庚戌制復置營州都督於柳城
(制復扶又/翻又如字)兼平盧軍使管内州縣鎮戍皆如其舊(武后/萬嵗)
(通天元年營州/陷至是乃復)以太子詹事姜師度為營田支度使與
慶禮等築之三旬而畢慶禮清勤嚴肅開屯田八十餘
所招安流散數年之間倉廩充實市里浸繁　夏四月
甲戍賜奚王李大酺妃辛氏號固安公主(酺音/蒲)　己丑
皇子嗣一卒追立為夏王諡曰悼(夏户/雅翻)嗣一母武恵妃
攸止之女也(武攸止武/后從子也)　突騎施酋長左羽林大將軍
蘇禄部衆浸彊雖職貢不乏隂有窺邊之志五月十姓
可汗阿史那獻欲發葛邏禄兵擊之上不許　初上㣲
時與太常卿姜皎親善及誅竇懷貞等(誅懐貞等見/上卷元年)皎
預有功由是寵遇羣臣莫及常出入臥内與后妃連榻
宴飲賞賜不可勝紀(勝音/升)弟晦亦以皎故累遷吏部侍
郎宋璟言皎兄弟權寵太盛非所以安之上亦以為然
秋七月庚子以晦為宗正卿因下制曰西漢諸將以權
貴不全(謂漢髙帝時/也將即亮翻)南陽故人以優閑自保(謂漢光/武時也)皎
宜放歸田園散官勲封皆如故(散悉/亶翻)　壬寅隴右節度
使郭知運大破吐蕃於九曲　安西副大都䕶湯嘉恵
奏突騎施引大食吐蕃謀取四鎮圍鉢換及大石城(鉢/換)
(即撥換城大石/城盖石國城也)已發三姓葛邏禄兵與阿史那獻擊之
　并州長史張嘉貞上言突厥九姓新降者散居太原
以北請宿重兵以鎮之辛酉置天兵軍於并州集兵八
萬以嘉貞為天兵軍大使(天兵軍在/并州城中)　太常少卿王仁
恵奏則天立明堂不合古制又明堂尚質而窮極奢侈
宻邇宫掖人神雜擾甲子制復以明堂為乾元殿(毁乾/元殿)
(見二百四卷武后垂拱/四年復扶又翻又如字)冬至元日受朝賀(朝直/遥翻)季秋大
享復就圓丘　九月中書門下省及侍中皆復舊名(改/中)
(書門下省及省官/名見上卷元年)　貞觀之制中書門下及三品官入
奏事必使諫官史官隨之有失則匡正美惡必記之諸
司皆於正牙奏事御史彈百官服豸冠對仗讀彈文(獬/豸)
(冠法冠也一曰柱後恵文髙五寸以纚為展筩鐵柱卷/執法者服之觀王義方彈李義府事可見彈徒丹翻下)
(同/)故大臣不得専君而小臣不得為讒慝(慝吐/得翻)及許敬
宗李義府用事政多私僻奏事官多俟仗下於御坐前
屏左右宻奏(坐徂臥翻/屏必郢翻)監奏御史(監奏御史意即殿中/侍御史也監古銜翻)
(下/同)及待制官(永徽中命𢎞文館學士一人日待制于武/徳殿西門文明元年詔京官五品已上清)
(官日一人待制于章善明福門先天末/又以朝集使六品已上二人隨仗待制)逺立以俟其退
諫官御史皆隨仗出仗下後事不復預聞(復扶/又翻)武后以
法制羣下諫官御史得以風聞言事自御史大夫至監
察得互相彈奏率以險詖相傾覆(詖皮/義翻)及宋璟為相欲
復貞觀之政戊申制自今事非的須秘宻者皆令對仗
奏聞史官自依故事(唐制天子御正殿則左右俯陛而/聽有命則退而書之若仗在紫宸)
(内閤則夾香案分立殿下自永徽之後唯/得對仗承㫖仗下之後謀議皆不得預聞)　冬十月癸
酉伊闕人孫平子上言春秋譏魯躋僖公(春秋文二年/大事于太廟)
(躋僖公傳曰逆祀也君子以為失禮禮無不順祀國之/大事也而逆之可謂禮乎子雖齊聖不先父食久矣故)
(禹不先鯀湯不先契文武不先不窋宋祖/帝乙鄭祖厲王猶上祖也上音時掌翻)今遷中宗於
别廟而祀睿宗正與魯同兄臣於弟猶不可躋(謂魯僖/公嘗臣)
(於閔/公也)况弟臣於兄(謂睿宗之/于中宗也)可躋之於兄上乎若以兄
弟同昭(昭讀/曰佋)則不應出兄置於别廟願下羣臣博議遷
中宗入廟事下禮官(下遐/嫁翻)太常博士陳貞節馮宗蘇獻
議以為七代之廟不數兄弟殷代或兄弟四人相繼為
君(殷時陽甲盤庚小辛小/乙兄弟四人相繼為君)若數以為代則無祖禰之祭
矣(禰乃/禮翻)今睿宗之室當亞高宗故為中宗特立别廟中
宗既升新廟睿宗乃祔髙宗何嘗躋居中宗之上而平
子引躋僖公為證誣罔聖朝漸不可長時論多是平子
上亦以為然故議久不决蘇獻頲之從祖兄也(長知兩/翻從才)
(用翻從考異曰唐厯曰獻頲/之再  叔今從舊志新表)故頲右之(左𫝊天子之所/右者寡君右之)
(右音/又)卒從禮官議(卒子/恤翻)平子論之不已謫為康州都城
尉(都城漢端溪縣地晉立都城縣屬晉康郡隋省併/入端溪屬信安郡唐分端溪置康州都城屬焉)
新廟成(更作太/廟成也)戊寅神主祔廟　上命宋璟蘇頲為諸
皇子制名及國邑之號(為于/偽翻)又令别制一佳名及佳號
進之璟等上言七子均養著於國風(詩曹國風曰鳲鳩/在桑其子七兮淑)
(人君子其儀一兮注云鳲鳩之養其子朝/從上下暮從下上平均如一上時掌翻)今臣等所制
名號各三十餘輙混同以進以彰陛下覆燾無偏之徳
(覆敷/又翻)上甚善之　十一月丙申契丹王李失活入朝(朝/直)
(遥翻差考異曰長厯十一月丁酉朔丙申十月晦也與/實録  一日舊紀唐厯皆云十二月己亥契丹李失活)
(來朝今/從實録)十二月壬午以東平王外孫楊氏為永樂公主
妻之(東平王續紀王慎之子也慎/太宗子樂音洛妻子細翻)　祕書監馬懷素奏
省中書散亂訛缺請選學術之士二十人整比校補從
之(比毗/至翻)于是搜訪逸書選吏繕寫命國子博士尹知章
桑泉尉韋述等二十人同刋正(桑泉縣隋開皇十六年/分猗氏縣置屬蒲州)
(考異曰舊𫝊為櫟陽尉/今從韋述集賢注記)以左散騎常侍禇無量為之使
(使疏/吏翻)於乾元殿前編校羣書
　
　
　
　
　
　資治通鑑卷二百十一
