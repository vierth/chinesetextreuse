
　大事記續編卷二十八　　　明　王禕　撰
晉中宗孝元皇帝大興元年(趙帝劉矅光初元年/成武皇帝玉衡八年)
(凉張寔建興六年/)春三月丙辰晉王睿即皇帝位改元
　解題曰周嵩上疏曰古之王者應天順時義全而後
　取讓成而後得是以享世長久重光萬載今議者以
　殿下化流江漢澤被六州欲推崇尊號臣謂今梓宫
　未反舊京未清義夫泣血士女震動冝先雪社稷大
　恥盡忠言嘉謀之助以時濟𢎞仁之功推後已之誠
　誰敢不從由是忤旨出為新安太守餘見通鑑程逈
　曰魯昭公三十二年十二月己未薨于乾侯次年夏
　六月癸亥公之喪至自乾侯戊辰定公即位不於聞
　喪之日即位必俟喪至五日之後如始薨既歛之時
　然後即位此成周之典禮也周嵩之言必有依據乃
　以忤㫖而出之尸是責者非王導乎必謂愍帝之喪
　不可卒至姑從嵩言少俟祥除豈不可也以蜀先主
　之賢猶不容費詩之論自古輔佐之臣撫事機之㑹
　知問學者少此君子所以撫卷而屡歎也
庚午立太子紹為皇太子(以本/紀修)李矩使郭黙等救洛陽
大破漢兵(以列/傳修)
　解題曰漢太子粲遣劉稚生攻趙固於洛固奔陽城
　山矩遣郭誦屯洛口以救之誦使將張皮(載記云遣/耿稚張皮)
　簡精卒千人夜渡河粲候者告有兵至粲恃其衆不
　以為虞既而誦等掩至十道俱攻粲衆奔潰殺傷大
　半(載記云粲/奔據陽鄉)因據其營獲其器械軍資不可勝數及
　旦粲見皮等人少更與稚生悉餘衆攻之聰聞粲敗
　使太尉范隆率騎赴之苦戰二十餘日不能下矩進
　救之使壯士三千泛舟迎皮賊臨河列陣數日不得
　渡皮選精騎千餘殺所獲牛馬焚燒器械突圍奔虎
　牢(載記云稚等懼率衆五/千突圍趨北山而南)追之不及聰因憤恚發病
　而死帝嘉其功除矩都督河南三郡軍事封修武縣
　侯餘見通鑑
漢螽斯則百堂災燒殺漢主聰子二十一人(以載記通/鑑目録修)
夏四月丁丑朔日有食之(以本/紀修)荀組來歸(以通鑑/目録修)漢曹
嶷來降五月叛歸石勒(以通/鑑修)癸丑廣武愍侯劉琨為段
匹磾所害(以本/紀修)
　解題曰琨為匹磾所拘自知必死神色怡如也為五
　言詩贈其别駕盧湛曰幄中有懸璧本自荆山球惟
　彼太公望昔是渭濵叟鄧生何感激千里來相求白
　登幸曲逆鴻門賴留侯重耳憑五賢小白相射鈎能
　隆二伯主安問黨與讎中夜撫枕歎想與數子逰吾
　衰久矣夫何其不夣周誰云聖達節知命故無憂宣
　尼悲獲麟西狩涕孔丘功業未及見夕陽忽西流時
　哉不與我去矣如雲浮朱實隕勁風繁英落素秋狹
　路傾華盖駭駟摧雙輈何意百鍊剛化為繞指柔琨
　詩託意非常攄暢幽憤用以激湛湛素無竒略以常
　詞酬和殊乖琨心重以詩贈之乃謂琨曰前篇帝王
　大志非人臣所言矣然琨既忠於晉室素有重望被
　拘經月逺近憤歎匹磾所署代郡太守辟閭嵩與琨
　所署雁門太守王據後將軍韓據連謀襲匹磾韓據
　女為匹殫兒妾聞其謀而告之匹磾於是執王據辟
　閭嵩及其徒黨悉誅之餘見通鑑(列傳桓温自以雄/姿風氣是宣帝劉)
　(琨之儔有以比王敦者意甚不平於北方得琨伎女/一見温便潸然而泣温問其故答曰公甚似劉司空)
　(温大悦整理衣冠又呼婢問婢云面甚似恨薄眼甚/似恨小鬚甚似恨赤形甚似恨短聲甚似恨雌温裭)
　(冠解𢃄昏然而睡不懌者數日蘇軾曰桓温之所成/殆過於越石而區區慕之者英雄必自有以相伏初)
　(不以成敗言耶以此論之光武之度本不/如𤣥德唐文皇之英氣未必過寄奴也)
六月旱(以本/紀修)甲申刁恊為尚書令(以本/紀脩)庚寅李矩都督
司州諸軍事司州刺史(以本/紀修)秋七月漢主聰寢疾召秦王
曜石勒輔政不至癸亥聰卒甲子太子粲即位改元八
月大將軍靳凖弑之發淵陵斬聰屍劉氏男女無少長
皆斬之(以載記舉要/歴補遺修)
　解題曰胡寅曰五胡之魁其才亦有過人者而不能
　輔之以學矯揉成就故其所為雖有幸中於善而暴
　戻之氣禀於所賦者終不可得而掩劉聰弑主而力
　蹀血神州擒二帝而殺之腥羶淫汚薫染河華斬戮
　忠諫矯誣上天專以無道而行未十年乃為昏㭬之
　徒變易耳目而不知也至於殺其子屠其族戮其尸
　禍及父陵火逮宗廟天之報也亦稱其施聖人所為
　謹華夷之辨不使入居中土禁其猾夏之漸豈非為
　後世深思而逺計哉事見通鑑
凖稱漢天王遣使來降曜勒討之冬十月曜稱帝改元
以勒為大將軍趙公加九錫(以載記舉要/歴補遺修)十一月乙夘
日夜出高三丈(本/紀)加江州牧王敦為荆州牧(以紀/傳修)御史
中丞熊逺上疏論時政(以列/傳修)復州郡秀孝試經策之法
(以通/鑑修)十二月漢將喬泰等殺靳凖降漢(以本紀/載記修)彭城内
史周撫叛降石勒詔下邳内史劉遐等討之(以本/紀修)石勒
克平陽(以載/記修)
晉中宗元皇帝大興二年(漢帝劉曜光初二年/成武皇帝玉衡九年)
(後趙明皇帝石勒元年/涼張寔建興七年)春二月泰山太守徐龕斬周撫
(以本/紀修)立郊丘三月辛夘合祭天地(以通/鑑修)
　解題曰胡寅曰周禮大司樂凡樂以圜鍾為宫黄鍾
　為角太簇為徴姑洗為羽冬日至於地上之圜丘奏
　之六變以祀天神以函鍾為宫太簇為角姑洗為徴
　南呂為羽夏日至於澤中之方丘奏之八變以祭地
　示又大宗伯以禋祀實柴槱燎祀其在天者而以蒼
　璧禮之以血祭貍沈疈羣祭其在地者而以黄琮禮
　之皆所以順其隂陽辨其時位設其形色而以氣類
　求之此禮之不得不異者也漢元始中姦臣附㑹周
　官大合樂之説謂宜合祭故天地共犢禮之失自此
　始晉元帝乘亂離之餘因陋就簡遂行合祭之說而
　不自以為瀆也由漢歴唐千有餘年之間而以五月
　親祀北郊者惟魏文之太和周武之建德隋高祖之
　開皇唐睿宗之先天皆希闊一時之舉然而隨得隨
　失卒無所定典禮廢墜可勝歎哉
夏四月將軍陳川以浚儀叛徐龕亦叛降石勒(以本/紀修)漢
主曜斬石勒使者勒與之絶(以通鑑/目録修)漢主曜都長安立
妃羊氏為后(以載/記修)南陽王保稱晉王改元建康(以列/傳修)
　解題曰宋庠紀年通譜建康本漢順帝年號
徐揚蝗吳郡大饑詔百官言事益州刺史應詹論𤣥虚
(以本紀吕祖/謙標目脩)祖逖攻陳川于蓬關石勒遣石虎救之逖
退屯淮南(以通鑑/目録脩)
　解題曰今汴梁尉氏縣俱有蓬池陳川為蓬陂塢主
　疑即此地
石勒陷幽州段匹磾犇邵續(以列傳通/鑑目録脩)曹嶷賂石勒以
河為境(以吕祖謙/標目修)梁州刺史周訪擊杜曽斬之加安南
將軍(以本/紀脩)六月漢改號趙(以吕祖謙/標目修)秋八月遣將軍羊
鑒討徐龕(以本/紀脩)冬十一月戍寅石勒自稱趙王(以本/紀修)十
二月慕容廆䧟遼東平州刺史崔毖奔髙句驪(以本/紀修)是
嵗蒲洪降趙(以吕祖謙/標目修)
晉中宗元皇帝大興三年(趙帝劉矅光初三年/成武皇帝玉衡十年)
(後趙明皇帝二年/凉張茂建興八年)春正月趙中山公虎圍厭次二月執邵
續詔以續子緝為冀州刺史(以本/紀脩)趙將尹安等以洛陽
降李矩(以通/鑑脩)三月以慕容廆為安北將軍平州刺史(以/通)
(鑑/脩)夏五月庚寅地震(以本/紀脩)晉王保為其將張春所殺(以/吕)
(祖謙標/目脩)徐龕請降不受除羊鑒名以徐州刺史蔡豹領
其兵(以列/傳脩)六月丁酉盜殺涼州刺史西平元公張寔其
弟茂立(以本/紀脩)氐羌巴羯叛趙趙以光禄大夫游子逺為
征討都督破降之(以吕祖謙/標目脩)祖逖屯雍邱秋七月加逖
鎮西將軍河以南多來歸(以紀/傳脩)
　解題曰(雍邱開封府/縣本杞國)蘇轍曰敵國相圖必審於彼已
　將彊敵弱則利於進取將弱敵彊則利於自守東晉
　渡江中原雖屢有變而南兵不出出亦無功皆夷狄
　自相屠滅而已石勒之死庾亮為北伐之計石虎之老
　庾翼為徙鎮之役皆無成而死及符堅之敗謝安父
　子有席卷之意終以兵將奔潰無尺寸之得其後宋
　文自謂富强以兵挑元魏梁武志於并吞失信於高
　氏陳宣乘高氏之衰攘取淮南皆繼之以亡敗者何
　東南地薄兵脆將非命世之雄其世固如此也自江
　南建國惟桓温西征符健東討慕容兵鋒所及敵人
　震動及宋武破廣固䧟長安所至蕩定有弔伐之風
　此二人者誠非常將也然桓温終以敗衂宋武未能
　定秦狼狽而反況其下者乎晉元帝初定江南以祖
　逖為豫州刺史進據譙城然未嘗為深入計也石勒遣
　兵攻逖逖輒破其衆自河以南盡為晉土方將經畧
　河北而帝使戴若思擁節直據其上逖怏怏不得志
　死蓋敵强將弱能知自守之為利者惟逖一人夫惟
　知自守之為進取而後可以言進取也哉事見通鑑
八月周訪卒以湘州刺史甘卓為梁州刺史(以本/紀脩)
　解題曰訪卒而王敦之難迫矣
徐龕降後趙敗蔡豹冬十月丙辰殺豹(本/紀)
　解題曰豹在徐土内撫將士外懐諸衆甚得近逺情
　聞其死多悼惜之餘見通鑑
十二月以左將軍譙王丞為湘州刺史(以列/傳脩)
晉中宗元皇帝大興四年(趙帝劉曜光初四年年/成武皇帝玉衡十一)
(後趙明皇帝三年/凉張茂建興九年)春二月徐龕復降(以本/紀脩)夏四月後趙
中山公虎䧟厭次執邵續叚匹磾尋殺之(以本/紀脩)五月庚
申免中州良民為揚州僮客者以備征役(以本/紀脩)
　解題曰薛季宣曰自用刁恊議後皆以奴為兵庾翼
　發所部六州奴征伐何充悉發二州編户奴㑹稽王
　道子發諸郡奴號曰樂屬移置京師往往百姓怨嗟
　遇敵奔敗是時雖嘗從賀循之議欲嚴分界多亭候
　時畨休以備冦然竟無成績也
終南山崩(以通/鑑脩)秋七月甲戌尚書僕射戴淵都督司兖
豫并冀雍六州軍事司州刺史鎮合肥丹陽尹劉隗都
督青徐幽平四州軍事青州刺史鎮淮隂
　解題曰按世說新語戴淵少游俠不治行檢常在江
　淮間攻掠商旅陸機還洛輜重甚盛淵使少年掠刼
　淵處鄙事神氣猶異機遥謂之曰卿才如此亦復作
　刼邪淵便泣涕投劒歸機機重之作筆薦焉晉陽秋
　祖逖性通濟不拘小節又賓從多是桀黠勇士逖待
　之如子弟永嘉中流民萬數揚土大饑賓客攻剽逖
　輒擁護全衛談者以此少之然則淵逖皆所謂不羈
　之士特逖才氣又差高爾
壬午開府儀同三司王導為司空録尚書領中書監(以本/紀修)
九月祖逖卒冬十月以其弟侍中約為豫州刺史(以本/紀修)
　解題曰逖卒而王敦之難愈迫矣葉夢得曰潘佑得
　辜於逖以其將歸石勒勒斬之以歸逖自是得勒降
　亦拒不納阻晉民歸心使堅事虜以一時之感而失
　天下之望勒斬一亡將而換河北之民以為逖堕勒
　計中而不悟古之為國者必視民之所向背其向不
　可遏其背不可挽雖湯武亦不過東征西怨西征東
　怨曰徯我后后來其蘇而已寧有人歸我反不納而
　可以得之者乎佑又謂勒自知其危故修逖先塋而
　還其叛將以求媚誠得之矣羊陸之事蓋彼此相圖
　而各知其謀故文雖為好而實伺其間兩境並獵獲
　其禽即歸之此殆兒戲耳胡為歩闡降而晉不辭乎
　世常恨逖有志不遂以是觀之縱逖不死亦未見其能
　得勒也事見通鑑
十一月後趙禁民釀酒(以通鑑/目録脩)十二月以慕容廆為都
督幽平二州東夷軍事遼東公(以本/紀脩)
晉中宗元皇帝永昌元年(趙帝劉曜光初五年年/成武皇帝玉衡十二)
(後趙明皇帝四年/凉張茂建興十年)春正月乙夘改元(以本/紀脩)戊辰王敦舉
兵武昌將軍沈充起兵於吳以應之(以本紀/通鑑脩)
　解題曰敦構逆太子中庶子温嶠謂周顗曰大將軍
　此舉似有所在當無濫耶顗曰君少年未更事人主
　自非堯舜何能無失人臣豈可得舉兵以脅主共相
　推戴未能數年一旦如此豈云非亂乎處仲剛愎强
　忍狼抗無上其言寧有恨耶餘見通鑑(葉適曰王氏/威勢所脅人)
　(不知有君嶠設此語以觀人情爾顗雖/踈然此語足以定當年是非之實矣)
譙王承甘卓移檄討王敦(以吕祖謙/標目修)
　解題曰甘卓遣㕘軍羅英至廣州與陶侃剋期侃得
　信即遣㕘軍高寳率兵下餘見通鑑(王敦蘇峻發難/一也卓約陶侃)
　(侃為之發兵不敢留難温嶠要侃侃乃以不敢越局/為辭暨遣龔登而又追回前後異情者一則侃於王)
　(敦有宿怨二則侃以/不預顧命為恨故也)
二月趙以仇池公楊難敵為武都王(以通/鑑修)秦州刺史陳
安叛趙氐羗皆附之(以通/鑑修)徵戴淵劉隗還三月以王導
為前鋒大都督
　解題曰元帥三軍之司命也而王導之言一則曰如
　導之徒心思外濟二則曰徃年之事臣等有識皆所
　未悟然則功何由而成乎此周札所以開門而延冦
　也事見通鑑
王敦㨿石頭淵隗等攻之敗績隗奔後趙刁恊出奔見
殺
　解題曰李遘曰魯昭不忍季氏薨于乾侯晉元不忍
　王敦憂憤告謝子家駒諫而劉隗勸焉隗之罪著矣
　帝終不悟雪涕而遣之闇矣事見通鑑
敦自為丞相都督中外諸軍録尚書事復不受殺驃騎
將軍戴淵左僕射周顗沈充䧟吳國内史張茂死之甘
卓至猪口而還
　解題曰陳敏之叛卓為之表裏及周玘倡義顧榮邀
　卓卓聞陳昶死懼而從榮王敦發難卓初依違顧望
　迫於鄧騫樂道融之正義既出師攻討矣及王敦使
　王卭求和又適王師敗績遂還襄陽始之懐懼則自
　逆而之順終之懐懼即自順而之逆亦終於不能保
　其身而已矣事見通鑑(按水經沔水逕江夏雲杜縣/東夏水從西來注之注云即)
　(猪口/也)
夏四月敦還武昌南蠻校尉魏又䧟湘州譙王承死之
　解題曰按水經注公安縣有油水東有澋口即武陵
　郡界東有淪口淪水南與澋水合又南通澧水及諸
　陂淵湖池相接悉是南蠻府屯故側江有大城相承
　云倉渚城即邸閣也
五月敦使襄陽太守周慮襲殺卓(以紀傳吕祖/謙標目修)秋七月
後趙中山公虎㧞泰山執徐龕尋殺之(以本/傳脩)兖州刺史
郗鑒退屯合肥(以呂祖謙/標目修)冬十月後趙圍譙祖約退屯
夀春(以吕祖謙/標目脩)新昌太守梁碩反(以本/紀脩)十一月罷司徒
并丞相府(以通/鑑脩)閏月己丑帝崩於内殿王導受遺輔政
庚寅皇太子紹即皇帝位尊所生母荀氏為建安郡君
(以本/紀脩)
　解題曰胡寅曰漢文尊薄氏與太后比自是帝王妾
　母按例推崇以為常典其能矯制私情祈合正義者
　十無一二若明帝之與荀氏可謂事親以道者矣
十二月後趙濮陽景侯張賓卒(以通/鑑脩)張茂取趙隴西南
安之地(以通/鑑脩)是嵗大旱(以宋五/行志脩)
晉肅宗明皇帝太寧元年(趙帝劉曜光初六年年/成武皇帝玉衡十三)
(後趙明皇帝五年年/凉張茂建興十一)春正月成冦臺登降越嶲漢嘉二
郡(以本/紀脩)
　解題曰按韋齋休雲南行記黎州至臺登城五百餘
　里至嶲州百餘里(孫水出/臺登山)
二月庚戌葬孝元皇帝于建平陵廟號世宗(以本/紀脩)三月
戊寅朔改元(本/紀)後趙陷下邳徐州刺史卞敦退保盱眙
(以本/紀脩)詔徵王敦夏四月加敦殊禮敦屯于湖自領揚州
牧以王導為司徒(以本/紀修)五月成冦寧州刺史王遜大破
之(以紀/傳脩)梁碩䧟交州刺史王諒死之(以本/紀脩)六月壬子立
妃庾氏為皇后以后兄中領軍亮為中書監(以本/紀脩)陶侃
平梁碩加征南大將軍開府(以本/紀脩)秋七月趙平陳安以
姚弋仲為平西將軍(以本/紀脩)
　解題曰按蕭方三十國春秋姚弋仲燒當羌也
以尚書郗鑒都督揚州江西軍事揚州刺史八月為尚
書令(以紀/傳修)
　解題曰淮南廬江二郡属揚州三國以來謂之江西
　者以其在大江之西也劉裕欲拓河南義熈九年始
　割揚州大江以西大靁以北悉属豫州
後趙石虎擊青州曹嶷降殺之(以吕祖謙/標目脩)趙主曜擊張
茂降之封為凉王(以通/鑑修)冬十一月王敦以其兄荆州刺
史含為征東將軍都督揚州江西軍事(以本/紀脩)
　大事記續編卷二十八
