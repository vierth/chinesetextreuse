史記集解卷一百十六
　　　　　　　　　　　　　宋　裴駰　撰
史記一百十六
西南夷列傳第五十六
西南夷君長以什數夜郎最大其西靡莫之屬以什數
滇最大(如淳曰滇音顛/顛馬出其國也)自滇以北君長以什數卭都最
大此皆魋結耕田有邑聚其外西自同師以東(韋昭曰/邑名也)
北至楪榆(韋昭曰在益/州楪音葉)名為嶲昆明(徐廣曰永昌/有嶲唐縣)皆編
髪隨畜遷徙毋常處毋君長地方可數千里自嶲以東
北君長以什數徙筰都最大(徐廣曰徙在漢嘉/筰音昨在越嶲)自筰以
東北君長以什數冉駹最大其俗或土著或移徙在蜀
之西自冉駹以東北君長以什數白馬最大皆氐類也
此皆巴蜀西南外蠻夷也始楚威王時使將軍莊蹻將
兵循江上畧巴蜀黔中以西莊蹻者故楚莊王苖裔也
蹻至滇池地方三百里旁平地肥饒數千里以兵威定
屬楚欲歸報㑹秦擊奪楚巴黔中郡道塞不通因還以
其衆王滇變服從其俗以長之秦時常頞(音/案)畧通五尺
道諸此國頗置吏焉十餘嵗秦滅及漢興皆棄此國而
開蜀故檄巴蜀民或竊出商賈取其筰馬僰僮髦牛以
此巴蜀殷富建元六年大行王恢擊東越東越殺王郢
以報恢因兵威使番陽令唐蒙風指曉南越南越食蒙
蜀枸醬(徐廣曰枸一作茍音窶駰案漢書音義曰枸木/似榖樹其葉如桑葉用其葉作醬酢美蜀人以)
(為珍/味)蒙問所從來曰道西北牂牱牂牱江廣數里出番
禺城下䝉歸至長安問蜀賈人賈人曰獨蜀出枸醬多
持竊出市夜郎夜郎者臨牂牱江江廣百餘歩足以行
船南越以財物役屬夜郎西至同師然亦不能臣使也
蒙乃上書說上曰南越王黄屋左纛地東西萬餘里名
為外臣實一州主也今以長沙豫章往水道多絶難行
竊聞夜郎所有精兵可得十餘萬浮舩牂牱江出其不
意此制越一竒也誠以漢之彊巴蜀之饒通夜郎道為
置吏易甚上許之乃拜蒙為郎中將將千人食重萬餘
人從巴蜀筰闗入遂見夜郎侯多同蒙厚賜喻以威徳
約為置吏使其子為令夜郎旁小邑皆貪漢繒帛以為
漢道險終不能有也乃且聽䝉約還報乃以為犍為郡
發巴蜀卒治道自僰道指牂牱江蜀人司馬相如亦言
西夷卭筰可置郡使相如以郎中將往喻皆如南夷為
置一都尉十餘縣屬蜀當是時巴蜀四郡(徐廣曰漢中/巴郡廣漢蜀)
(郡/)通西南夷道戍轉相饟數嵗道不通士罷饑離溼死
者甚衆西南夷又數反發兵興擊耗費無功上患之使
公孫宏往視問焉還對言其不便及宏為御史大夫是
時方築朔方以據河逐胡宏因數言西南夷害可且罷
專力事匈奴上罷西夷獨置南夷夜郎兩縣一都尉(徐/廣)
(曰元光六年南/夷始置郵亭)稍令犍為自葆就及元狩元年博望侯
張騫使大夏來言居大夏時見蜀布卭竹杖(韋昭曰卭/縣之竹屬)
(蜀瓚曰卭山名此竹/節髙實中可作杖)使問所從來曰從東南身毒國(徐/廣)
(曰字或作竺漢書直云身毒史記一本作乾毒/駰案漢書音義曰一名天竺則浮屠胡是也)可數千
里得蜀賈人市或聞卭西可二千里有身毒國騫因盛
言大夏在漢西南慕中國患匈奴隔其道誠通蜀身毒
國道便近有利無害於是天子乃令王然于柏始昌呂
越人等使間出西夷西指求身毒國至滇滇王嘗羌(徐/廣)
(曰嘗一/作賞)乃留為求道西十餘軰嵗餘皆閉昆明(如淳曰/為昆明)
(所閉/道)莫能通身毒國滇王與漢使者言曰漢孰與我大
及夜郎侯亦然以道不通故各自以為一州主不知漢
廣大使者還因盛言滇大國足事親附天子注意焉及
至南越反上使馳義侯因犍為發南夷兵且蘭君恐逺
行旁國虜其老弱乃與其衆反殺使者及犍為太守漢
乃發巴蜀罪人嘗擊南越者八校尉擊破之㑹越已破
漢八校尉不下即引兵還行誅頭蘭頭蘭常隔滇道者
也已平頭蘭遂平南夷為牂牱郡夜郎侯始倚南越南
越已滅㑹還誅反者夜郎遂入朝上以為夜郎王南越
破後及漢誅且蘭卭君并殺筰侯冉駹皆震恐請臣置
吏乃以卭都為越嶲郡筰都為沈犁郡冉駹為汶山郡
(應劭曰今/蜀郡岷江)廣漢西白馬為武都郡上使王然于以越破
及誅南夷兵威風喻滇王入朝滇王者其衆數萬人其
旁東北有勞􁎹靡莫皆同姓相扶未肯聽勞􁎹靡莫數
侵犯使者吏卒元封二年天子發巴蜀兵擊滅勞􁎹靡
莫以兵臨滇滇王始首善以故弗誅滇王離難西南夷
舉國降請置吏入朝於是以為益州郡賜滇王王印復
長其民西南夷君長以百數獨夜郎滇受王印滇小邑
最寵焉
太史公曰楚之先豈有天禄哉在周為文王師封楚及
周之衰地稱五千里秦滅諸侯唯楚苖裔尚有滇王漢
誅西南夷國多滅矣唯滇復為寵王然南夷之端見枸
醬番禺大夏杖卭竹西夷後揃剽分二方(史記音義/曰音翦)卒
為七郡(徐廣曰犍為牂牱越巂益/州武都沈犂汶山地也)
　
　
　
　史記集解卷一百十六
