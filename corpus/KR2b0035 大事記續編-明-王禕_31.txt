
　大事記續編卷三十　　　明　王禕　撰
晉孝宗穆皇帝永和六年　(趙帝石祗永寧元年年涼/張重華建興三十八)
(代高祖皇帝建國十三年永燕景昭皇/帝元平三年  魏帝冉閔  興元年)春正月趙冉閔
更其國號曰衞改元青龍趙汝隂王琨等討之大敗閏
二月閔弑其主鑒盡滅石氏自即帝位改元國號魏(以/呂)
(祖謙標/目修)
　解題曰事見通鑑按載記勒以成帝咸和三年僣立
　二主四子凡二十三年以永和五年滅宋庠紀年通
　譜青龍本魏明帝年號永興本漢桓帝惠帝年號陳
　亮曰晉自元帝息心于一隅而胡羯鮮卑氐𦍑迭起
　中國無歲不尋干戈而江左卒亦不得一日寧然淵
　勒遂無遺種而愍懷之痛猶有所諉以自安也晉之
　植根本無可言者而江左諸臣若祖逖周訪之徒皆
　有虎視河洛之意而桓温之師西至灞上東至枋頭
　又於其間修陵寢于洛陽盖未盡置中國于度外也
　故劉裕竟能一平河洛而後晉亡百年之間其事既
　已如此而天地之正氣固將有所發泄矣元魏起而
　承之孝文遂定都洛陽以修中國之衣冠禮樂而江
　左非復天命人心之所繫矣是以一天下者卒在西
　北而不在東南天人之際豈不甚可畏哉
丁丑彗星見于亢(本/紀)己丑中軍將軍殷浩都督揚豫徐
兖青五州軍事蒲洪都督河北軍事其子健監征討前
鋒軍事洪自稱三秦王改姓苻氏(以通鑑呂祖/謙標目修)
　解題曰李舜臣曰往年以燕王之號命慕容雋今年
　以信都襄國之號命蒲洪及其子健明年以高陵太
　原之號命姚弋仲及其子襄客主初不相通而但以
　方州遥授此曹窘於變故應時受命旋則背去苻健
　則自枋頭以入關慕容雋則自薊以入冀姚襄則自
　潁昌以入洛前日之願受封爵者今皆起為敵國于
　關河許洛之間矣可勝歎哉事見通鑑
三月燕伐趙取幽州徙都薊(以載/記修)故趙將麻秋鴆殺苻
洪苻健斬之(以本/紀修)趙新興王祗即帝位于襄國改元
　解題曰宋庠紀年通譜永寧本漢安帝晉惠帝年號
夏四月遣汝隂王琨伐魏(以呂祖謙/標目修)五月取魏合肥(以/本)
(紀/修)六月魏敗趙兵(以通/鑑修)秋七月段龕據廣固稱齊王(以/通)
(鑑/修)
　解題曰事見通鑑水經注濁水一名溷水出廣固縣
　為山東北流逕廣固城城四周絶澗岨水深隍晏謨
　齊地記城曹嶷所築有大澗甚廣因之為固(曾肇青/州南洋)
　(橋記青州治臨淄晉曹嶷築廣固城劉裕平燕羊穆/之築東陽城即今治北城洋水出石膏山東北入鉅)
　(定見班固書今石膏山距城二十五里水經謂之巨/洋或曰朐瀰今曰渠洱河與固説合今俗呼洋水有)
　(二曰南洋河今橋是也曰北/洋河距北城若干里者是也)
八月故趙司馬杜洪據長安自稱晉征西將軍苻健稱
晉征西大將軍帥衆入關(以舉要厯/補遺修)故趙統衞軍張賀
度等攻鄴魏主閔大敗之(以通鑑/目録修)九月燕王雋循冀州
(以載/記修)冬十月杜洪出奔(以通/鑑修)十一月魏主閔圍襄國(以/本)
(紀/修)十二月免蔡謨為庶人(以本/紀修)
　解題曰程逈曰孟子曰無罪而殺士則大夫可以去
　無罪而戮民則士可以徙若無罪而誅三公此亡國
　之證也紂殺比干是也桓温謂浩儀刑百揆亦過論
　也事見通鑑
晉孝宗穆皇帝永和七年　(趙帝石祗永寧二年年涼/張重華建興三十九)
(代高祖皇帝建國十四年景燕景昭皇帝元平四年/魏帝冉閔永興二年  秦  明皇帝苻健皇始元年)
春正月丁酉日有食之(本/紀)段龕來降(以本/紀修)丙辰苻健即
天王位國號秦改元(以載/記修)魏主閔圍襄國姚弋仲燕王
雋遣兵救趙三月趙汝隂王琨會之閔大敗而還趙遣
其將劉顯伐魏閔敗之(以載/記修)杜洪召司馬􁆇夏四月􁆇
與苻健戰于五丈原敗還(以本/紀修)
　解題曰往年􁆇出駱谷畏石苞王朗之衆而還及苞
　朗退杜洪苻健各借晉名字以相圖此勲進取之時
　也乃恬若不聞健入長安而苻氏國矣方始赴杜洪
　之招不亦晩乎其敗宜也事見通鑑
趙劉顯弑其主祗以降魏秋七月顯復叛魏稱帝(以載/記修)
八月魏豫州牧張遇及徐兖荆洛州皆來降(以本紀/載記修)燕
慕容恪取魏中山(以呂祖謙/標目修)冬十一月姚弋仲遣使來
降以為車騎將軍督江北軍事其子襄為平北將軍都
督并州軍事(以本/紀修)十二月辛未桓温北伐拜表輙行軍
次武昌會稽王昱諭之乃止(以紀/傳修)
晉孝宗穆皇帝永和八年　(涼張重華建興四十年年/代高祖皇帝建國十五)
(永燕景昭皇帝元璽元年皇魏帝冉閔/  興三年  秦景明皇帝  始二年)春正月辛卯朔
日有食之(以本/紀修)秦王健即帝位(以呂祖謙/標目修)杜洪為司馬
張琚所殺(以通/鑑修)劉顯攻常山魏主閔敗之取襄國誅顯
(以呂祖謙/標目修)趙汝隂王琨來奔斬之(以舉要厯/補遺修)
　解題曰按載記季龍十三子五人為冉閔所殺八人
　自相殘害琨至此又死於是石氏遂絶程逈曰石勒
　囚執天子妻辱妃主塗炭生靈石虎繼之凶暴尤甚
　易曰積不善之家必有餘殃琨當餘殃之報其禍方
　興晉氏斬之合天心也胡寅指以為敵彼賊也何敵
　之云又豈一人之惠怨乎哉事見通鑑
殷浩北伐中軍將軍王羲之諫止之不聽
　解題曰浩將北伐王羲之以為必敗以書上之言甚
　切至浩遂行果為姚襄所敗復圖再舉又遺浩書曰
　知安西䘮敗公私惋怛不能須㬰去懷以區區江左
　所營綜如此天下寒心固已久矣而加之䘮敗此可
　熟念往事豈復可追願思宏將來令天下寄命有所
　自隆中興之業政以道勝寛和為本力争武功作非
　所當自冦亂以來處内外之任者未有深謀逺慮而
　疲竭根本各従所至竟無一功可論忠言嘉謀弃而
　莫用遂令天下將有土崩之勢任其事者豈得辭四
　海之責更宜虚已求當與有識共之不可復令忠允
　之言屈於當權今軍破於外資竭於内保淮之志非
　復所及莫過還保長江都督將各復舊鎮自長江以
　外羈縻而已任國鈞者引咎責躬深自貶降以謝百
　姓更與朝賢思布平政除其煩苛省其賦役與百姓
　更始庶可以救倒懸之急使君起於布衣當董統之
　任而䘮敗至此恐闔朝羣賢未有與人分其謗者若
　猶以前事為未工復求之於分外宇宙雖廣自容何
　所復被州符增運千石徵役兼至皆以運期對之䘮
　氣㒺知所厝又與會稽王昱牋陳浩不宜北伐并論
　時事曰今雖有可欣之會内求諸已而所憂乃重於
　所欣傳云自非聖人外寧必有内憂今外不寧内憂
　以深且千里饋粮自古為難况今轉運西輸許洛北
　入黄河雖秦政之弊未至于此以區區吳越經緯天
　下十分之九不亡何待而不度德量力不弊不已此
　封内所痛心歎悼而莫敢吐誠願殿下蹔廢虚逺之
　懷以救倒懸之急可謂以亡為存以禍為福矣計有
　功曰自陶侃之死慷慨圖復河洛者庾亮庾翼禇裒
　殷浩也庾禇以帝戚之重保寵懼禍其總戎外禦僥
　倖一切之功特弭謗固位爾商浩區區出於簡文之
　謬舉而浸淫以䘮邦尤為可哀簡文懼桓温之不可
　制而引浩以為腹心浩知温有不臣之跡必西伐蜀
　北伐胡以張其威使朝廷無可誰何於是先啓北伐
　之謀浩之料温則明矣而暗於審已夫以一夫之隙
　而欲經營天下以伐其謀何其大也竭江淮之力經
　營天下十之九而乃蠅營狗茍委情刺俠又何其小
　也如是而圖中原所謂不度德不量力矣餘見通鑑
以豫州刺史謝尚為安西將軍北中郎將荀羡屯夀春
張遇反于許昌浩不能進(以通/鑑修)三月姚弋仲卒襄帥衆
來降屯譙城(以呂祖謙/標目修)夏四月燕慕容恪大敗魏主閔
五月辛卯殺之六月閔子智以鄴降獲傳國璽(以載/記修)謝
尚姚襄攻許昌秦主健遣兵救之丁亥尚等大敗于誡
橋殷浩退屯夀春(以列/傳修)
　解題曰按晉惠帝紀云許昌之誡橋
秋八月庚午燕取鄴(以呂祖謙/標目修)鎮軍大將軍武陵王晞
為大宰(本/紀)九月殷浩屯泗口以軍興罷太學生徒(以通/鑑修)
冬十月謝尚遣兵克許昌(以通/鑑修)十一月戊辰燕王雋即
帝位改元(以呂祖謙/標目修)
晉孝宗穆皇帝永和九年　(涼張重華建興四十一年/代高祖皇帝建國十六年)
　(燕景昭皇帝元璽二年/秦景明皇帝皇始三年)春涼張重華遣兵伐秦敗歸
夏五月重華復伐秦詔以為涼州牧(以本紀/通鑑修)秋八月遣
河間王欽修復五陵(以本/紀修)姚襄屯歴陽殷浩遣客刺之
不克冬十月浩北伐以襄為前鋒襄敗浩于山桒(以紀/傳修)
十一月丁卯西平王敬烈公張重華卒其子耀靈立其
都督中外軍事張祚弑之自立(以通/鑑修)殷浩遣將攻山桒
兵敗姚襄據盱眙(以呂祖謙/標目修)尚書僕射謝尚都督豫揚
江西軍事前將軍豫州刺史鎮歴陽(以本紀/載紀修)是歲燕以
給事黄門侍郎慕容垂鎮常山(以通/鑑修)
甲寅晉孝宗穆皇帝永和十年　(涼張祚和平元年十/代高祖皇帝建國)
(七年秦燕景昭皇帝元璽三/年    景明皇帝皇始四年)春正月涼張祚稱王改元
(以本/紀修)故魏將周成反襲取洛陽(以本/紀修)桓温表廢殷浩為
庶人内外大權一歸之矣温二月遂伐秦(以呂祖謙/標目修)前
會稽内史王述為揚州刺史(以通/鑑修)三月姚襄降燕(以本/紀修)
夏四月己亥桓温及秦太子萇戰于藍田敗之北海王
猛説温渡灞水不能用以猛為軍謀祭酒(以載記/本紀修)
　解題曰按載記猛字景略瓌姿雋偉博學好兵書謹
　重嚴毅氣度雄逺細事不干其慮浮華之士咸輕而
　笑之猛悠然自得不以屑懷惟徐統見而竒之召為
　功曹不應隠于華隂山桓温入關猛被褐詣之一面
　談當世之事捫虱而言旁若無人温察而異之問曰
　吾奉天子之命率鋭師十萬仗義討逆為百姓除殘
　賊而三秦豪傑未有至者何也曰公不逺數千里深
　入冦境長安咫尺而不渡灞水百姓未見公心故也
　所以不至温黙然無以酬之餘見通鑑(胡寅曰猛居/華山即彼土)
　(之豪傑矣温乃舎而問三秦猛固以輕之矣温雖至/灞上實憚苻堅而不前猛固已窺之矣所以不肯従)
　(之温若以猛為謀主咨訪取秦之䇿苻氏不知所以/為計矣當時徑逼長安上計也薛珍猶知之以偏師)
　(進猶有所獲猛豈不能辨此哉温上不/能致猛下不能容珍宜功名之不遂也)
燕衞將軍慕容恪為大司馬録尚書事(以呂祖謙/標目修)五月
江西流民郭敞執陳留内史降姚襄(以通/鑑修)桓温及秦丞
相苻雄戰于白鹿原敗績六月丁丑還温欲以王猛歸
猛辭(以本/紀修)
　解題曰按王猛傳温之將還賜猛車馬拜高官督䕶
　請以俱南猛還山咨師師曰卿與桓温豈並世哉在
　此自可富貴何為逺乎猛乃止北史列傳薛强字威
　明與王猛友善桓温入關猛謁之温曰江東無卿比
　也秦國定多竒士如生輩尚有㡬人吾欲與之俱南
　猛曰公求可與撥亂濟時者薛威明其人也温曰聞
　之久矣强聞之自商山來謁與猛皆署軍謀祭酒强
　察温有大志而無成功乃勸猛止俄而温敗餘見通
　鑑(北史陽平公融為書將以車馬聘强猛以為不可/屈乃止苻堅如河東伐張平自與數百騎馳至强)
　(壘下求與相見强使主簿責之因宣言曰此城終無/生降之理但有死節之將耳諸將請攻之堅曰須吾)
　(平晉自當面縳舎之以勸事君者後堅伐晉軍敗强/遂總宗室强兵威振河輔破慕容永于陳川姚興聞)
　(而憚之重/加禮命)
晉孝宗穆皇帝永和十一年　(涼張𤣥靚建興四十三/年  代高祖皇帝建國)
(十八年厲燕景昭皇帝元璽四/年  秦  主苻生夀光元年)夏五月姚襄據許昌(以/呂)
(祖謙標/目修)六月乙酉秦主健卒丙戌太子生即帝位改元
(以呂祖謙/標目修)秋八月涼張祚弑張耀靈其將軍宋混河州
刺史張瓘弑之立其弟𤣥靚復稱建興年(以呂祖謙/標目修)九
月秦主生殺其后梁氏及太傅毛貴等(以朱熹/綱目修)冬十月
謝尚督并冀幽州軍事鎮西將軍鎮夀春(以通/鑑修)十一月
燕太原王恪擊段龕(以載/記修)是歲以蔡謨為左光禄大夫
開府謨尋卒謚文穆(以列/傳修)
晉孝宗穆皇帝永和十二年　(涼張𤣥靚建興四十四/年  代高祖皇帝建國)
(十九年厲燕景明皇帝元璽五/年  秦  主苻生夀光二年)春正月丙申燕慕容恪
圍廣固鎮北將軍段龕大敗之(以通鑑/目録修)三月桓温請移
都洛陽不許三月以温為征討大都督討姚襄(以呂祖/謙標目)
(修/)夏五月秦太后强氏以憂卒(以通/鑑修)姚襄攻周成于洛
陽(以通/鑑修)秋八月己亥桓温及姚襄戰于伊水大敗之執
周成而歸(以紀/傳修)遣兖州刺史荀羡救段龕(以通/鑑修)冬十月
癸巳朔日有食之(以本/紀修)十一月丙子段龕降于燕(以通/鑑修)
詔修洛陽五陵十二月緦服臨于太極殿三日(以本紀/通鑑修)
晉孝宗穆皇帝升平元年　(涼張𤣥靚建興四十五年/代高祖皇帝建國二十年)
(秦燕景明皇帝元夀元年年/  昭宣皇帝苻堅永興元)春正月壬戌朔帝加元服
太后歸政改元(以本/紀修)二月癸丑燕改元(以呂祖謙/標目修)夏五
月秦大敗姚襄于三原斬之降其弟萇(以呂祖謙/標目修)
　解題曰按載記姚襄帥衆萬餘攻平陽太守苻産于
　匈奴堡符柳救之為襄所敗引還蒲坂襄遂克之殺
　苻産遣使従苻生假道將還隴西生將許之苻堅諫
　曰姚襄人傑也今還隴西必為深害不如誘以厚利
　伺隙而擊之生乃止遣使拜襄官爵襄不受斬其使
　者焚所送章䇿冦掠河東生怒命其大將軍張平討
　之襄乃卑辭厚幣與平結為兄弟平更與襄通和襄
　尋徙北屈(西慈州吉鄉縣通典文城郡西有萇所築/城徐鍇方輿志姚襄築西臨黄河控帶龍)
　(門要津/之險)將圖關中進屯杏城(今中部縣漢書朔方為/西部休屠為北部渠搜)
　(為中部屬坊州西七里有杏城鎮劉石苻重/兵守之後魏文帝改東秦州孝明改北華州)遣其従
　兄姚蘭畧地鄜城(今鄜州縣本/漢鄜縣地)兄益生及將軍王欽
　盧招集北地戎夏歸附者五萬餘戸生遣其將苻飛
　拒戰蘭敗為飛所執襄率衆西引生又遣苻堅鄧羌
　等要之襄將戰沙門智通固諫宜厲兵收衆更思後
　舉襄曰二雄不俱立冀天不棄德以濟黎元吾計决
　矣會羌來逼襄怒遂長驅而進戰于三原(今耀州三/原縣本漢)
　(池陽/地)襄敗為堅所殺時年二十七餘見通鑑
六月東海王堅弑其主生自稱天王改元以王猛為中
書侍郎(以呂祖謙/標目修)
　解題曰宋庠紀年通譜永興本漢桓帝晉惠帝魏冉
　閔年號事見通鑑
燕殺段龕(以通/鑑修)秋七月秦冀州牧張平來降以為并州
刺史(以本/紀修)八月丁未立皇后何氏(本/紀)冬十一月癸酉燕
徙都鄴(以呂祖謙/標目修)秦王堅殺其兄丞相録尚書事清河
王灋(以載/記修)
　解題曰按載記初堅母以灋長而賢又得衆心懼終
　為變至此遣殺之堅性仁友與灋訣于東堂慟哭嘔
　血餘見通鑑殺灋者堅也借曰出於太后之意獨不
　能力争而脱其死乎凡若此類史家多為之文飾未
　可憑也
十二月秦以王猛為尚書左丞舉異才修廢職課農桑
恤困窮立學校旌節義秦民大悦(以通/鑑修)
　解題曰按王猛傳苻堅將有大志聞猛名遣呂婆樓
　招之一見便若平生語及廢興大事異符同契若元
　徳之遇孔明也及堅僣位以猛為中書侍郎時始平
　(梁載言十道志興平漢平陵縣魏/文帝改為始平苻堅移于茂陵)多枋頭西歸之人
　豪右縦横刼盜充斥乃轉猛為始平令猛下車明法
　峻刑澄察善惡禁勒强豪鞭殺一吏百姓上書訟之
　有司劾奏檻車徴下廷尉詔獄堅親問之曰為政之
　體德化為先蒞位未㡬而殺戮無數何其酷也猛曰
　臣聞宰寧國以禮治亂邦以法陛下不以臣不才任
　臣以劇邑謹為明君揃除凶猾始殺一姦餘尚萬數
　若以臣不能窮殘盡暴肅清軌法者敢不甘心鼎鑊
　以謝孤負酷政之刑臣實未敢受之堅謂羣臣曰王
　景略故是夷吾子産之流也於是赦之遷尚書左丞
　相餘見通鑑
晉孝宗穆皇帝升平二年　(涼張𤣥靚建興四十六年/代高祖皇帝建國二十一)
(年秦燕景明皇帝元夀二年/    昭宣皇帝永興二年)春正月會稽王昱歸政不
許(以本/紀修)二月秦王堅討張平三月降之(以通/鑑修)夏五月有
星孛于天船(以本/紀修)秋八月壬申吳興太守謝萬為西中
郎將監司豫冀并州軍事豫州刺史(以本/紀修)九月秦殺特
進樊世(以呂祖謙/標目修)
　解題曰蘇軾曰諸葛亮之治蜀王猛之治秦使人悚
　然不敢飾非務盡其心凡此者皆庸人之所大惡而
　讒言之所由興也是故先主拒關張之間而後孔明
　得以盡其才苻堅斬樊世黜席寶而後王猛得以畢
　其功事見通鑑
燕取并州冬略地河南十二月荀羡取山荏遂與燕戰
兵敗徵還以散騎常侍郄曇為北中郎將都督徐兖青
冀幽州軍事徐兖二州刺史鎮下邳(以本紀/通鑑修)
晉孝宗穆皇帝升平三年　(涼張𤣥靚建興四十七年/代高祖皇帝建國二十二)
(年秦燕景明皇帝元夀三年/    昭宣皇帝甘露元年)夏六月秦改元(以呂祖謙/標目修)
　解題曰宋庠紀年通譜甘露漢宣帝魏高貴鄉公吳
　孫皓年號時以甘露降安邑故改元
涼尚書僕射宋混殺都督中外軍事張瓘請𤣥靚去涼
王之號(以呂祖謙/標目修)秋八月泰山太守諸葛攸擊燕敗績
冬十月遣謝萬郄曇擊燕曇病還萬遁廢為庶人許昌
潁川譙郡皆入于燕(以通/鑑修)
　解題曰往年荀羡既敗今年諸葛攸謝萬又敗則昔
　之以地來歸者尚安繫其心哉事見通鑑
十二月秦以僕射王猛為輔國將軍司𨽻校尉僕射詹
事侍中中書令領選如故(以舉要厯/補遺修)
晉孝宗穆皇帝升平四年　(涼張𤣥靚建興四十八年/代高祖皇帝建國二十三)
(年/年)　(燕幽皇帝慕容暐建熙元/秦昭宣皇帝甘露二年)春正月甲午燕主雋卒
太子暐即帝位改元(以呂祖謙/標目修)
　解題曰按載記雋寢疾謂慕容恪曰吾疾惙然當恐
　不濟脩短命也復何所恨但二冦未除景茂沖幼慮
　其未堪多難吾欲逺追宋宣以社稷屬汝恪曰太子
　雖幼冲天縦聰聖必能勝殘刑措不可以亂正統也
　雋怒曰兄弟之間豈虚飾也恪曰陛下若以臣堪荷
　天下之任者寧不能輔少主乎雋曰若汝行周公之
　事吾復何憂餘見通鑑
二月燕以太原王恪為太宰專録朝政太師慕輿根伏
誅(以呂祖謙/標目修)三月燕以前平州刺史吳王垂都督河南
軍事鎮蟸臺(以載記/通鑑修)
　解題曰水經注司馬彪郡國志睢陽縣盧門亭城内
　續述征記逥道似蟸故謂之蟸非也按關尹子稱宋
　景公登虎圏之臺蟸臺即虎圏臺
秋八月辛丑朔日有食之既(以本/紀修)桓温以謝安為征西
司馬(以通/鑑修)
晉孝宗穆皇帝升平五年　(涼張𤣥靚升平五年四代/高祖皇帝建國二十  年)
(秦燕幽皇帝建熙二年/  昭宣皇帝甘露三年)　春二月燕河内太守呂䕶來
降三月太原王恪圍之(以通/鑑修)夏四月桓温鎮宛使其弟
黄門郎豁為建威將軍督沔中七郡軍事取許昌(以本/紀修)
涼都督中外軍事宋混卒其弟澄為領軍輔政(以呂祖/謙標目)
(修/)五月丁巳帝崩于顯陽殿
　解題曰王容曰魏明帝青龍三年昭陽殿也避司馬
　昭改元名
庚申琅邪王丕即皇帝位(以本/紀修)秋七月戊午葬穆皇帝
于永平陵廟號孝宗(以本/紀修)燕克野王(以本/紀修)九月戊申立
妃王氏為皇后(以本/紀修)涼司馬張邕殺宋澄為中䕶軍張
天錫為中領軍同輔政(以呂祖謙/標目修)秦滅張平(以通/鑑修)冬十
月呂䕶復奔燕(以本/紀修)十一月涼張天錫殺張邕為都督
中外軍事十二月涼用升平年號詔加張𤣥靚大都督
西平公(以通鑑/本紀修)
　解題曰宋庠紀年通譜張軌傳寔茂駿重華耀靈祚
　𤣥靚天錫晉傳述其始末皆世襲州牧西平公之位
　元帝中興江左而涼州但稱愍帝建興年號其門惟
　張祚簒僣改建興四十二年為和平元年不及三周
　而被戕及𤣥靚立去帝制復稱建興至四十九年始
　奉穆帝升平正朔訖天錫不聞有改元事近世龔頴
　作厯運圖述張氏年號張寔永安張茂永元張駿太
　元重華永樂𤣥靚太始天錫太清頗有倫貫詢之諸
　儒或云出崔鴻十六國春秋疑張氏於國則私用已
　年通朝廷則明奉王厯而崔書卷帙多散亂莫得稽
　證永安孫休晉惠帝永元漢和帝太元孫權太始漢
　武帝和平漢桓帝年號
秦舉孝悌廉直文學政事四科
　解題曰此王景略之政也事見通鑑
晉哀皇帝隆和元年　(涼張𤣥靚升平六年/皇帝建國二十五年)　(代高祖/燕幽皇)
(帝建熙三年四秦昭/宣皇帝甘露  年)春正月壬子改元(以本/紀修)甲寅減田
稅畆收二升(本/紀)二月辛未輔國將軍吳國内史庾希為
北中郎將徐兖二州刺史鎮下邳龍驤將軍袁真為西
中郎將監豫司并冀四州軍事豫州刺史鎮汝南(以本/紀修)
燕呂䕶攻洛陽夏五月桓温遣兵救洛陽因請遷都不
果行(以通/鑑修)
　解題曰永和之末温嘗請都洛矣事既不行六年之
　間不知温之所以植根者何如而復有此議也此心
　以為有鴻鵠將至固宜其屢發而不中節也哉事見
　通鑑
秦王堅親臨太學(以通/鑑修)
　解題曰按崔鴻十六國春秋堅考學生經義優劣品
　而第之問難五經博士多不能對謂易博士王寔曰
　朕一月三臨太學躬親厲奬庶㡬周孔微言不由朕
　而墜漢之二武其可追乎寔曰自劉石之擾儒生罕
　有或存墳籍滅而莫紀經綸學廢奄若秦皇陛下開
　庠序之美𢎞儒教之風化盛隆周垂馨千祀漢之二
　武焉足論哉自是每月一臨太學(又三月甲子堅臨/太學謂博士盧壺)
　(曰經籍湮滅追蹤漢初求書之術不可令典謨有闕/也可令諸經訓註悉通音義壺對曰諸經音義已備)
　(惟周官音義散落經注未有成師太常韋逞母宋氏/傳其父業今年八十有六而神爽無虧天其将以此)
　(母演發斯文使不墜於地堅大悦起􁅳堂/於逞家使書生百二十人隔紗幃而受業)
冬十二月戊午朔日有食之(以本/紀修)庾希退屯山陽袁真
退屯夀陽(以本/紀修)
晉哀皇帝興寧元年　(涼張天錫一年/建國二十六年)　(代高祖皇帝/燕幽皇帝建)
(熙四年露秦昭宣/皇帝甘  五年)春二月改元(以本/紀修)夏四月燕陷滎陽
(以本/紀修)五月加桓温大司馬都督中外諸軍録尚書事假
黄鉞袁真都督司冀并州軍事庾希都督青州軍事(以/本)
(紀/修)秋八月有星孛于角亢入天市(以本/紀修)閏月涼張天錫
弑其主𤣥靚而自立(以呂祖謙/標目修)九月桓温帥師北伐(以/本)
(紀/修)冬十一月汝南太守朱斌襲許昌克之(以本/紀修)
甲子晉哀皇帝興寧二年　(涼張天錫二年七代高祖/皇帝建國二十  年  燕)
(幽皇帝建熙五年年秦/昭宣皇帝甘露六)春三月庚戌朔大閲戸口令所
在土斷(以本/紀修)辛未帝不豫皇太后復臨朝(以本/紀修)夏四月
燕陷許昌汝南陳郡(以呂祖謙/標目修)
　解題曰慕容恪將取洛陽先遣人招納土民逺近諸
　塢皆歸之通鑑綱目既書燕陷許昌汝南陳郡又書
　燕陷河南諸城似為重複事見通鑑
五月戊辰以王述為尚書令衞將軍徵桓温為揚州牧
秋八月温城赭圻而居之(以本/紀修)秦殺故秦王生之弟汝
南公騰(以通/鑑修)
　解題曰生以弑死故騰繆栁雙庾武等皆囂然有欲
　叛之心猛教堅以殺人為事所謂民不見徳惟戮是
　聞亦弗思之甚矣事見通鑑
九月秦詔非命士不得乘車馬工商皂𨽻不得服金銀
錦綉(以載/紀修)
　解題曰此王景略之政也
晉哀皇帝興寧三年　(涼張天錫三年/建國二十八年)　(代高祖皇帝/燕幽皇帝建)
(熙六年元秦宣昭/皇帝建  元年)春正月庚申皇后王氏崩(以本/紀修)桓温
鎮姑孰三月右將軍桓豁監荆州揚州義城雍州京兆
軍事荆州刺史桓冲監江州荆州二郡豫州四郡軍事
南中郎將江州刺史(以本紀通/鑑目録修)丙申帝崩于西堂丁酉
琅邪王奕即皇帝位(以本/紀修)秦改元(以呂祖謙/標目修)
　解題曰宋庠紀年通譜建元本漢武帝劉聰晉康帝
　年號
三月燕太原王恪吳王垂陷洛陽將軍沈勁死之垂都
督荆揚等州軍事鎮魯陽(以本紀/通鑑修)
　解題曰按地理志南陽國有魯陽縣顔師古謂淮南
　子云魯陽公與韓戰日反三舎者也唐為汝州魯山
　縣
壬申葬哀皇帝于安平陵(以本/紀修)夏六月戊子鎮西將軍
建城襄公周撫卒以其子犍為太守楚為益州刺史(以/通)
(鑑/修)秋七月壬子立妃庾氏為皇后(以通/鑑修)冬十月秦淮南
公幼反伏誅(以通/鑑修)司馬􁆇反十一月乙卯圍成都桓温
遣江夏相朱序救之(以本/紀修)
晉海西公太和元年　(涼張天錫四年/建國二十九年)　(代高祖皇帝/燕幽皇帝建)
(熙六年元秦宣昭/皇帝建  二年)春二月己丑以張天錫為大將軍西
平郡公(以本/紀修)丙申以輔國將軍宣城内史桓秘監梁益
州軍事(以本/紀修)夏五月皇后庾氏崩(以本/紀修)朱序周楚擊司
馬􁆇斬之(以通/鑑修)秋七月秦冦荆州(以本/紀修)冬十月司徒會
稽王昱為丞相録尚書事加殊禮(以通/鑑修)涼張天錫告絶
于秦(以通/鑑修)燕陷兖州數郡(以本/紀修)是歲改元(以本/紀修)
　解題曰晉紀不書改元通鑑因之宋庠紀年通譜太
　和本魏明帝石勒李勢年號
晉海西公太和二年　(涼張天錫五年燕代高祖皇帝/建國三十年    幽皇帝建熙)
(七年建秦昭宣/皇帝  元三年)春正月庾希有罪出走(以紀/傳修)夏四月涼
張天錫攻叛將李儼于抱罕秦將軍王猛等敗之取抱
罕(以呂祖謙/標目修)五月燕太原桓王恪卒(以載/記修)
　解題曰按載記范亨燕書恪臨終暐親臨問以後事
　恪曰臣聞報恩莫大薦士版築猶可而况國之懿藩
　吳王文武兼才管蕭之亞陛下若任之以政國其少
　安不然臣恐二冦必有闚𨵦之計言終而死餘見通
　鑑昔史鰍以不能進蘧伯玉而退彌子瑕故有身後
　之諫彼疎逺之臣誠有不能盡如其意者矣恪以叔
　父之尊居受遺之任非鰍比也知慕容評之庸瑣則
　當退之而援垂以同任國事顧乃每事推評未嘗專
　訣逮臨絶然後惓惓以垂為言垂不用而燕亡矣吾
　恐恪之目終不得瞑於地下也餘見通鑑
冬十月秦并州牧晉公栁秦州刺史趙公雙洛州刺史
魏公庾雍州刺史燕公武反秦遣兵討之(以呂祖謙/標目修)
　解題曰按地理志苻堅姚興赫連勃勃并州並徙置
　河東
晉海西公太和三年　(涼張天錫六年/建國三十一年)　(代高祖皇帝/燕幽皇帝建)
(熙八年元秦昭宣/皇帝建  四年)春二月秦魏公庾以陜城降燕請兵
應接不納(以呂祖謙/標目修)
　解題曰燕用慕容評自無久存之理然亦可謂失機
　矣事見通鑑(陜城在今陜/州平陸縣)
三月丁巳朔日有食之(以本/紀修)秋七月秦誅趙公雙燕公
武九月誅晉公栁(以呂祖謙/標目修)燕尚書僕射悦綰出䕃戸
(以呂祖謙/標目修)冬十二月秦誅魏公庾(以通/鑑修)加桓温殊禮(以/通)
(鑑/修)是歲以仇池公楊世為秦州刺史(通/鑑)
晉海西公太和四年　(涼張天錫七年/建國三十二年)　(代高祖皇帝/燕幽皇帝建)
(熙九年元秦宣昭/皇帝建  五年)春三月桓温領徐兖二州刺史夏四
月温帥舟師伐燕六月敗其大都督慕容厲于黄墟燕
求救于秦秋七月温至枋頭燕主暐謀奔和龍呉王垂
止之八月秦遣將軍茍池等救燕九月丙申温陸道奔
還燕大都督吳王垂大破之于襄邑秦師又破之于譙
冬十月温還歸罪于袁真而廢之真以夀春降燕(以紀/傳修)
　解題曰按列傳載記范亨燕書温率弟南中郎冲西
　中郎袁真歩騎五萬北伐郄超諫以道逺汴水又淺
　運道不通温不従軍次胡陸(胡陸今單州魚臺縣水/經注胡陸漢章帝更名)
　(胡陵泗水東經/胡陸東城南范)攻慕容暐將慕容忠獲之進次金鄉
　(今濟/州縣)時亢旱水道不通乃鑿鉅野三百餘里以通舟
　運(今濟州鉅野縣有大野澤東平府頁城縣及濟州/任城縣有桓公􁅹中都縣有桓水即温所鑿之地)
　(也/)自清水入河(毛穆之傳使穆之監鑿鉅野百餘里/引汶會于濟川按水經汶水出泰山)
　(萊蕪縣西南流至夀張縣北至安民亭入濟濟水出/東垣縣至温縣西北當鞏縣北入于河東至北礫磎)
　(南東出過滎陽北東北過夀張汶水従東北來注之/清水出河内脩武縣之北黑山東過汲縣北又東入)
　(于河注桓温以太和四年率衆北入掘渠通濟/至義熙十三年劉武帝又廣其功謂之桓公瀆)超又
　進䇿于温曰清水入河無通運理若冦不戰運道又
　難因資無所實為深慮盛夏悉力徑造鄴城彼服公
　威略必望陣而走退還幽朔矣若能决戰則呼吸可
　定設欲城鄴難為功力百姓布野盡為官有易水以
　南必交臂請命但恐此計輕决明公必務其持重耳
　若此計不従便當頓兵河濟控引粮運令資儲充備
　足及來夏雖如賖遲終亦濟克若舎此二䇿而連軍
　西進不速决退必愆乏賊因此勢日月相引僶俛秋
　冬船道澁滯且北土早寒三軍裘褐者少恐不可以
　渉冬此大限閡非惟無食而已温不従(宋文帝之遣/劉彦之伐魏)
　(也魏崔浩答魏主曰始謂義隆軍來當上屯河中兩/道北上東道向冀州西道衝鄴如此則陛下當自討)
　(之不得徐行今則不然東列兵徑二千里一處不過/數千形分勢弱以此觀之此不過欲因何自守無北)
　(度意也其説大/槩與郄超相類)燕遣其將慕容厲與温戰于黄墟(水/經)
　(注黄水上承鉅野諸陂東流又鉅野薛訓渚歴薛材/前分為二水一東注黄水一西北入濟皇覽曰鉅野)
　(縣有肩髀冢重聚/大小與闕冡等)大敗單馬奔還高平(今濟州/鉅野縣)太守
　徐翻以郡歸順前鋒人朱序又破暐將傅顔于林渚
　(疑即薛/訓渚)七月温次武陽陽平人孫元舉衆反遂至枋
　頭(燕書將軍李述石氏舊將温恃為鄉道招懷趙魏/東武陽陽平陽平郡今屬大名開徳東平府博濟)
　(二/州)暐懼謀奔和龍(和龍即/黄龍府)慕容垂曰臣請擊之若戰
　不㨗走未晩也乃以垂為使持節南討大都督慕容
　徳為征南將軍率衆五萬距温使散騎侍郎樂嵩乞
　師于苻堅堅遣將軍茍池率衆二萬出洛陽師于潁
　川燕行臺封孚問行臺左丞申𦙍曰温衆强士整乘
　流直進而大軍徒逡廵高岸風馬不交無克殄之理
　君謂將如何𦙍曰温雖似能有為然終于破敗不能
　成功方今晉室衰弱勢在强家袁桓王謝俱執兵權
　温之得志彼所不願必將乖阻以敗其事而温虐而
　恃衆拙于知變大衆深入值可乘之會反更逍遥不
　出赴利欲望持久坐致廣勝若粮廩愆懸情見力屈
　不戰而敗此左車所謂二將之頭必懸麾下者也始
　温遣袁真伐譙梁開石門以通運真討譙梁平之而
　不能開石門慕容徳屯石門(水經注睢陽蟸臺宋世/牢虎所在袁真開石門)
　(鮮卑堅戍此臺真頓兵/堅城之下不果而還)豫州刺史李邽率州兵五千
　斷温餽運(燕書蘭臺治書侍御劉當領/五千騎屯石門斷温運道)温頻戰不利
　粮運復絶(燕書温及義河斬其大都/督李述温大震不敢上岸)及聞堅師之至
　九月乃焚舟歩退自東燕(滑州胙/城縣)出倉垣經陳留鑿
　井而飲行七百餘里徳勁騎四千先温至襄邑東(拱/州)
　(襄邑/縣)伏于澗中與垂前後夾擊王師大敗死者二萬
　餘人茍池邀擊于譙温衆又敗死者萬計温甚恥之
　歸罪于真表廢為庶人真怨温誣已據夀陽以自固
　潛通苻堅慕容暐餘見通鑑
燕呉王垂奔秦王猛請殺之秦主堅不従(以呂祖謙/標目修)
　解題曰劉備奔曹操或勸操殺之郭嘉曰備有英雄
　名以窮歸已而害之則智士將日疑公誰與定天下
　乎操曰君得之矣王猛之教苻堅其識在嘉之下矣
　事見通鑑
十一月秦遣王猛等伐燕十二月攻洛陽(以載/記修)
　解題曰呂祖謙曰王猛之於慕容垂長孫無忌之於
　吳王恪若此者自以為有意於忠國而不知非所以
　為忠也事見通鑑
桓温鎮廣陵(以呂祖謙/標目修)
晉海西公太和五年　(涼張天錫八年/建國三十三年)　(代高祖皇帝/燕幽皇帝建)
(熙十年元秦昭宣/皇帝建  六年)春正月秦取燕洛陽而還(以呂祖謙/標目修)
二月癸酉袁真死子瑾代領其衆夏四月燕秦遣兵助
之(以通/鑑修)秦王猛復代燕(以呂祖謙/標目修)秋七月癸酉朔日有
食之(以本/紀修)八月秦克燕壺關(以通/鑑修)桓温敗袁瑾圍夀陽
(以紀/傳修)九月辛巳秦入燕晉陽(以通/鑑修)冬十月甲子秦王猛
大破燕太傅上庸王評于潞川丁卯圍鄴十一月秦王
堅赴鄴戊寅克之燕主暐奔龍城追獲之猛為車騎大
將軍都督關東六州軍事鎮鄴十二月遷暐及鮮卑四
萬戸于長安封暐為新興侯(以呂祖謙/標目修)
　解題曰潞川今潞州潞城縣水經注縣北對故壁臺
　(元和郡縣志漳水一名潞水/闡駰曰在縣北為冀州浸)朱熹曰堅之遣王猛也
　嘗欲親督繼發猛謂臣仗威靈不煩鑾輿及鄴之圍
　倐然而至蓋恐其功大亟欲分之耳器量亦小矣他
　時急欲亡晉以紹正統掃境而出一敗塗地亦急躁
　之過也(韓淲曰五胡中惟堅不易及觀其赴王猛伐/燕之軍殆有漢祖奪韓信軍之風惟猛亦能)
　(自防遂潜入安陽謁堅堅責其臨敵而弃軍猛即以/亞夫求名自解反責其主忌灞上之言而自出將君)
　(臣之智盖相上下也至下燕之後下/詔大赦責躬自反氣象尤不可及)事見通鑑燕自
　慕容廆始徙河之青山及皝由棘城而遷龍城至雋
　遷薊遷鄴始據有中土恪死踰年而晉伐之又踰年
　而秦滅之何其興之難而亡之速也一國以一人存
　以一人亡有以哉按載記始廆以武帝太康六年稱
　公至暐四世以太和五年滅通廆皝凡八十五年(宋/庠)
　(紀年通譜慕容氏僣號十/二年通廆皝八十六年)
是歲楊世卒子纂立始與秦絶(以通/鑑修)
　
　
　
　大事記續編卷三十
