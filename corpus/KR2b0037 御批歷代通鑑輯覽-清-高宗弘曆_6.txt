
御批歴代通鑑輯覽卷五
周
襄王
(己/夘)十年春正月宋公曹伯衛人邾人伐齊夏五月宋師
及齊師戰于甗(齊地在今山東/齊南府厯城縣)齊師敗績
　宋公以諸侯伐齊納子昭齊人殺無虧將立子昭不
　勝四公子之徒遂與宋人戰宋敗齊師于甗立子昭
　(是為/孝公)而還(史記齊桓公子十有餘人其立者五人無/詭立三月死次孝公昭次昭公潘次懿公)
　(商人次/惠公元)
鄭伯朝于楚(此鄭朝/楚之始)
　楚子賜之金既而悔之與之盟曰無以鑄兵故以鑄
　三鐘
(庚/辰)十有一年夏六月宋公曹人邾人盟于曹南(曹之南鄙宋/襄公始圖霸)鄫
子㑹盟于邾邾人執而用之
　宋人執滕子嬰齊(宣公/)使邾人用鄫子于次睢之社
　(後漢書郡國志琅邪國臨沂有叢亭注縣東有大叢/社民謂之食人社即次睢之社  臨沂今山東沂州)
　(府蘭/山縣)欲以屬東夷司馬子魚曰古者六畜(爾雅釋畜/馬牛羊犬)
　(豕雞謂/之六畜)不相為用小事不用大牲而况敢用人乎祭
　祀以為人也民神之主也用人其誰享之齊桓存三
　亡國(魯衛/邢)以屬諸侯義士猶曰薄德今一㑹而虐二
　國之君又用諸淫昏之鬼將以求霸不亦難乎秋宋
　人圍曹討不服也(曹南之盟曹不/修地主之禮)
冬陳人魯人蔡人楚人鄭人盟于齊(楚始與/齊盟)
　陳侯請修好于諸侯以無忘齊桓公之德冬盟于齊
　修桓公之好也
梁亡(梁注見前公羊傳梁亡何梁自亡也其自亡奈/何魚爛而亡也何休曰著其自亡狀若魚爛)
　梁君立法一家犯罪四家坐之一國之中無不被刑
　者百姓一旦相率俱去梁遂亡(左傳梁伯亟城而不/處民罷而弗堪則曰)
　(某冦將至乃溝公宫曰秦將襲我民懼/而潰秦遂取梁與公羊傳異今並存之)
(壬/午)十有三年春宋人齊人楚人盟于鹿上(左傳注鹿上/汝隂原鹿縣)
(南原鹿廢縣在今江/  潁州府阜陽縣南)
　宋公欲合諸侯魯臧孫辰(字文仲/哀伯孫)聞之曰以欲從人
　則可以人從欲鮮濟于是宋人為鹿上之盟以求諸
　侯于楚楚人許之子魚曰小國爭盟禍也宋其亡乎
　幸而後敗
秋宋公楚子陳侯蔡侯(哀侯孫莊/公甲午)鄭伯許男曹伯㑹于
盂(今河南歸徳府/睢州盂亭是)執宋公以伐宋(趙氏匡曰此楚執耳/其以諸侯執之之辭)
(何譏諸/侯也)冬十有二月諸侯盟于薄(即薄縣故/城注見前)釋宋公
　諸侯㑹于盂子魚曰禍其在此乎君欲已甚其何以
　堪之于是楚執宋公以伐宋冬㑹于薄以釋之(公羊/傳宋)
　(公與楚子期以乘車之㑹公子目夷曰楚强而無義/請君以兵車之㑹往公曰吾與之約自我為之自我)
　(墮之不可終以乘車之㑹往楚人果伏兵車執宋公/以伐宋宋公謂目夷曰子歸守國矣國子之國也目)
　(夷于是歸設守械楚人謂宋人曰不與我國吾將殺/子君宋人曰頼社稷之靈國已有君矣楚人知雖殺)
　(宋公猶不得宋國于是釋宋公公走之衛目/夷復曰國為君守之君曷為不入逆公歸)
(癸/未)十有四年秋秦晉遷陸渾之戎于伊川(允姓之戎居于/𤓰州陸渾其别)
(部也在秦晉西北二國誘而徙之伊川其後遂從戎號/為陸渾縣今陸渾故城在河南河南府嵩縣其西有伏)
(流坂為伊水伏/流處即伊川也)
　初平王之東遷也辛有(虞董父之裔/其後為董氏)適伊川見被髪
　而祭于野者曰不及百年此其戎乎其禮先亡矣是
　年秋秦晉遷陸渾之戎于伊川
冬十有一月宋公及楚人戰于泓(水名在河南歸徳府/柘城縣渙水支流也)宋師敗績
　鄭伯如楚宋公伐鄭楚人伐宋以救鄭宋公及楚人
　戰于泓宋人既成列楚人未既濟司馬子魚請擊之
　公曰不可既濟而未成列又以告公曰未可既陳而
　後擊之宋師敗績公傷股門官殲焉(門官守門者師/行則在君左右)
　國人皆咎公公曰君子不重傷不禽二毛古之為軍
　也不以阻隘也寡人雖亡國之餘不鼔不成列子魚
　曰君未知戰勍敵之人隘而不列天贊我也阻而鼔
　之不亦可乎且今之勍者皆吾敵也雖及胡耉獲則
　取之何有于二毛明恥教戰求殺敵也傷未及死如
　何勿重三軍以利用也金鼔以聲氣也利而用之阻
　隘可也聲盛致志鼔儳(未整/陳)可也明年宋公卒子王
　臣立(是為/成公)
(乙/酉)十有六年春二月晉公子重耳入于晉
　初重耳奔狄從者狐偃趙衰(夙之/弟)顛頡魏犫(畢萬孫/晉封萬)
　(于魏因/以為氏)胥臣(字臼季即/司空季子)處狄十二年狐偃曰蓄力一
　紀可以遠矣齊侯長(謂年/已老)管仲没必求善以終(求得/賢佐)
　(以終/霸業)兹可以親乃行(左傳狄人伐廧咎如獲其二女/叔隗季隗納諸公子公子取季)
　(隗以叔隗妻趙衰將適齊謂季隗曰待我二十五年/不來而後嫁季隗曰我二十五年矣又如是而嫁則)
　(就木焉請待子隗廧/咎如赤狄别種  姓)過衛衛(文公/)不禮焉出于五鹿
　(今直𨽻大名府有五鹿城二一在元城縣/即沙鹿城一在開州即晉文公乞食處)乞食干野
　人與之塊重耳怒狐偃曰天賜也民以土服必獲此
　土受而載之及齊齊桓公妻之重耳安焉桓公卒從
　者謀去齊姜氏知之趣重耳行(國語從者謀于桑下/蠶妾在焉告姜氏姜)
　(氏殺之而言于公子曰從者將以子行其聞之者吾/已除之矣重耳曰吾不動矣姜氏曰西方之書曰懷)
　(與安實疚大事時/不可失子必速行)重耳不可姜與狐偃謀醉而遣之
　過曹(國語曹共公聞其駢脅諜其將浴薄而觀之僖/負覊之妻謂負覊曰晉公子賢人其從者皆國)
　(相必得晉國得晉國而討無禮曹其首誅也子盍/早自貳焉負覊餽盤飱寘璧焉公子受飱反璧)及
　宋(左傳宋襄公贈/之以馬二十乘)及鄭(史記重耳過鄭鄭文公弗禮/叔詹諫文公曰諸侯亡公子)
　(過此者衆安可盡禮叔詹曰君不禮/不如殺之後且為國患文公不聽)遂如楚楚子饗
　之(國語楚成王以周禮/享之九獻度實旅百)曰公子若反晉國則何以報
　不榖對曰子女玉帛則君有之羽毛齒革則君地生
　焉其何以報君若以君之靈得反晉國晉楚治兵
　遇于中原其辟君三舍若不獲命其左執鞭弭右屬
　櫜鞬以與君周旋子玉(即成得臣/若敖曽孫)請殺之楚子不許
　(左傳楚子曰晉公子廣而儉文而有禮其從/者肅而寛忠而能力天將與之誰能廢之)居數月
　晉子圉自秦亡歸秦伯召重耳于楚楚子厚幣以送
　于秦秦伯納女五人焉(史記子圉妻懷嬴與重耳不/欲受臼季曰且受以結秦歡)
　(而求入/乃受)及晉惠公卒子圉嗣(是為懷公史記晉大夫/欒郤等聞重耳在秦皆)
　(隂來勸重耳/反國為内應)于是秦伯納重耳重耳即位(是為文公/左傳重耳)
　(濟河晉師軍于廬栁秦伯使公子縶如晉師師退軍/于郇狐偃及秦晉之大夫盟重耳如晉師入于曲沃)
　(朝于武宫注廬栁城在今平陽府/猗氏縣郇  見前武宫晉武公廟)使人殺懷公于髙
　梁(注見/前)懷公故臣吕甥郤芮將焚公宫弑晉侯寺人
　披以難告(左傳披請見公使辭之曰蒲城之役君命/一宿女即至其後為惠公來求殺余命女)
　(三宿女中宿至雖有君命何其達也夫袪猶在女其/行乎對曰君命無二除君之惡惟力是視蒲人狄人)
　(余何有焉今君即位/其無蒲狄乎乃見之)晉侯潛㑹秦伯于王城(注見/前)公
　宫火呂郤不獲公乃如河上秦伯誘而殺之晉侯逆
　夫人嬴氏以歸(左傳秦伯送衛于晉三千人實/紀綱之僕狄人亦歸季隗于晉)晉侯
　賞從亡者介之推(史記作/子推)不言禄禄亦弗及推曰獻
　公之子九人惟君在矣惠懷無親外内棄之天未絶
　晉必將有主主晉祀者非君而誰天實置之而二三
　子以為已力不亦誣乎遂與其母偕隱而死(史記介/子推從)
　(者憐之乃懸書宫門曰龍欲上天五蛇為輔龍已升/雲四蛇各入其宇一蛇獨怨終不見處所艾公出見)
　(其書曰此介子推也使人召之則亡遂求所在聞其/入緜上山中于是文公環山而封之以為介推田號)
　(曰介山介山在今山西汾/州府介休縣南有緜上聚)
錫晉侯命
　王使大宰(王子虎/文公)及内史興錫晉侯命上卿逆于境
　晉侯郊勞館諸宗廟饋九牢設庭燎及期命于武宫
　設桑主(獻公/之主)布几筵大宰涖之晉侯端委以入内史
　贊之三命而後即冕服既畢賔饗贈饑如公命侯伯
　之禮而加之以宴好内史興歸告王曰晉不可不善
　也其君必霸逆王命敬奉禮義成敬王命順之道也
　成禮義德之則也則德以道諸侯諸侯必歸焉王其
　善之
夏狄伐鄭
　初鄭入滑(滑人叛鄭而服/于衛故鄭入滑)滑人聽命師還又即衛鄭
　公子士洩(鄭文/公子)堵俞彌(鄭大/夫)帥師伐滑王使伯服游
　孫伯(二子周/大夫)如鄭請滑鄭伯不聽王命而執二子王
　怒將以狄伐鄭富辰(周大/夫)諌曰不可人有言曰兄弟
　讒鬩侮人百里(兄弟雖以讒言相達/猶禁禦他人侮已)鄭在天子兄弟
　也周之東遷晉鄭是依子頽之亂又鄭之由定今以
　小忿棄之是以小怨置大德也無乃不可乎王弗聽
　使頽叔桃子(二子周/大夫)出狄師伐鄭取櫟王德狄人將
　以其女為后富辰諫曰報者倦矣施者未厭狄固貪
　惏王又啟之女德無極婦怨無終狄必為患王又弗
　聽
冬王出居于鄭
　初富辰言于王請召王子帶于是帶自齊歸于京師
　及是帶通于狄后隗氏王替(廢也/)隗氏頽叔桃子曰
　我實使狄狄其怨我遂奉帶以狄師攻王王御士將
　禦之王曰先后其謂我何寜使諸侯圖之王遂出及
　坎欿(周地在今河/南府鞏縣)國人納之帶復以狄師寇王城大
　敗王師王出適鄭居于汜(鄭南汜也今河南許州襄/城縣有汜城鄭文公築此)
　(以居襄王後遂謂/之襄城因以名縣)帶以隗氏居于温王使告難于諸
　侯(簡師父告于晉/左鄢父告于秦)鄭伯與孔將鉏石甲父侯宣多(三/人)
　(皆鄭/大夫)省視官具于汜而後聽其私政
(丙/戌)十有七年春正月衛侯燬滅邢(公羊傳衛侯燬何/以名滅同姓也)
　衛將伐邢禮至(衛人/)曰不得其守(守國/正卿)國不可得也
　我請昆弟仕焉乃往得仕及是衛人伐邢二禮從國
　子(邢之/卿)巡城掖以赴外殺之衛遂滅邢衛侯尋卒子
　鄭嗣(是為/成公)
夏四月晉侯逆王入于王城誅𢃄
　秦伯師于河上將納王狐偃言于晉侯曰求諸侯莫
　如勤王諸侯信之且大義也繼文之業(謂文/侯仇)而信宣
　于諸侯今為可矣晉侯辭秦師而下右師圍温(帶在/温)
　左師逆王王入于王城取帶于温殺之晉侯朝王王
　饗醴命之宥請隧(闕地通路曰/隧王之𦵏禮)弗許曰王章也未有
　代德而有二王亦叔父之所惡也與之陽樊温原(注/俱)
　(見/前)攢茅(今河南懷慶府修武縣/有攢城即春秋攢茅田)之田晉于是始啟南
　陽(今河南懷慶府春秋為晉南/陽地在山南河北故曰南陽)陽樊不服圍之倉葛
　(陽樊/人)呼曰此誰非王之親姻其俘之也乃出其民圍
　原命三日之糧原不降命去之諜出曰原將降矣軍
　吏請待之公曰信國之寳也民之所庇也得原失信
　何以庇之所亡滋多退一舍而原降(遷原伯于冀趙/衰為原大夫狐)
　(溱為温/大夫)
(丁/亥)十有八年秋楚人滅䕫(楚同姓國今湖北宜昌府/歸州有䕫子國地名䕫沱)
　夔子不祀祝融(楚之/逺祖)與鬻熊(祝融十/二世孫)楚成得臣鬭宜
　申(即司馬/子西)帥師滅夔以夔子歸
(戊/子)十有九年冬楚人陳侯蔡侯鄭伯許男圍宋
　宋以善于晉畔楚即晉楚子及諸侯圍宋宋公孫固
　(莊公之孫/為大司馬)如晉告急先軫曰報施救患取威定霸于
　是在矣狐偃曰楚始得曹而新昏于衛若伐曹衛楚
　必救之則宋免矣于是乎蒐于被廬(晉地/)始作三軍
　(謀元帥趙衰曰郤縠可説禮樂而敦詩書詩書義之/府也禮樂徳之則也德義利之本也君其試之乃使)
　(郤穀將中軍郤溱佐之使狐偃將上軍讓于狐毛而/佐之欒枝將下軍先軫佐之荀林父御戎魏犫為右)
　(之郤縠郤溱郤氏族狐毛偃之兄樂枝賔/  孫先軫即原軫茍林父即中行桓子)
(己/丑)二十年春正月晉侯侵曹晉侯伐衛(蘇轍春秋集傳侵曹與/伐衛異道故再稱晉侯)
　晉侯將伐曹假道于衛衛弗許還自南河濟(渡河而/南出衛)
　(之/東)侵曹伐衛取五鹿(郤縠卒先/軫將中軍)及齊侯(昭公/潘)盟于歛
　盂(今直𨽻大名府/開州歛盂聚是)衛侯請盟不許(衛侯欲與楚國人/不欲出其君以説)
　(于晉衛侯出居于襄牛襄襄牛衛地/今河南歸徳府睢州之  邑廢縣是)楚人救衛晉遂
　入曹(令無入僖負覊之宫魏犫顛頡怒曰勞之不圖/報于何有爇僖負覊氏公以魏犫才舍之殺顛)
　(頡以狥于師立/舟之僑為戎右)執曹伯以曹衛之田畀宋人(宋使門/尹般如)
　(晉師告急公曰宋人告急舍之則絶告楚不許我欲/戰矣齊秦未可若之何先軫曰使宋舍我而賂齊秦)
　(藉之告楚我執曹君而分曹衛之田以畀宋人楚/愛曹衛必不許也喜賂怒頑能無戰乎公從之)
夏四月晉侯齊師宋師秦師及楚人戰于城濮(左傳注衛地府/今山東曹州)
(濮州南有臨濮故/城即春秋城濮)楚師敗績
　楚子入居于申使子玉去宋曰無從晉師(楚子曰晉/侯在外十)
　(九年矣而果得晉國天假之年/而除其害天之所置其可廢乎)子玉使伯棼(子越椒/也鬬伯)
　(比之/孫)請戰曰非敢必有功也願以間執讒慝之口(謂/蒍)
　(賈也蒍賈言于玉剛而無禮過三百乗即不能/入  蒍賈即伯嬴蚡冒之後蒍亦作薳食邑也)楚子
　怒少與之師子玉使宛春告于晉曰請復衛侯而封
　曹臣亦釋宋之圍狐偃曰子玉無禮哉君取一臣取
　二不可失矣先軫曰定人之謂禮楚一言而定三國
　我一言而亡之我則無禮何以戰乎不如私許復曹
　衛以攜之執宛春以怒楚既戰而後圖之乃拘宛春
　于衛且私許復曹衛曹衛告絶于楚子玉怒從晉師
　晉師退三舍(狐偃曰㣲楚之惠不及此/退三舍避之所以報也)楚衆欲止子
　玉不可晉侯及諸侯之師(宋公齊國歸父崔夭秦小/子憖  崔夭齊丁公季子)
　(之後食采于崔以邑為/氏小子憖秦穆公子)次于城濮楚師背酅而舎(酅/邱)
　(陵險/阻名)使鬬勃(即子/上)請戰晉侯登有莘之墟(有莘古國/伊尹耕于)
　(其野注/見前)以觀師曰少長有禮其可用也遂伐木以益
　其兵陳于莘北胥臣以下軍之佐當陳蔡子玉以若
　敖之六卒(子玉宗人之/兵六百人)將中軍曰今日必無晉矣子
　西(鬬宜/申)將左子上將右胥臣䝉馬以虎皮先犯陳蔡
　陳蔡奔楚右師潰狐毛設二斾而退之(若為/將却)欒枝使
　輿曳柴而偽遁(詐為/衆走)楚師馳之先軫郤溱(史記/作臻)以中
　軍公族横擊之狐毛狐偃以上軍夾攻子西楚左師
　潰楚師敗績子玉收其卒而止晉師三日館榖(館舍/也食)
　(楚軍榖/三日)而還子玉既敗楚子使謂之曰大夫若入其
　若申息之老何及連榖(楚地在方/城之外)而死(自殺/)晉侯聞
　之喜曰莫余毒也已
　(朱子曰自齊桓公殁楚侵列國得晉文攔遏如横流/泛濫特作隄防不然列國為渰浸必矣惟是伐衛以)
　(致楚隂謀以取勝故/夫子稱譎而不正)
五月晉侯齊侯宋公魯侯蔡侯鄭伯衛子(衛侯出奔弟叔/武受盟故稱子)莒
子盟于踐土(左傳注鄭地元和志鄭州滎澤縣踐土臺/故王宫在縣西北臨汴水今滎澤縣屬河)
(南開/封府)
　晉侯至衡雍(時鄭伯為楚師既敗而懼行成于晉晉/侯及鄭伯盟于衡雍  衡雍即垣雍城)
　(在河南懷慶府原武縣水經注晉/文公戰勝于楚周襄王勞之于此)作王宫于踐土獻
　楚俘于王駟介百乘徒兵千鄭伯傅王用平禮也(用/平)
　(王享晉文/侯之禮)王享醴命晉侯宥王命尹氏(周世/卿)及王子
　虎(周卿/士)内史叔興父(即内/史興)䇿命晉侯為侯伯賜之大
　輅(金輅/)之服戎輅(戎車/)之服彤弓一彤矢百玈弓矢
　千秬鬯一卣虎賁三百人曰王謂叔父敬服王命以
　綏四國糾逖王慝晉侯三辭從命曰重耳敢再拜稽
　首奉揚天子之丕顯休命受䇿以出出入三覲王子
　虎盟諸侯于王庭(左傳注王子虎臨盟不同歃/故不書王庭踐土宫之庭)曰皆
　獎王室無相害也陳侯如㑹(來不/及盟)諸侯朝于王所(于/是)
　(晉文公/始霸)
冬晉侯齊侯宋公魯侯蔡侯鄭伯陳子(穆公款卒共公朔/嗣未𦵏故稱子)
莒子邾子秦人㑹于温
　諸侯㑹于温討不服也(為討衛許晉遂執/衛侯以諸侯圍許)
王狩于河陽(今河南懷慶府孟/縣河陽故城是)諸侯朝于王所
　晉侯召王以諸侯見且使王狩(史記晉侯㑹諸侯于/温欲率之朝周力未)
　(能恐有畔者乃使人言王狩于河陽孔子讀史至/文公曰諸侯無召王王狩河陽者春秋諱之也)
　(伊川程子曰晉文公欲率諸侯以朝王正也懼其不/能故譎以行之召王以就焉人獨見其召王之非而)
　(不見其欲朝之本心/是以譎而揜其正也)
晉人執衛侯歸之于京師
　初衛侯聞楚師敗懼出奔楚遂適陳使元咺(衛大/夫)奉
　叔武(衛侯弟/夷叔)以受盟或訴元咺于衛侯曰立叔武矣
　其子角從公公殺之咺不廢命奉叔武以入守晉人
　復衛侯衛侯先期入叔武將沐聞公至喜捉髪走出
　前驅(公子歂/犬華仲)射而殺之(公知其無罪/遂殺歂犬)元咺出奔晉温
　之㑹衛侯與元咺訟衛侯不勝(元咺歸于衛/立公子瑕)晉人執
　衛侯歸之于京師請殺之王曰不可夫君臣無獄今
　元咺雖直不可聽也君臣皆獄父子將獄是無上下
　也而叔父聽之一逆矣又為臣殺其君其安庸刑布
　刑而不庸再逆矣一合諸侯而有再逆政余懼其無
　後也于是置諸深室甯俞(寗氏衛公族以邑為/氏俞莊子速之子)職納
　槖饘焉(槖衣囊/饘麋也)後㲄使醫衍酖衛侯甯俞貨醫使薄
　其酖不死魯侯為之請納玉于王與晉侯皆十榖乃
　釋衛侯衛侯使周(歂/)冶(厪/)殺元咺及公子瑕遂歸
　于衛(先是諸侯圍許晉侯有疾曹伯之豎侯獳/貨筮史使以曹為觧晉侯復曹伯歸于曹)
(庚/寅)二十有一年夏六月王子虎魯侯晉人宋人齊人陳人蔡人
秦人盟于翟泉(在河南府洛陽縣故洛陽城中水經注/榖水東流入洛陽縣之南池即故翟泉)
(也書考是盟春秋不書公王子/虎  王人今依金氏前編書)
　王子虎魯侯晉狐偃宋公孫固齊國歸父陳轅濤塗
　秦小子憖盟于翟泉尋踐土之盟且謀伐鄭
　(陳氏傅良曰此晉初以大夫盟/王子也大夫之交政于是始)
(辛/夘)二十有二年秋九月晉人秦人圍鄭
　晉侯秦伯圍鄭鄭人以名寳行成晉弗許曰與我詹
　而師還(謂叔詹也詹/前請殺晉侯)詹請往鄭以詹與晉晉人將烹
　之既而弗殺(詹就烹據鼎耳而疾號曰自今以往/知忠以事君者與詹同晉人舎之)曰
　欲得鄭君而甘心焉鄭恐乃間令使(燭之武夜/縋而出)謂秦
　伯曰亡鄭厚晉于晉得矣而秦未為利何不觧鄭得
　為東道交秦伯遂與鄭人盟使杞子逄孫揚孫戌之
　而還狐偃請擊之晉侯曰不可微夫人之力不及此
　亦去之(初鄭公子蘭出奔晉從于晉侯伐鄭請無與/圍鄭許之使待命于東鄭石甲父侯宣多逆)
　(以為太子以求成于晉晉許之越/二年鄭文公卒子蘭嗣是為穆公)
冬使宰周公聘于魯魯公子遂(即東門襄/仲莊公子)入聘
　周公閱聘魯饗有昌歜(昌蒲/菹)白(熬稻/)黒(熬黍/)形鹽辭
　曰國君文足昭也武可畏也則有備物之饗吾何以
　堪之于是魯公子遂入聘京師
(壬/辰)二十有三年秋晉作五軍
　初晉侯作三行以禦狄(左傳注晉置三軍復増置/三行以避天子六軍名)至
　是蒐于清原(在山西絳州/稷山縣西北)舍三行而作五軍(更為上/下新軍)
　使趙衰為卿(為新/軍帥)後復舍二軍(仍為三軍趙盾將中/軍始為國政事在三)
　(十一/年)
冬十有二月衛遷于帝邱(注見/前)
　狄圍衛衛遷帝邱卜曰三百年(左傳疏衛自此年以/後厯十九君積四百)
　(二十年衛元君乃徙/野王後為秦所滅)
(癸/巳)二十有四年冬十有二月晉侯重耳卒
　晉文公卒子驩立(是為/襄公)是年楚鬬章請平于晉晉陽
　處父(晉大/夫)報之晉楚始通
(甲/午)二十有五年春二月秦人入滑夏四月晉人及姜戎
(姜姓之戎/居晉南鄙)敗秦師于殽(即崤山在今河/南府永寧縣)
　杞子自鄭使告于秦曰鄭人使我掌其北門之管若
　潛師以來國可得也秦伯訪諸蹇叔(百里奚之友奚/嘗游因于秦蹇)
　(叔收之及秦用奚奚薦之穆/公穆公以厚幣迎為上大夫)蹇叔曰勞師以襲逺不
　可公辭焉召孟明西乞白乙(史記百里奚子孟明視/蹇叔子西乞術及白乙)
　(丙/)出師蹇叔子與師哭而送之(蹇叔曰晉人禦師必/于殽殽有二陵焉其)
　(南陵夏后臯之墓也其北陵文王之/所避風雨也必死是間予收爾骨焉)秦師遂東(過周/北門)
　(左右免胄而下起乘者三百乘王孫/滿尚幼觀之曰秦師輕而無禮必敗)及滑鄭商人弦
　髙以牛十二犒師且使遽告于鄭鄭人使視客館則
　束載厲兵秣馬矣遂辭焉(杞子奔齊逄/孫揚孫奔宋)孟明曰鄭有
　備矣不可冀也滅滑而還晉先軫曰秦違蹇叔而以
　貪勤民天奉我也奉不可失敵不可縱必伐秦師遂
　發命遽興姜戎子墨衰絰(子謂晉侯凶服/從戎故墨之)敗秦師于
　殽獲孟明西乞白乙以歸(遂墨以𦵏文公/晉于是始墨)文嬴(文公/夫人)
　請三帥使歸就戮于秦公許之(先軫朝問秦囚公曰/夫人請之吾舍之矣)
　(先軫怒曰武夫力而拘諸原婦人暫而免諸國墮軍/實而長寇讐亡無日矣公使陽處父追之及諸河則)
　(在舟/中矣)三帥歸秦伯素服郊次哭曰孤違蹇叔以辱二
　三子孤之罪也大夫何罪且吾不以一眚掩大德
(乙/未)二十有六年春二月癸亥日有食之
夏使毛伯(姬姓伯爵食采于毛地/在畿内世為王卿士)錫魯侯命魯叔孫得臣
(叔牙孫/諡莊叔)來拜命
　魯僖公卒(子興嗣是/為文公)王使毛伯衛如魯錫魯侯命魯
　使叔孫得臣來京師拜賜命
晉侯(襄公/)來朝于温伐衛
　晉文公之季年諸侯朝晉衛侯不朝使孔達(衛大/夫)伐
　鄭及是晉侯既祥使告于諸侯而伐衛及南陽先且
　居(先軫/子)曰效尤禍也請君朝王(左傳注時王/在温故勸之)臣從師
　晉侯朝王于温先且居胥臣伐衛圍戚(古戚城在今/直𨽻大名府)
　(開/州)取之衛人使告于陳陳侯(穆公子/共公朔)曰更伐之我辭
　之衛孔達帥師伐晉于是晉侯疆戚田(正其/疆界)魯公孫
　敖㑹之(後晉以郤缺言復歸戚/田于衛  郤缺芮之子)
冬十月楚世子商臣弑其君頵
　初楚子將以商臣為太子訪之令尹子上子上曰是
　人也蠭目而豺聲忍人也不可立弗聽既又欲立子
　職(商臣/庶弟)而黜商臣商臣聞之未察告其師潘崇曰若
　之何察之潘崇曰享江芊(楚子/妹)而弗敬也從之江芊
　怒曰呼役夫宜君王之欲殺女而立職也告潘崇曰
　信矣乃以宫甲(楚有東/宫之卒)圍楚子楚子請食熊蹯而死
　(熊掌難熟冀/乆將有外救)弗聽楚子縊商臣乃自立(是為楚穆以/太子之室與)
　(潘崇使為太師/掌環列之尹)
(丙/申)二十有七年夏六月晉士縠(士蔿/子)會宋公陳侯鄭伯魯公孫
敖盟于垂隴(今河南開封府滎澤縣有故隴/城亦謂之都尉城即春秋垂隴)
　晉司空士縠㑹諸侯及魯公孫敖盟于垂隴晉討衛
　故也陳侯為衞請成于晉執孔達以説明年衛侯如
　陳拜晉成又明年晉人歸孔達于衛衛侯如晉拜
　(陳氏𫝊良曰大夫/而敵諸侯于是始)
(丁/酉)二十有八年夏秦伯伐晉誓于軍
　殽之役晉人既歸秦帥秦大夫及左右皆言于秦伯
　曰是孟明之罪也請殺之秦伯曰是孤之罪也孤實
　貪以禍夫子夫子何罪復使為政明年孟明帥師伐
　晉以報殽之役晉侯禦之戰于彭衙(陜西同州府白/水縣有衙縣故)
　(城今為彭衙堡/即春秋彭衙)秦師敗績秦伯猶用孟明孟明増修
　國政重施于民晉趙衰言于諸大夫曰秦師又至將
　必避之懼而増德不可當也至是秦伯伐晉濟河焚
　舟(今山西蒲州府永濟縣有孟盟橋即秦/伯濟河焚舟處盟師必克因以名橋)取王官(王/官)
　(城在蒲州府虞鄉/縣南近王官谷)及郊(春秋彚纂注臨/晉平陽間小邑)晉人不出遂
　自茅津濟(今山西觧州平陸縣有沙澗渡亦名茅津/渡在黄河北岸南對陜州即春秋茅津)
　封殽中尸發喪哭之三日乃誓于軍(作秦/誓)以申思不
　用蹇叔之謀且曰令後世以記余過
秋楚人圍江冬王叔會晉陽處父伐楚以救江
　楚師圍江晉以告于王王叔(桓公以王叔虎文公/之子  爵系為氏)及
　晉陽處父伐楚以救江門于方城遇息公子朱而還
　(左傳注子朱楚伐江之帥聞/晉師起而江兵觧故晉亦還)
(戊/戌)二十有九年秋楚人滅江
　秦伯為之降服(素服/也)出次(辟正/寢)不舉(去盛/饌)過數(鄰國/之禮)
　(有數秦/伯過之)大夫諌公曰同盟滅雖不能救敢不矜乎吾
　自懼也
命秦伯為西方諸侯伯
　戎人由余自戎歸于秦(由余其先晉人亡入戎能晉/言戎王使覘秦秦伯賢之以)
　(内史廖言遺戎王以女樂而歸由余戎王說女樂由/余數諌弗聽秦伯數使人間要由余由余遂降秦)
　秦伯以客禮禮之用其謀伐戎益國十二開地千里
　遂霸西戎王使召公過賜秦伯以金鼓命為西方諸
　侯伯
(己/亥)三十年秋楚人滅六(注見/前)冬滅蓼(今河南光州固始縣/有蓼城岡古蓼國)
　魯臧孫辰聞六與蓼滅曰臯陶庭堅不祀忽諸(六蓼/皆臯)
　(陶之/後)德之不建民之無援哀哉
(庚/子)三十有一年秦伯任好卒子罃嗣(是為/康公)
　以子車氏(秦大/夫)之三子奄息仲行鍼虎為殉(秦自武/公卒初)
　(以人/從死)皆秦之良也國人哀之為之賦黄鳥(詩序秦風/黄鳥哀三)
　(良也國人刺穆公以/人從死而作是詩)
(辛/丑)三十有二年春三月魯取須句(今山東泰安府東平州/有須昌故城即湏句國)
　須句風姓司太皥之祀魯僖公時邾人滅之成風(僖/公)
　(母風/姓)言于公公伐邾取須句而反其君至是魯取須
　句(絶太皥/之祀)置邾子之子焉(左傳注邾文公子叛邾在/魯故魯使為須句大夫)
夏晉人及秦人戰于令狐(令狐城在山西蒲州府/猗氏縣今名令狐村)晉先蔑
(即士/伯)奔秦
　晉襄公卒太子夷臯少晉人以難故欲立長君趙盾
　曰(趙盾趙衰子/狄女叔隗出)立公子雍(文公子仕/秦為亞卿)好善而長先君
　愛之且近在秦秦舊好也足以為援乃使先蔑士㑹
　(士蒍之孫别邑于/隨故亦曰隨季)如秦逆公子雍(賈季欲立文公子/樂亦使召于陳趙)
　(盾殺諸郫賈季殺陽處父而奔/狄  賈季即狐射姑偃之子)秦伯(康公/)送公子雍
　于晉曰文公之入無衛故有吕郤之難乃多與之徒
　衛晉太子母嬴(穆嬴/)日抱太子以啼于朝曰先君何
　罪其嗣亦何罪舍適嗣不立而外求君將焉寘此出
　朝則抱以適趙氏頓首于趙盾曰先君奉此子而屬
　諸子曰此子也才吾受子之賜不才吾唯子之怨今
　君雖終言猶在耳而棄之若何趙盾與諸大夫皆患
　嬴氏且畏偪(畏國人以大/義來偪巳)乃背先蔑而立夷臯(是為/靈公)
　以禦秦師訓卒利兵秣馬蓐食潛師夜起敗秦師于
　令狐先蔑奔秦士㑹從之
(壬/寅)三十有三年秋八月王崩子壬臣立(是為/頃王)
頃王
(癸/夘)元年春毛伯(注見/前)如魯求金魯使叔孫得臣來京師𦵏
襄王
　先是襄王崩魯使公孫敖入弔不至以幣奔莒及將
　𦵏毛伯如魯求金魯復使得臣來京師㑹𦵏
三月楚人伐鄭晉人宋人魯人衛人許人救鄭
　范山(楚大/夫)言于楚子曰晉君少志不在諸侯北方可
　圖也楚子師于狼淵(左傳注潁川潁隂縣有狼/陂  潁隂即今河南許州)以伐
　鄭囚公子堅公子厖及樂耳(皆鄭/大夫)鄭及楚平魯公子
　遂㑹晉趙盾宋華耦(督曽/孫)衛孔達許大夫救鄭不及
　後鄭復請成于晉(盟于新城事在王六年縣新城/宋地在今歸徳府商邱  西南)晉
　伐齊宋(齊弑昭公子舍宋/弑昭公俱詳後)皆取賂而還鄭以晉不足
　與遂盟于楚(事在匡/王五年)
夏楚侵陳
　楚子以陳服于晉侵之克壺邱(左傳注/陳邑)秋楚公子朱
　(息公/也)復自東夷伐陳陳人敗之獲公子茷陳懼乃及
　楚平(左傳注以小勝/大故懼而請平)明年陳侯鄭伯㑹楚子于息遂及
　蔡侯次于厥貉(春秋彚纂注厥貉杜注地/闕當在今陳州項城縣)將伐宋宋
　公(成公子昭/公杵臼)逆楚子勞且請命遂道以田孟諸(爾雅/十藪)
　(宋有孟諸今河南歸德/府商邱縣有孟諸澤)後陳共公卒(子平國立/是為靈公)楚不
　禮焉陳遂受盟于晉于是楚復侵陳晉趙盾帥師救
　之楚人囚晉觧揚(晉大夫後/復還晉)晉師乃還(事在匡/王五年)
(乙/巳)三年冬十月魯叔孫得臣敗狄(史記/作翟)于鹹(左傳注/魯地)
　鄋瞞(左傳注狄國名防/風氏之後漆姓)侵齊遂伐魯魯侯使叔孫得
　臣追之遂敗之于鹹獲長狄僑如(左傳注鄋瞞國之/君身長三丈榖梁)
　(傳射其目身横九畝斷其首而載之眉/見于軾范甯榖梁集觧九畝五丈四尺)殺之埋其首
　于子駒之門(左傳注魯郭門僑如骨節非常恐後世/怪之故詳其處史記宋武公之世鄋瞞)
　(伐宋宋獲長翟縁斯晉之滅潞獲僑如弟焚如齊惠/公二年鄋瞞伐齊獲其弟榮如衛人穫其季弟簡如)
　(鄋瞞由/是遂亡)
(丙/午)四年冬十有二月晉人秦人戰于河曲(左傳注在河東蒲坂縣蒲/坂故城在今山西蒲州府)
(永濟縣黄河自永濟折而東/入觧州之芮城謂之河曲)
　秦為令狐之役伐晉取羈馬(今蒲州府永濟縣有/羈馬城亦謂之渉邱)晉
　人禦之從秦師于河曲臾駢(趙盾屬大夫/新佐上軍)曰秦不能
　乆請深壘固軍以待從之士㑹謂秦伯曰必臾駢為
　此謀以老我師也趙穿(趙夙/庶孫)有寵而弱好勇而狂若
　使輕者肆焉其可秦軍遂掩晉上軍趙穿追之不及
　怒將獨以其屬戰趙盾曰秦獲穿歸我何以報乃皆
　出戰交綏(綏郤也秦晉兵未至/爭而兩退故曰交綏)是夜秦師遁復侵晉
　入瑕(故瑕城在蒲/州府臨晉縣)晉患秦之用士㑹也使魏壽餘(畢/萬)
　
　(之/後)偽以魏(注見/前)叛降秦時秦師河曲魏人在東壽餘
　曰請東人之能與夫二三有司言者吾與之先秦伯
　使士㑹既濟魏人譟而還(士㑹將行繞朝贈之以䇿/曰子無謂秦無人吾謀適)
　(不用也秦人歸士㑹/之帑其處者為劉氏)
(戊/申)六年春王崩子班立(是為/匡王)
　頃王崩周公閱與王孫蘇爭政將訟于晉王(匡王/)不
　與王孫而訟(理之/也)周公于晉晉趙盾平王室而復之
　(復使/和好)
秋七月有星孛入于北斗(左傳注孛彗也既/見而移入北斗)
九月齊公子商人弑其君舍
　齊昭公卒(昭公孝公弟孝公卒昭/公因開方殺其子而立)子舍即位舍母魯
　叔姬無寵舍無威商人驟施于國而多聚士舍立甫
　三月商人弑之而讓公子元(桓公子/商人兄)元曰爾求之乆
　矣我能事爾商人乃自立(是為懿公公子元不順懿/公之為政終不曰公曰夫)
　(已/氏)
匡王
(己/酉)元年夏六月辛丑朔日有食之
(庚/戌)二年秋楚人秦人巴人(今四川重慶府古巴/國巴縣其國都也)滅庸(注見/前)
　楚大饑戎伐之庸人率羣蠻以叛麇人(文獻通考麇/國在均州鄖)
　(鄉今湖北鄖陽府/鄖縣故鄖鄉縣也)率百濮(杜預春秋釋例建寜南有/濮夷各以邑落自聚故稱)
　(百濮地理今釋建寧故/城在今荆州府石首縣)聚于選(左傳注楚地在今/荆州府枝江縣南)將
　伐楚楚人謀徙于阪髙(左傳注/楚險地)蒍賈曰不可我能往
　冦亦能往不如伐庸夫麇與百濮謂我饑不能師故
　伐我也若我出師必懼而歸乃出師旬有五日百濮
　遂罷使廬戢棃(廬盧戎也今湖北襄陽府南漳縣/有中廬故城即廬國戢棃廬大夫)侵
　庸庸人逐之囚子揚窗(戢棃/官屬)逸歸曰庸師衆不如復
　大師且起王卒合而後進潘尫(潘崇子/字師叔)曰不可姑又
　與之遇以驕之乃與之遇七遇皆北庸人曰楚不足
　與戰矣遂不設備楚子(楚穆之子名/旅是為楚莊)乗馹㑹師于臨
　品(春秋彚纂注臨品地名/在今襄陽府均州界)分為二隊子越自石溪子
　貝自仞(左傳注石溪仞入/庸道俱在均州界)以伐庸秦人巴人從楚師
　遂滅庸
冬十有一月宋人弑其君杵臼(昭/公)
　宋公子鮑(昭公/庶弟)禮于國人宋饑竭其粟而貸之(年自/七十)
　(以上無不餽貽也國之材人無/不事也親自桓以下無不恤也)襄夫人(襄公/夫人)助之施
　宋公(昭公/)無道國人奉公子鮑以因夫人夫人將使
　公田而殺之公知之盡以寳行蕩意諸(公子蕩孫以/名為氏世為)
　(司/城)曰盍適諸侯公曰不能其大夫至于君祖母(昭公/成公)
　(子襄/公孫)以及國人諸侯誰納我盡以其寳賜左右使行
　夫人使謂意諸去公對曰臣之而逃其難若後君何
　公田孟諸未至夫人使帥甸(郊甸/之帥)攻而殺之意諸死
　焉公子鮑即位(是為/文公)
(壬/子)四年夏五月齊人弑其君商人
　齊侯為公子時與邴歜之父爭田弗勝及即位掘而
　刖之(左傳注斷/其尸足)而使歜僕(御車/也)納閻職之妻而使職
　驂乘齊侯游于申池(齊南城西門名/申門左右有池)二人浴于池歜
　以扑抶(擊也/)職職怒歜曰人奪汝妻而不怒一抶何
　傷職曰與刖其父而不能病者何如乃共謀弑齊侯
　納諸竹中歸舍爵而行(飲酒訖/乃去)齊人立公子元(是為/惠公)
冬十月魯侯興(文/公)卒公子遂弑其君之子赤(一名/惡)及公子視
立公子倭(是為/宣公)夫人姜氏歸于齊
　魯文公二妃長妃姜(哀姜/)生赤及視次妃嬴(敬嬴/)生
　倭嬴嬖而私事公子遂文公卒遂以倭長欲立之叔
　仲彭生(字惠伯叔牙孫/别為叔仲氏)不可遂乃之齊以立倭請齊
　侯新立欲親魯許之遂歸殺赤及視而立倭以君命
　召彭生其宰公冉務人止之曰入必死彭生曰死君
　命可也乃入殺而埋之夫人姜氏歸于齊哭而過市
　曰天乎仲為不道殺適立庶市人皆哭魯人謂之哀
　姜
莒弑其君庶其(紀公/)
　莒子生太子僕又生季佗愛季佗而黜僕且多行無
　禮于國僕因國人弑莒子以其寳玉奔魯魯侯命與
　之邑季孫行父(謚文子/季友孫)使司冦出諸境魯侯問其故
　曰先大夫臧文仲教行父事君之禮曰見有禮于其
　君者事之如孝子之養父母也見無禮于其君者誅
　之如鷹鸇之逐鳥雀也夫僕弑君父其人則盗賊也
　其器則姦兆也保而利之則主藏也是以去之
(甲/寅)六年春二月宋華元(御事子督曽/孫為右師)及鄭公子歸生帥師戰于
大棘(今河南歸德府柘城縣/西北有大棘城故址)宋師敗績獲宋華元
　鄭公子歸生受命于楚伐宋宋華元樂吕(宋戴公曽/孫為司冦)
　禦之戰于大棘宋師敗績囚華元獲樂吕初華元殺
　羊饗士其御羊斟不與及戰曰疇昔之羊子為政今
　日之事我為政與入鄭師故敗宋人以兵車百乗文
　馬百駟贖華元于鄭半入華元逃歸(宋城華元巡功/城者謳曰睅其)
　(目皤其腹棄甲而復于思于思棄甲復來元使謂之/曰牛則有皮犀兕尚多棄甲則那役人曰縱其有皮)
　(丹漆若何華元曰去/之夫其口衆我寡)
秋九月晉趙盾弑其君夷臯
　晉侯虐(公羊傳靈公使諸大夫内朝處乎臺上引彈/而彈之大夫趨而避丸是樂諸大夫出于朝)
　(有人荷畚自閨而出趙盾視之膳宰也/熊蹯不熱以斗摮而殺之支觧使棄之)趙盾驟諫晉
　侯患之使鉏麑賊之晨往盾寢門已闢盛服將朝蚤
　而假寐麑歎曰不忘恭敬民之主也賊民之主不忠
　棄君之命不信有一于此不如死也觸槐而死晉侯
　飲趙盾酒伏甲將攻盾其右提彌明知之趨登曰臣
　侍君宴過三爵非禮也遂扶以下(公嗾夫􁄶明/搏而殺之)鬭且
　出提彌明死之靈輙為公介(公甲/士)倒㦸以禦公徒而
　免盾(初盾田首山舍于翳桑見靈輙餓食之舍其半/問之曰願遺母盾使盡之而益與之簞食與肉)
　(使遺母至是既免盾問何故對曰翳/桑之餓人也問其名居不告因亡去)盾遂奔趙穿弑
　晉侯于桃園盾未出山而復晉太史董狐(周辛有/之後)書
　曰趙盾弑其君以示于朝盾曰不然對曰子為正卿
　亡不越境反不討賊非子而誰盾使趙穿逆公子黒
　臀(文公/子)于周而立之(是為/成公)
冬十月王崩弟瑜立(是為/定王)
定王
(乙/夘)元年春楚子伐陸渾之戎(注見/前)
　楚子伐陸渾之戎遂至于雒觀兵于周疆王使王孫
　滿(周大/夫)勞楚子楚子問鼎之大小輕重對曰在德不
　在鼎德之休明雖小重也其姦回昏亂雖大輕也天
　祚明德有所底止成王定鼎于郟鄏(注見/前)卜世三十
　卜年七百周德雖衰天命未改鼎之輕重未可問也
(丙/辰)二年夏六月鄭公子歸生弑其君夷(穆公子/靈公)
　楚人獻黿于鄭伯公子宋(即子/公)與歸生(即子/家)將見宋
　食指動以示歸生曰他日我如此必嘗異味及入宰
　夫將解黿相視而笑鄭伯問之歸生以告鄭伯食諸
　大夫黿召宋而弗與宋遂染指于鼎嘗之而出鄭伯
　怒欲殺宋宋與歸生謀先歸生不可宋反譖歸生歸
　生懼而從之遂弑鄭伯鄭人立穆公之庶子堅(是為/襄公)
　(後歸生卒鄭人/斲其棺逐其族)
秋七月楚殺鬬椒(即子/越椒)
　楚鬭般(子文之/子子揚)為令尹椒為司馬蒍賈為工正賈譖
　般而殺之椒為令尹賈為司馬椒又惡賈乃以若敖
　氏之族圄賈于轑陽(春秋彚纂注楚地漢武/封江喜為轑陽侯即此)而殺之
　遂處烝野(左傳注/楚地)將攻楚子師于漳澨(漳水名澨水/涯水經漳水)
　(出臨沮荆山注漳水南逕當陽縣右㑹沮陸臨沮今/湖北襄陽府南漳縣當陽今縣屬湖北安  府沮水)
　(在其/北)楚子與若敖氏戰椒射楚子師退楚子鼔而進
　之遂滅若敖氏初椒始生子文曰必殺之是子也熊
　虎之狀而豺狼之聲弗殺必滅若敖氏子良(子文弟/椒之父)
　不可子文以為大慼至是若敖氏果滅子文孫箴尹
　(官名/)克黄(子揚/子)使于齊還及宋聞亂人曰不可入矣
　克黄曰棄君之命獨誰受之君天也天可逃乎遂歸
　復命自拘于司敗楚子思子文之治國曰子文無後
　其何以勸善使復其所改命曰生
(己/未)五年河徙(漢書溝洫志大司空掾王横言周譜定王/五年河徙蔡沈尚書集傳程氏大昌曰周)
(時河徙砱礫胡渭禹貢錐指大昌禹貢論/但云河徙故瀆無砱礫字蔡傳所引誤)
　初大禹導河自積石(即大雪山注見前阿考大雪山/在今青海境内名  彌耶瑪勒)
　(津木遜山又闢展西南有大澤曰羅布淖爾即古蒲/昌海葉爾羌和闐兩河東行注之即古于闐葱嶺兩)
　(河所謂合注蒲昌海潛行出于積石者大雪山西有/山曰庫爾坤阿爾坦河出焉是即漢書所云河有重)
　(源者其東北有泉名鄂敦搭/拉則元史所云星宿海也)至孟津(龍門底柱俱已/見前兹不具載)
　(考河流自孟津/以上至今不改)過洛汭(水曲流曰汭洛水入河處舊/在鞏縣今在開封府汜水縣)
　(西/北)及至大伾(即黎山在今河南/衛輝府濬縣東南)乃釃二渠(史記禹厮/二渠以引)
　(河北載之髙地禹貢錐指二渠自黎陽宿胥口始/一北流為大河一東流為漯川東北至千乗入海)北
　過降水(即漳水以合絳水故亦名絳兼通為降也禹/貢錐指河之經流自大伾西南折而北為宿)
　(胥口又東北合漳/水是為北過降水)至于大陸(即廣阿澤在直𨽻趙州/隆平縣東北跨保定府)
　(束鹿縣順德府鉅鹿任二縣及/深州下流至寧晉縣為胡盧河)又北播為九河(注亦/見前)
　同為逆河入于海(蘇軾書傳云逆河者既分為九又/合為一以一逆八而入于海也)
　帝堯八十載告厥成功至是凡一千六百七十六年
　河始决宿胥口(水經注宿胥口/舊河水北入)東徙漯川(即禹釃二/渠之一禹)
　(河由大伾之西而北流河徙後由大伾之南而/東流于是禹河北過降水至大陸之道遂堙)逕長
　壽津(在今衛輝府滑縣東北禹貢錐指河行/漯川右經滑臺城又東北至長壽津)與漯别
　行(水經謂之大河故瀆東北逕戚城西今直𨽻開州/地又東北逕發干縣故城西今山東堂邑縣地西)
　(流逕鬲縣故城西今山東德州地又/北逕安陵縣西今直𨽻吳橋縣地)東北至成平(今/交)
　(河/縣)復合于禹故河(水經注大河故瀆至東光縣故城/西而北與漳水合禹貢錐指大河)
　(自宿胥口徙流至成平合漳水復歸禹河故道厯浮/陽平舒至章武入海以今輿地言之濬縣滑縣開州)
　(及館陶堂邑平原德州吳橋東光交河滄州静海天/津諸州縣界中皆周定王五年至西漢末大河之所)
　(行/也)此黄河大徙之始
　(余氏闕曰自周定王時河始東徙訖于漢而禹之故/道遂失西京時受患特甚自瓠子再决遂流為屯氏)
　(諸河東都至唐河不為害者千有餘年至宋/而河又南决乃由彭城合汴泗東流以入淮)
冬晉侯宋公魯侯衛侯鄭伯曹伯㑹于黒壤(今山西澤州/府沁水縣有)
(烏嶺即春/秋晉黒壤)
　鄭及晉平公子宋之謀也故相鄭伯以㑹盟于黒壤
　王叔(桓公/)臨之以謀不睦(左俾注王叔銜天子命/臨諸侯不同歃故不書)初
　晉侯之立鄭舍楚即晉故楚人侵鄭(王元/年)又三伐鄭
　(王之二年及/三年四年)取成而還(取成于厲/鄭伯逃歸)至是復與晉盟于
　是楚子復伐鄭(事在王/七年)晉人救之既而鄭及楚平晉
　以諸侯伐鄭遂取成焉(事在王/八年)是冬楚伐鄭晉以諸
　侯之師戍鄭
(庚/申)六年秋七月甲子日有食之既
冬使單子(單襄公韋昭國語/注王卿士單朝)聘于宋遂自陳聘于楚
　王使單子聘于宋遂假道于陳以聘于楚火朝覿矣
　(火心星覿見也謂夏/正十月晨見于辰)道茀不可行候(候人/也)不在疆司
　空不視塗澤不陂川不梁野有庾積(庾露積/榖也)場功未
　畢道無列樹墾田若蓻(發田曰墾蓻猶蒔也/言其希少猶若蓻物)膳宰不
　致餼司里不授館國無寄寓縣無施舍民將築臺于
　夏氏(陳大夫夏/徴舒之家)及陳陳侯(名平國恭公/之子靈公)與公孫寜儀
　行父(陳二/卿)南冠(楚冠/也)以如夏氏(夏徴舒祖少西字子/夏後遂以字為氏)
　留賓弗見單子歸告王曰陳侯不有大咎國必亡
(辛/酉)七年夏魯仲孫蔑(諡獻子文/伯穀之子)入聘
　王徴聘于魯魯使仲孫蔑入聘王以為有禮厚賄之
秋九月晉侯宋公衛侯鄭伯曹伯會于扈(今河南懷慶府/原武縣扈亭是)晉荀
林父帥師伐陳
　初陳即楚晉趙盾衛孫免侵陳陳及晉平(事在王/四年)于
　是楚師伐陳取成而還(在六/年)至是晉合諸侯于扈陳
　侯不會荀林父以諸侯之師伐陳晉侯卒于扈乃還
　(晉成公卒子獳/嗣是為景公)
(壬/戌)八年夏四月丙辰日有食之
五年陳夏徴舒弑其君平國
　陳侯與公孫寧儀行父通于夏姬(左傳注夏姬鄭穆/公女陳大夫御叔)
　(妻夏徴/舒母)皆衣其衵服(婦人近衷/衣曰衵)以戲于朝洩冶(陳大/夫)
　諌曰君臣淫亂民何效焉陳侯以告二子遂殺洩冶
　陳侯飲酒于夏氏謂行父曰徴舒似女對曰亦似君
　徴舒病之伏弩廐門俟陳侯出弑之公孫寜儀行父
　奔楚太子午奔晉徴舒自立為陳侯
秋使王季子(即劉康公公羊傳王母弟也左傳注季子王/大夫故稱字其後食采于劉今河南府偃師)
(縣有劉聚亦曰/劉亭即劉子邑)聘于魯(春秋書王/聘止此)
　報仲孫蔑之聘也發幣于大夫季孫行父仲孫蔑皆
　儉叔孫僑如公孫歸父(公子/遂子)皆侈歸王問魯大夫孰
　賢對曰季孟(孟即仲/孫氏)其長處魯乎叔孫東門(遂居東/門因以)
　(為/氏)其亡乎若家不亡身必不免王曰何故對曰臣聞
　之寛肅宣惠君也敬恪恭儉臣也今二子者儉儉則
　能足用用足則族可以庇二子者侈侈則不恤匱匱
　而不恤憂必及之王曰幾何對曰東門之位不若叔
　孫(東門大夫/叔孫卿也)而泰侈焉不可以事二君叔孫之位不
　若季孟(叔孫下卿/季孟上卿)而亦泰侈焉不可以事三君(王十/六年)
　(歸父謀去三桓使如晉未反魯宣公薨三桓逐歸父/遂奔齊簡王十一年僑如通于宣公夫人穆姜欲去)
　(季孟而專公室國/人逐之亦出奔齊)
(癸/亥)九年夏楚子陳侯鄭伯盟于辰陵(陳地今河南陳州府/淮寜縣有辰亭即春)
(秋辰/陵也)
　楚子伐鄭及櫟(注見/前)鄭公子去疾(字子良/穆公子)曰晉楚不
　務德而兵爭與其來者可也晉楚無信我焉得有信
　乃從楚楚盟于辰陵陳鄭服也(于時楚益强/盛主盟列國)
冬十月楚人殺陳夏徴舒楚子入陳
　楚子伐陳謂陳人無動將討于少西氏遂入陳殺夏
　徴舒轘諸栗門(陳城/門)因縣陳申叔時諫曰(時使于/齊還)夏
　徴舒弑其君其罪大矣討而戮之君之義也今縣陳
　貪其富也以討召諸侯而以貪歸之無乃不可乎楚
　子曰善乃復封陳納公孫寜儀行父于陳迎太子午
　于晉而立之(是為/成公)鄉取一人焉以歸謂之夏州(在今/湖北)
　(漢陽府漢陽縣夏口北蘇秦說楚威/王曰楚有夏州即莊王處陳人之所)
(甲/子)十年春楚子圍鄭
　三月克之入自皇門(鄭南門/曰皇門)至于逵路鄭伯肉袒牽
　羊以迎楚子曰其君能下人必能信用其民矣庸可
　幾乎退三十里而許之平潘尫入盟鄭公子去疾出
　質(鄭自此服于楚至王二十/一年蟲牢之盟方與晉成)
夏六月晉荀林父帥師及楚戰于邲(鄭地今河南開封/府鄭州東有邲城)
晉師敗績
　晉師救鄭(荀林父將中軍先縠佐之士會將上軍郤/克佐之趙朔將下軍欒書佐之趙括趙嬰)
　(齊為中軍大夫鞏朔韓穿為上軍大夫荀首趙同為/下軍大夫韓厥為司馬  先縠且居之子趙朔盾之)
　(子欒書枝之孫趙括嬰齊同皆盾異母弟鞏朔即/士莊伯韓穿韓氏族荀首林父弟韓厥萬曽孫)及
　河聞鄭既及楚平荀林父欲還曰無及于鄭而勦民
　焉用之士㑹曰善㑹聞見可而進知難而退軍之善
　政也兼弱攻昧武之善經也子姑整軍而經武乎猶
　有弱而昧者何必楚先縠曰晉所以霸師武臣力也
　今失諸侯不可謂力有敵而不從不可謂武且成師
　以出聞敵彊而退非夫也以中軍佐濟韓厥謂林父
　曰彘子(即先/縠)以偏師陷子罪大矣事之不㨗惡有所
　分與其專罪六人同之不猶愈乎不如進也師遂濟
　楚子北師次于郔(左傳注鄭/邑即廩延)將飲馬于河聞晉師既
　濟欲還嬖人伍參欲戰令尹孫叔敖弗欲(史記孫叔/敖楚之處)
　(士虞邱相進之楚莊王為楚相施教導民政緩禁止/吏無姦邪盗賊不起秋冬勸民山採春夏以水各得)
　(其所便民皆樂其生莊考孟子孫叔敖舉于海趙岐/注叔敖隱處海濵楚  王舉之以為令尹其説與史)
　(記同杜預左傳注則從服䖍之説以叔敖為蒍賈之/子即蒍艾獵也案左傳蒍賈為子越椒所殺叔敖或)
　(以是而隱處亦未可知/今並存其説附注于此)南轅反斾伍參曰晉之從政
　者新未能行令其佐先縠剛愎不仁未肯用命晉師
　必敗楚子告令尹改乗轅而北之次于管(今開封府/鄭州管城)
　(廢縣/是)以待晉師在敖鄗(山名在開封府/榮澤縣西北)之間楚子使
　求成于晉晉人許之盟有日矣魏錡(魏犫子求/公族未得)及趙
　旃(趙穿子求/卿未得)請使召盟皆命而往(郤克請設備先縠/不可士㑹使鞏朔)
　(韓穿設七覆于敖前趙嬰/齊使其徒先具舟于河)魏錡遂請戰楚潘黨逐之
　趙旃夜至楚軍席于軍門之外使其徒入之楚子逐
　趙旃楚人懼其入晉軍遂出陣令尹命疾進師車馳
　卒奔乗晉軍林父不知所為鼔于軍中曰先濟者有
　賞中軍下軍爭舟舟中之指可掬也晉師右移上軍
　未動士㑹殿其卒而退不敗(楚熊負羈囚荀罃荀首/以其族反之曰不以人)
　(子吾子其可得乎射連尹襄老獲之遂載其尸射公/子榖臣囚之以二者還  荀罃首之子榖臣楚莊之)
　(子/)楚子軍于邲次于衡雍(注見/前)潘黨請築京觀(積尸/封土)
　(其上謂/之京觀)弗許祀于河作先君宫告成事而還晉師歸
　林父請死晉侯欲許之士渥濁(士氏族/諡貞子)諌曰林父進
　思盡忠退思補過社稷之衛也若之何殺之晉侯使
　復其位明年先縠召赤狄伐晉及清(即清/原)晉人討邲
　之敗與清之師殺先縠而滅其族
冬十有二月楚子滅蕭(注見/前)
　楚子伐蕭宋華椒(華氏/族)以蔡人救蕭蕭人囚熊相宜
　僚及公子丙(皆楚/大夫)楚子曰勿殺吾退蕭人殺之楚子
　怒遂圍蕭蕭潰申公巫臣(屈蕩/子)曰師人多寒楚子巡
　三軍拊而勉之三軍之士皆如挾纊
(丁/夘)十有三年夏五月宋人及楚人平
　楚子使申舟(即文之/母畏)聘于齊曰無假道于宋(先是楚/穆與宋)
　(公田于孟諸母畏抶宋公之僕故惡/宋曰我必死楚子曰殺女我伐之)及宋宋華元殺
　之于是楚子圍宋宋使樂嬰齊告急于晉晉侯欲救
　之伯宗(晉大/夫)曰雖鞭之長不及馬腹天方授楚未可
　與爭君其待之乃止使觧揚如宋使無降楚曰晉師
　悉起將至矣鄭人囚而獻諸楚楚子賂之使反其言
　不許三而許之登諸樓車使呼宋人而告之遂致其
　君命楚子將殺之曰爾既許不榖而反之非我無信
　女則棄之速即爾刑對曰君能制命為義臣能承命
　為信義無二信信無二命君之賂臣不知命也受命
　以出有死無霣又可賂乎臣之許君以成命也死而
　成命臣之禄也死又何求楚子舍之以歸楚師將去
　宋申犀(申舟/子)稽首于馬前曰毋畏知死而不敢廢王
　命王棄言焉申叔時僕(為御/也)曰築室反耕者宋必聽
　命從之宋人懼使華元夜入楚師(公羊傳莊王圍宋/軍有七日之糧耳)
　(盡此不勝將去而歸于是使司馬子反乘/堙而閫宋城宋華元亦乗堙而出見之)登子反(公/子)
　(側/)之床起之曰寡君使元以病告曰敝邑易子而食
　析骸以爨雖然城下之盟有以國斃不能從也去我
　三十里唯命是聽子反懼與之盟而告楚子退三十
　里宋及楚平(華元為質盟曰我/無爾詐爾無我虞)
王札子(左傳注王札子王子札也經文/倒札字公羊注天子之庶兄)殺召伯毛伯
　王孫蘇與召氏毛氏(三人皆/王卿士)爭政使王子㨗(即子/札)殺
　召伯(戴公/)毛伯(衛其後立戴/公之子襄)
秋魯初税畆
　履畝而稅也(左傳注周法民耕百畝公田十畝借民/力而治之稅不過此是十取其一今又)
　(履其餘畝復十收其/一遂以為常故曰初)
(戊/辰)十有四年春三月晉獻狄俘
　先是晉荀林父帥師滅赤狄潞氏(潞赤狄别種今山/西潞安府潞城縣)
　(東北有潞縣故/城春秋潞子國)晉侯使趙同獻俘于王不敬劉子(即/王)
　(季子劉/康公)曰不十年原叔(趙同/字)必有大咎至是士會復
　滅赤狄甲氏(在今直𨽻廣平/府雞澤縣境)及留吁(今潞安府屯留/縣有純留故城)
　(即留/吁國)鐸辰(留吁/之屬)再獻狄俘晉侯請于王以黻冕命士
　㑹將中軍且為太傅(左傳注太傅孤卿左傳疏天子/太傅三公之官諸侯太傅孤卿)
　(之官上公得置孤卿一人晉/為伯主雖侯亦得置孤卿)于是晉國之盗逃奔于
　秦
夏成周宣榭火(火公羊傳作災何休曰有室曰寢無室/曰榭徐彦疏但有大殿無室名曰榭)
　宣宫之榭(何休曰宣/王之廟也)樂器藏焉(何体曰中興/所作樂器)至是災
冬晉侯使士會入聘
　為毛召之難王室復亂王孫蘇奔晉晉人復之使士
　㑹平王室(國語/作聘)王享之殽烝(升殽于/爼也)原公(原襄公/周大夫)相
　禮士㑹私問其故(享當體薦而/殽烝故問)王聞之召士㑹曰季
　氏(士㑹/字季)而弗聞乎王享有體薦(半觧其體/而薦之)宴有折爼
　(體觧節折/升之于爼)公當享卿當宴王室之禮也士㑹不敢對
　而退歸乃講聚三代之典禮修執秩(秩常也可奉/執以為常)以
　為晉法
(己/巳)十有五年夏六月癸卯日有食之
晉侯魯侯衛侯曹伯邾子同盟于斷道(晉地今山西沁州/東有斷梁城即春)
(秋斷/道)
　晉侯使郤克徴㑹于齊齊侯(頃公名無/野惠公子)帷婦人使觀
　之郤克登婦人笑于房(榖梁傳季孫行父秃晉郤克/眇衛孫良夫跛曹公子手僂)
　(同時而聘于齊齊使秃者御秃者眇者御𦕈者跛者/御跛者僂者御僂者蕭同姪子處臺上而笑之聞于)
　(客客不悦而去為孫良夫衛武公曽孫/孫仲之後以字  氏蕭同姪子詳注後)郤克怒先歸
　請伐齊晉侯不許于是諸侯㑹于斷道辭齊人(齊侯/使髙)
　(固晏弱蔡朝南郭偃會髙固逃歸晉人執晏弱蔡朝/南郭偃苗賁皇言于晉侯緩晏弱遂逸明年晉侯衛)
　(太子臧伐齊齊侯㑹晉侯盟于繒以公子疆為質于/晉蔡朝南郭偃逃歸  髙固徯之孫晏弱齊公族嬰)
　(之父苗賁皇楚越椒/子奔晉以食邑為氏)是年晉士㑹請老郤克為政
冬十有一月魯侯弟叔肸卒(叔肸魯侯/同母弟)
　魯侯殺子赤叔肸非之與之財不受織屨而食終身
　不食魯侯之食至是卒
(辛/未)十有七年春三月魯作邱甲
　魯宣公卒子黒肱立(是為/成公)為齊難故(左傳注前年魯/乞師于楚欲以)
　(伐齊楚師/不出故懼)作邱甲(左傳注周禮九夫為井四井為邑/四邑為邱邱十六井出戎馬一匹)
　(牛二頭四邱為甸甸六十四井出長轂一乗馬四匹/牛十二頭甲士三人歩卒七十二人此甸所賦今魯)
　(使邱出之/是重斂矣)
(壬/申)十有八年夏六月晉郤克魯季孫行父衛孫良夫曹公子首
(公羊榖/梁作手)及齊侯戰于鞌(今山東濟南府厯城縣藥山南/有鞌山舊傳晉伐齊戰于鞌即)
(此/)齊師敗績
　先是齊伐魯北鄙取龍(今山東泰安府泰安縣西/南有龍鄉城即魯龍邑)遂
　南侵衛孫良夫帥師將侵齊與齊師遇戰于新築(左/傳)
　(注衛地春秋彚纂注今直𨽻/大名府魏縣南有新築城)衛師敗績(新築人仲叔/于奚救良夫)
　(良夫是以免衛人賞之邑辭請曲縣繁纓以朝許之/後孔子聞之曰惜也不如多與之邑惟名與器不可)
　(以假/人)良夫如晉乞師魯臧孫許(謚宣叔/文仲子)亦乞師于晉
　皆主郤克克請八百乗晉侯許之郤克(將中/軍)及士燮
　(將上軍為士燮即范文子士㑹之子/㑹邑隨  隨氏後邑范遂為范氏)欒書(將下/軍)韓厥
　(為司/馬)將以救魯衛魯季孫行父帥師㑹之師從齊師
　至于靡笄之下(春秋彚纂注靡笄山名史記晉平公/伐齊戰于靡下徐廣曰靡當作厯志)
　(曰厯山即左傳所謂靡/笄之山也在厯城縣南)陳于鞌邴夏御齊侯逄丑父
　為右晉觧張御郤克鄭邱緩為右齊侯曰吾姑翦滅
　此而朝食不介馬而馳之郤克傷于矢流血及屨未
　絶鼔音觧張曰師之耳目在吾旗鼔吾子勉之左并
　轡右援枹而鼔馬逸不能止師乗之齊師敗績逐之
　三周華不注(山名在厯城縣東北伏琛齊紀不讀如/跗與詩鄂不之不同言此山孤秀如花)
　(跗/也)逄丑父與齊侯易位齊侯乃免(韓厥及齊侯車逄/丑父使公下如華)
　(泉取飲鄭周父載齊侯以免韓厥獻丑父郤/克曰人不難以死免其君殺之不祥赦之)晉師從
　齊師及馬陘(左傳注齊邑春秋彚纂/注在今益都縣西南)齊侯使國佐(歸/父)
　(子左傳作賓媚/人注國佐也)賂以紀甗(玉甑/也)玉磬(甗磬皆齊/滅紀所得)與地
　郤克曰必使耕者東畝(壟畝皆東西/行以利戎車)且以蕭同叔子
　為質(左傳注同叔蕭君字齊侯外祖父子女也難斥/言其母故逺言之公羊穀梁俱作蕭同姪子公)
　(羊曰齊君之母榖梁曰蕭同姪子之母范甯集觧蕭/國也同姓也姪子字也其母更嫁齊惠公生頃公楚)
　(人滅蕭故隨/其母在齊)國佐曰使耕者東畝則是土齊也(晉以/齊為)
　(已之/土地)蕭同叔子齊君之母也齊君之母猶晉君之母
　也不可請戰三戰不勝齊子之有也何必質晉人乃
　許之盟于袁婁(在青州府臨淄縣西/博物記臨淄有袁婁)使齊人歸魯汶
　陽之田(汶水注見前田在汶/水之北故曰汶陽)
晉使鞏朔獻齊㨗王命委于三吏(左傳注三公也左傳/疏曲禮曰五官之長)
(曰伯其擯于天子也曰天/子之吏是知三公稱吏也)
　晉侯使鞏朔獻㨗于王王弗見使單子(襄公/朝)辭焉曰
　兄弟甥舅侵敗王畧王命伐之告事而已不獻其功
　所以敬親暱也今叔父遂有功于齊不使命卿鎮撫
　王室而鞏伯實來未有職司于王室(鞏朔上軍大夫/名位不達王室)
　又奸先王之禮(謂獻/齊㨗)余雖欲于鞏伯其敢廢舊典以
　忝叔父夫齊甥舅之國又大師之後也寜不亦滛從
　其欲以怒叔父抑豈不可諫誨鞏朔不能對王使委
　于三吏禮之如侯伯克敵使大夫告慶之禮降于卿
　禮一等王以鞏伯宴而私賄之使相告之曰非禮也勿籍
冬十有一月魯侯及楚人秦人宋人陳人衛人鄭人齊人曹人邾人
薛人(薛任姓國/注見前)鄫人盟于蜀(魯地今泰安府泰/安縣西有蜀亭)
　初魯宣公求好于楚㑹楚莊卒(子審嗣是/為楚共)宣公亦卒
　(皆在十/六年)不克作好及魯侯即位與晉盟(赤棘之盟在/十七年  赤)
　(棘晉/地)衛亦受盟于晉從伐齊故楚令尹嬰齊(即子/重)帥
　師侵衛遂及魯仲孫蔑往賂公衡(成公/子)為質楚人許
　平于是魯侯與蔡侯許男秦右大夫説宋華元陳公
　孫寜衛孫良夫鄭公子去疾及齊國之大夫盟于蜀
　是役也畏晉而竊與楚盟謂之匱盟(私竊為盟盟終/不固匱乏之道)
　(也蔡侯許男乗楚車謂/之失位故春秋不書)
(癸/酉)十有九年冬十有二月晉作六軍(左傳注/僭王也)
　韓厥趙括鞏朔韓穿荀騅(荀氏/族)趙旃皆為卿賞鞌之
　功也(韓厥為新中軍趙括佐之鞏朔為新上/軍韓穿佐之荀騅為新下軍趙旃佐之)
(乙/亥)二十有一年夏梁山崩(梁山在陜西同州府韓城縣西/北接郃陽縣界詩夹奕梁山爾)
(雅梁山晉望水經注河/水南逕梁山原是也)
　梁山崩壅河三日不流晉侯以傳召伯宗遇絳人問
　之曰國主山川故山崩川竭君為之不舉降服(損盛/服)
　乗縵(車無/文)徹樂(息八/音)出次(舍于/郊)祝幣(陳玉/帛)史辭(自罪/責)
　以禮焉如此而已伯宗遂以告晉侯從之
冬十有一月王崩子夷立(是為/簡王)
十有二月晉侯齊侯宋公(文公子/共公固)魯侯衛侯鄭伯曹伯邾子把伯
同盟于蟲牢(即桐牢在河南開封府封邱縣後漢書郡/國志陳留郡封邱有桐牢亭或曰古蟲牢)
(寰宇記俗/謂之桐渦)
　初晉侯以諸侯伐鄭鄭公子偃(字子游/穆公子)禦之敗諸邱
　輿(左傳注/鄭地)使皇戌如楚獻㨗(事在王/十九年)鄭襄公卒子費
　嗣(是為/悼公)使公孫申(即叔/申)疆許田許人敗諸展陂(春秋/彚纂)
　(注許地在今河/南許州西北)鄭伯(悼公/)伐許取鉏任泠敦之田(春/秋)
　(彚纂注俱/在許州境)晉欒書救許伐鄭楚公子側救鄭(事在王/二十年)
　鄭伯與許男訟田于楚鄭伯不勝歸而請成于晉于
　是諸侯盟于蟲牢鄭服也明年楚公子嬰齊伐鄭晉
　欒書帥師救鄭又明年晉侯復盟諸侯于馬陵(衛地/今直)
　(𨽻大名府元城/縣有馬陵城)鄭獲楚鄖公鍾儀獻諸晉(晉囚鍾儀/于軍府晉)
　(侯見之南冠而縶使税之與之琴操南音范文子曰/楚囚君子也盍歸之使合晉楚之成晉侯重為之禮)
　(而歸之事在/簡王四年)
　
　
　
　
　
御批歴代通鑑輯覽卷五
