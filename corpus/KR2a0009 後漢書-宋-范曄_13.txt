十一
　　梁　　　　剡　　　　令劉　昭補幷注
　律厯志第一
　　律厯志　(律準/)　(候氣/)
古之人論數也曰物生而後有象象而後有滋滋而後
有數然則天地初形人物既著則算數之事生矣記稱
大橈作甲子(吕氏春秋曰黄帝師大橈博物記曰容成/氏造厯黄帝臣也月令章句大橈探五行)
(之情占斗綱所建於是始作甲乙以名曰謂之/幹作子丑以名日謂之枝枝幹相配以成六旬)隸首作
數(博物記曰隸首黄帝之/臣一説隸首善算者也)二者既立以比日表(表即/晷景)以
管萬事夫一十百千萬所同用也律度量衡厯其别用
也故體有長短檢以度(説苑曰以粟生之十粟為一分/十分為一寸十寸為一尺十尺)
(為一/丈)物有多少受以量(説苑曰千二百粟為一籥十籥/為一合十合為一升十升為一)
(斗十斗/為一斛)量有輕重平以權衡(説苑曰十粟重一圭十圭/重一銖二十四銖重一两)
(十六兩重一斤三十斤/重一鈞四鈞重一石)聲有清濁協以律吕三光運行
紀以歴數然後幽隱之情精微之變可得而綜也(前志/曰夫)
(推厯生律制噐規圓矩方權重衡平準繩嘉量探賾索/隱鉤深致逺莫不用焉度長短者不失毫釐量多少者)
(不失圭撮權輕重者不失黍累紀於/一協於十長於百大於千廣於萬)漢興北平侯張蒼
首治律厯孝武正樂置協律之官至元始中博徵通知
鍾律者考其意義羲和劉歆典領條奏前史班固取以
為志而元帝時郎中京房房字君明知五聲之音六律
之數上使太子太傅韋𤣥成字少翁諫議大夫章雜試
問房於樂府房對受學故小黄令焦延夀六十律相生
之法以上生下皆三生二以下生上皆三生四陽下生
隂隂上生陽終於中吕而十二律畢矣中吕上生執始
執始下生去滅上下相生終於南事六十律畢矣夫十
二律之變至於六十猶八卦之變至於六十四也宓犧
作易紀陽氣之初以為律法建日冬至之聲以黄鍾為
宫太蔟為商姑洗為角林鍾為徴南吕為羽應鍾為變
宫蕤賔為變徵(月令章句曰以姑洗為/角南吕為羽則微濁也)此聲氣之元五
音之正也故各終一日其餘以次運行當日者各自為
宫而商徵以類從焉(月令章句曰律率也聲之管也上/古聖人夲隂陽别風聲審清濁而)
(不可以文載口傳也於是始鑄金作鍾以主十二月之/聲然後以放并降之氣鍾難分别乃截竹為管謂之律)
(律者清濁之率法也聲/之清濁以長短為制)禮運篇曰五聲六律十二管還
相為宫此之謂也(鄭𤣥曰宫數八十一黄鍾長九寸九/九八十一也三分宫去一生徴徴數)
(五十四林鍾長六寸六九五十四也三分徵益一生商/商數七十二太簇長八寸八九七十二也三分商去一)
(生羽羽數四十八南吕長五寸三分寸之一五九四十/五又三分寸之一為四十八也三分羽益一生角角數)
(六十四姑洗長七寸九分寸之一七九六十三又九分/寸之一為六十四也三分角去一生變宫三分變宫益)
(一生變徵自此已後則隨/月而變所謂還相為宫)以六十律分朞之日黄鍾自
冬至始及冬至而復隂陽寒燠風雨之占生焉於以檢
攝羣音考其髙下茍非草木之聲則無不有所合虞書
曰律和聲此之謂也房又曰竹聲不可以度調故作凖
以定數凖之状如瑟長丈而十三弦隱間九尺以應黄
鍾之律九寸中央一弦下有畫分寸以為六十律清濁
之節房言律詳於歆所奏其術施行於史官候部用之
文多不悉載故總其夲要以續前志律術曰陽以圓為
形其性動隂以方為節其性靜動者數三靜者數二以
陽生隂倍之以隂生陽四之皆三而一陽生隂曰下生
隂生陽曰上生上生不得過黄鍾之清濁下生不得及
黄鍾之數實皆參天兩地圓蓋方覆六耦承奇之道也
黄鍾律吕之首而生十二律者也(前書曰黄帝使伶倫/自大夏之西崑崙之)
(隂取竹之嶰谷生其竅厚均者斷兩節間而吹之以為/黄鍾之管制十二筩以聽鳳之鳴其雄鳴爲六雌鳴亦)
(六比黄鍾之音而皆可以生之是為律夲至治之世/天地之氣合以生風天地之風氣正十二律乃定)其
相生也皆三分而損益之是故十二律之得十七萬七
千一百四十七是為黄鍾之實(前書曰太極元氣函三/為一極中也元始也行)
(於十二辰始動於子參之於丑得三又參之於寅得九/又參之於卯得二十七又參之於辰得八十一又參之)
(於已得二百四十三又參之於午得七百二十九又參/之於未得二千一百八十七又參之於申得六千五百)
(六十一又參之於酉得萬九千六百八十三又參之於/戍得五萬九千四十九又參之於亥得十七萬七千一)
(百四十七此隂陽合徳氣鍾於子化生萬物者也故滋/萌於子紐牙於丑引逹於寅冐茆於卯振羡於辰巳盛)
(於已咢布於午昧曖於未甲堅於申留孰於酉畢入於/戌該閡於亥出甲於甲奮軋於乙明炳於丙大成於丁)
(豐茂於戊理紀於已歛更於庚悉新於辛懐任於壬陳/揆於發故隂陽之施化萬物之終始既類旅於律吕又)
(經歴於日辰而變/化之情則可見矣)又以二乘而三約之是為下生林鍾
之實又以四乘而三約之是為上生太蔟之實推此上
下以定六十律之實以九三之數萬九千六百八十三
為法律為寸於凖為尺不盈者十之所得為分又不盈
十之所得為小分以其餘正其强弱
黄鍾十七萬七千一百四十七
　下生林鍾黄鍾為宫太蔟商林鍾徵
一日律九寸
　準九尺
色育十七萬六千七百七十六
　下生謙待色育為宫未知商謙待徵
六日律八寸九分小分八微强
　凖八尺九寸萬五千九百七十三
執始十七萬四千七百六十二
　下生去滅執始為宫時息商去滅徵
六日律八寸八分小分七大强
　凖八尺八寸萬五千五百一十六
丙盛十七萬二千四百一十
　下生安度丙盛為宫屈齊商安度徴
六日律八寸七分小分六微弱
　凖八尺七寸萬一千六百七十九
分動十七萬八十九
　下生歸嘉分動為宫隨期商歸嘉徴
六日律八寸六分小分四强
　凖八尺六寸八千一百五十二
質未十六萬七千八百
　下生否與質未為宫形晉商否與徴
六日律八寸五分小分二强
　凖八尺五寸四千九百四十五
大吕十六萬五千八百八十八
　下生夷則大吕為宫夾鍾商夷則徵
八日律八寸四分小分三弱
　凖八尺四寸五千五百八
分否十六萬三千六百五十四
　下生解形分否為宫開時商解形徴
八日律八寸三分小分一强
　凖八尺三寸二千八百五十一
凌隂十六萬一千四百五十二
　下生去南凌隂為宫族嘉商去南徴
八日律八寸二分小分一弱
　凖八尺二寸五百一十四
少出十五萬九千二百八十
　下生分積少出為宫爭南商分積徵
六日律八寸小分九强
　凖八尺萬八千一百六十
太蔟十五萬七千四百六十四
　下生南吕太蔟為宫姑洗商南吕徵
一日律八寸
　凖八尺
未知十五萬七千一百三十四
　下生白吕未知為宫南授商白吕徵
六日律七寸九分小分八强
　凖七尺九寸萬六千三百八十三
時息十五萬五千三百四十四
　下生結躬時息為宫變虞商結躬徴
六日律七寸八分小分九少强
　凖七尺八寸萬八千一百六十六
屈齊十五萬三千二百五十三
　下生歸期屈齊為宫路時商歸期徵
六日律七寸七分小分九弱
　凖七尺七寸萬六千九百三十九
隨期十五萬一千一百九十
　下生未卯隨期為宫形始商未卯徴
六日律七寸六分小分八强
　凖七尺六寸萬五千九百九十二
形晉十四萬九千一百五十五
　下生夷汗形晉為宫依行商夷汗徴
六日律七寸五分小分八弱
　凖七尺五寸萬五千三百二十五
夾鍾十四萬七千四百五十六
　下生無射夾鍾為宫中吕商無射徴
六日律七寸四分小分九强
　凖七尺四寸萬八千一十八
開時十四萬五千四百七十
　下生閉掩開時為宫南中商閉掩徵
八日律七寸三分小分九㣲弱
　凖七尺三寸萬七千八百四十一
族嘉十四萬三千五百一十三
　下生鄰齊族嘉為宫内負商鄰齊徵
八日律七寸二分小分九微强
　凖七尺二寸萬七千九百五十四
爭南十四萬一千五百八十二
　下生期保爭南為宫物應商期保徴
八日律七寸一分小分九强
　凖七尺一寸萬八千三百二十七
姑洗十三萬九千九百六十八
　下生應鍾姑洗為宫蕤賔商應鍾徴
一日律七寸一分小分一微强
　凖七尺一寸二千一百八十七
南授十三萬九千六百七十
　下生分烏南授為宫南事商分烏徴
六日律七寸小分九大强
　凖七尺萬八千九百三十
變虞十三萬八千八十四
　下生遲内變虞為宫盛變商遲内徴
六日律七寸小分一半强
　凖七尺三千三十
路時十三萬六千二百二十五
　下生未育路時為宫離宫商未育徴
六日律六寸九分小分二微强
　凖六尺九寸四千一百二十三
形始十三萬四千三百九十二
　下生遲時形始為宫制時商遲時徴
五日律六寸八分小分三弱
　凖六尺八寸五千四百七十六
依行十三萬二千五百八十二
　上生色育依行為宫謙待商色育徴
七日律六寸七分小分三大强
　凖六尺七寸七千五十九
中吕十三萬一千七十二
　上生執始中吕為宫去滅商執始徴
八日律六寸六分小分六弱
　凖六尺六寸萬一千六百四十二
南中十二萬九千三百八
　上生丙盛南中為宫安度商丙盛徴
七日律六寸五分小分七微弱
　凖六尺五寸萬三千六百八十五
内負十二萬七千五百六十七
　上生分動内負為宫歸嘉商分動徴
八日律六寸四分小分八强
　凖六尺四寸萬五千九百五十八
物應十二萬五千八百五十
　上生質末物應為宫否與商質末徴
七日律六寸三分小分九强
　凖六尺三寸萬八千四百七十一
蕤賔十二萬四千四百一十六
　上生大吕蕤賔為宫夷則商大吕徵
一日律六寸三分小分二微强
　凖六尺三寸四千一百三十一
南事十二萬四千一百五十四
　下生南事窮無商徴不為宫
七日律六寸三分小分一弱
　凖六尺三寸一千五百三十一
盛變十二萬二千七百四十一
　上生分否盛變為宫解形商分否徴
七日律六寸二分小分三大强
　凖六尺二寸七千六十四
離宫十二萬一千八百一十九
　上生凌隂離宫為宫去南商凌隂徵
七日律六寸一分小分五微强
　凖六尺一寸萬二百二十七
制時十一萬九千四百六十
　上生少出制時為宫分積商少出徴
八日律六寸小分七弱
　凖六尺萬三千六百二十
林鍾十一萬八千九十八
　上生太蔟林鍾為宫南吕商太蔟徴
一日律六寸
　凖六尺
謙待十一萬七千八百五十一
　上生未知謙待為宫白吕商未知徴
五日律五寸九分小分九弱
　凖五尺九寸萬七千二百一十三
去滅十一萬六千五百八
　上生時息去滅為宫結躬商時息徴
七日律五寸九分小分二弱
　凖五尺九寸三千七百八十三
安度十一萬四千九百四十
　上生屈齊安度為宫歸期商屈齊徵
六日律五寸八分小分四弱
　凖五尺八寸七千七百八十六
歸嘉十一萬三千三百九十三
　上生隨期歸嘉為宫未卯商隨期徵
六日律五寸七分小分六微强
　凖五尺七寸萬一千九百九十九
否與十一萬一千八百六十七
　上生形晉否與為宫夷汗商形晉徵
五日律五寸六分小分八强
　凖五尺六寸萬六千四百二十二
夷則十一萬五百九十二
　上生夾鍾夷則為宫無射商夾鍾徵
八日律五寸六分小分二弱
　凖五尺六寸三千六百七十二
解形十一萬九千一百三
　上生開時解形為宫閉掩商開時徴
八日律五寸五分小分四强
　凖五尺五寸八千四百六十五
去南十萬七千六百三十五
　上生族嘉去南為宫鄰齊商族嘉徴
八日律五寸四分小分六大强
　凖五尺四寸萬三千四百六十八
分積十萬六千一百八十八
　上生爭南分積為宫期保商爭南徴
七日律五寸三分小分九半强
　凖五尺三寸萬八千六百八十一
南吕十萬四千九百七十六
　上生姑洗南吕為宫應鍾商姑洗徵
一日律五寸三分小分三强
　凖五尺三寸六千五百六十一
白吕十萬四千七百五十六
　上生南授白吕為宫分烏商南授徵
五日律五寸三分小分二强
　凖五尺三寸四千三百七十一
結躬十萬三千五百六十三
　上生變虞結躬為宫遲内商變虞徵
六日律五寸二分小分六少强
　凖五尺二寸萬二千一百一十四
歸期十萬二千一百六十九
　上生路時歸期為宫未育商路時徵
六日律五寸一分小分九微强
　凖五尺一寸萬七千八百五十七
未卯十萬七百九十四
　上生形始未卯為宫遲時商形始徵
六日律五寸一分小分二微强
　凖五尺一寸四千八十七
夷汗九萬九千四百三十七
　上生依行夷汗為宫色育商依行徵
七日律五寸小分五强
　凖五尺萬二百二十
無射九萬八千三百四
　上生中吕無射為宫執始商中吕徴
八日律四寸九分小分九强
　凖四尺九寸萬八千五百七十三
閉掩九萬六千九百八十
　上生南中閉掩為宫丙盛商南中徵
八日律四寸九分小分三弱
　凖四尺九寸五千三百三十三
鄰齊九萬五千六百七十五
　上生内負鄰齊為宫分動商内負徵
七日律四寸八分小分六微强
　凖四尺八寸萬一千九百六十六
期保九萬四千三百八十八
　上生物應期保為宫質末商物應徴
八日律四寸七分小分九微强
　凖四尺七寸萬八千七百七十九
應鍾九萬三千三百一十二
　上生蕤賔應鍾為宫大吕商蕤賔徵
一日律四寸七分小分四微强
　凖四尺七寸八千十九
分烏九萬三千一百一十七
　上生南事分烏窮次無徴不為宫
七日律四寸七分小分三微强
　凖四尺七寸六千五十九
遲内九萬二千五十六
　上生盛變遲内為宫分否商盛變徴
八日律四寸六分小分八弱
　凖四尺六寸萬五千一百四十二
未育九萬八百一十七
　上生離宫未育為宫凌隂商離宫徴
八日律四寸六分小分一少强
　凖四尺六寸二千七百五十二
遲時八萬九千五百九十五
　上生制時遲時為宫少出商制時徴
六日律四寸五分小分五强
　凖四尺五寸萬二百一十五
截管為律吹以考聲列以物氣道之夲也(前書注曰章/帝時零陵文)
(學奚景於泠道縣舜祠下/得白玉琯古以玉為琯)術家以其聲微而體難知其
分數不明故作凖以代之凖之聲眀暢易逹分寸又粗
然弦以緩急清濁非管無以正也均其中弦令與黄鍾
相得案畫以求諸律無不如數而應者矣音聲精微綜
之者解元和元年待詔候鍾律殷彤上言官無曉六十
律以凖調音者故待詔嚴崇具以凖法敎子男宣宣通
習願召宣補學官主調樂器詔曰崇子學審曉律别其
族協其聲者審試不得依託父學以聾為聰聲微妙獨
非莫知獨是莫曉以律錯吹能知命十二律不失一方
為能傳崇學耳太史丞𢎞試十二律其二中其四不中
其六不知何律宣遂罷自此律家莫能為凖施弦候部
莫知復見(薛瑩書曰上以太常樂丞鮑鄴等上樂事下/車騎将軍馬防防奏言建初二年七月鄴上)
(言王者飲食必道須四時五味故有食舉之樂所以順/天地養神明求福應也移風易俗莫善於樂樂者天地)
(之和不可久廢今官樂但有太蔟皆不應月律可作十/二月均各應其月氣乃能感天地和氣宜應明帝始令)
(靈臺六律候而未設其門樂經曰十二月行之所以宣/氣豐物也月開斗建之門而奏歌其律誠宜施行願與)
(待詔嚴崇及能作樂器者共作治考工給所當詔下太/常太常上言作樂器直錢百四十六萬請太僕作成上)
(奏寢今明詔下臣防臣輒問鄴及待詔知音律者皆言/聖人作樂所以宣氣致和順隂陽也臣愚以為可順上)
(天之明待因嵗首令正發太蔟之律奏雅頌之音以/立太平以迎和氣其條貫甚備詔書以防言下三公)熹
平六年東觀召典律者太子舍人張光等問凖意光等
不知歸閱舊藏乃得其器形制如房書猶不能定其弦
緩急音不可書以時人知之者欲敎而無從心逹者體
知而無師故史官能辨清濁者遂絶其可以相傳者唯
大㩁常數及候氣而已夫五音生於隂陽分為十二律
轉生六十皆所以紀斗氣效物類也天效以景地效以
響即律也隂陽和則景至律氣應則灰除是故天子常
以日冬夏至御前殿合八能之士陳八音聽樂均度晷
景候鍾律權土灰放隂陽冬至陽氣應則樂均清景長
極黄鍾通土灰輕而衡仰夏至隂氣應則樂均濁景短
極蕤賔通土灰重而衡低(淮南子曰水勝故夏至濕火/勝故冬至燥燥故灰輕濕故)
(灰/重)進退於先後五日之中八能各以候狀聞太史封上
效則和否則占(易緯曰冬至人主不出宫寝兵從樂五/日擊黄鍾之磬公卿大夫列士之意得)
(則隂陽之晷如度數夏至之日如冬至之禮冬至之日/樹八尺之表日中視其晷晷如度者其嵗羙人民和順)
(晷不如度者則嵗惡人民多譌言政令為之不平晷進/則水晷退則旱進一尺則日食退一尺則月食月食則)
(正臣下之行日食/則正人主之道)候氣之法為室三重户閉塗釁必周
密布緹縵室中以木為案每律各一内庳外髙從其方
位加律其上以葭莩灰抑其内端(葭莩出/河内)案厯而候之
氣至者灰去其為氣所動者其灰散人及風所動者其
灰聚殿中候用玉律十二惟二至乃候靈臺用竹律六
十候日如其厯(月令章句曰古之為鍾律者以耳齊其/聲後不能則假數以正其度度數正則)
(音亦正矣鍾以斤兩尺寸中所容受升斗之數為法律/亦以寸分長短為度故曰黄鍾之管長九寸徑三分圍)
(九分其餘皆補短雖大小圍數無増減以度量者/可以文載口傳與衆共知然不如耳决之明也)
　
　
　
　後漢書卷十一
　後漢書卷十一考證
律歴志上律度量衡歴其别用也○監夲作其同用也
　依宋夲改
上使太子太傅韋𤣥成字少翁○(臣召南/)按文不當有
　字少翁三字
　
　
　
　
　
　
　
　
　
　
　後漢書卷十一考證
