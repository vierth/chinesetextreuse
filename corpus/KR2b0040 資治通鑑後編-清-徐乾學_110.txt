
　資治通鑑後編卷一百九
　　　　　　　　　　　刑部尚書徐乾學撰
　宋紀一百九(起重光大淵獻十月盡閼逢/攝提格三月凡二年有六月)
　　髙宗受命中興全功至徳聖神武文昭仁憲孝皇
　　帝
紹興元年冬十月乙丑詔蔡京王黼門人實有才能者
公舉敘擢　參知政事李回罷回不為吕頤浩所喜乞
罷政遂出為江南西路安撫大使兼知洪州　丙寅朱
勝非分司江州居住　丁卯以李允文恣睢專殺賜死
大理獄　己巳邵青聚其黨于崇明沙將犯江隂劉光
世令王徳討之徳執旗麾兵拔柵以入青衆大潰翌日
餘黨復索戰諜言賊將用火牛徳笑曰此古法也可一
不可再命合軍持滿陣始交萬矢齊發牛皆返奔賊衆
殲焉青自縛請命徳獻諸行在餘黨悉平　庚午以户
部尚書孟庾參知政事　吳玠自富平之敗收散卒保
和尚原積粟繕兵列柵為死守計或謂玠宜退屯漢中
扼蜀口以安人心玠曰我保此敵決不敢越我而進堅
壁臨之彼懼我躡其後是所以保蜀也玠在原上鳳翔
民感其遺惠相與夜輸芻粟助之玠償以銀帛民益喜
輸者益多金人怒伏兵渭河邀殺之且令保伍連坐民
冒禁如故金將沒立自鳳翔烏魯折合自階成出大散
關約日㑹和尚原烏魯折合先期至陣北山索戰玠命
諸將堅陣待之更戰迭休山谷路狹多石馬不能行金
人舍馬步戰大敗移砦黄牛㑹大風雹遂遁去沒立方
攻箭筈關玠復遣將擊敗之兩軍終不得合金人自起
海角狃於常勝及與玠戰輒敗憤甚謀必取玠於是烏
珠㑹諸帥兵十餘萬造浮梁跨渭自寳雞結連珠營壘
石為城夾澗與官軍相拒癸酉進薄和尚原玠與弟璘
選勁弩命諸將分番迭射號駐隊矢連發不絶繁如雨
注敵稍却則以竒兵旁擊絶其糧道度其困且走設伏
於神坌峪以待之敵至伏發遂大亂玠因縱兵夜擊大
敗之烏珠中二流矢剃其鬚髯而遁初金人之至也玠
與璘以散卒數千駐原上朝問隔絶人無固志有謀刦
玠之兄弟北降者玠知之召諸將㰱血盟勉以忠義皆
感泣願盡死力故能成功　壬午初置見錢關子時命
張俊屯婺州有司請樁辦合用錢而路不通舟錢重難
致乃造關子付婺州召商入中以給軍食商人執關子
于𣙜貨務請錢願得茶鹽香貨鈔引者聽於是州縣以
關子充糴本未免抑配而𣙜貨務又止以日輸三分之
一償之人皆嗟怨　范汝為復叛入建州守臣王浚明
棄城走辛企宗退屯福州　乙丑升越州為紹興府
知承州王林禽張琪于楚州檻送行在　起居舍人廖
剛言伏見陛下詳延儒臣採訪故實為説以進而游意
翰墨博覽羣書亦可謂好學矣然帝王之學與文士異
堯舜禹湯文武仲尼汲汲皇皇其用心亦必有在矣且
援孟子所言天下國家之本在身與大學之道治國平
天下其端在正心誠意願陛下去末學之無益坐進此
道則可以福羣生也　壬辰録程頤孫易為分寧令
癸巳關師古復秦州獲郭振　是月劉豫遣將王世沖
冦廬州守臣王亨大破之斬世沖　十一月丙申遣内
侍撫問孔彥舟桑仲　戊戌詔移蹕臨安　辛企宗討
范汝為不克勢益熾乃以孟庾為福建江西湖南宣撫
使韓世忠副之發大軍由温台路入閩汝為聞大軍將
至亟據建州　辛丑桑仲請正劉豫惡逆之罪詔進幸
荆南　命續編太常因革禮　庚戌同知樞宻院事富
直柔罷初吕頤浩復相直柔與司諫韓璜等見帝多言
頤浩之短至是侍御史沈與求言直柔任中丞日與統
制官辛永宗及其弟道宗往還永宗嘗攜妓妾宴其家
及入樞府又與交通宫禁語言往往傳漏陛下意嚮莫
不知之必以語直柔直柔以語司諫韓璜凡璜所言逆
知事端巧發微中直柔道之也伏望特賜罷黜詔直柔
予祠永宗道宗璜皆被黜逐　辛亥升康州為徳慶府
　初曹成陷漢陽鄂州屯攸縣湖東安撫向子諲招之
成聽命子諲遣兵扼衡陽欲圖之而援兵不至成忿子
諲扼己即擁衆而南官軍悉潰成大掠執子諲進攻道
州　是月前知廓州李惟徳以岷州來歸　吳玠始遣
人通書夏國　十二月丙寅范汝為遣葉澈冦南劍州
守臣張觷拒戰大破之　乙亥辛企宗罷仍追三官率
兵赴軍前自効　丁丑詔官户名田過制者與民均科
　曹成陷道州守臣向子忞棄城走　戊寅以彗出求
直言　己卯桑仲冦復州守臣祖遹棄城去　辛巳知
海州薛安靖殺偽都巡檢使王企中率軍民以城來歸
　是月劉豫遣王彥充攻壽春府　桑仲遣李横復冦
金州王彥拒戰于馬郎嶺大破之均州平　階州安撫
孫注復洮州
二年春正月癸巳朔帝在紹興府　甲午詔復賢良方
正能直言極諫科令待制以上各舉一人但學業優長
不拘己仕未仕　丁酉蠲諸路元年逋税　韓世忠聞
范汝為入建州曰建居閩嶺上流賊沿流而下七郡皆
血肉矣亟率步卒三萬水陸並進直抵鳳皇山五日破
之汝為自焚死斬其二弟岳吉以徇擒其謀主謝嚮施
逵及裨將陸必强等五百餘人世忠初欲盡誅建民李
綱自福州馳見世忠曰建民多無辜世忠乃令軍士駐
城上聽民自相别農給牛穀商賈弛征禁脅從者汰遣
獨取附賊者誅之民感更生家為立祠世忠曰活爾曹
者李相公也捷聞帝曰雖古名將何以加世忠因進討
江西湖廣諸盜　壬寅曹成釋向子諲　丙午帝至臨
安　壬子以侍御史沈與求為御史中丞　己未修臨
安城　辛酉楊惟忠誘楊勍誅之　丙寅命劉安世屯
揚州經理淮東光世迄不行　二月庚午以李綱為湖
廣宣撫使兼知潭州仍命岳飛率馬友李宏韓京吳錫
等共討曹成諸盜　乙亥雨雹　丁丑分降盜崔増李
捧邵青趙延壽李振單徳忠徐文所部兵為七將名御
前忠鋭軍隸步軍司非樞宻奉㫖不許調遣　庚辰詔
監司避本貫　甲申贈滕茂實龍圖閣直學士　丙戌
初置著作官二員修日厯　己丑復荆湖東西為荆湖
南北路南路治潭北路仍治鄂　帝初御講殿自巡幸
以來經筵久輟至是復之　是月知商州董先叛降劉
豫　金人陷慶陽府執守臣楊可昇降之　三月壬辰
再貶徐秉哲惠州吳幵南雄州莫儔韶州並居住　襄
鄧鎮撫使桑仲上疏願協力恢復京師乞朝廷舉兵為
聲援吕頤浩信之乃命仲節制應援京城軍馬復劉豫
所陷州郡仍命河南翟興荆南解潛金房王彥徳安陳
規蘄黄孔彥舟盧壽王亨諸鎮撫使相為應援仲至郢
州調兵守將霍明以仲將謀逆誘而殺之　庚子金人
攻方山原陜西統制楊政援之遂引兵而去辛丑又犯
隴安縣吳璘等擊走之　劉豫將遷汴以河南鎮撫使
翟興屯伊陽憚之遣蔣頤持書誘之以王爵興斬頤而
焚其書豫復啗興裨將楊偉以利偉遂殺興攜其首奔
豫興在河南累年軍少食乏而能激以忠義使士卒皆
自奮故諸陵得不侵犯事聞詔以其子琮嗣職　甲寅
金人復自水洛城來攻楊政等又擊敗之　甲寅曹成
冦賀州清水砦守臣劉全棄城去　夏四月甲子曹成
陷賀州陳顒圍陳州焚龍川縣命江西安撫司遣將捕
之　丙寅賜禮部進士張九成以下二百五十九人及
第出身九成錢塘人初游京師從楊時學權貴託人致
幣曰肯從吾游當薦之入館閣九成笑而却之至是帝
將策進士詔考官直言者置髙等九成對策略曰前世
中興之主大抵以剛徳為尚去讒節慾逺佞防姦皆中
興之本也今閭巷之人皆知有父兄妻子之樂陛下貴
為天子冬不得温夏不得凊昏無所于定晨無所于省
感時遇物悽惋於心可不思所以還二帝之車乎廷對
至晡未畢貂璫促之九成曰未也方談及公等其策有
云閹寺聞名國之不祥也堯舜閹寺不聞於典謨三王
閹寺不聞於誓誥豎刁聞于齊而齊亂伊戾聞于宋而
宋危帝覽其策曰九成上自朕躬下逮百執言之無所
回避擢在首選其誰曰不然時有犯廟諱者依格降等
至犯御名者帝曰朕豈以己名妨人進取耶命本等收
之楊時遺九成書曰廷對自中興以來未之有非剛大
之氣不為得喪回屈不能為也是榜又得仙遊葉顒
庚午以翰林學士翟汝文參知政事初汝文知宻州秦
檜為州文學汝文薦其才故檜引以輔政　萬州男子
李勃偽稱祁王内侍楊公謹與言徐王起居狀勃遂改
稱徐王張浚遣赴行在帝命王府故吏驗視言非真詔
送大理情得棄市　壬午詔内外侍從監司守臣各舉
中原流寓士大夫以備任使　癸未詔曰朕登庸二相
倚遇惟均其所薦用之人不得偏私離間朋比害政
乙酉李綱始拜命置司福州　是夜太平州軍士陸徳
據城叛囚守臣張錞殺當塗縣令鍾大猷　戊子命吕
頤浩都統江淮荆浙諸軍事開府鎮江　庚寅劉豫徙
居汴尊其祖考為帝置主宋太廟是日暴風捲旗屋瓦
皆振士民大懼時河淮山東陜西皆屯金軍劉麟籍鄉
兵十餘萬為皇太子府軍分置河南汴京淘沙官兩京
冢墓發掘殆盡賦斂煩苛民不聊生　是月王彥大破
董先于馬嶺關復商州　閏月乙未知池州王進討陸
徳誅之　曹成擁衆十餘萬由江西歴湖湘據道賀二
州命岳飛權知潭州兼權荆湖東路安撫都總管付金
字牌黄旗招成成聞飛至驚曰岳家軍來矣即遁飛至
茶陵招之成不從飛奏比年多命招安故盜力强則肆
暴力屈則就招茍不略加𠞰除蠭起之衆未可遽殄許
之飛入賀州境得成諜者縛之帳下飛出帳調軍食吏曰
糧盡矣奈何飛陽曰姑反茶陵已而顧諜若失意狀頓
足而入隂令逸之諜歸告成成大喜期翼日來追飛命
士蓐食潛趨繞嶺未明已至太平場破其砦成據險拒
飛飛麾兵掩擊大破之成乃自桂嶺置砦至北藏嶺連
控隘道以衆十餘萬守蓬頭嶺　丁酉左朝奉郎孫覿
坐前知臨安府贓汚貸死除名羈管象州　罷後苑工
作　戊戌詔紹興行宫復作府治　丙午岳飛部八千
人登桂嶺破曹成成奔連州飛謂部將張憲徐慶王貴
曰成黨散去追而殺之則脅從者可憫縱之則復聚為
盜今遣若等誅其酋而撫其衆慎勿妄殺累上保民之
仁於是憲自賀連慶自邵道貴自郴桂招降者二萬與
飛㑹連州進兵追成成走入邵州　劉光世父延慶為
金人所害光世聞喪乞解官己卯特命起復　己未詔
自今明堂專祀昊天上帝以太宗配　金以粘沒喝為
都元帥兀术副之　吳玠屯河池王彥屯金州二鎮皆
饑而王庶知興元府乃過為守備閉石門仙人二關塞
褒斜路商販不通二鎮病之因有違言是月張浚自閬
州趨興元檄召諸將㑹議初欲調䕶庶與玠彥結好玠
彥言與庶相遇無善狀浚至益昌庶亦覺有間己者乃
以素隊百人馳㑹浚問以進取之策庶曰富平之敗屬
耳軍未可用也浚遂徙庶知成都而以便宜命參謀官
劉子羽知興元府子羽至即弛禁通商輸粟以濟二鎮
乃安　衍聖公孔端友卒以其子玠嗣　五月辛酉以
兵部尚書權邦彥僉書樞宻院事邦彥獻圖中興十議
遂有是命　癸亥吕頤浩出師百官班送初秦檜多引
傾險浮躁之士列於要途以為黨助且謀出頤浩而專
朝權及頤浩督軍北向檜又諷其黨言周宣王内修外
攘故能中興今二相宜分任内外于是帝諭頤浩及檜
曰頤浩治軍旅檜理庶務如種蠡分職可也乃命頤浩
開府鎮江頤浩辟文武士七十餘人以神武後軍及御
前忠鋭崔増趙延壽二軍從行韓世忠張俊劉光世岳
飛王􁞯楊沂中等皆隸焉帝嘗謂給事中程瑀曰頤浩
熟于軍事在外總諸將檜在朝廷庶幾内外相應然檜
誠實但太執耳瑀對曰如求機警能順㫖者極不難得
但不誠實則終不可倚帝然之　庚午詔修建康行宫
　辛未育左朝奉大夫子偁之子伯琮于宫中用婁寅
亮言也子偁秦王徳芳五世孫伯琮入宫帝命張婕妤
鞠之生六年矣其後吳才人亦請于帝乃復取秉義郎
子彥之子伯玖命才人鞠之時生七年皆太祖後也尋
賜伯琮名瑗伯玖名璩　丙子吕頤浩總師至常州前
軍將趙延壽兵叛于吕城鎮丁丑犯金壇殺知縣胡思
忠頤浩聞桑仲死已悔出師及延壽叛遂稱疾不進尋
召還行在　庚辰臨安府火　癸未中丞沈與求言劉
豫於京東造舟則海道當防議者多欲於明州向頭設
備使賊舟得至向頭則已入吾腹心之地矣如通州料
角泰州石港水勢湍險海舟至此必得沙上水手方能
轉入倘於此為備盡拘水手則虜亦焉能衝突詔付吕
頤浩　甲申親慮囚自是嵗如之　乙酉劉光世遣王
徳追趙延壽叛兵至建平縣悉誅之　丙戌置修政局
於都省命秦檜提舉翟汝文同提舉詔侍從臺省寺監
官及監司守令條具省費裕國强兵息民之策於是監
察御史劉一止言宣王内修政事者修其所謂攘夷狄
之政而已如緩其所急先後倒置何修為哉今不過簿
書獄訟與官吏遷除土木營造之務未見所當急也屯
田郎官曽統亦言於檜曰相公佐天子理天下事無不
統何以局為一止歸安人統肇子也　工部侍郎韓肖
胄應詔上言經費之大莫大於養兵今生民不得休息
為日已久常賦之外迫以軍期吏縁為姦斂取百端復
為冦盜所逼逐田桑失時冦去歸業未容息肩催科之
吏已呼於門使何所措手足乎願詔郡邑招集流散官
貸之種三年收成始責其賦置籍書之以課殿最强兵
息民此其先者　責授中奉大夫余深援赦當復觀文
殿大學士給事中程瑀言深實蔡京腹心深官可復則
京若未死官亦可復也夫曠蕩之澤雖曲示於寛恩而
眚災之赦難例施於巨蠧乃詔寢前命　戊子手詔用
建隆故事命百官日輪一人轉對　兩浙轉運副使徐
康國獻銷金屏障詔毁之奪康國官　韓世忠既平范
汝為旋師永嘉若將休息者忽由處信徑至豫章連營
江濵數十里羣賊不虞其至大驚世忠因使董收招曹
成成方為岳飛所迫乃率衆降得戰士八萬遣詣行在
　六月庚寅朔李宏引兵入潭州執馬友殺之　癸巳
詔近得黄庭堅所書太宗御製戒石銘可摹勒頒降令
州縣刻石於庭其文曰爾俸爾禄民膏民脂下民易虐
上天難欺　甲午李綱引兵三千發福州　戊戌詔孟
庾韓世忠班師岳飛屯駐江州　壬寅參知政事翟汝
文罷汝文雖為檜所薦然性剛不為檜屈至對案相詬
目檜為金人姦細諫官方孟卿論汝文與檜不和且不
顧大體不循故事批狀直送省部不關其長每宰執聚
議則目視雲漢未嘗交談豈能共濟詔予郡言者復請
貶責遂致仕　是日孔彥舟叛彥舟暴横不奉法朝廷
將以兵執之遂有異志詢於幕官長洲王玠玠烈士也
正色答之曰總管被命鎮撫二州任優禄厚豈可負朝
廷恩自陷不義彥舟不聽殺玠而叛引所部兵北去降
於劉豫　辛亥免臺諫官輪對　甲寅詔兩浙江淮守
臣存撫東北流寓人　乙卯韓世忠遣統制解元巨振
入潭州執李宏以歸　是夏金試舉人於白水泊尼瑪
哈宻諭試官令勿取中原人其知制誥韓昉燕人也有
磁人胡礪者被虜借昉鄉貫應試時止用詞賦不用經
義葢承尼瑪哈之意欲中原人到皆黜之而礪獨作燕
人遂為第一金於是失中原之士心　秋七月戊寅知
廬州王亨復安豐壽春縣　己卯吕頤浩入見　八月
甲午安定郡王令話卒　禁買花木珍禽臨安諸門不
得放入　帝初即位召胡安國為給事中黄潛善惡之
遂罷潛善去復召為中書舍人兼侍講安國因上時政
論二十一篇改給事中入對帝曰聞卿大名渴於相見
何為累召不至安國辭謝因言京都圍城中人乞再行
遣仍薦李綱可用帝曰綱為相擁重兵解太原圍與官
屬只在懐州相去千里卒無成功綱多掠世俗虚美以
此協比成朋變白為黑相附者爭稱之朕今畀以方面
於綱任亦不輕是日帝以語宰執吕頤浩曰陛下之言
誠是靖康伏闕綱之黨為之鼓唱乃至殺近侍莫能止
此風不可再安國居旬日再見以疾力求去帝曰聞卿
深于春秋方欲講論遂以左氏傳付安國㸃句正音安
國言春秋經世大典見諸行事非空言比方今思濟艱
難左氏繁碎不宜虚費光隂躭翫文采莫若潛心聖經
帝善之命兼侍讀專講春秋先是秦檜欲傾吕頤浩而
專政乃多引知名士布列清要以自助安國嘗聞游酢
論檜人才可方荀文若故力言檜賢於張浚諸人及頤
浩自常州還憾檜欲去之問計于席益益曰目為黨可
也今黨魁胡安國在瑣闥宜先去之㑹頤浩薦知紹興
府朱勝非代已都督帝從之命下安國奏勝非與黄潛
善汪伯彥同在政府緘黙附㑹馴至渡江尊用張邦昌
結好金人淪滅三綱天下憤鬱及正位冢司苗劉肆逆
貪生茍容辱逮君父今强敵慿陵叛臣不忌用人得失
繫國安危深恐勝非上誤大計戊戌帝為罷都督之命
改提舉醴泉觀兼侍讀日赴朝堂議事安國復持録黄
不下頤浩特命檢正諸房文字黄龜年書行安國言有
官守者不得其職則去臣今待罪無補既失其職當去
甚明况勝非既臣論列之人今朝廷乃稱勝非處苗劉
之變能調䕶聖躬昔公羊氏言祭伸廢君為行權先儒
力排其説葢權宜廢置非所施於君父春秋大法尤謹
於此建炎之失節者今雖特釋而不問又加進擢習俗
既成大非君父之利臣以春秋入侍而與勝非為列有
違經訓遂卧家不出頤浩勸帝降㫖曰胡安國屢召偃
蹇不至今始造朝又數有請初論勝非不可同都督及
改命經筵又以為非豈時艱不肯盡瘁乃欲求微罪而
去耶其自為謀則善如國計何落職提舉仙都觀秦檜
三上章留之侍御史江躋左司諫吳表臣論勝非不可
用安國不當責皆不報　庚子詔孟庾韓世忠總大兵
至建康進赴行在　甲寅尚書右僕射同平章事秦檜
罷先是起居郎王居正與秦檜善及檜執政與居正論
天下事甚鋭既相所言皆不酧居正疾其詭言于帝曰
秦檜嘗語臣中國之人唯當著衣啗飯共圖中興臣時
心服其言檜又自謂使相數月必聳動天下今為相設
施止是願陛下以臣所言問檜所行檜聞而憾之出居
正知婺州及請留胡安國不報遂求去侍御史永福黄
龜年上書曰臣聞一言而盡事君之道曰忠罪莫大於
欺君一言而盡輔政之道曰公罪莫大於私己臣人者
背公而徇私則刑賞僭濫慮人主之照其姦則合黨締
交相與比周熒惑主聽故附下罔上之黨盛而威福之
柄下移禍有不可勝言者伏見秦檜還自金國陛下驟
任不一年而超至宰輔乃不顧國家盜威福在己欲永
塞言路書上檜罷併劾檜黨王㬇王昞王守道皆罷之
檜乃授觀文殿大學士提舉江州太平觀江躋吳表臣
張燾程瑀胡世將劉一止林待聘樓炤等二十餘人坐
論駁朱勝非疑其黨檜並落職主宫觀臺省為之一空
　彗出胃乙卯戒輔臣修闕政罷修建康行宫　侍御
史黄龜年又奏比論檜徇私欺君合正典刑投諸裔土
以禦魑魅今乃任便居住雖陛下曲全大臣之禮奈檜
姦狀暴露復寵以儒學最上職名俾優游琳館聽其自
如律斷羣盜必分首從為之從者皆已伏誅獨置渠魁
可乎又曰臣聞恩莫隆于父子義莫重於君臣不義則
後其君不仁則遺其親君親既然則何憚而不為檜厚
貌深情矯言偽行進迫君臣之勢陽為面從退恃朋比
之姦隂謀沮格上不畏陛下中不畏大臣下不畏天下
之議無忌憚如此欺君私己有一即可黜况檜之欺與
私顯著者為多乎章凡三上九月戊午朔落檜職仍榜
其罪于朝堂示不復用初檜所陳二策欲以河北人還
金中原人還劉豫帝曰檜言南人歸南北人歸北朕北
人將安歸檜語乃塞至是帝召直學士院綦崇禮語以
是事及居正所言崇禮即以帝意載于制辭播告中外
人始知檜之姦帝令崇禮條具進討固守利害崇禮奏
曰諜傳金人併兵趨川陜葢以向來江左用兵非敵所
便故二三嵗來悉力窺蜀其意以為蜀若不守江浙自
搖故必圖之非特報前日吳玠一敗而已今日利害在
蜀兵之勝負金人自靖康以來無嵗無兵及乘輿南渡
己酉之冬直冦江浙逮其歸師齟齬謂可以休矣乃且
移兵以冦關陜乘我富平之敗遂窺巴蜀幸吳玠一勝
稍挫其鋒然其圖我葢未忘也今偵諜所傳皆言金人
併兵以趨川陜可以知其情矣吾兵占勝而金不得近
蜀則必氣索而衆離若乘其敗而西自襄漢東自淮海
進兵以攻討則我必大得志而中原可定夫為天下者
審夫議論規模所存而已規模者國家所恃以立議論
者規模所恃而定議論定則規模立規模立而國家之
勢成議論不定則規模不立規模不立而國家之勢危
竊以為今日之議論規模宜不出於三者恢復中原以
成再造之功上也因所有之地而疆理之中也茍目前
之安而無所為下也語其上則今之力誠未可為守其
下則吾之勢未可復立惟度時量力就其中者為之中
者既成則其上者可馴而致茍止于下則雖志於中者
不可復得矣帝嘉之御筆除翰林學士靖康後從官以
御筆除拜自此始　己未罷修政局　辛酉以彗見大
赦求直言季陵言軍興以來朝廷誥牒非强以予民則
莫售師旅糧草非强取於民則莫給舊例和買無本可
支者久矣新行和糴能償其直幾何一遇軍興事事責
辦有不足者預借後年之賦雖名曰和實强取之雖名
曰借其實奪之兵將衣食不取其飽煖取其豐美器械
不取其堅利取其華好務末勝本初無鬭心賊至則偽
言退保賊去則盛言收復遇敗以千為一遇勝以一為
千今乘輿服御之費十去七八百官有司之費十去五
六猶無益於國者軍太冗也張浚一軍以川陜贍之劉
光世一軍以淮浙贍之李綱一軍以湖廣贍之上供之
物得至司農大府者無幾夫强兵不在冗食今統領家
口隨行一聞賊至擇精鋭者䕶送老小其自隨者祇辦
走耳當議者一虜掠婦女軍中多有養既不足寧免作
過當議者二所至州軍邀求犒賞守令憚生事竭取民
以奉之當議者三詭名虛券隨在批請枉費官物當議
者四或假關節或行賄賂寄名軍籍規冒功賞當議者
五願詔有司專意講求革因循以作士氣則軍政立矣
　劉忠有衆數萬據白面山韓世忠引兵至與賊對壘
奕棊張飲堅壁不動衆莫能測一夕與蘇格聨騎穿賊
營候者訶問世忠先得賊軍號隨聲應之周覽以出喜
曰此天賜也夜伏精兵二千於山下與諸將拔營而進
賊方迎戰伏兵已馳入中軍奪望樓植旗葢傳呼如雷
賊回顧驚潰世忠麾將士夾擊大破之忠走降劉豫世
忠休兵長沙湖南遂平　王倫使金被留久之尼瑪哈
忽至館中與倫議和縱之歸報壬戌倫至入對言金人
情偽甚悉帝優奬之時方議討劉豫和議中格乃以潘
致堯為通問使如金附茶藥金幣進兩宫　乙丑以朱
勝非為尚書右僕射同平章事兼知樞宻院事　甲戌
彗沒　丙子詔墨敇有不當者許三省樞宻院奏禀給
事中中書舍人繳駁臺諫論列有司申審　辛巳以韓
世忠為江南東西路宣撫使他帥臣稱宣撫使者並罷
於是李綱知潭州止帶湖南安撫使　癸未新作行宫
南門成　甲申提轄𣙜貨務張純浚立淮浙鹽法増其
算時趙開亦變四川鹽法盡𣙜之　乙酉太白晝見
丙戌以知興元府王似為川陜宣撫處置副使朝廷疑
浚殺趙哲曲端為無辜任劉子羽趙開吳玠為非是乃
以似為副使浚始不安　丁亥封榮州防禦使令畤為
安定郡王　金羣臣請其主晟如中京以觀遼土及兩
河之地尼瑪哈鄂勒歡烏舍烏珠自鳳翔回皆㑹於燕
山以迓之留達蘭守祁州耶律伊都守雲中伊都久不
遷常鞅鞅有叛志至是約燕京統軍浩里同反又宻諭
燕雲兩河郡守之契丹漢兒令盡殺女真人時烏舍獵
于居庸關見二騎交馳甚遽追獲之於靴中得其反狀
烏舎詣燕統軍來謁縛而戮之伊都既覺父子以游獵
為名遁入夏國夏人不納遂至達靼而達靼已受烏珠
之命以兵圍之伊都父子皆死烏珠馳至雲中凡預謀
者悉誅之并殺尼瑪哈之次室蕭氏烏珠回燕請罪曰
蕭氏乃天祚元妃與兄實仇然忍死以事兄者葢有待
也今事既不成他日帷間不測寸刃可以害兄矣某愛
兄故擅殺之尼瑪哈泣而謝於是令諸路盡殺契丹其
得脱者西亡夏國北奔沙漠　冬十月壬寅金主如興
中府　甲辰潘致堯至楚州通判劉晏刼其禮幣奔劉
豫守臣柴春戰死　戊申以知平江府趙鼎為江東安
撫大使　班度量權衡于諸路禁私造者　十一月乙
丑初𣙜明州鹵田鹽　甲戌命李綱劉洪道程昌㝢解
潛㑹兵討湖冦楊太太年少楚人謂少為么故又曰楊
么　癸未臨安大火　王彥守金州數立奇功以捍蜀
桑仲既死劇盜王闢董貴祁守忠等阻兵窺蜀彥皆擊
平之至是敗劉豫將郭振于白石鎮復秦州張浚承制
以彥節制商虢陜華州軍馬　十二月甲午湖廣宣撫
使李綱罷綱至潭州時流民潰卒羣聚為盜散處荆湖
之間多者數萬人綱悉平之因上言荆湖國之上流其
地數千里諸葛亮謂之用武之國今朝廷保有東南制
馭西北當於鼎澧岳鄂若荆南一帶皆當屯宿重兵使
與四川襄漢相接乃有恢復中原之漸㑹吕頤浩言綱
縱暴無善狀而諫官徐俯劉裴亦劾綱慢君父輕朝廷
及改制書等罪遂罷綱提舉崇福宫俯禧子也　初上
皇女榮徳帝姬至燕京駙馬曹晟卒改適習古國王至
是有商人妻易氏者在劉超軍中見内人言宫禁事遂
自稱榮徳帝姬鎮撫使解潛送至行在遣内夫人驗之
知其詐付大理寺獄成詔杖死　吕頤浩朱勝非以軍
用不足創立江浙湖南諸路大軍月樁錢以上供經制
繫省封樁等窠名充其數茶鹽錢並不得用所樁不給
十之一二而郡邑遂多横賦大為東南民患　婺州貢
羅舊制嵗萬匹崇寧後増五倍建炎中減為二萬至是
主計者請復崇寧之數知州王居正力言于朝户部督
趣愈峻居正置檄不行語其屬曰吾願身坐不以累諸
君呼吏為文書付之曰即有譴以此自解復手疏五不
可以聞詔如建炎中數漕司市御炭須胡桃文鵓鴿色
者居正曰民以炭自業者率居山谷安知所謂胡桃文
鵓鴿色耶入朝以聞詔止之　金人以伊都叛收平州
守郭藥師相州守杜充平陽總管蕭慶皆下元帥府獄
既而悉免之唯雲中副留守李處能預謀族誅尼瑪哈
問杜充爾欲南歸耶充曰他人敢歸充不敢歸也尼瑪
哈顧而笑之金主已至中京欲遂如燕雲㑹有伊都之
變乃還諸帥亦各歸所部　辛丑程昌㝢遣杜湛討楊
欽等敗之殺三千餘人　甲辰召張浚知樞宻院事浚
聞王似來上疏求解兵柄且論似不可任吕頤浩不悦
朱勝非又以宿憾日短浚故召之而以盧法原為川陜
宣撫處置副使與王似同治司事　辛亥金人犯商州
守將邵隆退屯上津　李横敗偽齊兵復汝州　是嵗
南平王李乾徳卒以其子陽煥為交阯郡王　偽齊河
南尹孟邦雄發永安陵河南鎮撫使翟琮憤不能平思
出奇以擒之知虢州董震初嘗從偽至是復歸正乃將
所部與琮并力謀取西京　金以太祖孫哈喇為安班
貝勒更名曰亶天㑹八年安班貝勒杲卒金主意久
未決至是左副元帥尼瑪哈右副元帥烏舎左監軍古
紳入朝與幹布議曰安班貝勒虚位已久今不早定
恐授非其人哈喇先帝嫡孫當立相與請於金主者再
三乃從之安班貝　勒　者金主幼嘗居是官及即位以
命其弟舎音更名杲杲卒定議哈喇為儲嗣故亦以是
命焉
三年春正月丁巳朔帝在臨安　翟琮引衆擣孟邦雄營
邦雄方醉卧遂俘其族以歸(孟邦雄事據中興/紀事本末増入)　甲子
李横復潁昌府横屢敗劉豫及金兵詔以横為襄陽府
鄧隨郢州鎮撫使　金人久窺蜀以吳璘駐兵和尚原
扼其衝不得逞將出奇取之乃以叛將李彥琪駐秦州
睨仙人關以綴吳玠河池之師復令游騎出熙河以綴
關師古薩里罕自商於直擣上津攻金州王彥以三千
人迎敵敗焚積聚退保石泉乙丑薩里罕取金州乘勝
而進　詔中外刑官各務仁平臺憲檢察月具所平反
以聞嵗終考察殿最　辛未震電雨雹　造渾天儀
癸酉臨安大火　丁丑登萊山砦統制范温率部兵泛
海來歸　庚辰詔春秋望祭西京諸陵建望祭殿于臨
安淨慈寺每嵗寒食差官望祭　張浚論奏王似不可
為副因引罪求罷不報　癸未詔民復業者視墾田多
寡定租額賦役　乙酉減淮浙蠶鹽錢　二月己丑僉
書樞宻院事權邦彥卒邦彥初嘗獻議以圖中興及預
政幾一年無所建明又助吕頤浩以排李綱士論少之
　召知柳州常同還朝同首論朋黨之禍自元豐新法
之行始分黨與邪正相攻五十餘年章惇倡於紹聖之
初蔡京和於崇寧之後元祐臣僚竄逐貶死上下蔽蒙
養成靖康之禍今國步艱難而分朋締交背公死黨者
固自若也恩歸私門不知朝廷之尊重報私怨寧復公
議之顧臣以為欲破朋黨先明是非欲明是非先辨邪
正則公道開而奸邪息矣帝曰朋黨亦難破同對曰朋
黨之結葢縁邪正不分但觀其言行之實察其朋附之
私則邪正分而朋黨破矣帝曰君子小人皆有黨同又
對曰君子之黨協心濟國小人之黨挾私害公為黨則
同而所以為黨則異且言禍亂未成元祐臣僚固不能
以自明今是非定矣士大夫猶宗京黼等傾邪不正之
論朋黨如此公論何自而出願陛下始終主張善類勿
為小人所惑　金人長驅趨洋漢劉子羽聞王彥敗命
田晟守饒風關而遣人召吳玠入援玠自河池日夜馳
三百里辛卯至饒風關以黄柑遺敵曰大軍逺來聊用
止渇薩里罕大驚以杖擊地曰爾來何速耶遂悉力仰
攻一人先登二人擁後先者既死後者代攻玠軍弓弩
亂發大石摧壓如是者六晝夜死者山積敵乃更募死
士由間道自祖溪關入繞出玠後乘髙以闞丁酉饒風
諸軍不支遂潰敵入洋州玠邀子羽去子羽不可而留
玠同守定軍山玠難之遂退保西縣彥奔達州子羽亦
焚興元退保三泉縣　張浚被罷職之命以諸軍方潰
因祕不行復具奏審　己亥金薩里罕入興元至金牛
鎮四川大震劉子羽從兵不滿三百與士卒取草芽木
甲食之遺吳玠書訣别玠得書未有行意其愛將楊政
大呼軍門曰節使不可負劉待制不然政輩亦舍節使
去矣玠乃間道㑹子羽子羽留玠共守三泉玠曰關外
蜀之門户不可輕棄復往守仙人關子羽以潭毒山形
斗拔其上寛平有水乃築壁壘方成而金人已至距營
十數里子羽據胡牀坐壘口諸將泣告曰此非待制坐
處子羽曰子羽今日死此敵尋亦引去時張浚亦欲移
守潼川子羽遺書言己在此金人必不南浚乃止金兵
由斜谷北去子羽謀邀之于武休不及薩里罕既回鳳
翔遣十人持書招子羽子羽皆斬之而縱其一還曰為
我語賊欲來即來吾有死爾何可招也初子羽聞有金
兵預徙梁洋之積及金人深入餽餉不繼殺馬及兩河
所僉軍士以食而子羽玠復腹背要擊之死傷十五六
疫癘且作乃引衆還子羽玠因出師掩其後金人墮溪
澗死者不可勝計盡棄輜重而走餘兵不能自拔者悉
降子羽還興元金人始謂玠在西邊故涉險東來不虞
玠馳至雖克三州得不償失　庚子以宗子瑗為和州
防禦使　辛亥以工部尚書席益參知政事翰林學士
徐俯僉書樞宻院事　劉豫之母偽太后死諡曰章憲
是月葬于東平縣時豫初開貢舉擢進士羅誘以下八
十四人　三月甲子以趙鼎為江西安撫大使　李横
傳檄諸軍收復東京己巳劉豫以金人來戰于牟駞岡
横敗走潁昌復陷　夏四月帝聞翟琮擒孟邦雄大悦
超授琮利州觀察使詔琮押邦雄赴行在　丁亥尚書
右僕射朱勝非以母喪去位　劉豫將董震以虢州來
歸李成復陷之　壬辰徙都督府于鎮江　甲午偽齊
知唐州胡安中來歸　先是帝謂宰執曰鄒況乞雪昭
慈之謗今當大禮因此時下詔如況言可也帝遂問昭
慈得罪泰陵之由徐俯對以昭懐上僭及左道之誣席
益曰此皆章惇蔡卞之罪遂詔昭慈諡號别加討論況
浩弟也　己亥改諡昭慈獻烈皇后曰昭慈聖獻　庚
子増文武小官俸　辛丑荆南統制羅廣率兵至鼎州
楊太衆益盛自號大聖天王立鍾相少子子儀為太子
太以下皆臣事之廣等不克討而還　己酉張浚奏王
庻王似盧法原威望素輕乞命劉子羽吳玠並為判官
不報　水軍都統制徐文勇力過人刀重五十斤所向
無前以功為淮東浙西沿海水軍都統制諸將忌之譖
其將叛朝廷遣兵襲之辛亥文以所部海舟六十艘官
軍四千餘自明州浮海抵鹽城降于劉豫曰沿海無備
二浙可襲也豫大喜以文知萊州令帥其衆冦通泰州
　己未資政殿大學士吳敏卒　五月壬戌潘致堯髙
公繪使金還言金人欲重臣通使以取信遂寢出師之
議　丁卯以韓肖胄僉書樞宻院事充大金奉表通問
使工部尚書胡松年副之同往議和肖胄等辭奏曰縁
大臣各徇己見致戰和未有定論然和乃權時之宜他
日國家安强軍聲大振誓當雪此讐恥臣等已行願毋
渝先約或半年不復命必别有謀宜速進兵不可因臣
等在彼而緩之也肖胄等至汴京劉豫令以臣禮見肖
胄無以應松年曰均為宋臣遂長揖不拜豫不能屈
乙亥以方與金國議和禁邊兵侵齊尋詔李横等班師
還鎮又禁諸路招納淮北人及中原軍來歸者　丙子
王彥復金州金人遂棄均房　己卯詔周隨亨李愿宣
押王似盧法原至閬州張浚始解使事時已論金牛之
功以吳玠為利州路階成鳳州制置使劉子羽為寳文
閣直學士王彥為保大軍承宣使諸將佐第賞有差庚
辰浚及劉子羽王庻劉錫等赴行在　辛巳罷宣撫使
便宜黜陟　六月戊子復元祐宰相吕大防官職贈諡
　資政殿學士許翰自湖北遷居江西是日卒翰通經
術正直不撓以與黄潛善輩忤志不得展斥逐而死論
者惜之　壬辰張浚至綿州復奏王似不可任　楊么
犯鄂及公安石首甲牛命王􁣣率諸軍討之􁣣請金字
牌欲招安其衆帝曰建炎以來盜踵起而不息者黄潛
善等專事招安而無弭盜之術髙官厚禄以待渠魁是
賞盜也故不逞之徒胥動為盜楊么罪惡貫盈何以招
為仍命將來破賊誅止渠魁其脅從許以自新　丁未
置國子監及博士弟子員　䖍吉盜連兵冦掠循梅廣
惠英韶南雄南安建昌邵武汀諸州帝專命岳飛討之
飛至䖍州賊彭友悉衆至雩都迎戰躍馬馳突飛麾兵
即馬上擒之餘黨退保固石洞洞髙峻環水止一徑可
入飛列騎山下令皆持滿黎明遣死士疾馳登山賊衆
亂棄山而下騎兵圍之賊呼丏命飛令勿殺受其降因
授徐慶等方略捕諸郡餘賊皆破降之初帝以隆祐太
后震驚之故宻令飛屠䖍城飛請赦脅從帝不許請至
三四乃許焉䖍人感其徳繪像祠之己酉班師及入見
帝手書精忠岳飛字製旗以賜之　是月金人圍方山
原王似命吳玠發兵救之　自陜西既陷買馬路久不
通至是知秦州吳璘首用茶綵招致小部族首領凡四
十二令以馬來市而西馬復通葢起於此　秋七月己
未復置博學宏詞科初許任子就試　丁卯詔訪求累
朝勲臣曹彬等三百人子孫以備録用　癸酉吕頤浩
等以旱乞罷政帝賜詔曰與其去位曷若同寅協恭交
修不逮思所以克厭天心者頤浩等乃復視事　乙亥
起復朱勝非尚書右僕射兼知樞宻院事勝非乞歸第
見賔客衣黎黑紫袍皂鞓帶從之　八月己亥翟琮以
劉豫盡有梁衛之地恐不能孤立乃棄伊陽突圍奔襄
陽　沂王㮙與駙馬劉文彥告上皇左右謀變金人按
問無狀㮙等被誅　九月戊午尚書左僕射同平章事
吕頤浩罷頤浩屢請興師復中原謂太祖取天下兵不
過十萬今有兵十六七萬矣然自金人南牧莫敢攖其
鋒比年韓世忠張俊陳思恭張崇屢奏人有戰心天將
悔禍又金人以中原付劉豫三尺童子知其不能立國
願睿斷早定決策北向今之精鋭皆中原人恐久而消
磨他日難以舉事帝方主和議不從至是以水旱不時
蘇湖二州地震下詔罪己求言頤浩連章待罪帝一日
謂大臣曰國朝四方水旱無不上聞近蘇湖地震泉州
大水不奏何也㑹侍御史常同論頤浩十罪遂罷為鎮
南節度使提舉洞霄宫頤浩有膽略善弓馬當國步艱
難之日人倚為重然其再相也胡安國勸其法韓忠獻
以至公無我為先報復恩讐為戒頤浩不能用　詔凡遇
水旱災異監司郡守即具奏毋隠　甲戌偽齊王彥先
冦徐宿二州　乙亥以劉光世韓世忠王􁣣岳飛分屯
沿江諸州時諸將擁重兵而無分地劉光世在鎮江月
費至二十萬緡每聞易鎮則設辭不奉詔有急復遷延
以避之朝廷無如之何故命四人易鎮光世為江東淮
西宣撫使屯池州世忠為淮南東路宣撫使屯鎮江􁣣為
荆湖制置使屯鄂州飛為江南西路制置使屯江州
己卯吳勝克蓮花城　冬十月癸未朱勝非上重修吏
部七司勅令格式　壬寅詔寛私鹽重法　丁酉令殘破州
縣視户口増損立守令考課法　己亥偽齊李成陷鄧
州　禁州縣擅増置税場　辛丑南丹蠻莫公晟圍觀
州焚寳積監殺知監陳烈　壬寅偽齊兵逼襄陽李横
以糧盡棄城奔荆南知隨州李道亦棄城去　甲辰王
􁞯討湖冦戰于鼎口不利　偽齊陷郢州守臣李簡棄
城去　申禁私役戰士　丁未命三省除銓曹積弊
戊辰罷諸道類省試　統制石世達及杜湛合兵大破
湖冦黄誠于龍陽州　十一月癸亥詔監司帥守内外
宗子病民害政者以聞　甲子韓肖胄等使金還　乙
丑禁沿海諸砦兵擅侵齊境　庚午臨安府火　乙亥
復元祐十科取士法從朱勝非之言也　丁丑命賔横
宜觀四州市戰馬　戊寅王􁣣自鼎州引兵還鄂留統
領王渥等四軍聽程昌㝢節制　己卯蠲南劍州所負
民間獻納錢十萬緡　省淮南州縣文武官　金烏珠
陷和尚原於是宣撫司分陜西之地自秦鳳至洋州以
利州制置使吳玠主之屯仙人關金房至巴達鎮撫使
王彥主之屯通州文龍至威茂統制劉錡主之屯巴西
洮岷至階成統制關師古主之屯武都　十二月辛巳
朔降勅撫諭吳玠及川陜將士　乙酉臨安府火戊子
又火　丙申王似承制廢通逺軍　帝自即位屢遣使如
金多被拘留未嘗報聘是月尼瑪哈使李永壽王翊來
請還劉豫之俘及西北士民之在南者且欲畫江以益
劉豫與秦檜前議脗合識者益知檜與金人共謀矣侍
御史常同言先振國威則和戰常在我若一意議和則
和戰常在彼靖康以來分為兩事可以鑒戒帝因語及
武備曰今養兵已二十萬有竒同曰未聞二十萬兵而
畏人者也帝不聽　是嵗海冦黎盛犯潮州焚民居毁
城而去　劉豫以孔子後璠襲封衍聖公主管祀事
紹興四年春正月辛亥朔帝在臨安　乙卯遣樞宻都
承㫖章誼給事中孫近為大金通問使請還兩宫及河
南地　己未程昌㝢遣杜湛等攻楊太皮真砦破之
甲子金初改定制度頒中外先是舎音幹布當國勸金
主改女真舊制用漢官制度天㑹四年始定官制立尚
書省以下諸司府寺至是以韓企先為尚書右丞相召
至上京入見金主甚驚異曰朕疇昔嘗夢此人今果見
之於是方議禮制度損益舊章企先博通經史知前代
故事或因或革咸取折衷企先為相每欲為官擇人專
以培植奬勵後進為己任推轂士類甄别人物一時臺
省多君子稱賢相焉　己巳金人犯宕昌臨江砦及花
石峽關師古遣統領劉戩分兵拒却之　庚午詔諸路
將帥毋以兩國通使輒弛邊備淮南州郡津渡尤慎譏
察　甲戌罷州縣新置弓手　戊寅金人攻神坌砦沿
北嶺至大散關　臨安府火　己卯同僉書樞宻院事
韓肖胄罷肖胄與朱勝非不合力求罷從之　二月壬
午詔贓罪至死者仍籍其貲　癸未作建康行宫　參
知政事席益罷　乙酉以徐俯參知政事　丙戌禁川
陜諸將招納北軍　湖北賊檀成犯長陽縣解潛遣統
領胡勉捕斬之　己丑解潛遣統制王洛擊斬羣盜田
政　庚寅金人犯兩當縣　乙未詔孟庾赴行在　癸
卯詔以射殿為景靈宫四時設位朝獻　丙午張浚入
見　先是吳璘守和尚原餽餉不繼吳玠以其地去蜀
逺乃命璘别營壘于仙人關右地名曰殺金平移兵守
之至是烏珠薩里罕劉夔帥步騎十萬自和尚原進攻
仙人關由鐵山鑿崖開道循嶺東下玠以萬人守殺金
平以當其衝璘自武階路入援先以書抵玠謂殺金平
之地闊逺前陣散漫後陣阻隘宜益修第二隘示必死
戰然後可以必勝玠從之急治第二隘璘冒圍轉戰七
晝夜始得與玠㑹于仙人關敵首攻玠營玠擊走之又
以雲梯攻壘壁楊政以撞竿碎其梯以長矛刺之諸將
有請别擇地以守者璘拔刀畫地謂諸將曰死則死此
退者斬金軍分為二烏珠陣于東韓常陣于西璘率鋭
卒介其間左繞右縈隨機而發戰久璘軍少憊急屯第
二隘金生兵踵至人被重鎧鐵鈎相連魚貫而上璘以
駐隊矢迭射矢下如雨死者層積敵踐而登薩里罕駐
馬四視曰吾得之矣翌日命攻西北樓姚仲登樓酣戰
樓傾以帛為繩挽之復正金人用火攻樓仲以酒缶撲
滅之玠急遣統領田晟以長刀大斧左右擊之明炬四
山震鼓動地三月辛亥朔大出兵統領王喜王武率鋭
士分紫白旗入金營金陣亂奮擊射韓常中左目金人
宵遁玠遣統制官張彥刦横山砦王俊伏河池扼其歸
路又敗之是役也烏珠以下皆攜妻孥來劉夔乃劉豫
腹心本謂蜀可圖既不得逞度玠終不可犯乃還據鳳
翔授甲士田為久留計　戊午雨電　召江南西路安
撫大使趙鼎參知政事　壬戌孟庾至行在罷都督府
以其兵屬張俊　乙丑知樞宻院事張浚罷初辛炳知
潭州浚在陜以檄發兵炳不遣浚奏劾之至是炳為御
史中丞率侍御史常同等劾浚喪師失地跋扈不臣遂
罷政尋落職奉祠福州居住　己巳蠲淮南州縣民租
一年　辛未日有青赤黄氣　癸酉蠲興元府洋州被
兵家税役丙子以王似為川陜宣撫使盧法原吳玠副
之㑹金烏珠攻關為吳玠所敗法原素與玠不睦玠因
奏功訟法原不濟師帝手詔詰問法原自辯甚力帝意
不解憂恚而卒法原徳清人上嘗謂其兄知原曰卿兄
弟皆以材見稱于世故並用之法原用兵前後屢捷帝
所倚重乃亦竟不免云
　資治通鑑後編卷一百九
