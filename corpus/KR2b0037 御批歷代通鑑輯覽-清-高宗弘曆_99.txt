
御批歴代通鑑輯覽卷九十八
元
明宗皇帝
(己/巳)元年(八月以後文宗圖卜特穆爾天歴二年變按明/宗即位而未改元續綱目削而未書今  例特)
(書元年而以天歴/二年附注其下)春正月周王和實拉即位于和寜之
北(是為/明宗)
　圖卜特穆爾屢遣使奉迎勸進王南還至和寜之北
　遂即位遣使還報諸王舊臣及兩都之民聞王使者
　至皆歡呼鼓舞争先迎謁所至成聚
陕西大旱饑以張養浩為行臺御史中丞
　陕西自泰定二年至是不雨嵗大饑人相食圖卜特
　穆爾乃起張養浩為中丞往賑之先是養浩棄官家
　居七詔不起至是聞命登車即行道經華山禱于岳
　祠一雨三日到官復大雨禾黍自生秦人大喜時斗
　米十三緡民持鈔往糴稍昏即不用詣庫倒換累日
　不能得民大窘養浩檢庫中未毁昏鈔文可騐者得
　一千八十五萬又以印識其背又刻十貫五貫為劵
　給貧民命米商視印記出糶詣庫驗數以易之又率
　富商出粟及奏行納粟補官之令聞民有殺子以啖
　母者為之大慟出私錢濟之且命出其肉徧示闔府
　官屬責其不能賑貸到官四月未嘗家居止宿公署
　夜禱于天晝出賑饑民終日無少怠遂得疾未㡬卒
　(追封濱國/公謚文忠)
二月圖卜特穆爾立其妃鴻吉哩氏(駙馬魯王多阿克/巴勒女多阿克巴)
(勒舊作琱阿不/剌今改後仿此)為皇后
圖卜特穆爾追尊帝母依竒哩氏(努掄公主之女按努/掄舊作奴兀掄今改)
(後仿/此)及其母唐古特氏(舊作唐兀氏/今改後仿此)並為皇后(依竒哩/氏謚曰)
(仁獻章聖唐古特/氏謚曰文獻昭聖)
三月圖卜特穆爾遣雅克特穆爾奉皇帝寶赴漠北夏
四月以雅克特穆爾為太師
　圖卜特穆爾遣雅克特穆爾奉皇帝璽来上乃諭廷
　臣曰寶璽既北上繼今國事其遣人聞于行在所四
　月癸巳雅克特穆爾入見帝嘉其功以為太師復諭
　之曰京師百官朕弟所用者並仍舊其諭以朕意雅
　克特穆爾奏陛下君臨萬方國家大事所用者省院
　臺而己宜擇人居之乃用哈瑪爾圖(舊作哈八兒禿/今改後仿此)
　等為平章政事等官皆武宗舊人也是日宴諸王大
　臣于行殿因諭臺臣曰太祖有訓美色名馬人皆悦之
　然方寸一有繋累即能敗名䘮徳卿等亦嘗念及于
　此乎世祖初立御史臺時首命塔齊爾布達嘉勒(舊/作)
　(奔帖傑兒今/改後仿此)二人協司其政天下國家譬如一人之
　身中書其右手也樞宻其左手也左右手有疾治之
　以良醫省院闕失不以御史臺治之可乎凡諸王百
　司違法越禮一聽舉劾風紀重則貪墨懼猶斧斤重
　則入木深也朕有闕失卿等亦當以聞不汝責也
遣使立圖卜特穆爾為皇太子
旱蝗民饑
　河南北山東兩浙饑民毋論百餘萬户自嵩汝至淮
　南死亡相籍命所在州縣官以便宜賑之
囊嘉特降尋殺之
　圖卜特穆爾遣使至四川赦囊嘉特囊嘉特聽詔歸
　順蜀地悉定尋坐以指斥乘輿殺之于市籍其家
秋七月丙辰朔日食
太白經天
八月帝次翁果察圖圖卜特穆爾入見帝暴崩
　武寜王徹辰圖(舊作徹徹禿/今改後仿此)等先至京師致立皇太
　子之命圖卜特穆爾遂𤼵京師奉迎于道受太子寶
　八月乙酉朔帝次翁果察圖丙辰圖卜特穆爾入見
　與諸王大臣宴于行殿越三日庚寅帝暴崩年三十
　國語稱曰呼土克圖皇帝(呼土克圖䝉古語有福之謂/元史舊訛作䕶都篤今譯改)
　(胡粹中曰聞故老言雅克特穆爾奉上璽綬明宗從/官有不為禮者雅克特穆爾怒且懼既而帝暴崩雅)
　(克特穆爾聞哭聲即奔入帳中取竇璽扶文宗上馬/南馳本史言皇太子入哭盡哀雅克特穆爾以皇后)
　(命以皇帝寳授于大子其説不合/豈當時忌諱而不敢明言者歟)
圖卜特穆爾以巴延為左丞相竒徹台(舊作欽/察台)阿爾斯
蘭哈雅(舊作阿兒思蘭海/牙今並改復仿此)趙世延並為平章事
　多爾濟為右丞阿永(舊作阿榮今/改後仿此)趙世安並參知政
　事達實特穆爾知樞宻院特穆爾布哈特穆爾圖(舊/作)
　(鐵木兒脱今/改後仿此)並御史大夫
圖卜特穆爾復襲位于上都(是為/文宗)
建龍翔集慶寺于建康
　命阿永趙世安督工臺臣監造于是南臺御史言陛
　下龍潛建業居民困于供給幸而獲覩今日莫不跂
　望非常之恩今奪民時毁民居以創佛寺臺臣表正
　百官委以監造豈其禮哉昔漢髙祖復豐沛兩縣光
　武免南陽税三年今不務此而隆重佛教何以慰斯
　民之望且佛教慈悲方便今尊佛氏而害生民無乃
　違其教乎書奏為免臺臣監役
詔修經世大典
　勅翰林國子院同奎章閣學士采輯本朝故事準唐
　宋㑹要為經世大典
冬十一月湖南猺賊冦邊
　湖廣州縣為廣源猺冦掠者二百八十餘處因命平
　章劉脱歡招捕之
十二月以西僧牟札克䇿喇實(舊作輦□乞剌/思今改後仿此)為帝師
　帝師至帝命朝臣一品以下咸郊迎大臣俯伏進觴
　帝師不為動惟國子祭酒富珠哩翀(字子翬其先隆/安人金泰和間)
　(定女直姓屬望廣平/舊作孛术魯翀今改)舉觴立進曰帝師釋迦之徒天
　下僧人師也予孔子之徒天下儒人師也請各不為
　禮帝師笑而起舉觴立飲衆為之栗然
文宗皇帝
(庚/午)至順元年春二月立明宗子伊埒哲伯(舊作懿璘質/班今改後仿)
(此/)為鄜王平章政事多爾濟以罪免
　臺臣言多爾濟紊亂銓選貪汚著聞請加罷黜從之
　尋以鄂博哈雅(舊作阿/卜海牙)伊拉齊(舊作亦列赤今/並改後仿此)相繼
　為平章政事
以巴延知樞密院事罷置左丞相
　帝以雅克特穆爾有大功欲獨相以尊異之乃詔諭
　中書省曰昔世祖以宰相一人總領庶務故治出于
　一今雅克特穆爾為右丞相巴顔既知樞宻院事左
　丞相其勿復置又詔一切政務悉聽雅克特穆爾總
　裁大小官員人等敢有隔越聞奏以違制論
三月雲南諸王圖沁(舊作秃堅今/改後仿此)反遣豫王喇特納實
哩督諸將討之
　圖沁及萬户布呼(舊作/伯忽)阿哈(舊作阿禾今/並改後仿此)等叛攻陷
　中慶路(本大理國善闡府地元置中慶/路雲南行省治焉今為雲南府)殺㢘訪司官
　尋自稱雲南王以布呼為丞相阿哈等為平章等官
　立城柵焚倉庫以拒命詔以竒珠(舊作乞住今/改後仿此)為雲
　南平章政事特穆爾布哈(舊作帖木兒不/花今改後仿此)為雲南左
　丞及中尚卿蘓爾約蘇(舊作小雲失/今改後仿此)從喇特納實哩
　由八番(本漢牂牁郡地五季馬殷遣八姓帥率兵討/兩江溪峒至此留戍遂各分據號八畨元置)
　(八畨順元等處宣慰司明升置/貴州布政司今為貴陽府治)進討之
夏四月皇后鴻吉哩氏殺明宗皇后班布爾實(成宗甥/夀寜公)
(主之女按巴布沙舊作/八不沙今改後仿此)
　皇后與宦者拜珠謀殺之
雲南土官禄余等叛附于圖沁詔遣諸王温都遜特穆
爾(舊作雲都思帖木/兒今改後仿此)㑹諸路兵進討之(續綱目于是年/事前後多錯悞)
(今悉從文宗/本紀改正)
　初雲南烏蒙(蠻部名元置宣慰司明升/為府今雲南昭通府是)土官祿余以
　討圖沁功授行省參知政事至是叛附于圖沁羅羅
　(即羅羅斯番部名其酋長散居大渡河西元時内附/立羅羅宣慰司統之明置建昌衛今為寜逺府屬四)
　(川/省)諸蠻因相繼作亂平章特穆爾布哈被害詔諸王
　温都遜特穆爾將江浙河南江西三省兵二萬與湖
　廣省臣脱歡並討之
六月殺知樞宻院庫春貝(舊作澗/徹伯)托克托穆爾(舊作脱/脱木兒)
(今並/改)等十二人籍其家
　庫春貝托克托穆爾及通政使濟爾噶朗(舊作只爾/哈郎今改)
　等以雅克特穆爾權勢崇重欲謀誅之頁特宻實托
　宻(舊作也的迷失脱/迷今改後仿此)以變告雅克特穆爾即率竒卜
　察克軍掩捕案問並棄市籍其家
秋七月將作院使索珠等有罪誅
　特們徳爾子索珠觀音努(舊作觀音/奴今改)壻伊埒哈雅(舊/作)
　(野理牙又作野/理海牙今改)坐怨望造符籙祭北斗呪咀事覺詞
　連刑部尚書烏訥爾(舊作烏馬/兒今改)前御史大夫博羅上
　都留守烏訥爾(舊作馬/兒今改)等俱伏誅
閏月趙世延罷
　御史葛明誠言世延年踰七十固位苟容請黜歸田
　里詔中書議之雅克特穆爾言世延向陳致仕不允
　所請御史之言盖不知有旨也帝曰如御史言世延
　固難任中書其仍任以翰林奎章之職
詔加孔子父母及顔回曽參孔伋孟軻程顥程頤封爵
　孔子父叔梁紇為啓聖王母顔氏啓聖王夫人顔子
　兗國復聖公曾子郕國宗聖公子思沂國述聖公孟
　子鄒國亞聖公程顥豫國公頤洛國公(尋復以董仲/舒從祀孔子)
　(廟廷位列七/十子之下)
江南大水
　江浙湖廣尤甚没民田五萬一百八十頃民饑者四
　十餘萬户
冬十月始親祀南郊
　帝始服大裘袞冕親祀昊天上帝于南郊以太祖配
　享盖自世祖至是凡七世而南郊親祀之禮始克舉
　焉
十二月立燕王喇特納達喇(舊作阿剌忒/納答剌今改)為太子
　太子既立月餘以疹疾卒詔繪真容奉安慶夀寺祀
　之如累朝神御殿
(辛/未)二年春二月立廣教總管府
　凡十六所以掌天下僧尼之政秩正三品府設達嚕
　噶齊總管同知府事判官各一員宣政院選流内官
　擬注以聞總管則僧為之
三月司徒錫沙(舊作香/山今改)陳符讖
　錫沙言陶𢎞景胡笳曲有負扆飛天歴終是甲辰君
　之語暗合陛下生年紀號實受命之符乞録付史館
　頒示中外詔翰林集賢諸儒臣議咸以為唐開元間
　薛譲進武后鼎銘云上天降監方建隆基為𤣥宗受
　命之符姚崇表賀宋司馬光言其采偶就之文以為
　符瑞此小臣之諂而宰相實之是誣其君也今𢎞景
　之曲雖于生年紀號若偶合者然陛下應天順人紹
　基正統無待于旁引曲説以為符瑞從其所言恐啓
　讖緯之端非所以定民志也事遂寢
夏四月武陟地震
　踰月不止
喇特納實哩等畧定雲南引兵還
　先是鎮西武靖王綽斯巴勒(世祖第六子西平王鄂/爾齊之孫按綽斯巴勒)
　(舊作搠思班/今改後仿此)及喇特納實哩等率兵十餘萬討雲南
　倍道兼進奪金沙江(即古麗水源出吐蕃共隴川犁/牛石下東南流入雲南境合打)
　(冲河又東流至㑹/理州南入四川界)與賊兵遇連戰敗之擒斬阿呼遂
　復中慶路又與布呼戰于馬金山獲而誅之惟祿余
　遁去至是遣使來獻捷且請留荆王伊蘇伊伯根(太/宗)
　(子奎屯之孫按伊蘓伊伯根舊/作也速也不干今改後仿此)等各領所部屯駐鎮
　遺冦餘軍皆遣還詔從之而以特黙齊齊為雲南行
　省平章總制軍事
六月翰林學士吳澄卒(謚文/正)
　澄自泰定間謝病歸臨川四方從學者恒數百人著
　書至將終猶不輟其易春秋禮記纂言盡破傳註穿
　鑿卓然成一家言朝廷命其子京為撫州教授以便
　奉養至是卒(贈臨川郡公學者/稱之為草廬先生)
秋八月甲辰朔日食
江浙水
　壊田十八萬八千七百三十八頃
詔皇子古嚕達喇(舊作古納答剌/今改後仿此)出居雅克特穆爾家
　命市諤爾根薩里(舊作阿魯渾/撒里今改)宅令雅克特穆爾奉
　皇子居之更名雅克特古斯(舊作燕帖/古思今改)尋又詔養雅
　克特穆爾之子塔剌海為己子賜以居第及貲産
九月禄余復冦雲南冬十月都元帥齊喇(舊本作怯烈/今改後仿此)
擊走之
　祿余既竄伏尋出收招餘黨復大亂冦順元(元至元/二十年)
　(討平羣蠻置順元路安撫/司在今貴州貴陽府境内)等路雲南省臣遣都事諾
　海往招之授以叅政制命祿余拒不受遂遇害既而
　蒙古都元帥齊喇潛師撃破賊砦殺五百餘人圖沁
　弟必里克圖庫圖齊(舊作必剌都古象/失今改後仿此)舉家赴水死
　獲圖沁弟二人子三人誅之祿余遁去餘黨悉平
冬十一月壬申朔日食
(壬/申)三年夏四月諸王伊嚕特穆爾謀反伏誅
　安西王阿南達(舊作阿難/荅今改)之子伊嚕特穆爾與輝和
　爾裕勒珍(舊作玉/珍今改)達實班第(舊作逹/八的)喇實班第(舊作/剌板)
　(的/)國師必喇特納實哩沙津阿古齊(舊作必剌忒納/失里沙津愛䕶)
　(持今/並改)謀不軌事覺皆伏誅
五月禁如封淫祀
　太常博士王瓉言諸路請加封神廟濫及淫祠按禮
　經以勞定國以死勤事能禦大災能捍大患則祀之
　其非祀典之神自後請不許加封從之
雲南饑
六月嚴起復之禁
　監察御史陳思謙(字景謙/祐之孫)言内外官非文武全才出
　處繫天下安危能拯金革之難者不許奪情起復從
　之思謙又言銓衡之弊入仕之門太多黜陟之法太
　簡州郡之任太淹朝省之除太速欲設三䇿以救四
　弊一曰至元三十年以後増設衙門冗濫不急者從
　實減并其外有選法者并入中書二曰宜叅酌古制
　設辟舉之科令三品以下各舉所知得材則受賞失
　實則受罰三曰古者刺史入為三公郎官出宰百里
　盖使外職識朝廷治體内官知民間利病今後厯縣
　尹有能聲善政者授郎官御史厯郡守有竒才異績
　者任憲使尚書其餘各驗資品通遷在内者不得三
　考連任京官在外者須厯兩任乃遷内職績非出類
　守不敗官者則循以年勞處以常調凡朝缺官員須
　二十月之下方許遷除帝可其奏命中書議行之(時/河)
　(北道亷訪使僧嘉努又言自古求忠臣于孝子之門/今官于朝十年不省覲者有之非無思親之心也由)
　(朝廷無結假省親之制而有擅離官次之禁古律諸/職官父母在三百里之外三年聽一給定省假二十)
　(日親不存者聴一給拜墓假十日以此推之父母在/三百里以至萬里宜計道里逺近定立假期其應省)
　(覲匿不行者坐以罪若詐冒有所規避者與詐奔䘮/者同科亦命廷臣議行之  按僧嘉努舊作僧家奴)
　(今/改)
秋八月京師隴西地震
帝崩于上都
　年二十九國語稱曰濟雅圖皇帝(濟雅圖䝉古語有/天命之謂元史舊)
　(訛作札牙/篤今譯改)
冬十月鄜王伊埒哲伯即位(是為/寜宗)
　王明宗第二子為帝所眷愛留居京師帝崩遺詔傳
　位明宗之子雅克特穆爾請皇后立皇子雅克特古
　斯不從命立王以繼大統時年甫七嵗中書百司政
　務咸啟皇后取進止
十一月尊皇后為皇太后
鄜王薨
　(王禕曰寜宗之立雖母后權臣利於立㓜抑文宗顧/命舍其子而立兄子是不可謂非公天下之心也然)
　(終不足以掩其弑兄之/惡天理人心吁可畏哉)
太后遣右丞竒爾濟蘓迎托懽特穆爾(舊作妥懽帖睦/爾今改後仿此)
于静江
　初太祖取西北諸國阿爾斯蘭(哈唎魯特氏按哈唎/魯特舊作罕祿魯今)
　(改/)率衆来降乃封為郡王明宗出居沙漠過其地納
　其裔孫女曰瑪勒岱(舊作邁来的/今改後仿此)生托懽特穆爾于
　至順初明宗后班布爾實被讒遇害徙之髙麗髙麗
　使居大清島(在今朝鮮國/廣州海中)中不與人接尋又因其乳
　母夫言詔天下言明宗在時素謂托懽特穆爾非己
　子移于廣西之静江鄜王薨雅克特穆爾復請立雅
　克特古斯皇太后曰吾子尚幼托懽特穆爾在廣西
　今年十三矣且明宗長子于理當立乃遣竒爾濟蘓
　往迎之
(癸/酉)四年(順帝元/統元年)春三月雅克特穆爾死
　雅克特穆爾秉權以来肆行無忌一宴或宰十三馬
　取泰定后為夫人前後尚宗室女四十人或有交禮
　三日遽遣歸者後房充斥不能盡識一日宴趙世延
　宅男女列坐見坐隅一婦色甚麗意欲與俱歸顧左
　右曰此為誰對曰太師家人也自後荒淫日甚體羸
　溺血而死
夏五月京師地震
六月托懽特穆爾即位于上都(是為/順帝)
　初托懽特穆爾至自静江百官鹵簿迎于良鄉雅克
　特穆爾既見並馬徐行且陳迎立之意托懽特穆爾
　幼且畏之一無所答雅克特穆爾疑其不可測又恐
　即位之後追舉明宗暴崩故事故至京久不得立適
　太史亦言其立則天下亂用是議未能決遷延數月
　至是雅克特穆爾死太后乃與大臣定議立之且約
　後當傳于雅克特古斯若武宗仁宗故事
以巴延為太師右丞相薩敦為太傅左丞相(時復置/左丞相)
　時有阿勒呼木特穆爾(舊作阿魯渾帖木/兒今改後仿此)者明宗親
　臣言于帝曰天下事重宜委宰相決之庶可責其成功
　若躬自聽斷必負惡名帝然之由是深居宫中每事
　決于宰相而已無所專焉
大霖雨
　京畿水平地丈餘饑民四十餘萬時關中河南俱水
　災兩淮大旱
秋八月立皇后巴約特氏(雅克特穆爾之女按巴約特/舊作伯牙吾今改後仿此)
奎章閣侍書學士虞集(字伯生允文/之五世孫)謝病歸
　初御史中丞馬祖常求集薦引其鄉人龔伯璲集固
　不從祖常不悦帝之將立也召諸老臣赴上都集亦
　與焉祖常使人告集曰御史有言矣盖以文宗嘗命
　集書詔言帝非明宗子故祖常以是諷集使去集乃
　謝病歸臨川集既去侍臣有以舊詔言者帝不懌曰
　此我家事豈由彼書生邪尋遣使賜酒幣召還禁林
　㑹疾作竟不至(集歸後十五年病卒于家賜諡文靖/集性孝友能折節後進學該博而究)
　(極本原研精探微心解神契其文亦頗有/宋慶歴乾淳風烈學者稱為邵庵先生)
冬十月封薩敦榮王騰吉斯襲封太平王
　薩敦食邑廬州賜騰吉斯平江田五百頃
十一月封巴延為秦王
　賜以金印是日秦州山崩地震
順帝
(甲/戌)元統二年春二月汴梁雨血
　著衣皆赤
三月天雨毛
　彰徳路雨白毛俗呼云老君髯民謠曰天雨氂事不齊
　(既而彰徳復雨毛如線而□俗呼曰菩薩線/民又謠曰天雨線民起怨中原地事必變)
水旱疫民饑
　時山東大水浙西水旱疾疫饑民至五十七萬户
夏四月戊午朔日食
五月薩敦罷六月復以為左丞相
　命薩敦仍商量中書省事騰吉斯為左丞相既而騰
　吉斯辭不拜遂復命薩敦為之尋卒
秋八月赦是日京師地震雞鳴山(注見/前)崩
　以湖廣河南自三月不雨至于是月及諸路旱蝗民
　饑太白屢晝見經天大赦天下是日京師地震雞鳴
　山崩陷為池方百里人死者甚衆
冬十月始以珍格(舊作真/哥今改)皇后配饗武宗
　時議三朝皇后升祔未決巴延以問太常博士逯魯
　曾(字善止/修武人)曰先朝既以珍格皇后無子不為立主今
　所當立者明宗母邪文宗母邪對曰珍格皇后在武
　宗朝已膺寶册則文明二母皆妾也今以無子之故
　不得立主而以妾母為正是為臣而廢其先君之母
　為子而私尊其先父之妾豈可復蹈慕容埀之失乎
　集賢學士陳顥素疾魯曽乃曰唐太宗冊曹王明母
　為后亦二后也奚為不可魯曽曰堯母帝嚳庶妃堯
　未嘗以配嚳不法堯舜而法唐太宗邪衆服其議而
　巴延亦是之遂以珍格皇后配武宗擢魯曽為御史
詔舉才堪守令者
　命臺憲部官各舉才堪任守令者一人以名聞
(乙/亥)至元元年春二月帝畋柳林不果行
　帝將田于栁林御史臺臣奏曰陛下春秋鼎盛宜思
　文皇付託之重致天下于隆平今赤縣之民供給繁
　勞農務方興而馳騁氷雪之地倘有銜橛之變奈宗
　廟社稷何遂止
三月罷采髙麗媵女
　臺臣言髙麗首効臣節而近年屢遣人往取媵女至
　使生女不舉女長不嫁乞賜禁止從之
夏六月騰吉斯反伏誅秋七月巴延弑皇后巴約特氏
　時薩敦已死巴延獨秉政騰吉斯忿曰天下本我家
　天下巴延何人居吾上與其叔父句容郡王達朗達
　賚(舊作答憐/荅里今改)潛蓄異心謀立諸王鴻和特穆爾(舊作晃火/帖木兒今)
　(改/)帝數召達賚不至郯王齊齊克圖𤼵其謀六月晦
　騰吉斯伏兵東郊率勇士突入宫巴延及鄂勒哲特
　穆爾(舊作完者帖木/兒今改後仿此)等掩捕獲騰吉斯及其弟塔喇海
　誅之餘黨奔達賚達賚即應以兵殺使者以禡旗帝
　遣阿巴往諭又殺之而率其黨華善(舊作和/尚今改)等逆戰
　敗走鴻和特穆爾所阿哩袞徹爾(舊作阿里/渾察今改)遂執送上
　都戮之鴻和特穆爾自殺初騰吉斯事敗被擒攀折
　殿檻不肯出塔喇海走匿皇后坐下后蔽之以衣左
　右曵出斬之血濺后衣巴延奏并執后后呼帝曰陛
　下救我帝曰汝兄弟為逆豈能相救乃遷出宫巴延
　尋酖殺之于開平民舍(騰吉斯既誅巴延遂専為右/丞相而復罷左丞相不置)
九月減宦者
　御史臺臣言國初宦官不過數十人今内府執事不
　下千餘乞依舊制裁減冗濫以廣仁愛之心省縻費
　之患從之
冬十一月詔罷科舉
　初徹爾特穆爾(阿倫氏按齊里克特穆爾舊作徹里/帖木兒阿倫舊作阿魯温今並改後)
　(倣/此)為江浙平章㑹科舉驛請試官供張甚盛心頗不
　平及復入中書(是年齊里克穆穆/爾拜平章政事)首議罷科舉及論
　學校莊田租可給宿衛士衣糧動當國者以發其機
　又欲損太廟四祭為一于是御史吕思誠(字仲實平/定州人)
　等列其罪狀劾之不報皆辭職去而思誠出為廣西
　僉事時罷科舉詔已書而未用璽㕘政許有壬力争
　之巴延怒曰汝今諷臺臣等言徹爾特穆爾邪有壬
　曰太師擢徹爾特穆爾在中書御史三十人不畏太
　師而聽有壬豈有壬權重于太師邪巴延意稍解有
　壬乃曰科舉若罷天下才人觖望巴延曰舉子多以
　贓敗有壬曰科舉未行時臺中贓罰無算豈盡出于
　舉子巴延曰舉子中可任用者惟㕘政耳有壬曰若
　張夢臣馬伯庸輩皆可任大事如歐陽元(字原功其/先廬陵人)
　(徙瀏/陽)之文章亦豈易及巴延曰科舉雖罷士之欲求
　美衣食者自能向學有壬曰為士者初不事衣食巴
　延曰科舉取人實妨選法有壬曰今通事知印等天
　下凡三千三百餘名今嵗自四月至九月白身補官
　受宣者七十三人而科舉一嵗僅三十餘人科舉于
　選法果相妨邪巴延心然其言而議已定不可中輟
　乃温言慰解之翌日宣詔特命有壬為班首以折辱
　之有壬懼禍不敢辭治書御史布哈(舊作普化今/改後仿此)誚
　有壬曰㕘政可謂過河拆橋者矣有壬以為大恥稱
　疾不出
詔改元
　時星文屢示儆帝以世祖皇帝在位長久欲祖述之
　詔改元統三年仍為至元元年(監察御史李好文言/年號襲舊千古未有)
　(襲其名而不蹈其實未見有益因/言時弊不如至元者十餘事不報)
十二月尊皇太后為太皇太后
　初騰吉斯既誅帝詔天下有言曰皇太后後其所生
　之子一以至公為心親挈大寳畀予兄弟定䇿兩朝
　功徳隆盛近古罕比命大臣特議加禮至是奉玉册
　玉寶尊為太皇太后許有壬言皇上于太后母子也
　若加太皇太后則為孫矣且今制封贈祖父母降父
　母一等盖推恩之法近重而逺輕今尊皇太后為太
　皇太后是推而逺之乃反輕矣不從監察御史台哈
　布哈(字兼善巴王特氏居于台州按台哈布哈舊作泰不/華巴約特舊作伯牙吾台今並改後仿此)
　率同列上章言嬸母不宜加徽稱太后聞之怒欲殺言
　者衆懼台哈布哈曰此事自我𤼵之甘受誅戮決不
　敢累諸公已而太后怒解曰風憲有臣如此豈不能
　守祖宗之法乎命賜金幣以旌其直
徹爾特穆爾有罪免徙南安(注見/前)
　徹爾特穆爾嘗指斥武宗又以妻弟之女為己女冒
　請珠袍等物于是臺臣復劾其罪而巴延亦惡其忤
　己遂流于南安人皆快之尋卒
河決封邱
(丙/子)二年春二月尊追生母瑪勒岱(舊作邁拉/第今改)為皇后
秋八月甲戌朔日食
是嵗水旱蝗饑
　鄧州大霖雨三十日白河(注見/前)水大溢為災黄州蝗
　江浙自春至八月不雨民大饑時江州諸縣民饑甚
　總管王大中貸富室粟賑之而免其雜役以為息期
　嵗豐還其本民無病焉
(丁/丑)三年春正月帝畋于栁林
　凡三十五日御史綽台(舊作丑的今/改後仿此)宋紹明進諫帝
　賜以金帛綽台等固辭帝曰昔魏徴進諫唐太宗未
　嘗不賞汝其受之
廣東朱光卿(增城/人)河南棒胡(名閏兒/陳州人)等起兵作亂
　光卿與其黨石昆山鍾大明聚衆反稱大金國改元
　赤符時惠州民聶秀卿等亦舉兵與光卿相結為亂
　棒胡本以燒香惑衆反于信陽州(即宋信陽軍元置/府尋改為州今屬)
　(汝寜/府)破歸徳鹿邑(隋縣今屬/歸徳府)焚陳州屯營于杏岡(在/陳)
　(州府淮/寜縣北)命河南左丞慶通(舊作慶/童今改)討之獲其旌幟宣
　勅金印獻之時大臣有忌漢官者取賊旗幟宣勅班
　地上問曰此欲何為意漢官諱言反將中以罪許有
　壬曰此曹反狀甚明尚何言大臣語塞既而帝以光
　卿秀卿棒胡皆漢人詔漢人官省臺院及翰林集賢
　者講求誅捕之法以聞(未㡬四川合州人韓法師亦/擁衆自稱南朝趙王尋皆討)
　(平/之)
二月壬申朔日食
定服色器皿輿馬之制
　時服飾上下無别帝初禁民間服麒麟鸞鳯白兔靈
　芝雙角五爪龍八龍九龍萬夀字赭黄等物至是復
　詔定其制尋禁倡優盛服及戴笠乘馬
弛江浙諸處山澤之禁
　時江浙等處饑民至四十萬户詔𤼵鈔四十萬錠賑
　之開所在山場河泊之禁聽民樵採
三月立皇后鴻吉哩氏(毓徳王博羅/特穆爾之女)
禁漢人南人不得執軍器
　凡有馬者拘入官尋復詔鎮遏生番處開其禁内地
　如故既又禁漢人南人不許習蒙古字
夏五月民訛言采童男女
　民間訛言朝廷拘刷童男女一時嫁娶殆盡
西番盜起
　殺鎮西王子丹巴勒(舊作党兀/班今改)尋蔓延至二百餘處
　詔立行宣政院以額森特穆爾為院使督兵往討之
彗星見
　時太白屢晝見久而不息彗星自五月至八月凡六
　十有三日自昴至房厯一十五宿而滅
秋七月武陟(注見/前)蝗
　河南武陟縣禾垂熟有蝗自東来縣尹張寛仰天祝
　曰寜殺縣尹毋傷百姓俄有黑鷹羣飛啄食之
八月京師地屢震
　先是京師大霖雨凡十三日御河沁河渾河(注俱/見前)皆
　溢没人畜田廬不可勝計至是地大震太廟梁柱裂
　各室牆壁皆壊壓損儀物文宗神主及御牀盡碎凡
　六日方止
冬十月金華處士許謙(字益/之)卒
　謙少受業金履祥之門盡得所傳居東陽八華山逺
　近學者翕然宗之不出里閭者垂四十年中外名臣
　列其行義薦于朝者前後章數十上郡復以遺逸應
　詔終莫能致至是卒詔賜諡文懿(謙于書無所不讀/窮探聖微多所自)
　(得嘗謂吾非有大過人者惟為學之功無間斷耳平/生制行甚嚴而所以應世者不膠于古不流于俗其)
　(教人至誠諄悉内外殫盡不以科舉之文教人曰此/義利所由分也至其晚節獨以身任正學之重學者)
　(咸稱為白雲先生先是何基王栢金履祥殁其學猶/未大顯至謙而其道益著同時陳櫟胡一桂皆以講)
　(明道學見重于時云廷陳櫟字夀/翁休寜人胡一桂字  芳婺源人)
十二月以滿濟勒噶台(巴延之弟舊作馬札兒台今改/按此又一滿濟勒噶台非前卷)
(行臺御/史也)為太保分樞宻院鎮北邊
　滿濟勒噶台方知樞宻院事朝議進爵為王辭曰兄
　封秦王弟不宜並受王爵故有是命
巴延請殺五姓漢人不許
　巴延請殺張王劉李趙五姓漢人帝不從
(戊/寅)四年夏四月大雨雹
　時帝如上都次八里塘雨雹大如拳其狀有小兒環
　玦獅象等物之形
五月詔考覈郡縣官功過
　命佛家律(舊作佛家閭/今改後仿此)為考功郎中喬林為員外郎
　魏宗道(續綱目作魏宗今/從元史本紀改正)為主事考較天下郡縣官
　屬功過
漳州民李志甫袁州民周子旺起兵作亂
　漳州南勝縣(元置今漳州/府平和縣是)民李志甫聚衆圍州城守
　將綽斯戩(舊作搠斯監/今改後仿此)與之戰失利詔江浙平章拜
　布哈(舊作别不花/今改後仿此)𤼵四省兵討之不克龍巖(唐縣今/為州直)
　(𨽻福/建)尉黄佐才與賊戰妻子四十餘口皆被害既而
　州人陳君用者襲殺之袁州周子旺亦舉兵稱周王
　改年建號尋敗被獲誅之
秋八月癸亥朔日食
京師地震
　日二三次凡十日乃止
(己/夘)五年夏六月汀州大水
　平地水深三丈没民居八百餘區人溺死者八千餘
冬十月詔以巴延為大丞相(續綱目繫于十一/月今從本紀改正)
　加元徳上輔功臣之號賜七寶玉書龍虎金符
十一月盜殺河南平章政事伊嚕特穆爾等尋捕誅之
　把縣人范孟謀不軌詐為詔使至河南行省殺平章
　政事伊嚕特穆爾㢘訪使鄂勒哲布哈(舊作完者/不花今改)等
　隨召官屬及去位者署而用之執大都路儒學提舉
　歸賜(字彦温/汴梁人)俾北守黄河口𤾉力拒不從賊怒繋之
　獄既而官軍捕孟誅之凡汚賊者皆得罪暘獨免(𤾉/同)
　(里有吳炳者嘗以翰林待制徵不起賊召司夘酉厯/炳懼不敢辭時人為之語曰歸𤾉出角吳炳無光暘)
　(之名由是大著尋由國子博士拜監察御史入謝臺/臣奏曰此河南抗賊不屈者帝曰好事卿宜數為之)
　(賜以/上尊)
巴延矯詔殺郯王齊齊克圖
　巴延搆陷郯王奏賜死帝未允輒傳旨殺之又奏貶
　宣讓王特穆爾布哈(鎮南王脱歡第/四子世祖之孫)威順王庫春布
　哈(亦托歡之子按庫春布哈舊/作寛徹普花今改後仿此)不俟命即遣之帝為
　之不平
(庚/辰)六年春二月巴延有罪黜為河南行省左丞相尋竄
南恩州(宋置明廢今廣東/肇慶府陽江縣是)道死
　巴延既誅騰吉斯獨秉國鈞專權自恣變亂成憲虐
　害天下漸有異謀帝患之巴延欲以其姪托克托(字/大)
　(用穆齊爾泰之子/巴延養為己子)宿衛偵帝起居懼涉物議乃以知
　樞宻院旺嘉努(舊作汪家奴/今改後仿此)翰林承旨實喇卜(舊作/沙刺)
　(班今改/後仿此)同侍禁近實屬意托克托托克托政令日修
　衛士拱聽約束巴延自領諸衛精兵以揚珠布哈(舊/作)
　(燕者不花今/改後仿此)為屏蔽導從之盛填溢街衢而帝儀衛
　反落落如晨星勢焰薰灼天下人知有巴延而已托
　克托深憂之私請于父曰伯父驕縦已甚萬一天子
　震怒吾族赤矣曷若以未敗圖之其父亦以為然托
　克托復質于師吳直方(浦江/人)直方曰傳有之大義滅
　親大夫但知忠于國爾餘復何顧焉一日見帝乘間
　自陳忘家殉國之意帝猶未之信時帝前後左右皆
　巴延之黨獨沙克嘉木(舊作世傑/班今改)阿嚕為帝腹心乃
　遣二人與托克托逰日以忠義之言往復辨論益悉
　其心靡他遂聞于帝帝始信之及巴延擅貶宣讓威
　順二王帝不勝忿決意逐之一日泣語托克托托克
　托亦泣下歸復與直方謀直方曰此大事議論之際
　左右為誰曰阿嚕及托克托穆爾(舊作脱脱木兒今改/與本卷前係兩人)
　直方曰子伯父挟震主之威此輩苟利富貴語一泄
　主危身戮矣托克托乃延二人于家治酒張樂晝夜
　不令出遂與沙克嘉木等謀欲候巴延入朝擒之戒
　衛士嚴宫門出入螭㘭皆為置兵巴延見之驚召托克
　托責之對曰天子所居防禦不得不爾然遂疑托克
　托益増兵自衛至是巴延日領兵衛請帝出田托克
　托勸帝稱疾不往巴延固請乃命太子雅克特古斯
　出次栁林托克托遂與阿嚕等合謀悉拘京城門鑰
　命所親信列布城門下是夜奉帝居玉徳殿召省院
　大臣先後入見出宫門聽命至夜二鼓遣集賽依徹
　察喇(舊作月可/察兒今改)率三十騎抵營取太子入城又召楊
　瑀(錢塘/人)范滙(江西/人)入草檄數巴延罪狀出為河南行
　省左丞相平章事政事珠爾噶岱(舊作只兒/瓦歹今改)齎赴栁
　林比黎明巴延遣騎士至城下問故托克托踞城上
　宣言有旨黜丞相一人諸從官皆無罪可各還本衛
　巴延奏乞陛辭不許遂行道出真定父老奉觴酒以
　進巴延曰爾曹見子殺父事乎對曰不曽見子殺父
　惟聞有臣弑君巴延俛首有慚色既而帝以巴延罪
　重罰輕復降詔安置南恩州陽春縣(梁置今屬廣/東肇慶府)行
　次江西隆興驛病死
以滿濟勒噶台為太師右丞相塔斯哈雅為太傅特黙
齊為太保旺嘉努為平章政事托克托知樞宻院事
　詔托克托之外諸王侯不得懸帶弓箭及環刀入内
　府
彗星見
　凡三十二日色白狀如粉絮尾跡約長五寸餘
賜滿濟勒噶台爵忠王固辭許之
　詔封滿濟勒噶台為忠王賜號達爾汗固辭不受御
　史請示天下以勸亷讓從之
夏六月詔廢文宗廟主遷太皇太后鴻吉哩氏于東安
州尋崩放雅克特古斯于髙麗殺諸途
　詔曰昔武宗升遐太后惑于憸慝俾皇考出封雲南
　英宗遇害正統寖偏我皇考以武宗之嫡逃居沙漠
　宗王大臣同心翊戴于是以地近先迎文宗暫總機
　務繼知天理人倫所在假讓位之名以寳璽来上皇
　考推誠不疑即立為皇太子文宗稔惡不悛當躬迓
　之際與其臣伊嚕布哈(舊作月/魯不花)阿里雅(舊作也里/牙今並改)明
　哷棟阿等謀為不軌使我皇考飲恨上賓歸而再御
　宸極又私圖傳子乃搆邪言嫁禍班布爾實皇后謂
　朕非明宗之子出居遐陬上天不佑隨降殞罰叔嬸
　布達實里(舊作不荅失里/今改後仿此)怙其勢焰舍冡嗣而立孺
　稚奄復不年諸王大臣以賢以長扶朕踐阼毎念治
　必本于盡孝事莫先于正名賴天之靈權奸屏黜永
　惟鞠育罔極之恩忍忘不共戴天之義其命太常徹
　去圖卜特穆爾在廟之主布達實里本朕之嬸僭膺
　太皇太后之號迹其閨門之禍罪惡尤重揆之大義
　削去鴻名徙東安州安置雅克特古斯放諸髙麗當
　時賊臣伊嚕布哈等已死以明哷棟阿明正典刑時
　監察御史崔敬(字伯恭大/寜惠州人)言文宗既徹廟主嬸母亦削
　鴻名盡孝正名斯亦足矣惟念皇弟雅克特古斯年
　幼播遷天理人情有所不忍方先皇上賓皇弟尚在
　襁褓未有知識義當矜閔常人有百金之産尚置義
　田以收養宗族陛下富有四海乃以同氣之人置之
　度外貽笑他邦取辱中國倘生他變闗係非輕臣願
　殺身以贖皇弟之罪伏望陛下迎歸太后母子以盡
　骨肉之義書奏不報未幾太后崩于東安州雅克特
　古斯未至髙麗伊克徹察(舊作月濶察兒/今改後仿此)害之于中
　道
冬十月滿濟勒噶台罷以托克托為右丞相特穆爾布
哈為左丞相
　滿濟勒噶台以疾辭位詔以太師就第而以托克托
　及宗正特穆爾布哈為右左丞相
十二月復科舉取士制
　時科舉既輟翰林學士承旨庫庫(字子山剛里/氏布庫穆子)從容
　言曰古昔取人材以濟世用必由科舉何可廢也帝
　采其論詔復行之
罷文宗增置官屬
　初文宗設太禧宗禋等院及奎章閣藝文監增置官
　屬有差至是大臣議悉革罷庫庫曰民有千金之産
　尚設家塾以延館客堂堂天朝一學房乃不能容邪帝
　然之改奎章閣為宣文閣藝文監為崇文監餘悉罷之
(辛/巳)至正元年夏四月帝如上都
　御史崔敬上疏請御内殿其畧言世祖以上都為清
　暑之地車駕行幸嵗以為常閣有大安殿有鴻禧睿
　思所以保養聖躬適起居之宜存敬畏之心也實喇
　鄂爾多斯(舊作失剌幹/爾朶思今改)乃先皇所以備宴逰非常時
　臨御之所今國家多故天道變更願大駕還大内居
　深宫嚴宿衛與宰臣謀治道萬幾之暇則命經筵進
　講究古今盛衰之由緝熙聖學乃宗社之福也(時帝/數以)
　(厯代珍寳分賜近侍敬又上疏曰臣聞世皇時大臣/有功所賜不過鞶革重惜天物為後世慮至逺也今)
　(山東大饑燕南亢旱海潮為災天文示儆地道失寧/京畿南北飛蝗蔽天正當聖主恤民之日近侍之臣)
　(不知慮此奏粟承請殆無虚日甚至于府庫百年所/積之寶物遍賜僕御閽寺之流乳稚童孩之子帑藏)
　(或空萬一國有大事人有大功又將何以為/賜乎乞退回所賜以示恩不可濫庶允公論)
冬湖廣猺賊作亂
　湖廣猺賊唐大二等作亂其黨蔣丙何仁甫等相繼
　舉兵攻破江華(唐縣今屬湖/南永州府)等州縣丙自稱順天王
　溪峒猺民二百餘寨亦相率入邊抄掠湖廣行省平
　章袞布巴勒(舊作鞏卜班/今改後仿此)撃平之山東燕南冦盜亦
　縱横至三百餘處
(壬/午)二年春正月開金口河(在宛平/縣西)
　托克托用參議博羅特穆爾等言于都門外開河置
　牐引金口渾河(注見/前)之水東流達通州接引海運至
　大都城内輸納廷士多言不可托克托排羣議不納
　左丞許有壬言渾河之水湍悍易決而足以為害淤
　淺易塞而不可行舟況西山水勢髙峻金時在城北
　流入郊野縱有衝決為害亦輕今則在都城西南若
　霖潦漲決亦不能保其永無衝決之患帝不聽河成
　果水急泥壅船不能行而開挑之際毁民廬舍墳塋
　死傷甚衆又費用不貲而卒以無功
三月大同饑
　人相食運京師糧賑之
秋八月庚子朔日食
冬十月己亥朔日食
(癸/未)三年春正月遼陽沃濟野人(元為開元路地明置沃/濟野人女直軍民府後)
(改三萬衛今奉天府開原縣是按/沃濟野人舊作吾者野人今改)作亂
　遼陽為捕海東青煩擾沃濟野人及碩達勒達(元置/海蘭)
　(碩達勒達等路分領渾同江/南北地在今寜古塔界内)皆叛
二月鞏昌山崩
　成紀(注見/前)寜逺(宋縣今屬/鞏昌府)伏羌(宋縣今亦/屬鞏昌府)等縣山崩
　水涌溺死人無算
三月詔修遼金宋三史
　初世祖立國史院首命王鶚修遼金二史宋亡又命
　史臣通修三史延祐天厯之間屢詔修輯以義例未
　定久之不能成至是乃命托克托為都總裁特穆爾
　達實(字九齡魯王托克托于時為平章政事按特/穆爾達實舊作鐵木兒塔識今改後仿此)張起巖歐
　陽元吕思誠掲徯斯(字曼碩龍/興富州人)為總裁官修之或欲
　如晉書例以宋為世紀而遼金為載紀或又謂遼立
　國先宋五十年宋南渡後嘗稱臣于金以為不可待
　制王理著論欲以遼為北史太祖至靖康為宋史建
　炎以後為南宋史持論久不決詔遼金宋各立為史
　凡再閲嵗書成上之(三史惟遼史先成金宋二史次/第告竣其金史多本金末元好)
　(問劉祈所著書最為詳贍而發凡起例論賛表/奏則皆歐陽元屬華馬劉祈字景叔渾源人)
夏四月丙申朔日食
秋七月汴梁大水
　自四月至是月霖雨不止中牟(注見/前)等七縣皆大水
冬十月親祀太廟
　帝行禮至寜宗室問曰朕寜宗兄也理當拜否太常
　博士劉聞對曰寜宗雖弟其為帝時陛下為臣春秋
　時魯僖公閔公兄也閔公先為君宗廟之祭未聞僖
　公不拜陛下當拜乃拜
十二月以伯勒齊爾布哈(字大用延濟克台氏按博爾/克布哈舊作怯兒别不花延)
(濟克台舊作燕只吉/䚟今並改後仿此)為左丞相特穆爾布哈罷
徴清江(南唐縣今屬/江西臨江府)處士杜本(字伯原其先居/京兆後徙清江)不至
　本在武宗時嘗被召至京師即歸隠武夷山(注見/前)文
　宗聞其名徴之不起至是托克托薦之召為翰林學
　制兼國史院編修官使者趣至杭州稱疾固辭不至
　(後又詔徵處士鄂勒哲圖濟爾噶朗董立李孝光張/樞樞辭不至詔以鄂勒哲圖濟爾噶朗為翰林待制)
　(立修撰孝光著作郎或疑其太優特穆爾達寳曰隠/士無求于朝廷朝廷有求于隠士區區名爵何足吝)
　(惜事在至正七年按李孝光字季和温州樂清人張/樞字子長金華人  鄂勒哲圖舊作完者圖濟爾哈)
　(朗舊作執禮哈朗/今並改後仿此)
(甲/申)四年春正月詔定守令黜陟之法
　六事(謂田野闢户口增賦役平/盗賊息軍民和詞訟簡)備者升一等四事備
　者減一資三事備者平遷六事俱不備者降一等
河決曹州
　發丁夫萬五千八百塞之是月又決汴梁既而復決
　濟隂(金縣今曹州/府荷澤縣是)漂官民廬舍殆盡
二月以賀惟一(字允中/勝之子)為平章政事
　既而復拜御史大夫故事臺省正官非國姓不以授
　惟一固辭詔特賜姓而改其名曰太平
閏月命托克托兼領宣政院事
　時諸山主僧請復僧司且曰為郡縣所苦如坐地獄
　托克托曰若復僧司何異地獄中復置地獄耶
夏五月托克托罷以阿嚕圖(博爾濟四世孫按阿嚕圖/舊作阿魯圖今改後仿此)為
右丞相
　托克托以羸疾固辭相位帝問誰可代者以阿嚕圖
　對遂召用之封托克托為鄭王(阿嚕圖既為相議除/一人為刑部尚書有)
　(難之者曰此人柔弱非刑部所可任阿嚕圖曰欲選/劊子邪若選劊子須用强壯人尚書詳讞刑獄不枉)
　(人壞法即是好官何用强壯者為右司郎中陳思謙/建言諸事阿嚕圖曰郎中如冇所言可與我輩共議)
　(施行何必别為文字自有所陳耶郎中居他官則可/建言若為右司而建言是徒欲顯一己能言耳將置)
　(我輩何地思/謙大慙服)
秋九月丁亥朔日食
冬十一月令民入粟補官
　備賑濟也有匿奸罪而輸粟得七品雜流者為怨家
　所告有司議輸粟例無有過不與之文中書右司郎
　中成遵(字誼叔南/陽穰縣人)以為賣官鬻爵己非令典況又賣
　與奸淫之人其何以為治必奪其敕還其粟著為令
　乃可從之(時有議賊吏遭䘮不許歸葬須竟其獄者/遵曰惡人因可怒然與人倫孰重國家以)
　(孝理天下寜失罪人不可使/天下有無親之吏議遂寢)
(乙/酉)五年夏五月翰林學士承旨庫庫卒(謚文/忠)
　庫庫為江浙行省平章政事有旨以承旨召還適中
　書闕員或有所薦帝應之曰平章己有其人今在半
　途矣人知帝意在庫庫至京七日而卒家貧幾無以
　斂帝為賜賻并以罰布償其所負官錢焉(初庫庫知/經筵日勸)
　(帝就學帝欲龍以師禮固辭不可帝嘗欲觀畫庫庫乃/取比干圖以進一日帝覽宋徽宗畫稱善庫庫進曰)
　(徽宗多能惟一事不能帝問一事謂何對曰獨不能/為君爾身辱國破皆由不能為君所致凡為人主貴)
　　(能為君他非所尚其隨事規諌皆類此嘗謂人曰夫/天下事宰相當言宰相不得言則臺諌言之臺諌不)
　(言則經筵言之備位經筵得言人所不敢言于天子之/前志願足矣故于時政得失有當匡敕者未嘗緘黙)
秋九月壬午朔日食
遣使巡行天下
　時諸道奉使者皆與臺諌交相掩蔽惟巡湖廣道大
　都達魯噶齊巴克實巡京畿道西臺中丞鼎鼎穆(舊/作)
　(定定今改/後仿此)集賢侍講學士蘇天爵(字伯修/真定人)糾舉無所
　避天爵所興革者七百八十三事糾劾九百四十九
　人都人稱為包拯然竟以忤時相罷去
(丙/戌)六年春二月庚戌朔日食
夏五月陕西饑
　行酒禁
盜竊太廟神主
六月羅天麟等作亂陷汀州
　連城縣(宋置蓮城縣元更/名今屬汀州府)民羅天麟及陳積萬叛陷
　長汀命江浙行省右丞呼圖克布哈(舊作忽都不花/今改後仿此)
　等合兵進討未幾其徒羅徳用殺天麟積萬来降
雲南夷死可伐作亂
　詔以死可伐盜據一方侵奪路甸命伊圖勒亨(舊作/亦秃)
　(渾今改/後仿此)為雲南行省平章討之且下詔招諭(後死可/伐遣其)
　(子入貢請降置平緬/宣撫司以羈縻之)
秋七月以多爾濟巴勒(字惟中穆呼哩七世孫按多爾/濟巴勒舊作朶爾只班今改後)
(仿/此)為右丞
　時有善音樂得幸者帝命為崇文監丞㕘政多爾濟
　巴勒他擬一人以進帝怒曰選法盡由中書邪多爾
　濟巴勒頓首曰用幸臣居清選恐後世以此議陛下
　今選他人臣實有罪省臣無與焉帝悦升右丞
冬閏十月靖州(宋崇寧間/置注見前)猺吳天保作亂
　時湖廣猺俱亂而天保勢尤熾冦陷黔陽(宋縣今屬/辰州府)
　武岡(唐縣明為州/今屬寳慶府)漵浦(唐縣今亦/屬辰州府)諸郡縣湖廣右丞
　實保(舊作沙/班今改)率師討之尋敗沒天保遂有衆六萬餘
　尋進冦全道州(注見/前)官軍不能制未幾廣西峒猺亦
　乗隙入冦
是嵗河決
　尚書李絅請躬祀郊廟近正人逺侫邪以崇陽抑陰
　不聽
阿魯圖罷
　先是伯勒齊爾布哈嘗與阿魯圖謀擠托克托阿嚕
　圖曰我輩亦有退休之日人將謂我何伯勒齊爾布
　哈屢以為言終不從于是風御史劾奏阿嚕圖不宜
　居相位阿嚕圖聞之即辭避出城所親皆為之不平
　請見上自陳阿嚕圖曰我乃博爾濟世裔豈以丞相
　為難得邪但上命我不敢辭今御史劾我我即宜去
　御史臺乃世祖所建我與御史抗即與世祖抗矣汝
　等勿復言
(丁/亥)七年春正月甲辰朔日食
　是日大寒而風朝官仆者數人
以蓋苗(字耘夫大/名元城人)為㕘知政事
　時大臣以兩京馳道狹隘奏毁民田廬廣之已遣使
　督治苗曰馳道創自至元初何今日獨以為狹力辨
　其不可乃止又欲出宿衛士為郡長官俾以養貧苗
　曰郡長所以牧民豈養貧之地果不能自存賜之錢
　可也若任郡守必擇賢而後可議遂寢又欲與角觝
　者鈔萬貫苗曰諸處告饑不䝉賑卹力戲何功獲此
　重賞乎于是宰相謂僚佐曰所以引蓋君至此欲其
　相助也乃每事沮抗如此後有公務毋白㕘政苗聞
　即欲引去適有旨拜江南行臺御史中丞宰相怒不
　解比至復除甘肅行省左丞
以宦者拜特穆爾(舊作伯帖木兒/今改後仿此)為司徒
二月山東地震
　壊城郭有聲如雷三月東平又震河水動搖
夏四月復以伯勒齊爾布哈為右丞相(是年正月己命/為右丞相尋辭)
(其職今則/復命之)以特穆爾達實為左丞相伯勒齊爾布哈尋
罷
　帝嘗問特穆爾達實為治何先對曰法祖宗又問王
　文統竒才也恨不得如斯人者用之對曰世祖有堯
　舜之資文統不告以王道而乃尚伯術要近利世祖
　之罪人也使今有文統正當逺之又何足取乎既而
　伯勒齊爾布哈坐調爕失宜以太保罷就第臺臣復
　交章論之尋謫居渤海而卒
河東大旱
　民多饑死
六月放太師滿濟勒噶台于西寧(注見/前)
　伯勒齊爾布哈以宿憾譖滿濟勒噶台詔徙西寧州
　其子托克托力請與俱行時相欲傾之因有告變者
　復移于西域薩克蘇(舊作撒/思今改)之地御史大夫額琳沁
　巴勒(西夏人舊作亦憐真班/今改與本巻前係兩人)曰托克托父子無大過
　奈何廹之于險遂召回甘肅滿濟勒噶台尋卒
秋九月特穆爾達實卒以多爾濟(穆呼哩/六世孫)為左丞相
　多爾濟先為江浙行省丞相以寛簡得民心召入為
　御史大夫會特穆爾達實從幸上都還感暴疾卒遂
　命代為左丞相
冬十一月沿江盗起
　剽掠無忌有司不能禁兩淮運使宋文瓚言江陰通
　泰江海之門户而鎮江真州次之國初設萬户以鎮
　其地今戍將非人致賊艦往来無常集慶花山(在今/高淳)
　(縣東/南)刼賊才三十六人官軍萬數不能進討反為所
　敗後竟假手鹽徒雖能成功豈不貽笑逺近宜亟選
　智勇以圖後功不然則東南五省財賦恐非國家有
　矣不聽
十二月以多爾濟為右丞相太平(即賀惟一改/名事具前)為左丞
相
　多爾濟先拜左丞相請于帝曰臣藉先臣之蔭蚤襲
　國王(穆呼哩封魯國王/子孫世襲弗替)昧于國家之理今備位宰相
　非得太平不足與共事遂拜太平左丞相而以多爾
　濟為右丞相(時順江酋長樂孫求内附請立宣撫司/及置郡縣省臣將許之右司都事歸晹)
　(曰既設郡縣有事不救則孤来附之意救之則疲中/國而事外夷所謂獲虚名而受實禍也與左丞吕思)
　(誠抗辨甚力太平問其䇿安出𤾉曰可授其酋長宣/撫勿責其貢稅使者賜金帛遣歸足矣卒從暘言)
詔選臺閣名臣出為守令
　以連年水旱民多失業選臺閣名臣二十六人出為
　守令許民間利害實封呈省(時㕘政魏中立薦韓鏞/為饒州路總管饒州尚)
　(鬼鏞至凡境内滛詞悉毁之人初大駭已而歎服選/民俊秀入學求尊宿有學行者為五經師朔望幅巾)
　(深衣以謁先聖毎月考課以示勸勵由是人人自力/于學  魏中立字伯時韓鏞字伯高俱濟南人)
(戊/子)八年春二月立行都水監于鄆城(注見/前)
　以工部郎中賈魯(字友恒河/東高平人)為都水監魯循行河道
　考察地形備得要害為圖上進二策其一議修築北
　隄以制横潰則用工省其二議疏塞並舉挽河東行
　使復故道其工數倍會魯遷中書右司郎中議未及
　竟明年又立山東河南等處行都水監
夏四月帝臨國子監
　賜衍聖公銀印升秩從二品定弟子員出身及省親
　奔䘮等制
五月霖雨山崩江溢
秋七月丙申朔日食
冬十一月台州方國珍(又名谷珍/黄巖人)作亂
　國珍世以販鹽浮海為業時有蔡亂頭者行剽海上
　有司捕之國珍怨家告其通冦遂入海為亂刦掠漕
　運江浙㕘政多爾濟巴勒(舊作朶兒只班今/改與巻前係兩人)討之追
　至福州國珍焚舟將遁行省兵自知驚潰多爾濟巴
　勒遂被執國珍脅使請于朝詔授定海尉國珍不肯
　赴尋進攻温州勢益猖獗(時監察御史張禛言明哷/棟阿等陛下深仇巴延賊)
　(殺親王一十二口法當族誅而其子孫兄弟尚皆仕/于朝今災異迭見盗賊蜂起海冦敢于要君閫帥敢)
　(于玩冦若不振舉恐有唐末藩鎮噬臍之禍不報御/史李祕亦言世祖誓不與高麗共事而陛下乃以高)
　(麗竒氏位皇后今河決地震盗賊滋蔓皆陰盛陽㣲/之象乞降為妃亦不聽  竒氏帝第三皇后皇子阿)
　(育實哩達喇之母按阿育實哩達喇/舊作愛猷識理達臘今改後仿此)
以台哈布哈(鴻吉哩氏按此又一台哈布哈非/前為御史後殉難之台哈布哈也)呼圖克
布哈並為平章政事
　丞相太平薦台哈布哈可用故有是命明年太平罷
　相台哈布哈黨于托克托謀害太平衆由是不平之
(己/丑)九年夏四月棗陽童子暴長
　棗陽民張氏婦生男甫及周嵗暴長四尺許容貌異
　常皤腹擁腫見人輒嬉笑如世俗所畫布袋和尚云
秋七月多爾濟太平俱罷以托克托為右丞相
　初滿濟勒噶台卒太平請令托克托歸𦵏左右以為
　難太平為之固請托克托得還復拜太傅然不知太
　平有徳于已也因儒克忠巴勒(舊作汝中/柏今改)讒間成隙
　欲中傷之時㕘政孔思立等皆太平所拔用悉誣以
　罪黜去而太平亦罷為翰林學士承旨又誣劾其過
　失托克托母聞之謂曰太平好人何害于汝而欲去
　之若違吾言非吾子也乃止太平故吏田復勸之自
　裁太平曰吾無罪當聽于天若自殺則誠有歉矣遂
　還奉元
冬十月命皇太子阿育實哩達喇拉習漢人文字
　命皇太子阿育實哩達喇入端本堂肄業以李好文
　為諭徳歸暘為贊善張冲為文學命托克托領其事
　堂虚中座以俟臨幸皇子與師傅分東西向坐授書
　其下僚屬以次列坐(好文取經史有闗治體者為書/曰端本堂經訓要義又取古史)
　(自三皇迄金宋國祚久速治亂興廢為書曰大寶錄/前代帝王善惡當法戒者為書曰大寶龜鑑以進復)
　(上書曰陛下以臣所進諸書㕘以貞觀政要大/學衍義等篇推而行之則太平之治不難致矣)他日
　皇子坐清寧殿分布長席列坐高麗西番僧曰李好
　文先生教我儒書多年尚不曉其意今聽佛法一夜
　即曉由是愈崇尚佛學
十一月戊午朔日食
詔削沃呼海夀(舊作斡勒海夀/今改後仿此)官流韓吉納于尼嚕罕
　先是同知樞宻院事哈瑪爾(字士亷剛哩克人/舊作哈麻今改)與弟
　舒蘇(舊作雪/雪今改)為帝所褻幸聲勢甚盛太平及御史大
　夫韓吉納等皆謀黜之令監察御史沃哷海夀劾奏
　哈瑪爾兄弟出入托果斯(舊作脱怱/思今改)皇后(明宗妃帝/之庶母)
　宫闈犯分無禮哈瑪爾知之先自訴于帝吉納以御
　史章入奏帝遂怒弗納明日再上不得已奪哈瑪爾
　舒蘇官居之草地而出海夀為陜西亷訪副使太平
　吉納亦相繼罷去(吉納罷為江浙/行省平章政事)至是托果斯皇后
　以其言侵巳復泣訴于帝帝益怒乃奪海夀官屏歸
　田里禁錮之並誣吉納贓罪杖流尼嚕罕以死
(庚/寅)十年夏六月有星入于北斗
　大如月震聲如雷
冬十一月壬子朔日食
更鈔法
　先是左司郎中武祺以鈔法不行轉撥民間流通者
　少故偽鈔滋多請如舊制凡合支名目于總庫轉支
　從之至是復與吏部尚書竒齊葉圖(舊作偰哲篤/今改後仿此)迎
　合丞相托克托意請以鈔一貫文省權銅錢一千文
　鈔為母而錢為子托都集臺省兩院共議之衆皆唯
　唯惟國子祭酒吕思誠極言其不可不聽(思誠曰中/統至元自)
　(有母子豈有以故紙為母而立銅為子者乎又曰錢/鈔用法見為一致以虚換實也今歴代錢與至正錢)
　(中統至元鈔交鈔分為五項慮下民藏其實而棄其/虚恐不為國家之利竒齊葉圖曰至元鈔多偽故更)
　(之思誠曰至元鈔非偽人為偽爾且至元鈔人猶識/之交鈔人未之識偽將滋多竒齊葉圖曰令錢鈔兼)
　(行何如思誠曰錢鈔兼行輕重不倫何者為母何者/為子汝不通古今徒以口舌取媚大臣可乎竒齊葉)
　(圖忿曰公今有何議思誠曰我有三字議曰行不得/行不得托克托見思誠言直頗疑未決御史大夫額)
　(森特穆爾曰吕祭酒之言亦有是者但不當于廊廟/中大聲厲色耳于是風御史劾思誠狂妄左遷湖廣)
　(行省左丞額森特/穆爾托克托之弟)遂定更鈔之議以中統交鈔一貫
　省權銅錢一千文唯至元鈔二貫仍鑄至元通寶錢
　與歴代銅錢並用以實鈔法至元鈔通行如故置寶
　泉提舉司鑄至正錢印造交鈔令民間通用行之未
　久物價騰湧至逾十倍所有郡縣皆以物貨相貿易
　公私所積之鈔皆不行國用由是大乏
(辛/夘)十一年(是年以後徐夀輝韓林兒明玉珍陳友諒等/相繼僭號續綱目皆附注紀年今按夀輝等)
(以羣盗倡亂旋即敗亡不成為國與晉末五代諸割/據各有土宇者不同續綱目書法未當今並削之)夏
四月詔開黄河故道左遷工部尚書成遵為河間鹽運
使以賈魯為總治河防使
　時黄河屢決北侵安山(在陽山/縣南)延及濟南河間朝廷
　患之托克托集羣臣議言人人殊惟賈魯謂必塞北
　河疏南河使復故道役不大興害不能已于是遣工
　部尚書成遵與大司農圖魯(舊作禿魯今/改後仿此)行視河議
　其疏塞之方以聞遵等自濟濮汴梁大名行數千里
　掘井以量地之高下測岸以宄水之深淺謂河之故
　道㫁不可復且曰山東連歉民不聊生若聚二十萬
　衆于此地恐他日之憂又有重于河患者時托克托
　先入魯言聞遵等議怒曰汝謂民將反耶自辰至酉
　論辨終莫能入明日執攻謂遵曰修河之役丞相意
　已定且有人任其責公勿多言幸為兩可之議遵曰
　腕可㫁議不可易遂出遵為河間鹽運使詔開黄河
　故道命魯以工部尚書充總治河防使發河南北兵
　民十七萬自黄陵岡(在開封府儀封縣東北與/考城縣及山東曹縣接界)南達
　白茅(村名在長垣縣/東接東明縣界)放于黄固(一名黄堌/在單縣界)哈齋(在歸/徳府)
　(界/)等口又自黄陵西至楊青村(在曹/縣南)凡二百八十里
　有竒四月鳩工七月疏鑿成九月舟楫通行十一月
　諸埽堤成河復故道南滙于淮又東入海詔超授魯
　集賢大學士賜托克托世襲達爾汗之號餘遷賚有
　差(宋濓曰先是嵗庚寅河南北童謡曰石人一隻眼/桃動黄河天下反及魯治河果于黄陵岡得石人)
　(一眼而汝潁之妖冦乗時而起議者謂天下亂皆由/魯治河之役勞民動衆所致不知元之亡實基于上)
　(下因循狃于宴安之習紀綱廢弛風俗偷薄其致亂/之階非一朝夕之故設不興是役亂詎無從而起乎)
　(不此之察而徒以成/敗論事非通論也)
冀晉地震
　半月乃止懐孟等州俱震有聲如雷圮民居屋壓死
　者甚衆
五月己酉朔日食
潁州人劉福通蕭縣人李二羅田人徐夀輝(又名/真一)等起
兵作亂(續綱目于徐夀輝等書兵起/今依元史本紀例改書作亂)
　時四方盜賊蜂起有司不能制有韓山童者(欒城/人)自
　其祖父以白蓮㑹燒香惑衆謫徙永平至山童倡言
　天下大亂彌勒佛下生河南及江淮愚民信之福通
　與其黨杜遵道羅文素盛文郁王顯忠韓雅爾(舊作/咬兒)
　(今/改)復言山童實宋徽宗八世孫當為中國主乃刑白
　馬烏牛誓告天地謀同起兵以紅巾為號事覺縣官
　捕之急福通遂反而山童就擒其妻楊氏及其子韓
　林兒逃之武安惟福通黨盛不可制朝廷于是命同
　知樞宻院圖沁(舊作秃赤今/改後仿此)以兵擊之福通既破潁
　州遂據朱皋攻羅山(注見/前)上蔡真陽確山(真陽今改/名正陽與)
　(確山俱屬/汝寧府)諸縣尋犯舞陽葉縣陷汝寧府及光息二
　州衆至十萬蕭縣李二號芝蔴李亦以燒香聚衆與
　其黨趙均用彭早住攻陷徐州據之徐夀輝本以販
　布為業有僧瑩玉(袁州/人)以妖術與鄒普勝(麻城/人)倪文
　俊等作亂竒夀輝狀貌共推為主攻陷蘄水及黄州
　路亦以紅巾為號時謂諸賊曰紅軍亦稱香軍
六月浙江行省左丞博囉特穆爾撃方國珍兵敗被執
秋七月遣大司農達實特穆爾(字九成舊作達識帖/木邇今改後仿此)
招降之
　國珍入海燒掠沿海州郡朝廷遣博囉特穆爾將兵
　討之兵至大閭洋(在今温州/府界海中)國珍夜率勁卒縱火鼓
　譟官軍不戰皆潰赴水溺死者過半博囉特穆爾被
　執反為國珍飾詞上聞朝廷弗之知復遣大司農達
　實特穆爾等至黄巖招降國珍兄弟登岸羅拜退止
　民間紹興總管台哈布哈欲命壯士襲殺之達實特
　穆爾適夜過台哈布哈宻白其事達實特穆爾曰我
　受詔招降公欲擅命邪乃止檄台哈布哈至海濱散
　其徒衆拘其海舟兵器授國珍兄弟官有差
八月詔知樞宻院事額森特穆爾督兵討劉福通
　時福通兵勢日盛托克托奏以額森特穆爾知樞宻
　院事及衛王庫春格爾(舊作寛徹/哥後仿此)率諸衛兵十餘萬
　討之復上蔡擒其黨韓雅爾誅之
冬十月饒信等路雨黍
　信州及邵武雨黍饒州建寧雨黑子大如黍菽衢州
　雨黍民多取而食之
徐夀輝稱帝于蘄水
　夀輝據蘄水為都國號天完自稱皇帝改元治平以
　鄒普勝為太師攻陷饒州執魏中立陷信州執于大
　本(字徳中/宻州人)皆脅使從已命以官二人不屈夀輝並殺
　之
十一月以多爾濟巴勒為平章政事
　多爾濟巴勒首言治國之道綱常為重前西臺御史
　張桓(字彦威藁城人汝寧盜/起為所執不屈被害)仗節死義宜旌之以勸
　来者又言祖宗用兵不専于殺人今倡亂者數人乃
　盡坐中華之民為叛逆豈足以服人心頗忤托克托
　意時托克托倚任儒克忠巴勒拜特穆爾兩人擅權
　用事多爾濟巴勒正色立朝無所附麗未幾出為西
　臺御史大夫
(壬/辰)十二年春正月徐夀輝兵陷漢陽諸郡威順王庫春
布哈(舊作寛徹普化/今改後仿此)等棄城走二月陷江州總管李黼
(字子威/潁上人)死之
　夀輝遣其將丁普郎等陷漢陽興國武昌威順王及
　平章政事華善等並遁去又攻沔陽推官俞述祖(字/紹)
　(芳慶元/象山人)戰敗被執不屈夀輝怒支解之又陷安陸府
　知府超爾(字時中䝉古氏按超爾/舊作丑閭今改後仿此)戰死遂南攻九江
　右丞博囉特穆爾方駐兵于江聞風宵遁黼檄鄉落
　聚木石于險處遏其歸路黄梅主簿伊蘇特穆爾願
　出擊賊黼與之出戰大敗賊兵殺獲二萬餘人黼曰
　賊不利于陸必以舟薄我乃令以長木數千冒鐵雉
　于杪暗置沿岸水中賊舟數千艘順流鼓譟而至遇
　樁不得動黼發火箭射之焚溺無算時東際淮甸西
　自荆湖守臣往往棄城遁獨黼守孤城中外援絶而
　賊勢益熾進兵薄城分省平章圖沁布哈(舊作秃堅/不花今改)
　(後仿/此)自北門出走黼引兵登陴賊已焚西門張弩射
　之轉攻東門黼急往救賊兵已入矣猶與之巷戰力
　不能敵乃揮劍叱之曰殺我毋殺百姓賊刺之墮馬
　與從子秉昭(黼兄冕/之子)俱死州民聞之哭聲振天具棺
　𦵏之(事聞贈黼淮南行省/左丞隴西公諡忠文)
郭子興(其先曹州人/遷居定逺)等起兵作亂陷濠州(隋置元屬安/豐路今江南)
(鳯陽/府是)
　子興少任侠喜與壯士結交至是見汝潁兵起列郡
　騷動遂與其黨孫徳崖等舉兵反自稱元帥攻拔濠
　州據之徹爾布哈(舊作徹里不花/今改後仿此)率兵欲克復濠城
　憚不敢進惟日掠良民為盜以徼賞由是民益恟恟
　不安其豪傑咸投入城以自保
三月詔省臺官兼用南人
　自世祖以後臺省之職南人斥不用至是始復舊制
　詔南人有才學者並許用之
台州路達嚕噶齊台哈布哈與方國珍戰于澄江(在今/台州)
(府黄巖/縣海中)死之
　時朝廷方征徐州命江浙募舟師北守大江國珍懐
　疑復刦其黨入海台哈布哈遣義士王大用往諭留
　不遣其戚黨陳仲達往来計議陳其可降狀台哈布
　哈具舟張受降旗乗潮下澄江觸沙不行垂與國珍
　遇呼仲達申前議仲達目動氣索台哈布哈覺其心
　異手斬之即前搏賊船奮擊賊羣至欲抱持入其船
　台哈布哈瞋目叱之奪刀殺賊賊攢槊刺之中頸死
　猶直立不仆投其屍海中(事聞追贈江浙平章/封魏國公諡忠介)
隴西地震
　凡百餘日城郭頺圮陵谷遷變定西會州静寧(注俱/見前)
　莊浪(元置縣明改衛今/涼州府平畨縣是)尤甚會州公宇墻崩獲弩五
　百餘長者丈餘短者九尺人莫能挽因改定西為安
　定州㑹州為㑹寧州
徐夀輝陷吉安路
　夀輝連破袁瑞饒信徽等州復使偽將陳普文進陷
　吉安路鄉民羅明逺起兵復之
命各行省分兵討賊
　詔四川行省平章約爾珠討荆襄賊復忠萬等州江
　西行省丞相額琳沁巴勒守江東西闗隘㕘政額森
　特穆爾與陜西行省平章伊嚕特穆爾討南陽襄陽
　賊刑部尚書阿嚕討海寧賊江西右丞和尼齊(舊作/火你)
　(赤今改/後仿此)討江西賊江西右丞烏格什(舊作兀忽失/今改後仿此)等
　討饒信等處賊
夏四月癸夘朔日食
額森特穆爾軍潰召還復為御史大夫左遷西臺御史
大夫多爾濟巴勒為湖廣平章政事
　額森特穆爾駐軍沙河(在今潁州府太和縣南即/古新溝也俗呼曰恵民河)軍
　中夜驚盡棄軍械北奔汴梁收散軍退屯朱仙鎮朝
　廷以額森特穆爾不知兵遣平章曼濟(舊作蠻/子今改)代還
　仍為御史大夫西臺御史范文劉希曾等劾其䘮師
　辱國托克托庇之中臺御史周伯琦(字伯温/饒州人)阿附托
　克托劾文等越分干譽乃左遷多爾濟巴勒為湖廣
　平章出文等為各郡判官由是人莫敢言事(多爾濟/巴勒既)
　(受命闗中人涕泣遮留慰遣之從間道得出至湖廣/儒克忠巴勒等言于托克托曰不殺多爾濟巴勒丞)
　(相終不安乃命専給軍餉總兵者希旨數侵辱之不/為動托克托又遣國子助教額勒哲至軍中諷使害)
　(之額勒哲至益加敬禮謂人曰平章國之勛舊吾苟/傷之人將不食吾餘矣多爾濟巴勒素感風疾竟卒)
　(于黄/州)
詔天下完城郭築隄防
五月徙瀛國公子趙完普等于沙州
　御史齊齊克特穆爾(舊作徹徹帖木/兒今改後仿此)等言諸路羣盜
　輒引亡宋故號以為口實宜徙和尚完普及親屬于
　沙州安置禁人交通從之
六月大名路旱蝗
　饑民七十餘萬口
秋七月徐夀輝陷杭州江執㕘知政事樊執敬(字時中/濟寧鄆)
(城/人)戰死董搏霄(字孟起/磁州人)率兵復之遂復徽州
　先是夀輝遣項普畧引兵掠徽饒諸州遂犯昱嶺闗
　(在今昌化縣/西昱嶺山下)来攻杭州城中猝無備執敬遽上馬率
　衆出中途與賊遇乃奮力斫賊中槍而死時董摶霄
　從江浙平章嘉琿征安豐乘勝攻濠州㑹朝廷命移
　軍援江南遂渡江至徳清而杭州已陷嘉琿問計摶
　霄曰賊見杭城子女玉帛必縦欲不暇為備宜急攻
　之若退保湖州賊乘鋭趨京口則江南不可為矣嘉
　琿不能決諸將亦難其行摶霄曰公為江浙相方面
　失陷而及今不取誰任其咎復抜劍顧諸將曰相君
　在是敢有慢令者斬遂進兵薄杭城賊迎敵摶霄揮
　壯士突前諸將相繼夹撃凡七戰賊奔接待寺塞其
　門而焚之皆死遂復杭城已而餘杭武康徳清於潛
　安吉次第以平賊將潘大淵梅元等俱以其徒来降
　尋進克廣徳蘄饒諸賊復犯徽州賊中有道士能作
　十二里霧摶霄引兵擊之賊大潰斬首數萬級焚其
　妖書而斬之徽州遂平
八月右丞相托克托將諸軍大破李二于徐州屠其城
　托克托自乞率師討李二詔許之尚書穆爾瑪(舊作/宻邇)
　(麻/)哈穆特(舊作和謨今/並改後仿此)等言大臣天子股肱中書庶政
　根本不可一日離乞留托克托以弼亮天工庶内外有
　兼治之宜不報遂詔托克托以達可汗大傅右丞相分
　省于外總制諸路軍馬凡爵賞誅殺悉聽便宜從事九
　月至徐州攻其西門賊出戰以鐵翎箭射馬首托克
　托不為動麾軍奮撃破之李二遁去趙君用彭早住
　走濠州追擒其將數十人遂屠其城帝遣平章政事
　即軍中加托克托太師趣還朝改徐州為武安州
九月以余闕(字廷心一字天心/瑭古特氏廬州人)為淮西宣慰副使守安慶
　時闕以浙東㢘訪僉事居母憂于家值兵擾河南陷
　郡縣乃起闕副使僉都元帥府事分兵守安慶抵官
　十日而冦至拒却之乃集有司諸將議屯田守戰䇿
　環境築堡砦選精外捍而耕稼于中浚隍増陴隍外
　環以大防深塹三重南引江水注之環植木為柵城
　上四面起飛樓表裏完固俄陞都元帥廣西苗軍五
　萬從元帥阿爾斯蘭(舊作阿思蘭/今改後仿此)沿江下抵廬州闗
　移文謂苗蠻不可使之窺中國詔阿爾斯蘭還軍苗
　軍有暴于軍者即收戮之凜凜莫敢犯時羣盜環布
　四外闕居其中左提右挈屹為江淮一保障
冬十月霍山(在今六安州霍山縣西又名天/柱山爾雅霍山謂南嶽是也)崩
　前三日山如雷鳴禽獸驚散隕石數里
十一月江西行省平章政事桑節(字吉甫河西人綽戬/之子舊作星吉今改)
(改/)討趙普勝戰于湖口(注見/前)兵敗死之
　桑節初為南臺御史大夫執政惡之出為湖廣平章
　召拜大司農時相復奏移之江西桑節馳赴任比至
　江東復有詔令守江州時江州己陷趙普勝珠倫(舊/作)
　(周驢今改/後仿此)等據池州太平(注俱/見前)諸郡號百萬桑節募
　兵得三千人趨銅陵(南唐縣今/屬池州府)克之擒倫奪其船六
　百艘軍聲大振遂復池州分兵攻石埭(梁縣今亦/屬池州府)諸
　縣進據清水灣又大破之賊久圍安慶聞風燒營遁
　去遂進復湖口縣克江州留兵守之命王惟恭柵小孤
　山桑節自據番陽口綴江湖要衝以圖恢復日久援
　不至賊乘大艦来攻編葦筏塞上下流火之桑節出兵
　力戰衆死且盡桑節猶堅坐不動中流矢而仆賊素
　聞其名不忍害舁至宻室乃蘓羅拜餽食桑節斥之
　凡七日乃自力而起北向再拜曰臣力竭矣遂絶
以察罕特穆爾(字廷瑞系出北庭家河南為潁州沈邱/人按察罕特穆爾舊作察罕帖木兒今)
(改後/仿此)為汝寜府達嚕噶齊李思齊(信陽羅/山人)知府事
　時汝潁賊名愈熾不數月江淮諸郡皆殘破朝廷徴
　兵致討察罕特功察罕特穆爾與李思齊同奮義起
　兵邑人子弟從者數百人設竒計襲破羅山事聞遂
　並授以官于是所在義士俱將兵来㑹得萬人屯沈
　邱(唐縣今屬/陳州府)自成一軍數與賊戰輒克捷
趙均用入濠州據之
　時徐州既下彭早住趙均用率餘黨入濠州托克托
　命賈魯追擊之均用與郭子興孫徳崖極力拒守㑹
　魯卒兵乃解去早住均用遂據濠城稱王初二人本
　以窮蹙來奔子興與徳崖反曲已下之事皆稟命遂
　為所制既而早住死均用益自專
　
　
　
　
　
　
　
　
　
　
　
　
御批歴代通鑑輯覽卷九十八
