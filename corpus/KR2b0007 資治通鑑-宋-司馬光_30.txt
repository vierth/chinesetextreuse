
　資治通鑑卷二十九　　　宋　司馬光　撰
　　　　　　　　　　　　　　胡三省　音註
　漢紀二十一(起上章埶徐盡著/雍困敦凡九年)
　　孝元皇帝下
永光三年春二月馮奉世還京師更為左将軍賜爵關
内侯　三月立皇子康為濟陽王(濟子/禮翻)　夏四月平昌
考侯王接薨(謚法大慮/行方曰考)秋七月壬戌以平恩侯許嘉為
大司軍車騎将軍　冬十一月己丑地震雨水　復鹽
鐵官置博士弟子員千人(罷鹽鐵官博士弟子毋置/員事見上卷初元五年)以
用度不足民多復除(復方/目翻)無以給中外繇役故也(繇古/徭字)
(通/)
四年春二月赦天下　三月上行幸雍祠五畤(雍於用/翻畤音)
(止/)夏六月甲戌孝宣園東闕災　戊寅晦日有食之上
於是召諸前言日變在周堪張猛者責問皆稽首謝(譛/堪)
(猛事見上卷/元年稽音啟)因下詔稱堪猛之美徵詣行在所拜為光
禄大夫秩中二千石領尚書事猛復為太中大夫給事
中中書令石顯管尚書(師古曰言/管主其事)尚書五人皆其黨也(按/帝)
(紀及百官表成帝建始四年初置尚書員五人此蓋言/顯與牢梁五鹿充宗伊嘉陳順五人皆典領尚書事雖)
(未置定員實/亦五人也)堪希得見(見賢/遍翻)常因顯白事事决顯口㑹
堪疾瘖不能言而卒(師古曰瘖/音於今翻)顯誣譖猛令自殺於公
車　初貢禹奏言孝惠孝景廟皆親盡宜毁(按貢禹傳/定漢宗廟)
(迭毁之禮未及施行而卒其後韋𤣥成等毁廟之議又/不純用禹説觀其奏言天子七廟孝惠孝景親盡宜毁)
(蓋以悼考廟/足為七廟也)及郡國廟不應古禮宜正定(惠帝尊高帝/廟為太祖廟)
(景帝尊文帝廟為太宗廟行所嘗幸郡國各立太祖太/宗廟宣帝復尊武帝為世宗廟行所廵狩亦立焉凡祖)
(宗廟在郡國者六十八合百六十七所春秋/之義王不祭於下土諸侯故以為不應古禮)天子是其
議秋七月戊子罷昭靈后武哀王昭哀后衛思后戾太
子戾后園皆不奉祠裁置吏卒守焉(師古曰昭靈后高/祖母也武哀王高)
(祖兄也昭哀后高祖姊也衛思后/戾太子母也戾后即史良娣也)冬十月乙丑罷祖宗
廟在郡國者　諸陵分屬三輔(師古曰先是諸陵總屬/太常今各依其地界屬)
(三/輔)以渭城壽陵亭部原上為初陵(服䖍曰元帝所置陵/也未有名故曰初)
詔勿置縣邑及徙郡國民
五年春正月上行幸甘泉郊泰畤(畤音/止)三月幸河東祠
后土　秋潁川水流殺人民　冬上幸長楊射熊舘(師/古)
(曰長楊宮名也在盩/厔縣其中有射熊舘)大獵　十二月乙酉毁太上皇孝
惠皇帝寝廟園用韋𤣥成等之議也(𤣥成等奏曰祖宗/之廟世世不毁繼)
(祖以下五廟而迭毁今高皇帝為太祖孝文皇帝為太/宗孝景皇帝為昭孝武皇帝為穆孝昭皇帝與孝宣皇)
(帝俱為昭皇考廟親未盡太/上皇孝惠廟皆親盡宜毁)　上好儒術文辭頗改宣
帝之政言事者多進見(好呼到翻/見賢遍翻)人人以為得上意又
傅昭儀及子濟陽王康愛幸(外戚傳曰元帝加昭儀之/號位視丞相爵比諸侯王)
(師古曰昭顯其儀示/隆重也濟子禮翻)逾於皇后太子(昭儀位次皇/后今寵逾之)太子
少傅匡衡上疏曰(疏所據翻/條陳也)臣聞治亂安危之機在乎
審所用心蓋受命之王務在創業垂統𫝊之無窮繼體
之君心存於承宣先生之德而褒大其功昔者成王之
嗣位思述文武之道以養其心休烈盛美歸之二后而
不敢専其名(師古曰休亦美也烈業也/后君也二君文王武王也)是以上天歆享
鬼神祐焉陛下聖德天覆子愛海内(覆敷/又翻)然而隂陽未
和姦邪未禁者殆議者未丕揚先帝之盛功(師古曰/丕大也)爭
言制度不可用也務變更之所更或不可行而復復之
(更工衡翻下同上復扶又/翻又下復扶目翻反也)是以羣下更相是非吏民無
所信臣竊恨國家釋樂成之業而虚為此紛紛也(師古/曰釋)
(廢也樂成謂已成之業/人情所樂也樂音洛)願陛下詳覽統業之事留神于
遵制揚功(遵先帝之法制揚/先帝之功烈也)以定羣下之心詩大雅曰
無念爾祖聿修厥德(師古曰大雅文王之詩/也無念念也聿述也)蓋至德之
本也傳曰審好惡理情性而王道畢矣(衡守詩學此必/詩傳之言傳直)
(戀翻好呼到/翻惡烏路翻)治性之道必審已之所有餘而彊其所不
足(治直之翻師古曰/彊勉也音其兩翻)蓋聰明疏通者戒於太察寡聞少
見者戒于壅蔽(少詩/沼翻)勇猛剛彊者戒於太暴仁愛温良
者戒於無斷(斷丁/亂翻)湛靜安舒者戒於後時廣心浩大者
戒於遺忘(師古曰湛讀曰/沉忘巫放翻)必審已之所當戒而齊之以
義然後中和之化應而巧偽之徒不敢比周而望進(比/毗)
(至/翻)唯陛下戒之所以崇聖德也臣又聞室家之道修則
天下之理得故詩始國風禮本冠婚始乎國風原情性
以明人倫也本乎冠婚正基兆以防未然也(師古曰聞/雎美后妃)
(之德而為國風之首禮記冠義曰冠者禮之/始也婚義曰婚者禮之本也冠古玩翻下同)故聖王必
慎妃后之際别適長之位(師古曰適讀曰嫡/下同長知兩翻)禮之於内
也卑不踰尊新不先故(先悉/薦翻)所以統人情而理陰氣也
其尊適而卑庶也適子冠乎阼禮之用醴(師古曰阼主/階也醴甘酒)
(也貴於衆酒/適讀曰嫡)衆子不得與列所以貴正體而明嫌疑也
非虚加其禮文而已乃中心與之殊異故禮探其情而
見之外也(探吐/南翻)聖人動靜㳺燕所親物得其序(師古曰/言凡物)
(大小高卑/皆有次序)則海内自修百姓從化如當親者疏(疏讀/曰疎)當
尊者卑(師古曰/如若也)則佞巧之姦因時而動以亂國家故聖
人慎防其端禁於未然不以私恩害公義傳曰正家而
天下定矣(師古曰易家/人卦之彖辭)初武帝既塞宣房(事見二十一/卷武帝元封)
(二年塞悉/則翻下同)後河復北决於館陶分為屯氏河(館陶縣屬/魏郡河水)
(自此别出為屯氏河東北至勃海章武縣入海過魏郡/清河信都勃海四郡行千五百里師古曰屯音大門翻)
(而隨氏分析州縣誤以為毛氏河/乃置毛州失之甚矣復扶又翻)東北入海廣深與大
河等故因其自然不隄塞也是嵗河决於清河靈鳴犢
口而屯氏河絶(按滿洫志靈鳴犢口在清河東界師古/曰清河之靈縣鳴犢河口也按唐博州)
(高唐縣漢靈縣地鳴犢河在縣西宋白曰魏州夏津縣/本漢靈縣地漢初為鄃縣故城今在德州西南五十里)
(天寶元年改/為夏津縣)
建昭元年春正月戊辰隕石于梁(據五行志隕/石于梁國)　三月
上行幸雍祠五畤(雍於用翻/畤音止)　冬河間王元坐賊殺不
辜廢遷房陵(元河間獻王/徳之來孫也)　罷孝文太后寝祠園(孝文/太后)
(薄氏塟霸/陵之南)　上幸虎圈鬬獸(圈求阮/翻下同)後宫皆坐熊逸出
圈攀檻欲上殿(上時/掌翻)左右貴人傅倢伃等皆驚走(傅倢/伃即)
(傅昭儀盖後進號/也偼伃音接予)馮倢伃直前當熊而立左右格殺熊
上問人情驚懼何故前當熊倢伃對曰猛獸得人而止
妾恐熊至御座(坐徂/卧翻)故以身當之帝嗟嘆倍敬重焉𫝊
偼伃慙由是與馮倢伃有隙(為後傅太后誣殺/中山馮太后張本)馮倢伃
左将軍奉世之女也
二年春正月上行幸甘泉郊泰畤三月行幸河東祠后
土　夏四月赦天下　六月立皇子興為信都王(異考/  曰)
(荀紀興作譽/今從漢書)　東郡京房學易於梁人焦延壽(風俗通/云鄭武)
(公子段封於京其後氏焉姓譜云周武王封神農之後/於焦後以國為氏又左傳云虞虢焦滑皆姬姓也董正)
(工曰京房本姓李吹律自定為京氏洪氏𨽻釋云漢中/黄門譙敏碑云其先故國師譙贛𫝊道與京君房此碑)
(以譙贛為譙左傳楚師伐陳取焦夷注/謂焦今譙縣若是則焦譙可以通用)延壽常曰得我
道以亡身者京生也其説長於災變分六十卦更直日
用事以風雨寒温為候(梁國名孟康曰分卦直日之法/一爻各主一日六十卦為三百)
(六十日餘四卦震離兑坎為方伯監司之官所以用震/離兑坎者是二至二分用事之日又是四時各専王之)
(氣各卦主時其占法各以其/日觀其善惡也更工衡翻)各有占騐房用之尤精以
孝亷為郎上疏屢言災異有驗天子説之數召見問(説/讀)
(曰悦數/所角翻)房對曰古帝王以功舉賢則萬化成瑞應者(師/古)
(曰萬化萬機之事施教化/者也一曰萬物之類也)末世以毁譽取人(譽音/余)故功
業廢而致災異宜令百官各試其功災異可息詔使房
作其事房奏考功課吏法(晉灼曰令丞尉治一縣崇教/化亡犯法者輒遷有盗賊滿)
(三日不覺者則尉事也合覺之自/除二尉負其罪率相准如此法)上令公卿朝臣與房
㑹議温室皆以房言煩碎令上下相司不可許上意鄉
之(師古曰鄉/讀曰嚮)時部刺史奏事京師上召見諸刺史令房
曉以課事刺史復以為不可行(武帝置十三州刺史各/部一州故曰部刺史復)
(扶又/翻)唯御史大夫鄭𢎞光禄大夫周堪初言不可後善
之是時中書令石顯顓權顯友人五鹿充宗為尚書令
二人用事房甞宴見(師古曰以閒宴時而/入見天子見賢遍翻)問上曰幽厲
之君何以危所任者何人也上曰君不明而所任者巧
佞房曰知其巧佞而用之邪将以為賢也上曰賢之房
曰然則今何以知其不賢也上曰以其時亂而君危知
之房曰若是任賢必治任不肖必亂必然之道也(治直/吏翻)
(下/同)幽厲何不覺悟而更求賢曷為卒任不肖以至於是
(師古曰卒終/也音子恤翻)上曰臨亂之君各賢其臣令皆覺悟天下
安得危亡之君房曰齊桓公秦二世亦嘗聞此君而非
笑之然則任竪刁趙高政治日亂盗賊滿山(竪刁注見/十八卷武)
(帝元光五年趙/高事見秦紀)何不以幽厲卜之而覺寤乎(以龜卜所/以驗吉凶)
(以幽厲卜所/以驗治亂)上曰唯有道者能以徃知來耳房因免冠
頓首曰春秋紀二百四十二年災異以示萬世之君今
陛下即位以來日月失明星辰逆行山崩泉湧地震石
隕夏霜冬靁春凋秋榮隕霜不殺水旱螟蟲民人饑疫
盗賊不禁刑人滿市春秋所記災異盡備(師古曰言今/皆備有之靁)
(古雷字春秋所記隠公十一年桓十八年荘公三十二/年閔公二年僖公三十三年文公十八年宣公十八年)
(成公十八年襄公三十一年昭公三十二年/定公十五年哀公十四年凡二百四十二年)陛下視今
為治邪亂邪上曰亦極亂耳尚何道房曰今所任用者
誰與(道言也師古曰與讀曰歟漢考異曰故資政殿學/士邵亢得兩淅錢王寫本  書無亂邪二字有上)
(曰亦極亂耳尚何道房/曰今十二字今取之)上曰然幸其愈於彼又以為不
在此人也(師古曰愈猶勝也言今之災異及政/道猶幸勝於徃日又不由所任之人)房曰夫
前世之君亦皆然矣臣恐後之視今猶今之視前也上
良乆乃曰今為亂者誰哉房曰明主宜自知之上曰不
知也如知何故用之房曰上最所信任與圖事帷幄之
中(師古曰/圖謀也)進退天下之士者是矣房指謂石顯上亦知
之謂房曰已諭(師古曰言/已曉此意)房罷出後上亦不能退顯也
　臣光曰人君之德不明則臣下雖欲竭忠何自而入
　乎觀京房所以曉孝元可謂明白切至矣而終不能
　寤悲夫詩曰匪面命之言提其耳匪手攜之言示之
　事又曰誨爾諄諄聽我藐藐(皆大雅抑詩之辭也鄭/氏箋曰言我非但以手)
　(攜掣之親示以其事之是非我非但對面告語之親入/提撕其耳此言以教導之熟不可啟覺也藐藐然不)
　(也我教告王口語諄諄然王聴聆之藐藐然諄/之純翻又之閏翻藐美角翻爾雅云悶也)孝元
　之謂矣
上令房上弟子曉知考功課吏事者欲試用之房上中
郎任良姚平願以為刺史試考功法臣得通籍殿中為
奏事以防壅塞石顯五鹿充宗皆疾房欲逺之(上時掌/翻為于)
(偽翻塞悉則翻逺于願翻/師古曰欲出之令逺去)建言宜試以房為郡守(師古/曰立)
(議云/然也)帝於是以房為魏郡太守得以考功法治郡(治直/之翻)
房自請嵗竟乗傳奏事(嵗竟嵗終也傳/知戀翻下同)天子許焉房自
知數以議論為大臣所非(數所/角翻)與石顯等有隙不欲逺
離左右(離力/智翻)乃上封事曰臣出之後恐為用事所蔽身
死而功不成故願嵗盡乗傳奏事蒙哀見許(言蒙帝哀/憐而許之)
乃辛巳蒙氣復乗卦太陽侵色(張晏曰晉卦解卦也太/陽侵色謂大壮也原父)
(曰䝉氣起而太陽侵色則太陽指日也大壮解卦可云/太陽而非所侵色也京房易傳曰䝉如塵雲臣私禄及)
(親兹謂罔辟厥異䝉大臣厭小臣兹謂蔽䝉微日不明/若解不解晉書天文志曰凡連隂十日晝不見日夜不)
(見月亂風四起欲雨而無/雨名曰䝉復扶又翻下同)此上大夫覆陽而上意疑也
(據孟康注房以消息卦為辟辟君也息卦曰太陰消卦/曰太陽其餘卦曰少隂少陽謂臣下也上大夫覆陽蓋)
(以是候之師古曰覆/掩蔽也音敷救翻)己卯庚辰之間必有欲隔絶臣令
不得乗傳奏事者(以辛巳䝉氣占己/卯庚辰二日也)房未發上令陽平
侯王鳳承制詔房止無乗傳奏事(鳳陽平侯/王禁之子)房意愈恐
秋房去至新豐因郵上封事(師古曰郵行書者也若/今傳送文書矣郵音尤)曰
臣前以六月中言遯卦不效法曰道人始去寒涌水為
災(法者房占候之法著之于書者也師古曰道/人有道術之人也天氣寒又有水涌出也)至其七
月涌水出臣弟子姚平謂臣曰房可謂知道未可謂信
道也房言災異未嘗不中(中竹/仲翻)涌水已出道人當逐死
尚復何言臣曰陛下至仁於臣尤厚雖言而死臣猶言
也(師古曰自云/不避死也)平又曰房可謂小忠未可謂大忠也(小/忠)
(謂以諫殺身而無益於國大忠/謂諫行言聴而身與國同休也)昔秦時趙高用事有正
先者非刺高而死(孟康曰姓正名先秦博士也姓/譜正姓宋上卿正考父之後)高威
自此成故秦之亂正先趣之(師古曰趣/讀曰促)今臣得出守郡
自詭効功恐未効而死惟陛下毋使臣塞涌水之異(師/古)
(曰塞/當也)當正先之死為姚平所笑房至陕(陕縣屬𢎞農郡/周召二伯東西)
(分治以陕為界即此/地也陕音式冉翻)復上封事曰臣前白願出任良試
考功臣得居内議者知如此於身不利臣不可蔽故云
使弟子不若試師臣為刺史又當奏事故復云為刺史
恐太守不與同心不若以為太守此其所以隔絶臣也
陛下不違其言而遂聽之此乃蒙氣所以不解太陽無
色者也臣去稍逺太陽侵色益甚願陛下毋難還臣而
易逆天意(師古曰易輕/也音弋豉翻)邪説雖安于人天氣必變(言人/君雖)
(安其邪説而不之覺天/氣必為之變而失其常)故人可欺天不可欺也願陛下
察焉房去月餘竟徵下獄初淮陽憲王舅張博傾巧無
行(淮陽憲王欽宣帝張偼伃之子/帝弟也下遐稼翻行下孟翻)多從王求金錢欲為
王求入朝博從京房學以女妻房房每朝見退輒為博
道其語(師古曰所與天子言者皆具/説之為于偽翻妻七細翻)博因記房所説宻
語令房為王作求朝奏草(師古曰草謂為文之藁草也/論語孔子曰為命禆諶草創)
(之/)皆持東與王以為信驗(淮陽國/在闗東)石顯知之告房與張
博通謀非謗政治歸惡天子詿誤諸侯王(治直吏翻/詿古賣翻)皆
下獄棄市(按考異曰元紀及荀紀京房死皆在此年末/  房傳二月末上封事去月餘徵下獄百官)
(表八月癸亥匡衡為御史大夫房死必不/在嵗末也紀不知月日故繫之嵗末耳)妻子徙邊鄭
𢎞坐與房善免為庶人(免御史/大夫也)　御史中丞陳咸數毁
石顯(數所角/翻下同)乆之坐與槐里令朱雲善漏洩省中語(時/丞)
(相韋𤣥成言雲暴虐無状陳咸在前聞之以語雲雲上/書自訟顯以此奏咸漏洩省中語高帝三年改廢丘為)
(槐里屬/右扶風)石顯微伺知之與雲皆下獄髠為城旦石顯威
權日甚公卿以下畏顯重足一迹(師古曰言極恐懼不/敢自寛縱也重足龍)
(翻重足累足也累/足而立故一迹)顯與中書僕射牢梁少府五鹿充宗
結為黨友(姓譜牢姓孔子/弟子琴牢之後)諸附倚者皆得寵位民歌之
曰牢邪石邪五鹿客邪印何纍纍綬若若邪(師古曰纍/纍重積也)
(若若長貌纍/音力追翻)顯内自知擅權事柄在掌握恐天子一旦
納用左右耳目以間已(間音工/莧翻)乃時歸誠取一信以為
驗顯嘗使至諸官有所徵發(使疏吏翻将命曰/使諸官諸官府也)顯先自
白恐後漏盡宮門閉請使詔吏開門上許之顯故投夜
還稱詔開門入後果有上書告顯顓命矯詔開宮門天
子聞之笑以其書示顯顯因泣曰陛下過私小臣屬任
以事(師古曰過猶誤也屬/委也屬音之欲翻)羣下無不嫉妬欲䧟害臣者
事類如此非一唯獨明主知之愚臣微賤誠不能以一
軀稱快萬衆(稱音尺/孕翻)任天下之怨(師古曰任猶/當也任音壬)臣願歸
樞機職受後宮掃除之役死無所恨唯陛下哀憐財幸
(師古曰財/與裁同)以此全活小臣天子以為然而憐之數勞勉
顯加厚賞賜(數所角翻/勞力到翻)賞賜及賂遺訾一萬萬(遺于季/翻師古)
(曰賂遺謂百官羣下/所遺也訾讀與貲同)初顯聞衆人匈匈言已殺前将軍
蕭望之(事見上卷/初元二年)恐天下學士訕已(師古曰訕謗/也音所諫翻)以諫
大夫貢禹明經著節乃使人致意深自結納因薦禹天
子歴位九卿禮事之甚備議者於是或稱顯以為不妬
譛望之矣(薦貢禹事當在譛殺京房䧟/陳咸之前故以初字發語)顯之設變詐以
自解免取信人主者皆此類也
　荀悦曰夫佞臣之惑君主也甚矣故孔子曰逺佞人
　(論語孔子告顔淵之/言逺于願翻下同)非但不用而已乃逺而絶之隔
　塞其源(塞悉/則翻)戒之極也孔子曰政者正也(論語孔子/答季康子)
　(之/言)夫要道之本正已而已矣平直真實者正之主也
　故德必核其真然後授其位能必核其真然後授其
　事功必核其真然後授其賞罪必核其真然後授其
　刑行必核其真然後貴之言必核其真然後信之物
　必核其真然後用之事必核其真然後修之(核與覈/同謂精)
　(確得其實也/行下孟翻)故衆正積于上萬事實于下先王之道
　如斯而已矣
八月癸亥以光禄勲匡衡為御吏大夫(鄭𢎞坐京房/免以衡代之)閏
月丁酉太皇太后上官氏崩(此昭帝上/官后也)　冬十一月齊
楚地震(此指齊楚古/國之大界)大雨雪樹折屋壞(雨于具翻/折而設翻)
三年夏六月甲辰扶陽共侯韋𤣥成薨(共音/恭)　秋七月
匡衡為丞相戊辰衛尉李延壽為御史大夫　冬使西
域都䕶騎都尉北地甘延壽副校尉山陽陳湯(師古曰/言延壽)
(及湯本充西域之使故先言使而/後序其官職及姓名使疏吏翻)共誅斬郅支單于於
康居始郅支單于自以大國威名尊重又乗勝驕(郅支/嘗破)
(殺閏振攻破呼韓邪又殺伊利目/屢破烏孫兵故乗勝氣而驕也)不為康居王禮怒殺
康居王女(康居王以女妻郅支/事見上卷初元五年)及貴人人民數百或支
解投都賴水中(師古曰支解謂截其四支都賴郅支水/名余謂都賴水在康居國郅支城旁)
發民作城日作五百人二嵗乃已又遣使責闔蘇大宛
諸國嵗遺(師古曰胡廣云康居北可一千里有國名奄/蔡一名闔蘇然則闔蘇即奄蔡也嵗遺者年)
(常所獻之物/遺弋季翻)不敢不予(予讀/曰與)漢遣使三輩至康居求谷
吉等死(殺谷吉見上卷初元/五年師古曰死尸也)郅支困辱使者不肯奉詔
而因都䕶上書言居困戹願歸計彊漢遣子入侍(師古/曰故)
(為此言以調戲也歸計/謂歸附而受計策也)其驕嫚如此湯為人沈勇有大
慮(沈持/林翻)多䇿畧喜竒功(師古曰喜/音許吏翻)與延壽謀曰夷狄畏
服大種其天性也(種章/勇翻)西域本屬匈奴(武帝雖通西域/匈奴猶役屬之)
(至宣帝時朝呼韓邪降/日逐西域乃咸屬漢)今郅支單于威名逺聞(聞音/問)侵
陵烏孫大宛(宛於/元翻)常為康居畫計欲降伏之(為于偽翻/降户江翻)
如得此二國數年之間城郭諸國危矣且其人剽悍(師/古)
(曰剽輕也悍勇也剽平妙翻又/匹妙翻悍胡幹翻又下罕翻)好戰伐數取勝乆畜之
必為西域患(好呼到翻數所/角翻畜許六翻)雖所在絶逺蠻夷無金城
彊弩之守如發屯田吏士(即屯田/車師者)敺從烏孫衆兵(師古/曰驅)
(率之令隨從也/敺與驅同下同)直指其城下彼亡則無所之守則不足
自保(師古曰之徃/也保安也)千載之功可一朝而成也(載子/亥翻)延壽
以為然欲奏請之湯曰國家與公卿議(此時已稱天子/為國家非至東)
(都始/然也)大䇿非凡所見事必不從(師古曰言凡庸之人不/能逺見将壞其事也)
延壽猶與不聴(與讀曰豫/即猶豫也)㑹其乆病湯獨矯制發城郭
諸國兵車師戊巳校尉屯田吏士(戊巳校尉/屯田車師)延壽聞之
驚起欲止焉湯怒按劎叱延壽曰大衆已集㑹孺子欲
沮衆邪(師古曰沮止也/壞也音材汝翻)延壽遂從之部勒行陳(行户剛/翻陳讀)
(曰/陣)漢兵胡兵合四萬餘人延壽湯上疏自劾奏矯制(劾/户)
(槩翻自劾自奏/其矯制之罪也)陳言兵状即日引軍分行别為六校(别/彼)
(列翻分也按湯傳益置陽威合騎白虎之校/併副校尉戊校尉巳校尉為六校校户教翻)其三校從
南道踰蔥嶺徑大宛其三校都䕶自将發温宿國從北
道入赤谷過烏孫(温宿國東至都䕶治所二千三百八/十里北至烏孫赤谷六百一十里)
渉康居界至闐池西而康居副王抱闐将數千騎寇赤
谷城東(文頴曰/闐音填)殺畧大昆彌千餘人敺畜産甚多從後
與漢軍相及頗寇盗後重(師古曰重謂輜/重也音直用翻)湯縱胡兵擊
之殺四百六十人得其所畧民四百七十人還付大昆
彌其馬牛羊以給軍食又捕得抱闐貴人伊奴毒入康
居東界令軍不得為寇(師古曰勿/抄掠也)閒呼其貴人屠墨見
之(師古曰閒謂宻/呼也閒古莧翻)諭以威信與飲盟遣去(既與之飲/又與之盟)
徑引行未至單于城可六十里止營復捕得康居貴人
貝色子男開牟以為導(復扶/又翻)貝色子即屠墨母之弟(師/古)
(曰母之弟/即謂舅者)皆怨單于由是具知郅支情明日引行未至
城三十里止營單于遣使問漢兵何以來應曰單于上
書言居困戹願歸計彊漢身入朝見(朝直遙翻/見賢遍翻)天子哀
閔單于棄大國屈意康居故使都䕶将軍來迎單于妻
子(當此時甘延夀止為西域都䕶以将兵故稱将軍至/光武時遂以賈復為都䕶将軍復之都䕶蓋䕶諸将)
(也/)恐左右驚動故未敢至城下使數徃來相答報(數所/角翻)
(下/同)延壽湯因讓之(師古曰/讓責也)我為單于逺來(為于/偽翻)而至今
無名王大人見将軍受事者(師古曰名王諸王之貴者/受事受教命而供事也)
何單于忽大計失客主之禮也(師古曰忽忘/也又輕也)兵來道逺
人畜罷極食度且盡(師古曰罷讀曰/疲度音大各翻)恐無以自還願單
于與大臣審計䇿明日前至郅支城都賴水上離城三
里(離力/智翻)止營傅陳(師古曰傅讀曰敷布/也陳讀曰陣下同)望見單于城上
立五采幡幟(幟昌/志翻)數百人被甲乘城(師古曰乗謂登之/備守也被皮義翻)
(下/同)又出百餘騎徃來馳城下歩兵百餘人夾門魚鱗陳
(師古曰言其相/接次形若魚鱗)講習用兵城上人更招漢軍曰鬬來(師/古)
(曰更互也/音工衡翻)百餘騎馳赴營營皆張弩持滿指之騎引却
頗遣吏士射城門騎歩兵(射而亦/翻下同)騎歩兵皆入延壽湯
令軍聞鼓音皆薄城下(薄伯/各翻)四面圍城各有所守穿􁍴
塞門户(􁍴即塹字音尺/艷翻塞悉則翻)鹵楯為前㦸弩為後(楯食/尹翻)仰射
城樓上人樓上人下走土城外有重木城(重直/龍翻)從木城
中射頗殺傷外人外人發薪燒木城(孔穎達曰薪樵也/大樵曰薪詩曰析)
(薪如之何匪斧不/克是大故用斧也)夜數百騎欲出外迎射殺之初單于
聞漢兵至欲去疑康居怨已為漢内應又聞烏孫諸國
兵皆發自以無所之(言郅支自計無/所徃而可也)郅支已出復還(復/扶)
(又/翻)曰不如堅守漢兵逺來不能乆攻單于乃被甲在樓
上(被皮/義翻)諸閼氏夫人數十皆以弓射外人外人射中單
于鼻(中竹/仲翻)諸夫人頗死單于乃下夜過半木城穿中人
郤入土城乗城呼(中人木城中人也師古/曰呼音火故翻下同)時康居兵萬
餘騎分為十餘處四面環城亦與相應和(師古曰環繞/也音宦和胡)
(臥/翻)夜數犇營不利輒郤平明四面火起吏士喜大呼乘
之(師古曰乘逐也余謂乘駕/也乘火起之勢而駕之也)鉦鼓聲動地(鉦音征鐃也/其状似鈴杜)
(佑曰鐲鉦也形如小鍾軍行鳴之以為鼓節周禮以/金鐲節鼓近代有大銅疊懸而擊之以節鼓曰鉦)康
居兵引郤漢兵四面推鹵楯(推吐/雷翻)並入土城中單于男
女百餘人走入大内(師古曰大内單/于之内室也)漢兵縱火吏士爭
入單于被創死(被皮義翻/創初良翻)軍候假丞杜勲斬單于首(漢/制)
(軍行有各部校尉部下有曲曲有軍候一人又都䕶有/副校尉秩比二千石丞一人司馬候千人各二人杜勲)
(本為軍候/而假丞也)得漢使節二及谷吉等所齎帛書諸鹵獲以
畀得者(師古曰畀與也各以/與所得人音必寐翻)凡斬閼氏太子名王以下
千五百一十八級(閼於焉翻/氏音支)生虜百四十五人降虜千
餘人賦予城郭諸國所發十五王(降户江翻師古曰賦/謂班與之也所發十)
(五王謂所發諸國之王領兵共/圍郅支單于者也予讀曰與)
四年春正月郅支首至京師延壽湯上疏曰臣聞天下
之大義當混為一(師古曰混同也音胡本翻余謂混為/一者合四海之内同禀命於一人天)
(下之治出/於一也)昔有唐虞今有彊漢匈奴呼韓邪單于已稱
北藩唯郅支單于叛逆未伏其辜大夏之西以為彊漢
不能臣也(大夏西域國名在大宛西南師古/曰謂漢為不能使郅支臣服也)郅支單于
慘毒行於民大惡通於天臣延壽臣湯将義兵行天誅
賴陛下神靈陰陽並應天氣精明䧟陳克敵(陳讀/曰陣)斬郅
支首及名王以下宜縣頭稾街蠻夷邸間(晉灼曰稾街/黄圖在長安)
(城門内師古曰稾街街名蠻夷邸在此街也邸若今客/館也又曰蠻夷邸若今鴻臚舘崔浩以為稾當為槖槖)
(街即銅駞街也此説失之銅駞街/在雒陽西京無也縣讀曰懸下同)以示萬里明犯彊漢
者雖逺必誅丞相匡衡等以為方春掩骼埋胔之時(禮/記)
(月令孟春掩骼埋胔注云謂死氣逆生氣也應劭曰禽/獸之骨曰骼骼大也鳥鼠之骨曰胔胔可惡也臣瓚曰)
(枯骨曰骼有肉曰胔師古曰瓚説/是也骼音工客翻胔音才賜翻)宜勿縣詔縣十日乃
埋之仍告祠郊廟赦天下羣臣上壽置酒　六月甲申
中山哀王竟薨哀王者帝之少弟與太子㳺學相長大
(㳺謂宴㳺學謂講學師古曰同處長/養以至於壮大少詩照翻長知兩翻)及薨太子前弔上
望見太子感念哀王悲不能自止太子既至前不哀上
大恨曰安有人不慈仁而可以奉宗廟為民父母者乎
是時駙馬都尉侍中史丹護太子家(護監/護也)上以責謂丹
(師古曰謂/者告語也)丹免冠謝曰臣誠見陛下哀痛中山王至以
感損(謂哀感而神/氣為之耗損)向者太子當進見(見賢遍/翻下同)臣竊戒屬
毋涕泣感傷陛下(師古曰屬/音之欲翻)罪乃在臣當死上以為然
意乃解　藍田地震山崩壅霸水安陵岸崩壅涇水涇
逆流(藍田縣屬京兆水經霸水出藍田縣藍田谷過覇/陵縣西北流注於渭孟康曰安陵岸惠帝陵旁涇)
(水岸/也)
五年春三月赦天下　夏六月庚申復戾園　壬申晦
日有食之　秋七月庚子復太上皇寝廟園原廟昭靈
后武哀王昭哀后衛思后園時上寝疾乆不平以為祖
宗譴怒故盡復之唯郡國廟遂廢云(永光四年/罷園廟)　是嵗
徙濟陽王康為山陽王(濟子/禮翻)　匈奴呼韓邪單于聞郅
支既誅且喜且懼(喜者以郅支既誅而已無後患也懼/者以漢威彊懼復得罪而滅亡如郅)
(支/也)上書願入朝見(朝直/遥翻)
竟寧元年(應劭曰呼韓邪單于願保塞邊竟得以安寧/故以冠元也師古曰據如應説竟讀為境古)
(之用字境竟實同但詔云長無兵革之事竟者終極之/言言永永安寧也既無兵革中外安寧豈止境上若依)
(本字而讀義/更𢎞通也)春正月匈奴呼韓邪單于來朝自言願壻
漢氏以自親(師古曰言欲取漢/女而身為漢家壻)帝以後宮良家子王嬙
字昭君賜單于(嬙音/牆)單于驩喜上書願保塞上谷以西
至燉煌(師古曰保守也自請保守/之令無冦盗燉徒門翻)傳之無窮請罷邊備
塞吏卒以休天子人民天子下有司議(下遐/稼翻)議者皆以
為便郎中侯應習邊事以為不可許上問状應曰周秦
以來匈奴暴桀冦侵邊境漢興尤被其害(被皮義/翻下同)臣聞
北邊塞至遼東外有陰山東西千餘里草木茂盛多禽
獸本冒頓單于依阻其中治作弓矢來出為冦是其苑
囿也(冒如字又莫比/翻治直之翻)至孝武世出師征伐斥奪此地攘
之於幕北(師古曰斥聞也攘/郤也音人羊翻)建塞徼起亭隧(徼吉弔翻/境也小路)
(也循察也師古曰隧謂深開/小道而行避敵抄冦也音隧)築外城設屯戍以守之然
後邊境用得少安幕北地平少草木多大沙(所謂大磧/也少詩沼)
(翻下/同)匈奴來寇少所蔽隠從塞以南徑深山谷徃來差
難邊長老言匈奴失陰山之後過之未嘗不哭也(長知/兩翻)
如罷備塞吏卒示夷狄之大利不可一也今聖德廣被
天覆匈奴(師古曰如天之覆也/被皮義翻覆敷又翻)匈奴得蒙全活之恩稽
首來臣夫夷狄之情困則卑順彊則驕逆天性然也前
已罷外城(事見二十四卷/宣帝地節二年)省亭隧纔足以候望通烽火
而已古者安不忘危不可復罷二也(復扶/又翻)中國有禮義
之教刑罰之誅愚民猶尚犯禁又况單于能必其衆不
犯約哉三也(師古曰必極也極保之/也毛晃曰必定辭也)自中國尚建關梁
以制諸侯(闗梁設於水陸要㑹之處因山陿而設塞以/譏陸行者為闗或立石或架木或維舟絶水)
(以譏舟行/者為梁)所以絶臣下之覬欲也(師古曰/覬音冀)設塞徼置屯
戍非獨為匈奴而已亦為諸屬國降民本故匈奴之人
恐其思舊逃亡四也(為于/偽翻)近西𦍑保塞與漢人交通吏
民貪利侵盗其畜産妻子以此怨恨起而背畔(背蒲/妹翻)今
罷乘塞則生嫚易分爭之漸五也(師古曰乘塞登之而/守也嫚易猶欺侮也)
(易音弋/豉翻)徃者從軍多没不還者子孫貧困一旦亡出從
其親戚六也又邊人奴婢愁苦欲亡者多日聞匈奴中
樂(樂音/洛)無奈候望急何然時有亡出塞者七也盗賊桀
黠羣輩犯法如其窘急亡走北出則不可制八也(黠下/八翻)
起塞以來百有餘年(自武帝起塞時至/此時百有餘年)非皆以土垣也
或因山巖石木谿谷水門稍稍平之卒徒築治功費乆
逺不可勝計(治直之翻下/同勝音升)臣恐議者不深慮其終始欲
以壹切省繇戍(師古曰壹切者權時之事非經常也猶/如以刀切物以取整齊不顧長短縱横)
(故言壹切繇/古徭字通)十年之外百嵗之内卒有他變障塞破壞
亭隧滅絶當更發屯繕治累嵗之功不可卒復九也(師/古)
(曰卒皆/讀曰猝)如罷戍卒省候望單于自以保塞守禦必深德
漢(師古曰於漢/自稱恩德也)請求無已小失其意則不可測開夷狄
之隙虧中國之固十也非所以永持至安威制百蠻之
長䇿也對奏天子有詔勿議罷邊塞事使車騎将軍嘉
口諭單于(師古曰将軍許/嘉也諭謂曉告)曰單于上書願罷北塞吏士
屯戍子孫世世保塞單于鄉慕禮義(鄉讀/曰嚮)所以為民計
者甚厚此長乆之䇿也朕甚嘉之中國四方皆有關梁
障塞非獨以備塞外也亦以防中國姦邪放縱出為冦
害故明法度以專衆心也(專壹/也)敬諭單于之意(師古曰/言已曉)
(知其/意也)朕無疑焉為單于怪其不罷(為于偽/翻下同)故使嘉曉單
于(毛晃曰曉/開諭也)單于謝曰愚不知大計天子幸使大臣告
語甚厚(語牛/倨翻)初左伊秩訾為呼韓邪畫計歸漢(事見二/十七卷)
(宣帝甘/露元年)竟以安定其後或讒伊秩訾自伐其功(師古曰/伐謂矜)
(其功力余謂此言其矜畫/計定匈奴之功耳非力也)常鞅鞅呼韓邪疑之伊秩訾
懼誅将其衆千餘人降漢漢以為關内侯食邑三百户
令佩其王印綬(師古曰雖於漢為關内侯/而依匈奴王號與印綬)及呼韓邪來
朝與伊秩訾相見謝曰王為我計甚厚令匈奴至今安
寧王之力也德豈可忘我失王意使王去不復顧留(師/古)
(曰言不復顧念/而留住匈奴中)皆我過也今欲白天子請王歸庭(歸單/于庭)
(也/)伊秩訾曰單于賴天命自歸于漢得以安寧單于神
靈天子之祐也我安得力既已降漢又復歸匈奴是兩
心也願為單于侍使於漢不敢聴命(師古曰言為單于/充使留侍于漢不)
(能還匈奴/使疏吏翻)單于固請不能得而歸單于號王昭君為寧
胡閼氏(師古曰言胡得/之國以安寧也)生一男伊屠智牙師為右日逐
王　皇太子冠(冠古/玩翻)　二月御史大夫李延夀卒　初
石顯見馮奉世父子為公卿著名女又為昭儀在内(馮/昭)
(儀即馮倢伃/進號昭儀)顯心欲附之薦言昭儀兄謁者逡脩敕宜
侍幄帷(師古曰逡音千/句翻敕整也)天子召見欲以為侍中(見賢/遍翻)逡
請間言事上聞逡言顯專權大怒罷逡歸郎官及御史
大夫缺在位多舉逡兄大鴻臚野王(臚陵/如翻)上使尚書選
第中二千石(選第者選其有行能者/而第其高下之次也)而野王行能第一
(行下/孟翻)上以問顯顯曰九卿無出野王者然野王親昭儀
兄臣恐後世必以陛下度越衆賢(師古曰/度過也)私後宮親以
為三公上曰善吾不見是(師古曰言/不見此理)因謂羣臣曰吾用
野王為三公後世必謂我私後宮親屬以野王為比(師/古)
(曰比例也音必寐/翻當音毗寐翻)三月丙寅詔曰剛彊堅固確然亡欲
大鴻臚野王是也(亡古無/字通)心辯善辭(言心辯於是非而/善於詞令辯别也)
可使四方少府五鹿充宗是也(使疏/吏翻)亷潔節儉太子少
傅張譚是也其以少傅為御史大夫(以詔褒之次第不/用五鹿充宗而用)
(張譚何也帝亦知充/宗為石顯之黨也)　河南太守九江召信臣為少府
信臣先為南陽太守後遷河南治行常第一視民如子
好為民興利躬勸耕稼開通溝瀆户口増倍吏民親愛
號曰召父(師古曰召讀曰邵治直吏/翻行下孟翻好呼到翻)　癸卯復孝惠皇
帝寝廟園孝文太后孝昭太后寝園(永光五年毁惠園/建昭元年罷孝文)
(太后孝昭太后寝園孝昭太后孝武/帝鉤弋趙倢伃也葬雲陽甘泉宮南)　初中書令石顯
嘗欲以姊妻甘延壽(妻七/細翻)延壽不取及破郅支還(還從/宣翻)
(又如/字)丞相御史亦惡其矯制(惡烏/路翻)皆不與延壽等(師古/曰與)
(猶許/也)陳湯素貪所鹵獲財物入塞多不法(師古曰不法/者私自取之)
(不依軍法余謂不法者以/外國財物闌入邊闈也)司𨽻校尉移書道上(移書所/過道上)
(郡縣/也)繫吏士按驗之湯上疏言臣與吏士共誅郅支單
于幸得禽滅萬里振旅(師古曰師/入曰振旅)宜有使者迎勞道路
(勞來/到翻)今司𨽻反逆収繫按驗(當勞來而収繫是於/事理為反也逆迎也)是為
郅支報讐也(為于/偽翻)上立出吏士令縣道出酒食以過軍
(漢制縣有/蠻夷曰道)既至論功石顯匡衡以為延壽湯擅興師矯
制幸得不誅如復加爵土(復扶/又翻)則後奉使者爭欲乘危
徼幸生事於蠻夷為國招難(徼古堯翻又一/遥翻難乃旦翻)帝内嘉延
壽湯功而重違衡顯之議(師古曰/重難也)乆之不决故宗正劉
向上疏曰(帝初即位劉向為宗正免官乆矣故/曰故宗正向本名更生至是改名)郅支單
于囚殺使者吏士以百數事暴揚外國傷威毁重羣臣
皆閔焉(師古曰/閔病也)陛下赫然欲誅之意未嘗有忘西域都
䕶延壽副校尉湯承聖指倚神靈總百蠻之君攬城郭
之兵(意之所向為指師/古曰攬總持之也)出百死入絶域遂蹈康居屠三
重城(郅支城木城再重并土/城為三重重直龍翻)搴歙侯之旗(師古曰搴㧞/也音騫歙許)
(及/翻)斬郅支之首縣旌萬里之外(縣讀/曰懸)揚威昆山之西(昆/山)
(指言崑/崙山也)埽谷吉之恥(谷吉為郅支所殺/見上卷初元五年)立昭明之功(昭/明)
(謂顯/功也)萬夷慴服(師古曰慴恐/也音之渉翻)莫不懼震呼韓邪單于見
郅支已誅且喜且懼鄉風馳義(鄉讀曰嚮師古曰馳/義慕義驅馳而來也)稽
首來賔願守北藩累世稱臣立千載之功(載子/亥翻)建萬世
之安羣臣之勲莫大焉昔周大夫方叔吉甫為宣王誅
獫狁而百蠻從(為于/偽翻)其詩曰嘽嘽焞焞如霆如雷顯允
方叔征伐獫狁蠻荆來威(師古曰小雅采芑之詩也嘽/嘽衆也焞焞盛也言車徒既)
(衆且盛故能克定獫狁而令荆土之蠻亦畏威而來也/顯明也允信也獫音虚檢翻狁音庾凖翻嘽音他丹翻)
(焞音土/回翻)易曰有嘉折首獲匪其醜(師古曰離上九爻辭/也嘉善也醜類也言)
(王者出征克勝斬首/多獲非類故以為善)言美誅首惡之人而諸不順者皆
來從也今延壽湯所誅震雖易之折首詩之雷霆不能
及也論大功者不録小過舉大美者不疵細瑕司馬法
曰軍賞不踰月欲民速得為善之利也蓋急武功重用
人也吉甫之歸周厚賜之其詩曰吉甫燕喜既多受祉
來歸自鎬我行永乆(師古曰小雅六月之詩也鎬地名/非豐鎬之鎬此鎬及方皆在周之)
(北時獫狁侵鎬及方至于涇陽吉甫薄伐自鎬而還王/以宴禮樂之多受福賜以其行役有功日月長乆故也)
(吉甫尹/吉甫也)千里之鎬猶以為逺况萬里之外其勤至矣延
壽湯既未獲受祉之報反屈捐命之功乆挫於刀筆之
前(師古曰捐其軀命言無所/顧也挫屈折也刀筆吏也)非所以厲有功勸戎士也
昔齊桓前有尊周之功後有滅項之罪君子以功覆過
而為之諱(師古曰尊周謂伐楚責苞茅及㑹王世子于/首止項國名也春秋僖十七年夏滅項公羊)
(傳曰齊滅之也不言齊為桓公諱也桓嘗有繼絶/存亡之功故君子為之諱覆敷救翻為于偽翻)貳師
将軍李廣利捐五萬之師靡億萬之費經四年之勞而
僅獲駿馬三十匹雖斬宛王毋寡之首猶不足以復費
其私罪惡甚多孝武以為萬里征伐不録其過遂封拜
兩侯三卿二千石百有餘人(事見二十一卷武帝太初/三年四年師古曰靡散也)
(音縻僅少也復/償也音扶目翻)今康居之國彊於大宛郅支之號重於
宛王殺使者罪甚於留馬而延壽湯不煩漢士不費斗
糧比於貳師功德百之(師古曰百/倍勝之)且常惠隨欲擊之烏
孫(事見二十四卷/宣帝本始三年)鄭吉迎自來之日逐(事見二十六卷/宣帝神爵二年)
猶且裂土受爵故言威武勤勞則大於方叔吉甫列功
覆過則優於齊桓貳師(覆敷/又翻)近事之功則高於安遠長
羅(師古曰安逺侯鄭/吉長羅侯常惠也)而大功未著小惡數布(數所/角翻)臣竊
痛之宜以時解縣通籍(孟康曰縣罪未竟也如言縣罰/也通籍者不禁止令得出入也)
(縣讀/曰懸)除過勿治尊寵爵位以勸有功於是天子下詔赦
延壽湯罪勿治令公卿議封焉議者以為宜如軍法捕
斬單于令匡衡石顯以為郅支本亡逃失國竊號絶域
非真單于帝取安逺侯鄭吉故事封千户衡顯復爭(復/扶)
(又翻/下同)夏四月戊辰封延壽為義成侯(地理志沛郡/有義成侯國)賜湯
爵關内侯食邑各三百户加賜黄金百斤拜延壽為長
水校尉湯為射聲校尉於是杜欽上疏追訟馮奉世前
破莎車功(事見二十五卷/宣帝元康元年)上以先帝時事不復録欽故
御史大夫延年子也
　荀悦論曰誠其功義足封追録前事可也春秋之義
　毁泉臺則惡之舎中軍則善之(春秋公羊傳文公十/六年毁泉臺何以書)
　(譏何譏爾先祖為之已毁之不如勿居而已矣昭五/年舎中軍舎中軍者何復古也穀梁之義略同惡烏)
　(路/翻)各由其宜也夫矯制之事先王之所慎也不得已
　而行之若矯大而功小者罪之可也矯小而功大者
　賞之可也功過相敵如斯而已可也權其輕重而為
　之制宜焉(為于/偽翻)
初太子少好經書(少詩照翻好/呼到翻下同)寛博謹慎其後幸酒樂
燕樂(晉灼曰幸酒好酒也師古曰樂燕樂若論語稱孔/子云損者三樂樂驕樂樂逸遊樂宴樂損矣燕樂)
(燕私之樂也上樂讀如本字/又音五孝翻下樂音來各翻)上不以為能而山陽王康
有才萟母傅昭儀又愛幸上以故常有意欲以山陽王
為嗣上晚年多疾不親政事留好音樂(孟康曰留/意於音樂)或置
鼙鼓殿下天子自臨軒檻上隤銅丸以擿鼓(師古曰鼙/本騎上之)
(鼓音歩迷翻檻軒闌版也隤下也擿投也隤音頹/擿音持益翻一曰擿磓也音丁力翻磓音丁回翻)聲中
嚴鼓之節(李竒曰荘嚴之鼔節也晉灼曰疾擊/之鼔也師古曰晉説是中竹仲翻)後宮及
左右習知音者莫能為而山陽王亦能之上數稱其材
(數所角/翻下同)史丹進曰凡所謂材者敏而好學温故知新(師/古)
(曰敏速疾也温厚也温故厚蓄故事也何晏/曰温尋也尋繹故者又知新者余謂何説是)皇太子是
也若乃器人於絲竹鼙鼓之間則是陳惠李微高於匡
衡可相國也(如淳曰器人取人器能也陳惠李微二人/好音者也服䖍曰二人皆黄門鼔吹也)
於是上嘿然而笑(聞丹言而嘿/然已而笑)及上寝疾傅昭儀山陽
王康常在左右而皇后太子希得進見(見賢/遍翻)上疾稍侵
意忽忽不平(師古曰稍侵言/漸篤也平和也)數問尚書以景帝時立膠
東王故事(事見十六卷/景帝前六年)是時太子長舅陽平侯王鳳為
衛尉侍中(長知兩/翻下同)與皇后太子皆憂不知所出(師古曰/不知計)
(所/出)史丹以親宻臣得侍視疾候上間獨寝時丹直入卧
内頓首伏青蒲上(服䖍曰青縁蒲席也應劭曰以青規/地曰青龍自非皇后不得至此孟康)
(曰蒲青為席用蔽地/也師古曰應説是也)涕泣而言曰皇太子以適長立積
十餘年(師古曰適/讀曰嫡)名號繫於百姓天下莫不歸心臣子
(師古曰自託為臣子仲馮曰臣子當屬下句/不當斷之余以下文大意觀之顔説為是)見山陽王
雅素愛幸今者道路流言為國生意(為于/偽翻)以為太子有
動揺之議審若此公卿以下必以死爭不奉詔臣願先
賜死以示羣臣天子素仁不忍見丹涕泣言又切至意
大感寤喟然太息曰吾日困劣(劣弱/也)太子兩王幼少(兩/王)
(山陽王康/信都王興)意中戀戀亦何不念乎然無有此議且皇后
謹慎先帝又愛太子(事見二十七卷/宣帝甘露三年)吾豈可違指駙馬
都尉安所受此語(師古曰安焉也/余謂安何也)丹即却頓首曰愚臣
妄聞罪當死(師古曰却退/也離青蒲上)上因納謂丹曰吾病寖加恐
不能自還(納者納其言也師古曰寖漸也不自/還者言當遂至崩亡也還讀曰旋)善輔道
太子毋違我意丹嘘唏而起(師古曰道讀曰導嘘/音虛唏音許既翻)太子
由是遂定為嗣而右将軍光禄大夫王商中書令石顯
亦擁佑太子頗有力焉夏五月壬辰帝崩于未央宮(臣/瓚)
(曰帝年二十七即位即/位十六年夀四十三)
　班彪贊曰臣外祖兄弟為元帝侍中(應劭曰外/祖金敞也)語臣
　曰元帝多材蓺善史書(應劭曰周宣王太史史/籒所作大篆語牛倨翻)鼔琴
　瑟吹洞簫(如淳曰簫之無底者也杜佑/曰前代有洞簫今無其器)自度曲被歌
　聲(應劭曰自隠度作新曲因持新曲以為歌詩聲也/荀悦曰被聲能播樂也臣瓚曰度曲謂歌終更授)
　(其次謂之度曲西京賦曰度曲未終雲起雪飛張衡/舞賦亦曰度終復位次受三八師古曰應荀二説皆)
　(是也度音大洛/翻被音皮義翻)分刌節度窮極㓜𦕈(蘇林曰寸度也/知曲之終始節)
　(度也韋昭曰刌切也謂能分切句絶為之節制也/師古曰韋説是也刌音千本翻㓜眇讀曰要眇)少
　而好儒(少詩照翻/好呼到翻)及即位徵用儒生委之以政貢薛
　韋匡迭為宰相(師古曰貢禹薛廣德韋𤣥/成匡衡迭互而為丞相也)而上牽制
　文義優㳺不斷孝宣之業衰焉(師古曰為文義所牽/制故不斷决斷丁亂)
　(翻/)然寛𢎞盡下出於恭儉號令温雅有古之風烈
匡衡奏言前以上體不平故復諸所罷祠卒不䝉福(師/古)
(曰卒終也/卒子恤翻)案衞思后戾太子戾后園親未盡(師古曰言/不當毁也)
孝恵孝景廟親盡宜毁及太上皇孝文孝昭太后昭靈
后昭哀后武哀王祠請悉罷勿奉奏可　六月己未太
子即皇帝位謁髙廟尊皇太后曰太皇太后(宣帝卬成/王皇后也)
皇后曰皇太后以元舅侍中衞尉陽平侯王鳳為大司
馬大将軍領尚書事(王氏得權/自此始)　秋七月丙戌葬孝元
皇帝于渭陵(臣瓚曰自崩及葬凡五十五/日渭陵在長安北五十六里)　大赦天下
　丞相衡上疏曰陛下秉至孝哀傷思慕不絶於心未
有游虞弋射之宴(師古曰虞/與娱同)誠隆於慎終追逺無窮已
也(師古曰慎終慎孝道之終也追逺不忘本也論/語稱曽子曰慎終追逺民德歸厚矣故衡引之)竊願
陛下雖聖性得之猶復加聖心焉(師古曰言天性已自/然矣又當加意也復)
(扶又/翻)詩云焭焭在疚(師古曰周頌閔予小子之詩焭焭/憂貌也疚病也焭與煢同渠營翻)
言成王喪畢思慕意氣未能平也蓋所以就文武之業
崇大化之本也臣又聞之師曰妃匹之際生民之始萬
福之原婚姻之禮正然後品物遂而天命全(師古曰/遂成也)孔
子論詩以關雎為始此綱紀之首王化之端也自上世
以來三代興廢未有不由此者也願陛下詳覽得失盛
衰之效以定大基采有德戒聲色近嚴敬逺技能(師古/曰無)
(徳之人雖有技能則斥逺之近/其靳翻逺于願翻技渠綺翻)臣聞六經者聖人所以
統天地之心著善惡之歸明吉凶之分(師古曰分/音扶問翻)通人
道之正使不悖於其本性者也(師古曰悖乖/也音布内翻)及論語孝
經聖人言行之要宜究其意(行下/孟翻)臣又聞聖王之自為
動静周旋奉天承親臨朝享臣物有節文以章人倫(師/古)
(曰物事也事/事皆有節文)盖欽翼祗栗事天之容也温恭敬遜承親
之禮也正躬嚴恪臨衆之儀也(師古曰嚴/讀曰儼)嘉恵和説饗
下之顔也(師古曰饗宴饗/也説讀曰悦)舉錯動作物遵其儀故形為
仁義動為法則今正月初幸路寑(路寑大/寑也)臨朝賀置酒
以饗萬方𫝊曰君子慎始願陛下留神動静之節使羣
下得望盛徳休光以立基楨天下幸甚上敬納其言
　
　
　
　
　
　
　
　
　
　
　
　
　資治通鑑卷二十九
