
　資治通鑑後編卷一百四十四
　　　　　　　　　　　刑部尚書徐乾學撰
　宋紀一百四十四(起昭陽赤奮若正月盡著/雍敦牂十二月凡六年)
　　理宗建道備徳大功復興烈文仁武聖明安孝皇
　　帝
寳祐元年春正月庚寅詔以建安郡王孜為皇子改名
禥封永嘉郡王製資善堂記賜之帝在位嵗乆無子羣
臣屢以為言故有是詔　戊戌日生戴氣　癸夘䝉古
兵渡漢江㓂萬州入西柳關京湖都統高達調將士扼
河關上山大戰至鼈坑石碑港而還　二月己酉朔日
有食之　戊辰陳垓以贓竄潮州　三月䝉古攻海州
守將王國昌逆戰于城下敗績　夏四月乙亥賜禮部
進士姚勉以下及第出身時弋陽謝枋得對策極攻副樞
董槐與宦官董宋臣及奏名枋得中乙科除撫州司户
参軍即棄去　初利州都統王䕫素殘悍號王夜义恃
功驕恣桀驁不受節度所至刼掠每得富家穴箕加頸
四面燃箕謂之蟇蝕月以弓弦繋鼻下高懸於格謂之
錯繋喉縳人兩股以木交壓謂之乾榨酒以至用醋灌
鼻惡水灌耳口等毒虐以一以脇取金帛稍不遂意即
死其手蜀人苦之至是余玠至嘉定䕫帥所部兵迎謁
纔羸弱二百人玠曰乆聞都統兵精今疲敝若此殊不
稱所望䕫對曰夔兵非不精所以不敢即見者恐驚從
人耳頃之班聲如雷江水為沸旗幟精明舟中皆戰掉
失色玠自若徐命吏班賞夔退謂人曰儒者中乃有此
人玠乆欲誅夔患其握重兵居外恐輕動危蜀謀於親
將楊成成曰今縱弗誅飬成其勢後一舉足西蜀危矣
夔在蜀嵗乆有威名孰與呉氏呉氏當中興危難之時
能百戰以保蜀傳之四世根本益固一旦曦為叛逆諸
將誅之如取狐豚况夔無呉氏之功而有曦之逆心恃
稀突之勇敢慢法度縱兵殘民奴視同列誅之一夫力
耳待其發而取之難矣玠意遂决夜召夔計事潜以成
代領其衆夔纔離營而新將已單騎入矣將士皆錯愕相
顧不知所為成以帥指譬曉之遂相率下拜夔至玠斬
之乃薦成為文州刺史㑹戎州帥欲舉統制姚世安為
代玠素欲革軍中舉代之弊以三千騎至雲頂山下遣
都統金某往代世安世安閉關不納世安素結謝方叔
子姪至是求援於方叔方叔遂倡言玠失利戎之心非
我調停且旦夕有變又隂嗾世安宻求玠之短陳於帝
前帝惑之于是世安乃與玠抗玠鬰鬰不樂玠専制四
蜀凡有奏疏詞氣不謹帝不能平㑹徐清叟入對語及
玠因言玠不知事君之禮陛下何不出其不意而召之
帝不答清叟曰陛下豈以玠握大權召之或不至耶臣
度玠素失士心必不敢帝然之六月四川制置使言玠
疾亟乃以資政殿學士召玠而以知鄂州余晦代之
辛亥以賈似道為資政殿大學士　䝉古伐西域　秋
七月甲午資政殿學士余玠卒玠之治蜀也任都統張
實治軍旅安撫王惟忠治財賦監簿朱文炳接賔客皆
有常度至於修學養士輕徭以寛民力薄征以通商賈
蜀既富實乃罷京湖之餉邊關無警又撤東南之戌自
寳慶以来蜀閫未有能及之者然乆假便冝之權不顧
嫌疑昧於勇退遂来讒口又置機捕官雖足以亷得事情
然寄耳目於羣小故人多懐疑懼至是聞召不自安一
夕暴卒或謂仰藥死蜀人莫不悲之
　論曰宋之不競若天有以限之纔得一人䜛忌即入
　自其盛時固已有之熈豊以後類不相容迄於南渡
　日甚一日迨嘉寳間殘金雖亡䝉古方熾余玠治蜀
　措置有方猶足以為一本之支而謝方叔徐清叟之
　徒必為疑間以致之死嗚呼玠死之後不特蜀非宋
　有而國祚從可知矣尋又籍玠家財以犒師忠義之
　士有不解體者哉
八月甲寅起居郎蕭泰來出知隆興府先是起居舍人
牟子才與泰來並除子才四疏辭極陳泰來姦險汙穢
恥與之伍泰來不得已請祠遂予郡　乙丑行皇宋元
寳錢　九月壬辰城夔門　冬十月丙午朔詔出緡錢
二百萬賑恤京城軍民　十一月己丑賈似道獻所獲
良馬賜詔褒嘉其將士増秩賞賚有差　十二月蒙古
呼必賚以烏蘭哈達總諸軍事分三道自臨洮經行山
谷二千餘里自金沙江乗革囊及栰以濟摩莎蠻主迎
降進薄大理城大理國主段氏微弱國政皆决于髙祥
至是殺信使遁去呼必賚怒將屠其城張文謙劉秉忠
姚樞諫曰殺使拒命者高祥耳非民之罪請宥之姚樞裂
帛為旗書止殺之令分號街陌大理之民賴以全活惟
虜其王段知興獲高祥斬之分兵取附都鄯善鳥㸑等
部進入吐蕃其酋索和托懼而出降兵威所加鮮不欵
附呼必賚遂班師留烏蘭哈達攻諸夷之未附者
二年春正月乙亥朔蒙古城利州閬州自是蒙古兵且
耕且守蜀土不可復矣　䝉古呼必賚還京兆以姚樞
為京兆勸農使敎民耕植　二月甲辰朔詔太常釐正
秦檜諡諭輔臣曰諡繆狠可也　熒惑犯權星　庚申
詔饒州布衣饒魯不事科舉一意經學補廸功郎本州
教授　辛酉賜朱熹門人李燔諡文定　余晦遣都統
甘閏以兵數萬城蜀要地紫金山蒙古汪徳臣選精卒
銜枚夜進大破之閏僅以身免城遂為䝉古所據　蒙
古㓂合州廣安軍守臣王堅曹世雄等敗之　三月甲
午城東海賈似道以圖来上　王善使䝉古留七年是
月来歸　夏四月辛亥詔邊兵貧困可閔閒田甚多分
給耕種守臣理之　乙丑以徐清叟知樞宻院事董槐
参知政事　六月甲寅侍御史呉燧等論故蜀帥余玠
聚斂罔利七罪玠死其子如孫盡竊帑庾之積以歸詔
簿録玠家財以犒師賑邊如孫遂認錢三十萬尋復追
削玠職奪如孫告身所認錢徴之累年始足　丙辰利
州將王佐堅守孤壘降將南永忠以兵薄城下佐罵之
永忠流涕而退初隆慶教授鄭炳孫不從永忠降先縊
死其妻女亦朝服自縊詔奬諭佐進官一秩炳孫贈朝
奉郎直秘閣仍訪其子官以文資丁巳加呼必賚同知
樞宻院事　庚午召余晦還初晦帥蜀制下徐清叟奏
曰朝廷命令不甚行於西蜀者十有二年今天斃余玠
乃祖宗在天之靈社稷無疆之福陛下大有為之機也
今以素無行檢輕儇俘薄不堪任重如晦者當之臣恐
五十四州軍民不特望而輕鄙之韃靼聞之亦且竊笑
中國之無人矣所有除晦内批乞賜收回帝責清叟曰
数十年來未見執政繳囘成命者卿若固執則廟堂之
間同列之義皆有不安詔命已頒决難反汗及晦在蜀
屢敗邊事日急乃召晦還以李曾伯代之　戊戌釋䝉
古議和使北歸時伊埓黙色已死於揚州矣　秋七月
己酉詔賈似道開閫以樞宻行府為名　八月乙亥詔
以前知閬州兼利州西路安撫王惟忠付大理獄惟忠
以余晦鎮蜀心輕之呼其小字曰余再五來也晦怒誣
奏惟忠濳通北國致下大理勘官陳大方煆煉成獄籍
其家財　九月辛酉詔詣西太一宫為國祈祥起居郎
牟子才再疏諫乃止　丙寅詔戒外戚母干請　冬十月
癸酉進封永嘉郡王禥為忠王　甲午斬王惟忠于都
市血上流而色不變且謂陳大方曰吾死訴于天帝未
㡬大方入朝恍惚見惟忠遂病　十一月壬寅日南至
忠王禥冠　丁未蒙古城光化舊治　䝉古呼必賚以
亷希憲為京兆宣撫使希憲輝和爾人父布嚕哈雅初
拜亷使希憲適生喜曰吾聞古以官為姓天其以亷為
吾宗之姓乎故子孫皆姓亷希憲篤好經史手不釋卷
少入侍呼必賚一日方讀孟子聞召因懷以進呼必賚
問其説希憲以性善義利仁暴㫖對呼必賚善之目為
亷孟子希憲嘗與諸貴臣校射連發三中衆驚曰文武
材也呼必賚自大理還於京兆分地置宣撫司命希憲
為使京兆控制隴蜀諸王貴籓分布左右民雜戎羌尤
號難治希憲講求民間利害抑强扶弱摘伏摧奸境内
大安暇則明經讀史凡義理精粗事物得失必研究之
　十二月庚午排保甲行自實法　癸未雷　甲午隆
部兵周榮被獲歸北密約段元鑑入苦竹隘觧圍事覺
就禽不屈而死馬徽白端戰没詔立廟于四川是嵗鈞
州總管孫嗣遣人賫蠟書降于䝉古　蒙古主命大臣
求可以慎固封守閑於將畧者擢史樞征行萬户配以
真定相衛懷孟諸軍駐唐鄧樞天倪子也　䝉古張柔
以連嵗勤兵兩淮艱于糧運奏請據亳之利䝉古主乃
詔柔鎮亳州率山前八軍城之柔又以渦水北溢淺不
可舟軍既病涉曹濮魏博粟皆不至乃築甬路自亳抵
汴堤百二十里流深而不可築復為橋十五或廣八十
尺横以二堡戌之
三年春正月己未迅雷　庚申城鈞州龍山　起居郎
牟子才上疏言元夜張燈侈靡倡優下賤竒伎獻笑媟
汙清禁上累聖徳今因震霆示威願聖明覺悟天意可
囘帝納其言秘書危昭徳疏言國之命在民民之命在士
大夫士大夫不亷朘民膏血為已甘腴民不堪命矣願
陛下與二三大臣察利害之實究安危之本明詔郡國申
嚴號令俾急其所急凡荒政之當舉者不可一日而置
念緩其可緩凡苛賦之肆擾者易為此時之寛政固結
人心乃所以延天命也　蒙古侵漢蜀荆淮帝深憂之
二月乙亥給事中王埜言國家與䝉古本無深讐而兵
連禍結皆原於入洛之師輕啓兵端二三狂妄如趙楷
全子才劉子澄軰淺率寡謀遂致隻輪不返全子才誕
妄惨毒今乃援劉子澄例自陳改正乞寢二人之命罷
其祠禄以為喪師誤國之戒從之　己夘復廣陵堡城
賈似道以圖來上　䝉古呼必賚徴河内許衡為京兆
提學衡㓜有異質七嵗入學授章句問其師曰讀書何
為師曰取科第耳曰如此而已乎師大竒之謂衡父母
曰兒頴悟非常他日必有過人者吾非其師也遂辭去
稍長嗜學如飢渴然遭世亂且貧無書嘗從日者家見
書疏義因請寓宿手抄歸既而避難徂徠山得易王弼
説夜思晝誦身體而力踐之言動必揆諸義而後發嘗
暑中過河陽暍甚道有梨衆爭取啖之衡獨危坐樹下
或問之曰非其有而取之不可也人曰世亂此無主曰
梨無主我心獨無主乎往來河洛間從栁城姚樞得程
朱二氏書益大有得尋居蘇門與樞及竇默相講習慨
然以道自任嘗語人曰綱常不可一日亡於天下茍在
上者無以任之則在下之任也凡喪祭娶嫁必徴於禮
以倡其鄉人學者浸盛衡謂之曰進學之序必當棄前
日章句之習從事于小學因悉取向來簡帙焚之使無
大小皆自小學入是時秦人新脱于兵欲學無師聞衡
來人人莫不喜幸於是郡縣皆建學民大化之　三月
己未雨土　詔不許傳播邊事　五月乆雨以監司州
郡辟書冗濫詔申嚴禁止　己酉前同知樞宻院事李
性傳卒　辛酉嘉定大雨雹與叙南同日地震　閩浙
大水　以内侍董宋臣幹辦佑聖觀宋臣逢迎上意起
梅堂芙蓉閣香蘭亭豪奪民田引倡優入宫招權納賄
無所不至人以董閻羅目之監察御史洪天錫上疏言
天下之患三曰宦官外戚小人盖指宋臣及謝堂厲文
翁也帝俾天錫昜疏欲自戒飭之天錫又言自古奸人
雖慿怙其心未嘗不畏人主之知茍知之而止於戒飭
則慿怙愈張不若未知之為愈也不報　六月以樞宻
院編修鎮江丁大全為右司諌大全面藍色為戚里婢
壻夤縁閻妃及内侍盧允升董宋臣得寵于帝自蕭山
尉累拜是職時正言陳大方侍御史胡大昌與大全同
除皆緘黙不言人於其名大字旁各加一㸃目為三不
吠犬　戊子罷監察御史洪天錫時雨土天錫以其異
為蒙力言隂陽君子小人之辨又言蜀中地震閩浙大
水上下窮空逺近嗟怨獨貴戚巨閹享富貴耳舉天下
窮且怨陛下能獨與數十人者共天下乎㑹呉民列愬
董宋臣奪其田天錫下其事有司而御前提舉所謂田
屬御莊不當白臺儀鸞司亦牒常平天錫謂御史所以
雪寃常平所以均役若中貴人得以控之則内外臺可
廢猶為國有紀綱乎乃申劾宋臣併盧允升又言修内
司止于供繕修而已比年動曰御前奸贓之老吏逋逃
之渠兇一竄名其間則有司不得舉手狡者獻謀暴者
助虐其展轉受害者皆良民也願毋使史臣書之曰内
司之横自今始疏六七上留中不報天錫遂去詔遷太
常少卿宗正寺丞趙崇嶓移書責謝方叔不能止救方
叔得書甚慙而讒者又曰天錫之論方叔意也其去亦
方叔擠之方叔上書自觧帝終不信　辛夘僉書樞宻
院事王埜罷　秋七月丙辰監察御史朱應元劾左丞
相謝方叔参知政事徐清叟罷之董宋臣盧允升猶未
快賂人上書力詆洪天錫謝方叔且乞誅之使天下明
知宰相臺諫之去出自獨㫁於内侍無預　蒙古烏蘭
哈達自吐蕃進攻西南夷悉平之　八月乙丑朔以董
槐為右丞相兼樞宻使工部尚書程元鳯僉書樞宻院
事工部侍郎蔡抗同僉書樞宻院事抗處士元定之孫
也　丁夘嵗熒惑合于栁　庚寅前参知政事應􁀙為
右司諫丁大全所劾落職罷祀辛邜卒　九月壬戌權
中書舍人陳大方言劉子澄端平入洛之師賈勇賛决
北兵方入唐州界子澄已先率遁逃一敗塗地二十年
來為國家患者皆原於此宜投之四裔詔罷子澄祠禄
䝉古張柔㑹大帥于符離以百丈口為宋往來之道可
容萬艘遂築甬路自亳而南六十餘里中為横江堡又
以路東六十里皆水可致宋舟乃立栅水中宻置偵邏
于所達之路由是鹿邑寧陵考城柘城楚丘南頓無宋
患陳蔡潁息糧無不達　冬十一月丁丑熒惑犯太㣲
垣上相　十二月己丑嗣濮王善奐卒
四年春正月乙未詔謝方叔奪職罷祠　己酉太隂犯
熒惑　辛酉詔史嵩之授觀文殿大學士依前金紫光
禄大夫永國公致仕加食邑　三月丙辰帝製字民訓
賜改秩親民官　夏四月癸未以程元鳯参知政事蔡
抗同知樞宻院事賈似道参知政事職任依舊似道威
權日盛臺諫嘗論其部將即毅然求去孫子秀新除淮
東總領外人忽傳似道已宻奏不可執政遂置子秀以
似道所善陸壑代之　五月甲午賜孔子五十代孫元
龍廸功郎授初品官　甲辰羅氏鬼國遣報思播言蒙
古兵屯大理國取道西南將大入邊詔以銀萬兩使思
播結約羅鬼為援且嚴飭守備以待之　徐清叟王埜
並奪職罷祠仍禠執政恩數　甲寅賜禮部進士文天
祥以下六百一人及第出身策以志勤道逺為問天祥
以法天不息為對考官王應麟奏曰是卷古誼若龜鑑
忠肝如鐵石臣敢為得人賀時謝枋得復出試教官中
兼經科除建寧府教授未任呉濳宣撫江東西郡差幹
辦公事團結民兵以扞饒信撫科降錢米以給之枋得
説鄧傳二杜諸大家得民兵萬餘人守信州暨兵退朝
廷覈諸軍費㡬至不免　六月癸未右丞相董槐罷槐
自以為人主所振㧞茍可以利安國家者無不為嘗言
于帝曰今有害治者三一戚里不奉法二執法大吏乆
於其官而擅威福三皇城司不檢士將卒不檢下故士
卒横士卒横則變生於無時執法威福擅故賢不肖混
淆賢不肖混淆則奸邪肆賢人伏而不出親戚不奉法
故法令輕法令輕故朝廷卑三者不去政且廢願自上
除之於是嫉之者滋甚時帝年寖髙操柄獨㫁羣臣無
當意者漸喜狎佞人丁大全方諂事内嬖得侍御史竊
弄威權帝弗覺悟大全嘗遣客私於槐槐曰吾聞人臣
無私交吾惟事上不敢私結約幸為謝丁君大全度槐
終不容己乃日夜刻求槐短槐入對極言大全邪侫不
可近帝曰大全未嘗短卿卿勿疑槐曰臣與大全何怨
顧陛下㧞臣至此臣知大全奸邪而噤不言是負陛下
也且陛下謂大全忠而臣以為奸不可與俱事陛下矣
上書乞骸骨不報大全益怨之乃上章劾槐章未下大
全夜半以臺檄調省兵百餘人露刅圍槐第迫之出輿
槐至大理寺欲以此脅之須㬰出北闗棄槐囂呼而散
槐徐步入接待寺罷相之制始下物論殊駭三學生屢
上書言之乃詔槐以觀文殿大學士提舉洞霄宫大全
既逐槐益恣横用事道路以目太學生陳宜中黄鏞林
則祖曾唯劉黼陳宗六人上書攻之大全怒使御史呉
衍劾之削籍編管逺州立碑三學戒諸生勿得妄議國
政士論稱宜中等為六君子時大全擅國柄以言為諱
左司郎官陳宗禮歎曰此可一日居乎陛對言願為宗
社大計毋但為倉廪府庫之小計願得天下四海之心
毋但得左右便嬖戚畹之心願寄腹心於忠良毋但寄
耳目于卑近願四通八達以來正人毋但旁蹊曲逕以
引貪濁時秘書省正字鄱陽馬廷鸞將輪對大全知其
必論已使王持垕往瞷之廷鸞素厚持垕且同館不虞
其諜也宻露其意持垕以告大全大全格之使不得見
而令御史朱熠劾去之　秋七月甲寅知叙州史俊調
舟師連與䝉古兵戰却之　乙夘以程元鳯為右丞相
兼樞宻使蔡抗参知政事刑部尚書張磻僉書樞宻院
事　蒙古諸王塔齊爾駙馬特爾格軍過東平諸處掠
民羊豕䝉古主聞之遣使問罪由是諸軍無犯者　九
月甲寅監察御史朱熠言境土蹙而賦斂日繁官吏増
而調度日廣景徳慶厯時以三百二十餘郡之財賦供
一萬餘員之俸禄今日以一百餘郡之事力贍二萬四
千餘員之冗官邊郡則有科降支移内地則欠經常納
解欲寛民力必汰冗員帝嘉之而不能用侍講危昭德
上言民者邦之命脈欲壽國脉必厚民生欲厚民生必
寛民力願陛下為萬世根本之慮為一時倉卒之防必
求安節之亨毋招不節之咎節之又節則宮闈之費差
省帑藏之積自充上用足而下不匱矣　䝉古主欲建
城市修宫室為都㑹之所呼必賚以劉秉忠精於天文
地理之術因命相宅秉忠以桓州東灤水北之龍岡為
吉詔秉忠營之三年而畢名曰開平府既而升為上都
以燕為中都　冬十一月癸丑詔戒羣臣洗心飭行毋
縱于貨賄其或不悛舉行淳熈成法又開國以來勲臣
之裔有能濟美而不世其禄者所在州郡以聞　以張
璠同知樞宻院事侍御史丁大全僉書樞宻院事禮部
侍郎馬天驥同僉書樞宻院事時閻貴妃怙寵大全天
驥用事有無名子書八字於朝門曰閻馬丁當國勢將
亡　十二月戊午朔熒惑犯填星　庚申䝉古城棗陽
　帝以御寳黄冊催内蔵坊塲錢知嚴州呉槃奏言内
庫理財太急督催太峻龍章鳯篆施於帑藏之催科寳
冊泥封下同官司之文檄居萬乗之崇髙而商財賄之
有無事雖至㣲關係甚大董宋臣諷給事中邵深劾罷
之　是嵗髙麗國王細嵯甫雲南酋長摩合羅嵯及素
丹諸國皆入朝于䝉古　蒙古烏蘭哈達伐白蠻等部
克之遂自昔入兒地還至重慶府
五年春正月丁亥朔以賈似道知樞宻院事職任依舊
召荆湖制置使呉淵参知政事未至卒諡莊敏淵有才
畧歴官所至有能名然政尚嚴酷好興羅織之獄籍入
豪横故有蜈蚣之謡　丙午禁姦民作白衣㑹盟監司
郡縣官失覺察者坐罪　䝉古主左右讒呼必賚得中
土心䝉古主信之遂遣阿勒達爾行省事于京兆劉太
平佐之鈎考諸路財賦置局關中推集經畧宣撫官吏
下及征商鍜鍊羅織無所不至曰俟終局曰入此罪者
惟劉哈瑪爾史天澤以聞餘悉誅之呼必賚聞之不樂姚
樞曰帝君也兄也大王為皇弟臣也事難與較逺將受
禍莫若盡王邸妃主自歸朝廷為乆居謀疑將自釋及
呼必賚見蒙古主皆泣下竟不令有所白而止因罷鈎
考局而呼必賚所署置諸司皆廢　䝉古董文蔚既城
光化棗陽儲餱糧㑹攻襄陽樊城南㨿漢江北阻湖水
卒不得渡文蔚夜領兵于湖水狭隘處伐木拔根立于
水實以薪草為橋頃之即成至曉兵悉渡圍已合城中
大驚文蔚復統軍前行奪外城襄陽守將高達力戰于
白河乃還　二月戊午以賈似道為兩淮安撫使　壬
戌築思州三隘　丁丑布衣余一飛高把陳襄陽備禦
策命京湖宣撫使趙葵行之　夏四月己夘䝉古兵攻
苦竹隘詔荆湖調兵應援　五月丁夘城荆山置懷逺
軍以夏貴知軍事　六月丁酉同僉書樞宻院事馬天
驥罷　秋八月庚子以張磻参知政事丁大全同知樞
宻院事　己酉觀文殿大學士永國公史嵩之卒嵩之
為相雖飾詐要譽而肺肝如見終不為公論所容初諡
忠簡改諡莊肅至徳祐初以徐直方言奪諡　九月壬
子朔詔今後臺臣遷他職輙出闗以違制論仍著為令
　囘鶻獻水精盆珍珠􁡣等物于䝉古可直銀三萬餘
錠蒙古主曰方今百姓疲敝所急者錢爾朕獨有此何
為却之賽音迪延齊以為言䝉古主稍償其直且令勿復有
獻　䝉古諸王伊蘇肯駙馬伊遜岱爾等請伐宋䝉古主
亦怒宋囚使臣是月議出師南侵　冬十月庚寅参知
政事張磻卒　丁酉以吏部侍郎林存僉書樞宻院事
　癸巳雷甲午龍見　十一月乙丑奬諭安南國賜金
噐幣香茗　蒙古將烏蘭哈達兵入交趾遣使諭降皆
見囚及兵至洮江交人戰敗其王陳日照走海島䝉古
得前所遣使於獄中以破竹束體入膚比釋縳一使死
因屠其城留九日以熱不能堪班師　十二月丁未熒
惑入氐
六年春正月辛亥朔以丁大全参知政事兼同知樞宻
院事　二月辛巳以馬光祖為京湖制置使知江陵府
兼夔路策應光祖為松江制置辟召僚屬皆極一時之
選至是移鎮江陵請以汪立信吕文徳王登王鑑充講
議官從之　壬辰雨土　䝉古主命諸王阿爾布格居
守和林阿拉克岱爾輔之自將南侵由西蜀以入先遣張
柔從呼必賚攻鄂趣臨安塔齊爾攻荆山又使鳥蘭哈
達自交廣引兵㑹于鄂張文謙劉秉忠言於呼必賚曰
王者之師有征無戰當一視同仁不可嗜殺呼必賚曰
期與卿等共守此言於是分命諸將毋妄殺毋焚人室
廬所獲生口悉縱之阿爾布格呼必賚弟也　蒙古耨
埓將前軍欲㑹都元帥阿都呼於成都四川制置使蒲
擇之遣安撫劉整等據遂寧江箭灘渡以㫁東路耨埒
軍至不能渡自旦至暮大戰整等軍敗耨埒遂長驅至
成都擇之命楊大淵等守劍門及靈泉山自將兵趣成
都㑹阿都呼卒耨埒率諸將大破大淵等于靈泉山進
圍雲頂山城扼其歸路擇之兵潰城中食盡亦殺主將
以降成都彭漢懷綿等州威茂諸蕃悉降䝉古主以耨
埓為都元帥　䝉古遣諸王錫里庫伐西域錫里庫以
超瑪納郭顔郭侃總統諸軍前後平西域和斯摩哩十餘
國轉闘萬里又西渡海收富浪國遣使獻㨗錫里庫遂
留鎮西域　安南王陳日照傳國於長子光昺光昺遣
其壻以方物入貢于蒙古　三月戊辰以馬光祖兼荆
湖北路安撫使　庚午熒惑退入氐　夏四月乙巳程
元鳯罷丁未以丁大全為右丞相兼樞宻使林存同知
樞宻院事端明殿學士朱熠僉書院事時大全謀奪相位
元鳯謹飭乏風節力請罷政遂予祠　䝉古主由東勝
河渡次六盤山軍四萬號十萬分三道而進蒙古主由
隴州趣散闗諸王孟克由祥州趣米倉關萬户巴哩察
由潼關趣沔州徴益都行省李璮兵璮言益都南北要
衝兵不可撤從之璮遂攻海州漣水軍等處璮全之子
也　五月丁巳李曾伯言廣西多荒田民懼増賦不耕
乞許耕者復三年租後兩年减其租之半守令勸墾闢多
者賞之奏可　丁邜嗣秀王師彌卒　䝉古皇子阿蘓
岱因獵傷民稼蒙古主責之撻近侍數人有㧞民葱者
斬以徇由是秋毫莫敢犯　秋七月庚戌城陵霄山
癸丑熒惑犯房宿　甲戌詔前福建漕臣高斯得已奪
職鐫官共贓百餘萬嚴限徴償以懲貪吏　䝉古主留
輜重于六盤山率兵由寳雞攻重貴山所至輙陷　八月
癸未太隂行犯熒惑　戊戌詔上流鎻江防禦　癸邜
詔申嚴倭船入界之禁　九月甲寅詔安南情狀叵測
申飭邊防　䝉古主進次漢中都元帥耨埒留密拉和
卓劉哈瑪爾等守成都自率衆渡馬湖獲守將張實遣之
招諭苦竹隘實入隘遂與守將楊立堅守　冬十月壬
午䝉古主進次寳峯癸未如利州觀其城池並非深固以
汪田哥能守賜巵酒奬諭之遂渡嘉陵江至白水命田
哥造浮梁以濟進次劍門戊子遣史樞攻苦竹隘禆將
趙仲竊獻東南門師入楊立巷戰死獲張實殺之庚
子進圍長寧山守將王佐徐昕戰敗十一月己酉進攻
鵝頂堡壬子知縣王仲降城破佐死焉翼曰蒙古主入
城殺佐之子及徐昕等四十餘人青居大良運山石泉
龍州守將劉淵蒲元圭張大悦趙順等俱以城降惟運
山將施擇善不屈死之蒙古諸王孟克塔齊爾並略地
還引兵來㑹　䝉古主進攻長獲山遣王仲招守將楊
大淵大淵殺之䝉古主督諸軍力攻大淵懼遂以城降推
官趙廣死之大淵逃歸蒙古主怒欲屠其城將官李呼
蘭濟曰大淵去事未可測當亟追之乃单騎至城下門
未閉大呼入城曰皇帝使我撫汝軍民即下馬執大淵
手曰上方宣諭賞賜不待而來何也大淵曰恐城寨有
他變是以亟歸耳因與偕來䝉古主大悦以大淵為都
元帥　己酉同知樞宻院事林存罷知建寧府　壬子
賈似道進樞宻使職任依舊以朱熠同知樞宻院事禮
部侍郎饒虎臣同僉書樞宻院事　丁邜䝉古將李璮
陷海州漣水軍海州通判侯畐鏖戰死之闔室遇害餘
將士殺傷殆盡賈似道上章引咎詔以功自贖　甲戌
填星熒惑合于危　龍州降于蒙古　十二月戊寅詔
改明年為開慶元年　䝉古取資簡二州　庚辰以䝉
古兵入蜀詔荆湖制置使馬光祖移司峡州向士璧移
司紹慶府以便策應時士璧不俟朝命進師歸州捐家
貲百萬供以軍費光祖亦不待奏請招兵萬人捐銀萬
兩以募壯士迎戰于房州蒙古敗走丁亥詔光祖士璧
各進一秩　辛丑填星太白熒惑合于室　䝉古取隆
雅二州　是嵗䝉古皇子璸都卒
　
　
　
　
　
　
　
　
　資治通鑑後編卷一百四十四
