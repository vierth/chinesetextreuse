
　元史卷一百九十九
　　明翰林學士亞中大夫知制誥兼修國史宋濂等修
　列𫝊第八十六
　　隱逸
古之君子負經也之術度時不可為故高蹈以全其志
使得其時未嘗不欲仕仕而行所學及物之功豈少哉
後世之士其所藴蓄或未至而好以跡為高當邦有道
之時且遁世離羣謂之隠士世主亦苟取其名而强起
之及考其實不如所聞則曰是欺世釣譽者也上下豈
不兩失也哉元之隠士亦多矣如杜瑛遺執政書暨張
特立居官之政則非徒隠者也蓋其得時則行可隠而
隠頗有古君子之風而世主亦不强之使起可謂兩得
也已自是以隠逸稱者蓋往往而有今摭其可傳者作
隠逸傳
杜瑛字文玉其先霸州信安人父時昇金史有傳瑛長
七尺美鬚髯氣貌魁偉金將亡士猶以文辭規進取瑛
獨避地河南緱氏山中時兵後文物凋喪瑛搜訪諸書
盡讀之讀輒不忘而究其指趣古今得失如指諸掌間
闗轉徒教授汾晉間中書鈕祜祿珪開府於相瑛赴其
聘遂家焉與良田千畝辭不受術者言其所居下有藏
金家人欲𤼵視輒止之後來居者果得黄金百斤其不
苟取如此嵗己未世祖南伐至相召見問計瑛従容對
曰漢唐以還人君所恃以為國者法與兵食三事而已
國無法不立人無食不生亂無兵不守今宋皆蔑之殆
將亡矣興之在聖主若控襄樊之師委戈下流以擣其
背大業可定矣帝悦曰儒者中乃有此人乎瑛復勸帝
數事以謂事不如此後當如彼帝納之心賢瑛謂可大
用命従行以疾弗果中統初詔徵瑛時王文統方用事
辭不就左丞張文謙宣撫河北奏為懷孟彰徳大名等
路提舉學校官又辭遺執政書其畧曰先王之道不明
異端邪説害之也横流奔放天理不絶如線今天子神
聖俊乂輻輳言納計用先王之禮樂教化興明修復維
其時矣若夫簿書期會文法末節漢唐猶不屑也執事
者因陋就簡此焉是務良可惜哉夫善始者未必善終
今不能遡流求源明法正俗育材興化以拯數百千年
之禍僕恐後日之弊將有不可勝言者矣人或勉之仕
則曰後世去古雖逺而先王之所設施本末先後猶可
考見故為政者莫先於復古苟因習舊弊以求合乎先
王之意不亦難乎吾又不能隨時俛仰以赴機會將焉
用仕於是杜門著書一不以窮通得喪動其志優游道
藝以終其身年七十遺命其子處立處愿曰吾即死當
表吾墓曰緱山杜處士天厯中贈資徳大夫翰林學士
上護軍追封魏郡公諡文獻所著書曰春秋地理原委
十卷語孟旁通八卷皇極引用八卷皇極疑事四卷極
學十卷律呂律厯禮樂雜志三十卷文集十卷其於律
則究其始研其義長短清濁周徑積實各以類分取經
史之説以實之而折衷其是非其於厯則謂造厯者皆
従十一月甲子朔夜半冬至為厯元獨邵子以為天開
於子取日甲月子星甲辰子為元會運世之數無朔虚
無閏餘率以三百六十為嵗而天地之盈虚百物之消
長不能出乎其中矣論閉物開物則曰開於己閉於戊
五天之中也六地之中也戊巳月之中星也又分卦配
之紀年金之大定庚寅交小過之初六國朝之甲寅三
月二十有三日寅時交小過之九四多先儒所未𤼵掇
其要著於篇云
張特立字文舉東明人初名永避金衞紹王諱易今名
中泰和進士為偃師主簿改宣徳州司候州多金國戚
號難治特立至官俱往謁之有五將軍率家奴劫民羣
羊特立命大索閭里遂過將軍家溫言誘之曰將軍宅
寧有盜羊者邪聊視之以杜衆口潛使人索其後庭得
羊數十遂縛其奴繫獄其子匿他舍捕得之以近族得
減死論豪貴由是遵法民賴以全正大初遷洛陽令時
軍旅數起郡縣窘迫東帥赫舍哩約赫徳又侮慢儒士
會移鎮陜右道經洛陽見特立淳古不禮之遽責令治
糗具期三日足後期如軍法縣民素賢特立爭輸於庭
帥大奇之既而拜監察御史首言世宗諸孫不宜幽囚
尚書左丞延扎舒嚕與民爭田參知政事圖克坦烏登
諂事近習皆當罷黜執政者忌之會平章政事巴薩犒
軍陜西特立又劾其掾不法巴薩訴於哀宗言特立所
言事失實哀宗宥之遂歸田里特立通程氏易晩教授
諸生東平嚴實每加禮焉嵗丙午世祖在潛邸受王印
首傳㫖諭特立曰前監察御史張特立養素丘園易代
如一今年幾七十研究聖經宜錫嘉名以光潛徳可特
賜號曰中庸先生又諭曰先生年老目病不能就道故
令趙寶臣諭意且名其讀書之堂曰麗澤壬子嵗復降
壐書諭特立曰白首窮經誨人不倦無過不及學者宗
之昔已賜嘉名今復諭意癸丑特立卒年七十五中統
二年詔曰中庸先生學有淵源行無瑕玷雖經喪亂不
改故常未遂丘園之賁俄興窀穸之悲可復賜前號以
彰寵數特立所著書有易集説厯年係事記
杜本字伯原其先居京兆後徙天台又徙臨江之清江
遂為清江人本博學善屬文江浙行省丞相呼哩木得
其所上救荒策大奇之及入為御史大夫力薦於武宗
嘗召至京師未幾歸隱武夷山中文宗在江南時聞其
名及即位以幣徵之不起至正三年右丞相托克托以
隠士薦詔遣使賜以金織文幣上尊酒召為翰林待制
奉議大夫兼國史院編修官使者致君相意趣之行至
杭州稱疾固辭而致書於丞相曰以萬事合為一理以
萬民合為一心以千載合為一日以四海合為一家則
可言制禮作樂而躋五帝三王之盛矣遂不行本湛静
寡欲無疾言遽色與人交尤篤於義有貧無以養親無
貲以為學者皆濟之平居書冊未嘗釋手天文地理律
厯度數靡不通究尤工於篆𨽻所著有四經表義六書
通編十原等書學者稱為清碧先生至正十年卒年七
十有五時有張樞子長者婺之金華人亦屢徵不起樞
幼聰慧外家潘氏蓄書數萬卷樞盡取而讀之過目輒
不忘既長肆筆成章頃刻數千言有問以古今沿革政
治得失宇宙之分合禮樂之廢興以至帝號官名嵗月
先後厯厯如指諸掌其為文務推明經史以扶翼教道
尤長於紀事嘗取三國時事撰漢本紀列傳附以魏吳
載記為續後漢書七十三卷臨川危素稱其立義精密
可備勸講朝廷取其書寘宣文閣浙東部使者交薦之
前後章九上至正三年命儒臣纂修遼金宋三史右丞
相托克托以監修國史領都總裁辟樞本府長史力辭
不拜七年申命史臣纂修本朝后妃功臣傳復以翰林
修撰儒林郎同知制誥兼國史院編修官召樞俾與討
論復避不就使者强之行至杭州固辭而歸嘗著春秋
三傳歸一義三十卷刋定三國志六十五卷林下竊議
曲江張公年譜各一卷敝帚編若干卷至正八年卒年
五十有七
孫轍字履常其先自金陵徙家臨川轍幼孤母蔡氏教
之知警策自樹立比長學行純篤事母甚孝家居教授
門庭蕭然而考徳問業者日盛郡中俊彥有聲者皆出
其門轍與人言一以孝弟忠信為本辭溫氣和聞者莫
不油然感悟待親戚鄉里禮意周洽言論間未嘗幾微
及人過失長短士子至郡者必來見部使者長吏以下
仁且賢者必造焉轍樂易莊敬接之以禮言不及官府
憲司屢辟皆不就江西行省特以遺逸舉轍一人轍善
為文章吳澂嘗敘其集曰所謂仁義之人其言藹如也
其見稱許如此元統二年年七十有三卒於家同郡吳
定翁字仲谷其先當宋初自金陵來徙定翁幼嵗儼如
成人寒暑衣冠不少懈清修文雅與孫轍齊名而最善
為詩揭傒斯稱其幽茂疎澹可比盧摯御史及江西之
方伯牧守部使者辟薦相望終身不為動程鉅夫嘗貽
書曰臨川士友及門者踵相接也何相望足下耿耿如
玉人而不可得見乎定翁嘗曰士無求用於世惟求無
媿於世人以為名言
何中字太虚撫之樂安人少穎拔以古學自任家有藏
書萬卷手自校讐其學𢎞深該博廣平程鉅夫清河元
明善栁城姚燧東平王搆同郡吳澂揭傒斯皆推服之
至順二年江西行省平章全約珠聘為龍興郡學師明
年六月以疾卒所著有易類象二卷書傳補遺十卷通
鑑綱目測海三卷知非堂藳十七卷同郡危復之字見
心宋末為太學生師事湯漢博覽羣書好讀易尤工於
詩至元初元帥郭昻屢薦為儒學官不就至元中朝廷
累遣奉御察罕及翰林應奉詹玉以幣徵之皆弗起隠
於紫霞山中士友私諡曰貞白先生
武恪字伯威宣徳府人初以神童遊學江南吳澂為江
西儒學副提舉薦入國學肄業明宗在潛邸選恪為説
書秀才及出鎮雲南恪在行明宗欲起兵陜西恪諫曰
太子北行於國有君命於家有叔父之命今若向京師
𤼵一箭史官必書太子反左右惡恪言乃曰武秀才有
母在京合遣其囘恪遂還京師居陋巷教訓子弟文宗
知其名除秘書監典簿秩滿丁内艱再除中瑞司典簿
改汾西縣尹皆不起或勸之仕恪曰向為親屈今親
已死不復仕矣居數嵗會朝廷選守令台哈布哈舉恪為
平陽沁水縣尹亦不赴近臣又薦為授經郎恪遂陽為
㾦瘂不就恪好讀周易每日堅坐或問之曰先生之學
以何為木恪曰以敬為本所著有水雲集若干卷其従
學者多有所成佛嘉努為太尉諤勒哲布哈僉樞密院
事皆有賢名
　
　
　
　
　
　
　
　元史卷一百九十九
元史卷一百九十九考證
杜瑛𫝊中書鈕祜祿開府於相　按蘇天爵撰杜瑛行
　狀云鈕祜祿開府彰徳地理志彰徳唐相州地據此
　則原文應是開府於相作為相誤
張特立𫝊赫舎哩約赫徳延扎舒嚕　赫舎哩約赫徳
　金史作紇石烈牙吾塔此作紇石烈牙兀䚟延扎舒
　嚕金史作顔盞世魯此作顔盞石魯今畫一改
巴薩訴於哀宗言特立所言事失實哀宗宥之　原本
　作世宗𫝊上言金世宗遂連及誤書按特立正大初
　為洛陽令正大金哀宗號在金世宗後三十餘年又
　按巴薩為平章亦在哀宗末據改
杜本𫝊所著有四經表義六書通編十原等書　按危
　素撰本墓碑有清江碧嶂集及同文正聲韻類等書
　又𫝊内附張樞列其著作凡六而名賢錄稱樞録宋
　末仗節諸人名及宋季逸事𫝊皆未載
孫轍𫝊吳定翁與轍齊名最善為詩揭傒斯稱其可比
　盧摰　按元史不立摯𫝊畿輔通志載摯涿郡人官
　翰林學士書史會要摰字處道元初稱能詩者以摰
　為首所著有疎齋集
