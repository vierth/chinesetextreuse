
　金史卷三十五
　　　元中書右丞相總裁托克托等修
　志第十六
　　禮八(宣聖廟祠/諸神雜)　(武成王廟/祈禜)　(諸前代帝王/拜天)
　　　　(本國拜儀/)
宣聖廟皇統元午二月戊子熙宗詣文宣王廟奠祭北
面再拜顧儒臣曰為善不可不勉孔子雖無位以其道
可尊使萬世髙仰如此大定十四年國子監言歲春秋
仲月上丁日釋奠於文宣王用本監官房錢六十貫止
造茶食等物以大小楪排設用留守司樂以樂工為禮
生率倉場等官陪位於古禮未合也伏覩國家承平日
久典章文物當粲然備具以光萬世况京師為首善之
地四方之所觀仰據釋奠器物行禮次序合行下詳定
兼兖國公親承聖教者也鄒國公功扶聖教者也當於
宣聖像左右列之今孟子以燕服在後堂宣聖像側還
虚一位禮宜遷孟子像於宣聖右與顔子相對改塑冠
冕粧飾法服一遵舊制禮官參酌唐開元禮定擬釋奠
儀數文宣王兗國公鄒國公每位籩豆各十犧尊一象
尊一簠簋各二俎二祝版各一皆設案七十二賢二十
一先儒每位各籩一豆一爵一兩廡各設象尊二總用
籩豆各二百二十三簠簋各六俎六犧罇三象罇七爵
九十四其尊皆有坫罍二洗二篚勺各二羃六正位并
從祀藉罇罍俎豆席約用三十幅罇席用葦俎豆席用
莞牲用羊豕各三酒二十瓶禮行三獻以祭酒司業博
士充分獻官二讀祝官一太官令一捧祝官二罍洗官
一爵洗官一巾篚官二禮直官十一學生以儒服陪位
樂用登歌大樂令一員本署官充樂工三十九人迎神
三奏姑洗宮來寧之曲辭曰上都隆化廟堂作新神之
來格威儀具陳穆穆凝旒巍然聖眞斯文伊始羣方所
視初獻盥洗姑洗宮靜寧之曲辭曰偉矣素王風猷至
粹垂二千年斯文不墜涓辰維良爰修祀事沃盥于庭
嚴禋禮備升階南呂宮肅寧之曲辭曰巍乎聖師道全
德隆修明五常垂教無窮增崇儒宮遹追遺風嚴祀申
䖍登降有容奠幣姑洗宮和寧之曲辭曰天生聖人賢
於堯舜仰之彌髙磨而不磷新廟告成宮墻數仞遣使
陳祠斯文復振降階姑洗宮安寧之曲辭曰禀靈尼丘
垂芳闕里生民以來孰如夫子新祠巋然四方所視酹
觴告成祇循典禮兖國公酌獻姑洗宮輯寧之曲辭曰
聖師之門顔惟居上其殆庶幾是宜配饗桓圭衮衣有
嚴儀象載之神祠增光吾黨鄒國公酌獻姑洗宮泰寧
之曲辭曰有周之衰王網既墜是生眞儒宏才命世言
而為經醇乎仁義力扶聖功同垂萬祀亞終獻姑洗宮
咸寧之曲辭曰於昭聖能與天立極有承其流皇仁帝
德豈伊立言訓經王國煥我文明典祀千億送神姑洗
宮來寧之曲辭曰吉蠲為饎孔惠孔時正辭嘉言神之
格思是饗是宜神保聿歸惟時肇祀太平極致承安二
年春丁章宗親祀以親王攝亞終獻皇族陪祀文武羣
臣助奠上親為贊文舊封公者升為國公侯者為國侯
郕國以下皆封侯宣宗遷汴建廟㑹朝門内歲祀如儀
宣聖顔孟各羊一豕一餘同小祀共用羊八無豕其諸
州釋奠並遵唐儀
武成王廟泰和六年詔建昭烈武成王廟于闕庭之右
麗澤門内其制一遵唐舊禮三獻官以四品官以下儀
同中祀用二月上戊七年完顔匡等言我朝創業功臣
禮宜配祀於是以秦王宗翰同子房配武成王而降管
仲以下又躋楚王宗雄宗望宗弼等侍武成王坐韓信
而下降立於廡又黜王猛慕容恪等二十餘人而增金
臣遼王賽音等其祭武成王宗翰子房各羊一豕一餘
共用羊八無豕宣宗遷汴於㑹朝門内闕庭之右營廟
如制春秋上戊之祭仍舊
諸前代帝王三年一祭於仲春之月祭伏犧於陳州神
農於亳州軒轅於坊州少昊於兖州顓頊於開州高辛
於歸徳府陶唐於平陽府虞舜夏禹成湯於河中府周
文王武王於京兆府泰和三年尚書省奏太常寺言開
元禮祭帝嚳堯舜禹湯文武漢祖祝版請御署開寶禮
犧軒顓頊帝嚳陶唐女媧成湯文武請御署自漢髙祖
以下二十七帝不署平章政事鎰左丞匡太常博士温
特赫天興言方嶽之神各有所主有國所頼請御署固
宜至於前古帝王寥落杳茫列于中祀亦已厚矣不須
御署參知政事即康及鉉以為三皇五帝禹湯文武皆
垂世立教之君唐宋致祭皆御署而今降祝版不署恐
於禮未盡不若止從外路祭社稷及釋奠文宣王例不
降祝版而令學士院定撰祝文頒各處為常制勅命依
期降祝版而不請署
長白山大定十二年有司言長白山在興王之地禮合
尊崇議封爵建廟宇十二月禮部太常學士院奏奉勅
㫖封興國靈應王即其山北地建廟宇十五年三月奏
定封冊儀物冠九旒服九章玉圭玉冊函香幣冊祝遣
使副各一員詣㑹寧府行禮官散齋二日致齋一日所
司於廟中陳設如儀廟門外設玉冊衮冕幄次牙杖旗
鼓從物等視一品儀禮用三獻祭如嶽鎭其冊文云皇
帝若曰自兩儀剖判山嶽神秀各鍾于其分野國將興
者天實作之對越神休必以祀事故肇基王迹有若岐
陽望秩山川於稽虞典厥惟長白載我金德仰止其高
實惟我舊邦之鎭混同流光源所從出秩秩幽幽有相
之道列聖蕃衍熾昌迄于太祖神武徵應無敵于天下
爰作神主肆予沖人紹休聖緒四海之内名山大川靡
不咸秩矧王業所因瞻彼旱麓可儉其禮服章爵號非
位於公侯之上不足以稱焉今遣某官某持節備物冊
命兹山之神為興國應靈王仍勅有司歲時奉祀於戲
廟食之享亘萬億年維金之禎與山無極豈不偉歟自
是每歲降香命有司春秋二仲擇日致祭明昌四年十
月備衮冕玉冊儀物上御大安殿用黄麾立仗八百人
行仗五百人復冊為開天𢎞聖帝　大房山大定二十
一年勅封山陵地大房山神為保陵公冕八旒服七章
圭冊香幣使副持節行禮並如冊長白山之儀其冊文
云皇帝若曰古之建邦設都必有名山大川以為形勝
我國既定鼎於燕西顧郊圻巍然大房秀㧞混厚雲雨
之所出萬民之所瞻祖宗陵寢於是焉依仰惟嶽鎭古
有秩序皆載祀典矧兹大房禮可闕歟其爵號服章俾
列于侯伯之上庶足以稱今遣某官某備物冊命神為
保陵公申勅有司歲時奉祀其封域之内禁無得樵採
弋獵著為令是後遣使山陵行禮畢山陵官以一獻禮
致奠　混同江大定二十五年有司言昔太祖征遼策
馬徑渡江神助順靈應昭著宜修祠宇加賜封爵廼封
神為興國應聖公致祭如長白山儀冊禮如保陵公故
事其冊文云昔我太祖武元皇帝受天明命掃遼季荒
茀成師以出至于大江浩浩洪流不舟而濟雖穆滿渡
江而黿梁光武濟河而水冰自今觀之無足言矣執徐
之歲四月孟夏朕時邁舊邦臨江永歎仰藝祖之開基
嘉江神之効靈至止上都議所以尊崇之典蓋古者五
嶽視三公四瀆視諸侯至有唐以來遂享帝王之尊稱
非直後世彌文而崇徳報功理亦有當然者矧兹江源
出於長白經營帝鄉實相興運非錫以上公之號則無
以昭答神休今遣某官某持節備物冊命神為興國應
聖公申命有司歲時奉祀於戯嚴廟貌正封爵禮亦至
矣惟神其衍靈長之徳用輔我國家彌億年神亦享廟
食於無窮豈不休哉　嘉蔭侯大定二十五年勅封上
京護國林神為護國嘉蔭侯毳冕七旒服五章圭同信
圭遣使詣廟以三獻禮祭告其祝文曰蔚彼長林實壯
天邑廣袤百里惟神主之廟貌有嚴侯封是享歆時蠲
潔相厥滋榮是後遇月七日上京幕官一員行香著為
令　盧溝河神大定十九年有司言盧溝河水勢泛決
嚙民田乞官為封冊神號禮官以祀典所不載難之已
而特封安平侯建廟二十七年奉㫖每歲委本縣長官
春秋致祭如令　昭應順濟聖后大定十七年都水監
言陽武上埽黄河神聖后廟宜依唐仲春祭五龍祠故
事二十七年春正月尚書省言鄭州河陰縣聖后廟前
代河水為患屢禱有應嘗加封號廟額今因禱祈河遂
安流乞加褒贈上從其請特加號曰昭應順濟聖后廟
曰靈徳善利之廟每歲委本縣長官春秋致祭如令
鎭安公舊名旺國崖太祖伐遼嘗駐蹕於此大定八年
五月更名靜寧山後建廟明昌六年八月以冕服玉冊
冊山神為鎭安公冊文曰皇帝若曰古之名山咸在祀
典軒皇之世神靈所奉者七千虞氏之時望秩每及於
五載蓋惟有益於國是以必報其功逮乎後王申以徽
冊至于嶽鎭之外亦或封爵之加故太白有神應之稱
而終南有廣惠之號禮由義起事與時偕載籍所傳于
今猶監朕修和有夏咸秩無文眷兹靜寧秀峙朔野緼
澤布氣幽贊乎坤元導風出雲協符乎乾造一方之表
萬物所瞻南直都畿北維障徼連延廣厚寳藏攸興盤
固高明謻宮斯奠昔有遼嘗恃以富國迄大定更為之
錫名洪惟世宗功昭列聖亦越顯考德利生民爰即歲
時駕言臨幸兵革不試遠人輯寧雨暘常調品彚蕃廡
此上帝無疆之貺亦英靈有相之符比即輿情載修故
事顧先皇帝駐蹕之地揖累世承平之風迓續遺休式
甄神佑肆象德以畀號仍班台而闡儀宇像一新采章
具舉今遣使某副某持節備物冊命神為鎭安公仍勅
歲時奉祀於戯容典焜燿精明感通惟永億年翊我昌
運神其受職豈不偉歟　瑞聖公即瑪達格山也章宗
生於此世宗愛此山勢衍氣清故命章宗名之後更名
瑚圖哩巴山建廟明昌四年八月以冕服玉冊封山神
為瑞聖公建廟命撫州有司春秋二仲擇日致祭為常
冊文曰皇帝若曰國家之興命厯攸屬天地元化惟時
合符山川百神無不受職粹精薦瑞明聖繼生著丕應
於殊禎啓昌期於幽贊裒對信猶之典咸修望秩之文
嘉乃名山奠兹勝地下綿乾分上直樞輝盤析木之津
達中原之氣廓除氛祲函毓泰和仰惟光烈昭垂徽音
如在即高明而清暑克靜夀以安仁周廬安寧厚澤浹
治朕祗循祖武順講時巡感美號以興懐佩聖謨而介
福言念誕彌之初度抑由翊衞之効靈然猶祀秩無章
神居不屋非所以盡報功崇德之義副追始樂原之心
爰飾名稱載新祠宇勒忱辭於貞琰涓良日於元龜彰
服采以辨威潔庪縣而致祭闡揚茂實敷繹多儀今遣
使某副某持節備物冊命神為瑞聖公仍勅有司歲時
奉祀於戲尚其聰明歆此誠意孚休惟永亦莫不寧
貞獻郡王廟明昌五年正月陳言者謂頁嚕古紳二賢
創置女直文字乞各封贈名爵建立祠廟令女直漢人
諸生隨拜孔子之後拜之有司謂頁嚕難以致祭若金
源郡貞獻王古紳則既以配享太廟矣亦難特立廟也
有㫖令再議之禮官言前代無創製文字入孔子廟故
事如於廟後或左右置祠令諸儒就拜亦無害也尚書
省謂若如此恐不副國家厚功臣之意遂詔令依蒼頡
立廟于盩厔例官為立廟于上京納爾琿莊委本路官
一員與本千户春秋致祭所用諸物從宜給之
祈禜大定四年五月不雨命禮部尚書王競祈雨北嶽
以定州長貳官充亞終獻又卜日於都門北郊望祀嶽
鎭海瀆有司行事禮用酒脯醢後七日不雨祈太社太
稷又七日祈宗廟不雨仍從嶽鎭海瀆如初祈其設神
座實樽罍如常儀其樽罍用瓢齊擇甘瓠去抵以為樽
祝版惟五岳宗廟社稷御署餘則否後十日不雨乃徙
市禁屠殺斷繖扇造土龍以祈雨足則報祀送龍水中
十七年夏六月京畿久雨遵祈雨儀命諸寺觀啓道塲
祈禱
拜天金因遼舊俗以重五中元重九日行拜天之禮重
五於鞠塲中元於内殿重九於都城外其制刳木為盤
如舟狀赤為質畫雲鶴文為架高五六尺置盤其上薦
食物其中聚宗族拜之若至尊則於常武殿築臺為拜
天所重五日質明陳設畢百官班俟於毬塲樂亭南皇
帝靴袍乘輦宣徽使前導自毬塲南門入至拜天臺降
輦至褥位皇太子以下百官皆詣褥位宣徽贊拜皇帝
再拜上香又再拜排食抛盞畢又再拜飲福酒跪飲畢
又再拜百官陪拜引皇太子以下先出皆如前導引皇
帝囘輦至幄次更衣行射柳擊毬之戲亦遼俗也金因
尚之凡重五日拜天禮畢挿柳毬塲為兩行當射者以
尊卑序各以帕識其枝去地約數寸削其皮而白之先
以一人馳馬前導後馳馬以無羽橫鏃箭射之既斷柳
又以手接而馳去者為上斷而不能接去者次之或斷
其青處及中而不能斷與不能中者為負每射必伐鼓
以助其氣已而擊毬各乘所常習馬持鞠杖杖長數尺
其端如偃月分其衆為兩隊共爭擊一毬先於毬塲南
立雙桓置板下開一孔為門而加網為囊能奪得鞠擊
入網囊者為勝或曰兩端對立二門互相排擊各以出
門為勝毬狀小如拳以輕韌木枵其中而朱之皆所以
習蹺㨗也既畢賜宴歲以為常
本國拜儀金之拜制先袖手微俯身稍復却跪左膝左
右揺肘若舞蹈狀凡跪揺袖下拂膝上則至左右肩者
凡四如此者四跪復以手按右膝單跪左膝而成禮國
言揺手而拜謂之禪珠喇承安五年五月上諭有司曰
女直漢人拜數可以相從者酌中議之禮官奏曰周官
九拜一曰稽首拜中至重臣拜君之禮也乞自今凡公
服則用漢拜若便服則各用本俗之拜主事陳松曰本
朝拜禮其來久矣乃便服之拜也可令公服則朝拜便
服則從本朝拜平章政事張萬公謂拜禮各便所習不
須改也司空完顔襄曰今諸人衽髪皆從本朝之制宜
從本朝拜禮松言是也上乃命公裳則朝拜諸色人便
服則皆用本朝拜
　
　
　
　
　
　金史卷三十五
