
　大事記續編卷六　　　　　明　王禕　撰
漢孝哀皇帝元壽二年春正月匈奴單于烏孫大昆彌
來朝(通/鑑)三月壬辰晦日有食之(以天文/志修)夏五月正三公
官董賢為大司馬孔光為大司徒彭宣為大司空封長
平侯(以本/紀修)
　解題曰哀帝始以大司馬居大司徒之上自是遂為
　故事故後漢百官志先太尉而後司徒徐防之徒由
　司徒而為太尉
六月戊午帝崩於未央宫(本/紀)
　解題曰蘇轍曰哀帝在國好禮節儉知成帝權奪於
　王氏及即位収攬威柄朝廷竦然而傅太后僣竊名
　號復寵任幸臣雖欲貶損王氏而身既失德朝無重
　臣所以資之者多矣詩曰無競維人四方其訓之有
　覺德行四國順之二者帝皆失之其若王氏何哉
太皇太后之未央宫収璽綬詔尚書發兵符節百官奏
事中黄門期門兵皆属王莽董賢自殺庚申莽為大司
馬領尚書事(紀傳稽/古録)
　解題曰太后遣使者馳召莽詔尚書諸發兵符節百
　官奏事中黄門期門兵皆属莽總政機収兵權也按
　後漢王閎傳哀帝臨崩以璽綬付董賢曰無妄以予
　人時國無嗣立内外悚懼閎白元后請奪之即帶劍
　至宣德殿後闥舉手叱賢曰宫車晏駕國嗣未立公
　受恩深重當俯伏號泣何事以持璽綬以待禍至耶
　賢知閎必死不敢拒之乃跪授璽綬閎馳上后朝廷
　壯之其事班固不載餘見通鑑(百官表尚書符節令/中黄門皆属少府期)
　(門兵属光禄勲三輔黄圖未/央宫有宣德殿闥宫中門也)
秋七月遣車騎將軍安陽侯王舜等迎元帝孫中山王
衎(以傳/紀修)貶皇太后為孝成皇后徙孝哀皇后於北宫(以/本)
(紀/修)貶傅太后為定陶恭王母丁太后為丁姬(以列/傳修)何武
及左將軍公孫禄免孔鄉侯傅晏等徙合浦遣武及王
立就國八月廢孝成皇后孝哀皇后為庶人皆自殺(以/列)
(傳/修)彭宣免就國(以列/傳修)戊午右將軍王崇為大司空封扶
平侯(以列/傳修)九月辛酉中山王即皇帝位謁高廟年九歳
太皇太后臨朝稱制王莽秉政百官總已以聽(以本/紀修)孔
光為帝太傅位四輔右將軍馬宫為大司徒封扶德侯
(以列/傳修)冬十月壬寅葬義陵上諡曰孝哀皇帝(以史/記修)
漢孝平皇帝元始元年春正月益州塞外蠻夷獻白雉
羣臣言王莽功德比周公宜賜號安漢公賜民爵三月
丙辰孔光為太師王舜為太保左將軍甄豐為少傅封
廣陽侯居四輔奉車都尉甄邯封承陽侯莽為太傅幹
四輔之事號曰安漢公(以列傳/通鑑修)
　解題曰葉適曰王莽秉政纔四月而簒事已成盖承
　諸父之舊内外無非王氏之人故速㨗如此事見通
　鑑
立故東平王雲太子開明為王故桃鄉頃侯子成都為
中山王封宣帝耳孫信等三十六人為列侯賜太僕王
惲等二十五人爵關内侯置羲和官(以本紀百/官表修)公卿奏
言太皇太后不宜親小事乃下詔令安漢公莽四輔平
决州牧二千石茂才吏(以列/傳修)夏五月丁巳朔日有食之
(本/紀)六月拜帝母衞姬為中山孝王后賜帝舅衞寳衞𤣥
爵關内侯封周公後公子寛為褒魯侯孔子後孔均為
褒成侯(以本紀恩/澤侯表修)追諡孔子為褒成宣尼公(本/紀)
　解題曰魏了翁曰古者弟子之於師子孫之於祖父
　尊之而無以加也則稱字以别之字之至貴漢初猶
　然而新莽不知仲尼之為尊也妄為作諡然宣尼之
　云未嘗削其字也至追崇之典代増則以絫諡為重
　加封為貴矣
漢孝平皇帝元始二年春黄支國獻犀牛(本/紀)越嶲郡上
黄龍游江中孔光等稱安漢公莽功德比周公大司農
孫寳斥之坐免官(列/傳)
　解題曰吕祖謙曰使平帝廷臣皆如寳則漢何自而
　亡事見通鑑
三月癸酉王崇謝病免夏四月丁酉甄豐為大司空右
將軍孫建為左將軍光禄勲甄邯為右將軍(以吕祖謙/標目修)
紹封宗室及功臣後為王侯者百餘人(朱熹通/鑑綱目)郡國大
旱蝗安漢公莽四輔三公卿大夫吏民皆獻田宅以口
賦貧民(本/紀)光禄大夫龔勝大中大夫邴漢謝病歸(以列/傳修)
　解題曰策曰惟元始二年六月庚寅光禄大夫大中
　大夫耆艾二人以老病罷太皇太后使謁者僕射策
　詔之賜帛及行道舎宿歳時羊酒衣衾皆如韓福故
　事餘見通鑑
秋九月戊申晦日有食之(本/紀)使謁者大司馬掾四十四
人持節行邉兵(本/紀)頒四條於匈奴(以列/傳修)
漢孝平皇帝元始三年夏安漢公莽奏定車服制度吏
民飬生送終嫁娶奴婢田宅器械之品郡國縣鄉立學
校庠序置經師(以本/紀修)安漢公莽子宇與帝外氏衞氏有
謀宇下獄死盡滅衞氏支属殺章敬長公主紅陽侯王
立平阿侯王仁汜鄉侯何武鮑宣等數百人(以紀/傳修)
　解題曰自寒浞之後以人臣而簒天子之位自莽始
　也後世易代往往皆師莽之所為莽誅除異已者曹
　操殺孔融司馬氏殺夏侯𤣥嵇康劉裕殺謝混劉藩
　至白馬而其禍極矣事見通鑑
漢孝平皇帝元始四年春正月郊祀高祖以配天宗祀
孝文以配上帝(本/紀)改殷紹嘉公曰宋公周承休公曰鄭
公(本/紀)三月丁未立安漢公莽女王氏為皇后(以本/紀修)
　解題曰班固賛外戚曰易著吉凶而言謙盈之效天
　地鬼神至於人道靡不同之夫女寵之興繇至㣲而
　體至尊窮富貴而不以功此固道家所謂禍福之宗
　也自漢興終於孝平外戚後庭色寵著聞二十有餘
　人然其保位全家者唯文景武帝太后及卭成后四
　人而已至如史良娣王悼后許恭哀后身皆夭折不
　辜而家依託舊恩不敢縱恣是以能全其餘大者夷
　滅小者放流嗚呼鑒兹行事變亦備矣吕祖謙曰班
　固論外戚之成敗深切著明然謂許史不敢縱恣亦
　誣矣殺蕭望之盖寛饒皆是物也縱恣有大於此者
　乎餘見通鑑
遣太僕王惲等八人行天下觀風俗(以通/鑑修)夏四月甲子
皇后見高廟加安漢公莽號宰衡賜莽母號功顯君子
二人為列侯(以紀/傳修)
　解題曰莽内媚事旁側長御以下賂遺以千萬数白
　尊太后姊妹為君皆食湯沐邑日夜共譽莽又知太
　后婦人厭居深宫中莽欲虞樂以市其權廼令太后
　四時車駕廵狩四郊所至属縣輙施恩惠賜民錢帛
　牛酒歳以為常夫行媚於内而施賂於外愚弄其民
　而虞羿於田樹之詐慝以取其國家此寒浞之所以
　簒夏也莽不學寒浞而事與之合豈凡簒弑者固同
　一術耶餘見通鑑
孔光辭位詔毋朝十日一入省中(以列/傳修)秋立明堂辟雍
靈臺築學舎萬區立樂經益博士員徴天下通經異能
之士(以紀/傳修)
　解題曰應劭曰明堂所以正四時出教化明堂上圓
　下方八窻四達布政之宫在國之陽八窻法八風四
　達法四時九室法九州十二重法十二月三十六戸
　法三十六雨七十二牖法七十二風孝經曰宗祀文
　王於明堂以配上帝黄帝曰合宫有虞曰總章殷曰
　陽館周曰明堂辟雍者象璧圜雍言以水象教化流
　行胡寅曰明堂辟雍靈臺雜見於詩禮孝經孟子其
　制作之詳不可聞然以理考之王者嚮明而治古之
　堂今之殿也故孝經以為宗祀之所孟子以為王政
　之堂然則是天子之外朝猶後世大朝㑹之正衙也
　若吕不韋青陽總章之制劉歆世室重屋之說豈可
　盡信乎靈臺據詩與孟子而言亦燕游之所耳若辟
　雍則未有明言其義者獨詩言於樂辟雍又曰鎬京
　辟雍而已夫辟君也雍和也言人君有和德而天地
　之和應之天下之心服之也此二詩者亦言與民同
　樂建立都邑之事而己未遽及學校之政也況其上
　章又有皇王維辟之云哉王制記天子諸侯之學始
　有辟雍泮宫之名不知何所本而云泮水之詩亦未
　有以見其為學校者獨取匪怒伊教之句以為證則
　末矣
徴能治河者(以通/鑑修)
　解題曰莽徴能治河者以百數長水校尉關並言河
　決率常於平原東郡左右其地形下而土䟽惡聞禹
　治河時本空此地以為水秦漢以來河決曹衞之域
　其南北不過百八十里者可空此地勿以為官亭民
　室大司馬史張戎言水性就下行疾則自刮除成空
　而稍深河水重濁號為一石水而六斗泥民皆引水
　溉田故使河流遲貯淤而稍淺水暴至溢決而隄塞
　之稍益高於平地猶築垣而居水也可各順從其性
　毋復灌溉則水道自利矣御史韓牧以為可畧於禹
　九河處穿之縱不能為九但為四五宜有益大司空
　掾王横言河入勃海地高於韓牧所欲穿處往天嘗
　連雨東北風海水溢西南出九河之地已為海所漸
　矣禹之行河水本從西山下東北去周譜定王五年
　河徙則今所行非禹之所穿也又秦攻魏決河灌其
　都決處遂大不可復補宜郤徙完平處更開空使縁
　西山足乘髙地而東北入海莽時但崇空語無施行
　者陳瓘曰並戎二䇿至今猶可施行也餘見通鑑
尊孝宣廟為中宗孝元廟為高宗(本/紀)分天下為十二州
冬置西海郡(本/紀)
　解題曰西海今肅州之地後為吐谷渾都餘見隋大
　業五年解題
梁王立徙漢中自殺(以本/紀修)分京師置前輝光後承烈二
郡更公卿大夫元士官名位次及十二州名分界(以本/紀修)
大風吹長安城東門瓦屋(以五行/志修)
漢孝平皇帝元始五年春正月祫祭明堂諸侯王列侯
宗室子徴助祭益戸賜爵秩金帛補吏有差(以本/紀修)復南
北郊三十餘年間天地之祠凡五徙(以紀/志修)
　解題曰元帝好儒貢禹韋𤣥成匡衡等相繼為公卿
　禹建言漢家宗廟祭祀多不應古禮上是其言成帝
　即位丞相衡御史大夫譚奏言帝王之事莫大乎承
　天之序承天之序莫重於郊祀故祭天於南郊就陽
　之義也瘞地於北郊即隂之象也天之於天子也因
　其所都而各饗焉往者孝武皇帝居甘泉宫即於雲
　陽立泰畤祭於宫南今常幸長安郊見皇天反北之
　泰隂祠后土反東之少陽事與古殊制宜可徙置長
　安願與羣臣議定大司馬車騎將軍許嘉等八人以
　為宜如故右將軍王商博士師丹議郎翟方進等五
　十人以為宜違俗復古天子從之建始元年始於長
　安定南北郊衡又言泰畤紫壇有文章采鏤黼黻之
　飾及玉女樂石壇仙人瘞鸞路騂駒寓龍馬之属宜
　皆勿修又雍鄜宻上下畤本秦所立及北畤未定時
　所立不宜復修及陳寳祠由是皆罷明年衡譚復條
　奏郡國候神方士使者所祠凡六百八十三所其二
　百八所應禮其餘四百七十五所不應禮請皆罷奏
　可又罷高祖所立梁晉秦荆巫及孝文渭陽孝武泰
　一孝宣泰山蓬山之属明年衡坐事免官爵又初罷
　甘泉畤作南郊日大風壊甘泉竹宫折㧞畤中樹木
　十圍以上百餘天子異之以問劉向對曰家人尚不
　欲絶種祠況於國之神寳舊畤且甘泉汾隂及雍五
　畤始立皆有神祗感應然後營之及陳寳祠至今七
　百餘歳矣古今異制經無明文至尊至重難以疑説
　正也前納貢禹之議後人相因易大傳曰誣神者殃
　及三世恐其咎不獨止禹等上意恨之(向謂經無明/文難以疑正)
　(尚不違經義至謂家人種祠與誣/神者殃及三世則不經之甚矣)後上以無繼嗣永
　始三年遂復甘泉泰畤汾隂后土及雍五畤陳寳祠
　天子復親郊禮又復長安郡國祠著明者且半帝末
　年頗好鬼神故多上書言祭祀方術者谷永說上曰
　臣聞明於天地之性不可惑以神怪知萬物之情不
　可㒺以非類諸背仁義之正道不遵五經之法言而
　盛稱竒恠鬼神及言世有仙人服食不經之藥皆姦
　人惑衆挾左道懐詐偽以欺罔世主惟陛下距絶此
　類毋令姦人有以窺朝者上善其言(楊時曰人情狃/於禍福而易動)
　(鬼神隱於無形而難知以易動之情稽難/知之理而欲正百年之謬宜乎其難矣)綏和二年
　成帝崩皇太后詔復南北郊長安如故哀帝即位寢
　疾盡復前世所嘗具神祠官凡七百餘所一歳三萬
　七千祠建平三年復泰畤后土祠如故逮平帝元始
　五年安漢公王莽奏言與太師孔光等六十七人議
　宜如丞相衡等議復長安南北郊莽又頗改其祭祀
　曰周官天地之祀樂有合有别其合樂曰以六律六
　鍾五聲八音六舞大合樂祀天神祭地祗祀四望祭
　山川享先妣先祖凡六樂奏六歌而天地神祗之物
　皆至其别樂曰冬日至於地上之圜丘奏樂六變則
　天神皆降夏日至於澤中之方丘奏樂八變則地祗
　皆出隂陽之别於日冬夏至其㑹也以孟春正月上
　辛若丁天子親合祀天地於南郊以高帝高后配以
　日冬至使有司奉祠南郊高帝配而望羣陽日夏至
　使有司奉祭北郊高后配而望羣隂奏可三十餘年
　之間天地之祠五徙焉
郡國置宗師(以本/紀修)夏四月乙未孔光薨以馬宫為太師
(以列/傳修)吏民上書薦安漢公莽者前後四十八萬七千餘
人五月策莽以九錫(以列/傳修)
　解題曰此權臣受九錫之始也韓詩外傳曰諸侯有
　德天子錫之一錫輿馬再錫衣服三錫樂則四錫朱
　戸五錫納陛六錫虎賁七錫弓矢八錫鈇鉞九錫秬
　鬯事見通鑑
封羲和劉歆等十二人為列侯(以本/紀修)琅邪太守公孫閎
言災異誅(以列/傳修)閏月發定陶恭王母及丁姬冢取其璽
綬壊恭王廟(以列/傳修)
　解題曰時有燕數千銜土投丁姬穿中哀帝尊寵丁
　傅踰禮過制固當裁定然莽以私意為之遂至逆天
　理而失人心燕之銜土甚類臨江王志壹之動氣也
　餘見通鑑
封師丹為義陽侯㝷卒(以列/傳修)秋八月壬午馬宫免(列/傳)泉
陵侯劉慶上書請安漢公莽居攝(以列/傳修)冬十一月高帝
原廟災十二月丙午安漢公莽弑帝葬康陵上謚曰孝
平皇帝令天下吏六百石以上皆服喪三年(以紀/傳修)
　解題曰班固曰孝平之世政自莽出褒善顯功以自
　尊盛觀其文辭方外百蠻無思不服休徴嘉應頌聲
　並作至乎變異見於上民怨於下莽亦不能文也
尊孝成廟曰統宗孝平廟曰元宗(以列/傳修)長樂少府平晏
為大司徒(以列/傳修)
　解題曰班固曰自孝武興學公孫𢎞以儒相其後蔡
　義韋賢𤣥成匡衡張禹翟方進孔光平當馬宫及當
　子晏咸以儒宗居宰相位服儒衣冠先生語其醖藉
　可也然皆持禄保位被阿䛕之譏彼以古人之迹見
　繩烏能勝其任乎
前煇光謝囂奏武功得白石丹書告安漢公莽為皇帝
王舜請令莽稱攝太皇太后許之詔徴宣帝𤣥孫又詔
莽居攝踐阼(以列/傳修)
漢孺子嬰居攝元年春正月莽祀南郊迎春東郊(以列/傳修)
三月己丑立宣帝𤣥孫嬰為皇太子年二歳尊皇后曰
皇太后以王舜為太傅左輔甄豐為太阿右拂甄邯為
太保後承又置四少(以列/傳修)夏四月安衆侯劉崇起兵討
莽不克死之(朱熹/綱目)五月甲辰太皇太后詔莽朝見稱假
皇帝(以列/傳修)冬十月丙辰朔日有食之(列/傳)是歳西羗攻西
海郡(以列/傳修)
漢孺子嬰居攝二年夏五月更造錯刀契刀大錢與五
銖錢並行(列/傳)秋九月東郡太守翟義起兵討莽立嚴鄉
侯劉信為天子義自號大司馬柱天大將軍莽以輕車
將軍孫建等七人為將軍擊義遣三將軍屯諸關塞三
輔趙朋霍鴻等起兵應義莽以王級閻遷為將軍擊朋
等冬十月莽作大誥以諭天下諸將至陳留菑與義戰
破之十二月圍義圉城殺義信亡走(以列/傳修)
漢孺子嬰初始元年春地震(以列/傳修)虎牙將軍王邑等還
引兵西趙朋等皆滅(以列/傳修)封將帥有功者三百九十五
人為侯伯子男(以列/傳修)莽封子褒新侯安都堂侯臨為公
(以列/傳修)秋九月莽母功顯君死(以列/傳修)冬十一月莽奏太皇
太后請毋言攝改元(以列/傳修)梓潼哀章為金匱以獻戊辰
莽受於高廟即天子位國號新改正朔易服色以十二
月癸酉朔為元年朔更太皇太后號為新室文母太皇
太后(以列/傳修)
　解題曰班彪曰三代以來王公失世稀不以女寵及
　王莽之興由孝元后歴漢四世為天下母饗國六十
　餘載羣弟世權更持國柄五將十侯卒成新都位號
　已移於天下而元后卷卷猶握一璽不欲以授莽悲
　夫事見通鑑
新莽始建國元年
　解題曰張衡條上班固所叙與典籍不合者以為王
　莽本傳但應載簒事而已至於編年月紀災祥宜為
　元后本紀厥後沈既濟以唐武后紀併之中宗蓋本
　於此今據通鑑以莽年接漢統書之從其實也宋庠
　紀年通譜其正月乃前年之十二月用商正建丑之
　月耳
春莽立妻王氏為皇后子臨為皇太子安為新嘉辟封
子宇子六人為公廢孺子為定安公孝平皇后為定安
太后(以列/傳修)按金匱封拜四輔三公四將(以列/傳修)更諸官名
降漢諸王為公侯為子(列/傳)立祖廟五親廟四以漢高廟
為文祖廟立漢廟於定安國其園寢廟在京師者勿罷
(以列/傳修)禁剛卯刀錢更作小錢與大錢五並行禁民不得
挾銅炭(以列/傳修)夏四月徐鄉侯劉快起兵討莽不克死之
(朱熹/綱目)名天下田曰王田奴婢曰私属不得賣買(以列/傳修)秋
遣五威將王竒等十二人班符命於天下授新印綬(列/傳)
貶勾町王西域王為侯更匈奴單于印(列/傳)冬靁桐華(以/列)
(傳/修)遣諫大夫五十人分鑄錢於郡國(列/傳)是歳真定常山
大雨雹(以列/傳修)
新莽始建國二年春二月廢漢諸公為民(列/傳)立五均司
市錢府官𣙜酤賣鹽鐡器鑄錢禁民不得挾弩鎧(以列/傳食)
(貨志/修)
　解題曰劉歆言周有泉府之官収不讎與欲得(顔師/古曰)
　(讎讀/曰售)即易所謂理財正辭禁民為非者也莽乃下詔
　曰夫周禮有賖貸樂語有五均(鄧展曰樂語樂元語/河間獻王所傳道五)
　(均事臣瓉曰其文曰天子取諸侯之士以立五均則/市無二賈四民常均彊者不得困弱富者不得要貧)
　(則公家有餘恩/及小人民矣)傳記各有斡焉今開賖貸張五均設
　諸斡者所以齊衆庶抑并兼也遂於長安及五都(洛/陽)
　(邯鄲臨淄/宛成都)立五均官皆置交易丞五人錢府丞一人
　工商皆采金銀連錫登龜取貝者(如淳曰/登進也)皆自占司
　市錢府(顔師古曰各以其所采取之/物自隱實於司市錢府也)又以周官稅民
　凡田不耕為不殖出三夫之稅城郭中宅不樹藝者
　為不毛出三夫之布民浮游無事出夫布一匹其有
　不能出布者冗作縣官衣食之諸取鳥獸魚鱉百蟲
　於山林水澤及畜牧者嬪婦桑蠶織紝紡績補縫工
　匠醫巫卜祝及他技商販賈人皆各自占所為於其
　在所之縣官除其本計其利十分之而以其一為貢
　敢不自占自占不以實者盡没入所采取而作縣官
　一歳諸司市常以四時中(顔師古曰/中讀作仲)實定所掌為物
　上中下之賈各自用為其市平衆民賣買五穀布帛
　絲緜之物周於民用而不售者均官考檢厥實用其
　本賈取之萬物昂貴過平一錢則以平賈賣與民低
　賤減平者聽民自相與市以防貴庾者民欲祭祀喪
　紀而無用者錢府以所入工商之貢但賖之(顔師古/曰但空)
　(也徒也言賖與/之不取息也)民或乏絶欲貸以治産業者均授之
　除其費計所得受息毋過歳什一(顔師古曰均謂各/依先後之次除其)
　(費謂衣食之費已用者也周官泉府掌以市之征布/歛市之不售貨之滯於民用者以其賣買之物掲而)
　(書之以待不時而買者賣者各從其抵都鄙從其主/國人郊人從有司然後予之凡賖者祭祀無過旬日)
　(喪紀無過三月凡民之貨者與其有司辨而授之以/國服為之息凡國之財用取具焉歳終則㑹其出入)
　(而納其餘鄭衆云假令其國出絲絮則以絲絮償其/國出絺葛則以絺葛償鄭𤣥謂以國服為之息以其)
　(於國服事之稅為息也於國事受園㕓之田而貸萬/泉者則朞出息五百王莽時民貸以治産業者但計)
　(贏所得受息无過歳什一賈公彦䟽曰萬泉五百計/當二十而取一若然近郊十一者萬泉朞出息一千)
　(逺郊二十而三者萬泉朞出息一千五百甸稍縣鄙/之民萬泉朞出息二千也王莽時則與周少異周時)
　(不計其贏所得多少據本徴利王莽時雖計本多少/為定及其徴科唯據所贏多少假令萬泉歳還贏萬)
　(泉徴一千贏五千徴五/百餘皆據利徴什一也)
匈奴擊車師戊巳校尉史陳良等殺校尉刁䕶降匈奴
(以列/傳修)冬十一月罷漢廟在京師者(以列/傳修)更號定安太后
為黄皇室主(以列/傳修)十二月雷(列/傳)更名匈奴單于曰降奴
服於遣將軍孫建等率甲卒三十萬人擊之須畢至同
出(以列/傳修)更作金銀龜貝錢布名寳貨㝷寢但行大小錢
(列/傳)更始將軍甄豐自殺殺豐子京兆大尹㝷東通靈將
五司大夫劉棻等數百人(以列/傳修)
　解題曰初甄豐劉秀王舜為王莽腹心安漢宰衡之
　號皆豐等所共謀而豐舜秀亦並富貴非復欲令莽
　居攝也莽意欲稱居攝豐等承順其意莽輙復封豐
　等子孫以報之豐等爵位已盛又實畏漢宗室天下
　豪傑而䟽逺欲進者並作符命莽遂據以即真豐子
　㝷作符命言黄皇室主為㝷之妻莽心疑大臣怨謗
　欲震威以懼下因是發怒収捕㝷豐自殺辭連秀子棻棻
　弟泳等連引黨親列侯死者數百人餘見通鑑吕祖謙曰
　三子成王莽居攝之勢而不欲莽之居攝荀彧致曹操九
　錫之功而不欲操之受九錫是猶培其根而惡其實也
是嵗起八風臺(以列/傳修)
新莽始建國三年匈奴入塞殺太守都尉諸将屯邉郡
未進兵将軍嚴尤請令先至者深入不聽民苦徴發盜賊
始起(以列/傳修)王舜死(列/傳)遣使者迎龔勝為太子師友祭酒
勝死之(列/傳)瀕河郡蝗(列/傳)河決魏郡(以列/傳修)
新莽始建國四年夏赤氣出東南竟天(以列/傳修)定五等國
邑以圖籍未定未授國邑王田私属得自買賣(以列/傳修)句
町殺牂柯大尹周歆高勾驪殺遼西大尹田譚(以列/傳修)
　解題曰漢地理志高勾驪𤣥莬郡縣也後漢列傳在
　遼東之東千里南與朝鮮濊貊東與沃沮北與扶餘
　接武帝滅朝鮮以為縣
新莽始建國五年春二月太皇太后王氏崩合葬渭陵
而溝絶之(以列/傳修)
　解題曰魯昭公之喪季孫使役如闞公氏將溝焉榮
　駕鵞曰生不能事死又離之以自旌也縱子忍之後
　必恥之乃止王莽之惡於是浮於季孫矣
冬十一月彗星出(以列/傳修)是歳烏孫大小昆彌遣使貢獻
焉耆殺都䕶但欽等(以列/傳修)除挾銅炭之禁(以列/傳修)改明年
元(以列/傳修)匈奴烏珠留單于死其弟咸立(以匈奴/傳修)
新莽天鳯元年
　解題曰宋庠紀年通譜疑有鳯凰之祥因以為號
春正月莽將都洛陽遣太傅平晏等先相宅(以列/傳修)三月
壬申晦日有食之(以列/傳修)夏四月隕霜殺草木(以列/傳修)六月
黄霧四塞(以列/傳修)秋七月大風㧞樹飛北闕直城門屋瓦
雨雹殺牛羊(以列/傳修)置卒正連率大尹州牧部監六鄉六
尉六隊六郊(以列/傳修)匈奴和親檻送陳良等燔殺之(列/傳)縁
邉大饑人相食(列/傳)益州蠻殺大尹程隆遣將軍馮茂擊
之(列/傳)復下金銀龜貝之貨作貨布貨泉罷小錢(以食貨/志修)
新莽天鳯二年春二月日中見星(以列/傳修)民訛言黄龍死
(以列/傳修)改匈奴單于曰恭奴善于(以匈奴/傳修)五原代郡盗賊
起(以列/傳修)邯鄲以北大雨水出(列/傳)
新莽天鳯三年春二月地震大雨雪關東尤甚竹栢或
枯(以列/傳修)夏五月庚寅朔始賦吏禄(以列/傳修)六月戊辰長平
舘岸崩壅涇水北行(以列/傳修)
　解題曰荀悅紀作長平觀如淳曰在池陽南上原之
　阪有長平觀去長安五十里顔師古曰在涇水南原
　今謂眭城坂(按徐錯方輿志長平觀在涇陽縣東/南九里長平坂在涇陽縣非一處也)
戊子晦日有食之(以列/傳修)秋大司馬陳茂免以將軍嚴尤
代之(以列/傳修)冬十月戊辰王路朱鳥門鳴(以列/傳修)馮茂擊句
町不克徴還下獄死復遣將軍亷丹擊之(以列/傳修)越嶲蠻
任貴殺太守自立為卭穀王(以列/傳修)是歳遣五威將王駿
等出西域焉耆襲殺之(以列/傳修)
新莽天鳯四年夏五月封保成師友祭酒唐林為建德
侯諫議祭酒紀逡為封德侯(以列/傳修)六月更授諸侯茅土
於明堂(以列/傳修)是歳臨淮琅邪及荆州緑林兵起(以通/鑑修)
　解題曰李賢曰緑林山在今荆州當陽縣東北
新莽天鳯五年春正月北軍南門災(以列/傳修)考吏致富者
収其財五分之四以助邉(以列/傳修)莽孫功崇公宗自殺(以/列)
(傳/修)是歳諸吏中散大夫楊雄卒(以列/傳修)
　解題曰雄字子雲蜀郡成都人也少時好學博覽無
　所不見為人簡易佚蕩黙而好深湛之思清静無為
　少耆欲不汲汲於富貴不戚戚於貧賤不脩亷隅以
　徼名當世顧嘗好辭賦為郎當成哀平間三世不徙
　官王莽簒位以久次轉為大夫莽既以符命自立欲
　絶其原而甄豐子㝷劉歆子棻復獻之莽誅豐父子
　投棻四裔時雄校書天禄閣上治獄事使者欲収雄
　雄從閣上自投下幾死莽聞之曰雄何故在此間使
　問其故廼劉棻嘗從雄學作竒字雄不知情詔勿問
　卒年七十一
琅邪樊崇兵起(以通/鑑修)
　解題曰崇起兵於莒同郡人逢安東海人徐宣謝禄
　各起兵合數萬人復引從崇餘見通鑑(莒琅邪國縣/東觀記崇安)
　(東莞人宣禄/東海臨沂人)
匈奴烏累單于死弟左賢王輿立(以匈奴/傳修)
新莽天鳯六年春亷丹擊益州不克徴還遣大司馬䕶
軍郭興等擊之(以列/傳修)匈奴㓂邉大募丁男及死罪囚吏
民奴為銳卒稅吏民訾三十取一公卿以下皆保飬軍
馬(以列/傳修)嚴尤免(以列/傳修)
　解題曰尤素有智略非莽攻伐四夷數諫不從及遣
　尤與亷丹誅單于而立須卜當尤固言匈奴可且以
　為後先憂山東盗賊莽大怒䇿免尤盖王莽伐匈奴
　而不憂盗賊與煬帝伐高麗而不憂盗賊其亡一耳
　餘見通鑑
復訾民三十稅一(以列/傳修)
新莽地皇元年春正月改元(以列/傳修)
　解題曰宋庠紀年通譜按莽傳莽見盗賊多乃令太
　史推三萬六千歳厯紀六歳一改元布告天下十二
　月改元地皇從厯紀也
令犯法者論斬毋須時(以列/傳修)二月壬申日正黒(以列/傳修)秋
七月大風毁王路堂(以列/傳修)立子安為新遷王臨為皇太
子㝷改為統義陽王(以列/傳修)九月起九廟(以列/傳修)大雨六十
餘日(以列/傳修)鉅鹿男子馬適求謀舉燕趙兵誅莽不克死
(以列/傳修)以予虞唐尊為太傅封平化侯(以列/傳修)是歳罷大小
錢更行貨布(以食貨志/列傳修)南郡江夏下江兵起(以列/傳修)
　解題曰續漢志南郡編縣有藍口聚即下江也
新莽地皇二年春莽妻王氏死諡孝睦皇后統義陽王
臨謀殺莽事覺自殺新遷王安死(以列/傳修)遣太師羲仲景
尚等擊青徐賊(以列/傳修)轉天下穀邉郡以擊匈奴(以列/傳修)
　解題曰程頥曰古有兵車載糗糧百人須二十五人
　然止在中國若深入則決無省力秦運海隅之粟以
　饋邉率三十鍾而致一石是二百倍一兵行一夫饋
　止可供七日耳且以三夫助一兵計之須十五日即
　回一日不回則一日食乏古人所以不得已而後用
　之也
秋隕霜殺菽關東大饑蝗(以列/傳修)毁漢高廟(以列/傳修)是歳南
郡秦豐兵起(以列/傳修)
　解題曰莽召問羣臣禽賊方畧皆曰此天囚行尸命
　在漏刻(秦使者之對二世虞世基之對煬帝皆謂鼠/竊狗盗無能為即此類也豐南郡改縣黎丘)
　(鄉人李賢曰黎丘故/城在襄州率道縣北)初四方皆以餓寒窮愁起為盗
　賊稍稍羣聚常思歳熟得歸鄉里衆雖萬數不敢畧
　有城邑諸長吏牧守皆自亂鬬中兵而死賊非敢欲
　殺之也而莽終不諭其故荆州牧發奔命二萬人討
　緑林賊賊帥迎擊大破牧軍鈎牧車屏泥刺殺其驂
　乘然終不敢殺牧大司馬士按章豫州為賊所獲賊
　送付縣餘見通鑑陳瓘曰莽之賊剥下民可謂極矣
　然民不以畧城邑為利而以去鄉里為重民之本心
　豈欲亂乎
新莽地皇三年春二月霸橋災(以列/傳修)樊崇等殺景尚(列/傳)
關東人相食(列/傳)夏四月遣太師王匡及亷丹討赤眉樊
崇遣大將軍孔仁納言大將軍嚴尤等擊新市平林兵
(以列/傳修)蝗飛蔽天流民入關者數十萬人(以列/傳修)赤眉殺亷
丹(以列/傳修)冬長沙王發六世孫縯及其弟秀起兵舂陵與
新市平林兵合攻㧞棘陽(以後漢/紀傳修)
　解題曰鄧晨娶秀姊元秀嘗與縯及晨俱之宛與蔡
　少公等讌語少公頗學圖䜟言劉秀當為天子或曰
　是國師公劉秀乎秀戯曰何用知非僕耶李通父守
　好星厯䜟記通素聞守說䜟云劉氏復興李氏為輔
　㑹秀避事在宛通遣從弟軼迎秀及相見共語移日
　因具言䜟文事(光武之信/䜟本於此)秀乃與通軼起於宛縯自
　發舂陵子弟合七八千人餘見通鑑李賢曰新市縣
　属江夏郡故城在今郢州富永縣東北平林在今隨
　州隨縣東北宛属南陽郡故城在今鄧州南陽縣舂
　陵本属零陵冷道縣元帝時以蔡陽白水鄉封舂陵
　侯故城在今棗陽縣西南棘陽縣属南陽郡古謝國
　在棘水之陽故城在今唐州湖陽縣西北
十一月有星孛於張(以列/傳修)劉縯與前隊大夫甄阜属正
梁丘賜等戰大敗還保棘陽(以後漢/本紀修)
　
　
　
　
　
　
　
　
　
　
　
　
　大事記續編卷六
