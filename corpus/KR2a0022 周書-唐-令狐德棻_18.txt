卷十八
　　唐　令　狐　德　棻　等　撰
　列𫝊第十
　　王羆(子慶遠/)　(孫述/)
　　王思政
王羆字熊羆京兆霸城人漢河南尹王遵之後世為州
郡著姓羆剛直木彊處物平當州郡敬憚之魏太和中
除殿中将軍先是南岐東益氐羌反叛王師戰不利乃
令羆領羽林五千鎮梁州討平諸賊還授右将軍西河
内史辭不拜時人謂之曰西河大邦俸禄殷厚何為致
辭羆曰京洛材木盡出西河朝貴營第宅者皆有求假
如其私辦即力所不堪若科發民間又違法憲以此辭
耳梁将曹義宗圍荆州勑羆與别将裴衍率兵赴救遂
與梁人戰大破之于時諸方鼎沸所在凋殘荆州新經
宼難尤藉慰撫以羆為荆州刺史進號撫軍将軍梁復
遣曹義宗衆數萬圍荆州堰水灌城不沒者數板時既
内外多虞未遑救援乃遺羆鐵劵云城全當授本州刺
史城中糧盡羆煮粥與将士均分而食之每出戰嘗不
擐甲胄大呼曰荆州城孝文皇帝所置天若不祐國家
使賊箭中王羆不爾王羆須破賊屢經戰陣亦不被傷
彌歴三年義宗方退進封霸城縣公尋遷車騎大将軍
涇州刺史未及之部屬太祖徴兵為勤王之舉請前驅
効命遂為大都督鎮華州魏孝武西遷拜驃騎大将軍
加侍中開府嘗修州城未畢梯在外齊神武遣韓軌司
馬子如從河東宵濟襲羆羆不之覺比曉軌衆已乘梯
入城羆尚卧未起聞閤外洶洶有聲便袒身露髻徒跣
持一白挺大呼而出敵見之驚逐至東門左右稍集合
戰破之軌衆遂投城遁走時闗中大饑徴税民間榖食
以供軍費或隠匿者令遞相告多被篣棰以是人有逃
散唯羆信著於人莫有隠者得粟不少諸州而無怨讟
沙苑之役齊神武士馬甚盛太祖以華州衝要遣使勞
羆令加守備羆語使人曰老羆當道臥貆子安得過太
祖聞而壯之及齊神武至城下謂羆曰何不早降羆乃
大呼曰此城是王羆冡生死在此欲死者来齊神武遂
不敢攻時茹茹渡河南宼候騎已至豳州朝廷慮其深
入乃徴發士馬屯守京城塹諸街巷以備侵軼左僕射
周惠達召羆議之羆不應命謂其使曰若茹茹至渭北
者王羆率鄉里自破之不煩國家兵馬何為天子城中
遂作如此驚動由周家小兒恇怯致此羆輕侮權勢守
正不回皆此類也未㡬還鎮河東羆性儉率不事邉幅
嘗有臺使羆為其設食使乃裂其薄餅縁羆曰耕種收
穫其功已深舂爨造成用力不少乃爾選擇當是未饑
命左右撤去之使者愕然大慙又有客與羆食𤓰侵膚
稍厚羆意嫌之及𤓰皮落地乃引手就地取而食之客
甚有愧色性又嚴急嘗有吏挟私陳事者羆不暇命捶
扑乃手自取鞾履持以撃之毎至享㑹親自秤量酒肉
分給将士時人尚其均平嗤其鄙碎大統七年卒於鎮
贈太尉
子慶遠弱冠以功臣子拜直閤將軍先羆卒孫述嗣
述字長述少聰敏有識度年八歳太祖見而竒之曰王
公有此孫足為不朽即以為鎮逺將軍拜太子舍人以
祖憂去職述幼喪父為羆所鞠養及居喪深合禮度于
時東西交争金革方始羣官遭喪者卒哭之後皆起令
視事述請終禮制辭理懇切太祖令中使就視知其哀
毁乃特許之喪畢襲爵扶風郡公累遷上大将軍
王思政字思政太原祁人容貎魁偉有籌䇿魏正光中
解褐員外散騎侍郎屬万俟醜奴宿勒明達等擾亂闗
右北海王顥率兵討之啓思政隨軍軍事所有謀議竝
與之參詳時魏孝武在藩素聞其名顥軍還乃引為賔
客遇之甚厚及登大位委以心膂遷安東将軍預定策
功封祁縣侯俄而齊神武濳有異圗帝以思政可任大
事拜中軍大将軍大都督總宿衞兵思政乃言於帝曰
高歡之心行路所共知矣洛陽四靣受敵非用武之地
闗中有崤函之固一人可禦萬夫且士馬精彊糧儲委
積進可以討除逆命退可以保據關河宇文夏州紏合
同盟願立功効若聞車駕西幸必當奔走奉迎藉天府
之資因已成之業一二年間習戰陣勸耕桑修舊京何
慮不克帝深然之及齊神武兵至河北帝乃西遷進爵
太原郡公大統之後思政雖被任委自以非相府之舊
毎不自安太祖曽在同州與羣公宴集出錦罽及雜綾
絹數段命諸将樗蒱取之物既盡太祖又解所服金帶
令諸人遍擲曰先得盧者即與之羣公将遍莫有得者
次至思政乃歛容跪而自誓曰王思政羇旅歸朝䝉
宰相國士之遇方願盡心効命上報知己若此誠有實
令宰相賜知者願擲即為盧若内懐不盡神靈亦當明
之使不作也便當殺身以謝所奉辭氣慷慨一坐盡驚
即㧞所佩刀横於膝上攬樗蒱拊髀擲之比太祖止之
已擲為盧矣徐乃拜而受自此之後太祖期寄更深轉
驃騎將軍令募精兵從獨孤信取洛陽仍共信鎮之及
河橋之戰思政下馬用長矟左右横撃一撃踏數人時
陷陣既深從者死盡思政被重創悶絶㑹日暮敵将收
軍思政久經軍旅每戰唯著破弊甲敵人疑非将帥故
免有帳下督雷五安於戰處哭求思政㑹其已蘓遂相
得乃割衣裹創扶思政上馬夜久方得還仍鎮𢎞農思
政以玉壁地在險要請築城即自營度移鎮之遷并州
刺史仍鎮玉壁八年東魏來寇思政守禦有備敵人書
夜攻圍卒不能克乃收軍還以全城功受驃騎大将軍
復命思政鎮𢎞農於是修城郭起樓櫓營田農積芻秣
凡可以守禦者皆具焉𢎞農之有備自思政始也十二
年加特進荆州刺史州境卑濕城壍多壊思政方命都
督藺小歡督工匠繕治之掘得黄金三十斤夜中宻送
之至旦思政召佐吏以金示之曰人臣不宜有私悉封
金送上太祖嘉之賜錢二十萬思政之去玉壁也太祖
命舉代已者思政乃進所部都督韋孝寛其後東魏來
宼孝寛卒能全城時論稱其知人十三年侯景叛東魏
擁兵梁鄭為東魏所攻景乃請援乞師當時未即應接
思政以為若不因機進取後悔無及即率荆州歩騎萬
餘從魯闗向陽翟思政入守潁川景引兵向豫州外稱
畧地乃宻遣送𣢾於梁思政分布諸軍據景七州十二
鎮太祖乃以所授景使持節太傅大将軍兼中書令河
南大行臺河南諸軍事囘授思政思政竝讓不受頻使
敦喻唯受河南諸軍事東魏太尉高嶽行臺慕容紹宗
儀同劉豐生等率歩騎十萬來攻潁川城内臥鼓偃旗
若無人者嶽恃其衆謂一戰可屠乃四面鼓噪而上思
政選城中驍勇開門出突嶽衆不敢當引軍亂退嶽知
不可卒攻乃多修營壘又隨地勢高處築土山以臨城
中飛梯火車晝夜攻之思政亦作火䂎因迅風便投之
土山又以火箭射之燒其攻具仍募勇士縋而出戰嶽
衆披靡其守土山人亦棄山而走齊文襄更益嶽兵堰
洧水以灌城城中水泉涌溢不可防止懸釡而炊糧力
俱竭慕容紹宗劉豐生及其将慕容永珍共乘樓船以
望城内令善射者俯射城中俄而大風暴起船乃飄至
城下城上人以長鈎牽船弓弩亂𤼵紹宗窮急投水而
死豐生浮向土山復中矢而斃生擒永珍思政謂之曰
僕之破亡在於晷漏誠知殺卿無益然人臣之節守之
以死乃流涕斬之并收紹宗等尸以禮埋瘞齊文襄聞
之乃率歩騎十一萬來攻自至堰下督勵士卒水壯城
北靣遂崩水便滿溢無措足之地思政知事不濟率左
右據土山謂之曰吾受國重任本望平難立功精誠無
感遂辱王命今力屈道窮計無所出唯當効死以謝朝
恩因仰天大哭左右皆號慟思政西向再拜便欲自刎
先是齊文襄告城中人曰有能生致王大将軍者封侯
重賞若大将軍身有損傷親近左右皆從大戮都督駱
訓謂思政曰公常語訓等但将我頭降非但得富貴亦
是活一城人今高相既有此言公豈不哀城中士卒也
固共止之不得引决齊文襄遣其常侍趙彦深就土山
執手申意引見文襄辭氣慷慨無撓屈之容文襄以其
忠於所事禮遇甚厚思政初入潁川士卒八千人城既
無外援亦無叛者思政常以勤王為務不營資産嘗被
賜園地思政出征後家人種桑果及還見而怒曰匈奴
未滅去病辭家況大賊未平何事産業命左右拔而棄
之故身陷之後家無畜積及齊受禪以為都官尚書子
秉
史臣曰王羆剛峭有餘𢎞雅未足情安儉率志在公平
既而奮節危城抗辭勍敵梁人為之退舍高氏不敢加
兵以此見稱信非虗述不隕門風亦足稱也王思政驅
馳有事之秋慷慨功名之際及乎䇿名霸府作鎮潁川
設縈帶之險修守禦之術以一城之衆抗傾國之師率
疲乏之兵當勁勇之卒猶能亟摧大敵屢建竒功忠節
冠於本朝義聲動於隣聼雖運窮事蹙城陷身囚壯志
高風亦足奮於百世矣
　
　周書卷十八
　周書卷十八考證
王羆𫝊乃令羆領羽林五千鎭梁州○北史作乃拜羆
　冠軍將軍鎭梁州
持一白挺大呼而出○北史此句下即載老羆當道臥
　貉子那得過二語下方載敵見驚退逐至東門文帝
　聞而壯之與此不同又通鑑從周書不從北史北史
　以兩事合為一事訛也
貆子安得過○貆北史通鑑俱作貉胡三省通鑑注云
　貉子曰貆(臣文淳/)按貉子曰貆貆未可以言貉也
齊神武遂不敢攻○此句下北史有後移鎭河東語本
　𫝊失載(臣文淳/)按下有未㡬還鎭河東句其為遺脱
　無疑王羆一𫝊以北史較之脱訛甚多但無善本可
　考姑存其舊
子慶遠○不當另自為傳當依北史叙於羆傳之末
王思政𫝊太原祁人○北史此句下有漢司徒允之後
　也七字
子秉○北史作子康
　
　
　
　
　
　
　
　
　
　
　
　
　
　
　周書卷十八考證
