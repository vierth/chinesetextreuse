
　竹書統箋卷十一
　　　　　　　　　　翰林院檢討徐文靖撰
匡王(名班○箋按周本紀頃/王六年崩子匡王班立)
元年己酉(箋按春秋魯文/公十五年也)
六年晉靈公為趙穿所殺(箋按左傳宣二年秋九月乙/丑趙穿攻靈公于桃園宣子)
　(未出山而復太史書曰趙盾弑其君以示于朝宣子/曰不然對曰子為正卿亡不越竟反不討賊非子而)
　(誰杜注穿趙盾之從父昆/弟子乙丑九月二十七日)
趙盾使穿迎公子黑臋于周立之(箋按僖公二十三年/傳狄人伐廧咎如獲)
　(其二女叔隗季隗納諸公子公子取季隗以叔隗妻/趙衰生盾杜注盾趙宣子又宣公二年傳宣子使趙)
　(穿迎公子黑臋于周而立之林氏曰黑臋晉/文公子晉世家云迎㐮公弟黑臋于周也)
王陟(箋按春秋宣二年冬十月乙亥天王崩舊本竹書/以趙穿弑靈公係王陟之下今依春秋傳冬不當)
　(在秋前也/故改正之)
定王(名瑜○箋按周本紀匡王/六年崩弟瑜立是為定王)
元年己夘(晉成公元年乙/箋按已當作)
六年晉成公與狄伐秦獲秦諜殺之綘市六日而蘇(箋/按)
　(左傳宣八年春白狄及晉平夏㑹晉伐秦晉人獲秦/諜殺諸綘市六日而蘇晉世家成公六年伐秦擄秦)
　(將赤索隐曰赤即斥謂斥堠之人宣八年傳晉伐秦/獲秦諜殺諸綘市葢彼諜即此赤也晉成公六年與)
　(魯宣八年正/同故知然也)
七年晉成公卒于扈(箋按春秋宣九年秋九月晉侯宋/公衛侯鄭伯曹伯㑹于扈辛酉晉)
　(侯黑臋卒于扈傳曰㑹于扈討不睦也陳侯不㑹晋/荀林父以諸侯之師伐陳晉侯卒于扈乃還林注扈)
　(鄭地按郡國志/卷縣有扈成亭)
八年(壬戌晉景公元年○箋按晉世/家成公七年卒子景公據立)
十八年齊國佐来獻玉磬紀公之甗(箋按左傳成公二/年春齊侯伐我北)
　(鄙圍龍衛侯使孫良夫石稷寗相向禽將侵齊與齊/師遇齊師乃止次于鞠居新築人仲叔于奚救孫桓)
　(子桓子是以免遂如晉乞師臧宣叔亦如晉乞師皆/主郤獻子晉侯許之七百乗請八百乗師從齊師于)
　(莘六月壬申師至于靡笄之下齊侯使請戰癸酉師/陳于鞌邴夏御齊侯逢丑父為右晉解張御郤克鄭)
　(邱緩為右齊師敗績逐之三周華不注晉師從齊師/入自丘輿擊馬陘齊侯使賔媚人賂以紀甗玉磬與)
　(地不可則聼客之所為賔媚人致賂晉人不可必以/蕭同叔子為質而使齊之封内盡東其畝對曰蕭同)
　(叔子非他寡君之母也若以匹敵則亦晉君之母也/吾子布大命于諸侯而曰必質其母以為信其若王)
　(命何且是以不孝令也晉人許之秋七月晉師及齊/國佐盟于袁婁杜注媚人國佐也甗玉甑皆滅紀所)
　(得按廣川書䟦有方甗銘言古者謂鼎上下大小若/䰝曰鬵亦鬻器類甗古文作鬳今仲信父之銘則作)
　(甗紀有甗齊晉以為重器然其用不過行于饗食今/舉國為重號于天下則紀侯之甗必其尤異者也)
二十一年王陟(箋按是年乙亥春秋成公/五年十一月己酉天王崩)
簡王(名夷○箋按周本紀定王/二十一年崩子簡王夷立)
元年丙子(箋按是年夏四月/丁丑晉遷于新田)
五年晉景公卒(箋按晉世家景公十二年冬齊頃公如/晉欲上尊晉景公為王景公譲不敢晉)
　(始作六卿十九年夏景公病立其太子夀曼為君是/為厲公按景公名據春秋作儒厲公夀曼左傳作州)
　(蒲/)
六年(辛巳晉厲公元年○箋按左傳魯成公十年晉侯/有疾立太子州蒲以為君而㑹諸侯伐鄭十一年)
　(秦晉為成將㑹于令狐秦伯不肯渉河使史顆盟晉/侯于河東晉郤犨盟秦伯于河西秦伯歸而背晉成)
　(十三年夏四月戊午晉侯使吕相絶秦秦桓公既與/晉厲公為令狐之盟而又召狄與楚欲道以伐晉五)
　(月丁亥晉師以諸侯之師及秦師戰于麻隧秦師敗/績獲秦成差及不更女父師遂濟涇及侯麗而還十)
　(五年晉三郤害伯宗及欒弗忌伯州犁奔楚十六年/夏四月晉侯將伐鄭鄭人聞有晉師使告于楚楚子)
　(救鄭五月晉師濟河六月晉楚遇于鄢陵及戰射共/王中目王曰天敗楚也夫余不可以待乃宵遁十七)
　(年厲公反自鄢陵欲盡去羣大夫而立其左右壬午/胥童夷羊五帥甲八百將攻郤氏長魚矯以戈殺駒)
　(伯苦成叔于其位温季趋矯及諸其車以戈殺之胥/童以甲劫欒書中行偃于朝矯曰不殺二子憂必及)
　(君公曰一朝而尸三卿余不忍益也皆再拜稽/首曰君討有罪而免臣于死君之惠也乃皆歸)
十三年晉厲公卒(箋按左傳成十七年厲公遊于匠麗/氏欒書中行偃遂執公焉十八年春)
　(王正月庚午晉欒書中行偃使程滑弑厲公𦵏之于/翼東門之外以車一乗晉世家厲公死十日公子周)
　(立是為/悼公)
楚共王㑹宋平公于湖陽(箋按楚世家莊王卒子共王/審立宋世家平公三年楚共)
　(王㧞宋之彭城以封宋左師魚石四年諸侯共誅魚/石而歸彭城于宋水經注泚水出泚陽東北太湖山)
　(又西至新野縣南其水西南流逕湖陽縣故/城南竹書楚共王㑹宋平公於湖陽者矣)
十四年(己丑晉悼公元年○箋按悼公名周其大父㨗/晉㐮公少子也號為桓叔子惠伯談生悼公周)
　(周語曰既殺厲公欒武子使如周迎悼公庚午大夫/逆于清原乃盟而入辛巳朝于武宫二月乙酉公即)
　(位三年公始合諸侯四年諸侯㑹于雞丘五年/諸戎来請服使魏莊子盟之於是乎始復伯)
王陟(箋按春秋襄公元年九月辛酉天/王崩杜氏曰辛酉九月十五日)
靈王(名泄心○箋按周本紀簡王崩子靈王泄心立又/靈王生而有□初定王六年秦人降妖曰周其有)
　(□王亦能克脩其職諸侯/服享故靈王亦稱□王)
元年庚寅(箋按通鑑綱目靈王元年冬吳夀夢来朝据/吳越春秋夀夢元年朝周適楚觀諸侯禮樂)
　(魯成公㑹于鍾離深問周公禮樂成公悉為陳前王/之禮樂因為詠歌三代之風夀夢因嘆而去曰嗚呼)
　(哉禮也左傳成公十五年冬十一月㑹吳于鍾離則/夀夢来朝而問周公之禮樂正成公時也成公五年)
　(定王崩六年為簡王元年則㑹吳鍾離在簡王十年/若靈王元年魯㐮公二年非成公也漢書郊祀志周)
　(靈王即位時諸侯莫朝周萇宏廼明鬼神事設射不/来不来者諸侯之不来者也依物怪欲以致諸侯諸)
　(侯不從而周室愈㣲故知靈王/元年無吴夀夢来朝之事也)
十四年晉悼公卒(箋按春秋襄公十五年冬十有一月/癸亥晉侯周卒晉世家悼公十五年)
　(卒子平/公彪立)
十五年(甲辰晉平公元年○箋按左傳㐮公十六年春/𦵏晉悼公平公即位羊舌肹為傅張君臣為中)
　(軍司馬祁奚韓㐮欒盈士鞅為公族大夫虞丘書為/乗馬御改服修官烝于曲沃警守而下㑹于溴梁命)
　(歸侵田以伐魯故執邾宣公莒犁比公林注十二年/十四年莒人侵魯前年邾人伐魯晉將為魯討之悼)
　(公卒不克㑹故平公終其事又按史記年表亦以是/年為甲辰靈王二十一年魯㐮公二十二年孔子生)
　(嵗在己酉据竹書則己酉是靈王二十年魯㐮二十/一年也公羊傳㐮公二十一年十月庚辰朔十有一)
　(月庚子孔子生何休註曰時嵗在乙夘又曰何氏自/有長厯不得以左氏難之然据竹書則魯㐮公二十)
　(一年嵗在己酉何云乙卯當從竹書及年表孔子/生己酉歳自文王既没至此共五百一十二年)
二十七年王陟(箋按春秋㐮公二十八年十有二月甲/寅天王崩林堯叟曰實十一月癸巳崩)
　(而以十二月甲寅告此緩告非有事宜直臣子/怠慢皇覧曰周靈王葬于河南城西周山上)
景王(名䝿○箋按周本紀靈王崩子景/王貴立韋昭曰太子晉之弟也)
元年丁巳
十三年春有星出婺女(箋按星傳婺女四星十一度在/牽牛東北距西南星去極一百)
　(四度半漢書李尋傳臣聞五行以水為本元武婺女/天地所紀終始所生孟康曰婺女須女也張揖廣雅)
　(曰須女謂之婺女荆州占曰彗星犯婺女其邦兵起/左傳昭十年春王正月有星出于婺女鄭禆竈言于)
　(子産曰七月戊子晉君將死今兹嵗在顓頊之虚姜/氏任氏實守其地居其維首而有妖星焉告邑姜也)
　(邑姜晉之妣也天以七紀戊子逢公以登星斯于是/乎出吾是以譏之杜注客星出非其地故曰妖星也)
　(唐志嵗星差合術曰昭公八年十一月楚滅陳史趙/曰未也陳顓頊之虚也嵗在鶉火是以卒滅今在析)
　(木之津猶將復由開元書在箕八度析木津也十年/春進及婺女初在元枵之維首傳曰有星孛于婺女)
　(是/也)
十月晉平公卒(箋按十月誤春秋昭公十年秋七月戊/子晉侯彪卒即用夏正亦當為九月非)
　(十/月)
十四年(庚午晉昭公元年○箋按晉世家/平公二十六年卒子昭公夷立)
河水赤於龍門三里(箋按水經注河水南出龍門口汾/水從東來注之魏土地記曰梁山)
　(北有龍門山大禹所鑿通孟津河口廣八十歩竹書/紀年晉昭公元年河水赤于龍門三里郡縣志龍門)
　(山在同州韓城縣北五十里京房曰君湎于酒淫于/色賢人潜國家危厥異流水赤又曰河水赤者邑有)
　(寃/)
十九年晉昭公卒(箋按春秋昭公十八年/秋八月己亥晉侯夷卒)
冬十二月桃杏花(箋按五行志僖公三十三年十二月/李梅實劉向以為李梅當剥落今反)
　(華實近/草妖也)
二十年(晉頃公元年○箋按晉世家/昭公六年卒子頃公去疾立)
二十五年晉頃公平王室亂立敬王(箋按春秋魯昭公/二十二年夏四月)
　(乙丑天王崩六月叔鞅如京師葬景王王室亂周本/紀景王十八年后太子聖而早卒二十年景王愛子)
　(朝欲立之㑹崩子丐之黨與争立國人立長子猛為/王子朝攻殺猛猛為悼王晉人攻子朝而立丐是為)
　(敬王景王立二十三年崩自是而王室亂踰二年而/立敬王故竹書總記為二十五年耳而史記云二十)
　(年誤/也)
敬王(名丐○箋按丐一作匄春秋昭二十三年天王居/于狄泉尹氏立王子朝林堯叟曰居于狄泉言未)
　(得京師也于是王猛卒敬王即位即王猛之母弟也/居于狄泉謂之東王子朝入于王城謂之西王書曰)
　(天王居于狄/泉出子朝也)
元年壬午(箋按周本紀敬王元年晉人入敬王子朝自/立敬王不得入居澤四年晉率諸侯入敬王)
　(于周子朝為臣諸侯城周十六年子朝之徒復作亂/敬王犇于晉晉定公遂入敬王于周賈逵曰澤即翟)
　(泉地理通釋曰翟泉地在成周東北晉率諸侯之徒/修繕其城以成周城小不受王都故壊翟泉以廣焉)
八年晉頃公卒(箋按春秋昭公三十年夏六月庚辰晉/侯去疾卒秋八月葬晉頃公晉世家頃)
　(公卒子定/公午立)
九年(庚寅晉定公元年○箋按晉定公元年魏舒為政/定三年舒卒范鞅為政定十四年晉逐范中行氏)
　(趙鞅歸于晉自是晉知氏韓氏/趙氏魏氏並强分晉之勢成矣)
十四年漢不見于天(箋按晉天文志曰天漢起東方尾/箕之間謂之漢津乃分為二道其)
　(南經𫝊說魚天籥天弁河鼓其北經龜貫箕下次絡/南斗魁左旗至天津下而合南道乃西南行又分夹)
　(匏𤓰絡人星杵造父騰蛇王良附路閣道北端大陵/天船卷舌而南行絡五車經北河之南入東井水位)
　(而東南行絡南河闕丘天狗天紀在七星南而没詩/倬彼雲漢昭囘于天葢謂此也敬王十四年漢乃不)
　(見于天所/以紀異也)
二十六年晉青虹見(箋按蔡邕月令曰虹見有青赤之/色此有青無赤故曰青虹元命包)
　(曰世惑臣/謀虹舒照)
二十八年洛絶于周(箋按水經注周書稱周公將致政/乃作大邑成周于土中南係于洛)
　(水北因于郏山竹書晉/定公二十年洛絶于周)
三十六年淇絶于舊衛(箋按水經注淇水出隆慮縣大/號山又東逕逢都壘南世謂之)
　(淇陽城又東分為二水左為菀水右則淇水自元甫/城東南逕朝歌城北竹書晉定公二十八年淇絶于)
　(舊/衛)
三十九年晉城頓丘(箋按水經注曰闞駰云頓丘在淇/水南又屈逕頓丘西詩所謂送子)
　(渉淇至于頓丘竹書紀年晉定公三十一年城頓丘/史記正義曰頓丘故城在衛州頓丘縣東北三十里)
　(輿地廣記頓丘本/衛邑漢屬東郡)
四十三年宋殺其大夫皇瑗于丹水之上(箋按哀十七/年傳宋皇瑗)
　(之子麇有友曰田丙而奪其兄酁般邑以與之公執/之皇瑗奔晉召之十八年春宋殺皇瑗公聞其情復)
　(皇氏之族使/皇緩為右師)
丹水壅不流(箋按水經注獲水出汳水于梁郡䝉縣北/十三州志曰首受菑獲渠亦兼丹水之稱)
　(也竹書宋殺其大夫皇瑗于丹水之上又曰丹水三/日絶不流葢汳水之變名也地鏡曰河大壅下臣執)
　(政或主大水又曰/流水忽停天下飢)
四十四年王陟(箋按左傳哀十九年冬叔青如京師敬/王崩故也史記年表敬王四十三年崩)
　(則少一年徐廣曰嵗在甲子/從史記也据竹書則在乙丑)
元王(箋按周本紀敬王崩子元/王仁立世本云元王名赤)
元年丙寅(箋按太史公十二諸侯/王年表始于周元王)
晉定公卒(箋按晉世家定公在位三十三年卒子出公/鑿立韋昭洞記曰周元王二年彗星見其年)
　(魯哀/公卒)
三年(晉出公元年据/温公稽古錄補)
四年於越滅吳(箋按地理通釋曰越見春秋凡六其三/稱越皆在昭公之時其三稱於越二在)
　(定公一在哀公之時㑹稽記曰少康其少子號曰於/越越國之稱始此吴太伯世家吳王夫差十八年勾)
　(踐率兵使伐吴敗吴師于笠澤二十年越復伐吴二/十一年遂圍吳二十三年十一月丁卯越敗吴欲遷)
　(吴王于甬東予百家居之吴王曰孤老矣不能事君/王也乃自刎死越王滅吳誅太宰嚭以為不忠而歸)
　(据左傳魯哀公十七年越伐吳吴禦之笠澤勾踐十/九年也二十年越圍吳乃勾踐二十二年也二十二)
　(年越滅吳乃勾踐二十四年首尾葢三年矣國語曰/居軍三年吳師自潰越世家亦曰留圍之三年吳師)
　(敗與左傳及太伯世家合吳越春秋曰勾踐二十一/年七月越王復悉國中士卒伐吳遂圍吴守一年吴)
　(師累敗遂棲吴王於姑胥之山校左傳則事在勾踐/十九年非二十一年且圍守三年非一年也俱誤又)
　(按建康志云越城在江寧縣尉廨後遺址猶存人呼/為越臺宫苑記云周元王四年越相范蠡所築葢即)
　(是年/也)
六年澮絶于梁(箋按水經注澮水出河東絳縣東髙山/又西南逕虒祁宫南其宫地背汾面澮)
　(西則兩川之交會也竹書晉出公五年澮絶于梁即/此水也一統志虒亭在潞安府㐮垣縣西北五十里)
　(春秋昭公八年叔弓如晉注曰賀虒祁也虒/祁宮名顔師古曰虒音斯今為虒亭鎮也)
丹水三日絶不流(箋按地理志上黨髙都縣莞谷丹水/所出東南入泫水水經注丹水東南)
　(流入丹谷又東南逕鄈城西又西逕苑鄉城北屈逕/其城南流注于沁謂之丹口竹書晉出公五年丹水)
　(三日絶不流即此水也一統志丹水在澤州城東北/三十里舊號泫水源出髙平縣西北仙公山南流合)
　(白水入/沁河)
七年齊人鄭人伐衛(箋按衛世家莊公出奔衛人立公/子般師為衛君齊伐衛虜班師更)
　(立公子起為衛君左傳注班師㐮公孫服䖍曰起/靈公子又按齊人鄭人時為鄭聲公齊平公也)
王陟(箋按六國表起自元王皆云元王/八年崩今据竹書是七年崩也)
貞定王(箋按世夲貞王介崩子元王赤立周本紀元王/崩子定王介立索隱曰如史記則元王是定王)
　(父依世本則元王是貞王子必有一乖誤皇甫謐見/此疑而不决遂彌縫史記世本之錯謬因謂貞定王)
　(今据竹書已作貞定王乃元/王子則世本與索隐並謬也)
元年癸酉於越徙都瑯琊(箋按吴春秋越王勾踐二十/五年徙都瑯琊立觀臺以望)
　(東海遂號令秦晉齊楚以尊輔周室挿血盟即勾踐/起臺䖏括地志宻州諸城縣東南百七十里有瑯琊)
　(臺越王勾踐觀臺也瑯琊/山在縣東南百四十里)
四年十一月於越子勾踐卒是為菼執次鹿郢立(箋按/禮坊)
　(記曰春秋不稱楚越之王䘮陳澔曰書卒不書𦵏夷/之也史記索隐曰越在蠻夷少康之後地逺國小春)
　(秋之初未通上國史記㣲畧無世系故紀年稱為於/越子又按越世家勾踐卒子王鼫與立樂資春秋後)
　(傳曰越語謂鹿/郢為鼫與也)
六年晉河絶于扈(箋按郡國志管縣有扈成亭水經注/河水又東北逕卷之扈亭北左傳文)
　(公七年晉趙盾與諸侯盟于扈竹書晉出公二十二/年河絶于扈即于是也又書傳多稱禹功告成之嵗)
　(下逮周定王五年己未當魯宣公之七年而河遂東/徙凡一千六百六十餘嵗据竹書則定王五年為丁)
　(丑六年為戊寅河徙河絶皆在定王/之世當魯哀公之時云宣公誤也)
七年晉荀瑶城南梁(附注曰一本出公三十年○箋按/南誤當作髙郡國志平陽楊縣有)
　(髙梁亭水經注汾水西南逕髙梁邑西故高梁之墟/也竹書晉出公三十年知伯瑶城髙梁今竹書是貞)
　(定王七年則是晉出公十三年也當是十三而訛為/三十又按左傳哀二十七年晉荀瑶帥師伐鄭次于)
　(桐丘悼四年晉荀瑶帥師圍鄭韋昭曰智宣子晉卿/荀躒之子申也瑶宣子之子智伯也諡曰㐮子郡國)
　(志河東解縣注引博物記曰有智邑括地/志故智城在蒲州虞鄉縣西北四十里)
十年於越子鹿郢卒子不夀立(箋按鹿郢立六年卒据/吳越春秋勾踐子興夷)
　(孫不夀是鹿/郢即興夷也)
十一年晉出公出奔齊(箋按元王二年晉定公卒出公/立則貞定王十一年正出公十)
　(七年也晉世家出公十七年智伯與趙韓魏共分范/中行氏以為邑出公怒告齊魯欲以伐四卿四卿恐)
　(遂反攻出公出公奔齊/一本作出公二十年非)
十二年河水赤三日(箋按京氏别對災異曰河水赤者/獄有寃恨誅殺不當則致河水赤)
　(也洪範五行傳曰赤者火色也水盡赤以火沴/水也又張華博物志曰江河水赤名曰泣血)
荀瑶伐中山取窮魚之丘(箋按左傳定四年荀寅曰中/山不服中山名始見此史記)
　(索隐曰中山故鮮虞國姬姓也隋圖經曰中山城在/今唐昌縣東北三十一里水經注淶水東逕廣昌縣)
　(故城南又東北逕西射魚城東南而東北流又逕東/射魚城南竹書荀瑶伐中山取窮魚之丘窮射字相)
　(類疑即/此城也)
十三年晉韓龎取秦武城(箋按地理志武城縣屬左馮/翊春秋文公八年秦人伐晉)
　(取武城豈秦先取之晉晉又復取之秦耶又按水經/注洛水逕盧氏縣故城南竹書晉出公十九年晉韓)
　(龎取龍氏城有盧氏川水注之朱謀㙔箋云今竹書/云晉韓龎取盧氏城則酈注龍氏乃盧氏之譌而此)
　(本作武城者誤也/秦葢秦厲公也)
十六年(晉出公二十二年○箋按史記六國年表三晉/滅知伯在周定王十六年上距獲麟二十七年)
　(皇甫謐曰元王十一年癸未三晉滅知伯据竹書則/元王七年陟不得十一年也又按晉世家晉哀公四)
　(年趙㐮子韓康子魏桓子共殺知伯盡并其地索隐/曰如紀年之說此乃出公二十二年事又按秦本紀)
　(厲共公二十四年晉亂殺知伯分其國與韓趙魏二/十五年知開與邑人来奔正義曰開知伯子與從屬)
　(来奔秦晉世家及秦/本紀互相矛盾皆誤)
十七年晉出公薨乃立昭公之孫是為敬公(箋按晉世/家出公奔)
　(齊道死知伯乃立昭公曾孫驕為晉君是為哀公趙/世家知伯乃立昭公曾孫驕是為懿公年表出公十)
　(八年次哀公忌二年次懿公驕十七年皆自相矛盾/今据竹書出公十七年奔齊又六年薨晉不應曠年)
　(無君年表晉世家皆有哀公忌是也此當是知伯所/立定王十六年韓趙魏殺知伯于鑿臺之下明年立)
　(敬公則非知伯/之所立明矣)
十八年(己丑晉敬公元年○箋按晉世家哀公大父雍/晉昭公少子也號戴子生忌忌早死乃立忌子)
　(驕為君則世家懿公/葢即紀年之敬公也)
二十年於越子不壽見殺是為盲姑次朱勾立(箋按越/世家王)
　(不夀卒子王翁立是朱勾即王翁也吴越春秋不夀/之後為不揚是不揚又即朱勾也朱勾水經注作末)
　(勾/誤)
二十二年楚滅蔡(箋按蔡世家蔡侯齊四年/楚惠王滅蔡蔡遂絶祀)
二十四年楚滅杞(箋按杞世家杞簡公春出公子也在/位一年楚惠王四十四年滅杞班固)
　(曰簡公為楚所滅弟他奔/魯魯悼公給以采地為侯)
二十八年(晉敬公/十一年)
王陟(箋按春秋成公五年冬/十一月己酉定王崩)
考王(箋按周本紀定王崩長子去疾立是為哀王哀王/立三月弟叔㐮殺哀王而自立是為思王思王立)
　(五月少弟嵬攻殺思王而自立是為考王時考王封/其弟于河南是為桓公以續周公之官職世本西周)
　(桓公名揭居河南東周惠公名班居洛陽葢平王東/遷以豐鎬為西周洛邑為東周至考王之後更以河)
　(南為西周顯王二年西周惠公封其少子班于鞏號/為東周於是有東西二周呂氏曰東西周各為列國)
　(不復相闗自是而後稱東/西周者皆謂二周君也)
元年庚子(晉敬公/十二年)
魏文侯立(箋按魏世家魏獻子生魏侈侈之孫曰魏桓/子桓子之孫曰文侯都魏文侯元年秦靈公)
　(之元年也與韓武子趙桓子周威王同時國䇿吳師/道注魏文侯名勘元年威烈王二年丁巳今据竹書)
　(魏文侯初立在考王元年庚子是在威烈王之前十/五年也又按漢髙帝紀注臣瓉曰畢萬居魏昭子徙)
　(安邑文侯亦居之是文侯不都魏也呂氏春秋魏文/侯勝齊天子賞文侯以上聞水經注鄴本齊桓公所)
　(置後屬晋魏文侯七年始封此地故曰魏/漢髙帝十二年置魏郡治鄴縣以此也)
十年楚滅莒(箋按世本莒己姓括地志宻州莒縣/故國也楚世家簡王元年北伐滅莒)
十一年晉敬公卒(箋按己丑元辛亥/卒在位二十三年)
十二年(晉幽公栁元年○箋按通鑑謂考王元年庚子/晉幽公立止有絳曲沃二邑餘皆入于韓趙魏)
　(今据竹書幽公之立在考王/十二年壬子非考王元年也)
魯悼公卒(箋接魯世家魯哀公二十七年三桓攻公公/奔于衛去如鄒遂如越國人迎哀公復歸卒)
　(于有山氏子寧立是為/悼公三十七年悼公卒)
十四年魯季孫㑹晉幽公于楚丘(箋按僖二年城楚丘/杜注楚丘衛邑不言)
　(城衛衛未遷程畏齋曰楚丘魯地子貢詩傳曰僖公/城楚丘以備戎史克頌之賦楚宫知楚丘非漕地矣)
　(僖二年城楚丘魯自城之也與書城中丘城郎城小/穀之云同又水經濮水逕葭宻縣故城北注曰竹書)
　(考王十四年魯季孫㑹晉幽公于楚丘即葭宻遂城/之時魯元公三年也地理志濟陽葭宻縣一統志葭)
　(宻城在曹州曺縣西北三十里是也又有楚丘城在/歸徳府城北四十里古戎州巳氏之邑春秋隠七年)
　(戎伐凡伯于楚丘即是戎也而范寗注穀梁曰戎者/衛也戎衛者謂其伐天子之使貶而戎之也楚丘衛)
　(之邑也此/大繆矣)
十五年王陟
威烈王(箋按周本紀考王/崩子威烈王午立)
元年丙辰
三年晉大旱地生鹽(箋按水經注畦水耗竭/土自成鹽亦是類也)
五年晉丹水出反潔(箋按水經注引竹書曰晉幽公九/年丹水出相反擊則㓗是擊之譌)
　(也又按地理志上黨髙都縣有莞谷丹水出此是晉/丹水也上洛冡領山亦有丹水故以晉丹水别之)
六年晉大夫秦嬴賊幽公于髙寢之上(箋按大夫當作/夫人秦嬴秦女)
　(為晉夫人者晉世家幽公十八年幽公淫婦人夜竊/出盗殺幽公索隱曰紀年云夫人秦嬴賊公于髙寢)
　(之上是今本大夫誤也又按春秋定公十五年公薨/于髙寢榖梁傳曰髙寢非正也說苑曰春秋壬申公)
　(薨于髙寢傳曰髙寢者何正寢也諸侯正寢二一曰/髙寢始封君之寢也二曰路寢繼體君之寢也其二)
　(何子不居父之寢故二寢繼體君世世不可居髙祖/之寢故有髙寢名曰髙也又按周禮宫人掌王之六)
　(寢之修鄭注六寢者路寢一小寢五路寢以視事小/寢以時燕息焉春秋書莊公薨于路寢僖公薨于小)
　(寢則諸侯不/止于二寢矣)
魏文侯立幽公子止(箋按晉世家魏文侯以誅晉亂立/幽公子止是為烈公索隐曰系本)
　(幽公生烈成公止年表云魏誅/幽公立其弟止是史表誤也)
七年(壬戌晉烈/公元年)
趙獻子城泫氏(箋按温公通鑑曰趙㐮子封伯魯之子/于代曰代成君早卒立其子浣為趙氏)
　(後㐮子卒弟桓子逐浣而自立一年卒趙氏之人曰/桓子立非㐮主意乃共殺其子復迎浣而立之是為)
　(獻子地理志上黨泫氏縣應/劭曰山海經泫水所出者也)
韓武子都平陽(箋按地理志河東平陽縣韓武子元孫/貞子居此世本作景子徙此又按韓世)
　(家韓之先曰韓武子得封韓原後三世有韓厥是為/韓獻子其子宣子名起徙居州子貞子名頃徙居平)
　(陽又四傳至武子名啟章仍都平陽是韓/之先後有兩武子讀漢志者易以滋疑也)
八年趙城平邑(箋按地理志平邑屬代郡趙世家趙獻/侯十三年城平邑後漢書注曰代郡有)
　(平邑今魏郡昌樂縣/東北又有平邑城)
九年楚人伐我南鄙至于上洛(箋按此云楚人楚簡王/時也戰國策楚魏戰于)
　(陘山魏許秦以上洛以絶秦與楚地理志上洛縣屬/𢎞農郡水經注晉分為郡地道記曰郡在洛上故以)
　(為/名)
十一年田公子居思伐邯鄲圍平邑(箋按風俗通曰陳/完字敬仲陳厲公)
　(之子也厲公為蔡所滅殺國内亂完奔于齊始食田/采姓田氏焉田居思疑即是齊䇿田臣思也水經注)
　(河水故瀆逕昌樂縣故城又東北逕平邑郭西竹書/晉烈公四年趙城平邑五年田公子居思伐趙鄙圍)
　(平邑者也按是/時齊為宣公)
十二年於越子朱勾伐郯以郯子鴣歸(箋按左傳昭公/十四年郯子来)
　(朝郯子曰吾髙祖少昊摯之立也杜注少昊金天氏/黄帝之子巳姓之祖也索隐按紀年於粤子朱勾三)
　(十四年滅滕三十五年滅/郯地理志東海郯縣故國)
十四年於越子朱勾卒子翳立(箋按索隐曰紀年云朱/勾三十七年卒又按淮)
　(南子曰越王翳逃山穴越人薰而出之遂不/得已据莊子此乃越王無顓之事非翳也)
十六年齊田肹及邯鄲韓舉戰于平邑邯鄲之師敗逋
遂獲韓舉取平邑新城(箋按齊䇿聁子謂齊王注曰聁/子田聁也威王臣葢即此田聁)
　(矣括地志平邑故城在魏州昌樂縣東北四十里後/魏地形志髙陽郡有新城縣二漢晉曰北新城前漢)
　(屬中山後漢屬涿當即此新城也又漢地理志代郡/平邑秦本紀莊㐮王三年䝉驁攻趙榆次新城括地)
　(志新城亦名小平城在朔州鄯/陽縣西南四十里驁所攻也)
十七年魏文侯伐秦至鄭還築汾隂郃陽(箋按括地志/汾隂故城在)
　(蒲州汾隂縣北九里此汾隂誤汾當作洛魏世家魏/文侯十七年西攻秦至鄭而還築雒隂郃陽正義曰)
　(雒漆沮水也城在水南郃陽郃水之北括地志雒隂/在同州西郃陽故城在同州河西縣南地理志京兆)
　(鄭縣鄭桓公邑魏文侯伐秦至/鄭而還即此按是時為秦簡公)
田悼子卒(箋按田完世家田莊子卒子太公和立索隐/按紀年齊宣公十五年田莊子卒明年立田)
　(悼子悼子卒乃次立田和是莊子後有悼子而世家/不録據莊子及鬼谷子並云田成子殺齊君十二代)
　(而有齊國世家自成子至王建之滅秪十代若如紀/年則悼子及侯剡即有十二代與莊子鬼谷說同明)
　(紀年非妄也紀年齊康公二十二年/田侯剡立與悼子合數為十二也)
田布殺其大夫公孫孫公孫孫以廪丘叛于趙(箋按水/經注瓠)
　(河之北即廩丘縣也王隠晉書地道記曰廩丘者春/秋之所謂齊邑矣實表東海者也竹書晉烈公十一)
　(年田悼子卒田布殺其大夫公孫公孫以廪丘叛于/趙朱謀㙔曰今竹書作田布殺其大夫公孫孫公孫)
　(孫以廪丘叛于趙是皆誤也既云公孫孫見殺又何/從復以廪丘叛于趙乎今据齊世家齊宣公五十一)
　(年田㑹反廪丘索隠引紀年宣公五十一年公孫㑹/以廩丘叛于趙則下公孫孫乃公孫㑹之譌地理志)
　(東郡有/廩丘縣)
田布圍廪丘翟角趙孔屑韓氏救廪丘及田布戰于龍
澤田師敗逋(箋按趙世家趙敬侯三年救魏于廩丘大/敗齊人即是事也又按水經注河水東逕)
　(鐵丘南河之西岸有竿城郡國志曰衛縣有竿城者/也河南有龍淵宫元光中河决濮陽武帝起宫于决)
　(河之旁龍淵之側故曰龍淵宮据此則龍澤葢/即爲龍淵矣又按地里志廩丘濮陽並屬東郡)
十八年王命韓景子趙烈子及我師伐齊入長垣(箋按/王威)
　(烈王也外紀云威王十六年王命韓趙伐齊入長城/据竹書則威王十八年也又按韓景子名䖍武子之)
　(子趙烈子名籍獻子之子敬侯之父也依此則上年/救廪丘者乃趙烈侯世家云敬侯誤也長垣即長城)
　(蘇氏曰齊有長城巨防呂氏春秋曰魏文侯東勝齊/於長城天子賞文侯以上聞葢即是年也又按通鑑)
　(綱目曰王命晉韓啟章趙浣伐齊入長垣不審啟章/乃韓景子父浣乃趙烈子父以竹書較之葢皆誤也)
　(又按伐齊在齊/康公之二年)
二十三年王命晉卿魏氏趙氏韓氏為諸侯(箋按周本/紀威烈王)
　(二十三年九鼎震命韓趙魏為諸侯葢春秋之季晉/有范氏中行氏知氏是為六卿後三家為韓魏趙所)
　(滅三分晉地而有之至是魏斯趙籍韓䖍始請命于/天子為諸侯司馬温公作資治通鑑始于是年胡三)
　(省曰上距春秋獲麟七十八年距/左傳趙㐮惎知伯事七十一年)
二十四年王陟
安王(箋按周本紀威烈王崩子安王/驕立古今人表云元安王駹)
元年庚辰
九年晉烈公卒子桓公立(附注曰韓非子作桓侯○箋/按晉世家烈公卒子孝公頎)
　(立世本云孝公傾欣綱目作孝公傾/今紀年作桓公是與韓非子同也)
十年己丑(晉桓公頃元年○箋按漢紀髙祖曰命乃在/天雖扁鵲何益李竒曰名越人魏桓侯時醫)
　(也臣瓉曰魏無桓侯師古曰瓉說是也今据/竹書及韓子李竒諸說瓉云無桓侯非也)
十五年魏文侯卒(附注在位五十年○箋按考王元年/庚子魏文侯初立安王十五年甲午)
　(文侯卒實在位五十五年晉世家文侯三/十八年卒附注云在位五十年皆未詳也)
大風晝昏(箋按荆州占曰凡霧氣四方俱起百歩不見/人曰昏開元占經曰天色晦暝雲氣昏濁風)
　(聲寒慘是謂災風又曰魏惠成王元年晝晦十六年/邯鄲四曀室多壊民多死然竹書在武侯元年之前)
　(一年安王/十五年也)
晉太子喜出奔(箋按晉太子喜當是晉桓/公子也而世家年表不載)
十六年(乙未魏武侯擊元年○箋按韓詩外傳曰魏文/侯有子曰擊次曰訴訴少而立之以為嗣封撃)
　(於中山三年莫往來其傅趙倉唐諫曰何不遣使乎/則臣請使擊曰諾於是遂求北犬晨雁齎行倉唐至)
　(曰北藩中山之君再拜獻之文侯曰嘻撃知吾好北/犬嗜晨雁也即見使者文侯曰中山之君亦何好乎)
　(對曰好詩文侯曰於詩何好對曰好晨風文侯曰晨/風謂何對曰詩云鷸彼晨風鬰彼北林未見君子憂)
　(心欽欽如何如何忘我實多此自以忘我者也於是/文侯大悦曰中山君不賢烏能得賢傅遂廢太子訴)
　(召中山君以為嗣劉向説苑曰文侯遣倉唐賜太子/衣一襲令鷄鳴時至太子迎拜賜𤼵篋衣盡顛倒太)
　(子曰欲召撃也詩曰東方未明/顛倒衣裳顛之倒之自公召之)
封公子緩(箋按魏世家云/公中緩中音仲)
二十一年韓滅鄭哀侯入于鄭(箋按韓世家韓哀侯二/年滅鄭曰徙都鄭索隠)
　(曰紀年魏武侯二十一年韓滅鄭哀侯入于鄭二十/二年晉桓公邑哀侯于鄭今据竹書韓滅鄭在周安)
　(王二十一年魏武侯六年又按鄭世家鄭君乙二十/一年韓哀侯滅鄭葢索隠誤記為魏武侯之二十一)
　(年也其云魏武侯二十二年/晉桓公邑哀侯于鄭亦誤也)
二十三年於越遷于吴(箋按索隐据紀年云越王翳三/十三年遷于吴今考是三十二)
　(年/)
二十六年王陟
魏城洛陽及安邑王垣(箋按洛陽疑當作汾陽地理志/河南洛陽是為成周春秋昭二)
　(十一年晉合諸侯大成周之城以居敬王此豈待魏/武侯始城者太原有汾陽當是其所城耳又河東有)
　(安邑縣魏絳自魏徙此有垣縣徐廣曰垣縣有王屋/山故曰王垣魏世家武侯三年城安邑王垣括地志)
　(王垣在綘州垣/縣西北二十里)
七月於越太子諸咎弑其君翳(箋按索隐曰紀年云翳/三十六年七月太子諸)
　(咎弑其君翳又按夏之符姑孰備攷安王二十六年/越世子諸咎弑其君翳葬之大横山之下是時越遷)
　(于長/干也)
十月越人殺諸咎越滑吳人立孚錯枝為君(箋按越世/家王翳卒)
　(子王之侯立是之/侯即孚錯枝也)
烈王(箋按周本紀安王崩子烈王喜立/古今人表云夷烈王喜元安王子)
元年丙午
魏公子緩如邯鄲以作難(箋按魏世家初武侯卒也子/罃與公中緩爭為太子公孫)
　(頎自宋入趙自趙入韓謂韓懿侯曰魏罃與公中緩/爭為太子君亦聞之乎今魏王得王錯挟上黨固半)
　(國也因而除之破魏必矣懿侯說乃與趙成侯合軍/并兵以伐魏戰于濁澤魏氏大敗胡三省注通鑑曰)
　(解縣濁澤近于魏都又按稽古録韓趙敗魏于濁澤/遂圍魏趙欲弑罃立公中緩割地而退韓欲兩分之)
　(趙不可韓怒以其師夜去/趙師亦歸魏罃遂滅緩)
於越大夫寺區定越亂立初無余是為莾安(箋按索隐/曰紀年大)
　(夫寺區定越亂立初無余是初無余即王之侯也/据吳越春秋王侯自稱為君當即為王之侯也)
二年秦胡蘇帥師伐韓韓將韓襄敗胡蘇于酸水(箋按/胡蘇)
　(一作蘇胡是葢秦獻公時也水經注濮水逕酸棗縣/故城南又東逕胙亭東南又東與酸棗故瀆㑹酸瀆)
　(首受河于酸棗縣東逕酸棗城北延津/南竹書韓㐮敗秦蘇胡于酸水者也)
魏觴諸侯于范臺(箋按魏策梁主魏嬰觴諸侯于范臺/酒酣請魯君舉觴魯君興避席擇言)
　(梁主稱善相屬嬰史作罃諸侯索隐按紀/年謂魯恭侯宋桓侯衛成侯鄭釐侯也)
晉桓公邑哀侯于鄭(箋按韓滅鄭八年晉桓公始邑之/于鄭資治通鑑曰烈王元年韓滅)
　(鄭因徙都之皆誤又按初學記注韓貞子初都河北/之平陽哀侯徙焉東自豫許畧汝鄧而西得河南府)
　(之陽翟福昌新/安盡韓地也)
韓山堅賊其君哀侯(箋按六國表韓哀侯六年韓嚴殺/其君資治通鑑烈王五年韓嚴遂)
　(弑哀侯國人立其子懿侯初哀侯以韓廆為相而愛/嚴遂二人甚相害也嚴遂令人刺韓廆于朝走哀侯)
　(哀侯抱之刺韓廆兼及哀侯今据/竹書韓嚴嚴遂即山堅實一人也)
六年(辛亥梁惠/成王元年)
韓共侯趙成侯遷晉桓公于屯留(以後更無晉事○箋/按韓無共侯當即是)
　(懿侯年表懿侯作莊侯是皆譌也趙世家趙成侯十/六年與韓魏分晉封晉君以端氏趙肅侯元年奪晉)
　(君端氏徙處屯留今据紀年徙屯留即趙/成侯也地理志端氏屬河東屯留屬上黨)
趙成侯偃韓懿侯若伐我葵(鄈城○箋按世本趙成侯/名種此云偃異又按水經)
　(注司馬彪曰山陽有鄈城京相璠曰河南山陽西北/六十里有鄈城竹書魏惠成王元年趙成侯偃韓懿)
　(侯若伐我/葵者也)
七年王陟(箋按趙策周烈王崩諸侯/皆弔齊後至周怒赴于齊)
我師伐趙圍蜀陽(箋按伐趙當作伐韓地理志韓分晉/得南陽郡及潁川之長社陽翟郏郡)
　(國志潁川長社有蜀城有蜀津水經注潩水枝渠東/逕曲强東皇陂水注之皇陂即古長社縣之濁澤也)
　(其陂水北對鷄鳴城即長社縣之濁城也濁陽葢/韓地故魏伐韓而圍之若伐趙何由圍蜀陽乎)
齊田夀帥師伐我圍觀觀降(箋按田完世家齊威王九/年敗魏于濁澤而圍惠王)
　(惠王請獻觀以和解徐廣曰年表云伐魏取觀今之/衛縣也正義曰按濁澤葢誤當作觀澤年表云魏哀)
　(王二年齊敗我觀澤今据竹/書是惠王二年非哀王也)
魏大夫王錯出奔韓(箋按呂氏春秋吴起治西河王錯/譛之魏武侯使人召起即是王錯)
　(也魏世家公孫頎謂韓曰魏罃得王錯徐廣/引紀年惠王二年魏大夫王錯出奔韓是也)
　
　
　竹書統箋卷十一
