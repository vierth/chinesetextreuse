
　資治通鑑卷二百六十八　宋　司馬光　撰
　　　　　　　　　　　　　　胡三省　音註
　後梁紀三(起重光協洽三月盡昭陽/作噩十一月凡二年有竒)
　　太祖神武元聖孝皇帝下
乾化元年三月乙酉朔以天雄留後羅周翰為節度使
　清海靜海節度使兼中書令南平襄王劉隱病亟(亟/紀)
(力/翻)表其弟節度副使巖權知留後丁亥卒(隱年三/十八)巖襲
位　岐王聚兵臨蜀東鄙蜀主謂羣臣曰自茂貞為朱
溫所困吾常振其乏絶(事並見/前紀)今乃負恩為冦誰為吾
擊之(誰為于/偽翻)兼中書令王宗侃請行蜀主以宗侃為北
路行營都統司天少監趙温珪諫曰茂貞未犯邊諸將
貪功深入糧道阻逺恐非國家之利蜀主不聽(少詩照/翻將即)
(亮/翻)以兼侍中王宗祐太子少師王宗賀山南節度使唐
道襲為三招討使(三路進兵以代岐各路置一招/討使王宗侃都統三招討之兵)左金
吾大將軍王宗紹為宗祐之副帥步騎十二萬代岐(帥/讀)
(曰率/下同)壬辰宗侃等發成都旌旗數百里　岐王募華原
賊帥温韜以為假子以華原為耀州美原為鼎州(宋廢/鼎州)
(復為美原縣屬耀州宋白曰華原縣本漢祋栩縣地曹/魏以來置北地郡元魏廢帝三年置通州郡泥陽縣隋)
(開皇六年改泥陽為華原美原縣本秦漢頻陽縣苻秦/置土門護軍後周置土門縣唐咸亨二年改為美原九)
(域志耀州在長安/北一百六十里)置義勝軍以韜為節度使使帥邠岐
兵冦長安詔感化節度使康懐貞忠武節度使牛存節
以同華河中兵討之己酉懷貞等奏擊韜於車度走之
(車度地名在長/安北同州界)　夏四月乙卯朔岐兵冦蜀興元唐道
襲擊却之　上以久疾五月甲申朔大赦(按歐史此下/當有改元二)
(字/)　甲辰以清海留後劉巖為節度使(紀考異曰十國/  年甲辰太祖)
(授陟清海節度使陟復名巖按薛史僣偽傳云前偽漢/劉陟胡賔王劉氏興亡錄高祖巖皇考葬段氏得石版)
(有篆文曰隱台巖因名其三子是先名巖後名陟也吳/越備史乾化四年廣帥彭城巖遣陳用拙來使吳錄天)
(祐十四年南漢王劉巖自立為漢唐烈祖實錄天祐十/四年劉陟僭位改名巖太祖實錄乾化元年五月以清)
(海節度副使劉陟為節度使二年四月以韋戩為潭廣/和叶使云廣守淪謝其母弟巖為軍情所戴七月友珪)
(加劉巖檢校太傅薛史梁末帝紀貞明五年九月削奪/廣州節度使劉巖官爵吳越備史載制詞亦云彭城巖)
(葢嗣節度使後復名巖也惟莊宗實錄同光三年二月/廣南劉陟遣何詞來使莊宗列傳自嗣立至建號皆云)
(劉陟衆説不同未知孰是今以/其首尾名巖故但稱劉巖云)巖多延中國士人置於
幕府出為刺史刺史無武人　蜀主如利州命太子監
國(監古/銜翻)六月癸丑朔至利州(欲親總兵以/繼伐岐之師)　燕王守光
嘗衣赭袍(衣於旣翻赭音者/葢唐世天子之服)顧謂將吏曰今天下大亂
英雄角逐吾兵彊地險亦欲自帝何如孫鶴曰今内難
新平(謂新平滄德斯言不當/發于孫鶴難乃旦翻)公私困竭太原窺吾西契
丹伺吾北(伺相/利翻)遽謀自帝未見其可大王但養士愛民
訓兵積榖德政旣脩四方自服矣守光不悅又使人諷
鎮定求尊已為尚父趙王鎔以告晉王晉王怒欲伐之
諸將皆曰是為惡極矣行當族滅不若陽為推尊以稔
之(稔其/惡也)乃與鎔及義武王處直昭義李嗣昭振武周德
威天德宋瑤六節度使(五鎮并河東為六然自/昭義以下皆屬河東)共奉冊
推守光為尚書令尚父守光不寤以為六鎮實畏已益
驕乃具表其狀曰晉王等推臣臣荷陛下厚恩(荷下/可翻)未
之敢受竊思其宜不若陛下授臣河北都統則并鎮不
足平矣(并謂晉王鎮/謂趙王鎔)上亦知其狂愚乃以守光為河北
道採訪使(唐之盛時置十道採訪使河北/其一也自安史亂後不復除授)遣閤門使王
瞳受㫖史彥羣冊命之(受㫖葢崇政院官屬猶樞密院/承㫖也梁避廟諱改承為受)
守光命僚屬草尚父采訪使受冊儀乙卯僚屬取唐冊
太尉儀獻之守光視之問何得無郊天改元之事對曰
尚父雖貴人臣也安有郊天改元者乎守光怒投之於
地曰我地方二千里帶甲三十萬直作河北天子誰能
禁我尚父何足為哉命趣具即帝位之儀(趣讀/曰促)械繫瞳
彥羣及諸道使者於獄旣而皆釋之(傳考異曰莊宗列/  劉守光傳云朱)
(温命偽閤門使王瞳供奉官史彥章等使燕冊守光為/河北道采訪使六月汴使至守光令所司定尚父採訪)
(使儀注取二十四日受冊朱温傳亦云史彥章莊宗實/錄作史彦璋編遺錄薛史皆作史彦羣今從之又莊宗)
(實錄三月己丑鎮州遣押牙劉光業至言劉守光凶淫/縱毒欲自尊大請稔其惡以咎之推為尚父乙未上至)
(晉陽宫召張承業諸將等議討燕之謀諸將亦云宜稔/其禍上令押衙戴漢超持墨制及六鎮書如幽州其辭)
(曰天祐八年三月二十七日天德軍節度使宋瑤振武/節度使周德威昭義節度使李嗣昭易定節度使王處)
(直鎮州節度使王鎔河東節度使尚書令晉王謹奉冊/進盧龍横海等軍節度檢校太師兼中書令燕王為尚)
(書令尚父五月六鎮使至汴使亦集六月守光令有司/定尚父採訪使儀則梁太祖實錄都不言守光事惟編)
(遺錄云三月壬辰差閤門使王瞳受㫖史彦羣齎國禮/賜幽州劉守光甲午守光連上表章以鎮定旣與河東)
(結懽兼同差使請當道却行天祐年號事守光尋捉王/瞳史彦羣上下一行並囚禁數日後放出按莊宗實錄)
(及南唐烈祖實錄皆云三月辛亥晉王遣戴漢超推守/光為尚父辛亥三月二十七日也壬辰乃三月初八日)
(王瞳等安得已在幽州甲午乃三月十日守光又安得/上表云六鎮推臣為尚父編遺月日多差錯今不取)
　帝命楊師厚將兵三萬屯邢州(欲攻/趙也)　蜀諸將擊岐
兵屢破之秋七月蜀主西還留御營使昌王宗鐬屯利
州(鐬火/外翻)　辛丑帝避暑於張宗奭第(開平元年張全義/賜名宗奭見上卷)
(按薛史張宗奭私/第在洛陽㑹節坊)亂其婦女殆徧宗奭子繼祚不勝憤
耻(勝音/升)欲弑之宗奭止之曰吾家頃在河陽為李罕之
所圍(見二百五十七卷/唐僖宗文徳元年)啗木屑以度朝夕(啗徒/濫翻)賴其救
我得有今日此恩不可忘也乃止甲辰還宫　趙王鎔
以楊師厚在邢州甚懼(九域志邢州北至趙州一百四/十四里耳兵臨其境故甚懼)
㑹晉王於承天軍晉王謂鎔父友也事之甚恭(鎔先與/晉王克)
(用比肩事/唐且通好)鎔以梁冦為憂晉王曰朱温之惡極矣天將
誅之雖有師厚輩不能救也脱有侵軼(軼徒/結翻)僕自帥衆
當之(帥讀/曰率)叔父勿以為憂鎔捧巵為壽謂晉王為四十
六舅(晉王第/四十六)鎔幼子昭誨從行晉王斷衿為盟許妻以
女(斷都管翻衿音/今妻七細翻)由是晉趙之交遂固　八月庚申蜀
主至成都(自利/州還)　燕王守光將稱帝將佐多竊議以為
不可守光乃置斧質於庭(質椹/也)曰敢諫者斬孫鶴曰滄
州之破鶴分當死䝉王生全(事見上卷開平四年分扶/問翻劉守光囚父殺兄幽)
(滄之人義不與共戴天可也孫鶴受劉守文委任不能/以死殉之乃銜守光生全之恩忠諫而死是可以死而)
(不能死可以/無死而死也)以至今日今日敢愛死而忘恩乎竊以為
今日之帝未可也守光怒伏諸質上令軍士冎而噉之
(冎古瓦翻/噉徒濫翻)鶴呼曰不出百日大兵當至守光命以土窒
其口寸斬之(呼火/故翻)甲子守光即皇帝位國號大燕改元
應天以梁使王瞳為左相盧龍判官齊涉為右相史彦
羣為御史大夫(臺考異曰編遺錄云御史/  副使今從莊宗實錄)受冊之日契
丹陷平州燕人驚擾(宋白曰平州舜十二州為營州之/境周官職方在幽州之地春秋為)
(山戎孤竹白狄肥子二國地漢為肥如/石城之地唐武德初置平州於盧龍)　岐王使劉知
俊李繼崇將兵擊蜀乙亥王宗侃王宗賀唐道襲王宗
紹與之戰於青泥嶺(青泥嶺在興州長舉縣西北五十/里懸崖萬仭上多雲雨行者多逢)
(泥/淖)蜀兵大敗馬步使王宗浩奔興州溺死於江(嘉陵/江也)道
襲奔興元先是步軍都指揮使王宗綰城西縣號安逺
軍(九域志西縣在興/元府西一百里)宗侃宗賀等收散兵走保之知俊
繼崇追圍之衆議欲弃興元道襲曰無興元則無安逺
利州遂為敵境矣(九域志興元西至西縣百里西縣抵/利州界四十五里自界首至利州二)
(百六十/四里)吾必以死守之蜀主以昌王宗鐬為應援招討
使定戎團練使王宗播為四招討馬步都指揮使(蜀主/先已)
(遣三招討使伐岐今又以王宗/鐬為應援招討使是為四招討)將兵救安逺軍壁於廉
讓之間(廉水出大巴山北谷中讓水其源起於廉水漑/田之餘東南流至古廉水城之側二水在南鄭)
(縣東南杜佑曰綿州昌明縣有廉水讓/水宋白續通典縣有清廉鄉讓水鄉)與唐道襲合擊
岐兵大破之於明珠曲明日又戰於鳬口斬其成州刺
史李彦琛　九月帝疾稍愈聞晉趙謀入冦自將拒之
戊戌以張宗奭為西都留守庚子帝發洛陽甲辰至衛
州方食軍前奏晉軍已出井陘(陘音/刑)帝遽命輦北趣邢
洺晝夜倍道兼行丙午至相州(九域志衛州北至相州/一百二十五里自相州)
(又北則趣邢/洺趣七喻翻)聞晉兵不出乃止相州刺史李思安不意
帝猝至落然無具坐削官爵　湖州刺史錢鏢酗酒殺
人(鏢甫招翻/酗呼匈翻)恐吳越王鏐罪之冬十月辛亥朔殺都監
潘長推官鍾安德奔于吳　晉王聞燕王守光稱帝大
笑曰俟彼卜年吾當問其鼎矣(以周成王卜年楚子/問鼎之事戲笑守光)張
承業請遣使致賀以驕之(使疏吏翻下/通使之使同)晉王遣太原少
尹李承勲往承勲至幽州用鄰藩通使之禮燕之典客
者曰吾王帝矣公當稱臣庭見(見賢/遍翻)承勲曰吾受命於
唐朝為太原少尹(朝直/遙翻)燕王自可臣其境内豈可臣它
國之使乎守光怒囚之數日出而問之曰臣我乎承勲
曰燕王能臣我王則我請為臣不然有死而已守光竟
不能屈　蜀主如利州(聞王宗侃為岐所敗故/復如利州以為繼援)命太子
監國決雲軍虞候王琮敗岐兵(敗補/邁翻)執其將李彦太俘
斬三千級王宗侃遣裨將林思諤自中巴間行至泥溪
(巴州在三巴之中謂之中巴興元之南有大行路逕孤/雲兩角過米倉山則至巴州按後唐伐蜀還魏王繼岌)
(與李紹琛軍行次舍泥/溪當在劒州北利州界)見蜀主告急蜀主命開道都指
揮使王宗弼將兵救安逺及劉知俊戰于斜谷破之(斜/余)
(遮翻谷/余玉翻)　甲寅夜帝發相州乙卯至洹水是夜邊吏言
晉趙兵南下帝即時進軍丙辰至魏縣(洹水在魏州之/西成安縣界九)
(域志魏州成安縣有洹水鎮成安縣在州/西三十五里魏縣在魏州西三十五里)或告云沙陀
至矣士卒恟懼多逃亡嚴刑不能禁旣而復告云無冦
上下始定(敗兵之氣沒世不復此/之謂也而復扶又翻)戊午貝州奏晉兵冦
東武尋引去帝以夾寨柏鄉屢失利(夾寨之敗見二百/六十六卷開平二)
(年柏鄉之敗/見上卷本年)故力疾北巡思一雪其恥意鬱鬱多躁忿
功臣宿將往往以小過被誅衆心益懼(薛史本紀帝至/相州左龍驤都)
(教練使鄧季筠魏博馬軍都指揮使何令稠右廂馬軍/都指揮使陳令勲以部下馬瘦並腰斬于軍門次魏縣)
(先鋒指揮使/黄文靖伏誅)旣而晉趙兵竟不出(帝以忿兵輕行求雪/再敗之恥使其果與)
(晉趙遇亦/必敗矣)十一月壬午帝南還　燕主守光集將吏謀
攻易定幽州參軍景城馮道以為未可(景城縣屬瀛/州漢舊縣名)守
光怒繫獄或救之得免道亡奔晉張承業薦於晉王以
為掌書記(馮道自此歴事唐晉漢周位極人/臣不聞諫爭豈懲諫守光之禍邪)丁亥王處
直告難於晉(難乃/旦翻)　懷州刺史開封段明逺妹為美人
戊子帝至獲嘉(九域志獲嘉縣在懐/州東北一百五十里)明逺饋獻豐備帝
悅(段明逺後改名凝階此寵/任位為上將梁遂以亡)　庚寅保塞節度使高萬
興奏遣都指揮使高萬金將兵攻鹽州刺史高行存降
(按考異曰實錄開平三年六月丁未靈武韓遜奏收復/鹽州擒偽刺史李繼直已下六十二人至此年降高行)
(存下云鹽州與吐蕃党項犬牙相接為二境咽喉之地/又烏池鹽醝之利戎羌意未嘗息唐建中初為吐蕃所)
(陷砥其墉而去由是銀夏寧延洎于靈武嵗以河南山/東淮南青徐江浙等道兵士不啻四萬分護其地謂之)
(防秋貞元九年朝政稍暇乃命副元帥渾瑊總兵三萬/復取其地建百雉焉自是虜塵乃息邊患遂止唐代革)
(命又復失之今纔動偏師遽牧襟要國之右臂瘡疣其/息哉李茂貞養子多連繼字開平三年所收似屬鳯翔)
(今又收復云唐革命失之前後必/一誤或者開平旣得又失之也)　壬辰帝至洛陽疾
復作(復扶/又翻)　蜀王宗弼敗岐兵於金牛(敗補邁/翻下同)拔十六
寨俘斬六千餘級擒其將郭存等丙申王宗鐬王宗播
敗岐兵於黄牛川擒其將蘇厚等丁酉蜀主自利州如
興元援軍旣集安逺軍望其旗(旗謂蜀主/之旗也)王宗侃等鼓
譟而出與援軍夾攻岐兵大破之拔二十一寨斬其將
李廷志等己亥岐兵解圍遁去(解安逺之/圍而遁)唐道襲先伏
兵於斜谷邀擊又破之庚子蜀主西還(岐兵旣敗/走遂還)岐王
左右石簡顒讒劉知俊於岐王(顒魚/魚翻)王奪其兵李繼崇
言於王曰知俊壯士窮來歸我不宜以讒廢之王為之
誅簡顒以安之(為于/偽翻)繼崇召知俊舉族居於秦州(李繼/崇時)
(鎮秦州繼崇尋不能守秦/州劉知俊由此亦降於蜀)　戊申燕主守光將兵二萬
冦易定攻容城(容城漢縣名唐屬/易州宋屬雄州)王處直告急于晉
十二月乙卯以朗州留後馬賨為永順節度使同平章
事(賨徂宗翻馬/殷之弟也)　鎮南留後盧延昌遊獵無度百勝軍
指揮使黎球殺之自立將殺譚全播全播稱疾請老乃
免丙辰以球為虔州防禦使未幾球卒(幾居/豈翻)牙將李彦
圖代知州事全播愈稱疾篤劉巖聞全播病發兵攻韶
州破之刺史廖爽奔楚(唐天復二年虔人取韶州/至是復為劉氏廖力救翻)楚王
殷表為永州刺史　丁巳蜀主至成都(自興元還/至成都)　戊
午以靜海留後曲美為節度使　癸亥以靜江行軍司
馬姚彥章為寧逺節度副使權知容州從楚王殷之請
也劉巖遣兵攻容州殷遣都指揮使許德勲以桂州兵
救之彦章不能守乃遷容州士民及其府藏奔長沙巖
遂取容管及高州(藏徂浪翻開平四年楚取/容管及高州至是弃之)　甲子晉
王遣蕃漢馬步摠管周德威將兵三萬攻燕以救易定
　是嵗蜀主以内樞密使潘炕為武泰節度使(唐置武/泰軍於)
(黔/州)炕從弟宣徽南院使峭為内樞密使(從才用翻/峭七肖翻)
二年春正月德威東出飛狐(自代州出飛狐宋白曰飛/狐縣漢代郡地曹魏封樂)
(進于廣昌侯國後周於五龍城置廣昌/縣隋改飛狐縣因縣北飛狐口為名)與趙王將王德
明義武將程巖㑹于易水(趙王王鎔義/武王處直)丙戌三鎮兵進
攻燕祁溝關下之(三鎮并鎮定祁溝關在涿州南易州/巨馬河之北自關而西至易州六十)
(里巨馬河東至/新城縣四十里)戊子圍涿州(宋白曰涿州古涿鹿地漢/高帝置涿郡魏改范陽郡)
(取漢涿縣在范水之陽為名唐大厯四年立涿州/南至莫州一百六十里東北至幽州一百二十里)刺史
劉知温城守(守手/又翻)劉守竒之客劉去非大呼於城下(呼/火)
(故/翻)謂知温曰河東小劉郎來為父討賊(為于/偽翻)何豫汝事
而堅守邪守竒免胄勞之(劉守竒奔晉見二百六十/六卷開平元年勞力到翻)知
温拜於城上遂降周德威疾守竒之功譛諸晉王(此周/德威)
(之褊也降/户江翻)王召之守奇恐獲罪與去非及進士趙鳳來
奔上以守竒為博州刺史去非鳳皆幽州人也先是燕
主守光籍境内丁壯悉文面為兵雖士人不免鳳詐為
僧奔晉守奇客之(先悉/薦翻)丁酉德威至幽州城下守光來
求救二月帝疾小愈議自將擊鎮定以救之　帝聞岐
蜀相攻辛酉遣光祿卿盧玭等使于蜀遺蜀主書(玭蒲/眠翻)
(遺唯/季翻)呼之為兄(帝與蜀主偕起於細微者也蜀兵彊地/險帝自度力不能制故用敵國禮呼之)
(為/兄)　甲子帝發洛陽從官以帝誅戮無常多憚行帝聞
之益怒是日至白馬頓賜從官食多未至遣騎趣之于
路(從才用翻/趣讀曰促)左散騎常侍孫騭右諫議大夫張衍兵部
郎中張儁最後至帝命撲殺之(騭職日翻撲弼角翻賜/考異曰梁祖實錄云)
(自盡今從/莊宗實錄)衍宗奭之姪也丙寅帝至武陟(九域志武陟/縣在懷州東)
(八十/里)段明逺供饋有加於前丁卯至獲嘉帝追思李思
安去嵗供饋有闕貶柳州司户告辭稱明逺之能曰觀
明逺之忠勤如此見思安之悖慢何如尋長流思安於
崖州賜死(時逺貶者悉賜死栁州逺踰嶺嶠/崖州再涉鯨波思安寧得至邪)明逺後更
名凝(更工/衡翻)乙亥帝至魏州命都招討使宣義節度使楊
師厚副使前河陽節度使李周彞圍棗彊招討應接使
平盧節度使賀德倫副使天平留後袁象先圍蓨縣(九/域)
(志棗强縣在鎮州東南五十五里蓨縣在冀州東北一/百五十里宋白曰蓨縣即漢條侯國隋開皇五年改條)
(縣為蓨縣/蓨音條)德倫河西胡人象先下邑人也戊寅帝至貝
州　辰州蠻酋宋鄴昌師益皆帥衆降于楚(酋慈由翻/帥讀曰率)
楚王殷以鄴為辰州刺史師益為溆州刺史(溆音/叙)　帝
晝夜兼行三月辛巳至下博南登觀津冢(漢觀津縣古/城東南有青)
(山即漢文帝竇后父少涓冢也涓是縣人遭秦之亂漁/釣隱身墜淵而死景帝立后遣使者填以葬父起大墳)
(於觀津城東南縣/民謂之竇氏青山)趙將苻習引數百騎巡邏不知是帝
遽前逼之或告曰晉兵大至矣帝弃行幄亟引兵趣棗
彊與楊師厚軍合(邏郎佐翻自下博至棗/强六十餘里趣七喻翻)習趙州人也
棗彊城小而堅趙人聚精兵數千人守之師厚急攻之
數日不下城壞復脩死傷者以萬數(此言攻城之/卒死傷者也)城中
矢石將竭謀出降有一卒奮曰賊自柏鄉䘮敗已來視
我鎮人裂眥(䘮息浪翻/眥疾智翻)今往歸之如自投虎狼之口耳
困窮如此何用身為我請獨往試之夜縋城出詣梁軍
詐降(縋馳/偽翻)李周彞召問城中之備對曰非半月未易下
也(易以/䜴翻)因謀曰(謀當/作請)某旣歸命願得一劒効死先登取
守城將首(將即/亮翻)周彞不許使荷檐從軍卒得間舉檐擊
周彞首踣地左右救至得免(荷下可翻又如字檐都濫/翻間古莧翻踣蒲北翻)
(考異曰莊宗實錄頃之周彞晝寢左右未至其人抽檐/擊周彞首踣于地求兵仗不獲周彝大呼左右救至獲)
(免卒睨周彞曰吾比欲剚刃於朱温之腹非圖爾也誤/矣編遺錄云時有一百姓來投軍中李周彞收于部伍)
(間謂周彝曰請賜一劒願先登以破其牆未許間忽然/抽茶檐子揮擊周彞頭上中檐幾仆于地左右擒之元)
(是棗强邑中遣來詐降本意欲窺筭招討使楊師厚斯/人不能辨乃誤中周彝按此卒從周彝請劒周彝不許)
(而令負檐豈不知周彝非温也又帝王與將相居處侍/衛不同豈容不識而誤中之若本欲殺楊師厚則似近)
(之今旣可/疑皆不取)帝聞之愈怒命師厚晝夜急攻丙戌拔之無
問老幼皆殺之流血盈城初帝引兵度河聲言五十萬
晉忻州刺史李存審屯趙州患兵少裨將趙行實請入
土門避之存審不可(入土門則退/歸晉陽矣)及賀德倫攻蓨縣存
審謂史建瑭李嗣肱曰吾王方有事幽薊無兵此來南
方之事委吾輩數人今蓨縣方急吾輩安得坐而視之
使賊得蓨縣必西侵深冀患益深矣當與公等以竒計
破之存審乃引兵扼下博橋(漳水逕下博縣葢/跨漳水為橋也)使建瑭
嗣肱分道擒生建瑭分其麾下為五隊隊各百人一之
衡水一之南宫一之信都(信都漢古縣唐帶冀州葢其/治所雖在郭下而所管地界)
(則環冀州近/郊皆是也)一之阜城自將一隊深入與嗣肱遇梁軍
之樵芻者皆執之獲數百人明日㑹于下博橋皆殺之
留數人斷臂縱去曰為我語朱公晉王大軍至矣(斷音/短為)
(于偽翻語/牛倨翻)時蓨縣未下帝引楊師厚兵五萬就賀德倫
共攻之丁亥始至縣西未及置營建瑭嗣肱各將三百
騎效梁軍旗幟服色與樵芻者雜行(幟昌/志翻)日且暮至德
倫營門殺門者縱火大譟弓矢亂發左右馳突旣暝各
斬馘執俘而去營中大擾不知所為斷臂者復來曰晉
軍大至矣(復扶/又翻)帝大駭燒營夜遁(以朱温之狡濟之以/楊師厚使遇它敵猶)
(在亂而能整今史建瑭等以竒兵撓之遂相與狼狽至/于散遁不能復振者主將上下先有畏晉之心故也)
迷失道委曲行百五十里戊子旦乃至冀州蓨之耕者
皆荷鉏奮梃逐之委弃軍資器械不可勝計(梃徒鼎翻/勝音升)
旣而復遣騎覘之(覘丑廉翻/又丑艶翻)曰晉軍實未來此乃史先
鋒遊騎耳(晉王以史建瑭為先/鋒指揮使故稱之)帝不勝慙憤(親御六軍/見敵之遊)
(兵而遁故慙師屢出而屢敗/故憤不能自勝言其甚也)由是病增劇不能乗肩輿
留貝州旬餘諸軍始集(潰散之甚/久而後集)　義昌節度使劉繼
威年少淫虐類其父(劉繼威/父守光)淫於都指揮使張萬進家
萬進怒殺之詰旦召大將周知裕告其故萬進自稱留
後以知裕為左都押牙庚子遣使奉表請降亦遣使降
于晉晉王命周德威安撫之知裕心不自安遂來奔帝
為之置歸化軍(為于/偽翻)以知裕為指揮使凡軍士自河朔
來者皆𨽻之辛丑以萬進為義昌留後甲辰改義昌為
順化軍以萬進為節度使(為楊師厚劫徙/張萬進張本)　乙巳帝發
貝州丁未至魏州(貝州南至魏州/二百一十里)　戊申周德威遣禆
將李存暉等攻瓦橋關(九域志瓦橋關在涿/州南一百二十里)其將吏及
莫州刺史李嚴皆降嚴幽州人也涉獵書傳(傳直/戀翻)晉王
使傅其子繼岌嚴固辭晉王怒將斬之教練使孟知祥
徒跣入諫曰彊敵未滅大王豈宜以一怒戮嚮義之士
乎(言非所以/招懐燕人)乃免之知祥遷之弟子(孟遷以邢州降晉/又背晉以邢州降)
(梁者也孟/知祥始此)李克讓之壻也(李克讓晉王/克用之弟)　吳鎮南節度
使劉威歙州觀察使陶雅宣州觀察使李遇常州刺史
李簡皆武忠王舊將有大功(楊行密諡/武忠王)以徐温自牙將
秉政(徐温自右牙指揮使秉政見/二百六十六卷開平元年)内不能平李遇尤甚
常言徐温何人吾未嘗識面一旦乃當國邪館驛使徐
玠使於吳越道過宣州温使玠説遇入見新王(説式芮/翻見賢)
(遍/翻)遇初許之玠曰公不爾(不爾猶言/不如此也)人謂公反遇怒曰
君言遇反殺侍中者非反邪侍中謂威王也(楊渥諡威/王李遇斥)
(言徐温/殺之)温怒以淮南節度副使王檀為宣州制置使(王/檀)
(恐當作/王壇)數遇不入朝之罪(數所具翻朝/直遙翻下同)遣都指揮使柴
再用帥昇潤池歙兵納檀于宣州(帥讀/曰率)昇州副使徐知
誥為之副遇不受代再用攻宣州踰月不克　夏四月
癸丑以楚王殷為武安武昌靜江寧逺節度使洪鄂四
面行營都統(欲使攻楊氏/之洪鄂也)　乙卯博王友文來朝(來朝/於魏)
(州行/宫)請帝還東都丁巳發魏州己未至黎陽以疾淹留
乙丑至滑州(黎陽至滑州隔大河耳/今滑州古城已淪於河)　維州羌胡董琢
反蜀主遣保鑾軍使趙綽討平之　己巳帝至大梁
帝聞嶺南與楚相攻甲戌以右散騎常侍韋戩等為潭
廣和叶使(戩子/踐翻)往解之　戊寅帝發大梁　周德威白
晉王以兵少不足攻城(言幽州城大而固/非兵少所能攻)晉王遣李存
審將吐谷渾契苾騎兵㑹之(契欺/訖翻)李嗣源攻瀛州刺史
趙敬降　五月甲申帝至洛陽疾甚　司空門下侍郎
同平章事薛貽矩卒　燕主守光遣其將單廷珪將精
兵萬人出戰與周德威遇於龍頭岡(龍頭岡在幽州城/東南  考異曰莊)
(宗實錄作羊頭岡今從莊宗列傳莊宗實錄四月己卯/朔周德威擒單廷珪進軍大城莊宗薛史及莊宗列傳)
(周德威傳云五月七日擒廷/珪十二日次大城今從之)廷珪曰今日必擒周楊五
以獻楊五者德威小名也旣戰見德威於陳(陳讀/曰陣)援槍
單騎逐之(援于/元翻)槍及德威背德威側身避之奮檛反擊
廷珪墜馬(單廷珪之馬方疾馳勢不得止周德威側身/避其鋒馬差過前則德威已在槍裏奮檛擊)
(廷珪廷珪安所避之此其所以墜/馬也格鬭之勢刀不如棒謂此也)生擒置於軍門燕兵
退走德威引騎乘之燕兵大敗斬首三千級廷珪燕驍
將也燕人失之奪氣　己丑蜀大赦　李遇少子為淮
南牙將遇最愛之徐温執之至宣州城下示之其子啼
號求生(少詩照翻/號户高翻)遇由是不忍戰(舉大事者不顧家李/遇旣與徐温為敵乃)
(顧一/子邪)温使典客何蕘入城以吳王命説之(蕘如招翻/説式芮翻)曰
公本志果反請斬蕘以徇不然隨蕘納款遇乃開門請
降温使柴再用斬之夷其族於是諸將始畏温莫敢違
其命(諸將謂劉/威陶雅輩)徐知誥以功遷昇州刺史知誥事温甚
謹安於勞辱或通夕不解帶温以是特愛之每謂諸子
曰汝輩事我能如知誥乎(徐温以善事楊行密而竊吳/國之權徐知誥以善事徐温)
(而竊徐氏之/權天邪人邪)時諸州長吏多武夫專以軍旅為務不恤
民事知誥在昇州獨選用廉吏脩明政教招延四方士
大夫傾家貲無所愛洪州進士宋齊丘好縱横之術(好/呼)
(到翻縱/子容翻)謁知誥知誥竒之辟為推官與判官王令謀參
軍王翃專主謀議(翃呼/萌翻)以牙吏馬仁裕周宗曹悰為腹
心(悰徂/宗翻)仁裕彭城人宗漣水人也(為知誥簒/楊氏張本)　閏月壬
戌帝疾增甚謂近臣曰我經營天下三十年(帝以唐僖/宗中和三)
(年鎮宣武創業之始/也至是年三十一年)不意太原餘孽更昌熾如此(謂晉/也孽)
(魚列/翻)吾觀其志不小天復奪我年(復扶又/翻下同)我死諸兒非
彼敵也吾無葬地矣因哽咽(哽古/杏翻)絶而復蘇(氣絶而復/息為蘇)
　高季昌濳有據荆南之志乃奏築江陵外郭增廣之
　丙寅蜀門下侍郎同平章事王鍇罷為兵部尚書(鍇/口)
(駭/翻)　帝長子郴王友裕早卒(郴丑/林翻)次假子博王友文(友/文)
(本姓康/名勤)帝特愛之常留守東都兼建昌宫使(帝以大梁/舊第為建)
(昌/宫)次郢王友珪其母亳州營倡也(倡音昌薛史友珪小/字遙喜母失其姓本)
(亳州營妓也唐光啓中帝徇地亳州召而侍寢月餘將/捨之而去以娠告是時元貞張后賢而有寵帝素憚之)
(由是不果攜歸大梁因留亳州以别宅貯之及期/妓以生男來告帝喜故字之曰遙喜後迎歸汴)為左
右控鶴都指揮使次均王友貞為東都馬步都指揮使
初元貞張皇后嚴整多智帝敬憚之后殂(張后殂于唐/昭宗天祐元)
(年/)帝縱意聲色諸子雖在外常徵其婦入侍帝往往亂
之友文婦王氏色美帝尤寵之雖未以友文為太子帝
意常屬之(屬之/欲翻)友珪心不平友珪嘗有過帝撻之友珪
益不自安帝疾甚命王氏召友文於東都欲與之訣且
付以後事友珪婦張氏亦朝夕侍帝側知之密告友珪
曰大家以傳國寶付王氏懷往東都吾屬死無日矣夫
婦相泣左右或説之曰事急計生何不改圖時不可失
(古人有言曰淫而不父必有/子禍豈不信哉説式芮翻)六月丁丑朔帝命敬翔出
友珪為萊州刺史即令之官已宣㫖未行勑(敬翔時為/宣政使故)
(使之行勑翔佐帝有年矣軍國大謀無不預隨事彌縫/轉帝兇暴之氣以成功亦不為小寢疾彌留而出友珪)
(於外使翔能為之謀則必有以處友珪而/帝免剚刄之禍顛而不扶焉用彼相哉)時左遷者多
追賜死友珪益恐戊寅友珪易服微行入左龍虎軍見
綂軍韓勍以情告之勍亦見功臣宿將多以小過被誅
懼不自保遂相與合謀(臣子俱逆亦上之人有/以致之也被皮義翻)勍以牙
兵五百人從友珪雜控鶴士入伏于禁中(梁以侍衛親/軍為控鶴軍)
中夜斬關入至寢殿侍疾者皆散走帝驚起問反者為
誰友珪曰非它人也帝曰我固疑此賊恨不早殺之汝
悖逆如此天地豈容汝乎(悖蒲内翻/又蒲沒翻)友珪曰老賊萬段
友珪僕夫馮廷諤刺帝腹刃出于背(刺七/亦翻)友珪自以敗
氈裹之瘞于寢殿(年六十一/瘞於計翻)祕不發䘮遣供奉官丁昭
溥馳詣東都命均王友貞殺友文己卯矯詔稱博王友
文謀逆遣兵突入殿中賴郢王友珪忠孝將兵誅之保
全朕躬然疾因震驚彌致危殆宜令友珪權主軍國之
務韓勍為友珪謀(為于/偽翻)多出府庫金帛賜諸軍及百官
以取悅辛巳丁昭溥還(還從/宣翻)聞友文已死乃發䘮宣遺
制友珪即皇帝位時朝廷新有内難中外人情忷忷(難/乃)
(旦翻忷/許勇翻)許州軍士更相告變匡國節度使韓建皆不之
省亦不為備(更工衡翻省悉景翻/史言韓建死期將至)丙申馬歩都指揮使
張厚作亂殺建(月考異曰莊宗實錄九/  建遇害今從薛史)友珪不敢詰(詰/去)
(吉/翻)甲辰以厚為陳州刺史　秋七月丁未大赦　天雄
節度使羅周翰幼弱軍府事皆决於牙内都指揮使潘
晏北面都招討使宣義節度使楊師厚軍於魏州久欲
圖之憚太祖威嚴不敢發至是師厚館於銅臺驛(因銅/雀臺)
(以名驛然銅雀臺/在鄴不在魏州)潘晏入謁執而殺之引兵入牙城據
位視事壬子制以師厚為天雄節度使(按考異曰梁功/臣列傳楊師厚)
(傳云太祖初弃天下郡府乗間為亂甚衆魏之衙内都/指揮使潘晏與大將臧延範趙訓將謀反變有密告者)
(師厚布兵擒捕斬之七月除魏博節度使薛史師/厚傳略同今從莊宗列傳朱友珪傳及莊宗實錄)徙周
翰為宣義節度使(唐僖宗文德元年羅𢎞信/得魏博傳子至孫而亡)　以侍衛
諸軍使韓勍領匡國節度使(韓勍以同/逆領節)　甲寅加吳越
王鏐尚父　甲子以均王友貞為開封尹東都留守
　蜀太子元坦更名元膺(宗懿更名元坦見上卷開平/四年按歐史蜀主建時得銅)
(牌子於什邡縣有文二十餘字建以為符讖/因取之以名諸子故又更名元膺更工衡翻)　丙寅廢
建昌宫使以河南尹張宗奭為國計使凡天下金榖舊
𨽻建昌宫者悉主之(梁祖受禪以博王友文領建昌宫/使専領金榖友珪旣殺友文故廢)
(之而置/國計使)　八月龍驤軍三千人戍懷州者(戍懷州所以/備晉人自上)
(黨下太行/以窺洛陽)潰亂東走所過剽掠(剽匹妙翻珪考異曰莊/宗列傳友  傳云重霸)
(據懷州為亂壯健者團結於鞏村將為朱温雪恥明宗/實錄杜晏球傳云龍驤軍作亂欲入京城已至河陽今)
(按梁祖實錄戊子鄭州奏稱懐州屯駐龍驤騎軍潰散/十一日夜至州南十五里鞏村安下及五鼔分隊逃逸)
(安得據懷州及/至河陽事也)戊子遣東京馬步軍都指揮使霍彦威
左耀武指揮使杜晏球討之庚寅擊破亂軍執其都將
劉重遇於鄢陵甲午斬之(為友貞以龍驤軍/起義誅友珪張本)　郢王友
珪旣簒立諸宿將多憤怒雖曲加恩禮終不悦告哀使
至河中護國節度使冀王朱友謙泣曰先帝數十年開
創基業前日變起宫掖聲聞甚惡(聞音/問)吾備位藩鎮心
竊恥之(朱友謙本陜州牙將朱簡也唐末附朱温賜名/友謙列於諸子故因此聲友珪弑逆之罪律以)
(古法臣弑君子弑父凡在官者殺無赦則友/珪之罪凡為梁之臣子者皆得而誅之也)友珪加友
謙侍中中書令以詔書自辯且徵之友謙謂使者曰所
立者為誰先帝晏駕不以理吾且至洛陽問罪何以徵
為戊戌以侍衛諸軍使韓勍為西面行營招討使督諸
軍討之友謙以河中附於晉以求救九月丁未以感化
節度使康懷貞為河中都招討使更以韓勍副之　友
珪以兵部尚書知崇政院事敬翔太祖腹心恐其不利
於己欲解其内職(内職謂知/崇政院事)恐失人望庚午以翔為中
書侍郎同平章事壬申以户部尚書李振充崇政院使
翔多稱疾不預事(敬翔李振於此時皆先朝佐命功臣/也李振代敬翔領崇政院使則振與)
(友珪同惡敬翔雖稱疾不預事若律之以古/人主在與在主亡與亡之法亦不免於死)　康懷貞
等與忠武節度使牛存節合兵五萬屯河中城西攻之
甚急晉王遣其將李存審李嗣肱李嗣恩將兵救之敗
梁兵于胡壁(敗補/邁翻)嗣恩本駱氏子也(歐史義兒傳嗣恩/本姓駱吐谷渾部)
(人/)　吳武忠王之疾病也周隱請召劉威(事見二百六/十五卷唐天)
(祐二/年)威由是為帥府所忌(帥府謂廣陵帥/府帥所類翻)或譛之於徐
温温將討之威幕客黄訥説威曰(説式/芮翻)公受謗雖深反
本無狀若輕舟入覲則嫌疑皆亡矣威從之陶雅聞李
遇敗亦懼與威偕詣廣陵温待之甚恭如事武忠王之
禮優加官爵雅等悅服由是人皆重温訥蘇州人也温
與威雅帥將吏請於李儼承制加嗣吳王隆演太師吳
王(隆演之嗣吳王李茂貞承制所加也楊行密因李儼/來使尊之承制徐温等因其舊而請於儼帥讀曰率)
以温領鎮海節度使同平章事淮南行軍司馬如故温
遣威雅還鎮(劉威鎮洪州陶雅鎮歙州徐温事威雅如/事楊行密貴而不敢忘舊者能矯情為之)
(至於遣威雅歸鎮不特時人服之威雅亦心服矣自古/以來英雄分量固自不同至於隨其分量以制一時之)
(事則一也善觀/史者毋忽諸)　辛巳蜀改劒南東川曰武德軍　朱
友謙復告急于晉(復扶/又翻)冬十月晉王自將自澤潞而西
(不自太原南出/汾晉將即亮翻)遇康懷貞於解縣(宋白曰解縣漢舊縣/後魏改為北解縣按)
(此前解縣在臨晉縣界隋開皇十六年於此置解縣大/業二年省九年自綏化故城移虞鄉縣於廢縣理唐武)
(德元年改虞鄉縣為解縣仍於蒲州界别置虞鄉縣九/域志解在蒲州東九十五里虞鄉在蒲州東六十里解)
(户買翻朱考異曰莊宗同光四年實錄莊宗列傳薛史/唐餘錄  友謙傳皆云與汴軍遇於平陽大破之今從)
(莊宗天祐/九年實錄)大破之斬首千級追至白徑嶺而還(白徑嶺/在河中)
(安邑/縣東)梁兵解圍退保陜州(九域志河中南至陜州二/百三十八里陜失冉翻)友
謙身自至猗氏謝晉王(九域志猗氏縣在河/中府東北九十五里)從者數十
人撤武備詣晉王帳拜之為舅晉王夜置酒張樂友謙
大醉晉王留宿帳中友謙安寢鼾息自如(朱友謙以此/示委心晉王)
(無所猜間也/鼾下旦翻)明旦復置酒而罷　楊師厚旣得魏博之
衆又兼都招討使宿衛勁兵多在麾下諸鎮兵皆得調
發(調徒/釣翻)威勢甚重心輕郢王友珪遇事往往専行不顧
友珪患之發詔召之云有北邊軍機欲與卿面議師厚
將行其腹心皆諫曰往必不測師厚曰吾知其為人雖
往如我何乃帥精兵萬餘人度河趣洛陽(帥讀曰率/趣七喻翻)友
珪大懼丁亥至都門(城外郭門/曰都門)留兵於外與十餘人入
見(見賢/遍翻)友珪喜甘言遜詞以恱之賜與巨萬癸巳遣還
　十一月趙將王德明將兵三萬掠武城(武城漢之東/武城縣唐屬)
(貝州九域志在/州東五十里)至于臨清攻宗城下之癸丑楊師厚伏
兵唐店邀擊大破之斬首五千餘級　甲寅葬神武元
聖孝皇帝于宣陵(宣陵在河/南伊闕縣)廟號太祖　吳淮南節度
副使陳璋等將水軍襲楚岳州執刺史苑玫(開平元年/楚取岳州)
(三年苑玫降楚至此為淮南所執/玫自江西降楚楚使之守岳州也)楚王殷遣水軍都指
揮使楊定真救岳州璋等進攻荆南高季昌遣其將倪
可福拒之吳恐楚人救荆南遣撫州刺史劉信將江撫
袁吉信五州兵屯吉州為璋聲援(屯吉州以張聲勢若/將進兵攻潭衡者以)
(牽制/楚兵)　十二月戊寅蜀行營都指揮使王宗汾攻岐文
州拔之守將李繼夔走(文州古隂平之地/將即亮翻下同)　是嵗隰州
都將劉訓殺刺史以州降晉晉王以為瀛州刺史訓永
和人也(永和縣屬隰州漢狐讘縣地隋為/永和縣九域志在州西一百里)　虔州防禦
使李彦圖卒州人奉譚全播知州事遣使内附詔以全
播為百勝防禦使虔韶二州節度開通使(虔州先有百/勝指揮今因)
(以為軍州之號開通使者言/使之開通道路南達交廣也)　高季昌出兵聲言助梁
伐晉進攻襄州山南東道節度使孔勍擊敗之自是朝
貢路絶(高季昌旣與孔勍交惡入梁之/路遂絶不復朝貢敗補邁翻)勍兖州人也
　　均王上上(諱友貞太祖第三子王溥㑹要曰太祖/第四子母曰元貞皇后張氏即位改名)
　　　(瑱其後又改名鍠余按王溥云第/四子者併假子博王友文數之也)
乾化三年春正月丁巳晉周德威拔燕順州(唐貞觀四/年平突厥)
(以其部落置順祐化長四州六年以順州僑治營州南/之五桞戍沈括曰幽州東北三十里有望京館東行少)
(北十里餘出古長城又二十里至中頓又踰孫侯河行/二十里至順州其北平斥土厚宜稼又東北行七十里)
(至檀州金人疆域圖順州至燕京一百十五里匈奴須/知順州南至燕京九十里其載道里逺近不同今並存)
(之宋白曰幽州東北至順州八十里大/元順州領懷柔密雲二縣屬大同府路)　癸亥郢王友
珪朝享太廟(朝直/遙翻)甲子祀圓丘大赦改元鳳厯(曰考異/  莊宗)
(列傳云七日實錄云庚戌友/珪祀圓丘改元今從薛史)　吳陳璋攻荆南不克而
還荆南兵與楚兵㑹於江口以邀之(江口荆江口也/還音旋又如字)璋
知之舟二百艘駢為一列夜過二鎮兵遽出追之不能
及(艘蘇/遭翻)　晉周德威拔燕安逺軍薊州將成行言等降
于晉(將即亮翻宋白曰薊州治漁陽本春秋無終子之/國隋開皇初徙𤣥州於此煬帝廢州立漁陽郡唐)
(初廢郡其地屬幽州開元十八年置薊州取/古薊門關以名州西至幽州二百一十里)　二月壬
午蜀大赦　郢王友珪旣得志遽為荒淫内外憤怒友
珪雖啗以金繒終莫之附(啗徒濫翻/繒慈陵翻)駙馬都尉趙巖犨
之子(趙犨守陳州拒黄巢/有功見唐僖宗紀)太祖之壻也(巖尚太祖女/長樂公主)左
龍虎綂軍侍衛親軍都指揮使袁象先太祖之甥也(袁/象)
(先父敬初尚太祖/妹萬安大長公主)巖奉使至大梁(使疏/吏翻)均王友貞密與
之謀誅友珪巖曰此事成敗在招討楊令公耳(楊師厚/官中書)
(令為北面都招/討使故稱之)得其一言諭禁軍吾事立辦(時梁重兵/皆在楊師)
(厚之手又勲名為衆所/服故欲得其言諭禁軍)均王乃遣腹心馬慎交之魏州
説楊師厚曰郢王簒弑人望屬在大梁(説式芮翻/屬之欲翻)公若
因而成之此不世之功也且許事成之日賜犒軍錢五
十萬緡(犒苦/到翻)師厚與將佐謀之曰方郢王弑逆吾不能
即討今君臣之分已定(分扶/問翻)無故改圖可乎或曰郢王
親弑君父賊也均王舉兵復讎義也奉義討賊何君臣
之有彼若一朝破賊公將何以自處乎(處昌/吕翻)師厚曰吾
幾誤計(幾居/依翻)乃遣其將王舜賢至洛陽隂與袁象先謀
遣招討馬步都虞候譙人朱漢賓將兵屯滑州為外應
(譙漢縣唐/帶亳州)趙巖歸洛陽亦與象先密定計友珪治龍驤
軍潰亂者(去年懷州龍驤/軍亂治直之翻)搜捕其黨獲者族之經年不
已時龍驤軍有戍大梁者友珪徵之均王因使人激怒
其衆曰天子以懷州屯兵叛追汝輩欲盡阬之(曰考異/  莊宗)
(列傳朱友貞傳及薛史歐陽史末帝紀云左右龍驤都/戍汴友貞偽作友珪詔追還洛下莊宗實錄云友珪疑)
(而召之按梁太祖實錄云丙戍東京言龍驤軍准詔追/赴西京軍情不肯進發實友珪徵之非友貞偽作但激)
(怒言坑/之耳)其衆皆懼莫知所為丙戌均王奏龍驤軍疑懼
未肯前發戊子龍驤將校見均王泣請可生之路(將即/亮翻)
(校户/教翻)王曰先帝與汝輩三十餘年征戰經營王業今先
帝尚為人所弑汝輩安所逃死乎因出太祖畫像示之
而泣曰汝能自趣洛陽雪讎恥(趣七/喻翻)則轉禍為福矣衆
皆踊躍呼萬嵗請兵仗王給之庚寅旦袁象先等帥禁
兵數千人突入宫中(帥讀/曰率)友珪聞變與妻張氏及馮廷
諤趨北垣樓下將踰城自度不免(趣七喻翻/度徒洛翻)令廷諤先
殺妻後殺已廷諤亦自剄(剄古頂翻/斷首也)諸軍十餘萬大掠
都市(汴兵未至洛陽禁衛/諸軍已殺友珪矣)百司逃散中書侍郎同平章
事杜曉侍講學士李珽皆為亂兵所殺(珽它/鼎翻)門下侍郎
同平章事于兢宣政使李振被傷至晡乃定象先巖齎
傳國寶詣大梁迎均王王曰大梁國家創業之地(梁祖/自宣)
(武節度使/并諸鎮)何必洛陽乃即帝位於大梁復稱乾化三年
追廢友珪為庶人復博王友文官爵　丙申晉李存暉
攻燕檀州刺史陳確以城降(匈奴須知檀州南至燕京/一百六十里東南至薊州)
(一百九十里宋白曰/檀州古白檀之地)　蜀唐道襲自興元罷歸復為樞
密使太子元膺廷疏道襲過惡(疏分列也於朝㑹廷中/條分列言其過惡故曰)
(廷/疏)以為不應復典機要(復扶/又翻)蜀主不悅庚子以道襲為
太子太保　三月甲辰朔晉周德威拔燕盧臺軍　丁
未帝更名鍠久之又名瑱(更工衡翻鍠户盲翻瑱它甸/翻  考異曰薛史云貞明中)
(更名瑱諸書皆無年/月今因名鍠終言之)　庚戌加楊師厚兼中書令賜爵
鄴王賜詔不名事無巨細必咨而後行　帝遣使招撫
朱友謙友謙復稱藩奉梁年號(去年朱友謙附晉今雖/復稱藩實隂附于晉)
　丙辰立皇弟友敬為康王　乙丑晉將劉光濬克古
北口(檀州燕樂縣東有東軍北口二守捉北口長城口/也沈括曰檀州東北五十里有金溝館自館少東)
(北行乍原乍隰三十餘里至中頓過頓屈折北行峽中/濟灤水通三十餘里鉤折投山隙以度所謂古北口也)
(匈奴須知虎北口/南至燕京三百里)燕居庸關使胡令圭等奔晉(幽州昌/平縣北)
(十五里有軍都陘西北三十/五里有納款關即居庸故關)　戊辰以保義留後戴思
逺為節度使鎮邢州(唐昭義軍統潞澤邢洺磁五州唐/末兵爭晉得潞州仍以為昭義軍)
(自孟方立以至於梁以邢洺磁三州為昭義軍遂有兩/昭義軍今梁改邢洺磁為保義軍而以陜州之保義軍)
(為鎮國軍進考異曰薛史思逺傳云貞明中為邢州留/後屬張萬  殺劉繼威命思逺鎮之按萬進殺繼威在)
(前今從/本紀)　燕主守光命大將元行欽將騎七千牧馬於
山北募山北兵以應契丹(劉守光求救于契丹故使元/行欽募兵於山北以應之)
又以騎將高行珪為武州刺史以為外援晉李嗣源分
兵徇山後八軍皆下之晉王以其弟存矩為新州刺史
總之(為存矩以驕/惰致亂張本)以燕納降軍使盧文進為裨將李嗣
源進攻武州高行珪以城降元行欽聞之引兵攻行珪
行珪使其弟行周質於晉軍以求救(質音/致)李嗣源引兵
救之行欽解圍去嗣源與行周追至廣邊軍(媯州懐戎/縣北有廣)
(邊軍故白雲城也宋白曰廣邊軍在媯州北一/百三十里高行周兄弟本貫廣邊軍鵰窠村)凡八戰
行欽力屈而降嗣源愛其驍勇養以為子(宗考異曰莊/  實錄行周)
(作行温張昭周太祖實錄云燕城危䠞甲士亡散劉守/光召元行欽行欽部下諸將以守光必敗赴召無益乃)
(請行欽為燕帥稱留後行欽無如之何乃謂諸將曰我/為帥亦須歸幽州衆然之行欽以行珪在武州慮為後)
(患乃令人於懷戎掠得其子縶之自隨至武州行欽謂/行珪曰將士立我為留後共汝父子同行先定軍府然)
(後降太原若不從必殺汝子行珪曰大王委爾親兵遂/圖叛逆吾死不能從也其子泣告行珪行珪謂曰元公)
(謀逆何以順從與爾訣矣行珪守城月餘城中食盡士/有飢色行珪乃召集居人謂之曰非不為父老惜家屬)
(不幸軍士乏食可斬予首出降即坐見寧帖行珪為治/有恩衆泣曰願出私糧濟軍以死共守乃夜縋其弟行)
(周於晉軍乞兵救援周德威命李嗣本李嗣源安金全/救武州比至行欽解圍矣嗣源與行珪追躡至廣邊軍)
(行欽帥騎拒戰行珪呼謂行欽曰與公俱事劉家我為/劉家守城爾則僣稱留後誰之過也今日之事何勞士)
(衆與君抗衡以決勝負行欽驍猛騎射絶衆報曰可行/周馬足微蹶將踣嗣源躍馬救之檛擊行欽幾墜行欽)
(正身引弓射嗣源中髀貫鞍嗣源拔矢凡八戰控弦七/發矢中行欽猶沫血酣戰不解是夜行欽窮蹙固守廣)
(邊軍晉兵圍之嗣源遣人告之曰彼此戰將不假言諭/事勢可量亟來相見必保功名翌日行欽面縳出降嗣)
(源酌酒飲之撫其背曰吾子壯士也養為假子臨敵擒/生必有所獲名聞軍中莊宗實錄薛史紀及行欽傳明)
(宗實錄皆云行欽聞行珪降晉帥兵攻之惟周太祖實/錄高行周傳云行欽稱留後行珪城守不從然恐行周)
(卒時去燕亡已久行周名位尊顯門生故/吏虛美其兄弟故與諸説特異今從衆書)嗣源進攻儒
州拔之(唐末於媯州東置/儒州領晉山一縣)以行珪為代州刺史行周留
事嗣源常與嗣源假子從珂分將牙兵以從(將即亮翻/從才用翻)
從珂母魏氏鎮州人先適王氏生從珂嗣源從晉王克
用戰河北得魏氏以為妾故從珂為嗣源子及長以勇
健知名嗣源愛之(李從珂始此錄考異曰張昭於國初/脩唐廢帝實  云廢帝諱從珂明宗)
(皇帝之元子也母曰宣憲皇后魏氏鎮州平山人中和/末明宗徇地山東留戍平山得魏后帝以光啟元年正)
(月二十三日生於外舍屬趙人負盟用兵不息音問阻/絶帝甫十嵗方得歸宗時明宗為裨將性闊達不能治)
(生曹后亦䟽於畫略生計所資惟宣憲而已曹后未有/胎𦙍幹家宜室帝與部曲王建立皇甫立代北往來供)
(饋曹后憐之不異所生薛史末帝諱從珂本姓王氏鎮/州人也母宣憲皇后魏氏以光啟元年生帝於平山景)
(福中明宗為武皇騎將略地至平山遇魏氏虜之帝時/年十餘嵗明宗養為已子劉恕取廢帝錄以為明宗即)
(位後不立從珂而欲立從榮從榮死傳位於從厚故人/皆謂從珂為養子按張昭仕明宗為史官異代脩廢帝)
(錄無所避諱而不言養子事似可信然李克用光啟以/前未嘗徇地山東又從珂若果是明宗子明宗必不捨)
(之而立從榮從珂亦/當不服今從薛史)　吳行營招討使李濤帥衆二萬
出千秋嶺攻吳越衣錦軍(自杭州東南度千秋嶺則至/杭州臨安縣薛史梁開平二)
(年改臨安縣廣義鄉為衣/錦鄉帥讀曰率衣於旣翻)吳越王鏐以其子湖州刺史
傳瓘為北面應援都指揮使以救之睦州刺史傳璙為
招討收復都指揮使將水軍攻吳東洲以分其兵勢(東/洲)
(即常州東洲也璙/力弔翻又力小翻)　夏四月癸未以袁象先領鎮南節
度使(鎮南軍洪州時屬吳此所謂名號/節度使也五代及十國皆有之)同平章事　晉
周德威進軍逼幽州南門壬辰燕主守光遣使致書於
德威以請和語甚卑而哀德威曰大燕皇帝尚未郊天
何雌伏如是邪(漢趙温曰大丈夫/當雄飛安能雌伏)予受命討有罪者結
盟繼好(好呼/到翻)非所聞也不答書守光懼復遣人祈哀(復/扶)
(又/翻)德威乃以聞於晉王　千秋嶺道險狹錢傳瓘使人
伐木以斷吳軍之後而擊之(斷音/短)吳軍大敗虜李濤及
士卒三千餘人以歸　己亥晉劉光濬拔燕平州執刺
史張在吉五月光濬攻營州刺史楊靖降(宋白曰平州/東北至營州)
(六百九/十里)　乙巳蜀主以兵部尚書王鍇為中書侍郎同
平章事(鍇口/駭翻)　楊師厚與劉守竒將汴滑徐兗魏博邢
洺之兵十萬大掠趙境(楊師厚以燕晉/交兵乗虚掠趙)師厚自柏鄉入
攻土門趣趙州守竒自貝州入趣冀州(九域志柏鄉北/至趙州七十餘)
(里貝州北至冀州一百/二十餘里趣七喻翻)所過焚掠庚戌師厚至鎮州(九/域)
(志趙州北至鎮/州九十五里)營於南門外燔其關城壬子師厚自九
門退軍下博守竒引兵與師厚㑹攻下博拔之晉將李
存審史建瑭戍趙州兵少趙王告急於周德威德威遣
騎將李紹衡㑹趙將王德明同拒梁軍師厚守竒自弓
高度御河而東(隋煬帝大業四年穿永濟渠引沁水南/達於河北通涿郡後人因謂之御河)
逼滄州張萬進懼請遷于河南師厚表徙萬進鎮青州
以守竒為順化節度使(去年改滄州義/昌軍為順化軍)　吳遣宣州副
指揮使花虔將兵㑹廣德鎮遏使渦信屯廣德(渦古禾/翻姓也)
將復冦衣錦軍(復扶/又翻)吳越錢傳瓘就攻之　六月壬申
朔晉王遣張承業詣幽州與周德威議軍事　丙子蜀
主以道士杜光庭為金紫光祿大夫左諫議大夫封蔡
國公進號廣成先生光庭博學善屬文(屬之/欲翻)蜀主重之
頗與議政事　吳越錢傳瓘拔廣德虜花虔渦信以歸
　戊子以張萬進為平盧節度使　辛卯燕主守光遣
使詣張承業請以城降承業以其無信不許　蜀太子
元膺豭喙齙齒(豭古牙翻牡豕也喙許/穢翻齙步交翻露齒也)目視不正而警
敏知書善騎射性狷急猜忍(狷吉/掾翻)蜀主命杜光庭選純
靜有德者使侍東宫光庭薦儒者許寂徐簡夫太子未
嘗與之交言日與樂工羣小嬉戲無度僚屬莫敢諫秋
七月蜀主將以七夕出遊丙午太子召諸王大臣宴飲
集王宗翰内樞密使潘峭翰林學士承㫖高陽毛文錫
不至太子怒曰集王不來必峭與文錫離間也(峭七肖/翻間古)
(莧/翻)大昌軍使徐瑶常謙素為太子所親信酒行屢目少
保唐道襲道襲懼而起丁未旦太子入白蜀主曰潘峭
毛文錫離間兄弟蜀主怒命貶逐峭文錫以前武泰節
度使兼侍中潘炕為内樞密使(炕苦/浪翻)太子出道襲入蜀
王以其事告之道襲曰太子謀作亂欲召諸將諸王以
兵錮之(曰錮者以/禁錮為義)然後舉事耳蜀主疑焉遂不出(遂不/以七)
(夕出/遊)道襲請召屯營兵入宿衛許之内外戒嚴太子初
不為備聞道襲召兵乃以天武甲士自衛捕潘峭毛文
錫至檛之幾死(檛則/𤓰翻)囚諸東宫又捕成都尹潘嶠囚諸
得賢門戊申徐瑤常謙與懷勝軍使嚴璘等各帥所部
兵奉太子攻道襲(帥讀/曰率)至清風樓道襲引屯營兵出拒
戰道襲中流矢(中竹/仲翻)逐至城西斬之(建考異曰九國志/  將七夕出遊先)
(一日元膺召諸軍使及諸王宴飲邸第中且議七夕從/行之禮而集王宗翰等不至又曰詰朝元膺入白建曰)
(潘峭毛文錫離間兄弟將圖不軌又曰及聞唐襲徵兵/乃遣伶官安悉香諭軍使全殊率天武甲士以自衛又)
(曰明日徐瑤常謙與懷勝軍使嚴璘等協謀以所部兵/挾元膺以逐唐襲元膺介馬率卒過其兄宗賀之門召)
(與同進宗賀曰兵起無名不敢聞命又曰建急召宗侃/宗賀及諸軍使令以兵討冦乃逐唐襲至城西斬之盡)
(殺屯營兵又自大安門登陴以入攻瑤謙等歐陽史曰/元膺與伶人安悉香軍將喻全殊率天武兵自衛召大)
(將徐瑤常謙率兵出拒襲與襲戰神武門襲中流矢墜/馬死十國紀年丁未元膺令軍使喻全殊帥天武兵自)
(衛戊申徐瑤常謙及左大昌軍使王承燧等各帥所部/兵奉元膺攻唐道襲道襲自私第被甲乗馬過王宗賀)
(門邀之宗賀曰兵起無名且不奉詔公宜緩行元膺遣/天武將唐據帥親兵逐道襲至城西斬之據九國志云)
(徐瑤等挾元膺以逐唐襲似襲在宫中欲逐之也歐陽/史云元膺召瑤等帥兵出拒襲攻東宫而元膺拒之紀)
(年云瑤等奉元膺攻唐道襲道襲自私第被甲乗馬似/道襲出在外第元膺就攻之也按道襲止以挾君自重)
(旣勸蜀主發兵自衛豈肯更在外第必止於禁中也葢/瑤等引兵攻宫禁以求道襲道襲以屯營兵出拒戰兵)
(敗走至城西為唐據所殺耳九國志又云元膺介馬率/卒過其兄宗賀之門召與同進是元膺邀宗賀也紀年)
(云道襲自私第被甲乗馬過宗賀門要之是道襲邀宗/賀也按道襲私第安得有兵觀宗賀所答之辭似語太)
(子非語道襲也若語道襲宜勸之速入宿衛豈得云公/宜緩行也潘炕言太子非有他志陛下宜面諭大臣以)
(安社稷葢當時蜀主聞亂旣信遒襲之言又不忍討太/子無決然號令故炕言太子無他志當召大臣討徐瑤)
(等為亂者九國志云令宗侃等出兵討冦乃逐唐襲至/城西斬之是官軍斬襲也若然何故明日亟加襲贈諡)
(乎此必/誤也)殺屯營兵甚衆中外驚擾潘炕言於蜀主曰太
子唐道襲爭權耳無它志也陛下宜面諭大臣以安社
稷蜀主乃召兼中書令王宗侃王宗賀前利州團練使
王宗魯使發兵討為亂者徐瑤常謙等宗侃等陳於西
毬場門(陳讀/曰陣)兼侍中王宗黯自大安門梯城而入與瑤
謙戰於㑹同殿前殺數十人瑤死謙與太子奔龍躍池
(龍躍池即/摩訶池)匿於艦中(艦户/黯翻)己酉太子出就舟人匄食(匄/古)
(太翻/乞也)舟人以告蜀主急遣集王宗翰往慰撫之比至(比/必)
(利/翻)太子已為衛士所殺蜀主疑宗翰殺之大慟不已左
右恐事變㑹張格呈慰諭軍民牓讀至不行斧鉞之誅
將誤社稷之計蜀主收涕曰朕何敢以私害公於是下
詔廢太子元膺為庶人宗翰奏誅手刄太子者元膺左
右坐誅死者數十人貶竄者甚衆庚戌贈唐道襲太師
諡忠壯復以潘峭為樞密使　甲子晉五院軍使拔莫
州擒燕將畢元福八月乙亥李信拔瀛州　賜高季昌
爵勃海王　晉王與趙王鎔㑹于天長(即鎮州之/天長鎮也)　楚
寧逺節度使姚彥章將水軍侵吳鄂州吳以池州團練
使吕師造為水陸行營應援使未至楚兵引去　九月
甲辰以御史大夫姚洎為中書侍郎同平章事　燕主
守光引兵夜出復取順州(是年春正月晉周/德威拔燕順州)　吳越王
鏐遣其子傳瓘傳璙(璙力彫翻又力/弔力小三翻)及大同節度使傳
瑛攻吳常州營於潘葑(今常州無錫縣有/潘葑酒庫葑音封)徐温曰浙人
輕而怯(輕墟/正翻)帥諸將倍道赴之(帥讀曰/率下同)至無錫黒雲都
將陳祐言於温曰彼謂吾逺來罷倦未能決戰(罷讀/曰疲)請
以所部乘其無備擊之乃自它道出敵後温以大軍當
其前夾攻之吳越大敗斬獲甚衆　高季昌造戰艦五
百艘治城塹繕器械為攻守之具(治直之翻/塹七艷翻)招聚亡命
交通吳蜀(東通吳/西通蜀)朝廷浸不能制　冬十月己巳朔燕
主守光帥衆五千夜出將入檀州庚午周德威自涿州
引兵邀擊大破之守光以百餘騎逃歸幽州其將卒降
者相繼　蜀潘炕屢請立太子蜀主以雅王宗輅類已
信王宗傑才敏欲擇一人立之鄭王宗衍最幼其母徐
賢妃有寵欲立其子使飛龍使唐文扆諷張格上表請
立宗衍(扆隱豈翻/上時掌翻)格夜以表示功臣王宗侃等詐云受
密㫖衆皆署名蜀主令相者視諸子亦希㫖言鄭王相
最貴(相息/亮翻)蜀主以為衆人實欲立宗衍不得已許之曰
宗衍幼懦能堪其任乎甲午立宗衍為太子(為宗衍亡/蜀張本)
受冊畢潘炕以朝廷無事稱疾請老蜀主不許涕泣固
請乃許之國有大疑常遣使就第問之　嶺南節度使
劉巖求昏於楚楚王許以女妻之(妻七/細翻)　盧龍巡屬皆
入于晉燕主守光獨守幽州城求援於契丹契丹以其
無信竟不救守光屢請降於晉晉人疑其詐終不許至
是守光登城謂周德威曰俟晉王至吾則開門泥首聽
命德威使白晉王十一月甲辰晉王以監軍張承業權
知軍府事自詣幽州辛酉單騎抵城下謂守光曰朱温
簒逆余本與公合河朔五鎮之兵興復唐祚(五鎮潞鎮/定幽滄本)
(字下當/有欲字)公謀之不臧乃效彼狂僭鎮定二帥皆俛首事
公(鎮帥王鎔定帥/王處直俛音免)而公曾不之恤是以有今日之役(守/光)
(攻易定晉王救之遂/伐守光事見上年)丈夫成敗須決所向公將何如守
光曰今日俎上肉耳惟王所裁王憫之與折弓矢為誓
(折而/設翻)曰但出相見保無它也(言不/殺之)守光辭以他日先是
守光愛將李小喜多贊成守光之惡言聽計從權傾境
内(先悉/薦翻)至是守光將出降小喜止之是夕小喜踰城詣
晉軍且言城中力竭壬戌晉王督諸軍四面攻城克之
擒劉仁恭及其妻妾守光帥妻子亡去癸亥晉王入幽
州(唐昭宗乾寧二年劉仁恭據幽/州至是父子俱敗亡帥讀曰率)　以寧國節度使王
景仁為淮南西北行營招討應接使(梁攻淮南/攻其西北)將兵萬
餘侵廬壽(廬壽二州名為王景/仁為吳所敗張本)
　
　
　
　
　
　
　
　
　
　
　資治通鑑卷二百六十八
