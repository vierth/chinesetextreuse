卷四十三
　　唐　令　狐　德　棻　等　撰
　列傳第三十五
　　李延孫
　　韋祐
　　韓雄
　　陳忻
　　魏𤣥
李延孫伊川人也祖伯扶魏太和末從征懸瓠有功為
汝南郡守父長夀性雄豪有武藝少與蠻酋結託屢相
招引侵滅闗南孝昌中朝議恐其為亂乃以長夀為防
蠻都督給其鼓節以慰其意長夀冀因此遂得任用亦
盡其智力防遏羣蠻伊川左右冦盗為之稍息永安之
後盗賊蜂起長夀乃招集叛亡徒侣日盛魏帝藉其力
用因而撫之乃授持節大都督轉鎮張白塢後為河北
郡守轉河内郡守所歴之處咸以猛烈聞討捕諸賊頻
有功授衛大將軍北華州刺史賜爵清河郡公及魏孝
武西遷長夀率勵義士拒東魏孝武嘉之復授潁川郡
守遷廣州刺史東魏遣行臺侯景率兵攻之長夀衆少
城陷遂遇害大綂元年追贈太尉使持節侍中驃騎大
將軍冀定等十二州諸軍事定州刺史延孫亦雄武有
將帥才略少從長夀征討以勇敢聞初為直閤將軍賀
㧞勝為荆州刺史表延孫為都督肅清鵶路頗有功力
焉及長夀𬒳害延孫乃還收集其父之衆自魏孝武西
遷之後朝士流亡廣陵王忻録尚書長孫稚潁川王斌
之安昌王子均及建寧江夏隴東諸王幷百官等擕持
妻子來投延孫者延孫即率衆衞送幷贈以珍玩咸逹
闗中齊神武深患之遣行臺慕容紹宗等數道攻之延
孫奨勵所部出戰遂大破之臨陣斬其揚州刺史薛喜
於是義軍更振乃授延孫京南行臺節度河南諸軍事
廣州刺史尋進車騎大將軍儀同三司大都督賜爵華
山郡公延孫既荷重委每以剋清伊洛為已任頻以少
擊衆威振敵境大統四年為其長史楊伯蘭所害後贈
司空冀定等六州刺史子人傑有祖父風官至開府儀
同三司和州刺史改封潁川郡公延孫弟義孫亦官至
開府儀同三司
韋祐字法保京兆山北人也少以字行於世世為州郡
著姓祖駢雍州主簿舉秀才拜中書愽士父義前將軍
上洛郡守魏大統時以法保著勲追贈秦州刺史法保
少好遊俠而質直少言所與交遊皆輕猾亡命人有急
難投之者多保存之雖屢被追捕終不改其操父没事
母兄以孝敬聞慕李長夀之為人遂娶長夀女因寓居
關南正光末四方雲擾王公避難者或依之多得全濟
以此為貴遊所德乃拜員外散騎侍郎加輕車將軍及
魏孝武西遷法保從山南赴行在所除右將軍太中大
夫封固安縣男邑二百户及長夀被害其子延孫收長
夀餘衆守禦東境朝廷恐延孫兵少不能自固乃除法
保東洛州刺史配兵數百人以援延孫法保至潼闗𢎞
農郡守韋孝寛謂法保曰恐子此役難以吉還也法保
曰古人稱不入虎穴不得虎子安危之事未可預量縱
為國殞身亦非所恨遂倍道兼行東魏陜州刺史劉貴
以歩騎千餘邀之法保命所部為圓陣且戰且前數日
得與延孫兵接乃并勢置柵於伏流未幾太祖追法保
與延孫率衆還朝賞勞甚厚乃授法保大都督四年除
河南尹及延孫被害法保乃率所部據延孫舊柵頻與
敵人交兵每身先士卒單馬陷陣是以戰必被傷嘗至
闗南與東魏人戰流矢中頸從口中出當時氣絶輿至
營久之乃蘓九年拜車騎大將軍儀同三司鎮九曲城
及侯景以豫州來附法保率兵赴景景欲畱之法保疑
其有貳心乃固辭還所鎮十五年加驃騎大將軍開府
儀同三司尋進爵為公㑹東魏遣軍送糧饋宜陽法保
濳邀之轉戰數十里兵少不敵為流矢所中卒於陣謚
曰莊子初嗣建德末位至開府儀同大將軍閻韓防主
韓雄字木蘭河南東垣人也祖景魏孝文時為赭陽郡
守雄少敢勇膂力絶人工騎射有將率材略及魏孝武
西遷雄便慷慨有立功之志大統初遂與其屬六十餘
人於洛西舉兵數日間衆至千人與河南行臺楊琚共
為犄角每抄掠東魏所向剋獲徒衆日盛州縣不能禦
之東魏洛州刺史韓賢以狀聞鄴乃遣其軍司慕容紹
宗率兵與賢合勢討雄戰數十合雄兵略盡兄及妻子
皆為賢所獲將以為戮乃遣人告雄曰若雄至皆免之
雄與其所親謀曰奮不顧身以立功名者本望上申忠
義下榮親戚今若忍而不赴人謂我何既免之後更思
其計未為晚也於是遂詣賢軍即隨賢還洛乃濳引賢
黨謀欲襲之事泄遁免時太祖在𢎞農雄至上謁太祖
嘉之封武陽縣侯邑八百户遣雄還鄉里更圖進取雄
乃招集義衆進逼洛州東魏洛州刺史元湛委州奔河
陽其長史孟產舉城欵附俄而領軍獨孤信大軍繼至
雄遂從信入洛陽時東魏將侯景等圍蓼塢雄擊走之
又從太祖戰於河橋軍還仍鎮洛西拜假平東將軍東
郡守遷北中郎將邙山之役太祖命雄率衆邀齊神武
於隘道神武怒命三軍併力取雄雄突圍得免除東徐
州刺史太祖以雄劬勞積年乃徴入朝屢加賞勞復遣
還州東魏東雍州刺史郭叔略與雄接境頗為邊患雄
密圖之乃輕將十騎夜入其境伏於道側遣都督韓仕
於略城東服東魏人衣服詐若自河陽叛投闗西者略
出馳之雄自後射之再發咸中遂斬略首除河南尹進
爵為公加車騎大將軍儀司三司大都督散騎常侍尋
進驃騎大將軍開府儀同三司侍中河南邑中正孝閔
帝踐阼進爵新義郡公增邑通前三千八百户賜姓宇
文氏世宗二年除使持節都督中徐虞洛四州諸軍事
中州刺史雄久在邊具知敵人虛實每率衆深入不避
艱難前後經四十五戰雖時有勝負而雄志氣益壮東
魏深憚之天和三年卒于鎮贈大將軍中華宜義和五
州諸軍事中州刺史諡曰威子禽嗣
陳忻字永怡宜陽人也少驍勇有氣俠姿貎魁岸同類
咸敬憚之魏孝武西遷之後忻乃於辟惡山招集勇敢
少年數十人宼掠東魏仍密遣使歸附大統二年授持
節伏波將軍羽林監立義大都督賜爵霸城縣男三年
太祖復𢎞農東魏揚州刺史叚琛拔城遁走忻率義徒
於九曲道邀之殺傷甚衆擒其新安令張祗太祖嘉其
忠欵使行新安縣事及獨孤信入洛忻舉李延孫為前
鋒仍從信守金墉城及河橋戰不利隨軍西還復行新
安縣事東魏遣土人牛道恒為揚州刺史忻率兵擊破
之進爵為子常隨崤東諸將鎮遏伊洛間每有功効九
年與李逺迎高仲密仍從戰邙山及大軍西還復與韓
雄等依山合勢破東魏三城斬其金門郡守方臺洛增
邑六百户尋行宜陽郡事東魏復遣劉盆生為金門郡
守忻又斬之除鎮逺將軍魏郡守俄授使持節平東將
軍顯州刺史太祖以忻威著敵境仍畱靜邊弗令之任
十年侯景築九曲城忻率衆邀之擒其宜陽郡守趙嵩
金門郡守樂敬賔十三年從李逺平九曲城授帥都督
東魏將爾朱渾願率精騎三千來向宜城忻與諸將輕
兵邀之願遂退走十五年除宜陽郡守加大都督撫軍
將軍十六年進車騎大將軍儀同三司散騎常侍與齊
將東方老戰於石泉破之俘獲甚衆時東魏每嵗遣兵
送米饋宜陽忻輙與諸軍邀擊之每多尅獲魏恭帝元
年又與開府斛斯璉等共齊將叚孝先戰于九曲大破
之二年進位驃騎大將軍開府儀同三司加侍中其年
授宜陽邑大中正賜姓尉遲氏太祖以忻著績累載贈
其祖昆及父興孫俱為儀同三司昆齊州刺史興孫徐
州刺史東魏洛州刺史獨孤永業號有智謀徃來境上
倚伏難測忻與韓雄等恒令間諜覘其動靜齊兵每至
輙擊破之故永業深憚忻等不敢為宼孝閔帝踐阼徵
忻入朝進爵為伯尋又進爵許昌郡公增邑一千户武
成元年除熊州刺史增邑通前二千六百户又與開府
敕勒慶破齊將王鸞嵩仍從柱國陸通復石泉城天和
元年卒於位忻與韓雄里閈姻婭少相親昵俱縂兵境
上三十餘載每有禦扞二人相赴常若影響故得數對
勍敵而常保功名雖竝有武力至於挽彊射中忻不如
雄散財施惠得士衆心則雄不如忻身死之日將吏荷
其恩德莫不感慟焉子萬敵嗣朝廷以忻雅得士心還
令萬敵領其部曲
魏𤣥字僧智任城人也六世祖休仕晉為魯郡守永嘉
南遷遂居江左父承祖魏景明中自梁歸魏家於新安
𤣥少慷慨有膽略普泰中除奉朝請頻從軍與梁人交
戰永安𥘉以功授征虜將軍中散大夫及魏孝武西遷
東魏北徙人情騷動各懷去就𤣥遂率募鄉曲立義於
闗南即從韋法保與東魏司徒髙敖曹戰於闗口及獨
孤信入洛陽隸行臺楊琚防馬渚復與高敖曹接戰自
是每率鄉兵抗拒東魏前後十餘戰皆有功邙山之役
大軍不利宜陽洛州皆為東魏守崤東立義者咸懷異
望而𤣥母及弟竝在宜陽𤣥以為忠孝不兩立乃率義
徒還闗南鎮撫太祖手書勞之除洛陽令封廣宗縣子
邑四百户十三年與開府李義孫攻拔伏流城又剋孔
城即與義孫鎮之尋移鎮伏流十四年授帥都督東平
郡守轉河南郡守加大都督十六年洛安民雍方雋據
郡外叛率歩騎一千自號行臺攻破郡縣囚執守令𤣥
率𢎞農九曲孔城伏流四城士馬討平之魏恭帝二年
拜車騎大將軍儀同三司孝閔帝踐阼進爵為伯增邑
通前九百户保定元年移鎮蠻谷四年進位驃騎大將
軍開府儀同三司徙鎮閻韓仍從尉遲迥圍洛陽天和
元年陜西總管尉遲綱遣𤣥率儀同宇文能趙乾等歩
騎五百於鹿盧交南邀擊東魏洛州刺史獨孤永業永
業有衆二萬餘人𤣥輕將五騎行前覘之卒與之遇便
即交戰殺傷數十人獲馬并甲矟等永業遂退二年進
爵為侯除白超防主三年遷熊州刺史政存簡惠百姓
悅之四年轉和州刺史伏流防主進爵為公五年齊將
斛律明月率衆向宜陽兵威甚盛𤣥率兵禦之每戰輙
剋後以疾卒於位
史臣曰二國爭彊四郊多壘鎮守要害義屬武臣李延
孫等以勇略之姿受扞城之寄灌𤓰贈藥雖有愧於昔
賢禦侮折衝足方駕於前烈用能觀兵伊洛保據崤函
齊人沮西略之謀周朝緩東顧之慮皆數將之力也
　
　
　
　
　
　
　
　
　
　
　周書卷四十三
　周書卷四十三考證
陳忻傳及獨孤信入洛忻舉李延孫為前鋒○舉疑當
　作與(臣文淳/)此事李延孫傳不載當是史有遺漏也
　
　
　
　
　
　
　
　
　
　
　
　
　周書卷四十三考證
