書卷九十
　　梁　　　　沈　　　　　約　　　　撰
　列傳第五十
　　明四王
明帝十二子陳貴妃生後廢帝謝脩儀生皇子法良陳
昭華生順帝徐媫妤生第四皇子鄭脩容生皇子智井
次晉熙王爕與皇子法良同生泉美人生邵陵殤王友
次江夏王躋與第四皇子同生徐良人生武陵王贊杜
脩華生隨陽王翽次新興王嵩與武陵王贊同生又泉
美人生始建王禧智井爕贊並出繼法良未封第四皇
子未有名早夭
邵陵殤王友字仲賢明帝第七子也後廢帝元徽二年
太尉江州刺史桂陽王休範反誅皇室寡弱友年五嵗
出為使持節督江州豫州之西陽新蔡晉熙三郡諸軍
事南中郎將江州刺史封邵陵王食邑二千戸府州文
案及臣吏不諱有無之有順帝即位進號左將軍改督
為都督昇明元年徙都督南豫豫司三州諸軍事安南
將軍南豫州刺史歴陽太守三年薨無子國除
隨陽王翽字仲儀明帝第十子也元徽四年年六嵗封
南陽王食邑二千戸昇明元年為使持節督郢州司州
之義陽諸軍事西中郎將郢州刺史未拜徙督湘州諸
軍事南中郎將湘州刺史持節如故未之鎮進號前將
軍二年以南陽荒逺改封隨陽王以本號停京師齊受
禪降封舞隂縣公食邑千五百戸謀反賜死
新興王嵩字仲岳明帝第十一子元徽四年年六嵗封
新興王食邑二千戸齊受禪降封定襄縣公食邑千五
百户謀反賜死
始建王禧字仲安明帝第十二子也元徽四年年六嵗
封始建王食邑二千戸齊受禪降封荔封縣公食邑千
五百戸謀反賜死
史臣曰太宗負螟之慶事非已出枝葉不茂豈能庇其
本根侯服于周斯為幸矣
　
　
　
　
　
　
　
　
　
　
　
　
　
　
　宋書卷九十
　宋書卷九十考證
明四王傳智井爕賛並出繼○南史爕字下有躋字謂
　江夏王躋也
邵陵殤王友傳府州文案及臣吏不諱有無之有○(臣/)
　(承蒼/)按邵陵王名友有與友同聲此言不諱嫌名也
　南史改下四字云有無君之心其誤甚矣
　
　
　
　
　
　
　
　
　
　宋書卷九十考證
