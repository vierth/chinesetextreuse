九十四
　　宋　　宣　　城　　太　　守范　煜撰
　　唐　　章　　懐　　太　　子　　賢注
　吳延史盧趙列傳第五十四
　　吳祐傳
吳祐字季英(祐音又續/漢書作佑)陳留長垣人也父恢為南海太
守(恢或作惔/音徒濫反)祐年十二随從到官恢欲殺青簡以寫經
書(殺青者以火炙簡令汗取其青易書復不/蠧謂之殺青亦謂汗簡義見劉向别録也)祐諫曰今
大人踰越五領(領者西自衡山之南東至于海一山之/限耳别標名則有五焉裴氏廣川記云)
(大庾始安臨賀桂陽掲陽是為五領鄧徳明南康記曰/大庾一也桂陽甲騎二也九眞都龎三也臨賀萌渚四)
(也始安越城五也裴/氏之說則為審矣)逺在海濵其俗誠陋然舊多珍怪
上為國家所疑下為權戚所望(希望其/贈遺也)此書若成則載
之兼兩(車有兩輪/故稱兩也)昔馬援以薏苡興謗王陽以衣囊徼
名(徼要也音江堯反前書曰王陽好車馬衣服鮮明而/遷徙轉移所載不過囊橐時人怪其奢伏其儉故俗)
(傳王陽能/作黄金)嫌疑之間誠先賢所愼也恢乃止撫其首曰
吳氏世不乏季子矣(季子謂/札也)及年二十喪父居無擔石
而不受贍遺常牧豕於長垣澤中(續漢書曰年四十/餘乃為郡吏也)行
吟經書遇父故人謂曰卿二千石子而自業賤事縱子
無耻奈先君何祐辭謝而已守志如初後舉孝廉(陳留/耆舊)
(傳曰太守冷宏召補文/學宏見異之擢舉孝廉)將行郡中為祖道祐越壇共小
史雍丘黄眞歡語移時與結友而别(祖道之禮封土為/軷壇也五經要義)
(曰祖道者行祭為道路祈也周禮大馭掌王玉路以祀/及犯軷注云犯軷者封土象山於路側以芻棘栢為神)
(主祭之以車轢軷而去喻無險難○劉攽曰注/以芻棘栢案禮記云菩芻棘栢此少一菩字也)功曹以
祐倨請黜之太守曰吳季英有知人之明卿且勿言眞
後亦舉孝廉除新蔡長世稱其清節(謝承書曰/真字夏甫)時公沙
穆來遊太學無資糧乃變服客傭為祐賃舂祐與語大
驚遂共定交於杵臼之間祐以光禄四行遷膠東侯相
(漢官儀曰四行敦厚/質樸遜讓節儉也)時濟北戴宏父為縣丞宏年十六
從在丞舍祐每行園常聞諷誦之音竒而厚之亦與為
友卒成儒宗知名東夏(東夏東方也尚書/曰尹兹東夏也)官至酒泉太
守(濟北先賢傳曰宏字元襄剛縣乆也年二十二為郡/督郵曾以職事見詰府君欲撻之宏曰今鄙郡遭明)
(府咸以為仲尼之君國小人少以宏為顔回豈聞仲/尼有撻顔回之義府君異其對即日教署主簿也)祐
政唯仁簡以身率物民有爭訴者輙閉閤自責然後斷
其訟以道譬之或身到閭里重相和解自是之後爭隙
省息吏人懐而不欺嗇夫孫性私賦民錢(續漢書曰賦/錢五百為父)
(市單/衣)市衣以進其父父得而怒曰有君如是何忍欺之
促歸伏罪性慙懼詣閤持衣自首祐屏左右問其故性
具談父言祐曰掾以親故受汚穢之名所謂觀過斯知
仁矣(論語載孔/子之言也)使歸謝其父還以衣遺之又安丘男子
母丘長與母俱行市道遇醉客辱其母長殺之而亡安
丘追蹤於膠東得之祐呼長謂曰子母見辱人情所耻
然孝子忿必慮難動不累親(論語孔子曰忿思難又曰/一朝之忿忘其身以及其)
(親非/惑與)今若背親逞怒(若汝也/逞快也)白日殺人赦若非義刑若
不忍將如之何長以械自繫(在手/曰械)曰國家制法囚身犯
之明府雖加哀矜恩無所施祐問長有妻子乎對曰有
妻未有子也即移安丘逮長妻妻到解其桎梏使同宿
獄中妻遂懐孕至冬盡行刑長泣謂母曰負母應死當
何以報吳君乎乃齧指而吞之含血言曰妻若生子名
之吳生言我臨死吞指為誓屬兒以報吳君因投繯而
死(謂以繩為繯投之而/縊也繯音胡犬反)祐在膠東九年(陳留耆舊傳曰/祐處同僚無私)
(書之問上司無牋檄之敬/在膠東書不入京師也)遷齊相大將軍梁冀表為長
史及冀誣奏太尉李固祐聞而請見與冀爭之不聽時
扶風馬融在坐為冀章草祐因謂融曰李公之罪成於
卿手李公即誅卿何面目見天下之人乎冀怒而起入
室祐亦徑去冀遂出祐為河間相因自免歸家不復仕
躬灌園蔬以經書教授年九十八卒長子鳳官至樂浪
太守少子愷新息令鳳子馮鮦陽侯相(鮦陽縣屬汝/南郡音紂)皆
有名於世(陳留耆舊傳曰鳳/字君雅馮字子髙)
　　延篤傳
延篤字叔堅南陽犨人也(犨音昌猶反故城在/汝州魯山縣東南也)少從潁
川唐溪典受左氏傳(先賢行狀曰典字季度為西鄂長/風俗通曰吳夫槩王奔楚封堂谿)
(因以為氏典為五官/中郎將唐與堂同也)旬日能諷誦之典深敬焉(先賢行/狀曰篤)
(欲寫左氏傳無紙唐溪典以廢牋記與之篤以牋記紙/不可寫傳乃借本諷之糧盡辭歸典曰卿欲寫傳何故)
(辭歸篤曰已諷之矣典聞之歎曰嗟乎延生雖復端木/聞一知二未足為喻若使尼父更起於洙泗君當編名)
(七十與游/夏爭匹也)又從馬融受業博通經傳及百家之言能著
文章有名京師舉孝廉為平陽侯相到官表龔遂之墓
立銘祭祠擢用其後於畎畝之間(前書龔遂山陽南平/陽人為勃海太守南)
(平陽故城在/今兖州鄒縣)以師喪棄官奔赴五府並辟不就桓帝以
博士徴拜議郎與朱穆邊韶共著作東觀稍遷侍中帝
數問政事篤詭辭密對(榖梁傳曰故士造辟而言詭辭/而出范寗注云辟君也詭辭而)
(出不以實/告人也)動依典義遷左馮翊又徙京兆尹其政用寛
仁憂恤民黎擢用長者與參政事郡中歡愛三輔咨嗟
焉先是陳留邊鳳為京兆尹亦有能名郡人為之語曰
前有趙張三王(前書趙廣漢張敞王尊王/章王駿俱為京兆尹也)後有邊延二
君時皇子有疾下郡縣出珍藥而大將軍梁冀遣客齎
書詣京兆并貨牛黄(吳普本草曰牛黄味苦無毒牛出/入呻者有之夜有光走角中牛死)
(入膽中如雞子黄神農本/草曰療驚癎除邪逐鬼)篤發書收客曰大將軍椒房
外家而皇子有疾必應陳進醫方豈當使客千里求利
乎遂殺之冀慙而不得言有司承㫖欲求其事篤以病
免歸敎授家巷時人或疑仁孝前後之證篤乃論之曰
觀夫仁孝之辯(辯爭/也)紛然異端互引典文代取事據(代/更)
(也/)可謂篤論矣(篤厚/也)夫人二致同源總率百行(二致仁/孝也易)
(繫辭曰殊塗而同/歸百慮而一致也)非復銖兩輕重必定前後之數也而
如欲分其大較(較猶/畧也)體而名之則孝在事親仁施品物
施物則功濟於時事親則徳歸於己於己則事寡濟事
則功多推此以言仁則逺矣然物有出微而著事有由
隱而章近取諸身則耳有聽受之用目有察見之明足
有致逺之勞手有飾衞之功功雖顯外本之者心也逺
取諸物則草木之生始於萌牙終於彌蔓枝葉扶疏榮
華紛縟(說文曰縟/繁綵飾也)末雖繁蔚致之者根也夫仁人之有
孝猶四體之有心腹(四體猶/手足也)枝葉之有根本也聖人知
之故曰夫孝天之經也地之義也人之行也(左氏傳趙/簡子問子)
(太叔何謂禮對曰聞諸先大夫子產曰夫禮天之經也/地之義也人之行也天地之經人實則之則天之明因)
(地之利孔子取/為孝經之詞也)君子務本本立而道生孝悌也者其為
仁之本與(論語載有/若之詞也)然體大難備物性好偏故所施不
同事少兩兼者也如必對其優劣則仁以枝葉扶疏為
大孝以心體本根為先可無訟也或謂先孝後仁非仲
尼序回參之意(論語孔子曰參也魯回也其庶乎言庶/幾於善道也魯鈍也言若先孝後仁則)
(曾參不得不/賢於顔子)蓋以為仁孝同質而生純體之者則互以
為稱虞舜顔回是也(虞舜顔回純徳既備或/仁或孝但随其所稱爾)若偏而體
之則各有其目公劉曾參是也(史記公劉后稷曾孫也/能修復后稷之業務耕)
(種行地宜百姓懐之多從而保歸焉故公劉以仁紀徳/曾參以至孝稱賢此則各自為目不能總兼其美也)
夫曾閔以孝悌為至徳(曾參閔/損也)管仲以九合為仁功(論/語)
(孔子曰桓公九合諸侯不以兵車管仲之力如其仁如/其仁九合者謂再會於鄄兩會于幽又㑹檉首止戴寗)
(母洮葵/丘也)未有論徳不先回參考功不大夷吾以此而言
各從其稱者也前越巂太守李文徳素善於篤時在京
師謂公卿曰延叔堅有王佐之才奈何屈千里之足乎
欲令引進之篤聞乃為書止文徳曰夫道之將廢所謂
命也(論語孔子曰道之將行也與/命也道之將廢也與命也)流聞乃欲相為求還
東觀來命雖篤所未敢當吾嘗昧爽櫛梳坐於客堂(孔/安)
(國注尚書曰昧/暝也爽明也)朝則誦羲文之易虞夏之書歴公旦之
典禮覽仲尼之春秋(周公攝政七年制禮作樂班固東/都賦曰今論者但知誦虞夏之書)
(詠殷周之詩講羲文之/易論孔氏之春秋也)夕則消搖内階詠詩南軒(楚詞/髙堂)
(邃宇鏤檻層軒王/逸注云軒樓板也)百家衆氏投間而作(言誦經典之餘/投射間隙而翫)
(百氏/也)洋洋乎其盈耳也(洋洋/美也)渙爛兮其溢目也(渙爛文/章貌也)
紛紛欣欣兮其獨樂也當此之時不知天之為蓋地之
為輿(宋玉大言賦曰方地/為輿員天為蓋也)不知世之有人己之有軀也
雖漸離撃筑傍若無人(說文曰筑五絃之樂也沈約宋/書曰筑不知誰所造也史記唯)
(云髙漸離撃筑案今筑形似箏有項有柱史記荆軻至/燕日與屠狗及髙漸離撃筑荆軻和而歌於市中相樂)
(已而相泣/傍若無人)髙鳳讀書不知暴雨(事見逸/人傳)方之於吾未足
况也且吾自束脩己來(束脩謂束帶脩飾鄭元注/論語曰謂年十五已上也)為人
臣不陷於不忠為人子不陷於不孝上交不謟下交不
黷(易繋辭/之文也)從此而殁下見先君逺祖可不慙赧(色媿曰/赧音女)
(版/反)如此而不以善止者恐如敎羿射者也(史記有養由/基者善射者)
(也去栁葉百歩而射之百發而百中之左右觀者百餘/人皆曰善射有一人立其旁曰善可教射矣養由基怒)
(釋弓搤劒曰客安能教我射乎客曰非吾能敎枝左詘/右也夫去栁葉百歩而射之百發百中之不以善息少)
(焉氣衰力倦弓撥矢鉤一發不中者百發/盡息此言羿者蓋以俱善射而稱之焉)愼勿迷其本
弃其生也後遭黨事禁錮(錮謂/閉塞)永康元年卒于家鄉里
圖其形于屈原之廟(屈原楚大夫抱忠貞而死篤有/志行文章故圖其像而偶之焉)篤
論解經傳多所駮正後儒服䖍等以為折中所著詩論
銘書應訊表敎令(訊問也蓋答/客難之類)凡二十篇云
　　史弼傳
史弼字公謙陳留考城人也父敞順帝時以佞辯至尚
書郡守(續漢書曰敞為京兆尹化有能/名尤善條敎見稱於三輔也)弼少篤學聚徒
數百仕州郡(謝承書曰弼年二十為郡功曹承前太守/宋訢穢濁之後悉條諸生聚歛姦吏百餘)
(人皆白太守埽迹還/縣髙名由此而興)辟公府遷北軍中侯是時桓帝弟
渤海王悝素行險辟僭傲多不法弼懼其驕悖為亂乃
上封事曰臣聞帝王之於親戚愛雖隆必示之以威體
雖貴必禁之以度如是和睦之道興骨肉之恩遂昔周
襄王恣甘昭公(甘昭公王子帶周襄王弟也食邑於廿/諡曰昭左傳曰初甘昭公有寵於惠后)
(后將立之未及而卒昭公奔齊王/復之遂以狄師攻王王出適鄭也)孝景皇帝驕梁孝王
(梁孝王景帝弟竇太后少子愛之賜天子旌旗出警入/蹕景帝常與王宴太后前曰千秋萬嵗後傳王爰盎諌)
(不許遂令人/刺殺盎也)而二弟階寵終用㪍慢卒周有播蕩之禍
漢有爰盎之變竊聞渤海王悝憑至親之屬恃偏私之
愛失奉上之節有僣慢之心外聚剽輕不逞之徒(剽悍/也逞)
(快也謂彼侵枉不快之人也左傳/曰率羣不逞之人剽音疋妙反)内荒酒樂出入無常
所與羣居皆有口無行(有虚言無/實行也)或家之弃子或朝之
斥臣必有羊勝伍被之變(前書羊勝勸梁王求漢嗣/伍被勸准南王謀反誅也)州
司不敢彈紏傅相不能匡輔陛下隆於友于不忍遏絶
(友親也尚書曰/惟孝友于兄弟)恐遂滋蔓為害彌大(滋長蔓/延也)乞露臣奏
宣示百僚使臣得於清朝明言其失然後詔公卿平處
其法法決罪定乃下不忍之詔臣下固執然後少有所
許如是則聖朝無傷親之譏渤海有享國之慶不然懼
大獄將興使者相望於路矣臣職典禁兵備禦非常而
妄知藩國干犯至戚罪不容誅不勝憤懣謹冐死以聞
帝以至親不忍下其事後悝竟坐逆謀貶為癭陶王弼
遷尚書出為平原相時詔書下舉鉤黨(鉤謂相/連也)郡國所
奏相連及者多至數百唯弼獨無所上詔書前後切却
州郡(切急也/却退也)髠笞掾吏從事坐傳責曰(續漢志每州皆/有從事史及諸)
(曹掾史傳客舍也音知/戀反坐傳舍召弼而責)詔書疾惡黨人㫖意懇惻青州
六郡其五有黨(濟南樂安齊國東萊平原北海六郡青/州所管也青州在齊國臨淄見漢官儀)
近國甘陵亦考南北部(桓帝為蠡吾侯受學於甘陵周/福及帝即位擢福為尚書時同)
(郡河南尹房植有名當朝二家賔客互相譏揣遂各樹/朋徒漸成尤隙自是甘陵有南北部見黨人篇序也)
平原何理而得獨無弼曰先王疆理天下畫界分境(疆/界)
(也理正也左傳曰先王疆理/天下物土之宜而布其利也)水土異齊風俗不同(前書/曰凡)
(人函五常之性而其剛柔緩急音聲不同繋水土之風/氣故謂之風好惡取舍動静無常隨君上之情欲故謂)
(之俗/也)它郡自有平原自無胡可相比若承望上司誣陷
良善淫刑濫罰以逞非理則平原之人戶可為黨相有
死而己所不能也從事大怒即收郡僚職送獄遂舉奏
弼會黨禁中解弼以俸贖罪得免(俸音扶/用反)濟活者千餘
人弼為政特挫抑彊豪其小民有罪多所容貸遷河東
太守被一切詔書當舉孝廉弼知多權貴請託乃豫勑
斷絶書屬(屬音之/欲反)中常侍侯覽果遣諸生齎書請之并
求假鹽稅積日不得通生乃說以它事謁弼而因達覽
書(○劉攽曰案文說字/當作詭謂詭譎也)弼乃大怒曰太守忝荷重任當
選士報國爾何人而偽詐無狀命左右引出楚捶數百
府丞掾史十餘人皆諫於廷弼不對遂付安邑獄即日
考殺之侯覽大怨遂詐作飛章下司𨽻誣弼誹謗檻車
徴吏人莫敢近者唯前孝康裴瑜送到崤澠之間大言
於道傍曰明府摧折虐臣選徳報國如其獲罪足以垂
名竹帛願不憂不懼弼曰誰謂荼苦其甘如薺(詩衞風/也荼苦)
(菜/也)昔人刎頸九死不恨(刎割也楚辭曰雖/九死其猶未悔也)及下廷尉詔
獄平原吏人奔走詣闕訟之又前孝廉魏劭毁變形服
詐為家僮瞻䕶於弼弼遂受誣事當弃市劭與同郡人
賣郡邸(郡邸若今/之寺邸也)行賂於侯覽得減死罪一等論輸左
校時人或譏曰平原行貨以免君無乃蚩乎陶丘洪曰
(青州先賢傳曰洪字子休平原人也清達博辯/文冠當代舉孝廉不行辟太尉府年三十卒)昔文王
牖里閎散懐金(牖里殷獄名或作羑亦名羑城在今相/州湯隂縣北帝王紀散宜生南宫括閎)
(天學乎吕尚尚知三人賢結朋友之交及紂囚文王乃/以黄金千鎰與宜生令求諸物與紂史記曰閎天之徒)
(乃求有莘氏女驪戎文馬有熊九駟它竒怪物/因殷孽臣費仲獻之於紂紂大說乃赦之也)史弼遭
患義夫獻寳亦何疑焉於是議者乃息刑竟歸田里稱
病閉門不出數為公卿所薦議郎何休又訟弼有幹國
之器宜登台相徴拜議郎侯覽等惡之光和中出為彭
城相會病卒裴瑜位至尚書(先賢行狀曰瑜字雉璜聰/明敏達觀物無滯清論所)
(加必為成器醜議/所指没齒無怨也)
論曰夫剛烈表性鮮能優寛仁柔用情多乏貞直吳季
英視人畏傷發言烝烝(烝烝猶/仍也)似夫懦者而懐憤激揚
折讓權枉又何壯也仁以矜物義以退身君子哉(法言/曰君)
(子於仁也柔/於義也剛)語曰活千人者子孫必封(前書王翁孺曰/聞活千人者有)
(封子孫吾所活者/萬人後世其興乎)史弼頡頏嚴吏(頡頏猶/上下也)終全平原之
黨而其後不大(不大謂子/孫衰替也)斯亦未可論也
　　盧植傳
盧植字子幹涿郡涿人也身長八尺二寸音聲如鐘少
與鄭𤣥俱事馬融能通古今學好研精而不守章句融
外戚豪家(融明徳皇后/之從姪也)多列女倡歌舞於前植侍講積
年未嘗轉盻融以是敬之學終辭歸闔門敎授性剛毅
有大節常懐濟世志不好辭賦能飲酒一石時皇后父
大將軍竇武援立靈帝初秉機政朝議欲加封爵植雖
布衣以武素有名譽乃獻書以規之曰植聞嫠有不恤
緯之事(左傳曰范獻子曰人亦有言嫠不恤其緯而憂/宗周之隕為將及焉杜預注曰嫠寡婦也織者)
(常苦緯少寡/婦所宜憂也)漆室有倚楹之戚(琴操曰魯漆室女倚柱/悲吟而嘯隣人見其心)
(之不樂也進而問之曰有淫心欲嫁之念耶何吟之悲/漆室女曰嗟乎嗟乎子無志不知人之甚也昔者楚人)
(得罪於其君走逃吾東家馬逸蹈吾園葵使吾終年不/懕菜吾西隣人失羊不還請吾兄追之霧濁水出使吾)
(兄溺死終身無兄政之所致也吾憂國傷人心悲而嘯/豈欲嫁哉自傷懐結而為人所疑於是褰裳入山林之)
(中見女貞之木喟然歎息援琴而絃歌以女貞之辭/自經而死○劉攽曰注以女貞之辭案文多一以字)憂
深思逺君子之情(詩序曰憂深思逺儉而/用禮乃有堯之遺風焉)夫士立爭友
義貴切磋(孝經曰士有爭友身不陷於不義詩云如切/如磋鄭𤣥注云骨曰切象曰磋言友之相規)
(誡如骨象/之見切磋)書陳謀及庶人(尚書洪範曰謀及/卿士謀及庶人也)詩詠詢于
芻蕘(詩大雅曰先人有言詢于芻/蕘毛萇注云芻蕘採薪者也)植誦先王之書久矣
敢愛其瞽言哉(無目䀕曰瞽/䀕音直忍反)今足下之於漢朝猶旦奭
之在周室建立聖主四海有繋論者以為吾子之功於
斯為重天下聚目而視攢耳而聽(前書賈山曰使天下/戴目而視傾耳而聽)
(也/)謂準之前事將有景風之祚(景風解見/和帝紀)尋春秋之義
王后無嗣擇立親長年均以徳徳均則決之卜筮(左傳/王子)
(朝曰先王之命王后無嫡則擇立/長年鈞以徳徳鈞以卜古之制也)今同宗相後披圖案
牒以次建之何勲之有豈横叨天功以為己力乎(叨貪/也左)
(傳曰貪天之功/以為己力也)宜辭大賞以全身名又比世祚不競(競/彊)
(也/)仍外求嗣可謂危矣而四方未寜盜賊伺隙恒岳勃
碣(勃勃海也碣/碣石山也)特多姦盜將有楚人脅比尹氏立朝之
變(左傳曰楚公子比恭王之子也靈王立子比奔晉靈/王卒子比自晉歸楚立為君比弟公子弃疾欲簒其)
(位夜乃使人周走呼曰王至矣國人大驚子比乃自殺/王子朝周景王之庶子景王卒子猛立尹氏周卿士立)
(子朝奪/猛位也)宜依古禮置諸子之官徴王侯愛子宗室賢才
外崇訓道之義内息貪利之心簡其良能隨用爵之彊
幹弱枝之道也(以樹為喻也謂京師為幹四方為枝前/書曰漢興立都長安徙齊諸田楚昭屈)
(景及諸功臣家於長陵蓋以/彊幹弱枝非獨為奉山園也)武並不能用州郡數命植
皆不就建寜中徴為博士乃始起焉熹平四年九江蠻
反四府選植才兼文武拜九江太守蠻寇賔服以疾去
官作尚書章句三禮解詁(詁事也言/解其事意)時始立太學石經
以正五經文字植乃上書曰臣少從通儒故南郡太守
馬融受古學頗知今之禮記特多回宂(回宂猶/紆曲也)臣前以
周禮諸經發起粃謬(粃粟不成喻/義之乖僻也)敢率愚淺為之解詁
而家乏無力供繕寫上(繕善也言家貧不/能繕寫而上也)願得將能書
生二人共詣東觀就官財糧專心研精合尚書章句考
禮記失得庶裁定聖典刋正碑文古文科斗近於為實
而厭抑流俗降在小學(古文謂孔子壁中書也形似科/斗因以為名前書謂文字為小)
(學/也)中興以來通儒達士班固賈逵鄭興父子並敦恱之
(興子衆也自有傳左傳曰/郤豰恱禮樂而敦詩書也)今毛詩左氏周禮各有傳記
其與春秋共相表裏(表裏言義相湏而成也前書云河/圖洛書相為經緯八卦九章相為)
(表/裏)宜置博士為立學官以助後來以廣聖意會南夷反
叛以植嘗在九江有恩信拜為廬江太守植深達政宜
務存清靜𢎞大體而已嵗餘復徴拜議郎與諫議大夫
馬日磾議郎蔡邕楊彪韓說等並在東觀校中書五經
記傳補續漢記(言中書以/别於外也)帝以非急務轉為侍中遷尚
書光和元年有日食之異上封事諫曰臣聞五行傳日
晦而月見謂之朓王侯其舒(五行傳劉向所著朓者行/速在日前故早見劉向以)
(為君舒緩則臣驕慢故/日行遲而月行速也)此謂君政舒緩故日食晦也春
秋傳曰天子避位移時(左氏傳曰日過分未至三辰有/災於是乎君不舉避移時杜預)
(注曰避正寢/過日食時也)言其相掩不過移時而間者日食自已過
午既食之後雲霧晻曖比年地震彗孛互見臣聞漢以
火徳化當寛明近色信䜛忌之甚者如火畏水故也案
今年之變皆陽失隂侵消禦災凶宜有其道謹略陳八
事一曰用良二曰原禁(原其所禁/而宥之也)三曰禦癘(防禦疫/癘之氣)四
曰備寇五曰修禮六曰遵堯七曰御下八曰散利用良
者宜使州郡覈舉賢良(覈實/也)隨方委用責求選舉原禁
者凡諸黨錮多非其罪可加赦恕申宥回枉(回邪/也)禦癘
者宋后家屬並以無辜委骸横尸不得收葬疫癘之來
皆由於此宜勑收拾以安遊魂(后以王甫程阿所構憂/死父及兄弟並被誅靈)
(帝後夢見桓帝怒曰宋皇后何罪而絶/其命已訴於天上帝震怒罪在難救也)備寇者侯王之
家賦稅減削愁窮思亂必致非常宜使給足以防未然
脩禮者應徴有道之人若鄭𤣥之徒陳明洪範禳服災
咎遵堯者今郡守刺史一月數遷宜依黜陟以章能否
縱不九載可滿三嵗(書曰三載考績三考黜陟幽眀孔安/國注曰三年考功三考九年能否幽)
(明有别升進其明者黜退/其幽者此皆唐堯之法也)御下者請謁希爵一宜禁塞
(希求/也)遷舉之事責成主者散利者天子之體理無私積
宜𢎞大務蠲略細微(蠲除/也)帝不省中平元年黄巾賊起
四府舉植拜北中郎將持節以䕶烏桓中郎將宗員副
將北軍五校士發天下諸郡兵征之連戰破賊帥張角
斬獲萬餘人角等走保廣宗植築圍鑿壍造作雲梯垂
當㧞之帝遣小黄門左豐詣軍觀賊形埶或勸植以賂
送豐植不肯豐還言於帝曰廣宗賊易破耳盧中郎固
壘息軍以待天誅帝怒遂檻車徴植減死罪一等及車
騎將軍皇甫嵩討平黄巾盛稱植行師方略嵩皆資用
規謀濟成其功以其年復為尚書帝崩大將軍何進謀
誅中官乃召并州牧董卓以懼太后植知卓凶悍難制
必生後患固止之進不從及卓至果陵虐朝廷乃大會
百官於朝堂議欲廢立羣僚無敢言植獨抗議不同卓
怒罷會將誅植語在卓傳植素善蔡邕邕前徙朔方植
獨上書請之邕時見親於卓故往請植事又議郎彭伯
諫卓曰盧尚書海内大儒人之望也今先害(○劉攽曰/案文少之)
(字不成/文理)天下震怖卓乃止但免植官而已植以老病求
歸懼不免禍乃詭道從轘轅出(詭詐也轘轅道在今/洛州緱氏縣東南也)卓
果使人追之到懐不及遂隱於上谷不交人事冀州牧
袁紹請為軍師初平三年卒臨困敕其子儉葬於土穴
不用棺椁附體單帛而已所著碑誄表記凡六篇建安
中曹操北討栁城過涿郡(魏志曰建安十二年操北征/烏桓渉鮮卑討栁城登白狼)
(山/也)告守令曰故北中郎將盧植名著海内學為儒宗士
之楷模國之楨幹也昔武王入殷封商容之閭鄭喪子
産仲尼隕涕(左傳曰仲尼聞子産死/出涕曰古之遺愛也)孤到此州嘉其餘
風春秋之義賢者之後宜有殊禮(公羊傳曰君子之善/善也長惡惡也短惡)
(惡止其身善善及子孫賢/者子孫故君子為之諱也)亟遣丞掾除其墳墓(亟急/也)存
其子孫并致薄醊(醊祭酹也/音張芮反)以彰厥徳子毓知名(魏志/曰毓)
(字子家十嵗而孤以學行稱仕魏至侍中吏部尚書時/舉中郎詔曰得其人與不在盧生耳選舉莫取有名如)
(畫地為餅不可啖也毓對曰名不足以致異人/而可以得常士常士畏教慕善然後有名也)
論曰風霜以别草木之性(論語曰嵗寒然後/知松栢之後凋也)危亂而見
貞良之節(老子曰國家/昬亂有忠臣)則盧公之心可知矣夫蠭躉起
懐雷霆駭耳雖賁育荆諸之倫(孟賁多力者也夏育勇/者也並衞人荆荆軻也)
(諸專/諸也)未有不冘豫奪常者也(冘人行貌也音滛言冘豫/不能自定也奪謂易其常)
(分者/也)當植抽白刃嚴閣之下追帝河津之間排戈刃赴
戕折(事見何進傳杜預注左/傳曰戕者卒暴之名也)豈先計哉君子之於忠義
造次必於是顚沛必於是也(孔子曰君子無終食之間/違仁造次必於是顚沛必)
(於是造次急遽也顛沛僵仆/也雖急遽僵仆不違仁也)
　　趙岐傳
趙岐字邠卿京兆長陵人也初名嘉生於御史臺因字
臺卿(以其祖為御史/故生於臺也)後避難故自改名字示不忘本土
也岐少明經有才蓺娶扶風馬融兄女融外戚豪家岐
常鄙之不與融相見(三輔決録注曰岐娶馬敦女宗姜/為妻敦兄子融嘗至岐家多從賔)
(與從妹宴飲作樂日夕乃出過問趙處士所在岐亦厲/節不以妹聓之故屈志於融也與其友書曰馬季長雖)
(有名當世而不持士節三輔髙士未曾以衣裾襒其/門也岐曽讀周官二義不通一往造之賤融如此也)仕
州郡以廉直疾惡見憚年三十餘有重疾臥蓐七年(蓐/寢)
(蓐也聲類/曰蓐薦也)自慮奄忽乃為遣令勑兄子曰大丈夫生世
遯無箕山之操(易曰遯而亨君子以逺小人王弼注遯/之義避内而之外者也箕山許由所隱)
(處/也)仕無伊吕之勲天不我與復何言哉可立一員石於
吾墓前刻之曰漢有逸人姓趙名嘉有志無時命也奈
何其後疾瘳永興二年辟司空掾議二千石得去官為
親行服朝廷從之其後為大將軍梁冀所辟為陳損益
求賢之䇿冀不納舉理劇為皮氏長(皮氏故城在今絳/州龍門縣西决録)
(曰岐為長抑彊討/姦大興學校也)會河東太守劉祐去郡而中常侍左
悺兄勝代之岐耻疾宦官即日西歸京兆尹延篤復以
為功曹先是中常侍唐衡兄玹為京兆虎牙都尉(玹音/𤣥)
郡人以玹進不由徳皆輕侮之岐及從兄襲又數為貶
議玹深毒恨(決録注襲字元嗣先是杜伯度崔子玉以/工草書稱于前代襲與羅暉拙書見蚩於)
(張伯英英頗自矜髙與朱賜書云/上比崔杜不足下方羅趙有餘也)延熹元年玹為京兆
尹岐懼禍及乃與從子戩逃避之玹果收岐家屬宗親
陷以重法盡殺之(決録注曰岐長兄磐州都官從事早/亡次兄無忌字世卿部河東從事為)
(玹所殺/戩音翦)岐遂逃難四方江淮海岱靡所不歴自匿姓名
賣餅北海市中時安丘孫嵩年二十餘遊市見岐察非
常人停車呼與共載岐懼失色嵩乃下帷令騎屏行人
密問岐曰視子非賣餅者又相問而色動不有重怨即
亡命乎我北海孫賔石闔門百口埶能相濟岐素聞嵩
名即以實告之遂以俱歸嵩先入白母曰出行乃得死
友迎入上堂饗之極歡藏岐複壁中數年岐作戹屯歌
二十三章後諸唐死滅因赦乃出三府聞之同時並辟
九年乃應司徒胡廣之命會南匈奴烏桓鮮卑反叛公
卿舉岐擢拜并州刺史岐欲奏守邊之䇿未及上㑹坐
黨事免因撰次以為禦寇論(決録注曰是時綱維不攝/閹豎專權岐擬前代連珠)
(之書四十章上/之留中不出)靈帝初復遭黨錮十餘嵗中平元年四
方兵起詔選故刺史二千石有文武才用者徴岐拜議
郎車騎將軍張温西征關中請補長史别屯安定大將
軍何進舉為敦煌太守行至襄武(縣名屬/隴西郡)岐與新除諸
郡太守數人俱為賊邊章等所執賊欲脅以為帥岐詭
辭得免展轉還長安(決録注曰岐還至陳倉復遇亂兵/裸身得免在草中十二日不食也)
及獻帝西都復拜議郎稍遷太僕及李傕專政使太傅
馬日磾撫慰天下以岐為副日磾行至洛陽表别遣岐
宣揚國命所到郡縣百姓皆喜曰今日乃復見使者車
騎是時袁紹曹操與公孫瓚爭冀州紹及操聞岐至皆
自將兵數百里奉迎岐深陳天子恩徳宜罷兵安人之
道又移書公孫瓚為言利害紹等各引兵去皆與岐期
會洛陽奉迎車駕岐南到陳留得篤疾經渉二年期者
遂不至興平元年詔書徴岐會帝當還洛陽先遣衞將
軍董承修理宫室岐謂承曰今海内分崩唯有荆州境
廣地勝西通巴蜀南當交趾年榖獨登兵人差全岐雖
廹大命猶志報國家欲自乘牛車南說劉表可使其身
自將兵來衞朝廷與將軍并心同力共奬王室此安上
救人之䇿也承即表遣岐使荆州督租糧岐至劉表即
遣兵詣洛陽助修宫室軍資委輸前後不絶時孫嵩亦
寓於表表不為禮岐乃稱嵩素行篤烈因共上為青州
刺史岐以老病遂留荆州曹操時為司空舉以自代光
禄勲桓典少府孔融上書薦之於是就拜岐為太常年
九十餘建安六年卒先自為壽藏(壽藏謂塜壙也稱壽/者取其久逺之意也)
(猶如壽宫壽器之類冡/在今荆州古郢城中也)圖季札子産晏嬰叔向四像居
賔位又自畫其像居主位皆為讃頌勑其子曰我死之
日墓中聚沙為牀布簟白衣散髮其上覆以單被即日
便下下訖便掩岐多所述作著要子章句三輔決録傳
於時(決録序曰三輔者本雍州之地世世徙公卿吏二/千石及髙貲皆以陪諸陵五方之俗雜會非一國)
(之風不但繫於詩秦豳也其為士好髙尚義貴於名行/其俗失則趣執進權唯利是視余以不才生於西土耳)
(能聽而聞故老之言目能視而見衣冠之疇心能識而觀/其賢愚常以𤣥冬夢黄髮之士姓𤣥名明字子真與余)
(寤言言必有中善否之間無所依違命操筆者書之近/從建武以来暨于斯今其人既亡行乃可書玉石朱紫)
(由此定矣故謂之決録矣○劉攽曰正文著要子章句/案要當作孟古書無要子就令有之而岐所作孟子章)
(句傳至今本傳/何得反不記也)
贊曰呉翁温愛義干剛烈(謂以義干梁/冀爭李固也)延史字人風和
恩結梁使顯刑誣黨潛絶子幹兼姿逄掖臨師(禮記孔/子曰丘)
(少居魯衣逄掖之衣鄭𤣥注曰逄猶大也為大掖之/衣此君子有道蓺者所衣也相承本作縫義亦通)邠
卿出疆專命朝威(疆界也左傳曰大夫出/疆茍利社稷專之可也)
　
　
　
　
　
　
　
　
　
　
　
　
　
　
　
　後漢書卷九十四
　後漢書卷九十四考證
吳祐傳踰越五領注裴氏廣川記○諸本同川當作州
為祖道注掌王玉路以祀及犯軷○犯字監本誤祀從
　周禮太馭文改正
所謂觀過斯知仁矣○仁毛本作人何焯曰他本同作
　人
史弼傳聚徒數百仕州郡注悉條諸生聚歛姦吏百餘
　人○諸本同生字疑衍
刑竟歸田里○刑他本多作弼上云論輸左校刑竟謂
　徒役期滿也叚熲傳亦有刑竟字今仍監本
盧植傳遂隱於上谷○上字毛本作山
子毓知名注時舉中郎○毛本作中書郎
趙岐傳因字臺卿注以其祖為御史○祖字監本誤作
　子從毛本改
娶扶風馬融兄女注三輔決録注曰○注本或作志誤
　後漢書卷九十四考證
