史記正義卷四十
　　　　　　　　　　　唐　張守節　撰
楚世家第十　　　　　　　史記四十
楚之先祖出自帝顓頊髙陽髙陽者黄帝之孫昌意之
子也髙陽生稱(尺證/反)稱生卷章卷章生重黎重黎為帝
嚳髙辛居火正甚有功能光融天下帝嚳命曰祝融共
工氏作亂帝嚳使重黎誅之而不盡帝乃以庚寅日誅
重黎而以其弟吳回為重黎後復居火正為祝融吳回
生陸終陸終生子六人坼剖而産焉其長一曰昆吾(括/地)
(志云濮陽縣古昆吾國也昆吾故城在縣/西三十里臺在縣西百步即昆吾墟也)二曰参胡三
曰彭祖(括地志云彭城古彭祖國也外傳云殷末滅彭/祖國也虞翻云名翦神仙傳云彭祖諱鏗帝顓)
(頊之𤣥孫至殷末年已七百六十七嵗/而不衰老遂往流沙之西非夀終也)四曰㑹人(括地/志云)
(故鄶城在鄭州新鄭縣東北二十二里毛詩譜云昔髙/辛氏之上祝融之墟厯唐至周重黎之後以姓處其地)
(是為鄶國為鄭/武公所滅也)五曰曹姓(括地志云故邾國在黄州黄/崗縣東南百二十一里史記)
(云邾子/曹姓也)六曰季連芉姓楚其後也昆吾氏夏之時嘗為
侯伯桀之時湯滅之彭祖氏殷之時嘗為侯伯殷之末
世滅彭祖氏季連生附沮附沮生穴熊其後中微或在
中國或在蠻夷弗能紀其世周文王之時季連之苗裔
曰鬻熊鬻熊子事文王蚤卒其子曰熊麗熊麗生熊狂
熊狂生熊繹熊繹當周成王之時舉文武勤勞之後嗣
而封熊繹於楚蠻封以子男之田姓芉氏居丹陽(穎客/云傳)
(例云楚居丹陽今枝江縣故城是括地志云歸州巴東/縣東南四里歸故城楚子熊繹之始國也又熊繹墓在)
(歸州秭歸縣輿地志云秭歸縣東/有丹陽城周迴八里熊繹始封也)楚子熊繹與魯公伯
禽衛康叔子牟晉侯燮齊太公子吕仍俱事成王熊繹
生熊艾熊艾生熊􁁠熊􁁠生熊勝熊勝以弟熊楊為後
熊楊生熊渠熊渠生子三人當周夷王之時王室微諸
侯或不朝相伐熊渠甚得江漢間民和乃興兵伐庸(括/地)
(志云房州竹山縣本漢上庸縣古/之庸國昔周武王伐紂庸蠻在焉)楊粤至于鄂(五各反/劉伯莊)
(云地名在楚之四後徙楚今東鄂州是括地志/云鄧州向城縣南二十里西鄂故城是楚西鄂)熊渠曰
我蠻夷也不與中國之號謚乃立其長子康為句亶王
中子紅為鄂王(括地志云武昌縣鄂王舊都/今鄂王神即熊渠子之神也)少子執疵
為越章王(即上鄂/王紅也)皆在江上楚蠻之地及周厲王之時
暴虐熊渠畏其伐楚亦去其王後為熊母康母康早死
熊渠卒子熊摯紅立摯紅卒其弟弑而代立曰熊延(譙/周)
(言摰有疾此言殺未詳宋均注樂緯云熊渠嫡嗣曰熊摰/有惡疾不得為後别居于䕫為楚附庸後王命曰䕫子)
(也/)熊延生熊勇熊勇六年而周人作亂攻厲王厲王出
奔彘熊勇十年卒弟熊嚴為後熊嚴十年卒有子四人
長子伯霜中子仲雪次子叔堪少子季徇熊嚴卒長子
伯霜代立是為熊霜熊霜元年周宣王初立熊霜六年
卒三弟争立仲雪死叔堪亡避難於濮(按建寕晉郡在/蜀南與蠻相近)
(劉伯荘云濮在楚西南孔安國云庸濮在/漢之南按成公元年楚地千里孔説是也)而少弟季徇
立是為熊徇熊徇十六年鄭桓公初封於鄭二十二年
熊徇卒子熊咢立熊咢九年卒子熊儀立是為若敖若
敖二十年周幽王為犬戎所弑周東徙而秦襄公始列
為諸侯二十七年若敖卒子熊坎立是為霄敖霄敖六
年卒子熊眴立是為蚡冒蚡冒十三年晉始亂以曲沃
之故蚡冒十七年卒蚡冒弟熊通弑蚡冒子而代立是
為楚武王武王十七年晉之曲沃荘伯弑主國晉孝侯
十九年鄭伯弟叚作亂二十一年鄭侵天子之田二十
三年衛弑其君桓公二十九年魯弑其君隠公三十一
年宋太宰華督弑其君殤公三十五年楚伐隨(括地志/云隨州)
(外城古隨國地世本云楚武王墓在豫州新息隨姬姓/也武王卒師中而兵罷括地志云上蔡縣東北五十里)
隨曰我無罪楚曰我蠻夷也今諸侯皆為叛相侵或相
殺我有敝甲欲以觀中國之政請王室尊吾號隨人為
之周請尊楚王室不聴還報二十七年楚熊通怒曰吾
先鬻熊文王之師也早終成王舉我先公乃以子男田
令居楚蠻夷皆率服而王不加位我自尊耳乃自立為
武王與隨人盟而去於是始開濮地而有之五十一年
周召隨侯數以立楚為王楚怒以隨背已伐隨武王卒
師中而兵罷(有本注葛陂鄉作葛陵鄉者誤也地里志/云新蔡縣西北六十里有葛陂鄉即費長)
(房投竹成龍之/陂因為鄉名也)子文王熊貲立始都郢(括地志云紀南/故城在荆州江)
(陵縣北五十里杜預云國都於郢今南郡江陵縣北紀/南城是括地志云又至平王更城郢在江陵縣東北六)
(里故郢/城是也)文王二年伐申過鄧(括地志云故申城在鄧州/南陽縣北三十里晉太康)
(地志云周宣王舅所封故鄧城在襄州安養縣北二十/里春秋之鄧國荘十六年楚文王滅之服虔云鄧曼姓)
(也/)鄧人曰楚王易取鄧侯不許也六年伐蔡(豫州上蔡/縣在州北)
(七十里古蔡國也/縣外城蔡國城也)虜蔡哀侯以歸已而釋之楚彊陵江
漢間小國小國皆畏之十一年齊桓公始霸楚亦始大
十二年伐鄧滅之十三年卒子熊囏立是為杜敖杜敖
五年欲殺其弟熊惲惲奔隨與隨襲弑杜敖代立是為
成王成王惲元年初即位布徳施惠結舊好於諸侯使
人獻天子天子賜胙曰鎮爾南方夷越之亂無侵中國
於是楚地千里十六年齊桓公以兵侵楚至陘山(杜預/云陘)
(楚地頴川召陵縣南有陘亭括地志云陘山在鄭州/西南一百一十里即此山是也勿反下音桓楚叛也)楚
成王使將軍屈完以兵禦之與桓公盟桓公數以周之
賦不入王室楚許之乃去十八年成王以兵伐許許君
肉袒謝乃釋之二十二年伐黄(括地志云黄國故城漢/弋陽縣也秦時黄都嬴)
(姓在光州定城/縣四十里也)二十六年滅英(英國在淮南盖蓼也/國也不知改名時)三十三
年宋襄公欲為盟㑹召楚楚王怒曰召我我將好往襲
辱之遂行至盂(音于宋/地也)遂執辱宋公已而歸之三十四
年鄭文公南朝楚楚成王北伐宋敗之泓射傷宋襄公
襄公遂病創死三十五年晉公子重耳過成王以諸侯
客禮饗而厚送之於秦三十九年魯僖公來請兵以伐
齊楚使申侯將兵伐齊取榖(括地志云榖在濟州/東阿縣東二十六里)置齊
桓公子雍焉齊桓公七子皆奔楚楚盡以為上大夫滅
䕫䕫不祀祝融鬻熊故也夏伐宋宋告急於晉晉救宋
成王罷歸将軍子玉請戰成王曰重耳亡居外久卒得
反國天之所開不可當子玉固請乃與之少師而去晉
果敗子玉於城濮成王怒誅子玉四十六年初成王将
以商臣為太子語令尹子上子上曰君之齒未也而又
多内寵絀乃亂也楚國之舉常在少者且商臣蠭目而
豺聲忍人也不可立之王不聴立之後又欲立子職而
絀太子商臣商臣聞而未審也告其傅潘崇曰何以得
其實崇曰饗王之寵姬江芊而勿敬也商臣從之江芊
(芊亡/爾反)怒曰宜乎王之欲殺若而立職也商臣告潘崇曰
信矣崇曰能事之乎曰不能能亡去乎曰不能能行大
事乎曰能冬十月商臣以宫衛兵圍成王成王請食熊
蹯而死不聴丁未成王自絞殺商臣代立是為穆王穆
王立以其太子宫予潘崇使為太師掌國事穆王三年
滅江四年滅六蓼六蓼皐陶之後八年伐陳十二年卒
子荘王侣立荘王即位三年不出號令日夜為樂令國
中曰有敢諫者死無赦伍舉入諫荘王左抱鄭姬右抱
越女坐鍾鼔之間伍舉曰願有進隠曰有鳥在於阜三
年不蜚不鳴是何鳥也荘王曰三年不蜚蜚将冲天三
年不鳴鳴将驚人舉退矣吾知之矣居數月滛益甚大
夫蘇従乃入諌王曰若不聞令乎對曰殺身以明君臣
之願也於是乃罷淫樂聴政所誅者數百人所進者數
百人任伍舉蘇従以政國人大説是嵗滅庸(房州竹邑/縣今是也)
六年伐宋獲五百乘八年伐陸渾戎(尸姓之戎/徙居陸渾)遂至洛
觀兵於周郊周定王使王孫滿勞楚王楚王問鼎小大
輕重對曰在徳不在鼎荘王曰子無阻九鼎楚國折鉤
之喙(喙許衛反凡㦸有鈎喙鈎為之火也言楚國/㦸之鈎口火有折者足以  鼎言鼎易得也)足以
為九鼎王孫滿曰嗚呼君王其忘之乎昔虞夏之盛逺
方皆至貢金九牧鑄鼎象物百物而為之備使民知神
姦桀有亂徳鼎遷於殷載祀六百殷紂暴虐鼎遷於周
徳之休明雖小必重其姦回昬亂雖大必輕昔成王定
鼎于郟鄏卜世三十卜年七百天所命也周徳雖衰天
命未改鼎之輕重未可問也楚王乃歸九年相若敖氏
人或讒之王恐誅反攻王王撃滅若敖氏之族十三年
滅舒十六年伐陳殺夏徵舒徵舒弑其君故誅之也已
破陳即縣之羣臣皆賀申叔時使齊來不賀王問對曰
鄙語曰牽牛徑人田田主取其牛徑者則不直矣取之
牛不亦甚乎且王以陳之亂而率諸侯伐之以義伐之
而貪其縣亦何以復令於天下荘王乃復國陳後十七
年春楚荘王圍鄭三月克之入自王門鄭伯肉袒牽羊
以逆曰孤不天不能事君君用懐怒以及敝邑孤之罪
也敢不唯命是聴賔之南海若以臣妾賜諸侯亦唯命
是聴若君不忘厲宣桓武不絶其社稷使改事君孤之
願也非所敢望也敢布腹心楚羣臣曰王勿許荘王曰
其君能下人必能信用其民庸可絶乎荘王自手旗左
右麾軍引兵去三十里而舍遂許之平潘尪入盟子良
出質夏六月晉救鄭與楚戰大敗晉師河上遂至衡雍
而歸二十年圍宋以殺楚使也圍宋五月城中食盡易
子而食析骨而炊宋革元出告以情荘王曰君子哉遂
罷兵去二十三年荘王卒子共王審立共王十六年晉
伐鄭鄭告急共王救鄭與晉兵戦鄢陵晉敗楚射中共
王目共王召将軍子反子反嗜酒従者豎陽榖進酒醉
王怒射殺子反遂罷兵歸三十一年共王卒子康王招
立康王立十五年卒子貟立是為郟敖康王寵弟公子
圍子比子晢棄疾郟敖三年以其季父康王弟公子圍
為令尹主兵事四年圍使鄭道聞王疾而還十二月己
酉圍入問王疾絞而弑之遂殺其子莫及平夏使使赴
於鄭伍舉問曰誰為後對曰寡大夫圍伍舉更曰共王
之子圍為長子比奔晉而圍立是為靈王靈王三年六
月楚使使告晉欲㑹諸侯諸侯皆㑹楚于申伍舉曰昔
夏啟有鈞臺之饗商湯有景亳之命周武王有盟津之
誓成王有歧陽之蒐康王有豐宫之朝穆王有塗山之
㑹齊桓有召陵之師晉文有踐土之盟君其何用靈王
曰用桓公時鄭子産在焉於是晉宋魯衛不往靈王已
盟有驕色伍舉曰桀為有仍之㑹有緡叛之紂為黎山
之㑹東夷叛之幽王為太室之盟戎翟叛之君其慎終
七月楚以諸侯兵伐吳圍朱方八月克之囚慶封滅其
族以封徇曰無效齊慶封弑其君而弱其孤以盟諸大
夫封反曰莫如楚共王庻子圍弑其君兄之子貟而代
之立於是靈王使棄疾殺之七年就章華臺下令内亡
人實之八年使公子棄疾将兵滅陳十年召蔡侯醉而
殺之使棄疾定蔡因為陳蔡公十一年伐徐以恐吳靈
王次於乾谿以待之王曰齊晉魯衛其封皆受寳器我
獨不今吾使使周求鼎以為分其予我乎析父對曰其
予君王哉昔我先王熊繹辟在荆山蓽露藍蔞以處草
莽跋渉山林以事天子唯是桃弧棘矢以共王事齊王
舅也晉及魯衛王母弟也楚是以無分而彼皆有周今
與四國服事君王将唯命是從豈敢爱鼎靈王曰昔我
皇祖伯父昆吾舊許是宅今鄭人貪其田不我予今我
求之其予我乎對曰周不爱鼎鄭安敢爱田靈王曰昔
諸侯逺我而畏晉今吾大城陳蔡不羮(括地志云不羮/故城在許州襄)
(城縣東三十里地理/志云此西不羮者也)賦皆千乘諸侯畏我乎對曰畏
哉靈王喜曰析父善言古事焉(左傳昭十二年析父謂/子革曰吾子楚國之望)
(也今與王言如響國其若之何杜預云譏其順王心如/響應聲也按此對王言是子革之辭太史公云析父誤)
(也析父時為王僕/見子革對故歎也)十二年春楚靈王樂乾谿不能去也
國人苦役初靈王㑹兵於申僇越大夫常夀過殺蔡大
夫觀起起子従亡在吴乃勸吳王伐楚為間越大夫常
夀過而作亂為吳間使矯公子棄疾命召公子比於晉
至蔡與吳越兵欲襲蔡令公子比見棄疾與盟於鄧(括/地)
(志云故鄧城任豫州郾城縣東三十/五里按在古召陵縣西十里者也)遂入殺靈王太子
禄立子比為王公子子晢為令尹棄疾為司馬先除王
宫觀從從師于乾谿令楚衆曰國有王矣先歸復爵邑
田室後者遷之楚衆皆潰去靈王而歸靈王聞太子祿
之死也自投車下而曰人之爱子亦如是乎侍者曰甚
是王曰余殺人之子多矣能無及此乎右尹曰請待於
郊以聴國人王曰衆怒不可犯曰且入大縣而乞師於
諸侯王曰皆叛矣又曰且奔諸侯以聴大國之慮王曰
大福不再祗取辱耳於是王乗舟将欲入鄢(音偃括地/志云故鄢)
(城在襄州安養縣北二里在襄州北五里南去荆州二/百五十里按王自夏口從漢水上入鄢也左傳云王㳂)
(頁将欲入鄢是也括地志云鄢水源出襄州義/青縣西界託伏山水經云蠻水即鄢水是也)右尹度
王不用其計懼俱死亦去王亡靈王於是獨傍偟山中
野人莫敢入王王行遇其故鋗人謂曰為求食我已不
食三日矣鋗人曰新王下法有敢饟王從王者罪及三
族且又無所得食王因枕其股而卧鋗人又以土自代
逃去王覺而弗見遂飢不能起芊尹申無宇之子申亥
曰吾父再犯王命王弗誅恩孰大焉乃求王遇王飢於
釐澤奉之以歸夏五月癸丑王死申亥家(左傳云夏五/月癸丑王縊)
(于芊尹申/亥是也)申亥以二女從死并𦵏之是時楚國雖已立
比為王畏靈王復來又不聞靈王死故觀從謂初王比
曰不殺棄疾雖得國猶受禍王曰余不忍從曰人将忍
王王不聴乃去棄疾歸國人每夜驚曰靈王入矣乙夘
夜棄疾使船人從江上走呼曰靈王至矣國人愈驚又
使曼成然告初王比及令尹子晳曰王至矣國人将殺
君司馬将至矣君蚤自圗無取辱焉衆怒如水火不可
救也初王及子晳遂自殺丙辰棄疾即位為王改名熊
居是為平王平王以詐弑兩王而自立恐國人及諸侯
叛之乃施惠百姓復陳蔡之地而立其後如故歸鄭之
侵地存恤國中修政教吳以楚亂故獲五率以歸平王
謂觀從恣爾所欲欲為卜尹王許之初共王有寵子五
人無適立乃望祭羣神請神决之使主社稷而隂與巴
姬埋璧於室内(左傳云埋壁於大室之/庭杜須云太室祖廟也)召五子齋而入
康王跨之靈王肘加之子比子晳皆逺之平王㓜抱而
入再拜壓紐故康王以長立至其子失之圍為靈王及
身而弑子比為王十餘日子晳不得立又俱誅四子皆
絶無後唯獨棄疾後立為平王竟續楚祀如其神符初
子比自晉歸韓宣子問叔向曰子比其濟乎對曰不就
宣子曰同惡相求如市賈焉何為不就對曰無與同好
誰與同惡取國有五難有寵無人一也有人無主二也
有主無謀三也有謀而無民四也有民而無徳五也子
比在晉十三年矣晉楚之從不聞通者可謂無人矣族
盡親叛可為無主矣無釁而動可謂無謀矣為羈終世
可謂無民矣亡無爱徵可謂無徳矣王虐而不忌子比
涉五難以弑君誰能濟之有楚國者其棄疾乎君陳蔡
方城(方城山在許州葉/縣西十八里也)外屬焉苛慝不作盗賊伏隐私
欲不違民無怨心先神命之國民信之芉姓有亂必季
實立楚之常也子比之官則右尹也數其貴寵則庻子
也以神所命則又逺之民無懐焉将何以立宣子曰齊
桓晉文不亦是乎對曰齊桓衛姬之子也有寵於釐公
有鮑叔牙賔須無隰朋以為輔有莒衛以為外主有髙
國以為内主從善如流施惠不倦有國不亦宜乎昔我文公
狐季姬之子也有寵於獻公好學不倦生十七年有士
五人有先大夫子餘子犯以為腹心有魏犫賈佗以為
股肱有齊宋秦楚以為外主有欒郤狐先以為内主亡
十九年守志彌篤惠懐棄民民從而與之(以惠懐棄民/故民相從而)
(歸心於/文公)故文公有國不亦宜乎子比無施於民無援於
外去晉晉不送歸楚楚不迎何以有國子比果不終焉
卒立者棄疾(左傳云獲神一也有民二也令徳三也寵/貴四也居常五也有五利以去五難誰能)
(害之杜預云獲神當璧拜也有民民信也令/徳無苛匿也寵貴妃子也居常棄疾季也)如叔向言
也平王二年使費無忌如秦為太子建(左傳云楚子之/在蔡也郥陽之)
(女奔之生太子建杜預/云郥蔡邑也郥古莧反)取婦婦好來未至無忌先歸説
平王曰秦女好可自娶為太子更求平王聴之卒自娶
秦女生熊珍更為太子娶是時伍胥為太子太傅無忌
為少傅無忌無寵于太子常讒惡太子建建時年十五
矣其母蔡女也無寵于王王益稍疏外建也六年使太
子建居城父守邉(父音甫括地志云成父故城在許州/葉縣東北四十五里即杜預云襄城)
(城父縣也又汝州襄城縣東四十里亦有父城故城一/所服䖍云城父楚北境乃是父城之名非建所守杜預)
(云言成父又誤也傳及酈元水經注云楚大城城父使/太子建居之即十三州志云太子建所居城父謂今亳)
(州城父縣也按今亳州見有城父縣見建所守者也地/理志云穎州有父城縣沛郡有城父縣此二名别耳)
無忌又日夜讒太子建於王曰自無忌入秦女太子怨
亦不能無望於王王少自備焉且太子居城父擅兵外
交諸侯且欲入矣平王召其傅伍奢責之伍奢知無忌
讒乃曰王奈何以小臣疏骨肉無忌曰今不制後悔也
於是王遂囚伍奢而召其二子而告以免父死功令司
馬奮揚召太子建欲誅之太子聞之亡奔宋無忌曰伍
奢有二子不殺者為楚國患盖以免其父召之必至於
是王使使謂奢能致二子則生不能将死奢曰尚至胥
不至王曰何也奢曰尚之為人亷死節慈孝而仁聞召
而免父必至不顧其死胥之為人智而好謀勇而矜功
知來必死必不來然為楚國憂者必此子於是王使人
召之曰來吾免爾父伍尚謂伍胥曰聞父免而莫奔不
孝也父戮莫報無謀也度能任事智也子其行矣我其
歸死伍尚遂歸伍胥彎弓屬矢出見使者曰父有罪何
以召其子為将射使者遂走遂出奔吳伍奢聞之曰胥
亡楚國危哉楚人遂殺伍奢及尚十年楚太子建母在
居巢(廬州巢/縣是也)開吳吳使公子光伐楚遂敗陳蔡取太子
建母而去楚恐城郢(在江陵縣東北六里以解於前按/傳城郢在昭公二十三年下重言)
(城郢杜預云楚用子囊遺言以築/郢城矣今畏吳復修以自固也)初吳之邉邑卑梁(卑/梁)
(邑近鍾/離也)與楚邉邑鍾離小童争桑兩家交怒相攻滅卑
梁人卑梁大夫怒發邑兵攻鍾離楚王聞之怒發國兵
滅卑梁吳王聞之大怒亦發兵使公子光因建毋家攻
楚遂滅鍾離居巢楚乃恐而城郢十三年平王卒将軍
子常曰太子珍少且其母乃前太子建所當娶也欲立
令尹子西子西平王之庻弟也有義子西曰國有常法
更立則亂言之則致誅乃立太子珍是為昭王昭王元
年楚衆不説費無忌以其讒亡太子建殺伍奢子尚與
郤宛宛之宗姓伯氏子嚭及子胥皆奔吳吳兵數侵楚
楚人怨無忌甚楚令尹子常(名瓦左傳云/囊瓦伐吳)誅無忌以説
衆衆乃喜四年吳三公子奔楚楚封之以扞吳五年吳
伐取楚之六潜(故六城在夀州安豊縣南百三十二里/偃姓皐陶之後所封也潜城楚之潜邑)
(在霍山縣/東二百步)七年楚使子常伐吳吳大敗楚於豫章(今洪/州也)
十年冬吳王闔閭伍子胥伯嚭與唐蔡俱伐楚楚大敗
吳兵遂入郢辱平王之墓以伍子胥故也吳兵之來楚
使子常以兵迎之夾漢水陣吳伐敗子常子常亡奔鄭
楚兵奔吳乘勝逐之五戰及郢已邜昭王出奔庚辰吳
人入郢昭王亡也至雲夢雲夢不知其王也射傷王王
走鄖(走音奏鄖音云括地志云安州安/陸縣城本春秋時鄖國城)鄖公之弟懐曰
平王殺吾父(成然立平王貪求/無厭平王殺之)今我殺其子不亦可乎
鄖公止之然恐其弑昭王乃與王出奔隨(括地志云随/州城外古随)
(國城随姬姓也又云楚昭王城在随州縣北七里左𫝊/云吳師入郢王奔随随人處之公宫之北即此城是也)
吳王聞昭王往即進撃隨謂隨人曰周之子孫封於江
漢之間者楚盡滅之欲殺昭王王從臣子綦乃深匿王
自以為王謂隨人曰以我予吳隨人卜予吳不吉乃謝
吳王曰昭王亡不在隨吳請入自索之隨不聴吳亦罷
去昭王之出郢也使申包胥請救於秦秦以車五百乘
救楚楚亦收餘散兵與秦撃吳十一年六月敗吳於稷
㑹吳王弟夫概見吳王兵傷敗乃亡歸自立為王闔閭
聞之引兵去楚歸撃夫概夫概敗奔楚楚封之堂谿(地/理)
(志云堂谿故城在豫州/郾城縣西八十五里也)號為堂谿氏楚昭王滅唐(括地/志云)
(上唐鄉故城在隨州棗陽縣東南百五/十里古之唐國也世本云唐姬姓之國)九月歸入郢十
二年吳復伐楚取畨(片寒反又音婆括地志云饒州鄱/陽縣春秋時為楚東境秦為畨縣)
(屬九江郡漢/為鄱陽縣也)楚恐去郢北徙都鄀(音若括地志云楚昭/王故城在襄州樂鄉)
(縣東北三十三里在故都城東五/里即楚國故昭王徙都鄀城也)十六年孔子相魯二
十年楚滅頓(括地志云陳州南頓縣故頓子國應劭云/古頓子國姬姓也逼於陳後南徙故曰南)
(頓/)滅胡(括地志云故胡城/在豫州郾城縣界)二十一年吳王闔閭伐越越
王勾踐射傷吳王遂死吳由此怨越而不西伐楚二十
七年春吳伐陳楚昭王救之軍城父十月昭王病於軍
中有赤雲如鳥夾日而蜚昭王問周太史太史曰是害
於楚王然可移於将相将相聞是言乃請自以身禱於
神昭王曰将相孤之股肱也今移禍庸去是身乎弗聴
卜而河為祟大夫請禱河昭王曰自吾先王受封望不過
江漢(按江荆州南大江也漢江也二/水楚境内也河黄河非楚境也)而河非所獲罪也
止不許孔子在陳聞是言曰楚昭王通大道矣其不失
國宜哉昭王病甚乃召諸公子大夫曰孤不佞再辱楚
國之師今乃得以天夀終孤之幸也譲其弟公子申為
王不可又讓次弟公子結亦不可乃又讓次弟公子閭
五讓乃後許為王将戦庚寅昭王卒於軍中子閭曰王
病甚舍其子讓羣臣臣所以許王以廣王意也今君王
卒臣豈敢忘君王之意乎乃與子西子綦謀伏師閉塗
(左傳云謀潜師閉塗按潜師宻發往迎也閉塗防㫁外/冦也為昭王薨於軍嗣子未定恐有隣國及諸公子之)
(變故伏師閉塗迎越女/之子章立為惠王也)迎越女之子章立之是為惠王
然後罷兵歸𦵏昭王惠王二年子西召故平王太子建
之子勝於吳以為巢大夫號曰白公(巢今廬州居巢縣/也括地志云白亭)
(在豫州襃信東南三十二里襃信本漢郾縣之地/後漢分郾置襃信縣在今襃信縣東七十七里)白公
好兵而下士欲報仇六年白公請兵令尹子西伐鄭初
白公父建亡在鄭鄭殺之白公亡走吳子西復召之故
以此怨鄭欲伐之子西許而未為發兵八年晉伐鄭鄭
告急楚楚使子西救鄭受賂而去白公勝怒乃遂與勇
力死士石乞等襲殺令尹子西子綦於朝因刼惠王置
之髙府欲弑之惠王從者屈固負王亡走昭王夫人宫
白公自立為王月餘㑹葉公來救楚楚惠王之徒與共
攻白公殺之惠王乃復位是嵗也滅陳而縣之十三年
吳王夫差彊陵齊晉來伐楚十六年越滅吳(表云越滅/吳在元王)
(四/年)四十二年楚滅蔡(周定王二/十二年)四十四年楚滅杞(周定/王二)
(十四/年)與秦平是時越已滅吳而不能正江淮北(正長也/江淮北)
(謂廣陵縣徐/泗等州也)楚東侵廣地至泗上五十七年惠王卒子
簡王中立(中音/仲反)簡王元年北伐滅莒(括地志云宻州莒/縣故國也言楚伐)
(者莒在徐/泗之北)八年魏文侯韓武子趙桓子始列為諸侯二
十四年簡王卒子聲王(謚法云不生/其國曰聲也)當立聲王六年盗
殺聲王子悼王熊疑立悼王二年三晉來伐楚至乘邱
而還(年表云三晉公子伐我至乗邱誤也已觧在年表/中地理志云乗邱故城在兖州瑕邱縣西北三十)
(五里/是也)四年楚伐周鄭殺子陽九年伐韓取負黍十一年
三晉伐楚敗我大梁榆闗楚厚賂秦與之平二十一年
悼王卒子肅王臧立肅王四年蜀伐楚取兹方(古今地/名云荆)
(州松滋縣古鳩兹/地即兹方是也)於是楚為扞闗以距之十年魏取我
魯陽(括地志云汝州魯山本漢魯陽/縣也古魯縣以古魯山為名也)十一年肅王卒無
子立其弟熊良夫是為宣王宣王六年周天子賀秦獻
王秦始復彊而三晉益大魏惠王齊威王尤彊三十年
秦封衛鞅於商南侵楚是年宣王卒子威王熊商立威
王六年周顯王致文武胙於秦惠王七年齊孟嘗君父
田嬰敗楚楚威王伐齊敗之於徐州而令齊必逐田嬰
田嬰恐張丑偽謂楚王曰王所以戦勝於徐州者田盻
子不用也盻子者有功於國而百姓為之用嬰子弗善
而用申紀申紀者大臣不附百姓不為用故王勝之也
今王逐嬰子嬰子逐盻之必用矣復博其士卒以與王
遇必不便於王矣楚王因弗逐也十一年威王卒子懐
王熊槐立魏聞楚喪伐楚取我陘山(括地志云陘山在/鄭州新城縣西南)
(三十/里)懐王元年張儀始相秦惠王四年秦惠王初稱王
六年楚使柱國昭陽将兵而攻魏破之於襄陵得八邑
又移兵而攻齊齊王患之陳軫適為秦使齊齊王曰為
之奈何陳軫曰王勿憂請令罷之即往見昭陽軍中曰
願聞楚國之法破軍殺将者何以貴之昭陽曰其官為
上柱國封上爵執珪陳軫曰其有貴於此者乎昭陽曰
令尹陳軫曰今君已為令尹矣此國冠之上臣請得譬
之人有遺其舍人一巵酒者舍人相謂曰數人飲此不
足以徧請遂畫地為蛇蛇先成者獨飲之一人曰吾蛇
先成舉酒而起曰吾能為之足及其為之足而後成人
奪之酒而飲之曰蛇固無足今為之足是非蛇也今君
相楚而攻魏破軍殺将功莫大焉冠之上不可以加矣
今又移兵而攻齊攻勝之官爵不加於此攻之不勝身
死爵奪有毁於楚此為蛇為足之説也不若引兵而去
以徳齊此持滿之術也昭陽曰善引兵而去燕韓君初
稱王秦使張儀與楚齊魏相會盟齧桑(徐廣云在梁/與彭城之間)十
一年蘇秦約從山東六國兵攻秦楚懐王為従長至函
谷闗秦出兵撃六國六國兵皆引而歸齊獨後十二年
齊湣王伐敗趙魏軍齊亦伐敗韓與齊争長十六年秦
欲伐齊而楚與齊從親秦惠王患之乃宣言張儀免相
使張儀南見楚王謂楚王曰敝邑之王所甚説者無先
大王雖儀之所甚願為門䦨之厮者亦無先大王敝邑
之王所甚憎者無先齊王雖儀之所甚憎者亦無先齊王
而大王和之是以敝邑之王不得事王而令儀亦不得
為門䦨之厮也王為儀閉闗而絶齊今使使者従儀西
取故秦所分楚商於之地方六百里如是則齊弱矣是
北弱齊西徳於秦私商於以為富此一計而三利俱至
也懐王大悦乃置相璽於張儀日與置酒宣言吾復得
吾商於之地羣臣皆賀而陳軫獨弔懐王曰何故陳軫
對曰秦之所為重王者以王之有齊也今地未可得而
齊交先絶是楚孤也夫秦又何重孤國哉必輕楚矣且
先出地而後絶齊則秦計不為先絶齊而後責地則必
見欺於張儀見欺於張儀則王必怨之怨之是西起秦
患北絶齊交西起秦患北絶齊交則兩國之兵必至臣
故弔楚王弗聴因使一将軍西受封地張儀至秦詳醉
墜車稱病不出三月地不可得楚王曰儀以吾絶齊為
尚薄邪乃使勇士宋遺北辱齊王齊王大怒折楚符而
合於秦秦齊交合張儀乃起朝謂楚将軍曰子何不受
地從某至某廣袤六里楚将軍曰臣之所以見命者六
百里不聞六里即以命報懐王懐王大怒興師将伐秦
陳軫又曰伐秦非計也不如因賂之一名都與之伐齊
是我亡於秦取償於齊也吾國尚可全今王已絶於齊
而責欺於秦是吾合秦齊之交而來天下之兵也國必
大傷矣楚王不聴遂絶和於秦發兵西攻秦秦亦發兵
撃之十七年春與秦戰丹陽秦大敗我軍斬甲士八萬
虜我大将軍屈匄禆将軍逢侯丒等七十餘人遂取漢
中之郡楚懐王大怒乃悉國兵復襲秦戦於藍田(藍田/在雍)
(州東南八十里従/藍田闗入藍田縣)大敗楚軍韓魏聞楚之困乃南襲楚
至於鄧楚聞乃引兵歸十八年秦使使約復與楚親分
漢中之半以和楚楚王曰願得張儀不願得地張儀聞
之請之楚秦王曰楚且甘心於子奈何張儀曰臣善其
左右靳尚靳尚又能得事於楚王幸姬鄭䄂䄂所言無
不從者且儀以前使負楚以商於之約今秦楚大戰有
惡臣非面自謝楚不解且大王在楚不宜敢取儀誠殺
儀以便國臣之願也儀遂使楚至懐王不見因而囚張
儀欲殺之儀私於靳尚靳尚為請懐王曰拘張儀秦王
必怒天下見楚無秦必輕王矣又謂夫人鄭䄂曰秦王
甚愛張儀而王欲殺之今将以上庸之地六縣賂楚以
美人聘楚王以宫中善歌者為之媵楚王重地秦女必
貴而夫人必斥矣夫人不若言而出之鄭䄂卒言張儀
於王而出之儀出懐王因善遇儀儀因説楚王以叛從
約而與秦合親約㛰姻張儀已去屈原使從齊來諌王
曰何不誅張儀懐王悔使人追儀弗及是嵗秦惠王卒
二十年齊湣王欲為從長惡楚之與秦合乃使使遺楚
王書曰寡人患楚之不察於尊名也今秦惠王死武王
立張儀走魏樗里疾公孫衍用而楚事秦夫樗里疾善
乎韓而公孫衍善乎魏楚必事秦韓魏恐必因二人求
合於秦則燕趙亦宜事秦四國争事秦則楚為郡縣矣
王何不與寡人并力收韓魏燕趙與為從而尊周室以
案兵息民令於天下莫敢不樂聴則王名成矣王率諸
侯並伐破秦必矣王取武闗蜀漢之地(武闗在商州東/一百八十里商)
(洛縣界蜀巴/蜀漢中郡也)私吳越之富而擅江海之利韓魏割上黨
西薄函谷則楚之彊百萬也且王欺於張儀亡地漢中
兵銼藍田天下莫不代王懐怒今乃欲先事秦願大王
孰計之楚王業已欲和於秦見齊王書猶豫不决下其
議羣臣羣臣或言和秦或曰聴齊昭睢曰王雖東取地
於越不足以刷恥必且取地於秦而後足以刷恥於諸
侯王不如深善齊韓以重樗里疾如是則王得韓齊之
重以求地矣秦破韓宜陽而韓猶復事秦者以先王墓
在平陽而秦之武遂去之七十里以故尤畏秦不然秦
攻三川(洛州/也)趙攻上黨楚攻河外韓必亡楚之救韓不
能使韓不亡然存韓者楚也韓已得武遂於秦以河山
為塞(河蒲河西黄河/也山韓西境也)所報徳莫如楚厚臣以為其事王
必疾齊之所信於韓者以韓公子昧(莫葛反/後同)為齊相也
韓已得武遂於秦王甚善之使之以齊韓重樗里疾疾
得齊韓之重其主弗敢棄疾也今又益之以楚之重樗
里子必言秦復與楚之侵地矣於是懐王許之竟不合
秦而合齊以善韓二十四年倍齊而合秦秦昭王初立
乃厚賂於楚楚往迎婦二十五年懐王入與秦昭王盟
約與黄棘秦復與楚上庸二十六年齊韓魏為楚負其
從親而合於秦三國共伐楚楚使太子入質於秦而請
救秦乃遣客卿通将兵救楚三國引兵去二十七年秦
大夫有私與楚太子闘楚太子殺之而亡歸二十八年
秦乃與齊韓魏共攻楚殺楚将唐昧取我重邱而去二
十九年秦復攻楚大破楚楚軍死者二萬殺我将軍景
缺懐王怒乃使太子為質於齊以求平三十年秦復伐
楚取八城秦昭王遺楚王書曰始寡人與王約為弟兄
盟子黄棘太子為質至驩也太子陵殺寡人之重臣不
謝而亡去寡人誠不勝怒使兵侵君王之邊今聞君王
乃令太子質於齊以求平寡人與楚接境壤界故為㛰姻(妻/父)
(曰十年父曰姻重姻/曰王兩婿相謂曰婭)所從相親久矣而今秦楚不驩則無以
令諸侯寡人願與君王㑹武闗面相約結盟而去寡人
之願也敢以聞下執事楚懐王見秦王書患之欲往恐見
欺無往恐秦怒昭雎曰王母行而發兵自守耳秦虎
狼不可信有并諸侯之心懷王子子蘭勸王行曰奈何
絶秦之驩心於是往㑹秦昭王昭王詐令一将軍伏兵
武闗號為秦王楚王至則閉武闗遂與西至咸陽朝章
臺如蕃臣不與亢禮楚懐王大怒悔不用昭子言秦因
留楚王要以割巫黔中之郡楚王欲盟秦欲先得地楚
王怒曰秦詐我而又彊要我以地不復許秦秦因留之
楚大臣患之乃相與謀曰吾王在秦不得還要以割地
而太子為質於齊齊秦合謀則楚無國矣乃欲立懐王
子在國者昭雎曰王與太子俱困於諸侯而今又倍王
命而立其庻子不宜乃詐越於齊齊湣王謂其相曰不
若留太子以求楚之淮北相曰不可郢中立王是吾抱
空質而行不義於天下也或曰不然郢中立王因與其
親王市曰予我下東國吾為王殺太子不然将與三國
共立之然則東國必可得矣齊王卒用其相計而歸楚
太子太子横至立為王是為頃襄王乃告于齊曰賴社
稷神靈國有王矣頃襄王横元年秦要懐王不可得地
楚立王以應秦秦昭王怒發兵出武關攻楚大敗楚軍斬首
五萬取析十五城而去(括地志云鄧州内卿縣城本楚析/邑一名□漢置析之因析水為)
(名/也)二年楚懐王亡逃歸秦覺之遮楚道懐王恐乃從間
道走趙以求歸趙主父在代其子惠王初立行王事恐
不敢入楚王楚王欲走魏秦追至遂使秦使復之秦懐
王遂發病頃襄王三年懐王卒於秦秦歸其䘮於楚楚
人皆憐之如悲親戚諸侯由是不直秦秦楚絶六年秦
使白起伐韓於伊闗(括地志伊門山在/洛州南十九里也)大勝斬首二十
四萬秦乃遺楚王書曰楚倍秦秦且率諸侯伐楚争一
旦之命願王之飭士卒得一樂戰楚頃襄王患之乃謀
復與秦平七年楚迎婦於秦秦楚復平十一年齊秦各
自稱為帝月餘復歸帝為王十四年楚頃襄王與秦昭
王好㑹于宛結和親十五年楚王與秦三晉燕共伐齊
取淮北十六年與秦昭王好㑹於鄢其秋復與秦王㑹
穰十八年楚人有好以弱弓微繳加歸雁之上者頃襄
王聞召而問之對曰小臣之好射騏雁羅鸗小矢之發
也何足為大王道也且稱楚之大因大王之賢所戈非
直此也昔者三王以弋道徳五霸以弋戰國故秦魏燕
趙者鶀雁也齊魯韓魏者青首也鄒費郯邳者羅鸗
也外其餘則不足射者見鳥六雙以王何取王何不
以聖人為弓以勇士為繳時張而射之此六雙者可
得而囊載也其樂非特朝夕之樂也其獲非特鳬雁
之實也王朝張弓而射魏之大梁之南加其右臂而
徑屬之於韓則中國之路絶而上蔡之郡壊矣還射
圉之東(圉音語城在汴州雍邱縣東言王朝張弓射/魏大梁汴州之南即加大梁之右臂連韓郯)
(則河北中國之路向東南㫁絶則韓上蔡之郡自破壊/矣復遶射雍邱圉城之東便觧散魏左肘宋州而外撃)
(曺定陶及魏東之外觧/棄則宋方與兩郡並舉)解魏左肘而外撃定陶則魏之
東外棄而大宋方與二郡者舉矣且魏㫁二臂顛越
矣膺撃郯國大梁可得而有也王請繳蘭臺(鄭元云綪/屈也江沔)
(之間謂之縈收䋲索綪也按繳絲䋲繋弋射鳥也若膺/撃郯圍大梁已了乃收戈弋繳於蘭臺桓山之别名也)
飲馬西河定魏大梁此一發之樂也若王之於弋誠好
而不厭則出寳弓碆新繳射噣鳥於東海還葢長城以
為防(太山郡記云太山西北有長城縁河徑太山千餘/里至瑯瑘臺入海齊記云齊宣山乘山嶺之上築)
(長城東至海西至濟州千餘里以備楚括地志云長城/西北起濟州平隂縣縁河厯太山北崗上經濟州淄州)
(即西南兖州博城縣北東至宻州瑯瑘臺入/海薊代記云齊有長城巨防足以為塞也)朝射東莒
(括地志云宻州莒縣故莒子國地理志云周武王封/少昊之後嬴姓於莒始都計斥春秋時徙居莒也)夕
發浿邱(括地志云浿邱邱名也在青/州臨淄縣西北二十五里也)夜加即墨顧據午
道(劉伯荘云齊西界按/盖在博州之西境也)則長城之東收(言従齊州長城/東至海太山之)
(北黄河之南/盡舉收於楚)而太山之北舉矣西結境於趙(言得齊地/約結於趙)
(為境界定/従親也)而北達於燕(北達言四通無所滯礙/言燕無山河之限也)三國布
􁦇則從不待約而可成也北逰目於燕之遼東而南登
望於越之㑹稽此冄發之樂也若夫泗上十二諸侯左
縈而右拂之可一旦而盡也今秦破韓以為長憂得列
城而不敢守也伐魏而無功撃趙顧病則秦魏之勇力
屈矣楚之故地漢中析酈可得而復有也王出寳弓碆
新繳涉鄳塞(括地志云故鄍城在陜州河北縣東十里/虞邑也杜預云河東太陽有鄍城是也徐)
(言江夏/亦誤也)而待秦之倦山東河内(謂華山之東懐/州河内之郡)可得而一也勞
民休衆南面稱王矣故曰秦為大鳥負海内而處東面而
立左臂據趙之西南右臂傳楚鄢郢膺撃韓魏垂頭中
國處既形便勢有地利奮翼鼔􁦇方三千里則秦未可
得獨招而夜射也欲以激怒襄王故對以此言襄王因
召與語遂言曰夫先王為秦所欺而客死於外怨莫大
焉今以匹夫有怨尚有報萬乗白公子胥是也今楚之
地方五千里帶甲百萬猶足以踊躍中野也而坐受困
臣竊為大王弗取也於是頃襄王遣使於諸侯復為従
欲以伐秦秦聞之發兵來伐楚楚欲與齊韓連和伐秦
因欲圗周周王赧使武公謂楚相昭子曰三國以兵割
周郊地以便輸而南器以尊楚臣以為不然夫弑共主
臣世君大國不親以衆脅寡小國不附大國不親小國
不附不可以致名實名實不得不足以傷民夫有圗周
之聲非所以為號也昭子曰乃圗周則無之雖然周何
故不可圗也對曰軍不五不攻城不十不圍夫一周為
二十晉(言周王之國其地雖小/諸侯尊之故敵二十晉)公之所知也韓嘗以二
十萬之衆辱於晉之城下鋭士死中士傷而晉不拔公
之無百韓以圗周此天下之所知也夫怨結於兩周以
塞鄒魯之心交絶於秦(楚本與齊韓和伐秦因欲圗周/齊不與圗周故齊交絶於楚也)
聲失天下其為事危矣夫危兩周以厚三川(三川兩周/之地韓多)
(有之言/厚韓也)方城之外(方城之外許州葉縣東北也言楚取/兩周則韓強必弱楚方城之外也)
必為韓弱矣何以知其然也西周之地絶長補短不過
百里名為天下共主裂其地不足以肥國得其衆不足
以勁兵雖無攻之名為弑君然而好事之君喜攻之臣
發號用兵未嘗不以周為終始是何也見祭器在焉欲
器之至而忘弑君之亂今韓以器之在楚臣恐天下以
器讎楚也臣請譬之夫虎肉臊其兵利身人猶攻之也
若使澤中之糜蒙虎之皮人之攻之必萬之於虎(野澤/之麋)
(䝉衣虎皮人之攻取必萬倍於虎也/譬楚伐周收祭器其猶麋䝉虎皮矣)裂楚之地足以肥
國詘楚之名足以尊主今子将以欲誅殘天下之共主
居三伐之傳器吞三翮六翼以髙世主非貪而何周書
曰欲起無先故器南則兵至矣於是楚計輟不行十九
年秦伐楚楚軍敗割上庸漢北地予秦(謂割房金均三/州及漢水之北)
(與/秦)二十年秦将白起拔我西陵(括地志云西陵故城/在黄州黄山西二里)二
十一年秦将白起遂我郢燒先王墓夷陵(括地志云峡/州夷陵縣是)
(也在荆州西應劭/云夷山在西北)楚襄王兵散遂不復戰東北保於陳
城二十二年秦復拔我巫黔中郡二十三年襄王乃收
東地兵得十餘萬復西取秦所拔我江旁十五邑以為
郡距秦二十七年使三萬人助三晉伐燕復與秦平而
入太子為質於秦楚使左徒侍太子於秦三十六年頃
襄王病太子亡歸秋頃襄王卒太子熊元代立是為考
烈王考烈王以左徒為令尹封以吳號春申君考烈王
元年納州於秦以平是時楚益弱六年秦圍邯郸趙告
急楚楚遣将軍景陽救趙七年至新中(新中相州安陽/縣也七國時魏)
(寕新中邑秦莊大王/拔之更名安陽也)秦兵去十二年秦昭王卒楚王使
春申君弔祠於秦十六年秦莊襄王卒秦王趙政立二
十二年與諸侯共伐秦不利而去楚東徙都夀春(夀春/在南)
(夀州夀春/縣是也)命曰郢二十五年考烈王卒子幽王悍立李
園殺春申君幽王三年秦魏伐楚秦相吕不韋卒九年
秦滅韓十年幽王卒同母弟猶代立是為哀王哀王立
二月餘哀王庻兄負芻之徒襲殺哀王而立負芻為王
是嵗秦虜趙王遷王負芻元年燕太子丹使荆軻刺秦
王二年秦使将軍伐楚大破楚軍亡十餘城三年秦滅
魏四年秦将王翦破我軍於蘄而殺将軍項燕五年秦
将王翦䝉武遂破楚國虜楚王負芻滅楚名為楚郡云
太史公曰楚靈王方㑹諸侯於申誅齊慶封作章華臺
求周九鼎之時志小天下及餓死於申亥之家為天下
笑操行之不得悲夫勢之於人也可不慎與棄疾以亂
立嬖淫秦女甚乎哉㡬再亡國
　
　
　
　
　
　
　
　
　
　
　
　
　
　
　史記正義卷四十
