
　元史卷七十三
　　明翰林學士亞中大夫知制誥兼修國史宋濓等修
　祭祀志第二十四
　　祭祀二
　　　郊祀下
儀注之節其目有十一曰齋戒祀前七日皇帝散齋四
日於别殿致齋三日其二日於大明殿一日於大次有
司停奏刑罰文字致齋前一日尚舍監設御幄於大明
殿西序東向致齋之日質明諸衛勒所部屯門列仗晝
漏上水一刻通事舍人引侍享執事文武四品以上官
俱公服詣别殿奉迎晝漏上水二刻侍中版奏請中嚴
皇帝服通天冠絳紗袍晝漏上水三刻侍中版奏外辦
皇帝結佩出别殿乘輿華蓋繖扇侍衛如常儀奉引至
大明殿御幄東向坐侍臣夾侍如常一刻頃侍中前跪
奏臣某言請降就齋俛伏興皇帝降座入室解嚴侍享
執事官各還本司宿衛者如常凡侍祠官受誓戒于中
書省散齋四日致齋三日守壝門兵衛與大樂工人俱
清齋一宿光禄卿以陽燧取明火供爨以方諸取明水
實尊二曰告配祀前二日攝太尉與太常禮儀院官㳟
詣太廟以一獻禮奏告太祖法天啓運聖武皇帝之室
寅刻太尉以下公服自南神門東偏門入至横街南北
向立定奉禮郎贊曰拜禮直官承傳曰鞠躬曰拜曰興
曰拜曰興曰平立又贊曰各就位禮直官詣太尉前曰
請詣盥洗位引太尉至盥洗位曰盥手曰帨手曰詣爵
洗位曰滌爵曰拭爵曰請詣酒尊所曰酌酒曰請詣神
座前曰北向立曰稍前曰搢笏曰跪曰上香曰再上香
曰三上香曰授幣曰奠幣曰執爵曰祭酒曰祭酒曰三
祭酒祭酒於沙池訖曰讀祝舉祝官搢笏跪對舉祝版
讀祝官跪讀祝文畢舉祝官奠祝版於案執笏興讀祝
官俛伏興禮直官贊曰出笏曰俛伏興曰拜曰興曰拜
曰興曰平立曰復位司尊彞良醖令從降復位北向立
奉禮郎贊曰拜禮直官承𫝊再拜畢太祝捧祝幣降自
太階詣望瘞位太尉以下俱詣坎位焚瘞訖自南神門
東偏門以次出三日車駕出宫祀前一日所司備儀從
内外仗侍祠官兩行序立於崇天門外太僕卿控御馬
立於大明門外諸侍臣及導駕官二十有四人俱於齋
殿前左右分班立俟通事舍人引侍中奏請中嚴俛伏
興皇帝服通天冠絳紗袍少頃侍中版奏外辦皇帝出
齋室即御座羣臣起居訖尚輦進輿侍中奏請皇帝升
輿華蓋繖扇侍衛如常儀導駕官導至大明門外侍中
進當輿前跪奏請降輿乘馬導駕官分左右歩導門下
侍郎跪奏請進發俛伏興前稱警蹕至崇天門外門下
侍郎奏請權停勑衆官上馬侍中承㫖稱制可門下侍
郎傳制稱衆官上馬贊者承傳衆官出櫺星門外上馬
門下侍郎奏請進𤼵前稱警蹕華蓋繖扇儀仗與衆官
分左右前引教坊樂鼓吹不作至郊壇南櫺星門外侍
中傳制衆官下馬贊者承傳衆官下馬下馬訖自卑而
尊與儀仗倒卷而北兩行駐立駕至櫺星門侍中奏請
皇帝降馬歩入櫺星門由西偏門稍西侍中奏請升輿
尚輦奉輿華蓋繖扇如常儀道駕官前導皇帝乘輿至
大次前侍中奏請降輿皇帝降輿入就次簾降侍衛如
式通亊舍人承㫖勑衆官各還齋次尚食進饍訖禮儀
使以祝册奏請御署訖奉出郊祀令受之各奠於坫四
曰陳設祀前三日尚舍監陳大次於外壝西門之道北
南向設小次於内壝西門之外道南東向設黄道䄄褥
自大次至於内次版位及壇上皆設之所司設兵衛各
具器服守衛壝門每門兵官二員外垣東西南櫺星門
外設蹕街清路諸軍諸軍旗服各隨其方之色去壇二
百歩禁止行人祀前一日郊祀令率其屬掃除壇之上
下太樂令率其屬設登歌樂於壇上稍南北向設宫縣
二舞位於壇南内壝南門之外如式奉禮郎設御版位
於小次之前東向設御飲福位於壇上午陛之西亞終
獻飲福位於午陛之東皆北向又設亞終獻助奠門下
侍郎以下版位壇下御版位之後稍南東向異位重行
以北為上又設司徒太常卿以下位於其東相對北上
皆如常儀又分設紏儀御史位于其東西二壝門之外
相向而立又設御盥洗爵洗位于内壝南門之内道西
北向又設御終獻盥洗爵洗位于内壝南門之外道西
北向又設省牲饌等位如常儀未後二刻郊祀令同太
史令俱公服升設昊天上常位於壇上北方南向席以
藁秸加神席褥座又設配位於壇上西方東向席以蒲
越加神席褥座禮神蒼璧置於繅藉青幣設于篚正位
之幣加燎玉置尊所俟告潔畢權徹畢祀日丑前重設
執事者實柴于燎壇及設邉豆簠簋尊罍匏爵俎坫等
事如常儀五曰省牲器祀前一日未後二刻郊祀令率
其屬又掃除壇之上下司尊罍奉禮郎率祠祭局以祭
器入設于位郊祀令率執事者以禮神之玉置於神位
前未後三刻廪犧令與諸太祝祝史以牲就位禮直官
分引太常卿光禄卿丞監祭監禮官太官令丞等詣省
牲位立定禮直官引太常卿監祭監禮由東壝北偏門
入自卯陛陞壇視滌濯司尊罍跪舉羃曰潔告潔畢俱
復位禮直官稍前曰請省牲太常卿稍前省牲畢退復
位次引廪犧令廵牲一匝西向折身曰充告充畢復位
諸太祝俱巡牲一匝復位上一員出班西向折身曰腯
告腯畢復位禮直官引太常卿光禄卿丞太官令丞監
祭監禮詣省饌位東西相向立禮直官請太常卿省饌
畢退還齋所廩犧令與諸太祝祝史以次牽牲詣厨授
太官令次引光禄卿監祭監禮等詣厨省鼎鑊視滌溉
畢還齋所晡後一刻太官令率宰人以鸞刀割牲祝史
各取血及左耳毛實於豆仍取牲首貯於盤(用馬/首)俱置
于饌殿遂烹牲刑部尚書蒞之監實水納烹之事六曰
習儀祀前一日未後三刻獻官諸執事各服其服習儀
于外壝西南隙地其陳設樂架禮器等物竝如行事之
儀七曰奠玉幣祀日丑前五刻太常卿設燭於神座太
史令郊祀令各服其服升設昊天上帝及配位神座執
事者陳玉幣於篚置尊所禮部尚書設祝冊于案光禄
卿率其屬入實籩豆簠簋尊罍如式祝史以牲首盤設
于壇大樂令率工人二舞入就位禮直官分引監祭禮
郊祀令及諸執事宦齋郎入就位禮直官引監祭禮按
視壇之上下退復位奉禮贊再拜禮直官承傳監祭禮
以下皆再拜訖又贊各就位太官令率齋郎出詣饌殿
俟于門外禮直官分引攝太尉及司徒等官入就位將
寶郎奉寶陳於宫縣之側隨地之宜太尉之將入也禮
直官引博士博士引禮儀使對立於大次前侍中板奏
請中嚴皇帝服大裘衮冕侍中奏外辦禮儀使跪奏禮
儀使臣某請皇帝行禮俛伏興(凡奏二人皆/跪一人贊之)簾捲出次
禮儀使前道華蓋繖扇如常儀至西壝門外殿中監進
大圭禮儀使奏請執大圭皇帝執圭華蓋繖扇停於門
外近侍官與大禮使皆後從皇帝入門宫縣樂作請就
小次釋圭樂止禮儀使以下分立左右少頃禮儀使奏
有司謹具請行亊降神樂作天成之曲六成太常卿率
祝史捧馬首詣燎壇升烟訖復位禮儀使跪奏請就板
位俛伏興皇帝出次請執大圭至位東向立再拜皇帝
再拜奉禮贊衆官皆再拜訖奉玉幣官跪取玉幣於篚
立於尊所禮儀使奏請行事遂前導宫縣樂作由南壝
西偏門入詣盥洗位北向立樂止搢大圭盥手奉匜官
奉匜沃水奉盤官奉盤承水執巾官奉巾以進盥帨手
訖執大圭樂作至午陛樂止升階登歌樂作至壇上樂
止宫縣欽成之樂作殿中監進鎮圭(殿中監二員一員/執大圭一員執鎮)
(圭/)禮儀使奏請搢大圭執鎮圭請詣昊天上帝神位前
北向立内侍先設繅席於地禮儀使奏請跪奠鎮圭於
繅席奉玉幣官加玉於幣以授侍中侍中西向跪進禮
儀使奏請奠玉幣皇帝受奠訖禮儀使奏請執大圭俛
伏興少退再拜皇帝再拜興平立内侍取鎮圭授殿中
監又取繅藉置配位前禮儀使前導請詣太祖皇帝神
位前西向立奠鎮圭及幣竝如上儀樂止禮儀使前導
請還版位登歌樂作降階樂止宫縣樂作殿中監取鎮
圭繅藉以授有司皇帝至版位東向立樂止請還小次
釋大圭祝史奉毛血豆升自午陛以進正位升自卯陛
以進配位太祝各迎奠于神座前俱退立尊所八曰進
饌皇帝奠玉幣還位祝史取毛血豆以降禮直官引司
徒太官令率齋郎奉饌入自正門升殿如常儀禮儀使
跪奏請行禮俛伏興皇帝出次宫縣樂作請執大圭前
導由正門西偏門入詣盥洗位北向立樂止搢圭盥手
如前儀執圭詣爵洗位北向立搢圭奉爵官跪取匏爵
於篚以授侍中侍中以進皇帝受爵執罍官酌水洗爵
執巾官授巾拭爵訖侍中受之以授捧爵官執圭樂作
至午陛樂止升階登歌樂作至壇上樂止詣正位酒尊
所東向立搢圭捧爵官進爵皇帝受爵司尊者舉羃
侍中贊酌太尊之泛齊以爵授捧爵官執圭宫縣樂作奏
明成之曲請詣昊天上帝神座前北向立搢圭跪三上
香侍中以爵跪進皇帝執爵三祭酒以爵授侍中太官
丞注馬湩于爵以授侍中侍中跪進皇帝執爵亦三祭
之(今有蒲萄酒與尚醖馬/湩各祭一爵為三爵)以爵授侍中執圭俛伏興少
退立讀祝舉祝官搢笏跪舉祝册讀祝官西向跪讀祝
文讀訖俛伏興舉祝官奠祝於案奏請再拜皇帝再拜
興平立請詣配位酒尊所西向立司尊者舉羃侍中贊
酌著尊之泛齊以爵授捧爵官執圭請詣太祖皇帝神
位前西向立宫縣樂作侍中贊搢圭跪三上香三祭酒
及馬湩訖贊執圭俛伏興少退立舉祝官舉祝讀祝官
北向跪讀祝文讀訖俛伏興奠祝版訖奏請再拜皇帝
再拜興平立樂止請詣飲福位北向立登歌樂作太祝
各以爵酌上尊福酒合置一爵以授侍中侍中西向以
進禮儀使奏請再拜皇帝再拜興奏請搢圭跪受爵祭
酒啐酒以爵授侍中侍中再以温酒跪進禮儀使奏請
受爵皇帝飲福酒訖侍中受虚爵興以授太祝太祝又
減神前胙肉加於俎以授司徒司徒以俎西向跪進皇
帝受以授左右奏請執圭俛伏興平立少退奏請再拜
皇帝再拜訖樂止禮儀使前導還版位登歌樂作降自
午陛樂止宫縣樂作至位東向立樂止請還小次至次
釋圭文舞退武舞進宫縣樂作奏和成之曲樂止禮直
官引亞終獻官陞自卯陛行禮如常儀惟不讀祝皆飲
福而無胙俎降自卯陛復位禮直官贊太祝徹籩豆登
歌樂作奏寜成之曲卒徹樂止奉禮贊賜胙衆官再拜
在位者皆再拜禮儀使奏請詣版位出次執圭至位東
向立再拜皇帝再拜奉禮贊曰再拜贊者承傳在位者
皆再拜送神樂作天成之曲一成止禮儀使奏禮畢遂
前導皇帝還大次宫縣樂作出門樂止至大次釋圭九
曰望燎皇帝既還大次禮直官引攝太尉以下監祭禮
詣望燎位太祝各捧篚詣神位前進取燔玉祝幣牲俎
并黍稷飯籩爵酒各由其陛降詣燎壇以祝幣饌物置
柴上禮直官贊可燎半柴又贊禮畢攝太尉以下皆出
禮直官引監祭禮祝史太祝以下從壇南北向立定奉
禮贊曰再拜監祭禮以下皆再拜訖遂出十曰車駕還
宫皇帝既還大次侍中奏請解嚴皇帝釋衮冕停大次
五刻頃所司備法駕序立於櫺星門外以北為止侍中
版奏請中嚴皇帝改服通天冠絳紗袍少頃侍中版奏
外辦皇帝出次升輿導駕官前導華葢繖扇如常儀至
櫺星門外太僕卿進御馬如式侍中前奏請皇帝降輿
乘馬訖太僕卿執御門下侍郎奏請車駕進發俛伏興
退車駕動稱警蹕至櫺星門外門下侍郎跪奏曰請權
停勑衆官上馬侍中承㫖曰制可門下侍郎傳制贊者
承傳衆官上馬畢導駕官及華蓋繖扇分左右前導門
下侍郎跪請車駕進發俛伏興車駕動稱警蹕教坊樂
鼓吹振作駕至崇天門櫺星門外門下侍郎跪奏曰請
權停勑衆官下馬侍中承㫖曰制可門下侍郎俛伏興
退傳制贊者承傳衆官下馬畢左右前引入内與儀仗
倒卷而北駐立駕入崇天門至大明門外降馬升輿以
入駕既入通事舍人承㫖勑衆官皆退宿衛官率衛士
宿衛如式
攝祀之儀其目有九一曰齋戒祀前五日質明奉禮郎
率儀鸞局設獻官諸執事版位於中書省獻官諸執事
位俱藉以席仍加紫綾褥初獻攝太尉設位於前堂階
上稍西東南向監察御史二位一位在甬道上西稍北
東向一位在甬道上東稍北西向監禮博士二位各次
御史以北為上次亞獻官終獻官攝司徒位于其南次
助奠官次太常太卿太常卿光禄卿次太史令禮部尚
書刑部尚書次奉璧官奉幣官讀祝官太常少卿拱衛
直都指揮使次太常丞光禄丞太官令良醖令司尊罍
次廪犧令舉祝官奉爵官次太官丞盥洗官爵洗官巾
篚官次翦燭官次與祭官其禮直官分直于左右東西
相向西設版位四列皆北向以東為上郊祀令太樂令
太祝祝史次齋郎東設版位四列皆北向以西為上郊
祀丞太樂丞協律郎奉禮郎次齋郎司天生禮直官引
獻官諸執事各就位獻官諸執事俱公服五品以上就
服其服六品以下皆借紫服禮直局管勾進立于太尉
之右宣讀誓文曰某年某月某日祀昊天上帝于圜丘
各揚其職其或不敬國有常刑散齋三日宿於正寢致
齋二日於祀所散齋日治事如故不吊喪問疾不作樂
不判署刑殺文字不決罰罪人不與穢惡事致齋日惟
祀事得行其餘悉禁凡與祀之官已齋而闕者通攝行
事讀畢稍前唱曰七品以下官先退復贊曰對拜太尉
與餘官皆再拜乃退凡與祭者致齋之宿官給酒饌守
壝門兵衛及大樂工人皆清齋一宿二曰告配祀前二
日初獻官與太常禮儀院官㳟詣太廟奏告太祖皇帝
本室即還齋次三曰迎香祝祀前二日翰林學士赴禮
部書寫祝文太常禮儀院官亦㑹焉書畢於公廨嚴潔
安置祀前一日質明獻官以下諸執事皆公服禮部尚
書率其屬捧祝版同太常禮儀院官俱詣闕廷以祝版
授太尉進請御署訖同香酒迎出崇天門外香置于輿
祝置香案御酒置輦樓俱用金複覆之太尉以下官比
上馬清道官率京官行于儀衛之先兵馬司廵兵執矛
幟夾道次之金鼓又次之京尹儀從左右成列前導諸
執事官東西二班行于儀仗之外次儀鳳司奏樂禮部
官㸃視成列太常禮儀院官導于香輿之前然後控鶴
舁輿案行太尉等官從行至祀所輿案由南櫺星門入
諸執事官由左右偏門入奉安御香祝版于香殿四曰
陳設祀前三日樞宻院設兵衛各具噐服守衛壝門每
門兵官二員及外垣東西南櫺星門外設蹕街清路諸
軍諸軍旗服各隨其方色去壇二百歩禁止行人祀前
一日郊祀令率其屬掃除壇上下大樂令率其屬設登
歌樂于壇上稍南北向編磬一簴在西編鐘一簴在東
擊鐘磬者皆有坐杌大樂令位在鐘簴東西向協律郎
位在磬簴西東向執麾者立於後柷一在鐘簴北稍東
敔一在磬簴北稍西摶拊二一在柷北一在敔北歌工
八人分列于午陛左右東西相向坐以北為上凡坐者
皆藉以席加氊琴一絃三絃五絃七絃九絃者各二瑟
四籥二篪二笛二簫二巢笙四和笙四閏餘匏一九曜
匏一七星匏一塤二各分立於午陛東西樂榻上琴瑟
者分列于北皆北向坐匏竹者分立于琴瑟之後為二
列重行皆北向相對為首又設圜宫懸樂於壇南内壝
南門之外東方西方編磬起北編鐘次之南方北方編
磬起西編鐘次之又設十二鏄鐘於編懸之間各依辰
位每辰編磬在左編鐘在右謂之一肆每面三辰共九
架四面三十六架設晉鼓於懸内通街之東稍南北向
置雷鼓單鼗雙鼗各二柄於北懸之内通街之左右植
四楹雷鼓於四隅皆左鼙右應北懸之内歌工四列内
二列在通街之東二列於通銜之西每列八人共三十
二人東西相向立以北為上柷一在東敔一在西皆在
歌工之南大樂丞位在北懸之外通街之東西向協律
郎位於通街之西東向執麾者立于後舉節樂正立于
東副正立于西並在歌工之北樂師二員對立于歌工
之南運譜二人對立于樂師之南照燭二人對立于運
譜之南祀日分立于壇之上下掌樂作樂止之標準琴
二十七設于東西懸内一絃者三東一西二俱為第一
列三絃五絃七絃九絃者各六東西各四列每列三人
皆比向坐瑟十二東西各六共為列在琴之後坐巢笙
十簫十閏餘匏一在東七星匏一九曜匏一皆在竽笙
之側竽笙十籥十箎十塤八笛十每色為一列各分立
于通街之東西皆北向又設文舞位于北懸之前植四
表于通街之東舞位行綴之間導文舞執衙仗舞師二
員執旌二人分立于舞者行綴之外舞者八佾每佾八
人共六十四人左手執籥右手秉翟各分四佾立于通
街之東西皆北向又設武舞俟立位于東西縣外導武
舞執衙仗舞師二員執纛二人執器二十人内單鼗二
單鐸二雙鐸二金鐃二鉦二金錞二執扄者四人扶錞
二相鼓二雅鼓二分立于東西縣外舞者如文舞之數
左手執干右手執戚各分四佾立于執器之外俟文舞
自外退則武舞自内進就立文舞之位惟執器者分立
于舞人之外文舞亦退于武舞俟立之位太史令郊祀
令各公服率其屬升設昊天上帝神座於壇上北方南
向席以藁秸加褥座置璧於繅藉設幣於篚置酌尊所
皇地祗神座壇上稍東北方南向席以藁秸加褥坐置
玉於繅藉設幣於篚置酌尊所配位神座壇上東方西
向席以蒲越加褥座置璧於繅藉設幣於篚置酌尊所
設五方五帝日月天皇大帝北極等九位在壇之第一
等席以莞各設玉幣於神座前設内官五十四位於圜
壇第二等設中官一百五十九位於圜壇第三等設外
官一百六位於内壝内設衆星三百六十位於内壝外
席皆以莞各設青幣于神座之首皆内向候告潔畢權
徹第一等玉幣至祀日丑前重設執事者實柴于燎壇
仍設葦炬于東西執炬者東西各二人皆紫服奉禮郎
率儀鸞局設獻官以下及諸執事官版位設三獻官版
位於内壝西門之外道南東向以北為上次助奠位稍
却次第一等至第三等分獻官第四等第五等分奠官
次郊祀令太官令良醖令廪犧令司尊罍次郊祀丞讀
祝官舉祝官奉璧官奉幣官奉爵官太祝盥洗官爵洗
官巾篚官祝史次齋郎位于其後毎等異位重行俱東
向北上攝司徒位于内壝東門之外道南與亞獻相對
次太常禮儀使光禄卿同知太常禮儀院事太史令分
獻分奠官僉太常禮儀院事拱衛直都指揮使太常禮
儀院同僉院判光禄丞位於其南皆西向北上監察御
史二位一位在内壝西門之外道北東向一位在内壝
東門之外道北西向博士二位各次御史以北為上設
奉禮郎位于壇上稍南午陛之東西向司尊罍位于尊
所北向又設望燎位于燎壇之北南向設牲榜于外壝
東門之外稍南西向太祝祝史位于牲後俱西向設省
牲位于牲北太常禮儀使光禄卿太官令光禄丞太官
丞位于其北太官令以下位皆少却監祭監禮位在太
常禮儀使之西稍却南向廪犧令位于牲西南北向又
設省饌位于牲位之北饌殿之南太常禮儀使光禄卿
丞太官令丞位在東西向監祭監禮位在西東向俱北
上祠祭局設正配三位各左十有二籩右十有二豆俱
為四行登三鉶三簠簋各二在籩豆間登居神前鉶又
居前簠左簋右居鉶前皆藉以席設牲首俎一居中牛
羊豕俎七次之香案一沙池爵坫各一居俎前祝案一
設於神座之右又設天地二位各太尊二著尊二犧尊
二山罍二於壇上東南俱北向西上又設配位著尊二
犧尊二象尊二山罍二在二尊所之東皆有坫加勺羃
惟𤣥酒有羃無勺以北為上馬湩三器各設于尊所之
首加羃勺又設玉幣篚二於尊所西以北為上又設正
位象尊二壺尊二山罍四于壇下午陛之西又設地祗
尊罍與正位同於午陛之東皆北向西上又設配位犧
尊二壺尊二山罍四在酉陛之北東向北上皆有坫羃
不加勺設而不酌又設第一等九位各左八籩右八豆
登一在籩豆間簠簋各一在登前俎一爵坫各一在簠
簋前每位太尊二著尊二於神之左皆有坫加勺羃沙
池玉幣篚各一又設第二等諸神每位籩二豆二簠簋
各一登一俎一於神座前每陛間象尊二爵坫沙池幣
篚各一於神中央之座首又設第三等諸神每位籩豆
簠簋各一俎一於神座前毎陛間設壺尊一爵尊二爵
坫沙池幣篚各一於神中央之座首又設内壝内諸神
毎位籩豆各一簠簋各一於神座前每道間概尊二爵
坫沙池幣篚各一於神中央之座首又設内壝外衆星
三百六十位毎位籩豆簠簋俎各一於神座前毎道間
散尊二爵坫沙池幣篚各一於神中央之座前自第一
等以下皆用匏爵洗滌訖置於坫上又設正配位各籩
一豆一簠一簋一俎四及毛血豆各一牲首盤一并第
一等神位毎位俎二於饌殿内又設盥洗爵洗於壇下
卯陛之東北向罍在洗東加勺篚在洗西南肆實以巾
爵洗之篚實以匏爵加坫又設第一等分獻官盥洗爵
洗位第二等以下分獻官盥洗位各位陛道之左罍在
洗左篚在洗右俱内向凡司尊罍篚位各于其後五曰
省牲器見親祀儀六曰習儀見親祀儀七曰奠玉幣祀
日丑前五刻太常卿率其屬設椽燭於神座四隅仍明
壇上下燭内外籸燎太史令郊祀令各服其服陞設昊
天上帝神座藁秸席褥如前執事者陳玉幣於篚置於
尊所禮部尚書設祝版於案光禄卿率其屬入實籩豆
簠簋籩四行以右為上第一行魚鱐在前糗餌粉餈次
之第二行乾棗在前乾橑形鹽次之第三行鹿脯在前
榛實乾桃次之第四行菱在前茨栗次之豆四行以左
為上第一行芹菹在前筍菹葵菹次之第二行菁菹在
前韭菹􁏙食次之第三行魚醢在前兎醢豚拍次之第
四行鹿臡在前醓醢糝食次之簠實以稻粱簋實以黍
稷登實以太羮良醖令率其屬入實尊罍太尊實以泛
齊著尊醴齊犧尊盎齊象尊醍齊壺尊沈齊山罍為下
尊實以𤣥酒其酒齊皆以尚醖酒代之太官丞設革囊
馬湩于尊所祠祭局以銀盒貯香同瓦鼎設于案司香
官一員立于壇上祝史以牲首盤設于壇上獻官以下
執事官各服其服就次所㑹于齊班幕拱衛直都指揮
使率控鶴各服其服擎執儀仗分立于外壝内東西諸
執事位之後拱衛使亦就位大樂令率工人二舞自南
壝東偏門以次入就壇上下位奉禮郎先入就位禮直
官分引監察御史監禮博士郊祀令太官令良醖令廪
犧令司尊罍太官丞讀祝官舉祝官奉玉幣官太祝祝
史奉爵官盥爵洗官巾篚官齋郎自南壝東偏門入就
位禮直官引監祭監禮按視壇之上下祭器紏察不如
儀者及其按視也太祝先徹去蓋羃按視訖禮直官引
監祭監禮退復位奉禮郎贊再拜禮直官承傳曰拜監
祭禮以下皆再拜奉禮郎贊曰各就位太官令率齋郎
以次出詣饌殿俟立于南壝門外禮直官分引三獻官
司徒助奠官太常禮儀院使光禄卿太史令太常禮儀
院同知僉院同僉院判光禄丞自南壝東偏門經樂縣
内入就位禮直官進太尉之左贊曰有司謹具請行事
退復位宫縣樂作降神天成之曲六成内圜鍾宫三成
黄鍾角大簇徴姑洗羽各一成文舞崇徳之舞初樂作
協力郎跪俛伏舉麾興工鼓柷偃麾戛敔而樂止凡樂
作樂止皆倣此禮直官引太常禮儀院使率祝史自卯
陛陞壇奉牲首降自午陛由南壝正門經宫縣内詣燎
壇北南向立祝史奉牲首陞自南陛置於户内柴上東
西執炬者以火燎柴升烟燔牲首訖禮直官引太常禮
儀院使祝史捧盤血詣坎位瘞之禮直官引太常禮儀
院使祝史各復位奉禮郎贊再拜禮直官承傳曰拜太
尉以下皆再拜訖其先拜者不拜執事者取玉幣於篚
立於尊所禮直官引太尉詣盥洗位宫縣樂奏黄鍾宫
隆成之曲至位北向立樂止搢笏盥手帨手訖執笏詣
壇陞自午陛登歌樂作大吕宫隆成之曲至壇上樂止
詣正位神座前北向立宫縣樂奏黄鐘宫欽成之曲搢
笏跪三上香執事者加璧於幣西向跪以授太尉太尉
受玉幣奠於正位神座前執笏俛伏興少退立再拜訖
樂止次詣皇地祗位奠獻如上儀次詣配位神主前奠
幣如上儀降自午陛登歌樂作如陞壇之曲至位樂止
祝史奉毛血豆入自南壝門詣壇上自午陛諸太祝迎
取於壇上俱跪奠於神座前執笏俛伏興退立于尊所
至大三年大祀奠玉幣儀與前少異今存之以備互考
祀日丑前五刻設壇上及第一等神位陳其玉幣及明
燭實籩豆尊罍樂工各入就位畢奉禮郎先入就位禮
直官分引分獻官監祭御史監禮博士諸執事太祝祝
史齋郎入自中壝東偏門當壇南重行西上北向立定
奉禮郎贊曰再拜分獻官以下皆再拜訖奉禮贊曰各
就位禮直官引子丑寅卯辰巳陛道分獻官詣版位西
向立北上午未申酉戌亥陛道分獻官詣版位東向立
北上禮直官分引監祭禮㸃視陳設按視壇之上下紏
察不如儀者退復位太官令率齋郎出俟禮直官引三
獻官并助奠等官入就位東向立司徒西向立禮直官
贊曰有司謹具請行事降神六成樂止太常禮儀使率
祝史二員捧馬首詣燎壇升烟訖復位奉禮郎贊曰再
拜三獻司徒等皆再拜訖奉禮郎贊曰諸執事者各就
位立定禮直官請初獻官詣盥洗位樂作至位樂止盥
畢詣壇樂作陛自卯陛至壇樂止詣正位神座前北向
立樂作搢笏跪太祝加玉於幣西向跪以授初獻初獻
受玉幣奠訖執笏俛伏興再拜訖樂止次詣配位神座
前立樂作奠玉幣如上儀樂止降自卯陛樂作復位樂
止初獻將奠正位之幣禮直官分引第一等分獻官詣
盥洗位盥畢執笏各由其陛陞詣各神位前搢笏跪太
祝以玉幣授分獻官奠訖俛伏興再拜訖還位初第一
等分獻官將陞禮直官分引第二等内壝内内壝外分
獻官盥畢盥洗官俱從至酌尊所立定各由其陛道詣
各神首位前奠竝如上儀退立酌尊所伺候終獻酌奠
詣各神首位前酌奠祝史奉正位毛血豆由午陛陞配
位毛血豆由卯陛陞太祝迎於壇上進奠於正配位神
座前太祝與祝史俱退於尊所八曰進熟太尉既陞奠
玉幣太官令丞率進饌齋郎詣厨以牲體設於盤馬牛
羊豕鹿各五盤宰割體叚竝用國禮各對舉以行至饌
殿俟光禄卿出實籩豆簠簋籩以粉餈豆以糝食簠以
梁簋以稷齋郎上四員奉籩豆簠簋者前行舉盤者次
之各奉正配位之饌以序立於南壝門之外俟禮直官
引司徒出詣饌殿齋郎各奉以序從司徒入自南壝正
門配位之饌入自偏門宫縣樂奏黄鍾宫寜成之曲至
壇下俟祝史進徹毛血豆訖降自卯陛以出司徒引齋
郎奉正位饌詣壇陞自午陛太史令丞率齋郎奉配位
及等一第之饌陞自卯陛立定奉禮贊諸太祝迎饌諸
太祝迎于壇陛之間齋郎各跪奠于神座前設籩干糗
餌之前豆於醯醢之前簠於稲前簋於黍前又奠牲
體盤于俎上齋郎出笏俛伏興退立定樂止禮直官引司
徒降自卯陛太官令率齋郎從司徒亦降自卯陛各復
位其第二等至内壝外之饌有司陳設禮直官贊太祝
搢笏立茅苴于沙池出笏俛伏興退立于本位禮直官
引太尉詣盥洗位宫縣樂作奏黄鍾宫隆成之曲至位
北向立樂止搢笏盥手帨手訖出笏詣爵洗位北向立
搢笏執事者奉匏爵以授太尉太尉洗爵拭爵訖以爵
授執事者太尉出笏詣壇陞自午陛(一作/卯陸)登歌樂作奏
黄鐘宫明成之曲至壇上樂止詣酌尊所西向立搢笏
執事者以爵授太尉太尉執爵司尊罍舉羃良醖令
酌太尊之泛齊凡舉羃酌酒皆跪以爵授執事者太尉出
笏詣正位神座前北向立宫縣樂作奏黄鍾官明成之
曲文舞崇徳之舞太尉搢笏跪三上香執事者以爵授
太尉太尉執爵三祭酒于茅苴以爵授執事者執事者
奉爵退詣尊所太官丞傾馬湩于爵跪授太尉亦三祭
于茅苴復以爵授執事者執事者受虚爵以興太尉出
笏俛伏興少退北向立樂止舉祝官搢笏跪對舉祝版
讀祝官搢笏跪讀祝文讀訖舉祝官奠版于案出笏興
讀祝官出笏俛伏興宫縣樂奏如前曲舉祝讀祝官俱
先詣皇地祗位前北向立太尉再拜訖樂止次詣皇地
祗位竝如上儀惟樂奏大吕宫次詣配位竝如上儀惟
樂奏黄鍾宫降自午陛(一作/卯陛)登歌樂作如前降神之曲
至位樂止讀祝舉祝官降自卯陛復位文舞退武舞進
宫縣樂作奏黄鐘宫和成之曲立定樂止禮直官引亞
獻官詣盥洗位北向立搢笏盥手帨手訖出笏詣爵洗
位北向立搢笏執爵洗爵拭爵以爵授執事者出笏詣
壇陞自卯陛至壇上酌尊所東向(一作/西向)立搢笏授爵執
爵司尊罍舉羃良醖令酌著尊之醴齊以爵授執事者
出笏詣正位神座前北向立宫縣樂奏黄鍾官熈成之
曲武舞定功之舞搢笏跪三上香授爵執爵三祭酒于
茅苴復祭馬湩如前儀以爵授執事者出笏俛伏興少
退立再拜訖次詣皇地祗位配位竝如上儀訖樂止降
自卯陛復位禮直官引終獻官詣盥洗位盥手帨手訖
詣爵洗位授爵執爵洗爵拭爵以爵授執事者出笏陞
自夘陛至酌尊所搢笏授爵執爵良醖令酌犧尊之盎
齊以爵授執事者出笏詣正位神座前北向立宫縣樂
作奏黄鍾宫熈成之曲武舞定功之舞上香祭酒馬湩
竝如亞獻之儀降自卯陛初終獻將陞壇時禮直官分
引第一等分獻官詣盥洗位搢笏盥手帨手滌爵拭爵
訖以爵授執事者出笏各由其陛詣酌尊所搢笏執事
者以爵授分獻官執爵酌太尊之泛齊以爵授執事者
各詣諸神位前搢笏跪三上香三祭酒訖出笏俛伏興
少退再拜興降復位第一等分獻官將升壇時禮直官
引第二等第三等内壝内内壝外衆星位分獻官各詣
盥洗位搢笏盥手帨手酌奠如上儀訖禮直官各引獻
官復位諸執事者皆退復位禮直官贊太祝徹籩豆登
歌樂作大吕宫寜成之曲太祝跪以籩豆各一少移故
處卒徹出笏俛伏興樂止奉禮郎贊曰賜胙衆官再拜
禮直官承傳曰拜在位者皆再拜平立定送神官縣樂
作奏圜鍾宫天成之曲一成止九曰望燎禮直官引太
尉亞獻助奠一員太常禮儀院使監祭監禮各一員等
詣望燎位又引司徒終獻助奠監祭監禮各一員及太
常禮儀院使等官詣望瘞位樂作奏黄鍾宫隆成之曲
至位南向立樂止上下諸執事各執篚進神座前取燔
玉及幣祝版日月已上齋郎以俎載牲體黍稷各由其
陛降南行經宫縣樂出東詣燎壇陞自南陛以玉幣祝
版饌食致於柴上户内諸執事又以内官以下之禮幣
皆從燎禮直官贊曰可燎東西執炬者以炬燎火半柴
執事者亦以地祗之玉幣祝版牲體黍稷詣瘞坎焚瘞
畢禮直官引太尉以下官以次由南壝東偏門出禮直
官引監祭監禮奉玉幣官太祝祝史齋郎俱復壇南北
向立奉禮郎贊曰再拜禮直官承傳曰拜監祭監禮以
下皆再拜訖各退出太樂令率工人二舞以次出禮直
官引太尉以下諸執事官至齊班幕前立禮直官贊曰
禮畢衆官圓揖畢各退于次太尉等官太常禮儀院使
監祭監禮展視胙肉酒醴奉進闕庭餘官各退
祭告三獻儀大徳十一年所定告前三日三獻官諸執
事官具公服赴中書省受誓戒前一日未正二刻省牲
噐告日質明三獻官以下諸執事官各具法服禮直官
引監祭禮以下諸執事官先入就位立定監祭禮㸃視
陳設畢復位立定太官令率齋郎出禮直官引三獻司
徒太常禮儀院使光録卿入就位立定禮直官贊曰有
司謹具請行事降神樂作六成止太常禮儀院使燔牲
首復位立定奉禮贊三獻以下皆再拜就位禮直官引
初獻詣盥洗位盥手訖陞壇詣昊天上帝位前北向立
搢笏跪三上香奠玉幣出笏俛伏興再拜訖降復位禮
直官引初獻詣盥洗位盥手訖詣爵洗位洗拭爵訖詣
酒尊所酌酒訖請諸昊天上帝神位前北向搢笏跪三
上香執爵三祭酒於茅苴出笏俛伏興俟讀祝訖再拜
平立請詣皇地祗酒尊所酌獻竝如上儀俱畢復位禮
直官引亞獻竝如初獻之儀惟不讀祝降復位禮直官
引終獻竝如亞獻之儀降復位奉禮贊賜胙衆官再拜
在位者皆再拜禮直官引三獻司徒太常卿光禄卿監
祭監禮等官請詣望燎位南向立定俟燎玉幣祝版禮
直官贊可燎禮畢
祭告一獻儀至元十二年所定告前二日郊祀令掃除
壇壝内外翰林國史院學士撰冩祝文前一日告官等
各公服捧祝版進請御署訖同御香上尊酒如常儀迎
至祠所齋宿告日質明前三刻禮直官引郊祀令率其
屬詣壇鋪筵陳設如儀禮直官二員引告官等各具紫
服以次就位東向立定禮直官稍前曰有司謹具請行
事贊者曰鞠躬曰拜曰興曰拜曰興曰平身禮直官先
引執事官各就位次詣告官前曰請詣盥爵洗位至位
北向立曰搢笏曰盥手曰帨手曰洗爵曰拭爵曰出笏
曰詣酒尊所曰搢笏曰執爵曰司尊者舉羃曰酌酒良
醖令酌酒曰以爵授執事者告官以爵授執事者曰出
笏曰詣昊天上帝皇地祗神位前北向立日稍前曰搢
笏曰跪曰上香曰上香曰三上香曰祭酒曰祭酒曰三
祭酒曰以爵授捧爵官曰出笏曰俛伏興曰舉祝官跪
曰舉祝曰讀祝官跪曰讀祝讀訖曰舉祝官奠祝版於
案曰俛伏興告官再拜曰鞠躬曰拜曰興曰拜曰興曰
平身引告官以下降復位禮直官贊曰再拜曰鞠躬曰
拜曰興曰拜曰興曰平身曰詣望燎位燔祝版半燎告
官以下皆退其瘞之坎於祭所壬地方深足以容物
　
　
　
　
　
　
　
　
　
　
　
　
　
　
　元史卷七十三
元史卷七十三考證
祭祀志儀注之節其目有十　案太常集禮儀注皆大
　徳九年所定四年所用者志全用其文
祭告三獻儀　案經世大典告祭三獻儀三獻官外差
　攝司徒一助奠官二光禄卿一太史令一太官令一
　如請祖宗謚祭告則差設撰諡議官一讀諡議官一
　餘並同志未及
