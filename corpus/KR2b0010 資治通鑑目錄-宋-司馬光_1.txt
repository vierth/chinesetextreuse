　　　　　史部二
　資治通鑑目録　　　　　編年類
　　提要
　　　　(臣/)等謹按資治通鑑目録三十卷宋司馬
　　　　光撰此書亦與通鑑同奏上即進書表所謂
　　　　畧舉事目以備檢閲者也其法年經國緯著
　　　　其嵗陽嵗名於上而各標通鑑卷數於下又
　　　　以劉義叟長厯氣朔閏月及史所載七政之
　　　　變著於上方復撮書中精要之語㪚於間次
　　　　第釐然具有條理葢通鑑一書包括宏富而
　　　　篇帙浩繁光恐讀者倦於披尋故於編纂之
　　　　時提綱挈要併成斯編使相輔而行端緒易
　　　　於循覧其體全仿年表用史漢書之舊例其
　　　　標明卷數使知某事在某年某年在某卷兼
　　　　用目録之體則光之創例通鑑為紀志𫝊之
　　　　總㑹此書又通鑑之總㑹矣至五星凌犯之
　　　　類見於各史天文志者通鑑例不偹書皆列
　　　　上方亦足補本書所未及書録觧題稱光患
　　　　本書浩大難領畧而目録無首尾晩著通鑑
　　　　舉要厯八十卷其稿在晁説之以道家紹興
　　　　初謝克家任伯得而上之今其本不𫝊讀書
　　　　志又别載通鑑節文六十卷亦稱光所自鈔
　　　　今亦不𫝊惟此書以附通鑑得存尚足為全
　　　　書之綱領云乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
