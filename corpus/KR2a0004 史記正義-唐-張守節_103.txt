史記正義卷一百二
　　　　　　　　　　　　唐　張守節　撰
張釋之馮唐列傳第四十二　史記一百二
張廷尉釋之者堵陽人也(應劭曰哀帝改為順陽水東/南入蔡括地志云順陽故城)
(在鄧州穰縣西三十里楚之郇邑也/及蘇秦傳云楚北有郇陽並謂此也)字季有兄仲同居
以訾為騎郎事孝文帝十嵗不得調無知名釋之曰乆
宦减仲之産不遂欲自免歸中郎將袁盎知其賢惜其
去乃請徙釋之補謁者(百官表云謁者掌賔譛受事/貟十七人秩比六百石也)釋
之既朝畢因前言便宜事文帝曰卑之母甚髙論令今
可施行也於是釋之言秦漢之閒事秦所以失而漢所
以興者乆之文帝稱善乃拜釋之為謁者僕射釋之従
行登虎圈(求逺/反)上問上林尉諸禽獸簿十餘問尉左右
視盡不能對虎圈嗇夫(掌虎圈百官表有/郷嗇夫此其類也)従旁代尉對
上所問禽獸簿甚悉欲以觀其能口對響應無窮者文
帝曰吏不當若是邪尉無頼乃詔釋之拜嗇夫為上林
令釋之乆之前曰陛下以絳侯周勃何如人也上曰長
者也乂復問東陽侯張相如何如人也上復曰長者釋
之曰夫絳侯東陽侯稱為長者此兩人言事曾不能出
口豈斆此嗇夫諜諜利口㨗給哉且秦以任刀筆之吏
吏爭以亟疾苛察相髙然其敝徒文具耳無惻隐之實
以故不聞其過陵遅而至於二世天下土崩今陛下以
嗇夫口辯而超遷之臣恐天下隨風靡靡爭為口辯而
無其實且下之化上疾於景響舉錯不可不審也文帝
曰善乃止不拜嗇夫上就車召釋之參乗徐行問釋之
秦之敝且以質言至宫上拜釋之為公車令頃之太子
與梁王共車入朝不下司馬門於是釋之追止太子梁
王無得入殿門遂劾不下公門不敬奏之薄太后聞之
文帝免冠謝曰教兒子不謹薄太后乃使使承詔赦太
子梁王然後得入文帝由是竒釋之拜為中大夫頃之
至中郎將従行至霸陵居北臨厠是時慎夫人従上指
示慎夫人新豐道曰此走邯鄲道也使慎夫人鼔瑟上
自倚瑟而歌意慘悽悲懷顧謂羣臣曰嗟乎以北山石
為槨(顔師古云羙石出京/師北山今宜州石是)用紵絮斮陳蕠漆其間豈可
動㢤左右皆曰善釋之前進曰使其中有可欲者雖錮
南山猶有郄使其中無可欲者雖無石椁又何戚焉文
帝稱善其後拜釋之為廷尉頃之上行出中渭橋有一
人從橋下走出乗輿馬驚於是使騎捕屬之廷尉釋之
治問曰縣人来聞蹕匿橋下乆之以為行已過即出見
乗輿車騎即走耳廷尉奏當一人犯蹕當罰金文帝怒
曰此人親驚吾馬吾馬頼柔和令他馬固不敗傷我乎
而廷尉乃當之罰金釋之曰法者天子所與天下公共
也今法如此而更重之是法不信於民也且方其時上
使立誅之則已今既下廷尉廷尉天下之平也一傾而
天下用法皆為輕重民安所錯其手足唯陛下察之良
乆上曰廷尉當是也其後有人盗髙廟坐前玉環捕得
文帝怒下廷尉廷尉治釋之案律盗宗廟服御物者為
奏奏當棄市上大怒曰人之無道乃盗先帝廟器吾屬
廷尉者欲致族之而君以法奏之非吾所以共承宗廟
意也釋之免冠頓首謝曰法如是足也且罪等然以逆
順為差今盗宗廟器而族之有如萬分之一假令愚民
取長陵一杯土陛下何以加其法乎乆之文帝與太后
言之乃許廷尉當是時中尉條侯周亞夫與梁相山都
侯王恬開見釋之持議平乃結為親友張廷尉由此天
下稱之後文帝崩景帝立釋之恐稱病欲免去懼大誅
至欲見謝則未知何如用王生計卒見謝景帝不過也
王生者善為黄老言處士也嘗召居廷中三公九卿盡
㑹立王生老人曰吾韤解(上萬越反/下閉買反)顧謂張廷尉為我
結韤釋之跪而結之既已人或謂王生曰獨奈何廷辱
張廷尉使跪結韤王生曰吾老且賤自度終無益於張
廷尉張廷尉方今天下名臣吾故聊辱廷尉使跪結韤
欲以重之諸公聞之賢王生而重張廷尉張廷尉事景
帝嵗餘為淮南王相猶尚以前過也乆之釋之卒其子
曰張摰字長公官至大夫免以不能取容當世故終身
不仕馮唐者其大父趙人父徙代漢興徙安陵唐以孝
著為中郎署長事文帝文帝輦過問唐曰父老何自為
郎家安在唐具以實對文帝曰吾居代時吾尚食監髙
祛數為我言趙將李齊之賢戰於鉅鹿下今吾每飯意
未嘗不在鉅鹿也父知之乎唐對曰尚不如㢘頗李牧
之為將也上曰何以唐曰臣大父在趙時為官卒將善
李牧臣父故為代相善趙將李齊知其為人也上既聞
亷頗李牧為人良説而摶髀曰嗟乎吾獨不得亷頗李
牧時為吾將吾豈憂匃奴哉唐曰主臣陛下雖得亷頗
李牧弗能用也上怒起入禁中良乆召唐讓曰公奈何
衆辱我獨無間處乎唐謝曰鄙人不知忌諱當是之時
匃奴新大入朝那(在原州百泉縣西北/十里漢朝那縣是也)殺北地(北地郡/今寧州)
(也/)都尉昻上以胡㓂為意乃卒復問唐曰公何以知吾
不能用亷頗李牧也唐對曰臣聞上古王者之遣將也
跪而推轂曰閫以内者(閫音苦本反/謂門限也)寡人制之閫以外
者將軍制之軍功爵賞皆決於外歸而奏之此非虚言
也臣大父言李牧為趙將居邊軍市之租皆自用饗士
賞賜決於外不従中擾也委任而責成功故李牧乃得
盡其智能遣選車千三百乗彀騎萬三千百金之士十
萬是以北逐單于破東胡㓕澹林西抑彊秦南友韓魏
當是之時趙㡬霸其後㑹趙王遷立其母倡也(趙幽王/母樂家)
(之女/也)王遷立乃用郭開讒卒誅李牧令顔聚代之(絶瘦/也)
是以兵破士北為秦所禽㓕今臣竊聞魏尚為雲中守
(雲中郡故城在勝州/揄林縣東北三十里)其軍市租盡以饗士卒私養錢五
日一椎牛饗賔客軍吏舍人是以匃奴逺避不近雲中
之塞虜曾一入尚率車騎擊之所殺甚衆夫士卒盡家
人子起田中従軍安知尺籍五符終日力戰斬首捕虜
上功莫府一言不相應文吏以法繩之其賞不行而吏
奉法必用臣愚以為陛下法太明賞太輕罰太重且雲
中守魏尚坐上功首虜差六級陛下下之吏削其爵罰
作之由此言之陛下雖得亷頗李牧弗能用也臣誠愚
觸忌諱死罪死罪文帝説是日令馮唐持節赦魏尚復
以為雲中守而拜唐為車騎都尉主中尉及郡國車士
七年景帝立以唐為楚相免武帝立求賢良舉馮唐唐
時年九十餘不能復為官乃以唐子馮遂為郎遂字王
孫亦竒士與余善
太史公曰張季之言長者守法不阿意馮公之論將率
有味哉有味哉語曰不知其人視其友二君之所稱誦
可著廊廟書曰不偏不黨王道蕩蕩不黨不偏王道便
便張季馮公近之矣
　
　
　
　
　
　
　
　史記正義卷一百二
