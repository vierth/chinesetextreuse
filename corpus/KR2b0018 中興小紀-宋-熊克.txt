#+TITLE: 中興小紀-宋-熊克
#+DATE: 2016-06-11 12:20:57
#+SOURCE: github.com/kanripo/KR2b0018 master 7eaac635                
欽定四庫全書　　　　　史部二
　提要
　　中興小紀四十巻　　　編年類
　　　　(臣/)等謹案中興小紀四十巻宋熊克撰克字
　　　　子復建陽人孝宗時官至起居郎兼直學士
　　　　院出知台州事跡具宋史文苑傳是編排次
　　　　南渡以後事跡首建炎丁未迄紹興壬午年
　　　　經月緯勒成一書宋制凡累朝國史先修日
　　　　厯其曰小紀蓋以别於官書也陳振孫書錄
　　　　解題稱克之為書往往疎略多抵牾不稱良
　　　　史岳珂桯史亦摘其記金海陵南侵事以薫
　　　　風殿之議與武徳殿之議併書於紹興二十
　　　　八年誤合為一葢以當時之人記當時之事
　　　　耳目既有難周是非尚未論定自不及李心
　　　　傳書纂輯於記載詳備之餘然其上援朝典
　　　　下參私記綴輯聫貫具有倫理其於心傳之
　　　　書亦不失先河之導剏始難工固未可一例
　　　　論也宋史藝文志載克所著尚有九朝通略
　　　　一百六十八巻今永樂大典僅存十有一巻
　　　　首尾零落已無端委僅此書尚為完本惟原
　　　　書篇第為編纂者所合併舊目己不可尋今
　　　　約略年月依宋史所載原數仍勒為四十巻乾
　　　　隆四十六年十二月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　中興小紀月錄
　　巻一
　　　起建炎元年五月盡六月
　　卷二
　　　起建炎元年七月盡十二月
　　巻三
　　　起建炎二年正月盡六月
　　巻四
　　　起建炎二年七月盡十二月
　　巻五
　　　起建炎三年正月盡三月
　　巻六
　　　起建炎三年四月盡八月
　　巻七
　　　起建炎三年閏八月盡十二月
　　巻八
　　　起建炎四年正月盡六月
　　巻九
　　　起建炎四年七月盡十二月
　　巻十
　　　起紹興元年正月盡六月
　　巻十一
　　　起紹興元年七月盡十二月
　　巻十二
　　　起紹興二年正月盡六月
　　巻十三
　　　起紹興二年七月盡十二月
　　巻十四
　　　起紹興三年正月盡六月
　　巻十五
　　　起紹興三年七月盡十二月
　　巻十六
　　　起紹興四年正月盡八月
　　巻十七
　　　起紹興四年九月盡十二月
　　巻十八
　　　起紹興五年正月盡六月
　　巻十九
　　　起紹興五年七月盡十二月
　　巻二十
　　　起紹興六年正月盡十二月
　　巻二十一
　　　起紹興七年正月盡六月
　　巻二十二
　　　起紹興七年七月盡九月
　　巻二十三
　　　起紹興七年十月盡十二月
　　巻二十四
　　　起紹興八年正月盡六月
　　巻二十五
　　　起紹興八年七月盡十二月
　　巻二十六
　　　起紹興九年正月盡六月
　　巻二十七
　　　起紹興九年七月盡十二月
　　巻二十八
　　　起紹興十年正月盡十二月
　　巻二十九
　　　起紹興十一年正月盡十二月
　　巻三十
　　　起紹興十二年正月盡十二月
　　巻三十一
　　　起紹興十三年正月盡十四年十二月
　　巻三十二
　　　起紹興十五年正月盡十六年十二月
　　巻三十三
　　　起紹興十七年正月盡十八年十二月
　　巻三十四
　　　起紹興十九年正月盡二十年十二月
　　巻三十五
　　　起紹興二十一年正月盡二十三年十二月
　　巻三十六
　　　起紹興二十四年正月盡二十五年十二月
　　巻三十七
　　　起紹興二十六年正月盡二十七年十二月
　　巻三十八
　　　起紹興二十八年正月盡二十九年十二月
　　巻三十九
　　　起紹興三十年正月盡十二月
　　巻四十
　　　起紹興三十一年正月盡三十二年六月
欽定四庫全書
　中興小紀巻一　　　　　　　宋　熊克　撰
建炎元年(嵗在/丁未)夏五月庚寅朔大元帥康王即皇帝位
於南京上道君皇帝之第九子母曰賢妃韋氏以大觀
元年五月乙巳夜生於宫中紅光照室初賜名授武定
軍節度封蜀國公二年進封廣平郡王宣和四年正月
冠于文徳殿賜字徳基三月出外第拜太保遂安慶源
兩鎮節度封康王上博涉經史道君問以古事及應詔
制述率常稱㫖五年娶邢煥次女封嘉國夫人嘗侍道
君習射於鄆王府上挽弓至一石五斗宣和末金人内
侵淵聖皇帝方受内禪敵騎抵城下遣燕人吳孝民齎
書請和欲得親王宰相為質時諸王皆從道君南幸惟
上與肅王留京師淵聖召上具言孝民所陳上毅然請
行遂命少宰張邦昌副上使於金寨時敵兵四遶上意
氣間暇如平日數與大将斡里雅布(原名韓离不/今改正下同)觀蹴踘
雜伎留軍中經月㑹都統制姚平仲以所部兵刼寨平
仲古子也金人以用兵責使者邦昌懼而泣上止曰為
國家何愛身耶斡里雅布由是憚之不欲上留更請肅王
淵聖嘉上忠勤還拜太傅靖康改元冬金人再南侵刑
部尚書江都王雲奉使至金寨先遣親吏李裕回道斡
里雅布語須康王親到議乃可成於是上奉詔使斡里雅布
軍請緩師雲副之上請門下侍郎開封耿南仲偕行淵
聖曰南仲老矣乃令其子中書舎人延禧與觀察使髙
世則為參議官世則瑗孫也以十一月丁丑發京師晝
夜行庚辰至相州民遮道曰肅王已不反乞大王起兵
拒敵不宜北去辛巳至磁州初王雲使金歸過磁相勸
二郡為清野計二郡從之悉撤近城民居運粟入城洎
金人再至果以磁相無糧由他路入二郡人怨雲以為
雲通於敵磁有崔府君祠乃東漢之崔子玉也封嘉應
侯號曰應王上至州人擁神馬謂應王出迎守臣秘閣
修撰義烏宗澤唘上亦謁其廟雲従上入上既出雲為
百姓所害上檄澤捕得害雲者斬之乃定磁人力請上
毋北去謂離北門五六十里即有敵兵知相州直龍圖
閣祁門汪伯彦蠟書至亦言金遣五百餘騎沿路問上
所在於是延禧等皆勸上回相州閏十一月朝廷議畫
河遣僉書樞密院臨川聶昌之河東耿南仲之河北皆
為割地使昌偕金使至絳州絳人殺之南仲偕金使王
汭至衛州衛人㡬殺汭南仲遂如相見上乃與南仲連
銜掲榜召兵勤王人情大悦戊申上登郡圃飛仙亭因
持弓矢呪之曰若次第中此牌字則必聞京師音耗果
三發三中左右動色相賀　己酉上與幕府從容語曰
夜来夢皇帝脱所御袍賜吾吾解舊衣而服所賜此何
祥也頃之報京師使臣来乃武學生借閤門祇候秦仔
賫蠟詔命上為大元帥陳亨伯元帥汪伯彦宗澤副元
帥速領兵入衛上捧詔嗚咽軍民感動上乃命耿南仲
同預軍謀十二月壬戌朔大元帥開府除汪伯彦為集
英殿修撰上初開府服排方玉帶語伯彦等曰吾陛辭
日皇帝賜以寵行吾遜辭久之皇帝曰朕昔在東宫太
上解此帶賜朕卿宜收取不得已拜賜癸亥南仲等言
軍行先籍糧食今勤王之師經由河北京東兩路乃差
徽猷閣直學士河北都漕樂夀張慤直龍圖閣京東漕
臣邵武黄潛厚並随軍應副乙丑閤門祇候侯章賫蠟
書至催發勤王兵章言陛辭曰皇帝諭臣曰康王辟中
書舎人從行可令便宜草詔盡起河北兵守臣自将入
援是夜上命延禧草詔曉頒諸郡惟中山慶源被圍不
得達元帥府五軍總一萬人上遣使招劇賊楊青常景
等皆効順又得一萬餘人丁卯上欲領兵渡河與幕屬
謀所向或請出濬滑或請渡王俞或請趨魏縣言人人
殊猶豫未決汪伯彦獨曰非出北門濟子城不可衆莫
能奪上從之仍遣前軍統制劉浩統兵出南門陽為濬
滑之行以疑金乙亥上發相州使臣馳報黄河未凍衆
失色上禱于天地河神至子城渡報河凍已合丙子上
總師渡河至大名都漕權府事張慤與北道副總管奉
符顔歧率衆郊迓時京城圍久及上駐北門而四方事
皆取决於帥府矣壬午副元帥宗澤部兵二千人自磁
州先諸軍至上大悦癸未知信徳府直徽猷閣梁揚祖
兵萬人馬千匹繼至諸将兵官如張俊苗傅楊沂中田
師中皆在麾下揚祖子美子傳授子俊成紀人沂中崞
縣人師中秀容人上問揚祖孰優揚祖以俊對上亦喜
俊自此常在左右上留揚祖為随軍轉運使甲申始聞
金人登城斂兵不下淵聖詔見通和卿等兵未可動上
涕泣知詔書為敵人所迫宗澤請進師直趨開徳解京
城之圍汪伯彦等執講和之説且言敵兵十萬吾軍纔
一萬三千人如何解圍合使大王安居更檄宣總司陜
西江淮勤王之師約日俱進乃可破敵時北道總管趙
野至南京與宣撫使范訥合軍自號宣總故也野訥並
開封人伯彦請上移軍東平則措身于安地身安國難
可圖上問耿南仲亦以為然遂决東去澤請自領軍至
都城許之戊子澤兵行出南門進屯開徳府揚聲大元
帥在中軍庚寅上離北京二年正月辛卯朔上入東平
府界癸巳帥臣盧益漕臣黄潛厚率衆出迓上達府治
丁酉右文殿修撰知冀州權邦彦以兵千人至上命屯
開徳𨽻于宗澤壬寅徽猷閣待制知河間府黄潛善與
髙陽闗副總管楊惟忠将數千兵至益開封人邦彦樂
夀人潛善潛厚弟惟忠西戎部族也潛善請上移書沃
哩布與辨曲直令退軍通京城之問耿南仲曰使敵知
元帥府所在非利也潛善計不行乞戍兵于曹從之上
留惟忠為元帥府都統制丁卯上以京東漕臣閭邱陞
所領濮州兵及深州守臣姚鵬博州守臣孫振等兵一
萬四千𨽻宗澤新降到賊軍丁順及單州王澈廣濟軍
孟世寧等兵三萬七千人𨽻潛善壬申上以約諸路合
兵而東平去京師差逺與幕屬議進屯濟州庚辰上發
東平府癸未至濟州諸路兵大集軍費日廣梁揚祖言
京城圍久鹽法不通宜比𣙜貨物法許人入錢給鈔請
鹽上從之纔及一月給鈔一百萬緡公私俱便宗澤帥
兵至韋城與金大戰敗之丙辰上奏除澤徽猷閣待制
丁巳黄潛善以機事赴府禀議且引探事人張宗得金
人偽赦并迎立孟太后書上揮淚大慟期身先士卒追
二聖於河北諸将曰此将臣職爾大王乃宗社所繫不
可輕舉時兵部尚書吕好問亦遣勇士李進持帛書至
好問希哲子也戊午上以便宜除汪伯彦顯謨閣待制
充元帥而黄潛善為副元帥癸亥耿南仲等率文武官
吏勸進書再上上流涕不受諸路帥守監司推戴無虚
日使臣鄭安自京回傳到少帝齧血書襟詔上讀之慟
哭南仲以下又言帝王之興必有受命之符大王陛辭
皇帝賜以排方玉帶大元帥建府有賜袍異夢四方申
呈或曰靖王今始悟靖之為字皇帝立十有二月而元
帥府建則靖康紀元實為符兆願大王亟即位以當天
心上不納丙寅張邦昌以諮目至大略言國禍之酷權
以濟事故寧忍死而報之於殿下上答邦昌書亦曰九
廟不毁生靈獲全皆相公之功邦昌又遣上舅忠州防
禦使韋淵賫書稱臣且言封府庫以待又曰臣之所以
不死者以君王之在外也丁卯吏部侍郎汝陽謝克家
以邦昌命賫玉璽至文曰大宋受命之寳克家跪進上
慟哭命汪伯彦司之皇太后遣左丞安岳馮澥權右丞
江寧李回采奉迎澥康邸舊人也又令姪權衛尉卿孟
忠厚賫書詣上略曰王其速驅輿衛入處宸居上以安
九廟之靈下以弭四方之變上覽書乃命移檄諸道具
言邦昌恭順之意約束不得亂入京城於是濟之老父
請上即位於濟宗室仲琮議用晉武靈王遵承制故事
幕屬難之謂宜如唐肅宗即尊位以定天下又宗澤言
恐邦昌等隂與金結毋或深信且開封于南京乃祖宗
受命之地取四方中汴漕尤易庶為萬全時使臣曹勛
自河北竄歸進道君御劄曰便可即真来救父母上慟
哭拜受由是決意趨應天庚辰上發濟州鄜延副總管
劉光世来上命光世都提舉五軍光世延慶子也僉書
樞密院沙縣曹輔来癸未上至應天府甲申皇太后遣
吏部尚書仙井王時雍開封尹永嘉徐秉哲奉乗輿服
御来而張邦昌繼至伏地慟哭請死丙戌上以便宜進
汪伯彦黄潛善為雜學士於是耿南仲議改元謂宜倣
藝祖建隆之號且本朝以火徳王請曰建炎云　改元
大赦天下除常赦所不原者赦書首令從臣監司郡守
訪求文武才略出倫之士雖布衣亦聽舉又誤國害民
如蔡京童貫王黼朱勔孟昌齡李彦梁師成譚稹及其
子孫見流竄者更不復敘民貸常平錢榖悉與蠲放又
散斂青苗本以便民歳久法弊反為大患亦令罷去祖
宗上供自有常數後縁嵗増不勝其弊當裁損以紓民
力比来州縣受納租税務加槩量以規出剰可令禁止
應臨難死節義不受辱出使軍前及因守戰歿於王事
許其家自陳優與褒賞應違法賦斂與民間疾苦許臣
庶具陳言雖詆許亦不加罪初睢陽當五代之末有狂
僧日呼于市曰此地将来有聖人出世及我太祖以歸
徳之節受周禪而國號宋人以為應矣至是乃正應其
語上之将即位也門下侍郎耿南仲等請用漢光武故
事為壇於宋之陽先告天地北望二聖然後受命及上
登壇受表涕泗交流百官環侍無不感動因名其壇曰
中興受命之壇　初靖康以金人内侵置四道都總管
分制諸路以衛京師有詔事得専決財得通用官得辟
置兵得調發有警則留其副以守而都帥自将入援既
而南道都總管張叔夜統兵三萬至京城下與金戰遂
除僉書樞密院從二聖北狩南道都總管胡直孺亦統
兵勤王戰敗為金所獲後遣之還惟副總管直龍圗閣
朱勝非留治應天府事勝非頗能均節調度帑藏得以
不空至是上即位犒賜半出於此叔夜耆之孫直孺開
封人勝非上蔡人也　辛卯上謂宰執曰少帝事上皇
仁孝升聞爰自臨御沉機淵㫁聖不可測乃遭厄運暫
為北狩朕念手足之恩常若神㑹太后當二聖北轅以
聖德起於宫闈乃眷朕躬膺天厯數累章勸進於國有
功靖康皇帝宜上尊號曰孝徳淵聖元祐皇后册為隆
祐太后　壬辰宰執奏事張邦昌先退上問黄潛善等
曰朕何以處邦昌潛善等曰邦昌僭號罪在不貸然為
金人所脅不得已而從權惟陛下睿斷處之上曰邦昌
小心不幸逢此雖不能死然遭變從權使宗廟不隳社
稷不壊一城生靈獲全肝腦金人纔退遣人賫書赴愬
及歸寳璽駿奔来朝北面事朕既貸其初欲馭以王爵
異時金人有詞使邦昌具書報之曰中國不忘趙氏彼
師不旋踵而天下勤王之師皆左袒歸宋故邦昌懼不
待問罪幸保首領而反籍於朕使金人知天下之歸出
於自然卿等以為如何潛善等曰陛下聖意髙逺非臣
等所及於是邦昌罷為太保奉國軍節度使同安郡王
五日一赴都堂參決大事上即命潛善等募忠信能専
對之士奉使通和除作國書命邦昌更作金人書早遣
使行尋詔加邦昌太傅依文彦博故事每月兩赴都堂
以稱朕優禮之意册賢妃韋氏為宣和太后立嘉國夫
人邢氏為皇后侍御史績溪胡舜陟首言今日措畫中
原宜法藝祖命郭進李漢超董遵誨等守邊之術以三
京闗陜浙為四鎮拱滑潁昌𨽻東京鄭汝河陽𨽻西京
恩僕開徳𨽻北京而同華陜𨽻京兆擇人為節帥使各
以地産之賦養兵自衛且援鄰鎮如犬牙相錯又京帑
積錢千餘萬緡宜給四鎮為糴本若四帥得人則隠然
為國長城庶㡬中原不失江左可居詔付三省未㡬言
者謂舜陟為臺官而事偽廷遂除秘閣修撰知廬州其
議遂寝　門下侍郎耿南仲告老癸巳除觀文殿學士
提舉洞霄宫而大元帥府叅議官耿延禧髙世則亦皆
以宫觀去上欲命相而難其人黄潛善汪伯彦皆元帥
府舊寮新擢執政人望未孚惟資政殿大學士李綱當
靖康京城初被圍時能建議力守後宣撫河南救太原
雖無功而士論恕之謂其平日有志在今可用甲午綱
自外除右僕射兼中書侍郎綱邵武人先是淵聖除綱
領開封府道梗尚未赴也　金主晟起燕雲上中京遼
東西長春平州凡八路民兵𨽻于諸萬戸分擾兩河於
是渤海萬户托卜嘉(原名撻不也/今改正下同)屯河間府女真副統
蘇赫(原名韶合今/改正下同)屯真定府契丹都統馬五屯平陽府
女真萬户尼楚赫(原名銀朱今/改正下同)屯太原府女真萬户羅
索(原名婁宿今/改正下同)屯河中府而雄覇嵐憲澤潞諸州皆有
萬戸分屯自金之初用兵也朝廷許諸郡得便宜行事
故各務自保逐路帥司不調發無連衡合從相援之勢
又金兵方盛非一州之力所能敵故金得併兵既破一
州又攻一州至是女真副統䝉克(原名䝉哥/今改正)進據磁相
詔遣統制官馬忠張換将所部各五千人自恩冀趨河
間以襲之時靖康執政皆去而僉書樞密院曹輔已被
病丙申卒　丁酉詔宣仁聖烈皇后保佑哲廟有大功
而姦臣造言仰誣盛徳著於史牒以欺後世可令國史
院據實而修播吿天下於是蔡卞邢恕皆追貶之　詔
遣統制官薛廣張瓊将所部各三千人廣自内黄瓊自
開徳過河北山水寨義兵二萬同復磁相尋以宣教郎
臨江傅雱借工部侍郎為祈請使又令廣瓊等且駐河
南戊戌以吏部侍郎謝克家為翰林學士徽猷閣待制
北道副總管顔歧為御史中丞翰林學士莫儔除述古
殿學士承㫖吳幵除龍圖閣學士皆奉祠而去儔歸安
人幵清流人也　知揚州許份言濟鄆與敵為鄰南京
雖興王之邦而敵騎屢至惟揚州前江後淮有險可恃
願駐蹕於此是日詔略曰屬方勤於北顧難遽議于東
巡份侯官人将子也　初江寧府禁卒周徳等叛執知
府資政殿學士宇文粹中殺官吏嬰城自守㑹經制司
屬官鮑貽遜統勤王兵七千至城下發運判官方孟卿
檄貽遜進兵逼城徳等乃受招安粹中華陽人靖康初
自右丞出帥貽遜龍泉人孟卿鄱陽人也時新除右僕
射李綱行次江寧因與漕臣權府事吴人李彌遜謀是
日誅首惡五十人其衆千餘人令提舉常平官王枋部
赴行在　癸卯資政殿學士宋城路允迪靖康初為僉
書樞密院未㡬奉祠去丁未召為吏部尚書　資政殿
學士建陽范致虚靖康末以前執政帥長安嘗統兵復
西京擒金留守髙世由未㡬兵敗退駐潼關至是復命
為京兆經略安撫使　初西路總管資政殿學士王襄
北道總管資政殿學士趙野皆以前執政任總帥雖率
兵赴闕而遷延不進至是襄野並責分司詔略曰豈有
兩君之在野略無一騎之入關故取迂塗以為遁計尋
又各以散官安置襄永州野邵州襄南陽人也　戊午
詔太常少卿周望借給事中充大金軍前通問使武功
大夫趙哲除達州刺史副之望上蔡人也　是月以龍
圖閣東道副總管朱勝非為中書舎人兼直學士院時
事皆草創詔書填委而院無几案勝非嘗慿敗鼓草詔
然文氣嚴重如平時勝非因奏陛下新即位宜正始正
始之説無他仁義而已仁義者天下之大柄也人主當
持之而朝廷奉承之則人主尊朝廷當持之而四方順
從之則朝廷尊中國當持之而逺人欽服之則中國尊
人主失其柄必有大臣跋扈之患朝廷失其柄必有尾
大不掉之患中國失其柄必有外國交侵之患國家與
北敵結好一百二十餘年彼既亂弱乃逺交金人為夾
攻之計天祚匿於近塞遣使指蹤令金人取之且露章
稱賀是中國失其柄矣金人内侵每以渝盟失信為辭
此皆燕人之語怨我背契丹之約也不然金人通好以
来何嘗違其意哉願睿明務思其本凡進退人才弛張
法度禮樂征伐慶賞刑威一語言一嚬笑必加詳審合
於仁義者行之不合於仁義者置之則可以弭兵保民
紹復大業迎還兩宫矣上嘉之　時在京榷貨物鬻鹽
鈔茶引而道途未通發運使梁揚祖請權於真州置司
詔揚祖兼領其事於是嵗入六百萬緡(嵗入六百萬/據揚祖行述)
上之相李綱也御史中丞顔歧言張邦昌為金人所喜
雖已位三公宜増其禮綱為金人所惡宜置閑地六月
己未朔綱至行在入見首言陛下用臣為相而外廷之
論如此臣願歸田里至如命相扵金人所喜惡之間更
望聖心審處上曰歧嘗有此言朕告以如朕之立恐亦
非金人所喜者歧無辭而退綱乃赴堂治事　辛酉詔
潛邸名升暘宫　先是圍城百官中有余大鈞陳冲王
及之洪芻等八人皆誘内人為妾及因抄金銀自盜入
己事覺送御史臺鞫治壬戌李綱再論圍城中受偽命
者上曰國家顛覆士大夫不聞死節往往因以為利如
余大鈞洪芻誘宫嬪為妾王及之坐蕃衍宅門詬諸王
卿知否曰見鞫之必得其情綱又曰靖康之禍在内惟
李若水在外惟霍安國死節甚著而吳幵莫儔王時雍
徐秉哲皆奉金人指立張邦昌及捕宗室戚里又受偽
命為執政此為罪首先是若水已贈觀文殿學士秉哲
以散官安置乃詔贈安國為延康殿學士貶時雍髙州
幵永州儔全州並安置時在圍城中者綱槩欲以叛逆
罪之右丞吕好問曰王業艱難正含垢納汙之時遽繩
以峻法懼者衆矣責以不能死則可若直謂之叛逆彼
豈無辭乎綱意不厭乃遣其客正字晉陵胡珵要説好
問區别圍城人為三等以差行戮且曰必如是方可表
公之忠節好問謂珵曰某與君俱處城中衆以為可罪
者纔十許人耳餘人本末吾輩所共悉寧可以叛逆加
之耶綱由是不樂　吕本中雜説曰金人再逼京師謝
克家耿南仲黨人往往在圍城中皆前日力攻李綱者
也綱既相復以圍城中事中傷之以邦昌僭號叛逆凡
在圍城中皆次第論罪吕好問謂綱曰圍城中固可罪
若但責以不能死節彼無所逃罪矣然其間尚有曲折
若専以叛逆罪之則彼必有辭矣却恐反為害由是綱
不悦即使言者中好問上深以為非然好問亦不敢留
綱亦旋罪去由是觀之耿南仲李綱之黨茍以罪更相
加誣於國事所害甚大皆不得無罪也　癸亥詔略曰
朕惟祖宗涵養士類至矣靖康之變仕於中都者曽無
仗節死難而多偷生取容甚者乗時為姦靡所不至為
中國羞姑取其尤量加竄責以為臣子之戒至於卒伍
理當濶略以責後効既而臺獄具余大鈞等皆當棄市
上曰有司之法如此新政重於殺士大夫李綱等亦言
天地之大徳曰生於是詔流余大鈞與陳冲洪芻于沙
門島王及之與張卿才李彛周懿文胡思皆廣南諸州
安置(臺獄具在八月戊/午朔今聨書之)李綱又奏張邦昌恃金人盜神
器國破而資之以為利君辱而攘之以為榮知陛下總
師于外天人所歸乃始退舊班遣使奉迎今冒取王爵
平章大政方且偃然自得儻或逃誅何以立國臣請以
春秋之法㫁之若都城人則謂因邦昌得生而徳之若
元帥府則謂邦昌不待討而恕之若天下則謂邦昌易
姓建號而憤之都城人徳之元帥府恕之私也天下憤
之公也春秋之法人臣無将将則必誅今陛下欲中興
當先正朝廷乃崇僭逆之臣以示四方其誰不解體若
執政中有議不同者臣乞與之廷辨上乃召黄潛善吕
好問汪伯彦再對而潛善主邦昌甚力綱曰陛下必欲
用邦昌乞罷臣相上顧好問曰卿在城中知其詳謂當
如何好問曰邦昌僭位人所共知既已自歸惟陛下裁
處綱又曰邦昌罪當誅陛下以其自歸則貸死而逺竄
之潛善乃言在逺不如在近是日詔邦昌以散官潭州
安置　初知陳州趙子崧知汝州趙汝櫟知蔡州閻孝
忠皆密邇敵兵能保全境内知襄陽府黄叔敖知漢陽
軍李彦卿通判鄂州陳規皆扞禦有勞又荆南府帥臣
鄧雍棄城而去敵欲乗勢渡江破公安縣知縣程千秋
率民禦之敵不敢犯是日詔子崧陞二秩汝櫟寳文閣
真學士叔敖秘閣修撰孝忠彦卿皆直秘閣千秋陞一
秩就除本府通判叔敖分寧人雍開封人規臨沂人尋
詔雍為禁從敵来先遁落職與宫祠既而襄陽復不守
叔敖落職降充監當　甲子召通奉大夫傅墨卿為禮
部尚書龍圖閣學士知潭州郭三益為刑部尚書墨卿
山隂人前知舒州以武昌冦作遣其孥還越道由江寧
遇周徳之變一家盡死墨卿方遭患不及就職三益嘉
興人也　初上諭宰執令置登聞檢鼓院以通下情至
是置於行宫門外　李綱言今日中興規模有先後之
序當修軍政變士風裕邦財寛民力改弊法省冗費誠
號令信賞罰擇帥臣選監司使吾政事已修然後可議
興師上曰誰可任此者綱因薦前監察御史張所於河
北直祕閣傅亮於河東乃詔借所直龍圗閣招撫河北
又以樞密副承㫖王􁞯經制河東而亮副之皆賜錢百
萬緡以備募兵又給半嵗糧及空名告千餘道用京畿
兵千人為衛遣之􁞯成紀人所益都人靖康末嘗至河
北募兵時因論黄潛善坐貶亮馮翊人號知兵初以布
衣得召權京西統制官将兵數千直至汴京城外與金
戰至是綱皆引用之　丁卯詔曰行在将士適當隆暑
暴路之久尤軫朕懐又賦斂之繁當謀蠲减法令之弊
當議改更潰兵為盜因間擄掠殘破郡邑已降赦令當
遣使招集許令自新贓吏為姦乗時掊克重困吾民罪
不可貸當遣使按治寘於典憲靖康間敢言之士或至
竄逐宜悉召還自今有智謀之人如能獻諫宜悉擢用
協成治道以篤中興之烈　上登極赦書已罷天下神
霄宫是日又詔本宫錢穀並付轉運司以充省計既又
詔道士林靈素鄭知微傅希烈家資令温處二州籍沒
　上初詔取進士命給事中兼權直學士院河南王綯
條所當行者綯言經義當用古注不専取王氏説乃詔
復元祐詩賦經義兼收之制鴻臚主簿鄧肅沙縣人也
宣和間因進花石綱詩得名李綱為起居舎人論京師
水災謫沙縣監税與肅游相善靖康間肅被召得官京
城破遂入統制官傅亮軍中至是以肅為右正言肅首
論圍城中有以侍從官而為偽執政者有庶官而為侍
從者有為張邦昌撰赦文者有因邦昌而改名者是皆
不復知有宋徳請悉以叛臣目之其上者寘於嶺外次
則逺處編管卿監而下朝廷本不以國士待之亦難於
國士責之但籍其姓名自是不復任為臺諫侍郎若用
此則一網而盡不惟上報二聖之徳亦破天下姦雄之
膽也時右司諌潘良貴亦論圍城中人乞分三等定罪
良貴金華人也吕本中雜説曰鄧肅前一年因李綱薦
得官時又用汪伯彦薦為右正言故傅㑹綱意専以圍
城為言繼而潘良貴又乞三等誅罰　癸酉詔河外陜
西山東與隣路相援如常山之蛇首尾互應令金腹背
受敵每路帥臣統之猶一人而運四體敵至援兵四集
則賞不踰時違者必罰無赦詔諸路添置武尉一員戊
寅同知樞密院汪伯彦進知院事己卯詔于沿河沿淮
沿江置帥府要郡以控扼之帥府帶安府要郡鈐轄各
武臣為之副又别置凌波等水軍上之初即位也即命
寧武軍節度使范訥為京城留守庚辰詔罷訥仍降授
承宣使淄州居住　先是召延康殿學士張慤為戸部
尚書慤至首言陛下當判忠邪忠邪判則亂治分壬午
遂除慤同知樞密院事兼提舉戸部財用　初詔舊相
觀文殿學士宋城徐處仁為大名尹處仁時已被病至
是卒於大名　初言者論靖康末折彦質為宣撫錢蓋
為制置髙亢總兵守河皆不戰而遁今置不問則後将
何以使人彦質可求子可求見知府州猶未陷于敵蓋
惟演孫也詔貶彦質昌化軍蓋落職髙亢編置海外亢
行次南康軍知軍李定通判韓璹奏亢欲謀變已誅之
且待罪右僕射李綱曰亢将兵守河敵未至而先走朝
廷不能正軍法一軍壘守倅乃敢誅之必健吏也使後
之受命扞敵者少知所戒是當賞上曰然乃詔定璹各
轉一官　初金人左副元帥尼瑪哈(原名粘罕今/改正下同)自河
東歸至雲中右副元帥斡里雅布自河北歸至燕山至是
聞上龍飛睢陽張邦昌入覲遂㑹于山後草地議事斡
里雅布中暑死乃以其弟鄂勒琿(原名斡离/嗢今改正)為右副元帥
時金國主晟嘗遣使諭尼瑪哈止南下之兵尼瑪哈報
以本朝數使人要結契丹漢兒欲共攻其國以激怒之
蓋尼瑪哈専權晟不能令至是命相亦取决焉晟守虚
位而已　初錢蓋制置陜西嘗議湟鄯之地於朝廷無
毫髮利而嵗費不貲不若立青唐之後使為藩臣有益
麻党征者故王之子國人所服儻立之必得其力至是
用蓋策乙酉復蓋原官除陜西總制使賫告報益麻党
征仍賜姓名曰趙懐恩因召五路兵赴行在　以延康
殿學士宗澤為東京留守時馬軍都指揮使郭仲荀見
統禁旅在京城執政黄潛善汪伯彦頗疑澤故就命仲
荀副之又以顯謨閣待制杜充為北京留守仲荀逵孫
充安陽人也　詔罷州縣職田右僕射李綱請令諸路
買馬及募民出財助軍費且言熙豐時内外禁旅五十
九萬今禁旅單弱何以捍强敵而鎮四方故莫若取財
於東南募師於西北若得數十萬付諸将以時練之不
久皆成精兵此最為急務丙戌乃詔陜西河北各募三
萬京東各募二萬合為十萬仍創騎勝壮㨗忠勇義成
龍武虎威折衝果毅定難靖邊凡十號每號四軍每軍
二千五百人　丁亥上諭宰執東京發到内庫寳器有
玻璃碼碯之屬皆遐方異物内侍陳列以進朕念玩物
喪志悉令碎之汪伯彦曰陛下初即位便能以道養志
不累於物中興之功不足致也　詔河東河北自太原
真定失守之後列郡被圍誓以死守昔有十城固守不
下則載信史以耀後世今數千里之廣無一人忍負國
者忠義之俗古所未有訪聞失職之吏失次之軍失業
之民渡河而南未有所歸其令帥臣監司悉心措置分
布而收之　初淵聖登極髙麗國遣使入賀詔遣吏部
郎官華亭衛膚敏為宣問使至明州迓之始許使人春
見而金人已逼京城詔令不通使人坐館淹久日費以
萬計膚敏度不可留乃以幣易金繒厚餉其使而遣之
還朝請矯制之罪上嘉賞遷為衛尉少卿至是膚敏言
屬者敵逼汴京乗輿保金湯而居固善然知敵雖棄去
秋必復来而尚嬰孤城此大臣不知變之過也今兩河
諸郡幸皆堅守臣謂宜隂以帛書許其世封使人知自
愛不為敵有陜西山東淮南則令増埤濬湟訓齊其人
而擇大臣以鎮撫之可也
欽定四庫全書
　中興小紀巻二　　　　　　宋　熊克　撰
建炎元年秋七月己丑朔以徽猷閣直學士董耘為兵
部尚書耘須城人嘗為元帥府叅議官初以兵部侍郎
召至是擢用之　己亥詔省臺寺監以繁簡相兼館職
學官减半開封府曹掾依舊為推官諸路提舉常平併
歸提㸃刑獄司兩浙福建市舶併歸轉運司諸州司録
依舊為僉判曹掾官依舊為節察推判官支使掌書記
録事司户司理司法參軍縣不满萬戸不置丞罷吏員
三之一堂吏遵祖宗法轉官止朝散大夫初除外任只
為通判前宰執子弟縁恩數帶貼職及待制以上并罷
宰執并見任宫觀寺闕未有差遣京朝官以上俸錢並
權减三分之一　右僕射李綱言中原天下根本一去
之則人心揺臣昨建策以適襄鄧為次者示不去中原
且係其心爾近外議紛紜謂陛下将幸東南果然臣恐
中原非復我有上曰但欲奉太后及六宫往東南朕當
留中原綱曰陛下英斷如此雖漢之髙光唐之太宗不
過是也乞降詔上乃命綱擬詔辛丑詔略曰朕将親督
六師以援京城及山東河北諸路已迎奉隆祐太后津
遣六宫及衛士家屬置之東南朕與羣臣獨留中原應
在京屯兵聚糧修樓櫓治器具令留守司趣辦之　壬
寅以右僕射李綱為左僕射兼門下侍郎門下侍郎黄
潛善為右僕射兼中書侍郎時初建御營司綱與潛善
並兼使而同知樞密事張慤副之又擢鄜延副總管劉
光世為本司都統制　癸卯尚書右丞吕好問除資政
殿學士知宣州吕好問家傳曰時臺諌官多李綱所厚
因論圍城事并以中好問上出手札付尚書省曰昨邦
昌僭號之初吕好問即募人齎帛書具道京城内外事
金人甫退又遣人勸進攷其心迹與餘人不同言官所
不知仰尚書省行下於是好問力求去乃除職知宣州
時七月乙酉也家傳記好問罷政日與建炎詔㫖所書
皆不同　召延康殿學士提舉鴻慶宫許翰為右丞翰
襄邑人靖康時為同知樞密院與李綱最厚故復用之
　乙巳李綱言今未能幸闗中宜適南陽乃詔委守臣
修繕城隍又降鈔鹽錢帛令漕臣范之才儲糧草及命
江湖綱運由襄江通漕并四川轉輕貨自歸峽以輸于
鄧於是中書舎人劉珏言當今之要在審事機愛日力
為急自金北歸已再踰時陛下中興亦既數月矣而六
飛時巡靡所定止攻戰守備闕然不講臣聞近臣有欲
幸南陽者南陽密邇中原易以號召四方此固然矣然
今曰兵弱財單陳唐諸郡新刳於亂千乗萬騎何所取
給南陽城惡亦不可恃夫騎兵金之長技而不習水戰
金陵天險前據大江可以固守東南久安財力富盛足
以待敵又衛尉少卿衛膚敏亦言建康實古帝都望詔
東幸徐圗北向為萬全之策珏長興人也　丙午户部
侍郎黄潛厚遷尚書於是中書舎人劉珏言潛厚乃宰
臣親兄祖宗以来無兄弟同居一省者上遣同知樞密
院張慤諭珏所論固當以潛厚明於國計姑從權宜可
也　丁未以虞部郎官張浚為殿中侍御史浚綿竹人
感子也　時諸路各置總管己酉詔四道都總管並罷
右諫議大夫臨卭宋齊愈初在圍城中自外至㑹議處
寫張邦昌三字至是鞫于御史臺獄具壬子賜死　初
江浙經制使翁彦國横賦暴斂致亂東南而其黨兩浙
轉運判官吴昉助之為虐人不聊生至有撃登聞鼓以
訴者時彦國移知江寧府上乃亟罷二人丁巳降詔引
咎略曰比縁時巡深戒有司從儉而彦國與昉同惡相
濟今彦國罪盈物故而昉已罷庶㡬吾民少安先是左
僕射李綱以彦國姻黨庇之至貼改聖㫖而獨罪昉中
書舎人兼直學士院朱勝非言舎渠魁而責支黨臣所
未諭卒正彦國罪彦國崇安人也　初諸路發禁兵㑹
東道總管司勤王至則總管胡直孺已陷于敵遂留南
京上即位遣諸路兵還時杭州兵纔三百餘人有故童
貫下勝捷殘兵而為盜将兵者遂誘以足數軍校陳通
等見杭州富饒甲東南因謀歸為亂八月戊午朔通等
夜劫庫兵以叛拘帥臣龍圗閣直學士葉夢得殺轉運
判官吴昉與副将白均以下凡十二人時轉運副使顧
彦成方出巡通欲俟其歸害之彦成歸及城外而變作
復走秀州通等逼令前執政特進薛昻領郡事昻不能
拒夢得吴縣人昻餘杭人也　己未浙東帥臣翟汝文
集兵於西興渡以禦杭冦且奏乞令浙西兵亦聽其節
制　壬戌詔御史中丞顔歧除待制提舉明道宫　初
右正言鄧肅言陛下昨欲進兵援京城為耿南仲父子
所沮時南仲為觀文殿學士提舉洞霄宫已詔并其子
龍圗閣學士延禧並落職至是侍御史侯官王賔復累
疏論南仲罪己酉責授散官建昌軍居住　丙子詔依
祖宗故事改帝姬復為公主　先是杭冦申翟汝文云
若得内翰親至即降汝文信之是日以兵七千渡江時
經制司遣屬官鮑貽遜領鎗杖手二千人亦至城下賊
不徳命汝文復回越州　初左僕射李綱薦張所招撫
河北傅亮經制河東至是所言乞置司北京俟措置就
緒即渡河而權北京留守張益謙奏以為招撫不當置
司北京亮亦言經制司兵纔萬人河外皆金界乞權置
司陜府右僕射黄潛善頗沮所又以兵少不如勿遣罷
之綱言潛善力沮二人乃所以沮臣使不安其職臣每
鑒靖康大臣不和之失凡事必與潛善等議而後行不
謂彼乃設心如此乞歸田里殿中侍御史張浚與宋齊
愈素善知齊愈死非其罪謂上初立而綱以私意殺侍
從典刑不當有傷新政恐失人心于是首論綱罪丁丑
綱罷為觀文殿大學士提舉洞霄宫制辭略曰謀猷弗
効狂誕罔悛虧恭謹之通規負弼諧之初望既盡括郡
縣之私馬又竭取東南之民財出令符於公議則屢抗
以邀留用刑怫於羣情則力祈於親劄以至貼改己畫
之㫖芘其外姻之姦兹遣防秋之師實為渡河之援預
頒告命厚賜緡錢費踰百萬之多僅逹京師而止専制
若此設心謂何綱相凡七十五日右丞許翰因求去且
言綱忠義英發非綱無可與共建中興之業者今綱罷
而留臣無益既而張所亦罪去傅亮引兵歸陜西招撫
經制司皆廢矣　馬軍都指揮使郭仲荀自京東部禁
旅詣行在(仲荀以/七月至)至是詔仲荀䕶衛隆祐太后之江寧
府及制置東南盜賊　初李綱建議買馬及勸民出財
至是上慮擾民且東南非産馬之地己卯詔罷之惟陜
西每州令買百匹　辛巳提舉明道宫顔歧再除御史
中丞不就職遂改工部尚書　詔遣殿中侍御史馬伸
往湖南四路監察御史院冦防往江淮四路吏部郎官
黄次山往京東西路兵部郎官汪端友往兩浙福建路
並為撫諭使伸須城人次山南昌人也　尚書右丞許
翰見陳東死謂所親曰吾與東皆争李綱者今東戮于
都市吾在廟堂可乎乃力求去丙戌罷為資政殿學士
提舉洞霄宫時正字胡珵為東潤澤書藁又便交攝他
官從綱而行同舟東下既而言者論之詔停其官送梧
州編管　以給事中瑞安許景衡為御史中丞　資政
殿學士宗澤留守京城於四壁置統領官募義兵分𨽻
之仍團練軍民之可用者以備緩急及治城池修器械
略備而宗廟宫室臺省皆随宜緝治澤乃上疏乞不南
幸其辭甚切又遣使将兵保䕶西京陵寝羣盜並起王
善兵十萬擾京東王再興兵五萬掠京西揚進號沒角
牛兵尤衆圍光州甚急澤徧遣人招之悉聽命而宰執
黄潛善汪伯彦皆忌澤将罷之於是許景衡言得宗澤
方能保東京有東京行在始安枕上梧遽封所上章示
澤故終景衡之去澤賴以安景衡又言遷都南陽無險
阻城池而密邇盜賊且漕運不繼不如建康天險可據
請定計巡幸凡八上疏争之　初詔發建州禁卒守京
西滑州為金人所攻而退復回本州請卸甲錢轉運司
不即支九月己丑因大閲軍校張員等遂作亂殺本路
都監田其姓者及害漕臣毛奎拘守臣張動提舉官王
浚明嬰城固守於是提㸃刑獄陳桷檄朝請郎王淮為
統制官率諸縣弓手土軍及南劔州将兵集于城下討
之奎西安人動侯官人浚明金華人桷永嘉人也　時
江東漕臣劉䝉提舉官陸友諒合奏乞優加翁彦國贈
典於是言者以謂彦國乃李綱姻黨為之腹心原䝉等
之意蓋欲附綱使綱未逐其計得行則為綱所擢何疑
庚寅詔䝉友諒各降五官　先是詔兩江諸州兵掩捕
杭冦委提刑司節制時文臣周格武臣髙士瞳並領憲
司事士瞳戚里子也欲招安之浙東帥臣翟汝文奏以
謂浙東軍與經制司鎗仗手合萬人兵勢已盛而諸軍
為賊誘去者甚衆人無鬭志又諸處所集皆鄉夫不識
金皷一日賊自小堰門出衝散浙東兵次攻鮑貽遜寨
貽遜率將士迎敵殺賊兵七百餘人於是朝廷詔遣統
制官辛道宗将西兵二千人討之道宗至秀州其軍自
亂潰而去者六百人趙萬郭青為之首賊勢益張提刑
司所領蘇秀及淮南兵數百人縁此亦驕辛丑夜賊攻
周格寨害格蘇秀兵遂脅淮南之衆共入杭投賊淮兵
不從盡為所殺即自往投之致賊衆愈盛又刺城中百
姓為兵且擄子女以分其黨復以金帛遣人誘諸郡不
逞使據城相應翟汝文慮變生肘腋亟引軍回去(此據/翟汝)
(文奏状/修入)　丁未特進提舉崇福宫白時中卒　戊申詔
淮浙等路當三錢並許用從同知樞密院張慤請也時
報金人攻河陽汜水已逼東京於是羣臣多請幸東南
丙辰下詔蹔駐淮甸應接四方稍定即還京闕仍命知
揚州吕頥浩修城池膳部郎中陳兖辦頓逓虞部郎中
李儔具舟船頥浩歴城人靖康中為燕山漕臣金人内
侵執至京城下講和乃送之還時為揚帥　辛道宗下
叛兵回至平江府守臣趙研集軍民登城嚴備賊畏之
自城外徑過一城帖然至常州守臣何衮不為備且厚
犒之賊既受犒即刼府庫及居民之家㡬盡復拘通判
曽緯以行至無錫縣知縣郗漸單馬造賊中火言曰聖
駕幸東南先驅且至知之乎皆言不知漸曰若等無他
宜於此轉禍為福衆相視矍然不敢動即送之出境研
髙密人漸臨清人緯布子也至鎮江府守臣趙子崧禦
之銳甚及與戰府兵敗績子崧領親兵渡江保𤓰洲賊
入城遂據之其後子崧以散官貶南雄州　金人遣左
監軍達蘭(原名撻懶今/改正下同)将兵圍中山時河北官軍多自
亂河東守臣皆棄城走於是敵乗而取之惟中山慶源
保莫祁洺冀絳久而方陷　冬十月丁巳朔上登舟幸
淮甸宰執侍從百司三衙禁旅御營司将佐扈衛而行
知秀州權浙西憲司趙叔近往招安杭冦時鎗仗手屯
秀州賊畏之遂聽命甲子叔近以素隊入城然賊兵猶
不解甲　時諸處有寓居及待次官多擅自募兵以勤
王為名或自稱材武子弟皆徒為紛擾有害軍政戊午
詔禁止仍命帥臣憲司察之　隆祐太后至髙郵軍聞
叛兵焚鎮江遂遣兵控扼𤓰洲戊午太后入揚州　先
是雄州失守知歸信縣李成者本縣之弓手以勇聞于
河朔累功為縣令成妻子在城中為亂兵所戮乃率其
衆數萬来歸詔授忠州防禦京東河北都大捉殺使朝
廷慮成衆太盛命分二千人往南京一千人於宿州就
糧餘衆令成部赴行在成遣其将史亮部所分兵以行
亮至宿而殺掠居民且焚汴河橋成躡其後亦至有道
士陶子思者喜談兵成道遇之子思謂成面有割據之
相勸成西往取蜀成惑其邪説遂叛分兵冦兩淮乙丑
命江淮制置使劉光世領統制官苗傅兵二萬討賊光
世下令得成者以成官爵與之故士皆力戰賊衆大潰
降者數千擒史亮及其黨張勝王宜等數人成勤以身
免收殘兵北走　初靖康末有勒停人前忠翊郎趙叔
向者於京城募兵以救駕為名所募皆㳺手之人上即
位與敦武郎而叔向尚謀作亂至是亦命光世擒之
詔罷招新軍其凌波等水軍亦罷之　戊辰宰執登御
舟奏事上曰昨日有内侍至自京師進内府珠玉二囊
朕投之汴水黄潛善曰可惜有之不必棄無之不必求
上曰太古之世摘玉毁珠小盜不起朕甚慕之庶㡬求
以息盜爾　庚午上次泗州　壬申詔升天長縣為軍
以其近行在也　初藝祖六世孫選之子偁(按宋史秀/王子偁為)
(慶國公令譮子/選之字疑誤)娶張氏夢絳衣神人自言崔府君擁一
羊謂之曰以此為識已而有娠戊寅子偁次子生於嘉
興縣是夜赤光滿室如日正中子偁以嵗在協洽其屬
為羊故字之曰羊　己卯随駕後軍至楚州寳應縣作
亂逼逐左正言盧臣中墜水死殿中侍御史張浚以為
雖在艱難中豈可廢法即論都統制韓世忠師行無紀
士卒為變乞正其罰有㫖從贖而中書後省言世忠若
止罰金何以懲後於是浚再論且乞擒捕為變者遂奪
世忠觀察使既又詔臣中知無不言而死於非命特贈
諫議大夫臣中歙縣人世忠膚施人也　庚辰詔遣御
營使司都統制王淵捕浙西羣盜既而淵總兵入鎮江
城賊猶不知悉解甲就招淵紿以勤王先遣歩兵過江
至𤓰州登岸盡殺之騎兵百餘人戮於市淵福津人也
既而言者論浙東帥臣顯謨閣學士翟汝文總兵臨城
不肯㑹戰詔令具析汝文言自杭賊作亂首提孤軍與
賊鏖戰而諸将悉為憲臣所制除鮑貽遜鎗仗手在城
下與臣相聞外無單車一介以為犄角不知使臣與誰
㑹合兼前後乞討賊奏牘具在焉可誣也詔汝文降充
雜學士　癸未上至揚州駐蹕初觀文殿大學士李綱
還至鎮江府而潰兵趙萬已迫常州遂由外江歸宜興
且出家財犒之至是言者謂綱獨擅朝政杜絶言路臺
諌官則陷以罪或寘之閑散又括馬之擾招兵之暴與
勸民納財之虐皆優立賞格召吏為姦民無所告以至
陛下徳意綱沮之而不行陛下號令綱改之而自専人
臣不道無過於此遂詔綱落職戊子言者又論綱悖戾
輕狂嘗易詔令以芘翁彦國之親黨捐金帛以資張所
傅亮之妄用奸跡謬狀皆不逃聖鑒昨綱初相首置撿
鼓院蓋欲引羣不逞以譽已爾綱以小人譽已則已尊
已尊則朝廷可以脅制而政事皆由其出甚者造成靖
康之伏闕雖人主不得而令又辛道宗兵叛以来綱居
無錫乃傾家資制緋衣數千遣其弟繪迎賊且綱不任
討賊之責避之可也豈有甘言重幣與之交通如常州
閭閻之俗浮淺知有李綱而已萬一賊起藉綱為名臣
恐國家之憂不在金人而在蕭牆之内於是貶綱鄂州
居住時虚𫝊貶綱嶺南綱單騎南去既而知無後命乃
還　庚寅詔以二聖母后在逺兩遣使迎請未副所期
而中原固守之圖亦虞弗至思得忠信宏博可使絶域
知謀果毅能将萬衆者以成朕志慮其湮沈弗能自達
不以有官無官並許詣登聞鼓院自陳朕将優禮遇之
　以禮部侍郎朱勝非為翰林學士乙未以同知樞密
院事張慤為尚書左丞工部尚書顔歧為同知樞密事
慤仍兼御營副使先是慤言三河之民怨敵入骨欲殱
殄之請依唐人澤潞步兵雄邊子弟遺意募民聨以什
伍而寓兵於農使合力抗敵謂之巡社又太中大夫許
翰陳利害請使州縣什伍其民而教之戰以効唐昭義
步兵之制詔委付慤遂著為法每十人為甲五甲為隊
四隊為部五部為社各有長至五社則為都社有正及
副如兩都社及萬人以上擇土豪二人為都副總轄其
借補官之制則萬人以上成中郎千人以上保義郎八
百人以上承信郎自甲長至都總轄三嵗逓遷諸州以
守為統制官縣以令為統領官嵗終以較守令優劣而
逐路提刑為提舉官書成詔頒于天下行之丙午再遷
慤為中書侍郎仍提領措置户部財用顔歧為尚書左
丞又以刑部尚書郭三益為同知樞密院事吏部侍郎
周武仲為刑部尚書武仲浦城人其初召也鄧肅時為
諫官言武仲宣和間任中丞顧望王黼等不敢出一言
又嘗與趙良嗣同使金國去年良嗣已殺武仲不殺亦
云厚矣其可復使之出入禁闥以誤國乎不報至是復
進任之　初宣教郎傅雱奉使自河陽渡河疾馳十餘
日至雲中見敵人左監軍烏克紳(原名悟室今/改正下同)至是回
時又得修職郎王倫授以朝官借刑部侍郎充大金軍
前通問使倫旦孫也(遣倫在是/月壬辰)辛亥除雱為考功郎官
既而倫至河東尼雅滿軍前為其所留　初右諫議大
夫衛膚敏入對勸上以守法度重爵賞數事上曰崇寧大
觀以来所以亂祖宗法者由宰相持禄惟恐失人主之意
故於政事無所可否馴致前日之禍自今當以為戒至
是有㫖建承慶院令内侍典之膚敏乃請以承慶之役
付之揚州并升暘宫造作事亦歸有司又請禁中差除
須索必關三省其有戾祖宗之法許大臣執奏大臣不
正救者顯黜之時中書舎人劉珏又言陛下以前朝房
院故建承慶院而論者以為修營浸廣陛下以隆祐太
后故間有御筆指揮而論者以為内降復出蓋䕶視工
役領之内侍而除授不歸中書此人言所以籍籍也今
陛下既以承慶之役付之揚州矣願因是凡所興繕悉
付有司既以一二人除官為不當矣願因是申命三省
皆許執奏則衆論息矣　初諸州進士合於今春赴京
省試縁軍興已展一年上方急於取人慮寒畯無以自
達然巡幸既非久居又四方道梗難赴十二月丙辰朔
詔以省試合取人數分下諸路於轉運置司處類試仍
令提刑司差考官每十四人取其一　詔朕念親儒臣
以稽先聖之格言雖羽檄交馳巡幸未定亦不可廢可
差講讀官四員萬機之暇令於内殿講讀　自中原俶
擾内外財賦多失往往吏毁其籍漫無可稽上獨委中
書侍郎張慤理財而慤曉錢穀利害吏無敢欺元豐舊
制中書専取㫖大臣所擬者慤輒屏不奏時宗澤守東
京右僕射黄潛善門下侍郎汪伯彦皆笑其狂慤曰如
澤之忠義若得數人天下定矣扵是二人語塞(此據野/記修入)
　直龍圖閣知秀州權浙西提刑趙叔近招到杭卒陳
通等戊午叔近言杭卒初無叛心止縁守臣葉夢得不
以時支賞遂致紛紛今已招安乞給吿身修武從義郎
各二秉義成忠忠翊保義郎各五承節郎三十承信郎
五十進武校尉二十進義校尉一百付叔近書填給之
仍乞不依常格注擬詔從之於是給事中劉珏言自羣
盜蜂起率用招安此叛者所以滋熾也屬者金陵之亂
凶黨無不得所欲故道宗之師建安之卒相挻為變今
吴興諸營又以反側吿矣其視逆上命殺長吏習以為
常朝廷又從而寵之謀國若此豈可謂工哉今叔近所
請給告身二百二十餘人朝廷不以為過而遽從之或
者襲是迹而動将見爵賞不足以給之矣　先是以隆
祐太后兄之子徽猷閣待制孟忠厚為顯謨閻直學士
皇后父右文殿修撰邢煥為徽猷閣待制右諫議大夫
衛膚敏殿中侍御史張浚皆論以為不可甲子煥改授
觀察使而上以太后故不忍罷忠厚職名給事中劉珏
中書舎人汪藻引故事極論之藻徳興人也於是翰林
學士朱勝非言膚敏所論有故事陛下即位四方引領
以望新政今乃坐戚里而去争臣非所以示天下也
都統制王淵至秀州下令訓兵十日方行杭冦陳通等
聞之為備稍緩翌早淵馳至杭州通走不及遂出迎淵
入城撫定癸亥斬通并其黨一百八十餘人乃詔帥臣
龍圖閣直學士葉夢得落職奉祠知秀州趙叔近落職
罷任　丙子御史中丞許景衡除尚書右丞以右諫議
大夫王賔為中丞　初故崇政殿説書河南程頥以道
學為天下倡其門人髙弟則有故監察御史建陽㳺酢
與今徽猷閣侍制将樂楊時是日以時為工部侍郎時
年七十九矣入對首言自古聖賢之君未有不以典學
為務者以君徳在是故也尋詔時兼侍講是時如右丞
許景衡右文殿修撰胡安國左司郎官吳給殿中侍御
史馬仲皆號得頥之學安國崇安人給須城人也自後
傳之浸廣其間志於利禄者託其説以自售而世亦莫
辨其真偽矣(此據楊時墓誌及/胡安國奏状修入)　初建州禁卒張員等
既叛統制官王淮雖駐兵城下未能破賊有軍校魏勝
者獨不從亂頗能調䕶其黨於是守臣張動與提舉官
王浚明令勝諭員等已奏朝廷軍人本無叛意縁轉運
司不支卸甲錢以致作閙自此稍定是月有詔本州招
安補勝承信郎權監押賊遂開城門縱人出入動與浚
明各罷去　金人左副元帥尼雅滿之自草地歸雲中
也遣使往夏國約同侵陜西夏人從之及知張邦昌已
廢遂率諸将分道来侵右副元帥鄂勒琿(原名窩里嗢/今改正下同)
與其弟烏珠(原名兀术今/改正下同)自燕山率衆由滄州渡河侵
山東尼雅滿自雲中率衆下太行将由河陽渡河攻西
京又别遣萬户羅索(原名婁室今/改正下同)副以萬户薩里罕(原/名)
(撒离曷今/改正下同)及貝勒(原名孛堇今/改正下同)黒峯侵陜西又萬户銀
木等侵漢上燕山軍欲先圍汴京又分兵趨揚州時留
守宗澤増修禦敵之備城外地方千里無糧可因烏珠
乃遣人告尼雅滿謂獨力難攻尼雅滿報以将輟西京
之行併力圍汴既而知未可圖如烏珠所言遂已於是
燕山軍肆暴於京東諸路而羅索等至河中府本朝官
軍扼蒲津西岸敵不得渡遂潛由上流韓城縣一夕履
氷而過直逼長安於是蒲津官軍不戰自潰時河東之
民心懐本朝所在結為紅巾出攻城邑皆用建炎年號
見有脱身南歸者往往助以衣糧且言只俟天兵過河
亦不須多當藉聲勢盡執敵人戮之金衆之在河東者
稍稍遷以北去金之兵械亦不甚精但心協力齊奮不
顧死故多取勝然河東人與之習熟略無所懼是年於
澤潞之間刼左副元帥尼雅滿寨㡬復之故金捕紅巾
甚急然不能得其真則捉平民以塞責有舉村被害者
故强壮者多奔以逃命而紅巾愈盛矣
欽定四庫全書
　中興小紀卷三　　　　　　宋　熊克　撰
建炎二年(嵗在/戊申)春正月丁亥復詔(此事前/已降詔)河東河北郡
縣失職之吏失次之軍失業之民渡河而南仰陜西京
西帥臣監司悉心措置於沿河州縣分布收納官員即
赴行在公人補充職役兵士就填逐處闕額百姓給以
官田假其牛種仍令於寺觀權居　金大將尼楚赫兵
號二十萬攻鄧州先是詔諸道貢賦皆聚于鄧守臣直
龍圖閣兼京西帥劉汲營繕儲峙所以待乗輿之具甚
備戊子城陷汲死焉　庚寅以秘閣修撰吕源為兩浙
轉運使直秘閣姜仲謙副之源升卿子也於是言者謂
源家富於財初結林靈素孟昌齡而得監司結梁師成
而為廣帥若仲謙則為譚稹之奴至除延閣今兩浙人
心未安豈堪二小子擾之耶詔與别路既而改源知揚
州仲謙廣西轉運副使先是杭温二州上供物留鎮江
府有以螺鈿為之者上惡其竒巧命守臣錢伯言毁
之壬辰伯言奏已毁於市觀者悦服上因謂宰執曰朕
早來語御史張浚曰還淳反朴須人主以身先之天下
自然嚮化黄潛善曰誠如聖諭　初𣙜貨務都茶埸既
移真州至是戸部尚書黄潛厚言其地近行在而兩處
給鈔引非便請併歸一司從之時給事中劉珏論潛厚
不已遂除延康殿學士提舉醴泉觀　先是有撰勸勇
文者揭於關羽廟中其言雖俚而切略曰敵兵擾亂甚
久百姓因而破家者皆當復讐力戰若不能此枉作男
兒雖活何益去歲敵來百姓已錯今年防敵不可怯懦
汝若怕敵則敗不怕則勝况敵有五事易殺敵連年戰
辛苦易殺馬倒不能起易殺深入重地力孤易殺多帶
金銀易殺作虚聲嚇人易殺各宜齊心協力共保今歲
無虞於是直秘閣京西提刑謝貺得而上之詔兵部刋
板散示諸路　初本朝取士制進士外有諸科而明法
在其中熈寜以來罷諸科獨明法為時所尚故存之然
以舊科但取記誦之學乃改號新明法許曽應諸科人
就試崇寜初併入進士額此科遂廢至是大理少卿呉
瓌言法官闕人乞復立明法之科進士曽豫薦者聽其
試癸巳詔從之　殿中侍御史張浚言兵部尚書董耘
諂事童貫南征北伐首尾幕中納賄賂以市官資飭表
章以肆欺罔海内咸怨陛下總師濟鄆仍縁獲進葢有
所自豈可濫居髙選丙申以耘為延康殿學士提舉洞
霄宮遂召徽猷閣侍制知東平府盧益為兵部尚書
金大將羅索乗地大震進攻長安時城中兵僅千人帥
臣龍圖閣直學士唐重嬰城固守援兵無至者戊戌經
制通判傅亮以所部降金城遂破重與轉運副使桑景
詢總管楊宗閔通判曹謂皆死重眉山人後謚曰恭愍
宗閔崞縣人景詢懌孫也先是重辟雅州知録丹稜楊
仁欲以自助仁辭不行乃為重言今全陜之重必宰輔
親臨大號召天下之兵勢可百倍昔婁敬脫輓輅一言
漢髙感悟即日駕關中况近臣為帥有請上當必從重
未及用而死　金人左副元帥尼瑪哈攻河南府留守
孫昭逺遣驍將姚慶拒之于偃師軍敗慶死昭逺命將
官王仔奉啓運諸殿神御間道走行在至是敵兵益熾
昭逺戰不利己亥其下擁昭逺南去避敵昭逺罵之曰
若等衣食縣官不以此時報國南去何為叛兵怒擊昭
逺死焉昭逺抃孫也是秋神御乃至行在時尼瑪哈恐
東京留守宗澤以兵邀擊萬户尼楚赫故自據西京與
澤相持使尼楚赫無後顧之憂云　庚子以主客郎官
謝亮為陜西撫諭使　羣盗有張遇等號一窩蜂初犯
江寜府江淮制置使劉光世截其後軍破之遇轉由真
州是日攻陷鎮江府守臣錢伯言棄城而去　内侍邵
成章不守本職輙言大臣辛丑詔自祖宗以來未有内
侍言大臣者成章可除名南雄州編管　先是劇賊丁
進號一箭者以萬餘人攻壽春府守臣直秘閣康允之
率軍民固守賊解圍去允之奏至甲辰上謂宰執曰此
郡守得人之效也卿等六人宜廣詢人材若人得二人
則列郡便有十餘守臣稱職然須參議不可徇私張慤
曰崔祐甫嘗謂非親非舊安敢與官今日當問所除當
否耳上曰徇私用親舊固不可果有真賢實能是親舊
乃不敢用亦非也但扶公道抑僥倖自無嫌怨矣黄潛
善曰好惡之言事定則是非方見如周公亦未免於疑
所以古人多期於後世之君子上曰然尋除允之直龍
圖閣　鳯翔府奏以方士彭知一所燒金發來上劄付
三省曰朕不忍燒假物以誤後人令發還之仍毁其燒
金之具乙巳右僕射黄潛善言臣等伏讀親筆知陛下
側身修政動民以行四方鼓舞葢盛徳之舉也上曰當
與卿等共持此誠以隆中興之業　初詔在京三省樞
宻院省臺寺監百司當畨人吏隨到駐蹕處先轉一資
事定别推賞不到者勒停編管至是中書舍人汪藻取
門下省七十九人中書省七十一人尚書省一百八人
皆當轉資庚戌上問宰執曰到者二百五十八人其不
到者何不具此賞未可行候見當罰人數同上於是黄
潜善等惶懼葢上厲精庶政洞察如此　右諫議大夫
衛膚敏因論孟忠厚不合改除中書舎人不肯就職辛
亥上以問宰執黄潜善等曰給事中劉珏亦未書牘殿
中侍御史張浚章再至中書舍人汪藻亦言忠厚與邢
煥事同難獨草煥制於是張慤流涕曰陛下循祖宗成
憲惟忠厚冒此職士議甚喧諫官卧家幾月臣竊惜之
郭三益曰陛下屈法於忠厚為太后也慤流涕而請為
天下也願從慤言潜善與汪伯彦亦論忠厚當換武階
陛下重違太后即乞以臣僚論䟽納東朝自降處分上
曰不若以䟽付忠厚令自請則事體兩全壬子宰執奏
事上曰太后令與忠厚換武階矣遂除正任承宣使上
曰朕為兹事不下懐今月餘矣潜善曰天下幸甚慤又
曰昨髙遵恵之子能言其父在元豐末除侍制宣仁不
敢私之但遷一秩其後遵惠為侍從乃紹聖間非宣仁
垂簾時也時忠厚以遵惠藉口故朝論不平因詔后族
自今勿任侍從官著為令　初一窩蜂賊張遇既破鎮
江府遂屯于金山寺及楊子橋衆約三萬詔西浙制置
使王淵招安之賊遂聽命至是淵歸自杭州自將數百
騎穿遇寨而過遇見淵軍器械精明惶懼迎于馬首淵
曰汝等賴我來晚故得受降若來早已無遺類矣淵奏
授遇閣門宣賛舍人其黨劉立等各補官守臣錢伯言
始歸鎮江既而詔降伯言二秩淵自承宣除宣徳軍節
度使　初言者乞以崇寧無狀之人編為一籍省臺各
録副本不許堂除及任守宰已得㫖行矣是日詔略曰
朕惟臣寮趨操弗端致貽國患理宜昭示好惡使人同
知然念才行難於兼全一眚不可終廢除罪重人外並
隨材選任如率職勵行可補前失則與擢用　以吏部
尚書路允迪為僉書樞密院事言者因論允迪甞托朝
士郭太冲買妾遂薦為本部郎官於是允迪以疾乞祠
二月丙辰除資政殿學士提舉洞霄宮　宣教郎馮鐸
言今潰兵為害乞令鄰州之在五百里内者互相䇿應
是日詔諸路鄰州三百里内互相䇿應承報而不去者
重寘之法　言者論龍圖閣直學士鄭修年乃居中之
子顯謨閣直學士劉阜民乃正夫之子徽猷閣侍制余
日章白彦暉乃深與時中之子皆乳臭小兒初無出身
及文學政事乞並鐫其職是日詔從之　龍圖閣直學
士知洪州胡直孺奏江西五害經制司敷甎瓦萬數浩
大一也誘民以私財助國旁及寺觀使臣人吏亦均其
數二也州縣受納米一石加至五斗三也朝廷所需皆
取之行户動以千計四也監司多不體國務收已恩為
保家之計不因有勞巧為髙設動搖軍情致其愈驕使
帥守之威令不伸五也望詔除此五者以固人心然後
汰監司之躁妄去兵官之愚怯者實中興之先務也詔
奬之　辛酉刑部尚書周武仲移吏部以御史中丞王
賔為刑部尚書户部侍郎兼知揚州呂頥浩進尚書時
劇賊張遇等雖受招安而猶縱兵四刼乃詔頥浩率江
淮制置使劉光世兩浙制置使王淵等圖之於是頥浩
單騎入賊營遇等皆出迎惟劉彦不至乃主謀不降者
頥浩斷其足釘於楊子橋餘黨怖而釋甲　時四方薦
士皆試于中書後省潭州布衣何烈對䇿用廷試體稱
臣壬申諫官李處遯請黜烈併劾考官於是降烈充末
名而中書舍人汪藻滕康衛膚敏並罷處遯河南人淑
孫康宋城人也　三月乙酉朔詔遣御營使司左翼軍
統制韓世忠領統領官陳思恭及新招到張遇等軍一
萬人赴西京　時金將羅索自長安進攻秦鳯右都䕶
張嚴擊敗之又金將尼楚赫既破鄧遂併掠汝金房凡
四郡之民以歸左副元帥尼瑪哈聞世忠將至而羅索
已敗親援之乃留左監軍烏克紳(原名悟室今/改正下同)與右都
監伊都(原名余覩今/改正下同)屯河陽以待世忠庚子尼瑪哈盡
焚西京掠其民而去知河南府翟進遂入洛陽城進伊
陽人也　初靖康宰執何㮚陳過庭聶昌皆扈二聖北
狩丙午除㮚觀文殿大學士提舉玉局觀過庭資政殿
大學士提舉太平宫昌資政殿學士提舉崇福宫時昌
已死朝廷未之知也　初浙東副總管楊應誠嘗為廉
訪使者至是頗為帥臣翟汝文所抑不能自安遂首應
詔願使絶域謂嘗隨其父任邊吏熟知敵情若自髙麗
至女真其路甚徑請身死三韓結雞林以圖迎二聖是
日詔應誠借刑部尚書充大金髙麗國信使以武臣韓
衍借忠州防禦使副之於是汝文奏應臣欺罔君父自
為身謀實無竒策可返翠華茍應誠至髙麗辭以大國
之使假道以問二聖之所敢不承命或金人聞使臣至
自敝邑却請問津以窺呉越將何辭以對决辱命取侮
逺人臣已檄四明若應誠至毋濟其行不報應誠聞此
乃自杭州登海船以往　時諸路方行巡社之法東平
府守臣權邦彦亦奏東河縣民自相糾集為巡社敵不
敢逼而言者已謂其法利於西北而不利東南乞罷之
　夏四月己未詔陜西河北巡社依舊餘路並罷時杭
温二州已就緒請存留亦不聽言者已謂近日帥守之
棄城者習以成風如鄧雍之於荆南何志同之於頴昌
趙子崧之於鎮江皆擁兵先遁今則安居薄責而未正
其罪义如康允之之於壽春陳彦文之於九江以數千
之疲旅捍十萬之强敵而允之止遷一職彦文纔復舊
官議者惑焉願著其賞罰以示勸懲是日詔從之　時
經筵講論語及讀資治通鑑故事五月至八月罷講庚
申上諭宰執曰朕履兹艱難方孜孜經史若廢之累月
則疑義無所質朕欲勿罷可乎宰執皆稱善遂詔勿罷
又上欲旌賞有功將士嘗命綾錦院監官姜渙㨂工匠
權赴軍器所織戰袍以備宣賜或言少府監於織作所
捉人而監丞許任申初無是事宰執以奏上始知言者
之妄因問少府官為誰黄潜善等曰監少馬居中張元
膺皆小心能辦事張慤曰若只付綾錦院織令長貳督
之保不誤事詔可潜善曰陛下洞察人情庶政各歸攸
司深鑒前日因事置局紊亂綱紀之弊葢中興之漸也
　初上登極赦覃恩轉官朝請大夫至中奉不限正法
而三省樞宻院吏亦有合轉者宰執奏取㫖甲子上曰
吏雖該恩豈宜與士夫一等可令回授有服親黄潜善
等曰陛下既分流品増榮士類則人知歆艷相率赴功
此致治之本也　乙丑御營使司左翼軍統制韓世忠
至西京時金將烏克紳伊都之衆屯河陽世忠約知河
南府翟進及新降丁進及孟世寧等三軍併力與金戰
丙寅進夜攻金營而金已預知反為所襲而敗烏克紳
復入據西京進乃為世忠前導再與金戰于永安縣㑹
丁進等不至而統制官陳思恭領後軍先走世忠敗績
其將張遇救之僅得免收潰兵數千歸于行在　先是
扈聖駕後軍至寶應縣而亂既又殺統制官姓龎人遂
去為盗有孫琦者為之首衆至五萬癸未琦等入據唐
州　初二聖北狩諸親王皆從獨王弟信王榛至慶源
府遁歸乃變姓名隱於真定境内又宣和末童貫宣撫
河東自太原遣保州廉訪使者馬擴往真定募兵或告
擴於帥臣劉韐謂擴欲獻城於金韐收擴繫之獄韐崇
安人擴狄道人政子也既而韐去金䧟真定城擴與羣
囚走出為金所擄不死時有武翼大夫趙邦傑者聚忠
義鄉兵於五馬山作寨擴往依之邦傑與擴聞信王在
民間遂率兵擊奪榛以歸奉之為首故兩河遺民聞風
響應皆受旗榜至是榛奏雖尚未逹而朝廷已聞信王
有渡河入京師之謀五月己酉乃詔朕將還京闕恭謁
宗廟仰三省樞宻院御營使司條具當辦者取㫖行之
　左僕射黄潜善等以右丞許景衡議論與已異始共
排之初李綱既去而遷都南陽之計格遂幸維揚景衡
復請上渡江潜善等因已降詔囘京故言者以景衡之
説為非至是罷為資政殿學士提舉洞霄宫未幾卒識
者哀之　言者以為頃歲民間養馬州縣民注之於籍
時或和顧亦借用之人苦其擾乞今後不得拘籍仍免
顧借丙戌詔從之　陜西京東諸路及北京留守並奏
金人分兵渡河辛卯詔統制官韓世忠等各領所部兵
迎敵令京城留守宗澤遣新招到楊進等援之世忠至
京東為金所敗其將張遇死焉　甲午曲赦河北陜西
四路　時江淮等路發運復添副使一員是日以秘閣
修撰知揚州吕源為之　太常少卿周望奉使未行除
起居郎　先是責授散官韶州安置宇文虚中應詔願
使絶域遂詔赴行在丙申詔宇文虚中復資政殿學士
　羣盗有號李鐡棒者與靳賽等合兵四萬人擾隨州
是日破光山縣　壬寅中書侍郎張慤卒士庶皆痛惜
之諡曰忠穆　熈河經略使華隂張深奏走馬承受内
侍蘇淵尚習故態敢陵帥臣乙巳詔承受見帥臣如屬
官禮　己酉秀州禁卒徐明等叛囚守臣詔帶御器械
張浚統兵往討遂平之擒明獻于行在(復秀州在六月/戊辰今聨書之)
是月金大將羅索至鳯翔府熈河帥張深遣偏將劉惟
輔統兵三千禦之惟輔以精騎千餘夜逾新店金恃勝
不虞惟輔舞矟刺其將黒峯大王者羅索勢窮遁走深
更檄右都䕶張嚴以兵繼進嚴趨鳯翔戰五馬山下兵
敗而死金謀趨涇州時涇源統制官曲端與本路正將
呉玠屯軍原上有統領官劉彦希自鳯翔退歸端斬以
徇乃遣玠率前軍據青溪嶺以拒敵端鎮戎人玠隴干
人也端知書善屬文而長於兵略與金戰屢㨗金頗勇
之左副元帥尼瑪哈聞嚴已敗取平陸渡河由解絳晉
汾以歸雲中羅索遂自馮翊渡河破潼關䧟同華陜以
西於是直龍圖閣知延安府王庶遣將斷河橋又遣將
屯神水峽斷其歸路金人遂遁時有詔陞庶龍圖閣待
制六路軍馬制置使庶慶陽人也(此據庶/傳修入)　初建州叛
卒張員等雖受招安而疑權監押魏勝圖已一日勝於
通衢呼員等曰我心為汝而見疑如此可决於神若卜
不吉汝當殺我員等舉筶擲之而吉自此始安時以職
方郎邵武謝如意為福建轉運判官如意至建陽宻遣
人結路分都監黄濤及勝共誅員等首惡六人勝招員
等赴路分㕔受宣劄既至悉擒誅之後數日如意入城
人情稍定既而新守城莆田方承被命賫勑榜諭衆卒
承留建陽不敢進六月丙辰夜軍校葉濃復叛突城而
出遂犯福州古田縣　戊午以禮部侍郎兼直學士院
王綯為御史中丞時内侍康履用事諸將有奉之者而
綯不敢言(北據野/記修入)借刑部尚書楊應誠等奉使至髙麗
丁卯見國王楷傳聖㫖借道以逹金國楷拜謝與應誠
等對立論事且言事大朝日久皇帝即位方欲入貢遽
䝉降使昨聞二聖逺征本國惶懼金人舊時弱今兵威
如此亦嘗遣兵來奪去所築九城因此不和應誠等言
本朝累聖待貴國最異非他國之比今時偶多艱假道
此去只是講和於貴國無害楷曰大朝自有山東海道
何不由登州以往應誠等曰不如貴朝去金最徑但煩
國王報金國應誠至界首待報而後行兼三節人皆自
賫糧不敢以浼貴國惟借馬二十八匹而已楷曰容與
諸臣議遂遣門下侍郎富佾至館議曰聞金人見造海
船欲往兩浙若引使至其國恐彼却要借路至兩浙則
何以處應誠等曰女真不能水戰佾曰東女真常於海
道往來况女真舊臣本國近却要臣事以此可見强弱
留數日楷又遣中書侍郎崔洪宰知樞宻院事金富軾
來議亦守前説葢其君臣畏金人之强堅不肯假道且
言二聖見留燕雲不在金國又曰金國决不肯和應誠
等不得已遂回　言者以為東南武備利於水戰宜於
江上廣造戰艦列於南岸仍防姦人有乗風盗爇之患
設不此圖則寡不足以敵騎誤事必矣己卯詔沿江措
畫限一月畢　資政殿學士東京留守宗澤病諸將楊
進等曰今四方義士雲集都城幾百萬糗糧亦備聞河
北金兵殊少脅從者日望王師之至而留守嬰疾進等
憂焉澤遂力疾而起合諸將鋭兵數十萬涓日渡河復
抗䟽請上還京且曰臣若誤國一子三孫甘被顯戮是
月澤卒後諡曰威愍　殿中侍御史晉陵張守言今防
秋在邇而朝士往往引去願榜朝堂以戒敕之　秋七
月先是湖州薦選人張體純敦遣赴行在授江東茶鹽
司幹官又提領措置茶鹽所辟朝官鄭待問為屬官於
是言者論體純待問皆以進頌得官豈可冒部使者之
屬癸未朔詔悉罷之仍詰問湖州及提領官以二人皆
係濫補因何舉辟體純金壇人待問江山人也　丁亥
宰執奏楚州發來歸朝官事上曰聞諸州多囚繫此輩
經歲不釋小有疑則加害朕甚憫之覆幬之間皆吾赤
子偶生邊地豈可與金人一概待之金人與吾戰率諸
國之衆荐冒鋒鏑使肝腦塗地彼亦何辜朕欲悉發行
在存拊之庶可召和氣汪伯彦曰王者仁不異逺陛下
皆與生全葢如天矣黄潜善曰陛下一視同仁愛之如
傷此盛徳所以通於神明矣　是日詔國步多艱人材
為急如蔡京王黼當國日久孰不由其擬授果賢或才
豈可不用自今毋得分别使自奮忠義三省遵行之
戊子詔宰執曰朕昨親筆外人頗聞之否黄潜善曰陛
下廣收人才以濟時艱天下士聞之必歸心矣潜善又
曰内侍王嗣昌以何罪送吏部上曰嗣昌為門司好大
言議國政與邵成章為死黨不可不斥潜善曰臣一刻
之間三聞陛下大哉王言此中興之兆也
欽定四庫全書
　中興小紀巻四　　　　　　宋　熊克　撰
建炎二年秋七月丁亥以吏部尚書周武仲為龍圖閣
學士提舉太平觀　新通判襄陽府程千秋昨因守公
安縣有功朝廷再加二秩就命通判荆南時有譛其短
於帥臣唐慤者千秋請避之改倅襄陽未行荆南轉運
司擒千秋寘之獄巧誣以罪其弟千乗詣闕訴寃已得
㫖免勘而慤猶未肯釋緣有全驅保妻子棄城與敵者
欲依公安千秋以其位居已上恐掣肘敗事拒之不納
賊平悉懐愧恨媒蘖於慤欲殺之以快其意慤深加鍜
鍊違詔不釋且忠義立功之士所宜加䘏罪猶當宥况
無罪乎己亥詔釋千秋仍降慤貼職為直秘閣　辛丑
詔略曰廼者春多雨霪夏仍旱暵飛蝗為沴餘冦尚存
弗能道天地之和何以弭邦家之患永惟厥咎當在眇
躬應政事有未便者俾郡守監司條上被災處騐實與
免租稅禁囚淹延趣其結絶　甲辰詔樞宻直學士大
名尹杜充為東京留守令又以馬軍都指揮使郭仲荀
為殿前都指揮使副之仍召龍神衛四廂都指揮使楊
惟忠赴行在為主管馬軍時已遣宇文虚中使金國祈
請二聖道由京城乃令攝留守司事既而仲荀先充以
至虚中乃行　先是提舉洞霄宫謝克家因言者論其
嘗從偽命落職遂進狀自辨略曰國家傾危二聖播遷
臣不能徇節以死何所逃刑顧如言者所論則為未之
察也三月七日張邦昌為金人逼脅圍城士大夫恃陛
下之在外也共為後圖吕好問不能獨任其責方邦昌
之在尚書省也好問遣人起諸退人故次日皆仍舊職
臣嘗遣長男伋往見李回欲同詣元帥軍中回言將令
高世賞同臣以行而胡直孺李擢繼道邦昌之言且趣
之出與回言合臣始見邦昌面决行日則臣之復出為
陛下出也四月八日奉寳璽出門十二日見陛下於濟
州䝉陛下洞然照知委任元帥府差提舉一行事務自
濟還京不復入省即整辦儀物催發百司官吏前往南
京粗免闕悮如臣才短力憊方多事日享祠官之禄臣
分已足但所造罪名至醜使如章言則為大惡不宜尚
齒縉紳否則為至寃亦不宜(按此下/有脫字)如臣所陳涉妄甘
受欺君之誅若原情昭洗死無所恨丁未召克家為吏
部侍郎時殿中侍御史馬伸聞召克家及中書舍人晉
陵孫覿已去復召乃言克家與覿皆小人之雄不可用
二人在靖康間皆附耿南仲唱為和議助成敵謀有不
主和者則欲執送金營人畏其險而不敢較陛下即位
灼見其情遂去是矣近者不知誰為之地皆得被召復
將用望竄之逺方以禦魑魅不報於是克家乞郡除龍
圖閣侍制知台州(伸此䟽在/是月丁酉)　先是朝議大夫惠厚下
及宻院小吏楊雍皆自金境逃歸言中原之人聞上登
極咸以手加額曰聖明既立將有息兵之望又有録登
極赦書奏道君者聖情甚恱趣宣和皇后作讌相賀厚
下華原人也辛亥宰執早朝以奏上斂容不語久之曰
宣和皇后性極儉每得月賜未嘗妄用衣或破則補而
服之黄潜善曰躬儉節用服澣濯之衣詩人所羙臣等
今聞后之儉徳如此豈勝幸甚(此據顔歧/所編聖語)　壬子詔圭
田士以養亷自今毋借　是月燕山府人劉立芸聚衆
攻破城邑立芸諭衆曰吾欲致南北太平所至不殺掠
但令饋糧於是邊上之民歸者甚衆　時吏部案牘散
逸殆盡選者與吏並縁為姦多冒名寄版之弊右選侍
郎吳江魏憲在宣和間已貳銓曹熟於典選至是乃請
嚴保任以覈實開告賞以扼姦急期㑹以取闕故姦弊
稍戢憲屢言古未有背天險而為都者金之勁騎由京
西不四五日可至淮泗宜有以備之未幾憲以雜學士
奉祠而去　户部所餘金帛尚數百萬尚書吕頥浩侍
郎葉夢得皆慮倉卒難於輦運遂以行在府庫充牣為
言請自今上供之物兩浙福建者寄平江府江湖二廣
者寄江寧府從之(據葉夢得/行述修入)　言者請復常平官修補
助之條廣儲蓄之具八月癸丑朔詔從之既又詔常平
之法歲久多弊頃以紹述為名雖公私不便當增損者
亦不敢言今止為常平本法所係甚大非可他司兼領
宜復置提舉官然慮襲前弊反致害民遂令葉夢得與
中書舎人孫覿張澂共討論之澂舒城人也戊午以夢
得為翰林學士覿為給事中　初徽猷閣待制江淮等
路發運使梁揚祖兼措置真州茶鹽至是就緒戊辰進
揚祖為雜學士　時諸路類試合格進士並集行在甲
戌上御集英殿䇿試既遂賜李易以下四百五十人及
第出身易江都人也上曰聞易甚貧寄食於人黄潜善
曰易揚州學正郡庠正録學業必優上又曰御藥院舊
例上十名文巻於御前定高下朕謂取士至公考官足
信豈以朕一人之見更自陞降潜善等再三稱賀試辭
學兼茂科考到朝奉郎袁正功合格正功晉陵人也
初信王榛已上奏復遣前保州亷訪使者馬擴詣行在
乞師擴至東京見留守宗澤遂逹行在擴自離五馬山
寨麾下五百人至是不滿百人上識榛書蹟即除河外
兵馬都元帥制辭略曰覽封章之近奏聞行役之獨留
慨然壯圖副朕本㫖依就顓於臨制庶盡總於營屯以
迎二聖之還以慰兩河之望又以擴為元帥府都總管
俾將兵北討(據張匯所記/與馬擴自叙)初道君北狩自燕京遷霫郡
一日謂駙馬都尉蔡鞗曰宸極失御播越至此荷天眷
祐建炎中興今草得一書欲厚遺本路都統求通於左
副元帥先是御史中丞江南秦檜當靖康末不肯推立
異姓為金人驅去亦寓此地道君乃命鞗以書示檜讀
之嗚咽不勝謂鞗曰天祐吾宋必將有主聖慮如此定
應昭格遂具酒殽延本路都統後聞此書得逹尼瑪哈
是月道君徙居韓州先是諸王有得春秋閲之道君曰
春秋多弑君父之事為人臣子豈宜觀哉鞗曰春秋者
孔子所以正褒貶故司馬遷曰春秋禮義之大宗也願
陛下試取觀之他日道君謂鞗曰比讀春秋始知宣聖
之深意恨見此書之晚曾因聖夀節宴道君賦詩以與
淵聖乃用親仁善隣事曰此出春秋也道君毎南望必
注目久之曰陵寝在何處泣數行下遇忌辰時輟膳追
慕終日雖在䝉塵教子必以義方宗室自孝騫以下九
百餘人每相見撫問再三有挾私恨而致争者必告以
身在他鄉幸得相聚毋挾私憤然紹述神宗之志未嘗
忘懐適有貨王安石日録者輟衣而易之　先是殿中
侍御史馬伸言陛下龍飛河朔近得黄潜善汪伯彦以
為宰輔任之不疑然其器識非高如制敵人在今實難
不敢望之若中國常事皆可施設豈宜悖謬以敗中興
之業也哉且二帝北狩宗社不絶如綫者繫陛下一人
三鎮未復不當都汴以處危地而前日下還都之詔以
謫許景衡其輕詔令如此待闕官俸减三之一又有闕
不許差權所以省用而近日廣宫祠之請與復提舉添
教授皆與初意相戾其市私恩如此草茅對䇿誤不如
式考官贖金可也而一日黜三舍人乃取其門人孫覿
諸羣小以掌絲綸其黜陟不公如此夀江二州官吏均
能守城夀則推賞江則不賞其政令不一如此卲成章
縁上言逺竄今日何時以言為諱其塞言路如此舊制
臺官有闕中丞學士各薦而三省不與潜善乃自除李
處遯之徒欲為已助其毁法如此張慤宗澤許景衡才
皆可任乃忌而沮之至死使不得展其妨功如此人有
問以救危拯溺之事則曰難言其意蓋謂陛下制之或
問陳東則曰朝廷初不知蓋謂事在陛下也其歸過於
君如此又曰吕源狂横陛下逐去不數日由郡守而升
發運凡陛下所欲用者必去之所欲去者必留之其强
狠自專如此又御營使實主兵權而潜善伯彦各别置
親兵一千所給優於衆兵此何意哉䟽奏改伸為衛尉
少卿九月癸未伸自乞誅責詔伸言事不實送吏部差
濮州監酒　初上嘗語宰執以廷中從班未富又謂黄
潜善曰求賢宰相之職也宜加意詢訪乃詔取舊從臣
姓名來上亦有召還復用者上意猶未足黄潜善曰祖
宗時多命從官各舉所知三二人以俟選擇上從之乃
詔行在從官各舉所知於是列曹尚書吕頥浩盧益王
賔翰林學士葉夢得端明殿學士黄潜厚御史中丞王
綯列曹侍郎劉珏張浚康執權給事中黄哲中書舎人
黄唐傅張微各奉詔舉二人執權開封人哲華陽人唐
傅侯官人也時頥浩舉朝議大夫禇宗諤修職郎李迨
益舉朝請郎惠柔民賔舉前知公安縣程千秋夢得舉
直龍圖閣知潭州辛炳朝散郎致仕王庭秀潜善舉登
州教授鄒潜綯舉通直郎蔡向珏舉崇徳縣令鄧根浚
舉校書郎富直柔執權舉前知永州李公彦哲舉杭州
教授李誼唐傳舉知興化軍張讀澂舉從政郎周虎臣
宗諤高宻人柔民晉陵人炳侯官人庭秀鄞縣人潜浩
弟根邵武人直柔弼孫公彦臨川人誼南昌人讀閩縣
人虎臣館城人壬辰宰執進呈上曰所舉人卿等有識
者否黄潜善曰臣等未識然皆名士上曰朕得人才又
近三十人殊可喜也　權管宻州杜彦進瑞芝一本狀
辭云草葉純赤實符建炎羙號形如指掌應股肱宣力
之義殆將有熊羆之士蓋彦自謂也　時上親冩書之
旅獒及易之大有大畜二卦與孟子之言於坐右素屏
宣示宰執甲辰黄潜善等謝曰陛下於書取謹徳昭徳
之義於易取有賢畜賢之道蓋正心誠意以齊家治國
者在徳立政造事以致君澤民者在賢與孟軻之格言
皆今日之急務因知心術之妙不以字書為工也潜善
又曰自古千歲乃生聖人後世之君欲法堯舜文武必
待偶聖而生則多歴年所願治之志莫就蓋在則人亡
則書陛下聽朝之暇擇經史之言冩之於屏所謂日與
聖賢對汪伯彦曰陛下冩聖賢垂範之言寘諸左右則
非為翰墨乃進徳修業日躋之盛也上曰如孟子言用
賢與殺皆察於國人朕每味斯言欲謹守之潜善曰願
陛下允蹈其言則天下幸甚　己酉同知樞宻院事郭
三益卒　初成都路轉運判官安居趙開奏祖宗以三
司總諸路轉運使此成憲也熈寧後因事設官而漕司
遂至不足今𣙜茶買馬乞依嘉祐故事併歸漕司仍减
額以蘇茶户减價以惠茶商則私販衰而盗息是秋擢
開主管川陜茶馬事使推行之開乃先更茶法官買官
賣茶並罷酌政和都茶場法印給茶引使茶商執引與
茶户交易改成都茶場為合同場仍置茶市交易者必
由市而引與茶必相隨茶户茶舖皆籍其名姓使之互
察此其大略也　冬十月甲寅借刑部尚書楊應誠等
奉使高麗回具奏高麗君臣見拒之意宰執皆欲罪其
負恩上亦怒形於色朱勝非曰彼國為北金宻邇與中
國隔逺近利害甚明自是前此待之太厚安能責報黄
潜善曰若以巨舟載精甲數萬徑造其國彼能無懼乎
勝非曰越海征伐燕山之事可戒也上怒稍解後兩月
高麗奉表謝罪執禮甚恭優詔答之(此據朱勝/非閒居録)　監察
御史冦防宣諭江淮四路回因奏祖宗朝三京各置留
守司御史臺毎於月旦率屬拜表如宣詔其餘列郡附
遞以進故三京之俗號知禮義今諸州亦望依三京故
事月旦拜表庶逺方咸知尊君之義戊午詔從之　時
四方貢賦不能如期而至行在仰給惟茶鹽鈔法然視
商賈去來不可為凖初宣和因方臘之亂江浙被賊諸
州皆蠲其賦而官兵無所給乃詔發運使陳亨伯經制
東南亨伯請以七路之財補其乏始設比較酒務量添
酒價及商稅額亦増一分并賣契紙與公家出納每緡
收二十三文並號經制錢斂之少聚之多而無損於民
靖康罷之至是翰林學士葉夢得言設經制之法添酒
價増稅額并賣契紙頭子等錢皆求於民之所欲而非
强其所不欲故酒價雖高未有驅之使飲稅額雖増未
有迫之為商者其他類此望復行之户部尚書吕頥浩
亦言經制之法始於陳亨伯若循之可以助國而無害
於民賢於緩急暴斂多矣知沛縣李膺又言方今費廣
昨經制司所收積微而多儻行之所補不細壬戍乃詔
諸路提㸃刑獄司拘收仍依封樁錢法不可擅用　金
人右副元帥鄂勒琿以衆渡河收下開徳府遂攻濮州
癸亥奏至詔御營使司統制官張俊左軍統制官韓世
忠各帥所部兵俊由京師至開徳世忠由徐州往東平
府迎敵又令見屯冀州總管馬擴援之議者謂俊乃中
軍統制不可逺去遂以統制官范瓊代俊行　初知河
南府翟進與金人夾河而戰屢破之至是留守司遣所
招到楊進者來與同捍敵乃擁衆數十萬殘汝洛間翟
進諭之不聽癸酉楊進忽遣數百騎絶水犯翟進營翟
進已諜知其姦乗半渡縱擊之追北數十里而翟進躍
馬墮壕遇害時御營使司都統王淵頗忌楊進故進懼
而復叛　知樞宻院事汪伯彦有子曰似與其女之壻
梁汝霖者嚮皆為金人掠去拘於湯隂縣寨中一年矣
至是似汝霖同日南遁至河偶得漁舟以濟都水使者
榮薿馳報伯彦十一月壬午伯彦以其事奏且曰二聖
在逺陛下無足以解憂者臣於子壻之愛宜在所後已
不令入城徑歸郷矣癸未詔奬伯彦略曰卿仰思二聖
之未還不忍一門之私喜　初金嘗遣萬騎渡河先攻
虢後圍陜知陜州李彦仙極力禦之敵不能破金人至
拜於城下而去復攻虢州陷之有内侍高邈嘗官陜西
至是彦仙寓書於邈言其與金戰獲㨗之狀又言鄜延
帥王庶節制六路之後將士用命亦屢勝敵彦仙鞏縣
人也己丑上以語宰執且曰朕聞之喜而不寐黄潜善
曰邈得彦仙書是何月日上曰朕不欲觀其私書潜善
曰前代帝王或複道窺人之私此陛下盛徳事也既而
朝請郎范寅敷自北地歸言每見漢兒説彦仙名乞朝
廷究其實而優奬之寅敷致虚子也先是庶用涇原統
制官曲端為都統制庶政嚴多誅將士嘗曰設曲端誤
我亦當斬之端聞而恨未有以報時敵驟至延安正軍
纔二萬庶召諸道兵未集端不出兵為援庶退屯龍坊
敵乗虚陷延安數日端至龍坊以兵衛庶且曰節制何
自至此哉節制固知愛身不知為天子愛城乎庶曰吾
數令不從誰其愛身者端怒謀即軍中誅庶而併其兵
因問庶印何在欲奪之㑹朝廷遣主客郎官謝亮使夏
國端夜往見之曰延安五路喉衿今既已失春秋大夫
出疆之義得以專之使者茍一誅敗將南歸而報乃使
者展節之時也亮曰奉使有指以人臣而擅誅於外是
䟦扈也公為則自為之亮無預也端乃去庶以故忿端
欲死之時新知鳯翔府王􁞯自陜府將兵三千人之新
任亦為端所襲而敗􁞯不能軍遂將其餘衆轉入西蜀
　初直龍圖閣張所招撫河東有前清河尉王彦投所
軍中所竒其才不數月擢都統制彦以効用人岳飛為
軍將彦河内人飛安陽人也久之飛見疑於彦乃去自
為一軍至是飛降於東京留守杜充又故大將种師道
帳下小校桑仲為潰兵所推亦降於充並用為統兵官
未幾郡盗張用王善等來冦充命飛仲與戰破之　李
成之敗也獲其黨之家屬詔分養於真泰楚之三州至
是江淮制置使劉光世具上男女六百餘人上謂宰執
曰此曹身且不顧豈䘏其家朕念作亂非其家屬之罪
故令分養之黄潜善曰臣聞光世凱旋過楚州降卒見
家屬無恙皆感泣仰戴聖恩朱勝非曰郊赦中可載此
以見陛下徳意上又曰昨於光世處得李成所用持刀
一重七斤成能左右手運兩刀所向無前惜也成惑於
陶子思邪説使朕不得用之潜善曰陛下英武大度惜
人才如此　金人既陷延安又破緩徳遂逼晉寧軍初
守臣徐徽言與府州折可求約出兵夾攻敵衆時可求
之子彦文自東京來被執至雲中左副元帥尼瑪哈以
利啗之使為書以招其父於是可求遂降於金可求與
徽言親也金挾可求招徽言於城下徽言登陴以大義
責之可求曰君與我胡無情徽言曰爾於國家不有情
我尚於爾何情即引弓射之可求走徽言因出兵擊金
兵大敗之斬羅索貝勒之子時河東環境為盗區惟晉
寧獨存其地勝號天下險而徽言設械甚備金數負不
得志一夕内應者啓扉以納敵徽言率帳下士力戰金
兵猥至被執羅索百計誘之不屈遂遇害徽言西安人
後諡曰忠壯　時奉使宇文虚中甫渡河辛卯夜上夢
道君在延福宫亟往拜之壬辰上以語宰執且曰朕何
時得見上皇耶黄潜善曰陛下夙夜以二聖為念孝悌
之至無所不通故與上皇神交如平日近聞虚中十月
二十六日過河與金人議事自兹二聖歸必有期望陛
下少寛聖抱上頷之　時吏部尚書吕頥浩户部尚書
葉夢得御史中丞張澂給事中孫覿共討論常平法謂
此法不宜廢如免役坊場亦可行惟青苗市易當罷上
曰青苗法永勿復行夢得請選實歴州縣通世務者為
提舉官而頤浩又請追還常平糴本皆從之時立法已
定未及頒行(此據顔歧所編聖語及/朱勝非間居録修入)　先是詔遣常徳
軍承宣使孟忠厚從衛隆祐太后往杭州癸巳宰執奏
所經州縣日用飲食事上曰太后於此朕雖粗留意亦
不以口腹勞人如朕於兩膳物至則食未嘗問也向自
相州渡河野中寒甚燒柴温飯用瓢酌水與汪伯彦於
茅舍下同食伯彦曰追念此時與光武滹沱河燎火食
麥飯何異皆中興之象也黄潜善曰陛下可謂險阻艱
難備嘗之矣願崇儉以濟斯民天下幸甚　初太學生
建安魏行可應詔願使絶域遂借禮部侍郎充大金軍
前通問使仍兼河北京畿撫諭時有金人之舅王䇿者
拘囚在東京行可經由或勸之取㫖帯行庶可為恱金
之計行可不敢有請徑馳北去戊戌渡河至開徳府右
城敵寨是日紅巾四出金人曰既云奉使乃欲以計襲
我耶然紅巾亦不知行可為奉使及見使旌乃引去(此/據)
(行可墓/誌修入)　詔有司築圜壇於南門外　初政和所造九
寳其八為金人刼去惟鎮國寳在焉至是上以宣示宰
執玉色温潤真希世寳也　己亥上朝饗太廟辛丑宿
齋於行宫壬寅冬至自常朝殿詣壇祀昊天上帝以太
祖配大赦天下是日又詔略曰朕適歲當郊大懼菲徳
弗獲顧歆乃者先事三日隂翳震於朕心逮祖廟及壇
垂象燦炳夜氣晏温迄用成禮顧朕眇昧敢曰馨香上
聞實惟祖宗之靈相祐在天亦爾萬方有衆不替忠順
協於天心股肱大臣其同寅協恭輔朕不迨耳目之言
必忠毋奪於私有官君子惟職是修爪牙之臣咸奮忠
力至於怙衆為暴亦當革心自效朕言不渝爾無怠忽
　初信王榛遣馬擴請兵於行在而五馬山寨中有亡
歸金者告於見屯真定女真萬户蘇赫蘇赫馳禀東元
帥府謂擴將得兵而來於是右元帥鄂勒琿右監軍達
蘭報左副元帥尼瑪哈共為之備尼瑪哈留左監軍烏
克紳守雲中而自率其衆下太行南渡黎陽然尚未至
鄂勒琿達蘭先㑹衆攻破山寨信王不知所在而擴持
大軍方次於北京之清平鄂勒琿達蘭復攻敗之擴下
統制官阮師中鞏仲平力戰而死任琳引衆叛去擴總
餘兵歸行在尼瑪哈進攻澶濮為將官姚端夜襲而敗
再攻陷之盡屠其城東京留守杜充慮敵西來决大河
阻之敵不能西遂東㑹鄂勒琿同進兵　初遣統制官
范瓊將兵拒金瓊至東平府金衆方盛守臣寳文閣直
學士權邦彦力不能守棄城而走瓊乃脅邦彦與之南
歸　濟南府守臣劉豫者阜城人中元符第嘗為臺官
因論禮制局事道君批曰劉豫河北村叟不識禮制遂
黜於外至是纔復為郡時金人來攻豫遣其子麟部兵
出戰為金所圍豫檄通判張東援之金人解去尼瑪哈
乃遣人啗豫以利豫即詣敵軍前通欵甲辰金人陷徳
州都監趙叔皈死之　初杜充尹大名提㸃刑獄郭永
為充畫數䇿充不能用永曰人有志而無才好名而遺
實以此而當大任難矣充愧謝之充移守東京詔就除
漕臣張益謙代充為尹時北京與東平實相犄角東平
已陷大名塊然孤城當敵之衝叛臣劉豫舉濟南之衆
引敵騎來攻甚急益謙與轉運判官裴億皆齷齪無能
為或勸益謙委城遁者永曰北門所以遮梁宋敵得志
則席卷而南朝廷危矣借力不敵猶當死守徐挫其鋒
以待外援因自率兵晝夜乗城且募士齎帛書夜縋城
出詣行在告急且請朝廷先為之備敵俘東平濟南人
大呼城下曰二郡已降降者富貴不降無噍類益謙億
軰相顧色動永曰今日正吾儕盡節之時及行城撫將
士曰王師至矣衆皆感泣甲申城陷益謙億率衆迎降
金人曰城破而降何也皆以永不從為辭金人遣騎召
之永正衣冠南面再拜訖易幅巾而入尼瑪哈曰沮降
者誰永熟視曰不降者我金人見永狀貌魁傑且夙聞
其賢欲以富貴啗之永罵曰無知之徒恨不醢爾以報
國何説我降乎時大名人在縶者無不出涕敵並其家
害之永元城人後贈資政殿學士諡曰節勇　是月有
狂人具衣冠執香爐携絳囊拜於行宫門外内侍以聞
押赴都堂詰之但云天使我為官家兒送揚州根治亦
無他語雖加箠楚終不言其姓名乃釋之　中書舍人
周望請除鄉兵外民有子弟願習射者聽之仍籍其姓
名守令每月一試取藝高者賞以銀絹而最優者如三
路保甲法量與補官十二月己卯詔尚書省立法　隆
祐太后御舟以是月至杭州詔鼎州團練使苗傅為扈
從統制官駐軍於奉國寺上初開府時傅為右軍統制
官與楊惟忠比肩如王淵張俊韓世忠皆出其下者
先是建州叛卒葉濃等破古田縣徑犯福州入西門刼
前太宰余深家金帛且欲縱火本路提刑李芘登城諭
之乃去深芘皆閩縣人濃遂犯寧徳縣官軍追擊之不
利濃等回破建之政和浦城建陽三縣復歸城下時詔
御營中軍都統制張俊遣兩浙武憲趙哲統兵二千人
號萬人討之大軍至賊迎戰連敗東走哲遣人招安庚
申濃等遂降後濃至俊軍中復謀為亂俊擒而誅之
己巳以右僕射黄潜善為左僕射兼門下侍郎知樞宻
院事汪伯彦為右僕射兼中書侍郎　汪伯彦時政記
云潜善伯彦入謝上曰潜善作左相伯彦作右相朕何
患國事不濟更同心以副朕意皆稽首謝伯彦所記其
果有之耶若果有之而二臣不能副上所期罪益深矣
　尚書左丞顔歧為門下侍郎右丞朱勝非為中書侍
郎兵部尚書盧益為僉書樞宻院事　中丞張澂言建
卒之殘福州一方騷動余深以前宰相與提刑司都吏
王宏謀率郡人申朝廷乞留知州江常蓋常善而易制
故為此奸謀以窺朝廷又杭卒之叛薛昻不縁君命自
知杭州又耿南仲趣李綱往救河東以致軍潰蓋不䘏
國事用此報讎又許翰與綱最厚方在樞府則迫种師
中急攻太原致其覆師及綱作相引為執政此四人者
豈可置而不問時深為特進衛國公昻為金紫光禄大
夫皆已致仕南仲見謪散官臨江軍居住翰見任資政
殿學士提舉洞霄宫丁丑詔深責臨江軍昻責徽州南
仲授别駕依舊臨江軍並居住翰落職未幾南仲卒言
者論刑部尚書王賔乃李綱之黨昨為中丞無一字及
綱比盧益為副樞賔翊日講筵留身夫侍從選居政府
身偶後於他人而躁進如此庚子賔除龍圖閣學士與
郡　初敵䧟東平襲慶二府有土人前左司郎官吳給
朝奉郎孫億並於徂徠山建寨保聚兩處軍民及累下
山與敵戰至是京東帥臣益都劉洪道聞於朝乙亥詔
給為徽猷閣待制知東平府億為直龍圖閣知襲慶府
　户部尚書葉夢得嘗請上南渡阻江為險以備不虞
上曰自揚至𤓰洲五十里聞警而動未晚夢得曰運河
僅通一舟恐非一日可濟也復乞命重臣為宣總使一
居泗上總兩淮及東方之帥以待敵一居金陵總江浙
之路以備退保不報　上一日召諸軍議事帶御器械
張俊奏敵勢方張宜且南渡俟國勢定圖之復請移左
藏庫於鎮江又吏部侍郎劉珏亦言備敵之計兵食為
先今以降人為見兵以糴本為見糧二者無不可特維
揚城池未修卒有不虞何以待之宰執皆不以為然
初遣統制官范瓊北征支金帛數萬令其犒師瓊悉以
入已且買女色以自奉乃引所部軍由間道自淮西趣
江東至是又轉而之江西　時金人横行山東羣盗李
成輩因之為亂金左元帥尼瑪哈將由東平歴徐泗以
逼行在左右僕射黄潜善汪伯彦皆無逺略且斥堠不
明自京城至泗州道途甚逺其京城斥堠但委之御史
臺南京則委之留臺泗上則委之郡守未嘗多以金帛
專遣人探金之動息成雖前為江淮制置使劉光世所
敗而走然成衆未衰也是月淮北屢有警報皆謂成餘
黨無足畏者金人覘知朝廷不戒亦偽稱成黨以欵我師
云初成之來歸也朝廷既授以官復多給空頭官誥與
之成敗皆為光世所奪遂以賞所部立功將士凡書填
五十道至是光世申納其餘且言恐軍中有得之者亦
傚其書填異時真偽不辨乞除所申姓名外許人告捕
詔從之仍立賞錢三百緡(詔立賞在明年正/月二日今聨書之)　初夏國
因契丹為金人所敗遂率衆取其天徳八館之地八館
者膏腴産稻夏國得之殊喜至是金人怙强遣使求之
謂他日以陜西奉償夏國懼不敢違而中懐怨憤又夏
國世為知府州折氏所困時折可求已降於金故金欲
因折氏以併夏境
欽定四庫全書
　中興小紀卷五　　　　　　宋　熊克　撰
建炎三年(嵗在/己酉)春正月中丞張澂言邊事未寧請詢於
衆為禦敵之策從之於是吏部尚書吕頥浩奏曰天下
多事聖哲馳騖而不足金人已破河北山東與陕西諸
郡近復引兵渡河駐于澶濮之境祈請之使雖行而未
有報韓世忠范瓊統兵比去亦未有戰期致宸慮焦勞
下詢羣策今敵騎漸逼京東若民心一揺淮南望風而
下則不能枝梧望降哀痛之詔曲赦河北京東兩路蠲
其二稅與公私積欠及人户避敵而南者令州縣優恤
又敵長於攻城若難以堅守許官吏與民入山避敵庶
免全郡皆為魚肉凡此皆以收民心也夫敵兵雖勇而
素無陣法若遇節制之兵一敗必至顛沛但令王師倣
古陣法常山蛇勢雖茫昧不𫝊而陣圖别有可攷願早
圖之　己丑上諭宰執令擇日進發朱勝非曰須支金
帛方能辦私覿物彼方辭所進官職恥於自乞上命依
格支仍優加其數且曰國家惜財正所謂積以待用若
二聖得歸朕豈吝金帛之數　時羣臣准詔論防邊事
皆送御史臺辛丑詔有警見任官輙般家者徒二年因
而動揺人情者流二千里故一時間皆未敢動(此據張/澂說黄)
(潜善等/䟽修入)户部尚書葉夢得請以行在所藏金帛五十萬
分其半併歸姑蘇金陵二處從之夢得即具舟楫從大
將假二千人津發一日而畢然公私舟交河中跬步不
通矣夢得復請以户部所餘物前期支六軍春衣及官
吏俸一月亦從之　時禮部尚書王綯以為金人必侵
行在率從官二三人同對便殿上令詣都堂議綯等見
黄潜善汪伯彦二人乃曰諸公所言三尺童子皆能及
之於是宰執相約曰六宫已先渡江百官家屬亦聽其
便惟吾黨骨肉不可動動則軍情不安至是金左副元
帥尼瑪哈以輕騎五千自山東徑趍淮甸己酉泗州將
官閻瑾失守中夕奏至朝廷震驚二月庚戌朔上即欲
南幸潜善伯彦力止上姑候實報渡江未晚上然之少
頃又𫝊瑾懼而自反敵見瑾已敗謂朝廷無偹遂徑至
天長軍時統制官俱重成喜兩軍共萬人望見金先鋒
百餘騎即遁亟遣江淮制置使劉光世領兵拒之行都
人謂光世必能禦敵而士無鬬志未至淮亦潰遂遣統
制官劉正彦以所部兵從皇子六宫往杭州是晚出門
(皇子六宮往杭州據趙/鼎扈從録疑不是今日)　壬子得天長報敵已至上乃
躬介胄乘馬南巡惟内侍及䕶聖軍從之者數人而已
二相方㑹食堂中有審其事者猶以前言為對堂吏呼
曰駕行矣於是宰相以戎服從户部尚書葉夢得隨其
後百司諸軍並䕶駕行上天性仁慈與路人相先後不
令訶止時事出倉卒朝廷儀物皆委棄之太常少卿龍
泉季陵亟取九廟神主奉之及出門甲騎已塞道路行
數里回望揚州城中烟焰燭天臣寮士庶及帑藏所儲
為金人殺掠殆盡給事中黄哲左諫議大夫李處遯太
府少卿朱端友皆死揚州守臣黄願遁去時公私所載
之物舳艫相銜而潮不應閘膠泥淖中敵悉取之大理
卿黄鍔至江口軍人以為潜善罵之曰誤國誤民皆汝
之罪鍔方辨其非是而首已斷矣少卿史徽丞范浩繼
至亦死鍔南城人也吏部尚書吕頥浩禮部侍郎張浚
聮馬追及上渡楊子江至鎮江府初右諌議大夫建安
鄭㲄累章請移蹕建康宰執沮之至是㲄扈從上曰不
用卿言及此(此據/㲄傳)　癸丑命奉國軍節度使劉光世守
鎮江府甲寅宰執從臣入對議幸杭州未决吕頥浩葉
夢得以首扣地願且留此為江北聲援不然敵乗勢渡
江愈狼狽矣宰執以為是上曰如此則須宰執同往江
上令江北諸軍結陣防江於是宰執馳詣江干有統領
官安義自江北遣人至言今早敵騎數百來攻已射退
矣遂以為江北統制官收兵以捍𤓰州既而都統制王
淵言蹔駐鎮江止捍得一處若敵自通州而渡先據蘇
臺將若之何不如錢塘有重江之阻上以語宰執於是
黄潜善曰淵言如此臣何敢留陛下俄有内臣奏城中
火起又聞衛士涕泣且藉藉上驚命中書侍郎朱勝非
與管軍左言傳㫖問所以勝非呼之前使言皆以未見
家屬對勝非即諭之曰已有㫖分遣舟專渡衛士妻孥
矣衆帖然因問駕去留利害則曰一聽聖㫖無敢譁者
乃許以俟駐蹕定當録扈從之勞優加賞給三軍欣諾
方指揮之際上於屏後皆聞之勝非復命上曰適已聽
得上即時乗馬南幸自駕起而鎮江城中無賴輩與軍
人縱意抄掠民悉奔竄矣　乙卯上至常州　羣盜丁
進等雖已受招而縱兵掠民至是欲走山東朱勝非至
丹陽都統制王淵遣使臣張青領五十騎馳䕶勝非因
令青圖進青以白勝非勝非曰丁進不除必為巨盜聞
渠有數百人爾五十騎可敵否青曰不足畏於是以檄
誘進至勝非所誅之其衆愓息聽命　丙辰上至無錫
縣資政殿學士吕頥浩從行遂除僉書樞宻院事仍充
江浙制置使詔張邦昌親屬張邦榮張元亨等並令録
用又命朱勝非同禮部侍郎御營司參贊軍事張浚守
平江府節制平江常秀兵馬控扼通泰之衝時潰軍在
江北多乗時作過統制官王徳以衆攻和州靳賽以衆
攻通州二城垂破於是勝非與浚作蠟書招之徳賽皆
聽命訴以無食乃漕米給之劉光世又遺以戰袍器甲
於是相繼渡江時徳招張育之兵萬人光世得之其軍
復振徳鞏縣人號王夜义者是也頥浩遂以精兵二千
回鎮江節制劉光世以下捍𤓰洲渡　庚申上次秀州
　壬戍上次崇徳縣　初户部尚書葉夢得以本省所
藏皆棄江北欲亟趨杭州為偹乃由宜興間道先往壬
戍上至夢得迎于臨江上入州治駐蹕詔遣御營軍中
統制張俊往吳江控扼　汪伯彦時政記曰時黄潜善
等言陛下已留朱勝非張浚王淵在平江居吳江之北
若更差張俊去臣等慮行在只有苗傅一軍不惟緩急
有警傅不可倚仗兼恐無以相制可虞非常乞留俊庶
㡬行在不至誤事　葉夢得言臣昨至杭見以轉運司
為升暘宫小人遂𫝊以為復開應奉之端上即詔罷之
夢得見宰執言百官六軍劵厯不存請别給新者又姑
蘇金陵兩處所留上供約可支半嵗欲刷杭州諸司所
有借支候取兩處物至償之又戸部司農太府及倉庫
官吏無一至者願差官攝事皆從之　御史中丞張澂
論左右僕射黄潜善汪伯彦輔政無狀有大罪二十致
陛下䝉塵于外天下人切齒唾罵望重賜竄黜己巳罷
潜善伯彦並為觀文殿大學士潜善知平江伯彦知洪
州又以户部尚書葉夢得為左丞而澂為右丞言者再
論潜善伯彦遂降充觀文殿學士提舉外祠尋皆落職
　庚午右諫議大夫鄭㲄言今宜用兩浙人材如晉元
帝渡江擢用吳中之秀庶衆情翕然歸附從之　湖州
民王永錫獻錢五萬緡執政言版計無闕上曰如此安
用即詔却之　辛未敵退江浙制置吕頥浩帥兵渡江
至真州收𣙜貨務錢物　初婺州嵗貢羅萬匹崇寧以
後希進者増其數至五萬八十匹至是守臣蘇遲乞减
其半上問執政祖宗額㡬何葉夢得曰皇祐編勑一萬
匹上歎曰民將何堪可依皇祐法執政奏今用度與祖
宗時不同乃詔减二萬八千著為定制仍給見緡遲轍
子也　丙子下詔責躬略曰朕已放宫嬪損服御黜宰
輔召忠良尚慮多方未知朕志自今事有闗於國體益
於邊防許士民直言朕採擇行之仍旌以示勸言之或
失亦不汝尤　初臺諫官馬伸嘗論黄潜善汪伯彦之
過而太學生陳東進士歐陽澈於二人秉政日以言被
刑上曰以言責人朕甚悔之乃詔以衛尉少卿召伸而
東澈並贈京秩上初至杭州霖雨不止至是執政奏事
葉夢得曰東南春夏地濕上曰自渡江百官六軍皆失
所朕何獨求安今尚寢堂外俟稍定方入正寢執政曰
如此人心孰不感動　故事惟侍從乃許薦士不及郎
官是日詔郎官以上各薦二人仍不俟都堂審察便令
登對執政曰陛下搜賢不倦如此天下幸甚　二月己
卯朔詔金人已退當移駐江寧府經理中原仍命僉書
樞宻院吕頥浩兼領府事召中書侍郎朱勝非至行在
禮部侍郎張浚獨留平江節制如故　辛巳張浚乞於
㳂江置强弩營選州禁兵縣弓手為之　言者乞依唐
及祖宗舊制應章奏委學士給舎輪日閲於禁中不令
内臣傳送只實封往復庶免交結之弊從之　上嘗謂
左丞葉夢得曰今日兵食二事最大當擇大臣分掌朕
自募十萬人將之須與敵力戰先欲得鐵甲五千卿為
朕辦之　葉夢得行述曰時顔岐等見夢得數論事心
忌之及上委以鐵甲愈不樂乃紿杭守康允之云上欲
除君待制而左丞沮之允之即與其將曹世英謀為頃
者本州兵變但誅其首餘三千人尚在聞夢得秉政反
側不自安皆謀為亂岐等證之行述莫濟所作　是日
詔夢得深曉財賦可除資政殿學士提領財賦充廵幸
頓遞使乃分任之意也於是同知樞宻院事盧益遷左
丞又以嚮徳軍節度御營使司都統制王淵為僉書樞
宻院事仍兼都統制舊制僉書必帶檢校官故治平中
郭逵以檢校太保為之至是淵以節度直除非制也命
下諸將有不樂者壬午右僕射朱勝非言王淵除命諸
將有語臣記武臣作樞有免進呈書押故事今淵又兼
都統制於諸將尤有利害臣欲用故事免之仍罷其兼
管庶彌衆論上然之勝非又曰葉夢得執政旬日即罷
何也上曰提領財用亦有例勝非曰張㲄兼此至於自
作酒肆人以為非於是夢得力辭不就職旋亦罷為資
政殿學士提舉崇福宫　益行述云時政府欲損禮求
於金盧益奏如封册正朔之文割地稱臣之禮犒軍嵗
幣之數建都屯兵之所事大難悉從願據形勝嚴戰守
為自治計庶中興之業日隆而將士之體不解執議不
回因責授梅州安置翼日上省察復其官　以吏部侍
郎孫覿為户部尚書時御營前軍統制官苗傅與副統
制劉正彦見王淵擢用且乗有敵難遂圖不軌正彦法
子也淵故為法部曲先是正彦以舊恩從淵求官淵薦
於朝以文換武得威州刺史又以所領精兵三千付之
正彦因招到賊丁進等久之除團練使正彦意不滿而
淵檄取其兵正彦固執不遣以此怨之又傅以淵素出
其下尤怏怏不平癸未除奉國軍節度劉光世為殿前
都指揮使百官入聽宣制傳等脅所部兵以叛執淵殺
之併殺内侍數十人傅等與中軍統制官吳湛通為囊
槖湛亟閉宫門宰執入奏事朱勝非顔岐張澄路允廸
急趨樓上傅正彦與其屬張逵王鈞甫馬柔吉王世修
輩列樓下皆被甲露刄以竿梟淵首知杭州康允之扣
内東門求見請上御樓不然無以止變上從之管軍王
元大呼曰聖駕來傅等望見黄葢即山呼而拜時百官
咸在三軍恟恟未定傅乞誅康履上未允軍器監泰寧
葉宗諤曰陛下何惜一康履姑以慰三軍上命吳湛執
履付傅等即殺之衆猶未退乃請遣使金人且乞隆祐
太后垂簾同聽政上顧羣臣曰今日之事如何有浙西
機宜時希孟者輙曰乞問三軍於是通判杭州章誼越
班出斥希孟曰問三軍何義若將鼓亂耶誼浦城人也
上曰太后意如何勝非曰無此理上乃命顔岐奏請太
后不登樓徑往諭諸軍勝非從太后至樓前太后鐫諭
久之傅等以垂簾請樓上傳㫖可之太后乃還傅等不
退復請上為太上皇帝魏國公攝政庶便和議勝非泣
曰逆謀一至於此臣位宰臣義當死國乃趨出呼其募
屬將佐至前曰請君言二將此事出於忠義為國耶或
更有他圖皆曰忠義為國勝非曰若果忠義則當上下
一心並聽朝廷處分有異志者誅之皆曰諾時兵部侍
郎直學士院鉅野李邴亦以逆順之理曉之由是兇焰
稍挫既退勝非奏來日當降赦葢羣兇殺王淵又刼掠
意必望赦然不知逆惡自不赦上可之上曰康履忽諸
將有取死之道勝非曰諸將奉履必有所求求而不得
則怨矣上曰此事終如何勝非曰臣觀王鈞甫輩乃其
腹心適嘗語臣云二將忠有餘而學不足此語可為後
圖之緒上曰來早太后御殿勝非曰母后稱制須二人
同對承平故事於今難用乞許獨對仍自苗傅始與其
徒日引一人上殿以弭其疑且乞太后隨宜勉之庶有
動心者兩宫以為然太后語上曰賴相此人若舊相未
去事已不可收拾矣時傅等掲榜通衢有天其以予救
萬民之語見者憤之甲申上徽號於上曰睿聖仁孝皇
帝幸睿聖宫(以杭州顯/寧寺為之)太后臨朝皇子魏國公攝政大
赦天下自是日引傅等太后勉之皆有喜色而臣寮獨
對論機事賊亦不疑矣　朱勝非閒居録曰元祐末哲
宗方擇后京師里巷作打毬戲以一擊入窠者為勝謂
之孟入紹聖間宫掖造禁纈有匠者姓孟獻新様兩大
蝴蝶相對繚以結帶曰孟家蟬民間競服之未㡬后廢
處瑶華道宫議者皆以為䜟蟬者禪也出家之兆也靖
康初京城失守二聖皇族皆詣金營中議亦取后淵聖
意張邦昌必不能久僣欲留孟后以為興復基本因遣
人入城取物紙尾批廋辭與府尹徐秉哲云趙氏注孟
子相度分付㑹金人以后廢嵗久無預時事不復取至
是前䜟乃驗葢孟入者兩復入也蟬者禪也兩御簾惟
之應也大統中絶而復續天位暫傾而復正皆后之力
可謂異人矣　丁亥赦書至江寧府僉書樞宻院事吕
頥浩亦走介入杭仍寓書於浚及劉光世共起兵孫覿
作李謨墓誌曰眀受赦書至建康官吏讀赦皆失色獨
頥浩怡然自若謨時為江東漕白頥浩曰樞省大臣盍
詔天下兵以除君側之惡頥浩左右視接以他語謨曰
王室在難如救焚之急公不應躊躇在衆人後方議行
而張浚檄書至及二叛伏誅頥浩第功進右丞相謨歎
曰羣兇稱亂全軀保妻子之臣握兵坐視相顧不發幸
諸將謀復王淵梟首之禍而因人成事者遂至宰相初
頥浩與謨同官河北不相悦至是聞其言益怒然當時
勤王之舉頥浩實為之倡今覩所志如是恐未必然姑
附見于此　朱勝非因王鈞甫來見問之曰君前言二
將學不足何也對曰如殺王淵軍中亦有以為非者曰
君必以為非矣鈞甫唯唯勝非察其意己諭不復言之
召張浚為禮部尚書今以所部兵付淛江提刑趙哲復
令御營前軍統制張俊留所部兵付統制官俱重仍赴
秦鳯縂管新任浚與俊各不奉詔浚召哲及守臣金壇
湯東野令各具奏言敵未盡退若浚朝就道則夕敗事
浚又慮苗傅等兵上抵平江則失枝梧乃令俊先遣精
兵二千扼吳江於是浚上表大略言國家多難正人主
馬上圖治之時願請睿聖不憚勤勞親縂要務復與二
兇咨目且欲得辯士徃説之使無他圖浚與蜀人馮轓
有太學之舊時轓在平江浚乃遣之入杭見二兇為陳
逆順上之御樓也已除苗傅承宣使劉正彦觀察使至
是又以其屬王鈞甫為右文殿修撰張逵馬柔吉王世
修並直龍圖閣庚寅再除二兇並為節度使依前御營
使司都統制　黄潜善責衡州汪伯彦責永州並居住
時潜善之兄通議大夫潜厚亦責分司南京道州居住
　提領行在茶䀋葉份言𣙜貨務都茶埸乞就行在一
處置司人吏雖分而提轄監官並令通管份劔浦人也
時二兇日以殺人為事且頻入都堂右諌議大夫鄭㲄
嘗面折之壬辰擢㲄為御史中丞㲄遂遣所親承議郎
建安謝嚮微服至平江見張浚等令嚴偹緩進又作杜
鵑詩諭百戸當迎乗輿反正之意㲄言傅等便宜軍法
止可行於所部士卒又都堂國論所出非庶臣得與請
頒其章示之傅等雖怒然由此少戢僉書樞宻院事吕
頥浩自江寧上表請睿聖復辟親總萬機仍幸金陵以
圖復舊疆不然恐天下之必亂也　壬辰馮轓至行在
遂見二兇為陳成敗甚悉右僕射朱勝非奏授轓朝官
除兵部員外郎　朱勝非召二兇及其屬與之語知王
世修可以利動因勉之立事許以從官於是世修為之
往來傳道時二兇請移蹕建康勝非曰勤王兵在平江
君等難與相遇又趣遣使勝非曰未知金將所在宜先
遣小使亦宻令留於勤王所以此必破其謀可無憂也
后曰天生相公救此患難既而小使止平江而新除尚
書右丞盧益辭行遂以本職提舉崇福宫二兇之議遂
息　兩浙轉運副使王琮言本路夏税及和買絹一百
一十七萬餘匹欲令民間每匹折價錢二緡足計三百
五萬餘貫以仰助國用從之　時兩浙轉運副使劉寧
止行部至鎮江府聞難乃越境赴江寧見僉書樞宻院
吕頥浩獻以計謀寧止歸安人也　兵部侍郎直學士
院李邴嘗見管軍王元宻令出禁旅擊賊元怯懦不能
從於是朱勝非言浹日以來從官中能助朝廷者惟邴
與鄭㲄如中書舎人林遹刑部侍郎衛膚敏皆杜門不
出此何意也乞遷邴㲄以厲其餘遂以邴為翰林學士
　甲午僉書樞密院事吕頥浩自江寧起兵乙未次丹陽
縣殿前都指揮使劉光世由鎮江以兵來㑹　丙申御
營平冦將軍韓世忠以兵由海道至平江見張浚泣曰
我便去救官家浚曰投鼠忌器事不可急已遣馮轓甘
言誘賊矣初王淵識世忠於微時待之絶等故至是世
忠奮發討賊尤力先是二兇與禮部侍郎張浚書言伊
周之事非侍郎孰當之朝廷見以右丞相待浚復書曰
自古言渉不順謂之指斥乗輿事渉不順謂之震驚宫
闕是以見君路馬必加禮至於遜位之説必其子長而
賢因託以政使利天下不然謂之廢立若握兵在手責
其君以細故而議廢立古豈有是哉上春秋鼎盛一旦
遜位似非所宜嗚呼天祐我宋所以保衛聖躬者歴歴
可數出質則敵畏之而不留奉使則民謳歌而有屬天
之所興孰能廢之二兇得書與其屬俱至都堂言浚見
詆以為逆賊所不能堪如吕樞宻則曉事朱勝非曰罷
張而以兵權付吕無事矣辛丑責浚散官郴州安置中
書舍人季陵草制有輕脱寡謀之語時有小黄門急趨
睿聖宫傳太后之命曰張浚不得已貶郴州上方啜羹
不覺覆羹于手　朱勝非閒居録言平江檄書至二兇
怒此時檄書猶未草葢因浚答書爾若檄書則吕頥浩
自為盟主賊不應言吕樞宻曉事矣張浚復辟記曰二
兇得臣手書立具劄子乞誅臣以令天下朱勝非力沮
之見其狂悖已甚恐生别變遲之七日始有郴州之命
浚自記此事葢得其實也　壬寅頥浩至平江府凡兵
三萬人張浚乗小舟迓之於郵中得堂帖乃貶郴州之
命浚恐將士觀望即袖之語書吏云有㫖趣赴行在令
申速發之命是夜共宿城外頥浩呼其屬刪定官李承
造草檄文浚為潤澤之時韓世忠兵寡頥浩與張浚議
分浚兵濟之浚乃以統領官劉寳一軍二千人借世忠
二兇矯制召世忠世忠陽為語以報曰殘兵不多欲部
至行在二兇許之時張浚下將安義隂結二兇欲代浚
奪其兵斷吳江橋以應賊浚乃遣世忠屯秀以伐其謀
世忠至秀稱疾不行而造攻具二兇始駭諸將皆謂賊
窮則邀駕泛海浚又遣統制官陳思恭辛道宗治舟師
於海道以遮賊南遁於是傳檄内外以世忠為前軍浚
以精兵翼之頥浩浚縂中軍劉光世親以選卒為㳺擊
而分兵以殿於是知平江府湯東野悉倉儲以餉軍用
不乏二兇聞之甚恐馮轓知可動即白右僕射朱勝非
曰張侍郎以國歩艱難正當馬上治之主上傳位㓜子
恐有不測之變縱主上固執内禪猶有一説主上受淵
聖詔為兵馬大元帥今日當以淵聖為主睿聖稱皇太
弟依舊大元帥嗣聖易稱皇太姪太母垂簾聽政大元
帥治兵征伐于外此最為得策勝非令轓與二兇議二
兇有許意遂拉同議都堂甲辰轓同二兇及王鈞甫等
並引見太后勞問曰卿等皆忠義之臣初張浚誡轓乞
以鐵劵賜二兇用釋其疑轓遂奏太后許之議定癸卯
詔百官赴睿聖宫奏請人皆歡呼以謂復辟至則宣詔
睿聖皇帝稱皇太弟依舊康王天下兵馬大元帥皇帝
宜稱太姪於是中丞鄭㲄極論不可百官退詣睿聖宫
上御殿引見二兇勞問有加詞色粹然二兇以手加額
曰聖天子度量如此二兇歸營逆黨張逵曰趙氏安矣
苗氏危矣王世修大愠夜入勝非府變其事復欲改正
嗣皇依舊而睿聖之名止稱處分天下兵馬重事勝非
不能奪轓力爭勝非曰勿與較其實一也　乙巳勤王
之師五萬發平江時久隂乍晴識者知必破賊先是二
兇懼外師之至檄杭州集保甲選器械扃城門塞河道
守臣康允之悉不為行是日將下詔率百官請上復辟
朱勝非召傅等六人至語之令軍中自為一奏傅無語
劉正彦尚以為疑勝非曰勤王之師未來者使是間自
反正爾所以招君等議葢欲上下和同不然下詔率百
官六軍請上還宫君等置身何地正彦退立傅長吁曰
獨有死爾勝非以責世修於是世修以言逼傅不能答
勝非乃使世修草奏持歸軍中諸將書名丙午除世修
工部侍郎將賜金帯而内帑適無乃用七百緡市于户
部尚書孫覿家以寵之勝非即召學士李邴直院張守
分作百官章三奏三答及太后手詔與赦文皆具　詔
移蹕江寧府　以禮部侍郎御營使司參賛軍事張浚
為同知樞宻院事浚不受　翰林學士李邴御史中丞
鄭㲄並為端明殿學士同僉書樞密院事　二兇並賜
鐵劵　丁未文武百官赴睿聖宫迎請復辟是日駕還
行宫都人夾道焚香衆情大悦　勤王之師次秀州吕
頥浩問韓世忠曰賊計有他虞乎對曰彼怗勢憑衆脅
取鐵劵自謂不死安有他慮是夜有刺客至張浚帳前
浚顧左右已睡問爾何如對曰某初讀書知逆順豈為
賊用况侍郎志節安忍相害但見為備不嚴恐有後來
者浚下執其手問姓名曰言之是邀後利某河北人有
母在今徑歸矣浚翌日取郡獄死囚斬以徇曰此刺客
也後亦無他　是春山東河决嵗復大饑自上渡江之
後羣盗紛起閻皋衆二萬據維州張城衆五萬據萊州
有葛進者來攻青州帥臣劉洪道擊走之時尼雅滿自
揚州歸東平府遣衆攻青州洪道棄城而去乃宻約安
邱縣巨冦宫儀同復青州不克又約閻臯併兵刼敵寨
復值大雨火滅而止副縂管王渙領將崔邦弼復青州
聞洪道退軍尋亦棄去洪道又同儀臯攻宻州杜彦值
敵騎亦來儀臯戰敗於是濰萊宻三州皆降于敵騎儀
等野無所掠至以車載乾尸充糧洪道領兵二千赴行
在於是諸重鎮相繼為敵所陷
欽定四庫全書
　中興小紀卷六　　　　　宋　熊克　撰
建炎三年夏四月戊申朔上御朝太后便欲還政上以
問朱勝非對曰捲簾當先降詔乃乞太后蹔出仍下詔
明日捲簾并復建炎年號勝非又奏二兇未有一處乃
並除淮南兩路制置使許以所部兵行仍以其屬張逵
為本路轉運判官二兇請鐵劵乃令有司檢故事如法
製焉二兇又言王世修尚可從軍否勝非曰渠為從官
難復預軍謀矣時傅遣其弟翊伏赤心軍于臨平伺擊
勤王之師御營前將軍韓世忠曰乳臭兒敢爾耶是日
翊戰敗二兇遣兵救之朝廷諸將皆集皇城門外守臣
康允之以為不可不若遣人諭二兇速引兵去是夕二
兇乃開湧金門以出遇大雨倉皇而遁世忠勤王之師
至北闗辛亥入城擒工部侍郎王世修及中軍統制官
吳湛皆戮之　壬子以禮部侍郎御營使司參賛軍事
張浚為知樞宻院事　時中司闕官右僕射兼中書侍
郎朱勝非因薦中書舍人張守以為守預聞反正謀議
詔以守為中丞勝非因力請解政癸丑出為觀文殿大
學士知洪州以資政殿學士同僉書樞宻院事吕頥浩
為右僕射兼中書侍郎一時執政俱罷於是門下侍郎
顔岐為資政殿學士提舉鴻慶宫中書侍郎王孝廸為
端明殿學士提舉崇福宫尚書右丞張澂為資政殿學
士知江州資政殿學士僉書樞宻院事路允廸以本職
提舉醴泉觀兼侍讀惟僉書樞宻院事李邴遷尚書左
丞同僉書院事鄭㲄進僉書院事詔管軍王元左言各
責散官并浙西機宜時希孟並安置元英州言賀州希
孟吉陽軍初議反正樞宻都承㫖馬擴亦往來其間至
是以擴為觀望停其官責永州居住　初倉部郎中張
虞卿等一十九人皆乞建藩鎮朱勝非嘗奏其事謂當
倣藝祖之初權時制宜以行在為京師淮北為鎮淮南
為郡至是勝非去未果行之虞卿建安人也　甲寅以
奉國軍節度使殿前都指揮使劉光世為太尉御營副
使(劉光世行述曰時上面授光/世僉書樞宻院光世力辭)定國軍承使帶御器械
韓世忠為武勝軍節度左軍都統制寧武軍承宣使帶
御器械張俊為鎮西軍節度右軍都統制餘皆進秩一
級　乙卯大赦天下知樞宻院事張浚薦朝奉大夫趙
鼎　趙鼎事實曰上初渡江詔郎官以上薦士時都司
黄槩以鼎應詔至杭聞復辟始入城而張浚又薦之
鼎見浚首曰隆祐復辟其功甚大當檢累朝捲簾故事
推恩其家丁巳常徳軍承宣使孟忠厚除寧逺軍節度
醴泉觀使遂以鼎為司勲郎官鼎聞喜人也　詔崇寧
以來内侍用事自今不得與主兵官交通及干預朝政
如違並從軍法　初敵攻淮甸發運副使吕源以兵三
千自衛而遁為中丞鄭㲄所論已詔停其官送卲武軍
編管至是軍器監葉宗諤除直龍圖閣與右文殿修撰
葉煥並為發運副使(除葉煥在是月/辛酉今聮書之)戊午户部尚書孫
覿除龍圖閣學士知温州既而改知平江府　苗傅攻
衢州城守臣晉陵胡唐老禦之㑹大雨賊引兵去　時
言者引元祐宰臣司馬光併三省狀乞舉行之詔侍從
臺諌集議中丞張守以謂光之所奏較然可行若更集
衆徒為紛紛庚申右僕射吕頥浩等乃言欲左右僕射
不兼門下中書侍郎並帯平章事舊門下中書侍郎改
為參知政事其左右丞並罷從之於是左丞李邴改參
知政事　詔都停驛同文舘並罷都水監仍置使者一
員　癸亥以給事中周望為江浙制置使乙丑望言乞
降賞以徠賊之降者從之　丁卯上發杭州幸江寧府
命御營左軍都統制韓世忠亦為江浙制置使統一軍
追捕苗傅　初賜門下詔略曰東朝有垂簾保佑之勞
元子有踐祚纂承之託宜上徽稱於長樂正冡嗣於青
宫太后上尊號曰隆祐皇太后嗣君立為皇太子皆令
有司擇日壬申乃克行禮於是禮部尚書王綯除資政
殿學士權太子太傅　時殿帥劉光世遣其將王徳喬
仲福追賊至信州皆令受周望節制初朝廷遣統制官
巨師古將兵討山東賊趙不忙至是回信上與徳等遇
而韓世忠下禆將陳彦章亦至徳與之同見郡守語不
協彦章欲刺徳徳手刄殺之　苗傅等聞信城有兵不
敢進乃屯於衢信之間且黥居民為兵其衆方盛時未
可擒言者謂王鈞甫馬柔吉初不預謀見將赤心隊為
先鋒以拒王師宜下詔寛二人之罪以誘致其降從之
　時州縣添差官猥衆如平江府監酒四五員湖州監
税五六員安吉縣監酒六七員是月詔官冗蠧財理當
澄汰除宗室歸朝官外餘悉罷之監司屬官亦依此行
　初勤王所檄至湖州守臣梁端㑹寄居葉夢得賈安
宅曽懋等謀之衆未及言主管鴻慶宫曽紆曰此逆順
甚明出師無可疑者趣端張榜用建炎年號時賊使來
取兵器紆又請擊之毋令還既而端被賞至是中丞張
守言紆首明大義詔除顯謨閣而殿中侍御史楊庭秀
亦言杭州通判章誼首叱時希孟使人知逆順詔擢誼
為倉部郎官安宅歸安人懋贛縣人紆南豐人布子也
　初叛臣劉豫據濟南以降金至是金徙豫知東平府
兼節制河南於是右副元帥鄂勒琿與監軍達蘭分占
山東諸郡惟濟單興仁廣濟以水阻尚存焉　五月戊
寅朔以知樞宻院御營副使張浚為川陜宣撫處置使
初命浚為招討使左司郎官權中書舎人江都李正民
言川陜吾境難名招討請用唐裴度故事從之仍詔浚
便宜黜陟正民未幾除中書舎人時秘書省權罷而日
厯之局亦廢正民謂宜置著作一二員選文學之士兼
領仍以日厯案𨽻門下省亦從之　辛巳上次鎮江府
諭宰執曰張慤古之遺直陳東誅死可念二人皆𦵏郡
境已親劄令有司致祭可更議賉其家　先是右僕射
吕頥浩建議幸武昌為趨陜之計既又欲徙中原之民
於東南御史中丞張守右諌議大夫滕康皆不可守曰
東南今日根本也康語守曰吾曹當以死争之於是上
擢為翰林學士癸未又以康為端明殿學士僉書樞宻
院事康既執政再懇言之上悟而止頥浩語康曰公真
執政也孰有受命二日而能决此大計者乎　乙酉上
至江寧府駐蹕仍改為建康府時以保寧寺充行宫
時統制官王徳欲與江浙制置使韓世忠戰世忠曰苗
劉未平若與之戰乃是更生一敵不如避之　丙戍苗
傅等冦浦城縣韓世忠將兵夜至縣北十里賊跨溪據
險設伏於路世忠使統制官馬彦輔擊賊伏發死之賊
乘勝至中軍世忠率親兵力戰傅大敗遂擒劉正彦有
舉子程妥者崇安人時擄在傅軍乃為傅畫䇿領餘衆
由小路入崇安縣境既又夜棄其軍變姓名作賈人偕
妥及其愛將張政西走至歛鋒村為土豪承節郎詹標
所邀苛留數日妥覺不免宻告標曰此苗傅也標即報
福建提刑林杞遂聞於朝杞永嘉人既而告者謂政本
誘傅出降把等惡分其功而殺之故把標皆就逮把除
名連州安置而標死于獄　林把遺事曰苗傅劉正彦
既敗擁衆南走大將韓世忠尾賊而追之時杞為閩憲
恐賊至得脫預檄諸郡扼其奔衝既而正彦先為大軍
所擒傅與其徒數人變姓名竄伏人莫能蹤跡杞立重
賞捕之俄而募士詹標擒傅與其徒張政以至是時世
忠已班師由太末以歸把冒暑親部送傅政欲追赴世
忠至富沙境上㑹日暮大雨政乘此謀竄去為䕶兵所
殺杞獨以傅追及世忠授之世忠得傅喜曰今當還朝
首為公論功杞曰此非某之本心况太尉自浙右提師
破賊而追至某借大軍餘威獲之匹夫力爾何功可論
初知建州某人者與當軸為姻恃勢貪婪用官錢至累
鉅萬而監司忌於投鼠皆不敢發杞曰吾為憲官豈可
開眼放贓吏亟以其罪聞某人䜛於當軸遂以張政為
告苗傅反者宜得重賞而杞殺之遂下杞於獄幾欲寘
之死不得已猶削籍連州安置然傅事有本末傅天資
狠暗正彦直狂者爾而政實為之腹心既敗猶與傅同
竄其不告之明矣臺諌知把寃相繼論列不數月有㫖
許自便遺事所記小異葢其辭不無縁飾也　甲辰龍
圖閣直學士提舉萬壽觀詹義兼權直學士院義縉雲
人未幾乞祠詔升徽猷閣學士提舉洞霄宫以示優禮
　癸巳詔諸路預和買絹綿即支其直違置之法　丁
酉尚書省言欲將江池饒信為江州路知州帯安撫使
建康太平宣徽廣徳為建康路知州帯安撫制置使庶
幾責任稍専從之　己亥宰執請依祖宗官制置中書
門下檢正官樞宻院檢詳官各二員仍减左右司郎官
兩員從之　初羣盗薛慶靳賽皆嘯聚淮上慶據髙郵
軍衆至數萬知樞宻院事張浚聞其欲歸麾下請自往
招撫之纔渡江而賽率兵降于浚浚徑至髙郵入慶壘
從行者不及百人出黄榜諭之慶感服再拜慶欲求厚
賞留浚三日而外間不知浮言胥動真州守臣以聞宰
執議遽罷浚除資政殿學士奉祠仍遣統制官王􁞯提
兵往平其事􁞯渡江慶先以兵衞浚而出乃召浚赴行
在浚辭曰髙郵之行徒恃忠信雖不至如所傳聞然
身為大臣輕動損威其罪莫大詔不允辛丑浚還上歎
息即日趣就職既又改髙郵軍為承州仍命慶守之先
是上方擇人使金宰執薦持服人朝散郎鄱陽洪皓乃
擢為徽猷閣待制借禮部尚書奉使大金軍前以眀州
觀察使龔璹副之時淮上賊蜂起李成甫就招安詔皓
兼淮南京南撫諭使命成以兵䕶至南京皓至淮南成
方引兵與耿堅共圍楚州責守城趙立謂其降敵而城
棄因持叛心立彭城人也成以汴泗及虹有紅巾為辭
且言非五千騎不可往軍絶食不克惟命皓知堅可撼
遣人説之曰山陽縱有罪當禀命于朝今擅兵攻圍名
勤王實作賊爾堅遂强成斂兵皓即䟽言李成以朝廷
不䘏之而稽饋餉有引衆納命建康之語今靳賽據維
揚薛慶據髙郵若三叛連衡何以待之此含垢之時宜
遣辯士諭意優進其秩畀以京口綱運如晉待王敦可
也上遂遣宣贊舍人賀子儀撫諭成給米五萬石而皓
轉由滁陽以至太原　六月己酉詔初下劉珏忽謁告
一日之蔣山明日同舎問獨登山樂乎珏曰非登山也
特往拜舒王墓爾　誅苗傅劉正彦及張逵等于建康
市(按建炎復辟記以是日誅苗傅等/而吕頥浩勤王記乃十五日壬戍)三省樞宻院置賞
功司自興軍以來立功將士許之持文自陳各以輕重
推恩　甲寅吏部侍郎劉珏遷尚書　時舊相黄潜善
汪伯彦袁植皆已逺貶戊辰秀王見上曰昨見罷植之
命有曰忠厚之言不聞殺戮之事可戒大哉王言也太
祖以來未嘗戮大臣國祚久長過於兩漢者此也未幾
潜善卒于貶所　是日詔將親閱諸軍庶知諸將能否
仍令宰執預觀　辛未御史中丞張守再論吕頥浩難
以専任而張浚不宜西去甲戌除守禮部侍郎以中書
舎人范宗尹為中丞時殿中侍御史王庭秀亦難頥浩
除擬不公詔庭秀罷職與郡於是右正言吕祉言今日
縁論大臣移一言官明日縁論大臣罷一言官則後日
大臣行事有失誰復敢言願陛下以言章示大臣使之
自省置身無過之地庶兩全之如或不悛黜之何惜祉
建陽人也　時以華藏寺為建康府治而江浙制置使
韓世忠權住蔣山詔世忠候建康府移保寧宫即聽居
華藏縁保寧有先朝房院尚在守臣顯謨閣直學士安
陸連南夫未及遷入而世忠逼其骨肉狼狽出寺於是
殿中侍御史趙鼎言世忠躬率使臣排闥而入逐天子
之京尹此而可為則無不可為者矣南夫治郡緩不急
事願先罷之然後降詔切責世忠仍治其使臣之先入
者此為兩得上深嘉納且曰唐肅宗興靈武諸事草創
得一李勉然後知朝廷尊今朕得卿無愧昔人矣於是
諸將帖然畏服亦罷南夫而以兵部侍郎湯東野兼知
建康府　秋七月秘閣修撰知廬州胡舜陟言金人見
侵鑾輿順動使之深入中原往來自如我莫敢抗惟務
逃遁何時而已臣願身當江北之地以䕶行在儻仗天
威稍摧敵鋒則生靈休息庶幾有期今淮南羣盗多者
數萬少者數千臣欲以本州將兵鄉兵及所降劉文舜
之衆共二萬餘人仍更招羣盗須得數萬結之以信輔
之以威足以捍敵今日侍從近臣多擇閩浙大郡以往
而臣乃欲當江北地非狂則愚第以忠義所激不敢愛
生若其養兵之物與夫屯泊訓錬戰陣之方乞容臣
赴闕面奏甲申詔舜陟議論慷慨除徽猷閣待制淮西
制置使　時江浙制置使韓世忠已除兩鎮節度使於
是周望自給事中為兵部尚書立功將佐皆第賞之世
忠訟王德擅殺陳彦章詔鞫于御史臺殿中侍御史趙
鼎攝德下獄案成以死刑定斷朝廷以德有戰功貸其
命於是鼎言德總兵在外而擅殺不顧此風一長其禍
有不可勝言者乃編置德於江州　丁亥皇太子旉薨
諡曰元懿僉書樞宻院事鄭㲄卒己丑詔恩數依郭三
益上慘然語宰執曰㲄論事豈易得昨元子薨朕雖動
懐然聞㲄亡尤悼之　初金人入京東命平冦前將軍
范瓊領兵轉入江西至是右正言吕祉論其罪且進取瓊
之䇿乃詔瓊赴行在時瓊駐軍南昌徘徊觀釁詔監察
御史松溪陳戩趣其入覲戩至瓊整兵而後見且剥人
以懼之戩諭瓊曰聖上勇智天錫宵旰圖治將軍宜戮
力濟難以遺澤於子孫效郭汾陽朝聞命夕引退可也
瓊尚未决戩曰將軍不見苗劉之事乎願熟計之瓊飜
然北嚮謝恩遂引兵赴闕既至未嘗肯釋兵自陳祖宗
以來三衙不任河東北及陜西人且乞除殿前司之職
又言自鄂岳以來凡招盗一十九萬上謂宰執曰瓊罪
甚大靖康圍城日與金人交通逼宗室出城且為張邦
昌之衛都人恨不食其肉貸而不誅以安反側今復無
禮如此且盗雖多安有十九萬人瓊言此欲以恐動朝
廷爾張浚曰臣自平江勤王凡三遣人致書約令進兵
瓊皆不答今呼吸羣兇布在列郡以待竊發若不乘時
顯戮他日必有王敦蘇峻之患上深以為然命浚召瓊
赴都堂議事宻謀誅之浚與樞宻院檢詳文字劉子羽
選院吏數輩作文字劄榜皆備鎖吏於府中子羽崇安
人韐子也壬辰遣御營前將軍張俊以千人渡江若捕
他盗者使皆甲而來因召瓊俊及殿前都指揮使劉光
世詣都堂計事為之計食食已相顧未發子羽坐廡下
恐瓊覺事變遽取寫勑黄紙趨前舉以麾瓊曰有勑將
軍可詣大理置對瓊愕不知所為遂擁置輿中衛以俊
兵送獄仍使光世出撫其衆數瓊罪狀且曰所誅止瓊爾
若等固天子自將之兵也衆皆投刅曰諾初河北制置
使王彦在太行山聚兵皆刺其面曰誓殺金人不負趙
王號八字軍金人頗畏之瓊之往山東也彦與偕行彦
以疾留其州瓊併領其兵而去時浚薦彦為御營使司
統制遂以瓊衆分𨽻神武諸軍而八字兵復𨽻干彦皆
頃刻而定瓊至獄猶不伏大理少卿王衣鞫治之瓊稱
無罪衣徐以圍城鼓衆不順語折之遽曰瓊死罪衣顧
吏曰囚辭伏矣遂賜瓊死衣歴城人也　詔朝奉郎監
諸司審計院崔縱除右文殿修撰借工部尚書充奉使
大金軍前武節郎閣門宣贊舍人郭元明借遥郡刺史
副之縱臨川人也　初上問大計於張浚浚請身任西
事置司秦州乞别委大臣與韓世忠鎮淮東令吕頥浩
扈駕來武昌張俊劉光世等從行庶與秦州首尾相應
議已定庚子浚發行在王彦統八字軍隨之時浚之屬
官馮康國等往别臺諌殿中侍御史趙鼎謂之曰元
樞新立大功出當川陜半天下之責邊事外悉當奏禀
葢大臣在外忌權太重也　時金人左副元帥尼瑪哈
自東平府歸雲中右副元帥鄂勒琿自濱州歸燕
山右監軍烏珠請提兵窺江浙二大將許之仍留左監
軍達喇(原名撻辣今/改正下同)屯濱州以守山東乃遣女真渤海
漢軍諸萬户并大起燕雲河朔民兵付烏珠將之入攻
上以金人將入攻方遣兵守淮及控扼江上未有順動
之意壬寅下詔奉隆祐皇太后率六宫先往南昌詔略曰
朕念邊隅震擾國制搶擾因時變通隨事參酌合三省
樞廷之任總百司庶府之繁爰命近臣俾司厥職若征
伐財用賞罰選任等事悉屬其營具闗朕聽其常程有
格法事如四方刑獄奏案吏部注受並𨽻洪州三省樞
宻院遂以參知政事李邴同僉書樞宻院事滕康並為
資政殿學士邴權知三省樞宻院事康權同知扈從以
行監察御史陳戩一員而從官郎吏皆分其半又詔東
京留守杜充已至是日除充同知樞宻院事(陳戩行據/趙鼎奏議)
(本用二員而/沈與求改除)金人試舉人于蔚州初太原帥張孝純因
城陷降金見尼瑪哈不肯拜敵莫能强執歸雲中至是
以孝純主文柄使孝純能守初志寧死不汚於敵後世
必以為忠臣今乃為敵用是時遼人皆用詞賦兩河人
皆用經義而孫九鼎者為第一忻州人也九鼎政和間
遊太學與洪皓同舍陷敵十年始登第皓在北方屢見
之　八月己酉詔添發運副使從太后往江西以直秘
閣劉寧止為之仍命龍神衛四廂都指揮使楊惟忠領兵
萬人以從初有司月供太后錢一千緡后聖性儉約至
是斥賣本殿絹二十匹充費上方知尋常用度不足因
謂宰執曰朕事太后與所生母同近買得衣絹千匹即
先分獻飲食亦然今往洪州未有回期除禁中自分納
外令户部供錢絹各二萬銀一萬可趣令辦之　資政
殿學士權知三省樞宻院事李邴與左僕射吕頤浩議
不合力丐罷詔以本職提舉洞霄宫　壬子更命資政
殿學士滕康權知三省樞宻院而擢吏部尚書劉珏為
端明殿學士以貳之賜康等手詔許綴宰執奏事寓治
都堂於是頤浩言人謂陛下雖下詔固守建康而陰為
避敵之計如曾懋尚疑之况小民乎宜量留嬪御掌批奏
牘以固人心且免令内臣權管恐其不宻或縁此開端上
納之壬戌隆祐太后登舟以行　東京副留守殿帥郭
仲荀以敵逼京城軍儲告竭乃領兵赴行在都人從
之南來者以萬數遂以京畿轉運使上官悟為東京
留守悟邵武人均子也　詔浙西安撫司移於鎮江府仍
改杭州為臨安府帶管内安撫使　丙寅上聞道君遣
二内臣二宫女將與髙麗人使同至壬申謂宰執曰朕
聞之一則以喜一則以悲朕别二聖已三年忽得安信
豈不喜但道君當承平之久以天下奉一人今彼中凡
百麤陋而朕居深宫廣殿極不遑安且朕父母兄弟及
妻皆在異域唯一子又薨孑然一身當此艱難所以悲
也玉音未已澘然淚下吕頤浩曰願陛下少寛聖抱力
恢中興之業周望曰此必金人之意若非彼意數人
者雖至髙麗髙麗亦不肯令來上曰然　甲戌兵部尚
書謝克家言今之官冗外方尤甚如添招弓手董以舊
尉足矣乃更置新尉又諸州不分大小例置訓練官三
員請悉罷之以紓民力又言官軍單寡而郡縣皆有土
豪宜令自相推擇有智勇者各守一方又言有闕官處
乞許郡守自辟吏銓無礙則付以告身若其徇私則監
司御史得以紏之又言京東西及江淮悉為榛莽難用
常法宜建藩鎮文武並授令便宜從事財賦亦聽自用
如捍敵有功則許世襲又言國典不存宜詔諸郡訪求
傳録俟駐蹕既定悉上送官凡此皆急務也
欽定四庫全書
　中興小紀卷七　　　　　　宋　熊克　撰
建炎三年閏八月丁丑朔詔百官議朕今定居建康不
復移蹕與右趨岳鄂左駐吳越孰安孰危其眀以告朕
於是宰執召百官詣都堂應詔條具者二十五封皆以
岳鄂道逺恐饋餉難繼又慮聖駕一動江北羣盜必乘
虚以窺吳越則二折非我有矣戊寅上猶未觀吕頥浩
等曰祖宗時遇大事亦召公卿集議上曰但恐封事中
趣嚮不一大凡公生眀偏生闇人能至公議論自有見
處昔真宗澶淵之役陳堯叟蜀人則欲幸蜀王欽若南
人則欲幸金陵唯冦凖决策親征人臣若不以家謀専
以國計則無不利矣　初宰執奏淮西制置使胡舜陟
請専治軍旅前迎大敵仰䕶行在王綯曰舜陟語甚壯
似可託以方面上曰言未可信須在行事(宰執奏在六/月壬子今聮)
(書/之)至是改舜陟為沿江制置使知建康府湯東野令隨
駕應辦仍先往平江府見知平江府孫覿落職罷以資
政殿學士李邴代之　乙酉上謂宰執曰士大夫間有
言李綱可復用者朕以其人心雖忠義但志大才踈用
之必至誤國故不復用吕頥浩曰志大才疎誠如聖諭
上曰如聽邢倞之計遂結餘堵敵人至今以為釁端周
望曰如宣河東以救太原先於河陽置納級庫敵聞而
笑之亦足見其踈也時倞知鼎州未㡬以倞始禍除名
送英州編管(貶倞在九月辛/酉今聮書之)丁亥以右僕射吕頥浩為
左僕射同知樞宻院事杜充為右僕射並同平章事兼
御營使　是日上詔諸将張俊韓世忠辛企宗等問以
移蹕之地俊企宗勸上徑之潭州世忠後至曰官家已
失河北山東若又棄江淮更有何地上乃令内侍官押
三人就都堂商議戊子宰執入奏上曰昨世忠欲往吳
越吳越則我可以戰俊企宗不敢戰故欲避於湖南朕
遂令引去商議朕自聞逺避之説怫鬱不平至晚不食
朕嘗思金人所恃者騎衆爾浙西水鄉騎雖衆不得騁
也吕頥浩曰誠如聖訓上曰人心安定吳越可居人心
動擾雖至川廣恐舟中皆敵國頥浩曰金人之謀以陛
下所至為邊面今當且戰且避但奉陛下於萬全之地
臣願留常潤死守上曰朕左右豈可無宰相周望曰臣
觀翟興李彦仙輩以潰卒羣盜猶能與金人對壘堅守
陜路臣等為宰執若不能死守異日何顔見興彦仙輩
也上曰張守請留杜充守建康頥浩曰臣等與韓世忠
議亦如此上曰善遂決吳越之行與張浚前所請武昌之
議變矣仍令世忠守鎮江劉光世守太平及池州自餘
諸将分守沿江詔杜充兼江淮宣撫使領行營之衆十
餘萬以節制諸将　戊子百官迎太廟神主於清涼寺
以行　先是右正言吕祉言安逺軍節度副使范致虚
才在今日可當一面雖有過宜棄瑕用之召至行在己
丑賜對而右諫議大夫富直柔力詆致虚不當復用遂
除致虛知鼎州祉亦隨罷言職　癸巳時江東宣撫使
劉光世江浙制置使韓世忠各持重兵畏杜充嚴峻論
說紛紛光世見駐軍江州乞不受充節制上怒曰豈容
如此跋扈遂詔充除相出自朕意令盡䕶諸将光世如
尚敢違當寘之法光世乃即時渡江而世忠移屯江隂
軍常州境上於是光世奏起流人王徳復為統制官
上自發建康陸行之日皆霽癸卯次鎮江府乃降微雨
初陳東以言事被誅至是參知政事王綯言此東之鄉
里上命以金賜東家且官其子綯退語人曰乃知東死
非上意也　甲辰上次常州　乙巳御營前将軍張俊
入見陳所統兵事上曰近來諸将要多兵則朝廷難制
惟卿不然自隨朕五年備見赤心亦欲卿知爾　叛臣
劉豫在東平府遣人説東京留守上官悟令降於金人
悟斬其使豫乃賂悟之左右喬思恭等與之同說悟復
斬之　時禮寺典籍散佚亡㡬太常博士張宗元白宰
執謂宜遣官往京城訪故府取見存圖書悉輦而來以
備掌故此若緩而甚急者宰執不能用宗元方城人也
宣撫制置使張浚至襄陽留㡬二十日召帥守監司令
預儲蓄以待聖駕西幸　王之望記西事曰浚之至襄
陽也留㡬二十日程千秋王擇仁之軍咸在及諸盜之
未降者凡數萬人浚謂襄陽乃喉衿之地因薦千秋為
京西制置使假以便宜許之任自屬郡守貳以下皆得
誅賞　浚方思攬豪傑為用時新除御營使司提舉事
務曲端前在陜西屢嘗挫敵浚欲仗其威聲乃承制拜
為威武大将軍本司都統制於是有詔賜端略曰卿久
提貔貅之師式遏虎狼之衆覽行臺之近奏知分閫之
賢勞已建隆名俾䕶諸将兼制五路折衝二邊庶展盡
於猷為豈復憂於䜛間學士張守詞也　九月丙午諜
報金人又陷登州左監軍烏珠将自登入海道以窺江
浙而右僕射杜充在建康距錢塘明越道途繚繞慮失
事機時江浙制置使韓世忠駐軍江隂是日宰執請以
鎮江𨽻世忠而常蘇圌山諸處控扼官軍並𨽻御營使
司上曰善又請以世忠充兩浙沿江守禦使上曰未可
此曹少能深識義理若權勢稍盛将來必與杜充争衡
只令兼圌上足矣　辛亥上至平江府時金人已破單州
曹州壬子侵南京　先是左僕射吕頥浩欲自留平江
府若敵騎侵軼則督諸將力戰乃命僉書樞宻院事周
望宣撫江湖駐兵鄂渚以控上流既而上以頥浩不可
離行在改除望為兩浙宣撫使提重兵留于平江又以
翰林學士張守為端明殿學士同僉書樞宻院事　戸
部侍郎李梲遷尚書梲臨沂人靖康時為執政至是再
見之使往建康督饋餉以贍沿江諸軍　髙麗國王楷
欲遣使入貢丙辰詔止之略曰比年多故强敵稱兵如
行使之果來恐有司之不戒俟休邊境當問聘期直學
士院汪藻詞也　金人陷沂州　詔新改官人張邵特
轉五官除直龍圖閣借禮部尚書奉使大金軍前武翼
郎楊憲借忠州防禦使副之　宿泗等州都大捉殺使
李成奏所統軍衆天寒無衣今艱難之際府庫不充欲
望量賜支絹以激戰士癸亥詔戸部輟二萬匹賜之己
巳詔朕累下寛恤之詔而迫於經費未能悉如所懐今
聞東南和預買絹其弊尤甚可下江浙减四之一以
寛民力仍俵見錢違寘之法　壬申夜潭州卒亂於城
南殺一兵官守臣向子諲遣人招安畏其黨不能盡誅
子諲敏中五世孫也　癸酉上謂宰執曰有為朕言移
蹕浙東人情未孚宜降詔具述初非朕意悉出宰執庻
㡬軍民不怨朕既為天子當任天下之責舉措未當豈
可歸過大臣王綯曰古之賢君不肯移災股肱無以過
此　初金人既陷延安府而帥臣郭浩寄治徳順軍浩
徳順人也敵遂趨慶州環慶帥王似選勁兵要擊於險
敵不能進詔加似徽猷閣直學士至是金將羅索貝勒
引衆渡渭河侵永興軍甲戌帥臣郭淡棄城遁去是月
以兵部尚書謝克家為徽猷閣學士知泉州　中丞范
宗尹一日因奏事言趙鼎由司諌遷殿中非故事上曰
朕除言官即置一簿攷其所言多寡此祖宗舊制外廷
未必知也鼎所言四十事已行三十六事即除鼎侍御
史　金人分河間真定二府為河北東西兩路平陽太
原二府為河東南北兩路去中山慶源信徳隆徳府號
皆復舊州名自餘軍壘亦多改焉下令禁民漢服及削
髪不如式者皆死　冬十月戊寅上發平江府　山東
賊首郭仲威至通州受宣撫使周望招安望以便宜補
官令屯平江府　戊戌金人攻夀春府官吏以城降
壬寅宣撫處置使張浚抵興元於是浚言漢中實形勢
之地已理財積榖願陛下於來夏早為西行前控六路
之師後據兩蜀之粟左通荆襄之財右出秦隴之馬天
下大勢斯可定矣浚知主管川陜茶馬趙開有心計即
承制以開兼本司隨軍轉運使總領四川財賦開言蜀
民已困獨𣙜率尚有贏餘而貪猾認為己私惟不恤怨
詈㫁而行之庶救一時之急浚以為然開於是大變酒
法自成都始先罷公帑賣酒即舊坊場所置隔槽設官
主之麴與釀具官悉就買聽釀戸各以米赴官自釀凡
米一石輸錢三千其釀之多寡惟錢是視不限數也既
遂行於四路又依成都府法於秦州置錢引務興州鼓
鑄銅錢官賣銀絹聽民以錢引或銅錢買之凡民錢當
入官並聽用引折納官支出亦如之民私用引為市於
一千及五百上許從便加臺惟不得擅減錢引法民頗
便之　十一月乙巳朔金人陷廬州戊申攻和州守臣
李儔以城降　己酉金人陷無為軍守臣李知㡬挈帑
藏與民渡江南歸　知建康府胡舜陟改除兩浙宣撫
司參謀官以刑部侍郎陳邦光代之　時隆祐太后頓
洪州而金人已自黄州渡江御營副使劉光世復還江
州亟遣統制官王徳拒之于興國軍徳敗績光世馳輕
騎以聞戊午敵騎至洪而太后去已七日守臣王子獻
棄城走吉州守臣楊淵亦棄城走敵騎至撫州執守臣
王仲山子獻建陽人仲山珪子也於是福建諸州震恐
光世退屯南康軍而四廂都指揮使楊惟忠所領衛兵
亦潰其將傅選司全皆反為盜以掠諸州後乃復歸
趙鼎扈從録曰洪州御史臺申太后移赴䖍州至吉之
太和縣楊惟忠前後軍連兩日作亂内人被害者甚衆
方兵亂時太后賢妃用村夫荷轎更無一人扈衛者
時金又侵湖南之境帥臣向子諲遣兵禦之不敵金人
至潭州城下攻圍八日城破子諲率衆死戰奪門以出
駐于湘西金兵縱掠四日而去子諲復入城後以失城
罷之　庚申真州守臣向子忞棄城保沙上子忞子諲
弟也　右僕射杜充在建康㑹諜言李成師老可擊充
遽遣兵而金衆大至與成併力徑趨烏江縣充聞敵至
以其軍六萬人列戍江南岸而閉門不出師無統一壬
戌敵至馬家渡渡江充急遣都統制陳淬同統制官岳
飛等一十七員領兵二萬與賊死戰時御前前軍統制
王􁞯受充節制乃引軍先遁岳飛等軍既敗退屯蔣山
以俟再戰然皆無鬭志丙寅夜皆引去丁卯充領親兵
三千絶江而北時上遣内侍任源至充軍前道梗不達
以狀申充充即附奏以謂初乞御營諸将聽其節制實
無妄自尊大之意但欲人情相諳緩急可使今者劉光
世逺在九江不得使韓世忠近在鎮江不能使儻王􁞯
有心報國當陳淬等接戰之際乗勢向前敵人必敗豈
有今日􁞯之不忠萬死有餘臣今在儀真檄召滁泗二
州趙立劉立等集兵却回鎮江以䕶天室此區區困獸
之志也於是敵入建康戸部尚書李梲知建康府陳邦
光皆降通叛廬陵楊邦義獨不降見金烏珠詈之曰汝
無厭而圖中原天寧久假行誅汝矣尚安能汙我遂為
所害　葉夢得避暑録曰兵興以來未見以大節名世
者在建康得一人曰通判楊邦義嘗表諸朝為請諡而
立廟又夢得褒忠廟記曰敵入建康李梲與陳邦光不
能守梲先降邦光欲棄城去後亦降通判楊邦義力拒
不從大書其衣裾曰寧作趙氏鬼不為他邦臣以授其
僕曰持此以見吾志吾即死矣梲邦光愧謝猶强擁邦
義上馬即郊次與俱見金四太子命使拜邦義叱曰我
不降何拜亟遁歸卧其家敵雖暴猶未敢辱邦義也明
日遣張太師好說邦義授以舊官邦義以首觸階陛曰
我已志死何多誘我為敵大驚捽止之徐曰公所守固
髙柰勢不可何第歸審思之吾眀日復見公邦義退亟
移書曰世豈有不畏死而可利動者幸速殺我無久留
我死明日金人燕梲邦光坐堂上樂方作召邦義立庭
下邦義瞠視梲邦光叱曰天子以若拒敵不能抗俛首
求活犬豕已不若復與共燕樂尚有面目見我乎敵將
有起取幅紙書死活二字佯脅邦義曰公無多言即欲死
趣書死字下我乃信邦義視吏有簮筆持文書側立即
躍起奪其筆引手掣紙書字曰死敵相顧色動又使引
去明日再以見四太子邦義不勝憤遙望大罵曰若無
厭而圖中原邪天寧久假汝行磔汝萬段尚安得汙我
敵怒使人疾擊之梃交下邦義罵不絶口遂殺之　乙
丑杭州守臣康允之奏金人數道並入已自采石濟江
朝廷以未得杜充周望報衆情大駭集侍從官議時給
事中汪藻中書舍人李正民議欲上移蹕平江親督諸
将拒敵緩急則登海舟以避之宰臣吕頥浩又同從官
對於便坐或謂宜遣兵將或謂宜募敢戰士前去而頥
浩請自行議未决是午周望録到杜充書謂敵騎至和
州充親督師詣采石防江朝廷稍安然不知建康已陷
矣時又慮敵騎自江黄間南渡或徑趨衢信以逼行在
乃命中書檢正官傅崧卿為浙東防遏使令募土豪集
鄉兵以守衢信陸路崧卿山隂人墨卿弟也　丙寅諜
報金人已渡江從官入對慮敵騎不測馳突請以殿帥
郭仲荀輕兵三千從駕至平江倚周望韓世忠兵以為
重且謂仲荀方自杭來其兵之老幼未至易作去計乃
令張俊兵以次進發上以俊重兵不可留遂決議皆行
退命直學士院汪藻草詔朕當移蹕浙西為迎敵之計
己巳上發越州庚午至錢清鎮得杜充奏大戰江上我
師敗績又康允之報敵入臨安府界長驅而來上亟詔
回鑾侍從官晚對于河次亭上侍御史趙鼎以為衆寡
不敵勢難與戰且姑避之左僕射吕頥浩乃請上航海
時廷臣所論多不同吏部侍郎御營參贊軍事鄭望之
尤以為非便惟戸部侍郎葉份中書舍人綦崈禮曰若
别有䇿甚善不然舍海道將安之望之彭城人崇禮北
海人也頥浩請令侍從官以下各從便而去上曰士大
夫當知義理豈可不扈從於是郎官以下多留越亦有
徑歸者初上之在建康也御史中丞范宗尹言金人為
國大患戰之不能勝禦之不能却國已敝矣兩河陷沒
陛下駐蹕維揚敵騎遽至僅能匹馬渡江至錢塘未閲
月而苗劉之變生於肘腋此皆禍之大者其小者不可
悉數大抵所為皆不成所向皆不利豈徒人謀乖刺實
由天意之未回也茍不能隠忍順受以紓目前之急深
恐天意不測别致非常之禍此臣之所以日夜寒心也
設若慮敵騎深入當以控扼之事責之将相陛下姑引
而避之言至於此可謂無䇿然譬人之大病垂絶投之
善藥但得不死則徐議補治陛下誠能側身修行以享
天心發政施仁以從民欲選将練卒繕甲儲糧數年之
後以弱為强孰曰不可則今日之無䇿乃為異時之長
䇿也至是以宗尹為參知政事又以侍御史趙鼎為中
丞殿前都指揮使郭仲荀為兩浙宣撫副使與御營都
統領辛企宗並留越州又以御營前軍統制張俊為浙
東制置使　癸酋上出門時連雨泥淖吏卒暴露命兩
浙漕臣莆田陳瑞沿路犒設衛士肉纔有六百斤炭倍
之而已　先是京西制置使程千秋在襄陽而所降桑
仲有衆數千屯漢水之北時商賈巨舟無數載四方之
貨皆列于南岸以傍府城舟中多至百人少亦數十各
有兵械自䕶緩急亦能併力禦冦千秋一日下令欲盡
拘之商賈曰此利吾貨也中夕悉遁去説者謂千秋自
徹藩籬已見失䇿又城中統兵官有李忠及號徐大刀
曹火星者三人仲遣人以二馬遺徐曰本欲取襄陽而
兄在焉今且去勤王矣徐以良甲二報之千秋怒其與
敵通因長至日諸将列賀執而誅之一軍皆憤奔以告
仲仲曰我以兄故不入襄陽今千秋乃敢殺吾兄遂回
軍攻城千秋遣曹火星出戰又使一将援之曹曰徒撓
我軍政不須爾獨與仲戰一晝夜殺傷相當黎眀仲盡
驅良人各持竹一竿第見城外青竹蔽野仲軍繼之
曹再戰遂大敗仲入據襄陽千秋遁去仲追之不及
王之望記西事曰張浚用程千秋久之又疑其䟦扈乃
以郭永為檢察軍馬李允文為京西憲使左右掣其肘
二人傾險輕躁欲得其處更謀撓之使不得有所為既
又奪其便宜諸将以故解體遂至於敗千秋之庸謬固
足以敗襄陽然觀浚所以用之政使能者亦未能有功
也　宣撫處置使張浚至秦州置司節制五路諸帥纔
數日即出行闗陜移環慶師王似知成都府而以武臣
趙哲代之於是㕘議軍事劉子羽薦涇原都監吳玠浚
與語大悦㧞為統制官又以其弟小使臣璘領帳前親
兵　十二月乙亥朔金人攻臨安府守臣康允之退保
赭山錢塘縣令朱蹕白允之自帶本縣及仁和縣弓手
土軍於前路欵敵使杭民無逃死計行二十里遇敵騎
蹕兩中流矢左右掖至天竺猶能率鄉兵以撃敵後數
日遇害蹕安吉人也　初鎮江府無守臣獨恃浙西制
置使韓世忠之軍以為固時世忠引兵駐江陰而建康
潰卒戚方等迫城以萬計守臣胡唐老度不能支因撫
定之無何方欲犯浙西妄言赴行在請唐老部衆以行
唐老不從戊寅為方所害　己卯上次眀州召集海舟
甚急先自中春遣監察御史莆田林之平往福建募船
千隻至是相繼而至朝廷甚喜參知政事王綯曰豈非
天助也上曰亦非偶然　辛巳戚方等犯常州守臣周
杞守子城以拒賊亟遣統領赤心隊官朝請郎劉晏出
戰遂破之　時杜充下諸将潰去多行剽掠獨統制官
岳飛屯宜興縣不擾居民晉陵士大夫避難者皆賴飛
以全故時譽翕然稱之　壬午上将登海舟只帶親兵
三千餘人(吕頥浩逢辰記言精/兵萬餘人與此不同)隨駕有衛士張寳譚煥
等不欲入海謀作亂因宰執入朝百餘輩噪而前吕頥
浩怒詰之范宗尹曰此豈可以口舌争引其裾入殿門
門閉衆不得入上遣内侍宣諭衆遂定命中軍都統制
辛永宗勒兵捕寳煥輩十七人誅之餘黨分𨽻諸軍除
衡門外盡廢其直　趙鼎事實曰駕之幸四明也敵騎
侵迫乃議登舟以一舟處班直六十人人不得過兩口
諸班相語曰我有父母有妻子不知兩者如何去留訴
於皇城司内侍陳宥宥不能决令自陳于朝人衆語喧
有肆惡言者葢激於一時非本謀也後數日擒之斬其
同謀二十餘人　時金人已渡浙江知越州李鄴奏聞
甲申宰執早報上於御袍中出示之乙酉上登舟　戊
子詔六曹百司官吏從便寓於明越温台諸處於是左
右御營使司參議官以次皆留時留者有兵火之虞去
者有風濤之患皆面無人色(此據趙鼎/扈從録)壬辰宗尹等至
眀有昨随崔縱奉使人盧伸自敵中歸時敵破和州得
歸朝官程暉令與伸偕來所携國書語極不遜既非専
使宗尹遂不見之　癸巳上次昌國縣命戸部郎官李
承造往台州刷錢帛　杜充所遣屬官直徽猷閣陳起
宗至言充敗欲引衆趍行在而路不通是晚吕頥浩折
簡與范宗尹言充在儀真甚的浙東制置使張俊自越
州領兵至眀州時已無船可載俊因納隠士劉相如之
策遂留以抗敵　丁酉上謂宰執曰昨者朕将御舟楫
令從官聚議都堂鄭望之不肯同衆所論亦未為通吕
頥浩曰望之在假續到不知衆人所對王綯曰崇宣以
來大臣専權不容立異比者㑹議都堂更相詰難臣不
意復見此氣象皆陛下優容忠讜所致望之自守所見
乃朝廷之福也上嘗問望之曰苗劉時卿在甚處對曰
臣竄在嶺表得之道途臣以為陛下甚錯上曰何故曰
二兇既就擒陛下不送天獄却付韓世忠軍中今日在
陛下左右者得以面諂爾上又問卿見洪皓三畨國書
否望之曰臣無縁得見上命内侍取示之葢上以望之
累使敵中欲使之料敵情也望之未㡬奉祠而去　戊
戌金人攻越州帥臣李鄴以城降敵即渡其家屬先往
錢塘鄴邴兄也既而邴坐此亦落資政殿學士　親事
官唐寳袖石撃金将烏珠不克死之　金人攻明州張
俊下令曰天子且巡海道汝輩宜用命進者重賞不進
者不貸癸卯嵗除敵至城下俊令統制官劉寳先與之
戰若不勝則以兵横之既而寳兵少却統制官楊沂中
田師中統領官趙宻與之戰又不勝寳率兵再進沂中
棄舟登岸與師中宻等皆死戰而守臣劉洪道率州兵
以射其旁遂大破之殺數千人宻太原人也　金人既
破杭州乃遣人檄秀州令降守臣程俱言小邦不敢専
遂解櫜入赴平江宣撫司又慮見襲遂率官吏棄城出
保華亭縣朝廷遂命俱押米綱赴行在於是同知樞宻
院宣撫使周望追俱赴司㡬為所斬遂劾之云朝廷私
此一人遂失億兆之心士論是之　先是奉使洪皓自
太原至雲中左副元帥尼瑪哈軍前而奉使王倫亦留在
彼有商人陳忠因倫從者楊永亨見倫宻告兩宫太母
起居狀倫遂與浩共以金遺忠令聞於兩宫以為倫輩
皆本朝遣來通問於是兩宫始知建炎中興之實既而
皓為尼瑪哈送於冷山遂依左監軍烏克紳以居為之
教子
欽定四庫全書
　中興小紀卷八　　　　　　宋　熊克　撰
建炎四年(嵗在/庚戌)春正月甲辰朔上至台州章安鎮駐蹕
兩浙宣撫副使郭仲荀既不能遏敵又棄越城而遁其
兵多散為盜至是來朝責授散官廣州安置上以敵騎
驚擾慮隆祐太后徑入閩廣己酉詔遣使臣賫書至䖍
州尋問艤舟之所　詔浙西制置使韓世忠赴行在世
忠言見駐華亭江灣願將所部全軍往昇潤邀金人歸
路盡死一戰丙午詔從之　丁未御史中丞趙鼎諫議
大夫富直柔户部侍郎葉份中書舍人李正民綦崇禮
太常少卿陳戩同對於舟中時扈從泛海者宰執外惟
此六人而給事中汪藻與其餘皆未至也　户部侍郎
李迨自明州來戊申入見言張俊在明為戰守備城外
居民盡爇之其意亦欲赴行在也　金烏珠引衆再攻
眀州丙辰浙東制置使張俊率兵禦於髙橋一日戰數
合慮其益兵復來俊與守臣劉洪道俱避去烏珠遂破
明州屠其城時提舉明道宫鄭億年避地山間為金所得
驅以北去億年居中子也敵衆以船趣昌國縣欲追襲御
舟時提領海舟張公裕引大舶撃敗之敵遂退　初金萬
户羅索及尼楚赫與吾叛将折可求聨衆十萬圍陜州時
闗以東獨陜在焉寧州觀察使李彦仙守禦甚備遇士卒
有恩食既盡煮豆以啖其下而取汁自飲至是金亦無食
欲去有人告以急擊可入(按原本作馬繫可入今從/建炎以來繫年要録改)金益
増兵攻之愈急丁巳城陷彦仙巷戰而死雖民之婦女猶
升屋以瓦擿賊哭李觀察不輟金人殺其家陜民無噍類
金人始敢西而全陜沒矣　先是宰執臺諫㑹食金鼇山
寺范宗尹宻語趙鼎曰近日諸将姚端等進見太數所
錫極厚國用窘甚見上幸一言也戊午鼎草奏乃聞上
以在四明時衛士紛擾盡廢禁直獨中軍統制卒永宗
有兵數千而端即御營使吕頥浩親兵之将其衆獨盛
所以優遇之也　己未夜大雷雨庚申上謂宰執曰昨
雷聲頗厲晉志以雷發聲非時為女主顓權君弱臣强
外國兵不制所致朕與卿等當共修徳以應天地　癸
亥上曰昨日雷再發聲今日方二月節要亦非時也與
晉志所占無異惟發頻者應速爾　甲子詔中書舍人
李正民往江西問安隆祐太后仍稱撫諭使中丞趙鼎
薦京官永嘉吳表臣林季仲補臺官之闕季仲避地未
至而表臣先對是日除監察御史時聞明州失守海道
可虞丙寅上移次温州館頭　殿中侍御史張延夀論
權知三省樞宻院滕康及同知劉珏之罪詔罷康珏仍
並落資政殿學士遂以新復端眀殿學士盧益權知三
省樞宻院而參知政事范宗尹因薦李回時回以散官
居吉州召復端明殿學士以為之貳　戊辰中丞趙鼎
對因言豫章之擾上曰太后僅以身免乗輿服御之物
悉棄之宫人失一百六十餘人上又曰已黜滕康劉珏
用盧益李回替之矣　己巳上幸水陸寺侍御臺省官
稍集班列差盛　辛未詔侍從官條具金人退與不退
如何措置及於何處駐蹕　户部侍郎葉份言淮鹽路
梗妨阻客販浙鹽數少積壓客鈔請權以福建鹽通商
仍指還買鹽本錢即本路官搬官賣兩不相妨士申詔
從之初政和中遣左司郎官張察至本路參定鹽法嵗
以三分為率二分歸朝廷許商人輸錢於𣙜貨務給鈔
即本路受鹽一分歸漕司許自買鹽積於海倉令上四
郡及屬縣般賣以辦嵗計時商販官般二法並行靖康
俶擾商販殆絶故官悉自鬻至是份請行鈔法而姦民
乗之盜販多矣　金萬户羅索與其副薩里罕及黒峯
等攻邠州宣撫處置使張浚遣都統制曲端率兵拒之
一日兩戰皆捷至白店原薩里罕據髙原而陳羅索與
黒峯引衆來攻為端所敗薩里罕乗髙望之懼而號哭
金人因目之為涕泣郎君既而敵勢復振端所部統制
官張中孚李彦琪連戰不利敵亦引去　二月乙亥上
至温州江心寺駐蹕因改曰龍翔東有小軒遂曰浴日
皆宸翰書額賜之　詔啓運宫神御於福州奉安　熒
惑犯紫微垣侵相位癸未吕頥浩乞解機務不允　知
温州盧知原有治績詔除右文殿修撰知原秉子也
丙戌知眀州劉洪道奏已復本州詔眀晚移蹕明州
金元帥烏珠尚據臨安聞浙西制置使韓世忠自江隂
復趨鎮江恐邀其後丁亥烏珠遽引衆殺掠而去縱火
城中數日方滅　戊子詔萬夀觀㑹聖宫章武殿神御
於温州天慶宫奉安　時右僕射杜充已降敵而御營
副使劉光世猶奏充敗事未知存亡光世又言金人遣
兵由湖州攻兩浙而王􁞯所統前軍亦潰韓世忠自浙
西上海船而去臣今孤軍駐南康望逺避賊鋒俟春暄
破之不難詔光世乗間擊之無失機㑹及敵退光世遣
統制官王徳躡其後擒數百人以歸　庚寅上至温州
駐蹕州治先是主管眀道宫薛弼見吕頥浩謂宜遷
入城且獻䇿平其直以鬻官産既而駕留一月所費不
貲皆取足於鬻産之直弼永嘉人也　王􁞯引餘軍赴
行在自觀察使降為防禦使　先是詔募海船百餘隻
於福建廣南獨廣東漕臣趙億所發船先諸路而至福
建漕臣祖秀實魯詹與權提刑梁澤民共裒一路經費
之餘得銀八萬兩上之億安西人扑之孫秀實浦城人
詹海鹽人澤民邵武人也　初鼎州武陵縣有土豪鍾
相者以左道惑衆乃結集為忠義民兵其徒呼相為老
父士大夫之避地者多依之相所居村有山曰天子岡
遂即其處築壘濬濠以捍賊為名且承帥檄聚衆閲習
武藝時有中州潰兵孔彦舟等擾湖南詐稱鍾相民兵
相聞之懼又因其子奪監司之馬於白涉渡是月相等
遂作亂逺近響應僭號楚王改元天載自補官屬尋詔
湖南北帥司發兵討之於是鼎之武陵桃源龍陽沅江
澧之澧陽安鄉石門慈利荆之松滋公安石首潭之湘隂
益陽湘鄉岳之華容辰之沅陵諸處皆為盜區矣　時
太常少卿陳戩扈蹕准詔論時事其略謂兵将用命則
寡可以敵衆不用命則多適以致敗今之握兵柄秉旄
鉞非闒冗即跋扈也國之典刑不能加之将将之威令
不能施之軍宜申嚴紀律使進退左右惟命之從則敵
可破矣　先是知真州向子忞言昨携本州金帛皆為
韓世忠所奪且言杜充以投降而去麾下兵有走回者
癸巳上謂中丞趙鼎曰自聞充之報不食者累日蓋非
朝廷美事也　乙未温州奏故右丞許景衡妻胡氏乞
給借所僦官屋上顧吕頥浩曰朕即位以來執政中張
慤最直頥浩曰慤未病時嘗語臣云惟一許少伊不轉
了少伊景衡字也臣以是知景衡累與慤同宜睿意之
不忘也乃詔以官屋賜其家　丙申以金退赦諸路烏
珠引金衆回至平江府城下同知樞宻院事兩浙宣
撫使周望與守臣湯東野力不能拒棄城避之初郡人
恃望以為安敵至欲遁而舟楫皆為諸軍所奪故不能
脱戊戌敵入城縱兵焚掠而去過吳縣宣撫使統制官
陳思恭以舟師邀於太湖擊敗之㡬獲烏珠既而擢思
恭為御前後軍統制　丁酉中丞趙鼎諫議大夫富直
柔同對彈右僕射杜充乞先罷相候得其投降的報則
别議罪　上欲幸平江府三月丙午趙鼎言萬一敵去
未逺或作回戈之期何以待之於是行期稍緩　左僕
射吕頥浩奏戸部侍郎葉份言駕幸浙西須早除發運
使臣觀可任漕計極難得人間有之又素行不修上曰
有徳者率浮直或不能辦事有才者多是小人如梁揚
祖誠無學術使為發運使則有餘矣大抵小人不可在
侍從之列若藉其才任之於外亦何不可是月遷份為
尚書　宣撫措置使張浚奏大食國進奉珠玉至熈
州己酉上謂宰執曰大觀以來川茶不以博馬惟市珠
玉故武備不修今若復捐數十萬緡易無用珠玉曷若
惜財以養戰士乃詔浚勿受量賜以答其意既而上曰
浚措置陜西極有條理吕頥浩曰陛下雖失之杜充復
得之張浚上曰浚自薦辛興宗作秦帥比至陜西見孫
渥才優即奏罷興宗而用渥蓋其用心公也(上語在是/月辛酉今)
(聮書/之)時浚聞金人南下上浮海東征亟治兵入衛未
至襄漢遇徳音知金退乃復還闗陜　王之望記西事
曰浚歸自秦亭士馬甚盛至房陵畏桑仲而不敢近乃
以王以寧為制置使王擇仁為節制步騎十萬措置漢
上以寧至襄陽乃卑辭假道而去擇仁孤軍不敢進頓
於均州後其将王闢叛去後潰而亡於是西師之東下
者星散盡矣桑仲知浚畏已而西帥之易與也益亡所
憚矣　己未上詣天慶觀朝辭九廟宰執百官扈從自
渡江至是始有此禮上登舟回鑾以禮部尚書曽懋為顯
謨閣直學士知洪州是月金左監軍逹蘭自維州遣泰伊
(原名太一/今改正)貝勒玷(原作孛堇/玷今改正)等提兵南下以援烏珠因圍楚州守
臣趙立乗城禦之金進圍揚州朝廷恐守臣張績力不
能支計退保鎮江績不肯動金乃至真州績金壇人也
　時東京雖城守而勢益危金人更遣河北簽軍首領
聶昌領衆來攻留守上官悟力不能拒城破為金所害
　夏四月丙午上至餘姚縣海舟大不能進詔易小舟
仍許百官從便先發　癸丑上至越州駐蹕州治　烏
珠回至鎮江而浙西制置使韓世忠已提兵駐楊子江
焦山以邀之左僕射吕頥浩請駕幸浙西下詔親征以
為先聲亟命銳兵䇿應世忠庻擒烏珠此一竒也參知
政事王綯亦請遣兵與世忠夾擊甲申乃下詔親征中
丞趙鼎以為平江殘破最酷人心不樂是行即奏曰臣
在温台屢言當俟浙西寧静及建康之衆盡渡江然後
囘蹕今遽有此舉必以韓世忠之報敵騎窮蹙可以剪
除爾萬一所報不實及建康之衆未退或回戈衝突何
以待之兼饒信魔賊未除王􁞯潰軍方熾陛下遽捨而
去茲乃社稷存亡至厄之道也時臺諫亦皆言之乃除
鼎翰林學士鼎力辭改吏部尚書亦不受遂復為中丞
時敵衆百萬世忠戰士甫八千烏珠遣使與世忠約日
合戰世忠募海船百十艘進泊金山下仍立一旗書姓
名於上敵望見大笑曰此吾几上肉爾世忠預命工鍜
鐵相聯為長綆貫一大鈎徧授諸軍之强健者平旦敵
以千舟噪而前比合戰世忠分海船為兩道出其背每
縋一綆則曵一舟而入敵不得渡復遣使願還所掠及
獻馬五千世忠不聽曰只留下烏珠乃可去時達喇所
遣之兵在儀真江之南北兩岸皆敵衆而世忠據中流
與之相持知揚州張績亦命偏師控扼要處與世忠為
援烏珠閉戸不敢出乃即城之西南隅鑿渠三十里欲
潛師渡建康而地勢高潮不應金之在儀真者又於城
外鑿小渠三十里屬之江以通漕烏珠刑白馬殺婦人
自刅其額以祭天幸風濤之息便載以逃世忠諜知之
悉師督戰而風弱帆緩我師不利統制官孫世詢嚴永
吉死之所掠金人又為奪去金以輕騎絶江而遁世忠
曰窮冦勿追使去先是世忠視鎮江形勢無如龍王廟
者敵來必登此望我虛實因遣将蘇徳以二百卒伏廟
中又遣二百卒伏江岸遣人於江中望之戒曰聞江中
皷聲岸下人先入廟中人又出數日敵至果有五騎至
龍王廟廟中之伏聞皷聲而出五騎者振䇿以馳僅得
其二有人紅袍白馬既墜乃跳馳而脫詰二人者云則
烏珠也是舉也俘獲殺傷甚衆金所遺輜重山積又得
龍虎大王舟千餘艘龍虎大王者乃金封王爵而監龍
虎軍烏珠之壻也　自主管川陜茶馬趙開變𣙜茶法
怨詈四起至是主者以為合罷若謂軍費所資即乞劄
與宣撫使張浚行之詔下其說浚不為之變也　知宣
州李光奏鎮江建康金人悉已遁去　先是湖北帥司
檄本路捉殺官孔彦舟權副總管領兵往鼎州捕鍾相
彦舟過澧州而澧州之民有應相者乗而攻之彦舟䘮
甲僅以身免及入鼎慮復有應相者遂屠其城民死十
八九餘悉黥為兵時賊勢甚盛彦舟據城時出兵與戰
勝負相當彦舟每得賊黨不殺惟㫁其指及耳鼻縱之
出曰汝爺有神能為汝續則復來相得之惡其彰已之
妄而養之密室自是其黨亦生疑心彦舟乃聚竹為筏
若将去者且為竹籖題云爺若休時我也休依舊乗舟
向東流遇獲相黨則簮其首而遣之相得籖喜謂實将
避已彦舟又潜遣人投相謂之入法相素自誇喜人從
已亦受之至是相乗筏夜渡而入法之人内應相敗走
癸未獲之并其妻子及偽官悉檻送行在詔擢彦舟為
利州觀察使時宣撫處置使亦檄彦舟權湖北副總管
　辛卯詔淮浙鹽場已復昨行福建鈔法可罷之廣南
監司乞罷催稅户長依熈豐法村疃三十戸每料輪差
甲頭一名壬申詔可仍推行於諸路　乙未逺安軍奏
近縁御前後軍統制陳思恭到州兩日間軍士竄者四
十七人皆思恭誘去乃詔宰執召思恭赴都堂約束
中丞趙鼎等交論左僕射吕頥浩之失乃罷為鎮南軍
節度開府儀同三司太一宫使制曰下吳門之詔則有
失於先時請浙右之行則力違於衆論於是叅知政事
范宗尹攝行相事以浙東制置使張俊為浙西江東制
置使除劉光世韓世忠外張俊節制令同知樞宻院事
兩浙宣撫使周望以所領兵付俊　是月以戸部侍郎
李迨為江浙諸路發運使　湖冦鍾相雖已敗而餘黨
所在嘯聚如慈利縣之陳寓信松滋縣之李合戎澧陽
縣之吳宣各有衆百千其後亦稍稍撲滅惟龍陽之楊
華楊廣楊太最為劇盜太年少楚人謂幼為么故曰楊
么時么之名未著惟稱華廣至是知蔡州直龍圖閣程
昌禹被召以蔡兵三千人統制官杜湛統領官卲宏淵
以下自隨道鼎澧間撫諭使馮康國以羣盜方盛乃奏
乞留昌禹攝帥事於是權副總管孔彦舟引全軍去昌
禹入鼎州自此毎遣杜湛等與賊戰常獲小捷　五月
癸卯言者謂御舟經由知明州張汝舟應奉簡儉粗能
給足知台州晁公為頗務豐華不免擾民乞行賞罰以
示好惡叅知政事范宗尹曰若黜公為則温州盧知原
發運使宋輝皆當貶矣上曰只褒汝舟則好惡自眀如
公為輩不必皆黜乃詔汝舟加一官　時諸路盜起大
者至千萬人朝廷力未能制范宗尹以謂此皆烏合之
衆急之則併死力以抗官軍未易禦也莫若析方鎮以
處之羣盜有所歸則衆當懐土是不攻而自潰矣乃奏
曰昔太祖受禪與趙普合謀收藩鎮之權天下晏然無
事一百五十餘年可謂良法比年國難如此四方帥守
皆東手環視莫知所出葢軍力單寡不可以有為此法
之敝也今日救敝之道當稍復藩鎮之制況諸郡為盜
所據者凡十數則藩鎮之勢駸駸已成朝廷雖不為人
亦自為之矣曷若朝廷為之使恩有所歸也今亦不盡
行之天下且裂河南江北數十州為之少與之地而専
付以權擇人久任以屏王室實今日之當務也羣臣多
以為不可宗尹力陳上亦决意行之　甲辰知光州吳
翊報敵中事宜庚戌上謂宰執曰聞杜充在南京受劉
豫節制遣人誘陷東京朕待充自庶官除從官建節遂
召同知樞宻未㡬拜相可謂厚矣何故至是王綯曰陛
下去秋若不相充無知之俗至今必以為恨陛下待之
既盡彼自失節國家何傷焉　詔三省樞宻院同班奏
事合輪修時政記　辛亥上謂宰執曰從班極少卿等
常共議務取其實不厭多也脱乗輿服御悉從簡儉如
除一省郎費亦不多茍得人其利溥矣范宗尹曰用人
之法須擇可為執政方除從官可為從官方除省郎則
選精而真才出矣上曰然上又言神宗選将必詳考然
後命之庻必有成因曰祖宗多有所傳家法外人豈得
盡知王綯曰如宣帝所謂漢家自有制度是也　壬子
召知成都府盧法原知泉州謝克家知洪州胡直孺並
為尚書法原吏部克家工部直孺刑部法原不及供職
改知䕫州秉子也　癸丑御史中丞趙鼎為端眀殿學
士僉書樞宻院事　時宰臣未兼樞宻而同知樞宻院
周望在平江府故一院之事僉書得以専總前此兵政
悉𨽻御營使司事權既分又再經大變文移紛亂至是
鼎始檢故事舉行以正西府之體　㕘知政事王綯累
章求退上曰綯醇儒嘗為朕宫僚事朕始終如一不欲
令遽去　時朝廷聞登萊多積粟因知海州李彦先遣
使至丁巳宰執奏欲就委彦先用海舟轉輸以助軍食
上曰登萊道梗今既未能厚恤乃反責其積粟以輸行
在於理未安范宗尹等退曰聖慮髙逺非羣臣所及
時占象者言夜有赤氣蔽天中又有白氣如練貫之殿
中侍御史徳清沈與求言此天心仁愛陛下出變以示
警也且天子所在謂之朝廷今䖍州一朝廷秦州一朝
廷號令之極至為詔矣願勑張浚等止降指揮勿得為
詔　朱勝非閒居録曰唐制不經鳳閣鸞臺不得謂之
勅勅者三省奉行聖㫖之書也張浚以知樞宻院事為
川陜處置使得㫖許便宜行事事多出勑勝非在朝廷
日見之前云某司次述事因古語云奉勑如何末以使
衘押字黄紙大字皆過於勑時席益徐俯大不平之指
以為僣勝非曰川士性誇侈意以劄子為不尊故用便
宜作勑初不思奉何勑也聞渠向自建康出國門已行
便宜事矣　又論相天子之職也願親書所屬意之臣
姓名禱於天地占而用之又天子之兵而劉光世則稱
曰太尉兵願如龍騎虎騎之類别立軍號使大将自刺
之戊午詔三省條上　初上在明州諸班直謀亂已誅
其為首者自駕還越上遂廢班直親從别選御營中軍
五百人入直陛嵓然皆烏合之衆至是宰執奏事趙鼎
留身曰陛下初即位議復祖宗之政至今未行一二而
祖宗於兵政最為留意熈寧崇寧變亂舊章獨不敢議
改軍政蓋自藝祖踐祚與趙普講眀利害著為令典萬
世守之不可失也昨眀州班直因訴事紛亂非其本謀
乃盡廢之是因咽而廢食今諸将各總重兵不𨽻三衙
則兵政已壊獨衛兵彷彿舊制亦掃蕩不存是祖宗之
法廢於陛下之手臣甚惜之仁宗時親事官謀不軌直
入禁庭㡬成大禍既獲而誅不復窮治未聞盡棄之也
上悟仍復舊制　宰執擬以朝奉大夫陳桶為閩憲范
宗尹曰桶有文行本擬郎官近除郎多儒生欲兼用才
吏以備緩急上曰才吏亦不可無但不可太多如吕頥
浩純用掊克之吏也　沈與求論同知樞宻院事周望
宣撫浙西脫身先遁避敵縱兵大掠致敵破吳門又擁
重兵坐視臨安之陷而不赴援甲子以望提舉太平觀
與求再論遂責衡州居住　范宗尹等聚議欲将京畿
東西湖北淮南並分為鎮以鎮撫使為名除茶鹽之利
國計所繫合歸朝廷依舊置提舉官餘監司悉罷財賊
除納上供外並聽帥臣移用州縣官許辟置内知通奏
朝廷審授遇軍興許以便宜從事帥臣不因詔擢更不
除代如捍冦立功特許世襲詔從之初擬世襲上曰若
便世襲恐太重當俟其保守無虞然後許之乙丑詔以
河南孟汝唐四郡授知河南府翟興楚泗漣水三郡授
知楚州趙立滁濠二郡授知滁州劉立光黄二郡授知
光州吳翊舒蘄二州授知舒州李成海淮陽二郡授知
海州李彦先承天長二郡授知承州薛慶和無為二郡
授知和州趙霖並為鎮撫使既而成以舒蘄叛徑擾江
西　江浙制置使張俊薦統制官岳飛為通泰鎮撫使
時飛獻金人之俘上呼譯問得實者八人付中軍磔之
　戊辰上謂宰執曰金人頗能言二聖動静云今在韓
州及皇后宫人皆無恙上感動不懌乆之　三省言沿
江道逺緩急恐失機㑹鄂岳雖係湖北宜撥屬江南今
欲建三安撫大使一置司鄂州則鄂岳筠袁䖍吉南安
𨽻之一置司江州則江洪撫信興國南康臨江建昌𨽻
之一置司於池州則建康池饒宣徽太平廣徳𨽻之建
康本帥府縁近鎮江而去江州一千四百里獨池在其
間若置帥於此則沿江相去甚均從之　朱勝非閒居
録曰時於沿江易置帥藩創安撫大使但約每帥相去
七百里不問形勢如池陽僻陋乃置江東大帥事同戲
劇爾　詔諸路帥臣見帶制置使並罷　初金人既陷
山東左監軍達喇居濵濰而叛臣劉豫在東平奉之尤
謹達喇嘗有許豫僭立之意豫使子麟用重寳隂賂監
軍左右求僭立而偽雲中留守髙慶裔者尼瑪哈腹心
也乃獻議於尼瑪哈曰吾君舉兵止欲取兩河故汴京
既得而復立張邦昌邦昌廢遂再有河南之役自下河
南官制不易風俗亦無所更可見吾君意非貪土亦欲循
邦昌故事也元帥可首建此議無以恩歸他人尼瑪哈於
是遣人馳稟金主晟晟許之尼瑪哈仍命慶裔詢訪河南
求賢人建國衆未及對豫鄉人進士張浹首願立豫其議
遂決時諸郡迎合敵意亦共推豫慶裔歸尼瑪哈復令慶
裔馳問豫可否豫陽辭之且推前知太原府張孝純尼
瑪哈曰戴爾者河南百姓推孝純者獨爾一人爾可
就位我當遣孝純輔爾於是金主晟遣慶裔同知制詰
韓昉以是月立豫於北京册文略曰今命爾為帝國號
大齊世修子禮永䖍貢誠付爾封疆並同楚舊改元曰
阜昌豫受册之初告天祝版誤書年號為靖康又純用
趙野家廟祭器識者知其不久也金乃以孝純為豫偽
相送之歸鄉故奉使宇文虚中贈以詩云閭里共驚新
素髮兒孫将整舊斑衣孝純至汶上而豫已僭立遂相
之先是官軍之陷賊在北京者聞豫将至遂閉門殺金
人豫至誅其首者數十人由此豫不居北京而復歸東
平豫以前宗正丞李孝揚及前通判濟南府張東權左
右丞以其弟益為北京留守升東平為東京以東京為
汴京南京為歸徳府尋又移益守汴京金又以右軍烏
珠南侵所降李儔李鄴鄭億年等臣豫豫命儔守襲慶
鄴守東平億年為禮部侍郎豫以生景州守濟南節度
東平僭位北京遂起四郡强壯為雲從子弟應募者數
千人又置三衛官凡翊衛勲衛以有官人或其家世有
官者為之　此據劉豫傳及張滙所記滙言九月九日
立豫而豫傳乃五月戊申豫傳所記差詳今從之　民
或醉酒嫚豫云汝何人要作官家又滄州進士邢希載
上言乞遣使宻通江南豫皆斬之　是月以吏部侍郎
綦崇禮兼權直學士院　六月壬申上謂宰執曰卿等
識万俟詠者否必是小人昨其親戚奏求遷兩官朕已
擲之矣對曰實如聖諭張守因奏詠工小詞嘗為大晟
府撰樂章以得官者也　初周望宣撫兩浙請以徽猷
閣待制湯東野守平江府及望敗東野自劾而言者亦
攻之癸酉詔東野落職依舊知平江　言者以本朝分
兩府而兵權盡付樞宻比又置御營使司是政出於三
也望罷是司而諸将處以軍職提兵如故甲戌詔御營使
司併歸樞宻院為機速房仍令宰相兼知樞宻院事
大理少卿王衣上殿奏事丙子上謂宰執曰衣似淳樸
治獄既要盡情又不可慘刻以傅致其罪如衣尚須平
允范宗尹曰人多稱其長者張守曰衣雖法科然議刑
頗近厚　己卯詔浙西帥臣於鎮江府置司其臨安府
罷兼帥職　庚辰又詔以徳安復漢陽三郡授知徳安
府陳規荆南歸峽荆門公安五郡授知荆南府解潜鼎
澧二郡授知鼎州程昌禹金均房三郡授知金州范之
才襄陽鄧隨郢四郡授知襄陽府陳求道淮寧頴昌三
郡授知淮寧府馮長寧並為鎮撫使之才雍孫也求道
在襄陽既而有劇盜劉忠號白氊笠者擁衆來犯求道
禦之戰敗為賊所害又長寧在淮寧亦不能守以其地
降於劉豫後長寧至豫所勸其行什一税法偽授戸部
侍郎　初孔彦舟權湖北總管移檄本路提舉官曾㡬
求鹽以給軍食本司官屬懼請予之以紓禍㡬拒之不
與既而昌禹復欲得鹽㡬曰使吾畏死則輸彦舟矣亦
不與㡬懋弟也　壬午宰執擬前淮東提舉官潘良貴
為湖南提刑詔可上因曰良貴頃為諫官與袁植皆勸
朕誅殺祖宗以來未嘗戮近臣故好生之徳信於天下
若此必失人心趙鼎曰諫諍之職尤不當以此導人主
也　丙戌以開府儀同三司吕頥浩為建康府路安撫
大使知池州觀文殿學士朱勝非為江州路安撫大使
知江州太尉劉光世為浙西安撫大使知鎮江府每路
置參謀參議官各一員是後諸路皆有之(此據徐度/却掃編)時
光世獲到敵俘號簽軍者謂此不宜留蓋知吾山川險
易後日叛去或為鄉導己丑上謂宰執曰祖宗未嘗好
殺彼皆吾民朕不能保之不幸陷金遂為敵用其本心
可憫張守曰若散𨽻諸軍豈能遽叛上曰然守曰陛下
好生如此天人必助信順實為中興之基也　先是醫
官開州團練使王繼先遇登極特許不轉防禦换武功
大夫給事中富直柔封還録黄謂侍醫當還本色官何
與武功宜惜名器以勵戰士三省亦奏伎術官法不許
换前班上曰朕於言無不從但頃冒海氣繼先診視有
功彼未嘗請皆朕意爾直柔抗論不撓朕當屈意從之
甲午詔寢前命於是范宗尹等退而嘆曰上從善如轉
圜中興之業其庶㡬乎　中書門下奏行在仰食者衆
廩粟不豐今秋成可期宜及時儲蓄乃詔委諸路漕臣
廣東令褚宗諤糴十五萬石福建令魯詹糴十萬石各
運至漳泉福州仍以所部年額上供為本錢詹嘉興人
也己亥又詔宋輝糴之浙西給銀十萬兩度牒直十萬
緡運至華亭縣徐康國糴之浙東亦給銀十萬兩屬郡
錢非茶鹽及朝廷寄樁者如經制折帛贍學之類皆許
為糴本衢婺運至越州越温台皆即其地儲之諸統兵
官非有制書而妄取及所在州妄發與之者皆從軍法
　戸部尚書葉份嘗言人主以清心省事為本以節用
愛人為先凡無名之費不急之務皆所當去至是言者
謂份買宗女為妾下吏鞫之乃份為都司時同舍郎有
姓同者誤以為份也事雖白份亦求去乃除龍圖閣學
士知泉州　金右監軍烏珠回江北屯於六合縣時左
監軍達蘭在山東遣人誚烏珠渡江無功令止於淮東
候秋髙相㑹再下江南烏珠以前日渡江之事為恥㑹
聞王師將出陜右因西往應之留渤海萬戸托卜嘉等
軍於淮東以待達蘭　通泰鎮撫使岳飛統兵捕劇賊
戚方至是方始就招安
欽定四庫全書
　中興小紀卷九　　　　　　宋　熊克　撰
建炎四年秋七月時已除開府儀同三司吕頤浩建康
府路大帥甲辰宰執擬提舉太平觀劉洪道為參議官
上曰不可是又欲與頤浩同官趙鼎曰頤浩之來尚遲
今先令洪道往池陽措置防江上乃許之因曰議者謂
頤浩多引用山東人且頤浩為相當收天下人材而獨
私鄉曲非公道也張守曰立賢無方正為此耳既而頤
浩遇闕見上言臣自去國不知金人之實似聞已渡淮
北去然敵情多詐而難測臣比經四明見朝廷集海舟
於岸下是必為避敵之備夫避敵固當預辦然禦敵之
計尤不可緩臣仰料聖駕萬一避敵不過如永嘉及閩
中爾望鑑去嵗敵騎追襲之事選兵二萬分為二項以
頓江東或據水鄉或扼山險邀而擊之使將士戮力如
四明城下之戰則無不勝矣萬一今冬敵不渡江則願
宰執預為之計俟來夏則遣兵北向分二萬由海道趣
文登以揺青齊分二萬由淮陽趣彭城以撼鄆濮葢金
人用兵深忌夏月我必乗其忌而攻之故大暑用兵臣
前後屢陳此計然安危治亂之要尤在人主能察方去
冬金人分三路追襲廷臣皆以航海為非惟陛下㫁而
必行故至今帖然無虞夫難得易失者天之時難成易
敗者人之功臣願陛下愛惜分隂汲汲圖之近臣有獻
計者必參以行事而驗其是非則人不難知矣此陳蕃
所謂成敗之機在察言也願留聖意　丙午右諫議大
夫黎確言陛下念劉光世之功穹資峻秩舉無所吝今
又與舊相並命為大帥處以鎮江光世乃預擇便地自
安而委郡政於添倅陛下聖㫁不從尚遷延未行公議
憤之詔以章示光世確邵武人也　辛亥右僕射范宗
尹言張俊自浙西東稱岳飛可用上曰飛杜充愛將充
於事君失節而能用飛亦有知人之明也　新肇慶府
鈴轄曾訥者初以貢獻得官後因忤梁師成以至編置
籍没上憐其無辜令宰執與一差遣而言者乃謂訥因
請託得之戊午上曰朕可嘗有此可亟罷前命使中外
曉然趙鼎曰訥已除鈴轄猶上言乞郡不已乃詔并鈐
轄罷之　知平江府湯東野乞祠乙丑上謂宰執曰向
聞趙鼎言東野與康允之皆有才但當外任繁劇不可
處獻納之地范宗尹曰議者謂允之優於東野張守曰
二人皆能辦事而允之不擾上曰既能辦事無不擾之
理　己巳禮部尚書謝克家奏故翰林學士范祖禹當
元祐中終始實在經筵所著唐鑑已進御又有仁宗訓
典及帝學二書深禆治道今其子前宗正少卿冲見寓
衢州乞給札令冲投進許之　初河北賊酈瓊等五萬
人來降浙西大帥劉光世遣統制官靳賽往招納之又
饒信間有妖冦王念經等聚衆數萬光世亦命統制官
王徳同賽總兵致討徳涉彭蠡道出饒州羣盜劉文舜
攻城甚急守臣連南夫馳書求救徳引兵壓壘而陣賊
舍兵請降時權知三省樞宻院盧益䕶迎隆祐太后過
撫州勸徳進兵徳遂抵貴溪一皷而擒念經是月獻俘
行在道君自韓州徙居五國城金人請道君減去隨行
官吏道君力懇之不從乃召諭之曰卿等相隨而來憂樂
固當同之但事屬他人無如之何言訖泣下官吏皆呼號
而出宗室亦不許隨行惟孝騫嫡孫有奕等六人從焉五
國貝勒巴克㙮(原作孛堇八曷/打今改正下同)下通事慶格詐傳巴克塔
之言求北珠道君與之他日事發巴克㙮欲殺慶格遣人
審覆道君曰初無此事恐復誤傳北人聞之皆手加於額
太子烏拉罕(原名斡离歡/今改正下同)遣人奉書求内侍兩輩道君不
悦曰誰肯往者然五太子不可不遣乃遣王佃陳思正且
復書曰二人自汴京隨至此難苦萬狀望優容之　時開
府劉光世以公事移牒六曹　八月甲戍詔新江州鈐轄
張忠彦聴朱勝非節制上謂宰執曰勝非當苗劉之變
不為無功范宗尹曰勝非能使二兇不疑以待勤王之
師議者咸稱其有謀上曰是時惟勝非鄭㲄與之抗若
顔歧雖好士人亦懦怯不能有為故人以威武不能屈
為大丈夫也　先是江西湖南北路正賦外多别科來
米則有正耗補欠和糴斛面等自一石輸及五六石錢
則有大禮免夫綱夫瞻軍等自一緡輸及七八緡吏縁
為姦其名日新復調丁壯把隘修寨富者出財貧者出
力民不堪命則據險結黨抗拒縣官既免征徭之苦且
獲攘掠之利故多去為盜至是勝非上疏極論而宗尹
未嘗厯州縣不甚知民疾痛但降㫖依累降赦令而已
　叅知政事謝克家請日輪從官一員以前代及本朝
之關治體者具兩事進入庶禆聖學從之命侍臣進故
事自此始既而吏部侍郎直學士院綦崇禮乞止令講
讀官三五日一進乃詔翰林學士兩員如前詔　丁丑
詔故言官常安民江公望皆抗節直詞觸權姦之怒擯
斥至死可並贈諫議大夫仍召安民子同赴行在隆祐
太后自江西回庚辰上出行宮門外迎之　初侍御史
沈與求言右僕射范宗尹年少驟進不更世務恐誤國
事上頗難之既而户部侍郎季陵乞詔宰執於罪累中
選真賢實能量付以事責功補過雖蔡京玉黼張邦昌
之所主者亦不以一眚廢其終身詔臺諫勿復以言遂
牓朝堂至是與求同右諫議大夫黎確右正言吳表臣
論列以為自古豈有禁臺諫不得言者且不應牓表臣
永嘉人也上命撤之宗尹請坐三章行出曰臣唯是之
從何敢固執與求再論陵承望宰執風㫖有變朱成黒
指鹿為馬之語宗尹請去上令張守諭㫖留之辛巳上
批略曰陵為侍從乃乞用一時罪戾之人使箝臺諫不
得言可罷與外祠與求乞顯黜獻言者其論為當至云
變朱成黒指鹿為馬使大臣不敢安位可除職與郡遂
以與求為直龍圖閣知台州　初宣撫制置使張浚復
歸秦州至是以敵衆猶在淮甸恐復擾東南欲分撓其
兵勢故陜西獻計者多以擊敵為便浚召都統制曲端
等問之端曰平原曠野敵便於衝突而我師未皆習戰
須教士數年然後可以大舉統制官吳玠曰髙山峻谷
我師便為駐隊敵雖驍果甲馬厚重終不能馳突我據
關輔之勢可以徐圖諸將恥於不武莫肯出言參議官
劉子羽爭之以為未可浚曰吾寧不知此顧今東南之
事方急不得不為是爾　張浚丁巳瀟湘録曰浚奉使
川陜日上謂曰陜西士馬彫弊勢非五年之後不可大
舉既上往㑹稽敵勢乗隙侵陵海道之行危甚後雖退
師金四太子者猶於淮西駐軍浚與叅議官劉子羽議
曰今度敵勢必再犯江南儻事有不意為天下後世罪
人矣勢當傳檄舉兵以為牽制子羽曰相公不記臨行
天語乎此兵非五年訓諌不可一拘者曰事有不可一
物者(按上二句/疑有誤字)假令萬有一前日海道之行變生不測
吾儕奈何雖欲復歸陜西號令諸將其可得乎子羽之
議遂塞此事外人不及知誚浚輕舉且歸罪子羽為多
天實鑑之也　先是端驟得志而驕自白店原之敗少
沮參謀官王庶乘此言於浚曰端有反心久矣盍早圖
之浚乃罷端兵柄遷之恭州統制官張中孚李彦琪等
諸州覊管陜西人恃端為命及為庶譛而貶軍情頗不
悦　王之望西事記曰張浚至陜西欲易置諸路帥臣
權勢震赫是時五路未破士馬强盛加以西蜀之富而
貸其賦五年金銀粮帛之運不絶於道所在山積浚之
為人忠有餘而才不足雖昧於知人短於用兵而清修
篤謹有志于天下古人不能過也復果㫁敢為諸將亦
莫敢桀驁曲端者初為五路統制拜威武將軍屢與金
人角更勝迭負西人以為能然心常少浚浚乃奪其兵
廢之　浚於是決䇿治兵移檄河東問罪癸未復永興
軍金人大懼急調右監軍烏珠自京西令星馳至陜右
與萬户羅索等㑹而浚亦劄五路合兵四十萬約日㑹
於耀州以與金戰　權知三省樞蜜院盧益令權綴宰
執班今後奏事取㫖時同權知三省樞蜜院李回獲六
宫在道尚未至而寜逺軍節度使孟忠厚扈從先還乃
乞鐲太后所過秋税丙戍宰執奏夏税已放若更免秋
税恐州縣經費有闕却至横斂上愀然曰常賦外横斂
及贓吏害民最宜留意祖宗雖崇好生之徳而贓吏罪
未嘗末減自今雖未欲誅杖脊流之不可貸也　金左
監軍逹蘭自維州引衆冦淮東又欲南渡議者將復為
海道之行范宗尹以為危事不可再蹈頻年浮海則逺
近離心大事去矣上以為然乃詔金兵見於真揚出沒
恐不測南渡令浙西安撫大使劉光世往鎮江分兵以
備江岸及㑹淮南諸鎮併力撃之　盧益上疏言民困
乞頒霈澤戍子曲赦饒信二州　承州鎮撫使薛慶故
為盜時嘗掠於通泰及作守則重税往來民甚怨之承
楚相距有樊梁等三湖緜二百里饒魚稻菱蒲之利賊
張敵萬往來其中衆至數萬旁郡被害慶與敵萬通和
承州賦入城者多得逹楚州鎮撫使趙立不與敵萬通
故楚獨受苦絶賦入路由是乏食夏中米價承二百楚
五百以敵萬賦入路為厚薄也至是金攻揚州急鎮撫
使郭仲威求援鄰鎮慶走救之戰敗而死楚勢亦危立
遣人告急己丑樞宻院奏仲威兵力不加僉書院事趙
鼎欲遣神武右軍都統制張俊往救之俊曰金方濟師
逹蘭善兵其鋒不可當立孤壘危在旦暮若以兵委之
譬徒手搏虎併亡無益鼎曰楚當敵衝所以蔽兩淮若
委而不救則失諸鎮之心俊曰救之誠是但南渡以來
根本未固而宿衛寡人心易揺此行失利何以善後鼎
曰江東新造全藉兩淮若失楚則大事去矣是舉也不
惟救垂亡之城且使諸將殫力不為養冦自豐之計若
俊憚行臣願與之偕往俊復力辭乃詔通泰鎮撫使岳
飛率兵腹背掩擊又令浙西大帥劉光世遣兵渡江為
援　趙鼎事實曰時諌官亦乞趣光世渡江解圍上顧
鼎曰移文不足以盡意可作書與光世詳言之鼎曰昨
聞光世亦欲渡江一屬官有異意遂己臣嘗以書扺光
世曰叅謀諸君又在幕府必能禆替聰明固不可輕舉
妄動貽朝廷憂亦豈可坐視不救滋長敵勢上曰諭諸
將當如是鼎曰若其屬時時以言警之彼必自籌畫矣
又曰臣待罪本兵不能遣一將何以勵其餘陛下有唐
憲宗任使之明而臣無杜黄裳協賛之助因力求去
辛夘建州民范汝為者粗知書其諸父以盜販為事而
號黒龍黒虎者尤善格鬭羣不逞附焉每數百人負鹽
横行州境官不能捕有選人建陽江鈿老矣郡守謂鈿
有謀使攝令甌寧以圖二范未幾果擒之皆弊於獄其
徒無所歸復依汝為一日因刃傷人至死遂作亂(事在/七月)
時方艱食饑民從之者甚衆州兵戰敗賊勢滋盛癸巳
詔福建帥臣徽猷閣待制歙縣程邁遣兵討之　言者
論前權知三省樞宻院滕康及同知劉珏昨聞警報了
無憂國之心使太后乗流渉險為敵騎所追望行竄遂
乙未詔康永州珏衡州並居住言者又論資政學士盧
益迎奉太后歸行在所至苛擾亦降兩官時右正言
吳表臣復論帶御器械潘永思恃與益深交擅作威福
恣行貪饕上詔罷之且曰永思無狀朕未嘗假以事權
宰執請除一差遣上曰未可且罷禄以困之庶知悔過
朕於戚里未嘗私以恩如邢后之父不復收召張才人
兄弟皆小官卿等所知益隂結永思非端人也　先是
州縣繫囚多以盜販茶䀋及逋官物數雖少而連逮甚
衆獄不速決致有死者實傷和氣九月壬寅乃詔諸路
提刑司將實犯罪者早結絶干繫者先放上曰不惟州
縣如此大理獄亦多淹然朕以一二事付寺至今未了
大凡罪當笞杖徒流或至于死法有等差而久繫于獄
是重其罪者也可呼獄官戒諭之　甲辰皇后鄭氏崩
于五國城(其後太后回/鑾知為此日)時越州秋試官宋愈陳協所出
䇿問語多尚諛愈以為宰相今得王佐恊以為雨暘今
巳時若於是言者謂陛下駐蹕海隅㑹嵇實同首善之
地而試官全不體國以詢良圖乃為進身計因言獻諛
如此是崇觀政宣之風到今未殄為國大累乞畧賜懲
之亦望陛下惡佞之意不減於責張吝時也庚戌詔愈
協各罰銅十斤　言者論近世銓衡之官法守不正自
蔡京王黼用事有詣堂求部闕者雖已注人亦奪而與
之甚者部有佳闕且宻獻之遂至堂選混淆為寒士之
患朝廷今已灼見斯弊望明戒吏部長貳如堂中取闕
並不得報庶幾綱紀復振癸丑詔吏部遵守　乙夘罷
中書門下撿正官丙辰詔左右司郎官依舊復置四員
　有王師昊者岢嵐軍人上書誑誕惑衆戊午詔送鄰
州編管上曰朕大開言路檢鼓進狀日關聴覽言有可
採至命以官其或不當雖斥朕躬亦置不問至於惑衆
不免禁止宜以此意曉諭士民　己未内降御厨官潘
績特令再任庚申宰執奏績乃添差不應再任須特㫖
再添差一㳄上恐人得以援例遂請前命　宣撫制置
使張浚以熙河經畧使劉錫為都統制與涇原經畧使
劉錡秦鳳經畧使孫渥環慶經畧使趙哲及諸將各率
所部兵㑹于耀州錫錡仲武子也浚進駐邠州於是知
鳳翔府兼權永興路總管吳玠與秦鳳提刑郭浩皆言
敵鋒方鋭當且分守其地掎角相援待其弊乃可乗浚
不從諸軍行至富平縣錫㑹諸將議玠曰兵以利動今
地勢不利未見其可宜擇髙阜據之使不可勝諸將皆
曰我衆彼寡又前阻葦澤敵有騎不得施何用他徙將
戰乃詐立前都統制曲端旗以懼金金將羅索曰彼終
紿我也癸亥羅索擁兵驟至輿柴囊土藉淖平行進薄
吾營錫等與之戰錡身率將士殺敵頗衆勝負未分而
敵鐵騎出不意直擊環慶軍他路無援者㑹趙哲離所
部哲軍見塵起驚遁諸軍亦退敵乗勝而前於是陜西
人情大震　浙西大帥劉光世解到降羌詔分𨽻五軍
乙丑三省言陛下推赤心置其腹中固盛徳事然非我
族類其心必異國家前日招納己蹈郭欽江統所論之
失今日不可不思魏證所爭議者以為戒也乃令諸軍
常察之先是光世畏敵騎之衆不能援揚楚止遣統制
官王徳酈瓊將輕兵趣承州時淮西乏食諸將多猶豫
不進獨海州鎮撫使李彦先以兵至淮岸金人攻其衆
殱焉真揚鎮撫使郭仲威兵屯天長掠往來天人以自
給徳等至承州有兩校不應命斬之通泰鎮撫使岳飛
亦屯三墪為援至是金攻急楚州鎮撫使趙立中砲死
城遂䧟而朝廷尚未知也　時金留淮上未退一日宰
執奏邉事范宗伊曰敵未必能再渡趙鼎曰勿特其不
來恃吾有以待之可也乃乞詔州縣各為移治自保之
計毋得拘留百姓及敵至即脱身而遁使民肝腦塗地
又曰三省常為敵不來而為陛下㧞人材修政事宻院
常為敵見侵而為陛下申軍律治兵甲即兩得之上曰
卿等能如此朕復何憂忽有諜報謂敵衆引舟自漕渠
而南行在震擾鼎謂宗尹曰不速動恐復有維揚之變
宗尹曰今日之事在維揚則不可在㑹嵇則可鼎曰相
公定道著李回曰丞相之言差强人意(此據范宗尹/趙鼎事實叅)
(纂/)被召人朝散大夫毛隨言按漢志嵗星所在國不可
伐昔湯之元祀嵗星順行與日合于房心宋亳分也周
武王至豐之明年嵗星順行與日合于栁建留于張其
分實河洛之墟故武王定鼎而周公迄營成周今年冬
嵗星當躔於斗斗吳越之㑹葢與啇州之事畧同天其
或者將厭亂而與宋乎金不南渡矣然禦戎上䇿莫先
自治今宜保天險修戰備權宜定都不為輕動以係四
方之觀聽則士氣日壯隨江山人也　冬十月初建州
軍賊作過時將官曹維纔到任而浙西提刑趙哲招撫
賊衆劾維之罪又衢之開化縣最僻叛將苗劉所不到
縣令范瑱乃結守臣胡唐老作守禦有勞改京秩至是
言者論之庚午朔並究實改正　先是兩浙漕臣李承
造言嚴秀二州守倅及漕司官吏催科預辦乞行推賞
詔二州守倅各轉一官癸酉言者謂恐此例一開則州
縣之吏以亟辦相勉若嚴秀成命既行不欲追寢即漕
司官吏更不推賞詔從之　是日諌官論監司體量滅
裂等事上喜謂宰執曰近來臺諌官日有章疏未嘗放
過一事范宗尹曰陛下開廣言路是以人得盡言無隠
此朝廷美事也　責授中奉大夫余深昨因渡江赦復
還鄉里至是遇郊禮乞奏薦在法應責降而官品髙者
取裁丙子宰執奏深乃蔡京死黨乞勿令奏薦詔從之
上因曰如蔡卞真所謂姦邪比閲王球家所收御製鶺
鴒賦京卞皆賦於其後卞賦盛言繼述哲宗之志屏斥
元祐黨人因致斯瑞且後苑叢茂珍禽翔集乃其常事
太平時不無縁餙而其言若此豈非姦邪也耶范宗尹
曰紹聖以來賊害忠良皆卞之力謝克家曰卞之隂險
過於京也　言者論防海利害有可慮者三不足畏者
三大畧謂海道風帆瞬息千里舟師徑至勢難枝梧又
出沒示疑牽制王師揚旗伐鼓中夜而至我若驚潰彼
計得行所可慮者此也冐涉洪濤敵衆方病乗其未定
易以進擊又或為風阻咫尺不前港道回曲加以泥濘
其隙易乗不足畏者此也由是言之無備則可慮有備
則弗畏今莫若委之沿海巡尉及民社兵大抵海舟不
能齊一未集而擊之必可成功甲申詔從之　是日宰
執奏諌官有疏乞詔劉光世渡江解楚州之圍上曰趙
立堅守孤城雖古名將無以過之遂以手札賜光世趣
令渡江　辛夘詔故中書侍郎張慤忠實剛毅乃心王
室其子瑜久已服除宜與差遣　是月贈故執政耿南
仲為觀文殿學士　先是宣撫處置使張浚聞軍潰自
邠州退保秦州而金侵軼未已浚復退保興州斬敗將
趙哲以徇陜右兵各散歸本路諸帥皆寓治它所知鳳
翔府吳玠收秦鳳餘兵閉大散關以㫁敵騎來路統制
官關師古收熙河餘兵以保岷鞏知秦州孫渥收涇原
餘兵於階成鳳三州以捍蜀口既而大散關又不守浚
惟有親兵千餘人實從或建䇿徙治䕫州叅議官劉子
羽曰若東走䕫則與關中血脉不相通矣今當且留興
州外繫關中之望内安全蜀之心浚乃止遂令子羽以
單騎至秦亭分遣腹心召諸亡將時敵騎四出道阻不
通忽聞子羽至諸將悉來浚檄玠與提刑郭浩收拾散
卒視大散關之東有險曰和尚原方據險列柵守之而
賊已抵原下矣浚於是又退保利州或謂吳玠漢中扼
蜀口宜屯以安蜀玠曰我保此敵決不敢越我而進堅
壁臨之彼懼吾之躡其後是所以保蜀也敵知我有備
乃引去　王之望西事記曰張浚之戰於富平也金人
亦畏之然後喜功名鋭於進取而幕下多川南官不練
兵事欲決勝負於一舉以至於是遂走興又有走關中
陜西諸郡不殘於金人者皆為潰兵所破矣　前宰臣
杜充降金至雲中見左副元帥尼瑪哈不知禮久乃令
知相州　時巨冦李成據江湖十餘州衆號百萬與羣
盜合謀造文書符檄以動州縣江東大帥吕頤浩欲之
池州治所而成遣其黨馬進圍江州於是頤浩駐兵饒
州㑹建武軍節度使楊惟忠有兵七千屯州境頤浩乃
請帷忠同解江州之圍合一萬五千人自饒乗舟趣
南康軍十一月庚子朔遂復南康頤遣統制官巨師古
引兵往江州幾至城下遇伏為賊所敗賊衆三萬乗勝
至南康與官軍鏖戰頤浩惟忠以衆渡江避之陣於北
溪州　癸夘詔元祐故臣吕公著吕大防范純仁皆盛
徳元老而遭罹貶斥未獲昭雪可各贈太師追封魯宣
許三國公其餘黨籍令有司具名取㫖褒贈　上欲除
神武副軍都統制辛企宗為節度使端明殿學士僉書
樞宻院事趙鼎格詔遂再乞罷甲辰鼎以本職提舉洞
霄宫鼎既去上欲申前命叅知政事謝克家曰企宗非
有大功今若必行前命是使鼎得名企宗得利而陛下
獨負議論於天下後世也上感悟乃止　前御吏中丞
秦檜自敵中歸時朝士多疑之惟右僕射范宗尹及同
知樞宻院事李回力薦其忠丙午檜入對仍進其所與
金將逹蘭書　有直秘閣李允文者盧陽人初受辟於
宣撫處置司時諸路潰兵坌集于湖北之境復辟允文
知鄂州兼節制兵馬如張用曹成馬友李宏皆劇盜亦
頗為之用又李成方擾江西故允文得以自恣一切便
宜從事邀留上供綱運且遣其屬孫濟耿棫用軍法脅
取州縣物以千萬計知岳州袁植條其姦狀復置以聞
為允文所得亟遣兵執植至鄂丁未沉於江而殺之
戊申上謂宰執曰秦檜忠樸可用朕昨為之喜而不寐
葢聞二聖諸后起居而又得一佳士也范宗尹曰檜在
沙漠四年昨至都堂議事氣不少衰李回曰檜舊曽除
資政殿學士可以經筵留之上曰未須如此遂除禮部
尚書以春官事簡也張守曰陛下奨檜如此可以風厲多
士上又以檜初歸用乏賜之銀絹各二百　朱勝非間
居録曰秦檜自京城隨金北去以被金人逹蘭郎君任
用金騎渡江與之俱來回至楚州金遣舟送歸檜王仲
山壻也别業在濟南金為取千緍贐其行檜之初歸自
言殺金人之監己者奔舟來歸然全家同舟婢僕亦無
故人皆知其非逃歸也　以御史中丞富直柔為端明
殿學士僉書樞宻院事　建賊范汝為衆益盛官軍多
失利庚戌詔神武副軍都統制辛企宗將兵一萬討之
企宗入閩不敢進而駐於邵武軍尋以企宗為福建制
置使初漕臣魯詹謂漕於統制本不相屬公事移牒遂
失其意及企宗陞制置督軍需甚急且促詹至其軍人
危之詹見企宗言邵武見粮未乏及責漕臣輓他州以
取贏某不敢愛死恐終非制置利爾企宗不能屈　知
湖口縣孫咸以贓罪抵死壬子詔貸命黥之上謂宰執
曰祖宗時贓吏有杖朝堂者黥之尚為寛典又曰自今
贓吏須與痛懲庶幾可革久弊謝克家曰聖訓及此吏
知所畏矣　乙夘詔改樞宻院幹辦官為計議官　初
右正言吳表臣以趙鼎薦為臺官至是乞補外戊午上
謂宰執曰羣臣之進雖多因大臣薦引若臺諌朕豈不
能辨其言否而表臣用意黨私朕何頼焉范宗尹曰吕
頤浩罷相所薦人多被彈擊臣力懇陛下保全之正欲
革此也乃除表臣直秘閣典郡　江東大師吕頤浩奏
李成兵衆此所以敗請益兵以討之甲子上謂宰執曰
頤浩奮不顧身為國討賊羣臣不能及但失於輕進今
兵既少衂須令持重乃詔神武前軍都統制王􁣣引全
軍萬人助之范宗伊曰頤浩欲更得韓世忠兵為助上
曰敵騎尚在江北世忠未可遽行李回曰成敢擁衆跨
江正以敵方南冦朝廷不遽遣兵若陛下親御六師移
蹕饒信間則成破膽矣上曰朕決須親往但敵騎稍北
遣世忠先行朕縂兵臨之仍以賞招携其衆則成必易
擒亦不欲多殺士衆富直柔曰聖㫁如此天下大幸乃
詔江湖川廣所輸上供悉令寄儲信上起居郎丹陽洪
擬曰審如是則遷蹕之議決矣舍四通五逹之郡而趣
偏方下邑道理僻逺非所以示恢復形勢卑陋不足以
堅守禦水道壅隔非漕輓之便輕棄二浙失煮海之利
非䇿也因極論之議由是寢　先是趙哲既誅死陜西
漕臣權慶帥孫恂又斬敗軍統領官喬澤張忠等時統
制官慕洧守慶陽懼將及已洧乃本路熟戸其族甚大
遂首以城叛進攻環州宣撫處置使張浚檄涇原經畧
使兼知渭州劉錡以兵解圍錡至環州與洧相拒金以
輕兵破渭州次潘原縣錡留統制官張中孚李彦琪捍
洧親率精鋭赴渭州而城已䧟錡退屯瓦亭中孚與其
弟統領官中彦送欵降賊彦琪以餘兵遁歸古原州中
孚等又引金人刼降之中孚彦琪皆自覊管中起以為
將而叛錡至花石峽統制官趙彬又刼其軍與金帛降
金彬乃書生嘗為曲端館客其人尤桀㸃金進犯秦州
秦無師又犯熙和總管劉惟輔死之統制官俱重亦降
于金金由秦鳳還趙彬引之圍慶州守將楊可弁以城
降於是五路相繼悉䧟張浚以中孚彦琪皆恭州流人
曲端心腹其降也端必知其情而叅謀官王庶譖端不
巳時人多上書為端訴寃浚亦畏其得衆心乃送於恭
州獄逼而殺之然議者以為無辜其後追復宣州觀察
使謚壯愍制畧曰屬委任之人人致刑誅之横被悉還
舊秩申賁美名制辭李誼行　王之望西事記曰張浚
之敗於富平也人皆歸咎於曲端之廢人多上書訟其
寃浚畏其得衆心殺之獄中以病死聞西人以此益非
之然端負才喜犯上非浚所能御也既不能御之不若
殺之天下無一曲端未必便乏才端而不死一日得志
逞其廢辱之憾一揺足州陜非朝廷有也然則雖殺之
可也議者罪浚以據天下富强之地權牟人主而不能
有尺寸功蜀之士人貽書訶詆者不可勝數浚皆優容
之或有金帛之賜其去陜西而至於房陵也有題六言
詩於傳舍者又有從而䟦之者皆訕罵難堪之詞浚見
之命籠以碧紗且書於其後謂中其病此其所以獨當
一面累年雖敗而不亡者耶　湖冦楊華等一日乗舡
至鼎州城下聲言乞招安鎮撫使程昌寓募孔目官劉
醇持檄以往醇登舟而賊㫁其首皷棹東去　十二月
先是金西元帥府宻遣人馳諭諸路令同一日大索兩
河之民辛未金境州縣皆閉門及拘行旅於道至癸酉
凡三日而罷應客户並籍入官刺其耳為官字鎻之雲
中及散養民間立價鬻之或馳於韃靼諸國以易馬葢
既立偽齊以舊河為界恐䧟敵者逃歸豫地故爾是時
父母夫婦皆星散號哭之聲滿路死于非命者無數樂
夀縣得客戸六十八人誤作六百八人以報尼瑪哈必
責其數縣官執窮民以足之民罹此患甚於兵毒矣又
中原之民被掠歸雲中者不令出城無以自活士大夫徃
往乞食于途尼瑪哈見其多恐或生事聚三千餘人坑
之城外　建康大帥吕頤浩奏討李成軍乙亥上謂宰
執曰金退當使諸將併力擊成成敗則諸冦自歸矣范
宗尹曰誠如聖訓　樞宻院都成㫖闕上令宰執具人
數甲申乃擬邢煥辛道宗藍公佐上曰煥係戚里朕不
欲令任朝廷差遣次乃道宗但不堪之兵道宗時為後
軍都統制遂除副都承㫖於是給事中陳戬言道宗不
當除不報　浙西大帥劉光世探報敵不渡江辛夘上
謂宰執曰敵不渡江天意可見朕當修人事以答天意
范宗尹曰聖訓及此天下幸甚　李成將馬進圍江州
未解右僕射范宗尹請命大將致討上從之乙未以神
武右軍都統制張浚江南招討使仍詔在宣撫使之下
制置使之上乃令前軍統制王􁣣後軍統制陳思恭與
通泰鎮撫使岳飛皆𨽻于後(以㑹要及范宗/尹事實叅纂)舊制川陜
買馬及三千匹即轉一官故有一任轉數官者主管茶
馬趙開以為濫乃奏用馬到亰實數若斃於道則有
罰立為定格是冬買馬踰二萬匹而茶引收錢一百七
十餘萬緍　初福建制置使辛企宗駐邵武距賊洞二
百餘里時遣兵攻賊率為所敗邵武有選人施逵者嘗
為潁上教官以䇿千企宗辟充幕屬而逵反為賊游説
欲得招安時監司亦以招安為便朝廷乃遣承議郎劉
嚮迪功郎陸棠同往招之嚮棠皆建安人賊黨葉鐵者
恃其勇未即聴命惟汝為慕得官亦懼大軍繼至雖受
招安而不肯散其徒於是授汝為閣門祇候民兵統領
以鐵副之鐵改名徹乃就命嚮棠為措置民兵寨柵官
欽定四庫全書
　中興小紀卷十　　　　　　宋　熊克　撰
紹興元年(嵗在/辛亥)春正月己亥朔詔改元　癸夘上謂宰
執曰張浚短於知人所用多浮薄妄作李回曰浚行倉
猝故不暇詳擇上曰國人皆曰賢然後察之見賢焉然
後用之用人豈可不審也　尚書省言鄂岳道逺合撥
還湖北其江南仍舊分為東西路東路以池州西路以
江州為帥府戊申詔開府儀同三司呂頥浩充江東安
撫大使兼知池州觀文殿學士朱勝非充江西安撫大
使兼知江州　主管閣門宋籛孫早事潜邸為内知客
至是親筆轉横行一官上曰籛孫稍習朝儀而法非横
行不使知閣門故與進一官朕藩邸人人皆與外任盖
恐其請託或紊朝政惟籛孫姑留之　甲子上曰天下
事非一二著可勝又曰治亂安危固有天命亦必修人
事以應之若人事不至而専聽人命固無是理　二月
辛未詔和州鎮撫使趙霖以屯田法養兵己夘宰執奏
乞候就緒日優與推恩上曰此不須行凡以賞行法則
吏必慕賞而不恤擾民俟其成功朝廷自賞之可也范
宗尹曰此非臣等愚慮所及當如聖訓　初皇祐明堂
合祭天地奉太祖太宗真考並配而五帝神州地祗亦
親獻之日月河海諸神悉如圜丘從祀至是上取法仁
宗欲舉行之癸未詔將來明堂一遵元祐之制　建炎
初權罷秘書省丙戍復置盟少監丞郎著作郎佐郎各
一員校書正字各二員以直秘閣程俱為少監俱開化
人也　神武前軍都統制王􁞯軍至饒州江東大帥呂
頥浩乃趣左蠡下砦其地在饒池之境㑹淮南水軍統
制官崔増有衆八千頥浩以書招置麾下令􁞯同増與
賊戰于湖口之南増大㨗乗勝至江州城下而守臣以
糧盡已棄城去矣賊魁李成據城而處又遣其黨馬進
南犯筠袁而招討使張後大軍五萬由江西路已至南
昌辛夘詔頥浩與俊恊力攻賊毋失機㑹於是頥浩言
權湖北總管孔彦舟昨𠞰滅鍾相師律甚嚴因又詔彦
舟統兵亦至筠袁掩捕　癸已詔侍從臺諌官條上弭
盗之術遏金之䇿與夫豐財强兵之要朕當虚已而力
行之於是兵部侍郎兼權直學士院汪藻承詔言畧曰
臣昨扈蹕永嘉陛下賜以條對臣謂所急惟馭將一事
更無他説時亦頗䝉採納臣區區之意猶守前見敢再
陳之今之諸將爵禄極而家貲盈習成驕而無闘志一
方有警輙狐疑相杖誰復奮然請行或廹之不得已而
行則必過有邀求朝廷為之黽勉曲從不啻如奉驕子
是豈能為國立功者哉臣有三説一曰示之以法夫君
之於將刑未嘗偏廢豈有獨恩無威浸然不治如今日
之甚者謂國難未已方藉此曹以為腹心若不孜孜拊
循誰肯前死此言是也臣所謂以法治之者豈欲明主
自親其文哉必有人為任其責唐李祐縛吳元濟其功
大矣違詔進馬温造劾之祐自言膽落於温御史臣竊
聞今諸將雖驕亦尚畏法使知朝廷有人小過不貸則
惡意不復萌于胷中矣二曰運之以權君之於將必有
得其要領而後使之心服而心畏唐杜黄裳令髙崇文
將兵討蜀然崇文素憚劉澭黄裳乃使人謂之曰君不
奮命者衆以澭代崇文懼盡力縛賊以獻陛下於平居
時亦嘗察其好惡如以澭代崇文之術不可不知三曰
别之以分唐太宗所與謀者房杜而已英衛之徒則不
得而與也上然之　時有司方以財匱為憂而大饗明
堂已下詔矣江南招討使司隨軍轉運使詹至言今大
敵在前國勢不立請停大禮悉以其費佐軍仍督諸將
分道攻守以慰祖宗在天之靈繼志述事孰大於此至
桐廬人也　初桑仲據襄陽纔兩月有盗張莽蕩者引
衆來攻仲遣其將李横拒之横髙密人本黄河歸兵以
勇自負莽蕩為横所敗而去是後羣盗皆畏仲不敢犯
其境仲跨有鄧隨郢等數州益無所憚放兵四出久之
野無所掠其軍絶食乃以人為糧毎遇打請則全隊撥
男女給之至自食其愛妾於是襄陽之民殲焉然仲性
頗孝或盛怒欲殺人其母戒之即止每自稱桑仲本王
官終當以死報國以故能服其下至是有衆號二十萬
而無食仲自知不可以久長驅西上有呑蜀之志先遣
横攻金州金房鎮撫使王彦與㕘謀官續觱畫䇿以數
千衆扼險拒之横敗走彦追至竹山縣横據房州彦合
諸統兵官韋知幾等軍二萬以備之既而復與戰於房
横連敗乃還襄陽　王之望記西事曰張浚嚮之東下
而復西也或謂非桑仲之畏有詔止之然臨敵而退賊
益得以譎使其衆故漢上之禍皆浚為之羣盗不能入
蜀者亦其用王彦之力也　時右僕射范宗尹念其鄉
國被禍之酷請赦仲罪遂以仲為鄧隨郢州鎮撫使
朱勝非間居録曰范宗尹以其兄宗禮在桑仲軍中故
授仲襄陽鄧隨郢均房等郡鎮撫使地大人衆稍為患
又王銖亦言仲授襄陽錫撫使今據汪藻外制乃鄧趙
郢三州而襄陽不在其數合依汪藻制辭　仲分横屯
鄧州又令别將霍明屯郢州明嘗為中都親事官性尤
嗜殺初仲結義兄弟九人横明皆其一也　三月辛丑
宰執奏事李回曰江上渡軍有覆舟者上顧秦檜曰卿
在軍中備知此亦常事軍行無不損者如出軍一萬元
未見敵而回校未出之數已减數百要是兵真不得已
之事稍得已不如戢兵之愈也　辛亥詔諸路間田甚
多百姓慮將來租役且乏牛種遂不敢耕彌望荒蕪今
遣官則慮成搔擾若立法又土俗不同宜俾守令各以
所宜措畫或官耕或予民或假貸以取贏或召募以共
利凡百施設朝廷並不牽制唯在簡而可行公私兼濟
候秋成覈實其有効者當擢以不次如古循吏入為公
卿次猶増秩賜金或怠惰因循視為文具亦必按其罪
以懲不恪　䕫路安撫司奏昨有楊文貴者作過募土
人捕殺乞依元許推賞戊午上謂宰執曰朝廷事急時
多許人賞典事平則不能如所許與之甚不可也范宗
尹曰當以此為戒　己未張俊㨗報至上謂宰執曰李
成雖號數萬其實皆吾民被擄若設賞募人擒成餘皆
不問所活多矣秦檜曰只此心便可以破賊張守曰若
降赦事體尤正非若遣使之此范宗尹因言今日之事
不可削弱上曰豈可削弱祖宗基業宏固偶遭戎㓂故
劉豫李成輩䟦扈猖獗或謂止於淮上作籬落朕甚不
取要當以次收復湏一統乃已宗尹曰君臣修徳以次
圖之甲子乃詔除李成不赦外餘並許出首先是上聞
㨗曰兵既精又治器甲所以成功以此知軍器當留意
朕計見甲巳四萬范宗尹曰得十萬粗足上曰可令軍
器所足之財固當惜但合用處亦難吝也　是日詔樞
宻副都承㫖辛道宗與外任上謂宰執曰近者從官條
對以為辛氏兄弟檀權市恩朕未深信至為福建提刑
栁瑊乞章服始信人言之不謬朕鑒往者羣小侵紊朝
政求章服雖小事漸不可長范宗尹以下共奏外議稱
惬服上之英斷　是月召顯謨閣直學士致仕翟汝文
為翰林學士　時有司議明堂配祀疑於嚴父之文不
克時定禮部郎官江都王居政議曰古之帝王非肇造
區憂者皆無配天之祭聖宋崛起非有始封之祖太祖
則周之后稷配祭於郊者也太宗則周之文王配祭於
明堂者也皇祐宗祀固宜以太祖太宗配當時盖拘嚴
父之説故配帝以并登真宗其後英宗朝孫抃請専配
以近考司馬光呂誨諍之以為詘祖進父而神宗亦謂
周公宗祀在成王以文王為祖則明堂非配考明矣今
主上紹統自真宗至於神宗均為宗廟獨躋則患無明
文並配則同祫饗請今祭昊天上帝皇地祗於明堂宜
奉太祖太宗配上是其議　是春金左監軍逹喇引衆
攻泰州水寨張敵萬為敵萬所敗擒其壻萬戸布拉(原名/不刺)
(今改/正)殺五千餘衆初契丹之亡也其族有達實林牙佛頂林
牙者竄於漠北據和勒端城以自立至是金右副元帥尼
瑪哈在雲中欲圖之雲中距和勒端三千里而右都監伊
都乃本土人知其巢穴於是尼瑪哈遣伊都將女真及
燕雲漢軍二萬往攻之然不付以契丹兵且留其妻子
葢疑之也又起燕雲及河東夫負糧隨去盖金自用兵
以來驅民征役民不憚者往時有擄掠無戰闘計其從
軍之費及回日所獲數倍自立劉豫之後南則冦淮西
則冦川有戰闘無擄掠生還者少而得不償費民始為
患故漠北之行人不勝其苦矣　是春詔分鄂岳潭衡
永道郴桂楊八郡為湖東路安撫置司於鄂分鼎澧辰
沅靖合邵金武岡九郡為湖西路安撫置司於鼎　初
湖南帥臣向子諲既罷去以本路漕臣賈收權帥事有
節制兵馬王以寕者開封人因宣撫處置使司所辟徑
來潭州今駐軍未幾鼎澧鎮撫使孔彦舟引兵擊以寧
逐之有詔起子諲復帥湖南而羣盗馬友自江北趨潭
子諲欲得人以利害説友令受招安前户部郎官致仕
賀允中適在郡境乃為子諲見友説之曰宋祚更興足
下正宜立功名何自棄於此自古有盗賊而受終者乎
友心動改容謝允中卒不犯城而退子諲乃檄友共擊
彦舟敗之又宜章土冦李冬至方擾縣境而益陽有吳
錫者提精兵數千屯本縣告邵州守臣魏舜臣乞粮不
得錫以兵趣邵舜臣懼而走於是子諲遣人招錫錫忻
然歸附遂遣錫討冬至滅之時分路詔下子諲方欲之
鄂而劇冦曹成擁衆數萬自江北掠湖南屯於攸縣時
鼎之諸縣大半為賊所據賦入絶少米貴升直二千而
養蔡兵頗衆軍糧屢竭有五日纔給糯米一㪷軍人鬻
妻子以自活至是鼎守程昌禹兼湖西帥即調兵糧於
屬郡事急上聞得報不及為諸司所劾又水陸道阻民
力頗為之困　夏四月庚辰隆祐太后崩詔以繼體之
重當從重服於是討論冊禮上諭宰執曰太后失位於
紹聖其後欽聖復之再廢於崇寧雖事出大臣恐天下
不能户曉或得以竊議兩朝范宗尹曰太母聖徳在人
心自陛下推崇四海忻悦前後之廢實由章惇蔡京非
二聖之過上曰然昔髙宗欲立武氏長孫無忌褚遂良
皆以為不可李勣獨曰此陛下家事何須問外人帝意
遂決則隆祐之廢出於惇京明矣宗尹因論宰相非其
人則人主不難骨肉不能相倚如明皇相李林甫以刑
措受賞上曰明皇相姚宋而治林林甫而亂明皇在天
寳比開元時如兩人所為宗尹曰誠如此富直柔曰陛
下推崇隆祐天下以為當亦不尤哲廟與上皇願陛下
無復疑之既而禮部郎官王居正以謂國朝追冊母后
皆由前日未及尊稱恭惟太后蚤儷宸極䝉垢紹聖退
處道宮按元符三年五月已復為元祐皇后乃上皇受
命欽聖獻肅皇后復冢婦之意甚明崇寧初權臣悖禮
顧以卑廢尊是太后隆名定位已定於元符而不在於
靖康變故之日也謂宜專用元符詔書明指姦臣格沮
之意告於天地宗廟可也遂不果冊　金左監軍逹喇
自為張敵萬所敗其氣挫折又馬災多死是月遂歸河
北休兵于宿遷縣時渤海萬戸托卜嘉亦北歸過淮揚
與知軍張渙飲于舟中因語及劉豫僣立事托卜嘉歎
曰某契丹之大臣渤海之大姓初金人見招許開國遼
東累載從軍被堅報鋭今雖一郡之安亦不可得豫山
東郡守勢孤而降乃當是任豈不負我哉渙孝純猶子
也　五月丙午真揚鎮撫使郭仲威擅補官謀與劉豫
連和浙西大帥劉光世遣統制官王徳渡江誘而擒之
癸丑詔斬仲威於平江府將佐本非同謀皆釋其罪
自建炎初罷大府寺至是復置丞一員既而加三員後
又復置長貳(復置長貳在/四年五月)李成既敗江西大帥朱勝非
以是月入江州城而賊猶據江北不退勝非與之對壘
又䖍州有冦而吉州李亨仁者與䖍冦相交通勝非遣
辯士彭世範誘亨仁出降然後諸郡解嚴民稍還業先
是九江被禍最酷異於他處勝非奏臣被詔赴任來自
桂嶺至衡州境有屋無人至潭州境有屋無壁至袁州
境則人屋俱無良民可憫陛下幸降寛詔蠲其苛擾招
降首領量與補官收𨽻軍籍而散遣其徒則江西之亂
庶可措日平也不然為盗者益衆勢必南軼湖廣皆不
得全矣　以兵部侍郎兼權直學士院汪藻為翰林學
士　江東大元帥吕頥浩自左蠡班師回饒州時帳下
兵不滿萬而淮南劇賊張琪衆五萬渡江冦諸縣進犯
饒境郡人大恐統制官閻臯者頥治之愛將也方捕羣
盗胡江于臨川走檄呼之臯已招到江等在路星馳以赴
頥浩召諸統兵官姚端崔拜弼皆令聼臯節制端軍為左
邦弼軍為右臯將中軍頥浩自畫戰圖授之紹出城五里而
賊先鋒已至前軍將張守忠失利琪恃其衆直犯中軍臯
力戰而端邦弼兩軍夾攻遂大破之追奔五十里横尸滿
路賊又遣精鋭為水軍分道而進頥浩自將水軍禦之賊
敗走溺死者不可勝計　金有皇姪摩哩郎君(原名没立/郎君今改)
(正/)者與其别將鄂拉扎哈(原名烏魯折/合今改正)數萬衆分兩道入
㓂摩哩自鳳翔鄂拉扎哈自階成出散闗約日皆㑹時知
鳳翔府吳玠與弟統領官璘以散卒數千人駐和尚原
之上朝問隔絶軍儲匱乏將士家屬往往陷敵人無固
志有謀刼玠兄弟北去者幕官陳逺猷入白玠與璘遽
召諸將勵以忠義㰱血而誓諸將感泣為備益力已而
鄂拉扎哈先期而至陣於原北玠率諸將列陣待之更
戰迭休鄂拉扎哈大敗由他道遁去摩哩力攻箭筈關
玠復别選將撃退之兩軍卒不相合　初水賊邵清擾
通泰有大小戰船三千餘至是抵太平州城下詔浙西
大帥劉光世討之賊又犯江隂軍及崇明鎮遂為光世
兵所圍勢蹙乃降宣州駐劄韓世清者故嘗為盗有衆
五千朝廷既招安之令屯宣州而世清復招亡命至萬
五千人月費錢十萬緍米五千石頗凌州縣時江東大
帥吕頥浩言世清可疑六月庚午宰執奏其事李回曰
世清近討張琪有功未見可疑上曰頥浩之言亦不為
無理方其可疑自當賞其功如郭偉奏邵清解圍而劉
光世乃謂因其招安清之去恐或因光世然偉之守城
亦自當賞功過不相掩則賞罰信矣范宗尹等曰謹遵
聖訓韓世清在江東彈壓有勞民間惟恐其去至畫像
祠之時吕頥浩方招安張琪而世清襲擊琪破之頥浩
以世清壊其事故不樂徽人羅汝楫在言路嘗欲為世
清辯白而未果今敷文閣直學士程大昌亦徽人知其
事嘗親與克言之　初詔諸路轉運司類武進士専委
提刑司差官至是言者慮有私請望於帥臣漕憲中擇
文學之臣總其事甲戌乃詔江東差帥臣吕頥浩江西
差帥臣朱勝非兩浙差憲臣施坰福建差帥臣程邁荆
湖差漕臣孫綬廣東差帥臣趙存誠廣西差漕臣王次
翁川陜令張俊於逐路選之坰晉陵人綬湏城人存誠
髙宻人次翁歴城人也　時將葬隆祐太后已得地于
越州之寳山證慈禪院議者欲稱園陵以直寳文閣曽
紆為修奉官紆言上不日恢復中原奉隆祐歸祔此但
攢宫爾當先正名朝論是之乃以同知樞宻院事李回
為總䕶使而有司復援異時園陵之制給事中陳戬上
䟽以謂陛下念太后保祐之勞社稷之勲務急追崇而
有司觀望禮或失當中外切疑他日歸祔泰陵復用何
禮耶且外有總䕶使司以大臣為之而頓遞修奉之類
各設其所内有大都監以閹寺為之而提㸃按行之屬
復異其名辟置官吏増加俸給賜予宴犒數亦不資至
謂㑹稽之山無可採而欲取他山之石鑲禁之卒不足
用而欲調諸郡之夫並縁為姦騷動州縣又况梓宫僅
取周身明器止用松錫而有司誇侈如此豈不違太后
慈儉之遺訓而失陛下之本意乎於是一切鎸省壬午
昭慈獻烈皇后掩攢宫　初舊相呉敏方謫居涪州范
宗尹薦敏復觀文殿學士知潭州敏以祖母年髙力辭
遂改資政殿學士提舉洞霄宫至是又復敏觀文之職
充廣西湖南宣撫使敏既受新命暫駐司桂州以便宜
起永州流人馬擴為本司都統制兼諮議軍事既而擴
與㕘謀官范方方不協辭去　初鄂州李允文殺袁植
江東大帥吕頥浩即奏其事植有愛將袁衮詣行在擊
登聞皷訟寃而臺臣繼亦論列叅知政事張守素與植
厚乃啟上宻諭招討使張俊令收允文俊既破李成即
與統制官陳思恭謀思恭言允文兵亦衆湏以計取有
前三省樞宻院屬官汪若海者歙縣人被罪責英州行
至臨州允文以書招之至是招討司㕘議官湯東野引
若海謁俊曰君與李節制善盍往説之與俱來免盛夏
提師至鄂若海曰説與俱來而招討誅之則若海為賣
友俊曰某以百口保之若海先以書與允文曰張少保
既破李成欲移戈指武昌若海言君無反状其屬曰節
制非朝命而殺袁植與留四川綱運非反而何惟少保
言以百口相保今有三説劉豫新立君能引張用之衆
擒豫以取重賞一也或引衆西投宣撫使張樞宻既相
辟必為君白于朝二也信少保百口相保之言三也君
勿恃張用之徒為强彼見李成既破皆已䘮魄若知朝
廷怒君必為戈相逐矣允文感悟乃舉軍東下因檄若
海併招張用亦以衆俱來於是俊執允文歸於行在詔
付大理寺既而遂正典刑贈植直龍圖閣復若海承務
郎時俊得允文與用之衆軍勢益盛矣　時以張用為
舒蘄鎮撫使江西大帥朱勝非極言其不可并論處置
乖方之状又乞歸帥司於洪州且言陛下志在撥亂事
湏務實乃可圖功不當徇虚名又謂安撫大使與宣撫
使名甚重而無資糧及兵實不及一小邑其辭切直皆
類此　時資政殿學士王綯刑部尚書胡直孺並兼侍
讀中書舍人胡交修兼侍講一日上賜經筵官扇皆取
杜甫詩句親書與之於綯則曰霖雨思賢佐丹青憶老
臣直孺則曰文物多師古朝廷半老儒文修則曰相門
韋氏在經術漢臣湏蓋上之光寵儒臣如此
欽定四庫全書
　中興小紀卷十一　　　　　宋　熊克　撰
紹興元年秋七月乙未是嵗當祀明堂文武有合轉官
者右僕射范宗尹以為多所僥倖乃建言論崇觀政宣
以來濫賞而參知政事秦檜力賛之壬寅上謂宰執曰
議得當否朕不欲人毎以此事議及上皇聖徳時吏部
侍郎髙衞主右選上疏詆之乃詔先罷武臣討論既而
同知樞宻院李回自言宣和間任詞臣以校正御前文
籍轉官恐是濫賞乞削秩罷政上曰人君留意文籍命
臣下校正有勞轉官豈與濫賞同科顧謂宗尹曰且如
卿等以功轉官若與小人同一劄目亦自難處宗尹力
奏此事如回者無㡬其他亦不足惜遂詔侍從及館職
兼領校正者非(按此下原/本訛脱)既而上批大臣討論亦罷大
意以為不欲歸過君父斂怨士夫而宗尹堅謂可行即
日求出於是秦檜復以此事擠宗尹而侍御史沈與求
條宗尹罪狀二十宗尹力請解政癸亥罷為觀文殿學
士提舉洞霄宫上謂執政曰宗尹既去惟王俁萬格以
刻薄附㑹討論事招致人言當罷此外宜置勿論恐分
朋植黨非國家之福皆曰此陛下盛徳也俁華陽人格鄱
陽人時並為都司未㡬宗尹落職　初詔勅令所以嘉
祐敕與政和敕對修命工部侍郎韓肖胄等詳定至是
修成敕令格式八月戊辰提舉官參知政事張守上之
肖胄忠彦孫也　先是諫官韓璜論堂吏俞宗适滑浩
二人預討論事浩已罷職璜言執政不當芘宗适而不
問是日執政奏事富直柔曰臣聞宗适誠不預言者誤
聽秦檜曰吏承行文書不必罪之李回曰如罪兩都司
彼自無詞上曰兩都司殊刻薄為朝廷建議須有忠厚
之風張守等仰賛聖訓於是不罪宗适再以浩送吏部
　初靖康京城圍急胡唐老時為殿中侍御史言萬一
不守則本支俱覆聞康邸至磁相間為民所留此天意
也請建為大元帥領兵入援至是其弟吏部郎官世将
繳唐老劄子且為之請謚壬申上謂執政曰當時事亦
偶然何功之有於是張守等退而歎曰大哉王言　内
侍楊公恕自叙嘗在潜邸欲求差遣執政擬與兵馬都
監上曰以潜邸恩與一都監亦不為僥倖但其人難使
之近民富直柔曰近有任鈞者至宻院干差遣陛下知
其為人否上曰鈞乃珪之子尤狠愎豈可任使此輩稍
不循理朕不欲使之在左右於是執政退而悚服　参
知政事張守薦舊相清逺軍節度副使汪伯彦之才可
用詔復官提舉洞霄宫癸酉伯彦復觀文殿學士除江
東安撫大使兼知池州既而右司諌韓璜論伯彦不可
用詔罷之依舊提舉洞霄宫上曰治天下惟公朕安得
而私也於是参知政事秦檜退而仰服聖訓　時沈與
求再歸言路中疑其論范宗尹所引用者悉出之與求
曰近世人材視宰相出處為進退蓋習以成風今當别
人之正邪能否而公言之豈可謂一時所用皆不賢而
使視宰相為進退哉　中書省言池江二州地勢僻隘
失祖宗公道置帥之意庚辰詔江東西路依舊以昇洪
為帥府　癸未執政奏劉光世繳到劉豫偽詔詔尾乃
其子偽左相銜也上曰可見豫𥚹陋李回曰藝祖即位
用范質王溥皆數年而後代以趙普秦檜因曰帝王自
有受命之符陛下靖康初為生靈請行此即受命之符
正所謂保民而王者也　時揆席久虗秦檜倡言曰我
有二䇿可以竦動天下或問何以不言檜曰今無相不
可行也　己亥中書門下省言文臣舊法曽分有無出
身帶左右字若贓罪則悉去左右庶有所别今欲復舊
詔從之仁宗嘗親篆明堂及飛白門牓壬寅上謂宰執
曰行宫殿小難以模設已别書六字第以嗣天子臣名
恭書代孝子嗣皇帝親札蓋以祀天為主也秦檜等曰
以祀天為主深合禮意　有條令所小使臣楊球者被
㫖召試侍御史沈與求言陛下復祖宗故事間詔四方
豪俊令中書䇿試而用之於臺省館閣皆極一時之選
今球乃預其列不知薦者為誰望罷球使歸右選詔從
之　甲寅上曰朕以眇躬獲主大器居位五祀而王室
益微念兹永懐慘若焚灼比因崇祀明堂投誠上帝冀
獲悔禍以雪神人之耻而赦文夸大殊咈朕心又除吕
頥浩制首為中興聖緒兼創業守文之言徒使四方誚
于有識可與外任於是中書舍人兼直學士院席益以
顯謨閣待制與郡而去　江南招討使張俊言承務郎
汪若海說李允文有功乞充本司幹辦官丙辰上以問
宰執吕頥浩曰若海頃與大圭以語言交鬬滕康劉珏
致二人不和遂有兵火之變皆編置嶺外尚未放還上
曰若容在軍中恐後為累後有罪者亦必援例第勿許
之朕自以諭俊也於是頥浩等竦服聖訓　戸部侍郎
孟庾進尚書時江湖供錢粮久虧而羣盗尚聚己未詔
庾為宣諭制置使　詔近降赦恩慮州縣奉行不䖍委
逐路提刑親行體訪務令實恵及民若所載寛恤事或
有未盡亦令監司條上　初李成之黨李雱為成計謀
至是張俊獲雱而成勢蹙将殘黨遁居順昌詔淮蔡二
鎮掩殺成遂奔偽齊餘衆趙瑞等降　言者謂洛為國
西宅而翟興於僅存之地萬死一生率師䕶寢陵戰屢
獲㨗粗自立基望錫軍名使知國家惓惓不忘之意壬
戌詔名忠䕶軍　吏部郎官廖剛言因江南探報事宜
頗致懐慮羣臣徃徃以維揚之事為戒無敢任其責者
臣謂動静之間在審其緩急而已料今嵗敵騎勢分必
無南渡之事望姑寛聖念以慰天下臣所陳下䇿正如
李孝子操瞑眩之藥厥疾已瘳則無所用矣　初翰林
學士汪藻言自元符以来至建炎並無日厯此國之重
事願留聖心上納之既而宰執請擇所付上曰無以易
藻矣至是除藻龍圖閣直學士知湖州詔領日厯如故
　金左監軍逹喇大憾之(按句中之字無着/句上疑有闕文)盡却所獻
之物而去豫遣偽相張孝純隨而和之數日乃回逹喇
至祁州遷其民而出仍許只攜行李其錢榖之類皆留
遂以祁城為元帥府先是建炎末敵方南牧有朝奉郎
趙俊者宋城人居城北或勸其避地俊曰但固吾所守
爾死生命也逃将安之時劉豫以俊為虞部郎官俊稱
疾不受豫不能强凡文字不肯用豫僣號但書甲子未
幾卒　時有武功大夫蘇易縁守奉化縣界轉一官於
是中書舍人程俱言武功大夫轉入横行則官益以輕
其害尤大祖宗之法武臣自閣門副使至内客省使為
横行不係磨勘即非皇城使所得轉入之官皆特㫖而
受故元豐官制以承務郎至特進為寄禄官而武臣獨
依舊不以寄禄官易之蓋有深意政和間改武官稱為
郎大夫遂并横行易之而轉官之級(按句内/有脱誤)此當時有
司不習典故率意而改以開僥倖之門故流弊日深且
文臣庶官轉不得過中大夫而武臣乃得過皇城使此
何理也自改使為大夫以来嘗調官轉為横行者不可
勝數其弊已極而他人莫能言也　冬十月乙丑以新
除給事中兼侍講洪擬為吏部尚書言者謂擬未嘗歴
州縣擬請外遂除龍圖閣待制知温州　言者以謂近
差甲頭催税其害又甚於保長戊辰户部奏甲頭於三
十戸輪差初無髙下而大保長乃有力可以倚仗詔從
之　初金右監軍烏珠駐兵於熈河秦雍至是相繼
移寨欲窺蜀宣撫處置使張浚令陜西都統制呉玠於
鳯翔府之和尚原先處戰地誘致其來烏珠乃引衆十
餘萬造浮橋於寳雞縣渡渭來攻玠遣統制官呉璘雷
仲率諸将選勁弓强弩分畨迭射號駐隊矢接發不絶
繁宻如雨金稍却則以竒兵旁擊斷其糧道又刼破金
寨乙亥與金戰凡三十餘陣烏珠中箭而遁俘其将英
格貝勒(原名羊哥孛/堇今改正)及隊領三百甲兵八百殺敵衆横屍
滿野是役也烏珠徃反萬里始末三年其衆之損者逾半
皆呻吟扶攜以歸烏珠初有從馬數百至是僅留其六
道由平陽府守臣蕭慶以三馬奉之於是北歸燕山
王之望西事記曰張浚之敗賴呉玠獨全一軍據和尚
原以守金人屢攻之不克大破敵軍殺其将帥人多疑
不實夫呉玠之敗四太子固未可知然敵若不敗則今
已無四川矣故陜西之敗皆浚為之然而金人不能取
蜀亦其用玠之力也　乙酉宰執言郭仲荀初除管軍
例得閣職上曰祖宗待三衙之厚如此富直柔曰祖宗
時三衙用邊功戚里班行各一人蓋有深意上曰參用
戚里固祖宗法然礙處亦多恐不可用於是宰執退而
歎曰此言可以為後世法　丁亥宰執奏有司勘到偽
造吿身事連知閣門事潘永思上曰雖戚里既有過安
可廢法於是令罷閣職就逮秦檜退而歎聖徳曰卓哉
此舉　初工部侍郎韓肖胄在都司時嘗言國以兵强
兵以食為本宜理淮南以修農事則轉輸可省遂命屯田
郎官置局建康行屯田之法於兩淮上又親書趙充國
傳刻石摹本賜諸将以厲之於是荆南鎮撫使解潜於
部内五郡屯田且辟直秘閣宗綱為措置官而公安知
縣孫倚率先辦集詔加兩秩既而言者復請江之南岸
亦興屯田戊子江西大帥李回又言江州赤地千里望
依淮浙委監司興營田並從之　初知興元府利䕫路
制置使王庶籍興元及諸縣良家子弟號曰義士以縣
令為軍正而武勇知邊事者副之尺籍伍符皆如舊制
軍聲甚振至是宣撫司上其狀甲申庶自待制為徽猷
閣直學士　吕大麟見聞録曰王庶立義士其法甚妙
紹興初富平大衂之後兵率單寡庶於興元府興洋金
蓬聞達諸處令州縣選强壮每兩丁取一丁三丁取二
丁與免尸下物力錢二百千每五十人為一隊知縣為
軍正尉為軍副日閱武於縣月閱武於州不半年有兵
二十萬每遇州教則厚犒賞之教閱有方可以出戰則
令尉便與改秩今川口義士尚衆皆庶倡之也　己丑
吏部郎官廖剛言臣前所獻幸閩之説姑備一時之急
爾國家艱難極則必反今乃圖新之時故經營建康殆
不可緩歳晚固所未暇俟有機㑹可乘當親擁六師徃
為固守之計彼敵雖㸃詎能妄意吾之虚實而輙窺也
哉且東南建國無易金陵臣聞劉豫在齊魏間省徭薄
賦專務姑息招徕人士誘以偽官安知其不圖吾根本
地乎要當出其不意而徙居焉亦先事制人之道也尋除
剛起居舍人剛又言伏見陛下詳延儒臣採摭故實為
說以進而游意翰墨博覧羣書亦可謂好學矣然帝王
之學與文士異堯舜禹湯文武仲尼汲汲皇皇是其用
心亦必有在矣且援孟子所言天下國家之本在身與
大學之治國平天下其端在正心誠意願陛下去末學
之無益坐進此道則可以福羣生也　初建㓂范汝為未
平而本路制置使辛企宗握兵玩㓂一路騷然詔以大
理少卿朱宗為本路漕臣宗仙游人紱子也宗入對言
民困無聊弄兵以延一旦之命陛下第追還制置使以
此事付臣可毋戰而平也上詔宗行而企宗方議募兵
檄取錢糧數多宗遺書責之曰公擁兵彌年州縣餽餉
費百萬而責取未巳民在溝壑矣公為則自為之初詔
企宗放散汝為之黨企宗乃奏汝為乞於福州就糧不
遵聖㫖遂詔企宗措畫而企宗怯懦不能制賊反屯其
衆於建之城外上乃擢吏部郎官胡世将為監察御史
福建撫諭世将既至言汝為懐反側猶肆剽掠而招撫
官謝嚮陸棠顧與賊通亟捕嚮棠與制置使屬官施逵
付獄又樞宻院計議官沙縣張致逺請歸鄉因白宰執
乞遣重兵討之而知福州程邁亦請改命将臣又是時
曹成馬友有衆數萬轉掠湖南北而山東賊白氊笠劉
忠者嘗與烏珠戰頡頑而南自黥其額號花面戰據潭
之白綿山號為最强左僕射吕頥浩建言先平内冦然
後可禦外侮十一月戊戌乃詔參知政事孟庾為福建
江西湖南宣撫使太尉武成感懐軍節度使韓世忠副
之發大軍由台温路先徃福建次赴餘路仍罷企宗以
其軍𨽻韓世忠庾遂辟致逺充隨軍機幕既而世将奏
謝嚮陸棠及施逵皆械送行在嚮棠死於路逵得以歸
罪二人止從輕典送逺郡覊管中途逸去後改名宜生
竄入偽境　詔紹興府運頗艱難以久駐可移蹕臨安
府　初景靈宫萬夀觀㑹昌宫章武殿神御並在温州
甲辰詔差内侍岑峑充迎奉主管官時又迎奉太廟神
主亦令内侍省選官主管仍罷提㸃官鄭士彦别命郎
官一員赴温州充提㸃官凡有事移牒州縣並申提㸃
官其主管官毋得輙行初萬夀觀有章獻皇后用黄金
所鑄真宗像及后像既而上曰置金像外方人所側目
若不取入是誨為盗也因愀然謂宰執曰朕播遷至此
不能薦享宗廟奉衣冠出游令祖宗神御越在海隅念
之坐不安席(聖語在明年閏/四月今聨書之)　先是淮南賊張琪既為
統制官閻臯等所敗其黨姚興王恱引所部詣統制官
巨師古降琪西走追擒之送行在乙巳戮于市　初常
州守臣周杞坐殘虐敗官是夏大旱上御邇英閣問所
以致旱之由給事中胡交修為中書舍人對曰此殆杞
佚罰遂以祀屬吏至是獄具甲寅上曰當官者小過或
有害惟濫刑為當懲聞杞数濫殺人豈得不治朕日聽
斷若任情殺人豈不可耶顧非理爾於是宰執将順聖
徳退而記之以埀訓萬世時杞謂交修䜛己乃上書告
其罪詔遣大理寺丞胡䝉詣常州按驗反復窮究交修
無所挂然羣從亦多抵罪䝉歴城人也　初詔左僕射
吕頥浩復相而同知樞宻院事富直柔與司諫韓璜及
神武中軍統制官辛永宗兄弟見上多言頥浩之短至
是侍御史沈與求言直柔與璜等結為朋黨丙辰罷直
柔為提舉洞霄宫而璜等亦皆黜去　初復江淮等路
發運使以寳文閣直學士權邦彦為之邦彦闇而傲士
論不與至是吕頥浩又薦邦彦為兵部尚書　初選人
永嘉婁寅亮嘗陳宗社大計深契上意已與改官至
是以為監察御史制略曰爾上書論事慮國則深既遷
一官朕意未足中書舍人程俱辭也　宣撫使孟庾總
大軍道由温州守臣龍圖閣待制洪擬趨庾赴援庾怒
於饋餉外命擬亟犒師犒已即行擬歸未及州治軍人
已塞滿庭下訩訩且不測擬即借封樁錢用之事已自
劾詔書奨其知變加秩一等　金人僉軍之法以家業
高下定之者曰家戸軍以人數多寡定之者曰人丁軍
謂家戸者不以人數稱人丁者不以家業時雲中有陳
氏姑婦持其産簿訴于右副元帥尼瑪哈謂父子俱已
陣亡願盡納産乞免充軍左監軍烏克紳怒其沮法賛
尼瑪哈誅之於是國人皆怨而尼瑪哈又禁諸路之民
不得擅去鄉里凡出必先告官給畨漢守公據然後可
行右監軍逹蘭請於尼瑪哈謂西路之軍有解鹽可贍
而東路無之乞割齊境滄州鹽場以贍其用蓋達蘭怒
劉豫不拜欲奪其利而尼瑪哈方專權芘豫故不之許
然逹蘭自此憾豫愈深矣　初吕頥浩帥江東置司池
州既召入令知池州劉洪道攝帥事是月以資政殿學
士葉夢得為安撫大使始還帥府於建康時建康荒殘
見兵不滿三千人諸将散居他郡夢得至乃奏移宣州
駐劄韓世清一軍屯建康追水軍統制官崔増屯采石
及統制官巨師古閻臯分守要害而世清尚未至也於
是夢得召集流民稍稍復業商販亦通　時羣盗蜂起
右文殿修撰胡安國一日謂其門人楊訓者曰昔冦起
燕山則關中河北可避及入關河則淮南漢南可避今
至湖外惟二廣爾又焉保二廣之無冦也至此可謂窮
矣只得存心以聽命訓問曰存心如何安國曰行善而
莫為惡耳　十二月丙寅詔依祖宗故事置樞宻都承
㫖一員以兩制為之　建冦范汝為聞大軍将至亟入
據州城監司守宰以下皆遁去賊将葉徹徃犯南劒州
先是制置司撥統制官任士安一軍駐城西賊至未肯
力戰守臣張觷獨率州兵出拒射徹死而退賊觷候官
人也觷知士安方懼無功即函徹首與之州兵皆憤觷
曰早晩賊必再至非與大軍合不能破也士安得之大
喜遂馳報諸司謂已斬徹未幾徹二子曰文臣武果引
衆聲復父讎縞素來攻於是士安與州兵偕戰賊大敗
汝為自此益挫庚午詔略曰聞汝為嘯聚日久今再遣
師剪除其從有能執汝為請命者當受重賞自餘咸赦
除之上因諭宰執曰若不許其自新何以示好生之徳
秦檜曰天地大徳曰生聖人大寳曰位何以守位曰仁
唯仁則能好生而配天地以守其位也既退吕頥浩請
記以為訓時宣撫司軍已次福州於是孟庾留福而韓
世忠總兵趣建知福州程邁謂世忠曰賊鋭宜少休以
俟元夕世忠笑曰吾以元夕凱旋見公矣時賊於正南
路植巨木為鹿角及設陷馬坑以拒王師世忠命諸軍
偃旗仆鼓由小路徑至鳯凰山繞出賊背范汝為震怖
以謂從天而下於是列寨以環其城賊夜遣衆刼寨戰
敗而走　丁丑右司諫方孟卿言比言大兵所過恣為
剽掠有甚於賊願賜丁寧乃詔自今出師毋得秋毫騷
擾樞宻院察大将統制統領官以下遞察犯者並行軍
法　初宣撫處置使張浚移軍閬州令參議軍事劉子
羽於關外調䕶諸軍子羽頗得衆心又總領趙開兼都
漕號善理財不加賦於民而軍用足戊子宰執奏浚居
閬為水運以給西軍上曰朕料浚必能立功秦檜言臣
初至行朝見論浚者紛紛可駭賴陛下保全使得安迹
萬一有功實陛下知人善任使不惑浮言之效也上因
論天下事有利必有害但利多害少皆可為如前年航
海一板之外便為不測使惑於浮言逡巡不决豈不敗
事於是宰執退至省未食而浚和尚原捷報已至乃相
與歎仰聖明知人善料敵如此顧恐人臣不才無以稱
任使耳既而浚以功除定國軍節度使職仍舊　壬辰
兵部尚書胡直儒卒　鄧随郢鎮撫使桑仲雖已受朝
命而猶恃兵衆再圖取金州是冬復引衆攻房州金均
房鎮撫使王彦與戰于青林間又大敗之　建炎初詔
西外宗司居髙郵軍南外宗司居鎮江府及渡江以来
遷徙不常是年西外宗居福州南外宗居泉州其後兩
宗學各置教官如諸州例云　時金左監軍逹蘭居祁
州而其衆尚留承楚浙西大帥劉光世守鎮江欲攜貳
之乃以金銀銅為三色泉其文曰招納信寳獲金人則
燕餞而遺之未幾踵至得衆数萬給良馬利器用之如
華人因創赤心竒兵兩軍頗得其用　初五路既陷金
人悉割以屬偽齊金以陜西重地自右監軍烏珠敗走
都統羅索病死而忠䕶軍翟興屯伊陽山又知鳯翔
府呉玠見保和尚原右副元帥尼瑪哈欲固人心遂以
女真萬戸薩里罕為經略駐兵鳳翔府以守之
欽定四庫全書
　中興小紀卷十二　　　　　宋　熊克　撰
紹興二年(嵗在/壬子)春正月甲午復賢良方正直言極諫科
待制以下各舉一人但學業優長不拘已仕未仕詔略
曰祖宗以来百餘年間嘗以是科獲致豪俊朕方求才
以濟艱難之運尚期得人逺追前烈庶無愧於斯焉時
劇㓂曹成擁潭帥向子諲見在道州而荆湖宣撫使呉
敏尚未率師度嶺於是右文殿修撰胡安國貽書於敏
謂帥臣見執而方伯不能治此方伯之耻不知䇿将安
出願速追前軍進由昭賀以通舂陵北檄韓京自衡移
永東檄呉錫嚴兵宜章而親總中軍急度嶺而北下臨
清湘據三湖上流之地然後詰問曹成擅移屯所與執
帥臣之罪就檄子諲赴使司軍前議事若其悔罪自新
則與之招安不然斷而討之勝負可决若復延久必生
内變矧迫東作之期民失耕種不待接刃已躋於溝壑
矣未幾成送子諲歸　宣撫副使韓世忠圍建城辛丑
夜賊稍怠官軍梯而上城遂破殺賊衆一萬餘人賊将
葉諒以一軍徑走邵武范汝為竄入回源洞自縊死世
忠遣兵追諒并賊驍将張雄等皆擒戮之初世忠意城
中人皆附賊欲盡殺之至福州見觀文殿學士李綱綱
因曰建城百姓多無辜世忠受教故民得全活及師還
父老送之請為建生祠世忠曰活爾曹者李相公也
壬寅上幸浙西　壬子以侍御史沈與求為中丞與求
以軍儲窘乏首陳屯田利害為集議二卷上之又以禁
衛單寡乃言陛下将圖大舉則先務之急宜莫如兵漢
有南北軍唐自府兵彍騎之法壊猶内有禁兵外有鎮
兵故無偏重之勢今兵權不在朝廷雖有樞宻院及兵
房兵部但奉行文書而已願命大臣講求利害使人情
不駭而兵政益修以助成中興之業　時邵青李捧單
徳忠三盗皆就招已至臨安乙卯上詔宰執徃汰其衆
萬人中留鋭卒三千可備出戰者庶國無虚費時三盗
有衆二萬三千於是吕頥浩秦檜與大将張俊同閱其
間可留者僅七千一如上所料　先是節制兵馬王以
寧擅興外境徑造潭州戮命官移守将為言者所論纔
降官充監當又利州觀察使孔彦舟累䝉超除迷不悔
罪愈肆猖獗大掠湘中下趨鄂渚乃得舒蘄二州鎮撫
而宣撫處置使機宜𫝊雱入彦舟軍遂為之用所至文
檄皆以宣司為名􁄄求州縣右文殿修撰胡安國憤之
因貽書右僕射秦檜以為政刑失當莫甚於此宜正國
法又言馬友據岳陽犯長沙買馬招軍大集亡命而鼎
帥程昌禹乃與關通公行文牒謂已奏為湖東總管曹
成擁衆西侵而友畏成分有其地遂致書誘令取全道
以入廣西成遂南掠今諸冦連衡民不奠居已迫東作
之期若更遲之失其農業無食無衣同歸於盗朝廷雖
除前宰臣呉公敏宣撫三路而廣西兵寡宜就遣大将
韓世忠以為之副早令殱殄羣冦收拾遺民又子諲忠
節在今日可以扶持三綱願憐其無救而陷於賊復加
任用俾收後效時已召安國為中書舍人尚未受命也
　二月甲子詔御府圖籍經遷徙散亡比聞平江府賀
鑄家見鬻所藏書令守臣悉買之以付祕書省　鼎冦
楊華自去冬出降而楊廣為其徒所殺惟楊么在有衆
數千么與黄誠俱為賊首又曹成自道州南冦賀州乙
丑宰執奏事吕頥浩等因陳天下大勢謂當用二廣財
力事荆湖南兩路遂通京西以接陜右此天下左臂而
京東諸州為叛臣所據正如國初河東且留以蔽敵諸
路先定併力圖之似未為晚秦檜因請自湖外當一面
效羊祜鎮襄陽之體上曰卿等當居中運羣材不可授
人以柄於是頥浩等奉詔感歎而退時湖廣三路宣撫
使呉敏不能制賊為言者所論而罷降為資政殿學士
提舉洞霄宫又知道州向子忞亦為監司劾罷於是新
除中書舍人胡安國寓書於左僕射吕頥浩略曰昔韓
忠獻公秉政十年勲蓋一時權震天下然議者亦或排
之則孫公沔李公參吕公誨王公陶與司馬公光是也
衆人常情睚眦必報而忠獻公於是數人皆引用之各
盡所長不以為怨而近世諸人借國福威行其私意取
快一時欲救徃迷正在今日相公中間均逸亦有異同
之論今日公衮言歸進退賢否賞罰功罪固以至公無
我為先報復恩讎為戒然比於忠獻猶有不足未免天
下之疑豈甲兵之問日至廟堂機務叢委偶未察也以
貴者言之如舊相呉觀文起帥長沙繼除三路宣撫呉
雖辭免而軍書羽檄輻湊門巷又以劇盗方集境中恐
失事機惶恐拜命鳩兵選将夙夜究心亦未為失一旦
賜罷自觀文降資政自通議降太中傳播諸方駭動勸
聽所可疑一也以㣲者言之向子忞之守道鋤治姦猾
雖犯衆怨識者是之申乞移按他部不為過也巨冦侵
陵衆寡不敵移守山寨而外臺乗此交劾罷之所可疑
二也相公平心為相施於貴者将存其事體施於㣲者
當海度容之若改正此二事則不違公議釋疑於天下
矣夫宰相時来則為不可擅為已有人才亦各自負不
可葢以已長安國見辭新命冀賜片言俾從所欲則受
賜大矣　丁卯詔選人七階悉分左右字　吏部侍郎
李光李彌大並遷尚書光吏部彌大戸部彌大呉縣人
也庚午詔觀文殿學士李綱為湖廣宣撫使兼知潭州
樞宻院就福建差統制官任士安以兵三千從之時人
多賀綱其客有臨川陳冲用者獨不賀或問其故冲用
曰丞相在靖康末以天下安危自任人望所歸今雖閒
居其望猶重若因此成功尚葢前失萬一又無所成平
日之名掃地矣何賀之有　初福建等路安撫副使韓
世忠統兵自江西入湖南至是曹成已入賀州世忠遣
提舉官董旻馳徃招之又馬友為其下所殺衆皆出
降惟白氊笠劉忠據潭之白綿山阻湖水以自固世忠
曰此宜急擊宣撫使孟庾曰功幸已成而師久勞若趨
白綿不㨗則前功盡廢世忠曰兵家利害非參政所知
請期半月當馳㨗以獻庾不能奪世忠所部與賊對壘
按兵不動一夕先遣鋭卒二千衘枚夜進伏白綿山上
戒之曰俟賊空壘出戰汝疾馳入奪中軍望樓植麾張
葢既而世忠引兵進攻賊悉衆拒戰勝負未分而所遣
鋭卒已立旗蓋於賊之望樓傳呼如雷賊回顧驚潰忠
大敗乗小舟逃去欲投劉豫徒衆斬其首持詣世忠以
降　時宣州駐劄韓世清怙衆䟦扈又李成劉忠餘黨
尚在淮西　丁丑復置中書省門下檢正官一員　宣
撫處置使張浚奏金人首領有不免者己卯上謂宰執
曰此知天意所在朕當加畏以祈天弭禍國庶幾其有
瘳乎秦檜曰近陛下屈己從諌中外士民莫不感悦
召前尚書郎南昌徐俯為右諌議大夫於是中書舍人
程俱宻奏俯禧之子而黄庭堅之甥雖才俊氣豪然所
歴尚淺今以前任省郎又除諫議自元豐更制以来未
之有也考之古今斐然傑出如陽城种放亦未嘗不循
資望而進臣願陛下須其至姑以所應得者命之他日
置之左右何所不可如元稹在長慶間命知制誥以至
翰林真不紊矣止縁自荆南判司命從中出召為省郎
便知制誥遂喧朝聽時謂荆南監軍崔潭峻引之近傳
俯與中官唱和有魚須之句名曰警策恐外人不知陛
下所以得俯之由以此為疑仰累聖徳如臣言可采乞
收還前命　乙酉上諭宰執曰人主待臣下當以至誠
知其不可用不若罷去疑而留之無益也又曰人主之
徳莫大於仁仁之字非堯舜不能於是吕頥浩等嘆聖
學髙明以誠仁二者治心修身正家平天下有餘裕矣
退而以為當記先是知明州兵樊進錢五萬緡戊子殿
中待御史開化江躋言朝廷受此無名恐小人觀望效
尤殘民以為己利望斥還之仍加黜罰詔委憲臣勘實
如係科民即仰給還既又降懋兩官懋乃晉陵人時四
明承喋血之餘公私掃地列將陳思恭統歩軍二萬張
公裕統水軍一萬皆留戍郡境軍費不貲懋得𣙜酤之
贏以供稍廪民不知兵朝廷嘗以直祕閣寵之至是貶
秩而去尋察其枉除湖北轉運通判　左僕射吕頥浩
屢請因夏月引兵北向以復中原且謂人事天時今皆
可為何者昨自維揚之變兵械十亡八九未幾敵分三
路入攻江浙兵皆散而為盗自陛下專意軍政揀汰其
冗修飾器甲今張浚軍三萬有全裝甲萬副刀槍弓箭
皆具韓世忠軍四萬岳飛軍二萬三千王􁞯軍一萬三
千雖不能如浚之軍亦皆精鋭劉光世軍四萬老小至
衆選之亦可得其半又神武中軍揚沂中後軍陳思恭
皆不下萬人而御前忠鋭如崔増姚端張守中等軍亦
二萬臣上考太祖之取天下正兵不過十萬况有十六
七萬何憚不為且向者邵青擾通張琪刼徽饒李成破
江筠范汝為據建劒孔彦舟馬友曹成等為亂於江湖
朝廷枝梧不暇今悉已定又自金之南牧莫敢嬰其鋒
者近嵗張浚獲㨗於四明韓世忠扼於鎮江陳思恭擊
於長橋而張榮又大㨗於淮甸良由金貪殘太甚天意
殆將悔禍又金以中原付之劉豫而豫煩碎不知國體
三尺童子知其不能立國事固可料觀宇文虚中宻奏
雖未可盡信然金人連年不至淮甸必有牽制則天意
固可見矣今韓世忠已到行在臣願睿斷早定命世忠
張浚及臣等共議决䇿北向令世忠由宿泗劉光世由
徐曹以入又於明州留海船三百隻令范温閻臯乘四
月南風北去徑取登莱此數路皆有糧可因不必調民
饋運大兵既集豫必北走所得諸郡就擇土豪守之金
舉兵来争其地則彼出我入彼入我出擾之數年中原
可復况今之戰兵其精鋭者皆中原之人恐久而銷磨
異時勢必難舉此可為深惜者也　初北賈有至建康
者言中原民苦劉豫虐政皆望王師之至前後所言略
同知夀春府陳辨者始貳於豫兼用紹興阜昌年號又
知濠州冦宏本羣盗與偽宿州守胡斌通至是建康大
帥兼淮西宣撫使葉夢得遣使拊之辨宏皆聽命因與
以錦袍銀鎗之屬既而豫追其將王彦充攻夀春為辨
所敗而宏遂與斌絶夢得乃令二州布本朝徳意務以
懐来辨遂復固始縣宏招納呉青等二千餘人㑹豫衆
復犯二州夢得令統制官王冠等援之豫衆遁去遂復
光州　三月言者以謂中原未復而米多出二浙今虛
存發運一司以催綱為名歳費十六七萬緡以養無用
之官吏彼自知無所職乃請于朝糴米以塞責而已戊
戌詔罷之　先是江東詔撫副使李光王􁞯總兵至宣
州言者謂去冬嘗降御劄略曰張浚行軍秋毫無犯頗
慰朕懐堯言一布天下孰不傳誦今􁞯副光出使江東
恐未能仰副徳意望下臣章付光申飭􁞯等遵禀聖訓
詔劄付光􁞯既與光擒世清誅之仍㨂其衆􁞯部之赴
行在左僕射吕頥浩因奏其事上曰去嵗累諭范宗尹
此乃腹心之疾而宗尹遲疑未决不知毫芒不除将尋
斧柯也時知建康府葉夢得請祠己亥以光為端明殿
學士知建康府兼夀春滁和宣撫使上曰江東一路遂
帖然矣　癸丑詔諸縣造簿之歳姦贓狼籍民被其害
自今産去税存之户畫時催割庶民不被横斂如違官
吏並竄海島知通監司不舉者同罪許民越訢　詔昨
誘淮東民佃田免税二年異時止據當年已種畝數令
輸其續懇到田亦據實數添焉庶人戸曉然易以安業
如州縣踰數罪以違制　諸路省試合格進士並集行
在甲寅上御集英殿䇿試上曰試舉人以鯁直為上諛
佞者降之冀士知朝廷所向習成風俗崇寧以来宰相
惡人敢言士氣不作流弊至今不可不革既遂賜張九
成以下二百五十九人及第其身九成餘杭人也上曰
凡士人須自初進别其忠佞庶可冀其有立如九成對
䇿上自朕躬下逮百執言之無所廻避擢為首選其誰
曰不然時有犯廟諱者依格降等至犯御名者上曰朕
豈以己名妨人進取耶命本等收之　時隴州移治方
山原軍儲芻穀多聚其中是月吾叛将張中彦慕侑等
引金将来攻城将陷陜西都統制呉玠自和尚原遣同
統制官楊政引兵救之圍既解連戰又㨗於是宣撫處
置使奏擢政知鳯州政臨涇人也　夏四月庚午神武
前軍都統制王􁞯奏起復單知㣲為准備使喚言者以
謂知㣲乃省吏單知彰之兄異日有言􁞯用知㣲刺取
省中事機者何以自解昔郭子儀在邠州嘗奏除一州
縣官不報子儀謂僚佐曰兵興以来方鎮䟦扈凡百所
求朝廷尚委曲從之此無他反疑之也渾堿在蒲所有
奏不從亦私喜曰上不疑我今陛下待二三大将豈可
不如唐之待子儀與瑊乎乃寢前命　左右僕射吕頥
浩秦檜同秉國政檜多引傾險浮躁之士列于要塗以
為黨助且謀出頥浩而專朝權乃令其黨建言周宣王
内修其政外用其威故能中興今二相宜分任内外之
事遂除頥浩都督江淮等路諸軍癸未詔略曰朕登庸
二相禮貎惟均凡一時所薦之士随才任使尚慮浸分
朋黨互相傾揺自今或阿附以害吾治令臺諌紏之嚴
寘諸法於是頥浩言近聞金同劉豫合兵以窺川陜若
於來春舉兵北向必可牽制川陜之西萬一王師逐劉
豫則彼必震恐因令韓世忠徑自西京入關北亦一竒
也戊子乃詔頥浩總師北向置都督府于鎮江　宣撫
處置使張浚言已運米五萬石至荆南欲理川口與行
在相接是日上謂宰執曰兩日前言者猶請遣人副浚
朕謂委之不專難以責成秦檜曰誠如聖訓　時中書
舍人胡安國上時政論大略謂陛下登極六年謀議紛
紜未有一定昨嘗降詔定都建康而六龍暫駐杭越乃
以湖北為分鎮恐非失險守邦之意且朝廷近棄湖北
逺留川陜者謂蜀貨可以富國秦甲可以强兵也萬一
有桀黠得之守峽口之險則蜀貨不得東塞武關之阻
則秦甲不得南猶一身束其腰膂而首尾不相衛矣臣
謂宜必都建康且不以湖北為分鎮則全據上流出秦
甲下蜀貨而血氣周流矣又近者分鎮京畿淮甸多使
暴客錯雜居之獨安陸命文臣陳規荆渚命武帥解潜
若降指揮以湖北與諸鎮不同宜有更張考二人之績
規宜因任潜宜改移無不可者仍復漕憲二司以理財
治盗雖襄陽難以分鎮然時方用兵乘便分割亦豈無
機㑹然後上流之勢全矣安國又言今日之勢宜以襄
陽𨽻湖北岳陽𨽻湖南而鄂渚𨽻江西蓋祖宗都汴其
勢尚自内而制外今都江左當自南而制北與祖宗時
事雖殊而意則同此復中原之勢也　時朝廷已除主
管明道宫吕祉為湖東提刑吕祉因言荆湖分東西地
勢人情皆不便乞依舊為湖南北從之　時軍中所上
功狀動以萬計其中亦多冒賞先是詔呉世昌孫舜卿
王懐寳田師孟燕垍周濟等轉官有差殿中侍御史江
躋言軍賞濫則無以勸有功比言者嘗謂秦有繫名之
弊陛下令御史臺覺察今逺者臣未能悉姑以目前言
之如世昌等有轉至五官者皆貪竸無恥而非有勞望
行追寢癸丑詔從之　時劉豫欲遷居東京而忠䕶軍
翟興屯伊陽山以阻其路豫每遣人徃陜西則假道於
金由懐衛太行取蒲津濟河以達豫患之嘗遣廸功郎
蒋頥持書誘興以王爵興戮頥而焚其書於是豫力請
於左副元帥尼雅滿期必破興㑹興将楊偉降金具陳
破興之計乃發女真萬戸察罕瑪勒(原名茶曷/馬今改正)渡河聲
言攻興興盡發兵應之而偉潜引賊兵由間道以襲興
營興力戰而死豫遣人至元帥府議遂乗勢以是月遷
居東京至之日大風㧞木都人震恐豫曲赦以安之因
與民約曰今後更不肆赦及不用宦官不度僧道文武
雜用不限資格且奉其祖父為帝親從郊社徙弟益為
京兆留守禮部侍郎鄭億年為開封尹時偽相張孝純
致仕豫更以李鄴范恭為左右丞相其後上宻詔孝純
鄴及李儔令束身来歸當待之如初孝純等不奉詔偽太
常博士直史館祝簡獻遷都及國馬賦其吠堯之言略
曰蠢爾蠻荆弗賓弗降固将突騎長驅不資一葦之航
豈惟觀長淮飲大江而止哉豫批云文賦非治天下者
所尚此賦極陳馬之為用有補馬政與减磨勘以示無
言不酬西京奉先營卒賣玉椀疑非民間物鞫之知得
于山陵遂以偽臣劉從善為河南陶沙官求金人所收
不盡之物有前尚書郎李亘者乾封人建炎末避地不
及遂為豫用豫使留守北京既而亘謀歸本朝豫族誅
之　閏四月甲午上諭左僕射吕頥浩曰卿耆艾有勞
今總督之任方以大事委卿不當復親細務昔諸葛孔
明罰二十直以上皆親之司馬宣王以為必不能久唐
太宗諭房杜聞公聽受詞訟日不暇給安能助朕求賢
乎卿自今凡事繋大體者裁决其餘細務闊略可也
乙未都督吕頥浩辟户部尚書李彌大秘書少監傅崧
卿為㕘謀官明州觀察使馬擴為㕘議官彌大求對言
東晉王導謝安以師傅都督未嘗離朝廷今邊圉幸無
他頥浩不宜輕動乘塞視師臣等僚屬當任之且請諸
将悉置軍正如漢朝廷故事以察官郎官為之欲殺其
專自都督府始丙申上諭宰執曰朕用頥浩都督諸軍
彌大乃云已為天子從官非頥浩可辟陛下必欲遣臣
與崧卿别為一司專伺頥浩之失宻啟以聞如此語乃
間朕君臣憸人也令速與一郡乃以彌大為顯謨閣直
學士知平江府未幾為言者所論落職奉祠　丁酉罷
後苑工作惟留老工數人作弓鎧以為武備　戊戌詔
紹興府𣙜貨務都茶場移於建康府置局時金人欲入
攻辛丑上謂宰執曰金人用兵十八年矣子女玉帛刼
擄已盡猶用兵不已必有不戢自焚之禍朕相時待釁
可也　乙巳宰執擬大理卿章誼知平江府上曰大理
人命所繋獄官多慘刻少恩誼儒者賴其奏讞平恕可
使民不寃勿令外補　都督吕頥浩屢言淮南宣撫使
劉光世兵冗不練必敗事欲移其一軍丁未上謂頥浩
曰愚聞光世兵糧不足若驟移必潰卿至鎮江先犒設使
恩信洽然後科㨂雖光世唯卿所用不必移也參知政
事翟汝文退書聖語以為上對臣下稱愚此盛徳之事
不可不書　壬子劉光世之父檢校太傅延慶陷敵中
後與本朝同陷敵者結約逃歸為敵所覺遂遇害至是
保㨗卒王進自敵寨徑走還光世始知武死乞解官戊
午詔起復　初詔神武副軍都統制岳飛討曹成賊黨
至是成衆猶三萬飛追至賀州大破之殺萬餘人乃詔
飛乗勝掩捕及録上有功将士　初金薩里罕與偽齊
合兵屯於鳯翔長安以窺蜀久不得志遂欲出竒取之
至是無故㧞營悉去又刷五路軍盡從以行時陜西都
統制呉玠以秦鳯經略使戍鳯州之河池縣同都統制
王彦以金房鎮撫使戍金州二鎮皆饑而徽猷閣直學
士王庶知興元府乃過為守備閉石門僊人二關塞褒
斜路商販不通二鎮病之因有違言是月宣撫處置使
張浚自閬州趣興元檄召諸将㑹議初欲調䕶庶與彦
玠結好玠彦言與庶相遇無善狀浚至益昌庶亦覺有
間已乃以素隊百人馳㑹浚問以進取之䇿庶曰富平
之敗屬耳軍未可用也浚遂徙庶知成都而以便宜命
參謀官劉子羽知興元府子羽至即弛禁通商輸粟以
濟二鎮　初李光為吏部侍郎因上疏言前知臨安府
孔覿受諸縣獻錢四萬貫及盗取激賞庫金銀并糴官
米受百姓財萬計於是以光䟽作言章行出送大理寺
至是獄具用衆證覿坐受錢一千八百貫詔貸死覊管
象州既而覿上書訢枉久之得放還　兵部尚書權邦
彦獻十議以圖中興五月辛酉以為端明殿學士僉書
樞宻院事給事中程瑀言邦彦之謬不聽瑀鄱陽人也
　上以宗室子偁之子生有聖質(生有聖質/據㑹要)鞠于宫中
賜名(從王/從爰)蓋黙契于崔府君之名也　丙子劉豫自去
冬起登莱宻三州兵與敵衆合犯山東之忠義軍寨失
利而去遂廣造戰船以張威又送旗牓偽赦欲間衆心
統制官范温收繋其使至是以聞且乞賜糧船自誘商
人販米從之詔以温為遥郡團練使　壬午詔中原士
夫流寓東南徃徃乏媒寡援可令内外侍從及監司郡
守各薦三兩人以備器使　初吕頥浩之長天官也嘗
請寺監書局以上依舊堂除餘悉付吏部然有合堂除
及專法奏舉者至是吏部以為言　丁亥責授中奉大
夫余深原任觀文殿大學士該赦復原官給事中程瑀
言深實蔡京腹心使深官可復則京儻未死官亦可復
也夫曠蕩之澤雖曲示於寛恩而災眚之赦難例施於
巨蠧乃詔寢前命　戊子詔太祖嘗令百官轉對自今
行在百官日輪一人靣對各宜展盡底藴以救時弊朕
虚佇而聽将有非常之選　時有樞宻院編修官王大
智進所造戰車上謂宰執曰車戰可用否古法既廢不
復聞車取勝莫若且令多造强弩翟汝文曰强弩可制
敵人上曰朕謂不在此制敵在修文徳古人用兵以師
直為壯曲為老曲直之間遣使徃來便可休兵金人豈
能以此諭邪上又曰宣和間謀國之誤當時契丹可救
不可伐若契丹尚為鄰豈使金人侵軼中國蓋親仁善
鄰國之寳也　進士有陳邊事可采及自河北京東遠
来者詔樞宻籍之以充效士月給錢十緡米一石　六
月甲午曹成之衆自賀至郴州湖廣宣撫使李綱遣使
臣賫牓諭之成與其徒赴司參於是綱奏成已就招乃
詔成自榮州團練陞防禦使　僉書樞宻院事權邦彦
初知東平府時今舒蘄鎮撫使孔彦舟在其麾下因事
叛去至是聞邦彦居本兵之地心不自安又宣州韓世
清比伏誅而福建等路宣撫使韓世忠已破諸盗順流
東下疑其圖已遂有異心詢於幕官王玠玠長洲人烈
士也正色責之曰總管被命鎮撫二州任優禄厚豈可
負朝廷恩自陷不義彦舟不聽玠再見詈之　癸卯詔
川陜合赴省試人令宣撫司於置司處試仍差職司充
監試官川陜類試自此始　時四方上奏未决吏縁為
姦參知政事翟汝文語左僕射秦檜宜責都司考其稽
違者峻懲之後因對乞治堂吏受賄者檜靣劾汝文擅
治吏汝文言臣位執政按吏而宰臣見劾豈可無耻居
位即求去於是諌官方孟卿論汝文與檜不和且不顧
大體不循故事批狀直送省部不關其長每宰執聚議
則目視雲漢未嘗交談豈能共濟今日之事又見防秋
近將縁故而去乃詔與郡言者再論遂令致任　先是
詔知建康府李光修行營以備廵幸乙巳宰執奏裁减
事上曰可令只如州治足矣若止一殿之費雖用數萬
緡亦豈為過但廓廡又須相稱則土木之侈傷財害民
何用不至象箸之漸不可不戒　都督吕頥浩奏鎮江
一軍月費二十二萬餘貫朝廷給一十一萬二千餘貫
猶少一十萬餘貫縁臣在外即無應副劉光世錢糧案
牘可照望差臺省官各一員来此　乙夘上謂宰執曰
卿近設修政局令百官各條利害甚善所謂修車馬備
噐械内修外攘之事宜更講求上又曰金人恃强拏兵
十五年不休自古豈有外國常强中國嘗弱又劉豫僣
立不明逆順秦檜權邦彦曰陛下聖慮周逺其論極至
上曰文武始於憂勤終於逸樂檜曰陛下宵旰不忘天
下幸甚　自五路既陷馬極難得初議者以謂嶺外於
西南夷接境有馬可市而大理特磨諸國所産尤多又
工部侍郎韓肖胄亦言戰以騎兵為勝今川陜馬綱不
通而廣右鄰諸蕃可用錦帛向博易宜即邕州置市馬
專責成功乃詔帥臣收市至是安撫司上大觀所定横
山寨買馬格凡八等詔可夫取馬嶺表以資兵用自古
未有今乃得之　是夏金試舉人於白水泊左副元帥
尼瑪哈宻諭試官令勿取中原人金知制誥韓昉燕人
也有磁人胡礪者被擄借昉鄉貫應副時止用詞賦不
用經義蓋承尼雅滿之意欲中原人例皆黜之而獨礪
作燕人遂為第一或為賦以譏之有草地就試南人不
預之語金自此失中原之士心矣　初起居郎王居正
准詔言事於省費尤切其略曰宋興一百七十三年矣
自朝廷至四方所行蓋彌文也今天下幅裂陛下所居
曰行宫所至曰行在而一二日駐劄之間以數路之所
出欲盡為向者一百七十三年之事不忍暫廢臣以為
能奉行祖宗之故事則可非所謂知時變也夫不知隨
時以省事而乃欲隨事以省費故今日例有减半之説
究其實未始不重費而徒示人以弱如國初嵗舉進士
不過數十今至四五百人此其費亦大矣然御試之日
臣備員考官有司給燭半挺曰此省費也嗚呼其亦拙
矣他皆類此臣願詔大臣論定若非禦侮備邊與恤民
之事一切姑置則費省而國裕矣　初右僕射秦檜之
參大政也與居正甚善閒而論天下事意鋭甚至是所
言皆不酬居正一日言於上曰秦檜嘗語臣中國之人
惟當着衣噉飯共圖中興時臣心服其言謂有志於中
興者要當如此又自謂使檜為相數月必有驚動天下
今施設乃止於是願陛下以臣所言問檜所行於是檜
慙而怒未幾居正以右文殿修撰出知婺州(居正出守/在七月)
時故崇政殿説書程頥之學盛行胡安國曰伊川之學
不絶如綫可謂孤立而以為盛行何也豈以其説滿門
人人傅述耳納口出而以為盛乎自是服儒冠者多以
伊川門人妄自標榜矣
欽定四庫全書
　中興小紀卷十三　　　　　宋　熊克　撰
紹興二年秋七月辛酉上諭宰執以福建昨縁盗作遣
兵蕩平其被焚刼之家並與免税秦檜等曰謹奉徳音
既又謀帥時資政殿學士張守以内祠侍讀召而守力
辭宰執遂擬除守乃以知福州癸酉上謂宰執曰内諸
司可省即令修政局條上如修内司與牛羊司已見冗
費秦檜曰陛下及此盛徳事也大觀政宣間屢裁冗費
終不能行今斷自淵衷誰敢不應上曰只要凡事當人
心權邦彦曰人心合則天意得萬事無不成矣檜曰聖
徳既著逺人自服陛下近命有司碎銷金屏風逺邇咸
知莫不欣載上曰凡事至誠力行善惡人自知不可掩
也上又曰儒臣講讀若其説不明則如夢中語耳何以
發朕意欲令胡安國兼讀春秋不必作解義朕將諮詢
昔英宗時司馬光請乞語問若知則進其説不知則退
而討論此於帝學最為有補於是檜等仰賛聖學之知
要焉安國時以給事中兼侍講又給事中侍講廖剛嘗
從容奏言凡經筵講罷因留進對惟許論説治體汲引
賢材不得私有所請及排斥人物上深然之　時有議
廢修政局以揺秦檜而左司郎官平陽林待聘檜客也
方兼本局檢討官乃上言聞之蘓軾曰治道之病其始
不立則其卒不成惟其不成是以厭之而愈不立今日
是也陛下即位六年更用八相而績用弗著此無他人
無常責而各有心則治何以立陛下顧今廷論猶前日
爾委弊極矣宜更張之則樂於循故冗濫極矣當裁抑
之則惡於害已臣恐修政之舉廢則亦翫嵗愒日而已
臣願陛下奮剛明之斷嚴動揺之意以成復古之勲天
下幸甚　乙亥上謂宰執曰朕每務至公泛觀萬事如
學道之人處之無心秦檜曰公乃王王乃天惟公與天
合如文王受命乃在無然畔援無然歆羡誕先登於岸
上曰此豈文王無欲所致耶檜曰惟無欲則先登於岸
觀世人之擾擾如在水中耳　初都督吕頥浩北征領
統制官巨帥古趙延壽崔増等軍行未至丹陽縣後軍
叛去淮南宣撫使劉光世遣統制官王徳追至建平縣
滅之於是頥浩不能進引疾求罷遂詔頥浩赴闕己卯
頥浩入奏都督府事因言常潤蘇秀大稔米價極賤上
曰若此何事不成頥浩曰米㪷二百正如陛下初幸淮
南時也上曰太賤亦恐傷農　先是創沿海制置使以
集英殿修撰仇悆為之建司於浙西甲申左僕射吕頥
浩言近創此司最為得策然敵舟從海來有二道一自
海北岸來至明之定海一自南岸來至秀之海鹽萬一
有警逺不能及乞令仇悆專管浙西别命人管浙東從
之　丙戌以御史中丞沈與求為吏部尚書兼權翰林
學士户部侍郎黄叔敖遷尚書自渡江以來玉牒等文
散失至是宗正少卿李易乞旋行編次丁亥詔從之
監察御史劉一止嘗言人材進用太遽而仕者或不由
銓選朝士入而不出在外雖有異能不見召用執親䘮
非軍事至起復為州縣官皆僥倖之門不塞而至公之
路不開爾又請選近臣曉財利者倣唐劉晏法於瀕江
置司自辟官吏以制國用鄉村皆置義倉以備水旱及
増重監司轉運副使提㸃刑獄以曾任侍從官為之是
月擢一止為起居郎一止奏事上曰卿朕親擢也自六
察遷二史祖宗朝有幾一止曰臣不知舊典尚記宣和
間張澂李稅與臣實同顧臣何以當此　八月庚寅上
謂宰執曰朕見凡詢衆集議二三其説事愈不决吕頥
浩曰誠然魏相言漢家自有制度諸儒皆是古非今如
漢三傑唐房杜豈須多耶　上曰朕即位六年備嘗艱
險非天相之何由脱艱今盗平榖稔天意可知假如敵
或南來避與不避如何頥浩曰若盡遣諸將禦江敵豈
便能渡但先定計以待之上曰未聞千里而畏人者頥
浩曰聖意如此諸將誰敢不前耶　起居舍人鄱陽張
燾言自古用師未有不知敵人之情而能勝者願詔大
臣諸將厚爵以募可用之人遣徃伺敵撫養家屬以係
其心資之財本使或為商賈或為伎藝以混其跡庻盡
死力凡敵人動息皆得知之是日詔諭沿江諸將及都
督府　壬辰詔参知政事孟庾權同都督江淮荆浙諸
軍事時庾同太尉韓世忠討賊湖外就用之也　癸巳
給事中胡安國言京都圍城中人乞再行遣仍薦李剛
可用上問安國所知綱如何曰綱作小官敢言水災上
曰綱以此得時望然嘗為相矣如綱昔擁重兵解太原
圍與官屬只在懐州相去千餘里卒無成功綱多掠世
譽虚羙以此協比成朋變白為黒相附者爭稱之朕今
畀以方面於綱任亦不輕甲午上以語宰執吕頥浩曰
陛下之言誠是靖康伏闕亦綱之黨鼓唱乃至殺近侍
莫能止此風不可再也　是日詔韓世忠蕩平諸㓂連
奏大㨗已優加擢其告内外諸軍統制官各務立功報
國共濟中興以光史册　時言者以為今日理財治兵
最為急務如鎮江建康江湖皆大帥總重兵又命宰執
都督諸路措置規模亦漸可觀望陛下乗此機㑹更遣
侍從官提振江上與大將周旋於金鼓矢石之間同力
捍禦詔侍從官願行者聽於是給事中胡安國言提振
者提領振舉之稱必有事權乃可今長江表裏悉命宰
臣都督執政權領次則有宣撫劉光世在鎮江韓世忠
在建康侍從官徃諸軍前若只遵約束即為虚行若别
授事權又非特命執政專制閫外之意况人主近人入
則陪侍出則扈從今逺去觀闕誠非所宜以臣所見其
説不可用也　先是起居郎胡世將應詔言請以神武
武五軍並建都副統制以分其勢益増三衙精卒為萬
乘扈衛以備非常人以為中於時病　己亥左僕射吕
頥浩自江上還欲傾右僕射秦檜而未得其方過平江
守臣席益知頥浩意謂之曰目為黨可也然黨魁在鎖
闈當先去之頥浩乃引觀文殿學士朱勝非為助至是
以勝非為同都督江淮荆襄諸軍事胡安國言勝非與
黄汪同在政府緘黙附㑹馴致渡江南渡之初又下詔
尊張邦昌結好金人許其子孫皆得録用淪滅三綱乃
至於此及為相苗劉肆逆不能死之何足倚仗於是勝
非乞守越不許上曰勝非作相三日值苗劉之亂當時
調䕶有力朕豈不知言者再論之勝非惶懼復辭㑹稽
遂以勝非為醴泉觀使兼侍讀日赴都堂議事特命中
書舍人檢正黄龜年書行仍趣其來上曰勝非近罷同
都督士人多上書論其功惟一二臺諫不與既而勝非
至雖在經筵而實預國論位知樞密院之上安國求去
頥浩言時方艱難安國欲以㣲罪而去其自為謀則善
矣百官象之如國計何戊申安國落職提舉仙都觀於
是檜三上章乞留安國不報龜年永福人也　大理少
卿張宗臣言諸郡戎器朘削殆盡作院旬呈之法僅成
虚文漕計方闕不給以料工匠散充他役雖有舊管或
大兵經塗或帥臣捕盗盡取而去今防秋在邇素手臨
敵可乎宜下諸路監司察其滅裂或若帥司及大軍所
索先足州司方給其餘庚戌詔從之　時南雄州境有
賊鄧慶呉忠聚黨千餘州兵不能敵守臣奏江西帥司
有統兵官傅樞見駐南安軍雖在别路去本州纔九十
里願得其兵撃賊辛亥詔傅樞總兵累年糜費錢糧未
嘗立功仰躬率所部兵捕賊如敢逗遛重寘典憲　殿
中侍御史黄龜年論右僕射秦檜以為主和則遂沮止
國家恢復逺圗且植黨日衆将專國自恣漸不可長檜
即上章辭位甲寅授觀文殿學士提舉太平觀前一日
上召當制學士綦崇禮諭以檜二策仍出其原奏云以
河北河東人還金以中原人還劉預如斯而已故崇禮
載之制詞略曰自詭得權而舉事當聳動於四方逮兹
居位以陳謀首建明於二策罔燭厥理殊乖素期既而
言者論檜不知治體信任非人専務减刻人心大揺且
引給事中程瑀等布之要路何俟不譴乃詔落職於是
瑀與侍御史江躋起居舍人張燾相繼罷去　丙辰上
與宰執言癸丑夜星變昨夕出次東北朕懼欲避正朝
又止一已减常膳食素用謹天戒卿等深思政闕益務
修舉皆惶懼請罷曰臣等失職致虧于理陛下克自抑
畏宜即消伏然所次分野甚逺上曰今不論所次齊魯
燕趙之分天象示譴朕敢不畏天之威耶　提舉仙都
觀胡安國道過衢州遇教官福清黄祖舜師承安國者
也時秦檜已罷相於是祖舜言檜不曉事安國未以為
然　初朝廷所遣通問使自宇文虚中之後率募小臣
借官使敵如王倫朱弁魏行可崔縱洪皓張邵輩並為
所留先是倫在雲中副元帥尼瑪哈嘗遣都提㸃烏凌
阿思謀(原名島凌思謀/今改正下同)即驛見倫語講和事既而尼瑪哈亦自到驛
至是乃以事授倫歸報而朱弁洪皓皆得以家問附倫而
歸倫入見具奏敵中事上優奨之以為右文殿修撰左
僕射吕頥浩謂當遣使以騐敵意九月壬戌乃詔承義
郎潘致堯假吏部侍郎為大金奉表使武經郎髙公繪
假忠州刺史副之仍兼軍前通問令倫作書與耶律紹
文并附茶藥納两宫道君金三百兩銀三千兩淵聖金
二百兩銀二千兩寜徳宣和二后金各一百兩銀一千
兩又以金銀賜宇文虚中及其下以路由東京乃令宰
執作書與劉豫而金國相亦以金二百兩銀二千兩與
之時道君在五國城其後金人傳達道君見之泣下謂
羣臣曰荷天眷命未亡趙氏中興之主出而繼焉今日
信至可謂幸㑹老夫晚年復覩盛際使我得歸一日瞑
目足矣羣臣皆賀除藥材留以備用餘皆賜一行親屬
官吏　時上已擢宣州觀察使楊沂中為神武中軍統
制而言者多謂増衛兵癸亥上謂宰執曰此論與朕意
不同彼但見承平禁衛之盛今亦不少一衛士所給可
贍三四兵朕命沂中治神武中軍此皆宿衛兵也卿等
可増修器械乃為先務遂命沂中兼提舉宿衛親兵然
不滿三千沂中歎曰勾陳天仗單弱乃爾於是招丁壮
營牧圉未半嵗軍容果張由是上益眷之既遂改中軍
為殿前司命沂中主管本司公事初置六部監門一員
比寺監丞　乙丑以觀文殿學士提舉萬夀觀兼侍讀
朱勝非為右僕射同平章事兼知樞密院時左僕射吕
頥浩猶帶都督諸軍事勝非奏此官宜罷執政言方防
秋未可勝非又奏孟庾姑從之頥浩所領當罷也　時
宣撫處置使張浚自興元復回閬州浚奏金人與夏國
頗睽夏國屢遣人至呉玠軍中　丙寅廣東漕臣汪召
嗣奉其父觀文殿學士提舉洞霄宫伯彦之官所辛未
執政除請廣帥吕頥浩曰汪伯彦長於治郡上曰伯彦
為郡朕豈不知恐外議以朕藩邸之舊復云未協朱勝
非曰漢用蕭曹故人唐用房杜舊僚今使伯彦任方面
未為過舉詔伯彦就知廣州伯彦未拜命盗數萬侵廣
東圍城邑郡人相率請伯彦討賊伯彦乃出領帥事既
而賊亦遁去　先是醫官樊彦端湯藥有勞御筆特轉
遥郡刺史免執奏言者以為陛下臨御以來深戒僥倖
之弊事有不由朝廷者皆許覆奏所以絶羣小之求天
下幸甚今奉御筆臣恐斜封墨敕復自此始願下三省
評議乃詔寝前命丙子上謂宰執曰凡御筆處分雖出
朕意必經由三省樞密院與以前不同若或未由當許
卿等奏禀給舍繳駮朱勝非曰不由鳯閣鸞臺不謂之
詔令也　初鎮江府有織羅嵗貢御服花羅數千匹兵
興罷貢至是内藏庫舉行守臣胡世將奏民力凋弊無
所從出有司劾世將違㫖府寮皆懼世將曰某以身任
諸公無憂戊寅詔罷之上曰軍興匱乏豈可以御服之
物為先且省七萬緡以助劉光世軍也　辛巳上謂宰
執曰湖南巨盗既平殘黨復能作過否吕頥浩曰有未
滅者令李綱收之然聞綱縱暴其治潭恐無善状上曰
朕選任賢才惟恐有遺朕葢嘗任綱不知其有何功可
紀若宣和論水災以此得望可也權邦彦曰綱只是掠
虚羙頥浩曰綱之為黨與蔡京一體靖康伏闕薦綱者
皆其黨陳公輔張燾余應求程瑀鼓唱為之至殺内侍
幾生大變上曰如伏闕事儻再有當誅之　自兵興以
來急於除用人材並無降詔之體至是學士綦崇禮言
望舉行故事是日詔從之　湖廣有統制官張忠彦者
駐軍廣州頗擾一路宣撫使李綱召之不來綱察忠彦
意樂為郡檄令權知岳陽忠彦果至即械送所司取㫖
誅之　乙酉詔諸路帥臣帶宣撫使者並罷於是李綱
知潭州止帶湖南安撫使　丙戌詔龍圗閣待制知温
州洪擬為禮部尚書　主管川陜馬趙開倣大觀東南
北鹽法置合同鹽市驗視稱量封記發放與茶法大抵
相類鹽引毎斤納錢二十五土産稅及増添等共約九
錢四分鹽所過毎斤納錢七分住賣納錢五分若以錢引
折納别輸稱提勘合錢六十自此始推行之　金諸將請
其主晟如中京以觀遼土及兩河之地是秋左右副元
師尼瑪哈鄂勒琿監軍烏克紳都監烏珠(烏珠自/秦翔回)皆㑹
于燕山以迓之留監達喇守祁州都監伊都守雲中伊
都久不遷常怏怏有叛意至是約燕京統制浩里(原名槁里/今改正)同反
蓋統兵之人皆契丹人伊都密諭燕雲兩河郡守之契
丹漢児令盡誅女真人天徳知軍偽許之遣妻來告時
烏克紳獵于居庸闗見二騎交馳甚遽追獲之於靴中
得其反狀烏克紳回燕統軍来謁縳而戮之伊都既覺父
子以游獵為名遁入夏國不納遂之韃靼先已受烏克
紳之命以兵圍之伊都父子皆死烏珠馳至雲中凡預
謀者悉誅之并殺尼瑪哈之次室蕭氏烏珠回燕請罪
於尼瑪哈曰蕭氏乃天祚元妃與兄實仇然忍死以事
兄者蓋將有待今事既不成他日帷間不測寸刄可以
害兄矣某愛兄故擅殺之尼瑪哈泣而謝于是令諸路
盡殺契丹其得脱者皆西亡入夏北奔沙漠矣　冬十
月戊子朔宰執奏言者乞置監牧馬事上曰若復孳生
馬監當就水草地於是三省樞密院條上欲以饒州為
牧地郡守帶提領仍選使臣五員專管其事上曰兵以
馬政為先唐開元間馬多至四十萬匹當時用一縑易
一馬亦要得人又如王毛仲陳馬若錦繡其盛如此
起居舍人朐山王洋言近百官進對所奉訓誥皆不闗
史氏慮嵗久失實請自今有得聖訓事闗休戚弗具報
者聽史官論列從之　時諸路盗賊稍息左僕射吕頥
浩慮守令不䖍請分御史循行諸路上乃詔三省選强
明亷謹之人臺察不足則以郎官攝之皆令引對面給
親劄御寳厯回日考其殿最以著賞罰乙丑詔遣曾統
朱異明橐胡䝉劉大中薛徽言等分徃諸路並以宣諭
為名異桐廬人橐長沙人大中楊子人徽言永嘉人也
詔各賜内帑絹二百匹統等辭免上曰朕欲出使無擾
不受一切饋遺若不賜予何以養亷聞司馬光曰儻衣
食不足安肯為朝廷而輕去就耶至今人多誦此語時
資政殿學士李回以老儒知洪州雖仁厚有餘而智略
不足故下多縱弛帥司屯兵數萬皆招牧潰賊既無所
憚又軍食不足恣其所為郡民夜不解衣惟恐生變大
中至江西以回為不職且言其縱子弟預政及多辟親
黨攝官凡二十餘事朝廷初疑太多再下大中審實大
中言十中之一二耳事有大于此者乃詔落職罷之回
歸饒州而卒　先是有富順民李勃者因與娼阿王濫
詐稱徐王到夔州守臣韓迪申宣撫司遂津送赴行在
道由衢州吏白守臣鄞人汪思温親王至州當避正堂
思温曰即乘輿至何以待之治供帳如大賔客之儀勃
至行在驗得其詐送大理寺根問獄具庚寅詔勃依軍
法阿王决杖編管　起居舍人王洋乞封錢氏之後甲
午上謂宰執曰洋面對舉不急之務可降一官且曰朕
虚已求言如盗賊等事可言者非一洋姑應詔㫖豈朕
所以望臣下之意若獻言者有補治道朕當旌賞既而
洋知吉州猶得直徽猷閣而去　自罷江淮等路發運
使以来頗失上供錢物至是新置江浙荆湖閩廣九路
都轉運使丙申以大理卿張濟為之仍除集英殿修撰
置司湖州　言者謂今年閠四月壬辰有詔戍兵于本
州知通依階級法蓋朝廷灼見官軍在外恣横之弊然
經由州縣一切不䘏擅發倉廩豪奪錢穀甚至笞撻官
吏肆為兇暴豈可姑息不問望今後統兵官經由州縣
如屯駐法從之　己亥上謂宰執曰銓曹若不為人吏
舞文即無留滯長貳官肯閲文案自然難欺吕頥浩曰
臣昨任吏部尚書頗見其弊臣以為四選人吏作過大
即流配次當勒停上曰赴部之官徃徃以細事難知動
涉旬月不可不革也　初金人陷南京守臣休寜凌唐
佐降之復以為南京守至是唐佐宻疏劉預虚實遣人
持蠟書歸朝為人所告豫執唐佐還汴都庚子殺之囚
其妻田氏於頴昌府其後京西招撫使李横下頴昌田
氏訟其事横以聞詔贈唐佐徽猷閣待制　中書舍人
胡松年面對論吳越楚漢皆有謀臣如吳不用申胥楚
不用范増則為越與漢所滅乙巳上以語宰執於是朱
勝非曰唐肅宗用李泌以白衣為謀臣上曰徳宗幸奉
天一時謀議盡出學士陸贄故號内相　庚戌宰執奏
禁私酒事上曰私酤亦害國計吕頥浩曰茶鹽𣙜酤令
曰仰以飬兵若唐府兵可復無養兵之費則可罷不然
舍此何出朱勝非曰𣙜酤自漢武時因用兵而有上曰
行之千餘年不能改亦見允利也　朱勝非上疏陳經
營淮北五事一謂國家屯軍二十萬月費二萬緡儻無
變通理必坐困逆豫方行什一法聚以資敵若王師不
出豫計得行今當渡江取彼所積以實邊圉淮南既實
民力自寛二謂逆豫招到山寨已二十六項彼得之未
必為用我失之人心必去且謂官軍不敢出逆黨能驟
來以江南為危地北為樂土若承此時擣其巢穴則淮
北振擾而江南自安三謂金使既行未有要約而豫之
惡可以藉口况彼姦詐但計強弱如尚强和必不集與
其併力南向曷若先破豫兵以去其助四謂大軍一出
當明諭将帥凡官帑金弊皆以賞軍此藝祖伐蜀惟取
土疆之意也五謂渡江之後有助順上豪可率衆者擢
為守将俾自為備則兵勢益張如此不二三年中原可
定上從之　右諫議大夫徐俯言大臣不可立威當與
諸将論事上謂俯曰昨杜充一向威嚴将帥不敢議事
朕詔執政與諸将㑹食共議卿知未十一月己未宰執
進呈俯章吕頥浩曰将相和則國安豈可人情不通上
曰天下安注意相天下危注意将然危亦不可偏廢如
司馬穰苴文能附衆武能威敵此蓋難事　己巳宰執
奏新除太尉韓世忠合依兩府恩例上曰朕昨命中使
賜世忠帯笏狨座以寵之矣昔周賞晉侯賜之大輅戎
輅肜弓盧矢秬鬯今世忠有功宜厚予之　吏部尚書
兼權翰林學士沈與求除龍圗閣學士知潭州與求乞
祠改以禮部尚書提舉太平觀庚午擬奏有官必有吏
然先世之吏正後世之吏邪故有所謂猜禍吏有所謂
豪惡吏有所謂輕黠吏有所謂深刻吏尹賞張湯王温
舒之徒猶能制而用之故能勝其任近時吏强官弱官
不足以制吏官有以財用不給而罷者吏未嘗過而問
也官有罪吏告之有司治之惟恐後吏有罪官按之則
相與疑曰豈寛縱致然耶故任職者皆以不按吏為得
計宜其所在姦吏專權擅勢大作威福臣竊憤之願詔
有司立法應官除名者吏勒停官衡替者吏放罷官能
自按吏則許免失覺察之坐如此則吏强官弱之風浸
衰矣上謂宰執曰朕思此一事要在官得其人吏不敢
舞文為姦吕頥浩曰縁官不知法故吏得以欺也權邦
彦曰昔有三不欺不敢欺在威不能欺在明不忍欺在
徳上然之　辛未上謂吕頥浩曰朕嘗思創業中興事
殊祖宗創業固難中興亦不易中興又顧祖宗已行法
度如何壊者欲振墜者欲舉然天不假易朕敢不勉之
　辛巳上謂宰執曰昨日大理少卿元衮面奏朕戒以
持法明恕如宣和間開封尹盛章王革可謂慘刻吕頥
浩曰惟明克允乃用刑所先也時衮奏昨政和新書曽
未數嵗而論議紛紛衝改幾半者皆自縉紳之臆説也
願降睿㫖若於新書有所増損乞更加參訂可否勿使
輕紊成憲乃詔今後臣寮所請若祖宗法意并新書有
所増損令刑部參酌中省　江西宣諭薛徽言奏漢薛
宣守左馮翊時頻陽縣當數郡凑且多盗令薛恭所職
不辦而粟邑縣小僻在山中民樸易治令尹賞以茂材
遷乃奏賞與恭易未㡬兩縣皆治盖材有長短邑有劇
易望許臣所到州縣視吏無大過止坐才窘而事不辦
者聽兩易其任如薛宣故事詔如合移官申省取㫖
初詔知湖州汪藻修元符以來日厯至是藻言東觀凡
例臣嘗預聞今本州不經兵火案牘具存且多藏書之
家臣於郡政之餘當自元符庚辰至建炎己酉編年類
進以備採擇壬午詔從之　初婦人阿易詐稱帝姬曾
下嫁曹成致宗室趙士倫申荆南鎮撫使解潜送赴行
在至是驗知其詐下大理寺獄其十二月丁亥朔詔易
杖死士倫等皆編管　右諫議大夫徐俯右司諫劉棐
言湖南安撫使李綱慢君父輕朝廷及改制書等罪甲
午詔綱提舉崇福宫棐宋城人也　宰執奏御筆批出
令舉舊制禁絶民間銷金事上曰昨因閲韓琦家傅論
戚里多用銷金衣服朕聞近來行在銷金頗多若日銷
不已可惜廢於無用朕又觀春秋正議謂質則用物貴
滛則侈物貴蓋滛侈不可不革　先是通州嵗支鹽二
十萬袋時淮南宣撫使劉光世下統制官喬仲福置私
鹽倣官袋而用舊引貸於池州人不敢問言者以為今
嵗縁此支鹽僅三萬袋實損課額於是尚書省言茶鹽
之法朝廷利柄今飬兵大費多仰鹽課若将佐容縱侵
紊非獨妨客販即養兵大費必闕乃詔光世追仲福取
問仍誡所部將佐不得販鹽違者重竄　髙麗國遣人入
貢　己巳司封郎官鄭士彦奏國以兵故强兵以教故
精國家承平時禁軍教法甚嚴况今艱難而諸州往往
冗占大抵以將迎為急務以教習為虚文望詔有司申
嚴故事每州選兵官專主嵗終則較其精粗而賞罰之
辛亥詔劄付諸路帥司　左司郎中金壇張綱奏欲今
後令州縣月具繫囚存亡之數長吏結罪保明申提刑
司嵗終較其多少最多則黜責少則褒賞壬子詔從之
　自中原失守諸重鎮多失惟徳安府獨存鎮撫使陳
規與羣盗屢戰皆勝至是規奏屯田事請以兵為農因
農為兵其策甚可行諌官乞推賞官吏遂降詔奨規甲
寅言者又謂規深得古者寓兵於農之意望頒其法於
諸鎮使倣而行之　以參知政事權都督江淮荆浙諸
軍孟庾為同都督　婺州嵗貢羅建炎中已減定為三
萬匹是嵗計臣格前詔乞復崇寜之舊守臣王居正三
上章且遣其屬詣都堂白宰執仍手䟽五不可以聞乃
詔依已減定之數　初金人以伊都之叛收平州守郭
藥師相州守杜充平陽總管蕭慶皆下元帥府獄既而
悉免之惟雲中副留守李處能預謀族誅左副元帥尼
瑪哈問充爾欲復南歸耶充曰他人敢歸南朝惟充不
敢歸也尼瑪哈顧而笑之時金主晟已至中京欲遂之
燕雲以伊都亂復還本土至是副元帥而下知其主已
回亦各歸所部　時鼎宼楊么黄誠聚衆至數萬么主
誅殺誠主謀畫據江湖以為巢穴其下又有周倫楊欽
夏誠劉衝分布逺近共有車船　李龜年紀楊么本未
曰車船者置人於前後踏車進退皆可其名大徳山小
徳山望三州及渾江龍之類皆兩重或三重載千餘人
又設栢竿其制如大桅長十餘丈上置巨石下作轆轤
貫其顛遇官軍船近即倒栢竿撃碎之渾江龍則為龍
首每水鬬楊么多自乘此(原/闕)及海鰍船多數百隻(海鰍/者鰍)
(頭船/也)蓋車船如陸戰之陣兵海鰍船如陸戰之輕兵而
官軍船不能近每戰輒敗大率倫欽雖各有寨而專恃
船以為强誠衝雖各有船而尃恃寨以為固誠寨南據
芷江東北阻湖惟西有陸路又設重城濠及陷馬坑衝
寨北據正江東西南皆阻湖誠衝每詫曰地險如此除
是飛來是月詔鼎澧鎮撫使程昌禹與荆南鎮撫使解
潜分遣兵討之既而昌禹奏殺賊五千餘人　又李龜
年記曰昌禹初到鼎州披荆棘立軍寨與賊接戰其御
下甚嚴不用命必誅之故将士戮力又為鐵牀等刑專
以威賊每擒賊黨引其傑黠者問以賊中事辭不服則
以此刑治之其徒旁觀惶駭戰慓又隂縱其老弱以歸
故賊畏昌禹不敢犯鼎州　初諸州鑄錢監惟饒之永
平最古蓋自唐乾元初已創本朝於至道中増池之永
豐咸平中増江之廣寜而䖍之鑄錢院大觀末始建兵
興以來鼔鑄殊損舊數而官吏猥衆徃徃虚靡廪給是
年始令永豐監卒寓役於饒廣寜監卒寓役於䖍蓋移
少以就多也　鄧隨郢鎮撫使桑仲與其下謀再攻金
房李横曰不率三軍入西川即殺敵以報國勿坐困於此
霍明獨不從曰朝廷既招安我輩無事且已竟無行意
仲怒自馳至郢州起軍明謂其黨曰大太尉來定見害
明度仲以駿馬日馳三百里髻必觧散預備有力者為
之束髪坐定明卑辭謝曰擇日即起兵豈敢違大哥令
事未須遽莫理髪否仲欣諾有力者既得髻即擒而殺
之遂以仲再反聞於朝仲之母奔告李横横自鄧州率
兵為仲報讎進圉郢城明有口辦登城呼曰仲心難保
先殺明次及兄矣何如吾二人分其衆與地請命於朝
横不聽攻之愈急明開門與戰大敗而走既而自歸行
在授洪州兵官横既為仲報讎義聲稍著詔授襄陽等
州鎮撫使　偽河南尹孟邦雄盗發永安陵河南鎮撫
使翟琮憤不能平思出竒以擒之又知虢州董震初嘗
從偽至是復歸正乃将所部與琮併力謀取西京琮興
子也
欽定四庫全書
　中興小紀卷十四　　　　　宋　熊克　撰
紹興三年(嵗在/癸丑)春正月丁巳朔翟琮引衆擣孟邦雄營
邦雄方醉卧遂将其族以歸　甲子詔户部侍郎姚舜
明徃建康府總領都督府錢糧仍選官屬充糧科院審
計司舜明嵊縣人也　初金将薩里罕等衆十萬自鳯
翔長安聲言東去其實由商於出漢隂直趨金商至是
入泊陽界斥堠将部龍與敵遇退走金房鎮撫使王彦
倉卒召兵使别将将二千人迎敵初亦以小勝既而金
諸軍萃焉二将併没彦聞敗乙丑退保石泉縣敵遂入
金州　初令廣西帥臣許中市戰馬皆弱不堪用至是
降中兩官壬午詔置買馬司於邕州馬必髙四尺二寸
以上每百匹為一綱　先是言者論工部侍郎賈安宅
以為張邦昌之僣立也莫儔以書報安宅安宅欲徃從
之聞上登極儔既被罪乃遽請致仕又謂苗劉之變吕
頥浩等檄書至湖州守貳及寄居葉夢得欲相率皆行
安宅斷然以為不可於是安宅被㫖分析既上委䑓臣
驗其實始知安宅致仕在儔被罪已前亦未嘗沮夢得
等勤王之議惟與王黼連親是月安宅以徽猷閣待制
奉祠而去言者不已遂降為集英殿脩撰　兼吏部尚
書席益言魏晋而下甄别人物專在選曹至唐而銓法
宻矣然不盡拘以微文激濁揚清時出度外故杜淹表
薦四十餘人後多知名韋思謙坐公事負殿髙季輔遽
擢為監察御史國初猶存舊制乾徳四年詔曰自今常
調集選人吏部南曹取歴任中多課績而無闕失其人
材可擢者具名送中書引驗加奨則是尚或任人而不
專任法也其後官制釐改典選者一切不得以意從事
振幽㧞滯無復關焉望稽用乾徳詔書凡常調中材行
可取者許長貳具名以聞二月丁亥朔詔從之　辛亥
詔廣西買馬置提舉官既又撥本路上供錢七萬緍付
之為本自是嵗得千匹雖極費力斃於道者常半然於
治軍亦非小補　以右諫議大夫徐俯為翰林學士先
是俯為侍讀進春秋解義桓公四年天王使宰渠伯紏
來聘引左氏傳及杜預釋謂伯紏父在而攝父之職出
聘列國故名以譏之上曰桓公篡立天王當致討既四
年不問乃使其宰徃聘失政刑矣書名貶之也因顧右
僕射朱勝非曰卿更為朕討論而俯亦乞以聖諭編之
記注既而勝非又奉親筆以為天王之失而孔子名宰
所謂指行事示褒貶者於是勝非奏陛下天縱之能日
新之學臣曷足以副隆㫖然嘗陪經幄不敢固辭謹參
攷經傳衆説庻幾推廣聖言臣聞刑威者主之大柄分
守者臣之大節桓公聽羽父姦謀簒而自立擅易許田
貪取郜鼎如是四年天王不問乃使其宰徃行聘禮所
謂主柄臣節今盡廢矣故經書宰名所以譏周王也望
依俯所奏以宸翰付經筵且編之注記永為大訓癸巳
詔從之　乙未上覽權邦彦遺表謂宰執曰邦彦盡瘁
國事遽爾淪謝深可傷惻卿等可徃弔之問其家所須
吕頥浩言邦彦歸舉家皆陷今惟一女嫁韓穰乃詔以
所得恩數分給其女　知興元府劉子羽聞金州失守
即遣統制官田晟率兵守饒風嶺且報陜西都統制吳
玠玠驚曰事迫矣當亟邀于險諸将不能辦我當自行
遂自河池縣一日夜馳三百里至饒風列營拒之官軍
萬七千人益以洋川義士為三萬玠以黄柑遺金帥薩
里罕得之始知玠東来敵衆仰攻我師連勝薩里
罕怒斬其千户貝勒數人募死士由饒風之左間道援
崖而上丁酉犯祖溪關繞出玠後玠遽還仙人關己亥
金人陷興元府壬寅子羽退保三泉縣從兵纔三百子
羽遺玠書與之訣玠得書泣統制官楊政勸玠徃救子
羽玠乃引麾下兵由間道趨三泉縣子羽留數日兵稍
集而統制官王俊又以五千人至於是軍聲復振　辛
丑宰執奏禁中神御薦饗禮科上曰朕皆自閲有一事
可議神御二十五位各用羊肚一須殺二十五羊恭惟
祖宗以仁覆天下豈欲多殺物命謹以别味代之在天
之靈亦必歆也吕頥浩等言陛下盡誠以奉先而仁恩
及於微物天下幸甚　初建康府守臣端明殿學士李
光以支軍衣絹不足嘗借用上供絹是月下本府具當
職官時光已奉祠去而端明殿學士趙鼎為守鼎以為
光為守臣直移文有司取而用之誰復敢議安可併及
他官遂止以光聞因奏漕司不時應副且迫於軍衣光
不得不爾擇禍莫若輕非其罪也光之罪行及臣矣始
朝廷頗怒得鼎奏乃薄光罪時參知政事同都督諸軍
孟庾江東宣撫使韓世忠各駐軍於建康軍中多是招
安强冠鼎為二府素有剛正之風庾世忠皆加禮两軍
亦肅然知懼民既安堵商賈通行未幾移鼎帥江西
劉豫之母偽太后死諡曰慈憲是月塟於東平縣　三
月戊午宰執奏池州敢勇軍作過上曰此事雖由小人
喜亂亦守臣馭之失宜吕頥浩曰請先抽作過敢勇且
分汰其餘衆乃議守臣之罪上可之　丁卯宰執奏揀
刺親從親事官上曰凡招軍之費動輒萬緍人但見萬
緡爾不知皆生民膏血豈可輕用誠不得已也　浙東
沿海制置使吕源因賜對輒奏私事為言者所劾是日
詔今後上殿不得輒論私事　初襄陽府鎮撫使李横
既得帥權思立竒功以自固又軍中乏食徃徃以人為
糧朝廷所給皆州縣虚樁之數横乃與信陽軍鎮撫使
牛臯相約同領兵北去襲頴昌府遇金人戰屢㨗臯魯
山人也金人自入中國少能抗之不意横等率至悉潰
而去遂復潁昌及汝州葉縣等處至是横等傳檄諸軍
将復東京略曰偽齊僣號自速誅夷國運中興王師已
進西壓淮泗東過海沂又曰金商之帥出其先荆湖之
帥繼其後倘能納欵則悉仍舊貫執迷不悟則後悔難
追時横已除京西招撫使　吳玠㑹劉子羽於三泉子
羽以潭毒山形斗㧞其上寛平有水乃築壁壘凡十六
日而成且儲粟守之初諸叛以利訹金謂四川唾手可
得金所忌者獨玠故道險從金商不意玠之越境而戰
也破金無所得已失望而洋川公私之積皆寘他處至
是野無所掠殺馬而食馬且盡遂殺两河僉軍食之又
春厲方作至金牛鎮距我師數十里而退且遣人賫書
招子羽及玠子羽斬之而縱其一問孰遣汝來曰國相
國相謂劉益也壬午子羽與玠謀遣兵邀於武休關而
金棄輜重已去擊其後軍敗之先是宣撫司官屬有勸
張浚移治潼川府者軍士聞之皆怒子羽馳書請勿徙
浚從其言乃定以太尉江東宣撫使韓世忠為淮東宣
撫使於泗州置司　兵部郎官劉景真論淮南守臣當
久任癸未上曰守臣固當久任至於選任則不同股肱
近郡止於承流宣化惠養百姓而已淮甸宻邇㓂敵又
須曉軍事知撫兵御将之宜然後能扞一方不可不擇
也　夏四月先是河南鎮撫使翟琮擒孟邦雄奏至上
大悦超授琮利州觀察使而邦雄之黨梁進者復為劉
豫守襲琮於伊陽琮設伏擊之盡殪京西招撫使李横
以聞丁亥以横兼商虢鎮撫使詔琮押邦雄赴行在
戊子上謂宰執曰沈與求席益前為吏部長貳甚有能
聲今乃不如方員多闕少士大夫失職者衆倘非痛戢
姦吏安得注擬無壅可召洪擬等諭之　己丑宰執奏
刑部郎中韓膺胄請誤入人死罪者乞依祖宗法終身
廢之經赦不原上曰此仁宗之事也其仁民詳刑如此
上又謂吏部曰亂後文書不存吏縁為姦長吏尤當痛
懲其弊使差注無滯權尚書洪擬雖累歴亦恐失於濡
緩席益曰擬甚用心上曰治吏以法使之畏威乃不敢
侮文也吕頥浩曰唯上徳以寛服民其次莫如猛也
庚寅以浙西大帥劉光世為江東宣撫使於池州置司
時光世與韓世忠更戍世忠已至鎮江而姦細入池州
城潛燒倉庫光世擒而鞫之皆云世忠所遣於是世忠
與光世交訴於上詔光世移司建康府而世忠又欲以
兵襲其後上遣使和解仍書後漢冠恂賈復事戒之
登仕郎鄒况上書言其兄浩直諫且乞雪昭慈獻烈皇
后之謗辛卯上謂宰執曰此是哲宗朝事言之無傷乎
徐俯曰陛下母事昭慈追崇極典天下共知謗已息矣
上曰昭慈勲臣之家當時備禮而納正后此本朝盛事
俯曰宣仁聖烈太后尤重家法正后生元子繼萬世之
統以哲宗少年成之在色不欲以多近嬪嬙小人隂連
宫掖因是得行媒孽遂致廢后上曰皆當時大臣不諫
之罪也　壬辰詔都督府移於建康　浙東宣諭朱異
薦鎮東軍僉判張九成等五人政績是日詔各轉一官
上曰増秩賜金古所以賞守令故郡縣之政克舉吕頥
浩曰内姜仲開臣之外親乞勿賞恐外議以臣為私上
曰不可有功必賞乃所以為公使有罪雖卿之親亦不
當貸也　癸巳上曰鄒况乞雪昭慈之謗今當大祥因
此時下詔如况言可也上遂問昭慈得罪泰陵之因俯
對以昭懐上僣及左道之誣席益曰此皆章惇蔡卞之
罪也遂詔昭慈諡號别加討論甲午上曰鄒浩之弟欲
擢之乃令上殿徐俯曰鄒浩亦有子名柄然嘗為李綱
客今當以其父故用之若終嫌其陷於綱黨浩更有次
子上曰直臣之子復擢用之為御史使言事聳動四方
亦足為國家之光也　尚書省言浙中去嵗大稔今韓
世忠移軍屯泗上非借民力恐饋餉不集乃命戸部尚
書黄叔敖與江浙都轉運使張公濟兩浙轉運副使梁
汝嘉以空名告身誘富民糴米五十萬石芻五十萬束
乙未叔敖等奏今來博糴與常時不同乞不作納粟仍
與免試注官汝嘉麗水人也　時鼎㓂楊么衆至數萬
僣號稱大聖天王旗幟亦書此字且用以紀年乃詔湖
南帥臣折彦質令節制潭鄂荆湖諸軍㑹于鼎州討之
於是鼎澧制置使程昌禹先遣統制官杜湛引兵攻賊
寨以俟諸軍來㑹既而潭州統領官劉深鄂州統制官
顔孝恭共二千人荆南将官羅廣三百人並至屯鼎之
城外而軍食不繼辛丑鄂潭之兵南還癸卯荆南之兵
北還而湛亦歸矣　戊申宰執奏戚里髙士瞳乞落階
官及差遣詔除權客省四方館公事仍轉一官上曰士
瞳宣仁近親又最長故優異之然不可躐等髙爵厚禄
留待立功将士朕於外戚未嘗假以恩澤今後宫之家
官未有過保義郎者吕頥浩曰漢有恩澤侯本朝固無
也上曰此曹何厭之有雖與之正任承宣使又望節鉞
矣　己酉上諭宰執曰人材當須長養成就之今每除
一監司常患無人向遣五使宣諭意在利民至扵贓吏
所當深治然所在多置獄横及無辜非朕本意此後唯
謹擇監司不必遣使遂詔諸縁宣諭所發置獄除正犯
人外並放　時神武後軍都統制巨師古駐軍揚州淮
東宣撫使韓世忠欲令聽其節制師古不伏世忠劾罷
之詔主管殿前司郭仲荀兼統神武後軍　初詔李横
牛臯等直趨京城或徑徃長安與宣撫司夹撃時朝廷
方嘉横勇敢向前而江西帥臣趙鼎獨奏襄陽居江淮
上流實川陜襟喉之地以横鎮撫誠為得䇿今聞横與
牛皐共起兵徃東京又聞偽齊亦㑹金人及遣李成領
衆西去恐縁此紛擾不定横烏合之衆将不能禦則决
失襄陽江湖震動其害可勝言哉近有來自襄陽臣竊
訪之云横止縁乏食兼無衣則其出兵固非獲已臣望
詔有司時有資給使横衣糧足則不假他圖然後責其
守疆待敵不得因小利出兵則可為持久之計矣上覧
奏頗憂之横等軍本羣盗雖勇而無律見金所遺子女
玉帛縱略數日置酒髙㑹金人聞而易之偽齊将李成
與金合衆二萬復來横等多無甲戰敗而走賊亦不敢
深逐也叅議官穀城譚世則為賊所執令其臨江漢招
横横不荅世則遇害頴昌府復陷偽境至是荆南鎮撫
使解潜奏横已回襄陽及金犯鄧州境與本鎮甚近縁
四川總領財賦趙開遏糴将士饑餓望下湖南撥兵同
保上流仍下川路備糧詔以付宣撫司　鼎冦楊么拒
官軍累年賊徒亦多被殺至是以諸處㑹兵來討人心
頗揺乃偽肆赦立鍾相之㓜子子義為太子自么與黄
誠以下皆盡臣禮之以固其黨之心初賊有寨僅七十
中間為官軍所破或葺或廢惟夏誠劉衝二寨險不可
破　上每日朝退即閱羣臣章疏及四方奏報申時付
外乃習射晩則復覧投匭封事日以為常未嘗少怠五
月乙卯朔上因以語宰執且曰每日申時付外章奏至
卿等處晷刻皆定可見也　河南鎮撫使翟琮奏去朝
廷道逺緩急乞𨽻宣撫處置使張浚戊午詔從之　己
未資政殿大學士吳敏卒　自渡江以來大宗正權於
䖍廣二州置司至是詔行在建睦親宅辛酉宰執奏當
作屋百間上曰此非今所急然事有不得已者故春秋
得其時則不書不書者聖人之所許也近時營造之令
一下郡邑即科於民故民輒受弊若物物和買則民不
與知乃令有司條上是年冬始成南班宗室至而居焉
　初㩁貨務都茶場槩稱行在至是詔鎮江府吉州置
司者别為名　時御筆増小官俸下有司條具壬戌上曰
小官俸増雖變舊法亦所以權一時之宜祖宗成憲固
當謹守至扵今昔事有不同則法有所不行亦須變而
通之自元豐増選人俸至十千二百當時物價甚賤今
飲食衣帛之價比宣和間猶不啻三倍則選人何自給
而責以亷節難矣　初遣奉使潘致堯髙公繪等往金
國軍前通問至是回乙丑以致堯為刑部郎中公繪為
浙西都監　金願再遣重臣以取信丁卯遂以吏部侍
郎韓肖胄除端明殿學士同僉書樞宻院事辛未命肖
胄為金國軍前通問使仍擢給事中朐山胡松年為工
部尚書副之肖胄等辭奏曰縁大臣各徇己見致戰和
未有定論臣等已行願毋先渝約或半年不復命必别
有謀宜速進兵不可因臣等在彼而緩之也　癸酉宰
執奏禀國書上曰有天下者當持之以謙易曰謙尊而
光則知能謙者尊而光矣　時有上殿官李長民者正
民之弟也戊寅上問宰執曰長民比正民如何吕頥浩
對二人皆淹博文辭則長民優上曰陳襄薦司馬光等
朕得其藳以示從臣而正民以光等為皆不合時宜士
大夫笑之徐俯曰正民父景淵長者持論平允不以元
祐為非臣嘗戒長民當繼父志上曰顧長民力行如何
爾元祐人雖賢其子孫亦不必徧用餘人亦不可偏廢
惟賢則用之上又問鄒况何如人頥浩等對以浩之弟
上曰浩固賢今更當論况之賢否席益曰陛下不以正
民之過而廢長民雖已知浩之賢又問况之賢否可謂
至公矣上曰朕心至公未嘗偏有好惡况用人乎既而
除長民監察御史常與改秩　湖南宣諭薛徽言薦通
判永州劉延年祈陽縣令張登欲就任増一秩己卯上
問宰執曰延年何如人吕頥浩等皆曰不識上曰古人
求賢如不及然人固未易知聖人猶難之大臣既不識
何由知其賢否乃召延年赴行在登就任増秩　上又
謂宰執曰監司守令皆有勸農之名未聞勸農之實吕
頥浩曰漢力田與孝悌同科以重農事也上曰觀文帝
詔足知當時重農事矣席益曰大觀政和間亦嘗舉行
勸農事而吏不以實應徒為文具至有追集農夫拘留
累日以待守令之行阡陌者今當令縣縣行勞來之實
上然之　初淮東宣撫使韓世忠遣統制官解元杜琳
等将兵渡淮北去至是詔世忠金人已約講和所遣两
軍且駐盱眙勿侵齊國之境　是月劉豫偽戸部侍郎
馮長寜與監察御史許伯通同修十一稅法與阜昌𠡠
令格式皆成二法並行文意相妨者從稅法其説以謂
宋之稅法為民大蠧權豪交通州縣而欺愚弱入田宅
不承其税間有陳詞官吏附勢不為推割産已盡而税
猶在監固拘囚死而後已官攤逃户之税使邑里代輸
又方田髙下土色不實朝行寛恤之詔暮下割剥之令
故民窮而起為盗大率皆吠堯之言也　資政殿學士
許翰自湖北遷居江西六月戊子卒　金人之由褒斜
谷而去也宣撫處置使司遣軍追擊俘女真二千口至
是張浚奏㨗時副使王似纔至而朝廷未之知也上曰
賴敵自退兩蜀無虞左僕射吕頥浩曰臣深以為憂今
强敵自敗皆陛下聖徳所致所有張浚取㫖上曰可速
其來仍督王似盧法原之任庚寅曲赦川陜令吳玠速
上将士功状既而法原亦至仍置司扵閬州扵是總領
四川財賦趙開白似等求罷且言自改修茶鹽酒已壊
之法嵗有常息起建炎己酉至紹興癸丑共收一千五
百餘萬緡兼陜西茶䭾及陜西造銅錢引紐計川錢又
八百三十餘萬緡惟是官吏營私惡其不便於已共興
謗讟以為擾今老矣恐誤國事似等知軍食方急不可
以無開乃疏乞因任詔從之自川陜屯兵一嵗之用可
計者糧一百六十餘萬石而對糴居其半錢三千餘萬
緡而鹽酒税亦半之此其大略也(此據鄭剛/中送人序)上謂宰執
曰為法不可過有輕重然後可以必行朕嘗語徐俯異
時宫中有所禁則令之曰必行軍法而犯者不止朕深
惟其理但以常法處之後更無犯者乃知先王立法貴
在中制所以必可行也　鼎㓂楊么犯鄂之公安石首
兩縣甲午詔天武捧日四廂都指揮使神武前軍都統
制王􁞯為荆南潭鼎澧岳制置使率所部全軍并帯統
制官崔増水軍擣其巢穴仍仰淮東宣撫使韓世忠江
東宣撫使劉光世各以船五百隻與􁞯又詔統制巨師
古以兵二十亦隨􁞯去併力討之􁞯又請金字牌欲招
安其衆上曰建炎以來盗踵起而不息者由黄潜善專
事招安而無弭盗之術髙官厚禄以待渠魁是賞盗也
故不逞之徒胥動為盗楊么罪惡貫盈何以招為仍命
将來破賊誅止渠魁貸其脅從許以自新　庚子給事
中黄唐𫝊乞立武選格以科舉人數三分之一待武士
中第者注縣尉他日有統兵官闕並先選武士詔兵吏
二部條上　建炎中國子監併歸禮部丁未始詔駐蹕
所在國子監量養士仍置博士然未果行焉　初吕頥
浩以養兵費廣乃稍更鹽法循法為序使商賈入納奔
湊又經理淮甸以䕶通泰專鹽利而堂後張純獻計頥
浩増定私鹽刑名多配嶺南犯者相屬扵是殿中侍御
史常同言法已極重貧民所負至少而受捕豪家結羣
持伏則法不能及宰臣循蔡京之舊亦用張純提領兩
務而户部與胥吏通姦利已有顯状上諭同曰凡舉事
不能有利無害苐當擇利多害少者為之非卿言朕不
知其害至是亟命有司更定其法下純大理寺治罪取
兩務復𨽻户部　時選部案牘不存吏得為姦川陜官
到部者多以微文沮抑往返輒經嵗扵是考功郎官歴
陽魏矼奏請細節不圓者悉先放行人以為便自後踵
行之
欽定四庫全書
　中興小紀卷十五　　　　宋　熊克　撰
紹興三年秋七月丙辰左僕射吕頤浩辭提舉國史不
允上曰朕觀歴代史後人皆不及前人遷固雖下於左
氏辭猶竒偉范蔚宗以還不足觀也至唐史尤不及前
人逺甚頤浩曰陳壽三國志亦佳上曰壽頗簡略事實
多在注中又諸家互相矛盾席益曰歐陽修五代史乃
有褒貶義例過范蔚宗等逺矣　工部侍郎歴城李擢
奏乞參紹聖大觀法别立博學宏詞一科己未詔從之
時行在百官以職之髙卑而差其人數多寡月給雇募
之直亦是擢請之也　時大旱上曰和買未為良法今
支錢一千州縣吏更不奉行重困吾民可下監司覈實
勿為文具甲子手詔略曰朕於民事未嘗敢緩其和買
綢絹錢已虧而多有不支民咨怨而傷和氣因以致旱
可索逐路未支實數條上　言者謂艱難以來中原隔
絶祖宗開國功臣子孫凋喪幾盡乞訪其後量才錄用
從之　樞密院計議官王大智所造戰車不可用壬申
詔罷之上曰器械之利古今異宜古所便者未必便於
今然古人雖用亦或不利如驂絓而止之類葢車非利
器也席益曰古人用車或勝而後人用之必敗葢古人
彼此用車至於彼徒我車已有侵軼之懼而後人每以
車敵騎其敗固宜吕頤浩曰房琯失利於陳濤正坐此
也　甲戌宰執奏置孳生監牧馬吕頤浩因論廣西買
馬雖置提舉官須令帥司與之直庶無乏事上曰固也
然當擇帥若不擇人而每事待朝廷處置則雖百執亦
不能辦治天下者要在官得人而使之各任其事則天
下治矣　時置監於饒州以左朝請大夫郗漸為提舉
孳生監牧事然馬性利髙寒鄱陽地卑濕既而因暑馬
死者衆漸坐此罷　先是講筵所祗應人經進書推恩
内門下後省私名莫允中拔進義副尉左司諫唐輝論
以為不當乞追改煇呉縣人也已夘宰執進呈上曰此
講筵所奉御寳批也既有例當行席益曰此事固有前
比然副尉而煩諫官論列乞陛下允所奏上頷之徐俯
曰既有例當如何上曰然凡朝廷事既有例因言者論
列而改則是朝廷所行果非也且此小事非繫國體吕
頤浩固請從輝之説上可之　先是久旱中雖得雨微
潤而止上極憂勞省躬修政而圗嘉應至於祈禱皆蔬
食以致潔誠自此月己巳之後屢雨至是始足庚辰上
謂宰執曰日者亢陽朕甚慮之以為穡事無望矣今霑
足如此殆將有秋春秋二百四十年書大有年者一有
者再而已矣以此知難得也吕頤浩等退而相謂曰上
至誠閔雨如此宜豐年之來格也　初劉豫將李成統
衆與金合兵二萬攻盧氏縣河南鎮撫使董先率兵五
千禦之衆寡不敵遂棄元守州縣將二千餘人退寓襄
陽府願聽李横節制許之金偽兵復侵襄陽横以食盡
不繼遂引其兵棄城而遁金偽兵南至隨郢逺近震恐
横欲奔荆南以俟朝命其屬趙去疾閻大鈞等勸使歸
朝待罪横曰我有烏合之衆所至自謀衣食人皆指為
賊萬一諸部不見納奈何三人曰我亦官軍也何至是
既而鄂帥劉洪道果拒之横大怒欲殺之皆呼曰江西
帥趙樞密可歸也横猶未決而趙鼎已遣米船至其衆
遂安董先與信陽軍鎮撫使牛臯先渡江至洪矣鼎復
以銀數千兩犒横之衆且檄知黄州鮑貽遜迎勞於境
横大喜是月詔横駐洪州既而鼎發横赴闕將佐以下
隨之横至闕為桑仲訟寃乃追洪州都監霍明送大理
鞫之亦竟薄其罪　時召德安鎮撫使陳規至行在規
首乞罷鎮撫使又言諸將跋扈請用偏裨以分其勢云
　詔復沿海制置使乃以殿前都指揮使郭仲荀知明
州兼之仲荀將兵二千之任因陛辭乞解軍職遂加檢
校少保仲荀至明正當風汛賊舟南來之時即遣小舟
入海為斥堠屯兵港口據要㑹以待之　八月己丑宰
執奏分屯軍馬逺近輕重吕頤浩曰第恐無糧上曰撫
國家給饋餉自古亦須運糧豈有無糧之理伊都初叛遼
主亦以䜛言不給糧之故往附女真也　時言者欲罷
都轉運司於是度支郎中侯懋等言自發運司罷後上
供錢物頓失遂改為都漕葢緣以辦上供為事今罷此
亦可省吏之費第諸路漕臣又以上供移用他時復置
即非朝廷舉措矧自置司一嵗間已増八十餘萬貫矣
第漕臣不得自便故同忌嫉以此見存廢利害甚明庚
子詔從之　上以雨暘不時又蘇湖地震甲辰詔中外
之臣令極言毋隠先是諸州有積年所欠禁軍闕錢已
委逐路憲司起發上復恐不便於民遂諭宰執令速蠲
放繼又手詔三省樞密院行之大指慮有追呼禁繫葢
以不忍人之心行不忍人之政至是上又曰紹興元年
以後合摏之數亦未須起欲與諸路招軍令填足舊數
也　初河南布衣王忠民隠居不出靖康中因上書被
召又嘗以䇿干長安帥范致虚致虚喜欲致之不能時
諸鎮如翟興董先李彦仙皆禮重之劉豫僣立忠民作
九思圗及定亂四象遣人達金寨與故遼之境以斷天
下之疑宣撫處置使張浚補以官不受復薦之至是忠
民詣行在左僕射吕頤浩僉書樞密院徐俯謂之曰上
知君來甚喜既見上所奏皆留中授右宣義郎忠民辭
不獲命則以告納于牘中藏之七寳山下而去後撰三
國和議狀遣使臣岳知常散於敵中知常越豫境被執
忠民於是編置福州未幾得免　初同僉書樞密院事
韓肖胄工部尚書胡松年使金道經淮甸見田畆多廢
骼骴相屬密附奏乞展限起常賦及立賞掩遺骸以廣
上恩是月肖胄等至雲中軍前與金議和金頗見信而
有悔禍之意　給事中黄唐傳言都漕不可罷力營救
之於是言者論唐傳附㑹大臣九月乙卯以唐傳為徽
猷待制提舉太平觀未幾落職　丙辰兼詳定一司勅
令章誼言比修紹興敕令格式書務速成論靡専決州
縣推行已漸見牴牾望詔監司守臣條上新書之闕命
官審訂去其訛謬著為定法從之　右僕射朱勝非等
奏近泉州水暴隳城郭廬舍已行詰問上曰國朝以來
四方水旱無不上聞故修省蠲貸之令隨之近日蘇湖
地震泉州大水輒不以聞何也乃詔諸路有水旱監司
郡守即時具奏如敢隠則置之法　時天象多變臺諫
交章論左僕射吕頤浩之過而殿中侍御史常同疏其
十罪戊午罷頤浩為鎮南軍節度開府儀同三司提舉
洞霄宫制下言者又請鐫去將相崇資於是改觀文殿
大學士宫祠如故　諡昭慈獻烈皇后曰昭慈聖獻
己未詔略曰昨舉祖宗之制欲杖贓吏於朝堂亦以刑
止刑之義復思祖宗時縜直不滿千錢故以一貫三百
計匹後因論列遂増至二貫足今絹價不下四五貫豈
可尚守舊制毎匹宜更増一貫足今後贓吏犯法夫復
何言　先是皇后父邢煥卒妻福國夫人熊氏進狀乞
賜第及官子弟門客皆踰常制癸亥上令補二子官一
子有官者進二秩餘悉不行且顧宰執曰祖宗待戚里
皆有常憲朕不敢逾豈以后族故私之邪後復以皇后
受冊乞恩上曰朕於外戚不敢有私也況待后家又不敢
與宣和皇后家等前此官邢氏中外戚已減於韋氏矣
乃詔追贈煥少師嘉國公許造進酒而已　甲子起居
郎曽統言本朝多以諫臣兼記注且聽直前奏事元豐
更制不復并任諫列然有事亦許直前頃者權臣用事
言路寖壅居是官者既無言責率以出位為嫌甚非祖
宗兼聽之意乃詔依元豐舊制　丙寅詔江西大帥趙
鼎兼制置大使既又詔江西制置使岳飛駐軍江州而
舒蘄二州亦𨽻節制初飛與前帥李回不協至是鼎至
誠待之飛亦心服　江隂軍進士李翰蘇白違詔不詣
檢院乃伏闕上書是日詔押赴本貫上曰所言者皆細
務如職宗子之類自可行非有詆訐之語顧不當伏闕
爾此風皆李綱輩啟之不可不懲也　上謂宰執曰議
者多言諸大將不可復益兵此為不知時宜者如漢髙
祖定天下諸將兵至數十萬未嘗以為疑故能有成功
今劉光世韓世忠纔各及五萬張浚不满三萬而議者
已患其多非也朱勝非曰漢初諸將最為用者韓信彭
越英布三四人兵最多徐俯曰光武常中分戲下之師
以與鄧禹席益曰方用兵之時御諸將當如髙祖既定
之後待功臣當如光武上然之上自南渡以來每兩月
輒一賞衛士勝非及其時則命吏為文書置袖中俟命
而後進久而上覺之問何不早進勝非曰此異恩也當
出自陛下若舉之非市恩而何上嘉歎之　殿中侍御
史常同言朝廷設官有當廢而置當存而罷者近諸路
屬官浸増舊員而寺監之官不除臣謂當減屬官而復
寺監丞一則分掌郎曹之劇務二則養人材以觀其能
三則資淺者不至躐遷庚午上謂宰執曰郎官髙遷前
此歴寺監丞乃得之渡江以來序進人材則徑至郎官
其議復置如同言　朱勝非等言今嵗防秋事上曰今
有兵僅三十萬當更精擇止得勝兵二十萬器械悉備
訓而用之可以復中原威外敵矣豈獨防捍險阻哉
大理少卿張杓論淮南帥臣守令當加精擇壬申上曰
縣令尤為近民須一任有舉主及格乃得為之比來一
切之制行或初官便為令已釐正矣當謹守之昔子皮
欲使尹何為邑子産謂有美錦而使人學製葢民之師
帥非練習政經者不可為也　中書舍人晉陵孫近言艱
難以來軍期幾速之事先以白劄子行下然後乃經給
舍循習寖久凡擬官斷獄之類亦徑下有司今欲由舊
制乃詔非機速者仍命給舍書牘　秘書省正字晉陵
陳祖言乞修建炎以來日厯從之　冬十月壬午朔詔
昨者遣使出自朕意授以手厯澄清諸道逮胡蒙等還
朝遇緣他事相繼而去皆非有失使指深慮四逺不知
其由妄意揣摩將已行之事茍簡滅裂未還二使不無
疑慮三省可下諸路所陳利害令監司郡縣遵守舉薦
人材取㫖錄用　自南渡以來官無籍吏隨事立文號
為省記出入自如先是言者乞令吏將所省記類而成
冊從之遂詔修七司勅令又得廣東轉運司錄到元豐
元祐吏部法與七司所省記者參修命禮部尚書兼吏
部洪擬總之而兵部侍郎章誼同定擬立朝最久諳練
典故定著曲當至是吏部勅令格式書成而擬除徽猷
閣直學士奉祠以去癸未右僕射朱勝非上之　上謂
宰執曰武備在於軍器弓甲尤為先務今戰士無慮三
十萬皆被堅執鋭加以弧矢之利雖强敵無足畏也然
造弓必用良工兼須善價今御前所造弓其直八千可
以為式宜令軍器所及張俊軍中分造庶使盡其藝也
　戊子以工部侍郎李擢為禮部尚書尋除徽猷閣直
學士知婺州　時荆南制置使王􁞯總軍討楊么至鄂
州􁞯言湖水瀰漫未可進兵壬辰詔俟水落速去擒捕
既又詔西北無歸之人為賊誘脇者别給旗牓付􁞯招
收　甲午廣西宣諭明槖言大理國欲進奉及賣馬事
上諭宰執曰進奉勿許安可利其虚名而勞民乎朱勝
非曰異時廣西嘗奏大理入貢言者指以為妄事可為
鑑上曰彼云進奉實利於賈販但令帥臣償其馬直則
馬當繼至可増諸將騎兵不為無益也　戊戌詔略曰
朕以眇躬親逢厄運愧無德化而士大夫趨向多趨附
葢奔競之風不息則朋比之勢漸成若不以時警懼辨
其邪正尚且曰内修外攘得不負愧於天下可令臺諫
察其微而劾之三省樞密差除常加遴選朕有賴焉
淮東宣撫使韓世忠奏見管兵四萬四千餘人乞㨂去
老弱詔世忠軍練已精陜西河北山東兵隨世忠累經
出入難以例汰令存恤之初世忠之在建康也以金衆
善射常以騎兵取勝世忠乃選少年敢死士為一軍號
曰背嵬如古羽林佽飛之類皆一以當百又自出新意
造剋敵弓斗力雄勁每射鐵馬一發應弦而倒葢二者
皆足以制敵至是愈精矣　初福建鹽法以三分為率
二分商販一分官搬比年商販殊少鬻鈔不行邵武軍
判官趙不已上言乞併令轉運司搬賣嵗認鈔錢二十
萬緡漕司以鈔錢太重請減為十五萬緡從之時䖍冦
竊發多縁羣入閩廣販鹽以致作亂至是知梅州陳杲
乞散賣小鈔謂非特可助國計亦使細民得販則暗消
其為盜之端事下𣙜貨務己亥本務言福建二分客鈔
已令轉運司嵗輸一十五萬緡而廣東亦係官搬杲所
言不惟有侵漕計兼礙成法遂格不行杲建陽人也
壬寅以龍圗閣學士曽懋為禮部尚書既而殿中侍御
史常同言懋不當除遂寢前命　丙午宰執奏廣南捕
盜事上曰凡擒盜多縁賊首未殄遽以奏功兵退又復
聚衆為㓂兼監司州縣不能恤民散而為盜有盜又不
時奏致使滋長可嚴戒之　先是手詔吏部注擬姦弊
事詔意以為安得以皇甫鎛之流鈐制姦吏除其弊原
上始用鎛事葢獨取其初能制吏耳鎛後作姦迎合數
貢羡餘唐史所譏上意深嫉恐臣下不察有疑御筆改
曰安得如毛玠清公使天下之士莫不以亷潔自勵丁
未上謂宰執曰他時詔未當三省可便奏陳改定徐俯
曰陛下始用鎛事特取其為郎時事後惡其姦改以毛
玠頒之天下益足以見盛德矣　己酉宰執奏事席益
請諸軍所造馬黄努改令造弓詔從之上曰努但可守
戰則須弓朱勝非曰前者李横牛臯與金人戰既勝之
金益兵來横等皆無甲是以敗上曰無甲何以禦敵今
治兵所先者器甲而弓尤急也徐俯曰臣見張俊云近
嵗軍中方知帶甲之利今有甲士十萬則無懼於强敵
上曰俊隨朕久士之帶甲者俊練之也　荆南制置使
王􁞯至岳州水路下流進兵先遣統制官石世達領二
千人至鼎州與程昌禹下統制官杜湛合兵以當上流
令世達聽昌禹指縱世達勇而和湛方患兵少遂與協
力攻賊至龍陽縣之沆洲奪賊小德山船一賊連敗庚
戌官軍入黄誠寨登偽太子樓獲龍牀龍屏之類是日
􁞯在下流船小與賊戰不利乃留水軍統制官崔増呉
全於喬口而自持神武前軍由益陽縣路次於下芷江
口　金左都監烏珠至鳯翔府與萬户薩里罕㑹再謀
攻蜀又金衆東冦楚泗時江東宣撫使劉光世駐軍在
建康扼馬家渡光世將兵直擣廬壽金人乃引去　崔
増呉全自喬口進兵攻賊失利二將皆沒王􁞯與程昌
禹議方欲横鼎江下流植樁留船守之以防賊衝然後
悉衆泝芷江併力攻賊將夏誠劉衝等寨㑹鄂州告急
戊申􁞯持兵趨鄂留統制官王渥趙興等軍權聽昌禹
節制移駐上芷江口　十一月丙辰宰執奏修運河事
上曰有言當役不堪出戰之卒固不可又言調民而役
滋不可惟發旁郡廂軍壯城扞江之屬為宜至於廪給
之費則不當吝朱勝非曰開河似非急務而饋餉艱難
為害甚大故不得已但時方甚寒役者良苦臨流居民
悉當遷避及富家以僦屋取貲者皆非所便恐議者惑
之上曰禹卑宫室而盡力乎溝洫浮言何恤哉　開封
布衣李漢英上書以為國家之弊在於用柔太過故敵
得逞丁巳上曰沉潛剛克髙明柔克聖人之德時剛時
柔而已光武治天下以柔道行之復興漢業顧豈柔為
不可哉漢英語雖强易而朕不為忤也　時劉豫調民
修城運糧又擇其壯者以備戰戊午諸路探至上惻然
曰中原之民亦勞矣吾民之不陷偽境者雖兵興有年
朕未嘗敢以科調煩之庶其休息夫使民各安田業治
道之要也朝廷當力行之　自建炎初置司農寺庚申
始復置丞二員明年又復置長貳　僉書樞密院韓肖
胄工部尚書胡松年使金回自上即位遣使入金十數
輩未嘗報聘至是劉豫兵敗始遣其臣文州團練使李
永壽職方郎中王翊等九人隨肖胄同來詔前奉使潘
致堯髙公繪接伴之　朱勝非閒居録曰秦檜自初相
奏以河北河東人還金以中原人還劉豫至是金使李
永壽王翊來聘議七事第一事欲盡取北人與檜二䇿
正同乃知檜之䇿出於金人也　兵部侍郎趙子晝為
館伴時敵情反側人以館客為難子晝彌縫應對而永
壽驕倨自肆又命右文殿修撰王倫與之議事倫為翊
道雲中舊故翊慢少損倫即曰上嘉公輩逺來特命倫
相勞此殊恩也宜拜以謝二人始拜就命倫充送伴使
於是殿中侍御史常同言先振國威則和戰常在我若
一意議和則和戰常在彼靖康以來分為兩事可為監
戒上因從容語及武備曰今養兵已二十萬有竒同曰
未聞二十萬兵而畏人者也　時御史六察所𨽻官司
有免𨽻臺察者常同請依舊制乙丑詔閤門客省四方
館並𨽻臺察獨皇城司專掌禁廷依祖宗法不可易爾
同又言六曹貳長拘執繩墨願少假以權使隨事裁決
上曰國朝以法令御百執事故凡有司以奉法為能而
不敢以私意更令三代皆有所尚漢而下亦各自有制
度祖宗成憲朕之家法不敢改也　秘書省言元豐官
制後國史别置院所有日厯歸本省國史案今乞以修
國史日厯所為名從之　初元祐司馬光為相請設十
科以取人材曰行義純固可為師表曰節操方正可備
獻納曰智勇過人可備將帥曰公正聰明可備監司曰
經術精通可備講讀曰學問該博可備顧問曰文章典
麗可備著述曰善聽獄訟盡公得實曰善治財賦公私
俱便曰練習法令能斷諸讞嵗令侍從以上各舉三人
紹聖以來此科遂廢至是三省樞密院請復舉行乙亥
詔從之　宣和皇后弟韋淵乞磨勘遷秩時淵官為横
行吏部言横行於法無以年勞遷者丙子上曰若宣和
皇后來歸勢必加恩外家姑留此以需母后之歸可也
乃命留以俟之　吏部郎官劉大中言鼓鑄為國利源
䖍饒兩司嵗鑄一百五萬緡留四十五萬緡循環為本
合發五十九萬餘緡而元年二年上鑄二十萬緡截支
外止發一十二萬緡却銅本錢給兵匠總三十五萬餘
緡除實鑄外虛費一十九萬餘貫豈止所得不償所費
而已事下工部本路言江州廣寧監合鑄二十四萬貫
池州永豐監合鑄三十四萬貫比經殘破以兩監工匠
池併入饒江併入䖍外其鑄額合令認發十二月癸未
詔從之　甲申宰執奏故侍御史洪炎葬事朱勝非曰
此葢近例上曰炎以文學稱其死有恤典今既致言者
當罷之然聞其家貧可依胡直孺例支與銀絹炎葢黄
庭堅之甥也徐俯曰庭堅自有親孫見在臨安府為筦
庫其家極貧也　先是建炎中將作軍器二監皆併歸
工部己丑始詔復置監少監丞簿等員將作乃總少府
之事　時監司有闕或以干堂壬辰言者請遴揀公正
可任之人書於籍庶杜其求且去待闕之弊上曰奔競
之風未息每有一闕必致於乞可明戒不得具闕庶少
修士檢也　癸巳廣西經略使劉彦適言南丹州莫公
晟領賊兵三千犯觀州右僕射朱勝非曰此皆崇觀政
和所開新邊近來往往棄而不守如觀州亦下本路相
度而帥臣監司以為所據控扼不宜棄之上曰前日用
事之臣貪功欺罔其實傷民費財使逺俗不安也彦適
又乞與公晟一職詔從之　乙巳宰執奏正旦使人入
見故事百官俱入上曰全盛之時神京㑹同朝廷百官
之富所以夸示敵國今蹔駐於此事從簡便舊日禮數
無庸俱入兼元日亦未嘗受賀也　時朝廷館金使禮
既簡而所乞還俘囚及西北士民之在東南者且請畫
江以益逆豫之疆朝廷皆不從於是李永夀等禠氣而
去　時將遣㕘知政事席益為報使而益以母老辭上
問誰可代行乃薦樞密都承㫖章誼明日誼對上諭以
使金之説誼徑承命詔加誼龍圗閣學士以行
欽定四庫全書
　中興小紀卷十六
紹興四年(嵗在/甲寅)春正月丁巳宰執論遣使事上舉申包
胥曰秦伯初無伐呉存楚之志感申包胥之誠為賦無
衣秦師乃出然則合兩國之成回難回之意只在使人
耳　鼎澧鎮撫使程昌禹遣統制官杜湛與制置司統
制官王渥趙與同引兵攻楊么己未破皮真寨俘賊黨
陳欽等八十人奪船三十於是湖中小㓂皆震恐不自
安矣時殿中侍御史常同論制置使王􁞯討賊久未有
功壬戌上謂宰執曰王􁞯使據上流可令岳飛自下流
進兵賊無所逃矣今賊恃險與水嘯聚甚久譬如人病
若淹嵗月必生他疾宜速除之　戊辰上與執政論北
方事朱勝非等退而相語曰上神武撥亂而以至仁御
世内外歸心清蹕所駐億兆畢從自然成都敵所以不
能窺者正恃人心以為固爾　先是宣撫處置使張浚
奏四川霖雨地震蓋名山大川久闕降香乞製文付下
時浚已出蜀而奏纔至　癸酉工部尚書胡松年遷吏
部端明殿學士同僉書樞宻院韓肖胄與朱勝非議不
合力求罷詔以本職知温州既又辭不赴改提舉洞霄
宫　先是御史臺檢法官李元瀹論保正稅長之弊上
諭宰執曰役法推行寖久失其本意致富者益富貧者
至貧民力重困此宜講究甲戌上又曰元瀹所論乃是
民事祖宗法固不可改然民事急務也孟子所謂民事
不可緩其令州縣條利害上之　初川陜宣撫處置副
使王似盧法原同在閬州及分陜蜀之地責守於諸将
自秦鳯至洋川命經略使兼都統制呉玠主之屯和尚
原金房至巴達命鎮撫使王彦主之屯通州文龍至威
茂命統制官劉錡主之屯巴西洮岷至階成命統制官
關師古主之屯武都時遣師古率統制官李進戴越王
師古等引衆打粮於河州因襲大潭縣叛将慕洧㧞寨
遁去師古深入敵境忽遇金兵與戰大敗師古歸大潭
内懐慙懼遂隻身降敵呉玠念其下忠義不從師古以
叛亟撫定之玠既併其衆所統益以精强然自此遂失
洮岷之地獨存階成而已　叅知政事席益既辭使金
及金使對榻前又無一言之助於是臺諫交論其失二
月壬午罷以資政殿學士提舉太平觀論者不已尋詔
落職　癸未上曰國家任用小人當退之也朱勝非曰
陛下如天地初無愛憎始謂其賢則用之既知其非則
退之所以為公也上又曰人或以開河為非急務朕語
之曰禹卑官室而盡力乎溝洫孔子以為無間然安可
謂非急務要措置有方爾　先是議廢觀州下廣西師
司相度未上二月乙酉上謂宰執曰知其無益於國便
可廢之然當時取之不足為利今日廢之亦須慮患徐
俯曰誠如聖諭元祐間棄渠陽匆匆城中人未出者為
蠻所殺紹聖中唐義問所以被䜛蓋禍始于此也　鼎
㓂楊么既為官軍所敗其黨雖出降而賊防之甚嚴鄰
居失覺者其罪死間有得達官地保甲利其隨身之物
又殺而奪之鎮撫使程昌禹乃募人能引降者與獲級
同故降者稍衆遂申朝廷乞招安時知樞宻院張浚自
蜀還(是月朔日/浚至潭州)留其屬官馮檝同湖南帥臣折彦質措
置招安丙戌宰執奏其事上曰么等愚民嘯聚守令之
罪茍欲自新令王􁞯折彦質招之以成朕好生惡殺之
意既而行下招安而賊以不堪昌禹殺戮為辭尋有詔
除昌禹徽猷閣待制知鎮江府候招安畢日行　是月
知樞宻院事張浚還朝浚之出使也嘗以秦川館為學
舍以待河東陜西之士來歸者給衣食養之又新復諸
郡乞鑄印浚以去朝廷逺亦先鑄給而後奏聞又浚之
還取道東蜀䕫峽其至稍遲於是侍御史辛炳言浚被
命宣撫不能成功輕失五路坐困四川用劉子羽輩皆
小人而殺曲端趙哲為無辜以至設秘閣以崇儒擬尚
方以鑄印及被詔不肯出蜀乞行黜責炳侯官人也
金左都監烏珠與萬戸薩里罕領衆十萬復大入攻仙
人闗宣撫使都統制呉玠乃豫為壘於闗旁號殺金坪
嚴兵待之統制官楊政言於玠曰此地為蜀阨塞死不
可失當臨以强弩彼不敢捨此而犯闗且地名亦善破
之必矣於是金人至亦據高阜且戰且攻壘玠與烏珠
約相見烏珠誘玠以王爵不從三月辛亥朔金兵攻壘
益急玠命統制官呉璘領射士號駐隊者更迭射之矢
下如雨敵死者布地而復踐以登玠又遣政與統制官
田晟出銳兵持長刀大斧撃其左右夜布火滿四山大
震鼓隨之壬戌夜壘中大兵出敵不意攻烏珠薩里罕
兩大寨破之連戰皆捷金萬戸韓常為官軍射損左目
金不能支遂遁去統制官王俊等追百餘里至鳯州又
敗之是役也金自元師以下皆令㩦孥而來又選取豫
腹心為四川招撫使期不徒還既不得騁則還據鳯翔
授甲士田為久留計不敢復妄動矣　丙辰端明殿學
士江西大帥趙鼎在洪二年戢吏愛民盜賊屏息一方
賴之至是召還　辛酉詔舉賢良方正能言極諫是日
福建漕臣鄭士彦進讀上曰閩中地狹民貧勿縱吏搥剥
以重困之官吏姦贓者當劾不可黙也　癸亥以侍御
史辛炳為中丞時宣州奏疑獄不當奏而輒奏者不論
罪而給事中孫近因疏駮大理寺之失論宣州有觀望
乞併罪之甲子上謂宰執曰宣州可貸今若加罪則諸
郡後有疑獄不復奏矣趙鼎曰此正國家立法之意也
　乙丑罷浚為資政殿大學士提舉洞霄宫尋又詔落
職福州居住　朱勝非閒居録曰張浚出使陜蜀便宜
除官至節度雜學士權出人主之右竭蜀之財悉陜之
兵凡三十萬衆與金角一戰盡覆用其屬劉子羽謀歸
罪将帥趙哲曲端並誅之将士由是怨怒俱叛浚僅以
身免奔還閬州闗陜之陷自此始至今言敗績之大者
必曰富平之役追還薄譴俾居福州而已　癸酉知湖
州汪藻編元符崇寧大觀詔㫖先進二百卷詔送國史
日厯所　江西制置使岳飛奏䖍州盜發已遣兵討蕩
甲戍上曰盜發不免加兵然皆理其末也不若理其本
如守令得人能奉行詔㫖無以擾之即民自安業盜何
自而作耶　時梁衛之地悉淪偽境河南鎮撫使翟琮
以數城孤立力不能敵乃引部曲突圍而出自歸於本
朝詔琮知夀春府琮以母老力辭改授江東鈐轄其衆
分𨽻諸軍　先是偽宿遷令張澤率其邑二千餘人自
㧞來歸泗州守臣徐宗誠納之宣撫使韓世忠奏至僉
書樞宻院徐俯欲斬澤送首劉豫叅知政事趙鼎力争
遂令宣撫司婉辭約回澤等仍械宗誠赴闕鼎復奏若
恐妨和議令宰執以諭世忠宻受之却報偽境謂北界
人來以朝廷約束不敢受遂恃衆作過已遣兵逐散是
亦兵家一術也殿中侍御史常同言金雖議和而兩界
人交歸未嘗有禁偽齊明置歸受館厚立賞以招吾人
既遣李誠侵襄鄧隨郢又遣重兵攻川口今乃却澤人
心自此離矣况宗誠起土豪不用縣官財賦募兵而自
養之為國障捍今因受澤而械之以沮士氣非䇿也乃
詔釋宗誠罪命澤以官且給閒田處其衆於淮西　夏
四月庚辰朔以鎮西軍節度陜西都統制呉玠為川陜
宣撫副使免書本司事專治戰守　言者謂軍興以來
來陛下不吝推賞以旌戰士而屬上功類不覈實有盜
賊自去而曰收復州縣有冦過境上而曰保守無虞如
惠州及東莞縣皆經殘破而守令以御㓂推賞不知何
所據而奏州縣且然况於軍伍似此姦罔詎可置而不
問辛巳詔兵部申嚴奏功不實之法　右諫議大夫唐
輝等言前宣撫司叅贊軍事劉子羽程唐皆為張浚主
謀而尚列從班望行貶竄癸未詔貶子羽於白州唐落
職奉祀先是浚令前宣撫司隨軍轉運副使直祕閣
榮陽張澄統本司兵萬人出蜀詔趣至行在及浚以次
皆貶而澄獨入對未幾遷直徽猷閣除漕江西　江西
制置使岳飛奏川陜宣撫司於仙人闗與金人戰獲捷
飛奏中頗有輕敵之意乙酉上語宰執曰用兵當持重
飛宜深戒之朱勝非等曰誠如聖訓　丙戌詔閤門各
省四方館依祖宗舊制並屬中書省不𨽻臺察　言者
乞撥免役錢以充和買下轉運常平兩司共議兩浙轉
運司言於本司無妨而浙東西常平司皆言役錢既充
和買則役人無可以給庚寅乃詔轉運司多方那支
丁酉衢州奏直睿思殿鄭弼經由常山縣騷擾是日詔
降弼兩官　㐮陽重地既為偽将李成所據湖湘之民
亦不奠枕士大夫自蜀來者茫然不知所向一日宰執
奏事朱勝非謂當先取之上曰今便可議就委岳飛如
何時飛為江西制置使駐軍鄂岳趙鼎曰知上流利害
無如飛者徐俯獨以為不然鼎既與俯異即請上令韓
世忠以萬人臨泗上為疑兵劉光世選精兵出陳蔡庻
幾兵勢相接㑹光世乞奏事鼎曰方議出兵而大將遽
離本軍非便俯欲許之鼎力争以為不可時言者以鼎
為是俯求去丙午以本職提舉洞霄宫　時上欲令江
東宣撫使劉光世分兵巡邉右僕射朱勝非請遣中使
齎劄子付之庻無濡滯上慮内侍到軍中多擾止於急
遞發行　初南昌潘興嗣高蹈不仕自嘉祐以來趙抃
韓琦唐玠交薦於朝起為筠州推官辭不就元符中黄
履引徐復孫侔李泰伯例乞官其孫淳授星子縣尉及
蔡京用事追奪之淳既死趙鼎前知洪州奏乞加恩於
興嗣之孫濤以為亷退自守之勸　丁未兩浙移文婺
州市御爐炭非若胡桃紋鵓鴿色者不中程戊申上對
宰執語及此慼然曰當艱難時豈宜以此擾人因詔罷
買有似此類悉禁止之　初上欲重修神宗哲宗兩朝實
録殿中侍御史常同亦奏二史議論不公所以當脩之
意且言惟故范祖禹之子冲知其本末時已召冲未至
五月壬子上諭宰執曰二史失實非所以傳信後世可
趣冲來令兼史事朱勝非曰神宗史縁添入王安石日
録哲宗史經蔡京蔡卞之手是所當脩今脩之足以彰
二帝之盛美矣　言者以為祖宗朝宰執毎聚議都堂
頃駐蹕㑹稽大臣㑹議日至三四自吕頥浩再相始不
相闗願復故事以踵前世都俞之風是日詔從之　川
陜宣撫使王似等奏呉玠仙人闗之捷是日詔宣撫司
速上功状考功郎官孔端朝言唐徳宗時陸贄建言盜
滿天下宜痛自引咎以言謝之庻叛者革心故所下制
書武夫悍卒無不感涕今陛下刻意恢復而播告之言
或未有以發之謂宜因事見辭痛自引責以收人心
時淮西宣撫使劉光世屯建康淮東宣撫使韓世忠屯
鎮江以私隙未平殿中侍御史常同奏二臣蒙恩不思
協心報國一旦有急其肯相援望分是非正典刑以示
國威上以章示劉韓兩軍至是世忠乞差劉光弼充本
軍統兵官辛酉上謂宰執曰兹事未便恐光世疑也光
世弟光烈與世忠弟世良皆帶御噐械光烈近召世良
世良峻拒之昨世忠語及此朕諭之曰世良等内諸司
耳設有不和罷其一可也至如大将國家利害所係漢
賈復㓂恂以私憤幾欲交兵光武一言分之即結友而
去卿與光世不睦議者皆謂朝廷失駕馭之術朕甚愧
之世忠頓首曰敢不奉詔他日見光世當負荆以謝時
世忠於平江府私第建閣寳藏御書乞賜名有㫖賜名
懋功學士綦崇禮奏罷之(世忠乞賜閣名見/朱勝非閒居録云)時日厯所
乞闗内東門司㑹禁中出入及更改事務甲子上謂宰
執曰禁中百事皆守典故不惟祖宗家法不敢輕改亦
最紛紛多事也朱勝非曰今日皆從簡約自無改之理
　自紹興初脩今上日厯始置脩日厯所既又號國史
日厯所癸酉復詔以史館為名　時宰臣薦吏部尚書
胡松年為執政徽猷閣侍制趙思誠為六曹貳思誠高
宻人也殿中侍御史常同言松年乃王黼客宣和間劉
安世復直龍圖閣松年在詞掖嘗醜詆之今乃營求欲
為執政可乎思誠挺之子崇寧初挺之首陳紹述實致
國禍且與京黼同時執政今公道既開豈可使其子尚
當要路是月以同為起居郎　六月己亥曲赦䖍州土
賊　初上命江西制置使岳飛復取襄陽亦命淮西宣
撫使劉光世發精兵萬餘人援之飛率統制官王萬等
自鄂渚趨襄陽右僕射朱勝非許飛迄事建節且命司
農少卿歸安沈昭逺往總軍餉参知政事趙鼎請上親
筆飭上流監司帥守餉飛軍毋闕庻幾必濟飛等進軍
於是劉豫求救於金金偽之兵俱來我師與遇連戰大
破之遂復襄陽及郢隨諸州飛分遣統制官王貴張顯
進擊敵兵及復鄧州時軍聲大振　先是内降以使臣
王評為秀州澉浦巡檢右諫議大夫唐輝上䟽引康定
元年詔及嘉祐中陳升之劾鎮江軍留後李璋内降轉
官正其干請之罪以為祖宗至公如是今一巡檢不足
道深恐此風滋長壬寅乃詔罷之　時川陜無執政為
大帥言者数上章以謂若無大帥必失兩蜀上因諭朱
勝非曰西帥難其人朕欲以趙鼎知樞宻院為之如張
浚故事勝非曰聖謨如此臣謹奉詔　先是荆南制置
使王􁞯自鄂回鼎奏已招到賊衆萬餘然賊累殺招安
使臣晁遇等且乞割州縣如溪洞故事是月湖南帥折
彦質報賊不可招􁞯乃復遣兵蹂踐賊禾賊乗大水攻
鼎州社木寨破之官軍死者不知其數賊愈增氣􁞯與
鎮撫使程昌禹皆坐降官　戸部尚書黄叔敖除徽猷
閣學士奉祠而去　初吏部法選人改京官而舉主有
他故則報罷之至是郎官王思温始建請薦員溢格者
本部以收使不盡之數移文所舉官别行改奏詔從之
　秋七月戊申建昌小壘而軍士素驕邀取無度守不
能制至是守臣劉滂以法裁之兵不勝其憤是日衆集
為亂滂及母妻皆死滂東陽人也　建昌叛卒嬰城自
守江西提刑司遣兵招捕時又詔右軍統制官趙詳引
兵討之庚午宰執奏討賊事上曰辛企宗自建昌使人
來經營乞委之討賊頃嘗遣往福建平范汝為怯懦無
謀養成大㓂正如王􁞯在湖南玩㓂卒無成功而企宗
又在􁞯之下惟務交結本無寸長可用也朱勝非曰陛
下洞察諸将才否如此辛未奏趙詳已平賊上慮官軍
入城未免玉石俱焚趙鼎曰未必敢殺人恐刼財爾上
愀然曰斯民遭此禍可憫令有司優恤之既而言者以
為國家艱難以來閩中殺漕臣建康杭秀之守臣皆為
其下所囚率歸罪有司以為失於撫循臣聞建昌兵悍
劉滂稍裁以法兹守臣之職乃并其家皆碎於賊此而
不懲失刑甚矣願録滂之死以白其寃詔贈朝請大夫
官其子二人　初樞宻承㫖章誼同給事中孫近出使
至金廷與其左右副元帥尼瑪哈烏克紳論事不少屈
金人諭以亟還誼等曰萬里銜命兼迎兩宫必須得請
金遣金吾蕭慶受書併以風聞歸過吾國誼詰其所自
金以實對乃已還至南京為劉豫所留誼等以計得還
上嘉勞之乙亥擢誼為刑部尚書　時内侍李廙飲於
大將韓世忠家即坐手刄傷弓匠事下大理寺殿中侍
御史魏矼言内侍出入宫禁而狠戾發於杯酒乃至如
此其於防㣲杜漸豈得不過為之慮建炎三年常禁内
侍不得闗通主兵官及預朝政如違以軍法處之乞申
嚴其制以謹履霜之戒　是月御史中丞辛炳除顯謨
閣直學士與郡而去　朱勝非閒居録曰是夏樞府全
闕胡松年為吏書綦崇禮為内翰辛炳為中司炳欲遷
數言胡綦之失捃摭細故毫髪必聞未幾炳踰月論奏
二公不已疾小愈未能造朝乞先供臺職有㫖從之議
者紛然謂從官治事而不赴朝叅為不恭中司如此何
以掌朝儀即日出知漳州怏怏而卒魏矼遷侍御史於
是矼首論自治之䇿且言諸軍比日以來或造言惑衆
或彊行捉募或刼掠財物或殺傷農民朝廷雖付之有
司而未能究治自古善用将者必宰輔因其事幾而御
之有術臺諌乗其闕失而言之當理是以國能御将将
能使兵今宜訓飭諸将謹身率下使士皆心恱誠服安
静不擾仍委宰輔以馭将之方責臺諫以敢言之義庻
幾上下交儆紀網克振矣　資政殿學士謝克家卒於
衢州　先是淮西宣撫使劉光世入覲頗自激昻奏云
錢糧不乏噐甲漸足臣官職又超衆人所願竭力報國
他日史官紀中興名将書臣功第一上曰卿不可徒為
空言當見之行事八月戊寅朔上以語宰執於是朱勝
非等皆知上馭将得其道因言而誨誘之也　庚辰御
劄以叅知政事趙鼎為知樞宻院事川陜宣撫處置使
　朱勝非閒居録曰勝非在告執政詣勝非問疾鼎曰
今川陜兵柄皆屬呉玠大帥無他能制玠足矣玠見為
宣撫副使若官與之同豈可制乎勝非曰公以元樞出
使豈論宣撫耶鼎曰須得一使名在宣撫上者乃可勝
非曰偶疾不能造朝公難自言即同官可能也時鼎除
命既出諸名士争願從之　權吏部侍郎胡交修言近
詔六漕細務令長貳有條者以條决之無條者以例决
之無條例者酌情裁决夫以例决事吏部最多若旋檢
例吏得為姦欲七司各編為例冊令法司掌以偹檢從
之　先是侍御史魏矼論兩淮屯田事上謂宰執曰招
集流離使各安田畝最為今日急務因舉鴻鴈美宣王
詩謂中興之業寔在於此胡松年曰朝廷行屯田累年
惟荆南觧潜略措置其餘皆虛文無實效上曰然松年
復曰漢宣之治總核名實而已天下事若因名以責實
無不治者如屯田尤不可欺一嵗耕墾幾何收穫幾何
便足以考上曰卿等可條上當力行之癸未朱勝非上
屯田利害言今日之兵既令執兵又令服田終嵗勤勞
所得如故有未可者上曰古者三時務農一時講武農
即兵也兵農之制一分恐不可復合勝非所陳甚善可
即行之孟庾等曰自此兵日以衆食日以廣饋餉不易
更容臣等與勝非熟議　上謂宰執曰素聞岳飛行軍
有律未知能破敵如此胡松年曰惟其有律所以能破
敵也乃降詔奨之且促飛第賞将士趙鼎曰陛下激勵
如此其誰不勸尋除飛清逺軍節度湖北制置使既而
飛奏辟盧宗訓者知徳安府侍御史魏矼言飛新立功
朝廷當成就其羙不宜徙輕儇之徒為其屬郡昔郭子
儀以奏請不行謂為人主所厚願以臣章示諸将因此
事幾以善其後宗訓之命遂寝　魏矼請遴羣才隨宜
器使乙酉上謂宰執曰朝廷當為官擇人不可為人擇
官矼論隨宜器使矼得用人之道孟庾曰誠如聖諭胡
松年指疏中語曰朝廷用人誠能毋分朋類毋徇愛憎
則至公之道行矣天下幸甚　戊子執政奏事趙鼎曰
臣今西行與呉玠為同事或當節制之耶上悟孟庾等
言趙鼎除使名與王似等同乞自睿㫖易之乃除鼎都
督川陜諸軍事既而鼎又奏荆襄乃四川後門遂并領
荆襄諸軍　趙鼎事實曰是時當國者不可否事事多
不决吏縁為姦毎鼎受状之日人皆駢集由是見忌初
上即位以御營使専總軍政其後併歸樞宻院宰相得
兼領至是言者論其失乞令叅知政事通知其事上以
為然言者又謂當國者不知兵意專以屬鼎也於是忌
者益切至除知樞宻院事川陜宣撫使皆忌者之説也
鼎留身辭以非才上曰行朝之事朕自主之宰相茍非
其人自有臺諫四川全盛半天下之地盡以付卿卿以
便宜黜陟専之可也是時呉玠已除宣撫副使鼎奏曰
臣之此行與呉玠為同事或當節制之上悟遂除都督
川陜諸軍事鼎又奏曰荆襄四川後門勢須兼領上以
為然遂兼都督川陜荆襄諸軍命下之日識者相謂曰
只此一著已自過人逺甚也　上曰朕於大臣未嘗不
進之以禮退之以道遂舉清人刺文公詩以為危國亡
師之本在所深戒也胡松年曰陛下於鼎可謂任之専
責之重矣　朱勝非閒居録曰時勝非起復居位已累
章丐持餘服鼎窺宰席甚急被命殊不樂申請數十條
皆不可行如隨軍錢物須七百萬緡之類勝非叅告進
呈指此一項奏言臣昔聞玉音趙鼎出使如張浚故事
浚自建康赴蜀朝廷給錢一百五十萬緡今鼎所需三
倍以上今嵗郊恩所費不貲上曰奈何勝非曰欲支三
百萬緡半出朝廷已如浚數半令所部諸路漕司應副
上可之既退鼎詬怒云令我作乞兒入蜀耶　於是鼎
言陛下建炎中遣張浚出使川陜國勢百倍於今浚有
補天浴日之功陛下有礪山帶河之誓居臣相信古今
無二而終致物議以被竄逐夫䘮師失地浚則有之然
未必如言者之甚也大抵專黜陟之典受不御之權則
小人不安其分謂爵賞可以茍求一不如意便生觖望
是時蜀士至於醵金募人詣闕訟之以無為有何以自
明故有志之士欲為國立事者毎以浚為戒且浚有罪
臺諫論之可也人主誅之亦無憾也今乃下至草澤行
伍凢有求於浚而不得者人人投牒醜詆及其母妻甚
者指為䟦扈抑何甚哉今臣無浚之功當此重責去朝
廷逺恐好惡是非行復紛紛於聰明之下矣伏望睿鍳
憫臣孤忠使得展布四體少寛陛下西顧之憂鼎又言
臣隨行兵除王進外取於宻院及諸處纔二千人而强
壮者曾無數百又錢帛各依張浚例初乞錢百萬止得
五十萬度牒二萬止得三千再乞得萬八千又乞始足
元數臣日侍宸扆所陳已艱如此况在萬里之外惟望睿
斷不為羣議所移臣實萬幸　趙鼎事實曰自鼎入叅
常與諸将論防秋大計獨張浚曰避将何之惟向前一
歩庻可脱當裂天下兵守平江俟敵退徐為之計鼎曰
公言避非䇿是也以天下兵守一州之地非也公但堅
向前之議足矣鼎蓋隂有所處故毎日留身必陳用兵
大計上意已悟又使浚宻為之助至是决意親征留鼎
不遣入蜀以鼎久有此議故也鼎以浚為助者乃㓂萊
公約高瓊之意蓋統兵官不與之同謀事必參差則鼎
之䇿逺矣　初金左右副元帥尼瑪哈烏克紳居雲中
是夏始入見金主晟而烏珠自川口敗回燕山亦約鄂
勒琿同覲至是劉豫遣人乞兵同入㓂晟議於諸帥尼
瑪哈烏克紳沮之惟鄂勒渾請行晟遂以鄂勒渾權
左副元帥達喇權右副元帥将兵應豫又以烏珠先嘗
過江知地險易使之為前鋒於是劉豫下書偽境略云
朕受命數年治頗有叙永惟呉越巴蜀江湖嶺海皆元
議一統之地重念生民久困不忍用兵故為請於大金
欲割地封之使永保趙氏之祀豈圖蔑棄大徳乃敢偽
遣使聘宻圖吞噬先刼汝潁次掠襄鄧至有收復燕雲
之謀是用遣皇子諸路大總管左丞相麟領東南行臺
尚書令㑹大金元帥大軍直擣僣壘務使六合混一其
吠堯之辭悖逆如此　先是湖北制置使岳飛令統制
官王萬辛太駐清水河以掩敵太不聽命擅歸荆南而
鎮撫使解潜不即遣太反妄申太先復襄皆為飛所劾
丙申詔太特貸命除名令自効　戊戍詔於臨安府餘
杭縣置孶生牧馬監　是日以資政殿學士川陜宣撫
使王似知成都府　是月以宗正少卿范冲中書檢正
官虞澐並為左右史而侍御史魏矼言二人乃執政趙
鼎胡松年親黨皆罷之　先是侍御史魏矼薦武臣崔
謹習王宏癸卯樞宻院擬二人差遣上曰臺臣為朕耳
目之官職在彈擊官邪若因而論薦人材竊慮私有好
惡二人且令籍記他日量材選用朱勝非曰陛下英斷
非臣等所能仰窺萬一　荆南制置使王􁞯下統制官
常概屯鼎州城外
欽定四庫全書
　中興小紀卷十七　　　　　宋　熊克　撰
紹興四年九月淮東宣撫使韓世忠奏以遣使議和非
便欲進兵恢復乙夘上謂宰執曰世忠為國之心甚切
可諭以二聖在逺當遣使通問　丁夘合祀天地於明
堂以太祖太宗並配大赦天下　庚午詔朱勝非聽持
餘服候服闋以為觀文殿大學士提舉洞霄宮　癸酉
知樞宻院都督川陕荆㐮諸軍趙鼎為右僕射平章事
兼知樞宻院事　趙鼎事實曰鼎奏禀朝辭上曰卿豈
可逺去當相卿付以今日大計時獨給事中孫近直學
士院時傳鎻院莫知為誰諸侍從謀於近日今晚必命
相公當草制幸宻報彷彿以解我憂近入院諸人聚於
沈與求之家近宻報取樞府細位諸人喜而散明日拜
鼎右相朝士相慶　甲戌劉豫遣其子麟姪猊引金右
副元帥鄂勒琿等自淮陽分道入攻舟師由清河據楚
州進攻承州騎兵渡淮據滁州探者未得其實以為敵
勢甚少趙鼎曰金前侵我境乃入敵國即仇也故縱兵
四掠其鋒可畏今行豫境即官軍也故按隊徐行不行
虚聲然亦不足深畏　趙鼎事實曰劉光世宻遣屬官
告鼎云相公本入蜀有警乃留何故與他負許大事韓
世忠亦謂人曰趙丞相真敢為者胡不將官家入福建
穏處坐江上之事付之我輩或不可則少避之俟春首
敵退徐議何害鼎聞諸將之論如此恐上意移動復乘
間言今日之勢若敵兵渡江恐其别有措置不如向時
尚有復振之理戰固危道有敗亦有成不猶愈於退而
必亡者乎且金偽俱來以吾事力對之誠為不侔然漢
敗王尋晉破苻堅特在人心而已自降詔親征士皆鼓
勇陛下養兵十年用之正在今日由是浮言不能入矣
　淮東宣撫使韓世忠時在承州以援兵未至退保鎮
江府　冬十月丙子江東宣撫使劉光世軍在馬家渡
淮西宣撫使張俊軍在采石遂詔光世以所部兵援世
忠且令俊移軍於建康而三大將事權相敵兼持私隙
莫肯協心上詔侍御史魏矼監察御史田如鼇分徃如
鼇大庾人也矼至光世軍中諭之曰敵衆我寡合力猶
懼不支况軍自為心將何以戰為諸公計當滅怨隙不
獨可以報國身亦有利光世意許矼因勸之貽書二帥
以示無他使為犄角已而二帥皆復書交致其情光世
遂以書奏於上於是光世進軍屯太平州　己卯淮東
宣撫使韓世忠復統兵過江駐於揚州　上將親征詔
略曰朕以兩宫萬里一别九年覬迎鑾輅之還期盡庭
闈之奉卑辭厚幣遣使請和比得敵疆之情稍有休兵
之議而叛臣劉豫懼禍及身造為事端間諜和好信逆
雛之狂悖率羣偷而陸梁警奏既聞神人共憤誓挺身
而效死不與敵以俱生今朕此行士氣百倍殪彼逆黨
成此雋功咨爾六軍咸知朕意自豫僭前此至以大齊
名之及是始正其逆罪詔既下人皆鼓勇而朝士中尚
有懷疑者或謂趙鼎曰兹事甚大公更審處無貽後悔
鼎不答既而侍從及臺諌同日請對翼日宰執奏事退
鼎復奏曰今日侍從臺諌皆對必及親征事願勿為羣
議所移上意益堅而殿中侍御史張致逺亦言今敵人
敢大入謂我猶如向來不習戰爾若戎輅親征必伐敵
謀上曰正朕志也初知鎮江府沈晦過闕論藩帥之兵
可用以為唐中年平安史用朔方太原兩軍末年平黄
巢用忠武大同兩軍今沿江千餘里若令鎮江建康太
平池鄂五處各有兵一二萬用本郡財賦回易官田給
之敵至五郡以舟師守江陸軍守隘彼難自渡五郡合
擊金雖善戰不能一日破諸城也若圍五郡則兵分而
勢弱或以偏師綴我大軍南下則五郡尾襲而邀擊金
人安敢逺去頃歲金人敢越中山河間正以兵少若太
原則不敢南踰一歩此制稍定三年移軍江北糧餉器
械悉皆自隨所至便成全盛晦又言大將與帥臣各有
所職若全倚大將恐不能辦近年杜充總大兵在建而
帥臣陳邦光不與措置及充迎敵而邦光被縶以至周
望去而湯東野逃郭仲荀去而李鄴降皆坐此也望撥
零兵二千付臣併令臣募敢戰之士三千參用昭義歩
兵之法朞年後京口便成强藩况東晉常調京口兵可
用故北府兵號為最精唐亦用宣潤弩手平淮甸時方
以韓世忠屯軍在府其言不用至是晦乞趣張俊統兵
為世忠之援宰執皆稱晦論議激昻上曰朕知其為人
語甚壯膽志頗怯更㸔臨事能副所言否沈與求曰陛
下用人如此則無失矣　時趙鼎孟庾胡松年共薦前
樞宻副都承㫖馬擴有才中因苗傅事得罪乞復試用
擴亦請自將三千捍敵上曰齊小白猶能忘射鈎之讐
而用管仲朕豈不能用擴然既用之止與三千人非是
俟引見示以恩信然後用之彼必能效死以報鼎曰陛
下開大度用人如此天下幸甚沈與求曰陛下御將如
此何事不濟既而引擴見復除樞宻副都承㫖鼎又曰
陛下用人如此何患不得其死力上曰擴知兵有謀不
止於鬭智而已與求曰陛下起擴之廢寵以美官必能
立功以報陛下雖漢祖善將不過如此(除擴在此月戊/子今聨書之)
　直史館范冲録其父祖禹紹聖初報國史院問目以
進又具到朱墨本去取體式乞降付史館更憑衆議修
定壬午詔送史館　初知建康府吕祉言今置江北於
度外非朝廷命帥宣撫兩淮之意且乞上親征至是江
上探報惟祉最為詳宻趙鼎言祉慷慨敢為此等人材
實不易得上曰祉真有方面之才朕留意人物欲其協
濟多難如知鄂州劉洪道初縁吕頤浩薦而所對多誕
謾不實雖有麄材何所用之沈與求曰洪道知明州脱
身先遁一城之民盡殪於賊至今人怨　癸未詔鄂乃
上流宜别擇守臣詔僉書樞宻院胡松年徃鎮江與諸
將㑹議進兵因以覘賊　淮東宣撫使韓世忠奏乞過
江拒敵戊子上謂宰執曰世忠忠勇必能成功可令戸
部支銀絹犒賞過江將士以激其心沈與求曰自敵騎
蹂踐中原未嘗有與之戰者今諸將争先用命此成
功之秋也既而世忠又奏見在揚州適霖雨未能進而
恐朝廷訝成功之遲上曰兵事豈可遙制趙鼎曰軍事
不從中覆古之制也乃詔世忠聽機制變　甲午戸部
侍郎梁汝嘉言每月經費一百餘萬緡兼調發所用倍
多請權以江浙夏税及和買十分折納五分二分折四
緡三分折六緡其紬則皆折納二分折四緡八分折八
緡令轉運司計綱輸送從之　淮西宣撫使劉光世探
到劉豫事　丙申積雨餘月戊戌上發臨安隂雲頓開
軍容甚整都人欣歎以謂靖康以來未有是舉上登御
舟至臨平鎮宰執奏事趙鼎曰臣等扈駕登舟見道傍
觀者皆流涕以手加額葢陛下以萬乘之尊親總師徒
履至險之地茍心懷愛君莫不憂此臣待罪揆路不寒
而慄非不欲被堅執鋭率衆摧鋒而書生不閑戰鬭又
府庫無儲闗津無備隨宜經理倉卒取辦必有過差願
陛下収衆智降哀痛之詔捐内帑金以賞激士氣庶可
成功此在睿斷勉之而已　韓世忠總兵駐揚州時奉
使魏良臣過揚世忠置酒與别杯一再行流星庚牌沓
至良臣問故世忠曰有詔移軍守江乃命徹爨班師良
臣去世忠度其已出境乃上馬令軍中曰視吾鞭所嚮
於是諸軍大集行至大儀鎮勒精兵為伍陣設伏二十
餘處戒聞鼓聲則起而擊之良臣至金軍金問我軍動
息良臣以所見對大帥烏珠喜甚勵兵趨江口距大儀
五里其將貝勒托卜嘉(原作孛堇撻不/也今改正下同)擁鐵騎過吾軍之
東世忠傳小麾鳴鼓伏者四起吾軍旗與敵旗雜出敵軍
亂弓力無所施而我師伍伍迭進背嵬軍各持長斧上揕
人胸下捎馬足金全裝䧟泥淖中人馬俱斃遂擒貝勒托
卜嘉烏珠走還泗上召良臣責其賣已將殺之良臣好辭
得免世忠提舉官董旻與金戰於天長軍又統制官解元
成閔與戰於承州皆敗之擒生女真百餘人遣屬官建
楊陳桷與旻等具舟載之獻於行在且言使人戰沒者
三十餘人　壬寅上至平江府復下詔略曰朕急父兄
之難申子弟之情師行有名天其助順將臨江滸已次
呉門言念幅員之間共離戎馬之禍使汝等邱墓隔絶
骨肉散亡罪實在予一人毒乃流於四海咨爾將士勿顧
便安宜各奮揚共圖恢復　宰執奏建炎初黄濳善汪
伯彦擅權專殺將布衣陳東歐陽徹寘之極典上曰朕
初即位聽用非人至今痛恨之乃各贈秘閣修撰官其
兩子賜田十頃趙鼎曰輔相非人致陛下責躬自咎如
此誠為盛德濳善伯彦誤國之罪天下皆知此安可誣
也　是月以徽猷閣直學士樞宻都承㫖章誼為戸部
尚書　十一月丙午朔上御平江府行宫　時沿江既
有備商賈徃來自如通泰出納鹽貨如故上見士氣大
振㨗音日聞欲渡江與敵决戰趙鼎曰退即不可渡江
非䇿也金兵逺來利於速戰豈可與之争鋒兵家以氣
為主三鼓即衰矣姑守江使不得渡徐觀其勢以决萬
全且豫猶不親臨止遣其子豈可煩至尊與逆雛决勝
負哉於是遣參知政事沈與求按行江上與諸將議可
否始知敵騎大集其數甚衆與求回言沿江居民旋造
屋為肆敵雖對岸略不畏之(此據趙鼎事實修入不得/其時實言久之張浚來自)
(閩中則知此事在/浚未至之前也)時承楚泰三州各有水寨民兵合力
撃敵庚戌上謂宰執曰淮民不能安業今又遭敵騎乃
力奮忠義不忘國家實我祖宗涵養之力宜與放十年
租税仍撥錢米助之趙鼎曰陛下德澤如此人心益固
國祚益長矣　辛亥上命申嚴宻事之禁仍詔漏泄邊
機處以軍法　殿中侍御史張致逺奏乞省罷營葺以
繫軍民之心壬子詔除軍兵營寨外令孫佑不得應副
佑北海人時知平江府上因謂宰執曰臺諫規戒朕所
樂聞常恐言者無以補助昨致逺又奏御舟不計其數
可速行機察朕隨行惟三十餘舟皆載書籍此外無一
玩好趙鼎曰監司郡守之官猶巨艦相銜數里陛下簡
約如此實帝王盛徳事也上曰朕初到平江孫佑所供
進饍桌子極弊朕念往日艱難雖居處隘陋飲食菲薄
亦所甘心若邊境已清郡邑既定迎還二聖再安九廟
帝王之尊固在鼎等曰陛下規模宏逺如此太平基業
指日可期天下幸甚　川陜宣撫副使呉玠奏臣之功
乃張浚劉子羽知臣而薦用之今蒙異數望追成命而
於浚子羽少寛典刑上曰進退大臣斷自朕志豈可由
將帥之言况朕於浚既罰其過詎忘其功癸丑詔子羽
自便士大夫以此多玠之義　先是趙鼎薦提舉洞霄
宫福州居住張浚可當大事顧今執政無如浚者陛下
若不終棄必於此時用之乃詔浚復資政殿學士提舉
萬壽觀兼侍讀　喻樗語録曰樗先受趙鼎辟為川陜
都督府屬官既罷行因過平江見鼎曰相公之舉未知
果有萬全之計或賭采一擲也鼎曰亦安保萬全事成
幸甚不然遺臭萬代矣樗曰今若直前有如頭重不可
却也要須有後門鼎曰有則善矣樗曰張樞宻在福今
只召之恐逡巡未至若直除閩浙江淮宣撫使不許辭
免則命到之日便有官府軍旅錢糧樞宻來路即我之
後門也鼎大以為然明日入奏久之上曰且在經筵亦
可　己未浚至復以為知樞宻院事浚見鼎曰此行舉
措甚當既又聞鼎諫上渡江决戰之行亦深歎服　朱
勝非閒居録曰時敵侵淮泗朝廷震恐宰相趙鼎嘗失
身於偽楚初無敢薦者而浚獨薦為言事官鼎徳之至
是乘急變召浚復秉樞機趙鼎遺事曰時中外震恐朝
廷方難其人鼎力薦張浚可以當之上問浚方略如何
鼎曰浚鋭於功名而得衆心可以獨任上即日除知樞
宻院鼎曰陛下幸聽臣言驟用浚恐臺諫未悉必至交
攻非陛下斷自宸衷無以息衆議上為親書詔刋石也
　觀文殿學士提舉崇福宫李綱陳禦賊之䇿大略謂
偽齊悉兵南下其境内必虚宜擣潁昌出其不意則必
還以自救此為上䇿召上流之兵沿江而下以助軍勢
此為中䇿萬一借親征之名為順動之計此下䇿也上
曰綱去國數年無一字及朝廷今豈非以朕總師親臨
大江合綱之意乎辛酉降詔奬之　戊辰趙鼎言張孝
純李鄴子弟復在近僚可見陛下徳意乞降詔示從偽
之臣他日來歸亦不加罪上曰中原陷沒致士大夫不
幸汙於僣逆皆朕之過朕備嘗艱難不忘恢復葢欲拯
之塗炭咸與惟新要使人人知朕此意僉書樞宻院胡
松年曰禹湯罪已其興勃焉臣知中興有期矣　右司
諌趙霈言乞今有司具一歲錢榖出入之數以節浮費
辛巳上謂宰執曰霈此疏極闗治體纔過防秋便可行
之胡松年曰使論事之臣皆如此何患不能協濟正恐
敵騎既退國家蹔安虚文細務又復出矣上曰趙鼎記
此可以為戒　知樞宻院事張浚徃江上視師　趙鼎
事實曰浚在江上時敵在滁上造舟已有渡江之耗鼎
宻陳今日之舉雖天人咸助然自古用兵不能保其必
勝計當先定事至即應之庻不倉猝萬一敵渡江即再
降指揮方始謂之親征陛下當親總衛士直趨常潤督
諸軍乘其未畢辦併力血戰未必不勝或遏不住則駕
由他道復歸臨安留兵堅守呉江金亦安能深入臣與
張浚分糾諸將或腰截或尾襲各據地利時出擾之必
不使之自肆如前日也惟不可聞渡江便退即諸將各
自為謀天下事不再集矣三衙楊沂中呉錫見鼎言探
報如此駕莫須動鼎曰俟敵已渡方遣二君率兵趨常
潤合諸將併力一戰以决存亡他無術也二人同聲曰
相公可謂大膽鼎曰事已到此不得不然二公隨駕之
親兵也緩急正賴為用豈可先出此言二人懼而退朝
論謂鼎勸上親征固難而此事不動尤為難也　奉使
魏良臣等自金回張浚遇之問以金事及大帥之語良
臣謂金有長平之衆且出大言謂當割建州以南王爾
家為小國索銀絹犒軍其數千萬仍約良臣等再徃浚
宻奏不可　十二月乙亥朔良臣等至平江府侍御史
魏矼亦言當罷講和二字以攻守代之飭勵諸將力圖
外禦遂不復遣　朱勝非閒居録曰初秦檜自京城隨
金人北去為彼大帥達蘭任用至是達蘭統兵侵淮甸
朝廷遣魏良臣王繪奉使至其軍數問檜且稱其賢逮
檜再相力薦良臣為都司繼除從官欲彌其言耳　魏
良臣進奉使語録言金人比至天長縣得親筆手詔墨
本謂良臣曰恤民如此民心安得不歸丁丑上謂宰執
曰向下詔丁寧欲刑無寃爾胡松年曰臣伏覩詔書載
小大之獄雖不能察必以其情忠之屬也可以一戰使
敵人讀至此能無懼乎　張浚奏以樞宻副都承㫖馬
擴為沿江制置使軍於鎮江府且令湖南制置大使席
益撥統制官崔邦弼等軍赴擴益不從詔落其職　淮
西宣撫使劉光世奏統制官王徳獲偽官朱從己卯上
語宰執欲釋之既而曰先軫有言武夫力而拘諸原婦
人蹔而免諸國墮軍實而長冦讐亡無日矣諸將方與
敵人對壘今獻俘輙釋之恐其意怠勿殺可也趙鼎曰
此皆吾民誠不必殺　乙酉宰執薦進士王蘋賜出身
除正字上曰蘋起草茅而議論若素官於朝大抵儒者
不能通世務所謂腐儒胡松年曰治天下安用腐儒上
曰然蘋侯官人也　庚寅上因論十二夜太隂犯昴宿
有司以為敵滅之象胡松年曰天象如此中興可期上
曰范蠡有言天應至矣人事未盡也趙鼎曰正當修人
事以應之　辛卯上謂宰執曰韓世忠近進鱘魚鮓朕
戒之曰艱難之際不厭菲食卿當立功報朕而貢口味
非愛君之實也已却之沈與求曰陛下示以好惡如此
諸將敢不用命世忠能擒劉豫父子羈致行闕誅之而
分醢於諸侯此乃足以報陛下也　乙未川陜宣撫副
使呉玠奏夏國主數通書不㤀本朝之意又府州折可
求族屬列状申玠見訓練士馬俟玠出師渡河當為内
援以擊敵戊戌上謂宰執曰此祖宗在天之靈扶祐所
致亦見人心憤北敵也　知樞宻院張浚至鎮江府召
大帥韓世忠劉光世張浚與議且勞其軍既部分諸將
乃留鎮江以節制之於是世忠與金帥烏珠書謂張樞
宻已在此矣浚因奏捍禦次第且言相持既久恐有别
生姦計已與諸將議凡可以克敵者無不為也上曰浚
措置如此金必不能遽為衝突參知政事沈與求曰晉
元帝時石勒冦壽春相持三月晉臣至有勸降勒者王
導拒之金今逺來久相持非其利也上曰朕得浚何愧
王導　先是太史言來嵗正月朔日當蝕侍御史魏矼
請下有司講求故事上曰春秋日蝕必書謹天戒也己
亥乃詔百職各為朕講求所以消變弭災者　辛丑金
人之衆屯於竹墩㑹雨雪乏糧又聞上親征而其主晟
病篤萬户韓常勸烏珠曰士無鬬志茍强驅之過江必
多叛者况吾君疾篤内或有故惟速歸為善烏珠聽之
聞於諸寨一夕遁去方遣人馳諭劉麟劉猊倉皇棄輜
重北走麟既歸乃率偽官上言略曰以中原制江表强
弱之勢何啻得百二之利故自古王者興起必於河北
山東之地然後為真若乃崛起及遁居呉越之㑹計其
强者能自保一隅有不道則中原之兵已進而墟其國
者非一也於是豫以其言曉示偽境　初親征詔未至
廬州衆譁然棄淮保江知府仇悆得詔急録以示人皆
思奮且遣其子間道告急上命以官及敵進據壽春悆
率兵出奇直抵城下敵戰敗欲走渡淮是月金增兵復
來悆盡發戍軍千人拒之無一還者遂求救於京西制
置使岳飛飛遣統制官牛臯及愛将徐慶以二千餘騎
造廬既見悆坐未定金驅甲騎五千且破城矣臯與慶
以從騎出城遥謂金人曰牛臯在此爾軰胡為見陵乃
展幟示之金衆愕然臯舞袖徑前敵疑有伏即奔潰臯
率騎追之金兵自相踐死餘皆遁去或問趙鼎敵何以
遽遁鼎曰敵衆雖盛特因劉豫邀請而至既非本心當
擇利乃進故不如前日之亡命也　是嵗道君在五國
城一日諭王若冲曰一自北遷於今八年所履風俗異
事多矣深欲著録未有其人詢之蔡鞗以謂文學無如
卿者髙居東山躬稼之餘為予記之善惡必書不可隠
晦将為後世之戒道君謙虚待下隨行羣臣不以大小
未嘗呼名每有使令則温顔諭之
欽定四庫全書
　中興小紀卷十八　　　　　宋　熊克　撰
紹興五年(歲在/乙卯)春正月乙已朔日有蝕之　丙辰上謂
宰執曰大臣朕之股肱臺諫朕之耳目事均一體或有
官非其人所當黜者卿等宜亟以告朕不必須待論列
書曰股肱喜哉元首起哉百工熙哉股肱得人則萬事
皆治矣趙鼎曰臣等駑怯何足仰承聖訓然為治之要
在於用人陛下以此訓臣可謂得其要矣　己未金兵
之遁也留程師回張延夀為收後二將彼中之驍將也
至是張俊命統制官張宗顔引兵追及之繼又遣統制
官王進等邀其歸路薄之於淮敵衆悉潰墮淮而死師
回延夀勢窘而降初以俊為浚既降始悟曰吾以為張
樞宻今乃闗西也　行宫留守孟庾請上還臨安府從
之　金之薄淮也劉光逺遣統制官酈瓊統兵過淮由
間道徑趨光州偽知州許約守城甚堅又劉麟遣統領
官李知柔以衆三千助之瓊説約降不從即進兵急攻
城欲破約勢窮乃降遂復光州甲子奏至上謂宰執曰
許約為劉豫結連楊么乃刼張昻山寨兇逆宜誅今來歸朕
不欲失信當貸之沈與求曰朕下方圖復中原倘示大信
安反側臣見壺漿載道以迎王師矣　初金之故主旻與
今主晟相約互傳位於其子孫旻在日以晟為安班貝勒
(原作諳版孛極/烈今改正下同)安班貝勒者儲嗣之位也及晟代旻即捨
己之子宋王宗磐而以旻之長孫梁王亶小名哈爾滿(原/名)
(曷刺馬今/改正下同)者為安班貝勒仍領都元帥之職是月晟卒宋
王宗磐與旻之子涼王固倫(原作固碖/今改正)及左副元帥尼瑪
哈皆争立而亶為嫡遂立之葢尼瑪哈自去歲為鄂勒琿
所代已失兵柄故不得立時鄂勒琿達蘭諸帥自江上回
至燕山悉赴晟之喪初晟已諡旻為武元皇帝廟號太祖
至是亶諡晟為文烈皇帝廟號太宗　二月丁丑上自平
江府還臨安府　己卯上次秀州　壬午上至臨安府丙
戌右僕射趙鼎除左僕射張浚除右僕射並平章事浚兼
知樞宻院都督諸路軍馬　趙鼎事實曰二月回鑾先
議定張浚右揆出使湖外平楊么鼎陞左揆方鎖院之
夕鼎宻啟曰宰相無事不統不必専以邊事乃為得體
洎兩制出浚獨以軍功及専任邊事為言上既以邊事
付浚而政事及進退人材専任於鼎矣　喻樗語録曰
時趙張二公相得人固知且並相樗獨以謂且作樞宻
使同心同徳亦何不可他日趙退則張繼之説一般話
行一般事用一般人如此則氣道長若同相議論有不
合或當去位則一畨更改必有參商是賢者自相戾也
已而其事亦稍如此　庚子宗正少卿范沖請以近詔
羣臣條對倣治平故事編類進入乃以命學士孫近直
學士院胡交修而殿中侍御史邵武謝祖信又言羣臣
所條利害既上御府願親省覽或俾大臣分閲擇可用
者奏行從之　故事左僕射兼監修國史辛丑趙鼎奏
直史館范沖於臣為外姻願改授張浚上曰安可以沖
故廢祖宗故事況史館非朝廷政事之地可無辭遂詔
鼎兼之於是殿中侍御史張絢言宰相用人不當以鄉
閭親屬為嫌更宜訪寒畯癸卯上謂宰執曰如此則朋
黨之風自破矣趙鼎曰用人所以立國臣豈敢久居相
位至於立國規模則當為逺計也鼎於是以政事之先
後及人材所當召用者宻條而置座右一一奏稟以次
行之鼎謙沖待士犯顔敢諫凡内降恩澤多奏格不行
號為賢相而深喜故崇政殿説書程頤之學朝士翕然
嚮之時有言今托稱伊川門人者却皆進用如選人桐
廬喻樗真其人也乃不見知是月鼎始薦樗改官除正
字誥辭曰頃窮西洛之淵源遂見古人之大體中書舍
人王居正行也樗以此頗為衆所嫉徽猷閣待制胡安
國亦師頥者也聞之以謂西洛淵源古人大體雖其髙
弟游酢楊時謝良佐諸人尚難言之而況樗耶乃敢托
於詞命以妄褒借識者憂之居正未幾遷兵部侍郎於
是有伊川三魂之目鼎為真魂居正為强魂言其多忿
也故工部侍郎楊時為還魂言其身死而道猶行也既
而正字襄陽張嵲遂以元祐中五鬼配之　劉豫罷什
一之法改行五等税法　閏二月丁未端明殿學士僉
書樞宻院事胡松年請外詔以舊職知宣州　川陜宣
撫使盧法原請上供物帛自去年以後仍充贍軍己酉
上謂宰執曰祖宗内帑本以備邊宜從所請趙鼎等曰
陛下捐内帑以贍軍此帝王盛徳事也　詔臨安府依
舊帶浙西安撫鎮江府帶松江安撫既而鎮江守臣劉
寧止請撥常州江隂軍及崑山常熟二縣屬沿江安撫
司從之寧止歸安人也　庚午宰執奏中書舍人劉大
中繳大理評事李洪試大法改官事趙鼎曰法以弼教
宜崇奬之上曰不崇奬之其學將絶沈與求曰法家雖
别一科人命所繫亦宜重其選也　是月都督張浚出
江上勞師至鎮江府召淮東宣撫使韓世忠親諭上㫖
使移屯楚州以撼山東世忠欣然受命即日舉軍渡江
於是浚至建康府勞江東安撫使張俊軍又至太平州
勞淮西宣撫使劉光世軍而還　侍御史張致逺殿中
侍御史張絢右司諌趙霈交章論新除主管馬軍王􁞯
討賊無功乞正其罪詔罷􁞯管軍仍降充團練使絢丹
陽人也􁞯軍一萬五千撥𨽻淮東宣撫使韓世忠　三
月乙亥趙鼎薦荆南鎮撫使解潛召為主管馬軍司公
事初靖康中潛副李綱宣撫河東鼎在綱幕中與潛有
舊至是引用之　先是川陜宣撫副使盧法原以憾不
濟師不餽糧及不給降錢幣不應副器械功成又不銓
量獲功將士上以手詔詰法原法原辨數甚悉上不以
為是既而法原卒於閬州宣撫司事令副使吳玠權主
行之　淮東宣撫使韓世忠已至楚州遣屬官陳桷等
赴闕左僕射趙鼎奏臣已細詢桷據言韓世忠已過淮
南視控扼之所桷今來乞兵守建康葢欲張浚分占江
上同負此責臣以通泰鹽利為重乞飭世忠且在承楚
捍敵或采石等淺處有警即令引全軍趨江東或浙西
而通泰鹽利在所不顧也桷又言世忠軍老幼在鎮江
非便臣與桷議欲令遷平江桷以為然此亦張浚之意
也　乙酉左僕射趙鼎奏乞遣中使傳問宣撫上曰當
别有所賜近劉光世進馬來問朕乞花瓶遂輟玉瓶賜
之鼎曰陛下御府寳器以寵大將深得駕馭之術矣
是日趙鼎奏觀文殿大學士李綱録到建炎聖語上曰
朕已閲皆實綱近日論事非往時比鼎曰綱才器過人
嚮辟少年浮躁之士為屬致有所累上曰屬官須老成
更練鼎曰誠如聖諭　初張浚謫居福州而綱亦寓福
浚與綱㑹既除舊隙遂相厚善至是浚入相數於上前
言其忠未幾起綱知洪州兼江南安撫制置大使　朱
勝非閒居録曰舊制御膳日進一百二十品淵聖減作
四十品上即祚又加裁省其後早晩共止一羊不過數
品而已巡幸東南駐蹕郡廨兵火之後屋宇闕陋雖久
駐亦不増葺中宫未還妃嬪有名位者纔二三人其餘
宫監并有職掌者通不及百人雖大禹之勤儉不是過
也大臣宻侍帷幄目覩盛事固宜仰體徳意而三丞相
則不然李綱私藏過於國帑乃厚自奉養侍妾歌僮衣
服飲食極於美麗每饗客餚饌必至百品遇出則厨傳
數十擔其居福州也張浚被召綱贐行一百二十合合
以朱漆鏤銀裝飾様致如一皆其宅庫所有也吕頥浩
喜酒色侍妾十數夜必縱飲前戸部侍郎韓梠家畜三
妾俱有殊色名聞一時梠死諸大將以厚賂取之吕力
争用數千緡得一人號三孺人大寵嬖之初則専其家
政既而頤浩為留守兼判臨安權勢甚盛三孺人者遂
預外事公然交通韓氏中外因以媒進時頤浩六十七
嵗矣趙鼎起於白屋有朴野之狀一旦拜相驟為驕侈
以臨安相府為不足居别建大堂竒花嘉木環植周圍
堂之四隅各設大爐為異香數種每坐堂中則四爐焚
香煙氣氤氲合於坐上謂之香雲又艱難以來堂饌菲
薄鼎増厚十倍日有㑹集侍從將帥下逮省寺官所喜
者次第召食堂厨公吏云日費香直數十緡酒饌尚不
計也其後鼎坐臺疏落職守泉累章數千言而乾沒都
督錢十七萬緡竊用激賞庫錢七十餘萬緡奄有臨安
府什物三千餘件乃章中一事命下人皆謂鼎必辯而
不辯也　初禁衞諸軍遇赦轉員其法甚備自中原俶
擾軍營紛亂排轉不行時諸將所總嵗嵗奏功而天子
親兵久無陞遷之望左僕射趙鼎請據三衙見管人數
彷彿舊例立為轉員之法始合祖宗舊制而軍政明矣
　金主亶升所居曰㑹寧府建為上京仍改官制初奉
使宇文虚中留其國至是受金官為之參定其制以太
師太傅太保為三師太尉司徒司空為三公尚書省置
令次左右丞相皆平章事左右丞皆參知政事侍中中
書令皆居丞相下仍為兼職元帥府仍置都元帥左右
副元帥左右都監樞宻院置使副僉書院事大宗正府
置判同判同僉書事宣徽院置左右使同知僉書事六
部初置吏戸禮三部侍郎後置三尚書仍兼兵刑工既
而六曹皆置尚書郎官左右司及諸曹皆備國史院置
監修以宰相兼領次修史御史臺置大夫中丞侍御史
以下而大夫不除中丞惟掌訟牒及斷獄㑹法諫院置
左右諫議大夫補闕拾遺並以他官兼之與臺官皆充
員而已翰林學士院置承㫖學士侍讀侍講學士直學
士待制修撰而承㫖不除殿前司置都㸃檢左右副㸃
檢左右衞將軍勸農司置使副記注院置修注太常寺
置卿少秘書省置監少以下皆備國子監官不設外道
置轉運使而不刺舉故官吏無所憚都事令史用登進
士第者預其選人以為榮官無磨勘之法每一任則轉
一官此其大略也初金之故主晟兄弟相約互傳位於
其子孫時亶既立於義當復用晟之長子宋國王宗磐
為安班貝勒兼元帥之職而亶不遵初約及定官制以
三公居都元帥上又左副元帥尼瑪哈右副元帥烏克
紳皆亶所忌至是以宗磐為太師領三省事易其儲嗣
之位封尼瑪哈晉國王亦領三省事又除烏克紳左丞
相皆以相位易其兵柄而冀王鄂勒琿魯王達蘭正除
左右副元帥故宗磐失望其後以至謀變葢兆於此也
未幾鄂勒琿死以達蘭代之而進左監軍烏珠為右副
元帥　夏四月甲辰朔言者請倣景徳㑹計録列紹興
以來嵗計量入為出詔送户部戊申本部先纘到去嵗
收支數餘乞容續録從之　初太廟神主寓於温州嵗
時薦饗委之守臣司封郎官林待聘嘗言原廟之在郡
國有漢故事而太廟神主禮宜在都今新邑未奠宜攷
古師行載主之義還之行闕以彰聖孝至是始就臨安
府建太廟遣權太常少卿沙縣張銖迎至行在既而奉
安上行欵謁之禮明年親征遂奉木主以行　先是侍
講范沖乞依仁宗邇英閤故事寫書無逸孝經天子四
章為圖設於講殿之壁上從其請親御宸翰寫成二圖
庚戌上以語宰執於是趙鼎贊上從善汲汲之意且曰
沖以世官入侍經幄乞修故事宜也沈與求曰宋璟獻
無逸圖以為元龜今宸翰昭回非璟所獻之比陛下方
夙夜自警則恢復可期天下幸甚　乙卯詔直寳文閣
曾紆齎其父布所著正論赴闕中道除紆知信州戊午
上謂宰執曰昨閲曾布正論其言皆正當趙鼎曰臣嚮
官陜西嘗見此乃布親筆近復得於紆處葢相去二十
年矣宛然如故沈與求曰韓璜言紆造正論葢不知其
詳也上顧鼎曰布有奏藁薦陳瓘等十餘人卿跋尾具
言曽見正論鼎曰臣誠有之　先有詔發常平倉米賑
糶己未宰執奏欲每日糶一千石上曰隂霖不止細民
艱食官為發廩則穀價自平趙鼎等曰陛下憂民如此
臣等期有以副聖意官既賑濟則富家不至閉糴上曰
富家惟務厚藏而不知散鼎曰厚藏而不知散所以致
富及子孫驕奢妄用則家道往往不振上曰立國亦然
子孫不知祖宗創業艱難習成驕奢馴致禍亂亦可以
為戒也沈與求曰周公陳王業艱難以戒成王七月之
詩是也今陛下念祖宗創業艱難日復一日臣知勘定
有期矣　甲子道君皇帝崩於五國城聖夀五十有四
(後太后冋鑾/知是此日)先是道君嘗命隨行王若沖録北遷事跡
未克成書丙寅淵聖申命若沖以謂先王嘉言善行不
可無紀乃許隨行官吏各具見聞送若沖編修仍令蔡
鞗提㸃未幾書成即所謂太上道君北狩行録是也
徽猷閣待制程昌禹守鼎州六年賊不能犯是月除昌
禹都督府㕘議官乃移知岳州程千秋代之千秋在岳
時賊已願出降及至鼎始覺賊無就招意時統制官杜
湛亦改為都督府左軍統制千秋因留湛所領蔡兵以
捍賊　是夏金主亶以其國有親喪慮本朝乗而代之
令右副元帥烏珠屯於黎陽而左副元帥達喇歸祈州
　初金攻熙河蕃漢官盡降隴右郡王趙懷恩乃攜老
小入蜀至是乞依兄懷徳例别帶一職五月己卯詔除
懷恩正任觀察使　辛巳上殿官李椿年言嵗鬻度牒
不下萬數是失一萬農也積而累之農幾盡矣昔越王
報吳生男女有賞嫁娶不時有罰今則反是上曰越王
養兵二十餘年而後報吳椿年曰陛下知此道矣願斷
而行上首肯之椿年浮梁人也　己丑左司諫趙霈言
安不忘危治不忘亂安危治亂之機相為倚伏昨丁陽
九厄運比者皇威始震仇讐逺遁已肇中興之業天其
或者殆將悔禍所謂安危治亂之機不可一日忘也漢
光武初定天下馮異來朝詔曰倉卒蕪蔞亭豆粥虖沱
麥飯異頓首曰願國家無忘河北之難小臣不敢忘巾
車之恩唐太宗既平髙昌魏徵舉小白無忘在莒之事
以戒之帝曰朕不敢忘布衣時公不得忘叔牙之為人
也臣亦願陛下無忘親征時臣無忘扈從時則恢復可
期矣辛卯詔霈論奏得諫臣之體令尚書省寫成圖進
入　時貴州防禦使瑗在宫中上嘗以語宰執曰此子
天資特異儼如神人朕親自教之讀書性極彊記至是
趙鼎得㫖造書院於行宫門内以為資善堂欲令就學
上曰朕年二十九未有子然國朝自有仁宗故事今未
封王止令建節封國公似合宜以朕所見此事甚易行
而前代帝主多以為難鼎曰自古帝王以為難而陛下
行之甚易此所以莫可跂及也上曰藝祖創業至勤朕
取子字行下子鞠於宫中庶仰慰藝祖在天之靈孟庾
曰陛下念藝祖創業而聖慮及此帝王所難之事也己
亥以瑗為保慶軍節度使建國公宗正少卿范沖起居
郎朱震並為資善堂翊善震邵武軍人也　趙鼎事實
曰一日上語鼎曰欲令瑗出閣選官教之且就禁中置
學館便建資善堂庶幾正當所差官亦有名仍一依皇
子建節除國公鼎乃與同列議選范沖朱震為翊善朝
論以二人為極天下之選上亦嘗謂鼎曰前日臺諫因
對語及資善之建皆曰如朱震范沖天生此二人為今
日資善之用可謂得人矣然是時建資善及命官與出
閣之日適張浚在外故憸人得以間之始見疾矣　都
督張浚謂楊么據洞庭湖實占上流不先去之為腹心
害將無以立國然冦阻重湖春夏則耕耘秋冬水落則
收糧于寨載老小于船中而驅其衆四出為暴前此朝
廷以夏多水潦必冬乃出師故冦得併力而我多不利
今乗其怠而討之彼衆既散一旦復合固已疲於奔命
又不得守其田畝禾稼則有絶食之憂黨與必攜可招
來也雖已命湖南制置使岳飛往討而兵將未必喻此
或逞兵殺戮則失勝算傷國體遂奏請自行上許焉浚
因辟樞宻都承㫖馬擴為都督府都統制初湖南制置
大使席益獲楊么探者數百人皆傳致逺縣囚之浚行
至醴陵縣召囚問之盡釋其縛給以文書俾分示諸寨
曰今既不得保田畝禾稼必乏食且餒死矣不如早降
不死數百人歡呼而往及潭州而首領黄誠周倫等先
請受約束然嘗殺招安使人猶不自安浚令岳飛分屯
鼎澧益陽壓以兵戊戌飛至鼎之城外置寨列艦飛素
有威望而軍律甚嚴乃遣先出降人楊華入賊招安華
未降時為賊魁以寛厚得衆遂與故部曲潛結么黨殺
么以降時大旱湖水涸如冬間　六月甲辰言者謂康
定初陜西用兵詔樞宻院邊事與宰相同議又因晏殊
言參知政事亦許同議今二府同班奏事與舊制别班
再上不同而宰臣已兼知右府欲乞邊事之大者三省
同批㫖宻院官押劄子庚戌詔從之　甲寅以久旱詔
禁屠以禱雨右諫議大夫趙霈言自來斷屠止禁猪羊
而不及鵝鴨請併禁之中書舍人胡寅見霈疏曰一疏
無三百言而用鵝鴨字以十數況諫職乃及此乎聞敵
中統兵者號龍虎大王脱或入攻當以鵝鴨諫議拒之
時人以為名對　戊午詔贈故觀文殿學士鄧洵仁五
官中書舍人劉大中言洵仁兄弟相繼執政専以諂諛
固寵望賜追寢戊寅詔從之自靖康初追復元祐諸臣
官職後亦稍稍擢其子孫然議論不一是非混淆趙鼎
夙有此志是以身任之因大中繳洵仁辭頭遂歴言熈
豐祐聖崇觀政事人材善惡利害首尾甚備上嘉納即
詔牓之朝堂　先是都督張浚親臨湖以觀賊勢疑未
可攻復欲還朝為防秋之計㑹制置使岳飛來以小圖
白浚曰此易擒耳浚曰此妨防秋之備飛請浚少留八
日擒之浚乃遣飛往初湖南統制官任士安王浚郝政
領兵二萬餘慢王􁞯不稟其令以此無功飛始至鞭士
安以折其氣使為賊餌先揚言岳太尉兵二十萬至矣
及是止見士安等軍賊併力拒之飛伏大兵四合賊敗
走悉乗舟入據水寨賊將陳瑫内變刼偽太子鍾子義
船獲金交牀與龍鳯輦等詣飛降楊么赴水死黄誠周
倫遂挾子義奔潭州都督府降餘黨相繼皆降飛入水
寨殺賊衆殆盡惟夏誠寨恃險固守飛擇善罵者二千
人夜往罵之且悉衆運草木流下填滿乃長驅入營遂
擒賊誠果應飛來之䜟於是浚言除楊么就戮外招到
黄誠周倫等衆二十餘萬湖冦盡平　李龜年記楊么
本末曰初賊自恃其險官軍陸襲則入湖水攻則登岸
賊中為之語曰有能害我須是飛來葢言其險非有羽
翼莫能近也俄詔用岳飛適值大旱而湖水涸飛命軍
士伐君山之木為巨筏無數賊意謂以木筏塞諸港汊
賊戰敗急趨舟欲出湖而港汊木筏已滿舟為所礙不
能遁戮死而外盡招降之飛來之䜟於是乎騐　初張
浚與淮東宣撫使韓世忠議令移屯泗上既而世忠退
屯承楚之間與初議小異浚遂請祠上乃降詔諭世忠且
謂宰執曰世忠移屯既略如議浚復何疑趙鼎曰臣等
已作書報浚而世忠將董􁆙亦自謂他日有警老小必
還鎮江則積糧淮南非便浚必曉此意至是董旼攜親
筆詔至軍前世忠拜詔感泣軍情共戴聖恩
欽定四庫全書
　中興小紀卷十九　　　　　　宋　熊克　撰
紹興五年秋七月壬申朔上謂趙鼎曰内侍亦有動人
者如軍器所初縁内侍李至道措置有法至今整齊至
道左右手籌計不差毫釐是亦人妖爾鼎曰惟其精敏
如此便非國家之福　丙戌都督張浚以知徐州何洋
所條屯田利害來上癸巳上謂宰臣曰淮北之民襁負
而至朕為民父母豈可使其失所可賦田予之更加優
恤以廣招徠之路趙鼎曰彼乍歸無所居當賑助之沈
與求曰立國不當為朝夕計就耕之民若蠲租稅更助
之五年以後兩淮荒土已闢亦為無窮之利上曰然　内
軍器庫保明前行徐才良者出職乙未上謂宰執曰内
諸司轉官出職文字祖宗法並用御寶朕守之甚嚴但
令有司依法行之趙鼎曰陛下雖細事亦謹守祖宗之
法中外幸甚　自建炎兵興四方舉子不能至行在遂
以省額分於諸路謂之類試所收多不當至是始復開
省闈一如舊例　八月乙巳觀文殿學士提舉洞霄宫
范宗尹卒於台州　時宗室趙繼之趙不愚皆有贓為
言者所論而趙鼎嘗薦此二人乃乞解機政丁未上曰
事有輕重卿薦士之失甚輕而朕之罷相甚重況頃臺
臣論李處勵罪吕頣浩為相嘗薦處勵亦自陳今案牘
在中書可見也卿既自劾復有何嫌宜體朕懐勿再有
請　己酉詔四川比嵗軍興百姓供億不易恐吏縁為
姦令宣撫司按治　詔故趙普佐太祖開基非他勲臣
之比官其五世孫六房各二資　戸部尚書章誼求去
癸丑除龍圖閣學士知温州先是起居郎任申先乞追
贈其父伯雨官且言伯雨因論章惇蔡卞誣謗宣仁后
有廢立之意遂被責仍以伯雨手澤進之乃詔贈伯雨
諫議大夫上曰朕嘗親奉隆祐之訓今果爾三省可議
追貶惇節度副使卞團練副使子孫不得除在内職任
於是倉部郎官章傑出知婺州太府寺丞章僅出為江
東提舉官給事中廖剛封還詔書謂如此豈足以示懲
乃詔僅並與外祠而新監進奏院章倧亦罷既而倧登
進士第只補外任　試中博學宏詞科新勑局删定官
王璧新明州教授石延慶並與堂除璧勤縣人延慶山
隂人也　淮東宣撫使韓世忠奏獲到偽官王拱等十
人乞推恩將士壬戌上曰宿遷偽官本是吾民他時邊
臣如此小利不須賞庻免生事今世忠既保明姑量與
推恩　知貢舉翰林學士孫近上合格進士樊光逺等
癸亥上御集英殿䇿試上謂宰執曰復詩賦累年未有
卓然可稱者俟唱名取髙等陞甲以觀多士既遂賜汪
洋以下二百二十人及第出身先是有官人黄中第一
上曰故事如何沈與求曰皇祐初有官人沈文通第一
仁宗曰朕不欲以貴胄先天下寒畯遂以馮京為第一
文通為第二上曰此故事也乃擢洋第一而省闈賦魁
鄭厚依第三名光逺錢塘人洋玉山人中邵武人厚蒲
田人仍賜洋名應辰時言者請賜新進士儒行及中庸
篇詔正字髙閌正上將親書以賜閌言儒行詞說夸大
類戰國縱横之學葢出於漢儒雜記望止賜中庸庻使
學者知聖學淵源而不惑於雜上乃止賜中庸閌鄞縣
人也　丙寅曲赦潭郴鼎澧岳復諸州　初詔常州布
衣陳徳一撰統元新厯至是成中書舍人朱震上之詔
震為之序　己巳右僕射張浚以平楊么功自宣奉加
左金紫光禄大夫　詔祕書省以十八員為額自南渡
以來百司日有申明皆臨時裁決初無定制三省樞密
院尤為叢冗至是左僕射趙鼎請委後省及都司取㑹
前後所行之例約以中制立為定法付之有司遵守而
行吏不得以為姦矣是月劉豫之子麟出獵于陳留有
義黨百餘人欲擒麟南歸其徒首之悉斬於汴京豫
又以其弟復知濟南府觀知淮寧軍　九月壬申都督
張浚奏江上諸軍精强非前日之比壬午宰執進呈趙
鼎曰承平時陜西並邊兵亦未必如此皆陛下累年葺
治之力沈與求曰去嵗陛下英斷亦恃有此可以却敵
也上曰皆卿等協贊向使朱勝非尚為相必勸朕退避
今已無江浙矣　湖南北制置使岳飛以平楊么功除
檢校少保　重修神宗實録書成乙酉監修國史趙鼎
上之　史館奏乞以故東京留守宗澤行實與前宰臣
汪伯彦等所進建炎中興日厯參照具録斷自聖意付
之史館戊子上謂宰執曰朕昨使事今十年歴歴可記
趙鼎曰臣聞宗澤勸陛下勿為河朔之行信否上曰誠
有之澤云肅王一不不回況敵騎已逼大王去無益澤
留朕雖有功然朕不甚喜葢淵聖委朕以事使朕不能
成有違恨也時磁人亦不放朕去然疑王雲為姦而殺
之澤不為無力沈與求曰澤留陛下此乃天命至不能
救雲豈得無過哉　己丑上謂宰執曰祖宗朝人才中
外迭用故無偏重之弊邇來士大夫以内為重今身至
侍從而不歴州縣者宜少革之　初元符末上書范柔
中等三十人皆以直言獲罪定為邪等壬辰上謂宰執
曰此乃蔡卞之罪獻言者有可取則行無可取則容之
如是則上無拒諫之名下有敢言之士何至目為邪等
其誤道君皆此類也唐馬周言身觀初米斗直一縑而
天下恬然知陛下憂之也今一縑易粟十餘斛而百姓
怨以為陛下不憂之也其言可謂切矣太宗亦優容之
復加擢用　先是國子監承正平張戒上書幾八千言
自謂恐忤聖意願陛下容之　自南渡以來國計所賴
者惟鹽每因闕用即改新鈔以幸入納之廣第茍日前
不知利權為啇賈所持去年冬鼎請立對帶之法商賈
聽命而鹽法遂為定制除去積年之弊是秋加以出剰
立為分數計入納與對帶二法並行出入有常源源不
絶始不為巨猾所制矣(此據趙鼎/事實修入)　冬十月上御書車攻
詩宣示宰執癸卯趙鼎等入謝上曰車攻宣王中興之
詩今當與卿等夙夜勉勵以修政事制仇敵鼎等曰臣
等庸才何足以副陛下此意然陛下㳺神翰墨之間亦
不忘恢復臣等敢不自勉　都督張浚自湖湘轉由兩
淮㑹諸將議防秋至是還庚戌入見上曰羣盜既就招
撫以成朕不殺之仁卿之功也趙鼎曰湖湘既平則川
陜血脉通他日可漸為恢復之圖矣時有武略郎成希
靖以䇿干浚言國家阻江據闗深得御敵之道彼之騎
兵葢無所施近年屢北終不得志於呉蜀必將遺我以
破殘之地使吾取之則兵勢遂至分而又約以和好使
吾信之然後出吾不意以此詭道而圖呉蜀一落其計
中為害不細又金將薩里罕郎君常與其腹心人黄職
方者於陷蕃人賀仔處言之以謂有今國王子定計要
入川不難第陜西棄下三四年不顧南兵必來作主則
一舉而四川可取其後仔歸朝授官為秦鳯都監時金
已歸我河南陜西故地仔始言之　壬戌上謂宰執曰
比頻得二聖安報朕當親筆諭四方使知朕朝夕不忘
二聖之意遂降手詔略曰二聖逺狩九年于茲迎請之
使屢馳侍膳之期尚逺晨昏在念怵愓靡容間縁首敵
之來歸每喻兩宫之安報惟孝悌之至可通神明而小
大之臣共堅忠義庻戡多難克成厥功趙鼎等曰陛下
聖意如此天必降之福迎還兩宫有日矣　時温州有
唐顔真卿之後裔居焉詔守臣推擇遣到顔邵顔卓各
齎真卿所有書告身又顔彦輝乃真卿直下第十一世
孫乙丑上謂宰執曰人有一死或輕於鴻毛或重於泰
山在處死為難耳真卿死節可謂得所處矣今艱難之
際欲臣下盡節可量推恩以勸忠義況仁祖時曽命顔
似賢以官自有故事趙鼎曰真卿死節一時而名重萬
世人安可不勉於善既而邵卓彦輝皆補初品官　先
是都督府參議權川陜宣撫副使邵溥自閬州移司綿
州凡戰守皆副使呉玠専行溥概不得與玠急於軍食
與總領四川財賦趙開謀不合玠欲從陸運糧開執言
不可玠乃自為之時調夫兩川運米十五萬石至利州
費民間僱夫錢六百餘萬緍丁夘以端明殿學士席益
為資政殿學士四川安撫制置使兼知成都府詔益乃
前執政令位川陜宣撫司之上既而益至成都言蜀民
已病而軍尚乏食圖以救弊不一而足欲以上流水澁
之時併運於閬利俟春水生後則運至軍前庻無如今
夏頓闕又於閬利就糴入中庻免多支脚錢又於瀘叙
嘉黔官伐木造船庻免拘船致商人逃避又於洋川就
糴十萬石庻免陸運民多役死上以益所陳曲盡利害
降詔從之　是月館職髙閌言太祖欲平僣偽嘗置神
衛水軍至真宗祥符中以兵備不可廢乃選水卒於金
明池習戰掉仍置營池側號虎翼軍當無事之日尚爾
今㳂江雖有舟師而繫於岸上乞時令按習以精其能
庻幾緩急可用不至誤事也　十一月庚午朔中書舍
人胡寅言縣令近民之官尤在精擇宜依漢制嘗為臺
省寺監官者分宰百里有政績則擢以不次似増重其
權軍屯本縣者許之節制詔付三省　初宣撫副使兼
營田大使呉玠苦軍餉不繼遂於洋川及闗外成鳯岷
三州治屯田嵗收十萬斛又調戍兵治褒城廢堰民知
灌溉可恃皆願歸業至是就緒甲戌降詔奬之先是利
路漕臣成都郭大中言於玠曰漢中雖得營田粟萬斛
而民不敢復業若使民自為耕則所得數什百於此矣
玠用其言嵗入果多玠又將陸運大中曰利路幸小熟
請以本司緡錢就糴徐責兩路僦船之直以償玠從之
丁夫得不死于路而餉亦不乏大中又患水運亡失以
䇿誘賈販省費十之五庚辰給事中吕祉言侍從官以
論思獻納為職豈可與庻官輪對願勿拘時從之　甲
申以翰林學士孫近為吏部尚書兼學士刑部侍郎兼
權直院胡交修為翰林學士　乙酉以顯謨閣直學士
李光兵部侍郎都督府參謀折彦質徽猷閣待制李彌
大竝為尚書光禮部彦質兵部彌大工部初總領四川
財賦趙開言總領之職於四路漕計或不相闗必正其
名俾知有所統至是乃以開為四川都轉運使仍兼宣
撫司參議領茶馬等如故　癸已有親從官趙勝自金
國還歸言二聖萬福上悲咽不自勝左僕射趙鼎曰願
少寛聖慮强於自治天必悔禍二聖終有還期也　是
月劉豫令偽境民有鬻子者依商稅法計緡而收其算
　十二月己亥朔詔以湖北制置使岳飛兼湖北京西
招討使　川陜宣撫使呉玠遣其子拱來奏邊事庚
子上謂宰執曰玠比乞入覲今遣子來得事君之體矣
玠握兵在外乃能如此良可嘉也是日詔神武乃北齊
軍號久欲釐正宜改為行營䕶軍仍分中軍江東前軍淮
東後軍湖北左軍淮西右軍川陜並聴本路宣撫司節
制後亦謂之右䕶軍其中軍權𨽻殿前司遂以都統制楊
沂中權殿帥事既而左僕射趙鼎又曰都督府軍馬
合撥𨽻三衙上曰祖宗故事軍馬未有不𨽻三衙者今
釐正之甚善其名既正則軍政漸可復舊　禮部尚書
李光言江浙為根本之地宜䘏民而寛其力今寛其力
漕司不任轉輸之職而趣辦于州縣乞檢舊例應上供
及軍糧錢帛令漕司自備脚費癸卯詔從之　辛亥太
府少卿沈昭逺請久任計臣是日上謂宰執曰祖宗時
三司使如陳恕任最久號稱職今内外計臣儻能稱職
就加秩以寵之不須數易張浚曰他官有稱職者亦然
上又曰孔門文學政事各是一科朝廷用人若取文學
而踈於政事亦非通才至於侍從論思獻納尤湏兼二
者之長趙鼎曰誠如聖訓　殿中侍御史晉陵周葵言
監登聞檢院𨽻諫省而勑令所删定官為書局望皆俾
輪對從之初葵言今天歩尚艱非臣子諷諫之時臣願
直言其失大抵務虚文而無實效因數近所行之事不當
凡二十許上曰趙鼎張浚為朕任事不可以小事形跡
之葵曰陛下即位已相十許人其初皆極意委之卒以
公議不容而去大臣亦無固志假如陛下有過尚望大
臣納忠豈大臣有過而言者指陳便謂形迹臣願因人
言使大臣易意不唯可救朝廷之闕亦可保全之上曰
此論甚竒至是朝廷大舉而葵三章力言此存亡之機
不必更論安危治亂自古未有不先自治其國而成大
功者或言葵沮國大計遂遷司農少卿　初御前軍器
所以内侍提舉不屬工部是年始罷提舉官日輪工部
郎官及軍器監赴本所視之　罷諸鎮撫使　劉豫遣
人持海道圖及戰船様獻於金人乃興燕雲兩河夫四
十萬入蔚州交牙山採木為栰由唐河運入虎州(金人/於雄)
(州北立城曰虎州意以雄/為熊謂虎可以勝熊也)造戰船將由海道以窺我也
　自靖康以來中原之民不從金者於太行山相保聚
初太原張横者有衆二萬往來嵐憲之境嵐憲知州同
知領兵一千五百人入山捕之為横所敗兩同知俱被
執又梁小哥者有衆四千破神山縣神山距平陽帥府
百里而近本府遣兵三千付總管判官鄧奭將而討之
金軍遥見小哥旗幟不敢進既而有都統馬五者領契
丹鐡騎五百至責奭逗遛併將其軍與小哥戰亦敗而
死小哥名青懐衛間人也
欽定四庫全書
　中興小紀卷二十　　　　　宋　熊克　撰
紹興六年(嵗在/丙辰)春正月詔四川都轉運使趙開親董餉
至宣撫使呉玠軍前而都督張浚亦奏詰開違慢又詔
四川安撫大使席益趣開行且除開徽猷閣待制復降
指揮轉運使不當與四路漕臣同繫銜凡此皆所以解
間隙趣應辦也辛巳陞玠宣撫使仍罷綿州宣撫使軍
馬聽玠移撥錢物委開拘收　都督張浚請親行邊郡
分命諸將以觀機㑹上乃令浚徃視師初言屯田者甚
衆而行之未見其效至是浚兼領屯田以出始置官屬
凡所行之事皆畫一而去　趙鼎事實曰張浚再出江
上欲謀大舉深慮諸將議論不同未能成功心頗憂之
不欲出口鼎察知其意與之謀曰公之此行未便能舉
事莫若兼領屯田而他日歸見上猶足以藉手浚大以
為然曰邊事未成當大作屯田而歸不為無補於是置
官屬畫一而去先此言屯田者甚衆至是始為之其後
嵗收數十萬　今獲其利也　己丑上謂宰執曰前日
三大帥屬官陳桷等引對朕諭以朝廷養兵之久國用
既竭民力已困湏専意屯田此亦自古已成之效况軍
中亦須先立家計若有機會方圖進取趙鼎等曰如此
措置社稷之幸時軍需甚急故有鬻爵及配賣度牒錢
引數事朝士多以為不可於是言者論之初中書舍人
任申先趙鼎客也至是獨助張浚乃擕臺諫章示舘職
張戒曰此論何如戒言不知申先曰子以臺諫之言不
敢論耶於是給事中吕祉謂人曰申先姦邪第知附右
相不悟人之嗤已然或者以為祉之附浚又甚於申先
者也　時參知政事沈與求累章乞罷癸亥除資政殿
學士知明州以僉書樞宻院折彦質權參知政事與求
未幾提舉洞霄宫時趙鼎張浚俱帶都督諸路軍馬置
司於行在浚出視師江上以行府為名而鼎居中總政
事表裏相應然浚所行之事亦有闗三省樞宻院者先
是與求及知樞宻院孟庾皆不能平常曰三省樞宻院
乃奉行行府文書耶庾已稱疾求罷至是與求復去　趙
鼎事實曰時張浚在江上經營興舉鼎居中總政事相
為表裏鼎自以遭時多故遇人主特達之知心惟至公
務要協濟未嘗有所疑忌而行府所行之事徃徃侵紊
三省知樞密院孟庾參知政事沈與求憤然不平之曰
三省樞密院乃奉行行府文書耶各稱疾罷去鼎乃一
切隠忍未嘗計較無分彼我所幸國事有濟然人以此
為難也　都督張浚至江上㑹諸大帥議事乃命韓世
忠據承楚以圖淮陽命劉光世屯盱眙又命楊沂中領
精兵為浚後翼命岳飛進屯襄陽以窺中原於是國威
大振上御書裴度傳遣賜浚以示至意浚於諸大帥中
獨稱世忠與飛可倚以大事時劉豫頗於偽境聚衆世
忠自楚州引兵渡淮擊敗之直至淮陽而還上手書賜
浚曰世忠既㨗整軍還屯進退合宜不失事機亦卿指
授之方卿更審虚實徐為後圖或遣岳飛一窺陳蔡使
賊枝梧之不暇也二月庚寅宰執奏四川置制使席益按
䕫路帥臣罪狀上曰蜀去朝廷逺號令久不及官吏無
復知畏前日周秘論蜀中銓選事朕再三勉之去蜀中
利害久無人論及今日方見此章祕歴城人時為殿中
侍御史　時前宰臣汪伯彦等進建炎中興日厯詔付
史館修元帥府事實既而纂一十卷書成鼎上之(鼎上/元帥)
(府事實在四/月今聫書之)　先是去嵗旱傷湖南尤甚安撫制置大
使吕頥浩入境即奏截撥上供米三萬石及令廣西帥
漕西司備五萬石水運至本路以充賑濟又乞降助教
勅度牒誘上户糶米民不能耕則借之糧種夏税亦俟
秋成併輸全活甚衆先是郴衡桂陽草盗紛起頥浩遣
統領官歩諒裴鐸招捕悉平鼎冦楊么既滅有雷進者
尚據慈利縣是春其黨伍俊斬進首詣知鼎州張觷降
觷遣統制官覃敵梁吉提兵悉撫定之　初劉豫毁明
堂得金龍之金四百兩大銅錢三百萬是月以明堂基為
講武殿改其門亦號講武時豫再開貢舉取進士邵世
矩以下六十九人　夏四月庚子户部郎官兼主管都
督行府財用張澄請依四川法造交子與見緡並行仍
先造二十萬用于江淮既又詔造百五十萬充糴本而
未樁到見錢于是右諫議大夫趙霈等謂恐失信于民
且言其弊有五望詔大臣詳議而速罷之丙午送户部
時翰林學士胡交修亦上疏力陳其害以為崇寧大錢
覆轍可鑒方大臣建議舉朝無敢非者法行未幾錢分
兩等市有二價姦民盗鑄死徙相屬終莫能勝今之交
子校之大錢無銅炭之費無鼔鑄之勞一夫日造數十百
紙鬼神莫得窺焉真鷹莫辦轉手相付旋以偽劵抵罪
禍及無辜久之見錢盡歸藏鏹之家商賈不行細民艱食
必無束手待盡之理比及悔悞恐無及矣遂詔不行
時臨安府火災或數刻爇千百家趙霈又建請峻其刑
名仍保五均坐庶火初作衆亟撲滅事下刑部立法禮
部尚書李光適兼權刑部不奉詔乃抗論天災譴告人
君宜修徳以厭之不當峻法濫及無知之民朝論謂刑
部有司也抗疏為非而諫官之論宜略為施行中書舍
人董弅白宰執曰二者之論俱不為過使兩易之則各
為舉職矣　五月壬辰正字喻樗言祖宗制科以待非
常之才猶許士人應選近設宏辭科望詔舉人有願兼
應者聽詔送禮部其後不行　都督張浚奉以户部郎
官主管都督行府財用張澄為兩浙轉運副使時駐蹕
之所計司已劇而淮南漕職亦命澄兼領　是月左宣
教郎平陽蕭振召對稱㫖上欲除臺官適無闕趙鼎欲
授以樞密副承㫖上令與秘書郎越數日鼎薦人為監
察御史御批除振　六月丁未宰執奏前日地震上曰
上天譴告朕極憂恐趙鼎曰嚮縁地震吕頥浩罷職上
曰頥浩之罪非為此卿等但與朕協力修政事以答天
譴爾　戊申趙鼎乞下詔求言上可之　禮部尚書李
光以疾乞祠是日除端明殿學士知台州　上以襄陽
府上流重地已令帶京西安撫經略使壬子又詔荆府
亦依例帶湖北安撫經略使時已召襄陽帥保康軍承
宣使王彦為行營前䕶軍都統制以湖南漕臣權帥事
薛弼代之弼入境彦遣親兵七千人來迓其將言王太
尉未有去意弼徑馳入彦晨未起已報新帥入府遽出
交政仍起彦所八字兵一萬赴行在人頗不樂弼竭帑
犒師彦遂統之以行　秋七月癸酉以吏部侍郎劉大中為
兵部尚書初内侍馮益以潛藩舊恩恃此頗恣建炎間
駕幸浙東因與大將張俊爭渡以語侵俊復訴于上事
下御史臺趙鼎時為殿中侍御史嘗論益之横以為明
受之變本於内侍覆車之轍不可不戒　趙鼎事實曰
内侍官兩經大變其勢少戢而餘風未殄其後鋒鋩稍
出如馮益者尤為暴横始因詬張俊鼎常論劾至是奏
斥去之其黨始知畏中外翕然稱快是日上因論及司
馬光字畫端勁如其為人朕恨生太晚不及識其風采
　淮東宣撫使韓世忠引兵自淮陽已還楚州江東宣撫
使張俊既城盰眙遂進屯泗州湖北京西招討使岳飛
亦遣兵至蔡州焚其積聚至是張浚承詔入覲力請上
進臨建康以為不可緩然朝論同者極鮮惟上斷然不
疑　初浚在江上謀渡淮北嚮惟倚韓世忠為用世忠
辭以兵少欲摘張俊之將趙密為助浚以行府􁘭俊拒
之謂世忠有見吞之意浚奏乞降聖㫖而俊亦禀於朝
鼎白上曰浚以宰相督諸軍若號令不行何以舉事俊
亦不可拒乃責俊當聽行府之命不應尚禀於朝復下
浚一面専行不必申明慮失機事時議者以為得體至
是浚歸奏終以俊不肯分軍為患鼎謂浚曰世忠所欲
者趙宻今楊沂中武勇不减于密而所統乃御前兵誰
敢覬覦當令沂中助世忠却發宻入衛俊尚敢為辭耶
浚曰此上䇿也某不能及趙鼎事實曰向降指揮責張
俊自當一聽行府之命乃朝廷主張行府及楊沂中為
泗上之行破劉猊以成功實肇於此也　癸丑宰執以
郭執中遺表進上歎息久之張浚曰執中當崇寧初以
上書邪等禁錮二十年晚遭陛下而年已老不得收尺
寸之效上問當時以何事入邪等趙鼎曰凡蔡京蔡卞
所惡者皆入邪等折彦質曰京卞以紹述為説凡斥已
者盡誣以誹謗先帝上諤然曰上皇内禪之初尚遣梁
師成諭淵聖曰司馬光前朝名相今諸事當以光為法
則上皇之意可知矣朕今行事與上皇時豈無修潤者
要之從百姓安便而已百姓安便乃上皇之意也　甲
寅上謂宰執曰近時士大夫數言縣令多不稱其任者
朕再三思之亦難盡擇莫若精選監司郡守似為要道
正如朕深居九重之中安能盡知百執事能否當留意
宰相耳　上殿官劉長源奏元符人臣子孫未必盡愚
元祐人臣子孫未必皆賢且引用房遺愛事為證己未
上謂宰執曰長源昨日開陳至比戰國之士若不用於
秦則歸楚議論殊可怪張浚曰長源不學無識疏中引
事皆非所敢聞者况元符人臣子孫孰為可用而不用
折彦質曰如蔡京王黼乃國家之深仇罪通于天幸逃
族誅正使子孫真有可用猶不當乃詔長源與逺小監
當　時四川都轉運使趙開復與制置使席益議不協
開以舊宣撫司贍軍財賦不許他司移用又言益截都
轉運司錢於閬利州糴米非是又言應副宣撫使呉玠
軍須紹興四年總為錢一千九百五十餘萬緡五年又
增四百二十萬有竒今蜀中公私俱困事急可憂又言
軍務惟錢糧最大欲自都督府制具調發庶無妄動枉
費以損威勢而將兵所給皆宜覈實朝廷知開難與益
玠共事是月詔開赴闕既而益奏行轉般摺運之法雖
甚利而玠與益相疑上下觀望終不果行焉　吏部尚
書兼翰林學士孫近除龍圖閣學士知紹興府　時百
司並留臨安常程事取决於留守司所不能决者申行
在詔兵部尚書劉大中翰林院學士朱震侍讀學士范
沖中書舍人陳與義董弅戸部侍郎趙霈起居郎張燾
侍御史周秘左右司諫陳公輔王縉左右司郎官耿自
求徐林等並扈從主管軍馬權殿前司解潛提舉宿衛
親兵劉錡同總禁衛之職而知臨安府梁汝嘉充隨駕
都轉運使　九月丙寅朔上發臨安府丁卯上至臨平
鎮　戊辰宰執閲楊沂中下統制官王存呉進將所部
二千人還臨安聽留守司用進勇於戰常對御騎射上
曰一好漢進聞之刺好漢呉進字作䄘心每閲兵則披
以示衆　聖駕經崇徳縣引對知縣趙渙之而時冇言
渙之因縁搔擾者己巳上謂宰執曰昨日渙之對議論
殊無可取朕問民間疾苦輒云朝廷每加寛卹民間别
無事又問户口多寡亦漫不省趙鼎曰陛下所以延見
守令正欲知民間爾上曰朕猶恨累日不能親乗馬徃
田間勞問父老鼎曰陛下卹民如此天下幸甚　庚午
上次平江府初劉豫因金大帥尼雅滿下髙慶裔所推
尼雅滿請于故金主晟而立之豫毎嵗於二人厚有所
獻而蔑視其他諸帥故多憾焉皆謂我等冒矢石拓土
地乃為慶裔輩所賣至是豫聞上將親征遣人告急於
金主亶求兵為援且乞先冦江上亶㑹諸帥議之皇伯
領三省事宋國王宗磐曰先主所以立豫者欲豫闢疆
保境我得息兵安民也自立豫之後既不能自守兵連
禍結愈無休時今若從之勝則豫獲其利敗則我受其
弊况前年因豫乞兵常不利於江上矣今何可再從之
亶遂却豫之請許其自行且遣烏珠提兵黎陽以觀釁
焉時金人已厭豫然未廢之者以尼雅滿猶在故也豫
以偽皇子左丞相麟領行臺尚書主管殿前司許清臣
權大總管府右丞李鄴户部侍郎馮長寧皆參行臺謀
議與李成孔彦舟闗師古輩悉在麾下僉鄉兵三十萬
號七十萬分道入冦西路趨合肥以麟統之東路由紫
荆山出渦口以姪猊統之諜報至僕射張浚復徃江上
視師　趙鼎事實曰聖駕至平江未浹日已報賊至右
相張浚遂出時劉豫一項趨合肥麟弟猊一項侵及滁
和淮甸大擾是時張俊駐旴貽楊沂中屯泗上韓世忠
在楚岳飛在鄂聲勢了不相及獨劉光世大兵在太平
光世遣輕騎據廬而松江一帶更無軍馬朝廷甚憂之
　己卯上諭宰執曰前此大臣誤國困百姓以供不急
之務今正用兵未能蠲除力役真有愧也時將臣趙密
巨師古軍中多苦重腿之疾上賜之藥軍士服者一服
而愈庚辰趙鼎奏其事上曰朕常留意於藥每退即令
醫者胗脉纔有虧處即治之正如治天下不敢以小害
而不去也　史館修撰范沖言重修神宗實録於朱墨
二本中有所刋定奉詔别為考異一書明著去取之意
以垂後世今重修哲宗實録考其議論多誣亦乞别為
一書以辦誣為名壬午詔從之　初詔吏部侍郎詳定
一司勅令晏敦復等修紹興禄秩勅令格式至是書成
丁亥右僕射張浚上之　時湖北岳飛軍初置總領錢
糧戊子詔户部郎官霍蠡為之於鄂州置司初飛一軍
毎月費錢三十九萬緡嵗計四百六十萬緡餘至是蠡
申飛軍中每嵗統制統領將官使臣三百五十餘員多
請過一十四萬餘緡軍兵八十餘人多請過一千三百
餘緡總計一十五萬餘緡於是左正言李誼言蠡職在
出納理當究心然慮㸃撿苛細若行改正却合支劵錢
六萬餘貫纔省九萬緡而已望令依舊勘支務存大體
以副陛下優恤將士之意蠡武進人端友子誼南昌人
也　癸巳翰林學士朱震言今以戰馬為急而買於廣
在深慮夷人為姦伺我虛實乞諭帥臣凡買馬必擇謹
密之士庶消患於未然異時西路通則漸减廣馬之數
乃詔帥臣提舉買馬官常稽察之不得因以生邊患
時右司諌王縉以大臣不和為憂乃言今陛下所與共
濟艱難復大業者二三大臣爾或出而總戎或處而秉
軸交修政事之間進退人才之際謀慮有不相及則初
意未必盡同茍無私心惟其當而已願戒大臣俾同心
同徳絶猜間之萌以協濟國事至再三言之　冬十月
賊衆十萬已次濠壽之間張俊拒之即詔併以淮西軍
屬俊主管殿前司楊沂中為俊統制官浚遣沂中至泗
州與俊合且使謂之曰上待統制厚宜及時立大功取
節鉞或有差跌浚不敢私諸將皆聽命戊戌沂中統兵
至濠州癸卯上謂宰執曰劉先世之意欲退保采石趙
鼎曰諸處探報殊無金人自當鏖戰若官軍不能勝豫
賊則何以立國但光世隨處分兵捍賊已見失策今已
渡淮當遣張俊軍與光世合乃為得計萬一賊得志於
光世則大事去矣折彦質曰誠如趙鼎所論上顧鼎曰
卿此䇿頗合朕意度金人行兵不如此必止是劉豫之
衆合軍擊之無不勝者　時賊軍東路猊既敗引數騎
挺身逃去西路麟所統麟聞猊敗亦望風而潰光世乘
勢追襲亦㨗通兩路所得船數百艘車數千兩器甲金
帛錢米軍需之物不可勝計京東金人尋亦退走朔方
大恐上以手書賜浚略曰賊雛犯順侵壽及濠卿奬
率師徒臨敵益壯遂使㐫渠宵遁同惡自焚寤寐忠勤
不亡嘉歎仍令俊具上都督府随行官吏軍兵推賞浚
言賞或濫加則將士解體遂惟保奏有戰功者諫官陳
公輔言前日賊犯淮西諸將用命㨗音屢奏邊上稍寧
蓋廟社之靈而陛下威徳所至然行賞當不踰時廟堂
必有定議臣聞濠梁之急張俊遣楊沂中來援遂破賊
兵此功固不可掩劉光世不守廬州而濠梁戍兵輒便
抽回如渦口要地更無人防若非沂中兵至淮西焉可
保哉光世豈得無罪此昭然無可疑者又沂中之勝以
呉錫先登光世追賊王徳尤為有力是二人當有崇奬
以為諸軍之勸若韓世忠屯於淮東賊不敢犯岳飛進
破商虢擾賊腹脅二人雖無淮西之功宜特優寵使有
功見知則終能為陛下建中興之業矣既而賞功加俊
少保三鎮節度使沂中為保成軍節度使殿前都虞侯
(除俊及沂中在十/二月今聫書之)戊申上語及張俊平李成得敗卒八
千人而俊纔有萬衆明日又戰恐其為亂夜遣陳思恭
盡殪之事雖不得已然朕今思之尚寒心也上又謂宰
執曰近日淮西有警朕常夜分方寢奏報到輙披衣以
起或至再三趙鼎曰致陛下憂勞如此臣等之罪也時
楊沂中奏㨗俘戮甚衆辛亥上愀然謂宰執曰此皆朕
赤子賊迫之南來既犯兵鋒又不得不殺念之痛心顧
趙鼎曰可更敕諸將爾後務先招降其陣亡者亟瘞之
　癸丑以巡幸隨軍轉運使梁汝嘉為浙西淮東㳂海
制置使仍兼隨軍轉運之職　先是詔湖北京西招討
使岳飛往駐江州癸酉飛奏已至上曰淮西既無事飛
不須更來趙鼎曰此有以見諸將知尊朝廷上曰劉麟
敗北朕不足喜而諸將知尊朝廷為可喜也司馬光作
通鑑首論魏斯趙籍韓䖍為諸侯以為禮莫大於分分
莫大於名何謂分綱紀是也何謂名公侯卿大夫是也
又曰貴以臨賤賤以事貴上之使下猶心腹之運手足
根本之制枝葉下之事上猶手足之衛心腹技葉之庇
根本其措意深矣有國家者以此為先務也　十一月
丙辰金人遣使問劉豫罪豫惶懼免猊為庻人以謝之
於是金廢豫之意决矣　起居舍人吕本中言自古中
興必有根本之地以制四方之地有根本之兵以制四
方之兵今根本之地不過江浙福建而諸路凋殘民力
已困若根本之兵則禁衛是也而單弱不可用令大臣
先求二者之要而行之時本中權中書舍人有監階州
倉草場苗豆者以贓獲罪詔黥之本中繳奏曰近嵗官
吏犯贓多抵黥罪且既名士人行法之際宜有所避況
四方之逺或有枉濫何繇盡知若遽施此刑異時察其
非辜雖欲深悔亦無所及矣論者以嚴刑上法祖宗夫
祖宗之時臨機制變事有不得已者然自仁宗而降寛
大之政久已成風累聖相承不敢輙易今一旦盡改成
法欲用祖宗權宜之制則將重失人心臣未見其可也
又此刑既用臣恐後世不幸姦臣弄權必且借之以及
無罪直言私議亦不能免何者用之已熟彼得藉口不
以為異也使國家此刑不絶則紹聖以來憸人盜柄搢
紳遭此殆將無遺類矣願酌處恒罸以稱陛下仁厚之
意凡兩奏從之　十二月甲午朔曲赦淮西　召龍圖
閣學士孫近為吏部尚書三省言昨遣使諸道惟川陜
未曽選官乃詔右司員外郎范直方宣諭兩路及撫問
呉玠一軍　右僕射張浚還平江隨班入見具奏劉光
世屯事上曰却敵之功盡出右相時趙鼎等已議回蹕
臨安浚力請幸建康且言天下之事不唱則不起不為
則不成今四海民心孰不思王室而金偽脅之以威雖
有智勇無縁展竭比三嵗間賴陛下一再進撫士氣稍
振今當示以形勢激忠興懦則三四大帥不敢偷安葢
天下者陛下之天下陛下不自致力以為之先則人有
解體之意日復一日終以削弱異時復詔廵幸其誰信
之何者彼知以此為避地之計無意於圖天下故也論
者不過曰萬一有警難於逺避夫將士用命扼淮而戰
破敵有餘茍人有離心則何地容足又不過曰當秋而
戰及春而還此但可以紓一時之急年年為之人皆習
熟難立國矣又不過曰敵占上流順舟可下今襄漢我
有舟何自來使敵有餘力水陸偕進陛下深處臨安亦
能安乎鼎言雖弱不敵强且宜自守未可以進乙巳鼎
罷除觀文殿大學士知紹興府　朱勝非閒居録曰趙
鼎張浚争權浚自謂有卻敵之功興復之䇿當獨任國
事諷侍從臺諫及其黨與攻鼎出知㑹稽　時張浚専
任國政浚首言親民之官治道所急比年内重外輕流
落於外者終身不用經營於内者積嵗得美官又官於
朝者多不歴民事請以郡守監司有治狀者除郎官郎
曹淺者除監司郡守館職未歴民事者除通判仍乞降
詔從之乃下詔略曰朝廷設官本以為民比年重内輕
外殊失治道之本自今監司郡守秩滿考其治效内除
郎官而未歴民事者使復承流於外庻幾民被實惠以
稱朕意　辛亥召資政殿學士提舉洞霄宫張守為參
知政事　丙辰湖南太師少保吕頤浩為浙西安撫制
置大使行宫留守　翰林學士朱震請編古循吏𫝊一
書以賜守令之有治行者上曰不若有治行者進擢無
治行者隨輕重責罰自有勸懲賜循吏𫝊恐無補於事
　己未以兵部尚書劉大中為龍圖閣直學士知處州
辛酉言者請以寺監丞簿編修删定檢皷等院官未歴
民事者竝堂除太邑下其書左右司辛酉都司言寺監
丞簿己准省劄别措置外其編修删定檢皷等院欲堂
除近闕大邑從之遂以山隂諸暨餘杭富陽江寧上元
南昌分寧等四十處為大邑　浙東帥觀文殿大學士
趙鼎在越惟以束吏卹民為務每言不束吏雖善政不能
行葢除害然後可以興利易之豫利建侯行師謂建侯
行師乃所以致豫解公用射隼于髙墉之上謂射隼而
去小人乃所以致解鼎之學得於易者如此至是姦猾屏
息又場務利入之源不令侵耗財賦遂足　是冬劉豫
遣其偽皇子府參謀官馮長寧請於金主亶欲立子麟
為儲嗣亶曰先主立爾者以謂有徳於河南爾子亦有
徳耶予當遣人諮訪之時豫兵敗故以此探金之意不
從豫自知危矣　夏國馬多為塔坦所盜是嵗夏國興
兵自河清軍渡河由雲中境徑之塔坦取馬而歸往來
皆不假道於金國初大帥尼雅滿烏克紳皆鎮雲中故夏
人不敢動二帥已罷兵柄而左監軍薩里罕代守雲中
夏人知其無能為所以徑行不顧金人亦不敢問也
欽定四庫全書
　中興小紀卷二十一　　　　宋　熊克　撰
紹興七年(嵗在/丁巳)春正月癸亥朔詔朕將親臨大江駐蹕
建康以察天意時左司諫陳公輔勸上幸建康甚力公
輔又論今世尚程頥之學以鄙言怪語為伊川之文髙
視闊歩為伊川之行人能習此則為賢而舎是皆非也
上因詔學者令以孔孟為師時録黄下禮部吏欲鏤版
中書舎人董弅權侍郎曰少俟之郎官黄次山申臺謂
弅沮格詔令於是侍御史周袐弹弅出之除集英殿修
撰知衢州　趙鼎雜記曰其後給事中胡世將舉次山
自代朝廷擬修注上曰非告訐董弅者耶此風不可長
遂令補外除湖南提刑當國者意甚沮丁巳嵗九月鼎
再相即除弅次對既而翰林學士朱震求去徽猷閤待
制胡安國聞之與其子中書舎人寅書曰子發求去晩
矣當公輔之說纔上若據正論力爭則進退之義明今
不發一言黙然而去豈不負平日所學惜哉且復問宰
相云某當去否既數日又云今少定矣此何等語遇緩
急即是為偷生免死計豈能為國逺慮平生讀易何為
也於是安國自上奏曰士以孔孟為師不易之至論然
孔孟之道不傳乆矣自程頥始發明之而後其道可興
至今使學者師孔孟而不得從頥之學是入室而不由
户也夫頥之文於諸經語孟則發其微㫖而知求仁之
方入徳之序則鄙言怪語豈其文哉頥之行則孝悌顯
於家忠誠動於鄉非其道義一介不以取與則髙視闊
歩豈其行哉自嘉祐以来頥與兄顥及邵雍張載皆以
道徳名世如司馬光吕公著吕大防莫不薦之頥有易
春秋傳雍有經世書載有正蒙書惟顥未及著書望下
禮官討論故事加此四人封爵載在祀典比于荀揚之
列仍詔館閣裒其遺書以羽翼六經使邪説不得作而
道術定矣　丙寅上為宰執曰昨日張俊呈馬因為區
别良否皆不差張俊曰臣聞陛下聞馬足聲而知其良
否上曰然因論觀墨惟李廷珪墨有骨有肉昔道君令
潘谷及蔡京令張滋造墨皆用廷珪法而谷止得其肉
滋止得其骨雖暗中入亦可知也俊曰物猶昜知惟知
人為難上曰人誠難知張守曰惟以為難則用捨必不
苟俊曰孔子言始吾於人也聽其言而信其行今吾於
人也聽其言而觀其行此両言為要上曰是孔子於人
其始未能無失也俊曰聖人待人以誠故聞其言而信
之至為小人所紿而後加察焉故必觀其行上以為然
　先是諸路贍大軍錢令轉運司於經制𣙜酟征商等
數内逐月樁辦因號月樁錢然所樁不能什之二三餘
則州縣之吏臨時措畫錙銖而積僅能充數一月未畢
而後月之期已廹戊辰戸部郎官霍蠡言月樁錢病民
最甚乞詔守臣具所樁窠名幾何與臨時措置者若為
而辦朝廷召諸路漕臣禀決其可行與否而罷又江西
湖南認發岳飛軍月樁錢亦令具申省　己卯吏部尚
書孫近請詔三省樞密院凡所以靖中原制外國者日
夜講求而常程之事付之有司上諭宰執曰近所論甚
當常程事可付之六曹張守言六曹有常法故不敢專
決而朝廷則可取㫖行之上曰六曹長貳不任責則事
巨細皆取決於朝廷若任責則朝廷事自然清簡要當
遴擇長貳而已　淮東宣撫使韓世忠與偽境淮陽軍
對壘引兵攻之未能下世忠奏已回楚州　召資政殿學
士提舉洞霄宫沈與求為提舉萬夀觀兼侍讀既至癸
未以翰林學士陳與義為參知政事與求為同知樞密
院事　乙酉詔本兵之地事權宜重依祖宗故事置樞
密副使而知同僉書亦皆仍舊　初以道君逺在沙漠
乃遣問安使何蘚等往金國通問至是還始知道君及
寧徳皇后已相繼上仙丁亥宰執入見上號慟擗踴終
日不食張浚等力請方進少粥　以觀文殿學士醴泉
觀使兼侍讀秦檜為樞密使舊例宰執新除雖到堂即
時歸第是日以何蘚等回留檜議事不許歸第是時禮
儀皆正字權禮部郎官眉山孫道失草定方議論之際
翰林學士朱震多依違人或罪其緘黙獨著作佐郎王
蘋以謂若子發建明是已取名而歸過于上也子發之
意或出於此(此據吕大/臨見聞志)　初馬軍帥解潜與樞密院都
統制王彦不協両軍之士嘗交鬬于通衢中外訩訩是
月平江民居火潜所部入人室聲言救火而攘其貨有
㫖兵士免推治管轄使臣劉舜臣降両官給事中胡世
將駮奏曰潜統軍無律不黜無以明賞罰乃詔罷潜及
彦以浙西淮東制置副使劉錡主管馬軍併両軍以屬
之　初河南布衣尹焞漸之孫也師故程頥得其師學
靖康初召至京授和靖處士建炎兵亂鎮撫使翟興聘
之不就徙居長安劉豫僣位使偽帥趙彬招以厚禮焞
逃去遂入蜀止于涪先是范冲在經筵力薦召之不赴
遂用程頥故事授左宣教郎崇政殿説書先是焞至九
江值左司諌陳公輔論學程氏者之弊復辭曰學程氏
者焞也於是右僕射張浚顯言其嘗拒劉豫之節焞始
就職　自復賢良方正科久未有應詔者(按此節詞意/未足疑有脱)
(文/)　二月戊午詔太尉湖北京西安撫副使岳飛為宣
撫使時淮東宣撫使韓世忠江東宣撫使張俊皆已立
功而飛以列將㧞起世忠俊不能平先是飛皆屈已下
之書數通俱不答及飛破楊么獻樓船各一兵徒戰守
之械畢偹世忠始大悦而俊益忌之飛參議官薛弼雖
每勸飛調䕶幕中之輕銳者復教飛勿苦降意於是飛
與俊隙始深矣　庚申上發平江府幸建康府　三月
癸亥朔上次丹陽縣宰執奏岳飛下將士功賞上曰諸
將每奏乞功賞朕未常許之一切付之有司所以抑其
僥求也功有大小賞有厚薄朕何敢私亦戒諸將不可
容私若私則有功者解體緩急何以使人張浚曰陛下
誠得御將之道　三月甲子上次鎮江府　丁夘以吏
部侍郎吕祉為兵部尚書仍兼都督府參議軍事　己
巳上次下蜀鎮上謂宰執曰道中閱韓世忠背嵬軍極
驍健武藝比往日益精矣張浚因言諸將之才不同要
在得士心則人肯用命上然之　初臨安行宫留守吕
頥浩至平江欲勸上輟行而不得朝乃随上西來至是
始見上撫諭遣之及頥浩回臨安處事甚有緒豪右莫
敢犯禁始奏浙江渡以舟之大小定人數多寡後遵用
之　辛未上至建康府駐蹕　戊寅同知樞密院事沈
與求進知院事　先是上謂宰執曰宣和皇后春秋已
髙朕朝夕思之不遑安處張浚等曰聖孝如此可以格
天矣己夘詔宜尊為皇太后　中原遺民有自汴都来
者言劉豫自麟猊敗後意沮氣喪其黨皆携貳金人謂
豫必不能立國而民心日望王師之来朝廷因是遂謀
北伐都督張浚乃出行淮上撫諭諸軍且築廬州城時議
者謂淮西宣撫使劉光世昨退當塗幾誤大事後雖有
功可以贖過不宜仍握兵柄又言其軍律不嚴士卒恣
横浚歸亦言光世不卹國事語以恢復則意氣怫然于
是光世屢辭疾乞解兵柄乃從而罷之甲申除光世檢
校少師萬夀觀使以其兵屬都督府　趙鼎事實曰初
駕至建康當軸者以光世不足伏遣其腹心吕祉誘脅
之俾請宫祠罷兵柄欲以其兵盡付岳飛為北向之舉
　是月金右副元帥烏珠自黎陽北歸燕山　夏四月
丙申權主管馬軍劉錡言得㫖撥行營前䕶副軍侍衛
馬軍今欲併為十二將每二將為一軍餘両將為逰奕
軍從之　丁酉詔徽猷閣待制王倫奉使大金國迎奉
梓宫以武經大夫髙公繪副之皇太后禮物例支金一
百両付倫等行初靖康執政孫𫝊張叔夜從二聖北狩
至是樞密使秦檜因言二人家屬在敵中甚貧宜有賑
給上詔依宇文虛中例與之上曰靖康中耿南仲用事
毎遣使憚行則威以軍法及既行身分所請多不給家
屬至狼狽比還恩澤又復鐫减如此何以使人張浚曰
南仲誤國何止此事　先是上批内侍鄭諶除帯御器
械己亥復諭宰執未湏行朕昨召用徐俯外議謂諶所
薦朕何嘗容内侍薦人止縁黄庭堅集有徐郎徐甥後
胡直孺薦俯自代質之汪藻藻以為然遂召用之今諶
新命恐外間紛紛不若止與在外宫祠張浚等曰陛下
聖慮如此敢不奉詔　癸夘詔諸路天寜萬夀寺觀並
以報恩廣孝為額　初張浚與湖北京西宣撫使岳飛
議不合飛喪母乞持服乃棄軍而去居江州廬山以本
軍提舉事務官張憲權管軍事浚因請用兵部侍郎樞
密都承㫖兼都督府參議張宗元為宣撫判官憲在告
而宗元除書下軍中籍籍曰張侍郎来我公不復還矣
參議官薛弼請憲强出臨軍憲諭羣校曰我公心腹事
參謀必知盍往問之羣校至弼謂之曰張侍郎来由宣
撫請也宣撫解軍未幾汝輩壊軍法如此宣撫聞之且
不樂今朝廷已遣勑使起復宣撫矣張非乆留者衆遂
安上詔飛入覲弼亦移書趣飛行至是飛偕弼入奏事
飛以手䟽言儲貳事衝風吹紙動揺飛聲戰讀不能句
飛退弼進上視之色動弼曰臣在道嘗怪飛習寫細字
乃作此奏雖其子弟無知者　此據朱勝非間居録及
野記與薛季宣所述參修勝非又曰時張浚捃摭岳飛
之過以張宗元監其軍蓋浚方謀收内外兵柄天下寒
心又張戒黙記曰薛弼以甲子正月道由建昌謂戒曰
弼之免於禍天也往者丁巳嵗被㫖從鵬入覲與鵬遇
於九江之舟中鵬説曰某此行將陳大計弼請之鵬云
近諜報金人以儲貳大事入京闕為朝廷計莫若正資
宗之名則敵謀沮矣弼不敢應抵建康與弼同日對鵬
第一班弼次之鵬下殿靣如死灰弼造膝上曰飛適奏
乞正資宗之名朕諭以卿雖忠然握重兵於外此事非
卿所當與也弼曰臣雖在其幕中然初不與聞昨到九
江但見飛習小楷凡密奏皆飛自書耳上曰飛意似不
悦卿自以意開諭之弼受㫖而退嗟夫鵬為大將而越
職及此其取死宜哉弼又云不知若箇書生教之耳岳
飛字鵬舉故戒隠其語但曰鵬云　丁未上與宰執言
飛来解帥事上曰飛頃入對請由商虢取闗陕欲併統
淮甸之兵而行朕問何時可畢對曰期以三年朕諭飛
駐蹕於此以淮甸為屏蔽若輟淮甸之兵便能定中原
朕亦何惜第恐中原未復而淮甸失守則行朝未得奠
枕而卧也飛無以對飛既復任宗元乃還　左司諫陳
公輔言昨(今月初四/日上殿)親奉聖語説及岳飛臣前此採諸
人言皆謂飛忠義可用不應近日便敢如此恐别無他
意祗是所見有異望陛下加察然飛本麄人凡事終少
委曲臣度其心往往謂其餘大將或以兵為樂坐延嵗
月我必欲勝之又以劉豫不足平要當以十萬横截金
境使金不能援勢孤自敗則中原必得此亦是一説陛
下且當示以不疑與之反復詰難俟其無辭然後令之
曰朝廷但欲先取河南今淮東淮西已有措置而京西
二靣緩急頼卿飛豈敢拒命前此朝綱不振諸將皆有昜
心習以為常此飛所以敢言與宰相議不合也今日正
宜思所以制之如劉光世雖罷而更寵以少師坐享富
貴諸將皆謂朝廷賞罰不明臣乞俟張浚自淮西歸若
見得光世懦怯不法當明著其罪使天下知之亦可以
警諸將也　初建康府通判楊邦義不肯降金為金所
害已賜田二頃及銀絹各一百癸丑詔加賜田三頃仍
贈待制上曰顔真卿異代忠臣朕官其子孫邦義為朕
死節可不厚褒以為忠義之勸乎　度支郎官莊必强
言聞廬夀閒㣲有邊警蓋因將臣入覲而逆雛乗閒渡
淮我師初不知之則斥堠不明甚矣往嵗維揚之變前
監不逺又聞淮上之師頗有離次而去者此必有姦人
隂閒以誘我師願詔諸將悉以實聞毋有所諱甲寅詔
闗都督府　知湖州江藻再進大觀政和詔㫖凡六年
事且言已置史館見修日厯此後臣不當豫詔藻仍續
編進　都官郎中馮康國言今天付吴蜀于陛下為中
興之基然蜀地狭而民貧昔諸葛亮苦軍食不足運以
木牛流馬而莫遂乆駐自兵興饋餉已八年矣亮所苦
者無嵗無之前年陸運始行成都潼川利三路調夫十
萬縣官部役先至者賞貪婪之吏俾夜作晝莫恤民苦
多斃于道運糧一石民間費錢數十千夫養兵所以保
蜀而苦民如此蜀可保乎嘉陵江險夏漲冬澁終嵗水
運誠莫能給故時起陸運之役兼將佐請米甚厚米價
髙而銀絹平既缺正米不免折支所以嵗費大而錢糧
兩不給也臣謂宜遣官諭吴玠於三月以後九月以前
除防闗外且移兵于内郡就糧則蜀民稍寛可免後患
丁巳詔闗都督府上嘗問權左司郎官孫道夫曰卿蜀
人宜熟知利害水運與陸運孰便道夫言水運遲而費
省陸運速而役煩向宣撫司初由水運每石取民錢五
十餘千利害可見上曰水運既便自當行之兵國之武
偹不可不養民乃邦本不可不恤恤民乃所以養兵也
　初都督府議合兵北討命參議軍事劉子羽諭指西
師且察邊偹虛實子羽還奏敵未可圖宜治兵廣屯田
以俟機㑹至是欲以子羽領光世兵子羽復以為不可
乃詔子羽知泉州　時金人以尼雅滿烏克紳為相左
副元帥達蘭居祈州右副元帥烏珠已歸燕山左丞髙
慶裔者尼雅滿之腹心也皇伯領三省事宗磐欲挫尼
雅滿因慶裔以贓敗下之大理寺獄具當斬尼雅滿乞
免官為庻人以贖其罪國主亶不從遂斬于都市臨刑
尼雅滿哭與之别慶裔曰公早聽我言豈至今日我死
公其善保之蓋慶裔嘗教尼雅滿反也尼雅滿於是絶
食縱飲未幾病而死　初鎮江府吕城夹岡地勢髙乆
不雨則水淺而漕舟艱至是兩浙轉運使向子諲取唐
韋損劉晏攷覈狀建言欲置斗門二石䃮一以復舊迹
度費萬緡庶為水利詔從之子諲又請於徳勝橋置倉
和糴因以平價且免脚乗欠折毎上江粮運至鎮江冬
則候潮閘占舟而妨摺運綱兵亦復侵耗乞置倉以轉
般為名諸路綱至即令卸納從之　五月乙丑上與宰
執論淮西事因曰兵無不可用在主將得人爾趙奢用
趙兵大破秦軍而趙括將之則大敗樂毅用燕兵破齊
而騎刼代之則為田單所敗豈不在主將得人乎秦檜
曰陛下論兵可謂得其要矣後數日左司諌陳公輔因
對以南兵不可用為疑上慨然曰赤壁之役曹操敗於
周瑜淝水之戰苻堅敗于謝元北人豈常勝哉越王勾
踐卒敗吴王兵彊諸國亦豈必北方士馬耶　戊寅上
謂宰執曰治天下湏恩威賞罰並行若有恩而無威有
賞而無罰何以為治朕未嘗以私怒降人一官所以言此
者蓋姑息之風不可長也楊沂中朕撫之過于子弟去
年淮西有警朕親筆戒之若不進便當行軍法沂中震
恐承命所以成功秦檜曰陛下英武如此中興不難致
也　初淮西一軍皆故羣盗平時驕悍自恣劉光世罷
後雖𨽻都督府仍駐廬州都督張浚乃請同兵部尚書
吕祉往廬視師及浚還朝留祉以䕶諸將至是祉亦廻
而尚未置帥樞密使秦檜知樞密院沈與求以握兵為
督府之嫌乞置武帥時統制官王徳酈瓊二人交惡而
徳乃光世愛將遂除徳為都統制于是瓊等大噪列状
都督府以訟其過　先是劉豫後苑有梟鳴又烏數十
鳴于内庭皆作休也之聲豫惡之募能捕獲一裊者賞
錢五千是月無雲而雷有龍起撼宣徳門㓕宣徳二字
豫亟命修之　初神宗實録已成書矣至是乃用著作
郎永康何掄刋正訛謬六月甲午詔前所修詳略失中
去取未當不足埀世令本省官簽貼進入　趙鼎事實
曰初因臣僚上言裕泰二史是非失實始命官重修鼎
去國之後有言其非者乃降御筆改修　於是正字兼
史館校勘李彌正髙閌見右僕射張浚乞辭史職浚曰
正欲平其事故令史官自簽貼若辭却恐非便既而著
作郎張嵲對罷申左右史以所得聖語云范冲任申先
止凴校勘官便以為是故實録多舛誤時冲申先並為
史舘修撰彌正閌遂再辭史舘從之　趙鼎事實曰後
趙鼎再相一日見上論及史事曰止是修訛錯者非有
所改也鼎曰但所降御筆如此外間不得不疑上曰此
乃宰相擬定者俟一併降出即自可見鼎又曰近見起
居注載著作郎張嵲所得聖語亦復如此上愕然曰安
得有此嵲小人也乃敢爾耶上駭甚謂鼎曰嵲所記不
得存留鼎曰前此已修入時政記付之史館矣上曰為
之奈何曰俟他日修日厯當喻史官除去之上曰甚善
蓋此事本非上意特重違用事者之言耳　丙申羣臣
詣南郊請道君尊諡宜天錫之曰聖文仁徳顯孝皇帝
廟號徽宗　知樞密院沈與求卒　時王徳亦訟酈瓊
等之過乃召徳以本軍還為都督府都統制復命兵部尚
書吕祉以都督府參謀領之於是中書舎人張燾見張
浚言祉書生不更軍旅何得輕付浚不從右司諌王縉
乃請於都督府屬官中選知兵者助之謀議且留軍中
撫循訓練以通將士之情又直祕閤詹至前在都督府
機幕時已去亦貽書于浚曰吕尚書之賢固一時選然
於此軍恩威曲折卵翼成就恐不及前人前此軍已付
王徳徳雖有功而與酈瓊輩故等夷耳恐有中不能平
者願更擇偏禆素為軍中所親附者使為徳副以通下
情浚雖然其言未及行也戊戍以祉撫諭淮西諸軍
時建康有未起左藏庫錢帛奏乞免輸　癸丑以侍御
史周祕為中丞　上殿官趙子琇頗知蜀中事宜因言
今四川財貨茶䀋𣙜酤與夫常賦之外可以供公上者
經度措置固已曲盡在今日無復理財之策惟有惜財
之術爾願下眀詔使主兵者念民力之易殫凡不急支
用當有以蠲裁典計者知戍兵之乆勞凡經費之湏務
有以贍給則両司相通恤民贍軍同濟國事丙辰詔劄
與宣撫副使吴玠及都轉運使李迨　宰執奏上殿官
蜀人蒲贄乞駐蹕江陵事上曰荆南形勢自古吴蜀必
争之地故杜甫江陵望幸詩云地利通西蜀天文照北
秦宜諭帥臣王庶練兵積粟及治城塹招流移為悠乆
之計上又曰蜀中多士幾與吴不殊如摯者極不易得
也　時方盛暑張浚一日坐東閣參知政事張守突入
執浚手曰守嚮言某舊徳有聲今與同列徐考其人似
與昔異晩節必竟有患失之心是將為天下深憂蓋指
樞密使秦檜也浚以為然
欽定四庫全書
　中興小紀卷二十二　　　　宋　熊克　撰
紹興七年秋七月乙丑宰執奏知䖍州張觷所陳羣盗
事張浚曰觷有材必能辦秦檜曰觷向知南劍州平賊
有功而言者以為多殺平人毁譽是非不公如此上曰
大凡人為血氣所使而愛憎移之所以毁譽是非不公
在人察之爾浚曰士大夫少學故如此上曰士大夫少
時為血氣所使而輕任喜怒更事既多若能知悔則亦
知改朕為親王時或因事輕用喜怒至今不㤀常自悔
責浚等曰陛下徳過堯舜而猶記徃時一言一行之失
以自悔此聖徳所以日躋也　丁卯湖北宣撫使岳飛
遣其屬官王敏求来奏事委曲感恩戊辰上語宰執曰
飛臨行時朕明諭之云前日陳奏輕率朕實不怒卿若
怒卿則必有行譴太祖所謂若犯吾法惟有劍爾所以
復令卿典軍而任以恢復之事可以知朕無怒卿之意
也飛得朕語胷中無疑故耳張浚曰陛下御将之道可
謂有餘矣　初上因論館閣人材以祕書郎張戒好資
質而未更事可令作一任後召用之至是戒請外補遂
除提舉福建市舶參知政事陳與義曰陛下惜人材除
外任以養成之聖意甚羙上曰中書省可籍記他日却
召用又曰士大夫湏令更外任不必湏在朝廷若既練
逹而止令在外則又不盡其材之用却復召歸也　壬
申宰執奏都督府幹辦公事官卲溥進其父祕閣修撰
伯温所著辦誣書上曰事之紛紛止縁一邢恕爾數十
年来士大夫攻詆幾分為國幾分為民皆縁私意託公
以遂其事宣仁之謗今已明紛紛之議可止矣上平日
惡士大夫之用私意思所以厚風俗如此　癸未以旱
詔求直言時臺臣有謂右司諫王縉曰上任我軰言路
而外求直言何也縉曰此故事也豈以臺諫而廢哉
先是起居郎永康樓炤言唐重理財之職故宰相兼鹽
鐵轉運使今若使宰相兼有司之職則不可若參唐制
使户部長貳兼領諸路漕𣙜何不可之有蓋内則總大
計之出入外則制諸路之盈虚以時廵行如劉晏自按
租庸則事皆親覩何者可行何者可罷斷然無復疑矣
上從之戊子乃詔户部長貳時輪一員出按以攷州縣
財賦　右僕射張浚之兄滉迎其母自蜀至上以浚有
功将慰其母心乃命滉入對賜進士出身中書舍人張
燾曰政宣以来姦臣挾私子弟徃徃濫得儒科陛下方
與浚圖復大業當以公道革前弊而滉首䝉賜第則何
以塞公議改送著作郎何掄行下掄奏曰滉賢良之子
丞相之兄賜以出身不為過也(此據張浚彈/何掄章修入)於是言者
論燾除集英殿修撰奉祠而去然滉之命亦寝　右正
言李誼言古者天子争臣七人唐六典諫大夫以次六
員祖宗朝諌員並置當其盛際以言相髙今臣獨員供
職綿力寡助深恐不逮望增置一二庶有補於聖聰之
萬一也　是月校書郎髙閌言春秋之法莫大於正名
今樞宻院雖號本兵之地而諸路軍馬盡歸都督府若
曰都督專主用兵亦宜屬於樞宻不當以宰相主之是
朝廷之上兵柄自分為三又周六卿其大事則從長小
事官屬猶得專逹今一切拘以文法雖利害灼然可見
官長且不敢自决必請於朝故廟堂之事益繁而省曹
官屬乃與胥吏無異又政事之行給舍得以繳駮臺諫
得以論列儻給舍以為然臺諫以為不然則不容於不
改時有繳駮臺諫章疏不以為嫌者恐其得於風聞致
朝廷之有過舉然此風不見乆矣臣恐朝廷之權反在
于臺諫且祖宗時監察御史亦許言事靖康中嘗舉行
之今則名為臺官而實無言責凡此皆名之未正者也
　兵部尚書吕祉至淮西軍統制官酈瓊復訟王徳於
祉祉宻聞于朝瓊等遂謀叛八月戊戍擁兵衆數百詣
祉外階取中軍統制官張景并行營左䕶軍喬仲福殺
之遂執祉及廬之新舊二帥趙康直趙不羣皆北去祉
謂瓊曰爾等如此負朝廷壬寅到淮岸祉曰豫逆臣爾
乃降之遂為瓊所害統領官尚世元持其首去於是瓊
以全軍七萬人北走降豫　趙鼎逸事曰張浚獨當國
引吕祉為援除兵部尚書復用韓璡為淮南漕璡嘗倅
建康劉光世待之不以禮又嘗為其屬劉覿所辱積此
二忿故力建議罷光世軍遂以祉代為宣撫判官祉為
人剛愎自任昧於應變既代光世謂執政可跬歩而得
璡亦狠傲志在復仇故李著王黙光世所厚也悉以罪
去王徳者光世之腹心也酈瓊者光世舊招来之盗也
光世以瓊屢立竒功待之與徳等祉慮其部曲難制故
專任徳以恱軍情瓊不自安㑹祉宻奏朝廷乞罷瓊及
賽軍權書吏朱照漏謀於瓊瓊賽懼翼日殺祉舉軍奔
偽齊鄭克作吕祉行述曰祉乞呉錫一軍駐廬州以偹
緩急又遣轉運判官韓璡詣建康言諸将反側已定而
錫猶未至璡以疾作滯留時有㫖除張俊楊沂中劉錡
三人為淮西宣撫使副判官軍中已傳聞而八月七日
金字牌指揮令易置分屯次日瓊等遂叛然是時説者
皆謂祉簡倨自處将士之情不逹遂致叛今鄭克所言
恐非其實　呉國長公主奏妾選尚潘正夫三十年矣
切見祖宗以来駙馬都尉如石保吉魏咸信柴宗慶皆
除使相見今戚里亦多得之正夫歴事累朝于靖康圍
城中首乞迎立陛下早正大位又於杭州召對嘗言陛
下倉卒渡江禁衞未集預冝防變今望特除開府仍於
檢校少保落檢校字己亥詔付本位都監此後不得輙
有陳請　壬寅淮西奏至右僕射張浚等惶懼上曰失
三萬人不繋國之安危卿等不可以此介意當益盡心
職事以為後圖浚曰軍将時有叛亡亦所不免要是臣
等非才誤國上貽聖慮今聖志先定臣復何憂　趙鼎
事實曰劉光世既罷其下已不安當軸者俾吕祉以都
督府參議官總其事祉不嫻軍旅措置不厭衆心既又
除劉錡制置副使王徳都統張俊宣撫使光世将酈瓊
懼併其衆遂擁全軍五萬之衆歸於豫報到中外皇駭
莫知所措意瓊挟豫衆為倒戈之計當軸者謂參知政
事陳與義張守曰萬一侵犯使上徃何地避之與義始
議移駐建康氣勢不同矣　初劉豫連遣使乞兵於金
欲併力南下金懲兩淮之敗不肯輕動豫又遣偽户部
郎官韓元英再徃以我師進臨長淮為辭元英未回而
酈瓊降豫又遣偽皇子府參謀李師雄将兵納之　甲
辰起居郎樓炤請奉祠上謂宰執曰朕固深知炤但言
者不已湏蹔令去除職與郡三數月間召用未晚朕於
人材惟恐傷人張浚等奉詔退而歎曰上愛惜士類如
此　中書舍人傳崧卿言今嵗明堂祖宗並配外請増
設徽宗以配上帝詔侍從臺諫禮官議於是吏部尚書
孫近等議以為於經及兩漢故事皆不合兼梓宫未還
冝俟恢復然後定郊明堂之議庶不失禮經之正禮部
侍郎陳公輔獨言今日祗當前期一日奏告先帝蹔假
吉服行事事畢䘮服如初期合禮意從之　右僕射張
浚求去上不留之因問可代者浚辭不對上曰秦檜如
何浚曰與共事始知其闇上曰然則用趙鼎時鼎以觀
文殿大學士知紹興府乃召鼎為萬夀觀使兼侍讀
張浚行述曰時上令浚擬批詔鼎既出樞宻使秦檜謂
浚必薦已就閣子與浚語良久上遣人趣進所擬文字檜
錯愕而出後反謂鼎曰上召公而張丞相疑留上使人
趣始進入檜之交諜類此　既而鼎奏䝉恩召還經幄
方再辭而遣使宣押臣感深且泣至西興又奉宸翰趣
行且諭以圖治之意臣無地措足然先事言之則不敢
昧蓋進退人材乃其職分今之清議所與如劉大中胡
寅吕本中常同林季仲之徒陛下能用之乎妬賢黨惡
如趙霈胡世将周祕陳公輔陛下能去之乎陛下于此
或難則臣何所措其手也昔姚崇以十事獻之明皇終
致開元之盛臣敢望崇而中心所懐不敢自隠惟陛下
擇之(九月十/二日上)丁未宰執奏事張浚因論淮西地險可守
陳與義曰見王徳淮西圖路幾不可方軌上曰地形
雖險亦在将兵者如何耳李左車謂井陘之道車不得
方軌騎不得成列而韓信卒由井陘以破趙軍要是險
不足恃也　酈瓊之叛也有将官張遇不從逆黨率其
麾下自㧞而歸辛亥至建康詔遇轉一官又統領官劉
永史衡皆不從叛為瓊所殺乃詔贈喬仲福承宣使張
景永衡並觀察使　上遣樞宻都承㫖張宗元至廬州
招叛卒始聞吕祉守節而死癸丑詔贈資政殿大學士
　時上於宫中行三年之䘮禮部侍郎陳公輔以謂若
臨講筵恐妨退朝悲慕之情乞只令講讀官供口義以
進而講讀官孫近等援引古今請依舊開講詔侍從官
詳議於是右正言李誼奏臣傋位言責不嫌出位言之
切見真宗嗣位首命崔頥正講尚書於廣福殿英宗嗣
位司馬光首請開講筵以謂陛下初臨大寳宜延訪羣
臣講求先王之道是祖宗於三年之制未嘗廢學也曲
禮曰居䘮未葬讀䘮禮既𦵏讀祭禮又曰䘮復常讀樂章
是未復常之時樂章外皆可讀也又曰居䘮不言樂是
居䘮時自樂以外皆可言也况天子之孝與衆人異儻
自同於曽閔之行豈神人所望之意乎望聖志依舊間
日一開經筵燕見羣臣講求至道以増聖徳天下幸甚
　九月丁夘陳與義奏俊載老小船未足欲捐萬緡與
俊自僱上曰萬緡可惜不若令楊沂中以所有借之上
之愛民惜費如此　辛未觀文殿大學士江西安撫大
使李綱奏淮西兵叛因勸上以五事其一謂兼聽上深
以為然朕讀鄒陽傳常記其兩句曰偏聽生姦獨任成
亂此言最當以一人之聰明知慮豈能周天下之變誠
不當偏聽獨任也　召龍圖閣直學士章誼為户部尚
書兼提領𣙜貨務異時國用稍匱則更鹽法誼以對帯
之法信于民故不復改　給事中胡世将不為趙鼎所
知時鼎猶未至改世将為兵部侍郎　壬申酈瓊至汴
京劉豫偽授静難軍節度知拱州以靳賽等為統制官
次為諸州副鈐轄餘授准備使喚之類正軍所請皆不
及在朝廷之日人人悔恨獨瓊以為得䇿　中丞周祕
言右僕射張浚輕而寡謀愚而自用徳不足以服人而
惟恃其權誠不足以用衆而專任其數若喜而怒若怒
而喜雖本無疑貳者皆使有疑貳之心予而復奪奪而
復予雖本無怨望者皆使有怨望之意無事則主威恃
勢使上下有暌隔之情有急則甘言羙辭使将士有輕
侮之志酈瓊以此懐疑而叛然則浚平日視民如草菅
用財若糞土竭民膏血而用之軍中者曽何補哉陛下
若不逐浚綱紀何由而張如尚欲觀其後效臣為浚之
才止如是而已願早正其誤國之罪殿中侍御史石公
揆論浚輕脱寡謀失機敗事尚居宰府何以率百寮右
正言李誼亦論浚頃以樞臣宣撫妄作威福致全陕傾
覆健将奔亡其罪合誅姑從薄責未幾召還為相而尚
循故轍措置乖方致酈瓊以數萬衆叛去望收還政柄
置之閒㪚而右司諫王縉獨言劉光世屯淮西士卒數
萬惟王徳一軍忠勇敢戰餘皆驕怠自肆不可用也一
旦以徳踵光世之後酈瓊等憚其威嚴訴于朝既為之
改命而召瓊等赴行在乃懐疑貳相率北去則潜為此
謀有日矣今張浚引咎求罷方防秋之際二大将又入
奏事朝無宰相無乃不可乎時已詔都督府與樞宻院
於是參知政事張守力開陳上前末減浚罪壬申罷浚
為觀文殿大學士提舉太平觀都官郎中趙令袊獨上
疏乞留浚而令袊亦罷既而祕等再論乞投逺方以為
誤國之戒遂詔落職　時江東宣撫使張俊見都統制
王徳在建康每以厚幣結之故徳以兵八千歸于俊
右正言李誼言張浚在陕得專黜陟自紹興三年至今
凡二千三百七十員便宜推恩有自選人為員郎自借
官為遥刺自副甲頭而至横行蓋僅踰三年而遷補如
是之衆朝廷加厚逺人随其所授與換給真本可為寛
矣然不可不審今累勞當遷者吏部必寸量尺度而後
與其他折馘執俘上功幕府一級或差文吏必䋲以法
何獨於此闊畧之甚臣請除軍士外文武官更攷其濫
冒者量折減之　癸酉詔三省權以參知政事當筆俟
除相仍舊　湖北宣撫使岳飛以酈瓊軍叛乞提全軍
進屯淮甸降詔奨之　大理少卿薛仁輔奏天下獄有
半年未决者乞委提刑親問一年未决者具事因申省
乙亥執政張守等言累降聖㫖催諸路結獄不得淹滯
如仁輔所奏則許半年或一年矣上以為然且曰獄重
事也朝廷湏當留意舜之戒曰欽哉欽哉惟刑之恤哉
死者不可復生朕未嘗送一人入獄秦檜等曰陛下好
生實與天地同徳此舜之用心也　先是禮部侍郎陳公
輔言淮西軍叛或謂朝廷縁此諸事稍沮見謀改圖不
知今日當如何耶謂帥不應罷将復任之耶謂兵不可
馭将姑息之耶謂大臣無謀将别用之耶謂進臨建康
為失将回蹕耶此皆徒為紛紛未見有益臣謂正當鎮
静使敵無所窺上以為然至是公輔又言臣嚮者妄奏
偶合聖心今則陛下赫然改圖所罷帥果已復召所移
兵更令姑息大臣又以無謀賜罷惟未回蹕臨安爾是
臣所言上感聖聰無一可取當退俟竄殛然尚有餘説
若遂不言死不瞑目臣切謂光世之召非出聖心乃因
大将之言如是則朝廷威令可否皆在諸将今後大将
有過何以處之耶張俊一軍乆在盱眙今令過淮西而
老小不欲遂養之于行在議者謂俊兵秪欲住此緩急
恐難遣行若任其自擇何姑息之甚耶張浚之罷亦縁
稍振紀綱衆皆不喜遂激怒陛下言者乗此擊而去之
幾於助將帥而罷宰相何倒置之甚耶至於回蹕則臣
愚深以為不可臣向奏事親聞玉音謂建康若不可立
臨安又豈能保聖斷如此但恐羣臣主進者少主退者
多則陛下不能無惑更望陛下勿因小害而沮則中興
之功可望臣䝉起置諌垣今又列在侍從乞骸以去故
卒獻此說惟陛下貸其狂公輔未幾以集英殿修撰奉
祠而去　時江東宣撫使張俊軍中營寨未辦執政乞
增支錢上因言財皆出民力若此之費實不得已茍可
己者湏極惜之張俊嘗奏軍中費陛下無限錢朕即語
之朕何嘗有一錢與卿皆百姓膏血也卿湏知百姓膏
血不可竭務與朝廷為一體則中興之功不難致矣
觀文殿大學士萬夀觀使趙鼎至行在　喻樗語録曰
時樗至北闗見趙鼎首問相公何以處張相鼎曰方力
辭樗曰上意如此豈容辭也以樗鄙見莫若挽住為上
第恐上意不許朝論不然耳其次莫若以宣撫使處之
淮上張相方以近事不忘補過緩急必有以報况失賊
之家方知防賊兼駐蹕建康全是張相之謀相公今日
豈應獨任其責也自來宰相之出門人鮮有不遭逐相
公决無此事但恐言事官觀望在相公包容之爾鼎以
為然　鼎即對于内殿首論及淮西事鼎曰方得報時
臣在逺不得効所見少補萬分今固無及然臣愚慮不
在淮西恐諸將竊議謂因罷劉光世不當遂有斯變自
此肆驕益難號令朝廷不可自沮為人所窺上以為然
丙子以鼎為左僕射兼樞密使　吏部尚書孫近除龍
圖閣直學士知紹興府　丁丑上問趙鼎防秋大計鼎
曰淮西雖空缺當以壯根夲為先務又問去留如何鼎
曰来已失之遽去不可復爾今國威少挫湏勉强自振
上以為然且曰初聞淮西之報未嘗輙動執政奏事皆
惶懼失措反以安慰之鼎曰正湏如此見諸将尤湏安
静使之罔測不然益增其驕蹇之心矣仍以控制之事
專責之二將曰光世之兵夲不為用我之所頼惟汝二
人彼必感陛下倚任之重且不敢以朝廷為弱也前此
大臣曽以此啟否上曰彼皆倉皇無地措足何暇及此
　趙鼎事實曰自鼎被召張浚毎以回鑾一事為念洎
罷政登舟諸人往餞猶以此言之秦檜起身向浚曰此
事檜當身任果有此議即以死爭之其後上議回臨安
諸公初無異議鼎獨曰今日復回臨安四方必謂朝廷
但務退縮無興舉之意豈知陛下聖筭初不如此今固
不可戸曉唯是他日淮上有警却湏前進鼓作諸軍庶
幾進退合宜上嘉納於是降㫖先發百司使民間預知
乃以建康守臣兼行宫留守示徃復両都居無常之意
蓋自十一月降㫖至明年二月始離江左期既不廹上
下貼然　乙酉交趾郡王李陽煥卒以印付其長子天
祚既而上遺表及貢方物詔追封陽煥為南平王(追封/在明)
(年三月/今聨書)　上親書晋羊祜傳賜樞密使秦檜檜力請刻
之石以頒宰執大將從官從之　戊子以淮西制置副
使劉錡知廬州遂召提舉太平觀觧潜為主管歩軍司
公事　自金主晟既卒髙慶裔伏誅而尼雅滿繼亡劉
豫已失助矣至是因酈瓊投彼豫復遣偽皇太子府參
謀馮長寕乞兵扵金主亶且言瓊欲過江自効請用為
鄉𨗳乗勢併力南下時亶已議廢豫慮其有兵之多陽
許豫行因遣使馳至東京以防瓊詐降為名立散其衆
先是徽猷閣待制王倫等奉使至睢陽劉豫授館鳴慶
宫遲之不遣移文取國書及問所傳何命倫報豫國書非金
主面受不授若所銜命即祈請梓宫是已彌旬而金迓
使至是月倫渡河見金左右副元帥達蘭烏珠于涿州
達蘭問倫入境乆顧來遲何也倫具言豫邀索國書因
曰齊豫營私民皆嗟怨且其心忍負夲朝厚恩使得志
能保其不背上國乎達蘭曰我委劉齊於宋度能制其
死命乎倫曰吾君神武劉齊犯天下不義以順討逆掃
除何難也
欽定四庫全書
　中興小紀卷二十三　　　　宋　熊克　撰
紹興七年冬十月中丞周祕殿中侍御史石公揆右正
言李誼論張浚不已丙申夜御批浚謫散官安置嶺表
　趙鼎雜記曰是月初鼎奏欲降一詔以安淮西軍民
上曰當以罪已之意播告天下俟行遣張浚了降詔鼎
曰浚已落職上曰浚誤朕極多理宜逺竄鼎曰浚母老
且有勤王大功上曰勤王固已賞之為相也功過自不
相掩十月七日夜内降周祕等彈章後批浚授散官安
置嶺表中書舊制凡御批即時行岀至是鼎封起未即
行明日鼎奏曰前日趙令袊之言外頗傳播謂以浚之
岀皆諸將之意今又如此行外間益疑矣上曰若宰相
岀入由於諸將即唐末五代之風今幸未至此鼎曰今
謫浚雖非諸將之言亦少快諸將之意矣上曰此不恤
也又趙鼎事實曰一日御批張浚謫散官安置嶺表鼎
時留未行翼日至漏舍約諸人救解至榻前二參泛泛
為言秦檜曰前日臣等不敢言今日却合言然無他語
也上顧而不答鼎開陳至數百言上意殊未回鼎又曰
浚有母老今過嶺必不能將母浚有勤王功陛下忍使
其子母為死别乎上猶未解鼎又曰浚所犯不過公罪
恐不應如此上乃曰來日再將上商量鼎又留身再懇
曰浚之罪不過失䇿爾凡人計慮豈不欲萬全儻因其
一失便寘之死地後雖有竒謀妙算誰敢獻之此事利
害自關朝廷非獨私浚也上意解遂令分司居永州
趙鼎逸事曰鼎一日朝退召禮刑工部郎官勾龍如淵
馮康國及馮檝至都堂三人皆蜀士張浚之客也見鼎
踧踖退縮鼎慰之曰鼎不負徳逺徳逺負鼎三人愧謝
鼎曰上憐徳逺母老有復辟功決不逺謫無過嶺之患
諸公速以書報上意三人退鼎又目之曰鼎不負徳逺
徳逺負鼎既而除如淵起居郎康國右司郎官檝太常
少卿如淵永康人也左司諫縉求外補除直祕閣知溫
州於是石公揆言縉懷姦顧望且有後圖望禠職還之
銓曹丁酉詔落職與宫觀　上在禁宫自有日課早朝
退即閲章疏食後學書未後讀春秋史記晚食閲内外
奏牘夜讀尚書率以二鼓罷是日因前給事中胡安國
乞宫祠左僕射趙鼎言安國昨進春秋解必經聖覽上
曰安國所解朕置之座右朕喜春秋之學率二十四日
讀一過鼎曰陛下聖學如此今雖寒士亦鮮能之非異
代帝王所及　戊戍張浚責授秘書少監分司南京永
州居住　都官郎中馮康國求去庚子趙鼎言自張浚
之罷蜀士多不自安今留者十餘人皆一時選臣恐臺
諫或以浚里黨論之望陛下垂察上曰朝廷用人正當
論才不才頃臺諫好以朋黨罪之如罷一相則凡所薦
不問才否一時俱黜此乃朝廷使之為朋黨非所以惜
人才厚風俗也鼎曰陛下聖慮如此羣臣敢不自竭
御史中丞周祕累乞外任辛丑除徽猷閣直學士知秀
州　先是淮東宣撫使韓世忠圖上淮東形勢云賊於
彼築堡欲遣偏師平之使其屬官溫濟諗於朝上戒濟
曰歸語汝帥當岀萬全不宜輕動以貽後悔濟既禀命
復要他日將士之賞上曰有功則賞但須覆實然後有
功者勸世忠既以狀來上朝廷不欲違如去年攻淮陽
賞一萬七千餘人人不以為當也濟悚懼奉詔而退癸
卯左僕射趙鼎奏濟已行上曰昨呼來畧戒之矣　權
主管殿前司楊沂中乞以諸路所起弓弩手揀刺上四
軍辛亥趙鼎因論及南兵可教參知政事張守曰止是
格尺不及爾上曰人猶馬也馬之能行不在大故兵無
南北顧所以用之如何爾自春秋時申公巫臣通吳于
上國遂霸諸侯項羽以江東子弟八千横行天下以至
周瑜之敗曹操謝元之破苻堅皆南兵也　趙鼎言士
人有不可為郡守而必欲得之者往往不肯就宫祠上
曰爾則不肯其如一方赤子何鼎退而歎曰大哉帝王
之言也　時有進士劉瑜上書乙卯上謂宰執曰瑜論
十事皆民間疾苦可擇而行之趙鼎曰所論皆善然法
已具但當申嚴上曰申嚴未必濟事須去其不便於民
者為善如向來浙右因於水脚錢後造成綱船遂免此
患　右正言李誼奏昨扈從臣寮不多止令輪對一次
今已輪徧數月矣望凖建隆天聖故事日輪二員俟百
官俱集則依舊例丁巳詔遇六參日日輪一員　時趙
鼎再相已逾月未見所施朝士或以此責之鼎曰今日
事如久病虛弱之人再有所傷元氣必耗惟當靜以鎭
之若大作措置煥然一新此速死之術也張徳逺非不
欲有為而其效如此亦足以為戒矣　召徽猷閣待制
提舉太平觀常同為禮部侍郎時趙鼎所薦者皆以次
用之　閏十月庚申資政殿學士王綯卒于平江府
先是詔知廣州連南夫條市舶之弊辛酉南夫言市舶
司惟藉蕃商往來貿易大商蒲亞里者昨至廣州有武
臣曹訥利其財以女適之亞里遂留不歸上因令南夫
勸其歸國運蕃貨往來上曰市舶之利最厚若措置合
宜所得動以萬計豈不勝取之于民朕以留意於此庶
幾可以少寛民力爾　癸亥上曰朕每論將帥須責其
挽弓騎馬人未知朕意必謂古有文能附衆武能威敵
不在弓馬之間抑不知不能弓馬何以親臨行陣而率
三軍使之赴難況今時艱將帥宜先士卒此朕之深意
也　上數令江東宣撫使張俊盡以舟師分布控扼然
後引兵渡江左僕射趙鼎曰淮西寂然無警似不必爾
外間便謂朝廷棄淮西矣當一向勿顧不發一兵彼未
必敢動上以為然　趙鼎事實曰初劉預軍既遁張俊
復還建康淮西一帶無軍馬朝論紛紛臺諫交章以為
淮西無傋可憂鼎獨顯言於衆曰今行朝握精兵十餘
萬使敵騎直臨江岸吾無所懼唯是安靜不動使人罔
測渠未必輙敢窺伺何至自擾擾如此儻有他虞吾當
身任其責俊軍久在泗上勞役良苦還未閲月居處種
種未定乃遽使之復出不保其無潰亂也鼎欲使俊岀
不意徑趨壽春取其城措置已定㑹金人廢豫乃以淮
上卒不遣兵竟以無事　上御諸將凡事皆留意而聖
意無彼此輕重時殿前楊沂中乞三綱馬丙寅上謂宰
執曰川廣馬到朕未嘗留悉均給諸將若小不均即謂
朕有偏矣沂中馬少而張浚近以老馬數百匹納樞密
院遂以兩綱付沂中一綱付俊　已卯龍圖閣學士知
處州劉大中為禮部尚書　庚辰趙鼎奏淮東安撫使
韓世忠保明統制官許世安功賞事上曰世安勇雖不
如呼延通而曉事過之平居議論多有補于世忠時通
亦𨽻世忠軍上駕馭諸將至于偏禆亦知其材之所長
蓋照臨無遺如此　戸部尚書章誼言自𣙜貨務復置
提舉官見係臣獨領縁無同官商議竊恐誤事望仍𨽻
戸部壬午詔從之時𣙜貨務賣度牒而逺方不能就買
宰執欲付之諸路上曰如此則州縣將苛於民矣趙鼎
等曰不限以數則無此弊上曰宜嚴為約束毋使民受
患　初江西大旱而觀文殿大學士知洪州李綱乃課
民修城一方頗怨至是侍御史石公揆言綱妄自尊大
恣為苛擾初張浚謫居于福綱與之交驩意其復用以
為已援近乃移書痛詆傳至行在欲以取譽復冀相位
繼知已用趙鼎其意大沮又稱感時憂憤成疾聞者笑
之又殿中侍御史金安節左右正言辛次膺李誼亦論
綱違法虐民毒流一路乞再詔綱提舉洞霄宫既而公
揆等再論乞鐫職上曰前宰執朕所禮貌已罷帥足矣
趙鼎等曰陛下遇臣如此誰敢不竭心圖報安節歙縣
人次膺掖縣人也　是日宰執奏復置川陜茶馬舊有
主管有同提舉有都大提舉凡三等上曰此轉運副使
判官之比當擇人考其資厯而命之茶本以博馬而近
乃珠玉紅髪之類須禁止之　趙鼎奏來春去留之計
望更留聖慮恐回蹕之後中外謂朝廷無意恢復上曰
張浚措置三年竭民力耗國用何嘗得尺寸之地而壞
事多矣此等議論不足䘏也　趙鼎因奏事論及修神
宗實録上曰止修訛謬非有所改也鼎曰所降御筆如
此上曰乃宰相擬定者鼎曰起居注載著作郎張嵲所
得聖語亦然上駭曰安得有此即詔嵲所記勿存留鼎
乃知是事本非上意鼎言何掄本與祕閣修撰曽統所
進本小異掄乃蜀本有朱字處統本却無之自合重修
其李彌正胡聖不應引嫌避史職令依舊兼之上曰朱
勾去者太冗鼎曰此乃羙事蔡卞輩不學故不知去取
如吳奎傳載有曰臣願陛下為堯舜主不願為唐徳宗
卞乃删去臣謂主聖則臣直載之乃見神宗之聖也使
魏徴王珪傳不載其直言則後世不知太宗納諫也上
曰然鼎又曰臣自去國半載今觀聖意稍異前日上曰
尋常造膝每以孝悌之説相揺撼其實紹述之謀也鼎
曰莫有正論否上曰無之自卿去惟朱震不改其舊鼎
曰臣觀持中論者皆惑聖聽乃是沮善之術故以為不
可太分當兼收而用則得人之路廣臣謂君子小人並
進何以為治與其多得小人寧若少得君子之為愈也
蓋分善惡惟恐不嚴稍寛則落其姦便君子於小人常
恕小人於君子不恕也上復以為然　是月工部尚書
李彌大岀為廣西安撫使　初淮西軍中諸使臣為酈
瓊刦去至是復歸者甚衆有司以文劵不明例降所給
趙鼎與執政議不合乃密白于上曰此曹去偽歸正當
優假之今乃降其所請反使悽悽有不足之嘆上即批
岀各還其本於是人心忻然來者相繼劉豫不得而防
之也　江東宣撫使張俊引兵還建康府十一月甲午
俊入對因言劉光世解軍政閑居自適有登仙之歎上
不樂因諭之曰卿初見朕時何官曰修武郎是時貲如
何曰貧甚嘗從陛下求戰袍以禦寒上曰今日貴極富
溢何所自耶曰皆陛下所賜上曰卿既知此宜思自効
而有羡於光世何耶俊惶懼蝢首至於流涕誓死以報
乙未宰執奏事上以此語之趙鼎等曰陛下御將之道
可謂盡矣　丁酉宰執奏臨安府火禁放火者行軍法
遺火延燒數多者亦如之上曰放火遺火豈可同罪大
凡立法太重往往不能行趙鼎曰遺火延燒者取㫖可
也上曰止於徒足矣庶可以必行兼刑罰太重非朝廷
美事　先是川陜宣撫使吳玠遣使臣吕政來求軍中
犒賞上諭政曰歸語吳玠自小官㧞擢至此皆岀於朕
非縁張浚也大丈夫當自結主知何必附託人以進朕
已撥一百五十萬緡非因浚進退有所厚薄也他所闕
可具奏朕一一應副又諭以川茶自來博馬今聞盡易
珠玉紅髪無用之物政曰吳玠則不敢諸將恐或有之
上令博馬外不可别易一物是日上語宰執以此趙鼎
等曰玠聞聖訓不惟感激眷遇亦仰服聖徳矣　壬寅
上謂宰執曰張俊臨事不易得獨好營土木朕數鐫諭
莫能改也比因入對面諭以建康行宫皆因張浚所修
寢殿之後雖庖溷皆無朕不免葺數間為居當與卿觀
之初不施丹艧俊曰畧加雅飾不過三二千緡朕語以
財方艱窘不忍費三二千緡以崇土木之飾俊感嘆而
去　有使臣李發者賫到奉使朱弁書報金國尼雅滿
等相繼而死樞宻使秦檜曰金國多事勢須有變上曰
金人暴虐不亡何待檜曰陛下但積徳中興固自有時
上曰此固有時亦須有所施為然後可以得志　金主
亶欲廢劉豫久矣至是金尚書省劾豫治國無狀亶詔
左右副元帥達蘭烏珠提兵以侵江為名徑之東京廢豫
而豫方請兵入冦金示以難色而豫請愈堅金若不得
已而應者乃令先調發山東兵㑹於淮上約其子麟以
二百騎至濬滑間即為金所擒二帥徑引從騎入東華
門逼豫入見達蘭以鞭麾命羸馬載之而去囚于金明
池廢為蜀王時豫弟益守陜西金又别遣左監軍薩里
罕提兵聲言攻蜀即長安擒益其廢豫之詔畧曰建爾
一邦逮今八稔尚勤吾戍何以為國豫既廢達蘭逼
其北行至上京給舊夫子廟以居之　張浚行述曰浚
嘗遣人賫手榜入偽地誘劉豫畧曰如能誘致金人使
之疲敝精兵健馬漸次銷磨兹報國之良圖亦為臣之
後效敵用事者見此榜以疑豫八月間豫聞王師北向
遣韓元英告金乞兵同舉金謂豫終欲困已益疑之㑹
酈瓊叛去浚復多遣間持蠟書入偽地故遺之大抵謂
豫已相結約故遣瓊等降而豫再乞兵於金十月金副
元帥烏珠徑領兵來廢豫惜其有此機㑹而浚已去位
矣　豫初僭位作楮幣自一貫至百貫皆識其末曰過
八年不在行用蓋其數已兆矣金遂於汴京建行臺尚
書省以張孝純蕭三寳努(原作萧三寳/奴今改正)為左右丞相張通古為左
丞又恐汴人不安曰汝舊主人少帝在此於是民心稍定
而北軍亦不敢擾民豫之廢也汴京有錢九千八百餘
萬緡絹二百七十餘萬匹金一百二十餘萬兩銀一千
六百餘萬兩糧九十萬石而方物不在此數初達蘭久
居山東回易屯田徧於諸郡每認山東以為己有其立
豫也深有悔割山東之意故達蘭屢畵山東河北圖獻
議于故主晟曰膏腴之地鹽鐵桑麻所出盡在舊河以
南我初與議以河為界爾今新河且非我決彼自決之
以與我豈可棄之當以新河為界晟不從及達蘭專權
遂議取山東諸將曰若獨取山東恐驚豫之心不若廢
豫以取之豫之廢也不惟結怨于諸帥亦以山東為累
爾初薩里罕在雲中嘗因軍事召知府州折可求至密
諭以將廢豫而立可求之意至是達蘭之意欲割河南
以歸本朝薩里罕恐可求失望生變罪歸於已一日燕
可求而寘毒可求食之既去卒于路　初宣和間進士
王問進書萬卷補承務郎上即位有越州布衣諸葛行
仁亦因進書得廸功郎至是吏部以為不倫追問兩官
斥之詔與改正中書舍人李彌遜以為不當改正丙午
上謂宰執曰求遺書自美事朕方多難之時故行仁之
賞薄宣和承平留意墳典授京秩不為過然既有論駮
可鐫一官　十二月己巳詔淮東宣撫使韓世忠移司
鎭江府仍留兵守楚州樞密使秦檜曰老小既得所萬
一有警諸帥當盡力捍敵上曰朕竭民膏血以養之緩
急豈容不盡力正使無内顧之憂也於是世忠奏乞留
全軍于楚以蔽江淮從之　先是紹興初劉大中宣諭
江南薦臨川布衣鄧名世召對賜岀身除删定官是月
以名世為校書郎　禮部侍郎常同請令大臣屛去細
務專意帷幄之謀責任六曹随事裁决凡禮文及法令
悉令裁定以趣簡便乙亥上謂宰執曰聞三省文書極
繁卿等閲不暇給皆由六部官不任責事事申明故也
豈有為尚書不能任一部之事朕若擢為執政便可裁
天下之務昨常同亦奏此事陳與義曰今日事比承平
時極多趙鼎曰承平時朝廷尊嚴上下有分昨一小使
臣馬前喧呼臣恐其訴寃乃求差遣爾政曰臣等不才
致朝廷之勢陵夷上曰此須與行遣天下事賞罰而已
若有罪不罰漸成姑息之風誠為不便　劉豫既廢金
國左副元帥達蘭送王倫等回謂曰好報江南既道途
無梗和議自此平達至是倫還丙子泗州奏至上顰蹙
謂趙鼎等曰朕以皇太后未還夙夜憂懼未嘗去心若
金人能從朕所求其餘一切非較也鼎等曰仰見陛下
孝心焦勞上曰國家但能自治以承天心豈無復振之
日癸未倫等還上錫予特異丁亥以倫為徽猷閣直學
士樞密都承㫖充迎奉梓宫使借拱衛大夫高公繪副
之　知泗州劉綱乞調滁州千夫修城有㫖從之言者
以為非是甲申上謂宰執曰百姓誠不可勞但邊城利
害至重天下之事亦權輕重而為之朕為民力一毫不
敢動惟此役不得已也趙鼎曰昨得㫖已令優給錢米
矣　是月以禮部侍郎常同為御史中丞　劉豫之將
有宋超者帶兵千餘詣知廬州劉錡降詔錡帶兵入奏
事處超等既定錡復還合肥　趙鼎事實曰豫既廢鼎
密遣諜者散之沿淮一帶誘其守將由是壽亳陳蔡諸
郡率其部曲來歸者相繼不絶兩月間得精兵萬餘西
馬數千朝士相謂曰前日大作措置未進一歩潰亡者
五六萬衆今不動聲色自致士馬如許盛可謂過人矣
　時徽宗小祥近且逾七月之期而迎請梓宫使者未
有來耗禮官謂不可久停常祀於是綿蕝其儀返虞祔
廟以左僕射趙鼎為禮儀使　金主亶以皇伯領三省
事宋國王宗磐乃先主晟之長子豪猾難馭而東京留
守兖王宗雋即亶親叔且素有才望乃除太保領三省
事以制之初金有國自旻晟以來雖名為帝而與其下
無尊卑之别其主所獨享者惟一殿曰乾元四隅栽柳
作禁圍遶壁皆設大坑時與諸臣雜坐于坑后妃躬持
飲食自亶初時詞臣韓防已敎之學稍能賦詩染翰既
即位左右儒士日進諂䛕𨗳以宫室之壯侍衛之嚴岀
則清道警蹕入則端居九重視舊功大臣如草芥非時
且莫得見盡失女眞之故態至是宗雋入相顧與宗磐
等合謀而亂作矣
欽定四庫全書
　中興小紀卷二十四　　　　宋　熊克　撰
紹興八年(嵗在/戊午)春正月言者請今後從官作守不許衝
見任人壬辰宰執奏事趙鼎曰祖宗以來侍從官如此
上曰若遇從官無異庶官遇宰執無異從官則非朝廷
之體陳與義曰人臣何有重輕但堂陛之勢不得不存
秦檜曰嚴堂陛乃所以尊朝廷也　奉使王倫之還也
言金人廢劉豫之謀自己使人發之癸巳起居舍人勾
龍如淵言倫迎梓宫問諱日使指也梓宫未還諱日猶
祕而一言之合遂使廢豫此其可信哉上曰不然倫奉
使時朕嘗以此意諭之渠果能㳺說亦未可知如淵曰
此固臣之所不知如淵𨗳江人也　參知政事張守乃
張浚所引浚罷相人知守必去時已議還都臨安守力
請且留建康以為逺圖議不合戊戌以資政殿學士知
婺州　趙鼎事實曰張浚永州之命既下張守陳與義
乞罷上皆許其去秦檜亦留身言之退至殿廬起身至
鼎坐榻前喜見顔間謂鼎曰檜今日告上求解機務上
曰趙某與卿相知可以少安檜荷相公如此更不敢言
去二參在座聞之極不懌二人既銜怨而去其後秦檜
獨相鼎亦不免　辛丑詔復幸浙西　初龍圖閣直學
士汪藻罷知撫州奉祠而去翰林侍讀學士范冲言日
厯國之大典比詔藻纂集未成而中止恐積久散逸後
人益難措手今藻就閒願詔令勿輟俾三朝文物著在
方策非小補也詔許藻辟官屬二員且賜史館修撰餐
錢力辭不受至是藻又進政和三年以後詔㫖未成者
乞從史館論譔癸丑藻仍舊纂集　先是以歸朝官馬
欽人馬𨽻張俊軍既而親筆差欽江南鈐轄俊堅欲留
之不遣乙卯樞宻院奏趣欽赴任上曰昨俊入見朕嘗
諭之聞馬欽於卿素懷不足卿必欲留之軍中萬一欽
病死人必謂卿殺之於卿亦便乎俊悚然謝曰臣慮不
及此不敢復留欽矣上平日訓諭將帥皆切於理使其
利害曉然於胸中可謂盡駕馭之道也　是月四川謀
帥上問刑部尚書胡交修廷臣孰可將者交修曰臣從
子世將可用時世將為兵部侍郎兼直學士院遂除樞
密直學士四川安撫制置使兼知成都府重兵聚關外
以守蜀而餉道險阻漕舟岀嘉陵江春夏漲而多覆秋
冬涸而多膠紹興初剏行陸運調成都潼川利三路夫
十萬縣官部送徼賞爭先倍道而馳晝夜不息十斃三
四至是交修言養兵所以保蜀也民不堪命則腹心先
潰尚何保蜀之云臣愚欲三月以後九月以前苐存守
關正兵餘悉就糧他州如此則給守關者水運有餘分
戍者陸運可免上乃命學士院述交修意詔宣撫使吳
玠行之既而世將至蜀玠以軍無見糧奏請踵至世將
被㫖約玠於利州㑹議異時制置使以文臣多事邊幅
而玠起行伍不十年為宣撫故莫肯相下誠意不通初
水運泝江千餘里半年始逹率以七十五斛而致一斛
至是世將與玠反覆共論玠亦曉然知利害所在乃復
前大帥席益轉般摺運之法軍儲稍充公私為便　金
主亶肆赦改元天眷時左右副元帥達蘭烏珠左都監
托卜嘉並在汴京左監軍薩里罕居長安左都監巴克
實(原作㧞/束改正)居鳳翔既而達蘭歸祁州薩里罕歸雲中而烏珠
托卜嘉巴克實皆留如舊　先是左僕射趙鼎以徽猷
閣直學士王庶為知兵召歸除兵部侍郎二月丁巳朔
遷庶為尚書　癸亥上發建康府至東陽鎮行宫宰執
奏事上曰昨日六宫既發張俊來奏事朕召至宫中與
論邊事因戒之曰朕來日東去卿在此無與民爭利無
興土木之功俊悚懼承命見地無甎靣再三歎息朕諭
之曰艱難之際一切從儉庶幾少紓民力朕為人主雖
以金玉為飾亦無不可若爾非特一時士大夫之論不
以為然後世以朕為何如主也　先是上將回鑾詔知
建康府張澄陞職改知臨安府澄受命星馳而至不數
日前所缺者率皆辦焉　中丞常同奏吳玠頃行屯田
常得褒詔願問玠近來積穀幾何減餉幾何趙開李迨
相繼為都漕先後運至幾何各令條上然後按實講究
以紓民力從之　戊寅上至臨安府駐蹕　三月庚寅
台州有匿名書稱常平主管官李椿年刻薄欲率衆作
過言頗不遜壬辰上謂宰執曰兵興以來官物多陷失
既差官檢察若稍留心便生誣毁此必州縣吏所為萬
一作過當遣官勦殺於是趙鼎以下退而服上之英明
以樞宻使秦檜為右僕射平章事兼樞宻使時朝士皆
相慶惟吏部侍郎晏敦復有憂色或謂敦復曰檜之作
相天下之福公獨不悦何耶敦復曰姦人相矣時删定
官鄱陽方疇聞是語其後以告給事中張致逺吏部侍
郎魏矼而二人亦以敦復之言為過也趙鼎事實曰一
日鼎留身奏事上曰堂中必無異議者又曰秦檜久在
樞府莫懷怨望否鼎曰檜大臣必不爾然用之在陛下
爾況自有闕是夜遂鎻院檜再相上既與議過然後相
檜是以鼎未敢遽為去就　參知政事陳與義乃張浚
所引以久病乞退甲午為資政殿學士知湖州　起居
舍人勾龍如淵言戸部非擘劃財賦之地宜置一使以
總諸路蓋諸路漕臣權輕勢分但見一路利害若一使
總之則可通有無審虛實為朝廷久長之計又言此事
當以户部長貳判諸道水陸度支轉運等使為名如蘇
如洪可以置司若以外官為之則事必掣肘不能久矣
上然之　壬寅工部侍郎趙霈不為趙鼎所知是月以
徽猷閣直學士岀知袁州　以兩浙都轉運使徽猷閣
待制向子諲為戸部侍郎子諲言安邊固圉必資儲蓄
江西宜於洪州置糴於江州置轉般倉以給淮西湖南
於潭州置糴於鄂州置轉般倉以給襄陽湖北於鼎州
淮西於廬州淮東於真州仍多造船則遣戍出兵往無
不利　又言今天下急務在攷兵籍究戸版汰老弱升
勇健創簿正言使諸州上帳於兵部諸將上帳於樞密
府著鄉貫書事藝季申歲攷所以除詐冐也凡詭名挾
戸典買推收進丁退老分烟析産田畆升降貨殖盈虛
必以時覈實所以革欺弊也此其大畧耳推而行之則
在乎人焉　金人又於燕京建行臺尚書省改燕山樞
密院為之以三司使杜充僉書省事先是金人主計之
任在燕山曰三司在雲中曰轉運在京中曰度支在上
京曰鹽鐵在東京曰戸部時充在燕京就用之也　是
春金左右副元帥達蘭烏珠皆在祁州奉使王倫行至
祁見二帥時韓世忠岳飛吳玠軍各遣間招誘中原民
金得其臘彈旗牓岀以詰倫曰議和之使來而暗遣諜
如此君相紿且不測進兵耳倫言所議靖民乃主上誠
意邊臣見久而無成或乗時希尺寸為己勞則不可保
主上决不之知若上國孚其誠意確許之平則朝廷一
言戒之誰敢爾者二帥相視無語　夏人乗金人有折
可求之䘮攻府州奪之可求子彦文擕其家走河東其
後金令彦文知代州　夏四月上旋蹕臨安中丞常同
言今去淮益逺邊民多不自安宜遣重臣岀按兩淮有
荒田縱民耕勿收租數年之後粒米狼戾百姓足而國
用足矣又言江浙民困於月樁幾不聊生上憮然遂減
月椿數千緍至是詔遣樞密副使王庶視師淮上調諸
路兵預為防秋計且以同奏付庶行之自酈瓊叛諸將
稍肆庶條上請臨發犒軍于都敎塲庶便服坐壇上自
三衙大將而下雖身任使相悉以戎服歩由轅門庭趨
受命拜賜而岀蓋自多事以來未嘗行也時主管殿前
司楊沂中怒其統制官吳錫收繫之獄户部侍郎向子
諲力言于庶謂錫可用庶奏釋之使統兵屯淮西丙寅
庶辭上因論王霸之道不可兼行當以三王為法今之
諸將不能恢復疆宇他日朕須親行不殺一人庶幾天
下定矣祕書少監尹焞於經筵留身乞致仕甚力上許
除内祠癸酉上語宰執曰焞云士大夫不知進退安用
所學劉大中曰焞學有淵源且老成若得之亦是朝廷
氣象趙鼎退至閤子誦杜甫詩文物多師古朝廷半老
儒之句秦檜曰老成人重於典刑劉大中曰蔡京惟用
少年所以誤國可為戒也　户部侍郎李彌遜言祖宗
之法有可行于今者發運一司是也大槩權六路豐凶
以行平糴之故然今比昔少異當師其意損益行之臣
謂宜復此司别給糴本數百萬緡俾廣儲以待恢復之
用數年必見其效丁丑詔從之　王庶奏辟屬官戊寅
上謂宰執曰昨王庶辭朕諭之云張浚待諸將以狎昵
取侮吕祉以傲肆取敗皆可為戒劉大中曰庶到堂亦
誦陛下之言深佩聖訓　初胡寅自中書舍人岀知嚴
州其父徽猷閣待制安國以書諭之曰汝在桐江一年
矣大凡從官當郡經年未遷即有怠意汝今宜作三年
計日勤一日思逺大之業若有遷擢自是朝廷非我所
覬也既而移守永州未上至是詔寅除禮部侍郎尋丁
憂去　朱勝非間居録曰胡寅者凶慝躁進之士也趙
鼎薦之詞掖朝士皆畏之以行詞乖繆衆論不容乃稱
父安國老疾逺在湖湘乞歸省于是差知永州寅擕妾
居婺久之不去有朝士范伯奮亦寓婺貽書責之寅以
妾就蓐為辭伯奮復曰妾産與父病孰重寅訴於鼎改
知嚴州鼎旋罷累月復相欲召寅議者以不省父止之
復除永守星夜南奔未及到家召命已下比見其父疾
困不能言寅留數日將行告之安國攬衣垂涕而已寅
至行朝除禮部侍郎又兼經筵又直學士院尚未踰月
安國果凶問至寅匿之佯為父書與交黨翰林學士朱
震言久疾垂死寅欲免召命以時事尚艱遣之使行欲
蓋而彰聞者歎駭度其死時寅尚猶在路耳　五月戊
子監察御史張戒因對言諸將權太重上曰若言䟦扈
則無迹兵雖多然聚則強分則弱雖欲分未可也戒曰
去嵗罷劉光世以致淮西之變今雖有善為計者陛下
必不信然要須有術上曰朕今有術惟撫循偏禆爾戒
曰陛下得之矣得偏禆心則大將之勢分上曰一二年
間自可了戒曰陛下既留意臣言贅矣　張戒黙記曰
初淮西之變時秘書省在臨安一日校書郎范如圭謂
戒曰諸大將不可制耶戒曰此自張丞相之失且劉光
世一軍偏禆無慮十數不知此曹果欲大將壓已否若
使各得自達豈復思光世如圭曰善是秋戒新除福建
提舉官待次嚴陵待制常同因過戒問曰諸將權太重
張丞相既失今當何以處之戒曰兹甚不難但當擢偏
禆爾吳玠既失而曲端受死楊沂中建節而張俊勢分
自然之理也同大喜曰此論可行既而同被召首薦戒
焉　初徽猷閣直學士王倫奉使金國見左副元帥達
蘭乃命迓使偕倫至北地見其主亶倫首謝廢劉豫方
致上指金主始密與羣臣定議許和至是遣倫與副使
高公繪等還又遣福州觀察太原少尹烏凌阿思謀太
常少卿石慶元與倫等偕來思謀者乃金人始與吾通
於海上所遣之人今再來示有復和之意丁未詔吏部
郎官范同帶御器械劉光逺接伴之同江寧人光逺光
世弟也　樞密副使王庶措置江淮遂移張俊下張宗
顔將七千人軍淮西巨師古將三千人屯太平州　張
戒黙記曰戊午夏王庶視師淮上移偏帥張宗顔守廬
州乃分兵之漸宣撫使張俊特不悦大理寺丞劉時者
秦人庶辟以行俊飲之醉曰鄉人能為我言于子尚否
易置偏禆似未宜遽先處己可也不知身在朝廷之上
得幾日其已安乎庶聞之復曰為我言於張七不論安
與未安但一日行一日事耳庶雖不折竟如俊之言
分韓世忠二軍屯天長泗州使緩急互為聲援以劉錡
軍鎮江為江左根本至是庶條上江淮事上曰淮南利
源甚博平時一路上供内藏細絹九十餘萬其他可知
參知政事劉大中曰淮南桑麻之富不減京東而魚鹽
之利他處莫比上曰以此淮甸不可不葺也　時金使
入界上謂宰執曰館待之禮宜稍厚若早遂休兵免令
赤子肝腦塗地此朕之本意也趙鼎曰用兵所費比之
館待殊不侔矣上曰若無軍旅之事使朕專意保民十
餘年間豈不見效鼎同秦檜對曰陛下此言神明感格
必有平定之期矣　詔徽猷閣直學士王倫就為舘伴
使倫辭乃以命太常少卿吳表臣而令倫往來就館議
事倫奏金使烏凌阿思謀元在海上結約與馬擴相熟
乞召擴赴行在擴時知鼎州乃趣召之　中丞常同論
新知蘄州錢觀復除郎不當上曰郎官輕以予人雖蔡
京王黼不至是也趙鼎因造膝具言觀復無過且求去
上曰卿不須爾言官易得宰相難求時同之眷己衰矣
　六月乙卯試博學宏詞科選人玉山詹叔羲金華陳
巖肖麗水王大方中選詔叔羲大方並與堂除巖肖賜
岀身　先是故知閤門事潘永思家以財興訟御史臺
牒送大理寺既而有㫖放岀於是中丞常同言事干内
侍梁珂乞仍付寺結案上即依同奏趙鼎曰臨安府自
不相妨參知政事劉大中曰陛下初不欲繫無辜今因
臺臣所論而從其請仰見陛下未嘗容心上曰朕亦何
心丁巳臨安府勘到永思幹人郭壽之用過錢三千緡
餘七人各認一二千緡上曰既無文約必是壽之妄攤
可除壽之外餘並免於是鼎以下退而讚上之明上曰
此一事朕疎决多矣蓋時盛暑方涓日疎决故鼎有是
言也　重修哲宗實録書成癸亥監修國史趙鼎上之
既而鼎因辭免轉官奏曰昨日伏讀詔語載修書本末
甚明上曰乃朕批與開令具述宣仁保祐之功蓋欲士
大夫知朕修書之意也　先是故相曽布之孫惇上布
所著三朝正論有㫖惇増秩賜金言者謂布為王安石
腹心而朝廷頒其書號曰正論臣竊惑焉願明諭史官
筆削之際無惑其説乙丑詔付史館　知舉翰林學士
朱震上合格進士黄公度等上以亮隂依祖宗故事更
不臨軒䇿試壬申乃御射殿引見參以四川類試人遂
賜公度以下二百九十五人及第岀身震岀院而病同
知舉給事中張致逺起居舍人勾龍如淵入對上問考
試事如淵曰大抵所取皆當惟第二人陳俊卿賦自落
卷中得之上曰何故如此相逺如淵以其詞工而晦細
閲方見工處上然之公度俊卿皆莆田人也　癸酉樞
密院編諸班直諸軍及親從親事官轉員格成　接伴
官范同申金使已到常州上謂宰執曰昨日王倫對云
金使烏凌阿思謀説國書中須是再三言武元帝與上
皇通好事庶得國中感動朕因記當時如尼瑪哈輩不
肯交燕雲皆欲用兵惟武元帝以謂我與大宋海上信
誓已定不可失約待我死後由汝輩卒如約以此知創
業之人設心積慮必有過人者丁丑思謀等見執禮甚
恭且欲以客禮到都堂見宰執趙鼎抑之如見從官之
禮時上因事撫循莫不中節逺人歸心焉於是留月餘
乃去　戊寅上愀然謂宰執曰先帝梓宫果有還期雖
待三二年尚庶幾惟是太后春秋已高朕曉夜思念欲
早相見所以不憚屈己冀和議之成者為此也秦檜曰
陛下不憚屈已講和此人君之孝也羣臣見人主卑屈
懷不憤之心此人臣之忠也君臣用心兩得之矣上曰
雖然有備無患縱使和議已成亦不可弛兵備趙鼎曰
假使金人與我河南地亦須嚴備江南劉大中曰和與
戰守自不相妨若專事和而忘戰守則堕敵計中矣
趙鼎事實曰初行朝聞烏凌阿思謀之來物議大訩羣
臣登對率以不可深信為言上意堅甚往往峻拒之或
至震怒鼎因請間密啓上曰陛下與金人有不共戴天
之讎今乃屈體請和誠非美事然陛下不憚為之者凡
以為梓宫及母兄爾羣臣憤懣之詞岀於愛君非有他
意不必以為深罪陛下但好謂之曰講和誠非美事以
梓宫及母兄之故不得已為之議者不過以金人難測
不可深信但得梓宫及母兄今日還闕明日渝盟吾所
得多矣此意不在講和也羣臣以陛下孝誠如此必能
相諒上以為然羣議遂息　翰林學士朱震卒戊寅上
曰楊時既物故胡安國與震又亡同學之人今無存者
朕痛惜之趙鼎曰尹焞可繼震上曰震亦嘗薦焞代資
善之職但焞微瞶恐教兒童費力俟國公稍長則用之
　朱勝非間居録曰先是戸部尚書章誼禮部尚書劉
大中翰林學士朱震皆可遷執政宰相趙鼎知新除建
康留守吕頥浩必不赴乃請以誼權守建康洎頥浩改
命誼遂即真悒悒得疾兩月卒會當省試鼎引故事以
震知貢舉既鎻院大中遂作參政震聞之即病詔告出
院不復供内職累章求去詞語躁妄詆誚鼎與大中初
章求外祠次章復求行在宫祠顚錯可駭先是鼎初相
以其姻家范冲與震同兼資善堂為鼎交結近閹鼎罷
冲亦去震如故及其復相震自以為於鼎有功意圖執
政至是大失望怨鼎刻骨月餘疾危猶作詩詆鼎遣人
傳示遂不起一執政死二從臣可歎也　癸未戸部侍
郎向子諲奏事稍久而吏部侍郎晏敦復待對未得中
書舍人潘良貴權侍立殿上因奏子諲無益之言久勤
聖聽揖退之甲申子諲乞致仕良貴且得罪中丞常同
奏良貴嫉子諲曼辭衆以為直不可罪之願許子諲補
外上詰同曰子諲之貳版曹乃卿所薦良貴犯分沽激
復上章稱述何也乃除子諲徽猷閣直學士知平江府
良貴以集英殿修撰奉祠而去　朱勝非閒居録曰向
子諲進不以道交結北司頗事貢獻是日對甚久論説
珍玩之物云云不已軒陛侍衞皆聞之潘良貴不能平
徑至榻前奏言子諲無益之言不宜久勤聖聽因厲聲
叱子諲退子諲駭愕而下於是良貴罷與外祠子諲岀
知平江中丞常同論奏以謂良貴忠直不應岀前此同
嘗於上前薦子諲蓋觀望北司也至是上責其反覆噫
從官方奏對柱史遽造前叱下古未聞也叱者固非而
被叱者其人可知矣　初四川制置使席益奏以湖南
等處諸軍屯于成都至是校書郎孫道夫白于宰執謂
漢唐以來亂蜀如公孫述與孟知祥輩皆非蜀人成都
無警益乃移軍屯之昨幾有竊發之變願還之舊處以
減糧餉又比年使蜀冠蓋相望如劉子羽方岀而范直
方又行往來之費公私騷然未聞有能宣徳意者願止
之以息浮費又四川元無都漕自宣撫司以随軍漕兼
總領四川財賦俾措置茶鹽酒息通融贍軍今之都轉
運司但四分歳數以付四路趣辦而己願罷之以寛民
力或以其言為中時病　是夏金元帥府下令諸欠公
私債無可還者没身及家屬為奴婢以償之
欽定四庫全書
　中興小紀卷二十五　　　　宋　熊克　撰
紹興八年秋七月己丑以御史中丞常同為顯謨閣直
學士知湖州先是左僕射趙鼎嘗奏向子諲無罪當留
同與潘良貴誠有罪不宜因子諲之故顯出之俟少定
令外補不惟為同良貴亦所以為子諲蓋外議猶以子
諲乆對為非而良貴實出於愛君也三人既出給事中
張致逺駮詔謂不應以一向子諲出二佳士上怒作色
顧鼎曰固知致逺必繳駁凡再言之鼎曰陛下何由知
之上曰致逺與諸人善　趙鼎事實曰時葢有先入之
言上聞鼎奏由是不樂後數日右丞相秦檜留身奏事
甚久既退鼎扣之曰上無以前日言有語否檜曰上無
他但患相公不樂爾鼎乃信而不疑　辛亥宰執奏淮
西張宗顔乞遣統制官吳錫軍馬回别請濟師上曰呉
錫有膽勇心計然不可獨用可趣歸令楊沂中别發一
軍趙鼎曰沂中已嘗有此請葢上知人能駕馭皆出於
談笑之間所謂善將將也於是樞密院令殿前司追回
錫仍依其數别撥一軍往廬州權𨽻於宗顔俟防秋過
取㫖　舊制三衙管軍未嘗内宿上駐蹕揚州始日輪
一員内宿彈壓至是殿帥揚沂中已免宿直又缺馬帥
惟權歩師解潜一員與兩司使臣互輪潜奏乞依東京
舊例乃詔潜權免只分輪使臣於是右諫議大夫李誼
言按魏置中衛將軍晉武分為左右衛宋齊謂之二衛
各領營兵毎暮一人宿直又唐右衛大將李大亮自兼
三職宿衛兩宫每畨直嘗假寐太宗勞曰公在我得酣
寢則三衙宿直尚矣太平無事不以三衙宿直可也今
萬騎時廵宫闕則非曩之壯大禁衛則非曩之衆多内
外之患可備非一而管軍夜居於外是潜等之寢則安
為宗社慮則未也望令沂中與潜依舊輪宿仍權差馬
帥通作三衙以次寓直上嚴宸極從之既遂以龍神衛
四廂都指揮使韓世良權馬帥　時有御批宗子防禦
使璩建節封國公入資善聽讀　方疇稽山語録曰時
左相趙鼎語右相秦檜云公嘗說鼎丙辰罷相之後議
論鼎者專以資善堂藉口鼎今日當避嫌公可面納此
御筆如何檜曰公為首相檜豈敢專公欲納之檜當同
敷奏也鼎約檜與劉大中各作一劄子明日鼎與大中
各將劄子至惟檜無之鼎遂參酌只作一劄子明日鼎
又語檜同進呈尤好檜復曰公為首相檜不敢專明日
進呈鼎奏曰祖宗受天明命當傳萬世陛下仁孝子孫
千億未可量也但宗子某己封建國只是小國今某封
呉國公却是全呉臣欲且與建節或封一等小國上曰
都是小孩兒且與放行鼎執奏再三且曰兄弟之序不
可亂上意難之遂留御筆曰待三五箇月别商量既下
殿樞密王庻西人氣直語鼎曰公錯了也檜曰檜明日
留身敷奏明日檜留身又明日鼎留身奏曰昨所納御
筆不知檜與大中有何奏上曰大中之説與卿一爾
八月戊午詔疆場之臣無弛邊偹　庚申以利州觀察
使馬擴為沿海制置副使鎮江府置司　先是朝請大
夫呉說嘗與苗傅欵密言者屢劾之十年不調辛酉上
因語宰執曰說累赦不得自新非朕用人之意可諭言
官負釁之人已行者勿再論於是趙鼎等仰服主上洪
度兼容所謂國君含垢此其至也　甲子宰執奏馬擴
將到奉使録記海上之盟約金人夾攻事上以為敵國
之與中國如隂陽消長豈能偏廢若可勦除漢唐之君
行之久矣趙鼎等三復上語謂此豈特中國之幸亦敵
國之幸也　辛巳著作佐郎李彌正髙閌皆除郎官而
著作郎何掄張嵲尚未遷樞密副使王庻疑之以問趙
鼎鼎曰少需處之要職至是以掄為秘書少監殿中侍
御史張戒言掄昔張浚入蜀掄為之鷹犬去嵗浚獨相
自以黄潜善乃王黼之黨每持邪說以司馬光為非王
安石為是至再修神宗實録掄攘臂其間略無忌憚浚
敗乃焚毁簽貼國家大典豈宜屢易以徇權臣之私意
詔以掄知邛州嵲不自安亦求去遂除福建轉運判官
　徽宗既祔廟禮畢是月始詔修徽宗實録以左僕射趙
鼎兼提舉鼎奏曰先帝以仁厚之徳􁁃養天下㡬三十
年其間法令有未盡善者皆出於羣臣貪功冒賞之私
而有司壅於上聞非先帝本意也劉大中宣和初知如
臯縣有㫖即隠者徐神公所居建為觀觀基包士民墳
墓甚衆大中顧有司不能决乃具圖申省且束装待罪
洎取㫖先帝愕然曰豈可發民墳墓即詔移之别地則
知當時有不便於民者使先帝悉知未有不改之者此
羣臣之罪而蔡京為之首也上深然之以至泣下鼎又
曰崇觀之失不歸之蔡京使何人任責今士大夫力主
京者皆厚私恩而薄祖宗之人也願陛下深察之　時
臨安府任同京邑而守臣集英殿修撰張澄有治劇之
才甚得時譽是月除徽猷閣待制　九月丁亥侍御史
蕭振言近除發運使令糴米以待闕用其價雖隨時低
昻常使官價髙於民間仍不加耗及即時支錢則有以
助國寛民詔從之既而右諫議大夫李誼言祖宗時發
運所領乃轉輸東南之粟以實中都又制茶鹽香礬石
貨之利今皆所不及惟是給以本錢使之糴買然復興一
司豈專為此哉如營田經理之制市易懋遷之法又州
縣錢物之限無所拘賦斂之横無所考監司廢格詔條
漫無有稽察臣願俾總六路而調其盈虚内與戸部相
為表裏則劉晏之策可展而不為虚文不然則糴買一
事自可責之諸路漕臣何必創此司哉望下臣之說於
三省講而行之　蕭振一日奏事上因語臣下之姦者
且曰朕初不欲以語卿恐人謂朕令卿言也振曰臣與
陛下所共者理爾理之所在臣安敢自默　時新除沿
邊守臣王黙等辛丑上謂宰執曰今日邊壘内則綏撫
外則斥堠二事至大未易得人宜精擇之　乙巳金遣左
監軍薩里罕自雲中馳之陜右見左都監巴克實議割地
事路由同州先是青澗李世輔陷偽境時為同州守世
輔怒薩里罕無禮因殺其從者百人將擒以歸本朝㑹
敵騎追逼世輔折箭為誓縱之去於是世輔不克南歸
亡入夏國　初召秦檜之來道由婺州時左朝散郎王
次翁致仕居于婺與檜遇既而中書舍人樓炤為檜言
次翁貧甚因曰吕頥浩次翁郡人也頥浩再相次翁困
一至此檜笑曰非其類也遂落次翁致仕以兵部郎官
召之是月移為吏部郎官　是秋金人括京畿及陜西
錢穀皆轉移北去蓋有割地以歸本朝之意也　冬十
月重修禄秩敕令書成丙辰右僕射秦檜上之　待御
史蕭振論參知政事劉大中與父不睦何以事君望正
典刑以厚風俗大中亦累章乞罷丁巳以為資政殿學
士知處州振復論遂改提舉洞霄宫　趙鼎事實曰初
監察御史蕭振力求外補且託其鄉人呉表臣薛徽言
為請甚切鼎信之遂除郡而去及秦檜拜相一召即来
始振以親年七十求去至是不復以親為詞尋除南臺
是必有薦為鷹犬者也未踰月論劉大中至三章不已
鼎謂意不在大中行且及臣矣　方疇稽山語録曰時
召蕭振入臺振秦檜死黨也首攻劉大中大中既去趙
鼎亦丐去正人端士掃地盡矣論者云秦檜竊柄十有
八年毒流天下皆自振發之故目振曰老蕭云　蕭振
言經制司糴米而發運使程邁一例抛與諸州則諸州
不免抛下諸縣科之百姓即非創司寛民之本意宜令
官自置糴場丁卯詔從之　辛未趙鼎入辭從容奏曰
臣昨罷相半年蒙恩召還已見宸衷所嚮與向来稍異
臣今再辭而後人必有以孝弟之説脅制陛下矣臣謂
凡人中無所主而聽易惑故進言者得乗其隙而惑之
陛下聖質英邁洞見天下是非善惡謂宜議論一定不
復二三然臣甫去國已稍更改如修史本出聖意非羣
臣敢建言而未㡬復修此為可惜臣竊觀陛下未嘗容
心特既命為相不欲重違其意故議論取舍之間有不
得已而從者如此乃宰相政事非陛下政事也上曰朕
深㑹此矣　趙鼎之去也樞宻副使王庶送鼎登舟曰
公欲去盍早為庶言鼎曰去就在樞密鼎豈敢預庻西
人氣直即曰庻㑹此矣　召龍圖閣直學士孫近及端
明殿學士李光乙亥以近為翰林學士承㫖光為吏部
尚書既而給事中張致逺以徽猷閣待制出知廣州中
書舍人吕本中奉祠而去二人皆趙鼎所厚者(二人之/去皆在)
(十一月今/聨書之)　辛巳宰執奏北使約仲冬至泗州上曰所議
殊未可解但可和則和不可和則否可督諸將為之備
也十一月甲申以學士承㫖孫近為参知政事　龍圖
閣直學士汪藻復進宣和以後詔㫖己丑除藻顯謨閣
學士　有㫖少師劉光世賜第中書舍人勾龍如淵繳
奏上曰今財力困匱營繕實難但以光世罷兵柄奉朝
請恩禮稍加于舊則諸將知後福之有終皆効力矣於
是宰執秦檜等退而稱上馭将帥深得漢光武遇功臣
之意　前宰臣趙鼎之求去也殿中侍御史張戒以謂
大臣進退國家安危所係陛下他日必悔乞留鼎于經
筵詔戒為耳目之官附下罔上可與外任　朱勝非閒居
録曰趙鼎復相植黨益急凡兇險刻薄之士無不收用
使造虚譽而排善類張戒其一也鼎薦常同為中司同
即以鼎所喜奏為䑓屬戒自郎官除察院未㡬遷殿院
鼎失眷丐罷知其决去即露章請留以徼後福其言狂
躁愚弄鼎既罷猶知泉州蓋其黨與維持之力也　接
伴使范同奏金使遣人議過界上曰若使百姓免於兵
革之苦得安其生朕亦何愛一己之屈　勾龍如淵退
朝録曰時金國遣二使携書來書中蓋以河南之地盡
歸于我者惟是使人入界索禮過當號其書曰詔書指
吾國曰江南見吾舘伴使必欲坐堂中而坐使人於一
隅所歴州縣必欲使官吏具禮迎其書如吾國中迎天
子詔書之禮且言其書到行在必欲上再拜親受之上
下洶洶不知所為上親劄付舘伴范同途中稍生事當
議編置而朝廷議禮益不决如淵因奏今日和議實陛
下以徽宗顯肅皇后梓宫與母兄之重在人國中宸心
朝夕不遑寧處遂遣王倫奉使請和今日金人既遣報
賫書而來倘若不受必致歸曲於我一日興師彼則有
辭此和議固不可壊而禮文之間動輙過當儻不度利
害勉而從之則堂堂中國一旦遂為金人屈已如臣管
見必遣王倫與使人反覆商議取得金書納入禁中則
禮不行而事自定矣上曰果如此即無以加俟試以此
而付之　樞宻院編修官廬陵胡銓上書言王倫無故
誘置金使以詔諭江南為名是欲臣妾我也倫論我一
屈膝則梓宫可還太后可復鳴呼自來主和議者誰不
以此說㗖陛下然卒無一騐則敵情亦可知矣向者陛
下間闗海道危如累卵尚不忍北面臣敵今無故而反
臣之百官軍民皆欲食倫之肉倫不足道而秦檜亦為
之近者曽開引古誼以折檜檜厲聲曰侍郎知故事檜
獨不知耶檜畏天下議已又令侍從䑓諌僉議以分謗
孫近傅㑹檜議遂得執政臣謂倫可斬近亦可斬也願
斬三人頭竿之藁街然後覊留使者而興師問罪則三
軍之氣不戰而自倍不然則臣有蹈東海而死爾辛亥
詔銓狂妄上書意在皷衆除名勒停昭州編管時銓有
孕妾臨月遂寓湖上僧舍欲少遲行而臨安府已差使
臣挾錮身來矣舘職范如圭與刪定官方疇同見吏部
侍郎晏敦復為銓求援敦復曰某嘗言秦檜之姦諸公
不以為然今方專國便敢如此趙元鎮雖無状不至是
也此人得君何所不為敦復即徃見知府張澄語之曰
銓論宰相天下共知祖宗朝言事官被謫開封府必不
如是澄愧謝曰即追回矣　方疇稽山語録曰其後疇
見趙鼎於稽山誦晏敦復有趙元鎮無状之語鼎曰景
初亦出此語乎疇曰某親聞之疇又曰敦復久在銓部
有人望當遷尚書而鼎謂敦復嘗抗吕頥浩被送吏部
鼎執政召為都司除吏部侍郎但其性介僻不通故遲
之也　於是秦檜孫近上章待罪詔無罪可待檜等又
奏若銓重竄則臣等有所不安遂寝前命送吏部與廣
南監當右諫議大夫李誼言陛下臨御於今一紀所用
相凡十人執政三十三人然皆不乆而去規模数易士
夫知其不乆則肆為同異而無忌惮吏知其不乆則專
為茍簡以幸蔽欺陛下夙夜憂勤而治不加進殆必由
此今左相虛位参政闕員乃擇賢之時望攷以聖心参
以公論儻選而得天下之材則責之專任之乆可革數
易之弊臣備位言責不敢復避形迹惟陛下察焉　是
月資政殿學士陳與義卒于湖州　禮部侍郎張九成
求去面奏曰外議以臣為趙鼎之黨雖臣亦自疑之上
問其故九成曰臣每造鼎見其議論無滯不覺坐乆則
人言臣為鼎黨無足怪也於是九成除秘閣修撰提舉
太平觀而去　十二月右僕射秦檜乞差官前路與金
使計議使名未正當以江南為宋以詔諭為國信至如
不受封冊不泛遣使皆先事預約戊午上謂宰執曰朕
承祖宗二百年基業為臣民推戴已踰十年豈有受其
封冊兼畫疆之後惟正旦生辰遣使非時不許徃來於
是檜等皆仰嘆上沉幾逺慮非羣臣所及　己未秦檜
言趙鼎修哲宗史成加特進直學士院吕本中行詞云
合晉楚之成不若尊王而賤霸鼎為首相於議和未嘗
不僉同今命詞如此皆鼎風㫖欲伺和議不成為脫身
之計上因諭己酉年金人南騖鼎時為䑓臣尚欲與金
人畫江為界豈以和議為非此事張守備見檜曰更可
録此聖語付史舘於是檜等退而竊歎上明智照臨洞
見臣下反覆之態豈可欺哉中丞勾龍如淵言資政殿
學士王庻嘗營救趙鼎乞罷潭州之命丙寅詔庻落職
與宫祠　金國左副元帥逹蘭遣其使張通古来朝己
巳入見通古言先盡還河南地徐議餘事　殿中侍御
史金華鄭剛中言今日之勢尤急於邊郡如楚泗通泰
滁濠江鄂以至荆襄闗陜之地不過二十餘郡願詔大
臣精選二十軰分而布之使其招徠收養朝廷又時遣
使按行無状者昜之處處得人則湏以持乆増秩賜金
之事可行矣庚午詔從之　参知政事李光請罷常平
主管官辛未上謂宰執曰常平法本漢耿夀昌今豈可
以王安石而廢之其提舉官自可復置庻㡬不䧟失一
司錢糓秦檜因奏光言諸路月樁錢漕司不以上供及
移用等錢樁辦又一路諸郡輕重不均致不免敷之百
姓上曰朕屢諭趙鼎更不肯行若悉将上供等錢樁辦
自不必科敷兼江東既闕劉光世一軍其錢糧亦通用
蓋上哀憫元元之意其切如此　甲戌以端明殿學士
韓肖冑為僉書樞密院事乙亥詔肖冑充金國報謝使
以樞宻都承㫖錢愐副之　是月以起居郎劉一止為
中書舍人兼侍講太府寺丞莫將賜出身為起居郎一
止亟言將丞九列驟綴從班人以為將上書助和議而得
之臣之誤恩與將同制臣若不言人必謂臣自為地而
不患乞併臣罷之不報將歸安人也　先是左僕射秦
檜嘗因語國事云此事大係安危禮部侍郎曾開於坐
中抗聲曰丞相今日不當說安危止合論存亡爾檜矍
然驚其言而罷是月開以寳文閣待制出知婺州(此據/吕大)
(麟見/聞志)　初吏部郎官黄祖舜以父憂去位至是免䘮自
度與時論不合即丐奉祠浮湛里中以著書自娯家貧
屢空而處之常晏如也　時淮東宣撫使韓世忠伏兵
於洪澤詐令為冦俟金國使回則刼之以壊和議而世
忠將郝卞密以告漕臣胡紡紡白之奉使僉書樞密院
韓肖冑故金國使由淮西以去世忠不得而刼焉　金
人既割河南之地以歸本朝遂移行臺尚書省於大名
府仍遣行臺左丞相張孝純還上詔孝純赴闕孝純自
慙乃白右副元帥烏珠願歸徐州致仕而卒時金人以
舊嘗臣劉豫者李鄴為翰林承㫖馮行寧為戸部使戸
部在平陽府二人受命皆更服以赴焉　初北使之來
也校書郎范如圭上書於右僕射秦檜責以曲學倍師
忘讎辱國之罪且曰公不䘮心病狂奈何一旦為此若
不早改必且遺臭萬世矣檜怒至是如圭輪對言兩京
版圖既入則九廟八陵瞻望咫尺而朝修之使未遣何
以仰慰神靈下遂民志上悽然曰非卿不聞此言遂命
遣使檜以其不先白己益怒久之如圭奉祠而去
欽定四庫全書
　中興小紀卷二十六　　　　宋　熊克　撰
紹興九年(嵗在/己未)春正月甲申上論宰執曰朕毎有意候
邊事平與民休息如月樁錢之類宜悉蠲之　秘書少
監永州居住張浚上言今敵中有故上下分離故天屬
盡歸河南遂復我必徳其厚賜将來内變既平指瑕造
隙肆無厭之欲發難從之請其将何辭以對臣罪戾之
餘深不欲論事顧利害至重不敢自黙惟陛下留意
乙酉宰執奏赦條事上曰凡臣僚抵罪大則竄黜小則
停降雖其才可用而資實小人亦不可輕赦而復進葢
世無用小人之理或偶因微罪既沾沛澤豈可不湔洗
收録若以前事論列不已乃使人材終廢亦可惜也上
甄别賢否愛惜人材如此　丙戌詔監察御史莆田方
庭實宣諭三京　癸巳上謂宰執曰今當創宫殿以俟
太后之還秦檜等曰漢有長樂宫所以奉母后也臣聞
聖人之徳莫大扵孝自輿地将歸陛下出令皆以祖宗
母兄為先有以見聖孝通于神明宜乎上天悔禍而彊
敵之革心也　時經制發運司纔糴米四十萬斛言者
以謂舊發運使總六路財賦而餉中都兵興以來既無
轉輸但以糴事委之自朝廷給本錢無慮五六百萬緡
又諸路常平既使香鹽司兼領又别差主管官有司莫
知適從今欲将發運使并常平主管官罷之丁酉詔去
發運二字命户部長貳一員兼領仍别置副使或判官
一員不時巡按諸路其常平官並改充經制某路幹辦
官尋以户部侍郎梁汝嘉兼江淮荆浙閩廣經制使司
農卿霍蠡為判官先是䀋法屢變其課浸虧自汝嘉貳
版曹課乃復登　戊戌名徽宗陵曰永固　以同僉書
樞宻院王倫為東京留守昭化軍節度使郭仲荀副之
以少師萬夀觀使劉光世為陜西宣撫使移四川制置
使胡世将副之仍加世将寶文閣學士會光世弟光逺
疏光世之短扵言路扵是中丞勾龍如淵言光世不可
遣乃罷其行　勾龍如淵退朝録曰時朝廷擇帥以人
材難得遂搜至于仇愈陳規輩如淵因奏曰如數故相
論其相業固有短長若以一路付之豈不賢于愈規輩
其意葢欲取練逹如吕頤浩者處之關中静重如朱勝
非者處之汴京而張浚素有威望宜處之建康方言及
頤浩上曰頤浩若不去趙鼎河東人亦可去上獨不及
張浚如淵曰浚勲在社稷陛下亦豈能終忘之上曰亦
湏付之一路特不可去陜西耳明日宰執對遂以此意
宣諭而朝廷大不恱後旬日有㫖除劉光世陕西宣撫
使朝廷似欲以此遏吕頤浩之行而如淵再論光世不
可遣乃罷之　川陜宣撫使吳玠改為四川宣撫使初
玠軍中所用激賞錢每嵗下四川都轉運司應副一百
八十萬緡至是玠言今不廢兵乞省其半詔奨之(詔李/誼作)
　上謂宰執曰河南新復宜命守臣專拊遺民勸農桑各
因其地以食因其人以守不可移東南之財力虛内以
事外也於是秦檜等竊歎上規摹素定皆萬世之計非
臣下所能及既而東京副留守郭仲荀請兵及糧上曰
朕今日和議葢使消兵使百姓安業留守司豈用多兵
但二三千人彈壓内冦足矣錢糧亦只據所入贍之豈
可虚内以事外耶朕見前朝開邊如陜西燕山曾不得
尺帛斗粟而府庫已竭此可為戒矣(仲荀乞兵粮在二/月一日今聨書之)
　初起居舍人薛徽言為前宰臣趙鼎所厚一日因右
僕射秦檜于上前論和議事徽言自殿㘭直前引義固
争反覆數刻遂中寒疾是月卒　初宗正少卿范冲寺
丞孫緯等奉詔在紹興五年修祖宗仙源圖宗藩慶系
録宗枝屬籍凡三書以太祖太宗及秦王各為一總號
曰總要又以母氏姓生宗婦宗女官院官爵夀考賜謚
各為一條分䫫成書復被㫖俟二三年續修去冬本寺
已得請至是宗正少卿鄭剛中言見與寺丞陳確同修
縁三京宗司所報異舊書有牴牾處乞許新舊俱存庶
他日可考仰稱陛下厚本之意剛中金華人也　二月
壬子朔史館進祖宗實録上曰朕要見景徳中與契丹
講和後故事今日可遵行者朕毎于静中留意機務頗
覺有得扵是宰執秦檜等退而贊上心虚静萬機之暇
留意典籍毎行一事必以祖宗為法規摹宏逺矣　以
給事權直學士院樓炤為翰林學士　上欲用太常少
卿邵武謝祖信為臺官癸丑諭宰執曰朕恐祖信不知
今日事幾可召赴都堂與之議論秦檜等奏臺臣乃天
子耳目恐召至朝堂然後授外間不知陛下之意不能
無嫌上曰大臣朕股肱䑓諌朕耳目若使䑓諫譏察大
臣豈朕之意時檜等雖荷上眷迄不敢召祖信退而相
勉曰上開懐待遇如此其忍負之哉　監察御史方庭
實奉使回奏邊事不合己未改秘書少監秦檜曰凡進
擬差除未嘗敢分朋黨因陳辛亥嵗席益行赦文不工
為諫官所論縁此怏怏後守平江適吕頤浩為都督過
郡遂離間同列卒成黨與之禍上曰士大夫豈有不由
宰相進擬卿等能平心用人甚善御史中丞勾龍如淵
與起居郎施庭臣因私忿交爭奏其惡如淵謂庭臣指
斥壬戌上謂宰執曰如淵身任䑓綱自合早論至一月
後因忿方奏此告訐也告訐之風出于末世三代所未
聞也以朕觀之庭臣之罪小如淵之罪大乃命秦檜先
召庭臣詰問癸亥檜奏陛下若欲存國體先黜庭臣仍
改除如淵俟其乞出然後補外上欲正其事乃詔庭臣
語言狂率責嶺南監當如淵失風憲之體罷與外任命
下人皆服上之英斷如此其後檜擬除如淵知遂寕府
上曰此人用心不正遂已(擬除如淵在明年/正月今聨書之)　初諸路
月樁各有窠名其後多為漕司占留遂不免敷民甲子
宰執請均於諸路不得偏重上曰若所撥窠名錢不足
自合從朝廷給降不得一毫及民朕欲養兵全藉民力
若百姓失業則流為盜矣上知月樁之害每每宣諭憂
形于色此臣下所當奉承也　丁卯上諭宰執曰太后
歸略備從物務從質樸如器皿塗金可也朕自即位服
食器用未嘗妄費卿等所知秦檜等退相謂曰上天資
儉徳雖奉太后猶不欲過漢文履革舃衣弋綈不能過
也時内侍黄冕辭免製太后禕衣事上曰太后聖性恭
儉服用簡素今回鑾有期朕得盡東朝之養時上喜見
辭色檜等退而贊上之聖孝出于天性其屈意求和實
縁太母宜乎上天悔過彊敵革心誠非常之慶也　癸
酉詔史館見修徽宗實録今以實録院為名右僕射秦
榛兼提舉其修撰檢討官令檜辟差於是以吏部侍郎
范同為修撰禮部員外郎劉昉為檢討昉潮陽人也上
嘗謂宰執曰徽宗内禪之事誠意素定非因人言初築
北宫夾城甬道嘗諭梁師成曰吾他日釋下重負欲與
嗣聖往來其間抱孫自娛宣和末遂踐此言而小人乗
時多事貪天之功以為身謀秉筆之士不可不知也檜
等曰當時玉音如此臣等踈逺若非聖諭實所未知　戊
寅殿中侍御史謝祖信言今天意助順輿地自歸而朝
廷乃在江吳道里遼邈所以宣至意收人心惟在號令
宜推誠引咎使叛者革心詔劄付詞臣　時已遣内侍
陳成之往陕西撫諭仍先至吳玠軍次之逐路于是右
諫議大夫李誼言成之素不與諸将相識情未易通訪
聞知金川郭浩父成舊為邊将張中孚中彦皆出其門
慕洧之父亦成部曲而趙彬貧時又嘗依浩實於諸将
有契望詔成之與浩同去所冀衆心早得以定　上欲
得元臣調䕶陜西諸将是月召少傅醴泉觀使呂頤浩
赴行在頤浩以年垂七十力辭不至具附奏金人無故
歸地其必有意臣記五路元是張中孚中彦慕洧之徒
為帥今必仍舊然皆乆據一方慮亦難令當諭以徳意
許之乆任庶不致疑既而再趣頤浩至闕竟聽其辭及
将東歸復言秦為天下眷今宜于長安興元襄陽各置
宣撫司而重兵屯襄陽且建行臺仍即五路選精騎三
萬赴行在請上親提萬騎不時勞軍使金人罔知六飛
所在以伐其謀自爾不敢復窺江淮而中興之業由兹
起矣　詔提舉洞霄宫張浚復資政殿大學士知福州
　召徽猷閣直學士知漳州廖剛既至三月丙戌除御
史中丞　戊子殿中侍御史謝祖信言和預買為民之
病有司變為折錢帛又甚患者也祖宗時官俵錢於春
而民輸縑於夏故公私兩利其後官無本可俵則名為
預買其實白著是嵗於常賦之外又輸倍軍興乆而財
益詘遂行一切之政數嵗前縑價髙而折錢或至十千
八千今價減而有司猶執前直一例折錢使民鬻縑而
求鏹此又甚病也二病固未能去求以少紓民力惟在
均而已欲下諸路各具所敷之宜或以稅錢或以畝頭
使戸無髙下依夏稅法則姦民猾吏詭名析産無所容
其倖而所出均矣詔户部措置　甲午上謂宰執曰士
卒暴露累年菴廬下寒暑燥濕之苦豈人情所堪俟疆
事稍定當為葢營屋使各安居於是秦檜等退而竊歎
上恤士卒如此人豈得不樂為之死也　中書門下言
京城已差留守外其南京西京兩處留守乞權以本府
守臣充從之　丁未上謂宰執曰河南新復州縣官當
擇愷弟慈恵之人庶為朕撫養凋瘵使不失職秦檜等
曰陛下仁意惻怛如此臣等敢不承也　夏四月庚戌
朔上以陜西新復不宜置宣撫使當遣大臣諭以徳意
辛亥乃詔僉書樞宻院樓炤往焉以秘書少監鄭剛中
為叅謀官　初環慶将官慕洧叛至是安撫使趙彬奏
已殺洧餘衆多降癸丑秦檜奏曰陜西已無事皆陛下
聖徳所致上曰朕何以致此乃祖宗在天之靈黙佑然
朕自來惟持不殺之説於是檜等贊曰此乃陛下為天
人所歸也孟子曰惟不嗜殺人者能一之陛下堅守和
議不煩干戈坐得中原豈非不殺之功乎　右諫議大
夫曾統殿中侍御史謝祖信皆論趙鼎乆位宰司專權
植黨在靖康末嘗受張邦昌偽命近上章納節敢以富
弼自列臣子共憤望加流竄時鼎以少傅奉國軍節度
使知泉州乃詔落節　吏部尚書晏敦復力請奉祠詔
除寶文閣直學士知衢州　戊午步帥解潛為趙鼎所
厚至是請奉祠出為福建路副總管　初二聖北狩上
毎遇朔望率羣臣遥拜自徽宗升遐之後遥拜淵聖如
故至是中丞廖剛言兄弟同列方兄為君則君事之及
已為君則兄之而已今淵聖之歸有期望罷遥拜唯淵
聖節百官仍舊祝夀下禮部太常寺既而討論欲遇朔
望上用家人禮遥拜于禁中羣臣於宫門外遥拜從之
　東京留守王倫奏金國元帥謂所降赦文載割河南
地不歸徳于金國倫一靣改定謂元降赦文非真却要
國書意與符同甲子上曰待外國當以誠因舉寶訓故
事契丹使耶律元在館嘗詢左右館中日聞鼓聲豈非
習戰耶或對以優人戯場真宗聞之謂宰臣曰不若以
實諭之諸軍比無征戰教習武藝耳宰執秦檜等退相
謂曰上每推誠待物動法祖宗庶永保和好使敵人無
隙之可乗也　庚午殿前司募鈞容樂工上慮其優令
但留舊人不得增募上曰朕未嘗好世俗之樂少頗善
彈琴自居亮隂乆亦忘之葢上清心寡欲無聲色之娛
免䘮後不許募樂工葢防微杜漸䂓摹閎逺如此　知
綏徳軍劉議自言嘗汚偽命乞放歸田里壬申宰執擬
依赦仍舊任上曰新復州軍他時悉用文臣卿等為朕
擇循良之吏武臣不曉法直不可與郡上乆勞于外深
達治體更用文武之意同符藝祖矣　是日宰執又奏
京城親從官王琪以三朝御容來上曰近有司自京城
來獻真宗御容有司辨其非真復獻筆百管雖微物朕
不欲受恐來者不已也　是月資政殿學士席益卒(原/本)
(缺/)　庚辰右諌議大夫曾統言自去冬以來凡七遣使
初命韓肖胄報聘又命王倫交地又遣方庭實宣諭三
京郭仲荀留守東京周聿宣諭陜西士㒟張燾恭謁陵
寢樓炤又至永興布宣徳意所携官吏軍兵甚多借請
不知其數竊聞熙寕初宰臣韓絳宣撫陕西纔費十八
萬緡時論沸騰以為大咎今一使之費己數倍于昔葢
自崇寕權臣用事務為華侈以悦人情至今未革将來
兩宫南還其費不少謂宜擇忠實通練之臣以舊制裁
定庶無妄費從之　時新復州皆免賦役三年而亳州
民自願輸以助國用上曰中原遺民乆因暴斂今喜扵
來歸誠意樂輸然乍出塗炭尤當加恤兼信豈可渝乃
令依赦蠲免仍降詔奨諭　新復諸州進天申節銀絹
癸巳上謂宰執曰新復州無餘財此寕免于擾民可悉
退回秦檜曰陛下誕節人臣皆致享上之誠而聖意加
恤新民却而不受可謂盛徳之事也　丙申上謂宰執
曰鋪翠銷金之飾屢詔禁止今宫中雖無敢犯而有司
奉行不䖍市肆公然為之可重立賞務在必行秦檜等
曰陛下以儉徳理天下而風俗尚習故態官吏格詔宜
痛加䋲治　戊戌資政殿學士宇文粹中卒于成都府
　癸卯上謂宰執曰太祖時強藩悍鎮與方靣之臣既
歸朝皆貸之今中原官吏復還朕方以天下為度凡舊
染之汚一切兼容秦檜曰陛下天覆之徳如此四海孰
不歸心上曰今羣臣正當叶心共成治道然在外者輒
辭難避事在内者論議多狥私立異風俗如此何以求
治卿等當分别之眀示賞罰檜曰陛下聖眀灼知治道
臣等敢不奉詔　乙卯上諭宰執曰近除邢孝揚團練
使朕思顯肅皇后家尚未推恩乃先及孝揚恐失先後
之序秦檜等退檢㑹顯肅聞訃曰其家已推恩上曰今
與鄭藻落階官足矣上每行一事反復精思務協公議
雖戚里間未嘗以私意行之也　時以觀文殿學士汪
伯彦知宣州仍趣朝行在伯彦将至國門丁巳上謂宰
執曰伯彦相見便令之官庶免紛紜且曰伯彦潛藩舊
僚去國十年漢髙光不忘豐沛南陽故舊皆人情之常
秦檜退而竊歎曰伯彦遭遇聖主乗風雲之㑹致位宰
輔雖勲烈無聞然上終始眷之可謂至矣初伯彦未第
有祁門縣令王本者築館曰英材延之授經檜與其兄
弟皆從伯彦㳺至是伯彦䝉異寵亦檜之力詔伯彦元
帥府舊臣特依見執政給俸於是給事中劉一止曰節
度使俸借減尚不薄况郡有供給圭田之厚以郡守而
依執政殆與異時非待制而視待制非兩府而視兩府
者類矣乃詔罷之　詔徽猷閣直學士仇愈為陜西都
轉運使愈以病固辭言者論其避事詔禠職尋責居全
州　殿中侍御史周葵論國用軍政士風三事己未上
謂宰執曰國用當藏之于民但百姓足國用非所患也
上扵百姓㴠養休息雖兵興未嘗横歛宜中興之民戴
之愈乆而不忘也　時有被召人鮮于參到闕丙寅秦
檜奏參乃王庶所薦人材似可取乞令上殿臣備位宰
司人材茍有可用不敢輙分黨與上曰朕豈能盡知天
下人材但付之宰相宰相賢則賢人皆聚于朝矣檜退
而竊歎曰上任相之意可謂得其要矣　開府儀同三
司士㒟兵部侍郎張燾歸自西京己巳入朝士㒟等曰
諸陵下石澗水自兵興以來乆涸二使到日水即大至
父老驚歎以為中興之祥於是上以語宰執秦檜等謂
燾必不妄言檜等退朝相謂曰石澗水至之祥可謂異
矣燾之言能使人主信重雖甚異事不以為妄其立身
行已無愧矣張燾奏徽宗山陵乞不用金玉辛未上曰
前此厚𦵏之意如循一軌金玉之物朕意不用或謂朕
以天下之富而薄于親如後世譏議何朕既灼知薄𦵏
之益使先帝神靈有萬世之安雖以朕為不孝不敢辭
葢上通經博古見利害之實非流俗之言所能奪也
初僉書樞宻院事韓肖胄充報謝使既入北境其接伴
者謂當稱謝恩使肖胄以使名勑授不敢輙易論難三
四卒不能奪辛未肖胄還至東京　壬申僉書樞宻院
事樓炤至永興軍留十餘日初偽齊将李世輔亡入夏
國其家悉為鄜延帥宗雋所害世輔欲從夏國借兵復
讐夏國主曰爾能為吾立功則不靳借兵時有酋豪號
青靣夜义者恃衆擾邊乃屬世輔圖之世輔請精騎三
千晝夜疾馳奄至其穴擒之以歸國主大悦即出兵
授之世輔至延安府殺宗雋等二人因剖心以祭㑹金
國已還三京世輔說夏人南歸而夏人多懐疑懼與願
從者二千人來而夏國招撫使王樞反說世輔還夏世
輔遂擒樞同來樞纔入境即望闕遥拜言本國主喜甚
再三感聖恩将遣使入貢奏至上謂宰執曰夏人既有
此意其待遇之禮令有司舉故例行之(上諭在三月丙/申今聨書之)
至是樓炤與宣諭使周聿皆招納世輔歸朝　甲戌上
諭新除京畿都轉運使李迨令速行不然湏重貶葢迫
於公議雖與朕有潛藩之舊不得而私也迨惶懼上道
葢上之威斷足以警偷惰懲傲慢也　時同僉書樞宻
院王倫尚留守東京先是金國右副元帥烏珠歸其國
徑之祁州元帥府宻奏於國主亶云河南地本達蘭宗
盤主謀割扵南宋二人必隂結彼國今宋使已至汴京
未可令過界倫有雲中舊吏𨽻烏珠帳下嘗來謁倫言
烏珠謀誅逹蘭倫即馳奏乞早為之備上以示宰執而
秦檜但趣倫過界乙亥倫始解留鑰将使指北行　是
月川陜宣撫使吳玠卒于仙人闗後謚曰武安玠馭下
嚴而有恩故士樂為之死川陜宣撫副使胡世将嘗問
玠所以勝者扵其弟龍神衛四廂都指揮使璘璘曰金
令酷而下必死先兄每與之戰非累日不决大抵舉中
國所長而用之耳葢中國弓矢勁利金士卒堅耐吾常
以長技洞重甲於數百歩外又選據便利出鋭卒以更
撓之使不得休彼雖堅耐亦不能無弛此待之之要也
　吏部侍郎謝祖信除徽猷閣待制知潭州　趙鼎事
實曰先是謝祖信作言官力論鼎落節於是章氏諸孫
咸集闕下再謀理訴併及史事上偶知之謂執政曰聞
章惇又有人欲陳訴以趙鼎去便謂事有改變此事乃
出朕意趙鼎何預聞有從官為之主議者執政奏謝祖
信章氏子壻也上曰亦知之遂出祖信知潭州祖信聞
之大駭歸家詬其妻凡數日曰由爾家累我以至鬰鬰
而死識者評之曰使鼎在朝日收拾祖信而用之未必
不出其妻小人唯利所在初不以親為意雖父子之間
有所不顧况妻黨乎　是夏金國左副元帥逹蘭之蔚
州避暑逹蘭下令諸藏避我而迯者家長罪死籍其産
及人口半以充賞四鄰之家共追賞錢三百緡仍發番
軍分諸路搜捕民間大擾羣起為盜以拒番軍遂復止
之達蘭在諸帥中最號寛恕今顧為此蓋隂與皇伯宗
盤通謀将以致亂使民嘯聚則藉之起兵又令中山府
拘奉使王倫于館且㑹諸路僉軍以復取河南為名皆
所以應宗盤也　初南安李乾徳有庶子智之奔大理
國改姓趙號為平至是知李陽煥卒其子天祚襲封大
理國遣兵三千送智之歸要代天祚天祚不肯領兵與
戰又敗之智之欲進奉朝廷仍乞借兵廣西經略司以
聞詔令諭以婉辭勿引之生事
欽定四庫全書
　中興小紀二十七　　　　　　　宋　熊克　撰
紹興九年秋七月己夘朔金國有郎君烏克紳(原名呉矢/今改正)
者反擒獲之下大理獄事連宋國王宗盤兖國王宗雋虞國
王宗英滕國王宗偉殿前左副㸃檢罕都(原名渾覩/今改正)時
金主亶與右丞相陳王烏克紳謀誅諸父因朔旦伏兵於内宗
盤等入見擒送大理獄辛巳悉夷其族詔略曰周行管叔之
誅漢致燕王之辟惟兹無赦古不為非翰林韓昉作也時
左副元帥魯國王達蘭方握兵在外難遽誅之乃除達蘭
為燕京行臺左丞相又以僉書杜充為右丞相仍擢右副
元帥烏珠為都元帥命下達蘭語使者我開國功臣何罪
而與降奴杜充為伍耶不受命而叛初欲歸本朝不克
既而北走沙漠烏誅遣右都監托卜嘉追獲之下祁州
元帥府獄具殺之達蘭臨刑謂烏珠曰我死之後禍必
及爾宜速圖之烏珠俛首無言遂囚達蘭子泰伊(原名/太拽)
(今改/正)乆之因赦得出　東京父老百餘人詣闕稱賀乙
酉上臨軒以見皆補官遣之　甲午上謂宰執曰朝廷
惟要辨君子小人君子小人既辨則治道無不成秦檜
等退而竊歎聖謨切見立政用人為帝王之先務葢堯
舜禹湯文武之治何以出此　吏部侍郎張燾遷尚書
　時久旱上齋居蔬食以祈雨澤己未秦檜奏曰考之
典禮陛下惟當損太官常膳上曰雖損膳豈免曰殺一
羊檜曰陛下推不忍之心如此何患天意不格既而甘
雨應禱霑足　先是奉使王倫至中山府留十四日倫
以九日丁亥至中山傳云魯王逹蘭見在草地後月半
方來庚子始聞其國内變倫以下皆憂俄傳四太子烏
珠作都元帥昨夜抵城外已回祁州矣少頃引接者至
令倫等悉赴元帥府即趣之行是晚達祁州　初右䕶
軍凡七萬三千人馬九千匹時宣撫副使胡世將置司
於鳯州之河池縣熙河帥呉璘總二萬人秦鳯帥楊政
總三萬人戊申世將秦二人皆故呉玠大將威名素著
乞命璘於鳯翔及寳雞以來命政於鞏州及白石以來
駐軍則應接川陜其勢兩便仍乞璘充右䕶軍都統制
政充宣撫司都統制既又請命永興帥郭浩以所統九
千人於邠耀二州捍禦皆奏以俟朝命　僉書樞密院
事樓炤㑹諸帥議移軍事秦鳯經略使呉璘言移軍陜
右則蜀口空虗金或逾盟自南山擣蜀邀我陜右則我
不戰自屈矣當且依山為屯以控要害俟敵情見力疲
則漸可進璘遂止以牙校三隊赴秦州且飭階文等寨
以備之至是世將使事畢己酉離秦鳯翔府以歸陜西
雖號新復然自金偽變易之後軍民尚懷本朝時諸路
禁軍得三萬四千有竒而涇原八千人尤勁雖分𨽻諸
帥然各有將分仍存正副葢祖宗之軍政猶在又弓箭
手亦得七萬時御營右䕶軍自蜀出者皆駐熙秦兩路
而諸郡見管之粟與和糴相當足以支一嵗之食先是
轉運使張深上言乞裁减軍士廪賜於是諸軍出闗歸
怨於建議者洶洶㡬變而閬州戍卒欲殺其守臣孫渥
㑹謀泄不果宣撫副使胡世將亟下令悉如舊數不减
即條利害上之議者謂當待報世將曰朝廷置大將事
有待報不及者固許之不然某上章乞罪以罪去無憾
也　先是樓炤奏差環州保安將軍守臣乙卯上諭宰
執曰陜西㳂邊控制夏國最為要害當擇久在軍中諳
練邊事或本土武人方能保固障寨民得安業可劄付
炤令諭諸帥秦檜等退而竊歎上留意疆場愛惜生靈
可謂明見萬里之外矣　先是夏國將李世輔與偽招
撫使王樞同至長安時環慶路又獲夏國一百九十餘
人於是僉書樞密院樓炤奏陜西新復正與夏國為鄰
此等留之無益還之可使知恩遂遣樞等歸夏國既而
世輔至闕上奬其忠義授䕶國軍承宣使龍神衛四廂
都指揮使兼樞密院都統制賜名顯忠言者謂宣撫司
便宜補官嵗約一千員乃倍於三嵗科舉補䕃之數今
既罷便宜而又陳換給其來不已乞限以年庻息姦弊
詔限一年言者謂蜀宿重兵一嵗供億無慮四千萬緡
民力殫矣賴陛下念之徙兵隴右謂此可以寛民力而
官吏多擇善地至新疆則固辭今後避事之人當重黜
之　淮東宣撫使韓世忠奏金人近誅宗族大臣國内
紛擾淮陽所屯兵皆抽回世忠意欲乗虛襲之丙寅上
謂宰執曰世忠武人不識大體金人方通好若因其無
備襲之是乘亂而幸災也異時何以使鄰國守信義乎
　户部郎官孫邦奏私酤條已免折屋茶鹽尚有没法
亦乞除之癸酉上謂宰執曰法果弊宜亟改若行已久
而無甚害且循祖宗之舊也　先是金國欲得趙榮王
威二人已詔遣還之於是韓世忠以書與秦檜曰榮威
不忘本朝以身歸順父母妻子悉遭屠滅相公尚忍遣
之無復中原望耶乙亥檜奏外間頗有異論上曰榮威
在偽朝力捍官軍金人已割還舊疆宿夀乃腹心之地
榮威輩避罪奔逃貪功生事無故驅掠兩州之民罪不
容誅宜牓諭此意　初提舉明道宫鄭億年為敵執北
去遂臣劉豫為吏部侍郎户部尚書遷右丞除資政殿
學士河南初復右僕射秦檜與億年為親乃召之還除
直學士提舉醴泉觀奉朝請至是檜又欲復其偽授職
名參知政事李光以為不可乃已　朱勝非閒居録曰
時宰臣秦檜王仲山之婿也鄭億年母仲山親姊檜子
熺復娶億年之女至是頗佑之億年始至除雜學士
繼欲復偽齊所授職名參政李光榻前靣折之乃止
後數月光罷億年竟復資政殿學士仍奉朝請雖士
論洶洶而一時給舍臺諫皆檜私黨不復顧逆順之
節矣鳴呼億年事逆豫為執政掌其機事與謀者欲
滅吾宋也欲危吾君也欲傾覆趙氏而為劉氏也欲呑
東南而臣屬之也在律叛逆不原赦不分首從則億年
與豫其罪等舊官其可復乎唐禄山之亂既復兩京陷
偽之官以六等定罪最重棄市次自盡餘流竄故相張
說二子均垍皆當死肅宗以在東宫時說有保祐之功
欲貸之明皇曰均垍事賊皆任權要均仍為賊毁吾家
事不可赦肅宗復請於是流垍嶺表而均被極刑徽宗
之待居中厚於明皇之遇張説億年之事劉豫親於張
均之從禄山而况居中素無援助之力今失刑如此何
以慰徽宗在天之靈乎　初右諫議大夫曾統言經制
本户部之職更置一司無益乞罷之上曰經制一司須
久方見利害今纔半嵗難遽責以近效若實無益雖亟
罷可也至是言者又以經制司所創官吏種種横費較
其所入未必能補如創酒庫亦是隂奪省司之利况所
總之事皆户部本職有經制則户部亦可廢矣詔付户
部具經制司察州縣所陷錢物并催未到綱運縁路分
闊逺未見速效今若依舊分𨽻諸司則經制可罷其庫
欲歸併贍軍庫丙子乃罷經制司其諸路幹辦官依舊
為主管常平官徽猷閣待制提舉萬夀觀兼侍講尹焞
前為禮部侍郎已病至是疾甚不能朝遂奉祠而去後
四年卒於㑹稽　時金人法苛賦暴加之饑饉民不聊
又下令欠債者以人口折還及藏逃亡而被告者皆死
至是將相大臣如宗盤逹蘭之徒皆誅死二帥久握重
兵嚮者植黨滋衆今則悉為亡命故所在蜂起平定威
勝遼州道不通行一旦太行山義士入懷州萬善鎮州
人大恐中原盛傳大駕親征民皆隂備軍器晝而罷市
晚視霞起則曰御營烈火光矣　初龍神衛四廂都指
揮使李顯忠歸朝日常復其父母之讎至是待罪九月
戊寅朔詔顯忠有功鄜延特與放罪　初召太尉東京
副留守郭仲荀赴行在仲荀因領劉豫下兵八千以還
至是駐於鎮江己亥上謂宰執曰仲荀善人但馭衆非
所長姑令駐彼别選人代之秦檜曰孰可當者上曰極
難其人當於統制官中選之檜等言董先牛臯輩才具
上曰此皆可用上又曰辛永宗與仲荀同來且令歸前
任葢所為誕謾向在軍中毎遇大閲則借人馬器械以
充數檜曰外人不知陛下察其姦狀乃謂眷之葢小人
在外託聲以惑衆爾上曰如辛道宗不循理亦不可用
也　丁未起居郎周葵請今後犯茶鹽人免根問來歴
上曰犯𣙜貨者不根問經由此嘉祐著令仁祖盛徳也
舉而行之則吏不至夤縁獄不至滋蔓可速付之省部
　先是雷州有海商為賊所刼本州西獄禁勘皆平民
所死於獄者五人大理寺丞朱斐奏之上惻然謂宰執
曰二廣地逺有司如此寃何所伸令斐再具奏其提㸃
刑獄以下官皆重黜責上曰古者刑人則君為之徹樂
減膳唐太宗三覆之刑誠以死者不可復生今後逺地
監司須為朕遴選秦檜等仰承欽恤之意至是上又詢
雷州獄事檜曰已到乃令刑部詳之葢上哀矜庻獄常
記淵衷如此　金國主亶既誅達蘭遂以右丞相王烏
克紳為左丞相右丞蕭慶為左丞烏克紳嘗副尼瑪哈
行事雖為羣臣所忌而常以智得免故尼瑪哈以下皆
不能及國人號曰薩滿薩滿者女真語巫嫗也以其通
變如神也是豈亶之所能馭故深忌之初時客星守魯
(事在/五月)烏克紳占之太史曰不在我分野無傷未㡬宋兖
虞滕諸王同曰誅死既又守陳(事在/七月)太史以告奉使宇
文虛中虚中語之烏克紳不以為怪是月果同蕭慶被
誅金應天道如此其詔略曰希尹心在無君言宜不道
逮燕居而竊議謂神器以何歸希尹即烏克紳也又曰
慶迷國罔悛欺天相濟既致於理咸伏厥辜賴天之靈
誅於兩觀時烏克紳之黨皆為都元帥烏珠所誅奉使
洪皓嘗與烏克紳持論㡬死烏珠知之故得免　時烏
珠謀舉兵以復河南已决意入侵葢金法罷兵則權在
國主用兵則權在元帥自割地講和之後不半載間元
臣宿將誅夷殆盡烏珠所以力沮和議者亦逹蘭臨死
之言有以動其心也　僉書樞密院事奉使王倫至金
國御子林留館五日辛亥見國主亶致命亶悉無所答
令其臣翰林待制耶律紹文為宣勘官問倫還知元帥
達蘭等罪否倫對不知又問無一言及嵗幣却要割地
但知有元帥豈知有上國耶倫曰日者僉宣蕭哲以國
書來許割河南歸梓宫太母天下皆知上國尋海上舊
盟與民休息使奉命通知兩國爾　冬十月辛亥詔侍
從官各薦二人上曰朕久在東南中原隔絶遺才必多
可令訪求推薦以見朕兼收並用求賢無方之意　成
都闕帥癸丑以吏部尚書張燾為之仍除寶文閣學士
時罷四川制置使上謂宰執曰燾雖安撫成都一路如
四川前日無名横斂不急冗費可令蠲省以寛民力(上/語)
(在己酉今/聯書之)及燾陛辭言蜀自軍興民力久弊官吏不恤
臣願宣陛下徳意俾一路被澤上曰豈惟一路應四川
事悉以委卿以成都帥而得行四川民事自燾始也
戊午宰執奏統制官雷仲管鎮江府軍馬上曰岳飛軍
中偏禆如董先牛皋頗驍勇可用但先好貨皋嗜酒皆
有所短未可統衆秦檜等退而竊歎上知人善任使雖
軍中偏禆性行才否無不洞察　丁卯宰執表上皇太
后宫殿名上曰行宫地隘只依山修築至於器用供帳
衣衾之類朕皆親臨視仍許宰執入觀秦檜曰陛下純
孝篤於奉親之禮無不周也　壬申上諭宰執曰呉玠
久在蜀備著勞績巳優加恤典然聞其家頗貧可賜錢
三萬緡仍進其弟軍職令撫玠家屬秦檜曰陛下追念
將帥不忘其勞凡被堅執銳者孰不感而自效也　金
人近嵗用兵多不利始知憚中國時有遼軍萬户韓常
為濬州守一日與其判官宫茵論南北兵戰之事茵曰
北非南之所能敵茵益都人葢䛕之也常曰不然今昔
事異昔我强彼弱今我怯彼勇所幸者南人未知北間
事爾　十一月己卯奉使藍公佐回程庚辰纔至燕京
而彼國元帥烏珠亦至公佐深懼不免留四日始聽行
　殿中侍御史何鑄言初改官及初補官人並合赴部
注授乙酉秦檜奏舊法初改官歴親民一任上曰有祖
宗成法自當遵守　嗣濮王仲儡卒　戊子司農卿莫
將除徽猷閣待制京畿都轉運兼主管奉迎梓宫一行
事務上曰迨及朕舊寮亦見朕於臣下無所偏也秦檜
曰唐龎夀相任濮守以汚敗自陳嘗在秦王府太宗謂
曰我昔為秦王乃一府之主今居大位乃四海之主焉
得獨私故人夀相流涕而去陛下英果過太宗逺矣
右正言陳淵乞凡賜賚而於例有疑者三省共議又言
莫將未應遽除次對須其績著然後命之雖往者尹焞
亦自卿聨命以此職由焞先除從班以疾力辭老不可
留故以寵之今將宜除近下職名庻合公論淵沙縣人
也　壬申秦檜奏神宗哲宗實録已進今乞專修徽宗
實録(按此處疑/有脫文)實録當實其事以信後世豈容置私意
於其間耶　開封少尹李景謨奏陽武河埽事癸酉上
曰河事利害非輕可速擇都水官朕頃兩至河上毎見
一埽所費不貲如十八盤各有斗門以殺水勢一失枝
梧民被其害矣金部郎官游損奏州縣贜吏監司郡守
不即按治者許民越訴詔申嚴舊法損建陽人酢子也
　辛酉詔樞機之地安可曠官僉書院事樓炤趣令還
任供職　時侍從官論薦左朝奉大夫張甸等皆令除
郡壬戌上曰士大夫固以任中都官為榮朕謂百姓國
家根本當以親民官為重無内外之限甸嘉興人也
先是少保開府儀同三司孟忠厚乞河南一郡給事中
劉一止言后族業文如忠厚不可多得但此例一開有
出忠厚下者何以御之又有嘗事偽楚人徐偉逹者差
知池州一止言邦昌僭位凡仕偽之人皆諱其官稱惟
偉逹至今自謂郎中豈稍有廉耻者一郡既可惜且無
以示好惡於天下上皆為罷之中丞廖剛曰是臺臣所
當言者皆為劉君先矣　金主亶諭其政省今後四時
㳺獵春水秋山冬夏拉必(原作刺鋳今/改正下同)皆循契丹故事拉必者契
丹語所在之意然契丹先世雖或㳺獵未常立四時定制
自中興講好之後復併諸番境内無事始於毎嵗春水
獵鵞秋山射鹿夏則避暑於長嶺冬則就暖於陽城既
畢然後歸廣平靴甸受禮卒至亡其國亦縁四時無定
逺近騷動時亶方親戚内叛㓂盗外擾不知自警乃循
契丹覆敗之轍其後果不令終葢己基於此矣　十二
月甲辰言者謂翼祖積累深厚興我宋萬世之基而保
州睦宗院既陷於敵其南奔者十數人而有官者僅四
人望權依西京宗室例先次注官丁巳詔從之　宗正
丞鄭鬲奏乞以常平錢於民輸賦未畢之時悉數和糴
壬子詔從之上謂宰執曰常平法不許他用惟待賑荒
恤饑取於民者還以與民也秦檜曰陛下語簡而理盡
無不本於愛民鬲侯官人也　初詔侍從各舉所知而
給事中劉一止起居郎周葵皆以宣教郎吕廣問應詔
廣問夷簡孫也李光欲除廣問館職至是殿中侍御史
餘杭何鑄言二人非知廣問者因光之囑迫於勢而舉
之相與以欺陛下也今光已出二人之罪豈容不正己
巳詔一止葵並以奉祠而去　金僉軍之法自元帥府
下諸路帥帥下節鎮鎮下支郡郡下諸縣縣籍民户丁
多寡之數令備軍械軍裝以聽㸃集用兵以來皆尼雅
滿之徒專之至是國主亶始令諸路不得從元帥府須
見裏面使臣所持御畫牌劄方許僉發葢疑其下也然
元帥府距其國都甚逺茍有緩急豈能應機而用哉
欽定四庫全書
　中興小紀卷二十八　　　　宋　熊克　撰
紹興十年(嵗在/庚申)春正月辛巳右僕射秦檜等奏前日外
間有匿名書非毁朝廷當繳進上曰已見之無足恤又
曰度近日上封事言臣等陛下掩蔽者多矣上曰無事
凡所上書朕無不覽若有言卿等過豈可不令卿等知
却致積成大過耶　時遷工部侍郎李誼為尚書欲借
誼資政殿學士奉使金國誼辭行乙酉上謂宰執曰朝
廷遣人往新疆多辭不行奉使亦辭若不黜是為姑息
之政即詔罷之　丙戌詔新除工部侍郎莫將充迎䕶
梓宫使以知閤門事韓恕副之　壬辰詔上殿官唐文
若改合入官仍舊潼川府教授秦檜奏近制初改官人
須任親民不許堂除此可以養成人材上曰非特養成
人材亦足以抑奔競之風文若庾之子也　癸巳上諭
宰執曰朕選任將帥下至偏禆必審知其材然後用非
其人至於失職不過罷之葢將兵之官所繫非輕豈可
不審也　初太尉郭仲筍既兵交與淮東宣撫使張俊
下統制官雷仲至是乞祠甲午以為醴泉觀使既而俊
薦仲荀有才遂令知鎮江府　詔陜西買馬已及千匹
自此必益多宜指畫牧養庻㡬蕃息以偹戰騎　癸亥
上諭宰執曰舊徐州有鐵監陜西諸路亦多坑冶今當
置作院以造軍器各有土俗所宜倘非所宜不惟枉費
亦非所用豈除戎器之意哉秦檜曰臣仰體聖意安不
忘危而留意於武備如此　二月癸丑以龍神衛四廂
都指揮使主管馬軍劉錡為東京副留守錡帯騎司之
軍以行即王彦所刺八字軍也　廖剛又請起舊相之
有人望者處之近藩秦檜滋不樂　初秦檜請下有司
討論史館之制至是禮部言依元豐制合併歸秘書省
國史案以著作郎修纂日厯遇修國史即置國史院修
實録亦置實録院所有見今史館官罷歸元處既而著
作佐郎丹陽王揚英又言國史案移文諸處多不報於
是復以國史日厯所為名　初淮南諸路已置教官至
是言者又謂四川士人衆多宜選分教乞諸州並置立
丁未詔從之　端明殿學士僉書樞密院韓肖胄請去
除資政殿學士知紹興府　壬申上謂宰執曰爵禄本
是厲世磨鈍之具凡肯任事赴功者朝廷當與進櫂至
如崇虚譽飾空言與避事保身者豈可加奬秦檜曰臣
等敢不仰遵聖訓　言者請復置勲官癸酉詔付吏部
　三月己卯詔陜西諸路前環慶帥顯謨閣直學士趙
彬前永興帥寧國軍節度使張中孚前涇原帥清逺軍
承宣使張中彦前鄜延帥雄武軍承宣使闗師古皆入
覲而彬已到闕於是禮部侍郎鄭剛中言臣聞陜西二
三大帥被㫖入覲朝夕且至陛下有顯秩以寵其身慶
澤以暢其意彼方戴徳而感激震驚之不暇陛下引見
之日所以推誠而收其心者雖不可後亦當折其氣而
責以後效不然恐不知有朝廷之尊昔英布歸漢髙祖
踞牀見之布悔來欲自殺出就舍又大喜過望赤眉之
降世祖陳兵臨洛問盆子曰汝知當死否其衆請命則
又曰得無悔降乎吾不强屈汝既服然後陳其三善而
釋之又賜田宅使居洛陽今日朝廷所以待之聖心自
有恩威之度臣葢不能自已者也至是入見遂除彬為
兵部侍郎中孚醴泉觀使中彦提舉佑聖觀師古馬軍
都虞候未㡬師古卒其後諡曰毅勇　先是上嘗諭秦
檜曰比聞州縣多創添税務因此商旅不行所有貨少
為公私之害又州縣違法差夫騷擾被差一夫須備十
千動止數十人而借者或止收錢而去己未檜具禀乃
詔所增税務並罷差夫嚴行禁止上曰二事責在漕臣
違者重寘之法　先是遣禮部侍郎蘓符為金國賀正
使知閤門事王公亮副之丙申符等回符軾孫也　初
陜西㳂河諸郡諜者言金欲以修大慶闗水岸為名將
興兵渡河川陜宣撫副使胡世將遂言與金講和今已
踰年梓宫天眷未有還期本朝使命尚留彼國竊慮敵
情難信萬一以精騎自河中府突來不數日可至川口
近探到金果於河中廣積糧草並獲到奸細王萬稱金
復要興兵乞先事為之以防意外之警兼永興涇原環
慶三帥皆已入覲冝早擇帥臣機不可失况本路統兵
官多是降敵之人亦乞更加選擇及早去留萬一有不
測應干軍事或待報不及許臣随冝措畫至是世將又
奏金帥薩里罕等復來蒲解縁薩里罕等久在陜西窺
我四川去而復來其意安在今分兵太逺老小同行緩
急呼唤難集又收復陜西今已朞嵗人情茍簡軍政廢
壞若自大慶闗深入秦地則㳂河諸郡决不能守是雖
得其地與未得同又陜西諸帥皆嘗從偽不敢訓兵兼
器甲絶少皆謂北軍若來惟有投拜是雖得其兵與未
得同惟望早擇良將兼選將佐如不此圖但謂已復陜
西其勁兵良馬我悉得用實為誤國丁酉詔世將随宜
措畫　庚子詔徽宗裁定笞杖之制徳意深矣有司昨
拘舊文請從重比殊咈於理可依政和敇遞減庻㡬省
刑以彰先帝之美　時川口諸隘如仙人闗和尚原殺
金坪有稍壞之處是月胡世將令忠勇軍伐木十餘萬
條并興洋一帯皆葺治之　夏四月實録院檢討官朱
翌言作史之道法有取於簡事不貴於繁癸亥上謂宰
執曰史欲垂信萬世事闗治亂乃當載之豈貴繁也上
又曰陜西弓箭手祖宗良法其初置提舉官務在廣招
茍取充數以希賞而地不足以給之削其頃畝法因以
壊乃詔樞密院行下帥司見田招刺不必拘以舊額
五月甲申詔建敷文閣藏徽宗御集置學士直學士待
制直閣等官　時殿前司有將領湯尚之者詔與外任
　乙酉上謂宰執曰屢戒楊沂中凡將領有不可用者
並令汰遣所養人必可充戰士馬必可備戰騎然後可
收不惟皆得實用亦不枉費糧芻蠧耗國計也　戊子
上謂宰執曰朕於聽言之際未嘗曲徇惟視理之所在
茍當於理雖小臣所陳必聽不當於理雖大臣有所不
從秦檜等竊歎上如天之無心故聽言之際任理而不
任情如此　時吏部差鄂州巡檢而湖北宣撫司不許
其上御史中丞王次翁奏劾之壬辰上曰天下之事當
謹其小小之不圖積習浸久將有大於此者次翁所論
深明國體乃令詰問宣撫司　時有詔令侍從舉所知
給事中林待聘因薦新台州教官永嘉張闡召對張闡
言金歸我闗中此地古號天府乃祖宗社稷之靈天下
莫大之福而議者過計以為金棄空城以餌我他日富
實敵將復至不如守蜀之得策其説疎矣天與不取反
受其咎願擇大帥為必守之計秦中根本既固則中原
之復可冀於是闡試舘職為正字(除正字在/閏六月)　初金元
烏珠將渝盟乃舉其國中之兵集於祁州元帥府大閲至
是分四道入攻一攻山東曰聶哷貝勒(原作聶黎孛/堇今改正)者將之一攻
陜西曰三郎君者將之三郎君即薩里罕也一則攻河
南以吾叛將李成將之而烏珠同三路都統及號龍虎
大王與將軍韓常擁精兵約十五萬渡大河丙戍(據張/戒黙)
(記乃正月/十三日)入東京執留守孟庾於是烏珠駐舊龍徳宫
而三路都統以次長驅南下破頴昌淮寧三府蔡州遂
降於金　先是馬軍帥東京副留守劉錡領兵之任泝
江淮至頴上錡與屬官杜亨道王羲賔及將佐捨舟陸
行抵順昌府庚寅守臣顯謨閣直學士陳規得報金騎
己入東京規以示錡時錡所部選鋒游奕兩軍及老㓜
輜重相去尚逺錡遣騎趣之是夕纔抵岸錡見規曰事
急矣城中有糧則能與君共守規曰有米數萬斛錡曰
可矣規亦力留錡共守錡又見劉豫時所蓄毒藥猶在
足以害敵壬辰乃召諸將議曰吾軍逺來未及息敵已
厭境今當如何有欲就便舟順流而下者有欲守者錡
曰某本赴官留司今東京既陷幸全軍至此有城池可
守機不可失當盡心力以死報國家衆議始定即鑿舟
沉之示無去意通判汪若海縁府檄至行在錡以奏附
若海行即與屬官等登城區處城外有居民數千家恐
為賊巢悉焚之分命諸統制官許青守東門杜把守北
門且明斥堠及募土人作鄉導間探於是軍人皆奮曰
平時人欺我八字軍今日當為國家立功錡親於城上
督衆設戰具修壁壘凡六日粗畢而敵之游騎已渡河
至城外矣　初右䕶軍七萬二千人馬六千一百匹自
復故疆進屯陜右其留保川口者不過二萬多是秦鳯
帥兼右䕶軍都統制呉璘所部時永興帥兼樞密院都
統制郭浩領八千衆在邠耀二州餘則分於利路帥兼
樞密院都統制楊政及涇原帥田晟環慶帥范綜鄜延
帥王彦熙河帥孫渥布於諸路至是金大帥薩里罕自
河中府渡河入同州界馳二百五十里破永興軍直趨
鳯翔府據之而我陜西諸軍皆隔在敵後逺近震恐宣
撫副使胡世將倉卒召諸帥時呉璘孫渥已隨世將在
河池而楊政田晟亦繼至惟范綜王彦仍守其地諸軍
稍集世將即遣璘政晟同率大軍㑹諸路統兵官涇原
曲汲環慶屈鄜延趙維清等分據渭河南一帯外捍六
路内保四川先是張燾出帥成都請由京洛闗陜以達
因得觀形勢利便且與胡世將議事上許之及燾至永
興軍報金已敗盟遂見世將言和尚原最為衝要自原
以南則入川路若失此原是無蜀也於是燾為奏乞速
徙右䕶軍之戍陜右者還屯蜀口丁酉有㫖令世將日
下抽回詔雖下而未逹也　己亥上謂宰執曰金人自
靖康以來每捃摭前事歸曲中國以為兵端自前年割
地請和朕待之之禮已盡忽無故稱兵曲直有在朕今
决意用兵秦檜等曰陛下本以可和則和不可和則戰
此素定之計今烏珠骨肉相屠遺毒中國首亂舉兵陛
下赫然震怒當為弔民之舉臣等敢不效死承命　命
少師萬夀觀察使劉光世為太保三京招撫處置使以
援劉錡於是光世駐軍太平州請以䕶國軍承宣使李
顯忠為殿前都統制從之光世復請統制官王徳𨽻其
軍徳堅不肯從　時秦檜素主和議於是中丞王次翁
言於上曰陛下既以和議為主而諸守備益嚴士卒勇
銳金雖敗盟曲不在我無能為也前日國是初無主議
事有小變則更用他相葢後來者未必賢於前人而排
黜異黨收召親故紛紛非累月不能定於國事初無補
也願陛下以為至戒無使小人異議乗間而入上深然
之　川陜宣撫副使胡世將在河池而都統制楊政與
涇原帥田晟鄜延帥王彦並據渭河南一帯與敵兵對
壘都統制郭浩駐涇州而熙河帥孫渥權參謀官渥勸
世將退保諸將亦曰敵掩我無備我分屯之師未集宜
少退清原野以避其鋒右䕶軍都統制呉璘曰敵所以
輕視我者聞先兄之亡謂我無備今若退墮其計矣璘
請以身任責世將壯之乃曰分屯之兵未集闗中旦暮
望官軍捷而吾遽避則大事去矣吾誓死於此勿多言
也遂先遣晟還涇原渥赴熙河仍命璘統軍二萬於寶
鷄河南捍敵庚子詔璘節制陜西諸軍方下而未達也
時金選精騎令哲庫貝勒作前鋒有受金號令者與敵
通謀辛丑敵騎掩至右壁寨璘遣統制官姚仲等拒之
仲自奮身督戰哲庫貝勒中傷退屯武功時楊政母病
方危亦不顧家徑至河南與璘協力捍敵既而諸軍老
小悉歸内地人心既定踴躍自奮不復懼敵矣　時有
監進奏院陳鼎上書言金於今日敗盟乃朝廷之福使
不即敗他日之禍有不可支持願乗此早為自治之策
秦檜怒送之吏部鼎松溪人戩子也　初吏部功賞難
於覈實吏得舞文為姦司勲郎官張官因陛對力陳其
弊以謂圖籍㪚逸止憑省記月異而嵗不同無所總括
舍法則用例引例則破法姦弊日滋甚非畫一之政請
自今以例為據者悉令上之朝廷稽其合於三尺者著
為定制人以為當官晉陵人守兄也至是遷秘書少監
時官齒髪以衰毎盥濯危坐而讀未見之書自視無愧
於蕭徳言云　新西京留守仇愈未至而金背盟乃復
愈待制知明州兼㳂海制置使　六月甲辰朔右僕射
秦檜言徳無常師主善為師臣昨見金國逹蘭有講和
割地之議故賛陛下取河南故疆既而烏珠戕其叔達
蘭藍公佐之歸和議已變故賛陛下定弔民伐罪之計
臣今請先至江上諭諸路將帥同力招討如臣言不可
行即乞罷免上嘉納之　初威州團練使李貴統官兵
於江西䖍吉筠三州及湖廣界招捕盜賊至是貴誘到
首領一百餘人脅從六千餘人丙午以貴為登州防禦
使　時金人圍順昌府城四日乃移寨於城東地號李
村距城二十里劉錡遣驍騎將閻充以銳卒五百募土
人前𨗳夜劫其寨至軍中氊帳數重朱漆奚車有一將
遽被甲呼曰留得我即太平不聽竟殺之是日乙酉以
東京副留守劉錡為㳂淮制置使錡未之知也　金將
哲庫貝勒自武功縣整兵再來是日乙酉都統制呉璘
楊政率大軍迎敵至扶風遇敵力戰金先是於扶風築
城既敗亟入城閉門拒守官軍乗勝攻㧞其城殺敵衆
㡬盡援兵繼至亦敗而走　初言者論太常少卿劉昉
宗正少卿陳淵皆罷至是言者又論二人之去而工部尚
書廖剛謂昉淵乃已所薦獨以為賢又金人敗盟而剛
幸時警復肆嘵嘵以惑縉紳庚戌詔剛與外任遂除徽
猷閣直學士提舉明道宫　時淮西宣撫使張俊遣行
營䕶軍都統制王徳將所部統勝軍援錡俊既不樂錡
而徳復懼撥𨽻劉光世軍遷延未行建康留守葉夢得
諭徳曰朝廷頒賞格能立竒功者使相節度皆即軍中
書告舊未聞也且劉錡名素出爾上今自奮報國爾能
救錡則可謂竒功矣徳復慮錡怒之夢得曰吾己上章
以百口保爾矣徳遂行未至順昌乙卯金㧞寨遁去
順昌破敵録曰錡方被圍時遣介求援於朝得報已差
行營左䕶軍統制王徳躬率全軍來援十三日金兵既
退之後徳方移文來問敵勢動息二十三日卯時以數
十騎到城下錡邀入具飯已憇於子城樓上申時出門
遣人致意曰不果奉别今日復回又數日傳聞申樞密
院某已解順昌圍矣方敵在城下得遞到御筆劉某擇
利班師錡以方應敵未敢輕動敵退後十日又被㫖先
發老小還駐鎮江遂津發老小輜重并被傷之士船載
而行以統制官杜把焦文通兩軍防䕶東下又聞徳申
宣撫司云某以全軍裏送劉太尉老小出潁河矣　烏
殊至淮寧府自三路都統以下皆撻之於是以三路都
統官守南京將軍韓常守潁昌府而自與龍虎大王者
擁其餘衆向東京　潁昌被敵記曰烏珠撻將諸韓常
有怨言曰我一隻眼只為爾於和尚原環了時人情頗
離烏珠至東京欲往河北僉軍王山曰河北有百姓無
正兵可僉也　參知政事孫近奏被㫖奉迎兩宫今道
路未通欲權結局戊午詔從之　甲子僉書樞密院事
樓炤以父憂去位　庚午以鼎州觀察使㳂淮制置使
劉錡為武泰軍節度使侍衛馬軍都虞候　時金别又
陷宿亳淮西宣撫使張俊親統大軍出廬州命統制官
趙密出西路密引衆經蘓村時水漲三尺渉六晝夜乃
逹宿城與敵遇敗之而統制官王徳率衆自夀春趨宿
夜半襲破敵營降偽守馬秦乘勝趨亳又下之密以孤
軍駐夀春累月敵不敢南嚮俊既復宿亳二州遂引軍
還夀春府時俊軍威盛而智謀勇敢賴徳為多俊亦先
計後戰故未嘗敗　初諸大將入覲陳兵閱於禁中謂
之内教至是統制官呼延通因内教出不遜語中丞王
次翁乞斬通以肅軍列因言祖宗著令寸鐵入皇城司
者皆有常刑今使武夫悍卒被堅執銳於殿廷之下非
所以嚴天陛也内教遂罷時韓世忠劉光世張俊劉錡
皆不相能次翁曰臣聞世忠之於光世因言議而隙俊
之於錡因措置而暌竊恐錡保一孤壘光世軍處窮獨
俊與世忠不肯急援願遣使切責因用郭子儀李光弼
以忠義泣别相勉者以感動之時諸將驕而次翁彈擊
不避方乞斬通時上勞之曰卿有李勉之風矣　淮南
宣撫使韓世忠遣統制官王勝并背嵬將成閔率兵北
伐辛未至淮陽軍城南二十里水陸轉戰掩金兵入沂
河死者甚衆奪戰船二百餘隻　是月資政殿學士馮
澥卒　時湖北宣撫兼招討使岳飛遣統制官張憲與
金戰扵潁昌府敗之遂復潁昌憲又與戰於陳州境敗之
飛别遣統領官楊成與金戰於鄭州境敗之復陳鄭二州而
飛自與烏珠戰於偃城縣殺其將鄂爾多貝勒(原作阿李朶/孛堇今改正)
　資政殿大學士福建安撫使張浚聞淮上有警亟具
邊計言向使金出上策還梓宫歸兩殿則我徳之必深
和議不㧞人心懈怠國勢寖弱幸今金自反覆士氣尚
可以作臣願引權制變用天下英才據天下之要勢措
置一定大勲可集矣　三京招撫處置使劉光世奏統
制官李顯忠葬其父乞官與之費詔賜以萬緡中書舍
人林待聘言陛下多顯忠自歸而憫其家禍不待殊功
著績而置髙位曩邊遽亟聞誠顯忠竭盡之秋也而計
奪於聲懼形於色屈指命日以策川陜之陷安在其謀
且勇兵纔二千行迨宿泗什亡其七安在其得士心緡
錢十萬與為軍資盡且復乞又三倍所求無厭必驕且
望願寢其賜從之光世又請以舒蘄等五州為一司選
置將吏宿兵其中為藩籬之衛右正言万俟卨言光世
欲以五州為根本將斥旁近地自廣以襲唐季藩鎮之
蹟不可許也時方多故武夫怙亂卨又言諸大將起於
行伍知利不知義畏死不畏法髙官大職子女玉帛已
極其欲盍示以逗遛之罰敗亡之誅不用命之戮使其
知所懼焉　時東京留守孟庾南京留守路允廸悉已
降金閏六月甲戊詔送其家屬居於全州　癸未上曰
順昌淮陽戰士捐軀死於國事冝令逐處設奠仍作浮
屠水陸法事以慰忠魂使知朕不忘之意　甲申時陜
西奏捷金既不敢度隴蜀道以安分屯之軍亦各全師
而還丙戌以知秦州兼節制陜西諸軍右䕶軍都統制
呉璘及知興元府宣撫司都統制楊政知永興軍兼樞
密院都統制郭浩並為節度使璘鎮西軍政武當軍浩
奉國軍而宣撫副使胡世將亦自寳文閣學士陞端明
殿學士時有獻計决淮水以灌淮陽敵壘辛卯上謂宰
執曰决水所及京東民田有被其害者秦檜曰陛下聖
度兼愛如此宜無敵於天下也　特進趙鼎自泉州罷
來居紹興府中丞王次翁言鼎近聞邊報喜見顔間幸
將有警規圖復用直抵近輔略不避嫌門下黨與往來
臨安鼓惑衆聽又論鼎在靖康末結王時雍薦之張邦
昌遂受偽命為京畿憲退而與人言有親奉玉音之語
又向以元樞都督荆襄未㡬拜相而乾沒官錢十七萬
緡皆有實蹟望顯寘於法章三上丁酉鼎責秘書少監分
司南京興化軍居住次翁言之不己遂以散官潮州安置
　趙鼎事實曰時鼎連失洙渭二子與親知書曰㓜子之
病以某謫温陵失于醫理而死長子之病以某謫潮陽惜於
離别而死一罹被譴而併殺二子葢負罪之深宜誅而貸故
移禍私門如此其酷然造物者方且困之未使其斃强顔
茍活惟是責躬無地自容耳　戊戍賜諸帥詔曰狂敵不
道薦肆凶殘王師所臨無往弗克㨗奏繼至俘獲踵廷尚
慮狃吾屢勝之威忽彼不虞之戒天下本吾一家豈貪尺寸
之利金人亡在朝夕必滅為期咨爾六軍咸體朕意　湖北
宣撫兼招討使岳飛時屢獲㨗至是詔書不許深入飛遂
班師而所取州縣旋復失之(野/記)　奉使洪皓時在燕宻
奏順昌之後金人震懼䘮魄燕之珍寳悉徙而北意欲
捐燕以南棄之王師亟還自失機㑹惜也　福建安撫
使張浚復條海道利害仍大治海舟至千艘為直指山
東之計以俟朝命　秋七月癸丑太尉殿前副都指揮
使楊沂中進都指揮使公事為淮北宣撫副使又以馬
軍都虞候㳂淮制置使劉錡為淮北宣撫判官沂中自
行在引兵出泗上時淮北無敵騎遂復還臨安亦詔錡
班師次於鎮江府　時方用兵當嚴斥堠己未宰執奏
擺鋪事上曰遞鋪兵極可憫月糧雖按月支鋪屋亦須
如法有虎狼處必用兩重籬落秦檜既退竊歎仁心周
徧真堯舜之用心也　詔討使韓世忠遣統制官王勝
王權攻海州破之擒偽守王山獲金人押至行在王山
即隨敵至順昌城下者也　順昌破敵記曰王山言金
國見只有烏珠主兵權先時舉國内兵盡赴祁州大閱
舉所閱之兵盡隨烏珠南下烏珠之在順昌三郎君敗
於陜西亦來告急是時南宋若更有一項兵乗此而來
敵可擒也乙丑詔却押回世忠軍隨宜區處秦檜請今
後獲敵不必解來上曰不然須令押數人來問之庻得
其實不敢妄奏也檜曰陛下於庻政覈實如此孰敢欺
乎時世忠怒統制官呼延通通赴淮以死　丁卯詔川
陜宣撫副使胡世將遣銳兵千人具舟百艘載柴草膏
油自丹州順流而下至河中府焚毁金人所繫浮橋及
選萬人由斜谷出潼闗皆以絶金歸路世將奏已差統
領官閻興帯五百人往㑹知丹州傅師禹知陜州呉琦
知華州潘道及忠義軍統制官傅忠信同措畫斷毁河
橋又臣前遣永興副帥王俊領選鋒四千人已復興平
醴泉二縣永興之屬邑也今正與大敵相距且當盛暑
多不容其遣兵兼王俊在彼可以乗間斷其歸路其後
閻興至永興之外邑與王俊㑹雖同傅師禹結到河東
忠義秦海等一千餘人皆補以官然亦不能成功　八
月癸丑上曰御將用兵當如身之使臂臂之使指不能
自運豈立國之道秦檜曰此漢髙帝馭英雄之意也
己卯宰執奏徽宗隨龍人乞恩例上曰若舊人尤當優
恤凡事干徽廟非唯朕奉先之孝所當自致亦欲風動
四方使人知有君親之恩也秦檜等退而竊歎上於一
命一令存教化於其間所謂明王以孝治天下葢如此
也　己丑宰執奏淮東宣撫使韓世忠見圍淮陽期於
必滅上曰攻城當開其生意不可合圍既得城多殺何
為秦檜曰此成湯祝網去其三面之意也　言者以為
民間詞訴郡縣監司不以時决壬辰上謂宰執曰朕昔
以元帥在河北京東見縣民有訴縣於州者復委之縣
郡民有訴郡於監司者復委之郡如此則民寃何縁得
直當申嚴約束秦檜曰陛下察見郡縣之弊知吏治得
失雖漢之宣光殆無以過也　詳定一司勅令張宗元
奏刪定官序位甲午詔在樞密院編修官之下　詔川
陜宣撫副使胡世將今日事勢以力保闗隘為先又陜
西將士與右䕶軍不同正當兼容有仗義自奮者優奬
之以厲其餘於是世將奏川口諸隘及梁洋一帯先已
修畢見分遣呉璘在白石至秦州以來遏熙秦之衝楊
政在寳雞遏永興鳯翔之衝及永興副帥王俊亦在盩
厔作寨牽制敵勢兼自金人冄攻陜西諸曽受偽命人
並許收使如能立功就上遷轉縁從偽既久率望風降
拜臣亦開其自新之路多方誘諭已招到一萬一千五
百餘人總管傅忠安撫朱勇將官梁炳及統制統領各
給袍帯移住老㓜居於近裏又有總管魏价等十四員
帯城寨兵一千五百亦加勸奨官各授差遣卒各支請
給與右䕶軍相參為用矣時楊政在寳雞金大帥薩罕
隂遣客刺政詐為降人政覺而誅之　辛亥合祀天地
於明堂以太祖並配大赦天下　先是川陜宣撫副使
胡世將聞金分兵欲侵川界遣右䕶軍都統制節制陜
西諸軍呉璘總兵至秦州之北丁巳攻城㧞之守臣武
誼將官邵干成紀知縣荔諫等皆降　戊午宰執奏事
上謂秦檜曰士大夫多樂在朝廷不樂在州縣葢朝廷
遷進多州縣遷進少卿等可擇州縣吏之有治狀者當
如漢増秩賜金使内外之勢均也　庚申呉璘進兵剡
家灣與敵將賀珍郎君(原作胡盞郎/君今改正)戰兵潰　時行在遺火
壬戍宰執奏犒設救火諸兵事上曰累令去蓆屋作瓦屋
皆不奉行朕已戒内侍如敢不遵比衆罪當加重卿等更戒
諸房吏亦依此若内侍堂吏奉行則衆不敢違戾　癸
亥上曰朕觀自昔守令能抑强振弱者始號循良今豪
右稍不快意必中傷之自今州縣吏有能稱職而或誣
以非辜者須朝廷主張庻使吏得自效而民被其恵矣
　甲子上曰近世禮器大不合古制如聶崇義三禮圖
極可笑俟兵事稍定當講論改造况亦無大費也　是
秋兩浙轉運司類試凡解二百八人而温州自計四十
二人宰執子姪皆預其選掲牓之日士論大駭自置舉
場以來未嘗有也　朱勝非閒居録曰東南諸道解額
少舉子多求牒試於轉運司毎七人取一名比之本貫
艱易百倍秦檜居永嘉引用州人以為黨助呉表臣林
待聘號黨魁名為從官實操國柄凡鄉士具耳目口鼻
者皆登要塗更相扳援其勢炎炎日遷月擢無復程度
是年有司觀望所薦温士四十二名檜與參政王次翁
子姪預選者數人前輩詩云惟有糊名公道在孤寒宜
向此中求今不然矣　河南府奏撿視諸陵除永定永
昭永裕永泰並無損惟永安永昌永熙神臺璺裂冬十
月己亥詔本府委官修之　勑令所修在京通用勑令
格式書成戊寅右僕射秦檜表上之　右正言万俟卨
論淮北宣撫司范直方怯懦沮師丁亥上曰陞黜必明
當其功罪可鐫職與逺小監當初直方之行上寵以列
卿賞賚優渥至是出於威斷勸沮若此臣下孰敢不奮
勵而赴功也　臺臣論信州守臣劉岑歴守三郡妄費
官帑以市私恩己丑上曰朕於軍興調度尚恐有傷百
姓其可以無名之費重困吾民乃詔重貶之　是月臨
安府居民遺火延燒省部官舍　朱勝非閒居録曰初
上駐蹕應天堂饌頓減至維揚又減至餘杭又减宰執
每員日用二千有竒僅備一食紹興四年趙鼎以元樞
為川陜荆襄都督須錢七百萬緡有㫖半與之兩浙轉
運司臨安府又取二萬緡行有日矣㑹鼎拜相因淮上
用兵遂以三百萬緡入三省激賞庫先是建炎初御營
使置激賞庫銀百星錢千緡為一料畫㫖支降傳充軍
書警奏間探之費其後司廢庫存𨽻於三省内結諸宦
外交諸將首尾五年御史謝祖信論鼎章内一事云盗
官錢八十萬緡葢此錢也秦檜繼相用術尤精九年金
人歸河南故地檜託言計備使禮凡常賦之入多歸此
帑嵗時所獻日月増厚而錫賚便蕃權勢熏灼綫履每
兩二十餘緡月至數兩至是庫金出入輕於州郡公庫
矣用度既廣賦入不繼十年下令云舉兵擊敵須備犒
賞計畝率錢徧天下五等貧民無得免者所斂號激賞
而兵未嘗舉百姓尤以為怨十一月火作首焚三省庫
中所積一夕而盡不復根治悉行除破葢侵取既多見
物無㡬幸火以滅迹無復稽考者也　資政殿學士翟
汝文卒　十一月戊午時御書皇太后玉冊癸亥右僕
射秦檜言陛下字法遒勁絶類雲天之體上曰學書必
以鍾王為法然後出入變化自成一家檜曰陛下天縱
多能無不造其至妙推而上之所以治天下葢必以堯
舜為法臣下自非堯舜之道安敢輙陳於前也　是月
兵部尚書兼翰林院學士胡交修請外除端明殿學士
知台州　十二月戊寅上曰凡觀人者必觀其行事則
可以察知其心之微漢髙帝平時好色喜貨至於入闗
秋毫無所犯唯范増能察知其志在取天下於是秦檜
等仰歎聖學淵妙商𣙜古今非羣下所能及也　壬午
上皇太后冊寳上躬詣殿廷祗發赴慈寧殿禮成百官
於宫門外遙賀太后先是冬溫無雪上以嚮春疾疫為
慮是日禮樂備物百寮在列凝雲闔雪不降至夕大雪
人情懽恱道途相慶甲申秦檜奏曰陛下聖孝感通天
意昭格明堂禮成然後雨尊冊禮成然後雪若出符契
陛下再三謙抑不居臣等仰見聖意欽天之命雖休勿
休如此　丙戌禮部侍郎蘓符遷尚書　初建寧軍承
宣使知代州王忠植將兵至延安府為叛將所執令拜
金國詔書忠植毁罵被害至是川陜帥司以聞丁亥詔
贈忠植節度使開府儀同三司官其子孫十人　言者
乞令諸大帥各薦偏裨之可任者乙未上曰諸帥所𨽻
統制統領官智愚勇怯朕皆熟知之儻有所使便可抽
擢何必更令薦舉葢上於人材大小無不徧察下至徧
裨已深簡於淵鑒矣　婺州東陽縣魔賊竊發丁酉詔
遣前司禆將王滋往捕之上令宰執諭滋不以多殺為
功未㡬賊平
欽定四庫全書
　中興小紀卷二十九　　　　宋　熊克　撰
紹興十一年(歳在/辛酉)春正月辛亥時有進保蜀論者上既
覽之甲寅謂宰執曰彼但採三國志語殊不切時事又
多引諸葛亮為證不知古今事異亮方出蜀以圖進取
今欲守蜀以圖扞禦豈可同日而語於是秦檜等仰服
聖學洞察古今之理　初金元帥烏珠自順昌戰敗而
歸遂保汴京留屯宋亳出入許鄭之間復僉兩河軍與
蕃部凡十餘萬以謀再舉上亦逆知敵情必不一挫便
已乃詔大合兵于淮西以待之至是烏珠果来侵乙卯
入夀春府境己未命淮北宣撫判官劉錡統所部兵二
萬渡江禦之時淮西宣撫使張俊已至行在亟令回建
康拒敵知壽春府孫暉與統制官雷仲皆棄城而去遂
陷壽春殺守兵十餘人繫橋淮岸以渡其衆而廬州守
臣樞宻直學士陳規病卒故守備皆缺惟有宣撫兵二
千餘人亦相率南遁　乙丑劉錡至廬州城下敵騎大
集騎少退以避其鋒丙寅金入廬州遣輕騎數千追錡
而不敢逼相持至暮各解去　言者以為敵人盗邊嵗
以為常在我有備則外可制侵擾之患内可安揺動之
情比者敵侵壽春如雷仲孤軍兩捷而劉錡全軍繼達
則士氣益張當有以遏其勢惟是民間妄傳以惑羣聽
宜下臨安府覺察是日丙寅詔從之　二月丁丑上曰
朕於諸帥聽其言則知其用心觀其所為則知其才人
皆言劉錡善戰者順昌之勝所謂置之死地然後生爾
錡之所長在於循分守節危疑之中能自立不變為可
取也葢上之知人善任使得堯舜則哲之難如此　江西
帥臣梁楊祖擒捕諸盗殆盡詔自雜學士加顯謨閣學
士　先是劉錡退至東闗見其地負山面水乃引據之
以遏敵衝軍勢復振金元帥烏珠既踐淮西遂直據和
州時淮民渡江避敵者不知其數張俊先遣其姪統制
官子葢與神龍衛四廂都指揮使王徳各率所部兵先
據采石甲申俊夜絶江與錡聲勢相接上又命殿前都
指揮使楊沂中為宣撫副使沂中自臨安晝夜疾馳六
日而至歴陽敵尋退俊復和州分遣王徳與統制官趙
宻追之宻命所部将張守忠以五百騎出全椒敵疑不
動迫暮引去宻乃命兵出六丈以分敵勢将斷其歸路
丙戌劉錡至柘臯適與敵㑹烏珠以鐵騎十餘萬分兩
隅夾道而陳丁亥徳與統制官田師中麾兵渡橋先薄
其左隅敵陣動錡與諸軍合撃之俊以大軍繼至敵大
敗遂復廬州庚寅俊與沂中及錡皆至城外　初建康
留守葉夢得團結沿江民兵數萬至是呼集分據江津
仍遣其子内機宜官模領數千人守馬家渡敵果使叛
将酈瓊以輕兵來犯覺有備乃去　庚寅上謂宰執曰
金人擾邊報至人言非一朕惟靜坐一室中精思所以
應之之方自然利害皆見葢人情方轉若随物所轉胷
中不定則何以應變秦檜等曰邊事遽興若非陛下神
武獨斷聖志素定不惑於浮言臣等豈得少効萬一
乙未詔劉光世韓世忠楊沂中劉錡諸将以捷書繼至
軍聲大振葢自兵興以來未有今日之盛　三月庚子
朔上曰賢将與才将不同賢将識君臣之義知遵朝廷
不專於戰勝攻取惟以安社稷為事至於才将一意功
名爵賞專以戰勝攻取為能而未必識朝廷大體及社
稷久逺利害要須駕馭用之上又曰文武之道雖同而
事實異世稱衛青不薦士為賢葢禦侮折衝将帥職也
何與薦士祖宗故事樞宻院不預進擬葢知文武之事
異也　觀文殿大學士知福州張浚以緡錢六十萬助
軍癸卯詔奨之　言者謂金人雖遁兩淮郡守當易以
武臣使之深溝髙壘常若敵至而選通判俾治民事從
之　淮西宣撫使張俊與副使楊沂中為腹心而與淮北
宣撫判官劉錡有隙故柘臯之戰奏賞諸軍錡獨不與
三帥權均然諸軍進退多出於俊而錡以順昌之功驟
貴諸将亦頗嫉之自金人犯淮西濠州被圍守臣王進
屢遣人至軍前求援而近有被擄民自淮上回者皆言
敵去已逺甲辰諸将議班師俊令錡先自采石渡歸太
平州而俊與沂中耀兵於濠梁以撫淮民然後俊取宣
化渡歸建康府而沂中由𤓰渡歸行在庶道路次舎不
相妨凡已啟行纔數里諜報金攻濠州甚急俊馳騎邀
錡錡乃回軍繼進　是日宰執奏柘臯戰地横屍十餘
里臭不堪行上愀然曰南北之民吾赤子驅冒鋒鏑使
就死地朕不忍聞之乃詔戸部給錢使瘞其屍仍作水
陸道場以慰其魂魄秦檜等仰賛聖心仁惠如此堯舜
不能過也　丙午曲赦淮西　戊申張俊至黄蓮距濠
州六十里而城陷王進被殺敵已退去俊召沂中錡謀
之沂中欲追敵錡曰彼得一州而遽去必有伏也俊乃
令沂中将神勇一軍直趨濠州塗遇伏都統制王徳救
之得免時朝廷未之知也庚戌宰執奏近報韓世忠距
濠州三十里張俊等亦至濠州五十里又岳飛己離池
州渡江去㑹師矣上曰首禍者惟烏珠戒諸將無務多
殺謀取烏珠可也澶淵之役達蘭既死真宗詔諸將按
兵縱契丹勿邀其歸路此朕家法也朕兼愛南北之民
豈忍以多殺為意乎是以沂中渡江遂歸行在癸丑俊
渡江歸建康府而錡亦歸太平州時俊兵八萬皆强壯
精鋭為諸軍之冠號鐵山軍　庚申上謂宰執曰唐太
宗建天策府其弧矢制倍於常其為突厥所窘也用大
箭却之突厥傳觀以為神後餘大弓一長矢五藏之武
庫每郊壇必陳於儀物之首以旌武功朕常疑之凡人
手足身體長短决不至相倍蓰則大弓長矢如何用朕
疑是弩史官誤書為大弓耳秦檜等仰歎聖學洞照精
㣲詳觀物理非諸儒所及也　初上詔湖北宣撫使岳
飛以兵援淮西飛念前此每勝復被詔還乃以糧乏為
辭至是濠州已破飛始以兵來援故張俊與右僕射秦
檜皆恨之(此據/野史)　夏四月壬申言者謂御前軍器所既
屬工部即合𨽻臺又役匠四千五百餘宜㨂退其老弱
之不堪者並從之　金之冦淮西也參知政事孫近請
召知福州張浚都督諸軍秦檜素忌浚聞近言大惡之
至是中丞何鑄言近之過近引疾乞罷乙卯以為資政
殿學士提舉洞霄宫後再論遂落職　戊子淮西宣撫
使張俊於内殿奏事己丑上謂宰執曰朕於人不專聽
其言必觀以事如以張俊之言而參攷其事乃知俊之
忠誠體國為可喜也　庚寅詔祖宗時樞宻院無計議
官合罷之　初給事中范同力助和議至是又以諸大
將久握重兵難制獻計於秦檜請皆除樞宻而罷其兵
權檜用之(此據/野記)乃宻奏上以柘臯之捷召太保淮東宣
撫使韓世忠少師淮西宣撫使張俊少保湖北宣撫使
岳飛並詣行在論功行賞時忠俊已至行在而飛獨後
秦檜與參知政事王次翁憂之乃謀以明日率三大將
置酒湖山欲出則語直省官曰姑待岳少保來益令堂
厨豐其燕具如此展期以待至六七日及是飛至即鎖
院壬辰以世忠俊為樞宻使飛為樞宻副使惟俊與檜
意合故力賛和議且覺朝廷欲罷其權即首言臣既備
位樞府不當復領宣撫司乞納所統兵不報然俊忌飛
與劉錡每以飛赴援遲而錡不力戰為言也於是禮部
侍郎鄭剛中言於檜曰前日天下所共憂者一旦變為
安平之道廟堂不動聲色而三大帥惟恐奉上兵籍之
不先彼曲士不通世務挾口以議政者亦皆言塞意順
謂此非常之舉因為檜陳善後之策凡七事大槩以縁
邊倚兵為重今大師去則人心懼昔三帥兵律不同今
合而用之固有以更易為便亦有念舊而不能忘者又
三帥分地而守各任其責今惟統制官在外有如塵髙
(按塵髙二/字未詳)使誰紏合又諸軍係宣司按月勘請今既罷
合漸立法庶無冒請之弊傳曰平亂責武臣望以數事
悉付右府俾經畫之而酌其可否他日攻守進退彼不
得以為言矣未幾除剛中寳文閣直學士樞宻都承㫖
　詔三省樞宻院依在京舊例分班前後奏事參知政
事王次翁以樞宻副使岳飛已官少保乞班其下詔從
之　王次翁叙紀曰王伯庠傳紹興辛酉金人有飲馬
大江之謀大將張俊韓世忠皆欲先事深入惟岳飛駐
軍淮西不肯動上以親札促其行者凡十有七飛偃蹇
如故最後又降親札曰社稷存亡在卿此舉飛奉詔移
軍三十里而止上始有謀飛意又世忠軍中親校温濟
者以世忠隂事來告朝廷置濟於湖南世忠連上章乞
遣濟至軍中語甚不遜是時三大將皆握重兵輕視朝
廷其年柘臯之捷有㫖令大將入論功行賞俊世忠已
到而飛獨未來秦檜為相先臣參知政事大臣止二人
檜憂之甚先臣為之謀以明日率三大將置酒湖上欲
出則語直省官曰姑待岳少保來益令堂厨豐其燕具
如此展期以待者六七日飛既到以明日鎖院皆除樞
宻使趣令入院供職罷其兵柄晡時有㫖鎖院明日宣
麻是夜將半以制分命三大帥軍中列校使各統所部
自為一軍更其銜曰統制御前軍馬凡其所統陞黜賞
罰得專達之諸校喜於自便莫不欣然受命明日三大
帥入授元樞之制既出則其所部皆已散去導從盡以
宻院之人上之此謀惟先臣與秦檜預之天下歎服三
帥既罷兵柄先臣語伯庠等曰吾與秦相謀之已久雖
外示閒暇而終夕未嘗交睫脱致紛紜滅族非所憂所
憂宗社而已事幸而成上之英斷與天合也吾何力之
有　癸巳上謂宰執曰昔三宣撫之兵分為三軍故有
此軍作過而往投彼軍者今合為一則前日之弊革矣
　五月己亥以給事中直學士院范同為翰林學士
時御前軍屯駐處並置總領錢糧辛丑乃命太府卿曾
慥於湖北司農少卿胡紡於淮東太府少卿吳彦璋於
淮西悉帶報發御前軍馬文字蓋使之預聞軍政不獨
職餉饋而已慥布孫也　癸卯詔諸軍統制官王勝劉
寶岳超成閔等克殱大敵宜頒賞典勝寶並為四廂都
指揮使超承宣使閔防禦使　辛亥上謂宰執曰朕與
諸將論兵未嘗論勝惟先論敗漢髙祖屢戰屢敗終成
帝業項羽屢勝終不能成事一敗遂亡故凡論兵者不
必論勝惟先慮敗冀終成也　上遣樞宻使張俊與副
使岳飛同往楚州總淮東一全軍駐鎮江府壬子上謂
宰執曰士大夫言恢復者皆虚辭非實用兵自有次第
朕往遣二樞使按閲軍馬措置戰守蓋按閲於先則兵
皆可戰兵既可戰則能守矣待彼有釁然後可進討以
圖恢復此用兵之序也　言者以謂綱紀正則朝廷尊
向者三宣撫司有軍期文字進奏院不以時達故權宜
各置承受官今韓世忠張俊岳飛既除權樞宻文字自
經通進司投進則承受官宜罷丙辰詔從之　是日開
府儀同三司汪伯彦卒于饒州　甲子御前都統制田
師中王徳並除節度使師中定逺軍徳清逺軍賞破敵
之功也　六月辛未戸部具贖刑文字壬申上曰朕謂
凡為政之本必抑彊扶弱民乃能立今使富者犯死法
得以金自贖則貧無金者豈能獨立乎贖刑既非祖宗
法似未可用也　乙亥以僕射秦檜為左僕射仍兼樞
宻使封慶國公　初樞宻使韓世忠宣撫淮東日與敵
戰常以尅敵弓取勝至是獻其式辛巳上謂宰執曰世
忠以尅敵弓勝金敵朕取觀之誠工巧然猶未盡善朕
籌累日乃少更之遂增二石之力而減數斤之重今方
盡善後雖有作者無以加矣秦檜曰百工之事皆聖人
作非諸將所及也乃詔工部下軍器監選良工製之
光州探到金人内亂事宜癸巳上謂宰執曰探報虚實
未可盡信自治可也在我者既自治矣待彼自亂方可
臣服漢武帝乗文景富庶之後竭天下之力不能致匈
奴之服其後五單于爭國自相殘滅而孝宣兵革事力
不及武帝十之三四足以臣匈奴矣今當自治以待彼
之釁乃可致中興也　三京招撫使劉光世以疾丐祠
上謂宰執曰光世功臣朕未嘗忘聞其疾中無聊昨日
以玩好物數種賜之光世大喜秉燭夜觀幾至四更朕
於宫中凡玩好之物未嘗經目止要賜勲舊賢勞爾秦
檜曰不寶逺物則逺人格所寶惟賢則邇人安書以戒
武王而陛下優為之賢古帝王逺矣詔以光世為萬壽
觀使　奉使洪皓在敵中求得皇太后書是夏遣邵武
布衣李微齎來上大喜因御經筵謂講讀官曰不知太
母消息幾二十年雖遣使百輩不如此一書遂命微以
官　初有詔史館修徽宗實録至是書纔成六十卷秋
七月戊戌左僕射秦檜等上之尋加檜少保庚子以翰
林學士范同為參知政事　右諫議大夫万俟卨言樞
宻副使岳飛議棄兩淮地專守大江以南且飛提重兵
十餘萬無横草之勞倡言棄兩淮以動朝廷此不臣之
漸也癸丑宰執奏事上曰山陽要地屏蔽淮東無山陽
則通泰不能固敵來往趨蘇常豈不搖動其事甚明比
遣張俊岳飛往彼措置戰守二人登城行視飛於衆中
倡言楚不可守城安用修蓋將士戌山陽厭久欲棄而
之他飛意在附下以要譽故其言如此朕何賴焉秦檜
曰飛對人之言乃至是中外或未知也　時有上殿官
趙公煥自言罪廢累年老幼不給王室孤弱同姓凋零
宗子無在朝者且侍從之臣當參用皇族陛下欲求其
人臣願備數辛酉上以語宰執且言公煥持捭闔之説
自鬻求進朕為大元帥時公煥嘗率宗子勸進因是識
之亦屢與陞擢今其言僣妄不循分守不顧亷恥當議
竄責以為小人之戒秦檜曰公煥非佳士昨為湖南郡
守陵蔑監司與之交訟幸而善罷陛下識於潜藩而用
之今知其小人而竄之賞罰無私真天地之心也　先
是臨安境大旱上自是月初不御葷遣有司歴走羣望
又命執政宗室從臣奏告天地宗廟社稷禱祝無所不
至決滯獄出繋校詔令之下相踵凡二十有四日癸未
大雨自午未達旦逺邇霑足甲子宰執稱賀上曰朕日
來卧不安席夜分猶未交睫懼徳不類或政有闕失每
事循省殆徧恐旱災必有致之之由若乃祈禱之禮但
具其文耳秦檜等曰雲漢美周宣王能遇烖而懼側身
修行陛下躬行之實允符前王天心安得不昭答乎
是月端明殿學士徐俯卒　先是樞宻使張俊奏事乞
催淮西之賞上曰功賞後時在將帥不在朝廷俊問所
以然上曰軍士有出戰者有輜重及守營者凡所謂戰
功皆戰功也今更不分全軍皆要推賞動數萬人朝廷
何以行之俊曰誠如聖諭初因一軍如此故諸軍効之
臣今既蒙專任當戒諸統制官只保明實出戰者庶可
漸革前弊也八月庚午宰執奏功賞事上以此語之
辛未宰執擬除吏部郎官姜師仲等為卿監上曰凡事
必謹始館職寺監丞乃郎官卿監之選也郎官卿監乃
侍從官之選也凡除館職寺監丞必擇他日可補郎官
卿監之闕者凡除郎官卿監必擇他日可補侍從之闕
者如此則士安分守而奔競之風息矣若不謹始用非
其才久而不遷則士有留滯之歎以序遷之又有不稱
職之誚不可不謹於是秦檜等仰承聖訓願遵守之
時樞宻使張俊副使岳飛皆在鎮江府而右諫議大夫
万俟卨等論飛罪以今春敵犯淮西張俊全師遇敵趣
飛來而飛固稽嚴詔略至舒蘄而不進比與俊按兵淮
上又執偏見欲棄山陽不守致諠外議所幸俊止其言
紛紜遂定於是飛上章丐罷甲戌以少保武勝定國軍
節度充萬壽觀使飛既罷而俊獨留鎮江為備　癸巳
陜西宣撫副使胡世將方乗機進討遣節制陜西諸軍
吳璘出秦州本司都統制楊政出隴州樞宻院都統制
郭浩出商州而世將母康氏亡于晉陵癸巳詔特起復
世將仍治軍事後數日下秦隴二州及破岐下諸屯取
華虢二州又入陜府　時大理寺有未結公事甲午上
曰省刑罰薄税斂王道之本國步方艱未能弭兵斯民
税斂無術可以薄之朕心實不足至於刑罰豈可不省
而獄繋淹延或至踰歳何也可令提刑司覺察州縣提
刑失職令御史臺彈奏務要訟平刑清以副朕意　是
月資政殿大學士顔岐卒資政殿學士翟汝文卒
湖南漕臣汪叔詹以書白左僕射秦檜言岳飛頃於鄂
渚置酒庫日售數百緡襄陽置通貨場利復不貲自飛
罷未有所付乞令統制官張憲主之庶杜欺弊九月辛
丑檜奏其事以為可行乃詔統制官王貴與憲同掌時
有上殿官鮑琚頗疏通上因命遣琚往軍前根括錢物
歳入幾何諸路月樁以贍本軍有名無實而斂於民者
幾何當議省之　丁未宰執論進退人材及内外除授
上曰朝廷用人初無内外之異士大夫唯以仕進為心
奔競茍得居内則為遷在外則為黜夫外任責以民事
自朕觀之其勢實重於内而數十年間風俗隳壞趍嚮
倒置要思所以革其弊也　初朝廷遣工部侍郎莫將
知閤門事韓恕奉使金敵為敵所留至是敵不因聘諭
忽自遣將恕等歸戊申泗州奏至上諭宰執曰此殆上
天悔禍敵有休兵之意爾朕料所以致此者有二夫今
春烏珠提兵南來謂我可陵而淮西濠梁之敗有所懲
創一也始謂我將帥各自為家莫相統一今聞盡歸朝
廷綱紀既立軍政必修望風畏懾二也朕每欲與講和
非憚之也重念祖宗有天下二百年愛養生靈惟恐傷
之而日尋干戈使南北之民肝腦塗地所願天心矜惻
消弭用兵之禍耳秦檜曰每恨敵情難保未能仰副陛
下憫亂之意甲寅將等還至近郊上曰將等來敵意未
可知但敕諸軍嚴為之備彼若議和何傷於好如懷姦
詐初無失策昨張俊奏事嘗與議及此俊亦深曉云兵
交使在其間和與戰自不相妨也　丙辰詔利州觀察
使劉光逺充金國通問使忠州防禦使曹勛副之　著
作佐郎鄧名世臨川人也初劉大中宣諭江西薦之自
布衣除刪定官洎入館久兼史職左僕射秦檜過局嘗
書其史藁之後以為得體然媢嫉者衆至是因擅寫日
厯為言者所劾罷去久之卒于家　冬十月丁卯以樞
宻都承㫖鄭剛中為川陜宣諭使　時川陜宣撫司都
統制楊政駐兵寶雞金人萬戸通吉貝勒屯渭北政欲
拔其城戊辰黎明通檢將精甲萬衆出戰政賈勇士鏖
戰縣旁至日晡五十餘合勢未分政遣禆將單騎突出
陣後山上執幟以招揚為麾軍金人望見大呼曰伏發
矣遂驚而潰政乗勝掩殺通檢至城門而橋已絶遂擒
之　己卯上曰凡事必謹於微若事已成則難改故書
稱制治于未亂保邦于未危荆襄守臣辟差者勿令久
任以漸易之非特謹微亦所以保全之也　先是少保
岳飛舊所部統制官節制鄂州兵馬張憲隂謀冀朝廷
還飛復掌兵而已為之副未發間為御前都統制王貴
所告時樞宻使張俊在鎮江府亦奏其事右僕射秦檜
乗此治飛詔委俊收憲送大理寺命中丞何鑄大理卿
周三畏鞫之戊子宰執奏制勘院乞追人證張憲公事
上曰刑所以止亂若妄有追證動搖人心非用刑之本
意至於兵亦然王者兵以仁義為本故惡夫人之害仁
敗義者若兵出無名反致害敗亦豈惡人之意哉(此據/野史)
(修/入)　太保樞宻使韓世忠乞罷癸巳以為太𫝊醴泉觀
使其兄主管步軍世良亦罷為提舉醴泉觀使仍加奉
國軍承宣使(此據野史/及墓志)世忠自此杜門謝客絶口不論
兵時跨驢携酒從一二童奴游西湖以自樂平時將佐
罕得見其面云　金大帥烏珠率衆復侵泗州詔樞宻
使張俊於鎮江府置司措置江淮戰守俊命其姪統制
官子蓋提兵於淮陽盱眙之間伺敵進止俊不以兵渡
江恐妨和議既而敵騎久不至俊以問鎮江府劉子羽
曰北敵異時入冦飄忽如風雨今更遲迴是必有他意
也　初嘉州界外虛限蠻人歴堦等領衆犯中鎮銅山
寨官兵力不能制寨將茹大猷遂為掠去本州連年防
範所費不貲是月歴堦降遣蠻將軍葉過帶蠻子送大
猷等還本州委知峩眉縣梁端修同權中鎮寨曹謹修
於界首與之折箭重立盟誓自後不敢犯邊遂申川陜
宣撫司依便宜黜陟補歴堦進義校尉仍以錦袍銀帶
給之　十一月丙申宰執擬李迨知洪州上曰迨能吏
肯以身任怨不恤人毁譽朕深知之但此州寄居多必
有造謗者不可不察也治道無他但不以毁譽為賢否
常核實以行賞罰則治道成矣齊宣王封即墨而烹阿
齊國大治蓋知核實以為政而不狥毁譽之空言也
丁酉參知政事范同或自奏事不禀秦檜而衆方以建
和議及罷諸帥皆同之謀檜與同共政纔四月至是疑
而忌之(此據野/史修入)故言者論同以謂自初執政即至建康
遷葬所過多擾州縣又朝廷收天下兵柄歸之宥宻同
乃貪天之功以為已有望罷其機務己亥以同為提舉
嵩山崇福宫既而再論遂降分司　癸卯宰執奏言者
乞詔六部守法不得妄有申明事上曰祖宗法令嚴備
付在有司吏舞文出入而六部長貳不肯任責事事申
明取决朝廷此何理耶朝廷選為長貳乃茍簡自便甚
失委任之意當顯出一二以懲之長貳盡心則吏不敢
舞文矣　時金遣行臺戸部侍郎蕭毅翰林待制同知
制誥邢具瞻為使副來審議而我所遣通問使魏良臣
王公亮等與之同入界乙巳詔公亮先奏事良臣權充
接伴　劉子羽墓誌曰金使臣掲大旗舟上書曰江南
撫諭子羽時守鎮江見之怒夜以他旗易之翌日接伴
使者見其有異大懼以為請且以語脅子羽子羽曰某
為守臣朝論無所與然欲掲此於吾州之境則吾有死
而已請不已竟出境乃還之　言者論資政殿學士李
光因近日二使遽還鼔倡萬端致會稽之民騷然原光
之意蓋幸有警以覬復用乃詔光責授散官藤州安置
上曰司馬光言政之大本在於賞刑朕於光輩聞其虚
名而用之見其不才而罷之逮其有罪而責之皆彼自
取朕未嘗有心也若用虚名而不治其罪則有賞無刑
政何以成譬之四時有陽無隂豈能成歳乎　時金使
在驛見有日而殿陛之儀議猶未决左僕射秦檜訪於
知閤門事鄭藻藻曰單禁衛則非所以隆國體嚴環列
則適駭敵情先聲一出異端蠭起或誤大事惟臨期戒
設仗蔽以帟幕班定徹帷出不意則無復措詞矣自是
卒為定制藻開封人也壬子金國審議使蕭毅等入見
於是宰執奏誓書自古盟㑹各出意以為之誓未有意
自彼出而反復更易必欲如其所要者上曰朕固知之
然朕有天下而養不及親徽宗既無及矣太后年踰六
十朕日夜痛心今雖與之立誓當奏告天地宗廟社稷
明言金若歸我太后則不憚屈已以與之和如其不然
則此要盟神固不聽朕亦不憚用兵也　乙卯以右諫
議大夫万俟卨為御史中丞時張憲之獄未成何鑄以
除執政奉使乃改命卨推勘而少保岳飛與其子忠州
防禦使雲皆繫獄矣初飛之在湖北也新湖南提刑辛
次膺舟行過鄂飛燕待之既而延入小閤盡出所被宸
翰具言上眷之渥且執次膺手曰前夕夢為棘寺逮對
獄獄吏曰辛中丞被㫖推勘飛方懼不敢告人而公適
至公自諫官補外他日必為獨坐飛或不幸下獄公救
之次膺悚然不知所對至是飛悟昨夢乃新中丞也(此/據)
(洪邁夷堅志然邁/以新中丞為何鑄)是月戸部侍郎張澄遷尚書　十二
月乙丑朔上謂宰執曰和議已成軍備猶不可弛宜於
沿江築堡駐兵令軍中自為營田則斂不及民而軍食
常足可以久也仍修建康為定都之計先宗廟次太學
而後宫室於是秦檜等仰服聖訓知所先後禹卑宫室
不足過也　壬申上謂宰執曰晉平吳之後天下混一
武帝又勤於政事宜若可見太平而旋致禍亂天下分
裂何也秦檜等方思所以對上曰惟禮可以立國君臣
上下如天地定位不可少亂武帝字呼羣臣又以珊瑚
林等助臣下以侈靡相勝廢禮如此其能國乎子太叔
謂禮天之經地之義自古明禮無如子太叔者也　癸
酉工部侍郎莫將遷尚書　左僕射秦檜言攷之經傳
人君莫難於聽納上曰朕觀自古人君不肯聽納者皆
因有心或好大喜功或窮奢極欲一實其衷則凡拂心
之言皆不能入矣若清心寡欲豈有不聽納乎朕於宫
中觀書寫字之外並無嗜好凡事無心故羣臣之言是
則從非則否未嘗惑也檜曰詩稱學有緝熈于光明陛
下光明之性如日並照又力學以緝熙之則羣臣進言
豈能妄説以惑聖聽乎　戊子詔以新刋米芾字畫本
分賜宰執上曰芾雖無事業不見於世至於字畫古今
一絶也　中丞万俟卨大理卿周三畏同勘岳飛等獄
成飛坐金人侵南受親札凡十五逗遛不赴援及指斥
乗輿又因罷兵權令右朝散郎孫革作書與憲令措置
擘畫看畢焚之又令憲虛申探得四太子兵犯上流雲
又與憲咨目稱可與得心腹兵官商議憲為收飛及雲
書遂謀反僧澤一向憲言宜先以兵兩隊守總領轉運
司癸巳詔賜飛死斬憲雲於市令殿前都指揮使楊沂
中莅其刑家屬並遷廣南且籍其家資而配澤一初秦
檜之居永嘉也今秘閣修撰主管王隆觀薛弼嘗遊其
門又卨為湖北提刑弼時經撫本路除劇盗伍俊歸功
于卨至是治飛獄弼雖嘗為飛參謀官無一辭累及先
是獄之成也太傳韓世忠嘗以問秦檜檜曰飛子雲與
張憲書不明其事體莫須有世忠曰相公言莫須有此
三字何以使人甘心因爭之檜不聽飛知書而待士且
濟人之貧用兵秋毫無犯民皆安堵不知有軍先計後
戰屢勝强敵號為良將其死也天下寃之後諡曰武穆
(此據/里史)　時朝廷以淮東湖北諸屯不安命樞宻使張俊
往撫循之或謂俊盍為備俊曰何自疑如此於是宣布
徳意遣人諭武昌皆帖然安堵
欽定四庫全書
　中興小紀卷三十　　　　　宋　熊克　撰
紹興十二年(嵗在/壬戌)春正月癸卯樞宻使張俊措置江
淮戰守回參議官以下分三等推恩行府結局俊
乞罷樞務不許且薦其將定逺軍節度使田師中
掌故岳飛之兵又薦清逺軍節度使王徳往金陵
於是並詔為御前都統制師中於鄂州徳於建康
駐劄(此據野/記修入)　戊申言者論敷文閣待制知徽州
朱芾秘閣修撰知宣州李若虛皆嘗為岳飛謀議
官主帥有異志而不能諌望黜以示戒詔並落職
　初奉使何鑄曹勛等至金國見其主亶於春水開
先殿具陳上意力加祈請伏地者再鑄不能言金主
令起之曰先朝已如此行豈有轍改勛反覆懇請語
甚切至金主首肯數四大帥烏珠傳命使之歸館尋
有館伴張鈞來言皇帝及國王見使人所言甚喜次
第有恩也是晩館伴耶律紹文等到館又傳金主命
早來使人上殿所請宜允仍出回書示之有許還梓宫
及太母語至是勛等以書歸羣臣猶疑獨上兩操和戰
之筞以兵威摧折敵勢而厚禮至誠以感動之敵雖驕
暴亦回心革面以順上之志也　是月太保萬夀觀使
劉光世卒於行在後諡曰武僖光世遺奏援例乞免其
家差徭科斂中書舍人張擴持之以為不可時擴在後
省見事有不當人心者皆為上言之　二月辛未詔建
國公進封普安郡王王天性忠孝自幼育宫闈晨省昏
定未嘗離膝下上與皇后尤所鍾愛至是出就外第初
太祖受命北征次于陳橋軍中有知星者苗訓引親吏
楚昭輔仰視日色其下復有一日訓舉手加額曰此天
命也及王既受封有日者尤若訥私謂普乃並日二字
合乎易所謂明兩作離葢不特同符藝祖而大人繼明
照四方之象已兆于此矣　己卯殿中侍御史胡汝明
論監司不按州縣之吏壬午上謂宰執曰汝明所論甚
當朝廷分道命使正要幾察州縣可申嚴行下若州縣
贓汚不法而監司不能按致有臺諌章疏者當併黜之
汝明黟縣人也　己丑詔吏部尚書吴表臣禮部尚書
蘇符侍郎陳桶郎官方雲翼討論典禮不詳具祖宗典
故專恃已意懐姦附麗可並罷雲翼永嘉人也　三月
貢院上博學宏辭合格人京官洪遵選人沈介洪适詔
賜遵出身适同出身介循一資介徳清人遵适皆徽猷
閣待制皓子也皓奉使久在敵中至是和議定皓報太
后歸耗辛酉宰執賀太后來有期上曰洪皓身陷敵國
乃心王室誠可嘉也二子並中詞科亦忠孝之報遂詔
遵館職适勅局刪定官自中興設詞科以來即入館自
遵始上又言遵之文於三人中最勝朕謂文貴適用若
不適用譬猶畫虎刻鵠何益於事哉知貢舉給事中鄱
陽程克俊上合格宗子善能附正奏名試以示勸奬上
謂宰執曰天孫之貴溺於晏安往往自陷非法若一以
邦典繩之則非所以示惇睦之恩置而不問又無以立
國家之法惟擇其好學從善者稍加崇異以風厲其餘
是亦教化之術也乙卯上御集英殿策試遂賜陳誠之
以下二百五十三人及第出身初秦熺第一熺有官左
僕射檜子也遂降第二溥永嘉人誠之侯官人也　川
陜宣撫副使胡世將時在鳳州之河池方結陜西河東
忠義首領俾為内應而朝廷與金敵講和就差川陜宣
諭使鄭剛中照舊吴玠劉豫所管分畫地界世將奏秦
商二郡元不係玠所管合自二州以南為界惟和尚原
係玠立寨元非劉豫地分宜依舊保守且言探報敵人
欲以鐡山為界果爾鐵山在河池縣裏則和尚原等闗
隘悉為所占其四川並無限隔雖金州殺金坪仙人原
稍險别有平路得以入川利害灼然不可許也時世將
已病丙辰卒尋詔川陜津置其喪以歸　夏四月丁卯上
曰孫近嘗言用人乃人主獨㫁不可委之臣下朕以為
用人雖人主之權然深宫之中安能盡知賢否惟在論
一相耳一相得人遴簡乃僚而薦之則人主當㫁而用
之若人君好要則百事詳好詳則百事荒此善論人君
之道者也　廣西買馬嵗額一千五百匹而去年買發
二千四百匹至是詔經略使胡舜陟提㸃買馬官知邕
州俞儋以下各進一秩　上以淮上用兵成不戰却敵
之功丙子詔推恩宰執於是秦檜等言此皆睿筭無遺
諸將戮力臣等何功之有上曰漢髙祖善馭羣臣每諸
將奏功必賞蕭何張良葢以指蹤之功也卿等同寅輔
朕以底成績朕何敢忘檜等再拜而退相謂曰君能下
下以成其政何以仰稱隆遇之意哉　兩浙漕臣王㬇
等進銀以助迎奉兩宫之費　己丑皇后邢氏已上仙
丁亥訃音纔至於是太常寺討論服制上謂宰執曰先
王制禮無過不及適于中而已宜參古今之制使等威
有辨而合於禮庻可垂法於後世也　金遣其臣烏陵
贊謀至陜西議分地界川陜宣諭使鄭剛中出白馬闗
外見之贊謀欲盡取階成岷鳳秦商六州指鐡山以西
為界剛中曰此難即割須俟㫖可也贊謀曰講和而不
退和尚原兵何也剛中曰割地之旨朝下晚退矣贊謀
不能奪剛中乃上奏曰秦商二州幷和尚原皆陜蜀要
害不可許也其後割秦商地之半棄和尚原仍於大散
闗内得興趙原以為控扼之所五月甲午就除剛中端
明殿學士宣撫副使先是宣撫司嘗居閬中自移于河
池縣饋餉不繼人以為病剛中奏移司利州務從省費
既而剛中欲移屯一軍都統制楊政不從剛中呼政語
曰宣撫欲移軍而都統制不肯某雖書生不畏死也聲
色俱厲政即日聽命　丙申詔于旴𣅿軍置𣙜場其後
安撫軍光州皆置　甲辰詔諸州無教官處令尚書省
選差既而禮部立到試教官法上謂宰執曰士大夫不
可不學惟學故能考前世興衰治亂以為龜鑑則無過
舉而政皆適當矣朕在宫中未嘗一日廢也(立法在是/月乙卯今)
(聫書/之)　丙午詔禮部住給度僧牒雖特㫖亦令執奏先
是臨安府乞度牒修觀音殿上不與第給錢五千緡上
曰朕觀人主欲消除釋老二教或廢其像或廢其徒皆
不適中往往愈熾今不放度牒可以漸消而吾道勝矣
　庚戍工部尚書莫將等議上大行皇后諡曰懿節
先是上以太后回鑾普天同慶可召和氣猶慮諸處以
奉迎為名縁此科率却致暛怨已降詔悉令戸部自支
不侵諸州經費庻不擾民　言者論䕫路有殺人祭鬼
之事乞嚴禁止之己未上謂宰執曰此必有大巫唱之
但治巫則此自止西門豹投巫于河以救河伯取婦葢
知此道也　六月甲子大金國送觀文殿學士前東京
留守孟庾徽猷閣待制前知淮寧府李正民還朝庾等
奏昨兵渡河不能死節陷身辱國乞正典刑詔放罪任
便居住(詔放罪在是月/癸未今聫書之)　乙亥宰執奏上殿官晏孝純
乞禁止父母在别籍異財之事上曰此固當禁然恐行
法有弊州縣之吏科率不均民畏户口大而科率重不
得已而為誠可憐者宜併申嚴科率之條於是秦檜等
仰歎聖聰周知民情如此　時川陜都統制吳璘入覲
上問璘前此所以勝敵之方璘曰先令弱者出戰强者
繼之丁丑宰執奏璘功賞士上因以璘所對語之且曰
璘善用兵此正孫臏三駟之説一敗而二勝者也上又
曰當須令適中政有賞罰如醫之用藥不及則不能治
病太過又傷氣也　時有學子上書乞用王安石三經
新義為言者所論癸未上曰六經所以經世務者以其
言皆天下之公也若以私意妄説豈能經世乎王安石
學雖博而多穿鑿以私意不可用　甲申宰執奏言者
所論鹽禁事上曰古今事異今國用仰給煑海者十之
八九豈可捐以與人散利雖王者之政然使人專利亦
非政之善也吳王濞之亂漢實使之使濞不專煮海之
利雖欲為亂得乎　初興元府有六堰引褒水溉民田
至數千頃故漢中地極膏腴兵興以來嵗久弗治堰壊
而田多荒至是帥臣武當軍節度使兼川陜宣撫司都
統制楊政率衆修復偶夏水堤决政親往督役其後堰
成嵗省漕計二十餘萬石又城南並漢江岸水數至城
下政仍作長堰捍之水遂趨南岸城賴以安　是年召
宣州觀察使趙宻於建康為龍神衛四廂都指揮使主
管步軍　秋七月言者論福州僉書判官胡銓文過飾
非用欺羣聽士之無知者往往從而宗之望竄斥以為
惑衆之戒癸巳詔銓除名新州編管　皇太后回鑾大
金國遣少監髙居安等扈送甲午起發　癸卯吴璘乞
用初任團練承宣使為其子授文資上許之中書舍人
張擴以為不可乙夘上謂宰執曰武臣換文資恐將帥
之材後難得矣張俊曰須試而後換文可也上曰俊言
甚是宜降指揮以革其後上因舉杜甫詩將軍不好武
稚子總能文之句謂甫意葢有在也於是秦檜等仰見
聖心之不忘武備如此　戊申宰執奏事因論車服有
用玉者上曰將來郊廟玉噐當先製朕觀今所用祭噐
皆别山樽自有山樽之制犠樽自有犠樽之制如玉鬯
玊爵之類今皆未備豈可不先製也上尊事天地奉先
思孝故凡服食噐用必以祀事為先秦檜等不勝嘆服
　上自南巡儀物草創至是諸王宫教授石延慶言國
朝郊廟大禮有三駕之制恭聞皇太后鑾輿還闕陛下
將迎于郊而儀衛末講望詔大臣集禮官蒐舉往憲有
詔車輅儀仗委工部尚書莫將戸部侍郎張澄同内侍
邵諤制造己酉太常寺言五輅之制惟玊輅以玊飾之
今當先玊輅又按本朝黄麾仗共二千二百六十五人
其數最為酌中欲依此製造從之　是日上又諭宰執
曰吴璘功賞事早與了使之歸秦檜曰已與張俊議呼
璘到堂面定庻幾允當上可之且曰賞須令適中今日
邊面正賴將士協力守之賞須當乃慰其意且免姦人
動揺軍情也　大金國遣金吾衛大將軍完顔宗賢秘
書監劉祹等來　癸丑上謂宰執曰郡守條上五事其
間頗有可採又有欲衝見行法者宜詳之可行即行秦
檜曰如莊綽所上有可行者何鑄曰守臣中有志於民
者所論定不茍上曰然於是檜等仰見上厲精庻政臣
寮所上利害躬覽不怠如此中興豈難致乎　時因有
宗子犯法乙卯上謂宰執曰見宗學教官令日率宗子
講書作功課庻使用心不為惡事於是秦檜等仰見上
留意宗子以教為先惇叙之實莫大於此　上殿官宇
文剛言湖外米賤乞行收糴戊午上諭宰執令即行之
且曰水旱堯湯所不能免惟有以備之則民免流移之
患也　八月乙丑宰執奏湖北帥臣劉錡言沅州猺人
作過事上曰蠻夷但當綏撫不可擾之慮致生事於是
秦檜恭禀聖訓以諭錡焉　丙寅皇太后渡淮　言者
論端明殿學士僉書樞宻院何鑄首董岳飛之獄閲日
滋久初無一言叙陳既而以樞臣使金乃謂以讞獄不
合遂致逺行又言飛之獄本其徒所告反狀甚明而鑄
所遷延乃在黨惡遂罷鑄以本職提舉太平觀尋詔落
職責徽州居住既又論殿中侍御史胡汝明及察官歸
安施鉅長洲李溢皆鑄所薦詔悉與外任先是迎䕶梓宫當
差大臣而左僕射秦檜辭不行乃詔少保判紹興府孟
忠厚為迎梓宫禮儀使又以參知政事王次翁為迎太
母禮儀使並往楚州迎接戊辰上問宰執曰界首猶未
得皇太后報秦檜曰據王次翁奏九日可到界首以理
揆之此事必不爽約前蕭毅行陛下明與約言若太后
果還自當謹守誓約如今嵗未也則誓文為虛設此最
切當上曰亦以此事卜和議諧否若還我太后則是大
金亦守和議也　皇太后回鑾已近辛巳上至臨平鎮
奉迎上入幄朝見宰臣文武百官班幄外起居上初瞻
慈容喜深感極淚温龍綃軍衛歡呼聲震天地父老童
稚携持夾道擁看以手加額咸歎曰不圖復見聖神子
母之重驩如此也太后以北方聞太傳醴泉觀使韓世
忠名召至簾前曰此為韓相公耶慰問良久　乙酉上
以語秦檜等且言太后既歸宫中事一切不復顧矣於
是秦檜等仰歎聖徳之至宜其篤生上聖以建中興而
鸞馭言旋為天下之母也　徽宗及顯肅懿節二后梓
宫回己丑上至臨平迎奉以歸初太常少卿施坰請於
皇城近處權設龍徳别宫至是即奉安馬　九月乙未
以少保䕶國軍節度判紹興府信安郡王孟忠厚為樞
宻使　戊戌詔皇太后俸錢月一萬貫冬年寒食生辰
各二萬貫生辰加絹一萬匹　左僕射秦檜進所撰徽
宗哀册辛丑上諭檜曰哀册極佳葢語皆紀實故也向
昭慈挽詞衆人所作文雖可觀皆不紀實朕當時所撰
有俯隨遺詔日猶想御簾時要紀實爾檜曰向陛下書
扇賜經筵官皆當其實上曰朕閲唐史見太宗面評羣
臣才徳短長似有所感朕所書皆杜甫詩葢因以見意
也　有阿李者本乾明寺尼法名善静因被擄在北界
詐作柔福帝姬逃歸後朝廷差宣政使馮益幷宗婦吳
心兒往紹興府識認遂收入内加為福國長公主降駙
馬都尉髙世榮至是因内侍李鄂等隨梓宫回具言柔
福帝姬在北界降徐還去年已死還近自北界以其骨
歸後因還父中立訴于朝遂下法寺勘實是日辛丑詔
阿李杖死益心兒以識認不審編管外州　乙巳少保左
僕射秦檜加太師檜面辭新命上曰梓宫歸喪慈寧就
養皆卿之功此未報百分之一不必辭也　詔福建官
買茶送𣙜場仍戒有司即時支價錢上曰官中買物往
往不即支還價錢故人憚與官交易葢上通察民情如
此　戊申詔參知政事王次翁充大金報謝使得慶軍
節度錢愐副之　製玊輅畢工　大金國遣中書侍郎
劉筥刑部尚書完顔宗表等來庚戌引見　以給事中
直學士院程克俊為翰林學士　辛亥詔差内侍藍珪
主管慈寧殿事務上謂宰執曰朕戒諸人凡有闕不得
白太后只來白朕葢太后年已六十惟胷中無一事動
作如意即夀考康寧無窮矣於是秦檜等仰服聖孝以
謂養志曾參之所難而上優為之此舜之盛徳也　初
中書舍人張擴為左僕射秦檜所知不數年至侍從屢
繳詞頭人多不樂至是吏部引赦行詞擴毎秉燭草制
言者謂其太遽而文不工擴乃罷去　丁巳詔戸部侍
郎沈昭逺為大金賀生辰使知閤門事王公亮副之新
除中書舍人楊愿為大金賀正旦使知閤門事何彦良
副之愿山陽人也　冬十月壬戌言者論錢塘駐蹕之
地而城壁摧剥儻不加飾何以肅逺近之瞻况臨安府
昨被㫖置回易庫収其嬴以備此舉幾年矣今宜取而
用之詔臨安府措置　初卜地為永固陵得于紹興府㑹
稽山昭慈聖獻后殯宫之西北乃遣中丞万俟卨又詔
資政殿學士鄭億年相繼按行皆以其地可用丙寅權殯
徽宗聖文仁聖顯孝皇帝及顯肅懿節二后　戊寅詔
隨從梓宫官吏扶䕶萬里勤瘁可嘉自内侍官李鄂以
下四十四人推思有差　庚辰詔鎮江府依沿海制置
使例罷帶沿江安撫使　癸未詔車輅院復置官吏
甲申皇太后生辰始燕于慈寧宫　時朝廷欲以福建臘
茶就行在置局給賣丁亥詔福建見任提舉市舶官更
不兼茶政别差官提舉茶事置司於建州　初參知政
事万俟卨奉使大金國行次汴京奴𨽻輩有為人致書
訪其子者彼之伴使以為言卨曰兩朝以玉帛相見而
後敢以私書入境然父子之情不過候安否爾發書視
之果然及次涿州又以南官歐擔夫告者且曰一行装
齎悉以車載不復調夫矣卨曰歐擔夫者請得其名治
之不調夫則止於此以聽大國之命伴使語塞遂已至
是使還詔卨提舉詳定一司勅令　孫覿誌卨之墓曰
卨之復命也宰相秦檜假金人譽已數十言屬卨紿上卨
退而歎曰丞相訹我面謾吾戴天履地忍為此乎卒不
從他日與檜議怒無復同寅之意矣　十一月庚寅上
謂宰執曰人君惟虛心則事至自見秦檜曰虛心則臣
下或有迎合亦無所逃上曰臣下迎合孟子所謂逢君
之惡其罪大程克俊曰此不容誅也秦檜曰陛下虛心
照臨百官士庶孰不精白以承休徳哉左朝奉大夫黄
達如者前守南雄州為提黜坑冶鑄錢官韓球所按至
是任滿奏事言太后囘鑾梓宫還闕兹為盛事望宣付
史館然後大明黜陟異論者正典刑主和者加旌賞庶
上慰徽宗二后在天之靈少紓太母滯欝之氣遂擢達
如為監察御史辛卯禮部侍郎直學院王賞編付史館
達如建陽人賞開封人球璜弟也　初太師左僕射秦
檜與太傳樞宻使張俊同主和議約盡罷諸將獨以兵
權歸俊故俊力助其謀及諸將已罷而待御史江邈數
言俊之過於是俊求去位癸巳罷為醴泉觀使復還三
鎮舊節封清河郡王邈建徳人公望猶子也(此據野/史修人)
兩浙轉運副使李椿年言臣聞仁政必自經界始自兵
火之後文籍㪚亡豪民猾吏因縁為姦有田者未必有
税有税者未必有田富者日益兼併貧者日益困弱皆
由經界不正且言其利害有十臣比訪得平江府嵗収
七十萬石著在石刻今按籍雖有四十萬而實入纔十
餘萬皆以為逃田嘗聞朝廷有按圖覈實之請其事始
於吴江縣而知縣石公轍盡復其數葢按圖而得之也欲
望陛下㫁而行之將吴江之騐施之一郡一路以及天
下則經界正而仁政行矣上謂宰執曰椿年之論頗有
條理秦檜曰其説簡易可行程克俊曰比年百姓避役
止縁經界不正若行之誠公私之久利也乃詔專委椿年
措置椿年請先往平江諸縣俟其就緒即往諸州要在
均平為民除害更不増税額從之椿年遂即平江創經界
司於是守臣周葵見椿年曰今欲均税耶增税耶椿年
曰何敢增税葵曰若不欲增税何言本州苗米七十萬石椿
曰倉記云爾葵曰倉記云穀七十萬石謂倉中所容總
數耳五穀皆穀也豈獨米乎椿年曰審爾則用圗經三
十萬為凖未幾葵罷去　己亥始詔立太學養士既而
權以三百人為額仍復置祭酒司業博士正錄管官
初永固陵殯宫以户部侍郎張澄為橋道頓遞使澄熟
知會稽地里自發引至復土反虞皆先事而備至是遷
澄為尚書　右諫議大夫歙縣羅汝檝言陛下近因臣
寮之奏以前日異論者明正典刑此誠今之先務然初
定議和而謗議紛然徃徃出於愚而無知不足深責惟
趙鼎王庻曾開李彌遜四人者同心併力鼓率其黨必
欲沮害此事賴皇明洞照不惑浮言今開與彌遜尚以
美職而食祠祿失刑已甚望賜貶黜鼎庶見在謫籍近
赦恐合量移乞令有司勿復舉行亦足少懲丙午詔從
之於是開彌遜並落職汝檝又言前殿中侍御史張戒
最與鼎厚引居言路凡鼎之風㫖奉承不暇故助鼎以
沮和議鼎罷相戒失所賴復請留之既被黜則徃依岳
飛於江夏其趨操可知庚戌詔停戒官　少保樞宻使
孟忠厚求去位罷為少傅依舊信安郡王判福建既而
與知建康府觀文殿學士葉夢得兩易其任時閩中之
寇未平詔夢得挾御前士便道之鎮　十二月庚申上
謂宰執曰梁汝嘉頃為户部尚書號稱經制財用徒耗
官錢公私交易無補於國為汝嘉身謀則得矣如國計
何　初命户部尚書張澄等詳重修六曹寺監庫務勑
令格式至是書成壬申太師左僕射秦檜上之　言者
為南巡以來三嵗之祀獨於明堂而冬至郊天曠嵗未
舉今既治安願於來嵗用郊祀之儀庶應祖宗故事詔
禮部太常寺討論申省　甲申上曰祥瑞何用朕所不
取唯年穀豐登乃莫大之瑞也
欽定四庫全書
　中興小紀巻三十一　　　　宋　熊克　撰
紹興十三年(嵗次/癸亥)春正月癸巳詔祖宗朝殿幄悉用純
綵後來寖多文繡今當屏去止用緋黄二色既而知信
州葉三省乞宣付史館上未允左僕射秦檜曰此陛下
盛徳事合付史館於是檜等仰歎真所謂示敦樸以先
天下者也三省桐廬人也　戊戌加上徽宗尊諡曰體
神合道駿烈遜功聖文仁徳憲慈顯孝皇帝先是隂雲
欲雪己亥上親饗太廟日霽霧澄皆誠孝所格禮部侍
郎王賞請付宣史館從之　壬子上謂宰執曰近有士
人進説以為春秋無襃議論似偏恐非聖人本意程克
俊曰觀春秋命名正寓襃貶賞罰之意上以為然　二
月己巳上謂宰執曰古今琴制不同各有所寓朕近出
意作盾様示不忘武備之意於是秦檜等稱贊時殿中
侍御史晉江李文㑹以朝廷方守和議不言兵乃奏仁
義之説曰陛下文徳柔逺兼愛南北之民仁也昔金人
猖獗陛下毅然請行既即位猶念二聖逺狩宵旰圖治
宗廟再安義也願陛下力行此道天下幸甚庚子上謂
宰執曰文㑹力陳二義甚善朕今録一本置之几案欲
常觀鑒　己卯宰執奏福建安撫使葉夢得措畫弭盜
之事上曰盜之竊發多縁守令非人掊克所致宜令帥
司條具凡有害於民者除之自此夢得或招捕或誘之
相戕三策並用然頗與監司相異至交奏其事監司謂
盜魁林元仲必不可致既而夢得遂招致之又俞徹明
必再叛萬少隆必大熾而夢得處之皆定異議遂息(此/據)
(葉夢得/行述)　三月禮部侍郎王賞奏將來郊禮宿齋處及
祭等事乙未上謂宰執曰三年郊禮止一宿毋枉費人
力只隨宜絞縛務從簡省秦檜等曰兹誠陛下盛徳之
事臣等敢不奉詔　言者謂自元豐始廣景靈宫以奉
祖宗衣冠之遊即漢之原廟也自艱難以來庶事草創
而原廟神遊猶寄永嘉四孟薦饗旋即便朝設位未副
廣孝之意望命有司擇地倣景靈舊規以建新廟迎還
列聖睟容庶幾四孟躬行獻禮用慰祖宗在天之靈丁
酉詔禮部太常寺討論申省既遂建於新莊橋之西其
地乃故劉光世妻向氏所獻庚戌上曰將來郊祀詣景
靈宫可權宜乗輦此去十里若乗輅則拆民居必多蓋
上愛民之誠如此　言者以謂吏部告身在官告院其
監官但置籍授吏而弗預書告萬一姦弊無由察知乞
亦命書告甲寅詔從之　兵部侍郎程瑀言將來郊祀
用國初大駕儀伏總一萬一千二百餘人除已有黄麾
半仗及玊輅法物儀仗外見闕金象木革四輅望下所
屬製造詔以纈代繡仍差兵部郎官錢時敏軍器監劉
才邵主簿宋貺同監視之貺歙縣人也　辛酉宰執奏
上殿官范正國論廣南鹽事上曰法必有弊而後改若
未見其弊遽議更作非特無利必至為害凡法皆然不
止鹽也　癸酉以右諌議大夫羅汝楫為御史中丞
前知漳州韓岊請復孝悌力田科丙子上曰漢有比科
固可以厚風俗然祖宗時未嘗行宜令講究不可輕易
創立岊侯宫人也　两浙漕臣張淑獻相度秀州華亭
縣宜置閘以捍鹽鹹潮事　丁亥宰執奏事上曰數日
來太后趣行冊命中宫之禮朕乞太后降一指揮太后
不肯云我但以家事豈豫外庭太后知國體故重如此
秦檜等曰太后有定命陛下奉行可也　五月癸亥中
書舍人楊愿請依唐乾元及國朝故事詔天下置放生
池祝聖夀乙亥詔諸路監司措置申省　先是詔立聖
節紫宸殿上夀儀已成丁丑天申節百官上夀如儀
知大宗正權主奉濮王事士夽言自前嗣濮王仲湜權
奉神貌安於紹興府之光孝寺今欲以法堂權充園廟
從之　臨安府并屬縣並獄空甲申詔奨守臣敷文閣
待制王㬇㬇珪孫也　六月戊子詔知興元府川陜宣
撫司都統制楊政令仍改為四川宣撫司都統制
臨安府宗子學生師閔師顔訟教官鮑同不法事己丑
上謂宰執曰此乃論師長恐起告訐之風可送宗司拘
管教官湏先正已然後可以率人若自為不法人豈服
之鮑同令本府體究果有不法亦當黜之既而體究上
所論多不實上曰朕不罪同師閔師顔湏與行遣秦檜
奏乞送大宗正士夽庭訓同不可為教官欲罰銅對移
别職從之　殿中侍御史李文㑹論江隂軍僉幕蔡楶
不法事壬辰上諭宰執曰不按發監司湏當行遣天下
事臺諫安能盡知監司乃朝廷耳目之官豈可容縱不
舉且與降官自知所畏矣　鄂州御前都統制田師中
奏諸軍統制等官有老病者已蒙朝廷與差遣離軍今
不可闕官乃詔鋒軍統制李道為前軍統制餘以次陞
焉　初詔權任鬻度牒至是夀星寺乞每嵗撥放　詔
以故岳飛宅葺為太學　丁酉端明殿學士僉書樞宻
院事程克俊求去位壬寅詔依前職提舉洞霄宫　甲
辰宰執擬差太學官上曰師儒之任尤當遴選湏得心
術正者為之將以經㫖諭後進萬一有邪説學者從而
化之為害非細秦檜曰謹遵聖訓　翰林學士秦梓引
疾乞退辛亥以為龍圖閣學士知宣州　先是詔守臣
到任半年具上民間利害及邊防五事癸丑上謂宰執
曰近觀諸處所奏固有法已該載亦有一方之便朝廷
未知者宜委都司詳之其便民者即與行無事虚文也
　初徽猷閣學士胡舜陟知静江府因奉詔捕郴賊駱
科餘黨以饋餉不繼與廣西轉運副使吕源有隙舜陟
劾源沮軍事時有府吏徐竿者因獲罪舜陟杖而逐之
竿乃隂求舜陟之失得其邕州買馬折閲事以告源源
即誣奏舜陟受金且以書抵秦檜言舜陟非笑朝政檜
素惡舜陟遂入其言差大理寺丞袁柟燕仰之於静江
府制勘竿亦對獄舜陟入獄二十日至是死人皆寃之
竿歸纔及家而卒既而舜陟妻汪氏訴於朝上曰舜陟
是從官兼罪未至死勘官不可不繩柟仰之並送吏部
(柟等送吏部在明/年二月今聫書之)　是月資政殿學士張徴卒　時䖍
冦擾江西及閩廣而州縣多無備又官兵有常屯不敢
越他界以故賊得往來如志環數千里民被其害於是
殿中侍御史李文㑹言州縣事同一家願令三路帥臣
監司共議合兵將以據要衝仍定期會共為掩襲使賊
出輙遇兵則竄無所逃庶易殄滅從之　秋七月己未
復置國子監書庫官一員　禮部太常寺修定景靈宫
四孟朝獻儀詔從之　温州進士蔡大中上書論人主
誠心等十事謂當有始有終其説頗有理詔與永免文
解辛酉上謂宰執曰朕觀史書自古人君未見有始無
終而能長乆者也秦檜曰終始惟一時乃日新有始有
終乃聖人日新之徳上曰然以唐太宗之明而魏鄭公
有不克終之戒終始惟一古所難也　帯御器械吳益
以皇后受冊陳乞恩數丁卯上諭宰執令依例與之上曰
皇后甚嚴無例事必不敢乞皇后意欲除内祠且令閉
門讀書也　壬申宰執奏池州都統制王俊申乞將官
申任上令樞宻院約束諸軍揀去老弱存其强壯日加
訓練以備朝廷不測差官按試上曰此事今日所當為
者異時緩急調恐誤事也　時國學新成試補生員四
方來者甚衆㡬六千人丙子掲榜取徐驤等三百人驤
浦城人　時上出孟饗有唐突者四人其一乃宗子為
注籍事八月乙酉朔上謂宰執曰既來唐突恐須有説
且令其近屬保明若是宗室不可使之失所不然須與
行遣既到朕前當别其是非也　乙未詔有司檢太宗
幸學曽令學官講經及各有恩例故事　川陜宣撫副
使鄭剛中進金一萬兩己亥上謂秦檜曰頃年張浚曽
獻金三萬兩是時錢物有餘卿可諭與剛中不須循舊
有餘則進若取於民不可也　舊制三年科舉川廣福
建例先諸路一月引試至是言者以謂駐蹕吳㑹則福建
為甚近恐試下舉人或冒名再試他州請以八月五日鎻
院詔從之　初奉使洪皓張邵朱弁自金國歸上眷皓厚
嘗曰雖蘇武不能過也是月除皓徽猷閣直學士提舉萬
夀觀權直學士院時金人取趙郴輩三十家詔悉歸之皓
言昔韓起買環於鄭鄭小國也能引義不與金既限淮(按/疑)
(有脱/誤)官屬皆吳人留不遣葢慮知虚實也彼方困於蒙古
(原作䝉兀/姑今改正)示强以嘗中國若遽從之彼將謂秦無人而
輕我矣又言王倫輩以身徇國棄之不取緩急何以使
人至是皓見秦檜又言張浚敵所憚乃不得用又言錢
塘暫駐畢而景靈宫太廟皆極土木之工示無中原意
耶檜不悦　兵部侍郎程瑀遷尚書　九月丁巳宰執
奏江東提刑洪興祖欲進石碑事上曰石碑安用不善
刻者皆失其真學書惟視筆法精神朕得王獻之洛神
賦墨跡六行置之几間日閲十數過覺於書有所得近
已冩尚書終篇學字若便寫經不惟字進而經亦熟秦
檜曰平時諸生未有能冩經一部此仰見聖學之不倦
也　御史李文㑹論徽猷閣直學士提舉萬夀觀權直
學士院洪皓以謂皓在朝必生事亦因及宇文虚中事
甲子上謂宰執曰朕嘗觀書見臣之事君不可有二心
臣而有二心春秋之所不恕乃詔皓以本職出知饒州
　丁卯以御史中丞羅汝楫為吏部尚書　戊辰上曰
諸處有癃老廢疾之人依臨安府例令官司養濟窮民
無告王政之所先也　以兵部尚書程瑀為龍圖閣學
士知信州　太府寺丞張子儀言乞三嵗考守令以户
口復業登耗為陞黜之典己巳乃詔淮東京西監司嵗
終取州縣所増户口以聞　知司郎官梁弁以病乞祠
　是月司業髙閌因經筵講畢奏曰國學落成臣奉詔
試補諸生㡬六千人自中興以來雖三年省闈亦未有
如此之盛上曰乍脱干戈人皆向學此誠可喜閌曰近
來塲屋不無懐挾假授之弊目前頓革皆不敢犯上曰
朕亦聞之此美事也閌曰臣待罪學官見此美事諸生
以謂陛下方偃武修文與太祖初定天下之時同符輙
舉建隆故事願陛下講臨雍之禮言未畢上曰已令討
論矣蓋是時上已有幸學之意閌未之知也先是閌請
修監學法以元豐法為主詔敕令所叅修至是成冬十
月己丑太師左僕射秦檜上之　秘書丞嚴抑言國朝
㑹要仁宗時自建隆修至慶厯神宗時自慶厯修至熙
寧而後來尚未編集事無所考望令儒臣續而為書抑
又言渾儀之制祖宗所留意渡江以來闕然無有乞下
太史局重創皆從之抑歸安人也　時景靈宫成祖宗
帝后神御初自温州海道迎來上曰此事至重朕甚慮
之及聞出陸上心始安秦檜曰念祖宗如此益見聖心
之孝誠也至是逹行在上乃詣天章閣西殿告遷徽宗
及顯恭顯肅二后神御乙未並奉安於景靈宫　侍御
史李文㑹論新除國子監丞石延慶輕儇無行丁酉上
曰太學風化之本使此人充監官何以取重於士人即
詔罷之　辛未宰執奏差郡守上曰其中有老不任事
者又無顯過可論第千里之民受其害爾朕嘗與言官
説此秦檜曰有不奉行詔令如朝廷免税仍舊催科者
皆縁守非其人也上曰如此者當懲一二人自懼矣
秘閣修撰張九成與徑山主僧宗杲為莫逆交時緇流
之赴宗杲者皆百舍重趼凡二千餘衆徑山雖巨刹至
無所容宗杲更敞千僧閣以居之而九成往來其間左
僕射秦檜恐其議已故言者論九成宗杲謗訕朝政詔
九成落職謫居南安軍而宗杲編管衡州先是九成寓
鹽官縣僧刹一夕夢水陸逺行至一城郭亦寓小刹似
悒悒不樂及至南安皆如所夢十二月甲申九成私識
之　辛卯宰執奏禁止江西私鑄錢事上曰卿等見錢
様否此事更不成錢皆消錢而私自鑄者當嚴禁止公
私皆不得用不然盜鑄愈多尤費力也　自建炎中罷
内轡庫是日始詔復置　新知永州熊彦詩上言欲依
嘉祐治平故事補中監學生命詞給綾紙從之　甲午
上詣景靈宫行恭謝禮乙未再詣　皇后遷葬父母欲
青石作墓前羊虎己亥上謂宰執曰此石出平江朕不
欲行下郡邑恐科率於民只支錢付守臣王鐵依市價
置買卿等可諭與之鐵南昌人也　大金國遣右宣徽
使完顔日曄秘書少監馬諤來賀正旦己酉見於紫宸
殿貢金注椀金盤各一金盞四雜色綾羅紗縠三百良
馬六上謂宰執曰今次使人來事體皆正大體既正則
小節不足較觀金人之意和議必湏堅久秦檜曰此皆
陛下御得其道上曰非卿學識過人堅主和議豈能至
此自是使命往復不絶而嵗貢物數亦無増損　初北
使之來也命户部尚書張澄館伴是禮久不講澄頗知
舊制凡使人入見及謝辭燕犒賜予之儀澄皆𫝊之悉
合朝度遂為定式至是以澄兼權兵部尚書　先是䖍
州有統兵官程師回本蕃將來降時詔歸北境人而師
回有兵數百人憚不欲行守臣薛弼諭之曰公從卒多
不可芘公能遣此屬朝廷必多公芘不遣矣師回即承
命既而省符趣師回就道遂去師回舟行過大孤山舟
人告毋作樂恐龍怒師回故命其徒奏蕃樂少頃黒雲
四合有物湧波間目如金盤師回射中其目即還入水
風亦息安流而濟人皆服其勇也
紹興十四年(嵗在/甲子)春正月戊午衢州龍遊縣士民舉知
縣黄鉞有政績乞令再任下两浙漕司究其實至是漕
司奏鉞無治狀可稱且有違法事為人所訴庚午上謂
宰執曰此必計㑹來不可從也朕嘗謂天下惟在賞罰
若賞當賢罰當罪則人知勸沮天下無不治朕每留意
民事如縣令治狀顯著不特再任便當拔擢方欲激勸
也　癸酉以侍御史李文㑹為中丞　殿前都指揮使
楊存中請刺本軍人以防諸處互招仍乞嚴賜約束丙
子太師左僕射秦檜奏舊有二法一招别軍人並依軍
法此太重難行一立賞許人告以犯人所請計贓坐罪
將校取㫖此法可行上曰善立法不貴太重而貴必行
法必行則人莫敢犯矣　二月庚辰詔太學養士三百
太少宜更増二百人　秦檜與叅知政事万俟卨一日
同奏事退坐殿廬中批上㫖除某官吏鈐紙尾進卨曰
偶不聞聖語檜怒於是御史中丞李文㑹右諫議大夫
詹大方皆論卨違詔除職與郡而給事中楊愿駁奏丙
午乃以卨提舉太平觀己酉文㑹又論中書舍人劉才
邵祠部郎官王觀國皆附卨以進亦詔與外任大方建
徳人也　以資政殿學士新知建康府樓炤為僉書樞
宻院事　時左僕射秦檜方専政而軍監陳康伯於檜
有舊澹然無求檜雖稱其靖重然常越次用他人是月
始遷康伯為吏部侍郎蓋欲遣之出疆康伯弋陽人也
　三月甲午宰執奏鎮江府御前都統制王勝軍中減
放兵數上曰昨嘗指揮諸軍減放人數令即招填可嚴
戒目下招足不然恐暗損軍額緩急誤事宜預備之也
　時皇太后修宅有起居民處詔臨安府守臣張叔獻
倍支搬挈之費及對撥官屋毋令失所　丁卯宰執奏
故將官劉實死事特給文歴以養其弟通事上曰實驍
勇忠實昨在淮西遇敵力戰有功朕聞其死為之不食
者一日秦檜曰陛下記功恤孤如此將士安得不盡死
節以圖報乎　己巳上幸太學祗謁先聖先師止輦於
大成殿門外歩趨登降執爵灌獻注視貌像翼翼欽慕
復覽太祖真宗徽宗所製贊文又命有司悉取從祀諸
贊併録以進遂升堂頒手詔示樂育詳延之意賜諸生
坐命國子司業髙閌講易泰卦學官内外舍生推恩有
差復幸養正持志二齋顧諸生肄業之所徘徊久之即除
閌禮部侍郎言者以為盛事請宣付史館從之於是上
親製文宣王贊曰大哉宣聖斯文在兹帝王之式古今
之師志則春秋道由忠恕賢於堯舜日月其譽維時載
雍戢此武功肅昭盛儀海宇聿崇閌奏曰陛下頒示御
製宣聖贊文形容盛徳無愧於古上曰唐明皇嘗作贊
文乃斥先聖先師之名非尊儒重道之意閌曰此尤見
聖學髙出前代帝王之上既又御製七十二子贊其序
略曰朕兹幸太學延見諸生因作文宣王贊機政餘間
歴取顔回而下七十二人亦為製贊并刋石置於太學
　夏四月己卯宰執奏太史局製渾儀乞依舊例差官
秦檜曰在廷之臣罕能通曉上曰此事闕典已即宫中
製成小範可以測日晷夜度以樞星為則蓋樞星中星
也非久降出當以為式但廣其尺寸爾檜曰固天縱之
將聖又多能也聖主有焉於是命檜提舉修製　辛巳
上謂宰執曰昨日蘇籕上殿乞以近世儒臣所著講説
纂而成編以補唐之正義其言甚當若取善者頒諸學
官使學者有所宗一則師王安石程頥者不至紛紜矣
秦檜因乞禁野史上曰此尤為害事如靖康以來私記
極不足信上皇有帝堯之心禪位淵聖實出神斷而一
時私傳以為事由蔡攸吳敏矣上皇曽諭宰執謂當時
若非朕意誰敢建言必有族滅之禍樓炤曰上皇聖諭
亦嘗報行天下所共知也檜曰近時學者不知體者謂
司馬遷作謗書然武紀但盡記時事不敢自立議論臣
嘗委史局官撰神宗史志有一日而成者輕率如此豈
可用也上曰朕向嘗論范冲修徽宗實録惟當記政事
之大可為法者其細事自不必書大抵史官湏有經學
乃可用也　北境泗州移文楊州約發人數丁亥上謂
宰執曰但令楊州回報去朝廷見依誓書津遣蓋誓書
所載淮北遣歸者取其願也卿等謂如何檜曰如此誠
便樓炤曰早來檜所論仰符聖訓上曰人情不相逺理
之所在自然契合　福建羣盜未滅而海賊朱明熾甚
是日詔統制官張守忠往討之上曰民愚為盜不足平
第憂被驅脅者雖釋其罪縱之歸業生理已蕩析矣
時秘書省所校祖宗實録猶多舛誤戊戌詔令再校後
更有差即具名以聞　南蕃來貢是日詔廣西經略司
依舊例於横山寨管設遣之回　五月辛亥朔宰執奏
諸路已置放生池上曰此事固善但恐妨細民漁採所
害亦大止令元有處復舊可也　李文㑹詹大方同論
資政殿學士僉書樞宻院事樓炤不可以居政塗甲子
炤罷依舊職提舉太平觀　乙丑以御史中丞李文㑹
為端明殿學士僉書樞宻兼權叅知政事先是經筵講
畢上謂禮部侍郎髙閌曰向來張九成嘗問朕云左傳
載一事或千餘言春秋只一句書之此何也朕答之云
聖言有造化所以寓無窮之意若無造化即容易知乃
常人言爾閌曰説春秋者雖多終不能發明正如窺造
化也上曰九成所問極是閌曰陛下答語亦極是既而
秦檜奏事上問及九成檜疑閌薦之時給事中楊愿亦
在經筵檜呼愿詢其事丙寅言者論閌遂罷去　時有
宗室子攸獻文欲換文資上曰朕固欲宗室嚮學然文
資豈可僥倖湏令後省試策乃可也　己卯以右諫議
大夫詹大方為御史中丞　右正言何若請進君子退
小人丙午上諭若曰朕擢卿為諫官正要别君子小人
何時無小人但時察而去之乃不害治矣若江寧人也
　是月大金國主亶生子詔其境内童行有籍於官者
悉度為僧道士亦如之　秋七月庚戌朔新知濠州李
觀民上殿上戒令毋招集流亡戊午上復以語宰執俾
申諭之　初端明殿學士王倫為大金國所留居河間
府者六年金欲用之為平欒三路轉運倫不從是日被
縊而死未㡬其子述仗北人訪其骨得之以歸其後上
嘗語宰執曰倫雖不矜細行乃能死節此為難也(得骨/而歸)
(在是冬上/語在十月)　先是諸軍請衣賜所差使臣多弊易取良
縑而軍所得皆怯薄者庚申始詔户部委官封記仍令
總領所差官偕本軍使臣同領以絶其弊　秘書省舊
有提舉官見麟臺故事先是少監游操言肇建新省望
依故事壬戌乃詔以禮部侍郎秦熺兼之操建陽人也
　丙子上幸秘書省賜本省詔略曰仰惟祖宗肇開冊
府累朝名世之士由是以興一代致治之原自此而出
朕一新史館親御牓題肆從望幸之誠以示右文之意
於是本省及實録院官各進一秩　八月癸巳吏部尚
書兼侍讀羅汝楫請外丁酉除龍圖閣學士知嚴州既
而以刑部侍郎周三畏兼權吏部尚書　庚子殿中侍
御史汪勃言國學初建方衆拭目以觀取舍今次舉場
乞諭諸生俾皆知正習甲辰上謂宰執曰勃所論極善
曲學臆説誠害經㫖抑之則人之心術自正矣勃黟縣
人也　户部侍郎晁謙之言議者謂自古來理財用之
臣皆無善終所以近世習而成風不復以理財為言臣
以為不然聚斂而興利固非所宜如經常賦以足國裕
民又安可緩今日官物多陷失而州縣漫不加省宜有
以救其弊而革之至於勸農欲墾無遺利督撫欲輸無
逋期廣儲蓄之計以備水旱遵茶鹽之法以通商賈凡
若此者宜悉令條上謙之任城人也　顯謨閣待制提
舉明道宫葛勝仲自紹興初築室於寳溪之上奉祠累
任至是十有四年辛亥卒勝仲江隂人在宣和間為大
司成以文鳴於世及卒士悼惜之其後諡曰文康　庚
申上因與宰執論治道秦檜曰數十年來止是臣下互
争勝負致治道紛紛今當平其勝員之端以復慶厯嘉祐
之治乃國家之福上曰正與朕意合如是則宗社有無
窮之慶矣　辛酉四川宣撫副使鄭剛中言欲分利路
為两路西路以吳璘東路以楊政並充安撫使其金房
開逹安撫使郭浩欲除落經略二字文成階鳳等州帶
沿邊安撫亦合除落從之上因曰川陜地逺為將尤難
璘統兵有法肯為朝廷出死力諸將所不及也時和議
方堅而璘獨嚴備日為敵至之虞故西路之兵為天下
最初璘與政共佐其兄玠守蜀同心協力義均手足至
是分鎮蜀門政雖貴亞於璘而執門下之禮益恭世頗
賢之(此據璘/政墓誌)　壬戌宰執奏大理寺詞訴事上曰此皆
官吏弛慢所致可委長吏親察之如非其人即與沙汰
又獄吏但以諸州吏充逐時更易漏泄獄情非便宜令
吏久於其職不可替也　先是趙鼎在潮州有編管人
王文獻與鼎相見歴問行朝事宜因及禮部侍郎髙閌
閌鼎所厚也鼎又嘗語守臣龔寛稱文獻切直令縱其
自便鼎復以錢米饋之初閌患近世禮學不明凶禮尤
甚嘗著厚終禮鼎因以書寓文獻逹閌求所作厚終禮
文獻至行朝閌已罷去文獻偶坐事送臨安府鞫之獄
具文獻與寛皆已行遣於是中丞詹大方請竄鼎以禦
魑魅使天下曉然知其終身不齒壬申上謂宰執曰可
遷之逺地庶其門生故吏知不復用於是移鼎吉陽軍
安置寛建陽人也　時鼎子汾力乞侍行鼎不使之以
無事而俱死瘴地手批付之曰紹聖初吕微仲丞相謫
嶺南惟一子曰景山愛之不令同行而景山堅欲隨去
不可却既至䖍將過嶺吕顧其子泣曰吾老矣罪如此
萬死何惜汝何罪欲俱死瘴鄉耶我不若先死使汝䕶
䘮而歸吾猶有後也吕遂縱飲而死吾不令汝侍行亦
吕之意微仲大防字也　時秦檜用事久職臺諌者多
其耳目每薦進必先諭以已意檜嘗謂秘書郎張闡曰
君久次欲以臺中相處如何闡曰丞相茍見知老死秘
書幸矣檜黙然先是席益為潭師嘗辟闡置之幕下而
檜初罷相益蓋有力故深憾之至是殿中侍御史汪勃
論闡借助附益冬十月戊寅朔宰執奏其事有詔罷闡
檜因言近臣學者多説春秋乃不知孔子作經本意在
尊王而已蓋盛則周召佐之衰則桓文扶之使桓文不
僭與周召何異上曰春秋蓋為諸侯之僭也學者明其
綱領方逹聖經之㫖若泛然無主徒誦其文何益哉
宣州守臣秦梓遣官軍入魔冦巢穴擒俞一等殆盡戊
子詔梓與通判趙公智各遷一秩　壬辰上謂宰執曰
祖宗實録多有不必書者謂之實録蓋紀其實可為後
世之法也　以工部尚書莫將為敷文閣學士知福州
　十一月戊申朔以御史中丞詹大方為工部尚書
癸丑以給事中楊愿為御史中丞　壬戌上諭宰執曰
冬至假内朕欲閲戰士稍精者優賞庶諸軍不至怠惰
秦檜曰陛下不忘武備如此將見人百其勇也　先是
觀文殿學士朱勝非自罷相居湖州嘗就除知本州既
而得提舉洞霄宫食祠禄八年寓天聖僧舍杜門却掃
留心内典與世事相忘乙亥卒　時吏部闕官壬申宰
執乞以軍器監趙子厚蹔權侍郎秦檜曰今日宗室當
崇奬之令聚於朝上曰如曽中第不生是非之人寺監
秘書省皆可處之祖宗不用作宰執其慮甚逺可用至
侍從而止檜曰欲置宗學以教育之乃令討論舊法
是月金國黄龍府之北大雪色如血赤至暮方消　十
二月户部郎官邊知白乞臨安及諸郡復置漏澤園詔
可上曰此仁政所先知白吳縣人也　新知明州秦棣
乞戒守臣無好竒以生事無玩習以曠官辛巳上諭宰
執曰郡守之職惟奉法宣化為急正不當爾棣檜弟也
　戊子中丞楊愿殿中侍御史汪勃右正言何若交論
端明殿學士僉書樞宻院事李文㑹邪險害政不協衆
望乃言編管人王文獻締結俾之游説又私養臺吏伺
臺中章疏梟心虺志無所不為文㑹亦請罷丁酉詔文
㑹落職提舉太平觀既而愿等又論文㑹薦冒官人陳
洵於奉使王師心濫轉四資遂貶筠州勃歙縣人也師
心金華人也　辛丑時諸路多獻資餘獨潼川路漕臣
楊椿無所獻嘗曰今瘡痍未瘳愧不能裕民力其忍掊
尅以資進身耶故一路無横斂之擾是年改椿本路提
㸃刑獄吏有抑配官鹽而盜其贏者椿按治之椿眉山
人也　大金國主亶改元皇統
欽定四庫全書
　中興小紀卷三十二　　　　宋　熊克　撰
紹興十五年(嵗在/乙丑)春正月丁未朔上御大慶殿行大朝
㑹之禮　初四川宣撫副使鄭剛中於階成二州開營
田抵秦州界凡三千餘頃嵗收十八萬石至是剛中言
川路軍興以來人户賦外對糴米惟成都最多臣今欲
以營田所積對減三之一并本司激賞犒錢一百八十
萬貫外更減二十萬貫丁卯詔從之上曰累年民力已
覺少寛此皆休兵之效也　三月宰執奏歩軍司乞換
手射弓事上曰朕頃在京見内庫弓箭皆太宗真宗所
製經歴百年記識如新蓋其製造之精故也　知舉右
諫議大夫何若上合格進士林機等己巳上御集英殿
試所問略曰朕所賴以濟惟真賢實能而徳行或同於
鄉原智略或專於謀身從政而茍趣辦摛文而徒華藻
平居則肆貪得臨事則蔑首公上謂宰執曰䇿題蓋欲
入仕者知趨向之正秦檜曰士人趨向不正久矣願陛
下力變此風上曰朕觀五十年前人材皆自仁宗時涵
養為累朝之用以此知人材正湏養育成就既遂賜劉
章以下三百人及第出身機侯官人章龍遊人也初主
司擬章第三及進呈上親擢為首　夏四月彗出東方
上諭宰執曰彗星見朕甚懼焉卿等可圖所以消弭之
道秦檜因奏太宗真宗朝嘗縁彗星疎決等事上曰可
且降詔以四事為主癸未詔略曰朕征科苛擾獄繋淹
延致傷和氣上干垂象令監司郡守條上便民之事務
在必行以施實徳　丁亥大赦天下　五月壬戌宰執
奏湖北帥司放散迎神百姓事秦檜曰臣觀其意似欲
以此邀功希賞上曰古人所以不賞邊功蓋有深意也
　大理寺丞周彬請復置六部架閣官是日詔從之
秋七月初皇后嘗臨蘭亭帖逸在人間太傅醴泉觀使
咸寧郡王韓世忠以錢百萬得之識者以為真修禊所
書世忠表而獻之上除驗璽文乃知為中宫異時臨本
是月以賜保康軍節度使吳益益刋之於石　時金國
境内大旱飛蝗蔽日是月詔蠲民税　八月自南渡以
來六曹長貳㕔皆未知壁記至是户部侍郎王鐵始攷
建炎逮今一十九載凡任常伯亞旅者三十餘人列其
姓名刋於石九月戊午本部郎官邊知白為之作序略
曰六官之設凡以為民而地官獨稱民部蓋於民為最
親故獻其數則王拜而受有負版則聖人式之不已重
哉鐵南昌人知白吳縣人是時他部亦未有繼為之者
　自建炎初省諸路提舉常平官併其職於提刑司次
年朝議復置且討論其非書成未頒而上南渡繼而言
者謂常平之法不可行遂寢中間常平之職嘗𨽻發運
司亦𨽻經制司已而復𨽻提刑司至是王鐵言常平一
司錢穀斂散宜専使領之乞復置諸路提舉官己未詔
以諸路提舉茶鹽官為提舉茶鹽常平公事川廣以憲
臣兼領　知和州劉將乞展免夏税一年壬戌上謂宰
執曰言事與行事不同若此行事便有實利及民秦檜
曰儒者所陳王道不過愛民而已上曰然　上御書一
徳格天之閣賜太師左僕射秦檜又以金渡銀洗鑼唾
盂照匣等物賜之　時䖍梅及福建劇盜有號管天下
五黒龍滿山紅之屬其徒稍衆攻刼縣鎮鄉民多作山
嵒自保先是福建帥臣莫將言漳泉汀劒四州接江西
廣東之境縁遊手輩從賊熟識山路引其直衝縣鎮如
入無人之境官軍不習人險多染瘴癘艱於掩捕乞委
四州守臣募强壯遊手每州一千人為效用時統制官
張淵措置本路盜賊有㫖委淵同措置淵請逐州先招
五百人既而將改帥廣東以知䖍州集英殿修撰薛弼
為福建帥是月弼入閩境冦方盛道上客勸弼改途避
之及迓兵至弼趣隊伍揚金鼓分道並進聲言新帥以
䖍兵全將至矣賊無敢近者　十月癸未以翰林學士
承㫖秦熺為知樞宻院熺力請依李淑故事避親而罷
庚寅以為資政殿學士提舉萬夀觀恩數視執政　主
管馬軍司事田晟乞支軍器上諭宰執曰戒器不用則
蠧宜令善䕶之又奏鎮江府御前統制王勝秋教武藝
出格人上曰自教習以來軍人之武藝頗精師固不可
不素練也　侍御史汪勃請置四川總領四川宣撫司
錢糧為名既而上謂秦檜曰卿前日所論置四川總領
甚當如此方與諸軍一體(上諭檜在是月/癸亥今聫書之)　是月以承
事郎劉章為秘書省正字章今春廷試首擢不待一任
回便除館職蓋用往嵗陳誠之例也　十一月戊午以
右諫議大夫何若為御史中丞　先是司封郎中李澗
言端拱之初固當親耕帝耤以先天下乞講求故事既
而禮官討論元豐中度地國南以合先王之制而政和
新書品式具載今可行之既而宰執奏將來耤田降詔
上曰先帝耤田亦不每嵗常講惟務勤農祇葢席屋事
畢撤去庶不至擾秦檜曰陛下紹述先朝勸農之意戒
諭如此憂民深矣己未乃詔以來嵗之春親耕耤田
閏月秘書省請下諸路訪遺書及先賢墨跡戊寅上謂
宰執曰所訪圖書邇來所得甚多非時平無事安能及
此今欲訪臣寮藏書之家從本所説諭闗借仍令所在
州軍送秘書省抄畢給還　十二月太尉醴泉觀使郭
仲荀卒於台州　初建康府御前都統制王徳以清河
郡王張俊之姪子蓋及俊親將馬立顧暉並為統制官
至是俊解兵柄已久徳乃背俊不禮子蓋等而罷之俊
怒每訢諸朝左僕射秦檜亦忌其勇詔乃罷徳為浙東
總管以統制官王權代之　時福建羣冦未平本路鈐
轄李貴領兵討管天下貴失利為賊生得有統官張淵
在本路措置盜賊自為一所或語帥臣薛弼事惡二三
盍請以措置所𨽻帥司弼不從曰惟和則可以濟事先
是舊帥莫將嘗乞招游手為效用及將移鎮而轉運司
以軍湏浩汗申樞宻院言閩中人勇於私鬬怯於公戰
此等游手易聚難散慮賊平之日官軍既還或能作過
亦未為便遂下安撫司共議弼以謂廣東總管韓京每
出必捷正以所部多土人今本路素無此等故連年受
弊弼又謂前守贛上有武翼郎周虎臣成忠郎陳敏各
有家丁數百人皆能戰比之官軍一可當十遂辟虎臣
為本路將官敏為汀漳廵檢皆從所請弼又揀取二人
家丁日給錢米責以捕賊期於必滅與漕司合奏選一
千人號竒兵詔可自此嵗費錢三萬六千緡米九千石
而草冦遂平虎臣開封人敏石城人也　時監司郡守
多獻羡餘以希進袁州雖小是年帑廩適充溢或謂知
州事王師心盍獻諸朝師心不欲諸縣民有逋租乃悉
為代輸之　福建措置盜賊張淵所部統領官邵宏淵
性質直而喜功淵惡不用且恨其嘗對衆相折杖之百
斥入卒伍宏淵之客蜀士鐘鼎走行在上書為辨曲直
左僕射秦檜怒始創聽讀之名覊鼎于福之郡學鼎禱
帥臣薛弼求依所親於永福縣弼聽之鼎復詣闕上書
弼自劾降一秩
紹興十六年(嵗在/丙寅)春正月戊寅上諭宰執曰將來耤田
降詔湏語簡意足使民曉然知勸農之意如漢文帝每
嵗親耕詔當時民知務農遂致富庶也　壬辰上親饗
先農行耤田之禮三推畢耕耤使秦檜請以耒耜授有
司上不從遂推至九癸巳檜乞付史館從之甲午檜又
奏曰陛下耕耤過三推之數少勞聖躬上曰朕本欲終
畆以卿屢奏乃止僉書樞宻院李若谷奏曰父老觀陛
下躬耕極感悦上曰太宗朝每駕出城必宣集父老訪
以民間利病况耕耤為農之勸朕豈憚勞耶　丁酉宰
執奏除直龍圖閣髙世定浙西提刑上因諭曰監司郡
守若奉職宜加擢若不恤民奉法郡守令監司按劾監
司令御史彈劾如此上下有紀綱不至委靡也　二月
辛亥初史館修日厯凡藩邸舊事與帥府建置本末
人無能知者時慶州觀察使提舉佑神觀開封韓公裔
悉省憶上送書成論者謂尚多放逸時楊愿為史官左
僕射秦檜請遣愿質之公裔所記皆實檜欲賞公裔摘
使來情(按四字疑/有訛脱)㑹除公裔保康軍承宣使檜疑公裔
舍已而自求於上是月言者因論公裔罪謂與愿往來
詔罷之　初建炎間復置新科明法自紹興十一年禮
部始定本科中選人將來廷試賜第次年遂得黄子淳
一人至是禮部復言崇寧初此科已併進士額今有官
人自許試法其新科明法欲罷己巳詔從之　上以文
武之道不可偏廢三月庚午朔詔興武學養士其後以
百人為額置博士員　新除資政殿學士秦梓卒癸酉
詔依執政贈典仍令江東漕司為辦𦵏事先是茶馬
司設買馬兩務一在成都府市於文叙黎珍等州號川
馬一在興元府市於西和之嵒昌寨階之峯貼峽號秦
馬凡馬五十匹為一綱然渉數千里之逺故多斃於道
至是眉州進士侯鳳獻馬綱利害丁丑上諭宰執謂其
言雖未足取然朕固知其弊未有一處無之每一綱到
所損甚多皆縁部綱人作過卿等宜措置革之　初詔
展皇城及創修外闕臨安府守臣端明殿學士張澄以
天府之力與漕臣分綜其半及親耕耤田所設靈壇御
耦幄殿次舍倉廩什器澄悉先具至是除澄慶逺軍節
度使從官得旄鉞本朝絶少中外榮之　自建炎中湖
南猺人楊再興父子占奪民田且招叛添寨柵意欲作
過先是委帥臣劉昉審度措置遣屬官諭以逆順禍福
之理許令改過自新再興即散其徒且還侵地誓永不
敢犯邊失業之人遂獲安處下本管憲司保明昉委有
前績夏四月壬寅上謂宰執曰猺人久侵省地今盡以
歸可見向化大抵猺人湏加存撫此既不擾彼亦豈敢
為過詔除昉直寳文閣　先是宰執奏修圓壇詔付臨
安府上因曰昨所進禮器極精緻制頗近古三禮圖之
謬誠無足取癸卯上又曰昨降祭服令禮官考古以製
庶將來不闕也　知道州李佾言真宗御製七條仁宗
慶厯中常再舉行乞下諸路於守令㕔掲示己酉詔從
之　庚戌上謂宰執曰近日全無事秦檜曰御前諸處
奏到可見上曰前此文字極多朕有至夜分不寐頓減
如此豈非和議之效蓋上聽覽萬機夙夜留心如此
禮器局成鏄鐘甲寅上曰湏聲和而應律乃可用更令
禮官審之　初再置諸路提舉學事官通選本路監司
之有出身者兼之至是有獻言者乞於憲漕二司事専
委其一下禮部既而國子監申請専司轉運司有出身
者兼領如俱有出身即從上一員五月壬申詔從之
時臨安府北關外河道堙塞漕舟往往卸於門外再搬
入倉極為費力而商販亦阻是日詔令開治　淮東鹽
課増羡丁未宰執奏推賞上曰法不足改只循其常若
改而稍増次年必虧大抵民食鹽每嵗止如此也　戊
午宰執奏大理寺臨安府決獄事上曰隆暑之際恐諸
郡未能悉體朕懐逮繫淹延可令監司徧詣所部決遣
　詔禮器局鑄景鐘故事學士撰銘宰臣書之己未上
謂秦檜曰卿一就撰銘以為萬世不朽之傳於是檜撰
銘以進曰皇宋紹興十六年中興天子以好生大徳既
定寰宇乃作樂暢天地之化以和神人惟茲景鐘首出
衆樂天子専用諸禋祀有詔臣檜銘且書臣竊惟文徳
武功猶隂陽之時而虞舜周文之用心世莫之識蓋較
勝則績顯兼懐則度宏不可使後世無傳也夫銘天子
令徳臣敢對揚休命謹拜手稽首而獻銘曰徳純懿兮
舜文繼躋夀域兮孰内外薦上帝兮偉兹器聲應兮同
久貽子孫兮彌萬世既而上謂檜曰卿所進銘詞翰甚
美檜曰天子銘徳諸侯記功臣淺陋豈能形容盛徳(上/語)
(在七月甲午/今聨書之)　乙丑監察御史石埭王鑑請建髙禖祠
壇庶獲聖嗣詔付禮部既而本部言祖宗以來未嘗親
祠髙禖惟兩制攝事詔用親祠禮仍改大禮使為親祠
使　初春補就試者五千人遂分數場有改名冒試至
於再三秋七月辛未中丞何若言今秋補試人數又多
乞於貢院引試上曰士人進取之弊一至於此所係甚
大不可不革今日之所養則他日之所為可見也　八
月戊戌朔司封郎中邊知白除將作監吏部郎中　初
宣州有晉太守桓彛廟封忠顯王其子温亦封宣威公
至是請加封於是太常寺丞王湛主簿陳積中皆預討
論而中丞何若論奏擬封不當甲寅上曰桓温逆迹屢
移晉祚頼大臣扶持不然晉不血食久矣昨推恩顔真
卿子孫今推封温事屬相戾執中與湛俱令外任　時
臨安府河道已濬通壬戌詔居民不得填塞舟船並令
泊城外　興化進士方子寳獻所訪遺書丙寅上曰昨
較遺書至今獻者尚少蓋監司郡守視為不急可申嚴
制　先是以湖南都鈐轄戚方為歩軍司統制九月己
丑宰執奏方已到供職上曰自兵興以來諸將出入若
身之使臂無不如意兹為可喜也　初右朝請大夫無
錫袁復一為廣南提舉市舶至是三佛齊國王寓書市
舶官言近年商販乳香頗虧直市舶遂以繳進壬辰上
謂宰執曰市舶之利頗助國用宜循舊法招徠逺人於
是鐫復一官一等　時禮器新成十月戊戌太師左僕
射秦檜言制作甚精上曰所用皆是今次大饗太廟一
新　戊申上曰昨日三衙習射皆精宜加賞以激之秦
檜曰今天下無事可見陛下之不忘武備也上又曰秘
府求書進者未多宜加賞格以勸來者　己酉上曰今
天下無事民事最急監司郡守湏是擇人得人則為縣
首自不作過蓋縣官皆銓注難别賢否全在考察昏繆
不任者别與差遣清强有才則宜擢用之　知臨安府
沈該乞展两淮起税之限庚戌上謂宰執曰財賦湏知
取予之道如知取之為取不知予之為取非久利也淮
南民若盡歸業則其利甚廣也　甲寅三省擬右朝奉
大夫唐遵除淮南漕(按句下/有脱文)别無事只不生事便了秦
檜曰今天下無事第恐庸人擾之又曰若無庸人擾之
天下自治　十一月言者乞以科舉餘分人數取經義
庚午詔從之　甲戌朝獻景靈宫乙亥饗太廟丙子合
祀天地於南郊大赦天下　初上致齋而雪作及朝獻
則杲日麗空至郊夕微隂登壇即霽三台星見　時知
南外宗正司士源將滿甲寅上諭宰執曰士源可與合
得恩數别選人替之宗司得人則宗室皆循理不得人
則紀綱廢至於擾州縣宜謹擇之也　初明槖宣諭廣
東薦洛陽遺民朱敦儒召至闕賜進士出身除館職遷
吏部郎中至是任浙東提刑而右諫議大夫汪勃言其
疎繆辛卯上謂宰執曰爵禄所以勵世如其可與則文
臣便至待從武臣便至建節如其不可雖一命亦不容
輕授乃詔罷之　初選人改京秩用舉主五員數中之
一必得轉運副使或提㸃刑獄號為職司至是吏部侍
郎林乂請待制以官師一路者其薦牘視此遂著為令
故事告身書史不過一二人時大禮後奏補封贈填委
又請擇善書吏窮日力繕寫且識其姓名以備稽考乂
尤溪人與秦檜有舊引至侍從其才雖未協衆望然頗
勤於所職選人薦舉應格未引騐而舉主有故或差之
一日則失之終身乂雖休日亦引於其私第以此人亦
稱之　十二月乙亥彗見越七日乃伏　進士章公奎
上言今國家偃兵而未免有預借之税望即除之上曰
此事有否朕與鄰國通和正為百姓若預借以擾民失
朕本意乃詔户部條上　丁巳上謂宰執曰諸寨屋令
主帥措畫給錢與之自蓋不然恐勞民力也　庚申秦
檜奏臘前已見三白上曰二麥可望又曰上殿官論捕
獲私販茶鹽往往枝蔓可令有司看詳恐追逮無辜傷
和氣也　時秦檜以為時已太平日興彌文諱言兵事
深忌崇信軍節度使萬夀觀使張浚初浚居長沙葢屋
六十楹且為堂牓曰盡心葢以奉其母而言者論浚卜
宅逾侈至擬五鳳建樓上不以為然檜遣起居舍人吳
秉信以使事至湖南有所案騐秉信造浚見其所居不
過中人常産可辦不覺歎息反以檜意宻告之歸而被
黜秉信鄞縣人也至是浚因星變言今日事勢譬如養
成大疽於頭目心腹之間不決不止決遲則害禍大而
難測決速則禍輕而易治惟陛下斷之以獨謹察情偽
豫備倉卒庶幾社稷有安全之理不然日復一日後將
噬臍異時以國與敵者反歸正議此臣所以食不下咽
而不能一夕安也於是中丞何若言浚也包藏禍心惟
冀天下多事則僥倖再用乃詔浚落節以特進提舉太
平興國宫連州居住浚之學尤深於易自至貶所精思
大㫖述之於編以謂易有太極是生两儀太極一也两
儀二之也分為二而七八六九之數成五行之象於是
大著又曰天數二十有五地數三十凡天地之數五十
有五此天地之中數也何以知其然葢一三五七九合
為天數而天數不過五二四六八十合為地數而地數
不過五天地竒耦合之為十總之為五十有五自然之
數皆不離於中中故變變故其道不窮聖人神而明之
用數之中故消息盈虚之妙闔闢造化之機皆在於我
而動静不違焉中其全矣又嘗論剛柔之義以示子姪
曰君道主剛而動則用柔接下撫民莫非柔也故乾動
為坤臣道主柔而動則用剛犯顔正色莫非剛也故坤
動為乾故觀於剛柔之中而究其所以用則可以類推
矣　先是奉使金國者得自辟十人以從賞典既厚願
行者多納金以請遂為故事時禮部侍郎周執羔為賀
大金國生辰使始拒絶之　集英殿修撰鄭望之上章
告老從之時望之居上饒築室名寓居葢取晉陶濳寓
形宇宙之意後嘗有詔落職復召上語近臣曰鄭望之
不特是君臣乃是故人望之時已八十一不復出矣
欽定四庫全書
　中興小紀卷三十三　　　　宋　熊克　撰
紹興十七年(嵗在/丁卯)春正月戸部侍郎尹椿年言兩浙經
界已畢者四十縣其未行處若止令人户結甲慮形勢
之家尚有欺隠乞依舊畫圖造簿本所差官覈實若
先了而民無争訟之煩則申朝廷推賞如守令慢而
不職奏劾取㫖丁卯詔從之　詔令後孟饗詣景
靈宫及皇太后皇后或時出入自支錢米不須臨安
應辦恐擾及市民　癸巳資政殿學士提舉萬夀觀
兼侍讀秦熺加大學士　二月乙未朔以右諫議
大夫汪勃為御史中丞　臨安府奏減定房錢辛
丑上諭宰執曰官私須合均一秦檜曰臣有以知
陛下無心應物而施政平也　丁未上親祠髙禖
　少保殿帥楊存中奏諸軍營昨用草葢嵗深已
壞乞造瓦屋辛亥上曰草屋經夏尤難處第令改
造雖未即成可旋為之　壬子詔陣亡恩澤自今
不須裁定可依祖宗法　言者論參知政事李若谷
辛酉罷為資政殿學士提舉太平觀再論遂奪職令江
西居住　三月丁卯以給事中段拂為翰林學士拂江
寧人也　己卯宰執奏國信所乞裁减接伴北使官屬
事上因諭曰奉使邊知白渡淮數日而尚未至恐滯於
中路則從人不能無擾可降指揮今後計程赴行在
夏四月辛亥上謂秦檜曰近來任滿轉官减半添給陳
乞攀援者多可禁止之悉遵舊法犯者論以違制　戊
午宰執奏殿前司申訓練官董彦起復事上曰須見在
中軍不免從權若旋行竄名規免執䘮有害風教可禁
止之　先是徽宗忌辰皇太后親詣景靈宫少師昭慶
軍節度使充萬壽觀使平樂郡王韋淵因赴起居妄出
辨語詆毁太后既而命殿中侍御史上饒余堯弼就其
家鞫治具伏庚申責授散官袁州安置　六月癸巳朔
上諭宰執曰臨安居民皆汲西湖近來為人撲買作田
種菱藕之類沃以糞穢豈得為便况諸庫引而造酒用
於祭祀尤非所宜可禁止之又曰㳂江石岸令速修失
之遲則衝損害民費工必倍　乙未宰執奏放臨安府
房錢事上曰雨澤稍頻細民不易秦檜曰昨蒙宣問常
潤及江東闕雨臣弟赴宣州新任近得報雨已霑足上
曰秋成有望可喜也　殿中侍御史余堯弼論知上饒
縣韓暉非理貪求上諭宰執曰縣令非人民受其弊若
銓擇則員多有所不暇第責之監司去其貪暴昏謬庻
幾百姓均被實惠堯弼上饒人也　秋七月初四川宣
撫使鄭剛中即利州置監鑄小鐵錢欲以救川引之敝
遂就除資政殿學士剛中在蜀六年秦檜忌之而剛中
服用亦或踰制四川總領趙不棄欲盡取剛中所儲剛
中不與至是不棄自四川回己巳上曰不棄深知四川
財賦計今調度給足則軍興以來所敷並可蠲罷朕所
以休兵講好葢為蘇民力爾如其不然殊失本意時不
棄頗文致剛中事尋以不棄為工部侍郎　甲申提舉
太平觀張擴投閑五載居于徳興之先廬日從賔客以
觴詠自娛至是疾革請老丙戌上謂宰執曰此吾中興
辭命之臣詔除敷文閣待制致仕　八月乙未宰執奏
除臨安府帥臣上因諭曰朝廷於臨安不免時有所需
如御膳未初日供今則月一取之庶幾不敢縁此擾民
也　九月乙丑宰執奏殿前招到海賊分隷諸軍事上
曰海賊若竄須立賞捕之仍常加恤毋使去為民患
知大宗正主管濮祠士套赴行在供職也奏事乙亥
上謂宰執曰南班有分處紹興府者比之行在日奉朝
謁勞佚不均祖宗待遇優恤問有朕湯藥假(按此句疑/有脱誤)
朕念宗子食貧者衆時有以助其費秦檜曰嚮日郊賜
加厚足見聖慈惇叙之意　是日户部具到諸路月樁
錢以緡計者江東信州五萬四千徽州五萬八千宣州
四萬九千江西吉州六千七百撫州二萬五千江州一
萬一千筠州六千九百建昌軍二千三百臨江軍四千
六百南安軍六千六百上曰科敷之類富者猶不能堪
下户何所從出若計諸州羡餘以减月樁錢誠寛民力
秦檜曰指揮之下百姓想皆歡欣鼓舞上曰朕備嘗艱
難知細民闕乏雖百錢亦不易得故尋常不欲妄費或
有餘財即命樁留以待緩急庻幾時不至失措　言者
論資政殿學士四川宣撫使鄭剛中奢侈妄作丙子詔
罷剛中仍於鄂渚候㫖既而落職責桂陽軍居住其後
又以在蜀日有盗過界偷馬詔剛中捕捉而奉行不均
又擅自鬻度僧牒及興監鑄以所收到直便支費且欲
併都轉運司入宣撫司又不喜朝廷置四川總領官却
説諭統兵官云今為總領交去錢物無可送遺再為言
者所論制勘獄成剛中累貶封州其子書冩機宜良嗣
并官屬張漢之皆除名編管　己卯宰執奏修太醫局
事上曰醫官如王繼先輩恐難有繼者宜立法試選醫
生然須有自得處徒誦方書不能意解豈足為良醫也
人命所繫誠不可忽　是日金國主亶出獵至隂山之
北打圍遂至雲中府冬十月復歸上京　十一月辛酉
朔日當蝕隂雲不見　初命刑部尚書周三畏等詳定
重修常平免役勅令格式至是書成丙寅太師左僕射
秦檜上之　十二月辛卯朔上謂宰執曰昨日閲試殿
前馬歩諸軍武藝皆精秦檜曰陛下以賞激之上曰引
硬射新舊以二百人為率自後當增至三百人庻使遞
相教習緩急可用　癸巳宰執擬差左奉議郎呉質知
容州上曰廣東西闕官自來多是權攝如海外州軍監
司巡歴不到朕毎以為慮有愿就者宜早與差遣　自
駐蹕以來歲祀十神太一於恵時僧刹言者以為未稱
欽崇之意癸卯詔兩浙轉運司營太一宫　甲辰右正
言巫伋請以前後詔書編成冊付州縣遵行上曰朕屢
降寛恤指揮而守令不能奉承安得惠及百姓當使監
司按劾警慢吏　壬子宰執奏四川命官因罪停降遇
恩該叙復者元係宣撫司行令與還之省部上曰四川
人多只官川中今可量與注擬東南庻使逺近人情無
彼此之間初宣撫司得便宜補官皆預給勅牒至是會
萃令吏部換給秦檜疑其未實多格不行吏部侍郎周
執羔言於檜以謂朝廷本許以一切不宜失信乃從之
(此據執羔行述/修入權附此)殿中侍御史余堯弼論浙東提刑林師
説敢為異議甲寅詔罷之上曰人心不同豈能盡知但
當試用若肯協濟國事自須進擢如意懐二三狙詐謀
身者不免斥去以示之好惡庻革士風之偷薄也　建
劔汀邵在閩中號上四郡毎嵗上供諸費皆仰鹽以辦
時建之鹽綱不集且官鹽莫之售私鹽莫之禁故公家
之用匱守臣敷文閣待制林乂熟其弊葢鹽綱非請託
不行或綱未入手而本錢為之一空坐是故得而不行
行而不至公私俱困乂乃選使臣皂𨽻之亷幹者十餘
人以授之且犒勞良厚戒之毋藉銖兩至是損其宜鬻
之故鹽貨流行郡以不乏　是嵗金國主亶遣使挾相
士下兩河諸路選民間室女年十三以上二十以下者凡
得四千餘人皆令入宫
紹興十八年(嵗在/戊辰)春正月庚申朔宰執奏淮南轉運副
使錢端禮乞將本路應副國信使宿食處併作一十二
頓上曰此亦免官吏乘時擾民詔從之　甲子言者謂
先朝春秋二仲以太常少卿薦獻諸陵季秋則御史按
視今永祐陵近在會稽一水之隔望舉行舊制從之
戊子上與宰執語及人材因謂秦檜曰士專謀身國家
何賴厲世磨鈍惟在進賢退不肖檜曰此乃致治之要
上曰不須與較但審其賢否而進退則人自勸沮矣
二月癸巳上諭宰執曰兩浙漕司舉人聞有勢力之家
行賂假手濫占解名甚喧士論今鎖院在近可令禮部
立賞許人捕甲子詔假手者許就試舉人告獲取㫖補
官仍賜出身　殿中侍御史余堯弼右正言巫伋論參
知政事叚拂天資隂邪不識亷恥建炎間金陵倅楊邦
義仗節以死而堯弼攝倅恬不知恥何以躐居政府乙
未詔除資政殿學士與宫祠再論遂落職　壬申監登
聞檢院徐璉言自昔帝王必有佐命之臣功銘鼎彛侑
食清廟以勸萬世國家逺稽三代肇建原廟凡在佐命
輔弼皆繪象廟庭以示報功之意陛下紹開中興復崇
原廟如祖宗之制而累朝配饗輔弼不過十餘人今其
家之子孫必有繪像在焉望詔有司訪求摹於景靈宫
庭之兩壁壬申詔禮部措置申省　三月禮部侍郎沈
該奉使金國賀正面詔該兼宜學士院該歸安人也
壬申名行宫之南門曰麗正北門曰和寧　時殿前司
招軍多誘致鄉民及負販者上慮其失業丁丑乃諭宰
執可令川中二大將吴璘楊政招流民之失所者發來
填額　初建太乙宫期以半年至是告成辛巳詔許士
民燒香三日既而上謂宰執曰太一宫亦不華靡朕自
謁欵後有一食牛肉人至宫妄有毁訾抵暮遽卒自此
都人莫不信向也(上語在五月辛/酉今聨書之)　壬午資政殿大學
士提舉萬夀觀兼侍讀秦熺再除知樞宻院事一日左
僕射檜以問祠部郎官胡寧曰兒子近除外議如何寧
曰外議以為公相必不襲蔡京之迹於是檜怒寧崇安
人安國子也夏四月戊子朔太陽當蝕隂雲不見　貢院
考到博學宏辭科合格選人周麟之季南夀並與堂除
麟之海陵人南夀龍泉人也知貢舉吏部侍郎邊知白
上合格進士徐履等庚寅上御集英殿䇿試既遂賜王
佐以下三百三十人及第出身履永嘉人佐山隂人也
　知樞宻院事秦熺自言父子共政理當避嫌庚子以
熺為觀文殿學士提舉袐書省立班左右僕射之次
殿帥楊存中乞于平江府添葢牧馬屋壬寅詔所費並
令官給見緡不得科民　癸丑宰執奏除監司上因諭
曰時暑旅中人不易凡到闕人早與差遣令去　殿中
侍御史余堯弼論敷文閣宜學士知建康府晁詠之輙
與趙鼎通書又嘗與王庻辟客詔罷之　時京西謀帥
以慶逺軍節度使張澄為之是月澄至襄陽府襄陽地
平當江漢之衝環以大堤嵗久為水所圯澄始相葺之
度民不可勞而江夏諸將私田占籍境内者倍於編戸
澄乃諭使出力修隄皆欣然聽命既成比舊增髙週廻
數十里民蒙其利　禮部下諸路轉運司于祖宗配饗
功臣之家訪到趙普曹彬薛居正石熙載潘美李沆王
旦李繼隆王曾吕夷簡曹寶臣韓琦曾公亮富弼司馬
光韓忠彦凡一十六人繪像五月乙丑詔並畫于景
靈宫廷之壁　初兩浙漕司運米所差使臣押綱例皆
參部有礙志在盗糶官物雖賞罰不能為之勸沮嵗久欠多
有至數千石者至是言者請付銓曹選有心力使臣無
欠而願併押者聽則官物不失亦赦弊之一端也詔送
吏戸部其後逐部欲依所請從之　甲戍太常寺主簿
林大鼎莆田人初為舉子答䇿言今左僕射秦檜靖康
忠義之節檜時閒居永嘉見其文默識之至是稍獲薦
用　先是自鄭剛中罷利西路帥吴璘利東路帥楊政
等元帯四川宣撫司都統制並已改為御前諸軍都統
制甲申又詔罷四川宣撫司就除知成都府徽猷閣宜
學士開封李璆為四川安撫制置使　先是諸路毎歲
決獄專委憲司而但遣屬官代行徒為文具六月癸
巳乃詔提刑須親到所部决獄仍具申省　甲午上諭
宰執曰郡守條上民事可委官詳之有可採者即行庻
不為虛文也　時有布衣上書言縣令非理擾民己亥
上謂宰執曰朝廷自和議以來未嘗有取於民可令監
司郡守察之庚子乃檢前後約束行下上又曰自今有
作事或過及老而昏謬者並與祠禄庻不為民害也
丁未上諭宰執曰近者有布衣上書乞行三舎法恐未
暇及此内有言民事宜送戸部可行者即行之　士民
曹溥等一千三百餘人進表乞上尊號戊申上謙抑不
受令有司毋得復收　乙卯上諭宰執曰袐府見求遺
書古跡四川不經兵亂可委諸司尋訪仍令提舉官毎
月趣之　兩浙漕司奏劾秀州添倅向子昌不法事秋
七月辛酉詔本司取勘具奏上因諭宰執曰親民之官
莫如縣令縣令至衆不能皆賢但得監司郡守縱有不
法亦自知畏更須留意擇人　乙丑宰執奏江西漕臣
賈宜請乞於縣官中選有出身者兼縣學教諭事上曰
令禮部檢舊法申省　言者乞令諸州建閣以蔵宸翰
上以勞民不許戊寅諭宰執曰治道貴清淨治民惟在
于不擾　知臨安府湯鵬舉言偃兵以來皇華交贊結
轍于道而淮浙㳂流館無慮二十所尚或未就望令賔
至如歸詔從之　時久旱而雨上曰前此朕甚憂之近
來霑足秋成有望殊為可喜　八月丙戌朔上謂宰執
曰知揚州向子固己丁憂去盱眙軍畢良史又易守地
郡今未得人頗以為慮于是就除淮南漕臣榮薿知揚
州而良史復還舊任　端明殿學士僉書樞宻院事汪
勃以親老乞歸養丙申詔仍舊職提舉太平興國宫
丁酉以工部尚書詹大方為端明殿學士僉書樞宻院
尋權參知政事　前知郢州趙叔涔言陛下即位以來
用人多矣而競持異議故投艱弭亂略無寧歲自專任
一相坐致太平望以今日得人之效宣付史館癸卯上
可其奏因頋左僕射秦檜曰此卿之功也朕記卿初自
敵中歸嘗對朕言如欲天下無事須是南自南北自北
遂首建和議朕心固已判然而梗于衆論久而方决今
南北罷兵六年矣天下無事果如卿言檜頓首謝曰和
議之諧斷自宸衷臣奉行而已何功之有　侍御史余
堯弼言刑部尚書周三畏由法吏以陞八座縉紳所鄙
乃詔與外祠　初左太中大夫范同以前執政太平州
秩滿詔令再任而同治郡無政聲通判陳良弼貪汙恣
横同不能制是月同卒始復資政殿學士　崇慶軍節
度使葉夢得卒于湖州　自紹興改元以後每歲户部
降本下江浙湖南和糴以助軍儲至是以兩國通和户
部財賦自足閏八月庚申宰執奏乞與蠲免上喜曰朕
向在河朔見民以為苦朝廷所降本錢往往州縣移用
不即時給縱有給處又為吏多端乞取十不得一二今
幸時和歲豐軍儲粗足朕豈得而不已也　甲子户部
言今淮東西湖北三總領所收糴軍儲省般運之費民
無科泒之患實為久利浙西産米浩澣欲令轉運司於
臨安平江府處葢蒼以行在省倉塲為名歲各糴二十
萬石又行在省倉三界亦立定歲額上界六萬石中界
五萬石下界二十五萬石三總領所各糴十五萬石淮
西加一萬五千石從之　時江浙士人補中太學雖告
假限而皆不除籍以此補試不行禮部侍郎陳誠之請
入學五年不預薦及公試不入等者來歲終檢校而除
其籍戊辰詔從之　甲申宰執奏奉使大國禮物上曰
朕觀金國和意甚堅自講好以來於今七年禮物之外
未嘗他有一毫邀求朕每遇遣使必再三戒飭毋得生
事葢所以固兩國之歡期于與民休息而已　御史臺
主簿陳䕫言常平著令歲給窮民起十月止三月送來
所給之米或移他用請令監司察之癸未上謂宰執曰
義倉所以備水旱而救民之艱食比年州縣奉法不䖍
窮民不被其恵非所以稱朕矜恤之意令户部行下䕫
永嘉人也　初福建自創竒兵而䖍梅草冦不復敢入
境至是悉平帥司散遣將官周虎臣下衆兵只留巡檢
陳敏所部四百人歲猶費錢一萬四千緡米三千六百
石至是有㫖敏下竒兵及漳州駐劄周浩盧真汀州駐
劄翟臯温立下官兵並改充殿前司左翼軍就擢敏為
統制官專令彈壓先嘗遣殿前司選鋒軍統制官劉
寶在本路遂詔寶回司(詔寶回司在明/年今聨書之)　新知湖州趙
叔涔言守令皆帯勸農而漫不加省望詔有司考其戸
口增耗以陞黜之九月己丑上謂宰執曰淮南流民未
盡復業建隆初以戸口增耗為守令歲課之法所以明
示勸戒令吏部行下　甲辰以侍御史余堯弼為中丞
　丙午僉書樞宻院事詹大方卒　是月金國主亶遣
亷訪使蕭裕偏至諸路詢民間自郡官以下皆究其治
狀而陞黜之時國嗣未立亶以故宋王宗幹之子岐王
亮為左丞相亮有包藏窺伺之意祚王元者乃故主太
祖旻之孫地居嫡長以次當立亮欲先除去以為已計
因河南叛兵有妄稱皇弟者亮誣以語相符合實欲結
連乃譛於亶寘之重法國人皆謂亶滛于用刑不知由
亮之所陷也亮頗能矯情餙貎欺世盗名故竊弄權柄
害其宗黨如此(此據金國廢/亮詔修入)　冬十月丙辰以御史中
丞余堯弼為端明殿學士僉書樞宻院事　乙丑上曰
前日内教武藝極精挽强中者比去歲多百人更一二
年愈精則中者益多上又曰招箭班始於何時似亦無
用若箭發誤中必致殞命以朕所見此宜罷却以一般
班分處之　丁卯詔紹興府守臣林待聘誕謾宜亟罷
去其財賦令戸部經理　辛未宰執奏知婺州錢端禮
劾知義烏縣徐時敏不法事上曰知縣乃銓注員多難
辨真否但治行者優擢罪惡者重責則咸知勸懲因此
可以得人材矣　壬申上謂宰執曰諸州月摏錢昨已
例减當盡罷秦檜即諭戸部侍郎李椿年宋貺以經制
錢贍軍　先是荆南府闕帥宰執依㫖具上諸路副總
管姓名秦檜曰其地非輕恐更有可選之人上曰徧詢
三衙生帥庻得其人也(此事在十/月癸未)　是月以户部侍郎
宋貺兼權吏部尚書　十一月壬辰上諭宰執曰荆南
重地中興以來多差武帥今疆埸安静宜依舊選文臣
庻能舉職於是以袐閣修撰知䖍州曾慥移知荆南
初已詔米免税州縣不得收力勝錢至是猶未能盡禁
戸部再請乞許人越訴監官黜丁酉詔從之　皇太后
明年七十戊戌上諭宰執令禮臣檢會國朝慶典以正
旦行之　先是紹興府旱傷詔本府依實檢放民税仍
發義倉米賑之他郡有被災處亦令戸部多方措置(此/事)
(在十一/月丁未)　十二月乙卯朔上復諭宰執曰紹興流民有
過江者令臨安府給路費遣還并令紹興依已得㫖賑
濟無致失所乙丑又詔昨命提舉常平官躬詣旱傷賑
濟尚慮闊逺稽遲許委屬官分行將來春耕當借之種
糧俾得及時則公私兩濟
欽定四庫全書
　中興小紀卷三十四　　　　宋　熊克　撰
紹興十九年(嵗在/己巳)春正月時春教使臣踏射克敵弓己
酉宰執奏乞依格推恩上曰克敵弓最為强勁雖被重
甲亦須洞徹若得萬人習熟何可當也　二月丁巳上
謂宰執曰春雨利農農務種糧為急已詔被傷處令常
平司給借更丁寧户部應副　上以王雲奉使忠義而
而死於絶塞甲子詔録其子奉議郎秬為六院官仍賜
銀絹各五百　乙丑上謂宰執曰昨令開河因以濟
饑民朝廷所給錢米慮公吏邀阻減尅或於諸縣調
夫反有搔擾可諭湯鵬舉曹泳令體此意躬身察之
毋致或戾時鵬舉為臨安守泳兩浙漕臣也未幾濬
河工畢　丁卯上謂宰執曰近有監司郡守上殿所
奏第應文書自今並奏民事　庚辰布衣劉勉之者
建陽人少得易象之學于涪陵譙定又嘗游南京故
諫議大夫劉世安一見器重悉告以平日所得之要
及出處大致遂歸隠故山先是吕本中為中書舍人
率從臣張致逺等五人合薦之召赴行在既至而本
中等已去有司令求於後省試策勉之乃引疾而歸
十餘年益昌所學是月卒勉之通經術識治體非拘
儒曲士素隱之流也　三月己酉宰執因奏四川州
縣奉行經界賞罰上曰奉行如法其恩不限員數庶
使人人知勸經界均税極為便民初行時有肆異議
沮壞者益平江均税畢紛紛之議始息秦檜曰當時
獻議欲逐户自陳若使自陳豈無失實上曰李椿年
通曉次第中間憂去領以别官便有失處時四川措
置經界官鄭克頗領責州縣通判漢嘉楊承曰仁政
而虐行之非法意也上不違令下不擾民則仁政得
矣乃隨事區處召諸縣令曰平易近民美成在久吾
儕其謹行之皆曰如奉使之檄何承曰忽上令而畏使
檄此非諸君之罪風俗之罪也但行其無愧於心者雖
罪何畏焉迄成獨漢嘉為列郡最克開封人承臨卭人
也　五月壬午朔上謂宰執曰諸州禁軍闕額可令招
填卿等切宜留意癸未遂奏立招軍賞罰格元法止及
都監至是守臣賞罰欲與一體詔從之仍令月申樞宻
院上又曰頃者程師回捕䖍賊皆用本處兵若招足而
習武藝緩急可用也　户部郎中周莊仲言今禮文畢
舉宜因臘之日併行蜡祭乙酉詔從之莊仲浦城人武
仲弟也　六月辛亥朔宰執奏前知南雄州朱同乞以
千金等方治瘴氣者集為一書頒之廣南詔從之　新
修吏部續降七司通用法成書戊午太師左僕射秦檜
上之　己未詔略曰朕累下詔寛恤而勞來安集之政
不聞於郡縣是吏奉吾詔不䖍也比又詔監司守臣奏
對非民事勿陳尚慮至意不周俾吾赤子不被其澤是
用咨爾在位各揚乃職使主徳宣而民罔不獲則予汝
嘉其或誕謾不恭亦不汝赦賞信罰必欽哉　殿中侍
御史曹筠言溧陽知縣馮徳長洲知縣尹機不法事癸
酉上諭宰執二人罪頗大俟案重加責之上因曰知縣
能否朝廷亦難徧察須責之監司守察之如治狀可嘉即與
轉官再任或陞擢之庶可勸也筠當塗人也　丙子上謂
宰執曰福建盜已除惟海道間有作過只縁巡尉非人可
令帥司察其不可倚仗者罷之　前知舒州楊惇乞修水
利詔戸部修治　秋七月甲申詔時當大暑趣令諸路提
刑詣所部决獄　辛卯鎮江府預借民苗米為右諫議大
夫巫伋所論癸卯詔守臣曾惇罷之　初廣東羣盜尚多詔
統兵官韓京戍循梅以彈壓之久而未代秦檜意其難制令
新廣帥薛弼圖京是月弼至南雄州京來謁弼即席諭京
丐罷遣人送之出嶺亟命别將馳入戍所統其軍　初言
者謂祖宗以來定公私贜三等之罪以紏天下之吏原其意未
嘗不在於保民嚮縁州縣官率多不䖍而民被其害於是又
立民事一罪在公私贜三等之外然有公罪雖輕而麗民事
則遂為終身之累甚於私罪之極重者是以疑似之際吏
肆其姦得以舞文而出入之不可不察望勑有司更加
詳議庶協於中事下勑令所既而本所奏謂民事被罪
謂擅行科率及應害民之事以被罪者則不注知通及
縣令差遣縁民事被罪難與犯公罪者同欲乞依見條
八月辛亥從之　華亭縣鹽戸訴請鹽本錢戊辰上曰
鹽户宜恤不則逃去其害非細乃詔戸部措置　先是
景靈宫配饗功臣繪像祖宗朝皆有副本在天章閣及
袐閣兵亂不存甲戌詔各具副本藏之二閣　九月大
理寺丞郭唐卿奏本寺取㑹未圓情節往往不以時報
庚子上謂宰執曰縁道逺故緩乃詔申舊法令今後速
報　時劉章以廷魁任館職左僕射秦檜意其不附已
而祠部郎官胡寧乃故相趙鼎之客是月言者謂鼎寓
居衢州章為衢人故與寧交通俱罷之　冬十月己酉
朔宰執奏太常寺申將來郊祀躬謝禮畢合詣太一宫
行燒香之禮上曰此祖宗故事可行也　十一月庚寅
朝獻景靈宫　己亥言者謂淮南湖北寧靖民稍復業
而曠土尚多惟縣令親民此未有賞格可以勸之乃下
户部遂併立守令墾田增減賞罰之格　初詔於臨安
府西溪葢馬軍寨屋令戸部侍郎宋貺親往觀之無得
侵民田至是未畢十二月壬子上曰天氣寒凛可趣令
畢工庻免軍人暴露　著作佐郎林機言邪謀害正偽
説汨真乃古今之通患然著迹于昭昭者易以見而匿
形于𡨕𡨕者難以察陛下道徳言行無愧于古之哲王
臣備員史館預聞記注得以特書屢書垂示無窮然訪
聞有異意之人匿于近地作為私史集其邪謀偽説臣
若不言則異日害正汨真之患臣實任其咎望宻加搜
索嚴為禁絶庻幾信史著而後世不為售私者所誣甲
寅上謂執宰曰此事不應為乃詔許人告令州縣覺察
及監司按劾御史臺彈奏並取㫖優加賞罰　己未宰
執奏瑞雪應時詔給諸軍雪寒錢　金國主亶立十五
年矣平日嗜殺晚年性尤暴宗族大臣皆懼不免相與
結約以伺其間是夜入亶寢所先收其兵械然後數亶
罪殺之詰旦未知所立宗族大臣中惟左丞相岐王亮
粗知書遂共立亮大赦境内除常所不原者文武官各
轉一秩放民租税一年降亶為東昏侯以謂刑餘之人
故不得入廟亮既立改元天徳　時四川部所招扈衛
人到闕己巳宰執奏給賞賜上曰發來已滿千人可令
制置司今後嵗招三百庻幾不至闕人　資政殿學士
王次翁卒于明州　初朝廷委廣西帥臣即横山寨市
馬於羅殿自把(按宋史外國傳/作羅箇納溪)大理諸蠻歲捐金一百
兩銀五萬兩錦二百匹絁四千匹及于亷州石康倉撥
鹽二十萬斤皆資博馬之宜歲額市一千五百匹五尺
為最髙價銀一百兩下者四尺三寸三十一兩四尺二
寸二十六兩以是為差良馬三十匹為一綱常馬五十
匹為一綱遣使臣部送至行在建康鎮江太平州五處
不顛斃于道則有賞先是石康之鹽分令欽横賔貴潯
藤梧象栁容等州轉至横州山倉然諸州科民則苦富
戸差吏則雜私販往往陷沒留滯是月帥臣陳璹始令
官支脚錢選委使臣給以續食若般及一十萬斤即與
押良馬一綱至行在(此據陳璹家貢/馬須知修入)　左僕射秦檜與
故給事中胡安國及其子徽猷閣宜學士寅皆厚善寅
是年省其所生毋于建州復還湖南檜以白金助其行
寅書謝之略曰願公修政用賢勿替初志尊内攘外以
開後功檜謂其諷已始大怒之　時前禮部侍郎張九
成與前歩帥解潜居南安軍一日潜病劇九成往省之
曰太尉平日所懐亦有不足者否潜泣曰平生惟仗忠
義誓與敵死以雪國恥而不肯議和遂為秦公所斥此
心惟天知之九成曰無愧此心足矣何必令人知然人
亦無不知者但有遲速耳濳曰聞此言心中豁然矣即
逝九成因嘆曰武人一念正氣猶待人以決吾儕讀聖
賢書平日安可不正此心乎
紹興二十年(歲在/庚午)春正月丁亥左僕射秦檜趣朝忽有
殿前司後軍使臣施全者挾刅於道遮檜肩輿欲害之
傷大程官數人一軍校奮而前與之敵衆奪其刅遂擒
送大理寺獄具全招為所給微而累衆不能活毎嵗牧
馬及招軍勞而有費以此怨忿意欲用兵遂潜携刅伺
檜出乞用兵因而鼓衆作過若不從則害檜壬辰詔磔
全於是　初言者論前參知政事李光在貶所嘗撰私
史其子右承務郎孟堅居紹興府同郡人陸升之傳聞
所記皆非事實詔兩浙漕臣曹泳差官究治申省取㫖
至是送大理寺勘實孟堅招父光所作小史語渉訕謗
丙午上謂宰執曰光初用時以和議為是朕意其氣直
甚喜之及得執政遂以和為非朕面質其反覆固知光
小人平生蹤跡於此掃地矣于是貶光昌化軍孟堅編
管峽州而龍圖閣學士程瑀寶文閣學士張燾徽猷閣
待制潘良貴新福建參議官賀允中新福建機宜吴元
美並貶秩有差徽猷閣直學士胡寅落職皆縁與光通
書之故元美侯官人也(光等貶在三/月今聨書之)　二月壬子戸部
言經界所以結絶其未行處委漕司及守臣依平江行
之本所管幹官四員與逐路覆實官並罷從之未幾詔
曰昨李椿年乞行經界初欲去民十害遂從其請今聞
寢失本意可逐路委監司一員詳其便民者行之其反
為民害則日下改正(詔在三月二十/一日今聨書之)　前廣西提刑路
彬奏静江府昭州折帛錢昨因張浚領督府毎匹增及
兩倍因詔戸部裁損戊午上謂宰執曰昨令監司郡守
任滿以民事奏彬乞免所增折帛錢可除職以示勸以
彬為宜袐閣利州路提㸃刑獄　初奉使湯鵬舉往賀
大金生辰時朝廷未知前主亶已被殺至是鵬舉奏見
彼國接伴使言新主亮登位見報諸國乃下有司排辦
准備既而有司奏毎年大金賀正旦人使到闕朝見日
依五禮新儀設黄麾角仗一千五十六人將來大金人
使到日亦乞依新儀設黄麾角仗壬戌詔從之　三月
庚辰大金國遣侍衞親軍都指揮使完顔思恭翰林學
士翟永固來報登位貢金注椀二綾羅三百良馬六　初
金國故主亶之被殺也今主亮身預其謀至是亮得位
而大事已定凡當時與之同謀者亮皆加以弑君之罪
曹王宗敏乃故主太祖旻之子屬最為尊亮忌其名重
首加戮之又納其妻于宫中梁王宗弼開國有勲惟有
一子曰韓王亨亦以無罪見害是月亮詔中外臣庻皆
令宜言朝廷闕失與軍民利害如若可採自應聽用其
或不當弗加之罪茍能裨補公私别議銓賞　夏四月
癸酉新知廬州吴逵請置力田之科募民就淮甸耕賞
以官資四千補進武校尉三千補進義副尉下至七百
亦補副尉作田力出身在武舉之上得應轉運司舉從
之逵崇安人也　五月丁丑宰執奏前知臨江軍彭合
乞蠲清江縣加耗米詔從之上曰合昨任縣官常有監
司列薦今可與監司　初起居舎人兼玉牒所檢討官
王曮等言見修今上皇帝玊牒先修到今上聖徳乞以
中興聖統為名至是書成己丑奉安于天僖殿内聖祖
天尊大帝之西先期隂雨連夕是日雲霞絢綵杲日麗
天觀文殿大學士萬夀觀使秦熺乞宣付史館從之
侍御史曹筠論前知太平州徐渥專利自恣壬辰詔今
後不得與渥親民其治郡有聲者優擢之　袐書少監
湯思退等言有㫖以師臣秦檜忠義大節付在史館止
有今來事迹及張邵所奉之書餘則闕望詔令檜録奏
宣付庻得廣記甲辰上謂檜曰思退乞將卿靖康事記
為别録以示天下後世可依其奏檜謙退久之上曰不
然後代無以知卿忠義僉書樞宻院巫伋曰檜之大節
天下共知要當令屢書不一庻使後世姦賊悚懼上然
之　六月丁未是夏故相趙鼎之子汾奉鼎之䘮歸葬
于衢州常山縣守臣章傑知中外士大夫平時與鼎有
簡牘往來至是又携酒會葬意可為竒貨乃遣兵官下
縣同縣尉翁䝉之以搜私釀為名馳往掩取復疑䝉之
漏言潜戒左右伺察之蒙之書片紙走僕自後垣出宻
以告汾趣令盡焚篋中書及弓刀之屬比兵官至一無
所得傑怒方深治蒙之而逮汾與故侍讀范冲之子仲
彪拘于兵官之所䝉之母訴于朝左僕射秦檜咎傑已
甚詔移蒙之為婺州蘭溪縣尉下其事于浙東安撫司
未幾遂息時士氣猶未泯所唁問鼎議論時事固非一
家而集英殿修撰魏矼與鼎尤厚是日非蒙之則根株
牽連當起大獄人謂䝉之初被委茍避免固足取名然
慮更委小人則禍徧及善類故詭承而潜泄之忤傑弗
頋鼎之家賴以紓禍䝉之雖微官而仁智勇皆可尚也
時傑有館客魏掞之見傑為此亦慨然以書譙之長揖
而去䝉之崇安人掞之建陽人也　秋七月端明殿學
士何若卒先是措置諸路遞角所屬官王彦融乞逐路
提舉馬遞鋪官令轉運司長官兼領事下兵部本部言
若委之漕臣之長則樁辦鋪兵衣糧為便八月庚戌詔
從之　資政殿學士韓肖胄嘗帥浙東既奉祠則家于
越與弟宜祕閣膺胄尤相友愛先是家藏書甚富散于
南渡僅存家集肖胄刻意捜求迄復其舊且明習故典
多識言輩言行至是卒初其祖忠彦之帥定武也(按此/下文)
(氣不接疑/有脱誤)頗怏怏及忠彦入相擢為太學博士始愧服
而肖胄薦士亦不以為己力人謂其有祖風烈　九月
特進提舉太平興國宫責居連州張浚自去國二十年
退然自修若無能為者而四方之士莫不傾心徤將悍
卒見之者必咨嗟太息下至兒童亦知有張都督毎使
者至金國其國必問浚今安在是月浚移永州浚舊居
永人情相樂聞其歸喜相與出迎見浚所養勝前皆賀
之初故相趙鼎嘗謂其客刪定官方疇曰張徳逺建炎
復辟之功豈可忘也上待臣下有恩想必講求矣疇曰
今日擔子極重秦相欲獨負之恐難也不知故相中誰
可辦者時李綱朱勝非尚存鼎曰伯紀一輩不濟事惟
徳逺可爾第恐不容復來至是浚果為檜為忌屏居湖
外之久如鼎言也　建州甌寧縣有洞曰回源其地與
建陽縣接境乃建炎初劇冦范汝為竊發之地民性悍
而習為暴小遇饑饉即羣起剽掠去嵗因旱兇民杜八
子乗時嘯聚首破建陽逐官吏殺居民是夏張大一李
大二復于洞中作過本路帥臣仍率官軍蕩定進士魏
掞之謂民之易動葢縁艱食乃請于提舉常平官袁復
一得米一千六百以貸鄉民至冬而取遂置倉于邑之
長灘鋪自後再嵗散斂如常民得以濟不復思亂而草
冦遂熄人謂掞之所請乃社倉遺意使諸鄉各有倉儲
粟則緩急可恃葢本朝自景祐中王琪引隋唐故事請
復置義倉而石介著書亦謂隨唐義倉最便若毎村立
一倉委有年徳者主之遇饑饉量口而給則民不乏矣
後以議者多同異而止熙寧初齊唐同三州守臣王廣
淵趙尚寛髙賦皆乞置義倉乃詔三州講求且圖經久
之法而陳留知縣蘇涓亦言臣領畿邑請為天下倡戸
五等自二石至一斗出粟有差毎社有倉各置守者耆
為戍納官為籍記嵗凶則出以賑民藏之久則又為立
法使新陳相登即詔行之既而上與王安石論其法安
石曰人有餘粟蔵之于家何所害而固欲使之戍官非
良法也安石意在青苗不主是法故一言而罷元豐初
復詔行義倉府界提㸃蔡承禧言二石而戍一斗所取
至輕然臣所領二十二邑其九已行幾萬石矣乞併行
之乃令畿邑皆立倉而將作監主簿王右文言畿邑已
試不擾請行于諸路遂詔京東西如畿縣法仍聽就縣
倉輸自是義米入縣倉元祐末御史黄慶基言比歲旱
潦至使江湖運米濟之然損重費以惠一時不若舉良
法以惠萬世義倉良法也先帝元豐復行以為隋唐取
之太重慮民不堪故納苗一石者止輸五升可謂薄矣
夫樂歲雖多取之猶不為虐况取至少乎蓄之稍豐自
足濟民未幾慶基去而倉竟不立紹聖著令諸縣義倉
米斗收五合即元豐舊法也大觀初乃增令斗收一升
以備賑荒至今行焉然義米不留諸鄉而入縣倉悉為
官吏移用始也縣倉于民猶近厥後上三等戸皆令輸
郡即義米帯入郡倉轉充軍食或資煩費豈復還民故
毎遇㓙年無以救民之死今若以常歲所取義米令諸
鄉各建倉貯之縣籍其數主以有年徳如掞之輩乃建
陽已試之效遇饑饉還以賑民且不勞逺致推行于諸
郡則斯民被實惠矣　右廸功郎安誠曾受故相朱勝
非辟為江西帥司屬官勝非之亡也誠于佛寺飯僧自
撰䟽文訕及朝政為郡守所發刑寺鞫實冬十月戊辰
詔停誠官惠州編管　庚午參知政事余堯弼僉書樞
宻院巫伋乞今後朝退依典故權赴太師秦檜府聚議
從之　十一月己丑言者謂昨縁軍興諸縣教閲弓手
嘗添置將領今既寧息乞罷去從之十二月秦檜久患
在告甲子始赴朝參二孫直寶文閣塤直顯謨閣堪扶
掖以入詔免拜上喜甚曰且得與卿相見檜頓首謝上
曰瑞雪應時可喜又人使在塗並無須索足見省事
欽定四庫全書
　中興小紀卷三十五　　　　宋　熊克　撰
紹興二十一年(歲在/辛未)春正月癸未宰執奏知廬州呉逵
乞㴠養淮南復業之民未可起稅乃詔下戸部與展年
數上又曰還俗僧圓覺宗果撰聖者偈妙喜禪皆菑祥
謗讟之語誕謾無禮鼓惑軍民此最害事宜禁止之
戊子上親饗景靈宫既事而雨雪癸巳上以語宰執秦
檜曰此陛下孝誠所格也　甲午宰執奏差衢州守臣
上曰可差曹筠臺諌無大過當假之初筠任侍御史以
言失當至是復用也　禮部兼侍講陳誠之奉使大金
國初故主亶之存也本朝太后歲與亶妻禮物巨萬至
是亮代亶立遂輟此禮誠之入北境預為遜辭諭之彼
國竟不敢言及還上嘉之　自左僕射秦檜用事士大
夫平日少失其意輙禍不測集英殿修撰提舉太平興
國宫魏矼當初講和時與議不合檜嘗欲除近郡矼遜
辭不就奉祠凡四任寓衢之常山僧舍蕭然一室迄免
於禍是月卒士論傷之初故相趙鼎嘗謂其客刪定官
方疇曰自鼎再相除政府外所引從官如常同胡寅張
致逺張九成潘良貴吕本中魏矼皆有士望異日决可
保其無他疇曰願公徐觀之鼎曰此等人材如何變得
其後諸賢流落之乆皆壁立巖仭雖死不變至是疇始
信鼎之能知人也　五月前知大安軍張輔世言四川
惟利路創義士于保丁内選充而文其手就令土豪官
多率歛邀求役無虛月甚為民病今邊燧無警望放歸
農田詔制置司申樞宻院　時利西路安撫使呉璘鎮
興州已乆上乃親御宸翰賜璘以守邊安静加拜太尉
璘嘗自著書兵要大畧謂金人有四長我有四短當反
我之短以制彼之長葢彼之所長曰騎兵曰堅忍曰甲
重曰弓矢吾當集漢畨所長而兼用之故制其騎則有
分隊之法制其堅忍則有更休迭戰之法制其甲曰勁
弓彊弩制其弓矢曰以逺尅近以彊制弱其說甚備至
于陣法有圖而無書焉　大理寺丞謝邦彦乞給病囚
藥丙申詔從之邦彦侯官人也　上御書大學篇賜新
第進士甲子上謂宰執曰賜宴日逼朕二十日早下筆
食時已畢因言黄庭堅樂毅論墨本皆有淵源秦檜曰
陛下留神翰墨精敏如此臣下所未聞也　秋七月壬
寅以集英殿修撰曹筠為敷文閣待制代李璆帥蜀
初命刑部侍郎韓仲通等詳定重修茶鹽勅令格式至
是書成八月辛未左僕射秦檜上之上曰是書纎悉備
具若能遵守永逺之利也　壬申太師通議郡王韓世
忠卒後諡曰忠武　時有言贍學公田多為權勢之家
所占九月戊戌朔上謂宰執曰縁不度僧常住多有絶
産令戸部撥以贍學　癸丑詔諸路昨泛差押綱使臣
多不曽到部故無賴作過今後並差現任使臣　冬十
月癸未秦檜之初相也徽猷閣待制王居正時為左史
嘗奏上以檜作相前所言皆不讎檜憾之及檜再相專
國居正慮為所害屏居常州時事一不掛口書祠官之
考十有二至是檜權益張尤忌善類大誅譴以立威多
竄之嶺外居正闔門托疾猶奪其職是月卒居正素不
取王安石之學故工部侍郎楊時嘗著三經義辨以示
居正居正繼亦為三經辨學與時之說相經緯　上謂
宰執言旴眙守臣龔鍳頗安静秦檜曰朝廷報對境文
字鑒不放心處必來申明百官皆留意所職如此則無
不濟矣　是月御製秦檜畫像賛曰維師益公識量淵
冲盡闢異議决策和戎長樂温清寰宇阜豐其永相予
凌烟元功仍親洒宸翰賜之　右諌議大夫章复殿中
侍御史林大鼐共論參知政事余堯弼傾邪姦險朝廷
有大議論則黙而不言望貶之以清政府堯弼亦奏乞
祠十一月庚戌詔除資政殿學士提舉外祠复等再論
遂詔落職复宣城人也　前知池州黄子㳺言農田水
利所係甚重望飭諸路提舉官俾建塘陂以備旱暵丁
巳上謂宰執曰須常平官得人若監司用心事無不濟
近時監司多端坐不出提㸃刑獄職在平反尤當徧臨
所部宜戒飭之　詔僉書樞宻院事巫伋兼權參知政
事　十二月戊辰司封郎官王葆言近日民間多銷錢
為器詔令工部禁止　時雖連日小雨而雪未應期上
遣人禱太一祠辛巳晚雪作壬午宰執奏事上曰昨晚
寒甚便得雪甚可喜秦檜曰陛下至誠昭格如此當率
百官表賀丁亥檜奏曰臘雪應期中外共慶去年臘中
三日雪果大有秋上曰自此二麥可望不惟時豐疫病
亦自消矣
紹興二十二年(歳在/壬申)春正月大理評事莫濛言州縣受
民輸米各有定數而収耗有至加三者凡此止資官
吏侵用乞下有司揭示許民越訴丁巳詔從之　二月
殿中侍御史林大鼐言公孫杵臼程嬰韓厥三人有大
功於趙氏本朝皆封侯爵中興以來嘗詔立廟而有司
弗䖍神靈不妥望進以公爵擇地建廟升為中祠使相
熊夢而有祥扶竜祚而無極壬午詔禮部討論兩浙漕
司先次營廟既而三人皆進封公　先是徽猷閣直學
士向子諲告老歸臨江之舊隠號曰薌林居士閑居十
五年庚戌卒子諲早受學于故諌議大夫劉安世宣和
初方臘作亂詔發運司捕之子諲時為屬獻言曰若急
請于朝以安世尹南都前諌官陳瓘守金陵人望所歸
不勞兵而賊可破識者謂此真良策其長不能用靖康
末張邦昌僣位遣人持勑書至廬州問其家子諲時為
發運副使牒郡守馮詢及提舉鹽香官范冲拘之故給
事中胡安國嘗謂其忠節可以扶持三綱者葢指此也
　癸酉以右諌議大夫章复為御史中丞初复論端明
殿學士僉書樞宻院巫伋執政無補而林大鼐亦論伋
黷貨營私丙子詔伋以本職奉外祠复等再論遂落職
　辛巳以中丞章复為端明殿學士僉書樞宻院事
時住鬻度僧道牒已乆其徒寖少又福建官自運鹽頗
為民患乃遣太府寺丞鍾世明下本路措置寺觀田産
凡僧道之見存者計口給食餘則為寛剩之數籍歸于
官并究運鹽之弊世明方行殿中侍御史林大鼐言慮
民間未知指意或有疑惑辛酉上諭宰執明䧏指揮以
曉諭之世明將樂人也　五月殿中侍御史林大鼐言
民間有事先訴于縣結絶不當然後經州以次及監司
臺省今兩浙民訟監司州縣未决多徑至臺省請申舊
法禁止辛亥上諭宰執曰如此則朝廷事多從之　主
管崇道觀曾恬少嘗尊事故楊時謝良佐陳瓘劉安世
得存心養性之學及為大宗正丞一日攝行宗正事吏
有慢令不共即繩以法無敢違者時秦檜專政士多求
媚以取要官而恬自守無所詘丐祠以去寓常熟之僧
刹投閑幾十年是月卒恬故相公亮之孫也　六月丁
丑宰執奏知嘉州王知逺乞罷鑄小鐡錢事上曰此於
錢引實有利害可令總領與漕司同措置　以刑部侍
郎韓仲通兼權吏部尚書秋七月乙巳上謂宰執曰聞
四川所起禁衛卒所費多出於軍衆可令總領司應副
　初江西多盗而䖍州尤甚後雖撲滅慮其復作乃留
殿前司呉進一軍弹壓而本州禁軍嘗隨前總兵官程
師回徃來捕㓂頗勇與進軍素不相下丁巳夜兩軍交
鬬州兵因而作亂焚民居逐官吏守臣鄱陽余應求有
父安行年老欲走忽墜城死應求遂以丁憂為辭而去
于是叛軍據城自守八月丙寅領殿帥楊存中奏據本
司統兵官呉進申䖍州將兵反江西帥臣張澄亦奏請
遣兵入己卯上諭宰執曰聞有欲走湖南者乃詔鄂州
都統制田師中速發兵仍令澄集本路兵擒捕事定日
具有功人申樞宻院辛巳又詔殿前司逰奕軍統制官
李耕統所部兵一千六百人徃討之　先是累禁私泛
海商人而泉州境内尚多有此上聞之恐别生事戊子
詔申其禁　虔州叛兵突出徑走南康軍而寓居左朝
奉郎田如鼇為其所得遂復歸據䖍城時統制官李耕
總軍纔入江東界時殿前司左翼軍統制官陳敏見駐
福建被本路帥檄統所部一千五百人䕶閩境於是領
殿帥楊存中奏敏本䖍人且於江西捕㓂有功乞令敏
進兵至䖍與耕併力討賊九月乙未詔從之又就命如
鼇權本路提刑令即城中撫定既而耕敏與鄂渚田師
中所遣統制官張訓等各以兵至城外　戊戌宰執奏
前知蘄州周楙乞修河堤事上曰不獨蘄州凡沿淮有
水旱悉令漕司守臣措置　初紹興八年除李光為參
知事有右從政郎楊煒者寓行在聞之曰此吾鄉先生
也今得位必將盡行所學乆之無所聞時蕭振任侍御
史朝廷方與金人議和煒不以為是作書欲獻光因先
見振說書中意振曰亦恐金人難信煒遂以書責光有
同槽共食之語光遣人專語煒以不及答書至是振知
台州煒為黄岩縣令政頗有聲振毎聞煒大言無頋忌
則擊節稱善遂薦煒改秩復移書浙東提刑秦昌時俾
同薦之昌時左僕射檜猶子也因屬吏宻語振曰煒嘗
以書責光尤太師某其姪義不當舉如待制亦不可舉
也振曰吾業已許之豈可中輟俄有縣吏得煒書有詆
時相語以告昌時昌時以聞于朝詔送大理寺仍下所
司發卒大索得其萬言書藳譏刺時政獄具庚辰詔除
煒名送萬安軍編管其兄選人炬亦連坐羈置邕州振
罷仍落徽猷閣待制於池州居住　先是林大鼐在言
路嘗奏錢塘江浸淫為患十一月壬寅上諭宰執令臨
安府同漕司乗冬月水不泛溢時治之為易又舊有塔
廟隂以相之雖出小説亦不可廢也　丙午朝獻景靈
宫丁未朝饗太廟戊申冬至合祀天地於圜丘大赦天
下　有軍人龎翼者教人學道起居舍人林機因與翼
逰遂出知信州丁巳上諭宰執曰機信翼邪說遂亡上
下之義機既令出翼亦不當留士大夫尚為動况軍中
乎　時守臣監司不輸常賦專以進竒羡相尚太府卿
徐宗説攝貳版曹乃言今後當令先補常賦所逋仍乞
以賦入殿最行賞罰詔從之於是上諭宗說曰版曹乆
匱卿所論甚當是日以宗說權户部侍郎宗說頗有心
計於經費出入盈縮之數皆知其要吏不能隠然附秦
檜以至侍從嘗為檜私營田産士論鄙之而畏檜無敢
言者宗說開化人也　龍神衛四廂都指揮使知䖍州
李耕率諸軍以乙卯登城盡収叛卒誅之而捷奏猶未
至於是領殿帥楊存中奏遣人送鞋韈與耕軍中己未
上曰䖍賊閉城拒官軍且四十日城中百姓何以活令
存中更遣兵尅期蕩平庻脫良民于禍也　十二月直
袐閣前知太平州韓膺胄言州縣小吏喜怒自私驅無
罪之人不白長官而禁於獄或終不加罰徒繫以苦之
望詔有司嚴禁甲子詔刑部立法　故端明殿學士王
雲之猶子積以雲死事乞推恩戊寅謂宰執曰雲奉使
極効忠率先衆人勤事而死于難乃與積廸功郎　有
袁敏求者妄撰語言丁未宰執奏合編管上曰小人妄
生是非既得其罪當行以為惑衆者之戒　初興元府
兵亂以來城内生荆棘官舍民居皆茅屋而帑藏寓諸
僧刹太尉楊政再為帥始以次繕治至是一新户口浸
盛如承平時矣政所統將士自休兵之後十餘年未嘗
輕以陞遷蓋深體朝廷之意也　福建舊行産鹽法民
歲輸錢而受鹽於官其後法壊輸錢如故而民不得鹽
其間多私鬻以給食而官亦不問至是帥臣龍圗閣學
士張宗元始再㩁鹽犯者滋衆人不以為是帥司屬官
胡憲上書於宗元告以為政大體宗元不悦乆之憲請
嶽祠而去同時在幕中有輕薄者用其姓名為詩嘲之
曰獻陳利害知何益蓋憲獻同音謂胡憲也　金國主
亮造燕京宫室至是年率其文武百官遂遷都焉亮因
以燕京為中都𨽻以平薊涿易雄保順遂州號中都路
舊上京為北京𨽻以興中府錦義宗利州號北京路遼
陽府(渤海/故地)為東京𨽻以廣寜府潘復登辰州號東京路
雲中府為西京𨽻以宏豐朔應蔚勝州號西京路開封
府為南京𨽻以曹單陕鄧鄭陳蔡穎宿泗號南京路又
以河間真定平陽太原益都東平大名京兆延安臨洮
慶陽會寕咸平臨潢十四府為總管府河北東路河間
府冀莫清滄深景州𨽻焉西路真定府邢洺相定濬衛
州𨽻焉河東南路平陽河中府隰懐晉澤潞解州𨽻焉
北路太原府汾代嵐忻石平定州岢嵐保徳軍𨽻焉山
東東路益都濟南府沂宻濰濱淄隶登萊州𨽻焉西路
東平府徐兖濟慱徳州泰安軍𨽻焉大名府路恩濮開
滑𨽻焉京兆府路鳯翔府同華虢耀州𨽻焉延安府路
鄜坊州保安綏徳軍𨽻焉臨洮路蘭秦隴鞏河會川積
石鎮戎軍𨽻焉慶陽府路平凉府環涇邠原寕州𨽻焉
會臨府路肇齊信州𨽻焉咸寕府路韓懿州𨽻焉大赦
其境改明年元日正元(此據張棣所記修入棣又云燕/京城門十二束曰宣耀曰施仁)
(曰陽春西曰顥華曰麗澤曰彰義南曰豐宜/曰景風曰端禮比曰通元曰會城曰崇智)
紹興二十三年(歳在/癸酉)春正月先是前禮部侍郎髙閌退
居明州時秦檜之弟棣為明守檜欲卜閌嚮背因其鄉
人姚孚者達意於閌曰季華弟止一女願與公結姻閌
辭之遂致其仕閌自此每對人唯舉前言徃行未嘗及
時政之得失人物之臧否觀書終日絶意榮望己亥卒
閌喜故程頥之學及嘗見楊時毎語竟日深相恱服中
年勇退人甚髙之　是月資政殿大學士知建康府楊
愿卒　二月右正言鄞縣史才言吏部尚書林大鼐狂
躁欺誕且負不孝之實若不亟去必搖國是己巳乃詔
罷之尋知泉州　時吏部侍郎陳相奏淮南閘損處甚
多不止洪澤丙子上諭宰執令漕臣修之以便人使來
徃相合肥人也　龍神衛四廂都指揮使知贛州李耕
具立功一萬三千餘人辛巳奏至于是第賞有差癸未
以耕為金州觀察使(此據野/記修入)方贛之亂也謫居人秘書
少監分司南京孫近走吉州避之至是賊平復歸贛州
未幾卒　夏四月癸亥宰執奏差諸州守臣上曰士大
夫在此者衆所當得闕可早與之　壬寅宰執奏上書
者言舉債之家如還本已足利當盡放上曰如此則上
户不肯放債反為細民之害宜詳細措置　是月慶逺
軍節度使張澄自江西移帥福建初閩中佛刹數千區
其徒猥衆地占膏腴州縣經賦視為上戸自鍾世明至
計口給食悉拘所餘澄既入境即剖析利害言之乃詔
委澄措置澄請計其租賦農工僧行厮役之用給之而
収其餘較前所拘十還六七公私皆以為利　六月時
行在霖雨諸軍營多壊已詔賜錢七萬貫令修俾得安
處至是上又聞民田有被水害癸亥詔户部下州縣差
官檢放苗稅　時皇太后目疾下諸路召醫人惟四川
未發到秋七月戊子朔詔趣逐路帥臣捜訪津遣　右
諌議大夫史才言浙西民田甚廣而不憂旱者太湖之
利也比年瀕湖之地諸軍下人多據以為田擅利妨農
其害實大乞委監司究治盡復太湖舊迹使兵民各安
其職農民有賴庚戌詔從之　福建安撫使叅議官賀
允中嘗為閩漕平鹽貨見謂稱職秦檜以其不肯下已
授祠觀者五年復令入帥幕以抑之是月允中之任(此/據)
(墓/誌)　八月知静江府陳璹奏乞増和糴米價及折納適
中以紓民力辛亥上謂宰執曰璹善治郡可與直祕閣
知潭州其他處有昏耄不任職之人令自陳宫觀　先
是總領四川財賦符行中有子預薦意潼州府僉書判
官趙逵必為類試考官宻以文屬之逵不啟緘既試符
氏子不預奏名行中因他事捃摭逵峻甚然亦不能害
之行中南城人　冬十月庚申侍御史江寕魏師遜言
太府寺丞史祺孫交通匪人上曰學先王之道而從妄
人孫士道習妖術以惑衆若只罷之無以戒後人可令
吏部與監官　端明殿學士僉書樞宻院事宋樸乞罷
戊辰詔以舊職奉祠於是諌議大夫史才言樸為士而
不自愛乃違道罔俗與丐者為伍不當以祕殿隆名寵
之遂落職壬申以才為端明殿學士僉書樞密院事
時諸路推行養濟事恐其滅裂戊寅上謂宰執曰須令
實給錢米以施實惠　侍御史魏師遜為中丞監察御
史鄭仲熊為右正言時秦榛秉政久言路皆其所引于
是仲熊首論定國是乆任用抑奔競節浮靡與推誠于
有功之宿將等事然其間不無阿附仲熊西安人也
十一月時經筵講尚書終篇癸巳上謂宰執曰朕記此
書自說書官尹焞始初焞以范冲薦擢講筵既數日輙
乞致仕其徒相與謀曰必得朝廷見留乃可為髙翼日
趙鼎奏果言焞志在山林不樂居此願以禮留之焞遂
不復致仕觀焞進講皆其師程頥之說餘無可取秦檜
曰程氏之徒祖宗諱不避而諱其師之名甚嚴事君之
道恐不當有厚薄兼已受官乃更欲廩人繼粟庖人繼
肉曽不思孟子處賓師之地仕而不受禄則有此禮上
曰孟子當戰國之時自處如此不可以為常法也　先
是經筵官皆進詩侍讀秦熺詩卒章曰競競驕侈戒誓
不愧周官辛丑上對宰執再三稱善以熺登第日賜御
書周官也上又曰哲宗朝蘓軾進御書古詩魏師遜鄭
仲熊所進詩皆模倣其體上萬機之暇他無所嗜専意
於文如此　時編類宗正司新成上閱之甲辰以諭宰
執曰所修甚有條理可即頒行　十二月己未宰執奏
事上顧秦檜曰昨日遣使戒之云歳遣信使已有定例
使指之外不可生事上周慮如此真得祖宗柔逺人之
家法宗社無疆之福也　閏十二月丙申上諭宰執曰
諸郡守條具民事如逺方因軍興科民至今未罷者非
因條具何由得聞宜委官詳其可行者行之戊戌詔委
中書檢正左右司郎官具其可行者申省取㫖蓋聖意
恤民故致詳如此　先是夏間宣州大水其流泛溢至
太平州凡太平境内沿湖諸圩悉為衝决是冬詔遣太
府寺丞鍾世明至州相視修築守臣直袐閣洪楫集屬
邑共議知當塗縣事張津以謂被水農民流徙過半若
令逐圩自修力不能辦遂用其說共興長埂週廻一百
八十里包諸小圩未幾成然自此小圩埂盡廢一遇水
决則通被其害故農民屢請于官欲各興中埂以防患
焉　初池州青陽縣稅視鄰邑為重如貴州縣田毎畆
上等八升而青陽一斗九升中等六升而青陽一斗五
升下等四升而青陽一斗七合幾於三倍蓋自南唐李
氏賜此一縣之地與其臣宋齊邱為邑齊邱増賦以肥
私家遂成定額是年江東轉運常平司為之申請詔以
十分為率税苗减二分半課米减二分然議者猶謂所
减乃經界虚増之數而齊邱重賦未嘗損也至乾道中
始能再蠲之(以上二事/皆據方志)
欽定四庫全書
　中興小紀卷三十六　　　　宋　熊克　撰
紹興二十四年(嵗在/甲戌)春正月初詔諸軍統制官滿十
五年與轉一官至是承宣使戚方當依格回授其次
觀察使梁斌係帯軍職令轉一官乃叙位在戚方上
辛巳詔方以所得特帯軍職庶與斌舊次不至陞降
上於將將精審如此中興所由致也　二月甲辰上
謂宰執曰連日雨恐傷麥已降香祈晴上意恤民惟
恐一物之不得其宜如此　知貢舉御史中丞魏
師遜上合格進士秦塤等三月辛酉上御集英殿
䇿試既遂賜張孝祥以下三百五十六人及第出
身張孝祥歴陽人也　大理評事劉敏求言州縣
不依法即時割稅有害於民戊寅有司具到見行
法上因言法固在如官吏奉行不䖍雖申嚴行下
終亦無益知州須歴民事通曉民利病者為之乃
命監司察其不如令者按之　夏四月丙戍上謂宰
執以三衙諸軍闕額乆未敷足於是樞宻院擬均下諸
路帥司招填期以三年課其殿最從之　有利州民王
孝先邀駕訴知閬州王陞慘酷不法事辛夘上諭宰執
宜押送本路監司究實蓋上慮蜀道遙逺追逮為勞也
上欽恤刑罰屢形詔㫖至於纎悉委曲聖慮如此守臣
不知體至懐宣寔惠乃或背公徇私逞威廢法鉗民之
口無復忌憚銜寃窮民豈能人人詣闕自訴付之有司
審其虚實明典刑以待之使長民皆知奉法究心民事
以厚風俗誠措刑之本也　太府寺主簿李文中言比
嵗州縣多侵用常平義倉米既失經常之制亦乖恵恤
之方望詔有司申嚴其禁從之　庚子宰執言言者所
論諸路州縣受民輸絹官吏作弊雖中程好物抑而不
受至用柿油退印以壊之却縱攬子多取民錢輸以薄
絹上察其為民害命申嚴其法令監司御史臺劾之聽
民越訴　五月己巳三省擬差蘓䇿張杞陳孝則為知
州上諭宰執曰尚有待差知州人宜早與之盛暑旅邸
不易上曲盡人情如此䇿軾孫也　初黎雅二州邊備
相為表裏嵗月既乆浸隳舊制至是知雅州楊仁籍並
邊之人嚴設條目以應緩急左自始陽及碉門右自盧
山及靈閔凡數百里皆有屏蔽夷之冐吾禁者必繋之
識者曰此雄邊子弟遺法也前此夷多掠邊户為婢奴
有與之嚮道者官不能禁仁得訟者大書其牒下其長
悉即以取回執嚮道者械之獄嵗饑旁郡流民至境仁
發廩粟賑之吏以無外臺令更諌仁曰須令下索吾人
於溝壑矣不為動所活甚廣是月卒民畫其像以祠之
(此據邵漙作/楊仁墓志)　六月癸未左太中大夫汪藻黜居永州
八年累赦不宥常以疾乞致仕不許是日卒　言者論
髙郵使吴祖度乃流人幵之子幵賣國立偽楚今祖度
乃與幵壻知廬州曽慥分守淮郡宜加斥逐乙酉詔並
罷上因諭宰執曰吴幵莫儔王時雍在漢法當誅且族
朝廷寛大一切置之若復録用其子何以示天下自今
無與堂除上顧秦檜曰當時忠義無若卿者檜曰臣一
時守職遭遇陛下隆興遂依日月之光上曰此卿謙辭
也　御史中丞魏師遜右正言鄭仲熊論端明殿學士
僉書樞宻院史才天資隂賊嘗受李光薦不憚數千里
貽書於光謀為國害癸巳詔才以舊職奉祠師遜等再
論遂落職甲午以師遜為端明殿學士僉書樞宻院事
初右朝散郎王循友知建康府嘗㫁配秦檜族人檜銜
之而循友差右朝散郎韓參為機宜因與參謗訕朝政
遂興獄根治既而大理寺言循友盜取官錢受所部乞
取金銀冐請宣借口劵入已及減價詭名買沒官田産
辛丑詔循友特貸死藤州安置子右承務浤並除名而
參送徳安府編管　時衢州饑民嘯聚為盜而守臣王
曮措置乖方且有贓汙不法之事甲辰宰執奏欲先罷
曮上謂秦檜曰曮是卿之親戚今罷之勝罷其他十數
人也既而盜捕獲而猶未定詔以提舉太平興國宫王
師心知衢州民始安堵　言者論二廣舗兵之弊乙巳
上謂執宰曰宜令州縣時給月粮此曹方乆住不至闕
事也　䕫州路地接蠻獠易以生事至是或告溱夷叛
其豪帥請遣兵致討帥臣周執羔使誡之曰朝廷用爾
為帥今一方繹騷責将焉往能盡力則貰爾而已一兵
不可得也豪帥懼斬叛者以獻(此據周/執羔誌)　先是沅州守
臣李景山與通判丁濤交惡判官鞏淙間之遂興獄追
逮數百人及溪洞時方盛暑有繫死者湖北提刑楊椿
曰吾職在平反其可使無罪之人淹繋至死哉即奏於
上乞罷三人釋其衆詔從之於是秦檜曰部使者不當
如是耶椿眉山人也　秋七月癸丑太師醴泉觀使清
河郡王張俊卒甲寅上曰張通古之來俊極宣力與韓
世忠等不同己未上又曰武臣中無如俊者比韓世忠
相去萬萬宜檢祖宗故事優其贈典既而有司欲依世
忠例上曰俊于國有功明受間俊有兵八千屯吴江朱
勝非降指揮與秦州差遣俊不受進兵破敵當與小國
一字王遂贈循王後謚忠烈　時贛州守臣龍神衛四
廂都指揮使李耕将滿上諭宰執選文武臣為之代庚
申又曰昨贛㓂竊發民有應之者今宜留兵屯庶得安
弭　癸亥宰執奏縣令能布徳恵民有政績者令監司
郡守保奏上曰或遷或陞庶有激勸如失不保奏令御
史臺劾之　初詔廣西帥臣直祕閣吕愿忠招撫西南
畨至是愿忠言宜州諸蠻并南丹州莫公晟皆願歸順
仍畫圗以進丙子上諭宰執曰得丹州非以廣地徂徭
人不作過百姓安爾既又曰且喜一方寜静秦檜曰陛
下兼懐南北定計休兵小㓂豈敢不順上曰若非休兵
安能致也(上諭宰執在八月/乙酉今聮書之)　詔陞愿忠直徽猷閣先
是静江府有驛名秦城時愿忠約賔寮共賦秦城王氣
詩以侈其事衆中皆賦其不賦者惟寓居奉祠官劉芮
常平司幹官李爕本府支使羅博文三人芮摯孫也
時論對官多請假避免　九月前知滁州魏安行多奏
墾荒田及令本州具實不及五之一餘皆紛擾為後政
之害有司劾安行意在冐賞上曰如此誕妄不可不懲
也是年雖稔亦有小旱傷處冬十月丁丑詔依條檢放
其公私所欠亦住催　初寔録院檢討官朱翼命史官
編徽宗御集藏之延英閣至是書成一百卷壬午太師
左僕射秦檜上之權奉安天章閣　丙戍宰執奏年例
臨安府自十一月支錢米養濟丐者上曰此一事活人
甚多戊戌三省擬左朝散郎蘓欽知巴州右朝散郎張
軒知劍州上曰川中須擇不生事之人逺地舉措朝廷
無由盡知欽晉江人也　時天章閣新成十一月壬子
上曰不擾民不易成甚得崇奉之要矣　時户部侍郎
徐宗説乆病甲寅亟遷直顯謨閣知臨安府曹泳為户
部侍郎以代之而改宗説兵部泳乃秦檜姻黨藉勢妄
作又甚於宗説矣於是宗説謂人曰吾在户部自郎而
貳涉十年錙銖𣙜㑹不敢委吏今瘦矣尋以敷文閣學
士知明州宗説得羙職而去檜主之也　殿中侍御史
董徳元論端明殿學士僉書樞宻院事魏師遜懐姦嗜
利不恤國事乙丑詔以舊職提舉太平興國宫徳元再
論遂落職　丁卯以吏部侍郎施鉅為參知政事吏部
侍郎鄭仲熊為端明殿學士僉書樞宻院事自秦檜專
國前後執政無敢少違其意者於是仲熊嘆曰為官至
此可以行志而不得行遇主如此可以圗報而不得報
負愧多矣　是月刑部侍郎韓仲通遷尚書　通判武
岡軍方疇坐與流人胡銓通書為守臣李若樸所告令
江西提刑張常先鞫之送永州編管　先是四川等路
買馬司於嵒白階峯鐡峽兩處榷場買馬每嵗買馬綱
至樞宻院往往多斃十二月庚辰詔自明年撥付殿前
司後年撥付馬步二司以此循環仍令逐司自選使臣
就買馬場團發　大金人使将到丙申詔諸路差牽挽
人並給錢米違者在内御史臺在外轉運司彈劾之
是年行在建康鎮江三榷貨務都茶場共收二千六十
六萬餘緍　荆南府人口舊數十萬㓂亂以來幾無人
迹詔蠲口賦以安集之然十未還一二先是議者希朝
廷意謂流民歸復可使稍輸什二而嵗増之吏不能供
顧無敢言者至是積逋二十餘萬緡他負亦數十萬户
部侍郎曹泳責償甚急曰不且有繾時秦檜晚年怒不
可測而泳乃其黨兇熖赫然帥臣孫汝翼懼欲賦於民
以塞已責通判范如圭力勸止之汝翼晉陵人也　時
前秘閣修撰張九成謫居南安軍已十餘年嘗自言人
茍無識一味貪進往往如飛蛾投火隨熖而滅昔楊國
忠方盛或勸陜郡進士張彖見之富貴可立圖彖曰君
恃楊如泰山吾以為氷山爾若皎日一出君得無失所
恃乎遂隠於嵩山後國忠敗人方仰彖之先知吾今居
嶺下人皆以為瘴鄉然吾於此已乆著書窮理亦甚安
之何愧嵩山之隠耶時南康士子春試回有見九成者
言秦氏子取髙第而嗟洪浩之被斥洪公厄北庭十餘
年艱險萬状死亦不畏義氣凜凜照映古人秦公以私
害之不久天必伸之矣
紹興二十五年(嵗在/乙亥)春正月敷文閣待制新知饒州蘇
符請祠甲戌上謂宰執曰朝廷初議休兵符頗以為然
及王倫被留遂復二三今不復肯出川矣乃以符提舉
崇道觀　二月丙子宰執奏事上曰守臣鄭思永言還
魂度牒縁僧道死而官司不追毁致童行冐名又言監
司委縣令造船擾民可悉禁止之　三月太常少卿權
吏部侍郎陳䕫言兩淮尚有曠土而耕牛農器資之江
浙比年州縣違法例收其税癸丑詔户部禁止䕫永嘉
人也　戊戌詔福建四川所印私書悉禁止之先是新
除校書郎趙逵家尚留蜀秦檜欲出百金助逵以家來
逵不答檜怒人頗為逵危之　夏四月侍御史董徳元
右正言王珉言參知政事施鉅傾邪詭祕嘗與李光交
又為何鑄引用鑄既斥心常快快比因國忌行香擁蓋
入景靈宫門衆論大喧始送其卒於有司亦不待罪乙
酉鉅罷為資政殿學士提舉太平興國宫徳元再論遂
落職珉玊山人也　初諸路上供數外又號無額上供
錢及一萬貫以上推賞有差其後言者又論若數少不
該賞典即所樁錢不復發矣乞纔及二千貫以上即與
推賞從之(二千貫以上推/賞見二十九年)　先是經筵講易終篇仍賜
御筵辛丑左僕射秦檜等謝蓋上萬機之暇専意經術
既親御翰墨書易與書經刻於堅珉聖學淵源固已深
得奥㫖猶命儒臣紬繹其説祁寒隆暑畧無倦色逮茲
終篇真帝王之髙致也　五月户部言諸路免行錢所
取苛細詔罷之　秦檜久専朝政而士大夫之急於進
者多附檜意掎摭人之語以為謗訕通判常州沈長卿
舊常與前參知政事李光曰搢紳守和親甘出婁欽之
下䇿敵人難信結孰慮吐蕃之刼盟檜時已惡之至是
與左從政郎芮曄同賦牡丹詩為鄰舎人所告以為譏
議送大理寺獄具檜奏其事僉書樞宻院兼權參知政
事鄭仲熊黙無一語罷朝檜頗咎之時有㫖皆除名編
管長卿永州曄武崗軍長卿曄皆烏程人也選人陳祖
安縁與長卿宻交亦當追證而仲熊嘗營救祖安故得
脱免於是侍御史董徳元右言正王珉論仲熊以謂此
豈政府所為六月己卯仲熊罷為提舉太平興國宫又
有前知泉州趙令衿居衢州因觀秦檜家廟記口誦君
子之澤五世而斬之句通判汪召錫教授莫汲皆於坐
間聞之因告令衿謗訕守臣王師心勸之不能止既而
詔謫令衿于汀州且置獄召錫迫其行師心復調䕶之
召錫伯彦子汲歸安人也　時安南國遣使入貢禮部
具到典故儀範上諭宰執令照行其驛以懐逺為名
秋七月甲寅宰執奏浙東總管李顯忠再任上曰為将
要當知書以不戰而勝為武若殘忍好殺非良将也秦
檜曰趙充國知未可戰故守屯田之議卒以破𦍑上曰
然古之名将文能附衆武能威敵正謂是爾　先是遣
户部郎官鍾世明至四川與安撫制置使符行中總領
財賦湯允恭同措置减免錢物務在不妨軍食可以裕
民至是行中等言總領及茶司馬嵗各有剰二項减科
民間錢引二百餘萬道又州縣贍軍無窠名錢引七十
萬道利州糴米引錢五十萬道又除兩年州縣所欠折
估糴本及水脚等錢二百九十萬道如已减而復催者
許民越訴丙辰詔從之　丁巳上諭宰執曰諸州貢物
朕恐勞民皆罷獨福建貢茶祖宗舊制未欲罷也　殿
中御史西安徐嚞論知静江府吕愿忠妄作不法辛酉
上諭宰執曰聞諸蠻之來盡令於帥司㰱血此乃亂世
諸侯事其妄作如此詔與奉祠仍令漳州居住壬戌宰
執奏昨廣西帥司乞南丹州莫延沈推恩事上曰愿忠
既罷恐諸蠻生疑可檢典故優與推恩以慰其向化之
心於是除提舉太平興國宮施鉅為資政殿學士知静
江府仍令鉅諭諸畨以愿忠自縁别有不法事罷於外
國不相干庶絶其疑也　丙寅宰執奏廣西帥司申奏
本路轉運副使王利用遺法差蔡緒者權欽州通判與
南安使人争立班事上曰逺人來貢要待之以禮豈可
生事乃詔以緒付吏憲司根治　時南丹州莫延沈已
襲父官乞給長生劵庚子上謂宰執曰新封南平王莫
延沈等語可詳視仍修改播告逺人要得體也謂秦檜
曰昨醫者謂卿脈弱今已安可喜更當節飲食檜謝曰
上感聖恩　初詔守臣到任半年具裕民五事八月辛
巳上謂宰執曰守臣陳利害當令國與民皆足乃為稱
職如建炎間時用匱翟汝文知越州盡放和預買及鑑
湖官租不恤國計而専欲沽名如此等人國何頼也秦
檜曰陛下成中興國之功而知民疾苦蓋兼漢孝宣光
武之事業上曰朕何敢望二帝然志所深慕乃詔權刑
部尚書韓仲通等詳所陳利害　詔以故韓世忠所納
居第作左藏庫及倉仍令兩浙漕司即倉基造二府以
處執政至是猶未興工壬辰上命呼至都堂傳㫖趣之
　先是知饒州洪興祖者擬之猶子以經學得名龍圖
閣學士程瑀嘗注論語而興祖為之序摘取瑀發明聖
人忠厚之言所謂不使大臣怨乎不以者表而稱之興
祖嘗忤秦檜故因此誣譛得入檜疑興祖託經以議已
遂責昭州安置是月卒人謂興祖通經早以此席英舉
晚以此賈竒禍及其後追贈直敷文閣(此據興祖/墓誌修入)　九
月言者請於産茶地方差官置場收買庶免私販之患
辛亥上問宰執曰今天下一嵗茶利所入幾何秦檜曰
都茶場三處共得二百七十餘萬貫上曰比承平少陜
西諸路故其數止此　是月以刑部侍郎沈虚中兼權
吏部尚書　秦檜喜前吏部郎中朱敦儒之才欲為其
子孫模楷時敦儒已致仕強之復出自建炎初鴻臚寺
併歸禮部冬十月庚辰始除敦儒為鴻臚寺少卿敦儒
掛冠復起士論少之(此據魯詧為/敦儒集序)　初和議定時國書
中有不得輙易大臣之語蓋秦檜恐前宰臣張浚之復
用也至是檜有患失之心而尤忌浚臺臣每有彈章語
必及至論知洪州張宗元章則謂浚為國賊湖南提舉
汪召錫娶檜兄女嘗告訐趙令衿故遣圗浚又江西轉
運判官張常先箋注宗元所與浚詩亦興獄株連及浚
又捕故相趙鼎之子汾下大理獄令自誣與浚及李光
胡寅等有異謀凡五十三人獄上而檜病篤不能書矣
乙未上幸檜第問疾丙申進封檜建康郡王加其子少
傅觀文殿大學士熺為少師是夕檜卒熺亦致仕乃詔
僉書樞宻院湯思退權知政事方洪獄之興也逮百餘
家帥臣王師心隨事救之頼以免者為多檜卒事乃熄
　丁酉上諭宰執曰秦檜力賛和議天下安寜自中興
以來百度廢而復備皆其輔相之力誠有功於國傷惻
乆之遂贈申王謚曰忠獻　殿中侍御史徐嚞右正言
張扶論户部侍郎兼知臨安府曹泳以秦檜黨招權怙
勢又朱敦儒者趙鼎之心友杜師旦者李光之上客泳
悉置之門下内則為卿少外則為監司若不亟去必致
生事丁酉詔停泳官送新州安置敦儒復致仕師旦罷
其後泳又移吉陽軍而卒扶金壇人也　十一月癸丑
召敷文閣直學士魏良臣參知政事　占城國遣貢使
至辛酉朝獻景靈宫壬戍朝獻太廟　時文武官侯差
遣者甚衆上乃詔文臣郡守以上到堂者依格将上武
臣将副於樞宻院亦如之通判以下及大小使臣令吏
部左右選措置注擬勿令乆在逆旅　初秦檜之卒也
其子熺乞以敷文閣學士王㑹知建康府共辦父䘮事
且云庶得相聚至是言者謂建康守臣所寄非輕若止
為私家相聚朝廷何賴焉辛未詔與㑹宫觀仍共集檜
之葬事其後㑹再被論遂貶瓊州㑹晌弟也　詔近嵗
士風澆薄持告訐為進取之計深害風教或有不悛重
寘於法　是月上批右正言張扶除太常卿執政言自
來太常不置卿遂改宗正復言之乃以為國子祭酒
十二月甲戌召直龍圖閣湯鵬舉為殿中侍御史乃詔
年來臺諌用非其人與大臣為友黨而濟其喜怒朕今
親除公正之士以革前弊繼此者宜盡心乃職宜惟結
主知毋更合黨締交以亂成法　乙亥上謂執政曰張
士襄去嵗奉使回當朕前奏事欺罔不寔宰臣止以奉
使不肅罷之續又處以宫祠卿等可與逺小監當以為
将來奉使之戒士襄江寜人初以左司郎官出使至是
上記而黜之　殿中侍御史湯鵬舉言敷文閣直學士
徐宗説身位版曹而専為故相營田産詔宗説落職時
人目秦檜諸客以曹冠為館客宗説為荘客冠金華人
也　以和州防禦使士代為集慶軍節度使嗣濮王
壬午執政奏莫汲張常先陸升之等八人以告訐濫叨
官爵上曰此大壊風教悉送逺郡編管　又詔編管人
李孟堅王之竒陳祖安等皆令自便上曰如此行遣想
見人情忻悦感召和氣　殿中侍御史湯鵬舉論參知
政事董徳元附㑹權臣乙酉罷為資政殿學士提舉太
平興國宫鵬舉再論遂落職　參知政事魏良臣言節
度使劉錡一時名将久閑上曰朕聞其貧已賜田一百
頃良臣言見軍帥張柄乞與宫祠以錡代之詔可　侍
御史湯鵬舉者首薦前婺州通判周方崇見權明州通
判陸哲先後召到悉除監察御史哲供職纔七日是日
辛夘遷右正言方崇海陵人哲吴縣人也　召敷文閣
待制前知䕫州沈該到闕該始陛見上問曰秦檜何忌
卿之深該曰臣誤䝉陛下㧞擢初因秦檜洎豋從班聖
知益深檜稍相猜上曰然甲午以該為參知政事該首
奏曰朝廷機務至繁所頼以同心恊濟者惟二三執政
比嵗大臣怙權參樞始皆取充位政事例不闗决宜特
詔三省務各盡誠以賛國事　初敷文閣直學士陳誠
之服除上欲召之為秦檜所沮令以雜學士知泉州視
事纔數日至是召為翰林學士　丙申詔罷添差官
時行在百司闕官甚多是月詔令侍從官共舉三十人
務要真才寔能不得趣有私意儻不如所舉必罰無赦
欽定四庫全書
　中興小紀卷三十七　　　　宋　熊克　撰
紹興二十六年(嵗在/丙子)春正月殿中侍御史湯鵬舉言禮
部侍郎王珉吏部侍郎徐嚞皆附㑹秦檜辛亥珉嚞俱
罷鵬舉又論兵部侍郎沈虚中嘗密報秦熺已取塤為
奏名之首亦罷之虚中廣徳人也(論罷虚中在二/月今聨書之)新執
政府三位成癸丑各令遷入東位魏良臣中位沈該西
位湯思退于是良臣等言仰荷聖恩將何以報上曰比
年執政府上漏下濕葢不堪居卿等曽到京見宰執府
八位諸事如法所以待天下賢俊禮當如此　時言者
謂諸縣巡尉不用心捕强盗反令鄰保備賞捉賊擾之
及捕到官却令扳有力之家悉追入獄恣行乞取望嚴
禁止上曰朕深知之惟得一好守臣即此弊自革不得
人約束雖嚴不能禁也魏良臣等奏曰自今每一郡闕
敢不究心搜才仰副陛下之意　特進張浚丁母憂奏
至丙辰上謂執政曰士大夫起復非所以厚風俗唯軍
中人乃可爾時沈該因奏蜀中人材上曰蜀人多能文
然士當以徳行為先文章乃其餘事該曰有文章者多
不矜細行往往輕肆傲物徳行為先誠如聖訓　是月
右中大夫叚拂卒　二月甲戍詔累年所造軍器内庫
山積諸軍亦各自製可令工部具已造之數其諸州合
發物料特與减免見後工匠亦宜减放　時有言乞諸
州修聖祖殿者丙子上曰惟淮南兵火以來未修聖祖
殿乃奉先之所固不可無但行下恐因而擾民今隨宜
措置可也　先是秦檜當國進奏院所報事目必令具
本先納俟竄定方許報行謂之定本其下頗遲又官吏
迎合刪去要事止具常程文書故朝廷施設除授四方
不得盡知於是右正言陸哲深論其弊請罷去定本復
祖宗舊制以通上下之志庚辰詔從之　侍御史湯鵬
舉殿中侍御史周方崇右正言陸哲論參知政事魏良
臣有不公之迹假以嵗月殆有甚于秦檜良臣亦自言
輔政無狀乞罷辛卯以為資政殿學士知紹興府　初
詔修祖宗寳訓置國史院未幾而罷至是著作佐郎周
麟之請修神宗哲宗兩朝寳訓癸巳詔從之　國子司
業王大寳奏乞减折帛錢甲午上謂宰執曰大寳近又
乞放度牒殊未曉朕意人多以鬻度牒為利亦以祝人
主壽延洪國祚為言且佛法自漢永平方流入中國五
帝三王之時人主壽至百嵗卜年八百此時佛法安在哉
朕謂人主但當事合天心而仁及生民自然享國久長
如髙齊蕭梁奉佛皆無益也僧徒不耕而食不織而衣
無父子君臣之禮以死生禍福恐無知之民蠧民傷教
莫甚于此豈宜廣也沈該等曰陛下聖識髙逺度越前
古天下幸甚　是日以吏部侍郎張綱兼權尚書　三
月丙寅詔略曰講和之䇿斷自朕志故相秦檜但能贊
朕而已近者無知之輩鼓唱浮言以惑衆聽至有偽撰
詔命召用舊臣抗章公車妄議邊事朕甚駭之内外之
臣咸體朕意如敢肆議當寘典刑　丁卯詔軍器監工
匠除本所見役八百六十人依舊外其諸州發到一千
五百人以三分為率减去二分令還本州仍給以路費
上之愛惜民力如此　己巳執政奏京西淮南閒田乞
許人請佃其租課㳂邊免十年次邊免五年又四川地
狹人稠欲令制置司散牓諸路募人往京西墾田上皆
可之且曰下户恐卒無牛具種糧官宜貸之上之恤民
周至如此　夏四月己卯上諭執政曰文武一道今太
學就緒而武學幾廢致有遺才祖宗武學養士自有成
法可令禮部兵部速具以聞上之留神學校兼隆文武
如此　時大金國主亮加尊號庚寅以翰林學士兼侍
讀陳誠之假資政殿大學士醴泉觀使充賀使誠之自
紹興十八年賀生辰至是凡三入彼國頗見信後有往
聘者必問其安否云　戊子詔温州就試人多置増解
額　初司農寺王炎嘗乞以見管常平錢糴米赴行在
而權户部郎官鍾世明亦請令諸路嵗發陳米十五萬
石赴行在至是侍御史湯鵬舉言其壊祖宗常平成法
望賜黜之乙未詔炎世明各降一官炎安陽人也　五
月壬寅以參知政事沈該為左僕射万俟卨為右僕射
並同平章事　先是執政薦直秘閣知婺州辛次膺時
已到闕上欲用之而患足不能拜乃升祕閣修撰令復
還任上因曰用人須盡公道若以私喜怒則真才實能
何由進也上於用人留意如此　甲辰端明殿學士僉
書樞宻院湯思退進知院事　丁未以侍御史湯鵬舉
為中丞　右正言陸哲言比年臣寮坐罪卒於貶所死
生無告乞量原犯條上或復其官職或録其子孫庶幾
仁澤下及泉壤　戊申宰執奏前宰執及從官昨遭貶
屏已死者十五人量輕重分為五等復舊職及與致仕
恩澤上曰此甚當於是溥博之惠及存没矣　言者謂
近年朝廷免米麥耕牛等税錢而不與税務量减嵗額
既重則他貨必須重征以求敷數所以商旅不通辛亥
上謂宰執曰此説極有理宜令户部立法　時諸州大
辟雖情法相當類以奏裁遂獲貸配右正言陸哲以謂
如此則殺人者幸矣被殺者寃何所伸乃請非實有疑
慮及無可憫者不得具奏壬子上曰但恐諸路滅裂將
實有疑慮情理可憫之人一例不奏有失欽恤之意致
傷和氣乃令刑部坐條及前後指揮行下上於用刑欽
恤如此故是嵗諸路斷大辟三十人　甲寅三省擬監
司除目上曰近遴選監司得人諸路稍稍按發不職之
吏罰既行矣賞亦不可無今後郡守有治狀令諸司具
奏當議褒擢則善惡知所勸沮蓋上之留意用人如此
　潭州南岳廟災丁巳詔罷監官仍令轉運司計合用
錢數申省撥下免斂及於民　六月辛未朔中丞湯鵬
舉乞久任守令監司課其政績舉之再任癸酉上謂宰
執曰此在謹擇監司監司得人則舉刺公當於是沈該
等請詔諸路監司帥臣共考其績列舉再任有異政者
不次陞擢從之　先是以端明殿學士程克俊知湖州
令過闕奏事丁丑除參知政事　戊寅宰執奏臣等子
弟並令歸本貫應舉並無牒國子監及轉運司試者因
檢故事乾徳中陶穀之子卲中第命中書覆試上曰秦
熺登科猶是公選後在翰苑文亦可觀其後塤中甲科
所對䇿皆檜熺語灼然可見朕抑之置在第三不使與
寒士争先祖宗故事今可舉行遂詔舉人有要親者覆
試　户部尚書韓仲通乞以上供米所餘之數嵗樁一
百萬石别廩貯之遇水旱則助軍糧及减收糶號豐儲
倉壬午詔從之上曰所儲儻遇水旱誠為有補非細事
也　丁亥上謂宰執曰近日雨澤甚足暑中雨絶難得
可喜也万俟卨曰此秋成可望皆聖徳和氣所召也
戊子宰執奏倉部郎官黄祖舜乞科舉取士之外有學
行為鄉里所推其卓異者聞之于朝上曰若果有徳行
不求聞達之士所當搜揚乃下禮部詳之　時以初伏
辛卯宰執奏差醫官給散夏藥上曰比聞春夏間民病
多是熱疾如服熱藥及消風散多能害人惟小柴胡湯
為宜曽令醫官揭牓通衢間服之者所活甚衆上留神
醫藥恤民疾苦如此　秋七月丁未夜彗出東方井宿
間戊申詔朕已避殿减膳尚慮朝政有闕許士庶直言
仍令監司郡守條上便民之事庚戍左僕射沈該等
言臣等輔政無狀天象謫見便合引咎待罪以兩夜微
雲星不見所以未敢遽勤聖聽上曰天象自有數卿等
待罪何益朕當與卿等思所以應天之實施實徳以銷
變可也上又曰看所臨分野當在秦晉間然朕以天下
為憂豈當問逺近耶　時禮兵部主管架閣文字杜莘
老言彗盭氣所生歴考史牒多為兵兆國家為民息兵
而將驕卒惰軍政不肅今因天戒以修人事思患豫防
莫急於此因指陳時事十弊時應詔者衆上悉以付後
省令精擇第而上之衆議以莘老為首未幾遷勅局刪
定官　乙卯上謂宰執曰往時士子上書忤秦檜意詔
往諸處聽讀遂妨取應可撿舉行之沈該等曰聖慮及
此寒士之幸也　先是近臣進故事講筵所胥吏多取
副本癸亥中丞湯鵬舉言此必懐姦之人恐臣下獻忠
有違其意乞不許索從之　是日上諭宰執曰比年大
金人使到館朕給内庫錢一萬緡付都亭驛備人使買
物先為還其直若有還即撥填或還不盡亦不較也
初福建鹽貨轉運司積于海倉令上四州及屬縣取而
鬻之以充嵗用近年州縣船運過多吏縁為姦鹽斤兩
數虧而多雜官肆不售即按籍而敷號口食鹽閭閻下
户無一免者民甚苦之甲子湯鵬舉極論其弊乞令憲
臣據紹興元年綱數立為定制以去一路之弊乃詔提
刑吳逵覈實其數　丙寅上諭宰執曰昨卿等乞改正
近年續降指揮與祖宗法相戾者有司至今不見上沈
該等曰六部謂若一頓改正恐致紛紜欲因事正之上
曰此固善然恐吏輩臨時舞文不若一畨改正之也
癸酉上諭宰執曰臨安民有納本户絹一匹被退因詢
之云官中以不經攬户不肯交朕令人用錢五千五百
買之乃好衣絹已令韓仲通根治近在輦轂尚爾外方
想不勝其弊矣沈該等曰陛下灼見弊原如此天下幸
甚　右正言陸哲言改官之弊至多行賄賂薦章
一紙費五六百千救弊之術惟在増考第減舉員耳
戊寅上謂宰執曰祖宗舊法未易輕改但嚴舉官之令
有犯贓者舉主同罪必與行之則人自知畏前弊可革
沈該等曰陛下察見弊原如此臣等謹遵聖訓　時鄂
州都統制田師中已平湖南猺賊楊再興且招到其族
楊通議等乞各與補官事下刑部以謂前無此例欲令
本軍收充效用日量給之陸哲言猺人無故擾邊官軍討
之非藉内應焉能直搗巢穴何惜一資一級以慰其心
且為來者勸於是通議等卒得補官　庚辰中丞湯鵬
舉言欲寛民力在于省吏今州縣胥徒最冗為民之害
望詔逐路常平官立定吏額從之　淮南漕司具到米
價最賤處每斗一百二十三文癸未上謂宰執曰昨聞
淮南米賤恐太賤傷農故欲乗時收糴今則未須急候
價减每石一千至時若户部無錢朕自支一百萬貫令
收糴也沈該等曰陛下愛民之心如此可謂至矣　庚
戌交趾國使貢賀昇平綱　言者論川中折帛錢太重
絹一匹私直五千而官估十千他物稱是去嵗裕民所
减不過一千癸巳上諭宰執須與减若行下未必濟事
不若便令四川總領司具合减數申朝廷庶幾民受實
惠朕自即位以來未嘗一有妄用凡以為民而已　九
月辛亥詔錢塘江岸為潮水所損久則費工愈多令漕
司同臨安府速修治之　壬子詔監司郡守具到裕民
事令給舍詳之　武學博士歸安周操言乞自今武舉
登科髙等者樞密院籍記任滿有績即加擢用其次者
亦免充筦庫之任從之　是月户部尚書韓仲通除敷
文閣直學士知廣州　時以内教有司依年例供進賞
賚物帛有退還者半冬十月辛未宰執奏此仰見陛下
儉徳雖禹湯無以過上曰賞賚無用許多能如此撙節
有司一嵗可省數百萬緡沈該等曰陛下每事省約以
寛財賦此非獨有司之幸實天下之幸也　壬申上諭宰
執曰宗室中才學者選三兩人除行在官京師盛時從
官建節者甚衆今不可以舊比但如南班亦少朕甚念
之沈該等曰仰見陛下睦族之意雖堯舜用心不過如
此　初詔實録院編皇太后回鑾事實及徽宗梓宫還
闕本末至是先修回鑾事實書成丙戍右僕射万俟卨
上之時左僕射沈該言昨進安奉回鑾事實禮物陛下
悉退出不受皇太后聖性節儉而陛下仰承太后之美
天下幸甚上曰宫中無用許多禮物皇太后今七十七
嵗而康健如五六十人自古帝后無有也　庚戌參知
政事張綱奏皇太后生日回賜臣銀絹過多上因曰太
后前以飲食動臓腑近已安健粥藥皆朕親進又得皇
后侍奉甚謹太后聖慈無比然性亦嚴唯皇后賢淑能
順其意朕每日臨朝所以得心安也綱曰太后聖徳聞
於天下春秋既髙皇后又能承順周家太任大姒之美
在今日可以比隆矣　乙丑中書舍人王綸言近詳守
臣具到五事其間惟二三的實餘皆細務秖取充數亦
有為五條所拘不得盡言望今後不拘其數庶以副陛
下務施實徳之意從之綸江寧人也　十一月禮部侍
郎辛次膺請考每嵗財賦入出之數以廣儲蓄甲戌上
謂宰執曰此誠今日急務然止有三説生財理財節財
是也比年生財之道講求略盡唯理財多縁官司失職
致有拖欠使州縣得人必不至此若節財則用莫大於
給軍既有定額無可裁損今但當撙節不可妄費夫理
財得人又能撙節如此數年蓄積自有餘矣沈該等曰
誠如聖訓　時太學補試揭榜中程者一百九十人詩
賦多而經義少壬午上謂宰執曰後生輩往往皆詩賦
數年後恐經義科廢矣宜令兼習經義沈該等欲來年
省試後經義與詩賦兼行上曰善　初知嘉州朱昌裔
知萬州李莘民知泰寧費行之皆因監司所舉籍其姓
名至是行之任滿辛卯宰執擬知卭州上令更與轉官
于是昌裔莘民亦皆轉一官　浙東提舉官趙公稱奏
准詔定吏額今據本路人吏四千二百六十今减去二
千一百九十庚午上謂宰執曰若諸路依此非惟省事
民亦受無窮之賜也　初詔户部侍郎王俣詳定重修
貢舉勅令格式至是書成癸丑右僕射万俟卨上之
初上親製孔子并七十二賢賛皆灑以宸翰至是臣僚
請勒石國子監以為不朽之傳仍摹本賜諸郡學戊午
詔從之　己未宰執奏臺臣論左朝奉大夫陳亨持左
朝請大夫趙廸之罪狀乞屏于逺方上曰所論未知實
否且下逐路監司體究沈該曰既是臺章恐不須體究
上曰朕見人材難得未嘗不留意愛惜每諭與臺諫風
聞言事不可容易須再三詢訪朕惟言者之聽豈可不
審今二人者合如何施行該曰乞送吏部與監當上曰
且依此　時上方委户部郎官向伯奮措置財用言者
論其素有脱空之名上謂宰執曰朕見累任監司亦嘗
委以捕盗今既有言章須與一郡於是差知吉州章不
報行　庚申上謂宰執曰昨下詔求言四方之士陳獻
甚多朕一一披覧所言利害極有可取宜擇其議論尤
切當者量與推恩庶幾有以勸之沈該等曰仰見陛下
樂見善言天下幸甚　壬戌三佛齊國遣使入貢　是
年罷提㸃坑冶鑄錢官以其事歸諸路轉運司　金國
主亮改元正隆復汴京大内遣其臣左丞相張浩領行
臺尚書省以督其事且用本朝内侍嚮陷敵中梁其姓
者為提督官號大使於是暴役横斂以務速成而中原
之民重罹其毒矣
紹興二十七年(嵗在/丁丑)春正月監登聞鼓院王述以其父
倫死事乞外任戊子上曰王倫頃年奉使於金金欲留
之許以官爵倫不從乃冠帶南嚮再拜訖就死此事亦
人所難宜恤其後可特添差平江府通判　時敷文閣
直學士蕭振再為四川帥上念蜀民久困供億詔振與
總領四川財賦湯允恭提舉茶馬李澗東西漕臣許尹
王之望同措置俾實惠及民可以經久尹鄱陽人之望
穀城人也至是之望獨奏乞减四川上供之半以裕民
辛卯上謂宰執曰須見得四川毎年出入之賦數常敷
幾何横斂幾何軍儲所須與無名之費多少朕不惜减
以裕民為諸司未有定議遽先如此萬一闕乏何以善
後之望有愛民之志但臨事不審率爾有請湯思退曰
四川財賦誠如聖訓可趣蕭振等條上上曰甚善
時起居郎趙葵亦奏四川在萬里外其取民之塗
有二如激賞絹之類以民所當納者掲於通衢上
下共知此眀告之而取之也激賞錢之類總領以
若干數下之州縣必陽戒之曰無損嵗計無傷民力若
然則須官吏備而後可官吏不能自備其勢不得不暗
増有額之賦私應無名之索此隂取而不告者也是故
取激賞等錢民不悟也罷激賞錢民不與也臣願詔振
等凡總司錢物必分為二曰此上下通知者其不通知
當根其所自出而放之然後吏不能沮而惠徧逮矣既
而振等㑹議于成都奏請嵗蠲東西路對糴米十六萬
石䕫路激賞絹五萬匹减絹估錢二十八萬有竒　是
月詔侍從各薦宗室文臣京官以上材識治行者兩人
特與召對　二月上聞諸處將官全不舉職己亥乃詔
宰執具出東南共幾員其不職者别與一般差遣却令
諸將舉曾歴軍事者充此事出於朕意卿等更委曲相
度湯思退曰不曉兵事者即與别差遣可任者依舊存
留　江東提刑徐天民劾知信州周葵不恤郡政壬寅
上謂宰執曰大抵先歴知縣諳政事然後付之一郡必
優為之朕頃在河朔見汪伯彦治郡全不費力以其經
歴多事皆通曉向來俞俟知紹興府亦然今周葵止因
昨在言路好論事遂得虚名魏良臣力薦之及治郡乃
不職與宫觀宜矣沈該等曰汪伯彦河朔事至此蓋三
十餘年上記人之善久而不忘如此　廢江隂軍為縣
浙西帥榮薿請也　丁未貢院考到博學宏辭合格選
人周必大詔與堂除必大榮陽人也　戊午以御史中
丞湯鵬舉為參知政事　己未以少保信安郡王孟忠
厚提舉祕書省　甲子上曰蜀中舉子赴廷試不及者
皆賜同出身慮其間俊秀能取髙第猥令就下列亦可
惜今來者尚少展日以待之沈該等曰臣等議有赴試
不及者欲試䇿一道第其優劣而髙下之今聖諭令展
日則待士人禮盡矣　是月太尉御前諸軍都統制楊
政卒于興元府後謚曰襄毅　侍御史周方崇請京局
改官人並注知縣三月己巳上以問宰執該曰選人改
官後須歴親民實為良法上曰徽宗嘗言仁宗朝毎除
執政大臣須先問曽歴親民否蓋歴親民必能通世務
置之廟廊天下利病知過半矣此朕昔年恭侍親聞玉
音誠可為萬世法也沈該等曰徽宗葢以愛民為先務
陛下欽佩祖宗話言罔敢失墮雖虞舜羮牆之念何以
過此　壬辰右僕射万俟卨卒謚曰忠靖　先是刑部
侍郎張杓薦主官告院朐山鮑黌有㫖賜對既而黌對
不稱㫖杓為言者所論降一官罷夏四月甲寅知樞宻
院湯思退等言杓薦人不當失陞下信任之意昨已罷
之甚合公論上曰朕居深宫中何由盡識天下人材侍
從既不足信朕何所取信初見黌上殿已覺不如所舉
况又臺諌論列較其罪自合逺竄只降一官罷已是寛
典思退曰誠如聖訓　時武舉第一人趙應熊已與閤
門祗候壬戌擬授江東安撫司屬官上曰應熊有用之
才朕親觀其所試皆可採徽宗時如馬擴馬識逺並以
武舉擢用不可謂今無人知樞密院事湯思退曰應熊
初入仕且如此處之以養其資望上曰善　是月少師
信安郡王孟忠厚卒　户部侍郎王俁除工部尚書尋
為言者所論以奉祠去吏部侍郎陳康伯遷尚書　時
四川制置使蕭振在蜀已一年而職事舉五月丙寅宰
執欲與進職名上曰四川善政前有胡世將今有蕭振
振蠲科敷蜀人安之近薦帥臣又皆得人與之不為過
遂進秩四品自待制除敷文閣學士未幾振卒　六月
初秦檜當國雖未廢轉對而所論者第應故事至是著
作佐郎黄中言頃者大臣好佞惡直一時往往以言為
諱不過塞責而已望勑在位自今轉對要切於治道庶
補萬一甲辰上曰中所言頗合朕意詔從之　戊申以
知樞宻院事湯思退為右僕射同平章事　初荆南府
為上流重地而兵力寡弱户部侍郎王師心時為帥嘗
奏乞分鄂渚重兵留屯以示形勢從之至是師心又言
鄂渚戍兵市馬北境宜禁止以窒邊釁又鼎澧歸峽産
茶民私販入北境利數倍自知盭法不赦因去為盜由
引錢太重貧不能輸故抵此望别創憑由輕立引價既
開其衣食之門民必悔過改業而盜可消矣上然之
秋七月庚午上曰茶鹽禁𣙜本為國用所需若財賦有
餘則摘山煮海之利朕當與民共之　時坑冶鑄錢事
已付之諸路漕臣於是户部侍郎林覺言國朝慶厯以
來嵗鑄一百八十餘萬緡其後亦不下百萬如前年猶
得一十四萬緡去年猶得二十二萬緡而提㸃司官吏
徒縻祿廪朝廷罷之殊快人意但付之漕司日久亦未
有效望復饒贛及韶三監各令通判主之漕臣往來措
置三監所鑄權以十五萬為約仍不得以舊錢代發庚
午詔從之　是月資政殿學士提舉洞霄宫程克俊卒
後謚曰章靖　八月己未知樞密院湯鵬舉言近罷坑
冶鑄錢事歸諸路轉運司甚善但户部近日欲撥本錢
差别差官所以臺章論列又恐坑冶司省罷官在此唱
為異議願陛下専委之轉運司必能就緒上曰此一事
朕諭之士大夫亦無他説獨王珪再有章朕謂凡有建
立人各以所見相可否歸之至當而後已若一人唱之
百人和之事或未當朕則何取　九月參知政事張綱
求去位癸酉除資政殿學士知婺州　辛巳以給事中王
師心為吏部尚書　冬十月戊申經筵進讀三朝寳訓
終篇侍讀王師心奏曰祖宗創業垂統所以長慮却顧
為子孫萬世之計甚備熙寧大臣私意改作流毒至今
不可不監又言帝王之於史其要在於觀得失究治亂
今進讀漢書願摘切於治體者讀之詔可　户部言義
倉米嵗在苗輸而州縣吏不據數令摏故令臨時有誤
賑給欲下逐路常平司劾其違戾者癸丑詔從之　初
福建鹽自提刑吳逵奏定綱額及减價三分轉運司鹽
本錢亦减只收一十九文且不許科賣雖民力稍寛而州
縣無以供百費且尤非轉運所利故衆論揺之朝廷加逵
直祕閣移守鼎州逵憤而死有㫖下本路諸司以逵所
奏相度更定至是諸司條上嵗船一千六百萬斤如逵
數而鹽價惟减一分鹽本錢收二十五文上方與宰執
共議提舉常平官張汝楫别奏請行鈔法庚申上以問
宰執陳誠之曰福建山溪之險細民冒法私販雖官賣
鹽猶不能絶若百姓賣鹽豈免私販之弊第恐不盡請
鈔有虧課額上曰大中間福建曽用鈔法未幾復罷若
可行祖宗已行之不待今日正如萬户酒前後有𣙜者
甚多然終不可行大抵法貴從俗不然不可經久先是
福建嵗認鹽鈔錢三十萬緡至是與减八萬(减鈔鹽錢/在十一月)
(一日今/聨書之)自此轉運司及州縣少舒而復科賣于民矣
時詔直祕閣曽幾入對幾言士氣久不振陛下欲起之
於一朝矯枉者必過直雖有折檻斷鞅牽裾還笏若賣
直沽名者宜皆優容奬激之上大悦以為祕書少監幾
承平時已為是職至是三十八年以老臣自外超用鬚
鬢皓然衣冠甚偉人皆感歎以為太平之象幾舉故事
每與同舍㑹説前輩言行臺閣典章從容竟日於是右
僕射湯思退語客曰惜思退用偶在前不得當斯時從
曽君游也　左正言何溥請久任郡守母庸數易　十
一月辛巳殿中侍御史葉義問言知樞宻院事湯鵬舉
乃秦檜黨中之姦在言路時率多賣直癸未罷為資政
殿學士提舉在外宫觀義問再論遂落職義問壽昌人
也　甲申宰執奏接伴使副徐林張倫乞將人使往回
宿食頓具有不擾而辦或過為擾民皆許具奏以行賞
罰上曰朕再三思之此止是増重接伴事權恐州縣觀
望却成騷擾接伴迓客爾何用如此前後指揮已備只
令兩路漕臣檢察足矣沈該退而仰歎上英明洞見物
情出人意表無不心服林建安人也　先是吳國長公
主請女夫直秘閣鄭珙轉兩官仍添差浙東參議官珙
建安人㲄子也給事中賀允中封駮詞頭丙戍上曰命
下逾兩旬珙已被受乃始封駮恐非故事可諭令讀書
於是宰執召允中至堂面諭聖㫖允中執所見不易丁
亥上曰雖稍後時所論極有理當曲從之沈該等曰諫
行言聽使言者得以自安此盛徳事也時故太師張俊
三子授待制集英殿修撰允中亦封駁又沈該乞其子
便私差遣有㫖改合入官者二人仍與内外窠闕允中
言寒士改官視為再第内則筦庫外則屬官俾宰相子
任之則主司孰敢號令昔司馬康以光之子扶持改服
色光猶力辭今陛下既新萬務宰相正當忘其私臣甚
為該惜也不然檜熺覆轍可不杜其漸哉上覧而稱歎
　初諸路漕憲及常平司皆得互舉所部選人改官舉
員及格吏部引驗放散自置總領所而總領所舉及本
所屬官或用他薦者引驗訖仍須取㫖寒士病之至是
吏部侍郎陸哲始為啟請遂依例皆得放散　十二月
殿中侍御史葉義問論禮部侍郎周方崇兵部郎官李
庚工部郎官禇籍等與湯鵬舉交結上曰朕深不欲朝
廷分朋植黨今方崇等交結所幸覺之於早當戒其漸
姑從輕典可也庚臨海人籍丹陽人也甲午方崇等罷
戊戌吏部侍郎陸哲乞小郡上曰哲縁鵬舉所薦不自
安故求外此亦善人非方崇比朕嘗與臺諫論大臣出
處或以罪去但及其身足矣至所薦引當觀其人若不
問賢否一切斥逐是使之為朋黨非公正之道也　時
已蠲蜀賦以寛民力而嘉州賦外之斂方急四川制置
使李文㑹曰違法科斂與違制罪均况蜀去朝廷逺詔
令裕民吏猶不承悖孰甚焉乃劾官吏之罪悉罷逐之
欽定四庫全書
　中興小紀卷三十八　　　　宋　熊克　撰
紹興二十八年(嵗在/戊寅)春正月時令平江府改造牧馬瓦
屋而不降錢物上慮必致科擾庚午乃諭宰執據間架
支錢付逐軍自蓋庶即可集如户部闕錢從内庫支錢
沈該等曰臣等仰見聖心愛民可謂切矣　言者論殿
前司强刺人充軍壬申上謂宰執曰士大夫往往以招
軍為不切事宜殊不知無事之時當為先事之備今殿
前司見闕數千人積之嵗月必至暗失軍額但當約束
無令擾人足矣上又曰守令舉職已許監司列薦而監
司賢否勤惰將使誰察之宜依守令别為考察之法
時臨安府申輦官為軍中招去殿中侍御史葉義問曰
在禮以足蹴路馬芻猶且有誅况天子之輦官其可刺
以為軍此而不言則下凌上替他日有不可勝言者遂
力陳之自是軍中少戢又福建帥臣沈調以招軍進秩
其弟左僕射該辭免有㫖降詔不允給事中兼直學士
院楊椿言招軍之勞薄而上宰之兄有嫌此賞一行將
有强刺良民以希進者乞許其辭從之　三月著作佐
郎周麟之請就日厯所纂神宗哲宗兩朝寳訓至是神
宗寳訓書成丁卯左僕射沈該等并仙源積慶圖上之
　嚴州遂安縣賊徒嘯聚有擒獲者甲申上謂宰執曰
招安非良法命之以官是誘之使為盜不若移此以賞
捕盜之人盜知必見獲則可使無盜沈該等曰聖慮髙
逺非臣等所及　夏四月南劔州禁軍作閙甲辰福建
轉運判官趙不溢奏至上曰治軍與民不同又事有雖
大而可濶略雖小而不可貸顧其情如何耳此豈可姑
息自今有犯但當行法更須精擇守臣使任其責　五
月甲戌宰執奏朝士楊偰乞將取應宗子比府監進士
理年免舉上曰此自有成法遵守可也祖宗以來俸料
之數乃稍就格此若可行不至今日矣　是月金國主
亮坐薰風殿召其臣吏部尚書李通翰林直學士蕭亷
語以朕夜夢至上帝所殿中人語如嬰兒少頃有青衣
特宣授朕天䇿上將令征某國朕受命出而上馬(亮所/乘烏)
(騅小馬號/小將軍)見鬼兵無數朕發一矢射之衆皆喏而應既
覺聲猶在耳即遣人至廐中視所乗馬其汗如水取箭
數之亦亡其一此異夢也豈非天假手於朕令取江南
乎通等皆賀亮戒無令泄於外　六月福建帥司奏擒
獲海㓂已戮其巨魁三人餘乞斷配辛巳上謂宰執曰
士大夫持論多以姑息為好生殊不知殺人不死是謂失
刑卿等更審處之已而㫖下帥司具逐人情犯申省其
後刑部侍郎陳正同又奏諸路死囚例多降配事上曰
刑非務刻要當其罪若専事姑息廢法用例則人何所
畏卿等可令遵守成憲沈該等曰邇來獄案臣等一一親
閲酌情斷罪務適其中既不殘民又不廢法期以仰稱
陛下欽恤之意正同沙縣人瓘子也　著作郎陳俊卿
在普安郡王邸已二年毎當講必傳經啟沃王深器之
一日王習毬鞠俊卿㣲誦韓愈諫張建封書以諷王即
為誦全文不遺一字俊卿退而喜曰王聰明而樂從諫
社稷之福也　秋七月左正言何溥請詔大臣擇大縣
闕為堂除辛未上謂宰執曰朕謂天下事治其末者不
若事其本縣令末也監司郡守本也若監司郡守盡得
人則縣何患不得人卿等為朕選監司郡守足矣沈該
等曰聖訓及此深得為治之要昔姚崇為唐元宗言今
擇十道採訪使猶慮不得其人况天下四百餘州其縣
令豈能盡擇正與聖意合也　丙子詔置國史院修神
宗哲宗徽宗三朝正史以右僕射湯思退兼監修　先
是起居舍人洪遵論鑄錢利害上曰遵論頗有可採前
後銅禁行之不嚴殆成虚文銅雖民間常用設以他物
代之亦可今若上自公卿貴戚之家以身率之一切不
用然後申嚴法禁宜無不戢者於是有㫖於御府出銅
器千餘付外銷毁其士庶之家照子及寺觀佛道像鐘
磬鐃鈸官司銅鑼許存外餘並納官翌日知樞宻院陳
誠之奏事因及此且曰陛下以身率之自然令行禁止
上曰所得之銅固不多徒欲使人知不用即不復鑄矣
　八月徽宗實録書成宰執請擇日稱賀上顰蹙久之
曰若可以不賀否壬辰再奏禮當拜表第罔極之恩深
惻聖懐若免稱賀亦以昭孝道欲竟不賀詔可戊戌右
僕射湯思退上之　九月端明殿學士知成都府李文
㑹卒　右僕射湯思退言故翰林學士汪藻嘗纂元符
以來詔㫖比修實録所取十蓋七八深有力於斯文甲
子詔贈藻端明殿學士子恪等與堂除未幾徽宗實録
書成思退上之(書成在十一/月今聨書之)　時太學私試有中前列
者賦落韻一學閧然博士金華唐堯封凾取駁放於是
侍御史葉義問論堯封罷之國子正馮方亦改差户部
架閣乃降詔戒飭諸生略曰較藝不精朕固黜之矣自
今有不率教者長貳具名以聞方安岳人也　初大理
寺丞環周言臨安平江湖秀低田多為水浸蓋縁諸水
併歸太湖湖水分為二泒東南一泒由松江注之海東
北一泒由諸浦注之江其諸浦中惟白茅浦最大今為
淤塞望令有司於農隙開決俾北泒流通實四州無窮
之利詔漕臣措置既而轉運副使趙子潚知平江府蔣
璨言太湖者數州之巨浸而獨洩以松江之一川宜其
勢有所不逮是以昔人於常熟之北開二十四浦流而
導之楊子江又於崑山之東開一十二浦分而納之海
凡三十六浦後為潮汐沙積而開江之卒亦廢於是民
田有渰没之憂天聖間漕臣張綸嘗於常熟崑山各開
衆浦景祐間郡守范仲淹亦親至海浦浚開五河政和
間提舉官趙霖又開三十餘浦此見於已行者也今諸
浦堙塞又非前比總計用工三百三十餘萬錢三十三
萬餘貫米十萬餘石縁平江積水已兩月未退望速行
之己巳詔監察御史任古覆視既而古至平江言常熟
五浦通江委是快便若依子潚所請以五千人為率來
嵗正月入役月餘可畢又言平江四縣舊有開江兵二
千人今乞止於常熟崑山兩縣各招填百人從之璨晉
陵人古定陶人　壬申户部言兩浙江湖嵗認發米以
石計者兩浙一百五十萬除三十五萬折錢一百一十
萬緡今發八十五萬江東九十三萬今發八十五萬江
西一百二十六萬今發九十七萬湖南六十五萬今發
五十五萬湖北三十五萬今發三十萬欲且依减下之
數以憑科降詔依限發足　上將祀南郊禮部侍郎孫
道夫言神祖時執政以國用不足乞罷郊賜司馬光贊
之而王安石執不行臣謂將來郊禮宜申光之議許兩
府侍從皆辭錫賚宗室刺史以上减半節用自貴近始
以風示天下上曰朕在宫中衣服飲食皆從儉約道夫
曰陛下可謂於禹無間然矣既遂除道夫兼侍講　辛
巳以建州觀察使濮園令士輵為昭化軍節度使嗣濮
王　壬午領殿前都指揮使楊存中言本司見造戰船
乞置虎翼水軍一千人從之　時平江紹興湖秀諸處
被水欲除下户積欠癸未宰執擬令户部具有無損嵗
計上曰止令具數便於内庫撥還朕平時無妄費内庫
所積正欲備水旱爾本是民間錢却為民間用復何所
惜　户部侍郎趙令詪請將州縣義倉陳米出糶及水
不須檢放及七分便許賑濟乙酉右僕射沈該等言義
倉米在法不應糶糴之恐失豫備上曰逐郡米自有數
若量糶十之三樁其價次年復糴亦何所損又髙下必
須檢放七分方賑濟則賑濟處絶少矣飢民何繇得食
卿等别為措置　冬十月初上於禁中作損齋又親灑
宸翰為之記至是吏部尚書賀允中請推廣損齋記節
儉之意詔諭中外庚寅上謂宰執曰朕禁中嘗闢一室
名為損齋屏去聲色玩好置經史古書朝夕燕坐於此
嘗作記以自警不謂外間亦聞之允中比於經筵問朕
好道之意朕謂之曰朕之好道非世俗之所謂道也世
俗修身鍊形以求飛昇不死若果能飛昇則秦始皇漢
武帝當得之矣若果能長生則始皇武帝至今存可也
朕惟治道貴清浄茍侈心一生雖欲自抑有不能已者
故所好惟在恬淡寡慾清心省事所謂為道日損損之
又損以至於無期與一世之民同躋仁壽如斯而已當
降出碑本以賜卿等朕又惟比年侈靡成風如婚祭之
類至有用金玉器者此亦不可不戒沈該等曰損卦之
象在於懲忿窒慾陛下以此道制世御俗唐虞之治不
難致矣若降御記以廸在位過於詔書逺甚然尚慮四
方未知續當擬詔意進呈　十一月壬戌宰執奏近蘇
湖松三郡大水放大户積欠蒙聖恩捐内庫錢助户部
嵗計以寛民力所進大禮全銀錢帛又令减半深恐錫
賚之際或不足用上曰大禮支費朕半年前預立定格
無分毫濫予比之前郊纔及十之五沈該等曰陛下恭
儉出於天性豈前代帝王所可跂及　辛丑朝獻景靈
宫戊寅朝饗太廟己卯冬至合祀天地於圜丘大赦天
下　皇太后新嵗八十上將以正旦於宫中行慶壽
之禮　十二月辛卯宰執請依建隆故事率臣僚詣文
徳殿稱賀從之　辛丑上謂宰執曰近州縣官吏冑經
臣僚論列而監司郡守失於按發雖已行遣一二其餘
待罪者皆放罪恐公然容芘姦贓之吏無所忌憚自今
更不許待罪
紹興二十九年(歲在/己卯)春正月丙辰朔詔皇太后仁德天祜
聖壽無疆新歲八十朕於宫中行賀禮當與普天同慶應
京朝官選人使臣及得舉進士父母年八十以上者並特與
官封有差　壬戌詔諸軍揀汰人逐州立定員數類極邊
處二十員如三次立功者添差帥司監司指使　先已詔
客販食米不得收税仍豁除州縣税額所冀民不闕食至
是訪聞諸路奉行滅裂遇販米船雖無他貨亦故作淹延
屈伏收税又閩廣路例皆販穀場務巧稱非米抑令納税乃
詔米穀悉同若無他貨並即時放行如有違慢許民越訴委
轉運司㸃檢月具申省二月己丑以侍御史葉義問為吏
部侍郎庚寅殿中侍御史任古奏事因請義問出臺之
由上曰義問在臺稱職今委料理銓曹未幾兼史館修撰
及侍講二職尋以義問兼權尚書　初諸路多閒田右司
郎官鍾世明嘗請出賣而未行仍許民佃緣歲獲厚而
租輕復増租以攘之者謂之剗佃故詞訴繁興官以為
病知温州黄仁榮建言請盡鬻之則訟自息而利在官
詔從之至是仁榮授淮西帥入對上曰卿嚮論鬻田户
部得緡錢五百萬矣何必為淮西行也遂除度支郎官
　三月不雨癸未上謂宰執曰祈雨略應未至霶霈雖
令斷屠三日所免止是猪羊民間縁此競食雞鵝魚鰕
之屬屠害物命多過百倍可更斷三日生命㣲物悉禁
之　時殿前司統制官陳敏上戰車之法甲戍上曰戰
車雖出于古然用各有宜知樞宻院事陳誠之曰戰車
非澤國所用同知院事王綸曰房琯猶敗于中原况澤
國乎今之軍士不知車為何物上曰姑令三帥議之免
令武人有棄一得之歎也　丙子宰執奏擬蠲放諸路
積欠詔意上曰輕徭薄賦所以息盜嵗之水旱所不能
免儻不寛恤而惟務催科有司又從而加以刑罰豈使
民不為盜之意故治天下當以愛民為本湯思退曰本
固邦寧誠政之所先此詔既頒實惠廣被真三王之用
心也　夏四月己亥右僕射湯思退言三省實總萬機
各有本省之法自大觀間修中書門下敕令格式歴年
既久而尚書省第有省記條冊望下有司重修三省成
法從之(其後刑部侍郎黄祖舜條具申請未幾詔罷/敕局前指揮還寢至乾道六年降詔復修)
户部侍郎趙令詪言自臨安至鎮江河水淺澁留滯運
綱望令守臣修堰閘辛丑詔從之　五月己未上與宰
執論及内外儲蓄事上曰比縁河流淺澁綱運稽緩己
支内帑錢五百萬緡以佐調度朕自息兵講好二十年
所積豈以自奉哉蓋欲備不時之須免臨時科取重擾
民爾可令户部㑹計每嵗經常之費量入為出而善藏
其餘自非飢饉師旅勿得妄支湯思退曰昔漢文帝常
言朕為天下守財爾今陛下聖徳過漢文逺矣　六月
知樞宻院陳誠之乞罷除資政殿學士知泉州於是侍
御史朱倬殿中侍御史任古言誠之附㑹秦黨無補國
論其去已為僥倖望鐫職罷郡以協公議詔與宫觀而
左司諌何溥等再論遂落職　朱倬任古何溥與右正
言都民望等言左僕射沈該在政路數年無所建明而
該亦上䟽請老己酉罷為觀文殿大學士提舉洞霄宫
倬等再論遂落職致仕民望徳化人也　敕令所刪定
官聞人滋乞選人歴任及十考無過雖舉狀不及格望
許降等改官仍約累年中數以舉狀年勞參用庶抑貪
冒而養亷素詔吏部長貳參酌務可久行閏六月給事
中王晞亮中書舍人張孝祥洪遵議以謂此法一開則
出十餘年坐侍京秩其不可有四難如所請從之滋嘉
興人晞亮莆田人也　初朝廷以四川道逺舉人難於
赴省令就宣撫制置司類試行之三十年矣至是禮部
侍郎孫道夫兼侍講一日極論四川類試之弊上曰早
方與宰執議今嵗已無及其後舉當遣御史監之道夫
曰御史監試事體固重然所闗防不過試闈中傳義代
名等弊其有前期投所業問題目以秘語為契驗則無
跡可尋必令赴禮部乃為允也既而事下國子監兵部
侍郎兼祭酒楊椿曰蜀士多貧而使之經三峽冒重湖
狼狽萬里可乎欲去此弊一監試得人足矣遂詔止令
監司守倅子弟力可行者赴省餘不在遣中　秋七月
丁亥以吏部尚書賀允中為參知政事　癸巳以户部
侍郎趙令詪為崇慶軍承宣使襲封安定郡王　八月
己卯起居舍人浦城楊邦弼言紹興起居注所未修者
凡十六年縁久無正員因循積厭望令兩省逐月修進
外其前未修者帶修一月庶譔次有倫克盡中興之美
從之　御史臺主薄張闡前為提舉兩浙市舶請編本
司法上以兩浙閩廣三路市舶不同令逐司具上將委
官詳定　九月壬午上曰朕嘗問闡舶司嵗入幾何闡
言嵗約二百萬緡如此即三路所入不少皆在常賦之
外宜後取户部收支實數以聞　時有言金國將敗盟上
命同知樞宻院王綸等奉使彼國騐之至是綸等回言
鄰國恭順和好無他丙戌宰執皆賀上曰前日諸處妄
傳中外紛紜之論或欲㳂邊屯戍軍馬移易將帥儲積
錢粮便為進取之計萬一遂成輕舉則兵連禍結何時
而已今而後宜安邊息民以圖長久乃為良䇿湯思退
曰遣使尋盟和好益堅皆自陛下威徳所致申飭邊境
務令安静敢不仰遵聖訓　庚子皇太后崩於慈寧宫
殮前一日宰執召禮官赴堂曰有㫖問含玉之制莘老
曰禮院故事所載以周禮典瑞鄭元所注制之其可因
立具奏上覧之曰是真禮官也　時百官朝暮臨將避
辰日起居郎權中書舍人黄中以為非經且引唐太宗
哭張公謹事争之既而卜殯日適在權制釋服之外有
司議百官以吉服陪位中又論之曰唐制殯在易月之
内則曰百寮各服其服啟殯在易月之外則曰各服其
初服今殯雖過期獨不得以啟殯例之而服其初服乎
且喪與其易寧戚惟稽古定制有以伸臣子之至情可
也　冬十月癸酉王綸奏樞庭除常程細事外其大者
亦與三省商議方敢決上曰樞庭雖五代之制疑是太
祖太宗曽入思慮五代弊法祖宗掃除略盡惟存此一
二大者必有深意太祖太宗不血刃取天下以堯舜之
聰明更加思慮豈可易也都民望曽有章云軍政豈可
令宰臣不與謂樞庭不法朕收之矣上又云大臣固不
當疑雖人告其不軌朕亦不信若其姦邪即罷之不當
任而疑也綸曰自古帝王用人之道無越於此矣　時
金國主亮再役諸路夫匠造軍器於燕京令其臣右丞
李通董之又命户部尚書蘇保衡侍郎韓錫造戰船於
潞河夫匠之死者甚衆　十一月先是皇太后回鑾事
實既進而祐陵之書亦成然吉㐫之禮不可相襲未敢
以聞己亥左僕射湯思退始請以永祐陵奉錄為名仍
於顯仁后神主祔廟以前進呈奉安於敷文閣從之
丙午權葬顯仁皇后于永祐陵之攅宫先是有持隂陽
家説欲於殯宫舊禁之外廣立四隅以二十里為禁域
故有墓在其間皆當徙去淛東帥臣王師心力言其不
可時監察御史任文薦奉詔監掩殯宫就令按視於是
獲免者七百六十有竒又薦獻之物舊取於民師心謂
聖心極其誠意豈可使民勞費請以上供錢給其直從
之　十二月淮南漕臣魏安行言淮東多閒田今誘民
以耕宜借之口粮次給農器定為分數俟見利還官仍
立賞格如招到一百家有官人充部押官無官人補進
勇副尉五百家有官人充部押官無官人補承信郎依
効用補官法理為實任丙寅詔從之安行鄱陽人也
以端明殿學士提舉萬壽觀兼侍讀張燾為吏部尚書
侍御史朱倬為中丞　辛未同知樞宻院王綸進知院
事　初詔内外各薦武臣如有才藝超卓衆所列薦者
别具取㫖至是中書舍人洪遵刑部侍郎黄祖舜共薦
新浙西副都監李寳乙亥詔除寳帶御器械又資政殿
學士知潭州魏良臣薦浙東副總管李横淮西總管劉
綱皆籍記　先是御前置甲庫凡乗輿所需圖畫什物
有司不能供者悉於甲庫取之故百工技藝之精巧者
萃於其間日費無慮數百千禁中既有内酒庫而甲庫
所釀尤勝以其餘酤賣頗侵户部贍軍諸庫課額以此
軍儲常不給於是吏部尚書張燾言王者以天下為家
不當私置甲庫以侵國用上從其請盡罷之人由是知
甲庫之設非上本意也　初本朝尤重告老之制宣和
以前士大夫未有既死而方乞致仕者南渡之後故實
散亡朝奉武翼郎以上率為此舉甚者宰輔大臣考終
於内其家發哀舉服已降㫖聲鍾給賻而方且為之告
廷出命制詞中不免有親醫藥介壽康之語如故相秦
檜万俟卨知樞密院沈與求是也其在者非易簀屬纊
不復有請是年吏部郎官洪邁言乞令吏部立法今後
當得致仕思澤之人物故者即以告所在州州上首部
然後考其平生於式無累者輙官其後人若真能陳義
引年或辭榮知止者則厚其禮節以勵風俗賢於天下
為偽也上曰朕記得此事之廢方四十年當如卿語時
執政多以為然而左僕射湯思退難之其儀遂寢(此據/洪邁)
(随筆/録)　時開府儀同三司領御前諸軍都統制判興州
吳璘官資已穹其下姚仲王彦之儔皆建節統全軍守
巨鎮異時蜀帥以文令則玩於柔以武競則窒於暴至
是四川制置使王綱中開心見誠不立崖塹頗得將使
之情詔加綱中寳文閣直學士以寵之
欽定四庫全書
　中興小紀卷三十九　　　　　宋　熊克　撰
紹興三十年(嵗在/庚辰)春正月初詔知荆南劉錡招置効用
三千人己支回易錢四十萬緡至是再招三千人錡請
更支三十萬緡庚寅詔從之仍令御前激賞庫支銀二
十萬𣙜貨務支通鈔一十萬　二月庚戌朔金國遣左
宣徽使大懐忠禮部侍郎諾延温都謙(原作耨盌温/都謙今改正)等
來弔祭　貢院考到博學宏詞合格西安主簿唐仲友
詔與堂除仲友金華人堯封子也　庚申以同知樞宻院
事葉義問為金國報謝使義問入金境見金已聚兵有入
侵意及回宻秦金人以尅剥不卹為能以殺戮不恕為威
窮奢極侈似秦隋之所為如燕京已劇壯麗而又作汴京
伐木琢石車載塞路民勞而多死於道天人共怒觀此豈
能久也又海州賊黨未平而任契丹出没太行臣去時
聞破濬之衞縣回時聞破磁之邯鄲北使三人皆被賊
傷奪去銀牌不驚南使在處不寧今欲遷汴京且造戰
船金人皆有深意以臣度之若果遷都則在彼先棄巢
穴今江淮既有師屯獨海道宜備臣謂土豪官兵不可
雜處蓋土豪諳練海道之險慿海食之利能役船户平
日自如若雜以官兵彼此氣不相下難以協濟今欲於
沿海要處分寨以土豪為寨主令随其便使土豪撓於
舟楫之間官兵扼於塘岸之口則官無虚費民無横擾
此䇿之上者也於是右僕射陳康伯言金謂我和好滋
久而兵備弛其南牧無疑因條上兩淮守禦之計上嘉
納之殿中御史汪澈亦極陳利害且曰慮之有素則事
至而安静慮之無素則事至而倉卒自講和以來諸将
各擁重兵髙爵厚禄養成驕恣朝廷宜有以懾其心作
其氣戰士役以伎藝回易而又老病之不汰逃亡之不
補宜有以蒐閲之使有鬭心而樂為用文武官平居常
患其冗臨事則無人可用當預選實才不泥資格以備
緩急之用云　上欲封建宗英以隆本支之勢二月甲
子左僕射湯思退留身言適奉聖訓此出於獨斷非古
帝王所能及上曰朕久有此意以顯仁皇后意所未欲
故遲遲至今上又曰朕嘗覽唐宣宗事羣臣有議及儲
嗣者輒怒斥去可謂不逹理矣思退曰昔周文王十五
年而有嗣子而文王夀㡬百年天人之理非聖哲孰能
知之　吏部尚書張燾告老丁卯詔除資政殿學士致
仕　甲戌詔翰林學士周麟之兼權吏部尚書　乙亥
兵部尚書兼翰林學士楊椿上諭以指意鎻院甚嚴
丙子詔略曰普安郡王(瑗/)藝祖七世孫也自幼鞠於宫
闈聰哲端重亢於宗藩歴年滋久望隆淵懿中外所聞
其以為皇子賜名(瑋/)是日以皇子(瑋/)為寜國軍節度使
開府儀同三司進封建王初宣詔於文徳殿百官莫知
其事既聞以普安為皇子縉紳動色相慶中外無不鼓
舞丁丑宰執入賀上曰昨日宣詔想見人心喜悦湯思
退等曰豈惟士大夫閭巷細民無不鼓舞仰見睿謨英
斷合天人之心如此　先是編國朝㑹要久未就緒戊
寅殿中侍御史汪澈乞纂元豐以後仍付之祕書省官
詔禮部祕書省條具取㫖　淮西總領都絜言江東所
屯嵗費錢七百萬緡米七十萬石而監司守貳恬不加
意乞将弛慢尤甚者按劾黜責三月庚辰朔詔從之
兵部尚書楊椿薦階成副總管楊從義湖南副總管李
師顔可充将帥詔從儀轉一官籍記師顔知䕫州　知
貢舉御史中丞朱倬上合格進士劉朔等戊子上御集
英殿䇿試既遂賜梁克家以下四百一十人及第出身朔
莆田人克家晋江人也　癸巳上謂宰執曰監司郡守
所寄非輕須平日選有人望者以待有闕使可除用湯
思退曰聖慮及此可謂知所本矣臣等當公心選用無
毫髪之私庶合衆望　丙午以少保恩平郡王璩判大
宗正寺紹興府置司丁未上謂知樞宻院王綸曰璩昨
日之除如何綸曰陛下春秋鼎盛已為宗社無窮之計
今日談笑裁决略無難色上曰朕决此計已九年矣建
王所佩玊魚乃初置㩁場朕令買此玊以備今日之用
舉此即可知矣今二王之除皇后意與朕合綸曰陛下
英斷如神規模素定然堯舜文武亦由内助祖宗神靈
在天自此篤祐陛下與宫中者曷有既耶　夏四月乙
丑詔自今臣寮乞上殿令徑投状通進司不許於都堂
納劄子永為成法　初神宗嘗以御史闕員手詔臺臣
同舉忠純體國之人共成篤厚之政至是獲當時石本
丙子詔付三省令重刋御史臺朝夕瞻仰庶㡬上廣聖
意下息澆薄稱朕意焉　是月工部侍郎黄中奏御前
軍器所領屬中人其調度程品工部軍器監有不得而
聞者非祖宗正名建官之意請得𨽻屬稽考之不報初
吏部侍郎劉章在工部時郊恩賞賚給絹主胥欲以絹
自入而下其直以予衆不服請於章語胥曰如所直以
市百縑可乎盖謾為辭以折服之爾胥遂誣章以實買
絹有摘其語於言事者䟽始上上愕然曰劉章必無此
事言者執不已遂罷章為提舉崇道觀事在二月朝士
皆知其寃無敢言者至是起居郎王佐於上前極論其
事言者復以為朋比而併攻之佐亦罷出知永州　初
言者乞令兩省臺諌卿監郎官各舉所知一二人為令
至是給事中王晞亮請将山隂等四十大縣以待薦舉
之士悉由堂差吏部更不許注五月癸未詔従之　先
是提㸃坑冶鑄錢官李直奏嵗額錢内藏庫二十三萬
緡左藏庫七十餘萬緡皆是至道之後額數自紹興以
來嵗收銅止及二十四萬斤鉛二十萬斤錫五萬斤比
最多之數紐計鑄錢一十萬緡外有拘到諸路銅器二
百萬斤搭以鉛錫可鑄六十萬緡乃時暫所拘乞據逐
年所産權立為額丙戌工部言若依所請委是數少且
以酌中之數五十萬為額從之　時大金國遣使來賀
天申節詔工部侍郎黄中充舘伴使故事錫宴使者謝
於庭下至是辭以方暑請拜廡下中持不可乃如故事
既又中為送伴使中還言聞金日繕兵不休且其重兵
皆屯中州宜有以待之　壬寅右正言沈濬言兩浙漕
臣湯允恭不孝其母詔刑部侍郎黄祖舜覈實祖舜言
允恭無不孝事迹不應罪之是月改濬為吏部郎官
　六月戊申殿前馬歩三司申明逃亡軍人首身之限
　知樞宻院事王綸引疾丐罷庚午詔除資政殿學士
知福州尋改提舉洞霄宫　七月戊戌同知樞宻院葉
義問進知院事御史中丞朱倬為參知政事翰林學士
兼侍讀周麟之為同知樞宻院事於是義問奏應變持
久二説以謂兩淮形勢在今為急荆南劉錡則均襄隨
郢通化棗陽之所𨽻也鄂渚田師中則安復信陽漢陽
之所𨽻也九江戚方則蘄黄之所𨽻也池陽李顯忠則
龍舒無為軍之所𨽻也建康王權則滁和之所𨽻也鎮
江劉寳與馬帥成閔則真陽通泰之所𨽻也江隂正控
海道宜自鎮江分兵以扼之至於濠梁固始正安豐諸
郡近邉亦宜總之合肥比已分屯諸将臣欲飭其擇地
勢險要廣施豫備又金人用兵之久貪驕滛怠今所用
皆非舊臣而多用僉軍僉軍本吾民也其肯為敵効死
乎此應變之説也臣又見秋冬之交淮水淺涸徒步可
過若金人今嵗未動乞以沿淮一帶遴選武臣為守公
私荒田悉撥以充屯田使人募耕之暇則練習專務持
重勿生釁端來則堅壁勿戰去則入堡勿追使其終無
所得而自困此持久之説也　八月丙辰詔修吏部敕
令格式及刑名疑難斷例至是書成右僕射陳康伯上
之既而上謂宰執曰頃未立法加以續降太繁吏部無
所遵承今既有成法若更精擇長貳銓曹其法以清湯
思退曰頃未立法吏縁為姦上曰今既有成法不可更令
引例也思退曰一如聖訓　丁巳州縣經總制錢或委
守臣亦委知通或又令知通同掌其法屢更後因户部
侍郎李朝正建言始屬通判既而復命知通同掌至是
言者以為通判專行因得盡力徃嵗所入至一千百二
十餘萬緡昨自改法通判壓於長官之勢恐其侵用迄
今無嵗不虧請復委通判己未詔從之　金國主亮聚
兵将南侵是月令其臣户部尚書梁球兵部尚書蕭徳
温先計女真契丹奚家三部之衆不限丁數悉僉起之凡二十
四萬壮者為正軍弱者為伊勒希(原作阿里喜/今改正下同)一正軍以二
伊勒希副之類為一十二萬又中原漢兒與渤海軍總
一十七路惟中都路造軍器河南路修汴京免僉外其
一十五路每路一萬通為二十七萬倣唐製分二十七軍是
月僉軍數已定遂以百户為穆昆(原作謀克/今改正)千户為明安(原作/猛安)
(今改/正)萬户為統軍則有正副諸軍悉令畨漢相兼無獨
一色人者先是亮遣其臣禮部尚書施宜生為賀正使隠畵
工於中俾宻冩臨安之湖山城郭以歸亮令繪為軟壁
而圖已之像䇿馬於呉山絶頂後題以詩有立馬呉山
第一峯之句詭曰御製其實翰林修撰蔡珪作也　建
劍邵汀在閩號上四郡例般鹽自鬻以辦嵗費鬻而不
售則科於民時汀之長沙縣鬻鹽峻暴民走轉運使司
訴之知縣事陳夣逺乃漕司主管官陳正綱之族子正
綱為白漕臣王時升押訴者還汀而本州見差巡檢官
於鄉下督鹽錢民因共留巡檢乞州釋訴者兩易之是
月汀守謂民嘯聚亟遣兵捕戮復疑平民與之關通皆
繫之獄欲論以重辟録事參軍劉師尹争不能得致仕
而去帥臣王師心即移文釋諸囚具薦師尹於朝既而
夣逺與州之守貳皆坐罷而師尹復仕正綱沙縣人瓘
子師尹閩縣人也　先是前四川帥臣李文㑹王剛中
成都漕臣王之望提㸃刑獄王弗䕫路提舉官王适皆
舉武徳郎董誡堪充邊将九月丙子朔上謂宰執曰五
人皆薦可見其公詔與邊郡仍籍記以俟他時選用
言者謂今日産馬之地無出於川廣如沈晦若帥廣西
一年間買馬三千匹今毎嵗率不及二千竊見亷雷二
州鹽積於白石場不知其幾若運置横山寨以備博馬
是以無用而有用也　丁丑右諫議大夫何溥言比年
朝廷作假多於百司三分之一又有前後相因為例不
入省者似非祖宗法意矧陛下宵旰求治責成政地獨
可略乎望詔三省稍加裁損仍令吏户兩曹後他司出
局庶幾事無壅積詔從之　冬十月初殿帥楊存中以
官三師班立樞宻上校書郎王十朋因輪對言三衙管
軍與北司深交盜陛下之大權養成䟦扈之勢且權之
大者莫如名器與財兵今以管軍而位三公其盗名器
極矣古無有也祖宗時無有也凡天下利路舉入其門
掊尅聚斂不知紀極且身總禁旅久而不代宻結私黨
深忌宿将不容其進自恃兵柄在手有輕朝廷心夫樞
宻者本兵之地號令節制天下之諸将者也今殿庭立
班管軍傲然居前樞宻甘心其後不以為恥事勢倒置
如此其能節制號令之耶又其子弟親戚布滿清要之
職臺諫有論列者朝廷為之庇覆俾其言卒不得行夫
臺諫言及侍從大臣随即罷斥獨不行於管軍之門其
何以為國耶至若諸軍承受甚於唐之監軍皇城邏卒
甚於周之監謗内外諸将剥下賂上結怨於三軍道路
之閒捕人為卒結怨於百姓皆非治世事也至是知樞
宻院葉義問以謂三衙本𨽻宻院祖宗舊例不許接坐
所以正名分示等級豈當以官髙卑而不以職之上下
冠履倒置非朝廷福請各為班著從之乃詔文武臣合
班如遇親王使相立西班即令樞宻院官權綴東班即
親王使相請假則立西班　先是宰執奏中官承受事
上曰今之承受即祖宗走馬承受専令掌邊将奏報近
日士大夫或論其賄賂至云恐浸如漢石顯之類朕前
此不知亦嘗降詔戒約意謂空言不若以實事示之故
前此屢却諸将貢獻此事朕無固必丙午乃詔罷内侍
官承受今後諸軍奏状並於通進司投進湯思退曰陛
下英斷洞照今古臣等謹遵聖訓　癸亥日方中無雲
而有雷聲　十一月庚辰福建漕臣王時升言到官纔
一考見樁上供庫錢三十萬緡欲代納本路拖欠鈔鹽
錢從之丙申宰執奏恐合旌賞上曰漕臣能節妄用而
代納百姓積欠理宜激勸然未可遽行恐他路聞之妄
認以為羡餘可俟政績有聞與陞職名時升益都人也
　前池州都統制李顯忠請令諸軍屯田丁酉上謂宰
執曰朕思之甚詳先須根刷諸將留池州分荒田兼取
見沿江所在頃畝初年給牛種三兩年間且盡與地利
使之嵗入有得則不勸而自耕矣湯思退曰當先根刷
别具奏聞上又曰此事在今日誠可議但行之當有先
後之序也　侍御史汪澈等欲論左僕射湯思退方捃
摭其過殿中侍御史陳俊卿曰為相無物望而天災亟
至此固當罷何以庀為乃言思退始由秦檜父子以致
身及掌文衡而取其孫縁此遂至政府自居相位惟務
招延親黨佐其羽翼者慶厯初京師一日無雲而雷震
仁宗以天變如此由夏竦姦邪亟命黜之前日無雲而
有雷聲人情駭異其變蓋在大臣十二月乙巳朔思退
罷為觀文殿大學士提領太平興國觀澈等欲鐫其職
俊卿曰思退未有大罪雖非相才然比之沈該則有間
矣該猶以大學士家居而思退顧不得此則執法之地
所以議賞罰者偏矣不從於是澈等冄論思退遂落職
　初户部侍郎錢端禮知臨安府日嘗建言用楮幣已
行之累月至是端禮又奏近有旨以合支官錢造㑹子
流轉而輸官亦許用之庶公私皆便今有立定分數品
撘從之端禮惟演孫也　時殿前司乞招軍并三衙兵
亦增過紹興丙子嵗人數　戊申諸路經總制司錢以
十九年為額其數太多侍御史汪澈言財賦所出當究
源流十九年經界初行民輸隠漏之税蓋是適然今當
取十年間酌中之數為額癸丑上諭宰執令戸部具十
年中數仍合减多少若不與减恐虚掛簿書又慮州縣
科敷取足以困百姓陳康伯曰聖徳寛明灼見事源臣
謹奉詔　乙卯權中書舍人楊邦弼繳奏續觱超轉一
官不當蓋因秦檜放行王珦等致援例者衆實違令丁
巳上謂宰執曰秦檜不獨此一事放行且如禁軍換易
亦改動祖宗格法上又曰朕因思漢霍光専政殺許后
廢昌邑威震天下魏相乞除奏事副封奉行祖宗故事
孝宣是以致中興之功祖宗成憲豈可不守朕無一事
敢違舊章陳康伯曰當以邦弼所奏報行庶絶後來援
例之弊上曰善　戸部侍郎錢端禮言元祐中蘇轍任
户部嘗以一嵗出納之數纂成㑹計録今若不講則恐
有限之數不應無窮之用臣以具去嵗所用編類成册
望詔宰執侍從臺諫同議無為文具要在可行此今之
急務乙巳詔户部條上均節等事　翰林學士洪遵以
草湯思退罷相制不明著其罪丙寅除徽猷閣直學士
與宫觀　初朝廷宿重兵守蜀雖無事而總計之臣常
患不給是用除太府少卿王之望代總領四川財賦許
尹時本所見錢引一千四百四十餘道糧三百三十餘
萬石此其大略也
欽定四庫全書
　中興小紀卷四十　　　　　宋　熊克　撰
紹興三十一年(嵗在/辛巳)春正月安南獻馴象己卯上曰蠻
夷貢方物乃其職但朕不欲以異獸勞逺人可令帥臣
詳諭今後不必以馴象入獻　甲午殿中侍御史陳俊
卿言自秦檜之死其黨皆逐獨韓仲通嘗因獄事附檜
今猶以敷文閣直學士帥建康是月詔罷之　初正字
胡憲以年老求去詔改京秩三館之士分韻作詩共餞
其行　以兵部尚書楊椿兼權吏部尚書　二月丙午
宰執奏昨有詔問儀鑾司換舊陳設有無交收事上曰
陳設不過饗廟及殿中并人使時用之何至一嵗五易
朕已令以新易舊仍據數交收矣上又曰朕宫中未嘗
用此惟以儉為尚陳康伯曰陛下儉徳天下所知雖大
禹不過如是　少師殿前都指揮使楊存中在殿岩幾
三十年至是上章丐閑甲寅除太傅封和義郡王為醴
泉觀使以開府儀同三司主管歩軍司事趙宻代為殿
帥(存中行述云同列有謀/其權者意葢謂宻也)方存中之制未降也上曰可
令趙宻於未宣麻前便交職事昔唐神策軍使王駕鶴
久典衛兵權震中外議欲易之崔祐甫召駕鶴留語移
時而代者已入軍中矣朕讀唐史深喜祐甫善處事可
以為法又以龍神衞四廂都指揮使殿前司統制李捧
主管歩軍司事而龍神衛四廂都指揮使主管歩軍司
事成閔仍舊職焉　甲子詔於都茶場置㑹子務仍撥
左蔵庫錢一十萬貫為本時户部侍郎錢端禮經畫為
六務出納制用皆有法焉　是月少師觀文殿大學士
秦熺卒於建康府詔贈熺太傅給事中黄祖舜言三公
非有大功徳不以輕授陛下保全秦檜家俾熺休致而
歸不加以罪恩亦至矣今乃贈以帝傅之秩又因其遺
奏許之推恩異寵併加殊駭物聽遂寝其命　三月己
卯以何浦為翰林學士兼權吏部尚書　壬午以兵部
尚書兼權翰林學士兼侍讀楊椿為參知政事　夏四
月自廣西嵗於横山寨買馬費九萬緡而多斃於路至
是言者請今後止令部至静江府南北兩務收養令所
撥諸軍自徃取之詔經略司相度申樞宻院　己未上
謂宰執曰朕思州縣逋欠若民果貧困自合蠲放或已
納足而官吏侵用則當與覈實明示罪責治道貴信賞
必罰若漫不經理則是姑息雖堯舜不能治也　是日
四川總領王之望上催驅殿最事目乃詔諸路依此行
之　時左僕射陳康伯與參知政事楊椿宻議敵将敗
盟其兆已見當先事為備其策有四令兩淮諸将分畫
地界使自為守一也措置民社宻為寓兵之計二也淮
東劉寳将驕卒少不可專用三也沿江諸郡増壁積糧
以為歸宿之地四也　時舊相惟張浚在於是殿中侍
御史陳俊卿言浚忠藎兼資文武可付以閫外臣素不
識浚雖聞其嘗失陜服散淮師而許國之心白首不渝
今杜門念咎老而練事非前日浚也臣望聖慈勿惑讒
謗雖未付以大柄且與一近郡以係人心庻緩急可以
相及俊卿復論鎮江都統制劉寳軍律不嚴裒刻過度
比有朝命分卒戌黄魚垜而寳違不遣乃詔責寳以散
官安置朝論快之　金國主亮率其衆北巡至北邙山
因改名其山曰太平　五月金主亮恃其強暴欲渝盟
擾邊久矣至是遣其臣龍虎衛上将軍髙景山刑部侍
郎王全來賀天申節辛卯引見於紫宸殿全因導亮意
求淮漢之地及指取将相近臣議事并報淵聖皇帝訃
音且言亮以九月北巡今所指近臣當於八月至其國
大率皆慢辭也於是宰執聚都堂議舉哀典故時有謂
上不可以凶服見使者欲俟其去乃發哀工部侍郎黄
中聞之亟白曰此大事一失禮謂天下後世何且使人
或問故将何以對於是始議行禮及調兵守江淮之策
　甲午宰執召三衙帥趙宻成閔李捧及太傅和義郡
王楊存中至都堂議舉兵既又請六曹長貳凌景夏汪
應辰錢端禮金安節張運黄中給舍黄祖舜虞允文楊
邦弼臺諫官汪澈劉度陳俊卿聚議久之而退宰執百
官入和寜門舉哀仍進名奉慰景夏餘杭人度歸安人
也　時朝廷命浙西總管李寳駐江隂軍以防海道於
是提舉浙西市舶曽懐獻言曰舶海之役船有輕重篷
有疾遲風有大小竊嘗聞於髙麗之商謂有同日離岸
而隔嵗不至者有同時出洋而經月不至者况北人之
便唯在乗騎縱使至岸無馬不能捨舟如猛獸失林将
自投於穽若海道過為之備徒分兵力耳朝廷亦以為
然懐公亮孫也　六月壬寅御前諸軍都統制田師中
戍鄂渚李道戍江陵呉拱戍襄陽朝廷以上流重地邊
面闊而兵力分宜主以大將乃詔遣慶逺軍節度馬帥
成閔總禁旅三萬徃上流控扼壬子閔率衆發臨安尋
以閔為湖北京西制置使閔至鄂未幾移屯應城縣在
鄂郢之間焉　乙卯以鎮江都統制劉錡為淮南江南
浙西制置使上以金敗盟命同知樞宻院事周麟之徃
聘麟之惮行左僕射陳康伯以國事勉之語侵康伯康
伯曰上儻遣康伯聞命即行大臣同國休戚雖死安避
麟之竟辭於是言者論之上曰為大臣臨事辭難何以
率百僚庚申罷麟之為在外宫觀　時前吏部侍郎徐
嚞前户部侍郎劉岑皆願使金並召至行在而岑對不
合戊辰以嚞為敷文閣待制樞宻都承㫖借資政殿學
士充起居稱賀使武臣張掄副之仍留岑為戸部侍郎
　秋七月新徳安府教授王質以近方登科召試館職
為言者所論癸酉詔罷之　甲申左僕射陳康伯率羣
臣詣南郊請淵聖皇帝諡宜天錫之諡曰恭文順徳仁
孝詔恭依　右司諫山隂梁仲敏言前同知樞宻院周
麟之懐姦辭難巧避出疆之命望行誅竄戊子責授麟
之祕書少監筠州居住　徐嚞等出使未至盱眙軍金
主遣翰林學士韓汝嘉先在泗州壬辰相見於淮岸口
汝嘉𫝊亮語謂卿等雖來即非所召可回令元指定近
上一二人來須九月初定到　是月金主亮南徙汴京
其臣自左丞相張浩以下具九節儀從迎亮於南薫門
亮及門而雨暴至儀從皆不克舉亮入内至承天門迅
雷風大作天變如此亮不知懼也其母太后力諌南征
亮怒使䕶軍將軍持嘉彦忠(原作赤盞彦忠/今改上二字)即宫中弑之
以威言者於是左右縮頸國人以目而后徒單氏與子光
瑛復諫亮亦欲誅之母子俱避去三日而後出亮一日召
其臣問曰許多宰執孰有能為統軍者右丞劉諤曰臣請
為之亮喜即拜諤為統軍將二萬衆歴唐鄧以瞰荆襄又
以金紫光禄大夫王忠彦統步軍孟州防禦使王彦章副
之將五萬衆據秦鳯以伺巴蜀工部尚書蘇保衡統水
軍驍騎上將完顔正嘉努(原作鄭家/奴今改正)副之由海道將趨
二浙餘兵亮自將焉　淮南制置使劉錡新創踏射威强
弓兵　八月戊申醫官昭慶軍承宣王繼先怙寵干法富
埒公室子弟直延閣通朝籍姻戚黨友莫非貴㳺撤民屋
以廣第舍别業外帑殆遍畿甸數十年間未有敢揺之者
自聞邊警日輦重寶歸呉興為避敵計於是殿中侍御
史杜莘老上疏數其十罪上曰初以太后餌其藥稍假
恩寵不謂小人驕橫乃爾莘老曰繼先之罪擢髪不足
數今臣所奏其大凡耳上曰有恩無威有賞無罰雖堯
舜不能治天下乃詔貶繼先福州子孫停其官都城第
宅皆籍沒强買奴婢悉縱還之　先是言者謂今日正
當節浮費積其贏以濟軍興監司自浙漕始郡守自臨
安始各具裁省之數以聞頒示外路俾之為式至是浙
漕以二萬緡臨安以五萬緡來上癸丑上諭宰執樁留
外府若不下諸路切戒無得科敷如昔時羡餘適資贓
吏而擾吾民也　初浙西總管李寳遣其子公佐同將
官邊士寜潜入敵境伺動静甲寅寳以舟師三千人發
江隂既而以風未順退泊明州澳而士寜適自宻州回
言其子公佐已挟歸正官魏勝得海州矣寳大喜趣其
下乗機進發　上念出戌官兵之勞特捐内帑錢七萬
緡分犒其家殿中侍御史杜莘老言諸軍負回易子錢
甚夥例償以月廪不先除此弊緡出禁帑入將帥私室
矣上悟既又聞諸營勘請回易處仍舊尅除或非理斂
索丙寅詔悉禁止違者重寘之法士皆歡舞拜賜　己
巳朝獻景靈宫　九月庚午朔朝饗太廟辛未崇祀上
帝於明堂以徽宗配大赦天下　金師喀齊喀(原名合喜/今改正)
號西元帥以五千餘騎自鳯翔大散闗入川界三十里甲
戌攻黃牛堡時人情悸懼四川制置使王剛中單騎日馳
百里抵仙人原見宣撫使呉璘於帳中璘大驚剛中曰大
將臨戎義同休戚安得高枕而臥於是官軍用神臂弓射
退敵騎璘遣將官高松往為之援仍與本堡管隊官張操
同力拒之　初建炎末陜西諸將如張中孚張中彦兄弟
嘗叛歸北境中間金還我河南故地乃召二人至行在復
授官以仍奉内祠及和議成悉為金索去中孚未幾死
至是惟中彦為金將兵在陜王剛中即遣臘書説之又
剛中聞大將劉錡制置淮上因對璘談錡之美璘曰信
叔有雅量而無英槩今天下雷同舉之璘恐其不能當
亮也剛中未以為然　冬十月庚子朔下詔親征　初
金亮肆虐國人久不堪之有楚王褒者晉王宗輔之子
而太宗晟之孫也時中原豪傑並起大名王友直濟南
陳俊皆倡義集衆而契丹之後耶律斡罕(原名窩斡/今改正)亦
興於沙漠於是渤海一軍萬人叛亮歸㑹寜府立褒為
帝(或言立褒/在六月)改元大定赦其境内黄河以北皆下之左
丞相張浩自汴京録褒赦馳以報亮亮歎曰朕欲俟江
南平後取一戎衣大定之義以紀元是子乃先我乎命
取書一帙示其下果預識改元之事亮即遣先鋒將郭
安國率衆攻褒令盡誅黄河以北之叛已者　癸卯詔
四川宣撫使呉璘分陜西河東路淮南制置使劉錡分
京東河北東路湖北制置使成閔分京西河北西路並
為招討使　時新復海泗二州乃詔歸正官魏勝知海
州夏俊知泗州　金帥喀齊喀攻黄牛堡旬餘不退宣
撫使呉璘别遣將直至寳鷄渭河夜刼橋頭大寨獲㨗
於是四川制置使王剛中即日馳還謂其屬李燾曰將
帥之功吾何有焉燾曰公以身督戰而功成不居過人
逺矣　時屯戍兵將暴露日久丙午宰執請冄加賞犒
上詔所在總領所撥給仍具數以聞令内帑給還　戊
午以知樞宻院葉義問督視江淮荆襄軍馬中書舍人
虞允文為參議軍事　時四川總領財賦王之望區處
調度有條葉義問力薦之上有擢用之意　陜西河東
招討使呉璘遣將官彭清强英張徳等攻破隴州方山
原　辛酉左光禄大夫湯思退復觀文殿大學士充醴
泉觀使兼侍讀既至除行宫留守　甲子特進張浚復
觀文殿大學士判潭州左太中大夫湯鵬舉復資政殿
學士知太平州浚尋改判建康府　先是浙西總管李
寳舟師至東海縣時金兵已圍海州寳麾兵登岸金人
驚出意外亟引去於是魏勝出城迎寳寳遣辯士四人
招納降附時山東豪傑王世隆明樁劉異輩皆各以義
旗聚衆争為應援寳與子公佐引舟師至宻之膠西石
臼島而金舟已出海口泊唐島相拒止一山候風即南
不知王師之猝至也寳伺敵未覺遣禆將曹洋黄端禮
禱於石臼神祈風助順丙寅風自南來衆喜争奮引帆
握刃俄頃過山薄敵鼓聲震疊敵驚失措敵帆皆以錦
纈為之彌亘數里忽為波濤卷聚一隅窘蹙揺兀無復
行次寳命以火箭射之煙焰隨發延燒數百火不及者
猶欲前拒寳命健士躍登其舟以短兵刺撃殪之舟中
其餘僉軍皆中原舊民脱甲而降者三千餘人獲金將
完顔正嘉努等六人斬之惟統軍蘓保衡未發不可獲
旋聞自經死得獻議造船人倪荀商簡梁三兒等皆淮
浙姦民且為敵嚮導者又獲其統軍印與詔文書器甲
糧斛以萬計寳欲乗勝而進而聞亮已濟淮遂旋師駐
東海視緩急為援遣曹洋飛小舟奏㨗既至上命降詔
奨之除寳靖海軍節度沿海制置使　丁卯知樞宻院
葉義問至鎮江權立行府　先是淮東制置使劉錡遣
都統王權將兵迎敵逗遛不進錡冄檄權徃夀春權不
得已僅發軍至廬州戌守故敵得維橋以濟權棄廬州
而遁敵騎至尉子橋統制官姚興以一軍三千人力戰
權擁羣刀斧自衛殊不援興殺賊數百人以援兵不至
而沒癸亥權又棄和州先奔采石　初京西招討使成
閔遣統制官趙樽以四千人守徳安府樽乗虚攻蔡州
入其城斬敵首楊寓餘衆遁去　時金人既入兩淮而
上流惟鄂渚荆南二軍朝廷亟命閔總諸軍併舟師回
援淮西而荆南軍新創金将劉諤擁衆十萬楊聲欲取
荆南又欲分軍自光黄擣武昌朝廷以金人昔嘗由此
入江西慮揺根本命都統制呉拱遣兵䕶武昌一帯津
渡拱將引兵回鄂宣諭使王澈聞之馳書止拱而自發
鄂之餘兵進戍黄州敵果犯襄陽拱與戰於襄水之上
敗之時武昌令薛季宣嘗獻計於澈謂閔已得蔡有破
竹之勢盍守便宜勿遣令閔乗虚下潁昌經陳汝趨汴
梁敵内顧必驚潰澈不果用季宣永嘉人徽言子也
時詔淮漢郡縣籍民為兵淮南乃選丁壮欲湼其手面
従大軍役使民駭而逃殿中侍御史杜莘老言敵未至
而先毆吾民非計請令兵民止聽郡縣官節制征役無
出郷従之淮民乃定　先是金萬户髙景山以兵數萬
攻楊州劉錡提大兵禦之於清河敵以氊裹舟載糧挽
而上劉錡募善沒者鑿舟沉之敵大驚錡俄病嘔血殆
不能支猶乗肩輿臨敵指揮俄而敵薄揚子橋欲以邀
錡錡以兵保𤓰州敵騎逼江錡遣麾下員琦設伏於皂
角林與敵接戰誘敵入張弩俄發敵大敗斬景山俘數
百人　十一月庚午宰執奏禁軍闕額事上曰尋常兵
集自有定數當此多事之時額外添不必拘也　詔江
浙福建揀軍發赴三衙其闕額令自招填　詔下鬻爵
之令登仕郎八千貫依奏䕃人例仍免銓試一次度僧
牒亦减價為三百貫　金房駐劄都統王彦統兵復虢
州　金亮為内變所撓於是親統細軍駐和州之鷄籠
山臨江築壇刑馬祭天必欲由采石而渡朝廷詔王權
至行在以池州都統制李顯忠代之命中書舍人虞允
文趣顯忠交權軍時顯忠未至乙亥允文夜見建康留
守張燾議禦敵之計燾但言已當死留鑰　丙戌左僕
射陳康伯等言時當雨雪戰守諸軍暴露不易乞再加
優恤上乃詔總領所毎人支絹一匹家屬在營者給以
薪炭之直康伯等曰此真受陛下挾纊之賜也亮自采
石之敗乃北抵𤓰州時淮南制置使劉錡退屯鎮江而
錡病已遽知樞宻院葉義問以都統制李横代錡之職
趣令渡江錡之姪中軍統制官汜隨横以徃軍戰不利
横併其都統制印失之時上怒甚將先按誅王權以厲
諸將同知樞宻院黄祖舜宻言於上曰權敗軍之罪誠
合誅然劉汜亦須正典刑若貸汜而誅權是謂同罪異
罰頋劉錡有大功今聞其病已殆汜誅錡必愧忿以死
是國家以一敗而自殺三大將得無為敵所快乎願陛
下少留聖恩上大悟權汜得不死　癸未乃詔湖北制
置京西等路招討使成閔為淮東制置淮北泗宿招討
使鄂州駐劄都統制呉拱為湖北制置京西等路招討
使建康府駐劄都統制李顯忠為淮西制置淮北夀亳
招討使上以李横劉汜等不利急遣御營宿衛使楊存
中措置守江中書舍人虞允文亦自建康馳至鎮江時
江岸有車船二十四艘賊已瞰江恐臨期不堪駕用存
中允文同淮東總領朱夏卿鎮江守臣趙公偁相與臨
江按試命戰士踏車船徑趨𤓰州廹岸復回敵兵皆持
滿以待其船中流上下回轉如飛敵衆相顧駭愕時亮
已聞李寳由海道入膠西焚其戰艦而荆鄂成閔諸軍
方順流而下亮愈忿乃回揚州召諸帥約三日畢集過
期盡殺之諸帥相與謀曰南軍有備如此進有渰殺之
禍退有敲殺之憂奈何其中一人曰等死求生可乎衆
皆曰聞教有總管萬戴者曰殺郎主却與南宋通和歸
鄉則生矣衆口一辭曰諾亮有紫茸等細軍不遣臨敵
専以自衛諸人雖欲弑亮而細軍衛之嚴宻衆因謂諸
軍曰淮東子女金帛皆逃在泰州我輩急欲渡江汝等
何不白郎主徃取之細軍欣然共請亮從之於是細軍
去者過半(一作三/萬人)亮語威勝統軍耶律勸農曰爾所將
勝兵我明日自㸃數少必誅勸農自計兵亡已過半與
其子宿直将軍穆爾(原名母里/今改正)謀亦欲弑亮乙未諸帥集兵萬
餘人拉弦直入亮寝帳中左右親兵散走諸帥帳中矢下
如雨亮即死并殺其太傅及三妃與謀事者十餘人丙
申亮細軍破泰州統制官王剛棄城走江隂是日虢州
僉軍雷政渡江報亮已被殺　時樞宻行府留建康先
是有知數者詣行府上書云以太一局攷之金亮不煩
資斧冬至前當有蕭墻之變人皆未以為然至是驗之
　是月以吏部侍郎汪應辰兼權尚書　初馬軍司統
制官趙樽離蔡州至麻城縣復被詔㑹鄂渚帥呉拱江
陵帥李道併力進取樽領兵還攻蔡州刺史蕭懋徳破
城立寨十二月己亥朔黎明樽潜師入城懋徳遁去
時有司用紹興七年巡幸故事辦嚴殿中侍御史杜莘
老言今親征與曩日事異宜悉從簡以幸所過郡縣上
曰此行中宫及内人不徃止與建王行令徧識諸将雖
朕服用亦自省約也　壬寅淮東制置使成閔復揚州
敵衆已戕亮欲遣使報我訪得𤓰州所俘成忠郎張真
使持牒請和　甲辰金都督府牒本朝樞宻院云正隆
失徳無名興師兩國生靈枉被塗炭今已從廢殞見議
班師各務戢兵以敦舊好　上將撫師於建康而欽宗
未祔廟留守湯思退請省虞以速祔禮部侍郎黄中持
不可上納之然議者猶謂凶服不可以即戎上曰吾固
以縞素詔天下　乙卯李顯忠戰退金兵　己未上次
鎮江府宰執奏肆赦事目上曰向已下哀痛之詔今日
恩宥不必更揚完顔亮過惡但専罪已以稱朕畏天愛
民之意陳康伯等奏宣諭詞臣仰遵聖㫖　壬戌曲赦
新復州軍　上諭宰執曰前日過平江守臣洪遵進洞
庭柑却之今過常潤兩郡俱無所獻必是聞風而罷也
朕意無他正恐受之則後來所歴之郡必競為夸侈有
過於柑子者矣陳康伯等因賛此非獨仰識陛下儉徳
又以見聖慮之深逺也　癸亥建康留守張浚言金人
已退兩淮皆定　初金亮既被弑子光瑛留汴京亦為
其衆所殺亮遣先鋒將郭安國行至滑州聞變留不進
金國新主褒知亮已死乃與其子允升允迪擁甲騎一
萬趨燕京　時詔沿江監司條上恢復事江東提舉常
平官洪适言金亮既殞大定僣號未必諸國服從自淮
以北别無争立之人宜傳檄中原使義士各取州縣因
以畀之王師但屯淮上募兵積粟以為聲援不必輕涉
其地與之力争俟蜀漢山東之兵俱集遲以嵗月必有
機㑹可乗此萬全之䇿也　初諸路嵗鑄銅錢一百六
十萬貫自紹興以來權以五十萬貫為額而近嵗虧甚
多是年止及一十萬一千貫數内惟嚴州神泉監宻邇
行都今徑自輸而建之豐國韶之永通與贛之鑄錢院
悉赴提㸃官所就饒之永平監團綱津發泛大江轉入
浙西漕渠納之京帑　是年詔籍鄉兵知荆南府續觱
乃請籍民為義勇其法取於主户之雙丁毎十萬戸為
一甲五甲為一團甲團皆有長又擇一邑之豪為總首
嵗於農隙教以武事而官給其糧其後𨽻於籍者至七
八千人(此據楊倓/江陵志)又武昌令薛季宣亦求得故河北陜
西弓箭手保甲法五家為保二保為甲六甲為隊據地
形便利則為總不限以鄉總首領焉諸總皆有射團教
民射而旗幟亦隨總而别其色云
紹興三十二年(嵗在/壬午)春正月戊辰朔日有食之　初鄧
州安撫蕭中一率先歸正上嘉其忠義嘗欲築館待之
使其至如歸至是為亂兵所害州民乞立廟襄陽都統
制呉拱知均州武鉅列上其事丙子上諭宰執宜與贈
官并賜廟額仍令拱輩致其孤於武昌多方恤之　時
江東提舉常平官洪适因上殿言江鄉之民以旱荒而
徙淮甸比遭敵騎之擾復還故鄉所棄之産已為官司
估賣形勢之家買者十不償一佃者量納租課無補於
官有害於民乞斷自紹興二十八年以後州縣所賣逃
産許元業人子孫以元估價就贖専委提舉常平官覺
察從之　先是京東忠義軍耿景等以占東平府遣使
來奏己丑以景為天平軍節度就知東平府仍節制京
東河北忠義軍　二月戊戌朔以中書舍人權直學士
院虞允文為兵部尚書川陜宣諭使於興州置司　癸
卯上發建康府初上欲付留守張浚以江淮之事已而
中止乃以宿衛使楊存中為宣撫使中書舍人劉珙不
書録黄且論其不可珙子羽子也上謂宰執曰劉珙之
父為張浚所知比奏事専為浚地耳然存中宣撫之命
亦寢㑭專措置而已　乙巳上次鎮江府　乙卯上至
臨安府　己未以觀文殿大學士行宫留守湯思退知
紹興府　先是統制官趙樽再得蔡州城復為金兵所
圍樽戰却之㑹鄂帥吳拱進軍駐南陽遣統制官成臯華旺
等各以所部来援而金帥費摩(原作裴滿/今改正)率精甲十萬止於
城西依汝水為寨一日凌旦來攻統制官焦元中流矢
敵乗勝登城樽牙將王世顯募敢死巷戰敵敗退再來
攻又不利敵燒營而遁屬有㫖班師乙丑樽軍還信陽
　閏二月太尉提舉萬夀觀劉錡卒　右諫議大夫梁
仲敏殿中侍御史呉芾左正言劉度言參知政事楊樁
無所建明三月丁酉朔罷為資政殿學士奉外祠再論
遂降授端明殿學士　壬寅詔諸路帥府各置㑹子庫
上之幸建康也翰林學士何浦以屬疾不能扈從至是
力求去己巳以浦為龍圗閣學士提舉太平興國宫
夏四月御史中丞王澈宣諭荆襄回戊寅入見遂除參
知政事　甲申上與宰執論及近年諸將之子躐取科
第有居清望官者上曰武臣子孫只宜為武臣清望須
還白屋今以將家居之則公議自然籍籍於是陳康伯
等退而歎仰不已　是月資政殿學士魏良卒　太傅
和義郡王楊存中罷措置兩淮詔以建康留守張浚兼
之　四川宣撫使呉璘時已復大散關和尚原至是又
遣都統制姚仲率師攻徳順軍未下敵衆來援璘恐士
有退志即自秦馳赴率數十騎繞城傳呼城中之人欲
識璘面不發一矢敵氣自索既戰又為我軍所敗遂遁
去璘入城父老擁拜馬前幾不可行　開府儀同三司
領殿前都指揮使趙宻累章乞解印尋除萬夀觀使奉
朝請　五月甲辰宰執奏近探報皆言黄河南北蝗蟲
為災今已數年天意可見而江淮之間蠶麥大稔此實
聖徳所召上愀然曰去嵗完顔興師無名彼曲我直豈
無天理朕徳不足以動天賴祖宗仁澤所致今幸蠶麥
告登更望有秋設或邊事未息必可枝梧於是陳康伯
等惶懼仰歎而退　戊申太𫝊和義郡王楊存中罷御
營宿衛使復為醴泉觀使　壬戍龍圗閣學士洪遵復
為翰林學士　望仙橋東新葺宫成六月戊辰詔以徳
夀為名　己巳立皇子建王為皇太子改名(從􁌝/從目)初民
間䜟語曰朝廷自有龍兒在頭角生時方見天至是識
者謂從天而加二㸃乃頭角之生其下從日則如日當
天而天下利見此見天之義也　右僕射朱倬罷為觀
文殿學士奉祠而去制辭略曰君子邦家之基未聞成
効元良天下之本乃覬疇庸未幾落職　甲戌皇太子
賜字元永故宗室祕閣修撰子偁追封秀王妻宜人張
氏封王夫人内降御劄皇太子可即皇帝位朕稱太上
皇帝皇后稱太上皇后應軍國事並聽嗣君處分丙子
上行内禪之禮有司設仗紫宸殿下百寮起居畢宰執
陳康伯葉義問汪澈黄祖舜言臣等不才輔政今陛下
超然獨斷髙蹈堯舜之舉臣等心實欽仰但自此不獲
日望清光犬馬之情不勝依戀因再拜辭相與泣下幾
至號慟上亦為之揮涕曰朕在位三十六年今老且病
久欲閑退此事斷自朕意非由臣下開陳卿等當悉力
以輔嗣君康伯等復奏曰皇太子仁聖天下所共知似
聞謙遜太過未肯便御正殿上曰朕前此固嘗與之言
早來禁中又面諭之即步行徑趨側殿門欲還東宫朕
已再三敦勉邀留今在殿後矣上即還内羣臣移班殿
門外聽宣詔書少頃皇太子服履袍内侍扶掖至御榻
前側立不坐百官拜舞山呼起居畢康伯等升殿奏願
陛下即御坐以正南面仰副太上皇傳授之意天顔愀
然曰君父之命出於獨斷此大位懼不敢當尚容辭避
康伯等再奏陛下應天順人龍飛寳位臣以駑下之材
恐不足以仰副新政然依乗風雲千載之遇實與四海
蒼生不勝大慶賀畢駕還内百官赴祥曦殿候太上皇
登輦扈從至徳夀宫而退
