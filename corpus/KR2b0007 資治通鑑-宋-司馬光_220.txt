
　資治通鑑卷二百十九　　宋　司馬光　撰
　　　　　　　　　　　　　　胡三省　音註
　唐紀三十五(起柔兆涒灘十月盡彊/圍作噩閏月不滿一年)
　　肅宗文明武德大聖大宣孝皇帝中之上
至德元載冬十月辛巳朔日有食之既　上發順化(宋/白)
(曰慶州貞觀以來為𢎞化郡天/寶後為安化郡至德為順化郡)癸未至彭原　初李林
甫為相諫官言事皆先白宰相退則又以所言白之御
史言事須大夫同署至是敕盡革其弊開諫諍之塗又
令宰相分直政事筆承㫖旬日而更(令宰相在政事堂/分日當筆及承上)
(㫖更工/衡翻)懲林甫及楊國忠之專權故也　第五琦見上
於彭原請以江淮租庸市輕貨泝江漢而上至洋川(見/賢)
(遍翻上時掌翻洋川郡洋/州本音羊今人多讀如祥)令漢中王瑀陸運至扶風以
助軍(以考異曰鄴侯家傳云薦元載令于鄖鄉縣置院/  督運按載傳是時在蘇州及洪州未嘗在鄖鄉)
(今不/取)上從之尋加琦山南等五道度支使(度支使始此/宋白曰故事)
(度支案郎中判入員外判出侍郎總統押案而已官衘/不言專判度支開元已後時事多故遂有他官來判者)
(乃曰度支使或曰判度支或曰知度支事或曰/勾當度支使雖名稱不同其事一也度徒洛翻)琦作𣙜
鹽法用以饒(琦變鹽法盡𣙜天下鹽就山海井竈置鹽/院使吏出糶舊業鹽戸併游民願業者為)
(亭戸免其雜徭盜煑私市者論以法百姓除租庸/外無得横賦人不益税而上用以饒𣙜古岳翻)　房
琯喜賔客(喜許/記翻)好談論(好呼/到翻)多引拔知名之士而輕鄙
庸俗人多怨之北海太守賀蘭進明詣行在上命琯以
為南海太守兼御史大夫充嶺南節度使(南海郡廣州/是時兵興方)
(鎮重任必兼臺省長官以至外府僚佐亦帶朝衘迄于/五季遂為永制其帶臺衘自監察御史至御史大夫為)
(憲衘守/手又翻)琯以為攝御史大夫進明入謝上怪之進明因
言與琯有隙且曰晉用王衍為三公祖尚浮虚致中原
板蕩(王衍事見晉紀板蕩之詩刺周室大壞天下無綱/紀文章之詩也後人率引此二詩以諭天下大亂)
(毛氏傳曰板板反也正義曰釋訓云板板僻也邪僻/即反戾之義故為反也鄭曰蕩蕩法度廢壞之貌)今
房琯專為迃闊大言以立虚名所引用皆浮華之黨真
王衍之比也陛下用為宰相恐非社稷之福且琯在南
朝佐上皇使陛下與諸王分領諸道節制(事見上卷上/即位於靈武)
(進駐彭原其地在闗山之北上皇在/成都其地在闗山之南故謂之南朝)仍置陛下於沙塞
空虚之地又布私黨於諸道使統大權(蓋指李峴李承/式鄧景山等)
其意以為上皇一子得天下則己不失富貴此豈忠臣
所為乎上由是疎之　房琯上疏請自將兵復兩京上
許之(遇考異曰唐歴上以房琯有重名虚己以待之禮/  加等琯推誠謇諤亦以天下為己任知無不為)
(其所引進皆一時名士其嫉惡太甚雅有宰相望其於/彌綸天下非所長也後頗以直忤㫖上以名高隱忍漸)
(不能容矣琯遂請兵為元帥許之今従實錄/  據考異則上之疎琯非特因進明之言也)加持節招
討西京兼防禦蒲潼兩闗兵馬節度等使琯請自選參
佐以御史中丞鄧景山為副戸部侍郎李揖為行軍司
馬給事中劉秩為參謀既行又令兵部尚書王思禮副
之琯悉以戎務委李揖劉秩二人皆書生不閑軍旅(閑/習)
(也/)琯謂人曰賊曳落河雖多安能敵我劉秩琯分為三
軍使禆將楊希文將南軍自宜夀入(天寶元年更盩厔/縣曰宜夀屬鳯翔)
(郡/)劉貴哲將中軍自武功入李光進將北軍自奉天入
光進光弼之弟也　以賀蘭進明為河南節度使　頴
王璬之至成都也(見上卷璬/公了翻)崔圓迎謁拜於馬首璬不
之止圓恨之璬視事兩月吏民安之圓奏罷璬使歸内
宅(京師有十宅以處諸王未出閤者/此時在成都亦即行宫為内宅)以武部侍郎李峘
為劒南節度使代之(峘胡登翻寅考異曰肅宗實錄明/年正月甲  以峘為劒南節度使)
(蓋峘已受上皇命/而肅宗申命之也)峘峴之兄也上皇尋命璬與陳王珪
詣上宣慰至是見上於彭原延王玢從上皇入蜀追車
駕不及上皇怒欲誅之漢中王瑀救之乃命玢亦詣上
所(玢音彬不考異曰明皇雜錄賀蘭進明之初守北海/也城卑  完儲積于外冦又將至懼資其用進明遂)
(焚之適有寺人至北海求貨于進明不獲歸以損軍用/聞於上遂詔罷郡守屬延王玢従上不及遣中使訪之)
(而加刑焉會進明赴蜀遇使訪于路曰王罪不宜及刑/願少留於路使者感而受約既至蜀進明言于上曰延)
(王陛下之愛子也無兵權以變其心無郡國以驕其志/間道于豺狼乃責其不以時至陛下罪之人復何望臣)
(恐漢武望思之築將見於聖朝矣因遽馳使赦之謂進/明曰俾父子如初卿之力也遂遣進明往靈武道遇延)
(王進明馳馬亦慰之王望之降車稽首而去肅宗謂之/曰卿解平原之圍阻賊冦之軍而不以䜛口介意復全)
(我兄弟乃社稷之臣因/授御史大夫今従舊傳)　甲申令狐潮王福德復將步
騎萬餘攻雍丘(復扶/又翻)張巡出擊大破之斬首數千級賊
遁去　房琯以中軍北軍為前鋒庚子至便橋辛丑二
軍遇賊將安守忠於咸陽之陳濤斜(陳濤澤在咸陽縣/東其路斜出故曰)
(陳濤斜又宋敏求退朝錄引唐人文集曰唐宫人墓謂/之宫人斜四仲遣使者祭之然則陳濤斜者豈亦因内)
(人所葬地/而名之邪)琯效古法用車戰以牛車二千乗馬步夾之
賊順風皷譟牛皆震駭賊縱火焚之人畜大亂(乗䋲證/翻畜許)
(救/翻)官軍死傷者四萬餘人存者數千而己癸卯琯自以
南軍戰又敗(南軍宜夀/之軍也)楊希文劉貴哲皆降於賊上聞
琯敗大怒李泌為之營救(為于/偽翻)上乃宥之待琯如初
以薛景仙為闗内節度副使　敦煌王承寀至囘紇牙
帳(承寀使囘紇見上/卷九月敦徒門翻)囘紇可汗以女妻之(妻七/細翻)遣其貴
臣與承宷及僕固懷恩皆來見上於彭原(見賢/遍翻)上厚禮
其使者而歸之賜囘紇女號毗伽公主(伽求/迦翻)　尹子奇
圍河間四十餘日不下史思明引兵㑹之顔真卿遣其
將和琳將萬二千人救河間思明逆擊擒之遂陷河間
執李奐送洛陽殺之又陷景城太守李暐赴湛水死(新/書)
(作赴/河死)思明使兩騎齎尺書以招樂安樂安即時舉郡降
(樂安郡棣州景城既陷樂安孤絶即/時降賊蓋人心危懼城主不能守也)又使其將康没野
波將先鋒攻平原兵未至顔真卿知力不敵壬寅棄郡
渡河南走思明即以平原兵攻清河博平皆陷之(清河/郡貝)
(州博平郡博州攻考異曰河洛春秋云蔡希德引兵/攻貝州貝州陷  博州五日城陷今従肅宗實録)思
明引兵圍烏承恩於信都承恩降親導思明入城交兵
馬倉庫馬三千匹兵五萬人(信都郡冀州降戸江翻史/言烏承恩兵力足以拒守)
思明送承恩詣洛陽祿山復其官爵饒陽禆將束鹿張
興力舉千鈞性復明辨(將即亮翻束鹿縣屬饒陽郡本/鹿城縣天寶十五載更名劉昫)
(曰束鹿漢安定侯國今縣西七里故城是也齊周為安/定縣隋改曰鹿城明皇以安祿山反改常山之鹿泉曰)
(獲鹿饒陽之鹿城曰束/鹿以厭之復扶又翻)賊攻饒陽彌年不能下(饒陽受/攻事始)
(二百十七卷天寶十四載後考異曰此事出河洛春秋/前云賊攻深州經月不下  云興戰守彌年而城池轉)
(固葢前云經月者今次攻城也/後云彌年者并計前後之數也)及諸郡皆陷思明并力
圍之外救俱絶太守李系窘迫赴火死(守式又翻/窘渠隕翻)城遂
陷思明擒興立於馬前謂曰將軍真壯士能與我共富
貴乎興曰興唐之忠臣固無降理今數刻之人耳(張興/志在)
(必死自言/命在晷刻)願一言而死思明曰試言之興曰主上待祿
山恩如父子羣臣莫及不知報德乃興兵指闕塗炭生
人大丈夫不能翦除㓙逆乃北靣為之臣乎僕有短策
足下能聽之乎足下所以從賊求富貴耳譬如鷰巢于
幕(引左傳吳/季札之言)豈能乆安何如乗間取賊(間古/莧翻)轉禍為福
長享富貴不亦美乎思明怒命張於木上鋸殺之詈不
絶口以至於死(如史所云則河北二十四/郡惟張興可以言義士耳)賊每破一城
城中衣服財賄婦人皆為所掠男子壯者使之負擔(擔/都)
(濫/翻)羸病老幼皆以刀槊戲殺之禄山初以卒三千人授
思明使定河北至是河北皆下之(按史思明與郭李相/持於常山博陵祿山)
(葢屢益其兵及郭李入井陘思明乃能/下河北此葢逆黨稱其才而史不削耳)郡置防兵三千
雜以胡兵鎮之思明還博陵尹子奇將五千騎度河略
北海欲南取江淮㑹囘紇可汗遣其臣葛邏支將兵入
援(邏郎/佐翻)先以二千騎奄至范陽城下子奇聞之遽引兵
歸　十二月戊午囘紇至帶汗谷(新書作呼延谷蓋/語轉耳汗音寒)與
郭子儀軍合辛酉與同羅及叛胡戰於榆林河北(榆林/郡勝)
(州大河/經其北)大破之斬首三萬捕虜一萬河曲皆平子儀還
軍洛交(洛交郡本鄜州上郡/天寶元年更郡名)　上命崔渙宣慰江南兼
知選舉　令狐潮帥衆萬餘營雍丘城北(帥讀/曰率)張巡邀
擊大破之賊遂走　永王璘幼失母(璘郭順儀之子/也順儀早死)為
上所鞠養常抱之以眠從上皇入蜀上皇命諸子分總
天下節制(事見上/卷七月)諫議大夫高適諫以為不可上皇不
聽璘領四道節度都使鎮江陵時江淮租賦山積於江
陵璘召募勇士數萬人日費巨萬璘生長深宫不更人
事子襄城王瑒有勇力好兵有薛鏐等為之謀主(長知/兩翻)
(更工衡翻瑒徒杏翻又音/暢好呼到翻鏐力求翻)以為今天下大亂惟南方完
富璘握四道兵封疆數千里宜據金陵(康曰楚威王埋/金以鎮王氣故)
(曰金/陵)保有江表如東晉故事上聞之敕璘歸覲于蜀璘
不從江陵長史李峴辭疾赴行在(璘將稱兵峴不/欲預其禍也)上召
高適與之謀適陳江東利害且言璘必敗之狀十二月
置淮南節度使領廣陵等十二郡以適為之置淮南西
道節度使領汝南等五郡以來鎮為之(淮南節度使領/揚州廣陵郡楚)
(州山陽郡滁州全椒郡和州歴陽郡夀州淮南郡廬州/合肥郡舒州同安郡光州弋陽郡鄿州鄿春郡安州安)
(陸郡黄州齊安郡申州義陽郡沔州漢陽郡凡十二淮/南西道節度使領蔡州汝南郡鄭州滎陽郡許州潁川)
(郡光州弋陽郡申州義陽郡已上皆據新書/方鎮表但義陽弋陽已屬淮南節度當考)使與江東
節度使韋陟共圖璘(方鎮表至徳二載置江東防禦使/治杭州蓋謂浙江之東也韋陟所)
(節度者葢江南東道也其巡屬/兼有浙東西及昇宣歙諸州)　安禄山遣兵攻頴川
城中兵少無蓄積太守薛愿長史龐堅悉力拒守繞城
百里廬舍林木皆盡朞年救兵不至祿山使阿史那承
慶益兵攻之晝夜死鬭十五日城陷執愿堅送洛陽祿
山縛於洛濵木上凍殺之　上問李泌曰今敵彊如此
何時可定對曰臣觀賊所獲子女金帛皆輸之范陽(輸/舂)
(遇/翻)此豈有雄據四海之志邪(邪音/耶)今獨虜將或為之用
中國之人惟高尚等數人自餘皆脅從耳以臣料之不
過二年天下無冦矣上曰何故對曰賊之驍將不過史
思明安守忠田乾真張忠志阿史那承慶等數人而已(將/即)
(亮翻驍堅堯翻過古禾翻又古卧翻張/忠志即安忠志此時已復舊養父之姓)今若令李光弼
自太原出井陘郭子儀自馮翊入河東則思明忠志不
敢離范陽常山守忠乾真不敢離長安(令力丁翻陘音/刑離力智翻)
是以兩軍縶其四將也從禄山者獨承慶耳願敕子儀
勿取華陰(華戸/化翻)使兩京之道常通陛下以所徴之兵軍
於扶風與子儀光弼互出擊之彼救首則擊其尾救尾
則擊其首使賊往來數千里疲於奔命我常以逸待勞
賊至則避其鋒去則乗其弊不攻城不遏路來春復命
建寜為范陽節度大使並塞北出(復扶又翻又音如字/使疏吏翻並步浪翻)
與光弼南北掎角以取范陽(泌欲使建寜自靈夏並豐/勝雲朔之塞直擣媯檀攻)
(范陽之北光弼自太原/取恒定以攻范陽之南)覆其巢穴賊退則無所歸留則
不獲安然後大軍四合而攻之必成擒矣(使肅宗用泌/策史思明豈)
(能再為闗/洛之患乎)上悦時張良娣與李輔國相表裏皆惡泌建
寜王倓謂泌曰先生舉倓於上得展臣子之效無以報
德請為先生除害(娣大計翻惡烏路翻/為于偽翻倓徒甘翻)泌曰何也倓以
良娣為言泌曰此非人子所言願王姑置之勿以為先
倓不從　甲辰永王璘擅引兵東巡㳂江而下軍容甚
盛然猶未露割據之謀吳郡太守兼江南東路采訪使
李希言平牒璘詰其擅引兵東下之意(璘離珍翻守式/又翻詰去吉翻)
(使疏吏翻方鎮位/任等夷者平牒)璘怒分兵遣其將渾惟明襲希言於
吳郡(將即亮翻/呉郡蘇州)季廣琛襲廣陵長史淮南采訪使李成
式於廣陵(琛丑林翻廣陵郡/揚州長知兩翻)璘進至當塗希言遣其將
元景曜及丹徒太守閻敬之將兵拒之(今之當塗本漢/丹陽縣地晉分)
(丹楊置于湖縣成帝以江北當塗縣流人寓居于湖乃/改為當塗縣仍僑置淮南郡隋廢淮南郡以縣屬丹楊)
(郡唐屬宣城郡丹徒縣帶潤州丹楊郡唐/未嘗以丹徒名郡徒當作楊守式又翻)李成式亦遣
其將李承慶拒之璘擊斬敬之以徇景曜承慶皆降於
璘江淮大震高適與來瑱韋陟㑹於安陸結盟誓衆以
討之(韋陟葢赴鎮中道聞變遂會/於安陸降户江翻瑱它甸翻)　于闐王勝聞安禄
山反命其弟曜攝國事自將兵五千入援(闐徒賢翻/又徒見翻)上
嘉之拜特進兼殿中監　令狐潮李庭望攻雍丘數月
不下乃置杞州築城於雍丘之北(令力丁翻雍丘唐初/置把州貞觀元年廢)
(賊復置之築/城以逼雍丘)以絶其糧援賊常數萬人而張巡衆纔千
餘每戰輙克河南節度使虢王巨屯彭城假巡先鋒使
是月魯東平濟陰陷于賊(彭城郡徐州魯郡兖州/東平郡鄆州濟子禮翻)賊將
楊朝宗帥馬步二萬将襲寜陵斷巡後(斷丁/管翻)巡遂拔雍
丘東守寜陵以待之(帥讀曰率范成大北使錄/雍丘百二十里至寜陵)始與睢
陽太守許遠相見是日楊朝宗至寜陵城西北巡遠
與戰晝夜數十合大破之斬首萬餘級流尸塞汴而下(睢/音)
(雖守式又翻/塞悉則翻)賊收兵夜遁敕以巡為河南節度副使巡
以將士有功遣使詣虢王巨請空名告身及賜物巨唯
與折衝果毅告身三十通不與賜物巡移書責巨巨竟
不應(使疏吏翻將即/亮翻折之舌翻)　是嵗置北海節度使領北海等
四郡(領青州北海郡宻州高宻郡/登州東牟郡萊州東萊郡)上黨節度使領上黨
等三郡(領潞州上黨郡澤州/長平郡沁州陽城郡)興平節度使領上洛等四
郡(領商州上洛郡金州安康郡岐州鳳翔郡方鎮表止/著三郡餘一郡當考鳳翔郡􁀙縣東原先有興平軍)
(因置為/節鎮)　吐蕃陷威戎神威定戎宣威制勝金天天成
等軍石堡城百谷城雕窠城(定戎軍在石堡城北隔澗/七里廓州西南百四十里)
(有洪濟橋金天軍其東南八十里有百谷城河州西八/十里索恭川有天成軍西百餘里有雕窠城皆天寶十)
(三載/置)　初林邑王范真龍為其臣摩訶漫多伽獨所殺
盡滅范氏(據新書此事在貞觀十九年通鑑因其改國/號環王書之以始事范氏己自晉以来世有)
(林邑至/是而滅)國人立其王頭黎之女為王女不能治國更立
頭黎之姑子諸葛地謂之環王妻以女王(更工衡翻/妻七細翻)
二載春正月上皇下誥以憲部尚書李麟同平章事總
理百司命崔圎奉誥赴彭原麟懿祖之後也(懿祖光皇/帝諱天錫)
(太祖之父也麟懿/祖次子乞豆之後)　安禄山自起兵以來目漸昏至是
不復睹物(復扶/又翻)又病疽性益躁暴左右使令小不如意
動加箠撻或時殺之既稱帝深居禁中大將希得見其
靣皆因嚴莊白事莊雖貴用事亦不免箠撻閹宦李猪
兒被撻尤多(舊書曰李猪兒出契丹部落十數嵗事祿/山甚黠慧祿山持刃盡去其勢血射數升)
(欲死祿山以灰火傅之盡日/而蘇因為閹人遂見信用)左右人不自保祿山嬖妾
段氏生子慶恩欲以代慶緒為後慶緒常懼死不知所
出莊謂慶緒曰事有不得已者時不可失慶緒曰兄有
所為敢不敬從又謂猪兒曰汝前後受撻寜有數乎不
行大事死無日矣猪兒亦許諾莊與慶緒夜持兵立帳
外猪兒執刀直入帳中斫祿山腹左右懼不敢動祿山
捫枕旁刀不獲(舊書曰祿山眼無所/見牀頭常有一刀)撼帳竿曰必家賊
也腸已流出數斗遂死掘牀下深數尺(深式/浸翻)以氈裹其
尸埋之誡宫中不得泄乙卯旦莊宣言於外云祿山疾
亟立晉王慶緒為太子尋即帝位尊禄山為太上皇然
後𤼵䘮慶緒性昏懦言辭無序莊恐衆不服不令見人
慶緒日縱酒為樂(懦奴過翻又奴亂翻/令力丁翻樂音洛)兄事莊以為御
史大夫馮翊王事無大小皆取決焉厚加諸將官爵以
恱其心(將即/亮翻)　上從容謂李泌曰廣平為元帥踰年今
欲命建寜專征又恐勢分立廣平為太子何如對曰臣
固嘗言之矣戎事交切須即區處(從千容翻泌毗必翻/帥所類翻處昌吕翻)
至於家事當俟上皇不然後代何以辨陛下靈武即位
之意邪此必有人欲令臣與廣平有隙耳臣請以語廣
平(邪音耶語/牛倨翻)廣平亦必未敢當泌出以告廣平王俶俶
曰此先生深知其心欲曲成其美也乃入固辭曰陛下
猶未奉晨昏(俶昌六翻謂人子/晨省昏定之禮)臣何心敢當儲副願俟
上皇還宫臣之幸也上賞慰之(還從宣翻/又音如字)李輔國本飛
龍小兒(凡廐牧五坊禁苑給使者皆謂之/小兒李輔國以閹奴為閑廐小兒)粗閑書計給
事太子宫上委信之輔國外恭謹寡言而内狡險見張
良娣有寵陰附會之與相表裏建寜王倓數於上前詆
訐二人罪惡(粗坐五翻娣大計翻倓徙/甘翻數所角翻計居謁翻)二人譖之於上
曰倓恨不得為元帥(不用倓為元帥見/上卷上年九月)謀害廣平王上
怒賜倓死(同考異曰鄴侯家傳曰肅宗自馬嵬北行至/  官縣食于土豪李謙家張良娣稱腹痛不)
(能乗馬併小女寄謙家而去上即位使人迎之迎者或/有他説建寜聞而數以為言舊傳曰倓屢言良娣頗專)
(恣與䕶國連結内外欲傾動皇嗣未知孰是實録新舊/本紀皆無倓死年月列傳云倓死明年冬廣平王復兩)
(京然則倓死在至德元載也按鄴侯家傳上從容言曰/廣平為元帥經年今欲命建寜為元帥則是至德二載)
(倓猶在也又云代宗使自彭原迎/倓䘮故置于此䕶國當作輔國)於是廣平王俶及李
泌皆内懼俶謀去輔國及良娣泌曰不可王不見建寜
之禍乎俶曰竊為先生憂之(去羗吕翻為于偽翻公考/異曰鄴侯家傳曰先  在)
(内院未起輔國體肥重因近牀語遂以身壓先公先公/素服氣乃閉氣良乆而去按泌方為上所厚恐輔國亦)
(不敢擅殺/今不取)泌曰泌與主上有約矣(謂上許泌以賊平任/行高志見上卷上年)
(九/月)俟平京師則去還山庶免於患俶曰先生去則俶愈
危矣泌曰王但盡人子之孝良娣婦人王委曲順之亦
何能為(吾觀代宗所以卒免張后/之禍者用李泌之言也)　上謂泌曰今郭子
儀李光弼已為宰相若克兩京平四海則無官以賞之
奈何對曰古者官以任能爵以酬功漢魏以來雖以郡
縣治民(治直/之翻)然有功則錫以茅土傳之子孫至于周隋
皆然唐初未得闗東故封爵皆設虚名其食實封者給
繒布而已(唐制食實封者凡一戸/則以一丁之嵗調給之)貞觀中太宗欲復古
制大臣議論不同而止(見一百九十五/卷貞觀十三年)由是賞功者多
以官夫以官賞功有二害非才則廢事權重則難制是
以功臣居大官者皆不為子孫之逺圖務乗一時之權
以邀利無所不為曏使祿山有百里之國則亦惜之以
傳子孫不反矣為今之計俟天下既平莫若疏爵土以
賞功臣則雖大國不過二三百里可比今之小郡豈難
制哉於人臣乃萬世之利也上曰善(夫音扶過古禾翻/  考異曰鄴侯家)
(傳曰泌既與上論封爵之事因曰若臣者受賞與它人/異上曰何故公曰臣絶粒無家禄位與茅土皆非所要)
(為陛下帷幄運籌收京師後但枕天子膝睡一覺使有/司奏客星犯帝座一動天文是矣上大笑及南幸扶風)
(每頓皆令先公領元帥兵先𤼵清行宫収管鑰奏報然/後上至至保定郡先公于本院寐上來入院不令人驚)
(登牀捧先公首置于膝上久方覺上曰天子膝已枕睡/了剋復効在何時還朕可也欲起謝恩持之不許對曰)
(當如郡名必保定矣/此近戲謔今不取)上聞安西北庭及拔汗那大食諸
國兵至凉鄯甲子幸保定(保定郡本涇州安定郡去載/更郡名鄯音善又時戰翻)
　丙寅劒南兵賈秀等五千人謀反將軍席元慶臨卭
太守柳奕討誅之(臨卭郡卭州卭渠/容翻守式又翻)　河西兵馬使蓋
庭倫(蓋古/盍翻)與武威九姓商胡安門物等殺節度使周泌
(使疏吏翻/泌毗必翻)聚衆六萬武威大城之中小城有七(武威郡/凉州冶)
(姑臧舊城匈奴所築南北七里東西三里張氏據河西/又増築四城箱各千步并舊城為五餘二城未知誰所)
(築/也)胡據其五二城堅守度支判官崔稱與中使劉日新
以二城兵攻之旬有七日平之　史思明自博陵蔡希
德自太行高秀巗自大同牛廷介自范陽引兵共十萬
冦太原(行戸剛翻博陵郡定州蔡希德自上黨下太行/道也高秀巗為賊守大同自此趨太原牛廷介)
(自幽州與史/思明等合)李光弼麾下精兵皆赴朔方餘團練烏合
之衆不滿萬人思明以為太原指掌可取既得之當遂
長驅取朔方河隴太原諸將皆懼議修城以待之光弼
曰太原城周四十里(太原都城左汾右晉濳丘在中長/四千三百二十一步廣二千一百)
(二十二步周萬五千一百五十三步宫城在都城西北/周二千五百二十步汾東曰東城貞觀十一年長史李)
(勣所築兩城之間曰中城武后築以/合東城周四十里者止言都城耳)賊垂至而興役是
未見敵先自困也乃帥士卒及民於城外鑿壕以自固
作墼數十萬(帥讀曰率墼古/歴翻範土為之)衆莫知所用及賊攻城於
外光弼用之增壘於内壞輙補之思明使人取攻具於
山東以胡兵三千衛送之至廣陽(廣陽漢上艾縣後漢/改石艾縣天寶元年)
(更名屬太原府井陘闗在其東葦/澤闗在其東北皆通山東之道)别將慕容溢張奉璋
邀擊盡殺之思明圍太原月餘不下乃選驍鋭為遊兵
戒之曰我攻其北則汝濳趣其南攻東則趣西有隙則
乗之(趣七/喻翻)而光弼軍令嚴整雖冦所不至警邏未嘗少
懈賊不得入光弼購募軍中苟有小技皆取之隨能使
之人盡其用得安邊軍錢工三善穿地道(安邊軍在蔚/州興唐縣蔚)
(州有銅冶有錢官故有/錢工時得其三人也)賊於城下仰而侮詈光弼遣人
從地道中曳其足而入臨城斬之自是賊行皆視地賊
為梯衝土山以攻城光弼為地道以迎之近城輙䧟(近/其)
(靳/翻)賊初逼城急光弼作大礮飛巨石一𤼵輙弊二十餘人
賊死者什二三乃退營於數十步外(退營於礮所不能/及之地礮匹貌翻)
圍守益固光弼遣人詐與賊約刻日出降賊喜不為備
光弼使穿地道周賊營中搘之以木(搘章移/翻拄也)至期光弼
勒兵在城上遣禆將將數千人出如降狀賊皆屬目(屬/之)
(欲/翻)俄而營中地陷死者千餘人賊衆驚亂官軍鼓譟乗
之俘斬萬計會安祿山死慶緒使思明歸守范陽留蔡
希德等圍太原　慶緒以尹子奇為汴州刺史河南節
度使甲戍子奇以歸檀及同羅奚兵十三萬趣睢陽(歸/當)
(作媯媯州也唐人雜史多有作歸/檀者葢誤也趣七喻翻睢音雖)許逺告急于張巡巡
自寜陵引兵入睢陽(自寜陵東至睢/陽四十五里)巡有兵三千人與
逺兵合六千八百人賊悉衆逼城巡督勵將士晝夜苦
戰或一日至二十合凡十六日擒賊將六十餘人殺士
卒二萬餘衆氣自倍逺謂巡曰逺懦不習兵(將即亮翻/懦奴過翻)
(乂奴/亂翻)公智勇兼濟逺請為公守公請為逺戰自是之後
逺但調軍糧(為于偽翻/調徒釣翻)修戰具居中應接而已戰鬭籌
畫一出于巡賊遂夜遁　郭子儀以河東居兩京之間
得河東則兩京可圖(河東郡蒲州自河東進兵攻取潼/闗則兩京之路中斷然後可圖也)
時賊將崔乾祐守河東丁丑子儀濳遣人入河東與唐
官陷賊者謀俟官軍至為内應　初平盧節度使劉正
臣自范陽敗歸(事見上/卷上年)安東都䕶王𤣥志鴆殺之祿山
以其黨徐歸道為平盧節度使𤣥志復與平盧將侯希
逸襲殺之(復扶/又翻)又遣兵馬使董秦將兵以葦茷度海與
大將田神功擊平原樂安下之防河招討使李銑承制
以秦為平原太守(茷音伐秦将即亮翻/又音如字守式又翻)　二月戊子上
至鳳翔　郭子儀自洛交引兵趣河東(宋白曰鄜州洛/交郡漢上郡雕)
(隂之地後魏為東秦州又改為北華州廢帝改為鄜州/取鄜畤為名隋自杏城移治五交城天寶改洛交郡治)
(洛交縣取洛水之/交也趣七喻翻)分兵取馮翊(馮翊郡同州兼取蒲同/則跨據河東西以圖闗)
(陜可以/制賊)己丑夜河東司戸韓旻等飜河東城迎官軍(新/志)
(戸曹司戸參軍事掌戸籍計帳道路過所蠲符/雜徭逋負良賤芻槀逆旅婚姻田訟旌别孝悌)殺賊近
千人(近其/靳翻)崔乾祐踰城得免𤼵城北兵攻城且拒官軍
子儀擊破之乾祐走子儀追擊之斬首四千級捕虜五
千人乾祐至安邑(安邑縣時/屬解州)安邑人開門納之半入閉
門擊之盡殪(殪一/計翻)乾祐未入自白逕嶺亡去(白逕嶺在/解縣東)
遂平河東　上至鳳翔旬日隴右河西安西西域之兵
皆會江淮庸調亦至洋川漢中(江淮庸調泝漢而/上梁洋調徒弔翻)上自
散闗通表成都信使駱驛(往來不絶曰駱/驛使疏吏翻)長安人聞車
駕至從賊中自拔而來者日夜不絶西師憩息既定(憇/去)
(例/翻)李泌請遣安西及西域之衆如前策並塞東北自歸
檀南取范陽上曰今大衆已集庸調亦至當乗兵鋒擣
其腹心而更引兵東北數千里先取范陽不亦迂乎對
曰今以此衆直取兩京必得之然賊必再彊我必又困
非乆安之䇿上曰何也對曰今所恃者皆西北守塞及
諸胡之兵性耐寒而畏暑若乗其新至之銳攻祿山已
老之師其勢必克兩京春氣已深賊收其餘衆遁歸巢
穴闗東地熱官軍必困而思歸不可留也賊休兵秣馬
伺官軍之去必復南來然則征戰之勢未有涯也(伺相/吏翻)
(復扶又翻後/果如泌所料)不若先用之於寒鄉除其巢穴則賊無所
歸根本永絶矣上曰朕切於晨昏之戀(言急于復兩/京迎上皇)不
能待此決矣(言決不能従/泌之策也)　闗内節度使王思禮軍武
功兵馬使郭英乂軍東原王難得軍西原(此即武功之/東原西原也)
(蜀諸葛亮駐師/之地使疏吏翻)丁酉安守忠等冦武功郭英乂戰不利
矢貫其頥而走王難得望之不救亦走思禮退軍扶風
賊遊兵至大和闗去鳳翔五十里鳳翔大駭戒嚴　李
光弼將敢死士出擊蔡希德大破之斬首七萬餘級希
德遁去(將即亮翻/又音如字)　安慶緒以史思明為范陽節度使
兼領恒陽軍事封媯川王(唐會要恒陽軍置於恒州/郭下恒戸登翻媯居為翻)以
牛廷介領安陽軍事(時慶緒分兵屯鄴郡安陽縣/因所屯之地而曰安陽軍)張忠
志為常山太守兼團練使鎮井陘口餘各令歸舊任募
兵以禦官軍(守式又翻陘音/刑令力丁翻)先是安禄山得兩京珍貨
悉輸范陽思明擁彊兵據富資益驕横(先悉薦翻/横戸孟翻)浸不
用慶緒之命慶緒不能制(為思明殺/慶緒張本)　戊戍永王璘敗
死(璘離珍翻若考異曰新舊紀傳實錄唐厯皆不見璘/敗在何處  在當塗不應登城望見瓜步楊子李白)
(永王東巡歌云龍盤虎踞帝王州帝子金陵訪古丘又/云初従雲夢開朱邸更取金陵作小山如此似已據金)
(陵但於諸書别無所見疑未敢質城余詳考下文璘所/登以望𤓰步楊子者葢登丹楊郡  也璘自當塗進兵)
(擊斬丹楊太守閻敬之遂據丹楊城然後可以望見楊/子及𤓰步江津之兵及其敗也自丹陽奔晉陵以趣鄱)
(陽其道里/節次可驗)其黨薛鏐皆伏誅時李成式與河北招討判
官李銑合兵討璘銑兵數千軍于楊子(楊子本為鎮屬/江都縣高宗廢)
(鎮置楊子縣即/今真州治所)成式使判官裴茂(新書作/裴茙)將兵三千軍
于𤓰步廣張旗幟列於江津璘與其子瑒登城望之始
有懼色季廣琛召諸將謂曰吾屬從王至此天命未集
人謀已隳不如及兵鋒未交早圖去就死於鋒鏑永為
逆臣矣諸將皆然之於是廣琛以麾下奔廣陵渾惟明
奔江寜(是年以丹楊之江寜/縣置昇州江寜縣)馮季康奔白沙(今真州治/所唐之白)
(沙鎮也時/屬廣陵郡)璘憂懼不知所出其夕江北之軍多列炬火
光照水中一皆為兩璘軍又以火應之璘以為官軍已
濟江遽挈家屬與麾下濳遁及明不見濟者乃復入城
收兵具舟楫而去(復扶/又翻)成式將趙侃等濟江至新豐(新/書)
(曰新豐陵攷其地在晉/陵界葢南朝山陵之名)璘使瑒及其將高仙𤦺將兵擊
之侃等逆戰射瑒中肩(射而亦翻/中竹仲翻)璘兵遂潰璘與仙𤦺
收餘衆南奔鄱陽(鄱陽郡/饒州)收庫物甲兵欲南奔嶺表江
西采訪使皇甫侁(江西江南西道也史従/簡便曰江西侁所臻翻)遣兵追討擒
之濳殺之於傳舍(傳張/戀翻)瑒亦死于亂兵侁使人送璘家
屬還蜀上曰侁既生得吾弟何不送之於蜀而擅殺之
邪遂廢侁不用　庚子郭子儀遣其子旴及兵馬使李
韶光大將王祚濟河擊潼闗破之(朔考異曰實錄三月/  方節度使郭子儀)
(大破賊于潼闗汾陽家傳云正月二十八日使宗子懷/文濳募郭俊苟文俊入河東搆忠義與大軍約期以翻)
(城公乃進軍出洛交分兵收馮翊二月十一日郭俊等/伺大軍將至中夜舉火剋斬幽檀勁卒千人崔乾祐尋)
(縋而免乾祐先置兵於城北廢府遂以三千兵攻城自/領馬步五千伏於闗城中公使旴及僕固懷恩等先擊)
(之賊大破遽焚橋我軍蹈之而滅乾祐棄闗城尋白涇/嶺而逸遂收河東郡舊子儀傳曰二年三月子儀大破)
(賊於潼闗崔乾祐退保蒲津時永樂尉趙復河東司戸/韓旻司士徐炅宗子李藏鋒等䧟賊在蒲州四人密謀)
(伺王師至則為内應及子儀攻蒲州趙復等斬賊守陴/者開門納子儀乾祐與麾下數千人北走安邑百姓偽)
(降乾祐兵入將半下懸門擊之乾祐未入遂得脱身東/走子儀遂收陜郡永豐倉自是潼陜之間無復冦鈔唐)
(厯云子儀收蒲州又襲下潼闗按潼闗在河東馮翊之/南若未破河東馮翊安能先取潼闗又實錄云三月取)
(河東而下復載二月戊戍以後事與/舊傳皆誤也今従汾陽傳及唐厯)斬首五百級安慶
緒遣兵救潼闗郭旴等大敗死者萬餘人李韶光王祚
戰死僕固懷恩抱馬首浮度渭水退保河東(汾考異曰/  陽家傳)
(云偽闗西節度安守忠帥兵至二十九日公使僕固懷/恩王仲昇陳于永豐倉南及暮百戰斬一萬級李韶光)
(王祚決戰而死唐厯子儀襲下潼闗及同州盛兵潼闗/以守之賊將李歸仁來救子儀戰大敗死者萬餘衆退)
(守河東歸仁遂攻陷同州刺史蕭賁死之盡屠城中舊/僕固懷恩傳云懐恩退至渭水無舟楫抱馬以度存者)
(僅半奔歸河東按子儀不得馮翊則西路不通後奉詔/赴鳳翔歴馮翊而去則馮翊不陷也潼闗者兩京往來)
(之路賊所必争也子儀若不敗則何以棄/潼闗而不守今參取衆書可信者存之)　三月辛酉
以左相韋見素為左僕射中書侍郎同平章事裴冕為
右僕射並罷政事初楊國忠惡憲部尚書苗晉卿(惡烏/路翻)
安祿山之反也請出晉卿為陜郡太守兼陜𢎞農防禦
使(兼二郡/防禦)晉卿固辭老病上皇不悦使之致仕及長安
失守晉卿濳竄山谷上至鳳翔手敕徴之為左相軍國
大務悉咨之　上皇思張九齡之先見(謂識祿山有反/相也事見二百)
(十四卷開元/二十二年)為之流涕(為于/偽翻)遣中使至曲江祭之(張九/齡韶)
(州曲江人使疏吏翻宋白曰/曲江縣以湞水屈曲為名)厚恤其家　尹子竒復引
大兵攻睢陽(復扶/又翻)張廵謂將士曰吾受國恩所守正死
耳但念諸君捐軀命膏草野(膏居/號翻)而賞不酬勲(以虢王/巨靳告)
(身不與賜物恐將士怨望而/不力戰故先以此言慰撫之)以此痛心耳將士皆激勵
請奮巡遂椎牛大饗士卒盡軍出戰賊望見兵少笑之
巡執旗帥諸將直衝賊陳(少始紹翻帥讀/曰率陳讀曰陣)賊乃大潰斬
將三十餘人殺士卒三千餘人逐之數十里明日賊又
合軍至城下廵出戰晝夜數十合屢摧其鋒而賊攻圍
不輟　辛未安守忠將騎二萬冦河東郭子儀擊走之
斬首八千級捕虜五千人(將即亮翻又音/如字騎奇寄翻)　夏四月顏
真卿自荆襄北詣鳳翔(真卿棄平原渡河欲赴行在而/陜洛為賊所梗故南奔荆襄然)
(後自荆襄取上/津路北詣鳳翔)上以為憲部尚書(憲部刑部/尚辰羊翻)　上以郭
子儀為司空天下兵馬副元帥(帥所類翻儀考異曰唐/厯四月子  為司空尋)
(以廣平王為元帥子儀為副元帥按鄴侯/家傳廣平在靈武已為元帥唐厯誤也)使將兵赴鳳
翔(將即亮翻/又音如字)庚寅李歸仁以鐡騎五千邀之于三原北(三/原)
(本漢池陽地後/魏置三原縣)子儀使其將僕固懐恩王仲昇渾釋之
李若幽(考異曰汾陽家傳作/桑如珪今従舊傳)伏兵擊之於白渠留運橋
殺傷略盡歸仁游水而逸(白渠漢白公/所開因名)若幽神通之𤣥
孫也(淮安王神通隋義/寜初起兵應高祖)子儀與王思禮軍合於西渭橋
進屯潏西(唐都長安跨渭為三橋東曰東渭橋中曰中/渭橋西曰西渭橋程大昌曰秦漢唐架渭者)
(凡三橋在咸陽西十里名便橋漢武帝造在咸陽東南/二十二里者名中渭橋秦始皇造在萬年縣東南四十)
(里者為東渭橋不知始于何世水經注潏水出杜/陵之樊川過漢長安城西而北注于渭潏音決)安守
忠李歸仁軍於京城西清渠(程大昌雍録有漢唐要地/參出圖唐京城西有漕渠)
(南出豐水逕延平金光二門至京城西北角屈而東流/逕漢故長安城南至芳林園西又屈而北流入渭清渠)
(在漕渠之東直秦之故杜/南城稍東即香積寺北)相守七日官軍不進五月癸
丑守忠偽退子儀悉師逐之賊以驍騎九千為長蛇陳
(陳讀/曰陣)官軍擊之首尾為兩翼夾擊官軍官軍大潰判官
韓液監軍孫知古皆為賊所擒軍資器械盡棄之子儀
退保武功(監古衘翻領考異曰汾陽家傳曰賊帥安守/忠李歸仁  八萬兵屯于昆明池西五月三)
(日陳於清渠之側公大破之追奔十餘里斬首二萬級/六月救兵至又陣於清渠我師敗績以冒暑毒師人多)
(病遂收兵赴鳳/翔今從舊傳)中外戒嚴是時府庫無蓄積朝廷專以
官爵賞功諸將出征皆給空名告身自開府特進列卿
大將軍下至中郎郎將聽臨事注名其後又聽以信牒
授人官爵有至異姓王者(信牒者未有告身/先給牒以為信也)諸軍但以
職任相統攝不復計官爵高下及清渠之敗復以官爵
收散卒(恐其潰散畏罪而歸賊復/以官爵收之復扶又翻)由是官爵輕而貨重
大將軍告身一通纔易一醉凡應募入軍者一切衣金
紫至有朝士僮僕衣金紫稱大官而執賤役者(衣於/既翻)名
器之濫至是而極焉　房琯性高簡時國家多難(難乃/旦翻)
而琯多稱病不朝謁(朝直/遥翻)不以職事為意日與庶子劉
秩諫議大夫李揖高談釋老或聽門客董庭蘭鼓琴庭
蘭以是大招權利御史奏庭蘭贓賄丁巳罷琯為太子
少師(房琯既敗師而不思補過/罷之為散官猶輕典也)以諌議大夫張鎬為中
書侍郎同平章事上常使僧數百人為道場于内晨夜
誦佛鎬諌曰帝王當修德以弭亂安人未聞飯僧可致
太平也上然之(飯扶/晚翻)　庚申上皇追冊上母楊妃為元
獻皇后(妃隋納言士達之曾孫景雲/初入東宫為良媛實生上)　山南東道節度
使魯炅守南陽賊將武令珣田承嗣相繼攻之城中食
盡一䑕直錢數百餓死者相枕籍(枕職/任翻)上遣宦官將軍
曹日昇往宣慰(以宦官而為將軍/故謂之宦官將軍)圍急不得入日昇請
單騎入致命襄陽太守魏仲犀不許㑹顔真卿自河北
至(是年夏四月顔真卿已自荆襄北詣靈/武曹日昇之至襄陽葢在四月之前)曰曹將軍不
顧萬死以致帝命何為沮之借使不達不過亡一使者
達則一城之心固矣日昇與十騎偕往賊畏其鋭不敢
逼城中自謂望絶及見日昇大喜日昇復為之至襄陽
取糧(復扶/又翻)以千人運糧而入賊不能遏炅在圍中凡周
嵗(去年五月賊圍/南陽至是周嵗)晝夜苦戰力竭不能支壬戍夜開城
帥餘兵數千突圍而出奔襄陽承嗣追之轉戰二日不
能克而還(帥讀曰率還/音旋又如字)時賊欲南侵江漢賴炅扼其衝
要南夏得全(夏戸/雅翻)　司空郭子儀詣闕請自貶(以清渠/之敗也)
甲子以子儀為左僕射　尹子奇益兵圍睢陽益急張
巡於城中夜鳴鼓嚴隊若將出擊者賊聞之達旦儆備
既明巡乃寢兵絶鼓賊以飛樓瞰城中無所見遂解甲
休息巡與將軍南霽雲(南姓也周有南仲/魯有大夫南遺)郎將雷萬春
等十餘將各將五十騎開門突出直衝賊營至子奇麾
下營中大亂斬賊將五十餘人殺士卒五千餘人巡欲
射子竒而不識乃剡蒿為矢(射而亦翻下雲射/同剡以冉翻削也)中者喜
(中竹/仲翻)謂巡矢盡走白子竒乃得其狀使霽雲射之喪其
左目幾獲之(喪息浪翻/幾居依翻)子竒乃收軍退還　六月田乾
真圍安邑㑹陜郡賊將楊務欽宻謀歸國河東太守馬
承光以兵應之務欽殺城中諸將不同己者飜城來降
乾真解安邑遁去　將軍王去榮以私怨殺本縣令當
死(王去榮/富平人)上以其善用礮壬辰敇免死以白衣於陜郡
効力(時陜郡新復介居兩京之間賊所必攻也上欲免/去榮之死而收其力用而不計其隳國法也  考)
(異曰實錄云於河東承天軍効/力據賈至集陜郡也今從之)中書舍人賈至不即行
下(下遐嫁翻/下上下同)上表以為去榮無狀殺本縣之君易曰臣
弑其君子弑其父非一朝一夕之故其所由來者漸矣
(易坤卦文/言之辭)若縱去榮可謂生漸矣議者謂陜郡初復非
其人不可守然則它無去榮者何以亦能堅守乎陛下
若以礮石一能即免殊死今諸軍技藝絶倫者(技渠/綺翻)其
徒寔繁必恃其能所在犯上復何以止之(復扶/又翻)若止捨
去榮而誅其餘者則是法令不一而誘人觸罪也(誘音/酉)
今惜一去榮之材而不殺必殺十如去榮之材者不亦
其傷益多乎夫去榮逆亂之人也焉有逆於此而順於
彼亂於富平而治於陜郡悖於縣君而不悖於大君歟
(夫音扶去榮縣民也縣令則其君也大君/謂天子治直吏翻悖蒲妹翻又蒲沒翻)伏惟明主全
其逺者大者則禍亂不日而定矣上下其事令百官議
之(下戸/嫁翻)太子太師韋見素等議以為法者天地大典帝
王猶不敢擅殺是臣下之權過於人主也(過古禾翻/又古卧翻)去
榮既殺人不死則軍中凡有技能者亦自謂無憂所在
暴横(技渠綺翻/横戸孟翻)為郡縣者不亦難乎陛下為天下主愛
無親疎得一去榮而失萬姓何利之有於律殺本縣令
列於十惡(唐初房𤣥齡依隋定律有十惡之條一曰謀/反二曰謀大逆三曰謀叛四曰謀惡逆五曰)
(不道六曰大不敬七曰不孝八曰不睦九曰不義十曰/内亂犯十惡者不得依議請之例其不義之條注曰謂)
(殺本屬府主刺史縣令見受業師吏卒殺本部五品已/上官長及聞夫喪匿不舉哀若作樂釋服從吉及改嫁)
而陛下寛之王法不行人倫道屈臣等奉詔不知所從
夫國以法理軍以法勝有恩無威慈母不能使其子陛
下厚養戰士而每戰少利豈非無法邪(夫音扶少始/紹翻邪音耶)今
陜郡雖要不急於法也有法則海内無憂不克况陜郡
乎無法則陜郡亦不可守得之何益而去榮末技陜郡
不以之存亡王法有無國家乃為之輕重此臣等所以
區區願陛下守貞觀之法上竟捨之(陜失冉翻/觀古玩翻)至曾之
子也(賈曾見二百十/卷先天元年)　南充土豪何滔作亂執本郡防
禦使楊齊魯(南充郡/果州)劒南節度使盧元裕𤼵兵討平之
(使疏/吏翻)　秋七月河南節度使賀蘭進明克高宻琅邪殺
賊二萬餘人(邪音/耶)　戊申夜蜀郡兵郭千仞等反六軍
兵馬使陳𤣥禮劒南節度使李峘討誅之(峘胡/登翻)　壬子
尹子竒復徴兵數萬攻睢陽先是許逺於城中積糧至
六萬石(睢音雖復扶又/翻先悉荐翻)虢王巨以其半給濮陽濟陰二
郡(濮博木翻/濟子禮翻)遠固爭之不能得既而濟陰得糧遂以城
叛而睢陽城至是食盡將士人廩米日一合(廩當作禀/音筆錦翻)
(給也合音閤/十龠為合)雜以茶紙樹皮為食而賊糧運通兵敗復
徴(復扶/又翻)睢陽將士死不加益諸軍饋救不至士卒消耗
至一千六百人皆饑病不堪鬭遂為賊所圍張巡乃修
守具以拒之賊為雲梯勢如半虹(杜佑曰以大木為床/下置六輪上立雙牙)
(牙有檢梯節長丈二尺有四桄桄相去四尺勢微回遞互/相檢飛于雲間以窺城中有上城梯首冠雙轆轤枕城而)
(上謂之/飛雲梯)置精卒二百於其上推之臨城(推吐/雷翻)欲令騰入
巡豫於城鑿三穴候梯將至於一穴中出大木末置鐵
鈎鉤之使不得退一穴中出一木拄之使不得進一穴
中出一木木末置鐵籠盛火焚之其梯中折(盛時征翻/折而設翻)
梯上卒盡燒死賊又以鈎車鈎城上棚閣(棚閣者於城/上架木為棚)
(跳出城外四五尺許上有屋宇可蔽風雨/戰士居之以臨禦外敵今人謂之敵樓)鈎之所及莫
不崩䧟巡以大木末置連鏁鏁末置大鐶搨其鈎頭(鏁/蘇)
(果翻搨/吐盍翻)以革車拔之入城截其鈎頭而縱車令去賊又
造木驢攻城巡鎔金汁灌之應投銷鑠賊又於城西北
隅以土囊積柴為磴道(磴都/鄧翻)欲登城巡不與爭利每夜
潜以松明乾蒿投之於中(松明者松枯而油存可/燎之以為明乾音干)積十
餘日賊不之覺因出軍大戰使人順風持火焚之賊不
能救經二十餘日火方滅巡之所為皆應機立辦賊服
其智不敢復攻遂於城外穿三重壕立木柵以守巡(復/扶)
(又翻重/直龍翻)巡亦於内作壕以拒之　丁巳賊將安武臣攻
陜郡楊務欽戰死賊遂屠陜(以孤城介居彊冦之間/外無救援宜其受屠)
崔渙在江南選補冒濫者衆八月罷渙為餘杭太守(杭/州)
(餘杭郡隋於餘杭縣置杭州後自餘杭移治錢唐後又/移治柳浦今州城是也餘杭漢古縣也寰宇記曰禹捨)
(舟登陸於此/因名餘杭)江東采訪防禦使　以張鎬兼河南節度
采訪等使代賀蘭進明　靈昌太守許叔冀為賊所圍
救兵不至拔衆奔彭城(睢考異曰實錄云拔其衆南投/  陽郡按張中丞傳云許叔兾)
(在譙郡葢叔兾欲投睢陽為賊所/圍遂投彭城譙郡耳今從新記)　睢陽士卒死傷之
餘纔六百人張巡許遠分城而守之巡守東北遠守西
南與士卒同食茶紙不復下城賊士攻城者巡以順逆
説之往往棄賊來降為巡死戰前後二百餘人(復扶又/翻説式)
(芮翻為/于偽翻)是時許叔冀在譙郡尚衡在彭城賀蘭進明在
臨淮(漢武帝置臨淮郡後漢明帝更名下邳其疆域廣/矣梁於漢徐縣地置高平郡隋開皇十八年廢郡)
(為徐城縣屬泗州下邳郡時泗州治宿預也武后長安/四年割徐城南界兩鄉於沙熟淮口置臨淮縣開元二)
(十三年移泗州治臨淮/天寶元年更為臨淮郡)皆擁兵不救城中日蹙巡乃令
南霽雲將三十騎犯圍而出告急於臨淮霽雲出城賊
衆數萬遮之霽雲直衝其衆左右馳射賊衆披靡(披普/彼翻)
止亡兩騎既至臨淮見進明進明曰今日睢陽不知存
亡兵去何益霽雲曰睢陽若䧟霽雲請以死謝大夫且
睢陽既拔即及臨淮譬如皮毛相依安得不救進明愛
霽雲勇壯不聽其語强留之(强其/兩翻)具食與樂延霽雲坐
霽雲慷慨泣且語曰霽雲來睢陽之人不食月餘矣霽
雲雖欲獨食且不下咽(咽烏前/翻喉也)大夫坐擁彊兵觀睢陽
䧟没曾無分災救患之意豈忠臣義士之所為乎因齧
落一指以示進明(㧞考異曰韓愈書張中丞傳後云因/  所佩刀斷一指血淋漓以示賀蘭)
(一座大驚皆感激為雲泣下按柳宗元霽/雲碑云自噬其指曰噉此足矣今従舊傳)曰霽雲既不
能達主將之意請留一指以示信歸報座中往往為泣
下(為于/偽翻)霽雲察進明終無出師意遂去至寜陵與城使
亷坦同將步騎三千人(張巡自寜陵入睢陽葢使亷坦/守寜陵城城使巡所署置也將)
(即亮翻使/疏吏翻)閏月戊申夜冒圍且戰且行至城下大戰壊
賊營(壊音/怪)死傷之外僅得千人入城城中將吏知無救
皆慟哭賊知援絶圍之益急初房琯為相惡賀蘭進明
(事見去載十/月惡烏路翻)以為河南節度使以許叔冀為進明都知
兵馬使俱兼御史大夫叔冀自恃麾下精鋭且官與進
明等不受其節制故進明不敢分兵非惟疾巡遠功名
亦懼為叔冀所襲也(史言房琯以私憾進明用許叔冀/以制其肘腋使不敢分兵救巡逺)
(然以進明之才借使/出兵亦未必能制勝)　戊辰上勞饗諸將(勞力/到翻)遣攻長安
謂郭子儀曰事之濟否在此行也對曰此行不捷臣必
死之(宗考異曰汾陽家傳閏八月二十三日肅宗授代/  鉞俾誅元惡詔公為副元帥二十三日出鳳翔)
(實錄九月丁亥元帥領兵十五萬辭出又云戊子回紇/葉䕶至扶風葢郭子儀以閏月二十三日先行屯扶風)
(九月十三日/廣平乃𤼵也)辛未御史大夫崔光逺破賊於駱谷光逺
行軍司馬王伯倫判官李椿將二千人攻中渭橋殺賊
守橋者千人乗勝至苑門(長安苑/門也)賊有先屯武功者聞
之奔歸遇于苑北合戰殺伯倫擒椿送洛陽然自是賊
不復屯武功矣(復扶又/翻下同)　賊屢攻上黨常為節度使程
千里所敗(敗補/邁翻)蔡希德復引兵圍上黨(上黨郡潞州為/程千里被擒張)
(本/)
　
　
　
　
　
　
　
　
　資治通鑑卷二百十九
