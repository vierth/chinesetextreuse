
　皇王大紀卷六　　　　　　宋　胡宏　撰
　三王紀
　　夏少康
三載甲辰
十三載甲寅
二十三載甲子少康既長為仍牧正澆使椒之仍求少
康少康奔有虞虞思妻之以二姚而邑諸綸有田一成
有衆一旅厚樹恩徳隂結夏衆撫納舊官寒浞既得志
恃其讒慝詐偽而不徳於民少康使女艾諜澆使季杼
誘豷靡亦撫納二斟之燼是時姬不窋之孫公劉遭夏
氏之亂勤勞於民民用富厚和協輯睦備其戎器抗中
華之難諸侯之從者十有八國遂平西戎漆沮之地荒
大豳土詩大雅十六篇曰公劉六章章十句周召康公
戒成王也成王將莅政戒以民事美公劉之厚於民而
獻是詩也篤公劉(篤厚/也)匪居匪康迺埸迺疆迺積迺倉
迺裹糇糧于槖于囊(小曰槖/大曰囊)思輯用光弓矢斯張干(盾/也)
戈(勾子/㦸也)戚(斧/也)揚(鉞/也)爰方啟行篤公劉于胥(相/也)斯原既庶
既繁既順乃宣(徧/也)而無永嘆陟則在巘(小山/也)復降在原
(廣平/曰原)何以舟之(帯/也)維玉及瑶鞞琫(上曰鞞/下曰琫)容刀篤公劉
逝彼百泉瞻彼溥(廣大/也)原廼陟南岡(山脊/曰岡)乃覯于京(絶/髙)
(曰/京)京師之野于時處處于時廬旅于時言言(直言/曰言)于時
語語(論難/曰語)篤公劉于京斯依蹌蹌濟濟俾筵俾几既登
乃依乃造其曹(群/也)執豕(新國/殺禮)于牢酌之用匏(儉質/也)食之
飲之君之宗之篤公劉既溥既長既景廼岡相其隂陽
觀其流泉其軍三單(羡/也)度其隰原徹田為糧度其夕陽
(山西曰/夕陽)豳居允荒篤公劉于豳斯館涉渭為亂(正絶流/曰亂)
取厲取鍛(鍛厲斧/斤之石)止基廼理爰衆爰有夾其皇澗遡其
過澗止旅乃密芮鞫之即(皇過皆澗名芮之言内也/水之内曰隩水之外曰鞫)及
公劉薨累世㣲弱
三十三載甲戍
四十一載靡起有鬲之師并二斟之士討寒浞滅之迎
少康于有虞少康帥有虞之衆滅澆于過滅豷于戈威
動天下四方諸侯奔走来朝復禹舊跡入踐天子位封
庶子於㑹稽謂之越子
　　　論曰人殺其父子必欲死人辱其君臣必欲報
　　　忍死謀報能以天道為定命不觀敵勢而改圖
　　　則庶幾焉茍顧其私内覬大利外畏大難雖有
　　　良心日銷月鑠其不忘君父者希矣少康靡鬲
　　　真人臣子哉志在討賊行吾義而已非圖富貴
　　　者也故受困厄而不渝濵死亡而不怠兢兢業
　　　業經營四十年然後克殄元凶祀夏配天不失
　　　舊物嗚呼此真可謂中興者矣故唐虞世南論
　　　歴代中興之主以少康為冠噫前王之所為後
　　　王之師也可不鑒哉
四十三載甲申
五十三載甲午
六十二載王崩子杼立
　　季杼
元載甲辰
十一載甲寅王能帥禹之道
十七載王崩子槐立
　　槐
四載甲子契六世孫根圉之子曰㝠為水官勤於其職
而死
十四載甲戌
二十四載甲申
二十六載王崩子芒立
　　芒
八載甲午
十八載甲辰王崩子泄立
　　泄
十載甲寅契八世孫曰上甲㣲能帥契之道
十六載王崩子不降立
　　不降
四載甲子
十四載甲戍
二十四載甲申
三十四載甲午
四十四載甲辰
五十四載甲寅
五十九載王崩弟扄立
　　扄
五載甲子
十五載甲戌
二十二載王崩子廑立
　　廑
四載甲申
十四載甲午
二十一載王崩不降子孔甲立
　　孔甲
三載甲辰王好事鬼神肆行淫亂作破斧之歌是為東
音諸侯化之夏政始衰天降龍二唐堯之後有劉累者
能知其嗜欲而豢之王封累於魯縣
十三載甲寅
二十三載甲子
三十一載王崩子臯立
　　臯
二載甲戌稷十世孫公非之子曰髙圉能帥后稷之道
十三載王崩子發立
　　發
元載甲申
十九載王崩子癸踐位是謂之桀
　　桀
二載甲辰
十二載甲寅
二十二載甲子
三十二載甲戌
三十三載自孔甲之後王室政徳日衰諸侯或不朝桀
能申鈎索鐵負恃其力不務徳而務傷百姓有趙梁者
教為無道勸以貪狠伐䝉山有施氏有施氏進女妹喜
桀嬖之所言皆聽為之為瓊室象廊瑶臺王行淫縱樂
政事怠廢為肉山脯林酒池可以運舟一鼓而牛飲者
三千人以為戲劇初殷侯契之孫相土徙居商丘因閼
伯之故墟逮相土十世孫主癸之妃夫都感白氣貫月
之祥而生天乙是嵗主癸卒天乙立是為成湯三十五
載成湯元年自契至于成湯八遷湯始居亳從先君居
作帝告釐沃有田方七十里聞逸民伊尹摯耕于有莘
之野樂堯舜之道非其道也非其義也一介不以與人
一介不以取諸人禄之以天下弗顧也繫馬千駟弗視
也則使人以幣聘之伊尹囂囂然曰我何以湯之幣聘
為哉我豈若處畎畆之中由是以樂堯舜之道哉湯三
使徃聘之既而幡然改曰與我處畎畆之中由是以樂
堯舜之道吾豈若使是君為堯舜之君哉吾豈若使是
民為堯舜之民哉吾豈若使吾身親見之哉天之生此
民也使先知覺後知使先覺覺後覺也予天民之先覺
者也予將以斯道覺斯民也非予覺之而誰也遂受湯
聘起為上卿
　　　論曰自下士而上天位也天位聖人之大寶也
　　　義則貴利則賤伊尹之初所以不從湯命者恐
　　　其以為利也三聘幡然而起者知其非為利也
　　　居天位者慎毋以爵禄期人哉其有棄天下猶
　　　敝屣視富貴如浮雲者必望望然去之矣所得
　　　而官使者皆冀事功求温飽之士亡國敗家率
　　　由於此矣
湯又得莱朱慶誧湟里且東門虚南門蠕西門疵北門
側皆天下之賢士也是時王室昬亂黎民困窮伊尹自
任以天下之重思天下之民匹夫匹婦有不被堯舜之
澤者如己推而納之溝中於是殷國大治
三十六載亳與葛為鄰葛伯淫放貪虐不修祭祀湯使
人問之曰無以供粢盛也湯使亳衆往為之耕老弱饋
食葛伯率其民要其有酒肉者奪之衆畏君命不敢校
也有一童子校曰而不能耕吾為汝耕而又奪吾酒食
不亦甚乎葛伯殺之湯聞之怒帥師征之誅葛伯作湯
征
　　　論曰齊桓晉文仗義以為利者也猶須王命以
　　　率諸侯成湯則尚義矣征伐大事必請王命書
　　　經焚毁失亡過半文無所徵是以不可得而書
　　　也
三十七載成湯薦伊尹于桀為陳素王及九主之事桀
不聽與羣臣沉湎于酒伊尹進諌若曰君王以酒色之
㣲壅天命而不理失人心而不圖反是為善善則祥集
習是為不善不善則殃来君王宜留意焉桀曰子無訞
言吾之有民猶天之有日也日亡吾乃亡矣伊尹自亳
凡五適夏告桀以堯舜之道桀終不聽
四十載伊尹既醜有夏復歸于亳入自北門乃遇汝鳩
汝方昔先王之田也開三面而驅之順驅則逐逆驅則
殺所以愛天物而存仁心以禮存心不惟務獲而已也
是時田者張網四面合圍以殄天物浸及其民於是成
湯出田命去網三面曰欲左者左右者右惟不用命者
乃入吾網復古制也漢南諸侯聞之曰湯仁及禽獸而
况於人乎皆歸心焉桀疾其大得諸侯和也召之囚於
重泉夏臺已而釋之
四十一載甲申桀窮其宗族恥其勲舊輕其賢良棄義
聽讒卿士干辛凌轢諸侯左帥曹觸龍讒嫉才智諸侯
危其位大夫隱其道羙人不容曼聲不歌舉事戾于天
發令逆于時瞿山地裂及泉發徒鑿之通于河諫者曰
洩天氣發地藏天子失道後必敗殺之耆老或諫又殺
之或獻録書曰亡夏者桀也於是大誅豪傑闗龍逄引
黄圖進諫若曰古之人君謙恭敬信節用愛人故天下
安而社稷宗廟固今君用財若無窮殺人若不勝民惟
恐君之後亡矣人心已去天命不佑盍少悛乎不聽龍
逢立而不去桀焚黄圗殺龍逄大㑹諸侯于有仍氏有
緡氏見王汰侈弗善也引師先歸桀帥諸侯攻克之愈
自矜肆國人大崩諸侯韋氏顧氏昆吾氏黨桀之惡恣
行亂政王之世犬羣嘷兩日鬬枉矢流星隕五星錯行
雨血夏霜木氷地震伊洛竭太山崩
　　商成湯
十八祀夏桀鑿地為夜宫男女雜處三旬不朝太史終
古執其圖法泣諌不聽終古出奔湯以薛侯仲虺為左
相命諸侯為景亳興師伐韋氏顧氏昆吾氏遂伐桀以
若木裔孫費昌為御桀衆敗績自安邑東入山太行東
南涉河湯緩追之遂奔南巢湯放之告諸侯羣后曰古
禹臯陶久勞于外其有功於民民乃有安東為江北為
濟西為河南為淮四瀆已修萬民乃有居后稷降播農
殖百榖三公咸有功於民故後有立羣后毋不有功於
民勤力迺事予乃大罰殛汝毋予怨湯始征自葛載民
望之若大旱之望雲霓也歸市者不止芸者不變誅其
君而弔其民若時雨降民大恱十一征而無敵於天下
天下之人皆曰王非富天下也為匹夫匹婦復讎也三
月歸于亳踐天子位定都焉國號曰商其圖書曰歸藏
坤乾震巽坎離艮兊歸藏之河圖也商人因之故曰歸
藏以斗杓建丑冬十二月為嵗首是謂地綂
　　　論曰古史不載湯改元獨劉道原載之愚竊以
　　　為非其實也夫人君即位之一年謂之元年所
　　　以謂一為元者竊譬諸人猶其始生也猶其有
　　　首也生之時一定而不載身之首一生而不可
　　　易成湯之始立於桀之三十五載矣其所以克
　　　享天心受天明命以有九有之師爰革夏正本
　　　是而為之者也又可改乎元者義之所存非若
　　　一二之為數也後世以元為數而不知其義如
　　　漢武之初年曰建元元年既曰元年則元已建
　　　矣又曰建元豈不贅乎後又因事别建年號如
　　　曰元朔元年既曰元又曰朔又曰元年失其義
　　　也甚矣嗚呼使人君知此義而體之則原元於
　　　一豈至如是紛紛乎
以日中為朔改載曰祀建太白乗大路白馬黒首大事
斂用日中戎事乗翰戎車曰寅車先疾馬牲用白牡封
夏后氏之後於杞行甲寅厯商書敘曰伊尹相湯伐桀
升自陑遂與桀戰于鳴條之野作湯誓湯誓王曰格爾
衆庶悉聽朕言非台小子敢行稱亂有夏多罪天命殛
之今汝有衆汝曰我后不恤我衆舍我穡事而割正夏
予惟聞汝衆言夏氏有罪予畏上帝不敢不正今汝其
曰夏罪其如台夏王率遏衆力率割夏邑有衆率怠弗
協曰時日曷䘮予及汝皆亡夏徳若茲今朕必往爾尚
輔予一人致天之罰予其大賚汝爾無不信朕不食言
爾不從誓言予則孥戮汝罔有攸赦湯既勝夏欲遷其
社不可作夏社至臣扈夏師敗績湯遂從之遂伐三朡
俘厥寶玉誼伯仲伯作典寶仲虺申王奉天伐夏之義
作誥焉商書敘曰湯歸自夏至于大坰仲虺作誥仲虺
之誥成湯放桀于南巢惟有慙徳曰予恐来世以台為
口實仲虺乃作誥曰嗚呼惟天生民有欲無主乃亂惟
天生聰明時又有夏昬徳民墜塗炭天乃錫王勇智
表正萬邦纉禹舊服兹率厥典奉若天命夏王有罪矯
誣上帝以布命于下帝用不臧式商受命用爽厥師簡
賢附勢寔繁有徒肇我邦于有夏若苗之有莠若粟之
有秕小大戰戰罔不懼于非辜矧予之徳言足聽聞惟
王不邇聲色不殖貨利徳懋懋官功懋懋賞用人惟已
改過不吝克寛克仁彰信兆民乃葛伯仇餉初征自葛
東征西夷怨南征北狄怨曰奚獨後予攸徂之民室家
相慶曰徯我后后来其蘇民之戴商厥惟舊哉佑賢輔
徳顯忠遂良兼弱攻昧取亂侮亡推亡固存邦乃其昌
徳日新萬邦惟懐志自滿九族乃離王懋昭大徳建中
于民以義制事以禮制心垂裕後昆予聞曰能自得師
者王謂人莫己若者亡好問則裕自用則小嗚呼慎厥
終惟其始殖有禮覆昬暴欽崇天道永保天命商書敘
湯誥湯既黜夏命復歸于亳作湯誥湯誥王歸自克夏
至于亳誕告萬方王曰嗟爾萬方有衆明聽予一人誥
惟皇上帝降衷于下民若有恒性克綏厥猷惟后夏王
滅徳作威以敷虐于爾萬方百姓萬方百姓罹其凶害
弗忍荼毒並告無辜于上下神祗天道福善禍淫降災
于夏以彰厥罪肆予小子將天命明威不敢赦敢用𤣥
牡敢昭告于上天神后請罪有夏聿求元聖與之戮力
以與爾有衆請命上天孚佑下民罪人黜伏天命弗僣
賁若草木兆民允殖俾予一人輯寜爾邦家茲朕未知
獲戾于上下慄慄危懼若將隕于深淵凡我造邦無從
匪彛無即慆淫各守爾典以承天休爾有善朕弗敢蔽
罪當朕躬弗敢自赦惟簡在上帝之心其爾萬方有罪
在予一人予一人有罪無以爾萬方嗚呼尚克時忱乃
亦有終咎單作明居建天官以理明事命六太典司六
典曰太宰太宗太史太祝太士太卜命五官典司五衆
曰司徒司馬司空司士司冦命六府典司六職曰司土
司木司水司草司器司貨命六工典制六材曰上工金
工石工木工獸工草工天子三公九卿二十七大夫八
十一元士大國三卿皆命於天子下大夫五人上士二
十七人次國三卿二卿命於天子一卿命於其君下大
夫五人上士二十七人小國三卿皆命於其君下大夫
五人上士二十七人制三公一命卷若有加則賜也不
過九命次國之君不過七命小國之君不過五命大國
之卿不過三命下卿再命小國之卿與下大夫一命正
九州之封域兩河間曰冀州河南曰豫州河西曰雍州
漢南曰荆州江南曰揚州濟河間曰兖州濟州東曰徐
州易北曰幽州岱東曰營州州方千里州建百里之國
三十七十里之國六十五十里之國百有二十八州州
二百一十國名山大澤不以封其餘以為附庸以為閒
田諸侯之有功者取於閒田以禄之其有削地者歸之
閒田天子之縣内方百里之國九七十里之國二十有
一五十里之國六十有三凡九十三國名山大澤不以
朌其餘以禄士以為閒田農民一夫一婦受田七十畆
耕公田七畆天子之田方千里諸侯爵三列田三等公
田方百里侯七十里伯五十里不能五十里附於諸侯
曰附庸王太子食百里天子三公之田視公卿視侯大
夫視伯元士視附庸謂之采地是故天子有田以處其
子孫諸侯有國以處其子孫大夫有采以處其子孫卿
以下必有圭田圭田五十畆無征天子之縣内視元士
天子使其大夫為三監監於方伯之國國三人其禄視
諸侯之卿其爵視次國之君其禄取之於方伯之地諸
侯之於天子也比年一小聘三年一大聘五年一朝天
子五年一廵狩嵗二月東巡狩至於岱宗柴而望祀山
川覲諸侯問百年者就見之命太師陳詩以觀民風命
市納價以觀民好惡命典禮考時月定日同律禮樂制
度衣服正之山川神祗有不舉者為不敬不敬者君削
以地宗廟有不順者為不孝不孝者君絀以爵變禮易
樂者為不從不從者君流革制度衣服者為畔畔者君
討有功徳於民者加地進律南巡西巡北巡皆如初禮
歸假于祖禰用特天子將出類乎上帝宜乎社造乎禰
諸侯將出宜乎社造乎禰天子無事與諸侯相見曰朝
考禮正刑一徳以尊于天子諸侯賜弓矢然後征賜鈇
鉞然後殺賜圭瓚然後鬯未賜圭瓉則資鬯於天子承
桀暴亂之後大旱
十九祀大旱
二十祀大旱
二十一祀大旱伊尹言於王發莊山之金鑄幣通有無
於四方以賑救之民以是不困
二十二祀大旱
　
　
　皇王大紀卷六
