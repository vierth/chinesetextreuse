
　元史卷一百三十八
　　明翰林學士亞中大夫知制誥兼修國史宋濂等修
　列傳第二十五
　　喀喇托克托
喀喇托克托父曰雅雅由康國王封雲中王阿實克布
哈弟也托克托姿貌魁梧少時從其兄阿都瑪勒獵燕
南使歸獻所獲世祖見其骨氣沉雄步履莊重歎曰後
日大用之才已生於今命入宿衛成宗初丞相巴延在
北鄙托克托奉詔以名鷹賜巴延巴延見之驚問曰汝
為何人子托克托以實對巴延語之曰吾老矣他日可
大用者未見汝比大徳三年武宗以皇子撫軍北鄙托
克托從行五年海都犯邊托克托從武宗討之師次杭
愛進擊海都大破其衆托克托手斮一士連背胛以獻
武宗壯之兵之始交也武宗鋭欲出戰托克托執轡力
諌武宗怒揮鞭抶其手不退乃止已而武宗與大将達
勒達哈語及之達勒達哈曰太子在軍如身有首如衣
有領脱有不虞衆安所附托克托之諌可謂忠矣武宗
深然之成宗大漸丞相哈喇哈斯達爾罕稱疾卧直廬
中托克托適以事至京師即俾馳告武宗以故語在阿
實克布哈傳時仁宗奉興聖太后至自懐孟既定内難
而太后以兩太子星命付陰陽家推算問所宜立者曰
重光大荒落有災旃䝉作噩長久重光為武宗年幹旃
䝉為仁宗年幹于是太后頗惑其言遣近臣托爾諭武
宗曰汝兄弟二人皆我所出豈有親疎陰陽家所言運
祚修短不容不思武宗聞之黙然進托克托而言曰我
捍禦邊陲勤勞十年又次序居長神器所歸灼然何疑
今太后以星命休咎為言天道茫昧誰能豫知設使我
即位之後所設施者上合天心下副民望則雖一日之
短亦足垂名萬年何可以陰陽之言而乖祖宗之託哉
此盖近日任事之臣擅權専殺恐我他日或治其罪故
為是奸謀動揺大本耳汝為我往察事機疾歸報我托
克托承命即行武宗親率大軍由西道進昻輝由中道
綽和爾由東道各以勁卒一萬從托克托馳至大都入
見太后道武宗所授㫖以聞太后愕然曰修短之說雖
出術家為太子周思遠慮乃出我深愛貪憝已除宗王
大臣議已定太子不速來何為時諸王圖烈等侍咸曰
臣下翊戴嗣君無二心者既而太后仁宗屏左右語托
克托曰太子天性孝友中外屬望今聞汝所致言殆冇
䜛間汝歸速為我彌縫闕失使我骨肉無間相見怡愉
則汝功為不細矣托克托頓首謝曰太母太弟不煩過
慮臣侍藩邸歴年頗見信任今歸當即推誠竭忠以開
釋太子後日三宫共處靡有嫌隙斯為托克托所報効
矣先是太后以武宗遲迴不至已遣阿實克布哈往道
諸王羣臣推戴意及是托克托繼往行至翁果察武宗
在馬轎中望見其來趣使疾馳與之共載托克托具致
太后仁宗語武宗乃大感悟遂遣阿實克布哈還報仁
宗即日命駕奉迎于上都武宗即位尊太后為皇太后
立仁宗為皇太子三宫協和托克托兄弟之力為多托
克托之至京師也武宗嘗命其同知樞宻院比還問曽
視事否托克托對曰今正殿未御宗親未見為扈從之
臣攙取名位誠恐有累聖徳是以未敢祇事武宗嘉歎
久之知樞宻院濟爾噶呼在潛邸時常有不遜語将寘
于法托克托諌曰陛下新正位大信未立輙行誅戮知
者以為彼自有罪不知者以為報仇恐人人自危况濟
爾噶呼習於先朝典故今固不可少也乃宥之繼海都
而王者曰徹伯爾素服武宗威名至是率諸王内附詔
特設宴於庭故事凡大宴必命近臣敷宣王度以為告
戒托克托薦濟爾噶呼令具其言以進果稱㫖武宗歎
曰博勒呼博爾濟前朝人傑托克托今世人傑也即以
所進之言授托克托及諸王大臣就列托克托即席陳
西北諸藩始終離合之由去逆効順之義辭㫖明暢聴
者傾服自同知樞宻院事進中書平章政事拜御史大
夫遷江南行臺御史大夫尋召拜錄軍國重事中書左
丞相托克托知無不言言無不行中外翕然稱賢相至
大三年尚書省立遷右丞相三寳努等勸武宗立皇子
為皇太子托克托方獵栁林亟使召之還三寳努曰建
儲議急故相召耳托克托驚曰何謂也曰皇子寖長聖
體近日倦勤儲副宜早定托克托曰國家大計不可不
慎曩者太弟躬定大事功在宗社位居東宫已冇定命
自是兄弟叔姪世世相承孰敢間其序者我輩臣子於
國憲章縱不能有所匡贊何可隳其成三寳努曰今日
兄授弟後日叔當授姪能保之乎托克托曰在我不可
渝彼失其信天實鑒之三寳努雖不以為然而莫能奪
其議也是時尚書省賜予無節遷叙無法財用日耗名
爵日濫托克托奏曰爵賞者帝王所以用人也今爵及
比徳賞及罔功緩急之際何所賴乎中書所掌錢糧工
役選法刑獄十有二事若從臣言恪遵舊制則臣願與
諸賢黽勉從事不然用臣何補遂有詔俾濫受宣勅者
赴所屬繳納僥倖之路既塞奔競之風頓衰中臺有贓
罰鈔五百萬緍托克托請出以賑孤寡老疾窮而無告
者宗王納古爾部人告其主為不軌托克托辯其誣抵
告者罪宗王伊克圖徵其舊民於齊王班布爾實部中鄰
境諸王欲奉齊王攻伊克圖齊王懼奔伊克圖以避之
遂告齊王反托克托訊得實乃釋齊王而徙諸王于嶺
南邊将托和齊請以新軍萬人益宗王綽哈廷議俾托
克托往給其資装托克托謂時方寧謐不宜生事辭不
行遂遣丞相圖古勒等往給之幾以激變四年正月復
為中書左丞相仁宗即位眷待彌篤欲使均逸于外二
月拜江浙行省左丞相下車進父老問民利病咸謂杭
城故有便河通于江滸堙廢已久若踈鑿以通舟楫物
價必平僚佐或難之托克托曰吾陛辭日宻㫖許以便
宜行事民以為便行之可也俄有㫖禁勿興土功托克
托曰敬天莫先勤民民䝉其利災沴自弭土功何尤不
一月而成是時特們徳爾為丞相欲固位取寵乃議立
仁宗子英宗為皇太子而明宗以武宗子封周王出鎮
雲南又譖托克托為武宗舊臣詔逮至京數日綽和爾
實勒們傳兩宫㫖諭托克托曰初疑汝親於所事故召
汝今察汝無他其復還鎮托克托入謝太后曰臣雖被
先帝知遇而受太后及今上恩不為不深豈敢昧所自
乎還江浙未幾遷江西行省左丞相英宗嗣位召拜御
史大夫時塔齊先為大夫陰忌之奏改江南行臺御史
大夫復嗾言者劾其擅離職守将徙之雲南㑹塔齊伏
誅乃解家居不出者五年㤗定四年薨年五十六至正
初贈推誠全徳守義佐運功臣太師開府儀同三司上
柱國追封和寧王諡忠獻托克托嘗即宣徳别墅延師
訓子鄉人化之皆向學朝廷賜其精舎額曰景賢書院
為設學官其沒也即其中祠焉子九人其最顯者二人
曰特穆爾達實曰達實特穆爾各有傳
　　雅克特穆爾
雅克特穆爾欽察氏綽和爾第三子世系見托克托呼
傳武宗鎮朔方宿衛十餘年特愛之及即位拜正奉大
夫同知宣徽院事皇慶元年襲左衛親軍都指揮使㤗
定二年加太僕卿三年遷同僉樞宻院事致和元年進
僉書樞宻院事㤗定帝崩于上都丞相都爾蘇専政宗
王托克托旺沁附之利於立幼雅克特穆爾時總環衛
事留大都自以身受武宗寵㧞之恩其子宜纂大位而
一居朔漠一處南陲實天之所置将以啓之由是與公
主察球爾族黨阿拉克特穆爾腹心之士博囉齊拉拉
等議以八月甲午昧爽率勇士訥古徳勒等入興聖宫
集百官執中書平章額卜徳哷勒巴延徹爾兵皆露刃
誓衆曰祖宗正統屬在武皇帝之子敢冇不順者斬衆
皆潰散遂捕姦黨下獄而與西安王喇特納實哩入守
内庭分處腹心於樞宻自東華門夾道重列軍士使人
傳命往來其中以防漏泄即命前河南行省㕘知政事
明埓棟阿前宣政院使達爾瑪實哩乘驛迎文宗于中
興且令密以意喻河南行省平章巴延選兵備扈從於
是封府庫拘百司印遣兵守諸要害推前湖廣行省左
丞相拜布哈為中書左丞相詹事達實哈雅為平章前
湖廣行省右丞蘇蘇為中書左丞前陜西行省叅政王
布琳濟達為樞宻副使蕭孟古岱仍為通政使與中書
右丞趙世延樞密同僉雅克特穆爾通政院使哈沙分
典庶務貸在京寺觀鈔募死士買戰馬運京倉粟以餉
守禦士卒復遣使於各行省徴發錢帛兵器當時有諸
衛軍無統屬者又有謁選及罷退軍官皆給之符牌以
待調遣既受命未知所謝注目而立乃指使南向拜衆
皆愕然始知有定向矣雅克特穆爾宿衞中夜則更遷
無定居坐以待旦者將一月弟薩敦子騰吉斯時留上
都密遣達實特穆爾召之皆棄其妻子來歸丁酉再遣
薩里布哈索諾木巴勒往中興趣大駕令達實特穆爾
設為南使云諸王特穆爾布哈庫春布哈湖廣河南省
臣及河南都萬戸合軍扈駕旦夕且至民勿疑懼丁未
命薩敦以兵守居庸闗騰吉斯屯古北口戊申復令奈
瑪台為北使稱明宗從諸王兵整駕南轅中外乃安辛
亥薩里布哈至自中興云乘輿已發詔拜雅克特穆爾
知樞密院事丙辰率百官備法駕郊迎丁巳文宗至京
師居大内己未上都旺沁及太尉布哈丞相達實特穆
爾平章瑪魯御史大夫寧珠等軍次榆林九月庚申詔
雅克特穆爾帥師禦之薩敦先驅至榆林西乘其未陣
薄之北軍大敗甲子詔還都戊辰遼東平章圖們岱爾
以兵犯遷民鎮斬闗以入遣薩敦往拒至薊州東沙流
河累敗之雅克特穆爾以為擾攘之際不正大名不足
以係天下之志與諸王大臣伏闕勸進文宗固辭曰大
兄在朔方敢紊天序乎雅克特穆爾曰人心向背之機
間不容髪一或失之噬臍無及文宗悟乃曰必不得已
當明詔天下以著予退讓之意而後可壬申文宗即位
改元天厯赦天下癸酉封雅克特穆爾太平王以太平
路為其食邑甲戌加開府儀同三司上柱國錄軍國重
事中書右丞相監修國史知樞密院事賜黄金五百兩
白金二千五百兩鈔一萬錠金素織叚色繒二千匹海
東白鶻一青鶻二豹一平江官地五百頃即日詔将兵
出薊州拒圖們岱爾乙亥次三河而旺沁等軍已破居
庸闗進屯三塜丙子雅克特穆爾蓐食倍道而還丁丑
扺榆河闗帝出都城将親督戰雅克特穆爾單騎見曰
陛下出民必驚凡翦冦事一以責臣願陛下亟還宫文
宗乃還明日丁丑阿蘇衛指揮使呼圖克布哈塔爾海
特穆爾同知台哈布哈構變事覺械送京師斬以狥己
夘與旺沁前軍遇于榆河北奮擊敗之追至紅橋北旺
沁将樞密副使阿拉克特穆爾指揮呼圖克特穆爾來
㑹戰阿拉克特穆爾執戈入刺雅克特穆爾側身以刀
格其戈就斫之中左臂部将和尚馳擊呼圖克特穆爾
亦中左臂二人驍将也敵為奪氣遂郤因據紅橋兩軍
阻水而陣命善射者射之遂退師白浮南命知院伊蘇
岱爾巴圖爾伊納克實等分為三隊張兩翼以角之敵
敗走辛巳敵軍復合鏖戰白浮之野周旋馳突戈㦸戞
摩雅克特穆爾手斃七人㑹日晡對壘而宿夜二鼓遣
阿拉克特穆爾博囉齊雅爾堅将精鋭百騎鼓譟射其
營敵衆驚擾互自相擊至旦始悟人馬死傷無數明日
天大霧獲敵卒二人云旺沁等脫身竄山谷矣癸未天
清明旺沁集散卒成列出山我師駐白浮西堅壁不動
是夜又命薩敦潛軍繞其後部曲巴圖爾壓其前夾營
吹銅角以震盪之敵不悟而亂自相撾擊三鼓後乃西
遁遲明追及昌平北斬首數千級降者萬餘人帝遣賜
上尊諭㫖曰丞相毎戰親冒矢石脱有不虞其若宗社
何自今後但凭髙督戰察将士之用命不用命者以賞
罰之可也對曰臣以身先之為諸将法敢後者軍法從
事託之諸将萬一失利悔将何及是日敵軍冄戰再北
旺沁單騎亡命伊蘇岱爾額布勒薩敦追之就命伊蘇
岱爾及僉院徹爾特穆爾統卒三萬守居庸闗還至昌
平南俄報古北口不守上都軍掠石槽丙戌遣薩敦為
先驅雅克特穆爾以大軍繼發至石槽敵軍方炊掩其
不備直蹂之大軍并進追擊四十里至牛頭山擒駙馬
博囉特穆爾平章蒙古達實伊實特穆爾院使蘇爾達
衮等獻俘闕下戮之各衛将士降者不可勝紀餘兵奔
竄夜遣薩敦襲之逐出古北口丁亥圖們岱爾及諸王
額森特穆爾軍陷通州将襲京師雅克特穆爾急引還
十月己丑朔日将昏至通州乘其初至擊之敵軍狼狽
走渡潞河庚寅夾河而軍敵列植黍稭衣以氊衣然火
為疑兵夜遁辛夘率師渡河追之癸巳駐檀子山棗林
伊蘇特穆爾圖們岱爾合陽翟王太平國王多羅台平
章塔爾海軍來鬬士皆殊死戰至晩騰吉斯陷陣殺太
平死者蔽野餘兵宵潰已而薩敦将輕兵要之弗及而
還乙未上都諸王呼喇台指揮阿拉克特穆爾安圖入
紫荆闗犯良鄉游騎逼南城雅克特穆爾即率兵循北
山而西令脱銜繫囊盛莝豆以飼馬士行且食晨夜兼
程至于盧溝河呼喇台聞之望風西走是日凱旋入自
肅清門都人羅拜馬首謝更生之惠雅克特穆爾曰此
皆天子威靈吾何力焉入見帝大悦賜燕興聖殿盡懽
而罷賜太平王黄金印并降制書及賜玉盤龍衣珠衣
寳珠金腰帶等物是日薩敦遣報圖們岱爾軍復入古
北口雅克特穆爾以師赴之戰于檀州南野敗之東路
蒙古萬户哈喇諾海率麾下萬人降餘兵東潰圖們岱
爾走還遼東獲呼喇台阿拉克特穆爾安圖多羅台塔
海等盡戮之先是齊王伊嚕特穆爾東路蒙古元帥布
哈特穆爾聞文宗即位乃起兵圍上都時上都屢敗勢
蹙壬寅都爾蘇肉袒奉皇帝寳出請死齊王調兵䕶送
至京師庚戌文宗御興聖殿受皇帝寳下都爾蘇于獄
兩都平丁巳加雅克特穆爾達爾罕之號使其世世子
孫襲之仍賜珠衣二七寳束帶一白金甕一黄金瓶二
海東白鶻一青鶻三白鷹一豹二十十二月置龍翊衛
命領其事先是至治二年以欽察衛士多為千户所者
凡三十五故分置左右二衞至是又析為龍翊衛二年
立都督府以統左右欽察龍翊三衛哈喇婁東路䝉古
二萬戸府東路䝉古元帥府而以雅克特穆爾兼統之
尋陞為大都督府雅克特穆爾乞解相印還宿衛帝曰
卿已為省院惟未入臺其聽後命二月遷御史大夫依
前開府儀同三司上柱國錄軍國重事太平王未幾復
拜中書右丞相監修國史知樞密院事領都督府龍翊
侍衛親軍都指揮使司亊就佩元降虎符依前開府儀
同三司上柱國錄軍國重事達爾罕太平王先是文宗
以天下既定可行初志遣治書侍御史薩題迎大兄明
宗于漠北三月辛酉詔雅克特穆爾護璽寳北上明宗
嘉其功五月特拜開府儀同三司上柱國錄軍國重事
中書右丞相監修國史大都督領龍翊親軍都指揮使
事達爾罕太平王六月加拜太師餘如故從明宗南還
八月朔明宗次翁果察圖之地文宗以皇太子見庚寅
明宗暴崩雅克特穆爾以皇后命奉皇帝璽授文宗疾
驅而還晝則率宿衛士以扈從夜則躬擐甲胄繞幄殿
巡護癸巳達上都復與諸王大臣勸進己亥文宗復即
位于上都十二月丁亥文宗以雅克特穆爾有大勲勞
於王室封其曽祖父巴圖徹爾溧陽王曽祖妣伊嚕徹
爾溧陽王夫人祖父托克托呼昇王祖妣推勒塔納昇
王夫人父綽和爾揚王母額森塔納公主察球爾竝為
揚王夫人三年二月文宗欲昭其勲詔禮部尚書馬祖
常製文立石於北郊至順元年五月乙丑帝又以屢頒
寵數未足報大勲下詔命獨為丞相以尊異之畧曰雅
克特穆爾勲勞惟舊忠勇多謀奮大義以成功致治平
於期月宜専獨運以重秉鈞授以開府儀同三司上柱
國太師太平王達爾罕中書右丞相錄軍國重事監修
國史提調燕王宫相府事大都督領龍翊親軍都指揮
使司事凡號令刑名選法錢糧造作一切中書政務悉
聴總裁諸王公主駙馬近侍人員大小諸衙門官員人
等敢有隔越聞奏以違制論六月知樞密院事庫春貝
托克托穆爾等十人惡其權重欲謀害之頁特瑪實托
宻以其謀告雅克特穆爾即率欽察軍掩捕按問皆誅
之二年二月為建第扵興聖宫西南三月賜鷹坊百人
十一月癸未詔養其子塔喇海為子辛酉以雅克特穆
爾兼奎章閣大學士領奎章閣學士院事賜龍慶州之
流盃園池水磑土田又賜平江松江江陰蘆場簜山沙
塗沙田等地因言平江松江圩田五百頃有竒糧七千
七百石願増為萬石入官以所得餘米贍弟薩敦詔從
之四年文宗大漸遺詔立兄明宗之子已而文宗崩明
宗次子伊埓哲伯即位四十三日而崩文宗后臨朝雅
克特穆爾與羣臣議立文宗子雅克特古斯文宗后曰
天位至重吾兒方㓜冲豈能任耶明宗子托歡特穆爾
出居廣西今年十三矣可嗣大統于是奉太后命召還
京師至良鄉具鹵薄迎之雅克特穆爾與之竝馬行於
馬上舉鞭指畫告以國家多難遣使奉迎之故而托歡
特穆爾卒無一語酬之雅克特穆爾疑其意不可測且
明宗之崩實與逆謀恐即位之後追舉前事故宿留數
月而心志日以瞀亂先是雅克特穆爾秉大權以來挾
震主之威肆意無忌一宴或宰十三馬取㤗定帝后為
夫人前後尚宗室之女四十人或有交禮三日遽遣歸
者而後房充斥不能盡識一日宴趙世延家男女列坐
名鴛鴦㑹見座隅一婦色甚麗問曰此為誰意欲與俱
歸左右曰此太師家人也至是荒淫日甚體羸溺血而
薨雅克特穆爾既死托歡特穆爾始即位是為順帝以
薩敦為左丞相騰吉斯為御史大夫元統二年四月命
騰吉斯總管髙麗女直漢軍萬户府達嚕噶齊授薩敦
開府儀同三司上柱國錄軍國重事達爾罕榮王太傅
中書左丞相賜廬州路為食邑宥世世子孫九死贈雅
克特穆爾太師公忠開濟𢎞謨同徳協運佐命功臣開
府儀同三司太師中書右丞相上柱國追封徳王謚忠
武至元元年三月立雅克特穆爾女巴約特氏為皇后
時薩敦已死騰吉斯為中書左丞相巴延獨用事騰吉
斯忿曰天下本我家天下也巴延何人而位居吾上與
薩敦弟達哩潛蓄異心交通所親諸王鴻和特穆爾謀
援立以危社稷帝數召達哩不至郯王齊齊克圖發其
謀六月三十日騰吉斯伏兵東郊身率勇士突入宫闕
巴延及鄂勒哲特穆爾鼎珠竒爾濟蘓等掩捕獲之騰
吉斯及其弟塔喇海伏誅而其黨北奔達哩所達哩即
應以兵殺使者哈勒蘭鄂爾和用以禡旗帝遣阿巴諭
之又殺阿巴而率其黨和尚拉拉等逆戰為吹斯戩和
爾布哈追之力窮勢促阿哩衮徹爾執達哩等送上都
戮之鴻和特穆爾自殺集賽官阿恰齊亦預騰吉斯之
謀欲殺巴延後擒付有司具伏其辜伏誅初騰吉斯之
敗被擒攀折殿檻不肯出塔喇海走匿皇后坐下后蔽
之以衣左右曳出斬之血濺后衣巴延奏曰豈有兄弟
為逆而皇后黨之者并執后后呼帝曰陛下救我帝曰
汝兄弟為逆豈能相救耶乃遷皇后出宫尋酖之于開
平民舍遂簿錄騰吉斯家
　　巴延
巴延黙爾吉濟特氏曽祖特黙格爾給事宿衛大父青
海從憲宗伐宋歿於王事父錦濟勒總宿衛隆福太后
宫巴延𢎞毅深沉明達果斷年十五奉成宗命侍武宗
于藩邸大徳三年從北征海都五年從至塔竒克拉呼
之地力戰又至哈喇台之地功為諸将先十年烏魯斯
實巴爾等逃奔徹伯爾之地武宗命巴延追降之十一
年武宗大㑹諸王駙馬於和琳鍚號曰巴延巴圖爾武
宗即位拜吏部尚書俄改尚服院使又拜御史中丞至
大二年十一月拜尚書平章政事特賜蛟龍虎符領右
衛阿蘇親軍都指揮使司達嚕噶齊三年加特進延祐
三年仁宗命為周王常侍府常侍四年拜江南行臺御
史中丞五年就陞御史大夫六年拜江浙行省平章政
事七年拜陜西行臺御史大夫至治二年復遷南臺御
史大夫㤗定二年遷江西行省平章政事三年遷河南
行省平章政事舊所賜河南田五千頃以二千頃奉帝
師祝釐八百頃助給宿衛自取不及其半宿姦頑豪嘗
毒害民者巴延必深治之致和元年七月㤗定帝崩八
月丞相雅克特穆爾遣明埓棟阿迎武宗子懐王于江
陵道過河南使以謀密告巴延巴延嘆曰此吾君之子
也吾夙荷武皇厚恩委以心膂今爵位至此非覬萬一
為已富貴計大義所臨曷敢顧望即集僚屬明告以故
於是㑹計倉廩府庫榖粟金帛之數乘輿供御牢餼膳
羞徒旅委積士馬芻糒供億之須以及賞賚犒勞之用
靡不備至不足則檄州縣募民折輸明年田租及貸商
人貨貲約倍息以償又不足則邀東南常賦之經河南
者輙止之以給其費徴發民丁増置驛馬補城櫓浚濠
池修戰守之具嚴徼邏斥堠日被堅執鋭與僚佐曹掾
籌其使宜遣孟古布哈以其事馳告懐王又使羅壘報
雅克特穆爾曰公盡力京師河南事我當自効巴延别
募勇士五千人以迎帝于南而躬勒兵以俟叅政圖卜
台曰今䝉古軍馬與宿衛之士皆在上都而令特黙齊
軍守諸隘吾恐此事之不可成也我等圖保性命他何
計哉巴延不從其言其夜圖卜台手刃欲殺巴延為變
巴延覺遂㧞劒殺之奪其所部軍器収馬千二百騎懐
王命薩里布哈拜巴延河南行省左丞相懐王至河南
巴延屬櫜鞬擐甲胄與百官父老導入咸俯伏稱萬嵗
即上前叩頭勸進懐王解金鎧御服寳刀及海東白鶻
文豹賜巴延明日扈從北行九月懐王即皇帝位是為
文宗特加巴延銀青榮祿大夫仍領宿衛尋加太尉賜
黄金二百五十兩白金一千兩楮幣二十五萬緡進開
府儀同三司錄軍國重事御史大夫中政院使天厯二
年正月拜太保二月加授儲慶使加賜虎符特授忠翊
侍衛親軍都指揮使未幾明宗即位文宗居東宫拜太
子詹事太保開府如故八月拜中書左丞相明宗崩文
宗嗣位加儲政院使三年正月拜知樞密院事至順元
年文宗以巴延功大不有異數不足以報稱特命尚世
祖庫春太子女孫曰布延徳濟分賜虎士三百集賽台
百黙爾竒軍百阿蘇軍百𨽻左右宿衛又賜黄金雙龍
符鐫文曰廣忠宣義正節振武佐運功臣組以寳帶世
為明券又命凡宴飲視諸宗王禮二年八月進封浚寧
王特加授侍正府侍正追封其先三世為王又加巴延
昭功宣毅萬户忠翊侍衛都指揮使三年拜太傅加徽
政使八月文忠崩十月巴延奉太皇太后命立明宗之
子伊埓哲伯是為寧宗十一月寧宗崩四年六月順帝
至自南服入踐大位嘉巴延翊戴之功拜中書右丞相
上柱國監修國史元統二年進太師奎章閣大學士領
太史院兼司天監威武阿蘓諸衛奏復經筵加知經筵
事十一月進封秦王繼領太禧宗禋院中政院宣政院
隆祥使司宫相諸内府總領䝉古欽察俄羅斯諸衛親
軍都指揮使三年六月騰吉斯及其弟塔喇海私蓄異
志謀危社稷巴延奉詔誅之餘黨稱兵又親率師往上
都擊破其衆七月巴延鴆殺皇后巴約特氏為匿騰吉
斯㙮喇海于后宫巴延怒曰豈有兄弟謀不軌而姊妹
黨之者乎遂鴆之詔諭天下用國初故事賜巴延以達
爾罕之號俾世襲之至元元年巴延贊帝率遵舊章奏
寢妨農之務停海内土木營造四年息彰徳萊蕪冶鐵
一年蠲京圻漕户雜徭减河間兩淮福建鹽額嵗十八
萬五千有竒賑沙漠貧户及南北饑民至千萬計帝允
而行之其知經筵日當進講必與講官敷陳格言以盡
啟沃之道太皇太后賜第時雍坊有㫖雄麗視諸王邸
巴延力辭制度務從損約四年求解政柄三宫交勉留
五年十月詔為大丞相加號元徳上輔賜七寳玉書龍
虎金符鐫刻如前先數日巴延面奏請以賜田嵗入所
積鈔一萬錠賑塔勒謙摩琳納琳三道驛置及闗北十
三驛之困乏者然巴延自誅騰吉斯之後獨秉國鈞専
權自恣變亂祖宗成憲虐害天下漸有姦謀帝患之初
巴延欲以其姪托克托宿衛伺起居懼物議乃以樞宻
知院旺嘉努翰林承㫖實喇卜同侍禁近實屬意托克
托故托克托政令日修衛士拱聽約束巴延自領諸衛
精兵以揚珠布哈為屏蔽導從之盛填溢街衢而帝側
儀衛反落落如晨星勢𦦨薫灼天下之人惟知有巴延
而已托克托深憂之乘間自陳忘家狥國意帝未之信
遣阿嚕沙克嘉本日以忠義與之往復論難益知其心
無他遂聞于帝帝始無疑是年車駕自上都還京巴延
數以兵巡行紅城諸處歸輙在後三人謀益堅巴延不知
益逞凶虐搆郯王齊齊克圖奏賜死帝未允輙傳㫖行
刑復奏貶宣讓王特穆爾布哈威順王庫春布哈辭色
憤厲不待㫖而行帝益忿之巴延且日益立威鍛錬諸
獄延及無辜六年二月巴延自領兵衛請帝出田托克
托告帝托疾不往巴延固請太子雅克特古斯次栁林
托克托遂與沙克嘉本阿嚕合謀白帝戊戌托克托悉
拘門鑰受宻㫖領軍阿嚕沙克嘉本侍帝側傳命是夜
帝御玉徳殿主符檄發號令詳見托克托傳中二鼔遣
太子集賽伊徹察喇率三十騎抵太子營取之入城夜
半見帝四鼓命濟爾噶台奉詔往栁林出巴延為河南
行省左丞相己亥巴延遣人來城下問故托克托倨城
上宣言有㫖黜丞相一人諸從官無罪可各還本衛巴
延奏乞陛辭不許遂行道出真定父老奉觴酒以進巴
延問曰爾曽見子殺父事耶父老曰不曽見子殺父惟
見臣殺君巴延俛首有慙色三月辛未詔徙南恩州陽
春縣安置病死于龍興路驛舍
　　滿濟勒噶台
滿濟勒噶台巴延之弟也滿濟勒噶台蚤扈從武宗後
侍仁宗於潛邸出入恭謹涖亊敏達仁宗説之及立為
皇太子以為中順大夫典用太監尋遷吏部郎中陞侍
郎進兵部尚書遷利用卿進度支卿轉同知典瑞院事
陞院使歴大都路逹嚕噶齊佩虎符領虎賁親軍都指
揮使㤗定四年拜陜西行臺治書侍御史闕陜大饑賑
貸有不及者盡出私財以周貧民所活甚衆轉太府卿
又轉都功徳使改宣政使三遷皆仍太府卿佩元降虎
符領髙麗女直漢軍萬戸府達嚕噶齊拜御史大夫仍
領髙麗女直漢軍兼右衛阿蘇親軍都指揮使司達嚕
噶齊提調承徽寺尋遷知樞宻院事兼前職加提調武
備寺事加金牌領欽察楚徹特穆爾千戸所又仍以知
樞宻院亊加鎮守海口侍衛親軍屯儲都指揮使司達
嚕噶齊餘如故至元三年議進爵封王辭以兄巴延既
封秦王兄弟不宜竝王乃拜太保分樞宻院往鎮北邊
至鎮邊民嵗有徭役悉蠲除之後為定例六年巴延既
罷黜召拜太師中書右丞相奏罷各處船户提舉廣東
採珠提舉二司兼領右衛阿蘇軍又兼領羣牧監未幾
以疾辭帝優詔起之其請益堅遂以太師就第明年其
子托克托為右丞相封滿濟勒噶台為忠王至正七年
伯勒齊爾布哈讒于帝詔安置甘肅薨年六十三滿濟
勒噶台所至不以察察為明赫赫為威僚屬各効其勤
至於事功既成未嘗以為已出也以仁宗寵遇之深忌
日必先百官詣原廟致敬或一食一果之美必持獻廟
中仁宗嘗建寺雲州九峯山未成而崩滿濟勒噶台以
私財成之曰是雖未足以報先帝之恩先帝嘗駐驆於
兹誠不忍過其所而坐視蕪廢也又建寺都城健徳門
東十二年特命改封徳王令輸林儒臣製詞立碑仍賜
旌忠昭徳之額長子托克托次子額森特穆爾
托克托字大用生而岐嶷異於常兒及就學請於其師
呉直方曰使托克托終日危坐讀書不若日記古人嘉
言善行服之終身爾稍長膂力過人能挽弓一石年十
五為皇太子齊哩克昆集賽官天厯元年襲成製提舉
司達嚕噶齊二年入覲文宗見之悦曰此子後必可大
用遷内宰司丞兼前職五月命為府正司丞至順二年
授虎符忠翊侍衛親軍都指揮使元統二年同知宣政
院事兼前職五月遷中政使六月遷同知樞宻院事至
元元年騰吉斯陰謀不軌事覺伏誅其黨達哩及拉拉
等稱兵外應托克托選精鋭與戰盡擒以獻歴太禧宗
禋院使拜御史中丞虎符親軍都指揮使提調左阿蘇
衛四年進御史大夫仍提調前職大振綱紀中外肅然
扈從上都還至雞鳴山渾河帝将畋于保安州馬蹶托
克托諌曰古者帝王端居九重之上日與大臣宿儒講
求治道至於飛鷹走狗非其事也帝納其言授金紫光
祿大夫兼紹熙宣撫使是時其伯父巴延為中書右丞
相既誅騰吉斯益無所忌擅爵人赦死罪任邪佞殺無
辜諸衛精兵収為己用府庫錢帛聽其出納帝積不能
平托克托雖㓜養於巴延常憂其敗私請其父曰伯父
驕縱已甚萬一天子震怒則吾族赤矣曷若於未敗圖
之其父以為然復懐疑久未决質之直方直方曰傳有
之大義㓕親大夫但知忠於國家耳餘復何顧焉當是
時帝左右前後皆巴延所樹親黨獨沙克嘉本阿嚕為
帝腹心日與之處托克托與二人深相結納而錢唐楊
瑀嘗事帝潛邸為奎章閣廣成局副使得出入禁中帝
知其可用毎三人論事使瑀參焉五年秋車駕留上都
巴延時赴應昌托克托與沙克嘉本阿嚕謀禦之東門
外懼弗勝而止會河南范孟矯殺省臣事連亷訪使段
輔巴延風臺臣言漢人不可為亷訪時伯勒齊爾布哈
亦為御史大夫畏人議已辭疾不出故其章未上巴延
促之急監察御史以告托克托托克托曰伯勒齊爾布
哈位吾上且掌印我安敢専伯勒齊爾布哈懼且将出
托克托度不能遏謀於直方直方曰此祖宗法度决不
可廢盍先為上言之托克托入白帝及章上帝如托克
托言巴延知之大怒言于帝曰托克托雖臣子其心専
祐漢人必當治之帝曰此皆朕意非托克托罪也及巴
延擅貶宣讓威順二王帝不勝其忿决意逐之一日泣
語托克托托克托亦泣下歸與直方謀直方曰此宗社
所繫不可不宻議論之際左右為誰曰阿嚕及托克托
穆爾直方曰子之伯父挾震主之威此輩苟利富貴語
一泄主危身戮矣托克托乃延二人于家置酒張樂晝
夜不令出遂與沙克嘉本阿嚕議候巴延入朝禽之戒
衛士嚴門禁螭㘭悉置兵巴延見之大驚召托克托責
之對曰天子所居防禦不得不爾巴延遂疑托克托益
増兵自衛六年二月巴延請太子雅克特古斯獵栁林
托克托與沙克嘉本阿嚕謀以所掌兵及宿衛士拒巴
延戊戌遂拘城門鑰命親信列布城下是夜奉帝御玉
徳殿召近臣旺嘉努實喇卜及省院大臣先後入見出
午門聴命又召瑀及江西范匯入草詔數巴延罪状詔
成夜已四鼓命中書平章政事濟爾噶台齎赴栁林己
亥托克托坐城上而巴延亦遣騎至城下問故托克托
曰有㫖逐丞相巴延所領兵皆散而巴延遂南行詳見
巴延𫝊中事定詔以滿濟勒噶台為中書右丞相托克
托知樞宻院事虎符忠翊衛親軍都指揮使提調武備
寺阿蘇衛千戸所兼紹熙等處軍民宣撫都總使宣忠
俄羅斯䕶衛親軍都指揮使司達嚕噶齊昭功萬户府
都總使十月滿濟勒噶台移疾辭位詔以太師就第至
元元年遂命托克托為中書右丞相錄軍國重事托克
托乃悉更巴延舊政復科舉取士法復行太廟四時祭
雪郯王齊齊克圖之寃召還宣讓威順二王使居舊藩
以阿嚕圖正親王之位開馬禁減鹽額蠲負逋又開經
筵遴選儒臣以勸講而托克托實領經筵事中外翕然
稱賢相二年五月用參議博囉等言於都城外開河置
閘放金口水欲引通州船至麗正門役丁夫數萬訖無
成功事見河渠志三年詔修遼金宋三史命托克托為
都總裁又請修至正條格頒天下帝嘗御宣文閣托克
托奏曰陛下臨御以來天下無事宜留心聖學頗聞左
右多沮撓者設使經史不足觀世祖豈以是教裕皇哉
即秘書監取裕宗所授書以進帝大悦皇太子阿裕爾
實哩達喇嘗保育于托克托家每有疾藥必嘗之而進
帝嘗駐蹕雲州遇烈風暴雨山水大至車馬人畜漂溺
托克托抱皇太子單騎登山乃免至六嵗還帝慰撫之
曰汝之勤勞朕不忘也托克托以私財造大夀元忠國
寺於健徳門外為皇太子祝釐其費為鈔十二萬二千
錠四年閏月領宣政院事諸山主僧請復僧司曰郡縣
所苦如坐地獄托克托曰若復僧司何異地獄中復置
地獄時有疾漸羸且術者亦言年月不利乃上表辭位
帝不允表凡十七上始從之有㫖封鄭王食邑安豐賞
賚巨萬俱辭不受乃賜松江田為立稻田提領所七年
伯勒齊爾布哈以宿憾譖其父滿濟勒噶台詔徙甘肅
托克托力請俱行在道則閲騎乘廬帳食則視其品之
精粗及至其地滿濟勒噶台安之復移西域薩克蘇之
地至河召還甘州就養十一月滿濟勒噶台薨帝念托
克托勲勞召還京師八年命為太傅提調宫傅綜理東宫
事九年多爾濟太平皆罷相遂詔托克托復為中書右
丞相賜上尊名馬襲衣玉帶托克托既復入中書恩怨
無不報時開端本堂皇太子學于其中命托克托領端
夲堂事又提調阿蘇欽察二衛内史府宣政院太醫院
事十年五月居母薊國夫人憂帝遣近臣諭之俾出理
庶務於是托克托用烏克遜良楨龔伯遂汝中柏拜特
穆爾等為僚屬委以腹心之寄小大之事悉與之謀事
行而羣臣不知也吏部尚書偰哲篤建言更造至正交
鈔托克托信之詔集樞宻院御史臺翰林集賢院諸臣
議之皆唯唯獨祭酒吕思誠言不可托克托不悦既而
終變鈔法而鈔竟不行事見思誠傳河決白茅堤又决
金堤方數千里被其患五年不能塞托克托用賈魯計
請塞之以身任其事出告羣臣曰皇帝方憂下民為大
臣者職當分憂然事有難為猶疾有難治自古河患即
難治之疾也今我必欲去其疾而人人異論皆不聴乃
奏以賈魯為工部尚書總治河防使發河南北兵民十
七萬役之築决堤成使復故道凡八月功成事見河渠
志於是天子嘉其功賜世襲達爾罕之號又勅儒臣歐
陽元製河平碑以載其功仍賜淮安路為其食邑郡邑
長吏聽其自用已而汝潁之間妖冦聚衆反以紅巾為
號襄樊唐鄧皆起應之十一年托克托乃奏以弟御史
大夫額森特穆爾為知樞宻院事将諸衛兵十餘萬討
之克上蔡既而駐兵沙河軍中夜驚額森特穆爾盡棄
軍資器械北奔汴梁収散卒屯朱仙鎮朝廷以額森特
穆爾不習兵詔别将代之額森特爾徑歸昬夜入城仍
為御史大夫陕西行臺監察御史十二人劾其喪師辱國
托克托怒乃遷西行臺御史大夫多爾濟巴勒為湖廣
行省平章政事而御史皆除各府添設判官由是人莫
敢言事十二年紅巾有號芝麻李者據徐州托克托請
討之以逮魯曽為淮南宣慰使募鹽丁及城邑趫㨗通
二萬人與所統兵俱發九月師次徐攻其西門賊出戰
以鐵翎箭射馬首托克托不為動麾軍奮擊之大敗其
衆入其外郛明日大兵四集亟攻之賊不能支城破芝
麻李遁去獲其黄繖旗鼔燒其積聚追擒偽千户數十
人遂屠其城帝遣中書平章政事布哈等即軍中命托
克托為太師依前右丞相趣還朝而以樞宻院同知圖
沁等進師平潁亳師還賜上尊珠衣白金寳鞍皇太子
鍚燕于私第詔改徐州為武安州立碑以著其績十三
年三月托克托用左丞烏克遜良楨右丞烏蘭哈逹議
屯田京畿以二人兼大司農卿托克托領大司農事西
至西山東至遷民鎮南至保定河間北至檀順州皆引
水利立法佃種嵗乃大稔十四年張士誠據髙郵屢招
之不降詔托克托總制諸王諸省軍討之黜陟予奪一
切庶政悉聽便宜行事省臺院部諸司聽選官屬從行
稟受節制西域西畨皆發兵來助旌旗累千里金鼓震
野出師之盛未有過之者師次濟寧遣官詣闕里祀孔
子過鄒縣祀孟子十一月至髙郵辛未至乙酉連戰皆
㨗分遣兵平六合賊勢大蹙俄有詔罪其老師費財以
河南行省左丞相台哈布哈中書平章政亊伊徹察喇
知樞宻院事舒蘇代将其兵削其官爵安置淮安先是
托克托之西行也伯勒齊爾布哈欲䧟之死哈瑪爾屢
言于帝召還近地托克托深徳之至是拜為中書右丞而是時托
克托信用汝中柏由左司郎中參議中書省事平章以下見其
議事莫敢異同惟哈瑪爾不為之下汝中柏因譖之托克托改
為宣政院使位居第三於是哈瑪爾深銜之哈瑪爾嘗與托克
托議授皇太子冊寳禮托克托每言中宫有子將寘之何所
以故久不行托克托將出師以汝中柏為治書侍御史使輔
額森特穆爾居中汝中柏恐哈瑪爾為後患欲去之托克托
未决令與額森特穆爾謀額森特穆爾以其有功於己
不從哈瑪爾知之遂譖托克托於皇太子及皇后竒氏㑹額
森特穆爾移疾家居監察御史袁賽音布哈等承哈瑪爾㫖
上章劾之三奏乃允奪御史臺印出都門外聴㫖以旺嘉努為
御史大夫而托克托亦有淮安之命十二月辛亥詔至軍中
參議龔伯遂曰将在軍君命有所不受且丞相出師時
嘗被密㫖今奉密㫖一意進討可也詔書且勿開開則
大亊去矣托克托曰天子詔我而我不從是與天子抗
也君臣之義何在既聽詔托克托頓首謝曰臣至愚荷
天子寵靈委以軍國重事蚤夜戰兢懼弗能勝一旦釋
此重負上恩所及者深矣即出兵甲及名馬三千分賜
諸將俾各帥所部以聴伊徹察喇舒蘇節制客省副使
哈喇丹曰丞相此行我輩必死他人之手今日寧死丞
相前㧞刀刎頸而死初命安置淮安俄有㫖移置額森
訥路十五年三月臺臣猶以謫輕列疏其兄弟之罪於
是詔流托克托于雲南大理宣慰司鎮西路流額森特
穆爾于四川碉門托克托長子哈喇章肅州安置次子
三寳努蘭州安置家産藉入官托克托行至大理騰衝
知府髙惠欲以女事之許築室一程外以居雖有加害
者可以無虞托克托曰吾罪人也安敢念及此巽辭以
絶之九月遣官移置阿恰齊之地髙惠以托克托前不
受其女首發鐵甲軍圍之十二月己未哈瑪爾矯詔遣
使鴆之死年四十二訃聞中書遣尚舍卿七十六至其
地易棺衣以殮托克托儀狀雄偉頎然出於千百人中
而器宏識遠莫測其藴功施社稷而不伐位極人臣而
不驕輕貨財遠聲色好賢禮士皆出于天性至於事君
之際始終不失臣節雖古之有道大臣何以過之惟其
惑於羣小急復私讎君子譏焉二十三年監察御史張
冲等上章雪其寃於是詔復托克托官爵給復其家産
召哈喇章三寳努還朝而額森特穆爾先是亦已死乃
授哈喇章中書平章政事封申國公分省大同三寳努
知樞密院事二十六年監察御史陞努額森薩都實哩
等復言奸邪構害大臣以致臨敵易将我國家兵機不
振從此始錢糧之耗從此始盗賊縱横從此始生民之
塗炭從此始使托克托不死安得天下有今日之亂哉
乞封一字王爵定諡及加功臣之號朝廷皆是其言然
以國家多故未及報而國亡
　
　
　
　
　
　
　
　
　
　
　
　元史卷一百三十八
元史卷一百三十八考證
托克托傳至大三年尚書省立遷右丞相　按宋元通
　鑑復立尚書省為至大二年八月托克托為左丞相
　與此互異
托克托傳兄弟叔姪世世相承孰敢間其序者　按間
　字舊訛問字今改
雅克特穆爾傳弟騰敦子騰吉斯時留上都　按弟字
　舊訛第據綽和爾傳改
雅克特穆爾傳至是又析為龍翊衛　按析字舊訛柝
　據兵志改
巴延傳大義所臨曷敢顧望　按顧字舊訛願今改
巴延傳賜七寶玉書龍虎金符　按輟耕錄載巴延所
　署官銜計二百四十六字典瑞院為奏置龍鳯牌其
　三珠各函徑寸真珠一枚而飾以寶石用白玉鑲嵌
　造即此所稱龍虎符而其名小異
