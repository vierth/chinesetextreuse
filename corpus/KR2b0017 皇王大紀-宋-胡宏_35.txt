
　皇王大紀卷三十五　　　　　宋　胡宏　撰
　三王紀
　　桓王
十二年冬十有一月魯侯狩于郎王使冢宰渠伯糾聘
于魯侯秦師侵芮敗焉小之也芮伯萬之母芮姜惡芮
伯之多寵人也逐之出居于魏冬王師秦師圍魏執芮
伯以歸魏芮皆姬姓魏地南枕河北涉汾水西迫于秦
東阨于晉魏國風首篇曰葛屨二章一章六句一章五句
刺褊也魏地陿隘其民機巧趨利其君儉嗇褊急而無
徳以將之糾糾葛屨可以履霜摻摻女手可以縫裳要
之襋之好人服之好人提提宛然左辟佩其象揥維是
𥚹心是以為刺魏國風二篇曰汾沮洳三章章六句刺
儉也其君儉以能勤刺不得禮也彼汾沮洳(漸洳/也)言采
其莫(菜/也)彼其之子美無度美無度殊異乎公路彼汾一
方言采其桑彼其之子美如英(萬人/為英)美如英殊異乎公
行彼汾一曲言采其藚彼其之子美如玉美如玉殊異
乎公族魏國風三篇曰園有桃二章章十二句刺時也
大夫憂其君國小而迫而儉以嗇不能用其民而無徳
教日以侵削故作是詩也園有桃其實之殽心之憂矣
我歌且謡不知我者謂我士也驕彼人是哉子曰何其
心之憂矣其誰知之其誰知之蓋亦勿思園有棘(棗/也)其
實之食心之憂矣聊以行國不知我者謂我士也罔極
彼人是哉子曰何其心之憂矣其誰知之其誰知之蓋
亦勿思魏國風四篇曰陟岵三章章六句孝子行役思
念父母也國迫而數侵削役乎大國父母兄弟離散而
作是詩也陟彼岵兮(山無草/木曰岵)瞻望父兮父曰嗟予子行
役夙夜無已上慎旃哉(上謂去/服事也)猶来無止(父尚/義也)陟彼屺
兮(山有草/木曰屺)瞻望母兮母曰嗟予季行役夙夜無寐上慎
旃哉猶来無弃(母尚/思也)陟彼岡兮瞻望兄兮兄曰嗟予弟
行役夙夜必偕(俱/也)上慎旃哉猶来無死(兄尚/親也)魏國風五
篇曰十畆之間二章章三句刺時也言其國削小民無
所居焉十畆之間兮桑者閑閑兮(男女往来/無别之貌)行與子還
兮(去東/相遇)十畆之外兮桑者泄泄兮(人多/之貌)行與子逝兮(行/相)
(逮/及)魏國風六篇曰伐檀三章章九句刺貪也在位貪鄙
無功而受禄君子不得仕進爾坎坎伐檀兮(坎坎伐/木聲)寘
之河之干兮(寘置也/干厓也)河水清且漣猗(風行水成文曰漣/伐檀以待世用若)
(俟河水/清且漣)不稼不穡胡取禾三百㕓兮(一夫之/居曰㕓)不狩不獵
胡瞻爾庭有縣貆兮(貆獸/名)彼君子兮不素餐兮(素空/也)坎
坎伐輻兮寘之河之側兮河水清且直猗(直直/波也)不稼不
穡(種之曰稼/斂之曰穡)胡取禾三百億兮(萬萬/曰億)不狩不獵胡瞻爾
庭有縣特兮(獸三嵗/曰特)彼君子兮不素食兮坎坎伐輪兮
寘之河之漘兮(漘亦/厓也)河水清且淪猗(小風成/文曰淪)不稼不穡
胡取禾三百囷兮不狩不獵胡瞻爾庭有縣鶉兮彼君
子兮不素飱兮(熟食/曰飱)魏國風終七篇曰碩䑕三章章八
句刺重斂也國人刺其君重斂蠶食於民不修其政貪
而畏人若大鼠也碩䑕碩䑕無食我黍三嵗貫女(貫事/也)
莫我肯顧逝將去女適彼樂土樂土樂土爰得我所碩
䑕碩䑕無食我麥三嵗貫女莫我肯徳逝將去女適彼
樂國樂國樂國爰得我直(得其/直道)碩鼠碩鼠無食我苗三
嵗貫女莫我肯勞逝將去女適彼樂郊樂郊樂郊誰之
永號(號呼永/歌也)經曰四年春正月公狩于郎(何以書譏逺/也戎祀國之)
(大事狩所以講大事也不時則傷農不地則害物可不/謹乎以非其地而必書是春秋謹於㣲之意也每謹於)
(微然後王/徳全矣)夏天王使宰渠伯糾来聘(宰冢宰也渠氏伯/爵糾其名也名之)
(何也操刑賞之柄以御下者王也論刑賞之法以詔王/者宰也承命以聘弑君之賊故書名以見其非宰也然)
(桓公没榮叔来錫命何以書字而不名也始而来聘冢/宰書名以見貶終而追錫王不稱天以示譏其義備矣)
(宰咺獨稱官糾兼稱爵何也如咺者豈初得政猶未受/封而糾則或以諸侯入相或既相而封者乎漢初命相)
(必擇列侯為之後用公孫因相而得封盖欲倣古重其/任也任之重則責益深矣嫡妾之分君臣之義天下之)
(大倫無所輕重糾以既封故/兼稱爵見春秋責相之意也)不書秋冬(四時具然後成/嵗故雖無事必)
(書首時今此獨於秋冬闕焉何也立天之道曰隂曰陽/陽居春夏以養育為事所以生物也隂居秋冬以肅殺)
(為事所以成物也王者賞以春夏刑以秋冬象天道也/桓弑隠公而立大司馬九伐之法雖未之舉猶有望也)
(及使冢宰下聘恩禮加焉則天下之望絶矣故宰糾/書名而去秋冬二時以見天王之不復能用刑也)
十三年甲戌冬十有一月己丑陳侯鮑薨諡曰桓公公
弟佗殺太子免而代之陳國風六篇曰墓門二章章六
句刺陳佗也陳佗無良師傅以至於不義惡加於萬民
焉墓門有棘斧以斯之夫也不良國人知之知而不已
誰昔然矣墓門有梅有鴞萃止夫也不良歌以訊之訊
予不顧顛倒思予齊侯鄭伯朝于紀欲以襲之紀人知
之王使仍叔之子聘于魯陳𦵏其君桓公魯城祝丘王
奪鄭伯政鄭伯不朝王以諸侯伐鄭鄭伯禦之王為中
軍虢公林父將右軍蔡人衞人屬焉周公黑肩將左軍
陳人屬焉鄭子元請為左拒以當蔡衞為右拒以當陳
人曰陳亂民莫有鬭心若先犯之必奔王卒顧之必亂
蔡衞不支固將先奔既而萃於王卒可以集事從之曼
伯為右拒祭仲足為左拒原繁髙渠彌以中軍奉公為
魚麗之陳先偏後伍伍承彌縫戰于繻葛命二拒曰旝
動而鼓蔡衞陳皆奔王卒亂鄭師合以攻之王卒大敗
祝聃射王中肩王亦能軍聃請從之公曰君子不欲多
上人況敢陵天子乎茍自救也社稷無隕多矣夜鄭伯
使祭足勞王且問左右王國風六篇曰兎爰三章章七
句閔周也桓王失信諸侯背叛搆怨連禍王師傷敗君
子不樂其生焉有兎爰爰(緩/意)雉離于羅我生之初尚無
為我生之後逢此百罹(憂/也)尚寐無吪(動/也)有兎爰爰雉離
于罦(覆車/也)我生之初尚無造我生之後逢此百憂尚寐
無覺有兎爰爰雉離于罿(罬/也)我生之初尚無庸我生之
後逢此百㐫尚寐無聰鄭國風七篇曰遵大路二章章
四句思君子也莊公失道君子去之國人思望焉遵大
路兮摻執子之袪兮無我惡兮不寁故也(摻擥也/寁速也)遵大
路兮摻執子之手兮無我魗兮不寁好也(魗弃/也)鄭國風
八篇曰女曰鷄鳴三章章六句刺不說徳也陳古義以
刺今不說徳而好色也女曰鷄鳴士曰昧旦子興視夜
明星有爛將翺將翔弋鳬與鴈弋言加之與子宜之宜
言飲酒與子偕老琴瑟在御莫不靜好知子之来之雜
佩以贈之知子之順之雜佩以問之知子之好之雜佩
以報之衛國風八篇曰伯兮四章章四句刺時也言君
子行役為王前驅過時而不反焉伯兮朅兮(朅武/勇貌)邦之
桀兮(桀特/立也)伯也執殳(長丈二/而無刃)為王前驅自伯之東首如
飛蓬豈無膏沐誰適為容其雨其雨杲杲出日願言思
伯甘心首疾焉得諼草(令人/忘憂)言樹之背(背比/堂也)願言思伯
使我心痗䘙國風九篇曰有狐三章章四句刺時也衞
之男女失時喪其妃耦焉古者國有㓙荒則殺禮而多
昏會男女之無夫家者所以育人民也有狐綏綏(匹行/貌)
在彼淇梁(石絶水/曰梁)心之憂矣之子無裳有狐綏綏在彼
淇厲(厲深可/厲之旁)心之憂矣之子無帶有狐綏綏在彼淇側
心之憂矣之子無服初衞侯烝於夷姜生伋子屬諸右
公子為之娶於齊而美公納之弼國風之十八篇新臺
三章章四句刺衞宣公也納伋之妻作新臺于河上而
要之國人惡之而作是詩也新臺有泚河水瀰瀰燕婉
之求籧篨不鮮(不能/俯者)新臺有洒河水浼浼燕婉之求籧
篨不殄魚網之設鴻則離之燕婉之求得此戚施(不能/仰者)
秋魯大雩凡祀啟蟄而郊龍見而雩始殺而嘗閉蟄而
烝魯有螽州公如曹度其國危遂不復經曰五年春正
月甲戍己丑陳侯鮑卒夏齊侯鄭伯如紀(此外相如國/史承告而書)
(聖人存而弗削者以小國恃大國之安靖已而乃包藏/禍心以圖之也所以著齊人滅紀之罪明紀侯去國之)
(由/也)天王使仍叔之子來聘(卿大夫天下之公選也周衰小/人得政以朝廷官爵施及童稚)
(賢者老身於萆門圭竇公道不行然後兵亂侵陵國家/傾覆春秋書武氏仍叔之子云者戒後世人主徇大臣)
(私意而用其子弟之弱者居公選之/地以敗亂其國家欲其深省之也)𦵏陳桓公城祝丘
秋蔡人衞人陳人從王伐鄭(魯桓弑君而自立宋督弑/君而得政天下大惡人理)
(所不容也則遣使聘焉而莫之討鄭伯不朝貶其爵可/也乃憤怒自將以攻之非天討也故不稱天若移此師)
(以加宋魯誰曰非天討乎既譏天王以端本矣三國以/兵㑹伐則言從王者又以明君臣之義也君行而臣從)
(正也戰于繻葛而不書戰王卒大敗而不書敗者又以/存天下之大防也三綱軍政之本聖人寓軍政於春秋)
(而書法若此者皆裁自/聖心非國史所能與也)大雩(大雩者雩于上帝用盛樂/也諸侯雩于境内山川爾)
(魯侯而郊禘大雩欲悉書於策則有不勝書故雩祭因/旱以書而特謂之大郊禘亦因事以書而義自見此皆)
(國史所不能與而君子以謂性命之文是也諸侯不得/祭天地大夫不得祭山川士庶人不敢以他人祖稱祭)
(於己之寢禮也明乎春秋之義則/知聖人治國如指諸掌之說矣)螽冬州公如曹(天子/三公)
(稱公王者之後稱公州公諸侯而稱公者昔畢髙以父/師而釐束土衛武以列國而入相于周盖與後世出入)
(均勞之意同此其所以稱公也外相如/不書此何以書將有其末故先録其本)
十四年冬十有一月州公自曹朝于魯荆熊通侵隨使
薳章求成焉軍於瑕以待之隨人使少師董成鬭伯比
言於楚子曰吾不得志於漢東也我則使然我張吾三
軍而被吾甲兵以武臨之彼則懼而恊以謀我故難間
也漢東之國隨為大隨張必棄小國小國離楚之利也
少師侈請羸師以張之熊率且比曰季梁在何益鬭伯
比曰以為後圖少師得其君王毁軍而納少師少師歸
請追楚師随侯將許之季梁止之曰天方授楚楚之羸
其誘我也君何急焉臣聞小之能敵大也小道大淫所
謂道忠於民而信於神也上思利民忠也祝史正辭信
也今民餒而君逞欲祝史矯舉以祭臣不知其可也公
曰吾牲牷肥腯粢盛豐備何則不信對曰夫民神之主
也是以聖王先成民而後致力於神故奉牲以吿曰博
碩肥腯謂民力之普存也謂其畜之碩大蕃滋也謂其
不疾瘯蠡也謂其備腯咸有也奉盛以吿曰潔粢豐盛
謂其三時不害而民和平年豐也奉酒醴以告曰嘉栗
㫖酒謂其上下皆有嘉徳而無違心也所謂馨香無讒
慝也故務其三時脩其五教親其九族以致其禋祀於
是乎民和而神䧏之福故動則有成今民各有心而鬼
神乏主君雖獨豐其何福之有君姑脩政而親兄弟之
國庶免於難隨侯懼而脩政楚不敢伐齊侯欲滅紀紀
侯求魯為之主春二月魯侯會之于郕北戎伐齊齊侯
使乞師于鄭鄭太子忽帥師救齊六月大敗戎師獲其
二帥大良少良甲首三百以獻於齊於是諸侯之大夫
戍齊齊人饋之餼使魯為其班後鄭鄭忽以其有功也
怒故有郎之師魯侯之未昏於齊也齊侯欲以文姜妻
忽忽辭人問其故太子曰人各有耦齊大非吾耦也詩
云自求多福在我而已大國何為君子曰善自為謀及
其敗戎師也齊侯又請妻之固辭人問其故太子曰無
事於齊吾猶不敢今以君命奔齊之急而受室以歸是
以師昏也民其謂我何遂辭諸鄭伯六月壬午魯大閲
以簡車馬陳公子躍蔡出也蔡人殺佗而立之秋七月
丁卯魯夫人生子以太子生之禮舉之接以太牢卜士
負之士妻食之公與文姜宗婦命之公問名於申繻對
曰名有五有信有義以類命為象取於物為假取於父
為類不以官不以山川不以隠疾不以畜牲不以器幣
周人以諱事神名終將諱之故以國則廢名以官則廢
職以山川則廢主以畜牲則廢祀以器幣則廢禮晉以
僖侯廢司徒宋以武公廢司空先君獻武廢二山是以
大物不可以命公曰是其生也與吾同物命之曰同紀
侯朝于魯謀請王命以求成于齊魯侯吿之以不能經
曰六年春正月寔来(寔者州公名也書曰寔来不復其/國也春秋之法諸侯不生名失地)
(滅同姓則名正名經世之本名正而天下定矣或曰孟/子以諸侯失國託於諸侯禮也今州公書名以匹夫畜)
(之可乎曰世衰道㣲諸侯其有壤地褊小迫乎强暴而/失國是不幸焉非其罪也則以諸侯之禮接之可也若)
(譚子在莒弦子在黄溫子在衛雖失國出奔而春秋不/名義可見矣若夫或棄賢保佞或驕奢淫縱或用兵暴)
(亂自底滅亡如蔡獻舞邾益曹陽州寔之徒待之以初/乃禮之過也觀春秋所書則知所以處寓公之禮與强)
(為善自暴棄/者之勸戒矣)夏四月公會紀侯于郕秋八月壬午大閱
(書八月不時也書大閲非禮也先王寓軍政於四時之/田訓民禦暴其備豫也懼鄭忽畏齊人不因田狩而閲)
(兵車屬農失政甚矣春秋非持以不時非禮/書也乃天未隂雨徹彼桑土綢繆牖戸之意)蔡人殺陳
佗(佗殺太子而代其位至是踰年不成之為君者以賊/討也書蔡人以善蔡書陳佗以善陳善蔡者以蔡人)
(知佗之為賊善陳者以陳國不以佗為君知其為賊故/稱人稱人討賊之詞也不以為君故稱名稱名當討之)
(賊也魯桓殺君而鄭伯與之盟宋督殺君而四君納其/賂則不知其為賊矣齊商人殺君者及其見殺則稱位)
(蔡般弑父者及其見殺則稱爵是齊蔡國人皆以為君/矣聖人於此抑揚予奪遏人欲於横流存天理於既滅)
(見諸行事可謂深/切而著明者矣)九月丁卯子同生(適冢始生即書于/䇿與子之法也唐)
(虞禪夏后殷周繼春秋兼帝王之道賢可禪則以天下/為公而不拘於世及之禮子可繼則以天下為家而不)
(必於讓國之義萬世之通道也與賢者貴於得人與子/者定於立嫡經書子同生所以明與子之法正國家之)
(本防後世配嫡奪正之事垂訓之義大矣此世子也其/不曰世子何也天下無生而貴者誓於天子然後為世)
(子/)冬紀侯来朝(主者成敗之機榮辱之本也魯桓弑君/之賊人人之所同惡夫人得而討之者)
(也而紀侯主之以求援其能國乎然/則何以得免於貶志不在於朝桓也)
十五年冬十二月乙亥魯焚咸丘榖伯鄧侯朝于魯盟
向求成于鄭既而背之鄭人齊人衞人伐盟向王遷盟
向之民于郟曲沃伯入翼殺其君小子侯王使虢仲伐
之稱復歸曲沃虢仲立哀侯弟緡唐國風八篇曰鴇羽
三章章七句刺時也昭公之後大亂五世君子下從征
役不得養其父母而作是詩也肅肅鴇羽集于苞栩王
事靡盬(靡不攻/緻也)不能藝稷黍父母何怙悠悠蒼天曷其
有所肅肅鴇翼集于苞棘王事靡盬不能藝黍稷父母
何食悠悠蒼天曷其有極肅肅鴇行集于苞桑王事靡
盬不能藝稻梁父母何嘗悠悠蒼天曷其有常經曰七
年春二月己亥焚咸丘(易稱王用三驅禮天子不合圍/夫子釣而不綱皆愛物之意也)
(焚咸丘所謂焚/林而田者也)夏榖伯綏来朝鄧侯吾離来朝(榖伯鄧/侯何以)
(生名桓天下之大惡也執之者無禁殺之者無罪榖伯/鄧侯越國踰境相繼而朝之即大惡之黨也故特貶而)
(書名與失地滅同姓者比焉經於朝桓者或貶爵或書/名或稱人以誅絶其黨撥亂之法嚴矣誅止其身而黨)
(之者無罪則人之類不相/賊殺為禽獸也幾希矣)不書秋冬(田常弑其君孔子/請討之以從大夫)
(之後不敢不告也桓弑隠公而立雖方伯連帥環視而/未之恤猶有望也及榖鄧二國自逺来朝則天下諸侯)
(莫有可望者矣故七年榖伯鄧侯各書其名而去秋冬/二時以見諸侯之不復能脩其職也然則見之行事不)
(亦深切著明矣乎故曰/春秋成而亂臣賊子懼)
十六年冬十一月己卯魯烝王使家父聘于魯春三月
丁巳魯再烝隨少師有寵楚鬭伯比曰可矣讎有釁不
可失也夏楚子合諸侯于沈鹿黄隨不㑹使薳章讓黄
楚子伐隨軍於漢淮之間季梁請下之弗許而後戰所
以怒我而怠寇也少師謂隨侯曰必速戰不然將失楚
師隨侯禦之望楚師季梁曰楚人上左君必左無與王
遇且攻其右右無良焉必敗偏敗衆乃攜矣少師曰不
當王非敵也弗從戰于速把随師敗績随侯逸鬭丹獲
其戎車與其戎右少師秋隨及楚平楚子將不許鬭伯
比曰天去其疾矣隨未可克也乃盟而還楚闢地東至
睢上魯伐邾秋八月雨雪王使祭公言于魯以取女遂
逆后于紀秦寜公魯姬生武公徳公寜公薨庶長弗忌
威壘三父舎世子兄弟不立而立其庶出子經曰八年春
正月己卯烝(烝以中冬時也何以/書為再烝見瀆也)天王使家父来聘(家/父)
(何以無貶乃同則書重之義虞史以人主大臣為一體/春秋以天王宰相為一心故来聘桓公則宰糾書名以)
(正其始錫桓公命王不稱天以正其終而榮叔/家父之徒不與也故人主之職在論相而止矣)夏五月
丁丑烝(春秋之文有一句而包數義者戎伐凡伯于楚/丘以歸之類是也有再書而一貶者春正月己)
(卯烝夏五月/丁丑烝是也)秋伐邾冬十月雨雪祭公来遂逆王后于
紀(劉敞曰祭公王之三公也曷為不稱使不與王之使/祭公也師傅之官坐而論道其任重矣今其来魯乃)
(命魯侯以婚􁇢之事者也若是則大夫可矣何必三公/任之重使之輕故祭公縁比義得専命不報遂行如紀)
(而王以輕使為失祭公以遂行為罪矣此說是也官師/從單靖公逆王后于齊劉夏非卿而書靖公合理則不)
(書故先儒以為宜使/卿逆公監之禮也)
十七年冬紀季姜歸于京師巴子使吿于楚請與鄧為
好楚子使道朔將巴客聘于鄧鄧南鄙鄾人奪之幣殺
道朔及巴行人楚讓於鄧鄧人弗受夏楚鬬廉及邑師
圍鄾鄧飬甥聃甥救鄾三逐巴師不克鬭廉衡陳于巴
師之中以戰而北鄧人逐之背巴師而夾攻之鄧師大
敗鄾人宵潰秋虢仲芮伯荀侯賈伯伐曲沃曹伯終生
使其世子射姑朝于魯終生叔振鐸七世孫也魯侯饗
之樂奏而嘆施父曰曹太子其有憂乎非嘆所也經曰
九年春紀季姜歸于京師(自逆者而言則當尊崇其匹/内主六宫之政使妃妾不得)
(上僭故從天王所命而稱王后示天下之母儀也自歸/者而言則當樛屈逮下使夫人嬪婦皆得進御於君而)
(無嫉妬之心故從父母所子而稱季姜化天下以婦/道也詞之抑揚各有所當皆正始之道王化之基也)夏
四月秋七月冬曹伯使其世子射姑来朝(周制世子攝/其君者謂朝)
(於天子有時雖老疾者亦不敢後故使世子攝已事以/見天子急述職也諸侯間於王事則相朝其禮本無時)
(曹伯既有疾何急於朝桓而使世子攝哉君疾而儲副/出啟姦邪窺伺之心危道也世子將欲已乎則方命矣)
(曰孝子盡道以事其親者也不盡道/而茍焉以從命為孝又焉得為孝)
十八年曹伯薨射姑嗣三月曹葬其君桓公虢仲譖其
大夫詹父於王詹父有辭以王師伐虢夏虢公出奔虞
秦人納芮伯萬于芮魯侯衞侯期于桃丘衞侯弗至初
虞叔有玉虞公求旃弗獻既而悔之曰周諺有之匹夫
無罪懐璧其罪吾焉用此其以賈害也乃獻之又求其
寶劍叔曰是無厭也無厭將及我遂伐虞公公奔共池
鄭伯以忽怒故請師於齊以伐魯冬十月丙午齊侯以
師助之魯侯與戰于郎邶國風八篇曰雄雉四章章四
句刺衛宣公也滛亂不恤國事軍旅數起大夫久役男
女怨曠國人患之而作是詩也雄雉于飛泄泄其羽(興/也)
(雄雉見雌雉飛而/鼓其翼泄泄然)我之懷矣自詒伊阻(詒遺伊維/阻難也)雄雉
于飛下上其音展矣君子實勞我心(展誠/也)瞻彼日月悠
悠我思(瞻視/也)道之云逺曷云能来百爾君子不知徳行
不忮不求何用不臧弼國風九篇曰匏有苦葉四章章
四句刺衞宣公也公與夫人並為淫亂匏有苦葉濟有
深涉(興也匏謂之瓠瓠之葉苦不可/食也濟度也由膝以上為涉)深則厲淺則揭(以/衣)
(涉水為厲謂由帶以上也掲褰衣也遭時制宜如遇水/深則厲淺則掲矣男女之際安可以無禮義將無以自)
(濟/也)有瀰濟盈有鷕雉鳴(瀰深水也盈滿也深水人之所/難也鷕雌雉聲也衛夫人有淫)
(泆之意授人以色假人以辭不顧/禮義之難使宣公有淫昏之行)濟盈不濡軌雉嗚求
其牡(濡清也由輈以上為軌違禮義不由其道/猶雉鳴而求其牡矣飛曰雌雄走曰牝牡)雝雝鳴
鴈旭日始旦(雝雝鴈聲和也納采用鴈/旭日始出謂大昕之時)士如歸妻迨氷
未泮(迨及泮/散也)招招舟子人涉卭否(招招號召之貌舟子/舟人主濟渡者卭我)
(也/)人涉卭否卭須我友(人皆涉我友未至我獨侍之而/不涉以言室家之道非得所適)
(貞女不行非得/禮義昏姻不成)邶國風十七篇曰靜女三章章四句刺
時也衛君無道夫人無徳靜女其姝俟我於城隅(静貞/静女)
(也徳貞静而有法度乃可說也姝美/色也俟侍也城隅以言髙而不可踰)愛而不見搔首踟
蹰(言志往/而行正)靜女其孌貽我彤管(既有羙徳又有美色又/能遺我以古人之法可)
(以配人君也古者后夫人必有女史彤管之法史不記/過其罪殺之后妃羣妾以禮御於君所女史書其日月)
(授之以環以進退之生子月辰則以金環退之當御者/以銀環進之著于左手既御著于右手事無大小記以)
(成/法)彤管有煒說懌女美(煒赤貌彤管以/赤心正人也)自牧歸荑洵美
且異(牧田官也荑牙之始生也/本之於荑取其有始有終)匪女之為美美人之貽
(非為其徒說美色而已/美其人能遺我法則)衛侯納伋子之妻生夀及朔屬
壽於左公子姜氏與朔搆伋子公使諸齊使盜待諸莘
將殺之壽子吿之使行不可曰棄父之命烏用子矣有
無父之國則可也及行飲以酒夀子載其旌以先盜殺
之伋子至曰我之求也此何罪又殺之邶國風十九篇
二子乗舟思伋夀也衞宣公之二子争相為死國人傷
而思之作是詩也二子乗舟汎汎其景(二子伋夀也朔/與母愬伋於公)
(公令伋之齊使賊先待於隘夀知之以告伋使去伋曰/君命不可逃國人傷其涉危遂往如乗舟而無所薄汎)
(汎然迅疾/而不凝也)願言思子中心養養(願每也飬飬然/憂不知所定)二子乗
舟汎汎其逝(往/也)願言思子不瑕有害(言二子之/不逺害)邶國風
十篇曰谷風六章章八句刺夫婦失道也衛人化其上
淫於新昏而棄其舊室夫婦離絶國俗傷敗焉習習谷
風以隂以雨(興也習習和舒貌東風謂之谷風隂陽和/而谷風至夫婦和則室家成室家成而繼)
(嗣/生)黽勉同心不宜有怒(言黽勉者思與/君子同志也)采葑采菲無以
下體(葑湏也菲芴也/下體根莖也)徳音莫違及爾同死行道遲遲中
心有違(遲遲舒行/貌違離也)不逺伊爾薄送我畿(門内/也)誰謂荼苦
其甘如薺(荼苦/菜也)宴爾新昏如兄如弟(宴安/也)涇以渭濁湜
湜其沚(涇渭相入/而清濁異)宴爾新昏不我屑以(屑潔/也)毋逝我梁
毋發我笱(逝之也梁魚梁/笱所以捕魚也)我躬不閱遑恤我後(閲容/也)就
其深矣方之舟之就其淺矣泳之㳺之(舟舩/也)何有何亡
黽勉求之(有謂富也/亡謂貧也)凡民有喪匍匐救之不我能慉反
以我為讐(慉養/也)既阻我徳賈用不售(阻難/也)昔育恐育鞠
及爾顛覆(育長鞠/窮也)既生既育比予于毒我有㫖蓄亦以
御冬(㫖美御/禦也)宴爾新昏以我御窮有洸有潰既詒我肄
(洸洸武也潰潰/怒也肄勞也)不念昔者伊予来塈(塈息/也)衛國風四篇
曰氓六章章十句刺時也宣公之時禮義消亡淫風大
行男女無别遂相奔誘華落色衰復相棄背或乃困而
自悔喪其妃耦故序其事以風焉美反正刺淫泆也氓
之蚩蚩抱布貿絲(氓民也蚩蚩敦/厚之貌布幣也)匪来貿絲来即我謀
送子涉淇至于頓丘(丘一成/為頓丘)匪我愆期子無良媒(愆過/也)
將子無怒秋以為期(將願/也)乗彼垝垣以望復關(垝毁也/復闗君)
(子所/近也)不見復闗泣涕漣漣(言其有一心乎/君子故能自悔)既見復闗載
笑載言爾卜爾筮體無咎言(龜曰卜蓍曰筮/體兆卦之體)以爾車来
以我賄遷(賄財遷/徙也)桑之未落其葉沃若于嗟鳩兮無食
桑葚于嗟女兮無與士耽(桑女功之所起沃若猶沃沃/然鳩鶻鳩也食桑葚過則醉)
(而傷其性耽樂也女/與士耽則傷禮義)士之耽兮猶可說也女之耽兮不
可說也桑之落矣其黄而隕自我徂爾三嵗食貧淇水
湯湯漸車帷裳(隕墜也湯湯水盛貌/帷裳婦人之車也)女也不爽士貳其
行(爽差/也)士也罔極二三其徳(極中/也)三嵗為婦靡室勞矣
夙興夜寐靡有朝矣言既遂矣至于暴矣兄弟不知咥
其笑矣(咥咥/然笑)靜言思之躬自悼矣(悼傷/也)及爾偕老老使
我怨淇則有岸隰則有泮(泮坡/也)總角之宴言笑宴宴信
誓旦旦(總角結髪也晏晏和/柔也信誓旦旦然)不思其反反是不思亦已
焉哉經曰十年春王正月(桓無王今復書王何也十者/盈數也天道十年則亦周矣)
(人事十年則亦變矣故易稱守貞者十年而必反傳論/逺惡者十年而必棄桓公至是其數已盈宜見誅於天)
(人矣十年書王紀常理也有習於穀梁子而不得傳者/見二年書王以為正與夷之卒此年書王而曹伯適薨)
(遂附益之以為正終生之卒誤矣果正諸侯之卒不緣/篡弑者陳侯鮑在五年之正月曷不書王以正其卒乎)
庚申曹伯終生卒夏五月葬曹桓公秋公會衛侯于桃
丘弗遇(弗者遷詞惡失信也衞初約魯㑹于桃丘至是/中變而從齊鄭於是乎有郎之師其戰于郎直)
(書曰来盟于惡曹俱奪其爵則桃丘之/弗遇也盖惡衞侯之失信矣桃丘衞地)冬十有二月丙
午齊侯衞侯鄭伯来戰于郎(春秋加兵于魯衆矣未有/書来戰此獨不稱侵伐而)
(以来戰為文何也兵㓙器戰危事聖人所重也誅暴禁/亂敵加於己盖有不得已而應者矣未有悖道縱欲得)
(己不已而先之者也魯桓弑立天下大惡人人之所得/討也鄭伯則首盟于越以定其位齊侯則繼會于稷以)
(濟其姦曾不能脩方伯之職駐師境上聲罪致討伸天/下之大義也今特以私忿小怨親帥其師戰于魯境尚)
(為知類也哉此春秋之所必誅而不以聽也故以三國/為主而書来戰于郎鄭人主兵而首齊猶州吁主兵而)
(先/宋)
　
　
　
　
　
　
　
　皇王大紀卷三十五
