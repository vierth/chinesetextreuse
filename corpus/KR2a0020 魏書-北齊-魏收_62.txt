卷五十七
　　齊　　　　魏　　　　收　　　　　撰
　列傳第四十五
　　高祐　　崔挺
高祐字子集小名次奴勃海人也本名禧以與咸陽王
同名高祖賜名祐司空允從祖弟也祖展慕容寳黄門
郎太祖平中山内徙京師卒於三都大官父讜從世祖
滅赫連昌以功拜游擊将軍賜爵南皮子與崔浩共參
著作遷中書侍郎轉給事中冀青二州中正假散騎常
侍平東将軍蓨縣侯使高麗卒贈安南將軍冀州刺史
假滄水公諡曰康祐兄祚襲爵東青州刺史祐博渉書
史好文字雜說材性通放不拘小節初拜中書學生轉
博士侍郎以祐招下邵郡羣賊之功賜爵建康子高宗
末兗州東郡吏獲一異獸獻之京師時人咸無識者詔
以問祐祐曰此是三吴所出厥名鯪鯉餘域率無今我
獲之吴楚之地其有歸國者乎又有人於零丘得玉印
一以獻詔以示祐祐曰印上有籀書二字文曰宋夀夀
者命也我獲其命亦是歸我之徵顯祖初劉義隆子義
陽王昶來奔薛安都等以五州降附時謂祐言有驗高
祖拜祕書令後與丞李彪等奏曰臣等聞典謨興話言
所以光著載籍作成事所以昭揚然則尚書者記言之
體春秋者錄事之辭尋覽前志斯皆言動之實錄也夏
殷以前其文弗具自周以降典章備舉史官之體文質
不同立書之旨隨時有異至若左氏屬詞比事兩致竝
書可謂存史意而非全史體逮司馬遷班固皆博識大
才論敘今古曲有條章雖周逹未兼斯實前史之可言
者也至於後漢魏晉咸以放焉惟聖朝創制上古開基
長發自始均以後至於成帝其間世數久逺是以史弗
能傳臣等疎陋忝當史職披覽國記竊有志焉愚謂自
王業始基庶事草創皇始以降光宅中土宜依遷固大
體令事類相從紀傳區别表志殊貫如此修綴事可備
盡伏惟陛下先天開物洪宣帝命太皇太后淳曜二儀
惠和王度聲教之所漸洽風譯之所覃加固己義振前
王矣加太和以降年未一紀然嘉符禎瑞備臻於往時
洪功茂徳事萃於曩世㑹稽佇玉牒之章岱宗想石記
之列而祕府策勲述羙未盡将令皇風大猷或闕而不
載功臣懿績或遺而弗傳著作郎已下請取有才用者
參造國書如得其人三年有成矣然後大明之徳功光
于帝篇聖后之勲業顯于皇策佐命忠貞之倫納言司
直之士咸以備著載籍矣高祖從之高祖從容問祐曰
比水旱不調五穀不熟何以止災而致豐稔祐對曰昔
堯湯之運不能去陽九之㑹陛下道同前聖其如小旱
何但當旌賢佐政敬授民時則災消穰至矣又問止盜
之方祐曰昔宋均樹徳害獸不過其鄉卓茂善敎蝗蟲
不入其境彼盜賊者人也苟訓之有方寜不易息當須
宰守貞良則盜止矣祐又上疏云今之選舉不採職治
之優劣專簡年勞之多少斯非盡才之謂宜停此薄藝
棄彼朽勞唯才是舉則官方斯穆又勲舊之臣雖年勤
可錄而才非撫人者則可加之以爵賞不宜委之以方
任所謂王者可私人以財不私人以官者也高祖皆善
之加給事中冀州大中正餘如故時李彪專統著作祐
為令時相關預而已出為持節輔國将軍西兗州刺史
假東光侯鎮滑臺祐以郡國雖有太學縣黨宜有黌序
乃縣立講學黨立敎學村立小學又令一家之中自立
一碓五家之外共造一井以供行客不聼婦人寄舂取
水又設禁賊之方令五五相保若盜發則連其坐初雖
似煩碎後風化大行宼盜止息轉宋王劉昶傅以昔參
定律令之勤賜帛五百匹粟五百石馬一匹昶以其官
舊年耆雅相祗重妓妾之屬多以遺之拜光祿大夫傅
如故昶薨後徵為宗正卿而祐留連彭城久而不赴於
是尚書僕射李沖奏祐散逸淮徐無事稽命處刑三歲
以贖論詔免卿任還復光祿太和二十三年卒太常議
諡曰煬侯詔曰不遵上命曰靈可諡為靈
子和璧字僧夀有學問中書博士早卒
和璧子顥字門賢學渉有時譽自司空參軍轉員外郎
襲爵建康子遷符璽郎中出為冀州别駕未之任屬刺
史元愉據州反世宗遣尚書李平為都督率衆討之平
以顥彼州領袖乃引為錄事參軍仍領統軍軍機取捨
多與參決擒愉之後别黨千餘人皆将伏法顥以為擁
逼之徒前許原免宜為表陳請平從之於是咸蒙全濟
事定顥仍述職時軍旅之後因之饑饉顥為綱紀務存
寛静甚收時譽尋加陵江将軍坐事免久之除鎮逺将
軍遷輔國將軍中散大夫轉征虜将軍仍中散卒時年
四十九贈平東将軍滄州刺史諡曰惠
子徳正襲武定中黄門侍郎
顥弟雅字興賢有風度自給事中稍遷司徒府錄事參
軍定州撫軍府長史卒年三十四天平中追贈散騎常
侍平北将軍冀州刺史
子徳乾早有令問任城太守卒
雅弟諒字修賢少好學多識強記居喪以孝聞太和末
京兆王愉開府辟召高祖妙簡行佐諒與隴西李仲尚
趙郡李鳯起等同時應選稍遷太尉主簿國子博士正
光中加驍騎将軍為徐州行臺至彭城屬元法僧反叛
逼諒同之諒不許為法僧所害時年四十一朝廷痛惜
之贈左将軍滄州刺史又下詔以諒臨危授命誠節可
重復贈使持節平北将軍幽州刺史贈帛二百匹優一
子出身諡曰忠侯三子長惠勝武定中司徒外兵參軍
諒造親表譜錄四十許卷自五世已下内外曲盡覽者
服其博記
祐弟欽幼隨從叔濟使於劉義隆還為中書學生遷祕
書中散年四十餘卒
子法永諸王從事中郎亦早亡
祐從父弟次同永安末撫軍将軍定州刺史
子乾邕永熙中司空公長樂郡開國公
乾邕弟敖曹天平中司徒公京兆郡開國公
崔挺字雙根博陵安平人也六世祖贊魏尚書僕射五
世祖洪晉吏部尚書父鬰濮陽太守挺幼居喪盡禮少
敦學業多所覽究推人愛士州閭親附焉每四時與鄉
人父老書相存慰辭㫖款備得者榮之三世同居門有
禮讓扵後頻值饑年家始分析挺與弟振推讓田宅舊
資惟守墓田而已家徒壁立兄弟怡然手不釋卷時穀
糴踊貴鄉人或有贍者遺挺辭讓而受仍亦散之貧困
不為畜積故鄉邑更欽歎焉舉秀才射策高第拜中書
博士轉中書侍郎以工書受勑於長安書文眀太后父
燕宣王碑賜爵泰昌子轉登聞令遷典屬國下大夫以
參議律令賜布帛八百匹穀八百石馬牛各二尚書李
沖甚重之高祖以挺女為嬪太和十八年大将軍宋王
劉昶南鎮彭城詔假立義將軍為昶府長史以疾辭免
乃以王肅為長史其被寄遇如此後除昭武将軍光州
刺史威恩竝著風化大行十九年車駕幸兗州召挺赴
行在所及見引諭優厚又問挺治邉之略因及文章高
祖甚悅謂挺曰别卿已來倐焉二載吾所綴文已成一
集今當給卿副本時可觀之又顧謂侍臣曰擁旄者悉
皆如此吾何憂哉復還州及散騎常侍張彜兼侍中廵
行風俗見挺政化之羙謂挺曰彜受使省方採察謠訟
入境觀政實愧清使之名州治舊掖城西北數里有斧
山峰嶺高峻北臨滄海南望岱嶽一邦逰觀之地也挺
於頂上欲營觀宇故老曰此嶺秋夏之際常有暴雨迅
風巖石盡落相𫝊云是龍道恐此觀不可久立挺曰人
神相去何逺之有虬龍倐忽豈唯一路乎遂營之數年
間果無風雨之異挺既代即為風雹所毁於後作復尋
壊遂莫能立衆以為善化所感時以犯罪配邉者多有
逃越遂立重制一人犯罪逋亡合門充役挺上書以為
周書父子罪不相及天下善人少惡人多以一人犯罪
延及合門司馬牛受桓魋之罰栁下惠嬰盜跖之誅豈
不哀哉辭甚雅切高祖納之先是州内少鐵噐用皆求
之他境挺表復鐵官公私有頼諸州中正本在論人髙
祖将辨天下氏族仍亦訪定乃遥授挺本州大中正掖
縣有人年踰九十板輿造州自稱少曽充使林邑得一
羙玉方尺四寸甚有光彩藏之海島垂六十歲忻逢眀
治今願奉之挺曰吾雖徳謝古人未能以玉為寳遣舩
隨取光潤果然竟不肯受仍表送京都世宗即位累表
乞還景眀初見代老幼泣涕追隨縑帛贈送挺悉不納
散騎常侍趙脩得幸世宗挺雖同州壤未嘗詣門北海
王詳為司徒錄尚書事以挺為司馬挺固辭不免世人
皆歎其屈而挺處之夷然於後詳攝選衆人競稱考第
以求遷敘挺終獨無言詳曰崔光州考級並未加授宜
投一牒當為申請蘧伯玉恥獨為君子亦何故嘿然挺
對曰階級是聖朝大例考課亦國之恒典下官雖慙古
賢不伐之羙至於自衒求進竊以羞之詳大相稱歎自
為司馬詳未曽呼名常稱州號以示優禮四年卒時年
五十九其年冬贈輔國将軍幽州刺史諡曰景光州故
吏聞凶問莫不悲感共鑄八尺銅像於城東廣因寺起
八關齋追奉㝠福其遺愛若此初崔光之在貧賤也挺
贍遺衣食常親敬焉又識邢巒宋弁於童稚之中竝謂
終當逺致世稱其知人歴官二十餘年家資不益食不
重味室無綺羅閨門之内雍雍如也舊故多有贈賵諸
子推挺素心一無所受有子六人
長子孝芬字恭梓早有才識博學好文章髙祖召見甚
嗟賞之李彪謂挺曰比見賢子謁帝㫖諭殊優今當為
羣拜紀挺曰卿自欲善處人父子之間然斯言吾所不
敢聞也司徒彭城王勰板為行參軍後除著作郎襲父
爵尚書令髙肇親寵權盛子植除青州刺史啟孝芬為
司馬後除司徒記室參軍司空屬定州大中正長扵剖
判甚有能名府主任城王澄雅重之熙平中澄奏地制
八條孝芬所參定也在府久之除龍驤将軍廷尉少卿
孝昌初蕭衍遣将裴邃等宼淮南詔行臺酈道元都督
河間王琛討之停師城父累月不進勑孝芬持節齎齊
庫刀催令赴接賊退而還荆州刺史李神儁為蕭衍遣
将攻圍詔加孝芬通直散騎常侍以将軍為荆州刺史
兼尚書南道行臺領軍司率諸将以援神儁因代焉扵
時州郡内戍悉已陷沒且路由三鵶賊已先據孝芬所
統既少不得徑進遂從𢎞農堰渠山道南入遣弟孝直
輕兵在前出賊不意賊便奔散人還安堵肅宗嘉勞之
并賚馬及綿絹等物後以元义之黨與盧同李奨等竝
除名徵還又孝芬為廷尉之日章武王融以贓貨被劾
孝芬按以重法及融為都督北討鮮于脩禮於時孝芬
弟孝演率勒宗從避賊於博陵郡城為賊攻陷尋為賊
所害融乃密啟云孝演入賊為王遂見收捕合家逃竄
遇赦乃出孝昌三年蕭衍将成景儁率衆逼彭城除孝
芬寜朔将軍員外常侍兼尚書右丞為徐州行臺孝芬
将發入辭靈太后謂孝芬曰卿女今事我兒與卿便是
親舊曽何相負而内頭元义車中稱此老嫗㑹須却之
孝芬曰臣蒙國厚恩義無斯語假實有此誰能得聞若
有聞知此於元义親密過臣逺矣乞對言者足辨虚實
靈太后悵然意解乃有愧色景儁築柵造堰謀斷泗水
以灌彭城孝芬率大都督李叔仁柴集等起戰景儁等
力屈退走除孝芬安南将軍光祿大夫兼尚書為徐兗
行臺建義初太山太守羊侃據郡反逺引南賊圍逼兗
州除孝芬散騎常侍鎮東將軍金紫光祿大夫仍兼尚
書東道行臺大都督刁宣馳往救援與行臺于暉接至
便圍之侃突圍奔蕭衍餘悉平定永安二年荘帝聞元
顥有内侵之計勅孝芬南赴徐州顥遂潜師向考城擒
大都督濟隂王暉業乗勝徑進遣其後軍都督侯暄守
梁國城以為後援孝芬勒諸将馳往圍暄恐顥遣援乃
急攻之晝夜不息五日暄遂突出擒斬之俘其卒三千
餘人荘帝還宫授西兖州刺史将軍如故孝芬久倦外
役固辭不行乃除太常卿普泰元年南陽太守趙脩賢
襲據荆州城囚刺史李琰之招引南宼除孝芬衛将軍
荆州刺史兼尚書南道行䑓又除都督三荆諸軍事車
騎将軍假驃騎将軍孝芬己出次改授散騎常侍驃騎
将軍西兖州刺史太昌初兼殿中尚書尋除車騎大將
軍左光祿大夫仍尚書後加儀同三司兼吏部尚書出
帝入關齊獻武王至洛與尚書辛雄劉廞等並誅時年
五十沒其家口天平中乃免之孝芬博文口辨善談論
愛好後進終日忻然商確古今間以嘲謔聼者忘疲所
著文章數十篇有子八人
長子勉字宣祖頗渉史𫝊有几案才正光初除太學博
士荘帝之為御史中尉啟除侍御史永安初除建節將
軍尚書右中兵郎中後太尉豫章王蕭贊啟為諮議參
軍郎中如故以舉人失衷為中尉高道穆奏免其官普
泰中兼尚書左丞勉善附㑹世論以浮競譏之為尚書
令尒朱世隆所親待而尚書郎魏季景尤為世隆知任
勉與季景内頗不穆季景隂求右丞奪勉所兼世隆啟
用季景勉遂悵怏自失尋除安南將軍光祿大夫兼國
子祭酒典儀注太昌初除散騎常侍征東將軍金紫光
祿大夫定州大中正敇左右廂出入其家被收之際在
外逃免於後乃出見齊獻武王於晉陽王勞撫之天平
末王遣勉送勲貴妻子赴定州因得還家屬母李氏喪
亡勉哀號過性遇病卒時年四十七無子弟宣度以子
龍後之
勉弟宣猷司徒中郎走於關西
宣猷弟宣度齊王儀同開府司馬
宣度弟宣軌頗有才學尚書考功郎中與弟宣質宣静
宣略竝死於晉陽
孝芬弟孝暐字敬業少寛雅早著長者之風彭城王勰
之臨定州辟為主簿釋褐冀州安東府外兵參軍厯員
外散騎侍郎寜朔將軍員外散騎常侍武泰初蠻首李
洪扇動諸蠻詔孝暐持節為别将隷都督李神軌討平
之尒朱榮之害朝士孝暐與弟孝直攜家避難定陶孝
荘初徵拜通直散騎常侍加征虜將軍尋除趙郡太守
郡經葛榮離亂之後民戸喪亡六畜無遺斗粟乃至數
縑民皆賣鬻兒女夏椹大熟孝暐勸民多收之郡内無
牛教其人種招撫遺散先恩後威一周之後流民大至
興立學校親加勸篤百姓頼之卒扵郡時年四十九贈
通直散騎常侍平東将軍瀛州刺史諡曰簡朝議謂為
未申復贈安北将軍定州刺史
子昻武定中尚書左丞兼度支尚書
孝暐弟孝演字則伯出繼伯父性通率羙鬚髯姿貎魁
傑少無宦情沉浮鄉里河間王琛為定州刺史以為治
中晚除瀛州安西府外兵參軍因罷歸及鮮于脩禮起
逆孝演率宗屬保郡城為賊攻陷賊以孝演民望恐移
衆心乃害之時年四十無子弟孝直以子士逰為後
士逰儀同開府倉曹參軍
孝演弟孝直字叔廉身八尺眉目疎朗早有志尚起家
司空行參軍尋為員外散騎侍郎宣威将仍以本官入
領直後轉寜逺将軍汝南王開府掾領直寝兄孝芬除
荆州詔孝直假征虜将軍别將總羽林二千騎與孝芬
俱行孝直潜師徑進賊遂破走孝芬入城後蕭衍将曹
義宗仍在馬圈鼓動順陽蠻夷緣邊宼竊孝直率衆禦
之賊皆退散還轉直閤将軍通直散騎常侍尒朱兆入
洛孝直以天下未寜去職歸鄉里勸督宗人務行禮義
後除安東将軍光祿大夫太昌中又除衛将軍右光祿
大夫竝辭不赴宗親勸孝直曰榮華人之所願何故陸
沉孝直不答年五十八卒於鄉里顧命諸子曰吾才疎
效薄於國無功若朝廷復加贈諡宜循吾意不得祗受
若致干求則非吾子斂以時服祭勿殺生其子皆遵行
之有四子
長子士順儀同開府行參軍
孝直弟孝政字季讓十歲挺亡號哭不絶見者為之悲
傷操尚貞立博洽經史雅好辭賦喪紀之禮特所留情
衣服制度手能執造太尉汝南王悅辟行參軍年四十
九卒
子巖武定中員外常侍孝芬兄弟孝義慈厚弟孝演孝
政先亡孝芬等哭泣哀慟絶内蔬食容貌損瘠見者傷
之孝暐等奉孝芬盡恭順之禮坐食進退孝芬不命則
不敢也雞鳴而起旦參顔色一錢尺帛不入私房吉凶
有須聚對分給諸婦亦相親愛有無共之始挺兄弟同
居孝芬叔振既亡之後孝芬等奉承叔母李氏若事所
生旦夕温凊出入啟覲家事巨細一以諮決每兄弟出
行有獲財物尺寸已上皆内李氏之庫四時分賚李自
裁之如此者二十餘歳撫從弟宣伯子朗如同氣焉
挺弟振字延根少有學行居家孝友為宗族所稱自中
書學生為祕書中散在内謹勑為髙祖所知出為冀州
咸陽王禧驃騎府司馬在任乆之太和二十年遷建威
将軍平陽太守不拜轉髙陽内史髙祖南討徵兼尚書
左丞留京振既才幹被擢當世以為榮後改定職令振
本資惟擬五品詔曰振在郡著績宜有褒升除太子庶
子景眀初除長兼廷尉少卿振有公斷以眀察稱河内
太守陸琇與咸陽王禧同謀為逆禧敗事發振窮治之
時琇内外親黨及當朝貴要咸為之言振研覈切至終
無縱緩遂斃之扵獄其奉法如此正始初除龍驤將軍
肆州刺史在任有政績還朝除河東太守永平中卒扵
郡時年五十九贈本將軍南兗州刺史諡曰定振歴官
四十餘載考課恒為稱職議者善之
長子宣伯早喪
子勁字仲括驃騎參軍
宣伯弟子朗羙容貌渉獵經史少温厚有風尚以軍功
起家襄威将軍員外散騎侍郎普泰中從兄孝芬為荆
州請為車騎府司馬孝芬轉西兗州為驃騎府司馬太
昌初冠軍将軍北徐州撫軍府長史固辭不獲免興和
二年中尉髙仲密引為侍御史尋加平西将軍武定中
卒子道綱
挺從父弟元珍釋褐司徒行參軍稍遷司徒主簿趙郡
王幹開府屬景眀中荆州長史久之為司徒從事中郎
有公平稱後遷中散大夫加征虜将軍正光末山胡作
逆除平陽太守假右将軍為别将以討之頻破胡賊郡
内以安武泰初改郡為唐州仍除元珍為刺史加右将
軍以破胡勲賜爵涼城侯爾朱榮之趣洛也遣其都督
樊子鵠取唐州元珍與行臺酈惲拒守不從為子鵠所
陷被害世咸痛之
子叔恭
挺從父弟瑜之字仲璉少孤有學業太和中釋褐奉朝
請廣陵王羽常侍累厯蕃佐入為司空功曹參軍事太
尉主簿遷冀州撫軍府長史後為揚州平東府長史帶
南梁太守蕭衍義州刺史文僧眀來降瑜之迎接有勲
賜爵髙邑男孝昌初除鴻臚少卿三年卒年五十六贈
平北将軍瀛州刺史有三子
長子孟舒字長才襲父爵累遷平東将軍太中大夫興
和中除廣平太守卒贈中軍将軍殷州刺史贈平東将
軍諡曰康
孟舒弟仲舒武定末鄴縣令
仲舒弟季舒給事黄門侍郎
挺從祖弟修和州主簿
子儉字元恭雅有噐度厯太學博士終扵符璽郎中
儉弟緒字仲穆定州撫軍府法曹參軍
緒小弟孝忠侍御史祕書郎並有容貌無他才識
緒子子謙尚書郎
子謙弟子讓與侯景同反子謙坐以囚執遇病死於晉
陽
子讓弟子廉等竝伏法
脩和弟敬邕性長者有幹用高祖時自司徒主簿轉尚
書都官郎中所在稱職遷太子歩兵校尉景眀初母憂
去職後中山王英南討引為都督府長史加左中郎将
以功賜爵臨淄男遷龍驤将軍太府少卿以本将軍出
除管州刺史厙莫奚國有馬百匹因風入境敬邕悉令
送還於是夷人感附熙平二年拜征虜将軍太中大夫
神龜中卒年五十七贈左将軍濟州刺史諡曰恭
子子盛襲爵除奉朝請
修和從弟接字顯賓容貌魁偉放邁自高不拘常檢為
中書博士樂陵内史雅為任城王澄所禮待及澄為定
州刺史接了無民敬王忻然容下之後為冀州安東府
司馬轉樂陵太守還鄉而卒
挺族子纂字叔則博學有文才景眀中太學博士轉員
外散騎侍郎襄威将軍既不為時知乃著無談子論後
為給事中延昌中除梁州征虜府長史熙平初為寜逺
将軍廷尉正每於大獄多所據眀有當官之譽時太原
王静自廷尉監遷少卿纂恥居其下乃與静書辭氣抑
揚無上下之體又啟求解任乃除左中郎将領尚書三
公郎中未㡬以公事免後為洛陽令正光中卒年四十
五贈司徒左長史凡所製文多行於世
長子史武定末儀同府長流參軍
纂兄穆寛雅有度量州辟主簿卒
子暹武定末度支尚書兼右僕射
纂弟融字脩業奉朝請尚書令高肇出討巴蜀引為統
軍還除員外散騎侍郎正光中定州别駕年四十二卒
子鴻飜郡功曹
纂從祖弟逰字延叔少有風槩釋褐奉朝請稍遷太尉
主簿江州刺史陳伯之啟為司馬還除奉車都尉大都
督中山王英征義陽引為錄事參軍尋轉司馬及英敗
於鍾離逰坐徙秦州久而得還大将軍高肇西征引為
統軍除歩兵校尉遷豫州征虜府長史未幾除征虜将
軍北趙郡太守竝有政績熙平末轉河東太守郡有鹽
戸常供州郡為兵子孫見丁從役逰矜其勞苦乃表聞
請聼更代郡内感之太學舊在城内逰乃移置城南閑
敞之處親自說經當時學者莫不勸慕號為良守以本
将軍遷涼州刺史以母憂解任正光中起除右将軍南
秦州刺史固辭不免先是州人楊松柏楊洛徳兄弟數
為反叛逰至州深加招慰松柏歸款引為主簿稍以辭
色誘之兄弟俱至松柏既州之豪帥感逰恩遇奨諭羣
氐咸來歸款且以過在前政不復自疑逰乃因宴會一
時俱斬於是外人以其不信合境皆反正光五年夏秦
州城人殺刺史李彦據州為逆數日之後逰知必不定
謀欲出外尋為城人韓祖香孫􁀙攻於州館逰事窘登
樓慷慨悲歎乃推下小女而殺之義不為羣小所辱也
尋為祖香等所執害時年五十二永安中贈散騎侍郎
鎮北将軍定州刺史
子伏䕶開府參軍
史臣曰髙祐學業優通知名前世儒俊之風門舊不隕
諸子經傳之器加有捨生之節崔挺兄弟風操髙亮懐
文抱質歴事著稱見重於朝野繼世承家門族並著蓋
所謂彼有人焉
　
　
　
　
　魏書卷五十七
　魏書卷五十七考證
崔挺傳其被寄遇如此○北史無寄字
孝芬率大都督李叔仁柴集等起戰○起當作赴
　
　
　
　
　
　
　
　
　
　
　
　
　魏書卷五十七考證
