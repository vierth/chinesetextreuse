
　大事記續編卷二十六　　　明　王禕　撰
晉孝惠皇帝元康元年春正月乙酉朔改元永平(以本/紀修)
　解題曰宋庠紀年通譜永平漢明帝年號
二月癸酉楚王瑋淮南王允來朝三月辛卯皇后遣殿
中兵殺楊駿兄弟其黨皆夷三族
　解題曰晉二衞始制前驅由基强弩為三部司馬二
　衞各五部督其衞鎮四軍如五校各置千人更置殿
　中將軍中郎校尉司馬武帝甚重兵官軍校多選清
　望之士居之以陳勰為殿中將軍每出入持白獸幡
　在乗輿左右(誅駿之謀實起於殿中中郎孟觀李肇/又命東安公繇帥殿中兵四百人討駿)
　(殿中兵制大/畧可見矣)
壬辰改元
　解題曰宋庠紀年通譜元康漢宣帝年號
廢皇太后楊氏為庶人徙之金墉城
　解題曰按太平寰宇記宋敏求河南志金墉城在故
　洛陽城西北角魏所築晉恵帝曰永昌宫有小城永
　嘉兵亂築為壘餘見通鑑
壬寅汝南王亮為太宰與衞瓘並録尚書事鎮南將軍
楚王瑋為衞將軍領北軍中候論誅駿功侯者千餘人
　解題曰時亮輔政御史中丞傅咸致書曰駿之見討
　發自天聰孟觀李肇與知宻言耳聖上論功寧厚此
　羣下所冝以實裁量而遂東安封王孟李郡公侯伯
　子男既妄有加復又三等超遷自古以來封賞未有
　若此者也無功而厚賞莫不樂國有禍禍起當復有
　大功也人而樂禍其可極乎厥後楚王瑋之誅亮瓘
　趙王倫之廢賈后以至齊王長沙成都河間東海之
　更相魚肉皆樂禍而為之咸之言不誣也事見通鑑
夏六月皇后使楚王瑋殺亮瓘乙丑復殺瑋(以紀/傳修)車騎
司馬賈模為侍中散騎常侍張華為侍中中書監將軍
裴頠為侍中輔政(以通鑑/目録修)秋七月分荆揚州為江州(以/本)
(紀/修)
　解題曰有司奏荆揚二州疆土曠逺於是割揚州之
　豫章鄱陽廬陵臨川南康建安晉安荆州之武昌桂
　陽安成合十郡置江州
晉孝恵皇帝元康二年春二月己酉弑故太后楊氏(以/吕)
(祖謙標/目修)
晉孝恵皇帝元康三年夏六月𢎞農雨雹深三尺(以本/紀修)
(甲/寅)晉孝恵皇帝元康四年夏五月匈奴郝散反秋八月
伏誅(以吕祖謙/標目修)是歳大饑山崩地震陷水涌(以本紀舉/要歴補遺)
(修/)
晉孝恵皇帝元康五年夏四月彗星見于西方孛于奎
至軒轅(以本/紀修)六月東海雨雹深五尺(本/紀)冬十月武庫火
十二月丙戌新作之(以本/紀修)是歳大水(以本/紀修)鮮卑拓跋氏
分其國為三部(以舉要歴/補遺修)
晉孝恵皇帝元康六年春正月地震(以舉要歴/補遺修)張華為
司空(以紀/傳修)夏匈奴羌胡俱反征西大將軍梁王肜都督
雍梁州軍事秋八月氐帥齊萬年稱帝冬十一月遣將
軍周處等討之(以紀/傳修)關中饑疫(以本/紀修)十二月略陽氐楊
茂搜還保仇池(以吕祖謙/標目修)
　解題曰仇池見梁天監五年東益州解題
是嵗以將軍趙廞為益州刺史(以吕祖謙/標目修)
　解題曰此亂蜀之始也
晉孝恵皇帝元康七年春正月梁王肜逼周處攻齊萬
年癸丑戰于六陌死之(以紀/傳修)
　解題曰按列傳時賊屯梁山周處攻萬年於六陌盖
　近梁山符登自六陌以趨廢橋魏元志發雍從六陌
　道將取高平亦此地也(梁山在京兆/府奉天縣)
秋七月雍梁旱疫(以本/紀修)九月右僕射王戎為司徒時尚
書令王衍河南尹樂廣皆為清談朝野慕之(以紀/傳修)
　解題曰宗書五行志元康中貴逰子弟相與為散髪
　祼身之飲對弄婢妾逆之者傷好非之者負譏希世
　之士恥不與焉盖胡翟侵中國之萌也豈徒伊川之
　民一被髪而祭者乎蘇轍曰易曰形而上者謂之道形
　而下者謂之器禮與形皆器也孔子生於周末其言
　及於道盖寡非不能言謂道之不可以輕授人也夫
　道以無為體而入於羣有在仁而非仁在義而非義
　在禮而非禮在智而非智惟其非形器也故目不可
　以視而見耳不可以聴而知惟君子得之於心以之
　御物應變無方而不適其正則所謂時中也小人不
　知而竊其名與物相遇輙捐理而徇欲則所謂無忌
　憚也故孔子不以道與人其所以語人者必以禮非
　吝之也盖曰君子上達小人下達君子由禮以達其
　道則自得而不眩小人由禮以達其器則有守而不
　狂若規之以禮而不格然後導之刑辟而聖人之所
　以御物者盡矣魏晉虚無放蕩之論盈於朝野何鄧
　導其源阮籍父子漲其流而王衍兄弟卒以亂天下
　要其終皆以濟邪佞成淫欲惡禮法之繩其姦故蔑
　棄禮法而以道自命小人便之君臣奢縱於上男女
　淫佚於下風俗大壊至於中原為墟而不悟相隨渡
　江而此風不改世無孔孟使楊墨塞路而莫之闢悲
　夫事見通鑑(裴頠深患時俗放蕩不遵儒術何晏阮/籍素有高名於世口談虚浮不遵禮法)
　(尸禄耽寵仕不事事至王衍之徒聲譽大盛位高勢/重不以物務自嬰遂相放效風俗陵遲乃著崇有之)
　(論以釋其弊胡寅曰老莊之學見周末文勝人皆從/事於儀物度數而不復有誠信為之主故欲掃除弊)
　(迹以趨乎本真而矯枉太過立言有失𤣥虚幽𦕈不/切事情遂使末流遺畧禮法忽棄寔德浮㳺波蕩其)
　(為世害更甚於文之滅質也故孔子曰中庸之為德/其至矣乎夫物有形者也事有迹者也理則無形迹)
　(可窺而有小大長短輕重是非得失可揆者也無形/迹可窺謂之有不可也有小大長短輕重是非得失)
　(可揆謂之無不可也何晏之論見於無遂以空為宗/而遺失形而下者裴頠之論見於有遂以形器為執)
　(而遺失形而上者皆不知理之言也誠知理矣冝有/則有烏能強之使無宜無則無烏能強之使有形器)
　(森列不足為空虚之累空虚寥廓未嘗為形器之拘/雖無思無為而天下之故未嘗不應雖開物成務而)
　(寂然之易未嘗有擾也/此則聖人之正道也)
拓跋猗㐌西略降三十餘國(以通鑑/目録修)
晉孝恵皇帝元康八年秋九月大水(以本/紀修)巴氐李特與
略陽六郡流民入蜀(以吕祖謙/標目修)
晉孝恵皇帝元康九年春正月將軍孟觀討齊萬年大
破擒之太子洗馬江統論徙戎不聴(以紀/傳修)
　解題曰葉適曰江統徙戎論叙上世事雖畧已得其
　理敘兩漢事極詳不獨漢魏人能為此議論者絶無
　而能知此本末者絶少也漢宣光魏武號為有識然
　皆身以戎狄之患遺後使其國尚未亡則子孫自當
　之盖天下利害國家大體思患預防非聖人不能也
　何去非曰晉之亡大率中原半為夷居元海匈奴也
　而居晉陽石勒羯人也而居上黨姚氏羌也而居扶
　風符氏氐也而居臨渭慕容鮮卑也而居昌黎種族
　日繁其居處飲食皆趨華矣而其桀暴貪悍樂鬭喜
　亂之志態則無時而變也是以元海一倡而并雍之
　胡乗時四起自長淮之北無復晉土而為戰國者幾
　二百年事見通鑑
成都王頴為平北將軍鎮鄴河間王顒為鎮西將軍鎮
關中(以本/紀修)夏六月賈模卒(以吕祖謙/標目修)秋八月尚書裴頠
為僕射(以本/紀修)冬十一月甲子朔日有食之(以本/紀修)十二月
壬戌廢太子遹為庶人(以本/紀修)
　解題曰葉適曰劉卞狂謀欲以子脅父而廢其母此
　非權道之所許張華拒之是也及愍懐既廢衆怒集
　於賈后華於是時以人主命廢后復太子以安人情
　此權道之所許也猶且安常襲故既不能去復不能
　謀坐視倫秀成其逆節大柄外移身既夷滅而國亡
　遂不可救可哀也夫事見通鑑
晉孝恵皇帝永康元年春正月癸亥朔改元(以本/紀修)
　解題曰宋庠紀年通譜永康漢桓帝年號
西戎校尉司馬閻纉上書訟故太子寃不省(以通/鑑修)
　解題曰李遘曰纉訟太子之枉太孫立復上疏焉夫
　以恵帝之愚賈后之賊安能聽言曰上聽言人誰不
　敢言佳哉纉也是難能也其言欲使著令諸有廢興
　倉卒東宫兵馬皆得輒嚴須録詣殿前面授口詔然
　後為信聽其臣子得如邴吉拒詔書周昌不遣王田
　叔孟舒隠親左右所以固儲副安後嗣諒哉人主有
　喜怒宫掖多姦詐怒解而後悔詐行而後覺無及矣
　如纉豈一世之言萬世之言也事見通鑑
三月尉氏雨血妖星見南方太白晝見中台星拆(以天/文志)
(修/)殺故太子遹(以本/紀修)夏四月辛夘朔日有食之(以本/紀修)癸
巳右軍將軍趙王倫廢皇后賈氏為庶人殺張華裴頠
等侍中賈謐及黨與皆誅
　解題曰倫矯詔𠡠三部司馬中宫與賈謐等殺吾太
　子今使車騎入廢中宫汝等皆當從命賜爵關中侯
　不從誅及三族衆皆從之倫又矯詔開門夜入陳兵
　道南遣翊軍校尉齊王冏將三部司馬百人排閤而
　入華林令駱休為内應迎帝幸東堂遂廢賈后為庶
　人幽之于建始殿餘見通鑑(倫將篡位使左衞王輿/前軍司馬稚等率甲士)
　(入殿譬喻三部司馬示以威賞王輿反秀率宫兵七/百餘人自南掖門入𠡠宫中兵各守衞諸門三部為)
　(應於内輿斬孫秀等三部司馬於宣化闥中斬孫弼/成都王頴攻長沙王乂乂固守洛陽殿中諸將及三)
　(部司馬疲於戰守宻與左衞將軍朱黙夜收乂别省/東海王越以頃興事多由殿省乃奏宿衛有侯爵者)
　(皆罷之時殿中武官皆/封侯由是出者畧盡)
甲午倫自為都督中外軍事相國侍中孫秀為中書令
追復故太子遹己亥殺庶人賈氏五月己巳立臨淮王
臧為皇太孫秋八月中護軍淮南王允討倫不克見殺
游擊將軍齊王冏為平東將軍鎮許昌倫自加九錫吏
部尚書劉須止之不可(以紀傳吕祖/謙標目修)
　解題曰倫加九錫加世子荂撫軍將軍領軍將軍馥
　鎮軍將軍領護軍將軍䖍中軍將軍領右衛將軍翊
　為侍中増相府兵為二萬人與宿衛同又隠匿兵士
　衆三萬餘見通鑑薛季宣曰晉武懲創魏氏内强宿
　衞領之貴戚外削州牧統於宗藩未幾宗王横肆而
　宿衞散於私府禁衛單虚而州牧轉為强鎮是以關
　門無結草之固晉陽有屢舉之甲欲强而反弱將削
　而滋大者何哉事不師古急於矯弊崇私廢公而患
　生於所偏也
冬十一月甲子立皇后羊氏(以本/紀修)詔徴趙廞廞反以李
特等為爪牙十二月趙廞自稱大都督益州牧(以本紀/載記修)
晉孝恵皇帝永寧元年
　解題曰宋庠紀年通譜建始漢成帝年號
春正月以散騎常侍張軌為涼州刺史(以列/傳修)乙丑趙王
倫自即帝位改元建始丙寅廢帝為太上皇遷之金墉
城廢皇太孫臧為濮陽王孫秀為侍中中書監儀同三
司癸酉殺臧(以紀/傳修)李特攻成都殺趙廞詔以梁州刺史
羅尚為益州刺史(以紀/傳修)
　解題曰此十六國亂之始也
三月鎮東大將軍齊王冏起兵討倫征北大將軍成都
王頴征西大將軍河間王顒等應之(以本/紀修)閏月丙戌朔
日有食之(以本/紀修)自正月至於是月五星縦横無常(以通/鑑修)
夏四月成都王頴大破倫兵于溴水
　解題曰按杜預左氏傳注溴水出河内軹縣東南至
　温入河水經注溴水南逕原城西春秋㑹于溴梁謂
　是水之梁也
辛酉左衞將軍王輿等誅孫秀帝復位癸亥改元丁卯
倫父子伏誅(以本/紀修)成都王頴至己巳河間王顒至(以通/鑑修)
五月立㐮陽王尚為皇太孫(以本/紀修)六月乙卯齊王冏至
甲戌以冏為大司馬如宣文輔魏故事成都王頴為大
將軍都督中外諸軍録尚書事並加九錫河間王顒為
侍中太尉頴辭九錫還鄴(以紀傳/通鑑修)東萊王𬎼與王輿謀
廢齊王冏秋八月廢㽔為庶人誅輿三族(以列/傳修)九月以李
特及其弟流為將軍羅尚逼遣流民皆歸特冬十月特
據廣漢攻尚(以本紀紀載紀/吕祖謙標目修)
晉孝恵皇帝太安元年
　解題曰宋庠紀年通譜誅齊王故改元
春二月太孫尚薨(以通鑑/目録修)夏四月彗星畫見(以本/紀修)五月
李特自稱大將軍益州牧(以載/紀修)癸卯以清河王遐子覃
為皇太子(本/紀)秋七月大水(以本/紀修)八月廣漢太守張㣲討
李特敗死羅尚遣軍擊之亦敗(以通/鑑修)冬十月地震(本/紀)十
一月丙戌復置寧州(以吕祖謙/標目修)河間王顒起兵攻齊王
冏十二月驃騎將軍長沙王乂殺冏改元乂為太尉都
督中外軍事朝政皆諮成都王頴(以本紀吕祖/謙標目修)是嵗陳
留王薨謚曰魏元皇帝(以通/鑑修)
晉孝恵皇帝太安二年(成始祖皇帝李特建初元年/)春
正月李特據少城改元羅尚保太城二月襲特斬之李
流領餘衆攻成都(以載/記修)
　解題曰宋庠紀年通譜建初漢成帝年號太城在城
　都府華陽縣張儀所築謂之儀城築少城於其西成
　都縣治也
夏五月義陽蠻張昌據江夏改元殺荆州都督新野王
歆詔以荆州刺史劉𢎞都督荆州軍事秋七月昌黨石
冰冦揚州據荆江揚豫徐五州境𢎞遣大都護陶侃討
昌八月走之(以吕祖謙/標目修)
　解題曰周端朝曰河南淮北諸郡不聞蠻擾魏晉始
　有之亦二漢末造所有也事見通鑑
河間王顒成都王頴起兵攻長沙王乂帝討頴九月顒
將張方大掠都城(以本/紀修)
　解題曰永寧之初洛中尚有錦帛四百萬珠寳金銀
　百餘斛恵后北征蕩隂反駕布衾兩幅囊錢三千以
　為車駕之資而已餘見通鑑
李流死李雄為大都督治郫城(以通/鑑修)冬十月壬寅帝還
宫戊申長沙王乂奉帝敗成都王頴將陸機於建春門
又攻張方敗之(以紀/傳修)
　解題曰宋敏求河南志都城十二門南面四門曰平
　昌門(漢之平/城門)開陽門宣陽門(漢之小/苑門)建陽門(漢之/津門)東
　面三門曰清明門(漢之宣/平門)東陽門(漢之中/東門)建春門(漢/之)
　(上東門一/曰上昇門)西面三門曰廣陽門西明門閶闔門(漢之西/門也)
　北面二門曰廣莫門(漢之/榖門)大夏門(漢之/夏門)
十二月議郎周玘等起兵討石氷(以列/傳修)閏月李雄攻羅
尚走之入成都(以通鑑/目録修)幽州都督王浚表鮮卑叚務勿
塵為遼西公(以本/紀修)
(甲/子)晉孝恵皇帝永興元年(漢光武皇帝劉淵元熙元年/成武皇帝李雄建興元年)
春正月癸亥司空東海王越執長沙王乂改元永安丙
寅張方殺乂而還(以紀/傳修)
　解題曰通鑑闕永安二字
成都王頴入京師復還鄴以為丞相東海王越加尚書
令(以通/鑑修)
　解題曰按宋書百官志漢獻帝復置丞相魏及晉初
　又廢趙王倫以梁王肜為丞相永興元年以頴為丞
　相
詔羅尚權統巴涪(以吕祖謙/標目修)
　解題曰統巴東已郡涪陵涪陵今涪州餘見通鑑
二月乙酉廢皇后及皇太子覃(以通/鑑修)廣陵度支陳敏與
周玘破石氷于建康三月氷伏誅(以吕祖謙/標目修)戊申以成
都王頴為皇太弟居鄴河間王顒為太宰雍州牧
　解題曰宋書五行志恵帝立頴為皇太弟猶加侍中
　大都督領丞相備九錫封二十郡如魏王故事既為
　副職不應復開封土兼領庶職此言之不從帝既播
　越頴亦不終事見通鑑
秋七月丙申朔東海王越奉帝討頴戊戌復皇后皇太
子己未帝敗于蕩隂侍中嵇紹死之
　解題曰蕭方曰父母之讎不同天下兄弟之讎不同
　國嵇紹之於晉室有私讎矣天不可讎理無容報繼
　之以死何其過乎輕於鴻毛延祖之謂事見通鑑(蕩/隂)
　(即今相州湯隂縣蕩/音湯因蕩水為名)
庚申帝幸鄴改元建武越奔歸國范陽王虓以北軍中
候茍晞為兖州刺史王浚及并州刺史東嬴公騰起兵
攻頴八月張方入洛陽廢皇后皇太子頴遣劉淵發五
部攻浚淵自稱大單于浚騰大敗頴兵頴奉帝奔洛陽
騰以拓拔猗㐌擊淵破之(以紀傳/通鑑修)張昌伏誅(以吕祖謙/標目修)
冬十月李雄稱成都王改元(以載/記修)
　解題曰宋庠紀年通譜建興劉禪孫亮年號
劉淵即漢王位於左國城改元(以載/紀修)
　解題曰漢離石縣属西河郡後漢末廢為南單于左
　國城魏黄初三年復置後陷劉淵石勒改為永石郡(通/鑑)
　(考異曰通典離石有南單于庭左/國城淵雖遷猶在離石縣境内也)
十一月乙未張方劫帝幸長安(以本/紀修)尚書僕射荀藩為
留䑓承制年號永安辛丑復皇后(以吕祖謙/標目修)十二月丁
亥廢太弟頴以豫章王熾為皇太弟改元河間王顒都
督中外軍事張方為中領軍録尚書事(以紀/傳修)
　解題曰宋庠紀年通譜一年三易號永安吴孫休年
　號建武漢光武年號永興漢桓帝年號按恵帝九改
　元而六同漢年一用吴號紀年頒朔政之大者皆事
　出倉卒安襲曩名庸非天厭恵德趣衰啓亂俾發號
　施令皆前王之芻狗傳曰其壊不可支也斯之謂歟
晉孝恵皇帝永興二年(漢光文皇帝元熈二年/成武皇帝太武元年)春正月
甲午朔帝出居于長安(以本/紀修)夏四月張方廢皇后(以本/紀修)
　解題曰羊后於是三廢矣河間王顒矯詔以后屡為
　姦人所立遣尚書田淑勅留臺賜后死詔書累至司
　𨽻校尉劉暾與尚書僕射荀藩河南尹周馥馳奏曰
　羊庶人門戸殘破廢故空宫門禁峻宻無縁得與姦
　人構亂衆無愚知皆謂不然陛下更深與太宰叅詳
　勿令逺近疑惑取謗天下顒大怒遣收暾暾奔青州
　后遂免帝還洛迎后復位洛陽令何喬又廢后及張
　方首至其日復后位餘見通鑑葉適曰幽王之詩稱
　周宗既滅靡所止戾正大夫離居莫知我勩三事大
　夫莫肯夙夜邦君諸侯莫肯朝夕蓋是時幽王見殺
　太子外遷而其辟公貴人首鼠自便莫以傾覆為念
　故人怨刺之如此暾為留臺而能抗拒强臣存活廢
　后視是詩所稱過之逺矣
六月成都王雄改元(以載/紀修)秋七月東海王越領徐州都
督起兵攻河間王顒成都王頴故將公師藩起兵於趙
魏八月越以豫州刺史劉喬為兾州刺史范陽王虓領
豫州刺史喬拒虓
　解題曰喬成都王之黨也虓東海王之黨也冀州統
　郡國十三趙(宋慶源信德真定/中山四府之地)鉅鹿(慶源信德/二府之地)安平
　(兾州/之地)平原(安德東平信德三府/慱州永静軍之地)樂陵(棣濵滄三/州之地)勃海
　(滄清兾恩四州/永静軍之地)章武(河間府霸莫/滄三州之地)河間(河間府莫雄軍/涿三州保定)
　(之/地)高陽(保州永寧廣信安/肅順安四軍之地)慱陵(深祁二/州之地)清河(大名安/德二府)
　(恩慱二/州之地)中山(中山真定二府保/州永寧軍之地)常山(真定中山/二府之地)
壬子顒都督河北軍事冬十月劉𢎞請顒越釋怨不納
喬襲許虓奔河北有星孛于北斗𢎞受東海王越節度
十二月頴入洛陽虓領冀州刺史濟河擊頴將敗之喬
衆潰(以紀傳吕祖/謙標目修)右將軍陳敏反於歴陽據江東劉𢎞
遣江夏太守陶侃討之(以吕祖謙/標目修)是嵗漢王淵徙黎亭
(以通/鑑修)
　解題曰按後漢郡國志上黨郡壺關縣有黎亭故黎
　國
晉孝恵皇帝光熙元年(漢光文皇帝元熙三年/成武皇帝晏平元年)春正月
戊子朔帝出居于長安日有食之(以本/紀修)河間王顒殺張
方請和於東海王越越不許成都王頴奔長安夏四月
己巳越屯温五月遣兵入長安顒頴走己亥帝還洛陽
六月丙辰朔復皇后辛未改元顒復入長安(以本紀/通鑑修)
　解題曰皇后三廢而三復矣
成都王雄即帝位改元國號成(以吕祖謙/標目修)秋七月乙酉
朔日有食之(以本/紀修)八月太傅東海王越録尚書事(以本/紀修)
九月頓邱太守馮嵩執成都王頴范陽王長史劉輿殺
之(以本/紀修)
　解題曰宋開德府清豐縣晉頓邱郡也
兖州刺史茍晞斬公師藩(以通鑑/目録修)冬十月以范陽王司
馬劉琨為并州刺史(以吕祖謙/標目修)十一月庚午東海王越
弑帝
　解題曰按帝紀司馬越鴆之
癸酉皇太弟熾即皇帝位尊皇后曰恵皇后立妃梁氏
為皇后(以本/紀修)十二月壬午朔日有食之(以本/紀修)河間王顒
就徴鎮南將軍南陽王模殺之(以本紀/通鑑修)己酉塟孝恵皇
帝于太陽陵(以本/紀修)
　
　
　大事記續編卷二十六
