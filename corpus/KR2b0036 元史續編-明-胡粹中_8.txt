
　元史續編卷七
　　　　　　　　　　　　明　胡粹中　撰
(戊/申)武宗皇帝至大元年春正月以阿舒布哈為左丞相
行御史大夫事○浙東西饑(紹興慶元台州廣徳建康/鎮江六路饑死者二萬六)
(千餘饑户四十六萬有竒以沒入/朱家家物貨鬻鈔三十萬定賑之)西僧敺上都留守李
璧(有上都開元寺西僧强市民薪民訴于璧璧方詢其地/由僧已率其黨持白挺突入公府隔案引璧髪捽諸)
(捶扑交下拽之以歸閉諸空室久乃得脱奔訴於朝僧/竟遇赦免○評曰留守之官惟天子之都有之葢謂車)
(駕巡幸則留其兵以鎮守京邑備禦非常付託甚重非/威足以懾奸邪權足以應機變曷能勝其任哉李璧留)
(守上都而西僧得持杖突入公府其兵衛禁防疏濶亦/甚威武葢不足稱矣宜其受辱也然奔訴諸朝而僧竟)
(以赦免元政不綱一/至於此可勝嘆哉)三月戊寅車駕幸上都○以胡長
孺為寧海縣主簿(長孺博通經史儒術宋季倅福寧州/國亡歸金華永康山中世祖時用有)
(司舉召見以為集賢脩撰與時相議不合改教授揚州/元貞初攝建昌録事時程文海方貴顯其家勢凌鄉里)
(人莫敢過問樹外門侵官道長孺命亟撤之至是調主/寧海簿長孺為人光明宏偉得葉味道之傳於學涵養)
(主敬黙存静觀超然自得慨然以斯道自任一時學/者皆慕之與從兄之綱之紀齊名人稱為三胡云)夏
四月以托克托穆爾為中書平章○遥授額爾吉納丞相
等官(遙授額爾吉納特穆勒徳爾右丞相哈喇和爾塔爾/古台左丞相達實圖平章敏珠爾右丞又封阿舒布)
(哈唐國公三寶努渤國公香/山賔國公嘉琿太尉魏國公)隴西雲南大震(烏撤烏䝉/三日中地)
(震者/六)江淮河南山東大饑(有父食/其子者)遥授宦者李邦寧左
丞相(邦寧錢唐人宋小黄門也從瀛國公入見世祖命/給事内廷警敏稱㫖以為章佩監遷禮部尚書提)
(㸃太醫院使上之初立也命邦寧為江浙平章辭曰臣/以閹腐餘命無望更生前朝赦而用之使得承乏中涓)
(髙爵厚禄寵榮過甚今陛下復欲置之宰輔臣何敢當縱/且宰輔者佐天子共治天下者也奈何辱以寺人陛下)
(不臣惜如天下後世何誠不敢奉/詔上大悦加大司徒遥授左丞相)勅行省宣慰等官非
宣召毋輒赴闕(以多来結/托故禁之)行都成立中都留守司○濟
寧大水入城○遣禮部尚書阿爾輝等使安南緬國(告/即)
(位也以阿爾輝及吏部侍郎李京兵部侍郎髙復禮/使安南禮部侍郎管綽斯戩兵部侍郎多爾濟使緬)汰
省樞宻院官(樞宻院世祖時樞臣六員成宗増至十三/員今署事者三十二員乞省之勅罷塔斯)
(岱等十/一人)以豢虎人徹爾濟蘇為監察御史○塔喇海罷
以塔斯布哈為右丞相竒塔特布濟克為左丞相○秋八月
特授和托太師(為建第給/鈔二萬錠)九月丙寅蒲縣地震○乙亥
車駕還宫○泉州大商馬合丹的進珍異寶帶(評曰昔/世祖時)
(伯克瑪哈瑪廸沙進獻大珠要價數萬上曰珠何用當留/是錢以賑貧者大哉帝王之識量也成宗則商胡竒塔特)
(獻寳貨武宗則泉州大商進珍/寳二君豈所謂無忝爾祖者哉)以阿舒布哈知樞宻院
封圗們為陽翟王○冬十月辛丑太白犯南斗○以西
僧嘉勒斡巴勒為翰林承㫖○省臣請避位(省臣言夏秋之/間鞏昌地震歸)
(徳暴風㤗安濟寧真定大水廬舍蕩析人畜被災江浙/饑荒之餘疾癘大作死者相枕藉父賣其子夫粥其妻)
(哭聲震野有不忍聞此皆臣等不才猥當大任以致政/事多舛乖戾隂陽使百姓䝉災願退避賢路上曰災異)
(事有由来非爾等所/致但當慎其所行)以圗固勒伊蘇克布哈並知樞宻
院○省臣請汰冗官節財用(省臣言世祖時諸司官有/定員後畧増置成宗時又)
(有㫖併省邇者一司至二三十員事不改舊而官日増/又逓陞品級非便請依大徳十年定員其冗濫者悉與)
(減汰又言今廪藏空虛中都築城大都建寺及為諸貴/人營造私第軍民不得休息而用度日廣毎賜一人輒)
(至萬定惟陛下裁察又言銓選錢糧各司乞毋干豫上/曰已降制書諸人毋干中書之政他日或有乗朕忽忘)
(持内降文記及傳㫖至中/書者其執以来朕將加罪)十一月庚申太白晝見○禁
回回商人馳驛(省臣言回回商人持璽書佩虎符乗驛/馬名求珍異而以一豹上獻復邀回賜)
(似此甚衆臣等以為虎符國之信器驛馬使/臣所需今以畀商人非宜乞一槩追之制可)閏月太傅
哈喇哈遜卒○以齊勤特穆爾為中書平章○罷江南
進砂糖
(己/酉)二年春正月越王圗喇有罪賜死(圗喇太祖次子察/罕岱四世孫有勇)
(力以手縛阿固台功封越王賜紹興路為其分地圗喇/居常怏怏有怨望意去年秋上幸凉亭將御舟圖喇前)
(止之曰人言一箭中麋毋曰自能百兔未得未可遽止/葢國俗儕輩相靳之語上由是銜之及宴萬嵗山圗喇)
(醉起解腰帶擲地瞋目謂上曰爾與我者/至此耳上疑其有異志鞫之辭服遂誅之)羣臣上尊號
(皇太子諸王百官上帝尊號曰統天繼聖欽文英武大/章孝皇帝詔天下弛山澤之禁被災百姓内郡免差稅)
(一年江淮惟免夏稅内外大小職官普覃/散官一等有出身人考滿加散官一等)追收内降璽
書(塔斯布哈竒塔特布濟克言諸人恃恩徑奏璽書不由本/省直下翰林給與者今覈其數自大徳六年至至大)
(元年所出凡六千三百餘道皆干田土户口金銀鐵冶悉/課程進貢竒貨錢糓選法詞訟造作等事害及于民請)
(追奪今後不由中/書者乞勿與制可)定釋奠禮(春秋二丁/牲用太牢)乙未恭謝太廟
(以受尊號恭謝/為親祀之始)二月皇太子幸五臺寺○三月車駕幸
上都○封額布根為襄寧王羅丹為雲南王(梁王有風/疾詔以羅)
(丹代鎮/其地)夏四月江北山東河南北蝗○令進獻者得乗
驛(省臣言杭州驛半年使人過者千三百餘輩有桑古/保赫鼎進獅豹鴉鶻留二十七日人畜食肉千三百)
(餘觔請自今逺方以竒獸異寳来者依舊驛/逓其商人因有所獻者令自備資力從之)更僧俗相
敺令(皇太子言宣政院先奉㫖敺西僧者截手詈者斷/舌此法昔所未聞有乖國典僧俗相犯已有明憲)
(乞更其令又言宣政院文案不檢之/劾於憲章有碍遵舊制為宜並從)秋八月平章石天麟
卒(天麟事太宗佐耶律楚才釐正庶務為中書斷事官/憲宗遣使海都拘留二十八年得還拜中書左丞有)
(譛安圗受海都官爵者世祖怒天麟曰海都宗親非仇/敵比安圗不拒絶之所以釋其疑心而導之臣順也事)
(遂解江南道觀藏宋主遺像為僧𤼵其事將置極刑以/問天麟對曰遼主后銅像在西京者今尚有之不聞有)
(禁令也亦得釋年七十餘賜以所御金龍杖頭曰杖/此可出入宫掖上即位進平章至是卒年九十二)立
尚書省(初托克托嘉琿帕哈哩迪音請復立尚書省分理/財用臺臣言至元中阿哈瑪特綜理財賦立尚書)
(省三載併入中書其後僧格用事奏復立事敗又併歸/中書自大徳以来四方地震水災嵗仍不登百姓重困)
(便民之政正在今日若復立尚書省治賦必増置所司/濫設官吏非益民之事也且理財在人若止命中書未)
(見其不可上曰卿言良是此三臣願任其事姑聽其行為左/焉至是立尚書省以竒塔特布濟克為右丞相托克托)
(丞相三寳努保巴並平章約希為右丞孟克特穆爾為/左丞郝彬為參政劉楫商議省事改各行省為行尚書)
(省以尚書省條畫頒詔天下敢有阻撓者/罪之仍命舊事從中書新政從尚書省)以塔喇海知
樞宻院○永平隕霜殺禾○賜太師和托名多爾濟戩
○九月頒行至大銀鈔(約希言鈔法大壊請更之圖新/鈔式以進塔斯布哈言此大事)
(請與老臣更議不從乃更造銀鈔頒行之初世祖嘗以/文綾織為中統銀貨自一兩至三兩五兩十兩凡五等)
(毎兩同白銀一兩而未及行至是銀鈔行乃下詔曰昔/世祖始造中統交鈔以便民用嵗久法墮更造至元寶)
(鈔今又二十三年物重鈔輕不能無弊乃循舊典造至/大銀鈔毎一兩准至元鈔五貫白銀一兩赤金一錢隨)
(路立平凖行用庫買賣金銀倒換昏鈔或民間絲線布/帛赴庫回易依時值給價設常平倉豐年收糴遇歉減)
(價出糴以遏沸湧金銀私買賣及海舶興販金銀銅錢/絲綿布帛下海者並禁之中統鈔詔到日一百日盡數)
(赴庫倒換茶鹽酒醋商税諸色課程至大銀鈔與至元/鈔一體收受其銀鈔二兩至二釐凡十六等鈔法至是)
(葢三/變云)削奪江浙平章嘉琿封爵(行臺劾嘉琿詐言家貧/冒受賜貨物折鈔二萬)
(定且其人無一善可稱魏/國公封爵宜追奪詔從之)丙戌車駕還宫○詔行銅錢
立資國院(尚書省言以銀鈔為母至元鈔為子宜與銅/錢通行大都立資國院山東河東遼陽江淮)
(湖廣四川立泉貨監六産銅之地設提舉司十九鑄錢/曰至大通寶者毎一文准銀鈔一釐曰大元通寶者毎)
(一文准至大錢十文與歴代錢通用/其當五當三折二並以舊數用之)復内降制㫖(尚書/省言)
(三宫内降制㫖曩中書奏請勿行臣等以謂宜仍舊行/之倘於大事有害則復奏請上是其言又奏乞盡以中)
(書之務歸/尚書從之)以實廸為陜西左丞相○立度支院○冬十
月以皇太子為尚書令○御史大夫阿舒布哈卒以布
琳尼敦為御史大夫(阿舒布哈初事世祖平納延有功/及安西之亂翊戴甚著勞效因得)
(執政有蹴踘者命賜鈔十五萬貫阿舒布哈諫曰以蹴/踘受上賞則竒技滛巧日進賢者將日退矣臣死不敢)
(奉詔乃止嘗入侍見上容色日瘁進曰天下祖宗之天/下陛下之位祖宗之位今陛下不思付託之重而惟麴)
(蘖姬嬪是好是猶以兩斧伐孤樹未有不仆者也因命/進酒阿舒布哈頓首謝曰臣方欲陛下節飲而陛下反)
(命臣行酒是臣之言不信於陛下也左右/皆賀得直臣卒謚忠烈後追封順寧王)詔天下釋大
辟百人(以皇太后/有疾故)以濟爾哈朗喀喇托克托達都並兼知
樞宻院○十二月陽曲縣地震○以巴延阿薩爾並為尚
書平章和爾多卜丹為右丞特哩托歡賈鈞並為參政
(庚/戌)三年春正月減省中書官吏(自客省使而下/一百八十一員)以李孟
同知樞宻院事(初孟既逃去有譛于上者曰内難初定/時孟嘗勸皇太子自取上弗之信一日)
(太子同上侍太后宴忽戚然改容上曰吾弟何不樂太/子起謝曰今日之歡李道復之功居多適思之不自知)
(其變於色也上即命搜訪之得於許昌徑山召見謂宰/臣曰此皇祖妣命為朕賔師者宜速任之乃授平章集)
(賢大學士同/知樞宻院事)丁亥白虹貫日○立皇后鴻吉哩氏○増
減省院臺官員(令中書官吏如安圗時例存設遷敘又/減樞宻院官存知院七員同知副使僉)
(院各二員同僉一員増御史臺官大夫中丞侍/御治書各二員省通政院官六員存十二員)二月寧
逺王庫庫楚等謀反(庫庫楚與越王圗喇子喇特納實/哩謀為不軌事覺下庫庫楚獄賜)
(其妻旺扎勒死竄喇特納實哩及其妻子于拜特穆/爾所輝和爾僧特哩等二十四人同謀並磔于市)阿薩爾
濟爾哈朗罷○三月壬辰車駕幸上都○夏四月戊辰
太白晝見○六月以和爾多卜丹為中書右丞鄂齊爾為左
丞○秋八月甲寅白虹貫日○以呼喇楚喇實並為御
史大夫○九月車駕還宫○冬十月甲辰朔太白經天
○戊申上皇太后尊號(號曰儀天興聖慈仁/昭懿夀元皇太后)以特古勒徳
爾為西臺大夫○十一月加托克托太師封義國公(樂/實)
(封齊/國公)江浙左丞相達實宻江西左丞相拜布哈入朝○
復命朱虎張文龍治海漕(朱淸子虎張瑄子文龍復治/海漕各以所籍宅一區田百)
(畆還/之)十二月殺武衛都指揮使鄭阿爾斯蘭(尚書省臣/奏鄭阿爾)
(斯蘭與兄榮祖段叔仁等謀為不軌鞫/之誣服詔叔仁等十七人並正典刑)
(辛/亥)四年春正月癸酉朔上不豫庚辰崩于玉徳殿(在位/五年)
(夀三十一謚武宗帝當富有之大業慨然欲創治改法/而有為故其封爵大盛而遙授之官衆錫賚太隆而泛)
(賞之恩薄至元大徳之/政於是稍有更變云)壬午罷尚書省托克托三寶努
約希本巴王羆並伏誅流孟克特穆爾于海南(以其變/亂舊章)
(流毒百姓/誅貶之)罷城中都○竒塔特布濟克罷以特們徳爾為中
書右丞相喀喇托克托為左丞相李孟諤勒哲並為平章塔
斯布哈沙順並為御史大夫知樞宻院事○復改行尚
書省為行中書省○召用先朝舊臣(召先朝諳知政務/素有聲望老臣平)
(章程鵬飛董士選太子少傅李謙少保張閭右丞陳天/祥尚文劉正左丞郝天挺中丞董士珍太子賔客蕭㪺)
(參政劉敏中王思亷韓從益侍御趙君信亷訪使程文/海杭州路逹嚕噶齊阿哈瑪特皆給傳詣闕同議庶務)
二月喀喇托克托罷為江浙左丞相○以平章李孟兼領
國子學事○三月庚寅皇太子即位大赦(時欲用隂陽/家言即位東)
(宫副詹事王約言於太保曲樞曰正名定/分當御大内入奏之遂即位於大明殿)黜罷陜西平
章博囉特穆爾等(御史言尚書省臣蠧國亂政已正典/刑黨人布在百司亦須次第沙汰今)
(中書奏用博囉特穆爾為陜西平章烏瑪喇江浙平章/庫哩濟蘇甘肅平章逹實特穆爾河南參政烏遜江浙)
(參政各人前任犯罪深/重咸乞罷黜制曰可)以李士英為中書左丞額卜徳埒
勒為右丞察罕為參政○寧夏地震○遣宦官李邦寧
釋奠國學(上以邦寧舊臣遣行釋奠禮方就位忽大風/起殿上及兩廡燭盡滅邦寧悚息伏地諸執)
(事者皆伏良久風息乃成禮邦寧因慚悔累日○評曰/祭祀所以交神明故將有事焉必先射以觀徳及期則)
(齋以告䖍戒以告潔刑罪喪疾之人不敢以與執役况/敢主其祭乎邦寧閹腐餘醜其為刑疾孰甚焉而使之)
(釋奠曽謂仲尼不如林放乎神不享非禮大風之變吾/先聖豈可誣哉仁宗英主宜不至此李孟以平章兼領)
(國學而致其君以非禮/事先聖罪葢不容揜矣)夏四月以張閭為江浙平章(上/戒)
(之曰以汝先朝舊臣故命汝往民為邦本/無民何以為國汝其上體朕心下養斯民)罷行至大銀
鈔銅錢(詔曰世祖皇帝參酌古今立中統至元鈔法天/下流行公私䝉利五十年于兹矣比者尚書省)
(不究利病輒意變更既創至大銀鈔又鑄至大大元銅/錢鈔以倍數太多輕重失宜錢以鼔鑄弗給新舊恣用)
(曽未再期其弊滋甚爰咨廷議輿言皆願變復舊制其/罷資國院衆貨監提舉司買賣銅器聽民自便應尚書)
(省已𤼵各處至大鈔本銅錢截/日封貯行使者赴行用庫倒换)南陽等處風雹○五月
定翰林院官員數(承㫖五員學士侍讀/侍講直學士各二員)復太常禮儀院
為太常寺○内侍楊光祖等並授𢎞文館學士(光祖為/秘書卿)
(譚振宗武備卿闗居仁尚/乗卿並授𢎞文館學士)大同獻麒麟(宣寧縣民家産/犢而死頗類麒)
(麟車載以獻左右曰古所謂瑞物也上曰五榖豐熟百/姓安業乃為瑞耳○初上御便殿李孟進曰陛下御極)
(物價頓減方知聖人神化之速敢以為賀上蹙然曰卿/等能盡力賛襄使兆民乂安庶㡬天心克享至於秋成)
(尚未敢必今踐祚曽未逾月寧有物價頓減之理朕託/卿甚重前言非所賴也孟愧謝○上嘗覽貞觀政要諭)
(翰林侍講阿拉克特穆爾曰此書有益於國家其譯以國/語刋行俾䝉古色目人誦習之○評曰李孟可謂功臣)
(矣非大臣也夫大臣之道事君而格其非心豈有先事/逢迎以愚誑之者哉且物價低昻由嵗之豐歉楮之多)
(寡所致幣少而嵗豐則物價自減幣多而嵗歉則物價/自増亦理勢使然雖堯湯在位亦不能制其低昂焉有)
(新君御極數月物價頓減之理乎孟為是愚誑而其君/能覺之亦可謂明也已噫李孟且若是彼䝉古色目之)
(徒烏足/怪哉)秋七月甘州地震(大風有/聲如雷)閏月遣使祠曲阜(命/國)
(子祭酒劉賡/以太牢致祠)詔興學校舉賢才(上諭省臣曰國子學世/祖深所注意如博果宻)
(等皆䝉古人而教以成才朕今親定國子生額為三百/人仍増陪堂生二十人通一經以次補伴讀著為式○)
(諤勒哲李孟等言方今進用儒者而老成日以凋謝四方/儒士有成才者請擢任國學翰林秘書太常或儒學提)
(舉等職俾學者有所激勸上曰善自今/勿限資級果才而賢雖白身亦任用之)八月遥授安南
王陳益稷入見(益稷言自世祖朝来歸妻子皆為其國/人所害朝廷因遥授王爵賜漢陽田五)
(百頃俾自贍今臣年㡬七十而有司拘所受田就食無/所上謂省臣曰益稷慕義来歸宜厚賜以懐逺人其進)
(勲爵授/田如故)詔改元(詔曰踰年改元厥有彝典其/以至大五年為皇慶元年)冬十一月
罷營繕(李孟奏錢糧為國之本先朝毎量入為出恒務/撙節故倉庫充牣今毎嵗支鈔六百餘萬定又)
(土木營繕百餘處計用數百萬定内降㫖賞賜復用三/百餘萬定北邉軍需又六七百萬定今帑藏見貯止十)
(一萬餘定若此安能周給自今不急浮費宜一切停罷/上納其言悉罷諸營繕○都水監傳㫖給驛往杭州取)
(所造龍舟省臣諫曰陛下踐阼誕告天下凡非宣索毋/得擅進誠取此舟有乖前詔亟命止之明年又罷營諸)
(王大臣/私第)竄諸王布琳尼敦等(布琳尼敦等誣告班布爾實/不法詔竄布琳尼敦圗罕)
(於河南伊克鼐爾於揚州納琳於湖/廣台納於江西巴勒楚納克於雲南)以阿薩爾為中書平章
○十二月庚辰太白經天(癸未壬/辰如之)勅内降㫖一切勿行
(省臣言世祖定立選法升降以示激勸今官未及考或/無故更代或躐等進階僭受國公丞相等職諸司已裁)
(而復置者有之今春以来内降㫖除官者千餘人其中/欺偽豈能盡知壊亂選法莫此為甚上曰自今凡内降)
(㫖一切/勿行)浙西水災(免海漕糧四分/之一存留賑濟)
　
　
　
　
　元史續編卷七
