書卷三十九
　　唐　散　騎　常　侍　姚　思　廉　撰
　列𫝊第三十三
　　元法僧　　　　元樹　　　　元願達
　　王神念(楊華/)　　羊侃(子鵾/)　　羊鴉仁
元法僧魏氏之支屬也其始祖道武帝父鍾葵江陽王
法僧仕魏厯光禄大夫後為使持節都督徐州諸軍事
徐州刺史鎮彭城普通五年魏室大亂法僧遂據鎮稱
帝誅鋤異已立諸子為王部署将帥欲議匡復既而魏
亂稍定将討法僧法僧懼乃遣使歸欵請為附庸髙祖
許焉授侍中司空封始安郡公邑五千户及魏軍既逼
法僧請還朝髙祖遣中書舍人朱异迎之既至甚加優
寵時方事招擕撫悦降附赐法僧甲第女樂及金帛前
後不可勝數法僧以在魏之日久處疆場之任每因寇
掠殺戮甚多求兵自衛詔給甲仗百人出入禁闥大通
二年加冠軍将軍中大通元年轉車騎将軍四年進太
尉領金紫光禄其年立為東魏王不行仍授使持節散
騎常侍驃騎大将軍開府同三司之儀郢州刺史大同
二年徴為侍中太尉領軍師将軍薨時年八十三二子
景隆景仲普通中随法僧入朝景隆封沌陽縣公邑千
户出為持節都督廣越交桂等十三州諸軍事平南将
軍平越中郎将廣州刺史中大通三年徴侍中安右将
軍四年為征北将軍徐州刺史封彭城王不行俄除侍
中度支尚書太清初又為使持節都督廣越交桂等十
三州諸軍事征南将軍平越中郎将廣州刺史行至雷
首遇疾卒時年五十八景仲封枝江縣公邑千户拜侍
中右衛将軍大通三年增封并前為二千户仍賜女樂
一部出為持節都督廣越等十三州諸軍事宣惠将軍
平越中郎将廣州刺史大同中徴侍中左衛将軍兄景
隆後為廣州刺史侯景作亂以景仲元氏之族遣信誘
之許奉為主景仲乃舉兵将下應景㑹西江督護陳覇
先與成州刺史王懐眀等起兵攻之覇先徇其衆曰朝
廷以元景仲與賊連從謀危社稷今使曲江公勃為刺
史鎮撫此州衆聞之皆棄甲而散景仲乃自縊而死
元樹字君立亦魏之近屬也祖獻文帝父僖咸陽王樹
仕魏為宗正卿屬尒朱榮亂以天監八年歸國封為鄴
王邑二千户拜散騎常侍普通六年應接元法僧還朝
遷使持節督郢司霍三州諸軍事雲麾将軍郢州刺史
增封并前為三千户討南蠻賊平之加散騎常侍安西
将軍又增邑五百户中大通二年徴侍中鎮右将軍四
年為使持節鎮北将軍都督北討諸軍事加鼓吹一部
以伐魏攻魏譙城㧞之㑹魏将獨孤如願来援遂圍樹
城陷被執發憤卒於魏時年四十八子貞大同中求随
魏使崔長謙至鄴𦵏父還拜太子舍人太清初侯景降
請元氏戚屬願奉為主詔封貞為咸陽王以天子之禮
遣還北㑹景敗而返
元願達亦魏之支庶也祖眀元帝父樂平王願逹仕魏
為中書令司州刺史普通中大軍北伐攻義陽願逹舉
州獻欵詔封樂平公邑千户賜甲第女樂仍出為使持
節散騎常侍都督湘州諸軍事平南将軍湘州刺史中
大通二年徴侍中太中大夫翊左将軍大同三年卒時
年五十七
王神念太原祁人也少好儒術尤眀内典仕魏起家州
主簿稍遷潁川太守遂據郡歸款魏軍至與家屬渡江
封南城縣侯邑五百户頃之除安成内史又厯武陽宣
城内史皆著治績還除太僕卿出為持節都督青冀二
州諸軍事信武将軍青冀二州刺史神念性剛正所更
州郡必禁止滛祠時青冀州東北有石鹿山臨海先有
神廟妖巫欺惑百姓逺近祈禱糜費極多及神念至便
令毁撤風俗遂改普通中大舉北伐徴為右衛将軍六
年遷使持節散騎常侍爪牙将軍右衛如故遘疾卒時
年七十五詔贈本官衡州刺史兼給鼓吹一部諡曰壮
神念少善騎射既老不衰嘗於髙祖前手執二刀楯左
右交度馳馬往来冠絶羣伍時復有楊華者能作驚軍
騎竝一時妙捷髙祖深歎賞之子尊業仕至太僕卿卒
贈信威将軍青冀二州刺史鼓吹一部次子僧辯别有
𫝊
楊華武都仇池人也父大眼為魏名将華少有勇力容
貌雄偉魏胡太后逼通之華懼及禍乃率其部曲来降
胡太后追思之不能已為作楊白華歌辭使宫人晝夜
連臂蹋足歌之辭甚悽惋焉華後累征伐有戰功厯官
太僕卿太子左衛率封益陽縣侯太清中侯景亂華欲
立志節妻子為賊所擒遂降之卒於賊
羊侃字祖忻泰山梁甫人漢南陽太守續之裔也祖規
宋武帝之臨徐州辟祭酒從事大中正㑹薛安都舉彭
城降北規由是陷魏魏授衛将軍營州刺史父祉魏侍
中金紫光禄大夫侃少而瑰偉身長七尺八寸雅愛文
史博渉書記尤好左氏春秋及孫吴兵法弱冠随父在
梁州立功魏正光中稍為别将時秦州𦍑有莫遮念生
者據州反稱帝仍遣其弟天生率衆攻陷岐州遂寇雍
州侃為偏将𨽻蕭寳夤往討之潛身廵塹伺射天生應
弦即倒其衆遂潰以功遷使持節征東大将軍東道行
臺領太山太守進爵鉅平侯初其父每有南歸之志常
謂諸子曰人生安可久淹異域汝等可歸奉東朝侃至
是将舉河濟以成先志兖州刺史羊敦侃従兄也宻知
之據州拒侃侃乃率精兵三萬襲之弗剋仍築十餘城
以守之朝廷賞授一與元法僧同遣羊鴉仁王弁率軍
應接李元履運給糧仗魏帝聞之使授侃驃騎大将軍
司徒太山郡公長為兖州刺史侃斬其使者以狥魏人
大駭令僕射于暉率衆數十萬及髙歡尒朱陽都等相
繼而至圍侃十餘重傷殺甚衆柵中矢盡南軍不進乃
夜潰圍而出且戰且行一日一夜乃出魏境至渣口衆
尚萬餘人馬二千匹将入南士卒並竟夜悲歌侃乃謝
曰卿等懐土理不能見随幸適去留於此别異因各拜
辭而去侃以大通三年至京師詔授使持節散騎常侍
都督瑕丘征討諸軍事安北将軍徐州刺史并其兄黙
及三弟忱給元皆拜為刺史尋以侃為都督北討諸軍
事出頓日城㑹陳慶之失律停進其年詔以為持節雲
麾将軍青冀二州刺史中大通四年詔為使持節都督
瑕丘諸軍事安北将軍兖州刺史随太尉元法僧北討
法僧先唘云與侃有舊願得同行髙祖乃召侃問方略
侃具陳進取之計髙祖因曰知卿願與太尉同行侃曰
臣拔迹還朝常思効命然實未曾願與法僧同行北人
雖謂臣為吴南人已呼臣為虜今與法僧同行還是羣
類相逐非止有乖素心亦使匈奴輕漢髙祖曰朝廷今
者要湏卿行乃詔以為大軍司馬髙祖謂侃曰軍司馬
廢来已久此段為卿置之行次官竹元樹又於譙城䘮
師軍罷入為侍中五年封髙昌縣侯邑千户六年出為
雲麾将軍晋安太守閩越俗好反亂前後太守莫能止
息侃至討擊斬其渠帥陳稱吴滿等於是郡内肅清莫
敢犯者頃之徴太子左衛率大同三年車駕幸樂逰苑
侃預宴時少府奏新造兩刃矟成長丈四尺圍一尺三
寸髙祖因賜侃馬令試之侃執矟上馬左右擊刺特盡
其妙髙祖善之又製武宴詩三十韻以示侃侃即席應
詔髙祖覽曰吾聞仁者有勇今見勇者有仁可謂鄒魯
遺風英賢不絶六年遷司徒左長史八年遷都官尚書
時尚書令何敬容用事與之並省未嘗遊造有宦者張
僧允候侃侃曰我牀非閹人所坐竟不前之時論美其
貞正九年出為使持節壮武将軍衡州刺史太清元年
徴為侍中會大舉北伐仍以侃為特節冠軍監作韓山
堰事兩旬堰立侃勸元帥貞陽侯乗水攻彭城不納既
而魏援大至侃頻勸乗其逺来可擊旦日又勸出戰並
不從侃乃率所領出頓堰上及衆軍敗侃結陣徐還二
年復為都官尚書侯景反攻陷厯陽髙祖問侃討景之
策侃曰景反迹久見或容豕突宜急據采石令邵陵王
襲取夀春景進不得前退失巢窟烏合之衆自然瓦解
議者謂景未敢便逼京師遂寝其策令侃率千餘騎頓
望國門景至新林追侃入副宣城王都督城内諸軍事
時景既卒至百姓競入公私混亂無復次第侃乃區分
防擬皆以宗室間之軍人爭入武庫自取器甲所司不
能禁侃命斬數人方得止及賊逼城衆皆恟懼侃偽稱
得射書云邵陵王西昌侯已至近路衆乃少安賊攻東
掖門縱火甚盛侃親自距抗以水沃火火滅引弓射殺
數人賊乃退加侍中軍師将軍有詔送金五千兩銀萬
兩絹萬匹以賜戰士侃辭不受部曲千餘人並私加賞
賚賊為尖頂木驢攻城矢石所不能制侃作雉尾炬施
鐵鏃以油灌之擲驢上焚之俄盡賊又東西兩面起土
山以臨城城中震駭侃命為地道潛引其土山不能立
賊又作登城樓車髙十餘丈欲臨射城内侃曰車髙壍
虚彼来必倒可卧而觀之不勞設備及車動果倒衆皆
服焉賊既頻攻不捷乃築長圍朱异張綰議欲出擊之
髙祖以問侃侃曰不可賊多日攻城既不能下故立長
圍欲引城中降者耳今擊之出人若少不足破賊若多
則一旦失利自相騰踐門隘橋小必大致挫衂此乃示
弱非騁王威也不從遂使千餘人出戰未及交鋒望風
退走果以争橋赴水死者大半初侃長子鷟為景所獲
執来城下示侃侃謂曰我傾宗報主猶恨不足豈復計
此一子幸汝早能殺之數日復持来侃謂鷟曰久以汝
為死猶復在邪吾以身許國誓死行陣終不以爾而生
進退因引弓射之賊感其忠義亦不之害也景遣儀同
傅士哲呼侃與語曰侯王逺来問訊天子何為閉距不
時進納尚書國家大臣宜唘朝廷侃曰侯将軍奔亡之
後歸命國家重鎮方城懸相任寄何所患苦忽致稱兵
今驅烏合之卒至王城之下虜馬飲淮矢集帝室豈有
人臣而至於此吾荷國重恩當禀承廟筭以掃大逆耳
不能妄受浮説開門揖盗幸謝侯王早自為所士哲又
曰侯王事君盡節不為朝廷所知正欲面唘至尊以除
姦佞既居戎旅故帶甲来朝何謂作逆侃曰聖上臨四
海将五十年聪眀叡哲無幽不照有何姦佞而得在朝
欲飾其非寜無詭説且侯王親舉白刃以向城闕事君
盡節正若是邪士哲無以應乃曰在北之日久挹風猷
每恨平生未獲披叙願去戎服得一相見侃為之免胄
士哲瞻望久之而去其為北人所欽慕如此後大雨城
内土山崩賊乗之垂入苦戰不能禁侃乃令多擲火為
火城以斷其路徐於裏築城賊不能進十二月遘疾卒
于臺内時年五十四詔給東園秘器布絹各五百匹錢
三百萬贈侍中護軍将軍鼓吹一部侃少而雄勇旅力
絶人所用弓至十餘石嘗於兖州堯廟蹋壁直上至五
尋横行得七跡泗橋有數石人長八尺大十圍侃執以
相擊悉皆破碎侃性豪侈善音律自造採蓮棹歌兩曲
甚有新致姬妾侍列窮極奢靡有彈筝人陸太喜著鹿
角爪長七寸儛人張浄琬腰圍一尺六寸時人咸推能
掌中儛又有孫荆玉能反腰帖地銜得席上玉簮敕賚
歌人王娥兒東宫亦賚歌者屈偶之竝妙盡竒曲一時
無對初赴衡州於兩艖䒀起三間通梁水齋飾以珠玉
加之錦繢盛設帷屏陳列女樂乗潮解纜臨波置酒緣
塘傍水觀者填咽大同中魏使陽斐與侃在北嘗同學
有詔令侃延斐同宴賓客三百餘人器皆金玉雜寳奏
三部女樂至夕侍婢百餘人俱執金花燭侃不能飲酒
而好賓客交逰終日獻酬同其醉醒性寛厚有器局嘗
南還至漣口置酒有客張孺才者醉於船中失火延燒
七十餘艘所燔金帛不可勝數侃聞之都不挂意命酒
不輟孺才慙懼自逃匿侃慰喻使還待之如舊第三子
鵾鵾字子鵬随侃臺内城陷竄於平陽侯景呼還待之
甚厚及景敗鵾密圖之乃随其東走景於松江戰敗惟
餘三舸下海欲向蒙山會景倦晝寝鵾語海師此中何
處有蒙山汝但聴我處分遂直向京口至胡豆洲景覺
大驚問㟁上人云郭元建猶在廣陵景大喜将依之鵾
㧞刀叱海師使向京口景欲透水鵾抽刀斫之景乃走
入船中以小刀抉船鵾以矟入刺殺之世祖以鵾為持
節通直散騎常侍都督青冀二州諸軍事眀威将軍青
州刺史封昌國縣公邑二千户賜錢五百萬米五千石
布絹各一千匹又領東陽太守征陸納加散騎常侍平
峡中除西晋州刺史破郭元建於東闗遷使持節信武
将軍東晋州刺史承聖三年西魏圍江陵鵾赴援不及
從王僧愔征蕭㲄於嶺表聞太尉僧辯敗乃還為侯瑱
所破於豫章遇害時年二十八
羊鴉仁字孝穆太山鉅平人也少驍果有膽力仕郡為
主簿普通中率兄弟自魏歸國封廣晋縣侯征伐青齊
間累有功績稍遷員外散騎常侍厯陽太守中大通四
年為持節都督譙州諸軍事信威将軍譙州刺史大同
七年除太子左衛率出為持節都督南北司豫楚四州
諸軍事輕車将軍北司州刺史侯景降詔鴉仁督士州
刺史桓和之仁州刺史湛海珍等精兵三萬趨懸瓠應
接景仍為都督豫司淮冀殷應西豫等七州諸軍事司
豫二州刺史鎮懸瓠㑹侯景敗於渦陽魏軍漸逼鴉仁
恐糧運不繼遂還北司上表陳謝髙祖大怒責之鴉仁
懼又頓軍於淮上及侯景反鴉仁率所部入援太清二
年景既背盟鴉仁乃與趙伯超及南康王㑹理共攻賊
於東府城反為賊所敗臺城陷鴉仁見景為景所留以
為五兵尚書鴉仁常思奮發謂所親曰吾以凡流受寵
朝廷竟無報效以答重恩社稷傾危身不能死偷生茍
免以至于今若以此終沒有餘憤因遂泣下見者傷焉
三年出奔江陵其故部曲數百人迎之将赴江陵至東
莞為故北徐州刺史荀伯道諸子所害
史臣曰髙祖革命受終光期寳運威徳所漸莫不懐来
其皆狥難投身前後相屬元法僧之徒入國竝降恩遇
位重任隆擊鍾鼎食美矣而羊侃鴉仁值太清之難竝
竭忠奉國侃則臨危不撓鴉仁守義殞命可謂志等松
筠心均鐡石古之殉節斯其謂乎
　
　
　梁書卷三十九
　梁書卷三十九考證
元法僧𫝊大同中徴侍中左衛將軍見景隆後為廣州
　刺史○見閣本作兄當改從之
王神念𫝊時青冀州東北有石鹿山臨海○南史無青
　字
羊侃𫝊監作韓山堰事○韓一本作寒
鵾𫝊從王僧愔征蕭㲄於嶺表○㲄南史作㝅
羊鴉仁𫝊為故北徐州刺史荀伯道諸子所害○諸子
　南史作子晷又載鴉仁兄子海珍報復事
　
　
　
　
　
　
　梁書卷三十九考證
