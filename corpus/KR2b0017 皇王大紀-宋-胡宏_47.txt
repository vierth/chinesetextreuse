
　皇王大紀卷四十七　　　　宋　胡宏　撰
　三王紀
　　定王
元年冬十一月魯郊牛之口傷改卜牛牛死乃不郊猶
三望望郊之屬也不郊亦無望可也葬匡王晉侯伐鄭
鄭及晉平楚王伐陸渾之戎遂至於雒觀兵于周疆問
鼎之大小輕重焉王孫滿對曰在徳不在鼎昔夏之方
有徳也逺方圖物貢金九牧鑄鼎象物以承天休桀有
昏徳鼎遷於商載祀六百商紂暴虐鼎遷于周天祚明
徳有所底止成王定鼎于郟鄏卜世三十卜年七百天
所命也周徳雖衰天命未改鼎之輕重未可問也楚王
曰楚國折鉤之喙足以為九鼎遂歸楚人侵鄭亦狄侵
齊宋公三年武氏之族道昭公子歸奉宋公母弟司城
湏以作亂宋公皆殺之逐武穆之族武穆之族以曹師
伐宋宋師圍曹報武氏之亂也八月丙戌鄭伯蘭薨世
子夷嗣鄭葬其君穆公經曰三年春王正月郊牛之口
傷改卜牛牛死乃不郊(乃不郊為牛之口傷改卜牛而/牛又死也不然郊矣禮為天王)
(服斬衰周人告喪于魯史策已書而未葬也祀帝于郊/夫豈其時而或謂不以王事廢天事禮乎春秋以來䘮)
(紀浸廢有不奔王䘮而逺適他國有修弔禮而自相聘/問固将以是為可舉而不廢也卒至漢文以日易月後)
(世不能復其所由來漸/矣春秋備書其義自見)猶三望(三望者公羊曰祭泰山/河海夫天子有天下凡)
(宇宙之内名山大川皆其所主也故得祭天而有方望/無所不通諸侯有一國則境外之山川他人所主者而)
(可以望乎李氏旅於泰山冉求弗能救而夫子責之者/為泰山魯侯所主也大夫何與焉李氏不得旅泰山則)
(河海非魯之封内其不得祭亦/明矣猶者可已不當為之詞)葬匡王(四月而𦵏王室/不君其禮略也)
(㣲者徃㑹魯侯不臣其情慢也或曰宣公親之者也而/常事不書非矣崩葬始終之大變豈以是為常事而不)
(書/也)楚子伐陸渾之戎(夷狄相攻不志此其志何也為陸/渾在王都之側戎夏雜處族類之)
(不分也楚又至洛觀兵于周疆問鼎之大小輕/重焉故特書于策以謹華夷之辨禁􁑥夏之階)夏楚人
侵鄭(按左氏晉侯伐鄭鄭及晉平而經不書者仲尼削/之也鄭本以晉靈不君取賂釋賊為不足與似也)
(而徃從楚非矣今晉成初立背僣竊偽邦而歸諸夏則/是反之正也春秋大改過許遷善書楚人侵鄭者與鄭)
(伯之能反正也故獨著楚人侵掠諸夏之/罪爾鄭既見侵於楚則及晉平可知矣)秋赤狄侵齊
宋師圍曹(按左氏宋文公即位盡逐武穆之族二族以曹/師伐宋然不書于經者二旅以見逐而舉兵)
(非討罪也及宋師圍曹報武氏之亂而經書之者端本/清源之意也武穆二族與曹之師奚為至於宋哉不能)
(反躬自治恃宋强以報之兵革何時而息也/宋惟有不赦之罪莫之治也故書法如此)冬十月丙
戍鄭伯蘭卒葬鄭穆公
二年冬十一月齊侯魯侯平莒及郯莒人不肻魯侯伐
莒取向秦伯稻薨諡曰共公子榮嗣楚人獻黿於鄭伯
公子宋與公子歸生將見宋之食指動以示歸生曰他
日我如此必甞異味及入宰夫将解黿相視而笑公問
之歸生以告及食大夫黿召宋而弗與也宋怒染指於
鼎嘗之而出公怒欲殺之宋與歸生謀先歸生曰畜老
猶憚殺之而况君乎反譛歸生歸生懼而從之夏四月
乙酉遂弑其君諡曰幽公立其弟堅初楚令尹子文之
弟子良生子越椒子文曰必殺之熊虎之狀豺狼之聲
其可畜乎子良不可子文曰若敖氏之鬼不血食矣及
子文卒其子般代焉椒為司馬蒍賈譛般殺之椒為令
尹已為司馬至是椒以其族叛殺蒍賈楚人撃滅之椒
子苖賁皇奔晉王思子文之治楚也其孫箴尹克黄使
於齊還及宋聞亂其人曰不可以入矣箴尹曰棄君之
命獨誰受之君天也天可逃乎遂歸復命而自拘於司
敗王曰子文無後何以勸善使復其所赤狄侵齊魯侯
平莒如齊楚子伐鄭經曰四年春王正月公及齊侯平
莒及郯莒人不肻公伐莒取向(心不偏黨之謂平以此/心平物者物必順以此)
(心平怨者怨必釋惟小人不能宅心之若是也雖以勢宜/力强之而有不獲成者矣夫以齊魯大國平郯莒小邦)
(其降心聽命不待文告之及也然而言莒人不肻則以/宣公心有所私係失平怨之本矣故書及書取以著其)
(罪及所欲也平者成也取者盗也不肯者心弗允從莫/能强之者也以利心圖成雖强大者不能行之於弱小)
(春秋書此戒後世之不知治其本者/故行有不得者反求諸己斯可矣)秦伯稻卒夏六月
乙酉鄭公子歸生弑其君夷(首謀弑逆者公子宋也懼/譛而從之者歸生也而以)
(歸生為首惡何也夫亂臣賊子欲/有能全其身而不死也故季子然)　(其惡而不從者未/仲由冉求其從之)
(者與子曰弑父與君亦不從也是以死節許二子矣歸/生懼譛而從公子宋特無求路不可奪之死節耳書為)
(首惡不亦過乎曰歸生與宋竝為大夫乃貴戚之卿同/執國政可以不從一也嘗統大師與宋人戰獲其元帥)
(已得兵權可以不從二也聞宋逆謀登時而覺先事誅/之猶反手耳夫據殺生之柄仗大義以制人使人聴己)
(猶犬羊之伏於虎也何畏於人懼其見殺而從之者哉/計不出此顧以畜老憚殺比方君父歸生之心悖矣故)
(春秋捨公子宋而以弑君之罪歸之為後世鑒若司馬/亮沈慶之等茍知此義則能討罪人不至於失身為賊)
(所制/矣)赤狄侵齊公如齊公至自齊(君行告至常事不書/宣公此年如齊而皆)
(致者危也夫以簒弑謀於齊而求安上不知冇天王下/不知有方伯惟交是奉而可保乎髙固之事亦殆矣故)
(此年如齊而皆致以戒後世之欲利/有攸徃者惟義之與比為可安矣)冬楚子伐鄭
三年魯侯如齊齊髙固使齊侯止公請叔姬焉秋七月
齊髙固逆子叔姬於魯魯叔孫得臣卒齊髙固及子叔
姬來魯反馬也楚王伐鄭陳及楚平晉荀林父救鄭伐
陳楚王嘗罷朝而晏樊姬曰何晏王曰我論政於虞丘
子姬曰令尹賢乎王曰然樊姬笑王曰何笑姬曰妾非
不欲專貴擅愛也以為傷王之義故所進妾同位者數
人今令尹為政未常進一賢是不忠也不知是不智也
明日王以告令尹謝曰誠如姬言於是薦蒍賈之子艾
獵是為孫叔敖迎之於南海之濵王問以治國對曰國
之有是衆非所惡若王不能定則國不可得而治也王
曰獨在君乎對曰君驕士曰士非我無由富貴士驕君
曰君非我無由安强君昏迷而不悟士饑寒而不進君
臣不合國是無由定矣昔桀紂以合取人合者為是不
合者為非是以亡也王曰今拜君為令尹願令尹與士
大夫共定國是寡人豈敢以偏國驕士民哉孫叔敖既
受命狐丘丈人見曰位髙而驕者民去之官大而專者
君惡之禄厚而不知足者怨處之位髙而意益下官大
而心益小禄厚而施益博謹此三者其無咎乎經曰五
年春公如齊夏公至自齊秋九月齊髙固來逆子叔姬
(按左氏公如齊髙固使齊侯止公請叔姬焉書夏公至/自齊秋齊髙固來逆子叔姬罪宣公也其曰來者以公)
(自為之主稱子者或謂别于先公之女也諸侯嫁女於/大夫主大夫以與之者為體敵也而公自為之主壓尊)
(毁列卑朝廷慢宗廟矣夫以鄭國褊小楚公子圍之貴/驕强大來娶於鄭子産辭而郤之使館于外欲野賜之)
(㡬不得撫有其室而宣公以魯國周公之後逼於髙固/請婚其女强委禽焉而不能止惟不知以禮為守身之)
(幹是以得此辱也春秋詳書為後世鑒欲人之必謹於/禮以定其位不然卑巽妄說不近於禮奚足逺耻辱哉)
叔孫得臣卒(内大夫卒無有不日者以春秋魯史也其/或不日則有恩數之略以仲遂如齊謀弑)
(子赤叔孫得臣與之偕行在宣公固有援立之私其恩/數豈畧而不書日是聖人削之也君臣父子妃妾適庶)
(人道之大倫也方仲遂以殺適立庶徃謀於齊而與得/臣竝使也若懵然不知其謀或知之而不能救則將焉)
(用彼相矣春秋治子赤之事專在仲遂以其内交宫禁/外結强鄰大惡無所分也而叔孫得臣有同使于齊之)
(罪故特不書日以貶之若曰大夫而/不能為有無者不足加以恩數云爾)冬齊髙固及子叔
姬來(左氏曰反馬也禮嫁女留其送馬不敢自安及廟/見成婦遣使反馬則髙固親來非禮也又禮女子)
(有行逺父母者嵗一歸寜今見逆逾時未易嵗也而叔/姬亟來亦非禮也故書及書來以著其罪也大夫適他)
(國必有君命與公事否則禮法之所禁而可犯乎惠公/許其臣越禮恣行而莫遏髙固委其君踰境自如而不)
(忌則人欲已肆矣凡婚姻常事不書/而書此者則以為非常為後世戒也)楚人伐鄭
四年晉趙盾衛孫免侵陳王使子服求后于齊赤狄伐
晉圍懷及邢丘晉侯欲伐之荀林父曰使疾其民以盈
其貫將可殪也楚人伐鄭鄭伯㑹楚王于厲將盟鄭伯
逃歸六月魯有螽召桓公逆王后于齊經曰六年春晉
趙盾衛孫免侵陳(按傳稱陳及楚平荀林父伐陳經皆/不書者以下書晉衛加兵于陳即陳)
(楚平可知矣以趙盾孫免書侵即林父無詞可稱亦可/知矣愛人不親反其仁治人不治反其智晉常命上将)
(帥師救陳又再與之連兵伐鄭今而即楚無乃於己有/缺盍亦自反可也不内省徳遽以兵加之則非義矣故)
(林父不書伐而盾免書侵以/正晉人所以主盟非其道也)夏四月秋八月螽(傳謂螽/為榖災)
(虐取於民之效也先是公伐莒取向後再如齊伐萊軍/旅數起賊斂既繁戾氣應之矣夫善惡之感萌於心而)
(災祥之應見於事宣公不知舍惡遷善以補前行之愆/而用兵不息災異數見年榖不豐國用空乏卒至於改)
(助法而税民盖自此始矣經於蟲螟一物之變必書/于策示後世天人感應之理不可誣當慎其所感矣)冬
十月
五年衛孫良夫如魯盟始通且謀㑹晉也魯侯㑹齊侯
伐萊魯大旱秋河徙鄭及晉平晉侯宋公魯侯衛侯鄭
伯曹伯㑹于黑壤王叔桓公臨之以謀不睦晉侯之立
也魯侯不朝又不使大夫聘晉人止公盟于黒壤魯侯
不得與以賂免經曰七年春衛侯使孫良夫來盟(來盟/為前)
(定者嘗有約言矣未足效信而釋疑又相㰱血固結之/爾是盟衛欲為晉致魯而魯專事齊初未與晉通也必)
(有疑焉而衛侯任其無咎故遣良夫來為此/盟而公卒見辱盟非春秋之所貴義自見矣)夏公㑹齊
侯伐萊秋公至自伐萊大旱(及者内為志㑹者外為主/平莒及郯公所欲也故書)
(及繼以取向即所欲者可知矣伐萊齊志也故書㑹繼/以伐致即師行之危亦可知矣公與齊侯俱不務徳合)
(黨連兵恃强陵弱是以為此舉也軍旅之後必有凶年/言民以征役怨咨之氣感動天變而旱乾作矣其以大)
(旱書者或不雩或雖雩而不雨也不雩則無/恤民憂國之心雩而不雨格天之精意缺矣)冬公㑹晉
侯宋公衛侯鄭伯曹伯于黒壤(㑹而不得見不以不得/見為諱盟而不與盟不)
(以不與盟為諱則曲不在公而主㑹盟者之罪耳與於/㑹不與於盟而公有歉焉非主㑹盟者之過也則書㑹)
(不書盟若黒壤是也晉侯之立公既不朝又不使大夫/聘而每嵗適齊是宣公行有不慊於心而非晉人之咎)
(矣凡不直者臣為君隠子為父隠於以養臣子愛/敬之心而不事盟主又以賂免則不直在己矣)
六年夏四月魯仲遂如齊至黄有疾而還自辛巳有事
於太廟仲遂卒于垂壬午猶繹萬入去籥戊子魯敬嬴
薨白狄及晉平遂㑹晉師伐秦楚為衆舒叛故伐舒蓼
滅之楚王疆之及滑汭盟呉越而還五月甲子日有食
之既八月己丑魯葬敬嬴雨不克葬庚寅日中而克葬
魯城平陽陳及晉平楚師伐陳取成而還單襄公聘于
宋遂假道于陳以聘于楚過陳候不在疆火朝覿矣道
無列樹茀不可行塲功未畢膳宰不致餼司里不授館
民將築臺于夏氏歸言於王曰陳侯不有大咎國必亡
王曰何故對曰辰角見而雨畢於是除道天根見而水
涸於是成梁本見而草木節解於是備藏駟見隕霜於
是冬裘具火見而清風戒寒於是修城郭宫室此先王
之教也列樹以表道立鄙食以守路國有郊牧疆有寓
望藪有圃草囿有林池其餘無非榖土國有班事縣有
序民此周制也敵國賔至關尹以告行理以節逆之候
人為導卿郊迎宗祝執祀司里授館司徒具徒司空視
道司寇詰姦虞人入材甸人積薪火師監燎水師監濯
膳宰致饔廩人獻餼司馬陳芻工人展車其貴國之賔
至則以班加一等益䖍至於王使則皆官正莅事上卿
監之若王廵狩則君親監之此周之秩官也各守爾典
毋即慆淫此先王之令也今陳如是廢其教而棄其制
蔑其官而犯其令將何以守國經曰八年春公至自㑹
夏六月公子遂如齊至黄乃復(至黄乃復壅君命也有/疾亦不復可乎大夫以)
(君命出聞喪徐行而不反未致事而死以尸將事楚伐/呉陳侯使公孫貞子徃吊及良而卒將以尸入呉人辭)
(焉上介芉尹盖曰寡君使盖備使弔君之下吏無祿使/人逢天之感大命隕墜絶世于良廢日供積一日遷次)
(今君命逆使人曰無以尸造于門是我寡君之命委于/草莽也無乃不可乎呉人不敢辭君子以為知禮乃者)
(無其上之詞其/曰復事未畢也)辛巳有事于太廟仲遂卒于垂(冇事言/時祭此)
(公子遂也曷為書字生而賜氏俾世其官也曷為書卒/以事之變卒之也古者諸侯立家大夫卒而賜氏其後)
(尊禮權臣寵遇貴戚不由其道於是乎有生而賜氏其/在魯則季友仲遂是也襄仲殺惡及視援立宣公而宣)
(公深徳之故生而賜氏使世大夫以答之也/經於其卒書族以志變法之端為後世戒)壬午猶繹
萬入去籥(繹者祭之明日以賔尸也猶者可已之詞萬/舞也以其無聲也故入而遂用籥管也以其)
(有聲也故去而不作是謂故知不可存其邪心而不能/格也禮大夫卒當祭則不告終事而聞則不繹不告者)
(盡肅敬之誠於宗廟不繹者全始終之恩於臣子今仲/遂國卿也卒而猶繹則失寵遇大臣之禮矣春秋雖隆)
(君抑臣而體貌有加焉則亷陛益尊而臣節礪後世法/家專欲隆君而不得其道至以大馬國人相視大倫滅)
(矣聖人書法如此/存君臣之義也)戊子夫人嬴氏薨(敬嬴文公妾也何/以稱夫人自成風)
(聞季友之繇事友而屬其子及僖公得國立以為夫人/於是乎嫡妾亂矣春秋於風氏凡始卒四貶之則禘于)
(太廟秦人歸禭榮叔含賵召伯會葬去其姓氏不稱大/人王再書而無天是也敬嬴又嬖私事襄仲而屬宣公)
(不待致于太廟援例以立則從同而無貶矣其意若曰/以義起禮為可繼茍出於私情而非義後雖欲正可若)
(何/)晉師白狄伐秦(晉主夏盟糾合諸侯攘夷狄安諸夏/乃其職矣秦人之怨起自侵崇其曲)
(在晉責己可也既不知自反釋怨修睦以補前過已可/咎矣乃復興師動衆㑹戎狄以伐之獨不惡傷其類乎)
(直書於策/貶自見矣)楚人滅舒蓼(按詩稱戎狄是膺荆舒是懲在/周公所懲者其自相攻滅中國)
(何與焉然春秋書而不削是時楚人疆舒蓼及滑汭盟/呉越勢益强大将為中國憂而民有被髪左袵之患矣)
(經斯世者當以為懼有攘郤之/謀而不可忽則聖人之意也)秋七月甲子日有食之
既冬十月己丑葬我小君敬嬴(成風薨以夫人𦵏以小/君将祔于廟而始有二)
(夫人也則四貶之以止其事今敬嬴亦薨以夫人𦵏以/小君使祔于廟無貶以正之傱同同可也而於宣公元)
(年即以所逆穆姜婦之何也曰婦有姑之詞見敬嬴遂/以子貴援例而亟立為夫人也僖公享國八年然後致)
(成風而敬嬴之亟也雖云援例魯君臣之責亦可知/矣無貶而書法若此首猶桓宣弑君而書即位爾)雨
不克𦵏庚寅日中而克葬(敬嬴以其子宣公屬諸襄仲/殺太子及其母弟雖假手于)
(仲實敬嬴之謀也經書子赤卒夫人姜氏歸于齊其文/無貶而讀者有傷切之意焉則以秉􁂜不可㓕也𫝊謂)
(哭而過市市人皆哭敬嬴逆天理拂人心之狀惨矣其/於終事雨不克𦵏著咎徵焉而謂無天道乎此皆直書)
(以見人心與天理之不可誣者也夫喪事即逺有進無/退浴于中霤飯于牖下小歛于戸内大歛于阼階殯于)
(客位還于廟祖于庭塴于墓以弔賔則其退有節以虞/事則其祭有時不為雨止禮也雨不克𦵏䘮不以制也)
(或曰卜𦵏先逺日所以避不懐也諸侯相朝與旅見天/子入門而雨霑服失容則廢矧送終大事人情所不忍)
(遽反可冐雨不待成禮而𦵏乎潦車載蓑笠士䘮禮也/有國家者乃不能為雨備何也且公庭之於墓次具禮)
(意固不同矣不得不可以為悦無財不可以為悦得之/為有財古之人皆用焉而不能為之備是儉其親也不)
(亦薄乎故穀梁子曰而不克𦵏䘮不以制也厚𦵏古人/之所戒而墨之治喪也以薄又君子之所不與故喪事)
(以制春秋/之㫖也)城平陽楚師伐陳
七年冬十一月魯侯如齊王使徴聘於諸侯魯仲孫
蔑應命王以為有禮厚賄之齊侯伐萊魯伐東夷取
根牟六月滕侯薨諡曰昭公子繡嗣七月晉侯宋公
衛侯鄭伯曹伯㑹于扈以討不睦陳侯不㑹晉荀林
父以諸侯之師伐陳辛酉晉侯薨於扈乃還諡曰成
公子獳嗣八月癸酉衛侯薨諡曰成公子遫嗣宋人
圍滕楚王為厲之役伐鄭晉郤缺救之鄭伯敗楚師
于栁棼國人皆喜唯公子去疾憂曰是國之災也吾
死無日矣陳侯與其大夫孔寜儀行父通於夏姬𠂻
其衵服以戲于朝洩冶諫曰公卿宣淫民無效焉且
聞不令君其納之公曰吾能改矣公告二子二子請
殺之公弗禁遂殺洩冶陳國風九篇曰株林二章章
四句刺靈公也淫乎夏姬驅馳而徃朝夕不休息焉
胡為乎株林從夏南(株林夏氏邑也/夏南夏徵舒也)匪適株林從夏
南駕我乗馬説于株野乗我乗駒朝食于株(大夫/乗駒)陳
國風十篇曰澤陂三章章六句刺時也言靈公君臣
淫於其國男女相説憂思感傷彼澤之陂有蒲與荷
(興也陂澤障/也荷芙渠也)有美一人傷如之何(傷無/禮也)寤寐無為涕
泗滂沱(自目曰涕/自鼻曰泗)彼澤之陂有蒲與蕳(蕳蘭/也)有美一
人碩大且卷(卷好/貌)寤寐無為中心悁悁(悁悁猶/悒悒也)彼澤
之陂有蒲菡蓞(菡蓞荷/華也)有美一人碩大且儼(儼矜/莊貌)寤
寐無為輾轉伏枕經曰九年春王正月公如齊公至自
齊夏仲孫蔑如京師(以淺言之屬辭比事春秋教也當/嵗首月公朝于齊夏使大夫聘于)
(京師此皆比事可考不待貶絶而惡自見者也宣公享/國九年於周纔一徃聘其在齊則又再朝矣經於如齊)
(每行必致深罪之也下逮戰國周衰甚矣齊威王徃朝/于周而天下皆賢之况春秋時乎而宣公不能也故聘)
(朝之禮廢則君臣之位失諸侯之行惡而倍畔侵陵之/敗起矣此經書君如齊臣如周之意而特書王正月以)
(表之/也)齊侯伐萊秋取根牟八月滕子卒九月晉侯宋公
衛侯鄭伯曹伯㑹于扈晉荀林父帥師伐陳(按左氏討/不睦也陳)
(侯不㑹荀林父以諸侯之師伐陳晉侯卒乃還則知經/所書者與晉罪陳之詞也㑹于扈以侍陳而陳侯不㑹)
(然後林父以諸侯之師伐之也則㡬于自反而有禮矣/不書諸侯之師而曰林父帥師者在㑹諸侯皆以師聽)
(命而林父兼将之也則其衆輯矣晉主夏盟/又常救陳所宜與也而惟楚之即夫豈義乎)辛酉晉侯
黒臀卒於扈冬十月癸酉衛侯鄭卒(晋成公何以不葬/魯不㑹也衛成公)
(何以不葬亦魯不㑹也衛成事晉甚謹而魯宣公獨深/向齊衛欲為晉致魯故謀黒壤之㑹而特使孫良夫來)
(盟以定之也及㑹于黒壤而晉人止公賂然後免是以/扈之㑹皆前日諸侯而魯獨不徃二國繼以䘮赴亦皆)
(不㑹此所謂無其事而缺其文者也或曰二君皆有貶/焉故不書葬誤矣魯人不㑹亦無貶乎書卒而以私怨)
(廢禮忘親其罪已見春秋文簡而直視人/若日月之無私照也曲生意義失之逺矣)宋人圍滕(圍/國)
(非将卑師少之所能辨也必動大衆而使大夫為主帥/明矣然而稱人是貶之也滕既小國又方有䘮所宜矜)
(哀弔恤之不暇而用兵革以圍之/比事以觀知見貶之罪在不仁矣)楚子伐鄭晉郤缺帥
師救鄭(楚兵加鄭數矣或稱人或稱爵何也鄭自晉成/公初立舍楚而從中國正也楚人為是興師而)
(加鄭不義矣故宣公三年書人書侵罪之也次年鄭公/子歸生弑其君諸侯未有聲罪致討者而楚師至焉故)
(特書爵與之也然興師動衆賊則不討惟服鄭之為事/則非義舉矣故又次年傳稱楚子伐鄭而經書人再貶)
(之也至是稱爵豈與之乎按公羊例君将不言帥師書/其重者也至此書爵見其陵暴中華以重兵臨鄭矣何)
(以知其非與之乎曰下書晉郤缺帥師救鄭則知非與/之也由此觀春秋書法皆欲治亂賊之黨謹華夷之辨)
(以一字為褒貶/深切著明矣)陳殺其大夫洩冶(稱國以殺者君與用/事大臣同殺之也稱)
(其大夫則不失官守而殺之者有專輙之罪矣洩冶無/罪而書名何也冶以諫殺身者也殺諫臣者必有亡國)
(弑君之禍故書其名為徵舒弑君楚子滅陳之端以垂/後戒此所謂義係於名而書其名者也比干諫而死子)
(曰商有三仁焉洩冶諫而死何獨無褒詞又語黙死生/當其可而止洩冶之盡言無隠不愧乎史魚之直矣方)
(諸比干自靖自獻于先王則未可同日而語也冶雖效/忠其猶在宋子哀魯叔肸之後乎故仕于昏亂之朝若)
(異姓者如子哀㓗身而去可也其/貴戚耶不食其禄如叔肸善矣)
八年冬魯侯如齊齊侯以魯服故歸魯濟西田春二月
丙辰日有食之己巳齊侯薨諡曰惠公公子無野嗣初
崔杼有寵於惠公髙國畏其偪也逐之奔衛魯侯如齊
齊侯喪故也三月癸巳陳侯與孔寜儀行父飲酒於夏
氏公謂行父曰徴舒似女對曰亦似君徴舒病之公出
自其廏射而殺之諡曰靈二子奔楚滕人恃晉而不事
宋四月宋人伐之齊葬其君惠公魯公孫歸父㑹𦵏鄭
及楚平晉人宋人衛人曹人伐鄭取成而還王使王季
子聘於魯王問魯大夫對曰人君寛以保本肅以濟時
宣以教施惠以和民則無事不徹人臣敬以承命恪以
守業恭以給事儉以足用則無任不堪季孫行父仲孫
蔑儉其長處魯乎叔孫僑如公孫歸父侈侈必貪貪必
謀人亡之道也魯公孫歸父帥師伐邾取繹魯大水魯
季孫行父如齊魯公孫歸父如齊齊侯使國佐聘于魯
魯饑楚王伐鄭晉士㑹救鄭逐楚師于潁北諸侯之師
戍鄭鄭公子歸生卒鄭人討幽公之亂斵歸生之棺而
逐其族改葬幽公諡曰靈楚法羣臣朝馬踐霤者斬輈
戮御太子犯令廷理寘于法太子怒請殺之王曰立法
從令所以尊敬宗廟前有老主而不踰後有儲主而不
屬真守法之臣也益爵二等經曰十年春公如齊公至
自齊(此亦如齊亦致其至而不書月上九年亦如齊亦/致其至而書月者為是年夏使仲孫蔑如京師故)
(特書於嵗首書王正月以著宣公之罪而君臣名分之/際謹嚴如此也歸田以為私惠比於君臣名分之際則)
(大小不/侔矣)齊人歸我濟西田(宣公於齊順其所欲既以女/妻其臣又以兵㑹伐萊之舉)
(又每歳牲朝于齊廷雖諸侯事天子無是禮也故恵公/悦其能順事已而以所取濟西田歸之也歸讙及闡直)
(書曰歸此獨書我者乃相親愛惠遺之意或謂濟西魯/之本封故書我則誤矣以柔巽卑屈事人不以其道而)
(得地與悦人之柔巽卑屈事已不以其/道而歸其地皆人欲之私而非義矣)夏四月丙辰日
有食之己巳齊侯元卒齊崔氏出奔衛(按左氏崔杼有/寵於惠公髙國)
(畏其逼也公卒而逐之奔衛書曰崔氏以族奔也許翰/以為崔杼出而能反反而能弑者以其宗强於此舉氏)
(辨之早也其説得矣所謂譏世卿者非公羊本㫖盖門/弟子因尹氏武氏稱世卿而附益之於此爾經有事同)
(而詞異亦有事異而詞同/一視之則泥而不通矣)公如齊五月公至自齊(文約/而事)
(詳者經也春如齊朝惠公夏如齊奔其喪若是雖不致/可也而皆致者甚之也天王之䘮不奔欲行郊禮而汲)
(汲於奔齊惠公之喪天王之葬不㑹使㣲者徃而公孫/歸父㑹齊惠公之葬其不顧君臣上下尊卑之等所謂)
(肆人欲滅天理而無忌憚者也/詞繁而不殺聖人之情見矣)癸巳陳夏徴舒弑其君
平國(陳靈公之無道也而稱大夫之名氏以弑何也禍/莫大於拒諫而殺直臣忠莫顯于身見殺而其言)
(驗洩冶所為不憚斧鉞盡言于其君者正謂靈公君臣/通于夏徵舒之家恐其及禍不忍坐觀故昧死言之靈)
(公不能納乂從而殺之卒以見弑而亡其國此萬世之/大戒也特書徴舒之名氏以見洩冶忠言之驗靈公見)
(弑之由使有國者必以逺色修身包容狂直開納諫諍/為心也以為罪不及民故稱大大以弑者非經意矣)
六月宋師伐滕(前圍滕稱人刺伐喪也此伐滕稱師譏/用衆也宋大國爵上公霸主之餘業力)
(非不足也今鄰有弑逆不能聲罪致討乃用大衆以伐/所當矜恤之小邦且滕不事已無乃已徳猶有所缺而)
(滕何尤焉故特稱師以著其罪而/汲汲於誅亂臣討賊子之意見矣)公孫歸父如齊葬齊
惠公(歸父仲遂之子貴而有寵宣公深徳齊侯之能定/其位而又以濟西田歸之也故生則傾身以事之)
(而不辭於屈辱沒則親徃奔喪而使貴卿㑹其葬亦/不顧天王之禮缺然莫之供也比事考詞義自見矣)晉
人宋人衛人曹人伐鄭(按左氏鄭及楚平諸侯伐鄭取/成而還其稱人貶也鄭居大國)
(之間從於强令豈其罪乎不能以徳鎮撫而用力争之/是謂五十歩笑百歩庸何愈於楚自是貴楚益輕罪在)
(晉/矣)秋天王使王季子來聘(公羊傳曰王季子者王之母/弟也王有時聘以結諸侯之)
(好禮也宣公享國至是十年不朝于周而比年朝齊不/奔王喪而奔齊侯䘮不遣貴卿㑹匡王𦵏而使歸父㑹)
(齊侯之葬縱未舉法勿聘焉猶可也而使王季/子來王靈益不震矣自是王聘春秋亦不書矣)公孫歸
父帥師伐邾取繹(用貴卿為主将舉大衆出征伐不施/於亂臣賊子奉天討罪而陵弱侵小)
(近在邦域之中附庸之國是為盗也當此時陳有弑君/之亂既來赴告藏在諸侯之策矣曽不是圖而有事於)
(邾不亦傎乎故四國伐鄭貶而稱/人魯人伐邾特書取繹以罪之也)大水季孫行父如齊
冬公孫歸父如齊(按左氏行父如齊初聘也歸父如齊/邾故也齊侯嗣立宣公親徃奔其父)
(䘮又使貴卿㑹葬矣若待踰年然後來聘未晚也而季/孫亟行歸父繼徃則以宣公君臣不知為國以禮而謂)
(妄悦取人之可以免於討也歸父貪於取繹畏齊而徃/盖理曲則氣必餒矣能無畏乎哉春秋備書而不削以)
(著其罪為/後世鑒也)齊侯使國佐來聘(葬之速也太不懷也又未/逾年而以君命遣使聘于)
(鄰國則哀感之情忘矣孟子曰飬生不足以當大事惟/送死可以當大事滕文公五月居廬未有命戒及至葬)
(顔色之戚哭泣之哀弔者大悦而有願為其氓者盖禮/義人心之所同然也齊頃公嗣位之初舉動如此䘮師)
(失地㡬見執獲豈特婦人笑/客之罪哉已失守身之本矣)饑楚子伐鄭(經有詞同而/意異者比事)
(以觀斯得之矣九年楚子伐鄭稱爵者貶詞也若曰國/君自将恃强壓弱憑陵中夏之稱也知然者以下書晉)
(郤缺帥師救鄭則貶楚可知矣此年楚子伐鄭稱爵者/直詞也若曰以實屬詞書其重者而意不以楚為罪也)
(知然者以傳書晉士㑹救鄭逐楚師于潁北而/經削之則責晉可知矣此類兼以傳為案者也)
　
　
　
　
　
　
　
　
　
　
　
　皇天大紀卷四十七
