
　資治通鑑後編卷六十九
　　　　　　　　　　　刑部尚書徐乾學撰
　宋紀六十九(起重光赤奮若七月/盡十二月凡六月)
　　仁宗體天法道極功全徳神文聖武睿哲明孝皇
　　帝
嘉祐六年秋七月壬午朔光禄寺丞知長洲縣夏噩坐
私貸民錢特勒停噩中制科本路提㸃刑獄王道古惡
其輕傲捃其事而發之　丁亥權御史中丞王疇言比
年中外臣僚或因較量差遣或因辨論身計或因進以
干譽或因罪而覬免肆為妄談輙形奏章其間求放歸
田里者有之乞别自營生者有之嵗未至而願致仕者
有之茍於禄而請歸農者有之自皆心語相違情實交
戾外示輕官爵之愛以欺於衆内實計分銖之利而争
於上違義忘恥至於要君用詐而安為小人之行陛下
聖度包荒悉置不問彼小人者亦豈識恩徳之隆哉且
夫君臣之間猶父子也既委質立朝陳力處位於去就
之際豈得容易而言今茍以私覬遂僥倖而妄章詭辭
發之不疑是臣下不肅朝廷不尊而公為嫚詐之事以
要於陛下不有沮之恐非所以範俗流化也請自今有
要君作偽如嚮所陳者並許弹奏施行又國家開廣言
路任用臺諌官以來天下公議其所弹治者必廢所稱
援者必進既為上所信屬故其職特為要劇比年士大
夫乃有險徼之人挾已憎愛依其形勢以造浮説奔走
臺諫之門鼓扇風波之論幸言者得以上達推原其情
本非公正助治之道止於隂借權力取快私意當言之
人率務舉業既所傳耳目稍異則豈敢遂無論列若由
風聞而事得其實朝廷從而施用之有補聖治兹固善
矣不幸萬有一愛憎不中之論熒惑紊撓人主之聰明
豈不為聽斷之累哉臣愚謂前世風俗不平毁譽亂公
而下詔誡勵者有矣欲深鑒時弊望特屈聖訓曉勵士
大夫庶幾偷薄革心有以激清朝路也又御史府内司
朝廷憲度外察郡縣吏治若朝廷政事之施行者賞罰
有所未當號令有所未允忠邪有所未辨綱紀有所未
正則御史得以言之若郡縣政事之施行者官吏有所
未公法制有所未明寃枉有所未申貪暴有所未除則
御史得以言之然則主於督察内外施行之事随所是
非之當否而言上以補救朝政下以警飭四方之吏共
適於至公之道而已非謂朝廷之事有所未及施行而
御史得以先之也其所以不可先者將以明上下之分
也上下之分茍明則人主之柄操執有歸而綱紀不亂
天下無難於為治也比年中外士大夫偶見陛下任用
臺諌官其所開陳多蒙信納殊不知言事人所論列者
亦自有體朝廷所以聽納而施用者亦固自有次第便
謂凡百事狀不計行與未行臺諫皆得以專之乃有白
事於朝而更以狀干臺司者推原其情葢欲當任者為
言而助之爾臣以謂事有曲直法有輕重朝廷以至公
待天下其有罪者必罰無赦固不俟言者助之而適足
為朝廷之害甚無謂也請自今臣僚如以公事奏朝廷
不俟施行而輙申御史臺者許弹奏以聞帝嘉納之
乙酉泗州淮水溢　丙戍詔淮南江浙水災差官體量
蠲税　戊子録昭憲皇太后孝眀孝惠孝章淑徳皇后
家子孫進秩授官者十有九人先是集賢校理同修起
居注江休復言朝廷初行祫享之禮而昭憲太后躬育
祖宗其後裔多流落民間宜思所以推恩者於是并四
后家子孫皆録之尋復賜昭憲太后家信陵坊第一區
(賜第乃十一月癸酉今并書眀年/六月又録懿徳皇后曽孫二人)　詔中書樞宻院累
年未修時政記自今随月撰進　壬辰命同知諌院司
馬光同詳定均税光既立條約下諸路監司施行又言
國家凢欲立事當先使賞罰眀白然後事無不成職方
員外郎秦植前通判徳州均五縣稅皆得平允並無詞
訴若與庸愚之人煩擾敗事者同歸常調一無殿最則
能吏解體必無成功伏望朝廷察其勤瘁優加酬奬并
其餘均税官吏随其功過量行懲勸則後來者觀之無
不盡力矣　癸巳詔曰臺諌為朕耳目之官而事有不
能周知固將博問朝士大夫以廣聽察乃有險陂之人
因縁憎嫉依倚形勢興造飛語以中傷善良殆非忠厚
之行也昔夏后時官師相規漢之公卿恥言人過今吾
士大夫乃違古人之守蹈薄俗之弊甚無謂也中書門
下其為朕申儆百工務敦行實循而弗改當重絀焉從
御史中丞王疇所請也(考異王疇正傳曰陳升之拜樞/宻副使諫官御史唐介等奏弹)
(升之不當大用朝廷持不行介等争數月不已廼兩罷/之而論者謂介等為衆人游談所誤疇䟽言浮華險薄)
(之徒往來諫官御史家掎摭人罪浸以成俗請出詔戒/勵從之案疇以七月丁亥疏陳三事此其一事時升之)
(及介等已罷去數月此䟽未必端為介等設疑正傳有/所縁飾今不取馮潔已御史臺記又誤以此詔在嘉祐)
(三年云包拯時為中丞言事峭直執政/不喜因下此詔其先後尤差錯今不取)　甲午出内藏
庫絹二十萬疋下河北助糴軍儲　壬寅同知諌院司
馬光以三劄子上殿其一論君徳曰臣竊惟人君大徳
有三曰仁曰眀曰武仁者非嫗喣姑息之謂也興教化
修政治養百姓利萬物此人君之仁也眀者非煩苛伺
察之謂也知道誼識安危别賢愚辨是非此人君之眀
也武者非强亢暴戾之謂也惟道所在斷之不疑姦不
能惑佞不能移此人君之武也故仁而不明猶有良田
而不能耕也明而不武猶視苗之穢而不能耘也武而
不仁猶知穫而不知種也三者兼備則國治强闕一則
衰闕二則危三者無一焉則亡臣竊見陛下天性慈惠
謹㣲接下子育元元汎愛羣生雖古先聖王之仁殆無
以過然自踐阼垂四十年而朝廷紀綱猶有虧缺閭里
窮民猶有怨嘆意者羣臣不肖不能宣揚聖化將陛下
之於三徳萬分一亦有所未盡歟臣伏見陛下推心御
物端拱淵黙羣臣各以其事有所䟽奏陛下不復詢訪
利害考察得失一皆可之誠使陛下左右前後股肱耳
目之臣皆忠實正人則如此至善矣或有一姦邪在焉
則豈可不為之寒心哉伏望陛下以天性之至仁廓日
月之融光奮乾綱之威斷善無㣲而不録惡無細而不
誅則唐虞三代之隆何逺之有其二論御臣曰臣聞致
治之道無他在三而已一曰任官二曰信賞三曰必罰
臣竊見國家所以御臣之道累日月以進秩循資塗而
授任茍日月積久則不擇其人之賢愚而寘髙位資塗
相值則不問其人之能否而居重職夫人之材性各有
所宜而官之職業各有所守自古得賢之盛莫如唐虞
之際然稷降播種益主山林垂為共工龍作納言契敷
五教臯陶眀刑伯夷主禮后䕫典樂皆各守一官終身
不易茍使之更去迭來易地而守未必能盡善也今以
羣臣之材固非八人之比乃使之遍居八人之官逺者
三年近者數月輙已易去而望職事之修功業之成必
不可得也非特如是而已設有勤恪之臣悉心致力以
治其職羣情未洽績效未著在上者疑之同列者嫉之
在下者怨之當是之時朝廷或以衆言而罰之則勤恪
者無不觧體矣姦邪之臣衒竒以譁衆養交以市譽居
官未久聲聞四達蓄患積弊以遺後人當是之時朝廷
或以衆言而賞之則姦邪者無不争進矣所以然者其
失在於國家采名不采實誅文不誅意夫以名行賞則
天下飾名以求功以文行賞則天下巧文以逃罪陛下
誠能博選在位之士使有徳行者掌教化有文學者待
顧問有政術者為守長有勇畧者為將帥明於禮者典
禮明於法者主法下至醫卜百工皆度材而授任量能
而施職有功則增秩加賞而勿徙其官無功則降黜廢
棄而更求能者有罪則流竄刑誅而勿加寛貸如是而
朝廷不尊萬事不治百姓不安四裔不服者未之有也
其三論揀軍曰臣竊惟當今國家之患在於士卒不精
致四裔昌熾財用不足故公私窘迫今不能澄汰衰老
以省大費而又平居晏然非有警急坐増無用之衆以
長無窮之患臣又不知為國計者果何如也方今天下
安樂無虞而府庫之積随得随散曾無羡餘設不幸有
螽螟水旱饑饉相仍盗賊猝起戎狄内侵不知陛下將
何以待之此不可不為之先慮也臣竊觀自唐室募兵
以來果能得武猛材力之士猶為有益若不擇勇怯而
養之臣不知其可也唐徳宗以神䇿軍使白琇珪為京
城召募使應募者皆市井沽販之人有名無實及涇師
犯闕徳宗召琇珪以神䇿軍禦之卒無一人至者徳宗
狼狽失據乃幸奉天及五代之際軍政尤紊是以叛亂
接迹禍敗相尋周世宗以髙平之戰士卒不精故樊愛
能何徽所部先奔歸而大閱諸軍悉簡去老弱選其精
鋭以為侍衛親軍由是兵甲之盛近世無比太祖皇帝
受天眀命撫有大寳當是之時戰士不過數萬北禦契
丹西捍河東以其餘威開荆楚包湖湘卷五嶺吞巴蜀
掃江南服呉越太宗皇帝紹丕烈奮神威遂㧞晉陽一
統四海今天下兵數臣不能盡知竊聞比於太祖時其
多數倍然元昊匈奴之豎子智髙蠻獠之㣲種廼敢屈
强河西横行嶺表國家發兵討之士卒或望塵奔北迎
鋒沮潰毁辱天威為四夷笑由是觀之養兵之術務精
不務多也且今所選之兵升其軍分增其糧賜是宜咸
戴上恩人人喜悅而竊聞京城之内被選之人往往咨
嗟悲怨父子相泣况於外方兵士逺去鄉里訣别親戚
其為愁苦不言可知使中外人情皇皇如此豈惟久逺
之害亦不可不以切近之憂為萬一之慮也伏乞自後
每遇大段招揀兵士須令兩府臣僚同共商量度財用
豐耗及事之緩急若須至招揀方得聞奏施行并約束
揀軍臣僚務精不務多如今來指揮上以其一留中其
二送中書其三送樞宻院戒揀軍官　貴人董氏生皇
第十三女戊申進位媫妤辭之　八月己未馬軍副都
指揮使武勝留後王凱卒車駕臨奠贈彰武節度使諡
莊恪凱治軍有紀律善撫循士卒平居與均飲食至臨
陣援枹鼓毅然不少假故士卒畏信戰無不力前後與
敵遇未嘗挫衂兎毛川之戰内侍宋永成哭於軍中凱
劾罷之尤篤於故舊子弟食門下者常十數人　庚申
詔三館秘閣校宋齊梁陳後魏後周北齊七史書有不
完者訪求之　乙丑左侍禁雄霸等路走馬承受林伸
言國朝上世陵寢在保州保塞寨東猶有天子巷御城
莊存焉其地與北邊淀相接無數十里半頗為塘水所
壊乞下本處時加脩築從之　司馬光言臣竊以赦書
害多而利少非國家之善政也虞書曰𤯝災肆赦怙終
賊刑過誤有害則赦之恃惡自終則殺之非不擇罪之
有無并赦之也漢大司馬呉漢病篤光武親臨問所欲
言對曰惟願陛下慎無赦而已王符亦曰今日賊良民
之甚者莫大於數赦贖赦贖數則惡人昌而善人傷矣
蜀人稱諸葛亮之賢亦曰軍旅屢興而赦不妄下然則
古之眀君賢臣未嘗以赦為美也國家承順天心子愛
百姓發號出令必先至仁然數赦之弊猶未能去又古
之赦者其出無常嚴謹周宻不可前知姦民猶抵冒以
待之况今國家三年一郊未嘗無赦每嵗盛夏皆有踈
决猾吏貪縱大為姦利悍民暴横侵侮善良百千之中
敗無一二幸而發露率皆亡匿不過嵗必遇赦降則晏
然自出復為平人往往指望謂之熱勅使愿慤之民憤
邑惴恐凶狡之羣志滿氣揚豈為民父母勸善沮惡之
意哉且踈决之名本以盛暑之際恐囹圄之中有滯積
寃結有司不為申理使無所告愬故天子臨軒親加慮
聞平其枉直無辜則赦有罪則誅使久繫之人一朝而
决故能消釋沴氣迎致太和非謂不問是非一切縱之
也又祖宗之時毎嵗不過一次踈决死罪以下皆逓降
一等近年以來或至再三自徒以下一切赦之今嵗五
月以來疎决之令已再行矣此所以使百職隳慢奸邪
恣睢者也今縱未能盡革前弊伏望下中書今後每嵗
踈决不過一次或早或晚使外人不可豫期其徒罪仍
依舊降從杖或遇親祀南郊之嵗更不踈决永為定制
庶幾為惡之人不敢指以自寛有所戒懼　丁卯司馬
光進五規一曰保業二曰惜時三曰逺謀四曰重㣲五
曰務實保業略曰天下重噐也得之至難守之至艱王
者始受天命之時天下之人皆我比肩也相與角智力
而争之智竭不能抗力屈不能支然後肯稽顙而為臣
當是之時有智相偶者則為二力相參者則為三愈多
則愈分自非智力首出於世則天下莫得而一也斯不
亦得之至難乎及夫羣雄已服衆心已定矣人之性皆
以為子孫萬世如泰山之不揺也於是有驕惰之情生
驕者玩兵黷武窮泰極侈神怒不恤民怨不知一旦渙
然四方麋潰秦隋之季是也惰者沈酣宴安慮不及逺
善惡雜揉是非顛倒日復一日至於不振漢唐之季是
也斯不亦守之至艱乎惜時畧曰周易泰極則否否極
則泰豐亨宜日中孔子傳之曰日中則昃月盈則食是
以聖人當國家隆盛之時則戒懼彌甚故能保其令聞
永久無疆也逺謀畧曰詩云迨天之未隂雨徹彼桑土
綢繆牖户迨天之未隂雨者國家閒暇無災害之時也
徹彼桑土者求賢於隱㣲也綢繆牖户者修敕其政治
也謹㣲畧曰宴安怠惰肇荒淫之基竒巧珍玩發奢泰
之端甘言悲辭啓僥倖之塗附耳屏語開讒賊之門不
惜名噐導僭逼之源假借威福授凌奪之柄凢此六者
其初甚㣲日滋月益遂至深固比知而革之則用力百
倍矣務實略曰夫安國家利百姓仁之實也保基緒傳
子孫孝之實也辨貴賤立綱紀禮之實也和上下親逺
近樂之實也决是非眀好惡政之實也詰姦邪禁暴亂
刑之實也察言行試政事求賢之實也董才能課功狀
審官之實也詢安危訪治亂納諌之實也選勇果習戰
鬭治兵之實也實之不存雖文之盛美無益也　乙亥
御崇政殿䇿試賢良方正能直言極諫著作佐郎王介
福昌縣主簿蘇軾澠池縣主簿蘇轍軾所對入第三等
介第四等轍第四等次以軾為大理評事僉書鳯翔府
判官事介為秘書丞知静海縣轍為商州軍事推官時
轍對語切直其畧曰自西方觧兵陛下棄置憂懼之心
二十年矣古之聖人無事則深憂有事則不懼夫無事
而深憂者所以為有事之不懼也今陛下無事則不憂
有事則大懼臣以為失其宜矣臣聞之近嵗以來宫中
貴姬至以十數坐朝不聞諮謨便殿無所顧問内則伐
性傷和外則蠧國敗政陛下無謂好色於内不害外事
也今海内困窮生民怨苦而宫中賜予無藝所欲則給
大臣不敢諌司㑹不敢争國家内有養士養兵之費外
有北狄西戎之奉陛下又自為一阱以耗其遺餘臣恐
陛下以此得謗而民心不歸也䇿入諫官司馬光第以
三等翰林學士范鎮難之欲降其等蔡襄曰吾三司使
也司㑹之名吾媿之而不敢怨惟胡宿以為䇿不對所
問而引唐穆宗恭宗以况盛世非所宜言力請黜之光
言是䇿於同科三人中獨有愛君憂國之心不可不收
而執政亦以為當黜帝曰求直言而以直棄之天下其
謂我何乃收入第四等次及除官知制誥王安石疑轍
右宰相專攻人主比之谷永不肯為詞韓琦笑曰彼䇿
謂宰相不足用欲得婁師徳郝處俊而用之尚以谷永
疑之乎改命沈遘乃為之辭已而諫官楊畋見帝曰蘇
轍臣所薦也陛下赦其狂直而收之此盛徳事乞宣付
史館帝悅從之介衢州人於是司馬光復與同列上䟽
言臣等竊見今嵗已來災異屢臻日食地震江淮騰溢
風雨害稼民多菜色此政陛下側身克己之時而道路
流言陛下近日宫中燕飲㣲為過差賞賚之費動以萬
計耗散府庫調斂細民况酒之為物亂性敗徳禹湯所
禁周公所戒殆非所以承天憂民輔養聖躬之道也陛
下恭儉之徳彰信兆民議者皆以為後宫奢縱務相誇
尚左右近臣利於賞賚陛下重違其請屈意從之夫天
以剛健為徳君以正固為事柰何狥後宫左右之欲上
忽天戒下忘民病中不為宗廟社稷深自重惜臣等愚
惑竊為陛下不取伏望陛下當此之際悉罷燕飲安神
養氣後宫妃嬪進見有時左右小臣賞賚有節及厚味
腊毒之物無益奉養者皆不宜數御以傷太和乃可以
觧皇天譴告之威慰元元窮困之望保受命無疆之休
矣帝嘉納之(考異司馬光行狀云既取蘇轍光遂與諌/官王陶同上䟽願為宗廟社稷自重上嘉)
(納之按陶此時不在朝廷諌官則楊/畋龔鼎臣及光凡三人耳恐行狀誤)　丙子詔龍圖閣
直學士楊畋於三司取天下凢課利場務五年並增虧
者限一月别立新額時場務嵗課多虧惟逐時科校主
典而三司終不為减舊額故帝欲特行之　丁丑詔曰
先王考績之次序雖見於經而其詳不見於後世朕若
稽古以修衆功而諸路刺舉之官未有以考其賢否比
令有司詳議厥制條奏來上詢謀悉同古人有言曰徒
善不足以為政徒法不能以自行今朕有念功樂善之
志而又斷之黜陟幽明之法以待天下之大吏矣然非
夫任事之臣躬率以正事者覈其術與士大夫之宣力
於外者皆安於禮義而不以便文徼倖為姦則朕之意
豈能獨信於天下而法亦何恃以行哉咨爾在位其各
悉力一心務祗新書以稱朕至誠惻怛之意令考校轉
運使副提㸃刑獄課績院以所定條目施行(條目即陳/旭所論在)
(嘉祐三/年七月)　戊寅詔曰朕觀古者欲治之世牧民之吏多
稱其官而百姓得安業今吏多失職不稱所以為民之
意殆以不得久於其官故也葢智能才力之士雖有興
利除害禁姦勸善之意非假以嵗月則其吏民亦且媮
而不為之用欲終厥功其路無由自今知州軍監知縣
縣令有清白不擾而實惠及民者令本路監司保薦再
任政迹尤異當加奬擢　閏八月乙酉復以成都府為
劍南西川節度　庚子平章事集賢殿大學士韓𤦺加
昭文館大學士監修國史樞宻使禮部侍郎曽公亮為
吏部侍郎平章事集賢殿大學士右諌議大夫參知政
事張昪為工部侍郎充樞宻使帝既許富弼終䘮乃遷
𤦺首相或謂琦曰富公服除當還舊物獨不可辭昭文
以待富公耶琦曰此位安可長保比富公服除琦在何
所若辭昭文以待富公是琦欲保此位也使琦何辭以
白上聞者亦是琦言　辛丑以左司郎中知制誥史館
修撰胡宿為左諫議大夫樞宻副使宿既謹静及當重
任尤顧惜大體羣臣方建利害多更張庻事以革宿弊
宿獨厭之曰變法古人所難不務守祖宗成法而徒紛
紛無益於治也　乙巳詔給前宰相富弼月俸之半弼
固辭不受　丙午皇第十三女薨贈楚國公主其生才
六十一日云　丁未諫官司馬光奏臣昔通判并州曽
三上章乞陛下早定繼嗣以遏亂源當是時臣踈逺在
外猶不敢隱忠愛死數陳社稷至計况今日侍陛下左
右官以諫諍為名竊惟國家至大至急之務莫先於此
若舍而不言專以冗細之事煩凟聖聽厭塞職業是臣
懐姦以事陛下罪不容於葅醢伏望陛下取臣所上三
章少加省察或有可取斷自聖志早賜施行如此則天
地神祗宗廟社稷羣臣百姓並受其福惟在陛下一言
而已光既具劄子復面請之帝時簡黙不言雖執政奏
事首肯而已及聞光言沉思良久曰得非欲選宗室為
繼嗣者乎此忠臣之言但人不敢及爾光曰臣言此自
謂必死不意陛下開納帝曰此何害古今皆有之因令
光以所言付中書光曰不可願陛下自以意諭宰相是
日光復言江淮鹽事詣中書白之宰相韓𤦺問光今日
復何所言光黙計此大事不可不使琦知思所以廣上
意者即曰所言宗廟社稷大計也琦喻意不復言　九
月癸丑詔三司以河北秋稼甚登其出内藏庫緡錢一
百萬助糴軍儲　壬戌知諌院楊畋司馬光等言故事
凡臣僚上殿奏事悉屏左右内臣不過去御座數歩君
臣對問之言皆可聽聞恐漏泄機事非便詔自今止令
御藥使臣及扶侍四人立殿角以備宣喚餘悉屏之
司馬光復奏請早定繼嗣曰漢成帝即位二十五年年
四十五矣未有繼嗣立弟子定陶王欣為太子今陛下
即位之年及春秋皆以過之豈可不為宗廟社稷深慮
哉臣愚亦不敢望陛下便正東宫之名但願陛下自擇
宗室仁孝聰眀者養以為子官爵居處稍異於衆人天
下之人皆知陛下意有所屬以係逺近之心他日復使
之退婦藩邸有何所傷此誠天下安危之本願陛下果
斷而速行之初韓琦既黙喻光所言後十日有詔令與
殿中侍御史裏行陳洙同詳定行户利害洙與光屏人
語曰日者大饗眀堂韓公攝太尉洙為監察公從容謂
洙曰聞君與司馬君實善君實近建言立嗣事恨不以
所言送中書欲發此議無自發之行户利害非所以煩
公也欲洙見公達此意耳於是光復具奏且面言臣向
者進説陛下欣然意謂即行今寂無所聞此必有小人
言陛下春秋鼎盛何遽為此不祥之事小人無逺慮特
欲倉卒之際援立所厚善者耳定䇿國老門生天子之
禍可勝言哉帝大感悟曰送中書光至中書見琦等曰
諸公不及今定議異日夜半禁中出寸紙以某人為嗣
則天下莫敢違矣琦等皆拱手曰敢不盡力洙尋具奏
乞擇宗室之賢者立以為後既發奏狀謂家人曰我今
日入一文字言社稷大計若得罪大者死小者貶竄汝
軰當為之備下奏狀者未返洙得病暴卒御史中丞王
疇等乞優加賻贈與一子官賜錢十萬(考異李夀曰此/據司馬光奏議)
(并陳襄所作洙墓銘洙卒在九月十/五日御史臺記云洙飲藥死當考)時知江州吕誨亦
上言曰臣竊聞中外臣僚以聖嗣未立屢有宻䟽請擇
宗人惟陛下思忠言奮獨斷以遏未然之亂又聞日官
奏彗躔心宿請備西北謹按天文志心為天王正位前
星為太子直則失勢眀則見祥臣恐咎證不獨在西北
也伏望陛下念根本之重為宗廟之計檢㑹前後臣僚
奏議廷對大臣審擇宫邸以親以賢稽合天意萬一姦
臣隂有附㑹陽為忠實以緩上心此為患之最大者不
可不察也(李燾曰按神宗朱墨二録誨附傳并云誨上/䟽請早建皇嗣韓𤦺以誨及司馬光䟽遂定)
(議用英宗知宗正寺而司馬光墓志銘獨不載其事誨/奏議又不存此本不知何也誨之孫僅嘗為誨補傳乃)
(有此䟽亦不知何從/得之今掇取附見)　冬十月壬午樞宻院請自今前
後省内臣入仕並理三十年磨勘已經磨勘者理二十
年其以勞得减年者毋得過五年初沙苑闕馬秦州置
場以劵市之内侍李繼和初領其職不數月得馬千數
梁適薦之詔减磨勘三年舊制内侍入仕二十年始得
磨勘自是有以勞進官者皆引繼和為例故有是奏詔
從之　詔太常禮院修諡法初本院言今所用諡法乃
雍熈年中所定其間字數比賀琛沈約王彦威所録多
舛誤請别編修從之　丙戍詔京西淮浙荆湖増置都
同廵檢　壬辰起復前右衛大將軍岳州團練使宗實
為秦州防禦使知宗正寺辭以䘮不拜(考異宋史作前/右衛大將軍為)
(秦州防禦使長編作前左衛大將軍為/秦州防禦使今從宋史仁英両本紀)初司馬光既以
所上章送中書内復出知江州吕誨童宰相韓琦與同
列奏事垂拱殿讀光誨二章未及有所啟帝遽曰朕有
此意久矣但未得其人因左右顧曰宗室中誰可者琦
曰此事非臣等所可議當出自聖擇帝曰宫中嘗養二
子小者甚純近不惠大者可也琦請其名帝曰名宗實
者今三十許嵗矣議定將退琦復奏曰此事甚大臣等
未敢施行陛下今夕更思之來日取㫖明日奏事垂拱
殿又啟之帝曰决無疑也琦曰事當有漸容臣等商量
所除官時宗實猶居父䘮乃議起復秦州防禦使知宗
正寺帝喜曰如此甚好琦又曰此事若行不可中止陛
下斷以不疑乞内中批出帝曰此豈可使婦人知之只
中書行可也遂降此詔帝自至和末得疾文彦博富弼
劉沆與王堯臣勸帝早立嗣帝既許之㑹疾愈寢其奏
既而言者相繼范鎮司馬光所言尤激切其餘不為外
所知者不可勝數包拯為御史中丞又力言之帝未許
如是五六年言者亦稍怠琦嘗獨請建學内中擇宗室
之謹厚好學者升於内學兾得親賢因屬大事欲以此
感動帝意乘間即言宜早立嗣帝曰後宫一二將就館
卿且待之後皆生皇女一日𤦺取漢書孔光傳懐之以
進曰漢成帝無嗣立弟之子彼中才之主猶能如是况
陛下乎願以太祖之心為心則無不可者於是因光等
言卒成帝意(考異韓𤦺新舊傳云包拯范鎮交章論述/每輙留中按嘉祐元年范鎮最先建議司)
(馬光次之包拯此時猶在江寧十二月詔為開封拯本/傳亦不云與鎮交章論述及拯知開封遷御史中丞始)
(乞豫建時嘉祐三年六月矣今畧加刪潤使不失事實/又韓琦傳稱誨䟽與司馬光䟽同自内出然光䟽則先)
(自納於中書矣若謂/同日進呈則可也)　癸巳以諸王宫侍講屯田員外
郎編校書籍長垣王獵為宗正寺伴讀獵為宫僚凢十
二年於宗實有輔導功故首用之初呉奎在翰林薦獵
可任經筵文館之職宰相韓琦指獵名謂執政曰惟此
人與孟恂不通私謁足見其有守恂時為都官郎中遂
與獵並除編校書籍　戊戍以太廟南舊府司為知宗
正寺𪠘宇　十一月丁巳起復右衛大將軍秦州防禦
使知宗正寺宗實上表請終䘮帝以問韓琦琦曰陛下
既知其賢而選之今不敢遽當者葢噐識逺大所以為
賢也願固起之表四上乃從其請　庚申左騏驥使入
内都知史志聰落都知提㸃集禧觀志聰市後苑枯木
私役親從官木仆折足而死殿中侍御史韓縝言親從
布列宿衛所以奉至尊戒不虞也使主者得私役則禁
衛之嚴弛矣事下開封府故事有獄司録參軍必白知
府乃敢鞫治於是多為志聰地者司録參軍南安吕璹
獨窮竟之志聰卒坐此黜　癸亥以夀星觀新作真宗
神御殿為永崇殿先是上清宫災而夀星殿獨存遂建
為夀星觀或言夀星殿像則真宗御容也於是别建神
御殿天章閣侍講吕公著言都城中真宗既有三神御
殿矣營創不已非祀無豐暱之義請罷其役不許　己
巳夏國主諒祚言本國竊慕漢衣冠今國人皆不用蕃
禮眀年欲以漢儀迎待朝廷使人許之　乙亥樞宻院
上所編機要文字一千一百六十一册自初纂集訖成
書凡四年餘　戊寅許康州刺史李樞以己官封贈父
母　十二月丙戌復豐州　庚寅命諸路總管集随軍
功過簿以備遷補　以周敦頥為國子博士通判䖍州
初敦頥為合州判官部使者趙抃惑於譖口臨之甚威
敦頥處之超然至是抃守䖍熟視敦頥所為乃大悟執
其手曰吾幾失君矣今日乃知周茂叔也　太常禮院
言眀年正旦大慶殿當受朝賀其三日上辛祈榖於上
帝前三日不作樂請如慶厯元年故事用次辛從之(考/異)
(慶厯元年正月辛亥朔御大慶殿受朝二年正月/丙午朔不受朝㑹要稱慶厯二年誤也當作元年)　甲
午殿前都指揮使建雄軍節度使許懐徳卒贈侍中諡
榮毅懐徳年八十猶筋力過人在宿衛十四年數乞身
帝不許懐徳曰臣年過矣儻為御史所弹且不得善罷
即詔减數嵗懐徳自擢守邉連以畏懦被謫已而與功
臣並進典軍及坐請託得罪去而復還遭時承平保寵
終祿葢有天幸云　辛丑三館秘閣上所冩黄本書六
千四百九十六卷補本書二千九百五十四卷遣中使
詔中書樞宻院合三館秘閣官即崇文院賜宴以嘉其
勤仍詔兩制㸔詳天下所獻遺書擇其可取者付編校
官覆校冩充定本
　
　
　
　
　
　
　
　
　
　
　
　
　
　資治通鑑後編卷六十九
