史記集解卷十七
　　　　　　　　　　　　　宋　裴駰　撰
史記十七
漢興以來諸侯年表第五
太史公曰殷以前尚矣周封五等公侯伯子男然封伯
禽康叔於魯衛地各四百里親親之義襃有徳也太公
於齊兼五侯地尊勤勞也武王成康所封數百而同姓
五十五地上不過百里下三十里以輔衛王室管蔡康
叔曹鄭或過或損厲幽之後王室缺侯伯彊國興焉天
子㣲弗能正非德不純形勢弱也漢興序二等(韋昭曰/漢封功)
(臣大者王/小者侯也)髙祖末年非劉氏而王者若無功上所不置
(徐廣曰一云非/有功上所置)而侯者天下共誅之髙祖子弟同姓為
王者九國(徐廣曰齊楚荆淮/南燕趙梁代淮陽)唯獨長沙異姓而功臣侯
者百有餘人自鴈門太原以東至遼陽(韋昭曰遼/東陽縣)為燕
代國常山以南太行左轉度河濟阿甄以東薄海為齊
趙國自陳以西南至九疑東帶江淮榖泗(徐廣曰榖/水在沛)薄
㑹稽為梁楚呉淮南長沙國皆外接於胡越而内地北
距山以東盡諸侯地大者或五六郡連城數十置百官
宫觀僭於天子漢獨有三河東郡潁川南陽自江陵以
西至蜀北自雲中至隴西與内史凡十五郡而公主列
侯頗食邑其中何者天下初定骨肉同姓少故廣彊庶
孽以鎮撫四海用承衛天子也漢定百年之間親屬益
疎諸侯或驕奢􁇜邪臣計謀為滛亂大者叛逆小者不
軌于法以危其命殞身亡國天子觀於上古然後加惠
使諸侯得推恩分子弟國邑故齊分為七(徐廣曰城陽/濟北濟南菑)
(川膠西膠東/是分為七)趙分為六(徐廣曰河間廣川/中山常山清河)梁分為五(徐/廣)
(曰濟陽濟川/濟東山陽也)淮南分三(徐廣曰廬/江衡山)及天子支庶子為王
王子支庶為侯百有餘焉呉楚時前後諸侯或以適削
地是以燕代無北邊郡呉淮南長沙無南邊郡(如淳曰/長沙之)
(南更置郡燕代以北更置縁邊郡其/所有饒利兵馬器械三國皆失之也)齊趙梁楚支郡名
山陂海咸納於漢諸侯稍微大國不過十餘城小侯不過
數十里上足以奉貢職下足以供養祭祀以蕃輔京師
而漢郡八九十形錯諸侯間犬牙相臨秉其阸塞地利
疆本幹弱枝葉之勢也尊卑明而萬事各得其所矣臣
遷謹記髙祖以來至太初諸侯譜其下益損之時令後
世得覧形勢雖彊要之以仁義為本
























　
　
　
(徐廣曰孝武太始二年廣陵中山真定五來朝孝宣本/始元年趙來朝二年廣川來朝四年清河來朝孝宣地)
(節元年梁來朝二年河間來朝三年濟北來朝濟北分/平原太山二郡)
　
　
　
　
　
　
　
　
　
　
　史記集解卷十七
