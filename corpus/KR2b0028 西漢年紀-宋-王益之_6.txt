
　西漢年紀卷四　　　　　宋　王益之　撰
　　吕后
髙皇后吕氏名雉字娥姁(許于/反)為人剛毅佐髙祖定天
下所誅大臣多吕后力吕后兄二人皆為列將從征伐
逮髙祖而侯者三人惠帝即位尊吕后為太后太后欲
為重親立帝姊魯元公主女為皇后欲其生子萬方終
無子廼使陽為有身取後宮美人子名之殺其母立所
名子為太子惠帝崩太子立為皇帝謁髙廟(髙后紀外/戚傳  考)
(異曰五行志載劉向之言曰惠帝四年十月壬寅太后/立帝姊魯元公主女為皇后其月乙亥凌室灾明日織)
(室灾凌室所以供養飲食織室所以奉宗廟衣服與春/秋御廪同義天戒若曰皇后亡奉宗廟之德將絶祭祀)
(其後皇后無子後宫美人有男太后使皇后名之而殺/其母惠帝崩嗣子立有怨言太后廢之更立吕氏子宏)
(為少帝若如向言則是先所立帝誠惠帝子特非張后/出耳而史記外戚世家以為詐取後宫人子為子及孝)
(惠崩天下初定未久繼嗣不明漢書外戚傳所載云云/荀紀通鑑並從史記及外戚傳今亦難以劉向之言便)
(為更定也上語皆/取漢書外戚傳)太后臨朝稱制大赦天下(本/紀)
元年春正月詔曰孝惠皇帝欲除三族辠妖言令議未
决而崩今除之二月賜民爵户一級初置孝弟力田二
千石者一人(漢書/紀)夏四月太后欲侯諸呂廼先封髙祖
之功臣大中大夫張買為南宫侯少府陽城延為梧侯
郎中令馮無擇為博成侯齊丞相齊受為平定侯乃封
吕種為沛侯(釋之/之子)吕平為扶栁侯(吕后/姊子)吕産為郊侯(史/記)
(表/紀)建成康侯吕釋之卒嗣子有罪廢立其弟吕禄(徐廣/曰釋)
(之少/子)為胡陵侯續康侯後(史/記)是嵗太后聞御史大夫江
邑侯趙堯髙祖時定趙王如意之畫乃抵堯罪(徐廣曰/吕后元)
(年國/除)以廣阿侯任敖為御史大夫敖故沛獄吏髙祖嘗
避吏吏繋吕后遇之不謹敖素善髙祖怒擊傷主吕后
吏故以舊德用(史記/傳)
二年冬十一月吕肅王台薨太子嘉代立為王(史記/紀)春
正月詔曰髙皇帝匡飭天下諸有功者皆受分(扶問/反)地
為列侯萬民大安莫不受休德朕思念至於久逺而功
名不著亡以尊大誼施後世今欲差次列侯功以定朝
位藏於髙廟世世勿絶嗣子各襲其功位其與列侯議
定奏之丞相臣平言謹與太尉臣勃曲周侯臣商潁陰
侯臣嬰安國侯臣陵等議列侯幸得賜餐錢奉邑(應劭/曰諸)
(侯四時皆得賜餐錢顔曰餐/錢賜厨膳錢奉邑本所食邑)陛下加惠以定功次朝位
臣請藏髙廟奏可(漢書/紀)乙夘武都山崩殺七百六十人
地震至八月廼止(五行/志)是時浮邱伯在長安楚王交遣
子郢客與申公俱卒業(楚元/王傳)齊王襄遣弟章入宿衞于
漢(髙五/王傳)初蕭何薨禄嗣侯孝惠六年薨亡後是嵗太后
封何夫人祿母同為鄼侯(功臣表事按此下當/有三年  原本缺)
四年夏四月丙申封淮陽丞相吕勝為贅其侯楚丞相
吕更始為滕侯吕忿為吕成侯太中大夫吕它(音/駞)為俞
(音/輸)侯舞陽侯樊噲夫人吕嬃為臨光侯嬃用事顓權大
臣盡畏之(史記表紀/樊噲傳)嬃常以陳平前為髙帝謀執樊噲
數讒平曰為丞相不治事日飲醇酒戱婦人平聞日益
甚吕后聞之私喜面質吕嬃于平前曰鄙語曰皃婦人
口不可用顧君與我何如耳無畏吕嬃之譖(王陵/傳)
五年秋九月發河東上黨騎屯北地備匈奴(荀氏/漢紀)
六年冬十月太后以吕王嘉居處驕恣廢之(史記/紀)齊人
田生說大謁者張釋曰太后欲立吕産為吕王又重發
之今卿最幸大臣所敬何不風大臣以聞太后太后必
喜諸吕以王萬户侯亦卿之有太后心欲之而卿為内
臣不急發恐禍及身矣釋大然之乃風大臣語太后太
后朝因問大臣大臣請立吕産為吕王太后賜釋千金
釋以其半進田生田生弗受(劉澤/傳)夏四月封吕肅王子
通為錘侯(史記/年表)秩長陵令二千石六月城長陵(漢書/紀)太
后定令輙有擅議宗廟者棄市(霍光傳/如淳注)
七年春二月徙梁王恢為趙王吕王産為梁王梁王不之
國為帝太傅立皇子平昌侯太為吕王更名梁曰吕吕
曰濟川(史記/紀)田生復説大謁者張釋曰吕産王也諸大
臣未大服今營陵侯澤諸劉長為大將軍獨此尚觖望
今卿言太后裂十餘縣王之彼得王喜于諸吕王益固
矣釋入言(劉澤/傳)夏五月辛未詔曰昭靈夫人太上皇妃
也武哀侯(髙帝/兄伯)宣夫人髙皇帝兄姊也號諡不稱其議
尊號丞相臣平等請尊昭靈夫人曰昭靈后武哀侯曰
武哀王宣夫人曰昭哀后(漢書/紀)
八年春三月太后祓(敷勿/反)覇上(五行志後漢禮儀志云/三月上已官民皆絜於)
(東流水上曰洗濯祓除去宿垢疢為大絜又韓詩曰鄭/國之俗三月上巳之溱洧兩水之上祓除不祥漢祓覇)
(水亦斯義也撠按史記髙后紀五行志太后還過軹道/見物如蒼狗  太后掖卜之趙王如意為祟遂病掖傷)
(此處未載疑/原本有脫文)封張敖前姬兩子侈為新都侯夀為樂昌
侯及封中大謁者張釋為建陵侯吕榮為祝兹侯(徐廣/曰吕)
(后昆/弟子)諸中官宦者令丞皆為關内侯食邑五百户(見史/記本)
(紀如淳曰列侯出關就國關内侯但爵其身有加異者/與關内之邑食其租税也風俗通義曰秦時六國未平)
(將帥皆家關/中稱關内侯)秋七月太后病甚迺令趙王吕祿為上將
軍軍北軍吕王産居南軍辛巳太后崩遺詔賜諸侯王
各千金將相列侯郎吏皆以秩賜金大赦天下(史記/紀)
　　史記外戚世家曰孝恵帝崩天下初定未久繼嗣
　　不明于是貴外家王諸吕以為輔而以吕祿女為
　　少帝后欲連固根本牢甚然無益也
　　太史公賛曰孝恵髙后之時黎民得離戰國之苦
　　君臣俱欲休息乎無為故惠帝垂拱髙后女主稱
　　制政不出房户天下晏然刑罰罕用罪人是希民
　　務稼穡衣食滋殖
髙后已葬(關中記曰髙祖陵在西吕后陵在東漢帝/后同塋則為合葬不合陵也諸陵皆如此)九
月庚申旦(考異曰史記漢書作八月按劉羲叟長厯八/月辛巳朔後九月庚辰朔若八月小盡則庚)
(申乃前九月九日若/大盡則為九月十日)御史大夫平陽侯窋見相國産計
事(考異曰史記漢書皆云平陽侯窋行御史大夫事按/表髙后四年御史大夫任敖免窋已為御史大夫矣)
(至此豈得尚謂之行御史大/夫事乎恐非事實今易之)丞相平廼召朱虛侯章佐
太尉太尉令章監軍門令平陽侯告衛尉毋入相國産
殿門吕産不知吕祿已去北軍廼入未央宫欲為亂至
殿門弗得入徘徊往來平陽侯恐弗勝馳語太尉太尉
尚恐不勝諸吕未敢訟言誅之廼遣朱虛侯謂曰急入
宮衛帝朱虛侯請卒太尉予卒千餘人逐産殺之郎中
府吏厠中辛酉捕斬吕祿而笞殺吕嬃因誅樊伉使人
誅燕王吕通而廢魯王偃及其子二侯(史記紀及/樊張二傳)置孝
惠皇后于北宫(外戚/傳)
　　太史公曰吕太后立諸吕為王陳平偽聼之及吕
　　太后崩平與太尉勃合謀卒誅諸吕立文帝平本
　　謀也(陳平/世家)
先是吕氏取漢所得先秦古文字盗張良韓信所次序
兵法藏之及吕氏敗乃散在民間(家語序/藝文志)壬戌以帝太
傅審食其復為左丞相尋免(史記/紀)辟陽侯于諸吕至深
所以全者皆陸賈平原君之力也(朱建/傳)御史大夫曹窋
坐不與大臣共誅吕祿等免以淮南相北平侯張蒼代
之(史記張蒼傳夫考異曰史記曹相國世家云窋髙后/時為御史大  孝文帝立免為侯而張蒼傳載髙后)
(崩曹窋免以淮南相張蒼為御史大夫蒼與絳侯等共/尊立孝文皇帝與世家不同按史記大事記漢書百官)
(表張蒼拜御史大夫並書于吕后八年而孝文帝以是/年後九月晦日己酉至長安是日即位夜拜宋昌為衛)
(將軍張武為郎中令外此無除拜也兼代邸上議時已/有御史大夫蒼名則蒼之拜在文帝未立前明矣史記)
(曹相國世家/所載為誤)建陵侯中大謁者張釋免侯(恩澤/侯表)
