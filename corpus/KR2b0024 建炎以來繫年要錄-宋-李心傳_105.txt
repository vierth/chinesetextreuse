
　建炎以来繫年要錄巻一百四
　　　　　　　　　　　　宋　李心傳　撰
紹興六年八月丙申朔詔寺監正丞博士司直評事六
院倉塲庫務編刪計議官並去替半年方許差人已除
未到人並别與差遣願就祠廟者聽議者言今日用人
之塗自郎吏而上莫匪遴選其下則有寺監丞一等葢
以待資望未深初召用者率三四人守待一闕使其才
可用将試之於數年之後是姑以虛名予之願詔大臣
畧行措置使天下之士才能有聞者得效所長毋使棲
遲覊旅終以待闕而去庶幾人才輩出宏濟多難故有
是㫖
戊戌右廸功郎權滁州軍事判官林珦特改右承務郎
以薦對也　權户部侍郎王俁言近年以来諸路監司
被受朝省指揮翫習太甚恬不為意且以事干財用者
言之有坐待措置而踰年不報者移用錢數是也有逐
季比較而全年不開具者住賣錢數是也有責令樁管
而二年不具數者上供錢物是也有許令蠲减而二年
不覈寔者逃閣之數是也至於税場增分酒務立額擅
使獻納錢抛失綱運米如此之類不可殫數雖省部舉
催他司究治鄰路取勘終無結絶大抵或欲欺隱錢物
或欲庇䕶官司或欲遷延嵗月或出于懈慢或出于無
術故頑者付之以不報黠者雖報而不盡其視符命盖
蔑如也欲望明詔大臣應諸路監司廢弛鹵莽乖謬出
限違欠等事令六曹類聚申尚書省委官看詳擇其尤
甚者顯責一二自餘嚴立之期尚或稽違必罰無赦庶
幾少儆外服以稱陛下孜孜圖治之意詔如所奏每季
類聚申尚書省委左右司看詳將稽滯最多去處取㫖
重行黜責　樞宻院檢詳諸房文字王廸言道州丁米
一丁有出四斗者脚乗之費不與臣聞閩廣之間往往
有不舉子之風以成丁之後還為家害故法雖設而莫
能禁願詔有司講求諸路丁錢丁米之數隨田税帶納
非小補也乃命諸路漕司具本路有無丁錢丁米及如
何催理申尚書省
己亥觀文殿學士新知紹興府秦檜入見命坐賜茶
吉州萬安縣丞司馬宗召添差兩浙路轉運司幹辦公
事先是翰林侍讀學士范沖入對言司馬光家屬向者
伏䝉聖慈月給錢米故得存在至今切惟光為國宗臣
逺近中外言及之則以手加額功在社稷澤在斯民今
奉祀之主行路之人莫不哀之宜有以賑䘏昭示四方
為忠義之勸光族系單寡目今止有族曾孫宗召一人
難以使之出繼欲乞令宗召權主光祀特與添差就近
一合入差遣光名德顯著其後衰絶如此朝廷特恩不
容有援例者故有是命初光孫植既死立其再從孫稹
為嗣而稹不肖其書籍生産皆蕩覆之有得光記聞者
上命趙鼎諭冲令編類進入冲言光平生記錄文字甚
多自兵興以来所存無幾當時朝廷政事公卿士大夫
議論賔客逰從道路傳聞之語莫不記錄有身見者有
得于人者得于人者注其名字皆細書連粘綴集成巻
即未暇照據年月先後是非虛實姑記之而己非成書
也故自光至其子康其孫植皆不以示人誠未可傳也
臣既奉詔㫖即欲畧加刪修以進又念此書已散落於
世今士大夫多有之刪之適足以增疑臣雖不敢私其
能必人以為無意哉不若不刪之為愈也輙據所錄疑
者傳疑可正者正之闕者從闕可補者補之事雖疊書
而文有不同者兩存之要之此書雖不可盡信其有補
治道亦多矣於是冲衰為十冊上之其書今行於世上
因覽冲奏謂鼎曰光字畫端勁如其為人朕恨生太晚
不及識其風采耳　觀文殿學士左通議大夫提舉臨
安府洞霄宫范宗尹薨于台州年三十七訃聞贈特進
輟朝二日令所屬量給𦵏事
庚子集英殿修撰權都督行府𠫭議軍事劉子羽祠部
貟外郎都督行府主管機宜文字熊彦詩撫諭川陕還
至行在新除權禮部侍郎何慤亦自行府歸上皆召見
之　左司諫陳公輔入對上奏曰臣聞人君所以得天
莫先於孝所以得民莫先於誠今二聖北征逺在沙漠
願陛下跬歩在念斯湏不忘焦心勞思以圖恢復期於
報父兄之讎雪積年之恥若乃前日懐姦罔上䧟吾親
至此不忠不義負國之徒吾痛恨之殺而勿貸可也今
日有竭忠盡力削平僣亂俾廟社復安庭闈無恙必思
所以厚報之庶幾復還兩宫得以盡問安侍膳之禮如
此用心孝斯至矣用兵以来勞民費財願陛下誠意惻
怛孚于四方雖曰取之不敢不以道雖曰用之不敢不
知節凡一金之細一縷之微未嘗妄有所費也其間貪
吏猾胥並縁為姦重害於民者吾痛懲之罰而勿赦儻
能體國愛民撫循不擾俾均而無貧勞而無怨必思所
以重賞之事平之後庶幾與民休息盡罷無名横斂如
此用心誠斯至矣中興根本不出于此願陛下守之而
勿失行之而不倦實宗社之福生靈之幸䟽奏上大感
動是日詔公輔論奏深得諫臣之體可賜三品服令尚
書省以其奏䟽修冩成圖進入　白身穆松年特補承
信郎添差監秀州都酒務先是兵部侍郎司馬朴在燕
遣松年間行以敵情来告故官之　饒州童子梁璵賜
束帛免文觧一次璵年十嵗能誦五經及七書射鵠六
發四中　直秘閣王庭秀卒
辛丑選人文旦循二資進士崔岩補上州文學岩子方
子也先是上遣中使持子方春秋觧命學士朱震校正
而中書以旦所上春秋要義付震看詳震言旦博採衆
説以明聖經非篤志此學積之嵗月不能成書子方一
時名儒獨抱聖經閉門講學專意著述自成一家非特
立獨行之士不能如此子方雖沒其後尚存望賜旌褒
以勸来者故有是命(子方已見建/炎二年六月)
癸夘徽猷閣直學士兩浙都轉運使李迨進職四等為
四川都轉運使都大提舉茶馬賜銀帛三百匹兩令臨
安府差從卒百人自襄郢便道星夜之任徽猷閣待制
四川都轉運使趙開俟迨至將本司財賦文籍交割訖
赴行在所先是開復與制置大使席益不和抗䟽乞將
舊来宣撫司年計應副軍期但干錢物並不許他司分
擘支用又指陳大使司截都運司錢就果閬利州糴米
非是又言應副吳玠軍須紹興四年緫為錢一千九百
五十五萬七千餘緡五年視四年又增四百二十萬五
千餘緡蜀今公私俱困四向無所取給事屬危急實甚
可憂乞許以茶馬司奏計一赴行在庶得盡所欲言又
言軍務惟錢糧最為要切欲乞自都督府節制其調發
則無輕舉妄動枉費錢糧虧損威勢自都督府節制其
用度則將兵請給皆可覈實裁處量入為出公私無由
困弊即今公私俱困弊無所措手矣朝論悉言開與玠
益不可共事故有是命　集英殿修撰劉子羽復徽猷
閣待制知泉州子羽自川陕歸言敵未可圖宜益治兵
屯田以俟機會時張浚以淮西宣撫使劉子翼驕惰不
肅宻奏請罷之而欲以其軍屬子羽子羽辭乃命出守
(熊克小歴載此事於/明年四月末盖誤)
甲辰手詔曰廼者強敵紊常阻兵軼界兩宫北狩六馭
南廵霜雪十年關河萬里朕為人之子而雞鳴之問不
至為人之弟而鴒原之難不聞眷言臣子之心誰無父
兄之念而又干戈未息疆埸多虞遣戍經時不離甲胄
飛芻越險乆棄室家爾則效忠朕寧不愧是用當饋投
七未明求衣弗辭馬上之勞以便軍中之務諒彼同舟
之衆知兹發軔之情咨爾有官各揚其職布告中外悉
使聞知時張浚自江上歸(浚到行在未見本日日歴八/月九日甲辰張浚放告謝盖)
(浚以内引故修/注官不書也)力陳建康之行為不可緩朝論不同上
獨從其計先是三大帥既移屯而湖北京西宣撫副使
岳飛亦遣兵入偽地偽知鎮汝軍薛亨素號驍勇飛命
統制官牛臯擊之擒亨以獻引兵至蔡州焚其積聚眉
州布衣師維藩治春秋學累舉不第至是赴行在上中
興十䇿請車駕視師上下其議於朝浚以為可用㑹諜
報劉豫有南窺之意趙鼎乃議進幸平江(趙鼎事實曰/是秋探報實)
(有南窺之意乃議前期幸平江就近應接張浚先在江/上已令張俊城盱眙移軍居之鼎謂非便浚堅欲為之)
(鼎以其行府措置不欲力/爭每為上陳其利害云)　詔百司隨從人比四年三
分减一應軍旅非泛支降錢榖差出並隨行在所處分
其餘百司常程事務留臨安府聽行宫留守司予决内
有不可予決者即申奏行在所　修武郎王恪為閤門
祇候知隨州　海賊鄭慶鄭廣並補保義郎慶受福建
安撫使張致逺招安故有是命其徒十九人授官有差
乙巳詔權主管侍衛馬軍司公事兼權殿前司觧潜以
所部精鋭千人扈從權主管歩軍司公事邊順留臨安
府彈壓兼治殿前馬軍司事務
丙午新除權禮部侍郎何慤充集英殿修撰知瀘州慤
引嫌力辭故有是命　左朝請郎知巴州勾濤為尚書
兵部貟外郎濤新繁人少從張商英游至是以范冲薦
得召濤入對具言今日首行嘉祐之法次舉元祐之政
既用其法當究其意既究其意當行其實上稱善　顯
謨閣直學士知臨安府梁汝嘉為廵幸隨駕都轉運使
　直顯謨閣新除兩浙運副使李謨陞直寳文閣知臨
安府
丁未觀文殿學士新知紹興府秦檜充醴泉觀使兼侍
讀行宫留守觀文殿學士提舉臨安府洞霄宫孟庾提
舉萬夀觀兼侍讀行宫同留守權許赴尚書省治事時
檜留行在未去也(趙甡之遺史云秦檜為行宫留守張/浚薦之也初與孟庾皆除留守而同)
(為觀文殿學士庾以先除欲居檜上檜曰檜嘗為宰相/公執政耳檜宜居上爭乆不定奏取㫖乃以庾為副按)
(二人同日並除而檜先入謝庾後數日方至又除目已/帶同字八月丁巳續降㫖秦檜孟庾並日下供職與甡)
(之所云全/不同當考)　詔景靈宫神御令温州四孟行禮俟還臨
安日如舊
戊申手詔賜沿江諸帥曰天地之大義莫重于君臣堯
舜之至仁無先於孝悌一自衣冠南渡敵馬北侵五品
弗明兩宫未返念有國有家之道必在正名盡事父事
兄之誠詎宜安處將時廵於郡國以周視於軍師爾其
慎守封圻嚴戒侵擾䖍共乃職謹俟朕行　是日湖北
京西宣撫司第四副將武經郎楊再興引兵復西京之
長水縣　右中大夫提舉台州崇道觀黄潜厚卒　詔
侍從官更互赴行在所供職時户部侍郎王俁先往平
江措置于是兵部尚書劉大中翰林學士朱震侍讀學
士范冲中書舍人陳與義董弅工部侍郎趙霈起居郎
張燾侍御史周秘左司諫陳公輔右司諫王縉監察御
史趙渙劉長源左司郎中耿自求右司貟外郎徐林樞
宻院檢詳諸房文字王廸編修官孫汝翼吏部貟外郎
黄次山鄭士彦尸部貟外郎周聿比部貟外郎薛徽言
太常少卿林季仲博士黄積厚皆從仍以大中兼權吏
禮部尚書霈兼權户刑部侍郎又命秘與殿前司統制
官趙宻彈壓舟船帶御器械劉錡與管軍觧潜同縂禁
衛時吏部侍郎吕祉户部侍郎劉寧止中書門下省檢
正諸房公事張宗元右司貟外郎范直方皆為行府屬
而新除起居舍人吕本中未至行在近臣之留行宫者
惟吏部尚書孫近侍郎晏敦復刑部尚書胡交修中書
舍人傅崧卿左司貟外郎樓炤殿中侍御史石公揆監
察御史蕭振李誼而已(按耿自求此時以/左司兼權給事中)　尚書兵部
侍郎胡世將充徽猷閣直學士知鎮江府世將引疾乞
祠章再上乃命出守
庚戍廣東經畧安撫使連南夫言去朝廷逺如遇經制
盗賊事不可待報者乞許便宜施行訖以聞從之　吏
部尚書兼權翰林學士兼侍讀孫近充龍圖閣學士復
知紹興府從所請也　徽猷閣待制程昌㝢落職昌㝢
守江州為漕臣逄汝霖等所劾詔南康軍治罪而昌㝢
亦上奏自辨且詆汝霖等不法至是獄成法寺當昌㝢
公罪徒罰金上命貶秩後省言昌㝢初自秉義郎以鄧
洵仁繳進詩頌特換京官嘗為吏部審量其守鼎州拒
㓂無功及移九江恣横廢法望别議罪故有是㫖(事租/在去)
(年八月/癸夘)
辛亥太廟神主發臨安　殿中侍御史石公揆言今者
車駕廵幸措置約束務從簡省如陳設之具已有儀鸞
舟船牽挽已有兵梢膳羞之奉不過隨宜切恐所過州
縣帟幕供帳極於侈靡舟船人夫煩於調發飲食膳羞
過求珍異以至應副百司極其所須以為己功不䘏民
力皆非陛下恭儉愛民之意伏望戒飭州縣勿為侈費
若排辦大過有苦于百姓者令監司按劾從之
壬子直寳文閣川陕宣撫司参議官陳逺猷充秘閣修
撰四川轉運副使朝廷以吳玠與計臣不和故用其幕
客為副焉
癸丑徽猷閣待制樞宻都承㫖兼都督行府参議軍事
郭執中卒上覽遺表歎息特贈徽猷閣直學士賜其家
銀帛二百匹兩張浚曰執中崇寧初以上書邪等禁錮
二十年晚乃遭際陛下而年齒已老不得為陛下收尺
寸之效上曰不知當時入邪等者以何事趙鼎曰凡蔡
京蔡卞所惡者皆入邪等折彦質曰蔡卞以紹述為説
其所斥己者盡誣以誹謗先帝上愕然曰太上皇帝内
禪之初嘗遣梁師成宣諭淵聖皇帝云朕聞司馬光為
前朝名相今日朝廷諸事但當以光為法然則上皇之
意固可知矣且如朕今所施行與上皇時豈無修潤者
要之一切從百姓安便而已百姓安便乃是上皇之意
也(執中黨籍餘官/第七十五人)　龍圖閣直學士提舉江州太平觀
耿延禧卒于温州以元帥府屬官特贈龍圖閣學士賜
其家銀帛二百匹兩
甲寅秦檜入見命坐賜茶　江西都轉運使趙子淔言
龍泉縣民抗拒不納税賦官物詔有官人特勒停餘人
杖一百有䕃人仍不用䕃又一月不足並送逺惡州軍
編管其後間如此行之(日歴無此今以十月十九/日江西運司檢凖狀増入)
丙辰中書門下省請尚書省應給降𠡠劄並依舊式給
降内𠡠添用中守階銜六曹諸官司申省及承受詞狀
内有格法合取㫖事並請畢送不湏取㫖事並隨事批
劄行下又詔應章奏房舍進入用寳降奏出狀不候畫
寳先次作奉御寳留守司用印付所屬施行皆用中書
請也(按此條文義未/明疑有脱誤)　直徽猷閣兩浙西路提㸃刑獄
公事宇文時中陞直寳文閣知湖州
丁巳詔權罷講筵俟過防秋日如舊以右司諫陳公輔
言扈駕從官貟數不多又當道路之間講讀故事皆所
未暇故也　左朝散郎馮檝試宗正少卿
戊午孟庾入見命坐賜茶　大食蕃客蒲囉辛特補承
信郎仍賜公服履笏以福建市舶司言囉辛所販乳香
直三十萬緡理宜優異推恩故也
己未寧州觀察使提舉萬夀觀韋淵為德慶軍節度使
充觀使　户部乞依四年例預借江浙民户来年夏税
紬絹之半盡令折納米斛約可得二百餘萬庶幾儲蓄
稍豐詔本部勘當於是兩浙紬絹各折七千江南六千
有半以米斛價例紐折每匹折米二石(户部勘當到事/理日歴不書今)
(以九月十七日王縉乞不收頭子錢劄子并九月/二十七日中書門下省勘會别立米價指揮增入)　白
身吳琰補保義郎琰玠從弟自陕西来歸故錄之　是
日監察御史劉長源面對奏䟽曰臣竊謂致治之道莫
先於用人用人之道莫先於覈實不可懐愛憎以為去
取不可徇朋黨以忘賢愚不可信毁譽以為進退或謂
應係元符以前人臣之子孫皆可用臣恐其失近於官
人以世而其人未必皆賢夫以房元齡為賢相而其子
遺愛預叛逆之誅盧奕為忠臣而其子杞居姦邪之列
况不逮元齡與奕而可保其子孫盡賢乎茍曰盡賢則
不賢者冒濫於其間而人莫敢言矣或謂應係崇寧以
後人臣之子孫皆不可用臣恐其失近於罰及其嗣而
其人未必皆愚夫以郤芮有謀弑晋文公之罪而子缺
有獲白狄之大功李義府有議立武昭儀之姦而子湛
廼復中宗之良佐况不為芮與義府而可誣其子孫盡
愚乎茍曰盡愚則賢者隠晦於其中而人莫敢舉矣臣
嘗究前代明君之選任賢臣之進戒唯孜孜切切以辨
君子小人為要凡親賢臣逺小人則國無不興隆親小
人逺賢士則國無不衰替其所謂家世實不繫於人才
之賢愚與天下之治亂亦明矣至若封倫裴矩其姦足
以亡隋而其智反以佐唐李勣許敬宗在太宗時則致
治而在髙宗時則致亂是所用之人不易一身可使為
治可使為亂其故何哉兹乃人君善持用人之柄馭得
其道以君子制小人而莫不為吾之用則其為治亂又
在人君之操術焉臣敢併持是説以為獻伏兾陛下以
判君子小人為先而濟以駕馭之術勿拘於家世則開
天下之公道洗積年之私怨籠絡海内智能才德之士
使四面交歸不復它往則賢者皆無遺而治道興矣
庚申趙鼎進呈劉長源奏劄上曰長源昨日多有開陳
至比戰國之士若不用於秦則歸於楚論議殊可恠鼎
曰陶愷雖邪論尚不敢至此上曰然張浚曰長源不學
無識至如䟽中引證事實皆非所敢聞者况元符以後
人臣子孫誰為可用而不用者折彦質曰如蔡京王黼
輩是乃國家之深仇也罪通于天幸逃族誅今日正使
子孫真有可用者猶不當用上曰長源之罪過於陶愷
當與逺小監當朝廷明正典刑可也於是退而批㫖長
源識趣卑陋不可寘之臺列送吏部與監當差遣(不知/何以)
(去逺小/二字)制曰御史耳目之寄自非剛明不惑之士鮮克
勝任爾識趣卑陋學術膚淺嘗謂其恬退不競擢寘臺
察今兹論奏殊駭聽聞朕於人才唯賢是用一付之公
議汝為是説意必有在匪出於憎惡則有所阿黨不然
則汝之昏懵無知也乃若引用事實尤害風教何至是
哉紀綱之地非汝宜處斥歸銓選往莅槯征循省之餘
勉思學問(熊克小歴止稱上殿官劉/長源盖不考真為御史也)　詔職事官月給
米三斛自郎官外舊止有職錢添給至是始增之
辛酉武節大夫榮州刺史兼閤門宣賛舍人薛安靖為
武功大夫文州團練使充沿海制置司参議官仍與右
朝奉大夫通判明州李文淵同共措置海道事務　進
義校尉陳晟為承節郎以都督行府言晟自河北從楊
珪還朝乞推恩也　武節郎王逵除名䖍州編管逵崑
山人以朱勔給使授官因事至縣庭詬詈邑宰法寺當
私罪杖該恩原守臣言其情重特有是責　右奉直大
夫成都府路轉運判官安邡追五官添差監郴州在城
酒務左中奉大夫成都府路轉運副使賈若谷降三官
放罷先是川陕宣撫副使吳玠言軍前糧食屢闕伏望
勾臣赴行朝應副使喚免致有誤邊防虛負罪責而撫
諭官劉子羽等亦言得制置大使席益咨目稱邡端坐
廨宇一向弛慢故貶
壬戌詔侍讀侍講官自今並許正謝著為令時行宫留
守秦檜同留守孟庾並兼侍讀檜以前宰相入謝詔錫
衣帶鞍馬而庾亦以是日受告審於朝三省言講讀官
在法雖無許正謝之文縁多係前執政及從官兼充理
宜正謝故有是㫖　詔左司郎官樓炤兼權中書舍人
書行户房文字中書舍人傅崧卿兼權户部侍郎吏部
侍郎晏敦復兼權工部侍郎宗正少卿馮檝兼權右司
貟外郎兼權給事中並行宫職(馮檝兼職據檝今年十/一月十二日辭免轉官)
(狀結銜如此而日歴/不書當求别本参考)　是日偽齊遣兵掠鄧州之髙安
鎮於是守臣武德郎閤門宣賛舍人韓遹坐降一官(遹/十)
(一月壬/辰降官)
癸亥左司諌陳公輔請奏䕃無出身人並令銓試經義
或詩賦論䇿三場以十分為率取五分合格雖累試不
中不許参選亦不許用恩澤陳乞差遣詔吏部措置其
後吏部請試律外止益以經義或詩賦一場年三十五
已上累試不中之人許注殘零差遣餘如公輔所奏從
之(吏部狀在明/年四月癸夘)　觀文殿學士行宫留守秦檜言伏覩
陛下親御六軍往䕶諸將而臣罪戾之餘猥䝉召用切
願扈從鑾輅身冒矢石伏念臣陥敵累年敵國詭計稍
知一二賊豫狂謀備見本末若有探報逺近或可以備
顧問至於留司職事孟庾有已試之效其人詳練慎宻
欲望聖明特加財察優詔不許　秘書省著作郎張九
成直徽猷閣提㸃兩浙東路刑獄公事以九成言父老
乞侍養故也　右中奉大夫知郴州許和卿降二官放
罷先是和卿之子太虛以捕獲冝章土冦之勞免文觧
而湖南制置大使吕頥浩言祖宗以来監使知通親戚
不許於所部從軍以革冒濫乞申明行下和卿遂罷
甲子廢白州為博白縣𨽻瓊州龔州為平南縣𨽻潯州
以廣西提㸃刑獄公事郭孝友言二郡土曠人稀不能
償官吏之費故也
乙丑詔信安郡王孟忠厚德慶軍節度使韋淵特許赴
行在
是月詔𣙜貨三務嵗收及一千三百萬緡許推賞大率
鹽錢居十之八茶居其一香礬雜收又居其一焉(二十/四年)
(收二千六十萬有竒三十二年收二千一百/五十六萬有竒乾道六年三月癸丑立額)　左宣教
郎遂寧府府學教授程敦厚應詔上書且獻所注經世
十論曰畏天恤民量敵覈實正俗練兵生財專任廣聽
審慮大畧言敵勢方堅吾寧未復於兩河而不忍輕用
於民力願汰冗兵節浮費又言宰相有好功之志非社
稷之福願陛下加意審慮寧拙而遲無速而悔又上趙
鼎書言今日之事戰未必為是而和未必為非要不可
令敵執其權而反以制我鼎亟稱之張浚曰姑試而用
未晚也乃除通判彭州敦厚之元孫也(之元眉山人故/衛尉少卿敦厚)
(上書以文集行狀修入而不得其時按今年六月下/詔求言八月張浚始自行府還朝且附此月末當考)
　建炎以來繫年要録巻一百四
