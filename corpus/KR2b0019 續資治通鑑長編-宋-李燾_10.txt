
　續資治通鑑長編巻八
　　　　　　　　　　　　　宋　李燾　撰
　　太祖
乾徳五年春正月庚寅朔御乾元殿受朝升節度使班
在龍墀内金吾將軍上故事節度使不帶平章事者皆
位在卿監下於是特改焉
辛夘令開封大名府鄆澶滑孟濮齊淄滄棣濵徳懷博
衞鄭等州長吏並兼本州河堤使
甲午供奉官王漢英决杖配𨽻蔡州牙前坐為新津監
押日擅用官米也
丁丑詔吏部流内銓乾徳五年正月一日以前罷任選
人並令赴闕與免守選注官
戊戌分遣使者發畿縣及近郡丁夫數萬治河堤自是
歲以為常皆用正月首事季春而畢
辛丑賜西川諸州民今年夏租之半　詔以時平年豐
增上元張燈為五夜
初吕餘慶至成都王全斌但典軍旅嘗謂所親曰我聞
古將帥多不能保全功名即欲稱疾東歸庶免悔咎或
曰今冦盗充斥非有詔㫖不可輕去全斌乃止既而偽
蜀臣民往往詣闕訟全斌及王仁贍崔彦進等破蜀時
豪奪子女玉帛及擅發府庫隠没貨財諸不法事使者
每自蜀至上問之盡得其狀於是與諸將同時召還仁
贍先入見上詰之仁贍歴詆諸將過失冀自解免上曰
納李廷珪妓女開豐徳庫取金貝此豈諸將所為耶仁
贍惶恐不能對上以全斌等新有功不欲付之獄吏令
中書門下追仁贍及全斌彦進與訟者質證凡所取受
隠没共為錢六十四萬四千八百餘貫而蜀宫珍寳及
外府他藏不著籍者又不與焉并按以擅尅削兵士裝
錢殺降致㓂之由全斌仁贍彦進皆具伏壬子令御史
臺集百官於朝堂議全斌等罪癸丑百官表言全斌仁
贍彦進法當死上特赦之甲寅置崇義軍於隨州昭化
軍於金州以忠武節度使王全斌為崇義留後武信節
度使侍衞步軍都指揮使崔彦進為昭化留後樞宻副
使左衞大將軍王仁贍(案宋史帝紀及宰相/表皆作右衞大將軍)罷為右衞
大將軍丙辰詔全斌仁贍彦進三人元從軍將等曾受
偽蜀士庶子女鞍馬金帛者並即時給還其主諸軍將
士有所受者一切不問
丁巳以内客省使曹彬為宣徽南院使領義成節度侍
衞馬軍指揮使寧江節度劉光義改領鎮安龍㨗左廂
都指揮使張廷翰為侍衞馬軍都虞候領彰國節度虎
㨗左廂都指揮使李進卿為步軍都虞候領保順節度
廷翰與進卿先為歸州路行營馬步軍都指揮使從光
義平蜀且軍政不擾故賞之王仁贍之歴詆諸將獨曰
清廉畏謹不負陛下任使者惟曹彬一人耳上固巳知
彬善於其職於是賞彬特優彬入辭曰諸將俱獲罪臣
獨受賞何以自安臣不敢奉詔上曰卿有功無過又不
自矜伐茍負纎芥之累仁贍豈為卿隠耶懲勸國之常
典無可辭也進卿晉陽人上嘗幸講武池臨流觀習水
戰因謂左右曰人皆言忘身為國然死者人所難言之
易耳進卿前對曰如臣者令死即死耳遂躍入池中上
急令水工數十人捄之得免幾至委頓上能得諸將死
力類此
戊午詔以粟帛賜王繼濤及髙彦暉家繼濤初與通事
舎人田欽祚有隙欽祚嘗誣奏繼濤以事上驛召繼濤
將面詰之道病死上始聞其先登擊賊身被重創故與
彦暉俱䝉死難之賞
二月庚申朔幸造船務遂幸城西觀衞士騎射
甲子參知政事薛居正吕餘慶並加吏部侍郎
乙丑以西川轉運使給事中沈義倫為户部侍郎充樞
宻副使初義倫隨軍入成都獨居佛寺蔬食偽蜀羣臣
有以珍異竒巧之物為獻者皆却之東歸篋中所有纔
圖書數巻而已上嘗從容問曹彬以官吏善否彬曰臣
止監軍旅至於采察官吏非所職也固問之唯薦義倫
可任上聞義倫清節過人因擢用之
己巳詔廵檢監押捕得賊盗及犯鹽麴人並送本屬論
如律毋得率意擅斷
壬申權知貢舉盧多遜奏進士合格者十人復詔參知
政事薛居正於中書覆試皆合格乃賜及第
癸酉御史臺上言伏見大理寺斷徒罪人非官當贖銅
之外將作監役者其將作監舊兼充内作使又有左校
右校中校署比來工役並在此司今雖有其名無復役
使或遇祠祭供水火則有本司供官欲望令大理寺依
格式斷遣徒罪人役並送付作坊應役從之自後命官
犯罪當配𨽻者多於外州編管或𨽻牙校其坐死特貸
者多决杖黥面配逺州牢城經恩量移即免軍籍大凡
命官犯罪多有特㫖或勒停或令釐務贓私罪重即有
配𨽻或處以散秩自逺移近者經恩三四或放任便所
以儆貪濫而肅流品也
左監門衞大將軍權判三司趙玭性狂躁訐直多忤㫖
上每優容之又與宰相趙普不協因稱足疾求解職甲
戌玭守本官罷判(傳稱玭廉得普私市秦隴大木事潛/以聞懼普知之因求解職按開寳四)
(年上始聞普私販大木即議逐普豈得反令玭罷三司/也明年雷徳驤潛以奏普被責而玭獨無他此必未嘗)
(論及普但以私怨忌普自求解職耳/販木事凡後此五年傳誤并言之也)　是日殿前都指
揮使義成節度使韓重贇罷軍職出為彰徳節度使先
是有譖重贇私取親兵為腹心者上怒欲誅之謀於趙
普普曰陛下必不自將親兵須擇人付之若重贇以讒
誅即人人懼罪誰敢為陛下將者上怒猶未解普開陳
愈切上納其言止命重贇出鎮重贇聞普救己他日詣
普稱謝普拒弗見
甲申詔慶州直𨽻京師
己丑幸教船池
深州刺史陳達怒判官王皓收繫獄因自疑懼私蓄兵
器欲走契丹皓家人上變詔御史臺鞫實法當死上特
貸之三月庚寅朔達除名流海島(王皓/未見)
戊戌以前安國節度使張美為横海節度使初縣官市
木闗中諸郡歲出緡錢數千萬以假民長吏十取一謂
之率分錢歲至數百萬美在同州獨不取既而他郡民
有詣闕訴長吏受率分錢者皆命追償美至滄州乆之
民有上書告美彊取其女為妾又畧民錢四千餘緡者
上召告者諭之曰汝滄州昔張美未來時民間安否對
曰不安既來則何如對曰既來無復兵冦上曰然則張
美存汝滄州百姓之命其賜大矣雖取汝女汝安得怨
今汝欲貶黜此人吾何愛焉但愛汝滄州百姓耳吾今
誡敇美美宜不復敢汝女直錢幾何對曰直錢五百緡
上即命官給其直遣之乃詔美母詰以美所為母叩頭
謝罪曰妾在闕下不知也復賜其母錢萬緡令遺美使
還所略民家謂之曰語汝兒汝乏錢欲錢當從我求無
為取於民也美遂惶恐折節為廉謹未幾以政績聞鎮
滄州凡十年故世謂之滄州張氏(歐陽修歸田録載奪/民女乃李漢超事按)
(漢超在闗南民為立碑頌/徳當不如是今從記聞)
甲辰詔翰林學士及常參官於賔幕州縣及京官内各
舉任常參官者一人
乙巳詔諸道節度使留後觀察使各舉部内才識優長
徳行尤異者二人防禦團練使刺史各一人
丙午門下侍郎平章事趙普加左僕射充昭文館大學
士樞宻使檢校太保李崇矩加檢校太傅　是日幸教
船池又幸玊津園宴射
庚戌建隆觀火　置感義軍於耀州　導江縣令源銑
主簿郭徹坐贓汚抵極刑詔諸路轉運使以其事布告
屬吏咸使知戒
辛亥詔商州直𨽻京師
丙辰鎮州言北漢石盆寨招收指揮使言章以其寨來
降
是月五星如連珠在降婁之次初竇儼與盧多遜楊徽
之周顯徳中同為諫官儼善推步星厯嘗謂徽之等曰
丁夘歲五星聚奎自此天下太平二拾遺見之儼不與
也(國史韓熈載𫝊稱奎主文章又在魯分時太宗鎮兖/海中國太平之符也按太宗建隆元年八月領泰寧)
(節度二月七日除開封尹安/得此時又鎮兖海傳誤矣)　門下省言凖制書進士
九經判入初等職事官又制桂應洮等州書記選判成
職事官充今流内銓以前進士開封李肅擬保順軍節
度掌書記有違元制凖格下(此據祖宗故事/本志畧有不同)　唐主命
兩省侍郎諫議大夫給事中中書舎人集賢勤政殿學
士分夕於光政殿宿直與之劇談或至夜分乃罷唐主
事佛甚謹中書舎人張洎每見輙談佛法由是驟有寵
初唐主於宫苑造寺僧尼常數百人先代嬪嬙悉度為
尼朝退則僧服誦經拜跪盡瘁不厭僧或犯姦有司請
論如律唐主曰刑之則縱其欲矣但令禮佛三百赦其
罪有為塔像佛飾侈靡者唐主尤之僧曰陛下不讀華
嚴經豈知佛富貴乎國人化之佛事逾熾當時大臣亦
多蔬食持戒以奉佛中書舎人徐鉉獨否然絶好鬼神
之說(徐鉉初見天福十二年㑹稽人/張洎初見顯徳六年全椒人)
夏四月甲戌閱殿前承㫖不逞者百二十六人分配鄆
齊冀博徳滄等州
戊寅幸迎春苑
給事中開封馬士元謁樞宻副使沈義倫適有吏白事
義倫與語忘顧士元士元遽辭出歸語家人曰我為臺
省近臣不為執政所禮可以去矣己夘遂致仕　有司
言朝廷自削平川峽即頒刑統編敇於管内諸州具載
建隆三年三月丁夘詔書及結狀條様而州吏弛怠靡
或遵守所决重罪祗作單狀至季末來上狀内但言為
某事處斬或徒流訖皆不録罪欵及夫所用之條其犯
者亦不分首從非惡逆以上而用斬刑此蓋兵興以來
因冦盗之未靜率從權制以警無良今既謐寧豈可弗
革望嚴敇川峽諸州遵奉公憲敢弗從者令有司紏舉
從之
丙戌詔比者强盗持杖雖不傷人者皆棄市自今雖有
杵棒但不傷人者止計贓以論其罪
戊子陵州刺史王竒責授左衞率府率坐掊克所部故
也陵州有陵井偽蜀置監歲煉鹽八十萬斤廣政二十
三年井口摧圯毒氣上如烟霧煉匠縋入者皆死後井
益塞民艱食鹽通判右賛善大夫真定賈璉始建議開
浚刺史王竒謂浚之犯井龍役夫不肯進璉親執鍤興
役逾年而至泉脉是井本深五十四丈皆鑿石而入其
半曰小罌口小罌上皆以柟栢旁疊初煉鹽日三百斤
稍增日三千六百斤璉上其事即詔璉知州事璉後卒
官州人畫像祠之(據耆舊傳賈璉通判陵州實與刺史/王竒同在三年二月而五年四月竒)
(乃責官璉知陵州當是繼竒/今取修井事附見竒責官後)　禁民賽神為競渡戯及
作祭青天白衣㑹吏謹捕之
五月庚寅詔興元府三泉縣直𨽻京師
乙巳賜京城貧民袴𥜗　鎮州言北漢鴻唐寨招收指
揮使樊暉殺其監軍成昭以寨來降
六月戊午朔日有食之
丙子令諸州通判及鈐轄都監使臣毋得受所在州官
賜外添給錢物
辛巳幸建隆觀遂幸飛龍院
知施州王仁郁歛於民以修貢甲申命仁郁還民錢(仁/郁)
(未/見)
丁亥知西南蕃南寧州蕃落使龍彦瑫等來貢方物詔
以彦瑫為歸徳將軍南寧州刺史蕃落使又以順化王
武才為懷化將軍武才弟若啟為歸徳司階武龍州部
落王子若溢等八人並為司戈
秋七月丙申鑄五溪都防禦使印賜溪州
先是諸道銅鑄佛像悉輦赴京毁之丁酉詔勿復毁仍
令所在崇奉但毋更鑄(周世宗悉毁銅佛像鑄錢謂宰/相曰佛教以為頭目髓腦有利)
(於衆生尚無所惜寧復以銅像為愛乎鎮州銅大悲像/甚有靈應擊毀之際以斧钁自胸鑱破之太祖聞其事)
(後世宗北征病疽發胸間咸謂其報應太/祖因重釋教此事見楊億談苑今不取)
甲辰詔諸州兩稅督納時縣令佐毋得兩處㸃檢入抄
重有追擾
乙巳蠲江陵等二十五州府乾徳三年逋租
己酉詔夏秋以來水旱為沴深慮民庶至於流離宜令
諸州長吏告民無轉徙被災者蠲其賦
八月有司言荆湖諸州輸稅請如内郡收頭子錢詔不
許
九月己丑渭州刺史范仁裕坐藏匿罪人責為耀州團
練使(仁裕/未見)
虞部郎中趙元振國子監丞髙延緒考試齋郎誦書失
實甲午元振責為倉部員外郎延緒國子監主簿(元振/延緒)
(未/見)
丙申西南蕃順化王子部才等遣使來貢方物
庚子夏州言節度使守太尉兼中書令西平王李彛興
卒贈太師追封夏王以其子行軍司馬光叡權知州事
乙巳太子少傅致仕柴守禮卒命中使䕶其䘮事
己酉畋近郊
先是平蜀得錦工數百人冬十月丙辰朔置綾錦院以
處之命常參官監焉
癸酉度支判官侯陟言三司凡二十四案鹽鐡主其六
戸部主其四餘皆度支主之自荆湖西蜀之平事務益
衆欲令三司均主其八詔三司推官張純分判度支案
事(此據/舊録)
丁丑以溪州團練使彭允足為濮州都指揮使義軍指
揮使彭允賢為衞州都指揮使珍州録事參軍田思曉
為博州都指揮使允足等溪峒酋豪據山險持兩端故
因其入朝而置之内地
十一月乙酉朔工部侍郎毋守素免坐居父昭裔䘮納
妾其兄子岳州司法參軍正巳告之正巳仍奪一任官
己丑畋近郊遂幸金鳳園賜從臣馬各一匹　供奉官
武仁誨前為嘉州監押枉殺人坐棄市
戊戌日南至御乾元殿受朝
癸夘以金水縣為懷安軍
十二月丙辰詔諸州輕小惡錢及鐡鑞錢等限一月悉
送官限滿不送者罪之有差敢私鑄者棄市時開封府
言民間新小錢每十錢才重五錢半其極小薄者重二
錢半侵紊法制莫甚於此故也　又禁民不得輙以紕
踈布帛鬻於市及塗粉入藥吏謹捕之重寘其罪
戊辰以權知夏州李光叡為定難節度使
己巳置建寧軍於麟州庚午以防禦使楊重勲為留後
宰相趙普丁母憂丙子起復　賜西川三十七州府來
年夏租之半
是歲命川陜諸州長吏通判並兼橋道事朝廷嘗遣使
治道襄州嵗常五六軰一使所調發民皆數百人吏縁
為姦多私取民課所發不充數道益不修知州太子賔
客邊光範計其工請以州卒代民官給器用役不淹乆
民用無擾詔書褒之
