
　金史卷一百十三
　　元中書右丞相總裁托克托等修
　列傳第五十一
　　完顔薩布　　博索　(名承裔/)　　持嘉喀齊喀
完顔薩布始祖弟博和哩之後也狀貌魁偉沉厚有大
畧初補親衛軍章宗時選充䕶衛明昌元年八月由宿
直將軍為寧化州刺史未幾遷武衛軍副都指揮使泰
和二年轉呼爾哈路節度使四年升武衛軍都指揮使
尋為殿前左副都㸃檢及平章布薩揆伐宋為右翼都
統六年六月宋將皇甫斌遣率步騎數萬由確山褒信
分路侵蔡聞郭倬李爽之敗阻溱水不敢進于是揆遣
薩布及副統尚廐局使布希萬努深州刺史完顔達希
布等以騎七千往擊之㑹溱水漲宋兵扼橋以拒薩布
等謀潛師夜出達希布以騎涉水出其右萬努等出其
左薩布度其軍畢渡乃率副統阿嚕岱以精兵真趨橋
宋兵不能遏比明大潰萬努以兵斷真陽路諸軍追擊
至陳澤斬首二萬級獲戰馬雜畜千餘兵還進爵一級
賜金幣甚厚貞祐初拜同簽樞密院事三年遷知臨洮
府事兼陜西路副統軍上召見諭曰卿向在西京盡心
為國及治華州亦嘗宣力今始及三品特升授汝此職
者以陜西安撫副使烏庫哩揚珠不遵安撫使達希布
節制多致敗事今已責罰揚珠命卿副之宜益務盡心
其或不然復當别議行之八月知鳳翔府事兼本路兵
馬都總管俄為元帥右都監四年四月調兵拔宋木陡
闗五月夏人于來羌城界河修折橋以兵守䕶薩布遣
兵焚之八月夏人寇結耶觜川遣兵擊走之尋又破其
衆于車兒堡興定元年二月轉簽樞宻院事時上以宋
嵗幣不至且復侵盜詔薩布討之四月與宋人戰于信
陽斬首八千生擒統制周光獲馬數千牛羊五百又遇
宋人于隴山七里山等處前後六戰斬獲甚衆尋遣兵
渡淮畧中渡店拔光山羅山定城等縣破光州兩闗斬
首萬餘獲馬牛及布分給將士詔賜玉兎鶻一内府重
幣十端七月上章言京都天下之根本其城池宜極髙
深今外城雖堅然周六十餘里倉粹有警難于拒守竊
見城中有子城故基宜于農隙築而新之為國家久長
之利及凡河南陜西州府皆乞量修從之二年正月破
宋人于鐵山及上石店唐縣四月進兼西南等路招討
使西安軍節度使陜州管内觀察使奉詔攻棗陽宋出
兵三萬拒戰稍誘擊之宋兵敗走城薄諸濠殺及溺死
者三千餘人遂進兵圍之宋騎兵千步卒萬來援逆戰
復大敗之七月遷行山東西路兵馬都總管兼武寧軍
節度使三年二月奪宋白石闗殺其守者千餘人獲鎧
仗千計三月破宋兵于七口倉又奪宋小鶻倉獲糧九
千石兵仗三十餘萬是月復敗宋兵三千于石鶻崖四
年三月奉詔出兵河北招降晉安權府事皇甫珪正平
縣令席永堅率五千餘人來歸得糧萬石時河北所在
義軍官民堅守堡寨力戰破敵者衆薩布上章言此類
忠赤可嘉若不旌酬無以激人心乞朝廷量加官賞萬
一敵兵復來將爭先效用矣上覽奏召樞宻官曰朕與
卿等亦嘗有此議以不見彼中事勢故一聴帥臣規畫
今觀此奏甚稱朕意其令有司遷賞之是年四月遷樞
宻副使五年五月奉詔引兵救河東戰屢捷復晉安平
陽二城監察御史言其不能檢束士衆縱之虜畧請正
其罪上以有功詔勿問元光二年五月復河中六月詔
諭宰臣曰樞密副使薩布本皇族先世偶然脫遺朕重
其舊人且久勞王家已命睦親府附于屬籍矣卿等宜
知之正大元年五月拜平章政事未幾轉尚書右丞相
雅與參知政事李蹊相得及蹊以公罪出尹京洛薩布
數薦蹊比唐魏徵以故蹊得復相三年宣宗廟成將禘
祭議配享功臣論者紛紜薩布為大禮使因言丞相福
興死王事齊錦謹守河南以迎大駕功宜配享議遂定
四年吏部郎中楊居仁上封事言宰相宜擇人上語大
臣曰相府非其人御史諫官當言彼吏曹何與于此尚
書左丞延扎舒嚕素嫉居仁亦以為僭薩布徐進曰天
下有道庶人猶得獻言況在郎官陛下有寛𢎞之徳故
不應言者猶言使其言可用則行之不可用不必示臣
下也上是之居仁字行之大興人泰和二年進士天興
末時北渡舉家投黄河死五年行尚書省于京兆謂都
事商衡曰古來宰相必用文人以其知為相之道薩布
何所知使居此位吾恐他日史官書之某時以某為相
而國乃亡即促衡草表乞致仕平章政事侯摯朴直無
藴藉朝廷鄙之天興元年兵事急自致仕起為大司農
未㡬復致仕徐州行尚書省無敢行者復拜摯平章政
事都堂㑹議摯以國勢不支因論數事曰只是更無擘
劃博索怒曰平章出此言國家何望耶意在置之不測
薩布顧謂博索曰侯相言甚當博索遂含憤而罷時大
元兵薄汴博索䇿後日講和或出質必首相當行力謂
薩布領省事拜為左丞相尋復致仕是年冬哀宗遷歸
徳起復為右丞相樞密使兼左副元帥封夀國公扈從
以行河北兵潰從至歸徳又請致仕二年七月復詔行
尚書省事于徐州既至以州乏糧遣郎中王萬慶㑹徐
宿靈璧兵取源州令元師郭恩統之九月恩至源州城
下敗績而還再命卓翼攻豐縣破之初郭恩以敗為恥
託疾不行乃密與河北諸叛將郭頁嚕輩謀歸國用安
執元帥商瑀父子元帥左都監赫舍哩算卓併殺之乂
逐都尉額哲埒訥尼瑪哈和勒端富察世謀元帥右都
監李居仁員外郎常忠自是防城與守門者皆河北義
軍出入自恣薩布先病疽久不視事重為賊黨所制束
手聴命而已初源徐交攻郭頁嚕每辭疾不行薩布遂
授頁嚕徐州節度副使兼防城都總領實羈之也頁嚕
既見徐州空虚乃約源州叛將麻琮内外相應十月甲
申詰旦襲破徐州時蔡已被圍徐州將士以朝命阻絶
且逼大兵議出降蕯布弗從恐被執至是投河求死流
三十餘步不没軍士援出之又五日自縊于州第麻琮
乃遣人以州降大元子安春正大中充䕶衛坐與宗室
女姦权一百收係居許州大兵至許安春開南門以降
從攻京師曹王出質朝臣及近衛有從出者安春極口
大罵以至指斥是冬復自北中逃迴詔令押入省問事
情安春随近侍登階作揮涕之狀詔問丞相云安春自
北中來丞相好與問彼中息耗薩布附奏曰老臣不幸
生此賊事至今日恨不手刃之忍與對靣語乎十二月
車駕東狩留後二相下開封擒捕斬之獄中
贊曰薩布臨陣對壘既有將畧洎秉鈞衡觀其救解楊
居仁侯摯等言殊有相度安春之事尤有古人之風焉
晩以老病受制叛臣致修匹夫匹婦之節此猶大厦將
傾非一木之所能支也悲夫
内族博索一名承裔末帝承麟之兄也系出世祖諸孫
幼為奉御貞祐間累官知臨洮府事兼本路兵馬都總
管興定元年為元帥左都監行帥府事于鳳翔是年詔
陜西行省伐宋博索出鞏州鹽井遇宋兵于皂郊堡敗
之又遇宋兵于天水軍掩擊宋兵大潰二年四月復敗
宋兵至雞公山遂㧞西和州毁其諸隘營屯遣哈濟都
統完顔薩尼雅布率軍趨成州宋帥羅參政統制李大
亨焚廬舍棄城遁留千餘人城守督兵赴之遂克焉獲
糧七萬斛錢數千萬河池縣守將楊九鼎亦焚縣舍走
保清野原統制髙千據黑谷闗甚固遣兵襲之千遁去
獲糧二萬斛器械稱是因夷其險而還三年破虎頭闗
敗宋兵于七盤子雞頭闗褒城縣官民自焚城宇遁因
取其城興元府提刑兼知府事趙希昔聞兵將至率官
民遁于是博索遂取興元以駐兵焉命提控張秀華馳
視洋州官民亦遁又取其城尋聞漢江之南三十里宋
兵二千據山而陣遣提控唐古伊實布擊走之行省以
捷聞宣宗大悅進博索官一階時朝議以蘭州當西夏
之衝久為敵據將遣博索復之博索奏曰臣近入宋境
畧河池下鳳州破興元抵洋州而還經涉險阻數千里
士馬疲弊未得少休而欲重為是舉甚非計也不若息
兵養士以備從之未幾權參知政事行省事于平涼四
年上言宋境山州宕昌東上拶一帶蕃族昔嘗歸附分
處徳順鎮戎之間其後有司不能存撫相繼亡去近聞
復有歸心然不招之亦無由自至誠得其衆可以助兵
寧謐一方臣以同知通逺軍節度使事烏庫哩長夀及
通逺軍節度副使温騰永昌皆本蕃屬且久鎮邊鄙深
得彼心已命遣人招之其所遣及諸來歸者皆當甄奬
請預定賞格以待之上是其言是年夏兵三萬由高峯
嶺入冦定西州環城為柵博索遣刺史愛紳愛實拉與
行軍提控烏庫哩長夀温騰永昌出戰大敗之斬首千
餘獲馬仗甚衆五年五月博索言近詔臣遣官諭諸蕃
族以討西夏臣即令臨洮路總管鈕祜祿古爾錦計約
覺嘉巴哩族首領以諭餘族又别遣權左右司都事趙
梅委差官遙授合河縣尉劉貞同往撫諭未幾梅貞報
溪哥城等處諸族與先降族共願助兵七萬八千餘人
本國蕃族願助兵九千若更以官軍繼為聲援勝夏必
矣臣已令古爾錦將鞏州兵三萬宜更擇勇畧之臣副
之梅貞等既悉事勢當假以軍前之職蕃僧納琳沁博
亦招誘有功乞遷官授職以奬勵之上皆從其請元光
元年二月行省上言近與延安元帥完顔哈達納哈塔
邁珠議河北郡縣俱已殘毁陜西河南亦經抄掠比者
西北二敵併攻鄜延城邑隨陷惟延安孤墉僅得保全
若今秋復至必長驅深入雖京兆鳯翔慶陽平凉已各
益軍而率皆步卒且相去闊逺卒難應援儻闗中諸鎮
不支則河南亦不安矣今二敵逺去西北少休宜乗此
隙徑取蜀漢實國家基業萬全之計詔樞密議之先是
夏兵數十萬分冦龕谷鄜延大通諸城上召博索等授
以方畧命發兵襲其浮橋遂趨西凉别遣將取大通城
出溪哥路畧夏地博索徐出鎮戌哈達出環州以報二
道之役博索馳至臨洮遣總管鈕祜禄古爾錦積石州
刺使圖克坦雅爾烏各攝帥職率兵西入遇夏兵千餘
於踏南寺擊走之夏人據大通城因圍之分兵奪其橋
與守兵七千人戰大敗之幾殺其半入河死者無數餘
兵焚橋西遁乃還軍攻大通克之斬首三千因招來諸
寺族被脅僧俗人皆按堵如故以河梁既焚塞外地寒
少草師遂還十二月行省言近有人自北來者稱國王
穆呼哩悉兵㳂渭而西謀攻鳯翔鳯翔既下乃圖京兆
京兆卒不可得留兵守之至春蹂踐二麥以困我未幾
大兵果圍鳯翔帥府遣人告急臣以為二鎮唇齒也鳯
翔蹉跌則京兆必危而陜右大震矣然平川廣野寔騎
兵馳騁之地未可與之争鋒已遣提控羅桓將兵二千
循南山而進伺隙攻其柵壘以紓城圍更乞發河南步
騎以備潼闗詔付尚書省樞密院議之二年冬哀宗即
位邊事益急正大五年八月召博索還朝拜尚書右丞
未幾拜平章政事博索居西垂幾十年當宋夏之交雖
頗立微效皆出諸將之力人本恇怯無能徒以儀體為
事性愎貪鄙及入為相專愎尤甚嘗惡堂食不適口毎
以家膳自随國家顛覆初不恤也九年正月諸軍敗績
於三峯山大兵與白坡兵合長驅趨汴令史楊居仁請
乗其逺至擊之博索不從且隂怒之遂遣完顔莾伊蘓
邵公茂等部民萬人開短堤決河水以固京城功未畢
騎兵奄至莾伊蘇等皆被害丁壯無二三百人得反者
壬辰棄衛州運守其入京初大兵破衛州宣宗南遷移
州治於宜村渡築新城於河北岸去河不數步惟北面
受敵而以石包之嵗屯重兵於此大兵屢至不能近至
是棄之隨為大兵所據甲午修京城樓櫓初宣宗以京
城闊逺難守詔高琪築裏城公私力盡僅乃得成至是
議所守朝臣有言裏城決不可守外城決不可棄大兵
先得外城粮盡救絶走一人不出裏城或不測可用於
是決計守外城時在城諸軍不滿四萬京城周一百二十
里人守一乳口尚不能徧故議避遷之民充軍又召在
京軍官有於上清宫平日防城得功者如内族按春塔
呼喇劉伯綱等隨召而出截長補短假借而用已得百
餘人又集京東西沿河舊屯兩都尉及衛州已起義軍
通建威得四萬人益以丁壯六萬分置四城每面别選
一千名飛虎軍以專救應然亦不能軍矣三月京城被
攻大臣分守四面博索主西南受攻最急樓櫓垂就輒
摧傳令取竹為䕶簾所司馳入城大索竟無所得博索
怒欲斬之員外郎張衮附所司耳語曰金多則濟矣胡
不即平章府求之所司懐金三百兩徑徃胳其家僮果
得之已而兵退朝廷議罷博索博索不自安乃謂令使
元好問曰我妨賢路久矣得退是幸為我撰乞致仕表
頃之上已遣使持詔至其第令致仕既廢軍士恨其不
戰誤國揚言欲殺之博索懼一夕數遷上以親軍二百
隂為之衛軍士無以泄憤遂相率毁其别墅而去其黨
元帥完顔薩尼雅布領本部軍戍汴聞之徑詣其所斬
經垣下者一人以鎮之是時蘇布特等兵散屯河南汴
城粮且盡累召援兵復無至者冬十月乃復起博索為
平章政事權樞密使兼右副元帥於是羣臣為上畫出
京計以薩布為右丞相樞密使兼左副元帥内族恩楚
右副元帥兼樞密副使權㕘知政事李蹊兵部尚書權
尚書左丞圗克坦拜扎元帥左監軍行統帥府事東面
元帥高顯副以果毅都尉鈕祐禄耀珠兵五千南面元
帥完顔殊爾副以建威都尉完顔額埒春兵五千西面
元帥劉益上黨公張開副以安平都尉紀綱軍五千北
面元帥内族羅索副以振威都尉張閏軍五千中翼都
尉賀得希軍四千𨽻總帥伯嘉都尉内族玖珠副都尉
王簡總領王福允神臂軍三千五百左翼元帥内族小
羅索親衛軍一千右翼元帥完顔按春親衛軍一千總
領完顔長樂副元帥温騰察遜馬軍三百郡王王義深
馬軍一百五十郡王范成進總領蘇元孫珪軍三千𨽻
總帥伯嘉飛騎都尉兼和爾和總領珠格扎勒罕總領
𤓰爾佳都伯乣軍田重嘉努等百人及諸臣發京師十
二月甲辰車駕至黄陵岡博索先降大兵兩寨得河朔
降將上赦之授以印及金虎符羣臣議以河朔諸將前
導鼔行入䦕州取大名東平豪傑當有響應者破竹之
勢成矣温騰察遜曰太后中宫皆在南京北行萬一不
如意聖主孤身欲何所為若往歸徳更五六月不能還
京不如先取衞州還京為便博索奏曰聖體不便鞍馬
且不可令大兵知上所在今可駐歸徳臣等率降將往
東平俟諸軍到可一鼓而下因而經畧河朔且空河南
之軍上以為然時上已遣官努將三百騎探漚麻岡未
還上將御船賜博索劔得便宜從事決東平之䇿官努
遂奏衞州有糧可取上召博索問之博索曰京師且不
能守就得衛州欲何為耶以臣觀之東平之䇿為便上
主官努之議明年正月朔次黄陵岡是日歸徳守臣以
糧糗三百餘船來餉遂就其舟以濟南岸未濟者萬人
大元將和爾古納率四千騎來追賀得希揮一黄旗督
戰身中十六七箭軍殊死鬬得卒十餘人大兵少却上
遣送酒百壺勞之須臾北風大作舟皆吹著南岸諸兵
復擊之溺死者近千人元帥珠爾都尉赫舍哩額琳等
死之建威都尉完顔額埓春降於大元上於北岸望之
震懼率從官為珠爾等設祭哭之皆贈官錄用其子姪
斬額埓春二弟以徇遂命博索攻衛州上駐兵河上留
親衞軍三千䕶從都尉髙顯歩軍一萬元帥官努忠孝
軍一千郡王范成進王義深上黨公張開元帥劉益等
軍總帥伯嘉總之各齎十日糧聴承裔節制𤼵自蒲城
上時已遣薩布將馬軍北向矣博索以三十騎追及謂
薩布曰有旨令我將馬軍薩布謂上曰北行議已決不
可中變上曰丞相當與平章和同完顏仲徳持輿馬銜
苦諫曰存亡在此一舉衞州決不可攻上麾之曰參政
不知博索遂攻衞州兵至城下御旗黄繖招之不下其
夜北騎三千奄至官努哈薩喇烏達布按春併力拒戰
北兵却六十里然自發蒲城遷延八日始至衞而猝無
攻具縳槍為雲梯州人知不能攻守益嚴凡攻三日不
克及聞河南大兵濟自張家渡至衞西南遂班師大兵
踵其後戰於白公廟敗績博索等棄軍遁劉益張開皆
為民家所殺車駕還次蒲城東三十里博索使人宻奏
劉益一軍叛去㸃檢穆延烏登總領温騰察遜時侍行
帳中請上登舟上曰正當決戰何遽退乎少頃博索至
倉皇言於上曰今軍已潰大兵近在堤外請聖主幸歸
徳上遂登舟侍衛皆不知廵警如故時夜已四更矣遂
狼狽入歸徳博索收潰兵大橋得二萬餘人懼不敢入
上聞遣近侍局提㸃伊喇寧古赫舍哩阿里哈䕶衞二
人以舟往迎之既至不聴入見并其子下獄諸都尉司
軍以博索不戰而退𤼵憤出怨言上乃暴其罪曰惟汝
將士明聴朕言我提大軍初次黄陵岡得㨗博索即奏
宜渡河取衞州可得糧十萬石乘勝恢復河北我從其
計令率諸軍攻衞去蒲城二百餘里博索遷延八日方
至又不預備攻具以致敗衂博索棄軍竄還蒲城便言
諸軍已潰北兵勢大不當信從登舟㡬死之於水若當
時知諸軍未嘗潰只河北戰死亦可垂名於後今博索
已下獄不復錄用籍其家産以賜汝等其盡力國家無
效此人囚博索七日而餓死發其弟承麟子果勒徐州
安置當時議者衞州之舉本自官努歸之博索則亦過
矣初瀕河居民聞官軍北渡築垣塞户潛伏洞穴及見
官努一軍號令明肅撫勞周悉所過無絲髪之犯老幼
婦子坦然相視無復畏避俄博索輩縱軍四出剽掠俘
虜挑掘焚炙靡所不至哭聲相接屍骸盈野都尉髙祿
謙苖用秀輩仍掠人食之而博索誅斬在口所過官吏
殘虐不勝一飯之費有數十金不能給者公私皇皇日
皆徯大兵至矣博索目不知書姦黠有餘簿書政字聞
之節解善談議多知接人則喣喣然好貨殖能捭闔中
人主心遂浸漬以取將相既富貴起第於汴之西城規
模擬宫掖婢妾百數皆衣金縷奴𨽻月廩與列將等猶
以為禾足也上嘗遣中使責之曰卿汲汲於此將無北
歸意耶博索終不悛以及於禍
贊曰博索本非將才恇怯誤國徒能阿合以取富貴性
復貪鄙當此危亡方謀封殖以自逸此猶大厦將焚而
燕雀不悟者歟
持嘉喀齊喀性剛愎自用朝廷以其有力幹任之宣宗
時累遷蘭州刺史提控軍馬貞祐四年十一月夏人四
萬餘騎圍定西輦攻具將取其城喀齊喀及楊沃哩等
率兵鏖戰走之斬首二千級俘數十人獲馬八百餘匹
器械稱是餘悉遁去興定元年正月以屢敗夏人遥授
同知臨洮府事兼前職是冬陜西行省奉詔伐宋喀齊
喀權行元帥府駐來逺寨以張聲勢既而獲㨗二年四
月宋兵數千侵臨洮喀齊喀擊之斬獲甚衆三年四月
遷元帥左都監行元帥府事於鞏州四年四月夏人犯
邊喀齊喀將兵次鹿兒原遇夏兵千人遣控提烏庫哩
錫馨率偏師敗之都統王定亦破其衆於新泉城九月
夏人攻鞏州喀齊喀遣兵擊之一日十餘戰夏人退據
南岡遣精兵三萬傅城又擊走之生擒夏將喇卜丹置
卜裕勒等訊知夏大将尼賜鼎烏明二人謀以為鞏帥
府所在鞏既下則臨洮積石河洮諸城不攻自破故先
及鞏且構宋統制程信等將兵四萬來攻喀齊喀聞之
飭兵嚴備俄而兵果至督兵搏戰却之殺數千人攻益
急將士殊死戰殺傷者以萬計夏人焚其攻具拔柵而
去喀齊喀已先伏甲要地邀之復率衆躡其後斬首甚
衆十月以功遙授平西軍節度使元光元年大將蒙古
布哈攻鳯翔朝廷以主將完顔仲元孤軍不足守禦命
喀齊喀往援之二年二月穆呼哩國王薩勒奇布哈等
及夏人步騎數十萬圍鳯翔東自扶風岐山西連汧隴
數百里間皆其營柵攻城甚急喀齊喀盡力僅能禦之
時同知臨洮府事延扎哈瑪爾戰尤力喀齊喀以便宜
升為通逺軍節度使上嘉其功許之是嵗升簽樞宻院
事哀宗即位拜參知政事權樞宻副使正大八年十一
月鄧州馳報大元兵破饒風闗由金州東下報至時日
已暮省院官入奏上曰事至於此奈何上即位至是八
年從在東官日立十三都尉每尉不下萬人彊壯趫㨗
極為精練步卒負擔器甲糧糗重至六七斗一日夜行
二百里忠孝軍萬八千人皆囘紇河西及中州人被掠
而逃歸者人有從馬以騎射選之乃得補親衛騎兵武
衛護衛選外諸軍又二十餘萬故頻年有太昌原倒囘
谷之㨗士氣既振遂有一戰之資至是院官同奏北軍
冒萬里之險厯二年之久方入武休其勞苦已極為吾
計者以兵屯雎鄭昌武歸徳及京畿諸縣以大將守洛
陽潼闗懷孟等處嚴兵備之京師積糧數百萬斛令河
南州郡聖壁清野百姓不能入城者聚保山砦彼深入
之師欲攻不能欲戰不得師老食盡不擊自歸矣上太
息曰南渡二十年所在之民破田宅鬻妻子以養軍士
且諸軍無慮二十餘萬今敵至不能迎戰徒以自保京
城雖存何以為國天下其謂我何又曰存亡有天命惟
不負民可也乃詔哈達布哈等屯軍襄鄧九年正月兩
省軍潰于三峰山北兵進薄京師三月庚子議曹王出
質大兵北行留蘓布特攻城攻具已辦既有納質之請
即又云我受命攻城但曹王出則退不然不罷也壬寅
曹王入辭宴於宫中癸卯北兵立攻具㳂壕列木柵以
薪草填壕頃刻平十餘步主兵者以議和之故不敢與
戰但於城上坐視而已城中喧閧上聞之從六七騎出
端門至舟橋時新雨淖車駕忽出人驚愕失措但跪於
道傍亦有望而拜者上自麾之曰勿拜恐泥汚汝衣倉
皇中市肆米豆狼藉於地上勑衛士令各歸其家老幼
遮擁至有誤觸御衣者少頃宰相從官皆至進笠不受
曰軍士暴露我何用此為所過慰勞軍士皆踴躍稱萬
嵗臣等戰死無所恨至有感泣者西南軍士五六十輩
聚而若有言者上就問之跪曰大兵芻土填壕功已過
半平章傳令勿放一鏃恐壊和事想豈有計耶上顧謂
其中長者云朕為生靈稱臣進奉無不從順止有一子
養來長成今往作質子矣汝等畧忍待曹王出大兵不
退汝等死戰未晩復有拜泣者曰事急矣聖主毋望和
事乃傳旨城上放箭西水門千户劉夀控御馬仰視曰
聖主無信賊臣賊臣盡大兵退矣衛士欲擊之上止之
曰醉矣勿問是日曹王出詣軍前大兵併力進攻甲辰
上復出撫東門將士太學生楊奐等前白事上問何所
欲言曰臣等皆太學生令執砲夫之役恐非國家百年
以來待士之意勑記姓名即免其役過南熏門值被創
者親傅以藥手酌巵酒以賜且出内府金帛以待有功
者是日大兵驅漢俘及婦女老幼負薪草填壕塹城上
箭鏃四下如雨頃刻壕為之平龍徳宫造砲石取宋太
湖靈璧假山為之小大各有斤重其圓如燈毬之狀有
不如度者杖其工人大兵用砲則不然破大磑或碌碡
為二三皆用之攢竹砲有至十三稍者餘砲稱是每城
一角置砲百餘砲更遞下上晝夜不息不數日石幾與
裏城平而城上樓櫓皆故宫及芳華玉谿所拆大木為
之合抱之木隨擊而碎以馬糞麥秸布其上綱索旃褥
固獲之其縣風板之外皆以牛皮為障遂謂不可近大
兵以火砲擊之隨即延爇不可撲救父老所傳周世宗
築京城取虎牢土為之堅宻如鐵受砲所擊唯凹而已
大兵壕外築城圍百五十里城有乳口樓櫓壕深丈許
闊亦如之約三四十步置一舖舖置百許人守之初博
索命築門外短牆委曲陿隘容二三人得過以防大兵
奪門及被攻諸將請乘夜研營軍乃不能猝出比出已
為北兵所覺後又夜募死士干人穴城由壕徑渡燒其
砲坐城上懸紅紙燈為應約燈起渡壕又為圍者所覺
又放紙鳶置文書其上至北營則斷之以誘被俘者識
者謂前日紙燈今日紙鳶宰相以此退敵難矣右丞舒
嚕命作江水曲使城上人靜夜唱之葢河朔先有此曲
以寄謳吟之思其謬計如此喀齊喀先以守鳯翔自誇
及令守西北隅其地受攻最急喀齊喀當之語言失措
面無人色軍士特以車駕數出慰勞人自激昂爭為效
命耳其攻城之具有火砲名震天雷者鐵礶盛藥以火
點之砲起火𤼵其聲如雷聞百里外所爇圍半畝之上
火㸃著甲鐵皆透大兵又為牛皮洞直至城下掘城為
龕間可容人則城上不可奈何矣人有獻䇿者以鐵繩
懸震天雷者順城而下至掘處火𤼵人與牛皮皆碎迸
無迹又飛火槍注藥以火𤼵人輙前燒十餘步人亦不
敢近大兵惟畏此二物云四月罷攻至是十六晝夜矣
内外死者百萬計大兵知不可下乃謾為好語云兩國
已講和更相攻耶朝廷亦就應之明日遣户部侍郎楊
居仁出宜秋門以酒炙犒師於是營幕稍稍外遷遂退
兵戊午喀齊喀以大兵退議入賀諸相皆不欲獨喀齊
喀以守城為己功持論甚力呼令史元好問曰罷攻已
三日而不入賀何也速召翰苑官作表好問白諸相權
參政内族色埒曰城下之盟諸侯所恥況以罷攻為可
賀歟喀齊喀怒曰社稷不亡帝后免難爾等不以為喜
耶明日近侍局直長張天任至省好問私以賀議告之
天任曰人不知恥乃若是耶因謂諸相曰京城受兵上
深以為辱聞百官欲入賀誠有此否會學士趙秉文不
肯撰表議遂寢是月尚書省兼樞宻院事喀齊喀罷樞
宻失兵柄意殊不樂欲銷院印諸相謂院事仍在印有
用時不宜毁喀齊喀怒欲笞其掾有投匿名書於御路
云副樞喀齊喀總帥薩哈參政恩楚皆國賊朝廷不殺
衆軍亦湏殺之為國除害衛士以聞薩哈飲藥死恩楚
稱疾不出惟喀齊喀坦然若無事者上亦無所問由是
軍國之事盡決于喀齊喀矣初大兵圍汴司諫陳岢屢
疏言得失切中時病喀齊喀大怒召入省呼其名責之
曰子為陳山可耶果如子言能退大兵我當世世與若
為奴聞者皆竊笑葢不識岢字分為兩耳天興元年七
月權參知政事色埒恒山公武仙合軍自汝州入援詔
喀齊喀為樞密使統京城軍萬五千應之且命薩布為
之助八月己酉朔駐於近郊候益兵乃進屯中牟古城
凡三日聞色埒軍潰即夜棄輜重馳還黎明至鄭門聚
軍乃入言者謂喀齊喀始則抗命不出中則追逼不進
終則棄軍先遁委棄軍資不可勝計不斬之無以謝天
下上貸其死免為庶人既而籍其家以賜軍士既廢居
汴中常鞅鞅不樂會大將蘇布特遣人招之喀齊喀治
裝砍行崔立邀至省酌酒餞送且以白金二百兩為贐
明日復詣省傳立方對語適一人自歸徳持文書至𤼵
視之乃行省傳哀宗語諭喀齊喀者其言曰卿朕老臣
中間雖廢黜未嘗忘卿今崔立已變卿處舊人尚多若
能反正與卿世襲公相立怒叱左右繫之獄是日斬之
論曰喀齊喀初攻西夏屢著勞效要亦諸将延扎哈瑪
爾等功也既當大任遂自矜伐汴城之役舉措煩擾質
出兵退即圖稱賀此豈有體國之誠心者乎中牟之潰
衆怒所歸幸逭一死猶懷異圖卒殞猜疑天葢假手於
崔立也
　
　
　
　
　
　
　
　金史卷一百十三
