
　　唐正議大夫行秘書少監琅邪縣開國子顔師古注
　公孫劉車王楊蔡陳鄭傳第三十六
公孫賀字子叔北地義渠人也賀祖父昆邪(師古曰昆/音戸門反)
景帝時為隴西守以将軍擊吳楚有功封平曲侯著書
十餘篇(師古曰蓺文志隂陽家有/公孫渾邪十五篇是也)賀少為騎士從軍數
有功自武帝為太子時賀為舍人及武帝即位遷至太
僕賀夫人君孺衛皇后姊也賀由是有寵元光中為輕
車將軍軍馬邑後四歲出雲中後五歲以車騎將軍從
大將軍青出有功封南窌侯(臣瓉曰茂陵中書賀封南/窌侯表亦作奅師古曰窌)
(奅二字同耳/音普教反)後再以左將軍出定襄無功坐酎金失侯
復以浮沮將軍出五原二千餘里無功(師古曰沮/音子閭反)後八
歲遂代石慶為丞相封葛繹侯時朝廷多事督責大臣
(師古曰督/謂察視也)自公孫宏後丞相李蔡嚴青翟趙周三人比
坐事死(師古曰/比頻也)石慶雖以謹得終然數被譴初賀引拜
為丞相不受印綬頓首涕泣曰臣本邊鄙以鞌馬騎射
為官材誠不任宰相上與左右見賀悲哀感動下泣曰
扶起丞相賀不肯起上廼起去賀不得已拜出左右問
其故賀曰主上賢明臣不足以稱恐負重責從是殆矣
(師古曰/殆危也)賀子敬聲代賀為太僕父子並居公卿位敬聲
以皇后姊子驕奢不奉法征和中擅用北軍錢千九百
萬發覺下獄是時詔捕陽陵朱安世不能得上求之急
賀自請逐捕安世以贖敬聲罪上許之後果得安世安
世者京師大侠也聞賀欲以贖子罪笑曰丞相禍及宗
矣南山之竹不足受我辭斜谷之木不足為我械(師古/曰斜)
(谷名也其中多木械謂桎梏也言我方欲告丞相/事獄辭且多械繫方乆故云然也斜音弋奢反)安世
遂從獄中上書告敬聲與陽石公主私通(師古曰/武帝女)及使
人巫祭祠詛上且上甘泉當馳道埋偶人(師古曰甘泉/宫在北山故)
(欲徃皆言上也刻木為人象人之形謂之偶/人偶並也對也○劉攽曰使人巫多人字)祝詛有惡
言下有司案驗賀窮治所犯遂父子死獄中家族巫蠱
之禍起自朱安世成於江充遂及公主皇后太子皆敗
語在江充戾園傳(師古曰武五子傳叙戾太子/諡戾而置園邑故云戾園也)
劉屈氂武帝庶兄中山靖王子也(師古曰屈音丘勿/反又音其勿反)不
知其始所以進征和二年春制詔御史故丞相賀倚舊
故乘髙埶而為邪(師古曰帝為太子賀/已為舍人故云舊故)興羙田以利子
弟賔客不顧元元無益邊榖(如淳曰戍邊卒糧乏不/能為方計以益之也)貨
賂上流(師古曰丞相貪胃受賂于下故/使衆庶貨賄上流執事者也)朕忍之乆矣終
不自革(師古曰/革改也)迺以邊為援(如淳曰使内郡自作車耕/者自轉所以饒邊饒邊所)
(以行恩施為己名援/也或曰以胡為援也)使内郡自省作車(服䖍曰詐令内/郡自省作車轉)
(輸也邊屯無事之時宜自治作車以給軍用師古/曰令郡自省減諸餘功用而作車也省音所領反)又令
耕者自轉以困農(文頴曰自/輸穀於邊)煩擾畜者重馬傷耗武備
衰減(師古曰重謂懐孕者也言轉運之勞畜産疲困故/使懐孕者為之傷耗以減武備也耗音呼到反○)
(宋祁曰故字下/景本有反字)下吏妄賦百姓流亡又詐為詔書以姦
傳朱安世(師古曰傳/逮捕也)獄已正於理(○劉攽曰獄/合屬上句)其以涿
郡太守屈氂為左丞相分丞相長史為兩府以待天下
遠方之選(師古曰待得賢人當拜為右丞/相○宋祁曰長史下當添使字)夫親親任賢
周唐之道也以澎戸二千二百封左丞相為澎侯(服䖍/曰澎)
(音彭晉灼/曰東海縣)其秋戾太子為江充所譛殺充發兵入丞相
府屈氂挺身逃亡其印綬(師古曰挺引也獨引身/而逃難故失印綬也)是時
上避暑在甘泉宫丞相長史乘疾置以聞(師古曰置謂/所置驛也)
上問丞相何為對曰丞相祕之未敢發兵上怒曰事籍
籍如此何謂祕也(師古曰籍籍/猶紛紛也)丞相無周公之風矣周
公不誅管蔡乎乃賜丞相璽書曰捕斬反者自有賞罰
以牛車為櫓(師古曰櫓楯也遠與敵戰故以車為/櫓用自蔽也一説櫓望敵之樓也)毋接
短兵多殺傷士衆(師古曰用短兵/則士衆多死傷)堅閉城門毋令反者
得出太子既誅充發兵宣言帝在甘泉病困疑有變姦
臣欲作亂上於是從甘泉来幸城西建章宫詔發三輔
近縣兵部中二千石以下丞相兼將太子亦遣使者撟
制(師古曰撟與矯同其字/從手矯制託稱詔命也)赦長安中都官囚徒(師古曰/京師請)
(官/府)發武庫兵命少傅石徳及賔客張光等分將使長安
囚如侯持節發長水及宣曲胡騎(師古曰長水校名宣/曲宫也並胡騎所屯)
(今鄠縣東長水鄉即舊營校之地/○宋祁曰持節發下别本有兵字)皆以装㑹侍郎莽通
使長安因追捕如侯告胡人曰節有詐勿聼也(○劉敞/曰以當)
(作/已)遂斬如侯引騎入長安又發輯濯士以予大鴻臚商
丘成(師古曰輯濯士主用輯及濯行船者也短曰輯長/曰濯輯音集字本從木其音同耳濯字本亦作櫂)
(並音直/孝反)初漢節純赤以太子持赤節故更為黄旄加上
以相别太子召監北軍使者任安發北軍兵安受節已
閉軍門不肯應太子太子引兵去敺四市人(師古曰敺/與驅同)
凡數萬衆至長樂西闕下逢丞相軍合戰五日死者數
萬人血流入溝中(師古曰溝街衢/之旁通水者)丞相附兵浸多(師古/曰浸)
(漸/也)太子軍敗南犇覆盎城門得出(師古曰長安城南出/東頭第一門曰覆盎)
(城門一/號杜門)㑹夜司直田仁部閉城門坐令太子得出丞相
欲斬仁御史大夫暴勝之謂丞相曰司直吏二千石當
先請奈何擅斬之丞相釋仁(師古曰/釋放也)上聞而大怒下吏
責問御史大夫曰司直縱反者丞相斬之法也大夫何
以擅止之勝之惶恐自殺及北軍使者任安坐受太子
節懐二心司直田仁縱太子皆要斬上曰侍郎莽通獲
反將如侯長安男子景建從通獲少傅石徳可謂元功
矣大鴻臚商丘成力戰獲反將張光其封通為重合侯
建為徳侯成為秺侯(孟康曰秺音妬在/濟隂成武今有亭)諸太子賔客嘗
出入宫門皆坐誅其隨太子發兵以反法族吏士劫略
者皆徙敦煌郡(師古曰非其本心然被/太子劫略故徙之也)以太子在外始
置屯兵長安諸城門後二十餘日太子得於湖語在太
子傳(師古曰/湖縣名)其明年貳師将軍李廣利將兵出擊匈奴
丞相為祖道送至渭橋(師古曰祖者送行/之祭因設宴飲焉)與廣利辭决
廣利曰願君侯早請昌邑王為太子(如淳曰漢儀注列/侯為丞相稱君侯)
(師古曰楊惲傳丘常謂惲為君侯是則通呼列侯/之尊稱耳非必在於丞相也如氏之説不為通矣)如立
為帝君侯長何憂乎(師古曰/如若也)屈氂許諾昌邑王者貳師
將軍女弟李夫人子也貳師女為屈氂子妻故共欲立
焉是時治巫蠱獄急内者令郭穰告丞相夫人以丞相
數有譴使巫祠社祝詛主上有惡言及與貳師共禱祠
欲令昌邑王為帝有司奏請按驗罪至大逆不道有詔
載屈氂厨車以徇(師古曰厨車載食/之車也徇行示也)要斬東市妻子梟
首華陽街貳師將軍妻子亦收貳師聞之降匈奴宗族
遂滅
車千秋本姓田氏其先齊諸田徙長陵(師古曰劉敬所/言徙關東大族)
(者/也)千秋為髙寑郎(師古曰髙廟/衛寑之郎)㑹衛太子為江充所譛
敗乆之千秋上急變訟太子寃(師古曰所告非/常故云急變也)曰子弄
父兵罪當笞天子之子過誤殺人當何罪哉臣嘗夢見
一白頭翁教臣言是時上頗知太子惶恐無他意廼大
感寤召見千秋至前千秋長八尺餘體貌甚麗武帝見
而説之(師古曰説/讀曰悦)謂曰父子之間人所難言也公獨明
其不然此髙廟神靈使公教我公當遂為吾輔佐立拜
千秋為大鴻臚(師古曰當其立見而/卽拜之言不移時也)數月遂代劉屈氂
為丞相封富民侯千秋無他材能術學又無伐閲功勞
(師古曰伐積功/也閲經歴也)特以一言寤意旬月取宰相封侯世未
嘗有也後漢使者至匈奴單于問曰聞漢新拜丞相何
用得之(師古曰言此人/何以得為相也)使者曰以上書言事故單于曰
茍如是漢置丞相非用賢也妄一男子上書即得之矣
使者還道單于語武帝以為辱命欲下之吏良乆廼貰
之(師古曰貰寛縱也謂/釋放之也其下亦同)然千秋為人敦厚有智居位自
稱踰於前後數公(師古曰言/稱其職也)初千秋始視事見上連年
治太子獄誅罰尤多羣下恐懼思欲寛廣上意尉安衆
庶(師古曰尉安之字本無心也是以漢書/徃徃存古體字焉○宋祁曰當刪字字)廼與御史中
二千石共上夀頌徳美勸上施恩惠緩刑罰玩聼音樂
養志和神為天下自虞樂(師古曰虞/與娱同)上報曰朕之不徳
自左丞相與貳師隂謀逆亂巫蠱之禍流及士大夫(師/古)
(曰謂與太子戰死者也○劉攽曰既云自/左丞相流及士大夫則不及太子時人也)朕日一食者
累月廼何樂之聼痛士大夫常在心既事不咎(師古曰/言既徃)
(之事不/可追咎)雖然巫蠱始發詔丞相御史督二千石求捕(師/古)
(曰督察/視也)廷尉治未聞九卿廷尉有所鞫也(師古曰/鞫問也)曩者
江充先治甘泉宫人轉至未央椒房(師古曰椒房殿名/皇后所居也以椒)
(和泥塗壁取/其温而芳也)以及敬聲之疇李禹之屬謀入匈奴有司
無所發今丞相親掘蘭臺蠱驗所明知也至今餘巫頗
脱不止(師古曰言往/往尚為蠱也)隂賊侵身遠近為蠱朕媿之其何
夀之有敬不舉君之觴謹謝丞相二千石各就館(師古/曰謝)
(告也館/官舍也)書曰毋偏毋黨王道蕩蕩(師古曰周書/洪範之詞也)毋有復
言(師古曰不/許其更請)後歲餘武帝疾立皇子鉤弋夫人男為太
子(師古曰鉤弋宫名也昭帝母趙/媫妤居之故號鉤弋夫人也)拜大將軍霍光車騎
將軍金日磾御史大夫桑𢎞羊及丞相千秋並受遺詔
輔道少主(師古曰道/讀曰導)武帝崩昭帝初卽位未任聼政(師/古)
(曰年㓜故未堪聼政○宋祁/曰正文未任王本作未堪)政事壹決大将軍光千秋
居丞相位謹厚有重徳毎公卿朝㑹光謂千秋曰始與
君侯俱受先帝遺詔今光治内君侯治外宜有以教督
使光毋負天下(師古曰/督視也)千秋曰唯將軍留意即天下幸
甚終不肯有所言光以此重之毎有吉祥嘉應數襃賞
丞相訖昭帝世國家少事百姓稍益充實始元六年詔
郡國舉賢良文學士問以民所疾苦於是鹽鐵之議起
焉(師古曰議罷鹽鐵之官令百姓皆/得煑鹽鑄鐵因總論政治得失也)千秋為相十二年
薨諡曰定侯初千秋年老上優之朝見得乘小車入宫
殿中故因號曰車丞相子順嗣侯官至雲中太守宣帝
時以虎牙將軍擊匈奴坐盜増鹵獲自殺國除桑𢎞羊
為御史大夫八年自以為國家興𣙜筦之利(師古曰𣙜/謂專其利)
(使入官也筦即管字也義與幹同皆謂主也/𣙜解在昭紀○宋祁曰𣙜從木俗從才者非)伐其功(師/古)
(曰自矜/其功也)欲為子弟得官怨望霍光與上官桀謀反遂誅
滅
王訢濟南人也(師古曰訢/字與欣同)以郡縣吏積功稍遷為被陽
令(孟康曰故千乘縣也被/音罷師古曰音皮彼反)武帝末軍旅數發郡國盜賊
羣起繡衣御史暴勝之使持斧逐捕盜賊以軍興從事
誅二千石以下勝之過被陽欲斬訢訢已解衣伏質(師/古)
(曰質鍖也欲斬人皆伏/於鍖上也鍖音竹林反)仰言曰使君顓殺生之柄威震
郡國(師古曰為使者故謂之使/君使音所吏反顓與專同)今復斬一訢不足以増
威不如時有所寛以明恩貸令盡死力(師古曰貸猶假/也言饒假之貸)
(音土/戴反)勝之壮其言貰不誅因與訢相結厚勝之使還薦
訢徵為右輔都尉守右扶風上數出幸安定北地過扶
風宫館馳道脩治供張辦(師古曰供音居用/反張音竹亮反)武帝嘉之
駐車拜訢為真視事十餘年昭帝時為御史大夫代車
千秋為丞相封宜春侯明年薨諡曰敬侯子譚嗣以列
侯與謀廢昌邑王立宣帝(師古曰與/讀曰豫)益封三百戸薨子
咸嗣王莽妻即咸女莽簒位宜春氏以外戚寵(張晏曰/莽諱取)
(同姓故氏侯邑也師古曰此説非也若云王氏則與莽/族相渉故以侯號稱之耳莽本以與譚得姓不同祖系)
(各别故為婚娶既非私竊不湏避諱/諱亦不可掩也○宋祁曰掩一作卞)自訢傳國至𤣥孫
莽敗迺絶
楊敞華隂人也給事大將軍莫府為軍司馬霍光愛厚
之稍遷至大司農元鳳中稻田使者燕蒼知上官桀等
反謀以告敞敞素謹畏事不敢言迺移病卧(師古曰移/病謂移書)
(言病一曰以/病而移居也)以告諫大夫杜延年延年以聞蒼延年皆
封敞以九卿不輙言故不得侯(師古曰聞之/不即告言也)後遷御史
大夫代王訢為丞相封安平侯明年昭帝崩昌邑王徵
即位淫亂大將軍光與車騎將軍張安世謀欲廢王更
立議既定使大司農田延年報敞敞驚懼不知所言汗
出洽背徒唯唯而已(師古曰唯唯恭應/之辭也音弋癸反)延年起至更衣
(師古曰古者延賔/必有更衣之處也)敞夫人遽從東箱(師古曰/遽速也)謂敞曰此
國大事今大將軍議已定使九卿來報君侯君侯不疾
應與大將軍同心猶與無決(師古曰與/讀曰豫)先事誅矣延年
從更衣還敞夫人與延年參語許諾(師古曰三人共/言故云參語)請
奉大將軍教令遂共廢昌邑王立宣帝宣帝即位月餘
敞薨諡曰敬侯子忠嗣以敞居位定䇿安宗廟益封三
千五百戸忠弟惲
惲字子㓜(師古曰惲/音於粉反)以忠任為郎補常侍騎(師古曰為/騎郎而常)
(侍故謂之/常侍騎也)惲母司馬遷女也惲始讀外祖太史公記頗
為春秋以材能稱好交英俊諸儒名顯朝廷擢為左曹
霍氏謀反惲先聞知因侍中金安上以聞召見言状霍
氏伏誅惲等五人皆封惲為平通侯遷中郎將郎官故
事令郎出錢市財用給文書廼得出名曰山郎(張晏曰/山財用)
(之所出故/取名焉)移病盡一日輙償一沐(晉灼曰五曰一洗沐/也師古曰言出財用)
(者雖非休沐常得在外也貧/者實病皆以沐假償之也)或至歲餘不得沐其豪富
郎日出游戲或行錢得善部(師古曰郎官之職各有主/部故行錢財而擇其善以)
(招權/也)貨賂流行傳相放效(師古曰放/音斧徃反)惲為中郎將罷山
郎移長度大司農以給財用(應劭曰長乆也一歲之調/度也蘇林曰簿書給縑之)
(長也師古曰應説是也言總計一歲所須財用及文書/之調度而移大司農以官錢供給之更不取於郎也○)
(宋祁曰簿書給縑之長/也别本給作餘無縑字)其疾病休謁洗沐皆以法令從
事郎謁者有罪過輙奏免薦舉其髙第有行能者至郡
守九卿郎官化之莫不自厲絶請謁貨賂之端令行禁
止宫殿之内翕然同聲由是擢為諸吏光禄勲親近用
事初惲受父財五百萬及身封侯皆以分宗族後母無
子財亦數百萬死皆予惲惲盡復分後母昆弟再受訾
千餘萬皆以分施其輕財好義如此惲居殿中亷絜無
私郎官稱公平然惲伐其行治(師古曰自矜其節/行及政治之能也)又性
刻害好發人隂伏同位有忤已者必欲害之以其能髙
人由是多怨於朝廷與太僕戴長樂相失卒以是敗(師/古)
(曰卒/終也)長樂者宣帝在民間時與相知及即位拔擢親近
長樂甞使行事肄宗廟(服䖍曰兼行天子事先肄習/威儀也師古曰肄音弋二反)還
謂掾史曰我親靣見受詔副帝肄秺侯御(師古曰我副/帝肄而秺侯)
(迺為御耳御謂御/車也秺音丁故反)人有上書告長樂非所宜言事下廷
尉長樂疑惲教人告之亦上書告惲罪髙昌侯車犇入
北掖門(師古曰犇/古奔字也)惲語富平侯張延夀曰聞前有犇車
抵殿門(師古曰抵觸/也音丁禮反)門關折馬死而昭帝崩今復如此
天時非人力也左馮翊韓延夀有罪下獄惲上書訟延
夀郎中丘常謂惲曰聞君侯訟韓馮翊當得活乎惲曰
事何容易脛脛者未必全也(師古曰脛/脛直貌也)我不能自保(師/古)
(曰言我尚不能自/保訟人何以得活)眞人所謂䑕不容穴銜窶數者也(李/竒)
(曰眞人正人也如淳曰所以不容穴坐銜窶數自妨故/不得入穴也師古曰窶數戴器也窶音其羽反數音山)
(羽反解在東方朔傳惲自云今之訟人亦/於己有妨○宋祁曰正文數者也多也字)又中書謁者
令宣持單于使者語視諸將軍中朝二千石(師古曰謂/譯者所録)
(也視讀/曰示)惲曰冒頓單于得漢羙食好物謂之殠惡單于
不來明甚(師古曰時使者云單于/欲来朝故惲云不來)惲上觀西閣上畫人
指桀紂畫謂樂昌侯王武曰天子過此一二問其過可
以得師矣(師古曰過此謂經過此也/問其過謂桀紂之過惡)畫人有堯舜禹湯
不稱而舉桀紂惲聞匈奴降者道單于見殺惲曰得不
肖君大臣為畫善計不用自令身無處所(師古曰無處/所謂死滅也)
若秦時但任小臣誅殺忠良竟以滅亡令親任大臣即
至今耳(師古曰言國祚長逺/可以至今猶不亡也)古與今如一丘之貉(師古/曰言)
(其同類也貉獸名似/狐而善睡音胡各反)惲妄引亡國以誹謗當世無人臣
禮又語長樂曰正月以來天隂不雨此春秋所記夏侯
君所言也(張晏曰夏侯勝諫昌邑王曰天乆隂不雨臣/下必有謀上者春秋無乆隂不雨之異也漢)
(史記勝所言故曰春秋所記謂説春秋災異者耳師古/曰春秋有不雨事説者因論乆隂附著之也張謂漢史)
(為春秋/失之矣)行必不至河東矣(張晏曰后土祠在/河東天子歲祠之)以主上為
戲語尤悖逆絶理事下廷尉廷尉定國考問左驗明白
(師古曰定國于定國也左證左也/言當時在其左右見此事者也)奏惲不服罪而召戸
將尊(蘇林曰直主門戸者也師古曰/戸将官名主戸衛屬光禄也)欲令戒飭富平侯
延夀(師古曰飭與敕同/富平侯張延夀也)曰太僕定有死罪數事朝暮人
也(師古曰言/不乆活也)惲幸與富平侯婚姻今獨三人坐語侯言
時不聞惲語自與太僕相觸也(師古曰令延夀證云惲/無此語長樂誣之也)
尊曰不可惲怒持大刀曰䝉富平侯力得族罪(師古曰/惲言富)
(平侯依太僕言而證之則我/得罪至於族滅深怨之辭也)毋泄惲語令太僕聞之亂
餘事(文頴曰勿使太僕聞惲此語師古曰亂餘/事者恐長樂心忿更加増其餘罪状也)惲幸得
列九卿諸吏宿衛近臣上所信任與聞政事(師古曰與/讀曰豫)
不竭忠愛盡臣子義而妄怨望稱引為訞惡言(師古曰/訞與妖)
(同/)大逆不道請逮捕治上不忍加誅有詔皆免惲長樂
為庶人惲既失爵位家居治産業起室宅以財自娛歲
餘其友人安定太守西河孫㑹宗知略士也與惲書諫
戒之為言大臣廢退當闔門惶懼為可憐之意(師古曰/闔閉也)
不當治産業通賔客有稱譽惲宰相子少顯朝廷一朝
以晻昧語言見廢(師古曰晻/與暗同)内懐不服報㑹宗書曰惲
材朽行穢文質無所底(師古曰底致/也音之履反)幸頼先人餘業得
備宿衞遭遇時變以獲爵位終非其任卒與禍㑹(師古/曰卒)
(亦終/也)足下哀其愚蒙賜書教督以所不及(師古曰䝉蔽/也督視也)
殷勤甚厚然竊恨足下不深惟其終始(師古曰/惟思也)而猥隨
俗之毁譽也(師古曰/猥曲也)言鄙陋之愚心若逆指而文過(師/古)
(曰逆足下之意指/而自文飾其過)黙而息乎恐違孔氏各言爾志之義
(師古曰論語云顔囘季路侍子曰盍各言爾志故/惲引之○宋祁曰息乎疑作自守之義疑作之善)故敢
略陳其愚唯君子察焉惲家方隆盛時乘朱輪者十人
位在列卿爵為通侯總領從官與聞政事(師古曰與/讀曰豫)曾
不能以此時有所建明以宣德化又不能與羣僚同心
并力陪輔朝廷之遺忘已負竊位素餐之責乆矣(師古/曰素)
(空也不稱其/職空食祿也)懐禄貪埶不能自退遭遇變故横被口語
(師古曰横/音胡孟反)身幽北闕妻子滿獄當此之時自以夷滅不
足以塞責(師古曰/塞補也)豈意得全首領復奉先人之丘墓乎
伏惟聖主之恩不可勝量君子游道樂以忘憂小人全
軀説以忘罪(師古曰説/讀曰悦)竊自思念過已大矣行已虧矣
長為農夫以沒世矣是故身率妻子勠力耕桑灌園治
産以給公上(師古曰充縣/官之賦歛也)不意當復用此為譏議也夫
人情所不能止者聖人弗禁故君父至尊親(師古曰父/至親君至)
(尊/)送其終也有時而既(張晏曰喪不過三年臣見放逐/降居三月復初師古曰既已也)
(○劉敞曰惲但云送終三/年本不及放逐三月也)臣之得罪已三年矣田家作
苦歲時伏臘烹羊炰羔斗酒自勞(師古曰炰毛炙肉也/即今所謂爊也炰音)
(歩交反爊音一髙/反勞音來到反)家本秦也能為秦聲婦趙女也雅善
皷瑟奴婢歌者數人酒後耳熱仰天捬缶(應劭曰缶瓦/器也秦人擊)
(之以節歌師古曰/缶即今之盆類也)而呼烏烏(師古曰李斯上書云撃甕/叩缶彈箏搏髀而呼烏烏)
(快耳者真秦聲也是/關中舊有此曲也)其詩曰田彼南山蕪穢不治種一
頃豆落而為萁人生行樂耳須富貴何時(張晏曰山髙/而在陽人君)
(之象也蕪穢不治言朝廷之荒亂也一頃百畝以喻百/官也言豆者貞實之物當在囷倉零落在野喻已見放)
(棄也萁曲而不直言朝臣皆諂諛/也師古曰萁豆莖也音基須待也)是日也拂衣而喜奮
褏低卬(師古曰褏/古袖字)頓足起舞誠淫荒無度不知其不可
也(師古曰自/謂為可也)惲幸有餘禄方糴賤販貴逐什一之利此
賈豎之事汙辱之處惲親行之下流之人衆毁所歸不
寒而栗(師古曰栗/竦縮也)雖雅知惲者猶隨風而靡(師古曰言/逐衆議皆)
(相毁/也)尚何稱譽之有董生不云乎明明求仁義常恐不
能化民者卿大夫之意也(○宋祁曰/卿字當刪)明明求財利常恐
困乏者庶人之事也(師古曰引董仲舒之辭/也仲舒傳作皇皇也)故道不同
不相為謀(師古曰論語載孔子之辭/惲又引之為音于偽反)今子尚安得以卿
大夫之制而責僕哉夫西河魏土文侯所興有叚干木
田子方之遺風(應劭曰叚干木田/子方魏賢人也)漂然皆有節槩知去
就之分(師古曰漂然髙遠意槩度量也漂音/匹遥反槩音工代反分音扶問反)頃者足下
離舊土臨安定安定山谷之間昆戎舊壤(文穎曰昆/夷之地也)子
弟貪鄙豈習俗之移人哉於今廼睹子之志矣(師古曰/言豈隨)
(安定貪鄙之俗而易其操乎平生謂子/為逹道今乃見子之志與我不同者也)方當盛漢之隆
願勉旃毋多談(師古曰旃之也言子當自勉勵/以立功名不須多與我言也)又惲兄
子安平侯譚為典屬國謂惲曰西河太守建平杜侯(師/古)
(曰杜/延年)前以罪過出今徵為御史大夫侯罪薄又有功且
復用惲曰有功何益縣官不足為盡力惲素與蓋寛饒
韓延夀善譚即曰縣官實然蓋司𨽻韓馮翊皆盡力吏
也俱坐事誅㑹有日食變騶馬猥佐成上書告惲(如淳/曰騶)
(馬以給騶使乗之佐主猥/馬吏也有吏有佐名成者)驕奢不悔過日食之咎此人
所致章下廷尉按驗得所予㑹宗書宣帝見而惡之廷
尉當惲大逆無道(師古曰當謂/處斷其罪)要斬妻子徙酒泉郡譚
坐不諫正惲與相應有怨望語免為庶人召拜成為郎
諸在位與惲厚善者未央衞尉韋𤣥成京兆尹張敞及
孫㑹宗等皆免官
蔡義河内温人也以明經給事大將軍莫府家貧常歩
行資禮不逮衆門下好事者相合(師古曰言/衆斂錢物)為義買犢
車令乘之數歲遷補覆盎城門候(師古曰門候主/候時而開閉也)乆之
詔求能為韓詩者徵義待詔乆不進見義上疏曰臣山
東草萊之人行能亡所比容貌不及衆然而不棄人倫
者竊以聞道於先師自託於經術也願賜清閒之燕(師/古)
(曰燕安息也/閒讀曰閑)得盡精思於前上召見義説詩甚説之(師/古)
(曰下説/讀曰悦)擢為光禄大夫給事中進授昭帝數歲拜為少
府遷御史大夫代楊敞為丞相封陽平侯又以定策安
宗廟益封加賜黄金二百斤義為丞相時年八十餘短
小無須眉貌似老嫗行歩俛僂(師古曰俛即俯字也僂/曲背也僂音力主反○)
(劉攽曰俛讀/如本字自可)常兩吏扶夾廼能行時大將軍光秉政議
者或言光置宰相不選賢茍用可顓制者(師古曰顓與/專同其後類)
(此/)光聞之謂侍中左右及官屬曰以為人主師當為宰
相何謂云云(師古曰云云衆語謂/有不選賢之言也)此語不可使天下聞
也義為相四歲薨諡曰節侯無子國除
陳萬年字㓜公沛郡相人也為郡吏察舉至縣令遷廣
陵太守(師古曰屢被察亷及舉薦故得/遷也○宋祁曰遷也改作遷之)以高第入為右
扶風遷太僕萬年廉平内行修然善事人賂遺外戚許
史傾家自盡尤事樂陵侯史高丞相丙吉病中二千石
上謁問疾(師古曰上謁/若今通名也)遣家丞出謝謝已皆去萬年獨
留昏夜廼歸及吉病甚上自臨問以大臣行能吉薦于
定國杜延年及萬年萬年竟代定國為御史大夫八歲
病卒子咸字子康年十八以萬年任為郎有異材抗直
數言事刺譏近臣書數十上遷為左曹萬年嘗病命咸
教戒於牀下語至夜半咸睡頭觸屏風萬年大怒欲杖
之曰乃公教戒汝汝反睡不聼吾言何也咸叩頭謝曰
具曉所言大要教咸讇也(師古曰大要大歸/也讇古諂字也)萬年廼不
復言萬年死後元帝擢咸為御史中丞總領州郡奏事
課第諸刺史内執法殿中公卿以下皆敬憚之是時中
書令石顯用事顓權咸頗言顯短顯等恨之時槐里令
朱雲殘酷殺不辜有司舉奏未下(師古曰天子/未下其章也)咸素善
雲雲從刺候教令上書自訟(晉灼曰雲從咸刺探伺候/事之輕重咸因教令上書)
於是石顯微伺知之白奏咸漏泄省中語下獄掠治(師/古)
(曰掠笞撃也/音力向反)減死髠為城旦因廢成帝初即位大將軍
王鳳以咸前指言石顯有忠直節奏請咸補長史遷兾
州刺史奉使稱意徵為諫大夫復出為楚内史北海東
郡太守坐為京兆尹王章所薦章誅咸免官起家復為
南陽太守所居以殺伐立威豪猾吏及大姓犯法輙論
輸府(師古曰府謂郡之府○宋/祁曰輸府下當添下字)以律程作司空(師古曰/司空主)
(作役/之官)為地臼木杵舂不中程或私解脱鉗釱衣服不如
法(師古曰鉗在頸􁘸在足皆以/鐵為之鉗音其炎反􁘸音弟)輙加罪笞督作劇不勝
痛(師古曰作程劇苦又被督/察笞罰既多故不勝痛也)自絞死者歲數百千人乆
者蠱出腐爛家不得收其治放嚴延年其廉不如所居
調發屬縣所出食物以自奉養(師古曰調/音徒釣反)奢侈玉食(師/古)
(曰玉食羙/食如玉也)然操持掾史(師古曰操執/也音千髙反)郡中長吏皆令閉
門自歛不得踰法公移勅書曰(師古曰公然移/書以約勅也)即各欲
求索自快是一郡百太守也何得然哉下吏畏之豪彊
執服(師古曰執讀曰/慹音之渉反)令行禁止然亦以此見廢咸三公
子少顯名於朝廷而薛宣朱博翟方進孔光等仕宦絶
在咸後皆以廉儉先至公卿而咸滯於郡守時車騎將
軍王音輔政信用陳湯咸數賂遺湯予書曰即蒙子公
力得入帝城死不恨(師古曰子/公湯之字)後竟徵入為少府少府
多寶物屬官咸皆鉤校發其姦臧(師古曰鉤/音工候反)没入辜𣙜
財物(師古曰辜罪/也𣙜專固也)官屬及諸中宫黄門鉤盾掖庭官吏
舉奏按論畏咸皆失氣為少府三歲與翟方進有隙方
進為丞相奏咸前為郡守所在殘酷毒螫加於吏民主
守盜受所監(如淳曰律主守而盜直十金弃市師古/曰受所監法解在景帝紀螫式亦反)而
官媚邪臣陳湯以求薦舉茍得無恥不宜處位咸坐免
頃之紅陽侯立舉咸方正為光禄大夫給事中方進復
奏免之後數年立有罪就國方進奏歸咸故郡以憂死
鄭𢎞字穉卿泰山剛人也(師古曰穉/古稚字)兄昌字次卿亦好
學皆明經通法律政事次卿為太原涿郡太守𢎞為南
陽太守皆著治迹條教法度為後所述次卿用刑罰深
不如𢎞平遷淮陽相以高第入為右扶風京師稱之代
韋𤣥成為御史大夫六歲坐與京房論議免語在房傳
贊曰所謂鹽鐵議者起始元中徵文學賢良問以治亂
皆對願罷郡國鹽鐵酒𣙜均輸(師古曰酒𣙜均輸解/在武紀及食貨志)務
本抑末毋與天下爭利然後教化可興御史大夫𢎞羊
以為此廼所以安邊竟制四夷國家大業不可廢也(師/古)
(曰竟讀/曰境)當時相詰難頗有其議文至宣帝時汝南桓寛
次公(師古曰次公/者寛之字)治公羊春秋舉為郎至廬江太守丞
博通善屬文推衍鹽鐵之議増廣條目極其論難著數
萬言(師古曰即今之所行/鹽鐵論十卷是也)亦欲以究治亂成一家之法
焉其辭曰(師古曰謂桓寛/總評議其善惡)觀公卿賢良文學之議異乎
吾所聞(師古曰論語載子張之言/言不與己志同也故寛引)聞汝南朱生言(○宋/祁曰)
(朱下當/添先字)當此之時英俊並進賢良茂陵唐生文學魯國
萬生之徒六十有餘人咸聚闕庭舒六蓺之風陳治平
之原知者贊其慮仁者明其施勇者見其斷(師古曰斷/音丁唤反)
辯者騁其辭齗齗焉行行焉(師古曰齗齗辯爭之貌行/行剛强之貌也齗音牛斤)
(反行音/胡浪反)雖未詳備斯可略觀矣中山劉子推言王道撟
當世反諸正(師古曰正曲曰撟諸之也/撟讀與矯同其字從手)彬彬然𢎞博君
子也(師古曰彬彬文章/貌也音彼旻反)九江祝生奮史魚之節發憤懣
譏公卿(師古曰懣音滿/又音莫本反)介然直而不撓(師古曰撓曲/也音女教反)可
謂不畏彊圉矣桑大夫據當世合時變上權利之略雖
非正法鉅儒宿學不能自解(師古曰解釋也言/理不出於𢎞羊也)博物通
逹之士也然攝公卿之柄不師古始放於末利(師古曰/放縱也)
(謂縱心於利也一説放依也音方徃反/論語稱孔子曰放於利而行多怨也)處非其位行非
其道果隕其性以及厥宗(師古曰性生也謂與/上官桀謀反誅也)車丞相
履伊吕之列當軸處中括囊不言容身而去(師古曰括/結也易坤)
(卦六四爻辭曰括囊无咎无/譽言自閉慎如囊之括結也)彼哉彼哉(師古曰論語云/或問子西孔子)
(曰彼哉彼哉言彼/人者無足稱也)若夫丞相御史兩府之士不能正議
以輔宰相成同類長同行阿意茍合以説其上(師古曰/説讀曰)
(悦/)斗筲之徒何足選也(師古曰筲竹器也容一斗選數/也論語云子貢問曰今之從政)
(者何如孔子曰噫斗筲之人何足選也言其材器小劣/不足数也筲音所交反選音先阮反噫歎聲也噫音於)
(其/反)
　
　前漢書卷六十六
　前漢書卷六十六考證
劉屈氂傳封左丞相為澎侯注晉灼曰東海縣○(臣召/)
　(南/)按地理志東海郡無澎縣
侍郎莽通○莽通武紀作馬通本姓馬也後漢明德皇
　后惡其先人有反者易其姓為莽見孟康注
楊惲傳廷尉當惲大逆無道○顧炎武曰以書中有君
　父送終語
陳萬年傳方進奏歸咸故郡○胡三省曰後書陳寵傳
　寵之曾祖陳咸不仕莽世雖亦居沛各是一人
鄭𢎞傳坐與京房論議免○(臣召南/)按公卿表𢎞以永
　光二年為御史大夫五年有罪自殺據京房傳但言
　房見道幽厲事出為𢎞言之𢎞坐免為庶人與此傳
　合表云自殺誤也
　
　
　前漢書卷六十六考證
欽定四庫全書
　前漢書卷六十七
　　漢　　蘭　　臺　　　令　　