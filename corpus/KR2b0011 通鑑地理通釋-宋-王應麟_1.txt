　　　　　　史部二
　通鑑地理通釋目録　　　編年類
　　卷一
　　　厯代州域總叙
　　卷二
　　　厯代州域總叙
　　卷三
　　　歴代州域總叙
　　卷四
　　　厯代都邑攷
　　卷五
　　　十道山川攷
　　卷六
　　　周形埶攷
　　卷七
　　　名臣議論攷
　　卷八
　　　七國形埶攷
　　卷九
　　　七國形埶攷
　　卷十
　　　七國形埶攷
　　卷十一
　　　三國形埶攷
　　卷十二
　　　三國形埶攷
　　卷十三
　　　晉宋齊梁陳形埶攷
　　　河南四鎮攷
　　卷十四
　　　東西魏周齊相攻地名攷
　　　唐三州七闗十一州攷
　　　石晉十六州攷
　　　　(臣/)等謹案通鑑地理通釋十四卷宋王應麟
　　　　撰應麟字伯厚慶元府人淳祐元年進士寶
　　　　祐中復中博學宏辭科官至禮部尚書兼給
　　　　事中事蹟具宋史儒林傳所著詩攷詩地理
　　　　攷困學記聞諸書均已别著於録是書以通
　　　　鑑所載地名異同沿革最為糾紛而險要阸
　　　　塞所在其措置得失亦足為有國者成敗之
　　　　鑒因各為條列釐訂成編首厯代州域次厯
　　　　代都邑次十道山川次厯代形勢而終以唐
　　　　河湟十一州石晉燕雲十六州書本十四卷
　　　　宋史本傳作十六卷疑傳刻之訛也其中徵
　　　　引浩博考核明確而叙列朝分據戰攻尤一
　　　　一得其要領於史學最為有功原書無序後
　　　　人以書後應麟自跋移冠於前所云上章執
　　　　徐橘壯之月乃元世祖至元十六年庚辰之
　　　　八月是時宋亡已三年葢用陶潛但書甲子
　　　　之義書内稱梓慎為梓謹亦猶為宋諱云乾
　　　　隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
通鑑地理通釋自序
太極肇分天先成而地後定天依形地附氣地囿于天
者也而言地理者難於言天何為其難也日月星辰之
度終古而不易郡國山川之名屢變而無窮是故圖以
經之書以緯之仰觀俯察其用一也虞書九共先儒以
為九丘其篇軼焉傳于今者禹貢職方而止耳若山海
經周書王㑹爾雅之釋地管氏之地員吕覽之有始鴻
烈之墬形亦好古愛竒者所不廢然諸儒之傳注異厯
代之區㝢殊禹之九河班志僅得其三商之八遷孔疏
未聞其四漢水東西之分積石大小之辨荆山之於荆
豫梁岐之於冀雍潛在荆者未見蔡在圻内者未詳三
江九江五邦三亳則書之説異焉還之為營禰之為坭
以著為齊地以韓城為涿郡自土之為自杜倭遲之為
郁夷鄒虞之為梁鄒二南之為南郡南陽則詩之説異
焉揚紆在冀而爾雅以為秦盧水在濟北而康成讀為
雷漳水之為潞吳山之為嶽五湖混於具區潁湛列於
荆浸此職方之疑也豫章在江南而江北之地未知中
牟在河南而河北之地難攷許田魯地而非近許鄢鄭
邑而非鄢陵穀小穀之有别父城城父之不同此春秋
之疑也二地而一名者若王城葵丘酒泉貝丘鍾離之
類一地而二名者若白羽夾谷夷垂葭發陽之類方城
細栁丹水之有三塗山厯山東陽武城之有四瞻彼洛
矣與東都之洛異導洛自熊耳與宜陽之熊耳殊首陽
空桐新城石門石城丹陽白沙硤石之屬其地非一畢
萬之魏為河中之永樂而以元城為大名失矣自廬振
廪為襄陽之中廬而以合肥為廬國失矣潘岳賦西征
不知成師之曲沃在河東韓臯論廣陵散不知魏之揚
州治夀春韓文公南陽人在河内之修武而誤曰鄧州
史記鄖闗在漢中之長利而誤曰洵陽杜子美詩三竒
戍在彭州之導江而誤改曰三城荀卿蘭陵非常州也
孔明渡瀘非瀘州也公琰屯涪非涪州也公瑾赤壁非
黄也元規南樓非鄂也郢都白雪誤於郢州東海二疎
誤於海州以塗山為㑹稽以齧桑為采桑以大别為安
豐以東陵為廬江以楚丘為成武以街亭為南鄭襲訛
踵繆不可殫紀漢沔一也而或二之吳會二也而或一
之江統誤酇於沛郡皇甫謐誤商丘於濮陽顏師古誤
卭都於卭州青衣於嘉州南陵於宣州注文選不知夷
庚注本草不知沙苑博見疆志者猶或失之舊蹟湮没
如濟絶于滎碣石淪于海昆明鑿而鎬京為池隋城立
而漢都為苑南北僑置如青有太原豫有廣陵六合之
為秦郡項城之為秣陵玉門之為㑹稽潯陽在蘄而移
柴桑當塗在濠而寓姑孰郡名非古如雲之雲中平之
北平薊之漁陽縣名非古如京兆之武功豐州之九原
皆非秦漢之舊或若異而同或似是而非不可謂博識
為玩物而不之攷也余閒居觀通鑑將箋釋其地名舉
綱提要首以州域次以都邑推表山川叅以樂毅王朴
之崇論谹議稽左氏國語史記戰國策通典所叙厯代
形勢以為興替成敗之鑒大易設險守國春秋書下陽
彭城虎牢之義也河湟復而唐衰燕代割而遼熾述其
事終焉若昔對白題羊腸帝丘内黄問松亭栁河者以
該洽見稱今豈無其人乎孤陋寡聞未免闕誤以俟博
雅君子山河不改陵谷屢遷亦以發㩜古之一慨云上
章執徐嵗橘壯之月應麟自序
