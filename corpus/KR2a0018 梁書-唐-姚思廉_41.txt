書卷四十一
　　唐　散　騎　常　侍　姚　思　廉　撰
　列𫝊第三十五
　　王規(劉㲄/)　(宗懔/)　　王承　　褚翔
　　蕭介(從父兄洽/)　　　褚球　　劉孺(弟覽/)　(遵/)
　　劉潛(弟孝勝/)　(孝威/)　(孝先/)　　殷芸
　　蕭幾
王規字威眀琅邪臨沂人祖儉齊太尉南昌文憲公父
騫金紫光禄大夫南昌安侯規八嵗以丁所生母憂居
䘮有至性太尉徐孝嗣每見必為之流涕稱曰孝童叔
父暕亦深器重之常曰此兒吾家千里駒也年十二五
經大義並畧能通既長好學有口辨州舉秀才郡迎主
簿起家秘書郎累遷太子舎人安右南康王主簿太子
洗馬天監十二年改構太極殿功畢規獻新殿賦其辭
甚工拜秘書丞厯太子中舎人司徒左西屬從事中郎
晋安王綱出為南徐州髙選僚屬引為雲麾諮議叅軍
久之出為新安太守父憂去職服闋襲封南昌縣侯除
中書黄門侍郎敕與陳郡殷鈞琅邪王錫范陽張緬同
侍東宫俱為昭眀太子所禮湘東王時為京尹與朝士
宴集屬規為酒令規從容對曰自江左以來未有兹舉
特進蕭琛金紫傅昭在坐並謂為知言普通初陳慶之
北伐剋復洛陽百僚稱賀規退曰道家有云非為功難
成功難也羯寇逰魂為日已久桓温得而復失宋武竟
無成功我孤軍無援深入寇境威勢不接餽運難繼将
是役也為禍階矣俄而王師覆沒其識達事機多如此
類六年髙祖于文徳殿餞廣州刺史元景隆詔羣臣賦
詩同用五十韻規援筆立奏其文又美髙祖嘉焉即日
詔為侍中大通三年遷五兵尚書俄領歩兵校尉中大
通二年出為貞威将軍驃騎晋安王長史其年王立為
皇太子仍為吳郡太守主書芮珍宗家在吳前守宰皆
傾意附之是時珍宗假還規遇之甚薄珍宗還都宻奏
規云不理郡事俄徴為左民尚書郡吏民千餘人詣闕
請留表三奏上不許尋以本官領右軍将軍未拜復為
散騎常侍太子中庶子領歩兵校尉規辭疾不拜於鍾
山宗熙寺築室居焉大同二年卒時年四十五詔贈散
騎常侍光禄大夫賻錢二十萬布百疋諡曰章皇太子
出臨哭與湘東王繹令曰威眀昨宵奄復殂化甚可痛
傷其風韻遒正神峯標映千里絶迹百尺無枝文辯縱
横才學優贍跌宕之情彌逺濠梁之氣特多斯實俊民
也一爾過隟永歸長夜金刀掩芒長淮絶涸去嵗冬中
已傷劉子令兹寒孟復悼王生俱往之傷信非虚説規
集後漢衆家異同注續漢書二百卷文集二十卷子襃
字子漢七嵗能屬文外祖司空袁昻愛之謂賔客曰此
兒當成吾宅相弱冠舉秀才除祕書郎太子舎人以父
憂去職服闋襲封南昌侯除武昌王文學太子洗馬兼
東宫管記遷司徒屬秘書丞出為安成内史太清中侯
景陥京城江州刺史當陽公大心舉州附賊賊轉寇南
中襃猶據郡拒守大寳二年世祖命徴襃赴江陵既至
以為忠武将軍南平内史俄遷吏部尚書侍中承聖二
年遷尚書右僕射仍恭掌選事又加侍中其年遷左僕
射恭掌如故三年江陵陥入于周襃著幼訓以誡諸子
其一章云陶士行曰昔大禹不吝尺璧而重寸隂文士
何不誦書武士何不馬射若乃𤣥冬脩夜朱眀永日肅
其居處崇其牆仭門無糅雜坐闕號呶以之求學則仲
尼之門人也以之為文則賈生之升堂也古者盤盂有
銘几杖有誡進退循焉俯仰觀焉文王之詩曰靡不有
初鮮克有終立身行道終始若一造次必於是君子之
言歟儒家則尊卑等差吉凶降殺君南面而臣北面天
地之義也鼎爼竒而籩豆偶隂陽之義也道家則墮支
體黜聰眀棄義絶仁離形去智釋氏之義見苦斷習證
滅循道眀因辨果偶凡成聖斯雖為教等差而義歸汲
引吾始乎幼學及于知命既崇周孔之教兼循老釋之
談江左以來斯業不墜汝能脩之吾之志也初有沛國
劉㲄南陽宗懔與褒俱為中興佐命同恭帷幄
劉㲄字仲寳晋丹陽尹真長七世孫也少方正有器局
自國子禮生射策髙第為寜海令稍遷湘東王記室叅
軍又轉中記室太清中侯景亂世祖承制上流書檄多
委㲄焉㲄亦竭力盡忠甚蒙賞遇厯尚書左丞御史中
丞承聖二年遷吏部尚書國子祭酒餘如故
宗懔字元懔八世祖承晋宜都郡守屬永嘉東徙子孫
因居江陵焉懔少聰敏好學晝夜不倦鄉里號為童子
學士普通中為湘東王府兼記室轉刑獄仍掌書記厯
臨汝建成廣晋等令後又為世祖荆州别駕及世祖即
位以為尚書郎封信安縣侯邑一千戸累遷吏部郎中
五兵尚書吏部尚書承聖三年江陵沒與㲄俱入于周
王承字安期僕射暕子七嵗通周易選補國子生年十
五射策髙第除祕書郎厯太子舎人南康王文學邵陵
王友太子中舎人以父憂去職服闋復為中舎人累遷
中書黄門侍郎兼國子博士時膏腴貴逰咸以文學相
尚罕以經術為業惟承獨好之發言吐論造次儒者在
學訓諸生述禮易義中大通五年遷長兼侍中俄轉國
子祭酒承祖儉及父暕嘗為此職三世為國師前代未
之有也當世以為榮久之出為戎昭将軍東陽太守為
政寛恵吏民悦之視事未朞卒於郡時年四十一諡曰
章子承性簡貴有風格時右衛朱异當朝用事毎休下
車馬常填門時有魏郡申英好危言髙論以忤權右常
指异門曰此中輻輳皆以利往能不至者惟有大小王
東陽小東陽即承弟穉也當時惟承兄弟及褚翔不至
异門時以此稱之
褚翔字世舉河南陽翟人曽祖淵齊太宰文簡公佐命
齊室祖蓁太常穆子父向字景政年數嵗父母相繼亡
沒向哀毁若成人者親表咸異之既長淹雅有器量髙
祖踐阼選補國子生起家祕書郎遷太子舎人尚書殿
中郎出為安成内史還除太子洗馬中舎人累遷太尉
從事中郎黄門侍郎鎮右豫章王長史頃之入為長兼
侍中向風儀端麗眉目如㸃毎公庭就到為衆所瞻望
焉大通四年出為寜逺将軍北中郎廬陵王長史三年
卒官外兄謝舉為製墓銘其畧曰𢎞治推華子嵩慚量
酒歸月下風清琴上論者以為擬得其人翔初為國子
生舉髙第丁父憂服闋除祕書郎累遷太子舎人宣城
王主簿中大通五年髙祖宴羣臣樂逰苑别詔翔與王
訓為二十韻詩限三刻成翔於坐立奏髙祖異焉即日
轉宣城王文學俄遷為友時宣城友文學加它王二等
故以翔超為之時論美焉出為義興太守翔在政潔已
省繁苛去浮費百姓安之郡之西亭有古樹積年枯死
翔至郡忽更生枝葉百姓咸以為善政所感及秩滿吏
民詣闕請之敕許焉尋徴為吏部郎去郡百姓無老少
追送出境涕泣拜辭翔居小選公清不為請屬易意號
為平允俄遷侍中頃之轉散騎常侍領羽林監侍東宫
出為晋陵太守在郡未朞以公事免俄復為散騎常侍
侍東宫太清二年遷守吏部尚書其年冬侯景圍宫城
翔於圍内丁母憂以毁卒時年四十四詔贈本官翔少
有孝性為侍中時母疾篤請沙門祈福中夜忽見户外
有異光又聞空中弹指及曉疾遂愈或以翔精誠所致
焉
蕭介字茂鏡蘭陵人也祖思話宋開府儀同三司尚書
僕射父恵蒨齊左民尚書介少頴悟有器識博渉經史
兼善屬文齊永元末釋褐著作佐郎天監六年除太子
舎人八年遷尚書金部郎十二年轉主客郎出為吳令
甚著聲績湘東王聞介名思共逰處表請之普通三年
乃以介為湘東王諮議叅軍大通二年除給事黄門侍
郎大同二年武陵王為揚州刺史以介為府長史在職
清白為朝廷所稱髙祖謂何敬容曰蕭介甚貧可處以
一郡敬容未對髙祖曰始興郡頃無良守嶺上民頗不
安可以介為之由是出為始興太守介至任宣布威徳
境内肅清七年徴為少府卿尋加散騎常侍㑹侍中闕
選司舉王筠等四人並不稱旨髙祖曰我門中久無此
職宜用蕭介為之介博物强識應對左右多所匡正髙
祖甚重之遷都官尚書毎軍國大事必先詢訪於介焉
髙祖謂朱异曰端右之村也中大同二年辭疾致事髙
祖優詔不許終不肯起乃遣謁者僕射魏祥就拜光禄
大夫太清中侯景於渦陽敗走入壽陽髙祖敇防主韋
黙納之介聞而上表諌曰臣抱患私門竊聞侯景以渦
陽敗績隻馬歸命陛下不悔前禍復敕容納臣聞凶人
之性不移天下之惡一也昔呂布殺丁原以事董卓終
誅董而為賊劉牢反王恭以歸晋還背晋以構妖何者
狼子野心終無馴狎之性養虎之喻必見飢噬之禍侯
景獸心之種鳴鏑之類以凶狡之才荷髙歡翼長之遇
位忝台司任居方伯然而髙歡墳土未乾即還反噬逆
力不逮乃復逃死闗西宇文不容故復投身於我陛下
前者所以不逆細流正欲以屬國降胡以討匈奴冀獲
一戰之效耳今既亡師失地直是境上之匹夫陛下愛
匹夫而棄與國之好臣竊不取也若國家猶待其更鳴
之晨嵗暮之效臣竊惟侯景必非嵗暮之臣棄鄉國如
脱屣背君親如遺芥豈知逺慕聖徳為江淮之純臣事
跡顯然無可致惑一隅尚其如此觸類何可具陳臣朽
老疾侵不應輙干朝政但楚囊将死有城郢之忠衛魚
臨亡亦有屍諌之節臣忝為宗室遺老敢忘劉向之心
伏願天慈少思危苦之語髙祖省表嘆息卒不能用介
性髙簡少交逰惟與族兄琛従兄眎素及洽從弟㳤等
文酒賞㑹時人以比謝氏烏衣之逰初髙祖招延後進
二十餘人置酒賦詩臧盾以詩不成罰酒一斗盾飲盡
顔色不變言笑自若介染翰便成文無加㸃髙祖兩美
之曰臧盾之飲蕭介之文即席之美也年七十三卒於
家第三子允初以兼散騎常侍聘魏還為太子中庶子
後至光禄大夫
洽字宏稱介従父兄也父恵基齊吏部尚書有重名前
世洽幼敏寤年七嵗誦楚辭畧上口及長好學博渉亦
善屬文齊永眀中為國子生舉眀經起家著作佐郎遷
西中郎外兵恭軍天監初為前軍鄱陽王主簿尚書(缺/)
部郎遷太子中舎人出為南徐州治中既近畿重鎮吏
數千人前後居之者皆致巨富洽為之清身率職饋遺
一無所受妻子不免飢寒還除司空従事中郎為建安
内史坐事免久之起為䕶軍長史北中郎諮議恭軍遷
太府卿司徒臨川王司馬普通初拜員外散騎常侍兼
御史中丞以公事免頃之為通直散騎常侍洽少有才
思髙祖令製同泰大愛敬二寺刹下銘其文甚美二年
遷散騎常侍出為招逺将軍臨海太守為政清平不尚
威猛民俗便之還拜司徒左長史又敇撰當塗堰碑辭
亦贍麗六年卒官時年五十五有詔出舉哀賻錢二萬
布五十疋集二十卷行於世
褚球字仲寳河南陽翟人髙祖叔度宋征虜将軍雍州
刺史祖曖太宰外兵叅軍父繢太子舎人並尚宋公主
球少孤貧篤志好學有才思宋建平王景素元徽中誅
滅惟有一女得存其故吏何昌㝢王思逺聞球清立以
此女妻之因為之延譽仕齊起家征虜行叅軍俄署法
曹遷右軍曲江公主簿出為溧陽令在縣清白資公俸
而已除平西主簿天監初遷太子洗馬散騎侍郎兼中
書通事舎人出為建康令母憂去職以本官起之固辭
不拜服闋除北中郎諮議叅軍俄遷中書郎復兼中書
通事舎人除雲騎将軍累兼廷尉光禄卿舎人如故遷
御史中丞球性公强無所屈撓在憲司甚稱職普通四
年出為北中郎長史南蘭陵太守入為通直散騎常侍
領羽林監七年遷太府卿頃之遷都官尚書中大同中
出為仁威臨川王長史江夏太守以疾不赴職改授光
禄大夫未拜復為太府卿領歩兵校尉俄遷通直散騎
常侍秘書監領著作遷司徒左長史常侍著作如故自
魏孫禮晋荀組以後台佐加貂始有球也尋出為貞威
将軍輕車河東王長史南蘭陵太守入為散騎常侍領
歩兵尋表致仕詔不許俄復拜光禄大夫加給事中卒
官時年七十
劉孺字孝稚彭城安上里人也祖勔宋司空忠昭公父
悛齊太常敬子孺幼聰敏七嵗能屬文年十四居父䘮
毁瘠骨立宗黨咸異之服闋叔父瑱為義興郡携以之
官常置坐側謂賔客曰此兒吾家之眀珠也既長美風
采性通和雖家人不見其喜慍本州召迎主簿起家中
軍法曹行恭軍時鎮軍沈約聞其名引為主簿常與逰
宴賦詩大為約所嗟賞累遷太子舎人中軍臨川王主
簿太子洗馬尚書殿中郎出為太末令在縣有清績還
除晋安王友轉太子中舎人孺少好文章性又敏速嘗
於御坐為李賦受詔便成文不加㸃髙祖甚稱賞之後
侍宴夀光殿詔羣臣賦詩時孺與張率並醉未及成髙
祖取孺手板題戱之曰張率東南美劉孺雒陽才攬筆
便應就何事久遲回其見親愛如此轉中書郎兼中書
通事舎人頃之遷太子家令餘如故出為宣恵晋安王
長史領丹陽尹丞遷太子中庶子尚書吏部郎出為輕
車湘東王長史領會稽郡丞公事免頃之起為王府記
室散騎侍郎兼光禄卿累遷少府卿司徒左長史御史
中丞號為稱軄大通二年遷散騎常侍三年遷左民尚
書領歩兵校尉中大通四年出為仁威臨川王長史江
夏太守加貞威将軍五年為寜逺将軍司徒左長史未
拜改為都官尚書領右軍将軍大同五年守吏部尚書
其年出為眀威将軍晋陵太守在郡和理為吏民所稱
七年入為侍中領右軍其年復為吏部尚書以母憂去
職居䘮未朞以毁卒時年五十九諡曰孝子孺少與從
兄苞孝綽齊名苞早卒孝綽數坐免黜位並不髙惟孺
貴顯有文集二十卷子芻著作郎早卒孺二弟覽遵
覽字孝智十六通老易厯官中書郎以所生母憂廬于
墓再朞口不嘗鹽酪冬止著單布家人患其不勝䘮中
夜竊寘炭於牀下覽因暖氣得睡既覺知之號慟歐血
髙祖聞其有至性數省視之服闋除尚書左丞性聰敏
尚書令史七百人一見並記名姓當官清正無所私姊
夫御史中丞褚湮從兄吏部郎孝綽在職頗通贓貨覽
劾奏並免官孝綽怨之嘗謂人曰犬齧行路覧噬家人
出為始興内史治郡尤勵清節還復為左丞卒官
遵字孝陵少清雅有學行工屬文起家著作郎太子舎
人累遷晋安王宣恵雲麾二府記室甚見賔禮轉南徐
州治中王後為雍州復引為安北諮議叅軍帶邔縣令
中大通二年王立為皇太子仍除中庶子遵自隨藩及
在東宫以舊㤙偏蒙寵遇同時莫及大同元年卒官皇
太子深悼惜之與遵從兄陽羡令孝儀令曰賢従中庶
奄至殞逝痛可言乎其孝友淳深立身貞固内含玉潤
外表瀾清美譽嘉聲流於士友言行相符始終如一文
史該富琬琰為心辭章博贍𤣥黄成采既以鳴謙表性
又以難進自居未嘗造請公卿締交榮利是以新沓莫
之舉社武弗之知自阮放之官野王之職棲遲門下已
踰五載同僚已陟後進多升而怡然清静不以少多為
念確爾之志亦何易得西河觀寳東江獨歩書籍所載
必不是過吾昔在漢南連翩書記及忝朱方從容坐首
良辰美景清風月夜鷁舟乍動朱鷺徐鳴未嘗一日而
不追隨一時而不㑹遇酒闌耳熱言志賦詩校覆忠賢
𣙜揚文史益者三友此實其人及𢎞道下邑未申善政
而能使民結去思野多馴雉此亦威鳯一羽足以驗其
五徳比在春坊載獲申晤博望無通賔之務司成多節
文之科所頼故人時相嫓偶而此子溘然實可嗟痛惟
與善人此為虚說天之報施豈若此乎想卿痛悼之誠
亦當何已往矣奈何投筆惻愴吾昨欲為誌銘幷為撰
集吾之劣薄其生也不能揄揚吹歔使得騁其才用今
者為銘為集何益既往故為痛惜之情不能已已耳
劉潛字孝儀秘書監孝綽弟也幼孤與兄弟相勵勤學
並工屬文孝綽常曰三筆六詩三即孝儀六孝威也天
監五年舉秀才起家鎮右始興王法曹行叅軍隨府益
州兼記室王入為中撫軍轉主簿遷尚書殿中郎敕令
製雍州平等金像碑文甚宏麗晋安王綱出鎮襄陽引
為安北功曹史以母憂去職王立為皇太子孝儀服闋
仍補洗馬遷中舎人出為戎昭将軍陽羡令甚有稱績
擢為建康令大同三年遷中書郎以公事左遷安西諮
議恭軍兼散騎常侍使魏還復除中書郎頃之權兼司
徒右長史又兼寜逺長史行彭城琅邪二郡事累遷尚
書左丞兼御史中丞在職彈糾無所頋望當時稱之十
年出為伏波将軍臨海太守是時政網疎濶百姓多不
遵禁孝儀下車宣示條制勵精綏撫境内翕然風俗大
革中大同元年入守都官尚書太清元年出為眀威将
軍豫章内史二年侯景寇京邑孝儀遣子勵師郡兵三
千人隨前衡州刺史韋粲入援三年宫城不守孝儀為
前厯陽太守莊鐡所逼失郡大寳元年病卒時年六十
七孝儀為人寛厚内行尤篤第二兄孝能早卒孝儀事
寡嫂甚謹家内巨細必先諮決與妻子朝夕供事未嘗
失禮世以此稱之有文集二十卷行于世第五弟孝勝
厯官邵陵王法曹湘東王安西主簿記室尚書左丞出
為信義太守公事免久之復為尚書右丞兼散騎常侍
聘魏還為安西武陵王紀長史蜀郡太守太清中侯景
陷京師紀儧號于蜀以孝勝為尚書僕射承聖中随紀
出峽口兵敗被執下獄世祖尋宥之起為司徒右長史
第六弟孝威初為安北晋安王法曹轉主簿以母憂去
職服闋除太子洗馬累遷中舎人庶子率更令並掌管
記大同九年白雀集東宫孝威上頌其辭甚美太清中
遷中庶子兼通事舎人及侯景寇亂孝威於圍城得出
随司州刺史栁仲禮西上至安陸遇疾卒第七弟孝先
武陵王法曹主簿王遷益州随府轉安西記室承聖中
與兄孝勝俱随紀軍出峽口兵敗至江陵世祖以為黄
門侍郎遷侍中兄弟並善五言詩見重于世文集值亂
今不具存
殷芸字灌蔬陳郡長平人性侗儻不拘細行然不妄交
逰門無雜客勵精勤學博洽羣書幼而廬江何憲見之
深相歎賞永眀中為宜都王行恭軍天監初為西中郎
主簿後軍臨川王記室七年遷通直散騎侍郎兼中書
通事舎人十年除通直散騎侍郎兼尚書左丞又兼中
書舎人遷國子博士昭眀太子侍讀西中郎豫章王長
史領丹陽尹丞累遷通直散騎常侍秘書監司徒左長
史普通六年直東宫學士省大通三年卒時年五十九
蕭幾字徳元齊曲江公遥欣子也年十嵗能屬文早孤
有弟九人並皆稚小幾恩愛篤睦聞於朝野性温和與
物無競清貧自立好學善草𨽻書湘州刺史楊公則曲
江之故吏也毎見幾謂人曰康公此子可謂桓靈寳出
及公則卒幾為之誄時年十五沈約見而竒之謂其舅
蔡撙曰昨見賢甥楊平南誄文不减希逸之作始驗康
公積善之慶釋褐著作佐即廬陵王文學尚書殿中郎
太子舎人掌管記遷庶子中書侍郎尚書左丞末年專
尚釋教為新安太守郡多山水特其所好適性逰履遂
為之記卒于官子為字元專亦有文才仕至太子舎人
永康令
史臣曰王規之徒俱著名譽既逢休運才用各展美矣
蕭洽當塗之制見偉辭人劉孝儀兄弟並以文章顯君
子知梁代之有人焉
　
　
　
　
　
　
　
　
　
　
　
　
　
　梁書卷四十一
　梁書卷四十一考證
蕭介𫝊以凶狡之才○狡監本訛稷今改正
劉潛𫝊第二兄孝能○能南史作熊
蕭幾𫝊康公此子可謂桓靈寳出○南史出字上有重
　字
子為字元專○為南本作清
　
　
　
　
　
　
　
　
　
　梁書卷四十一考證
