
　金史卷一百三十二
　　元中書右丞相總裁托克托等修
　列傳第七十
　逆臣
　　秉　德(本名伊遜/)　　唐古辯(本名翁卾羅/)
　　烏　達　　　　　　大興國
　　圖克坦額哷楚克　　布薩師恭(本名呼圖/)
　　圖克坦貞(本名塔斯/)　李老僧
　　完顔元宜(本名阿里/)　赫舍哩執中(本名呼沙呼/)
昔者孔子作春秋而亂臣賊子懼其法有五焉微而顯
志而晦婉而成章盡而不汚懲惡而勸善夫懲惡乃所
以勸善也作逆臣傳
秉德本名伊遜初為西南路招討使改汴京留守丁母
憂起復後為兵部尚書拜叅知政事皇統八年與烏凌
阿富勒呼等廉察郡縣使還拜平章政事廷議欲徙遼
陽渤海人屯燕南秉德及左司郎中薩哈議其事近侍
髙夀星在徙中夀星訴於悼后后以白帝帝怒杖秉德
而殺薩哈是時熙宗在位久悼后干政而繼嗣未立帝
無聊不平屢殺宗室箠辱大臣秉德以其故懐忿乃與
唐古辯烏達等謀廢立烏達以其謀告海陵海陵乃與
秉德謀弑熙宗皇統九年十二月九日遂與唐古辯烏
達呼圖額哷楚克大興國李老僧海陵妹夫塔斯弑熙
宗于寢殿秉德初意不在海陵已弑熙宗未有所屬呼
圖奉海陵坐秉德等皆拜稱萬嵗殺曹國王宗敏左丞
相宗賢時秉德位在海陵上因被杖怨望謀廢立而海
陵因之以為亂既立以秉德為左丞相兼侍郎左副元
帥封蕭王賜鐵券與錢二千萬絹一千匹馬牛各三百
羊三千久之為烏達所譖出領行臺尚書省事時秉德
方在告亟召之限十日内發行會海陵欲除太宗諸子
并除秉德以秉德首謀廢立及弑熙宗不即勸進銜之
烏達因言秉德與宗本謀反有狀曰昨來秉德曾於宗
本家飲酒海州刺史子忠言秉德有福貌類趙太祖秉
德偃仰笑受其言臣妻言秉德妻嘗指斥主上語皆不
順及秉德與宗本相别時指斥尤甚且謂厯數有歸秉
德招刑部侍郎滿都曰已前曾説那公事頗記憶否滿
都曰不存性命事何可對衆便説似此逆狀甚明海陵
遣使就行臺殺秉德并殺前行臺叅知政事烏凌阿賛
謀賛謀妻秉德乳母也初賛謀與前行臺左丞温都思
忠同在行臺思忠黷貨無厭賛謀薄之由是有隙故思
忠乗是并誣賛謀及其子殺之賛謀不肯跪受刑行刑
者立而縊殺之海陵以賛謀家財奴婢盡賜思忠秉德
與烏達以口語致怨既死遂并殺其弟圖哩嘉哩及宗
翰子孫死者三十餘人宗翰之後遂絶世宗即位追復
秉德官爵贈儀同三司初薩哈薨宗翰襲其明安親管
穆昆秉德死海陵以賞烏達傳其子烏達布大定六年
世宗憫宗翰無後詔以明安穆昆還薩哈曽孫佛們遣
使改葬薩哈宗翰于山陵西南二十里百官致奠其家
産給近親以奉祭祀秉德既死其中都宅第左副元帥
杲居之杲死海陵遷都迎其嫡母圖克坦氏居之圖克
坦氏遇害世宗惡其不祥施為佛寺
唐古辯本名翁鄂羅尚熙宗女代國公主為駙馬都尉
累官叅知政事尚書左丞與右丞相秉德謀廢立而烏
達以告海陵海陵謂辯曰我輩不能匡救旦暮且及禍
右行大事誰可立者辯曰無乃胙王常勝乎海陵問其
次辯曰鄧王子阿林海陵曰阿林屬疎安得立辯曰公
豈有意邪海陵曰若不得已捨我其誰於是旦夕相與
宻謀䕶衛將軍塔斯疑之以告悼后曰辯等因間每竊
竊偶語不知議何事悼后以告熈宗熙宗怒召辯責之
曰爾與亮謀何事將如我何杖而遣之自是謀益甚十
二月九日代國公主為其母悼后作佛事居寺中故海
陵秉德等俱會於辯家至夜辯等以刀藏衣下相隨入
宮門者以辯駙馬不疑皆内之至殿門直宿䕶衛覺之
辯舉刀呵之使無動既弑熙宗立海陵辯為尚書右丞
相兼中書令封王賜錢二千萬絹千匹馬牛各三百羊
三千并鐵劵進拜左丞相父彰德軍節度使重國遷東
平尹初辯與海陵謀逆辯嘗言其家奴多可用者海陵
固己懐之及行弑之夕會於辯家待興國出宮辯因設
饌衆皆恇懼不能食辯獨飽食自若海陵由此知其忮
忍畏忌之及即位嘗與辯觀太祖畫像海陵指示辯曰
此眼與爾相似辯色動海陵亦色動由是疑辯益忌之
及與蕭裕謀致宗本罪并致辯嘗與宗本謀反即殺之
重國坐奪官正隆二年起為沂州防禦使改清州防禦
使大定初重國與圖克坦巴噶以政跡著聞厯安國彰
化横海軍節度使後辯子孫上書言辯死天德閒祖重
國亦坐追削正隆初重國已復官職乞追復辯官爵是
時海陵已降為庶人以辯與弑逆不許言本名
烏達行臺左丞相阿里布子也熙宗時累官大理卿熙
宗晩年喜怒不常大臣往往危懼右丞相秉德左丞唐
古辯謀廢立烏達即詣海陵啓之遂與俱弑熙宗海陵
即位烏達為平章政事封許國王賜錢絹馬牛羊鐵劵
並如其黨烏達妻唐古氏淫泆舊與海陵通又私其家
奴閻乞兒秉德嘗對熈宗斥其事烏達銜之未發也時
海陵多忌會有疾少閒烏達遂誣奏秉德有指斥語曰
主上數日不視朝若有不諱誰當繼者臣曰主上有皇
子秉德曰嬰兒豈能勝天下大任必也葛王乎海陵以
為實然故出秉德已而殺之以秉德世襲明安穆昆授
烏達進右丞相烏達與宗本有親海陵以烏達告秉德
事故宗本之禍烏達獨免遂以秉德千户穆昆及其子
婦家産盡賜之進司空左丞相兼侍中居數月烏達早
朝以日隂晦將雨意海陵不視朝先趨出朝百官皆隨
之去已而海陵御殿知烏達率百官出朝惡之遂落司
空出為崇義軍節度使後海陵思慕唐古容色因其侍
婢來候問起居海陵許立為后使殺烏達海陵詐為烏
達哀傷使其子烏達布佩金符乘驛赴䘮追封為王仍
詔有司送其靈車賜絹三百為道途費納唐古於宫中
封貴妃烏達布襲明安穆昆大定六年以明安穆昆還
薩哈曾孫以阿里布穆昆授烏達布終同知大興尹子
塘本名烏雅阿巴以曾祖阿里布功充筆硯祗候
大興國事熙宗為寢殿實達爾權近侍局直長最見親
信未嘗去左右每逮夜熙宗就寢興國時從主者取符
鑰歸家主者即付之聽其出入以為常皇統九年海陵
生日熙宗使興國以宋司馬光畫像及他珍玩賜海陵
悼后亦以物附賜熙宗不悦杖興國一百海陵謀弑意
先得興國乃可伺間入宫行大事且度興國無罪被杖
必有怨望心可乘此説之乃因李老僧結興國既而知
無異心可與謀乃召至卧内令解衣欲與之俱卧意有
所屬者興國固辭不敢曰即有使惟大王之命海陵曰
主上無故殺常勝又殺皇后乃以常勝家産賜阿林既
又殺阿林遂以賜我我深以為憂奈何興國曰是固可
慮也海陵曰朝臣旦夕危懼皆不自保向者我生日因
皇后附賜物君遂被杖我亦見疑主上嘗言㑹須殺君
我與君皆將不免寧坐待死何如舉大事我與大臣數
人謀議已定爾以為如何興國曰如大王言事不可緩
也乃約十二月九日夜起事興國取符鑰開門矯詔召
海陵入夜二更海陵秉徳等入熙宗常置佩刀於御榻
上是夜興國先取投榻下及亂作熙宗求佩刀不得遂
遇弑海陵既立以興國為廣寧尹賜奴婢百口犀玉帶
各一錢絹馬牛鐵劵如其黨進階金紫光禄大夫再賜
興國錢千萬黄金四百兩銀千兩良馬四匹駝車一乘
槖駝三頭真珠巾玉鈎帶玉佩刀及玉校鞍轡天徳四
年改崇義軍節度使賜名邦基再授絳陽武寧節度使
改河間尹世宗即位廢于家凡海陵所賜皆奪之大定
中邦基兄邦傑自京兆判官還世宗曰大邦傑因其弟
進濫厠縉紳豈可復用併罷其子弟與所贈父官及海
陵降為庶人詔曰大邦基與海陵同謀弑逆逋誅至今
為幸多矣遂磔于思陵之側
圖克坦額哷楚克㑹寧克木訥赫噶珊人徙懿州父巴
噶太祖時有戰功領穆昆哈斯罕軍帥皇統四年為兵
部侍郎厯天德軍節度使改興中尹與宗幹世為姻家
皇統九年額呼楚克與布薩呼圖俱為䕶衛十人長海
陵将弑熙宗欲得二人為内應許以女妻額哷楚克子
而以逆謀告之額哷楚克素凶暴聞其言喜甚曰阿家
此言何晚也廢立之事亦男子所為主上不能保天下
人望所屬惟在阿家今日之謀乃我素志也遂與呼圖
俱以十二月九日直禁中海陵故以是夜二更入宮至
寢殿額哷楚克先進刃呼圖次之熙宗頓仆海陵復刃
之血濺其面及衣海陵既立以額哷楚克為右副㸃檢
賜錢絹馬牛羊如其黨子珠蘇爾尚榮國公主和尼加
昭毅大将軍駙馬都尉天德二年留守東京加儀同三
司八月改河間尹世襲臨潢府路實喇明安領親管穆
昆尋以憂去職起復為太原尹封王額哷楚克自謂有
佐立功受鐵券凶狠益甚奴視僚屬少忤其意輙箠辱
無所恤嘗問休咎於卜者高鼎遂以鼎所占問張旺且
旺且以為當有天命額哷楚克喜以旺且語告鼎鼎上
變額哷楚克伏誅并殺其妻及旺且海陵使其子珠蘇
爾焚其屍投骨水中巴噶自西京留守厯西南路招討
使忠順軍節度使入為勸農使復為河間尹改臨洮尹
入為工部尚書改興平軍節度使濟南尹卒
布薩師恭本名呼圖上京羅卜科達巴人本微賤宗幹
嘗周恤之擢置宿衛為十人長海陵謀逆以呼圖出自
其家有恩欲使為内應謂之曰有一言欲告君久矣恐
泄於人未敢也呼圖曰肌肉之外皆先太師所賜苟有
補於國王死不敢辭先太師謂宗幹也海陵曰主上失
道吾将行廢立事必得君為助乃可呼圖許之十二月
九日呼圖直宿海陵因之入宮至寢殿熙宗聞步屣聲
咄之衆皆却立不敢動呼圖曰事至此不進得乎乃相
與排闥而入既弑熙宗秉德等尚未有所屬呼圖曰始
者議立平章今復何疑乃奉海陵坐衆前稱萬嵗遂召
曹國王宗敏至即使呼圖殺之既即位呼圖為左副㸃
檢賜錢絹馬牛羊鐵劵轉都㸃檢改名師恭遷㑹寧牧
拜太子少師工部尚書封王頃之以憂解職起復為樞
宻副使進拜樞宻使貞元三年為右丞相正隆初拜太
尉復為樞宻使無何以憂去起復為太尉樞密使海陵
至汴京賜師恭第一區隣寧徳宫宫圖克坦太后所居
也師恭常入見太后及契丹薩巴反海陵命師恭與蕭
懷忠北伐比行師恭入辭寧德太后與語久之海陵聞
而惡之疑其與太后有異謀是時蕭圖喇斡喇布與契
丹薩巴連戰皆無功糧運不繼乃退軍臨潢而薩巴聞
師恭以大軍且至乃謀歸達實沿龍駒河西去師恭至
臨潢追之不及海陵使樞密副使白彦敬等討薩巴師
恭還遣其子呼沙呼乗傳逆之至則執而戮于市師恭
臨刑繩枚窒口不能言但舉首視天日而已遂族滅之
并誅滅蕭圖喇蕭賾蕭懷忠家大定初皆復官爵及海
陵降庶人師恭以預弑復削之世宗幸上京過羅卜科
達巴師恭族人臨潢尹守中定逺大將軍阿爾圖等皆
奪官二十八年上謂宰臣曰海陵遣布薩師恭蕭圖喇
蕭懷忠追薩巴不及皆坐誅遂夷其族虐之甚也平章
政事襄對曰是時臣在軍中師恭賾有精甲一萬三千
有餘賊軍雖多皆脅從之人以氈紙為甲易與也呼圖
等恇怯遷延賊乃遁去上曰審如是則誅之可也兄歡
塔
圖克坦貞本名塔斯特赫必喇人祖抄從太祖伐遼有
功授世襲明安父博勒和以戰功累官開府儀同三司
貞娶遼王宗幹女海陵同母女弟也皇統九年貞與海
陵俱弑熙宗海陵既立以貞為左衛將軍封貞妻平陽
長公主貞為駙馬都尉殿前左副㸃檢轉都㸃檢兼太
子少保封王改大興尹都㸃檢如故俄授臨潢府路和
索哩明安居二年海陵召貞朂之曰汝自㓜常在左右
頗著㣲勞而近日乃怠忽縱有罪樹私恩凡人富貴而
驕皆死徵也汝若不制汝心將無所不至賜之死復何
辭朕念弟襄及公主與朕同胞故少示懲戒貞但號泣
即日解㸃檢職仍為大興尹復戒之曰今而後能以勤
自勵朕當思之不然黜爾歸田里矣逾月復為都㸃檢
大興尹如故正隆二年例封瀋遷樞宻副使賜佩刀入
宫轉同判大宗正事海陵將伐宋詔朝官除三國人使
宴飲其餘飲酒者死六年正月四日立春節益都尹京
安武節度使爽金吾上將軍阿蘇飲於貞第海陵使周
福爾賜土牛至貞第見之以告海陵召貞詰之曰戎事
方殷禁百官飲酒卿等知之乎貞等伏地請死海陵數
之曰汝等若以飲酒殺人太重固當諫古人三諫不聽
亦勉從君命魏武帝軍行令曰犯麥者死已而所乗馬
入麥中乃割髪以自刑犯麥微事也然必欲以示信朕
為天下主法不能行于貴近乎朕念慈憲太后子四人
惟朕與公主在而京等皆近屬曲貸死罪於是杖貞七
十京等三人各杖一百降貞為安武軍節度使京為灤
州刺史爽歸化州刺史無何拜貞御史大夫以本官為
左監軍從伐宋至揚州海陵死北還見世宗于中都詔
以貞女為皇太子妃除貞為太原尹改咸平貞在咸平
貪汙不法累贓鉅萬徙真定尹事覺世宗使大理卿李
昌圖鞫之貞即引伏昌圖還奏上問之曰貞停職否對
曰未也上怒抵昌圖罪復遣刑部尚書伊喇道徃真定
問之徵其贓還主有司徵給不以時詔先以官錢還其
主而令貞納官凡還主贓皆凖此例降貞為博州防禦
使降貞妻為清平縣主頃之遷震武節度使遣使者往
戒勅之詔曰朕念卿懿戚不待終考更遷大鎮非常之
恩不可數得卿勿蹈前過轉河中尹進封其妻為任國
公主賜黄金百兩重綵二十端賜貞擊毬馬二匹改束
京留守賜玉吐鶻弓矢賜貞妻錢萬貫有司奏海陵已
貶為庶人宗幹不當猶稱帝於是以宗幹有社稷功詔
追封為遼王其子孫及諸女皆降貞妻降永平縣主貞
自儀同三司降特進奪明安不稱駙馬都尉再徙臨潢
尹初與弑熙宗凡九人海陵以暴虐自斃秉德辯呼圖
額哷楚克以疑見殺烏達以妻殞李老僧以反誅至是
貞與大興國尚在而興國擯不用獨貞以世姻籍㤙寵
雖夫婦降削爵號而世宗慮乆逺終不以私恩曲庇乆
之詔誅貞及其妻與二子慎思實禄而宥其諸孫俄而
興國亦誅皇統逆黨盡矣章宗即位尊母皇太子妃為
皇太后追封貞為太尉梁國公貞祖抄司空魯國公父
博勒和司徒齊國公貞妻梁國夫人子特布赫慎思實
禄俱為鎮國上將軍無何再贈貞太師廣平郡王諡莊
簡貞妻進封梁國公主
李老僧舊為將軍司書吏與大興國有親素相厚海陵
秉政興國屬諸海陵海陵以為省令史及將舉事使老
僧結興國興國終為海陵取符鑰納海陵宫中成弑逆
者老僧為之也海陵既立以老僧為同知廣寧尹事賜
錢千萬絹五百匹馬牛各一百羊二千乆之海陵惡韓
王亨將殺之求其罪不可得遂以亨為廣寧尹再任老
僧同知使伺察亨構致其罪亨喜博及至廣寧常與老
僧博待之甚厚老僧由是不忍致亨死罪遲疑乆之海
陵再使實達爾額琳促老僧老僧乃與亨家奴禄錦謀
殺亨獄中語在亨傳及耶律安禮自廣寧還朝海陵謂
之曰伯特三罪伏其一己見觖望爾乃梁王故吏若亨
伏辜必罪及親族故榜殺之海陵以老僧於亨有遲回
意遂降老僧為易州刺史乆之遷同知大興尹賜名惟
忠改延安府同知大定二年與兵部尚書克實謀反誅
論曰書曰王左右常伯常任凖人綴衣虎賁周公曰嗚
呼休兹知恤鮮哉穆王告伯冏曰慎簡乃僚無以巧言
令色便辟側媚其惟吉士金人所謂寢殿實達爾猶周
之綴衣所謂䕶衛猶周之虎賁也則皆羣僕侍御之臣
矣海陵弑逆而興國呼圖額哷楚克為之扼􁁉皆出于
實達爾䕶衛之中熙宗固不知恤之也一日熙宗與宗
侍飲酒㑹夜稽古殿火上欲往視都㸃檢希卜蘇引帝
裾止之奏曰臣在此陛下何患願無親往熙宗謂希卜
蘇被酒甚怒之明日杖而出之已而思其忠復見召用
海陵與唐古辯時時屏人私語䕶衛塔斯察其非常海
陵擠而殺之皇統末年羣臣解體無尊君謹上之心而
羣姦竊發僕御之臣不復有如希卜蘇塔斯者矣綿之
詩曰予曰有疏附予曰有先後予曰有奔走予曰有禦
侮嗚呼先後禦侮之臣豈可少哉
完顔元宜本名阿里一名伊德訥本姓耶律氏父慎思
天輔七年宗望追遼主至天德慎思來降且言夏人以
兵迎遼主將渡河去宗望移書夏人諭以禍福夏人以
止賜慎思姓完顔氏官至儀同三司元宜便騎射善擊
毬皇統元年充䕶衛累遷額勒本羣牧使入為武庫署
令轉符寳郎海陵簒立為兵部尚書天德三年詔凡賜
姓者皆復本姓元宜復姓耶律氏厯順義昭義節度使
復為兵部尚書勸農使海陵伐宋以本官領神武軍都
總管以大名路騎兵萬餘益之前鋒渡淮拔昭闗遇宋
兵萬餘于柘臯力戰却之至和州宋兵十萬來拒元宜
麾軍力戰扺暮而罷宋人乘夜襲營元宜擊走之黎明
追及宋兵斬首數萬以功遷銀青光禄大夫海陵増置
浙西路都統制使元宜領之督諸軍渡江佩金牌賜衣
一襲是時世宗已即位于遼陽軍中多懷去就海陵軍
令慘急亟欲渡江衆欲亡歸決訣於元宜明安唐古烏
頁曰前阻淮渡皆成擒矣比聞遼陽新天子即位不若
共行大事然後舉軍北還元宜曰待王祥至謀之王祥
者元宜子為驍騎副都指揮使在别軍元宜使人密召
王祥既至遂約詰旦衛軍番代即行事元宜先欺其衆
曰有令爾輩皆去馬詰旦渡江衆皆懼乃以舉事告之
皆許諾十月乙未黎明元宜王祥與武勝軍都總管圖
克坦守素明安唐古烏頁穆昆斡喇布羅索温都長夀
等率衆犯御營海陵聞亂疑宋兵奄至攬衣遽起箭入
帳中取視之愕然曰乃我兵也大慶善曰事急矣當出
避之海陵曰將安往方取弓以中箭仆地延安少尹納
哈塔斡喇布先刄之手足猶動遂縊殺之驍騎指揮使
大磐整兵來救王祥出語之曰無及矣大磐乃止軍士
攘取行營服用皆盡乃取大磐衣巾裹海陵尸焚之遂
收尚書右丞李通浙西路副統制郭安國監軍徒單永
年近侍局使梁珫副使大慶善皆殺之元宜行左領軍
副大都督事使使者殺皇太子光英于南京大軍北還
大定二年春入見拜御史大夫詔曰高楨為御史大夫
號為正直頗渉煩碎臣下衣冠不正亦被紏舉職事有
大於此者爾宜勉之未幾拜平章政事封冀國公賜玉
帶甲第一區復賜姓完顔氏徃㤗州路規措討契丹事
元宜使忠勇校尉李榮招斡罕斡罕殺榮詔追贈榮進
官四階五月上聞元宜將還遣使止之契丹已平元宜
還朝奏請益諸羣牧鎧甲詔從之每羣牧益二十副天
宜復請益臨潢戍軍士馬詔給馬六百匹乆之罷為東
京留守乞還所賜甲第上從之賜以襲衣吐鶻廐馬海
東青鶻尋致仕薨于家上聞之遣使致祭賻贈甚厚大
定十一年尚書省奏擬納哈塔斡喇布除授上曰昔廢
海陵此人首入弑之人臣之罪莫大於是豈可復加官
使其世襲穆昆姑聽仍舊大定十八年濟噌海上言凡
為人臣能捍灾禦侮有功者宜錄用之今弑海陵者以
為有功賞以髙爵非所以勸事君也宜削奪以為人臣
之戒臣在當時亦與其黨如正名定罪請自臣始上曰
濟嚕海自請其罪以勸事君此亦人之所難遂以濟嚕
海充趙王府袛候郎君元宜子薩尼雅布大定二十五
年為符寳祗候乞依女直人例遷官上曰賜姓一時之
權宜令薩尼雅布還本姓
論曰春秋書齊公子商人弑其君舍又曰齊人弑其君
商人嗟乎弑舍者商人也弑商人者邴歜閻職也海陵
弑熙宗完顔元宜弑海陵商人之弑也邴歜閻職去之
海陵之弑也元宜歸于世宗邴閻賤役元宜都將也握
君之親兵窺利以弑之其罪豈容誅乎世宗僅能不大
用之而已濟嚕海猶殺人而自首者也在律殺人未聞
准首免罪而又予賞者也况弑逆乎海陵殺五十三年
復有呼沙呼之事
赫舍哩執中本名呼沙呼阿蘇裔孫也徙東平路明安
大定八年充皇太子䕶衞出職太子僕丞改鷹坊直長
再遷鷹坊使拱衛直指揮使明昌四年使過珠卜竒監
酒官伊喇保迎謁後時飲以酒酒味薄執中怒毆傷伊
喇保詔的决五十未㡬遷右副㸃檢肆傲失職降肇州
防禦使踰年遷興平軍節度使丁母憂起復歸德軍節
度使改開逺軍兼西南路招討副使俄知大名府事承
安二年詔為簽樞密院事詔佐丞相襄征伐執中不欲
行奏曰臣與襄有隙且殺臣矣上怒其言不遜事下有
司既而赦之出為永定軍節度使改西北路招討使復
為永定軍坐奪部軍馬解職泰和元年起知大興府事
詔契丹人立功官賞恩同女直人許存養馬匹得充司
吏譯人著為令執中格詔不下上責之曰汝雖意在防
閑而不知朝廷自有定格自今勿復如此煩碎生事也
乃下詔行之淶州人魏廷實祖任兒舊為靳文昭家放
良天德三年編籍正户已三世矣文昭孫勍詆廷實為
奴及妄訴歐詈警巡院鞫對無狀法當訴本貫勍訴于
府執中使廷實納錢五百貫與勍廷實不從還淶水執
中徑遣鎖致廷實御史臺請移問執中轉奏御史臺不
依制府未結斷令移推詔吏部侍郎李炳户部侍郎鈕
祜祿哈達推問炳哈達奏御史臺理直詔乃切責執中
御史中丞孟鑄劾執中貪殘専恣不奉法令釋罪之後
累過不悛既䝉恩貸轉生跋扈如雄州詐認馬平州冒
支俸破魏廷實家發其冡墓拜表不赴祈雨聚妓毆詈
同僚擅令停職失師帥之體不稱京尹之任上曰執中
麤人似有跋扈爾鑄對曰明天子在上豈容有跋扈之
臣上意寤取閲奏章詔尚書省問之由是改武衛軍都
指揮使平章政事布薩揆宣撫河南執中除山東東西
路統軍使揆行省汴京伐宋升諸道統軍司為兵馬都
統府執中為山東兩路兵馬都統定海軍節度使完顔
薩喇副之執中分兵駐金城朐山請益發東平路兵屯
宻沂寧海登萊以遏兵衝詔從之時泰和六年四月也
五月宋兵犯金城執中遣廵檢使州努以騎兵三百禦
之㑹宋益兵轉趨沭陽穆昆薩哈伏卒五十人篁竹中
伺宋兵過突出擊之殺十數人追至縣城宋兵不敢出
㑹州努以兵入城宋兵踰城走薩哈已焚其舟合擊大
破之斬首五百餘級殺宋統領李藻擒忠義軍將吕璋
十月執中率兵二萬出清口宋以歩騎萬餘列南岸戰
艦百艘拒上流相持者累日執中以舟兵二千搏戰遏
宋舟兵遣副統伊喇古尼率精騎四千自下流徑渡宋
兵望騎兵登南岸水陸俱潰追斬及溺死者甚衆盡獲
其戰艦及戰馬三百遂克淮陰進兵圍楚州遷元帥左
監軍執中縱兵虜掠上聞之杖其經厯官伊爾必斯放
還所掠未㡬宋人請和詔罷兵除西南路招討使改西
京留守大安元年授世襲穆昆復知大興府事出知太
原府復為西京留守行樞宻院兼安撫使以勁兵七千
遇大兵戰于定安之北薄暮先以麾下遯去衆遂潰行
次蔚州擅取官庫銀五千兩及衣幣諸物奪官民馬與
從私行人入紫荆闗杖殺淶水令至中都朝廷皆不問
乃遷右副元帥權尚書左丞執中益無所忌憚自請歩
騎二萬屯宣德州與之三千令駐媯川崇慶元年正月
執中乞移屯南口或屯新莊移文尚書省曰大兵來必
不能攴一身不足惜三千兵為可憂十二闗建春萬寧
宫且不保朝廷惡其言下有司按問詔數其十五罪罷
歸田里明年復召至中都豫議軍事左諫議大夫張行
信上書曰呼沙呼専逞私意不循公道蔑省部以示强
梁媚近臣以求稱譽骫法行事枉害平民行院山西出
師無律不戰先退擅取官物杖殺縣令屯駐媯川乞移
内地其謀畧槩可見矣欲使改易前非以收後效不亦
難乎才誠可取雖在微賤皆當擢用何必老舊始能立
功一將之用安危所係惟朝廷加察天下幸甚丞相圖
克坦鎰以為不可用叅知政事􁧉奏其姦惡乃止執中
善結近倖交口稱譽五月詔給留守半俸預議軍事張
行信復諫曰伏聞以呼沙呼老臣欲起而用人之能否
不在新舊彼向之敗朝廷既知之矣乃復用之無乃不
可乎遂止上終以執中為可用賜金牌權右副元帥將
武衛軍五千人屯中都城北執中乃與其黨經厯宫文
繡局直長完顔酬努提控宿直將軍富察祿錦武衛軍
鈐轄烏庫哩道拉謀作亂是時大元兵在近上使奉職
即軍中責執中止務馳獵不恤軍事執中方飼鷂怒擲
殺之遂妄稱知大興府圖克坦南平及其子刑部侍郎
駙馬都尉黙哷謀反奉詔討之南平姻家福海别將兵
屯於城北遣人以好語招之福海不知既至乃執之八
月二十五日未五更分其軍為三軍由章義門入自將
一軍由𤣥通門入執中恐城中出兵來拒乃馳一騎抵
東華門大呼曰大軍至北闗已接戰矣既而再遣一騎
亦如之使圖克坦金夀召知大興府圖克坦南平南平
不知行至廣陽門西富義坊馬上與執中相見執中手
槍刺之墮馬下金夀斫殺之使烏庫哩道拉召黙哷殺
之符寳祗候珊延䕶衞十人長完顔實古納聞亂遽召
漢軍五百人赴難與執中戰不勝皆死之執中至東華
門呼門者親軍百户棟爾五十户富察祿錦皆不應許
以世襲明安三品職事官亦不應呼都㸃檢圖克坦威
赫威赫即圖克坦鎬也威赫縋城出見執中執中聚薪
焚東華門立梯登城䕶衛實哷竒爾親軍春山共掊鏁
開門納執中執中入宫盡以其黨易宿衛自稱監國都
元帥居大興府陳兵自衛急召都轉運使孫椿年取銀
幣賞金夀道拉及軍官軍士大興府輿𨽻是夜召聲妓
與親黨㑹飲明日以兵逼上出居衛邸誘左丞完顔綱
至軍中殺之執中意不可測丞相圖克坦鎰勸執中立
宣宗執中然之時莊獻太子在中都執中以皇太子儀
仗迎莊獻入居東宫召符寳郎圖克坦福夀取符寳陳
於大興府露階上盜用御寳出制除完顔酬努德州防
禦使烏庫哩道拉順天軍節度使富察祿錦横海軍節
度使圖克坦金夀永定軍節度使雖除外官皆留之左
右餘除拜猶數十人同時有兩富察祿錦其一守東華
門不肯從亂者召禮部令史張好禮欲鑄監國元帥印
好禮曰自古無異姓監國者乃止遣奉御完顔和色哩
等三人䕶衛布希班第完顔酬努等十人迎宣宗於彰
德使宦者李思忠弑上於衛邸盡徹沿邊諸軍赴中都
平州騎兵屯薊州以自重邊戍皆不守矣九月甲辰宣
宗即位拜執中太師尚書令都元帥監修國史封澤王
授中都路和囉噶圖世襲明安以其弟同知河南府特
默為都㸃檢兼侍衛親軍都指揮使子準除濮王傳兵
部侍郎都㸃檢圖克坦威赫為御史中丞烏庫哩道拉
遥授知真定府事圖克坦金夀遥授知東平府事富察
祿錦遥授知平陽府事完顔酬努同知河中府事權宿
直將軍詔以烏庫哩誼居第賜執中儀鸞局給供張妻
王氏賜紫給銀鐸車戊申執中侍朝宣宗賜之坐執中
就坐不辭無何執中請降衛紹王為庶人奏再上詔百
官議于朝堂太子少傅鄂屯忠孝侍讀學士富察思忠
附執中議衆相視莫敢言獨文學田廷芳奮然曰先朝
無失德尊號在禮不當削於是從之者禮部張敬甫諫
議張信甫户部武文伯龎才卿舒穆嚕晉卿等二十四
人宣宗曰譬諸問途百人曰東行是十人曰西行是行
道之人果適東乎適西乎豈以百人十人為是非㢤既
而曰朕徐思之數日詔降為東海郡侯大元遊騎至高
橋宰臣以聞宣宗使人問執中執中曰計畫已定矣既
而讓宰執曰吾為尚書令豈得不先與議而遽奏耶宰
執遜謝而已提㸃近侍局慶善努副使惟弼奉御惟康
請除執中宣宗念援立功隠忍不許元帥右監軍珠格
髙琪屢戰不利執中戒之曰今日出兵果無功當以軍
法從事矣髙琪出戰復敗自度不免頗聞慶善努諸人
有謀十月辛亥髙琪遂率所將乣軍入中都圍執中第
執中聞變彎弓注矢外射不勝登後垣欲走衣絓墮而
傷股軍士就斬之髙琪持執中首詣闕待罪宣宗赦之
以為右副元帥執中之黨呼於衢路曰乣軍反矣殺之
者有賞市人從之乣軍死者甚衆一軍皆恟恟宣宗遣
近侍撫諭之詔有司量加賻贈衆乃稍安明日除特黙
奉寧軍節度使烏庫哩道拉真授知濟南府亊圖克坦
金夀真授知歸德府事富察祿錦真授知平陽府事甲
寅左諌議大夫張行信上封事曰春秋之法國君立不
以道若嘗與諸侯盟㑹即列為諸侯東海在位已六年
矣為其臣者誰敢干之呼沙呼握兵入城躬行弑逆當
是時惟珊延實古納率衆赴援至于戰死論其忠列在
朝食祿者皆當愧之陛下始親萬機海内望化褒顯二
人延及子孫庶㡬少慰貞魂激天下之義氣宋徐羡之
傳亮謝晦弑營陽王立文帝文帝誅之以江陵奉迎之
誠免其妻子呼沙呼國之大賊世所共惡雖已死而罪
名未正合暴其過惡宣布中外除名削爵緣坐其家然
後為快陛下若不忍援立之勞則依倣元嘉故事亦足
以示懲戒宣宗乃下詔暴執中過惡削其官爵贈珊延
實古納加恩其子慶善努惟弼惟康皆遷賞近侍局自
此用事矣
論曰金九主遇弑者三其逆謀者十人熙宗之弑惟大
興國一人世宗聲其罪而磔之思陵之側圖克坦貞雖
誅未聞暴其罪狀後以戚畹復贈官追封餘秉徳唐古
辯等六人皆以他罪誅海陵之弑其首惡為完顔元宜
則令終焉衛紹王之弑曰呼沙呼不死於司敗之誅而
死於髙琪之手古所謂弑君之賊人得而討之者謂請
于公上而致討焉如孔子之請討陳恒是也豈有如琪
之擅殺而以為功者乎金之政刑其亂如此國欲不亡
其可得乎
　
　
　
　
　
　
　
　金史卷一百三十二
