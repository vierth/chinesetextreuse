
御批歴代通鑑輯覽卷二十八
蜀漢(起昭烈帝章武元年辛丑至後主/炎興元年癸未共二帝四十二年)
昭烈皇帝
　帝名備字元徳涿郡涿(郡治今順天/府涿州是)人景帝子中山
　靖王勝之裔(勝子貞元狩六年封涿縣陸城亭侯坐/酎金失侯因家焉帝祖雄父𢎞世任州)
　郡建安末自為漢中王(事且/前)曹丕簒漢遂正位于蜀
(辛/丑)章武元年(魏黄初/二年)夏四月漢中王即皇帝位
　蜀中傳言漢帝已遇害于是漢中王發喪制服諡曰
　孝愍皇帝群下競勸王稱尊號乃即帝位于武擔(山/名)
　(在成都府城/内西北隅)之南大赦改元以諸葛亮為丞相許靖
　為司徒置百官立宗廟祫祭高皇帝以下
　(尹氏起莘曰通鑑因史筆以紀述初不别立義例故以/魏紀年綱目取春秋之義以示天下萬世之公論故)
　(以昭烈承獻帝之後紹漢遺/統二者固並行而不相悖也)
孫權徙治武昌
　權自公安徙都亍鄂(漢縣属江夏郡今/武昌府武昌縣是)更名鄂曰武
　昌
五月立夫人吳氏(將軍懿/之妹)為皇后子禪為皇太子
六月戊辰晦日食
　魏有司以日食奏免太尉詔曰災異之作以譴元首
　而歸過股肱豈禹湯罪已之義乎其令百官各䖍厥
　職後有天地之靑勿劾三公
秋七月帝自将伐孫權
　帝恥關羽之没将擊孫權将軍趙雲曰國賊曹操非
　孫權也若先滅魏則權自服今操雖斃子丕簒位當
　因衆心早圗關中居河渭上流以討凶逆闗東義士
　必裹糧䇿馬以迎王師不應置魏先吳群臣諌者甚
　衆帝皆不聼乃留諸葛亮輔太子守成都而自率諸
　軍東下孫權遣使求和不許權遂遣陸遜督諸軍拒
　守(先是諸葛瑾致牋于帝曰關羽之親何如先帝荆/州大小孰與海内俱應仇疾誰當先後若審此数)
　(易亍反掌矣帝不聼時吳人彧言瑾别遣親人與漢/相聞者權曰孤與子瑜有生死不易之誓子瑜之不)
　(負孤猶孤之不負子瑜也陸遜亦表瑾必無此權報/曰元徳昔遣孔明至吳孤嘗語子瑜曰卿與孔明同)
　(産何不留之子瑜言亮已委質于人義無二心弟之/不留猶瑾之不徃也其言足貫神明今豈當有此乎)
　(孤與子瑜可謂神交非外言所聞/知卿意至輒封來表示之矣)
車騎將軍張飛為其下所殺
　飛雄猛亞于關羽羽善待卒伍而驕于士大夫飛愛
　禮君子而不恤軍人帝常戒之飛不悛至是當率萬
　人㑹江州臨發為帳下所殺以其首奔孫權帝聞飛
　營都督有表曰噫飛死矣(胡三省曰用兵必觀人事/既失關羽又喪張飛兵可)
　(以無/出矣)
八月孫權遣使降魏魏封權為吳王
　權遣使稱臣送亍禁等還魏魏受吳降(朝臣皆賀劉/曄獨曰權無)
　(故求降必内有急恐中國徃承其釁也冝大興師徑/渡江襲之蜀攻其外我攻其内吳之亡不出旬月吳)
　(亡則蜀亦不能乆/存矣魏主不聼)遣太常邢貞奉䇿拜權為吳王加
　九錫(貞至吴權出都亭侯貞貞入門不下車張昭曰/君敢自尊大豈以江南寡弱無方寸刃乎貞即)
　(下車中郎將徐盛忿憤謂同列曰盛等不能奮身出/命為國家并許洛吞巴蜀而令吾君與貞盟不亦辱)
　(乎因涕泣横流貞聞之謂具徒曰江東将相如/此非乆下人者也  徐盛字文嚮琅邪莒人)已而
　吳遣中大夫趙咨(字徳度/南陽人)入謝于魏(魏主丕問咨曰/吳王何等主也)
　(咨曰聰明仁智雄畧之主也魏主問其状對曰納魯/肅于凡品聰也㧞呂蒙于行陳明也獲于禁而不害)
　(仁也取荆州而兵不血刃智也據有三州虎視四方/雄也屈身于陛下畧也丕曰頗知學乎對曰吳王任)
　(賢使能志存經畧雖有餘閒博覽書史然不效書生/尋章摘句而已曰吳可征不對曰大國有征伐之兵)
　(小國有備禦之固曰吳難魏乎對曰𢃄甲百萬江漢/為池何難之有曰吴如大夫者幾人對曰聰明特逹)
　(者八九十人如臣之比/車載斗量不可勝数)魏遣使求珍物于吳(魏主丕/求大貝)
　(明珠象犀玳瑁孔雀翡翠闘鴨長鳴雞于吴吴群臣/曰荆掦貢有常典魏所求非禮冝勿與吴王權曰彼)
　(所求者于我瓦石耳孤何惜焉且彼在諒/聞而所求若此寕可與言禮哉具以與之)
冬十月魏以楊彪為光禄大夫
　初魏主丕欲以彪為太尉彪辭曰嘗為漢朝三公值
　世衰亂不能立尺寸之益若復臣魏于國之選亦不
　為榮也及是公卿朝朔且乃并引彪待以客禮賜几
　杖使著布單衣皮弁以見拜光禄大夫朝見位次三
　公又令門施行馬(即周禮梐枑一木横中两木互穿/施之于門以為約禁也晋魏之制)
　(三公始/得用之)以優崇之
孫權立子登(字子髙/權長子)為太子
　吳王權為登妙選師友于是諸葛恪(字元遜/瑾之子)張休(字/叔)
　(嗣昭/之子)顧譂(字子黙雍之孫雍字元嘆吴人長子邵邵/子譂  考通鑑譚作顧雍子今依吴志改)
　(注/)陳表(字文與武之子武字/子烈廬江松滋人)以選為中庻子入講詩
　書出從騎射待以布衣之禮謂之四友魏欲封登萬
　戸侯權以年幼辭之(權遣西曹掾沈珩謝魏魏主丕/問曰聞太子當來寕然乎對曰)
　(臣在東朝朝不坐宴不與若此之議無所聞/也丕善之  沈以國為氏珩字仲山吳郡人)
魏置䕶鮮卑烏桓校尉
　初魏太祖既克蹋頓烏桓浸衰鮮卑大人軻比能素
　利彌加等因求通市太祖皆表以爲王軻比能本小
　種以勇健亷平為衆所服威制餘部時自雲中五原
　東抵遼水(在今奉天府西有東西二源合流而南逕/開原鐵嶺二縣西又南逕承徳遼陽海城)
　(之西又南入海此河左右/即漢遼東遼西所由分也)皆為鮮卑庭分地統御軻
　比能近塞中國叛人多歸之素利等在塞外道逺故
　不為邊患魏主丕以牽招為䕶鮮卑校尉田豫(字國/譲漁)
　(陽雍/奴人)為䕶烏桓校使鎮撫之(保塞鮮卑歩度根檀石/槐之後也軻比能誘之)
　(以叛己復殺之魏青龍三年幽州刺史王/雄使人刺殺軻比能種落離㪚邊陲遂安)
(壬/寅)二年(魏黄初三年吳大/帝孫權黄武元年)春正月丙寅朔日食
魏除貢士限年法
　郡國所選勿拘老幼儒通經史吏逹文法到皆試用
帝進軍猇(許交/反)亭(在荆州府冝都縣/西今名虎腦背市)
　帝自秭歸将進擊吳黄權曰水軍沿流進易退難臣
　請先驅以當㓂陛下冝為後鎮帝不從以權督江北
　諸軍自率諸将自江南緣山截嶺軍于夷道(今冝都/漢夷道)
　(也蜀漢置冝/都郡治此)猇亭(吳将皆欲迎擊之陸遜曰彼鋭氣/始盛乘髙守險難可卒攻今且奨)
　(厲将士以觀其變彼勢不得展自當罷于/木石之間徐制其敝耳諸将皆以為怯)帝復自佷
　(音恒/)山(漢縣今湖北冝昌府長/陽縣是縣西北有佷山)通武陵使馬良(字季/常襄)
　(陽冝/城人)以金錦賜五谿諸蠻夷授以官爵
三月魏立子弟為王
　時諸侯王皆寄地空名而無實國各有老兵百餘人
　以為守衛隔絶千里之外不聼朝聘設防輔監國之
　官以伺察之雖有王侯之號皆思為匹夫而不可得
夏六月吳陸遜進攻猇亭諸軍敗績帝還永安(即白帝前/城注見)
　帝自巫峽(在今四川䕫州府巫山縣東/與西陵峽歸峽並稱三峽)建平(吴郡/治巫)
　(今巫山縣也胡三省曰是/時未有建平史追書耳)連營至夷陵界立数十屯
　自正月與吳相拒至六月不决(帝遣呉班将数千人/亍平地立營吳将帥)
　(欲擊之陸遜曰此必有譎且觀之帝知計不得行乃/引㐲兵八千從谷中出遜曰所以不聼諸君擊之者)
　(以此故也遂上疏吳王權曰夷陵國之闗限失之則/荆州可憂臣初嫌彼水陸俱進今反捨船就歩處處)
　(結營察其布置/必無他變矣)遜将進攻漢軍諸将曰攻當在初今
　諸要害皆已固守擊之必無利遜曰彼更事多其軍
　始集思慮精專未可干也今住既乆不得我便兵疲
　意沮計不復生掎角此軍正在今日乃先攻一營不
　利遜曰吾已暁破之之術乃敕各持一把茅以火攻
　拔之遂率諸軍同時俱攻破四十餘營帝升馬鞍山
　(在冝昌府東/湖縣西北)陳兵自繞遜促兵四面蹙之土崩瓦觧
　死者萬数帝収敗兵棄船由歩道還白帝(改魚復縣/曰永安)
　舟械軍資畧盡帝大慙恚曰吾乃為陸遜所折辱豈
　非天邪将軍傅彤(義陽/人)為後殿兵衆盡死彤氣益烈
　吳人使降彤曰吳狗安有漢将軍而降者遂死之從
　事祭酒程畿(字季然/閬中人)泝江而退衆勸其走畿曰吾在
　軍未習為敵之走也亦死之(初諸葛亮與法正好尚/不同而以公義相取亮)
　(每竒正智術及是正已卒亮嘆曰孝直若在必能制/主上東行就行必不危矣是秋黄權以道絶不得還)
　(遂率其衆降魏馬/良亦死于五谿)
秋七月魏冀州大蝗饑
九月魏立法自今后家不得輔政
　詔曰婦人與政亂之本也自今以後群臣不得奏事
　太后后族之家不得輔政及横受茅土後世有背違
　者天下共誅之
魏遣将軍曹休(字文烈/操族子)等擊吳吴王權改元拒魏魏主
丕自将擊之
　魏主丕遣使責吳任子不至怒欲伐之劉曄曰彼新
　得志上下齊心而阻帶山湖不可倉卒制也不從命
　將軍曹休等出洞口(胡三省注在歴陽/江邉歴陽注見前)曹仁出濡須
　曹真(字子丹/操從子)等圍南郡吳遣将軍吕範以舟師拒休
　諸葛瑾等救南郡朱桓(字休穆/吳人)拒仁時楊越蠻夷多
　未平集權以内難未弭卑辭上書魏主丕求自改厲
　又欲與子登求昏丕報曰朕之與君大義已定若登
　朝到久召兵還耳于是權改元黄武臨江拒守丕自
　許昌(魏黄初二年改/許縣曰許昌)南伐之
冬十一月庚申晦日食
吳人來聘遣大中大夫宗瑋報之
　孫權遣使請和帝許之遣宗瑋報命于是與吳復通
(癸/夘)三年(帝禪建興元年魏黄初四年吴黄武二年書汪/克寛考異曰提要及紫陽書院刋本並大  三)
(年後主建興元年按綱目名號例秦漢以下凡正統之/君曰帝無統稱帝者曰某主今刋本綱目于蜀志先主)
(大書昭烈皇帝而後主未革舊史仍書後主盖當時録/者因史舊文而朱子偶未及改也當依晋帝奕例書曰)
(帝禪又按改元例凢中歳而改元者以前為正而注所/改于下是年五月後主即位改元建興今綱目刋本于)
(是年嵗首即書建興元年而不著章武三年盖亦鈔録/之誤當從提要及紫陽本大書三年分注帝禪建興元)
(年而明年大書建興二年/汪氏之説如此今依之)春魏師攻濡須别将圍江陵
皆不克引還
　先是曹休在洞口㑹暴風吹吳吕範船綆纜悉
　㫁魏軍乘之頗有斬獲已吳救船至魏軍戰敗
　而還及是曹仁以歩騎數萬向濡須吴督朱桓
　兵纔五千人乃偃旗鼓示弱以誘之(時諸将皆懼桓/曰勝負在将不)
　(在衆寡兵法稱客倍而主人半者謂俱在平原而士/卒勇怯等耳今仁非智勇士卒甚怯千里歩渉人馬)
　(罷困桓與諸君共據髙城臨江背山以逸待勞以主/制客此百戰百勝之勢雖曹丕自來尚不足憂况仁)
　(等/邪)仁遣其子㤗攻濡須城分遣常雕王雙等襲中洲
　(桓部曲妻/子所在)桓遣别将擊雕等而身自拒泰泰燒營退
　桓遂斬雕生虜雙是時朱然(字義封本姓施/氏朱治以為子)方鎮江
　陵曹眞夏侯尚(字伯仁/渊從子)等圍之諸葛瑾以兵來救為
　尚所郤亍是中外斷絶城中兵多腫病眞等起土山
　鑿地道弓矢雨注将士皆失色然無恐意方厲兵伺
　隙攻破魏两屯魏軍攻圍然凡六月不能克(夏侯尚/欲乘船)
　(将歩騎入渚中安屯作浮橋南北徃來議者多以為/城必可㧞董昭上疏曰今屯渚中至深也浮橋而濟)
　(至危也一道而行至陿也三者兵家所忌而今行之/恐渚中精鋭将轉而為吳矣魏主丕即詔尚等促出)
　(吳人擊之魏/兵僅而得脱)㑹大疫丕悉召諸軍還洛陽初丕問賈
　詡曰吾欲伐不從命以一天下吳蜀何先對曰備有
　雄才諸葛亮善治國孫權識虚實陸遜見兵勢據險
　守要汎舟江湖皆難卒謀也用兵之道先勝後戰量
　敵論将故舉無遺䇿今群臣無備權對雖以天威臨
　之未見萬全之勢也丕不納軍竟無功
夏四月帝崩于永安丞相亮受遺詔輔政五月太子禪
即位(是為/帝禪)尊皇后曰皇太后改元大赦封亮為武鄉侯
領益州牧
　諸葛亮至永安帝病篤命亮輔太子禪以尚書令李
　嚴為副帝謂亮曰君才十倍曹丕必能安國終定大
　事嗣子可輔輔之如其不可君可自取亮涕泣曰臣
　敢不竭股肱之力効忠貞之節繼之以死帝又詔敕
　禪曰勿以惡小而為之勿以善小而不為惟賢惟徳
　可以服人汝父徳薄不足效也汝與丞相從事事之
　如父遂崩亮奉喪還成都以嚴為中都䕶留鎮永安
　禪即位(年十/七)大赦改元建興封亮為武鄉侯領益州
　牧政事咸取決焉(亮約官職修法制發教與群下曰/夫參署者集衆思廣忠益也若逺)
　(小嫌難相違覆曠闕損矣違覆而得中猶棄敝蹻而/獲珠王然人心苦不能盡惟徐元直處兹不惑又董)
　(幼宰參署七年事有不至至于十反來相啟告苟能/慕元直之十一幼宰之勤渠有忠于國則亮可少過)
　(矣亮常自校簿書主簿楊顒諌曰為治有體上下不/可相侵請為明公以作家譬之今有人使奴執耕婢)
　(典爨雞司晨犬吠盗牛負重馬渉逺私業無曠所求皆/足雍容髙枕飲食而已忽一旦盡欲以身親其役形)
　(疲神困終無一成豈其智之不如奴婢雞狗哉失為/家主之法也是故古人稱坐而論道謂之三公作而)
　(行之謂之士大夫丙吉不問死人陳平不知錢穀彼/誠逹亍位分之體也今公躬校簿書流汗終日不亦)
　(勞乎亮謝之及顒卒亮垂涕/三日  楊顒字子昭㐮陽人)
六月益州郡耆(長也/)帥雍闓(雍姓闓名/闓音開)等以四郡(益州/永昌)
(牂牁越嶲/注見前)叛
　初益州郡耆帥雍闓殺太守因士燮求附于吳吳以
　為永昌太守闓又使郡人孟獲誘扇諸夷牂牁越嶲
　皆叛應闓丞相亮以新遭大䘮撫而不討務農殖穀
　閉闗息民民安食足而後用之
秋八月葬惠陵(在四川成都府華陽縣西南依考昭烈/帝葬通鑑及綱目皆脱書今  蜀志補)
　(史臣曰先主之宏毅寛厚知人待士盖有髙祖之風/及其舉國託孤亍諸葛亮心神無貳誠君臣之至公)
　(古今之盛軌也機權幹畧不/逮魏武是以基宇亦狹焉)
魏以鍾繇爲太尉
　時魏三公無事希與朝政廷尉髙柔(字文惠陳/留圉人)上疏
　曰公輔國之棟梁而不使知政遂各偃息飬髙鮮有
　進納誠非朝廷崇用大臣大臣獻可替否之義也古
　者刑政有疑輒議于槐棘之下(周禮朝士掌外朝之/法面三槐三公位焉)
　(左九棘孤卿/大夫位焉)自今有疑議大事宜訪三公三公朝朔
　望日可特延論博盡事情庻有補益魏主丕嘉納之
遣尚書鄧芝(字伯苖/新野人)使呉
　芝言于丞相亮曰上初即位宜申吳好亮然之即遣
　芝于吳時吳王猶未與魏絶不時見芝芝請見曰臣
　今來亦欲為吳非但為蜀也吳王權見之曰孤誠願
　與蜀和親然恐蜀主幼國小為魏所乘不自全耳芝
　曰大王命世之英諸葛亮一時之傑蜀有重險吳有
　三江共為唇齒進可兼并天下退可鼎足而立今若
　委質于魏魏必望大王入朝求太子内侍若不從命
　則奉辭伐叛蜀亦順流見可而進如此則江南之地
　非復大王有也權黙然良乆曰君言是也遂絶魏專
　與漢連和(明年吴使張温來聘自是信使不絶時事/所冝吴王權常令陸遜語諸葛亮又刻印)
　(置遜所每與帝及亮書必以示遜有不安輒改而封/之鄧芝復至吳權謂曰若天下太平二主分治不亦)
　(樂乎芝對曰天無二日土無二主如并魏之後大王/未識天命君各茂其徳臣各盡其忠則戰争方始耳)
　(權大笑曰君之誠欵乃當/爾耶  張温字惠恕吴人)
立皇后張氏(飛之/女)
帝禪
(甲/辰)建興二年(魏黄初五年/吳黄武三年)夏四月魏立太學
　初平以來學道廢墜至是魏初立太學置博士依漢
　制設五經課試之法
秋八月魏主丕以舟師擊吳臨江而還
　魏主丕大興軍伐吳(辛毗諌曰天下新定土廣民稀/而欲用之未見其利今日之計)
　(莫若飬民屯田十年然後用/之則役不再舉矣丕不從)留尚書僕射司馬懿鎮
　許昌親御龍舟循蔡(蔡水即汴渠/分流注見前)潁(注亦/見前)浮淮如壽
　春至廣陵(吴将軍徐盛列舟艦于江而植木衣葦為/疑城假楼自石頭至于江乘聨綿数百里)
　(一夕而就見江/乘縣名注  前)時江水盛長丕臨望嘆曰魏雖有武
　騎千群無所用之未可圖也㑹暴風至龍舟幾覆于
　是旋師(丕問群臣權當自來否劉曄曰彼謂陛下欲/以萬乘之重牽已而超越江湖者在于别将)
　(必勒兵待事未有進退/也既而吴王權果不至)
冬十一月戊申晦日食
(乙/巳)三年(魏黄初六年/吳黄武四年)春三月丞相亮南征討雍闓斬之
遂平四郡
　亮率衆討雍闓(問計于叅軍馬謖謖曰南中恃其險/逺不服乆矣今日破之明日復反若)
　(殄盡遺類以除後患又非仁者之情也用兵之道攻/心為上攻城為下心戰為上兵戰為下願公服其心)
　(而已亮納之之馬/謖字幼常良  弟)至南中所在戰㨗由越嶲入斬雍
　闓等孟獲素為夷漢所服収餘衆拒亮亮募生致之
　既得使觀于營陳間獲曰向者不知虚實故敗今祗
　如此即易勝耳乃縱使更戰七縱七禽而亮猶遣獲
　獲止不去曰公天威也南人不復反矣遂入滇池(漢/益)
　(州治今雲南/府晋寕州是)益州永昌牂牁越嶲四郡皆平亮即其
　渠率而用之(或以諫亮亮曰留外人則當留兵兵留/則無所食一不易也夷新傷破父兄死)
　(䘮留外人而無兵必成祸患二不易也又夷累有廢/殺之罪自嫌釁重留外人終不相信三不易也今吾)
　(欲使不留兵不運糧而綱/紀粗定夷漢粗安故耳)于是悉収其俊傑孟獲等
　以為官属出其金銀丹漆耕牛戰馬以給軍國之用
　終亮之世夷不復反
夏六月吳以顧雍為丞相
　雍為人寡言舉動時當權嘗嘆曰顧公不言言必有
　中初領尚書令封侯還而家人不知及為相所用文
　武吏各随其能心無適莫時訪逮民間及政職所宜
　輒宻以聞用之則歸亍上不用終不宣泄權以此重
　之(權常令中書郎詣雍有所咨訪若事可施行雍即/與反覆究論為設酒食如不合意正色不言權曰)
　(顧公歡悦是事合宜其不言者孤當重思之江邊諸/将各欲立功自效多陳便冝有所掩襲雍曰兵戒小)
　(利此等欲邀功名而為其身/非為國也不宜聼權從之)
秋八月魏主丕以舟師自淮擊吳冬十月臨江而還
　先是魏主丕議伐吳鮑勛(字叔業/信之子)諌曰徃年龍舟飄
　蕩宗廟幾覆今又勞兵襲逺虚耗中國竊以為不可
　丕怒左遷之至是以舟師自譙循涡入淮蔣濟言水
　道難通不從十月如廣陵故城(在今江南揚/州府東北)臨江觀
　兵戎卒十餘萬旌旗数百里有渡江之志吳人嚴兵
　固守時大寒氷舟不得入江丕見波濤洶湧嘆曰嗟
　乎固天所以限南北也遂歸吳孫韶(字公禮吴人本/姓俞氏賜姓為)
　(孫/)等率敢死士于徑路夜要丕獲副車羽盖
(丙/午)四年(魏黄初七年/吴黄武五年)春中都䕶李嚴移屯江州
　丞相亮欲出軍漢中李嚴當知後事移屯江州留䕶
　軍陳到(字叔至/汝南人)駐永安而統属于嚴
吳令諸将屯田
　陸遜以所在少榖表請諸将増廣農畆吳王權報曰
　甚善孤父子親受田車中八牛以為四耦(二耜為耦/耕田噐也)
　雖未及古人亦欲與衆均勞耳
魏殺其執法鮑勛免将軍曹洪官
　魏主丕之爲太子也郭夫人弟有罪魏郡都尉(胡三/省注)
　(建安中魏武分魏郡置/東西部都尉謂之三魏)鮑勛治之請不能得及即位
　勛数直諌丕益忿之及伐吳還屯陳留界勛為治書
　執法大守孫邕過勛時營壘未成但立標埒邕行不
　從正道營令吏欲推之勛解止不舉(以塹壘未成為/觧止而不舉也)
　丕聞之詔曰勛指鹿作馬収付廷尉法議(謂引法/而議)正
　刑五歳(正結正也五/歳髠鉗刑)三官(廷尉正/監平也)依律罰金丕大怒
　曰勛無活分而汝等欲縱之収三官已下付刺姦(後/漢)
　(書百官志将軍属/有刺姦掾主罪法)當令十䑕同穴華歆陳群辛毗髙
　柔並奏勛父信有功于太祖求免勛罪丕不許柔固
　執不奉詔丕怒甚召柔詣臺遣使誅勛然後遣柔還
　寺驃騎将軍曹洪富而吝丕在東宫嘗從貸絹不稱
　意至是以舍客犯法下獄當死群臣救不能得卞太
　后責丕曰梁沛之間非子亷無今日又謂郭后(后于/黄初)
　(三年由貴/嬪立后)曰洪今日死吾明日敕帝廢汝于是郭后
　泣請乃得免官削土爵
夏五月魏主丕卒太子叡(字元/仲)立(是為魏/明帝)
　初郭后無子魏主丕使母飬平原王叡叡母被誅(叡/母)
　(甄夫人本袁熙妻文帝納/之後以失寵出怨言賜死)故未建為嗣叡事后甚謹
　后亦爱之(丕嘗與叡獵見子母鹿既射其母命叡射/其子叡泣曰陛下已殺其母臣不忍復殺)
　(其子丕釋弓/矢為之惻然)及是丕疾篤立為太子召中軍大将軍
　曹眞鎮軍陳群撫軍司馬懿並受遺詔輔政而卒太
　子叡即位尊皇太后曰太皇太后皇后曰皇太后追
　諡甄夫人曰文昭皇后葬文帝于首陽陵(在今河南/府偃師縣)
　(西北首/陽山南)
秋八月吳王權圍魏江夏不克
　吳王權聞魏䘮自将攻江夏太守文聘(字仲業南/陽宛人)堅
　守魏朝議欲發兵救之魏主叡曰權習水戰今敢陸
　攻者冀掩不備也已與聘相拒攻守勢倍終不敢乆
　未幾果退(是月吴将軍諸葛瑾攻魏/㐮陽魏司馬懿擊破之)
魏徴處士管寕不至
　寕在遼東三十五年魏主丕徴之乃浮海西歸以爲
　大中大夫不受至是華歆爲太尉譲位于寕不許徴
　爲光禄大夫敕青州給安車吏從以禮發遣寕復不
　至
(丁/未)五年(魏明帝曹叡太和/元年吴黄武六年)春三月丞相亮率諸軍出屯
漢中以圖中原
　亮率諸軍北駐漢中使長史張裔(字君嗣/成都人)叅軍蔣琬
　(字公琰零/陵湘隂人)統留府事(臨𤼵上疏曰先帝創業未半而/中道崩殂今天下三分益州疲)
　(敝此誠危急存亡之秋也然侍衞之臣不懈于内忠/志之士忘身于外者盖追先帝之殊遇欲報之于陛)
　(下也誠冝開張聖聼以光先帝遺徳恢宏志士之氣不/宜妄自菲薄引喻失義以塞忠諌之路也宫中府中)
　(俱為一體陟罰臧否不宜異同若有作姦犯科及為/忠善者宜付有司論其刑賞以昭陛下平明之理不)
　(宜偏私使内外異法也侍中侍郎郭攸之費禕董允/等此皆良實志慮忠純是以先帝簡㧞以遺陛下愚)
　(以為宫中之事事無大小悉以咨之然後施行必能/禆補闕漏有所廣益将軍向寵性行淑均暁暢軍事)
　(試用于昔日先帝稱之曰能是以衆議舉寵為督愚/以為營中之事悉以咨之必能使行陳和睦優劣得)
　(所親賢臣逺小人此先漢所以興隆也親小人逺賢/臣此後漢所以傾頺也先帝在時每與臣論此事未)
　(嘗不嘆惜痛恨于桓靈也侍中尚書長史叅軍此悉/端良死莭之臣願陛下親之信之則漢室之隆可計)
　(日而待也臣本布衣躬耕南陽苟全性命亍亂世不/求聞逹于諸侯先帝不以臣卑鄙猥自枉屈三顧臣)
　(于草廬之中諮臣以當世之事由是感激遂許先帝/以馳驅後值傾覆受任于敗軍之際奉命于危難之)
　(間爾來二十有一年矣先帝知臣謹慎故臨崩寄臣/以大事也受命以來夙夜憂懼恐付託不效以傷先)
　(帝之明故五月渡瀘深入不毛今南方已定兵甲已/足當奨率三軍北定中原庻竭駑鈍攘除姦凶興復)
　(漢室還于舊都此臣所以報先帝而忠陛下之職分/也至于斟酌損益進盡忠言則攸之禕允之任也願)
　(陛下託臣以討賊興復之效不效則治臣之罪以告/先帝之靈責攸之禕允等之慢以彰其咎陛下亦冝)
　(自謀以諮諏善道察納雅言深追先帝遺詔臣不勝/受恩感激今當逺離臨表涕零不知所言遂行  郭)
　(攸之南陽人費禕字文偉江夏鄳人董允字休昭和/之子向寵㐮陽宜城人向朗兄子瀘水即古若水注)
　(見/前)亮屯于沔北陽平石馬(水經注沔水逕白馬戍南/謂之白馬城一名陽平関)
　(東有武侯壘據此石馬/即白馬也注見前陽平)魏主叡聞之欲太發兵迎擊
　以問孫資(字彦龍/太原人)資曰昔武皇取張魯危而後濟数
　言南鄭直為天獄中斜谷道為五百里石穴今若進
　軍道既險阻且必當更有所興發天下騷動此宜深
　慮不若但以見兵分命大将據諸險要亦足以震懾
　彊㓂鎮静疆塲乃止
夏四月魏復行五銖錢
　自董卓壊五銖錢至魏文帝始復之既而以榖貴罷
　錢而用榖帛人多巧僞競以濕榖薄絹為市嚴刑不
　能禁亍是復行五銖錢
(戊/申)六年(魏太和二年/吴黄武七年)春丞相亮伐魏戰于街亭(即街泉/亭本漢)
(縣後漢省在今甘肅秦州秦安/縣東北通典街泉亭馬謖敗處)敗績詔貶亮右将軍行
丞相事
　初魏以夏侯楙(字子林惇中子之考通鑑以楙為/渊之子綱目因  今依魏志改注)都
　督関中至是丞相亮将伐魏司馬魏延(字文長/義陽人)曰楙
　主壻也(楙尚太祖女/清河公主)怯而無謀今假延精兵五千負
　糧五千直從褒中(注見/前)出循秦嶺(在西安府藍田縣/南東起商洛西盡)
　(汧/隴)而東當子午谷(谷名路通南北北口曰子在西安府/城南南口曰午在漢中府洋縣東北)
　而北不過十日可到長安楙聞延奄至必棄城走比
　東方合聚尚二十許日而公從斜谷(注見/前)來亦足以
　逹如此則一舉而咸陽已西可定矣亮以此為危計
　不用掦聲出斜谷取郿使将軍趙雲鄧芝為疑軍據
　箕谷(箕山之谷在今漢/中府褒城縣北)魏使曹眞督諸軍軍郿以拒
　之亮乃率大軍攻祁山戎陳整齊號令明粛始魏以
　昭烈既崩数歳寂然無聞是以畧無豫備而卒聞亮
　出朝野恐懼亍是天水南安(後漢靈帝時置郡治䝠/道故城在今鞏昌府隴)
　(西/縣)安定皆舉軍應亮関中響震魏主叡如長安右将
　軍張郃率歩騎五萬拒亮亮使叅軍馬謖督諸軍與
　郃戰于街亭謖違亮節度舍水上山郃絶其汲道擊
　大破之亮乃拔西縣(此漢西縣故城在今秦州漢中/府沔縣亦有西縣故城乃隋所)
　(置/)千餘家還漢中(初亮以謖才術過人深加噐異昭/烈帝臨終謂曰謖言過其實不可)
　(大用君其察之亮未以為然引謖叅軍事毎與談論/自晝逹夜至是乃収殺之而自臨祭為之流涕撫其)
　(遺孤謖之未敗也禆将軍王平連規諌謖謖不能用/及敗衆㪚惟平所領千餘人鳴鼓自守張郃疑其有)
　(伏不敢偪于是平徐徐収合諸營㪚兵以還亮拜/平叅軍進位封侯  王平字子均巴西宕渠人)亮
　上疏請自貶三等詔以右将軍行丞相事趙雲亦以
　箕谷兵敗坐貶亮于是考㣲勞甄壮烈引咎責躬布
　所失于境内厲兵講武以為後圗戎士簡練民忘其
　敗矣先是亮出祁山天水叅軍姜維(字伯約/冀人)詣亮降
　亮美其膽智使典軍事
吳人誘魏掦州牧曹休戰于石亭(在今江南安慶/府潛山縣東北)大敗之
　吳使鄱陽太守周魴(字子魚吴/郡陽羡人)詐以郡降于魏魏
　掦州牧曹休率歩騎十萬向皖以應之魏主叡又使
　司馬懿向江陵賈逵向東關(在廬州府/巢縣東南)三道俱進八
　月吳主權至皖以陸遜為大都督假黄鉞以朱桓全
　琮(字子璜/錢唐人)為左右督各督三萬人以擊休(桓曰休以/親見任非)
　(智勇名将今戰必敗敗必走走必由夾石挂車此两/道險阨若以萬兵柴路則彼衆可盡而休可虜臣請)
　(将所部以断之若得休則可乘勝長驅進取夀春以/窺許洛此萬世一時也權以問陸遜遜以為不可乃)
　(止城夾石即今北峽山在安慶府/桐  縣北挂車山名在桐城縣西)戰于石亭遜令桓
　琮為左右翼衝休伏兵因驅走之追至夾石斬獲萬
　餘資伏畧盡(初叡命賈逵引兵東與休合逵曰賊無/東関之備必并軍于皖而休深入與戰)
　(必敗乃亟進聞休已敗而吴遣兵断夾石逵兼/道進軍多設旗鼓疑兵吴人驚退休乃得還)
冬十二月右将軍亮伐魏圍陳倉不克而還斬其追将
王雙
　右将軍亮聞曹休敗魏兵東下関中虚弱欲出兵擊
　魏群臣多以為疑亮乃上言于帝(畧曰先帝以漢賊/不两立王業不偏)
　(安故託臣以討賊以先帝之明量臣之才固知臣伐/賊才弱敵彊也然不伐賊王業亦亡惟坐而待亡孰)
　(與伐之是故託臣而弗疑也臣受命之日寝不安席/食不甘味思惟北征宜先入南故五月渡瀘深入不)
　(毛臣非不自惜也頋王業不可偏安于蜀都故胃危/難以奉先帝之遺意也而議者謂為非計今賊適疲)
　(亍西又務亍東兵法乘勞此進趨之時也且髙帝明/並日月謀臣渊深然渉險被創危然後安今陛下未)
　(及髙帝謀臣不如良平而欲以長計取勝坐定天下/此臣之未觧一也劉繇王朗各據州郡論安言計動)
　(引聖人羣疑滿腹衆難塞胸今歳不戰明年不征使/孫策坐大遂并江東此臣之未觧二也臣到漢中中)
　(間期年已䘮趙雲等及曲長屯将七十餘人突将武/騎一千餘人皆数十年所計合四方之精鋭非一州)
　(之所有若復数年則損三分之二當何以圗敵此臣/之未觧三也今民窮兵疲而事不可息事不可息則)
　(住與行勞費正等而不及虚圗之欲以一州之地與/賊支乆此臣之未觧四也夫難平者事也昔先帝兵)
　(敗于楚曹操拊手謂天下已定然先帝東連吴越西/取巴蜀舉兵北征夏侯授首此操之失計而漢事将)
　(成也其後吴更違盟關羽毁敗秭歸蹉跌曹丕稱帝/凢事如是難可逆見臣鞠躬盡力死而後已至于成)
　(敗利鈍非臣之明所能逆覩也刪按後出師表蜀志/不載通鑑採裴注補録綱目稍  莭之今依綱目)
　十二月引兵数萬出㪚關(在今陜西鳯翔/府寳雞縣西南)圍陳倉不
　克(初曹眞以亮懲于祁山後必出從陳倉乃使将軍/郝昭守其城及是亮進攻之起雲梯衝車臨城昭)
　(以火箭逆射其梯人多燒死昭又以繩連石磨壓其/衝車衝車折亮乃更為井闌百尺以射城中以土丸)
　(填塹欲直攀城昭又于内築重墻亮又為地突欲踊/出于城襄昭又于城内穿地横截之盡夜相攻拒二)
　(十餘日太郝昭/字伯道  原人)會亮糧盡引去魏将軍王䨇追亮亮
　擊斬之
吳大司馬呂範卒
　初孫䇿使範典財計時吳王權年少私從有求範必
　權白不敢專許及權守陽羡(漢縣今江南常/州府宜興縣是)長有所
　私用䇿或料覆功曹周谷輒為傅著簿書使無譴問
　權以是望範而悦谷及後統事以範忠誠信任之而
　谷能欺更簿書不用也至是以範為大司馬印綬未
　下而卒
(己/酉)七年(魏太和三年/吴黄龍元年)春右將軍亮伐魏㧞武都(注見/前)隂
平(漢縣魏置郡今/階州文縣是)復拜丞相
夏四月吳王孫權稱帝
　吳王權即皇帝位大赦改元百官畢㑹權歸功亍周
　瑜将軍張昭舉笏欲褒贊功徳未及言權曰如張公
　計今已乞食矣昭大慙汗權追尊父堅為武烈皇帝
　兄䇿為長沙桓王立子登為太子(以諸葛恪為太子/左輔張休為右弼)
　(顧譚為輔正陳表為翼正謝景范慎羊衟等為賔客/于是東官號多士太子使侍中胡綜作賔友目曰英)
　(才卓越則諸葛恪精識時機則顧譚凝辯宏逹則謝/景究學甄微則范慎羊衟私駮之曰元遜才而踈子)
　(嘿精而狠叔發辯而浮孝敬深而陿恪等悪之其後/皆敗如衟所言  謝景字叔𤼵南陽人范慎字孝敬)
　(廣陵人羊衟南陽人衟古道字胡/綜字偉則汝南固始人餘見前)于是權使以並尊
　二帝來告衆皆以為交之無益而名體弗順宜顕明
　正義絶其盟好丞相亮曰權有僭逆之心乆矣國家
　所以畧其釁情者求犄角之援也今若加顕絶讎我
　必深更當移兵東戍與之角力彼賢才尚多将相輯
　睦未可一朝定也頓兵相守坐而須老使北賊得計
　非算之上者乃遣衛尉陳震(字孝起/南陽人)賀吳權與盟約
　中分天下
秋七月魏制後嗣有由諸侯入奉大統者不得顧私親
　詔曰禮王后無嗣擇建支子以継大宗則當纂正統
　而奉公義何得復顧私親哉其令公卿有司深以前
　世行事為戒後嗣萬一有由諸侯入奉大統則當明
　為人後之義敢為佞邪導䛕時君建非正之號以干
　正統謂考為皇稱姬為后則股肱大臣誅之無赦其
　書之金䇿藏之宗廟著于令典
九月吳遷都建業使上大将軍(吴亍大将軍之上/復置上大将軍)陸遜
輔太子登守武昌
　吳主權遷都建業皆因故府不復増改使上大将軍
　陸遜輔太子登及尚書九官(九卿/也)留武昌(南陽劉廙/常著先刑)
　(後禮論大子賔客謝景稱之于遜遜呵景曰禮之長/于刑乆矣君侍東宮宜遵仁義以彰徳音若彼之談)
　(不須講也太子與西陵都督歩隲書求見啟誨隲上/疏曰人君不親小事使百官有司各任其職故舜命)
　(九賢則無所用心不下廟堂而天下治賢人所在折/衝萬里信國家之利噐崇替之所由也願重以經意)
　(則天下幸甚安劉廙/字㳟嗣南陽  衆人)
冬十月魏立聼訟觀置律博士
　魏主叡常言獄者天下之命因改平望觀(水經注平/望觀在華)
　(林園/東南)為聼訟觀每断大獄詣觀臨聼之(初魏文侯師/李悝著法經)
　(六篇蕭何定漢律益為九篇後稍増至六十篇又有/令三百餘篇决事比九百六卷馬鄭諸儒章句又十)
　(餘家至是所當用二萬六千餘條七百七十餘萬言/乃詔但用鄭氏章句  李悝法經胡三省曰漢志法)
　(家者流李子三十二篇今言法經六篇盖其書有經/有觧也九百六卷程大昌曰古書皆卷至唐始為葉)
　(子今書冊也馬鄭/謂馬融鄭康成)尚書衛覬奏刑法者國家之所貴
　重而私議者之所輕賤獄吏者百官之所縣命而選
　用者之所卑下王政之敝未必不由此也請置律博
　士從之(又詔司空陳羣等刪約漢法制新律十八篇/州郡令四十五篇尚書官令軍中令百八十)
　(餘篇於正律九篇為増/於旁章科令為省矣)
(庚/戌)八年(魏太和四年/吴黄龍二年)春二月魏立郎吏課試法尚書諸
葛誕(字公休琅/邪陽都人)等以罪免
　魏尚書諸葛誕中書郎(胡三省注即通事郎魏置中/書監令又置通事郎及晋改)
　(曰中書/侍郎)鄧颺(字元茂/南陽人)等結為黨友更相題表以夏侯
　元(字太初/尚之子)等為四聰誕軰為八逹中書監劉放(字子/棄涿)
　(郡/人)子熙中書令孫資子宻吏部尚書(亦魏/置)衞臻(字公/振陳)
　(留㐮/邑人)子烈以父居勢位容之為三豫(容三人得豫于/品題之中也)
　行司徒事董昭上疏言之(疏曰竊見當今年少不以/學問為本專以交遊為業)
　(國士不以孝悌清修為首乃以趨勢游利為先合黨/連群互相褒歎以毁訾為罰戮用黨譽為爵賞附己)
　(者則歎之盈言不附者則作為瑕釁至乃徃來禁奥/交通探問凢此諸事皆法之所不取刑之所不赦也)
　魏主叡善其言詔郎吏學通一經才任牧民博士課
　試擢其髙第者亟用其浮華不務道本者罷退之仍
　免誕颺等官
秋七月魏㓂漢中丞相亮出次成固(漢縣今曰成/固属漢中府)九月
魏師還
　魏曹眞以漢人数出請由斜谷伐之魏主叡詔司馬
　懿泝漢水由西城(漢縣後漢末為郡今/陜西興安州治是)與眞㑹漢中
　諸将或欲由子午谷或欲由武威(胡三省曰/當作武都)陳羣以
　斜谷阻險轉運恐見鈔截留兵則損戰士不可叡從
　羣議眞復表從子午道遂行丞相亮聞魏兵至次于
　成固赤坂(在今漢中府洋/縣龍亭山東)以待之召李嚴使将二萬
　人赴漢中(表嚴子豊為江州/都督典嚴後事)㑹天大雨三十餘日棧
　道断絶于是魏華歆楊阜王粛(字子雍/朗之子)等皆以為言
　叡乃詔眞等班師(是歳亮遣魏延西入羗中與魏雍/州刺史郭淮戰于陽谿大破之)
　(郭淮字伯/濟太原人)
(辛/亥)九年(魏太和五年/吴黄龍三年)春二月丞相亮伐魏圍祁山
　先是亮以蔣琬為長史亮数外出琬常足食足兵以
　相供給亮每言公琰託志忠雅當與吾共贊王業者
　也
自十月不雨至于三月
夏五月亮敗魏司馬懿于鹵城(注見/前)殺其将張郃
　魏遣司馬懿屯長安督将軍張郃郭淮等禦漢亮分
　兵攻祁山自逆懿于上邽魏将郭淮等徼亮亮破之
　因大芟其麥與懿遇于上邽之東懿歛軍依險兵不
　得交亮引還懿躡其後至于鹵城又登山掘營不肯
　戰賈詡魏平数請戰曰公畏蜀如虎奈天下笑何懿
　病之乃使張郃攻南圍(漢圍祁山/之南也)自接中道向亮亮
　使魏延等逆戰魏兵大敗懿還保營亮以糧盡退軍
　懿遣郃追之至木門與亮戰漢兵乘髙發伏弩郃中
　飛矢卒(亮之攻祁山也命李嚴以中都䕶署府事更/名平㑹天霖雨平主督運恐糧不継遣叅軍)
　(諭指呼亮來還亮既退軍平乃更言軍糧饒足何為/而退欲殺督運以觧不辦之責义表言軍偽退以誘)
　(賊亮出其前後手書本末違錯平辭窮謝罪亍是亮/表其前後過悪免官削爵土徙梓潼郡又與蔣琬董)
　(允書曰孝起前為吾説正方腹中有鱗甲吾謂鱗甲/者但不當犯之耳不圗復有蘓張之事也  梓潼漢)
　(縣後漢末置郡于此今為縣/属四川綿州孝起陳震字)
秋八月魏令其宗室王侯朝明年正月
　魏黄初以來諸侯王法禁嚴切吏察之急親姻皆不
　敢相問(東阿王□上疏曰陛下惠洽椒房思昭九族/羣臣百寮番休遞上親理之路通慶弔之情)
　(展誠可謂恕己治人推思施惠者矣至于臣者人道/絶緒禁錮明時婚媾不通兄弟乖隔又以一切之制)
　(永無朝覲之望至于注心皇極結情紫闥神明知之/矣願陛下沛然垂詔使諸國變問四節得展妃妾之)
　(家膏沐之遺歳得再通則聖世無不蒙施之物矣魏/主叡報曰諸國本無禁錮之詔矯枉過正下吏懼譴)
　(以至于此耳已敕有司如王所訴植復上疏曰天下/傾耳注目者當權者是也權之所在雖疏必重勢之)
　(所去雖親必輕故取齊者田族非吕宗也分晋者趙/魏非姬姓也吉專其位凶離其患者異姓之臣也存)
　(共其榮殁同其祸者公族之臣也今公族/疏而異姓親臣竊惑焉叡優文答報而已)至是魏主
　叡詔曰先帝著令不欲使諸王留京都者謂幼主在
　位母后攝政防㣲漸關盛衰也朕不見諸王十有二
　載其令諸王及宗室公侯各将適子一人朝明年正
　月後有少主母后在宮者自如先帝令
冬十月吳人誘敗魏兵于阜陵(漢縣晋後廢故城在/今江南滁州全椒縣)
　吳主權遣中郎将孫布詐降于魏以誘揚州刺史王
　凌(字彦雲太/原祁人)伏兵阜陵以俟之凌謄布書請兵迎之
　征東将軍滿寵以為必詐不與兵㑹寵被書入朝敕
　留府長史若凌欲徃迎勿與兵也凌于後索兵不得
　乃單遣一督将歩騎七百人徃迎之布夜掩擊死傷
　過半先是凌表寵年過耽酒不可居方任故魏主叡
　召之既至氣體康彊乃慰勞遣還
十一月戊戌晦日食
(壬/子)十年(魏大和六年/吴嘉禾元年)春三月魏主叡東巡
　魏主叡幼女淑卒叡痛之甚追諡立廟葬于南陵取
　甄后從孫黄與之合葬追封黄為列侯為之置侯襲
　爵欲自送葬又欲幸許司空陳羣少府楊阜等皆諌
　(羣曰八歳下殤禮所不備况未期月而為制服舉朝/素服朝夕哭臨自古以來未有此比且又欲自徃視)
　(陵親臨祖載乎願陛下挿割有損無益之事又聞車/駕欲幸許昌将以避凶夫吉凶有命祸福由人移徙)
　(求安其亦奚益哉阜曰文皇帝武宣皇后崩陛下皆/不送葬所以重社稷備不虞也何至孩抱赤子而送)
　(葬/邪)不聼
吳遣使如遼東徙其騎都尉虞翻于蒼梧(注見/前)
　初公孫康卒子晃渊皆幼衆立其弟㳟乆之㳟病渊
　遂脅奪其位魏拜為揚烈将軍遼東太守渊隂懐疑
　貳南與吳通至是吴王權遣周賀等乘海之遼東從
　渊求馬時虞翻徙在交州(先是翻性疎直数有酒失/又好抵忤人多見謗毁吴)
　(主權嘗與張昭論神仙翻指昭曰彼皆死人而語/神仙世豈有仙人也權積怒非一遂徙翻交州)周
　賀等行翻聞之以為去人財以求馬既非國利而遼
　東絶逺徃恐無獲欲諌不敢作表以示呂岱(字定公/廣陵人)
　為人所白復徙蒼梧猛陵(漢縣吴因之故城今在廣/西梧州府蒼梧縣  考吴)
　(交州治南海郡翻由南海/而徙蒼梧皆交州地也)是秋魏将田豫由海道伐
　遼東不克㑹賀等還豫以兵西擊于成山(在今山東/登州府文)
　(登縣南/海濵)斬之權始思翻言召之已卒以其䘮還
魏以劉煜為大鴻臚
　魏侍中劉煜為魏主叡所親重煜有膽智善應變(叡/将)
　(伐蜀朝臣皆諌煜入贊議則曰可伐出與朝臣言則/曰不可中領軍楊暨嘗勸伐蜀叡曰卿書生焉知兵)
　(事暨謝曰臣言誠不足采劉煜先帝謀臣盖亦云然/叡曰煜與吾言可矣暨曰請召質之乃召煜至問之)
　(終不答後因獨見責叡曰夫兵詭道也未𤼵不厭其/宻陛下顕然露之臣恐敵國已聞之矣叡謝之煜出)
　(責暨曰夫釣者中大魚則縱而随之須可制而後牽/則無不得也人主之威豈徒大魚而已哉子誠直言)
　(然計不足采不可不/精思也暨亦謝之)或謂叡曰煜不盡忠善伺上意
　所趨而合之陛下試反意而問之與所問反者是常
　與聖意合也每問皆同者其情必無所逃矣叡騐之
　果得其情從此疏焉出為大鴻臚以憂死
(癸/丑)十一年(魏青龍元年/吴嘉禾二年)春正月青龍見魏摩陂(注見/前)井
中二月魏主叡徃觀之
　改年曰青龍以摩陂為龍陂
吳遣使拜公孫渊為燕王渊斬吳使者獻首于魏魏封
渊為樂浪公
　公孫渊遣校尉宿舒(宿本風姓/以國為氏)等奉表稱臣于吳吳
　主權大悦遣太常張彌執金吾許晏等将兵萬人金
　寳珍貨九錫備物乘海授渊封為燕王舉朝皆諌以
　為渊未可信但可遣兵吏䕶送其使而已權不聼吳
　使至遼東渊知吳逺難恃乃斬張彌等首傳送于魏
　魏拜渊大司馬封樂浪公吳主權聞之大怒将自征
　渊陸遜薛綜(字敬文/沛郡人)等上疏切諌權乃止(初彌等至/㐮平渊欲)
　(圗之乃先分㪚其人衆以中使秦旦張群杜徳黄彊/等六十人置元菟旦等議曰吾觀此郡形勢甚弱若)
　(焚其城郭殺其長吏為國報耻然後伏死足以無恨/孰與偷生苟活長為囚虜乎于是隂相結約未發為)
　(人所告旦等皆走時羣病疽創著䣛不能前乃推旦/彊使前徳留守羣採菜果食之旦彊行数日得逹句)
　(驪因宣權詔于其王位宮位宫即使人迎羣徳並遣/還吳奉表稱臣旦等至呉皆拜校尉  句驪即髙句)
　(驪位宫漢髙句驪王宫之曽孫胡三省曰/句驪呼相似為位以其似祖故名位宫)
夏閏五月庚辰朔日食
吳主權自将攻魏新城(合肥新/城也)不克
　先是魏蒲寵以合肥城南臨江湖北逺夀春請于其
　西三十里依險立城徙見兵固守魏主叡從之至是
　吳主權出兵欲圍新城以其逺水積二十餘日不敢
　下船滿寵謂諸将曰孫權得吾新城必于衆中有自
　大之言今來雖不敢至必當上岸耀兵以示有餘乃
　潜遣歩騎六千伏肥水隐處權果上岸伏軍卒起擊
　之斬首数百或有赴水死者
以馬忠(字徳信/閬中人)為庲降都督(水經注寕州建寕郡故庲/降都督屯  建寕郡今雲)
(南曲靖/府是)
　庲降都督張翼(字伯恭犍/為武陽人)用法嚴峻夷帥劉胄叛丞
　相亮以叅軍馬忠代翼召翼令還或謂翼宜速即罪
　翼曰吾臨戰場代人未至當運糧積榖為滅賊之資
　豈可以黜退之故而廢公家之事乎于是統攝不懈
　代到乃發忠因其資破胄斬之(忠寛濟有度處事能/断恩威並立民夷畏)
　(而愛/之)
(甲/寅)十二年(魏青龍二年/吴嘉禾三年)春二月丞相亮伐魏
　初丞相亮勸農講武作木牛流馬(其法皆用木為之/以機行止詳見諸)
　(葛氏集杜佑通典/載之今不具錄)運米積斜谷口治邸閣息民休士
　三年而後用之至是悉衆十萬由斜谷伐魏遣使約
　吳同時大舉
三月魏山陽公卒
　魏主素服發哀諡曰漢孝獻皇帝(山陽公傳國至晋/永嘉中為胡宼所)
　(滅/)
夏四月魏大疫
丞相亮進軍渭南魏大将軍司馬懿引兵拒守亮始分
兵屯田
　丞相亮至郿軍于渭水之南司馬懿引軍渡渭背水
　為壘以拒之謂諸将曰亮若出武功(漢縣後漢移于/斄故城在今縣)
　(西南今縣/北周時置)依山而東誠為可憂若西上五丈原(今在/鳯翔)
　(府郿縣/西南)諸将無事矣亮果屯五丈原郭淮曰亮若跨
　渭登原連兵北山隔絶隴道摇蕩民夷非國之利也
　懿乃使淮先據北原塹壘未成漢兵大至淮逆擊却
　之亮以前者数出皆以運糧不継使己志不伸乃分
　兵屯田為乆駐之基耕者雜于渭濵居民之間而百
　姓安堵軍無私焉
五月吳主權擊魏秋七月魏主叡自将擊郤之
　吳主權入居巢湖口(湖一名焦湖本巢縣地後陷為/湖周四百里跨合肥廬江舒城)
　(巢四縣界有東口在巢/縣西南水由此入江)向合肥新城衆號十萬又遣
　陸遜諸葛瑾入江夏沔口向㐮陽孫韶張承(字仲嗣/昭長子)
　入淮向廣陵淮隂魏滿寵欲㧞新城守致賊夀春魏
　主叡不聼曰縱權攻新城必不能拔敕諸将堅守吾
　将自徃攻之時漢軍方出武功吳人謂魏主必不能
　逺出叡乃使秦朗(字元明/新興人)督歩騎二萬助司馬懿拒
　漢自率水軍御龍舟而東滿寵募壮士焚吳攻具吳
　吏士多病又聞叡至遂退(陸遜遣人奉表于權為魏/邏者所得諸葛瑾聞之甚)
　(懼與遜書令速去遜未答方催人種葑豆與諸将奕/棊射戯如常瑾來見遜遜曰今兵将意動且當自定)
　(以安之施設變術然後出耳若便遽退賊謂吾怖而/來相蹙必敗之勢也乃宻與瑾立計令瑾督舟船遜)
　(悉上兵馬以向㐮陽城魏人素憚遜名遽還赴城瑾/便引船出遜徐整歩伍張拓聲勢歩趨船魏人不敢)
　(逼行到白圍托言徃獵遣周峻等擊江夏新市安陸/石陽斬獲千餘人而還  白圍胡三省注立圍屯于)
　(白河口故名白河即淯水源出河南嵩縣流逕南陽/至湖北㐮陽縣入漢石陽城名在今湖北漢陽府黄)
　(陂/縣)
八月魏葬孝獻皇帝于禪陵(在今河南懐慶/府修武縣北)
丞相武鄉候諸葛亮卒于軍長史楊儀(字威公/㐮陽人)引軍還
前軍師魏延作亂儀擊斬之
　亮数挑戰懿不出乃遺以巾幗婦人之服懿怒上表
　請戰魏主叡使衛尉辛毗杖節為軍師以制之姜維
　謂亮曰賊不復出矣亮曰彼本無戰情所以固請者
　以示武于衆耳将在軍君命有所不受苟能制吾豈
　千里而請戰邪(亮遣使者至懿軍懿問其寝食及事/之繁簡而不及戎事使者曰諸葛公)
　(夙興夜寐罰二十以上皆親覽焉所敢食不/至数升懿告人曰孔明食少事繁其能乆乎)亮病篤
　帝使僕射李福(字孫徳梓/潼涪人)省視因諮大計與亮語已
　别去数日復還亮曰孤知君還意公所問者公琰其
　宜也福謝前實失不諮請公百年後誰可任大事者
　故輒還耳又請其次亮曰文偉可又問亮不答八月
　薨長史楊儀整軍而出百姓奔告懿懿追之姜維令
　儀返旗鳴鼓若将向懿者懿不敢逼于是儀結陳而
　去入谷然後發䘮百姓為之諺曰死諸葛走生仲逹
　懿聞之笑曰吾能料生不能料死故也亮嘗推演兵
　法作八陣圗(在漢中府沔縣定軍山下其陳聚細石/為之各六十四聚别有二十四聚作两)
　(層每層各十二聚至今尚存又四川成都府新/都縣北䕫州府奉節縣南亦皆有八陣圗遺跡)至是
　懿案行其營壘歎曰天下竒才也追至赤岸(即赤崖/在漢中)
　(府褒城/縣北)不及而還初前軍師魏延勇猛過人善飬士
　卒每欲請兵萬人與亮異道㑹于潼關如韓信故事
　亮不許延常謂亮怯不能盡用己才楊儀為人幹敏
　亮每出軍儀規畫分部籌度糧榖咸取辦焉延性矜
　髙當時皆下之惟儀不假借延以為至忿亮深惜二
　人之才不忍偏廢也反亮病篤作退軍莭度令延斷
　後姜維次之延或不從軍即自發亮薨儀令費禕徃
　揣延意延曰丞相雖亡吾自見在府親官属便可将
　䘮還葬吾自當率諸軍擊賊云何以一人死廢天下
　之事邪且魏延何人當為楊儀作斷後将乎儀等乃
　案亮成規引還延果大怒攙(初衘反自/後争前也)儀未發率所
　領先歸燒絶閣道延儀各相表叛逆一日之中羽檄
　交至帝以問董允蔣琬咸保儀而疑延儀等槎山通
　道晝夜兼行亦繼延後延據南谷口逆擊儀等将軍
　何平(胡三省注即王平本養外家/何姓後復姓王此從其初姓)亍前禦延叱先登
　曰公亡身尚未寒汝軰何敢乃爾士卒知曲在延皆
　㪚延逃奔漢中儀遣将斬之夷三族始延欲殺儀等
　冀時論以己代諸葛輔政故不北降魏而南擊儀實
　無反意也諸軍還成都䇿贈亮印綬諡曰忠武(初亮/表于)
　(帝曰臣成都有桑八百株薄田十五頃子弟衣食自/有餘饒不别治生以長尺寸臣死之日不使内有餘)
　(帛外有餘財以負陛下卒如其所言長水校尉廖立/自謂才名宜為亮副怏怏怨謗亮廢立為民徙之汶)
　(山及亮薨立垂泣曰吾終為左袵矣李平聞之亦𤼵/病死平常兾復収已得自補復䇿後人不能故也)
　(廖氏廖叔安之後以國為氏立字/公渊武陵臨沅人汶山注見前)
　(史臣曰亮為相國撫百姓示儀軌約官職從權制開/誠心布公道盡忠益時者雖讎必賞犯法怠慢者雖)
　(親必罰服罪輸情者雖重必釋游辭巧飾者雖輕必/戮善無㣲而不賞悪無纎而不貶庻事精練物理其)
　(本循名責實虚偽不齒終于邦域之内畏而爱之刑/政雖峻而無怨者以其用心平而勸戒明也可謂識)
　(治之良才管/蕭之亞匹矣)
以吳懿為車騎将軍督漢中蔣琬為尚書令總統國事
　時新䘮元帥逺近危悚琬拔處羣僚之右既無戚容
　又無喜色神守舉止有如平日由是衆望漸服吳人
　聞諸葛亮卒恐魏乘衰取蜀増巴邱守兵萬人一欲
　以為救援二欲以事分割漢人聞之亦増兵永安以
　備非常帝遣中郎将宗預(字徳艶南/陽安衆人)使吳吳主權問
　之對曰東益巴邱之戍西増白帝之守皆事勢宜然
　俱不足以相問也權嘉其抗直禮之亞于鄧芝
冬十一月魏洛陽地震
(乙/夘)十三年(魏青龍三年/吴嘉禾四年)春正月中軍師楊儀有罪廢徙
漢嘉(本漢青衣縣後漢改曰漢嘉蜀漢置郡/晋廢故城在今四川雅州府雅安縣)自殺
　楊儀既殺魏延自以為宜代諸葛亮秉政而亮平生
　宻指(謂亮平常宻/語諸僚佐)以儀狷狹意在蔣琬儀至成都拜
　中軍師無所統領儀自以年宦先琬才能踰之由是
　怨憤形于言色後軍師費禕省之儀語曰徃者丞相
　初亡吾若舉軍就魏處世寕當落度(徒落反言/失意也)如此
　邪令人追悔不可復及禕宻表其言詔廢儀為民徙
　漢嘉郡儀至徙所復上書誹謗下郡収之自殺
夏四月以蔣琬為大将軍費禕為尚書令
　時軍國多事禕省讀書記舉目暫視已窺其意指其
　速数倍于人終亦不忘
魏治洛陽宫
　魏主叡既作許昌宫(宫有景福殿在今/河南許州東北)又治洛陽宫
　起昭陽太極殿(在洛陽故南宫即/漢崇徳殿之地)築總章觀(髙十餘/丈在太)
　(極殿/前)又欲平北芒(注見/前)作臺觀以望孟津衛尉辛毗
　諌曰天地之性髙高下下今欲反之既非其理且若
　河水為害邱陵既夷将何以禦之叡乃止(中書郎王/基上疏曰)
　(古人以水喻民曰水所以載舟亦所以覆舟顔渊曰/東野子之御馬力盡矣而求進不已殆将敗矣願陛)
　(下深察東野之敝留意舟水之喻見王基字伯輿/山東萊人水以載舟東野子御俱  家語及苟子)是
　秋洛陽承華殿災叡問太史令髙堂隆(風俗通齊卿/髙㳟仲食采)
　(亍髙堂後以為氏/隆字升平秦山人)曰漢栢梁災而大起宫殿以厭之
　(事見/前)其義云何對曰此越巫所為非聖賢之訓也叡
　不納復營之更名九龍(通引榖水過殿前為玉井綺/欄蟾蜍含受神龍吐出使博)
　(士扶風馬鈞作司南車水轉百戲/榖水注見前司南車即指南車)陵霄闕始搆有鵲
　巢其上叡復以問隆對曰詩曰惟鵲有巢惟鳩居之
　今始搆闕而鵲巢之天意若曰宫室未成将有他姓
　制御之耳夫天道無親常與善人此不可不深防而
　審慮也叡為之動容(叡耽于内寵婦官秩石擬百官/之数自貴人以下至掖庭灑掃)
　(凢数千人選女子知書者六人為女尚書使典省外/奏事廷尉髙柔諌曰周禮天子后妃以下百二十人)
　(既已盛矣竊聞後庭之数今復過之聖嗣不昌殆或/由此臣愚以為可妙簡淑媛以備内官之数其餘盡)
　(遣還家且以育精飬神專静為寳則螽斯之徴可庻/而致矣叡報之曰輙克昌言他復以聞叡常著褐被)
　(縹綾半袖少府楊阜問曰此于禮何法服也叡黙然/自是不法服不見阜阜又上疏欲省宫人召御府吏)
　(問其数吏對曰宻禁不得宣露阜怒杖而数之曰國/家不與九卿為宻反與小吏為宻乎叡間而愈嚴惮)
　(之夷輙克昌言謂以昌言自克也□説文曰小児反/蠻  頭衣半袖即半臂也御府官名典宮婢少府属)
秋八月魏立子芳(字蘭/卿)為齊王詢為秦王
　魏主叡無子飬二王為己子宫省事秘莫有知其所
　由來者或曰芳任城王楷之子也(楷□王/彰子)
魏張掖涌石負圖
　張掖桞谷口水溢(漢晋春秋氐池縣大桞谷口夜激/波湧溢  氐池漢縣故城在今甘)
　(州府山/丹縣)涌石負圗状象靈龜立于川西有石馬七及
　鳯凰麒麟白虎犧牛璜玦八卦列宿孛彗之象又有
　文曰大討曹魏主叡下詔班示以為嘉瑞任(漢縣今/属直𨽻)
　(順徳/府)令于綽以問鉅鹿張臻(字子明鉅鹿/人徙居任)臻曰神以
　知來不追既徃祥兆先見而後廢興從之今漢乆亡
　魏已得之何所追興祥兆乎此石當今之變異将來
　之符瑞也(胡三省曰後人以/此為晋継魏之徵)
(丙/辰)十四年(魏青龍四年/吴嘉禾五年)夏四月帝如湔(胡三省曰即漢/湔氐道明史地)
(里志四川茂州/有湔氐故縣)觀汶水(晉書音義汶讀與㟭同元和志/大江一名汶江江至彭州導江)
(縣有天彭門两山相對如闕蜀後主登觀坂看汶水之/流即此  導江唐縣故城在成都府灌縣觀坂之觀音)
(夫/聲)旬日而還
冬十月有星孛亍大辰(注見/前)又孛于東方
魏司空陳羣卒
　羣前後数上封事輒削其草雖子弟莫知也或議其
　居位拱黙及正始中詔撰名臣奏議朝士乃見羣諌
　事皆歎息焉
魏令公卿舉才徳兼備之士
　時司馬懿以兗州刺史王昶(字文舒太/原晋陽人)應選昶為人
　謹厚名其兄子曰黙(字處/靜)曰沈(字處/道)子曰渾(字元/冲)曰
　深(字道/冲)皆依謙實以見其意(為書戒之曰吾以四者/為名願爾曹頋名思義)
　(不敢違也夫物速成則疾亡晩就則善終朝華之草/夕而零落松栢之茂隆冬不衰是以君子戒于闕黨)
　(也夫能屈以為伸譲以為徳弱以為彊鮮不遂矣毁/譽者爱悪之源而祸福之機也人或毁己當退而求)
　(之于身若己有可毁則彼言當矣無可毁則彼言妄/矣當則無怨于彼妄則無害于身又何報焉諺曰救)
　(寒莫如重裘止謗莫/如自修斯言善矣)
(丁/巳)十五年(魏景初元年/吴嘉禾六年)春正月魏黄龍見以三月為夏
四月
　髙堂隆以魏得土徳故其瑞黄龍見宜改正朔易服
　色以變民耳目魏主叡從之遂以建丑之月為正服
　色尚黄牲用白
夏六月魏地震
魏以陳矯為司徒
　矯初為尚書令魏主叡常卒至尚書門矯跪問曰陛
　下欲何之曰欲案行文書耳矯曰此自臣職分非陛
　下所宜臨也若臣不稱職請就黜退叡慚而反叡嘗
　問曰司馬公忠貞可為社稷之臣乎矯曰朝廷之望
　也社稷未之知也(尚書郎亷昭以才能得幸好抉摘/群臣細過以媚上嘗奏尚書左丞)
　(罪以矯當連坐黄門侍郎杜恕曰陛下憂勞萬幾或/親燈火而庻事不康刑禁日弛原其所由非特臣不)
　(盡忠亦委任不專而俗多忌諱故也今上疏者毁人/而陛下疑其私報所憎譽人而陛下疑其私受所親)
　(左右或因之以進憎爱之説遂使疏者不敢毁譽至/于政事損益陛下當思所以廣朝臣之心厲有道之)
　(莭反使如亷昭者擾亂其間臣恐大臣盡懼遂将/容身保位坐觀得失也  杜恕字伯務畿之子)
魏制三祖為不毁之廟
　魏有司奏武皇帝為太祖文皇帝為髙祖今皇帝為
　烈祖三祖之廟萬世不毁詔從之
皇后張氏崩
冬十月魏營圜方丘南北郊(陳祥道禮書祀天于南郊/而地上之圜丘者南郊之)
(丘也丘圜而髙所以象天祭地亍北郊而澤中之方丘/者北郊之丘也丘方而下所以象地馬端臨曰魏立圜)
(方丘又有南北郊此用鄭康成之説其時康成所註二/禮方行王粛雖著論以攻之人猶未宗其説也  考孔)
(頴逹禮疏王粛聖證論以圜丘即郊/鄭氏以丘郊各異故馬氏之論如此)
　魏用髙堂隆議營洛陽南委粟山(在今洛陽/縣東南)為圜丘
　詔曰漢承秦亂廢無禘禮(馬端臨曰禘有二名有大/禘之禘大傳所謂不王不)
　(禘王者禘其祖之所自出而以祖配之是也有時禘/之禘祭義所謂春禘秋嘗王制所謂天子祫禘諸侯)
　(禘一犆一祫是也而考明/帝此詔盖指大禘  言)曹氏世系出自有虞今祀
　皇皇帝天亍圜丘以虞舜配祭皇皇后地于方丘以
　舜妃伊氏(舜妃堯女也/堯伊祁氏)配祀天神于南郊以武帝配
　祭地祇于北郊以武宣皇后配(考鄭氏祭法注禘謂/祭吴天于圜丘也王)
　(粛曰唯郊是祭天禘者宗廟之殷祭也其説又各不/同魏明帝分郊丘為二而合禘與圜丘為一是皆沿)
　(鄭氏之/説也)
魏鑄銅人起土山于芳林園(在河南府故洛陽城中裴/松之曰芳林圜即華林園)
(魏齊王芳即/位因改名)
　魏主叡徙長安鐘虡槖駝銅人(秦始皇/製見前)承露盤(漢武/帝製)
　(亦見/前)于洛陽盤折聲聞数十里銅人重不可致留于
　霸城(即漢霸/陵故城)大發銅鑄銅人二號曰翁仲列坐于司
　馬門外又鑄黄龍鳯凰置内殿前起土山于芳林園
　使公卿皆負土樹雜木善草捕禽獸致其中(司徒掾/河東董)
　(尋上疏曰建安以來野戰死亡或門殚户盡雖有存/者遺孤老弱若宮室狹小當廣大之猶宜随時不妨)
　(農務况作無益之物哉陛下既尊羣臣顕以冠冕載/以華輿而使穿方舉土面目垢黒衣冠了鳥毁國之)
　(光以崇無益甚無謂也孔子曰君使臣以禮臣事君/以忠無忠無禮國何以立臣知言出必死而自比于)
　(牛之一毛生既無益死亦何損将奏沐浴以待命叡/曰尋不畏死邪主者奏収之詔勿問髙堂隆上疏曰)
　(今吴蜀欲與中國争衡若有人來告權禅並修徳政/輕省租賦動咨耆賢事遵禮度陛下聞之豈不悪其)
　(如此而為國憂乎若告者曰彼並為無道崇侈無度/重其税斂民不堪命陛下聞之豈不幸彼疲敝而取)
　(之不難乎今天下彫敝若有㓂警臣懼版築之士不/能投命虜廷矣叡覽之曰觀隆此奏使朕懼哉尚書)
　(衛覬上疏曰昔漢武信神仙之道謂當得雲表之露/以餐王屑故立仙掌以承髙露陛下通明每所非笑)
　(漢武有求于露而猶尚見非陛下無求于露而空設/之不益亍好而靡費功夫皆聖慮所宜裁制也不聼)
魏光禄勲髙堂隆卒
　隆疾篤口占上疏曰三代之有天下歴数百載尺土
　一民莫非其有然癸辛縱欲皇天震怒宗國為墟豈
　伊異人皆明王之胄也黄初之際天兆其戒異類之
　鳥育長燕雀(晋書五行志黄初元年未央/宫中有燕生鷹口爪俱赤)此大異也
　宜防鷹揚之臣于蕭墻之内可選諸王使典兵棊跱
　鎮撫皇畿翼亮帝室夫皇天無親惟徳是輔民詠徳
　政則延期過歴下有怨歎則輟録授能由此觀之天
　下乃天下之天下非獨陛下之天下也魏主叡手詔
　慰勞之未幾而卒
魏作考課法不果行
　魏主叡深疾浮華之士詔吏部尚書盧毓(字子嘉/植之子)曰
　選舉勿取有名名如畫地作餅不可啖也毓對曰名
　不足以致異人而可以得常士常士畏教慕善然後
　有名非所當疾也愚臣既不足以識異人又主者正
　以循名案常為職但當有以騐其後耳古者敷奏以
　言明試以功今考績之法廢而以毁譽為進退故眞
　偽混雜虚實相䝉叡納其言詔㪚騎常侍劉劭(字孔/才廣)
　(平邯/郸人)作都官考課法七十二條下百官議(司𨽻崔林/曰周官考)
　(課其文備矣康王而下遂以陵夷盖法存乎其人也/且萬目不張舉其綱衆毛不整振其領若大臣任職)
　(式是百辟則孰敢不粛烏在考課哉黄門侍郎杜恕/曰世有亂人而無亂法若法可專任則唐虞不須稷)
　(契之佐殷周無責伊吕之輔矣今欲使州郡考課必/由四科皆有事效然後察舉試辟公府為親民長吏)
　(轉以功次補郡守者或就増秩賜爵此最考課之急/務也臣以為便當顕其身用其言使為課州郡之法)
　(法具施行必有賞罰随之至于三公坐而論道内職/大臣納言補闕誠使容身保位無放退之辜而盡莭)
　(在公抱見疑之勢公義不修而私議成俗雖仲尼為/課猶不能盡一才又况于世俗之人乎司空掾傳嘏)
　(曰建官均職清理民物所以立本也循名責實紏勵/成規所以治末也本綱未舉而造制末程國畧不崇)
　(而考課是先懼不足以料賢愚之分精幽明之理也/  崔林字徳孺河東人傳嘏字蘭石北地泥陽人)
　乆之事竟不行
　(司馬氏光曰為治之要莫先用人而知人聖賢所難/也故求之毁譽則爱憎競進而善悪混殽考之功状)
　(則巧詐横生而眞偽相胃要其本在至公至明而已/矣盖公明者心也功状者迹也為人上者誠能不以)
　(親疏貴賤異其心喜怒好悪亂其志雖詢于人而决/之在己雖求于迹而察之在心則羣下之能否焯然)
　(形于目中無所逃矣安得豫為之法而悉委有司哉/或曰考績之法唐虞所為京房劉劭述而俢之耳曰)
　(唐虞之官居位乆而委任專立法寛而責成逺非若/房劭校米鹽之課責旦夕之效也事固有名同而實)
　(異者不可/不察也)
(戊/午)延熙元年(魏景初二年/吴赤烏元年)春正月魏遣太尉司馬懿擊
公孫渊
　初魏使者至遼東公孫渊設甲兵為軍陳以見之又
　数對其國中賔客出悪言魏主叡遣毋邱儉(毋邱復/姓儉字)
　(仲恭河東/聞喜人)齎璽書徴渊渊遂𤼵兵逆儉亍遼隊(漢縣/後漢)
　(省公孫度復置故城/在今奉天府海城縣)儉與戰不利引軍還渊因自立
　為燕王改元紹漢置百官誘鮮卑以擾北方至是魏
　主叡召司馬懿于長安使将兵四萬討遼東(叡謂懿/曰公孫)
　(渊将何計以待君對曰葉城預走上計也據遼東拒/大軍其次也坐守㐮平此成擒耳曰三者何出對曰)
　(惟明智能審量彼我乃豫有所割棄此非渊所及必/先拒遼東後守㐮平也曰還徃幾日對曰徃百日攻)
　(百日還百日以六十日/為休息如此一年足矣)渊聞之復遣使稱臣求救于
　吳(吴人欲戮其使羊衟曰不可是肆匹夫之怨而捐/霸王之計也不如因而厚之遣竒兵潜徃以要其)
　(成若魏伐不克而我軍逺赴是恩結遐夷而義形萬/里若兵連不觧首尾之隔則我虜其傍郡驅畧而歸)
　(亦足以報/雪曩事矣)吴主權勒兵謂渊使曰請俟後問當從簡
　書(語見左氏傳同/悪相拒之謂也)
二月魏以韓暨(字公至南/陽堵陽人)為司徒
　魏主叡問盧毓誰可為司徒者毓薦處士管寕叡不
　能用更問其次對曰敦篤至行則大中大夫韓暨亮
　直清方則司𨽻崔林貞固純粹則太常常林乃以暨
　為之
立皇后張氏
立子璿(字文/衡)為皇太子
　大司農孟光(字孝裕/洛陽人)問太子讀書及性情好尚亍秘
　書郎郤正(字令先/偃師人)正曰奉親䖍恭舉動仁恕有古世
　子之風光曰此皆家戸所有耳吾欲知其權畧智調
　何如也正曰世子之道在于承志竭歡既不得妄有
　施為智調藏于胸中權畧應時而發此之有無焉可
　預知也光曰今天下未定智意為先儲君讀書寕當
　效吾等竭力博識以待訪問如博士探䇿講試以求
　爵位邪當務其急者正深然之
吳鑄當千大錢
　吳先鑄大錢一當五百及是又鑄當千大錢
秋八月魏司馬懿破㐮平斬公孫渊
　六月司馬懿軍至遼東公孫渊使其将卑衍(卑氏卑/耳國之)
　(後/)等将歩騎数萬屯遼隊圍塹二十餘里諸将欲擊
　之懿曰此欲以老吾兵也攻之正墮其計且賊大衆
　在此其巢窟空虚直指㐮平破之必矣乃多張旗幟
　欲出其南衍等盡鋭趣之懿潜濟水出其北直趣㐮
　平衍等恐引兵夜走諸軍進至首山(在奉天府遼/陽州西南)渊
　使衍等逆戰懿擊大破之遂進圍㐮平秋大霖雨遼
　水暴漲两月餘不止平地水数尺三軍恐欲移營懿
　令軍中敢有言徙者斬都督令史犯令斬之軍中乃
　定已雨霽懿乃作土山地道楯櫓鈎衝晝夜攻之天
　石如雨渊窘急糧盡人相食死者甚衆其将楊祚等
　降(渊使其相國王建等請觧圍却兵當君臣面縳懿/命斬之檄告渊曰楚鄭列國而鄭伯猶肉袒牽羊)
　(迎之孤天子上公而建等欲孤觧圍退舍傳言失指/已為斬之若意有未已可更遣有明决者來渊復使)
　(侍中衛演乞克日送任懿曰軍事大要有五能戰當/戰不能戰當守不能守當走餘二事但有降與死耳)
　(汝不肯面縳此為决就死/也不須送任  任質子也)既而城潰渊與子修将数
　百騎突圍走懿擊斬之遂入城傳渊首洛陽于是遼
　東𢃄方(本漢縣公孫/氏置為郡)樂浪元菟四郡皆平(始公孫度/以漢中平)
　(六年據遼東至渊三/世凢五十年而㓕)
冬十二月蒋琬出屯漢中
　詔命琬總帥諸軍須吳舉動東西掎角以乘魏釁
魏主叡有疾立郭夫人為后召司馬懿入朝以曹爽(字/昭)
(伯眞/之子)為大將軍
　初魏太祖以劉放孫資為秘書郎文帝更名秘書曰
　中書以放為監資為令遂掌機秘魏主叡即位尤見
　寵任時親總萬幾数興軍旅腹心之任皆二人管之
　每大事朝臣㑹議常令决其是非擇而行之(中䕶軍/蔣濟上)
　(疏曰臣聞大臣太重者國危左右太親者身敝陛下/既已察之于大臣願無忘之于左右左右忠正逺慮)
　(未必賢于大臣至于便辟取合或能攻之况實握事/要日在目前倘因疲倦之間有所割制推移賞罰因)
　(㣲而入緣形而出意所狎信不復/猜覺此宜早以經意也叡不聼)及寝疾深念後事
　乃以武帝子燕王宇(字彭/祖)為大将軍夏侯元曹爽曹
　肇(字長思/休之子)秦朗等輔政(劉放孫資乆典機任元肇心/不平殿中有鷄棲樹二人相)
　(謂曰此亦乆矣其能復/幾放資懼隂圗閒之)宇性㳟良陳誠固辭叡引放
　資入卧内問曰燕王正爾為(言其性㳟良為/事正如此也)對曰燕
　王實自知不堪大任故耳叡曰誰可者時惟爽在側
　放資因薦之且請召司馬懿與相參叡從之既而中
　變放資復入説又從之(放請為手詔叡曰我困篤不/能放上牀執其手強作之遂)
　(齎出大言曰有詔免燕王宇等/官不得停省中皆流涕而出)遂以爽為大将軍叡
　嫌其才弱拜尚書孫禮(字徳逹涿/郡客城人)為長史以佐之時
　懿在汲宇以為關中事重宜遣懿還長安事已施行
　至是復得手詔前後相違懿疑京師有變乃疾馳入
　朝
(己/未)二年(魏景初三年/吴赤烏二年)春正月魏司馬懿至洛陽與爽受
遺輔政魏主叡卒太子芳立
　司馬懿至洛陽入見魏主叡執其手曰吾以後事属
　君君與曹爽輔小子死乃可忍吾忍死待君得相見
　無恨矣乃召二王示懿别指齊王芳曰此是也君諦
　視之勿誤也又教芳前抱懿項懿頓首流涕于是芳
　年八歳即日立為太子叡尋卒芳嗣位尊皇后為皇
　太后爽懿並加侍中都督中外諸軍録尚書事諸所
　興作皆以遺詔罷之
二月魏以司馬懿為太傅何晏(字平叔/進之孫)為尚書
　時曹爽司馬懿各領兵三千人更宿殿内爽以懿年
　位素髙常父事之每事諮訪不敢專行初畢軌(字昭/先東)
　(平/人)鄧颺李勝(字公昭/南陽人)何晏丁謐(字彦靖/沛國人)皆有才名而
　急于富貴趨時附勢明帝悪其浮華抑而不用曹爽
　素與親善及輔政驟加引擢以為腹心(晏等為爽謀/曰重權不可)
　(委之于人可白天子轉懿為太傅外以名號專之/内令尚書奏事先來由己得制其輕重爽從之)二
　月以懿為太傅自以其弟羲訓等皆為将軍侍從出
　入禁闥徙吏部尚書盧毓為僕射而以晏代之(以颺/□為)
　(尚書軌為司𨽻晏等依勢用事附㑹者升進違忤者/罷退内外望風莫敢忤者傅嘏謂羲曰何平叔外靜)
　(内躁銛巧好利必先惑子兄弟仁人将逺而朝政廢/矣晏等遂因事免嘏官孫禮亮直不撓爽出為揚州)
　(刺/史)
夏以蔣琬為大司馬
　東曹掾楊戱(字文然犍/為武陽人)素簡畧琬與言論戱時不應
　或謂琬曰戱慢公矣琬曰人心不同各如其面面從
　後言古人所誡戱欲贊吾是耶則非其本心欲反吾
　言則顕吾之非是以黙然耳(督農楊敏嘗毁琬曰作/事憒憒誠不及前人或)
　(以白琬主者請推治之琬曰吾實不及前人無可推/主者請問憒憒之状琬曰苟其不如則事不理事不)
　(理則憒憒矣後敏坐事繫獄衆猶懼/其必死琬心無適莫敏得免重罪)
冬十月吳遣将軍吕岱屯武昌
　岱時年八十躬親王事與陸遜同心恊規有善相譲
　南土稱之(是冬吴将廖式殺臨賀太守攻零陵桂陽/諸郡岱自表輒行星夜兼進遂擊斬式郡)
　(縣悉平西臨賀漢縣吴置/郡今廣  平樂府賀縣是)
十二月魏復以建寅之月為正
(庚/申)三年(魏主曹芳正始元/年吴赤烏三年)春以張嶷(字伯岐巴/西南充人)為越巂
太守
　初丞相亮既殁越巂蠻夷数叛殺太守太守寄治安
　定縣(胡三省注安定不/見于志當是暫立)去郡八百餘里及嶷為守招
　慰新附誅討彊猾郡界悉平復還舊治
冬吳饑
(辛/酉)四年(魏正始二年/吴赤烏四年)夏四月吳人攻魏魏擊却之
　吳主權伐魏命全琮畧淮南决芍陂朱然圍樊諸葛
　瑾攻柤中(㐮陽記柤讀如租在上黄界/上黄故城在㐮陽府南漳縣)魏将軍王凌
　與琮戰敗之司馬懿曰柤中民夷十萬(胡三省注魏/時夷王權敷)
　(部曲萬餘家屯此土地平/敞宜桑麻為沔南沃壌)流離無主樊城被攻歴月
　此危事也請自討之遂督諸軍救樊吳軍夜遁
蒋琬徙屯涪(即涪城/注見前)
　琬以諸葛亮数出秦川道險運難卒無成功乃多作
　舟船欲乘漢沔東下襲魏興(即西城郡魏改/魏興注見前)上庸㑹
　疾動未行朝廷咸以為事有不㨗還路甚難帝遣費
　禕姜維喻指琬言今魏跨𢃄九州根蒂滋蔓若東西
　并力首尾犄角雖未能速得如志且當分列蠶食推
　其支黨然吴期二三連不克果輙與禕等議以涼州
　胡塞之要進退有資且𦍑胡乃心思漢如渴宜以維
　為刺史若維征行銜制河右臣當帥軍為継今涪水
　陸四通惟急是應若東北有虞赴之亦易請徙屯涪
　帝從之
魏置淮南北屯田廣漕渠
　魏欲廣田畜榖于掦豫之間使尚書郎鄧艾(字士載/棘陽人)
　行陳(注見/前)項(漢縣今陳州/府項城縣是)已東至夀春艾以為太祖
　破黄巾因為屯田積穀許都以制四方今三隅畧定
　事在淮南每大軍出征運兵過半功費巨億陳蔡之
　間上下田良可省許昌左右稻田并水東下令淮北
　屯二萬人淮南三萬人什二分休常有四萬人且田
　且守益開河渠以増灌溉通漕運計除衆費歳完五
　百萬斛六七年間可積三千萬斛于淮上此則十萬
　之衆五年食也以此乘吳無不克矣司馬懿善之是
　歳始開廣漕渠每東南有事大軍泛舟逹于江淮資
　食有儲而無水害
管寕卒亍魏
　寕名行髙潔人望之者邈然若不可及即之熙熙和
　易能因事導人于善人皆化服年八十四卒天下知
　與不知聞之無不嗟歎
(壬/戌)五年(魏正始三年/吴赤烏五年)春正月中監軍姜維自漢中徙屯涪
　諸軍悉屬蔣琬維領偏軍
(癸/亥)六年(魏正始四年/吴赤烏六年)夏五月朔日食既(三國志失/書甲子)
冬十月遣前監軍王平督漢中
　蔣琬住涪疾益甚乃以平督漢中
(甲/子)七年(魏正始五年/吴赤烏七年)春三月魏曹爽㓂漢中費禕督諸
軍救之魏軍敗走
　魏征西将軍夏侯元爽姑子也辟李勝為長史勝及
　鄧颺欲爽立威名于天下勸使伐蜀司馬懿止之不
　得三月爽至長安發卒十餘萬與元自駱谷(在西安/府盩厔)
　(縣西南寰宇記駱谷/道南通洋州興埶縣)入漢中漢中守兵不滿三萬諸
　将皆恐欲守城不出以待涪兵王平曰此去涪垂千
　里賊若得關便為深祸遂遣䕶軍劉敏(泉陵/人)據興埶
　(山名在洋縣北後魏于此置/興埶縣唐改曰興道元省)多張旗幟彌亘百餘里
　閏月帝遣費禕救漢中(将行光禄大夫來敏詣禕别/求其圍棊時羽檄交至人馬)
　(擐甲嚴駕已訖禕與對戯了無倦色敏曰向□觀試/君耳君信可人必能辦賊也  來敏字叔逹新野人)
　魏兵距興埶不得進闗中及氐羌轉輸不能供牛畜
　多死民夷號泣道路司馬懿與夏侯元書曰春秋責
　大徳重(言責任之大者/其思尤為重也)今興埶至險蜀已先據之若
　進不獲戰退見迫絶覆軍必矣将何以任其責元懼
　言于爽遂引軍還費禕進據三嶺(胡三省注自駱谷/出扶風隔以終南)
　(山其間有三嶺一曰沈嶺/一曰衙嶺一曰分水嶺)以截爽爽争險苦戰僅乃
　得過失亡甚衆関中為之虚耗
夏四月丙辰朔日食
冬以費禕兼益州刺史董允守尚書令
　蔣琬以病固譲州職亍禕禕當國功名畧與琬比(禕/為)
　(尚書令時常以朝晡聼事其間接納賔客飲食博戱/盡人之歡而事不廢闕及允代禕始欲斆之旬日之)
　(中已多愆滯乃歎曰人才相逺如此非/吾所及也乃聼事終日而猶有不暇焉)
(乙/丑)八年(魏正始六年/吴赤烏八年)春吳殺其太子太傅吾粲(吾氏夏/昆吾之)
(後粲字孔休/吴郡烏程人)
　先是吳太子登卒吳主權立子和(字子/孝)為太子覇(字/子)
　(威/)為魯王覇和同母弟也權爱之與太子同宫禮秩
　如一羣臣多以為言權乃命分宫别僚二子由是有
　隙(全琮遣其子寄事魯王陸遜謂曰子弟茍有才不/憂不用私出以要榮利終取祸耳聞二宫勢敵此)
　(古人之深忌也寄果/阿附交構琮不能禁)覇曲意交結名士嘗自詣将軍朱
　績(字公緒/然之子)績不納于是賔客侍從仇黨疑貳滋延大
　臣舉國中分(權長女適全琮少女適朱據全公主與/太子母王夫人有隙權寑疾遣太子禱)
　(長沙桓王廟太子妃叔父張休居近廟邀太子過所/居公主因言太子不至廟中專就妃家計議而王夫)
　(人見上寑疾有喜色權由是發怒/夫人以憂死  朱據字子範吳人)太子寵日衰覇黨
　楊竺(廣陵/人)全寄從而毁之權惑焉陸遜諌曰正統藩
　臣當使寵秩有差則彼此得所上下獲安書三四上
　辭情危切權不悦吾粲請使魯王鎮夏口出楊竺等
　不得在京師又数以消息語陸遜覇竺譖之吳主怒
　誅粲(時陸遜外甥頋譚亦以言太子事見/徙權遣使数責問遜遜憤恚而卒)
秋八月皇太后吳氏崩
冬十一月大司馬蔣琬卒(諡曰/㳟)
　琬卒帝始親國事
十二月尚書令董允卒以宦者黄皓為中常侍
　董允秉性公亮獻替盡忠帝甚嚴憚之宦人黄皓便
　辟佞慧有寵允数責之皓畏允不敢為非終允之世
　位不過黄門丞費禕以選曹郎陳祗(字奉宗/南陽人)代允為
　侍中祗多技藝挾智数禕以為賢越次用之祗與皓
　相表裏皓始預政遷中常侍操弄威柄終以覆國(時/帝)
　(数出遊觀増廣聲樂太子家令譙周諌曰昔世祖初/入河北馮翼勸之曰當行人所不能為者遂理冤獄)
　(崇莭儉北州歌歎聲布四逺故能以弱為彊而成帝/業今漢遭厄運天下三分臣願陛下復行人所不能)
　(為者以副人望且憂責在身者不暇盡樂願省減樂/官及後宫凢所増造以成先帝之志不聼  譙周字)
　(允南西/充國人)
(丙/寅)九年(魏正始七年/吴赤烏九年)秋赦
　大司農孟光于衆中責費禕曰赦者偏枯之物非明
　世所宜有也必不得已乃可權而行之今有何急而
　数施非常之恩以惠姦宄乎禕頋謝踧踖而已(初丞/相亮)
　(時有言公惜赦者亮答曰治世以大徳不以小惠故/匡衡吴漢不願為赦先帝亦言吾周旋陳元方鄭康)
　(成間每見啟告治亂之道悉矣曽不語赦/也若劉景升父子歳歳赦宥何益于治乎)
以姜維為衛将軍與費禕並録尚書事
　時涼州胡王白虎文治無戴(胡三省注𦍑/胡有治姓)等率衆來
　降維以兵迎之遂徙于蜀
(丁/夘)十年(魏正始八年/吴赤烏十年)春二月朔日食(三國志失/書甲子)
魏遷其太后于永寕宫
　曹爽用何晏等謀遷太后擅朝政多樹親黨司馬懿
　不能禁遂稱疾不與政事(胡三省曰據魏志太后稱/永寕宮非徙也晋諸臣欲)
　(増曹爽之悪以/遷字加之耳)
(戊/辰)十一年(魏正始九年年/吴赤烏十一)夏四月魏以徐邈(字景山/薊人)為
司空不受
　邈先為涼州刺史務農積穀立學明訓進善黜悪州
　界肅清及是以光禄大夫拜司空邈歎曰三公論道
　之官無其人則闕豈可以老病忝之哉遂固辭不受
　(邈與田豫俱以清莭稱豫為衛尉屡乞遜位司馬懿/書喻之豫答曰年過七十而以居位譬猶鐘鳴漏盡)
　(而夜行不休是罪人也遂固稱/疾篤豫邈俱以大夫卒于家)
五月以費禕出屯漢中
　自蒋琬及禕雖身居于外慶賞威刑皆遥先諮断然
　後乃行並承諸葛亮之成規遵循不易
　
　
　
　
　
　
　
　
　
　
　
　
　
御批厯代通鑑輯覽卷二十八
