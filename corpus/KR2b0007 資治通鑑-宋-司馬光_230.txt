
　資治通鑑卷二百二十九　　宋　司馬光　撰
　　　　　　　　　　　　　　　胡三省　音註
　唐紀四十五(起昭陽大淵獻十一月盡閼逢困敦正/月不滿一年始癸亥十一月終甲子正)
　　(月一卷所紀/財三月耳)
　　徳宗神武聖文皇帝四
建中四年十一月乙亥以隴州為奉義軍擢臯為節度
使泚又使中使劉海廣許臯鳯翔節度使臯斬之(史言/韋臯)
(以此𤼵身使疎/吏翻泚且禮翻)　靈武留後杜希全鹽州刺史戴休顔
夏州刺史時常春㑹渭北節度使李建徽合兵萬人入
援(靈武節度使治靈州夏州治朔方縣鹽州治五原縣/皆鄰境相接渭北節度使本治坊州時徙治鄜州夏)
(户雅/翻)將至奉天上召將相議道所從出闗播渾瑊曰漠
谷道險狹(召將即亮翻相息亮翻渾户昆翻又户/本翻瑊古衘翻漠谷在奉天城西北)恐為
賊所邀不若自乾陵北過附柏城而行(山陵樹柏成行/以遮迾陵寢故)
(謂之柏城宋白曰唐諸陵皆栽柏環之貞元六年十一月/敕諸陵柏城四面各三里内不得安𦵏過古禾翻又古)
(卧/翻)營於城東北雞子堆與城中犄角相應(犄居/蟻翻)且分賊
勢盧把曰漠谷道近若為賊所邀則城中出兵應接可
也儻出乾陵恐驚陵寢瑊曰自泚攻城斬乾陵松栢以
夜繼晝其驚多矣今城中危急諸道救兵未至惟希全
等來所繫非輕若得營據要地則泚可破也把曰陛下
行師豈比逆賊若令希全等過之是自驚陵寢(泚且禮/翻又音)
(此令力/丁翻)上乃命希全等自漠谷進丙子希全等軍至
漠谷果為賊所邀乘高以大弩巨石擊之死傷甚衆城
中出兵應接為賊所敗是夕四軍潰退保邠州泚閲其
輜重於城下從官相視失色(自兩河兵興以至乗輿播/遷盧杞之言無一不誤國)
(而徳宗信之如故庸昏甚矣敗補邁翻從才用翻/邠卑旻翻泚且禮翻又音此輜莊持翻重直用翻)休顔
夏州人也(夏户/雅翻)泚攻城益急穿塹環之泚移帳於乾陵
下視城中動静皆見之時遣使環城(塹士艶翻使疏/吏翻環音宦)招
誘士民笑其不識天命(誘音/酉)　神䇿河北行營節度使
李晟疾愈(前年五月李晟疾甚自易州還/保定州事見上卷晟成正翻)聞上幸奉天
帥衆將奔命(帥讀/曰率)張孝忠迫於朱滔王武俊倚晟為援
不欲晟行數沮止之(數所角翻/沮在吕翻)晟乃留其子慿使娶孝
忠女為婦又解玉帶賂孝忠親信使説之(説式/芮翻)孝忠乃
聽晟西歸遣大將楊榮國將鋭兵六百與晟俱晟引兵
出飛狐道晝夜兼行至代州(沈存中曰北岳常岑謂之/大茂山者是也半屬契丹)
(以大茂山脊為界飛狐路在茂之西自銀冶寨北出倒/馬闗度虜界却自石門子令水鋪入缾形梅囘兩寨之)
(間至代州今此路已不通惟北寨西出承天闗路可至/河東然路極峭狹按存中所謂地界乃石晉與契丹所)
(分地/界也)丁丑加晟神䇿行營節度使(史言李晟前只節度/河北神䇿出征兵行)
(營今又加節度神䇿行營兵出征/河南者此其所以得誅劉徳信也)　王武俊馬寔攻趙
州不克辛巳寔歸瀛州武俊送之五里犒贈甚厚武俊亦
歸恒州(恒户/登翻)　上之出幸奉天也陜虢觀察使姚明敡
(陜失冉翻/敡與揚同)以軍事委都防禦副使張勸去詣行在勸募
兵得數萬人甲申以勸為陜虢節度使　朱泚攻圍奉
天經月(是年十月上出奉天纔至奉天數日/而朱泚繼至攻圍至是月為經月)城中資糧
俱盡上嘗遣健歩出城覘賊(健歩今之急脚子/是也覘五亷翻)其人懇
以苦寒為辭跪奏乞一𥜗袴(𥜗汝朱/翻短衣)上為之尋求不獲
(為于/偽翻)竟憫黙而遣之(憫者矜其寒黙/者無以為辭也)時供御纔有糲米
二斛毎伺賊之休息夜縋人於城外采蕪菁根而進之
(本草曰蕪菁及蘆菔南北通有之蕪菁即蔓菁蘆菔即蘿/蔔也陶隱居云蘆菔是今温菘其根可食葉不中噉蕪)
(菁根乃細於温菘而葉似菘好食日華子曰梗長葉瘦/高者為菘闊厚短肥而􁃠及梗細者為蕪菁葉也陸佃)
(埤雅曰舊説菘菜北種初年半為蕪菁二年菘種都絶/蕪菁南種亦然菘之不生北土猶橘柚之變於淮北矣)
(蕪菁似菘而小有臺一名葑一名湏史炤曰本草注云/蕪菁北人又名蔓菁根葉及子乃是菘類詩云采葑采)
(菲疏云陸璣云葑蕪菁幽州人或謂之芥方言云蘴蕘/蕪菁也陳楚謂之葑齊魯謂之蕘闗西謂之蕪菁趙魏)
(之郊謂之大芥糲盧達/翻伺相吏翻縋馳偽翻)上召公卿將吏謂曰朕以不德
自䧟危亡固其宜也公輩無罪宜早降以救家室(降户/江翻)
羣臣皆頓首流涕期盡死力故將士雖困急而鋭氣不
衰上之幸奉天也糧料使崔縱勸李懷光令入援(崔縱/為魏)
(縣行營/糧料使)懷光從之縱悉歛軍資與懷光皆來懷光晝夜
倍道至河中力疲休兵三日河中尹李齊運傾力犒宴
(犒口/到翻)軍尚欲遷延崔縱先輦貨財度河謂衆曰至河西
悉以分賜(開元八年析河東縣自/蒲津以西為河西縣)衆利之西屯蒲城有
衆五萬齊運惲之孫也(蔣王惲太宗子/也惲於粉翻)李晟行且收兵
亦自蒲津濟軍於東渭橋其始有卒四千晟善於撫御
與士卒同甘苦人樂從之(晟成正翻/樂音洛)旬月間至萬餘人
神䇿兵馬使尚可孤討李希烈將三千人在襄陽自武
闗入援軍于七盤(使踈吏翻將即亮翻又音/如字七盤即古繞霤之險)敗泚將仇
敬(仇敬即仇敬忠此因/舊史書之敗補邁翻)遂取藍田可孤宇文部之别種
也(種章/勇翻)鎮國軍副使駱元光(肅宗上元元年置/鎮國軍於華州)其先安
息人駱奉先養以為子將兵守潼闗近十年為衆所服
(潼音童近/其靳翻)朱泚遣其將何望之襲華州刺史董晉弃州
走行在(華戸化翻下/同走音奏)望之據其城將聚兵以絶東道元
光引闗下兵襲望之走還長安(還從宣翻/又音如字)元光遂軍華
州召募士卒數日得萬餘人泚數遣兵攻元光(泚且禮/翻又音)
(此數所/角翻)元光皆擊却之賊由是不能東出上即以元光
為鎮國軍節度使(鎮國軍節/度治華州)元光乃將兵二千西屯昭
應馬燧遣其行軍司馬王權及其子彚將兵五千人
入援屯中渭橋(燧音遂彚于季翻宋敏求長安志引/三輔黄圖曰渭水貫都以象天漢横)
(橋南度以法牽牛盖指此之中橋而為若言也橋之廣/至及六丈其柱之多至於七百五十約其地望即唐太)
(極宫之西而太倉之北也程大昌曰此橋舊止單名渭/橋水經叙渭曰水上有梁謂之橋者是也後世加中以)
(冠橋上者為長安之西别有便門橋度渭萬年/縣之東更有東渭橋故不得不以中别之也)於是泚
黨所據惟長安而已援軍遊騎時至望春樓下李忠臣
等屢出兵皆敗求援於泚泚恐民間乘弊抄之(望春樓/近長樂)
(城臨廣運潭𤣥宗所立/騎竒寄翻抄楚交翻)所遣兵皆晝伏夜行泚内以長
安為憂乃急攻奉天使僧法堅造雲梯高廣各數丈(高/居)
(傲翻廣古曠翻近世學者多各以音如字讀之録考/異曰劇談録曰高九十餘尺下瞰城中今從實)裹
以兕革(史炤曰兕色如野牛而青一説雌犀也余按山/海經兕角重百斤身重千斤黄帝得之以其皮)
(冒鼓聲震百里其説固誕矣國語叔向曰唐叔殪兕以/為大甲周官考工記犀甲壽百年兕甲壽二百年兕甲)
(固堅於犀甲矣左傳宋華元之言曰犀兕尚多則兕者/世之常有也然兕者今不常見史言朱泚裹雲梯以兕)
(革不過用牛皮/耳兕序姊翻)下施巨輪上容壯士五百人城中望之
忷懼上以問羣臣渾瑊侯仲莊對曰臣觀雲梯勢甚重
重則易陷(忷許拱翻渾户昆翻又户/本翻瑊古銜翻易以豉翻)臣請迎其所來鑿
地道積薪蓄火以待之神武軍使韓澄曰(開元二十六/年分左右羽)
(林置左右神武/軍使疏吏翻)雲梯小伎不足上勞聖慮(伎渠/綺翻)臣請禦
之乃度梯之所傃(度徒洛翻傃桑故翻向也鄭𤣥/曰攻城攻其所傃傃猶嚮也)廣城
東北隅三十歩多儲膏油松脂薪葦於其上丁亥泚盛
兵鼓譟攻南城韓遊瓌曰此欲分吾力也乃引兵嚴備
東北戊子北風甚迅(譟則竈翻環古/囘翻迅疾也)泚推雲梯(推吐/雷翻)上
施濕氈懸水囊載壯士攻城翼以轒輼(轒扶云翻輼於/云翻轒輼攻城)
(車也兵法修轒輼距/堙者三月而後成)置人其下抱薪負土填塹而前矢
石火炬所不能傷賊併兵攻城東北隅矢石如雨城中
死傷者不可勝數(塹七艶翻/勝音升)賊已有登城者上與渾瑊
對泣羣臣惟仰首祝天上以無名告身自御史大夫實
食五百户以下千餘通授瑊(無名告身即空名告身有/功者則書填姓名以授之)
(實食食/實封也)使募敢死士禦之仍賜御筆使視其功之大小
書名給之告身不足則書其身(謂若立功者多所給告/身千餘通酬功而不足)
(則書陳前所喝轉階勲於/其身以為照驗出給告身)且曰今便與卿别(期望渾瑊/死戰也)
瑊俯伏流涕上拊其背歔欷不自勝(瑊古衘翻歔音虛/欷許旣翻又音希)
(勝音/升)時士卒凍餒又乏甲胄瑊撫諭激以忠義皆鼓譟
力戰瑊中流矢(譟則竈翻/中竹仲翻)進戰不輟初不言痛㑹雲梯
輾地道一輪偏陷不能前却(輾猪輦翻又尼展翻地道/者渾瑊等所鑿以迎雲梯)
(者/也)火從地中出(火亦渾瑊等所/蓄以待雲梯者)風勢亦回城上人投葦
炬散松脂沃以膏油讙呼震地(讙許/元翻)須臾雲梯及梯上
人皆為灰燼臭聞數里(聞音/問)賊乃引退於是三門皆出
兵(時朱泚攻奉天城東南北/三靣故三門皆出兵與戰)太子親督戰賊徒大敗死
者數千人將士傷者太子親為裹瘡(將即亮翻/為于偽翻)入夜泚
復來攻城(泚且禮翻又音此復/扶又翻又音如字)矢及御前三歩而墜上
大驚李懷光自蒲城引兵趣涇陽(趣七/喻翻)並北山而西(並/讀)
(曰傍歩/浪翻)先遣兵馬使張韶㣲服間行詣行在(間古莧翻/下得間同)
藏表於蠟丸詔至奉天值賊方攻城見韶以為賤人驅
之使與民俱填塹韶得間踰塹抵城下呼曰我朔方軍
使者也(塹七艷翻呼火/故翻使疏吏翻)城上人下繩引之比登(比必利/翻及也)
身中數十矢(中竹/仲翻)得表於衣中而進之上大喜舁韶以
徇城四隅歡聲如雷(舁音余又/羊茹翻)癸巳懷光敗泚兵於灃
泉(敗補/邁翻)泚聞之懼引兵遁歸長安衆以為懷光復三日
不至則城不守矣(史言李懷光解奉天之圍不/為無功泚且禮翻又音此)泚旣退
從臣皆賀(從才/用翻)汴滑行營兵馬使賈隱林進言陛下性
太急不能容物若此性未改雖朱泚敗亡憂未艾也上
不以為忤甚稱之(使踈吏翻汴皮變翻使徳宗果能以/此心而受諫何至追仇陸贄之盡言)
(乎忤五/故翻)侍御史萬俟著開金商運路(萬當作万莫北翻/俟渠之翻万俟虜)
(複姓也開金商運路轉/江淮財賦以至奉天)重圍既解(重直/龍翻)諸道貢賦繼至
用度始振朱泚至長安但為城守之計時遣人自城外
來周走呼曰(呼火/故翻)奉天破矣欲以惑衆泚旣據府庫之
富不愛金帛以悦將士公卿家屬在城者皆給月俸(將/即)
(亮翻俸/扶用翻)神䇿及六軍從車駕及哥舒曜李晟者泚皆給
其家糧加以繕完器械日費甚廣及長安平府庫尚有
餘蓄見者皆追怨有司之暴歛焉(以此觀之趙賛輩不/足責也杜佑判度支)
(安能逃其罪/乎歛力贍翻)或謂泚曰陛下旣受命唐之陵廟不宜復
存(復扶/又翻)泚曰朕嘗北靣事唐豈忍為此又曰百官多缺
請以兵脅士人補之泚曰强授之則人懼(强其/兩翻)但欲仕者
則與之何必叩户拜官邪(邪音/耶)泚所用者惟范陽神䇿
團練兵(團練兵即團結兵事見二百/二十五卷代宗大厯十二年)涇原卒驕皆不為
用但守其所掠資貨不肯出戰又宻謀殺泚不果而止
李懷光性粗疎(泚且禮翻又音/此粗讀與麤同)自山東來赴難(自魏縣/行營來)
(赴奉天之難魏縣屬魏州其地/在河山之東難乃旦翻下同)數與人言盧把趙贊白
志貞之姦佞(數所/角翻)且曰天下之亂皆此曹所為也吾見
上當請誅之旣解奉天之圍自矜其功謂上必接以殊
禮(禮絶百僚/謂之殊禮)或説王翃趙贊曰(説式芮翻/翃户萌翻)懷光縁道憤
歎以為宰相謀議乖方(乖方猶言/失所也)度支賦歛煩重京尹
犒賜刻薄致乘輿播遷者三臣之罪也(宰相指盧把度/支指趙賛京尹)
(指王翃度徒洛翻歛/力贍翻乘繩證翻)今懷光新立大功上必披襟布誠
詢得失使其言入豈不殆哉(殆危/也)翃贊以告盧把把懼
從容言於上曰(從千容/翻下同)懷光勲業社稷是賴賊徒破膽
皆無守心若使之乘勝取長安則一舉可以滅賊此破
竹之勢也今聽其入朝必當賜宴留連累日使賊入京
城得從容成備恐難圖矣上以為然(懷光矜功厚望其/上而求逞其欲徳)
(宗欲速逼使其下而不閔其勞盧把之心自營免罪而/柙闔於其間是以雖急於平賊而不知更生一賊也朝)
(直遥/翻)詔懷光直引軍屯便橋與李建徽李晟及神䇿兵
馬使楊惠元刻期共取長安懷光自以數千里竭誠赴
難破朱泚解重圍而咫尺不得見天子意殊怏怏(晟成正/翻使疏)
(吏翻難乃旦翻泚且禮翻又/音此重直龍翻怏於兩翻)曰吾今已為姦臣所排事
可知矣遂引兵去至魯店(魯店在奉天東南/咸陽陳濤斜西北)留二日乃
行(為李懷光反與/朱泚連兵張本)　劒南西山兵馬使張朏以所部兵
作亂入成都(使疏吏翻劒南宿重兵于西山以備吐蕃/崔寧以是兵殺郭英乂張朏以是兵逐張)
(延賞朏/敷尾翻)西川節度使張延賞弃城奔漢州(武后垂拱二/年分益州置)
(漢州九域志成都北/至漢州九十五里)鹿頭戍將叱干遂等討之(鹿頭闗/在漢州)
(徳陽縣劉昫曰成都北一百五十里有鹿/頭山扼兩川之要將即亮翻叱尺栗翻)斬朏及其黨
延賞復歸成都　淮南節度使陳少遊將兵討李希烈
屯盱眙(盱眙漢縣唐初屬楚州建中四年度/屬泗州少始照翻盱音吁眙音怡)聞朱泚作
亂歸廣陵修塹壘繕甲兵浙江東西節度使韓滉閉闗
梁禁馬牛出境築石頭城穿井近百所繕館第數十修
塢壁(泚且禮翻又音此塹七艶翻滉呼廣翻近其靳翻/通俗文營居曰塢壁壘也釋名曰壁辟也所以辟)
(禦冦/盗也)起建業抵京峴(京峴山在潤州州治/東五里峴户蹇翻)樓堞相屬(屬/之)
(欲翻聨屬也/堞逹恊翻)以備車駕度江且自固也少遊𤼵兵三千
大閲於江北滉亦𤼵舟師三千曜武於京江以應之(大/江)
(逕京口城北/謂之京江)鹽鐵使包佶(佶巨/乙翻)有錢帛八百萬將輸京
師陳少遊以為賊據長安未期收復(言收復未/有期也)欲彊取
之(彊如/字)佶不可少遊欲殺之佶懼匿妻子於案牘中急
濟江少遊悉收其錢帛(一考異曰奉天記曰佶以財幣/  百八十萬欲轉輸入城少遊)
(彊收之今/從舊傳)佶有守財卒三千少遊亦奪之佶纔與數十
人俱至上元復為韓滉所奪(上元縣時帯昇州宋白曰/上元縣晉江寧縣地貞觀)
(七年移還舊郭即今所置縣也九年改為江寧縣𤣥宗/置昇州因縣宇為州城縣元治鳯凰山南今移治㑹府)
(時包佶盖在楊子廵院也史言天子/播遷籓鎮阻兵陵轢王人復扶又翻)時南方藩鎮各閉
境自守惟曹王臯數遣使間道貢獻(曹王臯時節度江/南西道史言曹王)
(臯悉心于帝室數所角/翻使疏吏翻間古莧翻)李希烈攻逼汴鄭江淮路絶朝
貢皆自宣饒荆襄趣武闗(汴皮變翻朝直遥/翻趣逡喻翻下同)臯治郵驛
平道路由是往來之使通行無阻(此為江浙往來之使/治直之翻郵音尤)
　上問陸䞇以當今切務䞇以曏日致亂由上下之情
不通勸上接下從諫乃上疏(上時掌翻/疏所據翻)其略曰臣謂當
今急務在於審察羣情若羣情之所甚欲者陛下先行
之所甚惡者陛下先去之(此即孟子所欲與之聚之所/惡勿施之意惡烏路翻下同)
(去羗/吕翻)欲惡與天下同而天下不歸者自古及今未之有
也夫理亂之本繫於人心(夫音/扶)况乎當變故動揺之時
在危疑向背之際(背蒲/妺翻)人之所歸則植(植立/也)人之所去
則傾陛下安可不審察羣情同其欲惡使億兆歸趣以
靖邦家乎(趣嚮/也)此誠當今之所急也又曰頃者竊聞輿
議(輿衆/也)頗究羣情四方則患於中外意乖百辟又患於
君臣道隔郡國之志不逹於朝廷朝廷之誠不升於軒
陛上澤闕於下布下情壅於上聞實事不必知知事不
必實上下否隔於其際眞偽雜糅於其間(朝直遥翻否/皮鄙翻糅女)
(救/翻)聚怨囂囂騰謗籍籍欲無疑阻其可得乎又曰總天
下之智以助聰明順天下之心以施教令則君臣同志
何有不從逺邇歸心孰與為亂又曰慮有愚而近道(近/其)
(靳/翻)事有要而似迃䟽奏旬日上無所施行亦不詰問(詰/去)
(吉/翻)䞇又上疏(上疏音/並同前)其略曰臣聞立國之本在乎得衆
得衆之要在乎見情(言洞見/人情也)故仲尼以謂人情者聖王
之田(記禮運以為/仲尼之言)言理道所生也(理道猶言治道也唐/人避高宗諱率以治)
(為/理)又曰易乾下坤上曰泰坤下乾上曰否損上益下曰
益損下益上曰損夫天在下而地處上於位乖矣而反
謂之泰者上下交故也君在上而臣處下(否皮鄙翻下/同夫音扶處)
(昌吕/翻)於義順矣而反謂之否者上下不交故也上約已
而裕於人人必説而奉上矣(説讀/曰悦)豈不謂之益乎上
蔑人而肆諸己人必怨而叛上矣豈不謂之損乎(陸贄/此言)
(深究否泰損益之義誠/足以箴砭徳宗之失)又曰舟即君道水即人情舟順
水之道乃浮違則没君得人之情乃固失則危是以古
先聖王之居人上也必以其欲從天下之心而不敢以
天下之人從其欲(祖左傳臧文仲所謂以欲從人/則可以人從欲鮮濟之語之意)又曰
陛下憤習俗以妨理(理治也言徳宗憤强藩之/跋扈習以成俗有妨為治)任削平
而在躬以明威照臨以嚴法制斷(斷丁/亂翻)流弊自久浚恒
太深(易恒之初六曰浚恒貞凶無攸利象曰浚恒之凶/始求深也王弼注曰始求深者求深窮底令物無)
(餘藴漸以至此人猶不堪而况始求/深者乎以此為恒無所施而利也)逺者驚疑而阻命
逃死之禍作近者畏懾而偷容避罪之態生(懾質/渉翻)君臣
意乖上下情隔君務致理而下防誅夷臣將納忠又上
慮欺誕(此數語亦深中當時/君臣之病誕妄也)故睿誠不布於羣物物情
不逹於睿聰臣於往年曾任御史(徳宗初年陸贄/為監察御史)　獲
奉朝謁僅欲半年(朝直/遥翻)陛下嚴邃高居未嘗降㫖臨問
(此可以見徳宗/初年臨朝氣象)羣臣跼蹐趨退(跼音局/蹐音脊)亦不列事奏陳
軒陛之間且未相諭宇宙之廣何由自通雖復例對使
臣别延宰輔(復扶又翻又音如字使疏吏翻例對使臣/謂功臣節度及諸軍使待制者得隨例以)
(次對也别延宰輔謂朝謁之外别/延之與議天下事也復扶又翻)既殊師錫(書堯典師/錫帝曰孔)
(安國注云師/衆也錫與也)且異公言未行者則戒以樞宻勿論己行
者又謂之遂事不諫(論語載孔子/責宰我之言)漸生拘礙動渉猜嫌
由是人各隱情以言為諱至於變亂將起億兆同憂獨
陛下恬然不知方謂太平可致(徳宗致亂之/事誠如贄言)陛下以今
日之所覩騐往時之所聞孰眞孰虛何得何失則事之
通塞備詳之矣(塞悉/則翻)人之情偽盡知之矣上乃遣中使
諭之曰朕本性甚好推誠(好呼/到翻)亦能納諫將謂君臣一
體全不隄防縁推誠不疑多被姦人賣弄今所致患害
朕思亦無它其失反在推誠(此徳宗猜防之心𤼵於言而/不能自掩者也被皮義翻)
又諫官論事少能慎宻例自矜衒(少詩沼翻/衒音炫)歸過於朕
以自取名朕從卽位以來見奏對論事者甚多大抵皆
是雷同道聽塗説(孔子有言道聽而塗説徳之棄也馬/融注曰謂聞於道路則傳而説之)
試加質問遽即辭窮若有竒才異能在朕豈惜㧞擢朕
見從前已來事祗如此所以近來不多取次對人(言次/對人)
(敷奏縁此多不取用其/言或曰取次唐人語也)亦非倦於接納卿宜深悉此意
(悉詳/也)贄以人君臨下當以誠信為本諫者雖辭情鄙拙
亦當優容以開言路若震之以威折之以辯則臣下何
敢盡言乃復上疏(折之舌翻復扶又翻/上時掌翻疏所據翻)其略曰天子之
道與天同方天不以地有惡木而廢𤼵生天子不以時
有小人而廢聽納又曰唯信與誠有失無補(言人君所/為有失於)
(誠信則無/補於治道)一不誠則心莫之保一不信則言莫之行陛
下所謂失於誠信以致患害者臣竊以斯言為過矣又
曰馭之以智則人詐示之以疑則人偷上行之則下從
之上施之則下報之(施式豉翻/或讀如字)若誠不盡於己而望盡
於人衆必怠而不從矣不誠於前而曰誠於後衆必疑
而不信矣是知誠信之道不可斯須而去身願陛下慎
守而行之有加恐非所以為悔者也(因徳宗之言以為/失在推誠故陸贄)
(極言誠信之不可/去身以開廣上意)又曰臣聞仲虺贊揚成湯不稱其無
過而稱其改過(書仲虺之誥曰惟王/改過不吝虺許偉翻)吉甫歌誦周宣不
美其無闕而美其補闕(詩烝民曰衮職有闕惟仲山甫/補之尹吉甫所以美宣王之任)
(賢使/能也)是則聖賢之意較然著明惟以改過為能不以無
過為貴葢為人之行己必有過差(葢為于/偽翻)上智下愚俱
所不免智者改過而遷善愚者恥過而遂非遷善則其
徳日新遂非則其惡彌積又曰諫官不宻自矜信非忠
厚其於聖徳固亦無虧陛下若納諫不違則傳之適足
增美陛下若違諫不納又安能禁之勿傳(陸贄告君之/言可謂深切)
(著/明)又曰侈言無騐不必用(徳宗之信裴延/齡以侈言也)質言當理不
必違(徳宗之罷桞渾以/質言也當丁浪翻)辭拙而效速者不必愚(如蕭復/之諫幸)
(鳯翔/是也)言甘而利重者不必智(趙賛竇滂之苛/征重歛是也)是皆考之
以實慮之以終其用無它唯善所在又曰陛下所謂比
見奏對論事皆是雷同道聽塗説者(比毘/至翻)臣竊以衆多
之議足見人情必有可行亦有可畏恐不宜一槩輕侮
而莫之省納也(省悉景/翻察也)陛下又謂試加質問即便辭窮
臣但以陛下雖窮其辭而未窮其理能服其口而未服
其心(但以若依上文作竊/以又覺文從字順)又曰為下者莫不願忠為上
者莫不求理然而下毎苦上之不理上每苦下之不忠
若是者何兩情不通故也下之情莫不願逹於上上之
情莫不求知於下然而下恒苦上之難逹上恒苦下之
難知(恒户/登翻)若是者何九弊不去故也所謂九弊者上有
其六而下有其三好勝人(好呼到/翻下同)恥聞過騁辯給眩聰
明厲威嚴恣彊愎(愎符逼/翻狠也)此六者君上之弊也諂諛顧
望畏愞(愞奴/亂翻)此三者臣下之弊也上好勝必甘於佞辭
上恥過必忌於直諫如是則下之諂諛者順指而忠實
之語不聞矣上騁辯必勦説而折人以言(勦初交翻又/初教翻此所)
(謂勦説者人言未竟勦絶其/説而伸己之説也折之舌翻)上眩明必臆度而虞人以
詐(度徒洛翻以胸/臆之見料度人)如是則下之顧望者自便而切磨之
辭不盡矣上厲威必不能降情以接物上恣愎必不能
引咎以受規如是則下之畏愞者避辜而情理之説不
申矣夫以區域之廣大生靈之衆多宫闕之重深(夫音/扶重)
(直龍/翻)高卑之限隔自黎獻而上獲覩至尊之光景者踰
億兆而無一焉(黎獻衆/賢也)就獲覩之中得接言議者又千
萬不一幸而得接者猶有九弊居其間則上下之情所通
鮮矣(鮮息/淺翻)上情不通於下則人惑下情不通於上則君
疑疑則不納其誠惑則不從其令誠而不見納則應之
以悖令而不見從則加之以刑下悖上刑不敗何待(悖/蒲)
(内翻又/蒲没翻)是使亂多理少從古以然(少始紹翻或為從古/以然當作從古而然)
(今觀文意陸宣公所謂從古至今亂多治少者/正以下悖上刑故也以之與而辭義相去逺矣)又曰昔
趙武呐呐而為晉賢臣(晉趙文子名武其言呐呐然如不/出其口為晉正卿晉國以彊諸侯)
(不叛呐呐舒小貎音/如悦翻又奴劣翻)絳侯木訥而為漢元輔(絳侯事見漢/文帝紀程氏)
(曰木者質樸/訥者遲鈍)然則口給者事或非信辭屈者理或未窮
人之難知堯舜所病(書臯陶曰在知人在安/民禹曰吁惟帝其難之)胡可以一
詶一詰而謂盡其能哉(詰去/吉翻)以此察天下之情固多失
實以此輕天下之士必有遺才(徳宗所以成叚平/仲之名者正如此)又曰
諫者多表我之能好諫者直示我之能容諫者之狂誣
明我之能恕諫者之漏泄彰我之能從(極言納諫之美/以誘掖其君上)
(也好呼/到翻)是則人君與諫者交相益之道也諫者有爵賞
之利君亦有理安之利諫者得獻替之名君亦得采納
之名然猶諫者有失中而君無不美唯恐讜言之有不
切天下之不聞如此則納諫之徳光矣(讜音/黨)上頗采用
其言　李懷光頓兵不進數上表暴揚盧把等罪惡
(數所角翻/上時掌翻)衆論諠騰亦咎把等上不得已十二月壬戌
貶把為新州司馬白志貞為恩州司馬(恩州屬漢合浦/郡地蕭齊為齊)
(安郡隋廢郡為海安縣唐貞觀二十三年以髙州之西/平海安杜陵置恩州海安改曰恩平天寶曰恩平郡乾)
(元復為恩州宋平王則改貝州曰恩州遂以此州為南/恩州宋白為此恩州瀕海最為蒸濕當海南五郡汎海)
(路此路自廣汎海行數日方登陸人惮海波不由此路/多由新州陸去唯健歩出使與逓符牒經過耳新州治)
(新興縣秦取陸梁地置象郡今州即其地晉永和分蒼/梧郡於此置新寧郡梁武帝立新州所謂新興縣漢合)
(浦郡臨元縣也又按舊志云恩州京師東南六千六百/里西北六十里接廣州界新州至京師五千五十二里)
趙贊為播州司馬(播州隋牂柯縣京師/南四千四百五十里)宦者翟文秀上
所信任也(翟萇/伯翻)懷光又言其罪上亦為殺之(亦為于/偽翻)
乙丑以翰林學士祠部員外郎陸䞇為考功郎中金
部員外郎吴通㣲為職方郎中(祠部屬禮部掌祠部/考功屬吏部掌文武)
(官功過考法以官職言之祠部比考功職方/為清要郎中正五品上員外以從六品上)䞇上奏辭
以初到奉天扈從將吏(上時掌翻/從才用翻)例加兩階今翰林獨
遷官(唐自至徳以後勲階輕/而職事官重故云然)夫行罰先貴近而後卑逺
則令不犯行賞先卑逺而後貴近則功不遺(夫音扶先/悉薦翻後)
(户構/翻)望先録大勞次徧羣品則臣亦不敢獨辭上不許
　上在奉天使人説田悦王武俊李納赦其罪(説式芮/翻  考)
(異曰燕南記十二月二十四日前已云赦武俊等罪而/實録明年正月改元乃赦武俊等葢上先已諭㫖赦罪)
(及赦書出始/明言之耳)厚賂以官爵悦等皆密歸欵而猶未敢絶
朱滔各稱王如故滔使其虎牙將軍王郅説悦曰(朱滔等/倣漢官)
(置虎牙將軍按唐書滔等之稱王也以左將軍曰虎/牙右將軍曰豹畧徵以新書虎牙將軍盖王郅也)日
者八郎有急淊與趙王不敢愛其死竭力赴救幸而解
圍(田悦第八解圍事見/二百一十七卷三年)今太尉三兄受命闗中(朱泚/第三)淊
欲與回紇共往助之願八郎治兵與淊度河共取大梁
(紇下没翻治直之翻大/梁汴州宣武節度治所)悦心不欲行而未忍絶淊乃許
之淊復遣其内史舍人李琯見悦審其可否(内史舍人/猶天朝中)
(書舍人復扶又/翻琯古緩翻)悦猶豫不决宻召扈㠋議之司武侍郎
許士則曰(司武侍郎猶天/朝兵部侍郎也)朱淊昔事李懷仙為牙將
與兄泚及朱希彩共殺懷仙而立希彩(將即亮翻泚且/禮翻又音如字)
(殺李懷仙事見二百二十四卷代宗大厯/三年  考異曰燕南記作朱寀今從舊傳)希彩所以寵
信其兄弟至矣淊又與判官李子瑗謀殺希彩而立泚
(事見二百二十四卷/大厯七年瑗于眷翻)泚旣為帥(帥所/類翻)淊乃勸泚入朝而
自為留後(事見二百二十/五卷大厯九年)雖勸以忠義實奪之權也平
生與之同謀共功如李子瑗之徒負而殺之者二十餘
人今又與泚東西相應使滔得志泚亦不為所容况同
盟乎滔為人如此大王何從得其肺腑而信之邪(觀時/審勢)
(量度彼已世不為無其人特其言有/用不用耳泚且禮翻又音此邪音耶)彼引幽陵回紇十
萬之兵屯於郊坰(紇下没翻幽陵即幽州坰古熒翻邑/外謂之郊野外謂之林林外謂之坰)
大王出迎則成擒矣彼囚大王兼魏國之兵南向渡河
與闗中相應天下其孰能當之大王於時悔之無及為
大王計不若陽許偕行而隂為之備厚加迎勞(勞力/到翻)至
則託以它故遣將分兵而隨之如此大王外不失報徳
之名而内無倉猝之憂矣扈㠋等皆以為然王武俊聞
李琯適魏遣其司刑員外郎田秀馳見悦曰(㠋五各翻/琯古瑗翻)
(司刑員外郎猶天/朝刑部員外郎)武俊曏以宰相處事失宜(相息亮翻/處昌吕翻)
恐禍及身又八郎困於重圍(重直/龍翻)故與滔合兵救之今
天子方在隱憂以徳綏我我曹何得不悔過而歸之邪
捨九葉天子不事而事滔乎(自高祖太宗高宗中宗睿/宗𤣥宗肅宗代宗至帝凢)
(九/葉)且泚未稱帝之時滔與我曹比肩為王固已輕我曹
矣(事見上/卷本年)况使之南平汴洛與泚連衡(汴皮變翻汴州/宣武軍洛州東)
(都也衡/讀曰横)吾屬皆為虜矣八郎慎勿與之俱南但閉城拒
守武俊請伺其隙連昭義之兵擊而滅之(伺相/吏翻)與八郎
再清河朔復為節度使共事天子不亦善乎(復扶又翻/又音如字)
(使䟽/吏翻)悦意遂决紿滔云從行必如前約丁卯滔將范陽
歩騎五萬人私從者復萬餘人(紿蕩亥翻將即亮翻又/音如字騎竒寄翻私從)
(才用翻復/扶又翻)回紇三千人𤼵河間而南輜重首尾四十里
(紇下没翻瀛州治/河間縣重直用翻)　李希烈攻李勉於汴州(李勉以宣/武節度使)
(鎮汴/州)驅民運土木築壘道以攻城忿其未就并人填之
謂之濕薪勉城守累月外救不至將其衆萬餘人奔宋
州(將音同上勉奔/宋州依劉洽也)庚午希烈䧟大梁滑州刺史李澄以
城降希烈希烈以澄為尚書令兼永平節度使勉上表
請罪(滑州治白馬縣降户江/翻尚辰羊翻上時掌翻)上謂其使者曰朕猶失守
宗廟勉宜自安待之如初劉洽遣其將髙翼將精兵五
千保襄邑(九域志襄邑在汴州/東南一百七十里)希烈攻拔之翼赴水死
希烈乘勝攻寧陵(九域志寧陵縣在/宋州西四十五里)江淮大震陳少遊
遣參謀温述送欵於希烈曰濠壽舒廬已令弛備韜戈
卷甲伏俟指麾又遣廵官趙詵結李納於鄆州(少始照/翻濠夀)
(舒廬四州之地在淮蔡東南送欵遂言使弛備/令力丁翻使也卷讀與捲同詵疎臻翻鄆音運)　中書
侍郎同平章事關播罷為刑部尚書　以給事中孔巢
父為淄青宣慰使國子祭酒董晉為河北宣慰使(宣/慰)
(者宣上命以慰安反側/也父音甫淄莊持翻)　陸䞇言於上曰今盗遍天下
輿駕播遷陛下宜痛自引過以感人心昔成湯以罪已
勃興(左傳臧文仲曰禹湯/罪已其興也勃焉)楚昭以善言復國(楚昭王遭/闔閭之禍)
(國滅出亡父老送之王曰父老反矣何患無君父老曰/有君如是其賢也相與從之或奔走赴秦號哭請救秦)
(人憐之為之出兵二國并/力遂走吴師昭王復國)陛下誠能不吝改過以言謝
天下使書詔無所避忌臣雖愚陋可以仰副聖情庶令
反側之徒革心向化上然之故奉天所下書詔雖驕將
悍卒聞之無不感激揮涕(令力丁翻下遐/稼翻將即亮翻)術者上言國
家厄運宜有變更以應時數(上時掌翻下䞇上/音同更工衡翻)羣臣請
更加尊號一二字上以問䞇䞇上奏以為不可其略曰
尊號之興本非古制(上尊號事始/於開元五年)行於安泰之日已累
謙冲(累力/瑞翻)襲乎䘮亂之時(䘮息/浪翻)尤傷事體又曰嬴秦徳
衰兼皇與帝始總稱之(見七卷秦始/皇二十六年)流及後代昏僻之
君乃有聖劉天元之號(聖劉見三十四卷漢哀帝建平/二年天元見一百七十三卷陳)
(宣帝太建/十一年)是知人主輕重不在名稱(稱尺證翻/下美稱同)損之有
謙光稽古之善崇之獲矜能納謟之譏又曰必也俯稽
術數須有變更(更工/衡翻)與其增美稱而失人心不若黜舊
號以祗天戒上納其言但改年號而已(謂改明年號/為興元也)上
又以中書所撰赦文示䞇(撰如/免翻)䞇上言以為動人以言
所感己淺言又不切人誰肯懷今兹徳音悔過之意不
得不深引咎之辭不得不盡洗刷疵垢宣暢鬱堙(疵才/支翻)
使人人各得所欲則何有不從者乎應須改革事條謹
具别狀同進捨此之外尚有所虞竊以知過非難改過
為難言善非難行善為難假使赦文至精止於知過言
善猶願聖慮更思所難上然之
興元元年春正月癸酉朔赦天下改元制曰致理興化
必在推誠忘已濟人不吝改過朕嗣服丕構(丕大也構/立屋也書)
(大誥曰若考作室既底法厥子乃/弗肯堂矧肯構丕構之語本諸此)君臨萬邦失守宗祧
(宗者百世不毁之廟/逺廟為祧祧他彫翻)越在草莾(用左/傳語)不念率徳誠莫追
於既往永言思咎期有復於將來明徵其義以示天下
(徵證也明徵其義/言無所掩覆也)小子懼徳弗嗣(懼已徳弗能嗣/先業嗣祥吏翻)罔敢
怠荒然以長于深宫之中(用禮記魯哀公/之言長知丈翻)暗於經國之
務積習易溺(易以/豉翻)居安忘危不知稼穡之艱難(書無逸/周公告)
(成王/之語)不恤征戍之勞苦澤靡下究情未上通事既擁隔
人懷疑阻猶昩省已(擁恐當作壅/省悉景翻)遂用興戎(戎兵/也)徵師
四方轉餉千里賦車籍馬逺近騷然行齎居送衆庶勞
止或一日屢交鋒刃或連年不解甲胄祀奠乏主室家
靡依死生流離怨氣凝結力役不息田萊多荒(鄭𤣥曰/田萊多)
(荒茨棘不除也陸徳/明曰田廢生草曰萊)暴令峻於誅求疲甿空於杼軸(詩/小)
(東大東杼軸其空杼持緯器/布帛已織成者以機軸卷之)轉死溝壑離去鄉閭(離力/智翻)
邑里丘墟人煙斷絶天譴於上而朕不寤人怨於下而
朕不知馴致亂階變興都邑(馴從也言從/此而致亂也)萬品失序九
廟震驚(歐陽修曰書云七世之廟可以觀徳而禮家之/説世數不同然自禮記王制祭法禮器大儒荀)
(卿劉歆班固王肅之徒以為七廟者多盖自漢魏以來/創業之君特起其上世又㣲無功徳以備祖宗故其初)
(皆不能立七廟唐武徳元年始立四廟高祖崩朱子奢/請立七廟虛太祖之室以待尚書入座議禮曰天子三)
(昭三穆與太祖之廟而七晉宋齊梁皆立親廟六此故/事也於是宣簡公懿王景元二帝四廟更祔𢎞農府君)
(及高祖為六室太宗崩𢎞農以世逺毁而祔太宗高宗/崩又遷宣簡而祔高宗皆為六室中宗神龍初以景帝)
(為始祖而元帝不遷而祔孝敬帝由是爲七室中宗崩/孝敬别立廟而祔中宗遂為七室至睿宗崩中宗立别)
(廟而祔睿宗開元十年詔宣皇帝復祔正室諡爲獻祖并諡/光帝爲懿祖又以中宗遷祔太廟於是太廟爲九室寳應二)
(年祧獻懿而祔𤣥宗肅宗代宗崩又/遷元皇帝而祔代宗自是常為九室)上累于祖宗(累力/瑞翻)
下負于蒸庶痛心􁂦貌(􁂦他典翻/慙恧也)罪實在予永言愧悼
若墜泉谷(唐避高祖諱/改淵為泉)自今中外所上書奏不得更言
聖神文武之號(建中元年羣臣上尊號曰聖神/文武皇帝見二百二十六卷)李希烈
田悦王武俊李納等咸以勲舊各守藩維朕撫御乖方
致其疑懼皆由上失其道而下罹其災朕實不君人則
何罪(此等言語强藩悍將/聞之宜其感服易心)宜并所管將吏等一切待之
如初朱滔雖縁朱泚連坐路逺必不同謀念其舊勲務
在𢎞貸(𢎞大/也)如能效順亦與惟新朱泚反易天常(君臣/上下)
(天秩有典/之常也)盗竊名器暴犯陵寢所不忍言獲罪祖宗朕
不敢赦(此等言語可與/誥誓相表裏)其脅從將吏百姓等但官軍未
到京城以前去逆效順并散歸本道本軍者並從赦例
(所以携從逆之黨/將即亮翻下同)諸軍諸道應赴奉天及進收京城將
士並賜名奉天定難功臣(所以作勤王之/心難乃旦翻)其所加墊陌
錢税間架竹木茶漆𣙜鐵之類悉宜停罷(所以順人情/之欲惡墊陌)
(錢即趙賛所行除陌錢/也墊丁念翻𣙜古岳翻)赦下四方人心大悦及上還長
安明年(上還長安之明年貞元元年也/下遐嫁翻還從宣翻又音如字)李抱眞入朝為
上言(朝直遥翻/為于偽翻)山東宣布赦書士卒皆感泣臣見人情
如此知賊不足平也(史究言興元赦書/感動人心之效)命兵部員外郎
李充為恒冀宣慰使(唐兵部員外郎二人一人掌貢舉/雜請一人判南曹嵗選出使非本)
(職命以即官出使耳/恒户登翻使疏吏翻)　朱泚更國號曰漢(泚且禮翻音/此朱泚初僣)
(號國號秦/更工衡翻)自號漢元天皇改元天皇　王武俊田悦李
納見赦令皆去王號(去羌/吕翻)上表謝罪(上時/掌翻)惟李希烈自
恃兵彊財富遂謀稱帝遣人問儀於顔眞卿眞卿曰老
夫嘗為禮官所記惟諸侯朝天子禮耳(顔眞卿所以答李希/烈者辭不廹切而義)
(甚嚴正朝/直遥翻)希烈遂即皇帝位(録考異曰希烈稱帝實/  舊希烈傳顔眞卿傳)
(皆無年月今據奉天記幸奉天録皆云赦令既行諸方/莫不向化惟李希烈長惡不悛國號大楚又實録今年)
(閏月庚午詔曰朕茍存拯物不憚屈身故於嵗首特布/新令赦其殊死待以初誠使臣纔及於郊畿巨猾已聞)
(於僭竊然則希烈稱/帝必在正月初也)國號大楚改元武成置百官以其
黨鄭賁為侍中孫廣為中書令李緩李元平同平章事
(李緩新書/作李綬)以汴州為大梁府分其境内為四節度希烈
遣其將辛景臻謂顔眞卿曰不能屈節當自焚積薪灌
油於其庭眞卿趨赴火景臻遽止之希烈又遣其將楊
峯(將即亮翻今考異曰舊/傳作楊豐  從奉天記)齎赦賜陳少遊及夀州刺史
張建封建封執峯徇於軍腰斬於市少遊聞之駭懼建
封具以少遊與希烈交通之狀聞上悦以建封為濠壽
廬三州都團練使(少始照翻/使疏吏翻)希烈乃以其將杜少誠為
淮南節度使使將歩騎萬餘人先取壽州後之江都(使/將)
(即亮翻又音如字騎竒寄翻夀州治/夀春縣之往也淮南節度治江都)建封遣其將賀蘭
元均邵怡守霍丘秋柵(後周書賀蘭祥傳其先與後魏/俱起有紇伏者為賀蘭莫弗遂)
(以為氏霍丘漢廬江松滋縣地梁置安豐郡東魏廢郡/隋開皇十六年置霍丘縣唐屬夀州九域志在州東一)
(百二十里宋白曰霍丘本春秋時/蓼國梁置霍丘戍隋廢戍為縣)少誠竟不能過遂南
㓂蘄黄欲斷江路(蘄渠希翻/斷音短)時上命包佶自督江淮財
賦泝江詣行在至蘄口(水經注蘄水源出蘄春縣北大/浮山南過其縣西又南至蘄口)
(入于江佶其吉/翻泝蘇故翻)遇少誠入冦曹王臯遣蘄州刺史伊慎
將兵七千拒之戰於永安戍(永安戍在黄州黄岡縣界/梁置永安郡後廢為戍)
大破之少誠脱身走斬首萬級包佶乃得前後佶入朝
具奏陳少遊奪財賦事(奪財賦事見上年佶/巨乙翻朝直遥翻)少遊懼厚
歛所部以償之(歛力/贍翻)李希烈以夏口上流要地(卾州治/夏口當)
(江漢之㑹/夏户雅翻)使其驍將董侍募死士七千襲卾州刺史李
兼偃旗卧鼓閉門以待之侍撤屋材以焚門兼帥士卒
出戰大破之(驍堅堯翻將即亮翻鄂逆各翻鄂/州治江夏縣即夏口帥讀曰率)上以兼
為鄂岳沔都團練使(沔彌兖翻/使疏吏翻)於是希烈東畏曹王臯
西畏李兼不敢復有窺江淮之志矣(史言李希烈兵勢/稍挫復扶又翻)
　朱滔引兵入趙境王武俊大具犒享(犒口/到翻)入魏境田
悦供承倍豐使者迎候相望於道丁丑滔至永濟(宋白/曰永)
(濟縣本漢貝丘縣地隋已後為臨清縣地大厯七年田/承嗣奏分臨清置永濟縣屬貝州以縣西臨永濟渠為)
(名/)遣王郅見悦約㑹館陶偕行度河(館陶縣屬魏州/在州城東稍北)悦
見郅曰悦固願從五兄南行昨日將出軍將士勒兵不
聽悦出曰國兵新破(謂先為馬燧/等所破也)戰守踰年資儲竭矣
(謂守魏州與馬/燧等相持也)今將士不免凍餒何以全軍逺征大王
日自撫循猶不能安若捨城邑而去朝出暮必有變悦
之志非敢有貳也如將士何已令孟祐備歩騎五千從
五兄供芻牧之役(騎竒/寄翻)因遣其司禮侍郎裴抗等往謝
滔(司禮侍郎猶天/朝禮部侍郎)滔聞之大怒曰田悦逆賊曏在重圍(重/直)
(龍/翻)命如絲髪使我叛君弃兄𤼵兵晝夜赴之(事見二百/二十七卷)
(建中/三年)幸而得存許我貝州我辭不取尊我為天子我辭
不受(事見同/上年)今乃負恩誤我逺來飾辭不出即日遣馬
寔攻宗城經城(經城漢古縣時屬貝州宋白曰後漢分/前漢堂陽縣於今縣西北二十里置經)
(縣後魏書併南宫縣太和十年又於今理置經縣尋置/廣宗郡於此北齊省郡及縣移武彊縣於此後周復於)
(此置廣宗郡隋開皇三年罷郡復於/此置經城縣宋省縣為鎮入宗城)楊榮國攻冠氏(去/年)
(張孝宗遣其將楊榮國與李晟俱赴國難及晟收京城/諸將中獨楊榮國不見於史今朱滔遣楊榮國攻冠氏)
(乃建中三年以深州降于朱滔者冠氏春秋邑名隋分/館陶東界置冠氏縣唐屬魏州九域志在州東北六十)
(里/)皆拔之又縱囘紇掠館陶頓幄帟器皿車牛以去(紇/下)
(没翻帟音亦三禮圖在上曰帟四旁及上曰帷上下四/旁悉周曰幄又曰帟平帳也帟主在幕若幄中坐上承)
(塵/)悦閉城自守壬午滔遣裴抗等還(還從宣翻/又音如字)分兵置
吏守平恩永濟(平恩縣屬洺/州治平恩州)　丙戌以吏部侍郎盧翰
為兵部侍郎同平章事(盖考異曰實録新舊紀表皆同/  翰罷領選故自吏部遷兵部)
(耳/)翰義僖之七世孫也(盧義僖仕元魏當靈/后臨朝時不附徐鄭)　朱滔引
兵北圍貝州引水環之(環音/宦)刺史邢曹俊嬰城拒守縱
范陽及囘紇兵大掠諸縣(滔縱兵/大掠)又拔武城(武城即漢/東武城縣)
(地唐屬貝州九域/志在州東五十里)通徳棣二州使給軍食(建中二年朱/滔據有徳棣)
遣馬寔將歩騎五千屯冠氏以逼魏州　以給事中杜
黄裳為江淮宣慰副使(酉考異曰實録去年十二月癸/  已云黄裳使江淮此又有之)
(按舊紀去年十二月黄/裳為給事耳實録誤也)　上於行宫廡下貯諸道貢獻
之物牓曰瓊林大盈庫(貯直/吕翻)陸䞇以為戰守之功賞賚
未行而遽私别庫則士卒怨望無復鬭志上疏諫(復/扶)
(又翻又音如字上/時掌翻疏所據翻)其略曰天子與天同徳以四海為家
何必橈廢公方(橈奴教翻屈/曲也方法也)崇聚私貨降至尊而代
有司之守辱萬乘以效匹夫之藏(乘繩/證翻)虧法失人誘姦
聚慝以斯制事豈不過哉(誘羊又翻/慝吐得翻)又曰頃者六師初
降(降讀如字天子之行必有六師以為營衛不敢/指言自京師出居奉天故㣲其辭曰六師初降)百物
無儲外扞兇徒内防危堞晝夜不息殆將五旬凍餒交
侵死傷相枕(堞逹協翻/枕職任翻)畢命同力竟夷大艱良以陛下
不厚其身不私其欲絶甘以同卒伍輟食以㗖功勞(㗖/徒)
(濫翻又/徒覽翻)無猛制而人不擕懷所感也無厚賞而人不怨
悉所無也(悉詳/體也)今者攻圍已解衣食已豐而謡讟方興
(讟怨/謗也)軍情稍阻豈不以勇夫恒性嗜利矜功(恒户/登翻)其患
難既與之同憂而好樂不與之同利(難乃旦翻好呼/到翻樂音洛)茍
異恬黙能無怨咨(咨咨/嗟也)又曰陛下誠能近想重圍之殷
憂(重直用翻/殷於謹翻)　追戒平居之專欲凡在二庫貨賄盡令
出賜有功毎獲珍華(令力丁翻珍華/猶言珍麗也)先給軍賞如此則
亂必靖賊必平徐駕六龍旋復都邑天子之貴豈當憂
貧是乃散其小儲而成其大儲損其小寶而固其大寶
也上即命去其牓(去𦍑/吕翻)　蕭復嘗言於上曰宦官自艱
難以來多為監軍恃恩縱横(監工銜翻/横户孟翻)此屬但應掌宫
掖之事不宜委以兵權國政上不悦又嘗言陛下踐阼
之初聖徳光被(應乙陵翻當也掖/音亦被皮義翻)自楊炎盧把黷亂朝
政以致今日(朝直/遥翻)陛下誠能變更睿志臣敢不竭力
(此必盧把貶逐之後蕭/復方有是言更工衡翻)儻使臣依阿茍免臣實不能(蕭/復)
(盖撲而/直者)又嘗與盧把同奏事把順上㫖復正色曰盧把
言不正上愕然退謂左右曰蕭復輕朕(此事必在蕭復/盧把同列之時)
(史因徳宗命復出使/而序其事於此耳)戊子命復充山南東西荆湖淮南
江西鄂岳浙江東西福建嶺南等道宣慰安撫使實踈
之也(鄂五各翻/使疏吏翻)既而劉從一及朝士往往奏留復上謂陸
䞇曰朕思遷幸以來江淮逺方或傳聞過實欲遣重臣
宣慰謀於宰相及朝士僉謂宜然今乃反覆如是朕為
之悵恨累日(朝直遥翻相息/亮翻為于偽翻)意復悔行使之論奏邪(意/者)
(以意度之也此亦徳/宗猜防臣下之一事)卿知蕭復何如人其不欲行意趣
安在䞇上奏以為復痛自脩勵慕為清貞用雖不周
行則可保(上時掌翻/行下孟翻)至於輕詐如此復必不為借使復
欲逗留從一安肯附㑹今所言矛楯(韓非子有鬻矛楯/者自譽其矛曰吾)
(矛之利物無不䧟也又自譽其楯曰吾楯之堅物莫能/䧟也或謂之曰以子之矛䧟子之楯可乎其人不能答)
(故後世謂議論自相反及為事自/相反者為自相矛楯楯食尹翻)願陛下明加辯詰(詰/去)
(吉/翻)若蕭復有所請求則從一何容為隱(為于/偽翻)若從一自
有囘互則蕭復不當受疑陛下何憚而不辯明乃直為
此悵恨也夫明則罔惑辯則罔寃惑莫甚於逆詐而不
與明(夫音扶逆者未至而迎之也詐謂人欺/己也未見其詐而逆以為詐謂之逆詐)寃莫痛於
見疑而不與辯是使情偽相糅(糅女/救翻)忠邪靡分兹實居
上御下之要樞惟陛下留意上亦竟不復辯(復扶/又翻)　辛
卯以王武俊為恒冀深趙節度使壬辰加李抱眞張孝
忠並同平章事丙申加田悦檢校左僕射(恒户登翻使/疏吏翻校古)
(效翻射/寅謝翻)以山南東道行軍司馬樊澤為本道節度使前
深趙觀察使康日知為同州刺史奉誠軍節度使(以趙/州與)
(王武俊故徙康日知乾元初以同州/為匡國軍節度使今又為奉誠軍)曹州刺史李納為
鄆城刺史平盧節度使(李納本為曹州刺史建中二年/其父正已卒納自領軍務未有)
(朝命今方命以旌節故先叙/其本職而加以新命鄆音運)　戊戍加劉洽汴滑宋亳
都統副使知都統事李勉悉以其衆授之(李勉既失守/汴州命劉洽)
(知都統事汴皮變翻統/他綜翻俗多從上聲)　辛丑六軍各置統軍(此北門/左右羽)
(林龍武神武六軍也軍考異曰實録云詔六軍各置軍/使一員又云因置統  按舊紀獨置統軍耳今從之)
秩從三品以寵勲臣(從才/用翻)　吐蕃尚結贊請出兵助唐
收京城庚子遣祕書監崔漢衡使吐蕃𤼵其兵(吐從暾/入聲)
　
　
　
　
　
　資治通鑑卷二百二十九
