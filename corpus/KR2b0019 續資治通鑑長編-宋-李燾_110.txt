
　續資治通鑑長編巻一百八
　　　　　　　　　　　　　宋　李燾　撰
　　仁宗
天聖七年五月己未朔詔禮部貢舉庚申詔曰朕試天
下之士以言觀其趋向而比來流風之敝至於薈萃小
說磔裂前言競為浮誇靡蔓之文無益治道非所以望
於諸生也禮部其申飭學者務明先聖之道以稱朕意
焉
甲子上謂輔臣曰比聞川廣幕職州縣官有過期未代
者此豈人情之所樂耶其令吏部流内銓亟選代又曰
羣臣請對者多求進少求退何也王曽曰茍抑奔競崇
静退則庶幾有難進之風矣上然之
己巳詔以新令及附令頒天下始命官修定成三十巻
有司又取咸平儀制令及制度約束之在敇其罪名輕
者五百餘條悉附令後號曰附令敇　詔廣南民自今
祖父母父母在而别籍者論如律己分居者勿論先是
同判桂州王告言劉氏時應祖父母父母在孫子既娶
即令析産其後富者數致千金而貧者或不能自給及
朝廷平嶺南乃知法不得以異居爭訟至今不息請條
約之故降是詔
庚午詔國朝曽任兩府及宣徽使四經郊祀未録用子
孫者官其親屬一人三經郊祀而見無食禄者即與推
恩刺史少卿監以上六經郊祀未録用子孫及見無食
禄亦官其親屬一人郎中及帶職貟外郎升朝官為西
川廣南知州軍監物故者歴任非犯贓本家見無人食
禄並聽以遺表聞　上封者言近邊内地州郡多是儒
臣知州邊事武略安肯留意欲望自今選有武勇謀略
内殿崇班已上三二十人於河北河東陜西及西川廣
南不以逺近但路居衝要處知州得替日具本處民間
利害或邊事十件聞奏或朝廷要人驅使詢之於朝則
曰某人曽在某處知某處事宜則是先試之以近邊之
事後委之以臨邊之任或為州郡之防或為偏禆之將
不乏人矣樞宻院請令武臣閤門祇候以上知州軍代
還日知州言事五件内三件民間利害二件邊事或兵
馬利便其知軍言事三件内二件民間利害一件邊事
或兵馬利便從之
先是侍御史高弁内侍楊懐敏徃澶州視决河議築大
韓埽又遣内侍綦仲宣覆按之仲宣言大河已安流諸
埽亦足恃帝亦重興役壬申以諸埽圖示輔臣罷大韓
不復築弁又請弛隄防縱水所之可省民力且以扼敵
人不報(此據高弁𫝊十二月辛/亥實録載弁議更考之)　詔臣僚奏事無得請
批依奏送中書時刑部上殿批依奏而中書以大中祥
符七年詔書申明之(祥符七年詔書在/三月七日戊寅)
癸酉御崇政殿録繫囚
甲戌太常博士范諷為右司諫先是諷知廣德軍尋以
疾監舒州靈仙觀上御藥張懐德至觀齋祠諷頗要結
之懐德薦於太后遂召還問所欲言對曰今權臣驕悍
將不可制蓋指曹利用也利用貶久之乃授諷諫官
乙亥知制誥李仲容石中立並坐失保任落史館修撰
罰銅十斤
庚辰上與太后御承明殿羣臣請對者凡十九班至第
九班賜輔臣食於崇政殿門有頃再坐日昃乃罷
辛巳詔諸知州軍同判部署鈐轄都監監押巡檢寨主
不俟詔而輙去官者從監臨擅離場務敇加二等計日
重者從在官無故亡律餘官減敇條二等即有規避及
致廢事加一等輙受牌印者減罪人一等
六月辛卯命資政殿學士兼翰林侍讀學士晏殊龍圖
閣待制孔道輔馬季良看詳轉對章疏及登聞檢院所
上封事類次其可行者以聞右司諫范諷曰非上親覽
决可否則誰肯為陛下極言者不踰月詔罷看詳
壬辰置益梓廣南路轉運判官與轉運使分部按巡位
諸州同判上别給印分巡即用之仍詔磨勘及三年者
遷一官議者以為自罷諸路提㸃刑獄而益梓廣南止
一轉運使不能周知民事故也
癸卯増川陜四路進士解額益州四人梓州二人餘州
軍下及三人者聽解三人(元額若/干當考)
甲辰詔鎖㕔應舉人自今在京有職事無職事已罷未
赴並聽于國子監開封府取解外任者聽于别州仍先
取㫖文臣許兩應武臣止一
丁未大雷雨玉清昭應宫災宫凡三千六百一十楹獨
長生崇壽殿存焉翌日太后對輔臣泣曰先帝力成此
宫一夕延燔殆盡猶幸一二小殿存爾樞宻副使范雍
度太后有再興葺意乃抗言曰不若燔之盡也太后詰
其故雍曰先朝以此竭天下之力遽為灰燼非出人意
如因其所存又將葺之則民不堪命非所以祇天戒也
宰相王曽吕夷簡亦助雍言夷簡又推洪範災異以諫
太后黙然　太廟齋郎蘇舜欽詣登聞皷院上疏曰烈
士不避鈇鉞而進諫明君不諱過失而納忠是以懐策
者必吐上前蓄寃者無至腹誹然言之難不如容之難
容之難不如行之難有言之必容之行之則三代之主
也幸陛下留聽焉臣觀今歲自春徂夏霖雨隂晦未嘗
少止農田被菑者㡬於十九臣以為任用失人政令多
乖賞罰失中之召也天之降災欲悟陛下而大臣歸咎
于刑獄之濫陛下聽之故肆赦天下以為禳救如此則
是殺人者不死傷人者不抵罪而欲以合天意也古者
斷决滯訟以平水旱不聞用赦故赦下之後隂霾及今
前志曰積隂生陽陽生則災見焉乘夏之氣發洩于玉
清宫震雨雜下烈熖四起樓觀萬疊數刻而盡非慢於
火備乃天之垂戒也陛下當降服減膳避正寢責躬罪
已下哀痛之詔罷非業之作拯失職之民察輔弼及左
右無裨國體者罷之竊弄威權者去之念政刑之失收
芻蕘之論庶㡬可以變災為祐浹日之間未聞為此而
將計工役以圖修復都下之人聞者駭惑聚首横議咸
謂非宜皆曰章聖皇帝勤儉十餘年天下富庶帑府流
衍乃作斯宫及其畢功海内虚竭陛下即位未及十年
數遭水旱雖征賦咸入而百姓困乏若大興土木則費
用不知紀極財力耗于内百姓勞于下内耗下勞何以
為國况天災之已違之是欲競天無省己之意逆天不
祥安已難任欲祈厚貺其可得乎今為陛下計莫若来
吉士去佞人修徳以勤至治使百姓足給而征稅寛減
則可以謝天意而安民情矣夫賢君見變修道除凶亂
世無象天不譴告今幸天見之變是陛下修已之日豈
可忽哉昔漢宣帝三年茂陵白鶴館災詔曰廼者火災
降于孝武園館朕戰栗恐懼不燭變異罪在朕躬羣有
司又不肯極言朕過以至于斯將何寤焉夫茂陵不及
上都白鶴館大不及此宫彼尚降詔四方以求已過是
知古之帝王憂危念治汲汲如此臣又按五行志賢佞
分别官人有序率由舊章禮重功勲則火得其性若信
道不篤或耀虚偽讒夫昌邪勝正則火失其性自上而
降及濫災妄起燔宗廟燒宫室雖興師徒而不能救故
魯成公三年新宫災劉向謂成公信三桓子孫之讒逐
父臣之應襄公九年春宋災劉向謂宋公聽讒逐其大
夫華弱奔魯之應也今宫災豈亦有是乎願陛下恭黙
内省而追革之罷再造之勞述前世之法天下幸甚舜
欽時年二十一易簡之孫耆之子也(舜欽上疏正史不/載其月集亦無月)
(今附/見)
戊申龜兹國遣使來貢方物
己酉詔三司使副子弟毋得任在京錢榖場務
甲寅門下侍郎兼吏部尚書平章事王曽罷為吏部尚
書知兖州始太后受尊號冊將御天安殿曽執不可及
長寜節上夀曽執不可如前皆供張别殿太后左右姻
家稍通請謁曽多所裁正太后滋不恱㑹玉清昭應宫
災曽以使領不嚴累表待罪乃罷出守尋改青州　詔
入内内侍省自今抽差親從親事官須憑皇城司文字
抽差不得令使臣直行勾取先是有内侍鄧徳用傳宣
親從第一指揮勾抽副校黄遂以下二百六十人赴昭
應宫救火無文字闗本司上以為非便故有是詔
是月河北大水壊澶州浮橋
秋七月戊午朔命户部副使刑部郎中鍾離瑾為河北
安撫使作坊使范宗古副之仍詔瑾等所至發官廪以
賑貧乏其被溺之家存三口者給錢二千不及者一千
溺死而不能收殮者官為瘞埋已檢放稅外聽就近輸
官權停州縣配率其經水倉庫營壁亟修完之庳下者
徙髙阜處水壊官物先為給遣坊監亡失官馬者不加
罪第根究送所部官吏貪暴者奏劾之囚繫獄者委長
吏從輕决遣其邊防事機民間疾苦悉具經畫以聞
辛酉知光州左領軍衞大將軍石普責授左監門衞率
滁州安置同判祕書丞王植郴州長史初植訟普受所
部賍私用修孔子廟錢及遣官即訊而并得植賍状故
皆坐之普尋徙頴州
壬戌禁士庶僧道以朱漆床榻
癸亥以玉清昭應宫災遣使奏告諸陵
甲子刑部郎中狄棐為契丹后生辰使作坊使陳宗憲
副之(陳宗憲/未見)
乙丑翰林學士兼侍讀學士中書舎人同修國史宋綬
落學士綬領玉清昭應宫判官而宫災故責之内侍為
都監承受者停降贖銅有差道士杖脊者四人决杖者
五人知宫李知損乃編管陳州御史臺鞫火起得知損
嘗與其徒茹葷聚飲宫中故也初太后怒守衛者不謹
悉下御史獄欲誅之中丞王曙上言昔魯桓僖宫災孔
子以為桓僖親盡當毁者也遼東高廟及高園便殿災
董仲舒以高廟不當居遼東殿不當居陵旁故災魏崇
華殿災高堂隆以臺榭宫室為戒宜罷之勿治文帝不
聽明年復災今所建宫非應經義災變之來若有警者
願除其地罷諸禱祠以應天變而左司諫范諷亦言此
實天災不當置獄窮治監察御史張錫言若反以罪人
恐重貽天怒言者既衆上及太后皆感悟遂薄守衛者
罪議者尚疑將復修宫諷又言山木已盡人力已竭雖
復修必不成臣知朝廷亦不為此其如疑天下何願明
告四方使户知之己巳下詔以不復修宫之意諭天下
改長生崇夀殿為萬夀觀　禁淮南兩浙荆湖諸縣鎮
買撲酒户因民有吉凶事輙出引目抑配沽酒違者聽
民告募人代之
癸酉出内藏庫𣙜貨務緡錢各十萬下陜西河北助糴
軍儲
乙亥詔殿直以上自今不得換文資又詔文武官奏薦
别房子弟及異姓親年幼未得俸而本房無人食禄者
具以名聞
乙酉罷輔臣所領諸宫觀使名從吕夷簡張旻夏竦之
請也　詔每年賜諸道州府軍監衣襖自今並就逐處
依所降様製造但遣使臣齎詔敇取賜免自京般送之
勞從三司奏請也
八月丁亥朔日有食之　詔曰先帝患吏廪不給而廉
㓗者亡以勸故並錫之公田歲月浸深侵牟滋長獄訟
數起反以害人重失先帝之意其罷天下職田官收其
入以所直均給之仍委三司别為條約先是上封者言
職田有無不均吏或不良徃徃多取以殘細民請罷之
詔資政殿學士晏殊與三司審官三班院吏部流内銓
參議皆以為然乃降是詔
己丑宰臣吕夷簡加吏部侍郎昭文館大學士
辛卯樞宻使張旻改山南東道節度使參知政事夏竦
加刑部侍郎復為樞宻副使樞宻副使范雍姜遵陳堯
佐並加給事中堯佐改參知政事竦與夷簡不相恱故
以堯佐易之　御史中丞王曙為工部侍郎參知政事
　江南東路轉運使王碩兩浙轉運使司封貟外郎劉
楚並追官勒停坐失保任也(保任何/人當考)
甲午詔國子監進士自今以五十人為解額
戊戌上封者言三院御史故事多出知州比來王㳂李
紘朱諫並自知縣除省府推官遂為轉運使副擢任太
速請自今御史並舉歴知州同判人其見在臺資淺者
且令出知州從之(此事當考并九/月己未日所書)　自定折杖之制長
短廣狹皆有尺度而輕重無準官吏或得任情至是有
司以為請乃詔凡所用杖重無過十五兩施印其上責
所部常驗視之
己亥詔命官犯正入已贓者自今毋使親民
癸卯禮部貟外郎兼侍御史知雜事鞠詠為契丹主生
辰使供奉官閤門祇候王永錫副之職方貟外郎判三
司理欠司張羣為正旦使如京副使石元孫副之户部
判官度支貟外郎蘇耆為契丹后正旦使内殿承制閤
門祇候王徳明副之
乙巳詔邊郡差官便糴軍儲而榖多粃惡濕腐不可食
自今雖去官無得免其罪
己酉置江寜府沿江巡檢二貟　三司言舊制臣僚限
田三十頃而止于一州之内卜葬者或拘以隂陽之說
則舉事為難請聽于他州别置墓田毋得過五頃從之
壬子詔戎州夷人犯罪委知州和斷之若漢人即正其
法及三年不生事者特遷一資
九月戊午定王元儼改封鎮王
己未詔御史臺自今三院御史非朝參無得私出(此事/與前)
(月戊戌所書皆當考或必有故也㑹要云寳/元二年四月以御史王素言又申明降詔)
丙寅詔閤門自今入内都知押班如昭宣使以上即與
客省使等為一班皇城使副以下並在皇城使之前别
在一行太祖朝都知押班率供奉官為之内中祇應褁
頭巾衣褐衫而已宰相吕夷簡不考故事輙升其班次
議者非之(都知押班褁頭巾衣褐衫此據江休復雜志/又云許公升都知押班班次不報御史臺至)
(今每遷官必奏免/正衙此事當考)
戊辰澶州官吏並坐王楚埽决貶官一等
庚午詔審官院大理寺詳議詳斷法直官自今非本司
主判官同罪舉者無得除
辛未改永定軍為永寧軍避真宗陵名也縣驛有同名
者皆改之
甲戌司封貟外郎趙廓言前判大理寺每集定急案唯
本案官繫書而他法官不與恐不能盡心請自今悉令
簽書若議刑有失則并坐之從之
丁丑詔押賜諸路衣襖每歲遣技術官自今以閤門久
宣贊及勲舊子弟之貧者參用之　編敇既成合農田
敇為一書視祥符敇損百有餘條其麗于法者大辟之
屬十有七流之屬三十有四徒之屬百有六杖之屬二
百五十有八笞之屬七十有六又配𨽻之屬六十有三
大辟而下奏聽㫖七十有一凡此皆在律令外者也於
是詔下諸路閱視聽言其未便者尋又詔書一年無改
易然後鏤版頒行
辛巳詔翰林學士知雜御史而上舉常參官歴同判一
任無贓濫而才任繁劇者各一人己之所親及執政近
屬毋得舉　又詔審官院自今定差知州軍令中書審
視若懦庸老疾不任事者罷之
壬午徙知青州李廸知河南府廸朝京師太后語廸曰
卿昔者不欲吾預國事殆過矣今日吾保養天子至此
卿以為何如廸對曰臣受先帝厚恩今日見天子聖明
誠不知太后聖徳乃至此太后亦喜
癸未詔三司令商人在京師入中馬草一千萬束
冬十月丁亥故太子左諭徳崔遵度妻舒城縣君何氏
特封樂安郡君遵度嘗事上東宫其子左班殿直仲思
願以所遷官回授母一郡封上既許之仍詔遷仲思官
辛卯詔京東河北水災州軍已減秋稅聽即本處輸見
錢仍停科率一年訴不及限者亦體量減放
甲午詔在京諸軍班諸所支月糧令提㸃倉場官三糧
料院依排定諸倉年月界分以軍資高下給之違者許
人告公人遷一資百姓給賞錢三十千先是上封者言
諸糧料院所勘旁多逺近不均有軍營在西而給東倉
或在東而給西倉固欲以邀求軍人事下三司三司言
凡支軍糧皆自糧料院先進様然後三司定倉厫界分
而以年月次之今城東十二倉貯江淮所漕米最多城
南惟有米一倉城西三倉兼貯茶城北四倉貯畿内賦
稅及馬料所貯既不同難據軍營逺近就支自今諸糧
料院如敢用此有所邀求請重致于法故降是詔(按沈/括筆)
(談云太祖朝常戒禁兵衣之長不得過膝買魚肉及酒/入營門者皆有罪又置更戍之法欲其習山川勞苦逺)
(妻孥懐土之戀兼外戍之日多人人少子而衣食易足/又京師衛兵請糧者營在城東者即令赴西倉在城西)
(者即令赴東倉仍不許傭僦車脚皆須自負嘗親登右/掖門觀之蓋使之習力制其驕惰故士卒衣食無外慕)
(安辛苦而易使今上封事者指陳糧料院勘旁/之弊不知乃太祖法也更當詳考表而出之)
壬寅御崇政殿閱虎翼武騎卒習戰遷補有差
丙午京師地震　詔知州軍文武陞朝官歲舉見任判
官主簿尉有罪非贓私有出身三考無出身四考堪縣
令者各一人轉運使副不限以數舉者及二人移注近
縣令任滿無贓罪公私罪情輕用刑無枉濫促賦無追
擾本部上治狀陞幕職再知縣又無過譴或有罪而公
私情輕職業愈修者替還引對特遷京官仍逐任與免
選納粟及流外入令皆増考舉數先是流内銓引選人
朝辭有老耄者授縣令上謂宰臣曰縣令之職有民有
社一邑刑政重輕皆得自專若非其人為害不細雖逺
方僻郡尤當擇人宣朝廷徳意此輩皆昏耄使之臨民
必有貪墨疲懦之弊㑹有上言乞奏舉以充縣令乃降
是詔(上云云據張唐/英政要當考)
丁未詔淮南江浙荆湖制置發運使奏計京師毋以土
物饋要近官先是鍾離瑾因奏計多載竒花怪石納禁
中且賂權貴殿中侍御史鞠詠右司諫劉隨皆劾瑾詠
請付御史臺治帝面諭瑾亟還所部于是又條約之
樞宻院言御馬直于榮鬻自制紫衫而開封府以軍號
法物定罪請下法官議而審刑院言紫衫榮所自制非
官給難以從軍號法物定罪乃詔自今諸軍班典買官
所給軍號法物者以違制論自餘以不應為從重科之
壬子復給事中知永興軍李諮為樞宻直學士永興衣
冠子弟多恃䕃無頼者諮悉杖之境内肅然　内殿崇
班帶御器械夏元正為閤門宣事舎人元正初以武技
自陳召見詔騎射擢為帶御噐械既而以其父守贇方
典禁兵故改命之　下溪州蠻彭仕端仕羲等來貢方
物
癸丑河北知州軍多武臣其幕職官又或經學出身而
書斷案牘頗不通自今令吏部流内銓選嘗為人薦舉
者注擬之　流内銓言應初任官未得求試書判㧞萃
須歴四考以上方得投狀其見任沿邊川廣福建及見
係銓司起請移官人並須回日投狀仍先以所納到判
詞編排作三等具奏乞下兩制别差官考定詔歴官三
考以上乃聽投狀看詳判詞分三等只委判銓官餘從
之
十一月乙卯朔黔州蠻舒延蠻來貢方物
庚申詔京朝官自今依景徳四年七月敇到闕以前轉
官及三年者聽磨勘未及者須四年其任廣南西川及
三年許上課于審官院
癸亥冬至上率百官上皇太后夀于㑹慶殿乃御天安
殿受朝祕閣校理范仲淹奏疏言天子有事親之道無
為臣之禮有南面之位無北面之儀若奉親于内行家
人禮可也今顧與百官同列虧君體損主威不可為後
世法疏入不報晏殊初薦仲淹為館職聞之大懼召仲
淹詰以狂率邀名且將累薦者仲淹正色抗言曰仲淹
繆辱公舉每懼不稱為知已羞不意今日反以忠直獲
罪門下殊不能答仲淹退又作書遺殊申理前奏不少
屈殊卒媿謝焉又奏疏請皇太后還政亦不報遂乞補
外尋出為河中府通判(歐陽修作仲淹神道碑云太后/將以至日大㑹前殿上率百官)
(為夀仲淹言之其事遂已按仲淹疏入不報上夀㑹慶/殿未嘗已也豈修謂止在便殿不在前殿為聽仲淹之)
(言乎然供帳便殿實自王曽執奏非由仲淹矣修蓋誤/今不取富弼作仲淹墓碑亦云疏奏遂罷上夀儀然後)
(頗不懌尋出為河中府通判弼亦誤今但取其出倅河/中附見于此僧文瑩以為仲淹時任右司諫太后先遣)
(中使諭令勿言/此妄也今不取)
庚午詔天下孤獨疾病之民所在為致醫藥存視之
詔逃田十年見荒閑者聽百日復業與免賦役後五年
與減舊稅十之八限滿不至他人請佃者亦如之
上封者言今歲開封府舉進士者至千九百餘人多妄
冐戸籍請條約之癸酉詔舉人有開封府户籍七年以
上不居他處者聽取解雖無户籍亦不曽占名他州者
先經所屬投牒察訪行實召京朝官二人保之違犯則
保官以違制論其外州寄應者悉令還本貫與理舊舉
場第若行賂而妄冐鄉貫三代者以違制失論不以䕃
贖
丙子詔廣南福建官丁憂未有替人而見任事者續其
俸　繡州蠻向光緒遣使來貢方物
庚辰賜莫州順安軍修城卒緡錢
癸未詔陜西弓箭手已刺而逃者聽本家權以少壯子
弟代役滿三月不首即使其子弟為之
是月詔自今每遇南郊大禮録周世宗從孫一人班行
(此據本/志當考)
十二月丁亥賜永静軍修城卒緡錢
庚寅以知制誥李仲容判禮部故事茂才異等高蹈邱
園沈淪草澤三科所上策論先委吏部考覈以聞乃得
召試時直史館康孝基判禮部定富弼等十人詞理皆
優上意其品藻未精故改命仲容而以孝基為同判仍
取弼等策論覆校之弼河南人也
丁酉詔河北盜決屯田堰岸者從盜決隄防律再犯者
送河南州軍編管
庚子詔中書自今朝官以上告詞别録本上禁中
乙巳賜深州邢州修城卒緡錢
己酉契丹遣奉國軍節度使耶律暠崇禄少卿韓知白
來賀皇太后正旦
庚戌遣中興軍節度使耶律倚賔州防禦使韓昭一來
賀正旦
辛亥以左司諫龍圖閣待制孔道輔知鄆州坐紏察刑
獄事不當也曹利用未敗時道輔嘗言利用及上御藥
羅崇勲竊弄威權宜早斥去以清朝廷立對移刻太后
可其言乃退利用既被譴死而崇勲固在云(本傳云道/輔除左正)
(言受命日論奏樞宻使曹利用上御藥羅崇勲竊弄威/柄宜早斥去以清朝廷立對移刻太后可其言乃退按)
(道輔為左正言乃天聖元年八月此時利用及崇勲驕/恣之狀猶未著道輔必不以受命日首論此二人及五)
(年十二月遷左司諫或可論矣然距利用貶絀尚一年/餘遽云太后可其言亦妄矣且利用不應與崇勲同論)
(或道輔果曽同論二人亦必不在始受命日傳蓋誤也/今畧加刪潤附道輔知鄆州後道輔出守未必不由論)
(崇勲故/耳當考)　先是有越黄河者十數人繫鄆州獄吏白罪
當徒道輔皆釋之因曰異時河决南燕至于鄆故有禁
今河水復故道為乾河何禁也(此據附𫝊/正𫝊削去)
河朔罹水患朝廷以民疲不任繇率故王楚埽尚未塞
都大巡䕶澶滑河隄高繼宻請自澶州嵬固埽下接大
隄東北即高阜築遥堤為備禦計侍御史高弁又請于
澶州之西分導二河以殺水勢壬子命龍圖閣待制韓
億左藏庫使閻文應等徃河北同轉運使相視之　詔
自今中書轉補録事以上職名更不依名次並擇廉謹
有行止明曉公事者充填仍召近上職名二人委保如
犯正枉法贓罪並當連坐　先是開封府界提㸃諸縣
公事張應物言諸縣酒務多為豪民買撲坐取厚利自
今請差官監𣙜仍委三司保舉從之時天禧四年也乾
興中罷舉官天聖四年應物復以為請乃詔依前舉官
是歲上封者又言諸縣課額多虧蓋監臨之官皆是保
舉多相庇匿不言自今請止委審官三班院差人監當
自是遂罷府界舉官之制　天下上户部主户六百萬
九千八百九十六口二十三萬一千九百二十六客户
四百五十五萬二千七百九十三口六百二萬二千三
百一十二
