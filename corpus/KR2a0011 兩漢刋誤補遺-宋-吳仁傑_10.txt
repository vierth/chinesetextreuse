
　兩漢刋誤補遺卷九
　　　　　　　　　　　　宋　吳仁傑　撰
　　字誤
光武紀深略緯文仁傑按文選作緯天恐當從文選為
是又馮衍傳周宣齊威猶有申伯召虎夷吾吉甫注吉
甫謂尹吉甫按吉甫當作成父謂王子成父也若尹吉
甫不應序于夷吾之下又黄瓊傅忠臣懼死而杜口萬
夫怖禍而木舌注引法言金口木舌按金口木舌木鐸
也所以振文事語意不類疑木當作束楚漢春秋人銜
枚馬束舌李尋曰智者結舌顔注謂不敢出言也又西
羌傳元元无妄之災當作元二(案元二别見鄧隲傳舊/注云卽元元洪邁容齋)
(隨筆詳辨其非謂是永初元年二年此云西羌傳之元/元當作元二不復有所引證今攷是傳乃永建四年追)
(數二十年前事正在永初元年/二年與鄧隲傳元二之文符合)
　　戊巳一
明紀北匈奴及車師後王圍戊己校尉耿恭刊誤曰檢
詳耿恭傅恭作戊校此不合有已字仁傑按顔氏注百
官表曰有戊校尉己校尉其究不然屯田始直校尉領
護田卒但以屯田校尉為稱後乃為戊己校尉表初不
言有戊校己校兩官徧攷前書紀傳亦無有為戊校尉
己校尉者如徐普刁護郭欽皆兼戊己為官稱獨烏孫
傳云徙已校屯烏墨顔注有戊己兩校兵此直徙己校
以理撥之是特兵有戊校己校之分尉則兼戊己為官
稱也顔亦知己校為兵而云兩尉者殆見後書西域傳
序言元帝置戊己二校尉遂為此說而范亦以後漢有
戊校尉因謂元帝所置為二尉耳其實兩都設官之制
不同先漢有戊校己校兵而尉之官稱則兼戊己後漢
有戊己校尉戊校尉而各以校兵為名其可以此而律
彼哉
　　戊己二
耿恭傳恭為戊己校尉屯後王部金蒲城關寵為戊己
校尉屯前王柳中城刊誤曰戊己本是兩校故恭寵各
為一校以理觀之恭是戊校寵是己校也仁傑按東都
凡兩置戊己校尉永平十七年恭寵皆為戊己校尉者
以此兩人各將戊校己校兵故也永元三年復置戊己
校尉將兩校兵如故又置戊校尉則以所將止戊校兵
耳戊己校尉自恭寵之後有任尚索頵戊己司馬有曹
寛凡紀傳言戊己校尉無慮十數竝同一辭惟車師後
王傳載戊部候嚴皓戊校尉閻詳後書言戊校尉者獨
此一事其屬又有後部司馬章懷太子注云司馬卽屬
戊校尉所統和帝時置戊校尉鎭車師後部是也且戊
校尉永元所置刊誤謂但和帝以後事云戊己校尉者
皆多己字猶之可也若恭寵為校尉自在孝明世乃曰
恭作戊校此不合有己字豈别有據耶
　　戊己三
明紀初置戊己校尉注戊己中央也鎭服四方又西域
傳注開渠播種以為厭勝故稱戊己前書顔注其說尤
煩竟不甚了王彥賓云戊己土也屯田以耕土為事故
取為名仁傑按馬融傳校隊按部前後有屯甲乙相伍
戊己為堅注謂戊己居中為中堅也詩曰中田有廬蘇
黄門謂田中有廬以便田事二校之設自兵屯言之則
以其為中堅而命名可也然二校之外乃無所謂甲乙
諸屯則其命名之意殆如詩所云取其居屯田之中以
便田事而已
　　斷獄
斷獄得情號居前代十二章懷太子注十斷其二言少
刑也仁傑按前書刑法志自建武永平朝無威福之臣
邑無豪傑之俠以口率計斷獄少於成哀之間什八可
謂清矣范氏所謂前代卽成哀之間注不指此而汎言
之未之盡也
　　河清一
桓紀(案是書避宋欽宗諱凡桓/字皆作威今依史文改正)延熹八年濟隂東郡濟
北河水清襄楷上疏曰按古帝王未有河清者也清者
屬陽濁者屬隂當濁而反清者隂欲為陽也豈諸侯有
規京都計耶仁傑曰楷言良有理蓋臣者君之隂諸侯
者天子之隂后妃為人主之隂夷狄為中國之隂觀延
熹以後凡有河清之異非國有大故下人謀叛則后妃
預政夷狄亂華也後漢及隋唐五行志載河清事指為
災異漢隋二史又皆著其事應其說自楷發之
　　河清二
京房易傳河水清天下平故鮑照張暢皆有河清頌後
齊至以此紀元而近世中外表賀蓋以為不可逢之嘉
瑞也孔毅父論祥瑞不可憑引代宗河清幸陜事以證
要之河清本非祥瑞事往時編會要者分别部居乃列
之休徵門中(案是書諱宋仁宗嫌名凡徴/字皆作證今依經文改正)豈偶未之思
歟獨襄楷推原咎徴固善但恨其猶惑易傳之說以春
秋書麟為比云
　　河清三
漢以來河清而史不著事應者皆可推言之也建寧四
年河水清鮮卑寇荆州宋元嘉二十四年河濟俱清後
三年魏人至𤓰歩唐武德九年河清建成兄弟自相魚
肉貞觀十四年以後比三年河清劉蘭齊王張亮相繼
以畔誅二十三年河清有國䘏永徽調露間河清者四
則應在武氏開元中河清則應在祿山乾元二年河清
不三年有國卹寳應元年河清明年代宗幸陜建中四
年河清涇原兵變十四年河清李錡以不軌聞其為不
祥甚矣
　　五日一
禮儀志以五月五日朱索五色印為門户飾仁傑按五
當作午郎顗曰宜以五月丙午遣大尉論衡亦曰以五
月丙午日日中之時鑄陽燧謂丙日或午日也顗充皆
當時人其言宜可據則以索印餙門户必仲夏午日也
世俗訛傳遂用五日白傅樂府百鍊鏡篇謂其鑄以五
月五日午時此蓋依倣鑄陽燧之法然以為五日則誤
矣周處風土記仲夏端午烹鶩進角黍注云端始也蓋
以五月如遇午日為端午如三月如遇巳日為上巳耳
近世角黍不用午日而但用五月五日然猶謂之端午
如魏晉以來祓禊不用巳日而但用三月三日謂之上
巳也二事正相類或謂本草采藥多用五月五日恐自
有所本斯又不然晁伯宇談助載秘要辟兵法用正月
上寅日取木觸類推之本草亦誤也
　　五日二
資暇錄端午謂五月五日也今人多書午字其義無取
濟翁家有元和中端五詔書竝無作午字處容齊隨筆
謂明皇以八月五日生張説上大衍厯序云謹以八月
端午獻之宋璟表亦云月惟仲秋日在端午然則凡月
之五日皆可稱端午仁傑按周官壺涿氏午貫象齒鄭
氏注午故書為五王彥賓謂午五通用按五月當作端
午八月當作端五今元和詔書與張宋二公序表所用
字正爾相反以五午通用言之則可若論本指未免失
之
　　臘
禮儀志季冬之月星囘歳終隂陽以交勞農大享臘仁
傑按前書陳勝傳臘月勝之汝隂索隱曰臘節在十二
月故謂之臘月許氏說文云冬至後三戌為臘蓋以漢
火行言之本朝亦以火王故戌臘與漢同然用三戌為
定若冬至在朔翌日而遇戌則三戌在十一月矣若冬
至在晦是日而遇亥子則三戌在正月矣非所謂星囘
歳終隂陽之交也且以十一月正月而謂為臘月可乎
謂宜母以三戌為拘或二戌或三戌或四戌要使臘常
不出季冬之月如是而已
　　儺呼
大儺選百二十人為侲子嚾呼仁傑按淮南書舉大木
者前呼邪許後者應之蓋衆聲和呼之義故漢制大儺
嚾呼而後世謂之邪呼南史曹景宗臘月于宅中使人
作邪呼逐除徧往人家是也近時小說乃作打夜狐不
知邪呼自有本字許嵩謂俗呼野雩及野胡亦誤也
　　牟
牟八歐陽公詩本義云牟者百穀中一穀孟子言麰又
言麥明非一物若謂來牟為麥則非爾麰旣不為麥而
於爾雅亦無他訓詁旁攷六經牟無義訓多是人名地
名仁傑按詩美后稷卽有邰家室張敞傳后稷封於斄
師古曰斄與邰同然則來牟之來卽斄之省文耳牟訓
麥之外又為器名故志以牟與豆籩偕言之内則亦云
敦牟巵匜注云敦牟黍稷器也思文之詩貽我來牟帝
命率育蓋言帝賜黍稷之器使后稷祈穀以均養四方
之民與生民詩所詠于豆于登義同臣工詩言於皇來
牟終之以迄用豐年所以歌詠祈穀之應也然則所謂
來牟者指言后稷初封所賜祭器詩文從省而毛鄭乃
有赤鳥牟麥俱來之誕宜為歐陽公所不取
　　升
服小紅十一升仁傑按義禮大功布九升小功布十一
升鄭康成曰八十縷為一升司馬公禮書云古者五服
皆用布以升數為别其經以八十縷為一升蓋當時有
織此布以供喪用者布之不論升數久矣呂氏鄉儀亦
云今布無升數且隨精麄以意定之仁傑謂今布不可
謂無升數特語轉為知陵切耳鄭謂升當作登登成也
而知陵切亦訓為成今織具曰簆者每簆用六成七成
多至十五成以上以成之多少為布之精麄大率四十
齒為一成而兩縷共一齒正合康成之說麄者齒纔用
一縷則是六成實三成耳士夕禮言衰三升亦與此合
　　中候
竇憲傳發北軍五校注云漢有南北軍中候刋誤曰漢
有北軍中候衍南字仁傑曰凡軍皆有候比軍總于中
尉故其候曰中候張蒼任人為中候是也其後中尉更
名執金吾則中候之官亦隨之而改始元中有執金吾
候陳茂是也南軍總于衛尉其候官自名衛候安得有
中候耶刋誤言是也又孔融傳拜中軍候刊誤曰漢官
無中軍候惟有北軍中候耳字有脫誤仁傑按郭仲竒
碑額云北軍中候祝睦碑云北軍軍中候然仲竒碑中
但云拜軍中候不言北軍與額不同郭究碑亦但以軍
中稱之者蓋當時官稱所尚如此北海傳當云軍中候
其文倒耳無脫字也中候自中興以來始有北軍軍中
候之稱其辭或省則曰北軍中候軍中候云
　　貫脛
馬援傳中矢貫脛東觀漢記作矢貫腓脹仁傑按莊周
書腓無胈脛無毛急就章股腳膝臏脛為柱􁀙踝跟踵
相近聚顔師古注脛胻骨也􁀙腓脹也然則脛與腓脹
相近而不同援之中矢實貫腓脹書貫脛則乖其實矣
又腓脹亦謂之䏿山海經無䏿之國䏿或作綮郭注曰
綮腓脹也莊周書技經肯綮之未嘗集韻以綮為筋肉
結處不言與䏿通蓋偶忘山海經注
　歳龍一
張純傳攝提之歳倉龍甲寅仁傑按龍名有三左傳龍
見而雩此謂東方七宿為蒼龍之象又曰蛇乗龍此謂
歳星木精木為蒼龍故歳星亦以龍名又淮南書以青
龍為天神之貴青龍卽太歳異名王莽銅權銘歳在大
梁龍集戊辰者以歳為歳星龍為太歳也魏文昌殿鍾
虞銘歳在丙申龍次大火則是以歳為太歳龍為歳星
與前說相反然義得兩通至純傅所云按是年太歳在
寅故言攝提之歳然又云倉龍甲寅則是龍與歳疊指
太歳而言駁矣
　　歳龍二
倉龍甲寅德在東宮仁傑曰此以歳在寅與甲相値甲
位在東方故也王莽傳亦云倉龍癸酉德在中宮注云
癸德在中宮按杜欽言戊土中宮之部今癸北宮而云
中宮者以癸為戊妃耳此與純傳小異莽傳又云今年
刑在東方是歳壬申申刑寅故也歐陽公集古録載隋
李康碑云歳在亥大將軍在酉公謂出於隂陽家前史
所未見按此卽張晏所謂歳後一辰為太隂者也抱朴
書有諾臯太隂將軍之稱碑用其說
　　塗山
滕撫傳徐鳯築城于當塗山中注曰今宣州當塗縣山
蘇鶚演義云塗山有四一者㑹稽二者渝州三者濠州
四者嵞山國禹娶之塗山今宣州當塗縣也仁傑按書
正義娶于塗山引左傳解云塗山在壽春縣則禹娶塗
山非宣之當塗縣隷太平州按圖經無所謂塗山者則
四塗山之說亦自不審范蔚宗自于郡國志當塗注云
徐鳯反于此章懷太子不悟何也蘇文忠公濠州七絶
有塗山詩云樵蘇已入黄能廟鳥鵲猶朝禹㑹村自注
云下有禹廟山前有禹㑹村
　　當塗
荀淑傳再遷當塗長注曰縣在今宣州仁傑按有兩當
塗縣一在九江郡一在宣州九江之當塗以塗山得名
故城在唐屬濠州是也宣之當塗則晉成帝時以當塗
縣流人過江在于湖者僑立為當塗縣隋大業十年屬
宣州是也宣之當塗晉成帝始置東都固未之有滕撫
傳注亦同斯誤獨下邳惠王傳注謂當塗在今濠州鍾
離縣西南則亦知其處矣顧于兩傳云然所未喻也
　
　
　
　
　
　
　
　
　
　
　
　
　
　
　兩漢刊誤補遺卷九
