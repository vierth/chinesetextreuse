八十五
　　宋　　宣　　城　　太　　守范　　煜撰
　　唐　　章　　懷　　太　　子　　　賢注
　章帝八王傳第四十五
孝章皇帝八子宋貴人生清河孝王慶梁貴人生和帝
申貴人生濟北惠王夀河間孝王開四王不載母氏
　　千乘貞王伉傳
千乘貞王伉建初四年封和帝即位以伉長兄甚見尊
禮立十五年薨子寵嗣一名伏胡永元七年改國名樂
安立二十八年薨是為夷王父子薨于京師皆葬洛陽
子鴻嗣安帝崩始就國鴻生質帝質帝立梁太后下詔
以樂安國土卑溼租委鮮薄改鴻封勃海王(委謂委/輸也)立
二十六年薨是為孝王無子太后立桓帝弟蠡吾侯悝
為勃海王奉鴻祀(悝蠡吾侯翼子/河間王聞孫也)延熹八年悝謀為不
道有司請廢之帝不忍乃貶為癭陶王食一縣悝後因
中常侍王甫求復國許謝錢五千萬帝臨崩遺詔復為
勃海王悝知非甫功不肯還謝錢甫怒隂求其過初迎
立靈帝道路流言悝恨不得立欲鈔徵書而中常侍鄭
颯(音/立)中黄門董騰並任侠通剽輕數與悝交通(剽疾/也)王
甫伺察以為有姦密告司𨽻校尉叚熲熹平元年遂收
颯送北寺獄(北寺獄名屬黄門署前/書音義曰即若盧獄也)使尚書令亷忠誣
奏颯等謀迎立悝大逆不道遂詔冀州刺史收悝考實
又遣大鴻臚持節與宗正廷尉之勃海迫責悝悝自殺
妃妾十一人子女七十人伎女二十四人皆死獄中傅
相以下以輔導王不忠悉伏誅悝立二十五年國除衆
庶莫不憐之
　　平春悼王全傳
平春悼王全(續漢志平春縣/屬江夏郡也)以建初四年封其年薨葬
於京師無子國除
　　清河孝王慶傳
清河孝王慶母宋貴人貴人宋昌八世孫扶風平陵人
也(昌文帝時為中尉以/代邸功封壯武侯)父楊以恭孝稱於鄉閭不應州
郡之命楊姑即明徳馬后之外祖母也馬后聞楊二女
皆有才色迎而訓之永平末選入太子宫甚有寵肅宗
即位並為貴人建初三年大貴人生慶明年立為皇太
子徵楊為議郎褒賜甚渥貴人長於人事供奉長樂宫
身執饋饌太后憐之太后崩後竇皇后寵盛以貴人姊
妹並幸慶為太子心内惡之與母比陽主謀䧟宋氏(比/陽)
(主東海/王疆女)外令兄弟求其纎過内使御者偵伺得失(偵候/也音)
(丑政反廣雅/曰偵問也)後於掖庭門邀遮得貴人書云病思生莬
令家求之因誣言欲作蠱道祝詛以莬為厭勝之術日
夜毁譖貴人母子遂漸見疏慶出居承祿觀數月竇后
諷掖庭令誣奏前事請加驗實七年帝遂廢太子慶而
立皇太子肇肇梁貴人子也乃下詔曰皇太子有失惑
無常之性爰自孩乳至今益章恐襲其母凶惡之風不
可以奉宗廟為天下主大義滅親况降退乎(左傳衛石/碏殺其子)
(厚君子曰石碏純臣也惡州吁而/厚預焉大義滅親其是之謂乎)今廢慶為清河王皇
子肇保育皇后承訓懐衽導逹善性將成其器葢庶子
慈母尚有終身之恩(儀禮喪服曰慈母如母謂妾子之/無母父命妾飬之故曰慈母如母)
(者貴父/之命也)豈若嫡后事正義明哉今以肇為皇太子遂出
貴人姊妹置丙舍使小黄門蔡倫考實之皆承風㫖傅
致其事(傅讀/曰附)乃載送暴室二貴人同時飲藥自殺(續漢/志曰)
(暴室署名主中/婦人疾病也)帝猶傷之勑掖庭令葬於樊濯聚(在洛/陽城)
(北/也)於是免楊歸本郡郡縣因事復捕繋之楊友人前懐
令山陽張峻左馮翊沛國劉均等奔走觧釋得以免罪
楊失志憔悴卒于家慶時雖㓜而知避嫌畏禍言不敢
及宋氏帝更憐之勅皇后令衣服與太子齊等太子特
親愛慶入則共室出則同輿及太子即位是為和帝待
慶尤渥諸王莫得為比常共議私事後慶以長别居丙
舍永元四年帝移幸北宫章徳殿講於白虎觀慶得入
省宿止帝將誅竇氏欲得外戚傳(前書外/戚傳也)懼左右不敢
使乃令慶私從千乘王求夜獨内之又令慶傳語中常
侍鄭衆求索故事(謂文帝誅薄昭武/帝誅竇嬰故事)及大將軍竇憲誅
慶出居邸賜奴婢三百人輿馬錢帛帷帳珍寳玩好充
牣其第又賜中傅以下至左右錢帛各有差(前書音義/曰中傅官)
(名/也)慶多被病或時不安帝朝夕問訊進膳藥所以垂意
甚備慶小心恭孝自以廢黜尤畏事慎法每朝謁陵廟
常夜分嚴裝衣冠待明(分半/也)約𠡠官屬不得與諸王車
騎競驅常以貴人葬禮有闕每竊感恨至四節伏臘輙
祭於私室竇氏誅後始使乳母於城北遥祠及竇太后
崩慶求上冢致哀帝許之詔太官四時給祭具慶垂涕
曰生雖不獲供飬終得奉祭祀私願足矣欲求作祠堂
恐有自同恭懷梁后之嫌遂不敢言(恭懷梁后和/帝母梁貴人)常泣
向左右以為没齒之恨(没終齒/年也)後上言外祖母王年老
遭憂病下土無毉藥願乞詣洛陽療疾於是詔宋氏悉
歸京師除慶舅衍俊蓋暹䓁皆為郎十五年有司以日
食隂盛奏遣諸王侯就國詔曰甲子之異責由一人諸
王㓜稚早離顧復弱冠相育(詩小雅曰父兮生我母兮/鞠我顧我復我出入腹我)
常有蓼莪凱風之哀(詩小雅曰蓼蓼者莪匪莪伊蒿哀/哀父母生我劬勞詩國風曰凱風)
(自南吹彼棘心棘/心夭夭母氏劬勞)選懦之恩知非國典且復湏留(選懦/仁弱)
(慈戀不决之意也懦音仁/兖反東觀記湏留作宿留)至冬從祠章陵詔假諸王羽
林騎各四十人後中傅衛訢私為臧盗千餘萬詔使案
理之并責慶不舉之狀慶曰訢以師傅之尊選自聖朝
臣愚唯知言從事聽不甚有所糾察帝嘉其對悉以訢
臧財賜慶及帝崩慶號泣前殿嘔血數升因以發病明
年諸王就國鄧太后特聽清河王置中尉内史賜什物
皆取乗輿上御以宋衍等並為清河中大夫(續漢書曰/中大夫秩)
(六百石無員掌/奉王使至京師)慶到國下令寡人生於深宫長於朝廷
(魯哀公與孔子言曰寡人生于深宫之中長於婦人之/手事見孫卿子也○劉攽曰正文到國下令寡人案文)
(少一/曰字)仰恃明主垂拱受成(垂拱言無為也尚/書曰垂拱仰成)既以薄祜
早離顧復屬遭大憂(屬近/也)悲懷感傷䝉恩大國職惟藩
輔新去京師憂心焭焭夙夜屏營未知所立(焭焭孤特/也屏營仿)
(偟/也)蓋聞智不獨理必湏明賢今官屬並居爵任失得是
均庶望上遵策戒下免悔咎其紏督非枉明察典禁無
令孤獲怠慢之罪焉鄧太后以殤帝襁抱逺慮不虞(襁/以)
(繒帛為之即今之小/兒繃也繃音必衡反)留慶長子祐與嫡母耿姬居清河
邸至秋帝崩立祐為嗣是為安帝太后使中黄門送耿
姬歸國帝所生母左姬字小娥小娥姊字大娥犍為人
初伯父聖坐妖言伏誅家屬没官二娥數嵗入掖庭及
長並有才色小娥善史書喜辭賦和帝賜諸王宫人因
入清河第慶初聞其美賞傅母以求之及後幸愛極盛
姬妾莫比姊妹皆卒葬於京師慶立凡二十五年乃歸
國其年病篤謂宋衍等曰清河埤薄(埤音/婢)欲乞骸骨於
貴人冡傍下棺而已朝廷大恩猶當應有祠室庶母子
并食魂靈有所依庇死復何恨乃上書太后曰臣國土
下溼願乞骸骨下從貴人於樊濯雖没且不朽矣及今
口目尚能言視冒昧干請命在呼吸願䝉哀憐遂薨年
二十九遣司空持節與宗正奉弔祭又使長樂謁者僕
射中謁者二人副䕶喪事賜龍旂九旒虎賁百人儀比
東海恭王(旂有九旒天子制也恭王彊葬贈以/殊禮升龍旄頭鸞輅龍旂虎賁百人)太后使
掖庭丞送左姬喪與王合葬廣丘子愍王虎威嗣永初
元年太后封宋衍為盛鄉侯分清河為二國封慶少子
常保為廣川王子女十一人皆為鄉公主食邑奉明年
常保薨無子國除虎威立三年薨亦無子鄧太后復立
樂安王寵子延平為清河王是為恭王(寵即千乗/王伉之子)太后
崩有司上言清河孝王至德淳懿載育明聖承天奉祚
為郊廟主漢興高皇帝尊父為太上皇宣帝號父為皇
考(宣帝父諱進武帝時號史皇孫坐戾/太子事遇害帝即位追尊皇考立廟)序昭穆置園邑
太宗之義舊章不忘(太宗謂繼嗣也左傳季/桓子曰舊章不可忘也)宜上尊號
曰孝德皇皇妣左氏曰孝德后孝德皇母宋貴人追諡
曰敬隠后乃告祠高廟使司徒持節與大鴻臚奉䇿書
璽綬清河追上尊號又遣中常侍奉太牢祠典䕶禮儀
侍中劉珍等及宗室列侯皆往㑹事尊陵曰甘陵廟曰
昭廟置令丞設兵車周衛比章陵(皇考南/頓君陵)復以廣川益
清河國尊耿姬為甘陵大貴人又封女弟侍男為涅陽
長公主别得為舞隂長公主乆長為濮陽長公主直得
為平氏長公主餘七主並早卒故不及進爵追贈敬隠
后女弟小貴人印綬追封諡宋楊為當陽穆侯(當陽今/荆州也)
楊四子皆為列侯食邑各五千户宋氏為卿校侍中大
夫謁者郎吏十餘人孝德后異母弟次及達生二人諸
子九人皆為清河國郎中耿貴人者牟平侯舒之孫也
貴人兄寳襲封牟平侯帝以寳嫡舅寵遇甚渥位至大
將軍事已見耿舒傳立三十五年薨(○劉攽曰案文/少延平兩字)子
蒜嗣沖帝崩徴蒜詣京師將議為嗣㑹大將軍梁冀與
梁太后立質帝罷歸國蒜為人嚴重動止有度朝臣太
尉李固等莫不歸心焉初中常侍曺騰謁蒜蒜不為禮
宦者由此惡之及帝崩公卿皆正義立蒜而曺騰説梁
冀不聽遂立桓帝語在李固傳蒜由此得罪建和元年
甘陵人劉文與南郡妖賊劉鮪交通訛言清河王當統
天下欲共立蒜事發覺文等遂刼清河相謝暠將至王
宫司馬門(帝紀謝作射/蓋紀傳不同)曰當立王為天子暠為公暠不
聽罵之文因刺殺暠於是捕文鮪誅之有司因劾奏蒜
坐貶爵為尉氏侯徙桂陽自殺立三年國絶梁冀惡清
河名明年乃改為甘陵梁太后立安平孝王子經侯理
為甘陵王(安平王德河/間王開子)奉孝徳皇祀是為威王理立二
十五年薨子貞王定嗣定立四年薨子獻王忠嗣黄巾
賊起忠為國人所執既而釋之靈帝以親親故詔復忠
國忠立十三年薨嗣子為黄巾所害建安十一年以無
後國除
　　濟北惠王夀傳
濟北惠王夀母申貴人潁川人也世吏二千石貴人年
十三入掖庭夀以永元二年封分太山郡為國和帝遵
肅宗故事兄弟皆留京師恩寵篤密有司請遣諸王歸
藩不忍許之及帝崩乃就國永初元年鄧太后封夀舅
申轉為新亭侯夀立三十一年薨自永初已後戎狄叛
亂國用不足始封王薨減賻錢為千萬布萬匹嗣王薨賻
錢五百萬布五千匹時唯夀最尊親特賻錢三千萬布三
萬匹子節王登嗣永寧元年封登弟五人為鄉侯皆别
食太山邑登立十五年薨子哀王多嗣多立三年薨無
子永和四年立戰鄉侯安國為濟北王是為釐王(釐音/僖也)
安國立十年薨子孝王次嗣本初元年封次弟猛為亭
侯次九嵗喪父至孝建和元年梁太后下詔曰濟北王
次以㓜年守藩躬履孝道父没哀慟焦毁過禮草廬土
席衰杖在身頭不枇沐體生瘡腫諒闇已来二十八月
自諸國有憂未之聞也朝廷甚嘉焉書不云乎用德章
厥善(尚書盤庚之辭也言以/道德明之使競為善也)詩云孝子不匱永錫爾類
(詩大雅也匱竭也類善也永長也孝子之/行無有匱竭長賜與汝之族類教道天下)今増次封五
千户廣其土宇以慰孝子惻隠之勞次立七年薨子鸞
嗣鸞薨子政嗣政薨無子建安十一年國除
　　河間孝王開傳
河間孝王開以永元二年封分樂成勃海涿郡為國延
平元年就國奉遵法度吏人敬之永寧元年鄧太后封
開子翼為平原王奉懷王勝祀(勝和/帝子)子德為安平王奉
樂成王黨祀(黨明帝/子也)開立四十二年薨子惠王政嗣政
慠狠不奉法憲順帝以侍御史吳郡沈景有彊能稱故
擢為河間相景到國謁王王不正服箕踞殿上侍郎賛
拜景峙不為禮(峙立/也)問王所在虎賁曰是非王邪景曰
王不服常人何别(○劉攽曰王不服/案文少一王字)今相謁王豈謁無
禮者邪王慙而更服景然後拜出住宫門外請王傅責
之曰前發京師陛下見受詔以王不恭使相檢督諸君
空受爵祿而無訓導之義因奏治罪詔書譲政而詰責
傅景因捕諸姦人上案其罪(上奏上也/音市文反)殺戮尤惡者數
十人出寃獄百餘人政遂為改節悔過自脩陽嘉元年
封政弟十三人皆為亭侯政立十年薨子貞王建嗣建
立十年薨子安王利嗣利立二十八年薨子陔嗣陔立
四十一年魏受禪以為崇德侯蠡吾侯翼元初六年鄧
太后徴濟北河間王諸子詣京師竒翼美儀容故以為
平原懷王後焉(平原王得無/子故立之也)留在京師嵗餘太后崩安
帝乳母王聖與中常侍江京等譖鄧騭兄弟及翼云與
中大夫趙王謀圖不軌闚覦神器懷大逆心(神器喻帝/位也老子)
(曰天下神器/不可為也)貶為都鄉侯遣歸河間翼於是謝賔客閉
門自處永建五年父開上書願分蠡吾縣以封翼順帝
從之翼卒子志嗣為大將軍梁冀所立是為桓帝梁太
后詔追尊河間孝王為孝穆皇夫人趙氏曰孝穆后廟
曰清廟陵曰樂成陵蠡吾先侯曰孝崇皇廟曰烈廟陵
曰博陵皆置令丞使司徒持節奉䇿書璽綬祠以太牢
建和二年更封帝兄都鄉侯碩為平原王留博陵奉翼
後尊翼夫人馬氏為孝崇博園貴人以涿郡之良鄉故
安河間之蠡吾三縣為湯沐邑碩嗜酒多過失帝令馬
貴人領王家事建安十一年國除觧瀆亭侯淑以河間
孝王子封淑卒子長嗣(○劉攽曰案紀長作/萇他書亦然明此誤)長卒子宏
嗣為大將軍竇武所立是為靈帝建寧元年竇太后詔
追尊皇祖淑為孝元皇夫人夏氏曰孝元后陵曰敦陵
廟曰靖廟皇考長為孝仁皇夫人董氏為慎園貴人陵
曰慎陵廟曰奐廟皆置令丞使司徒持節之河間奉䇿
書璽綬祠以太牢常以嵗時遣中常侍持節之河間奉
祠熹平三年使使拜河間安王利子康為濟南王奉孝
仁皇祀康薨子贇嗣建安十二年為黄巾賊所害子開
嗣立十三年魏受禪以為崇徳侯
　　城陽懷王淑傳
城陽懷王淑以永元二年分濟隂為國立五年薨葬於
京師無子國除還并濟隂
　　廣宗殤王萬嵗傳
廣宗殤王萬嵗以永元五年封分鉅鹿為國其年薨葬
於京師無子國除還并鉅鹿
　　平原懷王勝傳
平原懷王勝和帝長子也不載母氏少有痼疾延平元
年封立八年薨葬於京師無子鄧太后立樂安夷王寵
子得為平原王奉勝後是為哀王得立六年薨無子永
寧元年太后又立河間王開子都鄉侯翼為平原王嗣
安帝廢之國除
論曰傳稱吳子夷昧甚德而度有吳國者必其子孫(夷/昧)
(吳君之名左傳屈狐庸謂趙文子曰若天所啓其在今/嗣君乎甚徳而度德不失人度不失事有吳國者必此)
(君之子孫也杜預注/云嗣君謂夷昧也)章帝長者事從敦厚繼祀漢室咸
其苖裔古人之言信哉
贊曰章祚不已本枝流祉質惟伉孫安亦慶子河間多
福桓靈承祀濟北無驕皇恩寵饒平原抱痼三王薨朝
(平春王全廣宗王萬嵗城/陽王淑並薨於京師也)振振子孫或秀或苖(振振仁/厚貌也)
(音之人反詩國風曰宜爾子孫振振兮論語曰苖而不/秀者有矣夫秀而不實者有矣夫苗謂早夭秀謂成長)
(也/)
　
　
　
　
　
　
　
　
　後漢書卷八十五
　後漢書卷八十五考證
千乗貞王伉傳奉鴻祀○祀北宋本作嗣
清河孝王慶傳父楊○按楊北宋本作揚
太宗之義○何焯校本太改大
河間孝王開傳與中大夫趙王○王字疑當作玉鄧太
　后紀有宫人趙玉
　
　
　
　
　
　
　
　
　
　後漢書卷八十五考證
