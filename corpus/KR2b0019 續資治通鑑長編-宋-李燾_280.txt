
　續資治通鑑長編巻二百七十八
　　　　　　　　　　　　　宋　李燾　撰
　　神宗
熈寧九年冬十月甲申朔上批髙麗使至明州已久慮
引伴使臣縱其國人所過遊觀以致留滯將來阻閉汴
口宜密指揮依前來所在住留日數毋得稽程
乙酉詔安南軍興文字與常日不同委逐路轉運司開
封府界提㸃司當行驛路地分濶逺選差得替待闕使
臣一兩員分巡轄催趣仍賜自崇明門至邕州當軍行
驛路馬遞急脚鋪兵士特支錢　詔麻谷寨地令韓縝
等牒與蕭禧係通好以前興建終不可拆移雖相見必
難商量候降本朝牒去文字即約日相見　太白晝見
丙戌上批體問得前日小雨於農事亦小有濟宜且擇
日賽謝
丁亥吏部侍郎致仕錢象先卒
戊子陜西轉運使皮公弼言本路今歲極豐而常平多
積錢願借百萬緡乗賤計置若他歲物價稍高則緣邊
巳有蓄積不煩朝廷供億而常歲所當輸者盡以還所
借數從之　上批翰林學士權御史中丞鄧綰操心頗
僻賦性姦回論事薦人不循分守可落學士中丞以兵
部郎中知虢州(陳瓘尊堯錄上言皇帝封事其二十問/曰臣又望陛下特垂聖問洵仁等曰日)
(錄有云余為上言與陛下開陳事退而趣錄以備自省/及他時去位當繕寫以進此安石初作叅政時奏于神)
(考之語也又六七年然後去位去位以後九年而薨於/其中間不踐寫進之語者何哉臣聞熈寧之末給事中)
(知陳州吕惠卿訟中丞鄧綰之言曰綰等入奏中書出/敕如出一口又曰今中書乃用罪人綰等之誣詞出降)
(敇命當是之時惠卿進日錄三策其進日錄劄子曰臣/私記策子皆有其事其事多出於陛下之德音與所親)
(聞宜不廢忘而其文非一二日可以撰造者也神考察/惠卿日錄果非臨時撰造之言而鄧綰之頗僻姦回果)
(不可恕於是赫然威斷發於聖批鄧綰既逐而安石亦/不得留矣且惠卿日錄既經神考御覽安石日錄若果)
(是亦曾奏知則安石去位以後九年之間而不錄進而/神考亦不敢索者其故何也嗚呼他時繕寫之語不謂)
(之欺誕可乎卞武繼安石之志昻等述蔡卞之事而執/此欺誕以為國是豈不誤朝廷之繼述乎臣道之專强)
(可不/辨哉)　右正言知制誥知諫院鄧潤甫為右諫議大夫
權御史中丞近制除御史中丞官未至諫議大夫者並
守本官職兼權(二年閏十/一月乙巳)於是潤甫知制誥以宰相屬
官不可長憲府乃復遷諫議大夫(此㨿職/官志)　大理寺丞
國子監直講彭汝礪為太子中允權監察御史裏行王
安石初得汝礪詩義善之故用為學官鄧綰以安石故
欲召見之汝礪不往既舉充御史而練亨甫紿綰以安
石不悦綰遂自劾失舉上怒絀綰即日除汝礪(蔡承禧/云云)
　侍御史周尹言昨以河北西路轉運判官李稷庸狠
刻薄衆所共嫉不可使為監司曾具彈奏今又聞稷父
龍圖閣直學士絢死二十餘年寄櫬僧寺終不遷葬按
御史臺􁀐官員父母歿十年不禮葬者委臺司彈奏臣
方令人根問稷父骸骨所寄欲具舉劾乞行降黜勒令
以禮葬父今聞稷乃奏乞往卭州取祖父骨櫬欲葬許
州夫親莫如父尚或忍之祖之與孫於稷何有葢稷知
臣欲舉劾故先奏請妄以改葬祖父為名以延歲月案
稷凡猥無行父死二十年不葬此名教之所必廢典刑
之所不容唐顔真卿為監察御史劾奏朔方令鄭延祚
母死不葬二十年有詔終身不齒當時聞者莫不聳然
臣欲乞罷稷職事勒令葬父廢棄終身牓示朝堂戒敇
臣僚使知忘親悖逆之人不容於聖世詔劄與李稷令
知(十月二十一日/稷改軍器丞)　詔饒州鑄錢監添招匠人歲增鑄
錢二十萬緡充信州買銀　館伴所言耶律英等使人
來言昨蕭翥郭竦囘謝䝉賜珠子及銀合今不䝉賜非
為愛物恐損體例臣等語之以恩賜出自特㫖館伴無
由知而英等再以為言詔令送伴使副止作凖館伴所
牒諸處勘㑹無此例婉順諭之
己丑西上閤門使張利一復為遥郡團練使知保州(七/年)
(十二月十一日中書檢㑹云八/年十一月二十二日詔可考)先是御史蔡承禧言訪
聞中書引赦文指揮候丁憂人吕大防服闋復知制誥
樞宻院引赦文候丁憂人張利一服闋復團練使臣聞
三年之䘮先王於人子之志使之得以自竭而無奪者
也惟金革之事無己則辟焉今二人者以䘮去位而實
無籍於朝又非金革之故何復官之有乎若然則滕甫
許安世並當一例施行矣臣聞之外議未敢實然乞下
中書樞宻院勘㑹若實有此乞行改正候本人服闋日
取㫖仍勘逐經由官吏以誡妄行(此據承禧奏議附見/中書引赦文指揮在)
(七年十二月十一日案承禧以八年四月三日入臺則/七年十二月十一日不應便有論列當在八年四月三)
(日以後今因張利一復官附見/或移入八年十一月二十三日)
庚寅廣南西路轉運司言瓊管兵士周元等稱兵員三
十人為交賊驅獲拘之乂安寨趙秀糾率元等竊兵仗
乗船過海值風復為黎人所得趙秀等見在黎峒元等
脱歸上批趙秀等宜專下瓊管轉運司根勘如見在生
黎界拘役止作本司意厚以錢帛購贖桂州安撫司交
割優給路費津置無令失所(明年正月十七/日秀元等被賞)　王中正
等言石泉縣至茂州中間經靜州等族本非大路近年
官員赴茂州多由此路行故漸通商旅往來因此引惹
生事本縣至緜州與茂州里數適均又龍安縣有都廵
檢緩急可以救應乞割石泉𨽻緜州其舊入茂州路更
不得開治從之此所謂隴東路也土田肥美靜州等族
引生羌據有之中正不能討故有此請由此北路遂絶
(此據司馬光記聞實錄十二月末/乃書割石泉縣𨽻緜州今併見此)
辛卯權御史中丞鄧潤甫詳定一司一務一路一州一
縣敇
壬辰太子中允館閣校勘黄履兼知諫院　詔罷都大
制置河北河防水利司(時政記有此/已見七月末)　詔横海軍節度
推官崇文院校書兼中書户房習學公事練亨甫身備
宰屬與言事官交通罷為漳州軍事判官先是王安石
言臣久以疾病憂傷不接人事以故衆人所傳議論多
所不知昨日方聞御史中丞鄧綰嘗為臣子弟營官及
薦臣子壻可用又為臣求賜第宅綰為國司直職當糾
察官邪使知分守不相干越乃與宰臣乞恩極為傷辱
國體兼綰近舉御史二人尋却乞不施行必别有所因
臣但聞其一人彭汝礪者嘗與練亨甫相失綰聽亨甫
游説故乞别舉官亨甫身在中書習學公事兼臣屢嘗
説與須避嫌疑勿與言事官子弟交通今審如所聞即
豈可令執法在論思之地亨甫亦不當留備宰屬乞以
臣所奏付外處以典刑故有是命初綰以附㑹安石居
言職及安石與吕惠卿之黨相傾綰皆極力奏劾之上
益厭安石所為綰懼安石去而失勢屢留之於上其言
無所顧忌上怒欲絀綰安石亦懼乃奏斥之亨甫行險
薄諂事安石雱以進至是乃斥
甲午詔福建江南東西廣南東路速捕賊仵小八其廣
南東路仍選官督捕令謝季成乗驛徃福建路募軍兵
槍手一百人專捕候獲日與復路分差遣初季成與馬
昌同受命分路募兵赴廣西既而季成獨不能募上以
為怯欲令宣撫司斬之王安石言季成勇於戰鬬非怯
也今與宣撫司不相得則其不能募兵誠無足怪陛下
所宜察已而季成不待報徑赴浙西新任詔詰責之時
八月己卯也於是復遣季成募兵福建討捕仵小八(上/欲)
(斬謝李成見日錄六月三日并八日王安石為季成解/説甚辯不知季成果何如人也又卿集八月二十五日)
(令季成分析募人不得因依及一面赴兩浙新任亦不/知後來如何報荅今乃有此命刪取日錄御集附此更)
(竢考求候獲仵小八與復路分/差遣則季成先時必被責降)　河東分畫地分所奏
准北界理辨疆界所牒逺探舖侵礙當界地歩并本所
囘牒本奏聞御批宜令韓縝等選委從京將帶去官二
員令躬親詣北人所指去處更切子細檢視恐後來實
有侵逾即依理速行改正訖奏(此據御集九年/十月十一日下)
乙未詔京師兵馬比元擬留十萬人數已甚减少自今
應差四方屯戍元窠名不在京者更不得差撥　又詔
熈河路弓箭手除可教習武藝分畨赴堡舖城寨代戍
兵把守外有若干人不堪充此差使令鄭民憲具析以
聞　又詔諸路應差赴安南人欠負錢斛草料候囘日
作兩料輸納　又詔東南諸路近歲增置就糧禁軍及
教閱廂軍雖萬數不少然多畸零冗占久失訓練今各
隨本路團結宜委本分兵官提舉教閱(舊記云詔東南/諸路團結訓練)
(新募軍新/紀因之)　河北西路轉運司言欲以懐州武陟縣五
等以上人户秋税移赴邢趙州闕糧倉輸納從之仍令
災傷及五分以上者與免支移　成都府路鈐轄司奏
茂州等處與蕃賊鬬敵得功人乞推恩詔第一等第二
等第三等轉資减磨勘年有差其下班殿侍樂昇以所
部將劉珪戰没特寢之(劉珪戰没實錄不詳據吕陶奏/乃在四月十九日以前也陶奏)
(附四月二十六日注六月/五日珪以死事錄二子)　詔河北西路新舊廵檢畨
上義勇保甲嵗費錢斛於所减兵級請受及弓手雇錢
内支破有餘並樁管歳終送兵部㸃檢
丙申詔安南行營兵士以不習水土多病瘴癘致死並
宜令隨所在州縣即時依編勅及移牒住營州縣依廣
勇例給孝贈　宣徽南院使判應天府張方平言高麗
使赴闕儀制所至京府州軍知州通判例出城接送伏
見契丹使過北京止是通判攝少尹接送今高麗外蕃
其使乃陪臣也而宣徽使班秩同二府出城接送其禮
更反重於契丹非所以崇國體示威靈也詔止令通判
接送如使人來見即囘謁揚州依此
丁酉上批安南行營至邕州四將下諸軍九月上旬死
病近四五千人此乃將副全不約束恣令飲食北人所
忌之物以致生疾可火急嚴誡勵仍切責醫用藥治之
(逵本傳云逵十月次邕州按逵征南文字逵在潭州凡/朝廷發下詔劄不過十日到軍前桂州至邕州凡十四)
(程其他亦可遥度此十月十四日詔云行營四將至邕/州則逵次邕州或不在十月當在九月末耳或四將乃)
(前軍耳中軍未也須更考詳/月末次思明州并合參照此)　判大名府文彦博言准
中書批送下外都水監丞范子淵奏今年北京新堤第
五第六埽水於許村港漫散其二股河淺澱尋差官用
濬川杷於二股河上下䟽濬奪過水勢却歸二股河行
流兼退灘内民田數萬頃盡成膏腴其䟽濬使臣等伏
望特賜奬勸令安撫司保明聞奏臣契勘河水浩大非
杷可濬夏溢秋涸固其常理去年八月用杷浚河至秋
深方露所退地止因霜降水落今年未嘗用杷濬河而
退地更多雖河濵甚愚之人皆知濬川杷無益於事臣
不敢雷同保奏共為欺罔又所濬河身盡在水底深淺
固不可知乞差不干礙公正敢言臣僚覆行定驗詔令
范子淵畫一分析聞奏(此據時政記增修十二月癸未/朔九月丙辰十一月癸丑朔并)
(十二月癸/未朔當考)
戊戌朝獻景靈宫又幸開寶寺福聖院慶壽崇因閣成
也　詔五路義勇保甲上畨條約内日支口食宜增為
三升　詔秋銓試上等一人循一資堂除差遣一次中
等稍優八人不依名次注官餘九十四人先注官下等
百一十八人注官　永興軍等路轉運司言本路軍裝
絹闕少乞於市易或内藏庫兊撥絹一十萬匹以本路
新興鎮所收北銀冶所輸銀十萬兩折還從之
庚子上批邕州金帛錢穀萬數不少行營軍馬非久進
發出界須城守堅完乃保無慮聞昨雖用工葺治舊址
今所役不滿千人尚有十四萬餘工未畢可下轉運司
多方募人供役令周沃専提舉庶早完固不誤防守(十/年)
(十月二十三日庚子實錄書永國公卒疑合/在此年十月十七日庚子姑附注此須考詳)
辛丑詔見差赴安南全指揮諸軍如係將下及在京可
並特於額外招揀一百人以備補填病患身死及得功
遷轉之人　太常博士館閣校勘權判刑部朱明之權
知秀州(此必與王安石有/相干處不然削去)
甲辰提㸃湖南刑獄朱初平言誠府楊光僭及子日儼
乞請名士教子孫伏見潭州長史朴成累在邵州教授
乞除一官往教子弟詔成與試監主簿支縣主簿尉俸
為徽誠等州教授候二年教誨子弟習知義理馴伏王
化及勸諭授官人出漢勾當數多與免試注官仍毋得
侵撓溪峒令朱初平覺察之初平又言歸明人楊昌愠
等累差招諭羅崖等溪峒人户備見用心詔以昌愠等
率先出降勾當昌愠等與三班奉職廵檢差遣楊昌堯
楊晟懃與三班差使指使差遣又言知徽州楊光䘖等
十七人出降乞自修道路及用材木共力起舖屋驛舍
等已差使臣弩手人員分地指畫提舉詔量支所直價
錢候畢差官案視犒設上批楊光僭及近上首領出漢
已多日等第合補職名若令朱初平依元降指揮禀宣
撫司處分慮行營出界往復廻還稽緩不足慰其向化
之心宜令朱初平速具畫一以聞仍乗人情悦附之際
速議經畫措置或不可聞奏或待報不及者即一面施
行乙巳詔補楊光銜内殿崇班楊昌嚮右殿侍從初平
請也(此與三月二十二日并六月八/日十七日七月十五日相闗)　詔太醫局合治
瘴藥三十種差使臣齎付安南行營總管司　上批已
差入内供奉官梁從政齎文字往邕州宣撫司聞將士
被疾者極衆可下醫官院選習知治瘴者五七人令從
政率領之乗驛速往如治療多愈當不次優賞　上批
安南之役所繫不輕朝廷精擇將帥委寄殊重如聞議
論不務協和令郭逵趙卨體認朝寄各遵職守凡事從
長商議毋得互持偏見更致譸張有誤國事逵與卨雅
故卨初自請佐逵及逵至處議多駁宦者李舜舉等憤
卨沮罷李憲因交鬬其間逵遂分都總管司與燕逹自
為長貳進止節制宣撫副使不與知卨日輸情欵冀逵
開釋然無益也累奏乞罷不許(九月十二日緣職分不/定或有相侵已降詔分)
(定今復有此指揮不知逵分都總管司不令卨與在十/二日詔前或後又御集載此指揮云只劄下安南道經)
(畧招討司亦不審聖意/所謂更須考詳别修)　河東轉運司言晉州修城櫓
乞降度僧牒二百詔止給一百仍作二年限給之
丙午左僕射兼門下侍郎平章事昭文館大學士監修
國史王安石罷為鎮南軍節度使同平章事判江寧府
安石之再入也多謝病求去子雱死尤悲傷不堪力請
解機務上亦滋厭安石所為故有是命仍詔安石大敕
繫銜在陳升之上出入内廷並依中書樞宻院臣僚例
(益厭安石所為據鄧綰𫝊吕本中雜説王安石再相上/意頗厭之事多不從安石對所厚歎曰只從得五分時)
(也得也安石嘗進呈陳襄除龍圖閣直學士吕嘉問集/賢院學士河北路都轉運使上曰陳襄甚好吕嘉問更)
(候少時居半月再以前議上囘頭久之却顧安石曰聞/相公欲去多時安石倉皇對曰欲去久矣陛下堅留所)
(以不敢遽去既下殿即還家乞去其壻呉安時往見之/安石問今日有何新事安時曰適聞有㫖未得閉汴口)
(安石曰是欲我去也數日遂罷王安石既去嘉問因對/上問曾得安石書否嘉問因言近亦得安石書聞陛下)
(不許安石久去亦不敢作安居計上曰是/則是為吕惠卿所賣有何面目復見朕耶)　樞宻使工
部侍郎呉充依前官平章事監修國史充性謹宻在西
府數乗間言安石政事不便上以其中立無私故相之
(吕陶記聞云本朝中書奏事批曰可宻院曰依或三次/批可則樞宻必有登庸者吏胥率以驗之呉冲卿大拜)
(時有此李深為檢詳見之國忌行香宻院/吏有奪中書香合與在樞者亦吉報也)　禮部侍郎
參知政事王珪依前官平章事集賢殿大學士資政殿
學士右諫議大夫知成都府馮京為給事中知樞宻院
事先是吕惠卿悉出安石前後私書手筆奏之其一云
勿令齊年知齊年者謂京也與安石同歲在中書多異
議故云又其一云勿令上知由是上以安石為欺故復
用京仍詔京撫定蕃部訖乃赴闕(朱史簽貼云繳書事/已奉朝㫖下逐官取)
(㑹並無照據刪去今本實錄仍復存之陸佃集有實錄/院乞降出吕惠卿元繳進王安石私書劄子云臣等勘)
(㑹昨來御史彈奏吕惠卿章疏内稱惠卿繳奏故相王/安石私書有毋使上知毋使齊年知之語齊年謂參知)
(政事馮京且稱安石由是罷政大臣出處之由史當具/載欲乞聖慈特賜指揮降出惠卿元繳安石私書付實)
(錄院照用所貴筆削詳實貼黄臺諫自來許風聞言事/所以未敢便行依據佃集又自注劄子下云黄庭堅欲)
(以御史所言入史佃固論其不可庭堅恚曰如侍郎言/是佞史也佃荅曰如魯直意即是謗書連數日議不决)
(遂上此奏後降出安石書果無此語止是祝惠卿言練/亨甫可用故惠卿奏之庭堅乃止按佃集為安石辨如)
(此葢佃嘗從安石學故也佃稱庭堅乃止然元祐實錄/雖不於安石罷相時載繳書事仍於馮京參政時載之)
(佃稱庭堅乃止誠耄昏矣兼疑此劄子實不曾上佃所/稱降出安石書果無此語止是祝練亨甫可用若誠如)
(此則紹聖史官何以不明著其事乎且安石與惠卿私/書何但如此但其一耳佃集要不可信姑存之庶後世)
(有考/焉)龍圖閣直學士集賢殿修撰劉庠知成都府罷兼
安撫使先是以茂州邊事令馮京兼成都府利州路安
撫使至是漸平故也　賜度僧牒千付韶州岑水場買
銅又五百付廣南東路轉運司買鈆錫
戊申安南招討司言桂州劾西染院使行營右第一將
李實挈妻女隨行實本歸明不曉條法欲望發遣赴軍
令有功贖過或不用命許本司隨意處置詔李實削在
身官職軍前効用後實無功送鄧州編管　河東經略
安撫使韓絳言北人如强來蓋舖乞朝廷委之邊吏徐
行驅逐詔絳依熈寧八年十二月庚子指揮(十二月庚/子指揮緣)
(郭逵/申請)　詔湖北辰沅州蠻人擾叛攻刼城寨荆南張靖
恐難倚以處置宜令知湖州章惇對易之仍令惇親至
辰沅州安撫招諭　詔今後中書檢正官所行帖子下
諸處並先禀執政仍置簿抄錄毎五日一次呈押
己酉權御史中丞鄧潤甫言向者陛下登用俊賢更易
百度天下狃於見聞蔽於俗學者皆競起而羣非之故
陛下排斥異論而一時言責之路反自此微為壅抑非
徒抑之又或疑之故論卹民力則疑其違道干譽論補
法度則疑其同乎流俗論斥人物則疑其訐以為直故
言者之氣日以摧伏天下事變有不得盡聞而纎邪刻
薄之徒得容其間臣以謂王者執權當與時推移翕張
闔闢固不膠於一曩者變法定令之初勢自當爾今持
之日久法度已就緒矣則宜有以來天下議論而激發
言者之氣以分别邪正以補助事功至於淫辭詖行者
有挾而發自當屏棄如此則嘉言不伏而天下大治矣
又言伏見御史周尹論列開封府陳繹受張諤請求故
縱司農吏死罪詔付有司根治中外聞之皆以繹懐挾
姦邪附麗權勢為日已久陛下以天地之量容而未發
一旦窺見情偽赫然付之獄官此陛下威斷之明也然
臣竊聞有司案治已見底裏證佐明甚而繹驁慢不服
報荅制使無人臣恐懼之意第詭言都不記憶欲以□
讕欺天末减罪惡此而不治謂疏者何詔陳繹罷開封
府(九月二十七日庚辰己命知制誥許將權發/遣開封府不知陳繹何故及今方罷當考)又言近
黜御史中丞鄧綰又逐中書習學公事練亨甫亨甫身
備宰屬而與綰交通然臣聞二人所以能闗通者有馮
正符為之往來𫝊導語言綰信其説而幸其利故正符
以布衣直入臺謁綰交私論議無所忌憚逺近聞之莫
不驚駭以為置憲府以來未嘗有也綰之所以懐挾囘
邪傷辱國體者正符有力焉此姦人之尤不可不治詔
奪馮正符所授出身以來文字令開封府發遣歸本貫
　詔京東西路將官數人各部兵馬三五百往來捕盗
並無専責紛拏漫散騷擾人民可令提㸃刑獄錢勰差
使臣毎一名於逐將下選募兵士五十人不拘逺近㑹
州縣併力督捕仍發遣將官歸任自今賊盗須州縣力
不能制方許將官督捕
庚戌荆湖南路提㸃刑獄太常博士朱初平為本路轉
運副使　奉禮郎勾當竹木務王震權檢正中書刑房
公事　荆湖北路鈐轄司言沅州歸明人張奉等作過
未獲東路都廵檢同歸明人舒光祿等與賊鬬殺獲首
級奪器械及招降人尸兼光祿等領黔江城兵數次共
殺蠻賊五十餘級并生擒首惡詔舒光祿與右班直添
差沅州黔江城廵檢仍賜錦袍銀帯及絹三百匹有功
人速以狀聞　罷太子中允直集賢院兼直舍人院張
諤檢正中書五房公事
辛亥朱初平言楊光僭見乞一刺史名目况其人年已
八十餘溪峒素所推服兼父祖亦曾授此官詔授光僭
皇城使誠州刺史致仕尋詔光僭依有功致仕例給俸
就三州一鎮官為建宅一區光僭又請於其側置學舍
從之仍相度差管勾招納使臣一人充飛山一帶道路
廵檢以聞光僭未及受官而卒遂以贈之其父母妻皆
贈封優給賻并錄其子(光僭依有功致仕例以下/並自十一月一日移入此)　權
同都提舉市易司呉安持以父在中書乞罷領市易都
提舉吕嘉問言百司無非中書統攝况今法度已成别
無更張議論安持宣力已久備知利害或朝廷如其所
請即臣孤危必難辦集乞留安持在職詔以安持為羣
牧判官　遣知都水監丞霍翔相度熈河營田令同鄭
民憲具利害以聞　詔賜監主簿齋郎州助教告身補
牒共為錢十五萬緡付廣南東路轉運司市糧草　判
都水監蒲宗孟知丞事霍翔言被㫖同度量疏濬汴河
深淺今具增深尺寸詔宗孟等標記地分俟十日外再
度量以聞(十二月/朔可考)　詔提舉成都府路茶塲劉佐提舉
熈河市易司汲逢各减磨勘二年大理寺丞沈百之等
三人各指射差遣一次並賞熈河入中糧草及計置河
北澶定州斛㪷収息錢及格也　荆湖北路提㸃刑獄
司言沅州新歸明人户實貧乏乞除放去年倚閣秋税
從之　江南西路轉運副使李之純言根究廣南西路
轉運判官傅燮雇提㸃刑獄許彦先家出婢林告彦先
曾受市易官吏之物事状不明林見禁洪州詔釋之先
是侍御史周尹言竊聞傅燮稱婢林言許彦先赴任至
梧州有人遺金三十兩乃監邕州金坑鄧闢子也後下
江西轉運司究實踰年未竟今聞因傅燮丁憂所司庇
彦先以故遲滯且彦先為一路監司而有受金之罪既
䝉貪汚何以律人况傅燮在臨江軍持服彦先任廣東
乞下江西轉運司根治及權停彦先職令專應對免致
出入以戒貪吏遂下劾實而之純乃有是奏故寢之(八/年)
(七月三日十月/二十八日可考)　提㸃開封府界諸縣鎮公事蔡確言
畿内近行什伍保任之法賦以國馬而免其歳所輸草
又賜之錢布臣比以撲蝗詢逮村疃皆以畜馬之費省
於輸納芻稈之用雖不給錢布而願為官牧養者凡七
十二户度其餘縣願者必衆臣請增畿内保戸馬至六
千匹人免其歲芻二百五十束罷錢布之賜不耗縣官
而可充武備於是下禮房立法禮房言如確所奏則歲
計官自畜牧之費省十六萬三千緡支錢布之費省四
萬二千緡從之後詔所養馬毋過五千匹(十一月/三日)　又
詔府界將下馬軍給馬减一分先是郭逵次邕州遣别
將曲珍討右江下雷諸峒降之又遣知邕州陶弼集左
江諸峒蠻悉㑹於軍遂次思明州(此據郭逵新舊傳及/墓誌𫝊云十月次邕)
(州而墓誌次邕州不舉其月按趙卨墓誌云留思明州/七旬乃發其發思明州即十二月十一日舉兵出界必)
(若如逵新舊傳果以十月次邕州則趙卨墓誌所言留/思明州七旬必誤或十月初到邕州即行又恐軍行無)
(此理然逵六月十六日發潭州潭州距桂州十四程其/到桂州當在七月上旬桂州距邕州亦十四程若果以)
(十月到邕州則在桂州甚久又九月二十三日詔云非/久出界若未到邕州不應便有出界語或十月字誤當)
(在八月末或九月初發桂州其到邕州亦當在九月末/或九月半其到思明州必十月初也不然七旬字必誤)
(今於十月但云先是郭逵次邕州/云云遂次思明州更須詳考之)
是月判大名府文彦博言臣勘㑹自去年秋於衛州界
王供埽次下開舊沙河取黄河行運欲通江淮舟檝徹
於河北極邊自今年春開口放水後來漲落不定所行
舟栰多是輕載官船木栰其數至少瀕河官吏至於衆
人無不知其有害無利枉費功料極多臣勘㑹所開運
河在臣部内兼御河穿北京城中過始初猶未審知開
具子細今即目覩利害所繫甚大茍雷同緘黙年嵗間
必須破壞却御河久來行運致公私受弊乃是臣坐觀
而不言之罪臣按御河上源止是百門泉水其勢壯猛
相次至衛州以下可勝三四百斛之舟四時行運未嘗
阻滯公私為利其河道大小一如蔡河之類其隄防不
至高厚亦無水患今來取黄河水入御河大即吞納不
得必致决溢小則緩漫淺澁必淤澱却河道凡上下千
餘里必難歲歲開淘此必然之理(據本府通判并諸縣/申檢視到御河因透)
(入黄河水淤/澱處甚多)今年初冬已見淤澱却河道阻滯舟船處
甚多若謂通江淮之運即益見其有害無利自江浙淮
汴入黄河順流而下又合於御河計毎歳所運江淮之
物必不能過一百萬斛臣勘㑹前年自汴入黄河運粳
米二十二萬五百餘石至北京下卸(據押茶綱供奉范/九臯九月一日到)
(運河口為淺澁無水住滯數日遂只於黄河順流下/至北京馬陵渡搬卸茶入城水路快便早得了當)止
用錢四千五百四十餘貫和雇車乗搬至城中臨御河
倉貯納若搬一百萬斛至北京只計陸脚錢一萬五六
千貫若却要於御河裝船搬赴沿邊無所不可用力不
多所費極少臣勘㑹得所開運河口并置閘自去秋至
今年四月終已役過一百一十四萬六千餘工五月後
至冬閉口所用人工不在此數自今年正月後至九月
終已使過物料一百二十餘萬錢粮計七萬七千餘貫
石十月後至閉口所費物料不在此數又特置河清兵
士六百人毎歲衣糧約用二萬七八千貫石匹兩(所置/河清)
(六百人乃云諸埽各取七人可充六百之數諸埽即未/銷添填此乃欺誕之語如七人是諸埽額外剰數即便)
(合省罷减得歳費衣糧諸埽既是闕人相次便須/添填其六百人終是剏增請受只要時下欺訴)又稱
費用物料全類汴口每歲所要梢草樁橛竹索就小計
之合用百餘萬數假使黄河入御河無决溢淺淤之患
毎年搬得及一百萬石其費與順河而下至北京止費
脚錢一萬五六千貫搬至御河其利害明白可見臣又
勘㑹去年冬都水外監丞更擘畫於北京黄河新堤第
四埽第五舖開置水口放水入御河以通行運此策尤
為乖疎其所欲置口處乃是熈寧四年秋黄河下御河
之處是時朝廷選差近臣并判都水監官督役修塞所
費不貲僅能閉塞大名恩冀之人被害尤甚以至回移
人使驛亭道路訖今瘡痏未平今又建言欲於其處開
口導黄河水入御河都水監差官計㑹轉運司并大名
兩通判同詣第四埽相視衆皆知其不可然不敢斥言
其害恐忤建謀之官止作遷延之計囘報水監云俟修
御河堤防完固方議開置河口况從來御河堤道宛如
蔡河之類若欲吞納河水須至如汴岸增修猶恐不能
制蓄蓋地勢傾瀉為害不細瀕河州縣之人為未見定
議至今憂恐乞朝廷委清强官相視利害并令議可否
庶使人户安居又言臣以開引黄河透御河不便已具
劄子開陳竊以今水監之官尤為不職皆不熟計利害
容易建言惟望僥倖恩賞多從其請便為主張中外雖
知其非不敢異議以避沮害之責事若不効建言之人
都無譴罰如前時兩議清汴已有勞費並無成功朝廷
置而不問范子竒乞冬月不閉汴口是年蹙凌上下救
䕶晝夜打凌不勝寒苦終致府界蹙破汴岸自來汴岸
止是夏秋水大容有决溢之理即未嘗有冬深决溢之
患後來朝㫖却令冬前閉口顯是因不閉汴口致蹙凌
壊堤當時止罪縣界隄防之官而子竒全不責問仍不
害其進用士論不平無如之何臣謂今之水官更當澄
清選擇况朝廷物力未豐不當更容狂妄之人横費生
民膏血(彦博兩奏皆係九年但不得其實月日因奏稱/今年初冬並附十月末十二月一日命熊本相)
(度衞州運河利害又畧/具博云云或存一去一)　先是御史蔡承禧言訪聞鄧
潤甫上章乞參用舊人又乞除二府又乞用恬黙持重
之人外議喧傳以為實有此論臣與潤甫同為陛下耳
目之臣固不當論其非是然事繫國體臣居言責不敢
私顧形迹不以悉陳臣竊以自古人君必因所遇之時
以用所得之士當天下無為之際則所用者多寛閑博
厚之人而其弊嘗至於媮堕而事日因循方天下有事
之時所用者多精明强敏之士而其弊嘗至於峭刻而
仁恩疎削以趙魏之老而治滕薛則苟簡之患不勝以
滕薛大夫而治趙魏則煩滋之害立見漢武内崇經術
外事武功而不可用晉室浮虚之臣晉武寛容臣下放
弛綱紀而不能用漢庭材智之士故有國者相時而擇
士明君必量職以授人伏覩陛下即政以來嫉時已久
思除歴世之弊務振非常之功作興人材繩督吏職無
論於舊不問於新取材則小臣皆得以面陳去害則大
臣不可以幸貸有善不嫌於亟進有惡不恡於速降故
理財治農之方求之近古而未有養士訓兵之法蠹於
百年而一新然其興事之初尚多徇俗之士自不孚於
正道顧胥動以浮言或初是而卒非或本同而末異以
持循為適治以拱黙為安常陳事則是於古而忘於今
語治則䘮其精而守其粺以匪懈夙夜為希㫖以不顧
毁譽為躁求羣謗萬端而無窮聖慮一志而不惑争之
積日而纔定勤以累年而粗成今若以傲上從康為可
賢以違道干譽為當進非惟交戾於政體恐遂漸變於
時風求舊之言雖云有據書曰人惟求舊又曰圖任舊
人乃盤庚一時之誡言非先王政治之本意今潤甫不
根於實不考其由不論其人之是非不言其器之適否
槩以新舊為説必分先後以庸是則堯之共鯀久任而
不復元凱之進登漢之絳灌嘗用而固宜終賈之消逐
唐太宗必專用敬宗義府而王珪馬周宜畢世屛除唐
明皇必秪尊姜皎王琚而宋璟姚崇可終身冗廢建言
若此其意謂何臣又聞惟人君然後專馭臣之權為冡
宰然後總詔王之義非所宜言者寘法越爼代庖者有
誅御史肅臣工而執法者也天子曰辟而勿辟天子曰
宥而弗宥諫官正人主而補闕者也故天子有争臣七
人雖無道不失天下又曰天下有道禮樂征伐自天子
出禮樂必天子出變習俗故也征伐必自天子出命大
臣故也今潤甫職在諫司乞除政府殆不知其所職亦
何足以備官二府固聖慮之所闗大臣非近列之宜薦
以臣度其所謂可以見其厥心第秪拜其一員亦足收
為私惠考其志向足見傾邪臣又聞周禮曰以庸制祿
則民興功而不曰以能制祿者能而不為用則先王所
不得而賦祿方文王之能官人詩人作棫樸以美之曰
濟濟辟王左右趣之蓋古之聖王以髦士奉璋左右趣
之為美也成王能持盈守成詩人為假樂以嘉之曰百
辟卿士媚于天子不懈于位民之攸塈蓋古之賢士又
以媚于天子不懈于位之為懿也臣觀文王之盛時而
成王之治際皆以左右趣之之為美咸以媚于天子之
為嘉今使相與言於朝曰我恬而不進為嘉相與誡於
家曰我黙而不語為美則孰與治天下之事孰與成天
下之功又聞古之善治天下者必曰興能次曰舉逸民
修廢官逸民者朝廷之偶遺而非自以異世離俗也不
聞曰興恬古之盛世詢事考言又曰知言以知人而不
曰攷其緘黙議論若此疎鄙可知蓋賢者必知命而不
疑能者必知時而自竭知命則或顯或隱而非繫於一
曲知時則有用有捨而豈蔽於一隅王陵具體之戇不
若陳平之一竒周勃没齒厚重不若張良之一策是則
有才能者未必恬黙持重恬黙持重者未必實有才能
若信其言實害於政且今捄敝理劇拯棼尤須勤事之
人豈容玩世之士彼恬矣黙矣何補於天下之事而又
逐逐以爵祿予之乎臣觀潤甫秉筆粗嫻辭章持論本
無體理庸回當路而初無一言黜逐已行而懼有後憂
謬為塞責之言深懐濟惡之計訪聞其言曰吕惠卿之
貶已去不仁又曰練亨甫之黜尚為未善此乃陽為詆
斥而隂幸報復内荏姦諂而外示剛方所謂假直以售
邪託真而賈偽加以罷軟畏懦束之高閣而有餘觀望
憸壬投諸四裔而為晚其潤甫見任典誥司諫二職若
以公議不合冒居臣輒輕言望賜宸斷及潤甫遷中丞
承禧三奏乞免臺職詔不許(惠卿貶在八年十月二日/亨甫黜在九年十月九日)
(潤甫為中丞在九年十月五日承禧此章不得其月日/其稱惠卿貶及亨甫黜則時固可考既不可附九年十)
(月九日以前按承禧有乞避潤甫三狀皆稱十月因附/十月末時政記載承禧乞免臺任第一狀在十一月九)
(日/)
