
　資治通鑑卷一百三十六　宋　司馬光　撰
　　　　　　　　　　　　　　胡三省　音註
　齊紀二(起閼達困敦盡屠/維大荒落凡六年)
　　世祖武皇帝上之下
永明二年春正月乙亥以後將軍柳世隆為尚書右僕
射竟陵王子良為䕶軍將軍兼司徒領兵置佐鎮西州
子良少有清尚(少詩/照翻)傾意賓客才雋之士皆遊集其門
開西邸(據子良傳西/邸在雞籠山)多聚古人器服以充之記室參軍
范雲蕭琛樂安任昉法曹參軍王融衛軍東閤祭酒蕭
衍(記室參軍掌書記法曹參軍掌刑法此皆子良府屬/也時王儉為衛將軍辟蕭衍為東閤祭酒自晉以來)
(公府屬長史之下有東西閤祭/酒琛丑林翻任音壬昉孚往翻)鎮西功曹謝朓(朓土/了翻)步
兵校尉沈約揚州秀才吳郡陸倕(校户教翻/倕是為翻)竝以文學
尤見親待號曰八友法曹參軍柳惲(惲於/粉翻)太學博士王
僧孺(晉武帝置太學博士/太常博士國子博士)南徐州秀才濟陽江革(革南/徐州)
(所舉秀才也濟陽郡時/屬南徐州濟子禮翻)尚書殿中郎范縝(魏晉以來尚/書諸曹殿中)
(郎為諸曹之/首縝章忍翻)㑹稽孔休源亦預焉(會工/外翻)琛惠開之從子
(蕭惠開見一百三十一卷宋明帝/泰始元年二年從才用翻下同)惲元景之從孫融僧
達之孫(栁元景以武功顯於宋文武/二朝王僧達以世資才俊進)衍順之之子(蕭順/之太)
(祖族/弟)朓述之孫約璞之子僧孺雅之曾孫(謝遽見一百/二十三卷宋)
(文帝元嘉十七年沈璞守盱眙有功元嘉二十七年孝/武孝建之初以不迎義師戮王雅見一百七卷晉孝武)
(太元十/五年)縝雲之從兄也(縝章/忍翻)子良篤好釋氏招致名僧
講論佛法道俗之盛江左未有或親為衆僧賦食行水
(好呼到翻為于/偽翻賦分畀也)世頗以為失宰相體范縝盛稱無佛子
良曰君不信因果(釋氏冇因緣/果報之說)何得有富貴貧賤縝曰
人生如樹花同發隨風而散或拂簾幌墜茵席之上(幌/呼)
(廣/翻)或關籬牆落糞溷之中墜茵席者殿下是也落糞溷
者下官是也貴賤雖復殊途(復扶/又翻)因果竟在何處子良
無以難(難乃旦翻/下難之同)縝又著神滅論以為形者神之質神
者形之用也神之于形猶利之於刀未聞刀没而利存
豈容形亡而神在哉此論出朝野諠譁難之終不能屈
(朝直/遥翻)太原王琰著論譏縝曰嗚呼范子曾不知其先祖
神靈所在欲以杜縝後對縝對曰嗚呼王子知其先祖
神靈所在而不能殺身以從之子良使王融謂之曰以
卿才美何患不至中書郎而故乖刺為此論(中書郎即/謂中書侍)
(郎也刺/來葛翻)甚可惜也宜急毀棄之縝大笑曰使范縝賣論
取官已至令僕矣(令僕謂尚書/令及兩僕射)何但中書郎邪蕭衍好
籌畧有文武才幹(好呼/到翻)王儉深器異之曰蕭郎出三十
貴不可言(蕭衍事/始此)　壬寅以栁世隆為尚書左僕射丹
陽尹李安民為右僕射王儉領丹陽尹　夏四月甲寅
魏主如方山戊午還宫庚申如鴻池(鴻池即旋鴻池也/水經注凉城郡旋)
(鴻縣東山下水積成池東西二里南北四/里又太祖天與二年穿鴻鴈池於平城)丁卯還宫
五月甲申魏遣員外散騎常侍李彪等來聘(散悉亶翻/騎竒寄翻)
　六月壬寅朔中書舍人吳興茹法亮封望蔡男(康曰/茹人)
(諸切姓也望蔡縣屬豫章郡沈約曰漢靈帝中平中汝/南上蔡民分徙此城立縣名曰上蔡晉武帝太康元年)
(更名望蔡宋白曰望蔡縣本漢建成縣靈帝分置上蔡/縣晉武帝以上蔡人思本土改為望蔡今為髙安縣瑞)
(州治/所)時中書舍人四人各住一省謂之四户以法亮及
臨海吕文顯等為之既總重權勢傾朝廷守宰數遷換
去來四方餉遺嵗數百萬法亮嘗於衆中語人曰何須
求外祿此一户中年辦百萬葢約言之也(數所角翻遺/于季翻語牛)
(倨翻李延夀曰中書所司掌在機務漢元以令僕用事/魏明以監令專權至宋孝武以來士庶雜選及明帝世)
(胡母顥阮佃夫之徒專為侯倖矣齊初亦用久勞及以/親信關讞表啓發署詔勑頗涉詞輸亦為詔文侍郎之)
(局復見侵矣建武詔命始不關中書專出舍人省内舍/人四人所直四省據此四戸則舍人分住四省自法壳)
(等/始)後因天文有變王儉極言文顯等専權徇私上天見
異禍由四户(見賢/遍翻)上手詔酬答而不能改也　魏舊制
户調帛二匹絮二斤絲一斤穀二十斛又入帛一匹二
丈委之州庫以供調外之費所調各隨土之所出丁卯
詔曰置官班祿行之尚矣自中原䘮亂兹制中絶朕憲
章舊典始班俸祿户增調帛三匹穀二斛九斗以為官
司之祿增調外帛二匹祿行之後贓滿一匹者死變法
改度宜為更始(調徒弔翻俸扶/用翻更工衡翻)其大赦天下　秋七月
甲申立皇子子倫為巴陵王　乙未魏主如武州山石
窟寺　九月魏詔班祿以十月為始季别受之(三月為/一季)
舊律枉法十匹義贓二十匹罪死至是義贓一匹枉法
無多少皆死(枉法謂受賕枉法而出入人罪者義贓謂/人私情相饋遺雖非乞取亦計所受論贓)
仍分命使者糾按守宰之貪者秦益二州刺史恒農李
洪之以外戚貴顯(魏顯祖髙祖皆李氏出魏/避顯祖諱改𢎞農為恒農)為治貪暴
(治直/吏翻)班祿之後洪之首以贓敗魏主命鎖赴平城集百
官親臨數之(數所具翻/數其罪也)猶以其大臣聽在家自裁自餘
守宰坐贓死者四十餘人受祿者無不跼蹐(跼音局/蹐音脊)賕
賂殆絶然吏民犯它罪者魏主率寛之疑罪奏讞多減
死徙邊嵗以千計都下決大辟嵗不過五六人州鎮亦
簡久之淮南王佗奏請依舊斷祿(讞魚列翻又魚蹇翻/辟毗亦翻斷丁管翻)
文明太后召羣臣議之中書監髙閭以為飢寒切身慈
母不能保其子今給祿則廉者足以無濫貪者足以勸
慕不給則貪者得肆其姦廉者不能自保淮南之議不
亦謬乎詔從閭議閭又上表以為北狄悍愚難以防遏
(悍侯旰翻/又下罕翻)所長者野戰所短者攻城(北狄指/蠕蠕也)若以狄之
所短奪其所長則雖衆不能成患雖來不能深入又狄
散居野澤隨逐水草戰則與家業並至奔則與畜牧俱
逃不齎資糧而飲食自足是以歴代能為邊患六鎮勢
分倍衆不鬬(謂敵人衆力加倍/則鎮人不敢鬬也)互相圍逼難以制之請
依秦漢故事於六鎮之北築長城(魏世祖破蠕蠕列置/降人於漢南東至濡)
(源西暨五原隂山竟三千里分為六鎮今武川撫𠖇懐/朔懐荒柔𤣥禦夷也下云六鎮東西不過千里則當自)
(代都北塞而東至濡源耳杜佑曰後/魏六鎮並在馬邑雲中單于府界)擇要害之地往往
開門造小城於其側置兵扞守狄既不攻城野掠無獲
草盡則走終必懲艾計六鎮東西不過千里一夫一月
之功可城三步之地彊弱相兼不過用十萬人一月可
就雖有暫勞可以永逸凡長城有五利罷遊防之苦一
也北部放牧無抄掠之患二也(抄楚/交翻)登城觀敵以逸待
勞三也息無時之備四也嵗常遊運(遊行也行運芻/糧以實塞下)永
得不匱五也魏主優詔答之　冬十月丁巳以南徐州
刺史長沙王晃為中書監初太祖臨終以晃屬帝使處
於輦下或近藩(屬之欲翻/處昌呂翻)勿令遠出且曰宋氏若非骨
肉相殘它族豈得乗其弊汝深誡之舊制諸王在都唯
得置捉刀左右四十人(捉刀執刀以/衛左右者也)晃好武飾及罷南
徐州私載數百人仗還建康為禁司所覺投之江水(禁/司)
(主防禁諸王好/呼到翻下同)帝聞之大怒將糾以法豫章王嶷叩頭
流涕曰晃罪誠不足宥陛下當憶先朝念晃帝亦垂泣
由是終無異意然亦不被親寵論者謂帝優於魏文減
於漢明(魏文防禁任城陳諸王漢明友愛東海東/干諸王嶷魚力翻朝直遥翻被皮義翻)武陵
王曅多材藝而踈悻(悻直也狠也/音胡頂翻)亦無寵於帝嘗侍宴
醉伏地貂抄肉柈(抄楚交翻/柈薄官翻)帝笑曰肉汙貂(汙烏/故翻)對曰
陛下愛羽毛而踈骨肉帝不悦曅輕財好施(施式/智翻)故無
蓄積名後堂山曰首陽葢怨貧薄也　髙麗王璉遣使
入貢於魏亦入貢於齊時髙麗方彊魏置諸國使邸齊
使第一髙麗次之(麗力知翻使/䟽吏翻下同)　益州大度獠恃險驕
恣(水經注南安縣有濛水即大度水東入于江寰宇記/大度河自吐蕃界經雅州諸部落至黎州東界流入)
(通莖界獠/魯皓翻)前後刺史不能制及陳顯逹為刺史遣使責
其租賧(賧吐濫翻夷人/以財贖罪曰賧)獠帥曰兩眼刺史尚不敢調我
(帥所類翻/調徒弔翻)况一眼乎遂殺其使顯逹分部將吏聲言出
獵夜往襲之男女無少長皆斬之(分扶問翻將即亮翻/下同少詩照翻長知)
(兩/翻)晉氏以來益州刺史皆以名將為之十一月丁亥帝
始以始興王鑑為督益寜諸軍事益州刺史徴顯逹為
中䕶軍先是劫帥韓武方聚黨千餘人斷流為暴(先悉/薦翻)
(斷丁/管翻)郡縣不能禁鑑行至上明武方出降(降户江/翻下同)長史
虞悰等咸請殺之(悰徂/宗翻)鑑曰殺之失信且無以勸善乃
啓臺而宥之於是巴西蠻夷為冦暴者皆望風降附鑑
時年十四行至新城(新城今/房州)道路籍籍云陳顯逹大選
士馬不肯就徴乃停新城遣典籖張曇晢往觀形勢俄
而顯逹遣使詣鑑咸勸鑑執之鑑曰顯逹立節本朝必
自無此(曇徒含翻晢先擊翻使/䟽吏翻朝直遥翻下同)居二日曇晢還具言顯
逹已遷家出城日夕望殿下至於是乃前鑑喜文學(喜/許)
(記/翻)器服如素士蜀人悦之　乙未魏員外散騎常侍李
彪等來聘(嵗悉亶翻騎竒寄翻至考異曰齊紀十二/月庚申虜使李道固  今從後魏帝紀)
是嵗詔増豫章王嶷封邑為四千户宋元嘉之世諸王
入齋閣得白服帬㡌見人主(宋齊之間制髙屋㡌下帬/葢帬渠云翻見賢遍翻)
唯出太極四廂乃備朝服(太極殿前殿/也有四廂)自後此制遂絶
上於嶷友愛宫中曲宴聽依元嘉故事嶷固辭不敢唯
車駕至其第乃白服烏紗㡌以侍宴至於衣服器用制
度動皆陳啓事無専制務從減省上竝不許嶷常慮盛
滿求解揚州以授竟陵王子良上終不許曰畢汝一世
無所多言嶷長七尺八寸善修容範文物衛從禮冠百
僚(長直亮翻從才/用翻冠古玩翻)每出入殿省瞻望者無不肅然　交
州刺史李叔獻既受命(命叔獻為交州刺史見/上卷太祖建元元年)而斷割
外國貢獻上欲討之(斷丁/管翻)
三年春正月丙辰以大司農劉楷為交州刺史發南康
廬陵始興兵以討叔獻叔獻聞之遣使乞更申數年獻
十二隊純銀兠鍪及孔雀毦(毦仍吏翻以孔/雀毛為飾也)上不許叔
獻懼為楷所襲間道自湘州還朝(不敢取道南康始興/避劉楷之兵故也間)
(古莧/翻)　戊寅魏詔曰圖䜟之興出於三季(三代之季也/䜟楚譖翻)
既非經國之典徒為妖邪所憑自今圖䜟祕緯一皆焚
之(妖於遥翻/緯于貴翻)留者以大辟論(律凡言以論者罪/同真犯辟毗亦翻)又嚴禁
諸巫覡及委巷卜筮非經典所載者(直曰街曲曰巷委/即曲也鄭𤣥曰委)
(巷猶街里委曲所/為也覡刑狄翻)　魏馮太后作皇誥十八篇癸未大
饗羣臣于太華殿班皇誥(魏高宗興光四/年起太華殿)　辛卯上祀
南郊大赦　詔復立國學(罷國學見上卷髙帝建元四/年李延夀曰江左草創日不)
(暇給以迄宋齊國學時或開置而勸課未博/建之不能十年葢取文具而已復扶又翻)釋奠先師
用上公禮　二月己亥魏制皇子皇孫有封爵者嵗祿
各有差　辛丑上祀北郊　三月丙申魏封皇弟禧為
咸陽王幹為河南王羽為廣陵王雍為潁川王勰為始
平王(勰音/協)詳為北海王(自禧以下皆/魏主之弟)文眀太后令置學
舘選師傅以教諸王勰於兄弟最賢敏而好學善屬文
(好呼到翻/屬之欲翻)魏主尤竒愛之　夏四月癸丑魏主如方山
甲寅還宫　初宋太宗置總明觀以集學士亦謂之東
觀上以國學既立五月乙未省總明觀時王儉領國子
祭酒詔於儉宅開學士舘以總明四部書充之(分經史/子集為)
(甲乙丙丁四部又據宋紀明帝泰始六年立總明觀徵/學士以充之舉士二十人分為儒道文史隂陽五部學)
(言隂陽者遂無其人然則四部書/者其儒道文史之書歟觀古玩翻)又詔儉以家為府自
宋世祖好文章士大夫悉以文章相尚無以専經為業
者儉少好禮學及春秋言論造次必於儒者(好呼到翻/造七到翻)
由是衣冠翕然更尚儒術儉撰次朝儀國興自晉宋以
來故事無不諳憶(憶記也朝直遥翻/下同諳烏含翻)故當朝理事斷决
如流毎博議引證八坐丞郎無能異者(八坐丞郎自八/坐至左右丞諸)
(曹郎也斷丁亂/翻坐徂卧翻)令史諮事常數十人賓客滿席儉應接
辨析傍無留滯𤼵言下筆皆有音彩十日一還學監試
諸生巾卷在庭(監工銜翻卷巨員翻冠武也鄭/註禮記云武冠卷也音起權翻)劒衛令
史儀容甚盛作解散髻(據南史儉𫝊作解散幘蕭子/顯齊書作解散髻斜挿幘簮)斜
挿簮朝野慕之相與倣效儉常謂人曰江左風流宰相
唯有謝安意以自比也上深委仗之士流選用奏無不
可　六月庚戌進河南王度易侯為車騎將軍遣給事
中吳興丘冠先使河南并送柔然使(騎竒寄翻冠古/玩翻使疏吏翻)
辛亥魏主如方山丁巳還宫　秋七月癸未魏遣使拜
宕昌王梁彌機兄子彌承為宕昌王(宕徒浪翻嵗考異/曰齊書是  八月)
(丁巳以行宕昌王梁彌頡為河梁二州刺史六年/五月甲午以彌承為河涼二州刺史令從魏書)初彌
機死子彌博立為吐谷渾所逼奔仇池(吐從暾入/聲谷音浴)仇池
鎮將穆亮以彌機事魏素厚矜其滅亡彌博凶悖所部
惡之(將即亮翻悖蒲内翻/又蒲没翻惡烏路翻)彌承為衆所附表請納之詔
許之亮帥騎三萬軍于龍鵠(龍鵠葢即龍涸也在甘松/界宇文氏於此置龍涸防)
(隋為扶州嘉誠縣唐為松州杜佑曰龍涸城吐谷渾南/界也去成都千餘里周武帝天和初其主率衆降以為)
(扶州帥讀曰/率騎竒寄翻)擊走吐谷渾立彌承而還(還從宣翻/又如字)亮崇
之曾孫也(穆崇見一百一十一/卷晉安帝隆安三年)　戊子魏主如魚池(魏/太)
(宗永興五年穿魚/池於平城北苑)登青原岡甲午還宫八月己亥如彌
澤甲寅登牛頭山甲子還宫　魏初民多䕃附(䕃附者/自附於)
(豪强之家/以求䕃庇)䕃附者皆無官役而豪彊徴斂倍於公賦(斂/力)
(贍/翻)給事中李安世上言嵗飢民流田業多為豪右所占
奪(占之/贍翻)雖桑井難復(桑井謂古者井田之制五/畝之宅樹墻下以桑也)宜更均
量使力業相稱又所爭之田宜限年斷(量音良稱尺證/翻斷丁亂翻)
事久難明悉歸今主以絶詐妄魏主善之由是始議均
田冬十月丁未詔遣使者循行州郡(行下/孟翻)與牧守均給
天下之田(守式/又翻)諸男夫十五以上受露田四十畝婦人
二十畝(杜佑通典注曰不栽/樹萟者謂之露田)奴婢依良丁(良丁謂良/人成丁者)牛
一頭受田三十畝限止四牛所授之田率倍之三易之
田再倍之以供耕作及還受之盈縮(倍之者合受四十/畝授以八十畝此)
(一易之田也三易之田三年/耕然後復故故再倍以授之)人年及課則受田老免及
身没則還田奴婢牛隨有無以還受初受田者男夫給
二十畝課種桑五十株桑田皆為世業身終不還恒計
見口有盈者無受無還不足者受種如法盈者得賣其
盈(恒户登翻見賢遍翻/口分世業之法始此)諸宰民之官各隨近給公田有
差更代相付(更工/衡翻)賣者坐如律　辛酉魏魏郡王陳建
卒　魏員外散騎常侍李彪等來聘　十二月乙卯魏
以侍中淮南王佗為司徒　柔然犯魏塞魏任城王澄
帥衆拒之柔然遁去澄雲之子也(任城王雲見一百三/十三卷宋明帝泰始)
(七年任音壬/帥讀曰率)氐羌反詔以澄為都督梁益荆三州諸軍
事梁州刺史(魏髙祖始置梁/益二州於仇池)澄至州討叛柔服氐羌皆
平　初太祖命黄門郎虞玩之等檢定黄籍(見上卷太/祖建元二)
(年/)上即位别立校籍官置令史限人一日得數巧(巧謂/姦偽)
(也/)既連年不已民愁怨不安外監㑹稽呂文度(外監屬/中領軍)
(而親任過於領/軍會工外翻)啓上籍被却者悉充遠戍(被皮/義翻)民多逃
亡避罪富陽民唐㝢之因以妖術惑衆作亂攻陷富陽
(富陽即漢富春縣也本屬會稽後屬吳郡晉/簡文鄭太后諱春孝武改曰富陽妖於驕翻)三吳却籍
者奔之衆至三萬文度與茹法亮吕文顯皆以姦諂有
寵於上(茹音/如)文度為外監専制兵權領軍守虛位而已
法亮為中書通事舍人權勢尤盛王儉常曰我雖有大
位權寄豈及茹公邪　是嵗柔然部真可汗卒子豆崙
立(可從刋入聲汗/音寒崘盧昆翻)號伏名敦可汗(魏收曰伏名/敦魏言恒也)改元太
平
四年春正月癸亥朔魏髙祖朝㑹始服衮冕(史言魏孝/文用夏變)
(夷朝直/遥翻)　壬午柔然冦魏邊　唐㝢之攻陷錢唐吳郡
諸縣令多棄城走㝢之稱帝於錢唐立太子置百官遣
其將髙道度等攻陷東陽(將即/亮翻)殺東陽太守蕭崇之崇
之太祖族弟也又遣其將孫泓冦山隂至浦陽江(據水/經注)
(浦陽江即今曹娥江也水𤼵剡溪皆/西流至曹娥鎮始折而東流入海)浹口戍主湯休武
擊破之(浹即/叶翻)上𤼵禁兵數千人馬數百匹東擊㝢之臺
軍至錢唐㝢之衆烏合畏騎兵(騎竒/寄翻)一戰而潰擒斬㝢
之進平諸郡縣臺軍乗勝頗縱抄掠(抄楚/交翻)軍還(還從宣/翻又如)
(字/)上聞之收軍主前軍將軍陳天福棄市左軍將軍劉
明徹免官削爵付東冶(建康有東西二冶今冶/城即其地亦曰東冶亭)天福上
寵將也(將即/亮翻)既伏誅内外莫不震肅使通事舍人丹楊
劉係宗隨軍慰勞(勞力/到翻)遍至遭賊郡縣百姓被驅逼者
悉無所問　閏月癸巳立皇太子貞為邵陵王皇孫昭
文為臨汝公　氐王楊後起卒丁未詔以白水太守楊
集始為北秦州刺史武都王集始文𢎞之子也後起弟
後明為白水太守魏亦以集始為武都王集始入朝于
魏(朝直/遥翻)魏以為南秦州刺史　辛亥帝耕籍田　二月
己未立皇弟銶為晉熙王(銶音/求)鉉為河東王　魏無鄉
黨之法唯立宗主督䕶民多隱冒三五十家始為一户
内祕書令李冲上言(祕書省在禁中故謂之内祕/書令亦謂之中祕上時掌翻)宜凖
古法五家立鄰長五鄰立里長五里立黨長取鄉人彊
謹者為之鄰長復一夫里長二夫黨長三夫(長知兩翻/復方目翻)
三載無過則升一等其民調一夫一婦帛一匹粟二石
大率十匹為公調二匹為調外費三匹為百官俸此外
復有雜調(調徒弔翻俸扶/用翻復扶又翻)民年八十已上聽一子不從
役孤獨癃老篤疾貧窮不能自存者三長内迭養食之
(食讀/曰飤)書奏詔百官通議中書令鄭羲等皆以為不可太
尉丕曰臣謂此法若行於公私有頼但方有事之月校
比户口民必勞怨請過今秋至冬乃遣使者於事為宜
冲曰民可使由之不可使知之(論語孔/子之言)若不因調時(調/時)
(所謂調/課之月)民徒知立長校户之勤未見均徭省賦之益心
必生怨宜及調課之月令知賦稅之均既識其事又得
其利行之差易(易以/䜴翻)羣臣多言九品差調為日已久(九/品)
(上中下各分為三品事見一百/三十二卷宋明帝泰始五年)一旦改法恐成擾亂文
明太后曰立三長則課調有常凖苞䕃之户可出僥倖
之人可止何為不可(僥堅/堯翻)甲戌初立黨里鄰三長定民
户籍民始皆愁苦豪彊者尤不願既而課調省費十餘
倍上下安之　三月丙申柔然遣使者牟提如魏時敕
勒叛柔然柔然伏名敦可汗自將討之追奔至西漠(西/漠)
(者大漠之西偏/也將即亮翻)魏左僕射穆亮等請乗虛擊之中書監
髙閭曰秦漢之世海内一統故可逺征匈奴今南有吳
冦何可捨之深入虜庭魏主曰兵者凶器聖人不得已
而用之(老子/之言)先帝屢出征伐者以有未賓之虜故也今
朕承太平之業奈何無故動兵革乎厚禮其使者而歸
之　夏四月辛酉朔魏始制五等公服甲子初以法服
御輦祀南郊(公服朝廷之服五等朱紫緋緑/青法服衮冕以見郊廟之服)　癸酉魏
主如靈泉池(魏於方山之南起靈泉宮引如渾水/為靈泉池東西一百步南北二百步)戊寅
還宫　湘州蠻反刺史呂安國有疾不能討丁亥以尚
書左僕射柳世隆為湘州刺史討平之　六月辛酉魏
主如方山(戌考異曰魏帝紀是日幸方山七月戊/  又云幸方山皆不言還宫盖闕文耳)　己
卯魏文明太后賜皇子恂名大赦　秋七月戊戌魏主
如方山　八月乙亥魏給尚書五等爵已上朱衣玉佩
大小組綬(組綬者組織以成綬鄭𤣥曰綬所以貫佩玉/相承受者也漢制印綬先合單紡為一系四)
(系為一扶五扶為一首五首成一文文采淳為一圭首/多者系細少者系麤皆廣一尺六寸組則古翻絞音受)
　九月辛卯魏作明堂辟雍　冬十一月魏議定民官
依户給俸(以所領民户之多/少為給俸之差也)　十二月柔然冦魏邊
是嵗魏改中書學曰國子學(魏先置中書博士及中書/學生今改曰國子學從晉)
(制/也)分置州郡凡三十八州二十五在河南十三在河北
(河南二十五州青南青兖齊濟光豫洛徐東徐雍秦南/秦梁益荆凉河沙時又置華陜夏岐班郢凡二十五河)
(北十三州司并肆定相冀幽燕營平安時又置瀛汾凡/十三蕭子顯曰雍凉秦沙涇華岐河西華寜陜洛荆郢)
(北豫東荆南豫西兖東兖南徐東徐青齊濟光二十五/州在河南相汾懐并東雍肆定瀛朔并冀幽平司等十)
(三州在/河北)
五年春正月丁亥朔魏主詔定樂章非雅者除之　戊
子以豫章王嶷為大司馬竟陵王子良為司徒臨川王
映衛將軍王儉中軍將軍王敬則竝加開府儀同三司
子良啓記室范雲為郡上曰聞其常相賣弄朕不復窮
法當宥之以遠(復扶/又翻)子良曰不然雲動相規誨諫書具
存遂取以奏凡百餘紙辭皆切直上歎息謂子良曰不
謂雲能爾方使弼汝何宜出守(守式/又翻)文惠太子嘗出東
田觀穫(時太子作東田於東宫之東緜恒華逺壯麗極/目又齊紀太子立樓舘于鍾山下號曰東田)
顧謂衆賓曰刈此亦殊可觀衆皆曰唯唯(唯于/癸翻)雲獨曰
三時之務實為長勤(三時之務謂春/耕夏耘秋穫也)伏願殿下知稼穡
之艱難無徇一朝之宴逸　荒人桓天生自稱桓𤣥宗
族與雍司二州蠻相扇動(雍於/用翻)據南陽故城請兵於魏
將入冦丁酉詔假丹楊尹蕭景先節總帥步騎直指義
陽司州諸軍皆受節度(帥讀曰率/騎竒寄翻)又假䕶軍將軍陳顯
逹節帥征虜將軍戴僧静等水軍向宛葉(宛於元翻/葉式涉翻)雍
司諸軍皆受顯逹節度以討之　魏光祿大夫咸陽文
公髙允歴事五帝(太武景穆文成獻/文及髙祖為五帝)出入三省(三省尚/書省中)
(書省祕/書省也)五十餘年未嘗有譴馮太后及魏主甚重之常
命中黄門蘓興夀扶侍允仁恕簡静雖處貴重(處昌/呂翻)情
同寒素執書吟覽晝夜不去手誨人以善恂恂不倦(楊/中)
(立曰恂恂一於誠也朱/元晦曰恂恂信實之貌)篤親念故無所遺棄顯祖平青
徐悉徙其望族於代(事見一百三十二卷/宋明帝泰始五年)其人多允之
婚媾流離飢寒允傾家賑施(賑之忍翻/施式智翻)咸得其所又隨
其才行薦之於朝(行下孟翻/朝直遥翻)議者多以初附間之(間古/莧翻)
允曰任賢使能何有新舊必若有用豈可以此抑之允
體素無疾至是㣲有不適猶起㞐如常數日而卒年九
十八贈侍中司空􁎚襚甚厚(布帛曰賻衣被曰襚/賻音附襚徐醉翻)魏初
以來存亡䝉賚皆莫及也　桓天生引魏兵萬餘人至
沘陽(漢沘陽縣屬南陽郡應劭曰沘水所出魏太和中/置東荆州於沘陽故城宋白曰今唐州沘陽縣即)
(州故城九域志沘陽縣/在唐州東北七十五里)陳顯逹遣戴僧静等與戰於深
橋(戴僧靜𫝊深橋距沘/陽四十里沘音比)大破之殺獲萬計天生退保沘
陽僧静圍之不克而還(還從宣翻/又如字)荒人胡丘生起兵懸
瓠以應齊魏人擊破之丘生來奔天生又引魏兵冦舞
隂舞隂戍主殷公愍拒擊破之殺其副張麒麟天生被
創退走(被皮義翻/創初良翻)三月丁未以陳顯逹為雍州刺史(雍/於)
(用/翻)顯逹進據舞陽城　夏五月壬辰魏主如靈泉池
癸巳魏南平王渾卒　甲午魏主還平城詔復七廟子
孫及外戚緦麻服已上賦役無所與(復方月翻七廟子/孫自太祖已下緦)
(麻三月服五服至緦麻/而服盡與讀當曰預)　魏南部尚書公孫邃上谷公
張儵帥衆與桓天生復冦舞隂殷公愍擊破之(儵式竹/翻帥讀)
(曰率復扶又翻軍考異曰齊書魏虜𫝊云偽安南將軍/遼東公平南將  上谷公又攻武隂魏書帝紀云詔南)
(部尚書公孫文慶上谷公張伏于南討舞隂按公孫邃/𫝊邃字文慶與内都幢將上谷公張儵討蕭賾舞隂戍)
(盖伏于亦/儵字也)天生還竄荒中邃表之孫也(公孫表事魏/明元為將)魏
春夏大旱代地尤甚加以牛疫民餒死者多六月癸未
詔内外之臣極言無隱齊州刺史韓麒麟上表曰古先
哲王儲積九稔(古者三年耕餘一年食九年耕餘三年/食以三十年之通制國用則當有九年)
(之蓄國無九年之蓄曰不足無六年之蓄曰/急無三年之蓄曰國非其國也稔而廩翻)逮於中代
亦崇斯業入粟者與斬敵同爵力田者與孝悌均賞(漢/令)
(民入粟拜爵又有/孝悌力田之科)今京師民庻不田者多遊食之口參
分居二自承平日久豐穰積年競相矜夸遂成侈俗貴
富之家童妾袨服(袨黄練翻袨/服美衣也)工商之族僕𨽻玉食(張/晏)
(曰玉食/珍食也)而農夫闕糟糠蠶婦乏短褐故令耕者日少(少/詩)
(沼翻/下同)田有荒蕪穀帛罄於府庫寳貨盈於市里衣食匱
於室麗服溢於路飢寒之本寔在於斯愚謂凡珍異之
物皆宜禁斷(斷丁/管翻)吉凶之禮備為格式勸課農桑嚴加
賞罰數年之中必有盈贍往年校比户貫(毛晃曰貫/鄉籍也)租
賦輕少臣所統齊州租粟纔可給俸略無入倉(俸扶/用翻)雖
於民為利而不可長久脫有戎役或遭天災恐供給之
方無所取濟可減絹布増益穀租年豐多積嵗儉出賑
(嵗入約少為儉/賑之忍翻下同)所謂私民之穀寄積於官官有宿積則
民無荒年矣(宿積子/智翻)秋七月己丑詔有司開倉賑貸聽
民出關就食(魏都平城郊畿之外/置關於要路以譏征)遣使者造籍分遣去
留所過給糧廪所至三長贍養之　柔然伏名敦可汗
殘暴(可從刋入/聲汗音寒)其臣侯醫垔石洛候數諫止之(垔伊真/翻數所)
(角/翻)且勸其與魏和親伏名敦怒族誅之由是部衆離心
八月柔然冦魏邊魏以尚書陸叡為都督擊柔然大破
之叡麗之子也(陸麗陸俟之子於/乙渾之難死也)初髙車阿伏至羅有
部落十餘萬役屬柔然伏名敦之侵魏也阿伏至羅諫
不聽阿伏至羅怒與從弟窮竒帥部落西走至前部西
北(從才用翻帥讀曰率前/部漢車師前王地也)自立為王(車考異曰魏書高/  𫝊云在太和十)
(一年蠕蠕在十六年今從高/車𫝊按蠕蠕下當有傳字)國人號曰候婁匐勒夏言
天子也號窮奇曰候倍夏言太子也(夏言謂中華之/言夏户雅翻)二
人甚親睦分部而立阿伏至羅居北窮竒居南伏名敦
追擊之屢為阿伏至羅所敗乃引衆東徙(史言柔然寖/衰敗補邁翻)
　九月辛未魏詔罷起部無益之作(起部掌百工之事/書曰百工起哉)
出宫人不執機杼者冬十月丁未又詔罷尚方錦繡綾
羅之工四民欲造任之無禁(四民士農/工商也)是時魏久無事
府藏盈積詔盡出御府衣服珍寳太官雜器太僕乗具
内庫弓矢刀鈐十分之八(藏徂浪翻乘繩證翻鈐與鉗/同其廉翻刃也唐有玉鈐衛)
外府衣物繒布絲纊(繒慈陵翻帛也纊/苦謗翻纊絮也)非供國用者以
其大半班賚百司下至工商皁𨽻逮于六鎮邊戍畿内
鰥寡孤獨貧癃皆有差(劉熈釋名曰無妻曰鰥憂悒不/能寐目常鰥鰥然其字從魚魚)
(目常不閉無夫曰寡寡倮也倮然單獨也無父曰孤孤/顧也顧望無所瞻見也無子曰獨獨鹿也鹿鹿無所依)
(也無財曰貧/疲病曰癃)　魏袐書令高祐丞李彪奏請改國書編
年為紀𫝊表志(𫝊直/戀翻)魏主從之祐允之從祖弟也十二
月詔彪與著作郎崔光改脩國書光道固之從孫也(從/才)
(用翻宋明帝泰始/五年崔道固降魏)魏主問高祐曰何以止盜對曰昔宋
均立徳猛虎渡河卓茂行化蝗不入境(宋均事見四十/五卷漢明帝永)
(平七年卓茂為密令教化大行漢/平帝時天下大蝗獨不入密縣界)况盜賊人也茍守宰
得人治化有方止之易矣(守式又翻治直/吏翻易以豉翻)祐又上䟽言
今之選舉不採識治之優劣専簡年勞之多少(少詩/沼翻)斯
非盡才之謂宜停此薄藝棄彼朽勞唯才是舉則官方
斯穆(方道也穆/和也清也)又勲舊之臣雖年勤可錄而才非撫民
者可加之以爵賞不宜委之以方任所謂王者可私人
以財不私人以官者也(王者不私人以官前/漢書佞幸𫝊賛之辭)帝善之祐
出為西兖州刺史鎮滑臺以郡國雖有學縣黨亦宜有
之乃命縣立講學黨立小學
六年春正月乙未魏詔犯死刑者父母祖父母年老更
無成人子孫旁無朞親者具狀以聞(朞親為之/服朞者)　初皇
子右衛將軍子響出繼豫章王嶷(嶷魚/力翻)嶷後有子表留
為世子子響每入朝(朝直/遥翻)以車服異於諸王每拳擊車
壁上聞之詔車服與皇子同於是有司奏子響宜還本
三月己亥立子響為巴東王　角城戍將張蒲因大霧
乗船入清中採樵(清中清水中/也將即亮翻)濳納魏兵戍主皇甫仲
賢覺之帥衆拒戰於門中僅能却之魏步騎三千餘人
已至塹外(帥讀曰率騎竒/寄翻塹七艶翻)淮隂軍主王僧慶等引兵救
之魏人乃退　夏四月桓天生復引魏兵出據隔城(復/扶)
(又/翻)詔游擊將軍下邳曹虎督諸軍討之輔國將軍朱公
恩將兵蹹伏(將即亮翻下/同蹹與踏同)遇天生遊軍與戰破之遂進
圍隔城天生引魏兵步騎萬餘人來戰虎奮擊大破之
俘斬二千餘人明日拔隔城斬其襄城太守帛烏祝復
俘斬二千餘人天生棄平氏城走(平氏漢縣屬南陽郡/晉宋屬義陽郡縣西)
(南有桐柏山淮源所出也五代志淮安郡平氏縣魏置/漢廣郡至我朝開寳五年省平氏縣為鎮入唐州泌陽)
(縣/)　陳顯逹侵魏甲寅魏遣豫州刺史拓跋斤將兵拒
之　甲子魏大赦　乙丑魏主如靈泉池丁卯如方山
己巳還宫　魏築城於醴陽(醴陽葢在醴水之北水經/注醴水出桐柏山與淮同)
(源而别流西注逕平氏縣/東北又西流注于沘水)陳顯逹攻拔之進攻沘陽城
中將士皆欲出戰鎮將韋珍曰(魏樂陵鎮將鎮/沘陽將即亮翻)彼初至
氣銳未可與爭且共堅守待其力攻疲弊然後擊之乃
憑城拒戰旬有二日珍夜開門掩擊顯逹還(還從宣翻/又如字)
　五月甲午以宕昌王梁彌承為河涼二州刺史(宕徒/浪翻)
　秋七月己丑魏主如靈泉池遂如方山己亥還宫
九月壬寅上如琅邪城講武(治蕭子顯曰南琅邪郡本/  金城永明乃徙治白下)
(三沈約曰晉亂琅邪國人隨元帝過江者千餘户太興/  年立懐徳縣丹陽雖有琅邪郡而無其地成帝成康)
(元年桓温領郡鎮江乗之蒲洲金/城上求割丹陽之江乘縣境立郡)　癸卯魏淮南靖王
佗卒(佗徒/河翻)魏主方享宗廟始薦聞之為廢祭臨視哀慟
(為于/偽翻)　冬十月庚申立冬初臨太極殿讀時令(漢儀太/史每歳)
(上其年厯先立春立夏大暑立秋立冬常讀五時令皇/帝所服各隨五時之色帝升御座尚書令以下就席位)
(尚書三公郎以令置按上奏/以入就席伏讀訖賜酒一巵)　閏月辛酉以尚書僕射
王奐為領軍將軍　辛未魏主如靈泉池癸酉還宫
十二月柔然伊吾戍主高羔子帥衆三千以城附魏(帥/讀)
(曰/率)　上以中外穀帛至賤用尚書右丞江夏李珪之議
(夏户/雅翻)出上庫錢五千萬及出諸州錢皆令糴買　西陵
戍主杜元懿建言吳興無秋會稽豐登(會工/外翻)商旅往來
倍多常嵗西陵牛埭稅官格日三千五百如臣所見日
可增倍(西陵在今越州蕭山縣西十二里西興渡是也/吳越王錢鏐以西陵非吉語改曰西興牛埭即)
(今西興堰用牛挽船/因曰牛埭埭徒耐翻)并浦陽南北津柳浦四埭(浦陽江/南津埭)
(則今之梁湖堰是也北津埭則今之曹俄堰是也/栁浦埭則今杭州江干浙江亭北跨浦橋埭是也)乞為
官領攝一年(為于/偽翻)格外可長四百許萬(長丁丈翻今知/兩翻增也又音)
(直亮翻/多也)西陵戌前檢稅無妨戌事餘三埭自舉腹心上
以其事下會稽(下户/嫁翻)會稽行事吳郡顧憲之議以為始
立牛埭之意非苟逼蹴以取稅也(蹴子/六翻)乃以風濤迅險
濟急利物耳後之監領者不逹其本各務已功(監古/銜翻)或
禁遏佗道或空稅江行案吳興頻嵗失稔今兹尤甚去
之從豐良由飢棘(去之當作去/乏棘急也)埭司責稅依格弗降舊
格新減尚未議登格外加倍將以何術皇慈恤隱振廪
蠲調(左傳楚大饑振廩同食杜預注/曰振發也廪倉也調徒釣翻)而元懿幸災𣙜利
重増困瘼(𣙜古岳翻瘼病/也重直用翻)人而不仁古今共疾若事不
副言懼貽譴詰(譴去戰翻/詰去吉翻)必百方侵苦為公賈怨元懿
禀性苛刻已彰往效任以物土譬以狼將羊其所欲舉
腹心亦當虎而冠耳(為于偽翻賈音古狼將羊虎而冠/皆漢書語以狼將羊則羊必為狼)
(所噬食虎而冠者言/其人惡戾如虎著冠)書云與其有聚斂之臣寜有盜臣
(記大學記孟獻子/之言斂力贍翻)此言盜公為損葢㣲斂民所害乃大
也愚又以便宜者葢謂便於公宜於民也竊見頃之言
便宜者非能於民力之外用天分地(用天之道分地之/利此孝經第六章)
(之/言)率皆即日不宜於民方來不便於公名與實反有乖
政體凡如此等誠宜深察上納之而止　魏主訪羣臣
以安民之術祕書丞李彪上封事以為豪貴之家奢僭
過度第宅車服宜為之等制又國之興亡在冢嗣之善
惡冢嗣之善惡在教諭之得失(冢大也周禮疏曰冢/大之上也冢知隴翻)髙
宗文成皇帝嘗謂羣臣曰朕始學之日年尚㓜冲情未
能専既臨萬機不遑温習今日思之豈唯予咎抑亦師
傅之不勤尚書李訢免冠謝(訢許/斤翻)此近事之可鍳者也
臣謂宜凖古立師傅之官以訓𨗳太子(葢此時恂之失/徳已著故彪有)
(是/言)又漢置常平倉以救匱乏(見二十七卷漢/宣帝五鳳四年)去嵗京師
不稔移民就豐既廢營生困而後逹又於國體實有虚
損曷若豫儲倉粟安而給之豈不愈於驅督老弱餬口
千里之外哉(餬音胡說文曰寄食鬻也余據正考父鼎/銘饘於是粥於是以餬余口則餬者食饘)
(粥之義許慎所謂寄食者葢因左傳/餬口於四方以為說今此當依許義)宜析州郡常調九
分之二京師度支嵗用之餘(調徒弔翻/度徒洛翻)各立官司年豐
糴粟積之於倉儉則加私之二糶之於人(糶他/弔翻)如此民
必力田以取官絹積財以取官粟年登則常積嵗凶則
直給數年之中穀積而人足雖災不為害矣又宜於河
表七州人中擢其門才引令赴闕依中州官比隨能序
之(河表七州秦雍岐華陜河涼也以下文懐江漢歸有/道之情證之則七州當謂荆兖豫洛青徐齊也河表)
(直謂大河之外門才者因其世家叙其才用中州/謂代都東至海南距大河諸州比毗至翻比例也)一可
以廣聖朝均新舊之義(朝直/遥翻)二可以懐江漢歸有道之
情又父子兄弟異體同氣罪不相及乃君上之厚恩至
於憂懼相連固自然之恒理也(恒户/登翻)無情之人父兄繫
獄子弟無慘惕之容子弟逃刑父兄無愧恧之色(恧女/六翻)
宴安榮位遊從自若車馬衣冠不變華飾骨肉之恩豈
當然也臣愚以為父兄有犯宜令子弟素服肉袒詣闕
請罪子弟有坐宜令父兄露板引咎乞解所司若職任
必要不宜許者慰勉留之如此足以敦厲凡薄使人知
所恥矣又朝臣遭親䘮者假滿赴職(朝直遥翻假古訝/翻時魏不聽朝臣)
(終䘮給/假而已)衣錦乘軒從郊廟之祀(衣於/既翻)鳴玉垂緌同慶賜
之燕(緌如/佳翻)傷人子之道虧天地之經愚謂凡遭大父母
父母䘮者皆聽終服若無其人職業有曠者則優㫖慰
諭起令視事但綜司出納敷奏而已國之吉慶一令無
預其軍旅之警墨縗從役(春秋時晉襄公居文公之䘮/墨縗絰以敗秦師於殽自是)
(之後以墨縗從/戎縗倉回翻)雖愆於禮事所宜行也魏主皆從之由
是公私豐贍雖時有水旱而民不困窮　魏遣兵擊百
濟為百濟所敗(陳夀曰三韓凡七十八國百濟其一也/據李延夀史其先以百家濟海後浸強)
(盛以立國故曰百濟晉世句麗畧有/遼東百濟亦據有遼西晉平二郡地)
七年春正月辛亥上祀南郊大赦　魏主祀南郊始備
大駕(漢儀大駕公卿奉引太僕御大將軍驂乘屬車八/十一乘備千乘萬騎祀天郊丼泉乃備之謂之丼)
(泉鹵簿東都惟大行備大駕晉中朝大駕鹵簿先象車/鼓吹一部十三人中道次静室令駕一中道式道候二)
(人駕一分左右次洛陽尉二人騎分左右次洛陽亭長/九人赤車駕一分三道各次正二人引次洛陽令駕一)
(中道次河南中部掾中道河橋掾在左功曹史在右並/駕一次河南尹駕駟㦸吏六人次河南主簿駕一中道)
(次司𨽻部河南從事中道都部從事居左别駕從事居/右並駕一次司𨽻校尉駕三㦸吏八人次司𨽻主簿駕)
(一中道次司𨽻主記駕一中道次廷尉明法掾中道五/官掾居左功曹史居右並駕一次廷尉卿駕駟㦸吏六)
(人次廷尉主簿主記並駕一在左太僕引從如廷尉在/中宗正引從如廷尉在右次太常駕駟中道㦸吏六人)
(大外部掾居左五官掾功曹史居右並駕一次光祿引/從中道太常主簿主記居左衛尉引從居右並駕一次)
(太尉外督令史駕一中道次西東賊倉戸等曹並駕一/引從次太尉駕駟中道太尉主簿舎人各一人祭酒二)
(人並駕一在左右次司徒引從駕駟中道次司空引從/駕駟中道三公騎令史㦸各八人鼓吹各一部七人次)
(中䕶軍中道駕駟鹵簿左右各三行㦸楯在外弓矢在/内鼓吹一部七人次歩兵校尉在左長水校尉在右並)
(駕一各鹵簿左右二行㦸楯在外刀楯在内鼓吹各一/部七人次財校尉在左地軍校尉在右並駕一鹵簿各)
(左右二行次驍騎將軍在左游擊將軍在右並駕一皆/鹵簿左右引各二行㦸楯刀楯鼓吹眂步兵長水騎隊)
(五在左五在右隊各五十四命中督二人分領左右各/有㦸吏二人麾幢揭鼓在隊前次左將軍在左前將軍)
(在右並駕一鹵簿左右引戟楯刀楯鼓吹亦如之次黄/門麾騎中道次黄門前部鼓吹左右各一部十三人駕)
(駟八校尉佐仗左右各四行外大㦸楯次九尺楯次弓/矢次弩並熊渠佽飛督領之次司南車駕駟中道䕶駕)
(御史騎夾左右次謁者僕射駕駟中道次御史中承駕/一中道次虎賁中郎將騎中道次九斿車中道武剛車)
(夾左右並駕駟次雲罕車駕駟中道次闟㦸車駕駟中/道長㦸邪偃向後次皮軒車駕駟中道次鸞旗車中道)
(建華車分左右並駕駟次䕶駕尚書郎三人都官郎中/道駕部在左中兵在右並騎又有䕶駕尚書一人督攝)
(前後無常次相風中道次司馬督在前中道左右各司/馬史三人引仗左右各六行外大㦸楯二行次九尺楯)
(次刀楯次弓矢次弩次五時車左右有遮騎次典兵中/郎中道督攝前後無常左殿中御史右殿中監並騎次)
(髙葢中道左畢右􁁉次御史中道左右節郎各四人次/華葢中道次殿中司馬中道殿中都尉在左殿中校尉)
(在右左右各四行細楯一行在弩内又殿中司馬一行/殿中都尉一行殿中校尉一行次􁀙鼓中道次金根車)
(駕六馬中道太僕卿御大將軍參乗左右又各増三行/為九行司馬史九人㦸楯二行九尺楯一行刀楯一行)
(由基一行細弩一行跡禽一行樵斧一行力人刀楯一/行連細楯殿中司馬殿中都尉殿中校尉為左右各十)
(二行金根連建青旗十二左將軍騎在左右將軍騎在/右殿中將軍鑿􁦗斧夾車車後衣書主職步從六行合)
(左右三十二行次曲華葢中道侍中散騎常侍黄門侍/郎並騎分左右次黄鉞車駕一在左御麾騎在右次相)
(風中道次中書監騎左祕書監騎右次殿中御史騎左/殿中監騎右次五牛旗赤青在左黄在中白黒在右次)
(夫輦中道夫輦謂當作大輦太官令丞左太醫令丞右/次金根車駕駟不建次青立車次青安車次赤立車次)
(赤安車次黄立車次黄安車次白立車次白安車次黒/立車次黒安車合十乘並駕駟建旗十二如車色立車)
(正竪旗安車邪拖之次蹋猪車駕駟中道無旗次耕根/車駕駟中道赤旗十二熊渠督左佽飛督右次御軺車)
(次御四望車次御衣車次御書車次御藥車並駕牛中/道次尚書令在左尚書僕射在右又尚書郎六人分次)
(左右並駕一又治書侍御史二人分左右又侍御史二/人分次左右又蘭臺令史分次左右並騎次豹尾車駕)
(一自豹尾車後而鹵簿盡矣但以神弩二十張夾道至/後部鼓吹其五張神弩置一將左右各二將次輕車二)
(十乘左右分駕次流蘇馬六十四次金鉞車駕三中道/左右䕶駕尚書郎并令史並騎各一人次金鉦車駕三)
(中道左右䕶駕侍御史并令史並騎各一人次黄門後/部鼓吹左右各三十人次㦸鼓車駕牛二乘分左右次)
(左大鴻臚外部彖右五官掾功曹史並駕次大鴻臚駕/駟鉞吏六人次大司農引從中道左大鴻臚主簿主記)
(右少府引從次三卿並騎吏四人鈴下四人執馬鞭辟/車六人執方扇羽林十八朱衣次領軍將軍中道鹵簿)
(左右各一行九尺楯在外弓矢在内鼓吹如䕶軍次後/軍將軍在左後將軍在右各鹵簿鼓吹如左軍前軍次)
(越騎校尉左屯騎校尉右各鹵簿鼓吹如步兵射聲次/領䕶驍游軍校尉皆騎吏四人乘馬夾道都督兵曹各)
(一人乘馬在騎將軍四人騎校鞉角金鼓鈴下信幡軍/校並駕一功曹史主簿並騎從繖扇幢麾各一騎鼓吹)
(一部七騎次領䕶軍加大車斧五官掾騎從次騎十隊/隊各五十四將一人持幢一人鞉一人並騎在前督戰)
(伯長各一人並騎在後羽林騎督幽州突騎督分領之/郎簿十隊隊各五十人絳袍將一人騎鞉各一人在前)
(督戰伯長一人步在後騎皆持矟次大㦸一隊九尺楯/一隊弓一隊弩一隊隊各五十人黑袴褶將一人騎校)
(鞉角各一人步在前督戰伯長各一人步在後金顔督/將并領之魏之大駕葢參取漢晉之制而官名鹵簿則)
(㣲有不/同者)　壬戌臨川獻王映卒　初上為鎮西長史主
簿王晏以傾諂為上所親(宋蒼梧王元徽四年帝為鎮/西長史行郢州事收晏為主)
(簿/)自是常在上府上為太子晏為中庶子上之得罪於
太祖也(事見上/卷元年)晏稱疾自踈及即位為丹陽尹意任如
舊朝夕一見(見賢/遍翻)議論朝事自豫章王嶷及王儉皆降
意接之(論朝直遥翻/嶷魚力翻)二月壬寅出為江州刺史晏不願
外出復留為吏部尚書(復扶/又翻)　三月甲寅立皇子子岳
為臨賀王子峻為廣漢王子琳為宣城王子珉為義安
王　夏四月丁丑魏主詔曰升樓散物以賚百姓至使
人馬騰踐多有傷毁今可斷之(斷讀/如短)以本所費之物賜
老疾貧獨者　丁亥魏主如靈泉池遂如方山己丑還
宫　上優禮南昌文憲公王儉詔三日一還朝(還當作/造音七)
(到翻朝/直遥翻)尚書令史出外諮事上猶以往來煩數復詔儉
還尚書下省(數所角翻/復扶又翻)月聽十日出外儉固求解選詔
改中書監參掌選事(選須/絹翻)五月乙巳儉卒王晏既領選
權行臺閣與儉頗不平禮官欲依王𨗳諡儉為文獻晏
啟上曰導乃得此諡但宋氏以來不加異姓出謂親人
曰平頭憲事已行矣(平頭謂憲字/也諡神至翻)徐湛之之死也(湛之/死見)
(一百三十七卷宋/文帝元嘉三十年)其孫孝嗣在孕得免(孕以/證翻)八嵗襲爵
枝江縣公尚宋康樂公主(樂音/洛)及上即位孝嗣為御史
中丞風儀端簡玉儉謂人曰徐孝嗣將來必為宰相上
嘗問儉誰可繼卿者儉曰臣東都之日其在徐孝嗣乎
(謂周公既定洛請明農也/周都豐鎬以洛為東都)儉卒孝嗣時為吳興太守徵
為五兵尚書　庚戌魏主祭方澤(方澤者為方丘於/澤中以祭地祇)
上欲用領軍王奐為尚書令以問王晏晏與奐不相能
對曰柳世隆有勲望恐不宜在奐後甲子以尚書左僕
射柳世隆為尚書令王奐為左僕射　六月丁亥上如
琅邪城　魏懐朔鎮將汝隂靈王天賜(魏置懐朔鎮於/漢五原郡界是)
(後六鎮叛改為朔州而不能有舊鎮之地杜佑曰魏都/平城於馬邑郡北三百餘里置懐朔鎮及遷洛後置朔)
(州將即亮/翻下同)長安鎮都大將雍州刺史南安惠王楨(雍於/用翻)
皆坐贓當死馮太后及魏主臨皇信堂(水經注曰太極/殿南對承賢門)
(門南即皇信堂也魏書帝紀太和七年十月皇信/堂成十六年以安昌殿為内寢皇信堂為中寢)引見
王公(見賢/遍翻)太后令曰卿等以為當存親以毁令邪當滅
親以明法邪羣臣皆言二王景穆皇帝之子(景穆皇帝/世祖之子)
(薨諡曰景穆皇帝未即尊/位也二王於高祖為叔祖)宜䝉矜恕太后不應魏主乃
下詔稱二王所犯難恕而太皇太后追惟高宗孔懐之
恩(二王於文成帝為兄弟/詩曰兄弟孔懐惟思也)且南安王事母孝謹聞於中
外(聞音/問)竝特免死削奪官爵禁錮終身初魏朝聞楨貪
暴遣中散閭文祖詣長安察之(中散中散大夫/也散悉亶翻)文祖受
楨賂為之隱(為于/偽翻)事覺文祖亦扺罪馮太后謂羣臣曰
文祖前自謂廉今竟犯法以此言之人心信不可知魏
主曰古有待放之臣(春秋公羊傳晉放其大夫胥甲父/于衛放之者何猶曰無去是云爾)
(然則何言爾近正也此其為近正奈何古者大/夫已去三年待放君放之非也大夫待放正也)卿等自
審不勝貪心者聽辭位歸第宰官中散慕容契進曰(契/葢)
(以宰官帶中/散大夫也)小人之心無常而帝王之法有常以無常
之心奉有常之法非所克堪乞從退黜魏主曰契知心
不可常則知貪之可惡矣(惡烏/路翻)何必求退遷宰官令契
白曜之弟子也(慕容白曜有/平齊之功)　秋七月丙寅魏主如靈
泉池　魏主使羣臣議久與齊絶今欲通使何如(使疏/吏翻)
(下/同)尚書游明根曰朝廷不遣使者又築醴陽深入彼境
皆直在蕭賾今復遣使不亦可乎(復扶/又翻)魏主從之八月
乙亥遣兼員外散騎常侍邢産等來聘　九月魏出宫
人以賜北鎮人貧無妻者(北鎮六鎮也一曰/懐朔鎮直平城北)　冬十一
月己未魏安豐匡王猛卒　十二月丙子魏河東王茍
頽卒　平南參軍顔㓜明等聘於魏　魏以尚書令尉
元為司徒左僕射穆亮為司空　豫章王嶷自以地位
隆重深懐退素是嵗啓求還第上令其世子子廉代鎮
東府　太子詹事張緒領揚州中正長沙王晃屬用吳
興聞人邕為州議曹(屬之欲翻州議曹自/漢以來率儒士為之)緒不許晃使
書佐固請緒正色曰此是身家州鄉殿下何得見逼(自/魏)
(晉以來中正率用/本州人望為之)　侍中江斆為都官尚書(斆音/効)中書
舍人紀僧真得幸於上容表有士風請於上曰臣出自
本縣武吏邀逢聖時(邀南史江斆傳作憿說文曰幸/也集韻憿僥徼通音堅堯翻)階
榮至此為兒昏得荀昭光女即時無復所須(為于偽翻/復扶又翻)
唯就陛下乞作士大夫上曰此由江斆謝瀹我不得措
意可自詣之僧真承㫖詣斆登榻坐定斆顧命左右曰
移吾牀遠客(遠于/願翻)僧真䘮氣而退告上曰士大夫故非
天子所命斆湛之孫瀹朏之弟也(二家以名義自持至/於甄别流品雖萬乘)
(之主不可得而奪䘮/息浪翻朏敷尾翻)柔然别帥叱呂勤帥衆降魏(别帥/所類)
(翻勤帥讀曰/率降户江翻)
　
　資治通鑑卷一百三十六
