
　遼史卷十四
　　元中書右丞相總裁托克托等修
　本紀第十四
　　聖宗五
十六年春正月乙丑如長濼二月庚子夏國遣使來貢
丙午以監門衛上將軍耶律錫哷為中臺省左相三月
甲子女直遣使來貢乙亥布古徳酋長來貢夏四月癸
卯振崇徳宫所隸州縣民之被水者丁未罷民輸官俸
給自内帑己酉祈雨乙卯如木葉山五月甲子祭白馬
神丁卯祠木葉山告來歲南伐庚辰鐵驪來貢乙酉還
上京婦人年踰九十者賜物六月戊子朔致奠於祖懐
二陵是月清暑炭山秋七月丁巳朔録囚聽政八月丁
亥朔東幸九月丁巳朔駐蹕得勝口冬十一月遣使冊
髙麗國王誦十二月丙戌宋國王休格薨輟朝五日進
封皇弟恒王隆慶為梁國王南京留守鄭王隆祐為吳
國王是年放進士楊文立等二人
十七年春正月乙卯朔如長春宮夏四月如炭山清暑
六月烏舍烏哲圖來秋七月以伐宋詔諭諸道九月庚
辰朔幸南京己亥南伐癸卯射鬼箭北院樞密使魏王
耶律色珍薨以韓徳讓兼知北院樞密使事冬十月癸
酉攻遂城不克遣蕭繼遠攻狼山鎮石砦破之次瀛州
與宋軍戰擒其將康昭裔宋順獲兵仗器甲無算進攻
樂壽縣拔之次遂城敵衆臨水以拒縱騎兵突之殺戮
殆盡是年放進士初錫等四人及第
十八年春正月還次南京賞有功將士罰不用命者詔
諸軍各還本道二月幸延芳淀夏四月己未駐蹕于清
泉淀五月丁酉清暑炭山六月準布叛酋呼紐之弟特
徹布率部衆來附呼紐無所歸遂降詔誅之秋七月駐
蹕于湯泉九月乙亥朔駐蹕黒河冬十一月甲戌朔授
西平王李繼遷子徳昭朔方軍節度使十二月回鶻來
貢是年放進士南承保等三人及第
十九年春正月辛巳以祗候郎君班詳衮觀音為奚六
部大王甲申回鶻進梵僧名醫三月乙亥夏國遣李文
貴來貢乙酉西南面招討司奏党項捷壬辰皇后蕭氏
以罪降為貴妃賜大丞相韓徳讓名徳昌夏四月乙巳
幸吳國王隆祐第視疾丙午問安皇太后五月癸酉清
暑炭山丙戌冊蕭氏為齊天皇后庚寅以十伊喇詳衮
耶律仁努為伊實大王辛卯以青牛白馬祭天地六月
乙巳以所俘宋將康昭裔為昭順軍節度使戊午夏國
奏下宋恒懐慶等三州賜詔褒之秋七月丙戌以東京
統軍使耶律諾衮為南府宰相八月庚戌達囉克部來
貢九月己巳朔問安皇太后戊子駐蹕昌平庚寅西南
面招討司奏討吐谷渾捷辛卯幸南京冬十月己亥南
伐壬寅次鹽溝徙封吳國王隆祐為楚國王留守京師
丁未梁國王隆慶統先鋒軍以進辛亥射鬼箭壬子以
青牛白馬祭天地甲寅遼軍與宋兵戰于遂城敗之庚
申以黒白羊祭天地丙寅次滿城以泥淖班師十一月
庚午射鬼箭丙子宋兵出淤口益津關來侵偵候瑪與
虞人珠克擊敗之己卯觀漁儒門濼閏月己酉布古徳
來貢己未減關市税十二月庚辰免南京平州租税
二十年春正月庚子如延芳淀癸丑東方五色虹見詔
安撫西南面向化諸部甲寅夏國遣使貢馬駞辛酉女
直宰相伊爾岱來貢二月丁丑女直遣其子來朝髙麗
遣使賀伐宋捷三月甲寅遣北府宰相蕭繼逺等南伐
壬戌駐蹕鴛鴦濼夏四月丙寅朔文班太保達里塔敗
宋兵于梁門甲戌南京統軍使蕭達林破宋軍於泰州
乙酉南征將校獻俘賜爵賞有差戊子鐵驪遣使來貢
五月乙卯幸炭山清暑六月夏國遣劉仁朂來告下靈
州秋七月甲午朔日有食之丁酉以邢抱朴為南院樞
密使辛丑髙麗遣使來貢本國地里圗九月癸巳朔謁
顯陵告南伐捷冬十月癸亥朔至自顯陵十二月奚王
府五帳六節度獻七金山土河川地賜金幣是歳南京
平州麥秀兩岐放進士邢祥等六人及第
二十一年春正月如鴛鴦濼三月壬辰詔修日厯官毋
書細事甲午朝皇太后戊午鐵驪來貢夏四月乙丑女
直遣使來貢戊辰烏舍渤海鄂羅木伊埒圗伊哷呼等
五部遣使來貢是月耶律諾衮蕭達林獲宋將王繼忠
于望都五月庚寅朔清暑炭山丁巳西平王李繼遷薨
其子徳昭遣使來告六月己卯贈繼遷尚書令遣西上
閤門使丁振弔慰辛巳党項來貢乙酉準布徳埒哩
率諸部來降修哈屯城秋七月庚戌準布烏爾古來貢
甲寅以奚王府監軍耶律舒嚕為南院大王八月乙酉準
布徳埒哩來朝丙戌朝皇太后九月己亥夏國李徳
昭復遣使來謝弔贈癸丑幸女河湯泉改其名曰松林冬
十月丁巳駐蹕七渡河戊辰以楚國王隆祐為西南面
招討使十一月壬辰故裕悦耶律休格之子道士努髙
九等謀叛伏誅丙申通括南院部民十二月癸未罷三
京諸道貢
二十二年春正月丁亥如鴛鴦濼二月乙卯朔女直遣
使來貢丙寅南院樞密使邢抱朴薨輟朝三日三月己
丑罷番部賀千齡節及冬至重五貢乙未西夏李徳昭
遣使上繼遷遺物夏四月丁卯朝皇太后五月清暑炭
山六月戊子以哈屯城為鎮州軍曰建安秋七月甲申
遣使封夏國李徳昭為西平王丁亥烏舍富珠哩博和
哩伊埒圖鄂羅木部來貢八月丙辰党項來貢庚申準
布徳埒哩来朝戊辰徳埒哩求婚不許丙子駐蹕於
犬牙山九月己丑以南伐故諭髙麗丙午幸南京女直遣
使獻所獲烏哲圖妻子丁未致祭于太宗皇帝廟以北
院大王穆爾古太尉老君努監北南王府兵庚戌命楚
國王隆祐留守京師閏月己未南伐癸亥次固安以所
獲諜者射鬼箭甲子以青牛白馬祭天地丙寅遼師與
宋兵戰于唐興大破之丁卯蕭達林與宋軍戰于遂城
敗之庚午軍于望都冬十月乙酉以黒白羊祭天地丙
戌攻瀛州不克甲午下祁州賚降兵以酒脯祭天地己
酉西平王李徳昭遣使謝封冊十一月癸亥軍馬都指
揮使耶律科里遇宋兵于洺州擊退之甲子東京留守
蕭巴雅爾獲宋魏府官田逢吉郭守榮常顯劉綽等以
獻丁卯南院大王善補奏宋遣人遺王繼忠弓矢密請
求和詔繼忠與使㑹許和庚午攻破徳清軍壬申次澶
淵蕭達林中伏弩死乙亥攻破通利軍丁丑宋遣崇儀
副使曹利用請和即遣飛龍使韓杞持書報聘十二月
庚辰朔日有食之既癸未宋復遣曹利用來以無還地
之意遣監門衛大將軍姚東之持書徃報戊子宋遣李
繼昌請和以太后為叔母願歳輸銀十萬兩絹二十萬
匹許之即遣閤門使丁振持書報聘己丑詔諸軍解嚴
是月班師皇太后賜大丞相齊王韓徳昌姓耶律徙王
晉是年放進士李可封等三人
二十三年春正月戊午還次南京庚申大饗將卒爵賞
有差二月丙戌復置𣙜場於振武軍丁巳夏國遣使告
下宋青城辛酉朝皇太后以特哩衮華格為南院大王
行軍都監老君努為特哩衮振党項部丁夘回鶻來貢
丁丑改易州飛狐招安使為安撫使夏四月丙戌女直
及阿爾斯蘭回鶻遣使來貢乙未鐵驪來貢己亥党項
來侵五月戊申朔宋遣孫僅等來賀皇太后生辰乙卯
以金帛賜陣亾將士家丙寅髙麗以與宋和遣使來賀
六月壬辰清暑炭山甲午準布徳埒哩遣使来賀與宋
和己亥達旦國九部遣使來聘秋七月癸丑問安皇太
后戊午党項來貢辛酉以青牛白馬祭天地壬戌烏爾古
來貢丁卯女直遣使來貢阿爾斯蘭回鶻遣使來請先
留使遣之九月甲戌遣太尉阿里太傅揚魯賀宋主
生辰冬十月丙子朔布古徳來貢戊子朝皇太后甲午
駐蹕七渡河癸卯宋歲幣始至後為常十一月戊申上
遣太保和卓頒給使韓簡太后遣太師博諾政事舎人
髙正使宋賀正旦辛亥觀漁桑乾河丁巳詔大丞相耶
律徳昌出宮籍屬于横帳十二月丙申宋遣周漸等來
賀千齡節丁酉復遣張若谷等來賀正旦
二十四年春正月如鴛鴦濼夏五月壬寅朔幸炭山清
暑幽皇太妃呼紐子懐州囚夫人伊蘭于南京餘黨皆
生瘞之秋七月辛丑朔南幸八月丙戌改南京宮宣教
門為元和外三門為南端左掖門為萬春右掖門為千
秋是月沙州燉煌王曹夀遣使進大食國馬及羙玉以
對衣銀器等物賜之九月幸南京冬十月庚午朔帝率
羣臣上皇太后尊號曰睿徳神畧應運啓化承天皇太
后羣臣上皇帝尊號曰至徳廣孝昭聖天輔皇帝大赦
是年放進士楊佶等二十二人及第
二十五年春正月建中京二月如鴛鴦濼夏四月清暑
炭山六月賜皇太妃呼紐死于幽所秋七月壬申西平
王李徳昭母薨遣使弔祭甲戌遣使起復九月西北路
招討使蕭托雲討準布破之冬十月丙申駐蹕中京十
二月己酉振饒州饑民
二十六年春二月如長濼夏四月辛卯朔祠木葉山五
月庚申朔還上京丙寅髙麗進龍鬚草席己巳遣使賀
中京成庚午致祭祖懐二陵辛未駐蹕懐州秋七月増
太祖太宗讓國皇帝世宗諡仍諡皇太弟魯呼曰欽順
皇帝冬十月戊子朔幸中京十二月蕭托雲奏討甘州
回鶻降其王伊嚕勒撫慰而還是年放進士史克忠等
一十三人
二十七年春正月釣魚土河獵于瑞鹿原夏四月丙戌
朔駐蹕中京營建宮室庚戌廢霸州處置司秋七月甲
寅朔霖雨潢土斡拉陰涼四河皆溢漂没民舎八月甲
申北幸冬十一月壬子朔行柴冊禮十二月乙酉南幸
皇太后不豫戊子肆赦辛卯皇太后崩于行宮壬辰遣
使報哀于宋夏髙麗戊申如中京己酉詔免賀千齡節
是歲御前引試劉二宜等三人
　
　
　
　
　遼史卷十四
　遼史卷十四考證
聖宗紀五統和十七年秋七月伐宋冬十月癸酉攻遂
　城不克次瀛州與宋軍戰擒其將康昭裔宋順　按
　康昭裔通鑑内作康保裔㨿通鑑説則保裔乃戰死将
　真宗優詔贈恤錄其子孫㨿遼史則昭裔已就擒後且以
　為昭順軍節度使二者未知孰是
十八年春正月還次南京　按宋通鑑契丹知帝親征
　縦掠而去然則聖宗之還次南京因宋真宗之親征而
　遼史諱之也
二十二年閏九月丙寅遼師與宋兵戰于唐興　按續
　通鑑唐興作唐河
二十三年十二月丙申宋遣周漸等來賀千齡節丁酉
　復遣張若谷等賀正旦　按周漸之使宋史不載而
　正旦所遣乃韓國華也此云張若谷與宋史異
　
　遼史卷十四考證
