書卷六十
　　梁　　　　沈　　　　　約　　　　撰
　列傳第二十
　　范泰　　王淮之　　王韶之　　荀伯子
范泰字伯倫順陽山隂人也祖汪晋安北將軍徐兖二
州刺史父寗豫章太守㤗初為太學博士衛將軍謝安
驃騎將軍會稽王道子二府參軍荆州刺史王忱㤗外
弟也請為天門太守忱嗜酒醉輙累旬及醒則儼然端
肅㤗謂忱曰酒雖㑹性亦所以傷生游處以来常欲有
以相戒當卿沈湎措言莫由及今之遇又無假陳說忱
嗟嘆乆之曰見規者衆矣未有若此者也或問忱曰范
㤗何如謝􁤛忱曰茂度慢又問何如殷覬忱曰伯道易
忱常有意立功謂㤗曰今城池既立軍甲亦充將欲埽
除中原以申宿昔之志伯道意銳當令􁌅戈前驅以君
持重欲相委留事何如㤗曰百年逋宼前賢挫屈者多
矣功名雖貴鄙生所不敢謀㑹忱病卒召㤗為驃騎咨
議參軍遷中書侍郎時㑹稽王世子元顯專權内外百
官請假不復表聞唯籖元顯而已㤗建言以為非宜元
顯不納父憂去職襲爵陽遂鄉侯桓𤣥輔晋使御史中
丞祖台之奏㤗及前司徒左長史王凖之輔國将軍司
馬珣之並居喪無禮㤗坐廢徙丹徒義旗建國子博士
司馬休之為冠軍将軍荆州刺史以㤗為長史南郡太
守又除長沙相㪚騎常侍並不拜入為黄門郎御史中
丞坐議殷祠事謬白衣領職出為東陽太守盧循之難
㤗預發兵千人開倉給稟髙祖加㤗振武将軍眀年遷
侍中尋轉度支尚書時僕射陳郡謝混後進知名髙祖
嘗從容問混㤗名輩可以比誰對曰王元太一流人也
徙為太常初司徒道規無子養太祖及薨以兄道憐第
二子義慶為嗣髙祖以道規素愛太祖又令居重道規
追封南郡公應以先華容縣公賜太祖㤗議曰公之友
愛即心過厚禮無二嗣諱宜還本屬從之轉大司馬左
長史右衛將軍加㪚騎常侍復為尚書常侍如故兼司
空與右僕射袁湛授宋公九錫隨軍到洛陽髙祖還彭
城與共登城㤗有足疾特命乗轝㤗好酒不拘小節通
率任心雖在公言不異私室髙祖甚賞愛之然拙於為
治故不得在政事之官遷䕶軍將軍以公事免髙祖受
命拜金紫光禄大夫加散騎常侍眀年議建國學以㤗
領國子祭酒㤗上表曰臣聞風化興於哲王教訓表於
至世至說莫先講習甚樂必寄朋来古人成童入學易
子而教尋師無逺負糧忘艱安親光國莫不由此若能
出不由戸則斯道莫從是以眀詔爰發已成渙汗學制
既下逺近遵承臣之愚懐少有未達今惟新告始盛業
初基天下改觀有志景慕而置生之制取少停多開不
来之端非一塗而已臣以家推國則知所聚不多恐不
足以宣大宋之風𢎞濟濟之羙臣謂合選之家雖制所
未達父兄欲其入學理合開通雖小違晨昬所以大𢎞
孝道不知春秋則所陷或大故趙盾忠而書弑許止孝
而得辠以斯為戒可不懼哉十五志學誠有其文若年
降無幾而深有志尚者何必限以一格而不許其進邪
揚烏豫𤣥實在弱齒五十學易乃無大過昔中朝助教
亦用二品潁川陳載已辟太保掾而國子取為助教即
太尉淮之弟所貴在於得才無繫於定品教學不眀奬
厲不著今有職閑而學優者可以本官領之門地二品
宜以朝請領助教既可以甄其名品斯亦敦學之一隅
其二品才堪自依舊從事㑹今生到有期而學校未立
覆簣實望其速回轍已淹其遲事有似賖而宜急者殆
此之謂古人重寸隂而賤尺璧其道然也時學竟不立
時言事者多以錢貨減少國用不足欲悉市民銅更造
五銖錢㤗又諫曰流聞將禁私銅以充官銅民雖失噐
終於獲直國用不足其利實多臣愚意異不寧寝黙臣
聞治國若烹小鮮拯敝莫若務本百姓不足君孰與足
未有民貧而國富本不足而末有餘者也故囊漏貯中
識者不吝反裘負薪存毛實難王者不言有無諸侯不
言多少食禄之家不與百姓争利故㧞葵所以明治織
蒲謂之不仁是以貴賤有章職分無爽今之所憂在農
民尚寡倉廪未充轉運無已資食者衆家無私積難以
禦荒耳夫貨存貿易不在少多昔日之貴今者之賤彼
此共之其揆一也但令官民均通則無患不足若使必
資貨廣以收國用者則龜貝之屬自古所行尋銅之為
噐在用也博矣鍾律所通者逺機衡所揆者大夏鼎負
圗實冠衆瑞晋鐸呈象亦啟休徴噐有要用則貴賤同
資物有適宜則家國共急今毁必資之噐而為無施之
錢於貨則功不補勞在用則君民俱困校之以實損多
益少陛下勞謙終日無倦庶務以身率物勤素成風而
頌聲不作板渭不至者良由基根未固意在逺畧伏願
思可乆之道除欲速之情𢎞山海之納擇芻牧之說則
嘉謀日陳聖慮可廣其亡存心然後苞桑可繫愚誠一
至用忘寝食景平初加位特進眀年致仕解國子祭酒
少帝在位多諸愆失上封事極諫曰伏聞陛下時在後
園頗習武備皷鞞在宫聲聞于外黷武掖庭之内諠譁
省闥之間不聞將帥之臣統御之主非徒不足以威四
夷秪生逺近之怪近者東冦紛擾皆欲伺國瑕隙今之
呉㑹寧過二漢關河根本既摇于何不有如水旱成災
役夫不息無冦而戒為費漸多河南非復國有羯虜難
以理期此臣所以用忘寝食而干非其位者也陛下踐
祚委政宰臣實同髙宗諒闇之羙而更親狎小人不免
近習懼非社稷至計經世之道王言如絲其出如綸下
觀而化疾於影響伏願陛下思𢎞古道式遵遺訓從理
無滯任賢勿疑如此則天下歸徳宗社惟永詩云一人
有慶兆民頼之天髙地卑無幽不察興衰在人成敗易
曉未有政治在於上而人亂於下者也臣蒙先朝過遇
陛下殊私實欲盡心竭誠少報萬分而惛耄已及百疾
互生便為永違聖顔無復自盡之路貪及視息陳其狂
瞽陛下若能哀其所請留心覽察則臣夕殞于地無恨
九泉少帝雖不能納亦不加譴徐羡之傅亮等與㤗素
不平及廬陵王義真少帝見害㤗謂所親曰吾觀古今
多矣未有受遺顧託而嗣君見殺賢王嬰戮者也元嘉
二年表賀元正并陳旱灾曰元正改律品物惟新陛下
藉日新以畜徳仰乾元以履祚吉祥集室百福来庭頃
旱魃為虐亢陽愆度通川燥流異井同竭老弱不堪逺
汲貧寡單於負水租輸既重賦稅無降百姓怨咨臣年
過七十未見此旱隂陽并隔則和氣不交豈惟凶荒必
生疾疫其為憂虞不可備序雩禜之典以誠㑹事巫祝
常祈罕能有感上天之譴不可不察漢東海枉殺孝婦
亢旱三年及祭其墓澍雨立降歳以有年是以衛人伐
邢師興而雨伏願陛下式遵逺猷思隆髙構推忠恕之
愛矜寃枉之獄遊心下民之瘼厝思幽㝠之紀令謗木
豎闕諫鼓鳴朝察芻牧之言總統御之要如此則苞桑
可繫危幾無兆斯而灾害不消未之有也故夏禹引百
姓之罪殷湯甘萬方之過大戊資桑榖以進徳宋景藉
熒惑以脩善斯皆因敗以轉成往事之昭晰也循末俗
者難為風就正路者易為雅臣疾患日篤夕不謀朝㑹
及歳慶得一聞達微誠少亮無恨泉壤承違聖顔拜表
悲咽遂輕舟逰東陽任心行止不關朝廷有司劾奏之
太祖不問也時太祖雖當陽親覽而羡之等猶秉重權
復上表曰伏承廬陵王已復封爵猶未加贈陛下孝慈
天至友于過隆伏揆聖心已自有在但司契以不唱為
髙冕旒以因寄成用臣雖言不足採誠不亮時但猥蒙
先朝忘醜之眷復沾廬陵矜顧之末息晏委質有兼常
欵契濶戎陣顛狽艱危厚徳無報授令路絶此老臣兼
不能自己者也朽謝越局無所逃刑㤗諸子禁之表竟
不奏三年羡之等伏誅進位侍中左光禄大夫國子祭
酒領江夏王師特進如故上以㤗先朝舊臣恩禮甚重
以有脚疾起居艱難宴見之日特聽乗轝到坐累陳時
事上每優容之其年秋旱蝗又上表曰陛下昧旦丕顯
求民之瘼明斷庶獄無倦政事理出羣心澤謡民口百
姓翕然皆自以為遇其時也災變雖小要有以致之守
宰之失臣所不能究上天之譴臣所不敢誣有蝗之處
縣官多課民捕之無益於枯苖有傷於殺害臣聞桑榖
時亡無假斤斧楚昭仁愛不禜自瘳卓茂去無知之虫
宋均囚有異之虎蝗生有由非所宜殺石不能言星不
自隕春秋之㫖所宜詳察禮婦人有三從之義而無自
專之道周書父子兄弟罪不相及女人被宥由来上矣
謝晦婦女猶在尚方始貴後賤物情之所甚苦匹婦一
室亦能有所感激臣於謝氏不容有情䝉國重恩寝處
思報伏度聖心已當有在禮春夏教詩無一而闕也臣
近侍坐聞立學當在入年陛下經畧粗建意存民食入
年則農功興農功興則田里闢入秋治庠序入冬集逺
生二塗並行事不相害夫事多以淹稽為戒不逺為患
任臣學官竟無微績徒墜天施無情自處臣之區區不
望目覩盛化竊慕子囊城郢之心庶免荀偃不瞑之恨
臣比陳愚見便是都無可採徒煩天聽愧怍反側書奏
上乃原謝晦婦女時司徒王𢎞輔政㤗謂𢎞曰天下務
廣而權要難居卿兄弟盛滿當深存降挹彭城王帝之
次弟宜徴還入朝共參朝政𢎞納其言時旱災未己加
以疾疫㤗又上表曰頃亢旱歴時疾疫未己方之常災
實為過差古以為王澤不流之徴陛下昧旦臨朝無懈
治道躬自非薄勞心民庶以理而言不應致此意以為
上天之於賢君正自殷懃無已陛下同規禹湯引百姓
之過言動於心道敷自逺桑榖生朝而殞熒惑犯心而
退非唯消災弭患乃所以大啟聖明靈雨立降百姓改
曕應感之来有同影響陛下近當仰推天意俯察人謀
升平之化尚存舊典顧思與不思行與不行耳大宋雖
揖讓受終未積有虞之道先帝登遐之日便是道消之
初至乃嗣主被殺哲藩嬰禍九服徘徊有心喪氣佐命
託孤之臣俄為戎首天下蕩蕩王道已淪自非神英撥
亂反正則宗社非復宋有革命之與隨時其義尤大是
以古今異用循方必壅大道隠於小成欲速或未必達
深根固蔕之術未洽於愚心是用猖狂妄作而不能緘
黙者也臣既頑且鄙不逹治宜加之以篤疾重之以惛
耄言或非言而復不能無言陛下録其一毫之誠則臣
不知厝身之所㤗博覽篇籍好為文章愛奬後生孜孜
無倦撰古今善言二十四篇及文集傳於世暮年事佛
甚精於宅西立祗洹精舍五年卒時年七十四追贈車
騎將軍侍中特進王師如故諡曰宣侯長子昴早卒次
子暠宜都太守次晏侍中光禄大夫次曅太子詹事謀
反伏誅自有傳少子廣淵善屬文世祖撫軍諮議參軍
領記室坐曅事從誅
王淮之字元曾琅邪臨沂人髙祖彬尚書僕射曾祖彪
之尚書令祖臨之父納之並御史中丞彪之博聞多識
練悉朝儀自是家世相傳並諳江左舊事緘之青箱世
人謂之王氏青箱學淮之兼明禮傳贍於文辭起家為
本國右常侍桓𤣥大將軍行參軍𤣥簒位以為尚書祠
部郎義熙初又為尚書中兵郎遷參髙祖車騎中軍軍
事丹陽丞中軍太尉主簿出為山隂令有能名預討盧
循功封都亭侯又為髙祖鎮西平北太尉參軍尚書左
丞本郡大中正宋臺建除御史中丞為僚友所憚淮之
父納之祖臨之曾祖彪之至淮之四世居此職淮之嘗
作五言范㤗謿之曰卿唯解彈事耳淮之正色荅猶差
卿世載雄狐坐世子右衛率謝靈運殺人不舉免官髙
祖受命拜黄門侍郎永初二年奏曰鄭𤣥注禮三年之
喪二十七月而吉古今學者多謂得禮之宜晋初用王
肅議祥禫共月故二十五月而除遂以為制江左以来
唯晋朝施用縉紳之士多遵𤣥義夫先王制禮以大順
羣心喪也寧戚著自前訓今大宋開㤗品物遂理愚謂
宜同即物情以𤣥義為制朝野一禮則家無殊俗從之
遷司徒左長史出為始興太守元嘉二年為江夏王義
恭撫軍長史歴陽太守行州府之任綏懐得理軍民便
之尋入為侍中明年徙為都官尚書改領吏部性峭急
頗失縉紳之望出為丹陽尹淮之究識舊儀問無不對
時大將軍彭城王義康録尚書事每歎曰何須髙論𤣥
虚正得如王淮之兩三人天下便治矣然寡之風素不
為時流所重撰儀注朝廷至今遵用之十年卒時年五
十六追贈太常子興之征虜主簿
王韶之字休㤗琅邪臨沂人也曾祖廙晋驃騎將軍祖
羡之鎮軍掾父偉之本國郎中令韶之家貧父為烏程
令因居縣境好史籍博渉多聞初為衛將軍謝琰行參
軍偉之少有志尚當世詔命表奏輙自書冩㤗元隆安
時事小大悉撰録之韶之因此私撰晋安帝陽秋既成
時人謂宜居史職即除著作佐郎使續後事訖義熙九
年善叙事辭論可觀為後代佳史遷尚書祠部郎晋帝
自孝武以来常居内殿武官主書於中通呈以省官一
人管司詔誥任在西省因謂之西省郎傅亮羊徽相代
領西省事轉中書侍郎安帝之崩也髙祖使韶之與帝
左右密加酖毒恭帝即位遷黄門侍郎領著作郎西省
如故凡諸詔奏皆其辭也髙祖受禪加驍騎將軍本郡
中正黄門如故西省職解復掌宋書有司奏東冶士朱
道民禽三叛士依例放遣韶之啟曰尚書金部奏事如
右斯誠檢忘一時權制懼非經國𢎞本之令典臣尋舊
制以罪補士凡有十餘條雖同異不紊而輕重實殊至
於詐列父母死誣罔父母淫亂破義反逆此四條實窮
亂抵逆人理必盡雖復殊刑過制猶不足以塞莫大之
罪既獲全首領大造已隆寧可復遂㧞徒隸緩帶當年
自同編戸列齒齊民乎臣懼此制永行所虧實大方今
聖化惟新崇本棄末一切之令宜加詳改愚謂此四條
不合加贖罪之恩侍中禇淡之同韶之三條部宜仍舊
詔可又駮員外散騎侍郎王實之請假事曰伏尋舊制
羣臣家有情事聼併急六十日太元中改制年賜假百
日又居在千里外聼併請来年限合為二百日此蓋一
時之令非經通之㫖㑹稽雖塗盈千里未足為難百日
歸休於事自足若私理不同便應自表陳解豈宜名班
朝列而乆淹私門臣等參議謂不合開許或家在河洛
及嶺沔漢者道阻且長猶宜别有條品請付尚書詳為
其制從之坐璽封謬誤免黄門事在謝晦傳韶之為晋
史序王珣貨殖王廞作亂珣子𢎞廞子華並貴顯韶之
懼為所陷深結徐羡之傅亮等少帝即位遷侍中驍騎
如故景平之年出為呉興太守羡之被誅王𢎞入為相
領揚州刺史𢎞雖與韶之不絶諸弟未相識者皆不復
往来韶之在郡常慮為𢎞所䋲夙夜勤厲政績甚羙𢎞
亦抑其私憾太祖兩嘉之在任積年稱為良守加秩中
二千石十年徴為祠部尚書加給事中坐去郡長取送
故免官十二年又出為呉興太守其年卒時年五十六
七廟歌辭韶之制也文集行於世子曄尚書駕部外兵
郎臨賀太守
荀伯子潁川潁隂人也祖羡驃騎將軍父猗秘書郎伯
子少好學博覽經傳而通率好為雜戲邀遊閭里故以
此失清塗解褐為駙馬都尉奉朝請員外散騎侍郎著
作郎徐度重其才學舉伯子及王韶之並為佐郎助撰
晋史及著桓𤣥等傳遷尚書祠部郎義熙九年上表曰
臣聞咎繇亡後臧文以為深歎伯氏奪邑管仲所以稱
仁功髙可百世不泯濫賞無崇朝宜許故太傳鉅平侯
祜明徳通賢宗臣莫二勲參佐命功成平呉而後嗣闕
然烝嘗莫寄漢以蕭何元功故絶世輙紹愚謂鉅平之
封宜同酇國故太尉廣陵公陳淮黨翼孫秀禍加淮南
竊饗大國因罪為利值西朝政刑失裁中興復因而不
奪今王道惟新豈可不大判臧否謂廣陵之國宜在削
除故太保衛瓘本爵蕭陽縣公既被橫禍及進弟秩始
贈蘭陵又轉江夏中朝公輔多非理終瓘功徳不殊亦
無緣獨受偏賞宜復本封以正國章詔付門下前散騎
常侍江夏公衛璵上表自陳曰臣乃祖故太保瓘於魏
咸熙之中太祖文皇帝為元輔之日封蕭陽侯大晋受
禪進爵為公歴位太保總録朝政于時賈庶人及諸王
用事忌瓘忠節故楚王瑋矯詔致禍前朝以瓘秉心忠
正加以伐蜀之勲故追封蘭陵郡公永嘉之中東海王
越食蘭陵換封江夏戸邑如舊臣髙祖散騎侍郎璪之
嫡孫纂承封爵中宗元皇帝以曾祖故右衛將軍崇承
襲逮于臣身伏聞祠部郎荀伯子表欲貶降復封蕭陽
夫趙氏之忠寵延累葉漢祖開封誓以山河伏願陛下
録既往之勲垂罔極之施乞出臣表付外參詳潁川陳
茂先亦上表曰祠部郎荀伯子表臣七世祖太尉淮禍
加淮南不應濫賞尋先臣以剪除賈謐封海陵公事在
淮南遇禍之前後廣陵雖在擾攘之際臣祖乃始䝉殊
遇歴位元凱後被逺外乃作平州而猶不至除國良以
先勲深重百世不泯故也聖明御世英輔係興曾無疑
議以為濫賞臣以微弱未齒人倫加始勉視息封爵兼
嗣伏願陛下逺録舊勲特垂矜察詔皆付門下並不施
行伯子為世子征虜功曹國子博士妻弟謝晦薦達之
入為尚書左丞出補臨川内史車騎將軍王𢎞稱之曰
沈重不華有平陽侯之風伯子常自矜廕藉之羙謂𢎞
曰天下膏粱唯使君與下官耳宣明之徒不足數也遷
散騎常侍本邑大中正又上表曰伏見百官位次陳留
王在零陵王上臣愚竊以為疑昔武王剋殷封神農之
後於焦黃帝之後於祝帝堯之後於薊帝舜之後於陳
夏後於把殷後於宋把陳並為列國而薊祝焦無聞焉
斯則襃崇所承優於逺代之顯驗也是以春秋次序諸
侯宋居把陳之上考之近世事亦有徴晋太始九年詔
賜山陽公劉康子弟一人爵關内侯衛公姬署宋侯孔
紹子一人駙馬都尉又太始三年太常上博士劉憙等
議稱衛公署於大晋在三恪之數應降稱侯臣以零陵
王位宜在陳留之上從之遷太子僕御史中丞莅職懃
恪有匪躬之稱立朝正色外内憚之凡所奏劾莫不深
相謗毁或延及祖禰示其切直又頗雜謿戲故世人以
此非之出補司徒左長史東陽太守元嘉十五年卒官
時年六十一文集傳於世子赤松為尚書右丞以徐湛
之黨為元凶所殺伯子族弟昶字茂祖與伯子絶服五
世元嘉初以文義至中書郎昶子萬秋字元寳亦用才
學自顯世祖初為晋陵太守坐於郡立華林閣置主書
主衣下獄免前廢帝末為御史中丞卒官
史臣曰夫令問令望詩人所以作詠有禮有法前謨以
之垂羙荀范二王雖以學義自顯而在朝之譽不𢎞蓋
由才有餘而智未足也惜矣哉
　
　
　
　
　
　
　
　
　
　
　
　宋書卷六十
　宋書卷六十考證
王淮之傳王淮之字元曾○南史淮作准曾作魯(臣照/)
　按准即凖字之減畫實一字也范㤗傳桓元輔晋使
　御史中丞祖台之奏㤗及前司徒左長史王凖之並
　居喪無禮南史以淮之為准之則當是一人然本傳
　不載居喪被劾事其官司徒左長史又在宋永初時
　亦未能確定其為一人也
荀伯子傳著作郎徐度重其才學○徐度當作徐廣
　
　
　
　
　
　
　
　宋書卷六十考證
