卷三十四
　　梁　　　蕭　　　子　　　顯　　　撰
　列傳第十五
　　虞玩之　劉休　沈沖　庾杲之　王諶
虞玩之字茂瑶㑹稽餘姚人也祖宗晉庫部郎父玫通
直常侍玩之少閑刀筆汎渉書史解褐東海王行參軍
烏程令路太后外親朱仁彌犯罪依法録治太后怨訴
孝武坐免官泰始中除晉熙國郎中令尚書起部郎通
直郎元徽中為右丞時太祖参政與玩之書曰張華為
度支尚書事不徒然今漕藏有闕吾賢居右丞已覺金
粟可積也玩之上表陳府庫錢帛器械役力州縣轉多
興用漸廣慮不支嵗月朝議優報之遷安成王車騎録
事轉少府太祖鎮東府朝野致敬玩之猶躡屐造席太
祖取屐視之訛黒斜鋭蒵斷以芒接之問曰卿此屐已
㡬載玩之曰初釋褐拜征北行佐買之著已二十年貧
士竟不辦易太祖善之引為驃騎諮議參軍覇府初開
賔客輻凑太祖留意簡接玩之與樂安任遐俱以應對
有席上之美齊名見遇遐字景逺好學有義行兼與太
祖素游褚淵王儉竝見親愛官至光禄大夫永元初卒
玩之遷驍騎将軍黄門郎領本部中正上患民間欺巧
及即位敇玩之與驍騎將軍傅堅意檢定簿籍建元二
年詔朝臣曰黄籍民之大紀國之治端自頃氓俗巧偽
為日已久至乃竊注爵位盜易年月増損三狀貿襲萬
端或户存而文書已絶或人在而反託死板停私而云
𨽻役身强而稱六疾編户齊家少不如此皆政之巨蠧
教之深疵比年雖却籍改書終無得實若約之以刑則
民偽已逺若綏之以徳則勝殘未易卿諸賢竝深明治
體可各獻嘉謀以振澆化又臺坊訪募此制不近優刻
素定閑劇有常宋元嘉以前兹役恒滿大明以後樂補
稍絶或緣冦難頻起軍䕃易多民庶從利投坊者寡然
國經未變朝紀恒存相揆而言隆替何速此急病之洪
源晷景之切患以何科筭革斯弊邪玩之上表曰宋元
嘉二十七年八條取人孝建元年書籍衆巧之所始也
元嘉中故光禄大夫傅隆年出七十猶手自書籍躬加
隠校隆何必有石建之愼髙柔之勤盖以世屬休明服
道修身故耳今陛下日旰忘食未明求衣詔逮幽愚謹
陳妄說古之共治天下唯良二千石今欲求治取正其
在勤明令長凡受籍縣不加檢合但封送州州檢得實
方却歸縣吏貪其賂民肆其姧姧彌深而却彌多賂愈
厚而答愈緩自泰始三年至元徽四年揚州等九郡四
號黄籍共却七萬一千餘户于今十一年矣而所正者
猶未四萬神州奥區尚或如此江湘諸部倍不可念愚
謂宜以元嘉二十七年籍為正民惰法既久今建元元
年書籍宜更立明科一聽首悔迷而不反依制必戮使
官長審自檢校必令明洗然後上州永以為正若有虛
昧州縣同咎今户口多少不減元嘉而板籍頓闕弊亦
有以自孝建巳來入勲者衆其中操干戈衛社稷者三
分殆無一焉勲簿所領而詐注辭籍浮遊世要非官長
所拘録復為不少尋蘇峻平後庾亮就温嶠求勲簿而
嶠不與以為陶侃所上多非實録尋物之懐私無世不
有宋末落紐此巧尤多又將位既衆舉䘏為禄實潤甚
微而人領數萬如此二條天下合役之身已據其太半
矣又有改注籍狀詐入仕流昔為人役者今反役人又
生不長髪便謂為道塡街溢巷是處皆然或抱子并居
竟不編戸遷徙去來公違土斷屬役無漏流亡不歸寧
喪終身疾病長卧法令必行自然競反又四鎭戍將有
名寡實随才部曲無辨勇懦署位借給巫媪比肩彌山
滿海皆是私役行貨求位其塗甚易募役卑劇何為投
補坊吏之所以盡百里之所以單也今但使募制明信
滿復有期民無逕路則坊可立表而盈矣為治不患無
制患在不行不患不行患在不久上省玩之表納之乃
别置校籍官置令史限人一日得數巧以防懈怠於是
貨賂因緣籍注雖正猶强推却以充程限至世祖永明
八年謫巧者戍緣淮各十年百姓怨望世祖乃詔曰夫
簡貴賤辨尊卑者莫不取信於黄籍豈有假器濫榮竊
服非分故所以澄革虛妄式允舊章然舋起前代過非
近失既徃之諐不足追咎自宋昇明以前皆聽復注其
有謫役邊疆各許還本此後有犯嚴加翦治玩之以久
宦衰疾上表告退曰臣聞負重致逺力窮則困竭誠事
君智盡必傾理固然也四十仕進七十懸車壮則驅馳
老宜休息臣生於晉長於宋老於齊世歴三代朝市再
易臣以宋元嘉二十八年為王府行佐於兹三十年矣
自頃以來衰耗漸篤為性不懶惰而倦怠頓來耳目本
聰明而聾矒轉積脚不支身喘不緒氣景刻不推朝晝
不保大功兄弟四十有二人通塞壽夭唯臣獨存朝露
末光寧堪長久且知足不辱臣已足矣禀命飢寒不求
富貴銅山由命臣何恨焉久甘之矣直道事人不免縲
紲屬遇聖明知其非罪臣之幸厚矣授命於道消之晨
効節於百揆之日臣忠之効也降慶於文明之初荷澤
於天飛之運臣命之偶也不謀巧宦而位至九卿徳慙
李陵而忝居門下堯舜無窮臣亦通矣年過六十不為
夭矣榮期之三樂東平之一善臣俱盡之矣經昬踐亂
渉艱履危仰聖徳以求全憑賢輔以申節未嘗厭屈於
勲權長溺於狐鼠臣立身之本於斯不虧在其壯也當
官不讓及其衰矣豪露靡因伏願慈臨賜臣骸骨非為
希髙慕古愛好泉林特以丁運孤貧飬禮多闕風樹之
感夙自纒心庶天假其辰得二三年閒掃守丘墓以此
歸全始終之報遂矣上省表許之玩之好臧否宋末王
儉舉員外郎孔逷使虜玩之言論不相饒逷儉竝恨之
至是玩之東歸儉不出送朝廷無祖餞者歸家起大宅
數年卒後員外郎孔瑄就儉求㑹稽五官儉方盥投皂
莢於地曰卿鄉俗惡虞玩之至死煩人孔逷字世逺玩
之同郡人好典故學與儉至交昇明中為齊臺尚書儀
曹郎太祖謂之曰卿儀曹才也儉為宰相逷嘗謀議帷
幙每及選用頗失鄉曲情儉從容啟上曰臣有孔逷猶
陛下之有臣也永明中為太子家令卒時呼孔逷何憲
為王儉三公憲字子思廬江人以强學見知母鎭北長
史王敷之女聰明有訓識憲為本州别駕永明十年使
于虜中
劉休字𢎞明沛郡相人也祖徽正員郎父超九眞太守
休初為駙馬都尉奉朝請宋明帝湘東國常侍好學諳
憶不為帝所知襲祖封南鄉侯友人陳郡謝儼同丞相
義宣反休坐匿之被繫尚方七年孝武崩乃得出随弟
欽為羅縣泰始初諸州反休筮明帝當勝静處不預異
謀數年還投呉喜為輔師府録事參軍喜稱其才進之
明帝得在左右板桂陽王征北參軍帝頗有好尚尤嗜
飲食休多藝能爰及鼎味問無不解後宫孕者帝使筮
其男女無不如占帝素肥痿不能御内諸王妓妾懐孕
使密獻入宫生子之後閉其母於幽房前後十數順帝
桂陽王休範子也蒼梧王亦非帝子陳太妃先為李道
兒妾故蒼梧微行嘗自稱為李郎焉帝憎婦人妬尚書
右丞榮彦逺以善棊見親婦妬傷其面帝曰我為卿治
之何如彦逺率爾應曰聽聖㫖其夕遂賜藥殺其妻休
妻王氏亦妬帝聞之賜休妾敕與王氏二十杖令休於
宅後開小店使王氏親賣掃箒皂莢以辱之其見親如
此尋除員外郎領輔國司馬中書通事舎人帶南城令
除尚書中兵郎給事中舎人令如故除安城王撫軍參
軍出為都水使者南康相休善言治體而在郡無異績
還為正員郎邵陵王南中郎録事建威將軍新蔡太守
随轉左軍府加鎭蠻䕶軍將軍太守如故遷諮議司馬
進寧朔將軍鎭蠻䕶軍太守如故徙尋陽太守將軍司
馬如故後遷長史沈攸之難世祖挾晉熙邵陵二王軍
府鎮盆城休承奉軍費事寧仍遷邵陵王安南長史除
黄門郎寧朔將軍前軍長史齊臺散騎常侍建元初為
御史中丞頃之休啟曰臣自塵榮南憲星晷交春謬聞
弱奏劾無空月豈唯不能使蕃邦歛手豪右屏氣乃遣
聽已暴之辜替網觸羅之鳥而猶以此里失鄉黨之和
朝絶比肩之顧覆背騰其喉唇武人厲其觜吻怨之所
聚勢難久堪議之所裁孰懐其允臣竊尋宋世載祀六
十歴職斯任者五十有三校其年月不過盈嵗於臣叨
濫宜請骸骨上曰卿職當國司以威裁為本而忽憚世
誚卿便應辭之事始何可獲惰晚節邪宋末上造指南
車以休有思理使與王僧䖍對共監試元嘉世羊欣受
子敬正𨽻法世共宗之右軍之體微古不復見貴休始
好此法至今此體大行四年出為豫章内史加冠軍將
軍卒年五十四
沈沖字景綽呉興武康人也祖宣新安太守父懐文廣
陵太守沖解褐衛尉五官轉揚州主簿宋大明中懐文
有文名沖亦渉獵文義轉西陽王撫軍法曹參軍尋舉
秀才還為撫軍正佐兼記室及懐文得罪被繫沖兄弟
行謝情哀貌苦見者傷之栁元景欲救懐文言於帝曰
沈懐文三子塗炭不可見願陛下速正其罪帝竟殺之
元景為之歎息沖兄弟以此知名泰始初以母老家貧
啟明帝得為永興令遷巴陵王主簿除尚書殿中郎元
徽中出為晉安王安西記室參軍還為司徒主簿山隂
令轉司徒録事參軍世祖為江州沖為征虜長史尋陽
太守甚見委遇世祖還都使沖行府州事遷領軍長史
建元初轉驃騎諮議參軍領録事未及到任轉黄門郎
仍遷太子中庶子世祖在東宫待以恩舊及即位轉御
史中丞侍中冠軍廬陵王子卿為郢州以沖為長史輔
國將軍江夏内史行府州事随府轉為安西長史南郡
内史行荆州府事將軍如故永明四年徴為五兵尚書
沖與兄淡淵名譽有優劣世號為腰皷兄弟淡淵竝歴
御史中丞兄弟三人皆為司直晉宋未有也中丞案裁
之職被憲者多結怨淵永明中彈呉興太守袁彖建武
中彖從弟昻為中丞到官數日奏彈淵子繢父在僦白
幰車免官禁錮沖母孔氏在東隣家失火疑為人所焚
爇大呼曰我三兒皆作御史中丞與人豈有善者世祖
方欲任沖沖西下至南州而卒時年五十一上甚惜之
喪還詔曰沖喪柩至止惻愴良深以其昔在南蕃特兼
憫悼車駕出臨沖喪詔曰沖貞詳閑理志局淹正誠著
蕃朝績彰出守不幸早世朕甚悼之追贈太常諡曰恭
子
庾杲之字景行新野人也祖深之雍州刺史父粲司空
參軍杲之少而貞立學渉文義起家奉朝請巴陵王征
西參軍郢州舉秀才除晉熙王鎭西外兵參軍世祖征
虜府功曹尚書駕部郎清貧自業食唯有韮葅􁊞韮生
韮雜菜或戱之曰誰謂庾郎貧食鮭常有二十七種言
三九也仍為世祖撫軍中軍記室遷員外散騎常侍正
員郎遷中書郎領荆湘二州中正轉尚書左丞常侍領
中正如故出為王儉衛軍長史時人呼入儉府為芙蓉
池儉謂人曰昔袁公作衛軍欲用我為長史雖不獲就
要是意向如此今亦應湏如我輩人也乃用杲之遷黄
門郎兼御史中丞尋即正杲之風範和潤善音吐世祖
令對虜使兼侍中上每歎其風器之美王儉在座曰杲
之為蟬冕所照更生風采陛下故當與其即眞帝意未
用也永明中諸王年少不得妄與人接敕杲之與濟陽
江淹五日一詣諸王使申遊好尋又遷廬陵王中軍長
史遷尚書吏部郎參大選事轉太子右衛率加通直常
侍九年卒臨終上表曰臣昨夜及旦更増氣疾自省綿
痼頃刻危殆無容復卧任居隆顯玷塵明世乞解所忝
待終私庭臣以凡庸謬徼昌運奬擢之厚千載難逢且
年踰知命志事榮顯修夭有分無所厝言若天鑒微誠
蹔借餘歴傾宗殞元陳力無逺仰違庭闕伏枕鯁戀送
貂蟬及章詔不許杲之歴在上府以文學見遇上造崇
虛館使為碑文卒時年五十一上甚惜之諡曰貞子時
㑹稽孔廣字淹源亦美姿制歴州治中卒
王諶字仲和東海郯人也祖萬慶員外常侍父元閔䕶
軍司馬宋大明中沈曇慶為徐州辟諶為迎主簿又為
州迎從事湘東王國常侍鎭北行參軍州國府主皆宋
明帝也除義陽王征北行參軍又除度明帝衛軍府諶
有學義累為帝蕃佐及即位除司徒參軍帶薛令兼中
書舎人見親遇常在左右諶見帝所行慘僻屢諫不從
請退坐此見怒繫尚方少日出尋除尚書殿中郎徙記
室參軍正員郎薛令如故遷兼中書郎晉平王驃騎板
諮議出為湘東太守秩中二千石未拜坐公事免復為
桂陽王驃騎府諮議參軍中書郎明帝好圍棊置圍棊
州邑以建安王休仁為圍棊州都大中正諶與太子右
率沈勃尚書水部郎庾珪之彭城丞王抗四人為小中
正朝請褚思荘傅楚之為清定訪問出為臨川内史還
為尚書左丞尋以本官領東觀祭酒即明帝所置總明
觀也遷黄門轉正員常侍輔國將軍江夏王右軍長史
冠軍將軍轉給事中廷尉卿未拜建元中武陵王曅為
㑹稽以諶為征虜長史行事冠軍如故永明初遷豫章
王太尉司馬將軍如故世祖與諶相遇於宋明之世欲
委任為輔國將軍晉安王南中郎長史淮南太守行府
州事五年除黄門郎領驍騎將軍遷太子中庶子驍騎
如故諶貞正和謹朝廷稱為善人多與之厚八年轉冠
軍將軍長沙王車騎長史徙廬陵王中軍長史將軍如
故西陽王子明在南兖州長史沈憲去職上復徙諶為
征虜長史行南兖府州事將軍如故諶少貧嘗自紡績
及通貴後每為人説之世稱其志達九年卒年六十九
史臣曰鶉居鷇飲裁樹司牧板籍之起尚未分民所以
愛字之義深納隍之意重也季世以後務盡民力量財
品賦以自奉養下窮而上不䘏世澆而事愈變故有竊
名薄閥忍賊飢膚生濫死乖趨避繩網積虛累謬已數
十年欺蔽相容官民共有為國之道良宜矯革若令優
役輕徭則斯詐自弭明紏羣吏則兹偽不行空閲舊文
徒成民幸是以崔琰之譏魏武謝安之論京師斷民之
難豈直逺在周世哉
賛曰玩之止足為論未光劉休善筮安卧南湘沖獲時
譽杲信珪璋諶惟舊序並用興王
　南齊書卷三十四
　南齊書卷三十四考證
虞玩之傳徳慙李陵○諸本同按李陵二字有疑
玩之好臧否○南監本玩之下有於人物三字
庾杲之傳或戲之曰誰謂庾郎貧食鮭常有二十七種
　○按南史此為任昉語
王諶傳祖萬慶○南史無萬字
　
　
　
　
　
　
　
　
　
　南齊書卷三十四考證
