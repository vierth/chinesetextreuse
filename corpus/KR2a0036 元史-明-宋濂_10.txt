
　元史卷九
　明翰林學士亞中大夫知制誥兼修國史宋濓等修
　本紀第九
　　世祖六
十三年春正月丁夘朔克潭州宋安撫使李芾盡室自
焚死阿爾哈雅分遣官屬招徠未附者旬日間湖南州
郡相繼悉降得府一州六軍二縣四十户五十餘萬一
千一百一十二口百五十三萬七千七百四十巴延軍
次嘉興府安撫劉漢傑以城降董文炳軍次乍浦宋統
制官劉英以本軍降辛未董文炳軍至海鹽知縣事王
與賢及澉浦鎮統制胡全福建路馬歩軍總管沈世隆
皆䧏壬申改都統領司為通政院命烏蘭哈逹等領之
立回易庫於諸路凡十有一掌市易幣帛諸物敕大都
路總管府和顧和買權豪與民均輸癸酉宋相陳冝中
遣軍器監劉庭瑞賫宋主稱藩表章詣軍前禀議又致
宜中等書於巴延巴延以書荅之乙亥詔諭四川制置
使趙定應來朝徙大都等路獵户戍大洪山之東符寶
郎董文忠請貧病者勿徙從之宋復遣監察御史劉岊
賫宋主稱藩表至軍前且致書巴延為宗社生靈請命
丙子賞哈𠻳婁台所部將士征建都功銀鈔錦衣丁丑
宋遣都統洪模賫陳冝中吳堅等書請俟宗長福王至
同詣軍前戊寅巴延以軍出嘉興府留萬户呼圖克千
户王圖烈齊戍之劉漢傑仍為其府安撫使辛巳命雲
南行省給建都屯軍弓矢軍次崇徳縣宋遣侍郎劉庭
瑞都統洪模來迓行都元帥府宋都木逹言江西隆興
建昌撫州等郡雖附而閩廣諸州尚阻兵乞増兵進討
敕以襄漢軍四千益之壬午軍次長安鎮董文炳以兵
來㑹宋陳宜中吳堅等違約不至癸未軍次臨平鎮甲
申次臯亭山阿嘍罕以兵來㑹宋主遣其保康軍承宣
使尹甫和州防禦使吉甫等賫𫝊國玉璽及降表詣軍
前其辭曰大宋國主㬎謹百拜秦表於大元仁明神武
皇帝陛下臣昨嘗遣侍郎栁岳正言洪雷震捧表馳詣
闕庭敬伸卑悃伏計已徹聖聽臣眇焉幼沖遭家多難
權奸似道背盟誤國臣不及知至於興師問罪宗社阽
危生靈可念臣與太皇日夕憂懼非不欲遷辟以求两
全實以百萬生民之命寄臣之身今天命有歸臣將焉
往惟是世𫝊之鎮寶不敢愛惜謹奉太皇命戒痛自貶
損削帝號以两浙福建江東西湖南北二廣四川見在
州郡謹悉奉上聖朝為宗社生靈祈哀請命欲望聖慈
垂哀祖母太后耄及卧病數載臣煢煢在疚情有足矜
不忍臣祖宗三百年宗社遽至殞絶曲賜裁處特與存
全大元皇帝再生之徳則趙氏子孫世世皆賴不敢弭
忘臣無任感天望聖激切屏營之至巴延旣受降表玉
璽復遣囊嘉特以趙尹甫賈餘慶等還臨安召宰相出
議降事乙酉師次臨安北十五里囊嘉特洪模以總管
殷俊來報宋陳宜中張世傑蘓劉義劉師勇等挾益廣
二王出嘉㑹門渡浙江遁去惟太皇太后嗣君在宫巴
延亟使諭阿嘍罕董文炳范文虎率諸軍先據守錢塘
口以勁兵五千人追陳冝中等過浙江不及而還丙戌
巴延下令禁軍士入城違者以軍法從事遣吕文煥齎
黄榜安諭臨安中外軍民俾按堵如故時宋三司衛兵
白晝殺人張世傑部曲尤横閭里小民乘時剽殺令下
民大悅巴延又遣宣撫程鵬飛計議孫鼎亨囊嘉特洪
君祥入宮安諭太皇謝氏丁亥雲南行省賽音諤徳齊
以改定雲南諸路名號來上又言雲南貿易與中州不
同鈔法實所未諳莫若以交㑹􁧍子公私通行為便並
從之戊子中書省臣言王孝忠等以罪命往巴逹山採
寶玉自効道經沙州值和和叛孝忠等自㧞來歸令於
瓜沙等處屯田從之大名路達嚕噶齊舒沁布坐姦贓
伏誅没其家宋主祖母謝氏遣其丞相吳堅文天祥樞
密謝堂安撫賈餘慶中貴鄧惟善來見巴延於明因寺
巴延顧文天祥舉動不常疑有異志遂令萬户孟古岱
宣撫索多羈留軍中且以其降表不稱臣仍書宋號遣
程鵬飛洪君祥偕來使賈餘慶復往易之巳丑軍次湖
州市遣千户囊嘉特省掾王祐齎傳國玉璽赴闕敇髙
麗國以有官子弟為質中書省臣言賦民舊籍已有定
額至元七年新括恊濟合併户為數凡二十萬五千一
百八十敕減今嵗絲賦之半庚寅巴延建大將旗鼔率
左右翼萬户巡臨安城觀潮浙江於是宋宗室大臣以
次來見暮還湖州市辛夘張宏範孟祺程鵬飛齎所易
宋主稱臣降表至軍前甲午復薊州平谷縣立隨路都
轉運司仍詔諭諸處管民官以昻吉爾岱綽哈所部軍
五百戍哈逹城卜竒台所部軍六百移戍建都其烏爾
圖托輝軍前在建都者並遣還翼穿濟州漕渠以真定
總管實保為中書右丞二月丁酉詔劉頡程徳輝招淮
西制置使夏貴己亥克臨江軍庚子宋主㬎率文武百
僚詣祥曦殿望闕上表乞為藩輔遣右丞相兼樞密使
賈餘慶樞密使謝堂端明殿學士簽樞密院事家鉉翁
端明殿學士同簽樞密院事劉岊奉表以聞宋主祖母
太皇太后亦奉表及牋是日宋文武百司出臨安府詣
行中書省各以其職來見行省承制以臨安為两浙大
都督府都督孟古岱范文虎入城視事辛丑巴延令張
惠阿嘍罕董文炳左右司官石天麟楊晦等入城取軍
民錢榖之數閱實倉庫収百官誥命符印悉罷宋官府
㪚免侍衛禁軍宋主㬎遣其右丞相賈餘慶等充祈請
使詣闕請命右丞相命吳堅文天祥同行行中書省右
丞相巴延等以宋主㬎舉國内附具表稱賀兩浙路得
府八州六軍一縣八十一户二百九十八萬三千六百
七十二口五百六十九萬二千六百五十丁未詔諭臨
安新附府州司縣官吏士民軍卒人等曰間者行中書
省右丞相巴延遣使來奏宋母后幼主曁諸大臣百官
已於正月十八日齎璽綬奉表降附朕惟自古降王必
有朝覲之禮已遣使特往迎致爾等各守職業其勿妄
生疑畏凡歸附前犯罪悉從原免公私逋欠不得徴理
應抗拒王師及逃亡嘯聚者並赦其罪百官有司諸王
邸第三學寺監祕省史館及禁衛諸司各冝安居所在
山林河泊除巨木花果外餘物權免徴稅祕書省圖書
太常寺祭器樂器法服樂工鹵簿儀衛宗正譜牒天文
地理圖册凡典故文字并户口版籍盡仰収拾前代聖
賢之後髙尚儒醫僧道卜筮通曉天文厯數并山林隱
逸名士仰所在官司具以名聞名山大川寺觀廟宇并
前代名人遺迹不許拆毁鰥寡孤獨不能自存之人量
加贍給巴延就遣宋内侍王埜入宫収宋國衮冕圭璧
符璽及宫中圖籍寶玩車輅輦乘鹵簿麾仗等物戊申
立浙東西宣慰司於臨安以户部尚書麥歸祕書監焦
友直為宣慰使吏部侍郎楊居寛同知宣慰司事並兼
知臨安府事乙夘詔諭淮東制置使李庭芝淮西制置
使夏貴及所轄州軍縣鎮官吏軍民丁己命焦友直括
宋祕書省禁書圖籍戊午祀先農東郊淮西制置夏貴
以淮西諸郡來降唯鎮巢軍復叛貴遣使招之守將洪
福殺其使貴親至城下福始降阿珠斬之軍中淮西路
得府二州六軍四縣三十四户五十一萬三千八百二
十七口一百二萬一千三百四十九庚申召巴延偕宋
君臣入朝辛酉車駕幸上都設資戒大㑹於順徳府開
元寺巴延遣本布周青招泉州蒲夀庚夀晟兄弟甲子
董文炳索多發宋隨朝文士劉褒然及三學諸生赴京
師太學生徐應鑣父子四人同赴井死帝既平宋召宋
諸將問曰爾等何降之易耶對曰宋有强臣賈似道擅
國柄每優禮文士而獨輕武官臣等久積不平心離體
解所以望風而送欵也帝命董文忠荅之曰借使似道
實輕汝曹特似道一人之過耳且汝主何負焉正如所
言則似道之輕汝也固冝三月丁夘命樞密副使張易
兼知祕書監事巴延入臨安遣郎中孟祺籍宋太廟四
祖殿景靈宫禮樂器冊寶曁郊天儀仗及祕書省國子
監國史院學士院太常寺圖書祭器樂器等物戊辰括
江南已附州郡軍器甲戌阿珠遣使報廬州夏邑已降
文天祥自鎮江遁去追之勿獲荆湖南路行中書省言
潭州旣定湖南州郡降者相繼即分命諸將鎮守其地
從之宋福王與芮自浙東至巴延軍中以獨松闗守將
張濡嘗殺奉使廉希賢斬之籍其家乙亥巴延等發臨
安丁丑安塔哈阿嘍罕董文炳詣宋主宫趣宋主㬎同
太后入覲郎中孟祺奉詔宣讀至免繫頸牽羊之語太
后全氏聞之泣謂宋主㬎曰荷天子聖慈活汝當望闕
拜謝宋主㬎拜畢子母皆肩輿出宫唯太皇太后謝氏
以疾留戊寅敕諸路儒户通文學者三千八百九十並
免其徭役其富實以儒户避役者為民貧乏者五百户
𨽻太常寺敕淮南廬州置總管萬户將以中書右丞河
南等路宣慰使哈喇哈斯襄陽管軍萬户邸浹並行府
事庚辰囊嘉特以宋玉璽來上乙酉贛吉袁南安四郡
内附庚寅賜郡王卓多銀印敕上都和顧和買並依大
都例以中書右丞實保為户部尚書閏月丙申置宣慰
司於濟寧路掌印造交鈔為給江南軍儲以前西夏中
興簽行中書省事温都爾濟遜大都路總管張守智並
為宣慰使東川行樞密院總使汪惟正略地涪州克山
寨谿洞凡十有三所丁酉詔湖廣阿爾哈雅呼圖克特
穆爾赴闕令托博和囉哈圖崔斌並留後鄂州辛亥命
副樞張易遣宋降臣吳堅夏貴等赴上都戊午淮西萬
户府招降方山等六寨甲子禁西番僧持軍器以中書
省左右司郎中郝禎参知政事夏四月乙丑朔阿珠以
宋髙郵寶應嘗餽餉揚州遣䝉古軍將哲辰及史弼等
守之别遣都元帥博囉罕等攻泰州之新城丁夘賜諸
王圖嚕金印戊辰以河南兵事未息開元路民饑並弛
正月五月屠殺之禁庚午敕南商貿易京師者毋禁辛
未行江西都元師宋都木逹以應詔儒生醫卜士鄭夢
得等六人進敕𨽻祕書監丙子省東川行樞密院及成
都經略司以其事入西川行院復石人山寨居民於信
陽軍免大都醫户去嵗絲銀己夘以侍衛親軍征戍嵗
久放令還家期六月各歸其軍庚辰以碩逹勒逹分地
嵗輸皮革自今並入上都壬午召嗣漢天師張宗演赴
闕乙酉召昭文館大學士姚樞翰林學士王磐翰林侍
講學士圖克坦公履赴上都庚寅修太廟以北京行中
書省廉希憲為中書右丞行中書省事於荆南府五月
乙未朔巴延以宋主㬎至上都制授㬎開府儀同三司
檢校大司徒封瀛國公以平宋遣官告天地祖宗於上
都之近郊遣使代祀嶽瀆已亥巴延請罷兩浙宣慰司
以孟古岱范文虎仍行兩浙大都督府事從之庚子定
度量壬寅宋三學生四十六人至京師癸夘復沂莒膠
密寧海五州所括民為防城軍者為民免其租徭二年
乙巳賜巴延所部有功將校銀二萬四千六百兩阿珠
遣總管陳傑攻㧞泰州之新城遣萬户烏瑪喇守之以
偪泰州丁未宋揚州都統姜才攻灣頭堡阿爾彬擊走
之殺其歩騎四百人右衛親軍千户董士元戰死戊申
宋馮都統等自真州率兵二千戰船百艘襲𤓰洲阿珠
遣萬户實喇罕阿都齊等出戰大敗之追至珠金沙得
船七十七艘馮都統等赴水死改博州為東昌路己酉
括獵户鷹坊户為兵乙夘靖州張州判及李信李發焚
其城退保飛山新城行中書省發兵攻殺之徙其黨及
家屬於大都宋江西制置黄萬石率其軍來附敕令入
覲辛酉安西王相府請頒詔招合州張珏不從癸亥陞
異様局為總管府秩三品六月甲子朔敇新附三衛兵
之老弱者放還其家己巳以孔子五十三世孫曲阜縣
尹孔治兼權主祀事命東征元帥府選襄陽生劵軍五
百充侍衛軍置行户部于大名府掌印造交鈔通江南
貿易庚午敕西京僧道伊囉勒昆逹實密等有室家者
與民一體輸賦辛未命阿爾哈雅出征廣西請益兵選
軍三萬俾將之壬申罷兩浙大都督府立行尚書省於
鄂州臨安設諸路宣慰司以行省官為之並帯相銜其
立行省者不立宣慰司甲戌以大明厯浸差命太子贊
善王恂與江南日官置局更造新厯以樞密副使張易
董其事易恂奏今之厯家徒知厯術罕明厯理冝得耆
儒如許衡者商訂詔衡赴京師宋揚州姜才夜率歩騎
數千趨丁村堡守將史弼哲辰出戰斬首百餘級獲馬
四十匹詰旦阿里都督陳巖以灣頭堡兵邀其後巴延
徹爾踵至所將皆阿珠麾下兵姜才軍遙望旗幟即走
遂大破之獲米五千餘石阿珠又以宋髙郵水路不通
必由陸路餽運千户額森呼圖克以千騎邀之數日米
運果來殺負米卒數千獲米三千石戊寅詔作平金平
宋録及諸國臣服𫝊記仍命平章軍國重事耶律鑄監
修國史戊子樞密院言陳冝中張世傑聚兵福建攻我
師江西都元帥宋都木逹求援命以安慶蘄黄等郡兵
付宋都木逹將之己丑宋都木逹言福建魏天佑游義
榮棄家來附以天祐為管軍總管兼知邵武軍事義榮
遙授建寕路同知充管軍千户壬辰下詔招諭宋揚州
制置李庭芝以次軍官及通泰真滁髙郵大小官員又
詔諭陳宜中張世傑蘇劉義劉師勇等使降李庭芝留
朱煥守揚州與姜才率歩騎五千東走阿珠親率百餘
騎馳去督右丞阿里萬户劉國傑分道追及泰州西殺
歩率千人庭芝等僅得入遂築長圍塹而守之阿珠獨
當東南面斷其走路以户部尚書張澍参知政事行中
書省事于北京秋七月乙未行中書省左右司郎中孟
祺以亡宋金玉寶及牌印來上命太府監収之丙申淮
安寶應民流寓邳州者萬餘口聽還其家丁酉宋涪州
觀察陽立子嗣榮請降詔招諭其父從之戊戌陞䦘州
為保寧府敕山丹城直𨽻省部以逹嚕噶齊希扎仍領
之壬寅以李庭出征賞其部將李承慶等鈔馬衣服甲
仗有差乙巳朱煥以揚州降丁未詔諭廣西路静江府
等大小州城官吏使降甲寅賜諸王博囉印以楊村至
灣雞泊漕渠洄逺改從孫家務乙夘宋泰州守將孫良
臣與李庭芝帳下卒劉發鄭俊開北門以降執李庭芝
姜才繫揚州獄丙辰阿珠以總管烏瑪喇等守泰州其
通滁髙郵等處相繼來附淮東路得州十六縣三十三
户五十四萬二千六百二十四口一百八萬三千二百
十七遣使持香幣祠嶽瀆后土以中書右丞阿爾哈雅
為平章政事簽書樞密院事淮東行樞密院拜竒頁勒
密實為中書右丞参知政事董文炳為中書左丞淮東
左副都元師逹春兩浙大都督范文虎江東江西大都
督知江州吕文䕫淮東淮西左副都元帥陳巖並参知
政事八月己巳穿武清䝉村漕渠敕漢軍都元帥庫庫
岱李庭將侍衛軍二千人西征陞漷隂縣為漷州乙亥
斬宋淮東制置使李庭芝都統姜才于揚州市庚辰罷
襄陽統軍司車駕至自上都遣太常卿托果斯以銅爵
一豆二獻于太廟以四萬户總管鄂囉齊参知政事九
月壬辰朔命國師琳沁作佛事于太廟己亥享于太廟
常饌外益野豕鹿羊蒲萄酒庚子命姚樞王磐選宋三
學生之有實學者留於京師餘聽還家辛丑遣瀘州屯
田軍四千轉漕重慶癸夘以平宋赦天下乙巳髙麗國
王王愖上参議中贊金方慶功授虎符丙午敕常徳府
嵗貢包茅丁未諭西川行樞密院移檄重慶俾内附命
有司隳沿淮城罍辛亥太白犯南斗甲寅太白入南斗
乙夘以吐番哈逹城為寧逺府辛酉召宋宗臣鄂州教
授趙與票赴闕設資戒㑹於京師阿珠入覲江淮及浙
東西湖南北等路得府三十七州一百二十八闗一監
一縣七百三十三戸九百三十七萬四百七十二口千
九百七十二萬一千一十五冬十月甲子以陳巖㧞新
城丁村功賜金五十兩部將劉忠等賜銀有差乙亥賜
皇子北平王出征軍士貧乏者羊馬幣帛有差申明以
良為娼之禁丁亥两浙宣撫使焦友直以臨安經籍圖
畫隂陽祕書來上戊子淮西安撫使夏貴請入覲乞令
其孫貽孫權領宣撫司事從之以淮東左副都元帥阿
里為平章政事河南等路宣慰使哈喇哈斯為中書右
丞兵部尚書王儀吏部尚書兼臨安府安撫使楊鎮河
南河北道提刑按察使密里呼忻並参知政事参知政
事陳巖行中書省事於淮東十一月癸巳安西王所部
軍克萬州丙午賜阿珠所部有功將士二百三十九人
各銀二百五十兩西川行院呼敦言所部軍士久圍重
慶逃亡者衆乞益軍一萬并降詔招誘逋民之在大良
平者並從之壬子賜婁逹衮軍有功及死事者銀鈔有
差癸丑併省内外諸司乙夘太隂犯填星庚申敕管民
及理財之官由中書銓調軍官由樞密院定議隳襄漢
荆湖諸城南平招撫使兼知峽州事趙真請降詔招諭
䕫州安撫張起巖從之髙麗國王王愖遣其臣判祕書
寺朱悅來告更名睶十二月辛酉朔熒惑掩鈎鈴以十
四年厯賜髙麗丁夘改雲南蘿葡甸為元江府路辛未
賜塔海所部戰士及死事者銀鈔有差賜呼巴里等戰
功十九人銀千二百兩壬申李思敬告運使姜毅所言
悖妄指毅妻子為證帝曰妻子豈為證者耶詔勿問乙
亥定江南所設官府辛巳以軍士圍守崇慶勞苦使鈔
六千定庚寅詔諭浙東西江東西淮東西湖南北府州
軍縣官吏軍民昔以萬户千户漁奪其民致令逃㪚今
悉以人民歸之元籍州縣凡管軍將校及宋官吏有以
勢力奪民田廬産業者俾各歸其主無主則以給附近
人民之無生産者其田租商稅茶鹽酒醋金銀鐵冶竹
貨湖泊課程從實辦之凡故宋繁冗科差聖節上供經
總制錢等百有餘件悉除免之巴延言張惠守宋府庫
不俟命擅啟管鑰詔阿珠詰其事仍諭江之東西浙之
東西淮之東西官吏等檢覈新舊錢穀除浙西浙東江
西江東湖北五道宣慰使陞江淩為上路瑞安府仍為
温州隴州為㪚府薊州復置豐潤縣陞臨洮渭源堡為
縣賜諸王金銀幣帛如嵗例賜諸王奈曼岱等羊馬價
賞阿珠等戰功及賜降臣吳堅夏貴等銀鈔幣帛各有
差賜巴延阿珠等青䑕銀䑕黄㣙濟遜衣餘功臣賜豹
裘獐裘及皮衣㡌各有差是嵗東平濟南泰安徳州漣
海清河平灤西京西三州以水旱缺食賑軍民站户米
二十二萬五千五百六十石粟四萬七千七百十二石
鈔四千二百八十二錠有竒平陽路旱濟寕路及髙麗
瀋州水並免今年田租斷死罪三十四人
十四年春正月癸巳行都元帥府軍次廣東知循州劉
興以城降丙申以江南平百姓疲於供軍免諸路今嵗
所納絲銀賜嗣漢天師張宗演演道靈應冲和真人領
江南諸路道教戊戌髙麗金方慶等為亂命髙麗王治
之仍命實都洪察球爾飭兵禦備癸夘復立諸道提刑
按察司甲辰命阿珠選銳軍萬人赴闕丁未知梅州錢
榮之以城降戊申賜三衛軍士貧乏者八千三百五十
二人各鈔二錠幣十匹己酉賜耶律禱鈔千錠甲寅敕
宋福王趙與芮家貲之在杭越者有司輦至京師付其
家丙辰立建都羅羅斯四路守戍鄂摩等處並置官属
己未以白玉碧玉水晶爵六獻於太廟括上都隆興北
京西京四路獵户二千為兵置江淮等路諸轉運鹽使
司及江淮𣙜茶都轉運使司命嗣漢天師張宗演修周
天醮於長春宫宗演還江南以其弟子張留孫留京師
二月辛酉命征東都元帥洪察球爾將兵二千赴上都
壬戌瑞州安撫姚文龍率張文顯來降家屬為宋人所
害賜文龍文顯等鈔有差癸亥彗星出東北長四尺餘
甲子遣使代祀嶽瀆后土丙寅改安西王傅銅印為銀
印立永昌路山丹城等驛仍給鈔千錠為本俾取息以
給驛𫝊之須諸王哲伯特穆爾言永昌路驛百二十戸
疲於供給質妻孥以應役詔賜鈔百八十錠贖還之丁
卯荆湖北道宣慰使塔哈拔歸州山寨四十七戊辰祀
先農于東郊甲戌西川行院布哈率衆數萬至重慶營
浮屠闗造梯衝將攻之其夜都統趙安以城降張珏􁑾
舡江中與其妻妾順流走涪州元帥張徳潤以舟師邀
之珏遂降車駕幸上都辛巳命北京選福珠所統軍三
百赴上都壬午隳吉撫二州城隆興濱西江姑存之仍
選汀州軍馬守禦瑞金縣丙戌連州守過元龍已降復
叛塔海將兵討之元龍遁丁亥知南恩州陳堯道僉判
林叔虎以城降詔以僧康戩琳沁嘉噶爾斡並為江南
總攝掌釋敎除僧租賦禁擾寺宇者以大司農御史大
夫宣慰使兼領侍儀司事博囉為樞密副使兼宣徽使
領侍儀司事三月庚寅朔以冬無雨雪春澤未繼遣使
問便民之事於翰林國史院耶律鑄姚樞王磐竇黙等
對曰足食之道唯節浮費靡榖之多無踰醪醴麯蘖况
自周漢以來嘗有明禁祈賽神社費亦不貲宜一切
禁止從之辛邜湖廣行中書省言廣西二十四郡並内
附議復行中書省于潭州置廣南西路宣撫司於靜
江詔鄭鼎所將侍衛萬人還京師崔斌阿爾哈雅同
駐静江呼圖克特穆爾鄭鼎同駐鄂漢賈居貞托博和
囉哈圖同駐潭州癸巳以行都水監兼行漕運司事甲
午以鄭鼎所部軍士撫定静江之勞命還家少休期六
月赴上都乙未福建漳泉二郡蒲夀庚印徳傅李珏
李公度皆以城降丁酉括馬三萬二千二百六匹孕駒
者還其主壬寅廣東肇慶府新封等州皆來降癸邜夀
昌府張之綱以從叛棄市乙巳命中外軍民官所佩金
銀符以色組繫於肩腋庶無褻瀆具為令庚戌建寜府
通判郭纘以城降黄州歸附官史勝入覲以所部將校
于躍等三十一人戰功聞命官之簽書東西川行樞密院
事昝順言比遣同知隆州事趙孟烯齎詔招諭南平軍
都掌蠻羅計蠻及鳳凰中瓏羅韋髙崖等四砦皆降田
楊二家豕鵞夷民亦各遣使納欵壬子寳應軍人施
福殺其守將降于淮東都元帥府詔以福為千户佩金
符癸丑命汪惟正自東川移鎮鞏昌行中書省承制
以閩浙溫處台福泉汀漳劒建寧邵武興化等郡降
官各治其郡潭州行省遣使上言廣南西路慶逺鬱林
昭賀藤梧融賓桞象邕亷容貴潯皆降得府一州十四
復立襄陽府襄陽縣平章政事浙西道宣慰使安塔哈
為平章政事行中書省事於江淮郡王哈逹為平章
政事行中書省事於北京夏四月甲子宋特磨道將軍農
士貴知安平州李惟屏知來安州岑從毅等以所屬州縣溪
洞百四十七戸二十五萬六千來附癸酉省各路轉運司
事入總管府設鹽轉運司四置𣙜塲於碉門黎州與吐
蕃貿易丙子召安撫趙與可宣撫陳巖入覲丙戌禁江
南行用銅錢均州復立南漳縣五月癸巳申嚴大都酒
禁犯者籍家貲散之貧民辛丑千戸哈喇哈斯死於琿
塔噶之戰命其子呼圖克岱爾襲職癸邜改廣南西路
宣撫司為宣慰司廣西欽横二州改立安撫司各道提
刑按察司兼勸農事敕江南歸附官三品以上者遣質
子一人入侍西番長阿里鼎寧濟等三十一族來附得
户四萬七百丙子融州安撫使譚昌謀為不軌伏誅辛
亥以河南山東水旱除河泊課聴民自漁乙邜選蒙古
漢軍相叅宿衛詔諭思州安撫使田景賢又詔諭瀘州
西南番蠻王阿永筠連騰串等處諸族蠻夷使其來附
命真人李徳和代祀濟瀆六月丙寅涪州安撫陽立及
其子嗣榮相繼來附命立為夔路安撫使嗣榮為管軍
總管並佩虎符仍賜鈔百錠壬申賞征廣戰死之家銀
各五十兩丁丑置尚膳院秩三品以提㸃尚食尚藥局
呼魯蘇為尚膳使其屬司有七庚辰賞陽立所部戰士
鈔千錠甲申荆湖北道宣慰使赫徳得諜者言䕫府將
出兵攻荆南諭陽立等與塔海會兵禦之丁亥陞崇明
沙為崇明州以行省參政行江東道宣慰使阿嘍罕為
中書左丞行江東道宣慰使湖北道宣慰使鄂囉齊
參知政事行湖北道宣慰使秋七月戊子朔罷大名濟寧
印鈔局壬辰敕犯盗者皆棄市符寳郎董文忠言盗有
强竊贜有多寡似難悉寘于法帝然其言遽命止之丁
酉敕自今非佩符使臣及軍情急速不聼乘𫝊戊戌申
禁羊馬羣之在北者八月内毋縱出北口諸隘踐食京
畿之禾犯者沒其畜癸邜諸王錫里濟刦北平王于阿
里瑪圖之地械繫右丞相安圖誘脅諸王以叛使通好
于海都海都弗納東道諸王亦弗從遂率西道諸王至
和林城北詔右丞相巴延帥軍往禦之諸王呼嚕岱率
其屬來歸與右丞相巴延等軍合丙午置行御史臺于
揚州以都元帥姜衛為御史大夫置八道提刑按察司
戊申東川都元帥張徳潤等攻涪州大敗之擒安撫
程聰程廣置行中書省于江西以參知政事行江西宣
慰使達春為右丞參知政事行江西宣慰使敏珠爾丹
為左丞淮東宣慰使徹爾特穆爾江東宣慰使張榮實江
西宣慰使李恒招討使頁特宻實萬戸實勒們荆湖路
宣撫使程鵬飛閩廣大都督兵馬招討使蒲夀庚並參
知政事行江西省事壬子𣙜大都商税丁巳湖北宣慰
司調兵攻司空山復夀昌黄州二郡賜平宋將帥軍士
及簡州軍士廣西死事者銀鈔各冇差回水窩淵聖廣
源王加封善佑常山靈濟昭應王加封廣惠安丘雹泉
靈霈侯追封靈霈公以參知政事行江東道宣慰使呂
文煥為中書左丞八月戊午朔詔布哈行院西川丁邜
成都路倉收羡餘五千石按察司已治其罪命以其米
就給西川兵辛未常徳府總管魯希文與李三俊結搆
為亂事覺命行省誅之車駕畋于上都之北九月壬申
製鑌鐵海青圓符丙申廣南東路廣連韶徳慶惠潮南
雄英徳等郡皆内附甲辰福建行省以宋二王在其疆
境調都督孟古岱招討髙興領兵討之昂吉爾實都唐
古特等引兵攻司空山寨破之殺張徳興執其三子以
歸壬子福建路宣慰使行征南都元帥索多遣招討使
伯嘉努丁廣取建寧之崇安等縣及南劔州冬十月丙
辰朔日有食之己未享於太廟庚申湖北宣慰使塔爾
海略地至䕫府太原坪禽其將誅之辛酉弛盖州獵禁
乙亥以宋張世傑文天祥猶未降命安塔哈選銳兵防
遏隆興諸城禁無籍軍隨大軍剽剠者勿過闗渡己夘
降臣郭曉魏象祖入覲賜幣帛有差壬午置宣慰司于
黄州甲申播州安撫使楊邦憲言本族自唐至宋世守
此土將五百年昨奉㫖許仍舊乞降璽書從之以行省
参政呼圖克特穆爾托博和囉哈圖崔斌並為中書左
丞鄂州總管府逹嚕噶齊張鼎湖北道宣慰使賈居貞
並参知政事十一月戊子樞密院臣言宋文天祥與其
徒趙孟瀯同起兵行中書發兵攻之殺孟瀯天祥僅以
身免詔以其妻孥赴京師右副都元帥張徳潤上涪州
功賜鈔千錠乙未凡偽造寶鈔同情者並處死分用者
減死杖之具為令庚子令中書省檄諭中外江南既平
宋冝曰亡宋行在冝曰杭州以吏部尚書巴圖爾丹参
知政事十二月丙辰置中灤唐村淇門驛丁夘以大都
物價翔踴發官廪萬石賑糶貧民庚午梁山軍袁世安
以其城及金石城軍民來降壬申潭州行省復祈陽縣
斬首賊羅飛餘黨悉平乙亥都元帥楊文安攻咸淳府
克之以十五年厯日賜髙麗國以参議中書省事耿仁
参和政事冠州及永年縣水免今年田租𨗳任河復民
田三千餘頃賜諸王金銀幣帛等如嵗例賜諸王額布
根雅克特穆爾等五百二十九人羊馬價鈔八千四百
五十二錠賞拜逹勒等千三百五十五人戰功金百兩
銀萬五千一百兩鈔百三十錠及納竒實金素幣帛貂
䑕豹裘衣㡌有差是嵗賑東平濟南等郡饑民米二萬
一千六百十七石粟二萬八千六百十三石鈔萬一百
十二錠斷死罪三十二人
　
　元史卷九
元史本紀卷九考證
至元十三年二月庚子宋文武百司各以其職來見
　案原本脱來見二字今據明南監本增
七月丁酉陽立子榮請招諭其父　案陽字原本訛揚
　今據宋史改
九月辛丑遣瀘州屯田軍轉漕重慶　案瀘州刻本訛
　廬今據地理志及明南監本改
十一月乙夘太隂犯填星　案乙夘原本訛丁夘今據
　前後干支及天文志改
十二月辛酉朔　案辛酉原本訛辛夘考天文志及宋
　史益廣二王𫝊俱作辛酉與前後干支合今據改
十四年二月丁亥禁擾寺宇者　案原本禁訛棼今據
　明南監本改
六月壬申賞征廣戰死之家銀各五十兩　案原本作
　壬寅今據前後干支改
七月戊申東川都元帥張徳潤攻涪州　案徳潤原本
　訛得潤今據前後卷及明南監本改
