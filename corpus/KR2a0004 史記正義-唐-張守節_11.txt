史記正義卷九
　　　　　　　　　　　　唐　張守節　撰
吕后本紀第九　　　　　　　　史記九
吕太后者髙祖㣲時妃也生孝惠帝女魯元太后及髙
祖為漢王得定陶戚姬愛幸生趙隠王如意孝惠為人
仁弱髙祖以為不類我常欲廢太子立戚姬子如意如
意類我戚姬幸常從上之闗東日夜啼泣欲立其子代
太子吕后年長常留守希見上益䟽如意立為趙王後
㡬代太子者數矣頼大臣争之及留侯䇿太子得毋廢
吕后為人剛毅佐髙祖定天下所誅大臣多吕后力吕
后兄二人皆為將長兄周吕侯死事封其子吕台為酈
侯子産為交侯次兄吕釋之為建成侯髙祖十二年四
月甲辰崩長樂宫太子襲號為帝是時髙祖八子長男
肥孝惠兄也異母肥為齊王餘皆孝惠弟戚姬子如意
為趙王薄夫人子恒為代王諸姬子子恢為梁王子友
為淮陽王子長為淮南王子建為燕王髙祖弟交為楚
王兄子濞為呉王非劉氏功臣畨君呉芮子臣為長沙
王吕后最怨戚夫人及其子趙王廼令永卷囚戚夫人
而召趙王使者三反趙相建平侯周昌謂使者曰髙帝
屬臣趙王趙王年少竊聞太后怨戚夫人欲召趙王并
誅之臣不敢遣王王且亦病不能奉詔吕后大怒廼使
人召趙相趙相徴至長安廼使人復召趙王王來未到
孝惠帝慈仁知太后怒自迎趙王霸上與入宫自挾與
趙王起居飲食太后欲殺之不得間孝惠元年十二月
帝晨出射趙王少不能蚤起太后聞其獨居使人持酖
飲之黎明孝惠還趙王已死於是廼徙淮陽王友為趙
王夏詔賜酈侯父追謚為令武侯太后遂斷戚夫人手
足去眼煇耳飲瘖藥使居厠中命曰人彘居數日廼召
孝惠帝觀人彘孝惠見問廼知其戚夫人廼大哭因病
嵗餘不能起使人請太后曰此非人所為臣為太后子
終不能治天下孝惠以此日飲為淫樂不聴政故有病
也二年楚元王齊悼惠王皆來朝十月孝惠與齊王燕
飲太后前孝惠以為齊王兄置上坐如家人之禮太后
怒廼酌兩巵酖置前令齊王起為夀齊王起孝惠亦起
取巵欲俱為夀太后廼恐自起泛孝惠巵齊王怪之因
不敢飲詳醉去問知其酖齊王恐自以為不得脱長安
憂齊内史士説王曰太后獨有孝惠與魯元公主今王
有七十餘城而公主廼食數城王誠以一郡上大后為
公主湯沐邑太后必喜王必無憂於是齊王廼上城陽
之郡尊公主為王太后吕后喜許之廼置酒齊邸(漢法/諸侯)
(各起邸第/於京師也)樂飲罷歸齊王三年方築長安城四年就半
五年六年城就諸侯來會十月朝賀七年秋八月戊寅
孝惠帝崩發喪太后哭泣不下留侯子張辟彊為侍中
年十五謂丞相曰太后獨有孝惠今崩哭不悲君知其
觧乎(觧紀賣反言哭觧墯有所思也又音户/賣反觧節觧也又紀買反謂觧説也)丞相曰何
觧辟彊曰帝毋壯子(毋音/無)太后畏君等君今請拜吕台
吕産吕禄為將將兵居南北軍及諸吕皆入宫居中用
事如此則太后心安君等幸得脱禍矣丞相廼如辟彊
計太后説其哭廼哀吕氏權由此起廼大赦天下九月
辛丑葬太子即位為帝謁髙廟元年號令一出太后太
后稱制議欲立諸吕為王問右丞相王陵王陵曰髙帝
刑白馬盟曰非劉氏而王天下共擊之今王吕氏非約
也太后不説問左丞相陳平絳侯周勃勃等對曰髙帝
定天下王子弟今太后稱制王昆弟諸吕無所不可太
后喜罷朝王陵讓陳平絳侯曰始與髙帝啑血盟諸君
不在邪今髙帝崩太后女主欲王吕氏諸君縱欲阿意
背約何面目見髙帝地下陳平絳侯曰於今面折廷争
臣不如君夫全社稷定劉氏之後君亦不如臣王陵無
以應之十一月太后欲廢王陵乃拜為帝太傅奪之相權
王陵遂病免歸廼以左丞相平為右丞相以辟陽侯審
食其為左丞相左丞相不治事令監宫中如郎中令食
其故得幸太后常用事公卿皆因而决事廼追尊酈侯
父為悼武王欲以王諸吕為漸四月太后欲侯諸吕廼
先封髙祖之功臣郎中令無擇為博城侯(括地志云兖/州博城本漢)
(博城/縣城)魯元公主薨賜謚為魯元太后子偃為魯王魯王
父宣平侯張敖也封齊悼惠王子章為朱虚侯(括地志/云朱虚)
(故城在青州臨朐縣東六十里漢朱虚也十三州也/志云丹朱遊故虚故云朱虚也虚猶丘也朱猶丹)以吕
禄女妻之齊丞相夀為平定侯少府延為梧侯乃封吕
種為沛侯(括地志云徐州/沛縣古城也)吕平為扶桞侯(括地志云扶/桞故城在冀)
(州信都縣西三十里漢扶桞縣/也有澤澤中多桞故曰扶桞)張買為南宫侯太后欲
王吕氏先立孝惠後宫子彊為淮陽王子不疑為常山
王(括地志云常山故城在恒州真/定縣南八里本漢東垣邑也)子山為襄成侯子朝
為軹侯(括地志云故軹城在懐州終原/縣東南十三里七國時魏邑)子武為壺闗侯太后風大
臣大臣請立酈侯吕台為吕王(初吕台為吕王後吕/産王梁更名梁曰吕)太后許之建
成康侯釋之卒嗣子有罪廢立其弟吕禄為胡陵侯(縣名/屬山)
(陽章帝改/曰胡陸)續康侯後二年常山王薨以其弟襄成侯為常
山王更名義十一月吕王台薨謚為肅王太子嘉代立為
王三年無事四年封吕嬃為臨光侯吕他為俞侯(括地/志云)
(故節城在徳州平原縣西南/三十里本漢節縣吕他邑也)吕更始為贅其侯吕忿為
吕成侯(括地志云故吕城在鄧州南陽/  縣西三十里吕尚先祖封)及諸侯丞相五
人宣平侯女為孝惠皇后時無子佯為有身取羙人子
名之(劉伯荘云諸羙人元幸/吕氏懐身而入宫生子)殺其母立所名子為太子
孝惠崩太子立為帝帝壮或聞其母死非真皇后子廼
出言曰后安能殺吾母而名我我未壯壯即為變太后
聞而患之恐其為亂廼幽之永巷中言帝病甚左右莫
得見太后曰凡有天下治為萬民命者蓋之如天容之
如地上有懽心以安百姓百姓欣然以事其上懽欣交
通而天下治今皇帝病乆不已廼失惑惽亂不能繼嗣
奉宗廟祭祀不可屬天下其代之羣臣皆頓首言皇太
后為天下齊民計所以安宗廟社稷甚深羣臣頓首奉
詔帝廢位太后幽殺之五月丙辰立常山王義為帝更
名曰𢎞不稱元年者以太后稱天下事也以軹侯朝為
常山王置太尉官絳侯勃為太尉五年八月淮陽王薨
以弟壺闗侯武為淮陽王六年十月太后曰吕王嘉居
處驕恣廢之以肅王台弟吕産為吕王夏赦天下封齊
悼惠王子興居為東牟侯七年正月太后召趙王友友
以諸吕女為后弗愛愛他姬諸吕女妬怒去讒之于太
后誣以罪過曰吕氏安得王太后百嵗後吾必擊之太
后怒以故召趙王趙王至置邸不見令衛圍守之弗與
食其羣臣或竊饋輙捕論之趙王餓乃歌曰諸吕用事
兮劉氏危廹脅王侯兮彊授我妃我妃旣妬兮誣我以
惡讒女亂國兮上曾不寤我無忠臣兮何故弃國自決
中野兮蒼天舉直于嗟不可悔兮寧蚤自財為王而餓
死兮誰者憐之吕氏絶理兮託天報仇丁丑趙王幽死
以民禮葬之長安民冢次已丑日食晝晦太后惡之心
不樂乃謂左右曰此為我也二月徙梁王恢為趙王吕
王産徙為梁王梁王不之國為帝太傅立皇子平昌侯
太為吕王更名梁曰吕吕曰濟川太后女弟吕嬃有女
為營陵侯劉澤妻澤為大將軍太后王諸吕恐即崩後
劉將軍為害廼以劉澤為琅邪王以慰其心梁王恢之
徙王趙心懐不樂太后以吕産女為趙王后王后從官
皆諸吕擅權㣲伺趙王趙王不得自恣王有所愛姬王
后使人酖殺之王乃為歌詩四章令樂人歌之王悲六
月即自殺太后聞之以為王用婦人弃宗廟禮廢其嗣
宣平侯張敖卒以子偃為魯王敖賜謚為魯元王秋太
后使使告代王欲徙王趙代王謝願守代邉太傅産丞
相平等言武信侯吕禄上侯位次第一請立為趙王太
后許之追尊禄父康侯為趙昭王九月燕靈王建薨有
羙人子太后使人殺之無後國除八年十月立吕肅王
子東平侯吕通為燕王封通弟吕莊為東平侯三月中
吕后祓還(祓芳弗反又/音廢後同)過軹道見物如蒼犬據髙后掖
忽弗復見卜之云趙王如意為祟髙后遂病掖傷髙后
為外孫魯元王偃年少蚤失父母孤弱廼封張敖前姬
兩子侈為新都侯夀為樂昌侯以輔魯元王偃及封中
大謁者張釋為建陵侯吕榮為祝兹侯諸中宦者令丞
皆為闗内侯食邑五百户七月中髙后病甚廼令趙王
吕禄為上將軍軍北軍吕王産居南軍吕太后誡産祿
曰髙帝已定天下與大臣約曰非劉氏王者天下共擊
之今吕氏王大臣弗平我即崩帝年少大臣恐為變必
據兵衛宫慎毋送喪毋為人所制辛巳髙后崩遺詔賜
諸侯王各千金將相列侯郎吏皆以秩賜金大赦天下
以吕王産為相國以吕祿女為帝后髙后已葬以左丞
相審食其為帝太傅朱虚侯劉章有氣力東牟侯興居
其弟也皆齊哀王弟居長安當是時諸吕用事擅權欲
為亂畏髙帝故大臣絳灌等未敢發朱虚侯婦吕祿女
隂知其謀恐見誅廼隂令人告其兄齊王欲令發兵西
誅諸吕而立朱虚侯欲從中與大臣為應齊王欲發兵
其相弗聴八月丙午齊王欲使人誅相相召平廼反舉
兵欲園王王因殺其相遂發兵東詐奪琅邪王兵并將
之而西語在齊王語中齊王廼遺諸侯王書曰髙帝平
定天下王諸二弟悼惠王王齊悼惠王薨孝惠帝使留
侯良立臣為齊王孝惠崩髙后用事春秋髙聴諸吕擅
廢帝更立又比殺三趙王滅梁趙燕以王諸吕分齊為
四忠臣進諫上惑亂弗聴今髙后崩而帝春秋富未能治
天下固恃大臣諸侯而諸吕又擅自尊官聚兵嚴威刦列侯忠
臣矯制以令天下宗廟所以危寡人率兵入誅不當為王
者漢聞之相國吕産等廼遣頴隂侯灌嬰将兵擊之灌嬰
至滎陽廼謀曰諸吕權兵闗中欲危劉氏而自立今我
破齊還報此益吕氏之資也廼留屯滎陽使使諭齊王
及諸侯與連和以待吕氏變共誅之齊王聞之廼還兵
西界待約吕祿吕産欲發亂闗中内憚絳侯朱虚等外
畏齊楚兵又恐灌嬰畔之欲待灌嬰兵與齊合而發猶
豫未決當是時濟川王太淮陽王武常山王朝名為少
帝弟及魯元王吕后外孫皆年少未之國居長安趙王
禄梁王産各將兵居南北軍皆吕氏之人列侯羣臣莫
自堅其命太尉絳侯勃不得入軍中主兵曲周侯酈商
老病其子寄與吕祿善絳侯廼與丞相陳平謀使人劫
酈商令其子寄往紿説吕禄曰髙帝與吕后共定天下
劉氏所立九王吕氏立三王皆大臣之議事已布告諸
侯諸侯皆以為宜今太后崩帝少而足下佩趙王印不
急之國守藩廼為上將將兵留此為大臣諸侯所疑足
下何不歸將印以兵屬太尉請梁王歸相國印與大臣
盟而之國齊兵必罷大臣得安足下髙帎而王千里此
萬世之利也吕祿信然其計欲歸將印以兵屬太尉使
人報吕産及諸吕老人或以為便或曰不便計猶豫未
有所决吕祿信酈寄時與出游獵過其姑吕嬃嬃大怒
曰若為將而弃軍吕氏今無處矣廼悉出珠玉寶器㪚
堂下曰毋為他人守也左丞相食其免八月庚申旦平
陽侯窋行御史大夫事見相國産計事郎中令賈夀使
從齊來因數産曰王不蚤之國今雖欲行尚可得邪具
以灌嬰與齊楚合從欲誅諸吕告産廼趣産急入宫平陽
侯頗聞其語廼馳告丞相太尉太尉欲入北軍不得入襄平
侯通尚符節廼令持節矯内太尉北軍太尉復令酈寄
與典客劉掲先説吕禄曰帝使太尉守北軍欲足下之
國急歸將印辭去不然禍且起吕禄以為酈兄不欺已
遂觧印屬典客而以兵授太尉太尉將之入軍門行令
軍中曰為吕氏右襢為劉氏左襢軍中皆左襢為劉氏
太尉行至將軍吕禄亦已觧上將印去太尉遂將北軍
然尚有南軍平陽侯聞之以吕産謀告丞相平丞相平
廼召朱虚侯佐太尉太尉令朱虚侯監軍門令平陽侯
告衛尉毋入相國産殿門吕産不知吕禄已去北軍廼
入未央宫欲為亂殿門弗得入徘徊往來平陽侯恐弗
勝馳語太尉太尉尚恐不勝諸吕未敢訟言誅之廼遣
朱虚侯謂曰急入宫衛帝朱虚侯請卒太尉予卒千餘
人入未央宫門遂見産廷中日餔時遂擊産産走天風
大起以故其從官亂莫敢鬬逐産殺之郎中府吏厠中
朱虚侯已殺産帝命謁者持節勞朱虚侯朱虚侯欲奪
節信謁者不肯朱虚侯則從與載因節信馳走斬長樂
衛尉吕更始還馳入北軍報太尉太尉起拜賀朱虚侯
曰所患獨吕産今已誅天下定矣遂遣人分部悉捕諸
吕男女無少長皆斬之辛酉捕斬吕祿而笞殺吕嬃使
人誅燕王吕通而廢魯王偃壬戍以帝太傅食其復為
左丞相戊辰徙濟川王王梁立趙幽王子遂為趙王遣
朱虚侯章以誅諸吕氏事告齊王令罷兵灌嬰兵亦罷
滎陽而歸諸大臣相與隂謀曰少帝及梁淮陽常山王
皆非真孝惠子也吕后以計詐名他人子殺其母養後
宫令孝惠子之立以為後及諸王以彊吕氏今皆已夷
滅諸吕而置所立即長用事吾屬無類矣不如視諸王
最賢者立之或言齊悼惠王髙帝長子今其適子為齊
王推本言之髙帝適長孫可立也大臣皆曰吕氏以外
家惡而㡬危宗廟亂功臣今齊王母家駟鈞惡人也即
立齊王則復為吕氏欲立淮南王以為少母家又惡廼
曰代王方今髙帝見子最長仁孝寛厚太后家薄氏謹
良且立長故順以仁孝聞於天下便廼相與共隂使人
召代王代王使人辭謝再反然後乗六乗𫝊後九月晦
日已酉至長安舎代邸大臣皆往謁奉天子璽上代王
共尊立為天子代王數讓羣臣固請然後聴東年侯興
居曰誅吕氏吾無功請得除宫廼與太僕汝隂侯滕公
入宫前謂少帝曰足下非劉氏不當立乃顧麾左右執
㦸者掊兵罷去有數人不肯去兵宦者令張澤諭告亦
去兵滕公廼召乗輿車載少帝出少帝曰欲將我安之
乎滕公曰出就舎舎少府廼奉天子法駕迎代王於邸
報曰宫謹除代王即夕入未央宫有謁者十人持㦸衛
端門曰天子在也足下何為者而入代王廼謂太尉太
尉往諭謁者十人皆掊兵而去代正遂入而聴政夜有
司分部誅滅梁淮陽常山王及少帝於邸代王立為天
子二十三年崩謚為孝文皇帝
太史公曰孝惠皇帝髙后之時黎民得離戰國之苦君
臣俱欲休息乎無為故惠帝垂拱髙后女王稱制政不
出房户天下晏然刑罰罕用罪人是希民務稼穡衣食
滋殖
　
　史記正義卷九
