一百十五
　　宋　　宣　　城　　太　　守范　煜撰
　　唐　　章　　懷　　太　　子　　賢注
　東夷傳第七十五
　　東夷
王制云東方曰夷夷者柢也言仁而好生萬物柢地而
出(事見風/俗通)故天性柔順易以道御至有君子不死之國
焉(山海經曰君子國衣冠帶劒食獸使二文虎在旁外/國圖曰去琅邪三萬里山海經又曰不死人在交脛)
(東其為人黒色壽/不死並在東方也)夷有九種(竹書紀年曰后芬即/位三年九夷來御也)曰畎
夷于夷方夷黄夷白夷赤夷𤣥夷風夷陽夷(竹書紀年/曰后泄二)
(十一年命畎夷白夷赤夷𤣥夷風夷陽夷后相即位二/年征黄夷七年于夷來賓後少康即位方夷來賓也)
故孔子欲居九夷也昔堯命羲仲宅嵎夷曰𤾉谷蓋日
之所出也(孔安國尚書注曰東方之地/曰嵎夷暘谷日之所出也)夏后氏太康失
德夷人始畔(太康啟之子也盤于游田十旬/不反不恤人事為羿所逐也)自少康已
後世服王化遂賓於王門獻其樂舞(少康帝仲康之孫/帝相子也竹書紀)
(年曰后發即位元年諸/夷賓于王門諸夷入舞)桀為暴虐諸夷内侵殷湯革命
伐而定之至于仲丁藍夷作宼(仲丁殷太戊之子也竹/書紀年曰仲丁即位征)
(于藍/夷也)自是或服或畔三百餘年武乙衰敝東夷􁋚盛遂
分遷淮岱漸居中土(武乙帝庚丁之子無道為革囊/盛血仰而射之命曰射天也)及
武王滅紂肅愼來獻石砮楛矢管蔡畔周乃招誘夷狄
周公征之遂定東夷(尚書武王崩三監及淮夷畔周公/征之作大誥又曰成王既伐管叔)
(蔡叔滅/淮夷)康王之時肅愼復至後徐夷僭號乃率九夷以
伐宗周西至河上穆王畏其方熾乃分東方諸侯命徐
偃王主之(博物志曰徐君宫人娠而生卵以為不祥棄/於水濱孤獨母有犬名鵠倉持所棄卵銜以)
(歸母母覆煖之遂成小兒生而偃故以為名宫人聞之/乃更録取長襲為徐君尸子曰偃王有筋而無骨故曰)
(偃/也)偃王處潢池東地方五百里(水經注曰潢水一名汪/水與泡水合至沛入泗)
(自山陽以東海陵/以北其地當之也)行仁義陸地而朝者三十有六國穆
王後得驥騄之乘(史記曰造父以善御幸於周繆王得/赤驥盜驪驊騮騄耳之駟西廵狩樂)
(而忘/歸)乃使造父御以告楚令伐徐一日而至(造父解見/蔡邕傳)
於是楚文王大舉兵而滅之偃王仁而無權不忍鬬其
人故致於敗乃北走彭城武原縣東山下百姓隨之者
以萬數因名其山為徐山(武原縣故城在今泗州下邳/縣北徐山在其東博物志曰)
(徐王妖異不常武原縣東十里見有徐山石室祠處偃/王溝通陳蔡之間得朱弓朱矢以已得天瑞自稱偃王)
(穆王聞之遣使乘駟一日至楚伐之偃/王仁不忍鬭為楚所敗北走此山也)厲王無道淮夷
入宼王命虢仲征之不克宣王復命召公伐而平之(毛/詩)
(序曰江漢尹吉甫羙宣王也能興衰撥亂命召公平淮/夷其詩曰江漢浮浮武夫滔滔匪安匪游淮夷來求王)
(命召虎式辟四/方徹我土疆)及幽王淫亂四夷交侵至齊桓脩霸攘
而郤焉及楚靈會申亦來豫盟(左傳楚靈王蔡侯陳侯/鄭伯許男淮夷㑹于申)
後越遷琅邪與共征戰遂陵暴諸夏侵滅小邦秦并六
國其淮泗夷皆散為民戸陳渉起兵天下崩潰燕人衞
滿避地朝鮮(前書曰朝鮮王滿燕人自始全燕時嘗略/屬眞番朝鮮為置吏築障漢興屬燕王盧)
(綰反入匈奴滿亡命東走度浿水居秦故空地稍/役屬朝鮮蠻夷及故燕齊亡在者王之都王險也)因王
其國百有餘歲武帝滅之於是東夷始通上京王莽簒
位貊人宼邊(前書莽發高句麗兵當伐胡不欲行郡縣/彊廹之皆亡出塞因犯為宼州郡歸咎於)
(高句麗侯騶嚴尤奏言貉人/犯法不從騶起宜慰安之)建武之初復來朝貢時遼
東太守祭肜威讋北方聲行海表於是濊貊倭韓萬里
朝獻故章和已後使聘流通逮永初多難始入寇鈔桓
靈失政漸滋蔓焉自中興之後四夷來賓雖時有乖畔
而使驛不絶(○劉攽曰使驛不絶按郵驛中國可有之/不可通於四夷自前書皆言使譯使即使)
(者譯則譯人故合作使譯此書内有/自作使驛處明是後人不曉妄改之)故國俗風土可得
略記東夷率皆土著憙飲酒歌舞或冠弁衣錦器用爼
豆所謂中國失禮求之四夷者也(左傳曰仲尼學官名/於郯子既而告人曰)
(吾聞之天子失官/學在四夷其信也)凡蠻夷戎狄總名四夷者猶公侯伯
子男皆號諸侯云
夫餘國在𤣥菟北千里南與高句驪東與挹婁西與鮮
卑接北有弱水地方二千里本濊地也初北夷索離國
王出行(索或作槖/音度洛反)其侍兒於後􁦎身(􁦎音人/鴆反)王還欲殺
之侍兒曰前見天上有氣大如雞子來降我因以有身
王囚之後遂生男王令置於豕牢(牢圈/也)豕以口氣嘘之
不死復徙於馬蘭(蘭即/欄也)馬亦如之王以為神乃聽母收
養名曰東明東明長而善射王忌其猛復欲殺之東明
奔走南至掩㴲水(今髙麗中有蓋斯/水疑此水是也)以弓擊水魚鼈皆
聚浮水上東明乘之得度因至夫餘而王之焉於東夷
之域最為平敞土宜五穀出名馬赤玉貂豽(豽似豹無/前足音奴)
(八/反)大珠如酸棗以員栅為城有宫室倉庫牢獄其人麤
大彊勇而謹厚不為宼鈔以弓矢刀矛為兵以六畜名
官有馬加牛加狗加其邑落皆主屬諸加食飲用爼豆
會同拜爵洗爵揖讓升降以臘月祭天大會連日飲食
歌舞名曰迎鼓是時斷刑獄解囚徒有軍事亦祭天殺
牛以蹏占其吉凶(魏志曰牛蹏解者/為凶合者為吉)行人無晝夜好歌
吟音聲不絶其俗用刑嚴急被誅者皆没其家人為奴
婢盗一責十二男女淫皆殺之尤治惡妒婦旣殺復尸
於山上兄死妻嫂死則有椁無棺殺人殉葬多者以百
數其王葬用玉匣漢朝常豫以玉匣付𤣥菟郡王死則
迎取以葬焉建武中東夷諸國皆來獻見二十五年夫
餘王遣使奉貢光武厚答報之於是使命歲通至安帝
永初五年夫餘王始將步騎七八千人宼鈔樂浪殺傷
吏民後復歸附永寧元年乃遣嗣子尉仇台詣闕貢獻
天子賜尉仇台印綬金綵順帝永和元年其王來朝京
師帝作黄門鼓吹角抵戲以遣之桓帝延熹四年遣使
朝賀貢獻永康元年王夫台將二萬餘人宼𤣥菟𤣥菟
太守公孫域擊破之斬首千餘級至靈帝熹平三年復
奉章貢獻夫餘本屬𤣥菟獻帝時其王求屬遼東云
挹婁古肅愼之國也在夫餘東北千餘里東濱大海南
與北沃沮接不知其北所極土地多山險人形似夫餘
而言語各異有五穀麻布出赤玉好貂無君長其邑落
各有大人處於山林之間土氣極寒常為穴居以深為
貴大家至接九梯好養豕食其肉衣其皮冬以豕膏塗
身厚數分以禦風寒夏則裸袒以尺布蔽其前後其人
臭穢不潔作厠於中圜之而居自漢興已後臣屬夫餘
種衆雖少而多勇力處山險又善射發能入人目弓長
四尺力如弩矢用楛長一尺八寸青石為鏃鏃皆施毒
中人即死便乘船好宼盜鄰國畏患而卒不能服東夷
夫餘飲食類此皆用爼豆(○劉攽曰東夷夫餘飲食類/此皆用爼豆案文多一此字)
唯挹婁獨無法俗最無綱紀者也
高句驪在遼東之東千里南與朝鮮濊貊東與沃沮北
與夫餘接地方二千里多大山深谷人隨而為居少田
業力作不足以自資故其俗節於飲食而好脩宫室東
夷相傳以為夫餘别種故言語法則多同而跪拜曵一
脚行歩皆走凡有五族有消奴部絶奴部順奴部灌奴
部桂婁部(按今高驪五部一曰内部一名黄部即桂婁/部也二曰北部一名後部即絶奴部也三曰)
(東部一名左部即順奴部也四曰南部一名前部/即灌奴部也五曰西部一名右部即消奴部也)本消
奴部為王稍微弱後桂婁部代之其置官有相加對盧
沛者古鄒大加(古鄒大加高驪掌賓/客之官如鴻臚也)主簿優台使者帛
衣先人武帝滅朝鮮以高句驪為縣(前書元封中定朝/鮮為眞番臨屯樂)
(浪𤣥菟/四部)使屬𤣥菟賜鼓吹伎人其俗淫皆潔浄自熹暮
夜輒男女羣聚為倡樂好祠鬼神社稷零星(前書音義/龍星左角)
(曰天田則農祥也辰日祀以牛號曰零星風俗/通曰辰之神為靈星故以辰日祀於東南也)以十月
祭天大會名曰東盟其國東有大穴號禭神亦以十月
迎而祭之其公會衣服皆錦繡金銀以自飾大加主簿
皆著幘如冠幘而無後其小加著折風形如弁無牢獄
有罪諸加評議便殺之没入妻子為奴婢其婚姻皆就
婦家生子長大然後將還便稍營送終之具金銀財幣
盡於厚葬積石為封亦種松柏其人性凶急有氣力習
戰鬬好宼鈔沃沮東濊皆屬焉
句驪一名貊耳有别種依小水為居因名曰小水貊出
好弓所謂貊弓是也(魏氏春秋曰遼東郡西安平縣北/有小水南流入海句驪别種因名)
(之小/水貊)王莽初發句驪兵以伐匈奴其人不欲行彊廹遣
之皆亡出塞為寇盜遼西大尹田譚追擊戰死莽令其
將嚴尤擊之誘句驪侯騶入塞斬之傳首長安莽大說
更名高句驪王為下句驪侯於是貊人寇邊愈甚建武
八年高句驪遣使朝貢光武復其王號二十三年冬句
驪蠶支落大加戴升等萬餘口詣樂浪内屬二十五年
春句驪寇右北平漁陽上谷太原而遼東太守祭肜以
恩信招之皆復欵塞後句驪王宫生而開目能視國人
懐之及長勇壯數犯邊境和帝元興元年春復入遼東
宼略六縣太守耿夔擊破之斬其渠帥安帝永初五年
宫遣使貢獻求屬𤣥菟元初五年復與濊貊寇𤣥菟攻
華麗城(華麗縣屬/樂浪郡)建光元年春幽州刺史馮煥𤣥菟太
守姚光遼東太守蔡諷等將兵出塞擊之捕斬濊貊渠
帥獲兵馬財物宫乃遣嗣子遂成將二千餘人逆光等
遣使詐降光等信之遂成因據險阸以遮大軍而潛遣
三千人攻𤣥菟遼東焚城郭殺傷二千餘人於是發廣
陽漁陽右北平涿郡屬國三千餘騎同救之而貊人已
去夏復與遼東鮮卑八千餘人攻遼隊(縣名屬遼/東郡也)殺掠
吏人蔡諷等追擊於新昌戰殁功曹耿耗兵曹掾龍端
兵馬掾公孫酺以身扞諷俱殁於陳死者百餘人秋宮
遂率馬韓濊貊數千騎圍𤣥菟夫餘王遣子尉仇台將
二萬餘人與州郡幷力討破之斬首五百餘級是歲宮
死子遂成立姚光上言欲因其喪發兵擊之議者皆以
為可許尚書陳忠曰宮前桀黠光不能討死而擊之非
義也宜遣弔問因責讓前罪赦不加誅取其後善安帝
從之明年遂成還漢生口詣𤣥菟降詔曰遂成等桀逆
無狀當斬斷葅醢以示百姓幸會赦令乞罪請降鮮卑
濊貊連年宼鈔驅略小民動以千數而裁送數十百人
非向化之心也自今以後不與縣官戰鬬而自以親附
送生口者皆與贖直縑人四十匹小口半之遂成死子
伯固立其後濊貊率服東垂少事順帝陽嘉元年置𤣥
菟郡屯田六部質桓之間復犯遼東西安平殺帶方令
(郡國志西安平帶/方縣並屬遼東郡)掠得樂浪太守妻子建寧二年𤣥菟
太守耿臨討之斬首數百級伯固降服乞屬𤣥菟云
東沃沮在高句驪蓋馬大山之東(蓋馬縣名屬𤣥菟郡/其山在今平壤城西)
(平壤即王/險城也)東濱大海北與挹婁夫餘南與濊貊接其地
東西夾(夾音/狹)南北長可折方千里土肥羙背山向海宜
五穀善田種有邑落長帥人性質直彊勇便持矛歩戰
言語飲食居處衣服有似句驪其葬作大木椁長十餘
丈開一頭為戸新死者先假埋之令皮肉盡乃取骨置
椁中家人皆共一椁刻木如主隨死者為數焉武帝滅
朝鮮以沃沮地為𤣥菟郡後為夷貊所侵徙郡於髙句
驪西北更以沃沮為縣屬樂浪東部都尉至光武罷都
尉官後皆以封其渠帥為沃沮侯其土迫小介於大國
之間遂臣屬句驪句驪復置其中大人遂為使者以相
監領責其租稅貂布魚鹽海中食物發羙女為婢妾焉
又有北沃沮一名置溝婁去南沃沮八百餘里其俗皆
與南同界南接挹婁挹婁人喜乘船宼鈔北沃沮畏之
每夏輒藏於巖穴至冬船道不通乃下居邑落其耆老
言嘗於海中得一布衣其形如中人衣而兩袖長三丈
又於岸際見一人乘破船頂中復有面與語不通不食
而死又說海中有女國無男人或傳其國有神井闚之
輒生子云(魏志曰母丘儉遣王頎追句驪王/宫窮沃沮東界問其耆老所傳云)
濊北與高句驪沃沮南與辰韓接東窮大海西至樂浪
濊及沃沮句驪本皆朝鮮之地也昔武王封箕子於朝
鮮箕子教以禮義田蠶又制八條之教(前書曰箕子教/以八條者相殺)
(者以當時償殺相傷者以穀償相盜者男没入為其家/奴女子為婢欲自贖者人五十萬音義曰八條不具見)
(也/)其人終不相盜無門戸之閉婦人貞信飲食以籩豆
其後四十餘世至朝鮮侯準自稱王漢初大亂燕齊趙
人往避地者數萬口而燕人衛滿擊破凖而自王朝鮮
傳國至孫右渠元朔元年(武帝/年也)濊君南閭等畔右渠率
二十八萬口詣遼東内屬武帝以其地為蒼海郡數年
乃罷至元封三年滅朝鮮分置樂浪臨屯𤣥莵真番四
郡(番音/潘)至昭帝始元五年罷臨屯真番以幷樂浪𤣥莵
𤣥莵復徙居句驪自單大領已東沃沮濊貊悉屬樂浪
後以境土廣逺復分領東七縣置樂浪東部都尉自内
屬已後風俗稍薄法禁亦浸多至有六十餘條建武六
年省都尉官遂棄領東地悉封其渠帥為縣侯皆嵗
時朝賀無大君長其官有侯邑君三老耆舊自謂與句
驪同種言語法俗大抵相類其人性愚慤少嗜欲不請
匄男女皆衣曲領其俗重山川山川各有部界不得妄
相干渉同姓不婚多所忌諱疾病死亡輒捐棄舊宅更
造新居知種麻飬蠶作緜布曉候星宿豫知年嵗豐約
常用十月祭天晝夜飲酒歌舞名之為舞天又祠虎以
為神邑落有相侵犯者輒相罰責生口牛馬名之為責
禍殺人者償死少宼盜能歩戰作矛長三丈或數人共
持之樂浪檀弓出其地又多文豹有果下馬(高三尺乘/之可於果)
(樹下/行)海出班魚使來皆獻之
韓有三種一曰馬韓二曰辰韓三曰弁辰馬韓在西有
五十四國其北與樂浪南與倭接辰韓在東十有二國
其北與濊貊接弁辰在辰韓之南亦十有二國其南亦
與倭接凡七十八國伯濟是其一國焉大者萬餘戸小
者數千家各在山海間地合方四千餘里東西以海為
限皆古之辰國也馬韓最大共立其種為辰王都目支
國盡王三韓之地其諸國王先皆是馬韓種人焉馬韓
人知田蠶作綿布出大栗如梨有長尾雞尾長五尺邑
落雜居亦無城郭作土室形如冢開戸在上不知跪拜
無長㓜男女之别不貴金寳錦罽不知騎乘牛馬唯重
瓔珠以綴衣為飾及縣頸垂耳大率皆魁頭露紒(魁頭/猶科)
(頭也謂以髪縈繞/成科結也紒音計)布袍草履其人壯勇少年有築室作
力者輒以繩貫脊皮縋以大木嚾呼為健常以五月田
竟祭鬼神晝夜酒㑹羣聚歌舞舞輒數十人相隨蹋地
為節十月農功畢亦復如之諸國邑各以一人主祭天
神號為天君又立蘇塗(魏志曰諸國各有别邑為蘇塗/諸亡逃至其中皆不還之蘇塗)
(之義有/似浮屠)建大木以縣鈴鼓事鬼神其南界近倭亦有文
身者辰韓耆老自言秦之亡人避苦役適韓國馬韓割
東界地與之其名國為邦弓為弧賊為宼行酒為行觴
相呼為徒有似秦語故或名之為秦韓有城柵屋室諸
小别邑各有渠帥大者名臣智次有儉側次有樊秪次
有殺奚次有邑借(皆其/官名)土地肥美宜五穀知蠶桑作縑
布乘駕牛馬嫁娶以禮行者讓路國出鐵濊倭馬韓並
從市之凡諸貿易皆以鐵為貨俗喜歌舞飲酒鼓瑟兒
生欲令其頭扁皆押之以石(扁音補/典反)弁辰與辰韓雜居
城郭衣服皆同言語風俗有異其人形皆長大美髮衣
服潔清而刑法嚴峻其國近倭故頗有文身者初朝鮮
王凖為衞滿所破乃將其餘衆數千人走入海攻馬韓
破之自立為韓王凖後滅絶馬韓人復自立為辰王建
武二十年韓人廉斯人蘇馬諟等詣樂浪貢獻(廉斯邑/名也諟)
(音/是)光武封蘇馬諟為漢廉斯邑君使屬樂浪郡四時朝
謁靈帝末韓濊並盛郡縣不能制百姓苦亂多流亡入
韓者馬韓之西海島上有州胡國其人短小髠頭衣韋
衣有上無下好養牛豕乘船往來貨市韓中
倭在韓東南大海中依山島為居凡百餘國自武帝滅
朝鮮使驛(○劉攽曰使驛按/當作譯說已見上)通於漢者三十許國國皆
稱王世世傳統其大倭王居邪馬臺國(按今名邪摩/推音之訛也)樂
浪郡徼去其國萬二千里去其西北界拘邪韓國七千
餘里其地大較在會稽東冶之東與朱崖儋耳相近故
其法俗多同土宜禾稻麻紵蠶桑知織績為縑布出白
珠青玉其山有丹土氣溫腝冬夏生菜茹無牛馬虎豹
羊鵲(鵲或/作雞)其兵有矛楯木弓竹矢或以骨為鏃男子皆
黥面文身以其文左右大小别尊卑之差其男衣皆横
幅結束相連女人被髪屈紒衣如單被貫頭而著之並
丹朱坋身(說文曰坋塵/也音蒲頓反)如中國之用粉也有城柵屋室
父母兄弟異處唯會同男女無别飲食以手而用籩豆
俗皆徒跣以蹲踞為恭敬人性嗜酒多壽考至百餘歲
者甚衆國多女子大人皆有四五妻其餘或兩或三女
人不淫不妒風俗不盗竊少爭訟犯法者没其妻子重
者滅其門族其死停喪十餘日家人哭泣不進酒食而
等類就歌舞為樂灼骨以卜用決吉凶行來度海令一
人不櫛沐不食肉不近婦人名曰持衰若在塗吉利則
雇以財物如病疾遭害以為持衰不謹便共殺之建武
中元二年倭奴國奉貢朝賀使人自稱大夫倭國之極
南界也光武賜以印綬安帝永初元年倭國王帥升等
獻生口百六十人願請見桓靈間倭國大亂更相攻伐
歷年無主有一女子名曰卑彌呼年長不嫁事鬼神道
能以妖惑衆於是共立為王侍婢千人少有見者唯有
男子一人給飲食傳辭語居處宮室樓觀城柵皆持兵
守衞法俗嚴峻自女王國東度海千餘里至拘奴國雖
皆倭種而不屬女王自女王國南四千餘里至朱儒國
人長三四尺自朱儒東南行船一年至裸國黑齒國使
驛所傳極於此矣會稽海外有東鯷人(鯷音達/奚反)分為二
十餘國又有夷洲及澶洲傳言秦始皇遣方士徐福將
童男女數千人入海(事見/史記)求蓬萊神仙不得徐福畏誅
不敢還遂止此洲世世相承有數萬家人民時至會稽
市會稽東冶縣人有入海行遭風流移至澶洲者所在
絶遠不可往來(沈瑩臨海水土志曰夷洲在臨海東南/去郡二千里土地無霜雪草木不死四)
(面是山谿人皆髠髪穿耳女人不穿耳土地饒沃旣生/五穀又多魚肉有犬尾短如麕尾狀此夷舅姑子婦卧)
(息共一大牀略不相避地有銅鐵唯用鹿格為矛以戰/鬬摩礪青石以作弓矢取生魚肉雜貯大瓦器以鹽鹵)
(之歴月餘日乃啖/食之以為上肴也)
論曰昔箕子違衰殷之運避地朝鮮始其國俗未有聞
也及施八條之約使人知禁遂乃邑無淫盗門不夜扄
(扄闗/也)回頑薄之俗就寛略之法行數百千年故東夷通
以柔謹為風異乎三方者也茍政之所暢則道義存焉
仲尼懷憤以為九夷可居或疑其陋子曰君子居之何
陋之有亦徒有以焉耳其後遂通接商賈漸交上國而
燕人衞滿擾雜其風(擾亂/也)於是從而澆異焉老子曰法
令滋章盜賊多有若箕子之省簡文條而用信義其得
聖賢作法之原矣
贊曰宅是嵎夷曰乃暘谷巢山潛海厥區九族嬴末紛
亂燕人違難(謂衛/滿也)雜華澆本遂通有漢(衞滿入朝鮮既/雜華夏之風又)
(澆薄其本化以/至通於漢也)𦕈𦕈偏譯或從或畔(偏遠/也)
　
　
　
　
　
　
　
　
　後漢書卷一百十五
　後漢書卷一百十五考證
東夷傳於是楚文王大舉兵而滅之○(臣會汾/)按魯莊
　公四年楚武王卒子熊貲立是為文王時周莊王四
　年也莊王為繆王十世孫相去三百餘年安得有滅
　偃王事此范氏沿襲異聞之誤
句驪傳國人懷之○懷魏志作惡
三曰弁辰○(臣會汾/)按晉梁二書皆作弁韓當從改下
　云弁辰在辰韓之南弁辰亦弁韓之訛
　
　
　
　
　
　
　
　後漢書卷一百十五考證
