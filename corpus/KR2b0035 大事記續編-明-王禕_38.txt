
　大事記續編卷三十七　　　明　王禕　撰
(宋太祖文皇帝元嘉三十年/魏高宗文成皇帝興安二年)春正月戊子宋武陵王駿
討叛蠻(以本/紀修)二月甲子宋太子劭弑其父殺尚書僕射
䕶軍將軍徐湛之吏部尚書江湛而自立改元太初(以/吕)
(祖謙標/目修)
　解題曰沈約曰太祖㓜年特秀顧無保𫝊之嚴而天
　授和敏之姿自稟君人之德及正位南面厯年長乆
　綱維備舉條禁明密罰有恒科爵無濫品故能内清
　外晏四海謐如也昔漢氏東京常稱建武永平故事
　自兹厥後亦每以元嘉爲言斯固盛矣授將遣師乖
　分閫之命才謝光武而遥制兵畧至於攻日戰時莫
　不仰聽成筭雖覆師喪旅將非韓白而延冦蹙境抑
　此之由及至言漏衾衽難結商豎雖禍生非慮盖亦
　有以成之嗚呼哀哉宋庠紀年通譜太初本漢武帝
　苻登乞伏乾歸秃髪烏孤年號
三月魏尊保太后爲皇太后(以本/紀修)宋殺侍中王僧綽(以/吕)
(祖謙標/目修)庚寅宋武陵王駿舉兵討劭司空南譙王義宣
及雍州刺史臧質同州刺史魯爽皆應之乙未武陵王
駿發尋陽夏四月甲子前鋒柳元景大破劭兵于新亭
丁卯江夏王義恭出奔己巳武陵王駿即皇帝位以義
恭爲太尉都督徐南徐二州軍事太尉領司徒義宣爲
中書監丞相揚州刺史並錄尚書六條事
　解題曰按宋書百官志王導爲丞相罷司徒府義宣
　爲丞相司徒府如故
臧質爲車騎將軍江州刺史將軍沈慶之爲領軍將軍
五月丙子克臺城劭及衛將軍開府始興王濬等伏誅
甲申尊所生母路淑媛爲皇太后乙酉立妃王氏爲皇
后壬辰以義恭爲太傅領大司馬六月丙午還宫置殿
門上閤屯兵己酉以魯爽爲南豫州刺史(以本紀吕祖/謙標目修)
　解題曰薛季宣曰孝武謂前日之釁近在東宫東宫
　藏甲與禁旅競殆也乃增殿閤諸屯而併省太子營
　衛(宋雜號將軍徃徃爲寄祿而掌禁兵則自二衛將/軍而下有仗主隊主幢主鎧主細伏細鎧主隊主)
　(軍主至是有直閤將軍防閤將軍閤主齋帥直寢左/右提刀之類大見寵任而中郎將騎諸營又爲外兵)
　(矣/)
閏月乙亥魏太皇太后殂(以本/紀修)甲午宋丞相南郡王義
宣都督荆湘等分州軍事荆湘二州刺史(以本/紀修)宋置衛
尉官(本/紀)
　解題曰按宋書列傳晉氏過江不置城門校尉及衛
　尉官孝武欲重城禁故復置衛尉卿衛尉之置自恢
　始也(恢南譙王/義宣子也)
秋七月辛丑朔日有食之既宋詔求直言中軍録事參
軍周朗上書忤㫖(以紀/傳修)宋郡縣以三周爲滿(以吕祖謙/摽目修)
己巳宋殺司空南平王鑠(以通/鑑修)宋南海太守蕭簡反九
月丁卯討平之(以本/紀修)冬十二月癸未宋省太子率更令
等官减中庶子等員(以本/紀修)
(宋世祖孝武皇帝劉駿孝建元年/魏高宗文成皇帝光興元年)春正月己亥朔宋改
元(以本/紀修)
　解題曰宋庠紀年通譜義取誅滅㐫逆克用孝道
壬戌宋更鑄四銖錢(本/紀)
　解題曰王容曰用年號爲錢文自此始
宋立子子業爲皇太子(以本/紀修)二月宋南郡王義宣及臧
質魯爽兖州刺史徐遺寶反
　解題曰宋庠紀年通譜爽改元建平本漢哀帝石勒
　慕容盛慕容德白亞栗斯年號
己卯以領軍將軍柳元景爲撫軍將軍辛卯左衛將軍
王𤣥謨爲豫州刺史討義宣癸巳𤣥謨進據梁山丙申
以安北司馬夏侯祖歡爲兖州刺史三月遺寶奔爽夏
四月南兖州刺史沈慶之討爽於厯陽爽伏誅五月甲
寅質攻梁山𤣥謨大破走之義宣走六月戊辰質伏誅
于武昌(以本紀吕祖/謙標目修)
　解題曰按寰宇記太平州當塗縣西南三十里有東
　梁西梁山宋孝武詔曰層岫雲峙流間海岳天表象
　魏以旌國形仍以二山爲立闕故曰天門焉
初晉以揚州爲京畿穀帛所資皆出焉荆江爲重鎮甲
兵所聚皆在焉宋主惡其强癸未分揚州置東揚州分
荆湘江豫州置郢州罷南蠻校尉(以本/紀修)
　解題曰按州郡志分揚州之㑹稽東陽新安永嘉臨
　海五郡爲東揚州分荆州之江夏竟陵隨武陵天門
　湘州之巴陵江州之武昌豫州之西陽又以南郡之
　州陵監利二縣屬巴陵立郢州
戊子宋省録尚書事(本/紀)
　解題曰大難甫夷外則置東揚郢州以奪揚荆江之
　勢内則省録尚書事以削宰相之權豈亦有所懲戒
　而然乎
庚寅宋南郡王義宣伏誅(以吕祖謙/標目修)秋七月丙申朔日
有食之既(以本紀/及志修)辛丑魏改元(以吕祖謙/標目修)
(宋世祖孝武皇帝孝建二年/魏高宗文成皇帝太安元年)春二月丙寅宋沈慶之以
始興公就第(以通/鑑修)
　解題曰慶之之請老盖亦畧窺孝武之所爲矣然竟
　亦不免於子業之世明哲保身豈易言哉事見通鑑
夏六月壬戌魏改元(以吕祖謙/標目修)
　解題曰宋庠紀年通譜太安本晉惠帝苻丕吕光年
　號
秋八月宋殺征虜將軍雍州刺史武昌王渾(以本/紀修)宋郊
廟初設備樂(以通/鑑修)冬十月宋江夏王義恭領揚州刺史
(以本/紀修)己未宋裁損王侯制度二十四條(以吕祖謙/標目修)
(宋世祖孝武皇帝孝建三年/魏髙宗文成皇帝太安二年)春正月乙卯魏立貴人馮
氏爲后(以吕祖謙/標目修)二月丁巳魏立子宏爲太子(以吕祖/謙標目)
(修/)秋七月丙子宋南兖州刺史西陽王子尚爲揚州刺
史(以本/紀修)
　解題曰子尚子業之母弟也
冬十月丙午宋江夏王義恭爲太宰領司徒(以本/紀修)十一
月魏隴西王源賀請宥死刑輕者守邊(以吕祖謙/標目修)十二
月宋移青州并鎮厯城(以吕祖謙/標目修)
(宋世祖孝武皇帝大明元年/魏高宗文成皇帝太安三年)春正月辛亥朔宋改元(以/本)
(紀/修)二月魏攻宋兖州尋退(以吕祖謙/標目修)夏六月丁亥宋出
丹陽尹顔竣爲東揚州刺史(以本/紀修)秋八月甲辰宋以司
空南徐州刺史竟陵王誕爲南兖州刺史太子詹事劉
延孫爲南徐州刺史(以本/紀修)
　解題曰按列傳先是髙祖遺詔京口要地去都密邇
　非宗室近戚不得居之延孫與帝室雖同彭城人由
　來不序昭穆不應有此授時竟陵王誕爲徐州上深
　相畏忌不欲使居京口遷之廣陵與京口對岸欲使
　腹心爲徐州以防誕故以授延孫而與之合族餘見
　通鑑(荆州居上流之重地廣兵强資實兵甲居朝廷/之半故高祖使諸子居之義慶以宗室令美故)
　(特有此授髙祖遺詔京口必擇近戚而不以及踈族/至於荆州雖近戚亦不得授必帝子然後居之則荆)
　(州地望又重/於京口矣)
(宋世祖孝武皇帝大明二年/魏高宗文成皇帝太安四年)春正月魏設酒禁増内外
候官(以通/鑑修)三月魏中書侍郎髙允爲中書令(以魏傳/通鑑修)夏
六月戊寅宋吏部置尚書二人(以吕祖謙/標目修)
　解題曰帝又奪選部之權也
秋宋詔沙汰沙門尋寢(以吕祖謙/標目修)八月丙戍宋殺中書
令王僧逹(以本/紀修)冬十月魏攻宋清口敗退(以魏/紀修)
　解題曰水經注濟水又北汶水注之戴延之所謂清
　口也郭縁生述征記清河首受洪水北流濟或謂清
　即濟也禹貢濟東北㑹于汶今枯渠注巨澤北則清
　濟與汶㑹也詳見晉太寧二年泗口解題
十一月魏主伐柔然(以魏/紀修)時宋主親覽朝政不任大臣
委寄南臺侍御史中書通事舍人戴法興戴明寶等(以/吕)
(祖謙標/目修)
(宋世祖孝武皇帝大明三年/魏高宗文成皇帝太安五年)春二月乙卯宋揚州六郡
爲王畿以東揚州爲揚州(以吕祖謙/標目修)
　解題曰按州郡志揚州管郡十既分五郡爲東揚州
　揚州止有丹楊吳郡吳興淮南宣城五郡不知何以
　謂之六郡當攷
夏四月宋司空竟陵王誕反以沈慶之爲車騎大將軍
南兖州刺史討之(以本/紀修)
　解題曰按宋史列傳及後魏書列傳誕表曰徃年元
　凶禍逆陛下入討臣背凶赴順可謂常節及丞相構
　難臧魯恊從朝野怳忽咸懐憂懼陛下欲建百官羽
　儀星馳推奉臣前後固執方賜允俞社稷獲全是誰
　之力右軍宣簡爰及武昌皆以無罪並遇枉酷時帝
　淫亂無度烝其母路氏顔竣恃舊每戱㺯之慚怒殺竣餘
　見通鑑
五月宋殺顔竣(以列/傳修)秋七月宋竟陵王誕伏誅(以本/紀修)
　解題曰按宋史列傳上聞廣陵平輿駕出宣陽門敕
　左右文武呌稱萬歲侍中蔡興宗時陪輦帝顧曰卿
　獨不呌興宗從容正色答曰陛下今日政應涕泣行
　誅豈得軍中皆稱萬歲帝不恱餘見通鑑吕祖謙曰
　王子頽享五大夫樂及徧舞鄭伯見虢叔曰哀樂失
　時殃咎必至鄭伯享王樂備原伯曰鄭伯效尤其亦
　將有咎子頽奸王之位固不應用此樂鄭伯納王之
　後正功成之時用之似未害而謂之效尤者盖子頽
　王之叔父初殺其叔豈宜用樂宋竟陵王敗死武帝
　令左右皆呼萬歲蔡興宗正色言之盖此意也
九月宋築上林苑(以本/紀修)
(宋世祖孝武皇帝大明四年/魏高宗文成皇帝和平元年)春正月甲子朔魏改元(以/魏)
(紀/修)夏六月魏伐吐谷渾(以魏/紀修)魏復置史官(以吕祖謙/標目修)冬
十月宋殺前廬陵内史周朗(以吕祖謙/標目修)是歲宋徵青兾
二州刺史顔師伯爲侍中(以通/鑑修)柔然攻髙昌滅沮渠氏
(以吕祖謙/標目修)
(宋世祖孝武皇帝大明五年/魏高宗文成皇帝和平二年)夏四月丙午宋雍州刺史
海陵王休茂反伏誅(以吕祖謙/標目修)魏大旱復羣祀(以通/鑑修)秋
九月甲寅朔日有食之(以魏/紀修)冬十二月甲戍宋制民戸
歲輸布四疋(以通/鑑修)是歲宋詔士族雜昬者補將吏(以通/鑑修)
(宋世祖孝武皇帝大明六年/魏高宗文成皇帝和平三年)春二月乙卯宋復百官禄
(以本/紀修)三月丁未宋殺前廣陵太守沈懷文(以吕祖謙/標目修)夏
四月宋貴妃殷氏卒(以通/鑑修)
　解題曰按宋史列傳南郡王義宣女也義宣敗後帝
　密取之寵冠後宫假姓殷氏或云殷琰家人入義宣
　家義宣敗入宫云事見通鑑
冬十月壬申宋塟殷貴妃(以吕祖謙/標目修)是歲宋南徐州從
事史祖沖之上新厯不果用(以厯/志修)
　解題曰葉適曰自蔡邕杜預用新術治厯至何承天
　祖沖之攷索愈精承天以月蝕之衝推日躔次沖之
　定古術之作在漢初周末所謂求詳於未差之前盖
　劉歆班固所不能到也事見通鑑
(宋世祖孝武皇帝大明七年/魏高宗文成皇帝和平四年)春正月庚寅宋以晉安王
子勛爲前將軍江州刺史(以本/紀修)夏四月甲子宋詔非軍
陳不得專殺(以吕祖謙/標目修)冬十二月辛丑魏制喪塟嫁娶
條格(以魏/紀修)己未宋江夏王義恭加尚書令(以通/鑑修)時宋大
脩宫室(以吕祖謙/標目修)
(宋世祖孝武皇帝大明八年/魏高宗文成皇帝和平五年)夏閏五月壬寅宋江夏王
義恭領太尉(以通/鑑修)庚申宋主殂太子子業即皇帝位江
夏王義恭解尚書令加中書監驃騎大將軍柳元景領
尚書令輔政大事與沈慶之參决甲子義恭錄尚書事
元景開府(以吕祖謙/標目修)秋七月庚戍宋尊皇太后曰太皇
太后皇后曰皇太后乙卯罷孝建以來所改制度(以本/紀修)
宋江夏王義恭避事政歸戴法興等(以通/鑑修)八月己丑宋
皇太后殂(以本/紀修)是歳宋青州移治東陽(以通/鑑修)
(宋太宗明皇帝泰始元年年/魏髙宗文成皇帝和平六)春正月乙未朔宋改元永
光(以吕祖謙/標目修)
　解題曰宋庠紀年通譜永光本漢元帝年號
二月庚寅宋更鑄二銖錢(以本/紀修)初魏世祖經營四方國
頗虚耗重以内難髙宗與時消息懷集中外民心復安
夏五月癸卯魏主殂甲辰太子𢎞即皇帝位尊皇后曰
皇太后(以吕祖謙/標目修)戊申魏車騎大將軍乙渾殺司徒平
原王陸麗等己酉自爲太尉錄尚書事(以魏/紀修)六月魏開
酒禁(以本/紀修)魏上諡曰文成皇帝廟號髙宗(以本/紀修)秋七月
癸巳魏乙渾自爲丞相(以魏/紀修)八月魏塟金陵(以本/紀修)辛酉
宋殺越騎校尉戴法興等癸酉殺江夏王義恭柳元景
尚書僕射顔師伯等改元景和(以吕祖謙/標目修)宋并東揚州
於揚州(以吕祖謙/標目修)九月辛丑宋殺南徐州刺史新安王
子鸞(以本/紀修)己酉宋主討征北將軍徐州刺史義陽王昶
昶出奔魏(以吕祖謙/標目修)甲寅宋以安西長史袁顗爲雍州
刺史(本/紀)宋聽民私鑄錢(以本/紀修)冬十一月宋寧朔將軍何
邁謀立鎮軍將軍江州刺史晉安王子勛(以紀/傳修)宋殺太
尉沈慶之(以本/紀修)壬寅宋立皇后路氏(以本/紀修)宋主拘錄諸
父南豫州刺史湘東王彧等於殿内賜晉安王子勛死
長史鄧琬奉子勛反於尋陽(以本/紀修)戊午宋主殺南平王
鑠三子彧弑之己未殺司徒揚州刺史豫章王子尚十
二月癸亥驃騎大將軍建安王休仁爲司徒尚書令揚
州刺史丙寅彧即皇帝位改元(本/紀)
　解題曰宋庠紀年通譜泰始本晉武帝程道養年號
戊寅尊太皇太后爲崇憲皇太后立妃王氏爲皇后(以/紀)
(傳吕祖謙/標目修)
　解題曰按后妃傳晉武帝採漢魏之制置貴嬪夫人
　貴人是爲三夫人位視三公淑妃淑媛淑儀脩華脩
　容脩儀婕妤容華充華是爲九嬪位視九卿其餘有
　美人才人中才人爵視千石以下至宋髙祖省二才
　人世祖省夫人脩華脩容置貴妃位比相國進貴嬪
　位比丞相貴人位比三司以爲三夫人又置昭儀昭
　容昭華以代脩華脩儀脩容又置中才人充衣以爲
　散位太宗省淑妃昭華中才人充衣復置脩華脩儀
　脩容才人良人又省貴人置貴姬以備三夫人之数
　又置昭華增淑容承徽列榮以淑媛淑儀淑容昭華
　昭儀昭容脩華脩儀脩容爲九嬪婕妤容華充華承
　徽列榮凡五職亞九嬪美人中才人才人三職爲散
　役其後擬外百官備位置内職(沈約論曰元嘉以降/内職稍繁椒庭傍觀)
　(千門萬戸而滛粧怪飾變炫無窮自漢氏昭陽/之輪奐魏室九華之昭曜曾不能槩其萬一)
宋罷二銖錢禁鵝眼綖環錢(以通/鑑修)宋雍郢荆州㑹稽皆
應晉安王子勛(以朱熹/綱目修)
(宋太宗明皇帝泰始二年天安元年/魏顯祖獻文皇帝拓䟦𢎞)春正月己丑朔魏
改元(以魏/紀修)甲午宋建安王休仁都督征討軍事乙未子
勛即皇帝位改元義嘉徐司豫青冀湘廣梁益州皆應
之兖州刺史殷孝祖赴建康遣都督前鋒加撫軍將軍
時吳郡吳興義興晉陵山陽並應子勛宋主分軍討壽
陽㑹稽(以本紀吕祖/謙標目修)
　解題曰按州郡志廣州領南海(宋廣惠循二州/肇慶府之地)蒼梧
　(梧封昭藤/四州之地)晉康(德慶府髙籐/二州之地)新寧(肇慶德慶府新/南思二州之地)永
　平(梧潯昭三/州之地)海昌(屬高/州)宋熈(屬肇/慶府)寧浦(横/州)晉興(邕象/横賓)
　(廉欝林六/州之地)樂昌(肇慶府廣横/二州之地)郡十
壬子宋主弑崇憲皇太后(以宋/書修)
　解題曰按宋史列傳初明帝少失所生爲太后所撫
　養撫愛甚篤及即位供奉禮儀不異舊日及聞義嘉
　難作太后心幸之延上飲酒置毒以進侍者引上衣
　上悟起以其巵上壽是日太后崩秘之
二月己未朔宋將軍吳喜平義興(以通/鑑修)庚申魏乙渾謀
反伏誅太后臨朝高允等參大政(以通/鑑修)宋吳喜平㑹稽
定二吳(以吕祖謙/標目修)宋晉安王子勛前鋒據赭圻三月庚
寅殷孝祖戰死之辛卯撫軍將軍沈攸之大破之賊保
濃湖(以通/鑑修)壬子宋斷新錢專用古錢(本/紀)夏四月辛酉宋
拔赭圻(以吕祖謙/標目修)秋七月丁酉宋以仇池太守揚僧嗣
爲武都王(以本/紀修)己亥宋將軍張興世城錢溪八月濃湖
軍潰輔國將軍沈攸之等克尋陽殺子勛
　解題曰按宋書齊書本紀列傳泰始元年十二月鎮
　軍將軍江州刺史晉安王子勛反長史鄧琬爲其謀
　主雍州刺史袁顗率衆赴之二年正月甲午司徒建
　安王休仁都督征討諸軍事王𤣥謨除大將軍江州
　刺史副建安王於赭圻沈攸之爲尋陽太守率軍據
　虎檻(在繁昌縣/東五十里)乙未子勛即皇帝位四方貢計皆歸
　尋陽朝廷所保唯丹陽淮南数郡兖州刺史殷孝祖
　入衛京都仍遣孝祖前鋒南伐二月鄧琬遣孫沖之
　帥將軍薛常寶等前鋒一萬攻赭圻沖之於道與子
　勛書曰舟檝已辦器械亦整人爭效命便欲㳂流挂
　帆直取白下願速遣陶亮衆軍兼行相接分據新亭
　南洲則一麾定矣乃加沖之左衛將軍以陶亮爲右
　衛將軍統州兵俱下亮本無幹畧聞休仁自上殷孝
　祖又至不敢進屯軍鵲州三月三日水陸攻赭圻亮
　等率衆來救殷孝祖爲流矢所中死建安王休仁遣
　將軍江方興劉靈遺各領三千赴赭圻攸之以爲孝
　祖既死賊有乘勝之心明日若不更攻則示之以弱
　方興名位相亞必不爲已下軍政不一致敗之由乃
　率諸軍主詣方興曰四方並反國家所保無復百里
　之地唯有殷孝祖爲朝廷所委頼鋒鏑纔交輿尸而
　反文武喪氣事之濟否唯在明旦一戰戰若不捷則
　大事去矣詰朝之事諸人咸謂吾應統之自卜懦薄
　幹畧不辦及卿今輙相推爲統但當相與戮力耳方
　興甚恱攸之既出諸軍主並尤之攸之曰吾本以濟
　國活家豈計彼此之升降且我能下彼彼必不能下
　我共濟艱難豈可自厝同異沖之謂陶亮曰殷孝祖
　裊將一戰便死天下事定矣不須復戰便當直取京
　都亮不從明旦大破賊於城外追奔至姥山(在當塗/縣西北)
　(四十五里馬/鞍山之北)冲之等於湖白口(蕪湖縣東南五/十里有白岸湖)築二
　城爲張興世所拔尋假沈攸之節代孝祖督前鋒諸
　軍事陶亮聞二城䧟大懼急呼沖之還鵲尾畱薛常
　寶代守先於姥山及諸岡分立營砦亦敗還共保濃
　湖(濃湖即/在鵲尾)鄧琬又遣豫州刺史劉胡率衆三萬鐵騎
　二千屯鵲尾攸之等甚憚之胡入鵲尾無他權畧將
　軍吳喜平三吳率所領五千人至赭圻於戰鳥山築
　壘(今南陵縣南十五里有戰/鳥山在赭圻下流十許里)攸之分遣水軍乘勢進
　討常寶在赭圻食盡劉胡以囊盛米繫流查及船腹
　陽覆船順風流下以餉赭圻攸之疑其有異遣人取
　船及流查大得囊米劉胡率步卒一萬夜斫山開道
　以布囊運米餉赭圻平旦至城下猶隔小塹未能入
　攸之帥衆軍攻之殊死戰胡衆大敗捨粮棄甲縁山
　走追獲甚衆常寶惶懼無計四月開城突圍走攸之
　率諸軍擊之赭圻城䧟建安王休仁自虎檻進屯赭
　圻劉胡遣陳紹宗出鵲外挑戰吳喜等擊之追至鵲
　裏而還攸之等與胡相持久不决上又遣將軍任農
　夫等領兵繼至六月雍州刺史袁顗率樓船千艘來
　入鵲尾張興世建議曰賊據上流兵彊地勝我今雖
　相持有餘而制敵不足今若以兵数千潛出其上因
　險自固隨冝斷截制賊之奇莫過於此攸之吳喜並
　賛其計興世乃令輕舸泝流而上旋復回還三日輒
　復如此使不爲之備劉胡笑之興世曰上流唯有錢
　溪可據地既險要江又甚狹去大衆不逺江有洄洑
　船下必來泊岸有横浦可以蔵船乃夜渡湖口至鵲
　頭(元和郡縣志鵲頭鎮在宣州南陵縣西一百一十/里即春秋時鵲岸也沿流八十里有鵲尾洲吳時)
　(屯兵處秋浦志鵲尾/在江北鵲頭在江南)因復回不疑之四更值風直前
　賊再遣胡靈秀諸軍於東岸相翼而上夕住景洪浦
　宿賊亦不進夜潛遣黄道標領七十舸徑據錢溪立
　城砦明旦興世與軍齊集停一宿劉胡自領二十六
　軍平旦來攻將士欲迎擊之興世禁之曰賊來尚逺
　而氣盛矢驟驟既力盡盛亦易衰治城如故賊來轉
　近乃命壽寂之任農夫率壯士擊之胡敗走時城壘
　未固建安王休仁慮賊并力攻錢溪命攸之等攻濃
　湖苦戰連日是日胡果率衆軍欲更攻錢溪未至数
　十里袁顗以濃湖之急遽追之錢溪城由此得立劉
　亮率衆所領至胡砦下胡遣其副孫遲取亮不能得
　亮左右斬遲袁顗曰賊入我肝臓裏何由得活興世
　粮盡爲賊所逼將軍李安民主舟乘数百越賊五城
　送米與興世劉胡帥輕舸四百由鵲頭内路欲攻錢
　溪既而謂其長史王念叔曰吾少習步戰未閑水鬬
　非萬全之計吾不爲也乃託瘧疾住鵲頭不進遣將
　軍陳慶領三百舸向錢溪戒不須戰慶於梅根立砦
　(今銅陵縣/有梅根治)胡遣王起領百舸攻興世興世大破之胡
　馳還顗更使胡攻興世休仁命攸之等攻濃湖造皮
　艦千乘拔其營栅苦戰移日大破之顗急召胡還尋
　陽遣軍至南陵(銅陵本漢/南陵縣)不敢下賊衆漸饑胡遣安
　北府司馬沈仲玉領千人步取南陵迎粮仲玉領米
　三十萬斛錢布数十舫豎榜爲城規欲突過行至貴
　口(在今池州/貴池縣)不敢進胡遣重軍援接興世寂之農夫
　安民等三千人至貴口擊之仲玉走還顗營悉虜其
　資實胡衆駭懼胡誑顗云更帥步騎二萬上取興世
　兼下大雷餘餫令顗悉度馬配之其夜委顗趣梅根
　先令薛常寶辦船悉發南陵諸軍燒大雷諸城而走
　顗聞胡走亦棄衆西奔至青林見殺餘見通鑑
九月宋殺郢州刺史安陸王子綏荆州刺史臨海王子
頊湘州刺史邵陵王子元(以吕祖謙/標目修)己酉魏初立郡學
(以本/紀修)冬十月乙卯宋殺永嘉王子仁等十人世祖二十
八子至是遂盡(以本/紀修)宋徐州刺史薛安都汝南太守常
珍奇等降乙亥命將軍張永等迎之安都珍奇降魏(以/吕)
(祖謙標/目修)
　解題曰太宗謂蔡興宗曰頃日人情云何事當濟否
　興宗曰今商旅斷絶而米甚豐賤四方雲合而人情
　更安以此卜之清蕩可必但臣之所憂更在事後禇
　淵以手版築興宗興宗言之不已上曰如卿言今事
　猶未平也至是帝之念慮已異前日賈勇示威遂使
　降者轉側興宗之慮豈不逺哉事見通鑑
戊寅宋立子昱爲太子(以吕祖謙/標目修)魏救彭城懸瓠十一
月壬子宋兖州刺史畢衆敬降之(以通/鑑修)
　解題曰按魏書列傳安都以城入魏衆敬不同其謀
　子元賓以母并百口悉在彭城恐交致禍日夜啼泣
　遣請衆敬衆敬猶未從之衆敬先已遣表謝授兖州
　刺史而以元賓有他罪獨不捨之衆敬拔刀斫柱曰
　皓首之年唯有此子今不原貸何用獨全遂以城降
　魏夫以他罪殺一畢元賓而兖州喪敗則前日蔡興
　宗所謂普天同逆冝鎮以静以至信待人逆徒親戚
　布在宫省宜明罪不相及之義者豈非至言也哉事
　見通鑑
十二月宋豫州刺史殷琰益州刺史蕭惠開梁州刺史
柳元怙降益州刺史劉勔克壽陽(以本紀/通鑑修)是歲宋僑立
兖州於淮隂徐州於鍾離青冀二州於欝洲(以本紀/通鑑修)
　
　
　
　
　
　
　
　
　
　
　
　
　大事記續編卷三十七
