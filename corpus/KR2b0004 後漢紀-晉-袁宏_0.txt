#+TITLE: 後漢紀-晉-袁宏
#+DATE: 2016-06-11 12:20:54
#+SOURCE: github.com/kanripo/KR2b0004 master 0a6f32cc                
後漢紀序
　　　　　　　　　　晉東陽太守袁
予嘗讀後漢書煩穢雜亂睡而不能竟也聊以暇日
撰集爲後漢紀其所掇㑹漢紀謝承書司馬彪書華
嶠書謝忱書漢山陽公記漢靈獻起居注漢名臣奏
㫄及諸郡耆舊先賢傳凢數百卷前史闕畧多不次
叙䥘謬同異誰使正之經營八季疲而不能定頗有
傳者始見張璠所撰書其言漢末之事差詳故復探
而益之夫史傳之興所以通古今而篤名教也丘明
之作廣大悉備史遷剖判六家建立十書非徒記事
而巳信足扶明義敎網羅治體然未盡之班固源流
周贍近乎通人之作然因籍史遷無所甄朙荀恱才
智經綸足爲嘉史所述當世大得治功巳矣然名敎
之本帝王髙義韞而未叙今因前代遺事畧舉義敎
所歸庻以弘敷王道前史之闕古者方今不同其流
亦異言行趣舍各以類書故觀其名迹想見其人丘
朙所以斟酌抑揚寄其髙懷末吏區區注疏而巳其
所稱美止於事義疏外之意歿而不傳其遺風餘趣
蔑如也今之史書或非古之人心恐千載之外所誣
者多所以悵怏躊躇操筆悢然者也
後漢灮武皇帝紀卷苐一　袁宏
孝景帝生長沙定王發武帝世諸侯得分封子弟以
冷道縣舂陵封發中子買爲舂陵節侯買生鬱林太
守外外生鉅鹿都尉囘囘生南頓令欽欽生灮武皇
帝元帝時節侯之孫孝侯以南方卑濕請徙南陽於
是以蔡陽白水郷爲舂陵侯封邑而與從昆弟鉅鹿
君及宗親俱徙焉湖陽人樊重女曰歸都自爲童兒
不正容不出於房南頓君聘焉生齊武王縯魯哀王
仲世祖新野寧平公主
世祖諱秀字文叔初南頓君爲濟陽令而世祖生夜
有赤灮室中皆朙使卜者筮之曰貴不可言是嵗嘉
禾生縣界大熟因名曰秀爲人隆準日角大口美鬚
睂長七尺三寸樂施愛人勤於稼穯嘗之長安受尚
書大義畧舉兄縯字伯昇慷慨有大節王莽篡漢劉
氏抑廢常有興復之志不事産業傾身以結豪傑豪
傑以此歸之新野人鄧晨字偉卿家冨於財晨少受
易好節義世祖與之善以姊妻之是爲新野公主世
祖與晨遊宛穰人蔡少公道術之士也言劉秀當爲
天子或曰是國師公劉子駿也世祖笑曰何知非僕
耶坐者皆笑當是時莽行一切之法犯罪輒斬之名
曰不順時令晨謂世祖曰王莽暴虐盛夏斬人此天
亡之時宛下言儻能應也世祖笑而不應宛人李通
字次元父守爲王莽宗卿師守身長八尺容貌絶異
治家與子孫如官府少事劉歆好星曆䜟記之言云
漢當復興李氏爲輔私竊議之非一朝也通嘗爲吏
有能名見王莽政令凌遲挾父守所言又居家冨佚
爲閭里豪自免歸從弟軼亦好事者謂通曰今四方
兵起王氏且亡劉氏當興南陽宗室獨有劉伯昇兄
弟汎愛衆可以謀大事通甚然之世祖常避吏於宛
通遣軼候世祖初通同母弟申屠臣善爲醫術以其
難使也縯殺之故世祖不欲見軼軼輒來不止世祖
乃強見之軼徐逹通意殊不以申屠臣爲恨世祖不
得巳乃許之徃時通病臥室内世祖與通兄儵弟寵
及軼語儵等喜悅竝言天下兵起王氏亡敗之狀世
祖初以士君子道相慕故徃荅之及聞其語大驚不
敢應起入室候通通握手極歡移日復言其兵起及
䜟文世祖微難通曰即如是當如宗卿師何通曰巳
自有度世祖深知通意遂相結初琅邪呂母之子爲
縣長所殺呂母家産數百金志欲報怨乃治酒多買
刀兵少年隨其所之而與之如此數嵗財産單盡少
年相與償母母涕泣曰所以相待非治産求利也欲
以爲子報怨耳諸君寧能相哀也少年壯之又素被
恩皆許諾聚衆數百人母自號將軍攻縣長及掾吏
旣而解掾吏曰諸卿無罪唯欲報長耳諸吏叩頭爲
長請母曰吾子犯小罪不當死長殺之殺人當死又
何請乎母遂手殺之以其首祭子墓自是莒人樊崇
東宛人逄安東海人徐宣謝祿並爲盜賊一嵗間衆
各數萬人王莽沐陽侯田況大破之遂殘州郡所過
抄掠百姓初崇等以困窮爲賊無攻城畧地之心結
聚浸盛乃相與爲約殺人號令最尊者稱三老其次
從事卒吏王莽遣平均公廉丹大師王匡東擊之軍
至定陶莽詔丹曰倉廩盡矣府庫空矣可以怒矣可
以戰矣丹惶恐夜召掾馮衍以書示之衍因說丹曰
張良以五世相韓椎秦始皇於博浪之中勇冠乎貫
育名髙乎泰山將軍之先爲漢信臣新室之興英俊
不附今海内潰亂百姓塗炭民之思漢甚於詩人之
思邵公也愛其甘棠況其子孫民所歌舞天必從之
方今爲將軍計莫若先據大郡鎮撫吏士百里之内
牛酒日賜納雄傑之士詢忠智之謀興社稷之計除
萬民之害則福流於無窮勲著於不朽與其軍覆於
中原身分於草野功敗名滅所及先祖者㢤聖人轉
禍而爲福智士因敗而爲功願朙公深計而無與俗
同丹不能從進及睢陽復說丹曰葢聞明者見於無
形智者慮於未萌况其昭晢者乎凡患生於所忽禍
發於細微敗不可悔時不可失公孫鞅曰有髙人之
行負非於世有獨見之慮見疑於人故信庸庸之論
破金石之策襲當世之操失髙明之德夫决者智之
君也疑者事之役也時不重至公勿再計丹不聽衍
奉世曾孫也崇等欲戰恐其衆與莽兵亂乃皆朱眉
以相識别由是號曰赤眉赤眉别校董憲等衆數萬
人在梁郡匡丹攻㧞無塩莽遣中郎將奉璽書勞匡
丹進爵爲公王匡故進擊憲廉丹以爲新㧞城罷勞
當且休士養威匡不聽引兵獨進丹隨之合戰成昌
兵敗匡走丹使吏持其印韍符節付匡曰小兒可走
吾不可遂止戰死校尉汝雲王隆等二十餘人别鬪
聞之皆曰廉公已死吾誰爲生馳奔賊皆戰死莽傷
之下書曰惟公多擁選士精兵衆郡駿馬倉穀帑藏
皆得自調忽於詔策離其威節騎馬呵譟爲狂刃所
害嗚呼哀哉賜諡曰果公國將襃章謂莽曰皇祖考
黃帝之時中黃直爲將破殺蚩尤今臣居中黃直之
位願平山東莽遣章馳東與太師匡幷力又遣大將
軍陽浚守敖倉司徒王尋將十餘萬屯雒陽填南宮
大司馬董忠養士習射中軍北壘大司空王邑兼三
公之職司徒尋初發長安宿霸昌廐亡其黃鉞尋士
房揚素狂直廼哭曰此經所謂䘮其齊斧者也自劾
去莽擊殺揚四方盗賊往往數萬人攻城邑殺二千
石以下太師王匡等戰數不利莽知天下潰畔事窮
計迫廼議遣風俗大夫司國憲等分行天下除井田
奴婢山澤六筦之禁即位以來詔令不便於民者皆
收還之待見未發㑹世祖與通定謀議期以材官都
試騎士日欲刼前隊大夫甄阜及屬正梁丘賜因以
號令大衆乃使世祖與軼歸舂陵舉兵以相應遣從
兄子季之長安以事報父李守季於道病死守密知
之欲亡歸素與邑人黃顯相善時顯爲中郎將聞之
謂守曰今關門禁嚴君狀貌非凢將以此安之不如
詣闕自歸事旣未然脫可免禍守從其計即上書歸
死章未及報畱闕下㑹事發覺通得士走莽聞之乃
繫守於獄而黃顯爲請曰守聞子無狀不敢逃亡守
義自信歸命宮闕臣顯願質守俱東曉說其子如遂
悖逆令守北向刎首以謝大恩莽然其書會前隊復
上通起兵之狀莽怒欲殺守顯争之遂幷被誅及守
家在長安者盡殺之南陽亦誅通兄弟門宗六十四
人皆焚屍宛市時劉縯召諸豪傑計議曰王莽暴虐
百姓分崩今枯旱連季兵革竝起此亦天亡之時復
髙祖之業定萬世之秋也衆皆然之於是分遣親客
使鄧晨起新野世祖與李通李軼起於宛伯昇自發
舂陵子弟諸家子弟恐懼皆亡逃自匿曰伯昇殺我
及見世祖絳衣大冠皆驚曰謹厚者亦復爲之乃稍
自安凢得子弟七八千人部署賓客自稱柱天都部
使宗室劉嘉往誘新市平林兵與其帥王鳳陳牧等
合軍而進西擊長聚世祖初乗牛殺新野尉乃得馬
進屠唐子鄕殺湖陽尉軍中分財物不均衆恚恨欲
反攻諸劉世祖歛宗人所得物悉與之衆乃悅進㧞
棘陽與莽前隊大夫甄阜属正梁丘賜戰於小長安
漢軍大敗還保棘陽阜賜乗勝畱輜重藍鄉弘兵南
渡伯昇饗士設盟潛師夜襲藍鄉盡獲其輜重十一
月有星孛于張東南行五日不見孛星者惡氣所生
或謂之彗星張爲周分其後世祖都洛陽除穢布新
之象
更始元年正月斬阜賜死者萬餘人嚴尤陳茂聞阜
賜死馳欲據宛伯昇乃焚積聚破釜甑與茂戰於育
陽大破之斬首二千餘級尤茂走汝南漢兵遂圍宛
伯昇自號柱天將軍聖公稱更始將軍王莽惡之購
伯昇五萬戸黃金十萬斤使長安中諸宮署及天下
鄉亭皆畫伯昇像使旦起射之自阜賜死後降者十
餘萬無所綂一諸將請立君南陽英雄及王常皆投
歸伯昇然漢兵以新市平林爲本其將帥起草野苟
樂放縱無爲國之畧皆憚伯昇而狎聖公二月辛巳
朱鮪等於濟水上設壇塲立聖公爲天子議示諸將
伯昇曰諸公妄尊宗室甚厚無益然愚竊有所難聞
赤眉垍青徐衆數十萬其中必有諸劉若南陽有所
立此必將內争王莽未滅而宗室相攻是疑天下而
自損權非所以破莽之道也且首兵唱號鮮有能遂
陳渉項羽是也舂陵去宛纔三百里功德未有所施
遽自尊立爲天子凖的後人將得承吾弊非計之善
者也爲將軍計不如且稱王王勢亦足以斬諸將今
赤眉所立者賢相率而往從之必不奪吾爵位如無
所立破莽降赤眉然後舉尊號亦未晚也諸將多曰
善可且爲更始王將軍張斤㧞劒擊地曰疑事無功
今日之議不得有二乃立聖公聖公素懦弱流汗不
敢言以次拜諸將劉良爲國三老王匡爲定國上公
王鳳爲成國上公朱鮪爲大司馬劉縯爲大司徒陳
牧爲大司空世祖爲太常卿餘皆九卿將軍改元爲
更始元年於是豪傑失望劉稷擊魯陽聞更始立怒
曰本宗室謀討王莽復社稷者伯昇兄弟也更始何
爲者不肯詣宛更始大臣不悅世祖惡之謂伯昇曰
事欲不善伯昇笑曰恒如是耳李軼初與世祖善後
諂新貴而䟽世祖世祖誡伯昇曰此人不可親也伯
昇不從平林兵圍新野不能下其宰潘臨登城曰願
得劉公一信伯昇降之伯昇威名日盛更始君臣内
不自安頃時詔示縯七尺寳劒申屠建隨獻玉玦示
樊宏曰昔鴻門之㑹范曾舉玦示項羽指在髙祖建
得無不善乎而縯不應及世祖將至頴川復深誡伯
昇三月世祖與諸將畧地頴川父城人馮異内鄕人
銚期頴陽人王霸襄城人傅俊棘陽人馬成皆從世
祖異字公孫通左氏春秋好孫子兵法爲郡功曹監
五縣事與父城令苗萌共守異出行屬縣爲漢兵所
得異曰老母在城中且一夫之用不足爲強願據五
城以効功世祖善之異歸謂萌曰觀諸將皆壯士屈
起如劉將軍非庸人也可以歸身死生同命萌曰願
從公計期字次況身長八尺二寸容貌壯異父卒期
行䘮三年鄕里義之世祖聞其氣勇有志義召爲掾
霸字元伯家世獄官霸爲獄吏不樂文法慷慨有大
志其父奇之使學於長安數年歸㑹世祖過潁陽以
賔客見世祖曰聞將軍興義兵誅篡逆竊不自量貪
慕威德願充行伍故敢求見世祖曰今天下散亂兵
革並興得士者昌失士者亡夢想賢士共成功業豈
有二哉霸父謂霸曰吾老矣不任軍旅汝往勉之俊
字子衞成字君遷以縣吏亭長從夏五月王莽遣大
司徒王尋大司空王邑將四十萬兵號百萬衆至潁
川嚴尤陳茂復與二公遇莽之遣二公也欲盛威武
以震山東至賫猛獸車甲攻戰之具輜重千里世祖
與下江新市平林兵數萬人擊之於陽關二公兵反
走世祖入昆陽諸將惶怖各欲歸保所得城世祖曰
昆陽即破一日之間諸將亦滅不同力救之反欲歸
守妻子財物耶諸將怒曰劉將軍何以敢如此世祖
乃笑而去唯王常然世祖之計㑹候還上大兵來長
數百里不見頭尾頗至城北矣諸將乃遽更請劉將
軍計之世祖復爲陳相救之勢諸將素輕世祖及迫
急世祖爲畫成敗皆從所言時漢兵在城中者八九
千人世祖留王鳳王常守昆陽夜與宗佻李軼鄧晨
十三騎出城時二公至城下者且十萬人世祖幾不
得出嚴尤說王邑曰昆陽城小而堅今稱尊號者在
宛然進大兵向宛彼必奔走宛下兵敗昆陽自服邑
不聽遂環昆陽作營圍之數重雲車十餘丈旗幟蔽
野金皷之聲聞數十里或爲地窟或作衝車弩射城
中如雨城中負戸以汲二公自以功在刻漏校尉司
馬請託郡縣取受賄賂不以軍事爲憂有流星墮營
中正晝有雲氣若壞山直於營而墮不及地尺而滅
吏士皆壓仆世祖旣至定陵晨悉發諸營精兵救昆
陽諸將戀輜重欲留兵守之世祖曰今同心併力以
破二公珍寳萬倍大功可成如爲所敗身首無餘何
財物之有諸將聞二公兵盛皆震懼世祖爲陳天命
曆數說其意請爲前行諸將不得巳皆從世祖世祖
將歩騎千餘人居諸將前二公遣歩騎千餘人來合
戰斬首數十級諸將喜曰劉將軍平生見小敵怯今
見大敵勇甚可怪世祖復進諸將乘之斬首數百級
連戰輒勝諸將益奮棘陽人岑彭字君然以郡吏共
嚴說守宛城伯昇攻之數月城中相食是月岑彭嚴
說舉城降諸將欲誅之伯昇曰彭爲郡吏執心堅守
是其節也舉大事當表義士不如封之以勸後人更
始乃封彭爲歸德侯更始入都太守府封宗室諸將
皆爲列侯者百餘人宛城之拔昆陽未知也世祖爲
書與城中言宛下兵復至昆陽墜其書二公得書恐
六月巳卯世祖選精兵三千從城西水上奔二公陣
二公兵走北殺司徒王尋而昆陽城中兵亦皷譟而
出中外竝擊㑹大風雷雨滍水盛二公大衆遂潰奔
走赴水溺死以數萬滍水爲之不流王邑嚴尤陳茂
輕騎逃去漢軍獲其輜重車甲連月不盡或焚燒其
餘於是劉稷詣宛李軼等共譖之更始乃陳兵收稷
伯昇固爭之遂幷殺伯昇以灮祿勲劉賜爲大司徒
時世祖在父城乃詣宛謝之不伐昆陽之功更始以
是慙拜世祖爲破虜大將軍封武信侯秋八月故鍾
武侯劉望據汝南自立爲定漢王嚴尤陳茂皆歸之
王莽遣太師王匡國將襃章守洛陽以距更始更始
遣西屛將軍申屠建司直李松攻關定國王匡攻洛
陽三輔震動長安中兵起共攻莽九月丙子東海公
孫賔就斬莽首㑹申屠建李松至傳莽首及璽綬詣
宛更始視之曰莽不如是當與霍灮等更始韓夫人
言云不如此者帝當那得之是月王匡亦拔洛陽執
太師公王匡國將襃章至宛斬之冬十月劉望自立
爲天子嚴尤爲大司馬陳茂爲丞相更始使劉信擊
之望兄子囘殺望降嚴尤陳茂走朗陵爲故吏所殺
更始欲北之洛陽以世祖爲司􁅾校尉初三輔官府
吏東迎者見更始諸將數十軰皆冠幘而衣婦人衣
大爲長安所笑智者或亡入邉郡及司􁅾官屬至衣
冠制度皆如舊儀父老舊吏見之莫不垂涕悲喜曰
何幸今日又見漢官威儀更始至洛陽遣使降樊崇
等樊崇等與渠帥二十餘人至洛陽降皆封爲列侯
其留者相率叛之崇等即皆亡去復領其衆分爲二
隊崇自開封出南陽徐宣謝祿等從陽翟擊河南是
時豪傑竝起廬江張歩起琅邪劉芳起安定董憲起
東海秦豐起黎丘其餘赤眉銅馬青犢高湖董逹等
衆各數萬旬月之間天下皆遍隗囂字季孟天水成
紀人少爲郡吏著名凉州季父崔豪俠能得衆情聞
莽兵敗昆陽更始立於宛謀起兵以應漢囂止之曰
兵凶事也宗族何辜崔不從收兵得數千人攻莽鎮
夷大尹李育殺之旣而推囂爲主不得巳乃聘平陵
人方望爲軍帥望說囂曰今欲承天順民輔漢而立
者乃在南陽莽尚據長安言爲漢無所受命何以見
信於衆乎宜急立漢高廟稱臣奉祠所謂神道設敎
求助民神者也且禮有損益質文無常茅茨土階致
其肅也敬雖未備物神明其捨諸囂從其言遂立漢
祖宗廟祀畢相與盟曰凢我同盟允承天道興輔劉
宗或懷姦慮神明殛之囂乃勒兵十萬將攻安定安
定太守王向莽從弟譚之子威行郡中屬縣未敢叛
囂喻向以天命向不從囂復爲言重頓兵血刃傷害
吏士終不聽乃進兵虜向以徇百姓然後行戮安定
悉降而長安中亦起兵誅莽囂遂分遣諸將徇隴西
武都金城武威張掖酒泉燉煌皆下之公孫述字子
陽茂陵人成帝時爲清水長兼治五縣姦不得發郡
中謂有神王莽時守導江卒正復有能名更始之立
南陽人宗成自稱將軍收兵漢中衆數萬人遂至成
都是時導江治臨卭述召縣中豪傑謂之曰天下同
苦新室思劉氏矣故聞漢將軍至馳迎道路今百姓
無辜父子俘獲室家燒燌此冦賊非義兵也吾欲執
郡自守以待真主諸公併力者即留不欲者即去豪
傑皆叩頭願効死乃發城中兵千餘人述使人詐稱
漢使者自東方來拜受印綬因號曰輔漢將軍兼益
州牧北至成都衆數千人遂攻宗成大破之盡有益
州李憲潁川人王莽時於廬江賊起衆至十餘萬莽
以憲爲偏將軍連年擊平之莽敗憲據郡守自稱淮
南王張歩琅邪人漢兵起歩亦聚衆千餘人擊攻傍
縣數十城劉芳安定三川人本姓盧王莽末天下咸
思漢芳由是詐自稱武帝後變姓名爲劉文伯及莽
敗芳與三川屬國羗胡起兵北邉董憲字僑卿東海
朐人父爲人所殺憲聚客報冤衆稍多遂攻屬縣秦
豐南郡黎鄕人少時受律令爲縣吏漢兵起與同鄕
蔡張趙京等起兵衆數千人攻宜城襄陽諸縣下之
自稱黎丘王更始封劉永爲舉王永故梁王子也王
莽時廢爲家人更始立詣洛陽故得封更始將使大
將平河北劉賜諸宗室無可使者獨有世祖也朱鮪
等以爲不可而左丞相曹竸父子用事馮異勸世祖
厚結焉由是以世祖爲大司馬遣平河北於是馮異
銚期堅譚祭遵臧宫王霸皆以爲掾吏從至河北賔
客多去者世祖謂霸曰潁川從我者皆已亡矣疾風
知勁草爾其勉之堅譚字子汲襄城人也以縣吏從
世祖祭遵字弟孫潁陽人家冨給而遵惡衣服不自
修飾又好經學母死負土成墳以孝謹聞常爲亭長
所侵辱遵結客殺亭長縣中稱其儒而有勇也世祖
破二公於昆陽還潁陽遵以縣吏數進見上愛其姿
容謂遵曰欲從我乎曰願從因署門下吏臧宫字君
翁郟人爲縣亭長率賓客入下江兵中昆陽之戰諸
將稱其勇世祖察宫勤力少言獨親納之初伯昇之
遇害世祖不敢制服飲食笑言語如平常馮異見世
祖獨居不御酒肉被席有涕泣處異獨寛觧世祖世
祖曰卿勿妄言何有是乎異因曰天下同苦王氏思
漢家今下江諸將縱橫恣意所至虜掠財物畧人婦
女百姓已復失望無所戴矣今公專命方面廣施恩
德有桀紂之亂乃見湯武之功民之饑渴易爲飲食
時也宜急分遣官屬理冤結施恩惠於是乃遣異與
銚期乗傳撫循百姓所至二千石長吏三老皆具食
宥囚徒除苛政反漢官申舊章吏民大喜牛酒盈路
皆辭而不受南陽新野人鄧禹字仲華少以德行稱
嘗遊學長安見世祖知非常人也更始立人多薦舉
禹不肯從聞世祖平河北乃杖策追之及世祖於鄴
世祖見禹甚喜謂禹曰欲仕乎曰不願世祖曰即如
是欲何爲對曰使明公威德加於海内禹得効其尺
寸之功垂名竹素此其願也世祖留禹宿禹因進說
曰古人有言聖人不得違時時亦不可失也歷觀往
古聖明之興因時立功二科而巳天事與人事也今
以天事觀之更始旣立而變方興人事觀之帝王大
業非凢夫所任更始旣是庸才而其輔佐無有忠良
朙智深謀遠慮欲尊主安民者也以古人度觀之今
敗可見也公推誠接士揔覽英雄天下之人皆樂爲
驅馳公之德衆所歸也初戰昆陽破王莽四十萬衆
天下聞之莫不震靡公之武衆所服也軍政齊肅少
長有禮賞善如不及討惡如慮遥公之文衆所安也
聰朙神武所謂天下聖人也民之歸治如水趍海以
公之威德應民之望收天下英雄而分授之河内被
山帶河足以爲固其土地冨貴殷之舊都公之有此
猶髙祖之有關中也進兵定冀州北取幽幷胡馬之
用東舉青徐引負海之利三州旣集南面以號令天
下天下不足定也上笑曰且相隨北去因勑左右號
禹曰鄧將軍鉅鹿宋子人耿純字伯山說李軼曰將
軍以龍虎之姿風雲之時奮迅而起朞月之間兄弟
冨貴德信不聞於士民功勞未施於百姓而寵祿暴
興此智者之所忌也兢兢自危猶懼不終而況沛然
自足可以成功者乎軼奇之乃授純節令安集趙魏
是時世祖在邯鄲純見世祖長者官屬齊肅遂求自
納焉南陽宛人朱祐字仲先世祖之舊也伯昇之起
以祐爲護軍伯昇敗祐常獨怨望世祖毎短絶之祐
自洛陽將之河北劉嘉問祐曰子將何之祐曰將之
長安嘉素奇世祖知祐有舊謂祐曰子與劉公善胡
不北乎嘉有勞苦吏欲託之劉公祐曰若是願與之
俱乃給其車馬使賈復陳俊與祐俱北及世祖於栢
人世祖復以祐爲護軍常居中親幸祐從容問世祖
曰更始政亂公有日角之相天之所命也世祖怒將
收之乃不敢言賈復字君文南陽冠軍人初事武陰
李生李生奇之謂門人曰賈生容貌志氣如此而勤
於學將相之器也嘗爲縣吏迎塩河東會盗賊起同
軰十餘人皆棄塩去復獨送至縣縣中稱其信及漢
兵起復聚衆數百人於羽山旣而將其兵屬劉嘉爲
校尉復見更始綱紀日替令嘉遠爲之慮乃說嘉曰
臣聞圖堯舜之事而不能至者湯武是也圖湯武之
事而不能至者桓文是也圖桓文之事而不能至者
六國是也圖六國之事而不能至者亡六國是也今
漢氏中興大王以親戚爲輔天下未定而安所保所
保得無不可保乎嘉曰公言大非吾任也大司馬劉
公在河北可往投之去見上上復奇之又鄧禹亦稱
有將帥才於是署復爲都督觧左驂以賜之陳俊字
子昭南陽西鄂人也少學長安歸爲郡吏漢兵起爲
劉嘉長史旣遇世祖調補曲陽長謂世祖曰欲與君
爲左右小縣長何足以留之俊即觧印綬去世祖以
俊爲彊弩將軍將中堅士俊敎習進退皆應旗皷臨
敵奮擊所向皆破世祖曰諸將皆如此復何憂哉王
昌字郞邯鄲人初河間赤眉大衆將至百姓騷動郞
朙星曆以爲河北有天子氣素與趙繆王子林善豪
俠於趙欲因此起兵初王莽時或稱成帝子子輿爲
莽殺之郞於是詐稱子輿以誑動林等林等亦欲以
爲亂乃與趙國大豪李育張參先宣言赤眉將至立
劉子輿以動衆心遂率車騎數百晨入邯鄲止王宮
十二月壬辰郞自立爲天子外遣將帥徇幽冀曰朕
孝成皇帝子子輿者也遭趙氏之禍王莽篡弑賴知
命者將護朕躬解形河濵削迹趙魏王莽竊位獲罪
于天天命祐漢故使東郡太守翟義嚴鄕侯劉信擁
兵征討出入胡漢普天率土知朕隱在人間今也南
嶽諸劉爲朕先驅朕觀天文乃興干斯而聖公未知
故且持帝號今巳詔聖公及翟太守驟與功臣詣行
在所荆州刺史太守皆聖公翟義所置強者負力弱
者疑惑頓兵傷士元元䘮氣朕甚悼焉故遣使者頒
下詔書是時百姓思漢言翟義不死故郞稱之從民
望也於是自趙國巳東至干遼左皆從風而靡矣茂
陵人耿弇字伯昭父况王莽時爲朔調連率更始立
諸將畧地者前後非一弇乃辭况至京師因獻貢以
自固弇時年二十一矣至宋子㑹王郞反從縣吏孫
倉衛苞勸弇降邯鄲弇按劒叱之曰所以渉難至長
安者欲以輔劉氏也今我至京師陳上谷漁陽兵馬
之用還出太原代郡反覆數十日歸發突騎以奔烏
合之衆如摧枯折腐耳觀公等族滅不久孫倉衛苞
不從皆亡去弇聞世祖在盧奴乃北謁之世祖置弇
門下吏弇因護軍朱祐求歸發兵世祖壯之弇亦書
與况盛陳世祖度畧宜速來相見况乃馳至昌平遣
小子舒獻馬焉
後漢灮武