
　續資治通鑑長編巻一百九十二
　　　　　　　　　　　　宋　李燾　撰
　　仁宗
嘉祐五年秋七月戊子羙人周氏為媫妤皇第十二女
媫妤所生也
庚寅詔河北兩地供輸人輙過黄河南者以違制論初
邊臣言兩地供輸人舊條私出本州界並坐徒後乃更
從杖恐漸入近南州軍刺事難以辨姦詐故復著此條
辛夘詔知許州兼京西北路安撫使知鄧州兼京西南
路安撫使以許陳鄭􁌇孟蔡汝潁信陽九州軍𨽻北路
鄧襄随房金唐均郢光化九州軍𨽻南路其河南府即
不𨽻所部
初西平州峒将韋恵政匿納交趾逃户甲峒蠻申詔泰
領衆襲逐所亡都廵檢宋士堯等帥兵拒之擅入交趾
界多所斬獲眀日交趾與甲峒蠻復合兵来冦士堯等
皆戰沒癸巳邕州以聞詔知廣州蕭固赴邕州發諸郡
兵與轉運使宋咸提㸃刑獄李師中同議掩擊之
甲午户部員外郎天章閣待制知諫院唐介知荆南從
介請也敕過門下知封駮事何郯封還之言介為諫官
有補朝廷不當出外詔介復知諫院如故
丙申詔文臣待制以上及臺諫官武臣刺史以上各舉
諸司使至三班使臣堪将領及行陣戰鬬者三人後雖
有他過不連坐而臨敵不如舉狀者坐之
丁酉知晉州都官員外郎吴京追三官夀州編管前提
點河東刑獄祠部郎中龎汝弼特勒停同提㸃刑獄西京
左藏庫副使冦利一前同提㸃刑獄禮賔副使叚隠各
衝替先是京犯自盜贓而汝弼嘗多取寄厨生餼又利
一數與京聚㑹亦嘗受公用銀紗羅故並坐之京育弟
也
戊戍翰林學士歐陽修等上所修唐書二百五十巻刋
修及編修官皆進秩或加職仍賜器幣有差　著作佐
郎劉羲叟為崇文殿檢討未入謝疽發背卒羲叟强記
多識尤長於星厯數術皇祐五年日食心時胡瑗鑄鐘
弇而直聲鬰不發又陜西鑄大錢羲叟曰此所謂害金
再興與周景王同占上将感心腹之疾眀年上果不豫
又月入太微曰後宫當有䘮已而張貴妃薨至和元年
日食正陽客星出于昴曰契丹宗真其死乎事皆驗羲
叟未病嘗曰吾及秋必死自擇地於父冢旁占庚穴以
語其妻如其言葬之(心疾已見嘉祐元年八月然此不/妨再見宗真至和二年八月乃死)
(客星出昴據本志/乃皇祐五年事)
辛丑廣西經略司言交趾與甲峒夷人又冦永平寨乞
朝廷發荆湖北路兵善用摽牌者三千人赴本路從之
壬寅詔廣南東西路安撫轉運使提㸃刑獄體量所部
知州軍都監監押寨主廵檢使臣老疾不任事者即選
人代之以聞　殿中侍御史吕誨言陜西四路所管熟
户不下十數萬人寳元用兵以来䧟沒十無四五兵帳
遂廢不修乞委逐路帥臣選官遍索蕃部之未附者増
入舊帳其首領因遷補之族大者益以閒田均給之又
言昨保安軍蕃官胡守中叛去雖自西界取還就誅然
可見蕃部攜貳之情乞下隣路體量兵官失綏撫者重
行降責並從之
初天下廢田尚多民罕土著或棄田流徙為閑民自天
聖初下赦書即詔民流積十年者其田聴人耕三年而
後収賦減舊額之半又詔流民能自復者賦亦如之既
而又與流民期百日復業蠲賦役五年減舊賦十之八
期盡不至聴他人得耕自是每下赦令輒以招輯流亡
募人耕墾為言民被災而流者又優其蠲復緩其期招
之又嘗詔州縣長吏令佐能勸民修起陂池溝洫之久
廢者及墾闢荒田増税及二十萬已上議賞監司能督
部吏經畫賞亦如之久之天下生齒益蕃田野加闢獨
京西唐鄧間尚多曠土唐州閑田尤多入草莾者十八
九或請徙户實之或請以卒屯田或請廢為縣知州事比
部員外郎趙尚寛曰淮安古稱膏腴今田獨蕪穢此必
有遺利且土曠可益墾闢民稀可益招俫何必廢郡也
乃案圖記得召信臣故迹益發卒復三大陂一大渠皆
溉田萬餘頃又教民自為支渠數十轉浸灌而四方之
民来者雲集尚寛復請以荒地計口授之及貸民官錢
買牛比三年廢田盡為膏腴増户萬餘監司上其狀三
司使包拯亦以為言丙午詔留再任尚寛安仁子也(仁/宗)
(實録包拯奏尚寛所招淮湖河北之民萬餘户本志但/云二千餘户英宗實録與本志同今從仁宗實録及本)
(傳治平元年正/月尚寛再任)
庚戍詔曰朕樂與士大夫惇徳眀義以先天下而在位
殊趣弗率朕㫖或為危言詭行務以驚衆取譽罔上而
邀寵論事之官捜抉隠微無忠恕長厚之風託迹於公
而原其本心實以合黨圖私甚可惡也使吾俗靡然䧟
溺於薄而望教成治立其可得㦲書不云乎堲讒説殄
行震驚朕師中書門下其採端實之士眀進諸朝察辯
激巧偽者加放絀焉眀揚朕言以厲多士時御史中丞
趙槩言比年以来搢紳之倫多險刻競浮宜行戒敕之
故降是詔(王偁東都事略夫和平醇一之政行則民休/羙之氣應險刻媮薄之路唘則民戚慘之變)
(生盖風化之感天下其猶影響之相從也御史執法嘗/為朕言宜深詔執事以遏浮競之風其令中書門下務)
(采端厚忠實可以表厲風俗之士並進于朝以唘廸朕/心其詭激辯巧敢渉朋比之迹者必行放棄之罰庶㡬)
(朝廷清明百異消弭以臻/治平咨爾攸司其服朕命)
壬子命翰林學士吴奎户部副使吴中復判度支判官
王安石右正言王陶同相度牧馬利害以聞時國馬之
政因循不舉言者以為當有更革也
乙卯權司天監周琮言今年正月一日夜瞻見流星出
昴畢色如火宜為北敵之備近聞交阯冦廣南此乃預言
之應詔周琮本謂敵兵有變今盜起南方固不應所言
特免勘自今毋得妄引災福僥求恩澤　自李仲昌貶
議者久不復論河事而河流派别于魏之第六埽曰二
股河其廣二百尺自二股河行一百三十里至魏恩徳
博之境曰四界首河北都轉運使韓䞇言四界首古大
河所經即溝洫志所謂决平原金堤開通大河入篤河
至海五百餘里者也自今春以丁壯三十浚之一月而
畢引支河流入金赤河其深六尺商胡决河自魏之北
至于恩冀乾寧入於海今二股河自魏恩東至于徳滄
入于海分而為二則上流不壅可以紓決溢之患乃上
四界首二股河圖(據本志此時韓䞇但圖上二股河形/勢初未興役也實録别云自今年春)
(役夫三千一月而畢功減大河入于金赤河其深盖六/尺餘如實録所載乃是役竟功成矣與本志特異又按)
(稽古録是年春韓贄穿二股渠分河流入金赤河與實/録同今文從本志稍刪潤之事從實録韓贄本傳云河)
(決商胡而北踰十年議者欲塞之復東流役将興䞇言/北流既安費已不貲今驟更之未必有成功不若大眀)
(之東開金隄使分注故道釃為二河庶可紓大患朝廷/遣使相視請如其䇿役三千人㡬月而成吕誨集有相)
(度黄河状載此/甚詳今参取之)
八月丁巳朔觀文殿學士吏部侍郎程戡為宣徽南院
使判延州殿中侍御史吕誨言戡才微識闇外厚中險
交結權貴因縁進擢循私罔上怙勢作威况年逾七十
自當還政近罷樞府既以匪能復委帥權曷由勝任且
本朝故事宣徽使非勲戚未嘗除拜乞追寢戡恩命知
雜御史范師道等相繼論列訖不從　度支判官金部
員外郎薛向權陜西轉運使兼制置觧鹽使范祥卒故
以向代之時西夏青鹽盜販甚賤而官賣解鹽價髙鹽
以故不售至向使減價以抑之鹽池嵗調畦夫數千種
鹽而鹽支十年未售向奏損其數至今便之(本志云祥/卒以向繼)
(其後案祥行狀是年七月十九/日卒實録録祥孫子在十一月)
甲子眉州進士蘓洵為試校書郎洵年二十七始發憤
為學嵗餘舉進士又舉茂才異等皆不中悉焚其常所
為文閉户益讀書遂通六經百家之説下筆頃刻數千
言嘉祐初與其二子軾轍至京師翰林學士歐陽修上
其所著權書衡論機䇿二十二篇宰相韓琦善之召試
舍人院再以疾辭本路轉運使趙抃等皆薦其行義推
于鄉里而修又言洵既不肯就試乞就除一官故有是
命
乙丑吏部流内銓言諸州幕職官常闕八九十員無合
入資序人請下知雜御史三司副使待制已上各舉令
録判司主簿尉二人有出身四考無出身五考無贓私
罪有京官舉主三人者為之詔可(治平三年四/月遂著為令)　澶州
言鎮潼軍留後李端懿卒上方燕禁中為輟樂賻其家
黄金三百兩贈感徳節度使諡良定其弟端愿援蔡國
公主子吴守禮例再贈兼侍中
壬申詔曰國初承五代之後簡編散落三館聚書纔萬
巻其後平定列國先収圖籍亦嘗分遣使人屢下詔令
訪募異本校定篇目聴政之暇無廢覽觀然比開元遺
逸尚衆宜加購賞以廣獻書中外士庶並許上館閣闕
書每巻支絹一匹五百巻與文資官
癸酉降知洪州光禄少卿劉緯知郢州以轉運使馮浩
等言緯家僕因事受財又縱其子貿易于民也(張唐英/以為臺)
(官上言今/從實録)
乙亥吏部侍郎集賢院學士余靖為廣南西路體量安
撫使如京使賈師熊副之靖至廣西移檄交阯召其用
事臣費嘉祐詰責之嘉祐對以近邊種落相侵誤犯官
軍願悉推治還所掠及械罪人以自贖靖信其詐厚賂
遣去嘉祐既歸遂不復出(神道碑云即械五人送欽州/戮于界上盖飾説也今從本)
(傳/)
庚辰刑部郎中天章閣待制兼侍讀錢象先為契丹國
母生辰使西染院副使兼閣門通事舍人夏偉副之侍
御史陳經為契丹生辰使東頭供奉官閤門祗候郭靄
副之鹽鐡判官刑部郎中閻詢為契丹國母正旦使西
京左藏庫副使劉禧副之度支判官祠部員外郎直集
賢院王安石為契丹正旦使西頭供奉官閤門祗候趙
元中副之既而安石辭行改命户部判官兵部郎中祕
閣校理王繹　相度牧馬利害所吴奎等上言自古國
馬盛衰皆以所任得人失人而已汧渭之間未嘗無牧
而非子獨能蕃息於周汧隴之間未嘗無牧而張萬嵗
獨能蕃息於唐此前世得人之效也然得人而不久其
任久其任而不使専其事使得専其事而不臨以賞罰
亦不可以有功今陜西馬價多出觧鹽三司所支銀絹
許於陜西轉運司易錢權轉運副使薛向既掌觧鹽復
領陜西財賦可悉委之移用仍俾擇空地置監而孶養
之盖得西方不失其土性一利也因未嘗耕墾之地無
傷於民二利也因向之才使久其任而經制之三利也
又河北有河防塘濼之患而土多潟鹵戎馬所屯地利
不足諸監牧多在此路馬又未嘗孶息若就陜西興監
牧即河北諸監有可存者悉以西方良馬易其惡種有
可廢者悉以肥饒之地賦民於地不足而馬所不宜之
處以肥饒之地賦民収其課租以助戎馬之費於地有
餘而馬所宜之處以未嘗耕墾之地牧馬而無傷於民
此又利之大者茍用向凡舉辟官及論改舊弊有功則
無愛賞敗事則無憚罰在於必行上可其奏
甲申命向専領本路監牧及買馬事仍規度於原渭川
徳順軍置場同州沙苑監鳯翔府牧地使臣並委向保
薦以聞羣牧使歐陽修言國馬之制置自祖宗嵗月既
深官失其守積習成弊匪止一時伏覩詔書命奎等商
度利害将有更革臣以謂監牧之設法制具存條目既
繁其弊亦衆若止坐按文籍就加増損恐不足以深革
弊源如欲大為更張剏立制度則凡於利害難以遥度
盖謀於始也不精則行於後也難久請詔相度官一人
同臣躬按左右廂監牧凡土地廣狹水草善惡嵗時孶
牧吏卒勤惰以至牝牡種類各随所宜棚井温凉亦有
便否嚮何以致馬之耗減今何以得馬之蕃滋詳究根
源旁采衆議然後以比日臣僚奏請𠫭詳審處與其坐
而遥度倉卒改更其為得失不可同日而論也臣又竊
思今之馬政皆因唐制而今馬多少與唐不同者其利
病甚多不可槩舉至於唐世牧地皆與馬性相宜西起
隴右金城平凉天水外暨河曲之野内則岐幽涇寧東
接銀夏又東至於樓煩此唐養馬之地也以今考之或
䧟沒契丹或已為民田皆不可復得惟聞今河東路嵐
石之間山荒甚多及汾河之側草地亦廣其間草軟水
甘最宜養牧此乃唐樓煩監地也可以興置一監臣以
謂推迹而求之則樓煩元地天池三監之地尚冀可得
又臣往年奉使河東嘗行威勝以東及遼州平定軍見
其不耕之地甚多而河東一路山川深峻水草甚佳其
地髙寒必宜馬性及京西路唐汝之間久荒之地其數
甚廣請下河東京西轉運司遣官訪草地有可以興置
監牧則河北諸監有地有不宜馬可行廢罷至於估馬
一司利害易見若國家廣損金帛則劵馬利厚来者必
多若有司惜費則蕃部利薄馬来寖少然而招誘之方
事非一體請遣羣牧司或禮賔院官一人至邊訪蕃部
劵馬利害以此三者参酌商議庶不倉卒輕為改更下
其奏相度牧馬所奎等請如修奏乃詔選官分詣河北
河南諸監按牧地肥瘠頃畝俟得實數即遣官二人按
視其陜西估馬司仍委向規度以聞向乃上言秦州劵
馬至京師計所置并道路之費一馬當錢數萬然所入
止中雜支於上等良馬固不可得請於原渭州徳順軍
置場収市以解鹽交引募蕃商廣售良馬八千以三千
給沿邊騎軍五千入羣牧司有詔從之眀年向又言原
渭州徳順軍水洛城及秦州外寨係蕃部馬所由必欲
詢究利害宜得涇原秦鳯兩路帥臣同議庶諸部承禀
又眀年奎等復列上向所議買馬利害秦州古渭永寧
寨并原州徳順軍今悉置場請自京師嵗支銀四萬兩
紬絹七萬五千匹充馬直銀以二萬兩并紬絹並充邊
庫錢餘闕萬緡以解鹽鈔并雜支錢給之詔皆施行(向/又)
(言及奎等列上向議本志以/為六年七年事今並附此)
乙酉罷諸路同提㸃刑獄使臣置江南東西荆湖南北
廣南東西福建成都梓利䕫路轉運判官先是同提㸃
刑獄使臣或有竊公用銀器及樂倡首飾者議者因言
使臣多不習法令民事不可為監司故罷之十一路舊
止一轉運使至是各増置判官以三年為一任第二任
知州人為判官滿一任與提㸃刑獄初任知州若第二
任通判為判官滿兩任亦如之(實録並載諸路同提刑/姓名其末云京西路文)
(思副使曹滉已物故河東路左藏庫副使冦利一陜西/路禮賔副使叚隠並先坐事罷去利一與隠所以罷去)
(司馬光記聞當/得之今從記聞)
九月丁亥朔翰林學士歐陽修兼侍讀學士　起居舍
人知制誥劉敞為翰林侍讀學士知永興軍初臺諫劾
敞行吕溱責官制詞不直又前議郭后祔廟嘗云上之
廢后慮在宗廟社稷不得不然是欲道人主廢后也章
十數上敞不自安㑹永興闕守遂請行詔從之
丙申樞宻直學士右諫議大夫吕公弼同詳定均税
戊戍詔梓州路今春飢夏秋閔雨其人户訴災傷者令
轉運司速遣官體量蠲其賦租仍勿檢覆
庚子遣中使齎詔撫諭知府州如京使康州刺史折繼
祖初繼祖欲解去州事下河東經略安撫使梁適體量
適言折氏累世承襲知府州本族僅三百餘口其所部
沿邊蕃族甚衆凡犒勞以俸錢而所用不給素於蕃族
借牛耕蒔閑田以収穫之利嵗贍公費且朝廷俾之承
襲即與内地知州不同比年監司一以條約繩之尤為
煩宻繼祖内不自安遂欲解去乞慰存之故遣是詔
辛丑詔齊登宻華邠耀鄜絳潤婺海宿饒歙吉建汀潮
凡十八州並煩劇之地自今令中書選人為知州其知
潮州委本路轉運提㸃刑獄司同保薦之　翰林侍讀
學士給事中楊安國卒贈禮部侍郎安國講説一以注
疏為主無他發眀引論鄙俚世或傳以為笑尤不喜緯
書及注書所引緯書則尊之與經等在經筵二十七年
上稱其行義淳質以比先朝崔遵度
壬寅樞宻副使張昪提舉編集本院機宻文字
庚戍降駙馬都尉安州觀察使李瑋為和州防禦使仍
與外任瑋與公主不協而瑋所生母又忤公主意公主
夜開皇城門入訴禁中瑋惶恐自劾故有是命眀日免
降官止罰銅三十斤留京師(吴及傳云及為諌官論入/内都知任守忠陵轢駙馬)
(都尉李瑋及干求内/降當考陵轢事増入)
癸丑右正言王陶言周禮閽人掌宫門之禁時其唘閉
寺人掌女宫之令糾其出入以謹嚴周衞杜絶非常故
漢光武出獵夜還上東門候郅惲拒闗不納光武從中
東門入眀日賞郅惲而貶中東門候魏武之子臨淄侯
植開司馬門晝出魏武怒公車令坐死然則公主夜歸
未辨真偽輒便通奏開門納之直徹禁中略無譏防其
所歴皇城宫殿内外監門使臣請並送劾開封府知諫
院唐介殿中侍御史吕誨等亦以為言皆不報
冬十月丙辰朔詔自今恩奏舉改官及陞差遣其所舉
人各犯枉法自盜而㑹赦不原者舉主亦毋得以赦論
庚申兖國公主宅都監入内供奉官梁全一以下九人
並逺小處監當入位祗候梁懐吉配西京灑掃班自今
勿置都監别選内臣四十以上三班院使臣五十以上
無私罪者二人在宅勾當内臣年五十以下二人為入
位祗候並不得與駙馬都尉接坐時臺諫官皆言主第
内臣數多且有不自謹者上不欲深究其罪但貶逐之
因省員更制(七年二月癸卯梁懐吉又勒/歸前省不知何時復召入也)
辛酉西蕃官右監門衛将軍莽布賽香布並為右領
軍
甲子殿中侍御史吕誨言兖國公主乳母昌黎郡君韓
氏出入内中嘗因公主奏其姪壻于潤為右班殿直典
主第服玩器物而盜歸私家請下有司推鞫之詔降于
潤為下班殿侍削韓氏郡封
己巳祠部員外郎知建昌軍楊儀免追官與監當差遣
先是建昌富民曽均毆殺人獄未具轉運使馮浩移所
部官石麟之推劾連逮而死者十餘人儀論其事坐不
實法當追一官上特寛之
庚辰知潭州王罕言在廣西日見邕州火峒蠻儂宗旦
嘯聚甚衆又數出剽掠恐終為邊患請下本路設䇿招
安從之(按㑹要及正史宗旦以從蕭固招事在二年今/罕復言此當考又按王罕傳罕前為廣西漕實)
(親招降宗旦父子三年十月乃自廣西改知潭州不知/今者何以復云必有一誤或是罕前已招降今又欲内)
(徙而實録不詳/故耶更當考)
是月深州言野蠶成繭被于原野
十一月丙戍朔知桂州刑部郎中集賢殿修撰蕭固落
職知江州知邕州西上閣門使蕭注降授引進副使荆
湖南路鈐轄初臺諫官並言固等在廣西所為不法至
是不察寨管下西平州溪洞使臣匿外界人口致領衆
殺害兵官故責降之
丁亥均州防禦使李珣為相州觀察使單州團練使劉
永年為齊州防禦使知制誥楊畋封還珣永年詞頭因
言祖宗故事郭進戍西山董遵誨姚内斌守環慶與强
冦對壘各十餘年未嘗有轉官移鎮之寵盖謹重名器
必湏平冦難静方隅然後俾之遷改今珣等無尺寸裨
補之功特以外戚故除之臣恐天下謂陛下忽祖宗謹
重名器之訓開親戚僥倖之門曲縁私恩輕用王爵後
若有扞冦之功復以何官賞之臣是以不敢命詞尋詔
他舍人草制而范鎮言朝廷如以楊畋之言為是當罷
珣等所遷官儻以為非即乞却令元當制官命詞内批
不許既而鎮復有論列遂罷之
戊子録故陜西制置解鹽使度支員外郎范祥孫景為
郊社齋郎子太廟室長褒候服闋與堂除差遣權三司
使包拯言祥建議通陜西鹽法行之十年嵗減𣙜貨務
緡錢四百萬其勞可録也　如京使賈師熊領欽州刺
史知邕州兼廣南西路安撫都監(師熊辭之據吕/誨奏議當考)　詔
客省東上閤門使英州團練使曹偕進馬更不賜詔書
初翰林學士歐陽修言故事進奉乾元節皆賜詔褒答
朝廷非貴其物也且以嘉臣子之勤爾今偕五年進空
表而馬不至雖未加罪不可更賜以詔書故罷之
己丑卲州溪峒蠻楊光倩知徽州光倩通漢之子也通
漢慶厯初嘗入貢既死光倩繼之舊制溪峒知州卒承
襲者許進奉行州事撫遏蠻人及五年安撫司為奏給
敕告至是光倩行州事七年無他過故命之
辛卯詔勾當御藥院内臣如當轉出外而特留者俟其
出計所留嵗月優遷之更不許累寄所遷資序非勾當
御藥院而留者其出更不推恩初御史中丞趙槩言勾
當御藥院有遷官至遥領團練使者謂之闇轉若不别
立規制竊恐干冒恩澤寖不可止乞限年眀與改官故
條約之　殿中侍御史吕誨嘗言近日除管勾御藥院
入内供奉官王保信王保寧鄧保夀王世寧四人遥郡
團練刺史傳聞中外駭動人聽臣輒以國朝故事言之
髙品黄門三十年供奉官十年一轉盖不使此輩坐而
竊禄如咸平中洛苑使入内都知秦翰與雷有終討王
均之亂以功授内園使恩州刺史即不知保信等立何
勞効與秦翰恩賞一同只是攀援闇轉無名之例伏乞
追還成命特與平轉属邊疆多事之際恐因此内臣無
功進秩提兵授律者不肯用命以鶴乗軒衛人無戰意
斯有國者之深誡惟聖斷無以私昵害天下之至公乃
臣拳拳之望也既留中不出誨又言伏聞已前諸閤分
内品之類不過一二十人比来増及數倍除身分俸外
更請本閤料錢四時衣服又破三司折食價錢冗費甚
多繇此歴天章閣後苑内東門御藥院最為優厚或因
監都督功坐一切小勞便理績効得聖㫖畫下則超資
躐等謂之闇轉自内品供奉不數年間授諸司使遥領
刺史防團之任向時石金育何承用盧昭序張茂則馮
承用之類其名甚多不可殫舉既與之闇轉則俸禄隨
而增給如此濫進非特亂先朝之典制較之前古亦未
之聞當陛下即位之初太后臨朝命出帷幄威福假於
宦豎斜封墨敕授之匪人故外庭鮮得聞知疑闇轉之
例自兹而始暨眀道而後陛下躬覽萬㡬北司之弊不
聞剗革今奈何復使熾盛於前也然宣命降於内省遷
擢誥敕亦闗於兩府盖自来上下循持蔽而不言以陛
下爵禄樹為私恩交結貴倖因縁致身於近輔者比比
有之積弊寖久陛下無由而知蠧公害政莫甚於此都
城之下髙門大第寳貨充積富貴窮極皆倖臣之所有
也傾府庫之貨財竭生靈之膏血以資無功何所取益
臣恐人神怨怒非朝廷之福設若保信等出居外任薄
立勞効陛下復以何官待之臣竊謂先帝賞秦翰討賊
之功宜守之為例則小人覬覦之心自息伏乞指揮入
内内侍省檢㑹諸閤分寳元以前人數比類今日如員
數過多即行減省及管勾天章閣後苑内東門御藥院
各限定員數或與三年一替並令入内内侍省将印紙
厯子具有無功過事件批書如因勞効得㫖酬賞亦湏
畫時批上候合轉官時以厯子付樞宻院㸃檢該得賞
格即時與叙遷送中書出給誥敇所貴内侍省與樞宻
中書相闗不敢蔽欺得以盡公其闇轉俸給一切非例
並乞裁罷仍追寢保信等前命止與平轉俾中外臣僚
陞進均一賞有所勸天下大幸(誨論王世寧等四人闇/轉不得其時四人者皆)
(御藥實録㑹要俱不書因趙槩有言掇取附見誨嘗言/王世寧與陳升之交結則世寧管勾御藥院必在升之)
(未入樞宻院前槩云遥領團練誨云遥郡團練刺史必/是一事附見槩後宜不差但不知誨所言聽否爾當考)
(劉保信等四人乞授外官在嘉/祐八年五月乙卯前可参照)
辛丑樞宻使兵部尚書同平章事宋庠罷為河陽三城
節度使同平章事判鄭州殿中侍御史吕誨等論庠老
疾昏惰選用武臣輙紊舊法加外寛内忌近者李瑋家
事猥陳均州繆例欲䧟瑋深罪阿公主意賴上眀察不
行其言且交結内臣王保寧隂求援助昨除御藥院供
奉四人遥領團練使刺史保寧乃其一也三班院吏授
官隔過季限略不懲誡御前忠佐年當揀退乃復姑息
其徇私罔公率如此章凡四上右司諫趙抃亦論庠不
才詔從優禮罷之(抃神道碑云庠選用武臣多不如舊/法至有訴於上前者抃陳其不可)
　禮部侍郎参知政事曽公亮依前官充樞宻使　樞
宻副使右諫議大夫張昪禮部侍郎孫抃並為参知政
事　翰林學士兼侍讀學士禮部侍郎知制誥史館修
撰歐陽修樞宻直學士右諫議大夫陳旭御史中丞趙
槩並為樞宻副使仍以槩為禮部侍郎　詔自今臣僚
之家毋得陳乞御篆神道碑額　鄜延路經略司言沿
邊徳靖等十堡寨頻有賊馬入界開墾生地并剽略畜
産雖以戍兵捍守比稍習山川道路又復代去請就十
堡塞招土兵兩指揮教以騎射之法每處留屯百人從
之
辛亥度支員外郎直祕閣判度支勾院司馬光度支判
官祠部員外郎直集賢院王安石同修起居注光五辭
而後受安石終辭之最後有㫖令閤門吏齎敇就三司
授之安石不受吏随而拜之安石避於厠吏置敇於案
而去安石遣人追還之朝廷卒不能奪　江南西路鈐
轄司請徙本路都監一員於䖍州駐泊仍請如昇洪荆
潭等處招置威果一指揮以𨽻禁軍從之
壬子供備庫副使桑湜為六宅副使弟湛為三班借職
初宰臣韓琦言湜乃懌之長子素有才勇父頃與西賊
戰沒其堂弟湛與湜同扶䘮歸葬湜心感之皇祐五年
遇郊恩嘗乞䕃補湛而朝廷以無例不行後因恭謝祫
享湜雖有子未嘗奏陳盖義不以先於湛也兼湜改官
凡十年不曽磨勘湜武臣而志操如此望優與旌擢特
録湛一官詔桑湜特轉資湛特補借職　詔廣南西路
欽州㢘州融州自今令本路安撫經略轉運司舉内殿
崇班以上為知州仍帶沿邊溪峒都廵檢使
十二月丁巳安素處士髙懌為光禄寺丞致仕懌固辭
之
己未樞宻副使陳旭言與趙槩同時被命槩自翰林侍
讀學士為御史中丞班序本髙請槩班臣之上從之
辛酉廣西轉運司言甲峒蠻冦邕州詔安撫使余靖等
發兵討捕之
庚午寧國節度使同平章事同判大宗正事北海郡王
允弼為武寧節度使兼侍中判大宗正事奉寧節度使
同平章事華原郡王允良為彰信節度使兼侍中宗室
改官及十年者皆序遷
壬申右衛大将軍蘄州防禦使安國公從古權同判大
宗正事上稱從古有賢行故用之(英録治平元年十二/月從古傳云睦親宅)
(火獨從古保救祖宗神御有詔奨諭焉仁宗嘗稱/其行遂以權同判大宗正事睦親宅火當考年月)　初
趙抃為成都轉運使嘗言所部諸州每年有遊惰不逞
之民以祭賽鬼神為名斂求錢物一坊巷至聚三二百
人作将軍曹吏牙直之號執鎗刀旗旛隊仗及以女人
為男子衣或男子衣婦人衣導以音樂百戯三四夜往
来不絶雖已揭牓禁約然逺方風俗相沿恐難驟止請
具為條制詔所犯首領以違制論仍徙出川界本路監
司半嵗一舉行
癸酉太常禮院言自今文武臣僚薨卒法當諡者考功
於未葬前取索行状移禮官考定如其家葬速集議不
及則許賜之其有勲徳既葬而未嘗請諡者亦聴取㫖
詔可
戊寅樞宻直學士右諫議大夫吕公弼為龍圖閣學士
知成都府公弼初至人疑其少威斷㑹營卒犯法當杖
不肯受曰寧請劒不能受杖公弼再三諭之不從乃曰
杖國法不可不受劒汝所請亦不汝違也命杖而復斬
之軍中肅然
己卯廣西安撫司言蘓茂州蠻冦邕州
庚辰契丹國母遣林牙右衛上將軍耶律道太常少卿
昭文館直學士柴徳滋契丹遣懐化軍節度使耶律嘏
起居舍人知制誥史館修撰王棠来賀正旦
諸州上男子百嵗以上者凡十一人(按宋史為州助/教作十二人)辛
巳並補本州助教用祫享赦書從事也　先是知永興
劉敞朝辭日言闗中嵗比不登民多流移請發倉賑之
又言均田擾民上令於所部徐訪利害以聞及敞至永
興(敞以九月丁亥朔除侍讀知永/興十二月初始到任今附此)具奏孫琳在河中府
用方田法打量均税百姓驚駭各恐増起税租因此斫
伐桑柘賴轉運使薛向處處張牓告諭方得暫止訪聞
只打量萬泉一縣近湏一年乃畢䝉減者則必欣喜被
增者自然怨嗟詞訴獄訟恐自此始乞且召還孫琳更
竢豐嵗庶㡬災傷之餘不至驚擾敞意謂琳用方田法
步地千步為方方方度之誠使其覆實無頗但能知田
畝髙下爾至於均税之法以地肥瘠為差其勤力從事
田畝修治者則賦重自若其惰窳不事事而田畝荒瘠
者因獲減賦然此尚以肥瘠言也吏非㢘眀用心不一
或不能盡知田事或挾私與奪上無由察也故均田之
害人皆知之獨主事者樂其名敞所以求待豐嵗者惡
斥言之耳敞又以為琳之度田起自萬泉龍門此兩邑
皆山田﨑嶇三二百里間審如琳法非旬嵗不可周徧
也琳皆不出一月而奏畢功㑹敞奏至中書信琳言即
具報敞但降敕牓禁民毋得殘桑柘而已其後河中民
果訴増減田税不平凡數萬户(敞事具敞行/状及奏議)　歐陽修
亦言臣為諫官時嘗首言均税事乞差郭諮孫琳蒙朝
廷依臣所言起自蔡州一縣以方田法均税事方施行
而議者多言不便尋即罷之近者伏見朝廷特置均税
一司差官分往河北陜西均税始聞河北傳言人户虛
驚斫伐桑棗尚不為信次見陜西州郡有上言嵗儉民
饑乞罷均税者稍已疑此一事果為難行而朝廷之意
決在必行言者遂不能入近者又見河北人户凡千百
人聚訴於三司然則道路傳言與州郡上言雖為不足
信其如聚集千人於京師此事不可掩蔽則民情可知
矣盖均税非以規利而本以便民如此民果便乎竊知
朝廷本只以見在税數量輕重均之初不令其别生額
外之數也近聞衛州通利軍括出民冒佃田土不於見
在管權數内均減重者攤與冒佃户却生立税數配之
此非朝廷之意而民所以喧訴也又聞澶州諸縣於見
今實額管權數外将帳頭自来樁坐有名無納及失開
閣兩項逺年税數並係祥符景徳已前以至五代長興
年樁官虛數並攤與見今人户又聞以地肥瘠定為四
等其下等田有白減帶鹹地并鹹鹵沙薄可殖地死沙
不殖地並一例均攤與税數謂此雖不可耕種尚可煎
鹽且河北之民自祖宗以来蒙賜恩䘏放行鹽禁只今
據鹽斤兩納税今煎鹽者已納鹽税又令更納田税豈
祖宗所以恵河北之民意又聞河南不殖之地繫禁鹽
地分者亦均攤與税又不知民何以納也澶衞去京師
近偶可聞知者如此其餘逺地謂所均税悉便於民其
可得乎以此見朝廷行事至難小人希意承㫖者言利
而不言害俗吏貪功希賞見小利忘大害為國斂怨於
民朝廷不知則已茍已知之其可不為救其失㦲欲望
聖慈特賜指揮令均税所只如朝廷本議将實搉見在
税數量輕重均之其餘生立税數及逺年虛數却與放
免及未均地分並且罷均且均税一事本是臣先建言
聞今事有不便臣固不敢緘黙(歐陽修言不得其時今/附劉敞後當是未除樞)
(副十一月以前或因敞面對論此修亦/具奏時為翰林學士九月十月之間也)
是嵗置三司推勘公事一人以京朝官充掌推劾諸部
公事(此據兩朝史志不得其月今附嵗末治/平二年正月罷開寳八年十一月當考)　牛羊司
舊有宰殺務大中祥符四年析出改曰供庖務是嵗併
入牛羊司其務廢罷
