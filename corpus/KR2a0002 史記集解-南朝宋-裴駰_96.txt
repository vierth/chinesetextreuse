史記集解卷九十八
　　　　　　　　　　　　　宋　裴駰　撰
史記九十八
傅靳蒯成列傳第三十八
陽陵侯傅寛以魏五大夫騎将從為舍人起横陽從攻
安陽杠里擊趙賁軍於開封及擊楊熊曲遇陽武斬首
十二級賜爵卿從至霸上沛公立為漢王漢王賜寛封
號共徳君從入漢中遷為右騎将從定三秦賜食邑雕
邑(徐廣曰/屬上郡)從擊項籍待懐(服䖍曰待/高帝於懐)賜爵通徳侯從撃
項冠周蘭龍且所将卒斬騎将一人敖下(徐廣曰敖/倉之下)益
食邑屬淮隂擊破齊厯下軍擊田解屬相國參殘博益
食邑因定齊地剖符世世勿絶封為陽陵侯二千六百
户除前所食為齊右丞相備齊(張晏曰時田横/未降故設屯備)五嵗為
齊相國四月撃陳豨屬太尉勃以相國代丞相噲擊豨
一月徙為代相國将屯(如淳曰既為相國有警則将卒/而屯守也案律謂勒兵而守曰)
(屯/)二嵗為代丞相将屯孝恵五年卒諡為景侯子頃侯
精立二十四年卒子共侯則立十二年卒子侯偃立三
十一年坐與淮南王謀反死國除
信武侯靳歙以中涓從起宛朐攻濟陽破李由軍擊秦
軍亳南開封東北斬騎千人将一人(徐廣曰将/一作侯)首五十
七級捕虜七十三人賜爵封號臨平君又戰藍田北斬
車司馬二人(張晏曰/主官車)騎長一人(張晏曰/騎之長)首二十八級捕
虜五十七人至霸上沛公立為漢王賜歙爵建武侯遷
為騎都尉從定三秦别西擊章平軍於隴西破之定隴
西六縣所将卒斬車司馬候各四人騎長十二人從東
擊楚至彭城漢軍敗還保雍丘去擊反者王武等略梁
地别将擊邢説軍(張晏曰特起兵/者也説音税)菑南(徐廣曰今/曰考城)破之
身得説都尉二人司馬候十二人降吏卒四千六百八
十人破楚軍滎陽東三年賜食邑四千二百户别之河
内擊趙将賁郝(上音肥/下音釋)軍朝歌破之所将卒得騎将二
人車馬二百五十匹從攻安陽以東至棘蒲下七縣别
攻破趙軍得其将司馬二人侯四人降吏卒二千四百
人從攻下邯鄲别下平陽(徐廣曰鄴/有平陽城)身斬守相所将卒
斬兵守郡守各一人(孟康曰將/兵郡守)降鄴從攻朝歌邯鄲及
别擊破趙軍降邯鄲郡六縣(徐廣曰邯鄲高/帝改曰趙國)還軍敖倉
破項籍軍成臯南擊絶楚饟道起滎陽至襄邑破項冠
軍魯下略地東至繒郯下邳南至蘄竹邑擊項悍濟陽
下還擊項籍陳下破之别定江陵降江陵柱國大司馬
以下八人身得江陵王生致之雒陽因定南郡從至陳
取楚王信剖符世世勿絶定食四千六百户號信武信
以騎都尉從擊代攻韓信平城下還軍東垣有功遷為
車騎将軍并将梁趙齊燕楚車騎别撃陳豨丞相敞破
之因降曲逆從撃黥布有功益封定食五千三百户凡
斬首九十級虜百三十二人别破軍十四降城五十九
定郡國各一縣二十三得王柱國各一人二千石以下
至五百石(徐廣曰一本/無此五字)三十九人高后五年歙卒諡為
肅侯子亭代侯二十一年坐事國人過律孝文後三年
奪侯國除
蒯成侯緤者(服䖍曰蒯音/菅蒯之蒯)沛人也姓周氏常為高祖參
乗以舍人從起沛至霸上西入蜀漢還定三秦食邑池
陽東絶甬道從出度平隂遇淮隂侯兵襄國軍乍利乍
不利終無離上心(徐廣曰蒯成侯表云遇淮隂侯軍襄/國楚漢約分鴻溝以緤為信武侯戰)
(不利不/敢離上)以緤為信武侯食邑三千三百户高祖十二年
以緤為蒯成侯除前所食邑上欲自擊陳豨蒯成侯泣
曰始秦攻破天下未嘗自行今上常自行是為無人可
使者乎上以為愛我賜入殿門不趨殺人不死至孝文
五年緤以壽終諡為貞侯子昌代侯有罪國除至孝景
中二年封緤子居代侯(徐廣曰表云孝景中元年封緤立/子應為鄆侯諡康中二年侯居)
(沛郡有鄆縣/鄆一作鄲)至元鼎三年居為太常有罪國除
太史公曰陽陵侯傅寛信武侯靳歙皆高爵(徐廣曰一/無高字又)
(一本皆/從高祖)從高祖起山東攻項籍誅殺名将破軍降城以
十數未嘗困辱此亦天授也蒯成侯周緤操心堅正身
不見疑上欲有所之未嘗不垂涕此有傷心者(徐廣曰/此一作)
(比/)然可謂篤厚君子矣
　
　
　
　
　
　
　
　
　
　
　
　
　
　
　史記集解卷九十八
