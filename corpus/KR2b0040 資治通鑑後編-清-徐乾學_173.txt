
　資治通鑑後編巻一百七十二
　　　　　　　　　　　刑部尚書徐乾學撰
　元紀二十(起著雍攝提格正月盡㫋/䝉侔噩十二月凡八年)
　　順帝
至元四年春正月丙申以地震赦天下　詔内外亷能
官父母年七十無侍丁者附近銓注以便就養　宣政
院使布朗吉達以年七十致仕授大司徒給全俸終身
是月詔修曲阜孔子廟　二月丁夘罷河南等五省行
樞宻院　庚午帝畋于栁林　乙酉奉聖州地震　三
月辛酉命中書平章政事阿吉哩監修至正條格　夏
四月辛未京師天雨紅沙晝晦　癸酉以御史中丞托
克托為御史大夫托克托瑪扎爾岱之長子也生而岐嶷異
於常兒及就學請於其師浦江吳直方曰使托克托終日
危坐讀書不若日記古人嘉言善行服之終身耳稍長
膂力過人能挽弓一石文宗見而悦之曰此子後必可
大用自同知宣政院事累遷為御史中丞虎符親軍都
指揮使提調左阿蘇衛至是進大夫仍提調前職大振
綱紀中外肅然　己卯帝如上都　河南執棒胡至京
師誅之　癸巳帝薄暮至八里塘雨雹大如拳其狀有
小兒環玦獅象龜卵之形　五月命福嘉里為考功郎
中喬林為考功員外郎魏宗道為考功主事考校天下
郡縣官屬功過　六月辛巳袁州民周子旺反僭稱周
王偽改年號尋擒獲伏誅　己丑邵武路大雨水入城
郭平地二丈漂民居殆盡　是月信州路靈山裂　漳
州路南勝縣民李志甫聚衆圍漳州城守將綽斯嘉與
戰失利賊轉掠龍溪縣民蕭景茂結鄉兵拒之戰敗被
執脅使從已景茂罵曰狗盗我生為大元民死作隔洲
鬼豈從汝為逆耶隔洲其所居里也賊怒縛景茂於樹
臠其肉使自啖景茂益憤罵賊以刀抉其口至耳傍景
茂罵不絶聲而死有司上其事朝廷命褒表之仍給錢
以葬時賊勢益盛詔江浙平章伯巴哈發閩浙江西廣
東四省兵討之不克　龍巖尉黄佐才與賊戰妻子四
十餘口皆被害事聞授佐才龍巖縣尹　秋七月詔以
伯顔有功立生祠于涿州汴梁　己酉奉聖州地大震
損壊人民廬舍　丙辰鞏昌府山崩壓死人民　八月
癸亥朔日有食之　己巳申取髙麗女子及閹人之禁
　辛未宣徳府地大震　丙子京師地震日二三次至
乙酉乃止　丁丑白虹貫天　癸未改宣徳府為順寧
府奉聖州為保安州以其地數震故也　是月帝至自
上都　閏月庚戌日赤如赭己亥壬寅復如之　九月
癸酉奔星如杯大色白起自右旗之下西南行没于近
濁　庚寅日赤如赭　冬十一月丁夘立紹熈府軍民
宣撫都總使司紹熈府本領六州二十縣一百二十五
鎮國初以其地荒而廢之至是居民二十餘萬故立府
治之命御史大夫托克托兼都總使治書侍御史吉當普
為副都總使初帝發上都至雞鳴山之渾河將畋于保
安州馬蹶托克托諫曰古者帝王端居九重之上日與大
臣宿儒講求治道至於飛鷹走狗非其事也帝納其言
授金紫光禄大夫尋復命兼是職　壬午四川散毛洞
蠻反遣賑被㓂人民　十二月戊戌立邦牙等處宣慰
使都元帥府并總管府先是世祖既定緬地以其處雲
南極邊就立其酋長為帥令三年一入貢至是來貢故
立官府　是月太白屢經天　是嵗前樞宻院副使馬
祖常卒追封魏郡公諡文貞祖常立朝既久多所建明
嘗議今國族及諸部既誦聖賢之書當知尊諸母以厚
彛倫又議將家子弟驕脆有孤任使而庻民有挽强蹶
張老死草野者當建武學武舉儲材以備非常時雖弗
用識者韙之
五年春正月癸亥禁濫子僧人名爵　二月庚寅信州
雨土　庚子免廣海添辦鹽課萬五千引止辦元額
癸巳立巴延南口過街塔二碑　乙未加封孝女曹娥
為慧感靈孝昭順純懿夫人　己酉申漢人南人高麗
人不得執軍器弓矢之禁　是月帝如上都　鎮江丹
陽縣雨紅霧草木葉及行人衣裳皆濡成紅色　五月
丙戌加封瀏陽州道吾山龍神崇惠昭應靈顯廣濟侯
　六月庚戌汀州路長汀縣大水平地深可三丈餘没
民廬八百家壊田二百頃户賑鈔半錠死者一錠　秋
七月戊寅詔諸王位下官毋入常選　甲申常州宜興
山水出勢髙二丈壊民廬　九月丁巳瀋陽饑民食木
皮賑糶米一千石　自七月至于是月太白屢經天
冬十月壬辰禁倡優盛服許男子裹青巾婦女服紫衣
不許戴笠乗馬　甲午命巴延為大丞相加元徳上輔
功臣之號賜七寳玉書龍虎金符　十一月戊辰河南
行省掾杞縣范孟端(考異元史順帝紀云范孟/今從庚申外史増端字)謀不軌
詐為詔使入行省殺平章政事裕嚕特穆爾亷訪使旺
扎勒巴哈等召官屬及去位者署而用之執大都路儒學
提舉歸𤾉俾北守黄河口暘力拒不從賊怒繋之獄既
而官軍捕孟端誅之凡汙賊者皆得罪惟𤾉獨免𤾉同
里有吳炳者嘗以翰林待制徴不起賊召司夘酉歴炳
懼不敢辭時人為之語曰歸暘出角吳炳無光𤾉之名
用是大著尋由國子博士拜監察御史入謝臺臣奏曰
此河南抗賊不屈者帝曰好事卿宜數為之賜以上尊
　癸酉瑞州路新昌州雨木冰至明年二月始解　十
二月巴延構陷郯王薩徹嘉奏賜死帝未允輙傳㫖殺
之又奏貶宣讓王特穆爾巴哈威順王寛徹布哈不俟
命即遣之帝為之不平
六年春二月己亥黜中書大丞相巴延為河南行省左
丞相詔曰朕踐位以來命巴延為太師秦王大丞相而
巴延不能安分專權自恣欺朕年幼輕視太皇太后及
朕弟雅克特固斯變亂祖宗成憲虐害天下加以極刑允
合輿論朕念先朝之故尚存憫恤今命巴延出為河南
行省左丞相所有元領諸衛親軍并怯薛丹人等詔書
到時即許散還本衛初巴延既誅唐其勢獨秉國鈞漸
有異謀帝患之巴延素養其姪托克托為己子欲令宿衛
偵帝起居懼渉物議乃以知樞宻院汪嘉努翰林學士
承㫖道拉實同侍禁近巴延自領諸衛精兵以雅克卓巴
哈為羽翼導從之盛填溢街衢而帝之儀仗反落落如
晨星天下之人知有巴延而已托克托深憂之私請於其
父瑪扎爾岱曰伯父驕縱已甚萬一天子震怒則吾族
赤矣曷若於未敗圖之其父亦以為然托克托復質於其
師吳直方直方曰傳有之大義滅親大夫果欲忠於國
餘復何顧一日見帝乗間自陳忘家徇國之意帝猶未
之信時帝前後左右皆巴延之黨獨世傑巴勒阿嚕為帝
腹心乃遣二人與托克托遊日以忠義之言相與徃復論
辨二人乃悉其心靡他遂聞於帝帝始信之不疑及巴
延擅貶二王帝決意逐之一日泣語托克托托克托亦泣下
歸與直方謀直方曰此大事議論之際左右為誰曰阿
嚕及托克托穆爾直方曰子之伯父挾震主之威此輩茍
利富貴其語一泄則主危身戮矣托克托乃延二人於家
置酒張樂晝夜不令出遂與世傑巴勒等謀欲候巴延入
朝擒之戒衛士嚴宫門出入螭坳皆為置兵巴延見之
大驚召托克托責之對曰天子所居防禦不得不爾然遂
疑托克托亦增兵自衛至是巴延以所領兵衛請帝出畋
托克托勸帝稱疾不徃巴延固請乃命太子雅克特固斯與
巴延出次栁林托克托遂與阿嚕等合謀悉拘京城門鑰
命所親信布列城門下是夜奉帝居玉徳殿召省院大
臣先後入見出五門聴命夜二鼔遣集賽裕哈徹勒率
三十騎抵營中奉太子入城又召楊瑀范滙入草詔數
巴延罪狀出之於外命平章政事濟爾哈岱賫赴栁林
黎明巴延遣騎士至城下問故托克托踞城上宣言有㫖
黜丞相一人諸從官皆無罪可各還本衛巴延奏乞陛
辭不許道出真定父老奉觴酒以進巴延曰爾曹見子
殺父事乎對曰不曾見子殺父惟聞有臣弑君巴延俛
首有慙色　以太保瑪扎爾岱為太師中書右丞相太
尉達實哈雅為太傅知樞宻院事達瑪齊為太保御史
大夫托克托為知樞宻院事汪嘉努為中書平章政事嶺
北行省平章政事額森特穆爾為御史大夫額森特穆
爾托克托之弟也　壬寅詔除托克托之外諸王侯不得懸
𢃄弓箭環刀輙入内府　乙巳罷各處船户提舉廣東
採珠提舉二司　丁未罷通州河西務等處抽分　己
酉彗星如房星大色白狀如粉絮尾跡約長五寸餘彗
指西南漸向西北行　三月甲寅漳州義士陳君用襲
殺反賊李志甫授君用同知漳州路總管府事　丙辰
赦漳潮二州民為李志甫劉虎仔脅從之罪褒贈軍將
死事者　辛未詔徙巴延于南恩州陽春縣安置行至
龍輿路驛舍病死　庚辰彗滅自二月己酉至是日凡
三十二日　夏四月丙午詔封瑪扎爾岱為忠王賜號
達喇罕固辭不受御史請示天下以勸亷讓從之　五
月癸丑禁民間藏軍器　甲子慶元奉化州山崩水湧
出平地溺死人甚衆　丙子帝如上都　六月丙申詔
廢文宗廟主遷太皇太后鴻吉哩氏于東安州安置放
雅克特穆爾于高麗詔曰自武宗升遐太后惑于憸慝皇
考出封雲南英宗遇害皇考以武宗之嫡逃居沙漠宗
王大臣同心翊戴于時以地近先迎文宗暫總機務繼
知天理人倫所在假讓位之名以寳璽来上皇考推誠
不疑即立為皇太子文宗當躬迓之際乃與其臣裕嚕
巴哈伊哩雅明里棟阿等謀為不軌使我皇考飲恨上
賔歸而再御宸極又私圖傳子乃構邪言嫁禍於巴布
斯皇后謂朕非明宗之子遂俾出居遐陬内懐愧歉則
殺伊哩雅以杜口上天不佑隨降殞罰叔嬸布達實哩
怙其勢燄不立明考之冡嗣而立孺稚之弟額琳沁巴勒
奄復不年諸王大臣以賢以長扶朕踐位頼天之靈權
奸屏黜盡孝正名不容復緩永惟鞠育罔極之恩忍忘
不共戴天之義既徃之罪不可勝誅其命太常徹去圖
克特穆爾在廟之主布達實哩削太皇太后之號徙東安
州安置雅克特固斯放諸髙麗當時賊臣裕嚕巴哈伊哩
雅已死其以明里棟阿等明正典刑時監察御史崔敬
言文皇獲不軌之愆已徹廟祀叔母有階禍之罪亦削
鴻名盡孝正名斯亦足矣惟念皇弟雅克特固斯年方在
幼罹此播遷天理人情有所不忍方明皇上賔皇弟尚
在襁褓未有知識義當矜憫伏望陛下迎歸太后母子
以全骨肉之義書奉不報未幾太后崩于東安州雅克
特固斯遇害于中道　己亥秦州成紀縣山崩地坼　庚
戌處州松陽龍泉二縣積雨水漲入城中深丈餘溺死
五百餘人遂昌縣尤甚平地二丈餘桃源鄉山崩壓死
者三百六十餘人　秋七月甲寅詔封微子為仁靖公
箕子為仁獻公比干加封為仁顯忠烈公　戊午以星
文示異地道失寧蝗旱相仍頒罪已詔于天下　戊寅
命翰林學士承㫖達罕奎章閣學士庫庫等删修大元
通制　是月禁色目人勿妻其叔母　八月帝至自上
都　九月辛亥明里棟阿伏誅　癸丑加封漢張飛武
義忠顯英烈靈惠助順王　丙寅詔今後有罪者毋籍
其妻女以配人　冬十月甲申尊皇考為順天立道睿
文智武大聖孝皇帝親祼太室　壬辰立曹南王達喇
罕淮南王巴延河南王阿珠祠堂　壬寅瑪扎爾岱辭
右丞相職仍為太師以托克托為中書右丞相宗正扎嚕
呼齊特穆爾巴哈為左丞相瑪扎爾岱使人於通州開
酒館糟房日賣至萬石又廣販長蘆淮南鹽托克托不以
為然屬參政福嘉里曰吾父喜君君所言無不聴盍諫
吾父使解職不然人將議我家逐其兄而攘其位衆口
甚可畏也福嘉里如其言乗間諷之瑪扎爾岱遂辭職
家居而托克托代其位(此事據庚申/外史修入)　是月河南府宜陽
等縣大水漂没民廬溺死者衆人給殯𦵏鈔一錠仍賑
義倉糧一月　十一月辛未以孔克堅襲封衍聖公
十二月詔復行科舉國子監積分生員三年一次依科
舉入㑹試中者取一十八名初中書參知政事鄂允精
於數學逆推事成敗利不利及人禍福壽天貴賤多竒
中天厯三年策士之日鄂允與虞集㑹于直廬語集曰
更一科後科舉當輟輟兩科而復復則人材彬彬大出
矣已而果然　戊子罷天厯以後増置官屬初文宗設
太禧宗禋等院及奎章閣藝文監至是大臣議悉革罷
翰林學士承㫖庫庫曰民有千金之産尚設家塾以延
館客堂堂天朝一學房乃不能容耶帝然之改奎章閣
為宣文閣藝文監為崇文監就命庫庫董治餘悉罷之
庫庫又請置檢討等職十六員以備進講帝皆俞允
是嵗立奇氏旺扎勒呼圖為第二皇后后髙麗人徽政院
使圖曼徳爾進為宫女主供茗飲以事帝性頴黠日見
寵幸後達納實哩皇后方驕妬數箠辱之達納實哩既
遇害帝欲立之丞相巴延爭不可巴延死道拉實遂請
立為第二皇后居興聖宫置資正院使以掌其財賦后
無事則取女孝經史書訪問歴代皇后之有賢行者為
法四方貢獻或有珍味輙先遣使薦太廟然後敢食竒
氏國語曰肅良合氏(見至正二十/五年册文)家微用后貴三世皆
追封王爵
至正元年春正月己酉朔詔改至元七年為至正元年
與天下更始　癸亥詔天壽節禁屠宰六日　是月命
右丞相托克托領經筵事　免天下税糧五分　命永明
寺寫金字經一藏　二月印造至元鈔九十九萬錠中
統鈔一萬錠　三月己未汴梁地震　夏四月丁丑道
州土賊蔣丙等反破江華縣掠明逺縣　戊寅彰徳有
赤風自西北起忽變為黒晝晦如夜　庚寅帝幸䕶聖
寺　命中書右丞特穆爾達實為平章政事阿嚕為右
丞許有壬為左丞特穆爾達實國王托克托之子也巴延
罷相庻務多所更張特穆爾達實盡心輔贊每入番直
帝為出宿宣文閣賜坐榻前詢以政道必夜分乃罷
己亥立吏部司績官　庚子復封太師瑪扎爾岱為忠
王　罷漷州河西務　是月帝如上都　五月戊申以
崇文監屬翰林國史院　閏月丁丑改封徽州土神汪
華為昭忠廣仁武烈靈顯王　甲午賞賜扈從明宗諸
王官屬八百七人金銀鈔幣各有差　壬寅詔刻宣文
至正二寳　六月戊午禁髙麗及諸處民以親子為宦
者因避賦役　是月揚州路崇明通泰等州海潮湧溢
溺死一千六百餘人賑鈔萬一千八百餘錠　時帝在
上都不御内殿監察御史崔敬上疏曰世祖以上都為
清暑之地車駕行幸嵗以為常閣有大安殿有鴻禧睿
思所以保養聖躬適起居之宜存敬畏之心也實喇斡
爾多斯乃先皇所以備宴逰非常時臨御之所今國家
多故天道變更願大駕還大内居深宫嚴宿衛與宰臣
謀治道萬畿之暇則命經筵進講究古今盛衰之由緝
熈聖學乃宗社之福也帝又數以歴代珍寳分賜近侍
敬復上疏曰臣聞世皇時大臣有功所賜不過鞶𢃄重
惜天物為後世慮至逺也今山東大饑燕南亢旱海潮
為災天文示儆地道失寕京畿南北蝗飛蔽天正當聖
主恤民之時近侍之臣不知慮此奏禀承請殆無虚日
甚至以府庫百年所積之寳物遍賜僕御閽寺之流乳
稚童孩之子帑藏或空萬一國有大事人有大功又將
何以為賜乎乞追回所賜以示恩不可濫庻允公論
秋八月帝至自上都　九月壬寅許有壬進講明仁殿
帝悦賜酒宣文閣中仍賜貂裘金織文幣　冬十月戊
午月食既　十一月猺賊㓂邊詔湖廣行省平章鞏布
巴勒總兵討平之　十二月乙夘詔民年八十以上蒙古
人賜繒帛二表裏其餘州縣旌以髙年耆徳之名免其
家雜役　道州路民何仁甫等兵起土賊蔣丙等與之
合攻破江華等州縣溪洞猺二百餘寨亦相率入邊抄
掠　山東燕南强盗縱横至三百餘處選官捕之　是
月復立司禋監加封真定路滹沱河神為昭佑靈源侯
　初奎章閣侍書學士知經筵事多爾濟巴勒年甫弱冠
又世家子乃獨以經術侍帝左右世以為盛事是嵗罷
奎章閣學士院改除翰林學士於是經筵亦歸翰林仍
命多爾濟巴勒知經筵事時庫庫以翰林學士承㫖亦在
經筵於上前敷陳經義多爾濟巴勒則為翻譯曲盡其意
多所啓沃　太常博士逯魯曾復拜監察御史劾太尉
達實哈雅阿吉哩右丞鞏布巴勒刑部尚書烏圖曼御史
吉當普院使哈喇旺扎勒裕嚕巴哈郎中吕思誠皆黜之
八人之中惟思誠少過亦變視宗選法餘皆巴延之黨
朝廷肅然除樞宻院都事上言前巴延專殺大臣其黨
利其妻女巧誣以罪今大小官及諸人有罪止坐其身
不得籍其妻女郯王為巴延構陷妻女流離當雪其無
辜給復子孫從之除刑部員外郎悉辨正横罹巴延所
誣者　時國子監蒙古回回漢人生員凡千餘然祭酒
司業博士多非其人惟粉飾章句補苴時務以應故事
而已凡在監諸生日啖籠炊粉羮一人之食為鈔五兩
而十百為羣恬嬉翫愒以嫚侮嘲謔相尚或入茶酒肆
則施屏風以隔市人飲罷不償直掉臂而出莫敢誰何
有囊嘉孫者積分試中累官至秘書丞在朝鬱鬱其後
庫庫特穆爾奏為分省右丞一日奉庫庫命入京師議
事揚揚過市中大言曰我今日只知有總兵不知有皇
帝市人有識之者歎曰此官所言是報當日籠炊也國
子生所就徃徃類如此(此事據庚申/外史修入)
二年春正月丙戌托克托用人言於都城外開河置牐引
金口渾河之水東流逹通州以通舟楫深五十尺廣一
百五十尺役夫十萬人時廷臣多言不可而托克托排羣
議不納左丞許有壬言渾河之水湍悍易決足以為害
淤淺易塞不可行舟况西山水勢髙峻金時在城北流
入郊野縱有衝決為害亦輕今則在都城西南若霖潦
漲溢加以水性湍決宗社所在豈容僥倖設使成功一
時亦不能保其永無衝決之患托克托終不聴　是月大
同饑人相食運京師糧賑之　二月壬寅頒農桑輯要
　乙夘李斯迪偽造御寳聖㫖稱樞宻院都事伏誅
三月戊寅親試進士七十八人賜拜珠陳祖仁等及第
出身有差祖仁汴人性嗜學早嵗從師南方至是遂魁
多士授翰林修撰　夏四月辛丑冀寧路平晉縣地震
聲鳴如雷裂地尺餘民居皆傾　是月帝如上都　金
口河工畢啓牐放水湍急沙壅船不可行而開挑之際
毁民廬舍墳塋夫丁死傷甚衆又費用不貲卒以無功
既而御史糾劾建言者中書參議博囉特穆爾都水傅
佐並伏誅　五月甲申太白經天　丁亥東平雨雹如
馬首　六月戊申命江浙撥賜僧道田還官徴糧以備
軍儲　壬子濟南山崩水湧　是月汾水大溢　秋七
月庚午惠州路羅浮山崩　己亥慶逺路莫八聚衆反
攻陷南丹左右兩江等處命丞相托克托討平之　立司
獄司于上都比大都兵馬司　是月佛郎國貢異馬長
一丈一尺三寸髙六尺四寸身純黒後二蹄皆白　八
月庚子朔日有食之　九月己巳詔遣湖廣行省平章
政事鞏布巴勒領河南江浙湖廣諸軍討道州賊平之復
平溪洞堡寨二百餘處　辛未帝至自上都　丁丑京
城强賊四起　是月歸徳府睢陽縣因黄河為患民饑
賑糶米萬三千五百石　冬十月己亥朔日有食之
壬戌詔遣官致祭孔子于曲阜　罷織染提舉司　甲
子權免兩浙額鹽十萬引福建餘鹽三萬引　十一月
辛夘嵗星熒惑太白聚于尾　十二月己酉京師地震
　辛亥阿嚕圖曼等以謀害宰臣圖為叛逆伏誅　是
嵗以御史大夫伯徹爾巴哈為江浙行省左丞相伯徹
爾巴哈行至淮東聞杭城大火燒官廨民廬幾盡仰天
揮涕曰杭浙省所治吾被命出鎮而火如此是我不徳
累杭人也疾馳赴鎮即下令録被災者二萬三千餘户
户給鈔一錠焚死者亦如之人給月米一斗幼穉給其
半又請日减酒課為錢千二百五十緡織坊减元額之
半軍器漆器權停一年泛税皆停事聞朝廷從之又大
作省治民居附其旁増直買其基募民就役則厚其傭
直又請嵗减江浙福建鹽課十三萬引或遇淫雨亢旱
輙出禱于神祠所禱無不應在鎮二年雖兒童婦女莫
不感其恩　以户部郎中蓋苗為御史臺都事御史大
夫欲以故人居言路苗曰非其才也大夫不悦而起其
晩邀至其私第以謝人兩賢之尋出為山東亷訪副使
益都淄萊地舊稱産金朝廷建一府六所綜其事民嵗
買金以輸官至是六十年矣民有忤其官長意輙謂所
居地有金礦掘地及泉而後止猾吏為奸利莫敢誰何
苗建言罷之其害遂息　監察御史穰縣成遵扈從至
上都上封事言天子宜慎起居節嗜慾以保養聖躬聖
躬安則宗社安矣言甚廹切帝改容稱善又言臺察四
事一曰差遣臺臣越職問事二曰左遷御史杜塞言路
三曰御史不思進言循叙求進四曰體覆亷訪聲蹟不
實賢否混淆帝皆嘉納諭臺臣曰遵所言甚善皆世祖
風紀舊規也特賜上尊旌其忠遵又言江浙火災當賑
恤及劾和嚕呼齊不法十事皆從之復上封事言時務
一曰法祖宗二曰節財用三曰抑奔競四曰明激勸奏
入帝稱善久之命中書速議以行一嵗之中言事并舉
劾凡七十餘章皆指訐時弊執政者惡之改刑部員外
郎尋出為陜西行省員外郎以母病辭歸　浙西上天
竺耆舊僧彌戒徑山耆舊僧惠洲縱恣犯法行宣政院
使納琳皆坐以重罪請於行院設崇教所擬行省理問
官秩四品以治僧獄訟從之
三年春正月丙子中書左丞許有壬罷先是有壬父熈
載仕長沙日設義學訓諸生既没而諸生思之為立東
岡書院朝廷賜額設官以為育才之地南臺監察御史
穆巴喇斯縁睚眦怨言書院不當立并構浮辭誣衊有
壬及其二弟有儀有孚有壬遂稱病歸　二月丁未遼
陽為捕海東青煩擾沃濟野人及碩達勒達皆叛　是月
汴梁新鄭宻二縣地震秦州成紀縣鞏昌府寧逺伏羌
縣山崩水涌溺死人無算　三月壬申造鹿頂殿　監
察御史成遵等言可用終場下第舉人充學正山長國
學生㑹試不中者與終場舉人同　戊寅詔作新風憲
在内之官有不法者監察御史劾之在外之官有不法
者行臺監察御史劾之嵗以八月終出廵次年四月中
還司　是月詔修遼金宋三史初世祖立國史院首命
王鶚修遼金二史宋亡又命史臣通修三史延祐末國
史院編修官袁桷請購求遼金宋遺事從之然義例未
定有欲如晉書例以宋為本紀而遼金為載紀者或又
謂遼立國先於宋五十年宋南渡後當稱臣於金以為
不可又有待制王理者著三史正統論欲以遼金為北
史建隆至靖康為宋史建炎以後為南宋史一時士論
非不知宋為正統但以元承金金承遼疑之各持論不
決至是詔釐為三史而各統其所統命中書右丞相托
克托為都總裁官平章政事特穆爾達實右丞賀惟一御
史中丞張起巖翰林學士歐陽𤣥侍御史吕思誠翰林
侍講學士揭傒斯為總裁官惟一勝之子也托克托問修
史以何為本傒斯曰用人為本有學問文章而不知史
事者不可與有學問文章知史事而心術不正者不可
與用人之道又當以心術為本也且與僚屬言欲求作
史之法須求作史之意古人作史雖小善必録小惡必
記不然何以示懲勸由是毅然以筆削自任凡政事得
失人才賢否一律以是非之公至於物論之不齊必反
覆辨論以求歸於至當而後止起巖熟於金源典故宋
儒道學原委尤多究心史官有露才自是者每立言未
當起巖據理竄定深厚醇雅理致自足𤣥發凡舉例俾
論撰者有所據依史官中有悻悻露才論議不公者𤣥
不以口舌爭俟其呈藁援筆竄定之統系自正至於論
贊表奏皆𤣥屬筆　夏四月丙申朔日有食之　是月
帝如上都　兩都桑果葉皆生黄色龍文　六月壬子
命經筵官月進講者三　是月中書户部以國用不足
請樽節浮費　回回刺里五百餘人渡河㓂掠解吉隰
等州　秋七月戊辰修大都城　是月興國路旱河南
自四月至是月霖雨不止　八月山東有賊焚掠兖州
　帝至自上都　八月甲子朔湖廣行省平章鞏布察
擒道州賀州猺賊首唐大二蔣仁五至京師誅之其黨
蔣丙自號順天王攻破連桂二州　冬十月戊戌帝將
祀南郊告祭太廟至寧宗室遣阿嚕問同知太常禮儀
院事李好文曰朕寧宗兄也當拜否好文與博士劉聞
對曰寧宗雖弟其為帝時陛下為之臣春秋時魯閔公
弟也僖公兄也閔公先為君宗廟之祭未聞僖公不拜
為人後者為之子也陛卞當拜帝乃拜由是每親祀必
命好文攝禮儀使　己酉帝親祀上帝于南郊以太祖
配　己未以南郊禮成詔大赦天下蠲民間田租五分
賜髙年帛　十二月丙申詔寫金字藏經　丁未以翰
林學士承㫖伯徹爾巴哈為中書左丞相特穆爾巴哈
罷　是月膠州及屬縣髙宻地震　是嵗詔立常平倉
罷民間食鹽　徴遺逸托音巴延張瑾杜本本辭不至
本清江人在武宗時嘗被召至京師即歸武夷山中文
宗聞其名徴之不起至是右丞相托克托薦之召為翰林
待制兼國史院編修官使者致君相意趣之行至杭州
稱疾固辭而致書於托克托曰以萬事合為一理以萬民
合為一心以千載合為一日以四海合為一家則可言
制禮作樂而躋五帝三王之盛矣遂不行時有金華張
樞亦屢徴不起既又徴隠士旺扎勒圖扎禮哈朗董立李
孝光詔以旺扎勒圖扎禮哈朗為翰林待制立修撰孝光
著作郎或疑其太優右丞相特穆爾達實曰隠士無求
於朝廷朝廷有求於隠士區區名爵何足吝惜識者誦
之　衛輝冀寧忻州大饑人相食　監察御史李稷劾
奏宦官髙龍卜恃賴恩私侵撓朝政擅作威福交通時
相為國基禍乞加竄逐以正邦刑章上流龍卜于征東
又言御史封事須至御前開拆以防壅蔽之患言事官
須優加擢用以開諫諍之路殿中侍御史給事中起居
注須任端人直士書百司奏請及上所可否月達省臺
付史館以備纂修之實承天䕶聖寺火有㫖更作乃上
言水旱相仍公私俱乏不宜妄興大役議遂寢稷滕州
人　監察御史烏古孫良楨以帝方攬萬幾不可不求
賢自輔乃上疏言祈天永命之術在乎敬身修徳而已
今經筵多領以執事臣數日一進講不踰數刻已罷而
􁂎御小臣恒侍左右何益於盛徳哉臣願招延宿儒若
許衡者數人寘於禁宻常以唐虞三代之道啓沃宸衷
日新其徳實萬世無疆之福也又以國俗父死則妻其
從母兄弟死則收其妻父母死無憂制遂言綱常皆出
於天而不可變議法之吏乃云國人不拘此例諸國人
各從本俗是漢南人當守綱常國人諸國人不必守綱
常也名曰優之實則陷之外若尊之内實侮之推其本
心所以待國人者不若漢南人之厚也請下禮官有司
及右科進士在朝者㑹議自天子至於庻人皆從禮制
以成列聖未遑之典明萬世不易之道奏入皆不報
四年春正月辛巳詔定守令黜陟之法六事備者陞一
等四事備者减一資三事備者平遷六事俱不備者降
一等　庚寅河決曹州雇夫萬五千八百修築之　是
月河又決汴梁　三月壬寅特授巴圖瑪多爾濟征東
行省左丞相嗣高麗國王王本名昕髙麗國王王禎之
長子也禎在國淫暴無道帝以檻車徴至流之于揭陽
無一人從行者禎手持衣袱以去至岳陽而死帝乃命
昕嗣其位(此事據髙/麗史修入)　夏四月帝如上都　五月甲辰
中書右丞相托克托罷以知樞宻院事阿嚕圖為右丞相
托克托固辭相位帝問誰可代者以阿嚕圖對遂擢用之
封托克托為鄭王食邑安豐賜金印及海青文豹等物俱
辭不受阿嚕圖既為相議除一人為刑部尚書或難之
曰此人柔軟非刑部所可用阿嚕圖曰選儈子耶若選
儈子須用强壯人尚書詳讞刑獄不枉人壊法即是好
官何用强壯者為其為治知大體如此　是月大霖雨
二十餘日黄河暴溢平地水深二丈北決白茅堤　六
月己巳賜托克托松江田為立松江等處稻田提領所
是月黄河又北決金堤曹濮濟兖皆被災民老弱昏墊
壯者流離四方水勢北侵安山沿入㑹通運河延袤濟
南河間將壊兩漕司鹽場妨國計甚重省臣以聞朝廷
患之遣使體量仍督大臣訪求治河方略　秋七月戊
子朔温州颶風大作海水溢地震　益都瀕海鹽徒郭
火你赤作亂　是月灤河水溢　八月丁夘山東霖雨
民饑相食賑之　丙戌賜托克托金十錠銀五十錠鈔萬
錠幣帛二百匹辭不受　是月莒州蒙隂縣地震　郭
火你赤上太行由陵川入壺關至廣平殺兵馬指揮復
還益都　帝至自上都　九月丁亥朔日有食之　丙
午命中書平章政事賀惟一提調都水監　冬十月乙
酉議修黄河淮河堤堰　十一月丁亥朔令民入粟補
官以備賑濟有匿姦罪而輸粟得七品雜流者為怨家
所告有司議輸粟例無有過不與之文中書右司郎中
成遵以為賣官鬻爵已非令典况又賣與奸淫之人其
何以為治必奪其勅還其粟著為令從之時又有議贓
吏䘮不許歸𦵏須竟其獄者遵曰惡人固可怒然與人
倫孰重國家以孝治天下寧失罪人不可使天下有無
親之子議遂寢　十二月戊寅猺賊㓂靖州　是月漢
陽東平皆地震　是嵗遼史成仍督早成金宋二史總
裁官翰林侍講學士揭傒斯留宿史館朝夕不敢休因
得寒疾七日卒先是傒斯數求去不許命丞相托克托及
執政大臣面諭毋行傒斯曰使揭傒斯有一得之獻諸
公用其言而天下蒙其利雖死于此何恨不然何益之
有托克托因問方今致治何先傒斯曰儲材為先養之於
位未隆之時而用之於周宻庻務之後則無失材廢事
之患矣一日集議朝堂傒斯抗言當兼行新舊銅錢以
救鈔法之弊執政言不可傒斯持之益力托克托雖稱其
不阿而竟莫行其言也至是卒給驛䕶䘮歸江南追封
豫章郡公諡文安傒斯少處窮約事親菽水粗具而必
得其歡心暨有禄入衣食稍踰於前輙愀然曰吾親未
嘗享是也故平生清儉至老不渝友于兄弟終始無間
言立朝雖居散地而急於薦士揚人之善惟恐不及而
聞吏之貪墨病民者則不曲為之掩覆云　是嵗朱元
璋年十七父母及諸兄相繼淪䘮身無所依念兒時多
病父嘗許從釋氏乃投皇覺寺纔五十日主僧以食不
給散遣其徒元璋遂西遊合肥六安　猺賊㓂潯州同
知府事布通率民兵擊走之
五年春正月薊州地雲　三月辛夘帝親試進士七十
有八人賜布延巴哈張士堅等及第出身有差　是春
東平路及徐州大饑人相食　以陳思謙參議中書省
事先是思謙建言所在盗起蓋由嵗饑民貧宜大發倉
廩賑之以收人心仍分布重兵鎮撫中夏不聴　夏四
月募富户出米五十石以上者旌以義士之號　帝如
上都　五月己丑詔以軍士所掠雲南子女千一百人
放還鄉里仍給其行糧不願歸者聴　辛夘翰林學十
承㫖庫庫卒年五十一諡文忠庫庫在帝左右論思獻
納多所匡救時科舉既輟從容為帝言古者取人材以
濟世用必有科舉何可廢也帝采其論尋復舊制一日
進讀司馬光資治通鑑因言國家當及斯時修遼金宋
三史嵗乆恐致闕逸後置局纂修實由庫庫發其端又
請行鄉飲酒於國學使民知遜悌及請褒贈唐劉蕡宋
邵雍以旌道徳正直帝從其請為之下詔庫庫以重望
居髙位而雅愛儒士甚於饑渴以故四方士大夫翕然
宗之萃於其門達官有怙勢者言曰儒有何好君酷愛
之庫庫曰世祖以儒足以致治命裕宗學於贊善王恂
今秘書所藏裕宗倣書當時御筆於學生之下親署御
名習書謹呈其敬慎若此世祖嘗召我先人坐寢榻下
陳説四書及古史治亂至丙夜不寐世祖喜曰朕所以
令卿從許平仲學正欲卿以嘉言入告朕耳卿益加懋
敬以副朕志今汝言不愛儒寧不念聖祖神宗篤好之
意乎且儒者之道從之則君仁臣忠父慈子孝人倫咸
得家國咸治違之則人倫咸失家國咸亂汝欲亂而家
吾弗能禦汝慎勿以斯言亂吾國也儒者或身若不勝
衣言若不出口然腹中貯儲有過人者何可易視也達
官色慙既而出為江浙行省平章政事明年復以翰林
學士承㫖召還時中書平章政事闕員近臣欲有所薦
用以言覘帝意帝曰平章已有其人今行半途矣近臣
知帝意在庫庫不復薦人至京七日感熱疾卒家貧幾
無以為歛帝聞為震悼賜賻銀五錠其所負官中營運
錢臺臣奏以罰布為之代償庫庫善真行草書識者謂
得晉人筆意單牘片紙人爭寳之嘗自言一日寫三萬
字未嘗以力倦而輟筆(此二句見/輟耕録)　六月廬州張順興
出米五百餘石賑饑旌其門　秋七月丁亥河決濟隂
漂官民廬舍殆盡　丙午命額森特穆爾特穆爾達實
並為御史大夫詔作新風紀　八月帝至自上都　九
月壬午朔日有食之　辛丑以中書參知政事綽斯嘉
為右丞　冬十月壬子以中書平章政事賀惟一為御
史大夫初惟一遷宣徽院使宣徽典飲膳權勢多横索
惟一取簿閱之惟太常禮儀使阿喇巴哈一無所需惟
一因言於帝請擢居近職且厚賜之　辛酉命諸臣奉
使宣撫廵行天下時諸道奉使者皆與臺諫交相掩蔽
惟集賢侍講學士真定蘇天爵廵京畿道究民所疾苦
察吏之姦貪其興除者七百八十有三事其糾劾者九
百四十有九人都人有包韓之譽然以忤時相意竟坐
不稱職罷歸　辛未遼金宋三史成右丞相阿嚕圖進
之鼔吹導從自史館進至宣文閣帝具禮服接之因謂
羣臣曰史既成書前人善者取以為法惡者取以為戒
非獨為君者當然人臣亦宜知之是日大宴羣臣于宣
文閣托克托奏曰給事中殿中侍御史所紀録陛下即位
以來事迹亦宜漸加修撰收入金縢帝曰待朕他日歸
天令吾兒修之可也仍以御圖書封藏金縢自今以後
不許有所入托克托遂不復言時給事殿中之職皆紈袴
子弟為之備員而已全無所書故終帝之世三十六年
史事並廢(托克托所奏據庚/申外史修入)　己夘監察御史布達實哩
請罷造作不急之務　十一月甲午至正條格成　奉
元路民陳望叔偽稱雅克特固斯太子伏誅　十二月丁
巳詔定薦舉守令法　是嵗以河決遣禮部尚書台哈巴
哈奉珪玉白馬致祭於河神台哈巴哈還言淮安以東河
入海處宜倣宋置撩清夫用輥江龍鐡掃撼蕩沙泥隨
潮入海朝廷從其言㑹用夫屯田其事中廢
　
　
　
　
　
　資治通鑑後編卷一百七十二
