史記正義卷五十一
　　　　　　　　　　　　唐　張守節　撰
荆燕世家第二十一　　　　史記五十一
荆王劉賈(年表云/都呉也)諸劉者不知其何屬初起時漢王元
年還定三秦劉賈為將軍定塞地從東擊項籍漢四年
漢王之敗成臯北渡河得張耳韓信軍軍脩武深溝髙
壘使劉賈將二萬人騎數百渡白馬津入楚地(括地志/云黎陽)
(一名白馬津在滑州白馬縣北三/十里按賈從此津南過入楚地也)燒其積聚以破其業
無以給項王軍食而已楚兵擊劉賈賈輙壁不肯與戰
而與彭越相保漢五年漢王追逐籍至固陵(括地志云/固陵陵名)
(在陳州宛邱縣/西北四十二里)使劉賈南渡淮圍夀春(今夀州夀/春縣是也)還至
使人間招楚大司馬周殷周殷反楚佐劉賈舉九江迎
漢王黥布兵皆㑹垓下共擊項籍漢王因使劉賈將九
江兵與大尉盧綰西南擊臨江王共尉共尉已死以臨
江為南郡(今荆/州也)漢六年春㑹諸侯於陳(今陳/州也)廢楚王信
囚之分其地為二國當是時也髙祖子幼昆弟少又不
賢欲王同姓以鎮天下乃詔曰將軍劉賈有功及擇子
弟可以為王者羣臣皆曰立劉賈為荆王王淮東五十二
城(括地志云西北四/十里葢此縣是也)髙祖弟交為楚王王淮西三十六
城(淮以西徐泗/濠等州也)因立子肥為齊王始王昆弟劉氏也髙
祖十一年秋淮南王黥布反東擊荆荆王賈與戰不勝
走富陵(括地志云富陵故城在楚/州盱眙縣東北六十里)為布軍所殺髙祖自
擊破布十二年立沛侯劉濞為呉王王故荆地
燕王劉澤者諸劉逺屬也髙帝三年澤為郎中髙帝十
一年澤以將軍擊陳豨得王黄為營陵侯(括地志云營/陵故城在青)
(州北海縣/南三十里)髙后時齊人田生游乏資以畫干營陵侯澤
澤大說之用金二百斤為田生夀田生已得金即歸齊
二年澤使人謂田生曰弗與矣田生如長安不見澤而
假大宅令其子求事吕后所幸大謁者張子卿居數月
田生子請張卿臨親脩具張卿許徃田生盛帷帳共具
譬如列侯張卿驚酒酣乃屛人說張卿曰臣觀諸侯王
邸第百餘皆髙祖一切功臣今吕氏雅故本推轂髙帝
就天下功至大又親戚太后之重太后春秋長諸吕弱
太后欲立吕産為吕王王代太后又重發之恐大臣不
聽今卿最幸大臣所敬何不風大臣以聞太后太后必
喜諸吕已王萬户侯亦卿之有(髙后紀云封張/卿為建陵侯)太后心
欲之而卿為内臣不急發恐禍及身矣張卿大然之乃
風大臣語太后太后朝因問大臣大臣請立吕産為吕
王太后賜張卿千斤金張卿以其半與田生田生弗受
因說之曰吕産王也諸大臣未大服今營陵侯澤諸劉
為大將軍獨此尚觖望今卿言太后列十餘縣王之彼
得王喜去諸吕王益固矣張卿入言太后然之乃以營
陵侯劉澤為琅邪王琅邪王乃與田生之國田生勸澤
急行母留出關太后果使人追止之已出即還及太后
崩琅邪王澤乃曰帝少諸吕用事劉氏孤弱乃引兵與
齊王合謀西欲誅諸吕至梁聞漢遣灌將軍屯滎陽澤
還兵備西界遂跳驅至長安代王亦從代至諸將相與
琅邪王共立代王為天子天子乃徙澤為燕王乃復以
琅邪予齊復故地澤王燕二年薨諡為敬王傳子嘉為
康王至孫定國與父康王姬姧生子男一人奪弟妻為
姬與子女三人姧定國有所欲誅殺臣肥如令郢人郢
人等告定國定國使謁者以他法劾捕格殺郢人以滅
口至元朔元年郢人昆弟復上書具言定國隂事以此
發覺詔下公卿皆議曰定國禽獸行亂人倫逆天當誅
上許之定國自殺國除為郡
太史公曰荆王王也由漢初定天下未集故劉買雖屬
疎然以䇿為王填江淮之閒劉澤之王權激吕氏然劉
澤卒南面稱孤者三世事發相重豈不為偉乎
　
　
　
　
　史記正義卷五十一
