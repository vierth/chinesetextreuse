六十一
　　宋　　宣　　城　　太　　守范　煜撰
　　唐　　章　　懷　　太　　子　　賢注
　郭杜孔張廉王蘇羊賈陸列傳第二十一
　　郭伋傳
郭伋字細侯扶風茂陵人也髙祖父解(前書曰解字翁/伯河内軹人徙)
(茂陵/也)武帝時以任俠聞父梵為蜀郡太守伋少有志行
哀平間辟大司空府三遷為漁陽都尉王莽時為上谷
大尹(王莽改太/守為大尹)遷幷州牧更始新立三輔連被兵寇百
姓震駭强宗右姓(右姓猶/髙姓也)各擁衆保營莫肻先附更始
素聞伋名徵拜左馮翊使鎭撫百姓世祖即位拜雍州
牧再轉為尚書令數納忠諌争建武四年出為中山太
守明年彭寵滅轉為漁陽太守漁陽既離王莽之亂重
以彭寵之敗(離猶/遭也)民多猾惡寇賊充斥(杜預注左傳曰/充滿斥見也)
伋到示以信賞糾戮渠帥盗賊銷散時匈奴數抄郡界
邊境苦之伋整勒士馬設攻守之略匈奴畏憚逺迹不
敢復入塞民得安業在職五歲户口增倍後潁川盗賊
羣起九年徵拜潁川太守召見辭謁(因辭而/謁見也)帝勞之曰
賢能太守去帝城不逺河潤九里冀京師幷蒙福也(莊/子)
(曰河潤九里/澤及三族)君雖精於追捕而山道險阸自鬭當一士
耳深宜愼之伋到郡招懐山賊陽夏趙宏(陽夏縣名屬/陳國夏公雅)
(反/)襄城召呉等數百人皆束手詣伋降悉遣歸務農因
自劾専命(謂擅放/降賊也)帝美其䇿不以咎之後宏呉等黨與
聞伋威信逺自江南或從幽冀不期俱降駱驛不絶(駱/驛)
(連/續)十一年省朔方刺史屬幷州帝以盧芳據北土乃調
伋為幷州牧過京師謝恩帝即引見并召皇太子諸王
宴語終日賞賜車馬衣服什物伋因言選補衆職當簡
天下賢俊不宜專用南陽人帝納之伋前在并州素結
恩德及後入界所到縣邑老㓜相攜逄迎道路所過問
民疾苦聘求耆德雄俊設几杖之禮朝夕與參政事(禮/記)
(曰謀於長者必/操几杖以從之)始至行部到西河美稷有童兒數百各
騎竹馬於道次迎拜伋問兒曹何自逺來(曹輩/也)對曰聞
使君到喜故來奉迎伋辭謝之及事訖諸兒復送至郭
外問使君何日當還伋謂别駕從事計日當告之(○劉/攽曰)
(案文多一當字上文問者可/云當此下文著當字無理)行部既還先期一日伋為
違信於諸兒遂止于野亭湏期乃入是時朝廷多舉伋
可為大司空帝以并部尚有盧芳之儆(儆急/也)且匈奴未
安欲使久於其事故不召伋知盧芳夙賊(夙舊/也)難卒以
力制常嚴𤇺候明購賞以結寇心芳將隋昱(○劉攽曰/案随字至)
(隋時方去之單作/隋今此宜作隨)遂謀脅芳降伋芳乃亡入匈奴伋以
老病上書乞骸骨二十二年徵為太中大夫賜宅一區
及帷帳錢穀以充其家伋輙散與宗親九族無所遺餘
明年卒時年八十六帝親臨弔賜冢塋地
　　杜詩傳
杜詩字公君河内汲人也少有才能仕郡功曹有公平
稱更始時辟大司馬府建武元年歲中三遷為侍御史
安集洛陽時將軍蕭廣放縱兵士暴横民間百姓惶擾
詩敕曉不改遂格殺廣還以狀聞世祖召見賜以棨㦸
(漢雜事曰漢制假棨㦸以代斧鉞崔豹古今注曰棨㦸/前驅之器也以木為之後代刻偽無復典刑以赤油韜)
(之亦謂之油㦸亦曰棨㦸王/公已下通用之以前驅也)復使之河東誅降逆賊楊
異等詩到大陽(大陽縣名/屬河東郡)聞賊規欲北度乃與長史急
焚其船部勒郡兵將突騎趂擊斬異等賊遂翦滅拜成
臯令(成臯縣屬河南郡/今洛州氾水縣是)視事三歲舉政尤異再遷為沛
郡都尉轉汝南都尉所在稱治七年遷南陽太守性節
儉而政治清平以誅暴立威善於計略省愛民役造作
水排鑄為農器(排音蒲拜反冶鑄者為排以吹炭令激/水以鼓之也排當作㰆古字通用也)
用力少見功多百姓便之又修治陂池廣拓土田郡内
比室殷足時人方於召信臣(比室猶比屋也前書曰召/信臣字翁卿九江夀春人)
(也遷南陽太守為人興利務/在富之開通溝渠凡十數處)故南陽為之語曰前有召
父後有杜母詩自以無勞不安久居大郡求欲降避功
臣乃上疏曰陛下亮成天工克濟大業偃兵修文羣帥
反旅(反旅謂/班師也)海内合和萬世蒙福天下幸甚唯匈奴未
譬聖德威侮二垂(譬猶曉也威虐也侮慢/也二垂謂西與北也)陵虐中國邊
民虚耗不能自守臣恐猛武之將雖勤亦未得解甲櫜
弓也(櫜韜也音髙詩/曰載櫜弓矢也)夫勤而不息亦怨勞而不休亦怨
怨恨之師難復責功臣伏覩將帥之情功臣之望冀一
休足於内郡(休足止/行役也)然後即戎出命不敢有恨臣愚以
為師克在和不在衆(春秋左氏/傳文也)陛下雖垂念北邊亦當
頗泄用之(泄猶/雜也)昔湯武善御衆故無忿鷙之師(鷙擊也/湯武順)
(天應人其所征討皆弔伐/而已故無忿怒而擊也)陛下起兵十有三年將帥和
睦士卒鳬薻(言其和睦歡悦如/鳬之戯於水薻也)今若使公卿郡守出於
軍壘則將帥自厲(壘軍壁/厲勉也)士卒之復比於宿衛則戎士
自百(復謂優寛也音福續漢志曰羽林郎秩比三百/石掌侍從宿衛言士卒得比於郎則人百其勇)何
者天下已安各重性命大臣以下咸懐樂土不讐其功
而厲其用無以勸也陛下誠宜虚缺數郡以俟振旅之
臣重復厚賞加於久役之士如此緣邊屯戍之師競而
忘死乗城拒塞之吏不辭其勞則烽火精明守戰堅固
聖王之政必因人心今猥用愚薄塞功臣之望誠非其
宜臣詩伏自惟忖本以史吏一介之才(史吏謂初為郡/功曹也書曰如)
(有一介/臣也)遭陛下創制大業賢俊在外空乏之間超受大
恩收養不稱(○劉攽曰案收養無義合作牧/養二漢通謂守令為牧養也)奉職無效
久竊禄位令功臣懐愠誠惶誠恐八年上書乞避功德
陛下殊恩未許放退臣詩蒙恩尤深義不敢茍冒虛請
誠不勝至願願退大郡受小職及臣齒壯力能經營劇
事如使臣詩必有補益復受大位雖析珪授爵所不辭
也惟陛下哀矜帝惜其能遂不許之詩雅好推賢數進
知名士清河劉統及魯陽長董崇等初禁網尚簡但以
璽書發兵未有虎符之信詩上疏曰臣聞兵者國之凶
器聖人所慎舊制發兵皆以虎符其餘徵調竹使而已
符䇿合㑹取為大信所以明著國命歛持威重也(說文/曰符)
(信也漢制以竹長六寸分而相合前書文帝二年初與/郡守為銅虎符竹使符音義曰銅虎第一至第五發兵)
(遣使符合乃聽之竹使符以竹五/寸鐫刻篆書亦第一至第五也)間者發兵但用璽書
或以詔令如有姦人詐偽無由知覺愚以為軍旅尚興
賊虜未殄徵兵郡國宜有重慎可立虎符以絶姦端昔
魏之公子威傾鄰國猶假兵符以解趙圍若無如姬之
仇則其功不顯(秦昭王已破趙長平又進圍邯鄲魏昭/王之子無忌號信陵君其姊為趙惠文)
(王弟平原君夫人平原君數遺公子書請救於魏魏王/使將軍晉鄙将十萬衆救趙實持兩端以觀望平原君)
(使者相屬謂公子曰今邯鄲旦暮降秦魏救不至獨不/憐公子姊耶公子患之過侯嬴問之嬴屏人語曰嬴聞)
(晉鄙兵符常在王卧内而如姬最幸力能竊之嬴聞如/姬父為人所殺公子使客斬其仇頭敬進如姬姬為公)
(子死無所辭公子誠一開口以請如姬姬必諾公子從/其計如姬果盗晉鄙兵符與公子於是遂矯魏王令奪)
(晉鄙兵進擊秦軍/解去事見史記也)事有煩而不可省費而不得已盖謂
此也書奏從之詩身雖在外盡心朝廷讜言善䇿随事
獻納視事七年政化大行十四年坐遣客為弟報仇被
徵㑹病卒司𨽻校尉鮑永上書言詩貧困無田宅䘮無
所歸詔使治䘮郡邸賻絹千匹
　　孔奮傳
孔奮字君魚扶風茂陵人也曾祖霸元帝時為侍中奮
少從劉歆受春秋左氏傳歆稱之謂門人曰吾已從君
魚受道矣(言君魚之道/已過於已矣)遭王莽亂奮與老母㓜弟避兵
河西建武五年河西大將軍竇融請奮署議曹掾守姑
臧長八年賜爵關内侯時天下擾亂唯河西獨安而姑
臧稱為富邑通貨羌胡市日四合(古者為市一日三合/周禮曰大市日側而)
(市百族為主朝市朝時而市百賈為主夕市夕時而/市販夫販婦為主今既人貨殷繁故一日四合也)每
至縣者不盈數月輒至豐積奮在職四年財産無所增
事母孝謹雖為儉約奉養極求珍膳躬率妻子同甘菜
茹(廣雅曰/茹食也)時天下未定士多未修節操而奮力行清潔
為衆人所笑或以為身處脂膏不能以自潤徒益苦辛
耳(○劉攽曰案文/益當在徒字上)奮既立節治貴仁平太守梁統深相
敬待不以官屬禮之常迎於大門引入見母隴蜀既平
河西守令咸被徵召財貨連轂彌竟川澤唯奮無資單
車就路姑臧吏民及羌胡更相謂曰孔君清廉仁賢舉
縣蒙恩如何今去不共報德遂相賦歛牛馬器物千萬
以上追送數百里奮謝之而已一無所受既至京師除
武都郡丞時隴西餘賊隗茂等夜攻府舍殘殺郡守賊
畏奮追急乃執其妻子欲以為質奮年已五十唯有一
子終不顧望遂窮力討之吏民感義莫不倍用命焉郡
多氐人便習山谷其大豪齊鍾留者為羣氐所信向奮
乃率厲鍾留等令要遮鈔擊共為表裏賊窘懼逼急乃
推奮妻子以置軍前冀當退却而擊之愈厲遂禽滅茂
等奮妻子亦為所殺世祖下詔褒美拜為武都太守奮
自為府丞已見敬重及拜太守舉郡莫不改操為政明
斷甄善疾非(甄明/也)見有美德愛之如親其無行者忿之
若讐郡中稱為清平弟奇游學洛陽奮以奇經明當仕
上病去官守約鄉閭卒于家奇博通經典作春秋左氏
刪(刪定其/義也)奮晚有子嘉官至城門校尉作左氏説云(説/猶)
(今之/疏也)
　　張堪傳
張堪字君游南陽宛人也為郡族姓堪早孤讓先父餘
財數百萬與兄子年十六受業長安志美行厲諸儒號
曰聖童世祖微時見堪志操常嘉焉及即位中郎將來
歙薦堪召拜郎中三遷為謁者使送委輸縑帛并領騎
七千匹詣大司馬呉漢伐公孫述在道追拜蜀郡太守
時漢軍餘七日糧陰具船欲遁去堪聞之馳往見漢説
述必敗不宜退師之䇿漢從之乃示弱挑敵述果自出
戰死城下成都既拔堪先入據其城撿閲庫藏收其珍
寳悉條列上言秋毫無私(秋毫者/喻細也)慰撫吏民蜀人大悦
在郡二年徵拜騎都尉後領驃騎將軍杜茂營擊破匈
奴於髙栁拜漁陽太守捕擊姦猾賞罰必信吏民皆樂
為用匈奴嘗以萬騎入漁陽堪率數千騎奔擊大破之
郡界以靜乃於狐奴開稻田八千餘頃勸民耕種以致
殷富百姓歌曰桑無附枝麥穗兩岐張君為政樂不可
支視事八年匈奴不敢犯塞帝嘗召見諸郡計吏問其
風土及前後守令能否蜀郡計掾樊顯進曰漁陽太守
張堪昔在蜀漢仁以惠下威能討姦前公孫述破時珍
寳山積捲握之物足富十世(捲握猶掌握也/謂珠玉之類也)而堪去職
之日乗折轅車布被囊而已帝聞良久歎息(良猶/甚也)拜顯
為魚復長(魚復縣屬巴郡故城在今/䕫州人復縣北赤甲城是)方徵堪㑹病卒帝
深悼惜之下詔襃揚賜帛百匹
　　廉范傳
廉范字叔度京兆杜陵人趙將廉頗之後也漢興以廉
氏豪宗自苦陘徙焉(苦陘縣屬中山國/章帝更名漢昌)世為邊郡守或
葬隴西襄武故因仕焉曾祖父裦成哀間為右將軍祖
父丹王莽時為大司馬庸部牧(王莽改益/州為庸部)皆有名前世
范父遭喪亂客死於蜀漢范遂流寓西州(謂巴/屬也)西州平
歸鄉里年十五辭母西迎父喪蜀郡太守張穆丹之故
吏乃重資送范范無所受與客歩負喪歸葭萌(葭萌縣/名屬廣)
(漢郡今利州益昌/縣即漢葭萌地也)載船觸石破没范抱持棺柩遂俱沈
溺衆傷其義鉤求得之療救僅免於死穆聞復馳遣使
持前資物追范范又固辭歸葬服竟詣京師受業事博
士薛漢(漢字公子/見儒林傳)京兆隴西二郡更請召皆不應永平
初隴西太守鄧融備禮謁范為功曹(謁請/也)㑹融為州所
舉案(舉其罪/案驗之)范知事譴難解欲以權相濟乃託病求去
融不逹其意大恨之范於是東至洛陽變名姓求代廷
尉獄卒居無幾融果徵下獄范遂得衛侍左右盡心勤
勞融怪其貌類范而殊不意乃謂曰卿何似我故功曹
邪范訶之曰君困戹瞀亂邪(鄭𤣥注禮記曰/瞀目不明之貌)語遂絶融
繫出困病范隨而養視及死竟不言身自將車送喪至
南陽葬畢乃去後辟公府㑹薛漢坐楚王事誅(楚王英/謀反也)
故人門生莫敢視范獨往收歛之吏以聞顯宗大怒召
范入詰責曰薛漢與楚王同謀交亂天下范公府掾不
與朝廷同心而反收斂罪人何也范叩頭曰臣無狀愚
戇以為漢等皆已伏誅不勝師資之情罪當萬坐(老子/曰善)
(人為不善人之師不/善人為善人之資也)帝怒稍解問范曰卿廉頗後邪與
右將軍裦大司馬丹有親屬乎范對曰裦臣之曾祖丹
臣之祖也帝曰怪卿志膽敢爾因貰之(貰赦/也)由是顯名
舉茂才數月再遷為雲中太守㑹匈奴大入塞烽火日
通故事虜人過五千人(○劉攽曰按/文人當作入)移書傍郡吏欲傳
檄求救范不聽自率士卒拒之虜衆盛而范兵不敵㑹
日暮令軍士各交縛兩炬三頭爇火營中星列(用兩炬/交縛如)
(十字爇其三頭手持一端/使敵人望之疑兵士之多)虜遙望火多謂漢兵救至大
驚待旦將退范乃令軍中蓐食晨往赴之(蓐食早起食/於寢蓐中也)
斬首數百級虜自相轔藉死者千餘人(轔轢也藉/相蹈藉也)由此
不敢復向雲中後頻歴武威武都二郡太守隨俗化導
各得治宜建初中遷蜀郡太守其俗尚文辯好相持短
長范每厲以淳厚不受偸薄之說成都民物豐盛邑宇
逼側舊制禁民夜作以防火災而更相隠蔽燒者日屬
范乃毁削先令但嚴使儲水而已百姓為便乃歌之曰
廉叔度來何暮不禁火民安作平生無襦今五絝(作協/韻音)
(則護/反)在蜀數年坐法免歸鄉里范世在邊廣田地積財
粟悉以賑宗族朋友肅宗崩范奔赴敬陵時廬江郡掾
嚴麟奉章弔國俱㑹於路麟乗小車塗深馬死不能自
進范見而愍然命從騎下馬與之不告而去麟事畢不
知馬所歸乃緣縱訪之或謂麟曰故蜀郡太守廉叔度
好周人窮急今奔國喪獨當是耳麟亦素聞范名以為
然即牽馬造門謝而歸之世伏其好義然依倚大將軍
竇憲以此為譏卒于家初范與洛陽慶鴻為刎頸交時
人稱曰前有管鮑後有慶廉鴻慷慨有義節位至琅邪
㑹稽二郡太守所在有異迹
論曰張堪廉范皆以氣俠立名觀其振危急赴險阸有
足壯者堪之臨財范之忘施亦足以信意而感物矣(信/音)
(伸/)若夫髙祖之召欒布(欒布梁人為人所略賣為奴梁/王彭越贖為梁大夫使於齊漢)
(召彭越以謀反夷三族詔有收視者輒捕之布還奏事/彭越頭下祠而哭之吏捕以聞上召罵曰若與彭越反)
(邪布曰今漢一徵兵於梁彭王不行而疑以/為反則人人自危也上乃釋布拜為都尉也)明帝之引
廉范加怒以發其志就戮更延其寵聞義能徙誠君道
所尚然情理之樞亦有開塞之感焉(户之開闔必由於/樞情之通塞必在)
(於感言髙祖明帝初怒欒/布廉范後感其義而赦之)
　　王堂傳
王堂字敬伯廣漢郪人也初舉光禄茂才(光禄舉之/為茂才也)遷
穀城令治有名迹(穀城縣屬東郡故城/在今齊州東阿縣東)永初中西羌寇
巴郡為民患詔書遣中郎將尹就攻討連年不剋三府
舉堂治劇拜巴郡太守堂馳兵赴賊斬虜千餘級巴庸
清靜吏民生為立祠(庸即上庸縣也故城在/今房州清水縣西也)刺史張喬
表其治能遷右扶風安帝西廵阿母王聖中常侍江京
等並請屬於堂堂不為用掾吏固諫之堂曰吾蒙國恩
豈可為權寵阿意(阿曲/也)以死守之即日遣家屬歸閉閤
上病果有誣奏堂者㑹帝崩京等悉誅堂以守正見稱
永建二年徵入為將作大匠四年坐公事左轉議郎(續/漢)
(志曰議郎秩/六百石無員)復拜魯相政存簡一至數年無辭訟遷汝
南太守搜才禮士不茍自専乃教掾史曰古人勞於求
賢逸於任使故能化清於上事緝於下其憲章朝右簡
覈才職委功曹陳蕃匡政理務拾遺補闕任主簿應嗣
庶循名責實察言觀效焉自是委誠求當不復妄有辭
教郡内稱治時大將軍梁商及尚書令袁湯以求屬不
行並恨之後廬江賊迸入弋陽界堂勒兵追討即便奔
散而商湯猶因此風州奏堂在任無警免歸家年八十
六卒遺令薄歛瓦棺以葬子穉清行不仕曾孫商益州
牧劉焉以為蜀郡太守有治聲
　　蘇章傳(族孫不韋/)
蘇章字孺文扶風平陵人也八世祖建武帝時為右將
軍(前書曰建以校尉從大將軍青擊/匃奴封平陵侯中子武最知名也)祖父純字桓公有
髙名性强切而持毁譽(持執也執毁譽之/論謂品藻其臧否)士友咸憚之
至乃相謂曰見蘇桓公患其教責人不見又思之三輔
號為大人(大人長老之稱/言尊事之也)永平中為奉車都尉竇固軍
出擊北匈奴車師有功(○劉攽曰案竇固自為奉車都/尉蘇純但從之耳為當作從)
封中陵鄉侯官至南陽太守章少博學能屬文安帝時
舉賢良方正對䇿髙第為議郎數陳得失其言甚直出
為武原令(武原縣屬楚國故城/在今泗州下邳縣北)時歲飢輒開倉廪活三
千餘户順帝時遷冀州刺史故人為清河太守章行部
案其姦臧乃請太守為設酒肴陳平生之好甚歡太守
喜曰人皆有一天我獨有二天章曰今夕蘇孺文與故
人飲者私恩也明日冀州刺史案事者公法也遂舉正
其罪州境知章無私望風畏肅換為幷州刺史以摧折
權豪忤㫖坐免隐身鄉里不交當世後徵為河南尹不
就時天下日敝民多悲苦論者舉章有幹國才朝廷不
能復用卒于家兄曾孫不韋
不韋字公先父謙初為郡督郵時魏郡李暠為美陽令
與中常侍具瑗交通貪暴為民患前後監司畏其埶援
莫敢糾問及謙至部案得其臧論輸左校謙累遷至金
城太守去郡歸鄉里漢法免罷守令自非詔徵不得妄
到京師而謙後私至洛陽時暠為司𨽻校尉收謙詰掠
死獄中暠又因刑其屍以報昔怨不韋時年十八徵詣
公車㑹謙見殺不韋載䘮歸鄉里瘞而不𦵏仰天歎曰
伍子胥獨何人也(子胥父伍奢為楚王所殺子胥/復讐鞭平王之尸解見寇榮傳)乃藏
母於武都山中(武都郡名其地在今成州上禄縣界有/仇池山東西懸絶壁立百仞故藏於其)
(中/也)遂變名姓盡以家財募劍客邀暠於諸陵間不剋㑹
暠遷大司農時右校芻廥在寺北垣下(說文云廥芻槀/藏音工外反垣)
(墻/也)不韋與親從兄弟潛入廥中夜則鑿地晝則逃伏如
此經月遂得傍逹暠之寢室出其牀下値暠在厠因殺
其妾并及小兒留書而去暠大驚懼乃布棘於室以板
籍地一夕九徙雖家人莫知其處每出輒劍㦸隨身壯
士自衛不韋知暠有備乃日夜飛馳徑到魏郡掘其父
阜冢斷取阜頭以祭父墳又標之於市曰李君遷父頭
暠匿不敢言而自上退位歸鄉里私掩塞冢椁捕求不
韋厯歲不能得憤恚感傷發病毆血死不韋後遇赦還
家乃始改𦵏行喪士大夫多譏其發掘冢墓歸罪枯骨
不合古義唯任城何休方之伍員太原郭林宗聞而論
之曰子胥雖云逃命而見用强呉慿闔廬之威因輕悍
之衆雪怨舊郢曾不終朝而但鞭墓戮屍以舒其憤竟
無手刃後主之報豈如蘇子單特孑立靡因靡資强讐
豪援據位九卿城闕天阻宫府幽絶埃塵所不能過霧
露所不能沾不韋毁身憔慮出於百死冒觸嚴禁陷族
禍門雖不獲逞為報已深况復分骸斷首以毒生者(毒/苦)
(也/)使暠懐忿結不得其命猶假手神靈以斃之也力唯
匹夫功隆千乗比之於員不以優乎議者於是貴之後
太傳陳蕃辟不應為郡五官掾初𢎞農張奐睦於蘇氏
而武威叚熲與暠素善後奐熲有隙及熲為司𨽻以禮
辟不韋不韋懼之稱病不詣熲既積憤於奐因發怒乃
追咎不韋前報暠事以為暠表治謙事被報見誅君命
天也而不韋仇之又令長安男子告不韋多將賓客奪
舅財物遂使從事張賢等就家殺之乃先以鴆與賢父
曰若賢不得不韋便同飲此賢到扶風郡守使不韋奉
謁迎賢即時收執并其一門六十餘人盡誅滅之諸蘇
以是衰破及叚熲為陽球所誅天下以為蘇氏之報焉
　　羊續傅
羊續字興祖太山平陽人也其先七世二千石卿校祖
父侵安帝時司𨽻校尉父儒桓帝時為太常續以忠臣
子孫拜郎中去官後辟大將軍竇武府及武敗坐黨事
禁錮十餘年幽居守静及黨禁解復辟太尉府四遷為
廬江太守後揚州黄巾賊攻舒焚燒城郭續發縣中男
子二十以上皆持兵勒陳其小弱者悉使負水灌火㑹
集數萬人并埶力戰大破之郡界平後安風賊戴風等
作亂(安風縣屬/廬江郡)續復擊破之斬首三千餘級生獲渠帥
其餘黨輩原為平民(原免/也)賦與佃器使就農業中平三
年江夏兵趙慈反叛殺南陽太守秦頡攻没六縣拜續
為南陽太守當入郡界乃羸服間行侍童子一人觀厯
縣邑採問風謡然後乃進其令長貪潔吏民良猾悉逆
知其狀郡内驚竦莫不震懾乃發兵與荆州刺史王敏
共擊慈斬之獲首五千餘級屬縣餘賊並詣續降續為
上言宥其枝附賊既清平乃班宣政令候民病利(損於/人曰)
(病益於/人曰利)百姓歡服時權豪之家多尚奢麗續深疾之常
敝衣薄食車馬羸敗府丞嘗獻其生魚續受而懸於庭
丞後又進之續乃出前所懸者以杜其意續妻後與子
祕俱詣郡舍續閉門不内妻自將祕行其資藏唯有布
衾敝袛裯鹽麥數斛而已(說文曰袛裯短衣也廣雅云/即襜褕也袛音丁奚反裯音)
(丁勞/反)顧敕祕曰吾自奉若此何以資爾母乎使與母俱
歸六年靈帝欲以續為太尉時拜三公者皆輸東園禮
錢千萬令中使督之名為左騶(騶騎/士也)其所之往輒迎致
禮敬厚加贈賂續乃坐使人於單席舉緼袍以示之(緼/故)
(絮/也)曰臣之所資唯斯而已左騶白之帝不悦以此故不
豋公位而徵為太常未及行㑹病卒時年四十八遺言
薄歛不受賵遺舊典二千石卒官賻百萬府丞焦儉遵
續先意一無所受詔書襃美敕太山太守以府賻錢賜
續家云
　　賈琮傳
賈琮字孟堅東郡聊城人也(聊城今/博州縣)舉孝廉再遷為京
兆令(○劉攽曰案無京兆縣又未可為/尹明多兆字是河南京縣令也)有政理迹舊交
阯土多珍産明璣翠羽犀象瑇瑁異香美木之屬莫不
自出(說文曰璣珠之不圓者異物志曰翠鳥形似鷰翡/赤而翠青其羽可以為飾廣雅曰瑇瑁形似龜出)
(南海巨/延州也)前後刺史率多無清行上承權貴下積私賂財
計盈給輒復求見遷代故吏民怨叛中平元年交阯屯
兵反執刺史及合浦太守自稱柱天將軍靈帝特敕三
府精選能吏有司舉琮為交阯刺史琮到部訊其反狀
咸言賦歛過重百姓莫不空單京師遙逺告寃無所民
不聊生自活(○劉攽曰案文自活非本/傳文是注以解聊生耳)故聚為盗賊琮
即移書告示各使安其資業招撫荒散蠲復徭役誅斬
渠帥為大害者簡選良吏試守諸縣歲間蕩定百姓以
安巷路為之歌曰賈父來晚使我先反今見清平吏不
敢飯在事三年為十三州最徵拜議郎時黄巾新破兵
凶之後郡縣重歛因緣生姦詔書沙汰刺史二千石更
選清能吏乃以琮為冀州刺史舊與傳車驂駕垂赤帷
裳迎於州界及琮之部升車言曰刺史當逺視廣聽糾
察美惡何有反垂帷裳以自掩塞乎乃命御者褰之百
城聞風自然竦震其諸臧過者望風解印綬去唯癭陶
長濟陰董昭觀津長梁國黄就當官待琮於是州界翕
然靈帝崩大將軍何進表琮為度遼將軍卒於官
　　陸康傳
陸康字季寜呉郡呉人也祖父續在獨行傳父襃有志
操連徵不至康少仕郡以義烈稱刺史臧旻舉為茂才
除髙城令(髙城縣屬/渤海郡也)縣在邉垂舊制令户一人具弓弩
以備不虞不得行來(行來猶/往來也)長吏新到輒發民繕修城
郭康至皆罷遣百姓大悅以恩信為治寇盗亦息州郡
表上其狀光和元年遷武陵太守轉守桂陽樂安二郡
所在稱之時靈帝欲鑄銅人而國用不足乃詔調民田
畝斂十錢而比水旱傷稼百姓貧苦康上疏諌曰臣聞
先王治世貴在愛民省徭輕賦以寜天下除煩就約以
崇簡易(易曰乾以易知坤以簡/能而天下之理得矣)故萬姓從化靈物應德
末世衰主窮奢極侈造作無端興制非一勞割自下以
從茍欲(勞苦割剝/於下人也)故黎民吁嗟陰陽感動陛下聖德承
天當隆盛化而卒被詔書畝歛田錢鑄作銅人伏讀惆
悵悼心失圖夫什一而稅周謂之徹(孟子曰夏后氏五/十而貢殷人七十)
(而助周人百畝而/徹其實皆什一也)徹者通也言其法度可通萬世而行
也故魯宣稅畝而蝝災自生(公羊傳曰初稅畝者何履/畝而稅也何休注云宣公)
(無恩信於人人不肯盡力於公田起履踐案行擇其畆/穀好者稅取之蝝螽子也公羊傳冬蝝生此言蝝生何)
(上變古易常也注云上謂宣/公變易公田舊制而稅畝也)哀公增賦而孔子非之(左/傳)
(曰季孫欲以田賦使冉有訪諸仲尼仲尼私於冉有曰/子季孫若欲行而法則周公之典在若欲茍而行之又)
(何訪/焉)豈有聚奪民物以營無用之銅人捐捨聖戒自蹈
亡王之法哉(謂秦始皇鑄銅人/十二卒致滅亡也)傳曰君舉必書書而不
法後世何述焉陛下宜留神省察改敝從善以塞兆民
怨恨之望書奏内倖因此譖康援引亡國以譬聖明大
不敬檻車徵詣廷尉侍御史劉岱典考其事岱為表陳
解釋免歸田里復徵拜議郎㑹廬江賊黄穰等與江夏
蠻連結十餘萬人攻没四縣拜康廬江太守康申明賞
罰擊破穰等餘黨悉降帝嘉其功拜康孫尚為郎中獻
帝即位天下大亂康蒙險遣孝廉計吏奉貢朝廷詔書
䇿勞加忠義將軍秩中二千石時袁術屯兵夀春部曲
飢餓遣使求委輸兵甲康以其叛逆閉門不通内修戰
備將以禦之術大怒遣其將孫䇿攻康圍城數重康固
守吏士有先受休假者皆遁伏還赴暮夜緣城而入受
敵二年城陷月餘發病卒年七十宗族百餘人遭離飢
戹死者將半朝廷愍其守節拜子儁為郎中少子績仕
吳為鬱林太守博學善政見稱當時㓜年曾謁袁術懐
橘墮地者也有名稱(績字公紀/呉志有傳)
贊曰伋牧朔藩信立童昏詩守南楚民作謠言奮馳單
乗堪駕毁轅范得其朋(易曰西南得朋廉范遷蜀郡太/守百姓便之蜀在西南故曰得)
(朋/也)堂任良肱(謂委任功曹陳蕃主/簿應嗣郡中大化也)二蘇勁烈羊賈廉能
季寜拒䇿城隕衝輣(輣兵車也音彭/協韻音普滕反)
　
　
　
　
　
　
　
　
　
　
　
　
　後漢書卷六十一
　後漢書卷六十一考證
杜詩傳造作水排鑄為農器注排當作櫜○櫜字諸本
　皆誤作橐從宋本改
廉范傳麟事畢不知馬所歸乃緣縱訪之○(臣㑹汾/)按
　緣縱謂縱馬任其所之随後訪之也諸本或作蹤則
　上下文義不貫從監本義長
王堂傳簡覈才職○職字應照宋本作識
蘇章傳段熲為陽球所誅○(臣㑹汾/)按叚熲事具載陽
　球本傳諸本並誤作楊今改正
陸康傳哀公增賦而孔子非之注季孫欲以田賦○以
　字監本作益(臣㑹汾/)按左氏傳本作以今從原文改
　正
詩守南楚○守字監本作定今從宋本改正
　
　
　後漢書卷六十一考證
