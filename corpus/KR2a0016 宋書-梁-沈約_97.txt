書卷九十七
　　梁　　　　沈　　　　　約　　　　撰
　列傳第五十七
　　夷蠻
南夷西南夷大扺在交州之南及西南居大海中洲上
相去或三五千里逺者二三萬里乘舶舉㠶道里不可
詳知外國諸夷雖言里數非定實也
南夷林邑國髙祖永初二年林邑王范陽邁遣使貢獻
即加除授太祖元嘉初侵暴日南九德諸郡交州刺史
杜宏文建牙聚衆欲討之聞有代乃止七年陽邁遣使
自陳與交州不睦求䝉恕宥八年又遣樓船百餘㓂九
徳入四㑹浦口交州刺史阮彌之遣隊主相道生三千
人赴討攻區粟城不剋引還林邑欲伐交州借兵於扶
南王扶南不從十年陽邁遣使上表獻方物求領交州
詔答以道逺不許十二十五十六十八年頻遣貢獻而
寇盜不已所貢亦陋薄太祖忿其違慠二十三年使龍
驤將軍交州刺史檀和之伐之遣太尉府振武將軍宗
慤受和之節度和之遣府司馬蕭景憲為前鋒慤仍領
景憲軍副陽邁聞將見討遣使上表求還所畧日南民
户奉獻國珍太祖詔和之陽邁果有欵誠許其歸順其
年二月軍至朱梧戍遣府户曹參軍日南太守姜仲基
前部賊曹參軍蟜宏民隨傳詔畢願髙精奴等宣揚恩
㫖陽邁執仲基精奴等二十八人遣宏民反命外言歸
欵猜防愈嚴景憲等乃進軍向區粟城陽邁遣大帥范
扶龍大戍區粟又遣水歩軍徑至景憲破其外救盡銳
攻城五月剋之斬扶龍大首獲金銀雜物不可勝計乗
勝追討即尅林邑陽邁父子並挺身奔逃所獲珍異皆
是未名之寳上嘉將帥之功詔曰林邑介恃遐險乆稽
王誅龍驤將軍交州刺史檀和之忠果到列思畧經濟
禀命致討萬里摧鋒法命肅齊文武畢力潔己奉公以
身率下故能立勲海外震服殊俗宜加褒飾參管近侍
可黄門侍郎領越騎校尉行建武將軍龍驤司馬蕭景
憲恊贊軍首勤㨗顯著總勒前驅尅殄巢穴必能威服
荒夷撫懐民庶可持節督交州廣州之鬱林寧浦二郡
諸軍事建威將軍交州刺史龍驤司馬童林之九眞太
守傅蔚祖戰死並贈給事中世祖孝建二年林邑又遣
長史范龍䟦奉使貢獻除龍䟦揚武將軍大眀二年林
邑王范神成又遣長史范流奉表獻金銀器及香布諸
物太宗泰豫元年又遣使獻方物初檀和之被徴至豫
章値豫章民胡誕世等反因討平之并論林邑功封雲
杜縣子食邑四百户和之髙平金鄉人檀憑子也太祖
元嘉二十七年自太子左衛率為世祖鎮軍司馬輔國
將軍彭城太守元凶弑立以為西中郎將雍州刺史世
祖入討加輔國將軍統豫州戍事因出南奔世祖即位
以為右衛將軍孝建二年除輔國將軍豫州刺史不行
復為右衛加散騎常侍三年出為南兖州刺史坐酣飲
黷貨迎獄中女子入内免官禁錮其年卒追贈左將軍
諡曰襄子廣州諸山並俚獠種類繁熾前後屢為侵暴
歴世患苦之世祖大眀中合浦大帥陳檀歸順拜龍驤
將軍四年檀表乞官軍征討未附乃以檀為髙興太守
將軍如故遣前朱提太守費沈龍驤將軍武期率衆南
伐并通朱崖道並無功輙殺檀而反沈下獄死
扶南國太祖元嘉十一十二十五年國王持黎䟦摩遣
使奉獻
西南夷訶羅陁國元嘉七年遣使奉表曰伏承聖主信
重三寳興立塔寺周滿國界城郭荘嚴清淨無穢四衢
交通廣博平坦臺殿羅列狀若衆山莊嚴微妙猶如天
宫聖王出時四兵具足導從無數以為守衛都人士女
麗服光飾市㕓豐富珍賄無量王法清整無相侵奪學
徒遊集三乘競進敷演正法雲布雨潤四海流通萬國
交會長江𦕈漫清淨深廣有生咸資莫能銷穢隂陽調
和災厲不行誰有斯羙大宋揚都聖王無倫臨覆上國
有大慈悲子育萬物平等忍辱怨親無二濟乏周窮無
所藏積靡不照達如日之眀無不受樂猶如淨月宰輔
賢良羣臣貞潔盡忠奉主心無異想伏惟皇帝是我眞
主臣是訶羅陁國王名曰堅鎧今敬稽首聖王足下惟
願大王知我此心乆矣非適今也山海阻逺無縁自達
今故遣使表此丹誠所遣二人一名毗紉一名婆田令
到天子足下堅鎧微蔑誰能知者是故今遣二人表此
㣲心此情既果雖死猶生仰惟大國藩守曠逺我即邊
方藩守之一上國臣民普䝉慈澤願垂恩逮等彼僕臣
臣國先時人衆殷盛不為諸國所見陵廹今轉衰弱鄰
國競侵伏惟聖王逺垂覆護并市易徃反不為禁閉若
見哀念願時遣還令此諸國不見輕侮亦令大王名聲
普聞扶危救弱正是今日今遣二人是臣同心有所宣
啓誠寔可信願勅廣州時遣舶還不令所在有所陵奪
願自今以後賜年年奉使今奉㣲物願垂哀納
呵羅單國治闍婆洲元嘉七年遣使獻金剛指鐶赤鸚
鵡鳥天竺國白疊古貝葉波國古貝等物十年呵羅單
國王毗沙䟦摩奉表曰常勝天子陛下諸佛世尊常樂
安隠三達六通為世間道是名如來應供正覺遺形舎
利造諸塔像莊嚴國土如須彌山村邑聚落次第羅匝
城郭館宇如忉利天宫宫殿髙廣樓閣莊嚴四兵具足
能伏怨敵國土豐樂無諸患難奉承先王正法治化人
民良善慶無不利處雪山隂雪水流注百川洋溢八味
清淨周匝屈曲順趣大海一切衆生咸得受用於諸國
土殊勝第一是名震旦大宋揚都承嗣常勝大王之業
德合天心仁廕四海聖智周備化無不順雖人是天護
世降生功徳寳藏大悲救世為我尊主常勝天子是故
至誠五體敬禮呵羅單國王毗沙䟦摩稽首問訊其後
為子所簒奪十三年又上表曰大吉天子足下離滛怒
癡哀愍羣生想好具足天龍神等恭敬供飬世尊威徳
身光眀照如水中月如日初(闕/)間自䝉普照十方其白
如雪亦如月光清淨如華顔色照耀威儀殊勝諸天龍
神之所恭敬以正法寳梵行衆僧莊嚴國土人民熾盛
安隠快樂城閤髙峻如乾他山衆多勇士守護此城樓
閣莊嚴道巷平正著種種衣猶如天服於一切國為最
殊勝吉揚州城無憂天主愍念羣生安樂民人律儀清
淨慈心深廣正法治化供飬三寳名稱逺至一切並聞
民人樂見如月初生譬如梵王世界之主一功人天恭
敬作禮呵羅單䟦摩以頂禮足猶如現前以體布地如
殿陛道供飬恭敬如奉世尊以頂著地曲躬問訊忝承
先業嘉慶無量忽為惡子所見争奪遂失本國今唯一
心歸誠天子以自存命今遣毗紉問訊大家意欲自徃
歸誠宣訴復畏大海風波不達今命得存亦由毗紉此
人忠志其恩難報此是大家國今為惡子所奪而見驅
擯意頗忿惋規欲雪復伏願大家聽毗紉買諸鎧仗袍
襖及馬願為料理毗紉使得時還前遣闍邪仙婆羅訶
䝉大家厚賜悉惡子奪去啓大家使知今奉薄獻願垂
納受此後又遣使二十六年太祖詔曰訶羅單媻皇媻
達三國頻越遐海款化納貢逺誠宜甄可並加除授乃
遣使策命之曰惟汝慕義款化效誠荒遐恩之所洽殊
逺必甄用敷典章顯兹䇿授爾其欽奉凝命永固厥職
可不愼歟二十九年又遣長史媻和沙彌獻方物
媻皇國元嘉二十六年國王舎利媻羅䟦摩遣使獻方
物四十一種太祖䇿命之為媻皇國王曰惟爾仰政邊
城率貢來庭皇澤凱被無幽不治宜班典䇿授兹嘉命
爾其祗順禮度式保厥終可不愼歟二十八年復貢獻
世祖孝建三年又遣長史竺那媻智奉表獻方物以那
媻智為振威將軍大眀三年獻赤白鸚鵡大眀八年太
宗泰始二年又遣使貢獻太宗以其長史竺須羅達前
長史振威將軍竺那媻智並為龍驤將軍
媻達國元嘉二十六年國王舎利不陵伽䟦摩遣使獻
方物太祖䇿命之為媻達國王曰惟爾仰化懐誠馳慕
聲教皇風遐曁荒服來款是用加兹顯䇿式甄義順爾
其祗順憲典永終休福可不愼歟二十六年二十八年
復遣使獻方物
闍婆婆達國元嘉十二年國王師黎婆逹陁阿羅䟦摩
遣使奉表曰宋國大主大吉天子足下敬禮一切種智
安隠天人師降伏四魔成等正覺轉尊法輪度脫衆生
教化已周入于涅槃舎利流布起无量塔衆寳莊嚴如
須彌山經法流布如日照眀無量淨僧猶如列宿國界
廣大民人衆多宫殿城郭如㣼利天宫名大宋揚州大
國大吉天子安處其中紹繼先聖王有四海閻浮提内
莫不來服悉以兹水普飲一切我雖在逺亦霑靈潤是
以雖隔巨海常遥臣屬願照至誠垂哀納受若蒙聽許
當年遣信若有所湏惟命是獻伏願信受不生異想今
遣使主佛大陁婆副使葛抵奉宣㣲誠稽首敬禮大吉
天子足下陁婆所啓願見信受諸有所請唯願賜聽今
奉微物以表㣲心
師子國元嘉五年國王刹利摩訶南奉表曰謹白大宋
明主雖山海殊隔而音信時通伏承皇帝道徳髙逺覆
載同於天地明照齊乎日月四海之外無徃不伏方國
諸王莫不遣信奉獻以表歸德之誠或泛海三年陸行
千日畏威懐徳無逺不至我先王以來唯以脩徳為正
不嚴而治奉事三寳道濟天下欣人為善慶若在己欲
與天子共𢎞正法以度難化故託四道人遣二白衣送
牙臺像以為信誓信還願垂音告至十二年又復遣使
奉獻
天竺迦毗黎國元嘉五年國王月愛遣使奉表曰伏聞
彼國據江傍海山川周固衆妙悉備莊嚴清淨猶如化
城宫殿莊嚴街巷平坦人民充滿歡娱安樂聖王出逰
四海隨從聖明仁愛不害衆生萬邦歸仰國富如海國
中衆生奉順正法大王仁聖化之以道慈施羣生無所
遺惜帝修淨戒軌道不及無上法船濟諸沈溺羣寮百
官受樂無怨諸天擁護萬神侍衛天魔降伏莫不歸化
王身莊嚴如日初出仁澤普潤猶如大雲聖賢承業如
日月天於彼眞丹最為殊勝臣之所住名迦毗河東際
于海其城四邊悉紫紺石首羅天護令國安隠國王相
承未嘗斷絶國中人民率皆修善諸國來集共遵道法
諸寺舎中皆七寳形像衆妙供具如先王法臣自修檢
不犯道禁臣名愛月棄世王種惟願大王聖體和善羣
臣百官悉自安隠今以此國羣臣吏民山川珍寳一切
歸屬五體歸誠大王足下山海遐隔無由朝覲宗仰之
至遣使下承使主父名天魔悉達使主名尼陁達此人
由來良善忠信是故今遣奉使表誠大王若有所湏珍
竒異物悉當奉送此之境土便是王國王之法令治國
善道悉當承用願二國信使往來不絶此反使還願賜
一使具宣聖命備勅所宜欵至之誠望不空反所白如
是願加哀愍奉獻金剛指鐶摩勒金環諸寳物赤白鸚
鵡各一頭太宗泰始二年又遣使貢獻以其使主竺扶
大竺阿彌並為建威將軍元嘉十八年蘇摩黎國王那
隣那羅䟦摩遣使獻方物世祖孝建二年斤陁利國王
釋婆羅那隣陁遣長史竺留陁及多獻金銀寳器後廢
帝元徽元年婆黎國遣使貢獻凢此諸國皆事佛道佛
道自後漢眀帝法始東流自此以來其教稍廣自帝王
至於民庶莫不歸心經誥充積訓義深逺別為一家之
學焉元嘉十二年丹陽尹蕭摩之奏曰佛化被于中國
已歴四代形像塔寺所在千數進可以繋心退足以招
勸而自頃以來情敬浮末不以精誠為至更以奢競為
重舊宇頽弛曽莫之修而各務造新以相姱尚甲第顯
宅於兹始盡材竹銅綵糜損無極無闗神祗有累人事
建中越制宜加裁檢不為之防流道未息請自今以後
有欲鑄銅像者悉詣臺自聞興造塔寺精舎皆先詣在
所二千石通辭郡依事列言本州須許報然後就功其
有輙造寺舎者皆依不承用詔書律銅宅林苑悉沒入
官詔可又沙汰沙門罷道者數百人世祖大眀二年有
曇標道人與羌人髙闍謀反上因是下詔曰佛法訛替
沙門混雜未足扶濟鴻教而專成逋藪加姧心頻發凶
狀屢聞敗亂風俗人神交怨可付所在精加沙汰後有
違犯嚴加誅坐於是設諸條禁自非戒行精苦並使還
俗而諸寺尼出入宫掖交闗妃后此制竟不能行先是
晉世庾氷始創議欲使沙門敬王者後桓元復述其義
並不果行大眀六年世祖使有司奏曰臣聞䆳宇崇居
非期宏峻拳跪槃伏非止敬恭將以施張四維締制八
㝢故雖儒法枝派名墨條分至於崇親嚴上厥繇靡爽
唯浮圖為教逿自龍堆反經提傳訓遐事逺練生瑩識
恒俗稱難宗旨緬謝㣲言淪隔拘文蔽道在末彌扇遂
乃陵越典度偃倨尊戚失隨方之𦕈迹迷製化之淵義
夫佛法以謙儉自牧忠䖍為道不輕比丘遭道人斯拜
目連桑門過長則禮寧有屈膝四軰而簡體二親稽顙
耆臘而直體萬乘者哉故咸康創議元興載述而事屈
偏黨道挫餘分今鴻源遥洗羣流仰鏡九仙盡寳百神
聳職而畿輦之内舎弗臣之氓陛席之間延抗禮之客
懼非所以澄一風範詳示景則者也臣等參議以為沙
門接見比當盡䖍禮敬之容依其本俗則朝徽有序乘
方兼遂矣詔可前廢帝初復舊世祖寵姫殷貴妃薨為
之立寺貴妃子子鸞封新安王故以新安為寺號前廢
帝殺子鸞乃毁廢新安寺驅斥僧徒尋又毁中興天寳
諸寺太宗定亂下令曰先帝建中興及新安諸寺所以
長世垂範𢎞宣盛化頃遇昬虐法像殘毁師徒奔迸甚
以矜懐妙訓淵謨有扶名教可招集舊僧普各還本並
使材官隨宜修復宋世名僧有道生道生彭城人也父
為廣武令生出家為沙門法大弟子㓜而聰悟年十五
便能講經及長有異解立頓悟義時人推服之元嘉十
一年卒於廬山沙門慧琳為之誄慧琳者秦郡秦縣人
姓劉氏少出家住冶城寺有才章兼外内之學為廬陵
王義眞所知嘗著均善論其詞曰有白學先生以為中
國聖人經綸百世其徳𢎞矣智周萬變天人之理盡矣
道無隠旨教㒺遺筌聰叡廸哲何負於殊論哉有黑學
道士陋之謂不照幽㝠之途弗及來生之化雖尚虚心
未能虚事不逮西域之深也於是白學訪其所以不逮
云尒白曰釋氏所論之空與老氏所言之空無同異乎
黑曰異釋氏即物為空空物為一老氏有無兩行空有
為異安得同乎白曰釋氏空物物信空邪黒曰然空又
空不翅於空矣白曰三儀靈長於宇宙萬品盈生於天
地孰是空哉黒曰空其自性之有不害因假之體也今
構羣材以成大厦㒺專寢之寔積一毫以致合抱無檀
木之體有生莫俄頃之留太山蔑累息之固興滅無常
因縁無主所空在於性理所難據於事用吾以為悮矣
白曰所言寔相空者其如是乎黒曰然白曰浮變之理
交於目前視聽者之所同了邪解之以登道塲重之以
輕異學誠未見其淵深黒曰斯理若近求之實逺夫情
之所重者虚事之可重者實今虚其眞寔離其浮偽愛
欲之惑不得不去愛去而道塲不登者吾不知所以相
曉也白曰今析豪空樹無(闕/)乘廕之茂離材虚室不損
輪奐之美眀無常増其愒䕃之情陳若徧篤其競辰之
慮貝錦以繁采發輝和羮以鹽梅致旨齊侯追爽鳩之
樂燕王無延年之術恐和合之辯危脆之教正足戀其
嗜好之欲無以傾其愛競之感也黒曰斯固理絶於諸
華墳素莫之及也白曰山髙累卑之辭川樹積小之詠
舟壑火傳之談堅白唐肆之論盖盈於中國矣非理之
奥故不舉以為教本耳子固以遺情遺累虚心為道而
據事剖析者更由指掌之間乎黒曰周孔為教正及一
世不見來生無窮之縁積善不過子孫之慶累惡不過
餘殃之罸報効止於榮禄誅責極於窮賤視聽之外㝠
然不知良可悲矣釋迦闡無窮之業㧞重闗之險陶方
寸之慮宇宙不足盈其眀設一慈之救羣生不足勝其
化叙地獄則民懼其罪敷天堂則物歡其福指泥洹以
長歸乘法身以遐覽神變無不周靈澤靡不覃先覺翻
翔於上世後悟騰翥而不紹坎井之局何以識大方之
家乎白曰固能大其言矣今効神光無徑寸之眀驗靈
變㒺纖介之異勤誠者不覩善救之貎篤學者弗剋陵
虚之實徒稱無量之壽孰見期頤之叟咨嗟金剛之固
安覿不朽之質茍於事不符宜尋立言之指遺其所寄
之說也且要天堂以就善曷若服義而蹈道懼地獄以
敕身孰與從理以端心禮拜以求免罪不由祇肅之意
施一以徼百倍弗乘無恡之情美泥洹之樂生躭逸之
慮贊法身之妙肇好竒之心近欲未弭逺利又興雖言
菩薩無欲羣生固以有欲矣甫救交敝之氓永開利競
之俗澄神反道其可得乎黒曰不然若不示以來生之
欲何以權其當生之滯物情不能頓至故積漸以誘之
奪此俄頃要彼無窮若弗勤春稼秋穡何期端坐井底
而息意庶慮者長淪於九泉之下矣白曰異哉何所務
之乖也道在無欲而以有欲要之北行求郢西征索越
方長迷於幽都永謬滯於昧谷遼遼閩楚其可見乎所
謂積漸者日損之謂也當先遺其所輕然後忘其所重
使利欲自去淳白自生耳豈得以少要多以麄易妙俯
仰之間非利不動利之所蕩其有極哉乃丹青眩媚綵
之目土木夸好壯之心興糜廢之道單九服之財樹無
用之事割羣生之急致營造之計成私樹之權務權化
之業結師黨之勢苦節以要厲精之譽護法以展陵競
之情悲矣夫道其安寄乎是以周孔敦俗弗關視聽之
外老莊陶風謹守性分而已黒曰三遊本於仁義盗跖
資於五善聖跡之敝豈有内外且黄老之家符章之偽
水祝之誣不可勝論子安於彼駭於此玩於濁水違於
清淵耳白曰有跡不能不敝有術不能無偽此乃聖人
所以桎梏也今所惜在作法於貪遂以成俗不正其敝
反以為髙耳至若滛妄之徒世自近鄙源流蔑然固不
足論黒曰釋氏之教專救夷俗便無取於諸華邪白曰
曷為其然為則開端宜懐屬緒愛物去殺尚施周人息
心遺榮華之願大士布兼濟之念仁義𤣥一者何以尚
之惜乎幽旨不亮末流為累耳黒曰子之論善殆同矣
便事盡於生乎白曰幽㝠之理固不極於人事矣周孔
疑而不辨釋迦辨而不實將宜廢其顯晦之跡存其所
要之旨請嘗言之夫道之以仁義者服理以從化帥之
以勸戒者循利而遷善故甘辭興於有欲而滅於悟理
淡說行於天解而息於貪偽是以示來生者蔽虧於道
釋不得已杜幽闇者㝠符於姫孔閉其兊由斯論之言
之者未必逺知之者未必得不知者未必失但知六度
與五教並行信順與慈悲齊立耳殊塗而同歸者不得
守其發輪之轍也論行於世舊僧謂其貶黜釋氏欲加
擯斥太祖見論賞之元嘉中遂參權要朝廷大事皆與
議焉賔客輻凑門車常有數十兩四方贈賂相係勢傾
一時注孝經及莊子逍遥篇文論傳於世又有慧嚴慧
議道人並住東安寺學行精整為道俗所推時鬬塲寺
多禪僧京師為之語曰鬬塲禪師窟東安談義林世祖
大眀四年於中興寺設齋有一異僧衆莫之識問其名
答言名眀慧從天安寺來忽然不見天下無此寺名乃
改中興曰天安寺大眀中外國沙門摩訶衍苦節有精
理於京都多出新經勝鬘經尤見重内學
東夷髙句驪國今治漢之遼東郡髙句驪王髙璉晉安
帝義熙九年遣長史髙翼奉表獻赭白馬以璉為使持
節都督營州諸軍事征東將軍髙句驪王樂浪公髙祖
踐阼詔曰使持節都督營州諸軍事征東將軍髙句驪
王樂浪公璉使持節督百濟諸軍事鎮東將軍百濟王
映並執義海外逺修貢職惟新告始宜荷國休璉可征
東大將軍映可鎮東大將軍持節都督王公如故三年
加璉散騎常侍增督平州諸軍事少帝景平二年璉遣
長史馬婁等詣闕獻方物遣使慰勞之曰皇帝問使持
節散騎常侍都督營平二州諸軍事征東大將軍髙句
驪王樂浪公纂戎東服庸績繼軌厥惠既彰款誠亦著
踰遼越海納貢本朝朕以不徳忝承鴻緒永懐先蹤思
覃遺澤今遣謁者朱邵伯副謁者王邵子等宣旨慰勞
其茂康惠政永隆厥功式昭徃命稱朕意焉先是鮮卑
慕容寳治中山為索虜所破東走黄龍義熙初寳弟熙
為其下馮䟦所殺䟦自立為主自號燕王以其治黄龍
城故謂之黄龍國䟦死子宏立屢為索虜所攻不能下
太祖世每歲遣使獻方物元嘉十二年賜加除授十五
年復為索虜所攻宏敗走奔髙驪北豐城表求迎接太
祖遣使王白駒趙次興迎之并令髙驪料理資遣璉不
欲使宏南乃遣將孫潄髙仇等襲殺之白駒等率所領
七千餘人掩討潄等生禽潄殺髙仇等二人璉以白駒
等專殺遣使執送之上以逺國不欲違其意白駒等下
獄見原璉每歲遣使十六年太祖欲北討詔璉送馬璉
獻馬八百匹世祖孝建二年璉遣長史董騰奉表慰國
哀再周并獻方物大眀三年又獻肅慎氏楛矢石砮七
年詔曰使持節散騎常侍督營平二州諸軍事征東大
將軍髙句驪王樂浪公璉世事忠義作藩海外誠係本
朝志剪殘險通譯沙表克宣王猷宜加褒進以旌純節
可車騎大將軍開府儀同三司持節常侍都督王公如
故太宗泰始後廢帝元徽中貢獻不絶
百濟國本與髙驪俱在遼東之東千餘里其後髙驪畧
有遼東百濟畧有遼西百濟所治謂之晉平郡晉平縣
義熙十二年以百濟王餘映為使持節都督百濟諸軍
事鎮東將軍百濟王髙祖踐祚進號鎮東大將軍少帝
景平二年映遣長史張威詣闕貢獻元嘉二年太祖詔
之曰皇帝問使持節都督百濟諸軍事鎮東大將軍百
濟王累葉忠順越海効誠逺王纂戎聿修先業慕義既
彰厥懐亦款浮桴驪水獻賝執贄故嗣位方任以藩東
服勉朂所莅無墜前蹤今遣兼謁者閭丘恩子兼副謁
者丁敬子等宣旨慰勞稱朕意其後每歳遣使奉表獻
方物七年百濟王餘毗復修貢職以映爵號授之二十
七年毗上書獻方物私假臺使馮野夫西河太守表求
易林式占腰弩太祖竝與之毗死子慶代立世祖大眀
元年遣使求除授詔許二年慶遣使上表曰臣國累葉
偏受殊恩文武良輔世䝉朝爵行冠軍將軍右賢王餘
紀等十一人忠勤宜在顯進伏願垂愍並聽賜除仍以
行冠軍將軍右賢王餘紀為冠軍將軍以行征虜將軍
左賢王餘昆行征虜將軍餘暈竝為征虜將軍以行輔
國將軍餘都餘乂並為輔國將軍以行龍驤將軍沐衿
餘爵並為龍驤將軍以行寧朔將軍餘流糜貴並為寧
朔將軍以行建武將軍于西餘婁竝為建武將軍太宗
泰始七年又遣使貢獻
倭國在髙驪東南大海中世修貢職髙祖永初二年詔
曰倭讚萬里修貢逺誠宜甄可賜除授太祖元嘉二年
讚又遣司馬曹達奉表獻方物讚死弟珍立遣使貢獻
自稱使持節都督倭百濟新羅任那秦韓慕韓六國諸
軍事安東大將軍倭國王表求除正詔除安東將軍倭
國王珍又求除正倭隋等十三人平西征虜冠軍輔國
將軍號詔並聽二十年倭國王濟遣使奉獻復以為安
東將軍倭國王二十八年加使持節都督倭新羅任那
加羅秦韓慕韓六國諸軍事安東將軍如故并除所上
二十三人軍郡濟死世子興遣使貢獻世祖大眀六年
詔曰倭王世子興奕世載忠作藩外海禀化寧境恭脩
貢職新嗣邊業宜授爵號可安東將軍倭國王興死弟
武立自稱使持節都督倭百濟新羅任那加羅秦韓慕
韓七國諸軍事安東大將軍倭國王順帝昇眀二年遣
使上表曰封國偏逺作藩於外自昔祖禰躬環甲胄䟦
渉山川不遑寧處東征毛人五十五國西服衆夷六十
六國渡平海北九十五國王道融泰廓土遐畿累葉朝
宗不愆于歲臣雖下愚忝𦙍先緒驅率所統歸崇天極
道逕百濟裝治船舫而句驪無道圖欲見吞掠抄邊𨽻
䖍劉不已每致稽滯以失良風雖曰進路或通或不臣
亡考濟實忿㓂讎壅塞天路控弦百萬義聲感激方欲
大舉奄䘮父兄使垂成之功不獲一簣居在諒闇不動
兵甲是以偃息未㨗至今欲練甲治兵申父兄之志義
士虎賁文武効功白刃交前亦所不顧若以帝徳覆載
摧此彊敵克靖方難無替前功竊自假開府儀同三司
其餘咸假授以勸忠節詔除武使持節都督倭新羅任
那加羅秦韓慕韓六國諸軍事安東大將軍倭王
荆雍州蠻槃瓠之後也分建種落布在諸郡縣荆州置
南蠻雍州置寧蠻校尉以領之世祖初罷南蠻併大府
而寧蠻如故蠻民順附者一户輸穀數斛其餘無雜調
而宋民賦役嚴苦貧者不復堪命多逃亡入蠻蠻無傜
役彊者又不供官稅結黨連羣動有數百千人州郡力
弱則起為盜賊種類稍多户口不可知也所在多深險
居武陵者有雄谿樠谿辰谿酉谿舞谿謂之五谿蠻而
宜都天門巴東建平江北諸郡蠻所居皆深山重阻人
跡罕至焉前世以來屢為民患少帝景平二年宜都蠻
帥石寧等一百二十三人詣闕上獻太祖元嘉六年建
平蠻張雝之等五十人七年宜都蠻田生等一百一十
三人並詣闕獻見其後沔中蠻大動行旅殆絶天門漊
中令宗僑之傜賦過重蠻不堪命十八年蠻田向求等
為㓂破漊中虜畧百姓荆州刺史衡陽王義季遣行參
軍曹孫念討破之獲生口五百餘人免僑之官二十四
年南郡臨沮當陽蠻反縛臨沮令傳僧驥荆州刺史南
譙王義宣遣中兵參軍王諶討破之先是雝州刺史劉
道産善撫諸蠻前後不附官者莫不順服皆引出平土
多縁沔為居及道産亡蠻又反叛及世祖出為雝州羣
蠻斷道撃大破之臺遣軍主沈慶之連年討蠻所向皆
平殄事在慶之傳二十八年正月龍山雉水蠻㓂抄湼
陽縣南陽太守朱曇韶遣軍討之失利殺傷三百餘人
曇韶又遣二千人係之蠻乃散走是歲滍水諸蠻因險
為宼雝州刺史隨王誕遣使說之曰頃威懐所被覃自
遐逺順化者寵禄逆命者無遺此亦尒所知也聖朝今
普天肆𤯝許以自新便宜各還舊居安堵復業改過革
心於是乎始先是蠻帥魯奴子擄龍山屢為邊患魯軌
在長社奴子歸之軌言於虜主以為四山王軌子爽歸
國奴子亦求内附隨王誕又遣軍討沔北諸蠻襲濁山
如口蜀松三柴剋之又圍升錢柏義諸柴蠻悉力距戰
軍以具裝馬夾射大破之斬首二百級獲生蠻千口牛
馬八十頭世祖大明中建平蠻向光侯宼暴峽川巴東
太守王濟荆州刺史朱修之遣軍討之光侯走清江清
江去巴東千餘里時巴東建平宜都天門四郡蠻為㓂
諸郡民户流散百不存一太宗順帝世尤甚雖遣攻伐
終不能禁荆州為之虚敝大眀中桂陽蠻反殺荔令晏
珍之臨賀蠻反殺闗建令邢伯兒振武將軍蕭冲之討
之獲少費多抵罪
豫州蠻廩君後也槃瓠及廪君事並具前史西陽有巴
水蘄水希水赤亭水西歸水謂之五水蠻所在並深岨
種落熾盛歴世為盜賊北接淮汝南極江漢地方數千
里元嘉二十八年西陽蠻殺南川令劉臺并其家口二
十九年新蔡蠻二千餘人破大雷戍畧公私船舫悉引
入湖有亡命司馬黒石在蠻中共為㓂盜太祖遣太子
歩兵校尉沈慶之率江荆雍豫諸州軍討之世祖大眀
四年又遣慶之討西陽蠻大剋獲而反司馬黒石徒黨
三人其一人名智黒石號曰太公以為謀主一人名安
陽號譙王一人名續之號梁王蠻文小羅等討禽續之
為蠻世財所簒小羅等相率斬世財父子六人豫州刺
史王元謨遣殿中將軍郭元封慰勞諸蠻使縛送亡命
蠻乃執智黒石安陽二人送詣元謨世祖使於壽陽斬
之世宗初即位四方反叛及南賊敗於鵲尾西陽蠻田
益之田義之成邪財田光興等起義攻郢州剋之以益
之為輔國將軍都統四山軍人又以蠻户立宋安光城
二郡以義之為宋安太守光興為龍驤將軍光城太守
封益之邊城縣王食邑四百一十一户成邪財陽城縣
王食邑三千户益之徴為虎賁中郎將將軍如故順帝
昇眀初又轉射聲校尉冠軍將軍成邪財死子婆思襲
爵為輔國將軍武騎常侍晋熙蠻梅式生亦起義斬晋
熙太守閻湛之晉安王子勛典籖沈光眀祖封髙山侯
食所統牛崗下柴二村三十户
史臣曰漢世西譯遐通兼途累萬跨頭痛之山越繩度
之險生行死徑身徃魂歸晋氏南移河隴夐隔戎夷梗
路外域天斷若夫大秦天竺逈出西溟二漢銜役特艱
斯路而商貨所資或出交部汎海陵波因風逺至又重
峻參差氏衆非一殊名詭號種別類殊山琛水寳由兹
自出通犀翠羽之珍蛇珠火布之異千名萬品並世主
之所虚心故舟舶繼路商使交屬太祖以南琛不至逺
命師旅泉浦之㨗威震滄溟未名之寳入充府實夫四
夷孔熾患深自古蠻僰殊雜種衆特繁依深傍岨充積
畿甸咫尺華氓易興狡毒畧財據土歲月滋深自元嘉
將半㓂慝彌廣遂盤結數州揺亂邦邑於是命將出師
恣行誅討自江漢以北廬江以南􁆱山盪谷窮兵罄武
繋頸囚俘盖以數百萬計至於孩年耋齒執訊所遺將
卒申好殺之憤干戈窮酸慘之用雖云積怨為報亦甚
張奐所云流血于野傷和致災斯固仁者之言矣
　
　
　
　
　
　宋書卷九十七
　宋書卷九十七考證
南夷林邑國傳交州刺史檀和之忠果到列○到列二
　字前魯爽傳亦有之
百濟國傳慕義既彰厥懐亦款○亦一本作赤
荆雍州蠻傳天門漊中令宗僑之傜賦過重○僑一本
　作矯
　
　
　
　
　
　
　
　
　
　宋書卷九十七考證
