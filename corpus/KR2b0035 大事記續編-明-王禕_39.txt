
　大事記續編卷三十八　　　明　王禕　撰
(宋太宗明皇帝泰始三年年/魏顯祖獻文皇帝皇興元)春正月癸巳魏都督諸軍
尉元大破張永等於吕梁東遂取淮北及豫州淮西之
地(以魏紀及吕/祖謙標目修)
　解題曰按通鑑考異索虜傳曰永攸之敗退虜攻青
　兾二州執文秀道固又下書曰淮北三州民自天安
　二年正月三十日壬寅昧爽已前罪一切原免按青
　州破在五年淮北三州盖徐司豫壬寅二十日壬子
　三十日也
閏月宋青州刺史沈文秀兾州刺史崔道固降魏二月
復降宋三月魏征南大將軍慕容白曜督諸軍攻之(以/通)
(鑑/修)秋八月壬寅宋遣中領軍沈攸之攻彭城魏拒之攸
之敗走魏取下邳宿豫淮陽磐陽(以通/鑑修)
　解題曰按宋州郡志淮陽郡屬徐州宿豫屬淮陽磐
　陽屬青州齊郡
戊申魏改元(以魏/紀修)
　解題曰通鑑不載闕也
魏馮太后還政(以吕祖謙/標目修)冬十二月常珎奇降宋(以通/鑑修)
時宋斷内外百官俸(以吕祖謙/標目修)
(宋太宗明皇帝泰始四年年/魏顯祖獻文皇帝皇興二)春正月魏攻宋豫州刺史
劉勔破之(以通/鑑修)魏尉元都督徐南北兖三州軍事徐州
刺史(以通/鑑修)
　解題曰按魏書地形志南北兖州宋治瑕邱魏領泰
　山(宋襲慶府/淄州之地)魯(襲慶府/之地)髙平(襲慶府單濟/二州之地)任城(濟州/之地)
　東平(東平襲慶二/府濮州之地)東陽平(後/省)郡六既有南兖州則兖
　州爲北兖州矣
二月崔道固降魏(以吕祖謙/標目修)宋交州人李長仁據州反
(以吕祖謙/標目修)夏四月丙子朔日有食之(通鑑/目錄)己卯宋减郡
縣田租之半(以本/紀修)
　解題曰王容曰宋自孝建以來用度奢侈安得有蠲
　賦减租之事宋書廢帝紀永光元年二月减州郡縣
　田租之半謂州郡縣官公田及奉祿也明帝泰始三
　年復郡縣公田故今年又减其租入之半然則田租
　乃廢帝紀所書田禄也通鑑偶不書减田禄復公田
　二事故難稽其端緒爾
秋七月庚申宋以驍騎將軍蕭道成爲南兖州刺史以本
(紀/修)冬十月癸酉朔日有食之(以本/紀修)十一月李長仁降宋
(以通/鑑修)宋將軍阮佃夫中書通事舍人王道隆員外散騎
侍郎楊運長預政(以吕祖謙/標目修)
　解題曰按齊書倖臣傳晉令中書舍人九品江左置
　通事郎管司詔誥其後郎爲侍郎而舍人亦稱通事
　宋孝武以來士庶雜選明帝世專爲佞倖矣齊初關
　讞表啓發署詔𠡠侍郎之局復見侵矣建武世詔令
　殆不關中書專出舍人省内舍人四人所置四省其
　下有主書令史人数無員莫非左右要密天下文簿
　版籍入副其省萬機嚴祕有如尚書
(宋太宗明皇帝泰始五年年/魏顯祖獻文皇帝皇興三)春正月乙丑魏執沈文秀
青冀盡入於魏(以吕祖謙/標目修)
　解題曰通典魏自太武以後漸更强盛宋明以後及
　于齊梁國土漸蹙自守不暇雖時有侵掠而退不旋
　踵故魏之城鎭少被攻圍
二月己卯魏上黨公慕容白曜都督青齊東徐三州軍
事開府青州刺史封濟南王(以魏/紀修)魏立輸租法除雜調
(以通/鑑修)夏五月魏立僧祗佛圖戸(以通/鑑修)
　解題曰沙門統曇曜奏平齊户及諸民有能歲輸穀
　六十斛入僧曹者即爲僧祗户粟爲僧祗粟至於儉
　歲賑給饑民又請民犯重罪及官奴以爲佛圖戸以
　供諸寺掃洒歲兼營田輸粟並許之於是僧祗戸粟
　及寺戸徧於州鎮矣朱黼曰先王度地而授民料民
　以制食因口之多寡而賦之地故有夫井之定数因
　歳之登耗而給之食故有鬴鍾之定法惟其品節劑
　量於細微之中故地無曠土民無失業自佛教入中
　國民之游惰者盡歸沙門於是天下多不畊之人自
　魏顯祖聽民入粟爲僧祗戸於是天下有不耕之地
　聽民之犯罪者得入爲浮屠戸於是天下有不得役
　使之人然曇曜始初輸粟之請猶以遇凶歳即以賑
　給今雖凶歉不得而用也始初洒掃之請猶以民有
　重罪及沒入官奴者今雖平民不得而止也流弊日
　甚可勝歎哉
六月魏立子宏爲皇太子(以魏/紀修)宋殺車騎將軍開府南
豫州刺史廬江王禕(以紀/傳修)冬十月丁卯朔日有食之(以/本)
(紀/修)十一月丁未魏復修好於宋(以通/鑑修)十二月戊戌宋建
安王休仁解楊州刺史(以吕祖謙/標目修)宋置三巴校尉(以吕/祖謙)
(標目/修)
(宋太宗明皇帝泰始六年年/魏顯宗獻文皇帝皇興四)春正月乙亥宋制歲祀明
堂間祀南郊(以本/紀修)夏六月癸卯宋以鎮南將軍江州刺
史王景文爲左僕射楊州刺史(以本/紀修)秋九月柔然侵魏
魏伐柔然大敗之(以魏/紀修)冬十月魏殺慕容白曜(以魏/紀修)
(宋太宗明皇帝泰始七年興元年/魏髙祖孝文帝拓跋宏延)春二月戊戍宋分交
廣州置越州(以吕祖謙/標目修)
　解題曰按州郡志越州分交之合浦(屬廉欽宜邕柳/容高雷瓊欝林)
　(南寧萬安/吉陽等州)宋壽(屬欽/州)廣之臨漳(屬廉/州)又新立百梁壠
　蘇永寧安昌(屬廉/州)富昌南流(屬容欝/林二州)六郡
甲寅宋殺驃騎大將軍南徐州刺史晉平王休祐(以吕/祖謙)
(標目/修)夏五月戊午宋殺太尉領司徒建安王休仁(以吕/祖謙)
(標目/修)
　解題曰休仁爲計誅鉏孝武諸子至無遺育終亦不
　能自免而已矣事見通鑑
庚午宋以右僕射袁粲爲尚書令吏部尚書禇淵爲左
樸射(以本/紀修)宋殺太子屯騎校尉壽寂之(以吕祖謙/標目修)秋七
月乙丑宋殺車騎大將軍江州刺史巴陵王休若以驃
騎大將軍桂陽王休範爲江州刺史(以吕祖謙/標目修)宋殺前
督豫州軍事吳喜(以吕祖謙/標目修)宋徵蕭道成爲散騎常侍
(以通/鑑修)八月丙午魏太子宏即皇帝位改元丁未尊魏主
爲太上皇帝縂大政(以吕祖謙/標目修)
(宋太宗明皇帝泰豫元年/魏高祖孝文帝延興二年)春正月甲寅朔宋改元(以本/紀修)
一月己丑宋殺中書監揚州刺史王景文(以本/紀修)
　解題曰蘇軾曰明帝答景文詔曰有心於避禍不若
　無心於任運千仞之木既摧於斤斧一寸之草亦悴
　於踐蹋晉將軍畢萬七戰皆獲死於牖下蜀將費禕
　從容坐談斃於刺客故甘心於履危未必逢禍縱意
　於處安未必全福此言近於達者然明帝竟殺景文
　哀哉景文之死也手敕曰與卿周旋欲全卿門户故
　有此處分敕至景文與客棊棊竟歛子納奩畢徐曰
　有詔見賜以死酒至未飲門生焦度在側發酒覆地
　曰大丈夫安能坐受死州中文武足以一奮景文曰
　知卿至心若見念者爲我百口計乃作墨啓答敕致
　謝死生亦大矣而景文安之豈貪權竊國者乎明帝
　可謂不知人矣餘見通鑑(明帝殺壽寂之吳喜王景/文而不能殺蕭道成休仁)
　(休若兄弟勦戮畧盡而不慮及休/範天下事豈智術之所能盡哉)
夏四月己亥宋袁粲及護軍將軍禇淵右僕射劉勔荆
州刺史蔡興宗郢州刺史沈攸之受顧命淵薦蕭道成
爲右衛將軍共掌機事宋主殂庚子太子昱即皇帝位
乙巳以安成王凖爲揚州刺史(以吕祖謙/標目修)
　解題曰道成之自南兖被徴也嘗以兵動虜逡巡而
　不至矣及在北兖被徴也又嘗有骨肉相殘禍難將
　興方與卿等戮力之言矣使淵而不知是不智也知
　而薦之是不忠也天方厭劉氏厚其毒而降之罰於
　淵何尤哉事見通鑑(按齊書禇淵傳淵爲丹陽與從/弟炤同載出道逢太祖淵謂炤)
　(曰此非常人也出爲吳興太祖餉物别淵又謂人曰/此人材貌非常將來不可測也及顧命之際引太祖)
　(豫焉/)
六月乙巳宋尊皇后曰皇太后立妃江氏爲皇后(以本/紀修)
秋閏七月甲辰宋鎭西將軍沈攸之都督荆湘梁寧等
八州軍事荆州刺史(以吕祖謙/標目修)
　解題曰按州郡志寧州領建寧(宋黔叙二州長寧/軍及姚州之地)晉
　寧(叙州姚/州之地)牂柯(黔珍靖三州/及南平軍)平蠻(思黔珍/三州)夜郎(黔施/珍融)
　(四州南/平軍)朱提(叙州長/寧軍)南廣(叙/州)建都(未/詳)西平(嶲/州)西河陽
　(嶲/州)東河陽(姚/州)雲南(叙州/姚州)興寧(叙州姚/州之地)興古(黔叙嶲/州之地)梁
　水(叙黔/二州)郡十五
八月戊午宋開府樂安宣穆公蔡興宗卒(以吕祖謙/標目修)冬
十一月魏上皇擊柔然(以魏/紀修)己亥宋平西將軍郢州刺
史劉秉爲左僕射(以吕祖謙/標目修)宋中書通事舍人阮佃夫
加給事中輔國將軍(以列/傳修)魏詔非天地宗廟社稷勿用
牲(以通/鑑修)
(宋蒼梧王劉昱元徽元年/魏高祖孝文帝延興三年)春正月戊寅朔宋改元(以本/紀修)
二月吐谷渾寇魏夏四月戊申魏伐之(以魏/紀修)秋七月魏
詔河南六州戸收絹一匹綿一斤租三十石(以魏/紀修)八月
吐谷渾降魏(以魏/紀修)冬十月武都王楊僧嗣卒從弟文度
自立降魏(以通/鑑修)十一月宋袁粲罷固辭起復(以紀/傳修)十二
月癸卯朔日有食之(以本/紀修)
(宋蒼梧王元徽二年四年/魏高祖孝文帝延興)夏五月壬午宋太尉桂陽王
休範反平南將軍蕭道成屯新亭壬辰休範攻之死其
將攻朱雀桁鎮軍將軍劉勔死之東府䧟丙申始平六
六月庚子以道成爲中領軍鎭南將軍南兖州刺史(以/吕)
(祖謙標/目修)
　解題曰道成振旅凱入百姓縁道聚觀曰全國家者
　此公也以道成爲中領軍賞其功也道成之得兵權
　始於此而篡宋之基亦始於此餘見通鑑南朝宫苑
　記朱雀門吳所立名大航門南臨淮水北直對宣陽
　門去臺城可七里晉咸和中改朱雀門(禇淵傳載道/成辭領軍啓)
　(甚力彼其初猶有所/退託未敢逕居之也)
郢州刺史晉熈王爕克尋陽(以本/紀修)魏罷門房之誅(以吕/祖謙)
(標目/修)魏不赦(以吕祖謙/標目修)
(宋蒼梧王元徽三年五年/魏高祖孝文帝延興)春三月宋以車騎將軍張敬
兒都督雍梁州軍事雍州刺史(以吕祖謙/標目修)秋七月宋以
開府衛將軍袁粲爲中書監開府領司徒中軍將軍禇
淵爲尚書令(以本/紀修)八月魏置河東鹽官(以食貨/志修)
　解題曰按魏書食貨志河東郡鹽池舊立官司以收
　稅利是時罷之而民有富强者專擅其用貧弱者不
　得資益延興末復立監司量其貴賤節其賦入公私
　兼利世宗即位政存寛簡復罷其禁與百姓共之其
　國利所須别爲倐制取足而已自後豪貴之家復乘
　勢占奪近池之民又輙障吝强弱相陵神龜初太師
　高陽王雍太傅清河王懌等奏繞池之民尉保光等
　擅自障禁取與自由貴賤任口請依先朝之詔禁之
　為便於是復置監官以監檢焉其後更罷更立以至
　於永熈
(宋蒼梧王元徽四年元年/魏髙祖孝文帝承明)夏六月辛未魏皇太后馮氏
弑太上皇壬申改元(以吕祖謙/標目修)乙亥宋以左僕射劉秉
爲中書令加蕭道成左僕射(以吕祖謙/標目修)戊寅魏尊皇太
后曰太皇太后臨朝稱制諡太上皇獻文皇帝(以魏/紀修)秋
七月戊子宋征北將軍南徐州刺史建平王景素起兵
乙未敗死(以吕祖謙/標目修)
(宋順皇帝劉凖昇明元年/魏高祖孝文帝大和元年)春正月乙酉朔魏改元(以魏/紀修)
　解題曰太和本魏明帝石勒晉海西公李勢年號
夏四月宋南豫州刺史阮佃夫等謀廢立甲戍伏誅(以/紀)
(傳/修)秋七月戊子宋蕭道成弑其主追廢爲蒼梧王壬辰
安成王凖即皇帝位改元(以吕祖謙/標目修)甲午宋蕭道成鎮
東府丙申自爲録尚書事袁粲爲中書監禇淵開府劉
秉遷尚書令加中領軍加沈攸之車騎大將軍開府八
月癸亥粲鎮石頭(以通鑑吕祖/謙標目修)
　解題曰按齊書列傳髙祖坐東府高樓紀僧眞侍側
　上曰諸將勸我誅袁劉我意不欲便耳袁劉在道成
　掌握中久矣事見通鑑
丙子魏詔工商皂𨽻有役者止本部丞(以本/紀修)九月乙酉
魏定律令(以本/紀修)冬十月楊文度取仇池十二月魏擊走
之(以本/紀修)宋沈攸之舉兵討蕭道成(以吕祖謙/標目修)壬申宋袁
粲劉秉謀誅蕭道成不克死之(以吕祖謙/標目修)
　解題曰按列傳粲與蕭道成禇淵劉秉入直平决萬
　機時謂之四貴粲閑黙寡言不肯當事主書每往諮
　决或高詠對之時立一意則衆莫能改好飲酒善吟
　諷獨酌園庭以此自適居負南郭門無雜客及受遺
　當權四方輻湊閒居髙卧一無所接順帝即位遷中
　書監司徒侍中如故時道成居東府使粲鎮石頭粲
　自以身受顧託不欲事二姓密有異圖丹陽尹劉秉
　宋代宗室前湘州刺史王藴太后兄子素好武事並
　慮不見容於道成皆與粲相結將帥黃回任候伯孫
　曇瓘王宜興彭文之卜伯興等並與粲合餘見通鑑
　王師古曰沈攸之之討道成以爲少帝昬狂宜與諸
　公密議共白太后下令廢之柰何交結左右親行弑
　逆其言當矣盖人臣弑逆之罪夫人皆得以討之况
　受遺之大臣乎方道成召袁粲劉秉入議其心猶有
　所顧忌二子當正色明義而不爲兇𦦨所脅可也乃
　退縮畏沮拱手而付之道成及簒弑已成乃行茍簡
　之計欲以一死報國所謂匹夫匹婦之爲諒也豈大
　臣之義哉
閏月乙未宋沈攸之攻郢州(以吕祖謙/標目修)壬寅魏斬楊文
度以楊文𢎞爲武都王(以本/紀修)乙巳宋蕭道成假黄鉞屯
新亭(以本/紀修)
(宋順皇帝昇明二年二年/魏髙祖孝文帝太和)春正月沈攸之衆潰于郢張
敬兒襲據江陵攸之自殺(以吕祖謙/標目修)二月癸未宋蕭道
成自加太尉都督十六州軍事衛將軍禇淵爲中書監
司空吏部郎王儉爲太尉長史(以紀/傳修)夏四月辛卯宋殺
前郢州刺史黄回(以本/紀修)五月魏禁皇族貴戚與非類昬
偶(以魏/紀修)六月丁酉宋以楊文𢎞爲武都王(以本/紀修)秋八月
乙未宋以散騎常侍中領軍蕭嶷爲江州刺史江州刺
史蕭賾爲領軍將軍(以吕祖謙/標目修)九月乙巳朔日有食之
(以本/紀修)丙午宋蕭道成自加太傅大都督中外軍事加殊
禮辭不受(以本/紀修)冬十月壬寅宋立皇后謝氏(以本/紀修)十二
月宋尚書令王僧䖍奏補綴禮樂(以吕祖謙/標目修)
　
　
　大事記續編卷三十八
