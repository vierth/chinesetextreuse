#+TITLE: 史記索隱-唐-司馬貞
#+DATE: 2016-06-11 12:20:46
#+SOURCE: github.com/kanripo/KR2a0003 master 85cc2d3b                
欽定四庫全書　　　　　史部一
　史記索隱　　　　　　　正史類
　　提要
　　　　(臣/)等謹案史記索隱三十卷唐司馬貞撰貞
　　　　河内人開元中官朝散大夫𢎞文館學士初
　　　　受史記於崇文館學士張嘉㑹病褚少孫補
　　　　司馬遷書多傷踳駁又裴駰集解舊有音義
　　　　年逺散佚諸家音義延篤章隱鄒誕生栁顧
　　　　言等書亦失傳而劉伯莊許子儒等又多踈
　　　　漏乃因裴駰集解撰為此書首注駰序一篇
　　　　載其全文其註司馬遷書則如陸徳明經典
　　　　釋文之例惟標所註之字葢經傳别行之古
　　　　法凡二十八卷末二卷為述贊百三十篇及
　　　　補史記條例欲降秦本紀項羽本紀為系家
　　　　而吕后孝恵各為本紀補曺許邾吳芮吳漢
　　　　淮南系家而降陳涉於列傳蕭何曺參張良
　　　周勃五宗三王各為一傳而附國僑羊舌肸
　　　於管晏附尹喜莊周於老子附韓非於商鞅
　　　附魯仲連於田單附宋玉於屈原附鄒陽於
　　　枚乘賈生又謂司馬相如汲鄭傳不宜在西
　　　南夷後大宛傳不合在游俠酷吏之間欲更
　　　其次第其言皆有條理至謂司馬遷述贊不
　　　安而别為之則未喻言外之㫖終以三皇本
　　　紀自為之註亦未合闕疑傳信之意也此書
　　　本於史記之外别行及明代刋刻監本合裴
　　　駰張守節及此書散入句下恣意刪削如髙
　　　祖本紀母媪母温之辨有闗考證者乃以其
　　　有異舊説除去不載又如燕世家啟攻益事
　　　貞註曰經傳無聞未知其由雖失於考據竹
　　　書(案今本竹書不載此事/此據晉書束晳傳所引)亦當存其原文乃
　　　以為冗句亦刪汰之此類不一漏畧殊甚然
　　　至今沿為定本與成矩所刋朱子周易本義
　　　　人人明知其非而積重不可復返矣此本為
　　　　北宋秘省大字刋本毛晉得而重刻者録而
　　　　存之猶可以見司馬氏之舊而正明人之疎
　　　　舛焉乾隆四十六年九月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
史記集解序
班固有言曰(固撰漢書作司馬遷傳評其作史記所採/之書兼論其得失故裴駰此序先引之為)
(説也按固字孟堅扶風人後漢明帝時仕至中/䕶軍祖穉廣川太守父彪徐令續太史公書也)司馬遷
據左氏國語(仲尼作春秋經魯史左丘明作傳合三十/篇故曰左氏傳國語亦丘明所撰上起周)
(穆王下迄敬王其諸侯之事起/魯莊公迄春秋末凡二十一篇)采世本戰國策(劉向云/世本古)
(史官明於古事者之所記也録黄帝已來帝王諸侯及/卿大夫系諡名號凡十五篇也戰國策髙誘云六國時)
(縱横之説也一曰短長書亦曰國事劉向撰為三十三/篇名曰戰國策按此是班固取其後名而書之非遷時)
(已名戰/國策也)述楚漢春秋(漢太中大夫楚人陸賈所撰紀項/氏與漢髙祖初起及説惠文間事)
按其後事迄于天漢(武帝年號言太史公所記/迄至武帝天漢之年也)其言秦
漢詳矣至於采經摭傳(按字書摭拾/也音之赤反)分散數家之事甚
多疏略或有抵捂(抵音丁禮反捂音吾故反抵者觸也/捂亦針相抵觸之名按今屋梁上斜)
(柱曰柱捂是也直觸横觸皆曰抵針觸謂之捂下觸謂/之抵抵捂言其參差也以下彼此二文同出一家而自)
(相乖/舛也)亦其所涉獵者廣博貫穿經傳馳騁古今上下數
千載間斯已勤矣又其是非頗謬於聖人(聖人謂周公/孔子也言周)
(孔之教皆宗儒尚徳今大史公乃/先黄老崇勢利是謬於聖人也)論大道則先黄老而
後六經序游俠則退處士而進姦雄(游俠謂輕死重氣/如荆軻豫讓之輩)
(也游從也行也俠挾也持也言能相從/游行挾持之事又曰同是非曰俠也)述貨殖則崇執
利而羞貧賤此其所蔽也然自劉向揚雄博極羣書皆
稱遷有良史之才服其善序事理辯而不華質而不俚
(俚音里劉徳曰俚即鄙也崔浩云世有鄙俚/之語則俚亦野也俗也不俚謂詞不鄙樸也)其文直其
事核不虚美不隠惡謂之實録駰以為固之所言世稱
其當雖時有紕繆(紕音疋之反紕猶錯也亦作悂字書/云織者兩絲同齒曰悂繆亦與謬同)
實勒成一家總其大較(較音角較猶略也則/大較猶言大略也)信命世之
宏才也(按孟子云五百年生一賢其間必有名世者趙/岐曰名世次聖之才物來能名正一世者生於)
(聖人之間也此言命者名也言賢人/有名於世也宏才大才謂史遷也)考校此書文句不
同有多有少莫辯其實而世之惑者定彼從此是非相
貿真偽舛錯故中散大夫東莞徐廣研核衆本為作音
義具列異同兼述訓解麄有所發明而殊恨省略(殊絶/也左)
(傳曰斬其木不殊言絶/恨其所撰大省略也)聊以愚管(按東方朔云以管窺/天以蠡測海皆喻小)
(也然此語本出莊子文今云愚管者是/駰謙言也愚陋管見所識不能逺大也)增演徐氏采經
傳百家并先儒之説豫是有益悉皆抄内刪其游辭取
其要實或義在可疑則數家兼列漢書音義稱臣瓚者
莫知氏姓(案即傅瓚而劉孝標以為于瓚非也據何法/盛晉書于瓚以穆帝時為大将軍誅死不言)
(有注漢書之事又其注漢書有引禄秩令及茂陵書然/彼二書亡于西晉非于所見也必知是傅瓚者按穆天)
(子傳目録云傅瓚為校書郎與荀勗同校定穆天子傳/即當西晉之朝在于之前尚見茂陵等書又稱臣者以)
(其職典秘書故/也瓚音殘岸反)今直云瓚曰又都無姓名者但云漢書
音義時見微意有所裨補譬嘒星之繼朝陽(嘒微小貌/也詩云嘒)
(彼小星三五在東言衆無名微小之星各隨三心五噣/出在東方亦能繼朝陽之光嘒音火慧反朝陽日也嘒)
(星繼朝陽喻已淺/薄而注史記也)飛塵之集華嶽以徐為本號曰集解
未詳則闕弗敢臆説人心不同聞見異辭班氏所謂疏
略抵捂者依違不悉辯也(裴氏言今或依違不復更辯/明之也按周公世家序傳曰)
(依之違之周/公綏之也)愧非胥臣之多聞(晉大夫曰季名曰胥臣/按國語稱晉文公使趙)
(衰為卿辭曰欒枝貞慎先軫有謀胥臣多聞皆可以為/輔又胥臣對文公黄帝二十五子及屯豫皆八等事是)
(多聞/也)子産之博物(鄭卿公孫僑字子産按左氏傳子産/聘晉言晉侯之疾非實沈臺駘之祟)
(乃説飲食哀樂及内官不及同姓則能/生疾晉侯聞子産之言曰博物君子也)妄言末學蕪穢
舊史豈足以闗諸畜徳庶賢無所用心而已(闗預也畜/徳謂積徳)
(多學之人也裴氏謙言已今此集解豈足闗預於積學/多識之士乎正是冀望聖賢勝於飽食終日無所用心)
(愈於論語不有博/奕者乎之人耳)
