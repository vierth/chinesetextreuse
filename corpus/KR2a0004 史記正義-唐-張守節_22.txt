史記正義卷二十
　　　　　　　　　　　　　唐　張守節　撰
建元以來侯者年表第八　　　　史記二十
太史公曰匈奴絶和親攻當路塞閩越擅伐東甌請降
二夷交侵當盛漢之隆以此知功臣受封侔於祖考矣
何者自詩書稱三代戎狄是應荆荼是徴齊桓越燕伐
山戎武靈王以區區趙服單于秦繆用百里霸西戎吴
楚之君以諸侯役百越况乃以中國一統明天子在上
兼文武席卷四海内輯億萬之衆豈以晏然不為邉境
征伐哉自是後遂出師北討疆胡南誅勁越將卒以次封矣













　
　
　
　
　
　
　
　
　　　　右太史公本表
當塗魏不害以圉守尉捕淮陽反者公孫勇等侯
蒲　蘇昌以圉尉史捕淮陽反者公孫勇等侯
􁆜陽江徳以園廐嗇夫共捕淮陽反者公孫勇等侯
富民田千秋家在長陵以故髙廟寝郎上書諌孝武曰
　　子弄父兵罪當笞父子之怒自古有之蚩尤畔父
　　黄帝渉江上書至意拜為大鴻臚征和四年為丞
　　相封三千户至昭帝時病死子順代立為虎牙將
　　軍匈奴不至質誅死國除
　　　　右孝武封國名
　　後進好事儒者禇先生曰太史公記事盡於孝武
　　之事故復修記孝昭以来功臣侯者編于左方令
　　後好事者得覽觀成敗長短絶世之適得以自戒
　　焉當世之君子行權合變度時施宜希世用事以
　　建功有土封侯立名當世豈不盛哉觀其持滿守
　　成之道皆不謙讓驕蹇争權喜揚聲譽知進不知
　　退終以殺身滅國以三得之及身失之不能傳功
　　於後世令恩徳流子孫豈不悲哉夫龍額侯曽為
　　前将軍世俗順善厚重謹信不與政事退讓愛人
　　其先起於晉六卿之世有土君國以来為王侯子
　　孫相承不絶厯年經世以至于今凡八百餘嵗豈
　　可與功臣及身失之者同日而語之哉悲夫後世
　　其誡之
博陸霍光家在平陽以兄驃騎將軍故貴前事武帝覺
　　捕得侍中謀反者馬何羅等功侯三千户中輔㓜
　　主昭帝為大将軍謹信用事擅治尊為大司馬益
　　封邑萬户後事宣帝厯事三主天下信鄉之益封
　　二萬户子禹代立謀反族㓕國除
秺　金翁叔名日磾以匈奴休屠王太子從渾邪王將
　　衆五萬降漢歸義侍中事武帝覺捕侍中謀反者
　　馬何羅等功侯三千户中書昭帝謹厚益封三千
　　户子𢎞代立為奉車都尉事宣帝
安陽上官桀家在隴西以善騎射従軍稍貴事武帝為
　　左将軍覺捕斬侍中謀反者馬何羅弟重合侯通
　　功侯三千户中事昭帝與大将軍霍光争權因以
　　謀反族滅國除
桑樂上官安以父桀為将軍故貴侍中事昭帝安女為
　　昭帝夫人立為皇后故侯三千户驕蹇與大将軍
　　霍光爭權因以父子謀反族滅國除
富平張安世家在杜陵以故御史大夫張湯子武帝時
　　給事尚書為尚書令事昭帝謹厚習事為光祿勲
　　右将軍輔政十三年無適過侯三千户及事宣帝
　　代霍光為大司馬用事益封萬六千户子延夀代
　　立為太僕侍中
義陽傅介子家在北地以従軍為郎為平樂監昭帝時
　　刺殺外國王天子下詔書曰平樂監𫝊介子使外
　　國殺樓蘭王以直報怨不煩師有功其以邑千三
　　百户封介子為義陽侯子厲代立爭財相告有罪
　　國除
商利王山齊人也故為丞相史㑹騎将軍上官安謀反
　　山説安與俱入丞相斬安山以軍功為侯三千户
　　上書願治民為代太守為人所上書言繫獄當死
　　㑹赦出為庶人國除
建平杜延年以故御史大夫杜周子給事大将軍幕府
　　發覺謀反者騎将軍上官安等罪封為侯邑二千
　　七百户拜為太僕元年出為西河太守五鳳三年
　　入為御史大夫
　陽任宫以故上林尉捕格謀反者左将軍上官桀殺
　　之便門封為侯二千户後為太常及行衛尉事節
　　儉謹信以夀終𫝊於子孫
宜城燕倉以故大将軍幕府軍吏發謀反者騎将軍上
　　官安有罪功封侯邑二千户為汝南太守有能名
宜春王訢家在齊本小吏佐史稍遷至右輔都尉武帝
　　數幸扶風郡訢共置辨拜為右扶風至孝昭時代
　　桑𢎞羊為御史大夫元鳳三年代田千秋為丞相
　　封二千户立二年為人所上書言暴自殺不殊子
　　代立為屬國都尉
安平楊敞家在華隂故給事大将軍幕府稍遷至大司
　　農為御史大夫元鳳六年代王訢為丞相封二千
　　户立二年病死子賁代立十三年病死子翁君代
　　立為典屬國三嵗以季父惲故出惡言繫獄當死
　　得免為庶人國除
　　　　右孝昭時所封國名
陽平蔡義家在温故師受韓詩為博士給事大将軍幕
　　府為杜城門候入侍中授昭帝韓詩為御史大夫
　　是時年八十衰老常兩人扶持乃能行然公卿大
　　臣議以為為人主師當以為相以元平元年代楊
　　敞為丞相封二千户病死絶無後國除
扶陽韋賢家在魯通詩禮尚書為将士授魯大儒入侍
　　中為昭帝師遷為光祿大夫大鴻臚長信少府以
　　為人主師本始三年代蔡義為丞相封扶陽侯千
　　八百户為丞相五嵗多恩不習吏事免相就第病
　　死子𤣥成代立為太常坐祠廟騎奪爵為闗内侯
平陵范明友家在隴西以家世習外國事使䕶西羌事
　　昭帝拜為度遼将軍擊烏桓功侯二千户取霍光
　　女為妻地節四年與諸霍子禹等謀反族滅國除
營平趙充國以隴西騎士従軍得官侍中事武帝數将
　　兵擊匈奴有功為䕶軍都尉中事昭帝昭帝崩議
　　立宣帝决疑定䇿以安宗廟功侯封二千五百户
陽成田延年以軍吏事昭帝發覺上官桀謀反事後留
　　遅不得封為大司農本造廢昌邑王議立宣帝决
　　疑定䇿以安宗廟功侯二千七百户逢昭帝崩方
　　上事並急因以盗都内錢三千萬發覺自殺國除
平丘王遷家在衛為尚書郎習刀筆之文侍中事昭帝
　　帝崩立宣帝决疑定䇿以安宗廟功侯二千户為
　　功禄大夫秩中二千石坐受諸侯王金錢財漏洩
　　中事誅死國除
樂成霍山山者大将軍光兄子也光未死時上書曰臣
　　兄驃騎将軍去病従軍有功病死賜謚景桓侯絶
　　無後臣光願以所封東武陽邑三千五百戸分與
　　山天　　之拜山為侯後坐謀反族滅國除
冠軍霍雲以大将軍兄驃騎将軍適孫為侯地節三年
　　天子下詔書曰驃騎将軍去病擊匈奴有功封為
　　冠軍侯薨卒子侯代立病死無後春秋之義善善
　　及子孫其以邑三千户封雲為冠軍侯後坐謀反
　　族滅國除
平恩許廣漢家昌邑坐事下𧖟室獨有一女嫁之宣帝
　　未立時素與廣漢出入相通卜相者言當大貴以
　　故廣漢施恩甚厚地節三年封為侯邑三千户病
　　死無後國除
昌水田廣明故郎為司馬稍遷至南郡都尉淮陽太守
　　鴻臚左馮翊昭帝崩議廢昌邑王立宣帝决疑定
　　䇿以安宗廟本始三年封為侯邑二千三百户為
　　御史大夫後為祁連将軍擊匈奴軍不至質當死
　　自殺國除
髙平魏相家在濟隂少學易為府卒史以賢良舉為茂
　　陵令遷河南太守坐賊殺不辜繫獄當死㑹赦免
　　為庶人有詔守茂陵令為揚州刺史入為諫議大
　　夫復為河南太守遷為大司農御史大夫地節三
　　年譖毁韋賢代為丞相封千五百户病死長子賔
　　代立坐祠廟失侯
博望許中翁以平恩侯許廣漢弟封為侯邑二千户亦
　　故有私恩為長樂衛尉死子延年代立
樂平許翁孫以平恩侯許廣漢少弟故為侯封二千户
　　拜為彊弩将軍擊破西羌還更拜為大司馬光禄
　　勲亦故有私恩故得封嗜酒好色以早病死子湯
　　代立
將陵史子回以宣帝大母家封為侯二千六百户與平
　　臺侯昆弟行也子回妻宜君故成王孫嫉妬絞殺
　　侍婢四十餘人盗斷婦人初産子臂膝以為媚道
　　為人所上書言論弃市子回以外家故不失侯
平臺史子叔以宣帝大母家封為侯二千五百户衛太
　　子時史氏内一女於太子嫁一女魯王今見魯王
　　亦史氏外孫也外家有親以故貴數得賞賜
樂陵史子長以宣帝大母家貴侍中重厚忠信以發覺
　　霍氏謀反事封三千五百户
博成張章父故潁川人為長安亭長失官之北闕上書
　　寄宿霍氏第舍卧馬櫪間夜聞養馬奴相與語言
　　諸霍氏子孫欲謀反状因上書告反為侯封三千
　　戸
都成金安上先故匈奴以發覺故大将軍霍光子禹等
　　謀反事有功封侯二千八百户安上者奉車都尉
　　秺侯從羣子行謹善退讓以自持欲傳功徳於子
　　孫
平通楊惲家在華隂故丞相楊敞少子任為郎好士自
　　喜知人居衆人中常與人顔色以故髙昌侯董忠
　　引與屏語言霍氏謀反状共發覺告反侯二千户
　　為光祿勲到五鳳四年作為妖言大逆罪腰斬國
　　除
髙昌董忠父故潁川陽翟人以習書詣長安忠有材力
　　能騎射用短兵給事期門與張章相習知章告語
　　忠霍禹謀反状忠以語常侍騎郎楊惲共發覺告
　　反侯二千户今為梟騎都尉侍中坐祠宗廟乗小
　　車奪百戸
爰戚趙成用發覺楚國事侯二千三百户地節元年楚
　　王與廣陵王謀反成發覺反状天子推恩廣徳義
　　下詔書曰無治廣陵王廣陵王不變更後復坐祝
　　詛滅國自殺國除今帝復立子為廣陵王
酇　地節三年天子下詔書曰朕聞漢之興相國蕭何
　　功第一今絶亡後朕甚憐之其以邑三千户封蕭
　　何𤣥孫建世為酇侯
平昌王長君家在趙國常山廣望邑人也衛太子時嫁
　　太子家為太子男史皇孫為妃生子男絶不聞聲
　　問行且四十餘嵗至今元康元年中詔徴立以為
　　侯封五千户宣帝舅父也
樂昌王稚君家在趙國常山廣望邑人也以宣帝舅父
　　外家封為侯邑五千户平昌侯王長君弟也
卭成王奉光家在房陵以女立為宣帝皇后故封千五
　　百户言奉光初生時夜見光其上𫝊聞者以為當
　　貴云後果以女故為侯
安逺鄭吉家在㑹稽以卒伍起従軍為郎使䕶将弛刑
　　士田渠黎㑹匈奴單于死國亂相攻日逐王将衆
　　来降漢先使語吉吉将吏卒數百人往迎之衆頗
　　有欲還者因斬殺其渠率遂與俱入漢以軍功侯
　　二千户
博陽邴吉家在魯本以治獄為御史屬給事大将軍幕
　　府常施舊恩宣帝遷為御史大夫封侯二千户神
　　爵二年代魏相為丞相立五嵗病死子翁孟代立
　　為将軍侍中甘露元年坐祠宗廟不乗大車而騎
　　至廟門有罪奪爵為闗内侯
建成黄覇家在陽夏以役使徙雲陽以㢘吏為河内守
　　丞遷為廷尉監行丞相長史事坐見知夏侯勝非
　　詔書大不敬罪乆繫獄三嵗従勝學尚書㑹故以
　　賢良舉為楊州刺史潁川太守善化男女異路耕
　　者讓畔賜黄金百斤秩中二千石居潁川入為太
　　子太傅遷御史大夫五鳳三年代邴吉為丞相封
　　千八百户
西平于定國家在東海本以治獄給事為廷尉史稍遷
　　御史中丞上書諌昌邑王遷為光祿大夫為廷尉
　　乃師受春秋變道行化謹厚愛人遷為御史大夫
　　代黄霸為丞相
　　　　右孝宣時所封
陽平王稚君家在魏郡故丞相史女為太子妃太子立
　　為帝女為皇后故侯千二百户初元以来方盛貴
　　用事游宦求官於京師者多得其力未聞其有知
　　略廣宣於國家也
　
　
　
　史記正義卷二十
