
　續資治通鑑長編巻二百九十一
　　　　　　　　　　　　　宋　李燾　撰
　　神宗
元豐元年八月壬寅朔權荆湖北路轉運判官馬珹言
諸州已裁定年額公使錢數欲乞造酒所用米麴許前
一年申本司借錢造麴糴米復於次年合破錢數内分
四季尅除先是知荆南吴中復言臣嘗為御史弹奏今
提舉常平趙鼎父宗道難與共事乞提㸃玉隆觀既得
㫖依所乞而鼎尋奏劾中復公使錢庫違法事遂罷中
復前命及是又詔珹緫案一道固宜以身徇法倡勵部
官江陵府違法豫借公使既不即按治又擅貸與轉運
司錢數千緡今為趙鼎所發謂當悔罪恐懼以俟典刑
乃敢公無忌惮飾非議法情極阿私理不可恕宜先衝
替令於岳州聽㫖及中復前任違法事並令京西轉運
判官胡宗囬劾奏　詔五路土兵都虞候換前班人有
功勞者樞宻院與差遣替或資闕餘無功勞三班院差
替年滿闕内雖年過六十而精力未衰堪任廵檢駐泊
捉賊差使者樞宻院相騐差之　詔廣南西路提㸃刑
獄司劾轉運司發土丁運糧及以賣不售衣物折軍士
衣賜因依以聞(蘇轍論張頡除户侍不當劄子第二項/有運糧事折支衣賜未詳轍云頡為轉)
(運使日有安南般糧夫數千人逃還以經曲赦放罪毎/人只有欠官米錢七百後来頡欲差人徃全州般糧遂)
(召陽朔縣令魏九言臨桂縣令李譯勒令差兩縣逃亡/夫徃全州般糧仍令九言取本縣百姓莫飯奴等七人)
(状云所欠官錢七百情願徃全州般糧填還其七人中/又有三人不係逃亡只取到四人情願状便差數千人)
(况欠錢止于七百而全州水路二十餘程豈有情願之/理因此溺殺人不少致人户經提舉司過状亦是劉誼)
(具事由聞奏/方始住差)　舒州團練推官崇文院校書中書禮房
習學公事蔡京為大理評事權檢正禮房公事(此八月/一日事)
(據中書時/政記増入)
癸夘詔知岷州种諤集蕃官出鼐爾温及羅卜藏對衆明
諭所犯凌遲處死妻女田産並賜包誠子年十五以上
配廣南牢城十四以下聴随行以所命鼐爾温官囬授
格烏補三班奉職賜絹二百匹錦袍銀帯各一結錦遷
兩資賜絹百匹先是熈寜中果莊犯邉境鼐爾温羅卜藏
首率部族叛附果莊及邉事纔息乃来降既又隂與董
戩果莊合謀諤言恐為邉患因上董戩果莊所與書及
羅卜藏親書蕃字故有是詔　大理寺言知澶州右諫議
大夫韓璹坐所舉駕部郎中俞士龍犯入已贓當追一
官勒停詔免璹勒停以璹嘗應副河事有勞故也
乙已京西路轉運司言軍賊黄青等正賊不多餘多驅
虜乞令所虜百姓婦女等許經村堡或官司自首雖嘗
驅率作過並釋罪若捕盜人等見被驅虜之人即令招
呼亦與免罪如敢鬭敵者自令捕殺中書擬依而上批
今賊已破散獵取餘黨不難為力近安撫等司累奏獲
首級深慮冒賞小人害及無辜可速指揮如尚有未盡
之人聽捕執赴官毋得斬級　詔發提舉河北糴便司
撥錢鈔十萬緡應副河北路轉運司秋糴瀘州都大經
制夷賊公事韓存寳言乞自起發後令本道毋得使人
招納夷賊雖有降者且令說諭候經制官到日指揮從
之
丙午詔樞宻直學士知定州薛向赴闕仍詔向自舉代
者特遣中使迎賜茶藥葢宻許向以大任而執政未知
也　又詔三司借明年觧鹽鈔五十萬緡付陜西路都
轉運司市糧草
丁未詔河北轉運司差官體量被水人户災傷及七分
處再檢視蠲其税不及七分者並檢覆即依法施行
大理寺言澶州曹村河水溢抺岸官吏失不預請修貼
隄岸其廵河欒文徳當追一官勒停都大提舉苖師中
都水丞王謹㣲權外監丞陳祐甫及知澶州韓璹等當
贖銅各該赦原詔欒文徳淮南編管苖師中衝替並追
兩官王謹㣲衝替陳祐甫降一官韓璹以應副修閉决
口聴以功贖過
己酉上批假左諫議大夫史館修撰髙麗國信使安燾
假起居舎人直昭文館副使陳睦可候使還並與所假
官職(三月七日徃九/月二十二日還)　詔河東陕西路依京東西等路
指揮推行義倉法自今年秋料為始(六月二十四日/丙寅詔合參照)
知順州西上閤門使康州團練使陶弼為東上閤門使
以嘗得㫖順州知州先轉一官候及一年更轉一官任
滿仍陞一任而弼到任已一年故也弼尋卒(弼卒在十/一月壬午)
(今并/書)　詔永興軍秦鳯路提舉折納李孝博具析違法
令民折納因依以聞　又詔諸路提舉司與轉運司如
有所兊换並以錢物對行交撥諸官户欠常平錢物第
四等以上雖經災傷毋得展限倚閣又詔諸路給散日
並自辰前以保分資次逐名給散仍於保状用墨印請
訖字為驗既已約日無故輒移或託故不支并留滯請
人經宿者當職官並徒二年　度支貟外郎直龍圗閣
權知福州曽鞏判太常寺未至改知明州(十月三日改/明州今附見)
入内髙品李彀言編排賜董戩等物乞下所屬供赴資
善堂編排從之　詔賜董戩等物以詔果莊止以敕
經制熈河路邉防財用司言被㫖均定熈河岷州通逺
軍公使錢乞以轉運司嵗所支四州軍公使數並撥付
本司均支外尚少錢二萬緡本司乞管認帖支數足仍
乞並罷逐州軍回易今定熈州四萬五千緡專犒設蕃
部河岷二州及通逺軍各萬二千緡内二千緡專犒設
蕃部從之　詔自今官司及官貟伎術舉人等於折博
務占買鹽鈔及越次給鈔者并本務干繫人並科徒二
年罪不以赦原告者每名賞錢一百緡
壬子以起居舎人集賢院學士知宣州沈括為知制誥
知潭州既而御史中丞蔡確言括反覆附㑹謫不踰嵗
復列侍從其罰既薄而復之太速詔罷括知制誥依舊
知宣州(確言在二十二日癸亥今并書時政記載確言/尤詳今但從實録中書時政記八月十九日載)
(御史中丞蔡確言陛下有救敝復古之政而羣臣未變/習常守陋之態陛下有焦勞惻怛之慮而羣臣未革茍)
(且前却之心不忠於主而忠於所附不畏義理而畏流/俗相合為黨相尚為風當是之時不正之以法而函容)
(寛假以待其自化亦何以異於呼嘘引挽而欲已瘇熟/之沉痼也如沈括之反覆附㑹謫不踰嵗復列侍從其)
(罰既薄而其復若此之速詔沈括/依舊知宣州前降指揮更不施行)　起居舍人龍圗閣
待制知廣州曽布知桂州　提舉市易司兼在京諸司
庫務太常丞集賢殿修撰俞充為右正言天章閣待制
知慶州王珪知上欲伐夏國故奏乞用充為邉帥使圗
之以迎合上意自固其位云(邵伯温見聞録云元豐初/蔡確排吴充罷相指王珪)
(為充黨欲并逐之珪畏確引用為執政時珪獨相乆神/宗厭薄之珪不悟確兾驚覺之一日宻問珪曰近上意)
(於公厚薄何如珪曰無他確曰上厭公矣珪曰奈何確/曰上乆欲收復靈武患無任責者公能任責則相位可)
(保也珪喜謝之適江東漕張琬有違法事帝語珪欲遣/官按治珪以帝意告都檢正俞充充與琬善以書告琬)
(琬上章自辯帝問珪曰張琬事惟語卿琬何故知珪自/以漏上語退朝甚憂召俞充問之充對以實珪曰某與)
(君俱得罪矣然有一䇿當除君帥環慶亟上取靈武之/章上喜罪可免乃除充待制帥環慶充果建取靈武之)
(䇿未幾充暴卒而髙遵裕代之有㫖以遵裕節度五路/大兵為靈武之役涇原副帥劉昌祚領本部兵先至靈)
(武城下以遵裕未至不敢進熈河李憲兵不至鄜延副/帥种諤獨先班師遵裕至夏人大集决黄河水以灌我)
(師凍餒沉溺不戰而死者十餘萬人遵裕狼狽以遁夏/追襲之諤擁兵不救以實其說推其兵端由王珪避漏)
(上語之罪所致紹聖初謂珪策立哲宗有異議以為臣/不忠追貶實非其罪而靈武之禍則其罪也蔡確罪尤)
(大貶死新州有以也夫按蔡確以二年五月參政吴充/三年三月乃罷相此云充已罷相王珪恐并被逐引確)
(參政誤也俞充罷都檢正在熈寜十年十二月五日以/集賢殿修撰都提舉市易司及在京諸司庫務元豐元)
(年四月四日向宗儒實為都檢正俞充八月十一日方/除待制知慶州此時俞充已不為都檢正吴充初未罷)
(相又張琬以荆湖北路提舉常平坐不當越職言知荆/南張頡衝替實元豐元年正月二十日此云吴充罷相)
(俞充為都檢正張琬為江東漕皆誤也張琬當是何琬/按俞充本𫝊充屢請討伐西夏元豐四年五月又上章)
(六月充暴卒然則初除充帥慶州時未即上靈武之章/靈武之章葢後此三年見聞録所載事要不可信或珪)
(用充作帥其意固在迎合上㫖故實録舊𫝊云充既死/西師遂大舉實自充發之但見聞録所載因由悉差繆)
(耳今附見于此更竢考詳俞充後坐以何琬案發吕嘉/問事告嘉問罰銅二十斤在二年五月六日詰吕嘉問)
(何從知何琬案發在元年九月二十六日蘓轍龍川别/志元祐中蔡確坐弟碩事謫知安州作甑山公等詩意)
(有所譏切諫官言之未决予兄子瞻出守杭州宻奏言/若置確不問則於今皇帝孝治為未足若不稍加闊略)
(則於太皇太后寛政為少損竊謂皇帝宜降詔推治而/太皇太后特加寛貸確若稍知義理當齰舌自殺太皇)
(太后深以為然兄出城特遣中使賜茶藥等大臣持確/議不置確遂南遷新州時議者以為用法太深然確頃)
(自小臣擢用每遷皆以鞫獄被賞衆以為善惡之報不/可誣也孫和甫時在宻院予偶見之問及新州事予以)
(所聞答之和甫曰固在西府親見神宗晚年以事無成/功當宁太息欲召司馬君實用之時王禹玉蔡持正並)
(在相位相頋失色禹玉憂不知所出持正宻議欲于西/邉深入敵巢穴以此議若行必不復召君實雖召将不)
(至自是西師入討将士被害死者無算新州之命則此/報也葢自西邉用兵神宗常持淺攻之議雖一勝一負)
(猶不至大有殺傷至于西邉将帥習知兵事亦無肯言/深入者非禹玉持正不歴外任不習邉事無敢開此議)
(者新州之禍當出于此按元豐四年六月末初議舉兵/入界七月五日庚寅遂降十六項指揮九月二十三日)
(丙午始降敇牓諭夏國似參用孫固聲罪薄伐之說也/固說見此年六月末當此時王珪獨相蔡確但為参政)
(明年四月二十二日癸酉確乃與珪並/相蘓轍云云當與邵伯温云云并考)　詔自今科場
考試刑法官並中書差官　經制熈河路邉防財用司
乞留同管勾經制提㸃刑獄霍翔常在熈河更不分廵
詔翔免秦鳯等路提㸃刑獄其序官服色俸給仍視之
　上批朝服法物庫可依郊廟祭噐庫例差皇城使海
州團練使入内副都知蘇利渉文思使忠州刺史内侍
押班髙居簡提㸃自今不𨽻提舉司
癸丑觀文殿大學士禮部尚書知太原府韓絳知定州
　右正言直龍圗閣知桂州趙卨天章閣待制知太原
原府初命卨知定州代薛向㑹絳以疾乞内徙一藩郡
乃詔與卨易地先是上以手答問卨交人逆順之情彼
将入貢於新疆降民必有邀求應之緩急與之多寡冝
如何卨對曰賊旅拒富良渠酋麕集江滸勢窮力蹙然
後請命今邉釁僅平宜寝兵息民而溪峒首領欽亷蜑
户素倚冦以徼利張皇聲勢以揺邉情輕信喜事之徒
同聲附和慮貽南頋之憂臣觀賊勢所未敢動者三始
交賊以劉紀輩為謀主今悉補吏廣源思閬州金銀坑
冶租賦之饒盡歸封略新附溪峒自為首領支分黨别
誠難猝合况被邉枝梧無從誘脅我既得其外府斷其
右臂數年之間勢當自斃乾徳闇穉政出多門人方携
離自保不暇其未敢動一也文州抵舊邉寨十餘程賊
來未嘗贏糧止仰紀輩掊取以贍不支半月復恣漁奪
彼民深仇之紀輩舊與省地溪峒締交倚為鄉導乃敢
入冦今藩籬一空彼何恃而窺邉哉犯順以来不耕者
二年矣省地之民亦廢農業重以調發疾疫死亡不可
勝數就令妄意復争疆土才過長江即踐省地以何鄉
導因何糧食賊兵㡬何自衛水陸分道兵寡氣奪此未
敢動二也交賊重斂中下之家嵗輸逾百緡供官十之
四餘皆入於酋領至奪沒生財妻女以償不足邉民怨
怒昨王師攻討惟務懐来降附之衆皆依敕牓免五年
租賦羣情翕然順向茍復来誘脅孰肯從亂必未敢動
三也以三不可動之勢新困傷夷而慮再干天威斯亦
過矣昔狄青破儂賊即日班師不蕩其巢穴而智髙卒
就禽馘况今交賊旁無與國舉皆仇怨孤危如籜隕滅
可待時或議再舉上得奏罷之而赦乾徳嶺表遂安南
服距國逺戍兵無紀律一日有潰歸家營者兩軍卨移
檄州将曰士宿勞於外予休澣告一月遣還比過府卨
犒之呼旅長詰問皆曰乆戌瘴地思家耳卨曰吾母八
十欲歸寕得乎立命斬之餘悉杖配他州　軍噐監言
已装發鄜延路噐甲乞下京西路轉運司指揮所歴官
司及廵檢縣尉廵鋪使臣等随地分交割運置出界委
知州提領監司覺察如違並奏劾其諸路所起發軍噐
亦乞依此從之　御批河北屯田都監謝禹珪為性誕
率建畫職事多無規繩前日與禹珪不恊者今已替去
見今聨事之人了無嫌礙宜令自今並與河北屯田司
官連銜行遣毋得獨申奏其權發遣河北東路提㸃刑
獄汪輔之更不令同管勾　詔熈河路去嵗一年支費
錢帛令趙濟具實數以聞　知諫院黄履言貢舉新敇
以諸科口授舊條刪為進士𫝊義之法購賞既重證驗
難明施之禮闈恐生誣罔乞再刪定從之
甲寅知制誥兼侍講黄履為遼主生辰使皇城使雅州
刺史姚兕副之太常博士周有孺為正旦使西京左藏
庫副使楊從先副之繼而經畧司留兕防秋乃以東上
閤門使榮州刺史狄諮代之　涇原路經畧使蔡延慶
乞差劉惟吉張之諌充本路第二第三将上批近姚兕
使遼本路全闕可倚兵官張之諫見在廣西亦卒未有
還期可先改差新髙陽關路鈐轄皇城使榮州團練使
劉惟吉充涇原路鈐轄兼第二将　軍噐監奏請将官
皮甲以生白絲染紅代犛牛尾為瀝水上批絲為可惜
宜用它毛代之　詔在京發觧進士據入試人數立定
觧額随所治經以十分為率均取之禮部凖此　陕西
路轉運副使太常博士趙濟為右正言直龍圗閣知熈
州代張詵也　詔開封府界京東路皮角並依舊通商
(熈寕八年正月/十一日可考)　又詔諸路提舉市易官並依前逐年
比較酬奨
乙夘上謂輔臣曰昔諸葛亮将有事於中國即先有事
於蠻夷如孟獲輩至七縱而七禽之葢先有以服其心
使無後患然後可以東向與魏争利而定覇也然則天
下之事欲為之豈可以無序哉語已因及觧子平事王
珪曰北人自劉六符杜防輩畫䇿請時以小事撓中國
所以示強亦足固嵗幣也邇来數辯疆埸小事其意蓋
出于此上曰時有變事有宜欲持守常之論以應無窮
之變未見敵之利也昔王猛將死符堅以國事詢之猛
戒其伐晉堅不聽卒致敗者葢猛自知將死頋羣臣皆
出己下必不能取晉故以此戒堅使猛在則他日取晉
亦不難此時事所以不可一槩論也吴充曰慕容秦之
世讎而腹心之患也堅不知憂此而勤逺畧故猛深以
為言耳上因言人主當厲精身先昔秦孝公用一商鞅
賞罰必信故能興起功業趙武靈王撫服國人皷舞服
從至後世白起長平之役坑趙卒四十萬而人心不離
猶足存趙者豈非國人服習武靈王之法耶古人云豈
無辟王賴前哲以免者此也且唐藩鎮不如六國之强
秦并六國而唐不能制藩鎮良有以也故孟子曰入則
無法家拂士出則無敵國外患者國恒亡然後知生于
憂患而死于安樂也且如唐明皇能加意政事常如開
元時豈復有安史之亂耶其後穆敬皆昏主不足言惟
憲宗初振紀綱委任裴度能平淮西後亦惑于方士外
不能制藩鎮内不能制閹官卒致禍變是以天下之事
常戒于漸朝廷之法當在堅守也元絳曰緫攬權綱在
人君人臣奉循法度而已上曰臣下或踰法度過求恩
澤頋未為害惟不可使小人撓政爾吴充曰昔顔淵問
為邦夫子尚戒其放鄭聲逺佞人佞人為害不可不察
元絳因論宋興百年用刑不濫民心所以安固者其刑
平而己自古以来百年中興無事未有如此之盛者上
曰此祖宗成憲朕敢不承卿等執政日乆朕所倚任惟
協心以輔朕吴充曰臣等才術短淺雖知難強然茍有
聞見敢不盡愚况皆親承聖訓願殚夙夜之力於是帥
同列再拜以謝(神宗正史吴充𫝊畧載此以為上意有/激而云充但曰誠如聖詔盖譏充與王)
(安石異議今不取中書時政記載此事在十四日其/語尤詳實録在十三日今從時政記語則從實録)
工部尚書致仕劉渙卒(可削舊紀乙夘流星如椀出室/距北盖因實録也新紀削去)
丁已内殿承制閤門祗候趙思齊為洛苑副使思齊自
陳供職十年無過犯而上以其為趙普嫡長曽孫特遷
之　殿前副都指揮使賈逵言徃安南諸軍有因身亡
寄納軍装金銀衣物等在諸州乞估賣給鈔入逓聽其
家於所在關請見錢詔入内省遣内侍一人自京至廣
西剗刷應安南病死及放囘道死軍士隨行或寄納物
除已給鈔外並附官舟上京内潭州以北陸路州縣即
差衙前計置脚乗或逓鋪般運盡輸殿前馬歩軍司給
付本家　詔京東路轉運司齊州章邱縣被水災其所
修縣城倉庫官舎並給省錢其第四等以下户欠今夏
殘税權與倚閣見欠常平苖役錢令提舉司展料次聞
奏(两紀附/年末)　賜度僧牒六百付都水監分給開封府界
提㸃及河北轉運司鬻賣豫買修河物料以其半市稍
草還諸埽
戊午觀文殿大學士禮部尚書知定州韓絳為建雄軍
節度使(舊紀/書此)
己未秦鳯路經畧使吕大防言前後喀木等所報事多
實頗見忠白乞依本人所請仍舊給歴月支綵絹詔如
李師中實曽給厯即依前給之後又詔大防如喀木委
是實情令親書番字齎赴經畧司　詔左諫議大夫史
館修撰安燾候使髙麗囘日判將作監　中書檢舉安
南責官取㫖詔郭逵趙卨更候三朞年取㫖李平一二
朞周沃一朞蔡曄候服闋日依平一朞數叙　詔自今
路分兵官互差　梓州路轉運司言瀘州夷賊作過闕
見錢支用乞於常平倉錢内撥三萬緡從之　又詔聞
邕州應存絹十六萬二千餘匹糧三十三萬餘石皆貯
於新造茅屋南方地氣蒸溽粟帛易損委轉運使陳倩
相度變轉仍加倩直集賢院其先陞一任指揮更不施
行　詔諸官貟管押并附搭綱運所過州軍無故不得
住過五日如違三司勘罪以聞仍理納請過驛劵若押
綱運擅離去者杖一百
庚申權度支副使太常丞集賢院修撰張琥以避五世
祖嫌名乞改名璪從之
壬戌知鄂州王韶言逃軍田勝等累刺配復走還作過
已遣人捕斬給賞乞自今配軍逃亡為盜聽捕斬賞錢
十千詔坐條劄與韶照㑹如所犯情深重罪不至死奏
裁
癸亥詔瀘州權添公用錢一千緡於不係省錢内支候
夷事平日如故
乙丑利州路轉運使言興州濟衆監毎嵗舊鑄錢四萬
一千緡計支本錢二萬四千緡得息萬七千緡應副茶
場司今依蒲宗閔奏請増鑄常使錢三萬七千餘緡通
舊鑄及額錢總七萬二千餘緡共支本錢四萬二千三
百餘緡可得息錢三萬緡其宗閔所乞鑄一半大錢欲
並鑄折二大錢不惟便于行用兼省工費得收息入茶
場司足用及乞限一年撥還本錢從之仍令止鑄本路
見使錢　秦鳯路經畧使吕大防言欲選差人量齎茶
綵以囬荅為名付果莊仍令說諭約束阿咱爾自今毋
得輒集人馬誘脅階州熟户從之
丙寅右班殿直郝英授閤門祗候權蔡州信陽軍都廵
檢以斬獲賊黄青等四級二級英親獲故也　詔宗室
緦麻以上親委主婚者擇三代中有二代非諸司出職
及進納伎術工商雜類惡逆之家子孫方許嫁娶(熈寕/十年)
(九月五日壬子因彭汝礪論列始著令此又/申明之實録去年九月五日不載今兩存之)　詔屯田
郎中劉宗古放歸田里以京東轉運司言宗古規孀婦
李財産與同居而妄訴理錢物故也　詔大理寺習學
公事聽分半分文字未滿半年勿令斷品官贓案候成
考委官審察如任斷官等即保明依正斷官例候有闕
與差選人通理習學滿二年以上仍通計歴任成四考
有舉主二人與依兩任四考條轉合入京朝官並令别
理資任如未嘗有歴任考第即候通理習學并詳斷等
官共四年亦凖此己係京朝官充習學者並依詳斷等
官理任條行之
丁夘詔翰林醫官使朱有章治知樞宻院事馮京疾有
勞可特與一子翰林醫學京疾甚上中夕詔左右適夢
京造朝甚慰乃賜詔曰渇想儀形不忘夢寐及疾愈造
朝上首以所夢語之(此事因朱有/章附見當考)　禮院言孟冬薦享
太廟當改為祫祭併祀七祠及配享功臣詔恭依
戊辰詔賜銀紬絹共為錢二千萬緡付鄜延路經畧司
依去嵗例不依常制選官市糧草封樁　是日黄履講
宰夫之職正嵗書其能者與其良者而以告于上上曰
或言詔王廢置或言以官刑詔冡宰而誅之或言以告
而誅之或言以告于上何也履對曰詔冡宰者詔冡宰
而已以告而誅之以告于上者或詔王或包王及官長皆
不得專也上曰或三年或嵗終則書能否告之以為廢置
此獨於正嵗何也豈非舊嵗之所考書以告乎履曰然
己巳詔濵棣滄三州第四等以下被水災民令十户以
上立保貸請常平糧四口以下户借一石五㪷五口以
上户借兩石免出息零販竹木魚果炭箔等物税百錢
以下聽權免一季　權發遣廣南東路轉運副使屯田
貟外郎沈叔通追一官仍勒停坐提㸃福建路刑獄時
廖恩驚却措置乖方故也
庚午判北京留司御史臺龍圗閣直學士陳薦為寳文
閣學士提舉醴泉觀初薦罷青州得北京留臺将歸其
鄉里邢州上以路邇京闕特令入見而有是命　詔三
司令諸路轉運司勘㑹所轄州軍熈寕十年以前三年
收支應見在錢物除閑雜及理欠物更不條具其泛收
泛支或諸處支借出入并蠲放欠閣各令開析限半年
攅結成都狀送提㸃刑獄司驅磨保明上中書㸃檢有
不實科徒二年罪不理去官仍并治保明官吏如驅磨
出増隠錢物並當等第酬賞自今三年一供著為令以
中書言諸路財賦嵗入嵗支轉運司多不究心惟稱闕
乏冝有㑹計出入之法以察増耗以知有餘不足之處
也　又詔青齊淄三州被水流民所至州縣募少壮興
役其老㓜疾病無依者自十一月朔依乞人例給口食
候歸本土及能自營或漸至春暖停給(兩紀附/年末)　開封
府界提㸃司手分馮靖自言經本司糾告府界雍邱等
縣失陷税錢五千八百餘貫乞酬奨詔支半充賞(此據/御集)
(八月二十八日事實録于此書按此已/置岷州鐵城堡見熈寕十年六月末)
