史記正義卷三十七
　　　　　　　　　　　　唐　張守節　撰
衛康叔世家第七　　　　　史記三十七
衛康叔名封周武王同母少弟也其次尚有冉季冉季
最少武王已克殷紂復以殷餘民封紂子武庚禄父比
諸侯以奉其先祀勿絶為武庚未集恐其有賊心武王
乃令其弟管叔蔡叔傅相武庚禄父以和其民武王既
崩成王少周公旦代成王治當國管叔蔡叔疑周公乃
與武庚禄父作亂欲攻成周周公旦以成王命興師伐
殷殺武庚禄父管叔放蔡叔以武庚殷餘民封康叔為
衛君居河淇間故商墟周公旦懼康叔齒少乃申告康
叔曰必求殷之賢人君子長者問其先殷所以興所以
亡而務愛民告以紂所以亡者以滛於酒酒之失婦人
是用故紂之亂自此始為梓材(若梓人為材君子觀/為法則也梓匠人也)示
君子可法則故謂之康誥酒誥梓材以命之康叔之國
既以此命能和集其民民大悦成王長用事舉康叔為
周司冦賜衛寳祭噐以章有徳康叔卒子康伯代立康
伯卒子考伯立考伯卒子嗣伯立嗣伯卒子康伯立康
伯卒子靖伯立靖伯卒子貞伯立貞伯卒子頃侯立頃
侯厚賂周夷王夷王命衛為侯頃侯立十二年卒子釐
侯立釐侯十三年周厲王出奔于彘共和行政焉二十
八年周宣王立四十二年釐侯卒太子共伯餘立為君
共伯弟和有寵於釐侯多予之賂和以其賂賂士以襲
攻共伯於墓上共伯入釐侯羡自殺衛人因𦵏之釐侯
旁諡曰共伯而立和為衛侯是為武公武公即位修康
叔之政百姓和集四十二年犬戎殺周幽王武公將兵
往佐周平戎甚有功周平王命武公為公五十五年卒
子莊公揚立莊公五年取齊女為夫人好而無子又取
陳女為夫人生子蚤死陳女女弟亦幸於莊公而生子
完完母死莊公令夫人齊女子之立為太子莊公有寵
妾生子州吁十八年州吁長好兵莊公使將石碏諌莊
公曰庻子好兵使將亂自此起不聴二十三年莊公卒
太子完立是為桓公桓公二年弟州吁驕奢桓公絀之
州吁出奔十三年鄭伯弟叚攻其兄不勝亡而州吁求
與之友十六年州吁収聚衛亡人以襲殺桓公州吁自
立為衛君為鄭伯弟叚欲伐鄭請宋陳蔡與俱三國皆
許州吁州吁新立好兵弑桓公衛人皆不愛石碏乃因桓公
母家於陳詳為善州吁至鄭郊石碏與陳侯共謀使右
宰醜進食因殺州吁于濮而迎桓公弟於邢而立之是
為宣公宣公七年魯弑其君隠公九年宋督弑其君殤
公及孔父十年晉曲沃莊伯弑其君哀侯十八年初宣
公愛夫人夷姜夷姜生子伋以為太子而令右公子傅
之右公子為太子取齊女未入室而宣公見所欲為太
子婦者好説而自取之更為太子取他女宣公得齊女
生子夀子朔令左公子傅之太子伋母死宣公正夫人
與朔共讒惡太子伋宣公自以其奪太子妻心惡太子
欲廢之及聞其惡大怒乃使太子伋於齊而令盗遮界
上殺之(左傳云衛宣公使太子伋之齊使/盗待諸華将殺之杜預云華衛地)與太子白旄
而告界盗見持白旄者殺之且行子朔之兄夀太子異
母弟也知朔之惡太子而君欲殺之乃謂太子曰界盗
見太子白旄即殺太子太子可毋行太子曰逆父命求
生不可遂行夀見太子不止乃盗其白旄而先馳至界
界盗見其驗即殺之夀已死而太子伋又至謂盗曰所
當殺乃我也盗并殺太子伋以報宣公宣公乃以子朔
為太子十九年宣公卒太子朔立是為惠公左右公子
不平朔之立也惠公四年左右公子怨惠公之讒殺前
太子伋而代立乃作亂攻惠公立太子伋之弟黔牟為
君惠公奔齊衛君黔牟立八年齊襄公率諸侯奉王命
共伐衛納衛惠公誅左右公子衛君黔牟奔于周惠公
復立惠公立三年出亡亡八年復入與前通年凡十三
年矣二十五年惠公怨周之容舍黔牟與燕伐周周惠
王奔温衛燕立惠王弟頺為王二十九年鄭復納惠王
三十一年惠公卒子懿公赤立懿公即位好鶴(括地志/云故鶴)
(城在􁌇州匡城縣西南十五里左傳云衛懿公好鶴有/乘軒者狄伐衛公欲戰國人受甲者皆曰使鶴鶴寔有)
(禄位余焉能戰俗傳懿/公養鶴於此城因名也)滛樂奢侈九年翟伐衛衛懿公
欲發兵兵或畔大臣言曰君好鶴鶴可令擊翟於是遂
入殺懿公懿公之立也百姓大臣皆不服自懿公父惠
公朔之讒殺太子伋代立至於懿公常欲敗之卒滅惠
公之後而更立黔牟之弟昭伯頑之子申為君是為戴
公戴公申元年卒齊桓公以衛數亂乃率諸侯伐翟為
衛築楚邱(括地志云城武/縣有楚邱亭)立戴公弟燬為衛君(燬音/毀)是
為文公文公以亂故奔齊齊人入之初翟殺懿公也衛
人憐之思復立宣公前死太子伋之後伋子又死而代
伋死者子夀又無子太子伋同母弟二人其一曰黔牟
甞代惠公為君八年復去其二曰昭伯昭伯黔牟皆已
前死故立昭伯子申為戴公戴公卒復立其弟燬為文
公文公初立輕賦平罪身自勞與百姓同苦以收衛民
十六年晉公子重耳過無禮十七年齊桓公卒二十五
年文公卒子成公鄭立成公三年晉欲假道於衛救宋
成公不許晉更從南河渡救宋徴師於衛衛大夫欲許
成公不肯大夫元咺攻成公成公出奔(咺况/逺反)晉文公重
耳伐衛分其地予宋討前過無禮及不救宋患也衛成
公遂出奔陳二嵗如周求入與晉文公㑹晉使人鴆衛
成公成公私於周主鴆令薄得不死已而周為請晉
文公卒入之衛而誅元咺衛君瑕出奔七年晉文公卒
十二年成公朝晉襄公十四年秦穆公卒二十六年齊
邴歜弑其君懿公三十五年成公卒子穆公遬立(遬音/速)
穆公二年楚莊王伐陳殺夏徴舒三年楚莊王圍鄭鄭
降復釋之十一年孫良夫救魯伐齊復得侵地穆公卒
子定公臧立定公十二年卒子獻公衎立獻公十三年
公令師曹教宫妾鼓琴妾不善曹笞之妾以幸惡曹於
公公亦笞曹三百十八年獻公戒孫文子寗惠子食皆
往日旰不召而去射鴻於囿二子從之公不釋射服與
之言二子怒如宿孫文子子數侍公飲使師曹歌巧言
之卒章師曹又怒公之甞笞三百乃歌之欲以怒孫文
子報衛獻公文子語蘧伯玉伯玉曰臣不知也遂攻出
獻公獻公奔齊齊置衛獻公於聚邑孫文子寗惠子共
立定公弟秋為衛君是為殤公殤公秋立封孫文子林
父於宿十二年寗喜與孫林父争寵相惡殤公使寗喜
攻孫林父林父奔晉復求入故衛獻公獻公在齊齊景
公聞之與衛獻公如晉求入晉為伐衛誘與盟衛殤公
㑹晉平公平公執殤公與寗喜而復入衛獻公獻公亡
在外十二年而入獻公後元年誅寗喜三年呉延陵季
子使過衛見蘧伯玉史鰌曰衛多君子其國無故過宿
孫林父為擊磬曰不樂音大悲使衛亂乃此矣是年獻
公卒子襄公惡立襄公六年楚靈王㑹諸侯襄公稱病
不往九年襄公卒初襄公有賤妾幸之有身夢有人謂
曰我康叔也令若子必有衛名而子曰元妾怪之問孔
成子成子曰康叔者衛祖也及生子男也以告襄公襄
公曰天所置也名之曰元襄公夫人無子於是乃立元
為嗣是為靈公靈公五年朝晉昭公六年楚公子棄疾
弑靈王自立為平王十一年火三十八年孔子來禄之
如魯後有隙孔子去後復來三十九年太子蒯聵與靈
公夫人南子有惡欲殺南子蒯聵與其徒戲陽遬謀朝
使殺夫人(戲音/羲)戲陽後悔不果蒯聵數目之夫人覺之
懼呼曰(呼火/故反)太子欲殺我靈公怒太子蒯聵奔宋已而
之晉趙氏四十二年春靈公㳺于郊令子郢僕郢靈公
少子也字子南靈公怨太子出奔謂郢曰我將立若為
後郢對曰郢不足以辱社稷君更圖之夏靈公卒夫人
命子郢為太子曰此靈公命也郢曰亡人太子蒯聵之
子輙在也不敢當於是衛乃以輙為君是為出公六月
乙酉趙簡子欲入蒯聵乃令陽虎詐命衛十餘人衰絰
歸簡子送蒯聵衛人聞之發兵撃蒯聵蒯聵不得入入
宿而保衛人亦罷兵出公輙四年齊田乞弑其君孺子
八年齊鮑子弑其君悼公孔子自陳入衛九年孔文子
問兵於仲尼仲尼不對其後魯迎仲尼仲尼反魯十二
年初孔圉文子取太子蒯聵之姊生悝孔氏之豎渾良
夫羙好孔文子卒良夫通於悝母太子在宿悝母使良
夫於太子太子與良夫言曰茍能入我國報子以乘軒
免子三死母所與(杜預云三罪紫衣袒裘帶劍也紫衣/君服也熱故偏袒不敬也衛侯求令)
(名者與之食焉太子請使良夫良夫紫衣狐/裘不釋劍而食太子使牽退數之罪而殺之)與之盟許
以悝母為妻閏月良夫與太子入舍孔氏之外圃昬二
人蒙衣而乘宦者羅御如孔氏孔氏之老欒寗問之稱
姻妾以告遂入適伯姬氏既食悝母杖戈而先太子與
五人介輿猳從之伯姬劫悝於厠强盟之遂劫以登臺
欒寗將飲酒炙未熟聞亂使告仲由召䕶駕乘車行爵
食炙奉出公輙奔魯仲由將入遇子羔將出曰門已閉
矣子路曰吾姑至矣子羔曰不及莫踐其難子路曰食
焉不辟其難子羔遂出子路入及門公孫敢闔門曰毋
入為也子路曰是公孫也求利而逃其難由不然利其
禄必救其患有使者出子路乃得入曰太子焉用孔悝
雖殺之必或繼之且曰太子無勇若燔臺必舍孔叔太
子聞之懼下石乞盂黶敵子路(燔音煩舍音捨/黶音乙緘反)以戈擊
之割纓子路曰君子死冠不免結纓而死(纓冠/緌也)孔子聞
衛亂曰嗟乎柴也其來乎由也其死矣孔悝竟立太子
蒯聵是為莊公莊公蒯聵者出公父也居外怨大夫莫
迎立元年即位欲盡誅大臣曰寡人居外乆矣子亦甞
聞之乎羣臣欲作亂乃止二年魯孔丘卒三年莊公上
城見戎州曰戎虜何為是戎州病之十月戎州告趙簡
子簡子圍衛十一月莊公出奔衛人立公子斑師為衛
君齊伐衛虜斑師更立公子起為衛君衛君起元年衛
石曼専逐其君起起奔齊衛出公輙自齊復歸立初出
公立十二年亡亡在外四年復入出公後元年賞從亡
者立二十一年卒出公季父黔攻出公子而自立是為
悼公悼公五年卒子敬公弗立敬公十九年卒子昭公
糾立是時三晉强衛如小侯屬之(屬趙/也)昭公六年公子
亹(音/尼)弑之代立是為懐公懐公十一年公子頺弑懐公
而代立是為慎公慎公父公子適適父敬公也慎公四
十二年卒子聲公訓立聲公十一年卒子成侯速立成
侯十一年公孫鞅入秦十六年衛更貶號曰侯二十九
年成侯卒子平侯立平侯八年卒子嗣君立嗣君五年
更貶號曰君獨有濮陽四十二年卒子懐君立懐君三
十一年朝魏魏囚殺懐君魏更立嗣君弟是為元君元
君為魏壻故魏立之元君十四年秦抜魏東地秦初置
東郡更徙衛野王縣而并濮陽為東郡二十五年元君
卒子君角立君角九年秦并天下立為始皇帝二十一
年二世廢君角為庻人衛絶祀
太史公曰余讀世家言至於宣公之太子以婦見誅弟
夀争死以相讓此與晉太子申生不敢明驪姬之過同
俱惡傷父之志然卒死亡何其悲哉或父子相殺兄弟
相滅亦獨何哉
　
　
　
　史記正義卷三十七
