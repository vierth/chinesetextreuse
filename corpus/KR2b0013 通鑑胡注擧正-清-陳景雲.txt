#+TITLE: 通鑑胡注擧正-清-陳景雲
#+DATE: 2016-06-11 12:20:56
#+SOURCE: github.com/kanripo/KR2b0013 master 22548e38                
欽定四庫全書　　　　　史部二
　通鑑胡注舉正　　　　　編年類
　　提要
　　　　(臣/)等謹案通鑑胡注舉正一巻
　　　國朝陳景雲撰景雲字少章常熟人寄籍為吳
　　　　江縣學生是書舉正胡三省通鑑音註之誤
　　　　凡六十三條而所正地理居多頗為精核然
　　　　如周赧王五十七年大梁夷門監者註以夷
　　　　門為大梁北門不知史記信陵君𫝊本作東
　　　　門又隋煬帝大業元年奇章公牛宏註但引
　　　　隋書新唐書作其章縣不知舊唐書本作奇
　　　　章謂以縣東八里奇章山得名又漢明帝永
　　　　平十四年隧鄉名見漢書地理志泰山郡虵
　　　　邱縣條下唐高祖武徳三年溱州見隋書煬
　　　　帝紀大業元年及地理志汝南郡條下後晉
　　　　高祖天福四年康化軍見陸㳺南唐書烈祖
　　　　本紀而註皆云無考凡斯之類尚未悉舉考
　　　　書後附載王峻所作景雲墓誌稱作通鑑胡
　　　　註舉正十巻而巻末其子黄中跋亦稱書本
　　　　十巻屋漏鼠齧之餘僅存什一然則是編乃
　　　　殘缺之稿其多所挂漏宜矣要此所存諸條
　　　　亦未始不足資考據也乾隆四十六年十一
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　通鑑胡注舉正
　　　　　　　　　　　　　常熟陳景雲撰
史記田横入海居島中張守節正義曰海州東海縣有
　島山去岸八十里杜佑通典云海州東海縣田横所
　保鬱洲亦曰郁洲漢贛榆縣是唐人皆以横所居海
　島在海州胡氏注既引史記正義之文又曰北史楊
　愔避讒東入田横島是島以横居之得名且并以愔
　亦嘗匿此地矣按北齊書及北史皆云愔潛之光州
　東入田横島齊神武令光州刺史搜訪以禮發遣光
　州隋改東萊郡隋志云東莱郡即墨縣有田横島是
　愔匿即墨海島史文明甚至海州之地此時方南屬
　蕭梁愔不得越境至此合齊書北史及隋志考之則
　田横所居海島自當以三史為是
劉𤣥建元更始更字前後兩漢書注皆不音蓋讀本字
　與劉更生之更同按禮月令嵗且更始陸氏釋文無
　音則知當作如字陳氏集說及胡注並音平聲者非
諸葛武侯後出師表此臣之未解一也未解猶言未曉
　胡注觧讀曰懈言未敢懈怠非也
續漢志揚州刺史治九江歴陽而九江屬邑壽春下劉
　昭注引漢官云刺史治二說互異胡注言本治歴陽
　後移壽春未詳何㨿通典復云自壽春移歴陽其説
　又不同
晉成帝咸和三年陶侃諸軍討蘇峻既築白石壘又立
　大業曲阿庱亭三壘以分兵勢　注引丁度曰庱亭
　在吴興按通典云白石壘在城西蓋即白下也(張敦/頤六)
　(朝事迹白下本江乗之白石壘也齊/武帝以其地帶江山移琅邪居之)則大業三壘必
　亦與臺城相距不逺故更屯軍其地以分賊勢何事
　逺築壘於東偏之吴興乎又唐武徳三年李子通渡
　江攻沈發興取京口法興遣兵拒戰於庱亭胡注以
　庱亭在毘陵西北此注是　呉志孫權將如吴射虎
　庱亭蓋庱亭乃自秣陵至吴所經地元和郡縣志庱
　亭在丹陽縣東四十里此其証也廣韻庱字平上二
　聲並收平聲注庱亭在吴興上聲注庱亭在晉陵蓋
　本有二地胡氏蓋失之細考耳
哀帝興平元年凉張天錫遣司馬綸騫奉章　注綸姓
　譜曰魏志孫文端臣綸直按文端當作公孫文懿即
　公孫淵也唐人撰姓譜因避髙祖廟諱故舉其字晉
　書宣帝紀可証文懿臣綸直亦見宣紀而魏志無之
　所引書名亦誤
孝武太元十四年徐邈與范寗書足下慎選綱紀必得
　國士以攝諸曹按綱紀乃主簿之軄見李善文選注
　蓋主簿即攝諸曹事者故邈欲寗愼其選耳今注云
　郡以僚佐為綱紀不明悉矣
安帝元興三年桓𤣥曰禮太祖東向左昭右穆　注昭
　本如字為漢諱昭改音韶按漢代諱昭未見所出漢
　當作晉(昭本如字唐李涪語又見陳/髙祖永定元年周立五廟注)
義熙元年盧循遺劉裕益智粽　注蜜煮為粽又云粽
　角黍也按以後宋廢帝殺江夏王義恭以蜜漬目睛
　謂之鬼目粽事互證則前解為長
九年五月乙亥魏王嗣如雲中乙夘遣劉絜屯西河
　注乙亥丙子㡬四十日五月無乙夘恐是己夘按丙
　子乃乙夘之誤
十一年夏赫連建撃秦入新平廣平公弼與戰於龍尾
　堡禽之　注劉昫地理志鳯翔府岐山縣唐武徳七
　年移治龍尾城按夏秦搆兵戰於新平則龍尾堡即
　新平境内地新平在唐為邠州與鳯翔岐山之龍尾
　城不相涉也
宋文帝元嘉十三年殺檀道濟并其子植等十一人誅
　之惟宥其孫孺　注惟宥諸孫之在童孺者按宋書
　孺乃道濟少子邕之子蓋盡誅諸子惟宥一孫
元嘉十七年敕西州道上不得有車聲　注宋白曰漢
　武帝元封二年改鄣郡為丹陽郡置揚州刺史理秣
　陵西州槁冶城之間是其理處劉繇為揚州刺史始
　移理曲阿孫䇿號此為西州按漢揚州刺史理壽春
　晉武平吴始移秣陵非漢武也劉繇刺揚州在後漢
　獻帝初時壽春已為袁術所據故渡江駐曲阿非自
　秣陵移理也又為西州之號始於孫䇿於史亦無所
　見(續漢志揚州刺史治九江歴陽而九江屬邑壽春/下劉昭引漢官云刺史治胡注又言本治歴陽後)
　(移壽春與此處所引異/通典云自壽春移歴陽)
元嘉二十二年禍流儲宰　注蓋欲併殺太子劭按儲
　謂太子宰謂太宰司徒江夏王義恭注遺其一
元嘉二十九年魯秀魯爽程天祚出許洛　注引魯爽
　𫝊天祚為魏所獲是年與爽秀俱來奔按通鑑上文
　天祚先自魏逃歸爽秀降宋在後非偕行者注所引
　與前注戾
孝武孝建二年魏宗愛召百官於都坐又大明八年蔡
　興宗於都坐語顔師伯兩都坐俱有注按之則後注
　是也宜刪前注以後條易之
明帝泰始元年誅江夏世子伯禽　注義恭命其世子
　伯禽是以周公自處按伯禽之名乃孝武所命事見
　宋書注非
車駕屢幸貴第按貴第即指慶之之第觀下文自明注
　謂時貴之第非
泰始七年百姓賣兒貼婦　注有兩解後解是又唐律
　不許典貼良人男女作奴婢驅使蓋典猶質也貼即
　賣矣
齊髙帝建元二年上湯殺囚　注因時有囚行瘟疫宜
　汗遂上湯以蒸殺之其解似誤當考
武帝永明二年為禁司所覺投之江水　注禁司主防
　禁諸王者按注非也齊武猜忌諸王設置防禁事據
　通典云齊朝時建康西有石頭津東有方山津各置
　津主賊曺直水諸貟以檢察禁物此則所謂禁司也
　時武陵王晃自南徐還建康其私載兵仗為禁司所
　覺蓋舟過方山津而津吏發其事也
兩眼刺史尚不敢調我況一眼乎按陳顯達與桂陽王
　休範兵戰於杜姥宅飛矢貫目事見廢帝元徽二年
　注未之及
永明三年巾巻在庭　注云巨貟翻武冠也鄭注禮記
　云武冠巻也按注音釋俱誤巻當作如字讀宋顔延
　年皇太子釋奠國學詩云巾巻充街按晉制國子生
　見祭酒博士单衣角巾執巾一巻故曰巾巻李善注
　顔詩云巾箱也所以盛書亦非
永明十一年板王融寧朔將軍　按板字注有兩解或
　説是
難可輕􁣃衣裾　注􁣃義與敝同按注説甚晦後漢趙
　岐娶馬融兄女而鄙融嘗與友書曰馬季長不持士
　節三輔髙士未嘗以衣裾􁣃其門徐勉語殆本此又
　史記騶衍適趙平原君側行襒席索隠云襒拂也音
　疋結反􁣃與襒同
明帝建武四年王晏外弟阮孝緒　注外弟妻弟按外
　弟乃姑子注非
永泰元年王瞻宏之從孫　注王宏之以仕晉宋武帝
　辟召無所就按瞻乃宏從孫宏之之族二王俱有𫝊
　見南史瞻附宏𫝊後
和帝中興元年須来至白門前當之一決　注白門建
　康西門西方色白改以為稱按建康外城十二門無
　白門蓋謂白下門耳白下在新亭東猶東府城之稱
　東城也齊永明中移琅邪城於此為屯軍要地是冬
　梁武兵逼建康新亭及琅琊城主相繼降附而都城
　受圍是明證也注非
梁武天監四年冦城侵淫　注侵淫以癰疽為喻侵毒
　好肉為淫按侵淫猶浸淫也見漢書司馬相如𫝊顔
　注猶漸漬
中大通元年袁昂為吴郡不降　按吴郡當作吴興注
　未舉正
太清元年諸將言侯景之叛由崔暹　注崔暹劾權貴
　諸將恨之故以景叛為暹罪按注説猶有未盡暹為
　中尉嘗劾侯景諸將既素憾暹故因景叛欲以激變
　罪之
杜弼檄盪舟稱力　注引左傳齊桓公與蔡姬乗舟於
　囿蕩公事非也論語奡蕩舟孔安國曰奡多力能陸
　地行舟
簡文大寳元年齊立世宗妃元氏為文襄皇后　注后
　東魏孝静帝女按后乃孝静妹非女也
衡陽王獻暢之孫　注暢武帝之孫按暢乃武帝弟非
　孫也
敬帝太平元年齊兵出柵口　注宋白曰廬州東南至
　柵口今謂之新婦口三百八十四里按三百八十四
　里六字當在至柵口下下巻王琳至柵口注可互證
陳覇先拒徐嗣徽於白城按白城即白下城與東府城
　稱東城同
陳髙祖永定元年余孝頃出自豫章據石頭　注引汪
　藻說豫章西石頭渚即殷浩投書處按世説殷洪喬
　作豫章臨去都下人因附百許亟書既至石頭悉擲
　水中蓋都下人縁殷赴郡附書而殷甫出都過石頭
　城即投之江水非豫章石頭渚也汪說誤　石頭城
　在建康西乃赴豫章孔道至石頭渚在豫章西如既
　至石頭則業已越郡境不當更有投書事矣
宣帝大建五年國家待遇淮南失之同於蒿箭　注引
　唐髙祖語按魏文帝以孟達為新城太守羣臣多以
　為非宜帝曰譬以蒿箭射蒿中耳此唐髙祖語所本
　也注當引之
六月齊主游南苑從臣賜死者六十人　注史言齊主
　淫刑以逞按北齊書賜當作暍蓋從官多以觸熱驟
　斃賜乃字誤耳注未及正而誤觧綱目亦仍通鑑訛
　本之誤周宻齊東野語中已辨之
終遘萇宏之𤯝謂王琳不識天命自取違天之禍也注
　泛引萇宏事失其旨矣
大建八年王軌驟言於帝　注不從容而言之謂驟按
　驟猶數也與左傳趙宣子驟諫之驟同注非
大建十一年事由烏丸軌宇文孝伯因言軌捋䰅事
　注孝伯何為出此言欲以求免然終不免按宇文孝
　伯四字當屬上讀因言者即鄭譯之言也注者誤斷
　其句遂作此觧蓋仍胡氏讀史管見之踈
周使伊婁謙與元衛聘齊考異曰謙𫝊作拓跋偉今從
　周書帝紀　注伊婁與拓跋同所自出則伊婁謙本
　傳作拓跋不為無據按考異自言拓跋偉與元衛𫝊
　紀不同非謂伊婁拓跋之異也注誤
長城公至徳二年張貴妃生太子深按後禎明二年廢
　太子𦙍始立始安王為皇太子於時未也太子當作
　始安王注未舉正
隋文帝開皇十年越州髙智慧反　注㑹稽郡梁置東
　揚州陳改吴州平陳改吴州後改越州按平陳下衍
　改吴州三字
開皇十七年虞慶則還至潭州臨桂嶺　注慶則𫝊作
　潭州按兩潭字有一誤
仁壽四年畜生何足付大事　注今人詈人猶曰畜生
　言其無識無禮若馬牛犬豕然特畜養而生按畜生
　猶畜産也畜産見後漢書劉寛𫝊蓋言六畜所生也
　則以此詈人其来久矣注非
煬帝大業六年初帝欲營汾陽宫考異曰張衡𫝊云帝
　幸衡宅之明年幸汾陽宫又云明年又幸汾陽宫本
　紀皆無其事疑𫝊誤按幸衡宅之明年大業四年也
　是年四月始詔營汾陽宫而齊王暕以從幸汾陽得
　罪即此月也似與衡𫝊合然詔營之後宫成帝幸不
　出三旬恐無是理則暕傳亦誤温公前採暕𫝊偶未
　擿其誤注者亦未能舉正也
大業九年今段何如　注今段言自今以後一段事按
　今段猶言今此六朝人常語觀晉以後史可見注非
恭帝義寧元年六月己夘李建成等至晉陽乙巳郗士
　陵降己巳康鞘利北還按考異是年七月己酉朔則
　己夘乃六月朔也乙巳二十七日與己酉相去止五
　日其中無己巳此定有誤注未之及
唐髙祖武徳元年蕭鉅琮之弟子按此語已見前大業
　六年此重出注未之及
李宻送所獲郎將于洪建皇泰主命戮於左掖門外如
　斛斯政之法按于洪建疑即于洪達洪達縊煬帝見
　考異所引蒲山公𫝊及河洛記皇泰主加以慘戮蓋
　正其弑逆之罪也但建達互異當有一誤又是年宇
　文化及謀逆同黨中有孟秉及明年竇建徳擒化及
　斬逆黨孟景等其名亦前後不同蓋景即秉字因避
　廟諱嫌名易之
如以蒿箭射蒿中耳注當引魏文帝語已見前
武徳二年行軍總管叚徳操撃敗梁師都兵徳操孝先
　之子　注叚孝先柄用於髙齊之季按孝先名韶當
　書名注未舉正
武徳七年合瞑抱之趨出　注人睡則目合而瞑按合
　瞑疑㑹暝之誤㑹暝蒙上向夕言之謂日光已晦也
　注誤解又見後一百九十七巻契苾何力破髙麗兵
　追奔數十里㑹瞑而罷是也
武徳九年達官皆来謁我　注突􁧦言達官猶中國言
　顯官按突厥中無達官之稱帝以中國語指其貴臣
　耳
太宗貞觀十年恪為吴王　注自此以上皆皇弟也按
　此注當在上魏王靈䕫為燕王下
正由宇文述虞世基裴藴内為謟諛外蔽聰明故也
　注煬帝大業三年令宇文愷作洛陽西苑述恐當作
　愷按愷在當時止董營繕之事未嘗闗預朝政其為
　謟蔽聰明速隋之亡皆述與虞裴之罪耳作述為是
貞觀二十年流殃搆禍乃自運初　注言戎狄之流殃
　搆禍乃自唐興運之初按運初即䝉上與天地俱生
　二語言之下文云混元以降即謂運初以来也注誤
　解
貞觀二十一年命修終南山太和廢宫為翠微宫　注
　楊大年曰翠微宫在驪山絶頂按史明言修終南山
　之宫而云在驪山絶頂非也注未辨其誤而採之
髙宗永徽四年睦州女子陳碩真　注吴孫權分丹陽
　立新安郡按新安當作新都至晉太康初新安始立
　郡
總章二年以張文瓘為東臺侍郎考異曰陳紀在乾封
　二年　注陳字必誤按陳乃新字之訛
天后垂拱四年堂邑人董𤣥寂　注堂邑漢縣按博州
　之堂邑隋代始置非漢縣也漢之堂邑乃今之六合
　耳此承後漢書注及通典之誤
　先子嘗言胡身之注通鑑於地理㝡有功而惜其尚
　有踈舛每歎注書之難因成舉正十巻手稿屢經改
　竄黄中頻嵗負米逺㳺未録副本戊辰秋居廬之暇
　收拾遺書獨此編得於屋漏鼠嚙之餘紙墨漫漶殆
　不可辨補綴零落僅存什一藏弆不謹罪戾實大視
　能讀父書者獨何人哉甲戌夏日男黄中謹識
　
　
　
　
　
　
　
　
　
　
　
　
　
　
　通鑑胡注舉正
通鑑胡注舉正跋
胡氏音注通鑑其始未詳於自序中按元袁伯長記其
父洪之師友作師友淵源録胡氏乃伯長先友之一也
稱其客賈相家釋通鑑三十年兵難稿三失乙酉嵗留
袁氏熟手抄定注今胡序云乙酉徹編正與袁記語合
又序末云書扵梅蠖居盖即袁氏熟舍也表記復云己
丑冦作以書藏窖中得免則斯注流𫝊於後者亦幸耳
東吴陳景雲
