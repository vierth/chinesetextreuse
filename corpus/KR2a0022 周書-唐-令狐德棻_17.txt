卷十七
　　唐　令　狐　德　棻　等　撰
　列傳第九
　　梁禦
　　若干惠
　　怡峯
　　劉亮
　　王德
梁禦字善通其先安定人也後因官北邉遂家於武川
改姓為紇豆陵氏高祖俟力提從魏太祖征討位至揚
武將軍定陽侯禦少好學進趨詳雅及長更好弓馬爾
朱天光西討知禦有志畧引為左右授宣威將軍都将
共平闗右除鎮西將軍東益州刺史第一領民酋長封
白水縣伯邑三百戸轉征西将軍金紫光禄大夫後從
賀拔岳鎮長安及岳被害禦與諸将同謀翊戴太祖從
征侯莫陳悦遷武衛将軍太祖既平秦隴方欲引兵東
下雍州刺史賈顯持兩端通使於齊神武太祖㣲知其
意以禦為大都督雍州刺史領前軍先行既與顯相見
因説顯曰魏室陵遲天下鼎沸高歡志在凶逆梟夷非
遠宇文夏州英姿不世算畧無方方欲扶危定傾匡復
京洛公不於此時建立功効乃懐猶豫恐禍不旋踵矣
顯即出迎太祖禦遂入鎮雍州授車騎大将軍儀同三
司大統元年轉右衞将軍進爵信都縣公邑一千戸尋
授尚書右僕射從太祖復𢎞農破沙苑加侍中開府儀
同三司進爵廣平郡公増邑一千五百戸出為東雍州
刺史為政舉大綱而已民庶稱焉四年薨於州臨終唯
以國歩未康為恨言不及家贈太尉尚書令雍州刺史
諡曰武昭子睿襲爵天和中拜開府儀同三司以預佐
命有功進蔣國公大象末除益州總管加授柱國睿將
之任而王謙舉兵拒不授代仍詔睿為行軍元帥討謙
破之進位上柱國
若干惠字惠保代郡武川人也其先與魏氏俱起以國
為姓父樹利周從魏廣陽王深征葛榮戰沒贈兾州刺
史惠年弱冠從爾朱榮征伐定河北破元顥以功拜中
堅将軍復以别將從賀拔岳西征解岐州圍擒万俟醜
奴平永洛定隴右每力戰有功封北平縣男邑二百戸
累遷鎮遠將軍都督直寢征西将軍金紫光禄大夫及
岳為侯莫陳悦所害惠與宼洛趙貴等同謀翊戴太祖
仍從平悦拜直閤将軍魏孝武西遷除右衞将軍大都
督進爵魏昌縣伯邑五百戸出為北華州刺史加使持
節驃騎将軍大統初拜儀同三司進爵為公増邑五百
戸從擒竇泰復𢎞農破沙苑惠每先登陷陣加侍中開
府進爵長樂郡公増邑通前二千二百戸四年魏文帝
東廵洛陽與齊神武戰於河橋惠力戰破之大收降卒
七年遷中領軍及高仲密舉北豫州來附太祖帥師迎
之軍至洛陽齊神武於邙山将以邀我太祖乃徙輜重
於瀍曲夜勒兵襲之及戰惠為右軍與中軍大破之逐
北數里虜其歩卒齊神武兵乃萃於左軍軍将趙貴等
與戰不利諸軍因之竝退時㑹日暮齊神武兵屢来攻
惠惠撃之皆披靡至夜中齊神武騎復来追惠惠徐乃
下馬顧命厨人營食食訖謂左右曰長安死此中死異
乎乃建旗鳴角收諸敗軍而還齊神武追騎憚惠疑有
伏兵不敢逼至𢎞農見太祖陳賊形勢恨其垂成之功
覆於一簣於是歔欷不能自勝太祖壯之尋拜秦州刺
史未及之部遷司空惠性剛質有勇力容貎魁岸善於
撫御将士莫不懐恩人思効節十二年東魏将侯景侵
襄州惠率兵擊走之明年景請内附朝議欲收輯河南
令惠以本官鎮魯陽以為聲援遇疾薨於軍惠於諸将
年最少早喪父事母以孝聞太祖嘗造射堂新成與諸
将宴射惠竊歎曰親老矣何時辦此乎太祖聞之即日
徙堂於惠宅其見重如此及薨太祖為之流涕者久之
惠喪至又臨撫焉贈本官加秦州刺史諡曰武烈子鳳
嗣鳳字達摩少沉深有識度大統末襲父爵長樂郡公
尚太祖女魏廢帝二年授驃騎大将軍開府儀同三司
魏恭帝三年除左宫伯尋出為洛州刺史徴拜大馭中
大夫保定四年追録佐命之功封鳳徐國公増邑并前
五千戸建德二年拜柱國
怡峯字景阜遼西人也本姓黙台因避難改焉高祖寛
燕遼西郡守魏道武時率戸歸朝拜羽眞賜爵長虵公
曽祖文兾州刺史峯少從征役以驍勇聞永安中假龍
驤將軍為都將從賀拔岳討万俟醜奴以功授給事中
明威将軍轉征虜将軍都督賜爵蒲隂縣男及岳被害
峯與趙貴等同謀翊戴太祖進爵為伯時原州刺史史
歸猶為侯莫陳悦守太祖令峯與侯莫陳崇討擒之及
齊神武與魏孝武帝構隙帝頻勑太祖簡鋭卒入衞京
邑太祖乃令峯與都督趙貴等率輕騎赴洛陽至潼闗
值魏孝武西遷峯即從太祖拔囘洛復潼闗拜安東将
軍華州刺史尋轉大都督討曹泥有功進爵華陽縣公
邑一千戸大統二年從太祖破竇泰於小闗還拜散騎
常侍車騎大将軍儀同三司又從復𢎞農破沙苑進爵
樂陵郡公乃與元季海獨孤信復洛陽峯率竒兵至成
臯入其郛收其戸口而還東魏遣行臺任祥率歩騎萬
餘攻潁川峯復以輕騎五百邀撃之自是威名轉盛加
授開府儀同三司東魏圍洛陽峯與季海守金墉太祖
至圍解即與東魏戰於河橋時峯為左軍不利與李遠
先還太祖因此班師詔原其罪拜東西北三夏州諸軍
事夏州刺史後與于謹討劉平伏從解玉壁圍平栢谷
塢竝有功涼州刺史宇文仲和反峯與于謹討之十五
年東魏圍潁川峯與趙貴赴援至南陽遇疾卒時年五
十峯沉毅有膽畧得士卒心當時號為驍将太祖嗟悼
者久之贈華州刺史諡曰襄威子昻嗣官至開府儀同
三司朝廷追録峯功封昻鄭國公昻弟光少以峯勲賜
爵安平縣侯起家員外散騎常侍累遷司土中大夫左
武伯出為汾涇豳三州刺史加開府儀同三司進爵龍
河縣公光弟春少知名歴官吏部下大夫儀同三司
劉亮中山人也本名道德祖祐連魏蔚州刺史父持眞
鎮遠将軍領民酋長魏大統中以亮著勲追贈車騎大
将軍儀同三司恒州刺史亮少倜儻有從横計畧姿貎
魁傑見者憚之普泰初以都督從賀拔岳西征解岐州
圍撃侯伏侯元進万俟道洛万俟醜奴宿勒明達及諸
賊亮常先鋒陷陣以功拜大都督封廣興縣子邑五百
戸侯莫陳悦害岳亮與諸将謀迎太祖悦平悦之黨豳
州刺史孫定兒仍據州不下涇秦靈等諸州悉與定兒
相應衆至數萬推定兒為主以拒義師太祖令亮襲之
定兒以義兵猶遠未為之備亮乃将二十騎先豎纛於
近城高嶺即馳入城中定兒方置酒高㑹卒見亮至衆
皆駭愕莫知所為亮乃麾兵斬定兒縣首號令賊黨仍
遥指城外纛命二騎曰出追大軍賊黨忷懼一時降服
於是諸州羣賊皆即歸欵及太祖置十二軍簡諸将以
将之亮領一軍每征討常與怡峯俱為騎将魏孝武西
遷以迎駕功除使持節右光禄大夫左大都督南秦州
刺史大統元年以復潼闗功進位車騎大将軍儀同三
司改封饒陽縣伯邑五百戸尋加侍中從擒竇泰復𢎞
農及沙苑之役亮竝力戰有功遷開府儀同三司大都
督進爵長廣郡公邑通前二千戸以母憂去職居喪毁
瘠太祖嗟其至性每愛惜之俄起復本官亮以勇敢見
知為時名将兼屢陳謀榮多合機宜太祖乃謂之曰卿
文武兼資即孤之孔明也乃賜名亮并賜姓侯莫陳氏
十年出為東雍州刺史為政清淨百姓安之在職三嵗
卒於州時年四十喪還京師太祖親臨之泣而謂人曰
股肱喪矣腹心何寄令鴻臚卿監䕶喪事追贈太尉諡
曰襄配享太祖廟庭子昶尚太祖女西河長公主大象
中位至柱國秦靈二州總管以亮功封彭國公邑五千
戸昶弟靖天水郡守靖弟恭開府儀同三司饒陽縣伯
恭弟幹上儀同三司褒中侯
王德字天恩代郡武川人也少善騎射雖不經師訓而
以孝悌見稱魏永安二年從爾朱榮討元顥攻河内應
募先登以功除討夷将軍進爵同官縣子又從賀拔岳
討万俟醜奴平之别封深澤縣男邑二百戸加龍驤将
軍中散大夫及侯莫陳悦害岳德與宼洛等定議翊戴
太祖加征西将軍金紫光禄大夫平涼郡守德雖不知
書至於斷决處分良吏無以過也涇州所部五郡而德
常為最及魏孝武西遷以奉迎功進封下愽縣伯邑五
百戸行東雍州事在州未㡬百姓懐之賜姓烏丸氏大
統元年拜衞將軍右光禄大夫進爵為公増邑一千戸
加車騎大将軍儀同三司北雍州刺史其後常從太祖
征伐累有戰功又從破齊神武於沙苑加開府侍中進
爵河間郡公増邑通前二千七百戸先是河渭間種羌
屢叛以德有威名為夷民所附除河州刺史德綏撫有
方羣羌率服十三年授大都督原靈顯三州五原蒲川
二鎮諸軍事十四年除涇州刺史卒於州諡曰獻德性
厚重㢘慎言行無擇母年㡬百嵗後德終子慶小名公
奴性謹厚官至開府儀同三司初德喪父家貧無以𦵏
乃賣公奴并一女以營𦵏事因遭兵亂不復相知及德
在平涼始得之遂名曰慶
史臣曰梁禦等負将率之材藴驍鋭之氣遭逢喪亂馳
騖干戈艱難險阻備嘗而功名未立及殷憂啓聖豫奉
興王參謀締構之初宣力經綸之始遂得連衡灌酈方
駕張徐可謂遇其時也竝中年即世遠志未申惜哉惠
德本以果毅知名而能率由孝道難矣圗史所歎何以
加焉勇者不必有仁斯不然矣
　
　
　
　
　
　
　
　周書卷十七
