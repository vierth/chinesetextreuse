卷七十三
　　唐　　　李　　　延　　　夀　　　撰
　列傳第六十三
　　孝義上
　　　龔頴　　　　劉瑜(董陽/)　　賈恩
　　　郭世通(子原平/)嚴世期　　　呉逵
　　　潘綜(陳遺/秦綿)　　張進之(俞僉/張楚)　丘傑
　　　師覺授　　　王彭　　　　蒋恭
　　　徐耕(嚴成盖/王道)　孫法宗　　　范叔孫(呉國夫/)
　　　卜天與(張𢎞之等生/天與弟天)　　　　許昭先
　　　余齊人　　　孫棘(妻許慶徐元妻許/錢延)
　　　何子平　　　崔懷順　　　王虚之(顧昌衍/江柔之)
　　　　　　(江軻/)　呉慶之　　　蕭叡明(鮮于文/宗)
　　　　　　(文宗姉/文英)蕭矯妻羊(羊緝之女佩任/呉康之妻趙)
　　　　　　(蒋雋之妻黄女/㑹稽陳氏三)　(呉翼之母丁王氏女/永興概中里)
　　　　　　(諸暨屠氏女妻禇呉興乗公濟妻姚/呉郡范法恂)
　　　公孫僧逺　　呉欣之　　　韓係伯(聞人夐/)
　　　丘冠先　　　孫淡　　　　華寳(薛天生/劉懷𦙍)
　　　解叔謙(宗元卿/魯康祚)　(庾震㝢/謝昌)　(朱文濟/)　(匡昕/)
　　　韓靈敏　　　劉渢(弟溓夜/栁叔)　封延伯(陳𤣥子/邵榮興)
　　　　　　(文獻叔/范道根)　(徐生之/譚𢎞寳)　(范安祖/何𢎞)　(李聖伯/陽黒頭)
　　　　　　(王續祖/郝道福)呉達之(蔡曇智/何伯璵)王文殊
　　　樂頤之(弟預之/沈昇)江泌　　　　庾道愍(族孫沙/彌)
　　　　　　(沙彌子持/)
易曰立人之道曰仁與義夫仁義者合君親之至理實
忠孝之所資雖義發因心情非外感然企及之㫖聖哲
遺言至於風離化薄禮違道喪忠不樹國孝亦愆家而
一代之甿權利相引仕以勢招榮非行立乏嘷翔之感
棄捨生之分霜露未改大痛已忘於心名節不變戎車
遽為其首斯並軌訓之理未𢎞汲引之塗多闕若夫情
發於天行成乎己捐軀捨命濟主安親雖乗理闇至匪
由勸賞而宰世之人曽㣲誘激乃至事隐閭閻無聞視
聼考于載籍何代無之故宜被之圖篆用存旌勸今搜
綴湮落以偹闕文云爾
龔頴遂寜人也少好學益州刺史毛璩辟為勸學從事
璩為譙縱所殺故佐吏並逃亡頴號哭奔赴殯送以禮
縱後設宴延頴不獲已而至樂奏頴流涕起曰北靣事
人亡不能死何忍舉觴聞樂蹈跡逆亂乎縱大將譙道
福引出將斬之道福母即頴姑也跣出救之得免及縱
僣號偹禮徴又不至乃脅以兵刃執志終無囬改至于
蜀平遂不屈節其後刺史至輙加辟引歴府參軍州别
駕從事史宋文帝元嘉二十四年刺史陸徽表頴節義
遂不被朝命終於家
劉瑜歴陽人也七嵗喪父事母至孝年五十二又喪母
三年不進鹽酪號泣晝夜不絶聲勤身力以營𦵏事服
除二十餘年布衣蔬食言輙流涕常居墓側未嘗蹔違
宋文帝元嘉初卒又元嘉七年南豫州舉所統西陽縣
人董陽三世同居外無異門内無異煙詔榜門曰篤行
董氏之閭蠲一門租布
賈恩㑹稽諸暨人也少有志行元嘉三年母亡居喪過
禮未𦵏為隣火所逼恩及妻栢氏號哭奔救隣近赴助
棺櫬得免恩及栢俱燒死有司奏改其里為孝義里蠲
租布三世追贈恩天水郡顯親左尉
郭世通㑹稽永興人也年十四喪父居䘮殆不勝哀家
貧傭力以飬繼母婦生一男夫妻恐廢侍飬乃垂泣瘞
之母亡負土成墳親戚或共賻助㣲有所受𦵏畢傭賃
還先直服除後思慕終身如䘮者未嘗釋衣幍仁孝之
風行於鄉黨隣村小大莫有呼其名者嘗與人共於山
隂市貨物誤得一千錢當時不覺分背方悟追還本主
錢主驚歎以半直與之世通委之而去元嘉四年大使
廵行天下散騎常侍袁愉表其淳行文帝嘉之敕榜表
門閭蠲其租調改所居獨楓里為孝行焉太守孟顗察
孝㢘不就
子原平字長恭又禀至行飬親必以己力傭賃以給供
飬性甚巧毎為人作正取散夫價主人設食原平自以
家貧父母不辦有肴味唯餐鹽飯而已若家或無食則
虚中竟日義不獨飽湏日暮作畢受直歸家於里糴買
然後舉爨父篤疾彌年原平衣不解带口不嘗鹽菜者
跨積寒暑又未嘗睡臥父亡哭踊慟絶数日方蘇以為
奉終之義情禮自畢塋壙凶功不欲假人本雖巧而不
解作墓乃訪邑中有營墓者助人運力經時展勤乆乃
閑練又自賣十夫以供衆費窀穸之事儉而當禮性無
術學因心自然𦵏畢詣所買主執役無懈與諸奴分務
譲逸取勞主人不忍使每遣之原平服勤未嘗暫替傭
賃飬母有餘聚以自贖既學構冢尤善其事每至吉嵗
求者盈門原平所起必自貧始既取賤價又以夫力助
之及父䘮終自起兩間小屋以為祠堂毎至節嵗常於
此数日中哀思絶飲粥父服除後不復食肉髙陽許瑶
之罷建安郡丞還家以綿一斤遺之不受瑶之乃自徃
曰今嵗過寒而建安綿好以此奉尊上下耳原平乃拜
而受之及母終毁瘠彌甚僅乃免䘮墓前有数十畆田
不屬原平毎至農月耕者恒裸袒原平不欲使人慢其
墳墓乃貿家資貴買此田三農之月輙束帶垂泣躬自
耕墾每出賣物裁求半價邑人皆共識悉輙加本價與
之彼此相譲要使㣲賤然後取直宅上種竹夜有盗其
筍者原平遇見之盗者奔走墜溝原平乃於所植竹處
溝上立小橋令通又採筍置籬外隣里慙愧無復取者
宋文帝崩原平號慟日食麥䬳一枚如此五日人曰誰
非王臣何獨如此原平泣而答曰吾家見異先朝䝉襃
贊之賞不能報恩私心感動耳又以種𤓰為業大明七
年大旱𤓰瀆不復通船縣令劉僧秀愍其窮老下瀆水
與之原平曰普天大旱百姓俱困豈可減溉田之水以
通運𤓰之船乃歩從他道徃錢塘貨賣每行来見人牽
埭未過輙迅檝助之已自引船不假旁人若自船已度
後人未及常停住湏待以此為常嘗於縣南郭鳯埭助
人引船遇有鬬者為吏所録鬬者逃散唯原平獨住吏
執以送縣縣令新到未相諳悉將加嚴罰原平解衣就
罪義無一言左右大小咸稽顙請救然後得免由来不
謁官長自此乃始修敬太守蔡興宗臨郡深加貴異以
私米饋原平及山隂朱百年妻各百斛原平誓死不受
百年妻亦固辭㑹稽郡貴重望計及望孝盛族出身不
減祕著明帝泰始七年興宗欲舉山隂孔仲智子為望
計原平次息為望孝仲智㑹土髙門原平一邦至行欲
以相敵㑹明帝别敕用人故二選並寝興宗徴還都表
其殊行舉為太學博士㑹興宗薨事不行卒於家三子
一弟並有門行
嚴世期㑹稽山隂人也性好施同里張邁等三人妻各
産子歳饑欲棄而不舉世期分食解衣以贍其乏三子
並得成長同縣俞陽妻荘年九十荘女闌七十並老病
無所依世期飴之二十年死並殯𦵏宗親嚴𢎞鄉人潘
伯等十五人荒年並餓死露骸不収世期買棺殯埋存
育孩㓜宋元嘉四年有司奏榜門曰義行嚴氏之門復
其身徭役蠲租税十年
呉逵呉興烏程人也經荒饑饉係以疾疫父母兄嫂及
群從小功之親男女死者十三人逵時病困隣里以葦
席裹之埋于村側既而親屬皆盡唯逵夫妻獲全家徒
四壁立冬無被袴晝則傭賃夜則伐木燒塼妻亦同逵
此誠無有懈倦逵夜行遇猛獸猛獸輙下道避之朞年
中成七墓𦵏十三棺隣里嘉之𦵏日悉出赴助送終之
事亦儉而周禮逵時逆取隣人夫直葬畢衆悉以放之
逵一無所受皆傭力報答焉太守張崇之三加禮命太
守王韶之擢補功曹史逵以門寒固辭不就舉為孝㢘
潘綜呉興烏程人也孫恩之亂祅黨攻破村邑綜與父
驃共走避賊驃年老行遲賊轉逼驃驃語綜我不能去
汝走可脱幸勿俱死驃困乏坐地綜迎賊叩頭曰父年
老乞賜生命賊至驃亦請賊曰兒年少自能走今為老
子不去老子不惜死乞活此兒賊因斫驃綜抱父於腹
下賊斫綜頭面凡四創綜當時悶絶有一賊從傍来相
謂曰卿欲舉大事此兒以死救父云何可殺殺孝子不
祥賊乃止父子並得免鄉人祕書監丘系祖廷尉沈赤
黔以綜異行薦補左戸令史除遂昌長嵗滿還家太守
王韶之臨郡發教列上州䑓陳其行跡及將行設祖道
贈以四言詩元嘉四年有司奏改其里為純孝里蠲租
布三世又宋初呉郡人陳遺少為郡吏母好食鍋底飯
遺在役恒带一囊每煑食輙録其焦以貽母後孫恩亂
聚得数升恒带自随及敗逃竄多有餓死遺以此得活
母晝夜泣涕目為失明耳無所聞遺還入戸再拜號咽
母豁然即明後又有河南孝㢘秦綿遭母喪送𦵏不忍
復還鄉人為作茅菴仍止其中若遇有米則食粥無米
食菜而已哀號之聲行者為之澘淚服訖猶不還家遇
疾不療卒臨亡告人曰若死者無知固不宜獨存有知
則大獲吾志
張進之永嘉安固人也為郡大族少有志行歴五官主
簿永寕安固二縣領校尉家世富足經荒年散財救贍
鄉里遂以貧罄全濟者甚多太守王味之有罪當見収
逃避進之家供奉經時盡其誠力味之嘗避地墮水沉
没進之投水拯救相與沉淪乆而得免時劫掠充斥每
入村抄暴至進之門輙相約勒不得侵犯其信義所感
如此元嘉初詔在所蠲其徭役又孫恩之亂永嘉太守
司馬逸之被害妻子並死兵㓂之際莫敢収藏郡吏俞
僉以家財冒難棺歛逸之等六䘮送至都𦵏畢乃歸鄉
里元嘉中老病卒時又益州梓潼人張楚母疾命在屬
纊楚祈禱苦至燒指自誓精誠感悟疾時得愈見榜門
曰孝行張氏之閭易其里為孝行里蠲租布三世身加
旌命
丘傑字偉跱呉興烏程人也十四遭䘮以熟菜有味不
嘗於口嵗餘忽夢見母曰死止是分别耳何事乃爾荼
苦汝噉生菜遇蝦蟇毒靈牀前有三丸藥可取服之傑
驚起果得甌甌中有藥服之下科斗子数升丘氏世保
此甌大明七年災火焚失之
師覺授字覺授南陽湼陽人也與外兄宗少文並有素
業以琴書自娯於路忽見一人持書一函題曰至孝師
君苫前俄而不見捨車奔歸聞家哭聲一呌而絶良乆
乃蘓後撰孝子傳八卷宋臨川王義慶辟為州祭酒主
簿並不就乃表薦之㑹卒
王彭盱眙直瀆人也少喪母元嘉初父又䘮亡家貧力
弱無以營𦵏兄弟二人晝則傭力夜則號感鄉里並哀
之乃各出夫力助作塼塼湏水而天旱穿井数十丈泉
不出墓處去淮五里荷擔逺汲困而不周彭號天自訴
如此積日一旦大霧霧歇塼竈前忽生泉水鄉隣助之
者並嗟神異縣邑近逺悉徃觀之𦵏竟水便自竭元嘉
九年太守劉伯龍依事表言改其里為通靈里蠲租布
三世
蒋恭義興臨津人也元嘉中晉陵蒋崇平為劫見禽云
與恭妻弟呉晞張為侣晞張先行不在本村遇水妻息
避水移寄恭家時録晞張不獲禽収恭及兄協付獄科
罪恭協並欵舍住晞張家口而不知劫情恭列晞張妻
息是婦之親親今有罪恭身甘分求免兄協協列是戸
主求免弟恭兄弟二人争求受罪郡縣不能制依事上
詳州議以為並不合罪後除恭義成令協義招令
徐耕晉陵延陵人也元嘉二十一年大旱人飢耕詣縣
陳辭以米千斛助官振貸縣為言上當時議以耕比漢
卜式詔書褒羙酬以縣令大明八年東土飢旱東海嚴
成東莞王道盖各以私榖五百餘斛助官振䘏
孫法宗一名宗之呉興人也父随孫恩入海澨被害屍
骸不収母兄並餓死法宗年小流迸至十六方得還单
身勤苦霜行草宿營辦棺槨造立冢墓𦵏送母兄儉而
有禮以父屍不測入海尋求聞世間論是至親以血瀝
骨當悉凝浸乃操刀㳂海見枯骸則刻肉灌血如此十
餘年臂脛無完皮血脉枯竭終不能逢遂衰絰終身常
居墓所山禽野獸皆悉馴附每麕鹿觸網必解放之償
以錢物後忽苦頭創夜有女人至曰我是天使来相謝
行創本不關善人使者逺相及取牛糞煮傅之即驗一
傅便差一境賴之終身不娶饋遺無所受宋孝武初揚
州辟為文學從事不就卒
范叔孫呉郡錢唐人也少而仁厚周窮濟急同里范法
先父母兄弟七人同時疫死唯餘法先病又危篤䘮屍
經日不収叔孫悉偹棺器親為殯埋又同里施夫疾病
父死不殯范苗父子並亡范敬宗家口六人俱得病二
人喪没親隣畏逺莫敢營視叔孫並為殯瘞躬䘏病者
並皆得全鄉曲貴其義行莫有呼其名者宋孝武孝建
初除竟陵王國中軍不就義興呉國夫亦有義譲之美
人有竊其稻者乃引還為設酒食以米送之
卜天與呉興餘杭人也父名祖宋武帝聞其有幹力召
補隊主從征伐封關中侯歴二縣令天與善射弓力兼
倍容貌嚴毅笑不觧顔文帝以其舊將使教皇子射元
嘉二十九年為廣威將軍領左細仗元凶入弑事變倉
卒舊將羅訓徐牢皆望風屈謝天與不暇被甲執刀持
弓疾呼左右出戰徐牢曰殿下入汝欲何為天與罵曰
殿下常来去云何即時方作此語只汝是賊手射劭於
東堂㡬中逆徒撃之臂㫁乃見殺其隊將張𢎞之朱道
欽陳滿與天與同出拒戰並死孝武即位贈天與龍驤
將軍益州刺史諡曰壮侯車駕臨哭𢎞之等各贈郡守
給天與家長廩子伯宗殿中將軍明帝泰始初領幢撃
南賊於赭圻戰沒伯宗弟伯興官至南平昌太守直閤
領細仗隊主昇明元年與袁粲同謀伏誅天與弟天生
少為隊將十人同火屋後有一坑廣二丈餘十人共跳
之皆度唯天生墜天生乃取實中苦竹剡其端使利交
横布坑内更呼等類共跳並懼不敢天生乃復跳之徃
反十餘曽無留礙衆並歎服以兄死節為孝武所留心
大明末為弋陽太守明帝泰始初與殷琰同逆被斬
許昭先義興人也叔父肇之坐事繋獄七年不判子姪
二十許人昭先家最貧薄專獨料訴無日在家餉饋肇
之莫非珍新資産既盡賣宅以充之肇之諸子倦怠唯
昭先無有懈息如是七載尚書沈演之嘉其操行肇之
事由此得釋昭先舅夫妻並疫病死亡家貧無以殯送
昭先賣衣物以營殯𦵏舅子三人並㓜贍䕶皆得成長
昭先父母皆老病家無僮役竭力致飬甘㫖必從宗黨
嘉其孝行雍州刺史劉真道板為征虜參軍昭先以親
老不就補迎主簿昭先以叔未仕又固辭
余齊人晉陵人也少有孝行為邑書吏宋大明二年父
殖在家病亡信未至齊人謂人曰比肉痛心煩有如割
截居常惶駭必有異故信尋至以父病報之四百餘里
一日而至至門方知父死號踊慟絶良乆乃蘓問父所
遺言母曰汝父臨終恨不見汝齊人即曰相見何難於
是號呌殯所湏臾便絶州縣上言有司奏改其里為孝
義里蠲租布賜其母榖百斛
孫棘彭城人也宋大明五年發三五丁弟薩應充行坐
違期不至棘詣郡辭列棘為家長令弟不行罪應百死
乞以身代薩薩又辭列自引太守張岱疑其不實以棘
薩各置一處報云聼其相代顔色並悦甘心赴死棘妻
許又寄語屬棘君當門戸豈可委罪小郎且大家臨亡
以小郎屬君竟未妻娶家道不立君已有二兒死復何
恨岱依事表上孝武詔特原罪州加辟命并賜帛二十
疋先是新蔡徐元妻許二十一䘮夫子甄年三嵗父攬
愍其年少以更適同縣張買許自誓不行父逼載送買
許自經氣絶家人奔赴良乆乃蘇買夜送還攬許歸徐
氏飬元父季元嘉中八十餘卒又明帝泰始二年長城
呉慶恩殺同郡錢仲期子延慶屬役在都聞父死馳還
於庾浦埭逢慶恩手刃殺之自繋烏程獄呉興太守郗
顒表不加罪許之
何子平廬江灊人也曽祖楷晉侍中祖友㑹稽王道子
驃騎諮議參軍父子先建安太守子平世居㑹稽少有
志行事母至孝揚州辟從事史月奉得白米輙貨市粟
麥人曰所利無㡬何足為煩子平曰尊老在東不辦得
米何心獨饗白粲毎有贈鮮肴者若不可寄致至家則
不肯受母本側庶籍注失實實未及飬而籍年已滿便
去職歸家時鎮軍將軍顧覬之為州上綱謂曰尊上年
實未八十親故所知州中差有微禄當啟相留子平曰
公家正取信黄籍籍年既至便應扶侍何容苟冐榮利
乃歸家竭力供飬元嘉二十年元凶弑逆随王誕入討
以為行參軍子平以凶逆滅理故廢已受職事寜自解
末除呉郡海虞令縣禄唯供飬母一身不以及妻子人
疑其儉薄子平曰希禄本在飬親不在為己問者慙而
退母䘮去官哀毁踰禮每至哭踊頊絶方蘓屬大明末
東土飢荒繼以師旅八年不得營𦵏晝夜號哭常如袒
括之日冬不衣絮暑不避清凉一日以數合米為粥不
進鹽菜所居屋敗不蔽風日兄子伯興欲為葺理子平
不肯曰我情事未申天地一罪人耳屋何宜覆蔡興宗
為㑹稽太守甚加矜賞為營冢壙子平居䘮毁甚及免
䘮殆至不立㓜持操檢敦厲名行雖處闇室如接大賔
學義堅明處之以黙安貧守善不求榮進好退之士彌
以此貴之卒年六十
崔懷順清河東武城人也父邪利魯郡太守宋元嘉中
為魏所獲懷順與妻房氏篤愛聞父見虜即日遣妻布
衣蔬食如居丧禮嵗時北向流涕邪利後仕魏書戒懷
順不許如此懷順得書更號泣懷順從叔模為滎陽太
守亦入魏模子雖居處改節不廢婚宦宋大明中懷順
宗人冀州刺史元孫北使魏魏人問之曰崔邪利模並
力屈歸命二家子姪出處不同義將安在元孫曰王尊
驅驥王陽回車欲令忠孝並𢎞臣子兩遂泰始初淮北
入魏懷順因此歸北至代都而邪利已卒懷順絶而後
蘇載䘮還青州徒跣氷雪土氣寒酷而手足不傷時人
以為孝感䘮畢以弟在南齊建元初又逃歸而弟已亡
懷順孤貧宗黨哀之日斂給其斗米永明中卒
王虚之字文静廬江石陽人也十三䘮母三十三䘮父
二十五年鹽酢不入口疾病著牀忽有一人来問疾謂
之曰君病尋差俄而不見病果尋差庭中楊梅樹隆冬
三實又每夜所居有光如燭墓上橘樹一冬再實時人
咸以為孝感所致齊永明中詔榜門蠲其三世時又有
顧昌衍江柔之江軻並以篤行知名昌衍呉人居䘮㡬
致滅性王儉言之天子曰昌衍既有至行且張永之甥
宜居禮闈以光郎署乃以為尚書庫部郎柔之軻並濟
陽人柔之字叔逺孝悌通亮亦至䑓郎軻字伯倫貞嚴
有行宗人江槩位至侍中性豪侈唯見軻則敬挹焉
呉慶之字文悦濮陽人也寓居江興宋江夏王義恭為
揚州召為西曹書佐及義恭誅慶之自傷為吏無状不
復肯仕終身蔬食後王琨為呉興太守欲召為功曹答
曰走素無人世情直以明府見接有禮所以奔走嵗時
若欲見吏則是蓄魚於樹栖鳥於泉耳不辭而退琨追
謝之望塵不及矣
蕭叡明字景濟南蘭陵人也母病風積年沉臥叡明晝
夜祈禱時寒叡明下淚為之氷如筯額上叩頭血亦氷
不溜忽有一人以小石函授之曰此療夫人病叡明跪
受之忽不見以函奉母函中唯有三寸絹丹書為日月
字母服之即平復于時秣陵朱緒無行母病積年忽思
菰羮緒妻到市買菰為羮欲奉母緒曰病復安能食先
嘗之遂併食盡母怒曰我病欲此羮汝何心併啖盡天
若有知當令汝哽死緒便聞心中介介然即利血明日
而死叡明聞之大悲慟不食積日問緒尸在何處欲手
自戮之既而曰洿吾刀乃止永明五年居母䘮不勝哀
卒詔贈中書郎時又有鮮于文宗漁陽人年七嵗䘮父
父以種芋時亡至明年芋時對芋嗚咽如此終身姉文
英適荀氏七日而夫亡執節不嫁及母卒晝夜哭泣遂
䘮明
蕭矯妻羊字淑禕性至孝居父䘮哭輙吐血母嘗有疾
淑禕於中夜祈禱忽見一人在樹下自稱枯桑君曰若
人無患令泄氣在亥西南求白石鎮之言訖不見明日
如言而疾愈又時有羊緝之女佩任者烏程人随母還
舅氏母亡晝夜號哭不飲食三日而亡鄉里號曰女表
又有晉陵呉康之妻趙氏父亡弟㓜遇嵗饑母老病篤
趙詣鄉里告乞言辭哀苦鄉里憐之各分升米遂得免
及嫁康之少時夫亡家欲更嫁誓言不貳焉又義興蒋
雋之妻黄氏夫亡不重嫁家逼之欲自殺乃止建元三
年詔蠲表門閭又㑹稽永興呉翼之母丁氏少䘮夫性
仁愛遭年荒分衣食以飴里中飢餓者隣里求借未嘗
違同里陳攘父母死孤單無親戚丁収飬之及長為營
婚娶又同里王禮妻徐荒年客死丁隂為買棺器自徃
歛𦵏元徽末大雪商旅斷行村里比室飢餓丁自出鹽
米計口分賦同里左僑家露四䘮無以𦵏丁為辦家椁
有三調不登者代為送丁長子婦王氏守寡執志不再
醮州郡上言詔表門閭蠲租税又㑹稽寒人陳氏有三
女無男祖父母年八九十老無所知父篤癃病母不安
其室遇嵗饑三女相率於西湖採菱尊更日至市貨賣
未嘗虧怠鄉里稱為義門多欲娶為婦長女自傷煢獨
誓不肯行祖父母尋相繼卒三女自營殯𦵏為菴舍居
墓側又永興概中里王氏女年五嵗得毒病兩目皆盲
性至孝年二十父死臨尸一呌眼皆血出小妹娥舐其
血左目即開時人稱為孝感又諸暨東洿里屠氏女父
失明母痼疾親戚相棄鄉里不容女移父母逺住紵舍
晝採樵夜紡績以供飬父母俱卒親營殯𦵏負土成墳
忽空中有聲云汝至性可重山神欲相驅使汝可為人
療病必得大富貴女謂是􁂷魅弗敢從遂得病積時隣
舍人有溪蜮毒者女試療之自覺病便差遂以巫道為
人療疾無不愈家産日益鄉里多欲娶之女以無兄弟
誓守墳墓不嫁為山劫所殺又呉興乗公濟妻姚氏生
二男而公濟及兄公願乾伯並卒各有一子姚飬育之
賣田宅為取婦自與二男寄比隣家明帝詔為其二子
婚表閭復徭役又呉郡范法恂妻禇氏亦勤苦執婦業
宋昇明中孫曇瓘謀反亡命禇謂其子僧簡曰孫越州
先姑之姉子與汝父親則從母兄弟交則義重古人逃
竄脱不免汝宜収之曇瓘尋伏法禇氏令僧簡徃歛𦵏
年七十餘永明中卒僧簡在都聞病馳歸未至禇已卒
將殯舉尸不起尋而僧簡至焉
公孫僧逺㑹稽剡人也居父䘮至孝事母及伯父甚謹
年饑僧逺省飡減食以飬母及伯父兄弟亡貧無以𦵏
身自販貼與隣里供歛送終之費躬負土手種松栢兄
姊未婚嫁乃自賣為之成禮名聞郡縣齊髙帝即位遣
兼散騎常侍虞炎等十二部使表列僧逺等二十三人
詔並表門閭蠲租税
呉欣之晉陵利城人也宋元嘉末弟慰之為武進縣吏
随王誕起義元凶遣軍主華欽討之吏人皆散慰之獨
留見執將死欣之詣欽乞代弟命辭淚哀切兄弟皆見
原齊建元三年有詔蠲表之永明初廣陵人童超之二
息犯罪争死大守劉悛表以聞
韓係伯㐮陽人也事父母謹孝㐮陽人隣居種桑樹於
界上為誌係伯以桑枝䕃妨他地遷界上開数尺隣畔
随復侵之係伯輙更改種乆之隣人慙愧還所侵地躬
徃謝之齊建元三年蠲表門閭以夀終時有呉興人聞
人敻年十七結客報父仇為髙帝所賞位至長水校尉
丘冠先字道𤣥呉興烏程人也少有節義齊永明中位
給事中時求使蠕蠕國尚書令王儉言冠先雖名位未
升而義行甚重若為行人則蘇武鄭衆之流也於是使
蠕蠕蠕蠕逼令拜冠先執節不從以刃臨之冠先曰能
殺我者蠕蠕也不能以天子使拜戎狄者我也遂見殺
武帝以冠先不辱命賜其子雄錢一萬布三十疋雄不
受詣闕上書曰臣父執節如蘇武守死如谷吉遂不書
之良史甄之襃䇿萬代之後誰死社稷建元四年車僧
朗銜使不異抗節是同詔贈正員外郎此天朝舊凖臣
父成例也今僧朗反𦵏冢塋臣父湮棄絶域語忠烈則
亦不謝車論荼苦則彼優而此劇名位不殊禮数宜等
乞申哀贈書奏不省
孫淡太原人也世居長沙事母至孝母疾不眠食以差
為期母哀之後有疾不使知也齊建元三年蠲表門閭
卒於家
華寳晉陵無錫人也父豪晉義熙末戍長安年八嵗臨
别謂寳曰湏我還當為汝上頭長安陷寳年至七十不
婚冠或問之寳輙號慟彌日不忍答也同郡薛天生母
遭艱菜食天生亦菜食母未免䘮而死天生終身不食
魚肉又同郡劉懷𦙍與弟懷則年十嵗遭父䘮不衣絮
帛不食鹽菜齊建元三年並表門閭
解叔謙字楚梁鴈門人也母有疾叔謙夜於庭中稽顙
祈福聞空中語云此病得丁公藤為酒便差即訪醫及
本草注皆無識者乃求訪至宜都郡遥見山中一老公
伐木問其所用答曰此丁公藤療風尤騐叔謙便拜伏
流涕具言来意此公愴然以四叚與之并示以漬酒法
叔謙受之顧視此人不復知處依法為酒母病即差齊
建武初以奉朝請徴不至時又有宗元卿庾震朱文濟
匡昕魯康祚謝昌㝢皆有素履而叔謙尤髙元卿字希
蔣南陽人有至行早孤為祖母所飬祖母病元卿在逺
輙心痛大病則大痛小病則小痛以此為常鄉里宗事
之號曰宗曽子震字彦文新野人䘮父母居貧無以𦵏
賃書以營事至手掌穿然後𦵏事獲濟南陽劉虬因此
為撰孝子傳文濟字敬達呉興人自賣以𦵏母太守謝
􁊞命為儒林不就昕字令先廬陵人有至性隐金華山
服食不與俗人交母病亡已經日昕奔還號呌母即蘇
皆以為孝感所致康祚扶風人亦有至行母患乳癰諸
醫療不愈康祚乃跪兩手捧癰大悲泣母即覺小寛因
此漸差時人以其有㝠應康祚位至屯騎校尉昌㝢陳
郡人也為劉悛廣州參軍孝性甚至嘗飬一鵠昌㝢病
二旬而鵠二旬不食昌㝢亡而鵠遂飛去
韓靈敏㑹稽剡人也早孤與兄靈珍並有孝性母尋又
亡家貧無以營凶兄弟共種𤓰朝採𤓰子暮生已復遂
辦𦵏事靈珍亡無子妻胡氏守節不嫁慮家人奪其志
未嘗告歸靈敏事之如母
劉渢字處和南陽人也父紹仕宋位中書郎渢母早亡
紹被敕納路太后兄女為繼室渢年數嵗路氏不以為
子奴婢軰捶打之無期度渢母亡日輙悲啼不食彌為
婢軰所苦路氏生溓兄渢怜愛之不忍捨恒在牀帳側
輙被驅捶終不肯去路氏病經年渢晝夜不離左右每
有増加輙流涕不食路氏病差感其意慈愛遂隆路氏
富盛一旦為渢立齋宇筵席不減侯王溓有識事渢過
於同産事無大小必諮兄而後行渢妹適江祏弟禧與
祏兄弟異常自尚書比部郎後為遥光諮議專知腹心
任時遥光任當顧託朝野向渢如雲渢忌之求出為丹
陽丞雖外遷而意任無改及遥光舉事旦方召渢渢以
為宜悉呼佐史渢之徙丹陽丞也遥光以蕭懿第四弟
晉安王之文學暢為諮議領録事及召入遥光謂曰劉
暄欲有異志今夕當取之遥光去嵗暴風性理乖錯多
時方愈暢曰公去嵗違和今欲發動顧左右急呼師視
脉遥光厲聲曰諮議欲作異邪因訶令出湏臾渢入暢
謂曰公昔年風疾今復發渢曰卿視今夕處分云何而
作此語及迎垣歴生至與渢俱勸夜攻䑓既不見納渢
歴生並撫膺曰今欲作賊而坐守此城今年坐公滅族
矣及遥光敗渢静坐圍舍溓為度支郎亦奔亡遇渢仍
不復肯去渢曰吾為人作吏自不避死汝可去無相守
同盡答曰向若不逢兄亦草間苟免今既相逢何忍獨
生因以衣帶結兄衣俱見殺何𦙍聞之歎曰兄死君難
弟死兄祸羙哉又栁叔夜河東人父宗宋黄門郎叔夜
年十六為新野大守甚有名績補遥光諮議參軍及事
敗左右扶上馬欲與俱亡答曰吾已許始安以死豈可
負之也遂自殺
封延伯字仲連渤海人也世為州郡著姓寓居東海三
世同財為北州所宗附延伯好學退譲事寡嫂甚謹垣
崇祖為兖州請為長史不就崇祖軾其門不肯相見後
為豫州上表薦之詔書優禮起家為平西長史梁郡太
守為政清静有髙士風俄以疾免還東海于時四州入
魏士子皆依海曲争徃宗之如遼東之仰邴原也建元
三年大使廵行天下義興陳𤣥子四世同居一百七口
武陵邵榮興文獻叔並八世同居東海徐生之武陵范
安祖李聖伯范道根並五世同居零陵譚𢎞寳衡陽何
𢎞華陽陽黒頭疎從四世同居詔俱表門閭蠲租税又
蜀郡王續祖華陽郝道福並累世同㸑建武三年明帝
詔表門蠲調役
呉達之義興人也嫂亡無以𦵏自賣為十夫客以營冢
椁從祖弟敬伯夫妻荒年被略賣江北達之有田十畆
貨以贖之與同財共宅郡命為主簿固以譲兄又譲世
舊田與族弟弟亦不受田遂閑廢齊建元三年詔表門
閭先是有蔡曇智鄉里號蔡曽子廬江何伯璵兄弟鄉
里號為何展禽並為髙士沈顗所重常云聞蔡曇智之
風怯夫勇鄙夫有立志聞何伯璵之風偽夫正薄夫厚
云伯璵與弟㓜璵俱厲節操飬孤兄子及長為婚推家
業盡與之安貧栝槁誨人不倦郡守下車莫不修謁伯
璵卒㓜璵末好佛法翦落長齋持行精苦梁初卒兄弟
年八十餘
王文殊字令章呉興故鄣人也父沒魏文殊思慕泣血
終身蔬食不衣帛服麻緼而已不婚不交人物呉興太
守謝􁊞聘為功曹不就立小屋於縣西端拱其中嵗時
伏臘月朝十五未嘗不北望長悲如此三十餘年太守
孔琇之表其行鬰林詔榜門改所居為孝行里
樂頤之字文徳南陽湼陽人也世居南郡少而言行和
謹仕為京府參軍父在郢病亡頤之忽悲戀涕泣因請
假還中路果得父凶問便徒跣號咷出陶後渚遇商人
附載西上水漿不入口数日嘗遇病與母隔壁忍病不
言嚙被至碎恐母之哀己也湘州刺史王僧虔引為主
簿以同僚非人棄官去吏部郎庾杲之嘗徃候頤之為
設食唯枯魚菜葅杲之曰我不能食此母聞之自出常
膳魚羮数種杲之曰卿過於茅季偉我非郭林宗仕至
郢州中從事
弟預字文介亦至孝父臨亡執手以託郢州行事王英
預悲感悶絶吐血数升遂發病官至驃騎録事參軍隆
昌末預謂丹陽尹徐孝嗣曰外傳藉藉似有伊周之事
君䝉武帝殊常之恩荷託付之重恐不得同人此事人
笑禇公至今齒冷無為效尤孝嗣故吏呉興沈昇之亦
説之曰昇之與君俱有項領之功今一言而二功俱解
豈願聞之乎君受恩二祖而更參惟新之政以君為反
覆人事成則無處逃咎矣昇之草萊百姓言出禍己随
之孰與超然謝病髙枕家園則與松栢比操風霜等烈
豈不羙邪孝嗣並改容謝之預建武中為永世令人懷
其徳卒官時有一媪年可六七十擔檞簌葉造市貨之
聞預亡大泣棄溪中曰失樂令我軰孤獨老姥政應就
死耳市人亦皆泣其惠化如此
江泌字士清濟陽考城人也父亮之員外郎泌少貧晝
日斫屧為業夜讀書随月光光斜則握卷升屋睡極墮
地則更登性行仁義衣弊蝨多綿裹置壁上恐蝨飢死
乃復置衣中数日間終身無復蝨母亡後以生闕供飬
遇鮭不忍食菜不食心以其有生意唯食老葉而已母
墓為野火所燒依新宮災三日哭淚盡繼之以血歴仕
南中郎行參軍所給募吏去役得時病莫有舍之者吏
扶杖投泌泌自隐䘏吏死泌為買棺無僮役兄弟共輿
埋之後領國子助教乗牽車至染烏頭見一老公歩行
下車載之躬自歩去梁武帝以為南康王子琳侍讀建
武中明帝害諸王後泌憂念子琳訪誌公道人問其禍
福誌公覆香鑪灰示之曰都盡無餘及子琳被害泌徃
哭之淚盡續以血親視殯葬畢乃去泌尋卒族人兖州
中從事泌黄門郎悆子也與泌同名世謂泌為孝泌以
别之
庾道愍頴川􁆘陵人晉司空氷之𤣥孫也有孝行頗能
屬文少出孤悴時人莫知其所生母流漂交州道愍尚
在襁褓及長知之求為廣州綏寜府佐至南而去交州
尚逺乃自負擔冒險僅得自達及至交州尋求母雖經
年日夜悲泣嘗入村日暮雨驟乃寄止一家且有一嫗
負薪外還而道愍心動因訪之乃其母也於是行伏號
泣逺近赴之莫不揮淚道愍尤精相板宋明帝時山陽
王休祐屢以言語忤顔見道愍託以已板為他物令道
愍占之道愍曰此乃甚貴然使人多愆忤休祐以禇彦
回詳宻求換其板他日彦回侍明帝自稱下官帝多忌
甚不悦休祐具以状言帝乃意解道愍仕齊位射聲校
尉族孫沙彌亦以孝行著
沙彌晉司空氷之六世孫也父佩玉仕宋位長沙内史
昇明中坐沈攸之事誅時沙彌始生及年五嵗所生母
為製采衣輙不肯服母問其故流涕對曰家門禍酷用
是何為及長終身布衣蔬食為中軍田曹行參軍嫡母
劉氏寝疾沙彌晨昏侍側衣不解帶或應針灸輙以身
先試及母亡水漿不入口累日初進大麥薄飲經十旬
方為薄粥終䘮不食鹽酢冬日不衣綿纊夏日不解衰
絰不出廬戸晝夜號慟隣人不忍聞所坐薦淚霑為爛
墓在新林忽生旅松百許株枝葉鬰茂有異常松劉好
噉甘蔗沙彌遂不食焉宗人都官尚書詠表言其状應
純孝之舉梁武帝召見嘉之以補歙令還除輕車邵陵
王參軍事随府㑹稽復丁所生憂䘮還都濟浙江中流
遇風舫將覆沒沙彌抱柩號哭俄而風静咸以為孝感
所致後卒於長城令子持
持字元徳少孤性至孝父憂居䘮過禮篤志好學仕梁
為尚書左戸郎後兼建康監陳文帝為呉興太守以為
郡丞兼掌書翰天嘉初為尚書左丞封崇徳縣子拜封
之日請令史為客受其餉遺文帝怒之因坐免後為臨
安令坐杖殺人免還為給事黄門侍郎歴鹽官令祕書
監知國史事又為少府卿遷太中大夫領歩兵校尉卒
持善字書每屬辭好為竒字文士亦以此譏之有集十
卷
　
　南史卷七十三
　南史卷七十三考證
孫法宗傳一境賴之○監本缺賴字今増入
余齊人傳余齊人晉陵人也○晉陵下閣本尚有晉陵
　二字
何子平傳元嘉二十年元凶弑逆○二係三之訛
蕭矯妻羊傳同里陳攘父母死孤單無親戚丁収飬之
　○攘一本作穣
又同里王禮妻徐荒年客死丁隂為買棺器自徃歛𦵏
　○丁一本作山當以此為正
隣舍人有溪蜮毒者女試療之○蜮監本作􁔆今改从
　閣本
鄉里多欲娶之○娶監本訛要今改正
禇氏令僧簡徃歛𦵏○徃監本誤猛今改从閣本
　
　
　南史卷七十三考證
