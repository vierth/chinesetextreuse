
　元史卷八十四
　　明翰林學士亞中大夫知制誥兼修國史宋濓等修
　選舉志第三十四
　　選舉四
　　　考課
凡隨朝職官至元六年格一考陞一等兩考通陞二等
止六部侍郎正四品依舊例通理八十月陞三品左右
司郎中員外郎都事考滿陞二等六部郎中員外郎主
事三十月考滿陞一等兩考通陞二等
凡官員考數省部定擬從九品擬歴三任陞從八正九
品歴兩任陞從八正八品歴三任陞從七從七歴三任
呈省正七歴兩任陞從六從六品通歴三任陞從五正
六歴兩任陞從五從五轉至正五緣四品闕少通歴兩
任須歴上州尹一任方入四品内外正從四品通理八
十月陞三品
凡取㑹行止中統三年詔置簿立式取㑹各官姓名籍
貫年甲入仕次第至元十九年諸職官解由到省部考
其功過以憑黜陟大徳元年外任官解由到吏部止於
刑部照過將各人所歴立行止簿就檢照定擬
凡職官迴降至元十九年定江淮官已受宣勅資品相
應例陞二等遷去江淮官員依舊於江淮任用其已考
滿者並免回降不及考者例存一等有出身未合入流
品受宣者任迴三品擬同六品四品擬同七品正從五
品同正八品受敕者正從六品同從八品七品八品同
正從九品正從九品同提領案牘巡檢無出身及白身
人受宣者三品同七品四品同八品正從五品同正九
品受勅者正從六品同從九品七品八品同提領案牘
巡檢正從九品擬院務監當官其上項有資品人員再
於接連福建兩廣溪洞州郡任用擬陞一等兩廣福建
别議陞轉　至元十四年都省未注江淮官已前創立
官府招撫百姓實有勞績者其見受職名若應受宣者
三品同七品四品五品擬同八品若應受勅者正從六
品同正從九品其七品八品擬同提控案牘巡檢正從
九品擬同院務監當官無出身不應叙白身人其見受
職名應受宣者三品同八品四品五品同九品應受勅
者正從六品同提控案牘巡檢七品以下擬院務監當
官其上項人員若再於接連福建兩廣溪洞州郡任用
擬陞一等兩廣福建别議陞轉至元十四年已後新收
撫州郡淮上例定奪　前資不應又陞二等遷去江淮
官員任迴擬定前資合得品級於上例陞二等止於江
淮遷轉若於腹裏任用並依上例七品以下已歴三品
四品者比附上項有出身未入流品人員例從一髙前
三件於見擬資品上増一等銓注　二十一年詔軍官
轉入民職已受宣勅不曽之任者擬自准定資品換授
從禮任月日為始理算資考陞轉若先受宣勅已經禮
任資品相應者通理月日陞轉外據驟陞人員前任所
歴月日除一考外餘月(日/)與後任月日依准定資品通
理陞轉不及考者擬自准定資品換授從禮任月日為
始理算資考陞轉　腹裏常調官除資品相應者依例
陞轉外有前資未應入流品受宣敕者六品以下人員
照勘有無出身依驗職事品秩自受勅以後歴一考者
同江淮例定擬不及考者更陞一等五品以上人員斟
酌比附議擬呈省據在前已經除授者任迴通理定奪
凡吏屬年勞差等　至元六年吏部呈省部譯史通事
舊以一百二十月出職今案牘繁冗合以九十月為滿
　十九年部擬行省通事譯史令史宣使或經例革替
罷所歴月日不等如元經省掾發去不及一考者擬令
貼補及一考之上者比臺院令史出身例定奪自行踏
逐者降一等敘不及一考者𤼵還本省區用宣慰司人
吏經省院𤼵不及一考者擬貼補及一考之上者比部
令史出身降一等定奪自行踏逐者又降一等不及一
考者别無定奪　二十年省擬雲南行省極邉重地令
譯史人等六十月考滿　甘肅行省令譯史人等六十
五月考滿本土人員依舊例用　二十五年省准緬中
行省令史依雲南行省一體出身　大徳元年省臣奏
以省臺院諸衙門令譯史通事知印宣使等舊以九十
月為滿陞遷太驟今以一百二十月為滿於應得職事
内陞用又寫聖㫖掌奏事選法應辦刑名文字筆且齊
等以八月折十月今後毋令折算　四年制以諸衙門
令譯史宣使人等一百二十月為滿部議逺方令譯史
人等甘肅福建四川於此發去九十月為滿兩廣海北
海南道於此發去八十月滿雲南省八十月滿土人一
百二十月滿都省議俱以九十月為考滿土人依例一
百二十月為滿　至大元年部議和琳行省即係逺方
其人吏比四川甘肅行省九十月出職　二年詔中外
吏員人等依世祖定制以九十月滿㕘詳歴一百二十
月已受除者依大徳十一年内制外任減一資所有詔
書已後在選未曽除受并見告滿之人歴一百二十月
者合同四考理算外任一資不須再減省擬以九十月
為滿餘有月日後任理算應滿而不離役者雖有役過
月日不准　三年省准河西亷訪司書吏人等月日部
議合准舊例雲南六十月河西四川六十五月土人九
十月為滿　皇慶二年部議凡内外諸司吏員舊以九
十月為滿大徳元年改一百二十月為滿至大二年復
舊制一紀之間受除者衆其元除有以三十月為一考
者亦有四十月為一考者以所除不等往往援例陳訴
有礙選法擬合依已降詔條為格係大徳元年三月七
日以後入役至未復舊制之前已除未除俱以四十月
為一考通理一百二十月為滿減資陞轉其未滿受除
者一體理考定擬餘二十六月已上准陞一等十五月
之上減外任一資十五月之下後任理算改格之後應
滿而不離役者役過月日别無定奪
凡吏員考滿授從六品　至元九年省准省令史出身
中統四年已前六品陞遷已後七品除授至元之後事
繁責重宜依准中統四年已前考滿一體注授　三十
一年省議三師僚屬䝉古筆且齊掾史宣使等依都省
設置若不由臺院轉補者降等敘　元貞元年省議監
脩國史僚屬依三師所設非臺院轉補者降等叙　大
徳五年部呈考滿省掾各各資品省議今後院臺并行
省令史選充省掾者雖理考滿須歴三十月方許出職
仍分省發自行踏逐者各部令史毋得直理省掾月日
凡吏員考滿授正七品　至元九年部擬院臺大司農
司令史出身三考正七品一考之上驗月日定奪一考
之下二十月以上為從八品十五月以上正九品十五
月以下十月之上為從九品添一資歴十月以下為巡
檢　十一年部議扎爾古齊令史譯史考滿合依樞密
院御史臺令史譯史出身三考出為正七品自用者降
一等有闕於部令史内選取　十四年部擬前諸站統
領使司令史同部令史出身今既改通政院從二品通
事譯史令史人等宜同臺院人吏一體出身　十五年
翰林國史院言本院令史係省准人員其出身與御史
臺一體遇闕省掾時亦合勾補准吏部牒本院令史以
九十月考滿同部令史出身本院與御史臺皆隨朝二
品令史亦合與臺令史一體出身有闕於部令史内選
用　十九年部擬泉府司隨朝從二品令史譯史人等
由省部發者考滿依通政院例定奪自行用者降一等
　二十年定擬安西王王相府首領官令史與臺院吏
屬一體遷轉　二十二年部擬宣徽院陞為二品與臺
院品秩相同令史出身合依正七品遷除貢補省院有
闕於部令史内選取　摠制院與御史臺俱為正二品
部擬令譯史考滿亦合一體出身　二十三年省准詹
事院掾史若六部選充者考滿出為正七品自用者降
等　二十四年集賢院言本院與翰林國史院品級相
同省議令史考滿一體定奪　二十五年省議上都留
守司兼本路摠管府令史出身三考正八品其自部令
史内選取者同宣徽院太醫院令史一體出身上都留
守司陞為正二品見設令史自行踏逐者考滿不為例
從七品内選用部令史内選取考滿宣徽院大司農司
令史一體出身　部議都護府人吏依通政院令譯史
人等出身由部議都護考滿出為正七品自用者降一
等　二十六年省准都功徳使司隨朝二品令譯史人
等比臺院人吏等一體陞轉　二十九年部呈大司徒
令史若各部選𤼵者三考出為正九自用者降等　崇福
司與都護府泉府司品秩相同所設人吏由省部發者
考滿出為正七品自用者降一等　福建省征𤓰哇所
設人吏出征迴還俱同考滿　三十年省准將作院令
史依通政院等衙門令史考滿除正七品部議如係六
部選𤼵考滿除正七品自用者本衙門敘　元貞元年
内史府秩正二品令史亦於部令史内收補考滿除正
七品自用者降等　大徳九年部擬庫庫楚大司徒令
史若各部選𤼵考滿正七自用者降等　至大四年省
准㑹福院令史知印通事譯史宣使典吏俱自用前擬
不拘常調考滿本衙門區用隆禧院令史人等如常選
者考滿依例遷敘自用者不入常調於本衙門區用
皇慶二年部議崇祥院人吏係部令史發補者依例遷
用不應者降等叙　延祐四年部議隆禧院令史譯史
通事知印典吏同五臺殊祥院人吏一體常選内委付
其出身若有曽歴寺監并籍記各部令史人等考滿同
二品衙門出身降等敘白身者降等添一資陞轉省部
𤼵去者依例遷叙後有闕令史須於常選教授儒人職
官并部令史見役上名内取補宣使於職官并相應内
㕘補通事知印從長官保選仍㕘用職官違例補充别
無定奪殊祥院人吏先未定擬亦合一體
凡吏員考滿授從七品　至元六年省擬部令史譯史
通事人等中統四年正月以前收補者擬九十月為滿
注從七品回降正八一任還入從七以後充者亦擬九
十月為滿正八品仍免回降　九年吏禮部擬凡部令
史二考注從七品一考之上驗月日定奪一考之下二
十月以上者正九品十五月以上從九品十五月以下
令史提控案牘通事譯史巡檢　太府監改擬正三品
與六部同人吏自行踏逐將已歴月日准為資考似為
不倫擬自改陞月日為始九十月為滿同部令史出職
有闕於籍記部令史内挨次收補　十一年省議省斷
事官令史與六部令史一體出身若是實歴俸九十月
考滿遷除有闕則於應補部令史人内挨次補用　省
議中御府正三品擬同太府監令史出身九十月於從
七品内除授自行踏逐者降一等歇下名闕於應補部
令史人内補填　十三年省議行工部令史與六部令
史一體出身　四集賽令史九十月同部令史出身有
闕以籍記部令史内補填　二十年部呈行省令譯史
人等比臺院一體出身行臺行院令譯史通事人等九
十月考滿元係都省臺院發去及應補之人合降臺院
一等　二十三年省判大都留守司兼少府監令史如
係省部𤼵去相應人員同部令史出身九十月考滿從
七品自行踏逐者降等　二十四年省判中尚監令史
人等若係省部發去人員同太府監令譯史等出身自
行踏逐者降等　太史院令史部議如省部𤼵去人員
從七品内遷除自行踏逐者降等敘用　部擬行省臺
院令史九十月考滿若係都省臺院𤼵去腹裏請俸人
員行省令史同臺院令史出身行臺行院降一等俱於
腹裏遷用自行踏逐逓降一等於江南任用　二十九
年省判鞏昌等處便宜都總帥府令史人等出身擬與
各道宣慰司一體自行踏逐者降等叙用　大徳三年
省准上都留守司令史舊以見役部令史𤼵補以籍居
懸逺擬於籍記部令史内選發與六部見役令史一體
轉陞二品衙門令史轉補不盡者考滿從七品叙用
八年部擬利用監自大徳三年八月已前入役者若充
各衙門有俸令史及本監奏差典吏轉補則於應得資
品内選用由庫子巴哩巴就陞并白身人於雜職内通
理定奪自用之人本監委用　皇慶元年制典瑞監人
吏俱與七品出身部議太府利用等四監同省𤼵者考
滿與六部一體敘其餘寺監令譯史正八品奏差正九
品令典瑞監前典寳監人吏出身同太府等監係奉㫖
事理省議已除者依舊例定奪　三年省准章慶使司
秩正二品見役人吏若同隨朝二品衙門考滿除正七
品緣係徽正院所轄司屬量擬考滿除從七品自用者
降等如係及考部令史轉充考滿正七品未及考者止
除從七品有闕須依例補不許自用
凡吏員考滿授正八品　至元十一年省議祕書監從
三品令史擬九十月出為正八品自用者降一等有闕
諸衙門考滿典吏内補填　省議太常寺正三品令史
以九十月出為從八品有闕於應補監令史内取用
省議少府監正四品准軍器監令史出身是省部𤼵去
者三考於正八品任用自行踏逐人員考滿降一等
省議尚牧監正四品省部發去令史擬九十月出為正
八品自用者降一等有闕於諸衙門典吏内選補　部
擬河南等路宣慰司係外任從二品與隨朝各部正三
品衙門相同准令史以九十月同部令史遷轉開元等
路宣撫司外任正三品令譯史比前例降一等九十月
於正八品内遷轉　十四年部擬樞密院斷事官令史
擬以九十月出為從八品有闕於諸衙門考滿典吏内
補用　十六年部擬樞密院斷事官今改從三品所設
人吏若係上司發去人員歴九十月比省斷事官令史
降等於正八品内遷除自用者降一等遇闕於相應人
内發遣　二十一年部擬廣西海北海南道宣慰司令
史譯史奏差人等與嶺南廣西道等處按察司書吏人
等一體二十月理算一考擬六十月同考滿　省准廣
東宣慰司其地倚山瀕海極邊煙瘴令史議合優陞依
泉州行省令譯史等以二十月理算一考　二十二年
省准詹事院府正家令二司給侍宫闈正班三品令史
即非各司自用人員俸秩與六部同若遇院掾史有闕
於兩司令史内遷補擬定資品出身依樞密院所轄各
衛令史出身考滿出為正八品　尚醖監令史與六部
令史同議諸監令史考滿正八品内遷用及非省部發
去者例降一等尚醖監令史亦合一體　二十三年省
准太常寺令史歴九十月正八品内任用有闕於呈准
籍記人内選取　雲南省羅羅斯宣慰司兼管軍萬户
府首領官令史人等依雲南行省令史例六十月考滿
首領官受勅例以三十月為一考　武備寺正三品令
譯史等出身擬先司農寺令譯史人等依各監例考滿
出為正八品武備寺令史亦合依例遷叙　尚舎監令
史擬同諸寺監令史考滿授正八品自行用者降一等
尚舎監亦如之　陜西四川行省順元等路軍民宣慰
司依雲南令譯史人等六十月為滿遷轉　二十四年
部擬太史院武備寺光祿寺等令史九十月正八品内
遷用自用者降一等太醫院係宣徽院所轄令史人等
若係省部發去考滿同諸監令史擬正八品自用者降
等任用　二十六年省准給事中兼修起居注人吏依
諸寺監令史出身例考滿一體定奪　侍儀司令史依
給事中兼起居注人吏遷轉　二十七年省准延慶司
令史九十月依已准家令府正兩司例由省部發者出
為正八品自用者降等敘　二十八年省准太僕寺擬
比尚乗等寺令史以九十月出為正八品自用者降一
等　拱衛直都指揮使司與武備寺同品令史考滿出
為從八品自用者降一等遷用　䝉古等衛令史即係
在先考滿令史合於正八品内遷叙各衛令史有闕由
省部籍記選發者考滿出為正八品樞密院所轄都元
帥府萬户府各衛府屯田等司官吏俱從本院定奪遷
調見役令史自用者考滿合從本院定奪　宣政院斷
事官令史與樞密院及䝉古筆且齊由翰林院發者以
九十月為從七品通事令史以九十月為正八品奏差
以九十月為正九品典吏九十月轉本府奏差自用者
降等　二十九年部擬兩江宣慰司都元帥府令譯史
人等依雲南兩廣福建人吏六十月為滿兩廣敘用譯
史除從七品非翰林院選發别無定奪令史省發考滿
正八品奏差省發考滿正九品自用者降等叙　儀鳯
司令史比同侍儀司令史考滿為正八品自用者降一
等　哈瑪爾為頭扎哈齊巴勒噶遜達嚕噶齊令史吏
部議與阿蘇巴圖爾達嚕噶齊筆且齊均考滿正八品
任用雖筆且齊令史月俸不同各官隨朝近侍一體比
依例出身相應　三十年省准轉克遜係正三品令譯
史人等比依各寺監令譯史出身相應　都水監從三
品令譯史等依寺監令史一體出身考滿正八品叙自
用者降等　濟爾噶呼實保齊巴勒噶遜達嚕噶齊本
處隨朝正三品與扎哈齊巴勒噶遜達嚕噶齊令史等
即係一體擬合依例考滿出為正八品　元貞元年省
准拉瑪伊克監令譯史人等省部發去者考滿正八品
内任用自行踏逐者降等　家令司府正司改内宰宫
正其人吏依元定為當　拱衛直都指揮使司陞為正
三品其令譯史等俸俱與光祿寺相同擬係相應人内
發補者考滿與正八品奏差正九自用者降等敘　大
徳三年部擬鷹坊總管府人吏依隨朝三品考滿正八
品内遷用　五年部擬和琳宣慰司都元帥府人吏合
與隨朝二品衙門一體及量減月日部議各道宣慰司
令史一百二十月正八品敘自用者降等遷用其和琳
宣慰司無應取司屬地又酷寒人吏已䝉都省從優以
九十月為滿今擬考滿不分自用俱於正八品内遷用
　八年部言行都水監准設人吏令史八人奏差六人
壕寨一十人通事知印各一人譯使一人公使人二十
人都水監令譯史通事知印考滿俱於正八品遷用奏
差考滿正九品自用者降等壕寨出身并俸給同奏差
行都水監係江南剏立衙門令史比例合於行省所轄
常調提控案牘内選取奏差壕寨人等亦須選相應人
考滿比都水監人吏降等江南遷用典吏公使人從本
監自用　九年部言尚乗寺援武備寺大府章佩等監
例求陞加其人吏出身俸給議得各監人吏皆係奉㫖
陞加尚乗寺人吏合依已擬　至大三年部言和琳係
邊逺酷寒之地兵馬司司吏歴一考餘轉本路摠管府
司吏補不盡者六十月陞都目總管府吏再歴一考轉
青海宣慰司令史考滿除正八品不係本路司吏轉補
者降等敘補不盡者六十月部劄提控案牘内任用䝉
古筆且齊比上例定奪　部議晉王位下斷事官正三
品除克埒穆爾齊知印例從長官所保蒙古筆且齊翰
林院發令史以内史府考滿典吏并籍記寺監令史𤼵
補九十月除正八品與職官㕘用奏差亦須選相應人
九十月依例遷用自用者考滿本衙門定奪　皇慶元
年部言衛率府勾當之人令都省與常選出身議得令
史係軍司勾當之人未有轉受民職定奪合自奏准日
為格係皇慶元年二月九日以前者同典牧監一體遷
叙以後者若係籍記寺監令史常選提控案牘補充依
上銓除自用者不入常調　部議徽政院繕珍司見役
令史若係籍記寺監令史常調提控案牘院兩考之上
典吏補充内宰司令史例考滿除正八通事譯史知印
亦依上遷敘自用者降等後有闕須依例𤼵補違例補
充别無定奪　二年部議徽政院延福司見役令史若
係籍記寺監令史常調提控案牘本院兩考之上典吏
補充者依内宰司令史例考滿除正八品通事譯史知
印依上遷叙自用者降等後有闕須依例𤼵補不許自
用　延祐三年省准徽政院所轄衛候司奉㫖陞正三
品與拱衛直都指揮使司同品合設令譯史考滿除正
八自用者降等衛候司就用前衛候司人吏擬自呈准
月日理算考滿同自用遷叙後有闕以相應人補考滿
依例敘　徽政院掌飲司人吏部議常選發補令譯史
考滿從八奏差從九自用者降等後有闕須以相應人
補違例補充考滿本衙門用　四年省准屯儲總管萬
户府司吏譯史出身至大二年尚書省劄和琳路司吏
未定出身和琳係邊逺酷寒去處兵馬司司吏如歴一
考之上轉補本路司吏并總管府司吏再歴一考之上
轉補青海宣慰司令史考滿正八品遷除補不盡人數
從優擬六十月於部劄提控案牘内任用蒙古筆且齊
比依上例定奪其沙州𤓰州立屯儲總管萬户府衙門
即係邊逺酷寒地面依和琳路總管府司吏人員一體
出身
凡吏員考滿授正九品　至元二十年省准宫籍監係
隨朝從五品令史擬九十月正九品例革人員驗月日
定奪自行踏逐降一等　二十八年省擬亷訪司所設
人吏擬選取書吏止依按察司舊例上名者依例貢部
下名轉補察院貢補不盡人數亷訪司月日為始理算
考滿者正九品叙須令迴避本司分治及元籍路分
部議察院書吏出身除見役人三十月轉補不盡者九
十月出為從八品察院書吏有闕止於各道亷訪司書
吏内選取依上三十月轉部九十月從八品如非亷訪
司書吏取充者四十五月轉部補不盡者九十月考滿
降一等出為正九品　三十年省准行臺察院書吏歴
一考之上者轉江南宣慰司令史并内臺察院書吏於
見役人内用之若有用不盡人數以九十月出為正九
品江南有闕依内臺察院書吏於各道亷訪司書吏内
選取依例轉補　大徳四年省擬各道亷訪司書吏至
元二十八年七月元定出身上名貢部下名轉補察院
書吏貢補不盡者亷訪司為始理算月日考滿正九品
用今議亷訪司先役書吏歴九十月依已定出身正九
品注任回添一資陞轉大徳元年三月七日已後充亷
訪司人吏九十月考滿須歴提控案牘一任於從九品
内用通事譯史比依上例　察院書吏至元二十八年
十一月元定出身於各道亷訪司書吏内選取三十月
轉部九十月從八品内用如非亷訪司書吏取充者四
十五月轉部補用不盡者九十月考滿降一等正九品
用今議先役書吏九十月考滿定出身遷用任回添一
資陞轉大徳元年三月七日為始剏入役者止依舊例
轉部　行臺察院書吏至元三十年正月元定出身於
亷訪司書吏内選取歴一考之上轉補江南宣慰司令
史并内臺察院書吏用不盡者九十月正九品江南用
省議先役書吏歴俸九十月依已定出身任回添一資
陞轉大徳元年三月七日始剏入者止依舊例轉補江
南宣慰司令史北人貢内臺察院
凡吏員考滿除錢穀官案牘都吏目　至元十三年吏
禮言各路司吏年四十五以下以次轉補按察司書吏
補不盡者歴九十月於都目内任用六十月以上於吏
目内任用　省議上都大都路司吏難同其餘路分出
身依按察司書吏遷用　十四年省准覆實司司吏俱
授吏部劄付如歴九十月擬於中州都目内遷若不滿
考及六十月於下州吏目内任用有闕以相應人發充
　二十一年省准諸色人匠總管府與少府監不同又
其餘相體管匠衙門人吏俱未定擬出身量擬比外路
總管府司吏考滿於都目内任用　二十二年省准大
都等路都轉運使司令史與河間等路都轉運鹽使司
書吏出身同外路總管府司吏三名貢舉儒吏二名貢
不盡年四十五之上考滿都目内任用　二十三年省
准各路司吏轉運司書吏年四十五以上歴俸六十月
充吏目九十月充都目餘有役過月日不用奏差宜從
行省斟酌月日量於錢穀官内就便銓用　省准覆實
司係正五品令史出身比交鈔提舉司司吏出身九十
月務使六十月都監六十月之下四十五月之上都監
添一界遷用四十五月之下轉補運司令史　部擬京
畿漕運司司吏轉補察院書吏不盡四十五以上九十
月依例於都目内任用　二十四年部議各道巡行勸
農官書吏於各路總管府上名司吏内選取考滿於提
控案牘内任用奏差從大司農司選委　省准諸司局
人匠總管府令史於都目内任用　二十五年省准大
䕶國仁王寺昭應宫財用規運總管府令譯史人等比
大都路總管府正三品司吏九十月提控案牘内任用
　部議甘肅寧夏等處巡行勸農司係邊陲逺地人吏
依甘肅行省并河西隴北道提刑按察司以二十二月
准一考六十五月為滿　省准供膳司司吏比覆實司
司吏九十月出身於務使内任用　二十六年省准巡
行勸農司書吏役過路司吏月日三折二准算通理九
十月於提控案牘内遷叙　尚書省右司郎中管領大
都等路打捕民匠等户總管令史比依諸司局人匠總
管府令史例九十月於都目内任用　省准諸路寳鈔
都提舉司司吏有闕於諸路轉運司漕運司上名司吏
内選取三十月充吏目四十五月之上六十月之下都
目六十月已上轉提控案牘充寺監令史者聴諸路寳
鈔提舉司同　奏准大都路都總管府添設司吏一十
名委差五名司吏六十月於提控案牘内任用委差於
近上錢穀官内委用有闕以有根脚請俸人補充不及
考滿不許無故替換　二十七年省准京畿都漕運司
令史九十月充提控案牘年四十五之上比依都提舉
萬億庫司吏願充寺監令史者聴　二十九年部擬大
都路令史四十五以上六十月提控案牘内任用任回
減一資陞轉四十五以下六十月之上選舉貢部每嵗
二名奏差六十月酌中錢穀官内任用　省准京畿都
漕運司令史比依諸路寶鈔提舉司司吏出身例三十
月吏目四十五月之上六十月之下都目六十月之上
提控案牘　三十年省准提舉八作司係正六品司吏
四十五月之上吏目六十月之上都目　元貞元年省
准大都等路都轉運司令史九十月提控案牘　大徳
三年省准諸路寶鈔提舉司都提舉萬億四庫司吏九
十月提控案牘内任用如六十月之上自願告敘者於
都目内遷除有闕於平凖行用庫攢典内挨次轉補
省准寶鈔總庫司提舉富寧庫司俱係從五品其司吏
九十月都目内任用如六十月之上自願告敘於吏目
内遷除有闕須於在京五品衙門及左右巡院大興宛
平二縣及諸州司吏并籍記各部典吏内選　省准提
舉左右八作司吏九十月都目内任用六十月之上自
願吿敘於吏目内遷除有闕於在都諸倉攢典内選補
　京畿都漕運使司令史六十月之上於提控案牘内
用遇闕於路府諸州并在京五品等衙門上名司吏内
選　大都路司吏改為令史六十月之上年及四十五
以下貢部不過二名四十五以上六十月提控案牘内
選用任回減資陞轉大都路都總管府令史依舊六十
月於提控案牘内遷敘不須減資有闕於府州兵馬司
左右巡院大興宛平二縣上名司吏内選補　大徳五
年省准河東宣慰使司軍儲所司吏譯史九十月為滿
譯史由翰林院發補司吏由州縣司吏取充與各路總
管府譯史司吏一體陞轉自用譯史别無定奪司吏除
酌中錢穀官委差近下錢穀官　七年部擬濟南萊蕪
等處鐵冶都提舉司及廣平彰徳等處鐵冶都提舉司
秩四品司吏九十月比散府上州例陞吏目蒙古筆且
齊擬酌中錢穀官奏差近下錢穀官典吏三考轉本司
奏差　省准陜西省敘州等處諸部蠻夷宣撫司正三
品其令譯史考滿比各路司吏人等一體遷用奏差行
省定奪　九年宣慰司大同等處屯儲軍民總管萬户
府從三品司吏譯史委差人等九十月為滿司吏除酌
中錢穀官委差近下錢穀官　大徳十年省准諸路吏
六十月須歴五萬石之上倉官一界陞吏目兩考陞都
目一考陞中州案牘或錢穀官通理九十月入流五萬
石之下倉官一界陞吏目兩考都目一考依上陞轉補
不盡路吏九十月陞吏目兩考陞都目依上流轉如非
州縣司吏轉補者役過月日别無定奪
凡通事譯史考滿遷叙　至元二年部擬雲南行省極
邊重地令譯史等人員擬二十月為一考歴六十月准
考滿敘用　九年省准省部臺院所設知印人等所請
俸給元擬出身俱在勾當官之上既將勾當官陞作從
八品其各部知印考滿亦合陞正八品據例減知印除
有前資人員驗前資定奪無前資者各驗實歴月日定
擬遷叙　二十年各道按察司奏差通事譯史奏差已
有定例通事九十月考滿擬同譯史一體遷叙　部議
行省行臺行院五品以下官員并首領官亦合比依臺
院例一考陞一等任用據行省人吏比同臺院人吏出
身已有定例行院行臺令史譯史通事宣使人等九十
月滿考元係都省臺院發及應補者擬降臺院一等定
奪　部擬甘肅行省令譯史通事宣使人等量擬以六
十五月遷叙若係都省發去人員如部議自用者仍舊
例　二十一年部議四川行省人吏比甘肅行省所歴
月日一體遷除　二十三年部擬福建兩廣行省令譯
史通事宣使人等擬歴六十月同考滿止於江南遷用
若行省咨保福建兩廣必用人員於資品上陞一等
二十四年部議行省行臺行院令史九十月考滿若係
都省臺院發去腹裏相應人員行省令史同臺院令史
出身行臺行院降臺院一等俱於腹裏遷用自用者逓
降一等止於江南任用　二十七年省議中書省䝉古
筆且齊俱係正從五品遷除今䝉古字教授擬比儒學
教授例高一等其必且齊擬高省掾一等内外諸衙門
䝉古譯史一體陞等遷敘　二十八年部擬諸路寶鈔
都提舉司蒙古筆且齊三十月吏目四十五月都目六
十月提控案牘役過月日擬於巡檢内敘用奏差九十
月近上錢穀官六十月酌中錢穀官内任用　翰林院
寫聖㫖筆且齊比依都省䝉古筆且齊内管宣勅者八
月算十月遷轉正六品部議寫聖㫖筆且齊比依管宣
勅䝉古筆且齊一體亦合八折十准算月日外據出身
已有定例　崇福司令譯史知印省部發補者考滿出
為正七品自用者降一等宣使省部𤼵去者考滿出為
正八品自用者降一等　各道㢘訪司通事譯史出身
比依書吏擬合一體考滿正九奏差考滿依通事譯史
降二等量擬於省劄錢穀官并巡檢内任用　三十年
省准將作院令譯史人等由省部選𤼵者考滿正七品
遷敘自用者止從本衙門定奪　大都路䝉古筆且齊
若係例後入役人員擬六十月於巡檢内遷用任回減
一資陞轉　大徳三年省議各路譯史如係翰林院選
發人員九十月考滿除蒙古人依准所擬外其餘色目
漢人先歴務使一界陞提控一界於巡檢内遷用　省
議大都運司通事比依本司令史滿考者於巡檢内任
用　四年省准雲南諸路㢘訪司寸白通事譯史出身
比依書吏出身九十月為滿歴巡檢一任轉陞從九品
雲南地面遷用　七年宣慰司奏差除應例補者一百
二十月考滿依例自行保舉者降等任回添資定奪任
用　㢘訪司通事譯史大徳元年三月七日已後剙入
補者九十月歴巡檢一任轉從九如書吏役九十月充
巡檢者聴如違不准　各路譯史如係各道提舉學校
官選發腹裏各路譯史九十月考滿先歴務使一界陞
提領再歴一界充巡檢三考從九違者雖歴月日不准
　㑹同館䝉古筆且齊九十月務提領内遷用　十年
省准中政院寫懿㫖筆且齊依寫聖㫖筆且齊一體出
身　八番順元海北海南宣慰司都元帥府極邊重地
令譯史人等考滿依兩廣福建例於江南遷用
凡官員致仕　至元二十八年省議諸職官年及七十
精力衰耗例應致仕今到選官員多有年已七十或七
十之上者合令依例致仕　大徳七年省臣言内外官
員年至七十者三品以下於應授品級加散官一等令
致仕　十年省臣言官員年老不堪仕宦者於應得資
品加散官遥授職事令致仕　皇慶二年省臣言蒙古
色目官員所授散官卑於職事擬三品以下官員職事
散官加陞一等令致仕
凡封贈之制至元初唯一二勲舊之家以特恩見褒雖
略有成法未悉行之至元二十年制考課雖以五事責
辦管民官為無激勸之方徒示虚文竟無實効自今每
嵗終考課管民官五事備具内外諸司官職任内各有
成効者為中考第一考對官品加妻封號第二考令子
弟承廕敘仕第三考封贈祖父母父母品格不及封贈
者量遷官品其有政績殊異者不次陞擢仰中書㕘酌
舊制出給誥命　至大二年詔流官五品以上父母正
妻七品以上正妻令尚書省議行封贈之制禮部集吏
部翰林國史院集賢院太常等官議封贈謚號等第制
以封贈非世祖所行其令罷之　至治三年省臣言封
贈之制本以激勸將來比因泛請者衆遂中輟詔從新
設法議擬與行毋致冗濫禮部從新分立等第　正從
一品封贈三代爵國公勲正上柱國從柱國母妻並國
夫人　正從二品封贈二代爵郡公勲正上護軍從䕶
軍母妻並郡夫人　正從三品封贈二代爵郡侯勲正
上輕車都尉從輕車都尉母妻並郡夫人　正從四品
封贈父母爵郡伯勲正上騎都尉從騎都尉母妻並郡
君　正五品封贈父母爵縣子勲驍騎尉母妻並縣君
　從五品封贈父母爵縣男勲飛騎尉母妻並縣君
正從六品封贈父母父止用散官母妻並恭人　正從
一品至五品宣授六品至七品敕牒如應封贈三代者
曽祖父母一道祖父母一道父母一道生者各號給降
　封贈者一品至五品並用散官勲爵六品七品止用
散官職事從一髙　封贈曾祖降祖一等祖降父一等
父母妻並與夫子同父母在仕者不封已致仕并不在
仕者封之雖在仕棄職就封者聴　父母應封而讓曾
祖父母祖父母者聴　諸子應封父母嫡母在所生之
母不得封嫡母亡得並封若所生母未封贈者不得先
封其妻　諸職官曾受贓不許申請封贈之後但犯取
受之贓並行追奪其父祖元有官進一階不在追奪之
例　父祖元有官者隨其所帶文武官上封贈若已是
封贈之官止於本等官上許進一階階滿者更不在封
贈之限(如子官至四品其父祖/已帶四品上階之類)或兩子當封者從一髙
文武不同者從所請婦人因其子封贈而夫子兩有官
者從一髙　封贈曾祖母祖母并母生封並加太字若
已亡歿或曽祖祖父父在者不加太字　職官居喪應
封贈曽祖父母祖父母者聴其應受封之人居曽祖父
母祖父母父母舅姑夫喪者服闋申請　應封贈者有
使逺死節有臨陳死事者騐事特議加封　應封妻者
止封正妻一人如正妻已殁繼室亦止封一人餘不在
封贈之例婦人因夫子得封者不許再嫁如不遵守將
所受宣敕追奪斷罪離異　父母曽任三品以上官亡
殁生前有勲勞為上知遇者子孫雖不仕具實跡赴所
在官司保結申請驗事跡可否量擬封贈無後者許有
司保結申請　曽祖父母祖父母父母曽犯十惡奸盜
除名等罪及例所封妻不是以禮娶到正室或係再醮
倡優婢妾並不許申請　凡告請封贈者隨朝并京官
行省行臺宣慰司亷訪司見任官各於任所申請其餘
官員見任并已除未任至得替日隨其解由申請致仕
官於所在官司申請　正從七品至正從六品止封一
次陞至正從五品封贈一次陞至正從四品封贈一次
陞至正從三品封贈一次陞至正從二品封贈一次陞
至正從一品封贈一次　凡封贈流官父祖曽贈三品
以上者許請諡如立朝有大節功勲在王室者許加功
臣之號　至治三年詔封贈之典本以激勸忠孝今後
散官職事勲爵依例加授外任官員並許在任申請其
餘合行事理仰各依舊制　泰定元年詔犯贓官員不
得封贈沈鬱既乆宜許自新有能滌慮改過再歴兩任
無過者許所管上司正官從公保明監察御史亷訪司
覆察是實並聴依例申請
　
　
　
　
　
　
　
　
　
　
　　元史卷八十四
元史卷八十四考證
選舉志四兩廣海北海南道於此發去八十月滿　按
　海南原刻訛濘南今據百官志改
選舉志四部議如係六部選𤼵考滿除正七品自用者
　本衙門叙　按此數語即上將作院令史考例原刻
　另作一條今據文義改并一項
選舉志四至元二十年部呈行省令譯史人等比臺院
　一體出身　按二十年原刻作三十年以前後紀年
　排次自係二十年之訛今據永樂大典改
選舉志四其有政績殊異者不次陞擢　按不次原刻
　訛不須今據通考改
選舉志四至治三年省臣言封贈之制　按此條為下
　文封贈綱領自應另起原刻接連上書今據文義改
選舉志四正從六品母妻並恭人　按恭人原刻作宜
　人今據元典章及通考改
