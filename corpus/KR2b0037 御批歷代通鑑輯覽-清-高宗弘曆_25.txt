
御批歴代通鑑輯覽卷二十四
後漢
孝安皇帝
(壬/戌)延光元年夏四月雨雹(京師及郡國凡二十/一河西雹大者如斗)
遼東都尉龎奮承偽詔斬元菟太守姚光徴抵罪
　元菟太守姚光幽州刺史馮煥(巴郡宕/渠人)數紏發姦惡
　怨者詐作璽書譴責煥光賜以歐刀(刑人/之刀)又下龎奮
　使速行刑奮即斬光收煥煥欲自殺其子緄(字鴻/卿)疑
　詔文有異止之煥乃上書自訟徴奮抵罪
秋七月地震(郡國凡/十三)
髙句驪王遂成降
　初髙句驪王宫率馬韓濊貊(注俱/見前)數千騎圍元菟夫
　餘(今朝鮮東北境古扶餘國/地通典扶餘國後漢通焉)王遣子尉仇台將二萬
　餘人與州郡併力討破之(事在建/建元年)已宫死子遂成立
　(時姚光為元菟太守上言欲因其䘮發兵撃之議者/皆以為可陳忠曰官前桀黠光不能討死而擊之非)
　(義也宜遣使弔問責讓前罪/赦不加誅取其後善帝從之)至是遂成還漢生口詣
　元菟降其後濊貊率服東垂少事
九月地震(郡國凡/二十七)
雨水(京師及郡/國二十七)
遣宦者及乳母王聖女伯榮詣甘陵
　尚書僕射陳忠上疏曰竊聞使者所過威動郡縣王
　侯二千石至為伯榮獨拜車下修道繕亭徵役無度
　賂遺僕從人數百匹(謂縑/帛)伯榮之威重於陛下陛下
　之柄在於臣妾水災之發必起於此臣願明主嚴天
　元之尊正乾剛之位不宜復令女使千錯萬㡬書奏
　不省(時機事專委尚書而災變輒免三公忠又上疏/曰漢典舊書丞相所請靡有不聴今之三公雖)
　(當其名而無其實選舉誅賞一由尚書近以災異切/譲三公臣心常獨不安又尚書决事多違故典罪法)
　(無例詆欺為先宜割而勿聴上順國典下防威福置/方圓於規矩審輕重於街石誠國家之典萬世之法)
　(也/)
汝南黄憲(字叔慶汝/南慎陽人)卒
　憲初舉孝㢘又辟公府友人勸其仕憲亦不拒暫到
　京師而還竟無所就年四十八終天下號曰徴君(憲/世)
　(貧賤父為牛醫憲年十四潁川荀淑遇于逆旅竦然/異之楫與語移日不能去謂曰子吾之師表也前見)
　(袁閬未及勞問逆曰子國有顔子寧識之乎閬曰見/吾叔度邪同郡戴良才髙倨傲而見憲未嘗不正容)
　(及歸罔然若有失也其母問曰汝復從牛醫兒來邪/對曰良不見叔度自以為無不及既覩其人則瞻之)
　(在前忽然在後固難得而測矣陳蕃周舉常相謂曰/時月之閒不見黄生則鄙吝之萌復存乎心矣太原)
　(郭泰少游汝南過袁閬不宿而退從憲累曰乃還或/問之泰曰奉髙之器譬諸汎濫雖清而昜挹叔度汪)
　(汪若千頃陂澄之不清清之不濁不可量也良荀淑/字季和潁川潁陰人袁閬字奉髙汝南人戴  字叔)
　(鸞懐陽人陳蕃字仲舉平輿人周舉字/宣光汝陽人郭泰字林宗太原介休人)
(癸/亥)二年夏四月封王聖為野王君
以班勇為西域長史將兵屯柳中(注見/前)
　北匈奴連與車師冦河西議者欲復閉玉門陽闗以
　絶其患敦煌太守張璫上書陳三䇿(畧曰北虜呼衍/王常展轉蒲類)
　(秦海之間專制西域共為冦鈔今以酒泉属國吏士/二千餘人集昆侖塞先擊呼所絶其根本因發鄯善)
　(兵五千人臇車帥後部此上計也若不能出兵置軍/司馬將士五百人四郡供其犁牛穀食出據抑中此)
　(中計也如又不能則宜棄交河城收鄯善等悉使入/塞此下計也  蒲類國名今已里坤城其東部也城)
　(西北有池即古蒲類海唐人亦名婆悉海秦海章懐/注大秦國在海西故云交河故城在今土魯番城西)
　(漢車師前王庭地唐/于此置縣屬西州)朝廷下其議陳忠請于敦煌復
　置校尉增四郡屯兵以撫諸國于是復以班勇為西
　域長史將兵五百人出屯栁中
秋七月丹陽山崩(此丹陽今/寧國府是)
九月雨水(郡國/凡五)
以楊震為太尉
　耿寳薦李閏兄于震曰李常侍國家所重欲令公辟
　其兄寳惟𫝊上意耳震曰如此則宜有尚書勅寳大
　恨而去閻顯亦薦所親震又不從(司空劉授聞之即/辟此二人由是震)
　(益見/怨)時詔使者大為王聖修第樊豐周廣謝惲等傾
　摇朝廷震上疏曰方今災患滋甚百姓空虚三邊震
　擾帑藏匱乏而為阿母起第為費巨億廣惲兄弟依
　倚近倖與之分威屬託州郡傾動大臣招徕貪汙之
　人受其貨賂復得顯用黒白溷淆天下讙譁臣聞師
　言上之所取財盡則怨力盡則叛怨叛之人不可復
　使惟陛下度之上不聴
冬十二月地震(京師及/郡國三)
聘處士周燮(字彦祖汝/南安成人)馮良(字君郎/南陽人)不至
　陳忠薦汝南周燮南陽馮良學行深純隠居不仕帝
　以羔幣聘之(燮宗族勸之曰夫修徳立行所以為國/君獨何為守東剛之坡乎燮曰夫修道)
　(者度時而動動而/不時焉得亨乎)燮與良皆自載至近縣稱病而還
(甲/子)三年春正月班勇撃走匈奴田車師者西域復通
　班勇至樓蘭以鄯善歸附特加三級龜兹王白英猶
　自疑未下勇開以恩信乃率姑墨温宿自縛詣勇因
　發其兵到車師前王庭撃走匈奴于伊和谷于是前
　部始復開通還屯田栁中(後勇擊斬車師後王軍就/及匈奴使者傳首京師事)
　(在西/年)
二月帝東巡三月還未入宫䇿收太尉震印綬遣歸故
郡震自殺
　樊豐等見楊震連諫不從無所顧忌遂詐作詔書調
　發司農錢穀大匠見徒(見形甸反徒/供徭役者)材木各起家舎
　園池震復上疏(畧曰臣聞台輔不能調和陰陽去年/十二月四日京師地動其日戊辰三)
　(者皆土位在中宫此中臣近官持權用事之象也陛/下以邊境未寧躬自菲薄宫殿垣屋傾倚枝拄而已)
　(而親近倖臣驕溢踰法惟陛下奮乾/剛之徳棄驕奢之臣以承皇天之戒)所言轉切帝既
　不平而豐等憤怨(㑹河間男子趙騰上書指陳得失/帝發怒欲誅騰震救之曰殷周哲)
　(王小人怨詈則還自敬徳乞全騰命/以誘蒭蕘輿人之言帝不聼竟殺之)及帝東巡太尉
　部掾髙舒得豐等所詐下詔書具奏湏行還上之豐
　等惶怖㑹太史言星變逆行遂共譛震云自趙騰死
　後深懷怨懟且鄧氏故吏有恚恨心帝然之及還京
　師便臨太學即其夜遣使者䇿收震太尉印綬震于
　是柴門(柴塞其/門也)絶賔客豐等復悪(烏路/反)之令耿寳奏
　震恚望有詔遣歸故郡(震行至城西夕陽亭乃慷慨/謂其諸子門人曰死者士之)
　(常分吾蒙㤙居上司疾奸臣狡猾而不能誅惡嬖女/傾亂而不能禁何面目復見日月身死之日以禖木)
　(為棺布單被裁足盖形/勿歸冢次勿設祭祀)因飲酖而卒(𢎞農太守移良/承樊豐等旨遣)
　(吏于陜縣留停震䘮露棺道側讁震諸子代郵行書/道路皆為隕涕  移姓齊公子雍于邑于移其後因)
　(以為氏代郵行書代/驛吏𫝊行文書也)
夏四月閬中(秦縣今為四/川保寜府治)山崩
以耿寳為大將軍
秋九月廢太子保為濟隂王
　王聖江京樊豐等譛太子乳母王男厨監(主飲/食者)邴吉
　等殺之太子歎息京豐懼乃與閻后讒太子帝怒召
　公卿議廢太子耿寳等皆以為當廢太僕来歴(字伯/珍歙)
　(曾/孫)與太常桓焉(字叔元/榮之孫)廷尉張皓(字叔明犍為武陽/人留侯良之後)
　議曰經說年未滿十五過惡不在其身且男吉之謀
　皇太子容有不知宜選忠良保𫝊輔以禮義廢置事
　重此誠聖恩所宜宿留不從遂廢太子為濟隂王居
　徳陽殿西鐘下(来厯乃要結光禄勲祋諷宗正劉偉/將作大匠薛皓侍中閭邱𢎞陳光趙)
　(代施延大中大夫朱倀等十餘人俱詣鴻都門證太/子無過帝使中常侍詔曰天下一體天性自然以義)
　(割恩為天下也厯諷等不識大典而共為讙譁外見/忠直而内希後福朝廷廣開言路故且一切假貨若)
　(懐迷不決當顯明刑書皓先頓首曰固宜如明詔厯/怫然庭詰皓曰屬通諫何言而今復背之大臣處國)
　(事固得輾轉若此乎乃各稍自引起厯獨守闕連日/不肯去尚書令陳忠劾奏厯等乃免厯兄弟官削國)
　(□黜厯母武安公主不得令見鐘徳陽殿章懐注在/北宫掖庭中西鐘下西廂下懸  之所也按鴻都門)
　(北宮門名閭邱複姓/左傳齊有閭邱嬰)
庚申晦日食
地震(京師及諸郡/國凡二十三)大水雨雹(郡國凡/三十六)
(乙/丑)四年春二月帝如宛
三月戊午朔日食
帝崩于葉(注見/前)還宫發䘮
　帝崩于乗輿(年三/十二)皇后與閻顯兄弟江京樊豐等謀
　以濟隂王在内恐公卿立之乃偽云帝疾甚徙御卧
　車(所在上食問/起居如故)馳歸四日至洛陽
尊皇后曰皇太后太后臨朝以閻顯為車騎將軍儀同
三司迎北鄉侯懿入即位
　太后欲乆専國政貪立幼年與顯等定䇿迎濟北惠
　王(名夀章/帝子)子北鄉(濟北/國邑)侯懿為嗣濟隂王以廢黜不
　得上殿親臨梓宫悲號不食羣僚莫不哀之
樊豐等下獄死耿寳自殺王聖伯榮徙鴈門
　閻顯忌樊豐耿寳風有司奏貶寳為亭侯遣就國寳
　自殺豐及謝惲周廣下獄死聖母子徙雁門于是顯
　以弟景為衛尉耀為城門校尉晏為執金吾並處權
　要威福自由
𦵏恭陵(在洛陽/縣東南)
　(賀善贊曰安帝即位所書𦍑夷盗賊災變世道可知/徒聞狎佞臣厚保毋疾忠賢望其弭災靖亂尚可得)
　(乎/)
冬十月越嶲山崩
北鄉侯薨(尹起莘發明北鄉侯已即位而不書崩不成/乎君也不成乎君而書薨既臨大位異乎羣)
(臣/也)
　閻顯白太后秘不發喪更徵諸王子閉宫門屯兵自
　守
十一月地震(京師及郡/國凡十六)
中黄門孫程(涿郡新/城人)等迎濟隂王保入即位(是為孝/順帝)誅
閻顯等遷太后于離宫封宦者孫程等十九人為列侯
　初北鄉侯病篤孫程等十九人(孫程王康王國與中/黄門黄龍彭愷孟叔)
　(李建王成張賢史汛馬國王道李元楊佗陳/子趙封李剛魏猛苖光等皆裁單衣為誓)謀立濟
　隂王至是夜入省門遇江京劉安陳逹斬之以李閠
　積為省内所服脇與俱迎濟隂王即皇帝位(時年/十一)召
　尚書令以下從輦幸南宫登雲臺召公卿百寮使虎
　賁羽林士屯南北宫諸門(閻顯時在禁中憂廹不知/所為小黄門樊登勸顯以)
　(太后詔石越騎校尉馮詩將兵屯平朔門且授之印/曰能得濟隂王者封萬户侯詩許諾辭以兵少顯使)
　(與樊登迎吏士于門外詩因格殺登歸營屯守顯弟/景還外府收兵孫程傳召諸尚書使收景送廷尉獄)
　(即夜/死)明日遣使者入省奪得璽綬乃收顯及其弟耀
　晏誅之家屬皆徙比景(後漢縣属/日南郡)遷太后于離宫又
　明日開門罷屯兵封程等皆為列侯是為十九侯擢
　程為騎都尉(詔以将作大□來厯為衛尉祋諷閭邱/𢎞等先卒皆拜其子為郎朱倀施延陳)
　(光趙代皆見拔用後至公卿徵王男邴吉家属還京/師厚加賞賜初閻顯辟崔瑗為吏瑗以北鄉立不以)
　(正知顯将敗欲説令收江京廢少帝而立濟陰王而/顯日沉醉不得見乃告長吏陳禆欲與共求見言之)
　(禪猶豫未聼従㑹顯敗瑗坐斥門人蘇祗欲上書言/状瑗遽止之禪謂曰第聼祗上書禪請為證瑗曰此)
　(譬猶兒妾屏□耳願勿復出口遂辭歸不復應/州郡命  崔瑗字子玉涿郡安平人駰之子)
𦵏北鄉侯
　以諸王禮
改𦵏故太尉楊震祠以中牢
　楊震門生虞放陳翼詣闕追訟震事詔除震二子為
　郎贈錢百萬以禮改𦵏于華隂潼亭(震墓在今陜西/潼關西大道北)
　逺近畢至(有大鳥髙丈餘集震喪前俯仰悲鳴𦵏畢/乃飛去郡以狀上帝感震忠直復以中牢)
　(具祠之時人立石/圖鳥象于墓所)
孝順皇帝
(丙/寅)永建元年春正月帝朝太后于東宫
　初議郎陳襌以為閻太后與帝無母子恩宜徙别館
　絶朝見周舉謂司徒李郃(延光四年/為司徒)曰瞽瞍常欲殺
　舜舜事之逾謹鄭莊公秦始皇(事具/見前)怨母隔絶後感
　潁考叔茅焦之言復修子道書傳羙之今諸閻新誅
　太后幽在離宫若悲愁生疾一旦不虞主上將何以
　令于天下如從禪議後世歸咎明公宜宻表率羣臣
　朝覲以厭天心以答人望郃即上疏帝從之太后意
　乃安
皇太后閻氏崩(合葬/恭陵)
隴西鍾羌反馬賢擊破之
　賢將七千餘人戰于臨洮斬千餘級羌請率種人降
　進封賢都鄉侯自是凉州無事
秋八月下司𨽻校尉虞詡獄尋赦出之以為尚書僕射
左雄(字伯豪南/郡湼陽人)為尚書
　司𨽻校尉虞詡到官數月奏太傅馮石太尉劉憙阿
　黨權貴免之又劾中常侍程璜陳秉孟生李閏等百
　官側目三公劾奏詡盛夏多拘繫無辜為吏民患詡
　上書自訟曰法禁者俗之隄防刑罰者民之銜轡臣
　所發舉贓罪非一三府恐為臣所奏遂加誣罪臣將
　從史魚死即以尸諌耳(韓詩外𫝊史魚將死謂其子/曰我言蘧伯玉賢不能進彌)
　(子瑕不肖不能退死不當埋殯于室足矣子以/父言聞之君立召伯玉而貴之子瑕而退之)又案
　中常侍張防屢寢不報詡不勝憤乃自繫廷尉奏言
　曰昔樊豐㡬亾社稷(事見/前)今張防復弄威柄臣不忍
　與防同朝謹自繫以聞書奏坐論輸左校防必欲害
　之二日之中傳考四獄孫程張賢等乞見曰虞詡盡
　忠更被拘繫張防贓罪明正反搆忠良今客星守羽
　林(古今注曰二月甲午客星入太微李郃上書曰乃/月十三日有客星氣象彗孛歴天市梗河招摇槍)
　(梧十六日入紫宫廹北辰十七日復過文昌泰陵天/船樍水間稍微不見如占恐復有居帝旁耗亂政事)
　(者/)其占宫中有奸臣宜急收防送獄以塞天變時防
　在帝後程叱防下殿奏曰陛下急收防無令從阿母
　(帝乳母/宋娥)求請帝問諸尚書賈朗素與防善證詡之罪
　帝疑于是詡子顗與門生百餘人候中常侍髙梵車
　訴言枉狀梵入言之防坐徙邊即赦出詡徵拜議郎
　數日遷僕射詡上疏曰方今公卿以下類多拱黙以
　樹㤙為賢盡節為愚伏見議郎左雄有王臣蹇蹇之
　節宜擢在喉舌之官必有匡弼之益由是拜雄尚書
遣孫程等十九侯就國
　程等坐懐表上殿争功徙封逺縣(程徙封/宜城侯)因遣十九
　侯就國促期發遣司徒掾周舉謂司徒朱倀(字孫卿/夀春人)
　(是年二月李/郃免倀代)曰朝廷非程等不立今忘大徳録小過
　如道路夭折使上有殺功臣名宜急表之倀乃諌帝
　從之復故爵土(三年召程還京/師陽嘉元年卒)
(丁/夘)二年夏六月追尊母李氏為恭愍皇后
　初帝母李氏為閻太后所害(事見/前)瘞洛陽城北至是
　左右白之帝發哀親到瘞所更以禮殯恭陵
遣敦煌太守張朗與班勇擊焉耆降之徴勇下獄免
　先是班勇誅斬東且彌(西域圗去洛陽九/千二百五十里)王更立其
　種人為王又發諸國兵擊匈奴呼衍王呼衍王亾走
　徙居枯梧河上西域皆服惟焉耆王元孟未降勇請
　攻之于是遣朗將河西四郡兵與勇兩道撃之朗先
　有罪欲邀功自贖遂先期至爵離(釋氏西域記龜兹/國北山上有寺名)
　(雀/離)闗元孟乞降朗入受降而還勇以後期徴下獄免
　(後卒/于家)朗亦免官
秋七月甲戌朔日食
以許敬(字鴻卿/平輿人)為司徒(朱倀罷/敬代)
　敬仕于安和之間當竇鄧閻氏之盛無所屈撓三家
　既敗士大夫多染汙者獨不及敬當世以此重之
聘樊英(字季齊南/陽魯陽人)為五官中郎將
　英善星算推步災異隠于壺山(章懐注山在鄧州新/城縣即張衡南都賦)
　(所云天封/大狐是也)之陽州郡禮請公卿舉賢良有道皆不行
　安帝初徴為博士建光元年與孔喬(字子松/宛人)李昺(字/子)
　(然酇/人)郎宗(字仲綏/安邱人)楊倫(字仲理/東昏人)王輔(字公助/安陸人)等同徵
　不赴至是帝復以䇿書元纁備禮徵之英固辭疾篤
　不聴英不得已到京稱疾彊輿入殿猶不能屈乃設
　壇席賜几杖待以師傅之禮延問得失拜五官中郎
　將數月英稱疾篤詔以為光禄大夫賜告歸令所在
　送榖以嵗時致牛酒英初被詔命衆皆以為必不降
　志及後就聘應對無竒謀深䇿談者失望
以處士楊厚(字仲宣廣/漢新都人)黄瓊(字世英/香之子)為議郎
　時又徵楊厚黄瓊厚至豫陳漢有三百五十年之戹
　以為戒拜議郎瓊將至李固(字子堅/郃之子)以書遺之曰語
　云嶢嶢者易缺皦皦者易汙盛名之下其實難副是
　故俗論皆言處士純盜虛聲願先生宏此逺謨令衆
　人歎服一雪此言耳瓊至亦拜議郎稍遷尚書僕射
　數上書言事帝頗采用之(固少好學以父郃為司徒/因改姓名杖䇿驅驢負笈)
　(從師不逺千里每到太學密入公府/定省不令同業諸生知其為郃子也)
(戊/辰)三年春正月京師地震漢陽地䧟裂
(己/巳)四年春正月帝冠
夏五月桂陽獻大珠還之
　詔曰海内頗有災異朝廷脩政減膳珍玩不御而桂
　陽太守文礱逺獻大珠以求幸媚今以還之
秋九月詔復安定北地上郡(安帝永初五/年徙至是復)
　虞詡言安定北地上郡山川險阨沃野千里土宜畜
　牧水可溉漕頃遭羌亂郡縣兵荒二十餘年矣棄沃
　壤之饒捐自然之財不可謂利離河山之阻守無險
　之處難以為固今三郡未復園陵單外(言無/蔽障)宜開聖
　聼考行所長從之使謁者督徙者各歸本縣繕城郭
　置候驛又浚渠屯田省費嵗一億計遂令諸郡儲粟
　周數年
(辛/未)六年春二月以沈景(呉郡/人)為河間相
　河間王政(章帝子開封河間/王開卒子政嗣)傲很不奉法帝以侍御
　史沈景彊能擢為河間相景到國謁王王不正服箕
　踞殿上侍郎贊拜景峙不為禮問王所在虎賁曰是
　非王邪景曰王不正服常人何别今相謁王豈謁無
　禮者邪王慙而更服景然後拜出請王𫝊責之曰前
　發京師陛見受詔以王不恭使相檢督諸君空受爵
　祿曾無訓導之義因捕諸奸人奏按其罪出寃獄百
　餘人政遂改節悔過自修
二月復置伊吾司馬開屯田
　帝以伊吾膏腴傍近西域匈奴資之以為鈔暴復令
　開設屯田置司馬一人
秋九月起太學
　初安帝薄于藝文博士不復講習朋徒怠散學舎頽
　敝鞠為蔬園將作大匠翟酺請更修繕誘進後學左
　雄亦以為言帝從之凡造二百四十房千八百五十
　室
(壬/申)陽嘉元年春正月立貴人梁氏(名妠乘氏侯商次女/恭懐皇后弟雍之孫)
為后
　帝欲立后而貴人有寵者四人莫知所建㒒射胡廣
　(字伯治南/郡華容人)等上疏曰岐嶷形於自然俔天必有異表
　宜參良家簡求有徳徳同以年年鈞以貌稽之典經
　㫁之聖慮帝從之后少好史書選為貴人常特被引
　御從容辭曰夫陽以博施為徳隂以不専為義願陛
　下思雲雨之均澤小妾得免於罪帝由是賢之立以
　為后
夏四月以后父商(字伯/夏)為執金吾
立孝㢘限年課試法
　尚書令左雄上言孔子曰四十不惑禮稱強仕請自
　今孝㢘年不滿四十不得察舉諸生試家法(章懐注/儒有一)
　(家之學故/稱家法)文吏課箋奏乃得應選若有茂才異行如
　顔淵子奇(劉向新序子奇齊人年十八/齊君使主東阿阿縣大化)自可不拘年
　齒帝從之(時廣陵所舉孝㢘徐淑年未四十臺郎詰/之對曰詔書有如顔淵子竒不拘年齒故)
　(本郡以臣充選郎不能屈雄詰之曰昔顔淵聞/一知十孝㢘聞一知㡬邪淑無以對乃罷却之)雄公
　直精明能審覈真偽決志行之濟隂太守胡廣(先是/廣駁)
　(雄所奏乞宣下百官參其同/異帝䘚從雄奏出廣為太守)等十餘人皆坐謬舉免
　黜惟陳蕃李膺(字元禮穎/州襄城人)陳球(字伯真下/邳淮浦人)等三十餘
　人得拜郎中自是牧守畏慄莫敢輕舉察選清平多
　得其人(雄又上疏曰寧民之道必在用賢用賢之道/必在考黜吏數變易則下不安業乆于其事)
　(則民服教化今典城百里轉動無常謂聚斂整辦為/賢能以治已安民為劣弱監司項背相望見非不舉)
　(聞惡不察言善不稱徳論功不據實虚言者獲譽拘/檢者離毁臣愚以為守相長吏有顯效者可就增秩)
　(勿移徙其鄉部親民之吏皆用儒生清白任從政者/吏職滿嵗乃得辟舉如此虚偽之端絶迎送之役省)
　(民各寧其所矣帝悉從之/而宦者不便終不能行)
(癸/酉)二年春正月徵郎顗(郎氏魯懿公孫費伯城郎因居/之子孫以為氏顗字雅光安邱)
(人/)為郎中不就
　上召郎顗問以災異顗因條便宜七事(一園陵火災/神聖驚動而)
　(宫殿官府嵗時未積便更修造願校計繕之費永念/百姓之勞罷將作之官二今三宫皆令色足恭外厲)
　(内荏無佐國之實宜采納良臣以助聖化三今年春/旱夏水宜務節約四去年熒惑出入軒轅宜簡出宫)
　(女五去冬有白氣從西方天苑趨參左入玉井恐有/羌冦宜為備禦六恭陵大災主名未立多所收捕備)
　(經考毒宜恭已内省凡諸考案並須立秋司徒居位/隂陽多謬異人同資宜黜司徒以應天意七漢興以)
　(來三百二十九嵗于時三期宜大蠲法令去奢□儉/除煩為簡舉方正徵有道開不諱之路  園陵火災)
　(陽嘉九年恭陵百丈廡災軒轅十二星后/妃所居天苑注見前玉井參星下四小星)復上書薦
　黄瓊李固又言自冬涉春訖無嘉澤朝廷勞心廣為
　禱祈臣聞皇天感物不為偽動災變應人要在責己
　若令雨可請䧏水可禳止則太平可待然而災害不
　息者患不在此也書奏特拜郎中辭病不就
封乳母宋娥為山陽君
　帝之立也娥與其謀故封之又封梁啇子冀為㐮邑
　侯左雄上書就曰臣案尚書故事無乳母爵邑之制
　惟先帝時王聖為野王君聖造䜛賊廢立之禍生為
　天下所咀嚼死為海内所為懽快臣請嵗以錢千萬
　給阿母内可以盡恩愛之歡外可以不為吏民所怪
　梁冀之封事非機急宜過災戹之運然後平議可否
　于是啇譲還冀封
夏四月京師地震詔公卿直言舉敦樸之士
　左雄復上疏曰先帝封野王君漢陽地震今封山陽
　君京城復震專政在隂其災尤大臣前後瞽言封爵
　至重翼已髙讓山陽君亦宜崇其本節雄言切至娥
　亦畏懼辭讓而帝卒封之(是時大司農劉據以職事/被譴召詣尚書傳呼促歩)
　(加以摇撲雄上言九卿大臣行有佩玉之/節孝明皇帝始有撲罰非古典也帝納之)
京師地坼詔引敦樸士對䇿
　洛陽宣徳亭地坼八十五丈帝引公卿所舉士對䇿
　李固(衛尉賈/建舉固)對曰漢興三百餘年豈無阿乳之恩然
　上畏天威俯案經典知義不可故不封也今宋阿母
　雖有功勤但加賞賜足酬其勞裂土開國實垂舊典
　梁氏子弟榮顯兼加永平建初故事殆不如此宜令
　還居黄門之官使權去外戚政歸國家又詔書所以
　禁侍中尚書中臣子弟不得為吏察孝亷者以其秉
　威權容請託故也而中常侍在日月之側聲勢震天
　下子弟禄仕曽無限極諂偽之徒望風進舉今可為
　設常禁同之中臣尚書為陛下喉舌出納王命權尊
　勢重宜擇其人以毗聖政刺史二千石外統職事内
　受法則夫表曲者影必邪源清者流必潔由此言之
　本朝號令豈可蹉跌又宜罷退宦官去其權重裁置
　常侍二人方直有徳者省事左右小黄門五人才智
　閑雅者給事殿中如此則論者厭塞昇平可致也時
　馬融(字季長扶/風茂陵人)張衡(字平子南/陽西鄂人)皆對䇿上以固為第
　一即出阿母還舍諸常侍叩頭謝罪朝廷肅然以固
　為議郎而阿母宦者皆病之詐為飛章以陷其罪大
　司農黄尚(字伯河南郡即/人  邔音紀)僕射黄瓊救之久乃得釋
　出為雒令棄官居漢中阿母後竟坐搆奸誣㒺收印
　綬還里舍(衡善機巧尤致思于天文陰陽厯算為太/史令作渾天儀著靈憲造侯風地動儀時)
　(皆服其妙宣胡三省注蔡邕曰言天體者三家一曰/周髀二曰  夜三曰渾天惟渾天者近得其情今史)
　(官所用俱臺銅儀則其法也衡靈憲序曰在昔先王/將歩天路用定靈軌尋緒本原先凖之于渾體是為)
　(正儀故靈憲作興又衡本傳侯風地動儀以精銅鑄/成圓徑八尺合盖隆起形以酒樽中有都柱旁行八)
　(道外有八龍首銜銅丸下有蟾蜍張口承之如有地/動則龍機發吐丸而蟾蜍銜之振聲激響雖一龍發)
　(機而七首不動尋其方乃知振/之所在書典所紀未之有也)
秋七月大尉龎参免
　參在三公中最名忠直數為左右所毁司𨽻乗風案
　之叚恭(廣漢上/計掾)上疏曰太尉參極忠盡節不能曲心
　孤立羣邪之間自處中傷之地夫以䜛佞傷毁忠正
　此天地之大禁人主之至誡也國以賢治君以忠安
　願卒寵任以安社稷書奏詔遣小黄門視參疾致羊
　酒㑹參夫人疾前妻子殺之雒陽令奏參罪竞以災
　異免
(甲/戌)三年夏五月旱
　時春夏連旱上露坐徳陽殿東廂請雨問消變之術
　周舉對曰隂陽閉隔則水旱成災宜推信革政崇道
　變惑出後宫不御之女除大官重膳之費慎官人去
　貪佞帝曰貪佞者為誰對曰公卿大夫數有直言者
　忠正也阿諛茍容者佞邪也張衡亦曰前年京師地
　震土裂裂者威分震者民擾也願陛下稽古率舊勿
　令刑徳八柄不由天子然後神望允塞災消不至矣
(乙/亥)四年春二月初聼中官得以飬子襲爵
　御史張綱(字文紀/皓之子)上書曰竊尋文明二帝徳化尤甚
　中官常侍不過兩人近幸賞賜裁滿數金惜費重民
　故家給人足而頃者無功小人皆有官爵非所以愛
　民重器承天順道也書奏不省
以后父啇為大將軍
　啇稱疾不起且一年帝使太常桓焉奉䇿就第即拜
　啇乃詣闕受命啇少通經傳謙恭好士辟巨覽(漢陽/人)
　陳龜(字叔珍上/黨弦氏人)為掾屬周舉李固為從事中郎固以
　啇和柔自守不能有所整裁乃奏記曰數年以來災
　怪屢見天道無親可為祗畏誠令王綱一整道行忠
　立明公踵伯成之髙(荘子天地篇堯治天下伯成子/髙立為諸侯堯授舜舜授禹伯)
　(成子髙辭為/諸侯而耕)全不朽之譽豈與外戚凡軰耽榮好位
　者同日而論哉啇不能用
秋閏八月丁亥朔日食
冬十二月京師地震
(丙/子)永和元年冬十二月以王龔(字伯宗山/陽髙平人)為太尉
　龔深疾宦官擅權上書極言其状諸黄門使客誣奏
　龔罪帝命龔亟自實李固奏記于梁啇曰王公以堅
　貞之操横為䜛佞所搆衆人聞知莫不歎慄夫三公
　尊重無詣理訴寃之義王公卒有他變則朝廷獲害
　賢之名羣臣無救䕶之節矣語云善人在患饑不及
　餐斯其時也啇即言之事乃得釋
以后兄冀為河南尹
　冀嗜酒佚遊居職縱暴啇客吕放以告啇譲之冀遣
　人殺放而恐啇知之乃推疑放之怨仇請以放弟禹
　為洛陽令使捕之盡滅其宗親賔客百餘人
武陵蠻反
　初武陵太守言蠻夷率服可増租賦虞詡曰自古聖
　王不臣異俗先帝舊典貢税多少所由來乆矣今猥
　増之必有怨叛計其所得不償所費帝不從至是蠻
　果争貢布非舊約遂殺鄉吏舉種反明年春以李進
　為武陵太守討平之進簡選良吏撫循蠻夷郡境遂
　安
(丁/丑)二年夏四月地震
冬十月帝如長安徵處士法真(字髙卿/雄之子)不至
　真博通内外學為闗西大儒㑹帝西廵田羽薦之前
　後四徵終不䧏屈友人郭正稱之曰法真名可得聞
　身難得而見可謂百世之師矣
十一月京師地震
十二月帝還宫
(戊/寅)三年春二月京師地震金城隴西山崩
夏閠四月京師地震
以祝良(字邵卿長/沙□湘人)為九真太守張喬(南陽/人)為交趾刺史
招降蠻冦嶺外悉平
　先是象林蠻區(姓也豈俱反/又烏侯反)憐等攻縣寺殺長吏交
　趾刺史樊演發交趾九真兵萬餘人救之兵士憚逺
　役反攻其府府雖擊破反者而蠻勢轉盛侍御史賈
　昌討之嵗餘不克(事在/二年)百官皆議遣大將發荆揚兖
　豫四萬人赴之李固駁其七不可而請任祝良張喬
　(固曰荆揚盗賊磐結不散長沙桂楊數极徴發如復/擾動不可一也兖豫之人逺赴萬里詔書追促必致)
　(叛亾不可二也南州溫暑加有瘴氣致死亾者十必/四五不可三也逺涉萬里士卒疲勞比至嶺南不堪)
　(復鬪不可四也軍行日三十里而兖豫去日南九千/餘里三百日乃到計人禀五升用米六十萬斛尚不)
　(計將吏驢馬之食致費若此不可五也設使軍致死/亡者衆不足禦敵當復更發不可六也九真日南相)
　(去千里發其吏氏猶尚不堪何況苦四州之卒赴萬/里哉不可七也前中郎將尹就討益州叛羌益州諺)
　(曰虜來尚可尹來殺我後就徵還以兵付刺史張喬/喬因其將吏日月之間破殄冦虜此發將無益州郡)
　(可任之騐也宜更選有勇畧仁恵任將帥者以為刺/史太守徙日南吏民北依交趾還募蠻夷使自相功)
　(轉輸金帛以為其資有䏻反間致頭首者許以封侯/裂土之賞故并州刺史祝良性多勇决張喬前有破)
　(虜之功皆/可任用)四府悉從固議即拜良為九真太守喬為
　交趾刺史喬至開示慰誘並皆䧏散良到九真單車
　入賊中設方略招以威信䧏者數萬人嶺外復平
詔舉武猛任將帥者
　初左雄薦周舉為尚書至是雄為司𨽻校尉舉馮直
　(故冀州/刺史)任將帥直嘗坐贓罪舉以此劾雄雄曰進君
　適所以自伐也舉曰昔趙宣子任韓厥為司馬而厥
　戮其僕宣子謂諸大夫曰可賀我矣(事見/晋語)今君不以
　舉之不才誤升諸朝不敢阿君以為君羞不寤君之
　意與宣子殊也雄悦謝曰是吾過也天下益以此賢
　之時宦者競賣恩勢惟大長秋良賀(春秋鄭穆公子/子良後以字為)
　(氏/)清儉退厚無所薦舉帝問其故對曰臣生自草茅
　長于宫禁既無知人之明又未嘗知交士類昔衛鞅
　因景監以見有識者知其不終今得臣舉者匪榮伊
　辱是以不敢
冬十二月戊戌朔日食
(己/夘)四年春正月中常侍張逵等伏誅
　梁啇以黄門曹節(南陽新/野人)等用事遣子冀及不疑與
　交逵等忌其寵反共譖啇及曺騰(沛國/譙人)孟賁圖廢立
　帝曰必無是但汝曹共妬之耳逵懼矯詔收縳騰賁
　帝聞震怒收逵等下獄悉伏誅辭所連染延及大臣
　啇上疏曰春秋之義罪止首惡大獄一起無辜者衆
　非所以順迎和氣也宜早訖竟以止逮捕之煩帝納
　之
三月京師地震
夏四月馬賢擊燒當羌那離等斬之
　先是鍾羌良封等冦隴西漢陽校尉馬續擊破之(事/在)
　(陽嘉/三年)時詔拜馬賢為謁者鎮撫諸羌賢復發隴西吏
　士及羌胡兵擊殺良封又進擊鍾羌且昌等諸種俱
　詣凉州降(事並在陽/嘉四年)已而燒當那離等冦金城塞賢
　將兵赴擊斬首四百餘級那離等復西招羌胡殺傷
　吏民(事在永/和三年)至是賢將湟中義從兵掩擊那離斬之
　徵賢為𢎞農太守
(庚/辰)五年春二月京師地震
夏四月南匈奴吾斯車紐(左部句/龍王名)等反詔度遼將軍馬
續招降之
　吾斯車紐等冦西河招誘右賢王合兵圍美稷(注見/前)
　殺長吏馬續與中郎將梁並烏桓校尉王元發兵掩
　擊破之帝遣使責譲單于單于本不預謀乃脱㡌避
　帳謝罪中郎將陳龜以單于不能制下迫令自殺降
　者遂更狐疑龜坐免梁商上表曰馬續素有謨謀典
　邊日乆深曉兵要宜令續深溝髙壘以恩信招降宣
　示購賞為明約期如此則醜類可服國家無事矣帝
　乃詔續招降叛虜(商又移書與續曰中國安寧忘戰/日乆交鋒接矢決勝當時戎狄之)
　(所長而中國之所短也彊弩乘城堅營固守以持其/衰中國之所長而戎狄之所短也宜務先所長以觀)
　(其變設購聞賞宣示反/悔勿貪小功以亂大謀)於是右賢王部提鞮等萬三
　千口皆詣續降(是秋九月匈奴吾斯立車紐為單于/引烏桓羌胡㓂邊冬十二月遣中郎)
　(將張耽將/兵擊降之)
五月己丑晦日食
(辛/巳)六年春正月馬賢與羌戰敗沒東西羌(羌居安定北/地上郡西河)
(者為東羌居隴西漢陽/金城塞外者為西羌)遂大合閏月鞏唐羌冦三輔燒
園陵
　初那離等既平朝廷以来機劉秉為并涼刺史(梁商/謂之)
　(曰戎狄荒忽無常而統領之道亦無常法臨事制宜/畧依其俗今二君素性疾惡欲分明黒白孔子曰人)
　(而不仁疾之已甚亂也况戎狄/乎務在防其大故忍其小過)機等虐刻多所擾發
　羌遂復反(事在/五年)帝命馬賢討西羌梁啇以為賢老不
　如大中大夫宋漢帝不從賢到軍稽留不進馬融(時/為)
　(武都/太守)上疏曰今襍種諸羌轉相鈔盜宜及其未并亟
　遣深入破其支黨而賢等處處留滯羌胡百里望塵
　千里聴聲必侵冦三輔為民大害臣又聞吳起為將
　暑不張盖寒不披裘今賢野次垂幕珍肴襍遝兒子
　侍妾事與古反臣懼其將士將不堪命必有髙克潰
　叛之變也皇甫規(字威明安/定朝那人)亦見賢不恤軍事審其
　必敗上書言狀帝皆不從至是果敗(賢及二子皆沒/封賢孫承光為)
　(列/侯)三月武都太守趙冲擊破鞏唐羌詔冲督河西四
　郡兵(時郡將以皇甫規有兵畧乃命為功曹使率甲/士八百與羌交戰羌遂退郤規上疏曰羌戎潰)
　(叛皆因邊將失于綏御乗常守安則加侵暴茍競小/利則致大害㣲勝則虚張首級軍敗則隠匿不言軍)
　(士勞怨困于猾吏進不得快戰以徼功退不能溫飽/以全命酋豪泣血驚懼生變是以安不能乆叛則經)
　(年願假臣屯列坐食之兵五千與趙決共相首尾可/不煩方寸之印尺帛之賜髙可滌患下可納降臣不)
　(勝至誠沒死自陳帝不能用羌遂冦北地轉冦武威/帝以羌冦充斥涼部震恐復徙安定居扶風北地居)
　(馮翊命張喬行車騎將軍事將/兵屯三輔明年羌降乃罷軍屯)
秋八月大將軍梁啇卒
　啇病篤敕冀等曰吾生無以輔益朝廷死何可以耗
　費帑藏衣衾飯含玉匣珠貝之屬何益朽骨宜皆辭
　之卒諸子欲從其誨朝廷不聴
以梁冀為大將軍不疑(冀之/弟)為河南尹
以周舉為諌議大夫
　初梁啇病篤帝親臨幸問以遺言對曰臣從事中郎
　周舉清髙忠正可重任也由是用之
九月辛亥晦日食
冬十一月徙荆州刺史李固為泰山太守
　荆州盜起彌年不定以李固為刺史固到遣吏勞問
　境内赦㓂盗前釁與之更始于是賊帥自縳歸首固
　皆原之遣還相招半嵗間餘類悉䧏固奏南陽太守
　髙賜等贓穢賜等重賂梁冀冀為之千里移檄而固
　持之愈急冀遂徙固為泰山太守時太山盗賊屯聚
　歴年郡兵常千人追討不能制固到悉罷遣歸農但
　選留任戰者百餘人以恩信招誘之未滿嵗賊皆弭
　散
(壬/午)漢安元年秋八月遣八使分行州郡
　時盜賊並起殺長吏二千石横行州郡帝以周舉言
　遣舉及杜喬(字叔榮河/丙林慮人)周栩馮羡張綱欒巴(字叔元/魏郡内)
　(黄/人)郭遵劉班分行州郡表賢良顯忠勤其貪汙有罪
　者刺史二千石驛馬上之墨綬以下(輿服志千石六/百石墨綬三采)
　便輒收舉喬等受命之郡綱獨埋其車輪于雒陽都
　亭曰豺狼當道安問狐狸遂劾奏大將軍冀河南尹
　不疑無君之心十五事京師震悚帝雖知綱言直不
　能用也他使所劾亦多冀及宦官親黨事皆寢遏侍
　御史种暠(字景伯/洛陽人)復行按舉乃更考正其罪
以李固為將作大匠
　杜喬奏李固政為天下第一故有是命(喬奏梁氏親/黨陳留太守)
　(梁讓等/皆免之)
以張綱為廣陵太守
　梁冀恨張綱思有以中傷之時廣陵賊張嬰冦亂揚
　徐積十餘年乃以綱為廣陵太守綱單車徑詣嬰壘
　門罷遣吏兵以書喻嬰請與相見嬰出拜謁綱譬之
　曰前後二千石多肆貪暴故致公等懐憤相聚然為
　之者非義也今主上仁聖欲以文徳服叛不願以刑
　罰相加故遣太守來誠轉禍為福之時也若聞義不
　服天子震怒則大兵雲合身首横分血嗣俱絶二者
　利害其深計之嬰泣下曰愚民不堪侵枉遂復相聚
　偷生若魚遊釡中知其不可久且以喘息須臾間耳
　今聞明府之言乃嬰等更生之辰也明日率所部萬
　餘人歸䧏南州晏然綱論功當封冀遏之在郡一嵗
　卒嬰等五百餘人為之制服送至犍為負土成墳(是/時)
　(二千石長史有䏻政者雒陽令任峻冀州刺史蘇章/膠東相吳祜峻為令䏻選用人才各盡其用發奸不)
　(旋踵民間不畏吏雒陽大治章為冀州刺史有故人/為清河太守章行部欲按其奸賊乃請太守為設酒)
　(甚歡太守喜曰人皆有一天吾獨有二天章曰今夕/蘇儒文與故人飲者私恩也明日冀州刺史案事者)
　(公法也遂舉正其罪州境肅然吳枯政從仁簡民不/忍欺嗇夫孫性私賦民錢市衣以進其父父得而怒)
　(曰有君如是何忍欺之促歸伏罪性慚懼自首具談/父言祐曰掾以親故受汙檅之名所謂觀過知仁矣)
　(使歸謝其父還以衣遺之字任峻渤海人蘇章/字儒文扶風平陵人吳祐  季英陳留長垣人)
(癸/未)二年冬十一月使匈奴中郎將馬實(字伯騫扶/風茂陵人)遣人
刺匈奴吾斯斬之
　元年秋吾斯復反與薁鞬䑓耆且渠伯徳等掠并州
　王暢(字叔茂/龔之子)薦實于朝以為中郎將實募人刺殺吾
　斯送首洛陽明年進擊餘黨烏桓七十餘萬口皆詣
　實䧏詔書褒獎賜錢十萬(時匈奴兠樓儲先在京師/明年遣之歸上親臨軒授)
　(璽綬引上殿賜車馬器服金帛甚厚詔太常大鴻臚/與諸國侍子于廣陽城門外祖㑹饗賜作樂角觝百)
　(戲立為呼蘭若/尸逐就單于)
地震
　涼州自九月以來地百八十震山谷坼裂壊敗城寺
　民壓死者甚衆
増孝亷為四科
　尚書令黄瓊以前左雄所上孝亷之選専用儒學文
　吏于取士之義猶有所遺乃奏增孝悌及能從政為
　四科帝從之
(甲/申)建康元年春趙冲討𦍑戰沒
　先是趙冲為䕶𦍑校尉擊燒何𦍑(燒常/别種)破之于是諸
　種前後三萬餘户悉䧏(事在漢安/元年二年)至是冲追叛𦍑遇
　伏戰沒而冲前後多所斬獲𦍑亦由是衰耗(封冲子/為義陽)
　(亭侯明年左馮翊梁並招誘叛/𦍑離湳狐奴等皆降隴右復平)
夏四月立子炳為皇太子
　太子居承光宫帝使侍御史种暠監其家中常侍髙梵
　從中單駕出迎太子時太傅杜喬等疑不欲從而未决
　暠乃手劍當車曰太子國之儲副今常侍來無詔信何
　以知非姦邪梵辭屈馳還奏之詔報太子乃得去喬
　退而歎息愧暠臨事不惑帝亦嘉其持重稱善者良久
秋八月掦徐羣盗范容等作亂遣御史中丞馮緄討之
帝崩太子炳即位(是為冲帝/時年二嵗)
尊皇后曰皇太后太后臨朝
以李固為太尉録尚書事
九月𦵏憲陵(在雒陽/縣東北)
　(史臣曰古之人君離幽放而反國祚莫不矯鑑前違/審識情偽無忘在外之憂故能中興其業觀夫順朝)
　(之政何其傚/僻之多歟)
地震詔舉賢良方正之士䇿問之
　京師及太原雁門地震水涌土裂詔三公特進侯卿
　校尉舉賢良方正各一人百僚皆上封事皇甫䂓對
　曰陛下攝政之初拔用忠貞逺近翕然望見太平而
　災異不息冦賊縱横殆以姦臣權重之所致也其常侍
　尤無狀者宜亟黜遣以答天誡大將軍冀河南尹不
　疑亦宜增修謙節輔以儒術省去游娛不急之務割
　減廬第無益之飾凡諸宿猾酒徒戲客皆宜貶斥以
　懲不軌冀忿之以規為下第拜郎中託疾免歸
冬十一月九江盗馬勉稱帝于當塗(注見/前)
　勉稱皇帝其黨徐鳳稱無上將軍建年號置百官
羣盗發憲陵
孝冲皇帝
(乙/酉)永嘉元年春正月帝崩
　太后以揚徐盜賊方盛欲須所徵諸生列侯到乃發
　䘮李固曰帝雖幼小猶天下之父今日崩亡人神感
　動豈有人子反共掩匿乎秦皇沙邱之謀近日北鄉
　之事皆天下大忌不可之甚者也太后從之即暮發
　䘮
徵清河王蒜(孝王慶嗣孫/延平之子)及渤海王(名鴻樂安夷王寵/之子  考夷王寵)
(之父十乗貞王伉章帝子也伉卒寵嗣封千乗延光中/改國樂安卒子鴻嗣鴻生纘即質帝帝既立梁太后始)
(徙封鴻渤海此云渤海/者葢史臣追叙之文)子纘至京師大將軍冀白太后
迎纘入即位(是為孝/質帝)罷蒜歸國
　蒜纘皆章帝曾孫(蒜父延平亦樂安夷王/之子鄧太后以嗣清河)蒜為人嚴
　重有法度公卿皆歸心焉時纘年八嵗李固謂梁冀
　曰立帝宜擇長年有徳任親政事者願將軍審詳大
　計鑑周霍之立文宣戒鄧閻之利幼弱冀不從與太
　后定䇿禁中迎纘入南宫即皇帝位蒜罷歸國
𦵏懐陵
　將卜山陵李固以㓂賊軍興費廣帝尚幼小可起陵
　于憲陵塋内如康陵制度太后從之
三月九江都尉滕撫(字叔輔北/海劇人)擊馬勉范容等斬之
　太后以徐掦盗賊益熾(掦州刺史尹耀九江太/守鄧顕討賊俱敗沒)博求
　將帥三公舉撫有文武才詔拜九江都尉助馮緄討
　之廣開賞募錢邑有差遂破斬馬勉及徐鳯范容等
　拜撫中郎將督徐掦二州事(時張嬰復反廣陵厯陽/賊茟孟自稱黑帝撫皆)
　(破斬之于是東南惌平和厯/陽漢縣故城在今江南  州)
詔康陵在恭陵工
　詔曰殤帝雖不永祚即位踰年君臣禮成安帝承襲
　統業而前世命恭陵在康陵之上先後相踰失其次
　序今其正之
孝質皇帝
(丙/戌)本初元年夏四月詔郡國舉明經詣太學受業者嵗
滿課試拜官有差
　自是公卿皆遣子受業遊學増盛至三萬餘生
閠六月梁冀進毒弑帝白太后䇿免太尉固迎蠡吾(後/漢)
(侯國故城在今直/𨽻保定府博野縣)侯志(章帝/曾孫)入即位(是為孝/桓帝)太后臨朝
　帝少而聰慧嘗因朝㑹目梁冀曰此䟦扈將軍也冀
　深惡之使左右置毒于煮餅以進帝苦煩甚召李固
　固入前問帝曰食煮餅腹悶得水尚可活冀曰恐吐
　不可飲水語未絶而崩固伏尸號哭推舉侍醫冀慮
　其事泄大惡之議立嗣固與司徒胡廣司空趙戒(字/志)
　(伯蜀郡/成都人)先與冀書曰先世廢立未嘗不詢訪公卿廣
　求羣議令上應天心下合衆望傳曰以天下與人易為
　天下得人難至憂至重可不熟慮冀乃召百官入議
　固廣戒及大鴻臚杜喬皆以為清河王蒜明徳著聞
　又属最尊親宜立為嗣而中常侍曹滕常謁蒜蒜不
　為禮由此惡之夜往説冀曰將軍累世椒房之親秉
　攝萬㡬賔客縱横多有過差清河嚴明若果立則將
　軍受禍矣不如立蠡吾侯富貴長可保也(章帝生河/間王□開)
　(生平原王翼翼以貶歸河間其父請分蠡吾縣以侯/之翼辛子志嗣太后欲以女弟妻志因徵到夏門亭)
　冀然其言明日重會公卿冀意氣凶凶廣戒懾憚曰
　惟大將軍令獨固喬守本議冀厲聲罷㑹説太后䇿
　免固迎蠡吾侯志入南宫即位時年十五太后猶臨
　朝政大將軍掾朱穆(字公叔南/陽宛人)戒梁冀曰願將軍專
　心公朝割除私欲廣求賢能斥逺佞惡為皇帝置師
　傅宜得小心忠厚之士與之參勸講授又薦种暠欒
　巴等冀不能用
秋七月葬静陵(在雒陽/縣東南)
九月追尊河間孝王為孝穆皇蠡吾先侯曰孝崇皇
冬十月尊母匽氏(匽同偃臯陶之/後以姓為氏)為愽園貴人
孝桓皇帝
(丁/亥)建和元年春正月辛亥朔日食
夏四月京師地震
六月以杜喬為太尉
　自李固之廢中外喪氣羣臣側足而立惟喬正色不
　撓由是朝野皆倚望焉
秋論定䇿功益封梁冀萬三千户又封其子弟及宦者
劉廣等皆為列侯
　杜喬諌曰陛下即位不急忠賢之禮而先左右之封
　梁氏一門宦者微孽並帶無功之紱裂勞臣之土其
　為乖濫胡可勝言茍遂斯道豈伊傷政為亂而已喪
　身亡國可不慎哉書奏不省
八月立皇后梁氏
　初永昌太守劉君世鑄黄金為文蛇以獻梁冀益州刺
　史种暠紏發其奸冀恨暠因以他事䧟之李固上疏
　伸理太后赦暠免官以金蛇輸官冀從大司農杜喬
　借觀喬不與冀小女死令公卿會喪喬獨不往冀又
　属喬舉汜宫為尚書喬以宫贓罪不用至是立后冀
　欲以厚禮迎之喬又據舊典不聴由是日忤冀
九月京師地震䇿免太尉喬
冬十一月貶清河王蒜為尉氏(漢縣今属河/南開封府)侯徙桂陽
蒜自殺(後梁冀惡清河/名改為甘陵)下李固杜喬獄殺之
　宦者唐衡左悺等共譖杜喬曰陛下前當即位喬與
　李固抗議言上不堪奉漢宗祀帝亦怨之㑹劉文(甘/陵)
　(人/)劉鮪(魏郡/人)謀共立清河王蒜刼其相謝暠殺之蒜
　坐貶徙桂陽自殺梁冀因誣固喬云與文交通收固
　下獄門生王調(渤海/人)貫械上書趙承(河内/人)等數十人
　亦要鐡鑕詣闕通疏太后詔赦之京師市里皆稱萬
　嵗冀聞之畏固名徳終為己害乃更據奏前事長史
　吳祐爭之不從時馬融為冀作章奏祐謂曰李公之
　罪成于卿手李公若誅卿何面目視天下人冀怒起
　入室祐亦徑去固遂死獄中(固臨終與胡廣趙戒書/曰梁氏逺謬公等曲從)
　(漢室衰微從此始矣公等受主厚禄顛而不扶後之/良史豈有所私回身已矣于義得矣復何言哉廣戒)
　(得書長歎/流涕而已)冀使人脅杜喬使自引决喬不聽收繫之
　亦死獄中(冀暴固喬尸令有敢臨者加其罪因弟子/郭亮年始成童詣闕上書乞收固尸下報)
　(與董班俱往臨哭守尸十日不去喬故掾掦匡號泣/星行至洛託為夏門亭吏守䕶尸喪積十二日詣闕)
　(上書并乞二公骸骨太后許之匡送喬喪還家𦵏乞/行服遂與亮班皆隠匿終身不仕趙承與固弟子七)
　(十二人論固言迹為徳行一篇吳祐亦自免歸卒于/家  郭亮字恒直朗陵人董班字李宛人楊匡字叔)
　(康陳/留人)
(戊/子)二年春正月帝冠
三月帝從皇太后幸大將軍冀府
夏五月㐀宫火帝徙居南宫(明年三月/復還北宫)
(己/丑)三年夏四月丁夘晦日食
六月震顯陵寢屋
秋七月亷縣(後漢縣故城在今甘/肅平凉府□原州)雨肉(續漢志肉似羊/肺或如掌五行)
(志□法律逐功臣時則有羊禍是時/梁冀専權枉誅李固杜喬天下寃之)
八月有星孛于天市(天市垣二十四/星在房星東)
九月地再震山崩
前朗陵(後漢侯爾故城在今/河南汝寧府確山縣)侯相荀淑卒
　淑少博學有髙行李固李膺等皆師宗之安帝時徵
　拜郎中再遷當塗長後舉賢良(光禄勲杜喬少/府房植所舉)對䇿
　譏刺貴幸梁冀忌之出為朗陵相涖事明治稱為神
　君有子八人儉緄靖燾汪爽肅□並有名稱時人謂
　之八龍(靖字叔嗣少有俊才弟爽字慈明亦以才顕/汝南許章曰慈明外朗叔嗣内潤頴川又為)
　(之語曰荀氏八龍慈明年䨇陳實嘗詣淑實使于紀/將車諶持杖後從孫羣年小載于車中既至淑使靖)
　(應門爽行酒餘六龍下食孫彧小坐于膝前是時太/史奏五百里賢人聚  陳實字仲弓潁川許人紀字)
　(元方諶字季方羣字/長文荀彧字文若)頴隂令苑康(字仲直渤/海重合人)命其里
　曰髙陽里淑卒年六十七嵗李膺時為尚書自表師
　喪二縣皆為立祠(叔兄子昱為沛相曇為廣陵太守/皆正身疾惡志除閹宦昱後共竇)
　(武謀誅中官與李膺俱死曇亦禁/錮終身  昱字伯條曇字元智)
(庚/寅)和平元年春正月太后歸政二月崩(合𦵏/憲陵)
三月封梁冀妻孫夀為襄城君
　夀善為妖態(夀作愁眉帝粧堕馬/髻折腰歩齲齒笑)冀寵憚之冀愛監
　奴秦宫出入夀所(夀見宫輙屛御者託/以言事因與私焉)刺史二千石
　皆謁辭之(冀夀對街為宅殫極土木起兔□亘數十/里移憿調生兔刻毛為職人有犯者罪至)
　(死/)冀用夀言多斥奪諸梁在位者外以示謙讓而孫
　氏宗親為侍中卿校郡守者十餘人皆貪饕凶滛所
　在怨毒侍御史朱穆奏記于冀曰將相大臣均體元
　首豈可去明即昧履危自安宜時易宰守非其人者
　減省第宅園池之費拒絶郡國諸所奏送内以自明
　外解人惑則將軍身尊事顯徳耀無窮矣冀不納冀
　雖専朝而猶交結宦官任其子弟以為要職欲以自
　固穆又奏記極諌冀終不寤(冀遣書詣樂安太守陳/蕃請託不得通使者詐)
　(稱他客蕃笞殺之/坐左轉修武令)
夏五月尊博園匽貴人曰孝崇后
(辛/夘)元嘉元年春正月朔尚書張陵(字處冲蜀/郡成都人)劾大將軍
冀罪詔以俸贖
　羣臣朝賀大將軍冀帯劍入省尚書張陵叱出敕羽
　林虎賁奪劍冀跪謝陵不應即劾奏冀請廷尉論罪
　有詔以一嵗俸贖百僚肅然河南尹不疑嘗舉陵孝
　亷謂曰舉君適所以自罪也陵曰明府不以陵不才
　誤見擢序今申公憲以報私恩不疑有媿色(不疑好/經書喜)
　(待士冀疾之轉為光禄勲不疑自耻兄弟有隙遂辭/位歸第興弟䝉閉門自守冀不欲令與賔客交通陰)
　(使人變服至門記往來者南郡太守馬融初除/過□不疑冀諷有司奏融貪濁髠笞徒朔方)
夏四月帝微行至河南尹梁𦙍(不疑子時/年十六)府舍是日大
風㧞樹晝昏
　尚書楊秉(字叔節/震中子)上疏曰臣聞諸侯如臣之家春秋
　尚列其誡况以先王法服而私出槃游降亂尊卑等
　威無序侍衛守空宫􁀍璽委女妾設有非常之變任
　章之謀(前漢書宣帝時代郡太守任宣坐謀反誅宣/子章為公車丞亡在渭城界中夜元服入廟)
　(居廊間執㦸立於廟門待/上至欲為逆發覺伏誅)上負先帝下悔靡及帝不
　納(秉以病乞退出為右扶風/黄瓊留之拜光禄大夫)
京師旱任城梁國饑民相食
冬十一月地震詔舉獨行之士
　涿郡崔實(字子真一名台/字元始駰之孫)以獨行舉詣公車稱病不
　對䇿退而論世事名曰政論(其畧曰几天下所以不/治者常由人主承平日)
　(乆習亂安危怢不自覩或荒耽嗜慾不恤萬㡬或耳/蔽箴誨厭偽忽真或猶豫岐路莫適所從或見信之)
　(佐括囊守禄或疎逺之臣言以賤廢是以王綱縱弛/智士鬱伊夫為天下者自非上徳嚴之則治寛之則)
　(亂何以明其然也近考宣皇帝審于為政之理故嚴/刑峻法破奸宄之膽海内肅清天下宻如算計見效)
　(優于孝文及元帝即位多行寛政卒以墮損威權始/奪遂為漢室基禍之主政道得失于司可監葢為國)
　(之法有似治身平則致養疾則攻焉夫刑罰者治亂/之藥石也徳教者興平之梁肉也以徳教除殘是以)
　(梁肉治疾也以刑罰治平是以藥石供養也自數世/以來政多恩貸馭委其轡馬駘其銜四牡横犇皇路)
　(險傾方將拑勒鞬䩗以救/之豈暇嗚和鸞清節奏哉)
　(司馬氏光曰漢家之法已嚴矣而實猶病其寛何哉/葢衰世之君率多柔懦凡愚之佐唯知姑息是以權)
　(偉之臣有罪不坐豪猾之民犯法不誅仁恩所施止/于目前姦宄得志紀綱不立故崔實之論以矯一時)
　(之枉非百世之通義也孔子曰政寛則民慢慢則糾/之以猛猛則民殘殘則施之以寛寛以濟猛猛以濟)
　(寛政是以和斯/不易之常道矣)
詔加大將軍冀殊禮增封四縣賜以甲第
　帝欲褒崇梁冀使議其禮胡廣等咸稱冀勲徳宜比
　周公錫之山川土田附庸司空黄瓊獨曰可比鄧禹
　合食四縣於是有司奏冀入朝不趨劍履上殿謁贊
　不名禮比蕭何增封四縣比鄧禹賞賜金錢奴婢綵
　帛車馬衣服甲第比霍光毎朝㑹與三公絶席十日
　一　入平尚書事冀猶以所奏禮薄意不恱
(壬/辰)二年春正月京師地震
夏四月孝崇后匽氏崩(合𦵏博陵帝父/蠡吾侯之墓也)
　帝舉哀洛陽西鄉以弟平原王石為䘮主王侯以下
　皆㑹𦵏禮儀制度比恭懐皇后(是時大將軍梁冀輔/政匽氏無在位者)
秋七月庚辰朔日食
冬十月京師地震
(癸/巳)永興元年秋七月河溢民饑以朱穆為冀州刺史尋
徴下獄輸作左校
　冀州民饑流亡數十萬户詔以朱穆為刺史令長聞
　穆濟河解印綬去者四十餘人及到奏劾諸郡貪污
　者有至自殺或死獄中宦者趙忠䘮父歸𦵏僭為玉
　匣穆下郡案騐吏發墓剖棺出之帝聞大怒徴穆詣
　廷尉輸作左校太學生劉陶(字子竒穎/川定隂人)等數千人詣
　闕上書訟穆曰中官近習竊持國柄手握王爵口含
　天憲運賞則使餓𨽻富于季孫呼噏則令伊顔化為
　桀跖而穆獨抗然不顧身害非惡榮而好辱惡生好
　死也徒感王綱之不振懼天網之久失故竭心懐憂
　為上深計臣願黥首繫趾代穆校作帝乃赦之(陶又/上疏)
　(稱朱穆李膺履正清平貞髙絶俗斯寔中興之良/佐國家之柱臣宜還本朝夾輔王室書奏不省)
(甲/午)二年春二月復聽刺史二千石行三年䘮
京師地震
東海朐山(在今江南海州南上有雙/峯如削俗呼為馬耳山)崩
封乳母馬惠子初為列侯
秋九月丁夘朔日食
冬十一月㤗山琅邪盜起
　時盜賊四起陳留李堅自稱皇帝(事在建/和元年)長平陳景
　自號黄帝子署置官屬南頓管伯稱真人圗舉兵(事/俱)
　(在建和/二年)扶風裴優(裴氏非子支孫封􁛓鄉因/以為氏其後去邑從衣)亦稱皇
　帝(事在和/平元年)俱伏誅至是泰山琅邪賊公孫舉東郭竇
　等復反叛殺長吏
(乙/未)永夀元年春二月司𨽻冀州饑人相食
巴郡益州郡山崩
秋南匈奴左薁鞬䑓耆等反属國都尉張奂(字然明敦/煌酒泉人)
擊破降之
　南匈奴左□鞬臺耆且渠伯徳等反東羌復舉種應
　之安定属國都尉張奐初到職壁中惟有二百許人
　聞之即勒兵出軍吏爭止之不聽遂進屯長城收兵
　遣將王衛招誘東羌使匈奴不得交通東羌諸豪遂
　相率與奐共擊薁鞬等破之伯徳將其衆䧏(羌豪遺/奐馬二)
　(十匹金鐻八枚奐以酒酧地曰使馬如羊不以入􁂠/使金如粟不以入懐悉還之前此八都尉率好資財)
　(為羌所苦及奐正/身潔巳無不悦服)
(丙/申)二年秋鮮卑檀石槐㓂雲中以李膺為度遼將軍
　初鮮卑檀石槐勇健有智畧部落畏服弛法禁平曲
　直無敢犯者遂推以為大夫立庭于彈汗山去髙栁
　(注見/前)北三百餘里東西部大人皆歸焉因南抄縁邉
　北拒丁零(注見/前)東却夫餘西擊烏孫盡據匈奴故地
　東西萬四千餘里至是入㓂以故烏桓校尉李膺為
　度遼將軍(膺為校尉時鮮卑犯塞膺常/䝉矢石毎破走之虜甚惲懾)膺到邊羌胡
　望風畏服先所掠男女悉詣塞下還之
以韓韶(字仲黄潁/川舞陽人)為嬴(漢縣故城在今山/東泰安府萊蕪縣)長
　公孫舉等㓂青兖徐州討之連年不克尚書選能治
　劇者以韶為嬴長賊聞其賢相戒不入境流民萬餘
　户歸縣界韶開倉賑之主者爭不可韶曰長活溝壑
　之人而以此伏罪含笑入地矣韶與同郡荀淑鍾皓
　(字季明/長社人)陳寔皆嘗為縣長時人謂之潁川四長(淑事/具前)
　皓少以篤行稱公府辟林慮長不就與荀淑並為士
　大夫所歸慕李膺嘗歎曰荀君清識難尚鍾君至徳
　可師(皓兄子瑾好學慕古有退讓風與膺俱有聲名/瑾母膺之姑也應祖太尉修嘗言瑾邦有道不)
　(廢邦無道免于刑戮復以膺妹妻之膺謂瑾曰弟何/太無皁白瑾以白皓皓曰昔國武子好招人過以致)
　(怨本保身全/家爾道為貴)寔為太邱(漢縣故城在今河/南歸徳府永城縣)長修徳清
　静百姓以安本司官行部吏慮有訟者白欲禁之寔
　曰訟以求直禁之理將何申其勿有所拘人亦竟無
　訟者以沛相賦歛違法乃解印綬去吏民追思之
遣中郎將叚熲(字紀明武/威祐臧人)擊㤗山琅邪羣盜平之
　帝以東方盜賊昌熾命公卿選將帥有文武才者司
　徒尹頌(字公孫/鞏人)薦議郎叚熲乃拜中郎將擊公孫舉
　東郭竇等大破斬之餘黨皆㪚
冬十二月京師地震
(丁/酉)三年夏四月九真蠻夷反討破之
　居風(漢縣属/九真郡)人朱逹誘蠻夷反太守兒式討之戰歿
　遣九真都尉魏朗(子少英㑹/稽上虞人)擊破之(後延熹三年餘/冦後反詔以夏)
　(方為文州刺史方威惠素著/賊相率降  夏方九江人)
閏月庚辰晦日食
京師蝗
　或言民貧宜鑄大錢事下四府羣僚及太學能言之
　士議之劉陶曰當今之憂不在于貨在乎民饑盖民
　可百年無貨不可一朝有饑議者不逹農殖之本多
　言鑄冶之便雖以隂陽為炭萬物為銅猶不能足無
　厭之求也夫欲民殷財阜要在止役禁奪則百姓不
　勞而足今地廣而不得耕民衆而無所食羣小競怨
　吞噬無厭誠恐卒有役夫窮匠投斤逺呼使愁怨之
　民響應雲合雖方尺之錢何能救其危也遂不改錢
(戊/戌)延熹元年夏五月甲戌晦日食
　太史令陳授陳日食之變咎在梁冀冀收考授死于
　獄中帝由是怒冀
京師蝗
秋七月雲陽地裂
冬十二月南匈奴烏桓鮮卑入㓂以陳龜為度遼將軍
除并涼一年租賦
　龜臨行上疏曰臣聞三辰不軌擢士為相蠻夷不恭
　㧞卒為將臣無文武之才而忝鷹揚之任雖歿軀體
　無所云補西州地瘠民貧數更㓂虜屢被災荒雖含
　生氣實同枯朽陛下以百姓為子焉可不垂撫循之
　恩哉牧守不良招致災害胡虜凶悍因衰縁隙而將
　帥不忠聚奸玩㓂使倉庫單竭功業無効宜改任收
　守去斥奸殘更選將校簡練文武除并涼今年祖更
　(更謂卒更錢也漢律更有三/品曰卒更曰踐更曰過更)寛赦罪𨽻掃除更始則
　善吏知奉公之祜惡者覺營私之禍胡馬可不窺長
　城塞下無候望之患矣帝乃更選幽并刺史太守下
　詔除并涼一年租賦龜到職州郡震栗省息經用嵗
　以億計後梁冀暴虐日甚冀與龜素有隙徴還龜上
　疏請誅冀不省遂不食而卒
以張奐為北中郎將
　匈奴烏桓燒軍門屯赤坑煙火相望兵衆大恐奐安
　坐帷中講誦自若潛誘烏桓使斬匈奴屠各(匈奴别/種名)
　渠帥襲破其衆諸胡悉䧏
以种暠為度遼將軍
　暠到營所先宣恩信不服然後加討𦍑虜質郡縣者
　悉遣還之誠心懐撫信賞分明由是羌胡皆來順服
　乃去烽燧除候望邉方晏然
(己/亥)二年春三月復斷刺史二千石行三年喪
秋七月皇后梁氏崩
　梁氏恃姊兄勢奢靡妬忌寵衰無子宫人孕育鮮得
　全者帝益疎之憂恚而崩(𦵏懿陵後梁冀□/廢懿陵為貴人冢)
八月大將軍梁冀伏誅太尉胡廣司徒韓縯司空孫朗
皆以罪免為庶人
　梁氏七侯三后六貴人三大將軍卿將尹校五十七
　人冀専擅威柄凶恣日積宫衛近侍並樹所親禁省
　起居纎㣲必知四方貢獻皆先輸上第於冀乗輿乃
　其次焉百官遷召皆先到門謝恩然後敢詣尚書(吳/樹)
　(為宛令之官辭冀冀以賓客為託樹曰小人奸蠧比/屋可誅明將軍處上將之位宜崇賢善以補朝闕而)
　(多託匪人非樹所敢聞也到縣遂誅冀客數十人後/還謁冀冀鴆之出死車上又遼東太守侯猛初拜不)
　(謁冀託以他事要斬之郎中袁著年十九詣闕上書/曰臣聞四時之運成功則退髙爵厚寵鮮不至災)
　(今大將軍位極功成宜遵懸車之禮若不抑損權盛/將無以全其身矣冀聞而宻遣掩捕笞殺之太原郝)
　(絜胡武與著反善冀遂誅武家死者六十餘人絜知/不免仰藥而死帝嫡母耿貴人薨冀從貴人從子承)
　(求珍玩不得怒族其家崔/琦作外戚箴以諷冀殺之)冀威行内外百僚莫敢違
　命帝頗不平鄧香(和熹皇后/從兄子)妻宣生女猛香卒宣更
　適孫夀舅梁紀夀引其女猛入掖庭為貴人冀欲認
　猛為己女時猛姊壻邴尊為議郎冀恐尊沮宣乃使
　刺客殺尊而又欲殺宣遣客登屋宣家覺之馳入白
　帝帝大怒遂與中常侍單超(河南/人)具(漢紀/作貝)瑗(元城/人)唐
　衡(潁川/郡人)左悺(平隂/人)徐璜(下邳良/城人)等成謀誅冀冀疑之
　乃使黄門張惲入宿以防變瑗收惲請帝詣前殿使
　尚書令尹勲(字伯元河/南鞏人)持節勒丞郎以下皆操兵守
　省閤斂請符節送省中使瑗將廐騶虎賁羽林都候
　劒㦸士合千餘人與司𨽻張彪共圍冀第收大將軍
　印綬冀夀皆自殺收梁氏孫氏無長少皆棄市胡廣
　韓縯孫朗皆坐阿附減死免為庶人故吏賔客免黜
　者三百餘人朝廷為空百姓稱慶收冀財貨合三千
　餘萬萬以充王府用減天下租稅之半散其園囿以
　業窮民
立貴人鄧氏為皇后(即猛/也)
封宦者單超等五人為列侯
　超及徐璜具瑗左悺唐衡五人同日受封故世謂之
　五侯
以黄瓊為太尉
　時新誅梁冀天下想望異政瓊首居公位乃舉奏州
　郡貪汚死徙十餘人辟汝南范滂(字孟博/征羌人)滂少厲清
　節嘗為清詔使按察冀州登車攬轡慨然有澄清天
　下之志守令贓汚者皆望風觧印綬去及為太尉掾
　時詔三府掾属舉謡言(漢官儀曰三公聼採長吏臧/否人所疾苦還條奏之是謂)
　(舉謡/言也)奏權豪之黨二十餘人深為民害者
徵處士徐穉(字孺子豫/章南昌人)姜肱(字伯淮彭/城廣戚人)韋著(字休明扶/風平陵人)
袁閎(字夏甫/安九孫)李曇(字雲潁川/陽翟人)皆不至
　尚書令陳蕃薦五處士以安車元纁徴之不至穉家
　貧常自耕稼非其力不食恭儉義譲所居服其徳屢
　辟不起蕃為太守以禮請署功曹穉既謁而退蕃性
　方峻不接賔客穉來特設一榻去則懸之後舉有道
　家拜太原太守皆不就肱與二弟仲海季江俱以孝
　友聞同被而寢嘗詣郡縣遇盜欲殺之肱曰弟年幼
　父母所憐又未聘娶願殺身濟弟季江曰兄年徳在
　前家之珍寳國之英俊乞自受戮以代兄命盜兩釋
　焉至郡中見肱無衣服怪問其故肱托以他辭終不
　言盜盜聞而感悟就肱叩頭謝罪還所掠物肱不受
　勞以酒食而遣之舉有道方正皆不就著隱居講授
　不脩世務閎家世貴盛苦身守節以耕學為業曇少
　喪父繼母酷烈事之彌謹身耕農以奉供養得四時
　珍味必先以進母鄉里宗其孝行(帝又徵安陽魏桓/其鄉人勸之行桓)
　(曰夫干録求進所以行其志也今後宫千數其可捐/乎廐馬萬匹其可減乎左右權豪其可去乎皆對曰)
　(不可桓慨然歎曰使桓生行死/歸于諸子何有哉遂隱身不出)
封皇后兄子鄧康宦者侯覽(山陽防/東人)等為列侯殺白馬
(漢縣故城在今河/南衛輝府□縣)令李雲(字行祖/甘陵人)𢎞農掾杜衆(袁紀李/雲下獄)
(事在三年范書在二年/綱目因之今依綱目)
　帝既誅梁冀故舊恩私多受封爵封后親属皆為列
　侯侯覽上縑五千匹賜爵闗内侯又託以與誅梁冀
　功進封髙鄉侯又封小黄門劉普趙忠(安平/人)等八人
　為鄉侯自是權勢全歸宦官五侯尤貪縱傾動内外
　白馬令李雲露布上書移副三府曰梁冀雖恃權専
　擅今以罪行誅猶召家臣搤殺之耳而猥封謀臣萬
　户以上西北列將得無解體帝者諦也今官位錯亂
　小人諂進財貨公行政化日損是帝欲不諦乎帝震
　怒逮雲送獄使中常侍管霸考之𢎞農掾杜衆傷雲
　以忠諌獲罪上書願與雲同死帝愈怒并下獄大鴻
　臚陳蕃太常楊秉洛陽市長沭茂郎中上官資並上
　疏請皆坐免黜(□秉免歸田里/茂資貶秩二等)管霸亦言雲衆狂戅
　不足加罪帝曰帝欲不諦是何等語而常侍欲原之
　耶遂皆死獄中(後黄瓊上疏曰陛下即位以來未有/勝政諸梁秉權豎宦充朝李固杜喬)
　(既以忠言横見殘滅而李雲杜衆復以直道受誅海/内傷懼以忠為諱尚書周永素與梁冀共搆姦□臨)
　(冀當誅乃陽毁示忠以要爵賞復與忠臣/並時顕封四方聞之莫不憤歎書奏不者)
冬十月以宦者單超為車騎將軍
以陳蕃為光禄勲
　時封賞踰制内寵猥盛蕃上疏曰夫諸侯上象四七
　(謂二十/八宿)藩屏上國而左右以無功博賞至乃一門之
　内侯者數人故緯象失度隂陽謬序又比年收斂十
　傷五六人不聊生而采女數千食肉衣綺脂油粉黛
　不可貲計且聚而不御必生憂悲之感以致水旱之
　困帝頗采其言為出宫女五百餘人封侯者䧏為鄉
　侯
以楊秉為河南尹尋坐論作左校
　單超兄子匡為濟隂太守負勢貪放兖州刺史第五
　種(字興先倫/之曾孫)使從事衛羽案之得贓五六千萬奏并
　劾超匡賂客任方刺羽羽覺之捕繫洛陽匡宻令突
　獄亡走尚書詰秉對曰方等無罪釁由單匡乞檻車
　徴匡考覈其事則奸慝蹤緒必可立得秉竟坐論作
　左校種亦以他罪徙朔方(後種以久旱赦出皇甫規/等松之冄徵乃到拜太常)
以爰延(字季平陳/留外黄人)為五官中郎將
　帝問侍中爰延朕何如主對曰陛下為漢中主帝曰
　何以言之對曰尚書令陳蕃任事則治中常侍黄門
　與政則亂是以知陛下可以為善可以為非帝曰敬
　聞闕矣拜五官中郎將㑹客星經帝座帝宻以問延
　延曰天子動静以禮則星辰順序意有邪辟則晷度
　錯違陛下以河南尹鄧萬世有龍潛之舊封侯引見
　與之對博上下媟黷有虧尊嚴夫善人同處則日聞
　嘉訓惡人從㳺則日生邪情惟陛下逺讒佞之臣納
　蹇蹇之士則災變可除矣帝不能用延稱疾免歸
　
　
　
　
　
　
　
　
　
　
　
　
御批歴代通鑑輯覽卷二十四
