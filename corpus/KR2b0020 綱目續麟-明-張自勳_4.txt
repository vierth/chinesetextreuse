
　綱目續麟巻一
　　　　　　　　　　　　　宜春張自勲撰
(戊/寅)周威烈王(午/)二十三年(秦簡公十二年晉烈公止十/七年齊康公貸二年楚聲公)
(當五年燕閔公二十一年○魏文侯斯二十二年趙烈/侯籍六年韓景侯䖍六年皆始為侯○統舊國五新國)
(三凡八/大國)
　秦簡公名悼子分註不書疑漏或曰燕閔公不名何
　與曰史逸其君綱目無所考(凡例君名註/云無則闕之)非簡公類
　也魏文侯當列趙韓後義詳初命條
　　考異(威烈王名細註據凡例于正統君名下註/曰如云午則此午字當比晉帝奕例大書)
　午字宜大書不當以晉奕比奕晉之廢君午周之共
　主也按凡例君名註云惟篇首前無所承故立此例
　又曰後有即位在今年内者用之威烈即位雖在先
　而綱目託始實于二十三年正前無所承者不大書
　其名亦何以正始哉乃若晉奕之大書為無諡也(晉/文)
　(帝咸安元年桓温廢奕為東/海王未嘗諡為某帝故書名)午諡威烈而與無諡者
　比例亦非
初命晉大夫魏斯趙籍韓䖍為諸侯(或謂書初當自桓/王命晉曲沃始愚)
　(曰不然綱目不敢續春秋故託始于威烈二十三年/猶春秋不敢及武王而始平王四十九年也必欲追)
　(原所自則湯武尤為戎首此仁山前編徒為貂續而/無當于春秋之義也故惟知春秋者可以治綱目紛)
　(紛聚訟/何與)
　　考異(提要韓􁌎在魏斯趙籍上後凡/大書分註並韓􁌎在魏斯上)
　當書趙籍韓􁌎于魏斯之上○按史記年表先魏次
　韓次趙然延陵季子之使晉也(見晉平公/十三年)曰晉國之
　政卒歸趙武韓宣魏獻子之後矣是時趙武適為正
　卿則季子之言殆為趙發(季子語見趙韓世家魏世/家不載此語固知非為魏)
　(發/)書法宜先趙後韓葢韓不立趙後(韓厥言于晉景/公立趙氏後是)
　(為趙武即程嬰杵臼/所全趙朔孤兒也)則晉無趙禍而韓魏無趙亦不
　克分晉國(王伯厚云三家之/簒由趙鞅歸晉始)是亂晉者韓趙也而趙
　為甚晉陽之甲鞅實始亂春秋特書叛以罪之(見魯/定公)
　(十三/年)自是敗中行滅智伯皆趙氏主而韓魏從也(尹/氏)
　(發明謂秦并天下自三家分晉始三/家分晉禍始于趙勲所以首趙也)惟先趙次韓次
　魏(晉世家書威烈賜三晉為侯亦先趙後魏綱目首/魏將謂魏大于韓趙與然周衰鄭為之齊晉雖大)
　(不以先鄭所/以罪鄭也)庶輕重適平而趙以異姓踞同姓之上
　尤見韓魏附夷嬴以殘本支(韓魏皆周同姓魏畢公/髙之後韓之先亦出周)
　(武王惟趙/與秦共祖)則又以罪韓魏也一舉而數義備凡提要
　先韓與綱目首魏胥失之矣考異不加折衷徒彼此
　並存後之人安所從與
　　分註(司馬公曰禮非名不著非器不形名以命之/器以别之故繁纓小物也而孔子惜之正名)
　　(細務也而/孔子先之)
　以名器别等威固古人制禮之義然繁纓正名乃名
　器之大者温公謂為小物細務何哉仲叔于奚之請
　繁纓以朝也衛人許之孔子曰惜也不如多與之邑
　惟名與器不可以假人若以假人與人政也政亡則
　國家從之(見魯成公/二年左傳)子路曰衛君待子為政子將奚
　先孔子曰必也正名乎名不正則言不順事不成禮
　樂不興刑罰不中民無所措手足由是觀之大邪小
　邪細邪重邪如温公所云是于奚之請未為非而季
　路之迂孔子特未知謹㣲之道初非大悖于理者果
　孔子惜纓正名之義哉且即如孔子之意重纓與名
　後世猶不知慎惜名器况指為小物細務欲使人見
　㣲而知著惡可得哉(按羅仲素云名器貴則君子勇/于行道而小人甘於下僚名器)
　(賤則小人勇于浮競而君子恥/于求進益信名器不可不慎也)
　　(司馬公曰或者以為當是之時周室㣲弱三晉强/盛雖欲勿許其可得乎是大不然夫三晉茍不顧)
　　(天下之誅則不請命而自立矣不請命而自立則/為悖逆之臣天下苟有桓文之君必奉禮義而征)
　　(之今請于天子而天子許之是受天子之命而為/諸侯也誰得而討之故三晉之列於諸侯非三晉)
　　(之壞禮天子/自壞之也)
　以壞禮罪天子固無辭矣然周之衰也齊晉是依晉
　不能禁韓魏之不請周能禁三晉之不侯乎當時茍
　有桓文之君倡大義以征之天子雖弱何難違悖逆
　之臣而從禮義之師哉故三晉之得為諸侯齊晉諸
　大國之罪也温公獨以為天子罪雖春秋正本之意
　然揆諸當日情事則失之矣論者無泥温公之言遂
　以寛三晉之誅可也
　　(胡氏曰君子為名譽而為善則其善必不誠人臣/為利禄而効忠則其忠必不盡使智伯有後而豫)
　　(子為之報仇其心未可知也智伯無後矣而讓也/不忘國士之遇以死許之至再三而愈篤則無所)
　　(為而為之者真可謂義士矣然襄子知/其如此而終殺之何以為人臣之勸哉)
　豫讓之死世多稱之先臣方正學獨責其不懇諌於
　請地之日而釣譽於既敗之後曾段規任章絺疵之
　不如然則讓雖殺身特婦寺之忠耳曷足道哉(國士/之報)
　(宜先生後死生不聞其極諌徒以/一死塞責感恩有之知已則未也)胡氏且謂無所為
　而為夫無所為而為者豈以有後無後分邪(豫讓自/言智伯)
　(國士遇我故國士報之明屬/有為而為益見胡氏之謬)使讓誠于為善智伯雖
　有後不失為義士今生不克救其失死而以死報之
　此與徒人費(徒役之/人名費)石之紛如何異(費紛如皆齊襄/公嬖臣魯莊公)
　(八年齊無知弑襄/公費紛如死之)顧可與取義成仁同日語乎且讓
　至是亦無可為耳襄子殺之葢窺讓之心也(讓非死/無以結)
　(局襄子殺之所以成/讓也胡氏殊不解此)胡氏獨以為襄子罪豈知讓者
　哉
(辛/巳)安王二年
　　考異(提要有趙侯籍卒/四字今刋本漏)
　據書法綱目不皆卒諸侯則此當從提要書趙侯籍
　卒刪後魏侯斯卒(見十/五年)晉之亡趙首禍也而得安處
　以終故卒一趙籍而天子之不君與諸侯之失職並
　見矣綱目錄魏去趙不知何據以為筆削(是年韓景/侯卒綱目)
　(不/書)葢書趙可以該韓魏錄魏不足以著趙也
(壬/午)三年(秦惠公趙武侯/韓烈侯取元年)虢山崩壅河
　壅河二字宜載分註不應大書○按春秋魯成公五
　年書梁山崩傳曰壅河三日不流然經書山崩不書
　壅河河之壅由山之崩也此主次之别綱目并及壅
　河則贅矣當依梁山例刪壅河二字止於分註見之
(甲/午)十五年魏侯斯卒
　宜刪○按書法云綱目不皆卒諸侯有事而後卒(烈/王)
　(五年書魏侯擊卒為/不立太子國内亂也)今卒魏斯而分註不載其事是
　無事也無事而書卒則諸侯之卒者宜多矣而趙籍
　僅見提要韓䖍不載綱目何與
(乙/未)十六年(秦出公魏武侯擊趙敬侯章韓文侯元年○/田齊太公和元年○統秦晉楚齊燕趙魏韓)
(舊國八田齊新/國一凡九大國)
　歳首分註前散後總已見者不重列此正例也是年
　歳結當從提要作并晉齊楚燕統舊國八原本復數
　秦趙魏韓與例不合宜改正
初命齊田和為諸侯
　　考異(據巻首魏斯趙籍韓䖍稱晉/大夫此田和上漏大夫字)
　當從考異補大夫二字初字可刪○按此再命也不當
　書初或曰田和為諸侯始此曷為不當書初曰書初是無
　趙韓魏三大夫之命矣春秋時諸侯益兵自齊始晉次之
　故魯作丘甲不書初以列國之事已見者不復書初則知
　同為王事而再書初非也(此亦推本春秋之意非必襲其/辭朱子謂全用春秋不得非是)
(壬/寅)二十三年(是歳齊亡統秦晉楚燕/魏趙韓田齊凡八大國)齊侯貸卒無子
田氏遂并齊
　　書法(書遂何罪辭也然上書/卒無子則愈于三晉矣)
　無子二字宜分註不當大書(齊世家不言無/子但云康公卒)○按田
　氏并齊之志匪伊朝夕當其遷君海上(見十/一年)已匹夫
　置之貸雖有子齊寧不為田乎况周命三晉為侯在
　威烈二十三年至安王二十六年(自戊寅至乙巳/凡二十八年)三
　晉始廢其君分其地乃若田和未侯而遷其君既侯
　而并其國皆在十餘年間然則齊侯得保首領以殁
　特齊侯之幸非田氏之厚也書法以為愈于三晉豈
　知春秋誅意之法哉
(庚/戌)烈王五年韓嚴遂弑其君
　　分註(哀侯以韓廆為相而愛嚴遂二人/相害遂刺廆于朝而并中哀侯)
　　書法(於是嚴遂刺廆于朝并中哀侯何以不書及/其相韓廆大臣非死國不書廆遂二人相害)
　　(則兩下相殺已耳/兩下相殺不書)
　不書廆非兩下相殺之謂也并中哀侯則弑君為重
　矣春秋之義書其重者况哀侯以廆為相廆宜有格
　心之功乃不能使其君不為非道之悦徒以私怨致
　戕其君則廆之罪且不勝誅何大臣之可言哉不書
　及其相韓廆不足書也
(辛/亥)六年(魏惠王罃韓/懿侯元年)齊侯來朝
　　書法(書來朝何嘉尊周也入綱目三十四/年非卒未有稱爵者稱齊侯嘉之也)
　按齊雖來朝然以大夫而為諸侯其來朝也非誠尊
　周也所以安已之位而免於諸侯之討也王既命之
　復受其朝所謂壞法亂紀自王朝始故書爵書朝交
　譏之耳書法以為嘉尊周非是○據安王十三年齊
　田和求為諸侯書會魏侯(齊田和會魏侯楚人衛/人于蜀澤求為諸侯)是
　卒外亦有稱爵者書法未有稱爵句尤誤
(壬/戌)顯王十年秦以衛鞅為左庶長定變法之令
　　分註(衛鞅定變法之令令既具未布恐民不信乃/立三丈之木於國都南門募民能徙置北門)
　　(者予十金民怪之莫敢徙復曰能徙者予五十金/有一人徙之輒予五十金乃下令○司馬公曰夫)
　　(信者人君之大寶也國保于民民保于信故古之/王者不欺四海霸者不欺四鄰善為國者不欺其)
　　(民善為家者不欺其親不善者反之是以上下離/心以至於敗所利不能藥其所傷所獲不能補其)
　　(所亡豈不哀哉商君以刻薄之資處攻戰之世猶/且不敢忘信以畜其民况為四海治平之政者哉)
　募民徙木輒與五十金此以詐民非不欺也(觀恐民/不信四)
　(字可/見)温公乃與王者之信並稱何與且如鞅之信正
　所謂利不藥傷獲不補亡者温公于彼則哀之于此
　則稱之尤自矛盾極鞅之害逺則喪國近且滅身(三/十)
　(一年秦誅衛鞅車/裂以殉盡滅其家)上下離敗至於如此猶謂不忘信
　以畜民豈信亦有利不利哉温公知信為人君之寶
　而不知鞅之徙木不可以信言也(按熊勿軒説同此/可謂先得我心至)
　(謂扶蘇賜死不敢白趙髙馬鹿無間言/皆徙木所致尤推見至隠非淺人可及)
(戊/辰)十六年韓伐東周取陵觀廩丘(周/邑)
　伐當作㓂○按東周君也韓安得書伐據赧王三十
　四年楚欲圖周綱目猶書入㓂(書曰楚謀入㓂王/使東周公諭止之)安
　有顯王之時韓加兵于周可以伐書者此非編録之
　誤當是失於更定耳故當改正
(丁/丑)二十五年諸侯會于京師
　　書法(會于京師何非朝也天威咫尺而莫之朝/焉以是為不恭故書諸侯不序略之也)
　京師者天子之居書諸侯會于京師而不曰朝無君
　之罪莫大焉寜獨不恭而已哉不序非略也専目諸
　侯而天子不君與諸侯不臣皆見矣猶溴梁之會(見/春)
　(秋魯襄公/十六年)諸侯皆在獨書大夫盟義在於大夫不繫
　乎序與否也書法膚甚
(辛/巳)二十九年秦衛鞅伐魏誘執其將公子卬而敗之魏
獻河西地于秦徙都大梁秦封鞅為商君
　　考異(提要無于/秦二字)
　于秦二字不可省(按秦王政二十一年燕斬太/子丹以獻猶書于秦可證)提要
　不必從葢此周編也不書于秦則疑于周矣提要略
　之非是
(己/丑)三十七年(燕易王韓宣惠王/齊宣王辟疆元年)秦以齊魏之師伐趙蘇
秦去趙適燕從約皆解
　　考異(提要書曰秦及齊/魏伐趙從約解)
　據分註秦使公孫衍欺齊魏以伐趙趙肅侯讓蘇秦
　秦恐請使燕必報齊乃去趙而從約皆解然則伐趙
　者雖齊魏特為秦所欺非其本心也綱目書以見齊
　魏在秦術中而不知耳若曰秦及齊魏伐趙則是齊
　魏順適其意而從之非其實矣(春秋傳云及者内為/志又曰我所欲曰及)
　且明著蘇秦去趙適燕又以見從約不足恃(上年書/六國合)
　(從以擯秦以蘇/秦為從約長)而六國以秦為長特廹于一時恫喝
　之言非真有斷金一徳之契足以固結而不解者秦
　術窮而六國之事亦去矣明秦與六國相終始如此
　法有宜詳而不可略者此類是也提要不必從
(戊/戌)四十六年韓燕稱王
　　考異(據四十四年分註趙武靈王赧王十七年分/註趙惠文王則趙亦稱王矣然諸國稱王皆)
　　(書而趙獨/不書疑漏)
　按分註云諸侯皆稱王趙武靈王獨不肯曰無其實
　敢處其名令國人謂已曰君然則稱王者諸國之名
　而不稱者趙武之實也觀赧王九年趙畧中山綱目
　書趙君而不書王可見分註所載特本國常稱(或勸/張駿)
　(稱涼王駿不聽曰敢有言此者罪/不赦然境内皆稱駿為王即此類)猶春秋外稱侯内
　稱公也考異以為漏非是
(庚/子)四十八年齊號薛公田文為孟嘗君
　　考異(提要號/作封)
　當從提要作封○按綱目于平原信陵春申皆曰封
　(赧王十七年趙君封弟勝為平原君三十九年魏封/公子無忌為信陵君五十二年楚以黃歇為相封春)
　(申/君)此獨書號非是至本傳以孟嘗為諡尤誤(史記孟/嘗君傳)
　(云文卒諡/為孟嘗君)夫孟嘗招致賔客士多歸之人人方自以
　為孟嘗君親已寜有生而稱諡者乎或泥本傳謂宜
　作齊以田文為薛公(見梅士亨/訂補綱目)勲按田氏為薛公自
　嬰已然(嬰孟嘗君父/詳見分註)文特代立耳非至是而後以也
　不可從
　　分註(孟嘗君聘于楚楚王遺之象牀登徒直送之/不欲行謂公孫戍曰足下能使僕無行者有)
　　(先人之寶劒願獻之戍許諾入見曰小國所以皆/致相印于君者悦君之義慕君之亷也今始至楚)
　　(而受象牀則未至之國何以待君哉孟嘗君曰善/遂不受乃書門版曰有能揚文之名止文之過私)
　　(得寶于外者疾入諫○司馬公曰孟嘗君可謂能/用諫矣茍其言之善也雖懷詐諼之心猶將用之)
　　(况盡忠無私以事其上者乎詩曰/采葑采菲無以下體孟嘗君有焉)
　孟嘗君之用諫特為名耳(觀書門版先/名後過可見)非真好善而
　樂受盡言者他不具論如魏子(魏子時為孟嘗君舍/人史不載其名索隱)
　(謂舍人官㣲記姓/而畧其名恐不然)為孟嘗收邑入三反而不致此與
　馮驩棄責何異(孟嘗君使驩收息錢于薛貧/不能償者驩取其劵焚之)然孟嘗
　于驩則謝之于魏子則怒而退豈非以彰君善聲之
　故乎(驩曰焚無用虛債之劵捐不可得之虚計/令薛民親君而彰君之善聲也君何疑)使驩
　不能為孟嘗市重于齊廣其奉邑雖有結轡下拜之
　言(詳見/本傳)吾知其不用矣夫為善而有名心視小人穿
　窬一間耳曷足道哉温公乃與不遺葑菲並稱(袁了/凡主)
　(温公此/説非是)得無過與
(壬/寅)慎靚王二年魏君罃卒孟軻去魏適齊
　　考異(提要無孟軻去/魏適齊六字)
　按前書孟軻至魏(顯王三/十三年)後書孟軻去齊(赧王/元年)則此
　年去魏適齊四字不可少况凡例云一人往來去就
　關國家利害繫時世輕重者不以賢否皆書註云孟
　軻之類則提要不載孟軻去魏適齊疑漏當以綱目
　所書為正
(乙/巳)五年秦伐蜀取之
　當直書秦滅蜀伐取之三字可刪○按秦本紀云司
　馬錯伐蜀滅之(六國表/亦書滅)秦滅國自蜀始故當直書以
　著其罪後凡書蜀相殺蜀侯(赧王/四年)秦誅蜀相莊(五/年)蜀
　守叛秦秦誅之(十四/年)皆可刪(以上三條並見六國表/此秦表也固當悉書綱)
　(目尊周例不得詳/秦事刪之為是)或曰秦雖取蜀蜀猶在也安得云
　滅勳謂蜀雖存已為秦有非滅而何况陳莊之弑蜀
　守之誅皆始于此葢秦志在滅蜀非徒取之已也春
　秋有誅意之法書之以滅又何過焉(始皇十九年滅/趙其子嘉立于)
　(代為代王六歳始滅綱目亦先書滅/趙况蜀之為國尤其㣲者書滅無疑)○按本紀取之
　下有貶蜀王為侯使陳莊相蜀蜀既屬秦秦以益彊
　云云今分註不載則蜀之本末未明至蜀相殺蜀侯
　又無分註所稱殺蜀侯者安知其為陳莊邪補書為
　是
(戊/申)赧王二年(齊湣王/地元年)楚屈匄伐秦
　　考異(提要屈匄下/有帥師字)
　　分註(秦欲伐齊患其與楚從親乃使張儀説楚使/閉關絶約于齊請獻商於地六百里楚王許)
　　(之陳軫諫不聽乃使勇士北罵齊王齊王大怒折/節事秦齊秦之交合儀乃謂楚使者受地自某至)
　　(某廣袤六里使者還報楚王大怒發兵攻秦軫復/諫不聽使屈匄帥師伐秦秦亦發兵使庶長章擊)
　　(之/)
　當作楚使屈匄帥師伐秦提要書帥師而不稱使亦
　非○按分註伐秦者王也(據楚王大怒陳軫/復諫不聽可見)匄特奉
　行之耳書使則咎在懷王可知尹氏徒以無名輕戰
　(見下條/發明)歸獄于匄非也
(庚/戌)四年(燕昭王平韓/襄王倉元年)蜀相殺蜀侯
　　考異(據後書秦誅蜀相莊則/此當書蜀相莊弑其君)
　　書法(殺蜀侯者蜀相也不書弑何失國之君也然/則君失國則固可殺與不死社稷而見殺于)
　　(其臣亦不足/以言君矣)
　語云君雖不君臣不可以不臣蜀侯失國為之相者
　與有罪焉今以失地之責責君而不以弑君之罪罪
　臣可謂權衡之平乎然此條本不當特書置不論可
　也
秦使張儀説楚韓齊趙燕連衡以事秦秦君卒諸侯復
合從
　　考異(提要事秦下有秦封/儀為武信君七字)
　按分註秦封儀為武信君在説齊之前然綱目不書
　者非畧也欲以著衡從反復之速耳且儀歸報未至
　而惠王薨諸侯復合從是諸侯未事秦而儀之為武
　信君亦虛矣故削之(如提要以諸侯已事秦便非事/實本條書法重在復從不在封)
　(儀/也)提要此條不必從
(辛/亥)五年(秦武王/元年)秦張儀復出相魏
　　考異(提要出字/在復字上)
　　分註(張儀詭説秦武王/而相魏一歳卒)
　當作張儀出復相魏○按上條分註謂武王自為太
　子時不説儀則相魏者儀之詭辭而避秦者儀之本
　心也宜從提要先書出後書復(先出後復義在出出/復兩意先復後出義)
　(在復僅相魏一事/而已故從提要)如綱目所云雖能著儀之詭而避
　秦之私心隱矣儀之心葢惟恐其不能自脱故急思
　所以避之且先出後復尤見儀出入自如秦與魏皆
　墮其術而不知其義不較著哉
秦誅蜀相莊
　　書法(蜀侯不書弑矣此其曰誅何不誅則亂臣賊/子接迹于天下矣蜀侯不書弑所以示不君)
　　(之譏陳莊書誅所/以正不臣之罪)
　是非不兩立君可殺則臣無罪(如湯武于/桀紂是也)臣既書誅
　君安得書殺此綱目自相矛盾處書法不察猶以不
　書弑為譏君書誅為罪臣勲謂異事殊書可也即君
　即臣而兩致其罪寜有此中立之理哉必若所云是
　桀紂固可殺湯武不尤為逋誅臣乎義何可通○按
　此與殺蜀侯條皆可刪葢秦既取蜀則蜀之君臣死
　生惟秦制之此周編也寜得為秦詳書邪春秋之義
　赴告則書暴逆如秦其不告于周明矣累書于冊秦
　紀可也惡有君編而詳臣事者哉况秦方圖周其不
　臣之罪殆與莊等又安得以誅義予之勲故刪此二
　條而于五年特書滅蜀庶得輕重詳略之宜也
(癸/丑)七年秦甘茂伐韓宜陽
　　考異(提要甘茂/上有使字)
　　分註(秦王使甘茂約魏以伐韓茂至魏使人還謂/王曰魏聽臣矣然願王勿伐王迎茂息壤問)
　　(故對曰魯人有與曽參同名者殺人人告其母母/織自若也及三人告之則其母投杼下機踰牆而)
　　(走臣之賢不若曾參王之信臣不如其母疑臣者/非特三人臣恐大王之投杼也魏文侯令樂羊攻)
　　(中山三年㧞之返而論功文侯示之謗書一篋樂/羊再拜稽首曰此非臣之功君之力也今臣覊旅)
　　(之臣也樗里子公孫奭挾韓而議之王必聽之是/王欺魏而臣受公仲侈之怨也故願王之勿伐也)
　　(王曰寡人勿聽也請/與子盟乃盟于息壤)
　據分註謂王使甘茂約魏伐韓宜從提要書使然茂
　雖受命於秦比至魏而還固請勿伐復為投杼示書
　之論以要脅其君則宜陽之伐與否惟茂自制耳王
　安得而使之削不書使譏甘茂之專也(一使字屈匄/宜書而不書)
　(甘茂不當書/而書皆非也)而秦之貪利忘義以人主見脅于臣若
　不復知有君者其罪亦著矣提要此條不必從○或
　問茂請勿伐何専之有勲曰此茂之所以為専也茂
　志在伐韓特恐樗里(秦惠王弟名疾所居里/有樗樹因號樗里子)公孫(名/奭)
　議其後使已不獲成功耳豈本心哉直書茂伐誅其
　意也
(乙/卯)九年(秦昭襄王/稷元年)趙君略中山及胡地遣使約秦韓楚
魏齊并致胡兵○楚齊韓合從
　　考異(提要及胡地下作林胡/獻馬楚齊韓復合從)
　按遣使約秦韓者趙也三國合從者楚也一見趙世
　家一見楚世家綱目分書以此提要不必從○勲意
　此二條亦可刪綱目尊周而列國惟秦最强凡事繫
　周秦者宜悉書他國舉動無關大義者皆可不錄如
　趙略中山致胡兵總為明年伐中山計十年既書伐
　中山此條但當于分註見之至楚齊韓雖合從十一
　年楚與秦盟黃棘十二年齊韓伐楚楚請救于秦合
　從安在乎(秦不臣周則周為秦耳此世變升降之大/機不可不詳至合從除擯秦外皆可略葢)
　(諸國貪利㤀義無始終一徳者或合/或離特小人反覆之常曷足錄哉)
(戊/午)十二年彗星見
　　書法(十年書彗見矣于是閒一歳耳彗復見焉綱/目書彗十有七未有一世再見者一世再見)
　　(惟赧而已然則周/之終于赧也决矣)
　彗不止十七特綱目所書止此耳非惟一世再見且
　有一歳而再見者始皇七年彗星凡三見(先見北方/後兩見西)
　(方/)九年彗星再見(先是竟天後復見西方又見北方/從斗以南八十日見六國表綱目)
　(不/書)然則謂一世再見周終于赧一歳再見而秦且興(天/官)
　(書云始皇時十五年彗星四/見遂以兵滅六王并中國)又何説焉書法𫝊會綱
　目多此類由其不攷全史徒以綱目為據宜其説之
　悖也
(庚/申)十四年蜀守叛秦秦誅之
　　考異(提要無/此七字)
　當從提要刪此七字○按秦之取蜀非義服也書叛
　書誅綱目何予秦而罪蜀之深邪提要不書良是綱
　目贅
(壬/戌)十六年秦伐楚取八城遂誘楚君槐于武闗執之
以歸楚人立太子橫
　　考異(提要書曰秦誘楚君槐于武關劫/之以歸楚請太子橫于齊而立之)
　　分註(秦伐楚取八城秦王乃遺楚王書曰寡人願/與君王會武關面相約結盟而去楚王欲往)
　　(恐見欺欲不往恐秦怒王稚子子蘭勸王行王乃/入秦秦王令一將軍詐為王伏兵武關劫之與西)
　　(至咸陽朝章臺如藩臣禮要以割巫黔中郡楚王/怒不許遂留之時楚太子横方質于齊楚大臣相)
　　(與謀曰吾王不得還而太子在齊齊秦合謀則楚/無國矣乃詐赴于齊齊人或欲留太子以求楚之)
　　(淮北其相曰不可郢中立王是吾抱空質而行不/義於天下也其人曰郢中立王吾與其新王市曰)
　　(予我下東國吾為王殺太子不然將與三國之/共立之齊王卒用其相計歸楚太子楚人立)
　當書秦伐楚取八城復誘楚君槐于武關執之以歸
　楚請太子横于齊而立之○按橫以去年質于齊(十/五)
　(年大書楚使太子/橫質于齊以請平)宜從提要書請于齊然後橫之本
　末明而齊君不留太子以要地其美亦著矣如綱目
　所書是時太子方在齊楚人安得而立之至誘楚君
　槐書遂雖以形其狡速然君重于地宜稍進以罪之
　若但言遂特由此及彼之常辭何以見輕重之分乎
　况秦遺楚書在取城之後初非一時之舉安得合為
　一事邪當以鄙説為正
　　發明(自春秋昭十一年楚子􁌎誘殺蔡侯般于申/始有詐誘之事聖人深貶而名之至昭之十)
　　(六年楚平復誘戎蠻子殺之春秋亦直筆而書則/其惡楚尤為可知去之二百載其孫槐乃誘執于)
　　(秦出乎爾者必反乎/爾是豈果無天道乎)
　天道固不可誣然安有去之二百載猶可以報反言
　者楚誘殺蔡般戎蠻自是平䖍之惡秦誘執楚槐自
　是昭襄之惡春秋與綱目直書而罪自見舍當境不
　言而追咎既徃之失若謂槐宜執于秦者不且寛秦
　之罪乎况譎暴如秦槐即無先世之惡其見執亦不
　免者如前此誘執魏公子卬(顯王二十九年秦伐魏/誘執其將公子卬而敗)
　(之/)後此誘執趙公子勝(赧王五十六年秦王欲為應/侯報仇乃誘平原君至而執)
　(之/)豈趙魏果皆有先世之惡乎發明迂甚
(癸/亥)十七年(楚頃襄王橫趙/惠文王何元年)齊韓魏伐秦敗其軍于函谷
關河渭絶一日秦割河東三城以和三國乃退
　　書法(乃者何緩辭也伐秦之得志此而/已然則予之與非也惡秦而已矣)
　當書齊韓魏伐秦敗其軍于函谷關秦割河東三城
　以和三國還河渭絶一句宜刪乃退二字誤(直書三/國還見)
　(其急于得地貪小利而忘大義/也書乃近于不得已非予而何)○按函谷之戰可謂
　壯矣然始以義舉卒為利敗(孟嘗君從蘇代計欲秦/令楚王割東國與齊秦)
　(出楚王以為/和詳見分註)曷足道哉綱目宜㣲之以示貶不應悉
　書而深予也愚故去河渭絶一句而以還字易乃退
　二字見三國雖能勝秦徒以三城而還其為義不終
　之罪著矣劉氏但知書乃為緩辭不知以此為惡秦
　何如貶三國之為惡之之深也
(甲/子)十八年楚君槐自秦走趙不納秦追及之以歸
　　考異(提要書曰楚君槐亡/走秦追及之以歸)
　書走愧槐也書不納罪趙也書追及之以歸甚秦也
　提要稍畧不必從○槐不返國(明年槐/卒于秦)趙為之也上
　書趙君封弟勝為平原君下書楚君槐走趙不納勝
　之為勝可知矣
(丙/寅)二十年(魏昭王韓釐/王咎元年)趙主父以燕齊之師滅中山歸
大赦酺五日
　　考異(提要書曰趙主父/及燕齊滅中山)
　　考證(歸大赦下當補書境内○謹按凡例曰凡恩/澤皆書非正統者必曰赦其境内後倣此)
　書以書大赦所以甚主父之惡而著見弑之本也本
　亂末治自昔所戒主父不正其本而連兵以滅人國
　一旦禍起蕭牆身斃沙丘(下書弑主/父于沙丘)向之羣飲肆赦
　以鳴得意者果安在哉此綱目之意也提要稍略○
　境内二字可省此條凡例不必從當時列國各據其
　地雖不言境内寜能他及乎觀正統赦天下綱目不
　書天下可見(漢書諸帝紀皆言赦/天下綱目止書赦)考證説泥
趙故太子章作亂公子成李兑誅之遂弑主父子沙丘
　　考異(提要無于/沙丘三字)
　于沙丘明其非在國也主父力小謀大欲西略胡南
　襲秦而不知禍之在蕭牆也故書以示戒提要不必
　從
(庚/午)二十四年秦君封魏冉為穰侯公子市為宛侯公
子悝為鄧侯
　　考異(提要書曰秦封魏冉為穰侯芈戎為/華陽君弟市為髙陵君悝為涇陽君)
　據范雎謂秦有穰侯華陽髙陵涇陽不聞有王當以
　提要所書為正然秦本紀謂封公子市宛公子悝鄧
　宛為涇陽君封邑(本紀云涇陽君封宛索隱謂涇陽/名市于穰侯傳又云涇陽名悝亦)
　(自矛/盾)悝號髙陵君(索隠曰悝號髙陵君初/封于彭昭襄王弟也)則涇陽乃
　公子市髙陵則公子悝也今提要書市為髙陵悝為
　涇陽既與本紀不合至芈戎為華陽復不見本紀何
　與(綱目不書華陽僅據本紀故與提要異然四十/九年書逐魏冉市悝仍錄芈戎則此又不可略)勲
　按穰侯與市悝等皆君母弟(穰侯華陽宣太后弟髙/陵涇陽昭王同母弟也)
　並載一傳(見穰/侯傳)宜得其實本紀雜他事容有牴牾者
　况當時唯稱華陽髙陵涇陽不聞以宛鄧為名則當
　從其常稱以明四貴之擅秦者由秦君寵遇之厚也
　庶幾春秋垂訓之意
(癸/酉)二十七年冬十月秦君稱西帝遣使立齊君為東帝
已而皆去之
　　考異(提要無遣/使二字)
　　分註(齊王問于蘇代秦使致帝何如對曰願王受/之而勿稱以收天下之望所謂以卑為尊也)
　　(齊王從之稱帝二日而/復歸之秦亦去帝號)
　據分註稱帝者秦也去帝者齊也(齊不歸帝號/秦未必去)書法
　宜予齊而罪秦不書遣使則首從無别非所以罪秦
　也遣使二字不可少(書遣使専其/責于秦也)提要略之非是
(乙/亥)二十九年秦擊魏魏獻安邑以和秦出其人募民徙
之
　　考異(提要無秦出其人/募民徙之八字)
　當作秦擊魏獲安邑募民徙之○按魏獻安邑不得
　不獻者獲而已矣書募民徙之而秦出其人之惡自
　見此書法也提要不書徙民則無以著秦之惡綱目
　并書出人則又近于分注而非大書皆非也
齊滅宋(此與秦伐蜀條正相反彼宜重而/輕此宜輕而重皆非權衡之平者)
　　分註(宋有雀生□史占之曰吉小而生巨必霸天/下康王喜起兵滅滕敗齊楚魏取地數百里)
　　(乃愈自信其霸欲霸之亟成射天笞地斬社稷而/焚滅之為長夜之飲于室中室中人呼萬歳則堂)
　　(上之人應之堂下之人應之門外之人又應之至/於國中無敢不呼者天下謂之桀宋齊伐之民散)
　　(城不守王/走死温)
　當書齊伐宋滅之○春秋之義凡書滅者其罪為重
　所以減見滅者之罪辭宋偃所為乃自取滅亡非獨
　齊罪也雖不得如春秋書梁亡之例(梁假秦懼民非/有伐之者故不)
　(得例書見魯/僖公十九年)亦當有以著其罪故書伐書滅之明宋
　有可伐之罪而齊一舉滅之既以見宋人不守之故
　而齊人之暴亦著矣若直書滅宋則齊罪彰而宋罪
　隱非春秋反已自治未雨綢繆之意
(丙/子)三十年齊殺狐咺陳舉燕使亞卿樂毅如趙
　　考異(提要無亞/卿二字)
　　分註(齊湣王滅宋而驕乃侵楚及三晉欲并二周/為天子狐咺正議斮之檀衢陳舉直言殺之)
　　(東閭燕昭王日夜撫循其人益以富貴乃謀伐齊/使樂毅約趙嚪秦連楚及魏諸侯害齊之驕暴皆)
　　(許/之)
　咺舉宜書官不書則與白起無異(五十八年秦殺白/起書法云殺降不)
　(可不罪故/不書□)綱目略之非是據聘問例非正統曰某使
　某如某註云燕樂毅則此條當從提要去亞卿二字
(丁/丑)三十一年燕上將軍樂毅以秦魏韓趙之師伐齊入
臨淄齊君地出走其相淖齒殺之毅下齊七十餘城燕
封毅為昌國君
　　考異(提要殺作弑今按簒賊例曰君出走而弑之/曰某君出走某弑之註云淖齒之類據明年)
　　(書齊人討殺淖齒竊意當從提要為是葢書法殺/其君長皆以弑書豈地非列國之君乎尹氏發明)
　　(曲為之説非/所以示戒也)
　　書法(名齊君何失國也故淖/齒書其相而不書弑)
　　發明(綱目於樂毅書上將軍者見其行兵有正大/之意也四國之師書以者著燕之得衆也淖)
　　(齒實弑而書殺者正齊/君自取滅亡之罪也)
　毅下齊七十餘城句可省既入其國出其君何城之
　可言哉殺當作弑雖無凡例亦當以提要為正况又
　有例可據乎書法發明𫝊會綱目不可從○毅書上
　將軍特因事見官之義(凡例云僭國之臣不/以賢否皆因事乃見)非與其
　有正大之意也謂書以為得衆亦非按三十六年齊
　破燕軍盡復齊地發明復云燕君臣伐齊未得其道
　無以服齊人之心又曰燕以弱小之國借助諸侯一
　旦兼并彊大之齊固非諸侯所樂可謂自相矛盾
(戊/寅)三十二年(齊襄王法/章元年)齊人討殺淖齒而立其君之
子法章保莒城
　　考異(按凡例治其臣子之叛亂者書討討而/殺之曰誅則此當書齊人討淖齒誅之)
　　考證(殺當作誅○謹按凡例曰君出走而弑之曰/某君出走某弑之註云淖齒之類綱目特正)
　　(淖齒之罪而立此例可謂著明矣凡例又曰非正/統而治其臣子之叛亂者曰討討而殺之曰誅今)
　　(諸刋本于齊君書殺而不曰弑于淖齒書殺而不/曰誅此因舊文未經更定非朱子之本意也若弑)
　　(君者曰殺討罪者亦曰殺則凡例不必立提要不/必書矣尹氏發明曰淖齒實弑而書殺者正齊君)
　　(自取滅亡之罪也又曰前不書弑者著齊湣驕暴/之罪後書討殺者正淖齒弑逆之謀豈尹氏不考)
　　(凡例而曲為之説與抑不見凡例/而傅會其説與是不可以不正也)
　　分註(淖齒之亂湣王從者王孫賈失王處而歸其/母曰汝朝出而晚來則吾倚門而望汝暮出)
　　(而不還則吾倚閭而望汝今事王王走汝不知其/處汝尚何歸焉賈乃入市呼曰淖齒亂齊國弑湣)
　　(王欲與我誅之者袒右市人從者四百人與攻/淖齒殺之于是齊亡臣相與求湣王子立之)
　當書齊人誅淖齒立其君之子法章保莒城討字宜
　刪而字羨○勲按書殺之誤考異考證詳矣然觀分
　注王孫賈初無討淖齒之意徒以母言激而出此(非/母)
　(言賈亦無復此舉/所謂誅意之法也)安得以討義予之今但書誅以正
　淖齒之罪而削不稱討又以見齊人之不知義也考
　異考證但知凡例宜遵不知賈之討齒非可與治叛
　亂者同科惟易以鄙説庶幾義昭而法安也
趙使藺相如獻璧于秦
　　分註(趙得楚和氏璧秦王請以十五城易之趙欲/勿與畏秦彊欲與之恐見欺藺相如曰臣願)
　　(奉璧徃城不入則臣請完璧而歸相如至秦既獻/璧視秦王無意償城乃紿取璧遣從者間行歸趙)
　　(而以身待命于秦秦王/賢而歸之趙以為大夫)
　　書法(書使獻璧何非事也故/相如不書官交譏之)
　秦下宜書既而歸之既明趙璧未嘗入秦又以見兩
　國兵争之始也蓋秦自梗陽之後(二十七年秦/攻趙㧞梗陽)中陽
　與穰凡再會矣(先年會中陽/是年會穰)自是三年之内凡三見
　伐(明年拔兩城又明年拔石/城又明年取代光狼城)雖非専為一璧要亦滋
　之釁也今但曰獻璧于秦則璧已獻矣何以考其實
　邪○相如不書官非譏也按凡例獻物曰某使某獻
　某于某註云趙使藺相如獻璧于秦書法以為交譏
　豈不攷凡例與
(壬/午)三十六年秦趙會于澠池
　　分註(秦王告趙王願為好會于河外澠池亷頗藺/相如曰王不行示趙弱且怯也趙王乃行相)
　　(如從頗送至境與王訣曰王行度道里會遇之禮/畢不過三十日過此不還則請立太子以絶秦望)
　　(王許之及會飲酒秦王請趙王鼔瑟趙王鼔之相/如請秦王擊缶秦王不肯相如曰五步之内臣得)
　　(以頸血濺大王矣左右欲刃相如相如張目叱之/左右皆靡秦王乃一擊缶罷酒秦終不能有加於)
　　(趙趙亦盛為之備秦不敢動○楊氏曰古之智者/以小事大有以皮幣犬馬珠玉而不得免者至乃)
　　(棄國而逃之況一璧乎雖與之可也相如計不出此/而欲以身死可謂失義而傷勇矣及其完璧而歸於)
　　(趙亦何益哉至於澠池之會則其危又甚矣雖勿往/可也相如為國卿相挾萬乗之君以蹈危事其智)
　　(勇又不足重趙使秦不敢惴焉乃欲以頸血濺之/豈孔子所謂暴虎馮河死而無悔者與而或者謂)
　　(相如非戰國之士使居平世/可謂大臣則吾不知其説也)
　事有迹同而勢異者攷諸其時則得矣趙之事秦非
　若太王之於狄也狄人所争者土地耳秦之圖趙將并
　其君誅之趙雖與秦璧能保其不被兵邪且趙安得
　與太王比太王去邠猶有岐陽惠(趙惠/文王)如棄趙將安
　所托足乎夫有逺謀者能忍近詬有大徳者能忘小
　怨君非太王臣非周召不思所以捍國禦敵徒鰓鰓
　焉效古人之所為此宋襄之愚見譏于春秋顧可為
　長計哉乃若澠池之會相如固曰不行示趙弱且怯
　也是亦不獲已耳楊氏乃謂不徃亦可夫秦於六國
　無故猶發大難况請㑹弗許能晏然已邪以頸血濺
　大王此相如所以重趙也蓋折强主宜用戅相如固
　隂用不以語人楊氏何以知之且彼所為雖非中道
　然趙能側足强大間不至於速亡者未必非相如諸
　人之力也(自是年會澠池至四十六年秦雖連伐趙/皆未得志至五十五年孝王信秦間不用)
　(相如言而使趙括代頗將始有長平之禍/阬卒至四十萬回視亷藺當國時何如)使當時列
　國諸臣皆能如廉藺協謀同力先國後私秦雖欲并
　天下惡可得哉楊氏不攷其世至等之暴虎馮河則
　吾又不知其説矣(按龜山此論晦菴非之但晦菴以/璧為趙氏相傳之寶古人傳國皆)
　(以寶玉為重謂相如宜不與秦亦非也使趙能嚪秦/雖多與秦璧未為失策如晉荀息假道滅虢何有于)
　(璧相如所以不與秦者為秦欲無厭得寸思尺倘如/其意與之則後之誅求無已故不與者示之難以絶)
　(其端若曰一璧且不可况其他乎此/相如苦心為後儒淹没久矣惜哉)
薛公田文卒
　　考異(提要田文卒下有/齊魏滅薛四字)
　　分註(初齊湣王既滅宋欲去孟嘗君孟嘗君奔魏/魏以為相與諸侯共伐破齊襄王復國而孟)
　　(嘗君中立為諸侯無所屬襄王畏之與/連和至是卒諸子争立齊魏共滅之)
　齊魏滅薛四字可省如提要是罪在齊魏而薛公之
　惡隱矣故文不當卒而特書卒欲使後世知文之為
　文如此耳(湣可伐非文所當伐也與伐/齊不與立君薛之不祀宜哉)略齊魏者所
　以深罪文也提要不必從(按梅氏訂補于文卒下詳/載馮驩事非是綱目凡卒)
　(下詳載生時言行者惟嘉言善行足為後法耳驩雖/有焚責立廟等事特俠客伎倆彼方自謂為文營窟)
　(顧可以示後乎/雖不錄可也)
(戊/子)四十二年趙魏伐韓秦救之大破其軍魏割南陽以
和
　　考異(提要此句下有秦使楚/使者黄歇歸約親于楚)
　　分註(秦王將使武安與韓魏伐楚楚使者黃歇至/秦聞之恐其一舉而滅楚也乃上書略曰楚)
　　(國援也隣國敵也今王妬楚之不毁而忘毁楚之韓/彊韓魏也臣為王慮莫若善楚秦楚合而為一則)
　　(魏必為關内之侯注地於齊則齊右壤可拱手而/取也然後危動燕趙直搖齊楚此四國者不待痛)
　　(而服矣王從之使歇歸約親于/楚楚復使歇侍太子完質于秦)
　此條提要不必從○按黄歇之使非秦意也特歇恐
　秦一舉滅楚姑為此以緩師期耳是歇之行為楚非
　為秦也綱目不書秦使楚使者歸約親于楚而特書
　楚太子完質于秦(見明/年)明其非秦意也考異可刪
(辛/夘)四十五年秦以范雎為客卿
　　考異(提要書曰魏人范雎/入秦秦以為客卿)
　　分註(初魏人范雎從中大夫須賈使于齊齊王聞/其辯口私賜之金賈以為睢以國事隂告齊)
　　(也歸告其相魏齊齊怒笞擊睢折脅摺齒置厠中/睢佯死得出魏人鄭安平持睢亡匿更姓名曰張)
　　(禄秦謁者王稽使魏載與俱歸薦/之王王以睢為客卿與謀兵事)
　當從提要先書魏人范雎入秦見魏有人不能用棄
　以資秦而須賈魏齊諸人以小嫌而致重禍皆可罪
　也且繫睢于魏又以見睢本羈旅之客秦一旦加之
　上位間親棄舊長君之惡(四十九年秦君廢其母逐/冉戎市悝等綱目譏之)
　則秦用人之失也綱目略去魏人二字非是(睢本由/魏入不)
　(繫之魏若秦人然則分註所/載魏齊辱睢一段皆屬羨語)
(戊/戌)五十二年楚太子完自秦逃歸楚君横卒完立以
黃歇為相封春申君
　　考異(提要書曰楚太子完自/秦逃歸君横卒嗣立)
　　分註(楚頃襄王疾病黄歇侍太子于秦聞之言於/應侯曰楚王疾恐不起秦若歸其太子則是)
　　(親與國而得儲萬乘也不歸則咸陽布衣耳楚更/立君必不事秦應侯以告王王曰令太子𫝊先徃)
　　(問疾反而後圖之歇與太子謀曰王疾病而陽文/君之子二人在中王若卒大命陽文君之子必立)
　　(為後太子不得奉宗廟矣乃敎太子變服為楚使/者御以出關而自為守舍謝病度已逺乃自言請)
　　(死王怒欲聽之應侯曰歇出身以徇其主太子立/必用歇不如歸之以親楚王從之歇至三月而楚)
　　(王薨太子即位以/歇為相封之淮北)
　太子之立由黃歇也非歇則完且不得歸况君楚哉
　以歇為相情理宜然故當特書以明歇之為完與完
　之報歇葢相當也且當時稱四君者曰楚有春申今
　按孟嘗平原信陵皆已特書(顯王四十八年齊封田/文為孟嘗君赧王十七)
　(年趙封弟勝為平原君三十九/年魏封公子無忌為信陵君)何獨于歇而略之當
　以綱目所書為正提要疑漏
(辛/丑)五十五年秦王齕攻趙上黨㧞之白起代將大破趙
軍殺其將趙括阬降卒四十萬
　　書法(上黨書趙何予趙之得有上黨也趙之禍/自上黨始則曷為予之予趙所以惡秦也)
　上黨書趙罪趙也聖人甚禍無故之利平陽君已言
　之矣(馮亭以上黨歸趙平陽君豹曰秦服其勞而趙/受其利雖强大不能得之于弱小弱小顧能得)
　(之於强大乎不如勿受平/原君請受之乃往受地)趙不量力輕納其地至喪
　卒四十萬禍可勝道哉書趙上黨著禍本也何予之
　有乃若秦之貪暴書拔書阬其惡已著奚俟予趙而
　後見哉書法非是(一上黨耳韓欲逃死而嫁禍于趙/趙受其禍而韓卒不免本不强而)
　(末自仆六國至是/已無可為矣惜哉)
(壬/寅)五十六年魏以孔斌為相尋以病免
　　考異(提要書曰魏/相孔斌免)
　　分註(初魏王聞子順賢聘以為相子順謂使者曰/若王能信用吾道吾道固為治世也雖蔬食)
　　(飲水吾猶安之若徒欲制服吾身委以重禄吾猶/一夫耳魏王奚少于一夫使者固請子順乃之魏)
　　(改嬖寵之官以事賢才奪無位之禄以賜有功諸/喪職秩者咸不悦陳大計又不用乃以病致仕人)
　　(謂之曰子其行乎答曰行將安之山東之國將并/于秦秦為不義我所不入遂寢於家喟然歎曰死)
　　(病無良醫不出二十/年天下其盡為秦乎)
　以病者斌也尋免者魏也書尋以病免惜斌而罪魏
　也斌固賢者使魏始終任之國猶可為陳計不用遂
　以病免魏用人若此能保其不為秦乎此綱目所深
　惜也故書之異于常辭(以尋連書具見知人/不明隨聲進退之誤)如提要
　所書與秦免范雎無異(秦昭襄五十二年/書秦丞相范雎免)何以著斌
　之賢哉
(癸/卯)五十七年秦伐趙圍邯鄲
　　考異(提要書曰秦/王齕伐趙)
　　分註(秦武安君病使王陵伐趙攻邯鄲少利乃使/王齕代陵明年分註云王陵戰不利應侯乃)
　　(任鄭安平/使將擊趙)
　據分註伐趙者非一將(始王陵次王齕又次/鄭安平凡三易將)故不書
　主名提要不必從
(乙/巳)五十九年秦伐韓趙王命諸侯討之秦遂入冦王入
秦盡獻其地歸而卒
　　考異(提要書曰秦伐韓取陽城負黍伐趙取二十/縣王命諸侯討之秦遂入冦京師陷王卒)
　　分註(秦伐韓取陽城負黍斬首四萬伐趙取二十/餘城斬首九萬赧王恐倍秦與諸侯約從欲)
　　(伐秦秦使將軍樛攻西周赧王入秦頓首受罪盡/獻其邑三十六口三萬秦受其獻而歸赧王于周)
　　(是歳/卒)
　當書秦伐韓及趙王命諸侯討之秦遂入冦京師陷
　王卒○按京師可陷何有於列國韓趙所失之地雖
　不書可也(提要取陽城負/黍二語可刪)綱目既冦秦而周復書獻
　則典刑紊矣(書獻乃本國之辭綱目尊周不應以秦/紀為據按凡例割地從小入大曰獻書)
　(法亦云獻者下奉上之辭周/可謂小赧可謂下乎謬甚)勲故改從提要而于伐
　韓下補書及字明秦之貪暴無饜天子之師初非得
　已者又以恕王而深責秦也若曰王入秦盡獻其地
　則罪専在王夫王之不王寜待今日且曰陷曰卒(凡/例)
　(正統曰崩/失尊曰卒)其罪已著奚俟書獻然後見哉
　
　
　
　
　
　
　
　
　綱目續麟巻一
