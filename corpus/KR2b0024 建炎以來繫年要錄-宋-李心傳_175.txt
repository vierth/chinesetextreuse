
　建炎以來繫年要錄巻一百七十四
　　　　　　　　　　　　宋　李心傳　撰
紹興二十有六年八月庚午朔樞密院檢詳諸房文字
陳正同為中書門下省檢正諸房公事　尚書吏部郎
中葛立方守左司郎中　尚書吏部郎中汪應辰守右
司郎中　右朝奉郎齊旦特追兩官勒停旦甞提舉淮
東常平茶鹽公事既罷去代者朱冠卿奏其在任一年
半失陷錢課共為錢二百八十六萬餘緡又不法十五
事朝廷委官究實乃黜之
辛未尚書司封員外郎劉章為樞密院檢詳諸房文字
　左朝奉郎知太平州章厦提舉江州太平興國宫從
所請也　右朝奉大夫新知秀州向伯奮言臣甞觀一
州一路之間無不以財用為先催科之急民大受弊望
特委近臣取諸路州軍每年用度出入之數稽其失陷
革其妄用有餘者取之不足者稍蠲以子之以入制出
皆使粗給尚有敢非理擾民者重置於法則斯民受無
窮之賜詔戸部看詳申省其後本部言欲委諸路轉運
司行下所部州軍遵依見行條法常切鈐束不得非法
科擾及取見行州軍財賦每年支收出入實數稽考有
無侵欺失陷輕費妄用開具供申省部審實參酌施行
從之
壬申宰執進呈大理寺主簿郭淑轉對論差役事上曰
自有成法不湏更改今祖宗法令無不具備但當遵守
比來輪對及之官得替上殿官多是無可奏陳致有率
意欲輕變成法有司看詳尤宜詳審朕觀漢史曹參遵
蕭何畫一之法而漢大治蓋何所定律令既已大備若
徒為紛更豈所謂治道貴清浄耶　吏部狀紹興令諸
奉制書權攝職任者許舉官他郡官在所部權攝而非
制書所差者不得薦舉紹興二十五年續降指揮諸路
應兼權監司並許依正官例薦舉内權職司之人許作
職司收使今來諸路監司往往差足其前件指揮難以
遵用欲依舊法施行從之
癸酉右承議郎程昌時知桂陽軍代還論州縣科配被
於細民而不及豪右上謂大臣曰科敷不均最為民害
出榜之說朝廷累有指揮唯是官吏為姦恐民間盡知
數目不得而欺隠所以不肯出榜耳上又曰臨安民有
納本戸絹一匹被退因詢之云官中以不經攬戸不肯
交朕令人用錢五千五百買之乃好衣絹已令韓仲通
根治近在輦轂尚爾外方想不勝其弊也　祕書省著
作佐郎趙逵周麟之並為著作郎
戊寅右正言凌哲論改官之法行之既久不能無弊憸
巧之徒不顧廉恥多行賄賂凡可以得利者無所不為
薦章一紙隂求先容有費及五六百千者欲革而正之
以增考第减舉員為救弊之術上謂大臣曰祖宗舊法
未易輕改在祖宗朝凡事悉本仁恕未甞真決一士大
夫惟於贓罪則不貸盖以贓罪害及衆不可不治故在
法所舉之人犯贓舉主當與同罪然自來不曽舉行故
人不知所畏但嚴舉官之令有犯者必與施行則人自
知畏前弊自可革恐未湏便改法沈該等曰陛下察見
弊原如此臣等謹當遵禀　詔敷文閣直學士秦塤左
承事郎鄭時中秦焴左承務郎秦焞左廸功郎沈興傑
所帯階官並易右字左宣義郎曹冠左從事郎周寅左
廸功郎鄭縝並駁放先是左承議郎提舉淮南東路常
平茶鹽公事朱冠卿應詔上書論故相當權不遵祖宗
故事科舉雖存公道廢絶施於子孫皆寘優異之選又
私於族裔親戚又私於門下憸人穢夫前舉一榜如曹
冠秦塤周寅鄭時中秦焞鄭縝沈興傑秦焴凡有八人
其間乳臭小兒至於素不知書全未識字者濫竊儒科
復占省額欲乞於曹冠等階官以右易左俾正流品却
將向來侵取人數復還今舉省額詔侍從臺諌同共看
詳申省取㫖於是戸部尚書韓仲通等言冠卿所奏物
議甚當委可施行右正言凌哲言稽之師言誠為允當
御史中丞湯鵬舉言冠卿所請於祖宗條制别無更改
委得允當但以有官人赴試者合帯右字如無官人赴
試者合行駁放(中興聖政云其後/又駁放曹緯一名)然後以前榜侵取之
數於後榜收使庶協公論故有是㫖(曹冠乾道五年第/二甲第七人再及)
(第/)
庚辰詔諸路常平官參照吏額立定申尚書省御史中
丞湯鵬舉論州縣増置吏額紛張生事吏日益富民日
益貧乞委常平官躬親出廵視州縣繁簡分為上中下
三等立定合置吏額内有甞經編配放停之人並不許
收敘故有是命時浙東一路吏額踰四千人左朝奉郎
提舉本路常平茶鹽公事趙公稱首奏損其半上嘉之
(十二月己酉公稱言本路吏額四千二百六/十一人减二千一百九十三人今併書之)　國子錄
周操為太學博士兼武學博士　右朝議大夫知楚州
陳機為淮南路轉運判官兼淮南西路提㸃刑獄公事
　左朝散大夫主管台州崇道觀孟處義知楚州　左
宣敎郎劉珙主管台州崇道觀珙始以忤秦檜被斥至
是得祠　龍神衛四廂都指揮使建武軍承宣使鄂州
駐劄御前選鋒軍統制董先以病乞離軍罷為江南西
路馬步軍副緫管　永慶軍承宣使提舉佑神觀朱孝
莊卒
辛巳詔滁州合起上供錢權以六分為額先是淮南轉
運副使蒋璨奉詔保明楚州盱眙軍並免起稅十年報
可(今年五月/丙辰得㫖)至是璨又言滁州見今已起上供八分委
實無所從出乞與蠲免十年而戸部言本州每年合發
錢並已起足顯見財賦可以應辦今來所乞難行及進
呈乃有是命(孫覿撰蒋璨墓誌云公在淮南奏言二淮/洊經兵火公私掃地滁小州尤為窮陋獨)
(有上供錢尚著版籍中戸部移文督責無虚月積二十/年終不得一錢徒費紙劄且有詔蠲之按此所云與日)
(歴全不同按戸部狀則滁州自紹興二十三年方起上/供至此纔四年乃云積二十一年不得一錢又其誤矣)
　直徽猷閣兩浙轉運副司張匯直祕閣兩浙轉運副
使陳璹並進職二等與在外宫觀以引疾有請也　右
朝請大夫新荆湖南路轉運判官李邦獻直祕閣新知
秀州張偁並為兩浙路轉運判官
壬午上諭大臣曰新除二漕臣卿等可召至堂中面諭
與近屢降寛恤事件令遍詣所部賦稅之足否財用之
多寡民情之休戚官吏之勤惰悉加訪問如有奉行不
䖍職事不舉者並按劾以聞庶幾可以警動諸路使皆
知所視傚
癸未宰執進呈淮南漕司具到米價最賤處每斗一百
二三十文上曰昨聞淮南米賤朕恐傷農故欲乗時收
糴以惠民今米價如是則米湏急候價减每石亦不下
一千至時若戸部無錢朕當自支一百萬緡令收糴也
　祕書省正字張震通判荆南府
甲申言者乞令侍從官考察縣令政績上曰此不湏行
侍從何緣遍知縣令能否兼已委逐路監司考察聞奏
矣上又曰大率賞罰湏當並行政治顯著者即與陞擢
無狀者即與降黜則善惡知所勸沮　尚書省勘㑹右
朝請郎提舉廣南市舶邵及之係曹泳所薦今來輙敢
沮抑蕃國入貢與帥臣不和詔放罷時三佛齊國請入
貢廣東帥臣折彦質為請而及之多沮抑之故罷　是
日鎮江府發解舉人而閩人有冒貫者舉人周晉等持
梃欲擊之守臣直祕閣林大聲率府寮往視為飛石中
其幘吏士有被傷者大聲即捕舉人十八人屬吏事聞
詔停舉令金部郎中總領淮東財賦董苹審問晉遁去
其徒顧作猷等皆坐編管殿舉有差其後右正言凌哲
奏舉人喧競盖大聲遣卒護送閩人冒貫激使之然於
是大聲亦罷(舉人行遣在九月丁卯大聲/罷在十月庚戍今併書之)
乙酉沈該等奏今歲科舉極整肅有傳義挾書者皆扶
出上曰朕於此事極留意異日宰執侍從皆於此途出
豈容冒濫所謂㧞本塞源也　戸部郎中總領湖廣江
西京西財賦軍馬錢糧逢汝霖入辭論常賦欠少留滯
遂致總領所借用封樁失緩急枝梧之䇿望特降處分
今後諸路監司州縣合應付大軍錢物如樁辦有欠少
起發有稽違委總領所於逐歲比較将最稽違最欠少
一兩處按劾奏聞乞賜施行庶為慢吏之戒從之汝霖
又言州縣受納稅米取耗唯恐不多乃将在倉米斛出
糴收其價直以資妄用望特降處分應係省米斛不得
擅糴如委因闕乏事湏出糴即具因依申轉運司待報
施行仍令覈實申戸部照㑹詔本部申嚴行下　敷文
閣待制知洪州閭邱昕卒
丙戍左朝請郎知郢州李長民為江南西路提㸃刑獄
公事　左朝請郎通判臨安府王傳為廣南路提舉市
舶
丁亥詔刑部将見責降未敘復武臣檢舉申尚書省取
㫖　延福宫使寧逺軍承宣使入内内侍省押班李珂
令再任
戊子戸部言苗稅和買絹經總制錢等皆是常賦州縣
為見朝廷累降寛恤指揮免放積年欠負因此拘摧起
發弛慢意復指擬免放竊慮有誤支遣欲令諸路監司
催督依條限拘催起發仍從本部将去年驅磨違慢多
處按劾取㫖重賜施行從之　詔左廸功郎曹緯依曹
冠等例駮放御史中丞湯鵬舉言緯係泳之姪於持祖
母服中就試并與故相秦檜至親試官觀望濫中科第
故也(緯乾道八年再試第五甲/第一百四人同進士出身)
己丑詔蠲建康府紹興二年以後至二十年終積欠内
庫折帛錢二百三十三萬餘緡絹二十萬七千餘匹以
守臣寶文閣學士張燾建言累放以來積年拖欠歲久
無所從出上特恩也(按累降指揮放欠至紹興二十二/年而今燾所請乃紹興二年至二)
(十年所欠不知/何以獨不减也)
庚寅南平王李天祚遣太平州刺史李國以右武大夫
李義武翼郎郭應五來賀昇平獻黄金器千一百三十
六兩明珠百沈香千斤翠羽五百隻雜色綾絹五十匹
馬十象九詔尚書左司郎中汪應辰燕國以于玉津園
遷國以太平州團練使義左武大夫應五武經郎加賜
襲衣金帯器幣有差國以之來也資政殿學士施鉅守
静江自詣驛與之為禮論者不以為是
辛卯參知政事陳克俊罷為資政殿學士提舉臨安府
洞霄宫以疾自請也克俊再執政才七十五日　左朝
散大夫景篪言四川絹直一匹不及五千而官估取十
千他物之估率皆稱是去歲裕民所蠲减絹直不過作
九千而已臣甞計㑹四川總領司物帛估錢之數無慮
六百萬緡今若蠲其虛估之數亦不過為緡錢三百許
萬耳况昨降聖㫖已禁止餘財奇貨其數可以補之若
有司尚以歲計為解如前所蠲𤨏碎條目復其一二亦
無甚害或但上等仍舊盡蠲二等以下戸亦實恵也詔
戸部看詳來上後二日宰執進呈次上曰景篪所論湏
量與减損若第令看詳雖行下數十次何益莫若便令
總領所契勘合蠲减數目具申朝廷庶幾民受實恵朕
自即位以來如土木玩好邉事錫予未甞一有妄用凡
以為民而已既而戸部言難以遥度乞令總領所量行
裁减於昨來所取歲剰錢内通融應付從之(明年三月/己丑减放)
壬辰端明殿學士知廣州折彦質移知洪州
癸巳詔入内内侍省使臣李唐卿王裕為禁中作過特
降充祇候内品雖大赦不許收敘仍不得收充入内省
(此以紹興三十二年金安節繳奏/唐卿等敘官狀修入未見事因)
甲午尚書吏部侍郎兼侍講兼權吏部尚書張綱參知
政事　右朝奉大夫王趯知純州
乙未静海軍節度使檢校太尉南平王李天祚為檢校
太師功號加歸仁二字賜襲衣金帯鞍馬器幣以其來
貢也　中書舍人吳秉信試尚書吏部侍郎　起居舍
人兼權給事中凌景夏試中書舍人　秘書少監楊椿
權兵部侍郎兼國子祭酒　祕書省著作郎趙逵試起
居郎　秘書省著作郎周麟之試起居舍人　明州觀
察使安定郡王令衿以病不能朝乞與在外宫觀迎奉
燕王影貌任便居住從之
丙申祕書省校書郎黄中為著作佐郎　左從事郎沅
州州學敎授汪澈為祕書省正字澈浮梁人甞為衡州
州學敎授不為秦檜所知及代還復置之沅州時万俟
卨謫沅澈從之遊至是薦用
丁酉宰執進呈右正言凌哲論上饒知縣李維秬不法
上令放罷取勘上又曰近監司殊不舉職州縣官有犯
臺諌論列得實監司亦不加罪自今有犯監司若不按
發並當行遣或降官或放罷使之知畏諸路行遣三兩
人則事無不舉矣　御史中丞湯鵬舉言新除尚書吏
部侍郎吳秉信欲援赦文而放還親黨私自好佛而唱
賣祠部詔秉信充右文殿修撰知常州鵬舉又言新除
中書舍人凌景夏自為右史每有面從退必後言詔景
夏直龍圖閣知撫州　祕書省校書郎王剛中為著作
佐郎
九月庚子朔奉國軍節度使開封儀同三司御前諸軍
都統制知興州吳璘領御前諸軍都統制職事判興州
自建炎以來未甞有使相為都統制者故改命之璘甞
自著書號兵要大略謂金人有四長我有四短當反我
之短以制彼之長盖彼之所長曰騎兵曰堅忍曰甲重
曰弓矢吾當集蕃漢所長而用之故以分隊制其騎兵
以番休迭戰制其堅忍制其甲重則勁弓强弩制其弓
矢則曰以逺剋近以强制弱其說甚備至於陣法有圖
而無書焉　詔自今州縣官贓私不法監司失按察者
令刑部具名取㫖
辛丑沈該等奏安南人欲買撚金線縀此服華侈非所
以示四方上曰華侈之服如銷金之類不可不禁近時
金絶少由小人貪利銷而為泥甚可惜天下産金處極
難得計其所出不足以供銷毁之費雖屢降指揮而奢
侈之風終未能絶湏申嚴行之　詔増置太學正錄各
一員　左宣敎郎劉天民為太府寺丞天民哲夫子也
(哲夫正夫弟/故都水使者)為湯鵬舉所愛自平江職官入朝得掌故
而又有是命(此為葉義問奏湯/鵬舉交結事始)
癸卯權尚書禮部侍郎賀允中兼實錄院修撰
乙巳翰林學士陳誠之兼侍讀同知樞密院事　左朝
散郎新知惠州朱倬行國子監丞倬入辭乃有是命
國子監主簿張監主管台州崇道觀以其父參知政事
綱引嫌有請　詔内外文武大小臣僚告身自今並依
大觀格分十六等製造既而将作監請自内命婦遷轉
封贈及外命婦郡夫人以上並不用綱袋及銷金從之
丁未右朝請大夫新江南西路轉運副使榮薿直祕閣
知臨安府　左從政郎温州州學敎授史浩為太學正
左廸功郎新興國軍司戸參軍陳良祐為太學錄浩才
從子良祐金華人皆以近臣薦其才而有是命
戊申左廸功郎新平江府司理參軍陳㮤左從事郎新
泉州州學敎授陳豐並改差充勅令所刪定官亦用近
臣薦也
己酉祕書省正字汪澈兼實錄院檢討官　初潼川府
路轉運判官王之望以制置司檄充類試所考試官至
成都府境被朝命措置銅山縣銅事之望以朝廷専委
辭考試遂徑至銅山行視得新舊銅窟二百餘其可採
者十七所而已自政和中歲以三百八十六斤為額至
是之望欲増為萬斤鄉民哀訴久之乃籍匠戸置場烹
煉官為主之所得僅五百斤之望乃請歲以六千斤為
額計綱赴行在遇閏増五百斤從之(此以之望申省劄/子修入劄子稱九)
(月初十日徑到銅山縣己酉初十日也其/申乞立額當在明年二三月間今聨書之)
庚戌戸部尚書韓仲通充敷文閣直學士知廣州　太
學博士何俌言今監司郡守逓相送遺公行博易月至
千緡而閑慢小官合得供給俸錢有累月倚閣者望嚴
行禁止如尚違戾重寘典憲從之然迄今不能革也
壬子内降詔曰四川軍儲供億民力不易深軫朕懐昨
遣鍾世明措置裕民事雖已蠲放積欠减免折估等錢
不住據州郡監司繼有申請及士民陳獻利害而去朝
廷逺難以計度已専委許尹王之望同制置總領茶馬
司公同相度措置其各體至意悉心條具以聞庶實惠
得以及民調度可以經久尹之望時為潼川成都府路
漕臣先二日有㫖令同三司條具限一季申省至是降
詔　詔諸路監司守臣條具到裕民事令給舍看詳以
聞
癸丑御史中丞湯鵬舉兼侍讀權尚書兵部侍郎兼國
子祭酒楊椿兼侍講　右朝奉郎鄒栩追毁出身以來
告勅文字除名勒停送吉州編管栩知處州犯入已贓
為右正言凌哲所按法寺當流三千里宰執以獄上上
曰是入已贓否沈該曰據按是入已栩乃浩子上曰浩
元祐間有聲稱其子乃爾遂蹙頞久之曰既犯贓法不
當赦可特免真決仍永不收敘上又曰朕觀祖宗時贓
吏多真決邇來殊不知畏卿等可令有司檢坐祖宗朝
行遣贓吏條法下諸路先行戒諭使之曉然皆知祖宗
立法之嚴自後有犯當依此施行必無少貸
甲寅尚書省檢㑹天聖紹興真決贓吏指揮詔刑部鏤
板行下自今有犯斷在必行決無容貸　太學博士兼
武學博士周操言前此武舉登科者除第一人朝廷與
廵檢差遣外其餘例處以管庫窠闕使一旦舍其平日
所習似非選練本意自今乞下樞宻院措置髙者籍記
姓名任滿有績即加擢用其次亦乞免充財榖之任使
各以才武自効從之　左奉議郎何麒充四川安撫制
置司參議官左朝奉郎程敦厚充䕫州路安撫司參議
官
丙辰左宣敎郎新無為軍軍學敎授任質言充諸王宫
大小學敎授紹興府供職質言伯雨孫也先有詔召試
館職而質言以疾辭乃有是命
戊午詔自今用舉主改官闗陞人令吏部置籍被舉人
犯贓其舉官具名取㫖施行如已被人論訟及它司按
發臺諌論列即不許旋行首舉上以吏徇私受賕妄舉
者衆故條約之
己未右正言凌哲言諸路州縣將人戸畸零稅租依舊
過數科催如納絹一寸便令納一尺榖米一勺便令納
一升民輸十九之賦而官無一毫之増利専私室怨歸
公上此何理也望申嚴州縣止據實數折納價錢及聽
合鈔送納本色不得凖前過有科取以就整數仍委監
司覺察按劾御史臺體訪論列人戸越訴施行從之然
沿襲已久終不能革也
庚申直祕閣知臨安府榮薿請對上謂大臣曰朕當諭
以束吏姦即還商賈物貨及木植價錢勿留民訟如見
得曲直即當面裁決其他如御膳之屬近來未嘗取辦
雖用片紙亦不責其供應沈該曰今日天府之弊莫大
於此三者陛下洞照曲折又不以供應責之愛民如此
天下幸甚　左廸功郎林之竒為祕書省正字
辛酉國子監丞王晞亮請初出官人不得用綱賞免詮
試從之晞亮莆田人也　御史中丞湯鵬舉論大理少
卿章燾猥陋無恥交結魏良臣近治臨安府再置猪羊
圏恣為出入詔放罷
壬戍尚書刑部郎中楊葵為大理少卿　武翼郎張掄
特遷武翼大夫貴州刺史以昨差奉使未曽推恩故也
甲子知樞密院事湯思退言祖宗舊制樞密院有聖語
則副使錄之比歲不舉行欲依舊制聞語恭即書記同
時政記上進降付史館從之　御史中丞湯鵬舉言西
清次對超躐禁從所以褒有德而顯有功也謹按敷文
閣直學士秦塤敷文閣待制秦堪敷文閣待制吳益皆
以庸𤨏之才恃親昵之勢可謂無功無德者也其可直
西清而充次對乎伏乞鐫褫職名示天下以至公之道
詔鵬舉所論甚協公議然朕以秦檜輔佐之久又臨奠
之日面諭檜妻許以保全其家今若遽奪諸孫與婿職
名不惟使朕食言而於功臣傷恩甚矣可令中外知朕
此意今後不得更有論列後二日鵬舉復言臣暗於大
體不能仰體陛下始終禮遇大臣之意豈堪尚居言責
之地乞除一在外宫觀差遣上復優諭之
乙丑右文殿修撰新知常州吳秉信卒於蕭山縣特贈
六官為左中奉大夫
丙寅上謂沈該曰大理寺人命所繫近聞吏多受賕深
為不便不知請給比京師如何若祿薄湏量増然後可
以責其守法該奏今吏祿比京師已添上曰不然此間
物貴雖已増未必足用已而戸部言欲據見請十分為
率量増二分上可之
丁卯國子正陳天麟言比年以來歲多豐稔然間有水
旱細民就食他郡其逃去之常賦乃責之催科保長臣
親見宣城廣德建平三邑之患如此宣城自經界時樁
閣逃戸凡物帛九百餘匹米三千餘石廣德以近年水
旱逃戸所逋物帛一千八百餘匹米亦三千餘石建平
逃戸物帛一千四百餘匹米二千二百餘石皆額在而
民去取辦保長以塞上司之責至於監繫笞箠破産敗
家臣所見三縣如此其他亦可概見矣欲望令戸部行
下監司州郡檢視逃戸委實保明聞奏乞與倚閣三年
或五年則人自歸業却行起理庶幾愛惜根本詔戸部
看詳申省
戊辰御史中丞湯鵬舉言法者天下之所通用例之所
傳乃老姦宿贓祕而藏之以舞文弄法貪饕賄賂而已
不用法而用例古未之聞也若刑部之所以斷罪吏部
之所以馭吏最為劇曹此正猾吏可以上下其手而輕
重其心者伏望明詔吏刑部條具合用之例修入見行
之法以為中興之成憲從之後四年乃成鵬舉又乞選
差獄官必依祖宗格法試中二等以上者次第注擬時
沈該當國多引里黨諸少年為大理評事故鵬舉及之
是月故責授江州團練副使黄潛善特贈左中大夫(明/年)
(七月/追復)　潼川府路轉運判官王之望應詔言臣前在東
南日聞蜀中經界大為民害豪富為姦例獲輕减貧弱
受弊多致逃移上戸利之而下戸皆不願自入本路境
百姓多遮道投牒乞行經界與峽外所聞不同詰其所
以願行之意則曰人戸詭名寄隠産業有田者無戸有
戸者無田差某等充戸長催驅稅賦率皆代納以此破
家者甚衆若用經界則戸名有歸此弊可絶及入遂寧
府境係見行經界地分百姓陳訴者益多或以為便而
欲行或以為害而欲罷因數十為朋自辯於庭下各執
偏說互有得失乃知蜀中經界不論貧富大扺稅増者
願罷稅减者願行皆出一己之私而形勢戸之不願者
為多盖詭名挾戸非下戸所為蜀人之至東南者皆士
大夫不然則公吏與富民爾其貧乏之徒固不能逺適
雖至峽外亦無緣與士大夫接故不願者之說獨聞其
願行者東南不得而知也六年之間士夫上書百姓投
狀言其不便者不知其幾人上至朝廷省部下至諸司
郡邑皆投狀煩紊陛下憂憫黎元至誠無已始也以稅
賦之不均而行之終也以論訴之不息而疑之累詔監
司看詳改正然姦民觀望詞訟滋繁諸路監司累年講
究終無為别白而言之者誠以事體至重衆口不同利
害可疑不敢以偏辭斷也臣初到官適有詔㫖坐知復
州蜀人王駿乞罷經界劄子委制置司與所屬監司相
度臣於部内詢訪甚詳而守令所陳所主相半臣以謂
此田里間事見民情然後可決雖有牒訴皆一偏之論
不可憑用遂令州縣取諸鄉稅名為鼠尾帳家至戸到
問其願否各使書其名下鄉分編類願用舊稅戸若干
願用經界戸若干於是究其兩黨之多少本路管十五
州瀘敘州長寧軍以邉郡不行經界渠果州廣安軍既
行而復罷行經界者九州為稅戸三十三萬三千七百
有竒願行經界者十七萬七千五百餘戸此其大略也
别州計之則昌榮資州懐安軍四州之民願者為多潼
川遂寧府普州富順監之民願者為少而合州適得其
中縣别計之則願行之多者十有六願行之少者二十
有一盖由當時奉行之人有能否之不同故也臣聞治
道去泰甚雖堯舜之法不能人人皆利要當以多者為
正今之經界在視民願否之多寡而損益之若州縣之
願行者多自不湏復議願行者少為之量行措置人戸
之増减者輕自不湏復議増重者為之少加裁正如此
則公私事省不至甚擾正使小有不均亦可置而不問
何則經界以釐正舊稅固當有所増减减者既以為是
増者必以為非若欲每人而悦之是朝行夕改而無定
也且蜀人之言其不便者曰法行之始驗土色之髙下
量頃畆之多少姦弊百出賄賂公行故稅之輕重不當
造帳畫圖為費甚廣追呼湏索不勝其擾是則然矣事
在既往雖改無及至於稅之輕重則新舊各有其弊就
二者而較之經界之弊在於業多者稅或輕業少者税
或重而舊稅之弊則在於有田者或無稅有稅者或無
田要之以輕為重以重為輕尤庶幾於以有為無以無
為有也而蜀人言其不便者或過其實若初行之擾則
有之而今日之弊不如是之甚也臣置司遂寧且以倚
郭小溪一縣論之官戸凡五百八十有四而願用經界
者一百六十有七公吏為戸二百二十有二而願用者
十有八以此而觀則或者謂豪富之家皆獲輕减而利
之豈不過哉至於下戸逃移亦絶無僅有或以時經旱
潦或以家自貧窮未必皆經界所致傳曰利不百不變
法使經界元初不行或行之未久而罷固善今立為成
法已經十二三料舊說圖籍悉皆散落中間買賣分析
戸眼改新矧覈見隠寄之後虛戸盡去創戸盡多承認
供輸已有定分一旦舉而變之則陞降紛然僥倖復啟
實戸之創出者悉皆走失虛戸之詭立者不可推尋吏
肆其姦又将有前日之擾且終亦不得其平而催科愈
艱争訴益甚軍湏督責何以應期為官吏者不亦難乎
臣恐彫瘵之民無復寧歲矣惟陛下少安聖慮静以鎮
之姑去其泰甚者則紛紛自息天下幸甚據本路見行
經界昌資榮州懐安軍民願者多乞且令仍舊普合州
富順監遂寧潼川府民願者少乞量行减正臣願委監
司一員與所屬守令委曲計議各以逐處事宜從長措
置應經界縣分有新稅溢於舊額者乞令逐縣收舊稅
額外之數将大叚増重人戸通融均减人戸經界新稅
比舊増减五七分以下者更不在裁正之限令所委監
司選差見任官五員分詣諸縣逐鄉受狀令佐内選可
委官一員通簽所差官若事畢日别無違戾民訟稀少
乞許保明申奏朝廷量行推賞仍候農隙月分措置左
僕射沈該進呈於是畫㫖行下(之望所上議不得其月/日而狀首稱奉今年七)
(月九日求言詔書故附九月末之望又有二十八年三/月申省劄子云䝉取㫖依申亦不知以何日降指揮以)
(其言經界利害甚悉故詳載之按日歴今年七月二十/七日有令漕臣措置經界指揮而之望二十八年申省)
(劄子亦及此事則知為九月間所/上無疑也餘具二十八年三月)
　
　
　
　
　
　
　
　
　
　
　
　
　
　
　建炎以来繫年要錄卷一百七十四
