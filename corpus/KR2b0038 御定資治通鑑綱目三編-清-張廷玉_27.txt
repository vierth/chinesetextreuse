
御定資治通鑑綱目三編巻二十六
　(起癸酉明神宗萬厯元年/盡辛巳明神宗萬厯九年)凡九年
(癸/酉)神宗顯皇帝元年春正月男子王大臣入乾清宫尋
伏誅
　(大臣浙中傭奴以浮蕩入都偽為内侍服與宫中小/竪交暱竊其牌㡌巾服入乾清宫為守者所執詔下)
　(東厰究問馮保欲縁此以䧟高拱令家人辛儒飲食/之納刃其袖中俾言拱怨望與太監陳洪謀大逆遂)
　(發縱騎馳械高氏奴圍拱里第張居正亦請詰主使/舉朝洶洶謂且逮拱吏部尚書楊博左都御史葛守)
　(禮詣居正力解居正憤曰二公意我甘心高公耶奮/入内取厰中揭帖投博曰是何與我掲帖有居正竄)
　(改四字曰厯厯有據守禮識居正手跡笑納諸䄂居相/正覺曰彼法理不請我為易數字耳守禮曰回天非)
　(公不能居正奏緩其獄博陰囑錦衣怵大臣吐實又/以拱僕雜稱人中令大臣識别茫然莫辨也㑹帝命)
　(守禮偕錦衣都督朱希孝㑹鞫大臣疾呼曰許我富/貴乃搒掠我耶且我何處識高閣老馮家僕教我希)
　(孝不敢鞫而罷保懼以生漆酒瘖大臣移付法司坐/斬拱獲免由是舉朝皆惡保而不肖者多因之以進)
　(矣臣時上疏言深逺之慮當謹于㣲九重邃深而王/大  厯門抵宫寂無簡察此豈細故其内宦及守衛)
　(員投應從/究治報可)質實(葛守禮字與立徳平人朱/希孝成國公朱能五世孫)
二月御經筵
　(從張居正等請也一日講畢帝問建文果出亡否居/正曰國史不載但故老相傳披緇雲逰題詩于田州)
　(有流落江湖四十秋句帝太息命録詩進居正曰此/亡國之事不足觀也請録皇陵碑及高祖御製集以)
　(上見創業之/艱聖謨之盛)
　　發明(建文出亡之事本屬疑信相叅金川門之變/闔宫自焚明實録謂中使出其屍于火越七)
　　(日備禮葬之而永樂時遣使四出以訪張三丰為/名踪跡建文則是成祖亦疑其或有出亡之事也)
　　(至正統五年僧楊行祥詭稱建文按問致罪而野/史紛紜猶有老佛取入西内之説盖由成祖簒取)
　　(大位致令建文失國亡身而又革除年號慘戮忠/良人心不能無憾而宫中火起又不能實指其所)
　　(終于是世俗相傳遂謂披緇雲遊題詩所在是特/不忍建文之亡國而不知其説之無据也惟是革)
　　(除之事在成祖本屬逆施後嗣自應更定神宗間/流落江湖之句即為太息命録詩以進慨焉有動)
　　(于中居正或即可因此為之表白幽潜續封加諡/禮亦宜之且與䘏録建文時死節諸臣之舉正相)
　　(承接乃僅以泛常規勉之詞申保治思艱之大旨/而姑置建文逸事于不答雖有王祖嫡等請復年)
　　(號之虛文而一盃麥飯莫由下等齊民致/使終明之世廟諡缺焉豈不大可惜哉)
三月詔舉將才
　(張居正進講帝鑑圗説至漢文帝勞軍細栁事因奏/曰古人言天下雖安㤀戰必危今承平日久武備廢)
　(弛文吏箝制弁員不啻奴𨽻夫平日既不能養其鋒/鋭之氣臨敵何以責其折衝之勇嗣後將帥忠勇可)
　(任者宜假以事權俾得展布庶幾臨敵號令/嚴整士卒用命于是乃詔内外官各舉將才)質實(帝/鑑)
　(圖説自堯舜以來有天下之居擇其善可為法者八/十一事惡可為戒者三十六事每事各繪一圖後録)
　(傳記本文附直解于後取唐太宗以古為鑑之義名/曰帝鑑圖説隆慶六年十二月張居正吕調陽所撰)
　(進/也)
夏四月旱
　(諭有官修/省釋重囚)
六月振淮安災
　(淮安大水發米/六萬石振之)
秋九月振荆州承天及濟南災
　(以湖廣荆州承天二府水災異常/山東濟南府旱荒各行蠲折振濟)
以方逢時總督宣大軍務
　(始逢時與王崇古共決貢市之議及崇古入理京營/張居正薦逢時代之遂起逢時故官以兵部右侍郎)
　(總督宣大山西等處軍務/至則申明約信邊境以安)
四川都掌蠻平
　(成化初都掌蠻亂尚書程信襄城伯李瑾討平之隆/慶末復亂其酋阿大阿二方三等據九絲山僭稱王)
　(剽逺近其山修廣而四隅峭反東北則雞冠嶺都都/寨凌霄峯鼎峙相連峻壁皆數千仞有阿苟者居凌)
　(霄城為賊耳目威儀出入如王者時總兵官劉顯被/劾廵撫曽省吾奏留之屬以軍事又起故將郭成安)
　(大朝為之佐調諸土兵合官軍凡十四萬人往討官/軍集叙州誘執阿苟攻拔凌霄進逼都都寨三酋遣)
　(其黨阿墨固守官軍頓匝月鑿灘以通漕餉擊斬阿/墨拔其寨阿大自守雞冠砦顯令人誘以官而分兵)
　(為五哨盡壁九絲城下乘無備夜半腰絙上斬闗入/遲明諸將畢至阿二方三走保牡豬寨郭成破雞冠)
　(獲阿大諸軍攻牡豬禽方三阿二走追獲于貴州凡/克寨六十餘獲賊魁三十六俘斬四千六百級拓地)
　(四百餘里録功進顯都督同知已而勦餘孽復俘斬/千五百有竒顯復擊西川番斬其首惡撫餘衆而還)
　(西陲/以寧)質實(九絲山在叙州府興文縣東南山箐峻深/周圍三十餘里上有九崗四水極廣可以)
　(播種下惟一徑鳥道可通自宋元以來常為都掌蠻/依阻之地至是據為巢穴賊既平遂改九絲城為平)
　(蠻城置官兵戍守其相近有雞冠砦又有石頭大寨/牡豬寨都都寨諸處都都寨地袤廣為九絲左臂凌)
　(霄峰最高險有城為九絲門戸賊平改凌霄曰拱極/雞冠日金雞曽省吾鍾祥人郭成四川叙南衛人先)
　(以被劾罷歸至是/起用充為事官)
冬十一月立章奏考成法
　(初諸司章奏部院覆行撫按勘者常稽不報至是張/居正言近年來章奏繁多各衙門題覆無虛日然敷)
　(奏雖勤而實效蓋鮮請申成憲先酌量道里逺近事/情緩急定程限立文簿月終註銷撫按稽遲者部舉)
　(之部院容隱欺蔽者六科舉之六科容隱欺蔽者閣/臣舉之月有考嵗有稽則名必中實事可責成從之)
　(自是政/體為肅)
十二月振遼東災
　(以遼東廣寧錦州義州海州諸處旱災/米價騰貴發太倉銀三萬兩振濟軍士)
朶顔察克圖犯塞總兵官戚繼光擊擒之
　(自諳逹欵塞西鄙烽火寂然獨土黙特徙居察罕地/控弦十餘萬常為薊門憂㤗寧朶顔諸部皆與交通)
　(時叛時服是年春朶顔部長董呼哩及兄子長安人/犯喜峯口繼光擊敗之董呼哩乃欵闗請貢至是董)
　(呼哩之弟察克圖復入冦繼光擒之于是董呼哩長/安率部長親族三百人叩闗請死董呼哩服素衣叩)
　(頭乞赦察克圖繼光遣將受降皆羅拜獻還所掠邊人/攢刀設誓乃釋察克圖許通貢如故繼光在鎮十六)
　(年邊備修飭薊門守甚固敵無由入/盡轉而之遼故李成梁獨擅戰功)質實(察罕今察/哈爾明時)
　(曰察罕在遼東口外官本朝移其部衆于宣大近地/分為八旗設佐領等  管轄  察克圖舊作長秃察)
　(罕舊作插漢董呼哩舊作董/狐狸長安舊作長昻今並改)
(甲/戌)二年春正月召見朝覲亷能官于皇極門
　(張居正言太祖時毎遇外官來京奏事常召見賜食/訪民間疾苦雖佐貳雜職有亷能愛民者亦特差行)
　(人齎勅奬諭或封内醪金幣以賚之迨宣順成𢎞間/亦間舉宴賞之典兹當考察之初宜敕禮部倣舊典)
　(具儀注以上于是帝乃御皇極門引見朝覲亷能官/浙江左布政使謝鵬舉等二十員面加奬勵並賜銀)
　(幣酒/饌)質實(謝鵬舉/蒲圻人)
二月振四川被冦諸縣
　(廵撫曽省吾言高長筠珙諸縣被都掌蠻荼毒最深/請蠲免錢糧仍動支軍前支剰米豆四萬振濟從之)
　質實(高縣本夜郎地唐置高州明改縣長寧漢犍為/郡漢陽江陽二縣地隋置瀘川縣唐置長寧州)
　(宋政和中為長寧軍明為縣筠連唐置筠連州明為/縣珙縣唐置鞏州明玉珍時改為珙州明為縣四縣)
　(明並屬叙州/府今皆因之)
福建地震
　(長汀縣夜地震至三更地裂/成坑䧟没民屋四十餘間)質實(長汀晉新羅縣唐/開元中析置長汀)
　(縣宋治平中始遷于今縣/治明汀州府治今因之)
夏四月詔内外官行久任法
　(吏科給事中張楚城言請諸司行久任法知縣厯俸/六年乃陞取知府知州厯俸六年乃陞遷間有才不)
　(宜于官官不宜于地者聴撫按官量行更易其藩臬/二司叅政叅議等官陛遷約以三年在京科道部曹)
　(陞司寺約以六年下吏部議張居正/善而行之由是藩臬守令皆得自展)質實(張楚城/江陵人)
秋七月淫雨昭陵地䧟
八月振山西災
　(山西應州朔州山陰馬邑大同等縣安東中屯/山陰陽和髙山等衛各報災歉命蠲振有差)質實
　(大同遼置縣明大同府治今因之安東中屯衛在應/州東北山陰守禦千户所在山陰縣東陽和衛在大)
　(同府東北高山/衛在大同府西)
淮揚徐河海並溢
　(兩淮運司所屬吕四等場大旱之後惡風暴雨江海/驟漲人畜淹没廬舎傾圮廩鹽漂蕩流離饑饉徐州)
　(揚州等處積雨海嘯/河溢各蠲振有差)質實(吕四場在高郵州東百二/十里俗傳以吕仙四至此)
　(而名其通海處曰/新河亦曰新港)
冬十月决囚
　(嘉靖季年崇奉元修又好祥瑞遇事輒停刑至是審/録重囚至四百餘人張居正言縱釋有罪無以懲惡)
　(請如祖宗舊制毎嵗一决囚從之時承平久羣盗蝟/起至入城市刦府庫有司恒諱之居正嚴其禁匿弗)
　(舉者雖循吏必黜得盗即斬决/有司莫敢餙情盗賊為衰止)
(乙/亥)三年春正月徙遼東六堡
　(遼陽鎮東二百餘里舊有六堡其地不毛與遼陽聲/援不接李成梁請移建孤山堡于章齊哈剌甸險山)
　(堡于寛甸沿江新安等四堡于長甸長嶺諸處仍以/孤山險山二叅將戍之其地並據膏腴扼要害可拓)
　(境七八百里益收耕牧之利廷議從之/于是撫順以北清河以南皆遵約束)質實(孤山堡/在遼東)
　(都指揮使司之東南險山堡亦在司東南並嘉靖二/十五年置沿江堡在險山堡之南新安堡亦在司之)
　(東南皆設險處長甸亦在司東南有堡長嶺在蓋平/縣東南章齊哈喇甸在遼陽東南亦曰新甸寛甸亦)
　(在遼陽東南長甸長嶺又俱在寛甸/南  章齊哈喇舊作張其哈喇今改)
二月詔南京官不必備
　(諭吏部南京職務清簡官不必備先朝有人兼/掌六部者以後員缺不係𦂳要不必一一推補)
　　發明(周書稱官不必備者盖以三公論道非其人/莫能屬非謂百司庶職皆可虛設名位而不)
　　(必備其官也明之南京諸職事固為簡約然既有/部司之設即不可一日無官使果職無所掌官多)
　　(冗濫廩禄既有虛糜則當量裁原額缺有其人俾/足經理庶司斯可矣今概云不必一一推補則致)
　　(設其官復虛其缺是將懸好爵以炫聽聞矣豈覈/實官吏之道耶神宗初政已苟且如是宜其末年)
　　(内外官吏或懸缺經時或人兼數職朝常闕/畧政務廢弛識者謂此詔實有以啟之耳)
始命日講官記起居注
　(翰林院編修張位言前代皆有起居注而本朝獨無/臣備員纂修竊見先朝政事自非出于詔令形諸章)
　(疏悉湮没無考鴻猷茂烈鬰而未章徒使野史流傳/以偽亂真今史官充位無以自効宜日分數人入直)
　(凡詔旨起居朝端政務皆據見聞書之為他年實録/之助于是大學士張居正議曰國初設起居注官日)
　(侍左右紀録言動實古者左史記事右史記言之制/迨後定官制乃設翰林院修撰編修檢討等官盖以)
　(記載事重故設官加詳原非有所罷廢但自職名更/定之後遂失朝夕記注之規以致累朝以來史文闕)
　(畧邇者纂修實録臣等祗事總裁凡所編輯不過總/集諸司章奏稍加刪潤櫽括成編至于伏前柱下之)
　(語章疏所不及者即有見聞無憑増入與夫稗官野/史之書海内所流傅者欲事采録又恐失真是以嘉)
　(謨嘉猷實多所未備凡此皆由史臣之職廢而不講/之所致也今宜申明史職以復舊制令日講官日輪)
　(一員専記注起居兼録聖諭詔敕册文等項及内閣/題稿其朝廷政事見于諸事章奏者俱選年深學優)
　(之史官六員専管纂修事分六曹以吏戸禮兵刑工/為次每人専纂一曹俱在館供職不得别有差遣凡)
　(遇常朝御皇極門即輪記事官侍班居文武第一班/之後近上便于觀聽即古螭頭載筆之意也從之)
　質實(張位字明/臣新建人)
夏四月己巳朔日有食之既
　(帝感日食之變于宫中製牙牌手書十二事鋟其上/曰謹天戒任賢能親賢臣逺嬖佞明賞罰謹出入慎)
　(起居節飲食收放心存敬畏納忠言節材用所至即/懸座古以自警張居正因奏此數言者雖因天變自)
　(警其實修身治天下之道畢具于此終身行之可也/因逐句發明其義且曰知之非艱行之惟艱自今上)
　(所行與所書有未合者許令/左右得執牌以諫帝嘉納之)
　　發明(感日食之變製牙牌書十二事以自警神宗/是時年甫十三耳所書皆帝王修身為政當)
　　(法當戒之事其于古人書屏銘座義豈有殊即居/正因事納牖且許令左右執牌以諫未始非將順)
　　(之道及考其初年委任居正中晚以後庶務日以/隳廢堂亷日以暌隔黨援門户之習囂然不靖明)
　　(代綱紀之弛未有過于神宗朝者則是與牌書條/件一一背馳幾若反其道而用之將前之手書懸)
　　(置座右者徒為粉餙務名之舉矣又安知鋟牌一/事非居正當日條列以進俾博虚譽而美觀聴固)
　　(宜其不克/終也歟)
五月淮揚大水詔察有司貪酷老疾者
　(先是元年二年間徐州淮揚等處數被水灾撫按官/俱以蠲振請戸部議令撫按官選委賢能官從公踏)
　(勘分别輕重以慿酌處又言淮揚等處蠲振所費錢/糧總計應徵并發去者無慮五六十萬國家經制各)
　(有正項非専一方雖緩急之勢當知而無已之求難/繼且救荒無竒䇿求其䇿之善者全賴有司先之以)
　(儉静不擾次之以就地設法故有富弼則青州不為/災有蘓軾則杭州不能困若無先事之備而徒仰給)
　(于内帑不惟緩不及事以天下之大盡内帑亦不足/給矣帝乃下詔曰近來淮揚地方無嵗不奏報災傷)
　(無歳不蠲免振濟若地方官平時著實經理民事加/意撙節多方設備即有災荒豈至束手無措今為官)
　(者本無實心愛民只虛文了事一遇水旱即委責于/上事過依舊因循不理豈朝廷任官養民之意因令)
　(吏部查兩府被災地方有司有/貪酷害民及衰老無為者黜之)
六月浙江海溢
　(杭州嘉興寧波紹興四府海潮沸溢湧高數/丈人畜淹没大小戰船擊壞漂散者無算)
秋八月以張四維為禮部尚書兼東閣大學士預機務
　(張居正當國四維嵗時饋問居正不絶居正請増置/閣臣引薦四維遂入贊機務故事入内閣者曰同某)
　(人等辦事至是詔曰隨元輔等入閣辦事隨元輔三/字帝親批也于是四維恂恂若屬吏然不敢以同僚)
　(自處隨居正後/拜賜進官而已)質實(張四維字子/維蒲州人)
河決碭山
　(南畿大水河決碭山而北淮決高家堰而東高郵洞/亦決清水潭口淮城㡬没徐邳山陽南北漂蕩千里)
　(河道淤淺阻漕者數年初孝宗時漕臣白昻以運舟/經甓社湖觸岸輒壞乃開複河于高郵隄東以避其)
　(險長四十里名曰康濟河至是湖水決漕臣呉桂芳/改桃康濟越河修復老隄河成名曰宏濟遂為永利)
　質實(山陽漢射陽縣地晉置縣以境内有山陽津而/名明屬淮安府今因之高郵湖在髙郵州西北)
　(天長以東之水俱滙此逹于運河清水潭口在高郵/州北三十里老隄洪武九年所築湖隄即西隄也其)
　(康濟河即故東隄孝宗時白昻于隄東越民田三里/鑿康濟河通餉避湖謂之東隄其捍隔民田者為中)
　(隄至是修復老隄改挑越河于是廢東隄築/中隄以便牽輓云呉桂芳字子實新建人)
九月禮部尚書萬士和罷
　(士和初官庶吉士以忤嚴嵩改部曹累任按察布政/使並著清節及官尚書多所條奏時張居正欲越例)
　(贈朱希忠王爵馮保為方士求官士和俱力持不可/又給事中余懋學以言事得罪士和言直臣不當斥)
　(由是積忤居正給事中朱南雍承風劾之遂謝病歸/至居正没起南京禮部尚書引年不赴卒諡文恭)
　質實(余懋學字行之婺源人言事得罪張居正進白/燕白蓮頌懋學以帝方憂旱下詔罪已與百官)
　(圖修禳而居正顧獻瑞非大臣誼抗疏論之已而復/陳崇惇大親謇諤慎名器戒紛更防佞諛五事時居)
　(正方務綜覈以為風已遂斥為民居正/死起懋學故官朱南雍浙江山陰人)
冬十月京師地震
　(先是九月京師/地震至是再震)
(丙/子)四年春正月下廵按遼東御史劉臺于獄除名為民
　(時御史在外每凌廵撫張居正欲痛抑之事小不合/詰貴隨下又飭其長加考察以故言路多不平㑹臺)
　(奏遼東大捷居正以廵按不得報軍功劾臺違制妄/奏引故事繩督之臺遂抗章劾居正専擅威福如逐)
　(大學士高拱私贈成國公朱希忠王爵引用張瀚張/四維為黨斥逐言官余懋學傅應禎等岡上行私横)
　(黷無厭居正怒甚具疏辭政入見帝言言者謂臣擅/威福而臣所行正威福也將巽順以恱下邪則誤國)
　(將竭忠以事上邪則無以逃専擅之譏因俯伏泣不/能起帝為下御座以手掖居正曰先生起吾逮臺竟)
　(其事遂下臺詔獄命廷杖百逺戍之居正陽具疏救/乃除名為民久之復用他事戍潯州未幾飲于戍主)
　(所歸而暴卒為臺廵按遼東時與廵撫張學顔不相/得至是學顔  户部誣臺私贖鍰居正屬御史于應)
　(昌廵按遼東覈之而令王宗載廵撫江西亷臺里中/事應昌宗載希居正意實其事以聞遂戌之後御史)
　(江東之頌臺寃詔復/官天啟初追諡毅思)質實(劉臺字子畏安福人引用/張瀚瀚字子文仁和人先)
　(是吏部尚書楊博罷時廷推葛守禮次朱衡次瀚居/正惡守禮戅厭衡驕乃抜用瀚瀚資望淺忽見櫂舉)
　(朝益趨事居正而瀚進退大臣率奉居正指輿論多民/不協黜逐傅應禎禎字公善安福人疏陳重君徳蘓)
　(困開言路三事言邇者雷震端門獸吻京師及四方/地震叠告曽未聞發詔修省豈真以天變不足畏邪)
　(真定抽分中使本非舊典正統間嘗暫行之先帝納/李芳言已詔罷遣而陛下顧欲行失徳之事豈真以)
　(祖宗不足法邪給事中朱東光奏陳保治初非折檻/解衣者比乃竟留中不報豈真以人言不足恤邪此)
　(三不足者王安石以之誤宋不可不深戒也陛下即/位初自隆慶改元以前逋租悉賜蠲除四年以前免)
　(三徵七恩至渥也乃上軫恤已至而下延玩自如小/民一嵗之入僅足給一嵗無遺力以償負也近乃定)
　(輸不及額者撫按聴糾郡縣聴調諸臣畏譴督趣倍/嚴致流離接踵怨咨愁歎上徹于天是豈陛下所樂)
　(聞者哉請下明詔自非官吏乾没並曠然除之民困/既蘇則災沴自弭陛下登極初召用直臣石星李己)
　(臣工無不慶幸近則趙參魯糾中涓而謫為典史余/懋學陳時政而錮之終身他如胡致禮裴應章候於)
　(趙趙煥等封事累上一切置之如初政何臣請擢參/魯京職還懋學故官為人臣進言者勸疏入居正以)
　(疏中王安石語侵己大怒調旨切責下獄杖戌未幾/召還張學顔字子愚肥鄉人江東之字長信歙人)
二月開草灣河
　(督漕侍郎呉桂芳上言淮揚洪潦奔衝縁海汊港久/湮入海止雲梯關一徑致海擁横沙河流汎濫而鹽)
　(安髙寳屢成巨浸國家轉運惟知急漕而不暇急民/故朝廷設官亦主治河而不知治海今黄河衝決駸)
　(駸欲奪安東以入海請于草灣低窪之地挑新口以/迎大溜安東衆流滙圍其勢垂䧟不知委之以拯全)
　(淮廷議安東未可棄而命開草灣閱六月工竣水患稍/平  是時開草灣河至秋七月辛亥工竣其後通塞)
　(不時至十七年大河復由此分流奪正流十分/之七凡六十里至安東縣南赤晏廟仍合正河)
　質實(雲梯闗在山陽縣東北二百里大河北/岸鹽安高實謂鹽城安東高郵寶應也)
夏五月命司禮太監馮保同法司録囚
　(帝諭保曰兹當五年差官録囚恐輕重或有寃抑其/㑹同三法司堂上官審録保于是㑹同尚書王崇古)
　(等以情可矜疑/者減釋有差)
秋七月詔户部明年漕糧折收十之三
　(從張居正請也先是漕舟以河決不時至已而漕運/通居正以嵗賦逾春發水横濫非决即涸乃采漕臣)
　(議督艘卒以孟春兊運及嵗初畢發少/罹水患行之久太倉粟充盈可支十年)
八月帝視國子監
　(以雨免進講賜張居/正等扇銀葉各有差)
河決崔鎮
　(是年二月以後江北旱河水斷流至是徐豐沛睢寧/金鄉魚臺單曹八州縣河又大決田廬漂没無算河)
　(流齧宿遷城呉桂芳請遣縣治築土城以避之明年/復決而北清口淤墊全淮南徙瀰漫山陽高寶間㑹)
　(河向桃源三義鎮入老黄河故道/淮水乘虛入清口老黄河復塞)質實(崔鎮在桃源/縣西北三義)
　(鎮在桃源縣東舊名三汊鎮明史河渠志黄河自桃/源三義鎮厯清河縣北至大河口㑹淮入海是為老)
　(黄河至嘉靖初三義鎮口淤而黄河改趨/清河縣南與淮㑹于是大河口故道遂廢)
冬十月振徐州災
　(從廵撫呉桂芳請也以河決徐州及豐沛睢寧金鄉/魚臺單曹七縣皆被災蠲免漕米并動庫銀振之)
(丁/丑)五年春正月詔鳯陽淮安營田
　(鳯陽淮安二府土廣人稀加以水災民半逃亡二千/里皆成灌莽廵撫御史邵陞條上營田九事以為勞)
　(來安定之/計從之)質實(邵陞餘姚人營田九事一曰處財用/欲于淮北淮南嵗掣鹽引毎引帶鹽)
　(十斤納銀五分増淮安諸闗處所擁税二曰防欺隐/謂開墾之弊百出在官預圖卸責有揑未荒為久荒)
　(未逃為久逃者在民巧為干澤有抛熟以為荒暫避/以為逃者甚或以民地為官以甲産為乙必先逐里)
　(逐戸彼此交質將空閒官地人荒近荒民地見在人/户久逃近逃人户分為六則俟流民之來歸者按籍)
　(授田既佃之後原主不得告訐則奸弊無所容矣三/曰廣招徠謂凡因水旱廹而逃者一切許其歸附原)
　(籍給以居室地土而官府之逋欠糧里之包賠債主/之責償仇家之訐告槩置不問四曰開溝洫謂鳯陽)
　(淮安之民慵惰相習耕犂欹斜無復畛界撒種其中/不幸水旱有束手枵腹而已須相度其地孰為水勢)
　(入河之所而疏之以使其不積孰為衆水趨淮之區/而瀦之以浸其下流大都百畆之地割為一區周遭)
　(為渠内開小溝而皆通于澤以入于河潦則委百畆/之水于衆溝旱則運衆溝之水于百畆所謂天時不)
　(能使之害者此也五曰給牛種一夫授田五十畆兩/家給一犍牛一家給一牸若㹀有生息責令報官以)
　(給後之招徠者種子每田一畆給粟一斗麥半之六/曰備接濟凡來歸者皆令輸力于官官予之食并量)
　(給其妻子至麥熟住支七曰緩征役凡招徠之民一/年稔止取原種再稔乃還濟糧四稔乃征税額五稔)
　(乃賦戸徭而又定為新集之制另立招復一籍科派/俱各從輕詞訟量議寛貸候其生理漸興而後鄉社)
　(禮法次第可舉八曰勵司牧凡招墾有司嵗終舉劾/六年被薦多破格超遷三年内經薦劾者非贓罪不)
　(革職成功一體陞擢九曰均責成僉事駐劄兩郡之/中不時廵行將招墾事蹟逐日登記年終繳查又擇)
　(鄉民之有心計者為農師以分理其事疏入詔撫按/官督營田僉事著實舉行三年之後遣官閲實以行)
　(賞/罰)
二月振廣西饑
　(廣西饑命留上/年事例銀振濟)
廣東羅旁叛猺平
　(羅旁在徳慶州上下江界東西兩山間延袤七百里/成化中韓雍經畧西山頗安輯惟東山猺阻深箐剽)
　(掠有司嵗發卒戍守兩廣總督殷正茂建議大征㑹/遷去侍郎凌雲翼代至是雲翼乃大集兵令總兵官)
　(張元勲李錫將之四閲月克巢五百六十俘斬招降/四萬二千八百有竒鄰境猺獞皆懼求撫雲翼奏改)
　(瀧水縣為羅定州設/監司叅將積患頓平)質實(羅旁梁置瀧州隋開皇十/八年改瀧水縣明初亦曰)
　(瀧水縣其南有廢瀧水鎮舊為羅旁地猺人盤據于/此至是乃改為直𨽻羅定州又設東安西寧二縣今)
　(皆因之上下江者上江謂西江下江謂南江西江即/鬰水南江即瀧水也瀧水在羅定州西飛瀑驚湍最)
　(為險阨東西兩山者東山在肇慶府封川縣東西山/在羅定州東安縣西南殷正茂字養實歙人凌雲翼)
　(字洋山太倉州人張元/勲字世臣浙江太平人)
夏四月兵部尚書譚綸卒
　(綸沈毅知兵初守台州禦倭有功累擢廵撫朝廷倚/以辨賊遇警輒調居官無寧嵗後督師薊遼集兵三)
　(萬更徴浙兵三千専屬戚繼光訓練相度邊隘衝緩/道里逺近分薊鎮為十二路路置一將互為掎角邊)
　(備大飭敵不敢入犯帝即位初進兵部尚書三疏乞/歸不允至是卒贈太子太保諡襄敏綸先撫福建次)
　(撫四川進撫兩廣前後積首功二萬一千有竒嘗戰/酣刃血潰腕累沃乃脱綸終始兵事垂三十年與戚)
　(繼光共事齊/名稱譚戚)
秋閏八月乙酉朔日有食之陰雲不見
九月張居正以父喪起復冬十月杖編修呉中行等謫
戍有差
　(居正父卒帝以手諭宣慰視粥止哭絡繹道路又與/三宫賻贈甚厚然亦無意留之而居正自以握權久)
　(恐一旦去他人且謀已會所善同年戸部侍郎李幼/孜欲媚居正首倡奪情議居正惑之馮保亦不欲居)
　(正去中旨令吏部尚書張瀚諭留居正居正乃陽上/疏請守制而陰以牘風瀚覆旨瀚謬為不喻謂政府)
　(奔喪宜予殊典禮部事也何闗吏部居正復令容説/之不為動乃傳旨責瀚久不奉詔無人臣禮勒致仕)
　(于是御史曾士楚吏科都給事中陳三謨倡疏請留/和者相繼編修呉中行獨憤適彗出詔百官修省中)
　(行首上疏曰居正父子異地分暌音容不接者十有/九年一旦長棄數千里外陛下不使匍匐星奔慿棺)
　(一慟必欲其違心抑情衘哀茹痛于廟堂之上而責/以訐謨逺猷調元熈載豈情也哉即云起復有故事)
　(亦未有一日不出國門而遽起視事者祖宗之制何/如也事繫萬古綱常四方視聴銷變之道無踰此者)
　(疏既上以副封白居正居正愕然曰疏進耶中行曰/未進不敢白也明日檢討趙用賢疏入已而員外郎)
　(父穆主事沈思孝亦合疏言居正貪位㤀親居正大/怒謀于馮保欲廷杖之尚書馬自强曲為營解居正)
　(跪而以一手撫鬚曰公饒我公饒我學士王錫爵造/居正喪次為之解居正曰聖怒不可測錫爵曰即聖)
　(怒亦為公語未訖居正勃窣下拜索刀作刎頸狀曰/爾殺我爾殺我徑入不顧錫爵大慚趋出侍講于慎)
　(行田一儁張位趙志皐修撰習孔教沈懋學皆疏救/格不入遂杖中行等四人謫戍進士鄒元標復上疏)
　(爭亦坐杖戍五人者直聲震天下南京御史朱鴻模/馳疏救中行等五人并斥為民于是錫爵慎行一儁)
　(懋學先後移病歸詔遣居正子編修嗣修與司禮太/監魏朝馳傳往代司喪禮部主事唐誥治祭工部主)
　(事徐應聘治喪居正請無造朝以/青衣素服角帶入閣治事許之)質實(呉中行字子/道武進人隆)
　(慶五年進士居正其座主也李㓜孜應城人張瀚先/附居正得掌吏部見非於世至是忤之去士論乃皆)
　(重瀚趙用賢字汝師常熟人中行同年進士艾穆字/和父平江人沈思孝字純父嘉興人王錫爵字元馭)
　(太倉人于慎行字無姤東阿人田一儁字徳萬大田/人趙志臯字汝邁蘭谿人習孔教廬陵人沈懋學字)
　(君興宣城人是時中行等四人同日受杖畢校尉以/布曳出長安門舁以板扉中行氣息已絶中書舎人)
　(秦柱挾醫至投藥一匕乃蘇刲去腐肉數十臠大者/盈掌深至寸一肘遂空用賢體素肥肉潰落如掌其)
　(妻腊而藏之中行用賢即日驅出國門人不敢侯視/穆思孝復加鐐鑽且禁獄越三日始僉解發戍許國)
　(方以庶子充曰講鐫玉杯一曰斑斑者何卞生淚英一/英者何藺生氣追之琢之永成器以贈中行鐫犀杯)
　(曰文羊一角其理沉黝不惜剖心寧辭碎首黄流在/中為君子夀以贈用賢鄒元標字爾瞻吉水人時觀)
　(政刑部憤甚視四人杖畢而疏上越三日受杖謫戍/貴州都匀衛朱鴻模字文甫益都人居正死曽士楚)
　(當按蘇松憮然曰吾何面目見呉趙二公遂引疾/去陳三謨擢太常少卿尋與士楚俱被劾削籍)
彗星見
　(從東南方起長亘天人情洶洶指目張居正至懸/謗書通衢帝詔諭羣臣冄及者誅無赦謗乃巳)
兵部尚書王崇古罷
　(初諳逹諸部嘗越甘肅掠西番既通欵其從孫微辰/台吉連嵗盜番不得志求諳逹西援崇古每作書止)
　(之是年諳逹請赴西海迎佛崇古上言西行非諳逹/意且以迎佛為名不可沮宜飭邊鎮嚴守備而陰泄)
　(其謀於蕃族以示恩於是給事中劉鉉尹瑾等交章/劾崇古弛防徇敵崇古奏辯因乞休去崇古身厯七)
　(鎮勲著邊陲封貢之初廷議紛呶有為危言以憾帝/者閣臣力持之乃得成功自順義歸欵後二十年崇)
　(古乃殁/諡讓毅)質實(劉鉉鄱陽人尹瑾東莞人改徹/辰台吉舊作切盡台吉今)
十一月考察百官
　(以星變命四品以上京堂官自陳庶官聴部院考察/張居正自奪情後知天下不與已思以威權劫之時)
　(因考察百官趙志臯張位習孔教相繼遷謫南京僉/都御史張岳請令居正奪喪坐考察自陳貶秩禮部)
　(尚書何維柏亦以自陳免尚維柏于嘉靖時以劾嚴/嵩得罪隆慶初復官累遷  書先是奪情議起詔吏)
　(部諭留尚書張瀚叩維柏維柏曰天經地義何可廢/也瀚從之而止居正怒取旨停維柏俸至是罷之)
　質實(張岳字汝/宗餘姚人)
(戊/寅)六年春二月以潘季馴總理河漕
　(先是總河傅希摯欲塞決口呉桂芳主開老黄河故/道議未決有言宜多濬海口以分水勢者㑹桂芳卒)
　(以季馴代之季馴乃上兩河經畧疏曰水性就下以/海為壑向因海壅河髙以致決隄四溢運道民生胥)
　(受其病故今談河患者皆以濬海為上䇿第海有潮/汐茫無著足不得已而議他闢豈知海口視昔雖壅)
　(然自雲梯闗四套以下濶七八里至十餘里深皆三/四丈不等縦使欲另開鑿必須深濶相類乃便注放)
　(則工力艱鉅必不能成矧未至海口乾地猶可施功/及將入海之處則潮汐往來亦與舊口等耳且舊口)
　(積沙人力雖不可濬水力自能衝刷乃若新闢之地/則土壤堅實不特人力難措而水力亦不能衝故海)
　(無可濬之理惟當導河以歸之海則以水治水即濬/海之䇿也然河又非可以人力導也欲順其性先懼)
　(其溢惟當繕治隄防俾無旁決則水由地中沙隨水/去即導河之䇿也顧頻年以來無日不以繕隄為事)
　(亦無日不以決隄為患何哉卑薄而不能支迫近而/不能容雜以浮沙而不能久隄之制未備耳是以黄)
　(決崔鎮等口而水多北潰為無隄也淮決高家堰黄/浦等口而水多東潰隄弗固也乃議者不咎制之未)
　(備而咎築隄為下䇿豈得為通論哉又有所未盡者/上流既潰隄旁決至於下流復或岐而分之其趨於)
　(雲梯闗正海口者譬猶强弩之末耳蓋徒知分流以/殺其怒而不知水勢益分則其力益弱水力既弱又)
　(安望其能導積沙以注海乎故今日濬海之急務必/先塞決以導河尤當固隄以杜決而欲隄之不決者)
　(必真土而勿雜浮沙高厚而勿惜鉅費譲逺而勿與/爭地斯堤可固也如徐邳桃清沿河各隄固矣崔鎮)
　(等口塞矣則黄不旁決而衝漕力専高家堰築矣朱/家口塞矣則淮不旁決而㑹黄力専淮黄既合自有)
　(控海之勢又懼其分之則力弱也則必暫塞清江浦/河而嚴司啟閉以防其内奔姑置草灣河而専復雲)
　(梯以還其故道仍接築淮安新城長隄以防其末流/盡合黄淮全河之力涓滴悉趨於海則力强且専下)
　(流之積沙自去下流既順上流之淤墊自通海不濬/自開河不挑而深此所謂固隄即所以導河導河即)
　(所以濬海也治河者必先求河水自然之性而後可/施其疏築之功必先求古人已試之效而後可倣其)
　(平成之業黄水來自崑崙入徐濟運厯邳宿桃清至/清口㑹河而東入於海此兩河之故道即河水自然)
　(之性也昔元嵗漕江南之粟由揚州直北出廟灣入/海至永樂年間平江伯陳璌始隄管家諸湖通淮河)
　(為運道然慮淮水漲溢東侵淮郡也故築高家堰隄/以捍之起武家墩經小大澗至阜寧湖而淮水無東)
　(侵之患矣又慮黄河漲溢南侵淮郡也故隄新城之/北以捍之起清江浦沿鉢池山栁浦灣迤東而黄水)
　(無南侵之患矣尤慮河水自􁀙衝入不免泥淤故嚴/啟閉之禁止許漕艘由牐出入匙鑰掌之都漕五日)
　(發籌一放是以淮郡晏然漕渠永賴而陳平江之功/至今未泯也後因剥蝕既久隄岸漸傾水從高家堰)
　(決入一郡遂為魚鼈而當事者未攷其故乃謂海口/壅塞遂穿支渠以洩之蓋欲急拯淮民之溺多方為)
　(疏導之計詎知旁支暫開水勢陡趨正河遂至淤阻/而新開支河濶僅二十餘丈深僅丈許較之故道不)
　(及三十分之一耳豈能容受全河之水下流既壅上/流自潰此崔鎮諸口所由決也今新河尋復淤塞故)
　(河漸已通流雖深濶未及原河十分之一而兩河全/下沙隨水刷欲其全後河身不難也河身既復靣濶)
　(者七八里狹者亦不下三四百丈滔滔東下何水不/容若猶以為不足而欲另尋他所别開一渠恐人力)
　(不至於此也以臣等度之非惟不必另鑿一口即草/灣亦須置之勿濬矣故為今之計惟有修復平江伯)
　(之故業高築南北兩隄以斷兩河之内灌而淮揚昏/墊之苦可免堅塞桃源以下崔鎮口諸決而全河之)
　(水可歸故道淮黄二河並驅入海則沙隨水刷海口/自復而桃清淺阻又不足言矣此以水治水之法也)
　(若夫扒撈桃濬之説僅可施之於他河耳黄河河身/廣濶橯濬何期悍潡湍流器具難下前人屢試無功)
　(徒費工料徐州以南之工如此而已因條上六議曰/塞決口以挽正河曰築隄防以杜潰決曰復牐壩以)
　(防外河曰創滚水壩以固隄岸曰止濬海工程以省/縻費曰寢開老黄河之議以仍利涉帝悉從其請乃)
　(塞崔鎮等決口百三十丈築高家堰隄六十餘里歸仁/集隄四十餘里栁蒲灣隄東西七十餘里自徐沛至)
　(淮揚間遥隄滚水減水壩牐無不修築/逾年工成自後數年河道乃無大患)質實(武家墩/在山陽)
　(縣西南鉢池山在山陽縣北歸仁集/在徐州府宿遷縣南傅希摯衡水人)
立皇后王氏
　(先是帝大婚届期慈聖太后將歸慈寧宫諭張居正/曰吾不能視皇帝朝夕師保之責専恃先生尋以居)
　(正充納采問名副使吉服從事給事中李淶言大婚/重典而使居正變服從吉於觀聼不宜乞别簡用不)
　(聼/)質實(后餘姚人時以英國公張容充正使持節而/居正捧制李淶字源甫雩都人以忤居正出)
　(為僉/事)
三月以禮部尚書馬自强兼文淵閣大學士吏部侍郎
申時行兼東閣大學士並預機務
　(張居正請増置閣臣令居正推擇居正以自强有人/望而時行又其所厚遂薦用之自强負抗直名素忤)
　(居正不自意得之頗徳居正既入閣守位而已深時/居正將歸葬父念閣臣在鄉里者高拱與已有  隙)
　(殷士儋多援或乗問以出惟徐階老易與擬薦之自/代已遣使報階既念階前軰巳還當位其下乃請増)
　(置閣/臣)質實(馬自强字體乾同州人/申時行字汝黙長洲人)
張居正葬父歸夏六月還朝
　(帝大婚後居正乞歸葬父許之召見于平臺居正奏/言大婚之後宜撙節愛養留心萬幾因伏地而哭帝)
　(亦為哽咽墮淚乃賜帝賚忠良銀章如楊士竒張孚/敬例得密封言事帝及兩宫賜賚慰諭有加禮遣司)
　(禮太監張宏供張餞郊外百僚班送勅吕調陽等有/有大事勿専決馳驛之荆州聼居正處分㑹遼東報)
　(大捷帝復歸功居正使使馳諭俾定爵賞居正為條/列以聞既畢葬且還朝居正上言母老不能冒災署)
　(請俟秋涼就道帝遣錦衣指揮翟汝敬馳傳往趣之/而令中官䕶其母以秋日由水道行居正所過守臣)
　(率長跪撫按大吏越界迎送身為前驅道經襄陽王/出候要居正宴故事雖公侯謁王執臣禮居正具賓)
　(主而出過南陽唐王亦如之及還京抵郊外詔遣司/禮太監何進宴勞兩宫亦各遣大璫御賜八寶金釘)
　(川扇御饍餅果醪醴百僚復班迎入朝帝慰勞懇篤/予假十日而後入閣因引見兩宫及秋中官奉居正)
　(母行儀從烜赫觀者如堵比至帝與兩宫/復賜賚加等慰諭居正母子幾用家人禮)
秋七月吕調陽罷
　(調陽寰數寢疾不出小事四維代擬大事則馳報居/正於江陵調陽内慚累疏乞休及居正還遂致仕)
詔選内豎三千五百人
　(命司禮監差官會同禮部揀選内豎三千五百七十/名應用於是禮科給事中李天植上疏言陛下纘服)
　(初年允收馬安等三千二百五十人部覆永不為例/今六載之中兩收數千倖門日啟覬澤者多儻得收)
　(囘成命散此黨與上也不然/裁取其半次也疏入報聞)質實(李天植廣/徳州人)
冬十二月高拱卒復其官
　(拱家居數年及是卒張居正請復其官與祭葬如例/馮保憾未釋中旨給半葬祭文仍寓貶詞初諳逹封)
　(貢拱力主王崇古議邊陲得以休息卒/後久之廷議論拱功乃贈太師諡文襄)
封李成梁寧逺伯
　(土黙特與從父哈斯坦弟大小韋徵從弟諾木圖恭/圖子布延臺珠爾從子歡臺吉及泰寧部長博斯呼)
　(綽哈等頻年入犯成梁屢擊却之論功世廕恩賚稠/叠至是博斯呼綽哈糾土黙特歡臺吉等以三萬餘)
　(騎壁遼河攻東昌堡深入耀州成梁遣諸將分屯要/害以遏之而親提鋭卒出塞二百餘里斬其長九人)
　(餘首級八百四十捷聞帝/告謝郊廟封成梁寕逺伯)質實(東昌堡在海州衛東/南海州衛即今奉天)
　(府海城縣耀州遼置今廢故城在海城縣西南煖哈/斯坦舊作黑石炭韋徵舊作委政諾木圖舊作  土)
　(㳟圖舊作拱土布延台殊爾舊作卜言台周/博斯呼舊作把速亥綽哈舊作炒花今並改)
户部奏是嵗天下户口之數
　(戸一千六十二萬一千四百三十六口六千六十九/萬二千八百五十六  明食貨志明代戸口之數増)
　(減不一其可攷者洪武二十六年𢎞治四年及是年/而已明初兵燹之後戸口顧極盛其後承平日久反)
　(不及焉所以減者周忱所謂或投倚於豪門或冒匠/竄兩京或冒引賈四方舉家舟居莫可蹤跡也故宣)
　(宗嘗與羣臣論厯代戸口以為其盛也/本於休養生息其衰也由土木兵戎云)
(己/邜)七年春正月毁天下書院
　(原任常州知府施觀民以科歛民財私創書院坐罪/革職閒住是時士大夫競講學張居正特惡之盡改)
　(各省書院為公廨凡先後毁/應天等府書院六十四處)
二月遣使分閲邊防
　(分遣科道等官往各省察地/方官有科歛及侈費者劾之)
夏四月張居正上雝肅殿箴
　(帝漸備六宫多宣索太倉銀購珠寳居正乃因戸部/進御覽數目陳言謂每歲入額則減於舊所出則浮)
　(於前請量入為出罷節浮費因進雝肅殿箴帝嘉納/焉帝令工部鑄錢給用居正以利不勝費止之言官)
　(請停修武英殿工及裁外戚遷官恩數帝多曲從之/一日帝御文華殿居正侍講讀畢以給事中所上災)
　(傷疏聞因請振濟復奏曰上愛民如子而在外諸司/營私背公剥民㒺上宜痛鉗以法而上亦當加意撙)
　(節於宮中一切用度服御賞/賚布施裁省禁止帝首肯之)質實(雝肅殿箴時帝以/雝肅殿圍屏命輔)
　(臣撰詞居正因撰進雝肅殿箴箴曰北宸紫宫惟皇/宅中身為民表心與天通斯須不和則乖戾起斯須)
　(不敬則傲慢叢念常生於所忽禍乃基于無窮是以/聖人事心天命是敕欽厥止日謹萬幾處深宫心周)
　(八極不以嗜慾滑和不以逸豫滅徳無作好無作惡/藹藹熙熙如春時煦無荒色無荒禽競競惕惕如淵)
　(斯臨勿謂燕閒人莫子觀一喜一怒作人燠寒絃急/者絶氣平者安優優和衷為君實難勿謂宥密人莫)
　(子弼一動一言恒為度律危懼則存驕泰則失昭昭/神明相在爾室在昔成周宇内太和繇雝雝其在宫)
　(發琴瑟而不頗亦曰懿㳟小民懷保繇肅肅其在廟/克對揚于祖考我皇濬哲是謂智臨匪高明之不足)
　(貴育徳于静深我皇撫運是謂開泰匪豐亨之未臻/懼此心之或汰藥以平其情雖鍾簴不設而若聞希)
　(聲然後心和氣和而天下平禮以飭其志雖升降未/施而若持重器斯謂無逸乃逸而天下治故曰沖和)
　(者養威澹泊者養禄危厲者養安留勞者養樂以古為/師于何不儀平平周道惟皇所之以心為鑑于何不)
　(見穆穆文王惟皇所憲朽索在手勿謂無傷覆車在疆/睫奈何弗防和不見流敬不可忘慎終如始萬壽無)
秋七月振蘓州災
　(蘓州水災撫按官請先/行賑濟隨賜蠲免從之)
京師地震
　(一日凡/冄震)
八月減均徭加派
　(明初役法有里甲均徭雜泛三等以户計曰甲役以/丁計曰徭役上命非時曰雜役皆有力役有雇役府)
　(州縣騐冊丁口多寡事産厚薄以均適其力自嘉靖/以來行一條鞭法一條鞭者總括一州縣之賦役量)
　(地計丁丁糧畢翰于官一嵗之役官為僉募力差則/計其工食之費量為増減銀差則計其交納之費加)
　(以增耗凡額辦派辦京庫嵗需與存留供億諸費以/及土貢方物悉併為一條皆計畆徵銀折辦于官故)
　(謂之一條鞭其法無他科擾而民力亦不大絀顧稱/簡便然諸役冗費名罷實存有司追徵如故百姓苦)
　(之至是詔減銀一/百三十萬有竒)
(庚/辰)八年春二月辛未朔日有食之
帝耕耤田
　(以耕耤禮成賜公/卿等銀幣有差)
三月帝奉兩宫太后謁陵天夀山
　(行春祭禮也張居正等扈行/賜銀幣有差免所遏田租)
張居正乞罷詔慰留之
　(居正扈帝謁陵歸具疏乞休中云拜手稽首歸政凡/再上帝慰留懇切最後手書稱慈聖口諭先生親受)
　(先帝付託豈忍言去俟輔爾嵗至三十而後商處先/生母復興此念居正乃出時帝顧居正益重賜札稱)
　(元輔或稱先生或又稱元輔張少師先生待以師禮/而居正奏謝亦儼然自負為帝者師初居正子敬修)
　(嗣修懋修先後領鄉薦帝改元之二年敬修㑹試不/第居正怒因停是科館選至五年嗣修遂以第二人)
　(及第至是年復届㑹試懋修敬修皆中式㑹居正方/乞休遂特擢懋修第一人及第是時輔臣吕調陽張)
　(四維申時行之子亦皆先後成進士御史魏允貞疏/陳時弊請自今輔臣子弟中式俟致政之後始許廷)
　(對庶倖門稍杜允貞因是謫官于外然/自是輔臣居位其子無復登第者矣)
夏四月迤東都督王兀堂冦邊李成梁擊敗之
　(兀堂通市寛甸怨邊將强抑市價數遣騎冦邊犯靉/陽及黄岡嶺指揮王宗義戰死遂入永甸堡成梁擊)
　(走之追出塞斬首八百餘級盡毁其營壘至秋/復犯寛甸副將姚大節又破之兀堂由是不振)質實
　(靉陽堡在遼東都指揮司東南/鳯凰城北永甸堡在鳯凰城東)
振兩淮災
　(以兩淮各竈場饑命撫按官賑濟又以江北等處連/次告饑命支銀田營并各倉貯粟賑之户部言有司)
　(積榖賑荒先年立法俱止於州縣不知各府/為州縣表率亦當照例存積以備賑濟從之)
六月南畿大水
　(先是鳯陽等處雨澇淮溢水薄泗城且至祖陵墀中淮/御史陳用賓以聞給事中王道成因疏言黄河未漲)
　(泗之間霖雨偶集而清河口已不能/容洩宜令河臣設法疏導堵塞從之)質實(王道成/巴縣人)
秋七月後軍都督府僉事俞大猷卒
　(先是大猷以平古田獞功進世廕已為廵按御史所/劾囘籍聽調久之復以都督僉事起僉書後府事領)
　(車營訓諫三疏乞歸卒贈左都督賜祭葬諡武襄武/平崖州饒平皆為立祠  大猷少好易嘗以易推衍)
　(兵家竒正虛實之權謂兵家之數起五猶一人之身/有五體雖將百萬可使合為一人也初為汀漳守備)
　(涖武平作讀易軒與諸生為文㑹一日教武士擊劒/及為大將持身亷馭下有恩敭厯東南大小百十餘)
　(戰所向無不勦滅威名震南服其用兵先計後戰不/貪近功忠誠許圉老而彌篤譚綸嘗與書曰節制精)
　(明公不如綸信賞必罰公不如戚精悍馳騁公不如/劉然此皆小知而公則堪大受戚謂戚繼光劉謂劉)
　(顯也其為綸/所推重如此)質實(饒平明成化十四年置/縣屬潮州府今因之)
冬十月汰冗官
　(恊理京營兵部尚書楊兆以有詔令本部侍郎帶管/疏辭協理帝命其供職候裁仍勅吏部核兩京大小)
　(九卿及各屬有冗濫者裁之並覈各省徭賦及諸司/冒濫冗費皆從張居正請也已而吏部核議各部員)
　(外郎主事以下應裁者歸併兼管令在任候裁戸部/核議鳯陽營田僉事各員應裁者歸併所轄州縣後)
　(議裁革北直𨽻保定等府同知通判以下官五十五/員應天福建倉大使等四十六員浙江布政使司都)
　(事等官二十員江西陜西延綏鄖陽等處司府州縣/佐貳雜職等官三十員南贛貴州司府縣驛等官十)
　(員南京中左二府錦衣衛各/僉書大教埸等營把總八員)
振蘓松常鎮四府饑
　(四郡並災命將漕糧倉糧屯糧各酌量改折常熟呉/江長洲崑山四縣被災尤甚以餘剩兵餉并發贓罰)
　(銀分/振之)
十一月度民田
　(初建昌知府許孚逺始為歸戸册以田從人法簡而/密後張居正議天下田畆通行丈量遂用開方法以)
　(徑圍乘除畸零截補於是豪猾不得欺隱里甲免賠/累而小民無虛糧總計田七百一萬三千九百七十)
　(六頃視孝宗時嬴三百萬頃居正頗以溢額為功有/司短縮步弓以求田多或掊克見田以充虛額後遂)
　(按溢額増賦失時戸部議丈量田條為八欵一明清/丈之例謂額  者丈全則免一議應委之官以各右)
　(布政使總領之分守兵備分領之府州縣官則専管/本境一復坐派之額謂田有官民屯數等糧有上中)
　(下數則宜逐一查勘使不得詭混一復本徵之糧如/民種屯地者即納屯糧軍種民地者即納民糧一嚴)
　(欺隱之律有自首厯年詭占及開懇未報者免罪首/報不實者連坐豪右隱占者發遣重處一定清丈之)
　(期一行丈量磨算之法一/處紙劄供億之費俱從之)質實(許孚逺字孟/中徳清人)
　　發明(丈量田畆俾豪猾之欺隱者無以行其奸里/甲綜代輸者不至滋其累未常非除弊之善)
　　(政顧一有溢額為功之心則除弊者適以滋弊以/居正之綜核豈不知天下田畆自冇定數何至自)
　　(孝宗以來上下未百年問贏餘竟至三百萬頃之/多是由居正務以溢額為心遂至不問其額之何)
　　(以溢為有司者亦惟知迎合意旨而不及丈溢一/時賦加永久之為累至有短縮步弓暗増浮額以)
　　(快其多功之心者上下相䝉良法専為弊政昔王/成偽増民戸史傳猶且譏之一郡且然况以遍于)
　　(天下夫使田畆徒益虛名而民生/致被實害又豈大臣為國之誼哉)
詔内官並自陳斥逐有差
　(帝即位初慈聖太后遇帝嚴太監馮保倚太后勢數/挾持帝帝甚畏之時與小内監戲見保入輒正襟危)
　(坐曰大伴來矣所暱孫海客用為乾清宫管事牌子/屢誘帝夜遊别宫小衣窄袖走馬持刀又數進竒巧)
　(之物帝深寵幸保白太后召帝切責帝長跪受教惶/懼甚保屬居正草帝罪已手詔頒示閣臣詞過抑損)
　(帝年已十八覧之内慙然迫于太后不得不下居正/乃上疏切諫又縁保意劾去司禮巨璫孫徳秀温泰)
　(等而令諸内侍俱自陳凡保所不悦者斥退殆盡帝/由是漸惡保并亦嫌居正矣保竊權肆横間亦時引)
　(大體内閣産白蓮翰林院有雙白燕居正以為瑞進/之保使使語居正曰主上冲年不可以異物啟其玩)
　(好保又頗能約束其子弟不敢肆惡人亦以是稱之/然保性貪其私人錦衣指揮徐爵内官張大受恃勢)
　(招權利居正使蒼頭㳺七興爵結為兄弟交闗語言/凡有所謀皆縁以達焉先是上夜宴宫中為近侍孫)
　(海客用所惑杖二内使幾斃慈聖皇太后聞之不樂/訓戒甚切上悔悟即諭内臣曰孫海客用凡事引誘)
　(朕無所不為令安置南京以後但有此等小人即同/舉名來奏仍命文書房官宣示閣臣張居正等謂降)
　(黜未盡其辜宜發充浄軍上從之次日居正等囘奏/曰自聖上臨御以來講學勤政聖德日新乃數月之)
　(間仰窺聖意所向稍不如前微聞宫中起居頗失常/度但臣等身隔外庭未敢輕信而朝廷庶政未見有)
　(缺故不敢妄有所言然前者㳟侍日講亦曽舉益者/三樂損者三樂益者三友損者三友兩章書語云樹)
　(徳務滋除惡務盡其各監等官俱令自陳老成亷慎/者存之謟佞放恣者汰之且近日皇穹埀象彗芒掃)
　(宦者四星冝大行掃除以應天變臣又聞漢臣諸葛/亮云宫中府中俱為一體陟罰臧否不宜異同臣等)
　(待罪輔弼宫中之事皆冝與聞此後不敢以外臣自/限凡皇上起居與宫壺内侍但有所聞即竭忠敷奏)
　(及左右近習有奸佞不忠者亦不避嫌怨必舉祖宗/之法奏請處治皇上亦宜痛自改悔戒飲宴以重起)
　(居奪精神以廣嗣續節賞賚以省浮費却玩好以定/心志親萬幾以明庶政勤講學以資治理而已司禮)
　(監太監馮保自叙先朝知遇與受顧命之/隆及今廕錫之厚欲以老病乞身不允)
　　發明(懲剏内官其名甚羙苐所劾逐之璫寺不過/取馮保所不悦者而汰去之則此舉適以阿)
　　(保之好惡而已而其事皆贊成于居正尤可駭聽/居正身為首輔必與保相固結事事曲為迎合又)
　　(使蒼頭與保私人結為兄弟以聨聲勢作威竊柄/罔恤人至一至如此况自陳之典本屬具文大臣)
　　(或偶循例避賢引退乃以行之宦豎而復濟以私/心為實為名義安所取觀居正疏諫之語且謂不)
　　(敢以外臣自限此正欲統擅内外之權以挾制其/主然神宗亦因是見嗛而内官之心終無以服所)
　　(謂懲創者亦復何益徒使積怨流毒遺患後來大/臣懐私以事其上其凶于而家害于而國可勝道)
　　(哉/)
(辛/巳)九年春正月勅邊臣備警
　(以新嵗五日狂霾蔽天勅邉臣加意警備御史范鳴/謙言邊防固宜飭内治尤當修加刑罰未當冝勅有)
　(司不許混擬久監贓罰貪墨未息宜勅新選官不許/借貸豪門致赴任責收無措横肆誅求荒蕪未墾宜)
　(勅淮安鳯陽二府官員留心農事盗賊未殄宜勅有/司不許欺蔽而大要尤在居心之修省起居以時嗜)
　(慾以節講筵毋憚祥問大臣面賜咨詢端好/尚禁奢靡庻災異潜消分徵恊應疏入報聞)質實(范/鳴)
　(謙江/陰人)
命翰林官分番入直
　(張居正言人主一心乃萬化從出之原亦衆欲交攻/之會必使常有所繫然後縱欲之念不萌而引誘之)
　(奸不入竊見前代好文之主皆有文學之臣奉侍清/燕或承詔登答或應制賡酬皆寓風勸箴規之益翰)
　(林撰述討論為其職務如日講諸臣皆文學優瞻其/餘翰林亦皆需次待用宜其分番入直每日輪四員)
　(同日講諸臣在館祗候萬幾之暇如披閲古文有所/采録或鍳賞名筆有所題詠即屬諸臣具草或不時)
　(面賜質問以觀其/才品高下從之)
二月命儒臣編實録分類成書
　(時張居正請命翰林諸臣將累朝實録摘其切于君/徳治道者分類纂修成書名曰訓録類編以日講之)
　(期如先年進講帝鑑圖説故/事講解一二條以稗治政)質實(訓録類編合寳訓/及實録分類編輯)
　(凡四十類曰創業艱難曰勵精圖治曰勤學曰敬天/曰法租曰保民曰謹祭祀曰崇孝敬曰端好尚曰慎)
　(起居曰戒遊佚曰正宫闈曰教儲貳曰睦宗藩曰親/賢臣曰去奸邪曰納諫曰理財曰守法曰敬戒曰務)
　(實曰正紀綱曰審官曰久任曰重守令曰馭近習曰/待外戚曰重農桑曰興教化曰明賞罰曰信詔令曰)
　(謹名分曰却貢獻曰慎賞賚曰敦節儉曰慎刑/獄曰褒功徳曰屏異端曰飭武備曰禦冦盜)
三月大閲
　(準隆慶三年事例行飭兵工二部重/造盔甲限每年造千副五年通完)
夏四月戎政尚書方逄時罷
　(逄時才畧明練處置邉事悉協機宜至是以老病乞/休去其功名與王崇古相亞世稱方王  逢時自萬)
　(厯五年以宣大總督召理戎政時議者争言貢市利/害逢時疏言數年以來九邊生齒日繁守備日固田)
　(野日闢商賈日通邉民始知有生之樂北部輸誠效/貢莫敢渝約嵗時請求隨宜興之輒稽首歡笑有掠)
　(人要賞者告諳逹討治即俛首聴命而異議者或曰/敵使充斥為害或曰日益耗費彼欲終不可足或曰)
　(與冦益狎隱憂叵測此皆未觀事機之論也夫使者/之入多者八九人少者二三人朝至夕去守貢之使)
　(賞至即歸何有充斥財貨之賄有市本有撫賞計三/鎮嵗費二十七萬較之鄉時户部客餉七十餘萬太)
　(僕馬價十餘萬十纔二三耳而民間耕穫之入市賈/之利不與焉所省甚多何有耗費乃若所憂則有之)
　(然非隱也方庚午以前三軍暴骨萬姓流離城郭邱/壚芻糧耗竭邊臣首領不保朝廷為之旰食七八年)
　(來幸無此事矣若使臣等處置乖方恡小費而虧大/信使一旦肆行侵掠則前日之憂立見何隐之有哉)
　(所不可知者諳逹老矣誠恐數年之後此人既死諸/部無所統一其中狡黠互相争搆假託異辭遂行侵)
　(擾此則時變之或然而不可預料者在我處之亦惟/罷貢絶市閉闗固壘以待仍禁邊將毋得輕舉使曲)
　(常在彼而直常在我因機處置顧後人方畧何如耳/夫封疆之事無定形亦無定機惟朝廷任用得人處)
　(置適宜何必拘拘焉貢市非而戰守是哉因復奏上/欵貢圖尋代王崇古為尚書累疏致仕歸帝書盡忠)
　(字賜之二/十四年卒)
土黙特犯遼陽副總兵曹簠敗績
　(先是土黙特以二萬餘騎入攻錦州叅將熊朝臣固/守而遣步將出戰皆殁敵乃分掠小凌河松山杏山)
　(㑹李成梁馳援始出境已而土黙特復與諸酋聚兵/塞下謀入廣寧成梁率輕騎從大寧堡出塞四百餘)
　(里擊之敵大敗走至是復入遼陽簠出禦之遇伏失/千總陳鵬以下三百十七人馬死者四百六十匹土)
　(黙特遂大掠/人畜而去)質實(小凌河在錦州府錦縣東亦名錦/川松山在錦縣南杏山在錦縣西)
　(南大寧堡在錦/州府義州東北)
京師旱南畿饑
　(張居正上言淮安鳯陽蘓州松江四府連被災傷徐/州宿州間至以樹皮充饑或聚為盗昔元末之亂亦)
　(起于此當破格振之陛下宜搏節宫中耗費嘉靖間/用最造繁内庫尚有餘積今已増額猶稱缺乏有限)
　(之財安能供無窮之用帝嘉納之居正以江南富豪/怙勢及諸奸猾吏民善逋賦乃選大吏精悍者嚴行)
　(督責賦以時輸/國藏乃充裕)
山西地震
　(蔚州地震有聲如雷屋宇震裂同/時大同鎮堡各州縣俱地震有聲)
五月盡賣民間種馬
　(明初馬有官牧有民牧官牧給邊鎮民牧給京軍皆/有孳生駒給草場以資芻牧後専牧于民視丁田授)
　(馬始曰户馬既曰種馬按嵗徴駒種馬死孳生不及/數輒賠補自豪右莊田占草場馬户漸多逃竄穆宗)
　(從太僕少卿武金議賣種馬之半至是以互市饒馬/盡賣之上馬八兩下至五兩又折徵草場地租銀以)
　(供團營買馬及各邊之請迨帝末年師役繁興/往往借支太僕銀久之銀與馬兩竭冏政大壞)質實
　(武金疏一種馬之設専為孳生備用備用馬既别買/則種馬可省今備用馬既足三萬冝令每馬折銀三)
　(十兩解太僕種馬盡賣輸兵部一馬十兩則直𨽻山/東河南十二萬匹可得銀百二十萬且收草豆銀二)
　(十四萬御史謝廷傑謂祖制所定闗軍機不可廢兵/部是廷傑言而是時内帑乏竭方分使括天下逋賦)
　(穆宗遂可金奏下部/議請養賣各半從之)
秋八月遼東大雨雹
　(遼東定遼等衛雨雹如雞/卵秋禾盡傷凡百餘里)質實(定遼衛凡中左右前/後五衛皆在遼東都)
　(指揮使/司附郭)
揚州大水
　(揚州泰興海門如臯等處狂風大作屋瓦如飛驟雨/如注陂塘圩埂盡決漂没官民屋舍凡數千間男婦)
　(死者/無算)質實(泰興唐置縣明屬揚州府之通州今屬通/州直𨽻州海門在通州東四十里後周置)
　(海門縣明為海門鄉屬/通州今為㕔仍屬通州)
冬十一月振眞定順徳廣平災
　(三府風災從廵按御史范鳴謙之情分/别蠲振夏税全徵者于秋糧抵免之)
　
　
　
　
　
　
　
　
　
　
　
　
　
　
御定資治通鑑綱目三編卷二十六
