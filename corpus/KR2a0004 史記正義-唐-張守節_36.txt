史記正義卷三十四
　　　　　　　　　　　　唐　張守節　撰
燕召公世家第四　　　　　史記三十四
召公奭與周同姓姓姬氏周武王之滅紂封召公於北
燕其在成王時召公為三公自陜以西召公主之自陜
以東周公主之成王既㓜周公攝政當國踐祚召公疑
之作君奭君奭不說周公周公乃稱湯時有伊尹假于
皇天在太戊時有若伊陟臣扈假于上帝巫咸治王
家在祖乙時則有若巫賢在武丁時則有若甘般率維
茲有陳保乂有殷於是召公乃說召公之治西方甚得
兆民和召公廵行鄉邑有棠樹(今之棠梨樹也括地志/云邵伯廟在洛州夀安)
(縣西北五里邵伯聼訟甘棠之下周人思之不伐/其樹後人懷其徳因立廟有棠在九曲城東阜上)决獄
政事其下自侯伯至庻人各得其所無失職者召公卒
而民人思召公之政懷棠樹不敢伐哥詠之作甘棠之
詩自召公已下九世至惠侯燕惠侯當周厲王奔彘共
和之時惠侯卒子釐侯立(釐音/僖)是嵗周宣王初即位釐
侯二十一年鄭桓公初封於鄭三十六年釐侯卒子頃
侯立頃侯二十年周幽王滛亂為犬戎所弑秦始列為
諸侯二十四年頃侯卒子哀侯立哀侯二年卒子鄭侯
立鄭侯三十六年卒子繆侯立繆侯七年而魯隠公元
年也十八年卒子宣侯立宣侯十三年卒子桓侯立桓
侯七年卒子莊公立莊公十二年齊桓公始霸十六年
與宋衛共伐周惠王惠王出奔温立惠王弟頽為周王
十七年鄭執燕仲父内惠王于周二十七年山戎來
侵我齊桓公救燕遂北伐山戎而還燕君送齊桓公出
境桓公因割燕所至地予燕(予音與括地志云燕留故/城在滄州長盧縣東北十)
(七里即齊桓公分㳰割燕君所/至地與燕因築此城故名燕留)使燕共貢天子如成周
時職使燕復修召公之法三十三年卒子襄公立襄公
二十六年晉文公為踐土之㑹稱伯三十一年秦師敗
于殽三十七年秦穆公卒四十年襄公卒桓公立桓公
十六年卒宣公立宣公十五年卒昭公立昭公十三年
卒武公立是嵗晉滅三郤大夫武公十九年卒文公立
文公六年卒懿公立懿公元年齊崔杼弑其君莊公四
年卒子惠公立惠公元年齊髙止來奔六年惠公多寵
姬公欲去諸大夫而立寵姬宋大夫共誅姬宋惠公懼
奔齊四年齊髙偃如晉請共伐燕入其君晉平公許與
齊伐燕入惠公惠公至燕而死燕立悼公悼公七年卒
共公立共公五年卒平公立晉公室卑六卿始彊大平
公十八年呉王闔閭破楚入郢十九年卒簡公立簡公
十二年卒獻公立晉趙鞅圍范中行於朝歌獻公十二
年齊田常弑其君簡公十四年孔子卒二十八年獻公
卒孝公立孝公十二年韓魏趙滅知伯分其地三晉彊
十五年孝公卒成公立成公十六年卒湣公立湣公三
十一年卒釐公立是嵗三晉列為諸侯釐公三十年伐
齊敗于林營釐公卒桓公立桓公十一年卒文公立是
嵗秦獻公卒秦益彊文王十九年齊威王卒二十八年
蘇秦始來見說文公文公予車馬金帛以至趙趙肅侯
用之因約六國為從長(從兄從反/長丁丈反)秦惠王以其女為燕
太子婦二十九年文公卒太子立是為易王易王初立
齊宣王因燕䘮伐我取十城蘇秦說齊使復歸燕十城
十年燕君為王蘇秦與燕文公夫人私通懼誅乃說王
使齊為反間欲以亂齊(使音所吏反/間音紀莧反)易王立十二年卒
子燕噲立燕噲既立齊人殺蘇秦蘇秦之在燕與其相
子之為㛰而蘇代與子之交及蘇秦死而齊宣王復用
蘇代燕噲三年與楚三晉攻秦不勝而還子之相燕貴
重主齗蘇代為齊使於燕燕王問曰齊王奚如對曰必
不霸燕王曰何也對曰不信其臣蘇代欲以激燕王以
尊子之也於是燕王大信子之子之因遺蘇代百金而
聼(瓉云秦以一溢為一金/孟康云二十四兩曰溢)其所使鹿毛夀謂燕王不如
以國讓相子之人之謂堯賢者以其讓天下於許由許
由不受有讓天下之名而實不失天下今王以國讓於
子之子之必不敢受是王與堯同行也燕王因屬國於
子之子之大重或曰禹薦益已而以啟人為吏及老而
以啟人為不足任乎天下傳之於益已而啟與交黨攻
益奪之天下謂禹名傳天下於益已而實令啟自取之
今王言屬國於子之而吏無非太子人者是名屬子之
而實太子用事也王因收印自三百石吏已上而效之
子之子之南面行王事而噲老不聼政顧為臣國事皆
決於子之三年國大亂百姓恫怨將軍市被(人姓/也)與太
子平謀將攻子之諸將謂齊湣王曰因而赴之破燕必
矣齊王因令人謂燕太子平曰寡人聞太子之義將廢
私而立公飭君臣之義(飭音/勑)明父子之位寡人之國小
不足以為先後(先後並/去聲)雖然則唯太子所以令之太子
因要黨聚衆將軍市被圍公宫攻子之不克將軍市被
及百姓反攻太子平將軍市被死以徇因搆難數月死
者數萬衆人恫恐百姓離志孟軻謂齊王曰今伐燕此
文武之時不可失也王因令章子將五都之兵以因北
地之衆以伐燕士卒不戰城門不閉燕君噲死齊大勝
燕子之亡二年而燕人共立太子平是為燕昭王燕昭
王於破燕之後即位卑身厚幣以招賢者謂郭隗曰齊
因孤之國亂而襲破燕孤極知燕小力少不足以報然
誠得賢士以共國以雪先王之耻孤之願也先生視可
者得身事之郭隗曰王必欲致士先從隗始況賢於隗
者豈逺千里哉於是昭王為隗改築宫而師事之樂毅
自魏往鄒衍自齊往劇辛自趙往士争趨燕燕王吊死
問孤與百姓同甘苦二十八年燕國殷富士卒樂軼輕
戰於是遂以樂毅為上將軍與秦楚三晉合謀以伐齊
齊兵敗湣王出亡於外燕兵獨追北入至臨淄盡取齊
寳燒其宫室宗廟齊城之不下者獨唯聊莒即墨其餘
皆屬燕六嵗昭王三十三年卒子惠王立惠王為太子
時與樂毅有隙及即位疑毅使騎劫代將樂毅亡走趙
齊田單以即墨擊敗燕軍騎劫死燕兵引歸齊悉復得
其故城湣王死于莒乃立其子為襄王惠王七年卒韓
魏楚共伐燕燕武成王立武成王七年齊田單伐我㧞
中陽十三年秦敗趙於長平四十餘萬十四年武成王
卒子孝王立孝王元年秦圍邯鄲者解去三年卒子今
王喜立今王喜四年秦昭王卒燕王命相栗腹約歡趙
以五百金為趙王酒還報燕王曰趙王壯者皆死長平
其孤未壯可伐也王召昌國君樂間問之對曰趙四戰
之國(趙東隣燕西接秦境南錯/韓魏北連胡貊故言四戰)其民習兵不可伐王曰
吾以五而伐一對曰不可燕王怒羣臣皆以為可卒起
二軍車二千乗栗腹將而攻鄗卿秦攻代(今代州也戰/國䇿云亷頗)
(以二十萬遇栗腹於鄗樂乗以五萬/遇慶秦於代燕人大敗與此不同也)唯獨大夫將渠謂
燕王曰與人通闗約交以五百金飲人之王使者報而
反攻之不祥兵無成功燕王不聼自將偏軍隨之將渠
引燕王綬止之曰王必無自往往無成功王蹵之以足
將渠泣曰臣非以自為為王也燕君至宋子趙使亷頗
將擊破栗腹於鄗破卿秦樂乗於代樂間奔趙亷頗逐
之五百餘里圍其國燕人請和趙人不許必令將渠處
和燕相將渠以處和趙聼將渠解燕圍六年秦滅東西
周置三川郡七年秦抜趙榆次三十七城秦置太原郡
九年秦王政初即位十年趙使亷頗將攻繁陽拔之趙
孝成王卒悼襄王立使樂乗代亷頗亷頗不聼攻樂乗
樂乗走亷頗奔大梁十二年趙使李牧攻燕抜武遂方
城劇辛故居趙與龐煖善已而亡走燕燕見趙數困于
秦而亷頗去令龐煖將也欲因趙弊攻之問劇辛辛曰
龐煖易與耳燕使劇辛將擊趙趙使龐煖擊之取燕軍
二萬殺劇辛秦㧞魏二十城置東郡十九年秦㧞趙之
鄴(即相州/鄴縣也)九城趙悼襄王卒二十三年太子丹質於秦
亡歸燕二十五年秦虜滅韓王安置潁川郡二十七年
秦虜趙王遷滅趙趙公子嘉自立為代王燕見秦且滅
六國秦兵臨易水禍且至燕太子丹隂養壯士二十人
使荆軻獻督亢地圖於秦因襲刺秦王秦王覺殺軻使
將軍王翦擊燕一十九年秦攻抜我薊燕王亡徙居遼
東斬丹以獻秦三十年秦滅魏三十三年秦抜遼東虜
燕王喜卒滅燕是嵗秦將王賁(賁音奔/王翦子)亦虜代王嘉
太史公曰召公奭可謂仁矣甘棠且思之況其人乎燕
北迫蠻貉内措齊晉﨑嶇彊國之間最為弱小幾滅者
數矣然社稷血食者八九百嵗於姬姓獨後亡豈非召
公之烈耶
　
　
　
　
　
　
　
　
　
　
　
　
　史記正義卷三十四
