
御批歴代通鑑輯覽卷五十七
唐
代宗皇帝
　大歴四年春正月郭子儀入朝
　子儀入朝魚朝恩邀之遊章敬寺元載恐其相結密
　使告子儀曰朝恩謀不利于公子儀不聽将士請束
　甲以從子儀曰吾國之大臣彼無天子之命安敢害
　我若受命而來汝曹欲何為乃從家僮數人而往朝
　恩驚問其故子儀以所聞告且曰恐煩公經營耳朝
　恩撫膺流涕曰非公長者能無疑乎
夏五月以僕固懐恩女嫁回紇
　初僕固懐恩死上憐其有功置其女宫中養以為女
　回紇請以為可敦五月冊以為公主遣兵部侍郎李
　涵送之(涵奏祠部郎中董晉為判官至回紇回紇言/唐約我為市馬既入而歸我賄不足我于使)
　(人乎取之涵懼不敢對晉曰我非無馬而與爾為市/為爾賜不既多乎爾之馬嵗至吾數皮而歸資邉吏)
　(請致詰也天子念爾有勞故下詔禁侵犯諸戎畏我/大國之爾與也莫敢校焉爾之父子寧而畜馬蕃者)
　(非我誰使之于是其衆皆環晉拜既又相帥南面序/拜皆舉兩手曰不敢有意大國  董晉字混成河中)
　(虞鄉人數皮歸資言馬之/死者亦計皮而與之直也)
六月郭子儀徙鎮邠州
　子儀遷邠州其精兵皆自隨餘兵使裨将将之分守
　河中(時朔方軍士乆居河中頗不樂徙往往自邠逃/歸行軍司馬嚴郢領留守悉捕得誅其渠帥衆)
　(心乃定華嚴郢字叔/敖華州  隂縣人)
冬十月杜鴻漸卒
　鴻漸病甚令僧削髪遺令為塔以葬
以裴冕同平章事十二月卒
　元載以冕老病易制故舉以為相受命之際舞蹈仆
　地未㡬而卒
(庚/戍)五年春三月魚朝恩伏誅
　朝恩專典禁兵勢傾朝野陵侮宰相毎奏事以必允
　為期朝廷政事有不預者輙怒曰天下事有不由我
　者邪上聞之不懌元載乘間奏朝恩專恣不軌請除
　之上令載為方畧(朝恩入殿常使射生将周皓将百/人自衛又使陕西節度使皇甫温)
　(握兵于外以為援載皆以重賂結之徙温為鳯翔/節度使温至京師載因與温及皓密謀誅朝恩)既
　定計白上上以寒食宴貴近于禁中載守中書省宴
　罷朝恩将出上責其異圖皓與左右縊殺之以尸還
　其家賜錢以葬
罷度支轉運常平鹽鐵等使委宰相領之
以楊綰為國子祭酒徐浩(字季海/越州人)為吏部侍郎
　元載既誅魚朝恩上寵任益厚載遂志氣驕溢自謂
　有文武才畧弄權舞智政以賄成吏部侍郎楊綰典
　選平允性介直不附載嶺南節度使徐浩貪佞傾南
　方珍貨以賂載載以綰為國子祭酒引浩代之(載有/丈人)
　(來從載求官但贈河北一書而遣之丈人不悦行至/幽州私發書視之無一言惟署名而已丈人不得已)
　(試謁判官聞有載書大驚立白節度使遣大校以/箱受書館之上舍贈絹千匹其威權動人如此)
秋七月京畿饑
　米斗千錢
以李泌為江西觀察判官
　上悉知元載所為以其任政日乆欲全始終因獨見
　深戒之載猶不悛上由是稍惡之載以李泌有寵于
　上忌之㑹江西觀察使魏少遊求参佐上謂泌曰元
　載不容卿朕今匿卿于魏少遊所俟朕决意除載當
　有信報卿可束装來乃以泌為江西判官且屬少遊
　使善待之
(辛/亥)六年春二月詔李抱玉專備隴坻(注見/前)
　河西隴右山南副元帥李抱玉上言凡所掌之兵當
　自訓練今自河隴逹于扶文(二州皆唐置文州今階/州文縣是扶州故城在)
　(文縣/徼外)綿亘二千餘里撫御至難若吐蕃兩道俱下臣
　保固汧隴(汧水隴山相/連故曰汧隴)則不救梁岷(二州注/俱見前)進兵扶
　文則宼逼關輔首尾不贍進退無從願更擇能臣委
　以山南使臣得專備隴坻詔從之
三月河北旱
　米斗千錢
秋八月以李栖筠為御史大夫
　元載所擬官多非法恐為有司所駁奏凡别敕除六
　品以下官乞令吏部兵部無得檢勘上雖從之然益
　厭其所為思得士大夫之不阿附者為腹心漸收載
　權内出制書以栖筠為御史大夫宰相不知載由是
　稍屈(徐浩妾弟侯莫陳怤為美原尉浩屬京兆尹杜/濟虛以知驛奏優又屬吏部侍郎薛邕擬怤長)
　(安尉怤参臺李栖筠劾奏其狀上怒浩怤及濟虚邕/皆坐貶朝廷稍肅  怤音敷羙原唐縣元省故城在)
　(今西安府/富平縣)
以韓滉(字太冲/休之子)判度支
　自兵興以來所在賦斂無度倉庫出入無法國用虚
　耗滉為人亷謹精于簿領作賦斂出入之法吏不敢
　欺亦值連嵗豐穰邊境無㓂倉庫蓄積始充
(壬/子)七年春正月回紇使者犯朱雀門
　回紇使者擅出鴻臚寺掠人子女所司禁之毆擊所
　司以三百騎犯金光朱雀門上遣中使諭之乃止其
　後屢出殺人上皆不問至明年使者辭歸(回紇自乾/元以來歳)
　(求和市毎一馬易四十縑動至數萬匹而馬皆駑瘠/無用朝廷苦之所市多不能盡其數及使者歸上欲)
　(悦其意命盡市之載賜遺/及馬價共用車千餘乘)
秋七月盧龍将吏殺其節度使朱希彩冬十月詔以朱
泚代之
　希彩殘虐孔目官李懐瑗因衆怒伺間殺之衆未知
　所從經畧副使朱泚弟滔潛使百餘人于衆中大言
　曰節度使非朱副使不可衆皆從之泚遂權知留後
　遣使言狀詔以泚為節度使(自安禄山反幽州兵未/嘗為用及泚為節度明)
　(年八月遣其弟滔将兵五千詣/涇州防秋上大喜勞賜甚厚)
(癸/丑)八年春正月昭義節度使薛嵩卒
　嵩子平(字坦/途)年十二将士脇以為帥平偽許之既而
　讓其叔父㟧夜奉父喪逃歸鄉里制以㟧知留後
二月永平節度使令狐彰(字伯陽京/兆富平人)卒
　初彰為史思明滑亳二州刺史自㧞歸朝肅宗以為
　滑亳節度使(彰承亂離之後治軍勸農府廪充實時/藩鎮率皆跋扈獨彰貢獻未嘗闕嵗遣)
　(兵三千詣京西防秋自齎糧食道/路供餽皆不受所過秋毫無犯)及是疾凾遺表稱
　倉庫畜牧先已封籍軍中将士安堵待命臣男建等
　令勒歸東都私第尚書劉晏李勉可委大事願速以
　代臣及卒将士欲立建建誓死不從舉家西歸詔以
　勉代彰
秋九月召郇模入見
　晉州男子郇模以麻辮髪持竹筐葦席哭于東市人
　問其故對曰願獻三十字一字為一事若言無所取
　請以蓆裹尸置筐中棄于野京兆以聞上召見賜新
　衣館于客省其言團者請罷諸州團練使也監者請
　罷諸道監軍使也(事見元載傳餘二/十八字史不傳)
吐蕃寇涇邠郭子儀遣渾瑊拒却之
　吐蕃宼涇邠渾瑊将步騎五千戰于宜禄(後魏縣明/改長武今)
　(屬邠/州)宿将史抗等不用命官軍大敗(馬璘亦敗為虜/所隔叚秀實發)
　(城中兵出陳東原吐/蕃稍却璘乃得還)郭子儀謂諸将曰敗軍之罪在
　我不在諸将然朔方兵精聞天下今為虜敗何以雪
　耻渾瑊曰今日之事惟理瑊罪不則再見任子儀赦
　其罪使将兵趣朝那(注見/前)虜欲掠汧隴監州刺史李
　國臣(河曲/人)曰虜乗勝必犯郊㡬我掎其後虜必返顧
　乃引兵趣秦原(即秦亭/注見前)鳴鼔而西虜聞之至百城(亦/曰)
　(百里城在今平/凉府靈臺縣西)返渾瑊邀之于隘盡得其掠(馬璘亦/出精兵)
　(襲虜輜重殺數/千人虜遂遁去)
(甲/寅)九年春二月郭子儀入朝
　子儀言朔方國之北門戰士耗散存者什一而吐蕃
　兼河隴之地雜羌渾之衆勢彊十倍願更于諸道各
　發精卒戍四五萬人則可以制勝矣(子儀嘗奏除州/縣官一人不報)
　(僚佐以為言子儀曰兵興以來方鎮跋扈凡有所求/朝廷必委曲從之蓋疑之也今子儀所奏朝廷以其)
　(不可行而置之是不以武臣相待而親/厚也諸君可賀矣又何怪焉聞者皆服)
夏六月胡僧不空死
　贈司空賜爵肅國公諡大辨正廣智三藏和尚
京師旱秋七月雨
　京兆尹黎幹(戎州/人)作土龍祈雨自與巫覡更舞彌月
　不雨上聞之命撤土龍減膳節用七月雨
九月盧龍節度使朱泚入朝
　初朱泚遣弟滔奉表請入朝自将防秋上喜為築第
　京師以待之泚至蔚州(注見/前)有疾諸将請還泚曰死
　則輿尸而前至京師宴犒甚盛泚請留闕下以弟滔
　知留後許之
(乙/邜)十年春正月田承嗣反夏四月發諸道兵討之
　先是田承嗣為安史父子立祠謂之四聖且求為相
　上諷令毁祠而加同平章事以慰之己復詔以永樂
　公主(帝之/女)妻承嗣之子華欲以固結其心而承嗣益
　驕慢至是承嗣誘昭義兵馬使裴志清使作亂志清
　逐其留後薛㟧帥衆歸承嗣引兵襲取相州上遣使
　諭止之承嗣不奉詔遂䧟洺衛二州初李寳臣李正
　已皆為承嗣所輕及承嗣拒詔皆表請討之于是貶
　承嗣永州(注見/前)刺史命諸道兵進討之時朱滔方恭
　順與寳臣及河東節度使薛兼訓攻其北正己與淮
　西節度使李忠臣攻其南承嗣以諸道兵四合懼奉
　表請束身以朝既而承嗣遣使説正己正己按兵不
　進(初正己遣使至魏州承嗣囚之及是禮而遣之復/遣使盡籍境内户口甲兵榖帛之數以與正己曰)
　(承嗣老矣溘死無日諸子不肖今為公守耳豈足以/辱帥乎正己遂按兵不進于是諸道兵皆不敢進)
　王武俊亦説寳臣釋承嗣(寳臣與昭義節度使李承/昭擊擒承嗣将盧子期送)
　(京師上嘉其功遣中使馬承倩勞之承倩齎詔至寳/臣遺之百縑承倩詬罵擲出道中王武俊説寳臣曰)
　(今公在軍中新立功豎子尚爾况冦平之後召歸闕/下一匹夫耳不如釋承嗣以為己資寳臣遂有玩冦)
　(之/志)承嗣復遣客紿寳臣同取范陽寳臣遂與承嗣通
　謀選精騎二千夜襲盧龍軍朱滔敗走(承嗣知范陽/寳臣鄉里心)
　(常欲之因刻石云二帝同功勢萬全将田為侣入幽/燕密令瘞寳臣境内使望氣者言彼有王氣寳臣掘)
　(而得之又令客説之曰公與朱滔共取滄州得之則/地歸固非公所有公能捨承嗣之罪請以滄州歸公)
　(而從公取范陽以自効寳臣喜謂事合符䜟遂與承/嗣通謀寳臣謂滔使者曰聞朱公儀貎如神願得畵)
　(像觀之滔與之寳臣置于射堂命諸将共觀之曰真/神人也是夜遂襲其軍戒曰取貎如射堂者滔不虞)
　(有變戰敗走免承嗣聞之引軍南還使謂寳臣曰河/内有警不暇從公石上䜟文吾戯為之耳寳臣慙怒)
　(而退困元載王縉以魏州鹽貴請禁鹽入其/境以  之上不許曰承嗣負朕百姓何罪)
冬十月辛酉朔日食
貴妃獨孤氏卒
　妃以姝艶進居常專夜及是卒追諡貞懿皇后(上悼/念不)
　(已殯于内殿/累年乃葬)
(丙/辰)十一年春二月赦田承嗣入朝
　先是田承嗣請入朝李正己亦屢為之請至是承嗣
　復遣使上表詔赦其罪聴與家屬入朝
夏五月汴宋軍亂秋七月詔發諸道兵討平之
　汴宋都虞侯李靈曜殺兵馬使孟鑒北結田承嗣為
　援詔以靈曜為濮州刺史不受遂以為汴宋留後靈
　曜益驕慢悉以其黨為管内八州刺史縣令欲効河
　北諸鎮詔淮西李忠臣永平李勉河陽三城馬燧討
　之淮南陳少游淄青李正己皆進兵擊靈曜燧忠臣
　與少游前軍合與靈曜大戰敗之(先是忠臣燧軍于/鄭州靈曜逆戰淮)
　(西軍潰忠臣将歸燧曰以順討逆何憂不克奈何自/棄功名堅壁不動忠臣收散卒軍勢復振燧忠臣與)
　(陳少游軍合大戰于汴州靈/曜敗入城固守忠臣等圍之)承嗣遣田悦将兵救靈
　曜敗永平淄青兵乗勝進軍汴州城北忠臣遣禆将
　李重倩(本奚/人)将精騎數百夜入其營縱横貫穿斬數
　十人而還營中大駭忠臣燧因以大軍乘之皷譟而
　入悦衆不戰而潰靈曜夜遁永平将杜如江擒之李
　勉械靈曜送京師斬之
冬十二月涇原節度使馬璘卒
　璘疾亟以行軍司馬叚秀實知節度事秀實嚴兵以
　備非常璘卒都虞候史廷幹等謀因喪作亂秀實知
　之表奏入宿衛分徙其黨補以外職不戮一人軍府
　晏然(璘之卒也軍中奔哭者數千人喧咽門屏秀實/悉不聴入命押牙馬頔治喪事于内李漢惠接)
　(賔客于外妻妾子孫位于庭将佐位于前牙士卒哭/于營伍百姓各守其家有離立偶語于衢路輙執而)
　(囚之非䕶喪從行者無得逺送致祭拜哭皆有/定節送喪近逺皆有定處逹者以軍法從事)
(丁/巳)十二年春三月詔復討田承嗣既而釋之
　承嗣竟不入朝又助李靈曜上復命討之承嗣上表
　謝罪上亦無如之何復其官爵令不必入朝(後二年/承嗣死)
　(以其姪悦/為留後)
誅元載貶王縉為括州刺史
　載縉俱納賄賂又以政事委羣吏上欲誅之獨與元
　舅金吾大将軍呉湊(濮陽人肅宗/章敬皇后弟)謀之㑹有告載縉
　夜醮圖不軌者上命湊收之命吏部尚書劉晏與御
　史大夫李涵等同鞫之皆伏罪賜自盡劉晏謂李涵
　曰故事重刑覆奏况大臣乎且法有首從更宜禀進
　止涵等從之上乃誅載而貶縉載妻子皆伏誅(有司/籍載)
　(家財胡椒至八/百石他物稱是)
夏四月以楊綰常衮同平章事
　綰性清簡儉素制下之日朝野相賀郭子儀方宴客
　聞之減坐中聲樂五分之四京兆尹黎幹騶從甚盛
　即日省之止存十騎中丞崔寛第舎宏侈亟毁撤之
　(初元載以仕進者多樂京師惡其逼已乃薄其俸于/是京官不能自給常從外官乞貸至是綰衮乃奏増)
　(之悉罷諸州團練守促使諸使非軍事要急無得擅/召刺使又定諸州兵有常數其召募給家糧春冬衣)
　(者謂之官徤差㸃土人春夏歸農秋冬追集給身糧/醤菜者謂之團給定節度使以下至主簿尉俸禄掊)
　(多益寡上下有叙法制粗立開元中詔宰相共食實/封三百户謂之堂封及載縉為相日賜御饌可食十)
　(人遂為故事衮奏停之又欲辭堂封同列不可而止/時人譏衮以為朝廷厚禄所以養賢不能當辭位不)
　(當辭/禄)
秋七月司徒楊綰卒(諡曰/文簡)
　上方倚楊綰使釐弊政㑹綰有疾卒上痛悼之甚謂
　羣臣曰天不欲朕致太平何奪朕楊綰之速也
以顔真卿為刑部尚書
　楊綰常衮薦之也
九月以叚秀實為涇原節度使
　秀實軍令簡約有威惠奉身清儉室無姬妾非公㑹
　未嘗飲酒聽樂
霖雨度支奏河中有瑞鹽
　先是秋霖河中府池鹽多敗戸部侍郎韓滉奏雨不
　害鹽仍有瑞鹽上疑其不然遣諫議大夫蔣鎮(義興/人)
　往視之京兆尹黎幹奏秋霖損稼滉奏幹言不實上
　命御史按視還奏所損凡三萬餘頃渭南(苻秦縣今/屬西安府)
　令劉澡附滉稱縣境不損御史趙計奏與澡同上曰
　霖雨溥博豈得渭南獨無更命御史朱敖視之損三
　千餘頃上歎息久之曰縣令字人之官不損猶應言
　損乃不仁如是乎貶澡南浦(蜀漢縣元省故城/在今䕫州府萬縣)尉計
　澧州(注見/前)司戸而不問滉鎮還奏瑞鹽如滉言仍上
　表賀請置神祠上從之賜號寳應靈慶池時人醜之
以李納為青州刺史
　李正己先有淄青齊海登萊沂密徳棣(注俱/見前)十州之
　地及李靈曜之亂諸道合兵攻之所得之地各為己
　有又得曹濮徐兖鄆五州因徙治鄆使子納守青州
　(是時田承嗣據魏博相衛洺貝澶七州李寳臣據恒/易趙宋深冀滄七州梁崇義據㐮鄧均房復郢六州)
　(相與根據蟠結雖奉事朝廷而不用其法令官爵甲/兵租賦刑殺皆自専之上寛仁一聼其所為朝廷或)
　(完一城増一兵輙有怨言以為猜貳常為之罷役而/自于境内築壘繕兵無虚日以是雖在中國名藩臣)
　(而實如蠻貊異域焉陸澶州唐置今大名府清豐縣/是復州後周置今安  府沔陽州是餘注俱見前)
(戊/午)十三年春正月回紇冦太原二月代州都督張光晟
(盩厔/人)擊破之
　回紇入冦太原押牙李自良(兖州泗/水人)曰回紇精鋭難
　與爭鋒不如築二壘于歸路以兵戍之虜至堅壁勿
　與戰彼師老自歸乃出軍乗之二壘扼其前大軍蹙
　其後無不㨗矣留後鮑防(字子慎/㐮陽人)不從逆戰敗還回
　紇縱兵大掠代州都督張光晟擊破之于羊武谷(亦/曰)
　(陽武峪在代州/崞縣西今有堡)乃引去上亦不問回紇入㓂之故待
　之如初
夏六月隴右獻猫䑕同乳
　隴右節度使朱泚獻猫䑕同乳不相害者以為瑞常
　衮帥百官賀中書舍人崔佑甫(字貽孫/沔之子)不賀曰物反
　常為妖猫捕䑕乃其職也今同乳妖也何以賀為宜
　戒法吏之不察奸邉吏之不禦㓂者以承天意上嘉
　之祐甫知選事數以公事與常衮爭衮由是惡之
冬十二月郭子儀入朝
　子儀入朝命判官杜黄裳(字遵素京/兆萬年人)主留務李懐光
　隂謀代子儀矯為詔書欲誅大将温儒雅等黄裳察
　其詐以詰懐光伏罪于是諸将之難制者黄裳矯子
　儀之命皆出之于外軍府乃安(子儀嘗以副使張曇/剛率輕已孔目官呉)
　(曜因而搆之奏曇扇動軍衆誅之掌書記高郢力爭/子儀不聴奏貶郢既而僚佐多以病求去子儀悔之)
　(悉薦于朝曰呉曜誤我遂逐/之  高郢字公楚衛州人)
以路嗣恭為兵部尚書
　上召李泌入見語以元載事曰與卿别八年乃能除
　此賊不然㡬不見卿對曰陛下知羣臣有不善含容
　太過故至于此上因言路嗣恭初平嶺南獻琉璃盤
　徑九寸朕以為至寳及破載家得嗣恭所遺載盤徑
　尺當議罪之泌曰嗣恭為人小心善事人精勤吏事
　而不知大體昔為縣令有能名陛下未暇知之而為
　載所用故為之盡力陛下誠知而用之彼亦為陛下
　盡力矣且嗣恭新立大功陛下豈得以一琉璃盤罪
　之邪上意乃解以嗣恭為兵部尚書
(己/未)十四年春正月以李泌為澧州刺史
　常衮言于上曰陛下久欲用李泌昔漢宣帝欲用人
　為公卿必先試理人請且以為刺史使周知人間利
　弊俟報政而用之
三月淮西将李希烈(遼西/人)逐其節度使李忠臣詔以希
烈為留後
　李忠臣貪殘好色悉以軍政委副使張惠光惠光挾
　勢暴横軍州苦之都虞候李希烈其族子也為衆所
　服因衆心怨怒殺惠光而逐忠臣忠臣奔京師以希
　烈為留後
夏五月帝崩太子即位(是為/德宗)
　上崩遺詔以郭子儀攝冡宰太子即位動遵禮法食
　馬齒(菜名/莧也)羔不設鹽酪
閏月貶崔祐甫為河南少尹
　時議羣臣䘮服常衮以為禮臣為斬衰三年漢文權
　制猶三十六日元宗以來始服二十七日古者卿大
　夫從君而服羣臣當從皇帝二十七日而除其天下
　吏人三日釋服自遵遺詔崔祐甫以為遺詔無朝臣
　庻人之别皆應三日釋服相與力爭聲色陵厲衮不
　能堪乃奏祐甫率情變禮貶之
貶常衮為潮州刺史以崔祐甫同平章事
　初肅宗之世天下務殷宰相常有數人更直决事或
　休沐歸第詔直事者代置其名而奏之自是踵為故
　事時郭子儀朱泚雖以軍功為宰相皆不預朝政衮
　獨居政事堂代二人署名奏貶崔祐甫既而二人表
　其非罪上問卿曏言可貶何也二人對初不知上以
　衮為欺罔貶為潮州刺史而以祐甫代之聞者震悚
　時上居諒隂委政祐甫所言皆聴羣臣䘮服竟用衮
　議(初至徳以後天下用兵官爵冗濫元王秉政賄賂/公行及衮為相思革其弊四方奏請一切不與而)
　(無所甄别賢愚同滯祐甫欲收時望作相未二百日/除害八百人前後相矯終不得其適上嘗謂祐甫曰)
　(人或謗卿所用多涉親故何也對曰臣為陛下選擇之/百官敢不詳慎茍平生未之識何以諳其才行而用)
　(上以/為然)
詔罷四方貢獻又罷梨園
　樂工留者悉隸太常
尊郭子儀為尚父加太尉兼中書令
　子儀以司徒中書令領河中尹靈州大都督闗内河
　東副元帥性寛大政令頗不肅代宗欲分其權而難
　之至是詔子儀為尚父加太尉中書令所領副元帥
　諸使悉罷之以其禆将李懐光為河中尹常謙光為
　靈州大都督渾瑊為單于大都䕶分領其任(上以山/陵近禁)
　(屠宰子儀之隸人犯禁金吾将軍□諝奏之或謂曰/君獨不為郭公地乎諝曰此乃所以為之地也郭公)
　(勲高望重上新即位以為羣臣附之者衆吾故發其/小過以明郭公之不足畏上簿天子下安大臣不亦)
　(可/乎)
詔天下毋得奏祥瑞縱馴象出宫女
　澤州上慶雲圖上曰朕以時和年豐為嘉祥以進賢
　顯忠為良瑞如慶雲靈芝珍禽竒獸怪草異木何益
　于人布告天下自今有此無上獻先是外國累獻馴
　象上曰象費豢養而違物性将安用之命縱于荆山
　之陽及豹貀(女滑反似貍/蒼黒無前足)鬭雞獵犬之類悉縱之又
　出宫女數百人于是中外皆悦淄青軍士至投兵相
　顧曰明主出矣吾屬猶反乎
以李希烈為淮西節度使
　代宗優寵宦官奉使四方者還問其所得頗少則以
　為輕我命由是中使所至公求賂遺重載而歸上素
　知其弊遣中使邵光超賜希烈旌節希烈贈之僕馬
　及縑七百匹上怒杖光超而流之于是中使之未歸
　者皆潛棄所得于山谷雖與之莫敢受
以馬燧為河東節度使
　河東騎士單弱燧悉召牧馬厮役得數千人敎之數
　月皆為精騎造甲必為長短三等稱其所衣以便進
　趣又造戰車行則載甲兵止則為營陳或塞險以遏
　奔衝器械無不精利居一年得選兵三萬辟張建封
　(字本立鄧/州南陽人)為判官署李自良為代州刺史委任之
以劉晏判度支
　先是劉晏韓滉分掌天下財賦(晏掌河南山南江淮/嶺南滉掌關内河東)
　(劒/南)上素聞滉掊克故罷其利權而以晏兼之(初第五/𤦺始𣙜)
　(鹽以佐軍用及劉晏代之法益精宻初歲入錢六十/萬緡末年所入逾十倍而人不厭若計一嵗征賦所)
　(人總一千二百萬緡而鹽利居其大半以鹽為漕傭/自江淮至渭橋率萬斛傭七千緡自淮以北列置廵)
　(院擇能吏主之不/煩州縣而集事)
六月詔寃滯聽詣三司使及撾登聞鼔(胡三省注唐時/登聞鼔在西朝)
(堂之/前)
　詔天下寃滯聽詣三司使以中丞舎人給事中各一
　人日于朝堂受詞推决尚未盡者聴撾登聞鼔自今
　無得復奏置寺觀及請度僧尼于是撾鼔者甚衆裴
　諝上疏曰訟者所爭皆細故若天子一一親之則安
　用吏理乎上乃悉歸之有司
詔六品以上清望官日令二人待制
以白志貞(太原/人)為神䇿都知兵馬使
　宦官王駕鶴典禁兵十餘年權行中外詔以為東都
　園苑使以白志貞代之(志貞本名琇珪/至是始賜名)恐其生變崔
　祐甫召駕鶴與語留連久之志貞已視事矣
遣使慰勞青淄将士
　李正己畏上威名表獻錢三十萬緡上欲受之恐其
　欺郤之則無辭崔祐甫請遣使慰勞淄青将士因以
　賜之使将士人人戴上恩諸道知朝廷不重貨財上
　悦從之正己慚服天下以為太平之治庶幾可望焉
　(明年四月上生日四方貢獻皆不受李正己田/悦各獻縑三萬匹上悉歸之度支以代租賦)
秋七月戊辰朔日食
罷客省
　初代宗之世事多留滯四夷使者及四方奏計或連
　歲不遣乃于右銀臺門置客省以處之及上書言事
　孟浪者失職未叙者亦置其中動經十歲常有數百
　人度支廪給其費甚廣上悉命疏理拘者出之事竟
　者遣之當敘者任之歲省穀萬九千二百斛
毁元載馬璘劉忠翼之第
　天寳中貴戚第舎雖極奢麗而垣屋高下猶存制度
　及安史亂後法度墮弛将相宦官競治第舎各窮其
　力而後止時人謂之木妖上素疾之故毁其尤者(馬/璘)
　(家富有治第京師甲于勲貴及是命獻其園隸官司/謂之奉誡園璘子孫無行資亦尋盡劉忠翼本宦官)
　(恃寵貪縱與黎幹相交結上即位後或言二/人勸代宗立獨孤貴妃子韓王逈皆賜死)
減常貢錦千匹服玩數千事
罷𣙜酒
以張渉(河中/人)為右散騎常侍
　上之在東宫也國子博士張渉為侍讀即位之夕召
　入禁中事皆咨之明日以為翰林學士親重無比至
　是以為散騎常侍學士如故
八月以楊炎喬琳(太原/人)同平章事
　上方勵精求治不次用人卜相于崔祐甫祐甫薦炎
　器業上亦素聞其名故自道州司馬用之琳粗率喜
　詼諧無他長與張渉善涉稱其才可大用上信而用
　之聞者無不駭愕既而祐甫病不視事(是冬喬琳以/衰老耳聾罷)
　(政事上由是疎張涉涉尋坐贓放歸田里上初即位/疎斥宦官親任朝士而涉首以贓敗左丞薛邕亦以)
　(為宣歙觀察使時盗隠官物坐貶宦官武将皆曰南/牙文臣贓至巨萬而謂我曹濁亂天下豈非欺㒺邪)
　(于是上心始疑/不知所倚仗矣)
遣太常少卿韋倫使吐蕃
　代宗之世吐蕃數遣使求和而冦盜不息悉留其使
　者俘獲其人皆配江嶺上欲以徳懷之以倫為使悉
　集其俘五百人各賜襲衣而遣之(俘至吐蕃稱新天/子出宫人放禽獸)
　(威徳洽于中國吐蕃大悦除道迎韋倫/發使入貢且致賻贈上復使韋倫報之)
沈既濟(蘓州/吴人)上選舉議
　自兵興以來選法益濫及是試協律郎沈既濟上疏
　議之(議曰選舉之法三科曰徳也才也勞也然安行/徐言非徳也麗藻芳翰非才也累資積考非勞)
　(也今乃以此求天下之士固未盡矣臣謂五品以上/及羣司長官宜令宰臣進叙吏部兵部得恭議焉其)
　(六品以下或僚佐之屬許州府辟用其或選用非公/則吏部兵部察而舉之加以譴黜則衆才咸得而官)
　(無不治矣今擇才于吏部而試職于州郡若才職不/稱責于刺史則曰命官出于吏曹不敢廢也責于侍)
　(郎則曰量書判資考而授之不保其往也責于令史/則曰按由歴出入而行之不知其他也若牧守自用)
　(則罪将焉逃必州郡之濫獨換一刺史則革矣如吏/部之濫雖更其侍郎無益也朝廷雖嘉其言而不能)
　(用/)
以曹王臯(字子蘭明/之元孫)為衡州刺史
　初衡州刺史曹王臯有治行湖南觀察使辛京杲疾
　之䧟以法貶潮州刺史楊炎知其直及入相復擢為
　衡州(始臯之遭誣在治念太妃老将驚而戚出則因/服就辨入則擁笏垂魚即貶于潮以遷入賀及)
　(是然後跪/謝告實)
冬十月吐蕃南詔入㓂遣神策都将李晟等擊破之
　吐蕃與南詔(時南詔王閻羅□/死孫異牟尋立)合兵三道入冦(一出/茂州)
　(一出扶文/一出黎雅)會西川節度使崔寧方入朝上趣之歸鎮
　尋用楊炎言留寧京師(寜在蜀十餘年恃其地險兵/彊恣為滛侈朝廷患之而不)
　(能易至是楊炎言于上曰蜀地富饒寧據有之貢賦/不入與無蜀同若其有功則義不可奪是蜀地敗固)
　(失之勝亦不得也不若留寧發范陽戍兵雜禁兵往/擊何憂不克因得納親兵于其腹中蜀将必不敢動)
　(然後更授他帥使千里沃壤復為國/有是因小害而受大利也上從之)使神䇿都将李
　晟将兵四千又發邠隴范陽兵五千使将軍曲環(陜/州)
　(安邑/人)将之與東川山南兵合擊吐蕃南詔破之遂克
　維茂(注俱/見前)二州晟追擊于大度河(注見/前)外又破之凡
　殺八九萬人(已而以崔寧為朔/方節度使治坊州)
葬元陵(在西安府富平/縣西北檀山)
　肅宗代宗皆喜隂陽鬼神事無大小必謀之卜祝故王
　璵黎幹以左道得進上雅不之信山陵但取七月之
　期事集而發不復擇日
　(史臣曰代宗之時餘孽猶在/平亂守成蓋亦中材之主也)
十二月立宣王誦(即順/宗)為皇太子
詔財賦皆歸左藏
　舊制天下金帛皆貯于左藏太府四時上其數比部
　覆其出入及第五𤦺為度支使奏盡貯于大盈内庫
　使宦官掌之天子亦以取給為便由是以天下公賦
　為人君私藏有司不復得窺其多少殆二十年宦官
　蠶食其中盤結根據牢不可動楊炎頓首于上前曰
　財賦者國之大本生民之命重輕安危靡不由之是
　以前世皆使重臣掌其事猶或耗亂不集今獨使中
　人出入盈虚大臣皆不得知政之蠧弊莫甚于此請
　出之以歸有司度宫中嵗用量数奉入如此然後可
　以為政上即日下詔從之炎以片言移人主意議者
　稱之
丙寅晦日食
遣關播(字務元/汲人)招撫湖南盜賊
　湖南賊帥王國良阻山為盜(國良本湖南牙将觀察/使辛京杲以其家富使)
　(戍武崗而以死罪加之國良懼據縣聚衆優掠州/縣討之不克  武岡晉縣今為州屬湖南實慶府)上
　遣都官員外郎關播招撫之播辭行上問以為政之
　要對曰為政之本必求有道賢人與之為理上曰朕
　比已下詔求賢又遣使搜訪矣對曰此唯得文詞干
　進之士耳安有有道賢人肯隨牒舉選乎上悦(已而/曹王)
　(臯為湖南觀察使遺國良書令降國良疑未决臯乃/從一騎越五百里扺國良壁大呼曰我曹王也來受)
　(降國良大驚趨出迎拜臯執其手約為兄弟盡焚/攻守之具散其衆使還農詔赦之賜國良名惟新)
徳宗皇帝
(庚/申)建中元年春正月始作兩税法
　唐初賦斂之法曰租庸調(詳具/前)元宗末版籍浸壊及
　至徳兵起所在賦斂迫趣取辦無復常準富民丁多
　率為官為僧以避課役下戸旬輸月送不勝困弊率
　皆逃徙其土著者百無四五至是楊炎建議作兩税
　法先計州縣毎嵗所用及上供之數而賦于人量入
　以制出戸無主客(主土著也客/不常居者)以見居為簿人無丁
　中(十六為中二/十二為丁)以貧富為差為行啇者在所州縣税
　三十之一居人之税秋夏兩徴之(夏輸無過六月秋/輸無過十一月)
　其租庸調雜徭悉省其總于度支上用其言仍詔兩
　税外輙率一錢者以枉法論
　(馬氏端臨曰随田之在民者税之而不復問其多寡/始于商鞅随民之有田者税之而不復視其下中始)
　(于楊炎後之為國者莫不一遵其法茍或變之則必/至于煩擾無稽而官民交病蓋以古今異宜故也)
罷轉運租庸鹽鐵等使貶劉晏為忠州刺史
　初劉晏為吏部尚書楊災為侍郎不相悦元載之死
　晏有力焉及上即位晏久典利權衆頗疾之楊炎因
　欲為載報仇(時風言晏嘗密表勸代宗立獨孤妃為事/后炎因言晏與黎幹同謀崔祐甫言兹)
　(□昩况已更大/赦不當復究)炎乃建言尚書省國政之本比置諸
　使分奪其權今宜復舊上從之詔天下錢榖皆歸全
　部倉部罷晏轉運等使尋貶忠州刺史(既而省職久/廢莫能振舉)
　(天下錢榖無所統領乃復以韓洄為户部侍郎判度/支杜佑權江淮水陸轉運使皆如舊制  韓洄字㓜)
　(深滉之弟杜佑字/君卿京兆萬年人)
二月命黜陟使分廵天下(貞觀八年設黜陟/使後罷至是復置)
　使凡十一人分廵各道是時魏博節度使田悦事朝
　廷猶恭順河北黜陟使洪經綸不曉時務聞悦軍七
　萬人符下罷其四萬令還農悦陽順命如符罷之既
　而集應罷者謂曰汝曹乆在軍中有父母妻子今一
　旦為黜陟使所罷将何資以自衣食乎衆大哭悦乃
　出家財以賜之使各還部伍由是軍士皆徳悦而怨
　朝廷
以叚秀實為司農卿
　初大歴末元載請城原州事未行而載誅(載嘗為西/州刺史知)
　(河西隴右山川形勢言于代宗曰四鎮北庭既治涇/州無險要可守隴山高峻南連秦嶺北抵大河今國)
　(家西境盡潘原而吐蕃戍摧沙堡原州居其中間當/隴山之口其西皆監牧故地草肥水美平凉在其東)
　(獨耕一縣可給軍實故壘尚存吐蕃棄而不居毎夏/蓄牧靑海去塞甚逺若乗間築之二旬可畢移京西)
　(兵戍原州移郭子儀軍戍涇州為之根本分兵守石/門木峽漸開隴右進逹安西據吐蕃腹心則朝廷可)
　(髙枕矣并圖地形獻之㑹載得罪事遂寢四西州唐/置即漢車師前王庭注詳前四鎮即西域  鎮時行)
　(營兵皆寄治涇州隴山秦嶺注俱見前潘原唐縣元/省故城在今平凉府平凉縣摧沙堡在今平凉府鎮)
　(原縣西北石門木峽二關名/在今平凉府固原州西南)及是楊炎秉政欲行載
　遺䇿先牒涇原節度使段秀實令為之具秀實報曰
　安邉卻敵宜以緩計且農事方作不可遽興功炎怒
　徴秀實為司農卿使李懷光兼涇原(炎又□開豐州/陵陽渠發畿縣)
　(民役作閭里騷然京兆尹嚴郢上疏言之不報已而/渠卒不就  豐州唐置治九原故城在今鄂爾多斯)
　(右翼後旗陵陽/渠在故九原縣)
以朱泚為涇原節度使夏四月行軍别駕劉文喜據涇
州作亂伏誅
　楊炎将城原州命李懐光居前督作朱泚崔寧各将
　萬人翼其後詔下涇軍怒曰吾屬始居邠州甫營耕
　桑有地著之安徙屯涇州披荆榛立軍府坐席未煖
　又投之塞外吾屬何罪而至此乎又以懷光嚴刻皆
　懼别駕劉文喜因衆心不安據涇州不受詔復求段
　秀實或朱泚為帥詔以泚代懷光文喜又不受詔欲
　自邀旌節四月遂據涇州以叛詔泚及懷光討之(泚/等)
　(圍城久不㧞朝臣上書請赦文喜上曰微孽不除何/以令天下乃減御膳以給軍城中将士當受春服者)
　(賜予/如故)已而禆将劉海賔斬文喜獻其首而原州竟不
　果城(自上即位李正己内不自安遣参佐入朝奏事懼/㑹涇州㨗奏至上使觀文喜之首而歸正己益)
六月築奉天城
　術士桑道茂上言陛下不出數年暫有離宫之厄臣
　望奉天有天子氣宜髙大其城以備非常上命京兆
　發丁數千雜六軍之士築奉天城
回紇頓莫賀(登里之/從父兄)殺登里可汗而自立遣使冊命之
　初回紇風土樸厚君臣之等不甚異故衆志專一勁
　健無敵及有功于唐唐賜遺甚厚登里可汗始自尊
　大築宫殿以居婦人有粉黛文繡之飾中國為之虚
　耗而本俗亦壞及代宗崩九姓(注見/前)胡附回紇者説
　登里以中國富饒今乗䘮伐之可有大利登里從之
　其相頓莫賀諫不聼乗人心之不欲南冦舉兵擊殺
　之而自立遣人入見請冊命詔京兆少尹源休(相州/臨漳)
　(人/)冊頓莫賀為武義成功可汗
遥尊帝母沈氏為皇太后
　上母沈氏吳興人安史之亂䧟賊不知所在代宗即
　位遣使求之不獲及是具冊遥上尊號上奉冊欷歔
　左右皆泣于是中書舍人髙彦請分遣諸沈訪求太
　后詔以睦王述(帝之/弟)為奉迎使諸沈四人為判官分
　道求之(初髙力士有養女嫠居東京頗能言宫中事/或意其為沈太后詣使者言狀上喜使宦官)
　(宫人驗視年狀頗同髙氏辭實非太后驗視者疑之/彊迎入上陽宫上發宫女齎御物往供奉髙氏心動)
　(乃自言是驗視者走焉入奏上大喜羣臣入賀詔有/司草儀奉迎髙氏弟承悦恐獲罪遽自言本末上命)
　(力士􁁉孫樊景超往覆視景超謂曰姑何自置身于/俎上因抗聲曰有詔太后詐偽髙氏言曰吾為人所)
　(彊非已出也以牛車載還其家上恐後人不敢言皆/不之罪曰吾寧受百欺庻幾得之然終上之世無開)
　(焉/)
殺忠州刺史劉晏
　荆南節度使廋準(常州/人)希楊炎指奏晏與朱泚書求
　營救辭多怨望炎證成之上密遣中使先縊殺晏然
　後下詔賜自盡天下寃之(初安史之亂天下户口什/亡八九所在宿重兵其費)
　(不貲皆倚辦于晏晏有精力多機智變通有無曲盡/其妙常以厚直募善走者置逓相望覘報四方物價)
　(不數日皆達食貨輕重之權悉制在掌握國家獲利/而天下無甚貴甚賤之憂晏以為辦集衆務在于得)
　(人故必擇通敏精懌㢘勤之士而用之常言士䧟賊/賄則淪棄于時名重于利故士多清修吏雖潔廉終)
　(無顯榮利重于名故吏多貪汚其勾檢簿書出約錢/穀事雖至細必委之士類吏惟書符牒不得輕出一)
　(言其屬官雖居數千里外奉教令如在目前無敢欺/紿權貴屬以親故晏亦應之俸給多少遷次緩速皆)
　(如其志然無得親職事晏又以為户口滋多賦税自/廣故其理財常以養民為先諸道各置知院官每旬)
　(月具雨雪豐歉之狀以告豐則貴糴歉則賤糶或以/榖易雜貨供官用而于豐處賣之知院官始見不稔)
　(之端先申至某月須如干蠲免某月須如干救助及/期晏不俟州縣申請即奏行之不待其困弊流殍然)
　(後賑之也由是户口蕃息始為轉運使時天下見户/不過二百萬其季年乃三百餘萬非晏所統亦不増)
　(也其初財賦嵗入不過四百萬緡季年乃千餘萬緡/晏専用𣙜鹽法充軍國之用時自許鄭之西皆食河)
　(東池鹽度支主之汴蔡之東皆食海鹽晏主之晏以/為官多則民擾故但于出鹽之鄉置官收鹽轉鬻于)
　(商人任其所之其去鹽鄉逺者轉官鹽于彼貯之或/商絶鹽貴則滅價鬻之謂之常平鹽官獲其利而民)
　(不乏鹽其始江淮鹽利不過四十萬緡季年乃六百/餘萬緡由是國用充足而民不用弊先是運關東榖)
　(入長安者以河流湍悍率一斛得八斗至者則為成/勞受優賞晏以為江汴河渭水力不同各随便宜造)
　(運船敎漕卒江船逹揚州汴船逹河隂河船逹渭口/渭口逹太倉其間縁水置倉轉相受給自是每嵗轉)
　(榖或至百餘萬斛無斗升沉覆者船十艘為一綱使/軍将領之十運無失授優勞官于揚子置埸造船艘)
　(給千緡或言用不及半請損之晏曰不然論大計者/不可惜小費凡事必為永久之慮今始置船埸執事)
　(者多當先使之私用無窘則官物堅完矣若遽與之/屑屑校計安能久行乎異日必有减之者減半以下)
　(猶可也過此則不能運矣後有司果減其半及咸通/中有司計□而給之無復羡餘船益脆薄漕運遂廢)
　(晏為人勤力事無聞劇必于一日/中決之後來言財用者皆莫能及)
秋八月振武留後張光晟殺回紇使者九百餘人
　代宗之世九姓胡常冐回紇之名雜居京師殖貨縱
　暴上即位命回紇使者董突盡帥其徒歸國輜重甚
　盛至振武留數月求資給踐禾稼人甚苦之留後張
　光晟欲殺回紇未發㑹九姓胡怒董突獻策光晟請
　殺之光晟奏于上上不許光晟乃使副将過其館門
　故不為禮董突執而鞭之光晟勒兵掩擊并羣胡盡
　殺之獨留一胡使歸國曰回紇謀襲據振武故先事
　誅之回紇請復讐上為之貶光晟為睦王傅(後上遣/源休送)
　(董突等䘮還其國回紇相頡子思迦立休等于帳前/雪中欲殺者數四留五十日可汗遣人謂之曰國人)
　(皆欲殺汝以償怨我意不然汝國已殺董突等我又/殺汝如以血洗血汚益甚耳今吾以水洗血不亦善)
　(乎竟不得見/可汗而還)
冬十一月詔日引朝集使二人訪逺人疾苦
始定公主見舅姑禮
　先是公主下嫁者舅姑拜之婦不答及是上命禮官
　定公主拜見舅姑之儀舅姑坐受于中堂諸父兄姊
　立受于東序如家人禮(有縣主将嫁㑹上之從父妹/卒命罷之有司奏供張已備)
　(上曰爾愛其費我愛其禮卒罷之至徳以來國家多/事公主郡縣主多不以時嫁有華髪者上悉嫁之所)
　(齎之物必/經心目)
是歲天下兵民之數
　税户三百八萬五千七十六籍兵七十六萬八千餘
　人税錢三千八十九萬八千餘緡穀二百一十五萬
　七千餘斛
(辛/酉)二年春正月成徳節度使李寳臣卒子惟岳自稱留
後(至徳後藩鎮叛服不常今依唐書其入叛臣逆臣傳卒/及拒命而未歸誠者卒皆書死餘依綱目原文仍書)
　李寳臣卒孔目官胡震家僮王他奴勸其子惟岳匿
　䘮詐為寳臣表請繼襲不許乃發䘮自稱留後使将
　佐共奏求旌節又不許初寳臣與李正己田承嗣梁
　崇義相結期以土地傳子孫故承嗣之死寳臣力為
　田悦請繼襲至是悦亦屢為惟岳請上卒不許或曰
　不與必為亂上曰賊本無資以為亂皆藉我土地假
　我位號以聚其衆耳曏日因其所欲而命之多矣而
　亂日益滋是爵命不足以已亂而適足以長亂也竟
　不許田悦乃與正己各遣使詣惟岳潛謀勒兵拒命
　(魏博節度副使田庭玠謂悦曰爾藉伯父遺業但謹/事朝廷坐享富貴奈何無故為叛臣兵興以來逆亂)
　(者誰能保其家乎必欲行爾之志可先殺我無使我/見田氏之族滅也因稱病卧家悦往謝之閉門不納)
　(竟以憂卒成徳判官邵真泣諫惟岳曰先相公受國/厚恩大夫遽欲負之此甚不可若執青魏使者送京)
　(師而討之則節鉞庶可得矣惟岳然之使作奏胡震/與将吏不可惟岳又從之後竟殺真定州刺史谷從)
　(政惟岳舅也切諫不納乃稱疾杜門飲藥而卒且死/曰吾不憚死哀張氏今族滅矣  田庭玠承嗣從父)
　(子哀張氏李寳臣/本姓張氏故云)
以楊炎盧把(字子良/奕之子)同平章事
　把貎醜色如藍有口辨上悦之(郭子儀毎見賔客姬/妾不離側杞嘗往問)
　(疾子儀悉屏侍妾或問其故子儀曰杞貌陋而/心險婦人見之必笑他日杞得志吾族無類矣)楊炎
　既殺劉晏朝野側目李正己累表請晏罪炎懼遣心
　腹分詣諸道宻諭以晏昔嘗請立獨孤后上自殺之
　上聞而惡之由是有誅炎之志擢把為相不專任炎
　矣炎素輕把無學多託疾不與㑹食把亦恨之把隂
　狡欲起勢立威小不附者必欲寘之死地引裴延齡
　(河東/人)為集賢直學士親任之
發京西兵戍闗東
　發京西防秋兵萬二千戍闗東上御望春樓宴勞之
　神䇿将士獨不飲上使詰之其将楊惠元(平州/人)對曰
　臣等發奉天軍帥張巨濟戒之曰此行大建功名凱
　旋之日相與為歡茍未㨗勿飲酒故不敢奉詔及行
　有司縁道設酒食獨惠元所部缾罌不發上深歎美
　賜書勞之
夏五月増商税為什一
　以軍興故也
田悦舉兵冦邢洺
　先是李正己發兵萬人屯曹州田悦亦完聚與梁崇
　義李惟岳相應河南士民騷然驚駭詔以永平節度
　使李勉為都統備之至是悦與正己惟岳定計連兵
　拒命悦欲阻山為境曰邢磁如兩眼在吾腹中不可
　不取乃遣兵馬使康愔将兵八千人圍邢州自将兵
　數萬圍臨洺(隋縣今為鎮在廣平/府永年縣西有關)邢州刺史李共臨
　洺将張伾堅壁拒守(悦召承嗣舊将邢曹俊問計曹/俊曰兵法十圍五攻尚書以逆)
　(犯順勢更不侔今頓兵堅城之下糧竭卒盡自亡之/道也不若置萬兵于崞口以遏西師則河北二十四)
　(州皆為尚書有矣悦不/能用  崞口注見前)
六月梁崇義拒命詔淮寧(大歴末改淮/西軍為淮寧)節度使李希烈
督諸道兵討之
　先是詔加梁崇義同平章事(崇義雖與李正己等連/結而兵勢寡弱禮數最)
　(恭上欲以恩信安之詔/加同平章事賜鐡券)遣御史張著賫手詔徵之及
　是著至襄陽崇義懼陳兵而見不受詔上命李希烈
　督諸道兵討之楊炎諫曰希烈狠戾無親無功猶屈
　彊不法使平崇義何以制之上不聴荆南牙将呉少
　誠(幽州/潞人)以取崇義之䇿干希烈希烈以為前鋒
以張萬福(魏州元/城人)為濠州(隋置今江南/鳳陽府是)刺史
　時内自關中西暨蜀漢南盡江淮閩越北至太原所
　在出兵李正己遣兵扼徐州甬橋(一名符離橋亦名永/濟橋在鳯陽府宿州)
　(北跨/汴水)渦口(渦水入淮之口在鳯陽府/懷逺縣東北渦水注見前)梁崇義阻兵襄
　陽運路皆絶人心震恐江淮進奉船千餘艘泊渦口
　不敢進上以張萬福為濠州刺史萬福既至渦口立
　馬岸上發進奉船淄青将士停岸睥聣不敢動
尚父太尉中書令汾陽王郭子儀卒(諡曰/忠武)
　子儀為上将擁彊兵程元振魚朝恩讒謗百端詔書
　一紙徴之無不即日就道由是讒謗不行(嘗遣使至/田承嗣所)
　(承嗣西望拜之曰此膝不屈于人若干年矣李靈曜/據汴州公私物過汴者皆留之惟子儀物不敢近遣)
　(兵衛送出境校中書令考凡二十四家人三千人八/子七壻皆為顯官諸孫數十人每問安不能盡辨頷)
　(之而/已)天下以其身為安危者殆三十年功蓋天下而
　主不疑位極人臣而衆不疾窮奢極欲而人不非之
　年八十五而終其将佐為名臣者甚衆
秋七月北庭安西遣使詣闕詔賜李元忠(本姓曹名令/忠至是賜姓)
(名/)爵寜塞郡王郭昕(子儀/弟子)武威郡王贈袁光庭工部
尚書
　北庭安西自吐蕃䧟河隴隔絶不通伊西北庭節度
　使李元忠四鎮留後郭昕帥将士閉境拒守數遣使
　奉表皆不逹聲問絶者十餘年至是遣使間道自回
　紇中來上嘉之皆賜爵郡王光庭天寳末為伊州(注/見)
　(前/)刺史吐蕃攻之累年不下糧竭兵盡自焚死昕使
　至朝廷始知之故贈官
楊炎罷以張鎰(字季權/崑山人)同平章事
　李希烈以久雨未進軍上怪之盧把密言于上曰希
　烈遷延以楊炎故也陛下何愛炎一日之名而墮大
　功不若暫免炎相以悦之事平復用無傷也上以為
　然乃罷炎
詔馬燧李抱真李晟討田悦戰于臨洺大破之
　田悦攻臨洺累月不㧞城中食且盡張伾飾其愛女
　使出拜将士曰諸軍守戰甚苦伾家無他物請鬻此
　女為将士一日之費衆皆哭曰願盡死力不敢言賞
　李抱真告急于朝詔馬燧及神䇿兵馬使李晟将兵
　討悦又詔朱滔討惟岳燧等軍未出險先遣使持書
　諭悦為好語悦謂燧畏之不設備燧等進軍至臨洺
　悦悉衆力戰悦兵大敗斬首萬餘級悦夜遁邢州圍
　亦解
李正己死子納自領軍務與李惟岳遣兵救田悦
　正己既死子納擅領軍務田悦求救于納及惟岳納
　及惟岳皆遣兵救之悦收合散卒得二萬餘人軍于
　洹水(注見/前)淄青軍其東成徳軍其西首尾相應馬燧
　帥諸軍進屯鄴詔河陽節度使李芃(字茂初/趙州人)将兵會
　之李納始奏請襲位上不許
八月李希烈與梁崇義戰大破之崇義死傳首京師
九月以張孝忠為成徳軍節度使
　初李寳臣奏以張孝忠為易州(注見/前)刺史(孝忠歸朝/後以兵屬)
　(寳臣寳臣奏為易州刺史寳臣晩節多忌刻連殺大/将召孝忠孝忠曰諸将何罪連頸受戮孝忠懼死不)
　(敢徃亦不敢叛正如公/不入朝意耳遂得免)至是朱滔将討李惟岳慮孝
　忠為己患遣判官蔡雄説孝忠曰惟岳乳臭兒敢拒
　朝命今田悦已破襄陽已平河南諸軍朝夕北向恒
　魏之亡可佇立而須也使君誠能首舉易州以歸朝
　廷此轉禍為福之䇿也孝忠然之遣使奉表詣闕上
　悦以孝忠為成徳節度使孝忠徳滔深相結
加李希烈同平章事以李承(趙州髙/邑人)為山南東道節度
使
　初希烈請討梁崇義上亟稱其忠黜陟使李承自淮
　西還言于上曰希烈必立㣲功但恐立功之後更煩
　朝廷用兵耳上不以為然希烈既得襄陽遂據之上
　乃思承言以為山南東道節度使欲以禁兵送之承
　請單騎赴鎮至襄陽希烈寘之外館廹脇萬方承不
　屈希烈乃大掠而去承治期年軍府稍完
冬十月殺左僕射楊炎
　初蕭嵩家廟臨曲江(亦曰曲江池在西安府咸寜縣/東南寰宇記池為漢武帝所造)
　(其水曲折有似廣陵之江故名長/安志唐秀士每年登科賜宴于此)元宗以娯遊之地
　非神靈所宅命徙之楊炎為相立廟復直其地盧把
　因言嵩廟地有王氣故元宗徙之炎有異志故取以
　建廟遂貶崖州司馬遣中使䕶送縊殺之
祫于太廟
　先是太祖既正東向之位獻懿二祖皆藏西夾室不
　饗至是復奉獻祖東向而饗之(其後鴻臚卿王權請/遷二祖毎禘祫正大)
　(祖東向之/位從之)
劉洽(滑州匡城人/後賜名元佐)唐朝臣等大破青魏兵于徐州
　先是徐州刺史李洧以州降(洧正己從父兄也舉州/歸國遣廵官崔程奉表)
　(詣闕乞領徐海沂觀察使程先白張/鎰盧祀怒不從其請以洧為招諭使)于是李納遣其
　将王温㑹魏博兵共攻徐州洧遣牙官王智興(字匡/諫温)
　(人/)詣闕告急智興善走不五日而至詔朔方大将唐
　朝臣将兵五千人與宣武(二年改汴宋/軍名宣武)節度使劉洽
　神䇿兵馬使曲環滑州刺史李澄(遼東襄/平人)共救之時
　朔方軍資装不至旗服弊惡宣武人嗤之曰乞子能
　破賊乎朝臣以其言激怒士卒且曰都統有令先破
　賊者營中物悉與之士皆爭奮青魏兵大潰洽等乗
　之斬首八千級溺死過半朔方軍士盡得其輜重旗
　服鮮華乃謂宣武人曰乞子之功孰與宋多乗勝逐
　北至徐州城下青魏軍解圍走江淮漕運始通(已而/劉洽)
　(攻李納于濮州克其外城納于城上涕泣求自新李/勉亦遣人説之納遣判官房説入見㑹中使宋鳯朝)
　(稱納勢窮䠞不可捨上乃囚説等納遂復與田悦等/合朝廷以納勢未衰始以李洧兼徐海沂觀察使而)
　(海沂已為納所/據洧竟無所得)
(壬/戌)三年春正月馬燧等大破田悦等于洹水博洺州降
　馬燧等屯于漳濵田悦築月城以守長橋(在漳/水上)燧以
　鐵鎖連車數百乗實以土囊塞其下流涉淺而渡進
　屯倉口(即黎陽/倉口)與悦夾洹水而軍乃為三橋逾洹水
　曰往挑戰悦不出燧令諸軍夜半起食濳師趨魏州
　令之曰賊至則止為陳留百騎擊鼔鳴角于營中畢
　發而止伺悦軍畢渡則焚其橋軍行十里所悦聞之
　帥淄青成徳歩騎四萬踰橋掩其後乘風縱火鼔譟
　而進燧先除其前草莽百步為戰塲結陣以待之悦
　軍至火止氣衰燧縱兵擊之悦兵大敗追奔至三橋
　橋已焚赴水溺死不可勝計斬首二萬級悦收餘兵
　走魏州于是李再春以博州降田昂(悦從/兄)以洺州降
　(悦士卒不滿數千乃持佩刀立府門召軍民流涕告/之欲自殺将士爭前抱持之悦乃與諸将㫁髮為誓)
　(悉出府庫及歛富家得百餘萬以賞士卒召邢曹俊/使整部伍繕守備軍勢復振時李納為河南軍所逼)
　(徵兵于魏悦遣符璘将三百騎送之璘父令竒謂璘/曰吾老矣歴觀安史軰叛亂者今皆安在田氏其能)
　(久乎汝因此棄逆從順是汝揚父名于後世也齧臂/而别璘與其副李瑶遂降于馬燧悦收族其家令奇)
　(嫚罵而死悦之奔還魏州也夜至南郭大将李長春/閉關不納以俟官軍久□天且明長春乃開門悦入)
　(殺長春嬰城拒守馬燧與李抱真不協領兵匃餘始/至城下攻之不克  符令竒臨沂人璘字元毫李瑶)
　(長春/之子)
朱滔張孝忠與李惟岳戰大敗之趙州降成徳兵馬使
王武俊殺惟岳傳首京師
　朱滔張孝忠攻㧞東鹿(本鹿城縣唐更/名今屬保定府)李惟岳發兵
　圍之滔孝忠與戰城下惟岳大敗燒營而遁先是王
　武俊為左右所搆惟岳疑之束鹿之戰使為前鋒武
　俊自念今破朱滔則惟岳軍勢大振歸必殺已故戰
　不甚力而敗惟岳将康日知(靈州/人)以趙州歸國惟岳
　益疑武俊或曰武俊勇冠三軍今危難之際復加猜
　阻欲使誰郤敵乎惟岳以為然乃使歩軍衛常寧與
　武俊擊趙州又使武俊子士真将兵宿府中武俊既
　出謂衛常寧曰今幸出虎口當北歸張尚書常寧曰
　大夫暗弱終為朱滔所滅且天子有詔誅之中丞為
　衆所服倒戈以取之轉禍為福如反掌耳武俊以為
　然遂引兵還襲惟岳士真納之武俊令曰大夫叛逆
　将士歸順敢拒者族衆莫敢動遂執惟岳殺之傳首
　京師(自李寳臣據成徳凡/二世十九年而滅)
復𣙜天下酒
　惟西京不𣙜
二月以張孝忠為易定滄州節度使(尋名其軍/曰義武)王武俊
為恒冀團練使康日知為深趙團練使以徳棣𨽻幽州
　時河北畧定惟魏州未下李納勢日蹙朝廷謂天下
　不日可平以孝忠為易定滄州節度使武俊日知為
　恒冀深趙團練使以徳棣二州𨽻朱滔令還鎮滔固
　請深州不許由是怨望留屯深州武俊自以不得為
　節度使又失定趙不悦復有詔令武俊以糧三千石
　給朱滔馬五百匹給馬燧武俊以為魏博既下朝廷
　必取恒冀故分其糧馬以弱之疑未肯奉詔田悦聞
　之遣判官王侑説朱滔(侑曰今上志欲掃清河朔不/使藩鎮承襲魏亡則燕趙為)
　(之次矣若司徒矜魏博而救之非特得/存亡繼絶之義亦子孫萬世之利也)滔大喜既遣
　侑歸報又遣王郅説王武俊(郅曰大夫出萬死計誅/逆首康日知豈得與大)
　(夫同日論功而朝廷褒賞畧同誰不憤絶今聞詔文/糧馬與鄰道朝廷之意先欲貧弱軍府俟平魏之日)
　(使馬僕射朱司徒共相滅耳朱司徒亦不敢自保使/郅等効愚計欲與大夫共救田尚書而以深州與大)
　(夫三鎮連衡若耳目手足/之相救則他日永無患矣)武俊亦喜許諾相與刻日
　舉兵南向
夏四月朱滔王武俊反發兵救田悦冦趙州詔李懷光
討之
　上遣中使發盧龍恒冀易定兵討田悦王武俊執使
　者送朱滔滔言于衆曰将士有功者吾奏求官勲皆
　不遂今欲與諸君共擊馬燧以取温飽何如皆不應
　三問乃曰幽州之人自安史之反從而南者無一人
　得還今其遺人痛入骨髓况太尉司徒皆受國寵榮
　将士亦各䝉官勲誠且願保目前不敢復有僥冀滔
　黙然而罷乃誅大將數十人厚撫循其士卒康日知
　聞其謀以告馬燧燧以聞上以力未能制賜滔爵通
　義郡王冀以安之而滔反謀益甚分兵營趙州以逼
　康曰知武俊亦遣其子士真圍趙州(涿州刺史劉怦/以書諫滔曰司)
　(徒但以忠順自持則事無不濟務大樂戰不顧成敗/而家滅身屠者安史是也惟司徒圖之無貽後悔不)
　(聴滔恐張孝忠為後患遣蔡雄往説之孝忠曰昔司/徒遣人語孝宗曰惟岳負恩為逆孝忠歸國即為忠)
　(臣孝忠性直用司徒之教今既為忠臣矣不復助逆/也且武俊最喜飜覆司徒勿忘鄙言雄復以巧辭説)
　(之孝忠怒欲執送京師雄懼逃歸滔乃使劉怦將兵/屯要害以備之孝忠完城礪兵獨居疆冦之間莫之)
　(能屈平劉/怦昌  人)滔將步騎二萬五千發深州至束鹿詰旦
　將行士卒忽大亂諠譟曰天子令司徒歸幽州柰何
　違勅南救田恱滔大懼蔡雄等謂士卒曰司徒血戰
　以取深州冀得其絲纊以寛汝曹賦率不意國家無
　信今兹南行乃為汝曹非自為也衆曰雖知如此終
　不如且奉詔歸鎮雄曰然則汝曹各歸部伍休息數
　日相與歸鎮耳衆然後定滔即引軍還深州宻訪首
　謀者得二百餘人悉斬之餘衆股栗乃復舉兵而南
　衆莫敢前郤進取寧晉(本癭陶縣唐更/名今屬趙州)武俊將步騎
　萬五千取元氏(注見/前)遂與滔救魏州詔朔方節度使
　李懷光將步騎萬五千人東討悦且拒滔等已而懷
　光與滔等戰于惬山(在大名府大名/縣北古河堰也)敗績(朱滔王武/俊軍至魏)
　(州營于惬山李懷光軍亦至馬燧等盛軍容迎之滔/以為襲已遽出陳懐光擊之滔軍崩沮士卒爭取寳)
　(貨武俊引騎横衝之懷光擊之為二滔引兵繼之官/軍大敗溺死者不可勝數滔復堰水絶官軍歸路燧)
　(懼遣使卑辭謝滔求歸武俊以為不可計滔不從燧/與諸軍涉水而西保魏縣武俊由是恨滔  魏縣漢)
　(置舊屬大/名府今省)
括富商錢
　時兩河用兵月費百餘萬緡府庫不支數月太常博
　士韋都賔陳京(叔明五/世孫)建議請括富商錢出萬緡者
　借其餘以供兵上從之判度支杜佑大索長安中商
　賈所有貨意其不實輙加搒捶人不勝苦有縊死者
　長安囂然如被冦盜計所得纔八十餘萬緡又括僦
　櫃質錢凡蓄積錢帛粟麥者皆借四分之一封其櫃
　窖百姓為之罷市相率遮宰相馬自訴以千萬數盧
　杞始慰諭之勢不可遏疾驅得免計并借商所得纔
　二百萬緡人已竭矣(淮南節度使陳少遊奏水道税/錢毎千増二百詔他道皆増税)
　(錢視此又詔鹽毎/斗價皆増百錢)
洺州刺史田昻入朝
　李抱真馬燧數以事相恨望怨隙遂深不復相見由
　是諸軍逗撓久無成功上遣中使和解之及王武俊
　逼趙州抱真分麾下二千人戍邢州燧大怒欲引兵歸
　李晟説燧曰李尚書以邢趙連壤分兵守之誠未有
　害今公遽自引去衆謂公何燧悦乃單騎造抱真壘
　相與釋憾結歡會田昂請入朝燧奏以洺州𨽻抱真
　李晟軍先𨽻抱真又請兼𨽻燧以示協和
召朱泚入朝以張鎰兼鳯翔節度使
　朱滔遣人以蠟書遺朱泚欲與同反馬燧獲之并使
　者送長安泚不之知上驛召泚至示之泚頓首請罪
　上曰相去千里初不同謀非卿之罪也因留之長安
　賜賚甚厚以安其意上以幽州兵在鳯翔思得重臣
　代之盧杞忌張鎰忠直為上所重欲出之乃對曰鳯
　翔将校皆髙班非宰相無以鎮撫臣請自行上俛首
　未言杞遽曰陛下必以臣貎寢不為三軍所伏固惟
　陛下神算上乃顧鎰曰無以易卿鎰知為把所排而
　無辭以免因再拜受命(杞又以李揆有才望惡之奏/使吐蕃上曰無乃太老把曰)
　(使遠夷非諳練故事者不可揆乃行至吐蕃酋長曰/聞唐有第一人李揆公是否揆恐留之紿曰彼李揆)
　(安肯來耶遂還道卒上初即位崔祐甫為相務崇寛/大當時以為有貞觀之□及杞為相知上性多忌因)
　(以疑似離間羣臣始勸上/以嚴刻御下中外失望)
冬十月以曹王臯為江西節度使
　臯至洪州(隋置今江西/南昌府是)悉集将佐簡閲其才得牙将
　伊慎(字寡悔/兖州人)王鍔(字昆吾/太原人)等擢為大将引許孟容(字/公)
　(郢長/安人)至幕府(慎嘗從李希烈希烈愛其才欲留之慎/逃歸希烈聞臯用慎恐為己患遺慎七)
　(屬甲詐為復書墜之境上上聞之遣中使即軍中斬/慎會江賊入冦臯遣慎擊賊自贖慎擊破之由是得)
　(免/)
以關播同平章事
　盧把知上必更立相恐其分已權薦播儒厚可鎮風
　俗遂以為相政事皆決于杞播但斂袵無所可否(上/嘗)
　(從容與宰相論事播欲有所言杞目之而止出謂之/曰以足下端慤少言故相引至此曏者奈何發口欲)
　(言邪播自是/不敢復言)
十一月朱滔田悦王武俊李納皆自稱王
　田悦徳朱滔與王武俊議奉滔為主臣事之滔不可
　幽州判官李子千等共議請與鄆州為四國俱稱王
　而不改年號不然則用兵無名将吏無所依歸滔等
　皆以為然乃自稱冀王為盟主悦稱魏王武俊稱趙
　王納稱齊王築壇告天而受之各置百官皆倣天朝
　而易其名(初武俊誅李惟岳遣判官孟華入見上問/以河朔利害華性忠直有才畧應對慷慨)
　(上悦以為恒冀團練副使會武俊有異謀上遣華歸/諭㫖華至武俊已出師華諫曰聖意于大夫甚厚何)
　(遽自同于逆亂異曰無成悔之何及武俊奪其職及/是武俊以華為司禮尚書華不受嘔血而死武俊又)
　(以衛常寧為内史監常寧謀殺武俊/武俊殺之  孟華史不詳何所人)
十二月李希烈自稱天下都元帥
　詔以李希烈兼平盧節度使討李納希烈帥所部徙鎮
　許州遣所親詣納與謀共襲汴州遣使告李勉假道
　之官勉治橋具饌以待之而嚴為之備希烈竟不至
　又密與朱滔等交通納亦數遣遊兵度汴迎希烈由
　是東南轉輸者皆不敢由汴渠自蔡水(即沙水自中/牟首受汴逕)
　(祥符尉氏至陳州府南合于/潁謂之小黄河亦曰惠民河)而上滔等與官軍相拒
　累月官軍有度支饋糧諸道益兵而幽趙孤軍深入
　専仰給于田悦聞李希烈軍勢盛頗相怨望乃相與
　謀遣使詣許州勸希烈稱帝希烈由是自稱天下都
　元帥
(癸/亥)四年春正月李希烈䧟汝州詔遣顔真卿宣慰之
　李希烈遣其將李克誠襲䧟汝州執别駕李元平(元/平)
　(本湖南牙將薄有才藝性疎傲敢大言好論兵關播/竒之薦于上以為將相之器以汝州近許擢元平為)
　(别駕知州事元平至即募工徒治城希烈隂使壯士/數百人往應募繼遣李克誠將數百騎突至城下應)
　(募者應之于内/縳元平馳去)元平為人𦕈小無鬚見希烈恐懼便
　液汚地希烈罵之曰盲宰相以汝當我何相輕也遣
　别將取尉氏(漢縣今屬/開封府)圍鄭州東都震駭初盧把惡
　太子太師顔真卿欲出之真卿謂曰先中丞傳首至
　平原(盧奕死東/都事具前)真卿以舌䑛面血今相公忍不相容
　乎把瞿然起拜而恨之益深至是上問計于把把對
　曰誠得儒雅重臣為陳禍福可不勞軍旅而服顔真
　卿三朝舊臣忠直剛決名重海内人所信服真其人
　也上以為然遣真卿宣慰希烈詔下舉朝失色真卿
　乗驛至東都留守鄭叔則曰往必不免宜少留須後
　命真卿曰君命也將焉避之遂行李勉表言失一元
　老為國家羞又使人邀之于道不及真卿與其子書
　但敕以奉家廟撫諸孤而已至許欲宣詔㫖希烈使
　其養子千餘環繞嫚罵㧞刄擬之真卿色不變希烈
　麾衆令退館而禮之欲遣還㑹李元平在座真卿責
　之元平慙以宻啓白希烈遂留不遣朱滔等各遣使
　詣希烈勸進希烈召真卿示之曰四王見推不謀而
　同豈吾獨為朝廷所忌無所自容邪真卿曰此乃四
　凶何謂四王相公不自保功業為唐忠臣乃與亂臣
　賊子相從求與之同覆滅邪希烈不悦他日又與四
　使同宴四使曰都統将稱大號而太師適至是天以
　宰相賜都統也真卿叱之曰汝知有罵安禄山而死
　者顔杲卿乎乃吾兄也吾年八十知守節而死耳豈
　受汝曹誘脇乎希烈掘坎于庭云欲阬之真卿怡然
　見希烈曰死生已定何必多端亟以一劒相與豈不
　快公心事邪希烈乃謝之(是月以哥舒曜為東都汝/州節度使討李希烈擊破)
　(之遂克汝州子/哥舒曜翰之)
三月曹王臯敗李希烈兵斬其将㧞黄(隋置今湖北/黄州府是)蘄
(注見/前)州
　時希烈兵栅蔡山(在黄州府/黄梅縣南)險不可攻臯聲言西取
　蘄州引舟師泝江而上希烈之将引兵随戰臯乃復
　放舟順流而下急攻蔡山㧞之遂進㧞蘄州表伊慎
　為刺史
李希烈引兵歸蔡州(即汝南郡/注見前)
　希烈遣其都虞候周曽等将兵三萬攻哥舒曜曽等
　宻謀還軍襲希烈奉顔真卿為節度使希烈知之襲
　曽等殺之其黨冦鄭州者聞之亦逃歸希烈乃上表
　歸咎于周曽等引兵還蔡州外示從順實待朱滔等
　之援也(希烈置顔真卿于龍興寺會荆南節度使張/伯儀與希烈兵戰于安州大敗亡其所持節)
　(希烈使人以示真卿真卿號慟/投地絶而復蘇自是不復言)
夏四月以白志貞為京城召募使
　志貞請諸嘗為節度觀察都團練使者不問存没並
　勒其子弟帥奴馬自備資裴從軍授以五品官貧者
　苦之人心始摇
李晟圍清苑(後魏縣今為直/𨽻保定府治)朱滔救之晟軍大敗
　先是李晟請以所將兵與張孝忠共圖范陽上許之
　(晟趨趙州王士真解/圍走遂北畧恒州)及是晟謀取涿莫二州以絶幽
　魏往來之路圍清苑累月不下朱滔自将救之晟軍
　大敗㑹晟病甚還保定州王武俊以滔未還魏橋遣
　宋端趣之言頗不遜滔怒曰滔以救魏博之故叛若
　棄兄如脱屣二兄必相疑惟二兄所為武俊遣使者
　謝之然以是益恨滔李抱真因使参謀賈林詣武俊
　詐降説之(林見武俊曰吾來傳詔非降也武俊色動/林曰天子知大夫登壇建國撫膺顧左右)
　(曰我本忠義天子不省故至是諸将亦數表大夫至/誠天子語使者曰朕前誤無及矣朋友失意尚可謝)
　(况朕為四海主乎武俊曰僕胡人也為将尚知愛百/姓况天子豈専以殺人為事乎僕不憚歸國但已與)
　(諸鎮結盟不欲使曲在已天子誠能下詔赦諸鎮之/罪僕當首唱從化有不從者請奉辭伐之如此則上)
　(不負天子下不負同列/不過五旬河朔定矣)武俊乃使林還報抱真隂相
　約結
初行税間架除陌錢法
　時河東澤潞河陽朔方四軍屯魏縣神䇿永平宣武
　淮南浙西荆南江泗沔鄂湖南黔中劒南嶺南諸軍
　環淮寧之境皆仰給度支月費錢百三十餘萬緡常
　賦不能供判度支趙贊乃奏行二法所謂税間架者
　每屋兩架為間上屋税錢二千中税千下税五百敢
　匿一間杖六十賞告者錢五十緡所謂除陌錢者公
　私給與及賣買每緡官留五十錢給他物及相貿易
　者約錢為率敢隠錢百者杖六十罰錢二千賞告者
　錢十緡賞錢皆出坐者于是愁怨之聲盈于逺近
秋八月李希烈㓂㐮城詔發涇原等道兵救之
　初上在東宫聞監察御史陸贄(字敬輿蘇/州嘉興人)名即位召
　為翰林學士數問以得失時兩河用兵久不決賦役
　日滋贄以兵窮民困恐生内變乃上奏論之(畧曰克/敵之要)
　(在乎将得其人馭将之方在乎操得其柄将非其人/者兵雖衆不足恃操失其柄者将雖材不為用将不)
　(能使兵國不能馭将非止費財翫冦之弊亦有不戢/自焚之災今兩河淮西為叛亂者獨四五兇人而已)
　(尚恐其中或有詿誤失圖勢不得止者况其餘衆蓋/並脇從茍知全生豈願為惡又曰人者邦之本財者)
　(人之心心傷則其本傷本傷則枝榦顛瘁矣是以兵/貴拙速不尚巧遲若不靖于本而務救于末則救之)
　(所為乃禍之所起也又論闗中形勢以為王者蓄威/以昭徳偏廢則危居重以馭輕倒持則悖王畿者四)
　(方之本也太宗列置府兵分𨽻禁衛諸府八百餘所/而在闗中者殆五百馬舉天下不敵闗中則居重馭)
　(輕之意明矣承平漸久武備寖㣲故禄山竊倒持之/柄一舉滔天乾元之後繼有外虞悉師東討故吐蕃)
　(乘虚深入先帝避之東遊是皆失居重馭輕之權忘/深根固柢之慮追想及此豈不寒心今朔方太原之)
　(衆逺在山東神策六軍之兵繼出闗外倘有賊臣䧟/㓂黠虜覷邉未審陛下何以禦之立國之安危在勢)
　(任事之濟否在人勢茍安則異類同心勢茍危則舟/中敵國陛下豈可不追覽往事惟新令圖修偏廢之)
　(柄以靖人復倒持之權以固國乎今□輔之間徵發/已甚宫苑之内備衛不全萬一将帥之中又如朱滔)
　(希烈竊發郊畿驚犯城闕未審陛下復何以備之臣/願追還神䇿六軍節将子弟明敕涇隴邠寧更不徵)
　(發仍罷間架等税冀已輸者弭怨見/處者獲寜則人心不摇而邦本固矣)上不能用
冬十月涇原兵過京師作亂上如奉天朱泚反據長安
　上發涇原等道兵救㐮城十月節度使姚令言(河中/人)
　將兵五千至京城軍士冒雨寒甚多擕子弟而來冀
　得厚賜遺其家既至一無所賜發至滻水詔京兆尹
　王翃(守宏肱并/州晉陽人)犒師惟糲食菜餤衆怒蹴而覆之曰
　吾輩將死于敵而食且不飽安能以微命拒白刄邪
　聞瓊林大盈二庫金帛盈溢不如相與取之乃擐甲
　張旗皷譟還趣京城上遽命賜帛人一匹衆益怒射
　中使殺之遂入城百姓駭走賊大呼告之曰汝曹勿
　恐不奪汝商貨僦質矣不税汝間架陌錢矣初白志
　貞募禁兵東征死亡者皆不以聞但受市井富兒賂
　而補之名在軍籍受給賜而身居市㕓為販鬻至是
　上召禁兵以禦賊竟無一人至者乃與太子諸王公
　主自苑北門出王貴妃以傳國寳繋衣中宦官竇文
　㻛霍仙鳴帥宦官左右僅百人以從後宫諸王公主
　不及從者什七八翰林學士姜公輔(愛州日/南人)叩馬言
　曰朱泚嘗為涇帥廢處京師心常怏怏今亂兵若奉
　以為主則難制矣請召使從行上曰無及矣遂行賊
　登含元殿讙譟爭入府庫運金帛姚令言曰今衆無
　主不能持久朱太尉閒居私第請相與奉之衆許諾
　乃遣騎迎朱泚入宫居白華殿自稱權知六軍百官
　出見泚或勸迎乗輿泚不悦源休以使回紇還(事具/前)
　嘗薄怨朝廷(休有口辯盧把恐其見上得幸/乗其未還先除光禄卿故怨)入見泚
　為陳成敗引符命勸之僭逆羣臣不知乗輿所之盧把
　白志貞王翃陸贄等追及于咸陽上思桑道茂之言
　(道茂請城/奉天見前)乃幸奉天金吾大將軍渾瑊繼至瑊素有
　威望衆心恃之稍安檢校司空李忠臣太僕卿張光
　晟皆欝欝不得志至是與工部侍郎蔣鎮皆為泚用
　泚以司農卿叚秀實久失兵柄意其必怏怏遣騎召
　之不納騎士踰垣入刼之秀實乃謂子弟曰吾當以
　死狥社稷耳乃往見泚説之曰犒賜不豐有司之過
　也天子安得知之公宜以此開諭將士示以禍福奉
　迎乗輿此莫大之功也泚不悦(上徴近道兵入援有/上言朱泚為亂兵所)
　(立且來攻城宜早修守備盧把切齒言曰朱泚忠貞/羣臣莫及柰何言其從亂傷大臣心臣請以百口保)
　(其不反上亦以為然又聞羣臣勸泚奉迎乃詔諸道/援兵至者皆營于三十里外姜公輔諫曰今宿衛軍)
　(寡有備無患若泚奉迎何憚兵多上乃悉召援兵入/城盧把白志貞請擇大臣入城宣慰金吾將軍吳溆)
　(獨請行退而告人曰食其禄而違其難何以為臣吾/非不知往必死但舉朝無蹈難之臣使聖情慊慊耳)
　(遂奉詔詣泚泚殺/之  吳溆湊之兄)
司農卿叚秀實謀誅朱泚不克死之
　秀實與將軍劉海賔涇原將吏何明禮岐靈岳謀誅
　朱泚迎乗輿未發泚遣韓旻將鋭兵三千聲言迎駕
　實襲奉天秀實謂靈岳曰事急矣使靈岳詐為姚令
　言符令旻且還竊其印未至秀實倒用司農印印符
　追之旻得符而還秀實謂同謀曰旻還吾屬無類矣
　我當直搏泚殺之不克則死終不能為之臣也使海
　賓明禮隂結死士為應旻至泚令言大驚靈岳獨承
　其罪而死泚召李忠臣源休姚令言及秀實等議稱
　帝事秀實勃然起奪休象笏前唾泚面大罵曰狂賊
　吾恨不斬汝萬叚豈從汝反邪因以笏撃泚中其額
　泚血灑地海賔不敢進而逸忠臣前助泚泚得脱走
　秀實知事不成謂泚黨曰我不同汝反何不殺我衆
　爭前殺之海賓捕得見殺明禮從泚攻奉天復謀殺
　泚亦死上聞秀實之死恨委用不至涕泗久之
鳳翔將李楚琳殺節度使張鎰降于朱泚
　鎰性懦緩好修餙邉幅不習軍事聞上在奉天欲迎
　大駕具服用貨財獻于行在營將李楚琳嘗事朱泚
　為泚所厚行軍司馬齊映(瀛州高/陽人)齊抗(澣之/孫)言于鑑
　曰不去楚琳必為亂首鎰命楚琳出屯隴州楚琳夜
　與其黨作亂殺鎰自為節度使降于朱泚(上始以奉/天迫隘欲)
　(幸鳯翔户部尚書蕭復曰鳳翔將卒皆朱泚故部曲/其中必有與之同惡者臣尚憂張鎰不能久豈得以)
　(鑾輿蹈不測之淵乎上曰吾行計已決試為卿留一/日明日聞亂乃止齊映齊抗皆詣奉天以映為御史)
　(中丞抗為侍御史孫/蕭復字履初嵩之)
朱泚僭號
　朱泚自稱大秦皇帝改元應天以姚令言李忠臣為
　侍中源休同平章事蔣鎮樊系張光晟等拜官有差
　立弟滔為皇太弟泚尋改國號曰漢(源休勸泚誅剪/宗室以絶人望)
　(殺凡七十七人系為泚譔册文既成仰藥而死大理/卿蔣沇詣行在為賊所得逼以官流絶食稱病潛竄)
　(得免之蔣沇/欽緒  子)
李希烈䧟㐮城
　哥舒曜食盡奔洛陽希烈遂䧟㐮城
以馮河清(京兆/人)為涇原節度使
　姚令言之東出也以馮河清為判官姚况知州事河
　清况聞上幸奉天集將士大哭激以忠義發甲兵輸
　行在城中得之士氣大振詔以河清為節度使况為
　司馬
殺左僕射崔寧
　上至奉天數日崔寧始至上喜甚撫勞有加寧退謂
　所親曰主上聰明英武從善如流但為盧把所惑以
　至于此因澘然出涕把聞之與王雄謀䧟之㑹泚下
　詔以寧為中書令翃詐為寧遺泚書獻之杞譖寧與
　泚結盟約為内應故獨後至上遣中使縊殺之中外
　皆稱其寃
李懷光帥衆赴長安
　上遣中使告難于魏縣行營諸将相與慟哭懷光遂
　赴長安馬燧李芃引兵歸鎮李抱真退屯臨洺
朱泚犯奉天詔韓遊瓌(靈武/人)渾瑊拒之
　泚自将逼奉天軍勢甚盛邠寧留後韓遊瓌奉詔将
　兵拒泚遇于醴泉遊瓌謂監軍翟文秀曰當急趣奉
　天以衛天子遂引兵還泚亦随至渾瑊與遊瓌血戰
　竟日賊乃退(上與陸贄語及亂故深自克責贄曰致/今日之患皆羣臣之罪也上曰此亦天)
　(命非由人事贄退上疏曰陛下志一區宇四征不庭/兇渠稽誅逆将繼亂兵連禍結行及三年行者有鋒)
　(刃之憂居者有誅求之困非常之虞億兆同慮唯陛/下穆然凝邃獨不得聞至使充卒鼓行白晝犯闕陛)
　(下有股肱之臣有耳目之任有諌諍之列有備禦之/司見危不能竭其誠臨難不能效其死所謂羣臣之)
　(罪豈徒言歟臣又聞之天所視聴皆因于人人事理/而天命降亂者未之有也人事亂而天命降康者亦)
　(未之有也自頃征伐頗繁刑網稍宻物力竭耗人心驚/疑上自朝列下達烝黎日夕族黨聚謀咸憂必有變)
　(故旋屬涇原叛卒果如衆庶所虞京師之人動逾億/計固非為知冥術皆聴古書則明致冦之由未必盡)
　(關天命臣聞理或生亂亂或資理有以無難而失守/有以多難而興邦今生亂失守之事則既往不可復)
　(追矣其資理興邦之業在/陛下克勵而謹俢之而已)
将軍高重㨗及泚兵戰死
　将軍髙重㨗與泚驍将李日月戰于梁山(注見/前)破之
　乗勝逐北賊伏兵掩之斬其首而去上哭之盡哀結
　蒲為首而葬之泚見其首亦哭曰忠臣也束蒲為身
　而葬之日月亦戰死于城下歸其尸其母不哭罵曰
　奚奴國家何負于汝而反死已晩矣及泚敗獨日月
　之母不坐
十一月以韋臯(字城武京/兆萬年人)為奉義軍節度使
　初泚鎮鳯翔遣将牛雲光戍隴州至是欲執留後韋
　臯以應泚事泄帥衆奔泚遇泚遣中使蘇玉齎詔書
　加臯中丞玉謂之曰韋臯書生也君不如與我俱之
　隴州臯不受命君以兵誅之如取孤㹠耳雲光從之
　臯乃先納蘇玉受其詔書謂雲光曰大使茍無異心
　請悉納甲兵乃可入雲光易之輸甲兵而入臯伏甲
　誅之築壇盟将士曰李楚琳賊虐本使既不事上安
　能恤下宜相與討之遣兄平弇詣奉天詔以隴州為
　奉義軍擢臯為節度使
李晟将兵入援
　李晟聞上幸奉天帥衆奔命張孝忠遣鋭兵六百與
　俱晟引兵出飛狐道(注見/前)晝夜兼行上以為行營節
　度使李懐光以衆五萬入援方雨淖懐光奮厲軍士
　倍道進屯蒲城(今同州府蒲城縣西魏置唐改奉先/宋仍復故名此云蒲城蓋史臣追叙)
　(之/文)晟亦自蒲津(即蒲津關/注見前)濟軍于東渭橋其始有卒
　四千晟善于撫御人樂從之旬月間至萬餘人(持神/䇿兵)
　(馬使尚可孤自㐮陽入援屯藍田鎮國軍兵馬使駱/元光襲破泚将何望之軍華州屢敗賊兵賊由是不)
　(敢東出上即以元光為節度使馬燧遣其行軍司馬/王權及其子彚将兵五千屯中渭橋于是泚黨所據)
　(惟長安城而已元尚可孤宇文部别種駱元光本安/息人宦官駱奉  養以為子遂冒其姓後賜姓名曰)
　(李元諒鎮國軍上/元初置治華州)
渾瑊擊破朱泚李懐光敗泚兵于醴泉奉天圍解
　泚圍奉天經月城中資糧俱盡時供御纔有糲米二
　斛每伺賊之休息夜縋人于城外采蕪菁根(本草注/蕪菁北)
　(人又名蔓菁/其根可食)而進之泚百道攻城(造雲梯高廣數丈/下施巨輪上容壯)
　(士五百人城中望之恼懼渾瑊迎其所來鑿地道積/薪蓄火以待之泚盛兵鼓譟攻南城韓遊瓌引兵嚴)
　(備東北賊果併兵攻之推雲梯上施濕氊/懸水囊火炬矢石所不能傷賊有登城者)上與渾瑊
　對泣羣臣惟仰首祝天上以無名告身千餘通授瑊
　使募敢死士禦之時士卒凍餒又無甲胄瑊撫禦之
　激以忠義皆鼓譟力戰瑊中流矢進戰不輟㑹雲梯
　輾地道(即渾瑊/所鑿)一輪偏䧟不能前郤火從地中出(亦/瑊)
　(所/書)風勢甚盛須臾雲梯及人皆為灰燼賊乃引退于
　是三門出兵太子督戰賊徒大敗李懐光自蒲城引
　兵而西先遣兵馬使張韶以蠟韜表随賊攻城乗間
　逾塹抵城下大呼曰我朔方軍使也乃縋而上上得
　表大喜即令舁韶至城上懽聲如雷懷光亦敗泚兵
　于醴泉(又敗之于魯店東/按魯店在乾州)泚聞之懼遂遁歸長安衆
　以為懐光復三日不至則城不守矣(泚退從臣皆賀/汴滑兵馬使賈)
　(隠林進言曰陛下性太急不能容物若此性未改雖/朱泚敗亡憂未艾也上甚稱之侍御史万俟著開金)
　(商運路諸道貢賦繼至用度始振泚至長安為城守/計不愛金帛以悦将士加以繕完器械日費甚廣及)
　(長安平府庫尚有餘蓄見者皆追怨有司之暴斂焉/  金商金州西魏置今陕西興安刑是商州注見前)
李懐光至奉天詔引軍還取長安
　李懐光之赴難也數與人言盧杞趙贊白志貞之姦
　佞且曰天下之亂皆此曹所為也吾見上當請誅之
　杞聞之懼言于上曰懐光勲業社稷是頼賊徒破膽
　皆無守心若使之乗勝取長安則一舉可以滅賊此
　破竹之勢也今聼入朝留連累日使賊得成偹恐難
　圖矣上以為然詔懷光直引軍屯便橋與李晟等刻
　期共取長安懐光自以數千里赴難破泚解圍而咫
　尺不得見天子意殊怏怏曰吾今已為姦臣所排事
　可知矣遂引兵行
曹王臯遣使貢獻
　自朱泚作亂南方藩鎮各閉境自守惟曹王臯數遣
　使間道貢獻
十二月貶慮杞白志貞趙贊為逺州司馬
　李懐光頓兵不進上表暴揚把等罪惡衆論諠騰亦
　咎把等上不得已皆貶為司馬
以陸贄為考功郎中
　贄辭曰行罰先貴近而後卑逺則令不犯行賞先卑
　逺而後貴近則功不遺望先録大勞次徧羣臣則臣
　亦不敢獨辭上不許(上問贄以當今切務贄上疏曰/當今急務在于審察羣情而已)
　(矣羣情之所甚欲者陛下先行之所甚惡者陛下先/去之欲惡與天下同而天下不歸者未之有也理亂)
　(之本繫于人心况當變故危疑之際乎頃者中外意/乖君臣道隔郡國之志不逹于朝廷閭閻之誠不升)
　(于軒陛上澤闕于下布下情壅于上聞智事不知知事/不實此羣情之所甚惡也夫總天下之  以助聰明順)
　(天下之心以施教令則君臣同志何有不從逺邇歸/心孰與為亂疏奏旬日無所施行贄又上疏曰臣聞)
　(立國之本在乎得衆得衆之要在乎見情在易乾下/坤上曰泰坤下乾上曰否損上益下曰益損下益上)
　(曰損夫天在下而地處上于位乖矣而反謂之泰者/上下交故也君在上而臣處下于義順矣而反謂)
　(之否者上下不交故也上約已而裕于人人必悦而/奉上矣豈不謂之益乎上蔑人而肆諸已人必怨)
　(而叛上矣豈不謂之損乎是以古先王之居人上也/必以其欲從天下之心而不敢以天下之人從其欲)
　(陛下以刑威照臨以嚴法制斷故逺者驚疑而阻命/逃死之亂作近者畏懾而偷容避罪之態生人各)
　(隠情以言為諱至于變亂将起億兆同憂獨陛下恬/然不知方謂大平可致陛下以今日之所覩騐往時)
　(之所聞孰真孰虚何得何失則事之通塞備詳之矣/人之情偽盡知之矣上乃遣中使諭之曰朕本性甚)
　(好推誠亦能納諫将謂君臣一體全不隄防縁推誠/信不疑多被姦人賣弄今所致患害反在推誠且諫)
　(官論事例自矜衒歸過于朕以自取名又多雷同道/聼塗説試加質問遽則辭窮所以近來不多對人非)
　(倦于接納也贄以書對曰天不以地有惡木而廢資/生天子不以時有小人而廢聼納惟信與誠有失無)
　(補一不誠則心莫之保一不信則言莫之行陛下所/謂失于誠信以致患害者斯言過矣夫馭之以智則)
　(人詐示之以疑則人偷上行之則下從上施之則下/報若誠不盡于已而望盡于人衆必怠而不從矣不)
　(誡于前而曰誠于後衆必疑而未信矣是知誠信之/道不可斯須而去身願陛下慎守而力行之非所以)
　(為悔也夫仲虺賛揚成湯不稱其無過而稱其改過/吉甫歌誦周宣不美其無闕而稱其補闕是則聖賢)
　(惟以改過為能不以無過為貴蓋以為智者改過而/遷善愚者恥過而遂非遷善則其徳日新遂非則其)
　(惡彌積也諫官不宻信非忠厚其于聖徳固亦無虧/陛下若納諫不逹則傳之適足增美陛下若違諫不)
　(納又安能禁之不傳夫侈言無驕不必用質言當理/不必違辭拙而効速者不必愚言甘而利重者不必)
　(智考之以實處之以終其用無他惟善所在衆多之/議足見人情必有可行亦有可畏恐不宜一様輕侮)
　(莫之省納陛下又謂試加質問即便辭窮臣以為陛/下雖窮其辭而未窮其理能服其口而未服其心也)
　(夫下之情莫不願逹于上上之情莫不求通于下然/而下恒苦上之難逹上恒苦下之難知若是者何九)
　(弊未去故也所謂九弊者上有其六好勝人恥聞過/騁辯給眩聪明厲威嚴恣彊愎是也下有其三謟諛)
　(顧望畏慎是也上好勝必甘于侫辭上恥過必忌于/直諫如是則下之諂諛者順㫖而忠實之語不聞矣)
　(上騁辯必勦説而折人以言上眩明必臆度而疑人/以詐如是則下之顧望者自便而切磨之辭不盡矣)
　(上厲威必不能降情以接物上恣愎必不能引咎以/受規如是則下之畏愞者避辜而情理之説不申矣)
　(上情不通于下則人惑而不從其令下情不通于上/則君疑而不納其誠誠而不見納則應之以悖令而)
　(不見從則加之以刑下悖上刑不亡何待故諫者多/表我之能好諫者直示我之能容諫者之狂誣明我)
　(之能恕諫者之漏泄彰我之能從有一于斯皆為徽/徳諫者有爵賞之利君亦有理安之利諫者得獻替)
　(之名君亦得采納之名然猶諌者有失中而君無不/美惟恐讜言之不切天下之不聞如此則納諌之徳)
　(光矣上頗/采用其言)
李希烈䧟汴滑州
　希烈攻汴州李勉城守累月外救不至将其衆萬餘
　人奔宋州滑州刺史李澄以城降賊勉上表請罪上
　曰朕猶夫守宗廟勉宜自安待之如初希烈遂㧞㐮
　邑(注見/前)江淮大震陳少遊送欵于希烈遣使結李納
　于鄆州
　
御批歴代通鑑輯覽卷五十七
