
　竹書統箋卷八
　　　　　　　　　　翰林院檢討徐文靖撰
康王(箋按周本紀成王崩/太子釗立是為康王)
　名釗(箋按顧命曰王崩太保命仲桓南宮毛俾爰齊/侯吕伋以二千戈虎賁百人逆子釗於南門之)
　(外延入翼室恤宅宗蔡傳曰逆太子釗於/路寢門外引入路寢翼室為憂居宗主也)
元年甲戌春正月王即位命冢宰召康公總百官(箋按/書顧)
　(命乃同召太保奭孔傳曰冢宰第一召公領之鄭注/周禮曰百官總焉則謂之冢賈氏疏案經司書職曰)
　(掌六典八法八則之貳以詔王及冢宰是貳王事總/衆職而稱冢也宰夫職曰乗其財用之出入凡失財)
　(用物辟名者以官刑詔冢宰而誅之是總衆官誅賞/而稱冢也又司㑹職曰以周知四國之治以詔王及)
　(冢宰廢置是總四/國之治而稱冢也)
諸侯朝于豐宫(箋按左傳曰康有豐宫之朝杜預曰酆/在始平鄠縣東有靈臺康王於是朝諸)
　(侯括地志豐宫周文王宫也/在雍州鄠縣東三十五里)
三年定樂歌(箋按定樂歌如周禮大司樂曰奏黄鍾歌/大呂以祀天神奏太蔟歌應鍾以祀地示)
　(奏夷則歌小呂以享先妣奏無射歌夾鍾以享先祖/是也又周頌序曰歌清廟以祀文王歌天作以祀先)
　(王先公歌執競以祀武王歌思文祀后稷以配天歌/昊天有成命以郊祀天地如此類者必皆其所先定)
　(耳/)
吉禘于先王(箋按閔公二年夏五月乙酉吉禘于莊公/杜注三年喪畢致新死者之主于廟廟之)
　(逺祖當遷入祧因是大祭以審昭穆謂之禘是/康王三年吉禘以三年喪畢即吉而行禘也)
申戒農官告于廟(箋按詩序曰臣工諸侯助祭遣于廟/也其詩曰嗟嗟保介維莫之春亦又)
　(何求如何新畬朱子曰此戒農官之詩保介農官/之副也疑即為康王申戒農官而告于廟之詩也)
六年齊太公薨(箋按紂三十一年文王得呂尚以為師/至是凡六十六年而薨皇覽曰呂尚冢)
　(在臨淄縣城南/去縣十餘里)
九年唐遷于晉作宮而美王使人讓之(箋按郡國志太/原晉陽本唐國)
　(有龍山晉水所出地理通釋曰叔虞封唐子燮為晉/侯徙居晉水傍在并州晉陽縣北二里國都城記云)
　(唐叔虞之子夑父徙居晉水傍改曰晉侯襄公三十/一年傳子産相鄭如晉曰文公之為盟主也宮室卑)
　(庳無觀臺榭殆/亦有鑒於此耶)
十二年夏六月壬申王如豐錫畢公命(箋按左傳畢文/之昭也郡縣志)
　(畢原在京兆府萬年縣西南二十八里葢即畢公髙/之所封也書叙曰康王命作冊畢分居里成周郊作)
　(畢命唐孔氏疏曰漢初不得此篇有偽作其書以代/之者漢書律歴志云康王十二年六月戊辰朔三日)
　(庚午故畢命豐刑曰惟十有二年六月庚午胐王命/作䇿書豐刑亦不知豐刑何所道也余按成王十九)
　(年黜豐侯三禮圖説曰豐侯以酒亡國所言豐刑或/此也又按鄭志答趙商曰周公左召公右兼師保故)
　(成王周官稱三公為太師太傅太保若然太傅者畢/公為之兼世子之官故稱太傅是以文王世子云太)
　(傅在前少傅在後此錫命畢/公當亦由太傅為冢宰也)
秋毛懿公薨(箋按周書克殷解武王入商/毛叔鄭奉明水即毛懿公也)
十一年錫齊侯伋命(箋按齊太公世家太公之卒百有/餘年子丁公呂伋立徐廣曰伋一)
　(作及按周公諡法/述義不克曰丁)
王南巡狩至九江廬山(箋按漢志豫章雩都縣湖漢水/東至彭澤入江彭澤縣禹貢彭)
　(蠡澤在西鄱陽縣鄱水餘汗縣餘水艾縣修水新淦/淦水南城盱水建城蜀水宜春南水皆入湖漢太康)
　(地記曰劉歆云湖漢等九水入彭蠡因言九江太史/公曰余嘗登廬山觀禹疏九江地理志廬江尋陽縣)
　(禹貢九江在南東合為大江論語注蔡大龜也禹貢/九江納錫大龜史記龜䇿傳廬江郡常嵗時生龜長)
　(尺二寸者輸太卜官路史蘄春江中有蔡山在廣濟/縣大龜納錫故曰蔡髙崇文傳有蔡山羅苹云蘄水)
　(縣北蘄水尋陽舊治也則九江納錫亦在廬江故孫/放廬山賦曰尋陽郡南有廬山九江之鎮也支曇諦)
　(廬山賦曰縈以三湖帶以九江今据竹書康王南巡/狩至九江廬山九江可移而廬山之九江不可移蔡)
　(仲黙以九江在洞庭未見此矣或又以禹貢九江孔/殷屬之荆州則九江應在洞庭殊不審漢至大别入)
　(江經先言江漢朝宗于海後言九江孔殷則九江在/漢水入江之下矣導江東至于澧過九江至于東陵)
　(則灃水不在九江之數故先至灃而後乃過九江也/蔡傳以灃為九江之一又以東陵即巴陵殊不審澧)
　(自灃州東流至巴陵縣北五里洞庭湖在縣西南若/澧水亦為九江亦在東陵經何以言至澧過九江然)
　(後至東陵乎郡國志江自尋陽分為九道/地志廬江金蘭西北有東陵鄉當從之)
十九年魯侯禽父薨(箋按十九年九誤當作六皇甫謐/曰伯禽以成王元年封四十六年)
　(康王十六年卒今据竹書成王三十七年陟加以康/王十六年是封五十三年也魯世家云伯禽卒子考)
　(公酋立四年卒立弟熙是為煬公煬公以康王二十/一年築茅闕門則從前尚有四年宜屬考公伯禽之)
　(薨不得在康/王十九年也)
二十一年魯築茅闕門(箋按魯世家煬公築茅闕門徐/廣曰茅一作第又作夷世本曰)
　(煬公徙魯宋忠曰今魯國又春秋定公元年秋九月/立煬宫杜預曰煬公伯禽子也其廟已毁季氏禱而)
　(立其宫書以譏之搜神記曰定公元年有九蛇繞柱/占以為九世廟不祀乃立煬宫又漢志煬公二十四)
　(年正月丙午朔旦冬至殷歴以為丁酉据竹書則煬/公六年卒史記魯世家亦云六年無二十四葢漢志)
　(誤/也)
二十四年召康公薨(箋按應劭風俗通召康公與周同/姓武王滅紂封召公於燕成王時)
　(入據三公出為二伯自陜以西召公主之當農桑之/時重為所煩勞不舍鄉亭止於棠樹之下聴訟決獄)
　(各得其所壽百/九十餘乃卒)
二十六年秋九月己未王陟
昭王(箋按周本紀康王崩/太子瑕立是為昭王)
　名假(假他本/多作瑕)
元年庚子春正月王即位
復設象魏(箋按周禮太宰之職正月縣治象之法于象/魏使萬民觀治象鄭司農云象魏闕也賈公)
　(彦曰周公謂之象魏雉門之外兩觀闕髙魏魏然今/据竹書成王二十一年除治象至昭王元年凡四十)
　(有四年而復設象魏故史記三代世表謂成康刑錯/四十餘年又按此正月周十一月建子之月也周禮)
　(小宰正嵗帥治官之屬而觀治象之法鄭注曰正/嵗謂夏之正月是周時兼用夏正以正嵗别之)
六年王錫郇伯命(箋按周書王㑹解唐叔荀叔周公在/左詩曹風下泉四國有王郇伯勞之)
　(鄭箋云郇侯文王之子為州伯僖二十四年左傳郇/文之昭也水經注洓水又西逕郇城詩云郇伯勞之)
　(葢其故國也服䖍曰郇國在解縣/東一統志郇城在平陽府猗氏縣)
冬十二月桃李華(箋按漢書五行傳僖公三十三年十/二月李梅實劉向以為周十二月今)
　(十月也李梅當剝落/今反華實近草妖也)
十四年夏四月恒星不見(箋按春秋莊七年夏四月辛/卯夜恒星不見公羊傳曰恒)
　(星者何列星也何休曰列星者天之常宿分守度諸/侯之象周之四月夏之二月昏參伐狼注之宿當見)
　(參伐主斬艾立義狼主衡平也皆滅者法度廢/絶威儀陵遲之象注即柳也天官書柳為鳥注)
秋七月魯人弑其君宰(箋按魯世家煬公六年卒子幽/公宰立幽公十四年幽公弟㵒)
　(殺幽公而自立是為魏/公世本㵒作弗魏作微)
十六年伐楚涉漢遇大兕(箋按爾雅兕似牛郭注一角/青色重千斤韋昭國語注兕)
　(似牛而青善觸人楚䇿江乙説安陵君曰楚王/遊於雲夢有狂兕􁠪車依輪而至亦是類也)
十九年春有星孛于紫微(箋按司馬彪天文志曰紫宮/天子之宮也客星犯謂之大)
　(喪宋書符瑞志彗孛紫微天下易主春秋文十四年/有星孛入于北斗公羊曰孛彗星也昭十七年冬有)
　(星孛于大辰西及漢申須/曰彗所以除舊布新也)
祭公辛伯從王伐楚(箋按韋昭曰蔡畿内之國周公之/後左𫝊桓七年祭公來杜預曰祭)
　(公諸侯為天子三公者釋例曰祭城在河南上有敖/倉周公後所封也一統志祭城在鄭州城東北一十)
　(五里周公第五子所封此祭公葢其後也漢志上/黨郡有長子縣周史辛甲所封此辛伯葢其後也)
天大曀(箋按爾雅釋天隂而風曰曀詩終風/且曀不日有曀毛傳隂而風曰曀)
雉兔皆震(箋按屈原天問曰昭后成遊南土爰底厥利/維何逢彼白雉朱子集注曰昭王南遊至楚)
　(楚人鑿其船而沉之白雉事無所見舊注謂周公時/越裳氏嘗獻之昭王徳不能致而欲親往逢迎之今)
　(据竹書昭王十九年伐楚涉漢天大曀雉兔皆震當/是厥利維何逢彼兔雉也汲冢未出世不知有雉兔)
　(事遂譌為/白雉耳)
喪六師于漢王陟(箋按僖四年左傳昭王南征而不復/君其問諸水濱杜氏曰昭王時漢非)
　(楚境故不受罪又按水經注沔水逕江夏雲杜縣東/又束逕左桑昔周昭王南征船人膠舟以進之渡沔)
　(中流而沒死董逌書跋曰叔䜌鼎銘二十有三年王/在宗周王命叔䜌其曰王在宗周則知在幽王之前)
　(昭穆皆有二十三年則叔䜌作器葢在二王之世矣/今据竹書昭王在位十有九年陟無二十三年豈彦)
　(逺未見此耶一統志昭王陵/在登封縣少室山陽城西谷)
穆王(箋按周本紀昭王南巡不返卒/于江上立昭王子滿是為穆王)
　名滿
元年己未春正月王即位
作昭宮(箋按昭宮穆王所作以祀昭王也陸佃禆雅曰/貝大者如輪穆王得其殻懸于昭觀即昭宮也)
命辛伯餘靡(箋按呂氏春秋曰周昭王親將征荆蠻辛/餘靡長且多力為王右還反涉漢梁敗王)
　(及祭公隕于漢中辛餘靡振王北濟反振祭公周乃/侯之于西翟髙誘注引左傳云昭王南征而不復孔)
　(仲達曰昭王為沒于漢中辛餘靡焉得振王北濟也/振王為虚誠如髙誘之注今据竹書穆王元年命辛)
　(伯餘靡則辛伯未没于漢其振王北濟又何疑焉又/按左思蜀都賦起西音於促柱劉淵林注曰周昭王)
　(涉漢中流而隕其右辛遊靡振王遂卒不復還周乃/侯其子于西翟實為長公楚徙宅西河長公思故處)
　(始作西音見呂氏春秋是亦誤也况呂氏于振王北/濟下云周乃侯之于西翟與紀年合而孔氏正義反)
　(以振王為/虚者誤也)
冬十月築祈宮于南鄭(箋按祈當作祇穆天子傳曰仲/冬壬辰至櫐山之上乃奏廣樂)
　(三日而終吉日丁酉天子入于南鄭郭璞注曰今京/兆鄭縣也紀年穆王元年築祇宮于南鄭傳所謂王)
　(是以獲沒于祇宮者鄭即漢京兆鄭縣一統志古/鄭城在華州鄭縣北稱南鄭者以鄭在鎬南也)
自武王至穆王享國百年穆王以下都于西鄭(箋按書/無逸言)
　(殷之三王及文王享國若干年者皆謂在位之年呂/刑云王享國百年髦荒乃自其生年而數若謂武王)
　(至穆王享國百年則髦荒將何指乎顔師古謂穆王/下無都西鄭之事殊不知西鄭南鄭一也自鎬京視)
　(之則鄭在南自新/鄭視之則鄭在西)
六年春徐子誕來朝錫命為伯(箋按後漢書穆王分東/方諸侯命徐偃王主之)
　(偃王處潢池東地方五百里行仁義陸地而朝者三/十六國太子賢曰水經注潢池一名汪水與泡水合)
　(至沛入泗自山陽以東海陵以北其地當之也括地/志大徐城在泗州徐城縣北三十里古之徐國也)
八年春北唐來賓獻一驪馬是生騄耳(箋按北唐戎國/也周書王㑹解)
　(北唐戎以閭即此北唐也穆傳曰天子之駿赤驥盜/驪白義踰輪山子渠黄華騮緑耳郭注曰魏時鮮卑)
　(獻千里馬色白而兩耳/黄名曰黄耳亦此類耳)
九年築春宮(附注王所居有鄭宮春宮○箋按初學記/曰鄭宮春宮見紀年大約鄭宫即祇宮宮)
　(在南鄭故因以名之王子年拾遺記曰穆王三十六/年王東巡大騎之谷詣春霄宮集諸方士仙術之要)
　(所謂春宮者/殆即此也)
十一年王命卿士祭公謀父(箋按書叙曰周公云殁王/制將衰穆王因祭祖不豫)
　(詢某守位作祭公又周書有祭公解王曰祖祭公次/予小子䖍䖍在位昊天疾威予多時溥愆公其告予)
　(懿徳祭公稽首曰天子謀父疾維不瘳朕魂在于/天孔晁曰祭公周公之後昭穆于穆王在祖列)
十二年毛公班共公利逢公固帥師從王伐犬戎(箋按/穆傳)
　(曰天子至于鈃山之隊東升于三道之隥命毛班逢/固先至于周即此毛公班逢公固也又按共公利疑)
　(作井公穆傳曰天子西征至于䣙人䣙栢絮且逆天/子于智之  先豹皮十良馬二六天子使井利受之)
　(又穆傳曰天子大朝於燕然之山河水之阿乃命井/利梁固聿將六師又天子北入於邴與井公博三日)
　(而決即井公利也郭注疑井公為賢人而隠邴故穆/王就之遊戲謬矣逢公逢伯陵後昭二十年傳有逢)
　(伯陵杜注逢伯殷諸侯姜/姓又按青州廣固有逢城)
冬十月王北巡狩遂征犬戎(箋按山海經黄帝曽孫弄/明生白犬白犬有牝牡是)
　(為犬戎白犬人名也周本紀穆王將征犬戎祭公謀/父諫曰今自太畢伯士之終也犬戎氏以其職來王)
　(天子曰予必以不享征之且觀之兵無乃廢先王之/勲而王幾頓乎王遂征之得四狼四白鹿以歸自是)
　(荒服者/不至)
十三年春祭公帥師從王西征(箋按穆傳曰天子西征/河宗伯夭逆天子燕然)
　(之山勞用束帛加璧先白庚天子使􁀙父受之郭注/曰□公謀父傳又曰仲夏  寅天子西遊乃宿于􁀙)
　(􁀙公飲天子酒乃歌闆天之詩天子命歌/南山有□此皆祭公從王西征之事也)
次于陽紆(箋按穆傳曰天子西征鶩行至于陽紆之山/河伯無夷之所都居是惟河宗氏又曰自宗)
　(周瀍水以西至于河宗之邦/陽紆之山三千有四百里)
秋七月西戎來賓(箋按墨子曰周穆王征西戎西戎獻/昆吾之劍赤刃切玉如切泥孔叢子)
　(子順對魏王曰周穆王大/征西戎西戎獻火浣之布)
徐戎侵洛(箋按後漢東夷傳徐戎僭號乃率九夷以伐/宗周西至河上据穀梁傳注苞人民毆牛馬)
　(曰侵左傳有鐘鼓曰伐無曰侵此侵/洛當以下侵上而言洛謂洛邑也)
冬十月造父御王入于宗周(箋按穆傳曰天子之御造/父三百耿翛芍及傳又曰)
　(癸酉天子命駕八駿之乗天子主車造父為御□􁁉/為右次車之乗栢夭主車參伯為御奔戎為右天子)
　(乃遂東南翔行馳驅千里至于巨蒐乙亥天子南征/陽紆之東尾栢夭送天子至于䣙人天子五日休于)
　(澡澤之上以待六師之人戊午天子東征孟冬壬戌/至于雷首癸亥天子南征升于髭之隥丙寅天子至)
　(于鈃山之隊癸酉天子命駕八駿之乗赤驥之駟造/父為御  南征翔行逕絶翟道升于太行濟于河馳)
　(驅千里遂/入于宗周)
十四年王帥楚子伐徐戎克之(箋按博物志徐偃王仁/義著聞欲舟行上國乃)
　(通溝江淮之間得朱弓矢以已得天瑞自稱徐偃王/穆王遣使至楚使伐之偃王仁不忍鬬害其民走死)
　(彭城武原縣東山下百姓隨之者萬數因名其山為/徐山又按史記索隠曰譙周云徐偃王與楚文王同)
　(時去周穆王逺矣言此事非實也今据周本紀由成/王至穆王凡四代楚世家楚子熊繹與魯公伯禽衞)
　(康叔子牟俱事成王繹生熊艾艾生熊䱇䱇生熊勝/勝以弟熊楊為後亦四五代則穆王時之楚子當是)
　(熊勝熊楊何得疑為楚/文王而云去穆王逺乎)
夏四月王畋于軍丘(箋按穆傳曰丁丑天子里圃田之/路庚辰次于軍丘以畋于藪闕)
五月作范宮(箋按穆傳曰甲寅天子作居范宮以觀桑/者郭璞曰范宮離宮之名也呉淑桑賦曰)
　(范宮周/穆之遊)
秋九月翟人侵畢(箋按穆傳曰季秋宿于房畢人告戎/曰陖翟來侵天子使孟悆如畢討戎)
　(傳又曰天子四日休于濩澤陖翟至賂良馬百駟歸/畢之寶以詰其成陖子􁀂胡  東牡郭璞曰陖翟隗)
　(姓國􁀂胡名歸畢之寶言翟前/取此寶也詰猶責也成謂平也)
冬蒐于萍澤(箋按萍當作苹穆傳季冬丙辰天子筮獵/苹澤其卦遇訟逢公占之曰訟之繇藪澤)
　(蒼蒼其中逢宜其正公戎事則從祭祀則憙畋獵/則獲  飲  公酒賜之駿馬十六絺紵三十篋)
作虎牢(箋按穆傳天子北入于邴至于臺有虎在乎葭/中七萃之士髙奔戎請生捕虎而獻之天子命)
　(為之柙而畜之東虞是為虎牢又按東虞誤當作東/虢地理志河南成臯故虎牢或曰制師古引穆傳天)
　(子畜之東虢號曰獸牢是當為東虢也春秋/襄公二年遂城虎牢十年戌鄭虎牢即此也)
十五年春正月留昆氏來賓(箋按穆傳天子四日休于/濩澤于是射鳥獵獸丁丑)
　(天子玉雨乃至祭父自圃鄭來謁留/昆歸  百枚郭璞曰留昆國見紀年)
作重璧臺(箋按穆傳曰姬姓也盛栢之子也天子賜之/上姬之長是曰盛門天子乃為為之臺是曰)
　(重璧之臺郭璞曰盛國名公羊𫝊曰成者何盛也盛也/者為諱之盛諱戚同姓者今盛栢為姬姓之長上位在)
　(上也璧臺言/臺狀如壘璧)
冬王觀于鹽澤(附注一作王幸安邑觀鹽池非是○箋/按穆傳天子西絶鈃隥乃遂西南至于)
　(鹽郭注鹽鹽池今在河東解縣楊佺期/洛陽記曰河東鹽池長七十里廣七里)
十六年霍侯舊薨(箋按世本霍國真姓後周武王封弟/于霍為姬姓襄十九年傳晉女叔侯)
　(曰虞虢焦滑霍楊韓魏皆姬姓也地理通釋曰霍姬/姓文王子叔處所封在晉州霍邑縣穆傳霍侯舊告)
　(薨郭注曰今在平陽/永安縣西南有城)
王命造父封于趙(箋按趙世家趙之先有季勝生孟增/幸于周成王是為宅臯狼其子衡父)
　(生造父穆王使造父御西巡狩而徐偃王反穆王馳/歸攻徐大破之乃賜造父以趙城正義曰晉州趙城)
　(縣即造/父邑也)
十七年王西征昆崙丘見西王母(箋按山海經海内昆/侖之虚在西北郭璞)
　(曰言海内者明海外復有昆侖穆傳曰吉日辛酉天/子升于昆侖之丘以觀黄帝之宮丁巳天子西征癸)
　(亥至于西王母之邦吉日甲子天子賓于西王母乙/丑天子觴西王母于瑤池之上郭璞曰西王母如人)
　(虎齒蓬髮戴勝善嘯前漢地理志酒泉廣至縣有昆/侖障金城臨羌縣有西王母石室仙海鹽池一統志)
　(崑崙山在肅州衞城西南二百五十里南與甘州山/連其巔峻極經夏積雪不消世呼雪山十六國春秋)
　(張駿酒泉太守馬岌言酒泉南山即昆侖之丘也周/穆王見西王母樂而忘歸即謂此山有石室王母堂)
　(珠璣鏤飾煥若神宮又按穆傳曰天子飲于温山鳥/  人郭注引紀年曰穆王見西王母西王母止之曰)
　(有鳥􁀙人今/本紀年無)
其年西王母來朝賓于昭宮(箋按胡元瑞筆樷曰山海/經稱西王母豹尾虎齒當)
　(是人類殊别考穆天子傳天子賓于西王母西王母/為天子謠天子執白珪元璧及獻錦組百純組三百)
　(純西王母再拜受之則西王母服食言語並無所謂/豹尾虎齒之象又按紀年一書舜九年西王母來朝)
　(穆王十四年西王母來朝賓于昭宮則西王母者一/西方諸侯國耳其謂之王母不過如彡姐女真八百)
　(媳婦之類無論虎齒豹尾事屬荒唐即如淵明/詩王母怡妙顔粲然啓玉齒又豈足信乎哉)
秋八月遷戎于太原(箋按後漢西羌𫝊穆王西征犬戎/獲其五王遂遷戎于太原秦本紀)
　(莊襄王二年使䝉驁攻趙定太原三年攻趙榆次新/城狼盂取三十七城四年王齕攻上黨初置太原郡)
　(正義曰上黨以北皆太原地即上三十七城也然則/古太原地甚廣穆傳遷戎于太原夷王伐太原之戎)
　(至俞泉宣王時伐玁狁至太原皆此地也後人疑太/原甚近又非必即戎翟盤踞之所皆泥于杜預左傳)
　(注太原即/晉陽耳)
　王北征行流沙千里積羽千里(箋按山海經大荒之/中有大澤千里羣鳥)
　(所/解)征犬戎取其五王以東西征于青鳥所解(附注三/危山○)
　(箋按山海經三危之山三青鳥居之郭/注引竹書曰穆王西征至青鳥所解也)西征還履天
　下億有九萬里(箋按穆傳天子大朝于宗周之廟乃/里西土之數曰自宗周至于西北大)
　(曠原萬四千里乃還南復至于陽紆七千里還歸于/周三千里各行兼數三萬有五千里安得如約説億)
　(有九萬/里乎)
十八年春正月王在祇宫諸侯來朝(箋按在一作居穆/王元年築祇宮于)
　(南鄭穆傳曰仲冬吉日丁酉天子入于南鄭又曰吉/日丁亥天子入于南鄭葢以南鄭有祇宫在也穆王)
　(常居于祇宫故諸侯來/朝亦就祇宫而朝也)
二十四年王命左史戎夫作記(箋按周書曰穆王思保/位為難恐貽世羞欲自)
　(警悟作史記維正月王在成周昧爽召三公左史戎/夫曰今夕朕寤遂事警予乃取遂事之要戒俾戎夫)
　(言之朔望以聞信不行義不立則哲士陵君政而生/亂皮氏以亡謟諛日近方正日逺則邪人専國政禁)
　(而生亂華氏以亡好貨財珍怪則邪人進邪人進則/賢良日蔽而逺賞罰無位隨財而行夏后氏以亡嚴)
　(兵而不仁者其臣懾其臣懾而不敢忠不敢忠則民/不親其吏刑始于親逺者寒心殷商以亡樂専于君)
　(者權専于臣權専于臣則刑専于民君娯于樂臣争/于權民盡于刑有虞氏以亡奉孤以専命者謀主必)
　(畏其威而疑其前事挾徳而責數日疏位均而爭平/林以亡大臣有錮職譁誅者危昔日質沙三卿朝而)
　(無禮君怒而久拘之譁而弗加諸卿謀變質沙以亡/外内相間下撓其民民無所附三苗以亡弱小在强)
　(大之間存亡將由之則無天命矣不知命者死有夏/之方興也扈氏弱而不恭身死國亡嬖子兩重者亡)
　(昔者義渠氏有兩子異母皆重君疾大臣分黨而爭/義渠以亡功大不賞者危昔平州之功大而不賞謟)
　(臣日賞貴功日怒而生變平州之君以走出召逺不/親者危昔有林氏召離戎之君而朝之至而不禮留)
　(而勿親離戎逃而去之林氏誅之天下叛林氏昔者/曲集之君伐智而専事强力而下賤其臣忠良皆伏)
　(愉州氏伐之君孤而無使曲集以亡昔者有巢氏有/亂臣而貴任之以國假之以權擅國而主斷君已而)
　(奪之臣怒而生變有巢以亡斧小不勝柯者亡昔有/鄶之君嗇儉減爵損禄羣臣卑讓上下不臨後君小)
　(弱禁罰不行重氏伐之鄶君以亡久空重位者危昔/有共工自賢自以無臣久空大官下官交亂民無所)
　(附唐氏伐之共工以亡犯難争攘疑者死昔有林氏/上衡氏爭權林氏再戰弗勝上衡氏偽義弗剋俱身)
　(死國亡知能均而不親並重事君者危昔有南氏有/二臣貴寵力鈞勢敵競進爭權下爭朋黨君弗禁南)
　(氏以分昔有果氏好以新易故故者疾怨新故不和/内爭朋黨隂事外權有果氏以亡爵重禄輕比  已)
　(不成者亡昔有畢程氏損禄增爵羣臣貌匱比而戾/民畢程氏以亡好變故易常者亡昔陽氏之君自伐)
　(而好變事無故業官無定位民運于下陽氏以亡業/刑而愎者危昔穀平之君愎纇無親破國弗剋業刑)
　(用國外内相援穀平以亡武不止者亡昔阪泉氏用/兵無已謀戰不休并兼無親文無所立智士寒心徙)
　(居至于獨鹿諸侯叛之阪泉以亡佷而無親者亡昔/者縣宗之君佷而無聴執事不從宗職者疑𤼵大事)
　(羣臣解體國無立功縣宗以亡昔者𤣥都賢鬼道廢/人事天謀臣不用龜䇿是從神巫用國哲士在外𤣥)
　(都以亡文武不行者亡昔西夏性仁非兵城郭不修/武士無位惠而好賞屈而無以賞唐氏伐之城郭不)
　(守武士不用西夏以亡美女破國昔者續陽强力四/征重丘遺之美女續陽之君悦之熒惑不治大臣爭)
　(權逺近不相聽國分為二宫室破國昔者有洛氏宫/室無常池囿廣大工巧日進以後更前民不得休農)
　(失其時饑饉無食成/湯伐之有洛以亡)
三十五年荆人入徐(箋按羅泌曰自若木至偃王三十/二世為周所滅後封其子宗為徐)
　(子按徐亡于穆王十四年至是僅二十一/年而荆人入徐正徐子宗紹封之時也)
毛伯遷帥師敗荆人于泲(箋按穆王十二年毛公班從/伐犬戎遷當是班之子又按)
　(泲即濟衞/詩作泲)
三十七年大起九師(箋按周禮大司馬凡制軍萬有二/千五百人為軍二千五百人為)
　(師則九師當二萬二千五百人大雅常武曰整我六/師以修我戎文王曰周王于邁六師及之皆無過六)
　(師而已此則六師之外又益一半故曰大/起九師也漢鄭氏以六師即六軍恐非)
東至于九江(箋按康王十六年王南巡狩至九江廬山/史記淮南王傳伍被曰結九江之浦絶豫)
　(章之口正義曰即彭蠡湖口北流入大江者漢志曰/廬江郡尋陽禹貢九江在南則九江不在洞庭明矣)
　(竹書云穆王大起九師東至于九/江亦即是廬山尋陽之九江也)
架黿鼉以為梁(箋按初學記引紀年曰周穆王至于九/江叱黿鼉以為梁郭璞山海經序曰穆)
　(王駕八駿之乗周歴四荒西燕王母之廬南轢黿鼉/之梁離騷經麾蛟龍使梁津兮王逸注似周穆王之)
　(越海叱黿鼉以為梁也庾信徴調曲浮黿則東海可/厲葢謂此也又按魏畧曰北方有槖離之國其王侍)
　(婢云有氣如鷄子來下因有身生子東明善射王恐/奪其國欲殺之東明走南至奄水以弓擊水魚鼈浮)
　(為橋得渡與後漢夫餘傳同但奄水作淹㴲水槖離/作索離又隋書髙麗傳曰朱䝉棄夫餘南走遇一大)
　(水深不可越於是魚鼈積而成橋遂/渡則穆王架黿鼉為梁容或有之)
遂伐越至于紆(箋按穆王伐越非必即禹後之越如史/記呉起列傳南平百越南越列傳使和)
　(集百越其大起九師豈僅以禹後之一越哉伐至于/紆紆當為越之地名楚世家熊渠伐庸楊粤索隠曰)
　(有本作楊雩音吁/地名也雩即紆矣)
荆人來貢(箋按三十五年毛伯遷敗荆人/于泲故荆人畏伐而來貢也)
三十九年王㑹諸侯于塗山(箋按昭四年傳椒舉曰穆/有塗山之㑹杜注周穆王)
　(㑹諸侯于塗山塗/山在壽春東北)
四十五年魯侯㵒薨(箋按魯世家㵒殺幽公而自立是/為魏公在位五十年卒漢志作茀)
　(師古曰㵒古沸字也/世本㵒作弗魏作微)
五十一年作呂刑(箋按書叙曰呂命穆王訓夏贖刑作/呂刑馬端臨曰呂刑一書蔡氏謂舜)
　(典贖刑施于官府學校耳五刑未嘗贖也穆王贖及/大辟葢巡遊無度財匱民勞為此一切斂財之計夫)
　(子録之葢以示戒愚以為未然熟讀此書哀矜惻怛/之意千載之下猶使人感動且拳拳乎富貨之戒則)
　(其不為斂財設也審矣鬻獄末世暴君汚吏之所為/而謂穆王為之夫子取之乎且其所謂贖之意自有)
　(在學者惟不詳考之耳其曰墨辟疑赦其罰百鍰葢/謂犯墨法之中疑其可赦者不遽赦之而姑取其百)
　(鍰以示罰耳繼之曰閱實其罪葢言罪之無疑則刑/可疑則贖皆當閲其實也其所謂疑者何也葢唐虞)
　(之世刑法簡是以贖金之法止及鞭朴至于周而文/繁俗弊矣五刑之屬至于三千若一按之法而刑之)
　(則舉足觸穽矣是以穆王哀之而五刑之疑各以贖/論姑以大辟言之夫所犯至死而聽其贖金以免誠)
　(不可矣然大辟之贖二百豈無疑赦而在可贖之列/者如漢世將帥出師失期之類于法皆死而贖為庶)
　(人亦其遺意也或曰罪疑則降等施刑可矣何必贖/乎曰古之議疑罪者降等一法也罰贖亦一法也虞)
　(書罪疑惟輕此書上下比罪上刑適輕下服降等法/也虞書金作贖刑此書五刑之贖罰贖法也固並行)
　(而不悖也又按徐鍇曰書金作贖刑/古贖皆用銅漢始用黄金少其斤兩)
命甫侯于豐(箋按孝經引書作甫刑孔氏書傳曰後為/甫侯故稱甫刑正義曰傳稱後為甫侯者)
　(以大雅嵩髙之篇宣王之詩生甫及申揚之水為平/王之詩不與我戌甫明子孫改封為甫侯今据竹書)
　(則穆王時命為甫侯矣一統志穆王時呂/侯言于王徙下蔡作修刑辟命曰甫刑)
五十五年王陟于祇宮(箋按昭十二年𫝊楚右尹子革/曰昔穆王欲肆其心周行天下)
　(將皆必有車轍馬跡焉祭公謀父作祈招之詩以諫/王王是以獲沒于祇宮杜注祈父周司馬世掌甲兵)
　(之職招其名祭公方諫遊行故指司馬官而言梁蕭/綺拾遺録曰楚令尹子革有言曰昔穆王欲肆心周)
　(行使天下皆有車轍馬跡名山大川肆登躋之極殊/鄉異俗莫不膜拜稽穎東升巨人之臺西寓王母之)
　(堂南渡黿鼉之梁北經積羽之地觴瑤池而賦詩期/井伯而陸博勒石軒轅之丘紀迹𤣥圗之上自開闢)
　(以來載籍所紀未/有若此神異者也)
共王(箋按周本紀穆王立五十/五年崩子共王繄扈立)
　名繄扈(箋按世本/作伊扈)
元年甲寅春正月王即位
四年王師滅密(箋按國語曰共王游于涇上密康公從/有三女奔之其母曰必致之王夫女三)
　(為粲粲美之物也衆以美物歸女而何徳以堪/之康公弗獻一年王滅密漢志安定隂密縣)
九年春正月丁亥王使内史良錫毛伯遷命(箋按廣川/書跋有毛)
　(伯敦皇祐中長安民得于渭上其銘曰毛伯内門立/中庭右祝􁉀王呼内史冊命􁉀王曰􁉀昔先王既命)
　(汝作邑今唯亂商乃命錫今据竹書共王九年春使/内史良錫毛伯遷命古遷字小篆作□劉原父以􁉀)
　(為毛叔鄭董逌以許慎顧野王書有□字呂忱以□/為周人名􁠚省作􁉀亦猶遷省作迁也竹書康王十)
　(九年毛懿公薨穆王十二年有毛公班從伐犬戎三/十七年毛伯遷敗荆人于泲遷當是毛班子至是乃)
　(錫命為/二伯也)
十二年王陟
懿王(箋按周本紀共王/崩子懿王囏立)
　名堅(箋按史/記作囏)
元年丙寅春正月王即位
天再旦于鄭(箋按石氏曰日再出為滲光其國有兵開/元占經曰竹書懿王元年天再啓于鄭鄭)
　(當是京兆鄭縣今西安府華州也在府城東二百里/有古鄭城在城北一統志周時鄭桓公始封此其地)
　(亦名咸林或作棫林字近而譌也又按呉淑天賦曰/驚鄭國之再旦注引竹書紀年曰懿王元年天再旦)
　(于鄭据宣王二十二年始錫王子多父命其後為鄭/桓公乃始為鄭國則再旦于鄭者京兆鄭縣也穆天)
　(子傳屢言王入于南鄭是也齊地記曰古者有日夜/出于東萊故萊子立城以不夜為名又漢殤帝延平)
　(一年天一夕再/啟亦是類也)
七年西戎侵鎬(箋按詩六月侵鎬及方至于涇陽毛傳/曰鎬也方也皆北方地名則此非鎬京)
　(也一統志涇陽故城在平/凉府界漢初屬安定郡)
十三年翟人侵岐(箋按左傳詹桓伯曰魏駘芮畢岐吾/西土也漢匈奴傳曰懿王時王室遂)
　(衰戎狄交侵暴/虐中國是也)
十五年王自宗周遷于槐里(箋按宗周鎬京也宋衷曰/懿王自鎬徙都犬丘水經)
　(注曰渭水又東逕槐里縣故城南縣故犬丘邑也周/赧王都之秦以為廢丘漢髙祖三年改曰槐里今据)
　(竹書舊名槐里矣周既自鎬京遷此豈有天子之所/都而不改犬丘之名乎又酈注赧王當作懿王括地)
　(志犬丘故城一名廢丘在雍州始平縣東南十里即/周懿王所都地理通釋秦紀非子居犬丘周孝王分)
　(土為附庸邑之秦莊公/居其故西犬丘即此也)
十七年魯厲公擢薨(箋按魯世家魏公卒子厲公擢立/厲公三十七年卒魯人立其弟具)
　(是為獻公擢/世本作翟)
二十一年虢公帥師北伐犬戎敗逋(箋按漢匈奴傳曰/懿王時戎狄交侵)
　(詩人疾而歌之曰靡室靡家玁狁之故豈不日戒玁/狁孔急當是見有戎難重歌采薇之詩耳不然采薇)
　(小雅之正豈/始于懿哉)
二十五年王陟
　懿王之時興居無節號令不時挈壺氏不能共其職
　諸侯於是攜徳(箋按周禮挈壺氏掌縣壺以水火守之/分以日夜注曰縣壺以為漏分以日夜)
　(者異晝夜漏也又按齊風序東方未明刺無節也朝/廷興居無節號令不時挈壺氏不能掌其職焉沈氏)
　(附注/本此)
孝王(箋按周本紀懿王崩共/王弟辟方立是為孝王)
　名辟方
元年辛卯春正月王即位
命申侯伐西戎(箋按秦本紀申侯言于孝王曰昔我先/酈山之女為戎胥軒妻生仲潏以親故)
　(歸周保西垂西垂以其故和睦則/孝王以伐西戎命申侯者此也)
五年西戎來獻馬(箋按西戎獻馬馬漸蕃而非/子以牧馬起其禍實始于此)
七年冬大雨電江漢水(附注江漢水/是年厲王生)
八年初牧馬于汧渭(箋按秦本紀非子居犬丘好馬及/畜善養之犬丘人言之周孝王孝)
　(王召使主馬于汧渭之間馬大蕃息孝王于是分土/為附庸邑之秦又按地理志扶風汧縣呉山在西古)
　(文以為汧山雍州山北有蒲谷鄉弦/中谷雍州弦蒲藪汧水出西北入渭)
九年王陟
夷王(箋按周本紀孝王崩諸侯復/立懿王太子燮是為夷王)
　名燮
元年庚子春正月王即位(箋按郊特牲云覲禮天子不/下堂而見諸侯至夷王為諸)
　(侯所共立因加禮焉于是/始下堂見諸侯覲禮廢)
二年蜀人呂人來獻瓊玉(箋按周禮玉人共王之服玉/佩玉珠玉内府掌受九貢九)
　(賦九功之貨賄凡四方之幣獻之金玉齒革良貨賄/入焉鄭注諸侯朝聘所獻國珍也逸論語曰瓊赤玉)
　(也説文亦以為赤玉据齊風著詩尚之以瓊華乎而/鄭箋曰人君以玉為瓊華正義曰瓊是玉之美名華)
　(謂色有/光華)
賓于河用介圭(箋按夏帝芒元年以𤣥珪賓于河是古/有是禮也介圭大圭也尺有二寸曰介)
　(圭/)
三年王致諸侯烹齊哀公于鼎(箋按齊世家癸公卒子/哀公不辰立哀公時紀)
　(侯譖之周周烹哀公徐廣曰周夷王宋衷曰哀公荒/淫田遊史作還詩以刺之也又哀公不辰世本作不)
　(臣周本紀正義引紀年云夷王三/年致諸侯翦齊哀公昴與今本異)
六年王獵于社林獲犀牛一以歸(箋按郭璞曰犀形似/牛猪頭大腹痺脚黑)
　(色三角一在頂上一在額上一在鼻上鼻上者即食角/也亦有一角者李東璧曰犀凡三種山犀水犀有鼻額)
　(二角兕犀止有一角在頂郭云三角傳訛也又按魯/世家厲公擢卒獻公具立獻公三十二年卒是當卒)
　(于是年紀年/不載闕文也)
七年虢公帥師伐太原之戎至于俞泉獲馬千匹(箋按/後漢)
　(西羌傳亦引至于俞泉獲馬千匹通/鑒注俞泉地名在太原府城西北)
冬雨雹大如礪(箋按京房曰凡雹過/大人君惡聞其過也)
楚子熊渠伐庸至于鄂(箋按楚世家當周夷王之時王/室微諸侯或不朝相伐熊渠甚)
　(得江漢間民和乃興兵伐庸楊粤至于鄂杜預曰庸/今上庸縣劉伯莊曰鄂地名在楚之西一統志鄂王)
　(城在武昌縣西南二里即楚熊渠之子封國城也/廣川書跋曰春秋時楚本熊穴後世以熊為號)
八年王有疾諸侯祈于山川(箋按左傳曰至于夷王王/愆于厥躬諸侯莫不奔走)
　(期望以祈王身杜預春秋釋例曰古人有祭事無祈/禱禳禬則有之今据夷王八年王有疾諸侯祈予山)
　(川則是祈禱之事自夷王始也又按書金縢曰以旦/代某之身周禮甸師職喪事代王受災𤯝魏鶴山曰)
　(代王受災𤯝乃是災祸之來欲代/王受之即今人不自殞㓕之義)
王陟
厲王(箋按周本紀夷王/崩子厲王胡立)
　名胡(附注居彘有汾水/焉故又曰汾王)
元年戊申春正月王即位
作夷宫命卿士榮夷公落(箋按夷宫厲王所作奉父夷/王之宫周語厲王説榮夷公)
　(芮良夫曰夫榮公好専利而不知大難榮公若用周/必敗既榮公為卿士諸侯不享又按爾雅曰落始也)
　(鄭氏詩箋曰歌斯干/之詩以落之是也)
楚人來獻龜貝(箋按易曰十朋之龜大寳也蘇林曰兩/貝為朋漢書食貨志元龜岠冉長尺二)
　(寸直二千一百六十為大貝十朋公龜九寸直五百/為壯貝十朋侯龜七寸以上直三百為幺貝十朋子)
　(龜五寸以上直百為小貝十朋是也楚世家當夷王/之時熊渠甚得江漢間民和乃立其三子為王皆在)
　(江上楚蠻之地及厲王之時暴虐熊渠畏其伐/楚亦去其王則此來獻龜貝者葢即是熊渠也)
三年淮夷侵洛王命虢公長父伐之不克(箋按洛即洛/邑也呂氏春)
　(秋曰厲王染于虢公長父榮夷終髙誘曰虢榮厲王/二卿士又按虢一作郭荀子成相篇孰公長父之難)
　(厲王流于彘楊倞注孰或為郭/又按髙誘國䇿注郭古虢字也)
齊獻公山薨(箋按齊世家周烹哀公而立其弟静是為/胡公當夷王之時哀公之同母少弟乃與)
　(其黨帥營丘人襲攻殺胡公而自/立是為獻公九年卒子武公壽立)
六年楚子延卒(箋按楚世家熊渠卒子熊摯紅立摯紅/卒其弟弑而代立曰熊延譙周古史考)
　(云熊渠卒子熊翔立卒長子摯有疾少子熊延立宋/均注樂緯云熊渠嫡嗣曰熊摯有惡疾不得為後别)
　(居于䕫似熊延無弑兄/而代立之事疑史誤也)
八年初監謗(箋按周語曰厲王虐國人謗王召公告王/曰民不堪命矣王怒得衞巫使監謗者以)
　(告則殺之國人莫敢言道路以目王/喜告召公曰吾能弭謗矣乃不敢言)
芮伯良夫戒百官于朝(箋按周書曰芮伯稽古作訓納/王于善暨執政小臣咸省厥躬)
　(作芮良夫解曰今爾執政小子惟以貪諛為事不勤/徳以備難下民胥怨財單竭手足靡措弗堪戴上不)
　(其亂而以予小臣良夫觀天下有土之君厥徳不逺/罔有代徳時為王之患斯惟國人嗚呼惟爾執政朋)
　(友小子其惟改爾心改爾行克憂往愆以保爾居地/理志平翊臨晉有芮鄉故芮國左傳駘芮畢岐吾西)
　(土當即是芮伯之故封也又按一統志處州宣平縣/西十五里有三真君祠周厲王時三諫臣唐宏葛雍)
　(周武以屢諫不用逺/遯于此姑存以備考)
十一年西戎入于犬丘(箋按秦本紀周厲王無道諸侯/或叛之西戎反王室滅大駱犬)
　(丘之/族)
十二年王亡奔彘(箋按昭二十六年傳至于厲王王心/戾虐萬民弗忍居王于彘韋昭曰彘)
　(晉地漢為縣屬河/東郡今曰永安)
國人圍王宮執召穆公之子殺之(箋按左傳服䖍注召/穆公召康公十六世)
　(孫周本紀厲王太子静匿召公家國人聞之乃圍之/召公乃以其子代王太子太子堯得脱一統志鳳翔)
　(縣春秋時為故雍/本召穆公之采邑)
十三年王在彘共伯和攝行天子事(附注號曰共和○/箋按魯連子曰衞)
　(州共城縣本周共伯之國也共伯名和好行仁義諸/侯賢之周厲王無道國人作難王奔于彘諸侯奉和)
　(以行天子事號曰共和史遷以為周召二公行政號/共和非實録也又按徐廣曰自共和元年歳在庚申)
　(訖敬王四十三年凡三百六十五年共和在春秋前/一百一十九年劉恕作資治通鑒外紀起共和庚申)
　(至威烈王二十二年丁丑四百三十八年今据竹/書厲王元年戊申則十三年為共和元在庚申)
十四年玁狁侵宗周西鄙(箋按稽古録以是年為共和/元年漢霍去病傳注服䖍曰)
　(葷允堯時曰熏鬻周曰玁/狁秦曰匈奴宗周鎬京也)
召穆公帥師追荆蠻至于洛(箋按詩序曰瞻彼洛矣刺/幽王也其詩曰瞻彼洛矣)
　(維水泱泱君子至止福禄如茨韎韐有奭以作六師/毛傳曰韎韐所以代韠也天子六軍疑當日召公帥)
　(師至洛國人美之而作是詩葢當為厲王時詩洛亦/是東都之洛孔疏以洛為漆沮非是竹書幽王六年)
　(王命伯士帥師伐六濟之戎王師敗逋尚且書之何/得有帥師追荆蠻至洛而紀年于幽王時不一書乎)
十六年蔡武侯薨(箋按蔡世家武侯時厲王/失國武侯卒子夷侯立)
楚子勇卒(箋按楚世家熊勇六年厲/王出奔彘熊勇十年卒)
十九年曹夷伯薨(箋按曹世家夷伯喜立二十/三年厲王奔彘三十年卒)
二十一年大旱(箋按春秋僖公二十一年夏大旱杜氏/曰雩不獲雨故書旱自夏及秋五稼皆)
　(不收是以五穀/不收為大旱也)
陳幽公薨(箋按陳世家幽公寧十二年/厲王奔彘二十三年幽公卒)
二十三年大旱
宋僖公薨(箋按宋世家釐公舉十七年/厲王奔彘二十八年釐公卒)
二十四年大旱
杞武公卒(箋按杞世家杞謀娶公當周厲王時生武公/武公立四十七年卒今据竹書武公薨厲王)
　(二十四年安得其父當厲/王時乃生武公乎史誤)
二十五年大旱
楚子嚴卒(箋按楚世家熊勇卒弟熊嚴為後/十年卒据竹書當是七年史誤)
二十六年大旱(箋按詩序曰雨無正大夫刺幽王也鄭/箋曰當為刺厲王詩宗周既滅靡所止)
　(戾宗周鎬京也王流于彘無所安定也今据竹書厲/王流彘以後二十二年至二十六年嵗皆大旱故其)
　(詩曰降喪饑饉斬伐四國又曰戎成不退饑成不遂/正大夫作雨無之詩以刺之正厲王洊旱時也子貢)
　(詩傳曰王室播遷大夫􁂎御之臣賦雨無其極申培/詩説曰雨無其極大夫有不忠于王室者􁂎御之臣)
　(閔之而作劉元成曰嘗讀韓詩有雨無極篇比毛詩/篇首多雨無其極傷我稼穡八字則正厲王居彘連)
　(年大旱時詩也若幽王即位日食日暈震電隕霜一/一書之豈連年大旱而不書乎鄭箋以為刺厲王是)
　(也/)
王陟于彘(箋按厲王居/彘十五年)
周定公召穆公立太子靖為王(箋按周本紀共和十四/年王死于彘太子静長)
　(于召公家二相乃共/立之為王是為宣王)
共伯和歸其國(箋按呂氏春秋慎人篇許由虞乎潁陽/共伯得乎共首髙誘曰共國伯爵也棄)
　(其國隠于共首山而得其志也不知出/何書也時竹書未出故誘亦不知也)
遂大雨
　大旱既久廬舍俱焚㑹汾王崩(箋按厲王居彘彘有/汾水故亦稱汾王詩)
　(韓侯娶妻汾/王之甥是也)卜于太陽兆曰厲王為祟周公召公乃
　立太子靖共和遂歸國和有至徳尊之不喜廢之不
　怒逍遙得意于共山之首(箋按莊子子貢曰古之得/道者窮亦樂通亦樂所樂)
　(非窮通也故許由娯于潁陽而共伯得乎/共首司馬彪注曰共伯名和修則雙名也)
　
　
　
　
　
　
　
　
　
　
　
　
　竹書統箋卷八
