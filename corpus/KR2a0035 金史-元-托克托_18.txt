
　金史卷十七
　　元中書右丞相總裁托克托等修
　本紀第十七
　　哀宗上
哀宗諱守緒初諱守禮又諱寧嘉蘓宣宗第三子毋曰
明恵皇后王氏賜姓温都氏仁聖皇后之女兄也承安
三年八月二十三日生於翼邸仁聖無子養為已子泰
和中授金紫光禄大夫宣宗登極進封遂王授秘書監
改樞密使貞祐初莊獻太子守忠薨立皇孫鑑為皇太
孫尋又薨四年正月己卯立守禮為皇太子仍控制樞
密院事詔畧曰子以母貴遂王守禮地鄰冡嫡慶集元
妃立為皇太子其典禮有司條具以聞四月甲午用太
子少保張行信言更賜名守緒元光二年十二月庚寅
宣宗崩辛卯奉遺詔即皇帝位于柩前壬辰詔大赦畧
曰朕迷先帝之遺意有便於時欲行而未及者悉奉而
行之國家已有定制有司往往以情破法使人罔遭刑
憲今後有本條而不遵者以故入人罪罪之草澤士庶
許令直言軍國利害雖涉譏諷無可采取者並不坐罪
正大元年春正月戊戌朔詔改元正大庚子上居廬百
官始奏事秘書監權吏部侍郎富察和卓改桓州刺史
左司員外郎尼瑪哈華山改同知楨州軍州事逐二姦
臣大夫士相賀邠州節度使伊喇瑪納布貢白兎詔曰
得賢臣輔佐年穀豐登此上瑞也焉事此為令有司給
道里費縱之本土禮部其徧諭四方使知朕意丁巳詔
朝臣議修復河中府禮部尚書趙乗文太帝卿楊雲翼
等言陜西民方疲敝未堪力役遂止戊午上始視朝大
司農守汝州防禦使李蹊為太常卿權參知政事平車
政事荆王守純罷判睦親府參知政事布薩烏錦罷充
大行山陵使尊皇后温都氏元妃温都氏皆為皇太后
號其宫一曰仁聖一曰慈聖百官入賀于隆徳殿是日
大風飄端門瓦特嘉喀齊喀權樞密副使有男子服麻
衣望承天門且笑且哭詰之則曰吾笑笑將相無人吾
哭哭金國將亡羣臣請寘重典上持不可曰近詔草澤
諸人直言雖涉譏訕不坐法司唯君門非笑哭之所重
杖而遣之南陽民布陳謀反伏誅三月熒惑犯左執法
戊申奉安宣宗御容于孝嚴寺辛亥丞相高汝礪薨癸
丑葬宣宗于徳陵甲寅起復邠州節度使致仕張行信
為尚書左丞以延安帥臣完顔哈達戰禦有功授金虎
符權參知政事行尚書省事于京兆兼統河東兩路夏
四月癸酉宣宗祔廟大赦中外熒惑犯右執法五月戊
戌平章政事巴古拉薨癸卯樞密副使完顔薩布為平
章政事權參知政事實嘉烏新為尚書右丞太常卿李
蹊為翰林承旨仍權參政甲辰賜策論進士富珠哩察
罕以下十餘人及第經義進士張介以下五人及第戊
申賜詞賦進士王鶚以下五十人及第詔刑部登聞檢
皷院毋鎻閉防䕶聼冤者陳訴六月甲戌宰執請擊鞠
上以新䘮不許辛卯立妃圖克坦氏為皇后遣樞密判
官伊喇布哈率兵至光州榜諭宋界軍民更不南伐秋
七月己亥詔諭百官各勤乃職癸卯補修大樂九月樞
密判官伊喇布哈復澤潞𫉬馬千匹冬十月戊午夏國
遣使來修好十二月乙巳桓州刺史富察和卓有罪伏
誅甲寅宣宗小祥燒飯于徳陵改定辟舉縣令法以六
事課縣令京東西南陜西設大司農司兼採訪公事京
師大司農總之左丞張行信言先帝詔國内刑不上大
夫治以廉恥丞相高琪所定職官犯罪的决百餘條乞
改依舊制上欲彰先帝之羙畧施行之
二年春正月甲申冇黄黒之祲夏四月辛卯朔恒山公
武仙自真定府來奔起復致仕莘國公胥鼎為平章政
事行省事于衛州進封英國公甲午京畿旱遣使慮囚
鈞許州大雨雹丁酉宿鄭州雨傷麥五月丁丑以旱甚
責已避正殿减膳赦罪蘓椿自大名來奔詔置椿許州
秋七月都水富察瑪哈雅納殺人免死除名八月鞏州元
帥田瑞反行省軍圍之其毋弟實格殺瑞出降赦其罪
以為涇州節度使世襲明安九月夏國和議定以兄事
金各用本國年號遣使來聘奉國書稱弟冬十月以夏
國修好詔中外新軍政改總領為都尉己酉以誅田瑞
詔中外癸亥遣禮部尚書鄂屯良弼大理卿費摩欽甫
侍御史烏克遜𢎞毅為夏國報成使國書稱凡乙亥面
諭臺諌完顔蘓哷陳䂓曰宋人輕犯邉界我以輕騎襲
之冀其懲創通好以息吾民爾夏人從來臣屬我朝今
稱弟以和我尚不以為辱果得和好以安吾民尚欲用
兵乎卿等宜悉朕意伊喇布哈及宋人戰于光州獲馬
數千殺人千餘而還内族王嘉努故殺鮮于主簿權貴
多救之者上曰英王朕兄敢妄撻一人乎朕為人主敢
以無罪害一人乎國家哀弱之際生靈有幾何而族子
恃勢殺一主簿吾民無主矣特命斬之詔有司為死節
士十有三人立褒忠廟禁宿泗青口廵邉官兵毋復擅
殺過淮紅衲軍詔趙秉文楊雲翼作龜鏡萬年錄
三年春正月丁巳朔夏國遣使來賀三月陜西旱平章
政事胥鼎復請致仕不許詔尚書省議省减用度夏四
月辛卯親享于太廟郕國夫人車經御路過廟前馭者
乘馬二婢坐車中俱不下詔繫獄杖之幸丑以旱遣官
禱于濟瀆癸卯祈于太廟禁繖扇河南大雨雹己酉遣
使慮囚遣使捕蝗五月己未大雨宋兵掠夀州境癸亥
永州桃園軍失利死者四百人乙丑大雨壬申詔諭隩
州趙甫等能以土地來歸當任使之六月辛卯京東大
雨雹螑盡死壬子詔諭高麗及遼東行省格綳額討反
賊萬嘉努赦脅從者秋七月庚午平章政事英國公胥
鼎薨八月伊喇布哈復曲沃及晋安辛卯詔設益政院
于内廷以禮部尚書楊雲翼等為益政院説書官日二
人直備顧問冬十月丁酉夏使來報哀十一月庚申議
與宋修好戊長又議之己巳宋忠義軍夏全自楚州來
歸楚州王義深張惠范成進以城降封四人為郡王辛
未改楚州為平淮府以夏全等來降赦諸路從宋及淮
楚官吏軍民并其家屬甲戌遣使夏國賀正旦丙子夏
以兵事方殷來報各停使聘大元兵征西夏平中興府
召陜西行省及陜州總帥完顔額爾克靈寳總帥赫舎
哩約赫徳赴汴議兵事諭陜西兩省凡戎事三品以下
官聴以功過賞罰之銀二十五萬兩從其給賞遣中大
夫完顔履信為弔祭夏國使
四年春正月壬戌增築中京城浚汴城外濠二月布哈
約赫徳復平陽執知府李齊勤𫉬馬八千三月簽勞效
官充軍有怨言遂不果用詔以銀贖平陽虜𫉬男女分
賜官軍者聴自便大元兵平徳順府節度使愛新攝府
判馬肩龍死之大元兵復下平陽己巳徵夏税二倍夏
五月丁丑議乞和于大元大元兵平臨洮府總管圖們
呼圖克們死之陜西行省進三策上策自將出戰中䇿
幸陜州下䇿棄秦保潼闗不従六月戊申朔遣前御史
大夬完顔哈昭為議和使丙辰地震太白入井賜詞賦
經義盧亞以下進士第秋七月大元兵自鳳翔徇京兆
闗中大震工部尚書師安石為尚書右丞壬辰以中丞
烏克遜布希祭酒費摩阿古岱兼司農卿簽民軍勸率
富民入保城聚兼督秋税令百姓知避遷之計丁酉赦
陜西東西兩路賜民今年租八月庚戌詔有司罷遣防
備丁壯修城民夫軍須差𤼵應不急者權停己巳萬年
節同知集賢院史公奕進大定遺訓待制呂造進尚書
要略是日大風落左掖門䲭尾壊丹鳯門扉隕霜殺禾
李全自益都復入楚州㩀之遣總帥完顔額爾克元帥
慶善努守盱𣅿與全戰于龜山敗績冬十月辛酉右拾
遺李大節右司諌陳䂓劾同判睦親府事薩哈連姦贓
不報壬戌外臺監察御史諌獵上怒以邀名賣直責之
詔贈徳順府死事愛新馬肩龍等官以淮南王爵招李
全十一月乙未未時日上有二白紅貫之丁酉獵于近
郊十二月真授李蹊参知政事大元兵下商州王子遣
使安撫陜西以牛千頭賜貧民
五年春正月丁丑親祭三廟庚辰遣知開封府事完顔
莽伊蘓如大元弔慰丙戌議擊盱眙辛卯以龜山之敗
降元帥慶善努為定國軍節度使二月乙巳朔大寒雷
雨雪木之華者盡死癸丑詔有司塑臨洮總管圖們呼
圖充們像入褒忠廟書死節子孫于御屏量材官使之
三月甲戌朔羣臣請依祖宗故事樞密院聴尚書省節
制不從乙酉監察御史烏庫哩布嚕魯劾近侍張文夀
張仁壽李麟之受饋遺曲赦其罪而出之夏四月甲辰
朔以御史言三姦不已凡四日不視朝八日議放還西
夏人口丙寅右丞師安石薨親衞軍王耀爾酗酒殺其
孫大理寺當以徒刑特命斬之五月癸巳定國軍節度
使慶善努以受賂奪一官六月壬戌以旱赦雜犯死罪
已下秋七月戊子同判睦親府事薩哈連出為中京留
守行樞密院事八月乙卯以旱遣使禱于上清宫甲子
参知政事慱索為尚書右丞太常卿延扎舒嚕權参知
政事増築歸徳行樞密院擬工役數百萬詔遣權樞密
院判官白華喻以農夫勞苦减其工三之二以節制不
一併衛州帥府於恒山公府命白華往經畫之九月庚
寅雨足始種麥冬十一月辛巳進宣宗實錄十二月庚
子朔日有食之完顔莽伊蘇以奉使不軄免死除名壬
子完顔納新改侍講學士充國信使以陜西大寒賜軍
士柴炭銀有差京兆鳳翔府司竹監進竹令分給之
六年春二月丙辰樞密院判官伊喇布哈權樞密副使
耀州刺史李興有戰功詔賜玉兎鶻帶金器以丞相完
顔薩布行尚書省事于闗中召平章政事完顔哈達還
朝伊喇布哈率忠孝軍總領完顔陳和尚忠孝軍一千
騎駐邠州遣白華馳喻布哈以用兵之意詔樞密更給
忠孝軍馬匹以漸調發都尉司步卒及忠孝馬軍屯京
西以白華専備軍須三月乙亥忠孝軍總領陳和尚有
戰功授定逺大將軍平凉府判官世襲穆昆夏五月隴
州防禦使舒穆嚕棟爾進黄鸚鵡詔中外方獻珍竒違
物性損人力令勿進秋七月罷陜西行省軍中浮費八
月丙申伊喇布哈再復澤潞九月洮河蘭㑹元師延扎
哈瑪爾進西馬二匹詔曰卿武藝超絶此馬可充戰用
朕乘此豈能盡其力既入進即尚廐物也仍以賜卿冬
十月乙未朔伊喇布哈東還令陳和尚率陜西歸順馬
軍屯鈞許大元兵駐慶陽界詔陜西行省遣使奉羊酒
幣帛乞緩師請和十一月遣使鈞許選試陜西歸順人
得軍二千以藝優者充忠孝軍次充和爾和軍十二月
乙未詔副樞布哈總帥赫舍哩約赫徳權簽樞宻院事完
顔額爾克殺慶陽罷附京獵地百里聽民耕稼
七年春正月副樞布哈總帥約赫徳權簽院事額爾克
解慶陽之圍以額爾克屯邠州布哈約赫徳還京兆夏
五月釋清口宋敗軍三千人願留者五百人以屯許州
餘縱遣之賜經義詞賦李瑭以下進士第秋七月以平
章政事哈達權樞宻副使八月賜陜西死事之孤鹽引
及絹仍量材任使大元兵圍武仙于舊衛州冬十月己
未朔平章哈達副樞布哈引兵解衛州圍上登承天門
搞軍哈達布哈並世襲穆昆伊喇布哈權叅知政事同
哈達行省事于閿鄉以備潼闗
八年春正月大元兵圍鳯翔遣樞宻院判官曰華右司
郎中𤓰爾佳巴喇瑪諭閿鄉行省進兵哈達布哈以未
見機㑹不行復遣白華諭哈達布哈將兵出闗以解鳯
翔之圍又不行夏四月丁巳朔赦全免京西路軍需錢
一年旱災州縣差税從實減貸大元兵平鳯翔府兩行
省棄京兆遷居民於河南留慶善努守之五月李全妻
楊妙真以全䧟没于宋構浮梁楚州北欲復宋讎遣哈
達布哈屯桃源界滶河口以傋侵軼宋八里莊人拒其
主將納哈達布哈詔改八里莊為鎮淮府秋七月宋將
焚浮梁九月丙申慈聖宫皇大后温都氏崩遺詰園陵
制度務從儉約大元兵駐河中府慶善努棄京兆東還
召哈達布哈赴汴議引兵趨河中府懼不敢行還陜州
出帥至冷水谷而歸大元兵攻河中府哈達布哈遣元
帥王敢率兵萬人救之冬十月右丞相薩布致仕十一
月丁未大元進兵饒風闗由金州而東省院議以逸待
勞未可與戰上諭之曰南渡二十年所在之民彼田宅
鬻妻子竭肝腦以養軍今兵至不能逆戰止以自護京
城縱存何以為國天下其謂我何朕思之熟矣存與亡
有天命惟不負吾民可也乃詔諸將屯軍襄鄧十二月
己未塟明惠皇后河中府破權簽樞宻院事草火額爾
克死之元帥板于額爾克提敗卒三千走閿鄉詔赦將
佐以下杖額爾克二百以死哈達布哈率諸軍入鄧州
楊沃衍陳和尚武仙皆引兵來㑹出屯順陽戊辰大元
兵渡漢江而北丙子哈達布哈將兵禦于禹山之前大
元兵分趨汴京京師戒嚴是夜二鼔哈達布哈引軍還
鄧州大元兵躡其後盡獲其輜重
天興元年(是年本正大九年正月改/元開興四月又改元天興)春正月壬午朔日
有兩珥大元兵道唐州元帥完顔兩羅索與戰襄城之
汝墳敗績兩羅索走汴京遣完顔莽伊蘇等部民丁萬
人決河水衛京城癸未置尚書省樞宻院于宫中以便
召問起前元帥瓜爾佳實倫權昌武軍節度使行元帥
府事哈達布哈引軍自鄧州赴汴京乙酉以點檢瓜爾
住薩哈為總帥將兵三萬巡河渡權近侍局使圖克坦
長樂監其軍起進京諸邑軍家屬五十萬口入京丙戌
大元兵定河中由河清縣白坡渡河丁亥長樂薩哈引
兵至封邱而還戊子左司郎中錫黙愛實上書請斬長
樂薩哈以肅軍政不從都尉烏淩阿呼圖一軍自潼闗
入援至偃師聞大元兵渡河遂走登封少室山壬辰衛
州節度使完顔薩尼雅布棄城走汴甲午修京城樓櫓
及守禦備大元兵薄鄭州與白坡兵合屯軍元帥馬伯
堅以城降防禦使烏浚阿耀珠死之乙未大元游騎至
汴城丁酉大雪大元兵及兩省軍戰鈞州之三峯山兩
省軍大潰哈逹陳和尚楊沃衍走鈞州城破皆死之樞
宻副使布哈就執尋亦死武仙走宻縣自是兵不復振
己亥徐州行省完顔慶善努引兵入援義勝軍校侯進
杜正張興率所部北降慶善努入睢州庚子御端門肆
赦改元開興辛丑潼闗守將李平以關降大元壬寅扶
溝民錢大亨李鈞叛殺縣令王浩及簿尉庚戌許州軍
變殺元師𤓰爾佳實倫鈕祜禄全周蘇椿等以城䧏大
元二月壬子朔慶善努謀走歸徳至陽驛店遇大元兵
徐帥完顔烏里力戰而死慶善努被擒使招京城不從
睢州刺史張文夀棄城從慶善努皆死之甲寅大元兵
徇臨渙攝縣令張若愚死之戊午次盧氏關陜行省總
帥兩軍及奈藍帥府軍棄潼關而東與之遇大雪未戰
而潰行省圖克坦烏登總帥納哈塔和碩敗死完顔重
喜降斬于馬前郡尉鄭倜殺都尉苗英亦䧏秦藍總帥
府經厯商衡死之大元兵下睢州庚申翰林待制馮延
登使北來歸乙丑大元兵攻歸徳庚午起復右丞相致
任薩布為左丞相括京師民軍二十萬分𨽻諸帥人月
給粟一石五斗三月丁亥大元軍平中京留守薩哈連
投水死甲午命平章攻事博索宿上清宫樞密副使喀
齊喀宿大佛寺以備緩急大元遣使自鄭州來諭䧏使
者立出國書以授譯火譯史以授宰相跪進上起立受
之以付有司書索翰林學士趙秉文衍聖公孔元
措等二十七家及歸順人家屬布哈妻子繡女弓匠鷹
人又數十人庚子封荆王子額爾克為曹王議以為質
密國公璹以曹王㓜請代上慰遣之不聼其代壬寅尚
書左丞李蹊送曹王出質諫議大夫費摩阿古岱太府
監國世榮為講和使户部侍郎楊慥權參知政事分軍
防守四城大元兵攻汴城上出承天門撫西面將士千
户劉夀語不遜詔釋勿問癸卯上復出撫東面將士親
傅戰傷者藥于南薰門下仍賜巵酒出内府金帛器皿
以賞戰士乙巳鳳翔府礟軍萬户王阿嚕樊喬來歸己
酉造革車三千兩已而不用置局養無家俘民夏四月
癸丑兵士李新有功擢四方館使元帥劉益叱其子戰
死丁巳遣戸部侍郎楊仁奉金帛詣大元兵乞和戊午
又以珍異往謝許和癸亥明恵皇后陵被發失柩所在
遣中官往視之至是始得以兵䕶宫女十人出迎朔門
奉柩至城下設御幄安置是夜復葬之戮鄭倜妻子甲
子御端門肆赦改元天興詔内外官民能完復州郡者
功賞有差出金帛酒炙犒飫軍士减御膳罷冗員放宫
女上書不得稱聖改聖旨為制旨釋鎬厲王衛紹王二
族禁錮聴自便乙丑百官初起居于隆徳殿前丙寅以
尚書省兼樞密院事丁卯放宫女聴以衣装自隨金珠
留犒士卒汴京解嚴歩軍始出封邱門采薪蔬己巳建
咸都尉完顔鄂倫同大元使摩多入城庚午見使臣於
隆徳殿放宫女如前辛未開鄭門聴百姓男子出入甲
戌御承天門大饗将士聞有聲屈者乃還宮乙亥有詔
止奏事許州進櫻桃五月辛巳遷民告出城者以萬數
薩布博索不聴乙酉以南陽郡王子思烈行尚書省于
鄧州召援兵丙戌拜天於大慶殿詔博索致仕放京城
四面軍李辛不奉詔丁亥鑿洧川漕渠尋罷之馮延登
以奉使有勞授禮部侍郎戊子裕州鎮防軍将領賀徳
希率西軍二千人入援放遷民出京辛卯大寒如冬密
國公璹薨汴京大疫凡五十日諸門出死者九十餘萬
人貧不能葬者不在是數癸巳楊春入㩀亳州觀察判
官劉均死之卒丑上御香閤面責宰相乙巳将相受保
城爵賞六月庚戌朔詔百官舉大将衆舉劉益不能用
癸丑飛虎軍二百人奪封邱門出奔甲寅以出師錮門
禁乙卯博索開渠於私第東丙辰閔官馬殺瘠者以食
丁巳豐紳據徐州圖克坦伊都走宿州推張興行省事
庚申塞京城四門以便守禦壬戌國安用入徐州殺張
興推豊紳為元帥以主州事己巳詔贈禦侮中郎将完
顔陳和尚鎮南軍節度使立褒忠廟碑權参知政事揚
慥罷辛未復修汴城以疫後園户僧道醫師粥棺者擅
厚利命有司倍征之以助其用甲戌宿州鎮防千户高
拉格李宣殺節度使赫舍哩阿古父子請行省圖克坦
伊都主帥事伊都不從率将吏西走至榖熟遇大元軍
死之乙亥左丞李蹊送曹王與其子仝俱還丁丑恒山
公武仙殺士人李汾七月庚辰朔兵刅有火辛巳軍士
撾登聞皷乞将劉益癸未尚書右丞延扎舒嚕罷吏部
尚書完顔納新為参知政事甲申飛虎軍士申福蔡元
擅殺北使唐慶等三十餘人于館詔貰其罪和議遂絶
乙酉都人揚言欲殺博索宻詔遣衛士護其家丙戌軍
士毁博索别墅薩尼雅布妄殺市人之過其門者以靖
亂丁亥拜天于承天門下出内府及兩宫物賜軍士或
子下令招軍辛夘簽民為兵鞏昌民百二十人赴援乙
未宿州帥重僧努稱國安用降遣近侍直長因世英等
持詔封安用為兖王行京東等路尚書省事賜姓完顔
改名用安新軍有撾登聞鼓者杖殺之乙巳金木火太
陰㑹于軫翼丙午參知政事完顔思烈恒山公武仙鞏
昌總帥完顔呼沙呼率諸將兵自汝州入援以喀齊喀
為樞宻使將兵一萬應之命左丞李蹊勸諭出師乃行
八月己酉朔喀齊喀屯杏花營益兵五千始進屯中年
故城庚戌發丁丑五千運糧餉喀齊喀軍辛亥完顔思
烈遇大元兵于京水遂潰武仙退保留山思烈走御寨
中京元帥左監軍任守貞死之喀齊喀棄輜重奔至鄭
門聚兵乃入甲寅免喀齊喀為庶人籍其家以賜軍士
降監軍長樂為符寶郎丁巳釋奠孔子戊午括民間粟
己未藉圖克坦烏登完顔重喜納哈塔和碩家貲前儀
封今魏璠上言鞏昌師完顔仲徳沉毅有逺謀請奉命
往召不報戊辰免府試起復前大司農侯摯為平章政
事進封蕭國公行京都路尚書省事己巳摯帥兵至封
邱將士将潰摯止之乃與衆還汴壬申聽無軍家口出
京甲戌金木星交乙亥賣官及許買進士第丙子詔罷
括粟復以進獻取之丁丑京城民楊興入貲授延州刺
史戊寅劉仲温入貲授許州刺史
　
　
　
　
　
　
　金史卷十七
