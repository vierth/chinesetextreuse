
　　唐正議大夫行秘書少監琅邪縣開國子顔師古注
　賈鄒枚路傳第二十一
賈山潁川人也祖父袪故魏王時博士弟子也(師古曰/六國時)
(魏/也)山受學祛所言渉獵書記不能為醇儒(師古曰渉若/渉水獵若獵)
(獸言歴覽之不專/精也醇者不雜也)嘗給事潁隂侯為騎(師古曰為騎者/常騎馬而從也)
孝文時言治亂之道借秦為諭名曰至言其辭曰臣聞
為人臣者盡忠竭愚以直諫主不避死亡之誅者臣山
是也臣不敢以久逺諭願借秦以為諭唯陛下少加意
焉夫布衣韋帶之士(師古曰言貧賤之人也韋帶以單/韋為帶無飾也○宋祁曰韋帶南)
(本浙本/作革帶)修身於内成名於外而使後世不絶息至秦則
不然貴為天子富有天下賦歛重數百姓任罷(師古曰/數屢也)
(任謂役事也罷讀曰疲/任疲言疲於役使也)赭衣半道羣盗滿山(師古曰犯/罪者則衣)
(赭衣行道之人半著赭衣言被罪者/衆也盜賊皆依山為阻故云滿山也)使天下之人戴目
而視傾耳而聽(師古曰戴目者言常逺視有異/志也傾耳而聽言樂禍亂也)一夫大
謼天下嚮應者陳勝是也(師古曰謼字與呼同謼呌/也音火故反嚮讀曰響)秦
非徒如此也起咸陽而西至雍離宮三百(師古曰凡言/離宫者皆謂)
(於别處置之/非常所居也)鍾鼓帷帳不移而具又為阿房之殿殿髙
數十仞(師古曰阿房者言殿之四阿皆為房也一説大/陵曰阿言其殿髙若於阿上為房也房字或作)
(旁説云始皇作此殿未有名以其去/咸陽近且號阿旁阿近也八尺曰仞)東西五里南北千
歩從車羅騎四馬騖馳旌旗不橈(師古曰橈屈也言庭/之廣大殿之髙敞衆)
(騎馳騖無所廹觸建立旌旗不屈撓撓音/女孝反○宋祁曰注屈橈下當有也字)為宫室之麗
至於此使其後世曾不得聚廬而託處焉為馳道於天
下東窮燕齊南極呉楚江湖之上瀕海之觀畢至(師古/曰瀕)
(水涯也瀕海謂緣海之邊也畢盡也/瀕音頻又音賓字或作濵音義同)道廣五十歩三文
而樹厚築其外隠以金椎(服䖍曰作壁如甬道隠築也/以鐵椎築之師古曰築令堅)
(實而使隆髙耳不為/甬壁也隠音於靳反)樹以青松為馳道之麗至於此使
其後世曾不得邪徑而託足焉死葬乎驪山吏徒數十
萬人(師古曰吏以督領徒以役/作也○宋祁曰乎當作虖)曠日十年(師古曰曠空/也廢也言為)
(重役空廢時/日積年嵗也)下徹三泉(師古曰三重之/泉言其深也)合采金石冶銅
錮其内桼塗其外(師古曰錮謂鑄/而合之也音固)被以珠玉飾以翡翠
(應劭曰雄曰翡雌曰翠臣瓚曰異物志云翡色赤而大/於翠師古曰鳥各别類非雄雌異名也被音皮義反)
中成觀游上成山林為葬薶之侈至於此使其後世曾
不得蓬顆蔽冢而託葬焉(服䖍曰謂塊墣作冢喻小也/臣瓚曰蓬顆猶祼顆小冢也)
(晉灼曰東北人名土塊為蓬顆師古曰諸家之説皆非/顆謂土塊蓬顆言塊上生蓬者耳舉此以對冢上山林)
(故言蓬顆蔽冢/也顆音口果反)秦以熊羆之力虎狼之心蠶食諸侯并
吞海内而不篤禮義(師古曰/篤厚也)故天殃已加矣臣昧死以
聞願陛下少留意而詳擇其中(師古曰中/音竹仲反)臣聞忠臣之
事君也言切直則不用而身危不切直則不可以眀道
故切直之言眀主所欲急聞忠臣之所以蒙死而竭知
也(師古曰䝉/冐犯也)地之磽者雖有善種不能生焉(師古曰磽/埆瘠薄也)
(磽音口/交反)江臯河瀕雖有惡種無不猥大(李奇曰臯水邊/淤地也師古曰)
(猥盛/也)昔者夏商之季世雖闗龍逄箕子比干之賢身死
亡而道不用(服䖍曰闗龍逄桀之忠臣也師古曰比干/諫紂而紂殺之論語曰微子去之箕子為)
(之奴比干/諫而死)文王之時豪俊之士皆得竭其智芻蕘採薪
之人皆得盡其力(師古曰芻刈草也蕘草薪也言執賤/役者也大雅板之詩曰詢于芻蕘)
此周之所以興也故地之羙者善養禾君之仁者善養
士雷霆之所擊無不摧折者(師古曰霆疾/雷也音廷)萬鈞之所壓
無不糜滅者今人主之威非特雷霆也(師古曰/特獨也)埶重非
特萬鈞也開道而求諫和顔色而受之用其言而顯其
身士猶恐懼而不敢自盡又廼况於縱欲恣行暴虐惡
聞其過乎(○宋祁曰/乎當作虖)震之以威壓之以重(師古曰/震動也)則雖
有堯舜之智孟賁之勇豈有不摧折者哉(師古曰孟賁/古之勇士賁)
(音/奔)如此則人主不得聞其過失矣弗聞則社稷危矣古
者聖王之制史在前書過失工誦箴諫(李竒曰古有誦/詩之工記過之)
(史常在君側也師古/曰箴戒也音之林反)瞽誦詩諫(師古曰瞽/無目之人)公卿比諫(李/奇)
(曰相親比而諫也或曰比方事/類以諫也師古曰比方是也)士傳言諫過庶人謗於
道商旅議於市(師古曰/旅衆也)然後君得聞其過失也聞其過
失而改之見義而從之所以永有天下也天子之尊四
海之内其義莫不為臣然而養三老於太學親執醬而
餽執爵而酳(師古曰餽字與饋同進食曰餽酳者/少少飲酒謂食已而蕩口也音􁀮)祝䭇
在前祝鯁在後(師古曰䭇古饐字謂食不下也以老人/好饐鯁故為備祝以祝之○宋祁曰䭇)
(當作/􁀙)公卿奉杖大夫進履舉賢以自輔弼求修正之士
使直諫(師古曰修正謂/修身正行者)故以天子之尊尊養三老視孝
也(師古曰視/讀曰示)立輔弼之臣者恐驕也置直諫之士者恐
不得聞其過也學問至於芻蕘者求善無饜也商人庶
人誹謗已而改之從善無不聽也昔者秦政力并萬國
富有天下破六國以為郡縣築長城以為闗塞秦地之
固大小之埶輕重之權其與一家之富一夫之彊胡可
勝計也(師古曰胡何/也勝盡也)然而兵破於陳渉地奪於劉氏者
何也秦王貪狼暴虐殘賊天下窮困萬民以適其欲也
(師古曰/適快也)昔者周蓋千八百國以九州之民養千八百國
之君用民之力不過嵗三日什一而籍(師古曰什一謂/十分之中公取)
(一也籍借也謂借人力/也一曰為簿籍而税之)君有餘財民有餘力而頌聲作
(師古曰頌者六詩之一羙盛/徳之形容盖帝王之嘉致)秦皇帝以千八百國之民
自養力罷不能勝其役財盡不能勝其求(師古曰勝堪/也罷讀曰疲)
(以下/亦同)一君之身耳所以自養者馳騁弋獵之娯天下弗
能供也(師古曰弋/繳射也)勞罷者不得休息飢寒者不得衣食
亡罪而死刑者無所告訴人與之為怨家與之為讎(師/古)
(曰言人人為/怨家家為讎)故天下壞也秦皇帝身在之時天下已壞
矣而弗自知也秦皇帝東廵狩至㑹稽琅邪刻石著其
功自以為過堯舜統(如淳曰統繼也堯舜子不才不能/長世而秦自以過堯舜可至萬世)
(也師古曰此說非也統治也言自羙功德治理/天下過於堯舜也其下乃言以一至萬之事)縣石鑄
鍾虡(服䖍曰縣石以為磬也蘇林曰秦欲平天下法使/輕重如石之在稱也師古曰二說皆非也縣稱也)
(石百二十斤稱銅鐵之斤石以鑄鍾虡言其奢泰/也虡猛獸之名謂鍾鼔之柎飾為此獸虡音鉅)篩土
築阿房之宮(師古曰篩以竹簁為之/篩音師簁音山爾反)自以為萬世有天
下也古者聖王作諡三四十世耳雖堯舜禹湯文武絫
世廣徳(師古曰絫/古累字)以為子孫基業無過二三十世者也
(張晏曰夏十七世殷三/十一世周三十六世)秦皇帝曰死而以諡法是父子
名號有時相襲也以一至萬則世世不相復也(師古曰/復重也)
(音扶/目反)故死而號曰始皇帝其次曰二世皇帝者欲以一
至萬也秦皇帝計其功徳度其後嗣世世無窮(師古曰/度音大)
(各/反)然身死纔數月耳(師古曰纔音/財暫也淺也)天下四靣而攻之宗
廟滅絶矣秦皇帝居滅絶之中而不自知者何也天下
莫敢告也其所以莫敢告者何也亡養老之義亡輔弼
之臣亡進諫之士縱恣行誅退誹謗之人殺直諫之士
是以道諛媮合茍容(師古曰道讀曰導導引/主意於邪也媮奥偷同)比其徳則
賢於堯舜課其功則賢於湯武天下已潰而莫之告也
(師古曰水旁決曰潰/言天下之壞如水潰)詩曰匪言不能胡此畏忌聽言則
對譛言則退此之謂也(師古曰此大雅桑柔之篇也言/賢者見事之是非非不能分别)
(言之而不言者何也此但畏忌犯顔得罪罰也又言言/而見聽則悉意荅對不見信受則屏退也今詩本云聽)
(言則對誦言如醉説者又别為義與此不同○宋祁曰/注文又言言而見聽南本浙本並無一言字余謂當存)
(二言/字)又曰濟濟多士文王以寧(師古曰此大雅文王之/篇也濟濟多威儀也此)
(言文王以多士之/故能安天下也)天下未嘗亡士也然而文王獨言以
寧者何也文王好仁則仁興得士而敬之則士用用之
有禮義(○宋祁曰禮義下/語未屬疑文不足)故不致其愛敬則不能盡其
心不能盡其心則不能盡其力不能盡其力則不能成
其功故古之賢君於其臣也尊其爵祿而親之疾則臨
視之亡數(師古曰言心實憂/念之不為禮飾也)死則往弔哭之臨其小歛
大斂已棺塗而後為之服錫衰麻絰(師古曰已棺謂已/大斂也塗謂塗殯)
(也錫衰十五升布無事/其縷者也棺音工喚反)而三臨其喪未斂不飲酒食肉
未葬不舉樂當宗廟之祭而死為之廢樂故古之君人
者於其臣也可謂盡禮矣服法服端容貌正顔色然後
見之故臣下莫敢不竭力盡死以報其上功德立於後
世而令聞不亡也(師古曰令善也/聞謂聲之聞也)今陛下念思祖考術
追厥功(師古曰術/亦作述)圖所以昭光洪業休徳(師古曰圖謀/也休美也)
使天下舉賢良方正之士天下皆訢訢焉(師古曰訢/讀與欣同)曰
將興堯舜之道三王之功矣天下之士莫不精白以承
休德(師古曰厲精/而為潔白也)今方正之士皆在朝廷矣又選其賢
者使為常侍諸吏與之馳敺射獵(師古曰敺/與驅同)一日再三
出臣恐朝廷之解弛(師古曰解讀曰懈弛放也音式/爾反○宋祁曰江浙本廷作臣)百
官之墮於事也諸侯聞之又必怠於政矣陛下即位親
自勉以厚天下損食膳不聽樂減外徭衛卒止嵗貢省
廏馬以賦縣傳(師古曰賦給與/也傳音張戀反)去諸苑以賦農夫出帛
十萬餘匹以振貧民禮髙年九十者一子不事八十者
二算不事(師古曰一子不事蠲其賦役/二算不事免二口之算賦也)賜天下男子爵
大臣皆至公卿發御府金賜大臣宗族亡不被澤者赦
罪人憐其亡髪賜之巾憐其衣赭(師古曰衣/音於既反)書其背父
子兄弟相見也而賜之衣平獄緩刑天下莫不説喜(師/古)
(曰說讀/曰悅)是以元年膏雨降五穀登此天之所以相陛下
也(師古曰/相助也)刑輕於它時而犯法者寡衣食多於前年而
盗賊少此天下之所以順陛下也(師古曰天/下之人也)臣聞山東
吏布詔令民雖老羸􁒦疾扶杖而往聼之願少須臾母
死思見徳化之成也今功業方就名聞方昭四方鄉風
(師古曰鄉/讀曰嚮)今從豪俊之臣方正之士直與之日日獵射
擊兔伐狐(○宋祁曰/兎疑作莵)以傷大業絶天下之望臣竊悼之
詩曰靡不有初鮮克有終(師古曰此大雅蕩之詩也言/人初始皆庶㡬於善道而少)
(有能終/之者)臣不勝大願願少衰射獵以夏嵗二月定明堂
造太學修先王之道(師古曰時以十月為嵗首則謂夏/正之二月為五月今欲定制度循)
(於古法故特云用夏嵗/二月也夏音胡雅反)風行俗成萬世之基定然後唯
陛下所幸耳(師古曰言乃/可恣意也)古者大臣不媟(師古曰媟狎/也音息列反)
故君子不常見其齊嚴之色肅敬之容(師古曰見顯示/也音胡電反)
大臣不得與宴游(師古曰安息曰/宴與讀曰豫)方正修絜之士不得
從射獵使皆務其方以髙其節(師古曰方道也一/曰方謂亷隅也)則羣
臣莫敢不正身修行盡心以稱大禮(師古曰/稱副也)如此則陛
下之道尊敬功業施於四海垂於萬世子孫矣誠不如
此則行日壞而榮日滅矣夫士修之於家而壞之於天
子之廷臣竊愍之陛下與衆臣宴游與大臣方正朝廷
論議夫游不失樂朝不失禮議不失計軌事之大者也
(師古曰軌/謂法度也)其後文帝除鑄錢令山復上書諫以為變先
帝法非是又誦淮南王無大罪(○宋祁曰誦疑作訟/誦是誦說字非是)宜
急令反國又言柴唐子為不善足以戒(鄧展曰淮南傳/棘蒲侯柴武太)
(子柴竒與士/伍開章謀反)章下詰責(師古曰以其所上/之章令有司詰問)對以為錢者
亡用器也而可以易富貴富貴者人主之操柄也(師古/曰操)
(持也音/千高反)令民為之是與人主共操柄不可長也(師古曰/長謂畜)
(養也言此事宜速/禁絶不可畜養)其言多激切善指事意然終不加罰
所以廣諫爭之路也其後復禁鑄錢云
鄒陽齊人也漢興諸侯王皆自治民聘賢呉王濞招致
四方游士陽與呉嚴忌枚乘等俱仕呉皆以文辯著名
久之呉王以太子事怨望稱疾不朝隂有邪謀陽奏書
諫為其事尙隱惡指斥言故先引秦為諭因道胡越齊
趙淮南之難然後廼致其意其辭曰臣聞秦倚曲臺之
宫(應劭曰始皇帝所治處也若漢家/未央宮師古曰倚恃也音於綺反)懸衡天下(服䖍曰/闗西為)
(衡應劭曰衡平也如淳曰衡猶稱之衡也言其懸法度/於其上也師古曰此說秦自以為威力彊固非論平法)
(也下又言陳勝連從兵之據則/是説從横之事耳服釋是也)畫地而不犯兵加胡越
(師古曰畫地不犯/者法制之行也)至其晩節末路張耳陳勝連從兵之
據(師古曰從/音子容反)以叩函谷咸陽遂危(師古曰/叩擊也)何則列郡不
相親萬室不相救也今胡數渉北河之外上覆飛鳥下
不見伏菟(蘇林曰言胡來人馬之盛揚塵上覆飛鳥下/不見伏菟也一曰覆盡也言上射飛鳥下盡)
(伏莬也師古曰覆盡是也音方目反○劉奉世曰自胡/渉北河以下蘇説最近之陽已知趙連匈奴呉交越不)
(欲斥言故謬其辭而云胡攻趙越攻吳四國有怨救兵/不専漢梁淮陽不能助已欲吳王曉其謬辭也然文意)
(僻澁故/不可通)鬭城不休救兵不止死者相隨輦車相屬(師古/曰屬)
(連也音之欲反○宋祁/曰不止姚本作不至)轉粟流輸千里不絕何則彊趙
責於河間(應劭曰趙幽王為呂后所幽死文帝立其長/子遂為趙王取趙之河間立遂弟辟疆為河)
(間王至子哀王無嗣國/除遂欲復還得河間)六齊望於惠后(孟康曰髙后割/齊濟南郡為呂)
(台奉邑又割琅邪郡封營陵侯劉澤為琅邪王文帝乃/立悼惠王六子為王言六齊不保今日之恩而追怨恵)
(帝與吕后也一説惠帝二年悼惠王入朝呂后欲鴆/殺之獻城陽郡尊魯元公主得免六子以此怨之)城
陽顧於盧博(孟康曰城陽王喜也喜父章與弟興居討/諸呂有功本當盡以趙地王章梁地王興)
(居文帝聞其欲立齊王更以二郡王之章失職嵗/餘薨興居誅死盧博濟北王治處喜顧念而怨也)三淮
南之心思墳墓(張晏曰淮南厲王三子為三王念其父/見遷殺思墓故報怨也師古曰三子為)
(王謂淮南衡山濟北也○宋祁曰别本注文自張/晏至墓故漏此二十一字故報怨當作欲報怨)大王
不憂臣恐救兵之不專(孟康曰不專救漢也如淳曰皆/自私怨宿忿不能為呉也若吳)
(舉兵反天子來討謂四國但有意不敢相救也師古曰/二說皆非也言諸國各有私怨欲申其志不肯專為吳)
(非不敢/相救也)胡馬遂進窺於邯鄲越水長沙還舟青陽(張晏/曰青)
(陽地名還舟聚舟船也言胡為趙難越為吳難不可恃/也○劉奉世曰越水長沙者陽盖謬言越先以水軍攻)
(長沙而後還舟侵吳也下文云水/章邯是其為文如此青陽呉地)雖使梁并淮陽之兵
下淮東越廣陵以遏越人之糧漢亦折西河而下北守
漳水以輔大國胡亦益進越亦益深此臣之所為大王
患也(應劭曰時趙王遂北連匈奴吳王濞素事三越故/鄒陽微言胡越亦自受敵救兵之不專也胡馬故)
(曰進越水故曰深蘇林曰折截也陽知呉王隂連結齊/趙淮南胡越欲諫不敢指斥言故陳胡越之難齊趙之)
(怨微言梁并淮陽絶越人之糧漢折西河以輔大國以/破難其計欲隱其辭故謬言胡益進越益深為大王患)
(之以錯亂其語若吳為憂助漢者也自/此以下乃致其意焉師古曰蘇說是也)臣聞交龍襄首
奮翼則浮雲出流霧雨咸集(師古曰襄舉也○宋祁/曰南本徐鍇改交為蛟)聖
王底節修徳則游談之士歸義思名(師古曰底/厲也音指)今臣盡
智畢議易精極慮(如淳曰改易精思/以極盡謀慮也)則無國不可奸(師/古)
(曰奸/音干)飾固陋之心則何王之門不可曵長裾乎然臣所
以歴數王之朝背淮千里而自致者非惡臣國而樂吳
民也竊髙下風之行尤説大王之義(師古曰言在下風/側聼髙尙羙悦大)
(王之行義也/說讀曰悦)故願大王之無忽察聼其志臣聞鷙鳥絫
百不如一鶚(孟康曰鶚大鵰也如淳曰鷙鳥比諸侯鶚/比天子師古曰鷙擊之鳥鷹鸇之屬也鶚)
(自大鳥而鷙者耳非鵰/也絫古累字鶚音愕)夫全趙之時(服䖍曰全趙/趙未分之時)武力
鼎士祇服叢臺之下者一旦成市(師古曰袨服盛服也/鼎士舉鼎之士也叢)
(臺趙王之臺也在邯/鄲袨音州縣之縣)而不能止幽王之湛患(師古曰幽/王謂趙幽)
(王友也湛讀曰沈沈患/言幽王為呂后所幽死)淮南連山東之俠死士盈朝不
能還厲王之西也(師古曰厲王淮南厲王長也/西謂廢遷嚴道而死於雍也)然而計
議不得雖諸賁不能安其位亦明矣(師古曰諸謂專諸/賁謂孟賁皆古勇)
(士/也)故願大王審畫而已(師古曰畫/計也音獲)始孝文皇帝據闗入
立寒心銷志不眀求衣(張晏曰據函谷闗立為天子諸/國聞文帝入闗為之寒心散志)
(也求衣夜索衣著不及待明意不安也臣瓚曰文帝入/闗而立以天下多難故乃寒心戰慄未明而起師古曰)
(瓚說/是也)自立天子之後使東牟朱虛東褒義父之後(應劭/曰天)
(下已定文帝遣朱虛侯章東喻齊王嘉其首舉兵欲誅/諸呂猶春秋褒邾儀父也師古曰立天子謂立為天子)
(也義讀曰儀/父讀曰甫)深割嬰兒王之(應劭曰封齊王六子為王/其中有小小嬰兒者文帝)
(於骨肉厚也或曰皇子武為代王參為太原王揖為梁/王師古曰或說是也○劉奉世曰使東牟朱虛東言其)
(東使就王封也而義父者似謂悼惠而不可考據褒其/後故封其子皆為王封時有㓜者故舉言嬰兒也下文)
(自言梁代淮陽文三子/是矣則知此或說非也)壤子王梁代(如淳曰文帝之二/子晉灼曰揚雄方)
(言梁益之間所愛謂其肥盛曰壤或曰言深割嬰兒王/之壤壤土也壤字當上屬也師古曰或說非也○宋祁)
(曰注文江浙本謂作諱於/理最切言謂者漫而無綂)益以淮陽卒仆濟北囚弟於
雍者豈非象新垣平等哉(應劭曰仆僵仆也濟北王興/居反見誅囚弟於雍者淮南)
(王長有罪見徙死於雍所以然者坐二國有/姦臣如新垣平等勸王其反師古曰仆音赴)今天子新
據先帝之遺業左規山東右制闗中變權易埶大臣難
知大王弗察臣恐周鼎復起於漢新垣過計於朝(如淳/曰新)
(垣平詐言鼎在泗水中臣望東北汾隂有金寳氣鼎其/在乎弗迎則不至為吳計者猶新垣平之言周鼎終不)
(可得也服䖍/曰過誤也)則我呉遺嗣不可期於世矣(師古曰言呉/當絕滅無遺)
(嗣/也)髙皇帝燒棧道水章邯(應劭曰章邯為雍王髙/祖以水灌其城破之也)兵不
留行(師古曰言無所/稽留不廢於行)收弊民之倦東馳函谷西楚大破
(張晏曰項羽自/號西楚霸王)水攻則章邯以亡其城陸擊則荆王以
失其地(如淳曰荆亦楚/也謂項羽敗走)此皆國家之不㡬者也(應劭曰/言不可)
(庶㡬也李奇曰不但㡬微乃著見也或曰㡬危也此數/事於國家皆無危險之慮也師古曰言漢朝之安諸侯)
(不當妄起邪意應說是/也○劉攽曰㡬讀曰冀)願大王孰察之呉王不内其言
(○宋祁曰/内疑作納)是時景帝少弟梁孝王貴盛亦待士於是鄒
陽枚乘嚴忌知吳不可説皆去之梁從孝王㳺陽為人
有智畧忼慨不茍合(師古曰忼/音口朗反)介於羊勝公孫詭之間
(師古曰介/謂間厠也)勝等疾陽惡之孝王(師古曰惡謂讒/毁也其下亦同)孝王怒
下陽吏將殺之陽客游以讒見禽恐死而負絫(師古曰/絫音力)
(瑞/反)廼從獄中上書曰臣聞忠無不報信不見疑臣常以
為然徒虛語耳昔荆軻慕燕丹之義白虹貫日太子畏
之(應劭曰燕太子丹質於秦始皇遇之無禮丹亡去厚/養荆軻令西刺秦王精誠感天白虹為之貫日也如)
(淳曰白虹兵象日為君為燕丹表可克之兆師古曰/精誠若斯太子尚畏而不信也太白食昴義亦如之)衛
先生為秦畫長平之事太白食昴昭王疑之(蘇林曰白/起為秦伐)
(趙破長平軍欲遂滅趙遣衛先生說昭王益兵糧為應/侯所害事用不成其精誠上逹於天故太白為之食昴)
(昴趙分也將有兵故太白食昴食/干歴之也如淳曰太白天之將軍)夫精變天地而信不
諭兩主豈不哀哉(○宋祁曰精字/下疑有誠字)今臣盡忠竭誠畢議
願知(張晏曰盡其計/議願王知之)左右不明卒從吏訊為世所疑(師/古)
(曰言左右不明者不欲斥/王也訊謂鞫問也音信)是使荆軻衛先生復起而燕
秦不寤也願大王孰察之昔玉人獻寳楚王誅之(應劭/曰卞)
(和得玉璞獻之武王王示玉人曰石也刖其右足武王/殁復獻文王玉人復曰石也則其左足至成王時抱其)
(璞哭於郊乃使玉人攻之果得寳玉/也○宋祁曰玉人南浙本並作玉尹)李斯竭忠胡亥極
刑(張晏曰李斯諫二世以/正而二世殺之具五刑)是以箕子陽狂接輿避世(張/晏)
(曰接輿楚賢人陽狂避/世師古曰輿音弋於反)恐遭此患也願大王察玉人李
斯之意而後楚王胡亥之聽(師古曰以謬聼/為後後猶下也)毋使臣為
箕子接輿所笑臣聞比干剖心子胥鴟夷(應劭曰呉王/取馬革為鴟)
(夷受子胥沈之江鴟夷榼形師古曰鴟夷即今/之盛酒鴟夷幐○宋祁曰幐字下當有也字)臣始不
信廼今知之願大王孰察少加憐焉語曰有白頭如新
(孟康曰初相識至白頭不相知○宋祁曰此注未/安越本孟康作師古南本初相識作初不相識)傾盖
如故(文頴曰傾盖猶/交盖駐車也)何則知與不知也故樊於期逃秦
之燕藉荆軻首以奉丹事(張晏曰於期為秦将被讒走/之燕始皇滅其家又重購之)
(燕遣荆軻欲刺秦王於期自刎首/令軻齎徃師古曰之往也藉假也)王奢去齊之魏臨城
自剄以郤齊而存魏(孟康曰王奢齊臣也亡至魏其後/齊伐魏奢登城謂齊將曰今君之)
(來不過以奢故也義不茍/生以為魏累遂自剄也)夫王奢樊於期非新於齊秦
而故於燕魏也所以去二國死兩君者行合於志慕義
無窮也是以蘇秦不信於天下為燕尾生(服䖍曰蘇秦/於秦不出其)
(信於燕則出尾生之信也晉灼曰說齊宣王使還燕十/城又令閔王厚葬以弊齊終死為燕也師古曰尾生古)
(之信士守志亡/軀故以為喻)白圭戰亡六城為魏取中山(張晏曰白/圭為中山)
(將亡六城君欲殺之亡入/魏文侯厚遇之還㧞中山)何則誠有以相知也蘇秦相
燕人惡之燕王燕王按劒而怒食以駃騠(孟康曰駃騠/駿馬也生七)
(日而超其母敬重蘇秦雖有讒謗而更食以/珍竒之味師古曰食讀曰飤駃音决騠音題)白圭顯於
中山(師古曰以㧞中山/之功而尊顯也)人惡之於魏文侯文侯賜以夜
光之璧何則兩主二臣剖心析肝相信(師古曰/析分也)豈移於
浮辭哉(師古曰不以/浮說而移心)故女無羙惡入宮見妒士無賢不
肖(○宋祁曰南本賢下/有愚字衍字不可從)入朝見嫉昔司馬喜臏腳於宋
卒相中山(蘇林曰六國時/人被此刑也)范雎拉脅折齒於魏卒為應
侯(應劭曰魏人也魏相魏齊疑其以國隂事告齊乃掠/笞數百拉脅折齒師古曰後入秦為相封為應侯拉)
(摧也音/盧合反)此二人者皆信必然之畫捐朋黨之私挾孤獨
之交故不能自免於嫉妒之人也(師古曰言直道而行/不求朋黨之助謂忠)
(信必可恃也/畫計也音獲)是以申徒狄蹈雍之河(服䖍曰殷之末世/介士也雍之河雍)
(州之河也師古曰雍者河水溢出為小流也言狄初因/蹈雍遂入大河也爾雅曰水自河出為雍又曰江有沲)
(河有雍雍音於龍反/服云雍州之河非也)徐衍負石入海(服䖍曰周之末世/人也師古曰負石)
(者欲速/沈也)不容於世(○宋祁曰容字/下一添身字)義不茍取比周於朝
以移主上之心(師古曰比/音頻寐反)故百里奚乞食於道路繆公
委之以政(應劭曰虞人也聞秦繆公賢欲/往干之乏資乞食以自致也)甯戚飯牛車
下桓公任之以國(應劭曰齊桓公夜出迎客甯戚疾擊/其牛角髙歌曰南山矸白石爛生不)
(遭堯與舜禪短布單衣適至骭從昬飯牛薄夜半長夜/曼曼何時旦桓公召與語說之以為大夫師古曰矸字)
(與岸同骭脛也薄止也骭音下諫反曼音莫幹反○宋/祁曰注文髙字合作商韓昌黎詩云為我商聲謳乃用)
(此事也浙本亦作商/作髙盖監本誤刋耳)此二人者豈素宦於朝借譽於左
右然後二主用之哉感於心合於行堅如膠桼昆弟不
能離豈惑於衆口哉故偏聼生姦獨任成亂昔魯聼季
孫之說逐孔子(師古曰季孫魯大夫季桓子也名斯論/語云齊人歸女樂季桓子受之三日不)
(朝孔子行盖桓子故使定公/受齊之女樂欲令去孔子也)宋任子冉之計囚墨翟(文/頴)
(曰子冉/子罕也)夫以孔墨之辯不能自免於讒諛而二國以危
何則衆口鑠金積毁銷骨也(師古曰羙金見毁衆共疑/之數被燒鋉以至銷鑠讒)
(佞之人肆其詐巧離/散骨肉而不覺知)秦用戎人由余而伯中國(師古曰/伯讀曰)
(霸/)齊用越人子臧而彊威宣(師古曰齊之/二王諡也)此二國豈係
於俗牽於世繫竒偏之浮辭哉公聼竝觀埀明當世(師/古)
(曰公聼言不私也/並觀所見齊同也)故意合則胡越為兄弟由余子臧是
矣不合則骨肉為讎敵朱象管蔡是矣(師古曰朱丹朱/堯子象舜弟管)
(蔡周之/二叔也)今人主誠能用齊秦之明後宋魯之聼則五伯
不足侔而三王易為也(師古曰侔等也伯讀曰霸○宋/祁曰郭去而字一本為字下有)
(比/字)是以聖王覺寤捐子之之心而不說田常之賢(應劭/曰燕)
(王噲賢其相子之欲禪以燕國國乃大亂田常陳恒也/齊簡公悦之而殺簡公今使人君去此心則國家安全)
(也師古曰/說讀曰悅)封比干之後修孕婦之墓(應劭曰紂刳妊者/觀其胎産師古曰)
(武王克商反其/故政乃封修之)故功業覆於天下(師古曰覆/猶被也)何則欲善
亡厭也夫晉文親其讎彊伯諸侯齊桓用其仇而一匡
天下(張晏曰寺人勃鞮為晉獻公逐文公斬其祛及文/公即位用其言以免呂郄之難管仲射中桓公帶)
(鉤而用為相師古曰伯讀為霸下/皆類此○宋祁曰注文郄當作郤)何則慈仁殷勤誠加
於心不可以虛辭借也至夫秦用商鞅之法東弱韓魏
立彊天下卒車裂之(師古曰/卒終也)越用大夫種之謀禽勁吳
而伯中國遂誅其身是以孫叔敖三去相而不悔(師古/曰叔)
(敖三為楚相而三去之狐丘之封人謂之曰吾聞處官/久者士妬之祿厚者衆怨之位尊者君恨之今相國有)
(此三者而不得罪於楚之士衆何也叔敖曰吾三相楚/而身愈卑每益祿而施愈博位滋尊而禮愈恭是以不)
(得罪於/楚人也)於陵子仲辭三公為人灌園(師古曰於陵地名/也子仲陳仲子也)
(其先與齊同族兄戴為齊相仲子以為不義乃將妻子/適楚居于於陵自謂於陵子仲楚王聞其賢使使者持)
(金百鎰聘之欲以為相仲子不許遂夫/妻相與逃而為人灌園終身不屈其節)今人主誠能去
驕傲之心懐可報之意披心腹見情素(師古曰見顯示/之也素謂心所)
(向/也)墮肝膽施徳厚(師古曰墮毁/也音火規反)終與之窮達無愛於士
(師古曰無/所吝惜也)則桀之犬可使吠堯(○宋祁曰犬字當從浙/本作狗則近古而語直)
跖之客可使刺由(應劭曰盗跖之客為其人使刺由由/許由也師古曰此言被之以恩則用)
(命/也)何况因萬乘之權假聖王之資乎然則軻湛七族要
離燔妻子豈足為大王道哉(應劭曰荆軻為燕刺秦始/皇不成而死其族坐之湛)
(没也吳王闔閭欲殺王子慶忌要離詐以罪亡令呉王/燔其妻子要離走見慶忌以劒刺之張晏曰七族上至)
(曽祖下至曽孫師古曰此說云湛七族無荆字也尋諸/史籍荆軻無湛族之事不知陽所云者定何人也湛讀)
(曰沈○劉敞曰王充書言秦怨荆軻并殺其九族殺則/是湛矣非必沈之水也宋祁曰淳化本作荆軻景祐本)
(無荆字按浙本郭本去荆字云據/注無荆字南本徐鍇亦滅荆字)臣聞明月之珠夜光
之璧以闇投人於道衆莫不按劒相眄者何則無因而
至前也蟠木根柢輪囷離竒(蘇林曰柢音蔕張晏曰柢/根下本也輪囷離竒委曲)
(盤戾也師古曰蟠木屈曲之木也囷音去輪反離/音力爾反竒音於綺反一曰離竒各讀如本字)而為
萬乘器者以左右先為之容也(師古曰萬乘器天子車/輿之屬也容謂彫刻加)
(飾/)故無因而至前雖出隨珠和璧秪怨結而不見德(師/古)
(曰隨國之侯見大蛇傷者療而愈之蛇銜明珠以報其/德故稱隨珠和氏之璧即卞和所獻之玉耳秪適也音)
(支/)有人先游則枯木朽株樹功而不忘(師古曰先游謂/進納之也樹立)
(也/)今夫天下布衣窮居之士身在貧羸(師古曰衣食不/充故羸痩也一)
(曰羸謂/無威力)雖蒙堯舜之術挾伊管之辯(師古曰伊伊/尹管管仲)懐龍
逄比干之意而素無根柢之容雖竭精神欲開忠於當
世之君(師古曰開/謂陳說也)則人主必襲按劒相眄之迹矣(師古/曰襲)
(重也言躡/其故跡也)是使布衣之士不得為枯木朽株之資也是
以聖王制世御俗獨化於陶鈞之上(張晏曰陶家名模/下圓轉者為鈞以)
(其制器為大小比之於天也師古曰此說非也陶家名/轉者為鈞盖取周回調鈞耳言聖王制馭天下亦猶陶)
(人轉鈞非陶/家轉象天也)而不牽乎卑辭之語不奪乎衆多之口(師/古)
(曰奪者言欲行善道而為佞人奪/其計也○宋祁曰浙本辭作亂)故秦皇帝任中庶子
蒙之言(師古曰蒙者庶子名也今流/俗書本蒙下輒加恬字非也)以信荆軻而匕首
竊發(師古曰匕首短劒也/其首類匕便於用也)周文王獵涇渭載呂尙歸以
王天下(應劭曰西伯出遇呂尚於/渭之陽與語大悦因載歸)秦信左右而亡周用
烏集而王(師古曰言文王之得太公/非因舊故若烏鳥之暴集)何則以其能越攣
拘之語馳域外之議(師古曰攣/音力全反)獨觀乎昭曠之道也(師/古)
(曰昭明也/曠廣也)今人主沈謟諛之辭牽帷廧之制(孟康曰言/為左右便)
(僻侍帷廧臣妾/所見牽制矣)使不覊之士與牛驥同皁(師古曰不覊/言才識髙逺)
(不可覊係也皁櫪也揚雄方言云梁宋/齊楚燕之間謂櫪曰皁皁音在早反)此鮑焦所以憤
於世也(孟康曰周之介士也師古曰鮑焦怨時之不用/已採蔬於道子貢難曰非其時而採其蔬此焦)
(之有哉棄其蔬乃立枯/於洛水之上蔬謂菜也)臣聞盛飾入朝者不以私汙義
底厲名號者不以利傷行(師古曰底厲言其自修/亷隅若磨厲於石也)故里
名勝母曾子不入(師古曰曽子至孝以勝/母之名不順故不入也)邑號朝歌墨
子回車(晉灼曰紂作朝歌之音朝歌者不時也師古曰/朝歌殷之邑名也淮南子云墨子非樂不入朝)
(歌/)今欲使天下寥廓之士籠於威重之權脅於位埶之
貴(師古曰寥廓逺大之/度也脅廹也寥音聊)回面汙行以事謟諛之人(師古/曰回)
(邪也汙不潔也音一故反/或曰汙曲也音一胡反)而求親近於左右則士有伏
死堀穴巖藪之中耳(師古曰堀與窟/同澤無水曰藪)安有盡忠信而趨
闕下者哉書奏孝王孝王立出之卒為上客初勝詭欲
使王求為漢嗣王又嘗上書願賜容車之地徑至長樂
宫自使梁國士衆築作甬道朝太后爰盎等皆建以為
不可(師古曰建/謂立議)天子不許梁王怒令人刺殺盎上疑梁
殺之使者冠盖相望責梁王梁王始與勝詭有謀陽爭
以為不可故見讒枚先生嚴夫子皆不敢諫(師古曰先/生枚乘夫)
(子嚴/忌)及梁事敗勝詭死孝王恐誅廼思陽言深辭謝之
齎以千金令求方畧解罪於上者陽素知齊人王先生
(師古曰素/與相知也)年八十餘多奇計即往見語以其事王先生
曰難哉人主有私怨深怒欲施必行之誅誠難解也以
太后之尊骨肉之親猶不能止况臣下乎昔秦始皇有
伏怒於太后羣臣諫而死者以十數得茅焦為廓大義
(鄭氏曰齊人也應劭曰茅焦諫云陛下車裂假父有嫉/妬之心囊撲兩弟有不慈之名遷母咸陽有不孝之行)
(臣竊為陛下危之臣所言畢乃解衣趨鑊始皇下殿/左手接之曰先生起矣即迎太后遂為母子如初)始
皇非能說其言也廼自强從之耳(師古曰說/讀曰悅)茅焦亦厪
脫死如毛氂耳(師古曰厪少也言纔免/於死也厪音巨刃反)故事所以難者
也今子欲安之乎(師古曰安焉/也之往也)陽曰鄒魯守經學齊楚
多辯知韓魏時有竒莭吾將歴問之王先生曰子行矣
還過我而西鄒陽行月餘莫能為謀還過王先生曰臣
將西矣為如何王先生曰吾先日欲獻愚計以為衆不
可盖(師古曰盖/覆蔽也)竊自薄陋不敢道也若子行必往見王
長君士無過此者矣鄒陽發寤於心曰敬諾辭去不過
梁徑至長安因客見王長君長君者王羙人兄也後封
為盖侯鄒陽留數日乘間而請曰(師古曰間謂空/隙無事之時)臣非
為長君無使令於前故來侍也(師古曰使令謂役使/之人也令音力成反)愚
戇竊不自料願有謁也(師古曰料量/也謁告也)長君跪曰幸甚陽
曰竊聞長君弟得幸後宮天下無有(師古曰言獨一/耳無所比類也)而
長君行迹多不循道理者今爰盎事即窮竟梁王恐誅
如此則太后怫鬰泣血無所發怒(師古曰怫鬰藴/積也怫音佛)切齒
側目於貴臣矣臣恐長君危於絫卵(師古曰絫卵者言/其將隤而破碎也)
竊為足下憂之長君懼然曰將為之奈何(師古曰懼讀/曰瞿音居具)
(反瞿然無/守之貌)陽曰長君誠能精為上言之得毋竟梁事長
君必固自結於太后太后厚德長君入於骨髓而長君
之弟幸於兩宫(如淳曰太后/宮及帝宫也)金城之固也(師古曰言其/榮寵無極不)
(可壞故取喻/於金城也)又有存亡繼絶之功德布天下名施無窮
願長君深自計之昔者舜之弟象日以殺舜為事(師古/曰言)
(日日欲/殺也)及舜立為天子封之於有卑(服䖍曰音畀予之/畀也師古曰地名)
(也音鼻今鼻亭/是也在零陵)夫仁人之於兄弟無臧怒無宿怨厚親
愛而已是以後世稱之魯公子慶父使僕人殺子般(師/古)
(曰慶父莊公弟也子般莊公太子也僕/人即鄧扈樂也父讀曰甫般字與班同)獄有所歸(師古/曰歸)
(罪於鄧/扈樂也)季友不探其情而誅焉(師古曰季友慶父之弟/不探慶父本情而誅扈)
(樂/)慶父親殺閔公季子緩追免賊(師古曰慶父出奔季/友縱而不追免其賊)
(亂之/罪)春秋以為親親之道也(師古曰公羊之說也/言季友親其兄也)魯哀
姜薨于夷孔子曰齊桓公法而不譎以為過也(師古曰/哀姜莊)
(公夫人也滛於二叔而豫殺閔公齊人殺之于夷夷齊/地也法而不譎者言守法而行不能用權以免其親也)
以是說天子徼幸梁事不奏長君曰諾乘閒入而言之
及韓安國亦見長公主事果得不治初吳王濞與七國
謀反及發齊濟北兩國城守不行漢既破吳齊王自殺
不得立嗣(○劉奉世曰齊孝王自殺景帝聞之以為首/善即立其子此云不得立嗣者盖嘗有為此)
(議者/耳)濟北王亦欲自殺幸全其妻子齊人公孫玃謂濟
北王曰(師古曰玃/音俱畧反)臣請試為大王眀說梁王通意天子
說而不用死未晩也公孫玃遂見梁王曰夫濟北之地
東接彊齊南牽吳越北脅燕趙此四分五裂之國(張晏/曰四)
(方受敵濟北居中央為五晉灼/曰四分即交五而裂如田字也)權不足以自守勁不足
以扞宼(師古曰扞禦/也音胡旦反)又非有竒怪云以待難也(如淳曰/非有竒)
(材異計欲以為亂逆也但假權許吳以避其禍耳晉灼/曰非有以怪異之心而城守須待變難而應吳也師古)
(曰二説皆非也此言權謀勁力既不能扞守又無竒怪/神靈可以禦難恐不自全故墜言於吳也○宋祁曰徐)
(鍇改云作亡予謂/云義安不須改)雖墜言於吳非其正計也(蘇林曰墜/猶失也)
昔者鄭祭仲許宋人立公子突以活其君非義也春秋
記之為其以生易死以存易亡也(師古曰祭仲鄭大夫/祭足也事鄭莊公為)
(公娶鄧曼生昭公故祭仲立之而宋大夫雍氏以女妻/莊公而生突昭公既立宋人誘祭仲而執之曰不立突)
(將死祭仲與宋人盟以厲公歸而立之昭公奔衛言足/脅於大國茍順其心欲以全昭公也祭音側界反○宋)
(祁曰亡也邵/本無也字)鄉使濟北見情實示不從之端(師古曰鄉/讀曰嚮見)
(謂顯/也)則吳必先歴齊畢濟北(張晏曰歴過畢/盡收濟北之地)招燕趙而
總之如此則山東之從結而無隙矣(師古曰從/音子容反)今吳楚
之王練諸侯之兵敺白徒之衆(師古曰練選也敺與驅/同白徒言素非軍旅之)
(人若今言/白丁矣)西與天子爭衡濟北獨底節堅守不下使吳
失與而無助跬歩獨進(師古曰半歩曰跬音空絫反○/宋祁曰跬歩獨進一作行義直)
(可/行)瓦解土崩破敗而不救者未必非濟北之力也夫以
區區之濟北而與諸侯爭彊(師古曰區/區小貌也)是以羔犢之弱
而扞虎狼之敵也守職不橈可謂誠一矣(師古曰撓曲/也音女教反)
(○宋祁曰/一當作壹)功義如此尙見疑於上脅肩低首絫足撫衿
(師古曰脅翕/也謂歛也)使有自悔不前之心(張晏曰悔不/與吳西也)非社稷
之利也臣恐藩臣守職者疑之臣竊料之(師古曰/料量也)能歴
西山徑長樂抵未央攘𬒮而正議者獨大王耳(師古曰/西山謂)
(崤及華山也抵至也攘郤也袂/衣袖也攘袂猶今人云掉臂耳)上有全亡之功下有安
百姓之名德淪於骨髓(師古曰/淪入也)恩加於無窮願大王留
意詳惟之(師古曰/惟思也)孝王大說(師古曰說/讀曰悦)使人馳以聞濟
北王得不坐徙封於淄川也(○宋祁曰姚本及/越本並無也字)
枚乘字叔淮隂人也為吳王濞郎中吳王之初怨望謀
為逆也乘奏書諫曰臣聞得全者全昌失全者全亡舜
無立錐之地以有天下禹無十户之聚以王諸侯(師古/曰聚)
(聚邑也音/才喻反)湯武之土不過百里上不絶三光之明下不
傷百姓之心者有王術也(師古曰德政和平上感天象/則日月星辰無有錯謬故言)
(不絶三光/之明也)故父子之道天性也忠臣不避重誅以直諫
(師古曰言父子/君臣其義一也)則事無遺策功流萬世臣乘願披腹心
而效愚忠唯大王少加意念惻怛之心於臣乘言夫以
一縷之任係千鈞之重上縣無極之髙下埀不測之淵
雖甚愚之人猶知哀其將絶也馬方駭鼓而驚之(師古/曰駭)
(亦驚也鼓/擊鼓也)係方絶又重鎮之係絶於天不可復結隊入
深淵難以復出其出不出間不容髮(蘇林曰改計取福/正在今日言其激)
(切甚/急也)能聼忠臣之言百舉必脱(師古曰脱者免於/禍也音土活反)必若
所欲為危於絫卵難於上天變所欲為易於反掌安於
泰山今欲極天命之夀敝無窮之樂究萬乘之埶(師古/曰敝)
(盡也究/竟也)不出反掌之易以居泰山之安而欲乘絫卵之
危走上天之難(師古曰走趨/向之也音奏)此愚臣之所以為大王惑
也(○宋祁曰景德本云此愚臣/之所大惑也無以為王三字)人性有畏其景而惡其
跡者郤背而走(師古曰背/音歩内反)迹愈多景愈疾不知就隂而
止景滅迹絶欲人勿聞莫若勿言欲人勿知莫若勿為
欲湯之凔(鄭氏曰音悽愴之愴寒也○宋祁曰注文音/字上當有凔字注須複文為訓故必待凔字)
(乃/足)一人炊之百人揚之無益也(師古曰炊/謂㸑火也)不如絶薪止
火而已不絶之於彼而救之於此譬猶抱薪而救火也
養由基楚之善射者也去楊葉百歩百發百中楊葉之
大加百中焉可謂善射矣然其所止廼百歩之内耳比
於臣乘未知操弓持矢也(師古曰乘自言所知者逺非/止見百歩之中故謂由基為)
(不曉/射也)福生有基禍生有胎(服䖍曰基/胎皆始也)納其基絶其胎禍
何自來(師古曰納猶藏也何/自來言無所從來也)泰山之霤穿石單極之䋁
斷幹(孟康曰西方人名屋梁為極單一也一梁謂井鹿/盧也言鹿盧為綆索久鍥斷井幹也晉灼曰䋁古)
(綆字也單盡也盡極之綆斷幹幹井上四交之幹常為/汲索所契傷也師古曰晉說近之幹者交木井上以為)
(欄者也孟云鹿盧失其義矣䋁綆/皆音鯁鍥契皆刻也音口計反)水非石之鑽索非木
之鋸漸靡使之然也(師古曰/靡盡也)夫銖銖而稱之至石必差
寸寸而度之至文必過(鄭氏曰石百二十斤張晏曰乘/所轉四萬六千八十銖而至於)
(石合而稱之必有盈縮也師古曰言自小小/以至於大數則有輕重不同也度音徒各反)石稱丈量
徑而寡失(師古曰/徑直也)夫十圍之木始生如蘖足可搔而絶
手可擢而㧞(師古曰如蘖言若蘖之生牙也搔/謂狐也搔音索髙反狐音荘交反)據其未
生先其未形也磨礱底厲不見其損有時而盡(師古曰/礱亦磨)
(也底柔石也厲皂石也/皆可以磨者礱音聾)種樹畜養不見其益有時而大
積德絫行不知其善有時而用棄義背理不知其惡有
時而亡臣願大王孰計而身行之此百世不易之道也
吳王不納乘等去而之梁從孝王游景帝即位御史大
夫鼂錯為漢定制度損削諸侯吳王遂與六國謀反舉
兵西鄉(師古曰鄉/讀曰嚮)以誅錯為名漢聞之斬錯以謝諸侯
枚乘復說吳王(○劉攽曰此枚乘説呉王後是後人以/呉事寓言爾故言齊王殺身等事不同)
(又卭筰武帝始通此已云/南距𦍑筰之塞益知其非)曰昔者秦西舉胡戎之難北
備榆中之闗(師古曰即今/所謂榆闗也)南距𦍑筰之塞(師古曰筰西/南夷也音力)
(各反○宋祁曰/筰當從艸下同)東當六國之從(師古曰從/音子容反)六國乘信陵
之籍(孟康曰魏公子無忌號信陵君/無忌嘗總五國却秦有地資也)明蘇秦之約厲荆
軻之威并力一心以備秦然秦卒禽六國滅其社稷而
并天下是何也則地利不同而民輕重不等也今漢據
全秦之地兼六國之衆修戎狄之義(師古曰修恩/義以撫戎狄)而南
朝𦍑筰此其與秦地相什而民相百大王之所明知也
(師古曰地十倍於/秦衆百倍於秦)今夫讒䛕之臣為大王計者不論骨
肉之義民之輕重國之大小以為吳禍(師古曰言勸王/之反則於吳為)
(禍/也)此臣所以為大王患也夫舉吳兵以訾於漢(李竒曰/訾量也)
(師古曰音/子私反)譬猶蠅蚋之附羣牛腐肉之齒利劒鋒接必
無事矣(師古曰蚋蚊屬也齒謂當/之也蚋音芮又音人悦反)天子聞吳率失職諸
侯願責先帝之遺約(師古曰失職謂被/削黜失其常分)今漢親誅其三
公以謝前過是大王之威加於天下而功越於湯武也
夫吳有諸侯之位而實富於天子有隱匿之名而居過
於中國(師古曰隱匿/謂僻在東南)夫漢并二十四郡十七諸侯方輸
錯出運行數千里不絶於道其珍怪不如東山之府(張/晏)
(曰漢時有二十四郡十七諸侯王也四方更輸錯互更/出攻也如淳曰東方諸郡以封王侯不以封者二十四)
(耳時七國謀反其餘不反者十七也東山呉王之府藏/也師古曰二說皆非也言漢此時有二十四郡十七諸)
(侯方軌而輸雜出貢賦入/於天子猶不如吳之富也)轉粟西鄉陸行不絶水行滿
河不如海陵之倉(如淳曰言漢京師仰須山東漕運以/自給也晉灼曰海陵海中山為倉也)
(臣瓚曰海陵縣名也有吳太倉/師古曰瓚說是也鄉讀曰嚮)修治上林雜以離宮積
聚玩好圈守禽獸不如長洲之苑(服䖍曰呉苑孟康曰/以江水洲為苑也韋)
(昭曰長洲在吳東○宋祁曰/注文呉苑字下當有也字)游曲臺臨上路不如朝夕
之池(張晏曰曲臺長安臺臨道上蘇林曰吳以海水朝/夕為池也師古曰三輔黄圖未央宮有曲臺殿○)
(宋祁曰注文上/字下當有也字)深壁髙壘副以闗城不如江淮之險此
臣之所以為大王樂也(師古曰言其富饒及游晏之處/踰天子也○宋祁曰景祐本無)
(以/字)今大王還兵疾歸尙得十半(師古曰十分之中可兾/五分無患故云尚得十)
(半/)不然漢知吳之有吞天下之心也赫然加怒遣羽林
黄頭循江而下(蘇林曰羽林黄頭郎習水戰者也張晏/曰天子舟立黄旄於其端也師古曰鄧)
(通以擢船為黄/頭郎蘇説是也)襲大王之都魯東海絶呉之饟道(師古/曰饟)
(古餉/字)梁王飭車騎習戰射(師古曰飭與/勅同飭整也)積粟固守以備
滎陽待吳之飢大王雖欲反都亦不得已(師古曰已/語終之辭)夫
三淮南之計不負其約(晉灼曰吳楚反/皆守約不從也)齊王殺身以滅
其跡(晉灼曰齊孝王將閭也吳楚反堅守距三國後欒/布聞齊初與三國有謀欲伐之王懼自殺師古曰)
(齊王傳云吳楚已平齊王乃自殺今此枚/乘諫書即已稱之二傳不同當有誤者)四國不得出
兵其郡(晉灼曰膠東膠西濟北淄川/王也發兵應呉楚皆見誅)趙囚邯鄲(應劭曰/漢將酈)
(寄圍趙王於邯鄲與囚無異○劉奉世曰按諸傳吳王/正月先起兵二月敗走中間五十日爾三國圍齊三月)
(不能下漢兵至乃引歸解圍而後齊王自殺則當在吳/走後一月外事又乘此書云梁固守以待吳飢則是未)
(飢以前安得已知齊王殺身與四國不得出兵及趙/囚之詳疑乘書非真事後追加之或傳之者増之也)此
不可掩亦已明矣(師古曰言/事已彰著)大王已去千里之國而制
於十里之内矣(師古曰梁下屯/兵方十里也)張韓將北地(如淳曰張/張羽韓韓)
(安國也時皆仕梁北地良家子善騎射者也師古曰將/北地者言將兵而處吳軍之北以距吳非北地良家子)
(也張羽韓安國不/將漢兵如說非也)弓馬宿左右(服䖍曰韓頽當也如淳/曰宿軍左右也後弓髙)
(侯竟將輕騎絶吳糧道師古曰宿止也/言弓髙所將之兵屯止於吳軍左右也)兵不得下壁軍
不得大息臣竊哀之願大王孰察焉吳王不用乘䇿卒
見禽滅漢既平七國乘由是知名景帝召拜乘為𢎞農
都尉乘久為大國上賔與英俊並游得其所好不樂郡
吏以病去官復游梁梁客皆善屬辭賦乘尤髙孝王薨
乘歸淮隂武帝自為太子聞乘名及即位乘年老廼以
安車蒲輪徴乘(師古曰蒲輪以蒲裹輪○/宋祁曰注末當有也字)道死(師古曰/在道病)
(死/也)詔問乘子無能為文者後廼得其孽子臯(師古曰/孽庶也)臯
字少孺乘在梁時取臯母為小妻乘之東歸也臯母不
肯隨乘乘怒分臯數千錢留與母居年十七上書梁共
王(師古曰恭王名/買孝王之子也)得召為郎三年為王使與冗從爭(師/古)
(曰冗從散職/之從王者也)見讒惡遇罪(師古曰惡謂冗從/言其短惡之事)家室没入
臯亡至長安㑹赦上書北闕自陳枚乘之子上得之大
喜(○宋祁曰得之大/喜越本無之字)召入見待詔臯因賦殿中詔使賦
平樂館善之拜為郎使匈奴臯不通經術詼笑類俳倡
(李竒曰詼嘲也師古曰俳雜戱也倡樂人也詼音恢俳/音排嘲竹交反○宋祁曰注文嘲南本作謿後人不識)
(改從/嘲耳)為賦頌好嫚戱(師古曰嫚褻/汙也音慢)以故得媟黷貴幸(師/古)
(曰媟狎也黷/垢濁也音瀆)比東方朔郭舍人等而不得比嚴助等得
尊官(師古曰/尊髙也)武帝春秋二十九廼得皇子羣臣喜故臯
與東方朔作皇太子生賦及立皇子禖祝(師古曰禮記/月令祀於髙)
(禖髙禖求子之神也武帝晩得太子喜而立此禖祠而/令臯作祭祝之文也○宋祁曰皇子禖祝浙本皇字下)
(有太/字)受詔所為皆不從故事重皇子也初衛皇后立臯
奏賦以戒終(師古曰令慎/終如始也)臯為賦善於朔也從行至甘
泉雍河東東廵狩封泰山塞決河宣房游觀三輔離宫
館臨山澤弋獵射馭狗馬蹵鞠刻鏤(師古曰蹵足蹵之/也鞠以韋為之中)
(實以物蹵蹋為戯樂也蹵/音千六反鞠音巨六反)上有所感輙使賦之為文疾
受詔輙成故所賦者多司馬相如善為文而遲故所作
少而善於臯臯賦辭中自言為賦不如相如又言為賦
廼俳見視如倡自悔類倡也故其賦有詆娸東方朔(如/淳)
(曰娸音欺詆猶刑辟也師古曰/詆毁也娸醜也詆音丁禮反)又自詆娸其文骫骳曲
隨其事皆得其意(師古曰骫古委字也骳/音被骫骳猶言屈曲也)頗詼笑不甚
閑靡凡可讀者百二十篇其尤嫚戱不可讀者尚數十
篇
路温舒字長君鉅鹿東里人也父為里監門使温舒牧
羊温舒取澤中蒲截以為牒編用寫書(師古曰小簡曰/牒編聨次之)
稍習善求為獄小吏因學律令轉為獄史縣中疑事皆
問焉太守行縣見而異之署决曹史又受春秋通大義
舉孝亷為山邑丞(蘇林曰縣名在常山晉灼曰地理志/常山有石邑無山邑師古曰山邑不)
(知其處今流俗書本云常山/石邑丞後人妄加石字耳)坐法免復為郡吏元鳯中
廷尉光以治詔獄請温舒署奏曹掾(師古曰/光解光)守廷尉史
㑹昭帝崩昌邑王賀廢宣帝初即位温舒上書言宜尚
徳緩刑其辭曰臣聞齊有無知之禍而桓公以興晉有
驪姬之難而文公用伯(師古曰伯/讀曰霸)近世趙王不終諸呂
作亂而孝文為太宗繇是觀之(師古曰繇/讀與由同)禍亂之作將
以開聖人也故桓文扶㣲興壊尊文武之業澤加百姓
功潤諸侯雖不及三王天下歸仁焉文帝永思至悳以
承天心崇仁義省刑罰通闗梁一逺近敬賢如大賔愛
民如赤子内恕情之所安而施之於海内是以囹圄空
虛天下太平夫繼變化之後必有異舊之恩此賢聖所
以昭天命也往者昭帝即世而無嗣大臣憂戚焦心合
謀皆以昌邑尊親援而立之(師古曰援/引也音爰)然天不授命滛
亂其心遂以自亡深察禍變之故廼皇天之所以開至
聖也故大將軍受命武帝股肱漢國(師古曰/謂霍光)披肝膽决
大計黜亡義立有徳輔天而行然後宗廟以安天下咸
寧臣聞春秋正即位大一統而慎始也陛下初登至尊
與天合符宜改前世之失正始受命之統滌煩文除民
疾存亡繼絶以應天意臣聞秦有十失其一尚存治獄
之吏是也秦之時羞文學好武勇賤仁義之士貴治獄
之吏正言者謂之誹謗遏過者謂之妖言(師古曰遏止/也音一曷反)
故盛服先生不用於世忠良切言皆鬰於胷(師古曰/鬰積也)譽
䛕之聲日滿於耳虛美熏心實禍蔽塞(師古曰熏氣/烝也音勲)此
乃秦之所以亡天下也方今天下賴陛下恩厚亡金革
之危飢寒之患父子夫妻勠力安家然太平未洽者獄
亂之也夫獄者天下之大命也死者不可復生􁃎者不
可復屬(師古曰􁃎古絶字/屬連也音之欲反)書曰與其殺不辜寧失不經
(師古曰虞書大禹謨載咎繇之言辜罪也經常也言人/命至重治獄宜慎寧失不常之過不濫無罪之人所以)
(崇寛/恕也)今治獄吏則不然上下相敺以刻為明(師古曰敺/與驅同)
深者獲公名平者多後患故治獄之吏皆欲人死非憎
人也自安之道在人之死是以死人之血流離於市被
刑之徒比肩而立大辟之計嵗以萬數此仁聖之所以
傷也(○宋祁曰所以傷也江浙本並無以字予/謂存以則語緩而迂不如去之則句易了)太平之
未洽凡以此也夫人情安則樂生痛則思死棰楚之下
何求而不得故囚人不勝痛則飾辭以視之(師古曰視/讀曰示)
吏治者利其然則指道以眀之上奏畏郤則鍜鍊而周
内之(晉灼曰精熟周悉致之法中也師古曰/郤退也畏為上所郤退郤音丘畧反)盖奏當之
成(師古曰當謂/處其罪也)雖咎繇聼之猶以為死有餘辜(師古曰/咎繇作)
(士善聼獄訟/故以為喻也)何則成練者衆文致之罪明也是以獄吏
專為深刻殘賊而亡極媮為一切(如淳曰媮茍且/也一切權時也)不顧
國患此世之大賊也故俗語曰畫地為獄議不入刻木
為吏期不對(師古曰畫獄木吏尚不入對况/真實乎期猶必也議必不入對)此皆疾吏
之風悲痛之辭也故天下之患莫深於獄敗法亂正離
親塞道莫甚乎治獄之吏此所謂一尚存者也臣聞烏
鳶之卵不毁而後鳳皇集(師古曰鳶鴟/也音弋全反)誹謗之罪不誅
而後良言進故古人有言山藪臧疾川澤納汙瑾瑜匿
惡國君含詬(師古曰春秋左氏傳載晉大夫伯宗之辭/詬恥也言山藪之有草木則毒害者居之)
(川澤之形廣大則能受於汙濁人君/之善御下亦當忍耻病也詬音垢)唯陛下除誹謗以
招切言開天下之口廣箴諫之路掃亡秦之失尊文武
之悳省法制寛刑罰以廢治獄則太平之風可興於世
永履和樂與天亡極天下幸甚(師古曰與天長/久無窮極也)上善其
言遷廣陽私府長(師古曰藏錢之府天子曰少府/諸侯曰私府長者其官之長也)内史
舉温舒文學髙第遷右扶風丞時詔書令公卿選可使
匈奴者温舒上書願給厮養暴骨方外以盡臣節(師古/曰求)
(為卒而隨使/至匈奴也)事下度遼將軍范明友太僕杜延年問狀
罷歸故官(師古曰以其言無可/取故罷而遣歸故官)久之遷臨淮太守治有
異迹卒於官温舒從祖父受歴數天文以為漢厄三七
之間(張晏曰三七二百一十嵗也自漢初至哀帝/元年二百一年也至平帝崩二百十一年)上封
事以豫戒成帝時谷永亦言如此(師古曰永上書所謂/渉三七之節絶者也)
及王莾簒位欲章代漢之符著其語焉温舒子及孫皆
至牧守大官
贊曰春秋魯臧孫逹以禮諫君君子以為有後(師古曰/臧孫逹)
(魯大夫臧哀伯也桓公取郜大鼎於宋哀伯諫之周内/史聞之曰臧孫逹其有後於魯乎君違不忘諫之以德)
(也/)賈山自下劘上(孟康曰劘謂剴切之音靡厲也師/古曰剴也蘇林曰劘音工來反)鄒
陽枚乘游於危國然卒免刑戮者以其言正也路温舒
辭順而意篤遂為世家宜哉(師古曰謂子孫/為大官不絶)
　
　
　
　
　
　
　
　
　
　
　前漢書卷五十一
　前漢書卷五十一考證
賈山傳嘗給事潁隂侯為騎○胡三省曰潁隂侯灌嬰
　也騎者在侯家為騎士
又言柴唐子為不善足以戒○(臣召南/)按棘蒲侯柴武
　太子竒謀反見淮南王傳此文應云柴武子疑唐字
　訛
鄒陽傳城陽顧于盧博注濟北王治處○(臣召南/)按地
　理志盧縣濟北王都博縣則濟北屬縣耳注當云盧
　博濟北地
宋任子冉之計囚墨翟注文潁曰子冉子罕也○(臣召/)
　(南/)按子冉史記作子罕故文頴以為一人顧炎武曰
　子罕是魯襄公時人墨翟在孔子之後子冉當另是
　一人文潁注非也又齊用越人子臧而强威宣史記
　作齊用越人蒙
故秦皇帝任中庶子蒙之言注蒙者庶子名也○顧炎
　武曰史記秦王寵臣中庶子蒙嘉為先言於秦王非
　蒙恬亦非蒙名傳文脱嘉字耳
枚乘傳枚乘復説吳王○顧炎武曰上云吳王不納乘
　等去而之梁此云復説吳王盖吳王舉兵之時乘已
　家居而復與之書不然無緣復説也
四國不得出兵其郡注晉灼曰膠東膠西濟北淄川王
　也○(臣召南/)按濟北係濟南之譌
路温舒傳元鳯中廷尉光注師古曰光解光○(臣召南/)
　按此李光也公卿表李光以元鳯六年為廷尉四年
　免師古以成哀間解光當之非是
　
　
　
　
　
　
　前漢書卷五十一考證
欽定四庫全書
　前漢書卷五十二
　　漢　　蘭　　臺　　令　　