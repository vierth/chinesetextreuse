
　元史卷一百六十二
　　明翰林學士亞中大夫知制誥兼修國史宋濓等修
　列傳第四十九
　　李呼喇濟
李呼喇濟一名庭玉隴西人友節仕金歳乙未自鞏昌
石門山從汪世顯以城降呼喇濟隸皇子奎騰為質子
從征西川辛丑以功為管軍總領兼總帥府知事從征
西番南澗有功癸丑世祖在潛邸用汪徳臣言承制命
呼喇濟佩銀符為管軍千户都總領佐汪徳臣立利州
乙夘正月將兵三萬取合江大獲山宋劉都統率衆謀
焚利州沙市次青山呼喇濟以伏兵取之俘獲甚衆都
元帥阿達哈以聞陞本帥府經歴兼軍民都彈壓丙辰
憲宗更賜金符仍命為千户都總領戊午呼喇濟以兵
先趨劔門覘伺宋兵運糧於長寧追至運曲壩奪之俘
將校五人而還憲宗南征呼喇濟掌橋道饋餉之事有
功賜璽書從攻苦竹隘山寨先登斬守將楊立獲都統
張實招降長寧青居大獲山運山龍州等寨十一月大
獲山守臣楊大淵納𣢾已而逃歸憲宗怒將屠其城衆
不知所為徳臣諭呼喇濟曰大淵之去事頗難測亟追
之廼單騎至城下門未閉大呼入城曰皇帝使我来撫
汝軍民一卒引入甲士環立呼喇濟下馬執大淵手謂
之曰上方宣諭賜賞不待而来何也大淵曰誠不知國
朝禮體且乆出恐城寨有他變是以亟歸非敢有異謀
也遂與偕來一軍皆喜呼喇濟入奏憲宗曰楊安撫反
乎對曰無也憲宗曰汝何以知之對曰軍馬整肅防内
亂也城門不閉無他心也一聞臣言即撫綏軍民從臣
以出以是知之憲宗曰汝不懼乎對曰臣恐上勞聖慮
下苦諸軍又為一郡生靈命脉所寄故不知其懼憲宗
悦賜葡萄酒大淵遂以故官侍郎都元帥聴命而民得
生全憲宗命呼喇濟與竒爾瑪拉噶領戰船二百掠釣
魚山奪其糧船四百憲宗次釣魚山呼喇濟作浮梁以
通往来己未與竒爾瑪拉噶扎呼岱婁都沁庫庫楚領
䝉古漢軍二千五百畧重慶六月總帥汪徳臣沒于軍
命呼喇濟以其軍殿後宋兵水陸晝夜接戰皆敗之部
軍皆青居人賞賚獨厚遂與富察都元帥守青居治城
壁儲芻糧招納降附宗王穆格承制命呼喇濟佩金符
為鞏昌元帥中統元年徳臣子惟正襲總帥至青居五
月呼喇濟等赴上都時琿塔哈據六盤山以叛世祖遣
呼喇濟亟還與汪良臣發所統二十四州兵追襲之十
月從宗王哈必齊等次哈納和實衮之地力戰殺琿塔
哈等於陣餘黨悉平二年六月以功授鞏昌後元帥賜
金幣鞍馬弓矢三年九月輝圖叛於西番㸃西嶺汪惟
正帥師襲之至竒爾瑪勒輝圖以五百人遁西畨詔宗
王哲伯特穆爾以塔喇海察球爾蘓穆齊將䝉古軍二
千呼喇濟將總帥軍一千追襲輝圖于西畨十月擒之
四年首將塔喇海言呼喇濟功髙詔賜虎符呼喇濟不
受問其故對曰臣聞國制將萬軍者佩虎符若汪氏將
萬軍已佩之臣何可復佩帝是之命於總帥汪惟正下
充鞏昌路元帥所屬官悉聴節制六月達吉叛於西畨
帝命浩里伊納克與惟正追之松州呼喇濟以千騎先
往執達吉至元元年入覲命與同僉總帥汪良臣還蜀
守青居時國兵猶與宋兵相持于釣魚山三年宋兵陷
大梁平山寨平章賽音諤徳齊令呼喇濟領兵千餘掠
其境先與七百人覘之聞寨中擁老幼西去追擊之斬
首三百級得馬二百八十都元帥竒徹等家屬百餘口
先為宋兵所得亦奪還之四年以本職充閬蓬廣安順
慶䕫府等處䝉古漢軍都元帥叅議六年賜虎符授昭
勇大將軍夔東路招討使以軍三千立章廣平山寨置
屯田出兵以絶大梁平山兩道十年正月成都失利帝
遣人問所以失之之故及今措置之方呼喇濟附奏曰
初立成都惟建子城軍民止於外城别無城壁宋軍乗
虛来攻失於不備軍官皆年少不經事之人以此失利
西川地曠人稀宜修置城寨以備不虞選任材智廣畜
軍儲最為急務今䝉古漢軍多非正身半以驅奴代宜
嚴禁之所謂修築城寨練習軍馬措畫屯田規運糧餉
創造舟楫完繕軍器六者不可缺一又當任賢逺讒信
賞必罰内治外修戰勝攻取選用良將隨機應變則邊
陲無虞矣六月將兵赴成都與察克布哈同權省事十
一月復還守章廣平山寨前後七年每戰輒勝十三年
引兵畧重慶復取簡州十四年授延安路管軍招討使
十五年圖嚕叛于六盤山呼喇濟以延安路軍㑹巴爾
斯台趙炳及總帥府兵于六盤敗圖嚕于武川俘其孥
還承制授京兆延安鳯翔三路管軍都尉兼屯田守衛
事十月改同知利州宣撫使夔東招討如故入覲賜虎
符授四川北道宣慰使呼喇濟請以先受鞏昌元帥之
職及虎符與其弟庭望二十年改四川南道宣慰使二
十二年奉㫖與叅政竒爾濟蘓僉省巴拜左丞汪惟正
分兵進取五溪洞蠻時思播以南施黔鼎澧辰沅之界
蠻獠叛服不常往往刼掠邊民乃詔四川行省討之竒
爾濟蘓惟正一軍出黔中巴拜一軍出思播都元帥托
察一軍出澧州呼喇濟一軍自夔門會合十一月諸將
鑿山開道綿亘千里諸蠻設伏險隘木弩竹矢伺間竊
發亡命迎敵者皆盡殺之遣諭諸蠻酋長率衆来降獨
散毛洞潭順走避嵓谷力屈始降二十三年入覲以老
病乞歸田里帝憫之得還鞏昌二十六年行省列奏呼
喇濟之功請用范殿帥故事商議本省軍事二十七年
拜資善大夫遙授陜西等處行尚書省左丞商議軍事
食左丞之祿元貞二年入覲授資徳大夫陜西等處行
中書省右丞議本省公事卒泰定元年諡襄敏
　　李庭
李庭小字勞山本金人富察氏金末來中原改稱李氏
家於濟隂後徙夀光至元六年以材武選隸軍籍權管
軍千户從伐宋圍襄陽宋將夏貴率戰船三千艘來援
泊鹿門山西岸諸翼水軍攻之相持七日庭時將步騎
自請與水軍萬户解汝楫擊之斬其裨將王玘元勝河
南行省承制授庭益都新軍千户宋襄陽守將吕文煥
以萬五千人來攻萬山堡萬户張𢎞範方與接戰庭單
騎横槍入陣殺二人槍折倒持囘擊一人墜馬庭亦被
二創復奪後軍槍褁創力戰敗之八年春真除益都新
軍千户賜號巴圖爾與宋兵戰襄陽城下追奔逐北直
抵城門流矢中左股而止九年春攻樊城外郭礮傷額
及左右手奪其土城遂進攻襄陽東堡礮傷右肩焚其
樓破一字城文煥麾下有胖山王總管者驍將也庭設
伏誘擒之以功授金符十年春大軍攻樊城庭運薪芻
土牛填城壕立雲梯城上矢石如雨庭屢中礮墜城下
絶而復甦褁創再登如是者數四殺獲甚多樊城破襄
陽降以功授金虎符為管軍總管十一年九月從巴延
發襄陽次郢州郢在漢水東宋人復於漢水西築新郢
以遏我軍黄家灣有溪通藤湖至漢水數里宋兵亦築
堡設守備焉庭與劉國傑先登拔之遂盪舟而進攻沙
洋新城礮傷左脅破其外堡復中礮墜城下矢貫于胷
氣埀絶巴延命剖水牛腹納其中良久乃甦以功加明
威將軍授益都新軍萬户師次漢口宋將夏貴鎖戰艦
橫截江面軍不得進乃用庭及馬福等計由沙蕪口入
江武磯堡四面皆水庭決其水而攻之大軍渡江武磯
堡亦破遂從阿珠轉戰至鄂州順流而東十二年春與
宋將孫虎臣戰丁家洲奪船二十餘宋軍潰以功加宣
威將軍宋兵斷真州江路庭焚其船二百餘擊斬其護
岸軍聞夏貴欲由太湖援臨安亟出兵逆戰裕溪口敗
之諸軍攻常州庭鏖戰奪北門而入十三年春至臨安
宋主降巴延命庭等護其内城收集符印珍寳仍令庭
與唐古特等防護宋主赴燕世祖嘉其勞大宴命坐於
左手諸王之下百官之上賜金百錠金珠衣各一襲仍
諭之曰劉整在時不曽令坐於此為汝有功故加以殊
禮汝子孫宜謹志之勿忘繼有㫖汝在江南多出死力
男兒立功要在西北上也今有違我太祖成憲者汝其
往征之乃别降大虎符加鎮國上將軍漢軍都元帥仍
命其次子大椿襲萬户職庭至哈喇和琳鴻和爾之地
越嶺北與色埓黙諸軍戰敗之移軍河西擊走叛臣和
和追至大磧而還諸王錫里濟托克脫穆爾反庭襲擊
生獲之啓皇子哲伯特穆爾賜之死復引軍㑹諸王納
爾琿渡塔宻爾河擊走其餘黨烏珠木台永和爾等河
西悉平十四年入朝世祖勞之賜以益都居第單河官
莊鈔萬五千貫及弓矢諸物拜福建行中書省叅知政
事改福建道宣慰使召赴闕備宿衛十七年拜驃騎衛
上將軍中書左丞東征日本十八年軍次竹島遇風船
盡壊庭抱壞船板漂流抵岸下收餘衆由髙麗還京師
士卒存者十一二繼以父歿歸益都召拜中書左丞司
農卿不赴二十四年宗王納延叛驛召至上都統諸衛
漢軍從帝親征塔布岱金嘉努來拒戰衆號十萬帝親
麾諸軍圍之庭調阿蘓軍繼進流矢中胷貫脅褁創復
戰帝遣止之乃已令軍中備百弩俟敵列陣百弩齊𤼵
納顔不復出帝問庭彼今夜當何如庭奏必遁去乃引
壯士十人持火礮夜入其陣礮發果自相殺潰散帝問
何以知之庭曰其兵雖多而無紀律見車駕駐此而不
戰必疑有大軍在後是以知其將遁帝大喜賜以金鞍
良馬庭奏若得漢軍二萬從臣便宜用之納顔可擒也
帝難之命與阿爾婁䝉古軍並進遂縛納顔以獻帝旣
南還庭又親獲塔布岱金嘉努以功加龍虎衛上將軍
遙授中書省左丞二十五年納顔餘黨哈坦多羅干復
叛於遼東詔庭及樞宻副使達勒達討之大小數十戰
弗克而還後庭整軍再戰流矢中左脅及右股追至一
大河選鋭卒潛負火礮夜泝上流發之馬皆驚走大軍
潛於下流畢渡天明進戰其衆無馬莫能相敵俘斬二
百餘人哈坦多羅干走髙麗死拜資徳大夫尚書左丞
商議樞密院事官其長子大用仍賜鈔二萬五千貫庭
因奏今漢軍之力困於北征若依江南軍每歳二八放
散以次番上甚便帝可其奏令著為令宗王海都將犯
邊巴延以聞帝命阿爾婁與庭議所以為備庭請下括
馬之令凡得馬十一萬匹軍中賴其用拜榮禄大夫平
章政事商議樞宻院事提調諸衛屯田事三十一年春
世祖崩阿爾婁與巴延等定䇿立成宗庭翊贊之功居
多成宗與太后春遇甚至每進食必分賜之大宴仍命
序坐於左手諸王之下百官之上賜以珠帽珠半臂金
帶各一銀六鋌莊田諸物稱是奉㫖整㸃江浙軍馬五
百三十二所還入見成宗親授以衣慰勞之初武宗出
鎮北邊庭請從行成宗憫其老不許賜鈔五萬貫依前
榮祿大夫平章政事商議樞密院事提調諸衛屯田兼
後衛親軍都指揮使奉㫖北征輝圖至野馬川而還俄
有中使𫝊㫖拘漢軍之馬以濟北軍且令焚其鞍轡行
糧諸物庭因感疾詔内醫二人診視之疾稍間扈從上
都特降㫖存護其家大徳八年二月卒至大二年贈推
忠翊衛功臣儀同三司太保柱國追封益國公諡武毅
子大用同知歸徳府事以哀毁卒大椿襲職佩金虎符
為宣武將軍益都新軍萬户戍建康大誠襲職後衛親
軍都指揮使
　　史弼
史弼字君佐一名塔爾琿蠡州博野人曽祖彬有膽勇
太師國王穆呼哩兵南下居民被擄蠡守閉城自守彬
謂諸子曰吾所恃者郡守也今棄民自保吾與其束手
以死曷若死中求生乃率鄉人數百家詣穆呼哩請降
穆呼哩書帛為符遣還既而州破獨彬與同降者得免
弼長通國語膂力絶人能挽强弓里門鑿石為獅重四
百斤弼舉之置數步外守將王彦弼竒其材妻以女又
薦其材勇於左丞相耶律鑄弼從鑄往北京近侍和爾
台見弼所挽弓異之以名聞世祖召之試以逺垜連發
中的令給事左右賜馬五匹中統末授金符管軍總管
命從劉整伐宋攻襄樊嘗出挑戰射殺二人因横刀呼
曰我史奉御也宋兵却退至元十年諸將分十三道圍
樊城弼攻東北隅凡十四晝夜破之殺其將牛都統襄
陽降上其功賜銀及錦衣金鞍陞懐逺大將軍副萬戸
遂從丞相巴延南征攻沙洋堡飛矢中臂城拔凝血盈
袖事聞賜金虎符軍至陽羅堡巴延誓衆曰先登南岸
者爲上功弼率健卒直前宋兵逆戰奮呼擊走之巴延
登南岸論弼功第一進定逺大將軍鄂州平進軍而東
至大孤山風大作巴延命弼禱于大孤山神風立止兵
駐𤓰洲安塔哈言揚子橋乃揚州出入之道宜立堡選
驍將守之巴延授弼三千人立木堡據其地弼遽以數
十騎抵揚州城或止之曰宋將姜才倔强未可易也弼
曰吾柵揚子橋據其所必爭之地才乗未固必来攻我
則我之利也才果以萬衆乗夜来攻人挾束薪填塹弼
戒軍中無譁俟其至下櫑木發礮石擊之殺千餘人才
乃退弼出兵擊之㑹姜衛阿珠兵繼至大戰才敗走擒
其將張都統十三年六月才復以兵夜至弼三戰三勝
天明才見弼兵少進迫圍弼弼復奮擊之騎士二人挾
火鎗刺弼弼揮刀禦之左右皆仆手刃數十百人及出
圍追者尚數百騎弼殿後敵不敢近㑹援兵至大破之
才奔泰州及守將朱煥以揚州降使邁珠受其降於南
門外而弼從數騎由保城入揚州出南門與之㑹以示
不疑制授昭勇大將軍揚州路總管府達嚕噶齊兼萬
戸冬遷黄州等路宣慰使十五年入朝陞中奉大夫江
淮行中書省叅知政事行黄州等路宣慰使盜起淮西
司空山弼平之十七年南康都昌盗起弼往討誅其親
黨數十人脅從者宥之江州宣課司税及民米米商避
去民皆閉門罷市弼立罷之十九年改浙西宣慰使二
十一年黄華反建寧春復霖雨米價踴貴弼即發米十
萬石平價糶之而後聞于省省臣欲増價弼曰吾不可
失信寧輟吾俸以足之省臣不能奪益出十萬石民得
不飢改淮東宣慰使弼凡三官揚州人喜刻石頌之號
三至碑遷僉書沿江行樞密院事鎮建康二十六年平
台州盗楊鎮龍拜尚書左丞行淮東宣慰使冬入朝時
世祖欲征𤓰哇謂弼曰諸臣為吾腹心者少欲以𤓰哇
事付汝對曰陛下命臣臣何敢自愛二十七年遥授尚
書省左丞行浙東宣慰使平處州盗二十九年拜榮禄
大夫福建等處行中書省平章政事往征𤓰哇以伊克
黙色髙興副之付金符百五十幣帛各二百以待有功
十二月弼以五千人合諸軍𤼵泉州風急濤湧舟掀簸
士卒皆數日不能食過七洲洋萬里石塘歴交趾占城
界明年正月至東董西董山牛﨑嶼入混沌大洋橄欖
嶼假里馬荅勾闌等山駐兵伐木造小舟以入時𤓰哇
與隣國葛郎搆怨𤓰哇主哈只葛達那加剌已為葛郎
主哈只葛當所殺其婿土罕必闍耶攻哈只葛當不勝
退保麻喏八歇聞弼等至遣使以其國山川户口及葛
郎國地圖迎降求救弼與諸將進擊葛郎兵大破之哈
只葛當走歸國髙興言𤓰哇雖降倘中變與葛郎合則
孤軍懸絶事不可測弼遂分兵三道與興及伊克黙色
各將一道攻葛郎至答哈城葛郎兵十餘萬迎敵自旦
至午葛郎兵敗入城自守遂圍之哈只葛當出降併取
其妻子官屬以歸土罕必闍耶乞歸易降表及所藏珍
寳入朝弼與伊克黙色許之遣萬户敦珠卜丹甘珠爾
布哈以兵二百護之還國土罕必闍耶於道殺二人以
叛乘軍還夾路攘奪弼自斷後且戰且行行三百里得
登舟行六十八日夜達泉州士卒死者三千餘人有司
數其俘獲金寳香布等直五十餘萬又以没理國所上
金字表及金銀犀象等物進事具髙興及𤓰哇國傳於
是朝廷以其亡失多杖十七没家貲三之一元貞元年
起同知樞密院事阿爾婁奏弼等以五千人渡海二十
五萬里入近代未嘗至之國俘其王及諭降傍近小國
宜加矜憐遂詔以所籍還之拜榮禄大夫江西等處行
中書省右丞三年陞平章政事加銀青榮禄大夫封鄂
國公卒於家年八十六
　　髙興
髙興字功起蔡州人也其先自薊徙汴曽祖拱之祖子
洵世以農為業金末兵亂父青又徙蔡而生興興少慷
慨多大節力挽二石弓嘗歩獵南陽山中遇虎跳踉大
吼衆皆驚走興神色自若發一矢斃之至元十一年冬
挾八騎詣黄州謁宋制置陳奕奕使隸麾下且竒興相
貌以甥女妻之十二年丞相巴延伐宋至黄州興從奕
出降巴延承制授興千戸從破瑞昌之烏石堡張家寨
進拔南陵行省上其功世祖命興専將一軍常為先鋒
宋張濡殺使者嚴忠範等於獨松闗巴延使興討之師
次溧陽再戰斬其將三人士卒三人擄四十二人遂破
溧陽斬首七千級授金符為管軍總管從戰銀墅斬宋
將三人士卒二千人㧞建平斬其總制二人擄知縣事
黄君濯由間道奪獨松闗進至武康擒張濡十三年春
宋降巴延北還留興以兵取郡縣之未下者降建徳守
方回婺州守劉怡衢婺二州已降復叛章焴自為婺守
興以五千人討之七戰至破溪相持四十餘日興兵少
不敵力戰潰圍出至建徳境與援兵合復進戰蘭溪斬
首三千級復取婺州擒章焴斬之進戰衢城下斬首五
百級連戰赤山陳家山園江山縣斬首三千級擄五百
人獻魏福興等七人于行省餘盡戮之衢州平追宋嗣
秀王與檡入閩與檡據橋陣水南興率奇兵奪橋進戰
殺其觀察使李世達斬首三千餘級擒與檡父子及其
小王二裨將二獲印五馬五百匹下興化降宋叅知政
事陳文龍制置印徳傳等百四十人軍三千水手七千
獲海舶七千餘艘遷鎮國上將軍管軍萬户十四年春
還鎮婺州佩元降虎符充衢婺招討使東陽玉山羣盗
張念九强和尚等殺宣慰使陳祐於新昌興捕斬之復
從都元帥孟古台平福建漳三州破敏陽寨屠福成寨
十五年夏詔孟古台立行省於福建興立行都元帥府
於建寧以鎮之政和人黄華邵武人髙日新髙從周聚
衆叛皆討降之以招討使行右副都元帥十六年秋召
入朝侍燕大明殿悉獻江南所得珍寳世祖曰卿何不
少留以自奉對曰臣素貧賤今幸富貴皆陛下所賜何
敢隠俘獲之物帝悦曰直臣也興因奏士卒所部戰功
乞官之帝命自定其秩頒爵賞有差遷興浙東道宣慰
使賜西錦服金線鞍轡奉省檄討處州福建及温台海
洋羣盗平之十七年漳州盗數萬據髙安寨官軍討之
二年不能下詔以興為福建等處征蠻右副都元帥興
與都元帥諤勒哲圖等討之直抵其壁賊乗髙瞰下矢
石如雨興命人挾束薪蔽身進至山半棄薪而退如是
六日誘其矢石殆盡燃薪焚其柵平之斬賊魁及其黨
首二萬級十八年盗陳吊眼聚衆十萬連五十餘寨扼
險自固興攻破其十五寨吊眼走保千壁嶺興上至山
半誘與語接其手掣下擒斬之漳州悉平十九年入朝
賜銀五百兩鈔二千五百貫及錦服鞍轡弓矢改淛西
道宣慰使降人黄華復叛有衆十萬興與戰于鉛山獲
八千人華急攻建寧興疾趨與福建軍合獲華將二人
華走江山洞追至赤巖華敗走赴火死二十一年改淮
東道宣慰使二十三年拜江淮行中書省叅知政事平
婺州盗施再十改淛東道宣慰使二十四年尚書省立
拜行尚書省叅知政事捕斬栁分司於婺州丁母憂詔
起復討處州盗詹老鷂温州盗林雄興潛由青田擣其
巢穴戰葉山擒老鷂及雄等二百餘人斬于温州市又
奉省檄平徽州盗汪千十等二十八年罷福建行省以
叅知政事行福建宣慰使諭漳州盗歐狗降之召入朝
拜江西行省左丞二十九年復立福建行省拜右丞𤓰
哇黥使者孟琪詔興為平章政事與史弼伊克黙色帥
師征之賜玉帶錦衣甲胄弓矢大都良田千畝三十年
春浮海抵𤓰哇伊克黙色將水軍興將歩軍㑹八節澗
𤓰哇主婿土罕必闍耶降進攻葛郎國降其主哈只葛
當事見弼傳又諭降諸小國哈只葛當子昔剌八的昔
剌丹不合逃入山谷興獨帥千人深入擄昔剌丹不合
還至答哈城史弼伊克黙色已遣使護土罕必闍耶歸
國具入貢禮興深言其失計土罕必闍耶果殺使者以
叛合衆來攻興等力戰却之遂誅哈只葛當父子以歸
詔治縱𤓰哇者弼與伊克黙色皆獲罪興獨以不預議
且功多賜金五十兩成宗即位復拜福建行省平章政
事賜玉帶大徳三年汀州總管府同知阿里挾怨告興
不法召入對盡得其誣狀阿里伏誅改江浙行省平章
政事賜海東青鶻命其子巴延入宿衛四年遣使賜海
東白鶻蒲萄酒良藥八年授樞宻副使十年進同知樞
密院事皆兼平章改河南行省平章政事武宗即位召
見拜左丞相商議河南省事賜以先朝御服仁宗寵眷
勲舊賜與尤厚皇慶二年秋九月卒年六十九贈太師
開府儀同三司上柱國追封梁國公諡武宣元統三年
加封南陽王子久住泉州總管長夀同知建寧路總管
府事孟古台襲萬户巴延同知建國路總管府事鄂勒
哲圖辰州路總管寳格治書侍御史
　　劉國傑
劉國傑字國寳本女真人也姓烏庫哩後入中州改姓
劉氏父徳寧為宗王旺沁筆且齊授管領益都軍民公
事國傑貌魁雄善騎射膽力過人少從軍漣海以材武
為隊長至元六年選其兵取襄陽以益都新軍千户從
張𢎞範戍萬山堡宋兵窺伺衆出取薪大出兵来攻堡
國傑等以數百人敗之斬首四千餘級由是有名從畧
荆南抵歸峽轉戰數千里還破宋兵襄陽下從攻樊城
破外城火礮傷股褁創復戰平其外城授武畧將軍佩
金符從破張貴兵櫃門闗戰甚力再攻樊城被傷數處
血戰竟破之襄陽降世祖聞其勇召見遷武徳將軍管
軍總管賜銀百兩錦衣弓矢以寵之從巴延南征十一
年次郢州宋兵扼漢水不得下巴延謀取黄家灣堡以
入漢國傑先登拔之加武節將軍從破沙洋堡城敗孫
虎臣于丁家洲戰甚力進萬户復從阿珠取淮南别軍
揚子橋扼宋兵道宋以萬衆夜奪堡擊走之擒其都統
張林宋將張世傑盛兵出焦山来禦師施鐵繩聨戰船
碇江中以示必死阿珠率諸軍進戰萬戸劉琛由江南
繞其後國傑與董文炳左右夾擊之焚其戰船世傑軍
大潰追奔圌山奪黄鷂船數百艘帝壯之詔加懐逺大
將軍賜號巴圖國傑行第二因呼之曰劉二巴圖而不
名巴圖華言敢勇之士也宋亡入朝加僉書西川行樞
密院事選淮南兵使將之平蜀未行㑹北邊有警加鎮
國上將軍漢軍都元帥將衛兵定北方冬召還帝親解
衣加玉帶賜之十五年復將左右中三衛兵戍北邊詔
有不用命者斬之十六年諸王托克托珠反寇和琳國
傑度其衆悉至營中必虚選輕騎襲之獲其衆萬計托
克托珠屢戰不利又殘暴失衆心衆殺之来降十八年
加輔國上將軍十九年征東兵無功而還帝怒將盡罷
大小將校召國傑為征東行省左丞既至帝語之故國
傑曰罪在元帥耳倘䝉聖慈復諸將之職彼必人人思
奮以雪前恥矣帝從之盡復其官以屬國傑征日本㑹
黄華反建寧乃命國傑以征東兵㑹江淮叅政巴延等
討之國傑破赤巖寨黄華自殺餘衆皆潰福建行省左
丞呼喇珠將兵来㑹梧桐川欲搜賊潰去者盡殺之國
傑曰首亂者華也餘皆脅從招諭不歸誅之未晩未㡬
衆果出降二十二年罷征東省除僉書沿江行樞密院
改僉院二十三年朝廷以湖廣重地且多盗拜本省左
丞國傑至首平湖南盗李萬二明年廣東盗起寇肇慶
其魁鄧太獠居前寨劉太獠居後寨相依以為固國傑
趍擣後寨破之遂拔前寨擒斬二人捕民結盗者皆杖
殺之加資徳大夫二十五年湖南盗詹一仔誘衡永寳
慶武岡人嘯聚四望山官軍乆不能討國傑破之斬首
盗餘衆悉降將校請曰此輩乆亂急則降降而有釁復
反矣不如盡阬之國傑曰多殺不可况殺降耶吾有以
處之矣乃相要地為三屯在衡曰清化在永曰烏符在
武岡曰白倉遷其衆守之每屯五百人以備賊且墾廢
田榛棘使賊不得為巢穴降者有故田宅盡還之無者使
雜耕屯中後皆為良民有詔討江西諸盗國傑趍赴之
十一月破蕭太獠於陳古水斬數百人進平懐集諸寨
賊二十六年春東入肇慶攻閆太獠於清逺還攻蕭太
獠於懐集擒之復攻走嚴太獠四月攻曽太獠於金林
又破走之賊深入保險國傑鑿山而入賊衆五千人掩
殺畧盡七月次賀州兵士冒瘴皆疫國傑親撫視之療
以醫藥多得不死㑹國傑亦病乃移軍道州廣東盗陳
太獠寇道州國傑討擒之遂攻拔赤水賊寨二十七年
江西盗起龍泉下令往擊之諸將交諌曰此他省盗也
國傑曰縱寇滋蔓蔓將難圖豈可作秦越視耶乃選輕
兵棄旗鼓去纓飾一日夜趍賊境賊衆數千逆戰望見
軍容不整曰此鄉丁也易之國傑以數十騎陷陣衆從
之賊大敗斬首五百餘級奪所掠男女日暮忽收兵去
堡中民望見怪之莫知其誰明日又忽至召堡民歸其
男子曰吾劉二巴圖也民皆驚以為神因告别盗鍾太
獠居南安十八耒國傑乘霧突入其巢賊衆驚亂自相
蹂踐官軍搏之自旦至午所擒殺甚衆還兵桂東二月
龍泉盗復寇酃縣國傑遂還酃賊退保大井山乃分軍
三道趍之道險棄馬而入時天大雨賊不為備盡掩殺
之還鎮道州八月永州盗李末子千七冦全州敗官兵
殺郡長官圖嚕國傑進討擒之梟首而還以前後功加
湖廣右丞二十八年置湖廣等處行樞密院遷副使還
軍武昌秋廣東盗再起國傑復出道州時知上思州黃
勝許恃其險逺與交趾為表裏寇邊二十九年詔國傑
討之賊衆勁悍出入巖洞篁竹中如飛鳥發毒矢中人
無愈者國傑身率士奮戰賊不能敵走象山山近交趾
皆深林不可入乃度其出入列柵圍之徐伐山通道且
戰且進二年拔其寨勝許挺身走交趾擒其妻子殺之
國傑三以書責交趾索勝許交趾竟匿不與夏師還盡
取賊巢地為屯田募度逺諸獞人耕之以為兩江蔽障
後蠻人謂屯為省地莫敢犯者詔遣使即軍中以玉帶
賜之三十年入朝帝謂朝臣曰湖廣重地惟劉二巴圖
足以鎮此他人不能也命無遷他官俄議問罪交趾加
湖廣安南行平章事以諸王伊克埒台為監軍征之未
行㑹帝崩乃止成宗即位復置行樞密院於衡州仍除
副使初黔中諸蠻酋既内附復叛又巴洞何世雄犯澧
州泊崖洞田萬頃楠木洞孟再師犯辰州朝廷嘗討降
之升泊崖為施溶州以萬頃知州事三十一年萬頃復
叛攻之不能下至是帝即位赦天下并赦萬頃等亦不
降帝以命國傑九月國傑馳至辰進攻明溪賊魯萬丑
擁衆自上流而下千戸崔忠百戸莽蘓爾戰死十月進
兵桑木溪萬丑復以千人拒戰擊却之明日萬丑倍衆
来攻國傑鼔之百户李旺率死士陷陣衆軍齊奮賊敗
遂破其巢焚之進攻施溶部將田榮祖請曰施溶萬頃
之腹心石農坎三羊峰其左右臂也宜先㫁其臂而後
腹心乃可攻國傑曰甚善麾諸軍攻石農坎賊不能支
棄寨遁遂拔施溶擒萬頃斬之復窮捕其黨攀崖援木
而進凡千餘里元貞元年即軍中加榮禄大夫湖廣行
省平章政事辰澧地接溪洞宋嘗選民立屯免其繇役
使禦之在澧者曰隘丁在辰者曰寨兵宋亡皆廢國傑
復其制班師繼又經畫茶陵衡郴道桂陽凡廣東江西
盗所出入之地南北三千里置戍三十有八分屯將士
以守之由是東盡交廣西亘黔中地周湖廣四境皆有
屯戍制度周密諸蠻不能復寇盗賊遂息六月入朝賜
玉帶錦衣弓矢臺臣言國傑在軍中每以家貲賞將士
帝命倍償之部曲有功者各遷官大徳五年羅鬼女子
蛇節反烏撒烏䝉東川芒部諸蠻從之皆叛陷貴州詔
國傑將諸翼兵合四川雲南思播兵以討之賊兵勁利
且多健馬官軍戰失利國傑令人持一盾布釘其上俟
陣合即棄盾偽遁賊果逐之馬奮不能止遇盾皆倒國
傑鼓之賊大敗既而復合衆請戰國傑不應數日度其
氣衰一鼓破走之追戰數千里七年春擒斬蛇節宋隆
濟阿女等西南夷悉平詔領其將士入見張宴享之賞
賜甚厚進光禄大夫償其賞士金一千九百兩鈔萬五
千錠將士遷官有差命還益都上冡八年還鎮國傑久
行邊患瘴至是病篤平章布琳濟達率僚屬問之國傑
曰交賊不臣若病幸小愈得滅此擄則死無憾矣問以
家事不言二月卒年七十二國傑性雄猛視死如歸嘗
語人曰吾為國宣力雖身棄草野不恨何必馬革褁屍
還葬哉且善推誠得士心故能立功如此訃聞帝深悼
惜贈推忠効力定逺功臣光禄大夫司徒柱國封齊國
公諡武宣子托歡湖廣行省平章政事尚憲宗孫女
　
　
　
　
　
　
　
　
　
　
　
　
　元史卷一百六十二
元史卷一百六十二考證
呼喇濟𫝊内治外修戰勝攻取選用良將隨機應變則
　邉陲無虞矣　按原刻外字下脱修字而誤加於變
　字下今改
李庭𫝊　令軍中衛百弩俟敵列陣百弩齊發納延不
　復出　按原刻乃不復出句於上下文義未協當係
　乃字下脱顔字耳考通鑑載此條李庭将軍用漢法
　以戰既而納延之黨塔布岱金嘉努擁衆號十萬進
　逼乘輿世祖親麾諸軍圍之納延堅壁不出今据改
劉國傑𫝊在辰者曰寨兵　按原刻無曰字今照上文
　增
