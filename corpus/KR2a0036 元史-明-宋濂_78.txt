
　元史卷七十七
　　明翰林學士亞中大夫知制誥兼修國史宋濂等修
　志第二十七下
　　祭祀六
　　　至正親祀南郊
至正三年十月十七日親祀昊天上帝于圜丘以太祖
皇帝配享如舊儀制右丞相托克托為亞獻官太尉樞
密知院阿嚕圖為終獻官御史大夫巴咱爾為攝司徒
樞密知院旺嘉努為大禮使中書平章額森特穆爾特
穆爾達實二人為侍中御史大夫額森特穆爾中書右
丞太平二人為門下侍郎宣徽使達實特穆爾太常同
知李好文二人為禮儀使宣徽院使額森特穆爾執劈
正斧其餘侍祀官依等第定擬前期八月初七日太常
禮儀院移闗禮部具呈都省㑹集翰林集賢禮部等官
講究典禮九月内承奉班都知孫玉鉉具録親祀南郊
儀注云致齋日停奏刑殺文字應享執事官員涖誓於
中書省享前一日質明所司備法駕儀仗暨侍享官分
左右敘立於崇天門外太僕卿控御馬立於大明門外
侍儀官導駕官各具公服備擎執立於致齋殿前通事
舍人二員引門下侍郎侍中入殿相向立侍中跪奏請
皇帝中嚴就拜興退出少頃引侍中跪奏外辦就拜興
皇帝出致齋殿侍中跪奏請皇帝升輿侍儀官導駕官
引擎執前導巡輦路至大明殿酉陛下侍中跪奏請皇
帝降輿升殿就拜興皇帝入殿即御座舍人引執事等
官敘於殿午陛下相向立通班舍人贊起居引贊鞠躬
平身舍人引門下侍郎侍中入殿至御座前門下侍郎
侍中相向立侍中跪奏請皇帝降殿升輿就拜興侍儀
官前導至大明殿門外侍中跪奏請皇帝升輿就拜興
至大明門外侍中跪奏請皇帝降輿乘馬門下侍郎跪
奏請車駕進發就拜興動稱警蹕至崇天門外門下侍
郎跪奏請車駕少駐勑衆官上馬就拜興侍中承㫖退
稱曰制可門下侍郎退傳制勑衆官上馬贊者承傳勑
衆官於櫺星門外上馬少頃門下侍郎跪奏請車駕進
發就拜興動稱警蹕華蓋繖扇儀仗百官左右前導教
坊樂鼔吹不作至郊壇南櫺星門外門下侍郎跪奏請
皇帝權停勑衆官下馬侍中傳制勑衆官下馬自卑而
尊與儀仗倒捲而北左右駐立駕至内櫺星門侍中跪
奏請皇帝降馬步入櫺星門由右偏門入稍西侍中跪
奏請皇帝升輿就拜興侍儀官導駕官引擎執前導至
大次殿門前侍中跪奏請皇帝降輿入就大次殿就拜
興皇帝入就大次簾降宿衛如式侍中入跪奏勑衆官
各退齋次就拜興通事舍人承㫖勑衆官各還齋次尚
食進膳訖禮儀使以祝冊奏御署訖奉出郊祀令受而
奠於坫其享日丑時二刻侍儀官備擎執同導駕官列
於大次殿前通事舍人引侍中門下侍郎入大次殿侍
中跪奏請皇帝中嚴服衮冕就拜興退少頃舍人再拜
引侍中跪版奏外辦就拜興退出禮儀使入跪奏請皇
帝行禮就拜興簾捲出大次侍儀官備擎執同導駕官
前導皇帝至西壝門侍儀官導駕官擎執止於壝門外
近侍官代禮官皆後從入殿中監跪進大圭禮儀使跪
請皇帝執大圭皇帝入行禮禮節一如舊制行禮畢侍
儀官備擎執同導駕官前導皇帝還至大次通事舍人
引侍中入跪奏請皇帝解嚴釋衮冕停五刻頃尚食進
膳如儀所司備法駕儀仗同侍享等官分左右敘立於
郊南櫺星門外以北為上舍人引侍中入跪奏請皇帝
中嚴就拜興退少頃再引侍中跪版奏外辦就拜興皇
帝出大次侍中跪奏請皇帝升輿侍儀官備擎執同導
駕官前導至櫺星門外太僕卿進御馬侍中跪奏請皇
帝降輿乘馬就拜興門下侍郎跪奏請車駕進發就拜
興動稱警蹕至櫺星門外門下侍郎跪請皇帝少駐勑
衆官上馬就拜興侍中承㫖退稱曰制可門下侍郎傳
制勑衆官上馬贊者承傳勑衆官上馬少頃門下侍郎
跪奏請車駕進發就拜興侍儀官備擎執同導駕官前
導動稱警蹕華蓋儀仗繖扇衆官左右前導教坊樂鼓
吹皆作至麗正門裏石橋北舍人引門下侍郎下馬跪
奏請皇帝權停勑衆官下馬贊者承傳勑衆官下馬舍
人引衆官分左右先入紅門内倒轉而北駐立引甲馬
軍士於麗正門内石橋大北駐立依次倒捲至櫺星門
外左右相向立仗立於櫺星門内倒捲亦如之門下侍
郎跪奏請車駕進發侍儀官備擎執導駕官導由崇天
門入至大明門外引侍中跪奏請皇帝降馬升輿就拜
興至大明殿引衆官相向立於殿陛下俟皇帝入殿升
座侍中跪奏請皇帝解嚴勑衆官皆退通事舍人承㫖
勑衆官皆退郊祀禮成
　　至正親祀太廟
至元六年六月監察御史呈嘗聞五行傳曰簡宗廟廢
祭祀則水不潤下近年雨澤愆期四方多旱而嵗減祀
事變更成憲原其所致恐有感召欽惟國家四海乂安
百有餘年列聖相承典禮具備莫不以孝治天下古者
宗廟四時之祭皆天子親享莫敢使有司攝也蓋天子
之職莫大於禮禮莫大於孝孝莫大於祭世祖皇帝自
新都城首建太廟可謂知所本矣春秋之法國君即位
逾年改元必行吿廟之禮伏自陛下即位以來于今七
年未嘗躬詣太廟似為闕典方今政化更新並遵舊制
吿廟之典理宜親享時帝在上都臺臣以聞奉旨若曰
俟到大都親祭九月二十七日中書省奏以十月初四
日皇帝親祀太廟制曰可前期告示以太師右丞相滿
濟勒噶台為亞獻官樞密知院阿嚕圖為終獻官知院
普爾普翰林承旨婁章為助奠官大司農阿雅噶齊為
七祀獻官侍中二人門下侍郎二人大禮使一人執劈
正斧一人禮儀使四人餘各如故事有司具儀注云享
前一日質明所司備法駕於崇天門外侍儀官引擎執
同導駕官具公服於致齋殿前左右分班侍立承奉舍
人引門下侍郎侍中入殿門下侍郎相向立侍中跪奏
臣某等官請皇帝中嚴就拜興退出少頃引侍中版奏
外辦就拜興退皇帝出齋室侍中跪奏請皇帝升輿巡
輦路由正門至大明殿酉陛下侍中跪奏請皇帝降輿
升殿就拜興引皇帝即御座執事官於午陛下起居訖
舍人引侍中門下侍郎入殿至御榻前門下侍郎相向
立侍中跪奏請皇帝降殿升輿就拜興導至大明門外
侍中跪奏請皇帝升輿就拜興至大明門外太僕卿進
御馬侍中跪奏請皇帝降輿乘馬訖門下侍郎跪奏請
車駕進發就拜興進發時稱警蹕至崇天門外門下侍
郎跪奏請車駕少駐勑衆官上馬就拜興侍中承旨退
稱曰制可贊者承傳勑衆官上馬少頃門下侍郎跪奏
請車駕進發就拜興進發時稱警蹕導至太廟外紅門
内門下侍郎跪奏請車駕權停勑衆官下馬就拜興贊
者承傳勑衆官下馬門下侍郎跪奏請車駕進𤼵至石
橋南侍中跪奏請皇帝下馬步入神門就拜興皇帝下
馬侍儀官同導駕官前導皇帝步入神門稍西侍中跪
奏請皇帝升輿就拜興至大次殿門前侍中跪奏請皇
帝降輿入就大次就拜興簾降宿衛如式侍中入跪奏
勑衆官各還齋次承㫖贊者承傳勑衆官各還齋次俟
行禮時至丑時二刻頃侍儀官備擎執同導駕官於大
次殿門前舍人引侍中門下侍郎入大次座前侍中跪
奏請皇帝中嚴服衮冕就拜興退少頃再引侍中跪奏
外辦就拜興退禮儀使跪奏請皇帝行禮侍儀官同導
駕官導引皇帝至西神門擎執侍儀官同導駕官止行
禮畢皇帝由西神門出侍儀官備擎執同導駕官引導
皇帝還至大次舍人引侍中入跪奏請皇帝解嚴釋衮
冕尚食進膳如式畢侍中跪版奏外辦就拜興退導皇
帝出大次侍中跪奏請皇帝升輿就拜興侍儀官同導
駕官前導至神門外太僕卿進御馬侍中跪奏請皇帝
降輿乘馬就拜興乘馬訖門下侍郎跪奏請車駕進發
就拜興退進發時稱警蹕至櫺星門外門下侍郎跪奏
請車駕少駐勑衆官上馬就拜興侍中承旨退稱曰制
可贊者承傳勑衆官上馬少頃門下侍郎跪奏請車駕
進𤼵就拜興進發時稱警蹕教坊樂振作至麗正門裏
石橋北引門下侍郎跪奏請車駕權停勑衆官下馬就
拜興贊者承傳勑衆官下馬門下侍郎跪奏請車駕進
𤼵侍儀官引擎執同導駕官前導執事官後從皇帝由
紅門裏輦路至大明門外侍中跪奏請皇帝降馬乘輿
就拜興侍儀官擎執同導駕官導至大明殿諸執事殿
下相向立俟皇帝入殿升座侍中跪奏勑衆官皆退贊
者承傳勑衆官皆退
　　三皇廟祭祀禮樂
至正九年御史臺以江西湖東道肅政㢘訪使文殊訥
所言具呈中書其言曰三皇開天立極功被萬世京師
每嵗春秋祀事命太醫官主祭揆禮未稱請如國子學
宣聖廟春秋釋奠上遣中書省臣代祀一切儀禮倣其
制中書付禮部集禮官議之是年十月二十四日平章
政事台哈布哈鼎珠等以聞制曰可遂命太常定儀式
工部範祭器江浙行省製雅樂器復命太常博士定樂
曲名翰林國史院撰樂章十有六曲明年祭器樂器俱
備以醫籍百四十有八戸充廟戸禮樂生御藥院大使
盧亨素習音律受命教樂工四十有二人各執其技乃
季秋九月九日蕆事宣徽供禮饌光禄勳供内醖太府
供金帛廣源庫供薌炬大興府尹供犧牲制幣粢盛肴
核中書奏擬三獻官以次定諸執事並以清望充前一
日内降御香三獻官以下公服備大樂儀仗迎香至開
天殿庋置退習明日祭儀習畢就廟齋宿京朝文武百
司與祭官如之各以禮助祭翰林詞臣具祝文曰皇帝
敬遣某官某致祭
　　樂章(前卷祀社稷樂章俱在/禮樂類中今附于此)
降神奏咸成之曲
　　黄鍾宫三成
　於皇三聖　神化無方　繼天立極　垂憲百王
　聿崇明祀　率由舊章　靈兮來下　休有烈光
降神奏賔成之曲
　　大吕角二成
　帝徳在人　日用不知　神之在天　矧可度思
　辰良日吉　蕆事有儀　感以至誠　尚右享之
降神奏顧成之曲
　　太蔟徵二成
　大道之行　肇自古先　功烈所加　何千萬年
　是尊是奉　執事孔䖍　神哉沛兮　泠風馺然
降神奏臨成之曲
　　應鍾羽二成
　雅奏吿成　神斯降格　妥安有位　清廟奕奕
　肸蠁潛通　豐融烜赫　我其承之　百世無斁
初獻盥洗奏蠲成之曲
　　姑洗宫
　靈斿戾止　式燕以寧　吉蠲致享　惟寅惟清
　挹彼注兹　沃盥而升　有孚顒若　交于神明
初獻升殿奏恭成之曲
　　南吕宫
　齋明盛服　恪恭命祀　洋洋在上　匪逺具邇
　左右周旋　陟降庭止　式禮莫愆　用介多祉
奠幣奏祗成之曲
　　南吕宫
　駿奔在列　品物咸備　禮嚴載見　式陳量幣
　惟茲篚實　肅將誠意　靈兮安留　成我熙事
初獻降殿(與升殿同/)
捧俎奏(闕/)成之曲
　　姑洗宫
　我祀如何　有牲在滌　既全且潔　為俎孔碩
　以將以享　其儀不忒　神其迪嘗　純嘏是錫
初獻盥洗(與前同/)
初獻升殿(與前同/)
太皥伏羲氏位酌獻奏(闕/)成之曲
　　南吕宫
　五徳之首　巍巍聖神　八卦有作　誕開我人
　物無能稱　𤣥酒在尊　歆監在茲　惟徳是親
炎帝神農氏位酌獻奏(闕/)成之曲
　　南吕宫
　耒耜之利　人賴以生　鼓腹含哺　帝力難名
　欲報之徳　黍稷非馨　眷言顧之　享于克誠
黄帝有熊氏位酌獻奏(闕/)成之曲
　　南吕宫
　為衣為裳　法乾效坤　三辰順序　萬國來賔
　典祀有常　多儀且陳　純精鬯達　匪藉彌文
配位酌獻奏(闕/)成之曲
　　南吕宫
　三聖儼臨　孰侑其食　惟爾有神　同功合徳
　丕擁靈休　留娛嘉席　厯世昭配　永永無極
初獻降殿(與前同/)
亞獻奏(闕/)成之曲(終獻同/)
　　姑洗宫
　緩節安歌　載升貳觴　禮成三終　申薦令芳
　凡百有職　㒺敢怠遑　神具醉止　欣欣樂康
徹豆奏(闕/)成之曲
　　南吕宫
　籩豆有踐　殷薦亶時　禮文疏洽　廢徹不遲
　慎終如始　進退無違　神其祚我　綏以繁釐
送神奏(闕/)成之曲
　　黄鍾宫
　夜如何其　明星煌煌　靈逝弗留　飈舉雲翔
　瞻望靡及　徳音不忘　庶回景貺　發為禎祥
望瘞奏(闕/)成之曲
　　姑洗宫
　工祝致吿　禮備樂終　加牲兼幣　訖薶愈恭
　精神斯罄　恵澤無窮　儲休錫美　萬福來崇
　　顔子考妣封謚
至順元年冬十一月望曲阜兖國復聖公新廟落成元
統二年改封顔子考曲阜侯為杞國公謚文裕妣齊姜
氏為杞國夫人謚端獻夫人戴氏兖國夫人謚貞素又
割益都鄒縣牧地三十頃徵其嵗入以給常祀
　　宋五賢從祀
至正十九年十一月江浙行省據杭州路申備本路經
歴司呈准提控案牘兼照磨承發架閣胡瑜牒嘗謂文
治興隆宜舉行於曠典儒先褒美期激勵於將來凡在
聞知詎容緘默蓋國家化民成俗莫先於學校而學校
之設必崇先聖先師之祀者所以報功而示勸也我朝
崇儒重道之意度越前古既已加封先聖大成之號又
追崇宋儒周敦頤等封爵俾從祀廟庭報功示勸之道
可謂至矣然有司討論未盡尚遺先儒楊時等五人未
列從祀遂使盛明之世猶有闕典惟故宋龍圖閣直學
士謚文靖龜山先生楊時親得程門道統之傳排王氏
經義之謬南渡後朱張吕氏之學其源委脈絡皆出於
時者也故宋處士延平先生李侗傳河洛之學以授朱
熹凡集註所引師説即其講論之旨也故宋中書舍人
謚文定胡安國聞道伊洛志在春秋纂為集傳羽翼正
經明天理而扶世教有功於聖人之門者也故宋處士
贈太師榮國公謚文正九峯先生蔡沈從學朱子親承
指授著書集傳𤼵明先儒之所未及深有功於聖經者
也故宋翰林學士㕘知政事謚文忠西山先生真徳秀
博學窮經踐履篤實當時立偽學之禁以錮善類徳秀
晩出獨以斯文為己任講習躬行黨禁解而正學明此
五人者學問接道統之傳著述𤼵儒先之祕其功甚大
況科舉取士已將胡安國春秋蔡沈尚書集傳表章而
尊用之真徳秀大學衍義亦備經筵講讀是皆有補於
國家之治道者矣各人出處詳見宋史本傳俱應追錫
名爵從祀先聖廟廷可以敦厚儒風激勸後學如蒙備
呈上司申達朝省命禮官討論典禮如周敦頤等例聞
奏施行以補闕典吾道幸甚本省以其言具咨中書省
仍遣胡瑜赴都投呈至正二十一年七月中書判送禮
部行移翰林集賢太常三院㑹議俱准所言回呈中書
省二十二年八月奏准送禮部定擬五先生封爵謚號
俱贈太師楊時追封吳國公李侗追封越國公胡安國
追封楚國公蔡沈追封建國公真徳秀追封福國公各
給詞頭宣命遣官賫往福建行省訪問各人子孫給付
如無子孫者於其故所居鄉里郡縣學或書院祠堂内
安置施行
　　朱熹加封齊國父追謚獻靖
至正二十二年十二月追謚朱熹父為獻靖其制詞云
考徳而論時灼見風儀之俊觀子而知父迨聞詩禮之
傳久閟幽堂不昭公論故宋左承議郎守尚書吏部員
外郎兼史館校勘累贈通議大夫朱松仕不躁進徳合
中行遡鄒魯之淵源式開來學開圖書之藴奥妙契𤣥
機奏對雖忤於權姦嗣續篤生於賢哲化民成俗著書
滿家既繼志述事之光前何節恵易名之孔後才髙弗
展嗟沈滯於下僚道大莫容竟昌明於永世神靈不昧
休命其承可謚獻靖其改封熹為齊國公制詞云聖賢
之藴載諸經義理實明於先正風節之厲垂諸世褒崇
豈間於異時不有鉅儒孰膺寵數故宋華文閣待制累
贈寶謨閣直學士太師追封徽國公謚文朱熹挺生異
質早擢科名試用於郡縣而善政孔多迴翔於館閣而
直言無隠權姦屢挫志慮不回著書立言嘉乃簡編之
富愛君憂國負其經濟之長正學久達於中原渙號申
行於仁廟詢諸僉議宜易故封國啟營丘爰錫太公之
境土壤隣洙泗尚觀尼父之宫牆緬想英風載欽新命
可追封齊國公餘並如故
　　國俗舊禮
毎嵗太廟四祭用司禮監官一員名蒙古巫祝當省牲
時法服同三獻官升殿詣室户吿腯還至牲所以國語
呼累朝帝后名諱而吿之明旦三獻禮畢獻官御史太
常卿博士復陞殿分詣各室䝉古博囉齊跪割牲太僕
卿以朱漆盂奉馬乳酌奠巫祝以國語吿神訖太祝奉
祝幣詣燎位獻官以下復版位載拜禮畢
每嵗駕幸上都以八月二十四日祭祀謂之灑馬妳子
用馬一羯羊八綵段練絹各九匹以白羊毛纒若穂者
九貂䑕皮三命蒙古巫覡及蒙古漢人秀才達官四員
領其事再拜吿天又呼太祖青吉斯御名而祝之曰托
天皇帝福䕃年年祭賽者禮畢掌祭官四員各以祭幣
表裏一與之餘幣及祭物則凡與祭者共分之
每嵗九月内及十二月十六日以後於燒飯院中用馬
一羊三馬湩酒醴紅織金幣及裏絹各三匹命蒙古達
官一員偕䝉古巫覡掘地為坎以燎肉仍以酒醴馬湩
雜燒之巫覡以國語呼累朝御名而祭焉
每嵗十二月下旬擇日於西鎮國寺内牆下灑掃平地
太府兼供綵幣中尚監供細氊鍼線武備寺供弓箭環
刀束稈草為人形一為狗一剪雜色綵段為之腸胃選
達官世家之貴重者交射之非伯蘇扎拉爾柰曼孟古
岱拉拜塔坦沙卜珠蘇尼特等氏族不得與列射至糜
爛以羊酒祭之祭畢帝后及太子嬪妃併射者各解所
服衣俾䝉古巫覡祝讚之祝讚畢遂以與之名曰脱災
國俗謂之射草狗
每嵗十二月十六日以後選日用白黑羊毛為線帝后
及太子自頂至手足皆用羊毛線纒繫之坐于寢殿䝉
古巫覡念呪語奉銀槽貯火置米糠于其中沃以酥油
以其煙薰帝之身斷所繫毛線納諸槽内又以紅帛長
數寸帝手裂碎之唾之者三併投火中即解所服衣帽
付巫覡謂之脱舊災迎新福云
凡后妃妊身將及月辰則移居于外氊帳房若生皇子
孫則錫百官以金銀綵段謂之色伯特及彌月復還内
寢其帳房則以頒賜近臣云
凡帝后有疾危殆度不可愈亦移居外氊帳房有不諱
則就殯殮其中葬後每日用羊二次燒飯以為祭至四
十九日而後已其帳房亦以賜近臣云
凡宫車晏駕棺用香楠木中分為二刳肖人形其廣狹
長短僅足容身而已殮用貂皮襖皮帽其靴韈繫腰盒
鉢俱用白粉皮為之殉以金壺瓶二盞一椀楪匙筯各
一殮訖用黄金為箍四條以束之輿車用白氊青縁納
竒實為簾覆棺亦以納竒實為之前行用䝉古巫媪一
人衣新衣騎馬牽馬一匹以黄金飾鞍轡籠以納竒實
謂之金靈馬日三次用羊奠祭至所葬陵地其開穴所
起之土成塊依次排列之棺既下復依次掩覆之其有
剩土則逺置他所送葬官三員居五里外日一次燒飯
致祭三年然後返
世祖至元七年以帝師帕克斯巴言於大明殿御座上
置白繖蓋一頂用素段泥金書梵字於其上謂鎮伏邪
魔䕶安國刹自後每嵗二月十五日於大殿啟建白繖
葢佛事用諸色儀㐲社直迎引繖葢周遊皇城内外云
與衆生祓除不祥導迎福祉嵗正月十五日宣政院同
中書省奏請先期中書奉旨移文樞密院八衛撥繖皷
手一百二十人殿後軍甲馬五百人擡舁監壇漢闗侯
神轎軍及雜用五百人宣政院所轄宫寺三百六十所
掌供應佛像壇面幢幡寶葢車鼓頭旗三百六十壇每
壇擎執擡舁二十六人鈸鼔僧一十二人大都路掌供
各色金門大社一百二十隊教坊司雲和署掌大樂鼓
板杖鼓篳篥龍笛琵琶箏􁐼七色凡四百人興和署掌
妓女雜扮隊戲一百五十人祥和署掌雜把戲男女一
百五十人儀鳳司掌漢人回回河西三色細樂每色各
三隊凡三百二十四人凡執役者皆官給鎧甲袍服器
仗俱以鮮麗整齊為尚珠玉金繡裝束竒巧首尾排列
三十餘里都城士女閭閻聚觀禮部官點視諸色隊仗
刑部官巡綽喧閙樞密院官分守城門而中書省官一
員總督視之先二日於西鎮國寺迎太子遊四門舁髙
塑像具儀仗入城十四日帝師率梵僧五百人於大明
殿内建佛事至十五日恭請繖葢于御座奉置寶輿諸
儀衛隊仗列于殿前諸色社直暨諸壇面列于崇天門
外迎引出宫至慶夀寺具素食食罷起行從西宫門外
垣海子南岸入厚載紅門由東華門過延春門而西帝
及后妃公主於玉徳殿門外搭金脊五殿綵樓而觀覽
焉及諸隊仗社直送金繖還宫復恭置御榻上帝師僧
衆作佛事至十六日罷散嵗以為常謂之遊皇城或有
因事而輟尋復舉行夏六月中上京亦如之
　
　
　
　
　
　
　
　
　
　元史卷七十七
元史卷七十七考證
祭祀志三皇廟祭祀樂章　案經世大典延祐中曽議
　三皇廟樂章未果行此所載係順帝時所撰元典章
　太常集禮經世大典皆無之永樂大典亦缺
