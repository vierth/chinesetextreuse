
　元史卷三十八
　明翰林學士亞中大夫知制誥兼修國史宋濂等修
　本紀第三十八
　　順帝一
順帝名托歡特穆爾明宗之長子母哈爾努特氏名瑪
里達郡王阿爾斯蘭裔孫也初太祖取西北諸國阿爾
斯蘭率其衆來降乃封為郡王俾領其部族及明宗北
狩過其地納哈爾努特氏延祐七年四月丙寅生帝于
北方㤗定帝崩太師雅克特穆爾與諸王大臣迎立文
宗文宗初即位以明宗嫡長復遣使迎立之明宗即位
于和寧之北而立文宗為皇太子及明宗崩文宗復正
大位至順元年四月辛丑明宗后班布爾實被讒遇害
遂徙帝髙麗居大青島中不與人接閲一載復詔天下
言明宗在朔漠之時素謂非其己子移于廣西之静江
三年八月己酉文宗崩雅克特穆爾請文宗后立太子
雅克特古斯后不從命立明宗次子伊埓哲伯是為寧
宗十一月壬辰寧宗崩雅克特穆爾復請立雅克特古
斯文宗后曰吾子尚幼托歡特穆爾在廣西今年十三
矣且明宗長子禮當立之乃命中書右丞竒爾濟斯迎
帝于静江至良鄉迓以鹵簿雅克特穆爾既見帝並馬
徐行具陳迎立意帝幼且畏之一無所答雅克特穆爾
疑之故帝至京乆不得立適太史亦言帝不可立立則
天下亂以故議未決遷延數月國事皆決于雅克特穆
爾奏文宗后而行之㑹雅克特穆爾死后乃與大臣定
議立帝且曰萬嵗後其傳位于雅克特古斯若武宗仁
宗故事諸王宗戚奉璽綬勸進四年六月己巳帝即位
于上都詔曰洪惟我太祖皇帝受命于天肇造區夏世
祖皇帝奄有四海治功大備列聖相𫝊丕承前烈我皇
祖武宗皇帝入纂大統及致和之季皇考明宗皇帝逺
居沙漠濟雅圖皇帝戡定内難讓以天下我皇考賓天
濟雅圖皇帝復正宸極治化方隆奄棄臣庶今皇太后
召大臣雅克特穆爾巴延等曰昔者科綽托克托穆爾
濟爾噶朗等謀逆以明宗太子為名又先為班布爾實
始以妬忌妄搆誣言踈離骨肉逆臣等既正其罪太子
遂遷于外濟雅圖皇帝後知其妄尋至大漸顧命有曰
朕之大位其以朕兄子繼之時以朕逺征南服以朕弟
伊埓哲伯登大位以安百姓乃遽至大故皇太后體承
濟雅圖皇帝遺意以武宗皇帝之元孫明宗皇帝之世
嫡以賢以長在予一人遣使迎還徴集宗室諸王來㑹
合辭推戴今奉皇太后勉進之篤宗親大臣懇請之至
以至順四年六月初八日即皇帝位于上都於戱惟天
惟祖宗全付予有家慄慄危懼若涉淵氷㒺知攸濟尚
賴宗親臣隣交修不逮以底隆平其赦天下有阿勒呼
木特穆爾者明宗親臣也言于帝曰天下事重宜委宰
相決之庶可責其成功若躬自聴㫁則必負惡名帝信
之由是深居宫中每事無所專焉辛未命巴延為太師
中書左丞相上柱國監修國史兼奎章閣大學士領學
士院太史院回回漢人司天監事薩敦為太傅左丞相
是月大霖雨京畿水平地丈餘饑民四十餘萬詔以鈔
四萬錠賑之涇河溢闗中水災黄河大溢河南水災兩
淮旱民大饑秋七月霖雨潮州路水己亥太隂犯房宿
八月壬申鞏昌徽州山崩詔立雅克特穆爾女巴約特
氏為皇后九月甲午太隂犯填星乙未太隂犯天江甲
寅中書省臣言官員遞陞窒礙選法今請自省院臺官
外其餘不許逓陞從之丁巳太隂犯填星己未太隂犯
氐宿庚申詔太師右丞相巴延太傅左丞相薩敦專理
國家大事其餘不得兼領三職秦州山崩賑恤寧夏饑
民五萬三千人一月詔免儒人役冬十月甲子太隂犯
斗宿丙寅鳯州山崩戊辰改元詔曰在昔世祖皇帝紹
開丕圖稽古建元立經陳紀列聖相承恪遵成憲肆予
冲人嗣大厯服兹圖治之云初嘉與民而更始乃新紀
號誕告多方其以至順四年為元統元年於戱一元運
于四時惟裁成之有道大統綿于萬世思保祐于無疆
中書省臣言凡朝賀遇雨請便服行禮從之己巳加知
樞宻院事達爾罕達哩金紫光禄大夫庚午詔以察汗
諾爾宣慰司人民止令應當徽政院差事癸酉雲南催
羅土官渾鄧馬弄來貢方物詔以其地陞立散府丁丑
依皇太后行年之數釋放罪囚二十一人庚辰奉文宗
皇帝及太皇太后御容于大承天䕶聖寺命左丞相薩
敦為隆祥院使奉其祭祀乙酉詔以髙郵府為巴延食
邑戊子封薩敦為榮王食邑廬州騰吉斯襲父封為太
平王進階金紫光禄大夫庚寅中書省臣請集議武宗
英宗明宗三朝皇后升祔十一月辛夘朔罷富州金課
甲午太隂犯壘壁陣丙申鞏昌成紀縣地裂山崩令有
司賑被災人民丁酉享于太廟辛丑起棕毛殿丙午申
飭鹽運司辛亥江西湖廣江浙河南復立𣙜茶運司追
謚濟雅圖皇帝為聖明元孝皇帝廟號文宗時寢廟未
建于英宗室次權結綵殿奉安神主封巴延為秦王錫
金印是日秦州山崩地裂夜太隂犯太微東垣上相壬
子太隂犯填星癸丑太隂犯亢宿乙夘以雅克特穆爾
平江所賜田五百頃復賜其子騰吉斯罷河間大報恩
寺諸色人匠總管府江浙旱饑發義倉糧募富人出粟
以賑之詔秦王右丞相巴延榮王左丞相薩敦統百官
總庶政十二月庚申命巴延提調彰德威武衛乙丑廣
西猺寇湖南䧟道州千户郭震戰死冦焚掠而去壬申
遣省臺官分理天下囚罪狀明者處決寃者辨之疑者
讞之淹滯者罪其有司以納喇尼都代其父達喇齊為
耽羅國軍民安撫使司達嚕噶齊錫三珠虎符癸酉太
隂犯鬼宿甲戌圖沁特穆爾致仕錫太尉印置僚屬乙
亥為皇太后置徽政院設官屬三百六十有六員太白
犯壘壁陣太隂犯軒轅己夘太隂犯進賢癸未太隂犯
東咸
元統二年春正月庚寅朔雨血于汴梁著衣皆赤辛夘
東平須城縣濟寕濟州曹州濟隂縣水災民饑詔以鈔
六萬錠賑之以御史大夫圖卜台為中書平章政事阿
爾哈雅為河南行省左丞相丁酉享于太廟戊戌四川
大盤洞蠻謀谷什用遣男謀者什用來貢方物即其地
立盤順府命謀谷什用為知府遣吏部尚書鐵珠禮部
郎中智熙善使交趾以授時厯賜之太隂犯軒轅癸卯
勑僧道與民一體充役己酉以上文宗皇帝謚號遣官
告祭南郊庚戌太隂犯房宿甲寅罷廣教總管府立行
宣政院于杭州乙夘雲南土酋姚安路總管髙明來貢
錫符印遣之二月己未朔詔内外興舉學校癸亥廣西
猺寇邉殺官吏廣海官已除而未上者罪之甲子塞北
東涼亭雹民饑詔上都留守發倉廪賑之乙丑命有司
以時給宿衛冬衣以雅克布琳為太保置僚屬戊辰封
額爾勒額布根為昌寧王錫金印癸酉太隂犯太微上
相丁丑封皇姑托克托呼為英夀大長公主癸未安豐
路旱饑賑糶米萬六千七百石甲申太廟木陛壞遣官
告祭丁亥太白經天是月灤河漆河溢永平諸縣水災
賑鈔五千錠瑞州路水賑米一萬石三月己丑朔詔科
舉取士國子學積分饍學錢糧儒人免役悉依累朝舊
制學校官選有德行學問之人以充辛夘以隂陽家言
罷造作四年太隂犯填星癸巳廣西猺賊復起殺同知
元帥竒爾薩掠庫物遣右丞圖嚕黙色將兵討之復立
西番巡捕都元帥府罷廣誼司復立覆實司贈竒爾薩
官令其子孫襲職庚子杭州鎮江嘉興常州松江江隂
水旱疾疫勅有司發義倉糧賑饑民五十七萬二千户
癸夘月食既甲辰中書省臣言興和路起建佛事一路
所費為鈔萬三千五百三十餘錠請依上都大都例給
饍僧錢節其冗費從之乙巳中書省臣言益都真定盜
起請選省院官往督捕之仍募能擒獲者倍其賞獲三
人者與一官從之丁未以河南行在左丞相阿爾哈雅
為江浙行省左丞相壬子廣西慶逺府猺賊冦全州詔
平章政事特黙齊統兵二萬人擊之丁巳詔䝉古色目
犯奸盜詐偽之罪者隸宗正府漢人南人犯者屬有司
是月山東霖雨水湧民饑賑糶米二萬二千石淮西饑
賑糶米二萬石湖廣旱自是月不雨至于八月夏四月
戊午朔日有食之庚申封宗室曼濟為文濟王乙丑命
順元等處軍民宣撫使八番等處沿邉宣慰使巴延布
哈承襲父職丙寅罷龍慶州墨峪道上雙和爾站庚午
詔雲南出征亡歿軍士人賜鈔二錠以葬壬申命騰吉
斯為總管髙麗女直漢軍萬户府達嚕噶齊與滿濟勒
噶台並為御史大夫丁丑太白經天戊寅太白晝見己
卯奉聖明元孝皇帝文宗神主祔于太廟躬行告祭之
禮樂用宫懸禮三獻先是御史臺臣言郊廟國之大典
王者必行親祀之禮所以盡尊尊親親之誠宜因升祔
有事于太廟帝從之是日罷夏季時享詔加榮王左丞
相薩敦開府儀同三司上柱國録軍國重事食邑廬州
復立杭州四隅録事司太白晝見壬午復如之帝嘉許
衡輔世祖以不殺一天下特録其孫從宗為章佩監異
珍庫提㸃癸未立鹽局于京師南北城官自賣鹽以革
專利之弊乙酉中書省臣言佛事布施費用太廣以世
祖時較之嵗增金三十八錠銀二百三錠四十兩繒帛
六萬一千六百餘疋鈔二萬九千六百五十餘錠請除
累朝期年忌日之外餘皆罷從之是月車駕時巡上都
益都東平路水設酒禁大名路桑麥災成州旱饑詔出
庫鈔發常平倉米賑之河南災自是月不雨至于八月
五月己丑詔威武西寧王額格伯之子伊勒噶克齊襲
其父封宦者博囉特穆爾傳皇后㫖取鹽一十萬引入
中政院辛夘以騰吉斯代薩敦為中書左丞相薩敦仍
商量中書省事壬辰命中書平章政事薩題領䝉古國
子監癸巳罷洪教提㸃所戊申詔文濟王曼濟鎮大名
雲南王阿嚕鎮雲南給銀字圎牌是月中書省臣言江
浙大饑以户計者五十九萬五百六十四請發米六萬
七百石鈔二千八百錠及募富人出粟發常平義倉賑
之并存海運糧七十八萬三百七十石以備不虞從之
詔王侯宗戚軍站人匠鷹坊控鶴但隸京師諸縣者令
所在一體役之贈故中書平章政事王泰亨謚清憲舊
令三品以上官立朝有大節及有大功勲于王室者得
賜功臣號及謚時寖冗濫失實惟泰亨在中書時安南
請佛書乞以九經賜之使髙麗不受禮遺為尚書貧不
能自給故特賜是謚贈漳州萬户府知事闞文興英毅
侯妻王氏貞烈夫人廟號雙節六月丁巳朔中書省臣
言雲南大理中慶諸路曩因圖沁布呼反叛民多失業
加以災傷民饑請發鈔十萬錠差官賑恤從之戊午淮
河漲淮安路山陽縣滿浦清岡等處民畜房舍多漂溺
丙寅宣德府水災出鈔二千錠賑之乙亥騰吉斯辭左
丞相不拜復命薩敦為左丞相辛巳詔䝉古色目人行
親喪癸未復立繕工司造繒帛乙酉贈雅克特穆爾公
忠開濟宏謨同德翊運佐命功臣開府儀同三司太師
中書右丞相追封德王謚忠武是月彰德雨白毛大寧
廣寧遼陽開元瀋陽懿州水旱蝗大饑詔以鈔二萬錠
遣官賑之秋七月丁亥戒隂陽人毋得于貴戚之家妄
言禍福辛夘祭太祖太宗睿宗三朝御容罷秋季時享
壬辰帝幸大安閣是日宴侍臣于奎章閣甲午太白晝
見己亥太白經天壬寅詔䝉古色目人犯盜者免刺甲
辰太白經天丙午復如之帝幸楠木亭己酉太白晝見
夜有流星大如酒盃色赤長五尺餘光明燭地起自天
津沒于離宫之南庚戌太白經天壬子復如之夜熒惑
犯鬼宿癸丑甲寅太白復經天是月池州青陽銅陵饑
發米一千石及募富民出粟賑之八月丙辰朔太白經
天凡四日戊午祭社稷癸亥太白經天丙寅至戊辰太
白復經天辛未赦天下京師地震雞鳴山崩陷為池方
百里人死者甚衆自是日至甲戌太白經天丁丑巳夘
復如之夜犯軒轅庚辰至壬午太白復經天癸未中書
平章政事阿爾哈雅罷是月南康路諸縣旱蝗民饑以
米十二萬三千石賑糶之九月庚寅太白經天辛夘車
駕還自上都壬辰太隂犯南斗癸巳太白犯靈臺甲午
太白經天猺賊犯賀州發河南江浙江西湖廣諸軍及
八番義從軍命廣西宣慰使都元帥章巴延將以擊之
乙未太白經天己亥壬寅復如之乙巳太白犯太微垣
壬子吉安路水災民饑發米二萬石賑之夜太白犯太
微垣冬十月乙夘朔正内外官朝㑹儀班次一依品從
戊午享于太廟辛酉以侍御史許有壬為中書叅知政
事癸亥太白犯太㣲上相復犯進賢丁夘立湖廣黎兵
屯田萬户府統千户一十三所每所兵千人屯户五百
皆士人為之官給田土牛種農器免其差役又剏立武
安縣移石山寨巡檢司于清水寨立霍邱縣淮隂鄉臨
水山巡檢司改乾寧軍民安撫司曰乾寧安撫司乙亥
太隂犯軒轅太白犯填星己夘奉玉册玉寶上皇太后
尊號曰賛天開聖仁夀徽懿昭宣皇太后詔曰朕登大
寶君臨萬方永惟太母擁佑之勤神器尊安海内寧謐
實慈訓之致然也爰協衆議再舉徽稱而皇太后以文
宗皇帝未祔于廟至誠謙抑弗賜俞允今告祔禮成亦
既閲嵗始狥所請乃以吉日奉上尊號思與普天同兹
大慶其赦天下免今年民租之半内外官四品以下減
一資却天鵝之獻癸未命臺憲部官各舉材堪守令者
一人十一月戊子中書省臣請發兩䑸船下番為皇后
營利濟南萊蕪縣饑罷官冶鐵一年辛夘賜行宣政院
廢寺鈔一千錠以營公廨乙未填星犯亢宿庚戌熒惑
犯太微垣是月鎮南王博囉布哈來朝十二月立道州
永明縣白面墟江華縣濤墟巡檢司各一以鎮遏猺賊
甲戌詔整治學校是嵗禁私剏寺觀庵院僧道入錢五
十貫給度牒方出家
至元元年春正月癸巳申命廉訪司察郡縣勸農官勤
惰達大司農司以憑黜陟乙未立徽政院屬官侍正府
丙午雲南婦人一産三男二月甲寅朔革冗官乙夘車
駕將田于栁林御史臺臣諌曰陛下春秋鼎盛宜思文
皇付托之重致天下于隆平况今赤縣之民供給繁勞
農務方興而馳騁氷雪之地倘有銜橛之變奈宗廟社
稷何遂止丁巳立縹甸散府一穆由甸范陵甸軍民長
官司二以薊州寳坻縣稻田提舉司所轄田土賜巴延
戊午祭社稷甲戌熒惑逆行入太㣲己夘以上皇太后
冊寶遣官告祭天地三月癸未朔詔遣五府官決天下
囚御史臺臣言丞相已領軍國重事省院䑓官俱不得
兼領各衛從之平伐都雲定雲酋長寶郎天都蟲等來
降即其地復立宣撫司恭用其土酋為官辛夘以上皇
太后寶册遣官告祭太廟壬辰河州路大雪十日深八
尺牛羊駝馬凍死者十九民大饑丙申中書省臣言甘
肅甘州路十字寺奉安世祖皇帝母布濟克太后御容
請定祭禮從之丁酉以霑益州所轄羅山石梁交水三
縣并歸巡檢司月食己亥龍興路饑出糧九萬九千八
百石賑之庚子御史臺臣言髙麗為國首效臣節而近
年屢遣使往選取媵妾至使生女不舉女長不嫁乞賜
禁止從之中書省臣言帝生母太后神主宜于太廟安
奉命集議其禮甲辰山東河間兩淮福建四處增鹽課
一十八萬五千從中書請權罷徴止令催辨正額乙己
以中書左丞王結恭知政事許有壬知經筵事封安南
世子陳端午為安南國王是月益都路沂水日照䝉隂
莒縣旱饑賑米一萬石夏四月癸丑朔詔諸官非節制
軍馬者不得佩金虎符辛酉享于太廟以江南行御史
臺中丞布哈為中書省叅知政事壬戌太隂犯左執法
丙寅以鈔五十萬錠命徽政院散給達勒達俄羅斯集
賽台各愛滿己巳加騰吉斯開府儀同三司己夘詔翰
林國史院纂修累朝實録及后妃功臣列傳庚辰罷功
德典瑞營繕集慶翊正羣玉繕工金玉珠翠諸提舉司
以薩題為御史大夫禁犯御名是月河南旱賑恤芍陂
屯軍糧兩月五月壬午朔皇太后以膺受寶冊恭謝太
廟丙戌占城國遣其臣刺忒納瓦兒撒來獻方物且言
交趾遏其貢道詔遣使宣諭交趾戊子車駕時巡上都
遣使者詣曲阜孔子廟致祭加巴咱爾金紫光禄大夫
壬辰命嚴謚法以絶冒濫京畿民饑詔有司議賑恤癸
夘太隂犯壘壁陣甲辰巴延請以右丞相讓騰吉斯詔
不允命騰吉斯為左丞相是月永新州饑賑之六月辛
酉有司言甘肅實喇威産金銀請遣官税之壬戌太隂
犯心宿癸酉禁服色不得僣上乙亥罷江淮財賦總管
府所管杭州平江集慶三處提舉司以其事歸有司詔
湖南宣慰使司兼都元帥府總領所轄諸路鎮守軍馬
庚辰巴延奏騰吉斯及其弟塔喇海謀逆誅之幽皇后
巴約特氏大霖雨秋七月辛巳朔以滿濟勒噶台阿哈
齊並為御史大夫壬午巴延弑皇后巴約特氏于開平
民舍丁亥享于太廟壬辰加滿濟勒噶台銀青榮禄大
夫開府儀同三司領承徽寺乙未太隂犯壘壁陣壬寅
專命巴延為中書右丞相罷左丞相不置癸夘立托克
托和斯于察汗諾爾之地乙巳罷雅克特穆爾騰吉斯
舉用之人戊申誅達哩及拉拉等詔曰曩者文宗皇帝
以雅克特穆爾嘗有勞伐父子兄弟顯列朝廷而輙造
事釁出朕逺方文皇尋悟其妄有㫖傳次于予雅克特
穆爾貪利幼弱立朕弟伊埒哲伯不幸崩殂今丞相巴
延追奉遺詔迎朕于南既至大都雅克特穆爾猶懷兩
端遷延數月天隕厥躬巴延等同時翊戴乃正宸極後
薩敦達哩騰吉斯相襲用事交通宗王鴻和特穆爾圖
危社稷阿恰齊亦嘗與謀頼巴延等以次掩捕明正其
罪元凶搆難貽我皇太后震驚朕用兢惕永惟皇太后
後其所生之子一以至公為心親挈大寶畀予兄弟迹
其定䇿兩朝功德隆盛近古罕比雖嘗奉上尊號揆之
朕心猶為未盡己命大臣特議加禮巴延為武宗捍禦
北邉翼戴文皇兹又克清大憝明飭國憲爰賜達爾罕
之號至于子孫世世永賴可赦天下是月西和州徽州
雨雹民饑發米賑之八月辛亥朔熒惑犯氐宿戊午祭
社稷癸亥以岐陽王鄂勒哲特穆爾知樞宻院事特穆
爾布哈並為御史大夫甲子加鄂勒哲特穆爾太傅戊
寅道州永興水災發米五千石及義倉糧賑之己夘議
尊皇太后為太皇太后許有壬諌其非禮不從是月廣
西猺反命湖廣行省右丞鄂勒哲討之沅州等處民饑
賑米二萬七千七百石九月庚辰朔車駕駐振狐嶺丙
戌赦丁亥封知樞宻院事竒爾濟蘇為宜國公太保中
書平章政事鼎珠為宣德王夜太隂犯斗宿庚寅太隂
犯壘壁陣庚子加中書平章政事徹爾特穆爾銀青榮
禄大夫命有司造太皇太后玉册玉寶御史臺臣言國
朝初用宦官不過數人今内府執事不下千餘乞依舊
制裁減冗濫廣仁愛之心省糜費之患從之丙午詔以
烏撒烏䝉之地隸四川行省是月耒陽常寧道州民饑
以米萬六千石并常平倉賑糶之車駕還自上都以京
畿鹽換羊一萬口冬十月甲寅熒惑犯南斗丙辰以大
司農塔斯哈雅為太尉置僚屬商議中書省事丁巳以
達實特穆爾為太禧院使議軍國重事流鴻和特穆爾
達哩騰吉斯子孫于邉地詔海道都漕運萬户府船户
與民一體充役壬戌加御史大夫特穆爾布哈銀青榮
禄大夫癸亥流御史大夫鄂勒哲特穆爾于廣海安置鄂
勒哲特穆爾乃賊臣額森特穆爾骨肉之親御史以為
言故斥之選省院臺宗正府通練刑獄之官分行各道
與廉訪司審決天下囚甲子太隂犯昴宿丁夘太隂犯
斗宿戊辰太白晝見以宗王伊蘇格爾弟薩竒襲其兄
封監察御史吕思誠等十九人劾奏徹爾特穆爾之罪
不聴皆辭去惟陳允文以不署名留辛未太皇太后玉
冊玉寶成遣官告祭于太廟是月以巴延獨任中書右
丞相詔天下十一月庚辰勅以所在儒學貢士莊田租
給宿衛衣糧詔罷科舉甲申太白經天乙酉巴延請内
外官悉循資銓注今後毋得保舉滯選法從之丙戌太
白經天己丑辰星犯房宿癸巳命知樞宻院事滿濟勒
噶台領武備寺甲午以雅克特穆爾騰吉斯達哩所奪
髙麗田宅還其王喇特納實哩丁酉以户部尚書徐奭
吏部尚書鼎珠恭議中書省事戊戌召前知樞宻院事
布敦實喇布哈實喇德格還京初二人以帝未立謀誅
雅克特穆爾為所誣貶故正之己亥太隂犯太微垣庚
子太隂犯左執法辛丑下詔改元詔曰朕祇紹天命入
纂丕緒于今三年夙夜寅畏岡敢怠荒兹者年穀順成
海宇清謐朕方增修厥德日以敬天恤民為務屬太史
上言星文示儆將朕德菲薄有所未逮歟天心仁愛俾
予以治有所告戒歟弭災有道善政為先更號紀年實
唯舊典惟世祖皇帝在位長乆天人協和諸福咸至祖
述之志良切朕懐今特改元統三年仍為至元元年遹
遵成憲誕布寛條庶格禎祥永綏景祚赦天下立常平
倉丁未賜知樞宻院事徹爾特穆爾三珠虎符十二月
己酉朔荆門州獻紫芝以廩給司屬通政院加知樞宻
院事竒爾濟斯銀青榮禄大夫兼左翊䝉古侍衛親軍
都指揮使壬子太隂犯壘壁陣乙夘命雲南行省造軍
士錢糧新舊之籍丙辰制省諸王公主駙馬飲饍之費
詔徴髙麗國王喇特納實哩入朝丁巳詔巴延領宫相
府戊午日赤如赭辛酉太白犯壘壁陣壬戌撥廬州饒
州牧地一百頃賜宣譲王特穆爾布哈命四川雲南江
西行省保選蠻夷官以俟銓注乙丑奉玉冊玉寶上太
皇太后尊號曰賛天開聖徽懿昭宣貞文慈祐儲善衍
慶福元太皇太后詔曰欽惟太皇太后承九廟之托啟
兩朝之業親以大寳付之眇躬尚依擁佑之慈恪尊仁
讓之訓爰極尊崇之典以昭報本之忱庸上徽稱宣告
中外命宣政院使摩濟以司徒就第太白犯軒轅夫人
星丙寅太白經天丁夘復如之夜太隂犯右執法庚午
太白經天壬申復如之癸酉嵗星晝見乙亥太白嵗星
皆晝見丙子安慶蘄黄地震丁丑西番賊起遣兵擊之
戊寅䝉古國子監成是日太白經天嵗星晝見是月寶
慶路饑賑糶米三千石閠月乙酉詔四川鹽運司于鹽
井仍舊造鹽餘井聴民煑造収其課十之三熒惑犯壘
壁陣丁亥日赤如赭凡三日戊子復以宗正府為大宗
正府壬辰詔宗室托克托穆爾襲封荆王賜金印命掌
莽賚諸軍設立王府官屬丁酉御史大夫薩題加銀青
榮禄大夫領奎章閣知經筵事戊戌御史臺臣復劾奏
中書平章政事徹爾特穆爾罪罷之庚子太隂犯心宿
壬寅流徹爾特穆爾于南安太隂犯箕宿癸夘太隂犯
南斗丙午詔平章政事塔斯哈雅領都水度支二監是
嵗江西大水民饑賑糶米七萬七千石賜天下田租之
半凡有妻室之僧令還俗為民既而復聴為僧移犍為
縣還舊治
　
　
　
　
　
　
　
　
　
　
　
　元史卷三十八
元史卷三十八考證
薩敦為太傅左丞相　原刻作右丞相考元史類編是
　時復設左丞相以薩敦為之且巴延已為右相則薩
　敦為左相無疑永樂大典亦同今據改
奉文宗皇帝及太皇太后御容于大承天䕶聖寺
　按此云太皇太后未詳何人武宗三后御容已奉安
　于大崇恩福元寺及普慶寺且生前並未膺尊號至
　文宗后稱太皇太后在至元元年且太后現存不應
　先與文宗同祭史無明文今識以闕疑
立行宣政院于杭州　原刻不載其地于事實未明據
　百官志増
中書平章政事阿里哈雅罷　按阿里哈雅已于正月
　除河南行省丞相宰相表亦同三月復自河南改江
　浙行省左丞相是阿里哈雅之去中書久矣此處又
　書其龍平章政事殊為舛駮
丁酉月食　按月食史例不書獨此卷至四十一卷載
　之與前後本紀體例皆不符今仍原文而于初見處
　附識其誤
貽我皇太后震驚　原刻作太皇后按是時尚未加尊
　號應止稱皇太后今據元史類編改
丙戌太白經天己丑辰星犯房宿　原刻附在癸巳一
　條之下今按甲子改正
上太皇太后尊號曰贊天開聖徽懿昭宣　原刻訛宣
　詔考永樂大典作宣昭今據元統二年本紀文改
