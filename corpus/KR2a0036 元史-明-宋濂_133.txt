
　元史卷一百三十四
　　明翰林學士亞中大夫知制誥兼修國史宋濂等修
　列傳第二十一
　　薩竒蘇
薩竒蘇回鶻人其國阿塔都督托果斯之次子也初為
太祖弟烏珍筆且齊領王傅烏珍薨長子濟伯格蚤世
嫡孫塔齊爾㓜庶兄托迪狂恣欲廢嫡自立薩竒蘇與
和爾果斯馳白皇后乃授塔齊爾以皇太弟寶襲爵為
王薩竒蘇以功與和爾果斯分治黒山以南薩竒蘇理
之其北和爾果斯理之從憲宗攻釣魚山建言乘勢定
江南帝嘉納焉憲宗崩額哷布格爭立諸王多附之者
薩竒蘇馳見塔齊爾力言宜協心推戴世祖塔齊爾從
之及世祖即位聞薩竒蘇所言授北京宣撫賜宫人昻
吉爾氏及金帛章服及至鎮鋤奸抑彊遼東以寧㑹髙
麗有異志帝遣使究治則委罪于其臣洪察呼械送京
師道遼東薩竒蘇訪知洪察呼以直諌迕意即奏疏為
直其事帝命釋之李璮叛命薩竒蘇帥師從宗王哈必
齊討之李璮伏誅哈必齊欲屠城薩竒蘇力爭曰王者
之師誅止元惡脅從罔治因撫摩其人衆情大悦授山
東行省都督遷經略統軍二使兼益都路達嚕噶齊辭
不拜上言山東重鎮宜選貴戚臨之帝不許賜京城宅
一區益都田千頃及璮馬羣園林水磑海青銀鼠裘之
屬兵後民乏牛具為之上聞騐民丁力官給之統軍超
布哈田遊無度害稼病民元帥伊蘇岱爾據民田為牧
地薩竒蘇隨事表聞有㫖杖超布哈一百令伊蘇岱爾
還其田璮故將毛璋欲率諸部謀執薩竒蘇以歸宋璋
黨上變乃襲璋斬之薩竒蘇嘗慕古人舉親舉讐之義
叛帥故卒得與子姓參用公論多之山東嵗屢歉為請
于朝發粟賑䘏又奏蠲其田租山東人刻石頌徳卒年
六十六後贈安邊經逺宣惠功臣謚襄惠
　　額訥格爾
額訥格爾字正卿其先屬永古特部徙臨洮之狄道金
略地盡室遷遼東曽祖特穆爾英曽仕金為馬步軍指
揮使官名有馬因以馬為氏祖博索瑪伊爾徙静州之
天山以財雄邊宣宗遷汴父實喇濟蘇辟尚書省譯史
試開封判官改鳯翔府兵馬判官死國事贈輔國上將
軍恒州刺史廟號褒忠額訥格爾好學負氣父死時年
十七奮然投冠于地曰吾父死國難吾獨不能紓家難
乎㑹國兵破汴侍母北行間闗鋒鏑中北見憲宗辭容
端謹帝嘉賞命贊布扎爾斷事官事以燕故城為治所
額訥格爾慨然以治道自任政事修舉嵗壬子料民丁
于中原凡業儒者試通一經即不同編户著為令甲儒
人免丁者額訥格爾始之也性好施予嘗建言立常平
倉舉海内賢士楊春卿張孝純輩分布諸郡號稱得人
又羅致名士敬鼎臣授業館下薦引馬文玉牛應之輩
為㕘佐後皆位至卿相嵗己未世祖以親王南征從行
至汴令専饋饟運濟南鹽百萬斤以給公私之費所過
州郡汴蔡汝潁之間商農安業軍政修舉額訥格爾有
力焉及即位降詔褒奬世祖將親征額哷布格額訥格
爾出私財市馬五百助軍帝厚贍其家曰當償汝也拜
禮部尚書佩金虎符四年南邊不靖額訥格爾言光潁
等處立𣙜場嵗可得鐵一百三萬七千餘斤鑄農器二
十萬事用易粟四萬石輸官不惟官民兩便因可以鎮
服南方詔以本職兼領已括户三千興煽鐵冶䝉古漢
軍並聽節制未行以疾卒年四十八贈推忠宣力翊運
功臣正議大夫僉書樞密院事上輕車都尉梁郡侯謚
忠懿子孫登仕籍者甚衆至仁宗朝詔行科舉曽孫祖
常博學能文章鄉試㑹試皆為舉首由翰林應奉拜監
察御史直言忤上官意去居浮光數年起為翰林待制
累遷御史中丞卒謚文貞
　　實保
實保輝和爾人父吉勒伯格齊身長八尺智勇過人聞
太祖北征領兵來歸從征回回國數立功將重賞之自
請為本國古魯城達嚕噶齊從之仍賜種田户二百卒
實保事世祖潛邸命長筆且齊中統元年以為真定路
達嚕噶齊改户部尚書宗正府扎爾古齊額哷布格之
叛帝命實保詣河西督糧運給軍還至西京北聞萬户
阿實克特穆爾等方選士卒將從額哷布格實保矯制
召其軍赴行在阿實克特穆爾疑未決實保委曲諭之
曰皇帝兄也額哷布格弟也從兄順事也又何疑焉阿
實克特穆爾等請夜議之期翼日復命且以兵圍實保
以待明日皆至曰從爾之言矣即便宜以西京錢糧給
其軍遂率之以行入見帝歎曰戰陣之間得一夫之助
猶為有濟實保以二萬軍至其功豈少哉海都叛世祖
大閲兵將討之先命實保使海都使之罷兵置驛來朝
實保至海都傳㫖諭之海都聽命既退軍置驛而丞相
安圖軍先已克和爾和大王部曲盡獲其輜重海都懼
將逃謂實保曰我不難殺汝念我父嘗受書於汝姑遣
汝歸以安圖之事聞非我罪也實保以聞帝曰汝言是
也先是來者亦嘗有此言尋命為中書右丞商議政事
妻以宗王之女博囉章公主明年復使海都諭之來歸
且曰苟不從我爾能敵諸王蕃衛之兵乎海都辭以畏
死不敢實保奉使奔走三年風沙翳目時年已七十矣
命為翰林承㫖給全俸養老年八十九卒子烏嚕斯哈
美至元二十三年授浙東宣慰使浙東盜起偽鑄印璽
僭稱天降大王烏嚕斯哈美平之移鎮廣西峒蠻羅天
佑作亂招諭降之年六十九卒子耀珠至大三年授典
用監卿有盜竊世祖御帶者懸賞五千錠以購賊耀珠
擒獲之盜伏誅耀珠辭賞武宗嘉其不伐予之千錠官
至榮禄大夫宗正府扎爾古齊
　　特里
特里奈曼人也居絳州祖拜布哈為宗王巴圖王傅特
里魁偉寡言有謀略早嵗宿衛王府巴圖分地平陽以
特里監隰州中統初調平陽馬步站達嚕噶齊至元初
宗王海都叛廷議欲伐之世祖曰朕以宗室之情惟當
懐之以徳其擇謹密足任大事者往使焉左右以特里
對遂召見語及大事特里應對稱㫖帝嘉其辯慧曰此
事非汝不可然必先詣巴圖䝉克特穆爾王所相與計
而後行使二人副之特里既奉命欲直造海都境視其
虚實然後議于諸王副者弗從曰上命我輩先議于王
今據造敵境不可特里曰親承密㫖汝輩違則當誅副
者懼而從之行既至海都日召宗親宴飲將伺其隙謀
害之特里乃厲聲斥之曰且食勿語望語言脱口相摭
為罪耶良久海都曰直哉酒半特里求衣為歡海都嘉
其雄辯將解與之其妃止之以皮服二襲付之因語其
屬曰為使者當如是矣厚贈以行至巴圖䝉克特穆爾
王所具告以故王曰祖宗有訓叛者人得誅之如通好
不從奉師以行天罰我即外應掩襲𠞰絶不難矣特里
還悉以事聞因言於帝曰海都兵繁而鋭不宜速戰來
則堅壘待之去則勿追自守既固則無虞矣帝深然之
勅所受海都皮服全飾以金凡朝㑹宜服以表示焉其
賞賜不可勝計後屢使巴圖王所道遇海都游兵副者
前行失對遇害特里後至曰我為天子使可以非禮犯
之耶游兵語屈乃曰前者偽使此真使也釋之遂獨得
還帝嘗謂侍臣曰有特里則朕之宗族將不失和矣海
都覘伺巴圖王為備已嚴意乃帖然特里始終凡四往
返厯十四年帝謂特里曰在朝官之要重者惟汝所擇
對曰臣志在王室其事未辦不敢奉命今臣母在絳州
老且病得侍朝夕幸也詔從其請授絳州達嚕噶齊至
元十五年平陽李二謀亂特里捕問盡得其狀中書奏
進其秩帝曰特里豈惟能辦此耶加宣武將軍至元十
八年病卒於官年六十四子達蘭台嗣官信武將軍同
知大同路總管府事
　　阿錫頁
阿錫頁西域佛琳人通西域諸部語工星厯醫藥事定
宗直言敢諌時世祖在藩邸器之中統四年命掌西域
星厯醫藥二司事後改廣惠司仍命領之世祖嘗詔都
城大作佛事集教坊妓樂儀仗以迎導阿錫頁奏曰髙
麗新附山東初定江南未下天下疲弊此無益之費甚
無謂也帝嘉納之至元五年從獵保定日且久乃從容
于帝前語供給之民曰得無妨爾耕乎帝為罷獵至元
十三年丞相巴延平江南還姦臣以飛語讒之阿錫頁
叩頭諌得解尋奉詔使西北宗王鄂勒歡所還拜平章
政事固辭擢秘書監領崇福使遷翰林學士承㫖兼修
國史大徳元年授平章政事八年京師地震上弗豫中
宫召問災異殆下民所致耶對曰天地示警民何與焉
成宗崩内㫖索星厯秘文阿錫頁厲色拒之仁宗時封
秦國公卒贈太師開府儀同三司上柱國佛琳忠獻王
子五人阿哩雅秦國公崇福使達罕翰林學士承㫖哈
斯光禄卿竒爾濟蘇同知泉府院事老哈廣惠司提舉
　　庫庫
庫庫字子清本黙爾竒斯氏部族世居布爾罕呼爾敦
地其俗驍勇善騎射諸族頗憚之國初舉族内附世祖
居潛邸選庫庫為近侍嵗甲辰世祖聞王鶚賢避兵居
保州遣使徵至問以治道命庫庫與廉希憲皆師事之
既而庫庫出使于外迨還而鶚已行思慕號泣不食者
累日世祖聞而異之嵗庚戌憲宗復召鶚至和琳仍命
庫庫從之游每旦起盛飾其冠服鶚讓之曰聖王好賢
樂善徵天下士命若從學若等不能稱主上心惟誇衒
鮮華以益驕貴之氣恐窒于外而塞于中道義之言無
自而入吾所不取也庫庫深自悔悟明日俱純素以進
鶚乃悦嵗壬子奉命僉諸路軍籍以丁壯産多者充之
所至編籍無撓人皆徳之及還帝悦命領燕京匠局世
祖即位特授中書左丞未幾遷大名路宣撫使以疾卒
年四十子堅通字永叔少孤甫十嵗即從王鶚游既長
奉命入國學復從許衡遊弱冠入侍禁廷授中順大夫
侍儀奉御遷中議大夫同修起居注及奉使濟南見楊
桓賢遂力薦之至元二十三年授嘉議大夫禮部尚書
遷吏部尚書秩未滿特授通議大夫御史臺侍御史二
十四年扈從東征屢戰有功遷燕南河北道提刑按察
使二十八年授正議大夫燕南河北道肅政廉訪使遂
拜河南行省平章政事驛召赴闕未拜以疾卒年三十
九
　　圖古勒
圖古勒字親臣喀喇伊聶之孫雅爾達實第九子也自
㓜入侍世祖命與額森特穆爾博果密從許衡學帝一
日問所學圖古勒與博古密對曰三代治平之法也帝
喜曰喀喇秀才朕初使汝往學不意汝即知此除䝉古
學士奉議大夫客省使進兵部郎中遷僉太史院嘗宴
見世祖屢開説古今治亂政要多所禆益至元十二年
遷中書右司郎中未幾大宗正色徹肯薦掌其府判署
閲諸獄文案嘗暮歸愀然若有求而未獲者家人問之
曰今日所議死案也於我心有疑欲求所以活之未得
其方耳他日歸喜曰我得之矣於法當流徙邊地遷吏
部尚書時哈喇哈斯為湖廣平章嘗與圖古勒同在大
宗正素知其賢舉以自輔遂授資徳大夫湖廣右丞時
湖南北盜賊乘舟縱横刼掠哈喇哈斯患之圖古勒曰
樹茂鳥集樹伐則散戮一人足矣盜首喬大使者居九
江郡守伊拉瑪丹取賂蔽之遣使擒以來獄成殺而令
諸市羣盜頓息湖南宣慰張國紀創徵夏税民弗堪圖
古勒屢請罷之至元二十九年辰州蠻叛副樞劉國傑
僉院蘇拉拉往討之不利移文索辰澧沅民間弩士三
千哈喇哈斯以民弗習戰強之徒傷吾民弗許圖古勒
曰兵貴訓練乃可用也漢軍不習弩因蠻攻蠻古所利
遂與之果以此獲勝成宗即位遷江浙右丞適嵗旱方
至而雨民心大悦未幾平章博果密卒帝思之問近侍
曰羣臣孰有似博果密者賀巴延對曰圖古勒其人也
且先帝所知遂驛召還賜雕鞍弓矢俄遷樞密副使大
徳七年卒年四十八贈推忠翊亮佐理功臣榮禄大夫
江浙等處行中書省平章政事柱國大司徒趙國公謚
文肅子舒蘇仕至晉寧路總管
　　唐仁祖
唐仁祖字夀卿輝和爾人祖曰唐古直子孫因以唐為
氏輝和爾舉國效順唐古直年十七給事太祖因屬之
睿宗曰唐古直可任大事睿宗未及用莊聖皇后擢為
扎爾古齊父驥豪爽好射獵世祖即位命驥為裕宗潛
邸筆且齊陞達嚕噶齊仁祖少頴悟父没母教之讀書
通諸方語言尤邃音律中統初詔諸貴胄為質帝親閲
之見仁祖曰是唐古直孫邪聰明無疑也俾習國字至
元六年中書省選充䝉古掾十六年録囚平陽平反寃
滯免死者凡十七人十八年授翰林直學士時中書奏
真定保定兩路錢榖逋負屢嵗不決遣仁祖往閲其牘
皆中統舊案亟還奏罷之轉工部侍郎除中書右司郎
中拜㕘議尚書省事時丞相僧格秉政威焰方熾仁祖
論議不回屢忤僧格人皆危之仁祖自若也遷工部尚
書僧格以曹務煩劇特重困之仁祖處之甚安尋出使
雲中僧格考工部織課稍緩怒曰誤國家嵗用亟遣驛
騎追還就見僧格相府中遽命直吏拘往督工且促其
期曰違期必致汝于法左右皆為之懼仁祖退召諸署
長從容諭之曰丞相怒在我不在爾也汝等勿懼宜力
加勉衆皆感激晝夜倍其功期未及而辦乃罷已而僧
格繫獄有㫖命仁祖往籍其家明日僧格以左右之援
得釋衆皆駭然目仁祖曰怒虎之威可再犯耶悉踰垣
以竄仁祖獨不為之動僧格竟敗二十八年除翰林學
士承㫖中奉大夫遼陽饑奉㫖偕近侍蘇克左丞實都
往賑實都欲如户籍口數大小給之仁祖曰不可昔籍
之小口今已大矣可偕以大口給之實都曰若要善名
而陷我于惡邪仁祖笑曰吾二人善惡衆已的知豈至
是而始要名哉我知為國恤民而已何恤爾言卒以大
口給之俄除通奉大夫將作院使成宗即位尊大母元
妃為皇太后以仁祖善書特勑書冊文復奉詔督工織
絲像世祖御容越三年告成大徳五年再授翰林學士
承㫖資善大夫知制誥兼修國史以疾卒年五十三贈
榮禄大夫平章政事追封洹國公謚文貞子恕初授奉
訓大夫夀武庫提㸃至大中遷翰林待制後累遷至亞
中大夫侍儀使
　　多爾濟
多爾濟字道明西夏寧州人父旺扎勒結世掌其國史
守西凉率父老以城降太祖命副賽音達呼為中興路
管民官國兵西征運餉不絶無毫髪私時號曰滿朝清
世祖即位旺扎勒結疾卒遺奏因髙智耀以進請謹名
爵節財用帝嘉納焉多爾濟年十五通古注論語孟子
尚書帝以西夏子弟多俊逸欲試用之召見于香閣帝
曰朕聞儒者多嘉言多爾濟奏曰陛下聖明仁智奄有
四海唯當親君子逺小人爾自古帝王未有不以小人
而亡者惟陛下察焉帝曰朕于廷臣有戇直忠言未嘗
不悦而受之違忤者亦未嘗加罪葢欲養忠直而退䛕
佞也汝言甚合朕意因問欲何仕多爾濟對曰西夏營
田實占正軍儻有調用則又妨耕作土瘠野壙十未墾
一南軍屯聚以來子弟蕃息稍衆若以其成丁者别編
入籍以實屯户則地利多而兵有餘矣請為其總管以
盡措畫帝可之乃授中興路新民總管至官録其子弟
之壯者懇田塞黄河九口開其三流凡三載賦額增倍
就轉營田使秩滿入覲帝大悦陞潼州府尹時公府無
禄田多爾濟乃以官曠地給民視秩分畝而薄其税潼
川仕者有禄自此始未幾臺臣奏為雲南廉訪副使時
雲南諸蠻叛僚佐悉稱故而去多爾濟獨居守又八月
省臣大懼歸符印欲遁多爾濟乃白于梁王得檄而後
出遷山南廉訪副使未幾復調雲南廉訪使㑹行省丞
相特們徳爾貪暴擅誅殺羅織安撫使布格哷丹將置
于極刑多爾濟謂之曰生殺之柄繫于天子汝以方面
之臣而専殺意將何為小民罹法且必審覆況朝廷之
臣耶布格哷丹竟獲免尋復其官𤏡夷與蠻相讐殺時
省臣受賄助其報仇乃詐奏蠻叛起兵殺良民多爾濟
奏劾竟廢之年六十二卒于官子仁通為雲南省理問
天厯二年三月雲南諸王與萬户布呼等叛仁通率官
軍討之没於陳
　　和尚
和尚約勒伯里巴約特氏祖哈喇徹爾率所部人歸太
祖父古都斯膂力過人嵗壬辰從睿宗破金大將哈達
軍於鈞州三峯山以功賜號巴圖爾甲午金亡乙未授
管軍百户從攻宋唐鄧潁蔡襄陽郢復信陽光等州屢
立戰功辛亥賜名馬文錦白金甲胄弓矢乙夘從攻漢
上鐵城寨殁于軍贈竭忠宣力功臣資徳大夫中書右
丞上䕶軍沇國公謚武愍和尚襲父職己未從世祖攻
鄂州中統三年李璮叛從國兵討之戰老僧口斬獲甚
衆陞阿嘍罕萬户府經厯至元五年攻襄陽軍務繁劇
贊畫皆有方都元帥阿珠薦其才可大用十一年從丞
相巴延渡江與宋軍戰于栁子魯洑新灘沌口巴延上
其功世祖嘉奬不已十三年從平章阿爾哈雅攻拔岳
州取沙市至江陵宋安撫使髙達城守拒戰和尚直抵
城下諭以禍福達遂開門出降以功陞行省郎中從國
兵圍潭州潭守臣李芾堅守攻之三月不下十二年城
破芾死諸將利於虜畧欲屠其城和尙宣言曰拒我師
者宋將耳其民何罪既受其降即是吾民殺之何忍且
今列城多未附降而殺之是堅其效死之心也左丞崔
斌曰郎中言是平章阿爾哈雅意亦與合遂從之一城
之人賴以全活由是湖南諸郡聞風皆下世祖聞之賞
賜加厚改行省斷事官循地廣西督前軍攻破靜江遂
兼行宣撫事廣西平授太中大夫常徳路達嚕噶齊以
治最聞擢嶺南廣西道提刑按察使時阿爾哈雅恃功
頗矯恣和尚劾奏不少貸遷江南浙西道提刑按察使
浙西宋故都民衆事繁在職惟務鎮靜人服其知大體
卒於官年四十九贈宣忠守正功臣銀青榮禄大夫司
徒上柱國追封沇國公謚莊肅子齊諾齊諾以御史大
夫伊嚕諾延薦入見大安閣世祖念其功臣子即以其
父官授之拜武徳將軍江南江西道提刑按察使時江
浙行中書省行御史臺皆治杭齊諾上言行省専控江
浙在杭為宜行臺總鎮江南不宜偏在杭且兩大府並
立勢偪則事窒情通則威䙝盍移行臺於要便之所後
數年遂移行臺於江東遷山南湖北道提刑按察使二
十六年加明威將軍遷淮西江北道提刑按察使時僧
格秉政擅權勢焰熏灼人莫敢言齊諾乘間入朝見帝
於栁林極陳其罪狀帝為之改容未幾僧格伏誅又上
言其黨猶布中外宜早處分改立肅政廉訪司進廣威
將軍授江北淮東道肅政廉訪使三十一年遷江東建
康道肅政廉訪使丁祖母憂服闋東平大名諸路有諸
王牧馬草地與民田相間互相侵冒有司視强弱為予
奪連嵗爭訟不能定乃命起齊諾治之其訟遂息大徳
三年授大中大夫建康路總管未行奉詔使淮東西問
民疾苦察官吏能否齊諾勤於咨訪興利除害還奏軍
民便宜三十事多見采用厯江西湖東江南湖北兩道
廉訪使時中書平章巴延等固位日久黨與衆盛所任
之人循情㺯法綱紀漸壞齊諾摭其實上于憲臺以聞
巴延等皆被黜前後七持憲節剛正不撓聞朝廷事有
不便必上章極論未嘗以内外為嫌七年授嘉議大夫
大都路總管兼大興府尹馭吏治民有方以暇日正街
衢表里巷國學興工尤盡其力俄進通議大夫同僉樞
密院事上疏言䝉古軍在河南山東者往戍甘肅跋涉
萬里裝槖鞍馬之資皆其自辦每行必鬻田産甚則賣
妻子戍者未歸代者當發前後相仍困苦日甚今邊陲
無事而虛殫兵力誠為非計請以近甘肅之兵戍之而
山東河南前戍者官為出錢贖其田産妻子庶使少有
瘳也詔從之未幾遷㕘議中書省事贊決機務精練明
敏凡干禄之人由他道進者一切不用時論翕然稱焉
成宗崩迎仁宗于潛邸奉武宗即位危疑之際彌綸補
益之功為多拜榮禄大夫平章政事商議樞密院事左
翼萬户府達噶嚕齊提調屯田事賜玉帶延祐五年乞
致仕帝憫其衰老從其請仍給半俸終其身退居濮上
築先聖宴居祠堂於歴山之下聚書萬卷延名師教其
鄉里子弟岀私田百畝以給養之有司以聞賜額歴山
書院家居七年而卒年七十一贈推忠輔治功臣光禄
大夫河南江北等處行中書省平章政事上柱國追封
衛國公謚景憲子倫布監察御史壽通洪澤屯萬户早
卒布哷齊南臺御史觀音保襲洪澤屯萬户巴延呼圖
克起進士知鄭州以治行第一入為翰林國史院經歴
　　劉容
劉容字仲寛其先西寧青海人髙祖阿勒華西夏尚食
西夏平徙西寧民於雲京容父海川在徙中後遂為雲
京人容㓜頴悟稍長喜讀書其俗素尙武容亦善騎射
然弗之好也中統初以國師薦入侍皇太子於東宫命
専掌庫藏每退直即詣國子祭酒許衡衡亦與進之至
元七年世祖駐蹕鎮海聞容知吏事召至命權中書省
掾事畢復前職以忠直稱十五年奉㫖使江西撫慰新
附之民或勸其頗受送遺歸賂權貴人可立致榮寵容
曰剥民以自利吾心何安使還惟載書籍數車獻之皇
太子忌嫉者從而讒之由是稍疎容然容亦終不辯㑹
立詹事院容上言曰太子天下本苟不得端人正士左
右輔翼之使傾邪側媚之徒進必有損令德聞者是之
俄命為太子司儀改祕書監未幾出為廣平路總管富
民有同姓爭財産者訟連年不決容至取籍考二人父
祖名字得其實立斷之爭者遂服皇子雲南王至汴其
達嚕噶齊某欲厚歛以通賄於王容請自往乃減其費
後以疾卒於官年五十二
　　嘉魯克鼐達實
嘉魯克鼐達實輝和爾人通天竺教及諸國語翰林學
士承㫖安藏扎雅爾達實薦於世祖召入朝命與國師
講法國師西畨人言語不通帝因命嘉魯克鼐達實從
國師習其法及言與字期年皆通以輝和爾字譯西天
西畨經論進之帝命鋟板賜諸王大臣西南小國星噶
爾徳威二十餘種來朝嘉魯克鼐達實於帝前敷奏其
表章諸國驚服朝議討暹國羅斛馬八兒俱藍蘇木都
剌諸國嘉魯克鼐達實奏此皆蕞爾國縱得之何益興
兵徒殘民命莫若遣使諭以禍福不服而攻未晩也帝
納之命巴爾瑪努斯特黙等往使降者二十餘國至元
二十四年丞相僧格奏為翰林學士帝曰嘉魯克鼐達
實之官非汝所當奏也既而擢翰林學士承㫖中奉大
夫遣侍成宗於潛邸且俾以節飲致戒成宗即位思其
忠遷榮禄大夫大司徒憐其老命乘車入殿仁宗即位
議汰冗官獨嘉魯克鼐達實為司徒如故仍加開府儀
同三司賜玉鞍一是年八月卒
　　竒爾濟蘇
竒爾濟蘇䝉古阿齊台氏曾祖巴爾斯布哈從攻奈曼
欽察俄羅斯滿濟勒噶回回諸國常為先鋒太祖嘉之
賜虎符及諭降豐州雲州擢充宣撫使祖呼雅克和斯
襲職佩虎符憲宗嘗語之曰汝所佩金符舊矣何以旌
世功命改製以賜之中統三年改河中府達嚕噶齊卒
父伊實摩擢襄陽統軍司經歴改宿州達嚕噶齊皆不
拜樞密副使博囉御史中丞茂巴爾引見世祖奏曰此
呼雅克和斯子乞以其祖父虎符授之擢中順大夫金
剛臺達嚕噶齊繼改光州屢遷安東州河中府及温州
潞州以建康路達嚕噶齊致仕竒爾濟蘇初以宿衛充
博囉齊至元二十五年擢朝列大夫司農少卿賜金束
帶遷中議大夫司農卿陞資善大夫司農卿拜榮禄大
夫行湖廣平章將兵討海南生黎諸峒寨又明年平之
師還徵入見賜玉束帶金銀幣帛弓矢甲胄及寶鈔鞍
勒得㫖還鎮成宗即位入見賜海東青鶻白鶻各一及
衣服有差大徳二年改福建行省平章未幾以福建𨽻
江浙改福建道宣慰使都元帥陞征東省平章政事髙
麗刑政無節官冗民稀竒爾濟蘇因悉加裁正以聞有
㫖徵入見俾條析便民事宜大徳五年復拜湖廣平章
踰年改陜西以目疾還京師加官至金紫光禄大夫雲
南諸路行中書省左丞相卒年六十六子鄂勒哲湖廣
右丞征廣西賊卒於軍
　　蘇爾約蘇圖和琳(巴勒巴附/)
蘇爾約蘇圖和琳輝和爾人仕其國為烏嚕諤齊華言
大臣也太祖時與其父來歸從征回回國事睿宗於潛
邸真定睿宗分地以為本路斷事官子巴勒巴事世祖
為博囉齊鷹房萬户從征哈喇章有功賜男女各一人
金一鋌及銀甕等物征額哷布格戰於實黙圖日三合
殺獲甚衆賜金一鋌後以鷹房萬户從裕宗北征至扎
哈尼嚕古賜銀椅及鈔一萬五千貫命歸守真定未幾
命行省揚州巴勒巴辭曰臣自幼未嘗去陛下願侍左
右改隆興府達嚕噶齊遙授中書右丞諭曰是朕舊所
居汝往居之巴勒巴又辭帝不允居三年海都叛奉㫖
從噶瑪拉太子往征之師還以功賜金一鋌卒贈銀青
光禄大夫司徒子阿里鷹房千户實登安西王相府官
徳服汝寧府達嚕噶齊阿薩爾甘肅行省平章政事琳
沁㑹同館使同知通政院有政蹟官至榮禄大夫中書
省平章政事兼翰林學士承㫖通政院使卒子察納金
紫光禄大夫中書省平章政事察納子十人婁章知樞
密院事實黙圖中書省㕘知政事
　　烏魯斯
烏魯斯喀喇氏曾祖哈斯巴延國初時欵附為莊聖太
后宫牧官祖海都從憲宗征釣魚山殁於陣父莽賚特
穆爾世祖時為筆且齊後為太府少監烏魯斯至元十
九年為内府筆且齊二十一年拜監察御史遷雲南行
省理問領雲南王府事後以忤僧格被譖籍其家唯金
玉帶各一黄金五十兩皆上所賜者乃以公用係官孶
畜加之罪帝曰口腹之事其寢之二十六年置八畨羅
甸宣慰司進嘉議大夫宣慰使事諸蠻叛服不常烏魯
斯平之乃立安撫等司以守焉二十八年平楊都要等
九月進中奉大夫錫虎符明年為八番順元等處宣慰
使都元帥賜三珠虎符大徳六年授通奉大夫羅羅斯
宣慰使兼管軍萬户進正奉大夫武宗立召還授資善
大夫中書左丞領武衛親軍都指揮使大都屯田府事
尋進榮禄大夫中書右丞兼翰林國史承㫖仍領武衛
屯田屢奉㫖賜貲産第宅固辭遷四川行省平章政事
至大二年召還以瘴癘卧病不起皇慶二年卒年五十
有六贈光禄大夫益國公子博囉布哈初直宿衛為舒
庫爾齊至大元年為翰林侍講學士以父疾歸侍延祐
四年復入侍為舒庫爾齊扎薩繖至治元年為舒庫爾
齊五十人之長兼領皇后宫博囉齊二年襲授河南府
同知子察罕布哈領其所掌宿衛天厯元年見文宗於
汴入直宿衛為伊勒都齊拜監察御史遷御史臺經歴
中書右司郎中授中憲大夫隆禧總管府副達嚕噶齊
　　多羅台
多羅台唐古氏祖蘇爾齊太祖定西夏括諸色人匠蘇
爾齊以業弓進賜名齊勤烏蘭為齊哩克昆行營弓匠
百户徙和琳卒父塔爾古台襲職額哷布格叛塔爾古
台從戰蘇瑪勒圖之地死之多羅台從萬户伊蘇岱爾
伊囉斡齊等累戰有功授前衛親軍百戸積官昭信校
尉芍陂屯田千户所達嚕噶齊後以疾退多羅台之弟
庫庫楚亦業弓嘗獻所造弓帝稱善問其父何名庫庫
楚對曰塔爾古台臣之父也帝見其狀貌魁偉且問其
能射乎左右對曰能試之果然遂命為近侍明年武備
寺臣復以其弓獻且奏用之帝曰孔子言三綱五常人
能自治而後能治人能齊家而後能治國汝可以此言
諭之而後用之俄擢為大同路廣勝庫達嚕噶齊廣勝
者貯兵器之所時總管唐古哈雅以庫作公署寘甲仗
於虛廪中多被蟲鼠之害庫庫楚言於帝復之且責其
償兵器之既壊者使者色辰布哈納蘇爾丹以檄取鷹
房軍衣甲弓矢若干庫庫楚責其入文書領去時憲副
色埒黙令毋入文書且命有司封鑰其庫將㸃視之庫
庫楚不從事聞帝命笞色埒黙罷之大徳元年陞大同
路武州達嚕噶齊兼管本州諸軍鄂囉勸農事又監建
州利州改僉四川道廉訪司事拜監察御史累官中大
夫大寧路總管卒于官多羅台之子托歡初直宿衛歴
御史臺譯史拜監察御史遷四川行省左右司員外郎
四川廉訪司僉事樞密院都事陞斷事官其在四川時
嘗上疏曰内外修寺雖支官錢而一椽一瓦皆勞民力
百姓嗟怨感傷和氣宜且停罷仍減省供佛飯僧之費
以紓國用如此則上應天心下合民志不求福而福自
至矣回回户計多富商大賈宜與軍民一體應役如此
則賦役均矣為國以善為寶凡子女玉帛羽毛齒革珍
禽竒獸之類皆喪徳喪志之具今後回回諸色人等不
許賫寶中賣以虛國用違者罪而没之如此則富商大
賈無所施其奸偽而國用有畜積矣其辭懇直剴切當
時稱之
　　額森布哈
額森布哈䝉古齊喇氏祖曰實喇阿古爾兄弟四人長
曰圖卜布哈次曰齊哩克季曰哈喇阿古爾太祖微時
齊哩克己深自結納後兄弟四人皆率部屬來歸太祖
以舊好遇之特異他族命為筆且齊長朝㑹燕饗使居
上列實喇阿古爾早世其子博爾歡幼事睿宗入宿衛
憲宗即位與孟古薩勒密贊謀議拜中書右丞相遂専
國政賜真定之束鹿為其食邑至元元年以黨附額哷
布格論罪伏誅子四人長曰額森布哈次曰茂巴爾初
立御史臺為中丞次曰達實宻累官至銀青榮禄大夫
次曰布哈特穆爾拜榮禄大夫四川省平章政事額森
布哈初世其職為筆且齊長裕宗封燕王世祖命額森
布哈為之傅且謂之曰額森布哈吾舊臣子孫端方明
信閑習典故爾每事問之必不使爾為不善也二十三
年拜上柱國光禄大夫雲南諸路行中書省平章政事
時阿郎可馬丁諸種僰夷為變討平之遂立登雲等路
府州縣六十餘所得户二十餘萬官其酋長定其貢税
邊境以寧大徳二年遷湖廣行省平章為政不怒而威
不察而明大事集議衆論不齊徐決一言切中事理咸
出人意表㑹汴梁行省有妖獄飛語連湖廣平章政事
劉漢傑右丞燕公楠朝廷驛召二人者入二人與額森
布哈嘗有違言額森布哈急遣使附奏明其無他二人
皆得釋八年遷平章河南行省河決落黎堤勢甚危督
有司先士卒以備之汴以無患九年進拜上柱國銀青
榮禄大夫湖廣等處行中書省左丞相賞賜無虛月方
面以安至大二年卒天厯二年贈推忠守正佐運翊戴
功臣太師開府儀同三司上柱國恒陽王謚文貞子五
人曰額琳沁曰圖嚕曰塔斯曰齊喇曰阿勒坦額琳沁
事裕宗於東宫為家令累拜銀青榮禄大夫湖南等處
行中書省左丞相延祐元年卒天厯元年贈推誠輔治
宣化保徳功臣太傅開府儀同三司上柱國追封武昌
王謚忠定圖嚕歴事四朝起家忠正府伊克扎爾古齊
拜開府儀同三司中書右丞相御史大夫太傅録軍國
重事薨天厯二年贈懐忠秉義昭宣弼亮功臣太師開
府儀同三司上柱國追封廣陽王塔斯仕至資徳大夫
湖南宣慰使齊喇仕至中政使阿勒坦事成宗襲長宿
衛有㫖給七乘傳使往侍其父額森布哈于湖廣諸道
憲司以阿勒坦孝行聞拜中奉大夫海北海南道宣慰
使都元帥海康與安南占城接境海島生黎叛服不常
阿勒坦威望素著夷人帖服生黎王高等二十餘洞皆
願輸貢税在鎮期年以省親辭去至大二年拜資徳大
夫中書右丞行浙東道宣慰使司都元帥未幾奔父喪
于武昌以哀毁致疾卒天厯二年贈秉義效忠著節佐
治功臣太保開府儀同三司上柱國追封特進趙國公
中書左丞相謚貞孝子阿榮由宿衛起家湖南道宣慰
副使歴拜奎章閣大學士榮禄大夫太禧宗禋院使都
典制神御殿事
　
　
　
　
　元史卷一百三十四
元史卷一百三十四考證
額訥格爾傳侍毋北行間闗鋒鏑中　按間字舊訛艱
　今改
奇爾濟蘇傳陞資善大夫司農卿　按卿字舊訛即今
　據文義改
