史記集解卷九十六
　　　　　　　　　　　　　宋　裴駰　撰
史記九十六
張丞相列傳第三十六
張丞相蒼者陽武人也好書律厯秦時為御史主柱下
方書(如淳曰方版也謂書事在版上者也秦以上/置柱下史蒼為御史主其事或曰四方文書)有罪
亡歸及沛公略地過陽武蒼以客從攻南陽蒼坐法當
斬解衣伏質身長大肥白如瓠時王陵見而怪其美士
乃言沛公赦勿斬遂從西入武關至咸陽沛公立為漢
王入漢中還定三秦陳餘擊走常山王張耳耳歸漢漢
乃以張蒼為常山守從淮陰侯擊趙蒼得陳餘趙地已
平漢王以蒼為代相備邊冦已而徙為趙相相趙王耳
耳卒相趙王敖復徙相代王燕王臧荼反高祖往擊之
蒼以代相從攻臧荼有功以六年中封為北平侯食邑
千二百户遷為計相(文潁曰能計/故號曰計相)一月更以列侯為主
計四嵗(張晏曰以列侯典校郡國簿書如淳曰以其所/主因以為官號與計相同時所卒立非久施也)
是時蕭何為相國而張蒼乃自秦時為柱下史明習天
下圖書計籍蒼又善用算律厯故令蒼以列侯居相府
領主郡國上計者黔布反亾漢立皇子長為淮南王而
張蒼相之十四年遷為御史大夫周昌者沛人也其從
兄曰周苛秦時皆為泗水卒史及高祖起沛擊破泗水
守監於是周昌周苛自卒史從沛公沛公以周昌為職
志(徐廣曰主/旗幟之屬)周苛為客(張晏曰為帳下/賓客不掌官)從入關破秦沛
公立為漢王以周苛為御史大夫周昌為中尉漢王四
年楚圍漢王滎陽急漢王遁出去而使周苛守滎陽城
楚破滎陽城欲令周苛将苛罵曰若趣降漢王不然今
為虜矣項羽怒亨周苛(徐廣曰四/年三月也)於是乃拜周昌為御
史大夫常從擊破項籍以六年中與蕭曹等俱封封周
昌為汾陰侯周苛子周成以父死事封為高景侯(徐廣/曰九)
(年封封三十九年文帝/後元四年謀反死國除)昌為人彊力敢直言自蕭曹等
皆卑下之昌嘗燕時入奏事(漢書音義曰以/上宴時入奏事)高帝方擁
戚姬昌還走高帝逐得騎周昌項問曰我何如主也昌
仰曰陛下即桀紂之主也於是上笑之然尤憚周昌及
帝欲廢太子而立戚姬子如意為太子大臣固爭之莫
能得上以畱侯䇿即止而周昌廷爭之彊上問其説昌
為人吃又盛怒曰臣口不能言然臣期期知其不可陛
下雖欲廢太子臣期期不奉詔上欣然而笑既罷吕后
側耳於東廂聽(韋昭曰殿/東堂也)見周昌為跪謝曰微君太子
幾廢是後戚姬子如意為趙王年十嵗高祖憂即萬嵗
之後不全也趙堯年少為符璽御史趙人方與公(孟康/曰方)
(與縣名公其號瓚/曰方與縣令也)謂御史大夫周昌曰君之史趙堯年
雖少然竒才也君必異之是且代君之位周昌笑曰堯
年少刀筆吏耳何能至是乎居頃之趙堯侍高祖高祖
獨心不樂悲歌羣臣不知上之所以然趙堯進請問曰
陛下所為不樂非為趙王年少而戚夫人與吕后有卻
邪備萬嵗之後而趙王不能自全乎高祖曰然吾私憂
之不知所出堯曰陛下獨宜為趙王置貴彊相及呂后
太子羣臣素所敬憚乃可高祖曰然吾念之欲如是而
羣臣誰可者堯曰御史大夫周昌其人有堅忍質直且
自呂后太子及大臣皆素敬憚之獨昌可高祖曰善於
是乃召周昌謂曰吾欲固煩公公彊為我相趙王周昌
泣曰臣初起從陛下陛下獨奈何中道而棄之於諸侯
乎高祖曰吾極知其左遷然吾私憂趙王念非公無可
者公不得已彊行於是徙御史大夫周昌為趙相旣行
久之高祖持御史大夫印弄之曰誰可以為御史大夫
者孰視趙堯曰無以易堯遂拜趙堯為御史大夫(徐廣/曰十)
(年/也)堯亦前有軍功食邑及以御史大夫從擊陳豨有功
封為江邑侯(徐廣曰十/一年封)高祖崩呂太后使使召趙王其
相周昌令王稱疾不行使者三反周昌固為不遣趙王
於是高后患之乃使使召周昌周昌至謁高后高后怒
而罵周昌曰爾不知我之怨戚氏乎而不遣趙王何昌
既徵高后使使召趙王趙王果來至長安月餘飲藥而
死周昌因謝病不朝見三嵗而死(徐廣曰/諡悼也)後五嵗高后
聞御史大夫江邑侯趙堯高祖時定趙王如意之畫乃
抵堯罪(徐廣曰呂后/元年國除)以廣阿侯任敖為御史大夫任敖
者故沛獄吏高祖嘗辟吏吏繫呂后遇之不謹任敖素
善高祖怒擊傷主呂后吏及高祖初起敖以客從為御
史守豐三嵗高祖立為漢王東擊項籍敖遷為上黨守
陳豨反時敖堅守封為廣阿侯食千八百户高后時為
御史大夫三嵗免(徐廣曰文帝二年任敖卒諡懿侯曾/孫越人元鼎二年為太常坐酒酸國)
(除駰案漢書任敖孝/文元年薨徐誤也)以平陽侯曹窋為御史大夫高后
崩不與大臣共誅呂禄等免以淮南相張蒼為御史大
夫蒼與絳侯等尊立代王為孝文皇帝四年丞相灌嬰
卒張蒼為丞相自漢興至孝文二十餘年㑹天下初定
将相公卿皆軍吏張蒼為計相時緒正律厯(文潁曰緒/尋也或曰)
(緒業/也)以高祖十月始至霸上因故秦時本以十月為嵗
首弗革推五德之運以為漢當水德之時尚黑如故吹
律調樂人之音聲及以比定律令(如淳曰比謂五音清/濁各有所比也以定)
(十二月律之法令於樂官使長行之瓚/曰謂以比故取類以定法律與條令也)若百工天下作
程品(如淳曰若順也百工為器物皆有尺寸斤兩/皆使得宜此之謂順晉灼曰若預及之辭)至於
為丞相卒就之故漢家言律厯者本之張蒼蒼本好書
無所不觀無所不通而尤善律厯(漢書曰著書十八/篇言陰陽律厯事)張
蒼德王陵王陵者安國侯也及蒼貴常父事王陵陵死
後蒼為丞相洗沐常先朝陵夫人上食然後敢歸家蒼
為丞相十餘年魯人公孫臣上書言漢土德時其符有
黄龍當見詔下其議張蒼張蒼以為非是罷之其後黄
龍見成紀於是文帝召公孫臣以為博士草土德之厯
制度更元年張丞相由此自絀謝病稱老蒼任人為中
候(張晏曰所選保任者/也瓚曰中候官名)大為姦利上以讓蒼蒼遂病免
蒼為丞相十五嵗而免孝景前五年蒼卒諡為文侯子
康代侯八年卒子類(徐廣曰一/作蒯音瞶)代為侯八年坐臨諸侯
喪後就位不敬國除初張蒼父長不滿五尺及生蒼蒼
長八尺餘為侯丞相蒼子復長(漢書云/長八尺)及孫類長六尺
餘坐法失侯蒼之免相後老口中無齒食乳女子為乳
母妻妾以百數嘗孕者不復幸蒼年百有餘嵗而卒
申屠丞相嘉者梁人以材官蹶張(徐廣曰勇徤材力開/張駰案如淳曰材官)
(之多力能腳蹋彊弩張之/故曰蹶張律有蹶張士)從高帝擊項籍遷為隊率從
擊黥布軍為都尉孝惠時為淮陽守孝文帝元年舉故
吏士二千石從高皇帝者悉以為關内侯食邑二十四
人而申屠嘉食邑五百户張蒼已為丞相嘉遷為御史
大夫張蒼免相(徐廣曰後/二年八月)孝文帝欲用皇后弟竇廣國
為丞相曰恐天下以吾私廣國廣國賢有行故欲相之
念久之不可而高帝時大臣又皆多死餘見無可者乃
以御史大夫嘉為丞相因故邑封為故安侯嘉為人亷
直門不受私謁是時大中大夫鄧通方隆愛幸賞賜累
巨萬文帝嘗燕飲通家其寵如是是時丞相入朝而通
居上傍有怠慢之禮丞相奏事畢因言曰陛下愛幸臣
則富貴之至於朝廷之禮不可以不肅上曰君勿言吾
私之罷朝坐府中嘉為檄召鄧通詣丞相府不來且斬
通通恐入言文帝文帝曰汝第往吾今使人召若通至
丞相府免冠徒跣頓首謝嘉坐自如故不為禮責曰夫
朝廷者高皇帝之朝廷也通小臣戲殿上大不敬當斬
吏今行斬之(如淳曰嘉語其吏/曰今便行斬之)通頓首首盡出血不解
文帝度丞相已困通使使者持節召通而謝丞相曰此
吾弄臣君釋之鄧通既至為文帝泣曰丞相幾殺臣嘉
為丞相五嵗孝文帝崩孝景帝即位二年鼂錯為内史
貴幸用事諸法令多所請變更議以謫罰侵削諸侯而
丞相嘉自絀所言不用疾錯錯為内史門東出不便更
穿一門南出南出者太上皇廟堧垣(服䖍曰宮外垣也/如淳曰堧音畏堧)
(之/愞)嘉聞之欲因此以法錯擅穿宗廟垣為門奏請誅錯
錯客有語錯錯恐夜入宮上謁自歸景帝至朝丞相奏請
誅内史錯景帝曰錯所穿非真廟垣乃外堧垣故他官
居其中且又我使為之錯無罪罷朝嘉謂長史曰吾悔
不先斬錯乃先請之為錯所賣至舍因歐血而死諡為
節侯子共侯蔑代三年卒子侯去病代三十一年卒(徐/廣)
(曰一本無此去病而云共侯蔑/三十三年子更改封靖安侯)子侯臾代六嵗坐為九
江太守受故官送有罪國除自申屠嘉死之後景帝時
開封侯陶青桃侯劉舍為丞相(徐廣曰陶青高祖功臣/陶舎之子也諡夷劉舍)
(本項氏親也賜姓劉氏父/襄佐高祖有功舍諡哀侯)及今上時柏至侯許昌(徐廣/曰高)
(祖功臣許温/之孫諡哀侯)平棘侯辥澤(徐廣曰高祖功臣廣平侯/辥歐之孫平棘節侯嶭澤)武
彊侯莊青翟(徐廣曰高祖功/臣莊不識之孫)商陵侯趙周(徐廣曰周父/夷吾為楚王)
(戊大𫝊諫/爭而死)等為丞相皆以列侯繼嗣娖娖(徐廣曰娖音/七角反一作)
(斷一/作􁗍)亷謹為丞相備員而已無所能發明功名有著於
當世者
太史公曰張蒼文學律厯為漢名相而絀賈生公孫臣
等言正朔服色事而不遵明用秦之顓頊厯何哉(張晏/曰不)
(考經典專用/顓頊厯何哉)周昌木彊人也任敖以舊德用(張晏曰謂/傷辱呂后)
(吏/)申屠嘉可謂剛毅守節矣然無術學殆與蕭曹陳平
異矣
孝武時丞相多甚不記莫錄其行起居状略且紀征和
以來有車丞相長陵人也(名千/秋)卒而有韋丞相代　韋
丞相賢者魯人也以讀書術為吏至大鴻臚有相工相
之當至丞相有男四人使相工相之至第二子其名𤣥
成相工曰此子貴當封韋丞相言曰我即為丞相有長
子是安從得之後竟為丞相病死而長子有罪論不得
嗣而立𤣥成𤣥成時佯狂不肯立竟立之有讓國之名
後坐騎至廟不敬有詔奪爵一級為關内侯失列侯得
食其故國邑韋丞相卒有魏丞相代　魏丞相相者濟陰
人也以文吏至丞相其人好武皆令諸吏帶劒帶劒前
奏事或有不帶劒者當入奏事至乃借劒而敢入奏事
其時京兆尹趙君(名廣/漢)丞相奏以免罪使人執魏丞相
欲求脫罪而不聽復使人脅恐魏丞相以夫人賊殺侍
婢事而私獨奏請驗之發吏卒至丞相舍捕奴婢笞擊
問之實不以兵刃殺也而丞相司直繁君奏京兆尹趙
君迫脅丞相誣以夫人賊殺婢發吏卒圍捕丞相舍不
道又得擅屏騎士事趙京兆坐要斬又有使掾陳平等
劾中尚書疑以獨擅劫事而坐之大不敬長史以下皆
坐死或下蠶室而魏丞相竟以丞相病死子嗣後坐騎
至廟不敬有詔奪爵一級為關内侯失列侯得食其故
國邑魏丞相卒以御史大夫邴吉代　邴丞相吉者魯
國人也以讀書好法令至御史大夫孝宣帝時以有舊
故封為列侯而因為丞相明於事有大智後世稱之以
丞相病死子顯嗣後坐騎至廟不敬有詔奪爵一級失
列侯得食故國邑顯為吏至太僕坐官耗亂身及子男
有姦贓免為庶人邴丞相卒黄丞相代長安中有善相
工田文者與韋丞相魏丞相邴丞相微賤時㑹於客家
田文言曰今此三君者皆丞相也其後三人竟更相代
為相是何見之明也　黄丞相霸者淮陽人也以讀書
為吏至潁川太守治潁川以禮義條教喻告化之犯法
者風曉令自殺化大行名聲聞孝宣帝下制曰潁川太
守霸以宣布詔令治民道不拾遺男女異路獄中無重
囚賜爵闗内侯黄金百斤徵為京兆尹而至丞相復以
禮義為治以丞相病死子嗣後為列侯黄丞相卒以御
史大夫于定國代于丞相已有廷尉傳在張廷尉語中
于丞相去御史大夫韋𤣥成代　韋丞相𤣥成者即前
韋丞相子也代父後失列侯其人少時好讀書明於詩
論語為吏至衛尉徙為太子太傅御史大夫辥君免(名/廣)
(德/也)為御史大夫于丞相乞骸骨免而為丞相因封故邑
為扶陽侯數年病死孝元帝親臨喪賜賞甚厚子嗣後
其治容容隨世俗浮沉而見謂諂巧而相工本謂之當
為侯代父而後失之復自游宦而起至丞相父子俱為
丞相世間美之豈不命哉相工其先知之韋丞相卒御
史大夫匡衡代　丞相匡衡者東海人也好讀書從愽
士受詩家貧衡傭作以給食飲才下數射䇿不中至九
乃中丙科其經以不中科故明習補平原文學卒史數
年郡不尊敬御史徵之以補百石屬薦為郎而補愽士
拜為太子少傅而事孝元帝孝元好詩而遷為光禄勲
居殿中為師授教左右而縣官坐其傍聽甚善之日以
尊貴御史大夫鄭𢎞坐事免而匡君為御史大夫嵗餘
韋丞相死匡君代為丞相封樂安侯以十年之間不出
長安城門而至丞相豈非遇時而命也哉深惟士之游
宦所以至封侯者微甚(徐廣曰微/一作徵)然多至御史大夫即
去者諸為大夫而丞相次也其心冀幸丞相物故也(高/堂)
(隆答魏朝訪曰物無也故/事也言無復所能於事)或乃陰私相毁害欲代之然
守之日久不得或為之日少而得之至于封侯真命也
夫御史大夫鄭君守之數年不得匡君居之未滿嵗而
韋丞相死卽代之矣豈可以智巧得哉多有賢聖之才
困戹不得者衆甚也
　
　
　
　
　
　
　
　
　史記集解卷九十六
