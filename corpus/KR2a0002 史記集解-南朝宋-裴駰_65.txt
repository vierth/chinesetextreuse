史記集解卷六十七
　　　　　　　　　　　　　宋　裴駰　撰
史記六十七
仲尼弟子列傳第七
孔子曰受業身通者七十有七人皆異能之士也徳
行顔淵閔子騫冉伯牛仲弓政事冉有季路言語宰我
子貢文學子游子夏師也僻參也魯柴也愚由也喭回
也屢空賜不受命而貨殖焉億則屢中(何晏曰言回庶/幾于聖道雖數)
(空匱而樂在其中賜不受教命惟財貨是殖億度是非/盖美回所以勵賜也一曰屢猶每也空猶虛中也以聖)
(人之善道教數子之庶幾猶不至于知道者各内有此/害也其于庶幾每能虛中者惟回懐道深逺不虚心不)
(能知道子貢無數子之病然亦不知道者雖不窮/理而幸中雖非天命而偶當亦所以不虛心也)孔子
之所嚴事于周則老子于衛蘧伯玉(大戴禮外寛而内/直自設于隠括之)
(中直已而不直人汲汲于仁/以善自終盖蘧伯玉之行)于齊晏平仲于楚老萊子
于鄭子産(大戴禮君擇臣而使之臣擇君而事之/有道順命無道衡命盖晏平仲之行也)于魯
孟公綽數臧文仲栁下惠(大戴禮孝恭慈仁允徳圗義/約貨去怨盖栁下惠之行)
銅鞮伯華介山子然孔子皆後之不並世(大戴禮曰孔/子云國家有)
(道其言足以興國家無道其黙足以容盖銅鞮伯華之/所行觀于四方不忘其親茍思其親不盡其樂盖介山)
(子然行也說苑曰孔子歎曰銅鞮伯華無死天下冇定矣晉/太康地記云銅鞮晉大夫羊舌赤之邑世號赤曰銅鞮伯華)
顔回者魯人也字子淵少孔子三十歳顔淵問仁孔子曰
克己復禮天下歸仁焉(馬融曰克己約身也孔安國曰/復反也身能反禮則為仁矣)
孔子曰賢哉回也一簟食一瓢飲在陋巷人不堪其憂
回也不改其樂(孔安國曰顔回樂道雖簟/食在陋巷不改其所樂也)回也如愚退
而省其私亦足以發回也不愚(孔安國曰察其退還與二/三子說釋道義發明大體)
(知其/不愚)用之則行捨之則藏惟我與爾有是夫(孔安國曰/言可行則)
(行可止則止惟我與顔回同也樂肇曰用已而後行不/假隠以自髙不屈道以要名時人無知其實者惟我與)
(爾有/是行)回年二十九髮盡白蚤死孔子哭之慟曰自吾有
回門人益親(王肅曰顔回為孔子胥附/之反能使門人日親孔子)魯哀公問弟子
孰為好學孔子對曰有顔回者好學不遷怒不貳過不
幸短命死矣今也則亡(何晏曰凡人任情喜怒違理顔/回任道怒不過分遷者移也怒)
(當其理不移易也不貳/過者有不善未嘗復行)　閔損字子騫(鄭𤣥曰孔子弟/子目録云魯人)
少孔子十五歳孔子曰孝哉閔子騫人不間于其父母
昆弟之言(陳羣曰言子騫上事父母下順兄弟/動静盡善故人不得有非間之言)不仕大
夫不食汙君之禄如有復我者(孔安國曰復我/者重來召我)必在汶
上矣(孔安國曰去之汶/水上欲北如齊)　冉耕字伯牛(鄭𤣥曰/魯人)孔子以
為有徳行伯牛有惡疾孔子往問之自牖執其手(包氏/曰牛)
(有惡疾不欲見人/孔子從牖執其手)曰命也夫斯人也而有斯疾命也夫
(包曰再言之/者痛之甚也)　冉雍字仲弓(鄭𤣥曰/魯人)仲弓問政孔子曰
出門如見大賔使民如承大祭(孔安國曰/莫尚乎敬)在邦無怨在
家無怨(包氏曰在邦為諸/候在家為卿大夫)孔子以仲弓為有徳行曰雍
也可使南面(包曰可使南面/言任諸侯之治)仲弓父賤人孔子曰犁牛
之子騂且角雖欲勿用山川其舍諸(何晏曰犁雜文騂/赤色也角者角周)
(正巾犧牲雖欲以其所生犁而不用山川/寧肯舍之乎言父雖不善不害于子之美)　冉求字子
有(鄭𤣥曰/魯人)少孔子二十九歲為季氏宰季康子問孔子
曰冉求仁乎曰千室之邑百乗之家(孔安國曰千室卿/大夫之邑卿大夫)
(稱家諸侯千乗/大夫故曰百乗)求也可使治其賦仁則吾不知也(孔安/國曰)
(賦兵賦也仁道至/大不可全名也)復問子路仁乎孔子對曰如求求問
曰聞斯行諸(包氏曰賑窮/救乏之事也)子曰行之子路問聞斯行諸
子曰有父兄在如之何其聞斯行之(孔安國曰當白/父兄不可自専)子
華怪之敢問問同而答異孔子曰求也退故進之由也
兼人故退之(鄭𤣥曰言冉有性謙退子路務在/勝尚人各因其人之失而正之)　仲由
字子路卞人也(徐廣曰尸子曰/子路卞之野人)少孔子九歲子路性鄙
好勇力志阬直冠雄雞佩猳豚(冠以雄雞佩猳豚二物/皆勇子路好勇故冠帯)
(之/)陵暴孔子孔子設禮稍誘子路子路後儒服委質因
門人請為弟子子路問政孔子曰先之勞之(孔安國曰/先道之以)
(徳使民信之然後勞之易/曰悦以使民民忘其勞)請益曰無倦(孔安國曰子路/嫌其少故請益)
(曰無倦者行此/上事無倦則可)子路問君子尚勇乎孔子曰義之為上
君子好勇而無義則亂(李充曰既稱君子不職為亂階/也若君親失道國家昏亂其于)
(赴患致命而不知正顧義者則/亦䧟乎為亂而受不義之責也)小人好勇而無義則盗
子路有聞未之能行唯恐有聞(孔安國曰前所聞未及/行故恐復冇聞不得並)
(行/)孔子曰片言可以折獄者其由也與(孔安國曰片猶/偏也聴訟必須)
(兩辭以定是非偏信一/言折獄者惟子路可也)由也好勇過我無所取材(欒肇/曰適)
(用曰材好勇過我/用故云無所取)若由也不得其死然(孔安國曰不/得以夀終也)衣
敝緼袍(孔安國曰/緼枲著也)與衣狐狢者立而不恥者其由也歟
由也升堂矣未入于室也(馬融曰升我堂/矣未入於室耳)季康子問仲
由仁乎孔子曰千乗之國可使治其賦不知其仁子路
喜從游遇長沮桀溺荷蓧丈人子路為季氏宰季孫問
曰子路可謂大臣與孔子曰可謂具臣矣(孔安國曰言/備臣數而已)
子路為蒲大夫辭孔子孔子曰蒲多壯士又難治然吾
語汝恭以敬可以執勇(言恭謹謙敬勇猛/不能害故曰執也)寛以正可以
比衆(音鼻言寛大清/正衆必歸近之)恭正以静可以報上初衛靈公有
寵姬曰南子靈公太子蕢瞶得過南子懼誅出奔及靈
公卒而夫人欲立公子郢郢不肯曰亡人太子之輒在
於是衛立輒為君是為出公出公立十二年其父蕢瞶
居外不得入子路為衛大夫孔悝之邑宰蕢瞶乃與孔
悝作亂謀入孔悝家遂與其徒襲攻出公出公奔魯而
蕢瞶入立是為莊公方孔悝作亂子路在外聞之而馳
往遇子羔出衛城門謂子路曰出公去矣而門已閉子
可還矣毋空受其禍子路曰食其食者不避其難子羔
卒去有使者入城城門開子路隨而入造蕢瞶蕢瞶與
孔悝登臺子路曰君焉用孔悝請得而殺之蕢瞶弗聴
於是子路欲燔臺蕢瞶懼乃下石乞壺黶攻子路擊㫁
子路之纓子路曰君子死而冠不免遂結纓而死孔子
聞衛亂曰嗟乎由死矣已而果死故孔子曰自吾得由
惡言不聞於耳(王肅曰子路為孔侍衞故侮慢之人不/敢有惡言是以惡言不聞于孔子耳)
是時子貢為魯使于齊　宰予字子我(鄭𤣥曰/魯人)利口辯
辭既受業問三年之喪不已久乎君子三年不為禮禮
必壊三年不為樂樂必崩舊糓既沒新糓既升鑽燧改
火期可已矣(馬融曰周書月令有更火之文春取榆栁/之火夏取棗杏之火季夏取桑柘之火秋)
(取柞楢之火冬取槐檀之火一/年之中鑚火各異木故曰改火)子曰於女安乎曰安汝
安則為之君子居喪食㫖不甘聞樂不樂故弗為也(孔/安)
(國曰㫖美也責其無仁/于親故言汝安則為之)宰我出子曰予之不仁也子生
三年然後免於父母之懐(馬融曰生未三嵗/為父母所懐抱也)夫三年之
喪天下之通義也(孔安國曰自天/子達于庶人)宰我晝寢子曰朽木
不可雕也(包氏曰朽腐也/雕雕琢刻畫)糞土之牆不可圬也(王肅曰/圬墁也)
(二者喻雖施/功猶不成也)宰我問五帝之徳子曰予非其人也(王肅/曰言)
(不足以明五/帝之徳也)宰我為臨菑大夫與田常作亂以夷其族
孔子恥之　端木賜衛人字子貢少孔子三十一歲子
貢利口巧辭孔子常黜其辯問曰汝與回也孰愈(孔安/國曰)
(愈猶/勝也)對曰賜也何敢望回回也聞一以知十賜也聞一
以知二子貢既已受業問曰賜何人也孔子曰汝器也
(孔安國曰言/汝器用之人)曰何器也曰瑚璉也(包曰瑚璉黍稷器夏/曰瑚殷曰璉周曰簠)
(簋宗廟/之貴噐)陳子禽問子貢曰仲尼焉學子貢曰文武之道
未墜於地在人賢者識其大者不賢者識其小者莫不
有文武之道夫子焉不學(孔安國曰文武之道未墜落/于地賢與不賢各有所識夫)
(子無所/不從學)而亦何常師之有(孔安國曰無所不/從學故無常師)又問曰孔
子適是國必聞其攻求之與抑與之與(鄭𤣥曰怪孔子/所至之邦必與)
(聞國政求而得之邪抑/人君自願與之為治)子貢曰夫子溫良恭儉讓以得
之夫子之求之也其諸異乎人之求之也(鄭𤣥曰言夫/子行此五徳)
(而得之與人求之/異明人君自與之)子貢問曰富而無驕貧而無謟何如
孔子曰可也(孔安國曰/未足多也)不如貧而樂道富而好禮(鄭𤣥/曰樂)
(謂志于道不以/貧為憂苦也)田常欲作亂於齊憚髙國鮑晏故移其
兵欲以伐魯孔子聞之謂門弟子曰夫魯墳墓所處父
母之國國危如此二三子何為莫出子路請出孔子止
之子張子石請行孔子弗許子貢請行孔子許之遂行
至齊説田常曰君之伐魯過矣夫魯難伐之國其城薄
以卑其地狹以泄其君愚而不仁大臣偽而無用其士
民又惡甲兵之事此不可與戰君不如伐吳夫吳城髙
以厚地廣以深甲堅以新士選以飽重器精兵盡在其
中又使明大夫守之此易伐也田常忿然作色曰子之
所難人之所易子之所易人之所難而以教常何也子
貢曰臣聞之憂在内者攻强憂在外者攻弱今君憂在
内吾聞君三封而三不成者大臣有不聴者也今君破
魯以廣齊戰勝以驕主破國以尊臣(王肅曰鮑晏等帥/師若破國則臣尊)
(矣/)而君之功不與焉則交日疎于主是君上驕主心下
恣羣臣求以成大事難矣夫上驕則恣臣驕則爭是君
上與主有卻下與大臣交争也如此則君之立于齊危
矣故曰不如伐吳伐吳不勝民人外死大臣内空是君
上無彊臣之敵下無民人之過孤主制齊者惟君也田
常曰善雖然吾兵業已加魯矣去而之吳大臣疑我奈
何子貢曰君案兵無伐臣請往使吳王令之救魯而伐
齊君因以兵迎之田常許之使子貢南見吳王説曰臣
聞之王者不絶世霸者無彊敵千鈞之重加銖兩而移
今以萬乗之齊而私千乗之魯與吳争彊竊為王危之
且夫救魯顯名也伐齊大利也以撫泗上諸侯誅暴齊
以服彊晉利莫大焉名存亡魯實困彊齊智者不疑也
吳王曰善雖然吾嘗與越戰棲之㑹稽越王苦身養士
有報我心子待我伐越而聴子子貢曰越之勁不過魯
吳之彊不過齊王置齊而伐越則齊已平魯矣且王方
以存亡繼絶為名夫伐小越而畏彊齊非勇也夫勇者
不避難仁者不窮約智者不失時王者不絶世以立其
義今存越示諸侯以仁救魯伐齊威加晉國諸侯必相
率而朝吳霸業成矣且王必惡越臣請東見越王令出
兵以從此實空越名從諸侯以伐也吳王大説乃使子
貢之越越王除道郊迎身御至舍而問曰此蠻夷之國
大夫何以儼然辱而臨之子貢曰今者吾説吳王以救
魯伐齊其志欲之而畏越曰待我伐越乃可如此破越
必矣且夫無報人之志而令人疑之拙也有報人之意
使人知之殆也事未發而先聞危也三者舉事之大患
句踐頓首再拜曰孤嘗不料力乃與吳戰困于㑹稽痛
入于骨髓日夜焦脣乾舌徒欲與吳王接踵而死孤之
願也遂問子貢子貢曰吳王為人猛暴羣臣不堪國家
敝于數戰士卒弗忍百姓怨上大臣内變子胥以諫死
太宰嚭用事順君之過以安其私是殘國之治也今王
誠發士卒佐之以徼(結/堯)其志(王肅曰激/射其志)重寶以説其心
卑辭以尊其禮其伐齊必也彼戰不勝王之福矣戰勝
必以兵臨晉臣請北見晉君令共攻之弱吳必矣其鋭
兵盡于齊重甲困于晉而王制其敝此滅吳必矣越王
大説許諾送子貢金百鎰劒一良矛二子貢不受遂行
報吳王曰臣敬以大王之言告越王越王大恐曰孤不
幸少失先人内不自量抵罪于吳軍敗身辱棲于會稽
國為虚(音/墟)莽(莫朗/反)賴大王之賜使得奉俎豆而修祭祀
死不敢忘何謀之敢慮後五日越使大夫種頓首言于
吳王曰東海役臣孤句踐使者臣種敢修下吏問于左
右今竊聞大王將興大義誅彊救弱困暴齊而撫周室
請悉起境内士卒三千人孤請自被堅執鋭以先受矢
石因越賤臣種奉先人藏器甲二十領鈇屈盧之矛步
光之劍以賀軍吏吳王大説以告子貢曰越王欲身從
寡人伐齊可乎子貢曰不可夫空人之國悉人之衆又
從其君不義君受其幣許其師而辭其君吳王許諾乃
謝越王于是吳王乃遂發九郡兵伐齊子貢因去之晉
謂晉君曰臣聞之慮不先定不可以應卒兵不先辯不
可以勝敵今夫齊與吳將戰彼戰而不勝越亂之必矣
與齊戰而勝必以其兵臨晉晉君大恐曰為之奈何子
貢曰修兵休卒以待之晉君許諾子貢去而之魯吳王
果與齊人戰于艾陵大破齊師獲七將軍之兵而不歸
果以兵臨晉與晉人相遇黄池之上吳晉争强晉人擊
之大敗吳師越王聞之涉江襲吳去城七里而軍吳王
聞之去晉而歸與越戰于五湖三戰不勝城門不守越
遂圍王宫殺夫差而戮其相破吳三年東向而霸故子
貢一出存魯亂齊破吳彊晉而霸越子貢一使使勢相
破十年之中五國各有變子貢好廢舉與時轉貨貲(廢/舉)
(謂停貯也與時謂逐時也夫物賤則買而/停貯值貴即逐時轉易貨賣取資利也)喜揚人之美
不能匿人之過常相魯衞家累千金卒終于齊　言偃
吳人字子游少孔子四十五歲子游既已受業為武城
宰孔子過聞弦歌之聲孔子莞爾而笑(何晏曰莞/爾小笑貌)曰割
雞焉用牛刀(孔安國曰言治/小何須用大道)子游曰昔者偃聞諸夫子
曰君子學道則愛人小人學道則易使(孔安國曰道謂/禮樂也樂以和)
(人人和/則易使)孔子曰二三子(孔安國曰/従行者)偃之言是也前言戲
之耳(孔安國曰戲以/治小而用大)孔子以為子游習于文學卜商
字子夏(家語云衞人鄭/𤣥曰溫國卜商)少孔子四十四歲子夏問巧笑
倩兮美目盼兮素以為絢兮何謂也(馬融曰倩笑貌盼/動目貌絢文貌此)
(上二句在衞風碩人之/二章其下一句逸詩)子曰繪事後素(鄭𤣥曰繪畫文/也凡畫繢先布)
(衆色然後以素分布其間以成其文喻/美女雖有倩盼美質亦須禮以成也)曰禮後乎(何晏/曰孔)
(言繪事後素子夏聞而解/知以素喻禮故曰禮後乎)孔子曰商始可與言詩已矣
(包曰能發明我/意可與言詩矣)子貢問師與商孰賢子曰師也過商也
不及(孔安國曰言/俱不得中)然則師愈與曰過猶不及子謂子夏
曰汝為君子儒無為小人儒(何晏曰君子之儒將以明/道小人為儒則矜其名)
孔子既沒子夏居西河教授為魏文侯師其子死哭之
失明　顓孫師陳人字子張少孔子四十八歲子張問
干禄(鄭𤣥曰干求/也禄禄位也)孔子曰多聞闕疑慎言其餘則寡尤
(包氏曰尤過也疑則闕之其/餘不疑猶慎言之則少過)多見闕殆慎行其餘則寡
悔(包氏曰殆危也所見危/者闕而不行則少悔)言寡尤行寡悔禄在其中矣
(鄭𤣥曰言行如此雖/不得禄得禄之道)他日從在陳蔡間困問行孔子曰
言忠信行篤敬雖蠻貊之國行也言不忠信行不篤敬
雖州里行乎哉(鄭𤣥曰二千五百家為州五家為/隣五隣為里行乎哉言不可行)立則
見其參于前也在輿則見其倚于衡夫然後行(包氏曰/衡軛也)
(言思念忠信立則常相見參/然在前在輿則若倚于車軛)子張書諸紳(孔安國曰/紳大帯也)子
張問士何如斯可謂之達矣孔子曰何哉爾所謂達者
子張對曰在國必聞在家必聞(鄭𤣥曰言士之所/在皆能有名譽)孔子
曰是聞也非達也夫達者質直而好義察言而觀色慮
以下人(馬融曰常有謙退之志察言語觀顔/色知其所欲其念慮常欲下于人)在國及家
必達(馬融曰謙尊而/光卑而不可踰)夫聞也者色取仁而行違居之不
疑(馬融曰此言佞人也佞人假仁者之/色行之則違安居其偽而不自疑)在國及家必聞
(馬融曰佞/人黨多)　曾參南武城人字子輿少孔子四十六歳
孔子以為能通孝道故授之業作孝經死于魯　澹臺
滅明(包氏曰澹臺/姓滅明名)武城人字子羽少孔子三十九歳狀
貌甚惡欲事孔子孔子以為材薄既已受業退而修行
行不由徑非公事不見卿大夫(包氏曰言/其公且方)南游至江從弟
子三百人設取予去就名施乎諸侯孔子聞之曰吾以
言取人失之宰予以貌取人失之子羽　宓不齊字子
賤(孔安國/曰魯人)少孔子四十九歳孔子謂子賤君子哉魯無
君子斯焉取斯(包氏曰如魯無君子/子賤安得此行而學)子賤為單父宰反
命于孔子曰此國有賢不齊者五人教不齊所以治者
孔子曰惜哉不齊所治者小所治者大則庶幾矣　原
憲字子思(鄭𤣥曰/魯人)子思問恥孔子曰國有道糓(孔安國/曰糓禄)
(也邦有道/當食禄)國無道糓恥也(孔安國曰君無道而在/其朝食其禄是恥辱也)子思
曰克伐怨欲不行焉可以為仁乎(馬融曰克好勝人也/伐自伐其功怨忌也)
(欲貪/欲也)孔子曰可以為難矣仁則吾弗知也(鄭𤣥曰四者/行之難未足)
(以為/仁)孔子卒原憲亡在草澤中子貢相衞而結駟連騎
排藜藿入窮閻過謝原憲憲攝敝衣冠見子貢子貢恥
之曰夫子豈病乎原憲曰吾聞之無財者謂之貧學道
而不能行者謂之病若憲貧也非病也子貢慙不懌而
去終身恥其言之過也　公冶長齊人字子長孔子曰
長可妻也雖在累紲之中(孔安國曰累黒索也/紲攣也所以拘罪人)非其罪
也以其子妻之(張華曰公冶長墓在城陽姑/幕城東南五里所墓極髙)　南宫括
字子容(孔安國曰/容魯人)問孔子曰羿善射奡盪舟(孔安國曰/羿有窮之)
(君篡夏后位其徒寒捉殺之因其室而生/奡奡多力能陸地行舟為夏后少康所殺)俱不得其死
然禹稷躬稼而有天下孔子弗答(馬融曰禹盡力于溝/洫稷播百糓故曰躬)
(稼也禹及其身稷及後世皆王括意/欲以禹稷比孔子孔子謙故不答)容出孔子曰君子
哉若人上徳哉若人(孔安國曰賤不義/而貴徳故曰君子)國有道不廢(孔/安)
(國曰不廢/言見用)國無道免於刑戮三復白珪之玷(孔安國曰/詩云白珪)
(之玷尚可磨也斯言之玷不可為也南/容讀詩至此三反之是其心敬慎于言)以其兄之子妻
之　公晳哀字季次(孔子家語/云齊人)孔子曰天下無行多為
家臣仕於都唯季次未嘗仕　曾蒧(音/㸃)字晢(孔安國曰/晢曾參父)
侍孔子孔子曰言爾志蒧曰春服既成冠者五六人童
子六七人浴乎沂風乎舞雩詠而歸(徐廣曰一作饋駰/案包氏曰暮春者)
(季春三月也春服既成衣單袷之時我欲得冠者五六/人童子六七人浴于沂水之上風涼於舞雩之下歌詠)
(先王之道歸/于夫子之門)孔子喟爾嘆曰吾與蒧也(周氏曰善蒧/之獨知時也)
顔無繇(音/遥)字路路者顔回父父子嘗各異時事孔子顔
囘死顔路貧請孔子車以葬(孔安國曰/賣以作椁)孔子曰材不材
亦各言其子也鯉也死有棺而無椁吾不徒行以為之
椁以吾從大夫之後不可以徒行(孔安國曰鯉孔子子/伯魚孔子時為大夫)
(言從大夫之後不/可徒行謙辭也)　商瞿魯人字子木少孔子二十九
歲孔子傳易於瞿瞿傳楚人馯(徐廣曰/音寒)臂子𢎞𢎞傳江東
人矯(矯又/音橋)子庸疵(自移/反)疵傳燕人周子家豎豎傳淳于
人光子乗羽羽傳齊人田子莊何何傳東武人(徐廣曰/屬琅邪)
王子中同同傳菑川人楊何何元朔中以治易為漢中
大夫　髙柴字子羔(鄭𤣥曰/衞人)少孔子三十歲子羔長不
盈五尺受業孔子孔子以為愚子路使子羔為費郈宰
孔子曰賊夫人之子(包氏曰子羔學未孰習/而使為政所以賊害人)子路曰有
民人焉有社稷焉何必讀書然後為學(孔安國曰言治/人事神于是而)
(習亦/學也)孔子曰是故惡夫佞者(孔安國曰疾其以給應/遂已非而不知窮也)
漆雕開字子開(鄭𤣥曰/魯人也)孔子使開仕對曰吾斯之未能
信(孔安國曰仕進之道/未能信者未能究習)孔子説(鄭𤣥曰善/其志道深)　公伯僚字
子周(馬融曰/魯人)周愬子路於季孫子服景伯以告孔子曰
夫子固有惑志(孔安國曰季孫/信譖恚子路也)僚也吾力猶能肆諸市
朝(鄭𤣥曰吾勢猶能辯子路之無罪於季孫使/人誅僚而肆之也有罪既刑陳其尸曰肆)孔子曰
道之將行命也道之將廢命也公伯僚其如命何　司
馬耕字子牛(孔安國/曰宋人)牛多言而躁問仁於孔子孔子曰
仁者其言也訒(孔安國曰/訒難也)曰其言也訒斯可謂之仁乎
子曰為之難言之得無訒乎(孔安國曰行仁難言/仁亦不得不難也)問君
子子曰君子不憂不懼(孔安國曰牛兄桓魋將為亂牛/自宋来學常憂懼故孔子解之)
(也/)曰不憂不懼斯可謂之君子乎子曰内省不疚夫何
憂何懼(包氏曰疚病自省/無罪惡無可憂懼)樊須字子遲(鄭𤣥曰/齊人)少孔子
三十六歲樊遲請學稼孔子曰吾不如老農請學圃曰
吾不如老圃(馬融曰樹五穀曰/稼樹菜蔬曰圃)樊遲出孔子曰小人哉
樊須也上好禮則民莫敢不敬上好義則民莫敢不服
上好信則民莫敢不用情(孔安國曰情實也言/民化上各以實應)夫如是
則四方之民襁負其子而至矣焉用稼(包氏曰禮義與/信足以成徳何)
(用學稼以教民乎/負子之器曰襁)樊遲問仁子曰愛人問智曰知人
有若(鄭𤣥曰/魯人)少孔子四十三歲有若曰禮之用和為貴
先王之道斯為美小大由之有所不行知和而和不以
禮節之亦不可行也(馬融曰人知禮貴和而每事従/和不以禮為莭亦不可以行之)信
近於義言可復也(何晏曰復猶覆也義不必信信/非義也以其言可覆故曰近義)恭近
於禮逺恥辱也(何晏曰恭不合禮非禮也/以其能逺恥辱故曰近禮)因不失其親
亦可宗也(孔安國曰因親也言所/親不失其親亦可宗敬)孔子既沒弟子思慕
有若狀似孔子弟子相與共立為師師之如夫子時也
他日弟子進問曰昔夫子當行使弟子持雨具已而果
雨弟子問曰夫子何以知之夫子曰詩不云乎月離于
畢俾滂沱矣(毛傳曰畢噣也/月離隂星則雨)昨暮月不宿畢乎他日月
宿畢竟不雨商瞿年長無子其母為取室孔子使之齊
瞿母請之孔子曰無憂瞿年四十後當有五丈夫子(五/男)
(也/)已而果然敢問夫子何以知此有若黙然無以應弟
子起曰有子避之此非子之座也　公西赤字子華(鄭/𤣥)
(曰魯/人)少孔子四十二歳子華使於齊冉有為其母請粟
孔子曰與之釡(馬融曰六斗/四升曰釡)請益曰與之庾(包氏曰十/六斗曰庾)
冉子與之粟五秉(馬融曰十六斛曰/秉五秉合八十斛)孔子曰赤之適齊
也乗肥馬衣輕裘吾聞君子周急不繼富(鄭𤣥曰非冉/有與之太多)
　巫馬施字子旗(鄭𤣥曰/魯人)少孔子三十歳陳司敗(孔安/國曰)
(司敗官名/陳大夫也)問孔子曰魯昭公知禮乎孔子曰知禮退而
揖巫馬旗曰吾聞君子不黨君子亦黨乎魯君娶吳女
為夫人命之為孟子孟子姓姬諱稱同姓故謂之孟子魯君
而知禮孰不知禮(孔安國曰相助匿非曰黨禮同姓不/㛰而君娶之當稱吳姬諱曰孟子)
施以告孔子孔子曰丘也幸茍有過人必知之臣不可
言君親之惡為諱者禮也(孔安國曰以司敗之言告也/諱國惡禮也聖人之道𢎞故)
(受之為/過也)　梁鱣(一作/鯉)字叔魚少孔子二十九歲(孔子家/語曰齊)
(人/)　顔幸字子栁少孔子四十六歲(鄭𤣥曰/魯人也)　冉孺字
子魯(一作/曾)少孔子五十歲(家語曰/魯人)　曹䘏字子循少孔
子五十歲　伯䖍字子析少孔子五十歲　公孫龍字
子石少孔子五十三歲(鄭𤣥曰/楚人)自子石已右三十五人
頗有年名及受業聞見于書傳其四十有二人無年及
不見書傳者紀于左　冉季字子産(鄭𤣥曰/魯人)　公祖句
兹字子之　秦祖字子南(鄭𤣥曰/秦人)　漆雕哆(赤者/反)字子
斂(鄭𤣥曰/魯人)　顔高字子驕　漆雕徒父　壤駟赤字子
徒(鄭𤣥曰/秦人)　商澤(家語曰/字子秀)　石作蜀字子明　任不齊
字選(鄭𤣥曰/楚人)　公良孺字子正(鄭𤣥曰陳人/賢而有勇)　后處字
子里(鄭𤣥曰/齊人)　秦冉字開　公夏首字乗(鄭𤣥曰/魯人)奚
容箴字子晢　公肩定字子中(鄭𤣥曰魯人/或曰晉人)　顔祖字
襄　鄡(苦/堯)單(善/)字子家(徐廣曰一云鄡單鉅鹿/有鄡縣太原有鄡縣)　句井
疆(鄭𤣥曰/衞人)　罕父黑字子索(家語曰罕/父黑字索)　秦商字子丕
(鄭𤣥曰/楚人)　申黨字周　顔之僕字叔(鄭𤣥曰/魯人)　榮旂
字子褀　縣成字子褀(鄭𤣥曰/魯人)　左人郢字行(鄭𤣥曰/魯人)
　燕伋字思　鄭國字子徒　秦非字子之(鄭𤣥曰/魯人)
施之常字子恒　顔噲字子聲(鄭𤣥曰/魯人)　步叔乗字子
車(鄭𤣥曰/齊人)　原亢籍(家語曰名/忼字籍)　樂欬字子聲　亷絜
字庸(鄭𤣥曰/衞人)　叔仲㑹字子期(鄭𤣥曰/魯人)　顔何字冉(鄭/𤣥)
(曰魯/人)　狄黒字晢　邽巽字子斂(鄭𤣥曰/魯人)　孔忠(家語/曰忠)
(字子蔑孔/子兄之子)　公西輿如字子上　公西蒧字子上(鄭𤣥/曰魯)
(人/)
太史公曰學者多稱七十子之徒譽者或過其實毁者
或損其真鈞之未覩厥容貌則論言弟子籍出孔氏古
文近是余以弟子名姓文字悉取論語弟子問并次為
篇疑者闕焉
　
　史記集解卷六十七
