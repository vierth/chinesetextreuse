
　資治通鑑卷一百九　　　宋　司馬光　撰
　　　　　　　　　　　　　　胡三省　音註
　晉紀三十一(强圉作/噩一年)
　　安皇帝甲(諱德宗字德宇孝武帝長子也諡法好/和不爭曰安又曰生而少斷曰安帝即)
　　　(位後桓𤣥纂奪劉裕反正南征北伐事多而中/原亦多事通鑑所書凡十卷故以十干書卷數)
隆安元年春正月己亥朔帝加元服改元以左僕射王
珣為尚書令領軍將軍王國寳為左僕射領選(領選者/領吏部)
(選選須/戀翻)仍加後將軍丹楊尹會稽王道子悉以東宮兵
配國寳使領之(會工/外翻)　燕范陽王德求救於秦秦兵不
出鄴中恟懼(恟許/洪翻)賀賴盧自以魏王珪之舅不受東平
公儀節度由是與儀有隙儀司馬丁建隂與德通從
而構間之(間古/莧翻)射書入城中言其狀(射而/亦翻)甲辰風霾
晝晦(霾謨皆翻風/雨土曰霾)賴盧營失火建言於儀曰賴盧燒
營為變矣儀以為然引兵退賴盧聞之亦退建帥其
衆詣德降(帥讀曰率/降户江翻)且言儀師老可擊德遣桂陽王
鎮南安王青帥騎七千追擊魏軍大破之(師克在和/將帥不和)
(敗之/本也)燕主寳使左衛將軍慕輿騰攻博陵殺魏所置
守宰王建等攻信都六十餘日不下士卒多死庚申
魏王珪自攻信都壬戌夜燕宜都王鳳踰城犇中山
(鳳知珪至/膽破而走)癸亥信都降魏　凉王光以西秦王乾歸
數反覆(謂乾歸既稱藩於光/而悔之也數所角翻)舉兵伐之乾歸羣下請
東奔成紀以避之(成紀縣自漢以來屬天水郡治小/坑川唐併顯親縣入成紀縣移成)
(紀縣治/顯親川)乾歸曰軍之勝敗在於巧拙不在衆寡光兵
雖衆而無法其弟延勇而無謀不足憚也且其精兵
盡在延所延敗光自走矣光軍于長最遣太原公纂
等帥步騎三萬攻金城乾歸帥衆二萬救之未至纂
等㧞金城光又遣其將梁㳟等以甲卒萬餘出陽武
下峽(陽武下峽在髙平西河/水所經也將即亮翻)與秦州刺史沒奕干攻
其東天水公延以枹罕之衆攻臨洮武始河闗皆克
之(臨洮縣漢屬隴西郡惠帝分屬狄道郡武始郡故/狄道縣地河闗縣前漢屬金城郡後漢屬隴西郡)
(晉屬狄道郡枹/音膚洮土刀翻)乾歸使人紿延云(紿待/亥翻)乾歸衆潰犇
成紀延欲引輕騎追之司馬耿稚諫曰乾歸勇略過人
安肯望風自潰前破王廣楊定皆羸師以誘之(破楊定/見上巻)
(孝武太元十九年太元十一年王廣為鮮卑匹蘭所執/送於後秦此時乾歸未統國事也乾歸破廣當在乞伏)
(國仁之時稚直/利翻羸倫為翻)今告者視高色動殆必有姦宜整陳而
前使步騎相屬(陳讀曰陣/屬之欲翻)俟諸軍畢集然後擊之無不
克矣延不從進與乾歸遇延戰死稚與將軍姜顯収散
卒還屯枹罕光亦引兵還姑臧　秃髪烏孤自稱大都
督大將軍大單于西平王(單音/蟬)大赦改元太初治兵廣
武攻凉金城克之凉主光遣將軍竇茍伐之戰于街亭
凉兵大敗　燕主寳聞魏王珪攻信都出屯深澤(深澤/縣前)
(漢屬涿郡後漢屬安平國晉屬博陵郡/宋白曰深澤縣以界内水澤深廣為名)遣趙王麟攻楊
城(郡國志中山蒲/隂縣有楊城)殺守兵三百寳悉出珍寳及宫人募
郡國羣盜以擊魏二月己巳朔珪還屯楊城沒根兄子
醜提為并州監軍聞其叔父降燕懼誅帥所部兵還國
作亂(監工銜翻降戸江/翻帥讀曰率下同)珪欲北還遣其國相涉延求和
於燕且請以其弟為質(相息亮翻/質音致)寳聞魏有内難不許
(兵法曰知彼知己百戰不殆慕容寳徒欲乘拓䟦珪之/有内釁而困之而不知己之才略不足辦也難乃旦翻)
使冗從僕射蘭真責珪負恩(冗而隴翻/從才用翻)悉發其衆步卒
十二萬騎三萬七千屯於曲陽之栢肆(此趙國之下曲/陽縣也有栢肆)
(塢隋開皇十六年置栢肆縣後廢入常山槀城縣魏/書帝紀作鉅鹿之栢肆塢按地形志鉅鹿郡治曲陽)營
於滹沲水北以邀之(滹音呼沲/徒河翻)丁丑魏軍至營於水南
寳濳師夜濟募勇敢萬餘人襲魏營寳陳於營北以為
之援(陳讀曰/陣下同)募兵因風縱火急擊魏軍魏軍大亂珪驚
起棄營跣走燕將軍乞特真帥百餘人至其帳下得珪
衣鞾(鞾許/戈翻)既而募兵無故自驚互相斫射(射而/亦翻)珪於營
外望見之乃擊鼓收衆左右及中軍將士稍稍來集多
布火炬於營外縱騎衝之募兵大敗(敵出其不意故走/見敵之不整乃還)
(戰善用兵者固/觀變而動也)還赴寳陳寳引兵復渡水北戊寅魏整
衆而至與燕相持燕軍奪氣寳引還中山魏兵隨而擊
之燕兵屢敗寳懼棄大軍帥騎二萬犇還時大風雪凍
死者相枕(枕職/任翻)寳恐為魏軍所及命士卒皆棄袍仗兵
器數十萬寸刄不返燕之朝臣將卒降魏及為魏所係
虜者甚衆(朝直遥翻將即/亮翻降户江翻)先是張衮嘗為魏王珪言燕
秘書監崔逞之材(據張衮傳衮未嘗與逞相識/也聞其才而稱之先悉薦翻)珪得之
甚喜以逞為尚書使錄三十六曹(漢光武分尚書為六/曹置郎三十四人并)
(左右丞為三十六人至魏尚書郎有殿中吏部駕部金/部虞曹比部南主客祠部度支庫部農部水部儀曹三)
(公倉部民曹二千石中兵外兵都兵别兵考功定課凡/二十三郎明帝青龍二年置都官騎兵合二十五郎晉)
(武帝罷農部定課置直事殿中祠部儀曹吏部三公比/部金部倉部度支都官二千石左民右民虞曹屯田起)
(部水部左右主客駕部車部庫部左右中兵左右外兵/别兵都兵騎兵左右士北主客南主客凡三十四曹後)
(又置運曹凡三十五曹置郎二十三/人更相統攝今魏又増為三十六曹)任以政事魏軍士
有自栢肆亡歸者言大軍敗散不知王處道過晉陽晉
陽守將封真因起兵攻并州刺史曲陽侯素延素延擊
斬之南安公順守雲中聞之欲自攝國事幢將代人莫
題曰此大事不可輕爾宜審待後問不然為禍不細順
乃止順什翼鞬之孫也(幢直江翻將即/亮翻鞬居言翻)賀蘭部帥附力
眷紇隣部帥匿物尼紇奚部帥叱奴根皆舉兵反(紇戸/骨翻)
(帥所/類翻)順討之不克珪遣安逺將軍庾岳帥萬騎還討三
部皆平之國人乃安珪欲撫慰新附深悔參合之誅(事/見)
(上卷孝武帝太元二十年珪以燕人/懲參合之禍苦戰不下故深悔之)素延坐討反者殺
戮過多免官以奚牧為并州刺史牧與東秦主興書稱
頓首與之均禮(時乞伏氏建國隴西號秦故/史書姚秦為東秦以别之)興怒以告
珪珪為之殺牧(為于/偽翻)己卯夜燕尚書郎慕輿皓謀弑燕
主寳立趙王麟不克斬闗出犇魏麟由是不自安(為麟/犇西)
(山張/本)　三月燕以儀同三司武鄉張崇為司空(石勒分/上黨置)
(武鄉郡及武鄉縣唐/遼州榆社縣即其地)　初燕清河王㑹聞魏軍東下表
求赴難(難乃/旦翻)燕主寳許之會初無去意(初無去龍/城之意也)使征
南將軍庫傉官偉建威將軍餘崇將兵五千為前鋒崇
嵩之子也(餘嵩見上卷孝武帝太/元二十一年傉奴沃翻)偉等頓盧龍近百日
(遼東新昌縣有盧龍山唐為平州盧龍縣慕容令所謂/守肥如之險即其地也此遼東新昌後人置於漢遼西)
(郡界非漢舊郡縣/地也近其靳翻)無食噉馬牛且盡會不發寳怒累詔
切責會不得已以治行簡練為名復留月餘(治直之翻/復扶又翻)
時道路不通偉欲使輕軍前行通道偵魏彊弱且張聲
勢(偵丑/鄭翻)諸將皆畏避不欲行餘崇奮曰今巨寇滔天京
都危逼(京都謂/中山)匹夫猶思致命以救君父諸君荷國寵
任而更惜生乎(荷下/可翻)若社稷傾覆臣節不立死有餘辱
諸君安居於此崇請當之偉喜簡給步騎五百人崇進
至漁陽遇魏千餘騎崇謂其衆曰彼衆我寡不擊則不
得免乃鼓譟直進崇手殺十餘人魏騎潰去崇亦引還
斬首獲生具言敵中濶狹衆心稍振會乃上道徐進(上/時)
(掌/翻)是月始達薊城(薊音/計)魏圍中山既久城中將士皆思
出戰征北大將軍隆言於寳曰涉珪雖屢獲小利然頓
兵經年(涉歳為經年去年/十一月魏攻中山)凶勢沮屈(沮在/呂翻)士馬死傷大
半人心思歸諸部離解(謂賀蘭紇鄰/紇奚三部)正是可破之時也
加之舉城思奮若因我之鋭乗彼之衰往無不克如其
持重不決將卒氣喪(將即亮翻/喪息浪翻)日益困逼事久變生後
雖欲用之不可得也寳然之而衞大將軍麟每沮其議
(麟有異志/故沮隆議)隆成列而罷者前後數四寳使人請於魏主
珪欲還其弟觚(觚留燕事見一百七/卷孝武太元十六年)割常山以西皆與
魏以求和(常山以西并/州之地也)珪許之既而寳悔之己酉珪如
盧奴(魏書地形志中山郡治盧奴酈道元曰盧奴城内/西北隅有水淵而不流南北一百步東西百餘步)
(水色正黒曰盧不流/曰奴故城以此得名)辛亥復圍中山(杜佑曰後燕都中/山今博陵郡唐昌)
(縣唐昌本漢苦陘縣章帝改漢昌曹魏改魏/昌隋改隋昌唐武德中改唐昌復扶又翻)燕將士數
千人俱自請於寳曰今坐守窮城終於困弊臣等願得
一出樂戰(士皆赴死願戰為/樂戰也樂音洛)而陛下每抑之此為坐自
摧敗也且受圍歴時無他竒變徒望積久寇賊自退今
内外之勢彊弱懸絶彼必不自退明矣宜從衆一决寳
許之隆退而勒兵召諸參佐謂之曰皇威不振寇賊内
侮臣子同恥義不顧生今幸而破賊吉還固善若其不
幸亦使吾志節獲展卿等有北見吾母者為吾道此情
也(隆初鎮龍城與母俱北及垂召/隆伐魏其母留龍城為于偽翻)乃被甲上馬詣門俟
命麟復固止寳(被皮義翻/復扶又翻)衆大忿恨隆涕泣而還(還從/宣翻)
(又如字/下同)是夜麟以兵刼左衞將軍北地王精使帥禁兵
弑寳(帥讀/曰率)精以義拒之麟怒殺精出犇西山依丁零餘
衆(中山西北二百里有狼山自狼山而西南連常山山/谷深險漢末黒山張燕五代孫方簡兄弟皆依阻其)
(地丁零餘衆翟真之黨也為燕所/敗退聚西山西山曲陽之西山也)於是城中人情震駭
寳不知麟所之(之往/也)以清河王會軍在近恐麟奪會軍
先據龍城乃召隆及驃騎大將軍農(驃匹妙翻/騎竒寄翻)謀去中
山走保龍城隆曰先帝櫛風沐雨以成中興之業崩未
朞年而天下大壊豈得不謂之孤負邪今外寇方盛而
内難復起(難乃旦翻復扶/又翻下復朝同)骨肉乖離百姓疑懼誠不可
以拒敵北遷舊都亦事之宜然龍川地狹民貧(龍川即/謂和龍)
(之/地)若以中國之意取足其中復朝夕望有大功此必不
可若節用愛民務農訓兵數年之中公私充實而趙魏
之間厭苦寇暴民思燕德庶幾返斾克復故業(幾居/希翻)如
其未能則憑險自固猶足以優游養鋭耳寳曰卿言盡
理朕一從卿意耳(隆策固善其如運命何兵家因敗為/成隆之智不足以及此也使寳始終)
(一從隆之説猶可/以免蘭汗之禍)遼東高撫善卜筮素為隆所信厚私
謂隆曰殿下北行終不能達太妃亦不可得見若使主
上獨往殿下潛留於此必有大功隆曰國有大難(難乃/旦翻)
主上䝉塵且老母在北吾得北首而死猶無所恨卿是
何言也(首式/救翻)乃遍召僚佐問其去留唯司馬魯恭參軍
成岌願從(從才/用翻)餘皆欲留隆竝聴之農部將谷會歸説
農曰(説輸/芮翻)城中之人皆涉珪參合所殺者父兄子弟泣
血踊躍欲與魏戰而為衞軍所抑(慕容麟為衞大將/軍故稱之為衞軍)今
聞主上當北遷皆曰得慕容氏一人奉而立之以與魏
戰死無所恨大王幸留此以副衆望擊退魏軍撫寧畿
甸奉迎大駕亦不失為忠臣也農欲殺歸而惜其材力
謂之曰必如此以望生不如就死(農隆皆號為有智略/而所見類如此天之)
(廢燕智者/失其智矣)壬子夜寳與太子策遼西王農高陽王隆長
樂王盛等萬餘騎出赴會軍河間王熈勃海王朗博陵
王鑒皆幼不能出城隆還入迎之自為鞁乘(鞁平義翻/説文曰車)
(駕/具)俱得免燕將王沈等降魏(沈持/林翻)樂浪王惠中書侍郎
韓範員外郎段宏太史令劉起等帥工伎三百犇鄴(樂/浪)
(音洛琅帥讀曰/率伎渠綺翻)中山城中無主百姓惶惑東門不閉魏
王珪欲夜入城冠軍將軍王建志在虜掠乃言恐士卒
盗府庫物請俟明旦珪乃止燕開封公詳從寳不成城
中立以為主閉門拒守珪盡衆攻之連日不㧞使人登
巢車(杜預曰巢車車上為櫓陸德明曰兵車高如巢以/望敵也杜佑曰以八輪車上樹高竿竿上安轆轤)
(以繩挽板屋上竿首以窺城中板屋方四尺高五尺有/十二孔四面别布車可進退圜城而行於營中逺視如)
(鳥之巢亦/謂之巢車)臨城諭之曰慕容寳已棄汝走汝曹百姓空
自取死欲誰為乎(為于/偽翻)皆曰羣小無知恐復如參合之
衆(復扶又翻/下復出同)故茍延旬月之命耳珪顧王建而唾其面
(唾土賀翻王建既鼔成參合之誅又沮/止珪乘夜入中山失計者再故唾其面)使中領將軍長
孫肥左將軍李栗將三千騎追寳至范陽不及破其新
城戍而還(前漢志中山國有北新城縣郡國志涿郡有/北新城縣晉省水經註新城縣在武遂縣南)
(燕督亢/之地也)　甲寅尊皇太后李氏為太皇太后戊午立皇
后王氏　燕主寳出中山與趙王麟遇于􁧛城(攷之字/書無􁧛)
(字有阱字/疾郢翻)麟不意寳至驚駭帥其衆奔蒲隂(蒲隂縣屬/中山郡前)
(漢之曲逆縣也後章帝醜其/名改曰蒲隂帥讀曰率下同)　復出屯望都(復扶/又翻)土人
頗供給之慕容詳遣兵掩擊麟獲其妻子麟脱走入山
中甲寅寳至薊殿中親近散亡略盡惟高陽王隆所領
數百騎為宿衞清河王會帥騎卒二萬迎于薊南寳怪
會容止怏怏有恨色(恨不得為嗣也事見上卷孝武/帝太元二十一年怏於兩翻)宻
告隆及遼西王農農隆俱曰會年少(少詩/照翻)專任方面習
驕所致豈有他也臣等當以禮責之寳雖從之然猶詔
解㑹兵以屬隆隆固辭乃減會兵分給農隆又遣西河
公庫傉官驥帥兵三千助守中山(傉奴/沃翻)丙辰寳盡徙薊
中府庫北趣龍城(趣七/喻翻)魏石河頭引兵追之戊午及寳
於夏謙澤(石河頭時屯漁陽夏謙/澤在薊北二百餘里)寳不欲戰清河王會
曰臣撫教士卒惟敵是求今大駕䝉塵人思效命而虜
敢自送衆心忿憤兵法曰歸師勿遏又曰置之死地而
後生(孫武子/之言)今我皆得之何患不克若其捨去賊必乘
人或生餘變寶乃從之會整陳與魏兵戰(陳讀/曰陣)農隆等
將南來騎衝之魏兵大敗追犇百餘里斬首數千級隆
又獨追數十里而還謂故吏留臺治書陽璆曰(留臺治/書為留)
(臺治書侍御史也燕建留臺於龍城見一百七卷孝/武太元十四年隆時録留臺故璆為故吏璆渠幽翻)中
山城中積兵數萬不得展吾意今日之捷令人遺恨因
慷慨流涕會既敗魏兵(敗蒲/邁翻)矜狠滋甚隆屢訓責之會
益忿恚(狠戸墾翻/恚於避翻)會以農隆皆嘗鎮龍城(孝武太元十/年農鎮龍城)
(十四年/隆代農)屬尊位重名望素出已右恐至龍城權政不復
在已(復扶/又翻)又知終無為嗣之望(以寳違垂命立/策為太子也)乃謀作
亂幽平之兵皆懐會恩不樂屬二王(樂音/洛)請於寳曰清
河王勇略高世臣等與之誓同生死願陛下與皇太子
諸王留薊宫臣等從王南解京師之圍還迎太駕寳左
右皆惡會(惡烏/路翻)言於寳曰清河王不得為太子神色甚
不平且其才武過人善收人心陛下若從衆請臣恐解
圍之後必有衞輒之事(衞靈公世子蒯聵出奔靈公立/其子輒靈公卒輒立蒯聵復入)
(輒拒而/不納)寳乃謂衆曰道通年少(㑹字道通/少詩照翻)才不及二王
(二王謂/農隆)豈可當專征之任且朕方自統六師仗㑹以為
羽翼何可離左右也(離力/智翻)衆不悦而退左右勸寳殺會
侍御史仇尼歸聞之告㑹曰大王所恃者父父已異圖
所仗者兵兵已去手欲於何所自容乎不如誅二王廢
太子大王自處東宮(處昌/呂翻)兼將相之任(將即亮翻/相息亮翻)以匡
復社稷此上策也會猶豫未許寳謂農隆曰觀道通志
趣必反無疑宜早除之農隆曰今寇敵内侮中土紛紜
社稷之危有如累卵會鎮撫舊都逺赴國難(難乃/旦翻)其威
名之重足以震動四鄰逆狀未彰而遽殺之豈徒傷父
子之恩亦恐大損威望寳曰會逆志已成卿等慈恕不
忍早殺恐一旦為變必先害諸父然後及吾至時勿悔
自負也會聞之益懼夏四月癸酉寳宿廣都黄榆谷(魏/収)
(地形志廣都縣屬建德郡在漢北/平白狼縣界隋省入遼西柳城縣)會遣其黨仇尼歸吳
提染干帥壯士二十餘人(帥讀曰/率下同)分道襲農隆殺隆於
帳下農被重創(被皮義翻/創初良翻)執仇尼歸逃入山中會以仇
尼歸被執事終顯發乃夜詣寳曰農隆謀逆臣已除之
寳欲討會陽為好言以安之曰吾固疑二王久矣除之
甚善甲戌旦會立仗嚴備乃引道會欲棄隆喪餘崇涕
泣固請乃聴載隨軍農出自歸寳呵之曰何以自負邪
(寳昜責農而以/前言相擿發)命執之行十餘里寳顧召羣臣食且議
農罪會就坐(坐徂/臥翻)寳目衞軍將軍慕輿騰使斬會傷其
首不能殺㑹走赴其軍勒兵攻寳寳帥數百騎馳二百
里晡時至龍城會遣騎追至石城不及(石城縣漢屬北/平郡後魏屬建)
(德郡隋併/入柳城縣)乙亥會遣仇尼歸攻龍城寳夜遣兵襲擊破
之會遣使請誅左右佞臣并求為太子(使疏/吏翻)寳不許會
盡收乘輿器服以後宮分給將帥(乘繩證翻將即/亮翻帥所類翻)署置
百官自稱皇太子錄尚書事引兵向龍城以討慕輿騰
為名丙子頓兵城下寳臨西門會乘馬遥與寳語寳責
讓之會命軍士向寳大譟以耀威城中將士皆憤怒向
暮出戰大破之會兵死傷大半走還營侍御郎高雲夜
帥敢死士百餘人襲會軍(寳之為太子雲以武藝/給事侍東宫拜侍御郎)會衆
皆潰會將十餘騎犇中山開封公詳殺之寳殺會母及
其三子丁丑寳大赦凡與會同謀者皆除罪復舊職論
功行賞拜將軍封侯者數百人遼西王農骨破見腦寳
手自裹創(創初/良翻)僅而獲濟以農為左僕射尋拜司空領
尚書令餘崇出自歸寳嘉其忠拜中堅將軍使典宿衞
贈高陽王隆司徒諡曰康寳以高雲為建威將軍封夕
陽公養以為子雲高句麗之支屬也(高句麗自云高陽/氏之後裔故以高)
(為氏句如字又/音駒麗力知翻)燕王皝破高句麗徙於青山(破高句麗/見九十七)
(卷成帝咸康八年青山/遼西徒河縣之青山也)由是世為燕臣雲沈厚寡言(沈/持)
(林/翻)時人莫知惟中衞將軍長樂馮䟦(魏收曰漢高帝置/信都郡景帝二年)
(為廣川國明帝更名樂成國安帝改為安平國晉改為/長樂郡考之晉志有安平而無長樂不知何時更名也)
(樂音/洛)竒其志度與之為友(高雲馮䟦事始見於/此為後得燕張本)䟦父和
事西燕王永為將軍永敗徙和龍　僕射王國寳建威
將軍王緒依附會稽王道子(會工/外翻)納賄窮奢不知紀極
惡王恭殷仲堪(惡烏/路翻)勸道子裁損其兵權中外恟恟不
安(恟許/拱翻)恭等各繕甲勒兵表請北伐道子疑之詔以盛
夏妨農悉使解嚴恭遣使與仲堪謀討國寳等(遣使疏/吏翻)
桓𤣥以仕不得志欲假仲堪兵勢以作亂(𤣥仕不得志/事見孝武太)
(元十/七年)乃説仲堪曰國寳與君諸人素已為對(事始一百/七卷孝武)
(太元十五年對敵/也説輸芮翻下同)唯患相斃之不速耳今既執大權與
王緒相表裏其所廻易無不如志孝伯居元舅之地必
未敢害之(王恭字孝伯孝武/王皇后之兄弟也)君為先帝所㧞超居方任
人情皆以君為雖有思致非方伯才(亦見太元十五/年思相吏翻)彼
若發詔徵君為中書令用殷覬為荆州(南蠻校尉資次/可為荆州故云)
(覬音/冀)君何以處之(處昌/呂翻)仲堪曰憂之久矣計將安出𤣥
曰孝伯疾惡深至君宜潛與之約興晉陽之甲以除君
側之惡(春秋公羊傳曰趙鞅興晉/陽之甲以除君側之惡)東西齊舉(江陵在西/京口在東)
(故曰東西/齊舉也)𤣥雖不肖願帥荆楚豪傑荷戈先驅(帥讀曰/率荷下)
(可/翻)此桓文之勳也仲堪心然之乃外結雍州刺史郗恢
(雍於用翻/郗丑之翻)内與從兄南蠻校尉覬南郡相陳留江績謀
之(從才用翻南蠻府南郡相/與荆州刺史府同治江陵)覬曰人臣當各守職分朝
廷是非豈藩屏之所制也(分扶問翻/屏必郢翻)晉陽之事不敢預
聞仲堪固邀之覬怒曰吾進不敢同退不敢異績亦極
言其不可覬恐績及禍於坐和解之(坐徂/臥翻)績曰大丈夫
何至以死相脅邪江仲元行年六十但未獲死所耳(江/績)
(字仲/元)仲堪憚其堅正以楊佺期代之朝廷聞之徵績為
御史中丞覬遂稱散發辭位(晉人多服寒食散其藥毒/發或致死今千金方中有)
(數方散/悉亶翻)仲堪往省之(省悉/井翻)謂覬曰兄病殊為可憂覬曰
我病不過身死汝病乃當滅門宜深自愛勿以我為念
郗恢亦不肯從仲堪疑未決會王恭使至(使疏/吏翻)仲堪許
之恭大喜甲戌恭上表罪狀國寳舉兵討之初孝武帝
委任王珣及帝暴崩不及受顧命珣一旦失勢循黙而
已(循黙者循常/而無一言也)丁丑王恭表至内外戒嚴道子問珣曰
二藩作逆卿知之乎珣曰朝政得失珣弗之預(朝直/遥翻)王
殷作難(難乃/旦翻)何由可知王國寳惶懼不知所為遣數百
人戍竹里(竹里今建康府竹篠鎮是其/地在行宮城東北三十許里)夜遇風雨各散
歸王緒説國寳矯相王之命召王珣車􁀮殺之以除時
望因挾君相發兵以討二藩國寳許之(説輸芮翻相息/亮翻車尺遮翻)
珣􁀮至國寳不敢害更問計於珣珣曰王殷與卿素無
深怨所競不過勢利之間耳國寳曰將曹爽我乎(謂珣/如蔣)
(濟説曹爽釋權而司馬懿終族之也事/見七十五卷魏邵陵厲公嘉平元年)珣曰是何言歟
卿寧有爽之罪王孝伯豈宣帝之儔邪又問計於􁀮􁀮
曰昔桓公圍壽陽彌時乃克(見一百二卷海西公太和/五年及一百三卷簡文帝)
(咸安/元年)今朝廷遣軍恭必城守若京口未㧞而上流奄至
君將何以待之國寳尤懼遂上疏解職詣闕待罪既而
悔之詐稱詔復其本官道子闇懦欲求姑息(姑且也息/止也姑息)
(猶言/且止)乃委罪國寳遣驃騎諮議參軍譙王尚之收國寳
付廷尉(洪景伯曰諮議參軍晉江左初置因軍諮祭酒/也其位在諸參軍之右驃匹妙翻騎竒寄翻)
尚之恬之子也甲申賜國寳死斬緒於市遣使詣恭深
謝愆失恭乃罷兵還京口國寳兄侍中愷驃騎司馬愉
竝請解職道子以愷愉與國寳異母又素不恊皆釋不
問戊子大赦殷仲堪雖許王恭猶豫不敢下聞國寳等
死乃始抗表舉兵遣楊佺期屯巴陵(沈約曰巴陵縣晉/武太康元年置屬)
(長沙酈道元曰湘水北至巴丘山入江山在右岸有巴/陵故城本吳之巴丘邸閤晉立巴陵縣後置建昌郡)
道子以書止之仲堪乃還會稽世子元顯年十六有儁
才為侍中説道子以王殷終必為患請潛為之備(説輸/芮翻)
道子乃拜元顯征虜將軍以其衞府及徐州文武悉配
之(為元顯討/王殷張本)　魏王珪以軍食不給命東平公儀去鄴
徙屯鉅鹿積租楊城慕容詳出步卒六千人伺間襲魏
諸屯(伺相吏翻/間古莧翻)珪擊破之斬首五千生擒七百人皆縱
之(縱之所以携中/山城中之人心)　初張掖盧水胡沮渠羅仇匈奴沮
渠王之後也(盧水胡分居安定張掖史各以其所居郡/係之沮子余翻北史曰沮渠世居張掖臨)
(松盧/水)世為部帥(帥所/類翻)凉王光以羅仇為尚書從光伐西
秦及呂延敗死羅仇弟三河太守麴粥謂羅仇曰(呂光/得凉)
(州自號三河王此郡葢光置也賢曰三河謂金城/河賜支河湟河此郡當置於漢張掖金城郡界)主上
荒耄信䜛今軍敗將死(將即/亮翻)正其猜忌智勇之時也吾
兄弟必不見容與其死而無名不若勒兵向西平出苕
藋(河西張氏置西平郡唐為鄯州之地苕藋地名/在漢張掖郡畨禾縣界藋徒弔翻畨如淳音盤)奮臂
一呼(呼火/故翻)凉州不足定也羅仇曰誠如汝言然吾家世
以忠孝著於西土寧使人負我我不忍負人也光果聴
䜛以敗軍之罪殺羅仇及麴粥羅仇弟子䝉遜雄傑有
策略涉獵書史以羅仇麴粥之喪歸葬諸部多其族姻
會葬者凡萬餘人䝉遜哭謂衆曰呂王昏荒無道多殺
不辜吾之上世虎視河西(䝉遜之先世為匈奴左且渠/河西匈奴左地也世居盧水)
(為酋豪其高曾/皆雄健有勇名)今欲與諸部雪二父之恥復上世之業
何如衆咸稱萬歳遂結盟起兵攻凉臨松郡㧞之(臨松/郡張)
(天錫置後周廢入/張掖郡張掖縣)屯據金山(五代史志張掖刪丹縣有/金山沮渠䝉遜事始此)
　司徒左長史王廞導之孫也(廞許/金翻)以母喪居吳王恭
之討王國寳也版廞行吳國内史(以白版授官/非朝命也)使起兵
於東方(三吳皆在/建康之東)廞使前吳國内史虞嘯父等入吳興
義興召募兵衆(父音/甫)赴者萬計未幾國寳死(幾居/豈翻)恭罷
兵符廞去職反喪服廞以起兵之際誅異已者頗多勢
不得止遂大怒不承恭命使其子㤗將兵伐恭牋於會
稽王道子稱恭罪惡(將即亮翻/會工外翻)道子以其牋送恭五月
恭遣司馬劉牢之帥五千人擊㤗斬之(帥讀/曰率)又與廞戰
於曲阿衆潰廞單騎走不知所在(騎竒/寄翻)收虞嘯父下廷
尉以其祖潭有功(虞潭有討蘇峻/之功下遐嫁翻)免為庶人　燕庫傉
官驥入中山與開封公詳相攻(慕容寳遣驥助守中山/因與詳相攻傉奴沃翻)
詳殺驥盡滅庫傉官氏又殺中山尹苻謨夷其族中山
城無定主民恐魏兵乘之男女結盟人自為戰(使慕容/農慕容)
(隆留中山而用/之未可知也)甲辰魏王珪罷中山之圍就榖河間督
諸郡義租甲寅以東平公儀為驃騎大將軍都督中外
諸軍事兖豫雍荆徐揚六州牧左丞相封衞王(驃匹妙/翻騎竒)
(寄翻雍/於用翻)慕容詳自謂能却魏兵威德已振乃即皇帝位
改元建始置百官以新平公可足渾潭為車騎大將軍
尚書令(潭當/作譚)殺拓䟦觚以固衆心(觚先使燕為燕/所留珪之弟也)鄴中
官屬勸范陽王德稱尊號會有自龍城來者知燕主寳
猶存乃止　凉王光遣太原公纂將兵擊沮渠䝉遜於
怱谷破之(怱谷當在/刪丹縣界)䝉遜逃入山中䝉遜從兄男成為
凉將軍(從才/用翻)聞䝉遜起兵亦合衆數千屯樂涫(樂涫縣/漢屬酒)
(泉郡後周廢入福禄縣/涫姑歡翻又古玩翻)酒泉太守壘澄討男成兵敗澄
死(壘姓/澄名)男成進攻建康遣使説建康太守叚業曰(説輸/芮翻)
呂氏政衰權臣擅命刑殺無常人無容處一州之地(處/昌)
(呂/翻)叛者相望瓦解之形昭然在目百姓嗷然無所依附
府君奈何以葢世之才欲立忠於垂亡之國男成等既
唱大義欲屈府君撫臨鄙州使塗炭之餘䝉來蘇之惠
(書曰徯我后/后來其蘇)何如業不從相持二旬外救不至郡人高
逵史惠等勸業從男成之請業素與凉侍中房晷僕射
王詳不平懼不自安乃許之男成等推業為大都督龍
驤大將軍凉州牧建康公(驤思/將翻)改元神璽(璽斯/氏翻)以男成
為輔國將軍委以軍國之任䝉遜帥衆歸業(帥讀/曰率)業以
䝉遜為鎮西將軍光命太原公纂將兵討業不克(將即/亮翻)
　六月西秦王乾歸徵北河州刺史彭奚念為鎮衞將
軍以鎮西將軍屋𢎞破光為河州牧(屋𢎞當作屋引魏/書官氏志内入諸)
(姓有屋引氏後改為房氏張駿分興晉金城武始南安/永晉大夏武成漢中為河州北河州乞伏氏所置也治)
(枹罕鎮衞將/軍劉聰所置)定州刺史翟瑥為興晉太守鎮枹罕(張茂/分武)
(興金城西平安故為定州興晉郡亦張氏置枹罕縣漢/屬金城郡後漢屬隴西郡後又分屬西平郡張駿分屬)
(晉興郡後又分置興/晉郡瑥音温枹音膚)　秋七月慕容詳殺可足渾潭詳
嗜酒奢淫不恤士民刑殺無度所誅王公以下五百餘
人羣下離心城中饑窘詳不聴民出采稆(稆音呂禾不/布種而自生)
(曰/稆)死者相枕(枕職/任翻)舉城皆謀迎趙王麟詳遣輔國將軍
張驤帥五千餘人督租於常山(驤思將翻/帥讀曰率)麟自丁零入
驤軍潛襲中山城門不閉執詳斬之麟遂稱尊號聴人
四出采稆人既飽求與魏戰麟不從稍復窮餒(復扶/又翻)魏
王珪軍魯口遣長孫肥帥騎七千襲中山入其郛麟追
至泒水(泒水在中山新市縣輿地志云盧/奴城北臨滱水面泒河泒攻乎翻)為魏所敗而
還(敗蒲邁翻還從宣/翻又如字下同)八月丙寅朔魏主珪徙軍常山之
九門(常山郡有/九門縣)軍中大疫人畜多死將士皆思歸珪問
疫於諸將對曰在者纔什四五珪曰此固天命將若之
何四海之民皆可為國在吾所以御之耳何患無民羣
臣乃不敢言遣撫軍大將軍略陽公遵襲中山入其郛
而還　燕以遼西王農為都督中外諸軍事大司馬錄
尚書事　凉散騎常侍太常西平郭黁善天文數術(散/悉)
(亶翻騎竒寄/翻黁奴昆翻)國人信重之會熒惑守東井黁謂僕射王
詳曰凉之分野將有大兵(分扶/問翻)主上老病太子闇弱太
原公凶悍(悍下罕翻/又侯旰翻)一旦不諱禍亂必起吾二人久居
内要彼常切齒將為誅首矣田胡王乞基部落最彊(田/胡)
(胡之一/種也)二苑之人多其舊衆吾欲與公舉大事推乞基
為主二苑之衆盡我有也(凉州治姑臧/有東西苑城)得城之後徐更
議之詳從之黁夜以二苑之衆燒洪範門使詳為内應
事泄詳被誅(被皮/義翻)黁遂據東苑以叛民間皆言聖人舉
兵事無不成從之者甚衆凉王光召太原公纂使討黁
纂將還諸將皆曰叚業必躡軍後宜潛師夜發纂曰業
無雄才憑城自守若潛師夜出適足張其氣勢耳(張知/亮翻)
乃遣使告業曰郭黁作亂吾今還都(都謂姑臧/使疏吏翻)卿能决
者可早出戰於是引還業不敢出纂司馬楊統謂其從
兄桓曰(從才/用翻)郭黁舉事必不虚發吾欲殺纂推兄為主
西襲呂𢎞據張掖號令諸郡此千載一時也桓怒曰吾
為呂氏臣安享其祿危不能救豈可復増其難乎(復扶/又翻)
(難乃/旦翻)呂氏若亡吾為𢎞演矣(春秋衞懿公與狄人戰于/滎澤為狄人所殺𢎞演納)
(肝以殉之桓女配纂其/見親異於他臣故云然)統至番禾遂叛歸黁(番禾縣漢/屬張掖郡)
(晉屬武威郡唐天寳中/改為天寶縣番音盤)𢎞纂之弟也纂與西安太守石
元良共擊黁大破之乃得入姑臧黁得光孫八人於東
苑及敗而恚(恚於/避翻)悉投於鋒上枝分節解飲其血以盟
衆衆皆掩目凉人張捷宋生等招集戎夏三千人反於
休屠城(夏戸雅翻休屠縣漢屬武威郡因休屠王城以/為名也晉省縣水經註姑臧城西有馬城東城)
(即休屠縣故城/也屠直於翻)與黁共推凉後將軍楊軌為盟主軌略
陽氐也將軍程肇諫曰卿棄龍頭而從虵尾非計也軌
不從自稱大將軍凉州牧西平公纂擊破黁將王斐于
城西黁兵勢漸衰遣使請救于秃髪烏孤(使疏/吏翻)九月烏
孤使其弟驃騎將軍利鹿孤帥騎五千赴之(帥讀曰率/騎竒寄翻)
　秦太后虵氏卒(虵以者翻虜姓也/又食遮翻又音他)秦主興哀毁過禮
不親庶政羣臣請依漢魏故事既葬即吉尚書郎李嵩
上疏曰孝治天下先王之高事也(治直/之翻)宜遵聖性以光
道訓既葬之後素服臨朝(朝直/遥翻)尹緯駁曰嵩矯常越禮
(尹緯習於聞見反謂李嵩為矯常越禮嗚呼自/短喪之制行人之不知禮也久矣駁北角翻)請付有
司論罪興曰嵩忠臣孝子有何罪乎其一從嵩議　鮮
卑薛勃叛秦(薛勃據貳城為魏/所攻而降于秦)秦主興自將討之(將即/亮翻)
勃敗犇沒弈干沒弈干執送之　秦泫氏男姚買得謀
弑秦主興不克而死(泫師古曰工𤣥翻/楊正衡胡大翻)　秦主興入寇
湖城𢎞農太守陶仲山華山太守董邁皆降之遂至陜
城進寇上洛㧞之(置陜湖二戍見一百六卷孝武大元/十一年華山郡晉分𢎞農之華隂京)
(兆之鄭馮翊之夏陽郃陽置上洛縣前漢屬𢎞農後漢/屬京兆晉武帝㤗始二年分京兆南部置上洛郡華户)
(化翻陜/失冉翻)遣姚崇寇洛陽河南太守夏侯宗之固守金墉
崇攻之不克乃徙流民二萬餘户而還武都氐屠飛啖
鐵等據方山以叛秦(據晉書載記時飛鐵殺隴東太守/姚迴屯據方山則方山當在隴東)
(郡界祝穆曰方山在/武都郡東西四十里)興遣姚紹等討之斬飛鐵興勤於
政事延納善言京兆杜瑾等皆以論事得顯㧞天水姜
龕等以儒學見尊禮(瑾渠吝翻/龕口含翻)給事黄門侍郎古成詵
等以文章參機宻(古成姓也/詵疎臻翻)詵剛介雅正以風教為己
任京兆韋髙慕阮籍之為人居母喪彈琴飲酒詵聞之
而泣持劍求髙欲殺之髙懼而逃匿　中山饑甚慕容
麟帥二萬餘人出據新市(新市縣自漢以來屬中山劉/昫曰新市古鮮虞子國唐為)
(定州新樂縣杜佑曰唐鎮州治真定/縣漢新市縣故城在東北帥讀曰率)甲子晦魏王珪進
軍攻之太史令鼂崇曰不吉昔紂以甲子亡謂之疾日
(左傳辰在子夘謂之疾日杜預註云疾惡也紂/以甲子喪桀以乙夘亡故以為忌日鼂直遥翻)兵家忌
之珪曰紂以甲子亡周武不以甲子興乎崇無以對冬
十月丙寅麟退阻𣲖水(𣲖音/觚)甲戌珪與麟戰於義臺大
破之(據李延壽北史義臺塢名魏/收地形志新市縣有義臺城)斬首九千餘級麟與
數十騎馳取妻子入西山遂奔鄴甲申魏克中山燕公
卿尚書將吏士卒降者二萬餘人(將即亮翻/降戸江翻)張驤李沈
先嘗降魏復亡去(復扶/又翻)珪入城皆赦之得燕璽綬圖書
府庫珍寳以萬數(璽斯氏翻/綬音受)班賞羣臣將士有差追諡
弟觚為秦愍王發慕容詳冡斬其尸收殺觚者髙霸程
同皆夷五族(五族謂五/服内親也)以大刃剉之丁亥遣三萬騎就
衛王儀將攻鄴　秦長水校尉姚珍奔西秦西秦王乾
歸以女妻之(妻七/細翻)　河南鮮卑吐秣等十二部大人皆
附於秃髪烏孤(此金城/河南也)　燕人有自中山至龍城者言
拓䟦涉珪衰弱司徒德完守鄴城會德表至勸燕主寳
南還寳於是大簡士馬將復取中原遣鴻臚魯邃冊拜
德為丞相冀州牧(臚陵/如翻)南夏公侯牧守皆聴承制封拜
(夏戸/雅翻)十一月癸丑燕大赦十二月調兵悉集戒嚴在頓
(調徒弔翻頓/者次舍之所)遣將軍啓崙南視形勢(崙盧/昆翻)乙亥慕容麟
至鄴復稱趙王説范陽王德曰魏既克中山將乘勝攻
鄴鄴中雖有蓄積然城大難固且人心恇懼(説輸芮翻/恇去王翻)
不可守也不如南趣滑臺(趣七/喻翻)阻河以待魏伺釁而動
河北庶可復也時魯陽王和鎮滑臺和垂之弟子也亦
遣使迎德德許之(使疏/吏翻)
　
　
　
　
　
　
　
　
　
　
　
　
　
　
　資治通鑑卷一百九
