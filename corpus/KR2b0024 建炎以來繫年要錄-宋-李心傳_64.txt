
　建炎以來繫年要錄巻六十三
　　　　　　　　　　　　宋　李心傳　撰
紹興三年二月丁亥朔陞桂州為靜江府以上嘗領節
度故也　工部尚書兼權吏部尚書席益言魏晉而下
甄别人物専任選曹至唐而銓法宻矣然不盡拘以微
文激濁揚清時岀度外故杜淹表薦四十餘人後多知
名韋思謙坐公事負殿髙公輔遽擢為監察御史國初
猶存舊制乾德四年詔曰自今常調集選人吏部南曹
取歴任中多課績而無闕失其人材可擢者具名送中
書引驗加奬則是尚或任人而不専任法也其後官制
釐改典選者一切不得以意從事振㧞幽滯無復聞焉
望稽用乾徳詔書凡常調中材行可取者許長貳具名
以聞從之　龍圖閣直學士汪藻守湖州州例敷糴軍
糧於民戶而土居左朝請郎通判無為軍顔經投匭訟
藻廢格赦令䟦扈不臣事下宣諭官胡䝉䝉具以聞經
坐貶二秩經言不已停其官(經停官/在三月)　詔禁箭簳往山
東犯者抵死官吏失察流三千里不以原赦
右諫議大夫徐俯進春秋解義至天王使宰渠伯糾來
聘用左氏說父在故名上謂俯曰魯桓公簒立天王當
致討既四年不問乃使其宰往聘失政刑矣故書名以
貶之戊子俯乞編之記注
己丑言者論軍中虛費四事一曰冗兵二曰虛劵三曰
廣作名目以收使臣四曰招集遊手以充効用大畧謂
或有一軍不過三二千而使臣至五六百又効用之給
倍於上禁軍今乃以供雜役望詔統兵之臣與應副錢
糧官同心體國愛惜財用立定使臣員數選汰効用詔
樞宻院申嚴行下　右承事郎徐端益知漢陽軍端益
陽翟人(此乃本中之父建炎元年/四月先見者自是一人)自分鎭後漢陽未曾
除守至是始命之　是日端明殿學士簽書樞宻院事
兼權參知政事權邦彥薨於位上將臨其䘮其家辭而
止特贈七官為左奉政大夫輟視朝一日賻銀帛千匹
两邦彥無子有女適右承事郎韓穰乃詔所得恩賜皆
以三分之一給其女邦彥秉政幾一年碌碌無所建明
充位而已
庚寅詔以法惠寺為同文館初議以臨安府學館髙麗
使人言者奏雖在兵間不可無學且恐為麗使所窺乃
改除館以待之既而麗使言至洪州洋内風敗其舟卒
不至　知鼎州程昌㝢遣將攻夏城寨寨據芷江東西
北各阻陂湖惟西南半面有平地賊設重城重壕其外
設陷馬坑官軍屯於寨下以守之
辛邜右諫議大夫兼侍讀徐俯為翰林學士　尚書考
功員外郎任申先試監察御史　都督府統制官王進
改充江西安撫大使司統制官以所部二千自饒州移
江西屯駐　初置廣西提舉買馬司於賔州俸賜視雜
監司凡買馬事經略司毋得預仍命撥本路上供封樁
内藏錢合二十七萬緡欽州鹽二百萬斤為買馬費先
是提舉峒丁李棫與帥臣許中有隙坐停官中遣屬官
任彦輝代領其事移司賔州至是邕州効用䝉賜投匭
上書以為賔州去横山寨十二程道逺不便又鹽綵價
髙公私多弊故良馬不可得上納其言遂以左朝請大
夫新知建昌軍李預提舉廣西買馬仍召見遷官而後
遣行預江隂人也(嵗撥買馬錢在此月甲午䝉賜上書/在辛丑除李預在甲辰置司賔州在)
(庚戌撥鹽在壬子預遷官在三月癸亥今聮書之熊克/小歴云撥本路上供錢七萬緡為本按日歴所撥乃上)
(供錢七萬緡提刑司封樁錢及韶州歳額内藏庫錢各/十萬緡十一月壬申預奏内藏庫封樁錢並無現在乞)
(改撥贍學經制錢十萬許之仍詔通其餘見取窠名計/三十一萬應副買馬支用按鹽二百萬斤約計二十四)
(萬緡又有錢十七萬緡實/計四十一萬克蓋誤也)　國子監丞蘇良冶為尚書
都官員外郎良冶與吕抗善故頤浩用之　是日陜西
都統制吳玠與敵遇於真符縣之饒風闗先是知興元
府劉子羽聞金州陷即遣統制官田晟守饒風闗拒敵
來路且馳檄召玠時宣撫司未有行下玠曰事廹矣諸
將不能辦我當自行直秘閣主管機宜文字陳逺猷請
曰敵舉國而來其鋒不可當宣撫既命分守各有守地
何苦逺赴萬一不勝悔之無及玠不聽自河池一日夜
馳三百里中道少止子羽移書曰敵旦夕至饒風嶺下
不守此是無蜀也公不前子羽當徃玠即復馳與敵遇
玠軍纔數千人益以洋川義士萬三千人玠先以黄柑
遺薩里罕曰大軍逺來聊奉止渇今日决戰各忠所事
薩里罕大驚以杖擊地曰吳玠爾來何速耶(張同撰吳/玠傳誌補)
(遺金帥薩里罕最好釋氏僧午長老者最所尊禮至得/與其妻妾雜坐飲食而仙人闗尼某少畜於是僧忠烈)
(於是置尼私第日以施利厚給已而使尼手書言忠烈/所以待已意惟汝可報及宻許髙爵且㗖以金午喜諾)
(吾諜之往者皆館於方丈往來不絕薩里罕不疑也於/是金人情偽凡至宻之事吾舉得之費士戣蜀口用兵)
(錄亦載此事且云至是玠知金將犯金洋云云按史金/人以去年十二月二十五日趨金商而玠以今年二月)
(五日至饒風闗相距且四十日不/得云先知今姑附此更須詳考)時金房鎮撫使王彥
自西鄉以八字軍來㑹諸軍見援至稍弛玠怒欲斬壕
寨將而壕寨將走降金人告以虛實且言統制官郭仲
等地分雖險而兵寡弱易敗乃縱所掠婦人還山寨而
自蟬溪嶺繞出闗背夜以輕兵襲取之仲果退走敵既
得山寨遂乗髙下闞饒風以精兵夾攻王師之背王師
盡却玠斬之不能止凡六日闗陷
壬辰起居舍人黄龜年進起居郎尚書左司員外郎張
綱為起居舍人　尚書右司員外郎李與權為中書門
下省檢正諸房公事吏部員外郎王庭秀守左司員外
郎劉岑為右司員外郎
癸巳都司檢詳官奏下營田法於諸路行之悉以陳規
條畫為主其江北無牛之地仍用古法以二人拽一鋤
凡授田五人為甲别給菜田五畆為廬舍稻場初年免
田租之半兵屯以使臣主之民屯以縣令主之悉以嵗
課多寡為殿最　左通直郎楊揆直秘閣知楚州楚州
自殘破後久不置守樞宻院言揆才可用遂除職而命
之(此可見王明清所云揆欲斬秦檜事/謬誤已見建炎三年十一月丙午注)仍令都督府以
兵千人授揆之官尋詔兼沿淮安撫司公事(揆兼沿淮/安撫在此)
(月丁/未)　勒停人謝亮復右朝請大夫知筠州以奉使之
勞也左司諫唐煇奏亮庸繆不才又法當討論後旬日
遂罷其命
甲午降授武功郎樞宻院聽候使喚耿進特送處州覊
管先是韓世忠奏進有反謀下大理法寺當進對其徒
有下海歸鄉語比私罪徒追一官罰金使臣李明聽聞
不審誤吿世忠當死罪杖世忠上疏言無以懲後遂遷
明一官而黜進(世忠奏進反事見/二年十月乙巳)
丙申乾化縣土兵作亂先是閤門祗候劉瑾以禦㓂之
勞就知縣事瑾日縱土兵剽掠人甚苦之㑹瑾改除江
西兵馬副都監安撫大使司以右承事郎黄象先為代
象先與瑾不協每裁抑之是日象先出郊飲酒土兵有
盗民園蔬者象先執以屬吏其徒簒取以去象先怒後
八日宻遣土豪鄧宻等以兵掩土兵寨盡殺其孥焚其
居而去時岳飛討䖍㓂朝廷命瑾以所部六百人為鄉
導在䖍吉間守臣侯延慶以象先屬吏言於朝象先坐
罷去
丁酉饒風闗䧟吳玠收餘兵趨西縣王彥收餘兵奔逹
州彥潰兵走通明縣破之四川大震(王彥奔逹州吳玠/功績記云爾彥潰)
(兵破通明惟劉長源奏/議及之蓋他書無有也)
戊戌詔要郡次要郡守臣帶兵馬鈐轄路都監者並罷
以言者論虛文無補也
己亥御筆臨安自兵火後民地為官司軍營所占者其
預買絹皆除之翌日輔臣言上戶往往以免下戶不能
自陳宜遵詔㫖蠲放上曰文王發政施仁必先四者凡
施恵當先及下彼豪家雖立法抑之猶能侵細民不可
不察也　是日薩里罕入興元府經畧司劉子羽焚其
城而遁初饒風闗陷子羽與吳玠謀守定軍山玠憚之
遂西子羽亦退屯三泉縣從兵不及三百與士卒同粗
糲至取草木牙蘖食之遺玠書曰子羽誓死於此與公
訣矣時玠在興州之仙人闗為守備得書而泣其愛將
楊政大呼軍門曰節使不可負劉待制不然政軰亦舍
節使去玠乃從麾下由間道與子羽㑹於三泉敵游騎
甚廹玠夜視子羽方酣寢傍無警呵者曰此何時而簡
易乃爾子羽慨然曰吾死命矣夫何言玠泣下復往守
仙人闗子羽約玠共屯三泉玠曰闗外蜀之門戶不可
輕棄金人所以不敢輕入者恐玠躡其後耳若相與居
下敵必隨入險反守徐取間道則吾勢日蹙大事去矣
今經略既下玠當由興州河池繞出敵後褒斜山谷如
行鼠穴敵見玠繞出其後謂將用竒設伏邀其歸路勢
必狼顧吾然後據險邀擊可使遁走此所謂善敗者不
亡者也子羽以潭毒山形斗㧞其上寛平有水乃築壁
壘凡十六日而成其衆稍集既而統制官王俊又以五
千人至於是軍勢復振(張同傳誌補遺曰劉子羽自漢/中西遁謂忠烈曰今漢中失守)
(公不若與子羽同至閬州調兵以出破之未晩忠烈不/從則又日以羽書邀促約共入兵按子羽留玠當是共)
(守蜀口耳非欲同趨閬中也不然子羽胡/為留三泉耶諸書毁子羽太甚今不然)
庚子詔伯琮特除和州防禦使賜單名從玉令學士院
擬二十八字進入自擇瑗字以名之　吏部員外郎權
監察御史江南東西路宣諭劉大中言昨岳飛提兵洪
州頗有紀律人情恃以為安業今盗賊未息而飛既去
則民不安農務失時欲望速賜選兵前來免致盗賊滋
蔓詔以湖南安撫司統制官韓京為江西安撫大使司
統制官將所部千五百人自衡州移吉州屯駐　詔官
兵所過州縣並具人數及所敷錢米與支用實數申尚
書省尋命官軍所過毋得調夫(此月/壬寅)皆用江東西宣諭
劉大中奏也　左廸功郎梅汝能為進武校尉汝能初
以注列子授官法當審量用權丹徒縣日嘗有捕盗功
而改命　詔三省都錄事自今不許赴御史臺故事通
直郎以上遷官皆赴臺謝惟两省侍從官則否至是御
史臺令省史皆謝而朝請大夫中書門下省都錄事魏
弼等言舊例無之但文案散失不見故事遂有是旨蓋
吕頥浩開陳欲以抑御史也其後頤浩去位卒改之(九/月)
(丙子/衝改)
辛丑詔天章閣神御二十五位旦望節序帝后生忌辰
依舊逐位排設内應用羊肚者以他物代之上以每位
當用一羊故有是㫖且諭大臣曰祖宗以仁覆天下豈
欲多殺物命吕頥浩曰陛下奉先盡禮而仁愛及於微
物天下幸甚　詔廣東諸郡盗賊所過被掠之家捐其
稅用中書舎人趙思誠請也
壬寅宗室瑗為貴州防禦史(此據當時/告詞所書)
癸邜樞宻院言自來軍賞轉資禁軍副都頭廂軍副指
揮使以上給降宣命禁軍十將以下三衙給帖今統兵
去處既許軍前給據補轉資級欲並申朝廷改給付身
方行支破請受從之
甲辰詔諸州經總錢並委通判拘収用浙東提㸃刑獄
公事孫近請也舊委守臣樁管而常為侵占移用至是
始革之
乙巳資政殿學士提舉臨安府洞霄宫謝克家知泉州
　詔諸路漕司移用錢每季具支使科名申戶部本部
察其違法之甚者按劾以聞仍令諸州季具漕司取撥
之數申戶部用議者請也　是日河南鎮撫司統制官
李吉敗偽齊兵於伊陽初孟邦雄既為鎮撫使翟琮所
執而邦雄之黨梁進者復為劉豫守襲琮所寓治鳯牛
山寨琮設伏擊之盡殪吉端氏人也(梁進事不得其日/按史吉以二月十)
(九日敗孟邦傑于伊陽故繫此吉七/月庚申補武功郎閤門宣賛舍人)
丁未知成都府王似始受川陜宣撫處置副使之命先
是宣撫處置使張浚見似除書上疏言都統制吳玠參
議軍事劉子羽有功于蜀不應一旦以似加其上尚書
左僕射吕頤浩與似連姻聞浚論似非才不悅或告右
僕射朱勝非以浚起義平江時常有斬勝非之語勝非
又毁之浚由是得罪時浚承制以子羽為宣撫判官與
似同治事大事多與子羽謀之似充位而已(日歴二年/九月丙戌)
(知興元王似為宣副十二月甲辰又除知䕫州盧法原/成都續記似二年閏四月自成都移興元六月還成都)
(十二月遷顯直冄任今年二月始為宣副張深代似知/成都五月到任蓋道阻除命不時至故似二月始聞命)
(耳子羽為宣判見於常同劾䟽而浚子羽行狀墓/誌皆不書惟宣撫司案牘中有之今掇取附見)
䖍賊周十隆率衆犯循梅汀州己酉詔統制官趙祥韓
京申世景王進合兵捕之
庚戌襄陽鎮撫使李横為神武左副軍統制京西招撫
使初横既進兵偽齊右武大夫和州防禦使添差鄭州
兵馬鈐轄牛臯武徳大夫知汝州彭玘各以所部兵與
横㑹横以便宜命臯為蔡唐州鎮撫使玘知汝州言於
朝故有是命仍賜横武翼郎以下告三百遂以臯為左
武大夫安州觀察使(賜横空名告在此月/壬寅今併附于此)横又言臣已
起兵撫定尅復神京請命重兵宿將進屯淮西按兵勿
動以揚聲援詔同都督江淮荆湖諸軍事孟庾淮東宣
撫使劉光世江東宣撫使韓世忠措置　徽猷閣待制
廬壽鎮撫使兼知廬州胡舜陟改充淮西安撫使應本
路鎮撫司並受節制時論者以為鎮撫兵皆烏合之徒
其帥守與夫僚屬率多肆貪殘之威無子恵之德故民
之復業者少宜稍選沿江諸郡長民之官責以勞徠勸
相之任於是淮東已復置帥臣故改命舜陟　初集英
殿修撰葉煥知池州募官兵得三千人號曰敢勇分為
五軍然所募多烏合不逞之徒煥不能制是日左軍反
右軍擇甲將應之兵馬都監華旺大呼令釋甲左軍以
諸軍不相應遂焚天王樓而遁煥檄池州統制官王進
以所部追撃叛兵過江而潰事聞上謂大臣曰此事雖
由小人喜亂亦守臣馭之失宜吕頥浩曰請先抽出過
敢勇且分汰其餘衆乃議守臣之罪於是煥坐落職奉
祠(事聞在三月戊午煥/奪職在六月甲申)　劉忠餘黨犯分寧武寧二縣
江西大帥司遣統領官武經郎髙道修武郎司全合兵
討平之後各遷一官(二人遷官在/十一月戊午)
辛亥工部尚書兼權吏部尚書兼侍講席益參知政事
新除翰林學士兼侍讀徐俯為端明殿學士簽書樞宻
院事故事簽樞下執政一等至是特詔鈞禮又例外賜
以金帶
壬子降授右朝散郎提舉浙東茶鹽公事王然罷仍貶
秩一等先是宣諭官朱異論然置明州三縣鹽場將沿
海下戶一例拘籍其間有不願結甲及雖結甲而不願
貸本錢至有憂畏而自縊或持仗而逐保正者言者亦
論其擾民故有是命
甲寅詔自今守臣到任半年先具民間利害或邉防五
事來上因以察其材能　翰林學士綦崈禮兼侍讀給
事中胡松年兼侍講　集英殿修撰提舉西京嵩山崇
福宫檀倬秘閣修撰邵溥並復徽猷閣待制倬建徳人
宣和末嘗為給事中坐王黼黨廢至是始復之　直秘
閣提舉江州太平觀馬咸召對請申嚴鞫獄於本狀外
别求他罪之禁頒之中外上納其言遂以咸試大理卿
　右中散大夫两浙轉運副使徐康國罷仍貶秩二等
先是康國獻羡錢十萬緡上不受宣諭官朱異左司諫
唐煇論康國抛糴民戶米麥踰年不償故有是命(王明/清揮)
(麈後錄云韓璜叔夏為司諫奉使江外回赴堂白事徐/康國為两浙漕亦以執事入謁中書康國自謂敭歴已)
(乆率多傲忽既詣省候於廊廡以待朝退一緑衣少年/已先在焉天尚未辨色康國初不知為叔夏也貌慢之)
(偃然坐胡床䨇展两足於火踏子之上目視雲霄乆之/始問曰足下前任何處緑衣曰乍脫州縣時以事之湖)
(外方以獻利害得審察之命因以求任使者康國疑為/此輩易之曰朝廷多事之際隨材授官乍脫州縣者未)
(易遽干要除堂吏過與之揖康國且詫於緑衣曰此某/中奉也某在此儻非諸公調䕶亦焉能久安耶語未終)
(丞相下馬遣直省吏致意康國曰適以韓司諫奉使廽/得㫖有所問未及接見吏引緑衣以登囬首揖康國始)
(知為諫官驚悵恐怖脚蹙踏子翻空灰火滿地皇灼而/退越數日竟為叔夏彈其交結堂吏臣所目覩而罷洪)
(邁夷堅丙志紹興初韓叔夏璜以監察御史宣諭湖南/歸有㫖令詣都堂以職事白宰相時朝廷草創官府儀)
(範尚踈畧两浙副漕徐大夫者素以簡倨稱先在客次/視韓緑袍居下坐殊不頋省乆之乃問曰君從甚處至)
(此韓答曰自湖外來徐曰今日差遣不易得雖見廟堂/於事亦何所濟少焉朝退有省吏過廡下徐見之拱而)
(揖曰前日指揮某事已即時奉所戒吏方愧謝望見韓/驚而去徐固不悟繼復一人至其語如前俄有趨避而)
(丞相下馬直省官抗聲言請察院徐大駭急起欲謝過/方冬月燎爐在前袖拂湯缾仆衝灰蔽室因不暇致一)
(語韓既退除右司諫即具以所見劾之以為身任使者/媚事胥徒遂放罷按韓璜以建炎四年九月除監察御)
(史是年出使湖南治鍾相獄事紹興元年四月除右司/諫十一月送吏部當康國罷浙漕時璜去言路久矣又)
(按康國紹興二年五月因進銷金屏風事降二官乃中/丞沈與求所劾與璜殊不相闗邁累年為史官不知何)
(以差誤/如此)　左承議郎襄陽鎮撫司參謀官趙去疾來獻
㨗上召見以去疾為左朝散大夫直龍圖閣仍命有司
以米五千斛餉横軍朝廷未知金房鎮撫使王彥之敗
亦詔彥以軍食給横時宣撫處置使張浚念非王庻不
可修葺興元庻以左通議大夫責江州未行乃復起庻
為參謀官使詣巴州措置梁洋一帶庻至巴急散榜梁
洋境上招其軍民不數日逺近來㑹巴之北境即米倉
山下視興元出兵之孔道始敵破金商無所得已失望
薩里罕至金牛鎮不見兵疑有伏自以深入恐無歸路
又聞庻在巴州吳玠陽為軍書㑹諸將欲斷敵歸路敵
邏得之懼㑹野亡所掠食少盡乃引兵還興元　詔劉
光世韓世忠赴行在奏事以將易鎮也
乙卯劉光世遣統制官酈瓊等以萬人屯泗州為李横
聲援　偽齊劉豫葬偽太后翟氏於東平
是月豫開貢舉得進士羅誘以下四十八人誘海州人也
三月丙辰朔禮部尚書洪擬兼權吏部尚書
丁巳浙西提舉茶鹽公事夏之文言去歲賣鹽増鈔錢
五十萬餘緡所煎鹽増八百七十餘萬斤詔之文與其
屬官皆遷官
戊午賜貴州防禦使印　初浙西安撫大使兼知鎮江
府劉光世言本軍月費錢二十七萬緡朝廷及漕司纔
應副十六萬七千有竒雖有取撥鎮江一郡財賦之名
而兵火之後所入微細欲盡撥歸漕司祇乞貼數應副
都省言浙西提刑司具到鎮江酒稅課利田賦以紹興
元年計之總為一百餘萬貫石匹两兼本府水陸要衝
商賈輻輳若諸色稅課悉歸公上則比之前日不無増
羡乃如光世所奏財賦並令漕司拘收酒稅令两通判
措置　遣入内東頭供奉官睿思殿祗候趙愿徃京西
勞李横軍　詔两浙諸州和買物帛聽以三分折納見
緡用户部請也
己未中書舍人趙思誠言州縣武臣添差甚衆一郡有
至三四十人貪汚不法民受其弊望自今惟忠義及有
功勞於國之子孫朝廷特加優恤者許添外差餘並禁
止若以員多缺少自當稍清入仕之門以息官冗民貧
之弊詔除宗室外令吏部開具申尚書省　中書舎人
洪炎兼權直學士院初炎因朔日轉對言趙姓出於少
昊而原廟之祀止及於黄帝黄帝子孫蕃衍盛大王天
下者蓋非一姓獨少昊及太祖開基以來未有大顯者
望命諸儒討論一正禮典以盡尊祖之義事下禮部後
不行(炎章䟽以辛酉/降出今併附此)
庚申武義大夫閤門宣賛舍人知隨州李道領榮州團
練使以樞宻院言道能察軍情不受鎮撫之命理宜褒
賞故也
初命神武後軍統制兼都督府都統制巨師古以所部
萬人屯揚州壬戌孟庾奏留之不許　名湖州唐太子
太師顔真卿廟曰忠烈用守臣汪藻請也　召布衣蘇
庠赴行在庠丹陽人父堅元祐中為太府卿庠少能詩
不事科舉徐俯薦其賢於上令赴都堂審察固辭乃命
鎮江以禮敦遣赴行在庠䘮明不至　淮西安撫使胡
舜陟至廬州時潰卒王全(王全初見/正月辛未)蹂境上督府檄招
之全拒不從聞舜陟入境遂與其徒來降詔以全為承
信郎擇其少壯之士五百人𨽻淮西軍籍(王全以是月/戊寅補官)
前郡將王亨籍官逋之在民者亡慮數萬緡舜陟盡蠲
之亨又托名贍軍令市販輸金物物苛歛民擾且怨行
旅㡬絶舜陟罷之流民稍稍自歸舜陟發粟貸民俾濟
農事俾秋登乃償㑹嵗大穰所収至倍公私皆給焉
癸亥詔前降鎮撫司差官按察郡縣指揮並罷以殿中
侍御史曽統言分鎮之地平時既無監司按察而一旦
遽加繩削則將不可勝誅乞俟戎馬平定更選膚使布
宣德意故有是命　詔𣙜貨務都茶場除提領官并左
右司外其餘官司並非所𨽻毋得勾喚吏人及取索文
字以提轄官張純言本務係朝廷庫務依法不𨽻省寺
故也於是榷貨事戶部不得預(日歴無此敕㫖今以今/年十月壬辰戶部勘當)
(狀修入以見常同/論鹽法事張本)
甲子資政殿學士江西安撫大使知洪州李回落職提
舉江州太平觀回老而慢其下多縱弛帥司屯兵數萬
皆招収潰賊既無所憚又軍食不足恣其所為郡民夜
不解衣惟恐生變宣諭官劉大中至江西奏囬専權廢
法且縱其子右宣教郎澡預政受金及多辟親黨攝官
凡二十餘事朝廷初疑太多再下大中審實大中言十
中之一二事耳事有大於此者於是江西轉運副使呉
革韓琼並罷而澡勒停回素與吕頤浩不諧由是不復
而卒　端明殿學士知建康府趙鼎為江西安撫大使
兼知洪州鼎過信州舉人汪洋方志學之嵗裁書謁鼎
鼎喜遂與偕行洋玊山人也　京西招撫使李横傳檄
諸軍収復東京是日以其文來上畧曰偽齊僣號自速
剪平國運中興王師已進西壓淮泗東接海沂驛騎交
馳羽書疊至我則兼収南陽智謀之士提大河忠孝之
人仗義以行乗時而動又曰金商之兵出其先荆湖之
師繼其後若能納欵則悉仍舊貫執迷不悟則後悔難
追朝廷嘉之後五日詔横自武功大夫袁州防禦使特
遷右武大夫忠州觀察使
丙寅詔讀書習射童子求試者九人惟習射者召見餘
賜帛罷之上因謂大臣曰上有所好下必有甚焉蓋繇
昨嘗推恩一二童子欲求試者雲集此雖善事然可以
知人主好惡不可不謹也　直秘閣知江州兼主管沿
江安撫司公事孫佑言本州對岸自舒州至蘄黄数千
里間盡為荒榛既非所統稍有動息别無斥堠甚非控
守之計請蘄黄二州軍期控守事務並從本司措置從
之仍詔大事聽江西帥司處置㓂賊令湖北帥司應援
其岳州係長江上流𦂳要控扼之地守臣亦令帶沿江
安撫俟盗賊寧息如舊
丁卯省沿江三大帥官屬員　詔自今臣僚上殿毋得
輙論私事及有僥求對畢仍申閤門照㑹時直龍圖閣
吕源自浙東使還賜對乞改正過名為言者所劾故有
是命　襄陽鎮撫使兼京西招撫使李横獻金人之俘
二十有二詔女真逹呼拉等四人處死其渤海漢兒分
𨽻神武諸軍
己巳徽猷閣待制知平江府李擢試尚書工部侍郎徽
猷閣待制提舉亳州明道宫黄唐傳試給事中秘閣修
撰浙東提㸃刑獄公事孫近為秘書少監並限三日赴
行在　是日潁昌㨗奏至詔李横再進翊衛大夫加賜
空名告身二百令京西山寨並聽横節制劉豫聞横入
潁昌遣使詣左副元帥宗維求援横等軍本羣盗雖勇
而無紀律見敵所遺子女金帛乃縱掠數日置酒髙㑹
敵聞而易之豫遣其將李成以二萬人迎敵金遣左都
監宗弼援之敗臯於京城西北牟駞岡横等軍無甲皆
敗走敵亦不敢深逐也潁昌復陷參議官榖城譚世則
為賊所執令其臨漢江招横横不答世則遇害
庚午右承事郎陳正彚直秘閣主管亳州明道宫正彚
黨人瑾長子也崇寧中上書訟蔡京罪流海島者十餘
年上聞其名召見將用之正彚稱疾求去乃有是命
初大理正劉藻乞借官許用䕃贖刑部請係朝廷許便
宜從事實因功勞先次擬補官之人犯贓私罪杖非重
害者及公罪徒並贖從之
辛未故直徽猷閣知應天府凌唐佐以死事贈徽猷閣
待制上命其從孫閤門祗候憲往潁昌津致其家且賜
金五十两為道路費先是唐佐妻子皆為劉豫所囚李
横入許始知其狀言于朝遂命収䘏之而道已梗矣
初命神武副軍都統制岳飛督捕䖍㓂而飛言軍無春
衣乃出戶部帛萬五千賜之仍令吉州𣙜貨務就賜錢
三萬緡為行軍費於是飛有衆二萬四千餘人詔江西
廣東湖南三漕臣濟其軍食　武德大夫知汝州彭玘
為武功大夫髙州刺史
壬申閤門宣賛舍人神武中軍右部統領韓世良帶御
器械　詔貴州防禦使瑗育在宫中不可與諸宗室比
特給真俸從内東門司供納
癸酉命起復鎮潼軍節度使開府儀同三司孟忠厚朝
謁昭慈獻烈皇后攅宫以將再期也　左承務郎通判
潭州張掞坐與孔彥舟馬友交通下吏計贓抵死以昭
慈外親免編配送韶州収管掞妻趙氏宗室女有美色
彦舟之敗也掠其妻以去至是抵罪　東流令王鮪坐
贓抵死除名編管新州自是贓吏罕復黥配矣
甲戌尚書左司員外郎王庭秀言朝廷比來深疾貪吏
然州縣之間豈無亷介自將沉於下僚者望命五使所
至以亷潔清修可以師表吏民者具名來上參以公議
不次陞擢以厲士風從之　直秘閣主管萬壽觀吕抗
吕摭並改在外宫觀任便居住以其父頥浩言京祠當
奉朝請於班列間不免與百官相見恐致嫌疑也　宣
撫處置使張浚奏劉子羽吳玠王彥饒風嶺勦殺金人
丁丑進士聞人武子特補從政郎孟庾之使閩中也武
子以客從軍牋奏至是得官　江東西路宣撫使韓世
忠言近㫖諸軍不得互相招収請自今官兵已受宣敕
者並於紙背書冩軍號用印以為照騐詔從其請自今
批勘官吏失察者徒二年　初惠州獄囚黄四等七人
有司以為强盗當死司士曹兼管左推勘公事孟師尹
錄問駁正無罪及是上聞之特遷右宣教郎知營道縣
既而有司言師尹嘗平反死囚五人特命遷一秩(師尹/遷秩)
(在明年正/月乙亥)　左朝奉大夫知藤州侯彭老獻賣鹽羡錢
千萬上批其奏付三省曰縱有寛剩自合歸之有司非
守臣所當進納或恐妄有刻剥取媚朝廷特降一官以
懲妄作所進物退還翌日徐俯又以為言彭老遂罷彭
老延慶兄也　詔衢州守臣汪思温追捕事魔為首之
人重寘於法毋得張皇騷擾先是衢州妖民余五婆居
開化之九里坑傳習魔法新除秘書少監孫近在浙東
恐其為變請命衢嚴州守臣捕治禁止故有是命時江
浙州縣溪山深僻之民更相傳教各有主首願為徒侣
之人即輸錢上簿聽其呼率私置軍器羣起舉事里正
恐其累已匿不告官由是其徒轉熾既而近又言江浙
山谷之民平時食肉之日有數所以易於食菜今者一
槩株連黨與則其衆不可勝治乃命為首者取㫖論罪
其餘皆釋之御史曽統亦言開化接連徽嚴二州之間
地險而僻其人勇悍喜鬬不可不早為之圖望捕為首
三人法外行遣自餘徒黨一切出榜釋其罪戾免致反
側生變從之而亂已作矣(統奏在四月庚子今附書之/此為今年五月繆羅事始)
戊寅内侍賈翊責監英州宜安鎮鹽稅日下出門　親
衛大夫寧州觀察使福建路馬歩軍副總管韋淵提舉
亳州明道宫以淵引疾有請也　皇后母福國夫人熊
氏言家無居第乞令臨安府蓋屋十五間為皇后宅上
不許命以官屋假之
辛巳詔浙西安撫大使司統制軍馬兼知泰州張榮兼
知承州王林並以所部聽帥司節制以湯東野有請也
壬午太尉武成感德軍節度使神武左軍都統制江南
東西路宣撫使韓世忠開府儀同三司充淮南東路宣
撫使泗州置司朝廷聞李横進師議遣大將以劉光世
兵不練而世忠忠勇故召見而遣之仍賜世忠廣馬七
綱軍士甲千副激賞銀帛三萬匹两又出錢百萬緡米
二十八萬斛為半歳之用命户部侍郎姚舜明徃泗州
總領錢糧(賜世忠甲在三月甲戌支錢糧在癸未賜/綱馬在四月辛卯壬辰遣舜明在丙申)倉
部郎官孫逸詣平江府常秀饒信撫州督發軍食　直
秘閣提舉廣南市舶宗頴添差都督府參議官　右宣
教郎通判和州賈直清提舉淮西茶鹽公事两淮舊為
分鎮地至是始命監司　言者論軍屯所至發掘冢墓
及借取平民首級之弊詔以付神武諸將　宣撫處置
司同統制官楊政率兵入偽地因糧攻討是日至水洛
城與賊遇乃還
癸未左朝奉大夫提舉建州武夷山冲佑觀胡世將復
徽猷閣待制知建康府　直徽猷閣知靜江府許中降
職一等時中原士大夫避亂者多在嶺南上數詔有司
給其廪禄中言本路諸州賦入微薄請禁寄居官毋得
居沿邉十三郡見寓止者皆徙之仍毋給其禄上惡之
故有是命　詔今後贓吏依祖宗舊制斷訖令刑部鏤
板行下以兵部員外郎劉景真有請也　大理正劉藻
請諸路獄案情犯未圓者除命官外更不取㑹令刑寺
悉行两斷委憲司遣官審問定歸一斷事下本寺本寺
奏如所請其不可定歸一斷者即上朝廷酌情處斷施
行從之
甲申右承議郎新通判温州陳桷直秘閣賜五品服桷
為韓世忠所厚故上召對而申命之　詔自今進士䇿
問及銓試選人時議並以七書為題一首既而言者以
為文具遂不行(四年二月辛亥禮部侍郎陳/與義申請不行今并附此)　初江西
安撫大使司將官李宗諒燕筠以所部叛於筠州引兵
侵瀏陽諸縣李綱為湖南安撫使遣兵撃降之詔宗諒
筠戮於市其衆分𨽻諸軍(按宋史繋/壬午日)　江東轉運判官
陳敏識黜監嶺南諸州市征以言者論其頃在分寧首
欲降敵也
建炎以來繫年要録巻六十三金人地名考證
　　薩里罕(原書作撒離喝/誤改見巻十一)
　　逹呼拉(原書作逹鶻/辣誤今改正)
　
　
　
　
　
　
　
　
　
　
　
　
　建炎以来繫年要錄巻六十三
