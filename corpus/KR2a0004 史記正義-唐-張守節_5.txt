史記正義卷三
　　　　　　　　　　　　唐　張守節　撰
殷本紀第三　　　　　　　　史記三
殷契(括地志云相州安陽本盤庚所都即北冢殷墟南/去朝歌城百四十六里竹書紀年云盤庚字也北)
(冡曰殷墟南去鄴四十里是舊都城西南三十里有洹/水南岸三里有安陽城西有城名殷墟所謂北冡者也)
(今按洹水在相州北四里/安陽城即相州外城也)母曰簡狄有娀氏之女(按記/云桀)
(敗於有娀之墟有/娀當在蒲州也)為帝俈次妃三人行浴見𤣥鳥墮其
卵簡狄取吞之因孕生契契長而佐禹治水有功帝舜
乃命契曰百姓不親五品不訓汝為司徒而敬敷五教
五教在寛封於商(括地志云商州東八十里商洛縣本/商邑古之商國帝俈之子卨所封也)
賜姓子氏(括地志云故子城在渭州華城/縣東北八十里葢子姓之别邑)契興於唐虞
大禹之際功業著於百姓百姓以平契卒子昭明立昭
明卒子相土立(括地志云宋州城古閼伯之墟/即商丘也又云羿所封之地)相土卒
子昌若立昌若卒子曹圉立曹圉卒(圉音語/出本草)子冥立冥
卒子振立振卒子㣲立㣲卒子報丁立報丁卒子報乙
立報乙卒子報丙立報丙卒子主壬立主壬卒子主癸
立主癸卒子天乙立是為成湯成湯自契至湯八遷湯
始居亳(括地志云宋州榖熟縣西南三十五里南亳故/城即南亳湯都也宋州北五十里大䝉城為景)
(亳湯所盟地因景山為名河南偃師為/西亳帝俈及湯所都盤庚亦從都之)從先王居(按亳/偃師)
(城也商丘宋州也湯即位都南亳後徙西亳也括地志/云亳邑故城在洛州偃師縣西十四里本帝俈之墟商)
(湯之/都也)作帝誥湯征諸侯葛伯不祀湯始伐之湯曰予有
言人視水見形視民知治不伊尹曰明哉言能聽道乃
進君國子民為善者皆在王官勉哉勉哉湯曰汝不能
敬命予大罰殛之無有攸赦作湯征伊尹名阿衡阿衡
欲干湯而無由乃為有莘氏媵臣(括地志云古莘國在/汴州陳留縣東五里)
(故莘城是也陳留風俗傳云陳留外黄有莘昌亭/本宋地莘氏邑也媵翊剩反爾雅云媵將送也)負鼎
俎以滋味説湯致於王道或曰伊尹處士湯使人聘迎
之五反然後肯往從湯言素王及九主之事湯舉任以
國政伊尹去湯適夏既醜有夏復歸於亳入自北門遇
女鳩女房作女鳩女房湯出見野張網四面祝曰自天
下四方皆入吾網湯曰嘻盡之矣乃去其三面祝曰欲
左左欲右右不用命乃入吾網諸侯聞之曰湯徳至矣
及鳥獸當是時夏桀為虐政淫荒而諸侯昆吾氏為亂
(帝俈時陸終之長於夏臺子昆吾/氏之後也世本云昆吾者衛氏是)湯乃興師率諸侯伊
尹從湯湯自把鉞以伐昆吾遂伐桀湯曰格汝衆庶來
女悉聽朕言匪台小子敢行舉亂有夏多罪予維聞女
衆言夏氏有罪予畏上帝不敢不正今夏多罪天命殛
之今女有衆女曰我君不恤我衆舍我嗇事而割政女
其曰有罪其奈何夏王率止衆力率奪夏國有衆率怠
不和曰是日何時喪予與女皆亡夏徳若兹今朕必往
爾尚及予一人致天之罰予其大理女女毋不信朕不
食言女不從誓言予則帑僇女無有攸赦以告令師作
湯誓於是湯曰吾甚武號曰武王桀敗於有娀之虚桀
犇於鳴條(括地志云髙涯原在蒲州安邑縣北三十里/南坂口即古鳴條陌也鳴條戰地在安邑西)
夏師敗績湯遂伐三㚇俘厥寶玉(括地志云曹州濟隂/縣即古定陶也東有)
(三鬷亭/是也)義伯仲伯作典寶湯既勝夏欲遷其社不可作
夏社伊尹報於是諸侯心服湯乃踐天子位平定海内
湯歸至於泰卷陶(陶古/銘反)中􁅍作誥既絀夏命還亳作湯
誥維三月王自至於東郊告諸侯羣后毋不有功於民
勤力迺事予乃大罰殛女毋予怨曰古禹臯陶乆勞於
外其有功乎民民乃有安東為江北為濟西為河南為
淮四瀆已修萬民乃有居后稷降播農殖百榖三公咸
有功於民故后有立昔蚩尤與其大夫作亂百姓帝乃
弗予(音/與)有狀先王言不可不勉曰不道毋之在國女毋
我怨以令諸侯伊尹作咸有一徳咎單作明居湯乃改
正朔易服色上白朝㑹以晝湯崩(括地志云薄城北郭/東三里平地有湯冢)
(按在蒙即北薄也又云洛州偃師縣/東六里有湯冢近桐宮葢此是也)太子太丁未立而
卒於是迺立太丁之弟外丙是為帝外丙帝外丙即位
三年崩立外丙之弟中壬(仲壬/二音)是為帝中壬帝中壬即
位四年崩伊尹迺立太丁之子太甲(尚書孔子序云成/湯既沒太甲元年)
(不言有外丙仲壬而太史公採世本有外丙/仲壬二書不同當是信則傳信疑則傳疑)太甲成湯
適長孫也是為帝太甲帝太甲元年伊尹作伊訓作肆
命作徂后帝太甲既立三年不明暴虐不遵湯法亂徳
於是伊尹放之於桐宫(晉太康地記云尸鄉南有亳坂/東有城太甲所放處也按尸鄉)
(在洛州偃師縣/西南五里也)三年伊尹攝行政當國以朝諸侯帝太
甲居桐宫三年悔過自責反善於是伊尹迺迎帝太甲
而授之政帝太甲修徳諸侯咸歸殷百姓以寧伊尹嘉
之迺作太甲訓三篇襃帝太甲稱太宗太宗崩子沃丁
立帝沃丁之時伊尹卒既葬伊尹於亳(括地志云伊尹/墓在洛州偃師)
(縣西北八里又云宋州楚丘縣西北十五里有伊尹墓/恐非也帝王世紀伊尹名摯為湯相號阿衡年百嵗卒)
(天霧三日沃丁/以天子禮葬之)咎單遂訓伊尹事作沃丁沃丁崩弟太
庚立是為帝太庚帝太庚崩子帝小甲立帝小甲崩弟
雍已立是為帝雍已殷道衰諸侯或不至帝雍已崩弟
太戊立是為帝太戊帝太戊立伊陟為相亳有祥桑榖
共生於朝一暮大拱帝太戊懼問伊陟伊陟曰臣聞妖
不勝徳帝之政其有闕與帝其修徳太戊從之而祥桑
枯死而去伊陟贊言於巫咸(按巫咸及子賢冢皆在蘇/州常熟縣西海虞山上葢)
(二子本/呉人也)巫咸治王家有成作咸艾作太戊帝太戊贊伊
陟於廟言弗臣伊陟讓作原命殷復興諸侯歸之故稱
中宗中宗崩子帝仲丁立帝仲丁遷於隞(括地志云滎/陽故城在鄭)
(州滎澤縣西南十/七里殷時敖地也)河亶甲居相(括地志云故殷城在相/州内黄縣東南十三里)
(即河亶甲所築都/之故名殷城也)祖乙遷於邢(括地志云絳州龍門縣/東南十二里耿城故耿)
(國/也)帝仲丁崩弟外壬立是為帝外壬仲丁書闕不具帝
外壬崩弟河亶甲立是為帝河亶甲河亶甲時殷復衰
河亶甲崩子帝祖乙立帝祖乙立殷復興巫賢任職祖
乙崩子帝祖辛立帝祖辛崩弟沃甲立是為帝沃甲帝
沃甲崩立沃甲兄祖辛之子祖丁是為帝祖丁帝祖丁
崩立帝沃甲之子南庚是為帝南庚帝南庚崩立帝祖
丁之子陽甲是為帝陽甲帝陽甲之時殷衰自仲丁以
來廢適而更立諸弟子弟子或争相代立比九世亂於
是諸侯莫朝帝陽甲崩弟盤庚立是為帝盤庚帝盤庚
之時殷已都河北盤庚渡河南復居成湯之故居迺五
遷無定處(湯自南亳遷西亳仲丁遷敖河亶甲居相/祖乙居耿盤庚渡河南居西亳是五遷也)殷
民咨胥皆怨不欲徙盤庚乃告諭諸侯大臣曰昔髙后
成湯與爾之先祖俱定天下法則可修舍而弗勉何以
成徳乃遂涉河南治亳行湯之政然後百姓由寕殷道
復興諸侯來朝以其遵成湯之徳也帝盤庚崩弟小辛
立是為帝小辛帝小辛立殷復衰百姓思盤庚迺作盤
庚三篇帝小辛崩弟小乙立是為帝小乙帝小乙崩子
帝武丁立帝武丁即位思復興殷而未得其佐三年不
言政事決定於冡宰以觀國風武丁夜夢得聖人名曰
説以夢所見視羣臣百吏皆非也於是迺使百　營求
之野得説於傅險中(地理志云傅險即傅説版築之處/所隠之處窟名聖人窟在今陜州)
(河北縣北七里即虞國虢國之界又有傅説祠注水經/云沙澗水北虞山南經傅巖傅説隠室前俗名聖人窟)
是時説為胥靡築於傅險見於武丁武丁曰是也得而
與之語果聖人舉以為相殷國大治故遂以傅險姓之
號曰傅説帝武丁祭成湯明日有飛雉登鼎耳而呴(音/構)
(呴雉鳴也詩/云雉之朝呴)武丁懼祖已曰王勿憂先修政事祖已乃
訓王曰唯天監下典厥義降年有永有不永非天夭民
中絶其命民有不若徳不聽罪天既附命正厥徳乃曰
其奈何嗚呼王嗣敬民㒺非天繼常祀毋禮於弃道武
丁修政行徳天下咸驩殷道復興帝武丁崩子帝祖庚
立祖已嘉武丁之以祥雉為徳立其廟為髙宗遂作髙
宗肜日及訓帝祖庚崩弟祖甲立是為帝甲帝甲淫亂
殷復衰帝甲崩子帝廪辛立帝廪辛崩弟庚丁立是為
帝庚丁帝庚丁崩子帝武乙立殷復去亳徙河北帝武
乙無道為偶人(偶五茍反偶對以土木/為人對象於人形也)謂之天神與之
博令人為行(為于偽反/行胡孟反)天神不勝乃僇辱之為革囊盛
血仰而射之命曰射天武乙獵於河渭之間暴雷武乙
震死子帝太丁立帝太丁崩子帝乙立帝乙立殷益衰
帝乙長子曰㣲子啓啓母賤不得嗣少子辛辛母正后
辛為嗣帝乙崩子辛立是為帝辛天下為之紂帝紂資
辨捷疾聞見甚敏材力過人手格猛獸(帝王世紀云紂/倒曳九牛撫梁)
(易柱/也)知足以距諫言足以飾非矜人臣以能髙天下以
聲以為皆出已之下好酒淫樂嬖於婦人愛妲己妲己
之言是從於是使師涓作新淫聲北里之舞靡靡之樂
厚賦税以實鹿臺之錢(括地志云鹿䑓在衛/縣西南二十二里)而盈鉅橋
之粟益收狗馬奇物充仞宫室益廣沙丘苑臺(括地志/云沙丘)
(臺在邢州平鄉東北二十里竹書紀年云自盤庚徙殷/至紂之滅七百七十三年更不徙都紂時稍大其邑南)
(距朝歌北據邯鄲及/沙丘皆為離宫别館)多取野獸蜚鳥置其中慢於鬼神
大最樂戲於沙丘以酒為池(括地志云酒池在衛州衛/縣西二十三里太公六韜)
(云紂為酒池迴船糟丘而/牛飲者三千餘人為輩)縣肉為林(縣戸/眠反)使男女倮(胡/瓦)
(反/)相逐其間為長夜之飲百姓怨望而諸侯有畔者於
是紂乃重辟刑有炮烙之法以西伯昌九侯(括地志云/相州洛陽)
(縣西南五十里有九侯城亦/名鬼侯城葢殷時九侯城也)鄂侯為三公九侯有好女
入之紂九侯女不憙淫紂怒殺之而醢九侯鄂侯争之
彊辨之疾并脯鄂侯西伯昌聞之竊嘆崇侯虎知之以
告紂紂囚西伯羑里(羑一作牖音酉羑城在相州湯隂/縣北九里紂囚西伯城也帝王世)
(紀云囚文王文王之長子曰伯邑考質於殷為紂御紂/烹為羮賜文王曰聖人當不食其子羮文王食之紂曰)
(誰謂西伯聖者食/其子羮尚不知也)西伯之臣閎夭之徒求美女奇物善
馬以獻紂紂乃赦西伯西伯出而獻洛西之地(洛水一/名漆沮)
(水在同州洛西之地謂/洛西文丹方等州也)以請除炮烙之刑紂乃許之賜
弓矢斧鉞使得征伐為西伯而用費中為政(費音扶味/反中音仲)
(費姓仲/名也)費中善䛕好利殷人弗親紂又用惡來惡來善
毁䜛諸侯以此益疏西伯歸乃隂修徳行善諸侯多叛
紂而往歸西伯西伯滋大紂由是稍失權重王子比干
諫弗聽商容賢者百姓愛之紂廢之及西伯伐飢國滅
之紂之臣祖伊聞之而咎周恐奔告紂曰天既訖我殷
命假人元龜無敢知吉非先王不相我後人維王淫虐
用自絶故天弃我不有安食不虞知天性不迪率典今
我民㒺不欲喪曰天曷不降威大命胡不至今王其奈
何紂曰我生不有命在天乎祖伊反曰紂不可諫矣西
伯既卒周武王之東伐至盟津諸侯叛殷㑹周者八百
諸侯皆曰紂可伐矣武王曰爾未知天命乃復歸紂愈
淫亂不止㣲子數諫不聽乃與太師少師謀遂去比干
曰為人臣者不得不以死争迺強諫紂紂怒曰吾聞聖
人心有七竅剖比干觀其心(括地志云比干見㣲子去/箕子狂乃歎曰主過不諫)
(非忠也畏死不言非勇也過則諫不用則死忠之至也/進諫不去者三日紂問何以自持比干曰修善行仁以)
(義自持紂怒曰吾聞聖人心有/竅信諸遂殺比干刳視其心也)箕子懼乃詳狂為奴紂
又囚之殷之太師少師乃持其祭樂器奔周周武王於
是遂率諸侯伐紂紂亦發兵距之牧野(括地志云今衛/州城即殷牧野)
(之地周武王/伐紂築也)甲子日紂兵敗紂走入登鹿臺衣其寳玉
衣赴火而死(周書云紂取天智玉/琰五環身以自焚)周武王遂斬紂頭縣
之白旗殺妲己釋箕子之囚封比干之墓表商容之閭
封紂子武庚禄父以續殷祀令修行盤庚之政殷民大
説於是周武王為天子其後世貶帝號號為王而封殷
後為諸侯屬周(即武庚/禄父也)周武王崩武庚與管叔蔡叔作
亂成王命周公誅之而立㣲子於宋以續殷祀焉
太史公曰余以頌次契之事自成湯以來采於書詩契
為子姓其後分封以國為姓有殷氏來氏宋氏空桐氏
稚氏北殷氏目夷氏孔子曰殷路車為善而色尚白
　
　
　
　史記正義卷三
