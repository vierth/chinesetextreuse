
　元史卷六十七
　　明翰林學士亞中大夫知制誥兼修國史宋濓等修
　志第十八
　　禮樂一
傳曰禮者天地之序也樂者天地之和也致禮以治躬
外貌斯須不莊不敬則慢易之心入之矣致樂以治心
中心斯須不和不樂則鄙詐之心入之矣古之禮樂壹
本於人君之身心故其為用足以植綱常而厚風俗後
世之禮樂既無其本唯屬執事者從事其間故僅足以
美聲聞而侈觀聴耳此治之所以不如古也前聖之制
至周大備周公相成王制禮作樂而教化大行邈乎不
可及矣秦廢先代典禮漢因秦制起朝儀作宗廟樂魏
晉而後五胡雲擾秦漢之制亦復不存矣唐初襲用隋
禮太常所肄者教坊俗樂而已至宋承五季之衰因唐
禮作太常因革禮而所製大晟樂號為古雅及乎靖康
之變禮文樂器掃蕩無遺矣元之有國肇興朔漠朝㑹
燕饗之禮多從本俗太祖元年大㑹諸侯王於鄂諾河
即皇帝位始建九斿白旗世祖至元八年命劉秉忠許
衡始制朝儀自是皇帝即位元正天夀節及諸王外國
来朝冊立皇后皇太子羣臣上尊號進太皇太后皇太
后冊寶暨郊廟禮成羣臣朝賀皆如朝㑹之儀而大饗
宗親錫宴大臣猶用本俗之禮為多若其為樂則自太
祖徵用舊樂於西夏太宗徵金太常遺樂於燕京及憲
宗始用登歌樂祀天於日月山而世祖命宋周臣典領
樂工又用登歌樂享祖宗于中書省既又命王鏞作大
成樂詔括民間所藏金之樂器至元三年初用宫縣登
歌文武二舞于太廟烈祖至憲宗八室皆有樂章三十
年又撰社稷樂章成宗大徳間製郊廟曲舞復撰宣聖
廟樂章仁宗皇慶初命太常補撥樂工而樂制日備大
抵其於祭祀率用雅樂朝㑹饗燕則用燕樂盖雅俗兼
用者也元之禮樂揆之於古固有可議然自朝儀既起
規模嚴廣而人知九重大君之尊重其樂聲雄偉而宏
大又足以見一代興王之象其在當時亦云盛矣今取
其可書者著於篇作禮樂志
　　制朝儀始末
世祖至元八年秋八月己未初起朝儀先是至元六年
春正月甲寅太保劉秉忠大司農博囉奉㫖命趙秉温
史杠訪前代知禮儀者肄習朝儀既而秉忠奏曰二人
習之雖知之莫能行也得㫖許用十人遂徵儒生周鐸
劉允中尚文岳忱關思義侯祐賢蕭琬徐汝嘉從亡金
故老烏庫哩居貞完顔復昭完顔從愈葛從亮于伯儀
及國子祭酒許衡太常卿徐世隆稽諸古典參以時宜
沿情定制而肄習之百日而畢秉忠復奏曰無樂以相
須則禮不備奉㫖捜訪舊教坊樂工得杖鼓色楊皓笛
色曹楫前行色劉進教師鄭忠依律運譜被諸樂歌六
月而成音聲克諧陳于萬夀山便殿帝聴而善之秉忠
及翰林太常奏曰今朝儀既定請備執禮員有㫖命丞
相安圖大司農博囉擇䝉古宿衞士可習容止者二百
餘人肄之期月七年春二月奏以丙子觀禮前期一日
布綿蕝金帳殿前帝及皇后臨觀于露階禮文樂節悉
無遺失冬十一月戊寅秉忠等請建官典朝儀帝命與
尚書省論定以聞八年春二月立侍儀司以呼圗克約
蘇額森鼐爾為左右侍儀奉御趙秉温為禮部侍郎兼
侍儀司事周鐸劉允中為左右侍儀使尚文岳忱為左
右直侍儀事闗思義侯祐賢為左右侍儀副使蕭琬徐
汝嘉為僉左右侍儀事烏庫哩居貞為承奉班都知完
顔復昭為引進副使葛從亮為侍儀署令于伯儀為尚
衣局大使夏四月侍儀司奏請製内外仗如歴代故事
從之秋七月内外仗成遇八月帝生日號曰天夀聖節
用朝儀自此始
　　元正受朝儀
前期三日習儀于聖夀萬安寺(或大興/教寺)前二日陳設于
殿庭至期大昕侍儀使引導從䕶尉各服其服入至寢
殿前捧牙牌跪報外辦内侍入奏出傳制曰可侍儀俛
伏興皇帝出閤陞輦鳴鞭三侍儀使并通事舍人分左
右引擎執䕶尉劈正斧中行導至大明殿外劈正斧直
正門北向立導從倒卷序立惟扇置於錡侍儀使導駕
時引進使同内侍官引宫人擎執導從入至皇后宫庭
捧牙牌跪報外辦内侍入啟出傳㫖曰可引進使俛伏
興皇后出閤陞輦引進使引導從導至殿東門外引進
使分退押直至堊塗之次引導從倒卷出俟兩宫升殿
榻鳴鞭三劈正斧退立於露階東司晨報時雞唱畢尚
引引殿前班皆公服分左右入日精月華門就起居位
相向立通班舍人唱曰左右衞上將軍兼殿前都㸃檢
臣某以下起居尚引唱曰鞠躬曰平身引至丹墀拜位
知班報班齊宣贊唱曰拜通贊贊曰鞠躬曰拜曰興曰
拜曰興曰都㸃檢稍前宣贊報曰聖躬萬福通贊贊曰
復位曰拜曰興曰拜曰興曰平身曰搢笏曰鞠躬曰三
舞蹈曰跪左膝三叩頭曰山呼曰山呼曰再山呼(凡傳/山呼)
(控鶴呼譟應和曰萬嵗傳再/山呼應曰萬萬嵗後倣此)曰出笏曰就拜曰興曰拜
曰興曰拜曰興曰平立宣贊唱曰各㳟事兩班㸃檢宣
徽將軍分左右陞殿宿直以下分立殿前尚廄分立仗
南管旗分立大明門南楹俟后妃諸王駙馬以次賀獻
禮畢典引引丞相以下皆公服入日精月華門就起居
位通班唱曰文武百僚開府儀同三司録軍國重事監
修國史右丞相(具官/無常)臣某以下起居典引贊曰鞠躬曰
平身引至丹墀拜位知班報班齊宣贊唱曰拜通贊贊
曰鞠躬曰拜曰興曰拜曰興曰平身曰搢笏曰鞠躬曰
三舞蹈曰跪左膝三叩頭曰山呼曰山呼曰再山呼曰
出笏曰就拜曰興曰拜曰興曰拜曰興曰平身侍儀使
詣丞相前請進酒雙引升殿前行樂工分左右引登歌
者及舞童舞女以次升殿門外露階上登歌之曲各有
名音中本月之律(先期儀鳳司運譜/翰林院譔辭肄之)丞相至宇下褥位
立侍儀使分左右北向立俟前行色曲將半舞旋列定
通贊唱曰分班樂作侍儀使引丞相由南東門入宣徽
使奉隨至御榻前丞相跪宣徽使立於東南曲終丞相
祝贊曰溥天率土祈天地之洪福同上皇帝皇后億萬
嵗夀宣徽使答曰如所祝丞相俛伏興退詣進酒位尚
醖官以觴授丞相丞相搢笏捧觴北面立宣徽使復位
前行色降舞旋至露階上教坊奏樂樂舞至第四拍丞
相進酒皇帝舉觴宣贊唱曰殿上下侍立臣僚皆再拜
通贊贊曰鞠躬曰拜曰興曰拜曰興曰平身丞相三進
酒畢以觴授尚醖官出笏侍儀使雙引自南東門出復
位樂止(至元七年進酒儀班首至殿前褥位立前行進/曲尚醖官執空盃自正門出授班首班首搢笏)
(執空盃由正門入至御榻前跪俟曲終以盃授尚醖官/出笏祝贊宣徽使曰諾班首俛伏興班首宣徽使由南)
(東門出各復位班首以下舞蹈山呼五拜百官分班教/坊奏樂尚醖官進酒殿上下侍立臣僚皆再拜三進酒)
(畢班首降至丹墀至元十八/年十二月二十八日改今儀)通贊贊曰合班禮部官押
進奏表章禮物二案至横階下宣禮物舍人進讀禮物
目至第二重階俟進讀表章官等(翰林國史院/屬官一人)至宇下
齊跪宣表目舍人先讀中外百司表目翰林院官讀中
書省表畢皆俛伏興退降第一重階下立俟進讀禮物
舍人陞階至宇下跪讀禮物目畢俛伏興退同降至横
階隨表章西行至右樓下侍儀仍領之禮物東行至左
樓下太府受之宣贊唱曰拜通贊贊曰鞠躬曰拜曰興
曰平身曰搢笏曰鞠躬曰三舞蹈曰跪左膝三叩頭曰
山呼曰山呼曰再山呼曰出笏曰就拜曰興曰拜曰興
曰拜曰興曰平立僧道耆老外國蕃客以次而賀禮畢
大㑹諸王宗親駙馬大臣宴饗殿上侍儀使引丞相等
陞殿侍宴凡大宴馬不過一羊雖多必以獸人所獻之
鮮及脯鱐折其數之半預宴之服衣服同制謂之濟遜
(宴饗樂節/見宴樂篇)四品以上賜酒殿上典引引五品以下賜酒
于日精月華二門之下宴畢鳴鞭三侍儀使導駕引進
使導后還寢殿如来儀
　　天夀聖節受朝儀(如元正儀/)
　　郊廟禮成受賀儀(如元正儀/)
　　皇帝即位受朝儀
前期三日習儀于萬安寺前二日陳設于殿庭前一日
設宣詔位于闕前至期大昕侍儀使引導從䕶尉各服
其服至皇太子寢閤前捧牙牌跪報外辦内侍傳㫖曰
可侍儀使俛伏興皇太子出閤侍儀使前導由崇天門
入升大明殿引進使引導從至皇太子妃閤前跪報外
辦内侍出傳㫖曰可引進使俛伏興前導由鳳儀門入
俟諸王以國禮扶皇帝登寶位畢鳴鞭三尚引引㸃檢
以下皆公服入就起居位(起居贊拜如/元正朝儀)兩班㸃檢宣徽
將軍宿直尚廏管旗各恭事俟后妃諸王駙馬以次賀
獻禮畢參議中書省事四人以篚奉詔書由殿左門入
至御榻前參議中書省事跪奏詔文俛伏興以詔受典
瑞使押寶畢置于篚對舉由正門出樂作至闕前以詔
置于案文武百僚各公服就位北向立侍儀使稱有制
宣贊唱曰拜通贊贊曰鞠躬曰拜曰興曰拜曰興曰平
身曰班首稍前典引引班首至香案前通贊贊曰跪曰
在位官皆跪司香贊曰搢笏通贊贊曰上香曰上香曰
三上香曰出笏曰就拜曰興曰復位宣贊唱曰拜通贊
贊曰鞠躬曰拜曰興曰拜曰興曰平身侍儀使以詔授
左司郎中郎中跪受同譯史稍西陞木榻東向宣讀通
贊贊曰在位官皆跪讀詔先以國語宣讀隨以漢語譯
之讀畢降榻以詔授侍儀使侍儀使置於案通贊贊曰
就拜曰興曰拜曰興曰拜曰興曰搢笏曰鞠躬曰三舞
蹈曰跪左膝三叩頭曰山呼曰山呼曰再山呼曰出笏
曰就拜曰興曰拜曰興曰拜曰興曰平立典引引丞相
以下皆公服入起居位(起居拜舞祝頌進酒獻表/賜宴並同元正受朝儀)宴畢
鳴鞭三侍儀使導駕引進使導后入寢殿如来儀次日
以詔頒行
　　羣臣上皇帝尊號禮成受朝賀儀
前期二日儀鸞司設大次于大明門外又設進冊案于
殿内御座前之西進寶案于其東設受冊案于御座上
之西受寶案于其東侍儀司設冊案于香案南寶案又
于其南禮儀司位於前冊使冊副位於廷中北面引冊
奉冊舉冊讀冊捧冊官位于右引寶奉寶舉寶讀寶捧
寶官位于左以北為上百官自金玉府迎冊寶奉安中
書省如常儀前期一日右丞相率公卿朝服儀衞音樂
導冊寶二案出自中書至闕前控鶴奠案方輿中道冊
使等奉隨入大次内方輿奠案侍儀使引冊使以下由
左門以出百官趨退至期大昕右丞相以下百官各公
服集闕廷儀仗䕶尉就位侍儀使禮儀使引導從導皇
帝升大明殿引進使引導從導皇后升殿尚引引殿前
班入起居位起居山呼拜舞畢宣贊唱曰各㳟事皇太
子諸王后妃公主以次陞殿鳴鞭三侍儀使引冊引寶
導冊寶由正門入樂作奉冊使右丞相率冊官由右門
入奉寶使御史大夫率寶官由左門入至殿下置冊案
于香案南寶案又奠于其南樂止侍儀使引冊使以下
就起居位典引引羣臣入就位通班舍人唱曰文武百
僚具官臣某以下起居典引贊曰鞠躬曰平身引至丹
墀拜位宣贊唱曰拜通贊贊拜舞蹈山呼如常儀畢承
奉班都知唱曰奉冊使以下進上冊寶侍儀司引冊使
以下進就位樂作掌儀贊曰奉冊寶官稍前搢笏捧冊
寶侍儀使前導由中道升正階立于下俟奉冊使諸冊
官由右階隮奉寶使諸寶官由左階隮畢俱由左門入
奉冊寶至􁀙榻褥位前冊西寶東樂止掌儀贊曰捧冊
寶官稍前以冊寶跪置于案曰出笏曰就拜曰興曰平
身曰復位曰奉冊使以下皆跪曰舉冊官興俱至案前
跪曰搢笏取冊于匣置于盤對舉曰讀冊官興俱至案
前跪曰讀冊讀冊官稱臣某謹讀冊讀畢舉冊官納冊
于匣興以授典瑞使出笏立于冊案西南典瑞使置于
受冊案掌儀贊曰舉寶官興俱至案前跪曰搢笏取寶
于盝對舉曰讀寶官興俱至案前跪曰讀寶讀寶官稱
臣某謹讀寶讀畢舉寶官納寶于盝興以授典瑞使出
笏立于寶案東南典瑞使置于受寶案掌儀贊曰奉冊
使以下皆就拜曰興曰平身參議中書省事四人以篚
奉詔書由殿左門入至御榻前跪讀詔文如常儀授典
瑞使押寶畢置于篚對舉由正門出至丹墀北置于詔
案冊使以下由南東門出就位聴詔如儀儀鸞使四人
舁進冊寶案由左門出侍儀使引班首由左階隮前行
色樂作至宇下樂止舞旋至露階立班首入殿宣徽使
奉隨班首跪宣徽使西北向立班首致詞曰冊寶禮畢
願上皇帝皇后萬萬嵗夀宣徽使應曰如所祝樂作通
贊唱曰分班進酒畢班首由東南門出降階復位樂止
通贊唱曰合班奏進表章禮物贊拜舞蹈山呼錫宴並
如元正之儀
　　冊立皇后儀
前期二日儀鸞司設發冊寶案于大明殿御座前稍西
設發寶案稍東掌謁設香案于皇后殿前設冊案于殿
内座榻前稍西寶案稍東設受冊案于座榻上稍西設
受寶案于稍東侍儀司設板位冊使副位于廷中北面
冊官位于右寶官位于左禮儀使位于冊案前主節位
于太尉左皇后殿廷亦如之至期大昕引贊叙太尉以
下于闕廷各公服侍儀使禮儀使引冊使引冊奉冊舉
冊讀冊奉冊官由月華門入侍儀使禮儀使引冊副引
寶奉寶舉寶讀寶捧寶官由日精門入至露階下依板
位立侍儀使捧牙牌入至寢殿前跪報外辦内侍入奏
出傳制曰可侍儀使俛伏興皇帝出閤升輦鳴鞭三侍
儀使引導従導皇帝入大明殿陞御座鳴鞭三司晨報
時雞唱畢尚引引殿前班入起居位(起居贊拜舞/蹈山呼如儀)宣贊
唱曰各㳟事引贊引冊使以下入就位掌儀舍人引承
奉班都知侍儀使禮儀使主節捧冊捧寶官升自左階
由南東門入至御座前分左右相向立掌儀贊曰禮儀
使稍前跪曰太尉以下皆跪禮儀使跪奏請進發皇后
冊寶掌儀贊曰就拜曰興曰平身曰太尉以下皆興曰
復位掌儀贊曰内謁者稍前曰搢笏曰捧冊寶跪進皇
帝曰以冊寶授捧冊寶官捧冊寶官跪受興掌儀贊曰
主節官搢笏持節禮儀使引節導冊寶由正門出至露
階南向立禮儀使稱有制承奉班都知唱曰太尉以下
皆再拜通贊曰鞠躬曰拜曰興曰拜曰興曰平身禮儀
使宣制曰命太尉某等持節授皇后冊寶通贊贊曰鞠
躬曰拜曰興曰拜曰興曰平身降至露階卞依次就位
掌儀唱曰以冊寶置于案曰出笏曰復位方輿舁以行
樂作侍儀使禮儀使引太尉及冊寶宫奉隨至皇后宫
庭奠案樂止掌儀唱曰捧冊寶官稍前搢笏捧冊寶使
太尉以下奉隨由正階隮至案前掌儀贊曰以冊寶置
于案曰出笏曰復位侍儀使稍前跪報外辦内侍入啟
出傳㫖曰可侍儀使俛伏興皇后出閤詣褥位太尉稱
制遣臣某等恭授皇后冊寶内侍贊禮曰跪掌儀贊曰
太尉以下皆跪内侍贊皇后曰上香曰上香曰三上香
曰拜曰興曰拜曰興掌儀贊曰太尉以下皆興皇后陞
殿立于座榻前承奉班都知唱曰太尉以下進冊寶掌
儀唱曰捧冊寶官稍前搢笏捧冊寶由正門至殿内掌
儀贊曰以冊寶跪置于案曰捧冊寶官出笏興復位曰
太尉以下皆跪曰舉冊官興至案前跪曰搢笏取冊于
匣置于盤對舉曰讀冊官興至案前跪曰讀冊讀冊官
稱臣某謹讀冊讀畢納冊于匣掌儀贊曰出笏舉寶官
興至案前跪搢笏取寶于盝對舉曰讀寶官興至案前
跪曰讀寶讀寶官稱臣某謹讀寶讀畢納寶于盝掌儀
贊曰出笏曰太尉以下皆就拜曰興曰平身捧冊寶官
以冊寶授太尉太尉以授掌謁掌謁以冊寶置于受冊
寶案掌儀唱曰太尉以下跪曰衆官皆跪太尉致祝辭
曰冊寶禮畢伏願皇后與天同算司徒應曰如所祝就
拜興平身太尉進酒樂作皇后飲畢樂止禮儀使引節
引主節由正門以出侍儀使引太尉以下由左門至階
下北面立承奉班都知唱曰太尉以下皆再拜通贊曰
鞠躬曰拜曰興曰拜曰興曰平立侍儀使引太尉以下
還詣皇帝御座前跪奏曰奉制授皇后冊寶謹以禮畢
就拜興由左門出降詣旁折位侍儀使引導従導皇后
詣大明殿前謝恩掌謁贊曰拜曰興曰拜曰興侍儀使
分退掌謁導皇后升御座典引引丞相以下入起居位
(起居贊/拜如儀)侍儀使詣右丞相前請進酒雙引升殿至宇下
褥位立侍儀使分左右北向立俟前行色曲將半舞旋
列定通贊唱曰分班樂作侍儀使引右丞相由南東門
入宣徽使奉隨至御榻前右丞相跪宣徽使立于東南
曲終右丞相祝贊曰冊寶禮畢臣等不勝慶抃同上皇
帝皇后萬萬嵗夀宣徽使應曰如所祝右丞相俛伏興
退詣進酒位(進酒進表章禮物贊拜僧道/賀獻大宴殿上並如元正儀)宴畢鳴鞭三
侍儀使導駕引進使導后還寢殿如来儀
　　冊立皇太子儀
前期三日右丞相率百僚至金玉局冊寶案前舍人贊
曰鞠躬曰拜曰興曰拜曰興曰平身曰班首稍前曰跪
曰在位官皆跪曰搢笏曰上香曰上香曰三上香曰出
笏曰就拜曰興曰拜曰興曰拜曰興曰平身侍儀使舍
人分引羣臣儀衞音樂導至中書省舍位安置前期二
日儀鸞司設發冊案于大明殿御座西發寶案于東典
寶官設香案于太子殿前階上設冊案于西寶案于東
又設受冊案于殿内座榻之西受寶案于東侍儀司設
板位太尉冊使副位于大明殿廷太尉位居中冊官位
于右寶官位于左禮儀使位于前主節官位于太尉之
左太子殿廷亦如之樂位布置亦如之右丞相率百僚
朝服至中書省冊寶案前叙立定舍人贊曰鞠躬曰拜
曰興曰拜曰興曰平身曰班首稍前曰跪曰搢笏曰在
位官皆跪曰上香曰上香曰三上香曰出笏曰就拜曰
興曰拜曰興曰拜曰興曰平立舍人分引羣臣儀衞導
從音樂傘扇導至闕前控鶴奠案方輿官舁之由中道
入崇天門冊使以下奉隨至露階下方輿官置冊案于
西寶案于東分退立于兩廡冊使副北面引冊官舉冊
官讀冊官捧冊官位于冊案西東向引寶官舉寶官讀
寶官捧寶官位于寶案東西向掌儀舍人贊曰捧冊官
稍前曰搢笏曰捧冊又贊曰捧寶官稍前曰搢笏曰捧
寶侍儀使引進使引冊官引寶官前導捧冊寶官次之
冊使副以下奉隨升大明殿午階由正門入至進發冊
寶案前冊使副北面立引冊官引寶官舉冊官舉寶官
以下分左右夾冊寶案立掌儀贊曰以冊寶置于案曰
出笏曰復位侍儀使引奉冊使以下由左門出百辟趨
退至期大昕引贊引冊使以下皆公服叙位于闕廷侍
儀使導從皇帝出閤鳴鞭三陞大明殿登御座尚引引
殿前班入起居位起居贊拜如儀宣贊唱曰各恭事引
贊引冊使以下入就位掌儀舍人引承奉班都知侍儀
使禮儀使主節郎捧冊捧寶官升自左階由左門入至
御座前分左右立掌儀贊曰禮儀使稍前曰跪曰衆官
皆跪禮儀使奏請發皇太子冊寳掌儀唱曰就拜曰興
曰平身曰衆官皆興曰復位曰内謁者稍前曰搢笏曰
捧冊寶跪進皇帝曰以冊寶授捧冊寶官捧冊寶官跪
受興掌儀贊曰主節郎搢笏持節禮儀使引節導冊寶
由正門以出至露階南向立禮儀使稱有制承奉班都
知唱曰太尉以下皆再拜掌儀贊曰鞠躬曰拜曰興曰
拜曰興曰平身禮儀使宣制曰上命太尉等持節授皇
太子冊寶掌儀贊曰鞠躬曰拜曰興曰拜曰興曰平身
禮儀使引節導冊寶降至露階下依次就位掌儀贊曰
以冊寶置于案曰出笏曰復位方輿舁以行樂作侍儀
使禮儀使主節前導冊使以下奉隨由正門出至闕前
方輿奠案控鶴舁以行至皇太子殿廷控鶴奠案方輿
舁以行入至露階下奠案方輿退樂止冊使以下以次
立掌儀贊曰捧冊寶官稍前搢笏捧冊寶侍儀使引節
主節導冊寶以行冊使以下由正階隮節立于香案之
西掌儀贊曰捧冊寶官跪以冊寶置于案曰出笏曰興
曰就位右庶子跪報外辦内侍入啟出傳㫖曰可右庶
子俛伏興皇太子出閤立于香案前掌儀贊曰皇太子
跪曰上香曰上香曰三上香曰拜曰興曰拜曰興太尉
前稱制遣臣某等恭授皇太子冊寶復位掌儀贊曰皇
太子拜曰興曰拜曰興請皇太子詣褥位南向立曰皇
太子跪曰諸執事官皆跪曰舉冊官興至案前曰跪曰
讀冊讀畢曰納冊于匣曰出笏掌儀唱曰舉寶官興至
案前曰跪曰讀寶讀畢曰納寶于盝曰出笏曰舉冊寶
官讀冊寳官皆興復位掌儀贊曰太尉進授冊寶侍儀
使引太尉司徒至冊寶案前搢笏以冊寶跪進皇太子
恭受以授左右庶子左右庶子搢笏跪受掌儀贊曰皇
太子興冊使以下皆興右庶子捧冊左庶子捧寶導皇
太子入殿右庶子奠冊于授冊案左庶子奠寶于受寶
案引節引主節立于殿西北引贊引太尉以下降階復
位北向立承奉班都知唱曰太尉以下皆再拜掌儀贊
曰鞠躬曰拜曰興曰拜曰興曰平身樂作侍儀使詣太
尉前請進酒太尉入至殿内進酒畢降復位樂止侍儀
使禮節使主節導太尉以下還詣大明殿御座前跪奏
曰奏制授皇太子冊寶謹以禮畢俛伏興降詣位侍儀
使左右庶子導皇太子詣大明殿御座前謝恩右庶子
贊曰拜曰興曰拜曰興進酒又贊曰拜曰興曰拜曰興
降殿還府侍儀使詣右丞相前請進酒雙引陞殿至宇
下褥位立侍儀使分左右北向立俟前行色曲將半舞
旋列定通班唱曰分班樂作侍儀使右丞相由南東門
入宣徽使奉隨至御榻前右丞相跪宣徽使立于東南
曲終右丞相祝贊曰皇太子冊寶禮畢臣等不勝慶抃
同上皇帝皇后萬萬嵗夀宣徽使應曰如所祝右丞相
俛伏興退詣進酒位進酒進表章禮物贊拜如元正儀
駕興鳴鞭三侍儀使導駕還寢殿如来儀皇太子還府
陞殿典引引羣臣入就起居位通班自班西行至中道
唱曰具官某以下起居典引贊曰鞠躬曰平身進就拜
位宣贊唱曰拜通贊贊曰鞠躬曰拜曰興曰拜曰興曰
平身侍儀使詣班首前請進酒雙引由左階至殿宇下
褥位立侍儀分左右北向立俟前行色曲將半舞旋列
定通贊唱曰分班班首入自左門右庶子隨至座前班
首跪右庶子立于東南俟曲終班首致祝詞曰冊寶禮
畢願上殿下千秋之夀右庶子應曰如所祝班首俛伏
興退至進酒位搢笏捧觴北向立右庶子退復位俟舞
旋至露階樂舞至第四拍班首進酒宣贊唱曰文武百
僚皆再拜通贊贊曰鞠躬曰拜曰興曰拜曰興曰平身
班首自東門出復位樂止通贊唱曰合班中書押進箋
及禮物案至横階下進讀箋官由左階隮進讀禮物官
至階下俟進讀箋官至宇下先讀箋目次讀箋讀畢俛
伏興降至階下進讀禮物官升階至宇下跪讀禮物狀
畢俛㐲興退同讀箋官至横階隨箋案西行至右廡下
禮物案東行至左廡下各付所司宣贊唱曰拜通贊贊
曰鞠躬曰拜曰興曰拜曰興曰平立右庶子導皇太子
還閤
　　太皇太后上尊號進冊寶儀
前期二日儀鸞司設進發冊寶案于大明殿御座之前
掌謁設進冊寶案于太皇太后殿座榻前設受冊寶案
于座榻上並冊西寶東侍儀使設冊使副位于廷中北
面冊官位右寶官位左禮儀使位于前以北為上太皇
太后殿廷亦如之至期大昕羣臣皆公服叙位闕前侍
儀使禮儀使引冊使引冊奉冊舉冊讀冊捧冊官由月
華門入侍儀使禮儀使引冊副引寶奉寶舉寶讀寶捧
寶官由日精門入至露階下依板位立侍儀使捧牙牌
入至寢殿前跪報外辦内侍入奏出傳制曰可侍儀使
俛伏興皇帝出閤升輦鳴鞭三入大明殿升御座鳴鞭
三司晨報時雞唱畢侍儀使禮儀使引冊使以下陞自
東階由左門入至御榻前相向立掌儀贊曰奏中嚴侍
儀使捧牙牌跪奏曰中嚴又奏曰就拜曰興曰平身曰
復位曰禮儀使稍前跪曰冊使以下皆跪禮儀使奏請
進發太皇太后冊寶掌儀贊曰就拜曰興曰平身曰復
位曰内謁者稍前曰搢笏奉冊寶上進曰冊使副捧冊
寶官稍前曰搢笏曰内謁者跪進冊寶皇帝興以冊授
冊使冊使跪受興以授捧冊官出笏以寶授冊副冊副
跪受興以授捧寶官出笏侍儀使禮儀使引冊引寶官
導冊寶由正門出冊使以下奉隨至階下掌儀贊曰以
冊寶置于案曰出笏復位方輿舁行樂作侍儀使禮儀
使引冊引寶前導冊使以下奉隨至興聖宫前奠案樂
止侍儀使以導從入至太皇太后寢殿前跪報外辦掌
謁入啟出傳㫖曰可侍儀使俛伏興侍儀使掌謁前導
太皇太后陞殿導太皇太后時侍儀使入至大明殿跪
奏冊寶至興聖宫請行禮駕興鳴鞭三侍儀使前引導
從至興聖宫陞御座侍儀使出至案所樂作方輿入至
露階下奠案冊使副立于案前冊官東向寶官西向方
輿分退立于兩廡樂止尚引引殿前班入起居位相向
立起居拜舞如元正儀禮畢宣贊唱曰各恭事贊引冊
使以下退至起居位通班舍人唱曰攝某官具官(或太/尉具)
(官無/常)臣某以下起居引贊贊曰鞠躬曰平身進入丹墀
知班唱曰班齊宣贊唱曰拜通贊贊曰鞠躬曰拜曰興
曰拜曰興曰平身宣贊唱曰各恭事進至案前依位立
宣贊唱曰太尉以下進上冊寶掌儀贊曰捧冊寶官稍
前搢笏捧冊寶侍儀使引冊寶官前導冊使奉隨至御
榻進冊寶案前掌儀唱曰跪捧冊寳官不跪曰以冊寶
置于案曰捧冊寶官出笏復位曰太尉以下皆跪曰讀
舉冊寶官興俱至案前跪掌儀贊曰舉冊官搢笏取冊
于匣置于盤對舉曰讀冊讀冊官稱臣某謹讀冊讀畢
舉冊官納冊于匣掌儀贊曰出笏曰舉寶官搢笏取寶
于盝對舉曰讀寶讀寶官稱臣某謹讀寶讀畢舉寶官
納寶于盝掌儀贊曰出笏曰就拜曰興曰平身曰衆官
皆興曰復位曰太尉司徒奉冊寳官稍前曰捧冊寳官
稍前曰搢笏曰捧冊寶上進曰皇帝躬授太皇太后冊
寶太皇太后以冊寶授内掌謁内掌謁置于案皇帝興
進酒太皇太后舉觴飲畢皇帝復御座畢掌儀贊曰衆
官皆復位侍儀使引冊使以下分左右出就位皇帝率
皇后及后妃公主降丹墀北面拜賀陞殿皇太子及諸
王拜賀陞殿典引引百官入就起居位通班舍人唱曰
文武百僚具官臣某以下起居曰鞠躬曰平身引至丹
墀拜位知班報班齊宣贊唱曰拜通贊贊曰鞠躬曰拜
曰興曰拜曰興曰平身侍儀使詣班首前請進酒雙引
至御宇下褥位立俟舞旋列定通贊唱曰分班樂作侍
儀使引班首由南門東入宣徽使奉隨至御榻前班首
跪曲終班首祝賛曰冊寳禮畢臣等不勝欣抃願上太
皇太后皇帝億萬嵗夀宣徽使應曰如所祝班首俛伏
興退詣進酒位(以下並同/元正儀)
　　皇太后上尊號進冊寶儀(同前儀/)
　　太皇太后加上尊號進冊寶儀(同前儀/)
　　進發冊寶導從
清道官二人警蹕二人並分左右皆攝官服本品朝服
雲和樂一部署令二人分左右次前行戲竹一次排簫
四次簫管四次板二次歌四並分左右前行内琵琶二
十次筝十六次箜篌十六次􁐼十六次方響八次頭管
二十八次龍笛二十八為三十三重(重四/人)次杖鼓三十
為八重次板八為四重板内大鼓二工二人舁八人樂
工服並與鹵簿同法物庫使二人服本品服次朱團扇
八為二重次小雉扇八次中雉扇八次大雉扇八分左
右為十二重次朱團扇八為二重次大傘二次華盖二
次紫方傘二次紅方傘二次曲盖二並分左右執傘扇
所服並同立仗
圍子頭一人中道次圍子八人分左右服與鹵簿内同
安和樂一部署令二人服本品服札鼓六為二重前四
後二次和鼓一中道次板二分左右次龍笛四次頭管
四並為二重次羌管二次笙二並分左右次雲璈一中
道次􁐼二分左右樂工服與鹵簿内同
傘一中道椅左踏右執人皁布大圑花緋錦襖金塗銅
束帶行縢鞋襪
拱衞使一人服本品服
舍人二人次引寶官二人並分左右服四品服
香案中道輿士控鶴八人服同立仗内表案輿士侍香
二人分左右服四品服
寶案中道輿士控鶴十有六人服同香案輿士方輿官
三十人夾香案寶案分左右而趨至殿門則控鶴退方
輿官舁案以陞唐巾紫羅窄袖衫金塗銅束帶烏靴
引冊二人四品服
香案中道輿士控鶴八人服同寶案輿士侍香二人分
左右服四品服
冊案中道輿士控鶴十有六人服同寶案輿士方輿官
三十人夾香案冊案分左右而趨至殿門則控鶴退方
輿官舁案以陞巾服與寶案方輿官同
葆盖四十人次閱仗舍人二人服四品服次小㦸四十
人次儀鍠四十人夹雲和樂傘扇分左右行服同立仗
拱衞使二人服本品朝服次班劔十次梧杖十二次斧
十二次鐙杖二十次列絲十皆分左右次水􁀙左金盆
右次列絲十次立𤓰十次金杌左鞭桶右蒙鞍左散手
右次立𤓰十次卧𤓰三十並夹葆盖小㦸儀鍠分左右
行服並同鹵簿内
拱衞外舍人二人服四品服引導冊諸官次從九品以
上次從七品以上次從五品以上並本品朝服
金吾折衝二人牙門旗二每旗引執五人次青矟四十
人赤矟四十人黄矟四十人白矟四十人紫矟四十人
並兜鍪甲靴各隨矟之色行導冊官外
冊案後舍人二人服四品服次太尉右司徒左次禮儀
使二人分左右次舉冊官四人右舉寶官四人左次讀
冊官二人右讀寶官二人左次閤門使四人分左右並
本品服
知班六人分左右服同立仗徃来視諸官之失儀者而
行罰焉
　　冊寶攝官
上尊號冊寶凡攝官二百一十有六人奉冊官四人奉
寶官四人捧冊官二人捧寶官二人讀冊官二人讀寶
官二人引冊官五人引寶官五人典瑞官三人糾儀官
四人殿中侍御史二人監察御史四人閤門使三人清
道官四人㸃試儀衞五人司香四人備顧問七人代禮
官三十人拱衞使二人押仗二人方輿一百六十人
上皇太后冊寶凡攝官百五十人攝太尉一人攝司徒
一人禮儀使四人奉冊官二人奉寶官二人引冊官二
人引寶官二人舉冊官二人舉寶官二人讀冊官二人
讀寶官二人捧冊官二人捧寶官二人奏中嚴一人主
當内侍十人閤門使六人充内臣十三人糾儀官四人
代禮官四十二人掌謁四人司香十二人折衝都尉二
人拱衞使二人清道官四人警蹕官四人方輿官百二
十人
上太皇太后冊官攝官同前
授皇后冊寶凡攝官一百八十人攝太尉一人攝司徒
一人主節官二人禮儀使四人奉冊官二人奉寶官二
人引冊官二人引贊官二人舉冊官二人舉寶官二人
讀冊官二人讀寶官二人内臣職掌十人宣徽使二人
閤門使四人代禮官三十七人侍香二人清道官四人
折衝都尉二人警蹕官四人中宫内臣九人糾儀官四
人接冊内臣二人接寶内臣二人方輿官七十四人
授皇太子冊凡攝官四十有九人攝太尉一人奉冊官
二人持節官一人捧冊官二人讀冊官二人引冊官二
人攝禮儀使二人主當内侍六人副持節官五人侍從
官十一人代禮官十六人
　　攝行告廟儀(如受尊號上太皇太后皇太后冊寶/冊立皇后皇太子凡國家大典禮皆)
　　　　　　　(告宗/廟)
前期二日太廟令掃除内外翰林國史院學士譔寫祝
文前一日告官等致齋一日其日告官等各服紫服奉
祝版進請御署訖差控鶴用紅羅銷金案擡舁覆以黄
羅帕并奉御香御酒如常儀迎至祝所齋宿告日質明
前三刻禮直官引太廟令率其屬入廟殿開室陳設如
儀禮直官引告官等各服紫服以次入就位東向立定
禮直官稍前贊曰有司謹具請行事贊者曰再拜在位
者皆再拜禮直官先引執事者各就位次引告官請盥
洗爵洗位北向立搢笏盥手帨手洗爵拭爵訖執笏請
詣酒尊所搢笏執爵司尊者舉羃良醖令酌酒以爵授
奉爵官執笏詣太祖室再拜執事者奉香告官搢笏跪
三上香執爵三祭酒以虚爵授奉爵官執笏俛伏興舉
祝官搢笏跪對舉祝版讀祝官跪讀祝文訖奠祝于案
執笏俛伏興禮直官贊告官再拜畢每室並如上儀告
畢引告官以下降復位再拜訖詣望瘞燔祝再拜半燎
告官以下皆退
　　國史院進先朝實録儀
是日大昕諸司官具公服立于光天門外侍儀使引實
録案以入監脩國史以下奉隨至光天殿前分班立皇
帝陞御座宣贊唱曰拜通贊贊曰鞠躬曰拜曰興曰拜
曰興曰平身待制四人奉實録陞自午階監脩國史以
下奉隨至御前香案南立衆官降復位應奉翰林文字
陞至實録前跪讀表讀畢俛伏興復位翰林學士承旨
陞至御前分班立俟御覽畢降復位宣贊唱曰監脩國
史以下皆再拜通贊贊曰鞠躬曰拜曰興曰拜曰興曰
平身待制陞取實録降自午階置于案由光天門以出
音樂儀従前導還國史院置于堂上通贊贊曰鞠躬曰
拜曰興曰拜曰興曰平身曰搢笏曰上香曰上香曰三
上香曰出笏曰就拜曰興曰拜曰興曰拜曰興曰平立
百僚趨退
　
　
　
　
　
　
　
　
　
　
　
　
　
　元史卷六十七
元史卷六十七考證
禮樂一太常所肄者教坊俗樂而已　按所字原本訛
　多今據文義改
制朝儀始末既而秉忠奏曰二人習之雖知之莫能行
　也　按二人原本訛一人據永樂大典本改
元正受朝儀侍儀使并通事舎人分左右　按并字原
　本訛拜據永樂大典本改
元正受朝儀皇后出閤陞輦引進使引導從導至殿東
　門外　按太常集禮載上出閤陞輦鳴鞭四后出閤
　鳴鞭六此於皇后出閤不載鳴鞭疑史脱漏特所云
　上出閤鳴鞭四與上文所載鳴鞭三亦㣲有不同耳
元正受朝儀四品以上賜酒殿上典引引五品以下賜
　酒於日精月華二門之下　按太常集禮載三品以
　上由東堦上殿預宴四品以下官赴左右廊下預宴
　與此稍異
上尊號册寶凡攝官二百一十六人　按以下文分官
　計之共二百五十六人與所書總數不符有誤
上皇太后册寶凡攝官百八十人　按以下文計之共
　二百五十人所書總數亦有誤
授皇太子册寶凡攝官四十九人　按下文實五十人
　數亦不符
