
　建炎以來繫年要録卷一百八十一
　　　　　　　　　　　　宋　李心傳　撰
紹興二十有九年(歳次己卯隆金海陵/煬王亮正  四年)春正月丙辰朔
上以皇太后年八十詣慈寧殿行慶壽之禮宰執使相
皆進上壽禮物詔庶人年九十宗子女若貢士以上父
母年八十者皆授官封文臣致仕官大夫以上並賜三
品服僧尼道士八十已上者賜紫衣及師號有差宰執
沈該率百官詣文徳殿稱賀用建隆故事也班退上御
垂拱殿受北使禮　大理寺言獄空
丙寅右武大夫容州觀察使荆湖南路馬歩軍副總管
傅選責靖州團練副使惠州安置以帥臣魏良臣劾其
貪暴也選初以證岳飛得進及是始斥
丁丑左朝奉郎馬騏行軍器監主簿用楊椿薦也　直
敷文閣知盱眙軍楊抗陞直徽猷閣再任
己卯詔故洪州觀察使王彦累立戰功贈典未稱特贈
安逺軍節度使
庚辰右正言朱倬言陛下對越上穹凡廂禁舖兵之逃
遁者咸以赦免然有非軍伍而流落山海間者尚有四
焉一者海賈頃因市道交爭互相殺戮二者私商䦨出
為人所告官司見行収捕三者游手廢業之人比因强
奪財物或致傷犯勢不可還四者篙工水手曽從海㓂
景跡昭著物色根尋此曹自閩浙二廣十數為羣無所
得食竄伏山海亡路自新日深月長别恐生事望詔諸
路帥守多方招誘給據免罪或願充軍或欲歸農隨其
所乞從之　左正言何溥請禁諸州科賣倉鹽上曰鹽
雖民間常用之物不可一日闕至於科賣則為大害朕
頃在京東目擊此事州縣抑民均買謂之計口食鹽其
後盗繇此起今當嚴禁止之(史臣曰𣙜弊法也而又計/口抑配以虐取之民將何)
(堪此後世一切之政徒謂其食用所須官有必鬻之令/莫我違者敢為不恤以欺吾君也民知其不吾恤亦輕)
(於為盗此固聖君之所動心也其後福建鹽綱有/嵗鬻名額以率價於民者亟命革之君之仁至矣)　尚
書駕部員外郎馮舜韶知黄州
辛巳宰執進呈起居舎人兼權中書舎人張孝祥劄子
慶壽詔書凡通籍於朝者皆貤恩其父母孝祥父祁見
任右承議郎母時氏以親父官方封孺人欲望特許依
孝祥官序引用恩詔加封從之(此為孝祥/被章事始)
壬午端明殿學士李文㑹遺表聞初命進三官致仕至
是贈左中奉大夫既而中書舎人洪遵言文㑹奴事秦
檜排斥忠良改秩三年而登政府及守成都貪毒弛繆
動為民害望罷其䘏典以慰蜀人詔贈官勿行其致仕
遺表恩澤共與二人而已
癸未詔諸路新増沙田蘆場為風水所侵者其租皆减
半　殿前司乞諸軍買撲酒坊更立一界以助軍用從
之魏良臣之執政也建議盡収諸軍酒坊事已行復令
立一界収結(紹興二十六/年二月五日)良臣以是罷政既而江上諸
軍援殿前司例有請皆從之
甲申大理評事潘景珪言諸州獄訟有罪狀顯著而不
能决者皆姦猾玩法而胥吏因之以為利望自今三經
翻異而不移前勘者取㫖送大理寺去行在千里外者
委監司選官就劾監司有妨請移鄰路差官從之景珪
處州人也　權刑部侍郎兼詳定一司敕令黄祖辭言
見修吏部七司條法欲将舊來條法與今事體不同者
立為參附參照施行上謂宰臣曰祖宗成憲不可廢也
存之以備照用甚當但今所修法須與祖宗法意不相
違背仍諭與詳定官　左朝散郎致仕宋郭儒卒
是月名永寧導江縣金馬碧鷄神祠曰昭應　金主亮
詔自來沿邉州軍設置𣙜場本務通商便於民用其間
止因隨處𣙜場數多致有夾帶違禁物貨圖利交易及
不良之人私相往來未為便利可將宻壽潁唐蔡鄧奏
鞏洮州鳯翔府等處𣙜場並行廢罷只留泗州𣙜場一
處每五日一次開場仍指揮泗州照㑹移文對境州軍
照騐施行
二月丙戌朔宰執進呈盱眙軍申繳北界泗州牒奉尚
書戶部符付下聖㫖廢罷宻壽等州𣙜場只存留泗州
一處詔盱眙軍𣙜場存留餘並罷(安豐棗陽軍/光州花靨鎮)時事出
其不意南北商旅棄物貨而逃者甚衆既而無所得食
漸致抄掠議者請嚴責州縣捕之上不聽命給之裹糧
各使歸業久之遂定(熊克小歴云詔沿邉𣙜場數多致/夾帶禁物私相往來可留泗州盱)
(眙軍两處餘悉罷之按此乃泗/州牒中所坐金詔之語克誤也)金人又於泗州増𣙜場
屋二百間於是盱眙亦如之仍創給渡淮木牌増守卒
焉(三月丙寅指/揮今就附此)　奉國軍節度使開府儀同三司領御
前諸軍都統制職事判興州吳璘為少保　初昭慶軍
承宣使致仕王繼先欲得節鉞使其徒張孝直等三人
校本草獻之詔秘書省修潤刋印孝直等皆進三官給
事中楊椿言此但取古注圖經合而録之其勞甚微而
賞太重况多訛錯不可傳世詔前降指揮更不施行
丁亥權尚書吏部侍郎兼史舘修撰周綰引年告老除
集英殿修撰知温州　右武大夫知叙州石世逵再任
以瀘南沿邉安撫使李莫言其政績也　初諸州鑄錢
監自紹興以來或省或并其存者所鑄亦希故兵匠有
闕不補視舊數省十之三積其衣糧號三分闕額錢饒
池江建嚴韶信衡南雄南安諸郡皆有之方提㸃坑冶
司之未廢也朝廷三次降銅本錢凡三十六萬緡至是
權户部侍郎提領鑄錢趙令詪言諸州三分闕額錢已
積下六載今欲撥付諸監充銅本從之是後不復降本
苐収諸州所樁以資鼓鑄之用
戊子左朝奉大夫趙不愚知利州　左朝散郎文之竒
通判階州之竒初被薦召未至都而有是命之竒即告
老而歸(二十年十月/癸丑落致仕)
己丑詔海商假托風潮輙往北界者依軍法　侍御史
葉義問試尚書吏部侍郎起居郎兼權樞宻都承㫖洪
遵試中書舎人吏部員外郎王佐守起居郎　詔皇太
后外家子孫親屬及本殿官皆進官封一等姪逹州刺
史訊惠州刺史訢為忠貴成三州團練使左中大夫直
秘閣添差江南西路安撫司參議官楊持進秩一等姪
婦㑹稽郡夫人韓氏政和郡夫人張氏並給内中俸皆
以慶壽推恩也　封吳璘妾劉氏為淑人袁氏李氏為
碩人子三人賜五品服
庚寅右正言朱倬守侍御史　監察御史任古為殿中
侍御史古奏事因請葉義問出臺之由上曰義問在臺
稱職今委其料理銓曹　左正言何溥為左司諫　監
察御史都民望為右正言　右武大夫和州防禦使江
南西路馬歩軍副都總管賈和仲為殿前司破敵軍統
制楊存中請之也
辛卯右朝請大夫知邵州王趯為荆湖北路轉運判官
　詔信州上清正一宫道士張守真特封正應先生守
真道陵三十二世孫也
壬辰皇叔定江軍承宣使同知大宗正事士籛為安慶
軍節度使　直龍圗閣提舉台州崇道觀錢端禮行太
府少卿時上為右監門衛大將軍榮州刺史愭納婦選
得端禮之女故召還而有是命　詔臨安府嵗供修内
司錢三萬六千緡自今皆除之(紹興六/年始供)　忠翊郎思州
邉面同廵檢田汝弼通管州事汝弼知思州汝端之弟
以其兄自稱疾病有請也
降授武翼大夫劉光逺既卒上念其有使金之勞丙申
復光逺拱衛大夫利州觀察使
丁酉詔蠲四川折估糴本積欠錢三百四十萬緡　左
武大夫和州防禦使知鼎州劉綱添差两浙西路馬歩
軍副都總管臨安府駐劄
戊戌禁以龜筒鹿胎玳瑁為飾用知樞宻院事陳誠之
請也　詔淮北商旅渡淮未回之人令臨安府及沿淮
守臣根刷限五日發遣如違限不行當牒送北界敢停
者依故縱私渡法仍立賞五百千許人告有官司職任
之人取㫖重行竄責　是日雪又雨雹
己亥權尚書工部侍郎劉章兼權吏部侍郎　給事中
兼侍講權直學士院楊椿試兵部侍郎
庚子詔曽得解進士祖父母年八十已上特與官封京
朝官年八十已上者與改章服選人使臣年八十已上
願致仕者加轉一官以慶壽詔書所未及也　右通直
郎韓元龍為司農寺主簿元龍知天台縣用賀允中薦
而召之
壬寅上諭大臣曰近户部㑹賣田錢數頗多此須令樁
管近時士大夫持論多說百姓足君孰與不足見公家
稍寛遽欲免民常賦不知緩急闕用取之甚難非時而
科是謂横歛茍徒知施惠之虛名而不恤横歛之實害
豈愛民之道也先是權户部侍郎趙令詪建議每縣賣
官田十萬緡州二十萬緡守令各進秩一等縣二萬緡
州五萬緡以上减磨勘二年有差至是㑹其數以聞故
上有是諭　宗正少卿楊偰權尚書工部侍郎
癸卯詔武泰軍承宣使添差两浙西路馬歩軍副都總
管王安道右朝奉郎直秘閣两浙轉運司主管文字王
守道並令再任　两浙轉運司言浚常熟縣諸浦畢工
甲辰國信所言自來大金人使到驛告覔物色打造銀
器止是排辦御龍直一面於本府呼索及付舖所造作
欲乞並令當管通事置歴抄轉出豁庻絕姦弊從之
丁未封嗣濮王士輵第七女為永嘉縣主第九女為永
春縣主從所請也
戊申權尚書吏部侍郎葉義問兼史舘修撰義問嘗言
有備無患陛下當宻行之夫海道四方通㑹所冝預防
則明言曰近日商舶不行盗多出没所以籍定船隻以
示禁戢淮甸隍池不全所宜預守明言曰近有越界盗
馬作過所以團結保伍以防姦盗若遣沿邉戍卒則曰
近日諸軍勞逸不等所以議更戍者將以均之若譏察
斥堠之滯則曰近日諸處案牘墜失所以革滯者防墜
失耳至若揀軍者歳時所常行牧馬者就水草之地皆
明言之彼亦無辭而發也凡此六者今日急務卒行則
不及預備則有餘矣
己酉上謂大臣曰聞江西境内有羣聚而掠人於道者
王綸曰艱食之民不得已而為之未必皆嘯聚也上曰
凡災傷處悉令賑濟蠲欠已及二十七年不知州縣奉
行如何輕徭薄賦自無盗賊故唐太宗用魏徴之言行
仁義既效且曰惜不令封德彛見之然徳彛與虞世基
輩皆隋朝佞臣誤煬帝者太宗受命自當斬之以為姦
佞之戒　秘書省校書郎兼國史院編修官汪澈言立
國惟文武二道而人才尤不可偏要當求於無事之時
陛下親政以來除召四出滯者奮屈者伸然武臣中未
聞有薦者且其抱才負氣豈不願效尺寸以幸一旦之
遇望詔帥臣監司於本路大小使臣舉智謀可充將帥
勇鷙可率士卒者其侍從臺諫官如有所知亦許論薦
自孫道夫使還言金主亮詰以闗陜買馬非約恐將求
釁於我士之有識者黙為此慮而未敢顯言為備澈因
轉對首有是請上從之
庚戌吏兵部請自武舉承信郎以上人通注沿邉親民
廵檢縣尉或監當窠闕始用何溥之言也　初諸路郵
傳每二十五里置一遞役卒十有二人軍興以來凡通
蜀道者皆増斥堠遞九里一置其後黄敏行措置江浙
荆襄之間舊無斥堠者一切創増大率一縣遞卒多至
三百人既有月給又増俸麥衣糧食錢以禁軍三人之
費不能増一卒又令諸州通判縣令皆於銜内帶驅催
遞鋪増支月緡嵗廢縣官錢十餘萬緡至是秘書省校
書郎兼權駕部郎官洪邁言其多廢無所益乞將有斥
堠去處應干省遞並行减罷内舖兵並撥入所闕州充
廂軍從之
壬子新除直秘閣知廬州黄仁榮入見言前任温州㸃
檢違法田産已根括到一萬九千餘畆見行出賣又拘
収没官田土嵗収榖租五千五百餘石折納價錢八千
餘緡欲同賣田錢併綱起發可以少助經費上曰卿向
論鬻田已令户部㑹其數矣何必往淮西也(熊克小歴/載上語云)
(卿向鬻田户部已得緡錢五百萬矣按今年七月己酉/彭合論賣官田之害而户部奏據江浙諸路月終賣錢)
(一百一十萬餘緡則二月間無縁及有五百萬緡或者/仁榮行述墓誌夸言之而克不詳考也又按仁榮自奏)
(温州官田事亦云見行出賣則是元/未得錢可知今畧修潤令不失實)癸丑以仁榮行尚
書度支員外郎　右武大夫和州防禦使新兩浙西路
兵馬鈐轄劉綱為淮南西路馬歩軍副總管兼權知廬
州
甲寅詔頃在謫籍文武臣僚未經量移叙復死於貶所
者令有司檢舉元犯具名以聞當議輕重别加恩典
左從政郎黄文昌言近䝉浙西提刑邵大受辟充崇徳
縣令契勘已差下范彤三年于兹行且赴上若以監司
辟官之故遂令本人無故改替决為狼狽兼未曽到官
安知其非廉吏伏望改正前命令范彤赴任庻㡬文昌
獲安亷耻之分詔文昌别與差遣(文昌六月丙寅為任/古論罷召命當考)
三月丙辰朔詔今後四川類試用九月十五日鎻院朝廷
於帥臣監司内選差考試監試官各一員於鎻院二十
日前用金字牌遣降指揮在院官吏如有挾私違戾令
監試徑行劾奏餘官制置司精加選差務盡公明不得
苟簡先是集英殿修撰周綰為吏部侍郎建言四川進
士類省試所奏差試官乃取一路帥臣職司封部既異
在院官吏勢難總一欲望今後選差行在清强官一員
或假以御史之名充監試詔禮部㸔詳申省於是權禮
部侍郎兼侍講孫道夫言臣僚所乞委得允當但四川
去行在遥逺難以差官前去更合取自朝廷指揮故有
是命是日道夫侍經筵猶請罷類試令赴禮部上曰早
方與執政議今歳已無及後舉當遣御史監之道夫曰
御史監試事體固重然所關防不過試闈中傳義代名
等弊其有前期投舉業問題目以秘語為契騐則無跡
可尋必令赴禮部乃為允也(此以王之望所撰道夫墓/誌及四川制置司事類參)
(修熊克小歴載道夫所言於今年六月末又以陳良祐/撰楊椿墓誌中所載監司子弟赴省事聨書之亦誤矣)
(楊椿所言乃在去年七月/乙亥此時椿不兼祭酒也)　秘書省校書郎兼國史院
編修官汪澈為監察御史　新除度支郎官黄仁榮依
舊直秘閣提㸃两浙東路刑獄公事尋改知秀州仁榮
至郡數月又得賣官田錢六萬餘緡詔减二年磨勘(七/月)
(己亥/指揮)
己未權尚書工部侍郎楊偰充敷文閣待制提舉佑神
觀從所請也
辛酉龍神衛四廂都指揮使榮州團練使階成西和鳯
州路兵馬都鈐轄御前中軍兼左軍統制節制綿劒州
屯駐軍馬知成州吳拱為樞宻副都承㫖後五日遷潭
州觀察使給真俸
癸亥上謂宰執曰祈雨畧應未至霶霈且令斷屠三日
所免止是豬羊民間縁此競食鷄鵞魚蝦之屬害物命
多過百倍可更斷三日生命微物悉禁之　左朝散郎
徐林知信州　司農寺丞葉顒知處州　夜雷聲初作
戊辰資政殿學士知潭州魏良臣以皇太后上壽金器
來獻詔還之
辛未詔以浙西去嵗水災臨安府養濟人令展至三月
終止
壬申右武大夫閤門宣賛舎人福建路兵馬鈐轄殿前
司左翼軍統制陳敏為荆湖北路馬歩軍副總管兼知
鼎州　直寳文閣霍蠡卒
癸酉權尚書工部侍郎兼權吏部侍郎兼侍講劉章罷
初章在工部時郊恩賞賚給絹主胥欲以絹自入而下
其直以與衆衆不服請於章章語胥曰如所直以市百
縑可乎蓋謾為詞以折服之耳胥遂誣章以實令市絹
有摘其語於言事者侍御史朱倬乃劾章嘗令小吏市
絹多所倍費䟽始上上愕然曰劉章必無此事倬執不
已章遂罷去(熊克小歴載此事于紹/興三十年盖差一年)
甲戌右朝奉郎新知蔣州張祁為淮南轉運判官兼淮
南西路提㸃刑獄公事　新湖北副總管知鼎州陳敏
入見上車戰之法上謂知樞宻院事陳誠之曰車戰雖
出古然用各有宜誠之曰非澤國所宜用同知院事王
綸曰房琯猶敗於中原况澤國乎上曰姑令三帥議之
免令武臣有一得之歎然卒不行
丙子詔諸路州縣紹興二十七年以前積欠官錢三百
九十七萬餘緡及四等以下户係官所欠皆除之宰執
奏擬詔意上曰輕徭薄賦所以息盗歳之水旱所不能
免儻不寛恤而惟務催科有司又從而加以刑罰豈使
民不為盗之意故治天下當以愛民為本　權尚書吏
部侍郎兼史舘修撰葉義問兼侍講
丁丑詔帥臣監司侍從臺諫歳舉可任將帥者二員具
材畧所長及曽立功效聞奏用汪澈請也(熊克小歴併/書於二月己)
(酉今附/本日)秘書少監沈介權尚書吏部侍郎　尚書左司
員外郎王晞亮權工部侍郎　大理評事趙善養言王
者制民之産皆有定法蓋所以抑兼并而惜民力也比
年以來形勢之户収置田畆連亘阡陌其為害甚者無
如差役今官户田多差役並免其所差役無非物力低
小貧下之民州縣稍不加䘏求其安裕樂業不可望也
望命有司立限田之制以抑豪勢無厭之欲戸部奏品
官之家所置田産依條格合得頃畆已過限者乞免追
改將格外之數衮同編戸募民差役詔給舍同户部措
置其後給事中周麟之等請品官子孫名田减祖父之
半其詭名寄産皆併之滿三月不陳許人告以其田之
半歸官餘給告者其募人充役並募本縣土著有行止
人充從之善養故簡獻王曽孫也
甲申權禮部侍郎孫道夫言四川類省試已降指揮選
差監試考試官各一員今㸔詳别試所収試避親進士
其利害關防比之類省試事體無異欲望亦自朝廷選
差監試并考試官各一員所貴選舉盡公仰副聖世取
士之意從之
是月司農少卿總領四川財賦許尹始視事尹以備邉
故乞空名告身於朝得八百六十道其後累年間抑售
於民者凡五百五十七道計直二百五十萬緡蜀中大
擾(降告身不知在何月日按王之望奏劄稱紹興二十/九年朝廷降到告身若干自是前官所乞故因尹交)
(割附見更/須詳考)　金主亮再修汴京命尚書左丞相張浩參
知政事敬嗣暉董其役集諸路夫匠大興宫室極其侈
靡將徙居焉太府監魏子平權尚書右司郎中從浩行
子平尋丁憂未踰月起復浩遼陽人也(此以張悌正隆/事跡宋翌金亮)
(本末及趙可撰魏子平墓誌參修誌稱從張太師修/南京大内張太師即浩也子平已見二十八年五月)
夏四月(按是月/乙酉朔)庚寅詔大理評事賈選潘景珪等四人
並與外任自今試中刑法而未歴任者勿除用侍御史
朱倬請選安宅子也　起居郎王佐罷先是侍御史朱
倬論劉章市絹事斥去之(事見三/月癸酉)朝士皆知其寃而無
敢言者佐獨於上前極論其事倬怒劾佐植黨懷姦詔
與外任乃以佐知永州　秘書省校書郎洪邁兼國史
院編修官　召武信軍承宣使鄂州駐劄御前軍統制
李横赴行在　詔殿前司破敵軍統制賈和仲與新湖
北路馬歩軍副總管兼知鼎州陳敏两易仍命敏以泉
州左翼軍二千人兼家屬器械自海道赴行在左司諫
何溥右司諌都民望言和仲嘗知利州非法殺人不可
勝數又嘗知歸州招聚不逞恣行殘酷議者謂使充軍
下差遣尚慮兇横豈可使典邉藩乃詔鼎州依舊差文
臣而復以和仲為殿前司統制(和仲罷命在/是月己亥)　右朝奉
郎新通判和州董長年降一官放罷仍不得於湖州諸
邑居住長年居武康縣私養亡命擾民為姦事聞故有
是命
壬辰國子司業黄中賀金主生辰還時金主亮再修汴
京以圖南牧沈介為賀正旦使先還不敢言中歸為上
言彼國治汴京役夫萬計此必欲徙居以見逼不可不
早自為計時約和久中外解弛無戰守偹上聞矍然曰
但恐為離宫也中曰臣見其所營悉備此不止為離宫
若南徙居汴則壯士健馬不數日可至淮上惟陛下深
圖之宰相沈該湯思退聞之詰中曰沈監之歸屬耳不
聞此言公安得為此也居數日復往白請以妄言即罪
思退怒至以語侵中時中書舎人洪遵亦請宻為邉備
該等不聽
己亥尚書右僕射湯思退言三省實總萬㡬各有本省
法自大觀間修中書門下勅令格式歴年已久而尚書
省第有省記條册望選從官两三人以典故法令參修
三省成法來上從之其後敕局罷書不克成(罷局在三/十一年乾)
(道六年七/月丁酉修)　權吏部尚書賀允中言近有偽傳臣所上
書言時政者乞立賞格捕從之　鎮江府火詔商販竹
木捐其稅被火之家以常平米濟之
庚子詔近令中外薦舉武臣召到者無闕可處可増置
帶御器械四員
辛丑詔修臨安府至鎮江運河堰閘時久旱河涸綱運
遲留又使人且至權户部侍郎趙令詪以為言故浚之
　詔以唐西平王李晟配食武成王降李勣於堂下用
右正言都民望奏也
壬寅國子司業黄中守秘書少監近例使北還者率得
從官宰相以中言金有南牧意惡之故沈介遷吏部侍
郎而以中補其處先是武成王廟生芝草武學博士朱
熙載宻為圖以獻熙載金壇人湯思退所薦也於是宰
相召長貳至都堂責之曰治世之瑞抑而不奏何耶祭
酒周綰未及言中指其圖謂曰治世何用此為綰退而
嘆曰惜不使通老為諫諍官也(芝草事據黄中墓誌所/書修入以李石詩考之)
(芝草生在紹興己夘盖今年事又云石時官忝博士職/按石除博士在今年六月而周綰二十八年七月已自)
(祭酒遷吏部侍郎黄中今年四月已自司業遷秘書少/監皆不同時不知綰雖遷侍郎仍兼祭酒或芝草生時)
(石尚為太學錄也石除學錄亦在今年二月若以為綰/未遷時事則是去年今年連冇芝草生恐誌或詩必有)
(小誤李石事詳具今/年十一月石罷博士)　左朝散大夫張柄卒
癸卯大理少卿金安節守宗正少卿　光禄寺丞韓彥
直行尚書屯田員外郎　監察御史沈樞行尚書比部
員外郎　初有詔盡鬻諸司官田而两浙轉運司營田
九十二萬六千餘畆嵗収稻麥雜豆等十六萬七千餘
斛官莊田四萬二千餘畆収稻麥等四萬八千餘斛内
稻麥充行在馬料雜豆等糶錢納激賞庫轉運副使提
領營田趙子潚審於朝詔令出賣
丙午上謂宰執曰内外諸軍朝廷未嘗輙有役使而為
主兵將佐運材營造非理致怨又回易物貨本収其贏
以助軍用今乃虛飾増直折與軍人掊歛百端所謂月
給十不得二三又有納直賣工坐妨教閱姦弊如此何
以使其不竄而為盗卿等可靣諭三衙禁止仍嚴行約
束乃詔内外諸帥戒約將佐日下住罷如有違戾重致
典憲三省樞宻院覺察尋又於軍門榜諭(榜諭指揮在/五月庚申)
　中書言私渡淮人已立罪賞尚恐透漏詔武經大夫
忠州刺史淮南東路馬歩軍副總管宋肇措置檢察時
肇方自言效職淮東已二十五年遷副使亦二十年嘗
從劉光逺至泗州及収捕淮賊前後未曽磨勘後日詔
肇特轉武功大夫
丁未右奉直大夫荆湖北路提㸃刑獄公事向伯奮直
秘閣知襄陽府　直龍圖閣知襄陽府凌景夏知鼎州
　詔自今金使到闕伴射官權令綴馬歩軍管軍班起
居
戊申左司諫何溥言今吏員猥多吏部闕用五年而堂
除隔两政内之寺監丞簿學官外之提舉市舶皆預置
代者朝廷執事官或出於宰相之推擇或出於侍從之
論薦除目一下士以為榮豈可冗授其人溢用其闕而
下比於州縣之職哉若居者未遷而來者不已臣恐两
政五年之闕因循遂用而所謂卿監郎官與大提轉常
平之屬安保其不爾望深詔大臣愛惜名器毋輕假人
使朝廷用闕常有餘地冗員茍去勿復遽補庻以示士
大夫敦勸之義從之
己酉左承議郎吕忱中知泰州既而殿中侍御史任古
言忱中天資隂險所至貪墨前此特以父嘗薦秦檜檜
報私恩連倅婺信後以告訐林機得江東提監逮檜之
死迹不自安欲欺罔朝廷以掩前過遂按王晌常平米
事興起大獄連逮甚衆朝廷差官考實並無事跡縁此
降罷泰為淮東望郡任匪其人且將害及一方䟽入命
遂寝
辛亥宰執進呈秘書省正字王端朝請選縣令上以縣
令員多皆由銓注難以悉舉先是累詔監司帥守舉按
縣令功罪雖間有發擿而未聞特薦一二人者蓋專務
行法而無旌賞使人歆艶恐非勸功之道乃詔縣令有
政績者委諸司同薦不次陞擢以風厲之　左朝請郎
新知蔣州孫鎮移通州右承議郎通判濠州龔濤知蔣
州　右朝請大夫知濠州鮑伃移知南劍州武功大夫
劉光時知濠州　侍御史朱倬言帝王立國彊本之術
在於節儉臣去冬嘗乞内自省臺寺監外洎監司郡守
凡可以撙節者悉令條具䝉賜俞允今已半載未聞内
外官司條具來上豈官司以為不急之務與抑惡其害
己而不欲言之也臣謹綴其一二上凟天聽契勘職事
官既賦以厚禄矣而又身兼數職所得廼返多於本俸
或以進書或以過局又在外焉此臺省寺監之可節者
州縣之官其有俸給既優而復圭租豐衍髙者嵗至千
斛少者亦不下三二百斛至有彊敷價錢多量斛面不
恤旱潦不認逃移此監司郡守之可節者欲望睿斷悉
從裁减在内或去其三之二或中分而節之在外以監
司守倅為一等屬官知縣為一等丞參簿尉為一等降
殺裁損務得其平仍乞將此撙節金錢内則别作庫眼
外則憲司主之一如祖宗封樁之法専以待激賞將士
之勲庸拯救黎元之難苦非奉特㫖不得巧作名目移
用詔給舍臺諫逐一取索同議裁减　中書舎人兼權
樞宻都承㫖洪遵言瑞昌興國之間茶商失業聚為盗
賊竊慮日復一日馴致滋蔓望令州郡掲榜開諭許其
自新其强壯可用願充軍籍者即時塡刺發往諸軍其
不利為兵而願歸農者給憑放還復支路費仍於上供
經總制錢内除尅庻㡬失業之人有以安業從之
是月歸朝官李宗閔上書言臣竊聞近者金人岐雍間
伐木以造浮梁東京長安修治宫室遷諸路兵戍聚於
關陜遊騎千數出近邉覘視虛實姦謀詭計未可窺測
臣以疎賤冗散思効犬馬圖報萬分之一區區管見可
以裨廟堂末議者析為三事其一曰嚴守禦方今天下
根本在吳蜀輔車相依其勢若手足之相應荆州據其
中心腹之地也今襄陽扼荆州之衝又足以為荆州重
輕而重兵皆駐武昌荆襄之間所以自衛者未固且襄
陽在今為極邉去荆州四百五十里無重山峻嶺長江
大河之險敵人馳輕騎不两日可至城下萬一荆州為
其所據吳蜀首尾不能救朝廷雖以劉錡鎮荆州其威
名固自聳聞隣國然無兵以自固雖太公穰苴尚何能
為至於襄陽之兵不過千餘人又皆疲懦安能以備緩
急望俾劉錡将二萬人分屯荆州要害更令不住召募
日夜訓習張聲勢嚴斥堠仍擇久歴將陳者一人以副
之如田晟蓋其人也晟雖老而戰功之最敵人素畏之
今居南昌未足以究其施設若使與劉錡恊力敵人不
敢復事南牧襄陽則遣一智勇兼全之將分武昌之兵
萬人比嵗更其戍守荆襄既已有備吳蜀可髙枕而卧
矣其二曰募新軍臣往往在行間常見三衙及諸處招
軍皆市井遊手數年之後雖習知騎射撃刺之事而資
性疲懦不改也臣聞福建汀贛建昌四郡之民輕剽勇
悍經渉險阻習以為常平居則投石超距椎牛伐冢聚
為小盗而為姦雄之資有人焉駕馭役使必能得其死
力臣竊見殿前司左翼軍統制陳敏生長贛上天資忠
勇其民亦畏而愛之所統之兵近出田舎且宜占籍遂
為精兵人人可用若朝廷専委陳敏俾招集四郡之人
使金人果叛盟則攻守皆可為用若尚守和好則可以
填三衙闕額之數臣觀今日敵人之舉其志不小如聞
遷陜右两河之民悉以為兵與夫契丹奚家漢兒雜類
不下數十萬衆聚之關陜其在他路又不知㡬萬人若
欲攻蜀則吳璘姚仲王彦之兵足以相抗臣觀其兵皆
逺來烏合之衆利在速戰朝廷遣楊存中成閔提兵總
率沿江諸帥各守江淮之險堅壁持重故老其師將不
戰而自潰况金人比年以來父子骨肉自相屠滅用事
之臣死亡殆盡尚且逺離巢穴大興土木虐用中原之
民皆自取滅亡之道且空國而與人戰兵家所深忌吾
方與之相持於江淮之間别以陳敏所招數萬人興戰
船取海道不旬日可至山東徑入燕山擣其巢穴此所
謂攻其所必救者前湖北副總管李横雖出河朔賊盗
朝廷優以美官横亦感激奮勵思有以報臣過荆州觀
其為人聽其議論皆有可取劉錡亦為之加禮山東河
朔横習知形勢若朝廷使與陳敏分兵北向均其事權
必然恊濟機事仍委三衙令諸軍統制各舉河朔山東
勇而有謀者一人計得三十餘人使從其行分往郡縣
曉以逆順禍福之理河朔山東既為内應敵人進退失
據而陜右两河之兵必思潰叛吾能及其鋒而用之適
足以為吾之資矣若朝廷以趨海道為迂只乞以陳敏
所招人屯之襄陽亦可以捍禦一面其三曰通鄰國宣
和之末臣䧟燕雲者累年敵人以先臣不屈就死散於
韓企先家充奴婢役使企先與烏珠宻議臣皆得宻聽
之蓋聞金人之馬皆塔坦所入冀北雖號産馬之地自
興兵以來所養至少金人置𣙜埸於白水與塔坦貿易
丁未嵗塔坦之馬不入金國而又通好於逹實林牙金
人即遣使問罪塔坦使其子來雲中問過金人覊留不
得還戊申歳伊都金吾出師攻逹實林牙使塔坦助兵
以為鄉道許歸太子已而伊都敗師欲結連謀叛事泄
亡入塔坦太子卒不遣還自是太子欝結成疾並其母
死於雲中塔坦之恨深入骨髓今若遣一介之使開其
禍福曉以利害使塔坦之馬無與金人互市金人利於
騎戰捨馬則無所施其能矣至於西夏亦與金人為讎
而金人亦素畏之金人嘗割天徳雲中金肅河清四軍
及八館之地以賂夏人矣丁未之歲烏舎郎君領數萬
騎陽為出獵而直犯天徳逼逐夏人悉奪其地夏人請
和金人執其使者臣是時久留雲中人情稔熟因得出
入雲中副使李屈移謂臣曰昔年大金賂我四軍八館
俾我出軍牽制關中合從以攻南宋及其得志首叛盟
約某昔年两使南朝其禮義文法非他國之比自是觀
之則知西夏惡金人喜中國可知壬子歳尼瑪哈聞蜀
地富饒欲提兵親取今雲中副留守劉思恭條陳書傳
所載下蜀故事及圖畫江山形勢銳然欲往夏人聞雲
中聚兵以為攻已舉國屯境上以備其來尼瑪哈亦不
敢出兵止遣薩里罕珠赫貝勒以犯饒風今莫若遣辯
士諭以盟約俾以重兵出境上為吾聲援臣尚有私憂
過計者金人强則稱兵弱則請和頃歳經合肥順昌及
川口數戰敵人倉皇議和朝廷姑務息兵屈體從之然
則今日之舉首叛盟約自取滅亡其勢不利必將復要
前日之計慎勿許和小勝則於荆楚之間練兵秣馬積
粟務農徐為後圖大勝則長驅席卷以圖恢復臨機制
勝猶有不可預言者臣又聞自古用兵有聲有實今者
兵不出境而張皇聲勢惟恐吾之不知乃於近塞積石
為郛閉𣙜場絕商賈造戰船自春徂夏且非秋髙馬肥
之時臣願分遣諜者伺其虛實若誠如臣言則上兵伐
謀之舉亦不可後惟陛下採擇(宗閔不知此時為何官/職以書中所云考之恐)
(是李邈之子其所上書亦無年月以言北事甚悉故詳/載之書中言閉𣙜場蓋今年二月事又云自春徂夏當)
(是四月間以日歴考之今年四月庚寅陳敏當除破敵/軍統制五月丙寅王宣戍襄陽六月丁亥李横浙東總)
(管閏六月甲寅荆南増兵乙夘劉汜除効用統/領與宗閔所言徃往相符故且附四月末俟考)
　
　
　
　建炎以來繋年要録卷一百八十一
建炎以來繫年要録巻一百八十一金人地名考證
　　達實(原書作大石/誤改見巻一)
　　烏舎(原書作兀室/誤改見巻一)
　　尼瑪哈(原書作黏罕/誤改見巻一)
　　伊都(原書作餘都/誤改見巻一)
　　薩里罕(原書作薩里合/誤改見巻十一)
　　珠赫貝勒(原書作折合孛堇/誤改見巻三十七)
　　烏珠(原書作兀术/誤改見巻一)
　　塔坦(原書作逹靼誤/改見巻五十八)
