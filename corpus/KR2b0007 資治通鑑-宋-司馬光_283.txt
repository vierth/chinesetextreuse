
　資治通鑑卷二百八十二　宋　司馬光　撰
　　　　　　　　　　　　　　胡三省　音註
　後晉紀三(起屠維太淵獻盡重/光赤奮若凡三年)
　　髙祖聖文章武明德孝皇帝中
天福四年春正月辛亥以澶州防禦使太原張從恩為
樞密副使(澶時/連翻)　朔方節度使張希崇卒羌胡冦鈔無
復畏憚(鈔楚交翻/復扶又翻)甲寅以義成節度使馮暉為朔方節
度使党項酋長拓拔彦超最為彊大(酋慈秋翻/長知兩翻)暉至彦
超入賀(自其部落入/靈州城以賀)暉厚遇之因為于城中治第(為于/偽翻)
(下主為同/治直之翻)豐其服玩留之不遣封内遂安(質彦超於城/中則党項諸)
(部不敢鈔暴/于外故安)　唐羣臣江王知證等累表請唐主復姓
李立唐宗廟乙丑唐主許之羣臣又請上尊號(上時/掌翻)唐
主曰尊號虚美且非古遂不受其後子孫皆踵其法不
受尊號又不以外戚輔政宦者不得預事皆他國所不
及也二月乙亥改太祖廟號曰義祖(唐主初受禪尊徐/温為太祖今復姓)
(李以温為義父故/改廟號為義祖)己卯唐主為李氏考妣發哀與皇后
斬衰居廬如初䘮禮朝夕臨凡五十四日(衰倉回翻臨/力鴆翻初䘮)
(之禮自古無五十四日之制唐主亦是依傍漢晉以日/易月之制居父䘮母䘮各二十七日故為五十四日)
江王知證饒王知諤請亦服斬衰不許(知證知諤/皆徐温子)李建
勲之妻廣德長公主假衰絰入哭盡禮如父母之䘮(建/勲)
(妻徐温女也勢利所在非/血氣之親而親長知兩翻)辛巳詔國事委齊王璟詳決
惟軍旅以聞庚寅唐主更名昇(更工衡翻/昇皮變翻)詔百官議二
祚合享禮(二祚徐李二/姓之先也)辛卯宋齊丘等議以義祖居七
室之東唐主命居髙祖於西室太宗次之義祖又次之
皆為不祧之主羣臣言義祖諸侯不宜與髙祖太宗同
享請於太廟正殿後别建廟祀之帝曰(通鑑旣帝晉此/帝字與晉帝渾)
(殽此亦因江南/舊史失于更定)吾自幼託身義祖(事見二百六十卷/唐昭宗乾寧二年)曏
非義祖有功於吳朕安能啓此中興之業羣臣乃不敢
言唐主欲祖吳王恪或曰恪誅死(吳王恪死于唐髙宗/朝為房遺愛所誣引)
(非其/罪也)不若祖鄭王元懿唐主命有司考二王苖裔以吳
王孫禕有功禕子峴為宰相(𤣥宗廟信安王禕有邊/功峴相肅宗峴戸典翻)遂
祖吳王云自峴五世至父榮其名率皆有司所撰(異考/  曰)
(周世宗實録及薛史稱昪唐𤣥宗第六子永王璘苖裔/江南録憲宗第八子建王恪之𤣥孫李昊蜀後主實録)
(云唐嗣薛王知柔為嶺南節度使卒於官其子知誥流/落江淮遂為徐温養子吳越備史并本潘氏湖州安吉)
(人父為安吉砦將吳將李神福攻衣錦軍過湖州虜昇/歸為僕𨽻徐温嘗過神福愛其謹厚求為假子以識云)
(東海鯉魚飛上天昇始事神福後歸温故冒李氏以應/䜟劉恕以為昪復姓附㑹李氏而吳越與唐人仇敵亦)
(非實録昪少孤遭亂莫知其祖系昪曾祖超祖/志乃與義祖之曽祖祖同名知其皆附㑹也)唐主又
以歴十九帝三百年疑十世太少有司曰三十年為世
陛下生於文德已五十年矣(文德唐僖宗末年之號言/唐主之生至是年為五十)
(年/)遂從之　盧損至福州(盧損去年十一月奉冊/使閩今乃至於福州)閩主
稱疾不見命弟繼恭主之遣其禮部員外郎鄭元弼奉
繼恭表隨損入貢閩主不禮于損有士人林省鄒私謂
損曰吾主不事其君不愛其親不恤其民不敬其神不
睦其鄰不禮其賓(賓謂盧/損也)其能久乎余將僧服而北逃
㑹相見於上國耳(時假號偏隅者以中原為上國以余/觀之林省鄒亦非善士有樊若水之)
(志而不得/遂其志耳)　三月庚戌唐主追尊吳王恪為定宗孝静
皇帝自曾祖以下皆追尊廟號及諡　己未詔歸德節
度使劉知逺忠武節度使杜重威並加同平章事知逺
自以有佐命功重威起于外戚無大功耻與之同制(制/麻)
(制也黄忠有功闗羽猶耻與之同列杜重威何如人/劉知逺其肯與之同制乎英雄倔彊之氣大抵然也)制
下數日杜門四表辭不受帝怒謂趙瑩曰重威朕之妹
夫知逺雖有功何得堅拒制命可落軍權(劉知逺時總/宿衛諸軍)
令歸私第瑩拜請曰陛下昔在晉陽兵不過五千為唐
兵十餘萬所攻(事見上/巻上年)危于朝露非知逺心如鐵石豈
能成大業奈何以小過棄之竊恐此語外聞(聞音/問)非所
以彰人君之大度也帝意乃解命端明殿學士和凝詣
知逺第諭㫖知逺惶恐起受命(君降心以撫其臣則臣/亦自悔馴服勲舊彊悍)
(之氣不/容不爾)　靈州戍將王彦忠據懷逺城叛(懷逺縣屬靈/州趙珣聚米)
(圗經曰唐懐逺鎮在靈州北約一百餘里宋時西/夏彊盛即其地置興州其西九十餘里即賀蘭山)上遣
供奉官齊延祚往詔諭之彦忠降延祚殺之(降戸/江翻)上怒
曰朕踐阼以來未嘗失信于人彦忠已輸伏出迎延祚
何得擅殺之除延祚名重杖配流議者猶以為延祚不
應免死(以其殺降失信繼此/將無以懷逺人也)　辛酉冊回鶻可汗仁美
為奉化可汗(時回鶻比年遣使朝貢故冊命之按五代/㑹要回鶻自唐㑹昌間為黠戞斯所破西)
(奔居于甘州梁乾化元年遣使入貢至唐同光二年四/月其本國權知可汗仁美遣使入貢命鄭績何延嗣持)
(節冊仁美為英義可汗其年十一月仁美卒其弟狄銀/嗣立遣都督安千等來朝貢狄銀卒阿咄欲立亦遣使)
(來貢天成三年其權知可汗仁裕遣使入貢其年三月/命使冊仁裕為順化可汗晉天福三年遣使朝貢四年)
(三月又遣使來朝兼貢方物其月命衛尉卿邢德昭/持節就冊為奉化可汗若據㑹要則仁美當作仁裕)
夏四月唐江王徐知證等請亦姓李(欲改其本姓從/國姓以自親)不
許　辛巳唐主祀南郊癸未大赦　梁太祖以來軍國
大政天子多與崇政樞密使議(梁與崇政使議唐與樞/密使議崇政使即樞密)
(使之/職也)宰相受成命行制敕講典故治文事而已(治直/之翻)帝
懲唐明宗之世安重誨專横(專横事見唐明/宗紀横戸孟翻)故即位之
初但命桑維翰兼樞密使及劉處讓為樞密使奏對多
不稱㫖(劉處讓攘桑維翰樞密使/見上卷上年稱尺證翻)㑹處讓遭母䘮甲申
廢樞密院以印付中書院事皆委宰相分判以副使張
從恩為宣徽使直學士倉部郎中司徒詡工部郎中顔
衎並罷守本官(鄭樵氏族畧曰帝王世紀舜為尭司徒/支孫氏焉直學士樞密直學士也二人)
(本官倉部工部/也衎苦旱翻)然勲臣近習不知大體習于故事毎欲
復之(史言帝王命相當悉委以政/事不當置樞密使以分其權)　帝以唐之大臣除
名在兩京者皆貧悴(李専美等除名見上/卷元年悴秦醉翻)復以李専美
為贊善大夫丙戌以韓昭𦙍為兵部尚書馬𦙍孫為太
子賓客房暠為右驍衛大將軍並致仕　閩主忌其叔
父前建州刺史延武戸部尚書延望才名巫者林興與
延武有怨託鬼神語云延武延望將為變閩主不復詰
(詰去/吉翻)使興帥壯士就第殺之(帥讀/曰率)并其五子閩主用陳
守元言作三清殿於禁中(道家以上清玉/清太清為三清)以黃金數千
斤鑄寶皇大帝天尊老君像晝夜作樂焚香禱祀求神
丹政無大小皆林興傳寶皇命決之　戊申加楚王希
範天策上將軍賜印聽開府置官屬(梁間平四年已甞/加楚王殷天策上)
(將軍今晉復以/命其子希範)　辛亥唐徙吉王景遂為夀王立夀陽
公景達為宣城王　乙卯唐鎮海節度使兼中書令梁
懷王徐知諤卒　唐人遷讓皇之族於泰州號永寧宫
防衛甚嚴(泰州本楊州海陵縣呉乾貞中立制置院南/唐昇元元年升為泰州  考異曰十國紀年)
(唐人遷讓皇之族於泰州號永寧宫守衛甚嚴不敢與/國人通昏姻久而男女自為匹偶江表志讓皇子及五)
(嵗遣中使拜官賜朝服即日而卒按唐烈祖受禪使讓/皇居故宫稱臣上表慕仁厚之名若惡楊氏則滅之而)
(已何必如此之迂也他書皆未/之見不知紀年據何書今不取)康化節度使兼中書令
楊珙稱疾罷歸永寧宫(康化軍亦吳於統内所置節鎮/或南唐置之其地今無可考)
乙丑以平盧節度使兼中書令楊璉為康化節度使璉固
辭請終䘮(終讓皇/之䘮也)從之　唐主將立齊王璟為太子固
辭乃以為諸道兵馬大元帥判六軍諸衛守太尉録尚
書事昇揚二州牧(南唐以昇州為西都揚/州為東都故二州置牧)　閩判六軍
諸衛建王繼嚴得士心閩主忌之六月罷其兵柄更名
繼裕(更工/衡翻)以弟繼鎔判六軍去諸衛字(去羌/吕翻)林興詐覺
流泉州望氣者言宫中有災乙未閩主徙居長春宫
秋七月庚子朔日有食之　成德節度使安重榮出於
行伍(行戸/剛翻)性粗率(粗與/麤同)恃勇驕暴每謂人曰今世天子
兵彊馬壯則為之耳(安重榮麤暴一夫耳使其彊梁亦/何所至然其所以彊梁者亦習見)
(當時之事遂起/非望之心耳)府廨有幡竿髙數十尺嘗挾弓矢謂左
右曰我能中竿上龍者必有天命一發中之(廨古隘翻/髙居號翻)
(中竹/仲翻)以是益自負帝之遣重榮代祕瓊也(見上卷/二年)戒之曰
瓊不受代當别除汝一鎮勿以力取恐爲患滋深重榮
由是以帝爲怯謂人曰祕瓊匹夫耳天子尚畏之況我
以將相之重士馬之衆乎毎所奏請多踰分(分扶/問翻)爲執
政所可否(可者則從之/否者不從也)意憤憤不快乃聚亡命市戰馬
有飛揚之志帝知之義武節度使皇甫遇與重榮姻家
甲辰徙遇爲昭義節度使(鎮定接境恐其合而爲/變徙令稍逺以離析之)　乙
巳閩北宫火焚宫殿殆盡　戊申薛融等上所定編敇
行之(三年令薛融等詳定編敕/今始上而行之上時掌翻)　丙辰敕先令天下公
私鑄錢(見上卷/上年)今私錢多用鈆錫小弱缺薄宜皆禁之
專令官司自鑄　西京留守楊光逺疏中書侍郎同平
章事桑維翰遷除不公及營邸肆于两都與民爭利帝
不得已閏月壬申出維翰爲彰徳節度使兼侍中　初
義武節度使王處直子威避王都之難亡在契丹(王都/之難)
(謂囚處直也見二百七十一卷/梁均王龍德元年難乃旦翻)至是義武缺帥(皇甫遇/徙潞故)
(義武缺帥/帥所類翻)契丹主遣使來言請使威襲父土地如我朝
之法(我朝契丹自謂/也朝直遥翻)帝辭以中國之法必自刺史團練
防禦序遷乃至節度使請遣威至此漸加進用契丹主
怒復遣使來言曰(復扶/又翻)爾自節度使爲天子亦有階級
邪帝恐其滋蔓不已厚賂契丹且請以處直兄孫彰德
節度使廷𦙍爲義武節度使以厭其意(厭於涉翻/又如字)契丹
怒稍解　初閩惠宗以太祖元從爲拱宸控鶴都(閩王/審知)
(廟號太祖從/才用翻下同)及康宗立更募壯士二千爲腹心號宸衛
都祿賜皆厚于二都或言二都怨望將作亂閩主欲分
𨽻漳泉二州二都益怒閩主好爲長夜之飲强羣臣酒
(好呼到翻/强其兩翻)醉則令左右伺其過失(伺相/吏翻)從弟繼隆醉失
禮斬之屢以猜怒誅宗室叔父左僕射同平章事延羲
陽爲狂愚以避禍閩主賜以道士服置武夷山中(武夷/山在)
(建州崇安縣南三十里朱元晦武夷圖序曰武夷君之/名著自漢世祀以乾魚不知果何神也今崇安有山名)
(武夷相傳即神仙所宅峯巒巖壑秀抜竒偉清溪九曲/流出其間兩崖絶壁人迹所不到處徃徃有枯查挿石)
(罅間以度舟船棺柩之属柩中遺骸外列陶器尚且未/壞頗疑前世道阻未通川壅未決時夷俗所居而漢祀)
(者即其君長蓋亦避世之士生爲衆所臣服而傳以/爲仙也武夷山中有道士觀閩主蓋置延羲於觀中)尋
復召還幽于私第(復扶/又翻)閩主數侮拱宸控鶴軍使永泰
朱文進光山連重遇(數所角翻永泰縣屬福州晉分弋/陽置西陽縣宋孝武大明初置光)
(城縣梁於縣置光州後廢州置光城郡隋廢郡置光山/縣仍置光州以縣屬焉九域志縣在州西六十里連重)
(遇之先蓋與王潮兄弟同入/閩連姓也左傳齊有連稱)二人怨之㑹北宫火求賊
不獲閩主命重遇將内外營兵掃除餘燼日役萬人士
卒甚苦之又疑重遇知縱火之謀欲誅之内學士陳郯
私吿重遇辛巳夜重遇入直帥二都兵焚長春宫(帥讀/曰率)
以攻閩主使人迎延羲于瓦礫中呼萬歲(礫郎/擊翻)復召外
營兵共攻閩主(復扶又/翻下同)獨宸衛都拒戰閩主乃與李后
如宸衛都(李后李春鸞/也如徃也)比明(比必/利翻)亂兵焚宸衛都宸衛
都戰敗餘衆千餘人奉閩主及李后出北闗至梧桐嶺
衆稍逃散延羲使兄子前汀州刺史繼業將兵追之及
于村舎閩主素善射引弓殺數人俄而追兵雲集閩主
知不免投弓謂繼業曰卿臣節安在繼業曰君無君徳
臣安有臣節新君叔父也舊君昆弟也孰親孰疎閩主
不復言繼業與之俱還至陁莊飲以酒醉而縊之(還從/宣翻)
(又如字飲/于禁翻)并李后及諸子王繼恭皆死宸衛餘衆奔吳
越延羲自稱威武節度使閩國王更名曦(更工衡翻曦/王審知少子)
(也/)改元永隆(威考異曰十國紀年通文四年延羲自稱/  武節度使改元永隆即晉天福四年也)
(周世宗寳錄薛史唐餘錄南唐烈祖實録呉越備史及/運歴圖紀年通譜皆同惟閩中啓運圖通文四年己亥)
(閏七月延羲立明年庚子改元永隆五年甲辰被弑林/仁志閩國人載延羲改年宜不差失然五代士人撰錄)
(圖書多不慿舊文出于記憶及傳聞雖本國近事亦有/抵牾者高逺敘事頗有本末余公綽雖在仁志之後然)
(亦閩人故不敢獨從仁志所記又王曦既立若但稱節/度使則不應改元及以其臣爲三公平章事按晉高祖)
(實錄天福五年十一月甲申授閩國王延曦威武軍/節度使閩國王是曦先已自稱閩國王紀年脱漏耳)赦
繫囚頒賚中外以宸衛弑閩主赴于鄰國諡閩主曰聖
神英睿文明廣武應道大𢎞孝皇帝廟號康宗遣商人
間道奉表稱藩于晉(間古/莧翻)然其在國置百官皆如天子
之制以太子太傅致仕李真爲司空兼中書侍郎同平
章事連重遇之攻康宗也陳守元在宫中易服將逃兵
人殺之(陳守元蠱惑閩主/者二世其死晩矣)重遇執蔡守䝉數以賣官之
罪而斬之(數所具翻蔡守䝉/賣官見上卷上年)閩王曦既立遣使誅林興
于泉州(林興流泉州見上/六月蜀本誅作追)　河决薄州(薄州當/作博州)　八月
辛丑以馮道守司徒兼侍中壬寅詔中書知印止委上
相(舊制凡宰臣/更日知印)由是事無巨細悉委于道帝嘗訪以軍
謀對曰征伐大事在聖心獨斷(斷丁/亂翻)臣書生惟知謹守
歴代成規而已帝以爲然道嘗稱疾求退帝使鄭王重
貴詣第省之(省悉/景翻)曰來日不出朕當親徃道乃出視事
當時寵遇羣臣無與爲比　己酉以吳越王元瓘爲天
下兵馬元帥　黔南巡内溪州刺史彭士愁引蔣錦州
蠻萬餘人㓂辰澧州(唐之盛時溪州屬黔中觀察唐末/陞黔中觀察爲黔南節度後號武)
(泰軍時屬蜀境廵内言在巡屬之内也蔣當作奬唐長/安四年以沅州之夜郎渭溪二縣置舞州開元十三年)
(以舞武聲相近更名鶴州二十年又更名業州大厯/五年又更名奬州辰澧時屬楚黔渠今翻又其亷翻)焚
掠鎭戍遣使乞師于蜀蜀主以道逺不許九月辛未楚
王希範命左靜江指揮使劉勍決勝指揮使廖匡齊帥
衡山兵五千討之(勍渠京翻廖力救翻今/讀從力弔翻帥讀曰率)　癸未以唐
許王從益爲郇國公奉唐祀從益尚幼李后養從益于
宫中奉王淑妃如事母(李后唐明宗曹皇后之女王淑/妃明宗次妃也故后事之如母)
冬十月庚戌閩康宗所遣使者鄭元弼至大梁(是年十/二月閩)
(遣鄭元弼隨盧損入貢至是逹大梁/而康宗己於閩七月爲閩人所弑矣)康宗遺執政書曰
(遺于/季翻)閩國一從興運久歴年華見北辰之帝座頻移(言/中)
(國屢易/主也)致東海之風帆多阻(言由比不/修職貢)又求用敵國禮
致書徃來帝怒其不遜壬子詔却其貢物及福建諸州
綱運並令元弼及進奏官林恩部送速歸兵部(員/)外郎
李知損上言王昶僭慢冝執留使者籍没其貨乃下元
弼恩獄(下戸/嫁翻)　吳越恭穆夫人馬氏卒夫人雄武節度
使綽之女也(路振九國志馬綽餘杭人少與錢鏐俱事/董昌以女弟妻鏐鏐復為元瓘娶綽女按)
(薛史梁貞明四年秦州節度使檢校太傅同平章事馬/綽加檢校太尉秦州雄武軍也鏐傳又曰鏐恃崇盛分)
(兩浙為數鎮其節制署而後奏/則其國内節帥皆稟朝命也)初武肅王鏐禁中外畜
聲伎文穆王元瓘年三十餘無子夫人為之請于鏐(為/于)
(偽/翻)鏐喜曰吾家祭祀汝實主之(禮冡婦主先世之祭祀/今馬夫人不妬忌而廣)
(嗣續故鏐/喜其有託)乃聽元瓘納妾鹿氏生𢎞僔𢎞倧許氏生𢎞
佐吳氏生𢎞俶衆妾生𢎞偡𢎞億𢎞偓𢎞仰𢎞信(僔子/損翻)
(倧徂冬翻俶昌/六翻偡仗减翻)夫人撫視慈愛如一常置銀鹿于帳前
坐諸兒于上而弄之　十一月戊子契丹遣其臣伊扎
來使遂如吳越(如往也使/疏吏翻)　楚王希範始開天策府(是/年)
(夏加天策上將/軍至是始開府)置護軍中尉領軍司馬等官以諸弟及
將校為之又以幕僚拓跋恒李𢎞臯廖匡圖徐仲雅等
十八人為學士(倣唐太宗天策府文學舘立學士員路/振九國志載李鐸潘起曹梲李莊徐牧)
(彭繼英裴頏何仲舉孟𤣥暉劉昭禹鄧懿文李𢎞節/蕭洙彭繼勲併拓拔恒等四人凡十八人恒戶登翻)劉
勍等進攻溪州彭士愁兵弃州走保山寨石崖四絶勍
為梯棧上圍之(棧士限翻/上時掌翻)廖匡齊戰死楚王希範遣弔
其母其母不哭謂使者廖氏三百口受王温飽之賜舉
族効死未足以報况一子乎願王無以為念王以其母
為賢厚恤其家　十二月丙戌禁剙造佛寺(剏與創同/初亮翻前)
(所無而今創/為之者禁之)　閩王作新宫徙居之(閩北宫燬于火曦/改作新宫而徙居)
(之/)　是歳漢門下侍郎同平章事趙光裔言于漢主曰
自馬后崩(漢主娶于楚唐清/泰元年馬后殂)未嘗通使于楚親鄰舊好
不可忘也(劉馬通姻故曰親潭廣/接境故曰鄰好呼到翻)因薦諫議大夫李紓
可以將命(紓音/舒)漢主從之楚亦遣使報聘光裔相漢二
十餘年府庫充實邊境無虞及卒漢主復以其子翰林
學士承㫖尚書左丞損為門下侍郎同平章事五年春
正月帝引見閩使鄭元弼等(見賢遍翻/使疏吏翻)元弼曰王昶蠻
夷之君不知禮義陛下得其善言不足喜惡言不足怒
臣將命無狀願伏鈇鑕以贖昶罪帝憐之辛未詔釋元
弼等(越考異曰洛中紀異云昶旣為朝命所責乃遣使/  海聘于契丹即將籍没之物為贄晉祖方卑辭)
(以奉戎主戎主降偽詔曰閩國禮物並付喬榮放其使/人還本國晉主不敢拒之旣而昶又遣使于契丹求馬)
(由滄濟淮甸路南去自兹往復不一時人無不憤惋昶/以天福四年閏七月被弑十月元弼等至京下獄昶安)
(得知而告契/丹今不取)　楚劉勍等因大風以火箭焚彭士愁寨
而攻之愁帥麾下逃入奬錦深山乙未遣其子師暠帥
諸酋長納溪錦奬三州印請降于楚(為彭師暠盡節于/馬氏張本帥讀曰)
(率/)　二月庚戌北都留守同平章事安彦威入朝(北都/自後)
(唐以來建/于太原)上曰吾所重者信與義昔契丹以義救我我
今以信報之聞其徴求不已公能屈節奉之深稱朕意
(稱尺/證翻)對曰陛下以蒼生之故猶卑辭厚幣以事之臣何
屈節之有上悦　劉勍引兵還長沙楚王希範徙溪州
于便地(便地者徙近楚/境便於制令)表彭士愁為溪州刺史以劉勍
為錦州刺史自是羣蠻服於楚希範自謂伏波之後(漢/馬)
(援為伏/波將軍)以銅五千斤鑄柱髙丈二尺(髙居/號翻)入地六尺銘
誓狀于上立之溪州(今辰州㑹溪城西南一里有銅柱/即馬希範所立也天策府學士李)
(𢎞臯為/之銘)唐康化節度使兼中書令楊璉謁平陵還(平陵/盖楊)
(璉之父讓皇陵也/還從宣翻又如字)一夕大醉卒於舟中(唐主使然也路/振九國志曰惕)
(璉拜陵至竹篠口維/舟大醉一夕而卒)追封諡曰𢎞農靖王(因楊氏其先/受封之郡追)
(封為𢎞農/王諡日靖)　閩主曦旣立驕淫苛虐猜忌宗族多尋舊
怨其弟建州刺史延政數以書諌之(數所/角翻)曦怒復書罵
之遣親吏業翹監建州軍(史炤曰業當作鄴風俗通/漢有梁令鄴鳯監古銜翻)教
練使杜漢崇監南鎮軍(按福州西北與建州鄰閩主蓋/置南鎮軍于福建二州界扼往)
(來之要故是後王延政攻南/鎮而福州西鄙戍兵皆潰)二人爭捃延政隂事告于
曦(捃君/運翻)由是兄弟積相猜恨一日翹與延政議事不叶
翹訶之曰公反邪延政怒欲斬翹翹奔南鎮延政發兵
就攻之敗其戍兵(訶虎何翻敗/補邁翻下同)翹漢崇奔福州西鄙戍
兵皆潰　二月曦遣統軍使潘師逵吳行真將兵四萬
撃延政師逵軍於建州城西行真軍于城南皆阻水置
營焚城外廬舍延政求救于吳越壬戌吴越王元瓘遣
寧國節度使同平章事仰仁詮(宣州寧國軍時屬南唐/吳越使仰仁詮遥領耳)
(當時列國自相署置多此/類仰姓也何氏姓苑有此)内都監使薛萬忠將兵四萬
救之丞相林鼎諌不聽三月戊辰師逵分兵三千遣都
軍使蔡𢎞裔將之出戰延政遣其將林漢徹等敗之于
茶山斬首千餘級(茶山在建州東二十五里今亦/謂之鳯凰山北苑茶焙即其地)　安
彦威王建立皆請致仕不許辛未以歸德節度使侍衛
馬歩都指揮使同平章事劉知逺為鄴都留守徙彦威
為歸德節度使加兼侍中癸酉徙建立為昭義節度使
進爵韓王以建立遼州人割遼沁二州𨽻昭義(遼沁二/州自唐)
(以來本屬河東/節度沁午鴆翻)徙建雄節度使李德珫為北都留守(珫/昌)
(終翻守/式乂翻)　山南東道節度使同平章事安從進恃其險
固(襄陽之地正得屈完所謂方城以為城漢/水以為池之險故安從進恃之以傲朝廷)隂蓄異謀
擅邀取湖南貢物(湖南貢物馬希/範所進者也)招納亡命増廣甲卒
元隨都押牙王令謙押牙潘知麟諫皆殺之及王建立
徙潞州帝使問之曰朕虚青州以待卿(青州平/盧軍)卿有意
則降制從進對曰若移青州置漢南(襄陽在漢/水之南)臣即赴
鎮帝不之責(帝非姑息之主也慊然内顧其所以取中/原者而思其所以守中原者畏首畏尾故)
(諸鎮之桀驁者皆/俛首而撫馴之)　丁丑王延政募敢死士千餘人夜
渉水濳入潘師逵壘因風縱火城上鼓譟以應之戰棹
都頭建安陳誨殺師逵(建安漢治縣地吳置/建安縣唐帯建州)其衆皆潰
戊寅引兵欲攻吳行真寨建人未渉水行真及將士棄
營走死者萬人延政乘勝取永平順昌二城(吳分建安/置南平縣)
(晉武帝改為延平縣王審知置延平鎮其于延翰改日/永平鎮今南劒州治所即其地九域志南劒州管下有)
(順昌縣在州西一百八十里宋白曰順昌縣本建安縣/之校鄉地也呉永安三年置將樂縣隋併入邵武  唐)
(置景福二年又置將水鎮改/為永順場尋立為順昌縣)自是建州之兵始盛　夏
四月蜀太保兼門下侍郎同平章事趙季良請與門下
侍郎同平章事母昭裔中書侍郎同平章事張業分判
三司癸卯蜀主命季良判戸部昭裔判鹽鉄業判度支
(度徒/洛翻)　庚戌以前橫海節度使馬全節為安逺節度使
(以代李/全全也)　甲子吳越孝獻世子𢎞僔卒(僔子/損翻)　吳越仰
仁詮等兵至建州王延政以福州兵已敗去奉牛酒犒之
(犒苦/到翻)請班師仁詮等不從營于城之西北延政懼(見仰/仁詮)
(逼城而屯有圖建/州之心是以懼)復遣使乞師于閩王(復扶/又翻)閩王以泉
州刺史王繼業為行營都統將兵二萬救之且移書責
吳越(所謂歸曲/以直責也)遣輕兵絶吳越糧道㑹久雨吳越食盡
五月延政遣兵出擊大破之俘斬以萬計癸未仁詮等
夜遁　胡漢筠旣違詔命不詣闕又聞賈仁沼二子欲
訴諸朝(賈仁沼死見上卷/二年朝直遥翻)及除馬全節鎮安州代李金
全漢筠紿金全曰進奏吏遣人倍道來言(進奏吏謂安/逺軍進奏院)
(之主吏在/大梁者也)朝延俟公受代即按賈仁沼死狀以為必有
異圖金全大懼漢筠因説金全拒命自歸于唐金全從
之(説式/芮翻)丙戌帝聞金全叛命馬全節以汴洛汝鄭單宋
陳蔡曺濮申唐之兵討之(如此則河之南濟之西諸鎮/之兵盡發矣單音善濮音卜)
以保大節度使安審暉為之副審暉審琦之兄也李金
全遣推官張緯奉表請降於唐(降戸/江翻)唐主遣鄂州屯營
使李承裕段處恭將兵三千逆之(處昌/吕翻)　唐主遣客省
使尚全恭如閩和閩王曦及王延政六月延政遣牙將
及女奴持誓書及香爐至福州與曦盟于宣陵(古者盟/誓坎用)
(牲加載書于上歃血以質諸天地鬼神宗廟之祭焫蕭/合馨香而已至于灌獻尚鬰食品用椒荀卿言芬若椒)
(蘭漢皇后椒房取其芬馥郎官含雞舌香奏事西京雜/記載長安巧工丁緩作被下香爐劉向銘博山爐漢官)
(典職尚書郎給女史二人執香爐燒薰皆未以奉鬼神/漢武内傳載西王母降爇嬰香多品疑皆後人傅㑹而)
(言之宋范曄作香序備言諸香以譏評時人至其作後/漢書亦不載漢人焚香事疑以香禮神之習出于魏晉)
(已下程大昌演繁露曰梁武帝祭天始用沈香古未用/也祀地用上和香注云以地于人近冝加雜馥即合諸)
(香為之言不止一香也閩主璘之/舉大號尊其父審知墓為宣陵)然兄弟相猜恨猶如
故　癸卯唐李承裕等至安州是夕李金全將麾下數
百人詣唐軍妓妾資財皆為承裕所奪(妓渠/綺翻)承裕入據
安州甲辰馬全節自應山進軍大化鎮(應山古應國漢/屬隨縣界梁分)
(隨縣置永陽縣隋改曰應山唐屬安州九域/志在州北一百八十里大化鎮屬應山縣)與承裕戰
于城南大破之承裕掠安州南走全節入安州丙午安
審暉追敗唐兵於黃花谷段處恭戰死丁未審暉又敗
唐兵于雲夢澤中(九域志安州安陸縣有雲夢鎮今安/陸縣南五十里有雲夢澤宋白曰安)
(州雲夢縣本漢安陸縣地後魏大統十/六年扵雲城古城置雲夢縣敗補邁翻)虜承裕及其衆
唐將張建崇據雲夢橋拒戰審暉乃還馬全節斬承裕
及其衆千五百人于城下送監軍杜光業等五百七人
于大梁上曰此曹何罪皆賜馬及器服而歸之初盧文
進之奔吳也(事見二百八/十卷元年)唐主命祖全恩將兵逆之戒
無入安州城陳于城外(陳讀/曰陣)俟文進出殿之以歸無得
剽掠(自文進至此皆言唐主相吳/時事也殿丁練翻剽匹妙翻)及李承裕逆李金全
戒之如全恩承裕貪剽掠與晉兵戰而敗失亡四千人
唐主惋恨累日自以戒敇之不熟也(惋烏貫翻唐主生/于兵間老于兵間)
(軍之利鈍熟知之矣其惋恨者誠有罪已之心惜不能/如秦穆公耳至馮延已輩乃訕笑先朝至于蹙國殄民)
(而後已書曰否則侮厥父母曰昔之人無/聞知延已之謂矣後之守國者尚鑒兹哉)杜光業等至
唐唐主以其違命而敗不受復送于淮北遺帝書曰邊
校貪功乘便據壘(復扶又翻遺唯/季翻校戸教翻)又曰軍法朝章彼此
不可(言律之以軍法則䘮師者此所必誅盜邊者彼所/不恕䋲之以朝章則兩國皆不可容之立于朝也)
帝復遣之歸使者將自桐墟濟淮(九域志宿州蘄縣有/桐墟鎮自桐墟而南)
(至渦口則濟淮矣金人疆/域圖桐墟在宿州臨渙縣)唐主遣戰艦拒之乃還帝悉
授唐諸將官以其士卒為顯義都命舊將劉康領之(舊/將)
(蓋從起於/晉陽者)
　臣光曰違命者將也士卒從將之令者也又何罪乎
　受而戮其將以謝敵弔士卒而撫之斯可矣(將即/亮翻)何
　必棄民以資敵國乎
唐主使宦者祭廬山(廬山在江州潯陽縣山南即唐都/昌縣山北即唐之潯陽縣都昌今)
(南康軍軍城北/十五里即廬山)還勞之曰(勞力/到翻)卿此行甚精潔宦者曰
臣自奉詔蔬食至今唐主曰卿某處市魚為羮某日市
肉為胾何為蔬食宦者慙服(胾側吏翻臠肉為之唐/主之察衞嗣君之儔也)倉
吏歳終獻羨餘萬餘石唐主曰出納有數苟非掊民刻
軍安得羨餘邪(羨延面翻/掊蒲侯翻)　秋七月閩主曦城福州西
郭以備建人又度民為僧民避重賦多為僧凡度萬一
千人(嗚呼使度僧而有福田利/益則閩國至今存可也)　乙丑帝賜鄭元弼等
帛遣歸(遣歸閩也去年十月/囚之今釋而遣之)　李金全之叛也安州馬
歩副都指揮使桑千威和指揮使王萬金成彦温不從
而死馬歩都指揮使龎守榮誚其愚以徇金全之意(誚/才)
(笑/翻)己巳詔贈賈仁沼及桑千等官遣使誅守榮于安州
李金全至金陵唐主待之甚薄(李金全為姦將所惑背/父母之國委身于他邦)
(其見薄/冝也)　丁巳唐主立齊王璟為太子兼大元帥錄尚
書事　太子太師致仕范延光請歸河陽私第(范延光/仕唐先)
(有私第/在河陽)帝許之延光重載而行西京留守楊光逺兼領
河陽利其貨且慮為子孫之患(當范延光以廣晉自歸/之時楊光逺為元帥必)
(有以陵暴之故懼/其為子孫之患)奏延光叛臣不家汴洛而就外藩恐
其逃逸入敵國宜早除之帝不許光逺請敇延光居西
京從之光逺使其子承貴以甲士圍其第逼令自殺(嗚/呼)
(財之累人如此祕瓊以是而殺董温琪之家范延光復/以是而殺祕瓊楊光逺又以是而殺范延光而光逺亦)
(卒不免財之/累人如此夫)延光曰天子在上賜我鐡劵許以不死(賜/鐡)
(劵見上/卷三年)爾父子何得如此己未承貴以白刅驅延光上
馬至浮梁擠于河(上時掌翻擠子/細翻又子西翻)光逺奏云自赴水死
帝知其故憚光逺之彊不敢詰為延光輟朝贈太師(為/于)
(偽/翻)　唐齊王璟固辭太子(位居嫡長則當為太子辭/之非所以繋臣民之望也)九
月乙丑唐主許之詔中外致牋如太子禮　丁卯以翰
林學士承㫖戸部侍郎和凝為中書侍郎同平章事
己巳鄴都留守劉知逺入朝(是年二月劉知逺/代安彦威鎮魏州)　辛未
李崧奏諸州倉糧于計帳之外所餘頗多(計帳謂歳計/其數造帳以)
(申三司者倉吏于受納之時斛面取贏俟出給之時而/私其利此皆官吏相與為弊至今然也必般量而後知)
(其所餘而般量之際為弊又多竊/意李崧亦因時人旣言而奏之耳)上曰法外税民罪同
枉法倉吏特貸其死各痛懲之(不知當時所謂痛懲者/為何畢竟言之而不能)
(行/)　翰林學士李澣輕薄多酒失上惡之丙子罷翰林
學士併其職于中書舍人(惡烏路翻當是時樞密直學/士旣罷僅有翰林學士尚為)
(親近儒生李澣之酒失罷之/是也因而罷翰林學士非也)澣濤之弟也　楊光逺入
朝帝欲徙之他鎮謂光逺曰圍魏之役卿左右皆有功尚
未之賞(圍魏見上卷/二年三年)今當各除一州以榮之因以其將校
數人為刺史(所以分楊光逺/之黨而弱其勢)甲申徙光逺為平盧節度
使進爵東平王(開運之初楊光/逺遂以平盧叛)　冬十月丁酉加吳越
王元瓘天下兵馬都元帥尚書令　壬寅唐大赦詔中
外奏章無得言睿聖犯者以不敬論術士孫智永以四
星聚斗分野有災(分扶/問翻)勸唐主廵東都(勸之東/巡江都)乙巳唐
主命齊王璟監國光政副使太僕少卿陳覺以私憾奏
泰州刺史禇仁規貪殘(泰州漢時吳國之海陵倉地東/晉分廣陵置海陵郡唐初置吳)
(州更海陵縣為吳陵縣武徳七年廢/吳州復為海陵縣南唐升為泰州)丙午罷仁規為扈
駕都部署覺始用事(為陳覺亂/唐政張本)庚戌唐主發金陵甲寅
至江都　閩主曦因商人奉表自理(言己未甞稱大號/稱大號者王昶之)
(為/也)十一月甲申以曦為威武節度使兼中書令封閩王
　唐主欲遂居江都以水凍漕運不給乃還(還從宣翻/又如字)
十二月丙申至金陵　唐右僕射兼門下侍郎同平章
事張延翰卒　是歳漢門下侍郎同平章事趙損卒以
寧逺節度使南昌王定保為中書侍郎同平章事不踰
年亦卒　初帝割鴈門之北以賂契丹(見二百八/十卷元年)由是
吐谷渾皆屬契丹苦其貪虐思歸中國成徳節度使安
重榮復誘之(復扶又翻/誘音酉)于是吐谷渾帥部落千餘帳自
五臺來奔(歐陽脩曰吐谷渾本居青海唐至徳中為吐/蕃所攻部族分散其内附者唐處之河西唐)
(末其首領有赫連鐸為大同節度使為晉王克用所破/部族益微散處蔚州界中余按唐髙宗之時吐谷渾為)
(吐蕃所破棄青海而内徙至至德中青海不復有吐谷/渾而吐藩東吞河隴吐谷渾復東徙居雲蔚之間自五)
(臺來奔蓋取飛狐道奔鎮州也宋白曰吐谷渾謂之退/渾蓋語急而然聖歴後吐蕃陥安樂州其衆東徙散在)
(朔方赫連鐸以開成元年將本部三千帳來投豐州文/宗命振武節度使劉沔以善地處之及沔移鎮河東遂)
(散居川界音訛謂之退渾其後吐谷渾白姓皆赫連之/部落赫連鐸為李克用所逐歸幽州李匡儔遂居蔚州)
(界部落代建其氏不常白承福自莊宗後為都督依北/山北石門為柵賜其額為寧朔府以都督為節度使)
契丹大怒遣使讓帝以招納叛人(為契丹誚讓不已/帝憂悒而殂張本)
六年春正月丙寅帝遣供奉官張澄將兵二千索吐谷
渾在并鎮忻代四州山谷者逐之使還故土(索山客翻/吐谷渾旣)
(仇視契丹雖逐之不去其/後劉知逺遂殺之以為資)　王延政城建州周二十里
請于閩王曦欲以建州為威武軍自為節度使曦以威
武軍福州也乃以建州為鎮安軍以延政為節度使封
富沙王(建州本漢治縣地後分治地南部曰建安唐置/建州州有古富沙驛又南劍州管内有富沙里)
延政改鎮安曰鎮武而稱之　二月壬辰作浮梁于德
勝口(是為澶/州河橋)　彰義節度使張彦澤欲殺其子掌書記
張式素為彦澤所厚諫止之彦澤怒射之左右素惡式
從而䜛之(射而亦翻/惡烏路翻)式懼謝病去彦澤遣兵追之式至
邠州静難節度使李周以聞帝以彦澤故流式商州彦
澤遣行軍司馬鄭元昭詣闕求之且曰彦澤不得張式
恐致不測(是以反而/脅丄也)帝不得已與之癸未式至涇州彦
澤命決口剖心斷其四支(斷音短父子之道天性也張/彦澤欲殺其子其於天性何)
(有張式其所親者也以諌而殺之極其慘酷其于所親/亦何有晉祖欲以君臣之分柔服之難矣此其所以貽)
(負義侯/之禍也)　涼州軍亂留後李文謙閉門自焚死(趙珣聚/米圖經)
(涼州東至㑹州六百里西至甘州五百里南至鄯州三/百六十里北至故突厥界三百里宋白續通典四至同)
(而里數之/逺近異)　蜀自建國以來(唐清泰元/年蜀建國)節度使多領禁
兵或以他職留成都委僚佐知留務專事聚斂政事不
治(歛力贍翻/治直之翻)民無所訴蜀主知其弊丙辰加衛聖馬歩
都指揮使武德節度使兼中書令趙廷隠(蜀以東川為/武德軍以定)
(董璋克梓州取武/有七德以為軍號)樞密使武信節度使同平章事王處
回捧聖控鶴都指揮便保寧節度使同平章事張公鐸
檢校官並罷其節度使三月甲戌以翰林學士承㫖李
昊知武寧軍散騎常侍劉英圖知保寧軍諌議大夫崔
鑾知武信軍給事中謝從志知武泰軍將作監張讚知寧
江軍(使之各知節度/事非正帥也)　夏四月閩王曦以其子亞澄同
平章事判六軍諸衛曦疑其弟汀州刺史延喜與延政
通謀(汀建接壤/故疑之)遣將軍許仁欽以兵三千如汀州執延
喜以歸　唐主以陳覺及萬年常夢錫為宣徽副使
　辛巳北京留守李德珫遣牙校以吐谷渾酋長白承
福入朝(旣遣張澄逐吐谷渾之在四州山谷者矣而又/容其酋長入朝豈非容其大而逐其細歟晉髙)
(祖之與契丹主以術/相遇者也珫昌中翻)　唐主遣通事舎人歐陽遇求假
道以通契丹帝不許(契丹求假道以通淮浙晉無所不/可至唐求假道以通契丹則不許)
(之隨其所輕/重而應之也)　自黄巢犯長安以來(唐僖宗廣明元/年黃巢入長安)天
下血戰數十年然後諸國各有分土(分扶/問翻)兵革稍息及
唐主即位江淮比年豐稔兵食有餘羣臣爭言陛下中
興今北方多難宜出兵恢復舊疆(比毗至翻難乃旦翻/舊彊謂盛唐時疆土)
(也此豈易恢復邪宜/唐主之不從之也)唐主曰吾少長軍旅(少詩照翻/長知兩翻)見
兵之為民害深矣不忍復言(復扶/又翻)使彼民安則吾民亦
安矣又何求焉漢主遣使如唐謀共取楚分其地唐主
不許(史言唐主能/保境息民)　山南東道節度使安從進謀反遣
使奉表詣蜀請出師金商以為聲援(自金商取道均/房則至襄陽)丁
亥使者至成都蜀主與羣臣謀之皆曰金商險逺少出
師則不足制敵多則漕輓不繼(水運曰漕陸運/曰輓輓音晩)蜀主乃
辭之又求援于荆南髙從誨遺從進書(遺唯/季翻)諭以禍福
從進怒反誣奏從誨荆南行軍司馬王保義勸從誨具
奏其狀且請發兵助朝廷討之從誨從之　成德節度
使安重榮耻臣契丹見契丹使者必箕踞慢罵使過其
境或濳遣人殺之契丹以讓帝帝為之遜謝(使並疏吏/翻為于偽)
(翻/)六月戊午重榮執契丹使伊喇(伊戸結翻/剌來達翻)遣騎掠幽
州南境軍于博野(博野縣屬定州宋雍熈四年以其地/置寧邊軍景德元年改永定軍天聖)
(七年改永寧軍金陞為蠡州其疆/域圖云北至燕京四百九十里)上表稱吐谷渾兩突
厥渾契苾沙陁各帥部衆歸附(兩突厥東突厥西/突厥也帥讀曰率)党項
等亦遣使納契丹吿身職牒言為虜所陵暴(党底/朗翻)又言
自二月以來令各具精甲壯馬將以上秋南冦(上秋謂/七月)
恐天命不佑與之俱滅願自備十萬衆與晉共擊契丹
又朔州節度副使趙崇已逐契丹節度使劉山(朔州舊/非節鎮)
(蓋契丹/所置也)求歸命朝廷臣相繼以聞陛下屢敇臣承奉契
丹勿自起舋端其如天道人心難以違拒機不可失時
不再來諸節度使没于虜庭者(此謂趙德鈞董温/琪揚彦珣翟璋等)皆延
頸企踵以待王師(企去智翻舉/踵不至地也)良可哀閔願早決計表
數千言大抵斥帝父事契丹竭中國以媚無厭之虜(厭/於)
(鹽/翻)又以此意為書遺朝貴(遺唯/季翻)及移藩鎮云已勒兵必
與契丹決戰帝以重榮方握彊兵不能制甚患之時鄴
都留守侍衛馬歩都指揮使劉知逺在大梁(去年劉知/逺自魏來)
(朝時尚/留大梁)泰寧節度使桑維翰知重榮已蓄姦謀又慮朝
廷重違其意(重難/也)密上疏曰陛下免于晉陽之難而有
天下(難乃/旦翻)皆契丹之功也不可負之今重榮恃勇輕敵
吐渾假手報仇皆非國家之利不可聽也臣竊觀契丹
數年以來士馬精彊吞噬四隣戰必勝攻必取割中國
之土地収中國之器械(此謂降楊光逺/虜趙德鈞時也)其君智勇過人
其臣上下輯睦牛羊蕃息(蕃音/煩)國無天災此未可與為
敵也且中國新敗(謂張敬達晉安之敗/趙德鈞圑柏之敗)士氣彫沮以當
契丹乘勝之威其勢相去甚逺又和親旣絶則當發兵
守塞兵少則不足以待冦兵多則饋運無以繼之我出
則彼歸我歸則彼至臣恐禁衛之士疲于奔命鎮定之
地無復遺民(幽涿瀛莫旣屬契丹鎮定滄景悉為邊銷/滄景之地近海卑下又多塘濼虜騎不可)
(得而入其入寇多依山而/趨鎮定故其地為虜衝)今天下粗安(粗坐/五翻)瘡痍未復
府庫虚竭蒸民困弊(蒸衆/也)靜而守之猶懼不濟其可妄
動乎契丹與國家恩義非輕信誓甚著彼無間隙(間古/莧翻)
而自啓舋端就使克之後患愈重萬一不克大事去矣
議者以嵗輸繒帛謂之耗蠧有所卑遜謂之屈辱殊不
知兵連而不休禍結而不解財力將匱耗蠧孰甚焉用
兵則武吏功臣過求姑息邊藩逺郡得以驕矜下陵上
替屈辱孰大焉(桑維翰權利害之輕重/而言之一時之論也)臣願陛下訓農
習戰養兵息民俟國無内憂民有餘力然後觀舋而動
則動必有成矣又鄴都富盛國家藩屛今主帥赴闕(屛/必)
(郢翻主帥赴闕謂劉/知逺來朝帥所類翻)軍府無人臣竊思慢藏誨盜之言
勇夫重閉之義(慢藏誨盜易大傳之言勇夫重閉左傳/申公巫臣之言藏徂浪翻重直龍翻)
乞陛下畧加廵幸以杜姦謀帝謂使者曰朕比日以來
煩懣不決今見卿奏如醉醒矣(比毗至翻懣音悶/醒先挺翻醉寤也)卿勿
以為憂　閩王曦聞王延政以書招泉州刺史王繼業
召繼業還賜死于郊外(福州之郊外也城外三/十里為郊蓋殺之野也)殺其子
于泉州初繼業為汀州刺史司徒兼門下侍郎同平章
事楊沂豐為士曹參軍與之親善或告沂豐與繼業同
謀沂豐方侍宴即収下獄(下戸/嫁翻)明日斬之夷其族沂豐
渉之從弟也(楊涉為相於唐梁禪/代之際從才用翻)時年八十餘國人哀
之自是宗族勲舊相繼被誅人不自保諫議大夫黃峻
舁櫬詣朝堂極諌曦曰老物狂發矣貶章州司戸(被皮/義翻)
(舁音余又羊茹翻櫬初/覲翻章州當作漳州)曦淫侈無度資用不給謀于國
計使南安陳匡範(南安縣隋置唐屬泉州九/域志在州北四十七里)匡範請日
進萬金曦悦加匡範禮部侍郎匡範增筭商賈數倍曦
宴羣臣舉酒屬匡範曰(賈音古屬/之欲翻)明珠美玉求之可得
如匡範人中之寶不可得也未幾商賈之筭不能足日
進貸諸省務錢以足之恐事覺憂悸而卒(幾居豈翻/悸其季翻)曦
祭贈甚厚諸省務以匡範貸帖聞(貸帖貸錢/之文書也)曦大怒斵
棺斷其屍棄水中(斷音/短)以連江人黃紹頗代為國計使
(唐武德元年分閩縣置温麻縣尋改曰連/江屬福州九域志在州東北一百六十里)紹頗請令欲
仕者自非䕃補皆聽輸錢即授之以資望髙下及州縣
戸口多寡定其直自百緡至千緡從之　唐主自以專
權取吳尤忌宰相權重(此王莽隋文帝之故智也奸/雄事成與不成有幸不幸耳)以
右僕射兼中書侍郎同平章事李建勲執政歳久欲罷
之㑹建勲上疏言事意其留中旣而唐主下有司施行
(下音戸/嫁翻)建勲自知事挾愛憎密取所奏改之秋七月戊
辰罷建勲歸私第　帝憂安重榮跋扈己巳以劉知逺
為北京留守河東節度使復以遼沁𨽻河東(去年以遼/沁𨽻昭義)
(軍沁午/鴆翻)以北京留守李德珫為鄴都留守知逺微時為
晉陽李氏贅婿嘗牧馬犯僧田僧執而笞之知逺至晉
陽首召其僧命之坐慰諭贈遺衆心大悦(遺唯季翻不/念惡怨故衆)
(心大悦為劉知逺自/河東成大業張本)　吳越府署火宫室府庫幾盡(幾/居)
(依/翻)吳越王元瓘驚懼發狂疾唐人爭勸唐主乘弊取之
唐主曰奈何利人之災遣使唁之且賙其乏(唁魚戰翻/弔生曰唁)
(賙音周振/贍之也)　閩主曦自稱大閩皇領威武節度使(旣稱/皇矣)
(又領威武節度使古之/私立名字者無此比也)與王延政治兵相攻(治直/之翻)互有
勝負福建之間暴骨如莽鎮武節度判官晉江潘承祐
屢請息兵脩好(唐開元八年分南安縣置晉江/縣後遂為泉州治所好呼到翻)延政不
從閩主使者至延政大陳甲卒以示之對使者語甚悖
慢(悖蒲妹翻/又蒲没翻)承祐長跪切諫延政怒顧左右曰判官之
肉可食乎承祐不顧聲色愈厲閩主曦惡泉州刺史王
繼嚴得衆心罷歸酖殺之(惡烏/路翻)　八月戊子朔以開封
尹鄭王重貴為東京留守　馮道李崧屢薦天平節度
使兼侍衛親軍馬歩副都指揮使同平章事杜重威之
能(此希上指/而薦之也)以為都指揮使充隨駕御營使代劉知逺
知逺由是恨二相(為馮道不用於漢/李崧見殺張本)重威所至黷貨民
多逃亡嘗出過市謂左右曰人言我驅盡百姓何市人
之多也壬辰帝發大梁　己亥至鄴都壬寅大赦帝以
詔諭安重榮曰爾身為大臣家有老母忿不思難棄君
與親吾因契丹得天下爾因吾致富貴(謂重榮降帝于/晉陽從此得富)
(貴/)吾不敢忘德爾乃忘之何邪今吾以天下臣之爾欲
以一鎮抗之不亦難乎宜審思之無取後悔重榮得詔
愈驕聞山南東道節度使安從進有異志隂遣使與之
通謀(安從進反而/重榮亦反矣)　吳越文穆王元瓘寢疾察内都監
章德安忠厚能斷大事欲屬以後事語之曰𢎞佐尚少
當擇宗人長者立之(監古銜翻斷丁亂翻屬之欲翻/語牛倨翻少詩照翻長知兩翻)德
安曰𢎞佐雖少羣下伏其英敏願王勿以為念王曰汝
善輔之吾無憂矣德安處州人也辛亥元瓘卒(年五/十五)初
内牙指揮使戴惲為元瓘所親任悉以軍事委之元瓘
養子𢎞侑乳母惲妻之親也(惲於/粉翻)或吿惲謀立𢎞侑德
安祕不發䘮與諸將謀伏甲士于幕下壬子惲入府執
而殺之廢𢎞侑為庻人復姓孫幽之明州是日將吏以
元瓘遺命承制以鎮海鎮東副大使𢎞佐為節度使時
年十四(歐史曰/年十三)九月庾申𢎞佐即王位命丞相曹仲達
攝政軍中言賜與不均舉仗不受諸將不能制仲達親
諭之皆釋仗而拜𢎞佐温恭好書禮士躬勤政務發摘
姦伏人不能欺(摘他/狄翻)民有獻嘉禾者𢎞佐問倉吏今蓄
積幾何對曰十年王曰然則軍食足矣可以寛吾民乃
命復其境内税三年(復方目翻除免也史言/𢎞佐雖少而敏於政)　辛酉滑
州言河決(不考異日薛史紀載九月辛酉滑州河決而/  載庚午濮州決髙祖實録載庚午濮州奏)
(而不載辛酉滑州決五代㑹要及志皆云天福六年九/月決滑州兖濮州界皆為水漂溺史匡翰傳亦云天福)
(六年白馬河決按辛酉滑州河已決則下流皆涸濮/州無庚午再決之理蓋滑州河決漂浸及濮州耳)
帝以安重榮殺契丹使者恐其犯塞乙亥遣安國節度
使楊彦珣使于契丹彦珣至其帳契丹責以使者死狀
彦珣曰譬如人家有惡子父母所不能制將如之何契
丹主怒乃解　閩主曦以其子瑯邪王亞澄為威武節
度使兼中書令改號長樂王(樂音/洛)　劉知逺遣親將郭
威以詔指説吐谷渾酋長白承福(時朝廷陽為逐吐谷/渾而隂撫納之又懼)
(契丹知之而怒之也不敢明降詔書故劉知逺承帝密翻/指使郭威稱詔指以説之將即亮翻説式苪翻酋慈秋)
(長知/兩翻)令去安重榮歸朝廷許以節鉞威還謂知逺曰虜
惟利是嗜安鐵胡止以袍袴賂之(還從宣翻安重/榮小字鐵胡)今欲
其來莫若重賂乃可致耳知逺從之且使謂承福曰朝
廷已割爾曹𨽻契丹爾曹當自安部落今乃南來助安
重榮為逆重榮已為天下所棄朝夕敗亡爾曹宜早從
化勿俟臨之以兵南北無歸悔無及矣(言吐谷渾若助/安重榮重榮敗)
(亡之後吐谷渾南不可/歸晉北不可歸契丹)承福懼冬十一月帥其衆歸于
知逺知逺處之太原東山及嵐石之間(帥讀曰率處昌/吕翻嵐盧含翻)
表承福領大同節度使(雲州大同軍/時已屬契丹)収其精騎以𨽻麾
下(為劉知逺殺/白承福張木)始安重榮移檄諸道云與吐谷渾達靼
契苾同起兵旣而承福降知逺達靼契苾亦莫之赴(靼/當)
(割/翻)重榮勢大沮(沮在/吕翻)　閩主曦即皇帝位王延政自稱
兵馬元帥閩同平章事李敏卒(書閩同平章事/以别他國之相)　帝之
發大梁也和凝請曰車駕已行安從進若反何以備之
帝曰卿意如何凝請密留空名宣敇十數通(宣出於樞/密院敇出)
(於中書門下時并樞密/院於中書空苦貢翻)付留守鄭王聞變則書諸將名
遣撃之帝從之十一月從進舉兵攻鄧州唐州刺史武
延翰以聞(九域志襄陽北至鄧州一百七十/八里東北至唐州二百五十里)鄭王遣宣
徽南院使張從恩武德使焦繼勲䕶聖都指揮使郭金
海作坊使陳思讓將大梁兵就申州刺史李建崇兵于
葉縣以討之(漢有葉縣中廢隋復置葉縣唐屬汝州九/域志在州東南一百四十里葉式涉翻)
金海本突厥思讓幽州人也(厥九/勿翻)丁丑以西京留守高
行周為南面軍前都部署前同州節度使宋彦筠副之
張從恩監焉又以郭金海為先鋒使陳思讓監焉(監古/銜翻)
彦筠滑州人也庚辰以鄴都留守李德珫權東京留守
召鄭王重貴如鄴都安從進攻鄧州威勝節度使安審
暉據牙城拒之(鄧州牙/城也)從進不能克而退癸未從進至
花山(九域志唐州湖陽縣有花/山銀場按花山在湖陽北)遇張從恩兵不意其至
之速合戰大敗從恩獲其子牙内都指揮使𢎞義從進
以數十騎奔還襄州嬰城自守　唐主性節儉常躡蒲
屢盥頮用鐵盎(躡尼輒翻織蒲為屨江淮之人多能/之頮呼内翻澡手為盥滌面為頮)暑
則寢于青葛帷左右使令惟醜宫人服飾粗畧(粗讀/曰麤)死
國事者皆給祿三年分遣使者按行民田以肥瘠定其
稅(行下/孟翻)民間稱其平允自是江淮調兵興役及他賦斂
皆以税錢為率(調徒鉤翻/斂力贍翻)至今用之唐主勤于聽政以
夜繼晝還自江都不復宴樂頗傷躁急(復扶又翻樂音/洛躁則到翻)
内侍王紹顔上書以為今春以來羣臣獲罪者衆中外
疑懼唐主手詔釋其所以然令紹顔告諭中外　十二
月丙戌朔徙鄭王重貴為齊王充鄴都留守以李德珫
為東都留守　丁亥以髙行周知襄州行府事詔荆南
湖南共討襄州髙從誨遣都指揮使李端將水軍數千
至南津(漢水南/津也)楚王希範遣天策都軍使張少敵將戰
艦百五十艘入漢江助行周仍各運糧以饋之少敵佶
之子也(張佶與楚王馬殷同起事者也少詩/沼翻艦戸黯翻艘蘇遭翻佶其吉翻)　安重榮
聞安從進舉兵反謀遂決大集境内飢民衆至數萬南
向鄴都聲言入朝初重榮與深州人趙彦之俱為散指
揮使相得歡甚(散悉/亶翻)重榮鎮成德(二年安重榮/始帥鎮州)彦之自
闗西歸之重榮待遇甚厚使彦之招募黨衆然心實忌
之及舉兵止用為排陳使(陳讀/曰陣)彦之恨之帝聞重榮反
壬辰遣䕶聖等馬步三十九指揮擊之以天平節度使
杜重威為招討使安國節度使馬全節副之前永清節
度使王清為馬歩都虞候　安從進遣其弟從貴將兵
逆均州刺史蔡行遇(行遇者安從進巡内刺史時/蓋以兵援襄陽故遣弟逆之)焦繼
勲邀擊敗之獲從貴斷其足而歸之(敗補邁翻/斷音短)　戊戌
杜重威與安重榮遇于宗城西南(九域志宗城縣在魏/州之西北一百七十)
(里/)重榮為偃月陳官軍再擊之不動重威懼欲退指揮
使宛丘王重𦙍曰兵家忌退(退則敵得而乘之或士卒/因退而潰亂故忌之陳讀)
(曰/陣)鎮之精兵盡在中軍請公分銳士撃其左右翼重𦙍
為公以契丹直衝其中軍(為于/偽翻)彼必狼狽重威從之鎮
人陳稍却趙彦之卷旗䇿馬來降彦之以銀飾鎧胄及
鞍勒官軍殺而分之重榮聞彦之叛大懼退匿于輜重
中(重直/用翻)官軍從而乘之鎮人大潰斬首萬五千級重榮
収餘衆走保宗城官軍進攻夜分拔之重榮以十餘騎
走還鎮州嬰城自守㑹天寒鎮人戰及凍死者二萬餘
人契丹聞重榮反乃聽楊彦詢還(是年五月楊/彦詢使契丹)　庚子冀
州刺史張建武等取趙州(冀趙二州皆/安重榮巡屬)　漢主寢疾有
胡僧謂漢主名龔不利漢主自造龑字名之義取飛龍
在天(易曰飛龍在/天利見大人)讀若儼　庚戌制以錢𢎞佐為鎮海
鎮東軍節度使兼中書令吳越國王
　資治通鑑卷二百八十二
