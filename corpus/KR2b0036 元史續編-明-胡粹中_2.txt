
　元史續編卷一
　　　　　　　　　　　　明　胡粹中　撰
(丙/子)世祖皇帝至元十三年(宋端宗景/炎元年)春二月丁夘朔阿
爾哈雅克宋潭州安撫使李芾死之湖南州縣皆降(元/兵)
(圍潭芾慷慨登陴與諸將分守民老幼皆出結保伍助/之勉以忠義人猶殊死戰除夕元兵蟻附而上芾時坐)
(熊湘閣召帳下沈忠遺之金令盡殺家人而後殺己忠/伏地叩頭辭芾固命之泣而許諾乃飲家人酒盡醉徧)
(刃之芾亦引頸受刃忠縱火焚其居還家殺妻子復至/火所大慟投地遂自頸幕僚陳億孫顔應焱皆死潭民)
(聞之多舉家自盡城無虛井縊林木者相望元旦芾將/劉孝忠以城降或請屠之阿爾哈雅曰是州生齒數百)
(萬若殺之非上諭巴延以曹彬意也乃發倉廩賑飢者/招徠未附旬日間湖南州縣悉降○初城将陷時知衡)
(州尹榖寓潭為二子行冠禮人曰此何時行此迂闊事/榖曰正欲令兒曹冠帶見先人於地下耳禮畢率家人)
(自焚/死)壬申巴延軍次嘉興府宋安撫使劉漢傑降(留兵/戍之)
(仍以漢傑/為安撫使)癸酉宋遣使請平(宋主遣軍器監劉廷端賫/稱藩表詣軍前稟議又致)
(陳宜中書於巴延㑹陸秀夫還言巴延不從伯姪之稱/太后命用臣禮陳宜中難之太后涕泣曰茍存社稷稱)
(臣非所較也遂復遣監察御史劉岊奉表稱臣上尊號/嵗貢銀絹二十五萬兩匹乞存境土以備烝嘗且致吳)
(堅等書請俟福/王至同詣軍前)宋以吳堅為左丞相常楙參知政事文
天祥知臨安府(日午宣麻慈元殿文班止六/人蓋皆遁也未㡬楙逃去)宋以益王
昰判福州廣王昺判泉州(文天祥乞命二王出鎮/以圖興復故有是命)宋丞
相陳宜中請遷都不果遂逃歸溫州(宜中計無所出率/羣臣入宫請遷都)
(太后不許宜中慟哭以請太后命具装以俟及暮宜中/不入太后怒曰我不欲遷而大臣固請乃欺我邪脫簮)
(珥投之地因閉閣群臣請見不納蓋宜中實/以翊日行倉卒失於奏耳未㡬宜中逃去)宋以文天
祥為右丞相兼樞宻使家鉉翁僉書院事賈餘慶同僉
書院事(宋使還自軍前言巴延欲執政/靣議太后乃拜天祥右丞相)甲申巴延軍次
皋亭山宋主遣使奉璽以降(董文炳阿嘍罕等各以兵/來㑹次于皋亭山宋主遣)
(巡宣使尹甫防禦使吉甫賫傳國璽降表詣巴延其辭/曰大宋國主㬎謹百拜奉表于大元皇帝陛下言臣眇)
(焉幼冲遭家多難權奸似道背盟誤國臣不及知至勤/興師問罪宗社阽危生靈可念臣與太皇曰夕憂懼非)
(不欲遷辟以求兩全實以百萬生民之命寄臣一身今/天命有歸臣將焉往惟是傳國之鎮寳不敢愛惜兩浙)
(福建江東西湖南北二廣四川見在州郡謹悉奉上聖/朝欲望聖慈垂哀祖母太后耄病臣煢煢在疚不忍臣)
(祖宗三百年宗社遽至隕絶曲賜存全再生之恩子孫/世世不忘巴延受表璽遣囊嘉特以吉甫等還臨安召)
(宰相出議下令禁軍士入城違者從軍法又遣呂文煥/安諭軍民時宋三司衛兵白晝殺人張世傑部曲尤横)
(閭里小民乘時剽殺令下民大恱巴延又遣程鵬飛等/入宫慰問太后謝氏且命取太后手詔諭州縣降附家)
(鉉翁不肯署使者命縳之鉉翁/叱曰中書無縳執政之禮乃止)乙酉宋張世傑等以益
王昰廣王昺出奔(世傑與蘓劉義等挾二王出嘉㑹門/渡浙江遁去巴延遣阿嘍罕董文炳)
(范文虎追之不及而還○評曰世傑等出奔之謀與陳/宜中遷都之請盖懲靖康固守京城之失而覬建紹中)
(興之福也然元氏自太祖以來立國已七十載盡有中/原之地涵養生育其得民也久視金人㧞興之暴突入)
(之驟氣勢固不侔矣宋人偷安江左亦一百五十餘年/文恬武嬉秦韓史賈相繼柄國君若贅旒盖天命已去)
(人心已離其視髙宗南渡國威士氣人才兵力又萬萬/不同此宋之所以終於覆亡也歟又况宜中之忠不及)
(世傑世傑之忠不及天祥觀清澳之逃占城之往豈為/社稷死者邪特不欲茍去耳厓山一字陣奉宋主居其)
(間為死計顧乃斷維奪港而去不與其君同溺則是未/能决性命於義利之間而姑為求趙氏之嗣以自逭於)
(一朝夕也既𦵏楊太后又将之安南夫君死将安之蕞/爾安南豈足以興復宋室哉世傑於是乎昧所審决矣)
(瓣香之祝大風覆舟天/所以曲全世傑之忠也)戊子宋丞相文天祥呉堅如師
巴延執天祥遣堅還(二相與樞宻謝堂賈餘慶等見巴/延于明因寺巴延顧天祥舉動異)
(常天祥復乞退軍嘉興以俟講解/巴延怒遣堅等還而拘留天祥)庚子巴延承制以臨
安為兩浙大都督府(宋文武百司來見巴延命蒙固岱/范文虎入城視事張恵阿嘍罕董)
(文炳閱實倉庫收百官符印/悉罷宋官府免侍衛禁軍)二月日中有黒子(大如雞/卵相盪)
(久/之)有星鬭于中天(二星相鬭/一星隕)宋以賈餘慶為右丞相謝
堂知樞宻院事劉岊同僉書院事與左丞相吳堅僉書
家鉉翁並充祈請使(巴延命克勒竒台偕五使及/文天祥赴上都謝堂逃歸)浙江潮
三日不至(時元兵駐沙上杭人方/幸之而潮汐三日不至)巴延遣范文虎追宋
二王弗及二王走溫州文虎執其駙馬都尉楊鎮以歸
(巴延遣文虎追二王楊鎮得報即還曰我将就死於彼/以緩追兵文虎遂執之以歸楊亮節負二王及楊淑妃)
(徒步匿山中七日統制張全以兵/數十追及遂同走溫州居江心寺)文天祥自鎮江亡走
溫州(天祥至鎮江與其客杜滸等十二人夜亡入真州/苖再成出迎喜且泣曰兩淮兵足以興復特二閫)
(少隙不能合從耳天祥問計將安出再成曰今先約淮/西兵趍建康彼必悉力以扞吾西兵然後指揮東諸将)
(以通泰兵攻灣頭以高郵寳應淮安兵攻揚子橋以楊/兵攻𤓰歩吾以舟師直搗鎮江同日大舉灣頭楊子橋)
(皆沿江脆兵且日夜望我師之至攻之即下合攻𤓰步/之三靣吾自江中一靣薄之𤓰步既舉以東兵入京口)
(西兵入金陵要浙歸路其大師可坐致也天祥大稱善/即遺書李庭芝夏貴遣使四出結約初天祥未至真時)
(楊兵有脱歸者言巴延宻遣一丞相入真州説降矣庭/芝信之以天祥來説降使再成亟殺之再成不忍紿天)
(祥出相城壘出制司文字示之曰閉城門復遣二人出/覘天祥若果説降者當即殺之其一人與天祥語見其)
(忠義不忍殺以兵二十人道之如揚四鼓抵城下聞候/門者談制司下令備文丞相甚急衆相顧吐舌乃東入)
(海道遇㳺兵伏環琽中得免然飢莫能起從樵者乞得/餘糝羮至板橋㳺兵又至走伏叢篠中索之不得執杜)
(滸金應以去滸應以金與卒得免二樵者以簣荷天祥/至高郵嵇聳迎至家遣子德潤衛送至㤗州遂得入海)
(如温州以求二王○評曰苖再成之謀幾可以存宋矣/而李庭芝獨疑文天祥致事終不成雖出於天意亦由)
(天祥在當時志行未著譽望未隆不足以取信於庭芝/故耳唐河北二十四郡俱陷顔真卿起兵討賊𤣥宗聞)
(之曰朕不識真卿何狀嗚呼此忠臣志士毎顯於板蕩/之日而平居無事不能自致其用也向使天祥庭芝素)
(相孚信同心叶力如再成所計雖未能以致其大師亦/可以成和議而寡婦孤兒不至於一鼔而北行也失此)
(機㑹使京都破陷帝后北遷而再/成謀奪駕庭芝邀兩宫噫亦晩矣)辛酉車駕幸上都○
三月巴延入臨安宋福王與芮來㑹(巴延自湖州市入/城大宴諸将市不)
(易肆福王與芮亦自紹興至厚慰之宋主及太后欲與/相見巴延固辭是日復出城○評曰巴延可謂賢矣率)
(長勝之兵入屢敗之國而能馴殺伐之性為仁義之師/市不易肆民不知擾雖曹彬何以過是夫曹彬以中國)
(之人服中國而巴延以敵國之人勝中國彬為其易而/巴延為其難巴延於是乎可謂賢矣至其辭宋主以不)
(見又可謂/知禮者也)丙子巴延遷宋主后妃北行(巴延既得宋主/降表國璽來上)
(乃下詔曰間者右丞相巴延奏宋主母后及大臣百官/已於正月十八日降附朕惟自古降王必有朝覲之禮)
(今特遣使往迎爾官吏士民各守職業勿妄疑畏凡歸/附前犯罪悉從原免公私逋欠不得徴理應亡命逃聚)
(者並赦其罪山林河泊權免徴税秘書太常圖籍禮樂/器法物儀仗宗正譜牒天文地理圖冊凡典故文字户)
(版盡仰收拾前代聖賢之後高尚儒醫僧道術數隠逸/之士所在官司具名以聞於是巴延發臨安命安塔哈)
(阿嘍罕董文炳等遷三宫期㑹於𤓰步安塔哈入宫宣/詔免牽羊繫頸之禮太后謂宋主曰荷天子聖慈不殺)
(宜拜謝遂與太后出宫獨太皇謝氏以疾留福王與芮/并宗室駙馬都尉楊鎮等及文武庶僚三學生内侍等)
(皆行太學生徐應鑣父子赴井死過真州苖再成謀奪/駕至𤓰步李庭芝遣姜才出兵邀兩宫欲刼以入城皆)
(不/克)以董文炳行省事于臨安○宋夏貴以淮西州縣降
○閏月戊午以郝禎㕘知政事(至元初以安圖史天澤鑄/巴延呼圖克徹爾耶律)
(並為丞相趙璧廉希憲宋子貞阿哈瑪特為平章張文謙/阿爾彬為右丞姚樞許衡張易為左丞商挺敏珠爾丹張)
(惠為㕘政是年呼圖克徹爾獨為左丞相赫伯/阿哈瑪特為平章張易為右丞而禎㕘知政事)改臨安府
為杭州以䝉固岱為都督鎮之(又以索多為/元帥鎮婺州)宋相陳宜
中等以益王昰如福州起兵興復(陸秀夫蘓劉義等聞/二王在溫州以兵來)
(㑹楊亮節召陳宜中於清澳共議興復又召張世傑於/定海相與哭於江心寺故高宗御座下奉益王為天下)
(兵馬都元帥廣王副之發兵除吏以秀王與睪為福建/察訪使先入閩中安撫吏民敦諭百姓檄召諸路忠義)
(同奨王室㑹謝太后遣二宦者以兵百人召二王還臨/安宜中等沉其兵於江而奉二王入閩時黄萬石降元)
(招諭汀建諸郡方謀送欵聞二王至閉門以拒萬石南/劍守臣林起鰲遣軍逐之萬石乃走入卲武其将劉俊)
(等多復歸宋/兵勢稍振)夏五月乙未朔宋益王昰即皇帝位於福
州(改元景炎升福州為福安府以大都督府為垂拱殿/便㕔為延和殿武安軍為行都之門封廣王昺為衛)
(王以陳宜中為左丞相兼樞宻使陳文龍劉黻為㕘政/張世傑為樞宻副使陸秀夫僉書院事蘓劉義為殿前)
(都指揮使王剛中知福安府楊亮節為福建處置使召/李庭芝為右丞相姜才為龍虎四廂都指揮使又召吳)
(浚趙縉傅卓李珏翟國/秀等分道出師興復)宋文天祥至福州以為右丞相
兼知樞宻院(天祥命吕武招豪傑於/江淮杜滸募兵於溫州)以巴延同知樞宻
院事(巴延用兵紀律嚴而不殺故所至降附或請入視/降城府藏簿帳以知金榖户口多寡巴延笑曰是)
(欲寅縁噬吾民爾乃下令諸將士敢有暴掠及入城者/以軍法論由此所過不至大擾而珍竒一無所私及還)
(上勞賜有加巴延謝曰奉陛下成算阿珠効力臣何功/之有詔以陵州藤州戸六千為其食邑拜同知樞院復)
(賜巴延阿珠所部/銀鈔衣幣有差)丙申宋主㬎至上都封為瀛國公(宋/主)
(㬎與全太后入見制授㬎開府儀同三司檢校大司徒/封瀛國公○宋主之入朝也上大宴宮中衆皆歡甚獨)
(皇后鴻吉哩氏不樂上問其故后曰自古無千歳之國/無使吾子孫及此則幸矣上以宋庫物置殿廷召后視)
(之徧視即去上使内侍追問欲何所取后曰宋人貯此/以遺子孫其子孫不能守而歸于我實不忍取也後又)
(以全太后不習北土奏令還江南上曰爾婦人無逺慮/若使南還或浮言一動即廢其家非所以愛之但時加)
(存卹可也由是愈優待之○上嘗召宋降将問曰汝等/降何容易對曰賈似道專國毎優禮文士而輕武臣臣)
(等久積不平故望風送欵上使董文忠語之曰似道實/輕汝曹特似道一人之過汝主何負焉正如汝言則似)
(道之輕汝也固宜○評曰興王之君必有興王之佐文/王之興也有太姒以成二南之化武王之盛也有邑姜)
(以輔九人之治蓋皆得内助焉䝉古氏起自朔漠而世/祖含𢎞寛大有包括海宇之量皇后鴻吉哩氏仁厚恭)
(儉實資之以為助觀其受宋主之朝而不樂睹寳玉之/俘而不取拳拳焉監彼之所以亡而慮它日子孫之或)
(失其識見所及雖知道之君子不是/過也嗚呼兹其所以勃焉而興也歟)宋吳浚復南豐宜
黃寧都等縣(時翟國秀亦/復秀山縣)秋七月宋文天祥開府南劒
州遂復邵武軍(天祥與陳宜中張世傑議不合乃求出/督至南劒募兵得數千遂復邵武黄萬)
(石敗/走)宋揚州守將朱渙以城降制置使右丞相李庭芝
及其都統姜才死之(二宫既北遷詔諭庭芝等猶堅守/不下阿珠遣兵守髙郵寳應以絶)
(其餉路别遣兵攻泰州之新城㧞之宋姜才攻灣頭堡/董士元戰死才夜帥步騎趨丁村守将史弼出戰陳岩)
(以灣頭兵邀其後巴延徹爾踵至所将皆阿珠麾下才/軍望見旗幟皆走遂破之庭芝留朱渙守城與才率步)
(騎東出阿珠馳騎督右丞阿里萬戸劉國傑分道追及/于泰州西殺步卒千餘人庭芝等僅得入阿珠遂築長)
(圍塹而守之而自當東南靣斷其走路朱煥遂以揚州/降庭芝帳下率劉發鄭俊亦開門降於阿珠執庭芝及)
(才斬於揚州市淮東皆附真/州守將苗再成亦不屈而死)阿爾哈雅降下廣海州縣
(宋廣東經畧使徐直諒遣其將梁雄飛請降阿爾哈雅/假雄飛招討使使徇廣東既而直諒聞益王即位乃發)
(兵拒雄飛戰敗直諒棄城走雄/飛遂入廣州嶺海州縣多降)江西都元帥遜都岱奏
乞援兵詔以蘄黃等郡兵益之(宋陳宜中張世傑等聚/兵福建攻江西都木逹)
(求援兵勑蘄黄等郡兵付都木逹將之都木逹言福建/魏天佑㳺義榮來附乃命天祐知卲武軍授義榮千户)
安南國入貢(陳光昺遣黎克俊入貢先是詔諭光昺六/事一君長親朝二子弟入質三編民數四)
(出軍役五輸賦稅六仍置達嚕噶齊/統治至是并上表謝罪乞免六事)宋以王積翁等為
福建招捕使(積翁知南劒備禦上三州黄恮知漳州為/同招捕使備禦下二州陳文龍知興化軍)
宋趙溍復韶廣州(東莞民熊飛為黄世雄守潮恵聞溍/至以兵應之攻梁雄飛于廣州雄飛)
(遁溍遂入廣州/飛又復韶州)冬十月宋天祥次師於汀州(天祥遣趙/時賞等将)
(一軍趨贛以取寧都吳浚取雩都劉/洙蕭明哲陳子敬皆自江西來㑹)平章趙璧卒(璧雲/中人)
(上在藩時召見呼秀才而不名后親製服以賜寵遇無/比命馳𫝊聘名士王鶚等又令譯大學衍義時從馬上)
(聽璧講說稱㫖憲宗嘗召問天下何如而治對曰先誅/近侍之尤不善者璧退上曰秀才渾身都是膽邪吾亦)
(為汝握兩手汗也為河南經畧使有劉萬戸者貪滛暴/戾其黨董主簿恃勢強取民女三十餘人璧按董罪立)
(斬之劉大驚時大雪劉持酒往賀曰經畧下車誅鋤豪/猾故雪為瑞應璧曰如董主簿者尚有其人俟盡誅滅)
(瑞應将大至矣劉懼竟以憂死還為平章時廟享有司/失黄幔得於神庖汚弊甚上大怒曰此大不敬當斬璧)
(曰法止杖流其人得不死是/年璧卒贈大司徒賜諡忠亮)車駕還宫○十一月阿嘍
罕董文炳入建寧府宋知邵武軍趙時賞知南劒州王
積翁皆棄城走知福安府王剛中以城降(時阿嘍罕兵/又徇處州李)
(珏以城降秀王與/睪迎戰敗績死之)宋主昰走入海蒲壽庚作亂遂遷于
潮州(宋主舟泊泉州港招撫使蒲壽庚來謁請駐蹕張/世傑不可初壽庚提舉市舶或勸世傑留之則凡)
(海舶不令自隨世傑不從縱之歸既而舟不足乃掠其/舟而沒其貲壽庚怒殺宗室及士大夫與淮兵之在泉)
(者於是世傑/奉宋主趨潮)阿爾哈雅克宋静江府守臣馬塈死之(塈/守)
(静江不下阿爾哈雅遣使招之皆為所殺及宋太后遣/湘山僧宗勉賫詔諭塈復殺之阿爾哈雅又為書以天)
(命地利人心開塈許以廣西大都督反復千餘言終不/聽遂進兵逼之又以上所賜静江詔示塈塈焚詔斬使)
(乃堰斷大勝小勝二江决埭以涸其隍城遂破塈突圍/出走追執之阿爾哈雅以静江民易叛非潭比不重威)
(刑則廣西諸州不服因悉坑之斬塈于市○評曰君子/之於義無所為而為之者義也有所為而為之雖義亦)
(利也宋已亡矣其君亦既虜矣馬塈獨守孤城欲何所/為乎焚詔斬使誓死不屈雖其故主所遣亦殺之而不)
(顧蓋土地祖宗之土地非為嗣君守乃為祖宗守也嗣/君雖不能守其宗社吾為人臣豈可以不死於疆域惟)
(求即其本心之安而已嗚呼/若塈者雖豫讓何以過之哉)十二月宋趙溍棄廣州蒲
壽庚以泉州降知興化軍陳文龍死之(時熊飛及曽逢/龍皆戰死韶州)
(遂降溍亦棄廣州王剛中既舉福建降遣使徇興化陳/文龍斬之阿嘍罕復使人招文龍又斬其使而遣部将)
(林華偵伺大兵華反導至城下通判曹澄孫開門降文/龍被執逼使降伏指其腹曰此皆節義文章也可相逼)
(邪卒不屈械送/杭州不食而死)宋張珏入重慶府(珏雖領重慶之命不/能赴官留合州以抗)
(大兵且遣師復瀘涪二州時東西川行院各遣兵圍重/慶肆為剽掠軍政不一兩院相訾故久無功城中益得)
(自守既而圍兵自潰珏乃得入/城遣将四出大兵屢為所敗)以姚樞為翰林學士承
㫖趙與􁧎為待制(時宋侍從之臣與士子至上都者皆/令先謁樞詢其學行而官之與􁧎初)
(以宗室為鄂州教授巴延渡江詣軍門上書陳不嗜殺/人可以一天下且乞全其宗及巴延入朝上問宋宗室)
(之賢者首以與􁧎對召至京師幅巾深衣以見言宋/亡之故由誤用權奸詞㫖激切上念之故有是命)置
江淮行省(治揚州○評曰自唐有三省中書為政本門/下主封駁至尚書省而施行焉是為南牙皆)
(宰相所居以出政令之所歴代因之今江淮有省則是/以宰相行藩鎮之事矣宰相而行藩鎮之事則是内外)
(政權皆歸之矣且天子元首也宰相股肱也都省置左/右相而十二行省復置十二丞相何股肱如是之多也)
(使一人之身而股肱以十數則将何所從令乎元/之政權不歸於上而終以覆亡者蓋權輿於此矣)詔諭
江南吏民(詔以萬戸千戸漁奪其民致令逃散今悉遣/歸原籍凡軍校及宋官吏有奪民田業者各)
(還本主無主則以給附近民之無産者其田租商稅茶/鹽酒醋金銀鐵冶竹木湖泊課程從實理辦故宋繁冗)
(科差聖節上供經制/錢等百餘條悉除之)詔檢覈江淮諸路錢榖(巴延言張/惠守宋府)
(庫不俟命擅啓管鑰詔阿珠詰其事仍諭/浙淮江東西諸路官吏檢覈新舊錢榖)置五道宣慰
司(時平宋通得江淮浙東西湖南北等路三十七州一/百二十八關監各一縣七百三十二戸九百三十七)
(萬四百七十二口一千九百七十二萬一千一十/五乃分浙東西江東西湖北為五道道置宣慰司)立通
政院(國初制驛𫝊設托克托和斯以辨奸偽至元初立諸/站都統領使司以總之至是改為通政院明年上)
(都又置/分院)詔更造新厯(以大明厯浸差命太子贊善王恂/及郭守敬與江南日官置局更定)
(新厯恂言今之厯家罕明厯理宜得許衡商訂詔以樞/宻副使張易領其事召衡參預守敬首言厯之本在測)
(驗而測驗之器莫先儀表今司天渾儀宋汴京所造不/與此處天度相符乃剏簡儀高表又以天樞附極而動)
(昔人嘗展管望之未得其的作俟極儀極辰既位天體/斯正作渾天象象雖形似莫適所用作玲瓏儀又以表)
(之矩方測天之正圓莫若以圓求圓作仰儀古有經緯/結而不動守敬易之作立運儀日有中道月有九行守)
(敬一之作証理儀表髙景虚罔象非真作景符月雖有/明察景則難作闚几厯法之驗在於交㑹作日月食儀)
(又作仰規覆矩圖異方渾蓋圖日出入永短圖與上諸/儀互考守敬又奏唐開元間令南宫說天下測景書中)
(所載凡十三處今疆宇比唐尤大若不逺方測驗日月/交食分數時刻不同晝夜長短不同日月星辰去天髙)
(下不同即曰測驗人少可先南北立表取直測景上然/之遂設監候官十四員分道而出東至髙麗西及滇池)
(南踰朱崖北盡鉄勒四/方測驗凡三十七所)髙麗王湛更名睶○立提舉學
校所(太祖初平燕京以金樞宻院為宣聖廟太宗六年/設國子總教及提舉官至是給六品印改為大都)
(路學署曰提舉學校所至十九年命諸路皆建學以祀/先聖二十三年詔江南有學田者復給之○評曰人君)
(奉天時修人紀為治之先務也唐虞之世首命羲和厯/象日月星辰敬授人時然後使契為司徒敬敷五教盖)
(帝王之治莫有先於此者元世祖雖起自朔漠而取江/南之嵗即命更定新厯立提舉學校所其為治可謂知)
(所本矣王業/之興宜哉)
(丁/丑)十四年(宋景炎/二年)春正月阿嘍罕入汀州宋文天祥奔
漳州○二月復改福安府為福州(以潜說友為宣慰使/王積翁為副使以守)
(之已而李雄殺說友淮兵亦謀殺積/翁以應張世傑事覺積翁盡殺之)癸亥彗星出東北
(長四/尺餘)車駕幸上都○詔以康戩且琳沁嘉噶爾斡並為
江南釋教總攝(除僧租稅禁擾寺宇者○評曰世祖混/一海宇當利民阜物而首除僧租稅禁)
(擾寺宇致嘉木揚喇勒智貪滛暴虐江南被害豈不為/新政之累哉姚樞許衡竇黙皆不聞有所陳說以格其)
(非心是可歎也嗚呼佛本西域一法國俗使然彼漢明/梁武以中國之君且篤信而深敬之於元氏何足怪哉)
宋文天祥誅吳浚(浚既降因至漳說天祥天祥責以大/義縊殺之㝷復梅州又復興國㑹昌)
(縣吉贛/兵皆㑹)宋陳瓚起兵復興化軍(瓚文龍從子也舉兵誅/林華復其城廣東制置)
(使張鎮孫亦復廣/州梁雄飛去走)置江淮鹽運司(杭州置兩浙運司揚/州置兩淮運司福建)
(置市舶司至大四/年復升為運司)三月置廣西宣撫司(慶懐鬰林昭賀/藤梧賔融栁象)
(邕亷容貴潯等州皆降於是置司静江以崔斌阿/爾哈雅鎮之鄭鼎等駐鄂漢賈居貞等駐潭州)括民
馬(凡三萬二千二百六/匹孕駒者還其主)髙麗金方慶等作亂(命其王治/之仍命實)
(都察球爾/飭兵備禦)五月宋張世傑復潮州(尋復邵武文天祥復/使趙時賞等復吉贛)
(諸縣遂/圍贛州)西南蠻夷來附(四川僉院昝順言比遣隆州同/知趙孟烯招諭南平軍都掌蠻)
(羅計蠻及鳯凰中隴羅韋髙崖四砦皆降既而思州安/撫使田景賢播州安撫使楊邦憲特磨道将軍儂士貴)
(知安平州李惟屏知來安州岑從毅等皆來附邦憲言/本族自唐至宋世守此土將五百年昨奉㫖許令仍舊)
(乞降璽書從之而儂士貴等所属溪峒凡一百四十七/戸二十五萬六千西番酋長阿立丁寗占等三十六族)
(亦來/歸欵)秋七月宋張世傑圍泉州討蒲壽庚不克(世傑自/将淮兵)
(及陳弔眼許夫人諸峒番軍討壽庚兵勢稍振壽庚閉/城自守而隂賂番軍遂有二志攻城不力壽庚得遣間)
(使求援索多帥兵/赴之世傑乃還)八月李恒襲宋文天祥于興國天祥
兵潰奔循州趙時賞等死之(宣慰李恒遣兵援贛而自/将攻天祥於興國天祥倉)
(卒引兵走就鄒㵯於永澧㵯兵先潰恒追及天祥至空/坑兵盡潰妻子皆被執時賞肩輿在後兵問為誰時賞)
(曰我姓文衆以為天祥禽之天祥得脫挺身與其長子/道生及杜滸等逸去遂奔循州散兵頗集幕僚客将俘)
(虜者多獨時賞至隆興不屈有係累至者輒麾去曰小/小僉㕔官執之何為由此得脫者甚衆臨刑劉沭頗自)
(辯時賞叱曰死耳何必然/既而天祥家屬皆送於燕)九月置江南行御史䑓以姜
衛為御史大夫(治揚州尋徙杭州又徙江州統淮浙江/東西湖南北八道提刑按察司姜衛上)
(奏曰陛下以臣為耳目臣以御史按察司為耳目倘非/其人是臣之耳目先自閉塞下情何由上達上然之命)
(清䑓選毎除目至官僚集議有不叶公論/者劾去姜衛又陳便宜十五事上皆納焉)諸王錫里濟
叛命右丞相巴延討平之(錫里濟刼北平王于阿里瑪/圖之地械繫丞相安圗誘脅)
(諸王以叛使通好于海都海都不納諸王亦弗從遂率/其屬來歸與巴延軍合巴延與其衆遇于鄂勒歡河夾)
(水而陳相持彌日俟其懈/掩擊破之錫里濟走死)置江西行省(治隆興以托爾楚/為右丞敏珠爾丹)
(為左丞徹爾特穆爾張榮實伊徳黙色/實勒們李恒程鵬飛蒲壽庚並參政)冬十月丙辰朔
日食○托爾楚圍廣州張鎮孫降○索多屠興化軍陳瓚
死之○車駕還宫○十一月宋陳宜中逃入占城(劉深/攻淺)
(灣張世傑戰不利奉宋主走秀山宜中欲奉之如/占城乃先往諭意度事不可為遂不還竟死于暹)罷大
司農司○十二月宋主有疾遷舟于謝女峽(颶風壊舟/宋主㡬溺)
(不救遂得驚疾劉深復來/襲井澳乃遷舟謝女峽)以耿仁為中書參政○安南
國王陳光昺卒子日煊立○納蘇拉迪音伐緬(先是遣竒徴/塔特托音)
(緬朝貢不從而率衆侵擾永昌雲南行省遣元師/帥納蘇拉迪音伐之降其砦三百餘以天熱還)以耶律
希亮為吏部尚書(希亮鑄之子也琿塔噶之亂鑄脫身/歸希亮及母陷漠北凡四年得還上)
(憐之以為符寳郎至是遷吏部尚書上嘗駐蹕齊訥格/台之地希亮至奏事畢董文用問大都近事希亮曰囹)
(圄多囚上方欹枕卧忽寤問故希亮奏近奉㫖漢人盗/鈔六文者死是以囚多上驚問孰傳此語省臣對托爾)
(楚所傳上以問托爾楚對曰陛下在南坡以語蒙古兒/童上曰前言戯耳曷嘗著為令式乃罪托爾楚希亮曰)
(今既出必明其錯誤以安民心上/嘉其言即令希亮至大都諭中書)立諸路市舶司(泉州/一䝉)
(固岱領之慶元上海澉浦各一令福建安撫使楊發督/之凡舶貨十分取一麄者五分抽一其發舶囘帆必著)
(其所至之地於公牒而為之期毎嵗招舶商於畨邦博/易諸香貨珠翠等物囘帆依例抽解方聽貨賣其自泉)
(福販土物者所徴與畨貨等其後上海市舶司提控王/楠以為言乃定單抽䨇抽之制䨇抽者畨貨單抽者土)
(物又定細物二十五分取一麄物三十分取一皆免稅/不抽分者斷沒最後増杭廣温三州市舶司通七所抽)
(分之外又三十分稅一又最後則細物十分抽二麄物/十五分抽二其市舶司或𨽻泉府院或屬行省或直𨽻)
(都省其抽分雜/禁多不能載)平章廉希憲卒(希憲在江陵逺近向/化有疾召還民皆垂)
(涕為建祠繪像及卒上嘆曰無復有决大事如希憲者/矣巴延常稱希憲宰相中真宰相男子中真男子世以)
(為名言初希憲㓜時有識量篤好經史上在藩時嘗被/急召時方讀孟子懐之以進上問其說對以性善義利)
(仁暴之㫖上嘉之目曰㢘孟子由是知名額爾布格琿/塔噶劉太平之亂應變有功上深嘉其能權及居中書)
(方士請煉大丹希憲曰堯舜得壽不因大丹也上然其/言遂郤之時方尊禮國師命希憲受戒對曰已受孔子)
(戒矣上曰孔子亦有戒耶對曰為臣盡忠為子當孝孔/子之戒如是而已及罷政得疾醫言須用沙糖家人求)
(不得最後得二斤於阿哈瑪特家希憲聞之曰使此物果/能活人吾終不以奸人所與求活也上聞而賜之㑹議)
(立門下省欲以為侍中為阿哈瑪特所沮○評曰孟子在/當時義利仁暴之說齊梁諸君所不樂聞豈惟齊梁之)
(君後世漢唐賢主亦未有能表章之者顧乃千有餘年/而元世祖獨喜聞之不惟喜聞之而又能行之故終以)
(不嗜殺人一天下嗚呼賢哉然自孟子之後傳其學而/能行者希憲一人而已故其於額爾布格琿塔噶劉太)
(平之亂能權而得中諫方士煉丹却帝師受戒又深/得距邪說放滛辭之義宜乎世祖以㢘孟子目之也)
(戊/寅)十五年(宋端宗景炎三年五/月宋主昺祥興元年)春正月西京饑○封宋
福王與芮為平原郡公(制授與芮金紫光禄大夫檢校/大司農封平原郡公又勑其家)
(貲之在杭越者有/司輦至京師給付)定軍官承襲之制(凡有功陞秩者元/職令他有功者居)
(之不得令子姪復代陣亡者始得承襲病死者降一等/總把百戸老死者不襲臨陣中傷還營病故者與陣亡)
(同/)詔罷諸道提刑按察司既而復置(先是立御史䑓以/姚天福為監察御)
(史毎廷折權臣上嘉其直賜名巴爾斯謂其不畏强禦/猶虎也仍厚賜以旌之天福曰臣職居抨彈惟尸祿是)
(懼敢貪厚賞以重臣罪乎時置二大夫綱紀無統天福/言于上曰古稱一蛇九尾首動尾隨一蛇二首不能寸)
(進今䑓綱不振有二首之患不急拯之久将不可理矣/上召約蘇特穆爾博囉諭之博囉以年幼自劾及罷提)
(刑按察司天福白大夫曰是司之設所以廣視聽不但/繩有司而已約蘇特穆爾入奏其言上大悟詔復立之)
(然權臣不恱左遷天福衡/州路同知天福亦辭不就)二月索多克宋潮州屠其城
知州馬發死之○置太史院(命王恂為太史令工部郎/中郭守敬同知院事國子)
(祭酒許/衡兼領)丁亥太隂犯太白戊子犯熒惑○三月以張𢎞
範為都元帥李恒副之帥師入閩廣(賜𢎞範寳劒得専/决軍事以攻宋廣)
(海餘兵𢎞範薦李恒自副從之水陸之師二萬分道而/南以弟𢎞正為先鋒戒之曰以驍勇見選非私汝也軍)
(法重我不敢以私撓公/汝其慎之故所向克㨗)宋主遷舟于碙洲四月殂弟衛
王昺即位(四月戊辰宋主殂年十一羣臣多欲散去陸/秀夫曰度宗皇帝一子尚在将焉置之古人)
(有以一旅一成中興者今百官有司皆具士卒數萬天/若未欲絶宋此豈不可為國邪庚午乃與衆共立衛王)
(年八嵗矣改元祥興/升碙洲為翔龍縣)宋雷化髙三州來降(廣西宣慰司/遣總管崔永)
(千戸劉潭王徳用招降雷/化髙三州即以永等鎮守)置光祿寺○修㑹川縣盤古
王廟祀之○徴杭州等處書版(用許衡/言故也)宋以陸秀夫為
左丞相兼樞宻使(時播越海濵庶事疎畧楊太后垂簾/與羣臣語猶自稱奴毎朝㑹獨秀夫)
(儼然正笏立如治朝或在班行悽然泣下以朝衣收淚/衣盡濕左右無不悲動及拜首相與張世傑共秉政外)
(籌軍旅内調工役凡有所述作皆出其手/雖匆遽流離猶日書大學章句以勸講)以賈居貞為
江西行省參政(時捕民間受宋二王文帖者甚急繫巨/室三百餘居貞至悉出之投其文帖于)
(水火有挾兵入民家誣為藏匿取貨賄子女者皆痛繩/以法杜萬一亂都昌居貞調兵擒之或列富民名數百)
(來上云與賊連居貞曰首惡已誅蔓延何為焚其牒南/安李子發作亂聞居貞至其黨解散子發自焚死竟不)
(戮一人初居貞從巴延南伐留治鄂為湖北宣慰司蘄/州民傅髙起兵應陳宜中官軍進討有言鄂大姓與髙)
(通者請捕除之居貞曰髙䑕子無知大/姓何預其為治以不擾為本類如此)夏五月宋湖南
制置使張烈良等起兵官軍擊斬之(烈良與提刑劉應/龍周隆賀十二起)
(兵行省調兵往討獲賀十二斬之烈良等舉/宗以餘兵奔思州為官軍所襲二人皆戰死)江東按察
使阿巴齊以罪免(阿巴齊求呂文煥金銀器皿宅舍子/女不得誣其私匿兵仗詔行䑓御史)
(姜衛詰驗無状坐免官○先是有李思敬者告運使姜/毅所言悖妄指毅妻子為証上曰妻子豈為証者耶詔)
(勿問其後劉深言王積翁通謀張世傑積翁上言兵弱/暫從詔原其罪又有首髙興匿宋金者命置不問其後)
(又以興侵用二王金三萬一千一/百兩銀二十五萬兩勑遣使追理)六月宋主遷舟于新
㑹縣之崖山(張世傑以碙洲不可居而崖山在海中去/湖廣各四百里兩山相對中有一港可以)
(藏舟遂移駐焉遣人入山伐木造軍屋千間立行宫正/殿曰慈元楊太后居之升廣州為翔龍府時官民兵尚)
(有二十餘萬資糧取辦於廣右諸郡復刷/人匠造舟楫製器仗民不能堪始有叛志)有星隕于海
(是月己巳有大星南流墜海中小/星千餘隨之其聲如雷數刻乃已)汰江南冗官(中書左/丞崔斌)
(言比以江南官冗命阿里舒等沙汰之而阿哈瑪特循私/一門子弟並為要官詔悉黜之又言䑓臣劾阿喇卜丹)
(侵欺官錢事未竟復授江淮參政乞追囘所授仍勑自/今罷免者宰執為宣慰宣慰為路官路官為州官既而)
(淮西宣慰使昻吉爾入覲復言江南官吏太冗於是詔/江南行省併入福建宣慰司十一道除額設員數餘並)
(罷去仍罷𣙜茶營田等司𨽻本道宣慰司漕運司以其/事歸行省各路依户數以上中下三等設官故宋官應)
(入仕者付吏部銓用上因諭昻吉爾曰宰相明天道察/地理盡人事兼此三者乃為稱職爾縱有功宰相非可)
(覬者囘囘中如阿哈瑪特才任宰相阿里年少亦精敏南/人如吕文煥范文虎或可以相位處之又顧左右曰可)
(諭姚樞等江南官吏太冗卿軰所知而未嘗言昻吉爾/乃為朕言之近侍劉特穆爾亦言阿爾哈雅屬吏張鼎)
(今亦為參政詔即罷去遂命平章赫伯諭省院䑓及翰/林諸儒今宰執方靣郡守多謬濫其議所以汰之者)
安南入貢(陳日煊初立遣中侍大夫周/仲彦中亮大夫吳德邵來朝)秋八月宋加文
天祥少保封信國公(天祥聞衛王即位自劾江西喪師/之罪表請入朝不許遂加官封㑹)
(軍中大疫士卒多死天祥/子道生復亡家屬殆盡)宋合州守将王立降川蜀悉
附(先是立樞宻行院於東西川以經畧蜀地兩院不協/遂致潰敗李德輝為西川副使始克瀘涪重慶而東)
(川恥其功不立乃辭西川而自以兵圍合州王立聞德/輝威名且懼東川懐怒必肆誅殺乃遣間使請降于徳)
(輝徳輝單舸至城下呼立出降於是兩川皆來附樞宻/院奏東川行院言立久抗王師嘗指斥憲宗而降臣李)
(諒亦訟立殺其妻子有其財物遂詔殺立籍其家貲償/諒既而安西王具立降附本末來上且言東川行院争)
(功誣奏状上大怒讓樞臣曰卿視人命若戯邪前所遣/使計殺立久矣今追悔何及卿等妄殺人其歸待罪因)
(叱出之㑹安西王使再至言未殺立即召入覲以為潼/川路安撫使知合州○評曰古人有言偏聽生姦獨斷)
(成亂故聽斷者人主之大用也兩川行院不協受降争/功而東川奏誣王立世祖過聽而命殺之及安西王具)
(陳本末始讓樞臣以人命至重叱出待罪而已其始也/聽之失於偏其終也斷之失於明其為盛徳累多矣夫)
(罔奏有造言之刑誣告有抵罪之律能舉而行之則惡/人有所懲善人有所恃今以立不死而慢不加誣罔之)
(罪假令因是不察而誤用刑焉其失豈不大哉世祖於/此含𢎞雖有餘而明斷亦不足矣貽厥孫謀終以聽斷)
(不明寛猛失宜亡天下/蓋未嘗不始於此也)分川蜀為四道(以成都等路為/四川西道廣元)
(等路為四川北道重慶等路為四川南/道順慶等路為四川東道並置宣慰司)宋以姚良臣為
右丞相夏士林參知政事王德同知樞宻院事○宋廣
潮恵三州及海南郡縣皆降○以許衡為集賢大學士
○大都路同知錫喇卜丹以罪免(御史韓昺劾奏錫喇/卜丹私歐部民至死)
(詔杖之免其官仍/籍家貲十之二)遣禮部尚書柴椿使安南(詔切責之/仍徴其國)
(王入/朝)九月中書左丞董文炳卒(文炳始以父任為槀城/令治稱亷明後從征伐)
(屢有功誅李璮收江南勞效尤多上知其忠正深器重/之嘗呼為董大哥及卒巴延薦其弟文忠可相上使繼)
(其官辭上曰汝兄有平南功可居/是位辭曰臣何宣力敢叨重職乎)置福建行省(治泉州/併江西)
(州縣來屬十七年復置江西省於隆興二十/二年又併福建入江西二十三年改𨽻江浙)冬十月庚
申車駕還宫○弛山場樵採之禁○十一月徴宋相馬
庭鸞章鑑赴闕○建寜民黄華作亂(政和縣民黄華集/鹽夫連括蒼等處)
(畬民為亂詔/調兵討之)復呼遜阿繅繖等官(初呼遜等以阿哈瑪特/子為崔斌論列而免)
(至是張恵為請復之惠又請復其子巴蘇從/呼姪巴圖爾丹沙木斯鼎前職上疑恵不)閏月張𢎞範
襲宋文天祥于五坡嶺執之以歸(天祥與鄒㵯劉子俊/㑹師潮陽遂討羣盗)
(陳懿劉興興死懿遁去因導𢎞範濟潮陽𢎞範方攻漳/州得山砦百五十牒報天祥屯潮陽港遣其弟𢎞正及)
(總管囊嘉特帥輕騎五百赴之天祥力不支帥兵走海/豐𢎞正等追及于五坡嶺衆皆不戰而潰天祥遂被執)
(吞腦子不死鄒㵯自頸劉子俊先自詭為天祥冀免天/祥不追及執天祥至各争真偽主將怒遂烹子俊天祥)
(見𢎞範左右命之拜不屈𢎞範釋其縛以客禮見之天/祥固請死𢎞範不許或曰敵人之相不可測也不宜近)
(之𢎞範曰彼忠義士保無其他求族屬被俘者還/之處之舟中以自從尋及其将校四人送京師)阿爾
哈雅入朝(阿爾哈雅初以孤軍戍鄂不能倍萬遂定江/廣凡五十八州峒夷山獠受命聽令者數十)
(所至是嶺海悉平詔入覲因獻金三千五百八十兩銀/五萬三千一百兩○評曰世祖天資仁厚宇量寛𢎞獨)
(好利之心差勝耳漢祖入關惟收圖書版籍婦女貨財/一無所取其豁達大度越常人逺矣世祖得江南之後)
(即陳宋寳玉于殿廷又檢覈新舊錢榖置徴理司立規/措所𣙜茶酤賣及阿爾哈雅入朝受所獻金三千六百)
(兩銀五萬三千兩䝉古岱獻真珠一百斤故當時權奸必/若阿哈瑪特僧格盧世榮皆以言利進盖上有好者下)
(有甚焉者矣于是阿哈瑪特欲殺崔斌則誣以盗粮四十/萬僧格欲害郭佑楊居寛則奏其虧欠鈔六千餘定蒙)
(古岱謀䧟劉宣則言其沮壊錢粮終至元之世江南三/省盗起不止皆由於鉤攷理筭刻剥生民蓋好利之弊)
(一至於此也時阿喇卜丹生盜鈔二萬馬三百嘉木揚/喇勒智發宋陵取金銀八千五百兩受獻鈔十餘萬寶)
(玉無筭盧世榮盗官物金銀二萬餘定它/物稱是茍上之人不貪欲則曷由至此哉)錄平宋軍功
(巴延上平宋将校軍功及/降臣姓名詔授官有差)宋𦵏端宗于厓山○辛亥太
白熒惑填星聚于房○阿哈瑪特殺江淮行省左丞崔斌
(斌馬邑人性敏多智術善騎射尤攻文學而達于政理/事上潛邸從阿爾哈雅平宋功最多自湖南召還時平)
(章阿哈瑪特擅權阿哈瑪特問斌各省撫治如何斌對以所/用非人因極論阿哈瑪特奸蠧乃按黜其親黨檢劾其不)
(法海内稱快遷斌江淮左丞凡病國妨民之政悉釐正阿/之仍條具以聞阿哈瑪特恐其不利于已因誣搆斌與)
(里布盗官粮四十萬命都事劉正等往按獄弗具復遣/參政張澍等四人雜治之竟寘斌于死皇太子聞其事)
(方食投箸遣使止之不及天下寃之時又有衛士秦長生/卿上書發阿哈瑪特之奸竟為所害斃之于獄○評曰)
(殺雖人主之大用而人主且不得専之無非奉行天命/而已必奉行天命而與衆棄之斯謂之天討苟殺不當)
(罪人主尚不可况人臣乎元起朔漠世祖以不嗜殺一/天下可以為治朝矣獨奈何權奸得以私憾誣殺良臣)
(如崔斌斃于阿哈瑪特楊居寛郭佑死于僧格劉宣害於/䝉古岱此數人者皆宰執大臣無罪見僇而世祖漫不)
(加省其失政刑亦甚矣夫以世祖英武明斷而猶若是哉/他日特們徳爾殺蕭楊賀勝哈瑪爾殺托克托尚何咎)
十二月黄河清(自孟津東柏谷至泥子蓼子峪上下/八十餘里澄瑩見底數月始如故)
　
　
　
　
　
　
　
　
　元史續編卷一
