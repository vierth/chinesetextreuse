
　資治通鑑後編巻三十二
　　　　　　　　　　　刑部尚書徐乾學撰
　宋紀三十二(起柔兆執徐七月盡疆圍大/荒落十二月凡一年有奇)
　　真宗膺符稽古神功讓徳文明武定章聖元孝皇
　　帝
大中祥符九年秋七月辛亥飛蝗過京城帝詣玉清昭
應宫開寳寺靈隠塔焚香祈禱禁宫城音樂五日先是
帝出死蝗以示大臣曰朕遣人徧於郊野視蝗多自死
者翌日執政有袖死蝗以進者曰蝗實死矣請示於朝
率百官賀王旦曰蝗出為灾灾弭幸也又何賀焉衆皆
力請之旦固稱弗可乃止於是二府方奏事飛蝗蔽天
有墮於殿庭間者帝顧謂旦曰使百官方賀而蝗若此
豈不為天下笑耶執政皆頓首曰王旦逺識非臣等所
及也
　吕中曰灾異非所以愛君也而董仲舒以為天心之
　仁愛葢君之所以自愛實灾異警之力也當羣臣争
　獻符瑞之時而徐兖之水江淮之旱内城之火京師
　之蝗間見層出非人臣不知愛君而天愛君乎
詔前降徳音賜酺冝俟來春　乙夘分命内臣與轉運
使諸州通判職官按視蝗傷苗稼以聞仍許即時改種
悉除其租申禁宫城音樂十日　上封者言蝗旱由大
臣子弟恣横所致詔曰朕勤遵治化用致洽和而近以
蝗蝝傷於苖稼考前書之所記由部吏之侵漁屬者郡
縣之官冒法不檢子弟之軰怙勢肆求民實怨嗟氣用
堙鬱俯從輕典恐長弊風自今士大夫各務敦修更思
教朂姑念保家之美勿貽敗類之羞茍掇顯尤難從末
减仍令所在官司謹察視之　甲子詔禁京城音樂盡
此月　詔自今天下羣官職田並須遵守元制無得侵
擾客戸遇灾沴即蠲省之先是殿中侍御史王竒請籍
納職田以助賑貸帝曰朕以此田均濟官吏本欲人各
足用責其清謹耳竒未曉給田之理然朕每覽法寺奏
欵在外官屬所占職田多踰徃制不能自備牛種或水
旱之際又不蠲省致民無告遂罷竒奏降詔申勅焉
八月令江淮發運使歲留上供米五十萬以備饑年賑
濟　己巳中使張文昱等言分路檢視蝗傷民田約十
之一二帝命所定蠲税分數更加優厚　丙戍帝親製
玉皇聖號冊文召輔臣同觀自禁中具儀㐲迎𨗳赴大
安殿摹冩刻玉　樞宻使同平章事陳堯叟罷為右僕
射堯叟以久疾求領外任從之尋命判河陽月給實俸
嵗賜公使錢百萬堯叟入辭别賚錢二百萬又作詩餞
其行堯叟偉姿貌彊力奏對明辨多任智數乆典機宻
軍馬之籍悉能周記云　丁亥以向敏中使回宴近臣
於長春殿不舉樂閔雨也　壬辰羣臣請受尊號冊寳
表五上從之　九月甲辰兵部尚書參知政事丁謂罷
為平江節度使謂上章請外即授本鎮旄鉞以寵其行
尋命謂知昇州謂請歸拜墓許之(考異謂忽請外任當/有說而實録正史皆)
(不載疑此/未得其實)　丙午以翰林學士陳彭年為刑部侍郎王
曽為左諫議大夫權御史中丞張知白為給事中並參
知政事樞宻直學士任中正為工部侍郎樞宻副使曽
知白彭年等與王旦同在中書嘗乗間謂旦曰曽等㧞
擢至此公力也願有所禆補旦曰願聞之曽曰每見奏
事其間有不經上覽者公批㫖行下恐人言之以為不
可旦遜謝而已一日奏對旦退曽等俱留帝驚曰何事
不與王旦同白曽等乃以前説聞於帝帝曰所行公否
皆曰公帝曰王旦事朕多厯年所朕察之無毫髪私自
東封後朕諭以小事一面專行卿等當謹奉之曽等退
而謝於旦曰上之委遇非曾等所知也旦曰向䝉諭及
不可自言先得上㫖今後更頼諸公䂓益畧不介意
右諫議大夫凌䇿自成都代還帝將擢任之㑹䇿已病
帝謂王旦曰䇿有才用治蜀敏而能斷旦曰䇿性質淳
和臨莅疆濟帝曰然於是命為給事中權御史中丞
丁未曹瑋言嘉勒斯賚宗格等率蕃部兵三萬餘入冦至
伏羌寨都谷即領軍擊敗之逐北二十餘里斬首千餘
級生擒七人官軍被傷者百六十人陣沒者六七十人
詔賜瑋及駐泊鈐轄高繼忠都監王懐信錦袍金帶噐
幣將校立功者第遷一資仍賜金帛陣沒者䘏其家先
是翰林學士李廸召對龍圖閣命草詔書徐謂廸曰曹
瑋在秦州屢請益兵未及遣遽辭州事誰可代瑋者對
曰瑋知嘉勒斯賚欲入冦且窺関中故請益兵為備非怯
也且瑋有謀畧諸將皆非其比何可代陛下重發兵豈
非將上玉皇聖號惡兵出冝秋門耶今關右兵多可分
以赴瑋帝因問關右幾何對曰臣向在陜西以方寸小
冊書兵糧數備調發今猶置佩囊中帝令自探取目内
侍取紙筆具䟽某處當留兵若干餘悉赴塞下帝顧曰
真所謂頗牧在禁中未幾嘉勒斯賚果犯邊秦州方出兵
復召問曰瑋戰克乎對曰必克及瑋㨗書至帝謂廸曰
卿何料之審也廸曰嘉勒斯賚大舉入冦使諜者聲言以
某日下秦州㑹食以激怒瑋瑋勒兵不動坐待其至是
則以逸待勞臣用此知其决勝也(考異司馬光記此事/多差誤今不取並依)
(本/傳)
　吕中曰嘉勒斯賚李繼遷均之為西蕃首領也惟朝廷
　與繼遷以國姓則繼遷驕與斯賚以官則斯賚叛蓋
　無駕馭之道而徒施羈縻之術所以長其驕而速其
　叛也若曹瑋者可謂良將矣能知斯賚之必叛䇿徳
　明之可圖料元昊之必反此其智豈徒决兵家之勝
　負而已哉
庚戍以不雨罷重陽宴令諸路轉運使督民焚捕蝗蝻
時以愆亢有龜山僧智悟就開寳寺福聖塔斷左手祈
雨是日雨降自秋不雨帝憂形於色减膳撤樂徧走羣
望及是霑沛中外欣慶分遣官致謝於所祈處上作甘
雨應祈詩近臣畢和　詔諸州蝗旱今始得雨方在勸
農所宜省事凡諸營造悉罷之　己未詔諸州縣七月
以後訴灾傷者准格例不許今嵗蝗旱特聽受其牒訴
青州言飛蝗投海死海水所激積於岸側凡百里　所
修玉局觀上青宫悉罷　詔灾傷州軍有以私廪賑貧
民者二千石與攝助教三千石與大郡助教五千石至
八千石第授本州文學司馬長史别駕　庚午内出北
靣榆桞圖示輔臣數踰三百萬帝曰此可代鹿角也雄
州李允則頗用心於此朕嘗詢其累任勞課書厯否對
曰設官本要莅事但當竭力何得更謀課最此言亦可
嘉也　先是六月京畿京東西河北路蝗蝻繼生彌覆
郊野食民田殆盡七月過京師羣飛蔽空延至江淮南
趣河東及霜寒始盡飛蝗之過京城也帝方坐便殿閤
中御膳左右以告帝起臨軒仰視則蝗勢連雲障日莫
見其際帝默然還坐意甚不懌乃命撤膳自是聖體遂
不康　冬十月壬申朔詔以來年正月二日詣景靈宫
奉上聖祖徽號禮儀院言正月天書降用上元日朝拜
玉清昭應宫十月聖祖降請以下元日朝拜景靈宫著
為定式　己卯王欽若表上翊聖保徳真君傳三卷帝
製序　初祠部員外郎吕夷簡提㸃兩浙路刑獄時京
師大建宫觀伐材木于南方有司責期㑹峻急工徒至
有死者誣以亡命收繫妻子夷簡疏請緩役從之又言
盛冬挽運艱難冝須河流漸通以兵卒畨送及代歸帝
謂曰觀卿所奏有為國愛民之心矣乃擢刑部員外郎
兼侍御史知雜事嵗蝗旱夷簡請責躬修政嚴飭輔相
思所以共順天意及奏彈李溥專利罔上冦凖判永興
黥有罪者徙湖南道由京師上凖變事夷簡曰凖治下
急是欲中傷凖耳冝勿問益徙之逺方帝從之　先是
丁謂力庇李溥主行新法言不便者雖衆謂特之益堅
及謂罷政羣議復起帝謂王旦等曰茶鹽之利要使國
用贍足民心和悦卿等冝熟思之旦等曰此屬邦計欲
選官與三司再行定奪臣等參詳可否奏裁帝曰卿等
冝即具詔明述恤民之意丁酉遂下詔言茶鹽等一依
常例更不别生名目致有疑誤虧損　十一月甲辰三
司言諸司欠商賈飛錢欲罷來年官市繒絹償之詔發
内藏錢二十萬緡以給其費　河西節度使石普上言
九月下旬日食者三又言商賈自秦州來言嘉勒斯賚欲
陰報曹瑋請以臣嘗所獻陣圖付瑋可使瑋必勝先是
帝方崇符瑞而普請罷天下醮設歲可省緡錢七十餘
萬以贍國用遂忤帝意於是帝益以普言踰分而樞宻
使王欽若因言普欲以邊事動朝廷帝怒欲遣使就劾
宰相王旦請先召還命知雜御史吕夷簡推鞫獄具集
百官參驗九月下旬日不食普坐私藏天文罪應死詔
除名配賀州遣使縶赴流所帝謂輔臣曰普出微賤性
輕躁千求不已既懵文藝而假手撰述以揣摩時事朕
以先朝故每容忍之而普言益肆録其微效俾貸極典
聞普在流所思㓜子輙泣下流人有例攜家否王旦等
曰律無禁止之文詔許挈族以行尋命房州安置増屯
兵百人守䕶之普倜儻有膽略凡預討伐聞敵所在即
馳赴之兩平蜀盗大小數十戰摧鋒與賊角衆伏其勇
頗通兵書隂陽六甲星厯推步之術　壬子以知秦州
曹瑋為秦州都部署依前兼涇原儀渭州鎮戎軍縁邉
安撫使以禮部郎中李及為太常少卿知秦州時瑋數
上章求解州事帝問王旦誰當代瑋者旦薦及可任帝
即命之衆議皆謂及非守邊才秘書監楊億以告旦旦
不答及至秦州州之將吏心亦輕之㑹有屯駐禁軍白
書掣婦人金釵於市中吏執以聞及方坐觀書召之使
前畧加詰問其人服罪及不復下吏亟命斬之復觀書
如故將吏皆驚服不日聲譽逹京師億聞之復見旦具
道其事且言旦知人之明旦笑曰外廷之議何其易得
也禁軍戍邊白晝為盗於市中此固當斬烏足以為異
政乎旦之用及者其意非在此也夫以曹瑋知秦州戎
羌讋服邊境之事瑋處之已盡其冝使他人往必矜其
聰明多所變置敗壊瑋之成績旦所以用及者但以及
重厚必能謹守瑋之規摹而已億由是益服旦之識度
(考異李燾曰此事據司馬光記聞然光謂瑋在秦州七/年及以樞宻直學士代之則誤及代瑋知州事耳瑋總)
(兵馬如故旦瑋去年九月方自渭徙秦其在秦才一周/歲實未久也及為宻學乃天禧四年正月今但為太常)
(少卿瑋雖總兵馬而及知州事禁軍白畫盗民物守臣/固可斬不必為主將也光又云及為主將葢誤以及即)
(代瑋總兵馬者故云爾今畧/刪改使不相扺牾更須考之)　乙卯詔改來年元曰天
禧　十二月戊戌奉天書置天安殿玉皇寳冊衮服二
聖絳紗𫀆於文徳殿帝致齋於崇徳殿己亥酌獻訖奉
天書及玉皇寳冊衮服赴玉清昭應宫聖祖寳冊僊衣
赴景靈宫帝遂宿齋於玉清昭應宫
天禧元年春正月辛丑朔改元奉天書升太初殿行薦
獻禮上玉皇大天帝寳冊衮服又詣二聖殿奉上絳紗
𫀆奉幣進酒諸路分設羅天大醮是日帝齋于景靈宫
壬寅奉上聖祖冊寳仙衣于天興殿禮畢車駕還内羣
臣入賀于崇徳殿　丙午詔以是月十五日行宣讀天
書之禮　庚戍親饗六室是日帝齋于南郊之青城辛
亥奉天書合祭天地以太祖太宗並配還御正陽門大
赦天下賞賜如東封例免灾傷州軍見欠田租及和糴
减荆湖南路鹽價蠲天下逋欠雖盗用經三十年者亦
蠲之遂御天安殿受尊號冊寳　乙卯帝與羣臣讀天
書于天安殿　戊戍詔以四月一日為天祺節其制度
悉如天貺(考異天祺節宋史作天祥/今從長編及東都事畧)　丙寅命宰相王
旦為兖州太極觀奉上冊寳使　己巳給事中孫僅卒
帝曰僅篤于儒學性端慤中立無競深可惜也命遷其
子官　二月三司假内藏庫錢五十萬貫　庚午詔賑
灾發州郡常平倉　壬申帝御正陽門觀酺凡五日
丁丑詔别置諫官御史各六員増其月俸不兼他職每
月須一員奏事或有急務聽非時入對及三年則絀其
不勝任者　戊寅内外官並加㤙　帝作三惑論三惑
歌併注仍繢畫刻板摹本以賜輔臣　發常平倉粟出
糴以濟貧民京市物貴故也　丙戌帝齋于長春殿
丁亥設元天大聖后版位于文徳殿帝親酌獻拜授冊
寳於王旦仙衣于趙安仁旦等跪受奉以升輅具鹵簿
儀衛所過禁屠宰二日官吏迎拜至兖州遣官三十員
袴褶前導奉冊日帝不視朝　庚寅進封李公藴為南
平郡王　辛卯召太子中允直龍圖閣馮元講易于宣
和門之北閣待制查道李虚已李行簡預焉自是聽政
之暇率以為常因數訪大臣能否而行簡無所怨昵必
盡稱道其長人推其長者　初有日者上書言宫禁事
坐誅籍其家得朝士所與徃還占問吉凶簡尺帝怒欲
盡付御史按罪王旦具請以歸翌日白上曰此人之常
情且語不及朝廷不足究治因自取舊所占問者進曰
臣少賤時不免為此必以為罪願并臣下獄帝曰此事
已發何可免旦曰臣為宰相執國法豈可自為之幸於
不發而以罪人帝意解旦至中書悉焚所得書既而大
臣有欲因是以擠己所不快者力請究治帝令就旦取
書旦曰臣已焚之矣由是獲免者衆　己亥刑部侍郎
參知政事陳彭年卒帝聞之即幸其第涕泗良乆贈右
僕射諡文禧録其子孫甥姪彭年敏給彊記尤好儀制
㳂革刑名之學平居手不釋卷屬詞頃刻而就未嘗抒
思自升内閣即以翰墨為己任不欲領他務及李宗諤
卒楊億病退彭年專其任事務益繁愈勤職以固寵手
披簡䇿口對賔客及胥吏白事滿前或宻答詔問曉夕
若是形神皆耗及卒帝甚追悼其妻每入謁多獲賜賚
然彭年素姦諂時號九尾野狐在翰林日嘗詣中書謁
宰相王旦辭不見翌日復至自言有事當啓白旦諭令
見向敏中他日敏中命吏取彭年所留文字示旦旦瞑
目索紙封之敏中曰何不一覽旦曰不過興建符瑞圖
進取耳始彭年仕未逹求為大理寺詳斷宫張齊賢時
當國一見輙不可人問其故齊賢曰此人在朝必亂國
政或疑齊賢過甚後乃服其知人(齊賢云云據王/皥百一編附見)　戊
午以樞宻使王欽若為㑹靈觀使㑹靈初置使命參知
政事兼領於是王曽次當為之欽若方挾符瑞固恩寵
意欲得此曽因懇辭焉帝頗不懌謂曽曰大臣冝傅㑹
國事何遽自異耶曽頓首謝曰君從諫為明臣盡忠為
義陛下不以臣駑病使待罪政府臣知義而已不知異
也(考異李燾曰葉清臣王曽言行録曽縁此罷政及中/謝日具述欽若欲自領使上意大悟于是欽若出知)
(餘杭然欽若之出蓋/不因此誤也今不取)　庚申免潮州逋鹽三百七十餘
萬斤　江南提㸃刑獄范應辰上言伏覩辛亥制書常
赦不原者咸除之臣謹按吕刑云五刑之疑有赦五罰
之疑有赦今姦凶之軰宻料赦期肆其殘酷方合正典
刑而遽逢霈澤配為卒伍皆給衣糧又何異賞人為盗
耶較諸疑則赦之諒有殊矣望自今凡有知赦在近而
故為罪戾者死罪已下遞減一等斷之帝曰先帝因郊
禮方議肆赦致齋之夕有朝士秦再思上書願勿赦且
引諸葛亮佐劉備數十年不赦事先帝頗疑之時趙普
為相因入對言曰聖朝開創已來具存彛制每三年郊
祀即覃肆眚所謂其仁如天堯舜之道也至若劉備偏
據一方區區用心臣竊為陛下不取先帝善其對赦宥
之文遂定應辰發論頗見盡心然全無赦宥亦恐難行
張知白曰古人所謂數則不可無之實難斯為確論也
　是春京畿旱　夏四月庚午王旦至自兖州言曹濟
徐鄆州廣濟淮陽軍每年船運上供斛斗三十七萬石
去嵗蝗旱望免夏税一料支移詔可　乙亥出聖祖神
化金寳牌分給京城寺觀及天下名山牌長二寸許廣
寸餘面文曰玉清昭應宫成天尊萬壽金寳背文曰永
鎮福地其周郭皆隠起蛇龍華葩之狀封以絳囊漆匣
帝親題署之　壬午賜進士揚偉及第賈昌朝同出身
大禮之初貢舉人獻頌者甚衆詔近臣詳考惟偉及昌
朝可采故召試學士院而命之　甲申命龍圖閣待制
查道知虢州將行帝御龍圖閣飲餞之時虢州蝗灾道
既至不俟報出官廪米設糜粥振饑者發州麥四千斛
給農民種所全活萬餘人　乙酉以著作郎劉煜為右
正言時准别詔置諌官煜首預其選上曰諫官御史當
識朝廷大體乃為稱職煜温叟之子也嘗知龍門縣羣
盗殺人煜捕得之將械送府恐道亡去皆斬之衆伏其
果通判益州召還時王曙治蜀或言其政苛暴因對帝
問曙治狀與凌䇿孰愈煜曰策在蜀嵗豐事簡故得以
寛假民比嵗小歉盗賊間發非誅殺不能禁然曙所行
亦未嘗出法外也帝然之曙峻法以繩盗賊贓無輕重
一切戮之衆股慄居數月盗賊屏竄蜀民外户不閉嘗
有卒夜告其軍謀亂者曙立辨其偽斬之民安其政以
比張詠號前張後王
　吕源曰天禧之前羣臣百執事皆得言事不專主于
　䑓諌之臣也真宗既因浮議創建言官于是首擢劉
　煜次用魯宗道奏䟽並令親書許通進司進入時煜
　與宗道多以𤨏細之事塞責真宗嘗有不悦之辭自
　是而後朋黨興矣
五月甲辰太保平章事王旦以疾求退旦登柄用凡十
八年為相一紀謙退周謹每遷官受賜常有愧避之色
素羸多疾又以名位太重憂畏不自安自東魯復命益
臞瘠不任趨謁連拜章求解帝優詔褒答繼以面諭戊
申制授太尉兼侍中聽五日一赴起居因入中書遇軍
國重事不限時日入預參决旦聞命愈恐家居不出手
疏懇請去位且言私門百口屬疾將遍欲退身以息灾
咎今加此峻秩則是愈増罪釁辭意堅苦(考異實録云/旦奉詔詣便)
(殿占謝固讓新命據本傳及神道碑並/云旦不出也恐實録未可全信今不取)又遣其子詣向
敏中附奏乃詔止加封邑其餘優禮悉如前制己酉熒
惑犯太微　詔以仍嵗蝗旱遣使分路安撫　以高郵
軍民荀懐玉為本軍助教以其出米麥三千解濟饑民
故也仍許自今為例　丙辰開封府及東京陜西江淮
兩浙荆湖路百三十州軍並言二月後蝗蝻食苖詔遣
使臣與本縣官吏焚捕每三五州命内臣一人提舉之
　西京應天禪院太祖皇帝神御殿成為屋凡九百九
十一區己未命宰相向敏中為奉安聖容禮儀使入内
都知張景宗管句迎奉左諫議大夫戚綸告永昌陵
以秘書丞譙人魯宗道為右正言用新詔也　殿中侍
御史張廓言奉詔京東安撫民有儲蓄糧斛者欲誘勸
舉放以濟貧民俟秋成依鄉例償之如有欠負官為受
理從之　契丹蕭和卓伐高麗不克而還　六月丙子
右正言魯宗道言親民之官政事最切漢宣帝凡拜刺
守相必親見之考察其言觀其能否今或未然凡除知
州通判京朝官知縣候滿三五人宜令大臣延之中書
察其應封考其臧否縣令則擇䑓閣有風鑒聞望臣僚
主遣之能否之間各知其狀恐於聖政稍得其冝又審
官之任本宰相之職冝妙選英哲以委之庻激濁揚清
漸得良牧賢宰則斯民之大幸也　庚辰發運使言真
州等處轉般倉及江浙上供米二百二十餘萬斛欲留
逐處以濟闕乏從之　盗發後漢高祖陵論如律并劾
守土官吏遣内侍王克讓以禮治𦵏知制誥劉筠祭告
因詔州縣申前代帝王陵寢樵採之禁　甲申以武昌
節度副使邉肅知光州用辛亥郝書也時刑部奏其元
犯帝曰肅在邢州日方契丹侵擾屢詔令棄城入保肅
能固守頗著誠效雖冒賄賂亦累該赦宥矣故特授以
郡向敏中嘗謂王旦曰邉同年責己乆牽復可乎旦曰
為近臣坐贓豈得便陞進耶敏中語數及之旦曰旦非
於同年無情公若欲用之須旦死可也敏中乃已　詔
金部員外郎提㸃中書制勅院五房公事劉明恕自今
遇慶節大禮許依樞宻副都承㫖例進奉上夀仍赴宴
㑹始更舊制也(考異祥符六年二月王旦言其不可王/曽言行録云堂吏劉明恕宰相以其服)
(勤嵗乆官為望郎引樞宻都承㫖例將異其禮公以政/府表則之地不可隳舊章乃議羣吏晨謁之際獨俾陞)
(階復援恩例改三品服公皆以為不可由是止令先謁/於階戺之前其後又議謹擇堂吏將以進士䇿名者充)
(選公曰我朝承有唐故事設此科謂之將/相科豈當屈以趨走吏耶衆皆赧服而止)　秋七月辛
丑以蝗蝻再生遣官分禱京城宫觀寺廟仍令諸州公
署設祭壇　己酉右正言劉燁魯宗道等言每有章疏
例於閤門投進事頗非便欲於通進銀臺司進入從之
又言章疏例須手冩伏縁筆札不精慮瀆聖覽詔冝令
親書　王旦以病堅求罷相甲寅召對滋福殿左右掖
扶而升帝覩其瘦瘁憫然曰朕方欲以大事託卿而卿
疾如此奈何因命皇子出拜旦惶恐走避皇子隨而拜
之旦言皇子盛徳必任陛下事因薦可為大臣者十餘
人其後不踐兩府者獨凌䇿李及旦退復上疏請去位
帝乃許之(考異李燾曰旦遺行録及神道碑並稱皇太/子按此時未建東宫今但稱皇子㑹要亦稱)
(皇太子又以為祥/符九年事尤誤也)丁巳以旦為太尉仍領玉清昭應宫
使特給宰相俸料之半令禮官草儀赴上尚書省旦端
重堅正明逹治體接物若甚和易而風格峻整當官莅
事莊厲不可犯其為宰相務遵法守度重改作善于論
奏言簡理順每與同列論事帝前或枉正相戾雖未嘗
廷争然自守直道不為曲辯所遷有識畧善鎮定大事
其于用人不以名譽必求其實居家賔客滿堂必察其
可言及素知名者别召與語詢訪四方利病或使疏其
言而獻之宻籍其名以薦人未嘗知諌議大夫張師徳
兩詣旦門不得見意為人所毁以告向敏中敏中乗間
言之旦曰旦處安得有毁人者及議知制誥旦曰可惜
張師徳敏中問之旦曰師徳名家子有士行不意兩及
吾門狀元及第榮進素定當静以待之若復奔競彼無
階而入者當如何也旦被人謗輒引咎不辨至人有過
失雖人主盛怒可辨者辨之必得而後已當國嵗乆帝
益倚信所言無不聽雖他宰相大臣有所議必曰王旦
以為何如事無大小非旦言不决契丹嘗於嵗給外别
假錢弊旦請以所給三十萬内各借三萬仍諭次年額
内除之契丹得之大慙次年復下有司契丹所借金幣
六萬事屬微末令仍依常數與之後不為比當是時兵
革不用海内冨實羣工百司各得其職故天下至今稱
為賢宰相　三司請依常嵗于開封府界均買草千餘
萬圍帝以螟蝗為害慮煩民力令中書樞宻院議其可
否向敏中曰國家監牧馬數萬先朝倍多廣費芻粟若
令羣牧司度數出賣散于民間緩急取之猶外厩耳王
欽若曰敏中之論實為便利臣請别具條奏帝可之
　吕中曰國初之馬市之於戎而養之于官自天禧以
　後向敏中建議不欲養之于官而養之於民夫市之
　于戎則中國䝉其利養之于民則生民䝉其害今養
　之于民固外厩也然惜一時之費而忘百年之備緩
　急將何所恃哉不惟有害于民而且無益于官此説
　一行王荆公所以有保馬戸馬之法也
八月庚午以樞宻使同平章事王欽若為左僕射平章
事先是帝欲相欽若王旦曰欽若遭逢陛下恩禮已隆
且乞令在樞宻院兩府任用亦均臣見祖宗朝未嘗使
南人當國雖古稱立賢無方然必賢士乃可臣位居元
宰不敢阻抑人此亦公議也帝遂止及旦罷卒相欽若
欽若嘗語人曰為王子明故遲我十年作相
　吕中曰康節在天津橋上聞杜鵑聲曰朝廷將用南
　人為相天下自此多事矣南人當國自欽若始不待
　王公旦而後見也然國初三陽方長則南不足以勝
　北熈寧一陰濳萌則北不足以勝南此風氣推移人
　才消長之候也
禮儀院奏詳定太尉王旦赴上儀注國初以來三公不
兼宰相無赴上之禮帝優寵大臣特有是命然旦終以
病不赴　帝以先所遣按巡諸路使者方屬西成或妨
農事乃悉召赴闕所在百姓委長吏倍加安撫無令輙
有騷擾　丙子詔京城禁園草地聽民耕牧　丙戍以
都官員外郎判三司都磨勘司浦城黄震為江淮兩浙
荆湖制置發運使賜金紫先是李溥出自三司小吏為
發運使十餘年姦贓狼藉丁謂黨之無敢言者震將行
上書自陳辭頗憤激帝知其意在溥也諭之曰卿當與
人和震對曰亷正公忠負陛下任使者臣不敢與之和
既至發溥姦贓數十事詔遣御史閤門祗候各一人按
劾之震嘗通判遂州㑹有詔特給兩川軍士緡錢詔至
西川而東川獨不及軍士謀為變震白守曰朝廷豈忘
東川殆詔書稽留耳即開庫給錢如西川衆乃定明日
而詔至　丁亥詔伎術人雖任京朝官審官院不在磨
勘之例　九月上與宰相議省吏員向敏中曰太祖太
宗朝閤門祇候不過三五員宣𨗳賛謁而已今踰數百
而除授未已禄廪至厚地望亦優其間不無濫被升擢
者願賜裁損帝曰此蓋相承為例當漸减省之　癸夘
給事中參知政事王曽罷為禮部侍郎初曽以㑹靈觀
使譲王欽若帝意不懌及欽若為相因欲排異己者數
譖之㑹曽市賀皇后家舊第其家未遷而曽令人舁土
置門外賀氏入訴禁中明日帝以語欽若遂罷曽政事
曽既罷徃謁王旦旦疾甚辭勿見既而語其家人曰王
君介然他日徳望勲業甚大昨讓㑹靈觀使雖拂上㫖
而詞直氣和了無所慴且始被進用已能若是我自任
政事幾二十年每進對稍忤上意即䠞蹜不能自客以
是知其偉度矣　以翰林學士右諌議大夫李迪為給
事中參知政事依前㑹靈觀副使先是迪嘗獨對内東
門帝出三司使馬元方所上嵗出入財用數以示迪時
仍嵗旱蝗帝憂不給問何以濟迪曰祖宗初置内藏庫
欲辦收復西北故土且以備凶荒今邉無他費陛下用
此以佐國用則賦歛寛民不勞矣帝曰朕欲用李士衡
代元方俟其至當出金帛數百萬借三司廸曰天子于
財無内外願詔賜三司以顯示徳澤何必曰借帝悦迪
又言陛下柬封時勑所過無伐木除道即驛舍或州治
為行宫才令加塗蔇而已及幸汾亳土木之役過徃時
百倍今旱蝗之灾殆天意所以儆陛下也帝深然之
以馬知節知樞宻院事曹利用任中正周起同知院事
　戊申以蝗罷秋宴　己酉太尉玉清昭應宫使王旦
卒前數日車駕幸其第留帝手自和藥并薯蕷粥賜之
後賜白金五千兩旦命家人還獻作奏畢自益四句云
已懼多藏况無所用見欲散施以息咎殃亟令舁至内
闥有詔不許還至門旦已卒旦與楊億素厚善病革延
至卧内請撰遺表且言忝為宰相不可以將盡之言為
宗親求官止叙平生遭遇願帝日親庶政進用賢士少
減焦勞之意仍戒子弟云我家世名清徳當務儉素勿
為厚𦵏以金玉置柩中時年六十一帝遽臨哭之廢朝
三日優詔贈太師尚書令魏國公諡曰文正録其子弟
姪外孫門人故吏授官十數人及諸子服除又詔各進
一官旦性冲澹寡欲奉身至薄所居甚陋帝欲為治之
旦以先人舊廬懇辭而止每有賜予見家人列置庭下
輙歎曰生民膏血安用許多被服質素家人服飾稍過
即瞑目不視有貨玉帯者子弟以為佳呈旦旦命繫之
曰還見佳否曰繫之安得自見旦曰自負重而使觀者
稱好無乃勞乎亟還之故所服止於賜帶生平不置田
宅曰子孫當各念自立何必田宅徒使争財為不義耳
兄子睦頗好學嘗獻書求舉進士旦曰我嘗以太盛為
懼豈可復與寒士争進至其沒也子素猶未官婚姻不
求門閥事寡嫂有禮與其弟旭友愛尤篤留意文雅及
近世典章官族敦奬名教中外莫不欽其徳風咸平初
旦聞李沆之言猶未深信及是見王欽若丁謂等所為
欲諌則業已同之欲去則帝遇之厚乃歎曰李文靖真
聖人也祥符間每有大禮輙奉天書以行常悒悒不樂
寢疾臨終語其子曰我别無過惟不諫天書一節為過莫
贖我死之後當削髪披緇以歛諸子欲奉遺令楊億以
為不可乃止(考異龍川别志又載旦買妾及問沈氏銀/噐事按旦最以清儉著稱恐此亦未必然)
(今不/取)
　吕中曰嘗究觀國朝自天禧以前一䕫一契之謡未
　興也大范小范之名未出也四賢一不肖之詩未作
　也君子小人之黨未分也而張詠孔道輔馬知節之
　徒自足以養成天下之氣節胡海陵之學未興也穆
　尹之古文未出也三蘇父子之文章未盛也二程兄
　弟之學業未著也而楊億王元之之文自足以潤色
　國家之制度蓋自李文靖王文正當國抑浮華而尚
　質實奬恬退而黜奔競是以同列有向敏中之清謹
　政府有王曽之重厚臺諫有魯宗道之質直相與養
　成渾厚朴實之風以為天聖景祐不盡之用雖搢紳
　之議論臺諌之風采道學之術科舉之文非若慶厯
　以來炳炳可觀而紀綱法度皆整然不紊兵不驕財
　不匱官不冗士不浮雖慶厯之盛亦有所不及也
詔自今特㫖召試者並問時務䇿一道仍别試一賦論
或雜文一首　癸亥上封者言國子監所鬻書其直甚
輕望令増定帝曰此固非為利政欲文籍流布耳不許
右正言魯宗道言進士所試詩賦不近治道諸科對義
但以念誦為工罔究大義帝謂輔臣曰前已降詔進士
兼取䇿論諸科有能明經者别與考校可申明之　冬
十月壬申諭諸州非時灾沴不以聞者論罪　十一月
辛亥翰林學士李維等上新修大中祥符降聖記五十
卷迎奉聖像記二十卷奉祀記五十卷詔褒之賜噐帛
有差　乙夘幸太一宫大雪盈尺帝謂宰相曰茲固豐
稔之兆但慮民力未充失於播種卿等其設法振勸勿
遺地利　十二月丙子知制誥盛度等言奉詔蠲放逋
欠凡九百四十三萬所釋萬五千五百人　庚寅玉清
昭應宫判官禮部郎中知制誥夏竦責授職方員外郎
知黄州竦娶楊氏頗工筆札有鈎距竦浸顯多内寵與
楊不睦楊與弟媦疏竦陰事竊出訟之又竦母與楊氏
母相詬詈皆詣開封府以聞下御史臺置劾仍令與楊
離異　壬辰遣使縁汴河收瘞流尸從淮南轉運使薛
奎請也(考異范鎮東齋記云天禧初薛簡肅公為江淮/發運使辭王文正公王無他語但云東南民力)
(竭矣薛退而謂人曰真宰相之言也按奎除淮南轉運/乃天禧元年十二月其年九月王旦已卒王曽亦先罷)
(政矣除發運又在二年二月恐鎮誤也當是/旦語張士遜事見祥符元年四月今不取)　是嵗諸
路民饑
　資治通鑑後編卷三十二
