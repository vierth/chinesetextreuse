
　資治通鑑後編卷九十七
　　　　　　　　　　　刑部尚書徐乾學撰
　宋紀九十七(起彊圉大淵獻正月盡上/章攝提格十二月凡四年)
　　徽宗體神合道駿烈遜功聖文仁德憲慈顯孝皇
　　帝
大觀元年春正月戊子朔赦天下　甲子中太一宮使
魏國公蔡京復為尚書左僕射兼門下侍郎　戊戌幸
興德禪院　庚子置禮儀局於尚書省　甘露降於帝
鼐中羣臣稱賀　壬寅尚書右丞吳居厚以老避位罷
為東太一宮使　壬子以何執中為中書侍郎鄧洵武
為尚書左丞户部尚書梁子美為尚書右丞子美初為
河北都轉運使傾漕計以奉上至捐緡錢三百萬市北
珠以進由是諸路漕臣效尤爭進羨餘矣北珠出於女
真子美市於遼遼嗜其利虐女真捕海東青以求珠女
真深怨之而子美用是顯　二月己未詔令道士序位
在僧上女冠在尼上　壬戌向宗囘徙封安康郡王
甲子詔淮南兩浙應私鑄錢限一季首納限滿不首竝
依私錢法其納到私錢竝許發赴京畿錢監改鑄御書
當十錢　以黎洞納土曲赦廣西　乙亥復醫學　己
卯復行方田　丙戌以平昌郡君韋氏為才人　鳯翔
府于仙姑授清真沖妙先生尋遣李瓌齎御封香徃鳯
翔太平宮等處道場因就宣于仙姑赴闕(此據長編/所載初草)又
有虞仙姑者年八十餘狀貌如少艾行大洞法一日帝
誦大洞經舉首見有仙官侍立者蔡京嘗具飯招仙姑
見大猫指而問京曰識之否此章惇也意以諷京京大
不樂帝嘗問仙姑致太平之期對曰當用賢人帝曰賢
人謂誰曰范純粹也帝以語京京曰此元祐臣僚所使
遂逐之於是士大夫爭言虞仙姑亦入元祐黨矣(此據/長編)
(所載孫覿供/到蔡京事迹)　三月己丑幸金明池賜宰相蔡京等宴
　丁酉尚書右僕射趙挺之罷為佑神觀使　以何執
中為門下侍郎鄧洵武為中書侍郎梁子美為尚書左
丞吏部尚書朱諤為尚書右丞諤出蔡京門善附㑹故
有是命　以蔡攸為龍圖閣學士兼侍讀　甲辰詔以
八行取士善父母為孝善兄弟為悌善内親為睦善外
親為婣信於朋友為任仁於州里為恤知君臣之義為
忠達義利之分為和孝弟忠和為上睦婣為中任恤為
下又制為不忠不孝不悌不和不睦不婣不任不恤之
刑諸犯八刑者縣令佐州知通以其事自書於籍報學
應有入學不睦十年不婣八年不任五年不恤三年能
改過自新不犯罪而有二行之實耆隣保伍申縣縣令
佐審聽入學在學一年又不犯第三等罪聽齒於諸生
之列　癸丑觀文殿大學士佑神觀使趙挺之卒贈司
徒諡清憲　以葉夢得為起居郎夢得附蔡京得為祠
部員外郎京罷相趙挺之更其所行及京再相復反前
政夢得入對因曰陛下前日所建立者出於陛下乎出
於太臣乎豈可以大臣進退而有所更張也帝悦故有
是命　夏四月乙丑以淑妃王氏為貴妃　五月己丑
朝散郎吳儲承議郎吳侔坐與妖人張懷素謀反伏誅
懷素獄起蔡京欲因以傅致吕惠卿之罪下其子淵于
獄搒笞數千下欲令招伏與懷素謀反淵卒不服得免
是日惠卿責授祁州團練副使宣州安置坐上表自劾
黨庇其子無責已之詞也　庚寅中書侍郎鄧洵武罷
張懷素獄朝士多株連者而洵武妻吳氏侔之兄女也
坐出知隨州提舉明道宮　甲午詔班新樂于天下
癸卯詔自今凡總一路及監司之任勿以元祐學術及
異議人充選　以安化蠻犯邊益兵赴廣西討之　乙
巳皇子構生才人韋氏所產也　六月己未以梁子美
為中書侍郎　壬戌詔景靈宮建僖祖殿室　甲子以
黎人地為庭孚二州　庚午令諸州學以御製八行八
刑刻石從江東轉運副使家彬奏請也　癸酉賜上舍
生二十九人及第　乙亥尚書右丞朱諤卒贈光祿大
夫諡忠靖蔡京為誌其墓　甲申以才人韋氏為媫妤
　是月以蔡薿為給事中薿以學錄試䇿揣蔡京且復
用即對曰熈豐之德業足以配天不幸繼之以元祐紹
聖之纘述足以永頼不幸繼之以靖國陛下兩下求賢
之詔冀以聞至言收實用也而見於元符之末者方且
幸時變而肆姦言乘間隙而投異意詆誣先烈不以為
疑動搖國是不以為憚願逆處於未至而絶其原於是
擢為第一以所對頒天下甫解褐即除秘書正字不踰
年至侍從前此未有也　秋七月乙酉朔伊洛溢　戊
子詔括天下漏丁　壬寅班祭服于州郡　乙巳賢妃
武氏薨　丙午臣僚上言蘇州錢法之壞始於蔡渭成
於蹇序辰二人之罪惟均而小平錢之害又出序辰渭
已除名勒停送蔡州羈管而序辰止降三官安居善郡
罪同罰異士論咸疑詔蹇序辰責授單州團練副使江
州安置　崇寧更錢法以一當十民嗜利犯法者紛紛
或捕得私錢數大缶誣為樞宻章楶子綖所鑄綖劉逵
之婦兄也蔡京怨逵因而興獄初遣監察御史張茂直
就平江鞫之案上綖不伏再遣侍御史沈畸畸既至繫
者數百人盡釋之歎曰為天子耳目司而可傳會權要
殺人以茍富貴乎遂閱實平反以聞京大怒别遣官鍜
鍊綖竟竄海島籍没其家(此據方勺泊/宅編增修)於是臣僚上言
畸為耳目之官不能盡公䆒實奏牘語言自為同異無
以副朝廷任使之意又言畸去春嘗上封事訾毁朝廷
法度意在迎合大臣懷奸異議詔貶畸監信州酒税未
幾卒　八月乙卯太中大夫提舉崇福宮曾布卒于潤
州　丁巳封皇子構為蜀國公　庚申以户部尚書徐
處仁為尚書右丞兵部尚書林攄同知樞宻院事張懷
素妖事覺攄以開封尹與中丞余深雜治得士民交關
書疏數百攄請悉焚蕩以安反側衆稱為長者不知蔡
京與懷素游最宻攄實為京地也京深德之用鞫獄明
允連擢數官至是遂登樞府　己巳降德音于淮海吳
楚二十六州減囚罪一等流以下釋之　九月庚寅建
顯烈觀于陳橋　己酉加上僖祖諡曰立道肇基積德
起功懿文憲武睿和至孝皇帝朝獻景靈宮　庚戌饗
太廟　辛亥饗明堂赦天下升永興軍為大都督府
李景直等四人以上書觀望罪竝編管嶺南　宣義郎
致仕程頥卒年七十五頥於書無所不讀其學本於誠
以大學論語孟子中庸為標指而達於六經動止語黙
一以聖人為師嘗言今農夫祁寒暑雨深耕易耨播種
五榖吾得而食之百工技藝作為器物吾得而用之介
胄之士被堅執鋭以守土宇吾得而安之無功澤及人
而浪度歲月晏然為天地間一蠧唯綴緝聖人遺書庻
幾有補耳於是著易春秋傳平生誨人不倦故學者出
其門最多淵源所漸皆為名士而劉絢李籲謝良佐游
酢張繹蘇昞吕大臨吕大鈞尹焞楊時德望尤著世稱
頥為伊川先生　冬十月己未詔士有才武絶倫者歲
貢凖文士上舍上等法　庚申和賜蔡京君臣慶會閣
落成詩　辛酉蘇州地震　乙丑提舉崇福宮張商英
責授安化軍節度副使歸州安置以臣僚言其罪大責
輕也　己巳大雨雹　閏月丙戌以林攄為尚書左丞
資政殿學士鄭居中同知樞宻院事初居中自言為鄭
貴妃從兄弟妃家世微亦倚居中為重由是連擢至翰
林學士除同知樞宻院事時妃寵冠後宮於居中無所
頼乃用宦官黄經臣䇿以外戚秉政辭改資政殿學士
中太一宮使兼侍讀蔡京再得政居中之助為多厚責
報於京京為言樞宻本兵之地與三省殊無嫌於用親
經臣方持權力抗前説京言不效居中疑不已援始怨
之乃與張康國間京都水使者趙霆得龜两首於黄河
獻以為瑞京曰此齊小白所謂象罔見之而霸者也居
中曰首豈宜有二人皆駭異而京獨主之殆不可測帝
命棄龜金明池謂居中愛我遂申前命　乙未詔守令
以户口為殿最　升桂州為大都督府建鎮州於黎母
山心賜軍額曰靖海用知桂州王祖道䇿也　壬申禁
用翡翠　乙巳升太原府鄧州竝為大都督府　十一
月壬子朔日有食之蔡京以不及所當食分率羣臣稱
賀　癸亥詔以議禮當追述三代之意適今之宜開元
禮不足為法今親製冠禮沿革十一卷付議禮局餘五
禮令視此編次　乙丑置内外符寳郎國初創業艱難
諸寳多階石為之元豐中詔依古作天子皇帝六璽有
玉而未成元符初始得玉工之善者琢之但疉篆而已
玉亦不甚良至是得漢傳國璽實秦璽乃藍田玉李斯
之魚蟲篆也文曰受命於天既壽永昌帝獨取其文而
黜其璽不用因自作受命寳其方四寸有奇時又得古
小玉印文曰承天福延萬億永無極者帝又以其文倣
李斯魚蟲作寳大將五寸皆為螭紐其篆則蔡京命其
子翛以意斆之名為鎮國受命二寳合先帝六璽是為
八寳(此據蔡滕國/史後補修入)命置官以掌之尚書省言今禁中已
有常用之寳所用至多不可改移欲鎮國受命寳皆寳
而不用惟封禪則用之皇帝之寳答鄰國書則用之皇
帝行寳降御劄則用之皇帝信寳賜鄰國書及物則用
之天子之寳答夷國書則用之天子行寳封册則用之
天子信寳舉大兵則用之餘皆用常用之寳從之　己
巳升瀛州為河間府瀛海軍節度　戊寅尚書右丞徐
處仁以母憂去位　南丹州地與宜州及西南夷接壤
世為莫氏所居自署刺史王祖道欲取之乃誣其酋莫
公佞阻東蘭州不令納土發兵討之擒公佞以南丹州
為觀州公佞弟公晟結溪峒報復侵掠城邑殺刺史蔡
京匿不以聞特置黔南路領庭孚平允從宜柳融觀九
州　十二月庚寅京以功加太尉進何執中以下官二
等而召祖道為刑部尚書祖道在桂四年厚以官爵金
帛挑諸夷建城邑調兵鎮戌輦輸内地錢布鹽粟無復
齊限地瘴癘戌者十亡五六實無尺土一民益於縣官
時廣西轉運副使張莊與祖道表裏遂以代其任祖道
莊既鑿空超取顯美由是龎恭孫趙遹程鄰相與效之
邊壤益多故矣　癸巳以江寧荆南杭越洪福潭廣桂
竝為帥府　丁酉置開封府府學　己亥以婉容喬氏
為賢妃　是歲秦鳯旱京東水河溢遣官賑濟貸被水
户租　廬州雨豆　乾寧軍言黄河清踰八百里凡七
晝夜詔以乾寧軍為清州　涪州夷駱世葉等内附以
其地為珍承二州知州龎恭孫誘之以來也　太廟齋
郎方軫上書言蔡京睥睨社稷内懷不道專以紹述之
説為自媒之計内而執政侍從外而帥臣監司無非其
門人親戚京每有奏請盡作御筆行出語入曰此上意
也明日不行又語人曰京實啓之也善則稱已過則稱
君必欲陛下歛天下之怨而後已自元符末陛下嗣服
忠義之士投匭者無日無之京分為邪等黥配編置不
齒仕籍則誰肯為陛下言哉京又使子攸日以花石禽
鳥為獻使陛下不知天下治亂臣以為京必反也請誅
京以安天下詔宣示京京請下軫獄竟流嶺南
二年正月壬子朔受八寳於大慶殿大赦天下文武進
位一等蔡京表賀符瑞　乙卯以婉儀劉氏為德妃
己未太尉蔡京進太師加童貫節度使仍宣撫　庚申
進封京兆郡王桓為定王蜀國公構為廣平郡王　甲
子以神宗德妃宋氏劉氏為淑妃賢妃喬氏為德妃
戊寅徙封向宗囘為漢東郡王向宗良為開府儀同三
司　改封趙懷德為順義郡王昭化軍節度使河南蕃
部總領以河南蕃將綿實羅䝉為節度觀察留後賜名
趙懷忠　河東河北盜起　二月甲申置諸路曹掾官
　丙戌歸州安置張商英移陜州居住　甲午詔建徽
猷閣藏哲宗御集置學士直學士待制官　庚戌以媫
妤韋氏為修容　三月庚申班金籙靈寳道塲儀範于
天下　戊寅賜上舍生十三人及第　門下中書後省
左右司言檢㑹今年正月一日赦書元祐黨人懐姦
睥睨報怨不已公肆詆誣罪在宗廟者朕不敢貸其
或情輕法重例被放棄或非身自犯因人得罪或志
匪誣謗言有近似或本縁辨理語涉譏訕或止因職
事偶涉更改凡此之類不據元貶謫罪犯審量其情
分輕重等第取情理輕者與落罪籍甄叙差遣今將
元編類册内依詳赦文看詳到孫固等四十五人(孫/固)
(陸佃王存蔣之竒趙瞻安燾顧臨張問朱師服錢勰王/欽臣楊畏李之純王汾馬黙周鼎向級李昭玘歐陽棐)
(陳察梁士能楊彥璋李賁鍾正甫許端卿趙彥若賈易/姚勔吕希績歐陽中立葉伸陳郛朱光裔蘇嘉吳儔常)
(立季茂直司馬康都貺鄧忠臣廖/正一吕希哲秦希甫張耒杜純)詔除孫固安燾賈易
外餘竝出籍又看詳到葉祖洽等六人(葉祖洽郭知章/上官均朱紱种)
(師極錢/景祥)詔竝出籍(考異李燾曰初草王珪孫固出籍在/四月千三日今不取實錄竝不載黨)
(人出籍事/甚無謂也)　詔監司歲舉所部郡守二人縣令四人赴
三省審察　夏四月辛巳手詔以追述先王寓馬於農
之意募人給地免租牧馬行之期年熈河頗見就緒凡
縣鎮塞關堡官銜内竝帶管勾給地牧馬事佐官同管
勾庻使人人各知任責　甲辰童貫遣統制官辛叔獻
馮瓘等復洮州　五月庚戌朔日有食之　辛亥以復
洮州功賜蔡京玉帶初神宗用唐故事以玉帶賜王安
石止繫三日及京受賜遂為常服　庚戌提舉京西南
路學事路瑗言臣所領八州三十餘縣比諸路最為褊
小學舍乃至三千餘區教養生徒三千三百餘人贍學
田業等歲收錢斛六萬三千餘貫石竊計諸路學舍生
徒田業錢斛之數何翅數百萬此曠古所未嘗有也乞
詔有司總會諸路州軍縣文武大小學生并學費所入
所用實數具圖册上之御府副在辟廱仍宣付史館從
之　壬子錫爾格城王子藏珍布格降復積石軍藏珍布
格以咒詛扇蕃族居錫爾格空城邊吏謂既能動衆必為
邊患童貫欲實其事遂㑹諸路進兵仍遣知西寧州劉
仲武出奇趨錫爾格城藏珍布格迎降并女弱才二十八
人初未嘗有兵也洎就擒邊吏張大其功過為緣飾以金
紙糊桶為頭冠木椅為胡牀淺紅絹為繖種種皆非羌
物㨗聞蔡京率百官稱賀詔俘藏珍布格至京師授正任
團練使鄧州鈐轄尋死于鄧州(此據長編所載/青唐錄修入)　甲寅
復諸路歲貢供奉物　丁巳以童貫為檢校司空奉寧
軍節度使賞收洮州積石功也　初童貫議欲收積石
軍積石與西寧接境劉仲武詣貫計事曰大兵入境賊
窮必走夏國路由西寧當即掩捕欲降則招納之或深
入巢穴可乘其便但河橋功力未易辦若禀命待報慮
失事機貫許以便宜藏珍布格果欲降丐一子為質仲
武即遣子錫徃而河橋已成仲武以兵渡河挈與歸獻
㨗宣撫司貫掩其功止錄河橋之勞仲武終不自言後
帝遣使持金醆賜先得積石軍招納降王者使者訪其
實以醆授仲武且召對帝慰勞久之曰高永年失律以
不用卿言今招納降王撫定河南皆卿力也仲武謝問
幾子曰九子乃以錫為右班殿直閤門祇候餘悉補三
班借職命仲武復知西寧州(此據長編所載/劉仲武傳修入)　壬戌詔
臨洮城依舊為洮州　帝賜蔡京詔曰昔我神考肇開
武勝疆理西陲惟時臨洮雖未克復分置一道以總其
名丕顯聖謨葢示必取朕克篤前烈告厥成功遠徹河
源奄有積石名王係頸版築一新壺漿載塗民罔告病
眷茲碩畫實頼相臣差次疇庸宜居第一蔡京可特許
奏補一子一孫官餘依轉官恩數　戊辰詔張康國以
下各進官一等　己卯以收復功命户部侍郎洪中孚
奏告天地宗廟社稷　葆真觀妙沖和先生劉混康卒
特贈太中大夫　六月乙酉以涪夷地為珍州　甲午
以平夏城為懷德軍　乙未以殿中六尚算學太官局
翰林儀鸞司皆隷六察　戊戌門下中書後省左右司
復依赦看詳到韓維等九十五人詔竝出籍(韓維楊康/國趙卨鮮)
(于侁龔原董敦逸吕希純岑象求孔武仲葉濤唐義問/余卞宋保國李深陳祐商倚李之儀范正平李祉韓治)
(曽紆黄隱馬諗王履任濬趙希德郭子旂劉延肇錢盛/吳休復崔昌符李遇李玩吉師雄趙希夷王庭臣高士)
(權李永王獻可李嘉亮姚雄潘滋高茂華滕友張溥梅/君俞楊瓌寳林膚彭醁吕彥祖陳唐曹盥王守曹興宗)
(高公應黄才江公望黄安期梁俊民王貫張集鹿敏求/季賁高士育逄純熈趙令畤倪直孺沈千宋壽岳侯顧)
(道趙越周鍔蕭刓高遵裕劉渭楊琳鄧允中董祥王交/楊朏于肇劉勃許尭輔謝潛張夙何大正張裕洪芻鮮)
(于綽李積中馮百藥衮公邇李新許安修按/此據長編所列止九十四人葢脫去一姓名)　戊申三
省檢會正月一日赦書應元祐黨人不以存亡及在籍
可特與叙官勘會前任宰臣執政官見存人韓忠彥蘇
轍安燾身亡人文彥博吕公著吕大防劉摯曾布章惇
梁燾王巖叟李清臣范純禮黄履詔見存人與復一官
文彥博等亦各追復有差　秋七月庚戌罷建僖祖殿
室　乙卯以婉容王氏為賢妃　八月辛巳邢州河水
溢壞民廬舍復被水者家　丙申中書侍郎梁子美罷
知鄆州　己亥置保州敦宗院　九月辛亥以林攄為
中書侍郎吏部尚書余深為尚書左丞　壬戌貶向宗
囘為太子少保致仕　乙丑詔諸路州學有閣藏書皆
以經史為名方今崇八行以廸多士尊六經以黜百家
史何足言應置閣處賜名曰稽古(考異宋史徽宗紀大/觀三年九月己未賜)
(天下州學藏書閣/名稽古今從長編)　癸酉皇后王氏崩　削向宗囘官
爵　丙子曲赦熈河蘭湟秦鳯永興軍路　冬十一月
丁未朔太白晝見　乙丑上大行皇后諡曰靖和　丙
寅吕惠卿復宣奉大夫提舉明道宮任便居住　戊辰
詔受命寳增鎮國二字　十二月己卯峽州居住張商
英許任便居住商英有别業在宜都縣懇蔡京乞歸其
地京從都省批狀依所申商英深德之　壬寅陪葬靖
和皇后于永裕陵　是歲同州黄河清　夏人入貢
涪州夷任應舉湖南徭楊再光内附　知桂州張莊奏
安化上三州一鎮諸蠻納土共五萬餘户二十六萬餘
人幅員九千餘里又奏寛樂州安沙州譜州四州七原
等州納土計二萬人一十六州三十三縣五十餘峒幅
員萬里蔡京率百官表賀謂混中原風氣乏殊當天下
輿地之半進莊兼黔南經略安撫使　渝州蠻趙秦等
内附以其地為溱州　詔孔伋從祀孔子廟庭　秦州
觀察使知府州折克行卒贈武安軍節度使以其子可
大為榮州團練使知府州克行沉勇有力善撫士卒在
邊三十年戰功最多虜畏其威名號折家父
三年春正月乙卯祔靖和皇后神主於别廟　丁卯以
涪夷地為承州　甲戌升湟州為饗德軍節度　二月
丙子朔播州楊文貴納土以其地置遵義軍　丁丑提
舉崇福宮儀國公韓忠彥以宣奉大夫致仕　庚子臣
僚上言知和州胡師文昨為發運使獨銜建議將當二
銅錢改鑄當十自古積山之利以銅鑄錢不聞以錢鑄
錢當二錢法與小平錢輕重相等故私鑄不禁而自止
民間便之此神宗之良法也師文諂奉大臣妄亂變更
將已行當二錢毁而改鑄識者痛心詔師文提舉萬壽
觀　三月丙午立海商越界法　辛酉詔四川郡守竝
選内地人任之　壬戌併黔南入廣西路　乙丑賜禮
部奏名進士及第出身六百八十五人　壬申知樞宻
院事張康國卒康國始因附蔡京而進及在樞府寖為
崖異時帝惡京專愎陰令康國沮其姦且許以相京忌
康國遂引吳執中為中丞執中即劾京客劉昺宋喬年
帝嘉執中之不阿康國曰是乃為逐臣地耳已而執中
將論康國康國先知之旦奏事留白帝曰執中今日入
對必為京論臣臣願避位既而執中對果陳其事帝怒
黜執中知滁州至是康國因退朝趨殿廬暴得疾仰天
吐舌舁至待漏院死或疑中毒云　時童貫權益張與
黄經臣胥用事中丞盧航表裹為姦搢紳側目右正言
陳禾曰此國家安危之本也吾任言責此而不言可乎
遂上疏劾貫經臣怙寵弄權之罪願亟竄之遠方論奏
未終帝拂衣起禾引帝衣請畢其説衣裾落帝曰正言
碎朕衣矣禾言陛下不惜碎衣臣豈惜碎首以報陛下
此曹今日受富貴之利陛下他日受危亡之禍言愈切
帝變色曰卿能如此朕復何憂内侍請帝易衣帝却之
曰留以旌直臣翌日貫等相率前訴謂國家極治安得
此不祥語盧航奏禾狂妄謫監信州酒税　夏四月戊寅
中書侍郎林攄罷集英臚唱貢士攄當傳姓名不識甄
盎字帝笑曰卿誤耶攄不謝而語詆同列御史論其寡
學倨傲不恭失人臣禮黜知滁州猶為帝言頃使遼見
其國中攜貳若兼而有之勢無不可葢欲報其辱也帝
由是始有北伐之意　戊子以淑妃劉氏為貴妃　癸
巳以鄭居中知樞宻院事吏部尚書管師仁同知樞宻
院事　癸卯以余深為中書侍郎兵部尚書薛昂為尚
書左丞工部尚書劉正夫為尚書右丞昂與余深林攄
附蔡京為至久至舉家為京避私諱或誤及之輒加笞
責昂嘗誤及即自批其口　五月乙巳朔孟翊獻所畫
卦象謂宋將中微宜更年號改官名變庻事以厭之帝
不樂詔竄之遠方　丙辰令辟雍宴用雅樂　丁巳慮
囚　戊辰大雨雹　辛未以德妃喬氏為貴妃　六月
甲戌朔詔修樂書　同知樞宻院事管師仁以疾罷為
佑神觀使尋卒　丁丑尚書左僕射蔡京罷中丞石公
弼侍御史張克公劾京罪惡章數十上乃以京為中太
一宮使請給恩數竝依見任宰相例制略曰明哲保身
雖弗居於寵利忠嘉告后當無廢於燕閒尚懋遠圖以
膺多福公弼始與京有連故得進用及居言路遇事利
害輒言不憚京始忌之既免京政復上章言吏員猥冗
戾元豐舊制於是詔堂選歸吏部者數千員罷宮廟者
千員都水知埽六十員縣非大郡悉省丞在京茶事歸
之户部諸道市舶歸之轉運司仕途頓清　辛巳以何
執中為特進尚書左僕射兼門下侍郎　瀘州夷王募
弱内附以其地置純滋二州　庚寅冀州河水溢　何
執中一意謹事蔡京遂代為首相太學生陳朝老詣闕
上書曰陛下知蔡京之姦解其相印天下之人鼓舞有
若更生及相執中中外黯然失望執中雖不敢肆為非
法若蔡京之蠧國害民然碌碌常質初無過人天下敗
壞至此如人一身臟腑受沴已深豈庸庸之醫所能起
乎執中夤緣攀附致位二府亦已大幸遽俾之經體贊
元是猶以蚊負山多見其不勝任也疏奏不省　秋七
月丁未詔謫籍人除元祐姦黨及得罪宗廟外餘竝錄
用　甲寅復張商英為通議大夫提舉玉局觀　八月
己丑嗣濮王宗漢卒兄子仲增嗣　丙申升融州為清
遠軍節度　己亥宣奉大夫致仕儀國公韓忠彥卒
冬十月癸丑減六尚局供奉物　十一月丁未詔算學
以黄帝為先師風后等八人配饗巫咸等七十人從祀
　己巳蔡京進封楚國公致仕仍提舉編修哲宗實錄
朝朔望長子提舉醴泉觀攸除樞宻直學士次子宣義
郎鯈除直秘閣　十二月辛卯吕惠卿復資政殿學士
戊子以張商英為龍圖閣學士知杭州　己亥罷東南
鑄夾錫錢　中丞石公弼言蔡京盤旋京師餘威震於
羣臣願持必斷之決以消後悔侍御史洪彥昇言京朋
姦誤國公私困弊既已上印而偃蹇都城上憑眷顧之
恩中懷跋扈之志願早賜英斷遣之出京　侍御史毛
注言孟翊妖姦以天文惑衆嘗獻蔡京詩言涉不順京
輒喜而受之因以獻易書而賜官卒致詆誣以冒重辟
而京不復愧恥張懷素惡逆以地理惑衆京熟與之遊
從京妻葬地十日懷素主之嘗同遊淮左題字刻石後
雖陰令人追毁以掩其迹而衆所共知以至尚書省事
多不取㫖直行批下以作陛下之威重祿厚賞下結人
心以作陛下之福林攄跋扈之黨而置之政本之地宋
喬年姦雄之親而置之尹京之任考之以心揆之以事
其志有不可量者今竝盤旋輦轂久而不去其情狀已
可見矣太學生陳朝老復疏京惡十四事乞投畀遠方
以禦魑魅皆不報　是歲江淮荆浙福建旱秦鳯階成
飢發粟賑之蠲其賦　陜州同州黄河清
四年春正月庚子朔中丞吳執中言竊聞邇來諸路以
八行貢者如親病割股或對佛燃頂或刺臂出血寫青
詞以禱或不茹葷常誦佛書以此謂之孝或嘗救其兄
之溺或與其弟同居十餘年以此謂之悌其女適人貧
不能自給取而養之於家為善内親又以壻窮窶收而
教之為善外親此則人之常情仍以一事分為睦婣二
行嘗一遇歉歲率豪民以粥食飢者而謂之恤夫粥食
飢者乃豪民自為之而已獨謂之恤可乎又有嘗收養
一遺棄小兒嘗救一跛者之溺而以為恤如此之類不
可遽數伏願下之太學俾長貳博士考以道藝别白是
非澄去冒濫勿使妄進申飭郡縣長吏及學事司察驗
行實有其人則舉無其人勿以妄貢務在奉承詔㫖不
失法意從之　癸卯詔新置河東河北陜西諸監罷改
鑄當十錢　辛酉詔士庻拜僧者論以大不恭　丁卯
夏人入貢　吕惠卿降授正奉大夫侍御史毛注劾惠
卿上表謝復官用詩風雨及青蠅節南山章句以古君
子自處而以亂世方盛時罪不可赦故有是命　二月
庚午朔禁然頂煉臂刺血斷指　辛未以張商英為資
政殿學士中太一宮使初商英起知杭州過闕入對言
神宗修建法度務以去害興利而已今誠一一舉行則
盡紹述之美法若有弊不可不變但不失其意足矣
戊寅議禮局奏修成大觀禮書二百三十一卷祭服制
度十六卷祭服圖一册據經稽古酌今之宜以正沿襲
之誤又别為看詳十二卷祭服看詳二册詔行之　庚
辰罷京西錢監　甲申詔自今以賞進秩者毋過中奉
大夫　己丑以余深為門下侍郎資政殿學士張商英
為中書侍郎户部尚書侯䝉同知樞宻院事帝嘗從容
問䝉曰蔡京何如人也䝉對曰使京正其心術雖古賢
相何以加京聞而銜之　壬辰罷河東河北京東鑄夾
錫鐵錢　癸巳詔方田之法均賦惠民訪聞近歲以來
有司推行怠惰監司督察不嚴賄賂公行高下失實可
嚴飭所部仍仰監司覺察　三月庚子募飢民補禁卒
　詔醫學生併入太醫局算入太史局書入翰林書藝
局畫入翰林畫圖局其學官等竝罷　甲寅敕所在賑
恤流民　癸亥詔罪廢人稍加甄叙能安分守者不俟
滿歲各與叙進以責來效　丙寅賜上舍生十五人及
第　戊辰詔上書邪下等人可依無過人例今後改官
升任竝免檢舉　夏四月己卯班樂尺於天下　癸未
蔡京上所修哲宗實錄　丙申立感生帝壇　丁酉詔
修哲宗正史　五月壬寅停僧牒三年　丁未彗出奎
婁　甲寅立詞學兼茂科帝以宏詞科不足以致文學
之士改立此科歲附貢士院試去檄書而增制誥中格
則授館職歲不過五人　丙辰詔以彗見避殿減膳令
侍從官直言指陳闕失　戊午赦天下　壬戌改廣西
黔南路為廣南西路　癸亥治廣西妄言拓地罪追貶
帥臣王祖道為昭信軍節度副使放張莊于永州　先
是御史張克公論奏蔡京頃居相位擅作威福權震中
外輕錫予以蠧國用託爵祿以市私恩謂財利為有餘
積皆出誕謾務誇大以興事功肆為騷擾援引小人以
為朋黨假借姻婭布滿要途以至交通豪民興置產業
役天子之將作營葺居第用縣官之人夫漕運花石曾
無尊主庇民之心惟事豐已營私之計若是之類其事
非一至若名為祝聖壽而修塔以壯臨平之山勢託言
灌民田而決水以符興化之䜟辭致姪俁之告變而謬
為心疾受孟翊之誣言而與之官爵趙真欲輔之以妖
術張大成竊伺其姦意駭動遠邇聞者寒心皆足以鼔
惑天下為害之大者也　甲子詔蔡京特降授太子少
保依舊致仕在外任便居住制略曰輕爵祿以市私恩
濫錫予以蠧邦用借助姻婭宻布要途聚引克邪合成
死黨以至假利民而決興化之水託祝聖而節臨平之
山豈曰懷忠殆將邀福屢有告陳之迹每連狂悖之嫌
雖僅止於印章猶久留於里第偃蹇弗避傲睨罔悛致
帝意之未孚昭星文而申譴言章繼上公議靡容固欲
用恩難以屈法宜禠師臣之秩俾參宮保之官聊慰羣
情尚為寛典　丙寅門下侍郎余深罷深與蔡京結為
死黨京既去國深不自安上疏乞罷乃出知青州　六
月庚午御殿復膳　乙亥以張商英為尚書右僕射兼
中書侍郎蔡京久盜國柄中外怨疾見商英能立異同
更稱為賢帝因人望而相之時久旱彗星中天商英受
命是夕彗不見明日雨帝喜因大書商霖二字以賜之
　壬辰復向宗囘為漢東郡王　乙未慮囚　丙申門
下侍郎薛昂罷為佑神觀使　秋七月辛丑詔權罷方
田　己未張商英言當十錢自唐以來為害甚明行之
於今尤見窒礙葢小平錢出門有限有禁故四方商旅
物貨交易得錢者必入中求鹽鈔收買官告度牒而餘
錢又流布在街市故官私内外交相利養自當十錢行
一夫負八十千小車載四百千錢既為輕齎之物則告
牒難售鹽鈔非操虛錢而得實價則難行重輕之勢然
也今欲權於内庫并宻院諸司借支應干封椿金銀物
帛并鹽鐵等下令以當十錢盜鑄偽濫害法半年更不
行用令民間盡所有於所在州軍送納每十貫官支金
銀物帛四貫文擇其偽鑄者送近便改鑄小平錢存其
如様者俟納錢足十貫作三貫文各撥還元借處然後
京城作舊錢禁施行乃可議𣙜貨通商鈔法　八月庚
午張商英又言陛下奮發英斷慨然欲救錢輕物重之
弊一旦發德音下明詔捐棄帑藏數千萬緡錢寳改當
十為當三令下之日中外歡呼萬口一舌然而姦邪之
在内者宻倡其説曰不久必復可畜以待也姦邪之在
外者曉民以掠美曰當三則虧汝當七則折中矣是以
小民聽而和之令出五十日而猶未大孚也伏望陛下
固志不移使正議卒行姦邪愧服而漸消其凶悍不平
之氣　乙亥以劉正夫為中書侍郎侯䝉為尚書左丞
翰林學士承㫖鄧洵仁為尚書右丞　戊寅省内外冗
官　庚辰以資政殿學士吳居厚為門下侍郎　丁亥
行内外學官選試法　閏月辛丑詔諸路事有不便於
民者監司條奏之　辛酉詔戒朋黨　以張閣知杭州
閣思所以固寵乃因辭日乞領花石綱事自此應奉益
繁矣　九月丙寅朔日有食之　冬十月丁酉立貴妃
鄭氏為皇后后開封人本欽聖殿押班初帝為端王常
朝欽聖太后太后命后供侍及帝即位遂以賜帝后性
端謹善順承帝意好觀書章奏能自製帝愛其才竟立
為后　蔡京之免知樞宻院事鄭居中自許必得相帝
覺之不果用至是復以外戚罷　戊戌以吳居厚知樞
宻院事太白晝見　十一月丁卯祀圜丘大赦改明年
元曰政和　丙戌罷拱州為襄邑縣　戊寅詔通州安
置人陳瓘與自便初瓘自合浦放還居四明而其子正
彚幹至餘杭適聞蔡崇盛詫蔡京有動搖東宮之語正
彚即日自陳於杭帥蔡嶷嶷時方結京為死黨遂執正
彚送京師而飛書告京俾預為計事下開封制獄知開
封李孝稱酷吏也乃并下明州捕瓘士民哭送之瓘不
為動既就獄顧其子笑曰不肖子煩吾一行孝稱脅瓘
使證正彚之妄瓘曰正彚聞京將不利於社稷傳於道
路遽自陳告瓘以所不知忘父子之恩而指其為妄則
情所不忍挾私情以符合其説又義所不為况不欺不
貳平昔所以事君教子豈於利害之際有所貪畏自違
其言乎蔡京姦邪必為國禍瓘固嘗論於諫省亦不待
今日語言間也時内侍黄經臣監勘聞所對失聲歎息
謂瓘曰主上正欲知實狀右司第依此置對獄具竟坐
正彚以所言過實流竄海島而瓘亦有通州安置之命
是年三月事也至是方許其自便　十二月庚戌改諡
靖和皇后為惠恭　以吕惠卿為觀文殿學士知大名
府　是歲夔州江水溢海水清　出宮女四百八十六
人　南丹州首領莫公晟内附
　
　
　
　
　
　
　資治通鑑後編卷九十七
