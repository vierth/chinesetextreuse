史記集解卷一百六
　　　　　　　　　　　　　宋　裴駰　撰
史記一百六
呉王濞列傳第四十六
呉王濞者高帝兄劉仲之子也(徐廣曰/仲名喜)高帝已定天下
七年立劉仲為代王而匈奴攻代劉仲不能堅守棄國
亡間行走雒陽自歸天子天子為骨肉故不忍致法廢
以為郃陽侯高帝十一年秋淮南王英布反東并荆地
劫其國兵西度淮擊楚高帝自將徃誅之劉仲子沛侯
濞年二十有氣力以騎將從破布軍蘄西㑹甀布走荆
王劉賈為布所殺無後上患呉㑹稽輕悍無壯王以填
之諸子少乃立濞於沛為呉王(徐廣曰十二/年十月辛丑)王三郡五
十三城已拜受印高帝召濞相之謂曰若狀有反相心
獨悔業已拜因拊其背告曰漢後五十年東南有亂者
豈若邪(徐廣曰漢元年至景帝三年反五十冇三年駰/案應邵曰克期五十占者所知若秦始皇東廵)
(以厭氣後劉項起東南疑當如此耳如淳/曰度其貯積足用為難又呉楚世不賔服)然天下同姓
為一家也慎無反濞頓首曰不敢會孝惠高后時天下
初定郡國諸侯各務自拊循其民呉有豫章郡銅山(韋/昭)
(曰今/故章)濞則招致天下亡命者益鑄錢煮海水為鹽以故
無賦國用富饒(如淳曰鑄錢煮鹽收其利/以足國用故無賦於民)孝文時呉太
子入見得侍皇太子飲博呉太子師傅皆楚人輕悍又
素驕博爭道不恭皇太子引博局提呉太子殺之於是
遣其喪歸葬至呉呉王愠曰天下同宗死長安即葬長
安何必来葬為復遣喪至長安葬呉王由此稍失藩臣
之禮稱病不朝京師知其以子故稱病不朝騐問實不
病諸呉使来輙繫責治之呉王恐為謀滋甚及後使人
為秋請(應邵曰冬當斷獄秋先請擇其輕重也孟康曰/律春曰朝秋曰請如古諸侯朝聘也如淳曰濞)
(不得行使人代/己致請禮也)上復責問呉使者使者對曰王實不病
漢繫治使者數輩以故遂稱病且夫察見淵中魚不祥
(張晏曰喻人君不/當見盡下之私)今王始詐病及覺見責急愈益閉恐
上誅之訃乃無聊唯上棄之而與更始於是天子乃赦
呉使者歸之而賜呉王几杖老不朝呉得釋其罪謀亦
益解然其居國以銅鹽故百姓無賦卒踐更輙與平賈
(漢書音義曰以當為更卒出錢三百文謂之過更自行/為卒謂之踐更呉王欲得民心為卒雇者其庸隨時月)
(與平賈如漢桓靈時有所/興作以少府錢借民比也)歲時存問茂材賞賜閭里佗
郡國吏欲来捕亡人者訟共禁弗予(徐廣曰訟音公駰/案如淳曰訟公也)
如此者四十餘年以故能使其衆鼂錯為太子家令得
幸太子數從容言呉過可削數上書説孝文帝文帝寛
不忍罰以此呉日益橫及孝景帝即位錯為御史大夫
説上曰昔高帝初定天下昆弟少諸子弱大封同姓故
王孽子悼惠王王齊七十餘城庶弟元王王楚四十餘
城兄子濞王呉五十餘城封三庶孽分天下半今呉王
前有太子之㕁詐稱病不朝於古法當誅文帝弗忍因
賜几杖徳至厚當改過自新乃益驕溢即山鑄錢煮海
水為鹽誘天下亡人謀作亂今削之亦反不削之亦反
削之其反亟禍小不削反遲禍大三年冬楚王朝鼂錯
因言楚王戊徃年為薄太后服私姦服舍(服䖍曰服舍/在喪次而私)
(姦宫/中也)請誅之詔赦罰削東海郡因削呉之豫章郡㑹稽
郡及前二年趙王有罪削其河間郡膠西王卬以賣爵
有姦削其六縣漢廷臣方議削呉呉王濞恐削地無已
因以此發謀欲舉事念諸侯無足與計謀者聞膠西王
勇好氣喜兵諸侯皆憚畏(韋昭曰故為齊分為/國名膠東濟北之屬)於是乃
使中大夫應高誂膠西王無文書口報曰呉王不肖有
宿夕之憂不敢自外使喻其驩心王曰何以教之高曰
今者主上興於姦餙於邪臣好小善聴讒賊擅變更律
令侵奪諸侯之地徴求滋多誅罰良善日以益甚里語
有之䑛糠及米呉與膠西知名諸侯也一時見察恐不
得安肆矣呉王身有内病不能朝請二十餘年常患見
疑無以自白今脅肩累足猶懼不見釋竊聞大王以爵
事有適所聞諸侯削地罪不至此此恐不得削地而已
王曰然有之子將奈何高曰同惡相助同好相畱同情
相成同欲相趨同利相死今呉王自以為與大王同憂
願因時循理棄軀以除害患於天下意亦可乎王瞿然
駭曰寡人何敢如是今主上雖急固有死耳安得不戴
高曰御史大夫鼂錯熒惑天子侵奪諸侯蔽忠塞賢朝
廷疾怨諸侯皆有倍畔之意人事極矣彗星出蝗蟲數
起此萬世一時而愁勞聖人之所以起也故呉王欲内
以鼂錯為討外隨大王後車彷徉天下所鄉者降所指
者下天下莫敢不服大王誠幸而許之一言則呉王率
楚王略函谷關守滎陽敖倉之粟距漢兵治次舍須大
王大王有幸而臨之則天下可并兩主分割不亦可乎
王曰善高歸報呉王呉王猶恐其不與乃身自為使使
於膠西面結之膠西羣臣或聞王謀諫曰承一帝至樂
也今大王與呉西鄉第令事成兩主分爭患乃始結諸
侯之地不足為漢郡什二而為畔逆以憂太后非長䇿
也(文穎曰王/之太后也)王弗聴遂發使約濟菑川膠東濟南濟北
皆許諾而曰城陽景王有義攻諸吕勿與事定分之耳
(徐廣曰爾時城陽/恭王喜景王之子)諸侯既新削罰振恐多怨鼂錯及削
呉㑹稽豫章郡書至則呉王先起兵膠西正月丙午誅
漢吏二千石以下膠東菑川濟南楚趙亦然遂發兵西
齊王後悔飲藥自殺畔約濟北王城壊未完其郎中令
劫守其王不得發兵膠西為渠率膠東菑川濟南共攻
圍臨菑趙王遂亦反陰使匈奴與連兵七國之發也呉
王悉其士卒下令國中曰寡人年六十二(徐廣曰呉王/封呉四十二)
(年/矣)身自將少子年十四亦為士卒先諸年上與寡人比
下與少子䓁者皆發發二十餘萬人南使閩越東越東
越亦發兵從孝景帝三年正月甲子初起兵於廣陵(徐/廣)
(曰荆王劉賈都呉/呉王移廣陵也)西涉淮因并楚兵發使遺諸侯書曰
呉王劉濞敬問膠西王膠東王菑川王濟南王趙王楚
王淮南王衡山王廬江王故長沙王子(徐廣曰呉芮之/𤣥孫靖王著以)
(文帝七年卒無嗣國除駰案如淳曰呉芮後四世無子/國除庶子一人為列侯不得嗣王志將不滿故誘與之)
(反/也)幸教寡人以漢有賊臣無功天下侵奪諸侯地使吏
劾繫訊治以僇辱之為故(漢書音義/曰故事也)不以諸侯人君禮
遇劉氏骨肉絶先帝功臣進任姦宄詿亂天下欲危社
禝陛下多病志失不能省察欲舉兵誅之謹聞教敝國
雖狭地方三千里人雖少精兵可具五十萬寡人素事
南越二十餘年其王君皆不辭分其卒以隨寡人又可
得三十餘萬寡人雖不肖願以身從諸王越直(音/值)長沙者
因王子定長沙以北(如淳曰南越直長/沙者因王子定也)西走蜀漢中告
越(如淳曰告東/越使定之)楚王淮南三王與寡人西面齊諸王與
趙王定河間河内或入臨晉關或與寡人㑹雒陽燕王
趙王固與胡王有約燕王北定代雲中搏胡衆入蕭關
走長安匡正天子以安高廟願王勉之楚元王子淮南
三王或不沐洗十餘年怨入骨髓欲一有所出之乆矣
寡人未得諸王之意未敢聴今諸王茍能存亡繼絶振
弱伐暴以安劉氏社禝之所願也敝國雖貧寡人節衣
食之用積金錢修兵革聚穀食夜以繼日三十餘年矣
凡為此願諸王勉用之能斬捕大將者賜金五千斤封
萬户列將三千斤封五千户裨將二千斤封二千户二
千石千斤封千户千石五百金封五百户皆為列侯其以
軍若城邑降者卒萬人邑萬戸如得大將人戸五千
如得列將人户三千如得裨將人户千如得二千石其
小吏皆以差次受爵金佗封賜皆倍軍法(服䖍曰封賜/倍漢之常法)
其有故爵邑者更益勿因願諸王明以令士大夫弗敢
欺也寡人金錢在天下者徃徃而有非必取於呉諸王
日夜用之弗能盡有當賜者告寡人寡人且徃遺之敬
以聞七國反書聞天子天子乃遣太尉條侯周亞夫將
三十六將軍徃擊呉楚遣曲周侯酈寄擊趙將軍欒布
擊齊大將軍竇嬰屯滎陽監齊趙兵呉楚反書聞兵未
發竇嬰未行言故呉相袁盎盎時家居詔召入見上
方與鼂錯調兵笇軍食上問袁盎曰君常為呉相知吴臣
田禄伯為人乎今呉楚反於公何如對曰不足憂也今
破矣上曰呉王即山鑄錢煮海水為鹽誘天下豪傑白
頭舉事若此其計不百全豈發乎何以言其無能為也
袁盎對曰呉有銅鹽利則有之安得豪傑而誘之誠令
呉得豪傑亦且輔王為義不反矣呉所誘皆無賴子弟
亡命鑄錢姦人故相率以反鼂錯曰袁盎䇿之善上問
曰計安出盎對曰願屏左右上屏人獨錯在盎曰臣所
言人臣不得知也乃屏錯錯趨避東廂恨甚上卒問盎
盎對曰呉楚相遺書曰高帝王子弟各有分地今賊臣
鼂錯擅適過諸侯削奪之地故以反為名西共誅鼂錯
復故地而罷方今計獨斬鼂錯發使赦呉楚七國復其
故削地則兵可無血刃而俱罷於是上嘿然良乆曰顧
誠何如吾不愛一人以謝天下盎曰臣愚計無出此願
上孰計之乃拜盎為太常呉王弟子徳侯為宗正(徐廣/曰名)
(通其父名廣駰案漢書曰呉/王弟子德侯廣為宗正也)盎裝治行後十餘日上使
中尉召錯紿載行東市錯衣朝衣斬東市則遣袁盎奉
宗廟宗正輔親戚使告呉如盎䇿至呉呉楚兵已攻梁
壁矣宗正以親故先入見諭呉王使拜受詔呉王聞袁
盎來亦知其欲説已笑而應曰我已為東帝尚何誰拜
不肯見盎而畱之軍中欲劫使將盎不肯使人圍守且
殺之盎得夜出步亡去走梁軍遂歸報條侯將乗六乗
傳㑹兵滎陽至雒陽見劇孟喜曰七國反吾乗傳至此
不自意全又以為諸侯已得劇孟劇孟今無動吾據滎
陽以東無足憂者至淮陽問父絳侯故客鄧都尉曰䇿
安出客曰呉兵鋭甚難與爭鋒楚兵輕不能乆方今為
將軍計莫若引兵東北壁昌邑以梁委呉呉必盡鋭攻
之將軍深溝高壘使輕兵絶淮泗口塞呉饟道彼呉梁
相敝而糧食竭乃以全强制其罷極破呉必矣條侯曰
善從其䇿遂堅壁昌邑南輕兵絶呉饟道呉王之初發
也呉臣田禄伯為大將軍田禄伯曰兵屯聚而西無佗
竒道難以就功臣願得五萬人别循江淮而上收淮南
長沙入武關與大王㑹此亦一竒也呉王太子諫曰王
以反為名此兵難以藉人藉人亦且反奈何且擅兵而
别多佗利害未可知也(蘇林曰禄伯儻將兵降漢/自為已利於呉為生患也)徒自
損耳呉王即不許田禄伯呉少將桓將軍説王曰呉多
步兵步兵利險漢多車騎車騎利平地願大王所過城
邑不下直棄去疾西據雒陽武庫食敖倉粟阻山河之
險以令諸侯雖毋入關天下固已定矣即大王徐行畱
下城邑漢軍車騎至馳入梁楚之郊事敗矣呉王問諸
老將老將曰此少年推鋒之計可耳安知大慮乎於是
王不用桓將軍計呉王專并將其兵未渡淮諸賔客皆
得為將校尉候司馬獨周丘不得用周邱者下邳人亡
命呉酤酒無行呉王濞薄之弗任周邱上謁説王曰臣
以無能不得待罪行間臣非敢求有所將願得王一漢
節必有以報王王乃予之周邱得節夜馳入下邳下邳
時聞呉反皆城守至傳舍召令令入户使從者以罪斬
令遂召昆弟所善豪吏告曰呉反兵且至至屠下邳不
過食頃今先下家室必完能者封侯矣出乃告下邳皆
下周邱一夜得三萬人使人報呉王遂將其兵北略城
邑比至城陽兵十餘萬破城陽中尉軍聞呉王敗走自
度無與共成功即引兵歸下邳未至疽發背死二月中
呉王兵既破敗走於是天子制詔將軍曰葢聞為善者
天報之以福為非者天報之以殃高皇帝親表功徳建
立諸侯幽王悼惠王絶無後孝文皇帝哀憐加惠王幽
王子遂悼惠王子卬等令奉其先王宗廟為漢藩國徳
配天地明並日月呉王濞倍徳反義誘受天下亡命辠
人亂天下幣(如淳曰幣錢也以私/錢淆亂天下錢也)稱病不朝二十餘年
有司數請濞罪孝文皇帝寛之欲其改行為善今乃與
楚王戊趙王遂膠西王卬濟南王辟光菑川王賢膠東
王雄渠約從反為逆無道起兵以危宗廟賊殺大臣及
漢使者迫劫萬民夭殺無罪燒殘民家掘其邱冢甚為
暴虐今卬等又重逆無道燒宗廟鹵御物(如淳曰鹵抄/掠也宗廟在)
(郡縣之物/皆為御物)朕甚痛之朕素服避正殿將軍其勸士大夫
擊反虜擊反虜者深入多殺為功斬首捕虜比三百石
以上者皆殺之無有所置敢有議詔及不如詔者皆要
斬初呉王之度淮與楚王遂西敗棘壁乗勝前鋭甚梁
孝王恐遣六將軍擊呉又敗梁兩將士卒皆還走梁梁
數使使報條侯求救條侯不許又使使惡條侯於上上
使人告條侯救梁復守便宜不行梁使韓安國及楚死
事相弟張羽為將軍(徐廣曰楚相張/尚諫王而死)乃得頗敗呉兵呉
兵欲西梁城守堅不敢西即走條侯軍㑹下邑(徐廣曰/屬梁國)
欲戰條侯壁不肯戰呉糧絶卒饑數挑戰遂夜奔條侯
壁驚東南條侯使備西北果從西北入呉大敗士卒多
饑死乃畔散於是呉王乃與其麾下壯士數千人夜亡
去度江走丹徒保東越東越兵可萬餘人乃使人收聚
亡卒漢使人以利啗東越(韋昭曰啗/音徒覽反)東越即紿呉王呉
王出勞軍即使人鏦殺呉王(孟康曰方言/㦸謂之鏦)盛其頭馳傳
以聞(呉地記曰呉王濞葬/武進縣南地名相唐)呉王子子華子駒亡走閩越
呉王之棄其軍亡也軍遂潰徃徃降太尉梁軍楚王戊
軍敗自殺三王之圍齊臨菑也三月不能下漢兵至膠
西膠東菑川王各引兵歸膠西王乃袒跣席槀飲水謝
太后王太子徳曰漢兵逺臣觀之已罷可襲願收大王
餘兵擊之擊之不勝乃逃入海未晚也王曰吾士卒皆
已壞不可發用弗聴漢將弓高侯頽當(徐廣曰/姓韓)遺王書
曰奉詔誅不義降者赦其罪復故不降者滅之王何處
須以從事王肉袒叩頭漢軍壁謁曰臣卬奉法不謹驚
駭百姓乃苦將軍逺道至於窮國敢請葅醢之罪弓高
侯執金鼓見之曰王苦軍事願聞王發兵狀王頓首膝
行對曰今者鼂錯天子用事臣變更高皇帝法令侵奪
諸侯地卬等以為不義恐其敗亂天下七國發兵且以
誅錯今聞錯已誅卬等謹以罷兵歸將軍曰王茍以錯
不善何不以聞及未有詔虎符擅發兵擊義國以此觀
之意非欲誅錯也乃出詔書為王讀之讀之訖曰王其
自圖王曰如卬等死有餘罪遂自殺太后太子皆死膠
東菑川濟南王皆死(徐廣曰一/云自殺)國除納于漢酈將軍圍
趙十月而下之趙王自殺濟北王以劫故得不誅徙王
菑川初呉王首反并將楚兵連齊趙正月起兵三月皆
破獨趙後下復置元王少子平陸侯禮為楚王續元王
後徙汝南王非王呉故地為江都王
太史公曰呉王之王由父省也(言濞之王呉由父代王/被省封郃陽侯省音所)
(幸/反)能薄賦歛使其衆以擅山海利逆亂之萌自其子興
爭技發難卒亡其本親越謀宗竟以夷隕鼂錯為國逺
慮禍反近身袁盎權説初寵後辱故古者諸侯地不過
百里山海不以封毋親夷狄以䟽其屬葢謂呉邪毋為
權首反受其咎豈盎錯邪
　
　
　
　
　
　
　
　
　
　
　
　
　史記集解卷一百六
