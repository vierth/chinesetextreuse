
　資治通鑑卷一百五十三　宋　司馬光　撰
　　　　　　　　　　　　　　胡三省　音註
　梁紀九(屠維作/噩一年)
　　髙祖武皇帝九
中大通元年(是年十月/方改元)春正月甲寅魏于暉所部都督
彭樂帥二千餘騎叛犇韓樓暉引還(不敢復進軍討邢/杲帥讀曰率騎奇)
(寄/翻)　辛酉上祀南郊大赦　甲子魏汝南王悦求還國
許之(悦來奔見/上卷上年)　辛巳上祀明堂　二月甲午魏主尊
彭城武宣王為文穆皇帝廟號肅祖母李妃為文穆皇
后將遷神主於太廟以髙祖為伯考大司馬兼録尚書
臨淮王彧表諫以為漢髙祖立太上皇帝於香街(香街/在漢)
(長安故城内左/馮翊府東北)光武祀南頓君於舂陵(事見四十三卷/建武十九年)
元帝之於光武已䟽絶服(服至袒免則無/服謂之絶服)猶身奉子道
入繼大宗(漢元帝以太宗則上距景帝五世以祖孫世/數數之則上距景帝七世光武上接景帝亦)
(七世五服之次親盡無服而光武中興以赤劉之九之/符繼元帝為九世而别為舂陵節矦以下立四親廟於)
(舂/陵)髙祖德洽寰中道超無外肅祖雖勲格宇宙猶北面
為臣又二后皆將配饗乃是君臣並筵嫂叔同室竊謂
不可吏部尚書李神儁亦諌不聽彧又請去帝著皇(請/去)
(帝著皇亦引漢悼皇共皇/為據去𦍑吕翻著則畧翻)亦不聽　詔更定二百四十
號將軍為四十四班(天監七年定將軍為二十四班是/年有司奏移寧逺將軍班中明威)
(將軍進輕車班中以輕車班中征逺度入寧逺班中又/置安逺將軍代貞武宣逺代明烈其戎夷之號亦加附)
(擬選序則依此承用遂以定制轉則進一班黜則退一班班即/階也同班以優劣為前後有鎮衛驃騎車騎同班四中四征)
(同班八安同班四平四翊同班忠武軍師同班武臣爪/牙龍騎雲麾冠軍同班鎮兵翊師宣毅宣惠四將軍東)
(西南北四中郎將同班智威仁威勇威信威嚴威同班/智武仁武勇武信武嚴武同班謂為五徳將軍輕車振)
(朔武旅貞毅明威同班寧逺安逺征逺振逺宣逺同班/威雄威猛威烈威振威信威勝威略威風威力威光同)
(班武猛武略武勝武力武毅武徤武烈武威武鋭武勇/同班猛毅猛烈猛威猛鋭猛震猛進猛智猛略猛勝猛)
(駿同班壯武壯勇壯烈壯猛壯鋭壯盛壯毅壯志壯意/壯力同班驍雄驍桀驍猛驍烈驍武驍勇驍鋭驍名驍)
(勝驍迅同班雄猛雄威雄明雄烈雄信雄武雄勇雄毅/雄壯雄健同班忠勇忠烈忠猛忠鋭忠壯忠毅忠勇忠)
(信忠義忠勝同班明智明略明逺明勇明烈明威明勝/明進明鋭明毅同班光烈光明光英光逺光勝光鋭光)
(命光勇光戎光野同班飆勇飆猛飆烈飆鋭飆奇飆决/飆起飆略飆勝飆出同班龍驤虎視雲旗風烈電威雷)
(音馳鋭追鋒羽騎突騎同班開逺略逺貞威决勝清野/堅鋭輕鋭㧞山雲勇振旅同班超武鐵騎樓船宣猛樹)
(功克敵平虜稜威昭威威戎同班伏波雄㦸長劒衝冠/雕騎佽飛勇騎破敵克敵威虜同班前鋒武毅開邊招)
(逺全威破陣蕩寇殄虜横野馳射同班牙門期門同班/侯騎熊渠同班中堅典戎同班執訊行陣同班伏武懐)
(奇同班偏禆將軍同班凡/二百四十號為四十四班)壬寅魏詔濟隂王暉業兼行
臺尚書(濟子禮翻今考異曰梁/書作徽業  從魏書)都督丘大千等鎮梁國
暉業小新成之曾孫也(小新成見一百二十九/卷宋孝武帝大明五年)　三月
壬戍魏詔上黨王天穆討邢杲以費穆為前鋒大都督
　夏四月癸未魏遷肅祖及文穆皇后神主于太廟又
追尊彭城王劭為孝宣皇帝臨淮王彧諫曰兹事古所
未有(言自古未有以皇帝追尊其兄者今按自唐髙宗/以後率多追謚其子弟為皇帝作俑者魏敬宗也)
陛下作而不法後世何觀(用左傳曹/劌語意)弗聽　魏元天穆
將擊邢杲以北海王顥方入寇集文武議之衆皆曰杲
衆彊盛宜以為先行臺尚書薛琡曰(琡昌/六翻)邢杲兵衆雖
多䑕竊狗偷非有逺志顥帝室近親(顥北海王詳之子/於魏主從兄弟也)
來稱義舉其勢難測宜先去之(去𦍑/吕翻)天穆以諸將多欲
擊杲又魏朝亦以顥為孤弱不足慮(將即亮翻/朝直遥翻)命天穆
等先定齊地還師擊顥遂引兵東出顥與陳慶之乗虛
自銍城進㧞滎城遂至梁國(水經注春秋沙隨之地杜/預注以為即梁國寕陵縣)
(北之沙陽亭俗謂之堂城滎堂字相/近意即此地而字訛也銍陟栗翻)魏丘大千有衆七
萬分築九城以拒之慶之攻之自旦至申㧞其三壘大
千請降(降户江/翻下同)顥登壇燔燎即帝位於睢陽城南改元
孝基(睢音雖年考異曰魏帝紀去年十月蕭衍以顥為/魏主號  孝基入據銍城顥傳永安二年四月于)
(梁國城南登壇燔燎/年號孝基今從之)濟隂王暉業帥羽林兵二萬軍考
城(前漢梁國有甾縣後漢章帝更名考城屬陳留郡晉/省宋屬濟陽郡五代志曰梁郡考城縣後魏曰考陽)
(置北梁郡隋復為考城/縣属宋州帥讀曰率)慶之攻㧞其城禽暉業(曰考異/  魏書)
(帝紀克考城在辛/丑後今從梁帝紀)　辛丑魏上黨王天穆及爾朱兆破
邢杲於濟南(濟子/禮翻)杲降送洛陽斬之兆榮之從子也(從/才)
(用/翻)五月丁巳魏以東南道大都督楊昱鎮滎陽尚書僕
射爾朱世隆鎮虎牢侍中爾朱世承鎮崿岅(崿五各翻/岅與坂同)
(音/反)乙丑内外戒嚴戊辰北海王顥克梁國顥以陳慶之
為衛將軍徐州刺史引兵而西(引兵而西/直指洛陽)楊昱擁衆七
萬據滎陽慶之攻之未㧞顥遣人説昱使降昱不從(説/式)
(芮/翻)天穆與驃騎將軍爾朱吐沒兒將大軍前後繼至(驃/匹)
(妙翻騎奇寄翻/將即亮翻下同)梁士卒皆恐慶之解鞍秣馬諭將士曰
吾至此以來屠城略地實為不少(少詩/沼翻)君等殺人父兄
掠人子女亦無筭矣天穆之衆皆是仇讐我輩衆纔七
千虜衆三十餘萬今日之事唯有必死乃可得生耳虜
騎多不可與之野戰當及其未盡至急攻取其城而據
之諸君勿或狐疑自取屠膾乃鼓之使登城將士即相
帥蟻附而入(帥讀/曰率)癸酉㧞滎陽執楊昱(楊昱輕慶之兵/少不料其肉薄)
(急攻故城陷𫝊曰敵無小不可/輕也又曰不偹不虞不可以師)諸將三百餘人伏顥帳
前請曰陛下渡江三千里無遺鏃之費昨滎陽城下一
朝殺傷五百餘人願乞楊昱以快衆意顥曰我在江東
聞梁主言初舉兵下都袁昻為吳郡不降每稱其忠節
(事見一百四十四卷齊和/帝中興元年降户江翻)楊昱忠臣奈何殺之此外唯
卿等所取於是斬昱所部統帥三十七人皆刳其心而
食之(帥所/類翻)俄而天穆等引兵圍城慶之帥騎三千背城
力戰大破之(帥讀曰率/背蒲妹翻)天穆吐沒兒皆走慶之進擊虎
牢爾朱世隆弃城走獲魏東中郎將辛纂(魏東中郎/府在虎牢)魏
主將出避顥未知所之或勸之長安中書舍人髙道穆
曰闗中荒殘何可復往(復扶/又翻)顥士衆不多乗虛深入由
將帥不得其人故能至此陛下親帥宿衛(將即亮翻帥/所類翻親帥)
(讀曰/率)髙募重賞背城一戰臣等竭其死力破顥孤軍必
矣或恐勝負難期則車駕不若渡河徴大將軍天穆大
丞相榮各使引兵来㑹犄角進討(犄居/蟻翻)旬月之間必見成功此萬
全之䇿也魏主從之甲戍魏主北行夜至河内郡北(河/内)
(郡治野王魏主自洛北如河内當/夜至郡城南不應至郡城北恐誤)命髙道穆於燭下作
詔書數十紙布告逺近於是四方始知魏主所在乙亥
魏主入河内臨淮王彧安豐王延明帥百僚封府庫僃
法駕迎顥(北考異曰彧𫝊無迎顥事而梁陳慶之/  齊宋遊道𫝊有之葢魏史為彧諱也)丙子
顥入洛陽宫改元建武大赦以陳慶之為侍中車騎大
將軍增邑萬戸楊椿在洛陽椿弟順為冀州刺史兄子
侃為北中郎將從魏主在河北顥意忌椿而以其家世
顯重恐失人望未敢誅也(楊播楊椿兄弟仕魏一門貴/盛子姪通顯累朝榮赫侃播)
(之子/也)或勸椿出亡椿曰吾内外百口何所逃匿正當坐
待天命耳顥後軍都督矦暄守睢陽為後援(睢陽即梁/國睢音雖)
魏行臺崔孝芬大都督刁宣馳往圍暄晝夜急攻戊寅
暄突走禽斬之上黨王天穆等帥衆四萬攻㧞大梁(大/梁)
(即陳留/浚儀縣)分遣費穆將兵二萬攻虎牢顥使陳慶之擊之
天穆畏顥將北渡河謂行臺郎中濟隂温子昇曰卿欲
向洛為隨我北渡(天穆開兩端以問/子昇濟子禮翻)子昇曰主上以虎
牢失守(守式/又翻)致此狼狽元顥新入人情未安今往擊之
無不克者大王平定京邑奉迎大駕此桓文之舉也捨
此北渡竊為大王惜之(為于/偽翻)天穆善之而不能用遂引
兵渡河費穆攻虎牢將㧞聞天穆北渡自以無後繼遂
降於慶之(降戸/江翻)慶之進擊大梁梁國皆下之(睢陽即梁/國下遐稼)
(翻/)慶之以數千之衆自發銍縣至洛陽凡取三十二城
四十七戰所向皆克顥使黄門郎祖瑩作書遺魏主曰
(遺于/季翻)朕泣請梁朝誓在復耻正欲問罪於爾朱出卿於
桎梏(朝直遥翻桎之/日翻梏苦沃翻)卿託命豺狼委身虎口假獲民地
本是榮物固非卿有(顥言爾朱榮擅命顥所得一民尺/地皆爾朱榮之物非魏主之有)
今國家隆替在卿與我若天道助順則皇魏再興脱或
不然在榮為福於卿為禍卿宜三復(三蘇暫翻/復扶又翻)冨貴可
保顥既入洛自河以南州郡多附之齊州刺史沛郡王
欣集文武議所從曰北海長樂俱帝室近親(顥北海王/詳之子魏)
(主彭城王勰之子同/出於顯祖樂音洛)今宗祏不移(杜預曰宗祏今廟中/藏主石室也祏音石)
我欲受赦諸君意何如在坐莫不失色(坐徂/臥翻)軍司崔光
韶獨抗言曰元顥受制於梁引寇讐之兵以覆宗國此
魏之亂臣賊子也豈唯大王家事所宜切齒下官等皆
受朝眷(朝眷謂朝廷恩/眷也朝直遥翻)未敢仰從長史崔景茂等皆曰
軍司議是欣乃斬顥使(使疏吏/翻下同)光韶亮之從父弟也(崔/亮)
(貴顯於延昌熈平/之間從才用翻)于是襄州刺史賈思同(魏孝昌中置/襄州領襄城)
(舞隂南安期城宣義/建城等郡治赭陽)廣州刺史鄭先䕶(魏主置廣州治/魯陽領南陽順)
(陽定陵魯陽汝/南漢廣襄城郡)南兖州刺史元暹(魏正光中置南兖州/冶譙城領陳留梁郡)
(下蔡譙郡北梁/郡沛郡馬頭郡)亦不受顥命思同思伯之弟也(賈思伯/見一百)
(四十九卷/普通四年)顥以冀州刺史元孚為東道行臺彭城郡王
孚封送其書於魏主平陽王敬先起兵於河橋以討顥
不克而死魏以侍中車騎將軍尚書右僕射爾朱世隆
為使持節行臺僕射大將軍相州刺史鎮鄴城(相息/亮翻)魏
主之出也單騎而去侍衛後宫皆案堵如故顥一旦得
之號令已出四方人情想其風政而顥自謂天授遽有
驕怠之志㝛㫺賔客近習咸見寵待千擾政事日夜縱
酒不恤軍國所從南兵陵暴市里朝野失望髙道穆兄
子儒自洛陽出從魏主魏主問洛中事子儒曰顥敗在
旦夕不足憂也爾朱榮聞魏主北出即時馳傳見魏主
於長子行且部分魏主即日南還(爾朱榮既至魏主有/所倚以攻顥故即日)
(南還傳張戀/翻分扶問翻)榮為前驅旬日之間兵衆大集資粮器仗
相繼而至六月壬午魏大赦榮既南下幷肆不安乃以
爾朱天光為幷肆等九州行臺(九州幷肆恒朔/雲蔚顯汾晉也)仍行幷
州事天光至晉陽部分約勒所部皆安己丑費穆至洛
陽顥引入責以河隂之事而殺之(費穆勸爾朱榮殺/王公事見上卷)顥
使都督宗正珍孫與河内太守元襲據河内爾朱榮攻
之上黨王天穆引兵㑹之壬寅㧞其城斬珍孫及襲
辛亥魏淮隂太守晉鴻以湖陽來降(五代志舂陵郡湖/陽縣後魏置西淮)
(安郡及南襄州/淮隂當作淮安)　閏月己未南康簡王績卒　魏北海
王顥既得志宻與臨淮王彧安豐王延明謀叛梁以事
難未平(難乃/旦翻)藉陳慶之兵力故外同内異言多猜忌慶
之亦宻為之備説顥曰(説式/芮翻)今逺来至此未服者尚多
彼若知吾虛實連兵四合將何以禦之宜啟天子(天子/謂梁)
(武/帝)更請精兵幷敕諸州有南人沒此者悉須部送顥欲
從之延明曰慶之兵不出數千已自難制今更增其衆
寕肻復為人用乎(復扶又翻下更復敢復/遽復顥復時復彧復同)大權一去動
息由人魏之宗廟於斯墜矣顥乃不用慶之言又慮慶
之宻啓(慮慶之宻啓/其事於上)乃表於上曰今河北河南一時克
定唯爾朱榮尚敢䟦扈臣與慶之自能禽討州郡新服
正須綏撫不宜更復加兵揺動百姓上乃詔諸軍繼進
者皆停於境上(陳慶之非爾朱榮敵也是時梁之諸將/又皆出慶之下使相與繼進至洛與元)
(顥互相猜阻亦必同歸于陷沒梁兵之不進梁之/幸也武帝不務自治而務逺略所以有侯景之禍)洛中
南兵不滿一萬而羌胡之衆十倍軍副馬佛念為慶之
曰(凡一軍有主有副為于偽翻/為慶之謀而言蜀本為作謂)將軍威行河洛聲震中
原功髙埶重為魏所疑一旦變生不測可無慮乎不若
乗其無備殺顥據洛此千載一時也慶之不從(馬佛念/有戰國)
(䇿士之氣然必有非常之才然後可以行/非常之事陳慶之烏足以辦此載子亥翻)顥先以慶之
為徐州刺史因固求之鎮顥心憚之不遣曰主上以洛
陽之地全相任委忽聞捨此朝寄(朝寄謂魏朝所寄/託也朝直遥翻)欲
往彭城謂君遽取富貴不為國計(此國計謂/為梁國計)非徒有損
於君恐僕并受其責慶之不敢復言爾朱榮與顥相持
於河上慶之守北中城顥自據南岸(河橋南/岸也)慶之三日
十一戰殺傷甚衆有夏州義士為顥守河中渚(夏戸雅/翻水經)
(注曰河中渚上有河平矦祠河之南岸有一碑題曰洛/陽北界意此中渚即唐時河陽之中潬城也為于偽翻)
隂與榮通謀求破橋立効榮引兵赴之及橋破榮應接
不逮顥悉屠之榮帳然失望又以安豐王延明縁河固
守而北軍無船可渡議欲還北更圖後舉黄門郎楊侃
曰大王𤼵并州之日已知夏州義士之謀指来應之乎
為欲廣施經略匡復帝室乎夫用兵者何嘗不散而更
合瘡愈更戰况今未有所損豈可以一事不諧而衆謀
頓廢乎今四方顒顒(顒顒仰望也/顒魚容翻)視公此舉若未有所
成遽復引歸民情失望各懐去就勝負所在未可知也
不若徴發民材多為桴筏(編竹木以渡水大者曰桴小/者曰筏桴方無翻筏音伐)
閒以舟楫(閒古莧翻/下閒行同)縁河布列數百里中皆為渡勢首
尾既逺使顥不知所防一旦得渡必立大功髙道穆曰
今乗輿飄蕩主憂臣辱(乗繩/證翻)大王擁百萬之衆輔天子
而令諸矦若分兵造筏所在散渡指掌可克奈何捨之
北歸使顥復得完聚徴兵天下此所謂養虺成蛇悔無
及矣(逸書曰為虺不摧為蛇奈何/以文義觀之盖以虺為小蛇)榮曰楊黄門已陳此
䇿當相與議之劉靈助言於榮曰不出十日河南必平
伏波將軍正平楊檦(魏以聞喜曲沃二縣置正平郡隋/廢郡為正平縣今絳州治所檦與)
(標/同)與其族居馬渚自言有小船數艘求為鄉導(艘蘇遭/翻鄉讀)
(曰/嚮)戊辰榮命車騎將軍爾朱兆與大都督賀㧞勝縳材
為筏自馬渚西硤石夜渡(五代志河南熊耳縣有後魏/崤縣又有硤石山唐志陜州)
(硤石縣本崤/縣有硤石塢)襲擊顥子領軍將軍冠受擒之安豐王延
明之衆聞之大潰顥失據帥麾下數百騎南走(帥讀曰/率騎奇)
(寄翻/下同)慶之收步騎數千結陳東還(陳讀/曰陣)顥所得諸城一
時復降於魏爾朱榮自追陳慶之㑹嵩髙水漲(潁水出/少室山)
(五渡水出太室山入于潁/水嵩髙水漲指此水也)慶之軍士死散略盡乃削須
髪為沙門閒行出汝隂還建康(慶之所以得免者亦由/嵩髙水漲追兵不急於)
(軍士死散之時得以挺身逸/去否則必為爾朱榮所擒矣)猶以功除右衛將軍封永
興縣矦(句斷五代志㑹稽郡/㑹稽縣舊有永興縣)中軍大都督兼領軍大將
軍楊津入宿殿中掃洒宫庭(掃素報翻洒所/賣翻又並上聲)封閉府庫
出迎魏主於北邙流涕謝罪帝慰勞之(勞力/到翻)庚午帝入
居蕐林園大赦以爾朱兆為車騎大將軍儀同三司(賞/硤)
(石之/功也)北来軍士及隨駕文武諸立義者加五級河北報
事之官及河南立義者加二級(報事謂報敵/情曲折者)壬申加大
丞相榮天柱大將軍增封通前二十萬戸(天柱前無此/號魏主以爾)
(朱榮功髙特置以寵之榮先以平葛榮之功/増封至十萬戸今又增為二十萬戸以賞之)北海王顥
自轘轅南出至臨潁(臨潁縣自漢以来/屬潁川郡轘音環)從騎分散(從才/用翻)
(騎奇/寄翻)臨潁縣卒江豐斬之癸酉傳首洛陽臨淮王彧復
自歸于魏主安豐王延明攜妻子来奔陳慶之之入洛
也蕭賛送啓求還(賛即豫章王綜也奔魏事/見一百五十卷普通六年)時吳淑媛
尚在(媛于/眷翻)上使以贊㓜時衣寄之信未逹而慶之敗慶
之自魏還特重北人朱异怪而問之(异羊/至翻)慶之曰吾始
以為大江以北皆戎狄之鄉比至洛陽(比必利/翻及也)乃知衣
冠人物盡在中原非江東所及也奈何輕之(陳慶之特/有見於洛)
(陽華靡之俗/而為是言耳)　甲戍魏以上黨王天穆為太宰城陽王
徽為大司馬兼太尉乙亥魏主宴勞爾朱榮上黨王天
穆及北来督將於都亭(勞力到翻/將即亮翻)出宫人三百繒錦雜
綵數萬匹班賜有差(繒慈/陵翻)凡受元顥爵賞階復者悉追
奪之(復方目翻復/除賦役也)秋七月辛巳魏主始入宫以髙道穆
為御史中尉帝姊壽陽公主行犯清路赤棒卒呵之不
止(中尉前驅之卒執赤棒即清/路者也棒部項翻呵虎何翻)道穆令卒擊破其軍公
主泣訢於帝帝曰髙中尉清直之士彼所行者公事豈
可以私責之也道穆見帝(見賢/遍翻)帝曰家姊行路相犯極
以為愧道穆免冠謝帝曰朕以愧卿卿何謝也於是魏
多細錢米斗㡬直一千(㡬巨依翻/又居希翻)髙道穆上表以為在
市銅價八十一錢得銅一斤私造薄錢斤贏二百(言銅/一斤)
(造薄錢二/百而贏也)既示之以深利又隨之以重刑抵罪雖多姦
鑄彌衆今錢徒有五銖之名而無二銖之實置之水上
殆欲不沈(沈持/林翻)此乃因循有漸科防不切朝廷失之彼
復何罪(復扶又翻/下况復同)宜改鑄大錢文載年號以記其始則
一斤所成止七十錢計私鑄所費不能自潤直置無利
自應息心况復嚴刑廣設也(言置私鑄直使無利自應/息心而不為况又廣設科)
(禁有嚴刑/之可畏邪)金紫光禄大夫楊侃亦奏乞聽民與官並鑄
五銖錢使民樂為而弊自改(樂音/洛)魏主從之始鑄永安
五銖錢　辛卯魏以車騎將軍楊津為司空　初魏以
梁益二州境土荒逺更立巴州以統諸獠凡二十餘萬
戸(獠曾/皓翻)以巴酋嚴始欣為刺史又立隆城鎮(宋白曰取/其連岡地)
(埶髙隆為名/後為隆州)以始欣族子愷為鎮將(將即/亮翻)始欣貪暴孝
昌初諸獠反圍州城行臺魏子建撫諭之乃散始欣恐
獲罪隂来請降帝遣使以詔書鐵劵衣冠等賜之(降戸/江翻)
(使䟽/吏翻)為愷所獲以送子建子建奏以隆城鎮為南梁州
(五代志巴西郡舊置南梁州西魏典畧曰此州舊有/隆城故又謂之南隆治古閬中城今之閬中即其地)用
愷為刺史囚始欣於南鄭魏以唐永為東益州刺史代
子建以梁州刺史傅豎眼為行臺(豎而/庾翻)子建去東益而
氐蜀尋反(氐蜀氐人/與蜀人也)唐永弃城走東益州遂沒(魏置東/益州於)
(武興時為氐蜀所/攻沒梁不能有也)𫝊豎眼之初至梁州也州人相賀(事/見)
(一百四十有八/卷天監十五年)既而乆病不能親政事其子敬紹奢淫
貪暴州人患之嚴始欣重賂敬紹得還巴州遂舉兵擊
嚴愷滅之以巴州来降(降戸/江翻)帝遣將軍蕭玩等援之傅
敬紹見魏室方亂隂有保據南鄭之志使其妻兄唐崑
崙於外扇誘山民相與圍城欲為内應(崙盧崑翻/誘音酉)圍合
而謀洩城中將士共執敬紹以白豎眼而殺之豎眼耻
恚而卒(恚於避翻/卒子恤翻)八月己未魏以太傅李延寔為司徒
甲戍侍中太保楊椿致仕　九月癸巳上幸同泰寺設
無遮大㑹上釋御服持法衣行清淨大捨以便省為房
(便省在同泰寺上臨/幸時居之故曰便省)素牀瓦器乘小車私人執役甲子
升講堂法座為四部大衆開湼槃經題(四部大衆僧尼/及善男子善女)
(人也湼/奴結翻)癸卯羣臣以錢一億萬祈白三寳(釋書以佛陀/耶衆為佛寳)
(逹摩耶衆為法寳/僧迦耶衆為僧寳)奉贖皇帝菩薩(釋典曰菩普也薩濟/也菩薩言能普濟衆)
(生菩薄胡翻/薩桑葛翻)僧衆黙許乙巳百辟詣寺東門奉表請還
臨宸極(唐韵曰宸屋宇也天子所居毛晃/曰帝居北辰之宫故從宀從辰)三請乃許上
三答書前後並稱頓首　魏爾朱榮使大都督尖山矦
淵(按五代志後魏置神武郡於/桑乾水上領尖山殊頺二縣)討韓樓於薊配卒甚少
騎止七百(薊音計少詩沼/翻騎奇寄翻)或以為言榮曰矦淵臨機設
變是其所長若摠大衆未必能用今以此衆擊此賊必
能取之淵遂廣張軍聲多設供具親帥數百騎深入樓
境去薊百餘里值賊帥陳周馬步萬餘(親帥讀曰率/賊帥所類翻)淵
潜伏以乗其背大破之虜其卒五千餘人尋還其馬伏
縱令入城左右諫曰既獲賊衆何為復資遣之(馬仗馬/及兵仗)
(也復扶/又翻)淵曰我兵既少不可力戰須為奇計以離間之
乃可克也淵度其已至(間古莧翻/度徒洛翻)遂帥騎夜進昧旦叩
其城門韓樓果疑降卒為淵内應遂走追禽之幽州平
以淵為平州刺史鎮范陽(魏平州本治肥如今/徙鎮幽州之范陽)先是魏
使征東將軍劉靈助兼尚書左僕射慰勞幽州流民於
濮陽頓丘(先悉薦翻/勞力到翻)因帥流民北還與矦淵共滅韓樓
仍以靈助行幽州事加車騎將軍又為幽平營安四州
行臺(為劉靈助以營/州叛爾朱張本)　万俟醜奴攻魏東秦州㧞之殺
刺史髙子朗(五代志上郡後魏置東秦州後改為北秦/州西魏改為敷州隋大業二年改為敷城)
(郡後改為上郡唐為鄜州洛/交縣万莫北翻俟渠之翻)　冬十月己酉上又設四
部無遮大㑹道俗五萬餘人㑹畢上御金輅還宫御太
極殿大赦改元(改中大/通元年)　魏以前司空蕭賛為司徒
十一月己卯就德興請降於魏營州平(就德興反見一/百五十卷普通)
(二年降戸/江翻下同)　丙午魏以城陽王徽為太保丹楊王蕭賛
為太尉雍州刺史長孫稚為司徒(雍於/用翻)　十二月辛亥
兖州刺史張景邕荆州刺史李靈起雄信將軍蕭進明
叛降魏(三人者皆梁魏境上民豪/以刺史將軍寵授之耳)以陳慶之為北兖州
刺史(此北兖州/當治淮隂)有妖賊僧彊自稱天子土豪蔡伯龍起
兵應之衆至三萬攻陷北徐州(此北徐州治鍾/離妖於驕翻)慶之討
斬之　魏以岐州刺史王羆行南秦州事羆誘捕州境
羣盗悉誅之(誘音/酉)
　
　
　
　
　
　
　
　
　
　
　
　
　
　資治通鑑卷一百五十三
