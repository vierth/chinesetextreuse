
　西漢年紀卷二十七　　　宋　王益之　撰
　　成帝
元延元年長安章城門函谷闗次門牡皆自亡(五行/志)夏
四月丁酉天清晏然無雲殷殷有聲如雷有流星長十
餘丈皎然赤白從日下東南行光燿燿而下如雨自晡
至昏而止(本紀天文/志荀紀)時谷永為北地太守當之官上使
衛尉淳于長受永所欲言永對曰臣永幸得以愚朽之
材為太中大夫備拾遺之臣從朝者之後進不能盡思
納忠輔宣聖徳退無被堅執銳討不義之功煨蒙厚恩
仍遷至北地太守絶命隕首身膏野草不足以報塞萬
分陛下聖徳寛仁不遺易忌之臣垂周文之聽下及芻
蕘之愚有詔使衛尉受臣永所欲言臣聞事君之義有
言責者盡其忠有官守者修其職臣永幸得免於言責
之辜有官守之任當畢力遵職養綏百姓而已不宜復
關得失之辭忠臣之於上志在過厚是故逺不違君死
不忘國昔史魚既沒餘忠未訖委柩後寢以屍達誠汲
黯身外思内發憤舒憂遺言李息經曰雖爾身在外乃
心無不在王室臣永幸得給事中出入三年雖執干戈
守邉垂思慕之心常存於省闥是以敢越郡吏之職陳
累年之憂臣聞天生蒸民不能相治為立王者以統理
之方制海内非為天子列土封疆非為諸侯皆以為民
也垂三統列三正去無道開有徳不私一姓明天下廼
天下之天下非一人之天下也王者躬行道徳承順天
地博愛仁恕恩及行葦籍稅取民不過常法宫室車服
不踰制度事節財足黎庶和穆則卦氣理效五徵時序
百姓壽考庶屮藩滋符瑞並降以昭保右(讀曰/佑)失道妄
行逆天暴物窮奢極欲湛湎荒淫婦言是從誅逐仁賢
離逖骨肉羣小用事峻刑重賦百姓愁怨則卦氣悖亂
咎徵著郵(與尤/同)上天震怒灾異婁(古屢/字)降日月薄食五
星失行山崩川潰水泉踊出妖孽並見茀(與孛同/步内反)星耀
光饑饉荐臻百姓短折萬物夭傷終不改寤惡洽變備
不復譴告更命有徳詩云乃眷西顧此惟予宅夫去惡
奪弱遷命賢聖天地之常經百王之所同也加以功徳
有厚薄期質有修短時世有中季天道有盛衰陛下承
八世之功業當陽數之標季涉三七之節紀遭無妄之
卦運直百六之灾阸三難異科雜焉同㑹建始元年以
來二十載間羣灾大異交錯鋒起多於春秋所書八世
著記乆不塞除重以今年正月己亥朔日有食之三朝
之㑹四月丁酉四方衆星白晝流隕七月辛未彗星横
天乘三難之際㑹畜衆多之灾異因之以饑饉接之以
不贍彗星極異也土精所生流隕之應出於饑變之後
兵亂作矣厥期不乆隆徳積善懼不克濟内則為深宫
後庭將有驕臣悍妾醉酒狂悖卒起之敗北宫苑囿街
巷之中臣妾之家幽間(讀曰/閑)之處徵舒崔杼之亂外則
為諸夏下土將有樊並蘇令陳勝項梁奮臂之禍内亂
朝暮日戒諸夏舉兵以火角為期安危之分界宗廟之
至憂臣永所以破膽寒心豫言之累年下有其萌然後
變見於上可不致慎禍起細微姦生所易願陛下正君
臣之義無復與羣小媟黷燕飲中黄門後庭素驕慢不
謹甞以醉酒失臣禮者悉出勿留勤三綱之嚴修後宫
之政抑逺驕妬之寵崇近婉順之行加惠失志之人懷
柔怨恨之心保至尊之重秉帝王之威朝覲法出而後
駕陳兵清道而後行無復輕身獨出飲食臣妾之家三
者既除内亂之路塞矣諸夏舉兵萌在民饑饉而吏不
䘏興於百姓困而賦歛重發於下怨離而上不知易曰
屯其膏小貞吉大貞凶傳曰饑而不損兹為泰厥灾水
厥咎亡訞辭曰關動牡飛辟為無道臣為非厥咎亂臣
謀簒王者遭衰難之世有饑饉之灾不損用而大自潤
故凶百姓困貧無以共(讀曰/供)求愁悲怨恨故水城闗守
國之固固將去焉故牡飛往年郡國二十一傷於水灾
禾黍不入今年蠶麥咸惡百川沸騰江河溢决大水泛
濫郡國十五有餘比年䘮稼時過無宿麥百姓失業流
散羣軰守闗大異較炳如彼水灾浩浩黎庶窮困如此
宜損常稅小自潤之時而有司奏請加賦甚繆經義逆
於民心布怨趨禍之道也牡飛之狀殆為此發古者榖
不登虧膳灾婁至損服凶年不塈(許既/反)塗明王之制也
詩云凡民有喪扶服(蒲北/反)捄之論語曰百姓不足君孰
予足臣願陛下勿許加賦之奏益減大官導官中御府
均官掌畜廩犧用度止尚方織室京師郡國工服官發
輸造作以助大司農流恩廣施振贍困乏開闗梁内流
民恣所欲之以救其急立春遣使者循行風俗宣布聖
徳存䘏孤寡問民所苦勞二千石敕勸耕桑毋奪農時
以慰綏元元之心防塞大姦之隙諸夏之亂庶幾可息
臣聞上主可與為善而不可與為惡下主可與為惡而
不可與為善陛下天然之性疏通聰敏上主之姿也少
省愚臣之言感寤三難深畏大異定心為善捐忘邪志
毋貳舊愆厲精致政至誠應天則積異塞於上禍亂伏
於下何憂患之有竊恐陛下公志未專私好頗存尚愛
羣小不肯爲耳對奏天子甚感其言(谷永/傳)中壘校尉劉
向復上奏曰臣聞伯禹戒帝舜毋若丹朱傲周公戒成
王毋若殷王紂(考異曰漢書向傳作帝舜戒伯禹/此言非是今從劉貢父改定本)詩曰
殷監不逺在夏后之世亦言湯以桀為戒也聖帝明王
常以敗亂自戒不諱廢興故臣敢極陳其愚唯陛下留
神察焉謹按春秋二百四十二年日蝕三十六襄公尤
數率三歲五月有竒(居宜/反)而壹食漢興訖竟寧孝景帝
尤數率三歲一月而一食臣向前數言日當食今連三
年比食自建始以來二十歲間而八食率二歲六月而
一發古今罕有異有小大希稠占有舒疾緩急而聖人
所以斷疑也易曰觀乎天文以察時變昔孔子對魯哀
公並言夏桀殷紂暴虐天下故歴失則攝提失方孟陬
(子侯反/又音鄒)無紀此皆易姓之變也秦始皇之末至二世時
日月薄食山陵淪亡辰星出於四孟太白經天而行無
雲而雷枉矢夜光熒惑襲月㜸火燒宫野禽戯廷都門
内崩長人見臨洮石隕于東郡星孛大角大角以亡觀
孔子之言考暴秦之異天命信可畏也及項籍之敗亦
孛大角漢之入秦五星聚於東井得天下之象也孝惠
時有雨血日食於衝滅光星見之異孝昭時有泰山卧
石自立上林僵栁復起大星如月西行衆星隨之此為
特異孝宣興起之表天狗夾漢而西乆隂不雨者二十
餘日昌邑不終之異也皆著於漢紀觀秦漢之易世覽
惠昭之無後察昌邑之不終視孝宣之紹起天之去就
豈不昭昭然哉髙宗成王亦有雊雉拔木之變能思其
故故髙宗有百年之福成王有復風之報神明之應應
若景嚮(讀曰/響)世所同聞也臣幸得託末屬誠見陛下有
寛明之徳兾銷大異而興髙宗成王之聲以崇劉氏故
豤豤(音/懇)數奸(音/干)死亡之誅今日食尤屢星孛東井攝提
炎(弋贍/反)及紫宫有識長老莫不震動此變之大者也其
事難一一記故易曰書不盡言言不盡意是以設卦指
爻而復說義書曰伻來以圖天文難以相曉臣雖圖上
猶須口說然後可知願賜清燕之間(讀曰/閑)指圖陳狀上
輙入之然終不能用也(劉向/傳)京兆尹何武坐舉方正所
舉者召見盤辟(音/闢)雅拜有司以為詭衆虚偽武坐左遷
楚内史遷沛郡太守武為楚内史厚龔勝龔舎在沛郡
厚唐林唐遵此人顯於世者何侯力也世以此多焉(何/武)
(傳/)冬十二月大司馬衞將軍王商病乞骸骨上閔之乙
未以為大將軍益封二千户賜錢百萬辛亥商薨以根
為大司馬票騎將軍(百官表元后孫寳傳十考異曰荀/紀作十一月本紀云  二月温公)
(考異曰是歲十一月甲子朔無/乙未辛亥荀紀誤今從通鑑)特進安昌侯張禹請平
陵肥牛亭地上以賜禹詔令平陵徙亭它所曲陽侯根
聞而争之此地當平陵寢廟衣冠所出游道禹為師傅
不遵謙讓至求衣冠所游之道又徙壞舊亭重非所宜
孔子稱賜愛其羊我愛其禮宜更賜它地上不從卒以
賜禹根由是害禹寵數毁惡之天子愈益敬厚禹禹每
病輙以起居聞車駕自臨問之上親拜禹牀下禹頓首
謝恩歸誠禹四男而小子未有官禹數視其小子上即
禹牀下拜為黄門郎給事中禹雖家居以特進為天子
師國家每有大政必與定議時吏民多上書言灾異之
應譏切王氏專政所致上懼變異數見意頗然之未有
以明見廼車駕至禹第辟(讀曰/闢)左右親問禹以天變因
用吏民所言王氏事示禹禹自見年老子孫弱又與曲
陽侯不平恐為所怨禹則謂上曰春秋二百四十二年
間日食三十餘地震五(考異曰漢書本傳作地震五十/六劉貢父謂春秋地震五耳十)
(六字當是衍文今從之/劉向傳亦言地震五)或為諸侯相殺或夷狄侵中國
灾變之意深逺難見故聖人罕言命不語怪神性與天
道自子贛之屬不得聞何况淺見鄙儒之所言陛下宜
修政事以善應之與下同其福善此經義意也新學小
生亂道誤人宜無信用以經術斷之上雅信愛禹由是
不疑王氏(禹/傳)是歲趙昭儀害後宫皇子(本/紀)宫中學事史
曹宫(按曹宫荀紀作/曹才官下同)御幸上有身生男於掖庭牛官令
舎(按牛官令舎荀紀/作才官令舎下同)中黄門田客(按田客荀紀/作田閎下同)持詔記
盛綠綈方底封御史中丞印予掖庭獄丞籍武曰取牛
官令舎婦人新産兒及婢六人盡置暴室獄毋問兒男
女誰兒也武迎置獄後三日客持詔記與武問兒死未
手書對牘背武即書對兒見在未死有頃客出曰上與
昭儀大怒奈何不殺武叩頭啼曰不殺兒自知當死殺
之亦死因即客奏封事曰陛下未有繼嗣子無貴賤唯
留意奏入客復持詔記予武曰今夜漏上五刻持兒與
中黄門王舜㑹東交掖門武因問客陛下得武書意何
如憆(丑庚/反)也武以兒付舜舜受詔内兒殿中為擇乳母
告善養兒且有賞毋令漏泄舜擇張棄為乳母時兒生
八九日後三日詔賜宫藥令武自臨飲之宫曰果也欲
姊弟擅天下我兒男也額上有壯髪類孝元皇帝今兒
安在危殺之矣奈何令長信得聞之遂飲藥死婢六人
皆自殺棄所養兒十一日宫長李南以詔書取兒去不
知所置(荀紀趙皇/后傳通鑑)議郎巴郡譙元上書曰臣聞王者承
天繼宗統極保業延祚莫急允嗣故易有幹蠱之義詩
詠衆多之福今陛下聖嗣未立天下屬望而不惟社稷
之計專念微行之事愛幸用於所惑曲意留於非正竊
聞後宫皇子産而不育臣聞之怛然痛心傷剝竊懷憂
國不忘須臾夫警衞不修則患生非常忽有醉酒狂夫
分争道路既無尊嚴之儀豈識上下之别此為胡狄起
於轂下而賊亂發於左右也願陛下念天下之至重愛
金玉之身均九女之施存無窮之福天下幸甚(後漢譙/元傳)
　　班固贊曰秦漢以來山東出相山西出將秦時將
　　軍白起郿人王翦頻陽人漢興郁郅王圍甘延壽
　　義渠公孫賀傅介子成紀李廣李蔡杜陵蘇建蘇
　　武上邽上官桀趙充國襄武亷襃狄道辛武賢慶
　　忌皆以勇武顯聞蘇辛父子著節此其可稱列者
　　也其餘不可勝數何則山西天水隴西安定北地
　　處埶廹近羗胡民俗修習戰備髙上勇力鞍馬騎
　　射故秦詩曰王于興師修我甲兵與子皆行其風
　　聲氣俗自古而然今之歌謠慷慨風流猶存耳
匈奴搜諧若鞮單于朝二年發行未入塞病死弟且莫
車立為車牙若鞮單于遣子右於涂仇撣(音/纒)王烏夷當
入侍以囊知牙斯為左賢王(匈奴/傳)大司馬驃騎將軍王
根竒蜀郡揚雄文雅召以為門下史薦雄文似相如上
方郊祠甘泉泰畤汾隂后土以求繼嗣召雄待詔承明
之庭(雄傳并贊下考異曰本傳賛以為王音竒其文雅/召以為門  史按雄自序云上方郊祠甘泉泰畤)
(召雄待詔承明之庭奏甘泉賦其十二月奏羽獵賦蓋/今年事也時王音死已乆當是王根胡旦遂誤以曲陽)
(侯為安陽侯云甘按漢書成帝紀永始二年王音薨三/年皇太后詔復  泉泰畤薦雄待詔者非王音無疑然)
(据文選李善注引雄答劉歆書曰雄作成都城四隅銘/蜀人有楊莊者為郎誦之於成帝以為似相如雄遂以)
(此得見則似薦雄者又是楊/莊今以為王根未免無據)雄少從蜀嚴君平學君平
卜筮於成都市以為卜筮者賤業而可以惠衆人有邪
惡非正之問則依蓍龜為言利害與人子言依於孝與
人弟言依於順與人臣言依於忠各因勢導之以善從
吾言者已過半矣裁日閱數人得百錢足自養則閉肆
下簾而授老子博覽亡不通依老子莊周之指著書十
餘萬言及雄仕京師顯名數為朝廷在位賢者稱君平
徳杜陵李彊素善雄乆之為益州牧喜謂雄曰吾真得
嚴君平矣雄曰君備禮以待之彼人可見而不可得詘
也彊心以為不然及至蜀致禮與相見卒不敢言以為
從事乃歎曰揚子雲誠知人君平年九十餘遂以其業
終(王貢/傳序)
元延二年春正月行幸甘泉郊泰畤(本/紀)甘泉本因秦離
宫既奢泰而武帝復増通天髙光迎風遊觀屈竒瑰偉
且其為已乆矣非帝所造揚雄欲諫則非時欲黙則不
能已還奏甘泉賦以風(讀曰/諷)又是時趙昭儀大幸每上
甘泉常法從在屬車間豹尾中故雄盛言車騎之衆參
麗之駕非所以感動天地逆釐三神又言屏玉女郤虙
妃以微戒齋肅之事賦奏天子異焉(雄/傳)三月上將祭后
土廼帥羣臣横大河湊汾隂既祭行遊介山回安邑顧
龍門覽鹽池登歴觀陟西岳以望八荒迹殷周之虚眇
然以思唐虞之風揚雄以為臨川羡魚不如歸而結罔
還上河東賦以勸(揚雄/傳)夏四月立廣陵孝王子守為王
(本紀下考異曰荀紀以為王子憲按漢書表廣陵王/胥而  並無名憲者當是荀紀誤今從本紀本傳)十
二月上羽獵揚雄從雄以為昔在二帝三王宫館臺榭
沼池苑囿林麓藪澤財足以奉郊廟御賔客充庖厨而
已不奪百姓膏腴榖土桑柘之地女有餘布男有餘粟
國家殷富上下交足故甘露零其庭醴泉流其唐鳯皇
巢其樹黄龍遊其沼麒麟臻其囿神爵棲其林昔者禹
任益虞而上下和􁁈木茂成湯好田而天下用足文王
囿百里民以為尚小齊宣王囿四十里民以為大裕民
之與奪民也武帝廣開上林南至宜春鼎胡御宿昆吾
旁南山而西至長楊五柞北繞黄山瀕(頻賔/二音)渭而東周
袤(音/茂)數百里穿昆明池象滇(丁賢/反)河營建章鳯闕神明
馺(先合/反)娑漸臺泰液象海水周流方丈瀛洲蓬萊游觀
侈靡窮妙極麗雖頗割其三垂以贍齊民然至羽獵田
車戎馬器械儲偫禁禦所營尚泰奢麗誇詡非堯舜成
湯文王三驅之意也又恐後世復修前好不折中㠯泉
臺故聊因校獵賦以風除為郎給事黄門與王莽劉歆
並(雄傳/並贊)雄又作酒箴以諷諫帝其文為酒客難法度士
譬之於物曰子猶瓶矣觀瓶之居居井之眉處髙臨深
動常近危酒醪不入口臧水滿懷不得左右牽於纆徽
一旦□(上絹/反)礙為瓽(丁浪/反)所轠(音/雷)身提(徒計/反)黄泉骨肉
為泥自用如此不如鴟夷鴟夷滑稽(音/鷄)腹如大壺盡日
盛酒人復借酤常為國器託於屬(之欲/反)車出入兩宫經
營公家繇是言之酒何過乎(陳遵/傳)是歲許美人御幸生
男趙昭儀謂帝曰常紿我言從中宫來即從中宫來許
美人兒何從生中許氏竟當復立邪懟(直類/反)以手自擣
以頭擊壁户柱從牀上自投地啼泣不肯食曰今當安
置我欲歸耳帝曰今故告之反怒為殊不可曉也帝亦
不食昭儀曰陛下自知是不食為何陛下常自言不負
汝今美人有子竟負約謂何黄門靳嚴從許美人取兒
去盛以葦篋置飾室簾南去帝與昭儀坐使御者與客
子解篋緘未已帝使客子及御者皆出自閉户獨與昭
儀在須臾開户嘑客子使緘封篋及詔記令中黄門呉
恭持以與掖庭獄丞籍武曰告武篋中有死兒埋屏處
勿令人知武穿獄樓垣下為坎埋其中故掖庭令吾邱
遵謂籍武曰掖庭丞吏以下皆與昭儀合通無可與語
者獨欲與武有所言我無子武有子是家輕族人得無
不敢乎掖庭中御幸生子者輙死又飲藥傷墮者無數
大臣票騎將軍貪耆(讀曰/嗜)錢不足計事奈何令長信得
聞之(趙皇后/傳通鑑)廷尉彭宣以王國人出為太原太守(彭宣/傳)
(李竒曰初漢制王/國人不得仕京師)初烏孫小昆彌安日為國民所殺諸
翖侯大亂詔徵故金城太守叚㑹宗為左曹中郎將光
祿大夫使安輯烏孫立安日弟末振將為小昆彌定其
國而還(叚㑹宗傳傳考異曰烏孫傳以末振將為安日/弟叚㑹宗  以為兄通鑑考異以為兄字誤)
元延三年上將大誇胡人以多禽獸秋命右扶風發民
入南山西自褒斜(弋奢/反)東至宏農南敺漢中張羅罔罝
罘捕熊羆豪豬虎豹狖(弋授/反)玃(音/钁)狐菟麋鹿載以檻車
輸長楊射熊館以罔為周阹(音/袪)縱禽獸其中令胡人手
搏之自取其獲上親臨觀焉(考異曰本紀載於元延二/年按揚雄傳祀甘泉河東)
(之歲十二月羽獵雄上校獵賦明年從至射熊館還/上長楊賦然則從胡客校獵當在今年今從雄傳)是
時農民不得收歛揚雄從至射熊館還上長楊賦以風
(讀曰諷/揚雄傳)是歲廷尉朱博為後將軍(百官/表)沛郡太守何武
為廷尉九江太守王嘉(按原本缺九江以/下六字今補入)為大鴻臚泰
山太守蕭育為右扶風(百官/表)時鄠縣名賊梁子政阻山
為害乆不伏辜育為右扶風數月盡誅子政等(蕭望/之傳)
元延四年甘露降京師賜長安民牛酒(本/紀)
綏和元年辛未有流星從東南入北斗長二十丈二刻
所息(天文/志)諫大夫東海母將隆奏封事言古者選諸侯
入為公卿以襃功徳宜徵定陶王使在國邸以填(竹刄/反)
萬方(母將/隆傳)上於是召丞相翟方進大司馬驃騎將軍王
根御史大夫孔光右將軍亷襃後將軍朱博皆引入禁
中議中山定陶王誰宜為嗣者方進根以為定陶王帝
弟之子禮曰昆弟之子猶子也為其後者為之子也定
陶王宜為嗣襃博皆如方進根議光獨以為禮立嗣以
親中山王先帝之子帝親弟也以尚書般庚殷之及王
為比中山王宜為嗣上以禮兄弟不相入廟又皇后昭
儀欲立定陶王(孔光/傳)二月癸丑詔曰朕承太祖鴻業奉
宗廟二十五年徳不能綏理宇内百姓怨望者衆不蒙
天祐至今未有繼嗣天下無所係心觀于往古近事之
戒禍亂之萌皆由斯焉定陶王欣於朕為子慈仁孝順
可以承天序繼祭祀其立欣為皇太子(本/紀)定陶王謝曰
臣幸得繼父守藩為諸侯王材質不足以假充太子之
宫陛下聖徳寛仁敬承祖宗奉順神祗宜蒙福祐子孫
千億之報臣願且得留國邸旦夕奉起居俟有聖嗣歸
國守藩書奏天子報聞(哀/紀)光以議不中意左遷廷尉以
廷尉何武為御史大夫(百官表孔光傳史按原本無孔/光左遷句而御  大夫句注云)
(百官表孔光傳當/是脫誤今補入)以趙元為太子太傅閻崇為太子少
傅(傅昭/儀傳)平阿侯王譚子去疾及河内傅喜為太子庶子
喜傅太后從父弟少好學問有志行(見傅喜/董賢傳)太子數遣
中盾(讀曰允漢舊儀云秩/四百石主徼廵宫中)請問近臣黄門郎中常侍班
稺方直自守獨不敢答稺伯之弟也(叙/傳)初故南昌尉梅
福以帝乆亡繼嗣宜建三統封孔子之世以為殷後乃
上書曰臣聞存人所以自立也壅人所以自塞也善惡
之報各如其事昔者秦滅二周夷六國隱士不顯佚(與/逸)
(同/)民不舉絶三統滅天道是以身危子殺厥孫不嗣所
謂壅人以自塞也故武王克殷未下車存五帝之後封
殷於宋紹夏於杞明著三統示不獨有也是以姬封半
天下遷廟之主流出於户所謂存人以自立者也今成
湯不祀殷人亡後陛下繼嗣乆微殆為此也春秋經曰
宋殺其大夫榖梁傳曰其不稱名姓以其在祖位尊之
也此言孔子故殷後也雖不正統封其子孫以為殷後
禮亦宜之何者諸侯奪宗聖庶奪適傳曰賢者子孫宜
有土而况聖人又殷之後哉昔成王以諸侯禮葬周公
而皇天動烕雷風著災今仲尼之廟不出闕里孔氏子
孫不免編户以聖人而歆匹夫之祀非皇天之意也今
陛下誠能據仲尼之素功以封其子孫則國家必獲其
福又陛下之名與天亡極何者追聖人素功封其子孫
未有法也後聖必以為則不滅之名可不勉哉福孤逺
又譏切王氏故不納至是欲立二王後推迹古文以左
氏榖梁世本禮記相明(福/傳)甲子(恩澤/侯表)詔曰蓋聞王者必
存二王之後所以通三統也昔成湯受命列為三代而
祭祀廢絶考求其後莫正孔吉其封吉為殷紹嘉侯三
月進爵為公及周承休侯皆為公地各百里(本/紀)行幸雍
祀五畤(本/紀)初何武為九卿建言古者民樸事約國之輔
佐必得賢聖然猶則天三光備三公官各有分(扶問/反)職
今末俗文弊政事煩多宰相之材不能及古而丞相獨
兼三公之事所以乆廢而不治也宜建三公官定卿大
夫之任分職授政以考功效後上以問師安昌侯張禹
禹以為然夏四月以大司馬驃騎將軍王根為大司馬
置官屬罷票騎將軍官以御史大夫何武為大司空封
列侯益大司馬大司空奉(扶用/反)如丞相(如淳曰律丞相/大司馬大將軍)
(奉錢月六萬御史/大夫奉月四萬)以備三公官焉(本紀朱/博傳)又令䕶軍都
尉居大司馬府北司直(百官/表)大司空何武與丞相方進
共奏言往者諸侯王斷獄治政内史典獄事相總綱紀
輔王中尉備盗賊今王不斷獄與(讀曰/預)政中尉官罷職
并内史郡國守相委任所以壹統信安百姓也今内史
位卑而權重威職相踰不統尊者難以為治臣請相如
太守内史如都尉以順尊卑之序平輕重之權制曰可
以内史為中尉(何武/傳)秋八月庚戍中山孝王興薨(本/紀)子
箕子嗣(中山/王傳)大司馬王根乞骸骨冬十月甲寅上益封
根五千户賜安車駟馬黄金五百斤罷就第(百官表/元后傳)淳
于長坐大逆誅長小妻廼始等六人皆以長事未發覺
時棄去或更嫁及長事發丞相方進大司空武議以為
犯法者各以法時律令論之明有所訖也長犯大逆時
廼始等見為長妻已有當坐之罪與身犯法無異後廼
棄去於法無以解請論廷尉孔光議以為大逆無道父
母妻子同産無少長皆棄市欲懲後犯法者也夫婦之
道有義則合無義則離長未自知當作大逆之法而棄
去廼始等或更嫁義已絶而欲以為長妻論殺之名不
正不當坐有詔光議是(孔光/傳)以廷尉孔光為左將軍居
右將軍官職罷後將軍官(孔光傳/百官表)十二月丞相方進大
司空武奏言古選諸侯賢者以為州伯書曰咨十有二
牧所以廣聰明燭幽隱也今部刺吏居牧伯之位秉一
州之統選第大吏所薦位髙至九卿所惡立退任重職
大春秋之義用貴治賤不以卑臨尊刺史位下大夫而
臨二千石輕重不相凖失位次之序臣請罷刺史更置
州牧秩二千石以應古制奏可(朱博傳/本紀)中壘校尉劉向
卒向每召見數言公族者國之枝葉枝葉落則本根無
所庇廕方今同姓疏逺母黨專政祿去公室權在外家
非所以彊漢宗卑私門保守社稷安固後嗣也卒時年
七十二後十三歲而王氏代漢(劉向/傳)
綏和二年春二月熒惑守心丞相府議曹李尋奏記翟
方進曰應變之權君侯所自明往者數白三光垂象變
動見端山川水泉反理視患民人訛謠斥事感名三者
既效可為寒心今提揚眉矢貫中狼奮角弓且張金歴
庫土逆度輔湛(讀曰/沈)沒火守舎萬歲之期近慎朝暮上
無惻怛濟世之功下無推讓避賢之效欲當大位為具
臣以全身難矣大責日加安得但保斥逐之戮闔府三
百餘人(顔曰三百餘人/謂丞相官屬)唯君侯擇其中與盡節轉凶方
進憂之不知所出會郎賁(音/肥)麗善為星言大臣宜當之
壬子上召見方進還歸未及引决上遂賜冊曰惟君登
位灾害並臻間者郡國榖雖頗孰百姓不足者尚衆前
去城郭未能盡還夙夜未甞忘焉朕惟往時之用與今
一也百僚用度各有數君不量多少一聽羣下言用度
不足奏請一切增賦稅城郭堧(人緣/反)及園田過更筭馬
牛羊增益鹽鐵變更無常朕既不明隨奏許可後議者
以為不便制詔下君君云賣酒醪後請止未盡月復奏
議令賣酒醪朕誠怪君何持容容之計無忠固意將何
以輔朕朕既已改君其自思强食慎職使尚書令賜君
上尊酒十石養牛一君審處焉方進即日自殺上秘之
遣九卿冊贈以丞相髙陵侯印綬賜乘輿秘器少府供
張柱檻皆衣素天子親臨弔者數至禮賜異於它相故
事(翟方進傳入漢舊儀云丞相有疾皇帝法駕親至問/疾從西門  即薨栘居第中車駕往弔賜棺歛具贈)
(錢葬地葬日公/卿已下會葬)建平侯杜業上書言方進本與淳于長
深結厚更相稱薦長陷大惡獨得不坐茍欲鄣塞前過
不為陛下廣持平例又無恐懼之心反因時信(讀曰/伸)其
邪辟(讀曰/僻)報睚(五懈/反)眦(仕懈/反)怨故事大逆朋友坐免官
無歸故郡者今坐長者歸故郡已深一等紅陽侯立坐
子受長賄賂故就國耳非大逆也而方進復奏立黨友
朱博孫宏免官陳咸歸故郡刑罰無平在方進之筆端
衆庶莫不疑惑皆言孫宏不與紅陽侯相愛宏前為中
丞時方進為御史大夫舉掾隆可侍御史宏奏隆前奉
使欺謾不宜執法近侍方進以此怨宏又方進為京兆
尹時陳咸為少府在九卿髙第陛下所自知也方進素
與司直師丹相善臨御史大夫缺使丹奏咸為姦利請
案驗卒不能有所得而方進果自得御史大夫為丞相
即時詆欺奏免咸復因紅陽侯事歸咸故郡衆人皆言
國家假方進權太甚案師丹行能無異及光祿勲許商
被病殘人皆但以附從方進甞獲尊官丹親薦邑子丞
相史能使巫下神為國求福幾(讀曰/冀)獲大利幸賴陛下
至明遣使者毛莫如先考驗卒得其姦皆坐死假令丹
知而白之此誣罔罪也不知而白之是背經術惑左道
也二者皆在大辟重於朱博孫宏陳咸所坐方進終不
舉白專作威福阿黨所厚排擠(子詣/反)英俊託公報私横
厲無所畏忌欲以熏轑(讀曰/燎)天下天下莫不望風而靡
自尚書近臣皆結舌杜口骨肉親屬莫不股慄威權泰
盛而不忠信非所以安國家也今聞方進卒(讀曰/猝)病死
不以尉示天下反復賞賜厚葬唯陛下深思往事以戒
來今(杜業/傳)赦天下(荀紀今考異曰漢書本/紀無  據荀恱漢紀)三月大水(五/行)
(志荀/紀)平襄有燕生雀哺食至大俱飛去(五行志/荀紀)太僕廐
馬生角在左耳前圍長一寸八分(荀/紀)丙戍帝崩于未央
宫皇太后詔有司曰皇帝即位思順天心遵經義定郊
禮天下說(讀曰/恱)憙懼未有皇孫故復甘泉泰畤汾隂后
土庶幾獲福皇帝恨難之卒未得其祐其復南北郊長
安如故以順皇帝之意(郊祀志/本紀)夏四月己卯葬延陵上
尊號曰孝成皇帝(木紀未考異曰成紀作三月丙戌帝/崩于  央宫四月己卯葬延陵荀紀)
(作三月丙午崩四月己卯葬延陵按長歴是年三/月己巳朔無丙午當是荀紀誤今從漢書本紀)
