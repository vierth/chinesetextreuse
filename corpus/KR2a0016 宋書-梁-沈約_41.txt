書卷四十一
　　梁　　　　沈　　　　　約　　　撰
　列傳第一
　　后妃
帝祖母號太皇太后母號皇太后妃號皇后漢舊制也
晉武帝採漢魏之制置貴嬪夫人貴人是為三夫人位
視王公淑妃淑媛淑儀修華修容修儀媫妤容華充華
是為九嬪位視九卿其餘有美人才人才人爵視千石
以下高祖受命省二才人其餘仍用晉制貴嬪魏文帝
所制夫人魏武帝初建魏國所制貴人漢光武所制淑
妃魏明帝所制淑媛魏文帝所制淑儀修華晉武帝所
制修容魏文帝所制修儀魏明帝所制婕妤容華前漢
舊號充華晉武帝所制美人漢光武所制世祖孝建三
年省夫人修華修容置貴妃位比相國進貴嬪位比丞
相貴人位比三司以為三夫人又置昭儀昭容昭華以
代修華修儀修容又中才人充衣以為散位昭儀漢元
帝所制昭容世祖所制昭華魏眀帝所制中才人晉武
帝所制充衣前漢舊制太宗泰始元年省淑妃昭華中
才人充衣復置修儀修容才人良人三年又省貴人置
貴姬以備三夫人之數又置昭華增淑容承徽列榮以
淑媛淑儀淑容昭華昭儀昭容修華修儀修容為九嬪
婕妤容華充華承徽􁙀榮凡五職班亞九嬪美人中才
人才人三職為散役其後太宗留心後房擬外百官備
位置内職列其名品于後
後宫通尹　　　　準錄尚書
紫極戸主　　　　光興戸主
　　　　官品第一(各置一人/並銓六宫)
後宫􁙀叙　　　　準尚書令銓六宫
紫極中監尹　　　銓六宫
光興中監尹　　　銓六宫
宣融戸主　　　　銓六宫
紫極房帥　　　　置一人
光興房帥　　　　置一人
　　　　官品第二(各置一人/)
後宫司儀　　　　準左僕射銓人士
後宫司政　　　　準右僕射銓人士
叅議女林　　　　準銀青光錄銓人士
中臺侍御尹　　　銓六宫
宣融便殿中監尹　銓六宫
采蓺房主　　　　銓六宫
南房主　　　　　銓六宫
中藏女典　　　　銓六宫
典坊　　　　　　銓六宫
樂正　　　　　　銓六宫
内保　　　　　　銓人士
學林祭酒　　　　銓人士
昭陽房帥　　　　置一人
徽音房帥　　　　置一人
宣融房帥　　　　置一人
　　　　官品第三(各置一人/)
後宫都掌治職　　置二人(準左右丞位比/尚書銓人士)
後宫殿中治職　　置一人(準左民尚/書銓人士)
後宫源典治職　　置一人(準祠部尚/書銓人士)
後宫穀帛治職　　置一人(準度支/尚書)
中傅　　　　　　置一人(銓人士/)
後宮校事女史　　置一人(銓人士/)
紫極中監女史　　置一人(銓人士/)
光興中監女史　　置一人(銓人士/)
紫極房參事　　　置人無定數(銓人士/有限外)
宣融房參事　　　置人無定數(銓人士/冇限外)
中臺侍御奏案女史　置一人(銓人士/)
贊樂女史　　　　　置一人(銓人士/)
中訓女史　　　　　置一人(銓人士/)
女祝史　　　　　　置一人
紫極中監典　　　　置一人
光興中監典　　　　置一人
典樂帥　　　　　　置人無定數(有限外/)
紫極房廉帥祭酒　　置一人
光興房廉帥祭酒　　置一人
宣融房廉帥祭酒　　置一人
　　　　官品第四
後宫通闗參事　　置一人
景徳房參事　　　置人無定數(銓人士/)
采蓺房參事　　　置人無定數(銓人士/)
南房參事　　　　置人無定數(銓人士/)
内房參事　　　　置一人(銓人士/)
校學女史　　　　置一人(銓人士/)
後宫中房帥　　　置二人
後宫源典帥　　　置二人
後宫穀帛帥　　　置二人
中臺帥　　　　　置一人
中臺侍御起居帥　置二人
中臺侍御詔誥帥　置二人
斯男房帥　　　　置一人
宣豫房帥　　　　置一人
景德房帥　　　　置一人
采蓺房帥　　　　置一人
中藏帥　　　　　置一人
内坊帥　　　　　置一人
南房帥　　　　　置一人
外華房帥　　　　置一人
招慶房帥　　　　置一人
紫極諸房廉帥　　置人無定數(有限外/)
紫極中監省帥　　置一人
紫極殿帥　　　　置六人
光興殿帥　　　　置四人
徽音監帥　　　　置一人
徽章監帥　　　　置一人
宣融便殿中監典　置一人
清商帥　　　　　置人無定數
總章帥　　　　　置人無定數
左西章帥　　　　置人無定數
右西章帥　　　　置人無定數
中厨帥　　　　　置一人
　　　　官品第五
中臺侍御執衞　　置人無定數
中臺侍御監閨帥　置二人
中臺侍御監司帥　置二人
宣融便殿帥　　　置一人
永巷帥　　　　　置一人
後宫都掌内史　　置二人
後宫殿中内史　　置一人
後宫源典内史　　置一人
後宫穀帛内史　　置二人
後宫監臨内史　　置二人
中臺侍御執法内史置一人
中臺侍御典内史　置二人
中臺侍御節度内史置二人
中臺侍御應内史　置六人
紫極房内史　　　置一人
光興房内史　　　置一人
助教　　　　　　置一人
綵製帥　　　　　置人無定數
裝飾帥　　　　　置人無定數
繡帥　　　　　　置人無定數
織帥　　　　　　置人無定數
學林館帥　　　　置一人
宫閨帥　　　　　置一人
教堂帥　　　　　置人無定數(有限外/)
監解帥　　　　　置人無定數
累室帥　　　　　置人無定數
行病帥　　　　　置人無定數
　　　　官品第六
合堂帥　　　　　置二人
御清帥　　　　　置一人
監夜帥　　　　　置一人
諸房禁防　　　　置人無定數
三廂禁防　　　　置三人
諸房厨帥　　　　各置一人
中厨廉　　　　　置三人
應閨　　　　　　置六人
諸應閤　　　　　置人無定數
宫閨史　　　　　置一人
　　　　官品第七
諸房中掾　　　　各置一人
中藏掾　　　　　各置二人
　　　　比五品勑吏
紫極供殿直倀
光興供殿直倀
總章伎倀
侍御扶侍
主衣
　　　　準二衞五品勑吏比六品
供殿左右(紫極置二十人/光興置十人)
左右守藏　　　　置四人
典樂人
　　　　比諸房禁防
作倀
　　　　比王官
供殿給使(紫極置二十人/光興置十人)
典殿　　　　　　置人無定數
　　　　比官人
紫極三廂給事　　置十人
全堂給使　　　　置五人
宫閨給使　　　　置六人
　　　　比房
孝穆趙皇后諱安下邳僮人也祖彪字世範治書侍御
史父裔字彦胄平原太守后以晉穆帝升平四年嬪孝
皇晉哀帝興寧元年四月二日生高祖其日后以産疾
殂於丹徒官舍時年二十一葬晉陵丹徒縣東鄉練璧
里雩山宋初追崇號謚陵曰興寧永初二年有司奏曰
大孝之德盛於榮親一人有慶光被萬國是以靈文寵
於西京夀張顯於隆漢故平原太守趙裔故洮陽令蕭
卓並外屬尊戚不逮休寵臣等仰述聖思逺稽舊章並
可追贈光祿大夫加金章紫綬裔命婦孫可豫章郡建
昌縣君卓命婦趙可吳郡夀昌縣君孫氏東莞人也其
年又詔曰推恩之禮在情所同故内樹宗子外崇后屬
爰自漢魏咸遵斯典外祖趙光祿蕭光祿名噐雖隆茅
土未建並宜追封開國縣侯食邑五百戸於是追封裔
臨賀縣侯裔長子宣之仕至江乘令蚤卒無子以弟孫
襲之繼宣之紹封襲之卒子祖憐嗣齊受禪國除宣之
弟倫之自有傳
孝懿蕭皇后諱文夀蘭陵蘭陵人也祖亮字保祚侍御
史父卓字子畧洮陽令孝穆后殂孝皇帝聘后為繼室
生長沙景王道憐臨川烈武王道規義熙七年拜豫章
公太夫人高祖為宋王又加太妃之號高祖以十二年
北伐仍停彭城夀陽至元熙二年入朝因受晉禪在外
凡五年后常留東府高祖踐阼有司奏曰臣聞道積者
慶流德洽者禮備故祗敬表於崇高嘉號彰於盛典伏
惟太妃母儀之德化穆不言保翼之訓光被洪業雖幽
眀同慶而稱謂未窮稽之前代禮有恒準宜式遵舊章
允副羣望臣等參受宋王太后號故有司奏猶稱太妃
也上以恭孝為行奉太后素謹及即大位春秋已高每
旦入朝太后未嘗失時刻少帝即位加崇曰太皇太后
景平元年崩於顯陽殿時年八十一遺令曰孝皇背世
五十餘年古不祔葬且漢世帝后陵皆異處今可於塋
域之内别為一壙孝皇陵墳本用素門之禮與王者制
度奢儉不同婦人禮有所從可一遵往式乃開别壙與
興寧陵合墳初高祖微時貧約過甚孝皇之殂葬禮多
闕高祖遺㫖太后百嵗後不須祔葬至是故稱后遺㫖
施行卓初與趙裔俱贈金紫光祿大夫又追封封陽縣
侯妻下邳趙氏封吳郡夀昌縣君卓子源之襲爵源之
見子思話傳
武敬臧皇后諱愛親東莞人也祖汪字山甫尚書郎父
儁字宣又郡功曹后適高視生㑹稽宣長公主興弟高
祖以儉正率下后恭謹不違及髙祖興復晉室居上相
之重而后噐服麤素不為親屬請謁義熙四年正月甲
午殂於東城時年四十八追贈豫章公夫人還葬丹徒
高祖臨崩遺詔留葬京師於是備法駕迎梓宫祔葬初
寧陵宋初追贈儁金紫光祿大夫妻高密叔孫氏封永
陵平鄉君儁子燾燾弟熹子質自有傳
武帝張夫人諱闕不知何郡縣人也義熙初得幸高祖
生少帝又生義興恭長公主惠媛永初元年拜為夫人
少帝即位有司奏曰臣聞嚴親敬始所因者本充孝之
道由中被外伏惟夫人徳並坤元徽音光劭發祥兆慶
誕啓聖明宜崇極徽號允備盛則從春秋母以子貴之
義遵漢晉推慶之典謹上尊號為皇太后宫曰永樂少
帝既廢太后還璽紱隨居吳縣太祖元嘉元年拜營陽
王太妃三年薨
少帝司馬皇后諱茂英河内温人晉恭帝女也初封
海鹽公主少帝以公子尚焉宋初拜皇太子妃少帝即
位立為皇后元嘉元年降為營陽王妃又為南豐王太
妃十六年薨時年四十七
武帝胡媫妤諱道女淮南人義熙初為高祖所納生文
帝五年被譴賜死時年四十二葬丹徒高祖踐阼追贈
媫妤太祖即位有司奏曰臣聞德厚者禮尊慶深者位
極故閟宫既構咏歌先妣園陵崇衛聿追來孝伏惟先
媫妤柔明塞淵光備六列徳昭坤範訓洽母儀用能啓
祚聖明奄宅四海嚴親莫逮天祿永違臣等遠準春秋
近稽漢晉謹上尊號曰章皇太后陵曰熙寧立廟於京
師太后兄子元慶位至奉朝請
文帝袁皇后諱齊媯陳郡陽夏人左光祿大夫敬公湛
之庶女也母本卑賤后年至六嵗方見舉後適太祖初
拜宜都王妃生子劭東陽獻公主英娥上待后恩禮甚
篤袁氏貧薄后每就上求錢帛以贍與之上性節儉所
得不過三五萬三五十匹後潘淑妃有寵愛傾後宫咸
言所求無不得后聞之欲知信否乃因潘求三十萬錢
與家以觀上意信宿便得因此恚恨甚深稱疾不復見
上上每入必他處囘避上數掩伺之不能得始興王濬
諸庶子問訊后未嘗視也后遂憤恚成疾元嘉十七年
疾篤上執手流涕問所欲不言后視上良久乃引被覆
面崩於顯陽殿時年三十六上甚相悼痛詔前永嘉太
守顔延之為哀䇿文甚麗其辭曰龍輁纚綍容翟結驂
皇塗昭列神路幽嚴皇帝親臨祖饋躬瞻宵載飾遺儀
於組旒想徂音乎珩珮悲黼筵之移御痛翬褕之重晦
降輿客位撒奠殯階乃命史臣誄徳述懐其辭曰倫昭
麗昇有物有憑圓精初鑠方祗始凝昭哉世族祥發慶
膺祕儀景胄圖光玉繩昌輝在隂柔明将進率禮蹈和
稱詩納順爰自待年金聲夙振亦既有行素章增絢象
服是加言觀惟則俾我王風始基嬪徳蕙問川流芳猷
淵塞方江泳漢再謡南國伊昔不造洪化中微用集賢
命仰陟天機釋位公宫登耀紫闈欽若皇姑允廸前徽
孝逹寧親敬行宗祀進思才淑傍綜圖史發音在咏動
容成紀壼政穆宣房樂昭理坤則順成星軒潤飾徳之
所届惟深必測下節震騰上清朓側有來斯雍無思不
極謂道輔仁司化莫晣象物方臻眡䘲告沴大和既融
收華委世蘭殿長隂椒塗弛衞嗚呼哀哉戒涼在律杪
秋即穸霜夜流唱曉月升魄八神誓引五輅遷迹噭噭
儲嗣哀哀列辟灑零玉墀雨泗丹掖撫存悼亡感今懐
昔嗚呼哀哉南背國門北首山園僕人案節服馬顧轅
遥酸紫蓋眇泣素軒滅綵清都夷體夀原邑野淪藹戎
夏悲嚾來芳可述徃駕弗援嗚呼哀哉策既奏上自益
撫存悼亡感今懐昔八字以致其意焉有司奏諡宣皇
后上特詔曰元初后生劭自詳視之馳白太祖此兒形
貎異常必破國亡家不可舉便欲殺之太祖狼狽至后
殿户外手撥幔禁之乃止后亡後常有小小靈應沈羙
人者太宗所生也嘗以非罪見責應賜死從后昔所住
徽音殿前度此殿有五間自后崩後常閉羙人至殿前
流涕大言曰今日無罪就死先后若有靈當知之殿諸
窻户應聲豁然開職掌遽白太祖太祖驚往視之羙人
乃得釋大明五年世祖詔曰昔漢道既靈博平煇絶魏
國方安嘉憲啓策皆因心所𢎞酌典沿誥亡外祖親王
夫人柔徳淑範光啓坤載屬内位闕正攝饋閨庭儀被
芳闈聞宣戚里永言感逺思追榮秩宜式傍鴻則敬登
徽序乃追贈豫章郡新淦縣平樂鄉君后之所生母也
又詔趙蕭臧光祿袁敬公平樂郡君墓先未給塋户加
世數已逺胤嗣衰陵外戚尊屬不宜使墳塋蕪穢可各
給蠻户三以供灑掃后父湛之自有傳
文帝路淑媛諱惠男丹陽建康人也以色貎選入後宫
生孝武帝拜為淑媛年既長無寵常隨世祖出蕃世祖
入討元凶淑媛留尋陽上即位遣建平王宏奉迎有司
奏曰臣聞厯集周邦徽音充嗣氣淳漢國沙麓發祥昔
在上代業隆胙逺未有不敷隂教以闡洪基膺淑慶以
載聖哲者也伏惟淑媛柔明内昭徽儀外範合靈初廸
則庶姬仰燿引訓蕃閫則家邦被徳民應惟和神屬惟
祉故能誕鍾叡躬用集大命固靈根於既殞融盛烈乎
中興載厚化深聲詠允緝宜式諧舊典恭享極號奉尊
號曰皇太后宫曰崇憲太后居顯陽殿上於閨房之内
禮敬甚寡有所御幸或留止太后房内故民間諠然咸
有醜聲宫掖事祕莫能辨也孝建二年追贈太后父興
之散騎常侍興之妻徐氏餘杭縣廣昌鄉君大明四年
太后弟子撫軍叅軍瓊之上表曰先臣故懐安令道慶
賦命乖辰自違明世敢緣衞戍請名之典特乞雲雨微
􁊟灑潤詔付門下有司承㫖奏贈給事中瓊之及弟休
之茂之竝超顯職太后頗豫政事賜與瓊之等財物家
累千金居處服噐與帝子相侔瓊之宅與太常王僧逹
竝門嘗盛車服衞從造僧逹僧逹不為之禮瓊之以訴
太后太后大怒告上曰我尚在而人皆陵我家死後乞
食矣欲辠僧逹上曰瓊之年少自不宜輕造詣王僧逹
貴公子豈可以此事加辠大明五年太后隨上廵南豫
州妃主以下竝從廢帝即位號太皇太后太宗踐阼號
崇憲太后初太宗少失所生為太后所攝飬太宗盡心
祗事而太后撫愛亦篤及上即位供奉禮儀不異舊日
有司奏曰夫徳敷於内典章必逺化覃於外徽號宜宣
伏惟皇太后懿聖自天母儀允著義明八逺道變九圍
聖明登御景胙攸改皇太后宜即前號别居外宫詔曰
朕備丁艱罰蚤嬰孤苦特䝉崇憲太后聖訓撫育昔在
蕃閫常奉藥膳中廹凶威抱懐莫遂今泰運初啓情典
獲申方欲親奉晨昏盡歡閨禁不得如所奏尋崩時年
五十五遷殯東宫門題曰崇憲宫上又詔曰朕幼集荼
蓼夙憑徳訓龕虣定業實資仁範恩著屯夷有兼常慕
夫禮沿情施義循事立可特齊衰三月以申追仰之心
諡曰昭皇太后葬世祖陵東南號曰修寧陵先是晉安
王子勛未卒巫者謂宜開昭太后陵以為厭勝修復倉
卒不得如禮上性忌慮將來致灾泰始四年夏詔有司
曰崇憲昭太后修寧陵地大明之世久所考卜前嵗遭
諸蕃之難禮從權宜奉營倉卒未暇營改而塋隧之所
山原卑陋頃年穨壊日有滋甚恒費修整終無永固且
詳考地形殊乖相勢朕蚤䝉慈遇情禮兼常思使終始
之義載彰幽顯史官可就巖山左右更宅吉地明審龜
筮須選令辰式遵舊典以禮剏制今中㝢雖寧邊虜未
息營就之功務在從簡舉言尋悲情如切割有司奏北
疆未緝戎役是務禮之詳畧各沿時宜臣等參議修寧
陵𤣥宫補治毁壊權施油殿暫出梓宫事畢即窆於事
為允詔可瓊之為衡陽内史先后卒廢帝景和中以休
之為黄門侍郎茂之左軍將軍竝封開國縣侯邑千户
又追贈興之侍中金紫光祿大夫諡曰孝侯道慶散騎
常侍光祿大夫開府儀同三司諡曰敬侯立道慶女為
皇后以休之為侍中茂之黄門郎太宗廢幼主欲説太
后之心乃下令書曰太皇太后蚤􁊟愛遇沿情即事同
於天屬前車騎咨議叅軍路休之前丹陽丞路茂之崇
憲密戚蚤延榮貴並懐所勲宜殊恒飾休之可黄門侍
郎領歩兵校尉茂之可中書侍郎太宗未即位故稱令
書茂之又遷司徒從事中郎休之桂陽王休範鎭北咨
議參軍太宗殺世祖諸子因此陷休之等宥其諸子
孝武文穆王皇后諱憲嫄琅邪臨沂人元嘉二十年拜
武陵王妃生廢帝豫章王子尚山隂公主楚玉臨淮康
哀公主楚佩皇女楚琇康樂公主修明世祖在蕃后甚
有寵上入伐凶逆后留尋陽與太后同還京都立為皇
后大明四年后率六宫躬桑於西郊皇太后觀禮上下
詔曰朕卜祥大昕測辰拂羽爰詔六宫親蠶川室皇太
后降鑾從御佇蹕觀禮綠蘧既具𤣥紞方修庶儀發椒
闈化動中縣妃主以下可量加班錫廢帝即位尊曰皇
太后宫曰永訓其年崩於含章殿時年三十八祔葬景
寧陵后父偃字子游晉丞相導𤣥孫尚嘏之子也母晉
孝武帝女鄱陽公主宋受禪封永成君偃尚高祖第二
女吳興長公主諱榮男少歴顯官黄門侍郎祕書監侍
中元嘉末為散騎常侍右衞将軍世祖即位以后父授
金紫光祿大夫領義陽王師常侍如故遷右光祿大夫
常侍王師如故偃謙虛恭謹不以世事闗懐孝建二年
卒時年五十四追贈開府儀同三司本官如故諡曰恭
公長子藻位至東陽太守尚太祖第六女臨川長公主
諱英媛公主性妒而藻别愛左右人吳崇祖前廢帝景
和中主䜛之於廢帝藻坐下獄死主與王氏離婚泰始
初以主適豫章太守庾沖逺未及成禮而沖逺卒宋世
諸主莫不嚴妒太宗每疾之湖孰令袁慆妻以妒忌賜
死使近臣虞通之撰妒婦記左光祿大夫江湛孫斆當
尚世祖女上乃使人為斆作表讓婚曰伏承詔㫖當以
臨海公主降嬪榮出望表恩加典外顧審輶蔽伏用憂
惶臣寒門顇族人凡質陋閭閻有對本隔天姻如臣素
流室貧業寡年近將冠皆已有室荆釵布帬足得成禮
每不自解無偶迄兹謀訪莫尋素族弗問自惟門慶屬
降公主天恩所覃容及醜末懐憂抱惕慮不獲免徴命
所當果膺兹舉雖門泰宗榮於臣非幸仰緣聖貸冐陳
愚實自晉氏以來配上王姬者雖累經羙胄亟有名才
至如王敦懾氣桓温歛威眞長佯愚以求免子敬炙足
以違詔王偃無仲都之質而倮露於北階何瑀闕龍工
之姿而投軀於深井謝莊殆自同於矇室殷沖幾不免
於彊鉏數人者非無才意而勢屈於崇貴事隔於聞覽
吞悲茹氣無所逃訴制勒甚於僕𨽻防閑過於婢妾往
來出入人理之常當賔待客朋友之義而令掃轍息駕
無闚門之期廢筵抽席絶接對之理非唯交友離異乃
亦兄弟疎濶第令受酒肉之賜制以動静監子荷錢帛
之私節其言笑姆妳爭媚相勸以嚴妮媪競前相諂以
急第令必凡庸下才監子皆葭萌愚豎議舉止則未閑
是非聽言語則謬於虛實姆妳敢恃耆舊唯贊妒忌尼
媪自倡多知務檢口舌其間又有應答問訊卜筮師母
乃至殘餘飲食詰辯與誰衣被故敝必責頭領又出入
之宜繁省難𠂻或進不獲前或入不聽出不入則嫌於
欲疏求出則疑有别意召必以三晡為期遣必以日出
為限夕不見晩魄朝不識曙星至於夜歩月而弄琴晝
拱袂而披卷一生之内與此長乖又聲影纔聞則少婢
奔迸裾袂向席則老醜叢來左右整刷以疑寵見嫌賔
客未冠以少容致斥禮則有􁙀媵象則有貫魚本無嫚
嫡之嫌豈有輕婦之誚况今義絶旁私䖍恭正匹而每
事必言無儀適設辭輙言輕易我又竊聞諸主集聚唯
論夫族緩不足為急者法急則可為緩者師更相扇誘
本其恒意不可貸借固實常辭或言野敗去或言人笑
我雖家曰私理有甚王憲發口所言恒同科律王藻雖
復彊佷頗經學渉戲笑之事遂為寃魂禇曖憂憤用致
夭絶傷理害義難以具聞夫螽斯之徳實致克昌專妒
之行有妨繁衍是以尚主之門往往絶嗣駙馬之身通
離釁咎以臣凡弱何以克堪必將毁族淪門豈伊身𤯝
前後嬰此其人雖衆然皆患彰遐邇事融天朝故吞言
咽理無敢論訴臣幸屬聖明矜照由道𢎞物以典處親
以公臣之鄙懐可得自盡如臣門分世荷殊榮足守前
基便預提拂清官顯宦或由才升一叨婚戚咸有恩假
是以仰冐非宜披露丹實非唯止陳一已規全身願實
乃廣申諸門憂患之切伏願天慈照察特賜蠲停使燕
雀微羣得保叢蔚蠢物含生自己彌篤若恩詔雖降披
請不申便當刋膚剪髪投山竄海太宗以此表徧示諸
主於是臨川長公主上表曰妾遭隨竒薄絶於王氏私
庭囂戾致此分異今孤疾㷀然假息朝夕情寄所鍾唯
在一子契濶荼炭特兼憐愍否泰枯榮繋以為命實願
申其門釁還為母子推遷僶俛未及自聞先朝慈愛鑑
妾丹𠂻若賜使息徹歸第定省仰揆天㫖或有可尋今
事廹誠切不顧典憲敢緣恩燾觸冐披聞特乞還身王
族守飬弱嗣雖死之日實甘於生許之藻弟懋昇明末
貴逹懋弟攸太宰從事中郎蚤卒追贈黄門侍郎弟臻
昇明末顯宦
前廢帝何皇后諱令婉廬江灊人也孝建三年納為皇
太子妃大明五年薨於東宫徽光殿時年十七葬(闕/)
諡曰獻妃上更為太子置内職二等曰保林曰良娣納
南中郎長史太山羊瞻女為良娣宜都太守袁僧惠女
為保林廢帝即位追崇獻妃曰獻皇后太宗踐阼遷后
與廢帝合葬龍山北后父瑀字穉玉晉尚書左僕射澄
曾孫也祖融大司農瑀尚高祖少女豫章康長公主諱
欣男公主先適徐喬羙容色聰敏有智數太祖世禮待
特隆瑀豪競於時與平昌孟靈休東海何勗等竝以輿
馬驕奢相尚公主與瑀情愛隆密何氏外姻疏戚莫不
沾被恩紀瑀歴位清顯至衞將軍大明八年公主薨瑀
墓開世祖追贈金紫光祿大夫加散騎常侍子邁尚太
祖第十女新蔡公主諱英媚邁少以貴戚居顯宦好犬
馬馳逐多聚才力之士有墅在江乘縣界去京師三十
里邁每游履輙結駟連騎武士成羣大明末為豫章王
子尚撫軍咨議參軍加寧朔將軍南濟隂太守廢帝納
公主於後宫偽言薨殞殺一婢送出邁第殯葬行喪禮
常疑邁有異圖邁亦招聚同志欲因行幸廢立事覺廢
帝自出討邁誅之太宗即位追封建寧縣侯食邑五百
户子曼倩嗣齊受禪國除瑀兄子亮孝建初為桂陽太
守丞相南郡王義宣為逆遣參軍王師夀斷桂陽道以
防廣州刺史宗慤收亮斬之官至新安内史亮弟恢廢
帝元徽初為廣州刺史未之鎮坐國哀朞晦不到免官
復起為都官尚書未拜卒恢弟誕司徒右長史誕弟衍
最知名性躁動太宗初為建安王休仁司徒從事中郎
仍除黄門郎未拜竟求轉司徒司馬得司馬復求太子
右率拜右率一二日復求侍中旬日之間求進無已不
得侍中以怨詈賜死
文帝沈婕妤諱容不知何許人也納於後宫為羙人生
明帝拜為婕妤元嘉三十年卒時四十葬建康之莫府
山世祖即位追贈湘東國太妃太宗即位有司奏曰昔
豳都追遠正邑纒哀緬慕徳義敬奉園陵先太妃徳履
端華徽景明峻風光宸掖訓流國闈鞠聖誕靈蚤捐鴻
祚臣等遠模漢冊近儀晉典謹上尊號為皇太后下禮
官議諡諡曰宣太后陵號曰崇寧以太后弟道慶為給
事中泰始三年卒追贈通直散騎常侍賜爵縣侯又追
贈太后父散騎常侍母王氏成樂鄉君
明恭王皇后諱貞風琅邪臨沂人也元嘉二十五年拜
淮陽王妃太宗改封湘東王妃生晉陵長公主伯姒建
安長公主伯媛太宗即位立為皇后上常宫内大集而
臝婦人觀之以為懽笑后以扇障面獨無所言帝怒曰
外舍家寒乞今共為笑樂何獨不視后曰為樂之事其
方自多豈有姑姊妹集聚而羸婦人形體以此為樂外
舍之為懽適實與此不同帝大怒遣后令起后兄揚州
刺史景文以此事語從舅陳郡謝緯曰后在家為儜弱
婦人不知今叚遂為剛正如此廢帝即位尊為皇太后
宫曰𢎞訓廢帝失徳太后每加勗譬始者猶見順從後
狂慝轉甚漸不悦元徽五年五月五日太后賜帝玉柄
毛扇帝嫌其毛柄不華因此欲加酖害已令太醫煑藥
左右人止之曰若行此事官便應作孝子豈復得出入
狡獪帝曰汝語大有理乃止順帝即位齊王秉權宗室
劉晃劉綽卜伯興等有異志太后頗與相闗順帝禪位
太后與帝遜於東邸因遷居丹陽宫拜汝隂王太妃順
帝殂於丹陽更立第京邑建元元年薨於第時年四十
四追加號諡葬以宋后禮父僧朗事别見景文傳
明帝陳貴妃諱妙登丹陽建康人屠家女也世祖常使
尉司採訪民間子女有姿色者太妃家在建康縣界家
貧有草屋兩三間上出行問尉曰御道邊那得此草屋
當由家貧賜錢三萬令起瓦屋尉自送錢與之家人竝
不在唯太妃在家時年十二三尉見其容質甚羙即以
白世祖於是迎入宫在路太后房内經二三年再呼不
見幸太后因言於上以賜太宗始有寵一年許衰歇以
乞李道兒尋又迎還生廢帝故民中皆呼廢帝為李氏
子廢帝後每自稱李將軍或自謂李統太宗即位拜貴
妃禮秩同皇太子妃廢帝踐阼有司奏曰臣聞河龍啓
聖理洽民神郊電基皇慶爍天地故資敬之道粹古銘
風㳂貴之誼眇代凝則伏惟貴妃含和日晷表淑星樞
徽音峻古柔光照世聲華帝掖軌秀天嬪景發皇明祚
昌睿命而備物之章未煥彝䇿逺酌前王允陟鴻典臣
等參議謹上尊號曰皇太妃輿服一如晉孝武帝太后
故事置家令一人改諸國太妃曰太妃(妃音/怡)宫曰𢎞化
追贈太妃父金寳散騎常侍金寳妻王氏永世縣成樂
鄉君昇明初降為蒼梧王太妃伯父照宗中書通事舍
人叔仏念歩兵校尉兄敬元通直郎南魯郡太守仏念
大通貨賄侵亂朝政昇明初賜死
後廢帝江皇后諱簡珪濟陽考城人北中郎長史智淵
孫女泰始五年太宗訪求太子妃而雅信小數名家女
多不合后弱小門無彊廕以卜筮最吉故為太子納之
諷朝士州郡令獻物多者將直百金始興太守孫奉伯
止獻琴書其外無餘物上大怒封藥賜死既而原之太
子即帝位立為皇后帝既廢降為蒼梧王妃智淵自有
傳
明帝陳昭華諱法容丹陽建康人也太宗晩年痿疾不
能内御諸弟姬人有懐孕者輙取以入宫及生男皆殺
其母而以與六宫所愛者飬之順帝桂陽王休範子也
以昭華為母焉明帝崩昭華拜安成王太妃順帝即位
進為皇太妃順帝禪位去皇太妃之號
順帝謝皇后諱梵境陳郡陽夏人右光祿大夫莊孫女
也昇明二年立為皇后順帝禪位降為汝隂王妃莊自
有傳
史臣曰飲食男女民之大欲存焉故聖人順民情而為
之度王宫六列士室二等皆司事設防典文曲立若夫
義篤閫闈化形邦國古先哲王有以之致治者矣夫后
妃專夕配以徳升姬嬙並御進非色幸欲使情有覃被
愛罔偏流專貞内表妖蠱外息至於降班在四簮珥成
行同列者三環珮係響乃可以燮理隂教輔佐君徳宋
氏藉晉世令典娉納有章俔天作儷必四岳之後雖正
位天閨禮亢尊極而衰懕易兆恩宴難留一謝屬車之
塵永隔青蒲之地是故元后憤終良有以也自元嘉以
降内職稍繁椒庭綺觀千門萬户而滛糚怪飾變炫無
窮自漢氏昭陽之輪奐魏室九華之照曜曾不能概其
萬一徒以所選止於軍署之内徵引極乎厮皁之間非
晉氏採擇濫及冠冕也且愛止帷房權無外授戚屬餼
賚歲時不過肴漿斯為羙矣及太祖之傾惑潘嫗謀及
婦人大明之淪溺殷姬竝后匹嫡至使多難起於肌膚
并命行於同産又况進於此者乎以斯言之三代二漢
之亡於淫嬖非不幸也
　
　
　
　
　
　
　
　
　
　宋書卷四十一
　宋書卷四十一考證
文帝袁皇后傳八神誓引○誓引顔延之集作警引
孝武文穆王皇后傳自惟門慶屬降公主天恩所覃容
　及醜末○南史王偃傳屬作屢容作庸
謝莊殆自同於曚室○南史同作害室作叟
數人者非有才意○南史數字上有彼字
一叨婚戚咸有恩假○有南史作成
明恭王皇后傳太宗改封湘東王妃○(臣承蒼/)按改封
　下當有又為二字
　
　
　
　
　
　
　宋書卷四十一考證
