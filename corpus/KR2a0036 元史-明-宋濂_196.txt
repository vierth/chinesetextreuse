
　元史卷一百九十七
　　明翰林學士亞中大夫知制誥兼修國史宋濂等修
　列傳第八十四
　　孝友一
世言先王没民無善俗元有天下其教化未必古若也
而民以孝義聞者盖不乏焉豈非天理民彝之存於人
心者終不可泯歟上之人苟能因其所不泯者復加勸
奬而興起之則三代之治亦可以漸復矣今觀史氏之
所載其事親篤孝者則有臨江劉良臣汴梁陳善同官
强安瀋州高守質安豐高澤鞏昌王欽修武員思忠榆
縣王士寧河南朱友諒泉州葉森寧陵吕徳汲縣劉淇
建昌鄭佛生堂邑張復亨保定邢政寧夏趙諾海臨潼
任居敬隴西周慶徐徳興汝寧李從善華州任敬色目
氏實廸其居䘮廬墓者則有太原王構萊州任梓平灤
王振北京張洪範登封王佐下蔡許從政張鐩富平王
賈僧鄭州段好仁趙璧薛明善張齊汴梁韓榮劉斌張
裕何泰史恪髙成鄧孝祖李文淵杜天麟張顯祖涇陽
張國祥延安王旻東昌張翬永平梁訥髙唐鄭榮劉居
敬同州趙良南陽周郁陳介劉權大同髙著江都毛翔
歸徳葛祥張徳成張遜王珪劉弼汲縣徐昌祖真定宋
貞王世賢晉寧何溥保定耿徳温張行一賈秉實張朂
河南王宗道孫裔𤓰爾佳天祐趙州趙徳隆安豐王徳
新石思讓冀寧何溥大都王麟李簡華隂李寧屈秀懷
慶侯榮丁用郭天一耀州王思中牟閻讓曹州鄧淵吕
政徐州胡居仁張允中衛輝王慶福建朱虞龍随州髙
可燾濟寧魏鐸武康王子中淮安翟諟汶上趙恒須城
許時中衡山歐陽誠復江陵穆堅薊州王欽定陶元顯
祖絳州姚好知宿州孫克忠集慶傅霖濟南宋懷忠牟
克孝汝寧張郁泉州黄道賢谷城王福解州靖與曽般
陽戴貞兖州王治沔陽徐勝祖興中舒穆嚕昌齡峽州
秦桂華䝉古色目氏納喇丹齊蘇默格濟阿哈瑪特拜
珠茂巴爾伊嚕音特穆爾索珠唐古特音札噶李多羅
岱塔塔森岱爾其累世同居者則有休寧朱震雷池州
方時發河南李福真定杜良華州王顯政建寧王貴甫
句容王榮周成鄢陵夏全保定成珪開平温義大同王
瑞之平江湯文英鄜州員從政江州范士竒涇州李子
才宿州王珍其散才周急者則有河南高顔和台州程
逺大潭州湯居恭李孔英建康湯大有吉州劉如翁嚴
用父髙唐孟恭松江管仲徳章夢賢夏春江陵陳一寧
中興傅文鼎永州唐必榮濟南李恭寧夏何惠月天子
皆嘗表其門閭或復其家故援唐史之例具列姓名於
篇端擇其事跡尤彰著者復别為之傳云
王閏東平須城人父素多貲既老盡廢之不甘淡薄每
食必須魚肉閏朝夕勤苦入市營奉無闕父性復乖戾
閏左右承順甚得其歡心鄉里稱焉父嘗臥疾夜燃長
明燈室中火延籬壁間閏聞火聲驚起馳救火已熾煙
燄蔽寢户閏突入火中解衣䝉父抱而出肌體灼爛而
父無少傷一女不能救遂焚死中統二年復其役
郭道卿興化莆田人四世祖義重至孝宋紹興間有詔
旌之鄉里為立孝子祠至元初内附閩盗起居人竄匿
道卿與弟佐卿獨守孝子祠不忍去遂俱被執盜將殺
佐卿道卿泣告曰吾有兒已長弟弱子㓜請代弟死佐
卿亦泣告曰吾家事賴兄以理請殺我道卿固引頸請
刄盜相顧曰汝孝門兄弟若此吾何忍害兩釋之道卿
年八十子廷煒為建寧路平凖行用庫使辭歸侍養道
卿甞病疝危甚廷煒憂瘁扶䕶一夕髪盡白有司言狀
旌之
蕭道夀京兆興平人家貧鬻鍼以自給母年八十餘道
壽事養盡禮每旦候母起夫婦親侍盥櫛日三飯必待
母食然後退就食至夕必待母寢然後退就寢出外必
以告母許乃敢出母或怒欲罰之道夀自進杖伏地以
受杖足母命起乃起起復再拜謝違教拱立左右俟色
喜乃退母嘗有疾醫累歲不能療道夀刲股肉啖之而
愈至元八年賜羊酒表其門
郭狗狗平陽翼城人父寧為欽察先鋒使首領官戍大
良平宋將史太尉來攻夜陷大良平寧全家被俘史將
殺寧狗狗年五嵗告史曰勿殺我父當殺我史驚問寧
曰是兒幾嵗耶寧曰五歳史曰五嵗兒能為是言吾當
全汝家即以騎送寧等往合州道遇國兵騎驚散寧家
俱得還御史以事聞命旌之
張閏延安延長縣人隸軍籍八世不異㸑家人百餘口
無間言日使諸女并諸婦各聚一室為女工畢歛貯一
庫室無私藏㓜稚啼泣諸母見者即抱哺一婦歸寧留
其子衆婦共乳不問孰為己兒兒亦不知孰為己母也
閏兄顯卒即以家事付姪聚聚辭曰叔父行也叔宜主
之閏曰姪宗子也姪宜主之相譲既乆卒以付聚搢紳
之家自謂不如至元二十八年旌表其門又有蕪湖芮
世通十世同居峽州向存義汴梁丁煦八世同居州縣
請於朝並旌美
田改住汶上人父病不能愈禱於天去衣臥冰上一月
同縣王住兒母病臥冰上半月
寗珠赫山丹州人母年七十餘患風疾藥餌不效珠赫
割股肉進啖遂愈歲餘復作不能行珠赫手滌溷穢䕶
視甚周造板輿載母夫婦共舁行園田以娱之後卒居
喪有禮鄉閭稱焉潭州萬户伊喇瓊子李嘉努九歲母
病醫言不可治李嘉努刲股肉煑糜以進病乃痊撫州
路總管管如林渾州民朱天祥並以母疾刲股旌其家
布延蘇達勒黙哷氏家秦州父䘮廬墓次晝夜悲號有
飛鳥翔集墳土踴起又有尹夢龍中興人母䘮負土爲
墳結廬居其側手書孝經千餘卷散鄉人讀之有羣烏
集其冡樹
樊淵建康句容人㓜失父事母篤孝至元十二年奉母
避兵茅山兵至欲殺其母淵抱母號哭以身代死兵兩
釋之三十年江東㢘訪使者辟為吏母亡奔喪哀感行
路服闋奉神主事之起居飲食十年如平生臺憲交薦
淵不忍去墳墓終不起延祐間汀州寧化人賴禄孫母
病值蔡五九作亂負母從邑人避南山盜至衆散走禄
孫守母不去盜將刃其母禄孫以身翼蔽曰勿傷吾母
寧殺我母渇不得水禄孫含唾煦之盜相顧駭歎不忍
害反取水與之有掠其妻去者衆責之曰奈何辱孝子
婦使歸之事聞並賜褒表
劉徳泉汴梁杞縣人早䘮母父榮再娶王氏生二子居
敬居元俱㓜徳泉甚撫之及王氏病卒乃益相友愛至
元末歲飢父欲使析居徳泉泣止不能得乃各受其業
以去久之父卒兄弟相約同㸑和好如初至治三年真
定朱顯自至元間其祖父已分財至顯念姪彥昉等年
㓜無恃謂弟耀曰父子兄弟本同一氣可異處乎乃㑹
拜祖墓下取分券焚之復與同居延祐間蔚州吳思達
兄弟六人嘗以父命析居思達為開平縣主簿父卒還
家治葬畢㑹宗族泣告其母曰吾兄弟别處十餘年矣
今多破産以一母所生忍使兄弟苦樂不均耶即以家
財代償其逋更復共居母卒哀毁甚宅後栁連理人以
為友義所感又有朱汝諧濮州人父子明嘗命與兄汝
弼别産子明卒汝弼家盡廢汝諧泣請共居仲父子昭
子玉貧病汝諧迎至家奉湯藥甘㫖甚謹後卒䘮葬盡
禮鄉人賢之州縣各以名聞表其閭
郭回邵武人素貧年六十無妻奉母寄宿神祠中營養
甚艱母年九十八卒囘傭身得錢葬之每旦詣墳哭祭
十四年不輟州上狀命給衣糧贍濟仍表異之
孔全亳州鹿邑人父成病刲股肉啖之愈後卒居䘮盡
哀廬墓左負土為墳日六十肩風雨有虧俟霽則補之
三年起墳廣一畆高三丈餘張子夔安西人父喪每夜
半以背負土肘膝行地匍匐至葬所篩細土為墳陳乞
兒歸徳夏邑人年九嵗母䘮哀毁親負土為墳高一丈
廣十六步人憫其㓜欲助之則泣拜而辭又有峨眉趙
國安解州張琛南陽李庭瑞息州伊喇巴延南陽齊哩
克岱皆居䘮有至行廬墓負土為墳並以有司所請表
異之
楊一懐孟人至元間憐其叔清家貧密以分契詣神祠
焚之與清同居者三十年無間言張本東昌茌平人篤
孝事伯父叔父皆甚謹伯父嘗病本晝夜不去側復載
以巾車步挽詣岱嶽禱之張慶真定人善事繼母伯父
泰異居河南慶聞其貧迎歸養之供饍豐備過於所生
元善大名人父有昆弟五人因貧流散江淮乆之遂客
死至大四年善往尋其體骨并迎弟姪等一十五喪而
歸改葬祖父母以諸喪序列祔於塋次州縣以聞並旌
其家
趙毓唐州人父福遷鄭之管城其先三世同㸑毓官福
州司獄滿歸以母老不復仕一日㑹諸弟泣申遺訓願
世世無異處且祝天㰱血以盟自是大小百口畧無間
言同力合作家道以殷毓長兄瑞早世嫂劉氏守志毓
率家人事之甚恭次兄選繼殁嫂王氏毓母以其少許
歸改嫁王氏曰婦無再嫁之義願終事姑毓妹贅王佑
佑亡妹念佑母無子乞歸朱氏養之人謂孝友節義萃
毓一家元貞初旌之
胡光逺太平人母䘮廬墓一夕夢母欲食魚晨起號天
將求魚以祭見生魚五尾列墓前俱有囓痕鄰里驚異
方共聚觀有獺出草中浮水去衆知是獺所獻以狀聞
於官表其閭至順間永平龎遵母病腫三年不能起忽
思食魚遵求於市不得歸途歎恨忽有鯉躍入其舟作
羮以獻母悦病瘥
陳韶孫廣州番禺人父瀏以罪流肇州韶孫年十歳不
忍父逺謫朝夕號泣願從父不能奪遂與俱往跋涉萬
里不憚勞苦道過遼陽平章達春見而憫焉語之曰天
子寛仁罰不及嗣邊地苦寒非汝所堪吾返汝故鄉汝
願之乎韶孫曰既不能以身代父當死生以之歸非所
願也達春驚異以錢賞之大徳六年瀏死韶孫哀慟見
者皆為之泣下肇州萬户府以聞命遣還鄉里仍旌異
之
李忠晉寧人㓜孤事母至孝大徳七年地大震郇保山
移所過居民廬舎皆推壓傾圯將近忠家分為二行五
十餘步復合忠家獨完吳國寳雷州人性孝友父䘮廬
墓大徳八年境内蝗害稼惟國寳田無損人皆以為孝
感所致云
李茂大名人徙家揚州父興夀臨卒語茂曰吾病且死
爾善事母茂泣受命奉母孟氏益謹母嘗病目失明茂
禱於泰安山三年復明又願母壽每日祝天乞損己年
益母孟氏竟年八十四而殁居䘮哀慟聞者傷之大徳
九年揚州再火延燒千餘家火及茂廬皆風返而滅事
聞旌之
羊仁廬州廬江人至元初阿珠兵南下仁家為所掠父
被殺母及兄弟皆散去仁年七嵗賣為汴人李子安家
奴力作二十餘年子安憐之縱為良仁踪蹟得母於潁
州䝉古軍塔海家兄於睢州䝉古軍約尼家弟於邯鄲
連大家皆為役尚無恙乃徧懇親故貸得鈔百錠歴詣
諸家求贖之經營百計更六年乃得遂大小二十餘口
復聚居為良孝友甚篤鄉里美之大徳十二年旌其家
又有黄覺經建昌人五嵗因亂失母稍長誓天誦佛書
願求母所在乃渡江涉淮行乞而往衝冒風雪備歴艱
苦至汝州梁縣春店得其母以歸章卿孫蜀人本劉氏
㓜為章提刑養子與母富氏相失三十八年遍訪於江
西諸郡迎歸養之俞全杭州人㓜被掠賣為劉餻家奴
後獲為良自汴步歸杭尋其母及姊得之事母以孝聞
李鵬飛池州人生母姚氏為嫡母不容改嫁為朱氏妻
鵬飛㓜不知也年十九思慕哀痛誓學醫以濟人願早
見母行求三歲至蘄州羅田縣得焉時朱氏家方疫鵬
飛起之遂迎還奉養久之復歸朱氏時渡江省覲既卒
歲時攜子孫往祭墓終其身並以有司所請旌其閭
趙一徳龍興新建人至元十二年國兵南伐被俘至燕
為鄭留守家奴歴事三世號忠幹至大元年一日拜請
其主鄭阿爾斯蘭及其母澤國太夫人曰一徳自去父
母得全生依門下者三十餘年矣故鄉萬里未獲歸省
雖思慕刻骨未嘗敢言今父母已老脱有不幸則永為
天地間罪人矣伏地涕泣不能起阿爾斯蘭母子皆感
動許之歸期一嵗而返一徳至家父兄已歿惟母在年
八十餘一徳卜葬二柩畢欲少留事母懼得罪如期還
燕阿爾斯蘭母子嘆曰彼賤隸乃能是吾可不成其孝
乎即裂券縱為良一徳將辭歸㑹阿爾斯蘭以冤被誅
詔籍其家羣奴各亡去一德獨奮曰主家有禍吾忍同
路人耶即留不去與張錦童詣中書訴枉狀得昭雪還
其所籍太夫人勞一徳曰當吏籍吾家時親戚不相顧
汝獨冒險以白吾枉疾風勁草於汝見之令吾家業既
䘮而復存者皆汝力也吾何以報汝因分美田廬遺之
一徳謝曰一徳雖鄙人非有利於是也重哀吾主無罪
而受戮故留以報主今老母八十餘得歸侍養主之賜
已厚矣何以田廬為遂不受而去皇慶元年旌其門
王思聰延安安塞人素力田農隙則教諸生得束脩以
養親母喪盡哀父繼娶楊氏事之如所生以家多㓜稚
侵父食别築室曰養老堂奉之朝夕定省愈久不怠父
嘗病劇思聰憂甚拜祈於天額膝皆成瘡得神泉飲之
愈後復失明思聰䑛之即能視縣上狀命表異之
徹辰台奎蘇氏㓜喪父事母篤孝稍壯母殁慟哭頓絶
水醬不入口者三日既葬居喪有禮每節序祭祀哭泣
常如袒括時年四十餘思慕猶如孩童每見人父母則
嗚咽流涕人問其故曰人皆有父母我獨無是以泣耳
至大三年褒異之
王初應漳州長泰人至大四年二月從父義士樵劉嶺
山有虎出叢棘中搏義士傷右肩初應赴救抽䥥刀刺
虎鼻殺之義士得生泰定二年同縣施合徳父真祐嘗
出耘為虎扼於田合徳與從弟發仔持斧前殺虎父得
生並旌其門
鄭文嗣婺州浦江人其家十世同居凡二百四十餘年
一錢尺帛無敢私至大間表其門文嗣殁從弟大和繼
主家事益嚴而有恩家庭中凛如公府子弟稍有過頒
白者猶鞭之每遇嵗時大和坐堂上羣從子皆盛衣冠
鴈行立左序下以次進拜跪奉觴上夀畢皆肅容拱手
自右趨出足武相銜無敢參差者見者嗟慕謂有三代
遺風狀聞復其家部使者余闕為書東浙第一家以褒
之大和方正不奉浮屠老子教冠婚䘮葬必稽朱熹家
禮而行執親䘮哀甚三年不御酒肉子孫從化皆孝謹
雖嘗仕宦不敢一毫有違家法諸婦惟事女工不使預
家政宗族里閭皆懷之以恩家畜兩馬一出則一為之
不食人以為孝義所感有家範三卷𫝊於世
王薦福寧人性孝而好義父嘗疾甚薦夜禱於天願減
己年益父夀父絶而復甦告其友曰適有神人黄衣紅
帕首恍惚語我曰汝子孝上帝命鍚汝十二齡疾遂愈
後果十二年而卒母沈氏病渇語薦曰得𤓰以啖我渇
可止時冬月求於鄉不得行至深奥嶺值大雪薦避雪
樹下思母病仰天而哭忽見巖石間青蔓離披有二𤓰
焉因摘歸奉母母食之渇頓止兄孟韐早世嫂林氏更
適劉仲山仲山嘗以田鬻於薦及死不能葬且無子族
以其貧莫肯為之後薦即以田還之使置後且治葬焉
州禁民死不葬者時民貧未葬者衆畏令悉焚柩棄骨
野中薦哀之以地為義阡收瘞之有死不能歛者復買
棺以贈人皆感焉至大四年其鄉旱民艱糴薦盡出儲
粟賑之有施福等十一家飢欲死薦聞惻然欲濟之家
粟已竭即以己田易榖百石分給之福等徳其活已每
月朔㑹佛祠為祈福福建宣慰司上狀旌之
郭全遼陽人㓜喪母哀戚如成人及壯父庭玉又卒居
廬三載啜粥面墨事繼母唐古氏甚孝唐古氏生四子
皆㓜全躬耕以養既長娶婦各求分財異居全不能止
凡田廬器物悉自取朽敝者奉唐古氏以居甘㫖無乏
唐古氏卒全年六十餘哀痛毁瘠廬其墓終䘮又有劉
徳奉元人父娶後妾何氏徳事之如所生家貧傭工取
直寸錢尺帛皆上之四弟並何出徳撫愛又篤年五十
未娶稱貸得錢先為弟求婦諸弟亦化其徳一門藹然
鄉里稱為劉佛子瑪雅噶伊嚕勒昆氏素貧事繼母張
氏庶母吕氏克盡子職劉居敬大都人年十歲繼母郝
氏病居敬憂之懇天以求代狀聞並褒表之
楊皥扶風人父清母牛氏牛氏嘗病劇皥叩天求代遂
痊如是者再後牛氏失明皥登太白山取神泉洗之復
如故牛氏歿哀毁特甚葬之日大雨獨皥墓前後數里
密雲蔽之雨不沾土送者大悦葬畢令妻衛氏家居養
清皥獨廬墓上負土為墳疏食水飲終其喪清卒亦如
之
丁文忠許州偃城人業鼓冶母和氏疾與弟文孝竭力
調侍母卒文忠廬墓側不與妻面者三年父貴又疾醫
不能療文忠造車一輛兄弟共御之載父禱於嵩山五
臺泰安河瀆諸祠途遇異僧遺藥而愈延祐二年旌之
邵敬祖宛丘人父䘮廬墓母繼殁河決不克葬殯於城
西敬祖露宿依其側風雨不去友人哀之為縛草舎庇
之前後居廬六年兩髀俱成濕疾至治三年旌其家其
後又有永平李彦忠父喪廬墓八年不至家茶陵譚景
星㓜失父追念之廬其墓十年亳州郭成年七十一母
喪食粥廬墓一年朝夕哭臨人哀其老而能孝
扈鐸汴梁蘭陽人蚤孤育於伯父及壯事伯父如所生
伯父老無子鐸為買妾嵗餘産一女其妾性頗不慧熟
寐壓女死乆之伯父卒鐸葬之甚哀遺腹生一男鐸懲
前失告其母及妻妹護視之已復廬戸外中夜審察不
敢安寢弟能食常自抱哺與同臥起十年不少怠弟有
疾鐸夜稽顙星斗哀禱曰天不伐余家鐸父子間可去
一人勿喪吾弟使伯父無後也明旦弟愈母卒哀毁踰
禮廬於墓側不理家事宗族勸之歸鐸曰今嵗凶多盗
吾家雖貧安知墓中無可欲乎倘驚吾親之靈雖生何
為卒守廬不去
孫秀實大寧人性剛毅喜周人急里人王仲和嘗託秀
實貸富人鈔二千錠貧不能償棄其親逃去數年其親
思之疾秀實日饋薪米存問終不樂秀實哀之悉為代
償取券還其親復命奴控馬賫金訪仲和使歸父子歡
聚聞者莫不嘆美又李懷玉等貸秀實鈔一千五百錠
度無以償盡還其劵不徴復有賈進大同人大徳九年
地震民居多傷且乏食進給酒藥炭米濟之毎歲冬製
木棉裘數百襲衣寒者買地為義阡使無墓者葬之李
子敬陜西三原人嫁不能嫁者五十餘人葬不能葬者
五十餘䘮焚逋券四萬餘貫有司以名聞並旌之
宗杞大都人年十九父内宰卒擗踊號泣絶而復甦水
漿不入口者三日哀氣傷心遂成疾伏臥床榻猶哭不
止涙盡繼之以血既葬疾轉甚杞有繼母無他兄弟度
不能自起作遺書囑其妻楊氏曰汝善守志以事吾母
遂卒楊氏遺腹生一男人以為孝感天不絶其嗣云泰
定三年旌其門
趙榮扶風人母强氏有疾榮割股肉啖之者三復負母
登太白山禱於神得聖水飲之乃痊後年七十五卒榮
號痛不食三日方飲水七日乃食粥葬之日白雲庇其
墓前後十五里葬畢而散榮負土成墳廬其側終喪
吳好直華州蒲城人父歿事繼母孝兄弟嘗求分財好
直勸諭不能止即以已所當得悉推與之出從師學澹
泊三十年無少悔又有甄城柴郁陳舜咨皆能孝友以
已産分讓兄弟縣令言狀並表美之
余丙建徳遂安人㓜喪母泣血成疾父亡不忍葬結廬
古山下殯其中日閉户守視有牧童遺火延殯廬丙與
子慈亟撲不止欲投身火中與柩俱焚俄暴雨火滅
徐鈺鎮江人始冠侍父鎮將之婺源過丹陽小谿鎮乘
橋失足堕水中同行者立岸上不能救鈺投谿擁鎮出
鎮挽得行舟以升鈺力憊且水勢湍急遂溺死屍流四
十五里得於灘江浙行省言狀表異之
尹莘汴梁洧川人至治初遊學於京師忽夢母疾心怪
之馳歸母已亡居廬疏食哀毁骨力每雞鳴而起手治
祭饌詣墓所哭奠之風雪不廢父輔臣嘗疾疫莘侍奉
湯藥衣不解帶嘗其糞以驗差劇夜則禱於天曰莘母
亡不能見父病不能治為人子若此何以自立於世願
死以代父命數日愈鄉里嗟異之又有高唐孫希賢母
病痢希賢閲方書有曰血温身熱者死血冷身凉者生
希賢嘗之其血温乃號泣祈天求身代之母遂愈髙郵
卜勝榮母痢不能藥日嘗痢以求愈兄疾禮北辰乞減
己年延之並痊
劉廷讓大寧武平人至順初北方兵起民被殺掠廷讓
挈家避山中有㓜弟方乳母王氏置於懷兵急廷讓乃
棄已子一手抱㓜弟一手扶母疾驅得免事聞旌之
劉通亳州譙縣人家貧業農母卜氏好聲樂每眩技者
以簫鼓至門必令娛侍或自歌舞以悦母心卜氏目失
明通誓斷酒肉禱之三十年不懈卜氏年八十五忽復
明至大間鄱陽黄鎰皇慶間諸暨丁祥一皆以親喪明
以舌䑛之復能視並命褒表
張旺舅安豐霍丘人㓜失父母陳氏居貧守志旺舅九
嵗賣餳以養及長母病伏枕數月旺舅無貲命醫惟日
夜痛哭禮天求代未幾遂愈又自以生業㣲不能多給
竟不娶以終母年縣令言於朝旌之
張思孝華州人母喪以孝聞父疾調䕶甚至不愈以父
涕洟半器埀泣盡飲之復潔齋致禱乞以身代未幾遂
痊至順三年表其門
杜佑邳州人河南行省署為三义水馬站提領父成病
於家佑忽心驚舉體沾汗即棄職歸父病始二日遂禱
神求代且嘗糞以驗疾父卒廬墓盡哀有馴兔之瑞
長壽父帖珠官平章政事生五子長山夀早世次即長
夀次永壽福壽孟古哈雅元統間帖珠殁長壽哀毁盡
禮服闋當䕃叙與弟羅拜母前曰吾父㢘貧諸弟未有
所立願以職讓永夀永夀讓福夀福夀曰二兄能讓福
壽獨不能耶以讓孟古哈雅母從之孟古哈雅遂告蔭
為太禧宗禋院神御殿侍禮佐郎階奉議大夫兄弟奉
母尤篤邦閭美之至大間河中梁威遜親喪廬墓兄諾
海為鄂囉官自以嘗逺仕不得養其親即棄職舉威遜
代之人稱威遜能孝諾海能義又有輝和爾氏齊齊克
及濠州高中嘉定武進皆以侍親不願仕以祖父蔭讓
叔父昆弟云
孫瑾鎮江丹徒人父喪哀毁嚴冬跣足而步停柩四載
衣不解帶常食粥誦佛書及葬載柩渡江潮波方湧俄
順風翼帆如履平地事繼母唐氏尤孝嘗患癰瑾親吮
之又䘮目瑾䑛之復明唐氏卒卜日將葬時春苦雨瑾
夜號天乞霽至旦雲日開朗甫掩壙隂氣復合雨注數
日不止又有吳希曽睢寧人父卒葬之日大雨希曾跪
柩前炷艾燃腕火熾雨止既葬廬於墓左縣上狀並旌
之
張恭河南偃師人以兵部符署鷹房府案牘親老辭歸
侍養墾理先墓身負水灌松栢父喪過哀侍母馮氏尤
謹歲凶恭夫婦采野菜為食而營奉甘旨無乏母有疾
恭手除溷穢喂哺飲食且嘗糞以驗疾勢天厯初西兵
至河南居民悉竄恭守視母病項中一劔不去母驚悸
而殁恭居喪盡禮人稱孝焉有詔旌其閭
訾汝道徳州齊河人父興卒居喪以孝聞母高氏治家
嚴汝道承順甚恭母嘗寢疾晝夜不去側一日母屏人
授以金珠若干曰汝素孝室無私蓄我一旦不諱此物
非汝有矣可善藏之毋令他兄弟知也汝道泣拜曰吾
父母起艱難成家業今田宅牛羊已多汝道恨無以報
大恩尚敢受此以重不孝之罪乎竟辭之母卒哀毁終
喪不御酒肉性尤友愛二弟將析居汝道悉以美田廬
譲之二弟早世撫諸孤如已子鄉人劉顯等貧無以為
生汝道割已田各畀之使食其租終身里中嘗大疫有
食𤓰得汗而愈者汝道即多市𤓰及攜米歴户饋之或
曰癘氣能染人勿入也不聼益周行問所苦然卒無恙
有死者復贈以槥櫝人咸感之嘗出麥粟貸人至秋蝗
食稼人無以償汝道聚其券焚之縣令李讓為請旌其
家
　
　
　
　
　
　
　
　
　
　
　
　
　
　
　
　元史卷一百九十七
元史卷一百九十七考證
南陽陳介淮安翟諟　續通考作陳仁穆諟
王閏𫝊中統二年復其役　永樂大典載復役在中統
　三年
甯珠赫𫝊珠赫李嘉努管如林朱天祥並以母疾刲股
　旌其家　按元典章至元七年御史臺以新城杜添
　兒割股奉母請旌省議以毁傷親體不行珠赫等予
　旌當在七年以前事
尹莘𫝊　按莘一統志作萃續通鑑作華
