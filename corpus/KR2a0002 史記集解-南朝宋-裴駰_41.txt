史記集解卷四十三
　　　　　　　　　　　　　宋　裴駰　撰
史記四十三
趙世家第十三
趙氏之先與秦共祖至中衍為帝大戊御其後世蜚㢘
有子二人而命其一子曰惡來事紂為周所殺其後為
秦惡來弟曰季勝其後為趙季勝生孟增孟增幸於周
成王是為宅皋狼(徐廣曰或云皋/狼地名在西河)皋狼生衡父衡父生
造父造父幸於周繆王造父取驥之乘匹與桃林盜驪
驊騮緑耳獻之繆王繆王使造父御西巡狩見西王母
樂之忘歸而徐偃王反繆王日馳千里馬攻徐偃王大
破之乃賜造父以趙城由此為趙氏自造父已下六世
至奄父曰公仲周宣王時伐戎為御及千畝戰奄父脱
宣王奄父生叔帶叔帶之時周幽王無道去周如晉事
晉文侯始建趙氏於晉國自叔帶以下趙宗益興五世
而生趙夙晉獻公之十六年伐霍魏耿而趙夙為將伐
霍霍公求犇齊(徐廣曰求/一作來)晉大旱卜之曰霍太山為祟
使趙夙召霍君於齊復之以奉霍太山之祀晉復穰晉獻
公賜趙夙耿夙生共孟當魯閔公之元年也共孟生趙
衰字子餘趙衰卜事晉獻公及諸公子莫吉卜事公子
重耳吉即事重耳重耳以驪姬之亂亡奔翟趙衰從翟
伐廧咎如得二女翟以其少女妻重耳長女妻趙衰而
生盾初重耳在晉時趙衰妻亦生趙同趙括趙嬰齊趙
衰從重耳出亡凡十九年得反國重耳為晉文公趙衰
為原大夫居原任國政文公所以反國及霸多趙衰計
策語在晉事中趙衰既反晉晉之妻固要迎翟妻而以
其子盾為適嗣晉妻三子皆下事之晉襄公之六年而
趙衰卒諡為成季趙盾代成季任國政二年而晉襄公
卒太子夷皋年少盾為國多難欲立襄公弟雍雍時在
秦使使迎之太子母日夜啼泣頓首謂趙盾曰先君何
罪釋其適子而更求君趙盾患之恐其宗與大夫襲誅
之廼遂立太子是為靈公發兵距所迎襄公弟於秦者
靈公既立趙盾益專國政靈公立十四年益驕趙盾驟
諫靈公弗聽及食熊蹯胹不熟殺宰人持其尸出趙盾
見之靈公由此懼欲殺盾盾素仁愛人嘗所食桑下餓
人反扞救盾盾得以亡未出境而趙穿弑靈公而立襄
公弟黑臀是為成公趙盾復反任國政君子譏盾為正
卿亡不出境反不討賊故太史書曰趙盾弑其君晉景
公時而趙盾卒諡為宣孟子朔嗣趙朔晉景公之三年
朔為晉將下軍救鄭與楚莊王戰河上朔娶晉成公姊
夫人晉景公之三年大夫屠岸賈欲誅趙氏(徐廣曰按/年表救鄭)
(及誅滅皆/景公三年)初趙盾在時夢見叔帶持要而哭甚悲已而
笑拊手且歌盾卜之兆絶而後好趙史援占之曰此夢
甚惡非君之身乃君之子然亦君之咎至孫趙將世益
衰屠岸賈者始有寵於靈公及至於景公而賈為司寇
將作難乃治靈公之賊以致趙盾徧告諸將曰盾雖不
知猶為賊首以臣弑君子孫在朝何以懲􁍿請誅之韓
厥曰靈公遇賊趙盾在外吾先君以為無罪故不誅今
諸君將誅其後是非先君之意而今妄誅妄誅謂之亂
臣有大事而君不聞是無君也屠岸賈不聽韓厥告趙
朔趣亡朔不肯曰子必不絶趙祀朔死不恨韓厥許諾
稱疾不出賈不請而擅與諸將攻趙氏於下宫殺趙朔
趙同趙括趙嬰齊皆滅其族趙朔妻成公姊有遺腹走
公宫匿趙朔客曰公孫杵臼杵臼謂朔友人程嬰曰胡
不死程嬰曰朔之婦有遺腹若幸而男吾奉之即女也
吾徐死耳居無何而朔婦免身生男屠岸賈聞之索於
宫中夫人置兒絝中祝曰趙宗滅乎若號即不滅若無
聲及索兒竟無聲已脱程嬰謂公孫杵臼曰今一索不
得後必且復索之奈何公孫杵臼曰立孤與死熟難程
嬰曰死易立孤難耳公孫杵臼曰趙氏先君遇子厚子
彊為其難者吾為其易者請先死乃二人謀取他人嬰
兒負之衣以文葆(徐廣曰小/兒被曰葆)匿山中程嬰出謬謂諸將
軍曰嬰不肖不能立趙孤誰能與我千金吾告趙氏孤
處諸將皆喜許之發師隨程嬰攻公孫杵臼杵臼謬曰
小人哉程嬰昔下宫之難不能死與我謀立趙氏孤兒
今又賣我縱不能立而忍賣之乎抱兒呼曰天乎天乎
趙氏孤兒何罪請活之獨殺杵臼可也諸將不許遂殺
杵臼與孤兒諸將以為趙氏孤兒良已死皆喜然趙氏
真孤乃反在程嬰卒與俱匿山中居十五年晉景公疾
卜之大業之後不遂者為祟景公問韓厥厥知趙孤在
乃曰大業之後在晉絶祀者其趙氏乎夫自中衍者皆
嬴姓也中衍人面鳥噣降佐殷帝大戊及周天子皆有
明徳下及幽厲無道而叔帶去周適晉事先君文侯至
於成公世有立功未嘗絶祀今吾君獨滅趙宗國人哀
之故見龜䇿唯君圖之景公問趙尚有後子孫乎韓厥
具以實告於是景公乃與韓厥謀立趙孤兒召而匿之
宫中諸將入問疾景公因韓厥之衆以脅諸侯而見趙
孤趙孤名曰武諸將不得已乃曰昔下宫之難屠岸賈
為之矯以君命并命羣臣非然孰敢作難微君之疾羣
臣固且請立趙後今君有命羣臣之願也於是召趙武
程嬰徧拜諸將遂反與程嬰趙武攻屠岸賈滅其族復
與趙武田邑如故(徐廣曰推次晉復與趙武田邑是景/公之十七年也而乃是春秋成公八)
(年經書晉殺其大夫趙同趙括左傳於此/説立趙武事者注云終説之耳非此年也)及趙武冠為
成人程嬰乃辭諸大夫謂趙武曰昔下宫之難皆能死
我非不能死我思立趙氏之後今趙武既立為成人復
故位我將下報趙宣孟與公孫杵臼趙武啼泣頓首固請
曰武願苦筋骨以報子至死而子忍去我死乎程嬰曰
不可彼以我為能成事故先我死今我不報是以我亊
為不成遂自殺趙武服齊衰三年為之祭邑春秋祠之
世世勿絶(新序曰程嬰公孫杵臼可謂信友/厚士矣嬰之自殺下報亦過矣)趙氏復位
十一年而晉厲公殺其大夫三卻欒書畏及乃遂弑其
君厲公更立襄公曾孫周(徐廣曰年表/云襄公孫也)是為悼公晉由
此大夫稍彊趙武續趙宗二十七年晉平公立平公十
二年而趙武為正卿十三年吳延陵季子使於晉曰晉
國之政卒歸於趙武子韓宣子魏獻子之後矣趙武死
諡為文子文子生景叔景叔之時齊景公使晏嬰於晉
(徐廣曰平公/之十九年)晏嬰與晉叔向語嬰曰齊之政後卒歸田
氏叔向亦曰晉國之政將歸六卿六卿侈矣而吾君不
能恤也趙景叔卒生趙鞅是為簡子趙簡子在位晉頃
公之九年簡子將合諸侯戍於周其明年入周敬王於
周辟弟子朝之故也晉頃公之十二年六卿以法誅公
族祁氏羊舌氏分其邑為十縣六卿各令其族為之大
夫晉公室由此益弱後十三年魯賊臣陽虎來奔趙簡
子受賂厚遇之趙簡子疾五日不知人大夫皆懼醫扁
鵲視之出董安于問(韋昭曰安于/簡子家臣)扁鵲曰血脈治也而
何怪在昔秦繆公嘗如此七日而寤寤之日告公孫支
與子輿曰我之帝所甚樂吾所以乆者適有學也帝告
我晉國將大亂五世不安其後將霸未老而死霸者之
子且令而國男女無别公孫支書而藏之秦讖於是出
矣獻公之亂文公之霸而襄公敗秦師於殽而歸縱淫
此子之所聞今主君之疾與之同不出三日疾必間間
必有言也居二日半簡子寤語大夫曰我之帝所甚樂
與百神游於鈞天廣樂九奏萬舞不類三代之樂其聲
動人心有一熊欲來援我帝命我射之中熊熊死又有
一羆來我又射之中羆羆死帝甚喜賜我二笥皆有副
我見兒在帝側帝屬我一翟犬曰及而子之壯也以賜
之帝告我晉國且世衰七世而亡嬴姓將大敗周人於
范魁之西而亦不能有也今余思虞舜之勲適余將以
其胄女孟姚配而七世之孫董安于受言而書藏之以
扁鵲言告簡子簡子賜扁鵲田四萬畝他日簡子出有
人當道辟之不去從者怒將刃之當道者曰吾欲有謁
於主君從者以聞簡子召之曰譆吾有所見子晰也當
道者曰屏左右願有謁簡子屏人當道者曰主君之疾臣
在帝側簡子曰然有之子之見我我何為當道者曰帝
令主君射熊與羆皆死簡子曰是且何也當道者曰晉國
且有大難主君首之帝令主君滅二卿夫熊與羆皆其
祖也簡子曰帝賜我二笥皆有副何也當道者曰主君
之子將克二國於翟皆子姓也簡子曰吾見兒在帝側
帝屬我一翟犬曰及而子之長以賜之夫兒何謂以賜
翟犬當道者曰兒主君之子也翟犬者代之先也主君
之子且必有代及主君之後嗣且有革政而胡服并二
國於翟簡子問其姓而延之以官當道者曰臣野人致
帝命耳遂不見簡子書藏之府異日姑布子卿見簡子
(司馬彪曰姑/布姓子卿字)簡子徧召諸子相之子卿曰無為將軍者
簡子曰趙氏其滅乎子卿曰吾嘗見一子於路殆君之
子也簡子召子毋䘏毋䘏至則子卿起曰此真將軍矣
簡子曰此其母賤翟婢也奚道貴哉子卿曰天所授雖
賤必貴自是之後簡子盡召諸子與語毋䘏最賢簡子
乃告諸子曰吾藏寶符於常山上先得者賞諸子馳之
常山上求無所得毋䘏還曰已得符矣簡子曰奏之毋
䘏曰從常山上臨代代可取也簡子於是知毋䘏果賢
乃廢太子伯魯而以毋䘏為太子後二年晉定公之十
四年范中行作亂明年春簡子謂邯鄲大夫午曰歸我
衛士五百家吾將置之晉陽(服䖍曰徃年趙鞅圍衛衛/人恐懼故貢五百家鞅置)
(之邯鄲又欲/更徙於晉陽)午許諾歸而其父兄不聽(服䖍曰午之諸/父兄及邯鄲中)
(長/老)倍言趙鞅捕午囚之晉陽乃告邯鄲人曰我私有誅
午也諸君欲誰立(杜預曰午趙鞅同族别封邯鄲/故使邯鄲人更立午宗親也)遂殺
午趙稷涉賔以邯鄲反(服䖍曰/稷午子)晉君使籍秦圍邯鄲(左/傳)
(曰籍秦此時/為上軍司馬)荀寅范吉射與午善(左傳曰午荀寅之甥/荀寅范吉射之姻)
不肯助秦而謀作亂董安于知之十月范中行氏伐趙
鞅鞅奔晉陽晉人圍之范吉射荀寅仇人魏襄等謀逐
荀寅以梁嬰父代之(賈逵曰梁嬰/父晉大夫也)逐吉射以范皋繹代
之(服䖍曰范氏/之側室子)荀躒言於晉侯曰(服䖍曰荀/躒智文子)君命大臣
始亂者死今三臣始亂(賈逵曰范/中行趙也)而獨逐鞅用刑不均
請皆逐之十一月荀躒韓不佞魏哆奉公命以伐范中
行氏不克范中行氏反伐公公擊之范中行敗走丁未
二子奔朝歌韓魏以趙氏為請(服䖍曰以其罪/輕於茍范也)十二月
辛未趙鞅入絳盟於公宫其明年知伯文子謂趙鞅曰
范中行雖信為亂安于發之是安于與謀也晉國有法
始亂者死夫二子已伏罪而安于獨在趙鞅患之安于
曰臣死趙氏定晉國寧吾死晩矣遂自殺趙氏以告知
伯然後趙氏寧孔子聞趙簡子不請晉君而執邯鄲午
保晉陽故書春秋曰趙鞅以晉陽畔趙簡子有臣曰周
舍好直諫周舍死簡子每聽朝常不悦大夫請辠簡子
曰大夫無罪吾聞千羊之皮不如一狐之腋諸大夫朝
徒聞唯唯不聞周舍之鄂鄂是以憂也(韓詩外傳曰周/舍立於門下三)
(日三夜簡子使問之曰子欲見寡人何亊對曰願為鄂/鄂之臣墨筆操牘從君之過而日有記月有成歳有效)
(也/)簡子由此能附趙邑而懷晉人晉定公十八年趙簡
子圍范中行于朝歌中行文子奔邯鄲明年衛靈公卒
簡子與陽虎送衛太子蒯聵於衛衛不内居戚晉定公
二十一年簡子拔邯鄲中行文子奔柏人簡子又圍柏
人中行文子范昭子遂奔齊趙竟有邯鄲柏人范中行
餘邑入於晉趙名晉卿實專晉權奉邑侔於諸侯晉定
公三十年定公與吳王夫差爭長於黃池趙簡子從晉
定公卒長吳定公三十七年卒而簡子除三年之喪期
而已是歳越王句踐滅吳晉出公十一年知伯伐鄭趙
簡子疾使太子毋䘏將而圍鄭知伯醉以酒灌擊毋䘏
毋䘏羣臣請死之毋䘏曰君所以置毋䘏為能忍訽然
亦愠知伯知伯歸因謂簡子使廢毋䘏簡子不聽毋䘏
由此怨知伯晉出公十七年簡子卒(張華曰趙簡子冢/在臨水界二冢併)
(上氣成/樓閣)太子毋䘏代立是為襄子趙襄子元年越圍吳
襄子降喪食使楚隆問吳王襄子姊前為代王夫人簡
子既葬未除服北登夏屋(徐廣曰山/在廣武)請代王使廚人操
銅枓以食代王及從者行斟隂令宰人各(徐廣曰/一作雒)以枓
擊殺代王及從官遂興兵平代地其姊聞之泣而呼天
摩笄自殺代人憐之所死地名之為摩笄之山遂以代
封伯魯子周為代成君伯魯者襄子兄故太子太子蚤
死故封其子襄子立四年知伯與趙韓魏盡分其范中
行故地晉出公怒告齊魯欲以伐四卿四卿恐遂共攻
出公出公奔齊道死知伯乃立昭公魯孫驕是為晉懿
公知伯益驕請地韓魏韓魏與之請地趙趙不與以其
圍鄭之辱知伯怒遂率韓魏攻趙趙襄子懼乃奔保晉
陽原過從後至於王澤見三人自帶以上可見自帶以
下不可見與原過竹二節莫通曰為我以是遺趙毋䘏
原過既至以告襄子襄子齊三日親自剖竹有朱書曰
趙毋䘏余霍泰山(徐廣曰在河/東永安縣)山陽侯天使也三月丙
戌余將使女反滅知氏女亦立我百邑余將賜女林胡
之地至於後世且有伉王赤黑龍面而鳥噣鬢麋髭􁊝
大膺大胸修下而馮左衽界乘(徐廣曰修或作/隨界一作介)奄有河
宗至於休溷諸貉南伐晉别北滅黑姑襄子再拜受三
神之令三國攻晉陽歳餘引汾水灌其城城不浸者三
版城中懸釡而炊易子而食羣臣皆冇外心禮益慢唯
髙共(徐廣曰/一作赫)不敢失禮襄子懼乃夜使相張孟同私於
韓魏韓魏與合謀以三月丙戌三國反滅知氏共分其
地於是襄子行賞髙共為上張孟同曰晉陽之難唯共
無功襄子曰方晉陽急羣臣皆懈唯共不敢失人臣禮
是以先之於是趙北有代南并知氏彊於韓魏遂祠三
神於百邑使原過主霍泰山祠祀其後娶空同氏生子
子襄子為伯魯之不立也不肯立子且必欲傳位與伯
魯子代成君成君先死乃取代成君子浣立為太子襄
子立三十三年卒浣立是為獻侯獻侯少即位治中牟
(地理志曰河南中牟縣趙獻侯自耿徙此瓚曰中牟在/春秋之時是鄭之疆内也及三卿分晉則在魏之邦土)
(也趙界自漳水以北不及此春秋傳曰衛侯如晉過中/牟按中牟非衛適晉之次也汲郡古文曰齊師伐趙東)
(鄙圍中牟此中牟不在趙之/東也按中牟當漯水之北)襄子弟桓子逐獻侯自立
於代一年卒國人曰桓子立非襄子意乃共殺其子而
復迎立獻侯十年中山武公初立(徐廣曰西周桓公之/子桓公者孝王弟而)
(定王/子)十三年城平邑(地理志曰代/郡有平邑縣)十五年獻侯卒子烈
侯籍立烈侯元年魏文侯伐中山使太子擊守之六年
魏韓趙相立為諸侯追尊獻子為獻侯烈侯好音謂相
國公仲連曰寡人有愛可以貴之乎公仲曰富之可貴
之則否烈侯曰然夫鄭歌者槍石二人吾賜之田人萬
畝公仲曰諾不與居一月烈侯從代來問歌者田公仲
曰求未有可者有頃烈侯復問公仲終不與乃稱疾不
朝番吾君(徐廣曰番音盤/常山有番吾縣)自代來謂公仲曰君實好善
而未知所持今公仲相趙於今四年亦有進士乎公仲
曰未也番吾君曰牛畜荀欣徐越皆可公仲乃進三人
及朝烈侯復問歌者田何如公仲曰方使擇其善者牛
畜侍烈侯以仁義約以王道烈侯逌然明日荀欣侍以
選練舉賢任官使能明日徐越侍以節財儉用察度功
徳所與無不充君説烈侯使使謂相國曰歌者之田且
止官畜牛為師荀欣為中尉徐越為内史賜相國衣二
襲(單複具/為一襲)九年烈侯卒弟武公立武公十三年卒趙復
立烈侯太子章是為敬侯是歳魏文侯卒敬侯元年武
公子朝作亂不克出奔魏趙始都邯鄲二年敗齊於靈
丘(地理志曰代/郡有靈丘縣)三年救魏於廪丘大敗齊人四年魏敗
我兎臺築剛平以侵衛五年齊魏為衛攻趙取我剛平
六年借兵於楚伐魏取棘蒲八年拔魏黃城(杜預曰陳/留外黃縣)
(東有/黃城)九年伐齊齊伐燕趙救燕十年與中山戰於房子
十一年魏韓趙共滅晉分其地伐中山又戰於中人(徐/廣)
(曰中山唐縣/有中人亭)十二年敬侯卒子成侯種立成侯元年公
子勝與成侯爭立為亂二年六月雨雪三年太戊午為
相(徐廣曰戊/一作成)伐衛取鄉邑七十三魏敗我藺四年與秦
戰髙安敗之五年伐齊於鄄魏敗我懷攻鄭敗之以與
韓韓與我長子(地里志曰上/黨有長子縣)六年中山築長城伐魏敗
湪澤圍魏惠王七年侵齊至長城與韓攻周八年與韓
分周以為兩(徐廣曰顯王二/年周紀無此)九年與齊戰阿下(徐廣曰/戰一作)
(會/也)十年攻衛取甄十一年秦攻魏救之石阿十二年秦
攻魏少梁趙救之十三年秦獻公使庶長國伐魏少梁
虜其太子痤魏敗我澮取皮牢(徐廣曰魏年表/曰取趙皮牢)成侯與
韓昭侯遇上黨十四年與韓攻秦十五年助魏攻齊十
六年與韓魏分晉封晉君以端氏(徐廣曰/在平陽)十七年成侯
與魏惠王遇葛孽(徐廣曰在馬丘年表/曰十八年趙孟如齊)十九年與齊宋
會平陸與燕會阿二十年魏獻榮椽因以為檀臺(徐廣/曰襄)
(國縣有/檀臺)二十一年魏圍我邯鄲二十二年魏惠王拔邯
鄲齊亦敗魏於桂陵二十四年魏歸我邯鄲與魏盟漳
水上秦攻我藺二十五年成侯卒公子緤與太子肅侯
爭立緤敗亡奔韓肅侯元年奪晉君端氏徙處屯留二
年與魏惠王遇於隂晉三年公子范襲邯鄲不勝而死
四年朝天子六年攻齊拔髙唐七年公子刻攻魏首垣
十一年秦孝公使商君伐魏虜其將公子卬趙伐魏十
二年秦孝公卒商君死十五年起夀陵魏惠王卒十六
年肅侯游大陵(徐廣曰太原有/大陵縣亦曰陸)出於鹿門大戊午扣馬
(吕忱曰/扣牽馬)曰耕事方急一日不作百日不食肅侯下車謝
十七年圍魏黃不克(地理志曰山/陽有黄縣)築長城十八年齊魏
伐我我決河水灌之兵去二十二年張儀相秦趙疵與
秦戰敗秦殺疵河西取我藺離石二十三年韓舉(徐廣/曰韓)
將與齊魏戰死於桑丘(地理志曰泰/山有桑丘縣)二十四年肅侯卒
秦楚燕齊魏出鋭師各萬人來㑹葬子武靈王立武靈
王元年(徐廣曰年表云/魏敗我趙䕶)陽文君趙豹相梁襄王與太子
嗣韓宣王與太子倉來朝信宫武靈王少未能聽政博
聞師三人左右司過三人及聽政先問先王貴臣肥義
加其秩國三老年八十月致其禮三年城鄗四年與韓
會於區䑕五年娶韓女為夫人八年韓擊秦不勝而去
五國相王趙獨否曰無其實敢處其名乎令國人謂己
曰君九年與韓魏共擊秦秦敗我斬首八萬級齊敗我
觀澤十年秦取我西都及中陽(徐廣曰年表云秦取中/都西陽安邑十一年秦)
(敗我將軍英太原有中/都縣西河有中陽縣)齊破燕燕相子之為君君反為
臣十一年王召公子職於韓立以為燕王(徐廣曰紀/年亦云爾)使
樂池送之(按燕世家子之死後燕人共立太子平是為/燕昭王無趙送公子職為燕王之亊當是趙)
(聞燕亂遥立職為燕王雖/使樂池送之竟不能就)十三年秦拔我藺虜將軍趙莊
楚魏王來過邯鄲十四年趙何攻魏十六年秦惠王卒
王遊大陵他日王夢見處女鼓琴而歌詩曰美人熒熒
兮顔若苕之榮(綦毋邃曰陵苕/之草其葉紫)命乎命乎曾無我嬴(綦/毋)
(邃曰言有命禄生遇其時/人莫知已貴盛盈端也)異日王飲酒樂數言所夢想
見其狀吳廣聞之因夫人而内其女娃嬴(方言曰娃美/也吴有館娃)
(之/宫)孟姚也(徐廣曰古史考/云内其女曰娃)孟姚甚有寵於王是為惠后
十七年王出九門(徐廣曰/在常山)為野臺(徐廣曰野/一作望)以望齊中
山之境十八年秦武王與孟説舉龍文赤鼎絶臏而死
(徐廣曰一作絶/瞑音亡丁反)趙王使代相趙固迎公子稷於燕送歸
立為秦王是為昭王十九年春正月大朝信宫召肥義
與議天下五日而畢王北畧中山之地至於房子遂之
代北至無窮西至河登黃華之上召樓緩謀曰我先王
因世之變以長南藩之地屬阻漳滏之險立長城又取
藺郭狼敗林人於荏而功未遂今中山在我腹心北有
燕東有胡西有林胡樓煩秦韓之邊而無彊兵之救是
亡社稷奈何夫有髙世之名必有遺俗之累吾欲胡服
樓緩曰善羣臣皆不欲於是肥義侍王曰簡襄主之烈
計胡翟之利為人臣者寵有孝悌長幼順明之節通有
補民益主之業此兩者臣之分也今吾欲繼襄主之跡
開於胡翟之鄉而卒世不見也為敵弱用力少而功多
可以毋盡百姓之勞而序徃古之勲夫有髙世之功者
負遺俗之累有獨智之慮者任驁民之怨今吾將胡服
騎射以教百姓而世必議寡人奈何肥義曰臣聞疑事
無功疑行無名王既定負遺俗之慮殆無顧天下之議
矣夫論至徳者不和於俗成大功者不謀於衆昔者舜
舞有苗禹袒裸國非以養欲而樂志也務以論徳而約
功也愚者闇成事智者覩未形則王何疑焉王曰吾不
疑胡服也吾恐天下笑我也狂夫之樂智者哀焉愚者
所笑賢者察焉世有順我者胡服之功未可知也雖驅
世以笑我胡地中山吾必有之於是遂胡服矣使王緤
告公子成曰寡人胡服將以朝也亦欲叔服之家聽於
親而國聽於君古今之公行也子不反親臣不逆君兄
弟之通義也(徐廣曰兄弟一作元/夷元始也夷平也)今寡人作教易服而
叔不服吾恐天下議之也制國有常利民為本從政有
經令行為上明徳先論於賤而行政先信於貴今胡服
之意非以養欲而樂志也事有所止而功有所出事成
功立然後善也今寡人恐叔之逆從政之經以輔叔之
議且寡人聞之事利國者行無邪因貴戚者名不累故
願慕公叔之議以成胡服之功使緤謁之叔請服焉公
子成再拜稽首曰臣固聞王之胡服也臣不佞寢疾未
能趨走以滋進也王命之臣敢對因竭其愚忠曰臣聞
中國者盖聰明徇智之所居也(徐廣曰五帝本/紀云幼而徇齊)萬物財
用之所聚也賢聖之所教也仁義之所施也詩書禮樂
之所用也異敏技能之所試也逺方之所觀赴也蠻夷
之所義行也今王舍此而襲逺方之服變古之教易古
之道逆人之心而怫學者離中國故臣願王圖之也使
者以報王曰吾固聞叔之疾也我將自徃請之王遂徃
之公子成家因自請之曰夫服者所以便用也禮者所
以便事也聖人觀鄉而順宜因事而制禮所以利其民
而厚其國也夫剪髮文身錯臂左衽甌越之民也黑齒
雕題(劉逵曰以草染齒用白作黑鄭𤣥/曰雕文謂刻其肌以青丹涅之)却冠秫絀(徐廣/曰戰)
(國策作秫縫絀亦縫紩之别名也鉥者綦鍼也古字多/假借故作秫絀耳此盖言其女工鍼縷之麤拙也又一)
(本作鮭冠/黎緤也)大吳之國也故禮服莫同其便一也鄉異而
用變事異而禮易是以聖人果可以利其國不一其用
果可以便其事不同其禮儒者一師而俗異中國同禮
而教離況於山谷之便乎故去就之變智者不能一逺
近之服賢聖不能同窮鄉多異曲學多辯不知而不疑
異於已而不非者公焉而衆求盡善也今叔之所言者
俗也吾所言者所以制俗也吾國東有河薄洛之水(徐/廣)
(曰安平經縣西有/漳水津名薄洛津)與齊中山同之無舟楫之用自常山
以至代上黨(徐廣曰一云自常山/以下代上黨以東)東有燕東胡之境而
西有樓煩秦韓之邉今無騎射之備故寡人無舟楫之
用夾水居之民將何以守河薄洛之水變服騎射以備
燕三胡秦韓之邊且昔者簡王不塞晉陽以及上黨而
襄主并戎取代以攘諸胡此愚智所明也先時中山負
齊之彊兵侵暴吾地係累吾民引水圍鄗微社稷之神
靈則鄗幾於不守也先王醜之而怨未能報也今騎射
之備近可以便上黨之形而逺可以報中山之怨而叔
順中國之俗以逆簡襄之意惡變服之名以忘鄗事之
醜非寡人之所望也公子成再拜稽首曰臣愚不達於
王之義敢道世俗之聞臣之辠也今王將繼簡襄之意
以順先王之志臣敢不聽命乎再拜稽首乃賜胡服明
日服而朝於是始出胡服令也趙文趙造周袑(徐廣曰/戰國策)
(作紹袑/音紹)趙俊皆諫止王毋胡服如故法便王曰先王不
同俗何古之法帝王不相襲何禮之循虙戲神農教而
不誅黃帝堯舜誅而不怒及至三王隨時制法因事制
禮法度制令各順其宜衣服器械各便其用故禮也不
必一道而便國不必古聖人之興也不相襲而王夏殷
之衰也不易禮而滅然則反古未可非而循禮未足多
也且服奇者志淫則是鄒魯無竒行也俗辟者民易則
是吳越無秀士也且聖人利身謂之服便亊謂之禮夫
進退之節衣服之制者所以齊常民也非所以論賢者
也故齊民與俗流賢者與變俱故諺曰以書御者不盡
馬之情以古制今者不達事之變循法之功不足以髙
世法古之學不足以制今子不及也遂胡服招騎射二
十年王略中山地至寧葭西略胡地至榆中林胡王獻
馬歸使樓緩之秦仇液之韓王賁之楚富丁之魏趙爵
之齊代相趙固主胡致其兵二十一年攻中山趙袑為
右軍許鈞為左軍公子章為中軍王并將之牛翦將車
騎趙希并將胡代趙與之陘(徐廣曰一作陸又作陘或/宜言趙與之陘陘者山絶)
(之名常山有井陘中山/有苦陘上黨有閼與)合軍曲陽(徐廣曰上曲陽在常/山下曲陽在鉅鹿)
攻取丹丘華陽鴟之塞(徐廣曰華一作/爽鴟一作鴻)王軍取鄗石邑
(徐廣曰/在常山)封龍東垣中山獻四邑請和王許之罷兵二十三
年攻中山二十五年惠后卒使周袑胡服𫝊王子何二
十六年復攻中山攘地北至燕代西至雲中九原二十
七年五月戊申大朝於東宫𫝊國立王子何以為王王
廟見禮畢出臨朝大夫悉為臣肥義為相國并𫝊王是
為惠文王惠文王惠后吳娃子也武靈王自號為主父
主父欲令子主治國而身胡服將士大夫西北略胡地
而欲從雲中九原直南襲秦於是詐自為使者入秦秦
昭王不知已而怪其狀甚偉非人臣之度使人逐之而
主父馳已脱關矣審問之乃主父也秦人大驚主父所
以入秦者欲自略地形因觀秦王之為人也惠文王(徐/廣)
(曰元年以公子/勝為相封平原)二年主父行新地遂出代西遇樓煩王
於西河而致其兵三年滅中山遷其王於膚施(徐廣曰/在上郡)
起靈夀(徐廣曰/在常山)北地方從代道大通還歸行賞大赦置
酒酺五日封長子章為代安陽君章素侈心不服其弟所
立主父又使田不禮相章也李兌謂肥義曰公子章彊
壯而志驕黨衆而欲大殆有私乎田不禮之為人也忍
殺而驕二人相得必有謀陰賊起一出身徼倖夫小人
有欲輕慮淺謀徒見其利而不顧其害同類相推俱入
禍門以吾觀之必不乆矣子任重而勢大亂之所始禍
之所集也子必先患仁者愛萬物而智者備禍於未形
不仁不智何以為國子奚不稱疾毋出傳政於公子成
毋為怨府毋為禍梯肥義曰不可昔者主父以王屬義
也曰毋變而度毋異而慮堅守一心以歿而世義再拜
受命而籍之今畏不禮之難而忘吾籍變孰大焉進受
嚴命退而不全負孰甚焉變負之臣不容於刑諺曰死
者復生生者不愧吾言已在前矣吾欲全吾言安得全
吾身且夫貞臣也難至而節見忠臣也累至而行明子
則有賜而忠我矣雖然吾有語在前者也終不敢失李
兑曰諾子勉之矣吾見子已今年耳涕泣而出李兑數
見公子成以備田不禮之事異日肥義謂信期曰公子
與田不禮甚可憂也其於義也聲善而實惡此為人也
不子不臣吾聞之也姦臣在朝國之殘也讒臣在中主
之蠧也此人貪而欲大内得主而外為暴矯令為慢以
擅一旦之命不難為也禍且逮國今吾憂之夜而忘寐
飢而忘食盜賊出入不可不備自今以來若有召王者
必見吾面我將先以身當之無故而王乃入信期曰善
哉吾得聞此也四年朝羣臣安陽君亦來朝主父令王
聽朝而自從旁觀窺羣臣宗室之禮見其長子章傫然
也反北面為臣詘於其弟心憐之於是乃欲分趙而王
章於代計未決而輟主父及王游沙丘異宫公子章即
以其徒與田不禮作亂詐以主父令召王肥義先入殺
之髙信即與王戰公子成與李兑自國至乃起四邑之
兵入距難殺公子章及田不禮滅其黨賊而定王室公
子成為相號安平君李兌為司寇公子章之敗徃走主
父主父開之成兌因圍主父宫公子章死公子成李兌
謀曰以章故圍主父即解兵吾屬夷矣乃遂圍主父令
宫中人後出者夷宫中人悉出主父欲出不得又不得
食探爵鷇而食之(綦毋䆳曰/鷇爵子也)三月餘而餓死沙丘(應劭/曰武)
(靈王葬代/郡靈丘縣)主父定死乃發喪赴諸侯是時王少成兌專
政畏誅故圍主父主父初以長子章為太子後得吳娃
愛之為不出者數歳生子何乃廢太子章而立何為王
吳娃死愛弛憐故太子欲兩王之猶豫未決故亂起以
至父子俱死為天下笑豈不痛乎(徐廣曰或無/此十四字)主父死
惠文王立立五年與燕鄚易(徐廣曰皆屬/涿郡鄚音莫)八年城南行
唐(徐廣曰/在常山)九年趙梁將與齊合軍攻韓至魯關下及十
年秦自置為西帝十一年董叔與魏氏伐宋得河陽於
魏秦取梗陽(杜預曰太原晉陽/縣南梗陽城也)十二年趙梁將攻齊十
三年韓徐為將攻齊公主死十四年相國樂毅將趙秦
韓魏燕攻齊取靈丘與秦會中陽十五年燕昭王來見
趙與韓魏秦共擊齊齊王敗走燕獨深入取臨葘十六
年秦復與趙數擊齊齊人患之蘇厲為齊遺趙王書曰
臣聞古之賢君其徳行非布於海内也教順非洽於民
人也祭祀時享非數常於鬼神也甘露降時雨至年穀豐
熟民不疾疫衆人善之然而賢主圖之今足下之賢行
功力非數加於秦也怨毒積怒非素深於齊也秦趙與
國以彊徵兵於韓秦誠愛趙乎其實憎齊乎物之甚者
賢主察之秦非愛趙而憎齊也欲亡韓而吞二周故以
齊餤天下恐事之不合故出兵以劫魏趙恐天下畏己
也故出質以為信恐天下亟反也故徵兵於韓以威之
聲以徳與國實而伐空韓臣以秦計為必出於此夫物
固有勢異而患同者楚乆伐而中山亡今齊乆伐而韓
必亡破齊王與六國分其利也亡韓秦獨擅之收二周
西取祭器秦獨私之賦田計功王之獲利孰與秦多説
士之計曰韓亡三川魏亡晉國市朝未變而禍已及矣
燕盡齊之北地去沙丘鉅鹿斂三百里韓之上黨去邯
鄲百里燕秦謀王之河山間三百里而通矣秦之上郡
近挺關至於榆中者千五百里秦以三郡攻王之上黨
羊腸之西句注之南非王有已踰句注斬常山而守之
三百里而通於燕代馬胡犬不東下昆山之玉不出此
三寶者亦非王有已王乆伐齊從彊秦攻韓其禍必至
於此願王孰慮之且齊之所以伐者以事王也天下屬
行以謀王也燕秦之約成而兵出有日矣五國三分王
之地齊倍五國之約而殉王之患西兵以禁彊秦秦廢
帝請服反髙平根柔於魏(徐廣曰紀年云魏襄王四年改/河陽曰河雍向曰髙平也根柔)
(一作㮰柔/一作平柔)反巠分(徐廣曰一作王/公巠音胡鼎反)先俞於趙(徐廣曰爾/雅曰西俞)
(鴈門/是)齊之事王宜為上佼而今乃抵罪臣恐天下後事
王者之不敢自必也願王孰計之也今王毋與天下攻
齊天下必以王為義齊抱社稷而厚事王天下必盡重
王義王以天下善秦秦暴王以天下禁之是一世之名
寵制於王也於是趙乃輟謝秦不擊齊王與燕王遇㢘
頗將攻齊昔陽取之(杜預曰樂平治/縣有昔陽城)十七年樂毅將趙
師攻魏伯陽而秦怨趙不與己擊齊伐趙拔我兩城十
八年秦拔我石城(地理志云右北/平有石城縣)王再之衛東陽決河
水伐魏氏大潦漳水出魏冉來相趙十九年秦敗我二
城趙與魏伯陽趙奢將攻齊麥丘取之二十年㢘頗將
攻齊王與秦昭王遇西河外(徐廣曰年表云/與秦會澠池)二十一年
趙徙漳水武平西二十二年大疫置公子丹為太子二
十三年樓昌將攻魏幾不能取十二月㢘頗將攻幾取
之二十四年㢘頗將攻魏房子(徐廣曰/屬常山)拔之因城而還
又攻安陽取之二十五年燕周將攻昌(徐廣曰/屬齊郡)城髙唐
取之與魏共擊秦秦將白起破我華陽得一將軍二十
六年取東胡歐代地二十七年徙漳水武平南封趙豹為
平陽君(戰國䇿曰趙豹平/陽君惠文王母弟)河水出大潦二十八年藺相
如伐齊至平邑罷城北九門大城燕將成安君公孫操
弑其王(徐廣曰年表云是/燕武成王元年)二十九年秦韓相攻而圍閼
與趙使趙奢將擊秦大破秦軍閼與下賜號為馬服君
三十三年惠文王卒太子丹立是為孝成王孝成王元
年(徐廣曰平/原君相也)秦伐我拔三城趙王新立太后用事秦急
攻之趙氏求救於齊齊曰必以長安君為質兵乃出太
后不肯大臣彊諫太后明謂左右曰復言長安君為質
者老婦必唾其面左師觸龍言願見太后太后盛氣而
胥之入(胥猶須也穀梁/傳曰胥其出也)徐趍而坐自謝曰老臣病足曾
不能疾走不得見乆矣竊自恕而恐太后體之有所苦
也故願望見太后太后曰老婦恃輦而行曰食得母衰
乎曰恃粥耳曰老臣間者殊不欲食乃強步日三四里
少益嗜食和於身也太后曰老婦不能太后不和之色
少解左師公曰老臣賤息舒祺最少不肖而臣衰竊憐
愛之願得補黑衣之缺以衛王宫昧死以聞太后曰敬
諾年幾何矣對曰十五歳矣雖少願及未填溝壑而託
之太后曰丈夫亦愛憐少子乎對曰甚於婦人太后笑
曰婦人異甚對曰老臣竊以為媪之愛燕后賢於長安
君太后曰君過矣不若長安君之甚左師公曰父母愛
子則為之計深逺媼之送燕后也持其踵為之泣念其
逺也亦哀之矣已行非不思也祭祀則祝之曰必勿使
反豈非計長乆為子孫相繼為王也哉太后曰然左師
公曰今三世以前至於趙主之子孫為侯者其繼有在
者乎曰無有曰微獨趙諸侯有在者乎曰老婦不聞也
曰此其近者禍及其身逺者及其子孫豈人主之子侯
則不善哉位尊而無功奉厚而無勞而挾重器多也今
媼尊長安君之位而封之以膏腴之地多與之重器而
不及今令有功於國一旦山陵崩長安君何以自託於
趙老臣以媼為長安君之計短也故以為愛之不若燕
后太后曰諾恣君之所使之於是為長安君約車百乘
質於齊齊兵乃出子義聞之曰人主之子骨肉之親也
猶不能持無功之尊無勞之奉而守金玉之重也而況
於予乎齊安平君田單將趙師而攻燕中陽(徐廣曰/一作人)拔
之又攻韓注人拔之二年惠文后卒田單為相四年王
夢衣偏裻之衣乘飛龍上天不至而墜見金玉之積如
山明日王召筮史敢占之曰夢衣偏裻之衣者殘也乘
飛龍上天不至而墜者有氣而無實也見金玉之積如
山者憂也後三日韓氏上黨守馮亭使者至曰韓不能
守上黨入之於秦其吏民皆安為趙不欲為秦有城市
邑十七願再拜入之趙聽王所以賜吏民王大喜召平
陽君豹告之曰馮亭入城市邑十七受之何如對曰聖
人甚禍無故之利王曰人懷吾徳何謂無故乎對曰夫
秦蠶食韓氏地中絶不令相通固自以為坐而受上黨
之地也韓氏所以不入於秦者欲嫁其禍於趙也秦服
其勞而趙受其利雖彊大不能得之於小弱小弱顧能
得之於強大乎豈可謂非無故之利哉且夫秦以牛田
之(徐廣曰一/無此字)水通糧蠶食上乘倍戰者裂上國之地其
政行不可與為難必勿受也王曰今發百萬之軍而攻
踰年厯歳未得一城也今以城市邑十七幣吾國此大
利也趙豹出王召平原君與趙禹而告之對曰廢百萬
之軍而攻踰歲未得一城今坐受城市邑十七此大利
不可失也王曰善乃令趙勝受地告馮亭曰敝國使者
臣勝敝國君使勝致命以萬户都三封太守千户都三
封縣令皆世世為侯吏民皆益爵三級吏民能相安皆
賜之六金馮亭垂涕不見使者曰吾不處三不義也為
主守地不能死固不義一矣入之秦不聽主令不義二
矣賣主地而食之不義三矣趙遂發兵取上黨(漢書馮/奉世傳)
(曰趙封馮亭為華陵君與趙將括距秦戰死於長平宗/族由是分散或在趙在趙者為官師將官師將子為代)
(相及秦滅六國而馮亭之後馮無擇馮去疾馮劫皆為/秦將相焉漢興馮唐即代相之子也上黨記云馮亭冢)
(在壺闗城/西五里)㢘頗將軍軍長平七年㢘頗免而趙括代將
秦人圍趙括趙括以軍降卒四十餘萬皆阬之王悔不
聽趙豹之計故有長平之禍焉王還不聽秦秦圍邯鄲
(徐廣曰/在九年)武垣令(徐廣曰河間有武/垣縣本屬涿郡)傳豹王容蘇射率燕
衆反燕地趙以靈丘封楚相春申君八年平原君如楚
請救還楚來救及魏公子無忌亦來救秦圍邯鄲乃解
十年燕攻昌壯(徐廣曰/一作社)五月拔之趙將樂乘慶舍攻秦
信梁軍破之(徐廣曰年表/云新中軍也)太子死(徐廣曰是年周赧王/卒或者太子云天子)
(乎/)而秦攻西周拔之徒父祺出十一年城元氏(地理志/常山有)
(元氏/縣)縣上原武陽君鄭安平死(徐廣曰故秦/將降趙也)收其地十
二年邯鄲廥燒(徐廣曰庫廏/之名音膾也)十四年平原君趙勝死十
五年以尉文封相國㢘頗為信平君燕王令丞相栗腹
約驩以五百金為趙王酒還歸報燕王曰趙氏壯者皆
死長平其孤未壯可伐也王召昌國君樂間而問之對
曰趙四戰之國也其民習兵伐之不可王曰吾以衆伐
寡二而伐一可乎對曰不可王曰吾即以五而伐一可
乎對曰不可燕王大怒羣臣皆以為可燕卒起二軍車
二千乘栗腹將而攻鄗卿秦將而攻代㢘頗為趙將破
殺栗腹虜卿秦樂間十六年㢘頗圍燕以樂乘為武襄
君十七年假相大將武襄君攻燕圍其國十八年延陵
鈞(徐廣曰代郡/有延陵縣)率師從相國信平君助魏攻燕秦拔我
榆次(徐廣曰/在太原)三十七城十九年趙與燕易土以龍兌汾
門(徐廣曰在/北新城)臨樂(徐廣曰方/城有臨鄉)與燕燕以葛武陽(徐廣曰/葛城在)
(髙/陽)平舒(徐廣曰/在代郡)與趙二十年秦王政初立秦拔我晉陽
二十一年孝成王卒㢘頗將攻繁陽(徐廣曰/在頓丘)取之使樂
乘代之㢘頗攻樂乘樂乘走㢘頗亡入魏子偃立是為
悼襄王悼襄王元年大備(徐廣曰/一作修)魏欲通平邑中牟之
道不成二年李牧將攻燕拔武遂方城(徐廣曰武/遂屬安平)秦召
春平君因而留之泄鈞為之謂文信侯曰春平君者趙
王甚愛之而郎中妬之故相與謀曰春平君入秦秦必
留之故相與謀而内之秦也今君留之是絶趙而郎中
之計中也君不如遣春平君而留平都春平君者言行
信於王王必厚割趙而贖平都文信侯曰善因遣之(徐/廣)
(曰年表云太/子從質秦歸)城韓皋三年龎煖將攻燕禽其將劇辛四
年龎煖將趙楚魏燕之鋭師攻秦蕞(徐廣曰/在新豐)不拔移攻
齊取饒安(徐廣曰在勃海又云/饒屬北海安屬平原)五年𫝊抵將居平邑慶
舍將東陽河外師守河梁六年封長安君以饒魏與趙
鄴九年趙攻燕取貍陽城兵未罷秦攻鄴拔之(徐廣曰/今饒陽)
(在河間又年表曰/拔閼與鄴九城)悼襄王卒子幽繆王遷立幽繆王遷
元年(徐廣曰又云湣王世本云孝成王丹生悼襄/王偃偃生今王遷年表及史考趙遷皆無諡)城柏
人二年秦攻武城(徐廣曰年表云/秦拔我平陽)扈輒率師救之軍敗
死焉三年秦攻赤麗宜安李牧率師與戰肥下却之封
牧為武安君四年秦攻番吾李牧與之戰却之五年代
地大動自樂徐以西(徐廣曰/一作除)北至平隂臺屋墻垣大半
壞地坼東西百三十步六年大饑民譌言曰趙為號秦
為笑以為不信視地之生毛七年秦人攻趙趙大將李
牧將軍司馬尚將擊之李牧誅司馬尚勉趙忽及齊將
顔聚代之趙忽軍破顔聚亡去以王遷降八年十月邯
鄲為秦(淮南子曰趙王遷流於房陵思故鄉/作為山木之謳聞之者莫不流涕)
太史公曰吾聞馮王孫曰趙王遷其母倡也(徐廣曰列/女傳曰邯)
(鄲之/倡)嬖於悼襄王悼襄王廢適子嘉而立遷遷素無行
信讒故誅其良將李牧用郭開豈不謬哉秦既虜遷趙
之亡大夫共立嘉為王王代六歲秦進兵破嘉遂滅趙
以為郡
　
　史記集觧卷四十三
