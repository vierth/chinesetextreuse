
　元史卷一百四十五
　　明翰林學士亞中大夫知制誥兼脩國史宋濂等脩
　列傳第三十二
　　琳沁巴勒
琳沁巴勒西夏人父安巴以忠勤事世祖為知樞宻院
事琳沁巴勒性剛正動有禮法仁宗令入宿衛延祐六
年超拜翰林侍講學士中奉大夫至治二年調同知通
政院事擢虎符唐古親軍都指揮使泰定初遷資善大
夫典瑞院使天厯二年以選為太子家令尋陞資政大
夫同知樞宻院事擢侍御史仍兼指揮使至順初拜翰
林學士承㫖榮禄大夫遷功德使指揮使如故尋出為
陜西行省平章政事未行復為翰林學士承㫖元統至
元之間巴延為丞相専權擅政嫉其論事不阿出為江
南行臺御史大夫尋殺其子達爾瑪而謫置海南及巴
延敗乃得召還朝至正六年拜光禄大夫御史大夫盡
選中外廉能之官置諸風憲一時號稱得人遷宣政院
使出為甘肅行省平章政事設法弭西羌之寇民賴以
安立石頌之召還為銀青榮禄大夫知樞宻院事提調
太醫院尋加金紫光禄大夫復為御史大夫知經筵事
兼宣忠烏魯斯扈衞親軍指揮使嘗奏言風俗人心日
趍於薄請禁故吏不許彈劾所事官長太師滿濟勒噶
台與子丞相托克托既謫居在外時相欲傾之嗾人告
變且扳臺臣同上奏琳沁巴勒曰凡為相者孰無閒退
况托克托父子無大咎過柰何迫之於險終不從經筵
進講必詳必慎每讀譯文必被嘉納監察御史劾奏時
相帝不聽琳沁巴勒反復論奏不已由是忤上意出為
江浙行省平章政事遷拜湖廣行省左丞相復召知樞
宻院事十一年潁亳兵起朝廷命將出師多失律致敗
數進言于時相不見聽復出為江浙行省左丞相十二
年移江西行省左丞相於時妖寇由蘄黄陷饒州饒之
屬邑安仁與龍興接境其民皆相挺為亂琳沁巴勒道
出安仁因駐兵招之來者厚加賞賚不從者命子哈喇
多爾濟與江西左丞和尼齊等乘髙縱火攻散之餘干
久為盜區亦聞風順服先是江西行省平章政事道通
以寛容為政軍民懈弛琳沁巴勒至風采一新威聲大
振所在羣盜咸謀歸欵矣十四年八月以疾卒于官所
部為之喪氣事聞贈推忠佐運正憲秉義同德功臣追
封齊王謚忠獻子九人長達爾瑪次布達實哩翰林學
士承㫖知制誥兼修國史僧格巴勒同知青海宣慰司
事哈喇多爾濟宣政院使僧格達實嶺北行省平章沙
克嘉實哩嶺北行省參政伊納克實哩大宗正伊克扎
爾古齊滿達實哩簽書樞宻院事滿拉實哩内八府宰
相
　　廉和斯哈雅
廉和斯哈雅字公亮博羅哈雅之孫希憲之從子也父
阿哩衮哈雅廣德路達嚕噶齊和斯哈雅幼孤言及父
輒泣下獨養母而家日不給垢衣糲食不以為恥母喪
哀毁踰禮負喪渡江而風濤作舟人以神龍忌屍為言
即仰天大呼曰吾將祔母于先人神柰何阨我也風遂
止年弱冠大臣欲俾入宿衞辭曰吾伯父事世祖以通
經號廉孟子今方設科取士願讀書以科第進乃入國
學積分至治元年登進士第授承事郎同知順州事有
弓匠提舉滿達勒者怙勢奪州民田同列畏之和斯哈
雅至即治其事在官期年用薦者召入史館預修英宗
仁宗實録尋拜監察御史時中書省有大臣貪猥狼籍
即抗章劾之語同列曰儻以言責獲罪吾之職也既又
劾奏明埓棟阿不當攝祭太廟遷都水監疏㑹通河隄
灤漆二水又修京東閘歴秘書丞㑹福總管府治中上
疏言二月迎佛費財蠧俗時論韙之出僉淮東廉訪司
事遷江浙行省左右司員外郎既而歴僉河東河南江
西廉訪司事陞江南行御史臺經歴時山東鹽法大壊
以選除都轉運使曽未朞月用課最賞賚金幣上尊至
正三年初行郊禮召拜侍儀使明年預修遼金宋三史
遷崇文太監自是累遷為河南行省右丞時有詔發民
治決河徧騷屬郡亟以不便上言而時宰不用遷湖廣
行省右丞以武昌失守連坐既而事白遷江西行省右
丞時所隸郡縣多陷于賊乃與平章政事司徒道通協
謀殫力以定守禦招捕之䇿就除本道廉訪使未幾江
西省治亦陷和斯哈雅遁往福建久之除僉江浙行樞
宻院事改拜福建行省右丞以兵鎮延平邵武境内以
寧居嵗餘奉詔還治省事總備禦事且督賦税由海道
供京師朝廷賴焉遷行宣政院使明年拜翰林學士承
㫖知制誥兼修國史卒年七十有一
　　伊嚕布哈
伊嚕布哈字彥明䝉古蘇達蘇氏生而容貌魁偉咸以
令器期之未冠父圖卜特穆爾以千户戍越因受業于
韓性先生為文下筆立就粲然成章就試江浙闈中右
榜第一方揭暁試官夢月中有花象已而果符其名(案/伊)
(嚕布哈舊作月魯不/花𫝊内所稱屬附㑹)登元統元年進士第授將仕郎台
州路録事司達嚕噶齊縣未有學乃首建孔子廟既又
延儒士為之師以教後進丁外艱至正八年朝廷立行
都水監以選為其監經歴尋擢廣東廉訪司經歴㑹廷
議將治河決以行都水監丞召之比至改集賢待制除
吏部員外郎奉命至江浙糴粟二十四萬石至則第户
産之髙下以為糴之多寡不擾而事集既而軍餉不給
又奉命出糴于江浙召父老諭曰今天子宵衣旰食惟
恐澤不下民而民不得其所耳然柰盜賊何夫討賊者
必先糧餉以我不汝擾故命我復來蓋討賊即所以安
民耳父老其謂何衆咸應曰公言是也不踰月糧事以
畢丁母憂中書遣賻且起復不應未幾太師右丞相托
克托南征辟從軍督饋餉饋餉用舒陞吏部郎中尋拜
監察御史首上疏言郊廟禮甚缺天子宜躬祀南郊殷
祭太室繼又上疏言皇太子天下之本當簡老成重臣
為輔導以成其德帝皆嘉納之陞吏部侍郎銓選於江
浙時稱其公允適朝廷有建議欲於河間長蘆置局造
海船三百艘者伊嚕布哈即為書具言其非便言入中
書忤議者遷工部侍郎後分部彰德道過河間民遮擁
拜謝曰微公言吾民其斃矣㑹方重選守令以保定宻
邇京畿除保定路達嚕噶齊陛辭詔諭諄切保定嵗輸
糧數十萬石於新鄉苦弗便伊嚕布哈請輸京倉以便
之俄除吏部尚書保定父老百數詣闕言乞留監郡以
撫吾民遂以尚書仍知郡事㑹賊北渡河日修城浚濠
為戰守具廷議發五省八衞軍出戍外鎮伊嚕布哈疏
願留其兵䕶本郡遂兼統黑軍數千人及團結西山八
十二寨民義軍勢大張賊再侵境皆不利遁去陞中奉
大夫錫上尊四馬百疋僚佐増秩有差别降宣勅俾賞
有功者召還為詳定使保定民不忍其去繪像以祀之
去保定一月而城陷矣朝廷以伊嚕布哈夙負民望令
入城招諭之抵城賊堅壁不出民多竊出謁拜者改大
都路達嚕噶齊有執政以故中書令耶律楚材先塋地
冒奏與番僧為業者伊嚕布哈格之卒弗與轉吏部尚
書㑹劇賊程思忠據永平其佐雷特穆爾布哈偽降事
覺被擒殺之思忠壁守遂益堅詔令伊嚕布哈招撫之
衆悉難其行伊嚕布哈毅然曰臣死君命分也奈何先
計禍福哉竟入城諭賊賊皆感泣羅拜納降還遷翰林
侍講學士俄復為大都路達嚕哈齊入見帝宣文閣有
㫖若曰朕以畿甸之民疲敝特選爾撫吾民爾毋峻威
毋弛法或挾權以干汝於非法其即以聞視事之初帝
及皇后皇太子皆遣使賜之酒有權臣以免役事來謁
伊嚕布哈而斥曰聖訓在耳不敢違轉資善大夫拜江
南行御史臺中丞陛辭之日帝御嘉禧殿慰勞之且賜
以上尊金幣皇太子亦書成德誠明四大字賜之伊嚕
布哈乃由海道趍紹與為政寛猛不頗詔進階一品為
榮禄大夫既而除浙西肅政廉訪使㑹張士誠據浙西
僭王號度弗可與並處謂姪同夀曰吾家世受國恩恨
不能刺賊以報國矧乃與賊同處邪令同夀具舟載妻
子而匿身木櫃中蔽以藁秸脱走至慶元士誠部下察
知之遣鐵騎百餘追至曹娥江不及而返俄改山南道
廉訪使浮海北而往道阻還抵鐵山遇倭賊船甚衆乃
挾同舟人力戰拒之倭賊紿言投降弗納於是賊即登
舟攫伊嚕布哈令拜伏伊嚕布哈罵曰吾朝廷重臣寧
為賊拜邪遂遇害當遇害時麾家奴諾海刺殺首賊次
子樞宻院判官羅阿姪伯嘉努扞敵亦死之同舟死事
者八十餘人事聞朝廷贈攄忠宣武正憲徇義功臣銀
青榮禄大夫遼陽等處行中書省平章政事上柱國諡
忠肅
　　達爾瑪實哩
達爾瑪實哩字遵道齊哩克台氏其先北方大族六世
祖居開平父阿拉克布哈江西行省參知政事追封趙
國公諡襄惠達爾瑪實哩幼穎敏從師授經史過目輒
領解至正五年經筵選充譯史益自砥礪于學搢紳先
生皆以逺大期之轉補御史臺譯史遂除御史臺照磨
十五年拜監察御史出僉山北道肅政廉訪司事未行
留為詹事院長史俄遷工部員外郎復留為長史明年
除中議尋陞參議詹事院事十七年為太子家令十八
年歴秘書太監吏部侍郎御史臺經歴中書右司郎中
十九年除刑部尚書提調南北兵馬司巡綽事盜逼畿
甸人心大恐達爾瑪實哩能鎮之以靜民恃以為安二
十一年由中書參議陞中書參知政事同知經筵事二
十三年冬遷上都留守兼開平府尹加榮禄大夫分司
土嶺東鎮三州以督轉輸二十四年朝廷以前中書平
章政事達實特穆爾來為留守時博羅特穆爾擁兵京
師而皇太子出居于外達爾瑪實哩與達實特穆爾皆
以忠義許國相與結人心以觀時變未幾改授達實特
穆爾為大司農達實特穆爾謂達爾瑪實哩曰我至京
師則制於强臣未易圖也因留不行適塔竒勒以博囉
特穆爾命屯兵哈里泊託腹心於宗王伊蘇額布根授
以金印俾駐上都之東郊而以留守善安集兵於鄂濟
哩部落達爾瑪實哩遇之有禮善安辭去博囉特穆爾
復調特穆爾托噶蘇克至上都以守禦為名事益矛盾
達爾瑪實哩與之周旋畧無幾微見於外而密遣前宗
正扎爾古齊伊嚕特穆爾潛通音問于汗哈勒哈及行
樞宻知院伊埓岱爾請亟調兵南行又遣留守司照磨
陳恭取兵興州訪求在間官吏之有才者約束東西手
巴爾噶齊虎賁司糺集丁壯苖軍火銃什伍相連一旦
布列鐵旛竿山下揚言四方勤王之師皆至特穆爾等
大駭一夕東走其所將兵盡潰由是達爾瑪實哩増修
武備城守益嚴二十五年皇太子在冀寧命立上都分
省達實特穆爾為平章政事達爾瑪實哩為右丞便宜
行事以固䕶根本七月圖沁特穆爾用博囉特穆爾命
以兵犯上都先遣利用少監特爾格齊至上都令廣備
糧餼逺迓大軍達爾瑪實哩開陳大義戮之於市民情
乃定已而圖沁特穆爾帥鐵甲馬步軍蔽野而至呼聲
動天達爾瑪實哩飭軍士城守申明順逆之理以安人
心巡視城壁晝夜不少息夜遣死士縋城而下焚其攻
具而調副留守圖嚕黙色哈雅引兵由小東門出與之
大戰卧龍岡敗之未幾博囉特穆爾伏誅圖沁特穆爾
皆奔潰而上都以安拜中書右丞兼上都留守提調虎
賁司加光禄大夫賜黄金繫腰仍命提調東西手巴爾
噶齊既而上都分省罷遥授中書平章政事上都留守
位居第一力辭不允明年召為大宗正府伊克扎爾古
齊又明年拜太子詹事奉詔至軍中宣明大義藩將感
悦遷翰林學士承㫖秋除知樞宻院事大撫軍院事初
大撫軍院之立皇太子用諤勒哲特穆爾達爾瑪特哩
實克巴延特穆爾李國鳯等計専備禦庫庫特穆爾既
而政權不一事務益乖各引去而達爾瑪實哩之至事
且無可為者達爾瑪實哩之卒也先一夕集賽官哈喇
章者阿爾拉氏阿嚕圖孫也夜夢太祖召見語之曰我
以勤勞取天下以傳于托歡特穆爾而阿裕爾實哩達
喇不克肖似廢壊我家法苟不即改圖天命不可保矣
爾吾功臣之後且誠實故召汝語汝明旦亟以吾言告
而主及阿裕爾實哩達喇汝不以告吾即殛汝告而不
改則吾它有處之達爾瑪實哩其人庶幾識事宜者然
知而不言將焉用之吾其先殛之矣明旦哈喇章入見
帝具以夢告帝令以告皇太子比出則達爾瑪實哩已
無疾而卒矣
　
　
　
　
　
　
　
　
　
　
　元史卷一百四十五
元史卷一百四十五考證
額琳沁巴勒傳天厯二年以選為太子家令　按天厯
　舊訛太厯據本紀改
額琳沁巴勒傳召還為銀青光禄大夫復為御史大夫
　知經筵事　按還字舊訛逺知字舊訛則並據文義
　改
亷和斯哈雅傳吾伯父事世祖以通經號亷孟子　按
　伯父舊訛大父考本傳和斯哈雅為希憲從子今據
　改
伊嚕布哈傳至正八年朝廷立行都水監　按八年舊
　訛元年據百官志改
達爾瑪實哩傳與達實特穆爾皆以忠義許國　按達
　實特穆爾原文作塔失帖木兒又作塔世達世俱係
　一人今併改
