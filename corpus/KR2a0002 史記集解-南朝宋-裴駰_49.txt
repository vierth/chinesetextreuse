史記集解卷五十一
　　　　　　　　　　　　　宋　裴駰　撰
史記五十一
荆燕世家第二十一
荆王劉賈諸劉者不知其何屬(漢書賈髙/帝從父兄)初起時漢王
元年還定三秦劉賈為將軍定塞地從東擊項籍漢四
年漢王之敗成臯北渡河得張耳韓信軍軍脩武深溝
髙壘使劉賈將二萬人騎數百渡白馬津入楚地燒其
積聚以破其業無以給項王軍食而已楚兵擊劉賈賈
輒壁不肯與戰而與彭越相保漢五年漢王追項籍至
固陵(徐廣曰/在陽夏)使劉賈南渡淮圍夀春還至使人間招楚
大司馬周殷周殷反楚佐劉賈舉九江迎武王黥布兵
皆會垓下共擊項籍漢王因使劉賈將九江兵與太尉
盧綰西南擊臨江王共尉共尉已死以臨江為南郡漢
六年春會諸侯於陳廢楚王信囚之分其地為二國當
是時也髙祖子幼昆弟少又不賢欲王同姓以鎭天下
乃詔曰將軍劉賈有功及擇子弟可以為王者羣臣皆
曰立劉賈為荆王王淮東五十二城髙祖弟交為楚王
王淮西三十六城因立子肥為齊王始王昆弟劉氏也
髙祖十一年秋淮南王黥布反東擊荆荆王賈與戰不
勝走富陵為布軍所殺髙祖自擊破布十二年立沛侯
劉濞為吳王王故荆地　燕王劉澤者諸劉遠屬也(漢/書)
(曰澤髙祖/從祖昆弟)髙帝三年澤為郎中髙帝十一年澤以將軍
擊陳狶得王黄為營陵侯髙后時齊人田生(晉灼曰/楚漢春)
(秋田/子春)游之資以畫干營陵侯澤(服䖍曰以計畫干之也/文穎曰以工畫得寵也)
澤大説之用金二百斤為田生夀田生已得金即歸齊
二年澤使人謂田生曰弗與矣(孟康曰與黨與言不復/與我為與也文穎曰不)
(得與汝/相知)田生如長安不見澤而假大宅令其子求事吕
后所宰大謁者張子卿(徐廣曰名澤駰/如淳曰閹人也)居數月田生子
請張卿臨親修具張卿許徃田生盛帷帳共具譬如列
侯張卿驚酒酣乃屏人説張卿曰臣觀諸侯王邸第百
餘皆髙祖一切功臣今吕氏雅故本推轂髙帝就天下
(如淳曰吕公知髙祖相貴以女妻之推轂使為長者/瓚曰謂諸吕共推轂髙祖征伐成帝業雅正意也)功
至大又親戚太后之重太后春秋長諸吕弱太后欲立
吕産為吕王王代太后又重發之(文穎曰欲發之恐太/臣不聽鄧展曰重難)
(發/事)恐大臣不聽今卿最幸大臣所敬何不風大臣以聞
太后太后必喜諸吕已王萬户侯亦卿之有太后心欲
之而卿為内臣不急發恐禍及身矣張卿大然之乃風
大臣語太后太后朝因問大臣大臣請立吕産為吕王
太后賜張卿千斤金張卿以其半與田生田生弗受因
説之曰吕産王也諸大臣未大服今營陵侯澤諸劉為
大將軍獨此尚觖望今卿言太后列十餘縣王之彼得
王喜去諸吕王益固矣張卿入言太后然之乃以營陵
侯劉澤為琅邪王琅邪王乃與田生之國田生勸澤急
行母畱出關太后果使人追止之已出即還及太后崩
琅邪王澤乃曰帝少諸吕用事劉氏孤弱乃引兵與齊
王合謀西(漢書音義曰澤至齊為齊王所劫不得去乃/説王求詣京師齊具車送之不為本與齊合)
(謀/也)欲誅諸吕至梁聞漢遣灌將軍屯滎陽澤還兵備西
界遂跳驅至長安(漢書音義曰跳/驅馳至長安也)代王亦從代至諸將
相與琅邪王共立代王為天子天子乃徙澤為燕王乃
復以琅邪予齊復故地(李竒曰本濟地分以/王澤今復與齊也)澤王燕二
年薨諡為敬王傳子嘉為康王至孫定國與父康王姬
姧生子男一人奪弟妻為姬與子女三人姧定國有所
欲誅殺臣肥如令郢人(如淳曰定國自欲有所殺/餘臣肥如令郢人以告之)郢人
等告定國定國使謁者以他法劫捕格殺郢人以滅口
至元朔元年郢人昆弟復上書具言定國隂事以此發
覺詔下公卿皆議曰定國禽獸行亂人倫逆天當誅上
許之定國自殺國除為郡
太史公曰荆王王也由漢初定天下未集故劉賈雖屬
踈然以策為王塡江淮之間劉澤之王權激吕氏然劉
澤卒南面稱孤者三世事發相重豈不為偉乎(晉灼曰/澤以金)
(與田生以事張卿張卿言之吕后而劉澤/得王故曰亊發相重或曰事起於相重也)
　史記集解卷五十一
