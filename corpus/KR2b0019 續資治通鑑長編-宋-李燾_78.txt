
　續資治通鑑長編巻七十六
　　　　　　　　　　　　　宋　李燾　撰
　　真宗
大中祥符四年六月癸卯朔徐州言知州山南東道節
度使駙馬都尉吳元扆卒上甚悼惜之贈中書令諡忠
惠子弟進秩者五人且以得疾時本州不即上言有詔
劾其官屬後塟元扆時上元然燈為移次夕
己酉詔諸路州府遣親屬奉方物詣汾隂者送學士院
量試本業授試秩齋郎不就試者補三班借職如東封
例
辛亥益州言知霸州董仁誥為其廵檢使董延早所殺
庚申命龍圖閣直學士陳彭年待制張知白王曙同詳
定閤門儀制
甲子以甚暑錄示軍民解毒方　開封府言祥符縣有
飛蝗　先是春秋二仲月遣宗正卿以公服廵陵於是
詔以祭服行事　上以歙州嵗供宣敇大紙其數甚多
頗勞民力思有以寛之知樞密事王欽若因奏諸房紙
羡餘者凡一十萬八千三百番望令三司罷給一年仍
裁本州造數從之　遣中使宣諭副都承㫖張質已下仍
特賜御筵
江淮南水災民饑丙寅命起居舎人直史館李廸為安
撫使内殿崇班閤門祗候張利用為都監所至存問里
閭察訪官吏訊詳犴獄寛節財征以便宜從事既而廸
等言廬壽州早稻已登江洪筠袁州漲溢民田不至全
傷(張利用/未見)　知洪州李元病上與宰相歴選朝士將徙
知揚州凌策代之上曰南昌水潦艱虞長吏當便宜從
事不必禀於外計也王旦言䇿涖事和平若委以方面
望即授江南轉運使詔可仍遣使諭以遴簡之意饒州
產金前詔禁商賈販鬻或有論告逮繫滿獄策請縱民
販市官責其算人甚便之(實録於明年閏十月末乃書/饒州事今依本𫝊并書之策)
(除漕乙/丑日也)　授交甘等州大食蒲端三麻蘭勿廵蒲婆羅
國進奉使官　劔利閬集壁巴等州饑詔賑之　内供
奉官張承素為其父贈豐州觀察使崇貴立神道碑上
曰中官立碑恐無此例如李神福竇神興曽立碑即可
(此見㑹要李竇/立碑事當考)　兩浙福建荆湖廣南諸州循偽制輸
丁身錢嵗凡四十五萬四百貫民有子者或棄不養或
賣為僮奴或度為釋老秋七月壬申朔詔悉除之
癸酉歴代帝王陵寢申禁樵採犯者所在官司並論其
罪
丙子詔自今應差文武臣僚充安撫使副廵檢都監及
提㸃刑獄之類但係同差帶職名者並令一班辭見合
重行異位即依常例
崇真資聖禪院市蔬擾人丁丑詔以蔬圃賜之
庚辰上謂輔臣曰昨覃慶中外遷官惟入内内侍省内
侍省官若依例改轉即勤惰勞逸不能均矣因取兩司
官姓名較其入仕久近幹事繁簡第升降之遂詔從祀
至脽上河中府入仕及十年者至西京入仕及十五年
者留司掌事入仕及十七年者並與改轉將命在外者
並如之其請長假及事故入仕未滿限者量増奉給内
諸司使有子者恩例外更特與改轉一人　詔奬淮南
江浙荆湖制置發運使李溥兩浙轉運使陳堯佐荆湖
南路轉運使孫冕知温州胡則知郴州袁延慶知濠州
定逺縣王仲㣲以規畫供修玉清昭應宫材木無闕故
也(袁延慶/未見)　詳定所言皇帝臨軒冊五嶽㕘詳冊文無
作樂之儀上曰凡大朝㑹公卿出入尚作樂且禮緣人
情宜令有司别撰樂章王旦曰冊案當於門外設次俟
入則樂作從之　詔丁謂李宗諤與禮官詳定五嶽衣
冠制度及崇飾神像之禮
壬午進封韓國長公主為衛國吳國長公主為楚國隨
國長公主為越國
甲申詔中書樞密院除改皇親檢行恩例自今凡進巻
草並臣僚親封朕當面拆之即降處分時皇親加恩制
未出有傳知者帝意内省見之遽即令進名付學士院
草制次日始進覆狀又降此詔
羣牧副使閻承翰與勾當估馬司趙守倫雖素為姻家
又聯職任然不相得遂各訟訴並付御史臺鞫問承翰
坐擅用公錢當贖金三十斤守倫坐違制移估馬司當
免所居官典吏當杖脊乙酉詔寛其罰承翰贖金十斤
守倫贖二十斤典吏亦降從杖羣牧都監張繼能判官
陳越而下並釋罪制置使陳堯叟特免按問所用公錢
悉蠲之
戊子鎮眉昌等州皆言地震　契丹界自應州而北地
震裂有聲室宇摧圯人多壓死上曰此必遼境民災宜
諭邊臣常為之備因議擇河北轉運使經度軍儲備緩
急謂輔臣曰王曙淳厚李應機幹敏皆可委也乃以曙
為轉運使應機為同轉運使　開封府進士郭顔孫碩
等同保應服勤詞學科碩預薦顔既被絀詣府自首有
服紀不當赴舉欲以累碩上惡其險躁無儒行令配蔡
州永勿齒貢籍碩等五人贖金殿三舉
己丑詔河北濵棣州水潦為患比降赦命免其田租十
之三今所納七分可更蠲其半　三司假内蔵庫絹三
十萬匹從之　泉州觀察使駙馬柴宗慶表求邊任上
謂輔臣曰宗慶未嘗更事豈堪此選卿等可召至中書
諭以疆埸無虞恐動人情故不許也
辛卯河南府言有蝗自死不害稼　京東轉運使言蝗
生食苗葉不傷穗　國史院進所修太祖紀上録紀中
義例未當者二十餘條謂王旦王欽若等曰如以鐘鼓
樓為漏室窰務為甄官豈若直指其名也悉冝改正之
欽若曰此蓋晁逈楊億所修上曰卿嘗參之耶旦曰朝
廷撰集大典並當悉心務令廣僃初無彼此之别也因
詔每巻自今先奏草本編修官及同修史官其初修或
再㸔詳皆具載其名如有改正増益事件字數亦各於
名下題出以考其勤惰焉
工部尚書參知政事馮拯以疾求辭優詔不許且作詩
諭意拯復三表固請甲午罷為刑部尚書知河南府知
西京留守司事仍令委事官屬聽養疾自便　知樞密
院事王欽若言近者王公車輅皆飾以龍頗紊彛制請
下太常禮院檢詳以其法付太僕寺重修永為定式使
尊卑不瀆從之
八月壬寅朔捧日右廂都指揮使王潛等七人各授諸
州團練使刺史赴本任仍令審官院擇官為通判　增
給諸王府公用錢相王舒王嵗萬三千貫榮王萬貫
上謂宰相曰朝廷宜守經制儻務更張則攀援者衆乃
知命令之出不可不謹今言某事有利輕為釐革始則
皆以為當久乃翻成有害洎加裁正是朝令夕改也又
涖官之人不可過為寛恕以致弛慢或探求罪惡不顧
煩擾抑又甚矣王旦曰古人有言法出而獘作令下而
姦生寛則民慢䧟法者多猛則民殘無所措手足正為
此也　詔樞密院凡軍校轉員諸班都虞候料錢及三
十貫者並與除遙郡刺史　開封府言咸平中牟二縣
蝗
初龍圖閣直學士陳彭年言前所頒諸路發解條式與
禮部新格不同慮官吏惑於行用望申明之詔翰林學
士晁逈等重加詳定癸卯逈等上其書乃頒於諸路
甲辰兖州言蚄蟲生有蟲青色隨齧之化為水時謂旁
不肯蟲上謂宰相曰昨遣人潛視東畿苗稼大率所傷
不過三四分王旦曰陛下憂民之切上天固當垂祐矧
連歳豐稔今兹小損亦未至失所也
丙午詔外任官負罪衝替及别與差遣者詔到所在權
差官代之即使離任　令諸路除畬田依舊俗外勿非
時火田以傷生類　右諫議大夫知廣州楊覃勤於吏
事所至以幹局稱南海有番舶之利前後牧守或致謗
議覃循謹清介逺人宜之及卒有洒泣者
丁未復置廣濟河催綱朝臣是職舊命常參官近嵗省
去止用使臣而州郡皆不承禀故復之　祀汾隂考制
度使馮起等言陜州湖城縣民張化基閻用和楊忠並
累世同居詔旌其門閭
庚戍以汾隂禮成曲宴宗室輔臣於後苑賜衣帶器幣
有差時刑部尚書馮拯新解政事特召預㑹賜子同輔
臣　荆州言南和縣荒地秬黍自生約二十頃頗濟饑
民
癸丑贈懐州防禦使河内侯惟叙卒有司言惟叙於上
為再從姪無臨䘮制服之禮上特行焉時榮王元儼生
辰伊邇上曰朕已諭元儼若開宴宜改擇日王旦曰但
不舉樂於禮亦無嫌也(明道二年九月贈保/靜留後髙平郡公)
丙辰録唐長孫無忌段秀實等孫授以三班借職　祖
宗以來兩省御史臺官須文學優長政治尤異者乃特
除拜汾隂肆赦始以叙遷上恐循習非便乃詔自今遵
守舊制不得以他官轉入其東頭供奉官至閤門祗候
高品至殿頭内供奉官至崇班亦不得一例遷授其合
陞改者當優與差遣增其俸給　三司使丁謂言東封
及汾隂賞賜億萬加以蠲復諸路租賦除免口算聖澤
寛大恐有司經費不給上曰國家所務正為澤及下民
但敦本抑末節用謹度自當富足矣
丁巳詔文武官有言刑政得失邊防機事者並賜對其
餘細務令條列以聞
辛酉令淮南轉運使安集滁和等州流民
癸亥甘州輝和爾可汗王伊嚕格勒遣使奉表詣闕初伊嚕格
勒屢與夏州接戰毎遣使入貢即為趙徳明所掠至是
總噶爾等族皆感朝恩遣人防援而至焉
乙丑刻御製大中祥符頌於左承天祥符門
戊辰河決通利軍合御河壊大名城傷田廬遣使發廪
米賑被水家人一斛又遣使詣􁌇州經度西岸開減水
河上謂宰相曰獻計者言疏治此河可以析水勢省民
力役成宜奬之
九月辛未朔以霖雨遣官分祈天地宗廟社稷在京神
祠寺觀京城民僦官舎者免其直三日賜諸軍薪蒸
壬申上作内蔵庫銘
癸酉詔諸路州軍縣鎮文武官見居逺任家屬寓止者
如其子孫弟姪無頼不幹家業即嚴行約束茍不悛革
則并其交㳺之輩劾罪以聞從樞密直學士劉綜之請
也(明年五月綜始知開封本傳以此/事為綜在開封時所請恐誤也)
乙亥免監内弓箭庫内園使綦政敏削一任同監官如
京副使安繼昌特停官政敏坐私役公人上書不實繼
昌素與政敏不協因遺庫吏錢使上書訟政敏故并責
之(㑹要在/十一月)
丙子秘書監向敏中等請集御製蔵於館閣從之仍詔
不得與太宗御集同處於是内出雜文篇什付敏中等
各以類分其繼作即續附之
丁丑以霖雨未止遣官祈祀　涇原鈐轄曹瑋言隴山
外籠竿川熟户蕃部以閑田輸官請於要害地立堡寨
募弓箭手居之且言異時秦渭有警此必爭之地也詔
可(此年冬/乃成)
庚辰詔自今訴訟民年七十已上及廢疾者不得投牒
並令以次家長代之若己自犯罪及孤獨者論如律
汾隂赦書諸路催欠司向來五日一次科責自今令季
限比較區斷其官吏亦别議定徙寛條制辛巳三司定
三分以上催欠官知州通判罰直之差凡三等三分以
下並免從之
壬午兩浙轉運使陳堯佐言淮南廬壽等州有流民至
常潤州已依詔㫖發廪粟減直出糶　河陽言河溢于
温縣
甲申曹瑋言趙徳明遣軍校蘇守信領兵攻西凉䇿丹
族其首領斯多特㑹諸族禦之大敗其衆
乙酉詔諸州所閱老疾軍校補署未及三年者不須停
免
丁亥詔殿前侍衛司宣徽院三司軍頭司自今以請託
為名而率歛軍士緡錢其同謀及受贓並處斬軍校知
情者連坐不知情者决配　三司鹽鐡副使林特上祀
汾陰慶賜例冊上謂宰臣曰外道所給比往年南郊乃
多十餘萬蓋募兵太廣爾其間老疾不任事者當令簡
閱之王旦曰言事者稱民間或有小歉及㳺手者皆宜
募置軍籍然一列軍門何由復業不若令田農有利自
致滋殖也上然之
戊子幸太一宫祈晴
己丑以工部郎中龍圖閣待制張知白為契丹國主生
辰使崇儀副使薛惟正副之兵部員外郎兼侍御史知
雜事趙湘為正旦使供奉官閤門祗候符承翰副之惟
正至幽州赴㑹飲射不如儀使還詔劾其罪(惟正承/翰未見)
蘇州言吳江汎溢壊廬舎詔遣使按視存䘏仍詣廟致
祭
辛卯命資政殿大學士刑部尚書向敏中為東嶽奉冊
使兵部郎中龍圖閣待制孫奭副之工部侍郎集賢院
學士薛映為南嶽奉冊使給事中錢惟演副之翰林學
士工部侍郎知制誥晁逈為西嶽奉冊使刑部郎中龍
圖閣待制查道副之禮部侍郎馮起為北嶽奉冊使太
僕寺少卿裴莊副之右諫議大夫龍圖閣直學士陳彭
年為中嶽奉冊使光祿少卿沈繼宗副之其玉冊如宗
廟諡冊之制(繼宗/倫子)
癸巳御乾元樓觀酺凡五日
先是温州甘子園及蓮池三司定課令本州配市丁酉
詔以其課給本州公用
冬十月辛丑遣使齎手詔勞問知河南府馮拯賜以茶
藥使還言拯奉詔感動涕泗交下
壬寅詔河北忠烈宣勇軍士本自户籍選置其老疾者
召人承補然後歸農如聞承補之人或有逃亡官司復
收録農者充役甚無謂也自今不得更然
癸卯詔自今諸路州院司理院繫囚死者並遣他司官
吏檢視防其枉抑也　軍頭引見司言諸色人邀車駕
進封事悉無異見竒策又非枉抑但欲僥望恩澤請示
條禁違者論其罪從之
丙午上謂王欽若曰每嵗寒食初冬宫人上陵在路所
須之物皆令預立定數蓋防其擾民如聞宗室諸宫嵗
遣人拜掃所歴州縣過有呼索可切戒之
戊申有司設五嶽冊使一品鹵簿及授冊黄麾仗於乾
元門外各依方所又設載冊輅及衮冕輿於乾元門外
羣臣朝服序班仗衛如元㑹儀上服衮冕御乾元殿中
書侍郎引五嶽玉冊尚衣奉衮冕升殿上為之興奉冊
使副班于香案前侍中宣制曰今加上五嶽帝號遣卿
等持節奉冊展禮咸承制再拜奉冊使以次升自東階
受冊于御坐前降西階副使受衮冕于丹墀玉冊至乾
元門列黄麾仗設登歌奉冊於車衮冕於輿使副袴褶
騎從遣官三十員前導及門奉置幄次以州長吏以下
充祀官致祭畢奉冊衮冕置殿内
辛亥太常丞李經言州縣多冒夜秉燭杖罪人至有僱
人受杖者望嚴行禁止從之
壬子詔如聞州縣社壇多不如禮至有縱民放牧臨祭
之日始重修飾宜令禮官檢定制度頒下
甲寅詔自今决杖令衆者舊十日減為三日以上者勿
過五日暑月免之
丁巳上以江南淮南接壤而鹽酒之價不等令三司與
江淮制置發運使李溥規定以聞有司執言慮失嵗課
上曰茍便於民何顧嵗入也
丙寅召輔臣至苑中山亭觀太宗聖製及四部書由玊
宸殿佛閣至東西洞觀古書讀御製書籍記石上作詩
王旦等賦和
丁卯白波發運判官史瑩言孟州汜水縣孤栢嶺下緣
南岸山址導河入汴甚為便利詔勾當汴口楊守遵與
瑩偕徃經度守遵言役大而流悍非人力可禦又詔内
侍副都知閻承翰覆視承翰亦言其不可遂罷承翰因
請浚四渠於汴水下流以防潰溢從之(承翰乞浚四渠/實録在四月庚)
(申今從㑹要/并書於此)
戊辰詔修玉清昭應宫使丁謂同修宫使李宗諤副使
劉承珪都監藍繼宗視内殿功徳及御書因命宴而承
珪繼宗賜食于别次上作詩賜謂等初冦準在中書多
召兩制㑹飲私第酒酣氣盛必閉關苛留之往往侵夜
畏謹者甚憚焉宗諤嘗預㑹日既夕矣而關不可啓遂
於門扉下竊出得馬以走於是上勸宗諤酒宗諤堅辭
以醉且云日暮上令中使附耳語云此間不須從門扉
下出宗諤皇恐致謝上笑而頷之因謂宗諤曰聞卿至
孝宗族頗多長㓜雍睦朕嗣守二聖基業亦如卿軰之
保守門户也宗諤頓首謝上又曰翰林清華之地前賢
敭歴多有故事卿父子為之必周知也宗諤嘗著翰林
雜記國朝新制翌日上之手詔褒荅命蔵内署　殿中
侍御史薛奎性剛不茍合遇事敢言上時數宴大臣至
有霑醉者奎諫曰陛下嗣位之初勤心萬務而簡於燕
幸今天下誠無事而飲樂無度又大臣數被酒無威儀
非所以為朝廷重也上善其言(奎諫附此奎除殿中不/得其時今年十一月乃)
(以殿中判磨勘司明/年二月遂出為陜漕)
己巳西凉府六谷都首領斯多特遣錫喇卜薩木丹来貢賜
紫方袍
是月詔諸司所奏公事並須同官商議無得各執異見
　上諭王欽若等曰昨日殿前都指揮使曹璨奏本司
孔目官出職其以次勾押官亦乞一例出充班行且殿
前侍衛諸司孔目官已下皆掌軍兵之事若散令出職
事亦非便况曽降宣命條約並令轉至孔目官五周年
年及五十已上方許出職安排樞密院當誌之不可輙
隳此制仍明諭曹璨知之　初置牧養病馬　江淮發
運使文思使李溥自陳年終漕輦之績詔示王欽若等
特改北作坊使以酬之(此據/㑹要)　三司言衣庫使監𣙜貨
務安守忠一界收到出剩課利萬數至多覆之皆實詔
特改軍器庫使(此亦據/㑹要)　詔先差内品往諸州勾當場
務其内品皆是克復廣南後即選識字彊明者任之今
老不任事若别用後生者多不能幹集自今有内品貟
闕精加選擇如闕人即改差使臣
十一月庚午朔詔聞河朔諸州解送舉人艱於考覈頗
多黜落令轉運使於落解舉人至多處遣官别加考試
合格人送禮部　占城國遣使貢獅子
甲戍詔河中府進士五舉諸州諸科終塲七舉已上特
許禮部奏名伊嚕格勒遣使言敗趙徳明乞賞其立功
首領詔付空名司戈司階郎將十道使承制補署之
先是汾陰赦書舉服勤詞學經明行修之士如東封例
准不覆考丙子上御崇政殿親試進士扣殿檻請諭詩
賦論題所出上令録示之始令賦論中不得用小臣儒
有字又以冬晝景短罷常務不决即令引試内出新定
條制舉人納試巻内臣收之先付編排官去其巻首鄉
貫狀以字號第之付彌封官謄冩校勘用御書院印始
付考官定等訖復彌封送覆考官再定等編排官閱其
同異未同者再考之如復不同即以相附近者為定始
取鄉貫狀字號合之乃第其姓名差次并試巻以聞遂
臨軒唱第其考第之制學識優長詞理精絶為第一等
才思該通文理周密為第二等文理俱通為第三等文
理中平為第四等文理踈淺為第五等自餘率如貢院
舊制賜進士張師徳等二十一人及第十人同出身諸
科及第者四十二人同出身者八人師徳去華子也
汾隂路多獻文章者庚辰詔以前均州參軍許洞前彰
武節度推官解旦等九人姓名付中書令召試中書言
旦及進士范本陳矩詞學可采授旦著作郎本賜及第
矩出身(洞蘇/州人)
辛巳詔自今知貢舉及發解官並令門辭遣官伴送入
院不得更求上殿及進呈題目
壬午知河南府馮拯言官市芻粟望増給其直陳堯叟
曰増直以市不若徙馬他所京師馬舊留二萬今留七
千自餘悉付外監仍欲於七千之中更以四千付淳澤
監嵗可省芻粟三百餘萬若有給賜朝取夕至矣從之
(㑹要於明年四月始載堯叟/言又馬數不同今從實録)　上又曰馬及十萬當且
止也王旦曰聽民間畜養官中緩急以本直市之猶外
廐爾且所費芻粟皆出兩税少損馬食用資軍儲亦當
世之切務馬知節曰馬多不精若十萬匹選可用者當
得四五萬耳多畜駑弱其費愈甚上然之(實録載上云/馬數十萬可)
(止在六年二月今/從寳訓并書之)
癸未諸路轉運提㸃刑獄安撫等司自今不得牒監場
務京朝官使臣令體量州縣官吏以其統攝之下言多
不實故也　工部侍郎种放屢至闕下俄復還山人有
貽書嘲其出處之迹且勸以亟辭禄位居嵒谷放不荅
放終身不娶尤惡囂雜故京城賜第為擇僻處然禄賜
既優晩節頗飾輿服於長安廣置良田歳利甚溥亦有
彊市者遂致爭訟門人族屬依倚恣横王嗣宗之出守
長安始甚敬放放被酒稍倨嗣宗怒以語譏放放曰吾
不猶愈乎角力而中第乎初嗣宗就試講武殿嘗因戯
弁擢首科故放及之嗣宗媿憾因上䟽言所部兼并之
家侵漁衆民凌暴孤寡凡十餘族而放為之首且述放
弟姪無頼據林麓樵採周回二百餘里奪編甿厚利願
以臣疏下放而賜放終南田百畆徙放嵩山疏辭極其
醜詆目放為魑魅且屢遣人責放不法上方待放厚詔
工部郎中施䕶推究㑹赦恩而止於是放自乞徙居嵩
山天封觀側詔遣内侍就興唐觀基起第賜之假踰百
日續給其奉然猶往來終南按視田畆每行必給驛乘
在道或親詬驛吏規算糧具之直時議浸薄焉(王嗣宗/傳云令)
(放徙嵩山以避之按今年正月嗣宗已有命徙邠州放/四月方還終南及今乃徙居然則徙居不縁避嗣宗也)
(傳語/誤)
壬辰詔華州管内靈蹟並禁樵採
癸巳封駙馬都尉柴宗慶母穆氏為河南郡君宗慶以
母為嫂故不得封衛國長公主數有陳乞乃特封之
甲午契丹國主遣使右威衛上將軍蕭昌琬副使衛尉
卿王寕來賀承天節
乙未免雄霸莫州信安乾寧保定軍今年秋租十之七
　法官言准赦詳律令制書有失於重者四條請減定
從之
戊戌詔加上東嶽淑明后南嶽景明后西嶽肅明后北
嶽靖明后中嶽貞明后之號仍遣官祭告
是月詔選使臣一人管勾故太師趙普家事普妻和氏
卒因其家自請而從之(三朝寳訓䘏舊族云趙普妻卒/上令中使録其家貲數甚廣因)
(謂左右曰普夫妻儉嗇致此儲蓄其子承宗已卒承煦/尚㓜當遣使臣為主家務無令散失按承宗死於淳化)
(二年承煦時已二十八嵗今不得云尚㓜/蓋寳訓潤文遂失事實耳今但從㑹要)
十二月庚子朔以左領軍衛大將軍楊瓊知兖州有州
卒自言得神術能飛行空中州人頗惑瓊捕至折其足
奏戮之衆伏其明
壬寅䕫州路轉運使言近置暗利寨有為惡蠻人能率
屬歸投者署其首領職名月給食鹽詔可　詔三禮三
傳科自今各减一塲仍以五通為合格
乙巳詔楚泰等州民為湖水害稼者給復其租没溺者
人賜千錢米一斛
戊申太常博士江嗣宗言陛下躬臨庶政十有五年殿
廷間事一取聖斷有勞宸慮今請禮樂征伐大事出於
一人自餘細務委任大臣百司上曰此頗識大體乃詔
褒嗣宗從其所請(江嗣宗/未見)　知河南府馮拯言天慶節
公費錢不充詔嵗増十萬　江淮發運使邵曄言先准
詔江淮路以廪粟賑貸及減價出糶者凡二十萬石
庚戍兵部郎中龍圖閣待制孫奭以親老解官歸侍不
許
辛亥幸殿前班召從臣觀騎士習武藝賜物有差遂幸
潛龍園宴射　上封者言京城殺禽鳥水族以供食饌
其數甚廣有傷生理望賜條約上曰如聞内廷及皇親
諸縣市此物者尤衆可令入内内侍省内東門司嚴加
約束庶乎自内及外使民知禁也
甲寅判太常禮院孫奭言準禮冬至祀圜丘有司攝事
以天神六百九十位從祀今惟有五方上帝及五人帝
五人神十七位天皇大帝以下並不設位且太昊句芒
惟孟夏雩祀季秋大享及之今乃祀於冬至恐未叶宜
詔兩制及崇文院詳定翰林學士晁逈等言按開寳通
禮圜丘有司攝事祀昊天配帝日月五星中宫外宫衆
星總六百八十七位雩祀大饗昊天配帝五天五帝五
官總十七位方丘祭皇地祗配帝神州嶽鎮海瀆七十
一位今司天監所設圜丘雩祀明堂並十七位方丘七
十一位即是方丘有嶽瀆從祀圜丘無星辰而反以五
人帝從祀參詳故事實為闕典望如奭所請以通禮神
位為定其有增益者如後敇奏可
京城糓貴乙卯詔發惠民廩粟賤糶以濟之
庚申溪洞安逺順南永寧濁水等州蠻田承曉等三百
七十二人來貢
甲子契丹遣使長寧節度使耶律漢寧副使太常少卿
張儉來賀明年正旦　詔京東諸州兵甲自來專委徐
州提轄疆界闊逺恐難管攝可據地勢分委徐州兖州
齊州知州提舉
是嵗天下户十三萬三千一百一十二口五十四萬一
千四百一十九
