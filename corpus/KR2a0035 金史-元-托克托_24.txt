
　金史卷二十三
　　元中書右丞相總裁托克托等修
　志第四
　　五行
五行之精氣在天為五緯在地為五材在人為五常及
五事五緯志諸天文歴代皆然其形質在地性情在人
休咎各以其類為感應於兩間者歴代又有五行志焉
兩漢以來儒者若夏侯勝之徒專以洪範五行為學作
史者多采其説凡言某徵之休咎則以某事之得失繫
之而配之以五行謂其盡然其弊不免於傅會謂其不
然肅時雨若䝉恒風若之類箕子蓋嘗言之金世未能
一天下天文災祥猶有星埜之説五行休咎見於國内
者不得他諉乃彚其史氏所書仍前史法作五行志至
於五常五事之感應則不必泥漢儒為例云
初金之興平定諸部屢有禎異故世祖每與敵戰嘗以
夢寐卜其勝負烏春兵至蘇蘇海甸世祖曰予夙昔有
異夢不可親戰若左軍有力戰者當克既而與肅宗等
擊之敵大敗太祖之生也常有五色雲氣若二千斛囷
廩之狀屢見東方遼司天孔致和曰其下當生異人建
非常之事天以象告非人力所能為也温都部巴圖叛
穆宗遣太祖討之入辭奏曰昨日見赤祥往必克遂與
巴圖戰殺之穆宗攻阿蘇日辰巳間忽暴雨昏曀雷電
環阿蘇所居是夕有巨火聲如雷墜阿蘇城中遂攻下
之太祖嘗往寧江夢威泰之禾塲焚頃刻而盡覺而大
戚即馳還威泰已寢疾翌日不起烏色伐高麗太祖臥
而得夢亟起曰今日㨗音必至乃為具於毬塲以待有
二麞渡水而至獲之太祖曰此休徵也言未既㨗書至
衆大異之他日軍寧江駐高阜薩哈仰見太祖體如喬
松所乘馬如岡阜之大太祖亦視薩哈人馬異常薩哈
因白所見太祖喜曰此吉兆也即舉酒酹之曰異日成
功當識此地師次唐古特旺結之地諸軍介而立有光
起於人足及戈矛上明日至扎扎水光復如初
收國元年上在寧江州有光正圓自空而墜八月己卯
黄龍見空中丁未上候遼軍還至舒吉濼有光復見於
矛端天輔六年三月師攻西京有火如斗墜其城中是
月城降而復叛四月辛卯取之
太宗天㑹二年海蘭伊勒呼水霖雨害稼且為蝗所食
秋泰州潦害稼　三年七月錦州野蠶成蠒九月廣寧
府進嘉禾　四年十月中京進嘉禾　六年冬伊蘭路
饑　九年七月丙申上御西樓聽政聞咸州所貢白鵲
音忽異常上起視之見東樓外光明中有像巍然高五
丈許下有紅雲承之若世所謂佛者乃擎跽修䖍久之
而没　十年冬伊蘭海蘭等路饑
熙宗天㑹十三年四月甘露降於盧州熊岳縣　十五
年七月辛巳有司進四足雀丙戌夜京師地震
天眷元年夏有龍見於熙州野水凡三日初於水面見
一蒼龍良久而没次日見金龍一爪承一嬰兒兒為龍
所戲略無懼色三日如故又見一人乘白馬紅𫀆玉帶
如少年官狀馬前有六蟾蜍凡三時乃没郡人競往觀
之七月丁酉按春河水溢壞民廬舍　　三年十二月
丁丑地震
皇綂元年秋蝗十一月己酉稽古殿火　二年二月熙
河路饑三月辛丑大雪秋燕西東二京河東河北山東
汴平州大熟　三年陜西旱五月丁巳京兆府貢瑞麥
七月丙寅太原進獬豸及瑞麥　四年正月乙丑陜西
進嘉禾十有二莖一本七穎十月甲辰地震　五年閠
月戊寅大名府進牛生麟壬辰懷州進嘉禾　七年十
一月完顔秉德進三角羊　九年四月壬申夜大風雨
雷電震寢殿鴟尾壞有火入帝寢燒帷幔上懼徙别殿
丁丑有龍鬭于利州榆林河上大風壞民居官舍十六
七木瓦人畜皆飄揚十餘里死傷者數百同知州事舒
穆嚕里壓死
海陵天德二年十二月野人採石炭𫉬異香
貞元二年五月癸丑南京大内災　三年十二月己丑
雨木氷
正隆二年六月壬辰蝗飛入京師秋中都山東河東蝗
　四年十一月庚寅霜附木　五年二月辛未河東陜
西地震鎭戎德順等軍大風壞廬舍民多壓死海陵問
司天馬貴中等曰何為地震貴中等曰伏陽逼隂所致
又問震而大風何也對曰土失其性則地以震風為號
令人君嚴急則有烈風及物之災　六年六月壬戌大
風壞承天門鴟尾是歲世宗居貞懿皇后憂在遼陽一
日方寢有紅光照其室及黄龍見於室上又夜有大星
流入其邸八月復有雲氣自西來黄龍見其中人皆見
之是時臨潢府聞空中有車馬聲仰視見風雲杳靄神
鬼兵甲蔽天自北而南仍有語促行者未幾海陵下詔
南征
世宗大定二年閠二月辛卯神龍殿十六位焚延及太
和厚德殿　三年二月丙申中都以南八路蝗　四年
三月庚子夜京師地震七月辛丑大風雷雨㧞木臨潢
府境禾黍穭生嵐州進白兎二八月永興進嘉禾異畝
同穎中都南八路蝗飛入京畿十一月辛丑尚書省火
是歲有年　五月六月戊子河南府進芝草十三本云
得於芝田石上乃薦之太廟甲辰大安殿楹産芝其色
如玉丙申京師地震有聲自西北來殷殷如雷地生白
毛七月戊申又震十一月癸酉大霧晝晦　七年九月
庚辰地震　八年五月甲子北望淀大風雨雹廣十里
長六十里六月河決李固渡水入曹州　十年正月鄧
州進芝草　十一年六月戊申西南路招討司必勒哈
水之地雨雹三十餘里小者如雞卵其一最大廣三尺
長丈餘四五日始消　十二年三月庚寅雨土四月旱
　十三年正月尚書省奏宛平張孝善有子曰合得大
定十二年三月旦以疾死至暮復活云本是良鄉人王
建子喜兒而喜兒前三年已死建驗以家事能具道之
此蓋假屍還魂擬付王建為子上曰若是則姦倖小人
競生詐偽瀆亂人倫止付孝善八月丁丑䇿試進士於
憫忠寺夜半忽聞音樂聲起東塔上西達於宮考官完
顔佛寧李晏等以為文運始開得賢之兆　十四年八
月丁巳朔次珠爾蘇日午白龍見於御帳之東小港中
既而乘雷雲而上尾猶曵地良乆北去　十六年三月
戊申雨豆於臨潢之境其形上鋭而赤食之味頗苦五
月戊申南京宮殿火是歲中都河北山東陜西河東遼
東等十路旱蝗　十七年七月大雨滹沱盧溝水溢河
決白溝　二十年四月己亥大寧宮門火五月丙寅京
師地震生黒白毛七月旱秋河决衛州　二十二年五
月慶都蝗蝝生散漫十餘里一夕大風蝗皆不見　二
十三年正月辛巳廣樂園燈山焚延及熙春殿三月乙
酉氛埃雨土四月庚子亦如之五月丁亥雨雹地生白
毛　二十四年正月辛卯朔徐州進芝十有八莖眞定
進嘉禾二本異畝同穎　二十六年正月庚辰河南府
進芝三本秋河决壞衛州城　二十七年四月辛丑京
師地微震
章宗大定二十九年五月丁未地生白毛六月曹州河
溢十二月密州進白鶉白雉各一河間府進嘉禾是冬
無雪明昌元年正月懷州河間等處進芝草嘉禾二月
地生白毛六月庚子都水進異卵夏旱七月淫雨傷稼
　二年五月桓撫等州旱秋山東河北旱饑　三年秋
綏德虸蚄蟲生旱　四年三月御史中丞董師中奏迺
者太白晝見京師地震北方有赤氣遲明始散天之示
象兾有以警悟聖主也上問所言天象何從得之師中
曰前監察御史陳元升得之於一司天長行上曰司天
臺官不奏固有罪其以語人尤非朕欲令自今司天有
事而不奏者長行得言之何如師中曰善五月霖雨命
有司祈晴六月河决衛州魏清滄皆被害是歲河北山
東南京陜西諸路大稔邢洺深冀及河北西路十六穆
昆之地野𧖟成蠒十一月壬午木氷　五年七月丙戌
天壽節先隂雨連日至是開霽有龍曵尾於殿前雲間
是月河决陽武故堤灌封邱而東　六年二月丁丑京
師地震大雨雹晝晦大風震應天門右鴟尾壞八月大
雨雷電有龍起於渾儀鼇雲水跌下臺忽中裂而摧儀
仆於臺下
承安元年五月自正月不雨至是月雨六月平晉縣民
利通家𧖟自成綿叚長七尺一寸五分闊四尺九寸
二年自正月至四月不雨六月丙午雨雹　四年三月
戊午雨雹五月旱　五年五月庚辰地震十月庚子天
久隂是日雲色黄而風霾癸卯晨隂霜附木至日入亦
如之　泰和二年八月丙申磁州武安縣鼔山石聖臺
有大鳥十集於臺上其羽五色爛然文多赤黄赭冠鷄
項尾闊而修狀若鯉魚尾而長高可逾人九子差小傍
侍亦高四五尺禽鳥萬數形色各異或飛或蹲或歩或
立皆成行列首皆正向如朝拱然初自東南來勢如連
雲聲如殷雷林木震動牧者驚惶即驅牛擊物以驚之
殊不為動俄有大鳥如鵰鶚者怒來搏擊之民益恐奔
告縣官皆以為鳳凰也命工圖上之留二日西北去按
視其處糞迹數頃其色各異遺禽數千累日不能去所
食皆巨鯉大者丈餘魚骨蔽地章宗以其事告宗廟詔
中外　三年四月旱十月己亥大風　四年正月壬申
隂霧木氷三月丁卯大風毁宣陽門鴟尾四月旱壬戌
萬寧宮端門災十一月丁卯隂木氷凡三日　五年夏
旱　八年四月甲午雨雹河南路蝗六月戊子飛蝗入
京畿八月乙酉有虎至陽春門外駕出射獲之時又有
童謠云易水流汴水流百年易過又休休兩家都好住
前後總成留至貞祐中舉國遷汴
衛紹王大安元年徐沛界黄河清五百餘里幾二年以
其事詔中外臨洮人楊珪上書曰河性本濁而今反清
是水失其性也正猶天動地靜使當動者靜當靜者動
則如之何其為災異明矣且傳曰黄河清聖人生假使
聖人生恐不在今日又曰黄河清諸侯為天子正當戒
懼以銷災變而復誇示四方臣所未喻宰相以為妖言
議誅之慮絶言路即詔大興府鎻還本管十一月丙申
平陽地震有聲自西北來戊戌夜又震自此時復震動
浮山縣尤劇城廨民舍圮者十七八死者凡二三千人
　二年二月乙酉地大震有聲殷殷然六月七月至九
月晦其震不一十一月京師民周修武宅前渠内火出
高二尺焚其板橋又旬日大悲閣幡竿下石隙中火出
高二三尺人近之即滅凡十餘日自是都城連夜燔爇
二三十處是歲四月山東河北大旱至六月雨復不止
民間斗米至千餘錢　三年二月乙亥夜大風從西北
來發屋折木吹通元門關折三月戊午大悲閣災延燒
萬餘家火五日不絶山東河北河東諸路大旱是歲有
男子郝贊詣省言上即位之後天變屢見火焚萬家風
折門關非小異也宜退位讓有德有司問爾狂疾乎贊
大言曰我不狂疾但為社稷計宰相皆非其言每日省
前大呼凡半月上怒誅之隱處崇慶元年七月辛未未
時有風從東來吹帛一叚高數十丈宛轉如龍墜於拱
辰門内是歲河東陜西山東南京諸路旱　二年二月
放進士榜有狂僧公言殺天子求之不知所在是歲河
東陜西大旱京兆斗米至八千錢
至寧元年宣宗彰德故園竹開白花如鷺鷥藤紫雲覆
城上數日俄而入繼大綂七月以河東陜西諸路旱遣
工部尚書高道拉祈雨于嶽瀆至是雨足時斗米有至
錢萬二千者八月癸巳衛紹王遇弑是日海水不潮寳
坻鹽司懼其虧課致禱無應九月丙午宣宗即位乃潮
初衛王即位改元大安四年改曰崇慶既而又改曰至
寧有人謂曰三元大崇至矣俄而有呼沙呼之變
宣宗貞祐元年八月戊子夜將曙大霧蒼黒跂歩無所
見至辰巳間始散十二月乙卯雨木氷時衛州有童謡
曰團圞冬劈半年寒食節没人煙明年正月元兵破衛
遂丘墟矣　二年六月潮白河溢漂古北口鐵褁關門
至老王谷庚申南京寳鎭閣災壬戌上次宜村有黄龍
見於西北冬黄河自陜州界至衛州八柳樹清十餘日
纖鱗皆見十二月己酉雨木氷　三年二月戊午大風
隆德殿鴟尾壞三月戊辰大風霾四月自去冬不雨至
於是月五月河南大蝗六月京城中夜妄相驚逐狼月
餘方息十月丙申昏西北有霧氣如積土至二更乃散
　四年正月己未旦黒霧四塞巳時乃散是春河朔人
相食五月河南陜西大蝗鳳翔扶風岐山郿縣䗣蟲傷
麥七月旱癸丑飛蝗過京師
興定元年三月宮中有蝗四月單州雹傷稼陳州商水
縣進瑞麥一莖四穗開封府進瑞麥一莖三穗二莖四
穗五月乙丑河南大風吹府門署以去延州原武縣雹
傷稼七月癸卯大社壇産嘉禾一莖十五穗秋霖雨十
月邠州進白兔丹州進嘉禾異畝同穎　二年四月河
南諸郡蝗五月秦陜狼害人六月旱是歲京師屢火遣
禮部尚書楊雲翼禜之　三年春吏部火四月癸未陜
右黒風晝起有聲如雷頃之地大震平凉鎭戎德順尤
甚廬舍傾壓死者以萬計雜畜倍之夏旱十二月壬申
雨木氷　四年正月戊辰二更天鳴有聲壬子晝晦有
頃大雷風雨四月丁丑大風吹河南府署飛百餘歩户
案門鑰開文牘飄散不知所在六月旱七月河南大水
唐鄧尤甚十二月癸酉火是歲華州渭南縣民裴德寧
家伐樹破其中有赤色太字表裏脗合有司言與唐大
厯中成都瑞木有文天下太平者其事頗同蓋太平之
兆也乞付史館　五年三月以久旱詔中外仍命有司
祈禱十一月壬寅京師相國寺火十二月丁丑霜附木
先是有童謠云青山轉轉山青耽誤盡少年人蓋言是
時人皆為兵轉鬭山谷戰伐不休當至老也
元光元年四月京畿旱十月上獵近郊獲白兔羣臣以
為瑞明日御便殿置鈴於項將縱之兔驚躍不已忽斃
几上　二年正月辛酉日午有鶴千餘翔于殿庭移刻
乃去七月乙卯丹鳳門壞壓死者數人十一月開封有
虎害人是時屢有妖怪二年之中白日虎入鄭門吏部
及宮中有狐狼鬼夜啼于輦路烏鵲夜驚飛鳴蔽天十
二月宣宗崩
哀宗正大元年正月戊午上初視朝尊太后為仁聖宮
皇太后太元妃為慈聖宮皇太后是日大風飄端門瓦
昏霾不見日黄氣塞天仁聖又夢乞丐萬數踵其後心
惡之占者曰后為天下母百姓貧窶將誰訴焉遂勅京
城設粥與氷藥以應之人以為壬辰癸巳之兆又有人
衣麻衣望承天門大笑者三大哭者三有司拘而問之
其人曰我先笑者笑許大天下將相無人後哭者哀祖
宗國家破蕩至此也有司以為妖言處之重典上曰近
詔草澤之士竝許直言雖渉譏訕亦不治罪况此人言
亦有理止不應笑哭闕下耳乃杖之　二年正月甲申
有黄黒之祲四月旱京畿大雨雹　三年春大寒三月
乙丑有火自吏部中出大如斛流行展轉人皆驚避踰
時而滅四月旱蝗六月京東雨雹蝗死　四年六月丙
辰地震八月癸亥大風吹左掖門鴟尾墜丹鳳門扉壞
是日風霜損禾皆盡　五年春大寒二月雷而雪木之
華者皆敗四月鄭州大雨雹桑柘皆枯京畿旱八月御
座上聞若有言者曰不放捨則何索之不見　七年十
二月新衛州北三里許有影在沙上如舊衛州城狀寺
塔宛然數日乃滅
天興元年正月丁酉大雪二月癸丑又雪戊午又雪是
時鈞州陽邑盧氏兵皆大敗五月大寒如冬七月庚辰
兵刄有火閠八月己未有箭射入宮中九月辛丑夜大
雷工部尚書富聶遜震死　二年六月上遷蔡自發歸
德連日暴雨平地水數尺軍士漂没及蔡始晴復大旱
數月識者以為不祥初南京未破一二年間市中有一
僧不知所從來持一布囊貯棗日散於市人無窮所在
兒童百十從之又有一人拾街中破瓦復以石擊碎之
人皆以為狂不曉其理後乃知之其意蓋欲使人早散
國家將瓦解矣
　
　金史卷二十三
