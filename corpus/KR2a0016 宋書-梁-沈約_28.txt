書卷二十八
　　梁　　　　沈　　　　約　　　　　撰
　志第十八
　　符瑞中
麒麟者仁獸也牡曰麒牝曰麟不刳胎剖卵則至􁈹身
而牛尾狼項而一角黄色而馬足含仁而戴義音中鍾
呂歩中規矩不踐生虫不折生草不食不義不飲洿池
不入坑穽不行羅網明王動静有儀則見牡鳴曰逝聖
牝鳴曰歸和春鳴曰扶幼夏鳴曰養綏
漢武帝元狩元年十月行幸雍祠五畤獲白麟
漢武帝太始二年三月獲白麟
漢章帝元和二年以来至章和元年凡三年麒麟五十
一見郡國
漢安帝延光三年七月麒麟見潁川陽翟
延光三年八月戊子麒麟見潁川陽翟
延光四年正月壬午麒麟見東郡濮陽
漢獻帝延康元年麒麟十見郡國
吳孫權赤烏元年八月武昌言麒麟見又白麟見建業
晉武帝泰始元年十二月麒麟見南郡枝江
晉武帝咸寧五年二月甲午白麟見平原鬲縣
咸寧五年九月甲午麒麟見河南陽城
晉武帝太康元年四月白麟見頓丘
晉愍帝建興二年九月丙戌麒麟見襄平州刺史崔毖
以聞
晉元帝大興元年正月戊子麒麟見豫章
晉成帝咸和八年五月己己麒麟見遼東
鳳凰者仁鳥也不刳胎剖卵則至或翔或集雄曰鳯雌
曰凰蛇頭燕頷龜背鼈腹鶴頸雞喙鴻前魚尾青首駢
翼鷺立而鴛鴦思首戴徳而背負仁項荷義而膺抱信
足履正而尾繫武小音中鍾大音中鼓延頸奮翼五光
備舉興八風降時雨食有節飲有儀往有文来有嘉遊
必擇地飲不妄下其鳴雄曰節節雌曰足足晨鳴曰發
明晝鳴曰上朔夕鳴曰歸昌昬鳴曰固常夜鳴曰保長
其樂也徘徘徊徊雍雍喈喈唯鳯凰為能究萬物通天
祉象百状達王道率五音成九徳備文武正下國故得
鳳之象一則過之二則翔之三則集之四則春秋居之
五則終身居之
漢昭帝始元三年十月鳳凰集東海遣使祠其處
漢宣帝夲始元年五月鳯凰集膠東
夲始四年五月鳳凰集北海
漢宣帝地節二年四月鳳凰集魯羣鳥從之
漢宣帝元康元年三月鳯凰集泰山陳留
元康四年南郡獲威鳯
漢宣帝神雀二年二月鳳凰集京師羣鳥從之以萬數
神雀四年春鳳凰集京師
神雀四年十月鳳凰十一集杜陵
神雀四年十二月鳳凰集上林
漢宣帝甘露三年二月鳳凰集新蔡羣鳥四面行列皆
向鳳凰立以萬數
漢光武建武十七年十月鳳凰五髙八九尺毛羽五采
集潁川郡羣鳥並從行列蓋地數頃留十七日乃去
漢章帝元和二年以来至章和元年凡三年鳳凰百三
十九見郡國
漢安帝延光三年二月車駕東巡其月戊子鳳凰集濟
南臺縣丞霍収舍樹上賜臺長嶷帛十五匹収二十匹
尉半之吏卒人三匹鳳凰所過亭部無出今年田租賜
男子爵人二級
延光三年十月壬午鳳凰集京兆新豐西界槐樹
漢桓帝元嘉元年十一月鳳凰見濟隂巳氏
漢靈帝光和四年秋五色大鳥見新城羣鳥隨之民皆
謂之鳳凰
漢獻帝延康元年八月石邑縣言鳳凰集又郡國十三
言鳳凰見
吳孫權黄武五年七月蒼梧言鳳凰見
孫權黄龍元年四月樊口武昌並言鳳凰見
吳孫亮建興二年十一月大鳥五見於春申
吳孫皓寳鼎四年正月西苑言鳳凰集
晉武帝泰始元年十二月鳳凰見上黨髙都
泰始元年十二月鳳凰二見河南山陽
泰始元年十二月鳳凰三見馮翊下邽
晉穆帝升平四年二月辛亥鳳凰将九子見鄖鄉之豐
城十二月甲子又見豐城衆鳥隨従
升平五年四月己未鳳凰集沔北至於辛酉百姓聚觀
之
宋武帝永初元年七月戊戌鳳凰見會稽山隂
文帝元嘉十四年三月丙申大鳥二集秣陵民王顗園
中李樹上大如孔雀頭足小髙毛羽鮮明文采五色聲
音諧從衆鳥如山雞者隨之如行三十歩頃東南飛去
揚州刺史彭城王義康以聞改鳥所集永昌里曰鳳凰
里孝武帝孝建元年正月庚申鳳凰見丹徒渇賢亭䨇
鵠為引衆鳥陪從征虜将軍武昌王渾以聞
神鳥者赤神之精也知音聲清濁和調者也雖赤色而
備五采雞身鳴中五音肅肅雝雝喜則鳴舞樂處幽隐
風俗從則至
漢宣帝五鳳三年三月辛丑神鳥集長樂宫東闗樹上
又飛下地五采炳發留十餘刻
漢章帝元和中神鳥見郡國
黄龍者四龍之長也不漉池而漁徳至淵泉則黄龍游
於池能髙能下能細能大能幽能㝠能短能長乍存乍
亡
赤龍河圖者地之符也王者徳至淵泉則河出龍圖
漢恵帝二年正月癸酉兩龍見蘭陵人家井中
漢文帝十五年春黄龍見成紀
漢宣帝甘露元年四月黄龍見新豐
漢成帝鴻嘉元年冬黄龍見真定
漢成帝永始二年癸未黄龍見東莱
漢光武建武十二年六月黄龍見東阿
漢章帝元年以来至章和元年凡三年黄龍四十四見
郡國
元和中青龍見郡國
元和中白龍見郡國
漢安帝延光元年八月辛卯黄龍見九真
延光三年九月辛亥黄龍見濟南歴城
延光三年十二月乙未黄龍見琅邪諸縣
延光四年正月壬午黄龍二見東郡濮陽
漢桓帝建和元年二月黄龍見沛國譙
漢桓帝元嘉二年八月黄龍見濟隂句陽又見金城允
街
漢桓帝永光元年八月黄龍見巴郡
漢獻帝延康元年三月黄龍見譙又郡國十三言黄龍
見
魏明帝景初元年二月壬辰山茌縣言黄龍見蜀
魏明帝青龍元年正月甲申青龍見郟之摩陂井帝親
與羣臣共觀之既而詔畫工圖寫龍潛而不見
魏少帝正元元年十月戊戌黄龍見鄴井中
魏少帝甘露元年正月辛丑青龍見軹縣井中凡二
甘露元年六月青龍見元城縣界井中
甘露二年二月青龍見温縣井中
甘露三年八月甲戌黄龍青龍仍見頓丘冠軍陽夏縣
井中
甘露四年正月黄龍二見寧陵縣井中
魏元帝景元元年十二月甲申黄龍見莘縣井中
景元三年二月青龍見軹縣井中
劉備未即位前黄龍見武陽赤水九日乃去
吳孫權黄武元年三月鄱陽言黄龍見
吳孫權黄龍元年四月樊口武昌並言黄龍見權因此
改元作黄龍牙常在軍中進退視其所向命胡綜為賦
吳孫權赤烏五年三月海鹽縣言黄龍見縣井中二
赤烏十一年雲陽言黄龍見黄龍二又見武陵吳夀光
色炫燿
吳孫休永安四年九月市山言白龍見
永安五年七月始新言黄龍見
永安六年四月泉陵言黄龍見
晉武帝泰始元年十二月青龍二見濟隂定陶
泰始元年十二月青龍見魏郡湯隂
泰始元年十二月黄龍見河南洛陽洛濱
泰始元年十二月白龍二見太原祁
泰始二年七月壬午黄龍見巴西閬中
泰始三年四月戊午有司奏張掖太守焦勝言氐池縣
大栁谷口青龍見
晉武帝咸寧二年六月丙申白龍二見於新興九原居
民井中
咸寧二年十月庚午黄龍二見於漢嘉靈闗
咸寧二年十一月癸巳白龍二見湏度支部
咸寧五年十一月甲寅青龍見京兆霸城
晉武帝太康元年八月白龍三見
太康三年閠月己丑白龍二見濟南歴城
太康五年正月癸卯青龍二見武庫井中帝親往觀之
太康六年九月白龍見京兆隂槃
太康九年十二月戊申青龍一見魯國公丘居民井中
晉恵帝元康七年三月己酉朔成臯縣獄有龍昇天
宋武帝永初元年七月青龍見義興陽羡
永初元年八月青龍二見南郡江陵
文帝元嘉十三年九月己酉㑹稽郡西南向曉忽大光
明有青龍騰躍凌雲久而後滅吳興諸處並以其日同
見光景揚州刺史彭城王義康以聞
元嘉二十一年十月己丑永嘉永寧見黄龍自雲而下
太守臧藝以聞
元嘉二十五年五月丁丑黒龍見𤣥武湖北苑丞王世
宗以聞
元嘉二十五年五月戊戌黒龍見𤣥武湖東北隈揚州
野吏張立之以聞
元嘉二十五年八月辛亥黄龍見㑹稽太守孟顗以聞
元嘉二十五年廣陵有龍自湖水中升天百姓皆見
孝武帝孝建二年七月癸丑黄龍見石頭城外水濵中
護軍湘東王諱以聞
孝建三年五月己未龍見臨川郡江州刺史東海王禕
以聞
孝武大明元年五月癸亥黒龍見晉陵占石邨改邨為
津里
靈龜者神龜也王者徳澤湛清漁獵山川從時則出五
色鮮明三百嵗游於蕖葉之上三千嵗常游於卷耳之
上知存亡明於吉凶禹卑宫室靈龜見
𤣥龜書者天符也王者徳至淵泉則雒出龜書
魏文帝初神龜出於靈池
吳孫權時靈龜出㑹稽章安
魏元帝咸熙二年二月甲辰朐䏰縣獲靈龜以獻
晉長沙王乂坐同產兄楚王瑋事徙封常山後還復國
在常山穿井入地四丈得白玉方三四尺玉下有大石
其中有龜長二尺餘時人以為復國之祥
宋文帝元嘉十九年四月戊申白龜見吳興餘杭太守
文道恩以獻
元嘉二十年四月辛卯白龜見吳興餘杭揚州刺史始
興王濬以聞
元嘉二十四年十月甲午揚州刺史始興王濬獲白龜
以獻
孝武帝大明三年三月戊子毛龜見宣城廣徳太守張
辨以獻
大明四年六月壬寅車駕幸耤田白龜見於千畝尚書
右僕射劉秀之以獻
大明七年八月乙未毛龜見新安王子鸞第獲以獻
明帝泰始二年八月丙辰朔四眼龜見㑹稽㑹稽太守
巴陵王休若以獻
泰始二年八月丙寅六眼龜見東陽長山文如爻卦太
守劉勰以獻
泰始六年九月己巳八眼龜見吳興故鄣太守褚淵以
獻
明帝泰豫元年十月壬戌義興陽羡縣獲毛龜太守王
藴以獻
龍馬者仁馬也河水之精髙八尺五寸長頸有翼傍有
垂毛鳴聲九哀(一作/音)
騰黄者神馬也其色黄王者徳御四方則出白馬朱鬛
王者任賢良則見澤馬者王者勞来百姓則至夏馬駵
黒身白鬛尾殷馬駱白身黒鬛尾周馬騂赤身黒鬛尾
漢章帝元和中神馬見郡國
晉懐帝永嘉六年二月壬子神馬鳴南城門
晉孝武帝太元十四年六月甲申朔寧州刺史費統上
言所統晉寧之滇池縣舊有河水周回二百餘里六月
二十八日辛亥神馬二匹一白一黒忽出於河中去岸
百歩縣民董聰見之
白象者人君自養有節則至
宋文帝元嘉元年十二月丙辰白象見零陵洮陽
元嘉六年三月丁亥白象見安成安復江州刺史南譙
王義宣以聞
漢武帝元狩二年三月南越獻馴象
白狐王者仁智則至
晉成帝咸康八年十月燕王慕容皝上言白狢見國内
赤熊佞人逺姦猾息則入國
宋文帝元嘉二十年十二月白熊見新安歙縣太守到
元度以獻
九尾狐文王得之東夷歸焉
漢章帝元和中九尾狐見郡國
魏文帝黄初元年十一月甲午九尾狐見甄城又見譙
白鹿王者明恵及下則至
漢章帝建初七年十月車駕西廵得白鹿於臨平觀
漢章帝元和中白鹿見郡國
漢安帝延光三年六月辛未白鹿見右扶風雝
延光三年七月白鹿見左馮翊
漢桓帝永興元年二月白鹿見張掖
魏文帝黄初元年郡國十九言白鹿及白麋見
晉武帝泰始八年十月白鹿見扶風雝州刺史嚴詢獲
以獻
晉武帝太康元年三月白鹿見零陵泉陵
太康元年五月甲辰白鹿見天水西縣太守劉辛獲以
獻
太康三年七月壬子白鹿見零陵零陵令蒋微獲以獻
晉恵帝元康元年九月乙酉白鹿見交趾武寧
晉愍帝建武元年五月戊子白鹿見髙山縣
晉元帝太興三年正月白鹿二見豫章
太興三年四月白鹿見晉陵延陵
晉元帝永昌元年九月白鹿見江乘縣
晉成帝咸和四年五月甲子白鹿見零陵洮陽獲以獻
咸和四年七月壬寅長沙郡邏吏黄光於南郡道遇白
鹿驅之不去直来就光追尋光二百餘歩光遂抱取遣
吏李堅奉獻
咸和九年八月己未白鹿見長沙臨湘
晉成帝咸康二年七月白鹿見豫章望蔡太守桓景獲
以獻
晉孝武太元十六年三月癸酉白鹿見豫章望蔡獲以
獻
太元十八年五月辛酉白鹿見江乘江乘令田熙之獲
以獻
太元二十年九月丁丑白鹿見巴陵清水山荆州刺史
殷仲堪以獻
晉安帝隆安五年十一月白鹿見長沙荆州刺史桓𤣥
以聞
宋文帝元嘉五年七月丙戌白鹿見東莞莒縣岣峨山
太守劉𤣥以聞
元嘉九年正月白鹿見南譙譙縣豫州刺史長沙王義
欣以獻
元嘉十四年白鹿見文鄉
元嘉十七年五月甲午白鹿見南汝隂宋縣太守文道
恩以獻
元嘉二十年八月白鹿見譙郡蘄縣太守鄧琬以獻
元嘉二十二年二月白鹿見建康縣揚州刺史始興王
濬以聞
元嘉二十二年二月辛未白鹿見南康灨縣南康相劉
興祖以獻
元嘉二十三年二月戊戌白鹿見交州交州刺史檀和
之以獻
元嘉二十三年六月丙辰白鹿見彭城彭城縣征北将
軍衡陽王義季獲以獻
元嘉二十七年二月壬辰朔白鹿見濟隂徐州刺史武
陵王諱以聞
元嘉二十九年八月癸酉白鹿見鄱陽南中郎将武陵
王諱以獻
元嘉三十年十一月壬午白鹿見南琅邪南琅邪太守
王僧䖍以獻
元嘉三十年十一月癸亥白鹿見武建郡雝州刺史朱
脩之以獻
孝武帝孝建三年三月庚子白鹿見臨川西豐縣
孝武帝大明元年四月甲申白鹿見南平
大明二年四月己丑白鹿見桂陽郴縣湘州刺史山陽
王休祐以獻
大明三年正月癸巳白鹿見南琅邪江乘南徐州刺史
劉延孫以獻
大明三年三月辛卯白鹿見廣陵新市太守栁光宗以
聞
大明五年五月丙寅白鹿見南東海丹徒南徐州刺史
劉延孫以獻
大明八年六月甲子白鹿見衡陽郡湘州刺史江夏王
世子伯禽以獻
明帝泰始二年二月乙亥白鹿見宣城宣城太守劉韞
以聞
泰始五年二月己亥白鹿見長沙湘州刺史劉韞以獻
泰始六年十二月乙未白鹿見梁州梁州刺史杜幼文
以聞
後廢帝元徽三年二月甲子白鹿見鬱州青冀二州刺
史西海太守劉善明以獻
三角獸先王法度修則至(闕/)
一角獸天下平一則至(闕/)
六足獸王者謀及衆庶則至(闕/)
比肩獸王者徳及矜寡則至(闕/)
獬豸知曲直獄訟平則至(闕/)
白虎王者不暴虐則白虎仁不害物
漢宣帝元康四年南郡獲白虎
漢章帝元和二年以来至章和元年凡三年白虎二十
九見郡國
漢安帝延光三年八月戊子白虎二見潁川陽翟
漢獻帝延康元年四月丁巳饒安縣言白虎見又郡國
二十七言白虎見
吳孫權赤烏六年正月新都言白虎見
赤烏十一年五月鄱陽言白虎仁
晉武帝泰始元年十二月白虎見河南陽翟
泰始元年十二月白虎見𢎞農陸渾
泰始二年正月己亥白虎見遼東樂浪
泰始二年正月辛丑白虎見天水西
晉武帝咸寕三年二月乙丑白虎見沛國
晉武帝太康元年八月白虎見永昌南罕
太康四年七月丙辰白虎見建平北井
太康十年十月丁酉白虎見犍為
晉成帝咸和八年五月己巳白虎見新昌縣
晉簡文帝咸安二年三月白虎見豫章南昌縣西鄉石
馬山前
晉孝武太元十四年十一月辛亥白虎見豫章郡
太元十九年二月行鞏令劉啓期言白虎頻見
太元十九年二月行温令趙邳言白虎頻見
晉安帝隆安五年十一月㐮陽言騶虞見於新野
宋武帝永初元年八月癸巳白虎見枝江
少帝景平元年十月白虎見桂陽耒陽
文帝元嘉十九年十月白虎見弋陽期思二縣南豫州
刺史武陵王諱以聞
元嘉二十五年二月己亥白虎見武昌武昌太守蔡興
宗以聞
元嘉二十五年十一月丁丑白虎見蜀郡二赤虎導前
益州刺史陸徽以聞
元嘉二十六年四月戊戌白虎見南琅邪半陽山二虎
隨從太守王僧達以聞
孝武孝建三年三月壬子白虎見臨川西豐
白狼宣王得之而犬戎服(闕/)
白麞王者刑罰理則至
晉武帝咸寕元年四月丙戌乙卯白麞見琅邪趙王倫
以獻
咸寕三年七月壬辰白麞見魏郡
晉武帝太康三年八月白麞見梁國蒙梁相解隆獲以
獻
太康五年九月己酉白麞見義陽
太康七年五月戊辰白麞見汲郡
晉成帝咸和九年五月癸酉白麞見吳國吳縣内史虞
潭獲以獻
晉穆帝永和元年八月白麞見吳國吳縣西界包山獲
以獻
永和八年十二月白麞見丹陽永世令徐該獲以獻
永和十二年十一月庚午白麞見梁郡梁郡太守劉遂
獲以獻
晉安帝隆安五年十一月白麞見荆州荆州刺史桓𤣥
以聞
宋少帝景平元年五月癸未白麞見義興陽羡太守王
準之獲以獻
景平二年六月白麞見南郡江陽太守王華獻之太祖
太祖時入奉大統以為休祥
文帝元嘉五年四月乙巳白麞見汝南武津太守鄭據
獲以獻
元嘉十二年正月白麞見東萊黄縣青冀州刺史王方
回以獻
元嘉十九年五月山陽張休宗獲白麞南兖州刺史臨
川王義慶以獻
元嘉二十年八月白麞見江夏安陸内史劉思考以獻
元嘉二十五年二月己丑白麞見淮南太守王休獲以
獻
元嘉二十五年四月戊午白麞見南琅邪太守王逺獲
以獻
元嘉二十五年五月辛未朔華林園白麞生二子皆白
園丞梅道念以聞
元嘉二十六年五月丙戌白麞見馬頭豫州刺史南平
王鑠以獻
元嘉二十七年正月己丑白麞見濟隂徐州刺史武陵
王諱以聞
元嘉二十七年四月癸丑華林園白麞生一白子園丞
梅道念以聞
元嘉二十九年六月壬戌白麞見晉陵暨陽南徐州刺
史始興王濬以獻
孝武帝孝建三年六月癸巳白麞見廣陵南兖州以獻
孝武帝大明元年七月丁丑白麞見東莱曲城縣獲以
獻
大明二年正月壬戌白麞見山陽山陽内史程天祚以
獻
大明二年二月辛丑白麞見濟北濟北太守殷孝祖以
獻
大明五年九月己巳白麞見南陽雍州刺史永嘉王子
仁以獻
大明六年四月戊辰白麞見滎陽湘州刺史建安王休
仁以獻
大明七年正月庚寅白麞見南陽荆州刺史臨海王子
頊以獻
大明七年六月己巳白麞見武陵臨沅太守劉衍以獻
大明七年九月癸未白麞見南陽雝州刺史劉秀之以
獻
明帝泰始三年五月癸酉白麞見南東海丹徒南徐州
刺史桂陽王休範以獻
泰始三年五月己卯白麞見北海都昌青州刺史沈文
秀以獻
泰始五年正月癸卯白麞見汝隂樓煩豫州刺史劉勔
以獻
明帝泰豫元年十月壬戌白麞見義興國山太守王藴
以獻
後廢帝元徽元年正月甲午白麞見海陵寧海寧海太
守孫嗣之以獻
文帝元嘉二十三年五月甲寅東宫隊白從陳超獲黒
麞於肥如縣皇太子以獻
元嘉二十三年十月辛巳東宫将魏榮獲青麞於秣陵
元嘉十年十二月營城縣民成公㑹之於廣陵髙郵界
獲白麞麂以獻
孝武帝大明元年二月己亥白麂見㑹稽諸暨縣獲以
獻
銀麂刑罰得共民不為非則至(闕/)
赤兔王者徳盛則至(闕/)
比翼鳥王者徳及髙逺則至(闕/)
赤雀周文王時銜丹書来至
晉愍帝建興三年四月癸酉赤雀見平州府舍
宋文帝元嘉二十年五月赤雀集南平郡府内史臧綽
以聞
孝武帝孝建元年五月己亥臨沂縣魯尚斯軍人於城
上獲赤雀太傅假黄鉞江夏王義恭以獻
福草者宗廟肅則生宗廟之中(闕/)
蒼烏者賢君脩行孝慈於萬姓不好殺生則来
宋孝武帝大明元年五月丁丑蒼烏見㐮陽縣
大明二年四月甲申蒼烏見㐮陽雍州刺史王𤣥謨以
獻
甘露王者徳至大和氣盛則降
栢受甘露王者耆老見敬則栢受甘露
竹受甘露王者尊賢愛老不失細㣲則竹葦受甘露
漢宣帝元康元年三月甘露降未央宫
漢宣帝神雀二年二月甘露降京師
神雀四年春甘露降京師
漢宣帝五鳳二年正月甘露降京師
漢成帝元延四年三月甘露降京師
漢光武建武中元元年五月郡國上甘露降
漢明帝永平十七年五月戊子夜帝夢見光武帝光烈
皇后夢中喜覺悲不能寐明旦上陵百官胡客悉㑹太
常丞上言一日陵樹葉有甘露帝令百官采甘露帝自
伏御牀視太后粧器奩中物流涕敕易奩中脂澤之具
永平十七年春甘露仍降京師
漢章帝元和中甘露降郡國
漢安帝延光三年四月丙戌甘露下沛國豐
延光三年七月甘露下左馮翊頻陽
漢桓帝延熹三年四月甘露降上郡
漢桓帝永康元年八月甘露降巴郡
魏文帝初郡國三十七言甘露降
魏少帝甘露元年五月鄴及上洛並言甘露降
魏元帝咸熙二年四月南深澤縣言甘露降
吳孫權黄武前建業言甘露降
黄武二年五月曲阿言甘露降
吳孫權赤烏元年三月零陵言甘露降
赤烏九年四月武昌言甘露降
吳孫權嘉禾五年三月武昌言甘露降於禮賓殿
吳孫皓甘露元年四月蒋陵言甘露降
晉武帝泰始十年四月乙亥甘露降西河離石
晉武帝咸寧元年四月丙戌甘露降張掖
咸寧元年五月戊午甘露降清河繹幕
咸寧元年九月甘露降太原晉陽
咸寧二年五月戊子甘露降𤣥莬郡治
咸寧三年六月戊申甘露降巴郡南充國
晉武帝太康五年三月乙卯甘露降東宫
太康七年四月甘露降京兆杜陵
太康七年五月甘露降魏郡鄴
晉恵帝元康四年五月甘露降樂陵郡
晉愍帝建興元年六月甘露降西平縣
建興三年八月己未甘露降新昌縣
晉愍帝建武元年六月丁丑甘露降夀春
晉元帝大興三年四月甘露降琅邪費
晉明帝泰寕二年正月巴郡言甘露降
晉成帝咸和四年四月甘露降武昌郡閤前栁樹太守
詡以聞
咸和六年三月甘露降寕州城内北園榛桃樹刺史以
聞
咸和七年四月癸巳甘露降京邑揚州刺史王導以聞
咸和八年四月癸卯甘露降廬江襄安縣蒋胄家
咸和八年四月癸卯甘露降宣城宛陵縣之須里
咸和九年四月甲寅甘露降吳國錢唐縣右鄉康巷之
柳樹
咸和九年十二月丙辰甘露降建平陵
咸和九年十二月丁酉甘露降武平陵
晉成帝咸康元年四月癸卯甘露降西堂桃樹
咸康二年三月甲戌甘露降鬱林城内
咸康二年四月甘露降西堂又降尚書都坐桃樹又降
㑹稽永興縣衆官畢賀戊午甘露降㑹稽山隂縣又降
吳興武康縣庚申又降武康
咸康三年四月戊午甘露降殿後桃李樹五月甘露降
義興陽羡縣柞樹東西十四歩南北十五歩
咸康七年四月丙子甘露降彭城王紘第内衆官畢賀
晉穆帝永和元年三月甘露降廬江郡内桃李樹太守
永以聞
永和五年十一月太常劉邵上崇平陵令王昂即日奏
行陵内甘露降於𤣥宫前殿
永和五年十二月己酉甘露降丹陽湖孰縣西界劉敷
墓松樹縣令王恬以聞衆官畢賀
晉簡文帝咸安二年正月甘露降隨郡灄陽縣界桑木
沾凝十餘里中
晉孝武帝太元十二年八月甘露降寕州界内刺史費
統以聞
太元十五年閏月甘露降永平陵
太元十六年十一月庚午甘露降句陽縣
太元十七年二月甘露降南海番禺縣楊樹
晉安帝元興二年十月甘露降武昌王成基家竹
元興三年三月己卯甘露降丹徒
元興三年四月己酉甘露降蘭臺
宋武帝永初元年九月庚辰甘露降丹徒現山
永初元年十月庚午甘露降興寧永寧二陵彌冠百餘
里
文帝元嘉三年閏正月己丑甘露降吳興烏程太守王
韶之以聞
元嘉四年五月辛巳甘露降齊郡西安臨朐城
元嘉四年十一月辛未朔甘露降初寧陵
元嘉四年十一月己丑甘露降南海熙安廣州刺史江
桓以聞
元嘉八年五月甘露降南海番禺
元嘉九年十一月壬子甘露降初寧陵
元嘉十一年八月甲辰甘露降費縣之沙里琅邪太守
吕綽以聞
元嘉十三年二月丁卯甘露降上明巴山
元嘉十三年二月甘露降吳縣武康董道益家園樹
元嘉十三年三月甲午甘露降初寧陵
元嘉十六年三月己卯甘露降廣州城北門楊樹刺史
陸徽以聞
元嘉十七年四月丁丑甘露降廣陵永福里梁昌季家
南兗州刺史江夏王義恭以聞
元嘉十七年甘露降髙平金鄉富民邨方三十里中徐
州刺史趙伯符以聞
元嘉十七年十一月乙酉甘露降樂游苑
元嘉十八年五月甲申甘露降丹陽秣陵衛将軍臨川
王義慶園揚州刺史始興王濬以聞
元嘉十八年六月甘露降廣陵廣陵孟玉秀家樹南兗
州刺史臨川王義慶以聞
元嘉十九年五月丁卯甘露降建康司徒參軍督護顧
俊之宅竹栁
元嘉十九年五月乙亥甘露降馬頭濟陽宋慶之園樹
太守荀預以聞
元嘉二十一年甘露降益州府内梨李樹刺史庾俊之
以聞
元嘉二十一年四月甘露頻降樂遊苑
元嘉二十一年四月甘露降彭城綏輿里徐州刺史臧
質以聞
元嘉二十一年四月甘露降義陽平陽太守龎秀之以
聞
元嘉二十二年十一月辛巳甘露降南郡江陵方城里
荆州刺史南譙王義宣以聞
元嘉二十二年十二月丁酉甘露降長寧陵陵令包誕
以聞
元嘉二十三年二月丁未甘露降樂遊苑苑丞張寳以
聞
元嘉二十三年九月丙子甘露降長寧陵陵令華林以
聞
元嘉二十三年十二月庚子甘露降襄陽郡治雍州刺
史武陵王諱以聞
元嘉二十三年十二月辛丑甘露頻降樂遊苑苑丞何
道之以聞
元嘉二十四年二月己亥庚子甘露頻降景陽山山監
張績以聞
元嘉二十四年二月己亥癸卯三月丙辰甘露頻降景
陽山華林園丞陳襲祖以聞
元嘉二十四年三月甲寅甘露降潯陽松滋江州刺史
廬陵王紹以聞
元嘉二十四年四月癸未甘露降潯陽松滋丙申又降
江州城内桐樹丁酉又降城北數里之中江州刺史廬
陵王紹以聞
元嘉二十四年七月乙卯甘露降京師揚州刺史始興
王濬以聞
元嘉二十四年七月甘露降㐮城治下無量寺雍州刺
史武陵王諱以聞
元嘉二十四年十月甲午甘露降魏興郡内太守韋寕
民以聞
元嘉二十三年至二十四年十二月甘露頻降状如細
雪京都及郡國處處皆然不可稱紀
元嘉二十五年十一月庚辰甘露降南郡荆州刺史南
譙王義宣以聞
元嘉二十五年十一月乙未甘露降丹陽秣陵巖山
元嘉二十六年三月壬午甘露降景陽山華林園丞梅
道念以聞
元嘉二十六年三月庚寅癸巳甘露頻降武昌江州刺
史廬陵王紹以聞
元嘉二十六年四月甲辰丙午戊申甘露頻降豫章南
昌太守劉思考以聞
元嘉二十六年七月甘露降南郡江陵荆州刺史南譙
王義宣以聞
元嘉二十七年四月乙卯丙辰丁巳甘露頻降豫章南
昌戊午午時天氣清明有綵霧映覆郡邑甘露又自雲
降太守劉思考以聞
元嘉二十七年五月甲戌甘露降東海丹徒南徐州刺
史始興王濬以聞
元嘉二十八年二月戊辰甘露降鍾山延賢寺揚州刺
史廬陵王紹以聞
元嘉二十八年二月壬午甘露降徽音殿前果樹
元嘉二十八年二月甘露降合歡殿後香花諸草
孝武帝孝建元年三月丙辰甘露降華林園
孝建二年三月己酉甘露降丹陽秣陵中里路與之墓
樹
孝建二年三月辛亥甘露降長寧陵松樹
孝建二年三月甘露降㐮陽民家梨樹
孝建二年三月戊午甘露降丹陽秣陵尚書謝荘園竹
林荘以聞
孝武帝大明元年四月癸卯甘露降華林園桐樹
大明三年三月己卯甘露降樂遊苑梅樹
大明三年三月戊子甘露降宣城郡舍太守張辯以聞
大明四年正月壬辰甘露降初寧陵松樹
大明四年二月丙申甘露降長寧陵松樹
大明四年二月乙巳甘露降丹陽秣陵龍山丹陽尹孔
靈符以聞
大明五年四月辛亥甘露降吳興安吉太守歴陽王子
頊以聞
大明五年四月乙卯甘露降吳興烏程太守歴陽王子
頊以聞
大明六年二月戊午甘露降建康靈燿寺及諸苑園及
秣陵龍山至於婁湖是日又降句容江寧二縣
大明七年三月丙申甘露降尋陽松滋太守劉矇以聞
大明七年四月己未甘露降荆州城内刺史臨海王子
頊以聞
大明七年十二月辛丑朔甘露降吳興烏程令茍卞之
以聞
明帝泰始二年四月己未甘露降上林苑苑令徐承道
以獻
泰始二年四月庚申甘露降華林園園令臧延之以獻
泰始二年五月己未甘露降丹陽秣陵縣舍齋前竹丹
陽尹王景文以獻
泰始三年十一月庚申甘露降晉陵晉陵太守王藴以
聞
泰始三年十一月癸亥甘露降南東海丹徒建岡徐州
刺史桂陽王休範以聞
泰始三年十二月壬午甘露降崇寧陵揚州刺史建安
王休仁以聞
後廢帝元徽四年十一月乙巳甘露降吳興烏程太守
蕭恵明以聞
順帝昇明二年十二月甘露降建康禁中里
昇明二年十一月甘露降南東海武進彭山太守謝朏
以聞
昇明二年十一月甘露降吳興長城卞山太守王奂以
聞
威香者王者禮備則常生(闕/)
　宋書卷二十八
　宋書卷二十八考證
符瑞志中元嘉三十年十一月壬午白鹿見於南琅邪
　○(臣承蒼/)按孝武帝紀書孝建元年正月己亥朔以
　此推之元嘉三十年十一月内並無壬午日干支二
　字必有一誤
銀麂刑罰得共民不為非則至○共疑作中
　
　
　
　
　
　
　
　
　
　宋書卷二十八考證
