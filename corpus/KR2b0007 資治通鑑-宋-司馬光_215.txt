
　資治通鑑卷二百十四　　宋　司馬光　撰
　　　　　　　　　　　　　　胡三省　音注
　唐紀三十(起閼逢閹茂盡重/光大荒落凡八年)
　　𤣥宗至道大聖大明孝皇帝中之中
開元二十二年春正月己巳上發西京己丑至東都張
九齡自韶州入見(見賢遍翻都考異曰唐紀二年六月/戊子至東  己丑張九齡至自韶州)
(今從/實録)求終䘮不許　二月壬寅秦州地連震壞公私屋
殆盡吏民壓死者四千餘人命左丞相蕭嵩賑恤(壞音/怪賑)
(津忍/翻)　方士張果自言有神仙術誑人云堯時為侍中
於今數千嵗多往來恒山中(恒山時屬定州恒陽縣/界誑居况翻恒户登翻)則
天以來屢徴不至相州刺史韋濟薦之上遣中書舍人
徐嶠齎璽書迎之(相息亮翻/璽斯氏翻)庚寅至東都肩輿入宫恩
禮甚厚　張九齡請不禁鑄錢三月庚辰敕百官議之
裴耀卿等皆曰一啟此門恐小人棄農逐利而濫惡更
甚(自武后以來民間/多惡錢官不能禁)祕書監崔沔曰若稅銅折役則官
冶可成計估度庸則私鑄無利易而可久簡而難誣(沔/彌)
(兖翻折之舌/翻易以䜴翻)且夫錢之為物貴以通貨利不在多何待
私鑄然後足用也右監門録事參軍劉秩曰(唐十六衛/府皆有録)
(事參軍正八品下掌受諸曹及五府之/外府事句稽抄目印給紙筆監古衘翻)夫人富則不可
以賞勸貧則不可以威禁若許其私鑄貧者必不能為
之臣恐貧者益貧而役於富富者益富而逞其欲漢文
帝時吳王濞富埓天子鑄錢所致也(事見十四卷漢文/帝五年濞匹備翻)
(埒力/輟翻)上乃止秩子𤣥之子也(劉子𤣥即知幾避/帝嫌名以字行)　夏四
月壬辰以朔方節度使信安王禕兼闗内道采訪處置
使増領涇原等十二州(處昌/吕翻)　吏部侍郎李林甫柔佞
多狡數深結宦官及妃嬪家伺候上動靜無不知之(伺/相)
(吏/翻)由是每奏對常稱㫖上恱之(稱尺/證翻)時武惠妃寵幸傾
後宫生夀王清諸子莫得為比太子浸疎薄林甫乃因
宦官言於惠妃願盡力保䕶夀王惠妃徳之隂為内助
由是擢黄門侍郎(武考異曰舊傳云初侍中裴光庭妻/  三思女詭譎有材略與林甫私中)
(官髙力士本出三思家及光庭卒武氏衘哀祈於力士/請林甫代其夫位力士未敢言𤣥宗使中書令蕭嵩擇)
(相久之以右丞韓休對𤣥宗然之乃令草詔力士遽漏/於武氏乃令林甫白休休既入相甚徳林甫與嵩不和)
(乃薦林甫堪為宰相恵妃隂助之因拜黄門侍郎𤣥宗/眷遇益深按光庭妻一寡婦耳豈敢遽引所私代其夫)
(為相韓休正直雖得林甫先/報必不至薦之為相今不取)五月戊子以裴耀卿為侍
中張九齡為中書令林甫為禮部尚書同中書門下三
品(為李林甫得權太子廢張本顔真卿疏曰天寳已後/閻官袁思藝日宣詔至中書𤣥宗動静必告林甫林)
(甫先意奏請𤣥宗驚喜若/神以此權柄恩寵日甚)　上種麥於苑中帥太子以
下親往芟之(帥讀曰率/芟所衘翻)謂曰此所以薦宗廟故不敢不
親且欲使汝曹知稼穡艱難耳又徧以賜侍臣曰比遣
人視田中稼多不得實故自種以觀之(種藝之事天有/雨暘之不時地)
(有肥磽之不等而人力又有至不至故所收有厚薄之/異也若人君不奪農時人得盡其力則地無遺利矣豈)
(必待自種而/觀其實哉)　六月壬辰幽州節度使張守珪大破契
丹(使疏吏翻下同契欺訖翻又音喫三考異曰實録守/珪大破林胡按㑹要契丹事二十  年守珪大破之)
(盖實録以契丹即戰/國時林胡地故云然)遣使獻㨗　薛王業疾病上憂之
容髪為變(為于/偽翻)七月己巳薨贈諡惠宣太子　上以裴
耀卿為江淮河南轉運使(南考異曰舊紀云充江淮以/  囘造使今從舊食貨志)
於河口置輸場八月壬寅於輸場東置河隂倉西置柏
崖倉(髙宗咸亨二年於洛州河陽縣柏崖/置倉開元十年廢今復因舊基置之)三門東置集
津倉西置鹽倉鑿漕渠十八里以避三門之險(參考新/舊志乃)
(是鑿山開車路十/八里非漕渠也)先是舟運江淮之米至東都含嘉倉
僦車陸運三百里至陜率兩斛用十錢耀卿令江淮舟
運悉輸河隂倉更用河舟運至含嘉倉及太原倉自太
原倉入渭輸闗中凡三嵗運米七百萬斛省僦車錢三
十萬緡(按舊制東都含嘉倉積江淮之米載以大輿運/而西至于陜三百里率兩斛計庸錢千此耀卿)
(所省之大數也十錢誤當從千錢為是先悉薦翻僦即/就翻陜失冉翻更工衡翻  考異曰舊志云四十萬貫)
(今從耀卿傳舊志又云明年耀卿拜侍中蕭炅代焉按/耀卿二十一年建此議今年為侍中始置河隂倉後三)
(年方見成効則非作/侍中時解此職也)或説耀卿獻所省錢(説式/芮翻)耀卿曰
此公家贏縮之利耳奈何以之市寵乎悉奏以為市糴
錢(糴徙/厯翻)　張果固請歸恒山制以為銀青光禄大夫號
通𤣥先生厚賜而遣之後卒好異者奏以為尸解(解佳/買翻)
(仙家所謂尸解譬猶蟬蜕蟬飛/而蜕在也卒子恤翻好呼到翻)上由是頗信神仙(明皇/改集)
(仙為集賢殿是其初心不信神仙也至是則頗信矣又/至晩年則深信矣史言正心為難漸入於邪而不自覺)
　冬十二月戊子朔日有食之　乙巳幽州節度使張
守珪斬契丹王屈烈及可突干𫝊首(𫝊考異曰舊守珪/  屈烈作屈刺契)
(丹傅來年正月/傅首今從實録)時可突干連年為邊患趙含章薛楚玉
皆不能討守珪到官屢擊破之可突干困迫遣使詐降
守珪使管記王悔就撫之悔至其牙帳察契丹上下殊
無降意(降户江/翻下同)但稍徙營帳近西北密遣人引突厥謀
殺悔以叛悔知之(近其/靳翻)牙官李過折(傅考異曰舊契丹/  作遇折今從實)
(録及守/珪傳)與可突干分典兵馬爭權不叶悔説過折使圖
之(説式/芮翻)過折夜勒兵斬屈烈及可突干盡誅其黨帥餘
衆來降(帥讀/曰率)守珪出師紫䝉川(據晉書載記秦漢之間/東胡邑于紫䝉之野唐)
(書地理志平州有紫䝉白狼昌黎等/戍盖平州之北境契丹之南界也)大閱以鎮撫之梟
屈烈可突干首于天津之南(梟堅/堯翻)突厥毗伽可汗為其
大臣梅録啜所毒(厥九勿翻伽求迦翻可從/刋入聲汗音寒啜陟劣翻)未死討誅
梅録啜及其族黨既卒子伊然可汗立尋卒弟登利可
汗立(卒子恤翻舊史曰登利華言果報也伊考異曰舊/傳伊然立詔宗正卿李詮弔祭冊立  然為立碑)
(廟無幾伊然病卒又立其弟為登利可汗按張九齡集/敕登利可汗書云今又遣從叔金吾大將軍佺弔祭又)
(云建碑立廟貽範紀功然則告䘮/時登利已立矣實録銓亦作佺)庚戌來告䘮　禁京
城匄者置病坊以廩之(時病坊分置於諸寺以悲田/養病本於釋教也匄古太翻)
二十三年春正月契丹知兵馬中郎李過折來獻㨗制
以過折為北平王檢校松漠州都督(同考異曰實録云/  幽州節度副大)
(使舊傳云授特進檢校松漢州都督按過折雖/有功唐未必肯使為幽州節度使今從舊傳)乙亥上
耕籍田九推乃止(杜佑曰是年親耕有司進儀注天子/三推公卿九推庶人終畝帝欲重耕)
(籍遂進耕五十餘歩/盡壠乃止推吐雷翻)公卿以下皆終畝赦天下都城酺
三日(都城謂東都/城酺音蒲)上御五鳯樓酺宴觀者諠隘樂不得
奏金吾白梃如雨不能遏(隘烏懈翻/梃待鼎翻)上患之髙力士奏
河南丞嚴安之為理嚴(唐赤縣丞從七品理/治也唐諱治改曰理)為人所畏
請使止之上從之安之至以手板繞場畫地曰犯此者
死于是盡三日人指其畫以相戒無敢犯者時命三百
里内刺史縣令各帥所部音樂集于樓下各較勝負(帥/讀)
(曰/率)懷州刺史以車載樂工數百皆衣文繡服箱之牛皆
為虎豹犀象之狀(詩大東曰晥彼牽牛不以服箱注云/服牝服也箱大車之箱也疏云兩較)
(之間謂之箱甫田云乃求萬斯箱書傳云長幾充箱是/車内容物之處丘氏曰服箱猶言駕車也衣於既翻)
魯山令元徳秀惟遣樂工數人連袂歌于蒍(魯山古魯/縣夏孔甲)
(時豢龍氏劉累所遷之地漢為魯陽縣屬南陽郡後魏/置魯陽郡隋復為魯縣屬汝州唐為魯山縣以縣有魯)
(山故名于蒍者徳秀所為歌也蒍韋委翻今考異曰明/皇雜録作于蒍新傳作于蒍于未詳其義  從雜録)
上曰懷州之人其塗炭乎立以刺史為散官(散官無職/事散蘇旱)
(翻/)徳秀性介潔質樸士大夫皆服其髙　上美張守珪
之功欲以為相張九齡諫曰宰相者代天理物非賞功
之官也上曰假以其名而不使任其職可乎對曰不可
惟名與器不可以假人君之所司也(左傳記孔/子之言)且守珪
纔破契丹陛下即以為宰相若盡滅奚厥(奚厥謂奚與/突厥厥九勿)
(翻/)將以何官賞之上乃止二月守珪詣東都獻㨗拜右
羽林大將軍兼御史大夫賜二子官賞賚甚厚(賚來/代翻)
初殿中侍御史楊汪既殺張審素(事見上卷/十九年)更名萬頃
(更工/衡翻)審素二子瑝琇皆㓜(瑝户肓翻又/音皇琇音秀)坐流嶺表尋逃
歸謀伺便復讐(伺相/吏翻)三月丁夘手殺萬頃於都城擊表
於斧言父寃狀欲之江外殺與萬頃同謀陷其父者至
汜水為有司所得(汜音/祀)議者多言二子父死非罪穉年
孝烈能復父讐宜加矜宥(穉直/利翻)張九齡亦欲活之裴耀
卿李林甫以為如此壞國法(壞音/怪)上亦以為然謂九齡
曰孝子之情義不顧死然殺人而赦之此塗不可啟也
乃下敕曰國家設法期於止殺各伸為子之志誰非徇
孝之人展轉相讐何有限極咎繇作士(咎與臯同古勞/翻繇與陶同餘)
(招/翻)法在必行曾參殺人亦不可恕宜付河南府杖殺士
民皆憐之為作哀誄牓於衢路(為于偽翻/誄魯水翻)市人歛錢葬
之於北邙恐萬頃家發之仍為疑冢數處(多作冢以疑/之使莫知其)
(所𦵏之/的處)　唐初公主實封止三百户中宗時太平公主
至五千户率以七丁為限開元以來皇妹止千户皇女
又半之皆以三丁為限駙馬皆除三品員外官而不任
以職事公主邑入至少至不能具車服(少詩/沼翻)左右或言
其太薄上曰百姓租賦非我所有戰士出死力賞不過
束帛女子何功而享多户邪且欲使之知儉嗇耳秋七
月咸宜公主將下嫁(咸宜公主/下嫁楊洄)始加實封至千户公主
武恵妃之女也于是諸公主皆加至千户　冬十月戊
申突騎施冦北庭及安西撥换城(騎竒/寄翻)　閏月壬午朔
日有食之(長考異曰舊紀作十一月壬申朔按/  厯十一月壬子朔今從實録唐厯)　十二
月乙亥冊故蜀州司户楊𤣥琰女為夀王妃(為帝納妃/於後宮以)
(亂國張本云考異曰實録載冊文云𤣥璬長女按陳鴻/長恨歌傳  詔髙力士潜搜外宫得楊𤣥琰女於夀邸)
(舊貴妃傳云𤣥琰女早孤養於叔父𤣥璬又云或奏𤣥/琰女容色冠代宜䝉召見時妃衣道士服號太真新傳)
(云始為夀王妃云云遂召内禁中即為自出妃意者匄/籍女官號太真更為夀王娶韋昭訓女而太真得幸舊)
(史葢諱/之耳)𤣥琰汪之曾孫也(楊汪見一百八十三卷/隋煬帝大業十二年)　是
嵗契丹王過折為其臣湼禮所殺(湼奴結翻為考異曰/舊傳過折  可突干)
(餘黨泥裏所殺不云朝廷如何處置泥裏今据張九齡/集有上賜契丹都督湼禮敕又有賜張守珪敕云湼禮)
(自擅難以義責而未有名位恐其不安卿可/宣示朝㫖使知無它也葢泥裏即湼禮也)并其諸子
一子刺乾奔安東得免(刺盧逹翻乾音干開元二/年移安東都䕶府於平州)湼禮
上言過折用刑殘虐衆情不安故殺之上赦其罪因以
湼禮為松漠都督且賜書責之曰卿之蕃法多無義於
君長(長知/兩翻)自昔如此朕亦知之然過折是卿之王有惡
輙殺之為此王者不亦難乎但恐卿為王後人亦爾常
不自保誰願作王亦應防慮後事豈得取快目前突厥
尋引兵東侵奚契丹湼禮與奚王李歸國擊破之
二十四年春正月庚寅敕天下逃户聽盡今年内自首
有舊産者令還本貫無者别俟進止踰限不首(首式/又翻)當
命専使搜求散配諸軍(使疏/吏翻)　北庭都䕶葢嘉運擊突
騎施大破之(葢古盍/翻姓也)　二月甲寅宴新除縣令於朝堂
上作令長新戒一篇賜天下縣令(朝直遥翻/長知兩翻)　庚午更
皇子名(更工衡翻皇考異曰舊紀唐厯二十三年/七月景子  太子諸王皆改名今從實録)鴻曰
瑛潭曰琮浚曰璵洽曰琰㳙曰瑶滉曰琬涺曰琚濰曰
璲(璲音/遂)澐曰璬(璬公/了翻)澤曰璘清曰瑁(瑁音/冒)洄曰玢(玢方/貧翻)
沐曰琦溢曰環沔曰理泚曰玼漼曰珪澄曰珙潓曰瑱
(瑱他/甸翻)漎曰璿(璿從/宣翻)滔曰璥(璥居/影翻)　舊制考功貟外郎掌
試貢舉人有進士李權陵侮貟外李昻議者以員外郎
位卑不能服衆三月壬辰敕自今委禮部侍郎試貢舉
人　張守珪使平盧討擊使左騎衛將軍安禄山討奚
契丹叛者(擊使疏吏翻驍/堅堯翻下同)禄山恃勇輕進為虜所敗夏
四月辛亥守珪奏請斬之禄山臨刑呼曰(敗蒲邁翻/呼火故翻)大
夫不欲滅奚契丹邪奈何殺禄山守珪亦惜其驍勇乃
更執送京師張九齡批曰昔穰苴誅莊賈(史記齊景公/使司馬穰苴)
(為將穰苴曰願得君之寵臣以監軍景公使莊賈往賈/素驕貴穰苴與之約日中㑹于軍門夕時乃至穰苴以)
(賈後期斬之以令三軍批匹/迷翻判也今人謂之批判)孫武斬宫嬪(孫武以兵法/見吴王闔廬)
(吴王曰可以勒兵小試於婦人乎曰可於是出宮中美/女百八十人分為二隊以王寵姬二人名為隊長皆令)
(持㦸約束既布三令五申於是皷之右婦人大笑孫子/曰約束不行申令不熟將之罪也復三令五申而皷之)
(左婦人復大笑孫子斬左右隊長以狥用其次為隊長/而復皷婦人左右前後跪起皆中䋲墨規矩於是吴王)
(知孫子能用/兵以為將)守珪軍令若行禄山不宜免死上惜其才
敕令免官以白衣將領(將即/亮翻)九齡固爭曰禄山失律䘮
師於法不可不誅且臣觀其貎有反相不殺必有後患
(䘮息浪翻/相息亮翻)上曰卿勿以王夷甫識石勒枉害忠良(晉石/勒年)
(十四隨邑人行販洛陽倚嘯上東門王衍見而異之顧/謂左右曰向者胡雛吾觀其聲視有竒志恐將為天下)
(之患馳遣收/之㑹勒已去)竟赦之(守考異曰𤣥宗實録四月辛亥張/  珪奏禄山統戎失律挫敗軍威)
(請依軍法决斬許之禄山臨刑抗聲言曰兩蕃未和忍/殺壮士豈為大夫謀也守珪以禄山嘗㨗於擒生聞其)
(言遂捨之以聞肅宗實録云禄山為互市牙郎盗羊事/發守珪怒追捕至欲擊殺之禄山大呼曰大夫不欲滅)
(奚契丹兩蕃邪而殺壮士守珪竒其貌壮其言遂釋之/姚汝能作禄山事迹其盗羊事與肅宗實録同又云二)
(十一年守珪令禄山奏事中書令張九齡見之謂裴光/庭曰亂幽州者此胡也又云二十四年禄山為平盧將)
(討奚契丹失利守珪奏請斬之九齡批曰穰苴出征必/誅荘賈孫武行令亦斬宫嬪守珪軍令若行禄山不宜)
(免死𤣥宗惜其勇鋭但令免官白衣展効九齡奏請誅/之𤣥宗曰卿豈以王夷甫識石勒使臆斷禄山難制邪)
(竟不誅之孫樵作西齋録其序曰張守珪以安禄山叛/者何貸刑咈教稔禍階也禄山乃張守珪部將嘗犯令)
(張曲江令守珪斬之不從果使亂天下故書曰張守珪/以安禄山叛舊張九齡傳云張守珪以禆將安禄山討)
(奚契丹敗衂執送京師請行朝典九齡奏劾曰穰苴出/軍必誅莊賈孫武教戰亦斬宫嬪守珪軍令必行禄山)
(不宜免死上特捨之九齡奏曰禄山狼子野心面有逆/相臣請因罪戮之冀絶後患上曰卿勿以王夷甫知石)
(勒故事誤害忠良遂放歸蕃新傳語裴光庭事如事迹/執送京師事如舊傳舊禄山傳盗羊事如事迹而無失)
(利請斬事新傳亦然舊傳仍云二十年守珪為幽州節/度使禄山盗羊事覺按裴光庭二十一年卒是年冬九)
(齡乃為相云與光庭語誤也孫樵云曲江令守珪斬之/尤為失實實録二十一年守珪猶在隴右與吐蕃立分)
(界碑未至幽州舊傳云二十年為節度亦誤也按禄山/若始為互市牙郎守珪安能知其終亂天下釋而不殺)
(孫樵豈得以叛罪加之邪若如舊九齡傳守珪執送京/師𤣥宗自赦之則守珪何罪而時人咎之也若謂盗羊)
(䘮師兩次當死則禄山豈祇用辭而得免兩死邪若如/𤣥宗實録守珪奏請行法得報聽許感其一言輙舍之)
(則守珪必不敢輕易反覆如此且九齡何從而得見其/面而云面有逆相邪若云守珪未嘗奏請行灋則張九)
(齡集有賜守珪敕云禄山等輕我兵威曽不審料致令/損失宜其就誅卿既行之軍灋合爾又賜平盧將士敕)
(云安禄山之誅緣輕敵太過勿因此畏懦致失後圖是/當時曽許之行誅矣若云守珪自捨之非𤣥宗意則又)
(賜守珪敕云禄山勇而無謀遂至失利衣甲資盗挫我/軍威論其輕敵合加重罪然初聞勇鬭亦有誅殺又冦)
(戎未滅軍令從權故不以一敗棄之將欲收其後效也/不行薄責又無所懲宜且停官令白衣將領卿更審量)
(本状亦任隨事處之今以諸書參考葢禄山失律守珪/奏請行灋故前敕云卿既行之軍灋合爾又云禄山之)
(誅緣輕敵太過似謂守珪已誅之矣既而守珪感其言/惜其驍勇欲殺則不忍欲捨則已先奏聞且恐不能厭)
(服將士之心或者報未到故執送京師使上自裁之冀/上見其材力而赦之亦猶陳平執樊噲衛青囚蘇建耳)
(上因是欲赦之而九齡執奏云守珪軍令若行禄山不/宜免死是并劾守珪不斷於閫外乃更執以諉上之辭)
(也九齡因此見之而云面有逆相上終欲赦之故九齡/不得已草敕云卿更審量本状隨事處之守珪得此敕)
(即捨之以聞如此則與𤣥宗實/録相應而於人情差似相近)安禄山者本營州雜胡
初名阿犖山其母巫也(新書曰禄山本姓康其母居突/厥中禱于軋犖山虜所謂戰鬬)
(神者而生禄山故以為字從母/冐姓安氏阿烏葛翻犖吕角翻)父死母擕之再適突厥
安延偃㑹其部落破散與延偃兄子思順俱逃來故冐
姓安氏名禄山又有史窣干者(窣蘇/骨翻)與禄山同里閈先
後一日生(按考異曰舊傳云思明除日生禄山元日生/  禄山事迹天寳十載正月二十日上及貴)
(妃為禄山作/生日今不取)及長相親愛皆為互市牙郎以驍勇聞(牙/郎)
(駔儈也南北物價定於/其口而後相與貿易)張守珪以禄山為捉生將禄山
每與數騎出輙擒契丹數十人而返狡猾善揣人情(將/即)
(亮翻騎竒寄/翻揣初委翻)守珪愛之養以為子窣干嘗負官債亡入
奚中為奚遊奕所得欲殺之窣干紿曰我唐之和親使
也(紿湯亥翻/使疏吏翻)汝殺我禍且及汝國遊奕信之送詣牙帳
窣干見奚王長揖不拜奚王雖怒而畏唐不敢殺以客
禮館之(館古/玩翻)使百人隨窣干入朝窣干謂奚王曰王遣
人雖多觀其才皆不足以見天子聞王有良將瑣髙者
何不使之入朝(瑣髙者葢奚中酋豪之號非人名也前/已有李詩瑣髙将即亮翻朝直遥翻)
奚王即命瑣髙與牙下三百人隨窣干入朝窣干將至
平盧先使人謂軍使裴休子曰奚使𤨏髙與精鋭俱來
聲云入朝實欲襲軍城宜謹為之備先事圖之休子乃
具軍容出迎至館悉阬殺其從兵執瑣髙送幽州(使疏/吏翻)
(先悉薦翻/從才用翻)張守珪以窣干為有功奏為果毅累遷將軍
後入奏事上與語悦之賜名思明(安史事/始此)　故連州司
馬武攸望之子温眘坐交通權貴杖死(帝平韋氏武攸/望貶死眘時刅)
(翻/)乙丑朔方河東節度使信安王禕貶衢州刺史廣武
王承宏貶房州别駕涇州刺史薛自勸貶澧州别駕皆
坐與温眘交遊故也承宏守禮之子也(豳王守禮章懷/太子賢之子)
辛未蒲州刺史王琚貶通州刺史坐與禕交書也　五
月醴泉妖人劉志誠作亂驅掠路人將趣咸陽(妖於喬/翻趣七)
(喻/翻)村民走告縣官焚橋斷路以拒之(斷音/短)其衆遂潰數
日悉擒斬之　六月初分月給百官俸錢　初上因籍
田赦命有司議増宗廟籩豆之薦及服紀未通者太常
卿韋縚奏請宗廟每坐籩豆十二(縚土刀翻/坐徂臥翻)兵部侍郎
張均職方郎中韋述議曰聖人知孝子之情深而物類
之無限故為之節制人之嗜好本無憑凖宴私之饌與
時遷移故聖人一切同歸於古屈到嗜芰屈建不以薦
以為不以私欲干國之典(國語楚屈到嗜芰有疾召其/宗老而屬之曰祭我必以芰)
(及祥宗老將薦芰屈建命去之曰國君有牛享大夫有/羊饋士有豚犬之奠庶人有魚炙之薦籩豆脯醢則上)
(下共之不羞珍異不陳庶侈不以其私欲干國之典遂/不用芰竒寄翻菱一名芰説文曰楚謂之芰秦謂之薢)
(茩今俗但言蓤芰武陵記四角三角/曰芰兩角曰蓤好呼到翻去𦍑吕翻)今欲取甘㫖肥濃
皆充祭用茍踰舊制其何限焉書曰黍稷非馨明徳惟
馨(書成王命/君陳之言)若以今之珍饌平生所習求神無方何必
泥古則簠簋可去而盤盂盃按當在御矣韶濩可息而
箜􁧔箏笛當在奏矣(舜樂曰韶湯樂曰濩箜􁧔漢武帝/使樂人侯調所作或云侯輝所作)
(今按其形似瑟而小七絃用撥彈之如琵琶舊唐書曰/箜􁧔胡樂也漢靈帝好之體曲而長二十三絃豎抱于)
(懐用兩手齊奏俗名擘箜􁧔鳯首箜􁧔有項加軫七絃/鄭善子作開元中進形如阮咸其下缺小而身大旁有)
(小缺取其身便也一曰箜􁧔乃鄭衛之音權輿以其亡/國之聲故號空國之侯亦曰坎侯風俗通云漢武帝時)
(丘仲作笛按周禮笙師掌敎箎篴又云起於羌人後漢/馬融所賦横笛空洞無底剡其二孔五孔一出其背正)
(似今之尺八李善為之注七孔今一尺四寸此乃今之/横笛耳太常鼔吹部中所謂横吹非融所賦者融賦易)
(京君明識音律故本四孔加以一君明所加孔後出是/謂商聲五音畢沈約宋書亦云京房備其五音周禮笙)
(師注杜子春云篴乃今時所吹五孔篴以融約所記論/之則古篴不應有五孔子春之說亦未為然今三禮圖)
(畫篴亦横設而有五孔不知出何/典據篴與笛同簠音甫簋居洧翻)既非正物後嗣何觀
夫神以精明臨人者也不求豐大茍失於禮雖多何為
豈可廢棄禮經以從流俗且君子愛人以禮不求茍合
况在宗廟敢忘舊章太子賔客崔沔議曰祭祀之興肇
於太古茹毛飲血則有毛血之薦未有麴糵則有𤣥酒
之奠(司烜氏以鑒取明水於/月為𤣥酒糵魚列翻)施及後王禮物漸備(施弋/智翻)
然以神道致敬不敢廢也籩豆簠簋樽罍之實皆周人
之時饌也其用通於宴饗賔客而周公制禮與毛血𤣥
酒同薦鬼神國家由禮立訓因時制範清廟時饗禮饌
畢陳用周制也(如簠簋籩豆鉶羮之類/饌雛戀翻又雛晥翻)園陵上食時膳
具設遵漢法也(如叔孫通請薦含/桃之類上時掌翻)職貢來祭致逺物也
有新必薦順時令也苑囿之内躬稼所收蒐狩之時親
發所中莫不薦而後食盡誠敬也若此至矣復何加焉
(中竹仲翻/復扶又翻)但當申敕有司無或簡怠則鮮美肥濃盡在
是矣不必加籩豆之數也(自此以上諸人之議/皆因舊禮而申之)上固欲
量加品味(量音/良)縚又奏每室加籩豆各六四時各實以
新果珍羞從之縚又奏䘮服舅緦麻三月從母外祖父
母皆小功五月外祖至尊同於從母之服姨舅一等服
則輕重有殊(姨即從母也/從才用翻)堂姨舅親即未踈恩絶不相
為服舅母來承外族不如同㸑之禮竊以古意猶有所
未暢者也請加外祖父母為大功九月姨舅皆小功五
月堂舅堂姨舅母並加至袒免(五服止於緦麻此外有/袒免之服袒者偏脱衣)
(䄂而露其肩免者以布廣一寸從項申而前/交於額上又却向後繞於䯻袒音但免音問)崔沔議曰
正家之道不可以貳總一定義理歸本宗是以内有齊
斬(齊音/咨)外皆緦麻尊名所加不過一等此先王不易之
道也願守八年明㫖一依古禮(崔沔所謂詔㫖見二百/十二卷七年曰八年者)
(通帝即位先天/之年數之也)以為萬代成法韋述議曰䘮服傳曰禽
獸知母而不知父野人曰父母何等焉都邑之士則知
尊禰矣(傳直戀翻/禰奴禮翻)大夫及學士則知尊祖矣聖人究天
道而厚於祖禰繫族姓而親其子孫母黨比於本族不
可同貫明矣今若外祖與舅加服一等堂舅及姨列於
服紀則中外之制相去幾何廢禮徇情所務者末古之
制作者知人情之易揺恐失禮之將漸别其同異輕重
相懸(易以䜴翻/别彼列翻)欲使後來之人永不相雜㣲㫖斯在豈
徒然哉茍可加也亦可減也往聖可得而非則禮經可
得而隳矣先王之制謂之彛倫(彛常也倫/道理次叙)奉以周旋猶
恐失墜一紊其叙庸可止乎請依議禮䘮服為定(紊音/問)
禮部員外郎楊仲昌議曰(唐禮部郎掌五禮舉/其儀制而辯其名數)鄭文貞
公魏徵始加舅服至小功五月雖文貞賢也而周孔聖
也以賢改聖後學何從竊恐内外乖序親疎奪倫情之
所㳂何所不至昔子路有姊之䘮而不除孔子曰先王
制禮行道之人皆不忍也子路除之(見記/檀弓)此則聖人援
事抑情之明例也記曰毋輕議禮(禮器/之言)明其蟠於天地
並彼日月賢者由之安敢損益也敕姨舅既服小功舅
母不得全降宜服緦麻堂姨舅宜服袒免均説之子也
(説讀/曰悦)　秋八月壬子千秋節羣臣皆獻寳鏡張九齡以
為以鏡自照見形容以人自照見吉凶乃述前世興廢
之源為書五卷謂之千秋金鏡録上之(上時/掌翻)上賜書褒
美　甲寅突騎施遣其大臣胡禄逹干來請降許之(騎/竒)
(寄翻降/户江翻)　御史大夫李適之承乾之孫也以才幹得幸
於上數為承乾論辯甲戍追贈承乾恒山愍王(承乾廢/見一百)
(九十七卷太宗貞觀十七年數/所角翻為于偽翻恒户登翻)　乙亥汴哀王璥薨
冬十月戊申車駕發東都先是敕以來年二月二日行
幸西京(先悉/薦翻)㑹宫中有恠明日上召宰相即議西還裴
耀卿張九齡曰今農收未畢請俟仲冬李林甫潜知上
指二相退林甫獨留言於上曰長安洛陽陛下東西宫
耳往來行幸何更擇時借使妨於農收但應蠲所過租
税而已(蠲圭/𤣥翻)臣請宣示百司即日西行上恱從之過陜
州以刺史盧奐有善政題贊於其聽事而去(稱人之美/曰費陜失)
(冉翻聽/讀曰㕔)奐懷慎之子也丁卯至西京　朔方節度使牛
仙客前在河西能節用度勤職業倉庫充實器械精利
上聞而嘉之欲加尚書張九齡曰不可尚書古之納言
唐興以來惟舊相及敭厯中外有徳望者乃為之仙客
本河湟使典(事見上卷十五年相/息亮翻使疏吏翻)今驟居清要恐羞朝
廷上曰然則但加實封可乎對曰不可封爵所以勸有
功也邊將實倉庫修器械乃常務耳(將即/亮翻)不足為功陛
下賞其勤賜之金帛可也裂土封之恐非其宜上黙然
李林甫言於上曰仙客宰相才也何有於尚書九齡書
生不逹大體(仙考異曰舊林甫傳曰林甫以九齡言告/  客仙客翌日見上泣讓官爵按時不聞)
(仙客在京/今從唐厯)上悦明日復以仙客實封為言(復扶/又翻)九齡固
執如初上怒變色曰事皆由卿邪九齡頓首謝曰陛下
不知臣愚使待罪宰相事有未允臣不敢不盡言上曰
卿嫌仙客寒㣲如卿有何閥閲九齡曰臣嶺海孤賤(九/齡)
(韶州/人)不如仙客生於中華(牛仙客/涇州人)然臣出入臺閣典司
誥命有年矣(九齡厯司勲員/外郎中書舍人)仙客邊隅小吏目不知書
若大任之恐不愜衆望(愜苦/叶翻)林甫退而言曰茍有才識
何必辭學天子用人有何不可十一月戊戌賜仙客爵
隴西縣公食實封三百户　初上欲以李林甫為相問
於中書令張九齡九齡對曰宰相繫國安危陛下相林
甫臣恐異日為廟社之憂上不從時九齡方以文學為
上所重林甫雖恨猶曲意事之侍中裴耀卿與九齡善
林甫并疾之是時上在位嵗久漸肆奢欲怠於政事而
九齡遇事無細大皆力爭林甫巧伺上意日思所以中
傷之(伺相吏翻/中竹仲翻)上之為臨淄王也趙麗妃皇甫徳儀劉
才人皆有寵(帝置六儀徳/儀其一也)麗妃生太子瑛徳儀生鄂王
瑶才人生光王琚及即位幸武恵妃麗妃等愛皆弛恵
妃生夀王瑁寵冠諸子太子與瑶琚㑹於内第(時太子/諸王皆)
(居禁中冠/古玩翻)各以母失職有怨望語駙馬都尉楊洄尚咸
宜公主常伺三子過失以告恵妃(咸宜公主武恵妃之/女故楊洄黨於恵妃)
惠妃泣訴於上曰太子隂結黨與將害妾母子亦指斥
至尊上大怒以語宰相欲皆廢之(語牛/倨翻)九齡曰陛下踐
阼垂三十年太子諸王不離深宫(離力/智翻)日受聖訓天下
之人皆慶陛下享國久長子孫蕃昌(蕃音/煩)今三子皆已
成人不聞大過陛下奈何一旦以無根之語喜怒之際
盡廢之乎且太子天下本不可輕揺昔晉獻公聽驪姬
之讒殺申生三世大亂(左傳晉獻公殺其世子申生立/驪姬之子里克殺之公子夷吾)
(重耳及子圉爭/國三世大亂)漢武帝信江充之誣罪戾太子京城流
血(事見/漢紀)晉惠帝用賈后之讚廢愍懷太子中原塗炭(事/見)
(晉/紀)隋文帝納獨孤后之言黜太子勇立煬帝遂失天下
(事見/隋紀)由此觀之不可不慎陛下必欲為此臣不敢奉詔
上不恱林甫初無所言退而私謂宦官之貴幸者曰此
主上家事何必問外人上猶豫未决惠妃密使官奴牛
貴兒謂九齡曰有廢必有興公為之援宰相可長處九齡
叱之以其語白上上為之動色(處昌吕翻上/為于偽翻)故訖九齡
罷相太子得無動林甫日夜短九齡於上上浸疎之(考/)
(異曰明皇雜録云林甫請見屢陳仙客實封九齡頗懐/誹謗于時方秋上命髙力士以白羽扇賜之九齡惶恐)
(作賦以獻新傳亦云然按實録仙客加實封在十月而/九齡集白羽扇賦序云開元二十四年夏盛暑奉敕使)
(大將軍髙力士賜宰相白羽扇九齡預焉竊有所感立/獻賦云云敕報曰朕近賜羽扇聊以滌暑佳彼勁翮方)
(資用利與夫棄捐篋笥義不同也然則上以盛夏遍賜/宰臣扇非以秋日獨賜九齡但九齡因此獻賦自寄意)
(耳/)林甫引蕭炅為户部侍郎炅素不學(炅古/廻翻)嘗對中書
侍郎嚴挺之讀伏臘為伏獵挺之言於九齡曰省中豈
容有伏獵侍郎由是出炅為岐州刺史故林甫怨挺之
九齡與挺之善欲引以為相嘗謂之曰李尚書方承恩
(李林甫時以/禮部尚書相)足下宜一造門與之欵䁥挺之素負氣薄
林甫為人竟不之詣林甫恨之益深挺之先娶妻出之
更嫁蔚州刺史王元琰元琰坐贓罪下三司按鞫挺之
為之營解林甫因左右使於禁中白上上謂宰相曰挺
之為罪人請屬所由(造七到翻更工衡翻蔚紆勿翻/下遐嫁翻為于偽翻屬之欲翻)九
齡曰此乃挺之出妻不宜有情上曰雖離乃復有私(復/扶)
(又翻下/無復同)於是上積前事以耀卿九齡為阿黨壬寅以耀
卿為左丞相九齡為右丞相並罷政事以林甫兼中書
令仙客為工部尚書同中書門下三品領朔方節度如
故(仙考異曰唐厯曰宰相遥領節度自/  客始按蕭嵩已遥領河西非始此)嚴挺之貶洺州
刺史(舊志洺州京師東北/一千五百八十五里)王元琰流嶺南上即位以來
所用之相姚崇尚通宋璟尚法張嘉貞尚吏張說尚文
李元紘杜暹尚儉韓休張九齡尚直各其所長也九齡
既得辠自是朝廷之士皆容身保位無復直言李林甫
欲蔽塞人主視聽自専大權明召諸諫官謂曰今明主
在上羣臣將順之不暇烏用多言諸君不見立仗馬乎
食三品料一鳴輙斥去悔之何及(塞悉則翻去羌吕翻/唐舊儀每日尚乘以)
(廐馬八匹分為左右廂立於正殿側宫門外俟仗下即/散若大陳設則馬在樂懸之北與大象相次進馬二人)
(戎服執鞭侍立于/馬之左隨馬進退)補闕杜璡嘗上書言事(璡資辛翻上/時掌翻  考)
(異曰唐厯作杜/珽今從新書)明日黜為下邽令(唐制上縣令從六品/上補闕從七品上以)
(此言之則非黜也葢唐人重内官而品之/髙下不論也况遺補供奉言地居清要乎)自是諫爭路
絶矣牛仙客既為林甫所引専給唯諾而已(爭讀曰諍/唯于癸翻)
然二人皆謹守格式百官遷除各有常度雖竒才異行
不免終老常調其以巧謟邪險自進者則超騰不次自
有它蹊矣林甫城府深密人莫窺其際好以甘言㗖人
而隂中傷之不露辭色凡為上所厚者始則親結之及
位埶稍逼輙以計去之(行下孟翻調徒弔翻/中竹仲翻去羌吕翻)雖老奸巨
猾無能逃於其術者(如韋堅楊慎矜/王鉷之類是也)
二十五年春正月初置𤣥學博士(崇𤣥學習老子莊子/文子列子亦曰道舉)
每嵗依明經舉　二月敕曰進士以聲韵為學多昧古
今明經以帖誦為功罕窮㫖趣自今明經問大義十條
對時務策三首進士試大經十帖　戊辰新羅王興光
卒(卒子/恤翻)子承慶襲位　乙酉幽州節度使張守珪破契
丹於捺禄山(使疏吏翻契欺訖翻/又音喫捺奴軋翻)　己亥河西節度使
崔希逸襲吐蕃破之於青海西初希逸遣使謂吐蕃乞
力徐曰兩國通好今為一家何必更置兵守捉妨人耕
牧請皆罷之乞力徐曰常侍忠厚(吐從暾入聲崔希逸/葢帶散騎常侍鎮河)
(西故稱之使疏吏翻/好呼到翻捉反角翻)言必不欺然朝廷未必専以邊事
相委萬一有姦人交闘其間掩吾不備悔之何及希逸
固請乃刑白狗為盟各去守備于是吐蕃畜牧被野(朝/直)
(遙翻去羌吕翻被/皮義翻畜許救翻)時吐蕃西擊勃律勃律來告急上命
吐蕃罷兵吐蕃不奉詔遂破勃律上甚怒㑹希逸傔人
孫誨入奏事(傔苦念翻傔從也唐制凡諸軍鎮大使副/使以下皆有傔人别奏以為之使大使傔)
(二十五人别奏十人副/使傔二十人别奏八人)自欲求功奏稱吐蕃無備請掩
擊必大獲上命内給事趙惠琮與誨偕往審察事宜(唐/内)
(侍省有内給事十人從五品下掌承㫖勞問分判省事/凡元日冬至百官賀皇后則出入宣傳宫人衣服費用)
(則具品秩計其多/少春秋宣送中書)惠琮等至則矯詔令希逸襲之希逸
不得已發兵自凉州南入吐蕃二千餘里至青海西與
吐蕃戰大破之斬首二千餘級乞力徐脱身走惠琮誨
皆受厚賞自是吐蕃復絶朝貢(復扶又翻下而/復同朝直遥翻)　夏四
月辛酉監察御史周子諒彈牛仙客非才引䜟書為證
(薛居正五代史曰天后朝有䜟辭云首尾三鱗六十年/兩角犢子自狂顛龍蛇相鬬血成川當時好事者解云)
(兩角犢子牛也必有牛姓干/唐祚監古衘翻彈徒丹翻)上怒命左右㩧于殿庭(㩧/蒲)
(角翻擊也/又匹角翻)絶而復蘇仍杖之朝堂流瀼州至藍田而死
(瀼如羊翻又而章翻藍田縣漢晉屬京兆後魏真君七/年併入霸城太和十一年復後周置藍田郡隋廢郡為)
(縣屬京兆府九域志在府東南七十里此考異曰舊紀/云子諒以妄陳休咎於朝堂决殺實録  月則曰子諒)
(彈奏仙客非才引妖䜟為證上怒召入禁中責之左右/拉者數四氣絶而蘇及仙客傳則云子諒竊言於御史)
(大夫李適之曰牛仙客不才濫登相位大夫國之懿親/豈得坐觀其事適之遽奏子諒之言上大怒廷詰子諒)
(子諒辭窮於朝堂决杖配流瀼州行至藍田死舊仙客/傳亦然今從此月實録及舊紀栁宗元周君墓碣云有)
(唐貞臣汝南周氏諱某字某又曰在天寳年有以諂䛕/至相位賢臣放退公為御史抗言以白其事得死于墀)
(下宗元集此碣雖無名字然其/事則子諒也云在天寳年誤矣)李林甫言子諒張九齡
所薦也甲子貶九齡荆州長史　楊洄又奏太子瑛鄂
王瑶光王琚云與太子妃兄駙馬薛鏽潜搆異謀(鏽息/六翻)
(又息救翻薛考異曰新傳曰二十五年洄復搆瑛瑶琚/與妃之兄  鏽異謀惠妃使人詭召太子二王曰宫中)
(有賊請介以入太子從之妃白帝曰太子二王謀反甲/而來帝使中人視之如言遽召宰相林甫議答曰陛下)
(家事非臣所宜豫帝意决乃廢瑛等按瑛等與恵妃相/猜忌已久雖承妃言豈肯遽被甲入宫又按廢太子制)
(書云䧟元良於不友誤二子於不義不言被甲入宫也/盖洄譛瑛等云欲害夀王瑁耳今從舊傳但云潜搆異)
(謀/)上召宰相謀之李林甫對曰此陛下家事非臣等所
宜豫上意乃决乙丑使宦者宣制於宫中廢瑛瑶琚為
庶人(於宫中廢之用李林甫家事之言也庶考異曰獨/孤及作裴稹行状云公為起居郎三  人以罪廢)
(夀王以母寵子愛議者頗有奪宗之嫌道路憫黙朝野/疑愳公乃從容請間慷慨獻諫上述新城之敫鑒下陳)
(戾園之元龜謂興亡之由在廢立之地天子感悟改容/以謝因詔以給事中授公公曰陛下絶招諫之路為日)
(固久今臣一言而荷殊寵則言者衆矣何以錫之上善/其敏而多其讓乃止不拜尋除尚書禮部貟外郎按稹)
(光庭之子當是時周子諒杖死張九齡逺貶稹若敢為/太子直寃則聲振宇宙豈得湮沒無聞而諸書皆不言)
(此事葢出於/及之虚美耳)流鏽於瀼州瑛瑶琚尋賜死城東驛鏽賜
死於藍田瑶琚皆好學有才識死不以罪人皆惜之(好/呼)
(到/翻)丙寅瑛舅家趙氏妃家薛氏瑶舅家皇甫氏坐流貶
者數十人惟瑶妃家韋氏以妃賢得免　五月夷州刺
史楊濬坐贓當死上命杖之六十流古州(夷州漢牂柯/地其後為徼)
(外隋開置綏陽縣屬明陽郡武徳四年置夷州於思州/寧夷縣明陽屬焉而綏陽屬義州貞觀元年廢夷州而)
(明陽寧夷屬務州四年復置夷州於黔州都上縣尋又/自都上移於綏陽貞觀十二年李𢎞節開夷獠置古州)
(屬容州/都督府)左丞相裴耀卿上疏以為决杖贖死恩則甚優
解體受笞事頗為辱止可施之徒𨽻不當及於士人上
從之　癸未敕以方隅底定令中書門下與諸道節度
使量軍鎮閑劇利害審計兵防定額於諸色征人及客
户中召募丁壯長充邊軍増給田宅務加優恤　辛丑
上命有司選宗子有才者授以臺省及法官京縣官敇
曰違道慢常義無私於主法修身効節恩豈薄於它人
期於帥先勵我風俗(帥讀/曰率)　秋七月己夘大理少卿徐
嶠(岵考異曰舊紀作徐/  今從刑法志通典)奏今嵗天下斷死刑五十八大
理獄院由來相傳殺氣太盛鳥雀不栖今有鵲巢其樹
于是百官以幾致刑措上表稱賀(斷丁亂翻幾居/依翻上時掌翻)上歸
功宰輔庚辰賜李林甫爵晉國公牛仙客豳國公(異考/  曰)
(實録七月戊寅有司奏囚減少上歸美宰臣制曰斷獄/五十殆至無刑遂封二人又十月丙午上因聽政問京)
(城囚徒有司奏有五十人怡然有喜色下制曰日者叢/棘之地烏鵲來巢今結諸刑名纔逾五十其刑部侍郎)
(鄭少㣲等各賜中上考二者未/詳其為一事二事今從舊紀)上命李林甫牛仙客與
法官刪修律令格式成九月壬申頒行之　先是西北
邊數十州多宿重兵(先悉/薦翻)地租營田皆不能贍(贍而/艶翻)始
用和糴之法有彭果者因牛仙客獻策請行糴法於闗
中戊子敕以嵗稔榖賤傷農命増時價什二三和糴東
西畿粟各數百萬斛(東畿都畿也西畿/京畿也糴他厯翻)停今年江淮所
運租自是闗中蓄積羡溢(羡延/面翻)車駕不復幸東都矣(復/扶)
(又/翻)癸巳敕河南北租應輸含嘉太原倉者(據李泌傳太/原倉在陜州)
(西/)皆留輸本州　太常博士王璵(璵音余璵考異曰舊/傳不言  鄉里世系)
(新傳云方慶六世孫又新舊傳皆云抗疏請置春壇因/遷太常博士不知其本何官也新表王方慶五世孫璵)
(事肅宗按方慶長安二年卒距此才三十六年不應已/有五世六世孫能上疏恐璵偶與之同名實非也今不)
(取/)上疏請立青帝壇以迎春從之冬十月辛丑制自今
立春親迎春於東郊時上頗好祀神鬼(好呼/到翻)故璵專習
祠祭之禮以干時上恱之以為侍御史領祠祭使璵祈
禱或焚紙錢類巫覡(漢以來䘮𦵏有瘞錢後世俚俗稍/以紙寓錢為鬼事使疏吏翻覡刑)
(狄/翻)習禮者羞之　壬申上幸驪山温泉乙酉還宫　己
丑開府儀同三司廣平文貞公宋璟薨　十二月丙午
惠妃武氏薨贈諡貞順皇后　是嵗命將作大匠康諐
素之東都毁明堂(諐與愆同籕文也新/書禮樂志作諐素)諐素上言毁之
勞人請去上層(去羌/吕翻)卑於舊九十五尺仍舊為乾元殿
從之　初令租庸調租資課(調徒/弔翻)皆以土物輸京都(西/京)
(東都租庸調髙祖太宗之法/租資課必開元以來之法)
二十六年春正月乙亥以牛仙客為侍中　丁丑上迎
氣於滻水之東(滻音/産)　制邊地長征兵召募向足自今
鎮兵勿復遣(復扶/又翻)在彼者縱還　今天下州縣里别置
學　壬辰以李林甫領隴右節度副大使以鄯州都督
杜希望知留後(鄯時戰翻/又音善)二月乙夘以牛仙客兼河東
節度副大使(牛仙客先已領/朔方今兼河東)　己未葬貞順皇后于敬
陵(武恵妃諡貞順皇后敬陵在/京兆萬年縣東南四十里)　壬戌敇河曲六州胡
坐康待賔散𨽻諸州者聽還故土於鹽夏之間置宥州
以處之(徙六胡州見二百十二卷十年今併六胡州之/地以為宥州舊志宥州去京師二千一百里夏)
(户雅翻處/昌吕翻)　三月吐蕃冦河西節度使崔希逸擊破之
鄯州都督知隴右留後杜希望攻吐蕃新城㧞之以其
地為威戎軍(鄯州星宿川西北三百五十里有威戎/軍  考異曰舊傳作威武軍今從實録)置
兵一千戌之　夏五月乙酉李林甫兼河西節度使(已/領)
(隴右又/兼河西)丙申以崔希逸為河南尹希逸自念失信於吐
蕃(以背乞力/徐之盟也)内懷愧恨未幾而卒(幾居/豈翻)　太子瑛既死
李林甫數勸上立夀王瑁上以忠王璵年長且仁孝恭
謹又好學意欲立之猶豫嵗餘不决自念春秋浸髙三
子同日誅死繼嗣未定常忽忽不樂寢膳為之減髙力
士乘間請其故(數所角翻長知兩翻好呼到翻/樂音洛為于偽翻間古莧翻)上曰汝
我家老奴豈不能揣我意(揣初/委翻)力士曰得非以郎君未
定邪上曰然對曰大家何必如此虚勞聖心但推長而
立(長知兩翻肅考異曰統紀叙力士語云但從/大枒注謂  宗也大枒語不可曉今從新傳)誰敢復
爭(復扶/又翻)上曰汝言是也汝言是也由是遂定六月庚子
立璵為太子　辛丑以岐州刺史蕭炅為河西節度使
總留後事鄯州都督杜希望為隴右節度使太僕卿王
昱為劒南節度使(昊考異曰舊傳作王/  今從實録唐厯)分道經略吐蕃
仍毁所立赤嶺碑(立碑見上卷/二十一年)　突騎施可汗蘇禄素
亷儉毎攻戰所得輙與諸部分之不留私蓄由是衆樂
為用(樂音/洛)既尚唐公主又潜通突厥及吐蕃突厥吐蕃
各以女妻之蘇禄以三國女為可敦又立數子為葉䕶
用度浸廣由是攻戰所得不復更分晚年病風一手攣
縮(妻七細翻復扶又翻/下面復同攣閭緣翻)諸部離心酋長莫賀逹干都摩
度兩部最彊(酋慈由翻長知兩翻新考異曰㑹要作莫/賀咄逹干今從實録  傳作都摩支今從)
(實録/舊傳)其部落又分為黄姓黑姓互相乖阻(突騎施種人/自謂娑葛後)
(者為黄姓蘇/禄部為黒姓)于是莫賀逹干勒兵夜襲蘇禄殺之都摩
度初與莫賀逹干連謀既而復與之異立蘇禄之子骨
啜為吐火仙可汗以收其餘衆與莫賀逹干相攻莫賀
逹干遣使告磧西節度使葢嘉運(磧七/迹翻)上命嘉運招集
突騎施㧞汗那以西諸國吐火仙與都摩度據碎葉城
黑姓可汗爾微特勒據怛邏斯城(碎葉川長千里西屬/怛邏斯城其城初屬)
(石國石常分兵鎮之葢古盍翻騎竒寄翻可從刋入聲/汗音寒怛當割翻邏郎佐翻  考異曰唐厯作怛邏斯)
(今從/實録)相與連兵以拒唐　太子將受冊命儀注有中嚴
外辦及絳紗袍(唐制皇帝大祀致齋之日晝漏上水一/刻侍中版奏請中嚴諸衛入陳于殿庭)
(文武五品已上袴褶陪位諸侍從之官服其器服諸侍/臣齋者結佩詣閤奉迎二刻侍中版奏外辦乘輿乃出)
(朝㑹諸衛立仗百官就列已定侍中亦奏外辦不請中/嚴皇帝将出駕發前七刻擊三皷爲一嚴前五刻擊二)
(皷為再嚴侍中版奏請中嚴有司陳鹵簿前二刻擊三/皷為三嚴諸衛以次入立于殿庭羣官立朝堂侍中中)
(書令已下奉迎于西階侍中奉寳乘黄令進路於太極/殿西階南向于牛將軍執長刀立路前北向黄門侍郎)
(立侍臣之前□者二人既外辦太僕卿攝衣而升正立/執轡乘輿出升路太后皇后亦有中嚴外辦皆尚儀版)
(奏皇太子中嚴外辦左庶子版奏皇帝冠通天冠則服/絳紗袍冬至受朝賀祭還燕羣臣養老之服也太子冠)
(逺遊冠亦服絳紗袍謁廟還宫/元日朔日入朝釋奠之服也)太子嫌與至尊同稱表
請易之左丞相裴耀卿奏停中嚴改外辦曰外備改絳
紗袍為朱明服秋七月己巳上御宣政殿冊太子(異考/  曰)
(元載肅宗實録云二十七年七/月壬辰行典禮今從𤣥宗實録)故事太子乘輅至殿門
至是太子不就輅自其宫歩入是日赦天下己夘冊忠
王妃韋氏為太子妃　杜希望將鄯州之衆奪吐蕃河
橋築鹽泉城於河左吐蕃發兵三萬逆戰希望衆少不
敵(將即亮翻又音如字鄯音善又/時戰翻吐從暾入聲少始紹翻)將卒皆懼左威衛郎
將王忠嗣帥所部先犯其陳所向闢易殺數百人虜陳
亂(將即亮翻嗣祥吏翻/帥讀曰率陳讀曰陣)希望縱兵乘之虜遂大敗置鎮
西軍於鹽泉(鎮西軍在河州/西百八十里)忠嗣以功遷左金吾將軍
　八月辛巳勃海王武藝卒子欽茂立　九月丙申朔
日有食之　初儀鳯中吐蕃陷安戎城而據之(初劒南/度茂州)
(之西築安戎城戌之以迮吐蕃南鄙生羌導吐蕃/取之因守之遂并西洱河諸蠻東與松茂嶲接)其地
險要唐屢攻之不克劒南節度使王昱築兩城於其側
頓軍蒲婆嶺下(新舊作蓬婆嶺其地在雪山外杜/甫詩所謂次取蓬婆雪外城是也)運資
糧以逼之吐蕃大發兵救安戎城昱衆大敗死者數千
人(人考異曰舊傳將士數萬/  皆沒于賊今從實録)昱脱身走糧仗軍資皆棄
之貶昱栝州刺史再貶髙要尉而死　戊午冊南詔䝉
歸義為雲南王(水經注雲南郡本雲山縣地也蜀劉氏/建興二年置郡自唐戎州開邊縣而南)
(七十里至曲州又二/千五百里至雲南城)歸義之先本哀牢夷地(哀牢夷漢/明帝之時)
(内/附)居姚州之西東南接交趾西北接吐蕃蠻語謂王曰
詔先有六詔曰䝉舍曰䝉越曰越析曰浪穹曰様備曰
越澹(邆考異曰新書六詔曰䝉嶲越析浪穹/  睒施浪䝉舍今從竇滂雲南别録)兵刀相埒
莫能相壹(埒力/輟翻)厯代因之以分其勢䝉舍最在南故謂之
南詔髙宗時䝉舍細奴邏初入朝細奴邏生邏盛邏盛
生盛邏皮盛邏皮生皮邏閤(朝直遥翻邏郎佐翻子考/異曰新傳云䝉氏父  以)
(名相屬細奴邏生邏盛炎邏盛炎生炎閤武后時邏盛/炎身入朝妻方娠生盛邏皮喜曰我又有子雖死唐地)
(足矣炎閤立死開元時弟盛邏皮立生皮邏閤授特進/臺登郡王炎閤未有子時以閤羅鳯為嗣及生子還其)
(宗而名承閤遂不改按邏盛炎之子盛邏皮豈得云以/名相屬既有炎閤豈得云我又有子雖死唐地足矣今)
(從舊南詔傳及楊國忠傳雲南别録/又舊南詔傳閤皆作閣今從新傳)皮邏閤浸彊大而
五詔微弱㑹有破渳河蠻之功(渳河即西洱河/洱音乃吏翻)乃賂王
昱求合六詔為一昱為之奏請(為于/偽翻)朝廷許之仍賜名
歸義於是以兵威脅服羣蠻不從者滅之遂擊破吐蕃
徙居大和城其後卒為邊患(南詔事始此其先烏蠻别/種夷語山陂陀為和故謂)
(之大和城/卒子恤翻)　冬十月戊寅上幸驪山温泉　壬辰上還
宫　是嵗於西京東都往來之路作行宫千餘間　分
左右羽林置龍武軍以萬騎營𨽻焉(騎竒/寄翻)　潤州刺史
齊澣奏自𤓰歩濟江迂六十里請自京口埭下直濟江
穿伊婁河二十五里即逹楊子縣立伊婁埭從之(埭音/代按)
(舊書本紀齊澣開伊婁河於揚州南𤓰州浦則今之𤓰/州運河是也但楊子縣今為真州治所安能二十五里)
(即逹楊子縣若自𤓰洲逹楊子橋則二十五里而近/今之楊子橋或者唐之楊子縣治所橋以此得名也)
二十七年春正月壬寅命隴右節度大使榮王琬自至
本道廵按處置諸軍(處昌/吕翻)選募闗内河東壯士三五萬
人詣隴右防遏至秋末無冦聽還　羣臣請加尊號曰
聖文二月己巳許之因赦天下免百姓今年田租　夏
四月癸酉敕諸隂陽術數自非昏䘮卜擇皆禁之　己
丑以牛仙客為兵部尚書兼侍中李林甫為吏部尚書
兼中書令總文武選事(葢令牛仙客總武選李林/甫總文選也選須絹翻)　六
月癸酉以御史大夫李適之兼幽州節度使幽州將趙
堪白真陁羅矯節度使張守珪之命使平盧軍使烏知
義擊叛奚餘黨於横水之北(横水當作潢水新書作湟/水舊書張守珪傳作潢水)
(今從之潢水在遼國今臨潢府界志云自營州度/松陘嶺北行四百里至潢水使疏吏翻將即亮翻)知義
不從白真陁羅矯稱制指以迫之知義不得已出師與
虜遇先勝後敗守珪隱其敗状以克獲聞事頗泄上令
内謁者監牛仙童往察之(内謁者監唐正六品下掌内/宣傳及諸親命婦朝㑹所司)
(籍其人數/送内侍省)守珪重賂仙童歸罪於白真陁羅逼令自縊
死(縊於/計翻)仙童有寵於上衆宦官疾之共發其事上怒甲
戌命楊思朂杖殺之思勗縳格杖之數百刳取其心割
其肉㗖之(㗖徒濫翻/又徒覽翻)守珪坐貶括州刺史太子太師蕭
嵩嘗賂仙童以城南良田數頃李林甫發之嵩坐貶青
州刺史　秋八月乙亥磧西節度使葢嘉運擒突騎施
可汗吐火仙(磧七迹翻/葢古盍翻)嘉運攻碎葉城吐火仙出戰敗
走擒之於賀邏嶺分遣疏勒鎮守使夫蒙靈詧與㧞汗
那王阿悉爛逹干潜引兵突入怛邏斯城擒黑姓可汗
爾微遂入曳建城取交河公主(交河公主事始二百/一十二卷十一年)悉
收散髪之民數萬以與㧞汗那王威震西陲　壬午吐
蕃冦白草安人等軍(白草軍在蔚茹水之西又鄯州星/宿州之西有安人軍蔚茹水在原)
(州蕭闗縣此時吐蕃兵不能/至疑白草軍當作白水軍)隴右節度使蕭炅擊破之
(炅火/廻翻)　甲申追諡孔子為文宣王先是祀先聖先師周
公南向孔子東向坐制自今孔子南向坐被王者之服
釋奠用宫懸(先悉薦翻被皮義翻周禮王宫懸諸侯軒/懸卿大夫判懸士特懸注云宫懸四面懸)
(象宫室四靣有牆故謂之宫懸軒懸三面其/形曲判懸又去其一面特懸又去其一面)追贈弟子
皆為公侯伯(顔淵兖公閔子騫費侯冉伯牛鄆侯仲弓/薛侯冉有徐侯季路衛侯宰我齊侯子貢)
(黎侯子游吴侯子夏魏侯曽參成伯顓孫師陳伯澹臺/減明江伯宓子賤單伯原憲原伯公冶長莒伯南宫适)
(郯伯公晢哀郳伯曽㸃宿伯顔路杞伯商瞿䝉伯髙柴/其伯漆雕開滕伯公伯寮任伯司馬牛向伯樊遲樊伯)
(有若卞伯公西赤邵伯巫馬期鄫伯梁鱣梁伯顔栁蕭/伯冉孺郜伯曹恤豐伯伯䖍鄒伯公孫龍黄伯冉季産)
(東平伯秦子南少梁伯漆雕歛武城伯顔子驕琅邪伯/漆雕徒父須句伯壞駟赤北徵伯商澤睢陽伯石作蜀)
(郈邑伯任不齊任城伯公夏首亢父伯公良孺東牟伯/后處營丘伯秦開彭衙伯奚容箴下邳伯公肩定新伯)
(顔襄臨沂伯鄔單銅鞮伯句井彊淇陽伯罕父黒乘丘/伯秦商上洛伯申黨召陵伯公祖子之期思伯榮子期)
(雩婁伯縣成渠野伯左人郢臨淄伯燕伋漁陽伯鄭子/徒滎陽伯秦非汧陽伯施常乘氏伯顔噲朱虗伯步叔)
(乘停干伯顔之僕東武伯原亢籍萊蕪伯樂欬昌平伯/亷潔菖父伯顔何開陽伯叔孫㑹任丘伯狄黒臨濟伯)
(郝㢲平陸伯孔患汶陽伯公西/與如重丘伯公西箴祝阿伯)　九月戊午處木昆鼠
尼施弓月等諸部先𨽻突騎施者皆帥衆内附(帥讀/曰率)仍
請徙居安西管内　太子更名紹(更工/衡翻)　冬十月辛巳
改修東都明堂(按舊書帝紀即東都/乾元殿改修明堂)　丙戌上幸驪山
温泉十一月辛丑還宫　甲辰明堂成　劒南節度使
張宥文吏不習軍旅悉以軍政委團練副使章仇兼瓊
(據舊志上元後置團練使余攷唐制凡有團結兵之地/則置團練使此時蜀有黎雅卭翼茂五州鎮防團結兵)
(故有團練副使安史亂/後諸州皆置團練使矣)兼瓊入奏事盛言安戎城可取
上悦之丁巳以宥為光禄卿十二月以兼瓊為劒南節
度使　初睿宗䘮既除祫于太廟自是三年一祫五年
一禘是嵗夏既禘冬又當祫(祫疾/夾翻)太常議以為祭數則
凟(數所/角翻)請停今年祫祭自是通計五年一祫一禘從之
(史言如此乃合於/五年再殷祭之義)
二十八年春正月癸巳上幸驪山温泉庚子還宫　二
月荆州長史張九齡卒上雖以九齡忤㫖逐之(卒子恤/翻忤五)
(故/翻)然終愛重其人每宰相薦士輙問曰風度得如九齡
不(不讀/曰否)　三月丁亥朔日有食之　章仇兼瓊潜與安
戎城中吐蕃翟都局及維州别駕董承晏結謀使局開
門引内唐兵盡殺吐蕃將卒使監察御史許逺將兵守
之(將即亮翻/監古莧翻)逺敬宗之曾孫也(永徽顯慶之間許敬宗/以姦佞致位公輔安史)
(之亂逺乃能効死節以報國/史故著其世以勉為臣者)　甲寅葢嘉運入獻㨗上
赦吐火仙罪以為左金吾大將軍嘉運請立阿史那懷
道之子昕為十姓可汗從之(立考異曰舊傳云嘉運請/  懷道之子昕為可汗以)
(鎮撫之莫賀逹干不肯曰討平蘇禄本是我之元謀若/立史昕為主則國家何以酬賞於我乃不立史昕便令)
(莫賀逹干統衆二十七年嘉運詣闕獻俘仍令將吐火/仙獻于太廟㑹要二十九年以解瑟羅之子昕為可汗)
(遣兵送之天寳元年昕至碎葉西南俱南城為莫賀咄/逹干所殺三年安西節度使馬靈詧斬之更立其酋長)
(為在地米里骨咄禄毗伽可汗按實録開元二十八年/三月甲寅葢嘉運俘吐火仙來獻四月辛未冊十姓可)
(汗阿史那昕妻李氏為交河公主十二月乙夘突騎施/可汗莫賀逹干率其妻子及纛官首領百餘帳内屬初)
(莫賀逹干與烏蘇萬洛扇誘諸蕃叛于我上命葢嘉運/宣恩招諭皆相率而降新傳云逹干不肯立昕即誘部)
(落叛詔嘉運招諭乃率妻子等降遂命統其衆後數年/復以昕為可汗遣兵䕶送昕至俱闌城為莫賀咄所殺)
(莫賀咄自為可汗安西節度使天䝉靈詧誅斬之若如/舊傳所言嘉運便以莫賀逹干為可汗統衆則莫賀不)
(應復叛且立可汗當須朝廷冊命嘉運豈得擅立于塞/外也若未以為可汗則實録十二月不應謂突騎施可)
(汗莫賀逹干也若如㑹要所言二十九年始立昕為可/汗則實録二十八年四月不應已謂昕為十姓可汗也)
(葢嘉運既平突騎施即奏立昕為十姓可汗故莫賀逹/干不服而叛明皇乃以莫賀逹干為小可汗止統突騎)
(施之衆使嘉運招諭之故來降然昕為十姓可汗兼統/諸部故明皇遣兵送之而為莫賀逹干所殺事或然也)
(但實録脱略疑不敢質故略/采諸書所見存其梗槩書之)　夏四月辛未以昕妻李
氏為交河公主　六月吐蕃圍安戎城　上嘉葢嘉運
之功以為河西隴右節度使使之經略吐蕃嘉運恃恩
流連不時發(葢嘉運恃其邊功以自眤於人主是從流/於上也在京師以酒色自娱而不即赴鎮)
(是從流於下也史以/流連二字言之㫖哉)左丞相裴耀卿上疏(上時掌翻/疏所去翻)以
為臣近與嘉運同班觀其舉措誠勇烈有餘然言氣矜
誇恐難成事昔莫敖狃于蒲騷之役卒䘮楚師(左傳楚/莫敖屈)
(瑕既敗鄖師於蒲騷復伐羅鬭伯比送之曰莫敖必敗/舉􁀙髙心不固矣遂見楚子楚子入告夫人鄧曼鄧曼)
(曰莫敖狃於蒲騷之役将自用也君若不鎮撫其不設/備乎莫敖果不設備及羅羅與盧戎兩軍之大敗之狃)
(女九翻陸徳明曰騷音/蕭又音縿卒子恤翻)今嘉運有驕敵之色臣竊憂之
况防秋非逺未言發日若臨事始去則士卒尚未相識
何以制敵且將軍受命鑿凶門而出今乃酣飲朝夕殆
非憂國愛人之心若不可改易宜速遣進塗仍乞聖恩
嚴加訓勵上乃趣嘉運行(趣讀/曰促)已而嘉運竟無功(葢嘉/運小)
(器易盈志氣惰/矣安能有功)　秋八月甲戌幽州奏破奚契丹　冬
十月甲子上幸驪山温泉辛巳還宫　吐蕃冦安戎城
及維州發闗中彊騎救之(騎竒/寄翻)吐蕃引去更命安戎城
曰平戎(更工/衡翻)　十一月罷牛仙客朔方河東節度使
突騎施莫賀逹干聞阿史那昕為可汗怒曰首誅蘇禄
我之謀也今立史昕何以賞我遂帥諸部叛上乃立莫
賀逹干為可汗使統突騎施之衆命葢嘉運招諭之十
二月乙夘莫賀逹干降(帥讀曰率/降户江翻)　金城公主薨(金城/公主)
(事始二百八卷/中宗景龍元年)吐蕃告䘮且請和上不許　是嵗天下
縣千五百七十三户八百四十一萬二千八百七十一
口四千八百一十四萬三千六百九西京東都米斛直
錢不滿二百絹匹亦如之海内富安行者雖萬里不持
寸兵(以開元之承平而戸口猶不及漢之/盛時唐興以來治日少而亂日多也)
二十九年春正月癸巳上幸驪山温泉　丁酉制承前
諸州饑饉皆待奏報然始開倉賑給(承前猶今言從前/也然始猶今言然)
(後/也)道路悠逺何救懸絶自今委州縣長官與采訪使量
事給訖奏聞(長知兩翻使疏/吏翻量音良)　庚子上還宫　上夢𤣥
元皇帝告云吾有像在京城西南百餘里汝遣人求之
吾當與汝興慶宫相見(有宋大中祥符之事/皆唐明皇教之也)上遣使求
得之於盩厔樓觀山間(盩厔縣漢屬扶風後魏併入武/功尋復後周為周南郡隋廢郡)
(以盩厔縣為缺州唐屬岐州蘇軾曰樓觀山今為崇聖/觀乃尹洙舊宅山脚有授經臺尚在使疏吏翻盩厔音)
(舟窒觀古/玩翻下同)夏閏四月迎置興慶宫五月命畫𤣥元真容
分置諸州開元觀　六月吐蕃四十萬衆入冦至安仁
軍(安仁軍當/作安人軍)渾崕峰騎將臧希液帥衆五千擊破之(騎/竒)
(寄翻將即亮翻帥讀曰率唐考/異曰舊傳作盛希液今從  厯)　秋七月丙寅突厥遣
使來告登利可汗之䘮初登利從叔二人分典兵馬號
左右殺(從才/用翻)登利患兩殺之專與其母謀誘右殺斬之
(誘音/酉)自將其衆(將即/亮翻)左殺判闕特勒勒兵攻登利殺之
立毗伽可汗之子為可汗俄為骨咄葉䕶所殺更立其
弟(伽求迦翻咄當/沒翻更工衡翻)尋又殺之骨咄葉䕶自立為可汗(考/)
(異曰舊傳云左殺自立為烏蘇米施可汗唐厯新傳皆/云判闕特勒子為烏蘓米施可汗天寳初立今從之)
上以突厥内亂癸酉命左羽林將軍孫老奴招諭囘紇
葛邏禄㧞悉宻等部落(訖下沒翻/邏郎佐翻)　乙亥東都洛水溢
溺死者千餘人(溺奴/狄翻)　平盧兵馬使安禄山傾巧善事
人人多譽之(譽音/余)上左右至平盧者禄山皆厚賂之由
是上益以為賢御史中丞張利貞為河北采訪使至平
盧禄山曲事利貞乃至左右皆有賂利貞入奏盛稱禄
山之美八月乙未以禄山為營州都督充平盧軍使(考/)
(異曰實録此年八月以幽州節度副大使安禄山為營/州刺史充平盧渤海黒水軍使舊紀以幽州節度副使)
(安禄山為營州刺史平盧軍節度副使㑹要二十八年/王斛斯為平盧節度使遂為定額按舊傳禄山自平盧)
(兵馬使為平盧軍使葢以平盧兵馬使帶幽州節度副/使之名耳實録衍大字也天寳元年始以平盧為節度)
(㑹要/誤也)兩蕃渤海黑水四府經略使(唐謂奚契/丹為兩蕃)　冬十月
丙申上幸驪山温泉　壬寅分北庭安西為二節度
十一月庚戌司空邠王守禮薨守禮庸鄙無才識毎天
將雨及霽守禮必先言之已而皆驗岐薛諸王言於上
曰邠兄有術上問其故對曰臣無術則天時以章懷之
故幽閉宫中十餘年(守禮幽閉事見二百/四卷武后天授元年)嵗賜敕杖者
數四背瘢甚厚將雨則沈悶(瘢蒲官翻/沈持林翻)将霽則輕爽臣
以此知之耳因流涕霑襟上亦為之慘然(為于/偽翻)　辛酉
上還宫　辛未太尉寧王憲薨上哀惋特甚曰天下兄
之天下也兄固讓於我(事見二百十卷睿宗/景雲元年惋烏貫翻)為唐太伯
常名不足以處之(處昌/吕翻)乃諡曰讓皇帝其子汝陽王璉
(璉資/辛翻)上表追述先志謙冲不敢當帝號上不許歛日(歛/力)
(贍/翻)内出服(天子之/服也)以手書致於靈座書稱隆基白又名
其基曰惠陵(恵陵在同州奉/先縣西北十里)追諡其妃元氏曰恭皇后
祔𦵏焉　十二月乙巳吐蕃屠逹化縣(逹化古澆河之/地後周置逹化)
(郡及縣隋廢郡以縣屬廓州/縣西百二十里有澆河城)䧟石堡城葢嘉運不能禦
(果如裴耀/卿之言)
　
　
　
　資治通鑑卷二百十四
