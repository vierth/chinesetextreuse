三十八
　　梁　　　　剡　　　　令劉　昭補并注
　百官志第二十八
　　百官五　(州郡中郎將/匈奴)　(縣鄉校尉/烏桓)　(亭里校尉/䕶羌)
　　　　　　(王國侯/關内)　　　(宋衞國/四夷國)　　(列侯奉/百官)
外十有二州每州刺史一人六百石本注曰秦有監御
史監諸郡漢興省之但遣丞相史分刺諸州無常官孝
武帝初置刺史十三人秩六百石(古今注曰常以春分/行部郡國各遣一吏)
(迎界上諸/書不同也)成帝更為牧秩二千石建武十八年復為刺
史十二人各主一州其一州屬司𨽻校尉(蔡質漢儀曰/詔書舊典刺)
(史班宣周行郡國省察治政黜陟能否斷理寃獄以六/條問事非條所問即不省一條强宗豪右田宅踰制以)
(强凌弱以衆暴寡二條二千石不奉詔書遵承典制倍/公向私旁詔守利侵漁百姓聚歛為姦三條二千石不)
(䘏疑獄風厲殺人怒則任刑喜則任賞煩擾苛暴剝戮/黎元為百姓所疾山崩石裂妖祥訛言四條二千石選)
(署不平茍阿所愛蔽賢寵頑五條二千石子弟怙恃榮/勢請託所監六條二千石違公下比阿附豪强通行貨)
(賂割損政令諸州刺史初除比諸持板揖不拜獻帝起/居注曰建安十八年三月庚寅省州并郡復禹貢之九)
(州冀州得魏郡安平鉅鹿河間清河博陵常山趙國渤/海甘陵平原太原上黨西河定襄鴈門雲中五原朔方)
(河東河内涿郡漁陽廣陽右北平上谷代郡遼東遼東/屬國遼西𤣥菟樂浪凡三十二郡省司𨽻校尉以司𨽻)
(部分屬豫州冀州雍州省涼州刺史以并雍州部郡得/𢎞農京兆左馮翊右扶風上郡安定隴西漢陽北地武)
(都武威金城西平西郡張掖張掖屬國酒泉敦煌西海/漢興永陽東安南凡二十二郡省交州以其郡屬荆州)
(荆州得交州之蒼梧南海九真交趾日南與其舊所部/南陽章陵南郡江夏武陵長沙零陵桂陽凡十三郡益)
(州本部郡有廣漢漢中巴郡犍為蜀郡牂牁越巂益州/永昌犍為屬國蜀郡屬國廣漢屬國今并得交州之鬱)
(林合浦凡十四郡豫州部郡本有潁川陳國汝南沛國/梁國魯國今并得河南榮陽都尉凡八郡徐州部郡得)
(下邳廣陵彭城東海琅邪利城城陽東莞凡八郡青州/得齊國北海東萊濟南樂安凡五郡獻帝春秋曰孫權)
(以步隲行交州刺史東/觀書曰交趾刺史持節)諸州常以八月廵行所部郡國
(胡廣注曰廵謂驛馬也縣次/傳駕之以走疾猶言古附遂)錄囚徒(胡廣曰縣邑囚徒/皆閲錄視參考辭)
(狀實其真偽有侵/寃者即時平理也)考殿最(胡廣曰課第長吏不稱職者/為殿舉免之其有治能者為)
(最察上尤異州又狀州中/吏民茂才異等嵗舉一人)初嵗盡詣京都奏事(胡廣曰/所察有)
(條應繩異者輒覆問之不茹柔吐剛也嵗盡/齎所狀納京師名奏事差其逺近各有常㑹)中興但因
計吏(胡廣曰不復自詣京師其所道皆如舊典東觀書/曰和帝初張酺上言臣聞王者法天熒惑奏事太)
(微故州牧刺史入奏事所以通下問知外事也數十年/以來重其道歸煩擾故時止勿奏事今因以為故事臣)
(愚以為刺史視事滿嵗可令奏事如舊典問州中風俗/恐好惡過所道事所聞見考課衆職下章所告及所自)
(舉有意者賞異之其尤無狀逆詔書行罪法冀勅戒其/餘令各敬慎所職於以衰滅貪邪便佞韓詩外傳曰王)
(者必立牧方三人所以使窺逺牧衆也逺方之民有饑/寒而不得衣食獄訟而寃失職賢而不舉者入告天子)
(天子於其君之朝也揖而進之曰意朕之政教有不得/爾者邪如何乃有饑寒而不得衣食獄訟而寃失職賢)
(而不舉然後其君退而與其卿大夫謀之逺方之民聞/皆曰誠天子也夫我居之辟見我之近也我居之幽見)
(我之明也可欺乎哉故牧/者所以開四目通四聰)皆有從事史假佐本注曰員
職略與司𨽻同無都官從事其功曹從事為治中從事
豫州部郡國六冀州部九兖州部八徐州部五青州部
六荆州部七揚州部六益州部十二涼州部十二并州
部九幽州部十一交州部七凡九十八其二十七王國
相其七十一郡太守其屬國都尉屬國分郡離逺縣置
之如郡差小置本郡名世祖并省郡縣四百餘所後世
稍復增之(臣昭曰昔在先代列爵殊等九服不同畿荒/制異雖連帥相司牧伯分長而封疆置限兼)
(庸有數如身之使臂手之使指故能髙卑相固逺近維/緝羣后克穆共康兆庶爰及周衰稍競吞廣邦國侵爭)
(遞懷貪畧猶歴數百年乃能成其并一豈非樹之有本/使其然乎秦兼天下開設郡縣孤立獨王即以顛亡漢)
(祖因循雖不頓革分置子弟終龕諸吕之難漸剖列郡/以減大都之權後嚴安之徒猶忼慨發憤謂千里之威)
(即古之强國慮非安本無窮之計也孝武之末始置刺/史監糾非法不過六條傳車周流匪有定鎮秩裁數百)
(威望輕寡得有舉察之勤未生陵犯之釁成帝改牧其/萌始大既非識治之主故無取焉耳世祖中興監乎政)
(本復約其職還遵舊制斷親奏事省入惜煩漸得自重/之路因茲以降彌於嵗年母后當朝多以弱守六合危)
(動四海潰弊財盡力竭綱維撓毁而八方不能内侵諸/侯莫敢入伐豈非榦强枝弱控制素重之所致乎至孝)
(靈在位横流既及劉焉徼偽自為身謀非有憂國之心/專懷狼據之策抗論昏世薦議愚主盛稱宜重牧伯謂)
(足鎮壓萬里扶姦樹算茍罔一時豈可永為國本長期/勝術哉夫聖主御世莫不大庇生民承其休謀傳其典)
(制猶云事久弊生無或通貫故改變正服革異質文分/爵三五參差不一況在豎騃之君挾姦詐之臣共所創)
(置哉焉可仍因大建尊州之規竟無一日之治故焉牧/益土造帝服於岷峨袁紹取冀下制書於燕朔劉表制)
(南郊天祀地魏祖據兖遂搆皇業漢之殄滅禍原乎此/及臻後代任寄彌廣委之邦宰之命授之斧鉞之重假)
(之都督之威開之征討之畧晉太康之初武帝亦疑其/然乃詔曰上古及中代或置州牧或置刺史置監御史)
(皆總綱紀而不賦政治民之事任之諸侯郡守昔漢末/四海分崩因以吳蜀自擅自是刺史内親民事外領兵)
(馬此一時之宜爾今頼宗廟之靈士大夫之力江表平/定天下合之為一當韜戢干戈與天下休息諸州無事)
(者罷其兵刺史分職皆如漢氏故事出頒詔條入奏事/京城二千石專治民之重監司清峻於上此經久之體)
(也其便省州牧晉武帝又見其弊矣雖有其言不卒其/事後嗣纘繼牧鎮愈重據地分爭竟覆天下昔王畿之)
(大不過千里州之所司廣袤兼逺爭强虎視之辰遷鼎/革終之日未嘗不藉蕃兵之權挾董司之力逼迫伺隙)
(陵奪沖幼其甚者臣主揚兵骨肉戰野昆弟梟懸伯叔/屠裂末壯披心尾大不掉既用此始亦病以終傾輈愈)
(襲莫或途改致雒京有銜璧之痛秦臺有不守之酷胡/羌遞興氐鮮更起摩滅羣黎流禍百世堅冰所漸兼緣)
(茲蠧嗚呼後之聖王必不久滯斯迹靈長之終當有神/算不然則雄捍反拒之事懼甚於此心憑强作害之謀)
(方盛於/後意)凡州所監都為京都置尹一人二千石丞一人
每郡置太守一人二千石丞一人郡當邊戍者丞為長
史(古今注曰建武六年三月令郡太守諸侯相病丞/長史行事十四年罷邊郡太守丞長史領丞職)王
國之相亦如之每屬國置都尉一人比二千石丞一人
本注曰凡郡國皆掌治民進賢勸功決訟檢姦常以春
行所主縣勸民農桑振救乏絶秋冬遣無害吏案訊諸
囚平其罪法論課殿最(案律有無害都吏如今言公平/吏漢書音義曰文無所枉害蕭)
(何以文無害/為沛主吏掾)嵗盡遣吏上計(盧植禮注曰計斷九月/因秦以十月為正故)并
舉孝亷郡口二十萬舉一人典兵禁備盜賊景帝更名
都尉武帝又置三輔都尉各一人譏出入邊郡置農都
尉主屯田殖穀又置屬國都尉主蠻夷降者中興建武
六年省諸郡都尉并職太守無都試之役(古今注曰六/年八月省都)
(尉官應劭曰每有劇職郡/臨時置都尉事訖罷之)省關都尉唯邊郡往往置都
尉及屬國都尉稍有分縣治民比郡安帝以羌犯法三
輔有陵園之守乃復置右扶風都尉京兆虎牙都尉(應/劭)
(漢官曰蓋天生五材民並用之廢一不可誰能去兵兵/之設尚矣易稱弦木為弧剡木為矢弧矢之利以威天)
(下春秋三時務農一時講武詩美公劉匪居匪康入耕/出戰乃裹餱糧干戈載揚四方莫當自郡國罷材官騎)
(士之後官無警備實啓㓂心一方有難三面救之發興/雷震煙蒸電激一切取辦黔首囂然不及講其射御用)
(其戒誓一旦驅之以即强敵猶鳩鵲捕鷹鸇豚羊弋豺/虎是以每戰常負王旅不振張角懷挾妖偽遐邇摇蕩)
(八州幷發煙炎絳天牧守梟裂流血成川爾乃逺徴三/邊殊俗之兵非我族類忿鷙縱横多僵良善以為己功)
(財貨糞土哀夫民氓遷流之咎見出在茲不教而戰是/謂棄之跡其禍敗豈虚也哉春秋家不藏甲所以一國)
(威抑私力也今雖四海殘壞王命未洽/可折衝壓難若指於掌故置右扶風)皆置諸曹掾史
(新論曰王莽時置西海郡令其吏皆百/石親事一曰為四百石二嵗而遷補)本注曰諸曹略
如公府曹無東西曹(蔡質漢儀曰河南尹/掾出考案與從事同)有功曹史主
選署功勞有五官掾署功曹及諸曹事其監屬縣有五
部督郵曹掾一人正門有亭長一人主記室史主錄記
書催期㑹無令史閣下及諸曹各有書佐幹主文書(漢/官)
(曰河南尹員吏九百二十七人十二人百石諸縣有秩/三十五人官屬掾史五人四部督郵吏部掾二十六人)
(案獄仁恕三人監津渠漕水掾二十五人百石卒吏二/百五十人文學守助掾六十人書佐五十人循行二百)
(三十人幹小史/二百三十一人)屬官每縣邑道大者置令一人千石其
次置長四百石小者置長三百石侯國之相秩次亦如
之(應劭漢官曰前書百官表云萬户以上為令萬户以/下為長三邊始孝武皇帝所開縣户數百而或為令)
(荆陽江南七郡唯有臨湘南昌吳三令爾及南陽穰中/土沃民稠四五萬户而為長桓帝時以江南陽安為女)
(公主邑改號為令主薨復復其故若此為繫其本俗説/令長以水土為之及秩髙下皆無明文班固通儒述一)
(代之書斯/近其真)本注曰皆掌治民顯善勸義禁姦罰惡理訟
平賊恤民時務秋冬集謀上計於所屬郡國(胡廣曰秋/冬嵗盡各)
(計縣户口墾田錢穀出入盜賊多少上其集簿丞尉以/下嵗詣郡課校其功功多尤為最者於廷尉勞勉之以)
(勸其後負多尤為殿者於後曹别責以糾怠慢也諸對/辭窮尤困収主者掾史關白太守使取法丞尉縛責以)
(明下轉相督勅為民除害也明帝詔/書不得僇辱黄綬以别小人吏也)
凡縣主蠻夷曰道公主所食湯沐曰國縣萬户以上為
令不滿為長侯國為相皆秦制也(史記秦并天下夷郡/縣銷兵刃示不復用)
丞各一人尉大縣二人小縣一人本注曰丞署文書典
知倉獄尉主盜賊凡有賊發主名不立則推索行尋案
察姦宄以起端緒(應劭漢官曰大縣丞左右尉所謂命/卿三人小縣一尉一丞命卿二人)
各署諸曹掾史本注曰諸曹略如郡員五官為廷掾監
鄉五部春夏為勸農掾秋冬為制度掾(漢官曰雒陽令秩/千石丞三人四百)
(石孝亷左尉四百石孝亷右尉四百石員吏七百九十/六人十三人四百石鄉有秩獄史五十六人佐史鄉佐)
(七十七人斗食令史嗇夫假五十人官掾史幹小/史二百五十人書佐九十人循行二百六十人)
鄉置有秩三老游徼本注曰有秩郡所署秩百石(漢官/曰鄉)
(户五千則/置有秩)掌一鄉人(風俗通曰秩則田間大/夫言其官裁有秩耳)其鄉小者
縣置嗇夫一人(風俗通曰嗇者省也夫賦/也言消息百姓均其役賦)皆主知民善
惡為役先後知民貧富為賦多少平其差品三老掌教
化凡有孝子順孫貞女義婦讓財救患及學士為民法
式者皆扁表其門以興善行游徼掌徼循禁司姦盜又
有鄉佐屬鄉主民収賦稅(風俗通曰國家制/度大率十里一鄉)
亭有亭長以禁盜賊本注曰亭長主求捕盜賊承望都
尉(漢官儀曰民年二十三為正一嵗以為衞士一嵗為/材官騎士習射御騎馳戰陣八月太守都尉令長相)
(丞尉㑹都試課殿最水家為樓船亦習戰射行船過郡/太守各將萬騎行鄣塞烽火追虜置長史一人丞一人)
(治兵民當兵行長領置部尉千人司馬候農都尉皆不/治民不給衞士材官樓船年五十六老衰乃得免為民)
(就田應合選為亭長亭長課徼廵尉游徼亭長皆習設/備五兵五兵弓弩㦸楯刀劒甲鎧鼓吏赤幘行縢帶劒)
(佩刀持楯被甲設矛㦸習射設十里一亭亭長亭候五/里一郵郵間相去二里半司姦盜亭長持二尺板以劾)
(賊索繩以収執賊風俗通曰漢家因秦大率十里一亭/亭留也蓋行旅宿㑹之所館亭吏舊名負弩改為長或)
(謂亭/父)
里有里魁民有什伍善惡以告本注曰里魁掌一里百
家什主十家伍主五家以相檢察民有善事惡事以告
監官(風俗通曰周禮五家為鄰四鄰為里里者止也/里有司司五十家共居止同事春秋通其所也)
邊縣有障塞尉本注曰掌禁備羌夷犯塞(太公隂符曰/武王問太公)
(願聞治亂之要太公曰其本在吏武王曰吏者治也所/以為治其亂者何太公曰故吏重罪有十武王問吏之)
(重罪太公曰一吏苛刻二吏不平三吏貪汚四吏以威/力迫脅於民五吏與史合姦六吏與人亡情七吏作盜)
(賊使人為耳目八吏賤買賣貴於民九吏増易於民十/吏振懼於民夫治者有三罪則國亂而民愁盡有之則)
(民流亡而君失其國武王曰民亦有罪乎太公曰民有/十大於此除者則國治而民安武王曰十大何如太公)
(曰民勝吏厚大臣一大也民宗强侵陵羣下二大也民/甚富傾國家三大也民尊親其君天下歸慕四大也衆)
(暴寡五大也民有百里之譽千里之交六大也民以吏/威為權七大也恩行於吏八大也民服信以少為多奪)
(人田宅贅人妻子九大也民之基業畜産為人所苦十/大也所謂一家害一里一里害諸侯諸侯害天下武王)
(曰絶吏之罪塞民之大奈何太公曰察民之暴吏明其/賞審其誅則吏不敢犯罪民不敢大也武王曰是民吏)
(相伺上下不和而結其讎太公曰為君守成為吏守職/為民守事如此各居其道則國治國治則都治都治則)
(里治里治則家治家治則善惡分明善惡分明/則國無事國無事則吏民外不懷怨内不徼事)其郡有
鹽官鐵官工官都水官者隨事廣狹置令長及丞秩次
皆如縣道無分士給均本吏本注曰凡郡縣出鹽多者
置鹽官主鹽稅出鐵多者置鐵官主鼓鑄(胡廣曰鹽官/掊坑而得鹽)
(或有鑿井煮海水而以得之者鑄銅為/器械當鑄冶之時扇熾其火謂之鼓鑄)有工多者置工
官主工稅物有水池及魚利多者置水官主平水収漁
稅在所諸縣均差吏更給之置吏隨事不具縣員
使匈奴中郎將一人比二千石本注曰主䕶南單于置
從事二人有事隨事増之掾隨事為員䕶羌烏桓校尉
所置亦然(應劭漢官曰擁節屯中步南設官府掾史單/于嵗遣侍子來朝謁者常送迎焉得賂弓馬)
(氊罽他物百餘萬謁者事訖/還具表付帑藏詔書勅自受)
䕶烏桓校尉一人比二千石本注曰主烏桓胡(應劭漢/官曰擁)
(節長史一人司馬二人皆六百石并領鮮卑客賜質/子嵗時胡市馬晉書曰漢置東夷校尉以撫鮮卑)
䕶羌校尉一人比二千石本注曰主西羌(應劭漢官曰/擁節長史司)
(馬二人皆/六百石)
皇子封王其郡為國每置傅一人相一人皆二千石本
注曰傅主導王以善禮如師不臣也相如太守有長史
如郡丞漢初立諸王因項羽所立諸王之制地既廣大
且至千里又其官職傅為太傅相為丞相又有御史大
夫及諸卿皆秩二千石百官皆如朝廷國家唯為置丞
相其御史大夫以下皆自置之(胡廣曰後漢妾數無限/别乃制設正適曰妃取)
(小夫人不得/過四十人)至景帝時吳楚七國恃其國大遂以作亂
㡬危漢室及其誅滅景帝懲之遂令諸王不得治民令
内史主治民改丞相曰相省御史大夫廷尉少府宗正
博士官武帝改漢内史中尉郎中令之名(前書曰改漢/内史為京兆)
(尹中尉為執金吾/郎中令為光祿勲)而王國如故員職皆朝廷為署不得
自置至漢成帝省内史治民更令相治民(漢舊儀曰大/司空何武奏)
(罷内史相如太守中尉如都尉參職/是後中尉爭權與王相奏常不和也)太傅但曰傅(臣昭/曰觀)
(夫髙祖之創業也豈直鴻勲碩徳大庇羣生蕩其毒虐/厝之和泰而已哉至於謀深慮久封建子弟蕃維盤固)
(規謀𢎞逺及於三趙不終燕靈夭絶齊代淮楚皆為外/重故宋昌曰外畏齊楚淮南斯非效與事過則弊孰或)
(通之全國之難誠固財物之富作衞之益亦既得之於/前矣故賜以几杖用息姦謀嗣隕局下怨生有以逮連)
(師搆亂兵交梁闕禦侮摧冦肇自密戚景帝遂削蕃國/之權刻骨肉之援封為君而不聽治其民置為主而稍)
(賤其臣矯枉過甚遂臻於此吕霍之危朝后族愈貴於/來寵吳楚之叛奔侯王恒借以受誚故賈誼欲衆建以)
(少其力列虚以侯其生此乃達觀深識監於親陪之要/者也冡嗣必傳萬里之地分支欲使動摇不得於經維)
(逺算且已礙矣復哀平之際劉氏徧於四海宗正著錄/遂以萬數及乎後漢彌循前迹光武十子並列畿外近)
(郡孝明八國不能開庇逺民國近則不可以大不大則/不足為强此所以本枝之援終以少固若使漢分兩越)
(置二三親國剖吳楚樹數四列蕃割遼海而分皇枝開/隴蜀而王子弟使主尊顯依漢初之貴民無定限許滋)
(養之富若有昏虐之嗣可得廢而不得削必傳劉氏民/信所奉發其侵伐兼并之釁峻其他族簒殺之科制其)
(入貢輕重之法䟽其來朝往復之數君君臣臣永許百/世之期一國之民常無遷動之志四方得志聽離官列)
(封懷賢抱智隨所適樂土强弱相侔逺近相推舉其大/歸畧其小滯與其畫一班之海内天子之朝自非異姓)
(僭奪不得興勤王之師諸蕃國自非雜互簒主不降討/伐之詔犬牙相經共為嚴國雖王莽善盜將何因而敢)
(竊曹操雄勇亦安能以得土斯無俟極聖然克行明賢/粗識亦足立故父子首足也昆弟四肢也當使筋骨髓)
(血動靜足以相勝長短大小幹用足以相衞豈有割脛/致腹取骨肉以増頭剗背露骨剝膏腴以裨頷而謂顱)
(顙魁岸可得比夀松晉咽喉擁腫必能長生久視哉漢/氏得之微猶能四百載魏人失之甚不滿數十年爰自)
(晉世矯枉太過入列皇朝非簡賢之授唯親是貴無愚/智之辨不能勝衣冠早據公相之尊童䝉幼子遄登槐)
(嶽之位職應論道而未離保母之養續侯賦政而服二/三尺衣英賢大度禀彼昏稚髙才碩儒恭承藐識公餗)
(覆而不憂美錦碎而愈截兼授若流廻遷競路才駑任/重功尠釁多曉比名於公旦夕同罪於盜跖褒稱無位)
(可以充徳貶退刑轘不足以塞咎威力强濟聲實隆重/嫌猜畏逼身受其弊覆滅分體若梟仇㓂虀粉同氣有)
(過他逆忠貞之士横罹其凶志節之人狼狽其禍閼伯/實沈繼踵史筆顯思顯甫比有國書趙倫以蠢愚排天)
(齊攸以賢明謝世枉鬱殄夷寃孫就盡不可勝載矣豈/周漢之君多孝悌之性晉宋之主禀豺狼之情葢事勢)
(使之然也朝行斯術夕窮崩亂未能革悛來事愈甚蒼/生為此將盡矣四海為此構䠞矣聖帝英君欲反斯敗)
(必當更開同姓之國置不増之約罷皇𦙍入宫之禍守/盟牲礪河之篤乃可還險墜之路反乎全安之轍也)
中尉一人比二千石本注曰職如郡都尉主盜賊(東觀/書曰)
(其紹封削絀者中尉/内史官屬亦以率減)郎中令一人僕一人皆千石本注
曰郎中令掌王大夫郎中宿衞官如光祿勲自省少府
職皆并焉僕主車及馭如太僕本注曰太僕比二千石
武帝改但曰僕又皆減其秩治書比六百石本注曰治
書本尚書更名大夫比六百石本注曰無員掌奉王使
至京都奉璧賀正月及使諸國本皆持節後去節謁者
比四百石本注曰掌冠長冠本員十六人後減禮樂長
本注曰主樂人衞士長本注曰主衞士醫工長本注曰
主醫藥永巷長本注曰宦者主宫中婢使祠祀長本注
曰主祠祀皆比四百石(自禮樂長至/此皆四百石)郎中二百石本注
曰無員
衞公宋公本注曰建武二年封周後姬常為周承休公
五年封殷後孔安為殷紹嘉公十三年改常為衞公安
為宋公以為漢賔在三公上(五經通義二王之後不考/功有誅無絶鄭𤣥曰王者)
(存二代而封及五郊天用天子禮以祭其始祖行其正/朔此謂通三統也三恪者敬其先聖封其後而已無殊)
(異者/也)
列侯所食縣為侯國本注曰承秦爵二十等為徹侯金
印紫綬以賞有功功大者食縣小者食鄉亭得臣其所
食吏民後避武帝諱為列侯武帝元朔二年令諸王得
推恩分衆子土國家為封亦為列侯舊列侯奉朝請在
長安者位次三公中興以來唯以功徳賜位特進者次
車騎將軍(胡廣漢制度曰功徳優盛朝廷所敬/異者賜特進在三公下不在車騎下)賜位朝
廷侯次五校尉賜位侍祠侯次大夫其餘以胏附及公
主子孫奉墳墓於京都者亦隨時見㑹位在博士議郎
下(胡廣制度曰/是為猥諸侯)諸王封者受茅土歸以立社稷禮也(胡/廣)
(曰諸王受封皆受茅土歸立社稷本朝為宫室自有制/度至於列侯歸國者不受茅土不立宫室各隨貧富裁)
(制黎庶以/守其寵)列土特進朝侯賀正月執璧云每國置相一
人其秩各如本縣本注曰主治民如令長不臣也但納
租於侯以户數為限其家臣置家臣庶子各一人本注
曰主侍侯使理家事列侯舊有行人洗馬門大夫凡五
官中興以來食邑千户已上置家丞庶子各一人不滿
千户不置家丞又悉省行人洗馬門大夫
關内侯(如淳曰列侯出關就國侯但爵身其有家累者/與之關内之邑食其租税也古今注曰建武六)
(年初令關内侯食邑/者俸月二十五斛)承秦賜爵十九等為關内侯無土
寄食在所縣民租多少各有户數為限(荀綽晉百官表/注曰時六國未)
(平將帥皆家關中故以為號劉劭爵制曰春秋傳有庶/長鮑商君為政備其法品為十八級合關内侯列侯凡)
(二十等其制因古義古者天子寄軍政於六卿居則以/田警則以戰所謂入使治之出使長之素信者與衆相)
(得也故啓伐有扈乃召六卿大夫之在軍為將者也及/周之六卿亦以居軍在國也則以比長閭胥族師黨正)
(州長鄉大夫為稱其在軍也則以卒伍司馬將軍為號/所以異在國之名也秦依古制其在軍賜爵為等級其)
(帥人皆更卒也有功賜爵則在軍吏之例自一爵以上/至不更四等皆士也大夫以上至五大夫五等比大夫)
(也九等依九命之義也自左庶長以上至大庶長九卿/之義也關内侯者依古圻内子男之義也秦都山西以)
(關内為王畿故曰關内侯也列侯者依古列國諸侯之/義也然則卿大夫士下之品皆放古比朝之制而異其)
(名亦所以殊軍國也古者以車戰兵車一乗步卒七十/二人分翼左右車大夫在左御者處中勇士居右凡七)
(十五人一爵曰公士者步卒之有爵為公士者二爵曰/上造造成也古者成士升於司徒曰造士雖依此名皆)
(步卒也三爵曰簪褭御駟馬者要褭古之名馬也駕駟/馬者其形似簮故曰簮褭也四爵曰不更不更者為車)
(右不復與凡更卒同也五爵曰大夫大夫者在車左者/也六爵為官大夫七爵為公大夫八爵為公乗九爵為)
(五大夫皆軍吏也吏民爵不得過公乗者得貰與子若/同産然則公乗者軍吏之爵最髙者也雖非臨戰得公)
(卒車故曰公乗也十爵為左庶長十一爵為右庶長十/二爵為左更十三爵為中更十四爵為右更十五爵為)
(少上造十六爵為大上造十七爵為駟車庶長十八爵/為大庶長十九爵為關内侯二十爵為列侯自左庶長)
(以上至大庶長皆卿以下皆軍將也所將皆庶人更卒/也故以庶更為名大庶長即大將軍也左右庶長即左)
(右偏裨將軍也古今注曰成帝鴻/嘉二年令吏民得買爵級千錢)
四夷國王率衆王歸義侯邑君邑長皆有丞比郡縣
百官受奉例(古今注曰建武二十六年四月/戊戌増吏奉如此志例以明也)大將軍三
公奉月三百五十斛中二千石奉月百八十斛二千石
奉月百二十斛比二千石奉月百斛千石奉月八十斛
六百石奉月七十斛比六百石奉月五十斛四百石奉
月四十五斛比四百石奉月四十斛三百石奉月四十
斛比三百石奉月三十七斛二百石奉月三十斛比二
百石奉月二十七斛一百石奉月十六斛斗食奉月十
一斛(漢書音義曰斗食/祿日以斗為計)佐史奉月八斛(古今注曰永和/三年初與河南)
(尹及雒陽員吏四百二十七人奉月四十五斛臣昭曰/此言豈其妄乎若人人奉四十五斛則四百石秩為大)
(優而無品若共進奉者/人不過一斗亦非義理)凡諸受奉皆半錢半穀(荀綽晉/百官表)
(注曰漢延平中中二千石奉錢九千米七十二斛真二/千石月錢六千五百米三十六斛比二千石月錢五千)
(米三十四斛一千石月錢四千米三十斛六百石月錢/三千五百米二十一斛四百石月錢二千五百米十五)
(斛三百石月錢二千米十二斛二百石月錢一千米九/斛百石月錢八百米四斛八斗獻帝起居注曰帝在長)
(安詔書以三輔地不滿千里而軍師用度非一公卿已/下不得奏除其若公田以秩石為率賦與令各自収其)
(租/稅)
贊曰帝道淵黙冡帥脩徳寡以御衆分職乃克不置不
監無驕無忒程是師徒寧民康國
　
　
　
　
　
　
　
　
　後漢書卷三十八
　後漢書卷三十八考證
百官志五諸州常以八月廵行所部郡國注猶言古附
　遂○何焯校本作猶古言附遂
承望都尉注過郡太守各將萬騎行障塞○過本亦作
　邊
太傅但曰傅注或力强濟聲實隆重○或當作威
賜位朝廷○廷字衍
凡諸受奉皆半錢半穀注中二千石舉錢九千○舉當
　作奉
　
　
　
　
　
　
　後漢書卷三十八考證
