
　元史卷一百四十九
　　明翰林學士亞中大夫知制誥兼修國史宋濓等修
　列𫝊第三十六
　　耶律瑠格
耶律瑠格契丹人仕金為北邊千户太祖起兵朔方金
人疑遼遺民有他志下令遼民一户以二女真户夾居
防之瑠格不自安嵗壬申遁至隆安韓州糾壯士剽掠
其地州發卒追捕瑠格皆撃走之因與伊德合勢募兵
數月衆至十餘萬推瑠格為都元帥伊徳副之營帳百
里威震遼東太祖命阿禪諾延呼塔噶行軍至遼遇之
問所從來瑠格對曰我契丹軍也往附大國道阻馬疲
故逗遛于此阿禪曰我奉旨討女真適與爾㑹庸非天
乎然爾欲效順何以為信瑠格乃率所部㑹阿禪于金
山刑白馬白牛登高北望折矢以盟阿禪曰吾還奏當
以征遼之責屬爾金人遣和碩帥軍六十萬號百萬來
攻瑠格聲言有得瑠格骨一兩者賞金一兩肉一兩者
賞銀亦如之仍世襲千户瑠格度不能敵亟馳表聞帝
命阿禪博多歡阿爾托爾噶引千騎㑹瑠格與金兵對陳
于徳濟諾爾瑠格以姪安努為先鋒横衝和碩軍大敗
之以所俘輜重獻帝召阿禪還以克達格爾副瑠格屯
其地衆以遼東未定癸酉三月推瑠格為王立妻約囉
氏為妃以其屬伊實布為郡王布色僧嘉努伊德李嘉
努等為丞相元帥尚書通古珠巴克行元帥府事國號
遼甲戌金遣使青格誘以重禄使降不從青格度其勢
不可反臣之金主怒復遣宣撫萬努領軍四十餘萬攻
之瑠格逆戰于歸仁縣北河上金兵大潰萬努收散卒
奔東京安東同知阿林懼遣使求附于是盡有遼東州
郡遂都咸平號為中京金左副元帥伊勒都以兵十萬
攻瑠格拒戰敗之乙亥瑠格破東京克特格爾娶萬努
妻李仙娥瑠格不直之有隙既而伊實布等勸瑠格稱
帝瑠格曰向者吾與阿禪諾延盟願附大䝉古國削平
疆宇倘食其言而自為東帝是逆天也逆天者必有大
咎衆請愈力不獲已稱疾不出潛與其子實沙奉金幣
九十車金銀牌五百至阿勒坦巴圖罕入覲帝曰漢人
先納欵者先引見太傅阿哈奏曰劉伯林先納欵帝曰
伯林雖先然廹于重圍而來未若瑠格仗義效順也其
先瑠格既見帝大恱謂左右曰凡瑠格所獻白之于天
乃可受遂以白氈陳于前七日而後納諸庫因問舊何
官對曰遼王帝命賜金虎符仍遼王又問户籍㡬何對
曰六十餘萬帝曰可發三千人為質朕遣䝉古三百人
往取之汝亦遣人偕往瑠格遣大夫竒努安撫圖格與
俱且命詰克特格爾曰汝妻萬努之妻悖法尤甚其拘
縶以來克特格爾懼與伊實布等紿衆曰瑠格已死遂
以衆叛殺所遣三百人惟三人逃歸事聞帝諭瑠格曰
爾毋以失衆為憂朕倍此數封汝無吝也草青馬肥資
爾甲兵往取家孥丙子竒努金山青格通古等推伊實
布僭帝號于澄州國號遼改元天威以瑠格兄都哷為
平章置百官方閱月其元帥青格叛歸于金伊實布為
其下所殺推其丞相奇努監國與其行元帥雅爾分兵
民為左右翼屯開保州闗金葢州守將衆嘉努引兵攻
敗之瑠格引䝉古軍數干適至得兄都哷并妻約囉氏
户二千雅爾引敗軍東走瑠格追撃之還渡遼河招撫
懿州廣寧徙居臨潢府竒努走高麗為金山所殺金山
又自稱國王改元天徳通古復殺金山而自立哈沙又
殺之亦自立戊寅瑠格引䝉古契丹軍及東夏國元帥
呼圖克兵十萬圍哈沙高麗助兵四十萬克之哈沙自
經死徙其民于西樓自乙亥嵗瑠格納欵遼東反覆伊
實布僭號七十餘日金山二年通古及哈沙亦僭二年
至己夘春瑠格復定之庚辰瑠格卒年五十六妻約囉
氏入奏㑹帝征西域皇太弟承制以約囉氏佩虎符權
領其衆者七年丙戌帝還約囉氏攜次子善格特爾格
永安及從子塔塔喇孫夀果努見帝于河西阿勒楚爾
城帝曰健鷹飛不到之地爾婦人乃能來耶賜酒慰勞
甚至約囉氏奏曰瑠格既殁官民乏主長子實沙扈從
有年願以次子善格代之使歸襲爵帝曰實沙今為䝉
古人矣其從朕之征西域也回回圍太子于哈瑪爾城
實沙引千軍救出之身中槊又于布哈塔實千城與回
回格戰傷流矢以是積功為巴圖爾不可遣當令善格
襲其父職約囉氏拜且泣曰實沙者瑠格前妻所出嫡
子也宜立善格者婢子所出若立之是私已而蔑天倫
婢子竊以為不可帝嘆其賢給驛騎四十從征河西賜
河西俘人九口馬九匹白金九錠幣器皆以九計許以
實沙襲爵而留善格塔塔喇夀果努于朝惟遣其季子
永安從約囉氏東歸丁亥帝召實沙謂曰昔女真用兵
爾父起兵自遼東㑹朕師又能割愛以爾事朕其情貞
慤可尚繼而奸人伊實布等叛人民離散欲食爾父子
之肉者今豈無人乎朕以兄弟視爾父則爾猶吾子爾
父亡矣爾其與吾弟布拉噶台並轄軍馬為第三千户
實沙受命己丑從太宗南征有功賜馬四百牛六百羊
二百庚寅帝命與薩里台東征收其父遺民移鎮廣寧
府行廣寧路都元帥府事自庚寅至丁酉連征高麗東
夏萬努國復户六千有奇戊戌實沙卒年四十六子夀
果努襲爵行廣寧路總管軍民萬户府事易名曰實喇
征高麗有功辛亥睿宗以實喇為國宣力者三代命益
金更造所佩虎符賜之佐諸王伊克及扎拉台控制高
麗己未卒年四十五長子古納嗣中統元年征河西三
年征李璮破嶧山以功皆受賞至元六年朝廷併廣寧
于東京去職是嵗卒年三十六子特爾格實沙弟善格
賜名孟古岱命從親王昆布哈己丑從攻破天城堡鳳
翔府以功襲充巴圖爾壬辰引兵三千渡河㑹大軍平
金後伐宋拔光州棗陽由千户遷廣寧尹至元元年卒
年五十二子天祐襲廣寧千户改廣寧縣尹
　　劉伯林
劉伯林濟南人好任俠善騎射金末為威寧防城千户
壬申嵗太祖圍威寧伯林知不能敵乃縋城詣軍門請
降太祖許之遣圖魯格等與偕入城遂以城降帝問伯
林在金國為何官對曰都提控即以元職授之命選士
卒為一軍與太傅耶律托輝同征討招降山後諸州太
祖北還留伯林屯天成遏金兵前後數十戰進攻西京
錄功賜金虎符以本職充西京留守兼兵馬副元帥癸
酉從征山東攻梁門遂城下之乙亥同國王穆呼哩攻
破燕京丁丑復從大軍攻下山東諸州穆呼哩上其功
賜名馬二十匹錦衣一襲戊寅同攻下太原平陽己夘
破潞絳及火山聞喜諸州縣時論欲徙聞喜民實天成
伯林以北地喪亂人艱于食力爭而止之部曲所獲俘
虜萬計悉縱之在威寜十餘年務農積穀與民休息鄰
境凋瘵而咸寧獨為樂土嘗曰吾聞活千人者後必封
吾之所活何啻萬餘人子孫必有興者乎辛巳以疾卒
年七十二累贈太師封秦國公諡忠順子黑馬
黑馬名嶷字孟方始生時家有白馬産黑駒故以為小
字後遂以小字行驍勇有志略年㡬弱冠隨父征伐大
小數百戰出入行陣略無懼色嘗獨行遇金兵圍本部
十三人即奮劔入圍手殺金兵數人十三人皆得脱嵗
壬午襲父職為萬户佩虎符兼都元帥癸未從國王穆
呼哩攻鳳翔不克回屯絳州又從博囉攻西夏唐古甲
申從阿禪諾延攻破東平大名乙酉金降將武仙據真
定以叛從博囉討之破真定武仙遁去金將呼齊呼以
兵四十萬復出山後諸州黑馬逆戰隘胡嶺大破之斬
呼齊呼嵗己丑太宗即位始立三萬户以黑馬為首重
喜史天澤次之授金虎符充管把平陽宣徳等路管軍
萬户仍僉太傅府事總管漢軍從征回回河西諸國及
破鳳翔西河沔州諸城堡庚寅睿宗入自大散闗假道
于宋以伐金命黑馬先由興元金房東下至三峯山遇
金大將哈達與戰大破之虜哈達斬首數萬級乘勝攻
破香山寨及鈞州賜西錦良馬貂䑕衣以旌其功㑹增
立七萬户仍以黑馬為首重喜史天澤嚴實等次之癸
巳從破南京賜錦衣玉帶甲午從破蔡州滅金乙未同
都元帥塔海甘布征西川辛丑改授都總管萬户統西
京河東陜西諸軍萬户𤓰爾佳孟古岱田雄等並聽節
制入覲帝慰勞之賜銀䑕三百為濟遜衣尋命巡撫天
下察民利病應州郭志全反脅從詿誤者五百餘人有
司議盡戮之黑馬止誅其為首者數人餘悉從輕典癸
丑從憲宗至六盤山商州與宋接境數為所侵命黑馬
守之宋人歛兵不敢出丁巳入覲請立成都以圖全蜀
帝從之成都立就命管領新舊軍民小大諸務賜號伊
克托里中統元年亷希憲商挺宣撫川陜時密喇卜和
卓握重兵居成都希憲與挺慮其為變以黑馬有膽智
使乘驛矯詔誅戮之其子訴于朝世祖諭之曰兹朕命
也其勿復言三年命兼成都路軍民經略使瀘州被圍
黑馬已屬疾猶親督轉輸不輟左右諫其少休黑馬曰
國事方急以此死無憾遂卒年六十三累贈太傅封秦
國公諡忠惠子十二人元振元禮顯
元振字仲舉黑馬長子也隨父入蜀立成都㑹商鄧間
有警命黑馬往鎮商鄧以元振攝萬户時年方二十既
蒞事號令嚴明賞罰不妄麾下宿將皆敬服之憲宗伐
宋駐蹕釣魚山以元振與納琳為先鋒中統元年世祖
即位亷希憲商挺奏以為成都經略使總管萬户宋瀘
州守將劉整密送欵求降黑馬遣元振往受之諸將皆
曰劉整無故而降不可信也元振曰宋權臣當國賞罰
無章有功者往往以計除之是以將士離心且整本非
南人而居瀘南重地事勢與李全何異整此舉無可疑
者遂行黑馬戒之曰劉整宋之名將瀘乃蜀之衝要今
整遽以瀘降情偽不可知汝無為一身慮事成則為國
家之利不成則當效死乃其分也元振至瀘整開門出
迎元振棄衆而先下馬與整相見示以不疑明日請入
城元振釋戎服從數騎與整聨轡而入飲燕至醉整心
服焉獻金六千兩男女五百人元振以金分賜將士而
歸還其男女宋瀘州主帥俞興率兵圍瀘州晝夜急攻
自正月至五月城㡬陷左右勸元振曰事勢如此思宜
變通整本非吾人與俱死無益也元振曰人以誠歸我
既受其降豈可以急而棄之且瀘之得失闗國家利害
吾有死而已食將盡殺所乘馬犒將士募善游者賫蠟
書至成都求援又權造金銀牌分賞有功未㡬援兵至
元振與整出城合擊興兵大敗之斬其都統一人興退
走捷聞且自陳擅造金銀牌罪帝嘉其通于權變賜錦
衣一襲白金五百兩入朝又賜黄金五十兩弓矢鞍轡
黑馬卒元振居喪起授成都軍民經略使至元七年時
議以勲舊之家事權太重宜稍裁抑遂降為成都副萬
户十一年命兼潼川路副招討使十二年卒年五十一
子緯數從父行軍元振卒緯襲職佩虎符為萬户守潼
川創立遂寧諸處山寨從圍釣魚山數戰有功攻合州
授潼川路副招討遷副都元帥復授管軍萬户遷同知
四川西道宣慰司事入朝進四川西道宣慰使拜陜西
行省參知政事卒
元禮黑馬第五子也性渾厚有謀常從父在軍中嵗甲
寅授金符為京兆路鄂囉萬户中統四年遷興元成都
等路兵馬左副元帥至元元年遷潼川路漢軍都元帥
二年九月宋制置夏貴率軍五萬犯潼川元禮所領纔
數千衆寡不敵諸將登城望貴軍有懼色元禮曰料敵
制勝在智不在力乃出戰屢破之復大戰蓬溪自寅至
未勝負不決激厲將士曰此去城百里為敵所乘則城
不可得入潼川非國家有矣丈夫當以死戰取功名時
不可失也即持長刃大呼突入陣所向披靡將士咸奮
無不一當百大敗貴兵斬首萬餘級生擒千餘人捷奏
賜錦衣二襲白金三錠名馬一匹金鞍轡弓矢召入朝
命復還潼川立蓬溪寨元禮又奏嘉定去成都三百六
十里其間舊有睂州城可修復之屯兵以扼嘉定往來
之路世祖從之四年命平章趙寶臣往視可否或以為
睂州荒廢已乆立之無闗利害徒費財力元禮力爭之
寶臣是其言遂興役七日而畢宋人駭其速元禮鎮守
睂州五年召入朝乞解官養母從之九年起授懐逺大
將軍延安路總管卒
　　郭寳玉
郭寶玉字玉臣華州鄭縣人唐中書令子儀之裔也通
天文兵法善騎射金末封汾陽郡公兼明安引軍屯定
州嵗庚午童謠曰搖搖罟罟至河南拜閼氏既而太白
經天寳玉嘆曰北軍南汴梁即降天改姓矣金人以通
竒思忠布薩揆行中書省領兵築烏沙堡㑹太師穆呼
哩軍忽至敗其兵三十餘萬思忠等走寶玉舉軍降穆
呼哩引見太祖問取中原之䇿寶玉對曰中原勢大不
可忽也西南諸蕃勇悍可用宜先取之藉以圖金必得
志焉又言建國之初宜頒新令帝從之于是頒條畫五
章如出軍不得妄殺刑獄惟重罪處死其餘襍犯量情
笞決軍户䝉古色目人每丁起一軍漢人有田四頃人
三丁者僉一軍年十五以上成丁六十破老站户與軍
户同民匠限地一頃僧道無益于國有損于民者悉行
禁止之類皆寶玉所陳也帝將伐西蕃患其城多依山
險問寶玉攻取之䇿對曰使其城在天上則不可取如
不在天上至則取矣帝壯之授綽約都鎮撫癸酉從穆
呼哩取永清破高州降北京龍山復帥綽滿從錦州出
燕南破太原平陽諸州縣甲戌從帝討契丹遺族歴庫
珠克國鄂爾多等城破其兵三十餘萬寶玉胸中流矢
帝命剖牛腹置其中少頃乃蘇尋復戰收巴實伯哩丕
實南等城次呼展河西人列兩陣迎拒戰方酣寳玉望
其衆疾呼曰西陣走矣其兵果走追殺㡬盡進兵下塔
實千城次阿穆爾河敵築十餘壘陳船河中風濤暴起
寶玉令發火箭射其船一時延燒乗勝直前破護岸兵
五萬斬大將繅哩遂屠諸壘收瑪勒四城辛巳庫竒頁
國威錫蘇勒坦汗破奈曼國引兵據塔實千聞帝至棄
城南走入鐵門屯大雪山寶玉追之奔印度帝駐大雪
山前時谷中雪深二丈寶玉請封山川神壬午三月封
崑崙山為𤣥極王大鹽池為惠濟王從哲伯蘇布特二
先鋒收契丹渤海等諸國有功累遷斷事官卒于賀蘭
山子德海德山德山以萬户破陜州攻潼闗卒
徳海字大洋資貌竒偉亦通天文兵法金末為穆昆擊
宋將彭義斌于山東敗之知父寶玉北降遁入太行山
大軍至乃出降為綽滿彈壓從先鋒哲伯西征度庫色
勒伯頁海攻鐵山衣幟與敵軍不辨乃焚蒿為號煙焰
漫野敵軍動乘之斬首三萬級踰雪嶺西北萬里進軍
次達哩國悉平之乙酉還至崢山吐蕃帥紐掄回紇帥
阿必鼎反復破斬之戊子春從元帥庫庫楚游騎入闗
中金人閉闗拒守徳海引驍騎五百斬闗入殺守者三
百人直擣凌風渡寨後兵不至引還己丑秋破南山八
十三寨陜西平徳海導大將庫哩頁納巴圖假道漢中
歴荆襄而東與金武仙軍十萬遇于白河徳海提孤軍
轉戰仙敗走斬首二萬餘級復破金伊喇聶赫軍于鄧
冬十一月至鈞州辛夘春正月睿宗軍由洛陽來㑹于
三峯山金人溝地立軍圍之睿宗令軍中祈雪又燒羊
胛骨卜得吉兆夜大雪深三尺溝中軍僵立刀槊凍不
能舉我軍衝圍而出金人死者三十餘萬其帥完顔哈
達伊喇布哈走匿浮圖上徳海命掘浮圖基出其柱而
焚之完顔色埓黙單騎遁還洛陽又破金將喀齊喀兵
于中牟完顔色埓黙復帥軍十萬來拒戰于鄭先登破
之殺其都尉左崇以功遷右監軍壬辰正月破金師于
黄龍岡癸巳取申唐二州甲午河南復叛徳海往討砲
傷足以疾歸卒先是太宗詔大臣呼圖克等試天下僧
尼道士選精通經文者千人有能工藝者則命小通事
哈準等領之餘皆為民又詔天下置學廩育人材立科
目選之入仕皆從徳海之請也子侃
侃字仲和幼為丞相史天澤所器重留于家而教養之
弱冠為百户鷙勇有謀略壬辰金將布色復取衛州侃
拒之破其兵四萬于新衛州遂渡河襲金主至歸徳敗
其兵于閼伯臺即從蘇布特攻汴西門金元帥崔立降
以功授總把從天澤屯太康復以下徳安功為千户壬
子送兵仗至和琳改綽滿諾延從宗王錫里庫西征癸
丑至穆錫其國塹道置毒水中侃破其兵五萬下一百
二十八城斬其將呼圖克岱爾烏珠蘇勒坦蘇勒坦華
言王也丙辰至奇塔卜其城在檐寒山上懸梯上下守
以精兵乃築夾城圍之不克侃架砲攻之守將和卓納
色爾開門降錫里庫遣侃往說烏爾古納蘇勒坦來降
其父阿里據西城侃攻破之走據東城復攻破殺之丁
巳正月至烏喇爾城伏兵下令聞鉦聲則起敵果來伏
發盡殺之哈雅蘇勒坦降西至阿勒鼎破游兵三萬餘密
藏達爾蘇勒坦降至克實密爾部呼哩蘇勒坦降西戎
大國也地方八千里父子相𫝊四十二世勝兵數十萬
侃兵至破其兵七萬屠西城破其東城東城殿宇皆構
以沈檀木舉火焚之香聞百里得七十二絃琵琶五尺
珊瑚燈檠兩城間有大河侃預造浮梁以防其遁城破
哈里巴蘇勒坦登舟覩河有浮梁扼之自縛詣軍門降
其將卓克達爾遁去侃追之至暮諸將欲頓舍不聽又
行十餘里乃止夜暴雨先所欲舍處水深數尺明日獲
卓克達爾斬之拔三百餘城又西行三千里至達巴其
將周齊致書請降左右以周齊之請為信易之不為備
侃曰欺敵者亡軍機多詐若中彼計恥莫大焉乃嚴備
以待周齊果來邀我師侃與戰大敗之巴爾蘇勒坦降
下城一百八十五义西行四十里至密實勒㑹日暮已
休復驅兵起留數病卒西行十餘里頓軍下令軍中銜
枚𫝊箭敵不知潛兵夜來襲殺病卒克納蘇勒坦大驚
曰東天將軍神人也遂降戊午錫里庫命侃西渡海收
布拉克喻以禍福烏都蘇勒坦曰吾昨夢神人乃將軍
也即來降師還西南至實喇斯敵人來拒侃直出掠陣
一鼓敗之密實肯阿達必蘇勒坦降至布圖侃以竒兵
撃敗之雅雅蘇勒坦降己未破烏林游兵四萬阿必鼎
蘇勒坦懼來降得城一百二十四西南至竒勒揚和達
瑪鼎蘇勒坦降西域平侃以捷告至釣魚山㑹憲宗崩
乃還鄧開屯田立保障世祖即位侃上疏陳建國號築
都城立省臺興學校等二十五事及平宋之䇿其略曰
宋據東南以吳越為家其要地則荆襄而已今日之計
當先取襄陽既克襄陽彼揚廬諸城彈丸地耳置之勿
顧而直趨臨安疾雷不及掩耳江淮巴蜀不攻自平後
皆如其䇿中統二年擢江漢大都督府理問官三年二
月益都李璮及徐州總管李誥格俱反宋夏貴復來犯
邊史天澤薦侃召入見世祖問計所出曰羣盜竊發猶
柙中虎内無資糧外無救援築城環之坐待其困計日
可擒也帝然之賜尚衣弓矢馳至徐州誥格夏貴焚廬
舎軍民悉南去侃追貴過宿遷縣奪軍民萬餘人而還
賜金符為徐邳二州總管誥格之弟里瑪復與夏貴以
兵三萬來擾邊境侃出戰斬首千餘級奪戰艦二百至
元二年有言當解史天澤兵權者天澤遂遷他官侃亦
調同知滕州三年侃上言宋人羈留我使宜興師問罪
准北可立屯田三百六十所每屯置牛三百六十具計
一屯所出足供軍旅一日之需四年徙高唐令兼治夏
津武城等五縣五年邑人吳乞兒濟南道士胡玉反討
平之七年改白馬令僧臧羅漢與彰徳趙當驢反又平
之帝以侃習于軍務擢為萬户從軍下襄陽由陽羅上
流渡江江南平遷知寧海州居一年卒侃行軍有紀律
野爨露宿雖風雨不入民舎所至興學課農吏民畏服
子秉仁秉義
　　石天應
石天應字瑞之興中永徳人善騎射豪爽不羈頗知讀
書鄉里人多歸之太祖時太師國王穆呼哩南下天應
率衆迎謁軍門穆呼哩即承制授興中府尹兵馬都提
控俾從南征天應造戰攻之具臨機應變捷出如神以
功拜龍虎衛上將軍元帥右監軍戍燕天應旌旗色用
黑人目之曰黑軍屢從穆呼哩大小二百餘戰常以身
先士卒累功遷右副元帥辛巳秋八月從穆呼哩征陜
右假道西夏自東勝濟河南攻葭州拔之天應因說太
師曰西戎雖降實未可信此州當金夏之衝居人健勇
倉庫豐實加以長河為限脱為敵軍所梗緩急非便宜
命將守之多造舟楫以備不虞此萬世計也穆呼哩然
之表授金紫光禄大夫陜西河東路行臺兵馬都元帥
以勁兵五千留守葭蘆遂造舟楫建浮橋諸將多言水
漲波惡恐勞費無功天應下令曰有沮吾事者斷其舌
橋成諸將恱服先時葭守王公佐收合餘燼攻函谷闗
將圖復故地及見橋成遂潰去于是分兵四出悉定葭
綏之地一日謁穆呼哩于汾水東穆呼哩諭以進取之
䇿天應還鎮召將佐謂曰吾累卿等留屯于此今聞河
東西皆平川廣野可以駐軍規取闗陜諸君以為何如
或諫曰河中雖用武之地南有潼闗西有京兆皆金軍
所屯且民新附其心未一守之恐貽噬臍之悔天應曰
葭州正通鄜延今鄜已平延不孤立若發國書令夏人
取之猶掌中物耳且國家之急本在河南此州路險地
僻轉餉甚難河中雖迫于二鎮實用武立功之地北接
汾晉西連同華地五千餘里户數十萬若起漕運以通
餽餉則闗内可尅期而定闗内既定長河以南在吾目
中矣吾年垂六十老耄將至一旦卧病床第聞後生輩
立功名死不瞑目矣男兒要當死戰陣以報國是吾志
也秋九月遂移軍河中既而金軍果潛入中條襲河中
天應知之先遣驍將吳澤伏兵要路澤勇而嗜酒是夕
方醉卧林中金兵由間道已直抵城下時兵燼後守具
未完新附者爭縋而去敵乘隙入天應見火舉知敵已
入奮身角戰左右從者四十餘騎皆曰吳澤誤我或勸
西渡河天應曰先時人諫我南遷吾違衆而來此事急
棄去是不武也縱太師不罪我何面目以見同列乎今
日惟死而已汝等勉之少頃敵兵四合天應飲血力戰
至日午死之穆呼哩聞而痛惜焉子煥中知興中府事
執中行軍千户受中興中府相副官初天應死事時弟
天禹子佐中在軍中伺敵少懈倒抽其斧反斫之突城
而出趨穆呼哩行營求得䝉古軍數千回與敵戰敗之
穆呼哩嘉其勇奏授金符行元帥尋詔將官各就本城
授興中府千户子安琬襲職佩金符從征大理討李璮
皆有功十三年隆興之分寧叛行省檄安琬討之賊背
山而陣安琬引兵出陣後賊驚潰退而距守安琬揮兵
直抵壘門賊揚言曰願少容行伍而戰死且不憾安琬
從之賊果出陣安琬突陣而入大呼曰吾止誅賊首庸
卒非我敵也手刃中賊背生擒之累功至右衛親軍副
都指揮使進階懐逺大將軍賜金虎符後授大同等處
萬户領江左新附卒萬人屯田紅城大徳三年李萬户
當戍和寧親老且病安琬請代其行及還以病卒子居
謙襲職後改忠翊侍衛親軍都指揮使
　　伊喇聶哷
伊喇聶哷契丹人也幼有大志膂力過人沈毅多謀略
遼亡金以為參議留守等官皆辭不受聞太祖舉兵私
語所親曰為國復仇此其時也率其黨百餘人詣軍門
獻十䇿帝召見與語竒之賜名賽音筆且齊又問爾生
何地對曰霸州因號為霸州元帥乙亥拜兵馬都元帥
佐太師穆呼哩取北京下高利興松義錦等二十六城
破五十四寨平利州賊劉四禄及錦州賊張致兵勢方
熾且盜名號穆呼哩命聶哷與大將烏頁爾昭烏哷合
兵討之致拒戰聶哷出奇兵掩撃斬致穆呼哩第功以
聞遷龍虎衛上將軍兵馬都提控元帥繼取遼東西廣
寧金復海葢等十五城興州監州綽爾反復與烏頁爾
討平之帝遣使者詔之曰自汝効順戰功日多今錫汝
金虎符居則理民有事則將其勿替朕意戊寅從攻東
平辛巳從攻延安壬午從圍鳳翔先登手殺數十人左
臂中流矢創甚裹創進攻丹延穆呼哩止之對曰創未
至死敢自愛耶穆呼哩壯之與所乘白馬明日介其馬
飾以朱纓簡驍衛七十人與金兵戰穆呼哩乗高見其
馳突萬衆中曰此霸州元帥也諸軍繼進金兵敗走丹
延十餘城皆降遷軍民都達嚕噶齊都提控元帥兼興
勝府尹癸未從帝征河西取甘合辛蛇等州師還復從
穆呼哩攻益都下萊膠淄等三十二城戊子得疾歸高
州卒贈推忠宣力保徳功臣太尉開府儀同三司上柱
國追封興國公諡武毅子邁努
邁努早從父習戰陣初入見太祖問口汝年少能襲父
爵乎對曰臣年雖小國法不小帝異其對顧左右曰此
兒甚肖乃父以為高州等處達嚕噶齊兼征行萬户庚
寅命攻高麗花涼城監軍張翼劉霸都殞于敵邁努怒
曰兩將陷賊義不獨生趍出戰破之誅首將撫安其民
進攻開州州將金實黙逆戰擒之城中人出童男女及
金玉器以獻郤不受遂下龍宣雲泰等十四城癸巳從
諸王阿齊台征女直萬努部有功未㡬召還興州趙祚
反土豪楊買驢等附之帝命從親王察罕台帥師討之
斬賊將董蠻等圍買驢于險樹寨三月不能下邁努令
健卒劉五兒即寨北小徑上大樹以繩潛引百人登寨
直前刼之買驢投崖死餘黨悉平太宗即位録功賜金
鞍良馬乙未從征高麗入王京取其西京而還賜金鎖
甲加鎮國上將軍征東大元帥佩金符復命出師高麗
將行以疾卒年四十贈推誠效義功臣榮禄大夫平章
政事追封興國公諡顯懿子元臣
元臣别名哈喇哈斯年十六入宿衛應對進止有度世
祖謂丞相和爾果斯曰此勲臣子非凡器也以為集賽
筆且齊襲千户將其父軍從伐宋攻淮西戍清口取𤓰
洲下通泰累有功至元十二年從丞相巴延平宋進階
武義將軍中衛親軍總管佩金虎符十四年珠爾噶岱
叛圍應昌府時皇女魯國公主在圍中元臣以所部軍
馳擊珠爾噶岱敗走追至魚兒濼擒之公主賜賚甚厚
奏請暫留元臣鎮應昌以安反側居一嵗召至京師遷
明威將軍後衛親軍副都指揮使還鎮應昌又三嵗召
還加昭勇大將軍十九年帝以所籍入權臣家婦賜之
元臣辭曰臣家世清素不敢自汚帝嘉嘆不已二十二
年進昭毅大將軍同僉江淮行樞密院事行院罷歸高
州帝征納延元臣率家僮五十人見於行在所願效前
驅八年移僉湖廣行樞密院時溪洞施容等州蠻獠作
亂元臣親入其境喻以禍福賊首魯萬丑降三十年卒
于官贈安逺功臣龍虎衛上將軍同知樞密院事追封
興國公諡忠靖子廸中奉大夫湖廣宣慰使都元帥
　　耶律托輝(圖們岱爾/)　(孟古岱/)
耶律托輝契丹人世居桓州太祖時率衆來攻大軍入
金境為向導獲牧馬甚衆後侍太祖同飲班珠爾河水
從伐金大破呼齊呼軍又從穆呼哩收山東河北有功
拜太傅總領伊克諾延封濮國公賜虎符銀印嵗給錦
幣三百六十疋統萬户扎拉爾劉黑馬史天澤伐金卒
于西河州子珠格嗣仍統劉黑馬等七萬户與都元帥
塔海甘布同征四川卒于軍子保通嗣以疾不任事珠
格弟邁珠嗣而以保通充隨路新軍總管邁珠言于憲
宗曰今欲略定西川下流諸城當先定成都以為根本
臣請往相其地帝從之遂率諸軍往城都攻嘉定未下
而卒子和爾台嗣總諸軍立成都府卒于軍以兄百嘉
努嗣自珠格至百嘉努並襲太傅總領伊克諾延圖們
岱爾者百嘉努之弟和爾台之兄也常留中宿衛後百
嘉努解兵柄為他官乃授成都管軍萬户代將其軍至
元十一年從呼敦攻嘉定修平康寨以守之十二年從
汪特格攻九頂山破之殺都統一人嘉定降從呼敦徇
下瀘敘諸城圍重慶守合江口又以舟師塞龍門濠遏
其援兵十三年瀘州叛從汪特格攻之重慶遣兵援瀘
邀擊破之獲七十人瀘堅守不下圖們岱爾夜率兵攻
奪水城以進黎明先登入瀘城克之斬其將王世昌李
都統復從布哈圍重慶守將張玨搏戰敗之城下重慶
降賜虎符授夔路招討使遷四川東道宣慰使仍兼䕫
路招討改同僉四川等處行樞密院事遷四川等處行
中書省左丞尚書省立改行尚書省左丞進右丞卒孟
古岱保通之子也世祖時賜金符襲父職為隨路新軍
總管統領山西兩路新軍從行省伊蘇岱爾征蜀及思
播建都諸蠻夷有功陞萬户從攻羅必甸至雲南詔以
其衆入緬迎雲南王金齒白衣荅奔諸蠻往往伏險要
為備孟古岱奮擊破之凡十餘戰至緬境開金齒道奉
王以還遷副都元帥從諸王阿勒台征交趾至白鶴江
與交趾偽昭文王戰奪戰艦八十七艘又從雲南王攻
羅必甸破之二十九年入覲成宗即位授烏撒烏䝉等
處宣慰使兼管軍萬户遷大理金齒等處宣慰使都元
帥六年烏撒羅羅斯叛雲南行省命帥師討平之事聞
賜鈔三千貫銀五十兩金鞍轡及弓矢以旌其功九年
討普安羅雄州叛賊阿填擒殺之進驃騎衛上將軍遙
授雲南諸路行中書省左丞行大理金齒等處宣慰使
都元帥卒于軍至大四年贈龍虎衛上將軍平章政事
仍追封濮國公諡威愍子和尼齊襲萬户
　　王珣(子榮祖/)
王珣字君寶本姓耶律氏世為遼大族金正隆末契丹
斡罕叛祖成從母氏避難遼西更姓王氏遂為義州開
義人父伯俊伯父伯亨無子以珣為後珣武力絶人善
騎射尤長于撃鞠年三十餘遇道士謂珣曰君之相甚
竒它日因一青馬而貴珣未之信居嵗餘有客以青馬
來賣珣私喜曰道士之言或驗乎乃倍價買之後乗以
戰其進退周旋無不如意又嘗行凌水濱得一古刀其
背銘曰舉無不克動必成功常佩之每有警必先鳴故
所向皆捷初南朔兵動豪强各擁衆據地珣慨然曰世
故如此大丈夫當自振拔否則為人所制乃召諸鄉人
諭以保親族之計衆從之推珣為長旬月之間招集遺
民至十餘萬嵗乙亥太師穆呼哩略地奚霅珣率吏民
出迎承制以珣為元帥兼領義川二州事丙子春張致
僭號錦州陰結開義楊伯傑等來掠義州珣出戰伯傑
引去㑹致兄子以千騎來衝珣選十八騎突其前復令
左右掎角之一卒以鎗刺珣珣揮刀殺之其衆潰走獲
其馬㡬盡時興中亦叛穆呼哩圉之召珣以全軍來㑹
致窺覘其虚夜襲之家人皆遇害及興中平珣無所歸
穆呼哩留之興中遣其子榮祖馳奏其事帝諭之曰汝
父子宣力我家不意為張致所襲歸語汝父善撫其軍
自今以往當忍恥蓄銳俟逆黨平彼之族屬城邑人民
一以付汝吾不吝也仍免徭賦五年使汝父子世為大
官珣以穆呼哩兵復開義擒伯傑等殺之進攻錦州致
部將高益縛其妻子及其黨千餘人以獻穆呼哩悉以
付珣珣但誅致家其餘皆釋之始還義州丁丑入朝帝
嘉其功賜金虎符加金紫光禄大夫兵馬都元師鎮遼
東便宜行事兼義川等州節度使珣貌黑人呼為哈喇
元帥哈喇中國言黑也從穆呼哩兵略山東至滿城令
還鎮戒之曰彼新附之民恃山海之險反覆不常非盡
坑之終必為變對曰國朝經略中夏宜以恩信結人若
降者則殺後寧復有至者乎遂還以子榮祖代領其衆
甲申春正月卒年四十八玽為政簡易賞罰明信誅强
撫弱毫髪無徇子四人榮祖襲
榮祖字敬先珣長子也性沈厚語音如鐘勇力絶人珣
初附于穆呼哩以榮祖為質稍見任用珣卒襲榮禄大
夫崇義軍節度使義州管内觀察使從嗣國王博囉入
朝帝聞其勇選力士三人迭與之摶皆應手而倒欲留
置宿衛㑹金平章政事葛布格行省于遼東咸平路宣
撫使布希萬努僭號于開元遂命榮祖還副薩里台進
討之拔葢州宣城等十餘城葛布格走死金帥郭琛完
顔伊拉瑪趙遵李高努等猶據石城復攻拔之伊拉瑪
戰死遵與高努出降虜生口千餘薩里台欲散于麾下
榮祖屢請皆放為民方城未下時榮祖遣部卒賈實宂
其城城崩被壓衆謂已死弗顧也榮祖曰士忘身死國
安忍棄去發石取之猶生一軍感激樂為効死有言義
人懐反側者薩里台將屠之榮祖馳驛奏辨事乃止己
丑授北京等路征行萬户換金虎符伐高麗圍其王京
高麗王力屈遣其兄淮安公奉表納貢進討萬努擒之
趙祁以興州叛從諸王阿齊台平之祁黨猶剽掠景薊
間復從大將唐古特討之將行榮祖曰承詔討逆人耳
豈可戮及無辜宜惟抗我者誅大將然之由是免死者
衆再從征高麗破十餘城高麗遣子綧入質帝賜錦衣
旌其功從諸王雅勒呼略地三韓降天龍諸堡皆禁暴
掠民恱服之破五里山城請于主將全其民遂下甕子
城竹林寨苦苫數島帝嘉其功賜以金幣官其子興千
户仍賞其部曲移鎮高麗平壤帝遣使諭之曰彼小國
負險自守釜中之魚非乆自死緩急可否卿當熟思榮
祖乃募民屯戍闢地千里盡得諸島嶼城壘高麗遣其
世子倎出降遂以倎入朝中統元年夏詔榮祖詣闕帝
撫慰之曰卿父子勤勞于國誠節如一進㳂邊招討使
兼北京等路征行萬户賜寶鞍弓矢還鎮以病卒年六
十五子十三人顯者六人通興中府尹泰權知義錦川
等州總管興征東千户遇襄陽路管軍萬户達東京五
路征行萬户廷鎮國上將軍中衛親軍都指揮使璲江
西湖東道提刑按察使
　
　
　
　元史卷一百四十九
元史卷一百四十九考證
郭寳玉𫝊破其兵三十餘萬　案三十餘萬永樂大典
　本作二十餘萬與此小異
