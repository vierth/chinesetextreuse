
　建炎以來繫年要録巻五十九
　　　　　　　　　　　　宋　李心傳　撰
紹興二年冬十月戊子朔置孳生馬監于饒州命守臣
提領括神武諸軍及郡縣官牧馬𨽻之仍選使臣五人
專主其事時言者以為軍旅之事馬政為急多事以來
國馬為彊敵所侵盗賊所有其在諸軍者無幾乞講求
孳生之利于江東西擇水草善地置監以牧之故有是
命　集英殿修撰何志同宋伯友並復徽猷閣待制右
文殿修撰李璆左朝議大夫趙子崧並復集英殿修撰
朝請大夫衞仲達復秘閣修撰璆開封人宣和末自中
書舎人坐朋附蔡絛斥去衞仲達華亭人靖康初禮部
尚書兵至而遁坐除名均州居住至是並以赦復之而
子崧已卒于潯州矣
庚寅斬富順監男子李勃于都市勃偽稱徐王下大理
至是獄成詔殿中侍御史黄龜年徽猷閣待制樞宻都
承㫖趙子畫皇兄右監門衞大將軍忠州防禦使安時
審問法寺言勃受俸劵饋遺金銀共計贓絹四千餘匹
當杖脊流二千里居役一年詔勃依軍法命神武前軍
統制王􁞯大理少卿元衮莅其刑保義郎杜遠坐資給
勃勒停内侍武翼郎趙民彦坐驗視故不以實湖北安
撫司將官敦武郎秦濤坐護送勃擅留禁兵並除名彦
民英州濤永州編管初勃之出蜀也道過衢州吏白守
臣左朝奉大夫汪思温避正堂以待思温曰即乘輿至
何以待之治具如大賔客之儀既就館思温入謁出謂
人曰帝王之胄自與常人殊而舉措不類何也勃之未
决也左從事郎田如鼇言恐奸雄假尺布㪷粟之謡以
為嘯聚之釁乞以其獄布天下奏可遂以如鼇為樞宻
院編修官(如鼇已見元年六月其建請在九月/辛未除官在十月己亥今聨書之)思温鄞
縣人也(臣謹按靖康䧟敵皇族數云徐王見在祁王沒/于五國城時顯仁后南歸之後去此已久足明)
(其詐/也)　詔陜西都統制吳玠金房鎮撫使王彦統制熙
秦路軍馬關師古並賜金帶仍降詔奬諭　言者請諸
州守臣移罷者並先次離任令漕臣擇本路亷幹官主
管帥臣則令監司暫權從之　詔諸路常平司歲舉京
官員數令憲漕二司分舉憲司一分漕司二分嘉祐舊
制郡倅舉京官如守臣之半熙寧初取歸常平司至是
省提舉官故有此命　徽猷閣直學士湯東野為江南
東路安撫使兼知建康府言者奏其貪刻罷之
辛卯正侍大夫華州觀察使䕫州路兵馬鈐轄田祐恭
知珍州倣務川城例以省經費用張浚請也政和中初
置珍思承溱播五郡宣和末已廢其四至是浚欲省珍
州故以祐恭主其地後不果廢　朝議以坑冶所得不
償所費悉罷監官以縣令領其事至是江東轉運副使
馬承家奏存饒信二州銅場許之二場皆産膽水浸鐵
成銅元祐中始置饒州興利場嵗額五萬餘斤紹聖三
年又置信州鈆山場嵗額三十八萬斤其法以片鐵排
膽水槽中數日而出三煉成銅率用鐵二斤四兩而得
銅一斤云
癸巳詔湖北安撫司後軍統制官顔孝恭以所部還鄂
州孝恭初奉詔討石陂軍賊余照照為官軍所殺其次
李寳等百餘人皆就招㝷以寳為樞宻院准備將　左
宣義郎直龍圖閣胡寅應詔上書論修政事備邉陲治
軍旅用人才除盗賊信賞罰理財用核名實屏佞諛去
奸慝十事大略謂今政事之大莫甚於敵國强盛而兵
甲不振以爵禄與人而人莫肯用命抑又有甚焉者今
年以來大政幾變矣内則立修政之司外則開都督之
府今日講議而明日併廢今日出師而明日召還廟謨
成筭其果安在今國歩雖日蹙譬人之身瘠則甚矣而
血氣未動江左雖㣲尚跨有江淮之地自古未有欲守
長江而不保淮甸者淮甸者國之脣江南者國之齒脣
亡齒寒其理明甚金人遁三年矣邉備宜日有可恃乃
反不如前日淮甸數十州地方二千里孫權以來所恃
以為障塞者今不過置一二鎮撫使以處盗賊一旦有
急安知不并力助敵為彼先驅藩籬何賴焉軍旅之事
大要有三一曰選將二曰蒐練三曰教閲今王室危甚
繄諸將是賴宜得慷慨知兵之士付之重權庶幾能翼
戴天子而加之以恭今也至有不知兵法不習戰鬬内
不能與士卒同甘苦而得羣下之死志外不能讋服賊
盗而書尺寸之功平居趦趄以邀其上一旦有急首唱
奔潰豈不痛哉今國内空虛養衆非得已也而偷惰冗
食十常三四為將帥者以動揺軍情為畏專務姑息故
常敗事為今之計宜無恤紛紛之論而惟實效是圖兵
不可用者悉蒐去之猝有搶攘之變驅以赴敵何患不
致死今養兵雖衆獨不聞暇時以教閲為事者而貴逰
近戚大臣權要拘占役使動以百數軍政一壞緩急之
際何可復理戰而不捷彼之肉其足食乎臣願修此十
事以承天意惟陛下留神天下幸甚
甲午御筆起居舍人汪洋面奏不急之務可降一官初
詔羣臣條闕失而洋靣奏請官五代九國子孫上諭輔
臣曰朕虚已求言務濟時病如敵國外患及朝廷闕失
可言者非一洋姑應詔㫖豈朕所望諸國在五季時割
據類皆盗賊洋欲封其後是奬賊也洋言無取與降一
官若後來獻言之人有補治道朕當旌賞　進士周拯
夏康佐陳康國各上書論時事詔拯召見餘賜帛罷之
既而康佐等辭賜帛上曰唐太宗固嘗如此本朝久亦
不廢兹乃待士禮意也其以此諭之(上詔在/己巳)
乙未詔起復徽猷閣直學士王庶語言輕率用意傾險
落職提舉江州太平觀本州居住始用張浚奏也　右
文殿修撰劉觀復徽猷閣待制責授中大夫秘書少監
黄潛厚落分司提舉江州太平觀便居左朝散郎提舉
建昌軍仙都觀胡安國左朝奉大夫提舉建州武夷山
冲祐觀胡世將並更竢一赦取㫖皆以刑部檢舉也既
而右司諌劉棐奏潛厚聚歛苛細賣官鬻爵等四事命
遂格(棐奏在十/月丙午)
丙申初置江浙荆湖廣福建路都轉運使以大理卿張
公濟充集英殿修撰為之自罷發運司頗失上供錢物
故吕頤浩以為請　詔統領軍馬官經由及屯駐所在
以請受之類為名陵犯知通縣令者流三千里將校依
階級法時統兵官在外肆為兇暴韓世忠後軍統制官
巨振過安仁縣笞邑尉數十幾死論者以為言故立法
(日厯載所立條不甚明了/今以慶元隨勑申明修入)　河南府助教杜諤嘗集春
秋傳右司諫劉棐請付之學官從之諤眉山人以春秋
教授諸王元祐中舉進士不第而卒
戊戌吕頤浩言建康米斗不及三百欲於鎮江上下積
粟三十萬斛以助軍用上曰若精選兵十五萬分為三
軍何事不成祖宗取天下兵數不過如此　省兩浙添
差漕臣員
己亥左朝散大夫直徽猷閣知䕫州韓廸降三官落職
責監資州在城稅務坐奏偽徐王不實也
庚子御筆右諌議大夫徐俯志氣剛方早聞于世其于
文學直其餘事可賜進士出身故事任子不為䑓諫官
故有是命　都省言江西吉筠州臨江軍上供糧斛累
年不至今歳豐稔乞命倉部員外郎孫逸同轉運副使
韓球催理三十萬斛赴鎮江府交納從之　詔自今非
監司及㳂邉守臣毋得再任違者令御史察之時言者
以為士大夫貪冒茍得巧圖因任非國朝舊制故有此
命　宣撫處置司主管機宜文字張宗元張滉入辭並
賜五品服　是日朝議大夫直徽猷閣凌唐佐為偽齊
所殺初唐佐既降(事見建炎三/年九月壬子)劉豫因以唐佐知歸德
府有尚書郎李亘者乾封人建炎末避地不及豫使守
大名時通問副使宋汝為亦以豫命同知曹州(事見建/炎四年)
(冬/末)三人素相厚汝為知豫無改悔意與唐佐等宻疏其
虚實遣人持蠟書告于朝唐佐亘募得卒劉全宋萬僧
惠欽汝為募民王現邵邦光皆十餘往反尚書左僕射
吕頤浩之過常州也得唐佐從孫憲授保義郎閤門祗
候俾持帛書遺之憲至睢陽唐佐妻田氏使與舘客張
約同食憲疑不出田氏曰無傷也既而為約所告豫遣
人捕唐佐并其家至京師憲走得免唐佐見豫責以大
義豫怒斬唐佐于境上下令曰唐佐結連江南謀反斬
首號令其家屬當從坐貸死送頴昌府拘管時全萬惠
欽為邏者所得事泄亘亦當誅先是武顯大夫孫安道
為應天府兵馬鈐轄城䧟不得歸後謀挺身還朝為人
所告而死事聞贈安道忠州刺史為亘立祠名愍忠約
江南人也(此以唐佐附傳趙甡之遺史宋汝為忠嘉集/葉夢得避暑録話龔頤正忠義互録及紹興)
(三年三月十六日唐佐妻田氏自訴狀参修但諸書各/有所差互今並以史為正宋氏所録云凌李遣兵卒劉)
(全宋萬僧惠欽皆十餘徃返後僧與卒為邏兵所得事/泄凌李俱族滅此與甡之遺史夢得録話俱不同田氏)
(自訴狀云去年六月蒙僕射相公差到姪孫凌憲將到/蠟彈即時跪領後來已將回文去訖不期於八月中有)
(一南中秀才詣劉豫陳首蠟彈文字于九月十五日追/取夫凌徽猷前去勘問其本末遂髙聲毁罵劉豫至十)
(月十三日於界首斬了凌徽猷其狀詞皆與甡之所書/合所謂南中秀才即張約也按此則李亘之死當是僧)
(與卒被獲而唐佐又自有告者特宋氏傳聞不詳耳甡/之又云唐佐家屬各决脊杖二十由是田氏暨婢妾五)
(人各遭重决唐佐二子長子已卒次子方九嵗兩杖而/斃按田氏狀云隨母男王端人力陳德各决脊杖編管)
(外田氏并男定國安國新婦周氏女子六娘小兒祖德/所使人五人等並各枷項送頴昌府拘管則甡之所云)
(非也遺史又載劉豫所出犯由云直敷文閣凌唐佐按/此時未有敷文閣甡之亦小譔夢得録話云李亘兖州)
(人為劉豫守南京遷大名留守後謀歸本朝為豫族誅/據會要載亘立廟事亦云偽齊知府事與葉書同然應)
(天自䧟敵後即以唐佐守之或者亘先守大名而後代/唐佐守應天已而被殺亦未可知今不得其詳且牽聨)
(附見頤正書唐佐死狀差互已辨之見建炎三年九月/唐佐紹興三年三月贈官詳具本日亘十年三月立廟)
(今附見安道紹興五年贈官不得其被殺年月/以其為應天鈐轄故因唐佐事遂為書之當考)
辛丑秘書少監方誾為起居舎人左朝奉大夫張綱為
尚書左司員外郎綱金壇人尋命綱權監察御史(綱權/察官)
(日厯不見此據/左右司題名)起居舍人汪洋坐草詞溢美罷為直徽
猷閣主管台州崇道觀(事祖在九/月辛已)
壬寅詔江南西路兵馬副鈐轄張中彦以所部充都督
府統制官仍遣右通直郎都督府幹辦公事楊揆往吉
州濟其軍食初中彦以討捕駐軍廣州脅制州縣供億
以萬計一路為之震擾朝廷撥隸楊惟忠李回岳飛孟
庾韓世忠李綱皆不禀命綱察中彦意樂為郡檄令權
知岳州中彦果至即械送獄遂并其軍揆仁和人也(中/彦)
(初見建炎三年十二月末其令聽李綱節制在今年十/月壬辰被誅在十二月庚子而熊克小厯于九月乙酉)
(李綱止帶湖南安撫使已前書之實甚誤/也今移附本日綱行狀作張忠彦亦誤)左中大夫洪
炎爲秘書少監建炎初除是官久不至及是又申命之
詔待闕官權攝州縣職任者令長吏批書印紙違者無
得調官用右宣教郎知無為軍王彦恢請也
甲辰詔宣諭官所至有使相及前執政官知判州府者
許出謁　是日金國通問使潘致堯至楚州通判州事
劉晏與諸將謀夜刼致堯于舟中奪其禮幣而去廵檢
馬貴知其謀以告守臣武功大夫柴春率衆拒戰晏敗
走俄而晏兵自子城出春鬬死録事㕘軍劉晟亦為所
害晏遂擕所掠國信奔偽齊致堯還承州復治行而後
出境(此月辛亥劉光世奏至詔留承州聽旨癸丑詔光/世遣赴行在十二月庚長贈劉晟宣敎郎與一資)
(恩/澤)
乙巳武功大夫忠州刺史閤門宣贊舍人都督府統制
軍馬劉紹先充福州兵馬鈐轄朱勝非之謫九江也紹
先為守臣不之禮勝非憾焉紹先有部曲九千餘人至
是揀其壯者隸神武中軍而有此命　右諫議大夫徐
俯言比降鹽鈔指揮應商販淮浙鹽之未售者毎袋貼
納錢三千十日不自陳論如私鹽律臣謂立法太峻於
人情有未順恐天下之人謂陛下為利而不恤乞轉由
海道之鹽竢到州縣日為始寄頓邸肆之鹽竢鹽主到
日為始自是之後錢有未足者許質鹽於税務而寛其
期詔各展十日如錢有未足聽商人於官司質當取息
三分　武翼大夫江東安撫大使司水軍統制耿進以
所部屯建康當受宣撫使韓世忠節制進聞世忠來謂
其徒曰若分揀此軍當相從下海還鄉耳准備使喚李
明詣世忠吿進結謀順蕃世忠命水軍統制張崇代將
其軍執進屬吏事聞是日有詔械進赴行在已而權主
管都督府公事傅崧卿奏進自言無反謀乃下大理更
以其衆隸都督府統制官姚端(以進軍隸姚端在三年/正月辛酉今併書之進)
(三年二月/甲午行遣)
丙午徽猷閣待制都督府㕘謀官權主管都督府事權
知建康府傅崧卿降二官落職提舉洪州玉隆觀左奉
議郎御史臺主簿充湖南宣諭施鉅降一官放罷初朝
廷以軍興糧乏出官告度牒以糴於民而有司定直太
髙無願受者㑹崧卿出使奏崇德嘉興二縣能損度牒
之直與私價略相當提㸃浙西刑獄公事施坰保明如
所奏既而兩浙轉運副使徐康國言二縣有未糴者上
以詰崧卿崧卿言前所奏事蓋以二縣暗增米直使與
度牒官價略相當故民不以為病非謂其及額也上又
遣監察御史李靄按問靄還言二縣未嘗損直上以崧
卿為欺乃有是命鉅先知嘉興縣坐不自言故黜而坰
以觀望亦降兩官責監逺州市征(崧卿初奏在今年正/月癸丑劄問崧卿在)
(七月辛巳命靄體究在十月庚辰今併書之臺中興聖/政臣留正等曰啣命而使膺皇華之選分外  之寄吏)
(之否臧事之罷行皆得以專達乎上實天子耳目之司/也是宜激濁揚清彰善癉惡如鑑之明如衡之平而無)
(私焉而乃奏報不實公肆誕慢失職之誅庸可逭乎太/上皇帝獨運剛斷鐫貶職秩則居是職者誰不知所戒)
(焉/)　尚書吏部員外郎劉大中權監察御史充湖南宣
諭代施鉅也　罷三省吏行遣文書犒設明年四月塑
昭慈神御禮房吏以下百二十有二人增給食錢萬餘
緡五次犒設銀絹二千四百餘匹兩議者復以為言乃
止
丁未以孟冬薦饗太廟於温州是月也先祫祭祠部員
外郎神主神御提㸃向宗厚言祭不欲數乞用故事權
罷時享禮官援政和五禮新儀不從於是祫祭孟饗薦
新朔祭兼行於一月之間非故事也　是日盗張成入
醴陵縣右從事郎知縣事程愿率土兵射士擊之廵尉
曹修郭建皆為所殺愿中刃不死賊亦去後贈修建各
兩官録其子久之愿自愬其事於是亦進二資
戊申端明殿學士新知平江府趙鼎為江東安撫大使
兼知建康府許過闕　詔减落糴本關子價直之人賞
錢五百千許人告(慶元隨/𠡠申明)
己酉詔帥臣統兵官以公使酒酤賣者取㫖論罪先是
李綱為湖廣宣撫使請於所在州軍造酒許之及是吕
頤浩因進呈言茶鹽𣙜酤今日所仰養兵若三代井田
李唐府兵可復則此皆可罷不然財用捨此何出朱勝
非曰𣙜酤自漢孝武時因兵興而有上曰行之千餘年
不能改革可見久長之利故有是㫖　詔湖北安撫使
劉洪道知鼎州程昌㝢併力招捕湖㓂楊太時太據洞
庭有衆數萬太主誅殺其黨黄誠主謀畫誠之下又有
周倫楊欽夏誠劉衡之徒大造車船及海鰍船多至數
百車船者置人於前後踏車進退毎舟載兵千餘人又
設拍竿長十餘丈上置巨石下作轆轤遇官軍船近即
倒拍竿擊碎之官軍以此輙敗大率車船如陸戰之陣
兵海鰍如陸戰之輕兵又倫欽雖各有寨而專倚舟以
為强誠衡雖各有舟而專倚寨以為固此其所恃也韓
世忠之在湖南也遣使臣朱實往招之太不聽命至是
昌㝢以奏乃命趣捕之
庚戌武節大夫果州刺史霍明為江西兵馬副都監
辛亥徽猷閣待制安復鎮撫使陳規陞徽猷閣直學士
仍詔䂓俟來春赴行在　左廸功郎孔端朝宣聖之後
也上召見特改左承事郎㝷以端朝為秘書省正字(端/朝)
(除正字在/十二月)
壬子都督府統制官王冠盡追所有官降為承信郎赴
神武右軍自効時諸將之起於羣盗者朝廷盡揀其軍
冠兵皆老弱又虛張軍數冒請糧食累年故有是命
尚書吏部郎中晏敦復嘗以事忤吕頤浩言者論敦復
治吏而不白其長又不信朝廷批狀而自審於都堂詔
送吏部
丙辰權尚書刑部侍郎王衣罷為集英殿修撰提舉江
州太平觀以右司諌劉棐論其于刑名屢有出入又嘗
舉張汝舟毎懷憤恨也　尚書金部員外郎吕廷問請
令文思院造斗秤升尺出賣以助經費私造抵罪從之
是月尚書右僕射朱勝非上書言經營淮北五事一謂
國家屯軍二十萬月費二百萬緡倘無變通必致坐困
逆豫方行什一稅法聚以資敵若王師不出豫計得行
今當渡江取彼所積以實邊圉淮南既實民力自寛二
謂逆豫招到淮北山寨及知名賊二十六項所以然者
彼謂官軍不敢出逆賊能驟來耳宜分為三軍聲言取
徐邳而實取淮陽聲言趣京師而實取陳蔡聲言入濵
海而實取青宻使逆豫聞之必分兵拒守然後大軍出
廬夀直搗宋亳豫必成擒矣三慮賊併力南㓂今敵使
既行未有要約不若先破豫兵去其一助四大軍一出
所得金帛當明諭將帥悉以賞軍五淮北有土豪助順
者就以為守將俾自為備則兵勢益張如此則不三二
年中原可定上納之　偽齊劉豫以知東平府李鄴為
尚書兵部侍郎兼權尚書右丞(豫傳云是月以鄴權右/丞范恭守左丞按偽齊)
(録有什一稅法進劄云阜昌四年五月權左丞范恭阜/昌四年癸丑乃紹興三年則恭此年未落權字傳蓋誤)
(也/)　陽糓令李俅言什一税法利害可采遷監察御史
俅儔弟也
　
　
　
　
　
　建炎以來繫年要錄巻五十九
