
　建炎以來繫年要録巻二百
　　　　　　　　　　　　宋　李心傳　撰
紹興三十有二年六月丙寅朔皇叔和州防禦使士石
為泉州觀察使以積閥遷也　四川宣撫使呉璘次大
蟲嶺保寕軍節度使龍神衛四廂都指揮使御前諸軍
綂制兼知興元府姚仲自原州至軍前璘先已命夔州
路安撫李師顔節制興元軍馬盡奪其兵矣仲以戎服
見于庭下璘欲斬以徇參議官有止之者(按階州通判/兼參議官成)
(􁀙五月十八日己申/致仕此恐是趙不愚)乃繫河池獄旋送文州知管統制
姚公輔引兵出城北次于北原與敵兵遇戰焉金人自
五月至于今増兵凡萬五千騎調丁夫五千餘衆以牛
車運砲座六十有餘所増置憨皮袋捜城車呆樓洞子
十餘所自城東至于西南隅共為六寨守將叚彦來告
急一日書五至公輔吿急亦繼至是日總領四川財賦
王之望得呉璘書報姚仲失律之望即以書寛譬之且
貽書宰執曰仲貪鄙庸人殊不曉事天資狠戾難可保
信前此粗有矢石之勞全無謀畧本非大將之才知金
州興元所至掊克雖贍軍常平窠名亦皆侵用抱認酒
稅擅置坑冶多占官軍義士以充其役民不聊生邉事
纔動乗時怙亂便欲凌轢緫所以肆其所欲之望雖孱
懦略不少假而呉璘動加箝制其猖獗故不得逞其奸
㐫或謂呉璘挾私憾而沮抑之是不然事果適於權宜
不當探其迹而疑之也識者以為此人得志必為川蜀
大患向來呉璘疾病之望所以累具申禀者正慮朝廷
以名位髙卑軍旅寡衆次授兵柄則四川之禍可跨足
而待兹者原州之敗雖失亡可惜以之望觀之實為國
家之幸一方之福也使斯人而少立功效朝廷何以處
之正使無功其衆亦未可遽奪今自取敗撓天去吾疾
兵雖潰散而餘衆可收私役可復虛籍可覈則此一軍
自此當振興元大府田疇沃衍民勤於農而有勇得人
撫之事力沛然豈非國家之幸四川之福乎竊恐朝廷
聞其喪師不無驚懼而未知有此曲折故敢冒昧上聞
矧呉璘熈州之㨗足以取償而得地過之諸事但且委
吳璘措置自可以無它慮也之望前此扼腕於姚仲久
矣時方用武若輙按一路帥臣在朝廷亦所難處故隠
忍而未有云也大抵其人貪縱過於劉寳誤國不减王
權去冬及春吳璘所以欲止又不敢輕出者密料其意
葢有所牽制憂姚仲之在後也欲使獨出又懼其敗事
常使其部曲或其子息參行既為之助又陰制之姚仲
既至徳順呉璘亦便親徃金人聞姚仲之在徳順也出
銳師以攻之姚仲已欲移寨適吳璘到遂能破敵若遲
一日事又狼狽矣
丁卯昭慶軍節度使提舉佑神觀劉懋致仕從所請也
　右宣教郎樞宻院計議官李坤特换武功大夫忠州
防禦使依舊樞宻院計議官(坤初見去年八月其補官/改秩及除差遣日歴並不)
(載當求他書/参考増入)
戊辰名望僊橋東新宫曰徳夀
己巳詔立皇太子　詔故福國夫人郭氏可追封皇太
子妃用禮部請也　宗正少卿史浩守起居郎兼太子
右庶子將作監張闡為宗正少卿兼太子右諭德故事
官僚進見當拜奏事當稱姓名侍立不坐太子悉命復
故　右朝散郎王炎行司農寺丞用汪澈薦也龍神四
廂都指揮使随州觀察使主管侍衛馬軍司公事李捧
罷為武泰軍承宣使兩浙東路馬歩軍副緫管紹興府
駐劄龍神四廂都指揮使鎮南軍承宣使荆南府駐劄
御前諸軍統制李道罷為捧日天武四廂都指揮使知
荆南府　中亮大夫鄂州駐劄御前左軍副統制兼知
㐮陽府王宣領郢州防禦使權主管荆南府駐劄御前
諸軍都統制職事仍兼知㐮陽府賞確山之㨗也　直
秘閣都大主管四川茶馬監牧公事王弗提舉台州崇
道觀先是王之望甞薦弗代已不果用　直顯謨閣知
荆南府續觱都大主管四川茶馬監牧公事
庚午龍神衛四廂都指揮使潭州觀察使鄂州駐劄御
前諸軍都統制充湖北京西制置使京西北路招討使
呉拱為安逺軍承宣使主管侍衛歩軍司公事賞茨湖
之㨗也時復與北人議和故三招討並除管軍而結局
(吕中大事記曰是時北方大亂内有耶律之變而我師/之出興州路得十二郡金州路得四郡吳璘復大散闗)
(入徳順軍父老擁拜幾不可行命張浚判建康措置兩/淮浚出入将相三十年衛士見之以手加額士卒聞之)
(皆樂為用於是屯旴眙楚泗以扼渦潁又募海舟由海/窺東莱由清泗窺淮陽而海州之役浚勉張子盖以功)
(名子葢率精鋭先入金大敗于石湫堰國勢非復前日/矣奈何金欲和則與之和金欲地則與之地成閔吴拱)
(李顯忠領三衙而三招討結局矣王之望奏呉璘回興/州而宣撫限五日結局矣意者聖心倦勤復仇之義將)
(有待於/後耶)　詔延福宫使安徳軍承宣使張去為落致仕
提舉徳夀宫行移如内侍省仍鑄印賜之　保義郎成
彦節為閤門祇候彦節閔之子也　集英殿修撰知潭
州董苹獻錢四萬緡以禆國用
壬申永州防禦使侍衛馬軍使中軍統制趙撙充鄂州
駐劄前軍都統制　武節郎閤門宣賛舎人知夀春府
郭振為蘄州防禦使權主管建康府駐劄御前諸軍都
統制職事　詔减崑山縣嵗額苖米六千五百石有竒
以翰林學士洪遵言此皆經界逃民隠户之田無所從
出故也
癸酉以立太子告天地宗廟社稷　修武郎髙琦李福
䝉隠保義郎時承馬佺王雲並對于内殿
甲戌詔皇太子賜字元永　詔故宗室子偁并妻合行
加封令侍從臺諫禮官討論典故聞奏翰林學士洪遵
等言欲依國朝封贈宗室近属體例髙官大國極其尊
榮庶於人情義理皆為宜稱子偁欲稱皇兄贈官追封
王賜謚子偁妻封王夫人詔皇兄故左朝奉大夫秘閣
修撰贈太子少師子偁加贈太師中書令追封秀王謚
安僖妻宜人張氏封王夫人　右朝奉郎監無為軍商
税務徐宗偃依所乞與在外宫觀金之未入也宗偃通
判楚州數言北方事梁仲敏為諌官論宗偃妄傳制司
之命令本州清野坐斥去朝廷知其枉故遂復之　殿
中侍御史張震右正言袁孚同班入見論宰相朱倬之
罪倬聞亦丐免是時鎖院
乙亥尚書右僕射同中書門下平章事朱倬罷為觀文
殿學士提舉江州太平興國宫制曰君子邦家之基曽
未聞於成傚元良天下之本乃欲覬於疇庸翰林學士
洪遵之詞也倬尋落職(朱倬罷相日歴全不載今以他/書參考追書之制辭又云千秋)
(無閥閲功蚤縁悟意公孫避賢者/路遽上封章以此知其甞乞退也)　太常博士鄭聞為
秘書丞　軍器監丞楊民望為太常博士民望成都人
也　是日上出御劄曰朕宅帝位三十有六載荷天地
之靈宗廟之福邉事寖寕國威益振惟祖宗傳序之重
兢兢焉懼弗克任憂勤萬㡬弗遑暇佚思欲釋去重負
以介夀臧蔽自朕心亟决大計皇太子賢聖仁孝聞於
天下周知世故乆繫民心其從東宫付以社稷惟天所
相朕非敢私皇太子可即皇帝位朕稱太上皇帝遷徳
夀宫皇后稱太上皇后應軍國事並聼嗣君處分朕以
淡泊為心頥神飬志豈不樂哉尚頼文武忠良同徳合
謀永底于治詔洪遵所草也(中興聖政臣留正等曰堯/以天下禪舜舜以天下禪)
(禹揖遜相繼可謂盛矣然其傳也非父子至於成周自/文王傳之武王武王傳之成王父作子述亦云美矣然)
(而未嘗親授受也故夫以父子之親行揖遜之道其惟/我國家乎仰惟高宗以知子之明順承天意濬發神㫁)
(全以所付畀之夀皇而我夀皇荷付託之重十閏之間/兢兢業業終始如一用能増光大業馴致丕平及夫倦)
(勤萬幾則又復舉神器授之聖子三聖矩疉規重盖自/開闢以來所未有也於皇休哉  何俌龜鑑曰或謂揚)
(子雲五百嵗而聖人出冇諸子雲曰堯舜君臣也而並/文武父子也而處因徃而推來雖千百世可知也吁世)
(之相去如彼其乆也聖人繼作如此其少也堯舜文武/之盛其可以數數見之乎我朝自建隆至紹興相去纔)
(二百年太祖太宗以兄弟相禪高宗孝宗以父子相傳/載之琬琰蔚為首稱留衛公正賛之曰堯舜揖遜盛矣)
(然其傳也非父子文武述作美矣然其授受也不親以/父子之親行揖遜之禮是高孝之美又將有光於堯舜)
(文武矣顧/不偉歟)
丙子上行内禪之禮有司設仗紫宸殿下先是上嘗諭
太子以傳禪意太子流涕固辭至是遣中使召太子入
禁中復加靣諭太子推遜不受即趨殿側便門欲還東
宫上勉諭再三乃止於是上御紫宸殿百官起居畢尚
書左僕射同中書門下平章事陳康伯知樞宻院事葉
義問參知政事汪澈同知樞宻院事黄祖舜陞殿康伯
奏言臣等輔政累年罪戾山積聖恩寛貸不誅今陛下
超然髙蹈有堯舜之舉臣等不勝欣賛但自此不獲日
望清光犬馬之情無任依戀因再拜泣下上亦為之揮
涕曰朕在位三十六年今老且疾乆欲閑退此事斷在
朕意非由臣下開陳也卿等宜悉力以輔嗣君康伯等
復奏曰皇太子賢聖仁孝天下共知似聞謙遜太過未
肯即御正殿上曰朕已再三邀留今在殿後矣上即入
宫百官移班殿門外宣詔畢復入班殿庭頃之皇太子
服袍履内侍扶掖至御榻前拱手側立不坐應奉官以
次稱賀内侍扶掖至於七八乃畧就坐宰相率百僚稱
賀上遽興康伯等陞殿奏言願陛下即御座正南靣以
副太上皇帝付託之意天顔愀然曰君父之命出入獨
㫁此大位懼不敢當尚容辭避(中興聖政臣留正等曰/堯命舜以位舜遜于德)
(弗嗣非獨謙徳之美如此葢以天下重任授之者且不/敢輕受之者其可以易乎臣竊觀夀皇之初受禪也壓)
(於慈訓不得已而踐尊位側立拱手於黼扆之側已坐/復興不敢遽即南靣迨夫輔臣懇請再三猶有此大位)
(懼不敢當之語真可與舜匹休矣彼漢文帝之即位也/東郷遜者三南郷遜者再而其臣袁盎者猶且以髙世)
(之行推之况于謙畏之心出於真誠者/乎是宜大書特書以垂示萬世者也)班退太上皇帝
即日駕之徳夀宫上服赭袍玉帯歩出祥曦殿門冒雨
掖輦以行至其宫門弗肯止上皇麾謝再三且令左右
扶掖以還顧謂曰吾付託得人斯無憾矣左右稱萬嵗
百官扈從上皇至德夀宫(吕中大事記曰歴觀髙宗之/所以立孝宗者雖出於范宗)
(尹之造端岳飛之宻疏張浚之建請趙鼎之賛决然以/藝祖之後為嗣必本於選人婁寅亮之一言適有以契)
(乎髙宗之心藝祖在天之靈可以慰矣自六嵗育於宫/中起居飲食未嘗離膝下則其保之也至矣九嵗封建)
(國公置資善堂范冲為翊善朱震為賛讀令建國公見/翊善賛讀必拜則其教之也嚴矣年十六封普安郡王)
(時紹興十三年也秦檜雖有動揺國本之心而孝宗之/聖徳著明高宗之聖心堅定非檜所得容其私三十年)
(立為皇子上曰朕志素定已九年矣三十二年立為太/子未幾是月丙子上遂内禪皇太子即皇帝位太上皇)
(帝居徳夀宫又曰此事㫁自朕意非由臣下開陳嗚呼/盛哉太祖太宗兄弟相傳以開剏業之基髙宗孝宗父)
(子相禪以植中興之業剏之於先固所以為二百年/太平之治興之於後又所以遺萬世無疆之休也)
丁丑車駕詣徳夀宫起居(承明集曰初上欲率百官朝/太上皇帝於徳夀殿以大雨)
(免百官入見上就宫中行禮十案丁丑以下原本採取/中興聖政附入以終紹興三  二年之事今仍其舊)
戊寅有㫖朕欲每日一朝徳夀宫以修晨昏之禮昨日
面奉太上皇帝聖㫖謂恐廢萬幾勞煩羣下不䝉賜許
可委禮官重定其期(承明集曰如前代朔望/甚為踈濶朕不敢取)禮部侍郎
黄中奏謹按漢高皇帝五日一朝太上皇今欲乞依前
項故事詔從之　大赦制曰春秋法五始之要聿嚴受
命之符天地之大徳曰生盍下維新之令太上皇帝慈
儉為寳遹駿有聲垂精三紀之間圗治百王之上神謨
獨運緫一日萬幾之繁聖武旁昭極四海九州之廣未
嘗暇逸乆積倦勤黄屋非帝堯之心居懐負重泰元増
漢武之䇿欲介長年顧睿訓之博臨懼眇躬之弗稱凡
今者發政施仁之目皆得之問安侍膳之餘爰舉舊章
式覃曠澤可大赦天下(莭/文)於戯有天下傳歸於子敢忘
付託之恩建皇極敷錫厥民允副邇遐之望尚頼股肱
同徳中外協謀共期底於中興以益光於永世咨爾有
衆體朕至懐(臣留正等曰談者類曰承弊政者務更革/繼治世者尚循守是大不然治世獨無可)
(更革之政乎夫天下之事貴於随時而變通不可執一/而偏徇承明集曰苟當孌通之時而専拘循守之説不)
(幾於膠柱鼔瑟乎唯夫雖務循守而不害其為更革雖/有更革而不失其為遵承得繼述之意而不泥其迹斯)
(為盡善臣等竊觀夀皇初政雖不能不少變於紹興然/其大要則未嘗不以遵奉太上徳意為説且曰凡今者)
(發政施仁之目皆得之問安侍膳之餘此夀皇所以能/繼髙宗之大業也龜鑑曰凡今者發政施仁之目皆得)
(之問安侍膳之餘此非即位之詔乎進而得之諄諄之/訓退而得之渾渾之書此非聖教之序乎炎興詔令命)
(官裒集必欲恪意奉承是一政一事無不遵之也稽山/宸翰分賜宰執且使奉以周旋是一字一畫無不敬之)
(也侍從臺諫條陳事務重言貴也亦檢舉紹興之制而/行之也卿監百執事日輪靣對廣言路也亦舉行紹興)
(之典而用之也述太上之意以責守臣令佐承太上之/問而擇監司郡守知光堯之念岳飛則亟復元官聞光)
(堯之召尹焞則亟訪巖穴不愆/不忘率由舊章吾於孝宗見之)　又曰祖宗朝尊禮舊
弼優待故老有任在京宫觀及入侍經筵者甚衆至於
過闕入覲郊祀陪位并歸第就醫之類所以示眷禮便
詢訪者惟恐不至(承明集曰遇有大疑亦或/賜手札就問俾之條對)故一時人
臣立朝之節雍容可觀宜令國史院檢討聞奏當議遵
用(臣留正等曰臣聞之書曰尚猷詢兹黄髪則罔所愆/葢老成之人其更事也多其慮事也審國有大疑從)
(而咨訪所益固多而况待遇耆舊優之體貌亦足以見/人主尊賢敬老之意皤然夀俊儼容在列又可以増重)
(朝廷表儀搢紳祖宗所以眷禮舊弼元老留之内祠寘/之經筵意葢如此夀皇初政首命史官討論故實而遵)
(用之誠知/所先務矣)　又曰應諸路出産時新口味果實之類所
在州軍因縁貢奉煩擾(承明集曰道上疲費過所至於/数外取索多歸公庫更相饋遺)
(習以成風或假貢奉為名漁奪民利果實則封閉圜林/海錯則强奪商販至於禽獸昆蟲珍味之属則抑配人)
(户/)致使所在居民以出産之物為苦不唯因口腹之故
廣害物命亦使斯民冒犯險阻或至喪失軀命豈不甚
痛太上皇帝已降詔禁約切慮嵗乆未能遵奉(承明集/曰仰州)
(軍條具土産合貢之物申尚書省禮部參酌天地宗廟/陵寢合用薦獻及徳夀宫甘㫖之奉當議指揮止許長)
(吏修/貢外)自今一切並罷如州縣奉行㓕裂因縁多取以違
制論(臣留正等曰昔人有言以一人治天下不以天下/奉一人是故聖人菲飲食薄滋味不敢恣口腹之)
(欲自奉飬有節者懼其或至於擾民也何者人主意向/所在下皆奔走而奉承之唯恐不及嗜一味之甘需一)
(品之珎初若細事耳孰知夫奉承者之巧於並縁乃至/彊於抑配過於搜求煩費道路大而病民小而害物為)
(患若此之甚哉此髙宗之所以屢嚴禁約而夀皇之所/以首務遵行者也至於命有司參酌宗廟陵寝薦獻之)
(物及徳夀宫甘㫖之奉許長吏修貢又不失/所謂致孝乎鬼神以天下飬之義嗚呼休哉)　又曰國
家愛飬士卒非不優厚訪聞軍中管轄人等或使資倍
工價或令科買物色多方尅剥比至請錢除减幾盡(承/明)
(集曰遂使軍人婚嫁喪/葬多不以時朕所矜憫)自今主帥仰各體國務加優恤
以養士氣如尚不悛當議顯戮以勵諸軍(臣留正等曰/自兵農分而)
(為二國家財賦費於養兵者十之八然而列行伍者猶/冇不足之歎盖主帥不得其人巧為减尅而困之也所)
(謂資倍工價科買物色之類盖不一端夀皇素知此弊/故於赦令申飭將帥且言如有不悛將顯戮以勵三軍)
(諸將宜知所警矣承明集曰嵗月既乆此弊復出故陛/下於即位之初既降詔㫖又申之以嚴憲繼自今諸將)
(或有尚循故習朝廷茍懲一以警百使/詔令不為虚文則軍政自然嚴整矣)　又曰昔太祖
皇帝創業之初親制軍政以遺後世如南北倉請糧之
制平時固欲習其筋力以戒驕惰然禁約私役至為嚴
切(承明集曰自今諸軍除繕築城壁立寨/柵打造戰具搬請糧草應干工役外)不許私役戰
士葢造私第營葺房廊修築園圃及興販工作等(承明/集曰)
(太上皇帝累/降指揮約束)如敢更有違犯委御史臺彈奏當重寘典
憲庶幾仰合祖宗優飬士卒之意(臣留正等曰夫兵不/可使太勞亦不可使)
(太逸太勞則瘁太逸則惰是故役於公可也役於私不/可也太祖皇帝命軍士於南北倉請粮使之舍近而就)
(逺欲以習其筋力是所謂役之於公也至於將帥私役/則禁之甚嚴今夀皇首舉此以戒諸軍深得藝祖之意)
(既重减尅之令又申私役之禁想夫三軍之士知上/之所以撫存之者如此莫不感激奮興人百其勇矣)
癸未宰臣奏事陳康伯因奏臣等以前二日朝徳夀宫
太上皇帝宣諭車駕毎至宫必於門外降輦已再三諭
之既以家人之禮相見自宜至殿上降輦令臣等奏禀
此意上曰夜來太上皇帝有㫖令朕只朝朔望朕于子
道問寝侍膳尤宜勤恪(承明集曰聖諭/丁寧朕心未安)卿等詳議以聞
甲申詔曰朕欽承聖訓嗣守丕基猥以眇躬託於王公
士民之上兢兢業業懼徳非薄不敏不明未燭厥理将
何以緝熈初政稱太上付託之恩永惟古先極治之朝
置皷以延敢諌立木以求謗言故下情不塞於上聞而
治功所以興起也朕甚慕之况今薦紳之士咸懐忠良
芻蕘之言豈無一得朕躬有過失朝政有缺遺斯民有
休戚四海有利病凡可以佐吾元元輔朕不逮者皆朕
所樂聞朕方虛懐延納容受直辭言而可行賞將汝勸
弗恊於理罪不汝加悉意陳之以啓告朕毋隠毋諱毋
憚後害自今時政闕失並許中外士庶直言極諌詣登
聞檢鼓院投進在外於所在州軍實封附逓以聞(臣留/正等)
(曰自古帝王之興其初未有不以直言為先盖以一人/耳目之所見不若合天下耳目所見之多以一人智慮)
(之所及不若兼天下智慮所及之廣而人主之尊如天/威如雷霆茍非屈己降心出於至誠而有以感動人心)
(則忠言無自而進臣竊覩夀皇求言之詔辭㫖明切可/謂出於至誠而不為虚文者矣至曰言而可行賞将汝)
(勸弗協於理罪不汝加則凡在臣子孰不欲各効所見/各輸厥忠以應上之求乎是宜當時上封事者至以千)
(數/也)　監潭州南嶽廟朱熹上封事言聖躬雖未有過失
而帝王之學不可以不熟講朝政雖未有闕遺而修攘
之計不可以不早定利害休戚雖不可徧以䟽舉然本
原之地不可以不加意帝王之學必先格物致知以極
夫事物之變使義理所存纎悉畢照則自然意誠心正
而可以應天下之務又曰今日之計不過修攘然計不
時定者講和之説疑之也又曰四海利病係斯民之休
戚斯民休戚係守令之賢否監司者守令之綱朝廷者
監司之本本原之地亦在朝廷而已
丁亥詔曰朕惟太上皇帝臨御三紀法令典章粲然備
具其議設官裒集建炎紹興以來所下詔㫖條列以聞
朕當與卿等恪意奉承以對揚慈訓(臣留正等曰聞之/董仲舒曰道之大)
(原出于天天不變道亦不變是以禹繼舜舜繼堯三聖/相承授受以道無變道之實也洪惟髙宗皇帝行堯之)
(道與天同功萬世之下猶一日也肆我夀皇聖帝紹堯/之統與舜同符嗣位之初首先設官裒彚建炎紹興詔)
(令欲恪意奉承以對揚慈訓二十八年之間刑清/而政平徳翔而恩溥其守道不變明效大驗如此)　詔
胡銓復元官差知饒州(臣留正等曰敵國外患天之所/以愛人主也法家拂士人主之)
(所以自愛也人主敬法家拂士所以自愛者至然後天/無所施其爱我之意茍為不知自愛輕去其法家拂士)
(則天始愛之於是乎警之以敵國外患警之而又不悟/則昔之愛我者移而為棄我矣可不懼哉夀皇嗣服之)
(初首褒前日骨鯁之士一以振作士夫敢言之氣一以/尊王室而壮國威其自愛之術至矣宜其内修外攘功)
(成治定基泰岳之高/而源洪河之長也)　禮部侍郎黄中等劄子奉聖㫖
太上皇帝有詔却五日之朝朕心未安有司宜詳議以
聞臣等今詳議除朔望皇帝詣徳夀宫朝見外欲乞與
每月初八并二十二日朝見並如宫中之儀詔從之(臣/留)
(正等曰謹按三輔黄圖漢髙祖初居櫟陽故太上皇因/在櫟陽漢六年髙祖自南宫歸櫟陽始五日一朝太公)
(髙祖既侍太公於櫟陽雖晨至寝門而日三朝亦不為/過顧乃五日而一朝則於禮為已疎今東内在禁城之)
(外數蹕煩民而猶循漢制五日一朝則於禮為已數參/稽厥中距朔望之後七日而朝則不疎不數而中於禮)
(矣是宜率履不越以彰前/美而垂懿範於無窮也哉)　司農少卿朱夏卿奏今來
徳夀宫合支供米炭未承所属報到數目詔劄與提舉
官據每月合用米炭前期報所属依數支供付户部施
行(臣留正等曰周官膳夫掌王及后世子之膳羞嵗終/則㑹唯王及后世子之膳不會外府掌王及后世子)
(衣服之用嵗終則㑹唯王及后之服不㑹夫以天下而/奉一人唯恐不極其至况可從有司之㑹計哉惟王不)
(可㑹故等而下之后及世子亦不可㑹所以尊王也夫/等而下之且不可㑹則推而上之其不可㑹抑又明矣)
(葢為天子父尊之至也以天下飬飬之/至也不如是何以昭至飬而奉至尊哉)
壬辰殿中侍御史張震奏竊見紹興二年詔書畧曰昔
我太祖皇帝嘗令百官輪次靣對自今後行在百官日
輪一員面對朕當虗佇以聴其言且觀其行陛下初承
聖緒欲望舉行舊典特降詔㫖許令百官日以序進則
數月之間議論畢陳而賢愚可以槩見俟其既周即復
依舊五日輪對亦不為煩詔從之(臣留正等曰唐太宗/問魏徴曰為君何道)
(而明何失而暗徴對曰君所以明兼聼也所以暗偏信/也此無他偏信則私私則暗兼聼則公公則明故也肆)
(我太祖皇帝之肇基髙宗皇帝之再造雖倥偬不暇給/之日而首先延見百執事之臣使悉其所聞以對用能)
(成創業中興之美我夀皇聖帝嗣守家法當始初清明/之際亟欲講求民瘼輟五日輪對之班詔百官日以序)
(進非特使位於朝者亟獲瞻望清光展盡底藴而天日/所臨賢否畢陳進退用舍莫不各盡其分矣吕中大事)
(記曰自即位初年詔百官五日一輪對自是引見一班/或三四班而視其所由退而攷察所行故王曉以朝見)
(而除郎官王藺以陛辭而除御史鄭聞沈度以歸輔藩/而除樞掾宰属賈光祖論州郡不當獻羡餘則曰議論)
(人物有似楊輔近臣問郡守得對者孰為稱㫖則曰潘/慈明氣寒周頡又下慈明一等或内召小臣或特引布)
(衣如朔如光朝如掞之皆以議論剴切即䝉擢用其後/生氣驕言論卑鄙一經奏對悉了其為人故有晨奏事)
(而暮批除夕引見而朝放辭者而碌碌者頗以輪對為/憂此百官陛對之制而天日照臨賢否畢見也如此)
是月劄下工部長貳先將軍器所私役占破借使工匠
盡令改正専一造作軍器務要精緻如敢依前違戾監
官取㫖黜責合干人重行決配委御史臺覺察　上手書
召判建康府張浚既見上改容曰乆聞公名今朝廷所
恃惟公浚言人主以務學為先人主之學以一心為本
一心合天何事不濟所謂天者天下之公理而已必兢
業自持使清明在躬則賞罰舉措無一不當人心自歸
强隣自服上竦然曰當不忘公言浚見上天錫英武力
陳和議之非勸上堅意以圗事功於是加浚少傳進封
魏國公除江淮宣撫使節制屯駐軍馬　右正言袁孚
言乃者六月中旬霖雨累日浙西州郡以山水發洪壊
廬屋舟楫而人被其害近又聞江浙之間飛蝗為害此
二者同出於一月之内天其或者仁愛陛下之深警戒
陛下之切欲陛下修德以應之乎
秋七月壬寅詔曰永惟邦本實在斯民民之休戚寔繫
守令太上皇帝精擇循良留神恵飬垂及眇躬其敢怠
忽咨爾分土之臣母滋訟獄毋縱吏姦毋奪民時以重
土木毋掊民財以資餉遺有一于此必罰無赦至於俾
民安其田里愁嘆不生増秩賜金若古令典(臣留正等/曰舜之臣)
(堯咨十二牧在命九官之前葢民者邦之本牧民者政/之本也堯之時黎民既已時雍天下既無窮人矣及其)
(咨舜猶首及於困窮之民此舜之咨牧所以必首之以/食哉惟時也夀皇臨御之初首述太上之意戒守令以)
(四事嚴之以必罰而勸之以厚賞聖聖相承/専務恵飬真堯舜之用心而有宋之家法也)
丁未賜知臨安府趙子潚御劄罷京尹供饋營辦上曰
更宜子細求訪應有擾民之事一一條具聞奏如今次
停罷供饋等所省錢二萬餘貫可以盡與民間除去科
擾(臣留正等曰京師諸夏之根本也風俗之美惡民情/之惨舒天下皆於此乎視傚是以人主施仁必先於)
(此致意焉夀皇聖帝至仁一視溥博如天將欲風示四/方郡國皆知以恤民為心以擾民為戒故一劄之頒首)
(及天府罷供饋營辦之私以革掊取科擾之弊復詔守/臣訪求民瘼悉以條上至哉仁聖之用心也豈惟輦轂)
(之下民被其恵凡膺牧民之寄者孰不精白一意以承/休徳敢有一毫病民者哉播告之修發於至近形於至)
(逺環天下皆如/在畿甸中矣)
戊申詔追復岳飛元官以禮改塟訪求其後特與録用
　是日地震大風㧞木
癸丑詔御前激賞庫並撥歸左藏庫今後諸路發到綱
運准此
己未詔職田米自今輙敢折納見錢並計贓坐罪(臣留/正等)
(曰興亷黜貪帝王所以善俗也古者卿以下有圭田以/圭田名取於純潔欲其食之以養亷今之職田是也月)
(俸之外有此嵗入可以自養然猶未滿其欲而髙其直/以取錢將以勸亷而反以資貪可謂背戻之甚此宜明)
(聖所必/加誅也)
辛酉詔進士李琦議論可採召赴都堂審察又詔今後
直言上書並付中書門下後省㸔詳有可採者申尚書
省取旨
壬戌詔將來聖節諸路監司州軍應合進金銀錢絹等
縁天申聖節已行進奉合進之數權與蠲免(臣留正等/曰聖人之)
(徳莫大於仁孝孝故不以天下儉其親仁故必欲損上/以益下夀皇之初履位也致孝於親以天下養四方進)
(奉同於祝堯至於㑹慶誕莭預下明詔以止之示不専/於天下自奉焉孝以事親仁以厚下一舉而二者兼聖)
(人之徳亘古鮮儷雖舜之為法於/天下可傳於後世亦何以加此)　判建康府張浚奏
臣面奉聖訓令措置収糴米斛今來江浙豐稔宜趂時
措置其糴本乞從御前支降詔内庫支降銀三十萬兩
(臣留正等曰預備之道有國之所宜先漢文帝時休飬/生息寖富實矣賈誼則曰不幸有方二三千里之旱國)
(胡以相恤卒然有急數千百萬之衆國胡以餽之夀皇/嗣政之初任大臣以北方之寄諭使市糴以廣儲蓄不)
(用大農之錢而出少府之/藏約已愛民聖慮深逺矣)
癸亥殿中侍御史張震奏四川有名無實之錢遞相積
壓州縣各據本年分所收錢物具鈔赴總領所送納而
總領所即據其已前年分所欠之數批改鈔旁理作舊
欠則舊欠雖足而新欠仍在恭覩登極赦文積年未納
之錢截自紹興三十年以前並與除放甚大恵也應州
縣納總領所鈔旁若已改批作三十年以前所欠並聼
執用元鈔作本年分改正豁除從之　先是金遣布薩
忠義及赫舍哩志寕經畧四州地為我師所敗於是以
檄至盱眙軍云既有通和之意自宜各守元立封疆邉
臣以聞乃下詔曰敵人求索故禮從之則不忍屈辱不
從則邉患未已中原歸正人源源不絶納之則東南力
不能給否則絶向化之心宰執侍從䑓諌各宜指陳定
論以聞羣臣繼有論列而宰執獨無奏章上以問參知
政事史浩浩奏累云先為備守是謂良規若謂議戰與
和則亦在彼不在此彼戰則戰彼和則和和不忘戰姑
為雪耻之後圖戰不忘和乃欲緩師而自治又曰第當
堅壁力禦攻衝謹俟乗機以圖恢服先是史浩議欲城
瓜洲采石下張浚議浚謂如此是示敵以削弱之形不
若先城泗州浩既參知政事浚所規畫浩必沮撓如不
賞海州之功屈死驍將張子葢散遣東海舟師皆浩之
為也命參知政事汪澈視師湖北京西是時劉珙使金
不至而復先是洪邁張棆使回見張浚具言金不禮我
使状且令稱陪臣浚謂不當復遣使而史浩議遣使報
金以登寳位竟遣珙行至境金責舊禮不納而還
八月乙丑朔詔知閤門事孟思恭奉使受賂可罷見任
丙寅詔曰永惟民之休戚繫於牧守咨爾部使者其悉
乃心察列城之政舉循良劾貪暴及踈怠曠職者以聼
陞黜至於任非所長無他大過者亦條列以聞朕當命
以他官其令諸路帥臣監司限兩月悉具部内知州治
行臧否連銜聞奏(臣留正等曰唐虞建官内有百揆四/岳外有州牧侯伯所以網維乎内外)
(國朝慶歴間欲肅清州縣亦必選用一時風采才幹之/臣分布諸路以為監司所以綱維外治布宣君人之徳)
(意而民情之休戚利病得以上聞者此職僅不廢耳故/其人不可以不擇而其權不可以不重也夀皇臨御既)
(詔守令以恵養復詔部刺史以察舉且述祖宗所以分/道遣使寄之耳目而民安於田里之效聖意所出坦然)
(明白始終在位遴選使軺丁寕懇惻必属以民事/其致治之本原深仁厚澤渗漉中外端在是矣)
丁卯詔祖宗格法差破禁軍自有定數比年三省樞宻
院諸房及百司例作名目差占抽强壯披帯之人以充
擔擎㸔管雜役實為蠧兵之弊仰諸房百司除依數目
差破餘令拘收如敢影占重寘典憲
辛未諫議大夫任古奏孟思恭奉使受賂而朝廷不能
正其典刑夫人之有過而不能治在國法為可廢國之
有法而不能施在朝廷為可羞願陛下澄源塞流使斯
輩貪利敗國之心潜銷于𡨕㝠之中則専對于外可以
無辱命之憂乃降授武功大夫吉州刺史(臣留正等曰/法行必自近)
(始人主所以整齊天下也思恭奉使而以貨取罰其可/逭哉故雖上閤親近之臣即加罷斥可謂不牽於私矣)
(諌臣抗疏以為未厭於人心則又鐫秩以勵其餘/用法之公如此左古之人孰敢慿恃以壊紀律哉)
戊寅上詣徳夀宫奉上光堯夀聖太上皇帝夀聖太上
皇后尊號冊寳行禮(臣留正等曰舜受堯之天下作堯/典繫之虞書歸尊之義也蓋上古)
(簡朴禮文闕焉漢髙祖始尊太公為太上皇典章抑未/備自唐開元至徳以来廼議隆徽號備禮儀燦然可覩)
(矣而實有不稱乎文者惟我髙宗之於夀皇以父子之/親行堯舜之事雍容於揖遜之餘故舉行大典盛禮傋)
(樂和氣薫塞士生斯時以身親見之為幸然此猶一時/禮文之盛也迨夫篤愛敬之誠盡尊養之至承顔飬志)
(二十八年之間曽㣲間言則夀皇事親之孝根於天性/之自然而海㝢又安中外悦服葢正家而天下定矣三)
(聖授受一道再講縟儀生民以來未有盛于/此時也豈特下陋漢唐殆將上軼虞夏矣)　追册皇
后郭氏初后歸于潜邸愭愷惇皆其所生云
九月丁酉詔朕仰稽祖宗故事開講其日可召輔臣觀
講(臣留正等曰有一言可以盡為君之道者其惟學乎/揚雄曰學之為王者事其已乆矣何者人君以一心)
(之微而當天下事物之衆茍非延禮名儒朝夕講學求/以救其所偏觧其所蔽則詆欺之言入是非有或失其)
(真私比之言入好惡有或失其正者矣太宗嘗謂近臣/曰人君當澹然無欲形見于外則姦佞無自而入朕年)
(老無他欲但喜讀書用鑒古今成敗耳真宗之時益修/太宗之業仁宗在位四十二年學問未嘗暫廢邇英閣)
(講讀葢仁宗之成規也可謂知所先務矣夀皇不以上/智之天縱亟思聖徳之日躋肇纉洪圖若稽古訓既詔)
(有司趣勸講之日又延輔臣與從容之觀君臣上下相/與講摩乎此則正心誠意之説與夫治國平天下之道)
(固已溢黈聦而積淵慮矣在位垂三十載所以承髙宗/安静不擾之福垂今日揖遜無疆之休葢本諸此而已)
戊戌詔比下求言之詔欲急聞過失四方有獻言者並
付後省㸔詳今已踰月未聞推擇來上可令催促(臣留/正等)
(曰天下之治亂係乎言路通塞而已本朝慶歴元祐之/際聖度汪涵容受讜直方是時朝廷政事㣲有過差上)
(自公卿大夫下及州縣小吏皆得以盡言而無諱故其/治效卓然有三代純懿之風一弊于熈豐再弊於宣政)
(而後知言路之不通其患有不容弭者夀皇於祖述憲/章之際聖意固知所擇矣肇啓重熈之運誕布惟新之)
(政薄海内外翹首望治固未覩夫闕政之可陳也而乃/下詔求言急於聞過既命後省推擇又令催促來上皇)
(皇汲汲惟恐一言之或失也雖大舜/舍己從人禹聞善言則拜何以上諸)　詔蜀去行都萬
里人才豫當儲蓄以備緩急欲舉一忠慤明敏之士周
知蜀利害者為都轉運使可令集侍從臺諫各舉所知
以俟採擇(臣留正等曰聖人一視同仁初無逺近之間/然以天下之勢言之近之可憂未若逺之可)
(憂之深也蜀去天萬里雖未嘗罹兵革之禍而渡江以/来養兵之費皆於此乎取給焉民力之困至是最極則)
(與嘗罹兵革之禍無以大相過也而况乎吏之賢否朝/廷未易以亟知則斯民之寃抑果何所從以為赴訴之)
(地乎此夀皇登極未㡬所以首頒詔㫖急於擇蜀之都/轉運使者其慮逺也葢詳矣孟子曰武王不泄邇不忘)
(逺可謂異世/而同符也)
甲辰侍讀洪遵進讀三朝寳訓至太宗問君子少小人
多何也吕䝉正曰此繫時運盛衰上曰朕以為不然正
在人君如何(臣留正等曰大哉夀皇斯言真可為萬世/法也人君一心之取舍君子小人消長之)
(機也何則君子所向者為公正為忠直小人所向者為/私邪為佞柔君子所守者一定而不移小人則觀望希)
(合随時上下而無所主是以君子之道常直而難合小/人之言常遜而易從自非聖智不惑之君未有不屈彼)
(而伸此者昔者舜禹共兠雜處堯朝堯能賢舜禹而退/共兠故治孔子與季孟皆仕於魯魯公賢季孟而退孔)
(子故大亂由是觀之君子小人之消長果何/繫乎時運盛衰哉特在人主取舍何如耳)
壬子户侍周葵等言臣僚於合得請給數外陳乞援例
増添今後並從本部稽察雖有畫降指揮許執奏不行
詔從之
甲寅詔胡銓王十朋並召赴行在周操除右正言(臣留/正等)
(曰舜湯選舉不仁者逺人君即政之初天下特觀其一/舉措之間足以逆覘其治象之為何如也夀皇嗣登大)
(寳妙揀人材如銓如十朋如操者固未可亟以臯陶伊/尹之事業期之然其砥節礪行實當時海内之所傾心)
(者也乃於一日之頃或賜之命召或擢之諫垣使朝廷/凡所召用類皆如此豈不足以大慰天下之望哉舜湯)
(得其一夀皇有其三其光明盛大之舉不止加前哲一/等矣易曰聖人作而萬物覩萬物之覩覩此而已顧不)
(休哉龜鑑曰敬觀髙宗尊號之上名曰光堯是以堯尊/其父而以舜處其子也重華協帝之事亦嘗講聞其大)
(畧乎舜典一篇乃舜即位初年之事而紹興已受禪之/後隆興未改元之前孝宗初政即此而論之真可同日)
(語是故戊寅大赦其與𤯝災肆赦同一心丁亥寛恤其/與欽哉惟恤同一意時政有闕許令直言其明四目逹)
(四聦之義歟咨爾分土之臣明示朕意其咨四岳咨十/二牧之舉歟循良貪暴陞黜有詔是何異三考之黜陟)
(貪利受賂明正典刑是何異四凶之誅殛尊禮舊弼如/勉留康伯再相魏公即因堯輔佐之遺意也收召善類)
(如起胡銓叙王十朋擢周操即十六子堯不能舉而舜/舉之也瑟之方絃玊之始琢聳人觀聼表表若是以即)
(位之一年攷之則二十八年/之聖政皆可自是而推矣)
庚申給事中金安節等奏奉聖㫖福州居住致仕王繼
先已經大赦可令任便居住臣竊以王繼先罪惡稔積
羣情久憤太上皇帝用公議逐之天下稱快欲乞寢罷
令任便居住指揮詔王繼先依赦任便居住不得輙至
行在(臣留正等曰聖人之治天下恩與法並用而後可/以相繼於無窮諸葛亮曰吾今威之以法法行則)
(知恩二者未嘗使之偏勝而已肆我夀皇登極引大宥/之文許之從便此恩也而給舍之論猶且以為殊駭物)
(聼未厭公議夀皇於是裁之以聖斷曰王繼先依赦任/便居住不得輙至行在一以開其自新之路使之知朝)
(廷之恩一以杜其僥倖之門使之不敢玩朝廷之法不/偏不倚如持衡然夀皇所以御天下之道至是無餘藴)
(矣/)
壬戌詔呉懤劉藻黄開陳騤陳岩肖周允聞沈堯聞沈
堯咨汪必明禇觀劉祖禮上書皆已親覽有補治道京
朝官可减二年磨勘選人與循一資布衣進士與免將
來文解一次
是月封皇子愭為鄧王愷為慶王惇為恭王
冬十月丙寅侍讀洪遵讀三朝寳訓至真宗論政理曰
朝廷但守清静之理凡事務詳酌而行勿使庸人擾之
上曰天下本無事遵對曰誠如聖訓(臣留正等曰聖人/之治天下惟循乎)
(自然之理初無容心於其間此其所以為清心省事之/要也嘗觀帝舜之治天下明目逹聦舉賢去惡事無不)
(舉而孔子之稱舜則曰無為禹之治水瀹濟漯決汝漢/害無不去而孟子之論禹則曰行其所無事是二者雖)
(不同其循乎自然之理則一而已故舜雖無為而見於/施為者未嘗不詳禹雖行其所無事而見於事功者未)
(嘗不著也後世如老聃莊周不明乎此乃欲一切取仁/義禮樂而棄置之遂流於空虚寂㓕之地此其與舜禹)
(相去豈不萬萬哉至尊夀皇聖帝深明乎真宗清静之/訓而有天下本無事之語此正與帝舜之無為大禹之)
(行其無事者/若合符節也)　詔侍從兩省臺諫卿監各舉可任監司
郡守之人分為二等一見今可用一將來可用限一月
聞奏如所舉増秩賜金舉主同之不如所舉罰亦同之
及見任監司郡守才與不才亦限一月内逐一具姓名
臧否品目來上　左僕射陳康伯乞解機政御筆曰太
上皇帝儲卿以佐朕卿遽力請豈朕凉菲不足與為治
况今邉陲未為無事卿縱欲捨朕而去寜忍違太上皇
帝之意耶太上御筆曰皇帝来奏卿上章力乞解罷欲
吾親筆諭卿皇帝以卿元老耆舊方委任機務留卿之
意甚堅卿可體至意不得再有陳請
丁夘大理少卿李洪引見奏事上曰陸亷公事候將來
結案曰更來奏知(臣留正等曰舜正四凶之罪冒賄者/必誅之商立三風之戒狥貨者必刑)
(之夫天下之理清濁異塗貪亷異趣濁者進則清者必/退貪者用則亷者必去如氷炭之不可得而合也故聖)
(人謹刑賞以御之所謂舉直錯諸枉則民服也皇朝自/祖宗以來所以䋲贓吏者其法甚宻紹興之末陸亷以)
(貪墨繫于有司而夀皇所以深切注意者如此至諭理/官俾之更來奏知竟正亷之罪而無所貸天下之人茍)
(有貪者其敢/不知懼乎)　江淮宣撫使張浚劄子奏臣近措置招
集御前萬弩手其所招人多是莊農間有稍稍出衆之
人耻與為伍臣昨乞别置武騎毅士三百員以待謀慮
過人勇敢絶衆者至今未䝉指揮臣續體訪得淮北歸
正忠義及見今將佐之家徃徃有武勇壮健曽習弓馬
者甚多以所請既薄不願前來契勘諸軍見招武勇効
用每月食錢九貫米九斗皆是旋刺南兵艱於教習今
来大約可将武勇効用三人請受以給毅士二名詔從
之
庚午侍讀洪遵進讀寳訓至太祖嘗視朝罷坐便殿俛
首不語者乆之内侍王繼恩請其故太祖曰爾謂帝王
可容易行事乎朕早来乗快指揮一事史官必書於簡
冊故不樂也上曰若朽索之馭六馬何敢輕忽又曰為
人上者奈何不敬(臣留正等曰孔子之論興邦曰為君/難夫以萬乗之尊四海之奉其貴無)
(敵其富無倫而聖人乃以一言蔽之曰難此萬世人主/所當致思焉者也是故聖人之治躬示儉約茅茨土階)
(而不以為陋身履憂勤胼手胝足而不以為勞容受忠/直犯顔逆耳而不以為忤損上益下泛愛博施而不以)
(為過皆所以全聖徳而祈天之永命也皇朝之興藝祖/開創大業澤流億載功冠百王可謂盛矣當時一事雖)
(或差軼似未為害而聖情不怡如此夀皇逺遵神謨而/有取於大禹朽索之訓垂諸萬世足為憲法况聖王以)
(禹紹舜其/不念之㢤)可　又讀寶訓至太平興國九年太宗謂宰
相曰朕每日所為自有常節行之已乆甚覺得力凡人
食飽無不昏濁儻四肢無所運用更復就枕血脉凝滯
諸疾自生欲其清爽其可得乎上曰祖宗不特明治道
又逹養生之理所以治道清静又讀至綾錦使王賛上
織錦匠兇濫之罪上令引對反言賛私役工傭鞫之皆
寔特詔杖賛降秩賜織匠采帛上曰祖宗精於治道如
此遵奏云願陛下以祖宗為法天下幸甚(臣留正等曰/自古國家之)
(久長者未有不由子孫遵守祖宗之訓也夫繼體守文/之世前聖之法見於已為而驗於既徃遵而行之以克)
(永世理有灼然不易者故司馬光有言曰使三代之君/常守禹湯文武之法雖至今存可也夀皇講論治道動)
(以祖宗為法所謂監於先/王成憲其永無愆者哉)　右正言周操奏國家内設
百官必資乆任以責成效今則不然自丞簿不數月望
為郎自郎不數月望為卿監利於速化人則幸矣職業
不脩國家何頼若乃監司郡守之數易則其害又有大
於此者監司一易則擾一路郡守一易則擾一州臣願
陛下面諭大臣自今内外除授之際恪意精選務在久
任詔令三省遵守(臣留正等曰貪爵祿而利於速化者/人之私情也惜名器而務於乆任者)
(國之公法也私情公法不能兩立其所從來逺矣夀皇/用諫臣乆任之說豈非欲為臣者皆知以公而㓕私乎)
　編類聖政所詳定官徐度劄子討論慶歴至建中靖
國所載勲臣名次或有未盡悉令添入元祐靖康建炎
以後有合籍記者已降指揮令聖政所接續編纂今申
請乞下吏部盡數抄錄併移文諸路搜訪勲勞寔迹繳
申朝廷詔從之
壬申右正言周操言三省有六房其属為六部而御史
䑓有六察所以相為表裏也祖宗之意正欲御史紏六
房六部之稽違者今之六房六部人吏積習玩侮情弊
百出欲望申嚴行下六察官每月紏㕘所𨽻官司親加
詢究小事具奏大事隨長貳上殿庶㡬察官各舉本職
詔令檢舉見行除令施行
甲戍詔諸路州縣老疾貧乏乞丐之人在法以常平米
斛養濟自十一月一日起支至次年三月終令户部檢
坐條法指揮申嚴行下務行實惠
丁丑殿侍張震奏兩宫冊寶執事者䝉慶賜奉承于兩
宫者皆已拜官爵而吏胥無知舞文巧請尚書省人吏
大者轉官與减二年磨勘小者减半而太常寺等處人
吏又不與焉此何為者願明降指揮並行追寢詔從之
(臣留正等曰舞法者胥吏之常守法者人臣之職夀皇/使䑓臣得舉其職而胥吏無所容其姦治功豈有不成)
(者/乎)
戊寅殿中侍御史張震奏切見去年李顯忠所保明横
澗山賞并采石賞與吳璘保明方山原隴州賞厚薄不
侔如臣愚見欲立為功賞格式頒下諸将如㧞某城斬
某将破某衆者謂之竒功其次為第一第二第三等各
當轉若干官並須各有寔狀就其軍中以次保明推恩
詔令檢正左右司同共㸔詳立格聞奏　右正言周操
奏去冬敵騎退歸諸将貪天之功以為己力節次奏功
數目浩瀚略無限節欲乞下張浚陳俊卿公共商議如
何措置以杜僥倖詔令張浚陳俊卿覆實聞奏(臣留正/等曰臣)
(聞之范祖禹有言官爵者人君所以馭天下不可以虚/名而輕用也君以為貴則貴之君以為賤則賤之難得)
(而加於君子則貴易得而加於小人則賤此理昭昭不/可誣也夀皇内修外攘當舍爵策勲之際而能用議臣)
(之言愛惜爵賞如此盖知先聖所謂名器不可以假人/者方之漢置武功爵唐給空名告身豈不相千萬哉)
是月以王之望為川陜宣諭使時金将喀齊喀與吴璘
爭徳順軍或上棄三路之議宣諭使虞允文力請勿棄
章十餘上乃罷允文而命之望詔璘審度事勢從長措
置務要保䕶川蜀葢示以棄地之意也尋詔允文往璘
軍前計事畢赴行在　賜樞宻院編修官陸游尹穡進
士出身以權知院史浩同知黄祖舜之薦也
十一月甲午殿中侍御史張震奏論國子監已减員不
宜復置上曰館職學官祖宗設此儲飬人材朕欲待方
来之秀不可定員(臣留正等曰官冗之弊人皆欲省之/省之誠是也然官之設有若不急而)
(寔急者一切損之不亦過乎自非聖意髙逺孰知所省/者有大不可省者存焉且學官之員亦夥矣損一正録)
(之職宜若未過明詔乃謂學官與館職均為祖宗儲飬/人材之地將以此待方来之秀不可定員大哉王言豈)
(徒為儒生光寵宸𠂻欲培壅人材為國/家無竆之用彼議者豈知所輕重哉)
丙午臣僚言近日於淮東西總領司各樁苖米一百萬
石備宣撫司移屯支用内撥浙西常平米一十三萬二
千餘石往淮東江東常平米三十七萬四千餘石往淮
西切惟常平一司葢備水旱盗賊緩急之用積年陳腐
及移易借兊殆居其半一旦三分取一兩路所積㡬無
餘矣間遇水旱盗賊之變将何以為備乎詔户部看詳
戸部乞於両浙漕司和糴米撥一十三萬二千餘石赴
淮東江東西漕司和糴米并江西上供米建康中納米
九千石共三十七萬四千餘石往淮西其江浙常平米
更不取撥從之
庚戍進呈方滋論沙田疏上問沙田事或以為可取或
以為可捐陳康伯等奏曰君子小人各從其類小人樂
於生事不惜為國歛怨君子務存大體惟恐有傷仁政
此所以不同上曰然廼詔措置沙田蘆場指揮更不施
行(臣留正等曰人主之心惟虚而明故君子之言易以/入焉漢唐之君利欲之私先寔其中雖有忠言至論)
(終莫能奪武帝徳宗盖可見矣今夫沙田之議或曰可/取或曰可捐為取之之說者不過曰以利吾國也為捐)
(之之説者則曰不若以利吾民也聖明在上一於厚下/固有定見矣輔臣一言適動其機欣然開納已行之命)
(旋即寢之非聖心虚明而然哉是/宜大臣誦嘆而吾民相與鼔舞也)
甲寅殿中侍御史張震言竊見乾徳四年詔曰自今内
臣年及三十以上兼見在朝廷繫職方許養一子至皇
祐五年詔内侍以一百八十人為額嘉祐中韓絳奏内
臣員多請住養子至治平以後始復許奏薦而熙寧中
神宗諭輔臣曰方今宦者數已多而𨽻前省官又入内
侍絶人之世仁政所不取且獨不可用三班使臣代其
職事乎吳充對曰此盛徳事臣等敢不奉行至於自来
條例又須限以年甲試以詩書籍定姓名遇闕撥填冝
立為定制詔令内侍省開具見在人數聞奏今年㑹慶
節權免進子
乙夘臣僚言祖宗時贓罪削籍配流者雖㑹赦不許放
還叙用近覩登極赦應命官除名追降官資及勒停并
永不收叙人並與叙元官甚失祖宗痛繩贓吏之意乞
自今官吏嘗經勘斷犯入已贓並不許收叙如有已放
行收叙者即為改正從之
辛酉御史中丞辛次膺奏臣恭奉詔書除常朝便殿引
對外應行事陪位立班從駕及非從朝謁並許請假并
已降指揮殿下令閤門人扶掖今後如遇徳夀宫起居
臣欲乞趂赴立班許臣就用本臺知班二人扶掖從之
又詔張燾朝謁禮數並依辛次膺已得指揮仍許乗轎
入出皇城門至宫内上下馬處(臣留正等曰七十不俟/朝八十杖於朝著在禮)
(經此待老臣之異數也秦穆公一覇者猶能以番番良/士為貴不以膂力既愆為嫌况於聖明之朝乎我夀皇)
(聖帝之初政延登故老皤然在位資啟沃之崇論畧朝/謁之常儀其敬賢貴老之意寔與禮經同符矣然此豈)
(私為二臣之榮盖所/以増朝廷之重也)　㕘知政事督視湖北京西軍馬
汪澈言荆鄂兩軍屯守襄漢糧斛浩瀚悉泝漢江霜降
水落舟膠不進舟人逃遁官物耗散而軍食又不繼臣
今者相視得襄陽古有二渠長渠溉田二千頃水渠溉
田千頃自兵火後悉已湮廢臣今先築堰開渠并合用
牛具糧種或募民之在邉者或取軍中之老弱者雜耕
其中来秋榖熟量度收租以充軍儲既省餽運又可安
集流亡乞以措置京西營田司為名令姚岳兼領從之
十二月戊辰詔今日早朝集侍從䑓諫赴都堂條具方
今時務仍聼詔㫖詔曰朕覽張燾所奏犁然有契於𠂻
已令侍從臺諫集於都堂今賜卿等筆札宜取當今弊
事悉意以聞退各於聼治之所盡率其属諭以朕㫖使
極言之毋得隐諱朕将有考焉初張燾以故老召除知
樞宻院事上問為治之要燾因奏言太上皇帝紹興初
嘗舉行祖宗故事詔百官赴都堂令條具當今弊政與
夫捄之之宜乞檢舉行之故有是詔(臣留正等曰自昔/帝王之興必先開)
(廣言路詢於芻蕘盖所以通下情逹幽隐雖四方萬里/之逺靡不周知而况侍從以論思獻納為職䑓諫以輔)
(君徳紏官邪為任可使其情不通於軒陛之間乎我仁/宗皇帝慶歴間慨思治道既御天章閣詔輔臣言事復)
(御迎陽門召知制誥至䑓諫官别賜手詔使條陳闕政/是以士氣振起紀綱修明嘉祐之治流澤至今良有以)
(也夀皇納張燾之奏給劄都省令侍從䑓諫條當今弊/事且俾率属諭旨極言無諱夫人臣居可言之地凡朝)
(之闕違時之利病忠誠鯁亮者固當披露忠赤不待詔/而後言其畏懦蓄縮者廹於上命亦将有所激發而不)
(得黙矣故當時士大夫争言時政得失夀皇親加披閱/擇其切於時務者標識其上次第見於施行其於初政)
(豈小/補哉)
癸酉給事中金安節言承指揮成彦忠皇城司任滿賞
并兩任翰林司滿賞特與遥郡上轉行両官按尚書省
右選令諸武功大夫實歴邉任有五人保舉磨勘轉遥
郡刺史已後並理十年轉遥郡團練使至遥郡防禦使
止祖宗之法不輕以授人如此彦忠今年五月方轉遥
郡刺史今来半年於刺史上轉行兩官則是二十年磨
勘五月之内一旦得之於考績之法無乃戾乎欲望付
有司依格施行詔從之(臣留正等曰漢初置中常侍官/亦引用士人以㕘其選其後明)
(帝永平中始限員數通中常侍小黄門不過十餘人至/和帝以後紆朱懐金者布滿宫闈漢之禍實基焉唐太)
(宗始定制内侍省不置三品官黄衣廩食守門傳命而/已至明皇以後除三品将軍者寖多衣緋紫者尤衆唐)
(之亂寔始焉史冊所載炳炳如丹誠以宦閹昵近君側/盖周家閽寺之官其職掌自有量如使寵任益隆權勢)
(益張則紀綱寖以敗壊朝廷寖以陵夷非小故也夀皇/聞侍御史張震之言則稍裁宦者之恩覽給事中金安)
(節之奏則申嚴遥郡刺史遷轉之法彼漢唐之厲階/何自而生哉成憲具在傳之億載萬年所當法也)
給事中金安節繳駁劉允升皇城司濫賞曰凡外之將
帥效命邉庭亦必有功而後加爵豈可以僥倖一時㣲
賞而反過於親臨行陣出入萬死一生者乎今劉允升
幹辦皇城任滿比之去年立軍功者勞逸異矣遽以一
官轉承宣使其以承宣為皇城任滿遂将轉節使乎竊
恐行之則将士觧體望爱惜名器以待勲勞從之(臣留/正等)
(曰傳惟名與器不可以假人言國家之所當謹惜也上/從而輕予之下亦從而輕視之矣一命令之出未審一)
(爵賞之施未當於君道若未甚闕而其端不可啓給舍/之職所以平處可否駮正違誤盖防㣲杜漸爱護紀綱)
(之深意故人臣必守法置君於無過然後為稱職人君/必聼諫使臣得行其言然後為盡道劉允升以皇城司)
(秩滿遷官有紊成憲給舍論奏至再不憚於抗尊夀皇/開懐納忠不嫌于反汗君臣以誠相與斯無形迹之間)
(矣如是而名器之不重朝廷之不尊紀綱之不立/治道之不進臣不信也此夀皇所以為聖明也與)
庚辰臣僚言國朝檢校官一十九員上者曰太師太尉
太傅太保司徒司空而除授則自司徒遷太保各以序
進陛下方講修聖政宜下有司討論立為定式　給事
中黄祖舜等言看詳臣僚所陳六事其一曰六等檢校
官舊制也今則皆無有而自節度徑除太尉歴開府儀
同三司以至少保其二曰節度以移鎮為恩寵舊制也
今則一定而不易其三曰承宣分大中小鎮觀察分大
小州舊制也今則皆徑作一官矣其四曰横行自右武
大夫以至通侍為十三等以待年勞及泛恩者非有功
效顯著不帯遥郡舊制也今則自右武大夫當遷官者
率於遥郡改轉輔纔五遷即至遥郡承宣一落階遂為
正任承宣使其五曰武功大夫寔歴十年用七舉主始
轉行舊制也今或自小使臣為宣賛舍人纔遷一官徑
至右武郎其六曰總管鈐轄都監分六等差遣非正任
觀察使及管軍不以為總管舊制也今降此而得之者
紛紛皆是逐項所陳委得允當欲乞施行自降指揮日
為始詔並從之
辛巳起居郎兼權中書舍人周必大奏皇叔蘄州防禦
使士豢湊用恩平郡王璩减年磨勘轉官竊見南班正
任十年一轉初無囬授之法又宗室嵗得减年依條許
與子孫遥郡刺史以下收使今士豢於恩平郡王璩寔
為叔祖乃用姪孫减年於法為不合於體為不順一也
法許用之於郡刺史以下今乃施之於正任防禦使以
上相去遼逺二也欲望追寢前命從之　上曰昨聞臣
僚言秦檜誣岳飛舉世莫敢言李若樸為獄官獨白其
非罪吕忱中發王晌所司皆迎合林待問為勘官獨直
其寃状章傑捕趙鼎送葬酒又搜其私書欲傅致士大
夫之罪翁䝉之為縣尉毅然拒之沈昭逺為鐵家冶盗
欲煆煉富民多取其賠償王正已為司理卒平反之此
皆不畏強禦節槩可稱三省詳加訪問其人如在可與
甄錄(臣留正等曰天下之公論有根于人心而不可易/者然而公論在上則治在下則否君子之觀治怱)
(每于此占焉夫天下之枉直朝廷皆知之天下之忠邪/朝廷皆聞之是謂公論在上此治道之所從出也如使)
(天下自以為忠直而朝廷莫之察也則公論在下矣雖/欲治也其可得乎李若樸諸人以鯁亮聞于當代不為)
(權勢所移可謂難矣而夀皇獨因臣僚之言而知之至/謂其節概可稱温㫖下頒俾令甄錄是聖主持公論於)
(上以風厲天下也為群臣者疇/敢不踴躍自奮以承休徳乎)
丁亥内降付下寛䘏事十八條内一項訪聞諸路鄉村
惡少無頼以販鬻私茶鹽為業良善之民多被強賣稍
不聼從日後犯販必行供指逮得賄賂乃與除免自今
應犯販私茶鹽不得信憑供指妄有追呼違者許越訴
承勘官吏宜重寘於法又一項訪聞州縣捉獲盗賊獄
吏輙教令廣引豪富之人指為窩藏至有一家被盗鄰
里富室為之騷然賊情未得而胥吏之家賄賂充牣平
居富民或與吏輩小有睚眦一得賊徒使之通注其禍
尤酷自今除𦂳切干證外不得泛濫追呼如違許越訴
别移所司推勘指教情節吏人反坐官員重作施行(臣/留)
(正等曰昔史臣論漢宣帝興於民間具知閭里姦邪吏/治得失及親政孜孜民事選良二千石與之共理詔㫖)
(惻怛為民而下者大半卒之吏稱民安為漢中興之主/夀皇即位未三月内出寛恤十八事凡民情之疾苦纎)
(悉委曲無不周知如州縣秋苖官吏規取溢數以濟貪/暴如豪右兼并圖免過割致貧民産去稅存之害與夫)
(一時搶攘甫定之際所以勞来安集之策未易以槩舉/至於治私販鞫盗賊有司並縁為姦尤切致意可謂憂)
(民之憂矣二十八年之間撫摩愛養民安閭里道洽政/治豈非知所先務哉今二者之弊州縣積習民猶以為)
(病中敇之可也故特詳著焉龜鑑曰讀寛恤十八事之/詔真見其有勤求民瘼之心讀毋縱吏姦毋奪民時之)
(語真見其有勤恤民隐之心聞林機之論則責以不體/朕意聞王大寶之對則諭以不可擾民江東之和糴既)
(免福建之上供復蠲官司之貼換纔除而芻藁之樁積/繼罷出内帑銀絹以輸民租出爵募民以激富室或賜)
(僧牒或賜米斛以恤飢荒或置社倉或置屯田以備水/旱江東得劉恭父而民不飢浙右遣朱文公而民得飽)
(矜憐惻怛是其仁/民之實者然也)又寛恤事内一省部係政令之原人
吏他日出職當在民上所宜亷謹以立基本訪聞積習
成弊官員士庶理訴公事賄賂未至則行遣迂囬問難
不已所求如欲則雖不可行亦必舞法以遂其請有此等
被抑之人許詣登聞鼓院陳訴當議重寘於法(臣留正/等曰昔)
(蘇軾論省府胥吏有曰舉天下一毫之事非金錢無以/行之又謂招權鬻法長吏心知而不問以為當然盖吏)
(強於官乆矣外而郡縣内而省部往往而是然外之監/司守令一或得人猶足以行其政至若省部之吏風成)
(弊積葢有肆為欺慢而莫之誰何者其弊始于法令之/繁多而成於居官者之茍且夫以不素觧暫臨之官馭)
(長子孫之吏文法之日滋吏又得以並縁出入其勢固/易于為欺而為之官者復狃於習俗樂于因循以寛縱)
(為識體以振厲為生事偷安嵗月受成吏手黷貨撓法/将何憚而不為是毋惑乎吏之強矣夀皇條寛恤事有)
(及于吏胥之弊告戒訓飭曲盡情偽且議重寘于法彼/寕不知所懼哉然則欲革吏姦當自内始是以表而出)
(之/)
是月命宰相陳康伯兼樞宻使　詔吳璘班師詔下僚
属交諫曰將在軍君命有所不受此舉所繫甚重奈何
退師璘知朝論主和於是棄徳順軍倉卒引退金乗其
後正兵三萬得還者僅七千人偏裨将佐所存無㡬上
尋悔之
是冬上召陳俊卿及張浚子栻赴行在所浚請臨幸建
康以動中原之心用師淮堧進舟山東以遥為吳璘之
援上見俊卿等問浚動静飲食顔貌曰朕倚魏公如長
城不容浮言揺奪時金以十萬屯河南殾言窺兩淮浚
以大兵屯盱眙泗濠廬金不敢動第移文索海泗唐鄧
商州及嵗幣浚言金詐不當為動卒以無事栻之見上
也即進言田陛下上念宗社之讎耻下閔中原之塗炭
惕然於中而思有以振之臣謂此心之發即天理也願
益加省察而稽古親賢以自輔毋使其少息則今日之
功可以立成上大異之
　建炎以來繫年要録巻二百
建炎以來繫年要録巻二百金人地名考證
　　布薩(原書作孛散誤改/見巻一百五十二)
　　赫舎哩(原書作紇石烈誤改/見巻一百六十四)
　　喀齊喀(原書作合喜誤改/見巻一百三十八)
　　臣恭惟髙宗皇帝受命中天功德巍煌布在方册
　　而廣記備言有裨一朝巨典則惟臣心傳撰次建
　　炎以来繫年要録首為成書臣當拜手稽首伏讀
　　竟編其間大綱目固非可一二數竊謂大駕初南
　　駐廣陵者年餘天歩方艱昃食不暇乃於斯時開
　　經筵召楊時臨軒策士汲汲惟恐後其緝熈聖學
　　扶持道統通天下言路以迓續我宋無疆大歴服
　　實始於此臣載惟藝祖皇帝肇造區夏親平淮南
　　後因御營作章武殿臣既改築而新之中興舊事
　　故老相傳雖有能彷彿者然文不足證也乃以臣
　　所藏蜀本繫年錄二百巻刋于州治與臣傅良所
　　述建隆編並傳云寳祐元年嵗在癸丑秋八月既
　　望資政殿大學士光禄大夫兩淮制置大使兼淮
　　南東西路安撫使知揚州軍州事兼管内勸農營
　　田屯田使馬歩軍都總管兼提領措置屯田専一
　　措置提督修城節制本路河南屯戍軍馬兼兩淮
　　屯田大使臨海郡開國公食邑二千一百户食實
　　封三百户臣賈似道恭䟦
