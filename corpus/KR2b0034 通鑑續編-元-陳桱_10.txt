
　通鑑續編卷九
　　　　　　　　　　　　　元　陳桱　撰
(壬/子)五年(遼咸雍/八年)春正月置卒察謗時政者(置京城邏卒/察謗議時政)
　(者收/罪之)二月以蔡挺為樞密副使(挺知渭州甲兵整習/常若冦至故多立功)
　(效然譎智深險在渭嵗乆欝欝不得志寓意詞曲有/玉關人老之句中使至則使優伶歌之以達于禁中)
　(帝聞而愍之/故有是命)三月南平王李日尊卒子乾徳嗣(乾徳/㓜母)
　(黎氏燕燕太妃與宦/者李尚吉同主國事)判汝州富弼乞致仕許之(弼至/汝上)
　(言新法臣所不曉不可以治郡願歸洛養疾許之遂/請老以司空致仕進封韓國公弼雖家居朝廷有大)
　(利害知無不言帝雖不盡用而眷禮不衰嘗因王安/石有所建明帝却之曰富弼手疏稱老臣無所告訴)
　(但仰屋竊嘆者即當至/矣其敬之也如此云)立文武換官法○置市易務
　于京師以吕嘉問提舉其事(自王韶倡為縁邉市易/之説王安石善之以為)
　(與漢平凖法同可以制物低昻而均通之遂用魏繼/宗議以内蔵庫錢帛置市易務于京師凡貨之可市)
　(及滯於民而不售者平其價市之願以易官物者聴/若欲市於官者則度其田宅或金帛為抵當而貸之)
　(錢責期使償半嵗輸息十一及嵗倍之過期不輸息/外每月更加罰錢百分之二凡諸司配率並仰給焉)
　(以户部判官吕嘉問為提舉賜内庫錢百萬緡為本/嘉問上建置十三事其一欲於律外禁兼并之家輙)
　(取利帝去之安石執不可已而帝聞其太煩碎人皆/怨讟欲罷之以問安石安石對曰立法當論有害於)
　(人與否不當以煩碎廢也自是諸州上供藨席黄蘆/之類六十色悉令計直從民願粥者市之以給用尋)
　(改提舉在京市易務為都提舉市易司秦鳯兩浙/黔州成都廣州鄆州六市易司皆𨽻于都司焉)夏
　四月置弓箭手于兩河(知定州滕甫言河北州縣近/山谷處民間各有弓箭社及)
　(獵射人習慣便利與夷人無異乞下本道逐州縣並/令募諸色公人及城郭鄉村百姓有武勇願習弓箭)
　(者自為之社毎嵗之春長吏就閱/試之北人勁悍緩急可用從之)五月以古渭砦為
　安逺軍以王韶知軍事(帝志復河隴㑹定川駐泊都/監張守約請名古渭為軍以)
　(根本隴右帝從之築古渭為安逺軍以王韶知軍事/知秦州郭逵奏韶盗貸市易錢王安石以為不足校)
　(徙逵/涇州)以青唐首領俞龍珂為供奉官賜姓名曰包順
　○論辟田疏水功加賜知唐州趙尚寛等秩○立保
　馬法(王安石建保甲養馬之法文彦博吳充以為不/便安石持論益堅乃詔開封府界諸縣保甲願)
　(牧馬者聴仍令以陕西所市馬選給之於是曽布等/承詔上其條約凡陕西五路義勇保甲願養馬者户)
　(一匹物力高願養二匹者聴皆以監牧見馬給之或/官與其直令自市府界毋過三千匹五路毋過五千)
　(匹襲逐盗賊外乘越三百里者有禁嵗一閱其肥瘠/死病者補償在府界者免體量草二百五十束加給)
　(以錢布在五路者嵗免折變緣納錢三等以上十户/為一保四等以下十户為一社以待病斃逋償者保)
　(户馬死保户獨償社户馬死社户半/償之初行于開封及陕西遂徧諸路)六月詔分經義
　論䇿為四場以試貢士(初大經義次兼經義凡十道/次論一首次䇿三道四日成)
　立武學○遼裕恱耶律仁先卒(仁先為耶律伊遜所/忌出為南京留守者)
　(數年能恤孤惸禁姦慝議者/以休格之後惟仁先一人耳)秋閏七月詔章惇察訪
　湖北經制蠻事(時帝思用兵以威四夷湖北提㸃刑/獄趙鼎上言峡州峒酋刻剥無度蠻)
　(衆願内附辰州布衣張翹亦上書言南北江利害遂/詔中書檢正官章惇察訪湖北路經制蠻事時北江)
　(則彭氏主之有州二十南江則舒氏有四州田氏有/四州句氏有五州皆自太祖已来受朝命𨽻辰州入)
　(貢者及惇往經制蠻相繼納土願/為王民始剏城砦比之内地矣)八月王韶大敗羌
　人遂城武勝以為鎮洮軍(韶引兵城渭源堡及乞神/平破蒙羅角抺耳水巴等)
　(族初羌保險諸將謀置陣平地韶曰賊不舎險来鬭/則我師必徒歸今已入險地當使險為吾有乃徑趣)
　(抹邦山壓敵軍而陣令曰敢言退者斬賊乘高下鬬/師小却韶躬擐甲胄麾帳下兵逆擊之羌大潰焚其)
　(廬帳而還洮西大震會木征度洮為之援餘黨復集/韶戒别將由竹牛嶺路張軍聲而潜師越武勝遇瞎)
　(征首領瞎藥等與戰破之遂城武勝建為鎮洮軍韶/言措置洮河只用囘易息錢未嘗輙費官本文彦博)
　(曰工師造屋初必小計冀人易於動工及既興作知/不可已乃方增多帝曰屋壊豈可不修王安石曰主)
　(者善計自有忖度豈為工師所欺也彦博不復/敢言由是韶進討敢肆欺誕朝廷不與計財)詔求
　歐陽脩所撰五代史(是嵗/修卒)土韶敗西蕃木征于鞏令
　城(降其部/落二萬)以石鑑知辰州(助章惇經制/南北兩江也)立方田及均
　税法(帝患田賦不均重修定方田法詔司農以均稅/條約并式頒之天下其方田法以東西南北各)
　(千步當四十一頃六十六畆一百六十步為一方嵗/以九月縣委令佐分地計量隨陂石平澤而定其地)
　(因赤淤黒壚而辨其色方量畢以地及色參定肥瘠/而分五等以定其稅則至明年三月畢掲以示民一)
　(季無訟即書户帖連莊帳付之以為地符均稅之法/縣各以其租額稅數為限舊嘗收蹙竒零如米不及)
　(十合而収為升絹不滿十分而收為寸之類今不得/用其數均攤增展致溢舊額凡越額増數皆禁若瘠)
　(鹵不毛及衆所食利山林陂塘溝路墳墓皆不立稅/凡田方之角立土為峰植其野之所宜木以對表之)
　(有方帳有莊帳有甲帖有户帖其分煙析産典賣割/移官給契縣置簿皆以今所方之田為正令既具乃)
　(以鉅野縣尉王㬅為指教官/先自京東路行之諸路倣焉)九月少華山崩○冬十
　月置熈河路升鎮洮軍為熈州以王韶知州事(置熈/河路)
　(領熈河洮岷州通逺軍以韶知熈州兼經/略安撫使然河洮岷三州猶未能復也)十一月河
　州首領瞎藥来降以為内殿崇班賜姓名曰包納○
　張商英有罪貶監荆南税(商英附王安石得權御史/裏行因劾樞宻院吏徇私)
　(語侵文彦博彦博/求去帝怒謫之)分陜西為永興秦鳯二路○章惇
　開梅山置安化縣(梅山峒蠻蘇氏舊不通中國其地/東接潭南接邵西接辰北接鼎澧)
　(章惇招降之籍其民萬四千八百九户其田二十六/萬四百三十六畆均定其稅使嵗一輸築武陽開峡)
　(二城置安化縣𨽻邵州自/是鼎澧可以南至邵州)十二月以陳升之為樞密
　使○王韶築熈州諸闗砦
(癸/丑)六年(遼咸雍/九年)春二月王韶取河州(獲木征/妻子)以吕恵卿
　為翰林學士○以鄧綰為御史中丞○三月置脩經
　局以王安石提舉其事置諸路學官(訓詩書周禮義/以吕恵卿王雱)
　(同修/撰)詔進士將授官者悉試明法○封李乾徳為交
　阯郡王○文彦博罷(彦博乆居樞宻以王安石多變/舊典言于帝曰朝廷行事務合)
　(人心宜兼采衆論以静重為先陛下勵精求治而人/心未安盖更張之過也祖宗法未必皆不可行但有)
　(偏而不舉之弊爾安石知為已發奮然排之曰求去/民害何為不可若萬事隳脞乃西晉之風何益于治)
　(及市易司立至果實亦官監賣彦博以為損國體斂/民怨致華嶽山崩為帝極言之安石曰華山之變殆)
　(天意為小人發市易之起自為細民乆困以抑兼并/爾於官何利焉彦博因求去益力遂以司空判河陽)
　(府身雖在外/而帝眷有加)夏四月甲戌朔日當食不見(司天奏四/月朔日當)
　(食帝自三月丁巳避殿減膳降天下囚罪一/等流以下釋之至是日不食始御殿復膳)置律學
　(掌授法律凡命官舉/人皆得入學試讀)貶同知太常禮院劉攽通判泰
　州(時吕恵卿考舉士列阿時者在高等訐直者居下/劉攽覆考悉反之恵卿不恱㑹攽貽書王安石論)
　(新法不便安石怒遂摭其與同院考官王介争詈事/斥通判泰州攽博記能文章政事與兄敞及敞子奉)
　(世名相埒/世稱三劉)置疏浚黄河司以范子淵為都大提舉(治/平)
　(初命浚二股五股以紓恩冀之患及帝即位河決益/甚都水監丞李立之請於恩冀深瀛等州創生隄三)
　(百六十七里以禦河於是都水監丞宋昌言與屯田/都監内侍程昉獻議開二股以導東流詔司馬光等)
　(乘傳相度光還請如昌言䇿于二股之西置上約擗/水令東俟東流漸深北流淤淺即塞北流放出御河)
　(胡盧河下紓恩冀深瀛之患王安石然之帝曰欲作/簽河誠善安石曰若及時為之河可東行北流可閉)
　(遂詔光都大提舉修二股吕公著言光乃近職不可/遣光得不往而二股之役命河北轉運司督之三越)
　(月而成深十一尺廣四百尺當浚之時河則稍障及/水入河則決亦塞㑹河溢北京夏津帝問執政聞京)
　(東調夫修河有壊産者河北調急夫尤多若河復决/奈何且河決不過占一河之地或西或東若利害無)
　(所校聴其所趍如何王安石曰北流不塞占公私田/至多又水散澷乆復澱塞昨修二股費至少而公私)
　(田皆出向之㵼鹵俱為沃壤庸非利乎况急夫已減/于去嵗若復葺理隄防則河北嵗夫愈減矣帝從之)
　(乃始置疏濬黄河司先是有選人李公義者獻鐡龍/爪揚泥車法以濬河其法用鐡數斤為爪形以繩繋)
　(舟尾而沈之水篙工急櫂乘流相繼而下一再過水/已深數尺宦官黄懐信以為可用而患其太輕王安)
　(石請令懐信公義同議増損乃别制濬川杷其法以/巨木長八尺齒長二尺列于木下如杷狀以石壓之)
　(兩傍繫大繩兩端矴大船相距八十步各用滑車絞/之去来撓蕩泥沙已又移船而浚或謂水深則杷不)
　(能及底雖數往来無益水淺則齒礙沙泥曳之不動/卒乃反齒向上而曳之人皆知不可用惟安石善其)
　(法使懐信先試之以濬二股又謀鑿直河數里以觀/其效且言于帝曰開直河則水勢分其不可開者以)
　(近河毎開數尺即見水不容施功爾今第見水即以/杷濬之水當隨杷改趍直河茍置數千杷則諸河淺)
　(澱皆非所患嵗可省開濬之費幾百千萬帝曰果爾/甚善聞河北小軍壘當起夫五千計合境之丁僅及)
　(此數一夫至用錢八緍故歐陽修嘗謂開河如放火/不開如失火與其勞人不如勿開安石曰勞人以除)
　(害所謂毒天下之民而從之者帝乃賞懐信而命公/義與堂除以杷法下大名令虞部員外郎都大提舉)
　(大名府界金隄范子淵與通判知縣共試驗之皆言/不可用㑹子淵以事至京師安石問其故子淵意附)
　(㑹遽曰法誠善苐同官議不合耳安石大恱及置濬/河司將自衛州濬至海口差子淵都大提舉公義為)
　(之屬許不拘常制舉使臣等/人船木鐡工匠皆取之諸埽)五月播州蠻酋楊貴遷
　來貢(貴遷遣子光震来貢/以光震為三班奉職)湖北蠻向永晤舒光銀以
　其地來降(永晤光銀以其部内富鶴保順/天賜古叙峡中勝元九州来降)瀘川夷羅
　晏叛詔熊本察訪之(瀘夷叛詔遣中書檢正官熊本/察訪梓䕫得以便宜措置諸夷)
　(事/)六月知南康軍周敦頥卒(敦頥道州營道人初名/敦實以犯英宗諱改焉)
　(初因舅鄭向任為分寧主簿有獄乆不决敦頥至一/訊立辨邑人驚曰老吏不如也調南安司理有囚法)
　(當不死轉運使王逵欲深治之敦頥力與辯逵不聴/敦頥委手板將棄官去曰如此尚可仕乎殺人以媚)
　(人吾不為也逵悟囚得釋調桂陽令改知南昌富家/大姓黠吏惡少惴惴焉不獨以得罪於令為憂而又)
　(以汙穢善政為恥歴合州判官䕫州通判知郴州為/廣東轉運判官知南康軍年五十七而卒敦頥慱學)
　(力行著太極圖明天理之根源究萬物之終始著通/書四十篇發明太極之藴言約而道大文質而義精)
　(得孔孟之本原大有功於學者為南安司理時通判/程珦以其為學知道因使二子顥頥往受業焉敦頥)
　(毎令尋孔顔樂處所樂何事故顥嘗曰自再見周茂/叔後吟風弄月以歸有吾與㸃也之意侯師聖學於)
　(程頥未悟因見敦頥敦頥曰吾老矣説不可不詳留/與對榻夜談越三日乃還程頥驚異之曰非從周茂)
　(叔来耶其善開發人類此既至南康即築室于蓮花/峯下前有溪合于湓江取營道所居濓溪以名之學)
　(者遂稱為/濓溪先生)大蝗○秋七月分河北為東西路○不雨
　○八月復周制比閭族黨之法○九月置和糴倉于
　兩浙(宋嵗漕江淮兩浙米七百萬石以廣軍儲實京/邑河北河東陕西三路及内郡又自糴買以息)
　(邉民飛輓之勞其名不一州縣括民家所積糧市之/以供兵食者曰推置取上戸版籍酌所輸租而均糴)
　(之曰對糴皆非常制其募商人輸芻粟於邉以要劵/取鹽及緡錢香藥寳貨於京師或東南州軍陕西則)
　(受鹽于兩浙謂之入中入中利既厚商賈趍之由是/悉以見錢和糴而縣官之費省矣是嵗置倉於兩浙)
　(稔嵗遂為常吕恵卿復請令諸軍餘糧願糶入官者/計價支錢復儲其米於倉謂之坐倉其河北轉運提)
　(舉司置場以常平及省倉嵗用餘糧減直聴民以絲/綿綾絹増價慱買俟秋成博糴者謂之博糴又有所)
　(謂結糴俵糴兌糴皆王安石所建大扺欲省漕費而/已然皆為民害是時王韶開熈河章惇營溪峒邉鄙)
　(興師民/不暇給)詔興水利(自水利之説興進計者紛然數年/間諸路凡得廢田萬七百九十三)
　(處三十六萬一千一百七十/八頃有竒而民給役勞擾)初䇿武舉之士(初樞宻/請建武)
　(學於武成王廟從之遂賜食本錢萬緡生員以百人/為額選文武官知兵者為教授使臣未參班與門廕)
　(草澤人召京官保任人材弓馬應格聴入學習諸家/兵法教授纂次歴代用兵成敗前世忠義之節足以)
　(訓者講釋之願試陣隊者量給兵伍在官三年具藝/業考試第等推恩未及格者逾年再試春秋各一試)
　(步射以一石三斗馬射以八斗矢五發中的或習武/伎副之䇿畧雖弓力不及學業卓然並為優等補上)
　(舍生毋過三十人試馬射以六斗步射以六斗䇿一/道孫吳義十道五通補内舍生馬步射馬戰應格對)
　(䇿精通士行可稱者上樞宻院審察試用雖不應格/而曉術數知陣法智畧可用或累試策優等悉取㫖)
　(補上舍武藝策畧累居下等復降外舍凡武舉試義/策于貢院武藝于殿前司及殿試則又試騎射及策)
　(于庭策武藝俱優為右班殿直武藝次優為三班奉/職又次借職末等三班差使初樞宻院修武舉法不)
　(能荅策者荅兵書墨義王安石曰武舉而試墨義何/異學究誦書不曉理者無補於事先王収勇力之士)
　(皆屬于車右者欲以備禦侮之用則記/誦何所施帝從之至是始䇿武舉之士)木征復入河
　州王韶伐取之岷宕洮疊首領皆以其城降帝受賀
　于紫宸殿賜王安石玉帶(韶既復河州㑹降羌叛韶/囘軍擊之木征以其間據)
　(河州韶進破訶諾木蔵城穿露骨山南入洮州境道/隘釋馬徒行或日至六七木征留其黨守河州自將)
　(尾官軍韶力戰破走之河州復平岷州首領木令征/以城降韶入之於是宕洮疊三州羌酋皆以城附韶)
　(軍行五十四日涉千八百里得州五斬首數千級獲/牛羊馬以萬計捷書至帝以復熈河洮岷疊宕六州)
　(御紫宸殿受羣臣賀解/所服玉帶賜王安石)初收免行錢(先是京師百物/有行官司所須)
　(俱以責辦下逮貧民浮販類有陪折吕嘉問請約諸/行利入厚薄令納錢以賦吏禄與免行户祗應而禁)
　(中賣買百貨並下雜買務仍置市司估物低昻/凡内外官司欲占物價則取辦焉至是行之)冬十
　月詔浚直河于大名(是時河北河閉已乆水或横决/散澷常虞壅遏外都水監丞王)
　(令圖獻議於北京第四第五埽等處開修直河使大/河還二股故道乃命范子淵及朱仲立領其事開直)
　(河深八尺又用浚川杷疏浚二股及清水鎮河凡退/背魚肋河則塞之王安石乃盛言用杷之功若不輟)
　(作雖二股上流/可使行地中矣)章惇討懿洽州蠻降之○不雨
(甲/寅)七年(遼咸雍/十年)春正月熊本討瀘夷降之(本嘗通判戎/州習夷中俗)
　(及至部以為彼能擾邉者介十二村豪為鄉𨗳爾乃/以計致百餘人梟之瀘川其徒股慄願矢死自贖本)
　(請於朝寵以刺史廵檢之秩明示賞罰皆踴躍順命/獨柯隂一酋不至本合晏州十九姓之衆發黔南義)
　(軍强弩遣大将王宣等帥以進討賊悉力旅拒宣敗/之于黄葛下追奔深入柯隂窘追乞降本受之盡籍)
　(丁口土田及其重寳善馬歸之公上以受貢職於是/烏蠻羅氏鬼主諸夷皆從風而靡願世為漢官奴本)
　(還帝勞之曰卿不傷財不害民一旦去百年之患至/於檄奏詳明近世鮮儷擢集賢殿修撰賜三品服西)
　(南用兵自/此始矣)不雨○王韶自熈州入朝景思立知河州
　事○二月詔三司嵗會天下財用出納之數以聞(唐/自)
　(天寳以後海内多事户口凋耗租稅日削方鎮握重/兵皆留財賦自贍其上供者殊少五代疆境偪蹙藩)
　(鎮益强率令部曲主塲院其属三司者補大吏以臨/之輸額之外亦私有焉太祖周知其弊乾徳中諸州)
　(支度經費外凡金帛悉送闕下母或占留於是外權/始削而利歸公上條禁文簿漸為精宻吏不得以售)
　(其姦兵既聚于京師外州無留財天下支用悉出三/司景徳中丁謂為三司使著㑹計録以獻初吳蜀江)
　(南荆湖南越皆號富强相繼降附太祖太宗因其蓄/蔵守以恭儉天下生齒尚寡而養兵未甚蕃任官未)
　(甚冗佛老之徒未甚熾外無金繒之遺百姓各安其/生不為巧偽放侈故上下給足府庫盈溢承平既乆)
　(户口嵗増兵籍益廣吏員益衆佛老外國耗蠹中土/縣官之費數倍於昔百姓亦稍縱侈而上下始困于)
　(財矣仁宗即位始大裁損道家之奉有節土木之工/不興加以仁宗資性恭儉尤務約已以先天下有司)
　(言利者多擯不取聞民之有疾苦雖厚利舍之無所/愛及用兵陕西調度百出縣官之費始廣議者或欲)
　(省吏兵奉賜帝謂禄廩皆有定制毋遽變更以摇人/心西兵乆而不解財用益屈詔減后妃宗室之賜以)
　(助之於是三司使王堯臣取陕西河北河東三路未/用兵及用兵後嵗出入財用之數㑹計以聞㑹元昊)
　(請臣朝廷亦已厭兵屈意撫納嵗賜繒茶二十五萬/而契丹亦増嵗遺至五十萬自是嵗費彌有所加縣)
　(官所入僅足充費仁宗深慮之屢命官裁節而有司/卒無所建明及帝即位尤先理財熈寧初命司馬光)
　(等置局看詳裁減國用王安石執政益講修錢榖之/法時天下承平方圖開邉毎以財用不給日夕講求)
　(其故命官考三司簿籍商量經乆廢置之宜凡嵗費/皆著為定式帝嘗患増置官司費財王安石謂増置)
　(官司所以省費帝曰古者什一而稅今取財百端安/石謂古非特什一而已安石又欲盡禄天下之吏帝)
　(未之許而三司上新増吏禄嵗至緡錢百十一萬有/竒主新法者皆謂吏禄既厚則人知自重不敢冒法)
　(可以省刑然良吏實寡賕取如故往往陷重辟議者/不以為善至是詔三司帳司會計是嵗天下財用出)
　(入之數以聞/法益宻矣)瞎征寇白踏城景思立敗死三月木征
　遂寇岷州髙遵裕敗之木征復圍河州(王韶入朝木/征合宗哥首)
　(領青宜結鬼章之衆寇踏白城知河州景思立與戰/敗死瞎征勢復熾遂寇岷州知州高遵裕遣包順敗)
　(焉木征去寇/河州圍之)遼使蕭禧來言疆事(遼以河東路㳂邉/増修戊壘起鋪舍)
　(侵入蔚應朔三州界内使林牙/蕭禧来言乞行毁撤别立界至)劉忱如遼(議疆/事也)大旱
　詔求直言夏四月癸酉詔罷新法是日雨吕恵卿請
　復行新法詔從之遂下監安上門鄭俠御史獄(帝以/乆旱)
　(避殿減膳且知麥苗枯槁五種不入民無生意憂形/于色對朝嗟嘆欲盡罷法度之不善者王安石曰水)
　(旱常數堯湯所不免不足貽聖慮但當修人事以應/之帝曰此豈細事朕所以恐懼者正為人事之未修)
　(爾今取免行錢太重人情咨怨至出不遜語自近臣/以至后族無不言其害者馬京曰臣亦聞之安石曰)
　(士大夫不逞者以京為歸故京獨聞此言臣未之聞/也初光州司法參軍鄭侠為安石所奬㧞侠感其知)
　(已思欲盡忠及秩滿入京安石問以所聞侠曰青苗/免役保甲市易數事與邉鄙用兵在俠心不能無區)
　(區也安石不荅俠退不復見但數以書言法之為民/害者乆之監安上門及乆旱嵗饑征斂苛急東北流)
　(民毎風沙霾曀扶攜塞道羸疾愁苦身無完衣並城/民買麻籸麥麩合米為糜或茹木實草根至身被鎻)
　(械而負瓦掲木賣以償官累累不絶侠以安石不可/諫乃繪所見為圖奏疏詣閤門不納遂假稱宻急發)
　(馬逓上之銀䑓司且云旱由安石所致去安石天必/雨疏奏帝反覆觀圖長吁數四袖以入内是夕寢不)
　(能寐翌日命開封體放免行錢三司察市易司農發/常平倉三衛具熈河所用兵諸路上民物流散之故)
　(青苗免役權息追呼方田保甲並罷凡十有八事民/聞之讙呼相賀先是帝語翰林學士承㫖韓維曰天)
　(乆不雨朕日夜焦勞奈何維對曰陛下憂閔旱災損/膳避殿此乃舉行故事恐不足以應天變當痛自責)
　(已廣求直言因上疏極言青苗及開邉之害帝感悟/即命維草詔責躬以求直言詔下人情大恱㑹侠疏)
　(至帝慨然行之是日果大雨逺近沾洽輔臣入賀帝/示以侠所進圖狀且責之皆再拜安石上章求去外)
　(間始知所行之由羣姦切齒遂以侠付御史治其擅/發馬逓罪翰林學士吕恵卿御史中丞鄧綰言于帝)
　(曰陛下數年以来忘寢與食成此美政天下方被其/賜一旦用狂夫之言罷廢殆盡豈不惜哉相與環泣)
　(于帝前於是新法一/切如故惟方田蹔罷)木征乞降于王韶韶歸于京師
　(韶自京師還至興平聞景思立敗賊圍河州其勢方/盛乃與李憲日夜馳至熈州熈方城守韶命撤之選)
　(兵得二萬人直趣定羌城破西蕃結河川族斷夏國/通路進臨寧河分命偏將入南山木征知援絶㧞柵)
　(去初思立之覆師也羌勢復熾朝議欲棄熈河帝為/之旰食數下詔戒韶持重勿出及是帝大喜韶還熈)
　(州以兵循西山繞踏白城後焚賊二萬餘帳斬首七/千餘級木征窮蹙率酋長八十餘人詣軍門乞降韶)
　(受之送木征及/其妻子赴京師)王安石有罪免以韓絳平章事吕恵
　卿參知政事(安石執政六年更法度開邉疆老成正/士廢黜殆盡儇慧少年超進用事天下)
　(怨之而帝倚任益専太皇太后嘗乗間語帝曰祖宗/法度不宜輕改吾聞民間甚苦青苗助役宜罷之帝)
　(曰此以利民非苦之也后又曰安石誠有才學然怨/之者甚衆欲保全之不若蹔出之於外帝曰羣臣惟)
　(安石為國家當事時帝弟岐王顥在側因進曰太后/之言至言也不可不思帝怒曰是我敗壊天下耶汝)
　(自為之顥泣曰何至是耶皆不樂而罷乆之太后流/涕謂帝曰安石亂天下奈何帝始疑之及鄭俠疏進)
　(安石不自安遂求去位帝再四勉留安石請益堅吕/恵卿使其黨變姓名日投匭留之安石感其意因乞)
　(韓絳代已而恵卿佐之帝從其請二人守其成規不/少失時號絳為傳法沙門恵卿為䕶法善神恵卿懼)
　(中外有議新法者乃作書遍遺監司郡守使陳利害/又從容白帝下詔言終不以吏違法之故為之廢法)
　(故安石所建/無所更改)遼復使蕭素来言疆事(遼復遣樞宻副/使蕭素来議疆)
　(界于代州境上遂下詔樞宻院議之且手詔判相州/韓琦判河南府文彦博司空富弼判永興軍曽公亮)
　(條代北事宜以聞琦奏言臣觀近年以来朝廷舉事/似不以大敵為恤彼見形生疑必謂我有圖復燕南)
　(意故引先發制人之説造為釁端所以致疑其事有/七高麗臣屬北方乆絶朝貢乃因商舶誘之使来契)
　(丹知之必謂將以圖我一也强取吐蕃之地以建熈/河契丹聞之必謂行將及我二也遍植榆桞於西山)
　(冀其成長以制蕃騎三也剏團保甲四也諸州築城/鑿池五也置都作院頒弓矢新式大作戰車六也置)
　(河北三十七將七也契丹素為敵國因事起疑不得/不然臣昔年論青苗錢事言者輙肆厚誣非陛下之)
　(明幾及大戮自此聞新法日下不敢復言今親被詔/命事係安危言及而隠死有餘責臣嘗竊計始為陛)
　(下謀者必曰治國之本當先聚財積榖募兵於農民/則可以鞭笞四夷故散青苗錢使民出利為免役之)
　(法次第取錢迨置市易務而小商細民無所措手新/制日下更改無常官吏茫然不能詳記監司督責以)
　(刻為明今農怨於畎畆商歎于道路長吏不安其職/陛下不盡知也夫欲攘斥四夷以興太平而先使邦)
　(本困摇衆心離怨此則為陛下始謀者大誤也臣今/為陛下計謂宜遣使報聘具言向来興作乃修備之)
　(常理豈有他意疆土素定悉如舊境不可持此造端/以隳累世之好以可疑之形如將官之類因而罷去)
　(益養民愛力選賢任能疎逺姦諛進用忠鯁使天下/恱服邉備日充若其果自敗盟則可一振威武恢復)
　(故疆攄累朝/之宿憤矣)置沅州(即懿/州也)五月罷賢良方正科(自孔/文仲)
　(對策忤王安石意因言于帝曰進士試策則是制科/何必復置是耶帝然之吕恵卿執政復言制舉止於)
　(記誦非義理之學乞罷之遂詔/罷制舉而更以䇿論試館職云)三司使曽布提舉市
　易司吕嘉問免(吕嘉問提舉市易連以羨課受賞帝/聞其擾民以語王安石安石對曰嘉)
　(問奉法在公以是媒怨帝曰免行錢所収𤨏細市易/鬻及果實梳樸脂麻氷炭大傷國體安石為之力辨)
　(至譏帝為叢脞不知帝王大畧且曰非嘉問孰敢不/避左右近習非臣孰為嘉問辨帝曰即如是士大夫)
　(何故以為不便安石請言者姓名令嘉問條析及帝/以旱故命韓維孫永集市人問之減坐賈錢千萬安)
　(石遂持嘉問條析奏曰此皆百姓所願不如人言也/嘉問言朝廷所以許民輸錢免行者盖人情安於樂)
　(業厭于追擾若一切罷去則無人祗承又吏胥禄廩/薄勢不得不求於民非重法莫禁以薄廩申重法則)
　(法有時而屈縣官為給事則三司經費有限今取民/於鮮而吏知自重此臣等推行之本意也議者乃欲)
　(除去是殆不然民未嘗不畏吏方以其行役觸罪雖/欲出錢亦不可得今吏之禄可謂厚矣然未及昔日)
　(取民所得之半也初市易𨽻三司嘉問恃勢陵使薛/向出其上及曽布代向為使懐不能平㑹帝出手札)
　(詢布布訪于魏繼宗繼宗憤嘉問掠其功列其與初/議異者布得實具上嘉問多收息干賞挟官府而為)
　(兼并之事帝將委布考之安石言二人有私忿於是/詔布與吕恵卿同治恵卿故撼布至三司召繼宗及)
　(市賈問狀其辭同乃脅繼宗使誣布語言増加繼宗/不從布言恵卿不可共事帝欲聴之安石不可帝遂)
　(詔中書曰朝廷設市易本為平凖以便民若周官泉/府者今顧使中人之家失業若此吾民安得泰然也)
　(宜釐定其制布見帝言曰臣毎聞徳音欲以王道治/天下今市易之為虐駸駸乎間架除陌之事矣如此)
　(之政書于簡牘不獨唐虞三代所無歴觀秦漢以来/衰亂之世恐未之有也嘉問又請販鹽鬻帛豈不貽)
　(笑四方帝頷之事未决安石去位嘉問持之以泣安/石勞之曰吾已薦恵卿矣及恵卿執政遂治前獄劾)
　(布沮新法出知饒州/嘉問亦出知常州)六月作渾儀浮漏(時日官皆市/井庸販法象)
　(圖器皆不能知至是沈括提舉司天監括博學洽聞/貫于幽深又極開敏於天文方志律厯醫藥卜筭無)
　(所不通始制渾儀景表五壺浮漏募天下上太/史占書雜用士人分方伎科為五後皆施行)授瞎
　征榮州團練使賜姓名曰趙思忠○秋七月立手實
　法(時免役出錢或未均吕恵卿用其弟曲陽縣尉和/卿計創手實法其法官為定立田産中價使民各)
　(以田畆多少高下隨價自占仍并屋宅分有無蕃息/立等凡居錢五當蕃息之錢一非用器田榖而輙隠)
　(落者許告有實以三分之一充賞將造簿預具式示/民令依式為狀縣受而籍之以其價列定高下分為)
　(五等既該見一縣之民物産錢榖乃參會通縣役錢/本額而定所當輸明書其數示衆兩月使悉知之詔)
　(從其言於是民家尺椽寸土撿括無遺至於雞豚亦/編抄之民不聊生初恵卿制是法然猶災傷五分以)
　(上不預荆湖察訪使蒲宗孟上言民以手實上其家/之物産而官為注籍以正百年無用不明之版圖而)
　(均齊其力役天下之良法也然災傷五分不預焉臣/以為使民自供初無所擾何待豐嵗願詔有司勿以)
　(豐凶㢮張其法從/之民於是益困矣)冬十月置三司㑹計司以韓絳兼
　提舉(絳建言三司總天下財賦而無考較盈虚之法/請選官置司以天下户口人丁稅賦場務坑冶)
　(河渡租額年課及一路錢榖出入之數去其重複比/較増虧廢置及羨餘横費計贏闕之處使有無相通)
　(而以任職能否為黜陟則/國計大綱可以省察從之)以王韶為樞密副使○淯
　井長寧夷十郡及武都夷内附○遼生女真部族節
　度使烏古鼐卒子和哩布嗣(女真之先出于勿吉居/古肅慎地元魏時勿吉)
　(有七部曰粟末曰博綽曰恩徹亨曰佛寧曰哈沙曰/黒水曰白山至隋勿吉改號靺鞨唐初有黒水靺鞨)
　(粟末靺鞨二部皆附于高麗其五部則無聞焉李勣/之破高麗粟末部去保東牟姓大氏是為渤海國黑)
　(水部居肅慎地東瀕海南鄰高麗開元中入朝置黑/水府以其部長為都督賜姓名李獻誠及渤海盛强)
　(因役屬之朝貢遂絶于中國渤海既滅黑水部民在/南者繫籍于遼號熟女真在北者不籍于遼號生女)
　(真生女真之地有混同江長白山混同江亦號黑龍/江所謂白山黑水也已而避遼興宗諱改曰女直云)
　(函普者始居高麗年六十餘别其凡烏古鼐而與弟/博和哩適生女直居于完顔部布爾罕水涯乆之完)
　(顔部人有殺他族人者兩族交鬭衆莫能解完顔部/人謂函普曰若能為部人解此怨使兩族不相殺部)
　(有賢女年六十而未嫁當以相配仍為同部函普曰/諾乃往諭之曰殺一人而鬬不解損傷益多曷若止)
　(誅首亂者一人部内以物納償汝可以無鬬而且獲/利焉怨家從之乃為約曰凡有殺傷人者徴其家人)
　(口一馬十偶牸牛十黄金六兩與所殺傷之家即兩/解不得私鬭衆曰謹如約女真之俗殺人償馬牛三)
　(十自此始既備償如約部衆信服之謝以青牛一并/許歸六十之女函普即以青牛為聘禮而納之并得)
　(其資産後生二男長曰烏嚕次曰斡魯一女曰卓克舊/索巴遂為完顔部人烏嚕生巴哈巴哈生綏赫黒水)
　(俗無室廬負山水坎地梁木其上覆以土夏則出隨/水草以居冬則入處其中遷徙不常綏赫乃徙居海)
　(上務耕墾樹藝始築室有棟宇之制人呼其地為額安春/訥格爾額訥格爾者漢語居室也自此以後遂定居)
　(水之側矣綏赫生舒嚕舒嚕剛毅質直生女直無書/契約束不可檢制舒嚕欲稍立條教諸父部人皆不)
　(欲將坑殺之已被執叔父錫里庫亟往彎弓注矢射/于衆中刼執者皆散走舒嚕得免由是稍以條教為)
　(治部落寖强遼以特哩衮官之諸部猶不肯用條教舒/嚕耀武至于青嶺白山順者撫之不從者伐之所向)
　(克捷還至巴喇濟村而死載柩以行至海蘭水烏凌/阿部人錫馨與完顔部人鄂和共出邀于路攻而奪)
　(其柩因揚言曰汝輩以舒嚕為能而推尊之吾今得/之矣舒嚕之徒奔告于佛穆丹募兵追及與戰復得)
　(柩而還舒嚕之世生女真稍用條教然尚未有文字/官府不知嵗月晦朔是以年夀修短莫得而考焉舒)
　(嚕生烏古鼐烏古鼐能役屬諸部自白山頁赫圖們邉/扎蘭扎卜古倫之屬以至五國之長皆聴命會遼之)
　(民逃入于女直遼使赫嚕林牙將兵索逋民烏古鼐/恐遼兵深入得其山川險易或將圖之乃以計止之)
　(曰兵若深入諸部必驚擾變生不測逋户亦不可得/非計也赫嚕然之遂止其軍與赫嚕自行索之烏古)
　(鼐怨錫馨乃詭以錫馨阻絶海東青路告于遼遼主/遣使責讓錫馨錫馨入見遼主因留之于邉地既而)
　(五國佛寧部節度使巴哩美叛遼鷹路不通遼将致/討烏古鼐畏遼兵入其境乃告遼曰彼可計取也若)
　(用兵必將走險非嵗月可平也遼從之烏古鼐因陽/與巴哩美為好而以妻子為質襲而擒之獻于遼主)
　(遼主召見于寢殿燕賜加等授生女真部族節度使/將刻印與之烏古鼐不肯繫遼籍辭曰請俟他日遼)
　(主終欲與之遣使往諭烏古鼐詭使部人揚言曰都/太師若受印繫籍部人必殺之遼使乃還烏古鼐既)
　(為節度使有官屬紀綱漸立矣生女真舊無鐡隣國/有以甲胄往粥者必傾貲厚價以與貿易且令族人)
　(皆售之得鐡既多因之以修弓矢備器械兵勢稍振/前後願附者衆烏古鼐為人寛恕能容物平生不見)
　(喜愠推財與人無所吝惜人或忤之亦不念然嗜酒/好色飲㗖過人或呼之為和鑾和鑾者慈烏也北方)
　(有之狀如大鷄善啄物若飢不得食雖砂石亦㗖之/烏古鼐聞其訕亦不介意故人益信服焉至是五國)
　(穆延部蘇頁貝勒畔遼鷹路不通烏古鼐伐之被重解/鎧率衆力戰蘇頁敗走巴喇宻特濼時方十月氷忽)
　(蘇頁不能軍衆皆潰去烏古鼐亦還道遇逋亡要遮/險阻晝夜拒戰比至部已憊即往遼境將見遼邉將)
　(達嚕噶自陳敗拉林之功行次拉林水有疾而復卒/于家年五十四有子九人曰和卓曰和哩布曰噶順)
　(曰頗拉淑曰英格曰赫色本曰滿丕曰阿里罕曰們/圖琿烏古鼐嘗言和卓柔和和哩布有器識故其卒)
　(也和哩/布嗣之)
(乙/卯)八年(遼大康/元年)春正月蔡挺罷○編管鄭俠于英州罷
　參知政事馮京放祕閣校理王安國于田里(侠上疏/論吕恵)
　(卿朋姦壅蔽仍取唐魏徴姚崇宋璟李林甫盧杞傳/為兩軸題曰正直君子邪曲小人事業圖迹在位之)
　(臣暗合林甫輩而反於崇璟者各以其類復為書獻/之且薦馮京可相恵卿奏為謗訕令中丞鄧綰知制)
　(誥鄧潤甫治之遂編管俠于汀州御史臺史楊忠信/謂俠曰御史緘黙不言而君上書不已是言責在監)
　(門而臺中無人也取懐中名臣諫疏二帙授侠曰以/此為正人助馮京在政府數與王安石論辯又薦劉)
　(攽蘇軾掌外制安石忌之及恵卿議罷制舉京力爭/以為不可恵卿銜之㑹楊忠信事覺恵卿遂嗾侍御)
　(史張璪劾京與侠交通有迹令奉禮郎舒亶往捕俠/亶遇侠于陳州搜其篋得所録名臣諫疏有言新法)
　(事及親朋書尺悉按姓名治之於是京與王安國丁/諷王堯臣等皆得罪恵卿欲致侠以死帝曰侠所言)
　(非為身也忠誠亦可嘉豈宜深罪但徙英州京罷政/出知亳州安國奪秘閣校理放歸田里侠至英得僧)
　(屋將壓者居之英人無貧賤富貴皆加敬爭遣子弟/從學為築室遷居之初安國任西京國子教授秩滿)
　(至京師帝以安石弟之故特召對問曰漢文帝何如/主安國對曰三代以後未有也帝曰但恨其才不能)
　(立法更制耳安國對曰文帝自代来入未央宫定變/故俄頃呼吸間恐無才者不能至用賈誼言待羣臣)
　(有節専務以徳化民海内興於禮義幾致刑措則文/帝加有才一等矣帝曰王猛佐苻堅以蕞爾國而令)
　(必行今朕以天下之大不能使人何也曰猛教堅以/峻刑法殺人致秦祚不傳世今刻薄小人必有以是)
　(誤陛下者願専以堯舜三代為法則下豈有不從者/乎帝又問卿兄秉政外論謂何安國對曰恨知人不)
　(明聚斂太急爾帝不悦由是止授崇文院校書屢以/新法之弊力諫安石又嘗以佞人目恵卿故恵卿䘖)
　(之/)二月復以王安石平章事(初吕恵卿迎合安石建/立新法安石故力援引)
　(驟致執政恵卿既得志忌安石復用乃䧟安國于鄭/侠之獄又起李士寧獄以傾安石安石聞而怨之韓)
　(絳時顓處中書事多稽留不決且數與恵卿争論度/不能制宻請帝復用安石帝從之安石承命即倍道)
　(而進七日/至汴京)三月遼使蕭禧來(言代北/疆事也)韓縝如河東㑹
　遼人議疆事○沈括如遼(遼蕭禧来理河東黄嵬地/留館不肯辭曰必得請而)
　(後反帝遣知制誥沈括往報聘括詣樞宻院閱故牘/得頃嵗所議疆地書指古長城為境今所爭盖三十)
　(里逺論之帝以休日開天章閣召對喜曰大臣殊不/究本末幾誤國事命以畫圖示禧禧議始屈括行至)
　(遼遼相與議不能屈遂舍黄嵬而以天池請括乃還/在道圖其山川險易迂直風俗淳龎人情向背為使)
　(契丹圖/上之)夏四月以吳充為樞密使○閏月陳升之罷
　(升之深狡多數善傅㑹以取富/貴至是以足疾不能立朝罷)行奉元厯(輸林學士/沈括所造)
　(也/)六月頒王安石所脩詩書周禮義于學官以取士
　(安石既受詔修經至是以所訓釋詩禮書三經上進/帝謂之曰今談經者人人殊何以一道徳卿所著經)
　(其以頒行使學者歸一遂頒于學官號曰三經新義/加安石左僕射兼門下侍郎新義既頒一時學者無)
　(敢不傳習主司純用以取士士莫得自名一説先儒/傳註一切廢不用焉帝又以字學乆不講為言及安)
　(石罷居金陵作字説二十四卷以/進多穿鑿附㑹其流入于佛老云)以王雱為龍圖閣
　直學士雱辭許之(雱辭新命吕恵卿勸帝/許之由是嫌隙尤著)司徒兼侍
　中判相州魏國公韓琦卒(諡忠/獻)秋七月詔韓縝如河
　東割地以畀遼(初帝得韓琦疏善其䇿㑹王安石復/相而蕭禧等又来韓琦亦薨帝問于)
　(安石安石對曰將欲取之必姑與之帝乃詔於分水/嶺為界遣天章閣待制韓縝如河東割新疆與遼凡)
　(東西失地七百里遂/為異日興兵之端云)以朱夀昌通判河中府(夀昌父/巽守京)
　(兆時妾劉有娠而出夀昌生數嵗始還父家母子不/相聞者五十年夀昌行四方求之不得飲食罕御酒)
　(肉與人言輙流涕用浮圖法灼背燒頂刺血書佛經/力所可致無不為者及知廣徳軍與家人訣棄官入)
　(秦誓不見母不復還行次同州得焉劉氏時嫁党氏/有數子年七十餘矣夀昌迎還京兆守臣錢明逸以)
　(事聞詔夀昌還就官由是天下皆知其孝夀昌以母/故求通判河中府詔許之數年其母卒夀昌居喪幾)
　(喪/明)八月庚寅朔日有食之○韓絳免(絳與王安石議/事不合㑹有劉)
　(佐者坐法免安石欲拂拭用之絳執不可議於帝前/不决絳即再拜求去帝驚曰此小事何必爾絳對曰)
　(小事尚不伸况大事乎帝為逐佐至是以三司會計/事多濡滯免相出知許州絳臨事果敢故韓琦以為)
　(有公輔器而薦用之特/以黨安石為清議所少)罷三司㑹計司○冬十月吕
　恵卿有罪免(御史蔡承禧論吕恵卿姦惡恵卿居家/俟命中丞鄧綰亦欲彌縫前附恵卿之)
　(迹以媚王安石安石子雱復深憾恵卿遂諷綰發恵/卿兄弟强借秀州華亭富民錢五百萬與知華亭縣)
　(張若濟買田共為姦利事置獄鞫之恵卿竟罷出知/陳州綰又論三司使章惇恊濟恵卿之姦出知湖州)
　罷手實法(中丞鄧綰言凡民養生之具日用而家有/之今欲盡令疏實則家有告訐之憂人懐)
　(隠匿之慮無所措手足矣商賈通殖貨利交易有無/不過服食器用米粟絲麻布帛之類或春有之而夏)
　(已蕩析或秋貯之而冬已散亡公家簿書何由拘録/其勢安得不犯徒使嚚訟者趨賞報怨以相告訐畏)
　(怯者守死忍困/而已詔罷其法)有星孛于軫詔求直言以王安禮為
　翰林學士知開封府(乙未彗出軫帝以災異數見避/殿減膳詔求直言赦天下詢政)
　(事之未恊于民者王安石率同列上疏言晉武帝五/年彗出軫十年又有孛而其在位二十八年與乙巳)
　(占所期不合盖天道逺先王雖有官占而所信者人/事而已天文之變無窮上下傅㑹豈無偶合周公召)
　(公豈欺成王哉其言享國日乆則曰嚴恭寅畏天命/自度治民不敢荒寧其言夏商多歴年則亦曰徳而)
　(已禆竈言火而驗欲禳之國僑不聴則曰不用吾言/鄭又將火僑終不聴鄭亦不火有如禆竈未免妄誕)
　(况今星工哉所傳占書又世所禁謄冩譌誤尤不可/知陛下盛徳至善非特賢於中宗周召所言則既閲)
　(而盡之矣豈須愚瞽復有所陳竊聞兩宫以此為憂/望以臣等所言力行開慰帝曰聞民間殊苦新法安)
　(石對曰祁寒暑雨民猶怨咨此無庸恤帝曰豈若并/祁寒暑雨之怨亦無耶安石不悦退而屬疾不出帝)
　(再三慰勉然後復出視事其黨謀曰今不取上素不/喜者暴進用之則權輕將有窺人閒隙者安石然之)
　(帝喜其出凡所進用無不從之安石弟安禮應詔上/疏曰人事失於下變象見於上陛下有仁民愛物之)
　(心而澤不下究意者左右大臣不均不直謂忠者為/不忠不賢者為賢乘權射利者用力殫於溝瘠取利)
　(究于園夫足以干隂陽而召星變願察親近之行杜/邪枉之門至於祈禳小數貶損舊章恐非所以應天)
　(者帝覽疏嘉歎諭之曰王珪欲使卿條具朕嘗謂不/應沮格人言以自壅障今以一指蔽目雖泰華在前)
　(弗之見近習蔽其君何以異此卿當/益自信遂進翰林學士知開封府)十一月交阯大
　舉入寇陷欽㢘州(知邕州蕭注磊落有大志喜言兵/羡王韶等以開邉獲高位乃上疏)
　(言交阯雖奉朝貢實包禍心失今不取必為後憂㑹/交人為占城所敗或上言其餘衆不滿萬取之易也)
　(詔以注知桂州注入朝帝問攻取之策注以為難沈/起言南交小醜無不可取之理乃以起代注知桂起)
　(遂一意攻擾交趾始貳朝廷復罷起而以劉彝代之/初廣州屯北兵二十指揮以備邉交人畏之彝至奏)
　(罷正兵而用槍杖手分戍聴偏禆言以為安南可取/乃大治戈船交人来互市率皆遏絶表䟽上訴又不)
　(得達遂分三道入冦一自廣府一自欽州一/自崑崙關連䧟欽亷二州殺土丁八千人)熊本平
　渝州䝤置南平軍(渝州南川獠木斗叛詔秦鳯都轉/運使熊本安撫之本進營佛頂埧)
　(扼其吭焚積聚以破其黨木斗氣索舉溱州地五百/里来歸為四砦九堡建銅佛埧為南平軍召本還為)
　(知制誥因上疏曰天下之治有因有革期於趣時適/治而已議者猥用持盈守成之説文茍簡因循之治)
　(天下之吏因以安常習故為俗奮言納忠者悠悠之/徒相與蹙額盱衡而詆罵之陛下出大號發大政可)
　(謂極因革之理然改制之始安常習故之羣圜視四/起交驩而合譟或諍于廷或謗于市或投劾引去者)
　(不可勝數陛下燭見至理獨立不奪今雖少定彼將/伺隙而逞願陛下深念之勿使譟讙之衆有以窺其)
　(間而終萬世難就之業天下/幸甚専以取媚王安石也)遼主殺其后蕭氏(后小/字觀)
　(音姿容冠絶工詩善談論好音樂生太子濬時北院/樞宻使耶律伊遜専政勢傾一國而忌后明敏于是)
　(宫婢單登等誣后與伶官趙惟一高長命私通伊遜/以聞詔伊遜劾狀遂族誅惟一長命而賜后自盡歸)
　(其尸於家後/追諡宣懿)十二月以元絳參知政事曽孝寛僉書
　樞密院事(絳在翰林謟事王安石而安石嘗徳曽公/亮之助已欲引公亮子孝寛於政地以報)
　(之由是二/人同升)以趙卨為安南招討使宦者李憲副之帥
　師討交阯(王安石聞欽亷䧟已不悦㑹得交人露布/言中國作青苗助役之法窮困生民我今)
　(出兵欲相拯濟安石益怒自草敕牓詆之而以天章/閣侍制趙卨為招討使宦者嘉州防禦使李憲為副)
　(將兵討之憲乆在西北邉好論兵王/韶之開熈河憲視師焉勞效為多)王韶免(熈河雖/名一路)
　(而實無租入軍食皆仰給他路轉運判官馬瑊捃官/吏細故韶欲罷瑊王安石右瑊韶由是與安石異數)
　(以母老乞歸帝語安石勉留之韶不從帝亦不恱其/為人乃出知洪州韶起孤生鑿空開邉驟躋政地然)
　(用兵有機略臨出師召諸將授以指不復更問每戰/必捷嘗夜卧帳中前部遇敵矢石已及呼聲振山谷)
　(侍者股栗而韶鼻/息自如人服其量)罷直學士院陳襄(襄福州侯官人/少與周希孟陳)
　(烈鄭穆為友時學者沈溺於彫琢之文所謂知天盡/性之説皆指為迂闊而莫之講四人者相與倡道於)
　(海濵聞者皆笑以驚守之不為變卒從而化謂之四/先生襄舉進士再調知仙居縣教其民曰為吾民者)
　(父義母慈兄友弟恭子孝夫婦有恩男女有别子弟/有學鄉閭有禮貧窮患難親戚相救婚姻死喪隣保)
　(相助無墮農業無作盗賊無學賭博無好爭訟無以/惡陵善無以富吞貧行者讓路耕者讓畔班白者不)
　(負戴于道路則為禮義之俗矣民多化焉及改知河/陽縣留意教化進縣子弟於學或讒之於判府富弼)
　(謂其誘邑子以資過客弼疑焉人勸襄毁學舍以塞往矣/謗不從乆之弼以語襄襄曰自反而縮雖千萬人吾)
　(公茍有惑志何名知己講說不少解弼由是益竒之/及弼相薦諸朝累擢侍御史上疏論青苗之害曰臣)
　(觀制置司所議莫非引經以為言而其實則稱貸以/取利事體卑削貽中外譏笑是特管夷吾商鞅之術)
　(非聖世所宜行望貶斥王安石吕恵卿以謝天下罷/韓絳以杜大臣爭利而進者不聴襄乃請外帝不許)
　(安石屢欲出之而帝眷待益深三遷直學士院帝嘗/訪人材之可用者襄以司馬光韓維吕公著蘇頌范)
　(純仁蘇軾等三十三人對安石益惡之/擿其書詔小失諷御史劾之遂知陳州)更定解池鹽
　鈔法(自薛向立鹽鈔本其後多虚鈔而鹽益輕以鈔/折兌糧草有虚擡邉糴之患於是詔皮公弼熊)
　(本宋迪分領其事趙瞻制置以内蔵錢二百萬緡假/三司遣市易吏行四路請置鹽引仍令秦鳯永興鹽)
　(鈔嵗以百八十萬為額至是中書奏陕西鹽鈔利害/及立法八事大扺謂買鈔本錢有限而出鈔過多買)
　(不盡則鈔賤而糶貴故出鈔不可無限然商人欲變/易見錢而官不為貴即為兼并所抑則鈔價益賤而)
　(邉境有急鈔未免多出故當置場以市價平之今當/定買兩路實賣鹽二百二十萬緡以當用鈔數立額)
　(永興路八十一萬五千秦鳯路一百三十八萬五千/熈河路五十三萬七千永興軍遣官買鈔嵗支轉運)
　(司錢十萬緡買西鹽鈔又用市易務賖請法募人賖/鈔變易即民間鈔多而滯則送解池毁之詔從其請)
　(然有司給鈔溢額猶視其故時多言官賣不便乞通/商王安石主提舉出賣解池公事張景温之言至課)
　(民買官鹽隨貧富作業為多少之差買賣私鹽聴人/告重給賞以犯人家財給之買官鹽食不盡留經宿)
　(者同私鹽法於是民間騷怨鹽鈔舊法毎席/六緡至是二緡有餘商不入粟邉儲失備)誠州蠻
　來降(誠徽州唐溪峒州世為楊氏所居號十洞首領/以其族姓散掌州峒至是謝景温往招誘之其)
　(首領楊光富率其族姓二/十三州峒歸附詔皆官之)遼賜其北府宰相張孝傑
　姓耶律氏(孝傑以進士第一得幸於遼主漢人中貴/近無比至是賜以國姓嘗侍燕遼主曰先)
　(帝用仁先化葛以賢智也朕有孝傑伊遜不在仁先/化葛下誠為得人然為人狡貪伊遜倚之為謀主)
(丙/辰)九年(遼大康二年/夏大安元年)春正月交阯陷邕州知州蘇緘死
　之(交人圍邕知州蘇緘悉力拒守外援不至城遂䧟/緘殺其家三十六人因自焚死城中人感緘之義)
　(無一人從賊者於是交人/盡屠其民五萬八千餘口)下溪州刺史彭師晏来降
　五溪悉平(北江蠻酋彭師晏常持向背湖北轉運使/孫構喜功名勇於建立聞向水蠻酋彭儒)
　(武與師晏有隙檄使攻之師晏窘急乃率其部内及/誓下州峒蠻張景謂等各以其地乞降于湖北提㸃)
　(刑獄李平知辰州陶弼平弼受之遣師晏詣京師詔/授師晏禮賔副使京東州都監官其下六十有四人)
　(自是五/溪皆平)二月召李憲還以郭逵為安南招討使趙卨
　副之帥師討交阯(詔占城占/臘合擊之)吐蕃宗哥酋果莊寇五
　牟谷蕃將藺氊訥支大破之○果莊復寇五牟谷韓
　存寳敗之○以种諤知岷州○夏五月分兩浙為東
　西路○城茂州○靜州蠻酋董整白来降○六月以
　水源等峒蠻酋儂賀等七人為將軍○秋七月城下
　溪州(名曰會/溪城)御史中丞鄧綰有罪免(吕恵卿既出守/陳而張若濟之)
　(獄乆不成王雱令檢正中書户房吕嘉問及練亨甫/共取中丞鄧綰所列恵卿事雜他書下制獄王安石)
　(不知也省使以告恵卿于陳恵卿因上書訟安石曰/安石盡棄所學隆尚縱横方命矯令罔上要君此數)
　(惡力行於年嵗之間雖古之失志倒行逆施者殆不/如此又發安石私書曰無使上知者帝以示安石安)
　(石謝無有歸以問雱雱言其情安石咎之雱憤恚疽/發背死帝頗厭安石所為綰慮安石去失勢乃上書)
　(言宜録安石子及婿仍賜第京師帝以語安石安石/曰綰為國司直而為宰臣乞恩澤極傷國體當黜之)
　(帝以綰操心頗僻賦性姦囘論/事薦人不循分守斥知虢州)置靖州○八月罷粥
　祠廟錢(司農粥祠廟於民應天府宋閼伯微子廟皆/在粥中判官劉摯嘆曰一至於此往見判府)
　(張方平曰獨不能為朝廷言之耶方平矍然託摯為/奏曰閼伯遷商丘主祀炎火為國家盛徳所乗歴世)
　(尊為大祀微子宋始封之君開國此地本朝受命建/業所因又有雙廟乃唐張巡許逺孤城死賊能捍大)
　(患今若令承買小人規利冗䙝瀆慢何所不為嵗收/微細實損國之大體欲望留此二廟以慰邦人崇奉)
　(之意䟽上帝大震怒批牘尾曰慢神辱/國無甚於斯於是天下祠廟皆得罷粥)冬十月王安
　石免(安石之再相也屢謝病求去及子雱死尤悲傷/不堪力請解機務帝亦厭之乃以使相判江寧)
　(府安石既退處金陵往往冩福建/子三字盖深悔為吕恵卿所誤也)以吳充王珪平章
　事(充子安持雖娶王安石女而充深不善安石所為/數為帝言新法不便帝察充中立無與及安石免)
　(遂相之充欲有所變革乞召還司馬光吕公著韓維/蘇頌及薦孫覺李常程顥等數十人光自洛貽書充)
　(曰自新法之行中外洶洶民困于煩苛迫于誅斂愁/怨流離轉死溝壑日夜引領冀朝廷覺悟一變敝法)
　(今日救天下之急當罷青苗免役保甲市易而息征/伐之謀欲去此五者必先開言路令别利害以悟人)
　(主之心今病雖已深猶未至膏肓/失今不治遂為痼疾矣充不能用)以馮京知樞密院
　事(京昔與王安石同在政府議論不合及吕恵卿告/安石罪發其私書有勿令齊年知之語京與安石)
　(同年生故云帝以安/石為欺故召用之)十一月包順敗鬼章于多移谷
　○种諤大敗鬼章于鐵城○十二月郭逵敗交阯于
　富良江李乾徳降(逵次長沙先遣將復邕亷而自將/西進至富良江蠻以精兵乗船逆)
　(戰官軍不能濟趙卨分遣將吏伐木治攻具機石如/雨蠻船皆壊因設伏擊之斬首數千殺其偽太子洪)
　(真李乾徳懼遣使奉表詣軍門納欵時官兵三十萬/人冐暑渉瘴地死者過半富良江去其國不逺逵不)
　(敢渡得其廣源州門州思浪州蘇茂州機榔縣而還/羣臣稱賀詔以廣源為順州赦乾徳罪以逵玩寇貶)
　(左衞將軍治劉彝沈起/開釁之罪安置隨秀州)置威戎軍○詔宦者李憲措
　置秦鳯熈河邉事(諸將皆/受節制)
(丁/巳)十年(遼大康/三年)夏四月置憲州○遼主廢其太子濬為
　庶人幽之于臨潢(濬小字額嚕温幼而好學善騎射/既立為太子兼北南院樞宻使時)
　(耶律伊遜擅政搆害宣懿皇后而立其黨蕭錫黙之妺/為后遂欲害太子㑹䕶衛蕭呼嚕古知伊遜之姦狀伏)
　(橋下欲殺之值暴雨橋壞所謀不遂乃下呼嚕古獄/太子亦以母后之故憂見顔色副提㸃蕭實沙謂伊)
　(遜曰臣民心屬太子公非閥閲一旦若立吾輩措身/何地伊遜然之乃與同知北院宣徽事蕭塔喇台謀)
　(構太子以罪隂令䕶衛太保耶律扎拉誣告都宫使/耶律薩喇知北院樞密事耶律蘇色䕶衛蕭呼嚕古)
　(等謀廢立按驗無狀詔不治而出蘇色等三人於外/既而伊遜復令牌印郎君蕭額都温等誣首扎拉前)
　(告非妄臣實與謀欲殺伊遜然後立太子臣若不言/恐事覺連坐遼主信之遂詔伊遜及耶律孝傑等鞫)
　(治薩喇等誣伏皆殺之杖太子幽于宫中太子具陳/枉狀謂耶律雅克曰吾為儲副尚何所求公當為我)
　(辨之雅克伊遜之黨也因易其言為欵伏遼主大怒/乃廢太子為庶人徙于上京太子將出曰我何罪至)
　(此蕭實沙叱使登車/命衞士闔其扉而去)秋七月河決澶州(自開直河水/勢増漲田廬)
　(益壊外都水監丞程昉以不白水災憂死至是大決/於澶州曹村澶淵北流斷絶河道南徙東滙於梁山)
　(張澤濼分為二派一合南清河入于淮一合北清河/入于海凡灌郡縣四十五而濮齊鄆徐尤甚壊田逾)
　(三十萬頃遣使修閉判大名府文彦博言河勢變移/四散漫流兩岸俱被水患而都水止固䕶東流北岸)
　(希省費之賞未嘗増修隄岸今者之決溢非天災/實人力不至也逾年決口塞詔改曹村埽曰靈平)九
　月立義倉○初封濮安懿王子宗樸為濮陽郡王(奉/王)
　(祀/也)河南逸士邵雍卒(雍河南人少時自雄其才慷慨/欲樹功業於書無所不讀始為)
　(學師堅苦刻厲寒不爐暑不扇夜不就席者數年已/而歎曰昔人尚友於古而吾獨未及四方於是踰河)
　(汾渉淮漢周流齊魯宋鄭之墟乆之幡然来歸曰道/在是矣遂不復出初北海李之才受易於河南穆修)
　(修之易受於种放而放受之於陳搏源流最逺其圖/書象數變通之妙自秦漢以来鮮有知者之才攝共)
　(城令雍時居毋憂于蘇門山百源之上布裘蔬食躬/爨以養父古之才叩門来謁勞苦之曰好學篤志果)
　(何似雍曰簡䇿迹外未有適也之才曰君非迹簡策/者其如物理之學何他日則又曰物理之學學矣不)
　(有性命之學乎雍再拜願受業之才遂授以河圖洛/書伏羲八卦六十四卦圖象雍由是探頥索隠妙悟)
　(神契洞徹藴奥汪洋浩博多其所自得者及其學益/老徳益劭玩心高明以觀夫天地之運化隂陽之消)
　(長逺而古今世變微而飛走草木之性情深造曲暢/庶幾所謂不惑而非依倣象類億則屢中者遂衍伏)
　(羲先天之㫖著書十餘萬言然世之知其道者鮮矣/初至洛蓬蓽環堵不蔽風雨躬樵爨以事親雖平居)
　(屢空而怡然有所甚樂人莫能窺也及富弼司馬光/吕公著諸賢退居洛中雅敬雍恒相從游焉為市園)
　(宅雍嵗時耕稼僅給衣食名其居曰安樂窩因自號/曰安樂先生旦則焚香燕坐晡時酌酒三四甌徹醺)
　(即止常不及醉也興至輙哦詩自詠春秋時出逰城/中風雨則不出出則乗小車一人挽之惟意所適士)
　(大夫家識其車音爭相迎候童孺厮𨽻皆驩相謂曰/吾家先生至也不復稱其姓字或留信宿乃去好事)
　(者别作屋如雍所居以候其至名曰行􁨀司馬光兄/事雍而二人純徳尤為鄉里所慕向父子兄弟每相)
　(飭曰毋為不善恐司馬端明邵先生知也士之道洛/者有不之公府必之雍雍徳氣粹然望之知其賢然)
　(不事表襮不設防畛羣居燕笑終日不為甚異與人/言樂道其善而隠其惡有就問學則荅之未嘗强以)
　(語人人無貴賤少長一接以誠故賢者悦其徳不賢/者服其化時新法行吏牽廹不可為或投劾去雍門)
　(生故友居州縣者或貽書訪之雍曰此賢者所當盡/力之時新法固嚴能寛一分則民受一分之賜矣投)
　(劾何益耶留守王拱辰薦雍遺逸授將作主簿後舉/逸士補潁州團練推官皆固辭乃受命竟稱疾不之)
　(官年七十六而卒贈著作郎後賜諡康節先生雍天/性高邁逈出千古而坦夷温厚不見圭角是以清而)
　(不激和而不流人與交乆益尊信之程顥嘗與雍議/論終日退而歎曰堯夫内聖外王之學也雍知慮絶)
　(人遇事能前知程頥嘗曰其心虚明自能知之及疾/病司馬光張載程顥程頥晨夕候之既卒顥為銘墓)
　(稱雍之道淳一不雜就其所至可謂安且成矣/著皇極經世觀物内外篇漁樵問對傳于世)冬十
　月濮陽郡王宗樸卒以其弟宗誼為濮國公(詔自今/濮安懿)
　(王子以次襲/封以奉王祀)十一月以西蕃宗哥首領青宜結果莊
　為廓州刺史阿令骨為松州刺史○遼耶律伊遜弑
　其故太子濬及其妃蕭氏(濬至上京幽于圜堵伊遜/與耶律孝傑謀遣其私人)
　(蕭逹嚕噶等夜引力士入囚室紿以有赦召濬出殺/之函首以還年二十以疾薨聞遼主命有司葬于龍)
　(門山既而伊遜復隂遣人殺濬妃蕭氏遼/主知其寃悔恨無及追諡濬曰昭懐太子)知太常禮
　院張載卒(載長安人少喜談兵至欲結客取洮西之儒/地年二十一以書謁范仲淹仲淹謂之曰)
　(者自有名教可樂何事於兵因勸之讀中庸載讀其/書猶以為未足又訪諸釋老累年究極其説知無所)
　(得反而求之六經嘗坐虎皮講易京師聴從者甚衆/一夕程顥程頥至與論易次日載語人曰比見二程)
　(深明易道吾所弗及汝輩可師之即撤坐輟講與二/程論道學之要渙然自信曰吾道自足何事旁求於)
　(是盡棄異學淳如也舉進士調雲巖令以敦本善俗/為先每月吉具酒食召鄉人高年㑹縣庭親勸酬之)
　(使人知養老事長之義因訪民疾苦及告所以訓戒/之意帝初即位一新百度思得才哲之士謀之吕公)
　(著薦載有古學召見問治道載對曰為政不法三代/者終茍道也帝悦以為崇文校書一日見王安石安)
　(石問以新政載曰公與人為善則人以善歸公如教/玉人琢玉則宜有不受命者矣未幾移疾屛居南山)
　(下終日危坐一室左右簡編俯而讀仰而思有得則/識之或中夜起坐取燭以書其志道精思未始須臾)
　(息也敝衣蔬食與諸生講學毎告以知禮成性變化/氣質之道學必如聖人而後已以為知人而不知天)
　(求為賢人而不求為聖人此秦漢以来學者大蔽也/故其學以尊禮貴徳樂天安命以易為宗以中庸為)
　(體以孔孟為法黜怪妄辨鬼神其家昏喪葬祭率用/先王之意而傅以今禮又論定井田發斂學校之法)
　(皆欲條理成書使可舉而措諸事業吕大防薦之召/知太常禮院以疾歸而卒載學古力行為關中士人)
　(宗師世稱為横渠先生著正蒙西東銘行于世程頥/言西銘明理一而分殊擴前聖所未發與孟子性善)
　(養氣之/論同功)
(戊/午)元豐元年(遼大康/四年)春正月以王安石為集禧觀使(封/舒)
　(國/公)閏月曽孝寛以父喪去位○以孫固同知樞密院
　事(初固與王安石議新法不合出知/真定至是帝思其先見召用之)二月濮國公宗
　誼卒弟宗暉嗣○夏六月癸卯朔日有食之○秋七
　月詔韓存寳經制瀘州夷(瀘州納溪夷乞弟不奉職/貢詔西上閤門使韓存寳)
　(經制之存寳至破其後城十/有三囤官兵死者亦甚衆焉)九月交趾來貢(交趾李/乾徳遣)
　(使来貢表求所/失州縣詔不許)以吕公著薛向同知樞密院事(公著/在翰)
　(林帝嘗以釋老之事語之公著問曰堯舜知此道乎/帝曰堯舜豈不知公著曰堯舜雖知此而惟以知人)
　(安民為難所以為堯舜也帝黙然向幹局絶人尤善/商財計算無遺䇿為陕西轉運副使八年所入鹽馬)
　(芻粟數累萬民不益賦其課為最帝知其才以為發/運使改三司使洮河用兵資用浩繁向未嘗乏供給)
　(用心至到然不能不病民王安石方尚功利從中主/之雖御史有言不聴也故益得展奮其才至於論兵)
　(帝前通暢明決遂/由文俗吏得大用)冬十二月以李稷都大提舉成都
　茶場(自天聖以来茶法屢易至嘉祐始行通商雖議/者或以為不便而更法之意則主于優民帝即)
　(位與大臣論昔茶法之弊文彦慱吳充王安石各論/其故然通商之法未有所變及王韶建開河湟之䇿)
　(委以經畧熈寧七年始遣三司幹當公事李杞入蜀/經畫買茶於秦鳯熈河慱馬而韶言西人頗以善馬)
　(至邉所嗜惟茶乏茶與市即詔趣杞據見茶計水陸/運致以著作佐郎蒲宗閔同領其事初蜀之茶國皆)
　(民兩稅地不植五榖惟宜種茶賦稅一例折輸役錢/亦視其賦民賣茶資衣食與農業田無異而税額總)
　(為三十萬杞被命經度又詔得調舉官屬乃即蜀諸/州剏設官場嵗増息為四十萬而重禁𣙜之令其輸)
　(受之際往往壓其斤重侵其價直法加急矣逾年杞/以疾去都官郎中劉佐代之茶運積滯嵗課不給佐)
　(遂免而蒲宗閔建議川峡路民茶息收十之三盡賣/於官場更嚴私交易之令稍重至徒刑仍没緣身所)
　(有物以待賞給於是蜀茶盡𣙜民始病焉知彭州吕/陶言川峡四路所出茶比東南十不及二諸路既許)
　(通商兩川却為禁地虧損治體如解州有鹽池民間/煎者乃是私鹽晉州有礬山民間煉者乃是私礬今)
　(川蜀茶園皆已物與解鹽晉礬不同又市易司籠制/百貨嵗出息錢不過十之二然必以二年為率今茶)
　(場司務重立法盡𣙜民茶隨買隨賣取息十之三茶/户被害不可勝窮詔止収息十之二而以李稷代佐)
　(任佐坐措置乖方罷而吕陶亦得罪侍御史周尹利/路漕臣張宗諤張升卿皆以論𣙜茶病民被貶李稷)
　(益以是要功建言州郡毋得越職論事而稷得舉劾/官吏以重其權與蒲宗閔務浚利刻急一年之間通)
　(課利及舊界息稅七十六萬七千六十餘緡帝謂稷/能推原法意日就事功宜速遷擢以勸在位遂以為)
　(都大提舉茶場而用范純粹同提舉徙/司秦州稷以陸師閔幹當公事自輔)
(己/未)二年(遼大康/五年)春二月瀘州夷乞弟寇邉詔王光祖會
　師討之○夏五月元絳罷以蔡確參知政事(確善觀/人主意)
　(與時上下以王安石薦再調監察御史因為之用知/帝有厭安石意即論安石乗馬入宣徳門與衛士競)
　(以賈直及文彦博言浚川杷非濬河之具帝遣知制/誥熊本行視以彦博言為是確遂論本附彦博本坐)
　(罷確因代其職改知諫院判司農事覬欲得臺端因/論中丞鄧潤甫御史上官均按獄失實潤甫均皆罷)
　(而確得中丞猶領司農凡常平免役之法皆成其手/㑹太學生虞蕃訟博士受賄確深探其獄連引朝士)
　(自翰林學士許將參知政事元絳子耆寧以下皆逮/捕械繋令獄卒與同寢處飲食旋溷共為一室設大)
　(盆於前凡羮胾飯餅舉投其中以杓混攪分飼之如/犬豕乆繫不問幸而得問無一事不承遂劾元絳為)
　(子有所屬請絳出知亳州確遂代其位確自知諫院/為參知政事皆以起獄奪人位而居之士大夫交口)
　(叱罵而確自以為得計也吳充數為帝言新法不便/欲稍去甚者確曰曹參與蕭何有隙至代為相一遵)
　(何約束今陛下所自建立豈容一人挟怨而壊之法/遂不變絳工于文辭而無特操仕已顯猶謂遲晚時)
　(論鄙/之)秋八月増太學生舍(増太學生舍為八十齋齋/三十人外舍生二千人内)
　(舍生三百人上舍生百人月一私試嵗一公試補内/舍生間嵗一試補上舍生彌封謄録如貢舉法於是)
　(中丞李定上國子監敕式/令并學令凡百四十條云)冬十月立水居户賦役法
　(詔立水居船户五户至/十户為一甲以輸賦役)以順州賜交趾(交趾歸所/掠民也)太
　皇太后曹氏崩(帝事太后致極誠孝后亦慈愛天至/故事外家男子毋得入謁帝以后春)
　(秋高數請召弟佾入見乆之乃許及見少頃后謂佾/曰此非汝所當得留趣遣出焉帝嘗有意于燕薊已)
　(與大臣定議乃詣太后白其事后曰儲蓄賜予備乎/鎧仗士卒精乎帝曰固已辦之矣后曰事體至大吉)
　(凶悔吝生乎動得之不過南面受賀而已萬一不諧/則生靈所係未易以言茍可取之太祖太宗收復乆)
　(矣何待今日帝/曰敢不受教)下知湖州蘇軾御史獄貶為黄州團
　練副使(軾自徐徙湖上表以謝又以事不便民者不/敢言以詩託諷庶有益於國中丞李定御史)
　(舒亶擿其語以為侮慢因論軾自熈寧以来作為文/章怨謗君父交通戚里逮軾赴臺獄詔定與知諫院)
　(張璪御史何正臣舒亶等雜治之定等媒蘖以為誹/謗時事鍛鍊乆之且多引名士欲寘之死太皇太后)
　(曹氏謂帝曰嘗憶仁宗以制科得軾兄弟喜曰吾為/子孫得兩宰相今聞軾以作詩繫獄得非仇人中傷)
　(之乎捃至於詩其過微矣宜熟察之帝曰謹受教呉/充申救甚力帝亦憐之㑹翰林學士王安禮從容白)
　(帝曰自古大度之君不以言語罪人軾以才自奮謂/爵禄可立取顧録録如此其心不能無觖望今一旦)
　(致于理恐後世謂陛下不能容才帝曰朕固不深譴/也行為卿貰之第去勿漏言軾方賈怨於衆恐言者)
　(縁以害卿也王珪復舉軾詠檜詩云根到九泉無曲/處世間惟有蟄龍知以為不臣帝曰彼自詠檜耳何)
　(預朕事軾遂得輕比舒亶又言駙馬都尉王詵輩公/為朋比如盛僑周邠固不足論若司馬光張方平范)
　(鎮陳襄劉摯皆略能誦説先王之言而所懐如此可/置而不誅乎帝不從但貶軾黄州團練副使本州安)
　(置弟轍坐累自應天府判官謫監筠州酒稅王詵王/鞏謫貶有差張方平司馬光范鎮等二十二人俱罰)
　(銅初鮮于侁為京東轉運使以王安石吕恵卿當國/正人不得立朝歎曰吾有薦舉之權而所列非賢耻)
　(也遂舉劉摯李常蘇軾蘇轍劉攽范祖禹等及知揚/州㑹軾自湖赴獄親朋皆絶與交道出廣陵侁往見)
　(之䑓吏不許通或曰公與軾皆知乆其所往来文字/書問宜焚之勿留不然且獲罪侁曰欺君負友吾不)
　(忍為以忠義分譴則所願也至是以舉吏累謫主管/西京御史䑓軾至黄與田父野老相從溪山間築室)
　(於東坡自號/東坡居士云)
(庚/申)三年(遼大康/六年)春正月遼耶律伊遜有罪貶知興中府
　二月遼主封其故太子濬之子延禧為梁王置兵衛
　之(伊遜又欲害太子濬之子延禧因言宋魏國王科/爾斡之子淳可為儲嗣羣臣畏伊遜莫敢出言北)
　(院宣徽使蕭托卜嘉伊勒希巴蕭托輝諫曰舎嫡不/立是以國與人也遼主猶豫不決㑹獵黒山次于平)
　(淀遼主見扈從官屬多隨伊遜後始惡其専遂改伊削/遜知南院大王事既而詔惟皇子仍一字王餘並降)
　(由是伊遜自魏王改封混同郡王伊遜入謝遼主即/日出之於興中府其黨多黜遂封延禧梁王為設旗)
　(鼓伊喇六人以衛/䕶之生六年矣)以章惇參知政事○三月吳充罷
　(充欲有所為每為王珪蔡確所沮至是諫官張璪論/充與郭逵書止其進兵故安南無功充既遭同列困)
　(毁素病瘤積憂畏疾益侵遂罷為西太一宫使踰月/薨充為相務安靜心正而力不足知不可為而不能)
　(勇退為/世所譏)𦵏慈聖光獻皇后○南丹州蠻来貢(以刺史/印賜之)
　夏四月進封濮國公宗暉為濮陽郡王○瀘夷乞弟
　寇戎州(兵官王/宣戰死)五月詔韓存寳經制瀘夷○六月詔
　中書詳定官制(宋承唐制三師三公不常置宰相不/専任三省長官尚書門下並列於外)
　(又别置中書于禁中是為政事堂與樞宻對掌大政/天下財賦内庭百司中外筦庫悉𨽻三司中書省但)
　(掌冊文覆奏考帳門下省主乗輿八寳朝位版位流/外考校諸司附奏挟名而已臺省寺監官無定員無)
　(専職悉皆出入分莅庶務故三省六曹二十四司類/以他官主判雖有正官非别敕不治本司事事之所)
　(寄十無二三故中書令侍中尚書令不預朝政侍郎/給事中不領省職諫議無言責起居不記注中書嘗)
　(闕舍人門下罕除常侍司諫正言非特㫖供職亦不/任諫諍至於僕射尚書丞郎員外居其官不知其職)
　(十常八九其官人受授之别則有官有職有差遣官/以寓禄秩位著職以待文學之選而别為差遣以治)
　(内外之事故士人以登臺閣升禁從為顯宦而不以/官之遲速為榮滯以差遣要劇為貴途而不以階勲)
　(爵邑有無為重輕時人語曰寧登瀛不為卿寧抱槧/不為監虚名不足以砥礪天下若此故自真宗仁宗)
　(以来議者多以正名為請帝自即位慨然欲更其制/乃命館閣校唐六典以摹本賜羣臣遂置詳定官制)
　(局于中書命翰林學士張璪樞宻副承㫖張誠一主/其事而詔中書門下省主判官歸其事於中書且罷)
　(省寺監官/領空名者)詔秘書監致仕劉几定雅樂于太常(時將/有事)
　(於明堂大臣言几知音詔詣太常定雅樂几言律主/於人聲不以尺度求合古今異時聲亦隨變猶以古)
　(冠服加於今人安得而稱儒者泥古致詳於形名度/數間而不知清濁輕重之用故求於器雖合考於聲)
　(則不諧且古樂備四清聲㳂五季亂離而廢請増/之帝許焉樂成遂用于明堂然所學雜于鄭衛云)秋
　七月河決澶州(河決澶州北外都水監丞陳祐甫言/商胡決三十餘年所行河道填淤漸)
　(高隄防嵗増未免泛溢今當修者有三商胡一也横/壠二也禹舊迹三也然商胡横壠故道地勢高平土)
　(性疏惡皆不可復復亦不能持乆惟禹故瀆在大伾/太行之間地卑而勢固故祕閣校理李垂與今知深)
　(州孫民先皆有修復之議望召民先同河北/漕臣自衛州王供埽按視訖于海口從之)九月詳
　定官制所上寄禄格(官制成下詔行之凡領空名者/一切罷去而易之階因以制禄)
　(謂之寄禄於是以開府儀同三司易中書令侍中同/平章事特進易左右僕射自是以下至承務郎易祕)
　(書省校書郎正字將作監主簿有差檢校僕射以下/及階散憲䘖並罷議者又欲罷樞宻院歸兵部帝曰)
　(祖宗不以兵柄歸有司故専命官以統之互相維制/何可廢也遂止帝嘗謂執政曰官制將行欲新舊人)
　(兩用之指御史大夫曰非司馬光不可王珪蔡確相/顧失色既退確謂珪曰陛下乆欲收靈武公能任責)
　(則相位可保也珪喜謝之因薦俞充帥慶使上平西/夏䇿其意以為既用兵深入必不召光雖召將不至)
　(已而果不/召光焉)有事于明堂赦(明堂禮成近臣遷秩即用/新制於是省臺寺監之官)
　(各還所/職矣)以薛向孫固為樞密副使○作神御殿于景
　靈宫(神御殿原廟遺制也帝以奉安先朝御容多寓/寺觀乃作十一殿于景靈宫而在京宫觀寺院)
　(神御皆迎入于禁/中以時王禮祠之)以馮京為樞密使吕公著為副使
　○薛向免(向養威持重同列質以西北事多黙不對/㑹詔民畜馬向既奉命旋知民不便欲改)
　(議御史舒亶論其反覆/無大臣體斥知潁州)冬十月遼北府宰相耶律仁
　傑有罪貶為武定軍節度使(仁傑乆在相位黷貨無/厭嘗與客㑹飲昌言曰)
　(無百萬兩黄金不足為宰相/家至是以附耶律伊遜貶)十一月己丑朔日有食
　之
(辛/酉)四年(遼大康/七年)春正月詔步軍都虞侯林廣經制瀘夷
　韓存寳伏誅(以存寳逗/遛無功也)詔試進士加律義○馮京罷
　(京再執政初為王安石不容後見傾於吕恵卿而中/立不倚人服其操宋進士自鄉舉至廷試皆第一者)
　(才三人王曽宋庠為名宰相/京為名執政不愧科名云)以孫固知樞密院事吕
　公著韓縝同知院事(時議復肉刑欲取死囚試劓刖/之公著曰試之不死則肉刑遂)
　(行矣/乃止)三月章惇免(朱服為御史惇宻使客達意服不/附之㑹惇父職方郎中俞强占民)
　(田服因論之併奏/前事惇遂知蔡州)以張璪參知政事○夏四月河決
　澶州詔李立之築隄捍之自大名至于瀛州(河復大/決澶州)
　(小吳埽自澶注入御河詔東流已填淤不可復將来/更不修閉小吳決口候見大河歸納應合修立隄防)
　(令李立之經畫以聞帝謂輔臣曰河之為患乆矣後/世以事治水故常有礙夫水之趍下乃其性也以道)
　(治水則無違其性可也如能順水所向遷徙城邑以/避之復有何患雖神禹復生不過如此輔臣皆曰誠)
　(如聖訓已而立之言臣如決口相視河流至乾寧軍/分入東西兩塘次入界河於劈地口入海通流無阻)
　(宜修立東西隄詔從其議遂自北京南樂館陶宗城/魏縣淺口永濟延安鎮瀛州景城鎮分立東西隄五)
　(十九埽立之在熈寧初已主立隄今竟行其言大抵/熈寧専欲導河東流閉北流元豐以後因河決而北)
　(議者始欲復禹故迹帝愛惜民力思順水性而水官/難其人王安石任程昉范子淵故二人尤以河事自)
　(任帝雖藉其才然毎抑/之糜費財用而無成功)五月追封晉程嬰為成信
　侯公孫杵臼為忠智侯立廟絳州(報其存/趙武也)夏人幽其
　主秉常秋七月詔宦者李憲會陕西河東五路之師
　討之(夏將李清本秦人説秉常以河南地歸宋國母/梁氏知之遂誅清奪秉常政而幽之鄜延副總)
　(管种諤知慶州俞充皆上䟽言秉常遇弑國内亂宜/興師問罪𢷬其巢穴此千載一時也帝然之遂遣宦)
　(者王中正往鄜延環慶稱詔募禁兵從者將之復詔/宣慶使熈河經制李憲等以秉常見囚大舉征夏而)
　(召种諤入對諤至大言曰夏國無人秉常孺子往持/其臂以来耳帝壮之以諤為經略安撫副使諸將悉)
　(聴節制孫固諫曰舉兵易解禍難不可帝曰夏有釁/不取則為遼人所有不可失也固曰必不得已請聲)
　(其罪薄伐之分裂其地使其酋長自守帝笑曰此真/酈生之説耳時執政有言便當直渡河不可留行固)
　(曰然則孰為陛下任此者帝曰朕已屬李憲固曰伐/國大事也豈可使宦者為之今陛下任李憲則士大)
　(夫孰肯為用乎帝不悦他日固又曰今五路進師而/無大帥就使成功兵必為亂帝曰大帥誠難其人吕)
　(公著進曰問罪之師當先擇帥既無其/人曷若已之固曰公著言是也帝不聴)詔大理卿崔
　台符議選格(太祖設官分職多襲五代之制稍損益/之凡入仕有貢舉奏䕃攝著流外從軍)
　(五等吏部銓惟注擬州縣官幕職兩京諸司六品以/下官皆無選文臣少卿監以上中書主之京朝官則)
　(審官院主之武臣刺史副率以上内職樞宻院主之/使臣則三班院主之其後典選之職分為四文選曰)
　(審官東院曰留内銓武選曰審官西院曰三班院帝/自即位欲更制度建議之臣以為唐銓與今選殊異)
　(雜用其制則有留礙煩紊之弊乃詔内外官司舉官/悉罷令大理卿崔台符同尚書吏部審官東西三班)
　(院議選格遂定銓注之法悉歸選部以審官東院為/尚書左選流内銓為侍郎左選審官西院為尚書右)
　(選三班院為侍郎右選於是吏部有四選之法文臣/寄禄官自朝議大夫職事官自大理正以下非中書)
　(省敕授者歸尚書左選武臣升朝官自皇城使職事/官自金吾階衛伏司以下非樞宻院宣授者歸尚書)
　(右選自初仕至州縣幕職官歸侍郎左選自借差監/當至供奉官軍使歸侍郎右選凢應注擬升移叙復)
　(䕃補封贈酬賞隨所分𨽻校勘合格團甲以上尚書/省若中散大夫閤門使以上則列遷叙之狀上中書)
　(省樞宻院得畫㫖給告身祖宗以来中書有堂選百/司郡縣有奏舉雖小大殊科然皆不𨽻于有司王安)
　(石言于帝曰中書總庶務今通判亦該堂除選徒留/滯不能精擇宜歸諸有司帝曰唐陸贄謂宰相當擇)
　(百官之長而百官之長擇百官今之審官茍得其人/安有不能擇百官者哉欲罷堂選曽公亮執不可而)
　(止至是既罷内外長/吏舉官法堂除亦廢)九月李憲敗夏人于西市遂復
　蘭州(憲總熈秦七軍敗夏人於西市新城復襲女遮/谷破之斬獲甚衆時董氊被詔㑹伐於是遣其)
　(首領洛施軍篤喬阿公等將兵三萬從憲進攻遂復/蘭州古城蘭州新順首領巴令謁等三族率所部攻)
　(夏撒逋宗城/大敗夏人)种諤大敗夏人于米脂降其城(諤率鄜/延兵及)
　(畿内七將凡九萬三千人出綏徳城以攻米脂圍之/三日夏人八萬来救諤撃破之復與戰於無定川諤)
　(伏兵斷其首尾大敗之降其/將令介訛十月米脂砦降)劉昌祚敗夏人于磨哆
　隘(昌祚帥蕃漢兵出慶州至磨哆隘/遇夏人與夏統軍梁大王戰敗之)冬十月髙遵裕
　復通逺軍(環慶行營經略使高遵裕將歩騎八/萬七千出慶州戰敗夏人復通逺軍)曲珍
　敗夏人于安定堡(种諤遣曲珍率兵通黑水/安定堡與夏人遇大敗之)王中正
　入于宥州(中正帥涇原兵出麟州度無定河循水北/行地皆沙濕士馬多䧟沒糗糧不能繼遂)
　(入宥/州)十一月癸未朔日有食之○髙遵裕之師潰于
　靈州(遵裕㑹師攻靈州夏人決黄河七級渠以灌營/復鈔絶餉道士卒凍溺遂潰而還餘軍才萬三)
　(千而已夏人/躡之復敗焉)种諤之師潰于索家平(諤留千人守米/脂而自帥大衆)
　(進攻銀石夏州遂入貢州敗夏人于黑水降横河平/人户破石堡城斬獲甚衆進至夏州駐軍索家平㑹)
　(大校劉歸仁以衆潰而軍食又乏復值大雪/乃引師還死者不可勝計入塞者僅三萬人)王中正
　至柰王井而還(中正至柰王井糧盡士/卒死者二萬人乃引還)十二月詔李
　憲帥師趨靈州不至而還(時詔憲帥師直趨興靈憲/總師東上使知熈州苗授)
　(出古渭取定西蕩禹臧花麻諸族降户二萬大敗夏/人遂踰天都山下焚夏之南牟内殿并其館庫追襲)
　(其統軍仁多㖫丁敗之於葫蘆河凡師行百日轉/鬬千里時五路之師㑹攻靈州獨憲不至靈而還)劉
　昌祚帥師還涇原○林廣敗乞弟于納江○以吳居
　厚為京東都轉運使(居厚初為武安節度推官奉行/新法盡力核閒田以均給梅山)
　(傜計勞得補司農官屬轉提舉河北常平損増役法/五十一條遂擢京東轉運副使時天子方興鹽鐡居)
　(厚精心計籠絡鈎稽收羨息錢數百萬即莱蕪利國/二冶官自鑄錢以能擢都轉運使前使者皆以不任)
　(職蒙譴居厚至與河北蹇周輔李南公㑹境上議鹽/法搜剔無遺居厚起州縣凡流無閥閲勲庸徒以言)
　(利得幸由是嗜進之士從風而靡當時商功利之臣/所在成聚居厚最為掊克劇盗王中因民不忍聚衆)
　(數千欲乘其行部至徐簒取投/諸冶以快其志居厚聞之遁還)貶宣徽南院使陳玼
　知鄆州(玼言西師不宜以宦者為/主帥帝以為沮格故貶)
(壬/戍)五年(遼大康/八年)春正月貶髙遵裕為郢州團練副使(討/其)
　(敗師也初夏人聞朝廷大舉國母問䇿於廷諸將少/者盡請戰有一老將獨曰不須拒之但堅壁清野縱)
　(其深入聚勁兵于靈夏而遣輕騎鈔絶其粮餽大兵/無食可不戰而困也國母從之師卒無功而還帝曰)
　(朕始以孫固言為迂今悔無及矣環慶掌書記張舜/民賦詩有白骨似沙沙似雪之句坐謫監邕州鹽米)
　(倉/)以李憲為涇原熈河蘭會安撫制置使李浩副之
　(憲欲以開蘭㑹功贖後期之罪孫固曰兵法後期者/斬况諸路皆至而憲獨不行不可赦也帝以憲有功)
　(但詰其擅還之由而已至/是詔再議伐夏故有是命)以曽鞏為中書舍人(鞏文/章本)
　(原六經斟酌司馬遷韓愈為歐陽修所重帝深知其/才命充史館修撰専典史事至是以官制將行命為)
　(中書舍人時自三省百職事選授一新除書日/至十數人人舉其職於訓辭典約而盡未幾卒)二月
　封西蕃董氊為武威郡王(以其遣師/㑹伐夏也)三月曲珍敗夏
　人于金湯○夏四月壬子朔日當食不見(帝以四月/日當食避)
　(殿减膳至日不/見乃御殿復膳)御史中丞舒亶有罪免(亶舉劾多私/氣熖熏灼見)
　(者側目至是坐詐為録目/奪兩秩勒停逺近稱快)初行官制以王珪為尚書
　左僕射兼門下侍郎蔡確為尚書右僕射兼中書侍
　郎章惇為門下侍郎張璪為中書侍郎蒲宗孟為尚
　書左丞王安禮為尚書右丞(官制成改同中書門下/平章事為左右僕射參)
　(知政事為門下中書侍郎確既相屢興羅織之獄縉/紳士大夫重足而立富弼在洛上言確小人不宜大)
　(用帝不從時王珪雖為首相拱手而已然二人本以/次叙用不加禮遇屢因微失罰金毎罰二人輙門謝)
　(罰金門謝前此未有人皆耻之帝嘗語輔臣有無人/才之歎宗孟率爾對曰人才半為司馬光邪説所壊)
　(帝不語直視乆之曰蒲宗孟乃不取司馬光耶未論/别事只辭樞宻一節朕自即位以来唯見此一人他)
　(人則雖迫之使去亦不肯矣宗孟慚懼無以為容時/李憲乞再舉伐夏帝以訪輔臣王珪對曰向所患者)
　(用不足朝廷今捐錢鈔五百萬緡以供軍食有餘矣/安禮曰鈔不可噉必變而為錢錢又變為芻粟今距)
　(出征之期才兩月安能集事帝曰李憲以為已有備/彼宦者能如是卿等獨無意乎唐平淮蔡唯裴度謀)
　(議與主同今乃不出公卿而出於閹寺朕甚耻之安/禮曰淮西三州耳有裴度之謀李光顔李愬之將然)
　(猶引天下之兵力歴嵗而後定今夏氏之强非淮蔡/比憲才非度匹諸將非有光顔愬輩臣懼無以副聖)
　(意/也)吕公著罷○五月壬午朔日有食之○作尚書省
　○知延州沈括請城永樂詔給事中徐禧往議之(种/諤)
　(西討不能如志沈括欲盡城横山瞰平夏城永樂於/是諤遣其子朴上據横山之策于朝帝以為然遣徐)
　(禧及内侍押班李/舜舉使鄜延議之)環慶遣師敗夏人于境上○六月
　曲珍敗夏人于明堂川○秋七月以蔡京為起居郎
　○八月詔嵗以四孟月朝獻景靈宫(詔自今朝獻景/靈宫孟春用十)
　(一日孟夏擇日孟秋用中元日孟冬用下元日天子/常服行事薦聖祖殿以素饌神御殿以膳羞器服儀)
　(物悉從今制累朝文臣執政官武臣節度使以上並/圖形於兩廡凡執政官除拜赴宫恭謝其後南郊先)
　(詣宫行薦享/禮並如太廟)徐禧帥師城永樂使曲珍守之而還(种/諤)
　(言横山延袤千里多馬宜稼人物勁悍善戰且有鹽/鐡之利夏人恃以為生其城壘皆控險足以守禦今)
　(之興功當自銀州始其次遷宥州又其次修夏州三/郡鼎峙則横山之地已囊括其中又其次修鹽州則)
　(横山强兵戰馬山澤之利盡歸中國其勢居高俯視/興靈可以直覆巢穴徐禧上言銀州雖據明堂川無)
　(定河之㑹而故城東南已為河水所吞其西北又阻/天塹實不如永樂之形勢險阨請先城永樂竊惟銀)
　(夏宥三州䧟没百年一日興復實為俊偉但建州之/始煩費不貲若選擇要㑹建置堡砦名雖非州實有)
　(其地舊来疆塞乃在腹心已與沈括議築砦各六諤/言若城永樂則西夏必力爭不可帝從禧議詔禧護)
　(諸將往城永樂命括移府並塞總兵為援陕西轉運/判官李稷主饋餉禧以諤䟦扈奏留諤守延而自率)
　(諸將往築之十四日而成距故銀州治二十五里賜/名銀川砦禧括及李舜舉等還米脂以兵萬人屬曲)
　(珍守/永樂)九月夏人寇永樂徐禧帥師救之敗死詔沈括
　隨州安置(永樂接宥州附横山夏人必爭之地徐禧/等既去九日夏人以數千騎趍新城曲珍)
　(使報禧禧欲往援之或止禧曰初被詔相城禦㓂非/職也禧不從遂與李舜舉李稷俱往獨沈括留守米)
　(脂時夏人三十萬已屯涇原北邉人来告者十數禧/等皆不之信曰彼若大来是吾立功取富貴之日也)
　(大將高永亨曰城小人寡又無水泉不可守也禧以/為沮衆械送延州獄禧抵永樂夏人傾國而至大將)
　(高永能請及其未陳擊之禧曰爾何知王師不皷不/成列執刀自率士卒拒戰夏人益衆分陳迭攻進薄)
　(城下曲珍兵陳於水際官軍不利將士皆有懼色珍/白禧曰今衆心已摇不可戰戰必敗請収兵入城禧)
　(曰君為大將奈何遇敵不戰先自退邪乃以七萬人/陳于城下坐譙門執黄旗令衆曰視吾旗進止夏人)
　(縱鐡騎渡河珍曰此鐡鷂子軍也當其半濟擊之乃/可以逞得地則其鋒不可當也禧不從鐡騎既濟震)
　(盪衝突大衆繼之珍鋭卒接戰而敗奔還蹂後陣夏/人乘之珍衆大潰死及棄甲南奔者幾半將校冦偉)
　(李思古高世才夏儼程慱古等皆死之珍收餘衆入/城崖峻徑窄騎卒縁崖而上喪馬八千匹夏人圍城)
　(者厚數里且據其水砦珍士卒晝夜血戰城中乏水/已數日掘井不及泉渴死者十六七沈括李憲援兵)
　(及餽餉皆為夏人所隔不得前种諤怨禧不遣救師/城中大急既而夏人螘附登城珍度不可敵白禧請)
　(突圍而南高永能亦勸李稷盡捐金帛募死士力戰/以出皆不聴㑹夜半大雨夏人環城急攻城遂䧟禧)
　(舜舉稷永能皆為亂兵所害惟珍與王湛李浦吕整/祼跣走免將校死者數百人喪士卒役夫二十餘萬)
　(夏人耀兵米脂城下而還自熈寧以来用兵得夏葭/蘆吳保義合米脂浮圖塞門六堡而靈州永樂之役)
　(官軍熟羌義保死者六十萬人錢榖銀絹以萬數者/不可勝計事聞帝臨朝痛悼為之不食贈禧等官而)
　(貶沈括為均州團練副使隨州安置降授曲珍為皇/城使自靈武之敗秦晉困棘天下企望息兵而括諤)
　(進攻取之䇿禧素以邉事自任狂謀輕敵遂致覆敗/自是帝始知邉臣不可倚信深自悔咎無意於西伐)
　(而夏人亦困弊矣初帝之遣禧也王安禮諫曰禧志/大才踈必誤國事帝不聴及敗帝曰安禮每勸朕勿)
　(用兵少置獄/盖為是也)冬十二月新樂成(劉几所/定也)遼主廢其后
　蕭氏為恵妃徙之乾陵
(癸/亥)六年(遼大康/九年)春正月追封楚三閭大夫屈平為忠潔
　侯○二月夏人寇蘭州王文郁敗之貶李憲為熈河
　都總管(夏人數十萬攻蘭州鈴轄王文郁副總管李/浩率死士七百餘人撃走之中丞劉摯言熈)
　(河經略使李憲貪功生事一出欺罔避興靈㑹師之/期頓兵以城蘭州遺患至今詔貶憲為右千衛將軍)
　(熈河安撫經/略都總管)三月薛義敗夏人于葭蘆西嶺○郭忠
　紹敗夏人于乜離抑部○髙永翼敗夏人于真卿流
　部○夏四月李浩敗夏人于巴義溪○遼大雪(平地/丈餘)
　(馬死者/十六七)五月夏人寇蘭州○夏人寇麟州知州訾虎
　敗之○閏月夏主秉常上表乞復修貢詔許之(夏人/亦弊)
　(於兵而南都統昴星嵬名濟移書于涇原劉昌祚乞/通好如初昌祚以聞帝諭昌祚荅之及入冦屢敗國)
　(用益竭乃遣謨箇咩迷乞遇来貢上表曰臣自歴世/以来貢奉朝廷無所虧怠至於近嵗尤甚歡和不意)
　(憸人誣間朝廷特起大兵侵奪疆土城砦因兹構怨/嵗致交兵今乞朝廷示以大義特還所侵倘垂開納)
　(别効忠勤帝賜詔曰比以權强敢行廢辱朕用震驚/令邉臣往問匿而不報王師徂征盖討有罪今遣使)
　(造庭辭禮恭順仍聞國政悉復故常益用嘉納已戒/邉吏毋輙出兵爾亦其守先盟復詔陕西河東經略)
　(司其新復城砦徼循毋出二/三里夏之嵗賜悉如其舊)秋七月孫固罷○以韓
　縝知樞密院事安燾同知院事○八月蒲宗孟免(御/史)
　(論其荒于酒色及繕/治府舍過制故也)以王安禮李清臣為尚書左右
　丞○髙麗王徽卒子勲嗣(徽居位三十八年治尚仁/恕為東夷良主及卒謚曰)
　(文遼以其子三韓/國公勲權知國事)九月癸卯朔日有食之○夏人乞
　還侵疆不許○冬十月追封孟軻為鄒國公(先是判/國子監)
　(常秩請立孟軻揚雄像于廟庭仍賜爵號又請追尊/孔子為帝下兩制禮官詳議以為非是而止至是知)
　(鄆州曽孝寛復請加封/孟子乃詔封為鄒國公)遼耶律伊遜伏誅(伊遜在興/中坐以禁)
　(物鬻入外國減死幽于萊州其黨耶律仁傑削爵/為民至是伊遜復謀奔宋及私蔵兵甲事覺伏誅)十
　一月太尉判河南府潞國公文彦博以太師致仕(彦/愽)
　(自河南入朝帝嘉其輔立英宗而不伐其功加兩鎮/節度使將行賜宴瓊林苑兩遣中使遺詩祖道當世)
　(榮之至是請老以太/師致仕居于洛陽)以陸師閔都大提舉成都永興
　路茶場(李稷既死以師閔代其任𣙜利尤刻税息倍/於稷詔茶塲都大提舉視轉運使以重其任)
　十二月髙麗王勲卒(諡曰/順)户部獻今嵗民數(時天下/凡二十)
　(三路曰京東東西曰京西南北曰河北東西曰永興/曰秦鳯曰河東曰淮南東西曰兩浙東西曰江南東)
　(西曰荆湖南北曰成都梓利䕫州曰福建曰廣南東/西東南際海西盡巴僰北極三關東西六千四百八)
　(十五里南北萬一千六百二十里天下主/客户一千七百二十萬一千七百一十三)
(甲/子)七年(遼大康/十年)春正月復封太祖後世準為安定郡王
　(世凖燕懿王徳昭四世孫也自從式卒/安定之封乆絶至是復封以奉太祖後)夏人寇蘭州
　李憲敗之○二月進封濮陽郡王宗暉為嗣濮王○
　夏四月夏人寇延州吕真敗之○五月詔以孟軻配
　食孔子追封荀况揚雄韓愈為伯從祀廟庭(况為蘭/陵伯雄)
　(為成都伯愈/為昌黎伯)六月夏人寇徳順軍○秋七月王安禮
　罷○九月夏人寇定西城秦貴敗之○冬十月夏人
　寇熈河○詔定交阯界以六縣二峒還之○夏人寇
　靜邉砦彭孫敗之○十一月夏人寇清邉砦○夏國
　主秉常遣使入貢○十二月端明殿學士司馬光上
　資治通鑑(初光約戰國至秦二世如左氏體為通志/八卷以進英宗悦之命續其事就崇文殿)
　(開局許自選官屬得借龍圖天章閣三館秘閣書籍/給御府筆墨繒帛及御前錢以供果餌以内臣為承)
　(受光遂與劉攽劉恕范祖禹及子康編集及帝即位/賜名資治通鑑製序文賜之㑹光出知永興軍以衰)
　(疾乞間乃差判西京留司御史䑓及提舉崇福宫前/後六任聴以書局自隨給之禄秩光於是編閲舊史)
　(旁采小說抉摘幽隠校計亳釐上起周威烈王二十/三年下終五代凡一千三百六十二年修成二百九)
　(十四卷又略舉事目年經國緯以備檢尋為目録三/十卷又參考羣書評其同異俾歸一塗為考異三十)
　(卷合三百五十四卷歴十九年而成至是/上之詔以光為資政殿學士降詔奬諭)
(乙/丑)八年(遼大安/元年)春正月帝有疾三月詔立延安郡王傭
　為皇太子賜名煦皇太后權同處分軍國事赦(帝疾/甚羣)
　(臣請立皇太子及請皇太后高氏權同聴政許之二/月甲午朔立帝第六子延安郡王傭為皇冭子賜名)
　(煦與皇太后同處分軍國事先是岐王顥嘉王頵日/問起居太后既垂簾命二王母輙入且隂敕中人梁)
　(惟簡妻製十嵗児一黄袍懐以来盖宻為踐阼倉卒/備也初太子之未立也職方員外郎邢恕與蔡確成)
　(謀宻語太后之姪高公繪公紀曰上疾不可諱延安/幼沖宜早有定論岐嘉皆賢王也公繪驚曰此何言)
　(君欲禍吾家耶恕知計不行反宣言太后屬意雍王/而與王珪表裏導確約珪入問疾陽鉤致珪語使知)
　(開封府蔡京伏劔士於外須珪小持異則執而誅之/既而珪言上自有子定議立延安恕益無所施及太)
　(子已立猶與確自謂有/定䇿功傳播其語於朝)帝崩于福寧殿皇太子即位
　大赦(帝崩年三十八太子即位生十年矣神宗孝友/謙抑厲精圖治將大有為而惑於王安石之偏)
　(見曲學騷動天下致祖宗之良法/美意變壊幾盡卒成禍亂惜哉)尊白王太后曰太皇
　太后皇后曰皇太后徳妃朱氏曰皇太妃(德妃帝/生母也)太
　皇太后臨朝同聽政(太后既聴政下詔曰先帝臨御/十有九年建立政事以澤天下)
　(而有司奉行失當幾於煩擾或茍且文具不能布宣/實恵其申諭中外協心奉令以稱先帝惠安元元之)
　(意於是散遣修京城役夫減皇城覘卒止禁庭工技/廢導洛司出近侍尤無狀者戒中外無苛斂寛民間)
　(保户馬事由中㫖王珪等弗預知也蔡確思求媚於/太后以自固太后從父高遵裕坐西征失律扺罪因)
　(上言乞復遵裕官后曰遵裕靈武之役塗炭百萬先/帝中夜得報起環榻而行徹旦不能寐自是驚悸馴)
　(致大故禍由遵裕得免刑誅幸矣先帝肉未冷/吾何敢顧私恩而違天下公議乎確悚慄而退)詔以
　顔囘孟軻配享孔子○蠲逋賦○司馬光自洛入臨
　夏五月詔百官言政闕失(光居洛十五年天下以為/真宰相田夫野老皆號為)
　(司馬相公婦人女子亦知其為君實也神宗崩光赴/闕入臨衛士望見皆以手加額曰此司馬相公也所)
　(至民遮道聚觀馬至不得行曰公無歸洛留相天子/活百姓光懼亟還太后遣内侍梁惟簡勞光問為政)
　(所當先光請開言路詔榜朝堂而大臣有不恱者設/六語云若隂有所懐犯非其分或扇摇機事之重或)
　(迎合已行之令上以徼倖希進下以眩惑流俗若此/者罰無赦后復命示光光曰此非求諫乃拒諫也人)
　(臣惟不言言則入六事矣乃具論其/情改詔行之於是上封事者千數)王珪卒(珪以文/學見推)
　(流輩然自執政至宰相凡十六年無所建明率道諛/將順當時目為三㫖相公以其上殿進呈云取聖㫖)
　(上可否訖云領聖㫖退諭/稟事者云已得聖㫖也)以蔡確韓縝為尚書左右
　僕射章惇知樞密院事○以司馬光為門下侍郎(詔/起)
　(光知陳州過闕留為門下侍郎既而蘇軾自登州召/還緣道人相聚號呼曰寄謝司馬相公毋去朝廷厚)
　(自愛以活我是時天下之民引領拭目以觀新政而/議者猶謂三年無改於父之道光曰先帝之法其善)
　(者雖百世不可變也若王安石吕恵卿所建為天下/害者當如救焚拯溺况太皇太后以母改子非子改)
　(父也於是/衆議少止)以蘇軾知登州○六月賜楚州孝子徐積
　帛米(積事親孝旦夕必冠帶定省從胡瑗學所居一/室寒一裘啜粟飲水雖瑗遺以食亦不受也以)
　(父名石至終身不用石器行遇石則避而不踐或問/之積曰吾遇之則怵然傷吾心思吾親故不忍加足)
　(其上耳中年屏處窮里而四方事無不知嘗借人書/經夕還之借者紿言書中有金葉積賣衣償之不與)
　(辯後以近臣薦授楚州教授每升堂訓諸生曰諸生/欲為君子而使勞已之力費已之財如此而不為君)
　(子猶可也不勞已之力不費已之財諸君何不為君/子鄉人賤之父母惡之如此而不為君子猶可也鄉)
　(人榮之父母欲之諸君何不為君子又曰言其所善/行其所善思其所善如此而不為君子未之有也言)
　(其不善行其不善思其不善如此而不為小/人未之有也聞者敬服及卒賜諡節孝先生)詔中外
　臣庶直言朝政闕失民間疾苦○秋七月以吕公著
　為尚書左丞(公著知揚州被召侍讀太后遣使迎問/所欲言公著曰先帝本意以寛省民力)
　(為先而建議者以變法侵民為務與已異者一切斥/去故日乆而弊愈深法行而民愈因誠得中正之士)
　(講求天下之利病協力而為之宜不難矣因上十事/曰畏天愛民修身講學任賢納諫薄斂省刑去奢無)
　(逸既至拜為左丞公著既居政府與司馬光同心輔/政推本先帝之志凡欲革而未暇與革而未定者一)
　(一舉行之民讙/呼鼓舞稱便矣)罷保甲團教法(保甲法行於京畿及/河北河東陕西三路)
　(凡置㑹校都保三千二百六十六正長壯丁六十九/萬一千九百四十五人嵗省舊募兵錢百六十六萬)
　(一千四百八十三緡而民間應調不勝其苦先是司/馬光言于太后曰兵出民間雖云古法然古者八百)
　(家纔出甲士三人歩卒七十二人聞民甚多三時務/農一時講武不妨稼穡自兩司馬以上皆選賢士大)
　(夫為之無侵漁之患故卒乘輯睦動則有功今籍鄉/村之民二丁取一以為保甲授以弓弩教之戰陳是)
　(農民半為兵也三四年来又令三路置都教場無問/四時每五日一教特置使者比監司専切提舉州縣)
　(不得闗預每一丁教閱一丁供送雖云五日而保正/長以泥堋除草為名聚之教埸得賂則縱否則留之)
　(是三路耕耘収穫稼穡之事幾盡廢也至是/復力言其公私勞擾有害無益遂詔罷之)罷沅州
　増修堡砦○召程顥為宗正寺丞未至卒(顥既罷御/史出知扶)
　(溝縣㑹内侍王中正案閲保甲權熖章震諸邑競侈/供張説之主吏来請顥曰吾邑貧安能效他邑取於)
　(民法所禁也獨有令故青帳可用爾及改判武學中/丞李定劾其新法之初首為異論罷歸故官又坐獄)
　(逸囚責監汝州鹽稅顥嘗曰新法之行乃吾黨激成/之當時自愧不能以誠感上心遂致今日之禍豈可)
　(獨罪王安石也至是召為宗正丞未行而卒年五十/四顥資性過人充養有道和粹之氣盎於面背門人)
　(交友從之嵗乆未嘗見其忿厲之容遇事優為雖當/倉卒不動聲色自十五六時與弟頥聞汝南周敦頥)
　(論學遂厭科舉之習慨然有求道之志泛溢于諸家/出入于老釋者幾十年返求諸六經而後得之秦漢)
　(以来未有臻斯理者教人自致知至於知止誠意至/于平天下洒掃應對至於窮理盡性循循有序病學)
　(者厭卑近而騖高逺卒無成焉故其言曰道之不明/異端害之也昔之害近而易知今之害深而難辨昔)
　(之惑人也乘其迷暗今之惑人也因其高明自謂之/窮神知化而不足以開物成務言為無不周遍實則)
　(外于倫理窮深極微而不可以入堯舜之道天下之/學非淺陋固滯則必入於此自道之不明也邪誕妖)
　(妄之説競起塗生民之耳目溺天下於汙濁雖高才/明智膠於見聞醉生夣死不自覺也是皆正路之榛)
　(蕪聖門之蔽塞闢之而後可以入道及卒士大夫識/與不識莫不哀傷焉文彦博采衆論題其墓曰明道)
　(先生弟頥序之曰周公没聖人之道不行孟軻死聖/人之學不傳道不行百世無善治學不傳千載無真)
　(儒無善治士猶得以明夫善治之道以淑諸人而傳/諸後無真儒則天下貿貿焉莫知所之人欲肆而天)
　(理滅矣先生生乎千四百年之後得不傳之道於遺/經以興起斯文為己任辨異端闢邪説使聖人之道)
　(煥然復明於世盖自孟子之後一人而已然學者於/道不知所向則孰知斯人之為功不知所至則孰知)
　(斯名之稱/情也哉)冬十月詔置諫官(詔倣唐六典置諫官令/侍從各舉諫官二人復)
　(詔監察御史兼言事殿中侍御史/兼察事從侍御史劉摯之言也)罷義倉○詔寛民
　力(有司或致廢格者/監司御史紏劾之)河決大名(時河流雖北而孫村/低下夏秋霖雨漲水)
　(往往東出小吳之決既未塞至是又決大名之小張/口河北州郡皆被其灾知澶州王令圖建議浚迎陽)
　(埽舊河又於孫村金隄置約復故東/流之道于是囘河東流之議起矣)𦵏永裕陵○罷
　方田法○十二月召執政侍臣講讀于經筵(時開經/筵講魯)
　(論讀三朝/寳訓等書)遼立王運為髙麗國王(運勲/子也)罷市易法吕
　嘉問有罪貶知淮陽軍(言者交論市易之患被於天/下本錢無慮千二百萬緡率)
　(二分其息十有五年之間子本當數倍今乃僅足本/錢盖買物入官未轉售而先計息至於物貨苦惡上)
　(下相蒙虧折日多空有虚名而已監察御史韓川論/市易以為雖曰平均物直而其實不免貨交取利就)
　(使有獲不如所亡果何事也願趣罷其法於是詔罷/市易而削前提舉市易光禄卿吕嘉問三秩貶知淮)
　(陽其黨/皆降黜)罷保甲養馬法○邢恕有罪貶知隨州(恕博/貫經)
　(籍能文章從程頥學司馬光吕公著王安石吳充皆/重之然天資詭詐冒進與蔡確謀立岐王顥為儲副)
　(事既不成㑹王珪卒恕遂與確及章惇因宣言太皇/太后及吳充有異議賴確擁護而止以自為功至是)
　(復為高公繪草奏乞尊崇帝生母朱太妃為高/氏異日計太后怒恕自起居舍人黜知隨州)高麗
　來貢
　
　
　
　
　
　
　通鑑續編卷九
