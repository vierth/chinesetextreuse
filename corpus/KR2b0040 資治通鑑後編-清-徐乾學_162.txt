
　資治通鑑後編卷一百六十一
　　　　　　　　　　　刑部尚書徐乾學撰
　元紀九(起重光赤奮若正月盡昭/陽單閼十二月凡三年)
　　成宗欽明廣孝皇帝
大徳五年春正月庚戍給征八百媳婦軍鈔總計九萬
二千餘錠　壬子奉安昭睿順聖皇后御容於䕶國仁
王寺　御史臺臣言官吏犯贓及盗官錢事覺避罪逃
匿者宜同獄成雖經原免亦加降黜庶奸偽可革從之
　先是征東行省庫哩濟蘓言高麗王擅署官府及僭
用天子禮儀器物况官冗民稀刑罰不一若止依本俗
從事實難撫治帝遣刑部尚書王泰亨等往釐正之既
而高麗王昛言設行省監制其國不便帝亦以闊里吉
思不能和輯高麗遂罷征東行省徴庫哩濟蘓還　二
月己夘以劉深哈喇岱並為中書右丞鄭佑為參知政
事皆佩虎符　罷福建織繡提舉司　丁亥立征八百
媳婦萬户府二設萬户四員發四川雲南囚徒從軍
乙未詔亷訪司官非親喪遷葬及以病給告者不得離
職或以地逺職卑受任不赴者臺憲勿復用　丁酉帝
如上都　減内外諸司官千五百十四員　己亥令凡
軍士殺人姦盗者令軍民官同鞫　三月丁夘熒惑犯
填星己巳熒惑填星相合詔戒飭中外官吏　夏四月
壬午調雲南軍征八百媳婦　五月商州隕霜殺麥
壬戌雲南土官宋隆濟叛時劉深將兵由順元入雲南
雲南右丞雅爾哈納調民供餽隆濟因紿其衆曰官軍徴
發汝等將盡剪髪黥面為兵身死行陣妻子為虜衆惑
其言遂叛　丙寅詔雲南行省自願征八百媳婦者二
千人人給貝子六十索　六月丙戊宋隆濟率猫狫紫
江諸蠻四千人攻楊黄寨殺掠甚衆壬辰攻貴州知州
張懷徳戰死遂圍劉深於窮谷中梁王遣雲南行省平
章誠格勒參政卜朗吉達將兵救之殺賊酋薩雅斬首五
百級深始得出　秋七月戊戌朔晝晦暴風起東北雨
雹兼發江湖泛溢東起通泰崇明西盡真州民被災死
者不可勝計以米八萬七千餘石賑之　丁未詔軍官
受贓與民官同例量罪大小殿黜　癸丑浙西積雨泛
溢大傷民田詔役民夫二千人疏導水路俾復其舊
命雲南省分䝉古射士征八百媳婦　癸亥哈丹之孫
托歡自北境來歸其父母妻子皆遭殺虜賜鈔一千四
錠　八月己巳平灤路霖雨灤漆淝汝河溢民死者衆
免其今年田租仍賑粟三萬石　甲戌遣薩察固勒等
將兵征金齒諸國時征緬師還為金齒所遮士多戰死
又接連八百媳婦諸蠻相效不輸稅賦賊殺官吏故皆
征之　庚辰詔遣官分道賑恤凡獄囚禁繫累年疑不
能決者令亷訪司具其疑狀申呈省臺詳讞仍為定例
各路被災重者免其差稅一年貧乏之家計口賑恤尤
甚者優給之小吏犯贓者並罷不叙　皇子海山之撫
軍北鄙也宿衛康里托克托從至是朝議北師少怠紀律
不嚴命太師樞宻宣徽使伊徹察喇副海山以督之未
幾海都圗斡入冦大軍分為五隊伊徹察喇將其一鋒
既交頗不利伊徹察喇怒被甲持矛身先陷陣一軍隨
之出敵之背五軍合擊大敗之海都圗斡遁去旋死兵
之始交也海山銳欲出戰康里托克托執轡力諫海山怒
揮鞭抶其手不退乃止已而進擊大破其衆托克托手斮
一士之首連背胛以獻海山壯之初海都兵越金山而
南止於特濟庫山因髙以自保欽察親軍都指揮使崇
烏嚕急引兵敗之復與圗斡相持於格勒圗之地崇烏
嚕以精銳馳其陣左右奮擊所殺不可勝計圗斡之兵
幾盡海山親視其戰乃歎曰何其壯也力戰未有如此
者論功以崇烏嚕為第一帝出御衣遣使臨賜之　自
是月庚辰彗出井歴紫微垣及天市垣至九月癸丑乃
滅凡四十六日　薩察固勒等兵攻阿撒格額巴哈引
還言賊降在旦夕高慶受其賂首倡為還計是以無功
詔遣官鞫之得薩察固勒以下將校受賂狀詔誅慶及
察罕巴哈薩察固勒等遇赦削奪官爵為庶人　冬十
月丙子朔以畿内嵗饑增明年海運糧為百二十萬石
　壬午帝至自上都　丙戌以嵗饑禁釀酒弛山澤之
禁聴民捕獵　辛夘夜有流星大如杯光燭地自北起
近東分為二星沒於危宿　十一月己亥詔諭中書近
因禁酒聞年老需酒之人有預市而儲之者其無釀具
者勿問　羅鬼女子蛇節反烏撒烏䝉東川芒部諸蠻
從之皆叛陷貴州丁未命湖廣行省平章劉國傑率師
討之時劉深兵敗帝始悔不用哈喇哈遜及董士選之
言乃遣國傑及楊賽音巴哈等率四川雲南湖廣各省
兵分道進討諸蠻别敕梁王提兵應之軍中機務一聴
國傑處分賊兵勁銳且多健馬官軍戰失利國傑令人
持一盾布釘其上俟陣合即棄盾偽遁賊果逐之馬奮
不能止遇盾皆倒國傑鼔之賊大敗既而復合衆請戰
國傑不應数日度其氣衰一鼓破走之追戰數千里
是月減直糶米賑京師貧民設肆三十六所其老㓜單
弱不能自存者廩給五月　是嵗大風海溢潤常江陰
等州廬舍多蕩沒民乏食僉浙西亷訪司事甘陵趙宏
偉將發廩以賑有司以未得報為辭宏偉曰民旦暮飢
擅發有罪我先坐遂發之全活者十餘萬　文安人王
伯勝初為宿衛士世祖嘗沃盥水温冷甚稱㫖問進水
為誰内侍李邦寧曰王伯勝世祖曰此兒他日必知為
政達人情矣後從征納延以功授拱衛直都指揮使衛
卒多市井無賴竄名其中者伯勝乃盡募良家子易之
至是扈從上都天乆雨夜聞城西北有聲如戰鼙然伯
勝率衛卒百人出視之乃大水暴至立具畚鍤集土石
氊罽以塞門分決濠隍以泄其勢至旦始定而民弗知
丞相旺扎勒以聞帝嘉之
六年春正月乙巳中書省臣言廣東宣慰副使托歡察
爾收捕盗賊屢有勞績近亷訪司劾其私置兵仗擅殺
土冦等事遣官鞫門實無私罪乞加奬諭命賜衣二襲
　晉王哈喇岱薨命封其王印及内史府印博囉托皇
后遣人問國師善巴曰我夫婦崇信佛法以師事汝止
有一子寧不能延其夀耶答曰佛法譬猶燈籠風雨止
乃可蔽若燭盡則無如之何矣一時稱其敏給(善巴事/據輟耕)
(録修/入)　朱清張瑄父子致位顯要宗戚皆累大官田園
館舍徧天下巨艘大舶交諸番中廩藏倉庾相望車馬
填塞門巷僕從佩金虎符為千户萬户者凡數十人江
南僧石祖進摭其不法十事上聞時中書省臣亦言朱
清張瑄屢致人言乞罷其職徙其子孫官江南者於京
帝從之仍詔御史臺詰問二人竟伏誅　丁未帝語臺
臣曰朕聞江南富户侵占民田以致貧者流離轉徙卿
等嘗聞之否臺臣言曰富民多乞䕶持璽書依倚以欺
貧民官府不能詰治宜悉追收為便命即行之毋越三
日　詔自今僧官僧人犯罪御史臺與内外宣政院同
鞫宣政院官徇情不公者聴御史臺治之　乙夘築渾
河隄長八十里仍禁豪家毋侵舊河令屯田軍及民耕
種　增劉國傑等軍仍令屯戍險隘俟秋進師　命扎
固爾岱阿里等整治江南影占稅民田土者　詔軍官
除邊逺出征其餘遇祖父母父母喪依民官例立限奔
赴　禁畜飬鷹犬馬駞等人擾民　己未以諸王珍戩
誣告濟南王謫置劉國傑軍中自效　宋隆濟累攻圍
貴州不解劉深等糧盡道梗不通遂引兵還隆濟復率
衆邀之輜重委棄士卒殺傷殆盡南臺御史中丞陳天
祥上書諫曰八百媳婦乃荒裔小夷取之不足以為利
不取不足以為害而劉深欺上罔下帥兵伐之經過八
番縱横自恣中途變生所在皆叛既不能制亂反為亂
衆所制食盡計窮倉皇退去喪師十八九棄地千餘里
朝廷再發四省之兵使劉二霸都總督以圖收復湖南
湖北大𤼵運糧丁夫衆至二十餘萬正當農時驅此愁
苦之人往迴數千里中何事不有比聞從征敗卒言西
南諸夷皆重山複嶺陡澗深林其窄隘處僅容一人一
騎上如登高下如入井賊若乗險邀擊我軍雖衆亦難
施為或諸蠻逺遁阻隘以老我師進不得前旁無所掠
將不戰自困矣且自征伐倭國占城交緬諸夷以來近
三十年未嘗有尺土一民之益計其所費可勝言哉去
嵗西征及今此舉何以異之乞早正深罪仍下明詔招
諭彼必自相歸順不須逺勞王師與小醜争一旦之勝
負也今為之計宜駐兵近境多市軍糧内安外圉漸次
服之此王者之師萬全之利也茍謂業已如此欲罷不
能亦當詳審成敗算定而行彼諸蠻皆烏合之衆必無
乆能同心捍我之理但急之則相救緩之則相疑以計
使之互相讐怨待彼有可乗之隙我有可動之時徐命
諸軍數道俱進服從者懷之以仁抗敵者威之以武恩
威兼濟功乃易成若復舍恩任威深蹈覆轍恐他日之
患有甚於今日者也不報遂謝病去　二月丙戌遣陜
西省平章伊蘓岱爾參政汪惟勤將川陜軍湖廣平章
劉國傑將湖廣軍征亦乞不薛一切軍務並聴伊蘓岱
爾劉國傑節制　罷征八百媳婦右丞劉深等官收其
符印　癸巳帝有疾釋京師重囚三十八人命侍御史
王夀奉香江南徧祠嶽鎮海瀆宻察去嵗風水為災百
姓艱食凡所經過採聴入對使還具奏民之利病繫於
官吏善惡在今宜選公亷材幹存心愛物者専撫字剛
方正大深識治體者居風憲天災代有賑濟以時無勞
聖慮惟是䝉古之家仍據權要當罷其職處之京師以
保全之此長乆之道也初夀與臺臣奏宰相内統百官
外均四海位尊任重不可輕假非人三代以降國之興
衰民之休戚未有不由相臣之賢否也世祖初置中書
省以呼圗克巴哈塔齊爾錫津安圗巴延等為丞相史天
澤劉秉忠亷希憲許衡姚樞等實左右之當時稱治比
唐貞觀之盛迨至阿哈瑪特郝貞耿仁盧世榮僧格實都
等壞法黷貨流毒億兆近者阿固岱巴延巴特瑪新阿
里等専政煽惑中禁幾揺神器君子小人已試之驗較
然如此臣願推愛君思治之心邪正互陳成敗對舉庶
幾上悟天衷懲其既往知所進退天下之事可從而理
也　三月丁酉以旱溢為災詔赦天下平灤被災尤甚
免其差稅三年其餘災傷之地已經賑恤者免一年今
年内郡包銀奉鈔江淮以南夏稅諸路鄉村人户散辦
門攤課程並蠲免之　甲寅合祭昊天上帝皇地祇於
南郊遣中書左丞相達喇罕哈喇哈遜攝事　烏撒烏
䝉東川芒部及武定威楚普安諸蠻因蛇節之亂皆以
供輸煩勞為辭乗釁起兵攻掠州縣焚燒堡砦遣伊蘓
岱爾等將兵㑹劉國傑討之時國傑方討順元蠻不及
來㑹伊蘓岱爾等率師分道並進次第平之　夏四月
乙亥濬永清縣南河　戊子帝如上都　五月戊申太
廟寢殿災　六月癸亥朔日有食之是日時加戍依厯
日食五十七杪太史院官以涉交既淺且復近濁欲匿
不報保章正齊履謙曰吾所掌者常數也其食與否則
係於天獨以狀聞及其時果食太史院以失於推策詔
中書議罪衆嘗争沒日不能決履謙曰氣本十五日而
間有十六日者餘分之積也故厯法以所積之日命為
沒日不出本氣者為是衆服其議　秋七月癸巳朔熒
惑鎮星辰星聚於井　辛酉以江浙行省參知政事呼
圗卜丹為中書右丞　八月乙丑熒惑犯嵗星　九月
己酉龍興民訛言括童男女至有殺其子者命捕為首
者三人誅之始息　冬十月甲子改浙東宣慰使為宣
慰司都元帥府徙治慶元鎮遏海道　初浙西亷訪使
張珪劾罷郡長吏以下三十餘人府史胥徒數百徴贓
巨萬計珪得監司奸利事將發之事干行省有内不自
安者至是賂南人林都鄰告珪收蔵禁書及推算帝五
行江浙運使合只亦言珪沮撓鹽法命省臺官雜治之
得行省大小吏及鹽官欺罔狀皆伏罪召珪拜僉樞宻
院事賜只孫冠服侍宴又命買宅以賜辭不受　丙子
帝至自上都　十一月甲午劉國傑禆將宋元率兵大
敗蛇節賜衣二襲仍授以金符　辛亥以同知樞宻院
哈達知樞宻院事　詔江南寺觀凡續置民田及民以
施入為名者並輸租充役　乙未詔諸驛使輙枉道者
罪之　十二月辛酉御史臺臣言自大徳元年以來數
有星變及風水之災民間乏食陛下敬天愛民之心無
所不盡理宜轉災為福而今春霜殺麥秋雨傷稼五月
太廟災尤古今重事臣等思之得非荷陛下重任者不
能奉行聖意以致如此若不更新後難為力乞令中書
省與老臣識達治體者共圖之復請禁諸路釀酒減免
差稅賑濟飢民帝皆嘉納命中書即議行之　雲南地
震　甲子衡州袁舜一等誘集二千餘人侵掠郴州湖
南宣慰司發兵討之獲舜一及其黨命誅首謀者三人
餘配洪澤芍陂屯田其脅從詔諭復業　戊辰雲南地
復震　丙子劉國傑額森呼圗嚕來獻蛇節羅鬼等㨗
　庚辰熒惑犯太微東垣上相　命中書省更定畧賣
良人罪例必嚕咱納實哩者北庭噶瑪拉國人也幼熟
輝和爾及西天書長能貫通三蔵暨諸國語是嵗奉㫖
從帝師受戒於廣寒殿代帝出家
七年春正月己酉以嵗不登禁河北甘肅陜西等郡釀
酒益都諸處牧馬之地為民所墾者畆輸租一斗太重
減為四升弛饑荒所在山澤河泊之禁一年　壬子罷
歸徳府括田　乙卯詔凡為匿名書辭語重者誅之輕
者流配首告人賞鈔有差皆籍沒其妻子充賞　命御
史臺宗正府委官遣發朱清張瑄妻子來京師仍封籍
其家貲拘收其軍器海舶等物　丁巳令樞宻院選軍
士習農業者十人教軍前屯田　二月壬戌詔中書省
汰諸有司冗員中書省自左右丞相而下平章政事二
員左右丞各一員參知政事二員定為八府仍諭樞宻
院除出征將帥外掌署院事者定其員數以聞　辛未
以平章政事行上都留守茂巴爾斯陜西行省平章阿
喇卜丹並為中書平章政事江南行臺御史中丞尚文
為中書左丞江浙行省參知政事董士珍為中書參知
政事　壬申詔樞宻院宗正府等自今每事與中書共
議然後奏聞諸司不得擅奏遷調官員雖經特㫖用之
而於例未允者亦聴覆奏　甲戌減杭州稅課提舉司
冗員　己卯以侍御史托台為中書參知政事　御史
臺臣言江浙行省平章阿里左丞高翥安祐僉省張祐
等詭名買鹽萬五千引增價轉市於人乞遣省臺官按
問從之　庚辰監察御史杜肯構等言右丞相旺扎勒受
朱清張瑄賄賂事不報　壬午帝語中書省臣曰凡有
以嵗課增羡希求爵賞者此非掊刻於民何從而出自
今除元額外勿以增羡作正數　罷江南財賦總管司
及提舉司禁諸人非奉㫖毋得以寳貨進獻　三月庚
寅詔遣奉使宣撫循行諸道以郝天挺達楚往江南江
北石珪往燕南山東耶律希逸劉睿往河東陜西特哩
托歡戎益往兩浙江東趙仁榮岳叔謨往河南湖廣茂
巴斯陳英往江西福建塔齊哈雅劉敏中往山北遼東
並給三品銀印仍降詔戒飭之　江浙行省平章托克托
發遣朱清張瑄家屬其家以金珠重賂之托克托以聞帝
諭之曰朕以江南任卿果能爾真男子事也其益恪勤
乃事賜以黄金五十兩　乙未中書平章巴延梁徳珪
段貞阿嚕威薩哩右丞巴特瑪新左丞伊克巴哈參政
蘓和卓爾張斯立等受朱清張瑄賄賂治罪有差詔皆
籍其家　以洪君祥為中書右丞監察御史言其曩居
宥宻以貪賄罷黜乞别選賢能代之不報　甲辰詔定
贓罪為十二章京朝官月俸外增給禄米外任官無公
田者亦量給之　乙巳以征八百媳婦喪師誅劉深笞
哈喇岱鄭祐罷雲南征緬分省時有司以遇赦議釋劉
深罪哈喇哈遜曰徼名召釁喪師辱國非常罪比不誅
無以謝天下遂誅之　戊申小蘭禧岳鉉等進大元大
一統志賜賚有差　癸丑樞宻院臣及監察御史言中
丞董士選貸朱清張瑄鈔非義帝曰臺臣稱貸不必問
也若言者不已便當杖之　甲寅帝如上都　夏四月
庚午中書左丞達喇罕言僧人修佛事畢必釋重囚有
殺人及妻妾殺夫者皆指名釋之生者茍免死者負寃
於福何有帝嘉納之　辛未流朱清張瑄子孫於逺方
仍給行貲　庚辰蛇節降宋隆濟遁去丁亥誅蛇節
濟南路隕霜殺麥　五月丙申遣征緬囘軍萬四千人
還各戍　辛亥奉使宣撫耶律希逸劉賡言平陽僧察
力威犯法非一有司憚其豪强不敢詰問聞臣等至潛
逃京師中書省臣言宜捕送其所令省臺宣政院遣官
雜治從之　甲寅濬上都灤河　乙卯詔中外官吏無
職田者驗俸給米有差其上都甘肅和林非産米地惟
給其價　禁諸王駙馬毋輙杖州縣官吏遣者罪王府
官　般陽路隕霜　閏五月戊午朔日有食之　壬戌
詔禁犯曲阜林廟者　己巳中書右丞相加太保録軍
國重事旺扎勒卒諡忠憲元貞以來朝廷恪守成憲詔書
屢下散財𤼵粟不惜鉅萬以頒賜百姓旺扎勒之力居多
大徳中帝倚任之意益重而能處之以安静不急於功
利故吏民守職世稱賢相云　復以特爾格為中書平章
政事初特爾格乞解機務詔仍以平章議中書省事時諸
王朝見未有知典故者帝曰惟特爾格諳之凡賜予諸王
禮節悉命掌行至是遂復以前官授之　蘭谿處士金
履祥卒履祥幼敏睿及長從學同郡王柏及何基之門
基則學於黄榦而榦則親得朱熹之傳者宋將亡遂絶
意進取屏跡金華山中平居獨處終日儼然至與物接
則盎然和懌訓廸後學諄切無倦而尤篤於分義及何
基王柏之喪履祥率其同門之士以義例服觀者始知
師弟之繫於彛倫也履祥嘗謂司馬光作資治通鑑劉
恕為外紀以記前事不本於經而信百家之說是非謬
於聖人不足以傳信乃用邵雍皇極經世厯胡寅皇王
大紀之例損益折衷一以尚書為主下及詩禮春秋旁
採舊史諸子表年繫事斷自唐堯以下接於通鑑之前
勒為一書名曰通鑑前編以授門人許謙曰二帝三王
之盛其微言懿行宜後王所當法戰國申商之術其苛
法亂政亦後王所當戒則是編不可以不著也當時以
為基之清介純實似尹焞柏之高明剛正似謝良佐履
祥則親得之二氏而並充於已者也居仁山之下學者
因稱仁山先生至治中賜諡文安　辛巳詔僧人與民
均當差役　癸未各道奉使宣撫言去嵗被災人户未
經賑濟者宜免其差役從之　命江浙行省右丞董士
選𤼵所籍朱清張瑄貨財赴京師其海外未還商舶至
則依例籍沒　甘肅行省平章合散等侵盗官錢十六
萬三千餘錠鹽引五千餘道命省臺官徴之　丙戌罷
營田提舉司　六月己丑御史臺臣言𤓰沙二州自昔
為邊鎮重地今大軍屯駐甘州使官民反居邊外非宜
乞以䝉古軍萬人分鎮險隘立屯田以供軍實為便從
之　庚子西京道宣慰使法和爾卜丹以瑟瑟二千五百
餘斤鬻於官為鈔一萬一千九百餘錠有㫖除御榻所
用外餘未用者悉還之　癸卯詔凡軍官子弟年及二
十者與民官子孫同儤直一年方許襲職萬户於樞宻
院千户於行省百户於本萬户　乙巳罷行省僉省
命甘肅行省修阿哈潭曲尤壕以通漕運　台州風水
大作寧海臨海二縣死者五百五十人　秋七月御史
臺臣言前河間路達嚕噶齊和爾賽音轉運使珠勒徳夀
皆坐贓罷今和爾賽音以獻鷹犬復除大寧路達嚕噶齊
珠勒徳夀以徳勒黙色妄奏其被誣復除福寧知州並
宜改正不叙以戢姦貪從之　禁僧人以修建寺宇為
名賫諸王令㫖乗傳擾民　丙寅以哈喇哈遜為中書
右丞相知樞宻院事　丁丑中書省臣言大同稅課比
奉㫖賜乳母楊氏其家掊歛過數擾民為甚勅賜鈔五
百錠其稅課依例輸官　罷江南白雲宗攝所其田令
依例輸租　圗斡既敗聚其屬及海都之子謀遣使請
命使至伊察喇㑹諸王將帥議曰圗斡乞降事當待命
於上然往返再閲月恐失事機乃使茂古哈喇往報之
既遣始以聞帝嘉之詔慎飭軍士安置驛傳以俟自是
諸王叛者相率來歸　八月罷䕶國仁王寺元設江南
營田提舉司　辛卯夜地震平陽太原尤甚村堡移徙
地裂成渠人民壓死不可勝計遣使分道服濟為鈔九
萬六千五百餘錠仍免太原平陽今年差稅山場河泊
聴民採捕詔問致災之由保章正齊履謙言地為陰而
主静妻道臣道子道也三者失其道則地為之不寧弭
之之道大臣當反躬責己去専制之威以答天變不可
徒為祈禳也時帝寢疾宰臣及中宫専政故履謙言及
之集賢大學士陳天祥亦上書極陳陰陽不和天地不
位為時政之弊言尤切直執政者惡之抑不以聞天祥
自被召起且一嵗每以不得一見帝罄其所欲言欝欝
不自釋尋復謝病歸初晉寧郇保山移所過居民廬舍
皆摧壓傾圯將近李忠家忽分為二行五十餘步復合
忠家獨完忠幼孤事母至孝人以為孝感所致云　庚
子中書省臣言巴哈喇卜丹輸運和林軍糧其負欠計二
十五萬餘石近監察御史亦言其侵匿官錢十三萬餘
錠臣等議遣官徴之不足則籍沒其財産從之　九月
戊午帝至自上都　丙寅以太原平陽地震禁諸王阿
濟吉蕭實所部擾民仍減太原嵗飼馬之半　太白晝
見　遣刑部尚書達察爾翰林直學士王約使高麗時
高麗國王王昛既復位又罷征東行省監制昛乃復厚
斂淫刑國人羣愬於朝因得其相國呉祈専權離間王
父子狀詔遣約諭之曰天地間至親者父子至重者君
臣彼小人知有利寧肎為汝家國地耶昛泣謝罪且請
子謜還國奸人黨與悉從約治遂徴祈赴闕鞫之流安
西　丙子罷僧官有妻者　壬午復以茂巴爾斯為平
章政事　冬十月丁亥御史臺臣劾言浙江行省平章
阿里不法帝曰阿里朕所信任臺臣屢以為言非所以
勸大臣也後有言者朕當不恕　太白經天　戊子以
浙江年糓不登減海運糧四十萬石　辛卯復立陜西
行御史臺　癸巳御史臺臣及諸道奉使言行省官乆
任與所𨽻編氓聨婣害政詔互遷之　給大都文宣王
廟洒掃户五　乙未𤼵雲南叛冦餘黨未革心者來京
師留蛇節養子阿闕於本境以撫其民　庚子改普定
府為路𨽻曲靖宣慰司以故知府容苴妻適姑為總管
佩虎符　庚戊翰林國史院進太祖太宗定宗睿宗憲
宗五朝實録　十一月甲寅朔命鷹師圍獵毋得擾民
　己未太白經天　甲子命依十二章斷僧官罪　十
二月戊子以平宋隆濟功增諸將秩賜銀鈔等物有差
其軍士各賜鈔十錠放歸存恤一年　辛丑加封真武
為元聖仁威𤣥天上帝　七道奉使宣撫所罷贓汚官
吏凡一萬八千四百七十三人贓四萬五千八百六十
五錠審寃獄五千一百七十六事　元貞初圗呼嚕遷
江浙右丞適嵗旱方至而雨民心大恱未幾平章布呼
宻卒帝思之問近侍曰羣臣孰有似布呼宻者對曰圗
呼嚕其人也且先帝所知遂驛召還賜雕鞍弓矢俄遷
樞宻副使是嵗卒諡文肅　大都路總管兼大興府尹
齊諾馭吏治民有方以暇日正街衢表里巷國學興工
尤盡其力俄進同僉樞宻事上疏言䝉古軍在山東河
南者往戍甘肅跋涉萬里裝槖鞍馬之資皆其自辦每
行必鬻田産甚則賣妻子戍者未歸代者當𤼵前後相
仍困苦日甚今邊陲無事而虗殫兵力誠為非計請以
近甘肅之兵戍之而山東河南前戍者官為出錢贖其
田産妻子庶使少有瘳也詔從之未幾遷參議中書省
事贊決機務精練明敏凡干禄之人由他途進者一切
不用時論翕然稱焉　何瑋為御史中丞陳當世要務
十條帝嘉納之京師孔子廟成瑋言唐虞三代國都閭
巷莫不有學今孔廟既成宜建國學於其側從之賽音
鄂徳齊巴圗髙等還自貶所復相位瑋言姦黨不可復用宜
選正人以居廟堂帝深然之監察御史郭章劾郎中哈
喇哈遜受贓具服而哈喇哈宻結權要以枉問誣章瑋
率臺臣入奏辨論剴切章遂得釋　詔内外官七十者
並聴致仕獨郭守敬以先朝舊徳朝政多諮之累請謝
事不許自是凡翰林太史官不許致仕著為令
　
　
　
　
　
　
　資治通鑑後編卷一百六十一
