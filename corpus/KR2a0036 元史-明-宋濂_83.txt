
　元史卷八十二
　　明翰林學士亞中大夫知制誥兼修國史宋濓等修
　志第三十二
　　選舉二
　　　銓法上
凡集賽出身元初用左右宿衛為心膂爪牙故四集賽
子孫世為宿衛之長使得自舉其屬諸集賽嵗久被遇
常加顯擢惟長官薦用則有定制至元二十年議久侍
禁闥門第崇髙者初受朝命散官减職事一等否則量
减二等至大四年詔䝉古人降一等色目人降二等漢
人降三等
凡臺憲選用大德元年省議臺官舊無選法俱於民職
選取後互相保選省臺各為一選宜令臺官幕官聽自
選擇惟廉訪司官則省臺共選若臺官於省部選人則
與省官共議之省官於臺憲選人亦與臺官共議之至
元八年定監察御史任滿在職無異政元係七品以下
者例加一等六品以上者陞擢其有不顧權勢彈劾非
違及利國便民者别議陞除或有不稱者斟酌銓注
凡選舉守令至元八年詔以戸口増田野闢詞訟簡盗
賊息賦役均五事備者為上選九年以五事備者為上
選陞一等四事備者减一資三事有成者為中選依常
例遷轉四事不備者添一資五事俱不舉者黜降一等
二十三年詔勸課農桑克勤奉職者以次陞奬其怠於
事者笞罷之二十八年詔路府州縣除達嚕噶齊外長
官並宜選用漢人素有聲望及勲臣故家并儒吏出身
資品相應者佐貳官遴選色目漢人參用庶期於政平
訟理民安盗息而五事備矣
凡進用武官至元十五年詔軍官有功而陞職者舊以
其子弟襲職陣亡者許令承襲若罷去者以有功者代
之十七年詔渡江總把百户有功陞遷者總把依千户
降等承襲百户無遞降職名則從其本等十九年奏擬
萬户千户百户物故視其子孫堪承襲者依例承襲外
都元帥詔討使總管總把視其子孫堪承襲者止令管
其元軍元帥詔討子孫為萬户總管子孫為千户總把
子孫為百户給元佩金銀符病故者降等惟陣亡者本
等承襲二十年詔萬户千户百户分上中下三等定立
條格通行遷轉以三年為滿理算資考陞加品級若年
老病故者令其子弟依例廕叙是年以舊制父子相繼
管領元軍不設䝉古軍官故定立資考三年為滿通行
遷轉後各翼大小軍官俱設䝉古軍官又兼調遣征進
俱已離翼難與民官一體遷轉廕叙合將萬户千户鎮
撫自奏准日為始以三年為滿通行遷轉百户以下不
拘此例凡軍官征戰有功過者驗實跡陞降又定䝉古
鄂囉官大翼萬户下設鄂囉總管府從四品小翼萬户
下設鄂囉官從五品各千户鄂囉亦設鄂囉官受院劄
各千户鄂囉不及一千户者或二百户三百户以遠就
近以小就大合併為千户翼鄂囉官受院劄若干碍投
下難以合併宜再議之又定首領官受勅牒元帥詔討
司經歴知事就充萬户府經歴知事換降勅牒如元翼
該革别與遷除若王令㫖并行省劄付樞宻院劄付經
歴充中下萬户府知事行省諸司劄付充提領案牘并
各翼萬户自設經歴知事一例俱作提控案牘受院劄
又議隨朝各衛千户鎮撫所提控案牘已擬受院劄外
任各户鎮撫所提控案牘合從行省許准受萬户府付
身二十四年詔諸求襲其父兄之職者宜察其人而用
之凡舊臣勲閥及有戰功者其子弟當先任以小職若
果有能則大用之二十五年軍官陣亡者本等承襲病
故者降二等雖陣亡其子弟無能勿用雖病故其子弟
果能不必降等於本等用之大德四年以上都虎賁司
并武衛内萬户千户百户達嚕噶齊亡殁而無奏准承
襲定例似為偏負今後各翼達嚕噶齊亡殁宜察其子
弟有能者用之無能則止五年詔軍官有不赴任者有
患病因事不行者有巳赴任被差委而出公事己辦為
私事稱故不廻者今後宜限以六月越限者以他人代
之期年後以他職授之十一年詔色目鎮撫已殁其子
有能依例用之子幼則取其兄弟之子有能者用之俟
其子長即以其職還之至大二年議各衛翼首領官至
經歴以上不得陞除似與官軍一體其子孫乃不得承
襲今後年踰七十而散官至正從四品者宜正從五品
軍官内任用四年詔軍官有故令其嫡長子繼嫡長子
亡殁令嫡長孫為之嫡長孫亡殁則令嫡長孫之嫡長子
為之若嫡長俱無則以其兄弟之子相應者為之
太禧院天厯元年罷㑹福殊祥二院而立之秩正二品
其所轄諸司則從其擢用
宣徽院皇慶二年省臣奏其所轄倉庫屯田官員半由
都省半由本院用之奉㫖宜俱從省臣用之
中政院至大四年言諸司錢糧選法悉令中書省掌之
可更選人任用移文中書給降宣勅延祐七年院臣啓
皇后位下中政院用人奉懿㫖依樞宻院御史臺等例
行之
直省舍人内則侍相臣之興居外則傳省闥之命令選
宿衛及勲臣子弟為之又擇其高等二人専掌奏事至
元二十五年省臣奏其充是職者俾受宣命大徳八年
擬厯六十月者始令從政
凡禮儀諸職有太常寺檢討至元十三年擬厯一百月
除從八品　有御史臺殿中司知班十五年擬厯九十
月除正八品　有通事舍人二十年議從本司選已入
流品職官為之考滿驗應得資品陞一等遷用未入流
官人員擬充侍儀舍人受中書省劄一考除從九品三
十年議於二品三品官子内選用不限廕叙兩考從七
品遷叙　有侍儀舍人三十年議於四品五品官子内
選用不限廕叙一考從九品大徳三年議有闕宜令侍
儀司於到部正從九品流官内選用仍受省劄三十月
為滿依朝官内陞轉如不敷於應得府州儒學教授内
選用厯一考正九品叙　有禮直管勾大徳三年省選
合用到部人員俱從太常寺舉保非常選除充者任㢠廻
止於本衙門叙用　有郊壇庫藏都監二人至大三年
議受省劄者歴一考之上受部劄者歴兩考之上再歴
本院屬官一任擬於從九品内叙天厯二年擬在朝文
翰衙門於國子生貟内舉充
至元九年部議廵檢流外職任擬三十月為一考任廻
於從九品遷叙二十年議廵檢六十月陞從九品大徳
七年議各處所委廵檢自立格月日為始已歴兩考之
上者循舊例九十月出職不及兩考者須歴一百二十
月方許出職遷轉十年省奏奉㫖腹裏廵檢任回及考
者止於廵檢内注授所歴未及者於錢榖官内定奪通
理廵檢月日各處行省所設廵檢考滿者咨省定奪通
及考滿者行省於錢榖官等職内委用通理月日依舊
陞轉不及一考如係告廕并提控案牘例應轉充者於
雜職内委用考滿各理本等月日依例陞轉
腹裏諸路行用鈔庫至元十九年部擬州縣民官内選
充係八品九品人貟三十月為滿任回驗元資品减一
資歴通理遷叙　庫使受都省劄付任滿從優遷叙
庫副受本路劄付二十月為滿於本處上户内公選交
替　陜西四川西夏中興等路提舉司鈔庫俱係行省
管領合就令依上選擬庫官移文都省給降勅牒劄付
省議除鈔庫副使咨各省選擬外提領省部選注　腹
裏官員二十六年定選充倉庫等官擬於應得資品上
陞一等通理月日陞轉　江南官員若曾腹裏歴仕前
資相應依例陞轉遷去江淮歴仕人員所歴月日一考
之上者除一考准為根脚餘有月日後任通理不及考
者添一資若選充倉庫等官擬於應得資品上例陞一
等任回依上於腹裏陞轉　接連官員選充倉庫等官
應本地面從七品者准算腹裏從七資品歴過一考者
為始理算月日後任通理一考之上餘有月日後任通
理不及考者添一資陞轉　福建兩廣官員選充倉庫
等官應得本地面從七品者准算江南從七資品歴過
一考者為始理算月日一考之上餘有月日後任通理
不及考者添一資陞轉　元係流官任回止於流官内
任用雜職者雜職内遷叙　萬億庫寳鈔總庫八作司
以一年滿代錢物甚多未易交割宜以二年為滿少者
以一年為滿　上都稅務官止依上例遷轉　都省所
轄去處二周嵗為滿者各處都轉運使司官司屬官首
領官　各處都漕運使司官首領官　諸路寳鈔都提
舉司官　腹裏江南隨路平凖行用庫官　印造寳鈔
庫官　鐵冶提舉司官首領官　採金提舉司官首領
官　銀場提舉司官首領官　新舊運糧提舉司官首
領官　都提舉萬億庫八作司寳鈔總庫首領官　一
周嵗為滿者泉府司所轄富藏庫官　廪給司　四賔
庫　薄歛庫官　大都稅課提舉司官首領官　酒課
提舉司官首領官　提舉太倉官首領官　提舉醴源
倉官首領官　大都省倉官　河倉官　通州等處倉
官應受省部劄付管錢榖院務雜職等官　大都平凖
行用庫官　燒鈔四庫官　抄紙坊官　幣源庫官
行省所轄去處二周嵗為滿者各處都轉運使司官司
屬官首領官　各處都漕運使司官首領官　行諸路
寳鈔都提舉司官　腹裏江南隨路平凖行用庫官
甘州寧夏府等處都轉運使司官　市舶提舉司官首
領官　𣙜茶提舉司官首領官　一周嵗為滿者行泉
府司所轄阜通庫官　各處行省收支錢帛諸物庫官
　三十年部議凡内外平凖行用庫官提領從七品大
使從八品副使從九品若流官内選充者任回减一資
陞轉雜職人員止理本等月日　元貞二年部議凡倉
官有闕於到選相應職官并諸衙門有出身令譯史通
事知印宣使奏差兩考之上人内選用依驗難易收糧
多寡陞等任回於應去地方遷叙　通州河西務李二
寺等倉官於應得資品上陞一等任滿交割别無短少
减一資通理　在都并城外倉分收糧五萬石之上倉
官於應得資品上陞一等任滿交割别無短少依例遷
叙　收糧一萬石之上倉官止依應得品級除授任滿
交割别無短少减一資通理　大徳元年省擬大都萬
億四庫富寧庫寳鈔總庫上都萬億庫官止依合得資
品選注湏二周嵗滿日别無短少擬同隨朝例陞一等
　二年省議上都應昌倉官比同萬億庫官例二周嵗
為滿於應得資品上擬陞一等　六年部議在都平凖
行用庫官擬合與外路一體二周嵗為滿元係流官内
選充者任回减一資陞轉　萬億四庫知事例陞一等
提控按牘减資遷轉　和琳實保齊巴勒噶遜孔古烈
倉改立從五品提舉司提舉一員從五品同提舉一員
從六品副提舉一員從七品周嵗為滿於到選人内選
充應得資品上擬陞二等任回遷用所歴月日通理
甘肅二路每處設監支納一員正六品倉使一員從六
品倉副一員正七品二周嵗為滿於到選人内銓注入
倉先陞一等任滿交割别無短少又陞一等　受給庫
提領從九品副使受省劄攢典合干人各設二名　七
年部擬大都路永豐庫提領從七大使從八副使從九
於到選相應人内銓注　江西省英徳路河西務兩處
設立平凖行用庫擬合設官員係從七以下人員依例
銓注　英徳路平凖行用庫提領一員從七大使一員
從八副使一員從九品　河西務行用庫大使一員從
八品副使一員吏部劄　甘肅行省豐備庫提領一員
從七品大使一員正八品於到選迤西資品人内陞等
銓注　大同倉官擬二周嵗交代永盈倉例陞一等其
餘六倉任回擬减一資陞轉　八年部議湖廣行省所
轄散府司吏充倉官依河南行省散府司吏充倉官比
總管府司吏取充者降等定奪　至大二年部呈凡平
凖行用庫設官二員常平倉設官三員於流官内銓注
以二年為滿依例减資　四年部議上都兩倉二周嵗
為滿於應得資品上陞一等歴過月日今後比例通理
皇慶元年部議上都平盈庫二周嵗為滿減一資陞轉
延祐四年部議江浙行省各路見役司吏已及兩考選
充倉官五萬石以上比同考滿出身充典史一考陞吏
目五萬石之下者於典史添一考依例遷叙　湖廣行
省倉官如係路吏及兩考選充倉官一界同考滿出身
充典史一考陞吏目遷叙庫官周嵗准理本等月日考
滿依例陞轉
凡稅務官陞轉至元二十一年省議應叙辦課官分三
等一百錠之上設提領一員使一員五十錠之上設務
使一員五十錠之下設都監一員十錠以下從各路差
人管辦　都監歴三界陞務使一週嵗為滿月日不及
者通理務使歴三界陞提領提領歴三界受省劄錢榖
官再歴三界始於資品錢榖官并雜職任用　各處就
差相副官增及兩酬者聽各處官司再差增及三酬以
上及後界又增者申部定奪　二十九年省判所辦諸
課增虧分數陞降人員增六分陞二等增三分陞一等
其增不及分數比全無增者到選量與從優虧兑一分
降一等　三十年省擬提領二年為滿省部於流官内
銓注一萬錠之上擬從六品五千錠之上擬正七品二
千錠之上擬從七品一千錠之上正八品五百錠之上
從八品大使副使俱周嵗交代大使從行省吏部於解
由合叙相應人内遷調副使從各路於本處係籍近上
户内公選　至大三年詔定立辦課例一百錠之下院
務官分為三等五十錠之上為上等設題領一員受省
劄大使一員受部劄二十錠之上為中等設大使副使
各一員二十錠之下為下等設都監同監各一員俱受
部劄並以一年為滿齊界交代都監同監四界陞副使
又四界陞大使又三界陞提領又三界入資品錢榖官
并雜職内遷用行省差設人員各添兩界陞轉仍自立
界以後為始理算月日並於有陞轉出身人員内定奪
不許濫用白身議得例前部劄提領於大使内銓注都
監同監本等擬注止依歴一十二界至大三年例後剏
入錢榖人員及正從六品七品取廕子孫亦依先例陞
轉不湏添界外其餘雜進之人依今次定例遷用通歴
一十四界依上例陞轉
至元九年部議凡總府續置提控案牘多係入仕年深
似比廵檢例同考滿轉入從九緣從九係銓注廵檢闕
提領案牘吏員文資出職難應捕捉兼從九員多闕少
本等人員不敷銓注凡陞轉資考從九三任陞從八正
九兩任陞從八廵檢提領案牘等考滿轉入從九從九
再歴三考陞從八通理一百二十月陞廵檢依已擬提
領案牘權擬六十月正九再歴兩任通理一百二十月
陞從九較之陞轉資考即比廵檢庶員闕易就都吏目
擬吏目一考轉充都目一考轉充提領案牘考滿依上
轉入流品都吏目應陞無闕止注本等職名驗理陞轉
　二十年部擬提控案牘九十月陞九品　二十五年
部擬各路司吏實歴六十月吏目兩考陞都目歴一考
陞提控案牘兩考陞正九若依路司吏九十月吏目歴
一考與都目餘皆依上陞轉省擬江南提控案牘除各
路司吏比附腹裏路司吏至元二十五年呈准定例遷
除其餘已行直補并自行踏逐歴案牘兩考者再添資
遷除　三十年省准提控案牘補注廵檢陞轉資品不
相爭懸如已歴提控案牘月日者任回止於提控案牘
内遷叙　三十一年省議都目廵檢員闕雖不相就若
不從宜調用似渉壅滯下部先儘到選廵檢餘闕准告
銓注任回各理本等月日　大徳二年省准京城内外
省倉典吏例於大都路州司吏縣典史内勾補二周嵗
轉陞吏目除行省所轄外腹裏下州并雜職等衙門計
設吏目一百餘處其籍記未注者以次銓注俱擬三十
月為滿任回本等内不次銓注　三年部擬提控案牘
都吏目有三周嵗二周嵗一周嵗為滿者俱以三十月
為滿　八年省准和琳兵馬司掌管案牘人等比依下
州合設吏目一員於籍記吏目外發補任回從九品遷
用添一資陞轉　司吏量擬四名從本司選補通吏業
者六十月提控案牘内任用　九年部呈都吏目已於
典史内銓注宜將籍記案牘驗歴仕以遠就近於吏目
闕内參注各理本等月日　十一年江浙省臣言各路
提控案牘改受勅牒不見通例部照江北提控案牘皆
自府州司縣轉充路吏請俸九十月方得吏目一考陞
都目都目一考陞提控案牘兩考正九品通理二百一
十月入流其行省所委者九十月與從九品今議行省
委用例革提控案牘合於散府諸州案牘都吏目并雜
職錢榖官内行省依例銓注通理月日陞轉之後行省
所設提控案牘都吏目合依江北由司縣府州轉充路
吏通理月日考滿方許入流
凡選取宣使奏差至元十九年部擬六部奏差額設數
目每一十名内令各部選取四名九十月與從九品餘
外合設數目俱於到部廵檢提領案牘都吏目内選取
候考滿日驗下項資品銓注省准解由到部闗㑹完備
人員内選取應入吏目選充奏差三考與從九品吏目
一考應入都目人員選充奏差兩考與從九品都目一
考應入提領案牘人員選充奏差一考與從九品廵檢
提領案牘一考選充奏差一考與正九品　二十六年
省准上都留守司兼本路都總管府典吏出身歴九十
月比通政院例合轉補本司宣使考滿依例定奪　二
十九年省議行省行院宣使於正從九品有解由職官
内選取如是不敷於各道宣慰司一考之上奏差本衙
門三考典吏内選取不敷於各道亷訪司三考奏差内
并本衙門三考典吏内選取仍湏色目漢人相參選取
自行踏逐者亦須相應人員考滿例降一等湏歴九十
月方許出職　内外諸衙門宣使以色目漢人相參九
十月為滿自行踏逐者降一等　凡内外諸衙門宣使
通事知印奏差都省宣使有闕於臺院等衙門一考之
上宣使并有解由正從八品職官内選補如係都省直
選人員不拘此例仍湏色目漢人相參選取自行踏逐
者考滿例降一等須歴九十月方許出職　樞宻院宣
使正從九品職官内選取仍須色目漢人相參選用自
行踏逐者亦湏相應人員考滿例降一等湏歴九十月
方許出職　御史臺宣使正從九品職官内選取自行
踏逐者考滿例降一等須歴九十月方許出職　宣政
院宣使選補同　宣慰司奏差於本衙門三考典吏内
選取自行踏逐者考滿降等叙湏色目漢人參用歴九
十月方許出職　山東運使奏差九十月於近下錢榖
官内任用大都運司一體定奪　七年省准鞏昌等處
便宜都總帥府令史人等已擬依各道宣慰司令史人
等一體出身自行踏逐者降等叙有闕於本司三考典
吏内選取　八年部呈各寺監保本處典吏補奏差若
元係請俸典吏巴哩巴人等補充者考滿同自行踏逐
者降等叙　九年擬宣徽院典吏九十月補宣使并所
轄寺監令史　十年省擬中政院宣使於本衙門三考
之上典吏及正從九品職官内選用以色目漢人相參
自行踏逐者降等　十一年省擬燕南廉訪使奏差州
吏内選補考滿於都目内遷用　延祐三年省議各衙
門典吏須歴九十月方許轉補奏差
凡匠官至元九年工部驗各管户數二千户之上至一
百户之上隨路管匠官品級省議除在都總提舉司去
處依准所擬　東平雜造提舉司并隨路織染提舉司
二千户之上提舉正五品同提舉從六品副提舉從七
品一千户之上提舉從五品同提舉正七品副提舉正
八品五百户之上至一千户之下提舉正六品同提舉
從七品副提舉從八品三百户之上大使正七品副使
正八品一百户之上大使從七品副使從八品一百户
之下院長一員同院務例不入流品量給食錢　凡一
百户之下管匠官資品受上司劄付者依已擬充院長
已受宣牌充局使者比附一百户之上局使資品遞降
量作正九資品　二十二年凡選取陞轉匠官資格元
定品給員數提舉司二千户之上者無之一千户之上
提舉從五品同提舉正七品副提舉正八品五百户之
上一千户之下提舉正六品同提舉從七品副提舉從
八品使副三百户之上局使正七品副使正八品一百
户之上局使從七品副使從八品一百户之下院長一
員比同務院例不入流品工部議三百户之上局副從
八一百户之上局副正九遇有闕於一百户之下院長
内選充院長一百二十月陞正九正九兩考陞從八從
八三考正八兩考俱陞從七如正八有闕别無資品相
應人員於己授從八匠官内選注通歴九十月陞從七
從七三考陞正七正七兩考陞從六從六三考正六兩
考俱陞從五為所轄司屬無從六名闕如已歴正七兩
考擬陞加從六散官止於正七匠官内遷轉九十月陞
從五如正六匠官有闕於已授從六散官人員内選注
通歴九十月陞從五從五三考擬陞正五别無正五匠
官名闕陞加正五散官止於從五匠官内遷轉如歴仕
年深至日斟酌定奪至元十二年以前受宣勅省劄人
員依管民官劄擬准已受資品十三年以後受宣勅省
劄人員若有超陞越等者驗實歴俸月定擬合得資品
上例存一等遷用　管匠官遇有闕員去處如無資品
相應之人擬於雜職資品内應到選人内銓用　凡中
原江淮匠官正從五品子從九品匠官内廕叙六品七
品子於院長内叙用以匠官無從九品闕擬正從五品
子應廕者於正九匠官内銓注任回理算從九月日
二十三年詔管匠官其造作有好惡虧少勿令遷轉
二十四年部言管匠衙門首領官宜於本衙門内選委
知㑹造作相應人員區用勿令遷轉合依舊例從本部
於常選内選差相應人員掌管案牘任滿交代遷叙
元貞元年准湖廣行省所擬三千户之上提舉司從五
品提舉從五品同提舉正七品副提舉正八品二千户
之上提舉司正六品提舉正六品同提舉從七品副提
舉從八品一千户之上局使正七品副使正八品五百
户之上局使從七品副使正九品五百户之下院長一
員
凡諸王分地與所受湯沐邑得自舉其人以名聞朝廷
而後授其職至元二年詔以各投下總管府長官不遷
外其所屬州縣長官於本投下分到城邑内遷轉　四
年省劄應給印官員若受宣命及諸王令㫖或投下官
員批劄省府樞宻院制府左右部劄付者驗户給印
五年詔凡投下官必湏用䝉古人員　六年以隨路見
任并各投下剏差達嚕噶齊内多女直契丹漢人除回
回輝和爾奈曼唐古同䝉古例許叙用其餘擬合革罷
曾歴仕者於管民官内叙用　十九年詔各投下長官
宜依例三年一次遷轉　省臣奏江南諸王分地長官
已令如例遷轉其間若有兼管軍鎮守為達嚕噶齊者
一體代之似為不宜合令於投下長官之上署字一同
蒞事　二十年議諸王各投下千户於江南分地已於
長官内委用其州縣長官亦令如之似為相宜　二十
三年諸王駙馬并百官保送人員若曾仕者驗資歴於
州縣内相間用如無歴仕從本投下自用　三十年各
投下州縣長官三年一次給由互相遷轉如無可遷轉
依例給由申呈省部仍牒亷訪司體訪　大徳元年諸
投下達嚕噶齊從七以下者依例類選　十年議各投
下官員非奉省部明文毋得擅自離職　皇慶二年詔
各投下分地城邑長官其常選所用者居衆人之上投
下所委者為添設其常選内路府州及各縣内减一員
　三年以中下縣主簿録事司録掌判錢糧捕盗等事
不宜減去并增置副達嚕噶齊一員　四年凡投下郡
邑令自置達嚕噶齊其為副者罷之　各投下有闕用
人自於其投下内選用不許冐用常選内人
凡壕寨官至元十九年省部議都水監併入本部其壕
寨官比依各部奏差出身大徳二年擬考滿除從九品
凡入粟補官天厯三年河南陜西等處民饑省臣議江
南陜西河南等處富實之家願納粟補官者驗糧數等
第從納粟人運至被災處所隨即出給勘合朱鈔實授
茶鹽流官咨申省部除授凡錢榖官𨽻行省者行省銓
注腹裏省者吏部注擬考滿依例陞轉其願折納價鈔
者並以中統鈔為則江南三省每石四十兩陜西省毎
石八十兩河南并腹裏每石六十兩其實授茶鹽流官
如不願仕而譲封父母者聼　陜西省一千五百石之
上從七品一千石之上正八品五百石之上從八品三
百石之上正九品二百石之上從九品一百石之上上
等錢榖官八十石之上中等錢穀官五十石之上下等
錢榖官三十石之上旌表門閭　河南并腹裏二千石
之上從七品一千五百石之上正八品一千石之上從
八品五百石之上正九品三百石之上從九品二百石
之上上等錢榖官一百五十石之上中等錢榖官一百
石之上下等錢榖官　江南三省一萬石之上正七品
五千石之上從七品三千石之上正八品二千石之上
從八品一千石之上正九品五百石之上從九品三百
石之上上等錢榖官二百五十石之上中等錢榖官二
百石之上下等錢榖官　凡先嘗入粟遥授虛名者今
再入粟則依驗糧數照依資品令實授茶鹽流官
陜西省一千石之上從七品六百六十石之上正八品
三百三十石之上從八品二百石之上正九品一百三
十石之上從九品　河南并腹裏一千三百石之上從
七品一千石之上正八品六百六十石之上從八品三
百三十石之上正九品二百石之上從九品　江南三
省六千六百六十石之上正七品二千三百三十石之
上從七品二千石之上正八品一千三百三十石之上
從八品六百六十石之上正九品三百三十石之上從
九品　先嘗入粟實授茶鹽流官者今再入粟則依驗
糧數加等陞職　險西省七百五十石之上五百石之
上二百五十石之上一百五十石之上一百石之上
河南并腹裏一千石之上七百五十石之上五百石之
上二百五十石之上一百五十石之上　僧道能以自
己衣鉢濟饑民者三百石之上六字師號都省出給二
百石之上四字師號一百石之上二字師號俱禮部出
給　四川省所轄地方富實民户有能入粟赴江陵者
依河南省入粟補官例行之其糧合用之時從長處置
　江浙江西湖廣三省已糶官糧見在價鈔於此差人
赴河南省别與收貯合用之時從長處置
凡獲盗賞官大徳五年詔獲强盗五人與一官捕盗官
及應捕人本境失盗而獲他境盗者聼功過相補獲强
盗過五人捕盗官减一資至十五人陞一等應捕人與
一官不在論賞之列
凡控鶴傘子至元二十二年擬控鶴受省劄保充御前
傘子者除充拱衛都直指揮使司鈴轄官進義副尉
二十八年控鶴提控受勅進義副尉管控鶴百户及一
考擬元除散官從八職事正九於從八内遷注　元貞
元年控鶴提控奉㫖充舒庫爾齊一年受省劄充御前
傘子歴三百三十二月詔於從六品内遷用　大徳六
年控鶴百户部議於廵檢内任用其離役百户人等擬
從八品傘子從七品　延祐三年控鶴百户歴兩考之
上擬於正九品遷用
凡諤徳齊至元二十七年定擬歴三十月至九十月者
並與縣達嚕噶齊進義副尉一百月以上者官敦武校
尉　至大二年令諤徳齊權於州判縣丞内銓注三年
令依舊例九十月除從七下縣達嚕噶齊任回添一資
凡蠻夷官議播州宣撫司保蠻夷軍民副長官係遠方
蠻夷不拘常調之職合准所保其蠻夷地分雖不拘常
調之處而所保之人多有泛濫今後除襲替土官外急
闕久任者依例以相應人舉用不許預報違者罪及所
由官司
　
　
　
　
　
　
　
　元史卷八十二
元史卷八十二考證
選舉志二四年詔軍官有故令其嫡長子繼嫡長子亡
　殁令嫡長孫為之　按原刻脱繼嫡長子四字今據
　通考增
選舉志二大徳元年省擬大都萬億四庫富寜庫寳鈔
　縂庫上都萬億庫官止依合得資品選注　按四庫
　之庫原刻訛年合得之得原刻訛徳今據元典章改
　富寜之寜原刻作億考百官志但有富寜庫而無富
　億庫之名今據改
選舉志二其行省所委者九十月與從九品　按原刻
　無從字今據元典章増
選舉志二三百三十石之上從九品　按元典章續通考
　江南三省三百三十石之上授從九品以上文陜西
　河南兩省相較自當以三百三十石為是原刻作二
　百二十石今據改
