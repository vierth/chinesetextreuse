史記正義卷一百十五
　　　　　　　　　　　　唐　張守節　撰
朝鮮列傳第五十五　　　　史記一百十五
朝鮮(朝仙二音括地志云髙驪都平襄城本/漢樂浪郡王險城又古云朝鮮地也)王滿者故
燕人也自始全燕時嘗畧屬真番朝鮮為置吏築鄣塞
秦滅燕屬遼東外儌漢興為其逺難守復脩遼東故塞
至浿水為界(地理志云浿水出遼東塞外西/南至樂浪縣西入海浿普大反)屬燕燕王
盧綰反入匈奴滿亡命(命謂/教令)聚黨千餘人魋結蠻夷服
而東走出塞渡浿水居秦故空地上下鄣稍役屬真番
朝鮮蠻夷及故燕齊亡命者王之都王險㑹孝恵髙后
時天下初定遼東太守即約滿為外臣保塞外蠻夷無
使盜邊諸蠻夷君長欲入見天子勿得禁止以聞上許
之以故滿得兵威財物侵降其旁小邑真番臨屯皆來
服屬方數千里(括地志云朝鮮髙驪貊東沃沮五國之/地國東西千三百里南北二千里在京)
(師東東至大海四百里北至營州界九百二十/里南至新羅國六百里北至靺羯國千四百里)傳子至
孫右渠(其孫/名也)所誘漢亡人滋多又未嘗入見真番旁衆
國欲上書見天子又擁閼不通元封二年漢使涉何誘
諭右渠終不肯表詔何去至界上臨浿水使御刺殺送
何者朝鮮禆王長(顔師古云長者禆王名也送何至浿/水何因刺殺也按禆王及將士長恐)
(顔非/也)即渡馳入塞(入平州榆/林闗也)遂歸報天子曰殺朝鮮將
上為其名美即不詰拜何為遼東東部都尉(地理志云/遼東郡武)
(次縣東部都/尉所理也)朝鮮怨何發兵襲攻殺何天子募罪人擊
朝鮮其秋遣樓船將軍楊僕從齊浮渤海兵五萬人左
將軍荀彘出遼東討右渠右渠發兵距險左將軍卒正
多率遼東兵先縱敗散多還走坐法斬樓船將軍將齊
兵七千人先至王險右渠城守窺知樓船軍少即出城
擊樓船樓船軍敗散走將軍楊僕失其衆遁山中十餘日
稍求收散卒復聚左將軍擊朝鮮浿水西軍未能破自
前天子為兩將未有利乃使衛山因兵威往諭右渠右
渠見使者頓首謝願降恐兩將詐殺臣今見信節請服
降遣太子入謝獻馬五千匹及饋軍糧人衆萬餘持兵
方渡浿水使者及左將軍疑其為變謂太子已服降宜
命人毋持兵太子亦疑使者左將軍詐殺之遂不渡浿
水復引歸山還報天子天子誅山左將軍破浿水上軍
乃前至城下圍其西北樓船亦往㑹居城南右渠遂堅
守城數月未能下左將軍素侍中幸將燕代卒悍乘勝
軍多驕樓船將齊卒入海固已多敗亡其先與右渠戰
困辱亡卒卒皆恐將心慙其圍右渠常持和節左將軍
急擊之朝鮮大臣乃隂間使人私約降樓船往來言尚
未肯決左將軍數與樓船期戰樓船欲急就其約不㑹
左將軍亦使人求間卻降下朝鮮朝鮮不肯心附樓船
以故兩將不相能左將軍心意樓船前有失軍罪今與
朝鮮私善而又不降疑其有反計未敢發天子曰將率
不能前及使衛山諭降右渠右渠遣太子山使不能剸
決與左將軍計相誤卒沮約今兩將圍城又乖異以故
久不決使濟南太守公孫遂往征之有便宜得以從事
遂至左將軍曰朝鮮當下乆矣不下者有狀言樓船數
期不㑹具以素所意告遂曰今如此不取恐為大害非
獨樓船又且與朝鮮共滅吾軍遂亦以為然而以節召
樓船將軍入左將軍營計事即命左將軍麾下執捕樓
船將軍并其軍以報天子天子誅遂左將軍已并兩軍
即急擊朝鮮朝鮮相路人相韓隂尼谿相參將軍王唊
相與謀曰始欲降樓船樓船今執獨左將軍并將戰益
急恐不能與戰王又不肯降隂唊路人皆亡降漢路人
道死元封三年夏尼谿相參乃使人殺朝鮮王右渠來
降王險城未下故右渠之大臣成已又反復攻吏左將
軍使右渠子長降相路人之子最告諭其民誅成已以
故遂定朝鮮為四郡封參為澅清侯隂為荻苴侯唊為
平州侯長為㡬侯最以父死頗有功為温陽侯左將軍
徴至坐争功相嫉乖計棄市樓船將軍亦坐兵至列口
當待左將軍擅先縱失亡多當誅贖為庶人
太史公曰右渠負固國以絶祀涉何誣功為兵發首樓
船將狹及難離咎悔失番禺乃反見疑荀彘争勞與遂皆
誅兩軍俱辱將率莫侯矣
　
　
　
　
　
　
　
　
　
　
　
　
　
　
　史記正義卷一百十五
