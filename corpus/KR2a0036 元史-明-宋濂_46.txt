
　元史卷四十五
　明翰林學士亞中大夫知制誥兼修國史宋濓等修
　本紀第四十五
　　順帝八
十七年春正月丙子朔日有食之以巴特延古斯為大
司徒辛卯命山東分省團結義兵每州添設判官一員
每縣添設主簿一員専率義兵以事守禦仍命各路達
嚕噶齊提調聴宣慰使司節制丙申監察御史哈喇章
言淮東道㢘訪使楮布哈徇忠盡節宜加褒贈優恤其
家従之二月壬子賊犯七盤藍田命察罕特穆爾以軍
㑹達爾瑪雅爾守陜州潼闗哈喇布哈由潼闗抵陜西
㑹豫王阿喇特納實哩及鼎珠等同進討癸丑太陰犯
五車以征河南許亳太康嵩汝大捷詔赦天下戊辰知
樞宻院事托克托復邳州調客省使蘇爾塔琿等攻黄
河南岸賊大破之壬申劉福通遣其黨毛貴陷膠州僉
樞宻院事托歡死之甲戌倪文俊陷陜州是月李武崔
徳陷商州察罕特穆爾與李思齊以兵自陜虢援陜西
以察罕特穆爾為陜西行省左丞李思齊為四川行省
左丞髙寶為四川行省㕘知政事將兵取中興不克賊
遂破轆轤闗三月乙亥朔義兵萬户賽富鼎阿穆爾丹
叛據泉州庚辰毛貴陷萊州守臣山東宣慰副使沙克
嘉鼐死之壬午大明兵取常州路甲申太陰犯鬼宿壬
辰嵗星犯壘壁陣甲午毛貴陷益都路益王邁努遁自
是山東郡邑皆陷乙未以江淮行樞宻院副使董搏霄
為山東宣慰使丁酉毛貴陷濵州戊戌以中書平章政
事特哩特穆爾為御史大夫烏蘭哈達鄂蘭並為中書
平章政事夏四月丙午監察御史五十九言今京師周
圍雖設二十四營軍卒疲弱素不訓練誠為虚設儻有
不測誠可寒心宜速選擇驍勇精銳衛䕶大駕鎮守京
師實當今奠安根本固堅人心之急務况武備莫重于
兵而養兵莫先于食今朝廷撥降鈔錠措置農具命總
兵官於河南克復州郡且耕且戰甚合寓兵于農之意
為今之計權命總兵官従宜于軍官府選委能撫字軍
民者兼路府州縣之職務要農事有成軍民得所則擾
民之害益除而匱乏之憂亦釋矣帝嘉納之乙夘毛貴
䧟莒州丙辰京師立便民六庫倒易昏鈔辛酉以約約
為甘肅行省左丞相達實巴圖爾加太尉四川行省左
丞相漢中道㢘訪司糾陜西行省左丞蕭嘉努遇賊迯
竄失陷所守郡邑詔正其罪是月車駕時巡上都封江
西行省平章政事和尼齊為營國公大明兵取寧國路
五月乙亥命知樞宻院事布埒齊進兵討山東戊寅平
章政事齊拉衮特穆爾復武安州等三十餘城丙申命
吹斯戩為右丞相太平為左丞相詔天下免民今嵗稅
糧之半詔以永昌宣慰司屬詹事院六月甲辰朔以實
勒們為中書分省右丞守濟寧丙辰監察御史托克托
穆爾言去嵗河南賊窺伺河北惟河南與山東互相䇿
應為害尤大為今之計中書當選能將就台哈布哈達
實巴圖爾阿嚕三處軍馬内擇其精銳以守河北進可
以制河南之侵退可以攻山東之冦庶㡬無虞従之己
未以特哩特穆爾魯達實並為御史大夫庚申大明兵
取江陰州壬申特哩特穆爾糾陜西知行樞宻院事額
森特穆爾遂命罷陜西行樞宻院令額森特穆爾居于
草地癸酉温州路樂清江中龍起颶風作有大光如毬
是月劉福通犯汴梁其軍分三道闗先生破頭潘馮長
舅沙劉二王士誠冦晉冀白不信大刀敖李喜喜趨闗
中毛貴據山東其勢大振秋七月己夘特哩特穆爾奏
續集風憲宏網庚辰大明兵取徽州路癸未太白犯鬼
宿甲申太陰犯斗宿乙酉命右丞相吹斯戩領宣政院
事平章政事藏布知經筵事㕘知政事李稷同知經筵
事叅知政事諤勒哲特穆爾兼太府卿丁亥填星犯鬼
宿戊子以李稷為御史中丞中書省言山東般陽益都
相次而陷濟南日危宜選將練卒信賞必罰為保燕趙
計以衛京師不報己丑鎮守黄河義兵萬户田豐叛陷
濟寧路分省右丞實勒們遁義兵萬户孟本周攻之田
豐敗走本周還守濟寧甲午以御史中丞諤勒哲特穆
爾為中書右丞河南㢘訪使温普為中書叅知政事監
察御史徳埒默色劉傑言疆域日蹙兵律不嚴陜西汴
梁淮潁山東之冠有窺伺燕趙之志宜俯詢大臣共圖
克復預䇿守備不報是月立四方獻言詳定使司秩正
三品歸徳府知府林茂萬户時公權叛以城降于賊歸
徳府及曹州皆陷八月癸夘填星犯鬼宿太白犯軒轅
癸丑劉福通兵陷大名路遂自曹濮陷衞輝路逹實巴
圖爾之子博囉特穆爾與萬户方托克托擊之甲子太
陰犯五車乙丑以陜西行臺御史中丞伯奇鼐爾為陜
西行省平章政事淮南行省㕘知政事余闕為淮南行
省左丞江浙行省叅知政事楊諤勒哲陞左丞方國珍
為江浙行省㕘知政事海道運糧萬户如故丙寅慶陽
府鎮原州大雹是月大駕還自上都薊州大水詔知樞
宻院事努都爾噶討山東大明兵取揚州路平江路張
士誠俾前江南行省御史中丞曼濟哈雅為書請降江
浙左丞相達實特穆爾承制令㕘知政事周伯琦等至
平江撫諭之詔以士誠為太尉士徳為淮南行省平章
政事時士徳已為大明兵所擒九月丙子命同知樞宻
院事夀通以兵討冠州以魯達實為中書省平章政事
兼鳥蘭哈雅指揮使甲午澤州陵川縣陷縣尹張輔死
之戊戌台哈布哈復大名路并所屬郡縣辛丑詔中書
右丞額森布哈御史中丞成遵宣撫彰徳大名廣平東
昌東平曹濮等處奬厲將帥是月命努都爾噶加太尉
總諸軍守禦東昌時田豐據濟濮率衆來冦擊走之倪
文俊謀殺其主徐夀輝不果自漢陽奔黄州夀輝偽將
陳友諒襲殺之友諒遂自稱平章閏九月癸卯有飛星
如盂青色光燭地尾約長丈餘起自王良没于勾陳監
察御史多爾濟等劾知樞宻院使哈巴圖爾失陷所守
郡縣詔正其罪丙午太陰犯斗宿右丞相吹斯戩左丞
相太平並加開府儀同三司平章政事諤勒哲布哈兼
大司農庚申太陰犯井宿乙丑潞州陷丙寅賊攻冀寧
察罕特穆爾以兵擊走之冬十月乙亥熒惑犯氐宿戊
寅設分詹事院甲申太陰掩昴宿戊戌曹州賊入太行
山是月白不信大刀敖李喜喜陷興元遂入鳯翔察罕
特穆爾李思齊屢擊破之其黨走入蜀達實巴圗爾與
知樞密院事達爾瑪實哩以軍討曹州賊官軍敗潰達
爾瑪實哩死之靜江路山崩地陷大水十一月辛丑山
東道宣慰使董摶霄建言請令江淮等處各枝官軍分
布連珠營寨于隘口屯駐守禦宜廣屯田以足軍食従
之汾州桃杏花壬寅賊侵壺闗察罕特穆爾大破之戊
午以河南行省平章政事達蘭為中書平章政事御史
中丞李獻為中書左丞陜西行臺中丞巴延特穆爾樞
宻院副使哈喇諾海司農少卿崔敬侍御史陳敬伯皆
為叅知政事癸亥豫王阿喇特納實哩與陜西行省左
丞相托多陜西行臺御史中丞伯奇鼐爾分道攻討闗
陜己巳以中書㕘知政事巴特瑪實理為右丞十二月
庚午朔熒惑犯天江辛未山東㢘訪使巴延布哈建言
嚴保伍集勇健汰冗官戊寅太白犯嵗星甲申太陰犯
鬼宿丁亥嵗星犯壘壁陣庚寅太白犯壘壁陣癸巳太
陰犯心宿丁酉慶元路象山縣鵝鼻山崩己亥流星如
金星大尾約長三尺餘起自太陰近東而沒化為青白
氣庚子達實巴圖爾卒于軍中是嵗詔天下圑結義兵
路府州縣正官俱兼防禦事詔淮南行知樞宻院事托
克托領兵討淮南詔諭濟寧李秉彞田豐等令出降叙
復元任嘯亂士卒仍給資糧欲還鄉者聴倪文俊陷川
蜀諸郡命偽元帥明玉珍守據之趙均用及彭大之子
早住同據淮安趙僣稱永義王彭僣稱魯淮王義兵千
户余寶殺其知樞宻院事寶通以叛降于毛貴余寶遂
據棣州河南大饑
十八年春正月辛丑填星犯鬼宿乙巳察罕特穆爾李
思齊合兵于鳯翔丙午太陰犯昴宿陳友諒陷安慶路
守將余闕死之庚戌大明兵取婺源州甲子以布埒齊
知樞宻院事乙丑大風起自西北益都土門萬嵗碑仆
而碎丙寅田豐陷東平路丁夘布哷齊與毛貴戰于好
石橋敗績走濟南是月詔達實巴圖爾子愽囉特穆爾
為河南行省平章政事總領其父元管軍馬詔察罕特
穆爾屯陜西李思齊屯鳯翔二月己巳朔議圑結西山
寨大小十一處以為保障命中書右丞達實特穆爾左
丞烏克遜良禎等總行提調設萬夫長千夫長百夫長
編立牌甲分守要害互相䇿應毛貴陷清滄州遂據長
蘆鎮中書省臣奏以陜西軍旅事劇務殷去京師道逺
供費艱難請就陜西印造寶鈔為便遂分户部寶鈔庫
等官置局印造仍命諸路撥降鈔本畀平準行用庫倒
易昏幣布于民間癸酉毛貴陷濟南路守將阿達戰死
毛貴立賔興院選用故官以姫宗周等分守諸路又于
萊州立三百六十屯田每屯相去三十里造大車百輛
以挽糧儲官民田十分收二冬則陸運夏則水運乙亥
填星犯鬼宿辛巳詔以台哈布哈為中書右丞相總兵
山東壬午田豐復陷濟寧路甲申輝州陷丙戌努都爾
噶聞田豐逼近東昌棄城走丁亥察罕特穆爾調兵復
涇州平凉保鞏昌戊子田豐陷東昌路庚寅王士誠自
益都犯懐慶路周全擊敗之辛卯以安圖為中書㕘知
政事丁酉興元路陷三月己亥朔日色如血加右丞相
吹斯戩太保庚子毛貴陷般陽路辛丑大同路夜黑氣
蔽西方有聲如雷少頃東北方有雲如火交射中天遍
地俱見火空中有兵戈之聲癸夘王士誠䧟晉寧路總
管杜賽音布哈死之甲辰察罕特穆爾遣賽音齊等復
晉寧路己酉劉福通遣兵犯衞輝愽囉特穆爾擊走之
庚戌毛貴䧟薊州詔徴四方兵入衛乙卯毛貴陷漷州
至棗林樞宻副使達國􁦵戰死遂畧栁林同知樞宻院
事劉哈喇布哈以兵撃敗之貴走據濟南丙辰大明兵
取建徳路以周全為湖廣行省㕘知政事統鄂囉等軍
移鎮嵩州白龍寨冀寧路陷丁巳田豐陷益都路辛酉
大同諸縣陷察罕特穆爾遣闗保等往擊之是時賊分
二道犯晉冀一出沁州一侵絳州乙丑以婁章為太子
少保夏四月甲戌陳友諒陷龍興路省臣道通和尼齊
棄城遁壬午田豐陷廣平路大掠退保東昌詔元帥方
托克托以兵復廣平癸未以諸處㨗音屢至詔頒軍民
事宜十一條庚寅以翰林學士承㫖曼濟為嶺北行省
平章政事辛卯太白犯鬼宿甲午陳友諒遣王奉國陷
瑞州路是月車駕時巡上都察罕特穆爾李思齊㑹宣
慰張良弼郎中郭擇善宣慰同知拜特穆爾平章政事
鼎珠總帥汪長生努各以所部兵討李喜喜于鞏昌李
喜喜敗入蜀察罕特穆爾駐清湫李思齊駐斜坡張良
弼駐秦州郭擇善駐崇信拜特穆爾等駐通渭鼎珠駐
臨洮各自除路府州縣官徴納軍需李思齊張良弼又
同襲殺拜特穆爾分總其兵五月戊戌朔察罕特穆爾
遣董克昌等以兵復冀寧以方國珍為江浙行省左丞
兼海道運糧萬户詔察罕特穆爾還兵鎮冀寧李思齊
殺同僉樞宻院事郭擇善庚子賊兵踰太行察罕特穆
爾部將闗保擊敗之以察罕特穆爾為陜西行省右丞
兼陜西行臺侍御史同知河南行樞宻院事劉福通攻
汴梁壬寅太白犯填星汴梁守將珠展棄城遁福通等
遂入城乃自安豐迎其偽主居之以為都陳友諒遣康
泰趙琮鄧克明等以兵冦邵武路甲辰命太尉昂吉爾
為甘肅行省左丞相乙巳闗保與賊戰於髙平大敗之
庚戌陳友諒陷吉安路壬子太陰犯斗宿癸丑監察御
史七十等劾太保中書右丞相台哈布哈乙卯詔削台
哈布哈官爵安置益州時台哈布哈總兵山東以知行
樞宻院烏蘭哈達代之並命其節制河北諸軍河南行
省平章政事周全節制河南諸軍辛酉陳友諒兵陷撫
州路甲子監察御史七十楊齊布哈等劾中書㕘知政
事楊珠布哈是月遼州蝗山東地震天雨白毛察罕特
穆爾自擢劉尚贊冀寧路總管六月戊辰朔台哈布哈
伏誅察罕特穆爾調浩爾齊闗保同守潞州拜察罕特
穆爾陜西行省平章政事便宜行事庚辰闗先生破頭
潘等陷遼州浩爾齊以兵擊走之闗先生等遂陷冀寧
路乙酉命左丞相太平督諸軍守禦京城便宜行事是
月汾州大疫秋七月丁酉朔周全據懐慶路以判附于
劉福通時察罕特穆爾駐軍洛陽遣拜特穆爾以兵守
盌子城周全來戰拜特穆爾為其所殺周全遂盡驅懐
慶民渡河入汴梁丁未太陰犯斗宿布埒齊以兵復般
陽路已而復陷戊申太白晝見癸丑有賊兵犯京城刑
部郎中布哈守西門夜開門擊退之己未劉福通遣周
全引兵攻洛陽守將登城以大義責全全愧謝退兵劉
福通殺之丙寅以旺布哈托克托特穆爾為中書平章
政事是月京師大水蝗民大饑八月丁卯朔江浙行省
平章政事薩木丹巴勒遁于福建先是薩木丹巴勒討
饒州貪財玩冦乆而無功遂妄稱遷職福建行省至福
建為亷訪僉事巴喇穆特穆爾所劾拘之興化路壬申
太陰掩心宿庚辰陳友諒兵陷建昌路辛巳義兵萬户
王信以滕州叛降于毛貴甲申太陰掩昴宿庚寅以魯
達實為御史大夫詔作新風紀九月丁酉朔詔授實保
特穆爾同知河東宣慰司事其妻拉拜哈屯雲中郡夫
人子觀音努贈同知大同路事仍表其門閭初特穆爾
為趙王位下同知齊哩克昆總管府事其妻嘗保育趙
王及是部落默呼叛欲殺王實保特穆爾與妻謀以子
觀音努服王衣冠居王宫夜半夫妻衛趙王微服遁賊
至遂殺觀音努趙王得免事聞故旌其忠焉褒封唐贈
諌議大夫劉蕡為文節昌平侯闗先生攻保定路不克
遂陷完州掠大同興和塞外諸郡中書左丞張冲請立
圑練安撫勸農使司二道一奉元延安等處一鞏昌等
處從之壬寅詔命中書㕘知政事布延布哈治書侍御
史李國鳯經畧江南癸卯詔以福建行中書省平章政
事慶通為江南行臺御史大夫丙午賊兵攻大同路壬
戌平定州陷乙丑陳友諒陷贛州路江西行省㕘知政
事沁布阿咱爾及總管噶海濟死之冬十月丙寅朔詔
豫王阿喇特納實哩徙居白海尋遷六盤壬申大明兵
取蘭溪州己夘太陰犯昴宿壬午監察御史揚齊布哈
劾右丞相吹斯戩罪狀詔収其印綬乙酉監察御史達
爾瑪實哩王彝等復劾之請正其罪不聴壬辰太同路
陷達嚕噶齊諤勒哲特穆爾棄城遁十一月乙未朔以
布哈特穆爾為福建行省平章政事癸卯陳友諒陷汀
州路丙午太陰犯昴宿太白犯房宿丁未田豐陷順徳
路先是樞宻院判官劉起祖守順徳糧絶劫民財掠牛
馬民强壯者令充軍弱者殺而食之至是城陷起祖遂
盡驅其民走于廣平辛酉太陰掩心宿十二月乙丑朔
日有食之癸酉闗先生破頭潘等陷上都焚宫闕留七
日轉畧往遼陽遂至髙麗戊寅太白經天庚辰察罕特
穆爾遣樞宻院判官索珠進兵于遼陽癸未太白經天
甲申大明兵取婺州路達嚕噶齊僧珠浙東㢘訪使楊
惠死之戊子太陰犯房宿
十九年春正月甲申午朔陳友諒兵陷信州路守臣江
東亷訪副使巴延布哈徳濟力戰死之大明兵取諸暨州
辛丑太陰犯昴宿乙巳以多爾濟巴勒為中書平章政
事丙午遼陽行省陷懿州路總管吕震死之贈震河南
行省左丞封東平郡公察罕特穆爾遣樞宻院判官陳
秉直班布爾實將兵二萬守冀寧癸丑流星如酒盃大
有聲如雷二月辛巳樞宻副使多爾濟以賊犯順寧命
張立將精銳由紫荆闗出討雅勒呼由北口迎敵甲申
叛將梁炳攻辰州守將和尚擊敗之以和尚為湖廣行
省㕘知政事賊由飛狐靈丘犯蔚州庚寅御史臺臣言
先是召募義兵費用銀鈔一百四十萬錠多近侍權倖
冒名闗支率為虚數乞令軍士凡已領官錢者立限出
征詔従之已而復止不行是月詔博囉特穆爾移兵鎮
大同以為京師捍蓛置大都督兵農司仍置分司十道
専督屯種以博囉特穆爾領之所在侵奪民田不勝其
擾台哈布哈潰散兵數萬抄掠山西察罕特穆爾遣陳
秉直分兵駐榆次招撫之其首領悉送河南屯種三月
癸巳朔陳友諒遣兵由信州畧衢州復遣兵陷襄陽路
辛丑京城北兵司馬指揮周哈喇岱與林智和等謀叛
事覺伏誅庚戌太陰犯房宿壬戌詔定科舉流寓人名
額䝉古色目南人各十五名漢人二十名夏四月癸亥
朔汾水暴漲賊陷金復等州司徒知樞宻院事佛嘉努
調兵平之甲子毛貴為趙君用所殺帝以天下多故郤
天夀節朝賀詔羣臣曰朕方今宜敬天地法祖宗以自
修省朕初度之日羣臣毋賀庚午左丞相太平暨文武
百宫奏曰天夀節朝賀乃臣子報本實合禮典今謙讓
不受固陛下盛徳然今軍旅征進君臣名分正宜舉行
不允壬申皇太子復率羣臣上奏曰朝賀祝夀是祖宗
以來舊行典故今不行有乖於禮帝曰今盜賊未息萬
姓荼毒正朕恐懼修省敬天之時奈何受賀以自樂乙
亥御史大夫特哩達穆爾復奏曰天夀朝賀之禮盖出
臣子之誠伏望陛下曲徇所請若朝賀之後内庭燕集
特賜除免亦古者人君減膳之意仍乞宣示中書使内
外知聖天子憂勤惕厲至于如此帝曰為朕缺于修省
以致萬姓塗炭今復朝賀燕集是重朕之不徳當候天
下安寧行之未晩卿等其無復言卒不聴己丑賊陷寧
夏路遂畧靈武等處五月壬辰朔以陜西行臺御史大
夫諤勒哲特穆爾為陜西行省左丞相便宜行事丙申
熒惑犯鬼宿丁酉皇太子奏請巡北邉以綏軍民御史
臺臣上疏固留詔従之壬寅察罕特穆爾請今嵗八月
鄉試河南舉人及避兵儒士不拘籍貫依河南省元定
額數就陜州置貢院應試詔従之丙午太陰犯天江丁
未太陰犯斗宿是月察罕特穆爾大發秦晉諸軍討汴
梁圍其城山東河東河南闗中等處蝗飛蔽天人馬不
能行所落溝塹盡平民大饑六月辛巳以宣徽使雅克
科爾為御史大夫秋七月壬辰朔出吹斯戩為遼陽行
省左丞相便宜行事丁酉太白犯上將庚子詔以察罕
諾爾宣慰司之地屬資政院有司毋得差占察汗諾爾
之地在世祖時𨽻孟古岱太子四千户今従皇后竒氏
請故以屬之資政院甲辰太白犯右執法戊申命國王
囊嘉特中書平章政事佛嘉努額森布哈知樞宻院事
赫嚕等統領特默齊軍進征遼陽己酉太白犯左執法
丙辰趙君用既殺毛貴其黨續繼祖自遼陽入益都殺
君用遂與其所部自相讐敵是月霸州及介休縣靈石
縣蝗八月辛酉朔倪文俊餘黨陷歸州戊寅察罕特穆
爾督諸將閻思孝李克彝浩爾齊賽音齊達呼托音布
哈吕文鄂勒哲賀宗哲孫翥等攻破汴梁城劉福通奉
其偽主遁據安豐己卯蝗自河北飛渡汴梁食田禾一
空詔以察罕特穆爾為河南行省平章政事兼同知河
南行樞宻院事陜西行臺御史中丞依前便宜行事仍
賜御衣七寶腰帶以旌其功是月大同路蝗襄垣縣螟
蝝九月癸巳以中書平章政事特哩達穆爾為陜西行
省左丞相便宜行事乙巳以湖南北浙東西四道㢘訪
司所治之地皆陷詔任其所便之地置司丙午夜白虹
貫天丁未禁軍人不得私殺牛馬甲寅太白犯天江是
月大明兵取衢州路詔遣兵部尚書巴延特穆爾户部
尚書曹履亨以御酒龍衣賜張士誠徴海運糧冬十月
庚申朔詔京師十一門皆築甕城造弔橋以方國珍為
江浙行省平章政事壬申太白犯斗宿辛巳流星大如
桃十一月癸夘大明兵取處州路戊申陳友諒兵陷杉
闗十二月戊辰太白犯壘壁陣是月知樞宻院事烏蘭
哈達領台哈布哈軍時所部方托克托與弟拜特穆爾
保遼州鳥蘭哈達同唐琰髙托音等屯孟州與察罕特
穆爾部將班布爾實等交兵已而鳥蘭哈達獨引達勒
達軍還京方托克托等乃従博囉特穆爾皇大子憾太
平忤已以中書左丞成遵㕘知政事趙中皆太平所用
使監察御史誣遵中以贓罪杖殺之是嵗以後因上都
宫闕盡廢大駕不復時巡陳友諒以江州為都迎偽主
徐夀輝居之自稱漢王
二十年春正月己丑朔察罕特穆爾請以鞏縣改立軍
州萬户府招民屯種従之御史大夫魯達實御史中丞
耀珠奏今後各處従宜行事官員毋得陰挾私讐明為
舉索輒將風憲官吏擅自遷除侵擾行事沮壊臺網従
之己亥太陰犯并宿癸卯大寧路陷壬子以危素為㕘
知政事乙夘㑹試舉人知貢舉平章政事巴特瑪實哩
同知貢舉翰林學士承㫖李好文禮部尚書許従宗考
試官國子祭酒張翥同考官太常博士傅亨等奏舊例
各處鄉試舉人三年一次取三百名㑹試取一百名今
嵗鄉試所取比前數少止有八十八名㑹試三分内取
一分合取三十名而于三十名外添取五名為宜従之
丙辰五色雲見移時二月戊午朔左丞相太平罷為太
保留守上都三月戊子朔田豐陷保定路彗星見東方
甲午廷試進士三十五人賜邁珠魏元禮進士及第餘
出身有差乙巳冀寧路陷壬子以吹斯戩為中書右丞
相夏四月庚申命大司農司都事樂元臣招諭田豐至
其軍為豐所害丁卯太陰犯明堂辛未僉行樞宻院事
張居敬復興中州癸酉太陰犯東咸五月丁亥朔日有
食之雨雹陳友諒殺其偽主徐夀輝于太平路遂稱帝
號大漢改元大義己而回駐于江州乙未陳友諒遣羅
忠顯陷辰州己亥以班珠爾瑪克為中書平章政事壬
寅太陰犯建星是月張士誠海運糧十一萬石至京閏
月己未以太尉雅克特穆爾知經筵事以甘肅行省左
丞相昂吉爾為太尉乙亥流星大如桃六月己丑命博
囉特穆爾部將方托克托守禦嵐興保徳州等處詔今
後察罕特穆爾與博囉特穆爾部將母互越境侵犯所
守信地因而讐殺方托克托不得出嵐興州境界察罕
特穆爾亦不得侵其地癸巳太白犯井宿戊戌太陰犯
建星是月大明兵取信州路秋七月辛酉命遼陽行省㕘
知政事張居敬討義州賊博囉特穆爾敗賊王士誠于
臺州乙丑太隂犯井宿乙亥詔博囉特穆爾總領達勒達
漢兒軍馬為總兵官便宜行事八月戊子命博囉特穆
爾守石嶺闗以北察罕特穆爾守石嶺闗以南辛卯太
陰犯天江壬辰加封福建鎮閩王為護國英仁武烈忠
正福徳鎮閩尊王乙未永平路陷壬寅填星犯太微甲
辰太陰犯井宿詔諸處所在權攝官員専務漁獵百姓
今後非朝廷允許不得之任庚戌詔江浙行省左丞相
達實特穆爾加太尉兼知江浙行樞宻院事提調行宣
政院事便宜行事九月乙卯朔詔遣㕘知政事額森布
哈往諭博囉特穆爾察罕特穆爾命講和時博囉特穆
爾調兵自石嶺闗直抵兾寧圍其城三日復退屯交城
察罕特穆爾調㕘政閻奉先引兵與戰已而各于石嶺
闗南北守禦壬戌賊陷孟州又陷趙州攻真定路癸未
賊復犯上都右丞孟克特穆爾引兵擊之敗績冬十月
甲申朔甘露降于國子監大成殿前柏木以張良弼為
湖廣行省㕘知政事討南陽襄樊詔博囉特穆爾守冀
寧博囉特穆爾遣巴拜殷興祖髙托音倍道趨冀寧守
者不納丙戌命塔爾布斯為太尉守衛大鄂爾多斯戊
子熒惑犯井宿己亥察罕特穆爾遣陳秉直索珠等以
兵攻博囉特穆爾之軍于冀寧與博囉特穆爾部將圖
魯卜戰敗之時帝有㫖以冀寧畀博囉特穆爾察罕特
穆爾以為用兵數年惟藉冀晉以給其軍而致盛强苟
奉㫖與之則彼得以足其兵食乃託言用師汴梁尋渡
河就屯澤潞拒之調延安軍交戰于東勝州等處再遣
班布爾實以兵援之班布爾實謂彼軍奉㫖而來我何
敢抗王命察罕特穆爾怒殺之十一月甲寅朔黄河清
凡三日博囉特穆爾以兵侵汾州察罕特穆爾拒之癸
酉賊犯易州十二月丙戌詔太廟影堂祭祀乃子孫報
本重事近兵興嵗歉品物不能豐備累朝四祭減為春
秋二祭今宜復四祭後竟不行辛夘廣平路陷是嵗陽
翟王阿勒呼本特穆爾擁兵數十萬屯于穆爾古楚之
地將犯京畿使來言曰祖宗以天下付汝汝已失其太
半若以國壐付我我當自為之帝遣報之曰天命有在
汝欲為則為之命樞密院事圖沁特穆爾等將兵擊之
不克軍士皆潰圖沁特穆爾走上都
　
　元史卷四十五
元史卷四十五考證
至正十七年三月乙亥朔夏四月甲戌二十年正月丙
　辰八月壬寅　據元史類編乙亥下増朔字甲申改
　甲戌丙寅改丙辰據天文志壬辰改壬寅
十七年夏四月辛酉達實巴圖爾加太尉　本𫝊作三
　月又是年十月白不信等䧟興元明史韓林兒𫝊作
　是年秋十九年春正月陳友諒䧟信州守臣巴延布
　哈徳濟力戰死本𫝊作是年六月
十二月庚子達實巴圖爾卒於軍中　按是月庚午朔
　不應有庚子日而本𫝊亦書其卒為十二月庚子或
　紀於朔有誤
十八年三月毛貴據濟南　按續通鑑載濟南䧟宣慰
　使董搏霄死節事為最烈紀未特書
六月戊辰朔　按天文志是日日有食之紀失載
