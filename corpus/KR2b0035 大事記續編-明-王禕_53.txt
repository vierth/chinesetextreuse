
　大事記續編卷五十二　　　明　王禕　撰
唐髙宗皇帝永徽四年春二月甲申駙馬都尉房遺愛
薛萬徹柴令武髙陽巴陵公主謀反伏誅殺司徒荆王
元景吳王恪流宇文節太常卿江夏王道宗於嶺表廢恪
母弟蜀王愔為庶人(以新紀朱/熹綱目修)
　解題曰胡寅曰唐起晉陽裴劉之謀太宗承統房杜
　之䇿也是其富貴安榮當與有唐相終始而禍敗之
　及或在其身或在其子孫何也裴寂以孤貧為歎文
　靜在縲絏之中賛唐公父子起事非有拯亂救時之
　畧亦欲自免因圖富貴而已房杜固非裴劉所敢班
　然太白經天之際密進籌畫使太宗手剪兄弟并殺
　其子此不但陳平之隂謀而已其宗嗣不延冝哉故
　四族既殞而唐之子孫亦幾殱於武氏善惡之積各
　以其類詎不信夫無忌因遺愛之獄濫及吳王遂良
　所冝救止也既不能然復以素不相協而斥道宗其
　不能保終而来讒口有以哉事見通鑑
己亥李勣為司空(以新舊/紀修)秋八月己亥隕石十八於馮
翊有聲如雷(以舊/紀修)
　解題曰髙宗問此何祥也朕欲悔徃修来以自戒若
　何志寧對曰春秋隕石於宋五内史過曰是隂陽之
　事非吉凶所生物固有自然非一繫人事雖然陛下
　無灾而戒不害為福也唐仲友曰唐人大抵不謹天
　戒故言災異多操適然之説志寜之論即姚崇之言也
　以姚崇之說告明皇猶不可而况以志寧之說告髙
　宗乎志寧不諌武后之事已兆於此
九月壬戌北平定公張行成薨甲戌褚遂良為右僕射
(以新舊紀/通鑑修)冬十月庚子帝幸温湯乙巳還宮(以新舊/紀修)十
一月癸丑兵部尚書崔敦禮為侍中丁巳柳奭為中書
令(以新/紀修)十二月庚子蓚憲公髙季輔薨(以通/鑑修)以太宗才
人武氏為昭儀(以新舊大紀/傳通鑑修)
唐髙宗皇帝永徽五年春三月戊午帝幸萬年宫次鳳泉
湯(以新舊/紀修)
　解題曰鳳泉湯在鳳翔府郿縣
武昭儀欲追贈其父士彠庚申加贈武德功臣等(以通/鑑修)
夏閏四月丁丑大雨漂溺麟游縣民及衛士三千餘人(以/舊)
(紀/修)六月癸亥柳奭罷(新/紀)丙寅河北大水(新/紀)秋九月丁酉
帝還宫(以通/鑑修)冬十月癸卯築京師外郭三十日罷(以新舊/紀修)
　解題曰按唐六典宋敏求河南志京城(東西十八里/一百一十五)
　(歩南北十五里一百七/十五步亦曰外郭城)南三門中明德左啟夏右安
　化東三門中春明北通化南延興西三門中金光北
　開逺南延平皇城在京城之中(東西五里一百一十/五步南北三里一百)
　(四十步今/謂之子城)南三門中朱雀左安上右含元東二門北
　延喜南景風西二門北安福南順義宫城在皇城之
　北北抵苑(東西四里南北二/里二百七十步)南三門中承天東長樂
　西永安太極宫南六門南承天承天門東長樂次東
　廣運北重明次東永春承天門西永安大明宫在禁
　苑之東南接鳳城之東北隅南五門正南丹鳳東望
　仙次延政西建福次興安紫宸殿東太和門西日營
　門北𤣥武門當皇城朱雀門有南北大街萬年領街
　東五十四坊及東市長安領街西五十四坊及西市
是嵗大稔(以通/鑑修)帝幸長孫無忌第官其三子議立武昭
儀為后無忌不可(以吕祖謙/標目修)
唐髙宗皇帝永徽六年春正月壬申朔帝謁昭陵甲戌
還宫(以通/鑑修)庚寅立子二人為王(以本/紀修)二月乙丑營州都
督程名振等伐髙麗(以新/紀修)夏五月癸未遣屯衛大将軍
程知節等為行軍大總管伐賀魯(以新舊/紀修)壬辰韓瑗為
侍中来濟為中書令秋七月乙酉崔敦禮為中書令(以/新)
(紀/修)中書舎人李義府請廢皇后立武昭儀遷中書侍郎
參知政事(以新/紀修)八月初置員外同正員(以通/鑑修)
　解題曰按通典以蔣孝璋為尚藥奉御員外特置仍
　同正員自是員外官復有同正員者(同正員者唯不/給職由其禄奉)
　(賜㑹與正官同單言員外/者則禄奉減正員之半)
九月戊辰以許敬宗為禮部尚書(以通/鑑修)
　解題曰唐仲友曰太宗好兵之禍天道好還故以武
　后斵喪唐室而敬宗義府為之羽翼殆有不可得而
　去者豈人力哉
帝欲立武昭儀褚遂良韓瑗来濟争之李勣曰陛下家
事何必問外人庚午貶遂良為潭州都督冬十月己酉
廢皇后為庶人乙卯立武氏為皇后(以新紀及通/鑑舉要厯修)
　解題曰語曰涓涓不止将成江河兩葉不去将用斧
　柯遂良當武氏入為昭儀之時既不能引禮廷靜以絶
　其萌及掖庭怙寵之際又不能陳義力諌以决其去
　至於惡熖既成且将奪嫡然後言其託體先帝雖叩
　頭流血無及矣事見通鑑(按舊史紀新史傳髙宗雖/特置宸妃欲以處武氏然)
　(未嘗居其位也新紀書宸妃武氏為皇后誤也髙宗/欲立武氏李世勣曰此陛下家事何須問外人髙宗)
　(之意遂定而武氏之禍至於夷唐社稷豈非一言而/喪邦乎及武氏既篡承嗣三思求為太子而狄仁傑)
　(争之甚力后曰此朕家事卿無預知是無異於世勣/之言也仁傑則曰王者以四海為家四海之内孰非)
　(臣妾何者不為陛下家事君為元首臣為股肱義同/一體况臣備位宰相豈不與知此言既𤼵廬陵王遂)
　(還而唐室復歸於李氏豈非一言而興/邦乎興喪之言特在反覆手之間耳)
是冬皇后殺王庶人(新紀/)
唐髙宗皇帝顯慶元年春正月辛未廢皇太子忠為梁
王立子代王𢎞為皇太子(以吕祖謙/標目修)壬申改元(以新舊/紀修)
　解題曰宋庠紀年通譜立太子故改元孫甫曰人君
　即位之年謂之元年漢文惑方士之言始亂古制孝
　武因事别立年號厯代因之唐武德貞觀雖為年號
　亦終其身髙宗不奉祖宗之法而改元何也
二月辛未贈武士彠司徒周國公(以吕祖謙/標目修)三月户部
侍郎杜正倫為黄門侍郎同三品(以新舊/紀修)夏六月辛亥
以髙祖配圓丘太宗配明堂(以通/鑑修)秋七月癸未崔敦禮
為太子少師同三品八月丙申薨(以新紀/通鑑修)辛丑程知節
敗賀魯所部於榆慕谷(以新/紀修)侍御史王義方劾李義府
貶為莱州司戶(以通鑑舉/要厯修)九月程知節敗賀魯於怛篤
城(以新/紀修)
唐髙宗皇帝顯慶二年春閏正月壬寅帝幸洛陽(以新/舊紀)
(修/)庚戌遣屯衛将軍蘇定方等為行軍總管伐賀魯(以/新)
(紀/修)二月封子顯為周王(以新/紀修)三月癸丑褚遂良徙桂州
都督(以通/鑑修)李義府兼中書令(以新舊/紀修)夏五月丙申帝幸
明德宮庚子始隔日視事(以新舊/紀修)秋七月丁亥朔帝還
洛陽(以通/鑑修)八月許敬宗誣韓瑗来濟與褚遂良謀反并
柳奭皆貶逺州刺史(以稽古/録修)詔廢六天之祀合方丘神
州為一祭(朱熹/綱目)辛未許敬宗為侍中九月庚寅兼度支
尚書杜正倫兼中書令(以新舊/紀修)冬十一月戊戌帝如許
州(以新/紀修)十二月乙卯帝還洛陽(以通/鑑修)丁巳蘇定方敗賀
魯於金牙山執之分西突厥地為兩可汗(以吕祖謙/標目修)丁
卯以洛陽為東都(新紀/)
　解題曰按新史地理志注皇城長千八百一十七步
　廣千三百七十八步周四千九百三十步其崇三丈
　七尺曰太㣲城宫城在皇城北長千六百二十步廣
　八百有五步周四千九百二十一步其崇四丈八尺
　曰紫微城武后號太初宫都城前直伊闕後據邙山
　左瀍右澗洛水貫其中東五千六百一十步南北五
　千四百七十步西連苑北自東城而東二千五百四
　十步周二萬二千五十步其崇丈有八尺武后號曰
　金城
禁僧尼受父母及尊者拜(以通/鑑修)吏部侍郎劉祥道以每
年入流過一千四百請年别入流者五百人不報(以吕/祖謙)
(標目/修)
　解題曰按通典新史列傳祥道父林甫知選事既世
　職乃釐補敝闕上疏一曰今選司取士入流嵗千四
　百多也雜色入流未始銓汰濫也(通典雜色解文三/衛内外行署内外)
　(蕃官親事帳内品子在掌伎術直司書手兵部品子/兵部散官勲官記室及功曹參軍撿挍官屯副驛長)
　(挍尉/牧監)經生時務等比雜色人三分不居其一其雜色
　應入流人切責有司試判為四等第一等付吏部第
　二等付兵部第三等付主爵第四等付司􁆇則官不
　雜矣二曰内外官一品至九品萬三千六百四十五
　員不過三十年畧盡若年别入流者五百人(入流嵗/千四百)
　(所減幾三/分之二)足充所須之數今入流嵗千四百其倍兩
　之又停選常六七千人復年别新加望請釐革(蘇冕/曰今)
　(河西隴右虜盗其境河北河南問不上計員數比天/寳二分減一入流比天寳三分加一須造格阻進士)
　(子一年守官十年待選欲吏有善稱不可/得也若比祥道所述豈不十倍更弊乎)三曰入流
　以三分論二分取明經進士一分取雜色人四曰庠
　序五曰唐有天下未嘗舉秀才請加捜訪六曰請四
　考進階八考聽選以減迎新送故之弊七曰三省都
　事主事主書皆取流外有刀筆雖欲用士流率以儔
　類為恥冝稍革之杜正倫亦言入流者衆詔與祥道
　參議而執政憚改作又以勲戚子進取無他門遂格
　(通典舊史傳魏𤣥同為吏部侍郎垂拱中疏曰周穆/王以伯冏為太僕正命曰慎簡乃僚王命其大者而)
　(自擇小者漢諸侯得自置吏其傳相大官則漢為置/之州郡掾吏督郵從事悉任之於牧守爰自魏晉始)
　(歸吏部相襲迄今用刀筆以量下按簿書以察行至/乃為人擇官為身擇利顧親疎而下筆看勢要而措)
　(情使百行九能折之於一面具僚庶品專斷於有司/不亦難矣今諸色入流嵗以千計羣司列位無復新)
　(加官有常員人無定限選集之始霧集雲屯擢叙於/終十不收一貴戚子弟例早求官𢎞文崇賢千牛輦)
　(脚之類課試既淺藝能亦薄少仕則廢學輕試則無/才又勲官三衛流外之屬不待州縣之舉直取書判)
　(恐非先徳後言之義也葉適曰後學但稱陸贄而未/知𤣥同之論比贄尤精確新史刪其文故觀者莫辨)
唐髙宗皇帝顯慶三年春正月戊子頒新禮(以舊/紀修)二月
甲戌帝還京師(以新/紀修)夏五月癸未徙安西都護府於龜
兹以舊安西府為西州都督府(以舊紀/通鑑修)
　解題曰王容曰明年以庭州司馬崔智於西州分置
　州縣龜兹國内置西夜罽陵虞泉崦嵫冩鳳鳥飛犂
　凡七州九縣改龜兹為都護府王為都護都督境内
　一千五百里
冬十一月乙酉貶李義府杜正倫為刺史戊戌許敬宗
為中書令大理卿辛茂將兼侍中(以新/紀修)是嵗禇遂良卒
(吕祖謙/標目)
唐髙宗皇帝顯慶四年夏四月于志寧為太子太師黄
門侍郎許圉師並同三品(以新/紀修)許敬宗誣長孫無忌謀
反戊辰流之黔州追削褚遂良官爵除柳奭韓瑗名罷
于志寧(以通/鑑修)
　解題曰胡寅曰人主之惑讒言由不知其人之為蔽
　耳髙宗於許敬宗非不知其人也如敬宗修實録移
　威鳳賦事明知不足信况鞫獄之際於事外言所嫉
　之人大罪詎可信乎無忌親則元舅位則三公忠亮
　許國一姦人譛之不自臨問遂竄遐裔此非不知敬
　宗之誣謗正快嬖者之意爾不惟昏塞之過實不孝
　不仁之甚也事見通鑑
五月丙申兵部尚書任雅相度支尚書盧承慶參知政
事(以新舊/紀修)殺凉州刺史趙持滿(以通/鑑修)六月更修姓氏録
(以通鑑/録目修)秋七月殺長孫無忌柳奭韓瑗已死並褚遂良
皆籍之(以通/鑑修)
　解題曰唐仲友曰甚矣家法之當正而天道之好還
　也隱巢之事太宗適處其不幸髙祖不早為之定分
　事勢急迫而無忌决其謀太宗為之太過至承乾以
　逆泰以窺望兩棄晉王以母弟次立太宗病其柔懦
　屬意吳王竟以無忌諌止吳王初無覬心也無忌誣
　而殺之太宗之子賢者死才者廢而髙宗竟以昏懦
　政歸武氏唐宗室連頸受戮者數千百人無忌始以
　舅甥立晉王而敬宗之誣昏不省録無忌族滅竟如
　呉王臨終之言悲夫事見通鑑
八月壬子李義府為吏部尚書同三品(以新舊/紀修)冬閏十
月戊寅帝幸東都(以新舊/紀修)十一月丙午許圉師為散騎
常侍撿挍侍中(以舊/紀修)戊午辛茂将卒(以宰相/表修)賀魯部悉
闕結俟斤都曼反驍衛大将軍蘇定方伐之(以新/紀修)盧承
慶同三品(以新紀/通鑑修)是嵗蘇定方擒都曼(以新紀/通鑑修)
唐髙宗皇帝顯慶五年春正月甲子帝幸并州(以新舊/紀修)
二月甲午祠舊宅三月丙午皇后宴親族鄰里於朝堂
㑹命婦於内殿(以新/紀修)遣武衛大将軍蘇定方為行軍大
總管率三将軍及新羅兵伐百濟(以新/紀修)
　解題曰按通典新史東夷傳百濟即漢末夫餘王尉
　仇台之後直京師東六千里而贏西界越州南倭北
　髙麗皆踰海乃至東新羅餘衆後漸寡弱土地盡没
　於新羅靺鞨百濟遂絶
夏四月癸巳帝還東都(以通/鑑修)五月造合璧宫(以通/鑑修)戊辰
定襄都督阿史德樞賓等為行軍總管伐契丹(以新/紀修)六
月庚午朔日有食之(以新舊/紀修)秋七月乙巳廢梁王忠為
庶人徙黔州(以通鑑/目録修)戊辰盧承慶罷(以通鑑/目録修)八月庚午
蘇定方等平百濟擒其王(以吕祖謙/標目修)冬十月始命皇后
决政事(以吕祖謙/標目修)十一月甲寅帝如許州十二月辛未
獵於安樂川己卯如東都(以新/紀修)壬午遣驍衛大将軍契
苾何力等行軍三大總管伐髙麗(以新/紀修)
唐髙宗皇帝龍朔元年春二月乙未改元(以新舊/紀修)
　解題曰宋庠紀年通譜益綿等州皆言龍見故改元
　以協瑞
三月百濟故王子豐據故地(以吕祖謙/標目修)夏四月庚辰遣
任雅相等行軍六總管率三十五軍伐髙麗(以新/紀修)甲午
晦日有食之(以新舊/紀修)秋八月甲戌平壤道總管蘇定方
敗髙麗兵於浿江圍平壤城(以吕祖謙/標目修)
　解題曰竇苹音訓浿江出樂浪郡平壤依浿水立城
　今髙麗以為西京
冬十月帝畋於陸渾又畋於非山(以通/鑑修)囘紇犯邊遣武
衛大将軍鄭仁泰等行軍三大總管伐之(以新/紀修)
　解題曰囘紇侵犯始於此事見通鑑
唐髙宗皇帝龍朔二年春二月甲子改官名(以吕祖謙/標目修)
甲戌任雅相卒於軍蘇定方等還(以舊/紀修)三月庚辰鄭仁
泰等敗鐵勒於天山(以新/紀修)夏四月庚申帝還京師(以新舊/紀修)
辛巳作蓬莱宫(新紀/)
　解題曰石定叟曰貞觀八年置永安宫九年曰大明
　龍朔始大興葺曰蓬莱宫咸亨元年曰含元宫上元
　元年復曰大明宫第一殿曰含元第二殿曰宣政紫
　宸又在其後延英在紫宸殿之東在西内東北故曰
　東内
六月乙丑初令僧道致敬父母(以吕祖謙/標目修)秋七月右威衛
将軍孫仁師為行軍總管伐百濟(以新/紀修)八月壬寅許敬
宗為太子少師同三品(以新舊/紀修)冬十月丁酉帝幸温湯
丁未還宫(以通/鑑修)庚戌西臺侍郎上官儀同三品(以新舊/紀修)
十一月辛未許圉師罷(以通/鑑修)癸酉封子為王(以新/紀修)十二
月右衛将軍蘇海政為行軍總管伐龜兹與西突厥繼
徃絶可汗殺興昔亡可汗其衆歸吐蕃(以通鑑/目錄修)是嵗西
突厥冦庭州刺史来濟死之(以朱熹/綱目修)
唐髙宗皇帝龍朔三年春正月乙丑李義府為右相(新/)
(紀/)二月減百官俸一月賦雍同等十五州民錢作蓬莱
宫(以新/紀修)徙燕然都護府於囘紇更名瀚海徙故瀚海都
護於雲中更名雲中分主磧北南(以吕祖謙/標目修)
　解題曰程大昌曰唐太宗降滅北虜不止一國皆列
　郡縣遥羈縻之小則為州大則為都督府皆用其酋
　長其或欵塞内附亦度邊障而居之貞觀二十一年
　置燕然都護府凡州與都督皆統之龍朔三年兩都
　護府夹磧而立磧北隸瀚海領頡利車鼻囘紇之衆
　磧南隸雲中領来降之在塞内者瀚海直豐勝二州
　間總章改為安北大都護府雲中麟德改為單于大
　都護府是後改易尚多史紀其效曰自立府二十年
　北方無戎馬警事見通鑑
夏四月流李義府於雋州(新紀/)丙午帝移御蓬莱宫更
命故宫曰西内(以吕祖謙/標目修)五月吐蕃撃破吐谷渾遣凉
州都督鄭仁泰為行軍大總管救之(以新/紀修)
　解題曰吐谷渾自晉永嘉有國至吐蕃取其地凡三
　百五十年及此封嗣絶矣事見通鑑
秋八月癸卯彗星出於左攝提(以新/紀修)罷三十六州所造
船遣大使按察十道(以新紀/通鑑修)九月孫仁師敗百濟平之
(以吕祖謙/標目修)冬十二月庚子改来年元(以新舊/紀修)
唐髙宗皇帝麟德元年春正月甲子改雲中都護府為
單于大都護府(以吕祖謙/標目修)
　解題曰宋庠紀年通譜前嵗麟再見故改元
二月戊子帝如萬年宫秋七月詔以三年正月封禪八
月壬午還宫(以新舊紀/通鑑修)丁亥司列太常伯劉祥道兼右
相大司憲竇德𤣥為司元太常伯兼檢校左相(新紀/)皇
后專恣帝與上官儀議廢之事洩冬十二月丙戌歸罪
於儀而殺之戊子殺庶人忠罷劉祥道自是上每視事
則后垂簾於後大權歸中宫矣(以新紀舉/要厯修)太子右中護
樂彦瑋西臺侍郎孫䖏約同知軍國政事(以新紀/及表修)
唐髙宗皇帝麟德二年春二月壬午帝幸東都(以舊/紀修)三
月甲寅司戎太常伯姜恪同東西臺三品(以新/紀修)辛未東
都乾元殿成(舊紀/)
　解題曰河南志乾元門内正殿隋之乾陽殿麟德造
　乾元殿長壽三年改造明堂開元元年改乾元殿十年
　為明堂
閏三月癸酉日有食之(以新/紀修)夏四月戊辰左侍極陸敦
信檢校右相孫處豹樂彦瑋罷(新紀/)五月辛卯頒麟德
厯(以舊/紀修)冬十月壬戌帶方州刺史劉仁軌為大司憲兼
知政事(新紀/)丁卯帝如泰山(以新/紀修)大有年(新紀/)
唐髙宗皇帝乾封元年春正月戊辰朔封泰山庚午禪
社首皇后亞獻壬申改元
　解題曰宋庠紀年通譜乾字讀作乾坤之乾封以封
　禪為義孫甫曰太宗以功德平治天下賢才在位法
　度施張刑罰幾措嵗時屢穰四夷帖服尚以封禪盛
　德之事慮己所為未當天心髙宗在位雖賴先帝遺
　德生民安業奈姦人亂政忠賢竄戮太子廢殺中宫
　垂簾有何功德可以告成盖徇后之欲舉希濶儀物
　夸耀天下耳登封之後嵗饑民困日食彗見豈非功
　德之薄妄告於天勞費民力干動和氣所致歟姦人
　預慮天時不順先引漢乾封故事建為年號以嵗旱
　為乾封則民之饑困災變頻仍果天祐哉事見通鑑
賜文武官階勲爵(以新紀/通鑑修)
　解題曰十月之交曰皇甫卿士畨維司徒家伯冢宰
　仲允膳夫棸子内史蹶維趣馬楀為師氏艶妻煽方
　䖏幽王之時小人之所以滿朝而官爵所以多濫者
　由艶妻之方處也文武之朝有任姒以居内則官爵
　曷至是哉貞觀之初内治有長孫皇后雖以無忌之
　賢而皇后尚請不使久居寵位則朝廷之名器冝其
　無汎加者矣永徽之際内有武后而義府敬宗之徒
　聚於朝廷之上則官有汎階而末年服緋者滿朝以
　敗太宗之典刑亦其冝也事見通鑑
李義府卒(以吕祖謙/標目修)辛卯帝幸曲阜祠孔子贈太師二
月己未至亳州祠老子追號太上𤣥元皇帝夏四月甲
辰至京師(以新/紀修)庚戌陸敦信罷(新紀/)五月庚寅鑄乾封
泉寳錢一當十(以通/鑑修)髙麗泉盖蘇文死子男生男建相
攻六月壬寅詔武衛大将軍契苾何力将兵援男生(以/舊)
(紀/修)秋七月庚午劉仁軌兼右相(以新/紀修)八月辛丑竇德𤣥
薨(以通/鑑修)丁未皇后殺其從兄刺史武惟良武懷運(以新/紀修)
冬十二月己酉遣李勣為行臺大總管率六總管兵伐
髙麗(以新/紀修)
唐髙宗皇帝乾封二年春正月帝耕籍田(以通/鑑修)罷乾封
泉寳錢(以通/鑑修)二月辛丑萬年宮復名九成宫(以舊/紀修)禁工
商乗馬(新紀皇/極經世)三月戊寅廢生羌十二州(以吕祖謙/標目修)夏
六月乙卯西臺侍郎楊𢎞武戴至德東臺侍郎李安期
司列少常伯趙仁本同東西臺三品東臺舎人張文瓘
參知政事(以新/紀修)秋八月己丑朔日有食之(舊紀/)辛亥李
安期罷(新紀/)九月李勣拔髙麗十七城(以朱熹/綱目修)
唐髙宗皇帝總章元年春正月壬子劉仁軌為遼東道
副大總管(以舊/紀修)二月戊寅帝幸九成宫(以通/鑑修)三月庚寅
改元(以通/鑑修)
　解題曰宋庠紀年通譜頒明堂之制故改元
夏四月丙辰彗星出於五車(以新/紀修)辛巳楊𢎞武薨(以新/舊紀)
(通鑑/修)秋八月癸酉帝還宫(以通/鑑修)九月癸巳李勣抜平壤
城執其王髙麗平冬十月獻於太廟十二月州府其地
置安東都護府統之
　解題曰髙麗自隋唐以来國數被兵煬帝太宗至於
　親臨遼東皆無功而歸而髙宗卒克之賈言忠對髙
　宗謂先帝所以不得志者虜未有釁也諺曰軍無媒
　中道囘今男生兄弟鬩狠為我鄉導虜之情偽我盡
　知之将忠士力是行不再舉矣其說固然然髙麗地
　止四郡唐自貞觀以来七伐其國何以支梧縱其國
　無内釁亦終於亡况男生與其王皆舉國内附乎此
　所以能收前人未集之功也(按通典新史列傳髙麗/出於夫餘先祖朱䝉棄)
　(夫餘至紇升骨城居焉號句麗以髙為氏漢滅朝鮮/以髙句麗為縣屬𤣥菟郡建武復其王號地東跨海)
　(距新樂南跨海距百濟西北渡遼水與營州接北靺/鞨去京師五千里而贏其後餘衆不能自保散投新)
　(羅靺鞨髙/氏遂絶)
丁卯祀南郊(以吕祖謙/標目修)甲戌姜恪檢校左相司平太常
伯閻立本守右相(以新/紀修)是嵗旱(以通/鑑修)
唐髙宗皇帝總章二年春二月辛酉張文瓘及右肅機
李敬𤣥為東西臺侍郎同三品同三品始入銜(以新紀/通鑑修)
三月丙戌東臺侍郎郝䖏俊同三品(以新/紀修)丁亥詔定
明堂制度(以通/鑑修)夏四月己酉帝幸九成宫(以通/鑑修)徙髙麗
民於江淮山南京西(以通/鑑修)六月戊申朔日有食之(以新/舊紀)
(修/)秋八月甲戌改瀚海都護府為安北都護府(以吕祖謙/標目修)
　解題曰長夀元年陳子昻為喬補闕論突厥臣比在
　同城接居延海西逼近漢南去月勅於同城權置安
　北都護府以招納亡叛扼匈奴之喉其地東西及北
　皆是大磧磧並石鹵水草不生突厥所入道莫過同
　城今居延澤接張掖河中間堪營田處數百頃水草
　蓄牧足供具萬人又甘州諸屯犬牙相接所蓄粟麥
　積數十萬田園水利種無不收居延海多有漁鹽强
　兵用武之國也
冬十月帝還宫(以通/鑑修)十二月戊申英貞武公李勣薨(以/通)
(鑑/修)司列少常伯裴行儉設銓注長名姓厯牓(以通/鑑修)
　解題曰手揣輕重則無事乎權衡目量多寡則無事
　乎斗斛然手揣目量之人不可以多得也故權衡斗
　斛不可一日廢行儉名姓牓亦銓法之斗斛權衡耳
　此唐家銓選之法遂可為後世之永制歟事見通鑑
唐髙宗皇帝咸亨元年春正月丁丑劉仁軌致仕(以朱/熹綱)
(目/修)三月甲戌朔改元(以新舊/紀修)丁丑建蓬莱宫為含元宫
(以吕祖謙/標目修)壬辰許敬宗致仕(以吕祖謙/標目修)夏四月癸卯吐
蕃䧟龜兹撥換城廢安西四鎮辛亥遣威衛大将軍薛
仁貴為行軍大總管伐之(以新/紀修)
　解題曰龜兹治白山之南去𤓰州三千里貞觀二十
　二年閏十二月朔阿史那社爾執龜兹王以歸始徙
　安西都護於其都統于闐碎葉疏勒號四鎮于闐在
　葱嶺北二百里貞觀二十二年閏十二月内附焉耆
　去𤓰州二千里貞觀十八年郭孝恪滅之疏勒在白
　山之南去𤓰州四千六百里貞觀九年内附(蘇冕記/咸亨元)
　(年罷四鎮是龜兹于闐焉耆踈勒長夀復四鎮是龜/兹于闐疏勒碎葉四鎮不同盖焉耆有碎葉城置四)
　(鎮之初固曰統碎葉不曰統焉耆也開元以後十姓/可汗請居碎葉城安西節度使湯嘉惠始表以焉耆)
　(備四/鎮)安西西出拓厥關四百二十里至撥換城一曰
　威戎城又七百六十里至碎葉城城北有碎葉水自
　碎葉西南渡渾河八百四十里至疏勒鎮自撥換南
　而東九百三十里至于闐鎮自焉耆西六百三十里
　至安西都護府
帝幸九成宫(以通/鑑修)髙麗酋長叛遣監門衛大将軍髙偘
等為行軍總管伐之(新紀/)六月壬寅朔日有食之(以新/舊紀)
(修/)秋七月薛仁貴大敗於大非川(以新舊/紀修)
　解題曰十道圖大非川在青海南(新史地理志鄯州/鄯城縣西南石堡)
　(城經尉遲川苦拔海王孝傑乗/栅莫離釋公主佛堂大非川)
八月帝還宫(以通/鑑修)閏九月壬子贈武士彠為太原王(以/吕)
(祖謙標/目修)甲寅姜恪為行軍大總管伐吐蕃(以新/紀修)冬十月
乙未趙仁本罷(新紀/)十二月庚寅官名復舊(以新舊/紀修)是
嵗大饑(新紀/)
唐髙宗皇帝咸亨二年春正月甲子帝幸東都(以新舊/紀修)
冬十一月甲午朔日有食之(舊紀/)是嵗姜恪為侍中閻
立本為中書令(新紀/)
唐髙宗皇帝咸亨三年春二月辛丑徙吐谷渾於靈州
其地入吐蕃(以吕祖謙/標目修)己卯姜恪薨(新紀/)秋八月許敬
宗卒(以吕祖謙/標目修)冬十月戊子朔日有食之(以新/紀修)甲辰帝
還京師(以通/鑑修)十二月劉仁軌為太子左庶子同三品(以/新)
(紀/修)
唐髙宗皇帝咸亨四年春三月丙戌詔劉仁軌等改修
史(以朱熹/綱目修)夏四月帝幸九成宫(通/鑑)冬十月壬午閻立本
薨(以通/鑑修)乙巳帝還宫(以通/鑑修)
唐髙宗皇帝上元元年春正月遣劉仁軌為行軍大總
管伐新羅(以新舊/紀修)三月辛亥朔日有食之(以新舊/紀修)秋八
月壬辰帝稱天皇后稱天后追尊六代五代祖妣為帝
后増髙祖太宗及后諡改元(以新紀吕祖/謙標目修)
　解題曰孫甫曰諡所以尊名也古之天子諸侯卿大
　夫善名雖多惟取大善為稱不使名浮於實也厯代
　帝王諡號雖不能盡如古制然必以祔廟之始一二
　字為定髙祖太宗廟號久定而増其名豈禮乎哉二
　后號聖神尤乖其實武后欲自尊大妄稱天后髙宗
　遂稱天皇因追尊祖宗以掩其迹此髙宗之過也亦
　由大臣有司不守經義逢君之惡所致爾事見通鑑
　宋庠紀年通譜追崇祖帝后自稱天帝天后故改元
九月癸丑復長孫無忌官爵(以舊/紀修)冬十一月丙午朔帝
幸東都(以新舊紀/通鑑修)十二月蒋王惲被誣自殺(以通/鑑修)壬寅
天后上便冝十二條其一請加母服(以吕祖謙/標目修)
唐髙宗皇帝上元二年春二月劉仁軌敗新羅兵於七
重城(以新/紀修)三月帝欲使天后攝政郝處俊諌乃止(以通/鑑修)
夏四月己亥天后殺皇太子𢎞五月戊申追諡為孝敬
皇帝
　解題曰按新舊史列傳義陽宣城二公主以母得罪
　幽於掖庭(吳縝唐書糾繆曰新書云二公主以母故幽/掖庭四十不嫁按髙宗以貞觀二年生而)
　(太子𢎞以上元二年薨髙宗方四十八嵗爾何縁有/四十嵗之女當日史臣欲甚武氏之惡不顧事過其)
　(實也今按通鑑改為三十餘/要亦非是惟舊史為得其實)太子見之驚惻遽奏請
　令出降武后怒即以當上衛士配之由是失愛又請
　以同州沙苑地分假貧民又詔詣東都納右衛將軍
　裴居道女為妃帝嘗語侍臣𢎞仁孝賓禮大臣未嘗
　有過而后将騁志𢎞奏請數咈㫖從幸合璧宫遇酖
　薨餘見通鑑胡寅曰太子𢎞㓜有美質嘗愛春秋至
　商臣事廢書歎曰經籍聖人垂訓而至此何耶郭瑜
　對曰春秋義存褒貶故商臣千載而惡名不滅𢎞曰
　非惟口不可道耳亦不忍聞願受他經瑜請讀禮從
　之𢎞方志學而心志如此豈非賢乎其死也非有他
　過特以奏請咈㫖嗚呼為人臣子而不知春秋之義
　者必䧟誅死之罪𢎞之謂矣太子之職問安侍膳此
　外非所預也君父懦昬母后専忍尤當遵飬時晦以
　絶疑忌之萌而輕用其智不自韜黙此春秋所禁也
　使瑜知此教𢎞以為太子之道豈至於一言違忤而
　見酖哉范祖禹曰皇帝者有天下之號非所以為贈
　也父没而后子立今父在而追尊其子豈禮也哉盖
　武后謀簒國酖太子而加之尊名以掩其迹李泌之
　言信矣
六月戊寅立子雍王賢為皇太子(以新紀及栁/芳唐厯修)秋八月
張文瓘為侍中郝䖏俊為中書令劉仁軌戴至德為左
右僕射(以新/紀修)冬十月壬午彗星出於角亢(以新/紀修)
唐髙宗皇帝儀鳳元年春二月甲戌移安東都護府於
遼東(舊紀/)三月癸卯黄門侍郎来恒中書侍郎薛元超
同三品(以舊/紀修)閏三月己巳吐蕃入冦乙酉以洛州牧周
王顯為行軍元帥領左衛大将軍劉審禮等并州大都
督相王輪為行軍元帥領契苾何力等伐之二王竟不
行(以通鑑/新紀修)夏四月戊申帝還京師(以新舊/紀修)甲寅中書侍
郎李義琰同三品(以新/紀修)六月癸亥黄門侍郎髙智周同
三品(以新/紀修)秋七月辛亥彗星出於東井(以新/紀修)九月以大
理丞狄仁傑為侍御史(以吕祖謙/標目修)冬十月帝還京師(以/通)
(鑑/修)丁酉祫享太廟(以通/鑑修)十一月壬申改元(以新/紀修)
　解題曰宋庠紀年通譜鳳皇見故改元
庚寅李敬𤣥為中書令(新紀/)十二月戊午来恒薛元超
為河南北道大使(以新/紀修)
唐髙宗皇帝儀鳯二年夏四月左庶子張大安同三品
(以新/紀修)秋八月辛亥劉仁軌為洮河軍鎮守使(新紀/)冬十
月壬辰徙封王顯為英王更名哲(新紀/)
唐髙宗皇帝儀鳳三年春正月辛酉百官朝天后於光
順門(以吕祖謙/標目修)
　解題曰新史傳昭儀為皇后命羣臣及四夷酋長朝
　后肅義門内外命婦入謁朝皇后自此始兹踵前事
　而為之也事見通鑑(竇苹音訓光順門/紫宸殿之西南門)
丙子李敬𤣥代劉仁軌為行軍大總管(以通/鑑修)
　解題曰方仁軌之自百濟召還也計其非便與劉仁
　願議請留仁願難之仁軌曰人臣茍利於國知無不
　為豈恤其私乃表陳便冝其拳拳體國如此及出鎮
　洮河忿為李敬𤣥所抑知其非将帥才而故薦以代
　己遂覆其師視前日幾若二人之為盖仁軌雖有知
　識而未必知學問一時慷慨自許固能輸其忠力及
　有所忿懥則不得其正矣此所以見天資之不足恃
　也事見通鑑
五月帝幸九成宫秋九月還宫(以通/鑑修)癸亥張文瓘薨(以/新)
(紀/修)丙寅李敬𤣥及左衛大将軍劉審禮敗於青海審禮
死之(以通/鑑修)
　解題曰新史列傳吐谷渾居甘松山之陽洮水之西
　有青海周八九百里
冬十一月壬子来恒薨(以舊/紀修)
唐髙宗皇帝調露元年春正月帝幸東都(以新舊/紀修)庚戌
道恭公戴至德薨(以通/鑑修)夏四月辛酉郝䖏俊為侍中(以/新)
(舊紀/修)五月戊戌作紫桂宫(新紀/)
　解題曰按新史地理志注河南府澠池縣西有紫桂
　宫
六月辛亥改元(以新舊/紀修)
　解題曰宋庠紀年通譜甘露降故改元事見栁芳唐厯
遣吏部侍郎裴行儉伐西突厥秋九月執其可汗都支
(以新舊/紀修)冬十月突厥温傳奉職二部反敗單于大都護
府長史蕭嗣業(以新紀吕祖/謙標目修)十一月戊寅髙智周罷(新/)
(紀/)甲辰禮部尚書裴行儉為行軍大總管伐突厥(以新/紀修)
唐髙宗皇帝永隆元年春三月裴行儉大破突厥於黒
山擒奉職(以吕祖謙/標目修)
　解題曰竇苹音訓黒山在雲州西北六百里(武經總/要在契)
　(丹慶州北三十里沈括筆談在大幕北今/謂之姚家族有水出其下所謂黒水也)
夏四月戊辰黄門侍郎裴炎崔知温中書侍郎王德真
同三品(以新舊/紀修)秋七月己卯吐蕃冦河源辛巳李敬𤣥
大敗於湟川武衛将軍黒齒常之撃却之以為河源軍
經畧大使時吐蕃盡據羊同諸羌之地方萬餘里(以吕/祖謙)
(標目/修)
　解題曰按新舊史本紀儀鳳三年正月李敬𤣥為洮
　河道行軍大總管以伐吐蕃九月李敬𤣥劉審禮及
　吐番戰於青海敗績審禮被俘永隆元年七月吐蕃冦
　河源李敬𤣥及吐蕃戰於湟川敗績貶敬𤣥為衡州
　刺史前戰青海後戰湟川自是再戰新史吐蕃傳敬
　𤣥率劉審禮擊吐蕃青海上審禮戰沒敬𤣥頓承風
　嶺礙險不得縱吐蕃壓王師屯将軍黒齒常之率死
　士五百夜斧其營虜驚自相轥藉而死者甚衆乃引
　去敬𤣥僅脫雖不及後一戰然李敬𤣥傳則云拜洮
　河道大總管兼檢校鄯州都督統兵十八萬與吐蕃
　将論欽陵戰青海使劉審禮為先鋒鏖虜敬𤣥按軍
　自如審禮戰没尚首鼠不進乃頓承風嶺虜壓其營
　偏将黒齒常之率死士夜撃賊敬𤣥始得至鄯州又
　戰湟川遂大敗黒齒常之傳則云儀鳳三年從李敬
　𤣥劉審禮撃吐蕃審禮敗敬𤣥欲引還阻泥溝兵不
　得出常之夜率敢死士五百人掩其營殺掠數百人
　賊酋跋地設棄軍走帝歎其才擢左武衛将軍進為
　河源軍副使調露中吐蕃使賛婆等入冦屯良非川
　李敬𤣥之敗常之引精騎三千夜襲其軍斬首二千
　級獲羊馬數萬賛婆等單騎去即拜河源道經略大
　使事跡前後自是分明但多李敬𤣥之敗五字是衍
　文所以通鑑考異疑其止是一戰也(新史地理志注/元和郡縣志鄯)
　(州鄯城縣儀鳳二年分湟水縣置有河源軍會要在/湟川東西本趙充國亭候新史吐蕃傳大羊同國古)
　(所謂崑崙也東/距長安五千里)
八月丁巳李敬𤣥貶刺史(以新舊/紀修)甲子廢皇太子賢為
庶人乙丑立英王哲為皇太子改元(以舊/紀修)
　解題曰廣平王使李泌獻㨗與帝從容語曰陛下嘗
　聞黄臺瓜乎髙宗八子天后所生者四人自為行而
　睿宗最㓜長曰𢎞為太子后方圖臨朝鴆殺之而立
　次子賢賢日憂惕每侍上不敢有言乃作樂章使工
　歌之欲感悟上及后曰種瓜黄臺下𤓰熟子離離一
　摘使瓜好再摘令瓜稀三摘尚云可四摘抱蔓歸而
　賢終為后斥死餘見通鑑立皇太子故改元宋庠紀
　年通譜永隆本梁師都年號
己巳張大安貶刺史(以新/紀修)九月甲申王德真罷(新紀/)十
一月壬申朔日有食之(以新/紀修)
唐髙宗皇帝開耀元年春正月乙亥突厥入冦癸巳遣
裴行儉為行軍大總管伐之(以通/鑑修)三月辛卯郝䖏俊罷
(新紀/)夏五月己丑黒齒常之敗吐蕃於良非川(以新/紀修)秋
七月甲午劉仁軌罷左僕射(新紀/)閏七月丁未裴炎為
侍中崔知温薛元超守中書令(以新/紀修)裴行儉大破突厥
擒其可汗及温𫝊(以吕祖謙/標目修)九月丙申彗星出於天市
(以新舊/紀修)乙丑改元(新紀/)冬十月丙寅朔日有食之(舊紀/)
十一月癸卯徙庶人賢於巴州(新紀/)
唐髙宗皇帝永淳元年春二月作萬泉宫(以通/鑑修)
　解題曰新史地理志注萬泉宫在京兆府藍田縣
癸未改元(以新/紀修)西突厥反(以新/紀修)三月戊午立孫重照為
皇太孫(以新/紀修)夏四月甲子朔日有食之(以通/鑑修)丙寅關中
饑帝幸東都(以新/紀修)以裴行儉為行軍大總管率三總管
伐西突厥未行聞喜憲公行儉卒安西副都護王方翼
大敗西突厥於熱海遂平之(以舊/紀修)
　解題曰自安西出柘厥關九百五十里至碎卜水又
　五十里至熱海
丁亥黄門侍郎郭時舉兵部侍郎岑長倩秘書員外少
監郭正一吏部侍郎魏𤣥同與中書門下同承受進止
平章事自是外司四品以下知政事者始以平章事為
名(以新舊/紀修)六月蝗人相食(以新舊/紀修)秋七月己亥作奉天
宫監察御史裏行李善感諌不納(以新紀/通鑑修)
　解題曰新史地理志注奉天宫在河南府登封縣
冬十月丙寅黄門侍郎劉景先同平章政事(以新/紀修)
唐髙宗皇帝𢎞道元年春正月帝幸奉天宫二月突厥
入冦(以新紀/通鑑修)三月庚子李義琰致仕(以通/鑑修)
　解題曰范祖禹曰髙宗責義琰為宰相而陵其母家
　不可以率天下斯言當矣然已以讒殺元舅而不自
　知其惡何以責臣下之薄於母黨乎由此觀之自古
　人主能知其過鮮矣事見通鑑
丙午彗星出於五車(以新舊/紀修)癸丑崔知温薨(以新/紀修)夏四
月帝幸東都(以新/紀修)壬申郭時舉郭正一同平章政事(以/朱)
(熹綱/目修)秋七月甲辰封相王輪為豫王更名旦(以新/紀修)薛元
超罷(新/紀)八月乙丑皇太子朝於東都(新紀/)冬十月帝幸
奉天宫(以新/紀修)十一月戊戌右武衛将軍程務挺為安撫
大使以伐突厥(以新/紀修)丁未帝如東都(以新/紀修)十二月丁巳
改元帝崩於貞觀殿裴炎受遺詔廢萬泉芳桂奉天等
官甲子皇太子哲即皇帝位尊天后為皇太后政事咸
取决焉(以吕祖謙/標目修)甲戌劉仁軌為左僕射裴炎為中書
令劉景先為侍中同三品戊寅郭時舉魏𤣥同岑長倩
同三品癸未郭正一罷(以新/紀修)
　
　
　
　
　
　
　
　
　
　
　
　
　大事記續編卷五十二
