文皇帝紀上卷第七　荀恱
初大臣迎王於代郞中令張武議曰大臣未可信王
宜稱疾無行以觀其變中尉宋昌曰羣臣之議皆非
也夫秦失其政豪傑並起然卒踐天子位者劉氏也
天下絕其望一也髙帝王子弟犬牙相制所謂盤石
之宗也天下服其強二也漢興除秦苛政人人自安
難搖動三也今大臣雖欲爲變百姓不爲使其黨豈
能專一邪且内有朱虚東牟之親外有諸侯之強必
無異心矣高帝子獨淮南王與大王大王又長賢聖
聞於天下故大臣迎大王大王勿疑卜之兆得大橫
占曰大橫庚庚余爲天王夏啔以光王乃令舅薄昭
見太尉周勃還王乃行羣臣迎于渭橋太尉周勃進
曰請避左右以聞宋昌曰所言公公言之所言私王
者無私勃乃跪上天子璽王謝曰至邸議之閏月朔
之代邸王西向讓帝位者三南向讓者再遂即皇帝
位拜宋昌爲衞將軍領南北軍赦天下賜民爵一級
酺五日
元年冬十月皇帝見于高廟車騎將軍薄昭迎皇太
后于代封太尉周勃萬戶賜金五千斤丞相陳平將
軍灌嬰邑各三千戸金三千斤朱虚侯章襄平侯通
二千戸金千斤十有二月立趙幽王子遂爲趙王徙
瑯琊王澤爲燕王除收孥相坐法律春正月有司請
早建太子上謙讓不聽有司固請上曰諸侯王功臣
多有賢者而不必子人其以朕忘賢與有德者而專
于其子非所以憂天下有司請曰立嗣必子所從來
久矣今適宜立而更求諸侯宗室非高帝之志子啔
最長敦厚慈仁請建以爲太子上許焉而立之封將
軍薄昭爲軹侯三月立皇太子母竇氏爲皇后初孝
惠時出宮人以賜諸王各五人竇姬家在淸河賂主
者吏願至趙吏誤置代伍中竇姬泣啼而行旣至代
幸於主生景帝而代皇后及其四子皆先亡故竇姬
爲皇后兄長君弟廣國字少君家於長安絳侯等曰
吾屬命乃懸於此兩人爲選賢人令與居止由此皆
爲退讓君子詔曰今方春和草木群生之物皆有以
自樂而吾百姓鰥寡孤獨窮困之人咸阽於死亡而
莫之省憂朕爲民父母將何如其議所以賑貸之於
是出布帛米肉之賜其肉刑䘏罪巳上不用此令楚
元王交薨丞相平病讓位於太尉周勃爲左丞相位
第一平爲右丞相位第二大將軍灌嬰爲太尉上問
勃天下一歲決獄錢穀出入幾何謝不知甚愧之上
以問平平曰陛下即問決獄責廷尉問錢穀責治粟
内史上曰君所主者何事對曰陛下不知臣駑下使
臣待罪宰相宰相在上佐天子調理隂陽下遂萬物
之宜外鎭撫四夷内親附百姓使公卿大夫各得其
職上曰善勃出謂平曰君素不教我對平曰處其位
獨不知任或謂勃曰君誅諸呂立代王威鎭天下受
厚賞處尊位久即禍及身矣勃謝病歸相印平轉爲
右丞相太中大夫陸賈使越上賜尉佗書曰朕頃以
南越王自治之雖然王之號爲帝兩帝並立豈無一
乗之使以通其道路是爭也爭而不讓仁者不由也
王之昆弟在眞定巳使人存問修治王先人塚墓願
與王分棄前患從今巳來與王通使如故故使賈喻
意南越蠻夷大長老夫臣佗曰高后聽信䜛臣别異
蠻夷故改號聊以自娯自帝其國未敢有害於天下
老夫夙興夜寐寢不安席食不甘味凡以不得事漢
故也陛下幸哀憐臣通使如故老夫死骨不朽不敢
爲帝謹北面因使者奉獻夏四月齊楚地震山崩二
十九所同日俱大發潰水出本志曰爲水沴土六月
令郡國無來獻封衞將軍宋昌爲壯武侯又令列侯
從高帝入蜀漢者皆增邑吏二千石巳上從高帝者
皆食邑齊王襄薨
二年冬十月丞相平薨謚獻侯十有一月乙亥周勃
復爲左丞相癸卯晦日有食之詔舉賢良方正直言
極諫者是時上勤於政事躬行節約思安百姓身衣
弋綈所幸愼夫人衣不曵地幃帳無文嘗欲爲露臺
計直百金曰此中民十家之産遂不爲也太中大夫
賈誼說曰管子有言倉廩實知禮節民不足而可治
者未嘗聞也古人有言曰一夫不耕或受之飢一女
不織或受之寒生之有時而用之無度物力必匱且
歲有飢餓天之常行即不幸有方二三千里之旱國
何以相䘏卒然邊境有急數百萬之衆國家何以饋
之方今之務務在絕末伎遊食之巧驅民而歸之於
農太子家令眺錯復說上曰今土地人民不減於古
無堯湯水旱之災而畜積不及古者何也以地有餘
利民有遺力生穀之土未盡墾耕山澤之利物未盡
出遊食之士未盡歸農夫飢寒切于肌膚慈母不能
以保赤子君安能以有民夫金玉寳貨飢不可食寒
不可衣然而衆貴之者以上用之故也其爲物輕微
易藏在於把握可以周流海内而無飢寒之患此令
臣下輕倍其主而民易去其鄕盗賊有所勸而迯亡
者得輕資矣粟米布帛生於地長於時聚於市非可
一日而成一日不得則飢寒並至是故眀王貴五穀
而賤金玉今農夫五口之家其服作者不過二人其
能耕者不過百畆百畆之收不過三百石春耕夏種
秋收冬藏四時之間無日休息又給縣官供徭役憂
病艱難其中勤苦如此然復時被水旱蝗䖝之災急
政暴賦朝令暮得有者貴賣無者倍舉是賣田宅鬻
子孫以償債者衆也而商賈大者積儲倍息小者坐
列販賣故其男不耕耘女不𧖟織衣必重綵食必重
肉無農夫之苦有百千之得因其富厚交通王侯力
過吏勢以利相傾乗良䇿肥千里遊遨此商人所以
兼農人農人所以流亡也今漢法律賤商人商人巳
富貴矣尊農夫農夫巳貧賤矣故主之所貴俗之所
賤法之所卑吏之所尊上下相反好惡相忤而欲國
富法立不可得矣當今之務在於本農使民勸業而
巳欲人務農在貴粟貴粟之道在於使民以粟爲賞
罰今募天下入粟塞下即得拜爵得以除罪如此富
人有爵農人有粟粟有所行而國用足矣不過三年
塞下之粟必多矣上從之
荀恱曰聖王之制務在綱紀眀其道義而巳若夫一
切之計必推其公義度其時宜不得巳而用之非有
大故則不由之春正月詔開籍田漢初國家簡易制
度未備衣食貲粮無限富者衍溢貧者或不足若蜀
郡卓氏家僮千有餘人程鄭七八百人皆擅山川銅
鐵之利運籌算上爭王者之利下固齊民之業若宛
孔氏之屬連車騎以交通王侯貿易貨賂雍容垂拱
坐取百倍皆犯王禁䧟於不軌
荀恱曰先王立政以制爲本三正五行服色曆數承
天之制經國序民列官布職疆理品類辯方定物人
倫之度自上巳下降殺有序上有常制則政不頗下
有常制則民不二官無淫度則事不悖民無淫制則
業不廢貴不專寵富不獨奢民雖積財無所用之故
世俗易足而情不濫姦宄不興禍亂不作此先王所
以綱紀天下統成大業立德興功爲政之德也故曰
謹權量審法度修廢官四方之政行矣本傳曰先王
之制自天子公侯卿大夫巳下至於抱關擊柝者其
爵禄奉養死生之制各有差品小不得僣大賤不得
逾貴夫然故上下有序而民志悉定於是裂土地之
宜教之種殖畜養以時而用之有節草木未落斤斧
不入於山林豺獺未祭羅網不布於野澤鷹隼未擊
􁉞弋不施於蹊隧旣順時而取物然而山不槎孽田
不伐夭豚魚麛卯咸有常禁所以順時宣氣蕃阜庶
物畜足功用如此之備然後從四民因其土宜任其
智力安其居樂其業甘其食而美其服欲寡而事節
財足而不爭及至周室道衰禮法墮壞諸侯刻桷丹
楹大夫山節藻梲其流至於士庶莫不離制度稼穡
之人少商賈之人多穀不足而貨有餘陵遲至於桓
文之後禮義大壞上下相冐國異政家殊俗奢靡不
制僣差無極於是商通難得之貨工作無用之器士
設反道之行以追時好而取世資僞民倍實而要名
姦夫犯難而求利簒殺取國者爲王公刼奪成家者
爲侯伯禮義不足以制君子刑戮不足以威小人富
者木土被文繡犬馬餧菽粟貧者短褐不完食䟽飲
水俱爲編戶齊民而以財力相窘雖爲僕虜猶無愠
色故夫飾變詐爲姦軌自足乎一世之間守道隨理
不免乎飢寒之患其化自上興由法度之無限也故
易曰君以財成輔相天地之宜以左右民備物致用
立象成器以爲天下利立制度之謂也太子太傳張
相如免太中大夫石奮爲太子太傅奮趙人也初爲
小吏事高帝恭敬謹愼甚見親信於是以選傅太子
立趙王遂弟辟強爲河間王朱虚侯章爲城陽王東
牟侯興居爲濟北王立皇子武爲代王參爲太原王
揖爲梁王夏五月詔曰古有誹謗之木所以通諫者
今法有誹謗妖言之罪是使衆臣不敢盡心而上無
由聞其過今其除之秋九月初與郡守爲銅虎竹使
符
三年冬十月丁酉晦日有食之十一月乙卯晦又食
之詔曰前遣列侯之國辭未行丞相朕之所重其爲
朕率列侯之國遂免勃就國十二月太尉灌嬰爲丞
相罷太尉官四月城陽王章薨淮南王長殺辟陽侯
審食其初高帝八年過趙趙王獻美人幸有身生厲
王長趙王不敢內之築外宮而處之及貫高事盡捕
王家厲王母亦在繫中其弟趙廉因辟陽侯言呂后
呂后妬不肯白辟陽侯不強爭厲王以生母以恚自
殺趙廉奉厲王詣長安高帝憐之令呂后母之厲王
有才力力能扛鼎怨辟陽侯不赦其母乃造辟陽侯
即自袖金椎椎殺之馳詣闕肉袒請罪上赦之不治
五月匈奴冦北地河内丞相灌嬰擊之衞將軍軍長
安上自至高都因幸太原見羣臣故人皆賜之舉功
行賞復晉陽中都民三歲租留太原遊十餘日濟北
王興居聞上自擊胡乃發兵反秋大旱七月上自太
原還八月將軍柴武擊濟北王興居興居自殺赦諸
與興居反者
四年冬十二月丞相灌嬰薨謚隱侯正月御史大夫
張倉爲丞相袁盎爲御史大夫時御史大夫韋孟缺
是時上徴河東太守季布欲以爲御史大夫聞其使
酒乃不用遣歸郡夏五月復諸劉有屬籍者家無所
與六月雨雪秋九月封齊悼惠王子七人爲列侯綘
侯周勃有罪逮繫詔獄勃在國常恐懼毎郡守使丞
尉行縣勃常被甲持兵人有告勃欲反下廷尉吏侵
辱之勃以千金與獄吏吏乃止勃以公主爲証公主
孝文女太子勝尚之及薄昭爲言薄太后一請上曰
綘侯奉高帝璽持兵於北軍此時猶不反今居一小
縣乃反邪上赦勃復爵邑就國勃出曰吾常將百萬
衆於北軍安知獄吏之貴哉作顧成廟
五年春二月地震夏四月除盗鑄錢令更造四銖錢
賈誼諫曰法使民得顧租鑄錢錢敢雜以鈆鐵他巧
者其罪黥然鑄錢之情非僞雜巧則不得贏辨利巧
之甚微其利甚厚夫事有招禍法有起姦今令細民
操造幣之勢各隱屏而鑄作因欲禁其厚利絕其微
姦雖黥罪日報其勢不止農事棄捐採銅日多姦不
可絕巳潁川人賈山上書諫曰夫錢者無用之器而
可用易富貴富貴者人主之操柄令爲之是與人主
共操柄不可長也上不聽又上書言前世之戒曰昔
秦賦歛重數以奉奢侈起咸陽至雍離宮三百鐘鼓
幃帳不移而具爲阿房之殿高十數仞東西五里南
北千歩爲宮室之盛乃至於此使其後世曾不得聚
廬而託處焉爲馳道於天下東窮燕齊南極吳楚江
湖之上濵海之觀畢至道廣五十歩三丈而樹又築
其外隱以金椎樹以靑松爲馳道之麗乃至於此使
其後世曾不得邪徑而託足焉葬於驪山使徒數十
萬人曠日十年下逹三泉采合金石冶銅錮其内漆
塗其外被以珠玉飾以翡翠中成遊觀上成山林爲
葬埋之奢乃至於此使其後世曾不得蓬塊而託葬
焉百姓不勝其役疲弊者不得休息飢寒者不得衣
食無罪而死刑者無所告訴人與之爲怨家與之爲
讎天下以壞宗廟將滅絕矣始皇居絕滅之中猶不
自知乃東巡狩至會稽瑯邪刻石紀功自以爲過於
堯舜以古謚法爲少更以數爲謚欲以一至萬世而
死不盈數月天下四面攻之兵破於項羽地奪於劉
氏豈不哀哉始皇不自知無輔弼之臣無進諫之士
縱恣行誅是以道䛕者偷合茍容比其德則聖於堯
舜論其功則賢於湯武天下巳潰而莫之吿也詩云
匪言不能胡斯畏忌聽言則對訟言如醉此之謂也
故聖王之制史在前書過失工誦箴諫瞽誦詩諫公
卿比諫士傳言諫庶人謗於道商旅議於市然後君
得聞其過而改之見義而從之所以永有天下也今
陛下將興堯舜之道猶自勉以厚天下損食膳不聽
樂減外徭止歲貢省廐馬以賦郡傳去諸苑以賦農
夫出帛十萬匹以賑貧乏禮高年平刑獄天下悅喜
臣聞山東吏有布詔令民雖老病或扶杖而徃聽之
願少須臾無死思見德化之所成功業之所就矣今
聞或者陛下從方正賢俊之士與之射獵以傷大業
臣竊悼之願止射獵以歲二月定明堂造太學修先
王之道以成萬世之基上輒優容而納其言然明堂
太學猶未足興是時吳王卽山鑄錢而幸臣鄧通亦
賜銅山得自鑄錢吳王鄧通錢甚盛矣通蜀人也上
甞夢欲上天而不能有一黃頭郞推之顧見其衣後
穿覺而求之漸臺見郞中鄧通衣後穿如夢中所見
遂寵幸之通亦謹身媚上而巳不得預政事有善相
者相通云當貧餓死故賜通銅山得自鑄錢上嘗親
讌飲通家上病癰通嘗吮之上曰誰最憐我者通曰
莫若太子上令太子吮癰而色難得通前吮之太子
慙由是心恚通及即位以通盗去徼鑄錢遂盡按沒
入財物卒窮餓寄死人家徙代王武爲懷陽王徙太
原王叅爲代王
六年冬十月桃李花十一月淮南王長謀反發覺徙
蜀郡道死於雍謚曰厲初長居國驕恣不用漢法出
稱警入稱蹕自作法令上令將軍薄昭與長書責之
曰大王以千里爲宅居以萬人爲臣妾此高皇帝之
厚德今太王所行危王之道高皇帝之神靈必不廟
食於大王之手矣昔周公誅管蔡以寧周室高宗廢
代王以便事濟北舉兵皇帝誅之以安漢故周行之
於前漢用之於後今大王欲以親戚之意故望於上
大王終不可得也宜急改行上書謝罪王得書不恱
復令人使閩越匈奴與棘蒲侯太子柴奇謀反群臣
廷尉雜奏表請論如法制詔曰朕不忍致法其赦長
死罪廢王有司請徙長蜀郡卭都於是盡誅所與謀
者載長以輜車令縣次傳送給肉日五斤酒五升令
美人才人得幸者十人從之長在道怨不肯食而死
乃以民禮葬于雍置守墓三十家而誅諸縣送傳不
謹者淮南王之徙也中郞將楚人袁盎諫曰淮南王
爲人剛強行道有不遂陛下有殺弟之名奈何上曰
吾將苦之耳令還之及長死上悲號甚恨盎曰陛下
有高世之名三此不足毀名陛下在代時太后嘗病
三年陛下目不交睫睡不解衣冠湯藥非陛下口所
嘗不進夫曾參以布衣猶難之陛下親以王者行之
孝過曾參遠矣諸呂用事大臣專制陛下從代來乗
六乗之傳馳不測之淵雖賁育之勇不及陛下陛下
至代邸西向讓天下者三南向讓者再夫許由一讓
而名立陛下五讓過於許由四矣陛下遷淮南王欲
使改過有司宿衞不愼故病死上意乃解上從覇陵
欲西馳下峻阪盎進攬轡上曰將軍怯邪盎曰臣聞
聖主不乗危陛下乗六騑馳不測之山比有馬驚車
敗陛下縱自輕柰高廟太后何上乃止上幸上林苑
皇后愼夫人在禁中嘗同坐及坐郞署盎却愼夫人
席愼夫人怒不肯坐上怒起盎因前說曰臣聞尊卑
有序上下協和妾主豈可同坐哉陛下所幸愼夫人
適所以禍之獨不見人豕乎上乃悅以語愼夫人夫
人賜盎金五十斤宦者趙同數毀盎盎患之盎兄子
種謂盎曰宜庭辱之使其毀不用後上出趙同叅乗
盎伏之車前曰古者天子所共與六尺乗輿者皆天
下豪俊今漢雖乏人陛下獨柰何與刑餘之人共載
上笑推同下同泣下車
七年夏四月赦天下六月辛酉未央宮闕罘罳災木
志以爲東闕所以朝諸侯之門也罘罳在外諸侯之
象也僭大之咎也典客馮敬爲御史大夫
八年夏封淮南王子四人安爲阜陵侯勃爲安陽侯
賜爲周陽侯良爲東城侯梁王太傅賈誼知上將復
王之諫曰淮南王悖逆無道陛下幸赦而遷之疾病
而死天下誰不以王死之爲大當今復尊罪人之子
適足以負謗於天下耳雖割之而王四子四子一心
此非有白公子胥興於廣都之中必有專諸荆軻起
於兩楹之間矣誼又上書言前世事曰大臣強者先
反欲天下之治安莫若衆建諸侯而少其力力少則
易制國小則無邪心令海内之勢如身之使臂臂之
使指莫不從制從制則天下安矣割地定則爲若干
國令諸侯王子孫各以次授先祖之分地其地衆而
子孫少者建以爲國空而置之頒其子孫生者舉使
君之示無所私焉今進言者皆曰天下巳治臣獨以
爲未也夫抱火厝於積薪之下而寢其上火未及然
因謂之安方今之勢何以異此今大國之王㓜弱漢
之傅相方握其事數年之後諸侯王皆冠血氣方剛
漢之傅相稱疾而罷彼自丞尉巳下偏置私人則難
作矣射獵之娯與安危之機孰急以天子之位乗今
之時尚爲難治假使陛下居齊桓之處將能九合諸
侯而一匡天下乎假使韓信彭越黥布此數公存者
當此之時陛下即位能自安乎今爲漢治者無勤勞
之苦不乏鐘鼓之樂可使諸侯軌道天下順治也承
奉宗廟至孝也以育羣生至仁也垂法立業至明也
當時大治使後世誦聖德使顧成之廟稱爲太宗上
配太祖與漢罔極以陛下之明逹因使少知治體者
得在下風致此非難也陛下誰憚之而久不爲此今
天下之勢方倒懸天子者天下之首蠻夷者天下之
足夷狄徵令主上之操也天下供貢臣下之禮也足
反居上首顧居下倒懸如此莫之能解甚爲執事羞
之陛下何不試以臣爲屬國之官必繫單于頸而制
之死命不獵猛敵而獵田豕臣竊爲陛下不取又今
賣童僕者爲之文繡衣之絲屨富人嘉會以綺縠覆
墻屋是故天子后服所以廟而不宴者也今庶人屋
壁得爲帝服倡優下賤得爲后飾天下之不危者殆
未之有也三代有天下之長而秦享世之短其故可
知也古之王者太子始生而教固以行矣成王在襁
褓之中召公爲太保周公爲太傅太公爲太師太保
保其身體太傅傅其德義太師導之教訓又爲置之
三少皆上大夫少保少傅少師是與太子宴者也逐
去邪人不使見邪行者皆選天下端士孝弟博聞有
道術者以衞翼之使與太子居處出入故生則見正
事聞正言行正道左右前後皆正人孔子曰㓜成若
天性習慣若自然及太子少長即入於太學承師道
問旣冠成人免於保傅之嚴則有記過之史徹膳之
宰誹謗之木敢諫之鼓春朝朝日秋暮夕月所以眀
敬也養三老五更所以明孝弟也行以和鸞歩中採
薺趨中大夏所以明有度也其於禽獸見其生不忍
其死聞其聲不食其肉故逺庖㕑所以長恩且明有
仁也三代所以長久者其輔翼太子必有此具也及
秦即不然棄禮義辭讓而上告愬刑罰使趙高傅胡
亥而教之獄所習非斬劓人則夷三族故胡亥今日
即位而明日射殺人忠諫者謂之誹謗深計者謂之
妖言視殺人如劓刈草莞豈惟胡亥之性惡哉所以
導之者非其理也人主之所愼在其所趣舍以禮義
治民者積禮義以刑罰治民者積刑罰禮義積而民
和親刑罰積而民怨倍教化行而民康樂法令行而
民哀戚哀樂之感禍福之應也古者聖王制爲等列
而天子加焉故其尊不可及也廉耻節儉以治君子
大臣有罪賜死而無戮辱古者大臣有大譴呵則白
冠氂纓盤水加劒造請室而請罪於上不執縛係引
而行有大罪北面跪而自裁上不使人挫拆而刑之
曰子大夫自有過耳吾遇子有禮矣上設廉耻以遇
其臣臣下則厲節行以報其上上善其言自是大臣
有罪不及刑獄誼又以爲代邊近匈奴而梁淮陽皆
小不足以禦捍齊趙淮陽足以捍吳楚則無山東之
憂萬世之利昔秦苦心勞力以除六國今陛下垂拱
以成六國之禍不可以言智也雖身之無事萬年之
後傳之弱子不可以言仁愛後止徙淮陽王武爲梁
王王四十餘城有長星出于東方
九年夏大旱
