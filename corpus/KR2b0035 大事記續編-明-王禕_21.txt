
　大事記續編卷二十　　　　明　王禕　撰
漢孝獻皇帝建安元年
　解題曰宋庠紀年通譜正月郊祀上帝於安邑改元
　建安
春正月帝居安邑(以春/秋脩)郊祀上帝改元(以本/紀脩)二月張揚
使董承治洛陽宫室劉表遣兵助之(以列/傳脩)六月乙未帝
幸聞喜(本/紀)袁術攻劉備備拒之吕布襲破下邳降備布
自為徐州牧(以列/傳脩)秋七月甲子帝至洛陽(以本/紀脩)丁丑郊
祀上帝(本/紀)八月癸卯張揚為大司馬韓暹為大将軍楊
奉為車騎将軍領司𨽻校尉(以本紀袁/宏漢紀脩)袁術謀稱帝孫
䇿諫之不從遂與之絶(以舉要厯/補遺脩)曹操将迎天子楊奉
表為鎮東将軍操至韓暹奔奉辛亥操自領司𨽻校尉
録尚書事庚申遷帝於許操自為大将軍封武平侯(以/紀)
(傳/脩)
　解題曰帝自河東還洛陽操欲奉迎車駕徙都於許
　衆以山東未定韓暹楊奉負功恣睢未可卒制荀彧
　勸操曰昔晉文公納周襄王而諸侯景從漢髙祖為
　義帝縞素而天下歸心自天子蒙塵将軍首倡義兵
　徒以山東擾亂未遑遠赴今鸞駕旋軫東京榛蕪誠
　因此時奉主上以從人望大順也秉至公以服天下
　大畧也扶𢎞義以致英俊大德也四方雖有逆節其
　何能為若不峕定使豪傑生心後雖為慮亦無及矣
　從之操朝天子於洛陽引董昭並坐問曰今孤來此
　當施何計昭曰将軍興義兵以誅暴亂入朝天子輔
　翼王室此五伯之功也此下諸将人殊異意未必服
　從今留匡弼事勢不便惟有移駕幸許耳然朝廷播
　越新還舊京遠近企望冀一朝獲安今復徙駕不厭
　衆心夫行非常之事乃有非常之功願将軍算其多
　者餘見通鑑觀荀彧勸操之辭與董昭之所以進說
　則他日九錫之議意向不同可以前知矣
立宗廟社稷(以本/紀脩)孫策攻㑹稽降太守王朗自稱太守
(以吕祖謙/標目脩)九月楊彪罷(以本/紀脩)冬十月曹操攻楊奉於梁
奉奔袁術(以列/傳脩)以袁紹為太尉封鄴侯不受(以列/傳脩)十一
月丙戍曹操自為司空行車騎将軍事百官總已以聽
荀彧為侍中守尚書令蜀郡太守荀攸為軍師(以紀/傳脩)徵
北海太守孔融為将作大匠(以列/傳脩)
　解題曰融為北海相収合士民起兵講武賊張饒等
　二十萬衆從冀州還融逆擊為饒所敗乃収散兵保
　朱虛縣稍復鳩集吏民為黄巾所誤者男女四萬餘
　人更置城邑立學校表顯儒術薦舉賢良鄭𤣥彭璆
　邴原等時袁曹方盛而融無所恊附左丞祖者稱有
　意謀勸融有所結納融知紹操終圖漢室不欲與同
　故怒而殺之融負其髙氣志在靖難而才疎意廣迄
　無成功在郡六年劉備表領青州刺史建安元年為
　袁譚所攻自春至夏戰士所餘纔數百人流矢雨集
　戈矛内接融隱几讀書談笑自若城夜䧟乃奔東山
　妻子為譚所虜及獻帝都許徵以為将作大匠遷少
　府每朝㑹訪對融輙引正定議公卿大夫皆𨽻名而
　已餘見通鑑(蘇軾賛曰文舉以英偉冠世之資師表/海内意所予奪天下從之此人中龍也)
　(而曹操隂賊險狠特鬼蜮之雄者耳其勢决不兩立/使天未欲亡漢公誅操如殺狐兔何足道哉辭㫖抑)
　(揚誠為太過若通鑑据司馬彪九州春秋謂其所任/用好竒取異多剽輕小才尊事名儒皆備在坐席而)
　(已不與共政則又/貶之已甚今不取)
以羽林監棗祗為屯田都尉(以魏書/紀傳脩)袁術求婚於吕布
布許之術攻劉備布救之布復攻下邳備奔曹操表備
為鎮東将軍(以列/傳脩)
　解題曰按三國志本紀程昱説操曰觀劉備有雄才
　而甚得衆心終不為人下不如早圖之操曰方今収
　英雄時也殺一人而失天下之心不可傳亦明載通
　鑑據魏書或謂太祖圖備不如本紀明白(程迥曰項/羽殺義帝)
　(公孫瓉害劉虞皆負不道之名適所以兆其亡操英/雄盖世所不足者虚曠之度耳昱復賛其無罪而殺)
　(英賢非計也先主寓迹於曹之巢穴關羽欲為盗賊/之計殺之彼操之黨将畢命於先主豈所當為哉)
張濟攻穰死族子繡以衆歸劉表(以列/傳脩)袁紹䧟東郡殺
太守臧洪(以列/傳脩)
　解題曰開德府朝城縣漢東郡東武陽縣臧洪據此
　以拒紹
漢孝獻皇帝建安二年春曹操擊張繡降之繡復襲敗
操(以列/傳脩)以尚書僕射鍾繇為司𨽻校尉督關中軍韓遂
馬騰遣子入侍(以列/傳脩)袁術稱帝(以列/傳脩)三月袁紹為大将
軍督冀青幽并四州(以本/紀脩)
　解題曰以紹為太尉封鄴侯時曹操自為大将軍紹
　恥為之下偽表辭不受操大懼乃讓位於紹二年使
　孔融持節拜紹大将軍賜弓矢節鉞虎賁百人兼督
　冀青幽并四州然後受之(李賢曰太尉位大将軍上/初武帝以衛青征伐有功)
　(以為大将軍欲尊寵之故置大司馬官號以冠之其/後霍光等皆然明帝以東平王蒼有賢才以為驃騎)
　(大将軍以王故位公上和帝以竇憲征匈奴/還遷大将軍在公上以勲戚者不拘常例焉)
夏五月蝗(本/紀)吕布絶袁術詔以為左将軍術攻布布敗
之(以列/傳脩)以孫䇿為騎都尉襲烏程侯(以通/鑑脩)秋九月曹操
討袁術術走渡淮(以舉要厯/補遺脩)下楊彪獄既而赦之(以列/傳脩)
冬劉備誘楊奉殺之(以通/鑑脩)是歳袁術殺陳王寵(本/紀)
漢孝獻皇帝建安三年春三月曹操圍張繡於穰(以通/鑑脩)
夏四月遣謁者裴茂率中郎将叚煨討李傕夷其三族
(以列/傳脩)郭汜為其将所殺曹操還五月敗張繡劉表兵(以/通)
(鑑/脩)吕布復通袁術秋九月布破劉備於沛城備奔曹操
操擊布冬十一月張揚将殺揚以應操十二月癸酉操
克下邳殺吕布以備為左将軍(以列/傳脩)孫䇿遣使入貢以
為討逆将軍封吳侯䇿以居巢長周瑜為建威中郎将
(以列/傳脩)徵鄭𤣥為大司農不至(以袁宏/漢紀脩)
漢孝獻皇帝建安四年春袁紹攻公孫瓉於易京三月
瓉自焚死(以紀/傳脩)
　解題曰李賢曰公孫瓉臨易河築京故號易京其城
　三重其内城中有土京在幽州歸義縣南今雄州歸
　信縣南漢易縣也
以漁陽太守鮮于輔為将軍都督幽州(以列/傳脩)袁紹承制
以烏桓蹋頓等為單于(以列/傳脩)夏袁術将奔袁譚曹操遣
劉備邀之術走六月死(以列/傳脩)秋八月曹操以袁紹将攻
許軍黎陽九月還分兵守官渡(以魏/紀脩)
　解題曰水經注黎侯國也晉灼曰黎山在其南河水
　逕其東取山之名水之陽以為名竹書紀年梁惠成
　王十三年鄭釐侯使許息來致地我取軹道與鄭鹿
　即是城今城内有鹿鳴臺又曰白馬津李賢曰官渡
　在今鄭州中牟縣北水經注莨蕩渠經曹公壘北有
　髙臺謂之官渡臺俗謂中牟臺
冬十一月張繡降曹操以為将軍将軍賈詡為執金吾
(以魏/傳脩)曹操使治書侍御史衛覬鎮關中(以魏/傳脩)復置鹽官
徙司𨽻校尉治𢎞農(以魏/傳脩)孫䇿克皖城廬江太守劉勲
走䇿擊江夏太守黄祖十二月辛亥劉表遣将救之甲
寅䇿大破之徇豫章華歆降分豫章為廬陵郡(以吳/書脩)
劉備殺徐州刺史車胄與袁紹連兵(以蜀/書脩)時曹操制新
科(以吕祖謙/標目脩)
漢孝獻皇帝建安五年春正月車騎将軍董承等受宻
詔誅曹操事洩操夷其三族(以本/紀脩)曹操破劉備備奔袁
紹操還官渡二月紹軍黎陽(以魏/紀脩)夏四月丙午孫䇿卒
於丹徒弟權領其衆(以吳/書脩)
　解題曰按漢書三國志紀傳袁宏漢紀江表傳吳書
　吳厯吳録魏畧漢晉春秋孫破虜吳夫人生四男䇿
　權翊匡一女堅為朱儁佐軍留家壽春䇿年十餘歲
　已交結知名聲譽發聞有周瑜者與䇿同年亦英達
　夙成聞䇿聲問自舒(唐屬廬州廬江/縣今屬舒城縣)來造焉便推結
　分好勸䇿徙居舒推道南大宅以舍䇿升堂拜母有
　無通共堅薨䇿年十七還𦵏曲阿乃渡江居江都徐
　州牧陶謙深忌䇿初平三年揚州刺史陳褘死袁術
　使陳瑀領揚州牧四年術為曹公敗於封丘南向壽
　春瑀拒不納術保隂陵(在濠/州)合軍攻瑀瑀走術領其
　州術上吳景領丹陽太守(本秦鄣郡/今寧國府)討故太守周昕
　遂據其郡術表孫賁丹陽都尉䇿以母弟委張紘徑
　到壽春見術涕泣而言曰亡父昔從長沙入討董卓
　與明使君㑹於南陽同盟結好不幸遇難勲業不終
　䇿感惟先人舊恩欲自慿結願明使君垂察其誠術
　甚異之然未肯還其父兵謂䇿曰孤用賁舅為丹陽
　太守賢從伯陽為校尉彼精兵之地(唐稱宣/潤努手)可還依
　召募䇿乃載母徙曲阿與吕範孫河俱就景募得數
　百人而為涇縣大帥祖郎所襲幾殆興平元年復往
　見術太傅馬日磾杖節在壽春辟䇿懐義校尉術大
　将喬蕤張勲皆傾心焉術初許用䇿為九江太守(安/豐)
　(軍壽春縣/九江郡治)已而更用陳紀後術欲攻徐州從廬江太
　守陸康求米三萬斛康不與術大怒遣䇿攻康謂曰
　前用陳紀毎恨本意不遂今若得康廬江真卿有也
　䇿攻康㧞之術復用其故吏劉勲為太守䇿益失望
　先是劉繇為揚州刺史治壽春術已據之繇欲南渡
　江吳景孫賁迎置曲阿術攻没諸郡繇遣樊能于麋
　屯横江(在和州厯陽縣/東南二十六里)張英屯當利口(在和州城/東十二里)以
　拒之以景賁術所授廹逐使去術乃自用惠衢為揚
　州刺史以景為督軍中郎将與賁併力攻英能等歲
　餘不下丹陽朱治知術政德不立勸䇿還平江東䇿
　説術云家有舊恩在江東願助舅討横江横江㧞因
　投本土召募可得三萬兵以佐明使君匡濟漢室術
　知其恨而以繇據曲阿王朗在㑹稽䇿未必能定故
　許之表為折衝校尉行殄㓂将軍兵千餘騎數十匹
　賔客願從者數百人比至厯陽衆五六千周瑜從父
　尚為丹陽太守䇿馳書報瑜(本文瑜/作公瑾)瑜發衆及船糧
　迎䇿䇿大喜曰吾得卿諧也䇿母先自曲阿徙於厯
　陽䇿又徙母阜陵(後漢九江郡縣/今滁州全椒縣)攻横江當利皆㧞
　之渡江攻牛渚營(在太平/州采石)盡得邸閣糧榖戰具興平
　二年也時彭城相薛禮下邳相笮融依繇為盟主禮
　據秣陵城(故縣在建康府南五/十五里秣陵橋東北)融屯縣南䇿大破之
　攻繇别将於梅陵轉攻胡孰(在建康府上元縣/淮水北故城猶在)江乘
　(後漢志丹陽郡縣/今廢城在建康府)皆下之䇿善姿顔喜笑語性濶達
　聽受善用人士民見者莫不盡心樂為致死呼為孫
　郎百姓聞孫郎至皆失魂魄長吏委城郭竄伏及至
　軍士奉令不敢虜掠雞犬菜茹一無所犯民乃大恱
　競以牛酒詣軍進入曲阿劉繇同郡太史慈見繇未
　去㑹䇿至繇使慈偵視輕重獨與一騎卒遇䇿䇿從
　騎十三皆韓當宋謙黄盖輩慈便前鬬正與䇿對䇿
　刺慈馬掔得項上手㦸慈亦得䇿兠鍪㑹兩家兵騎
　各來赴於是解散繇奔丹徒䇿身臨行陣張紘諫曰
　主将籌謀之所自出三軍之所寄命也不宜輕脫自
　敵小㓂願麾下重天授之姿無令上下危懼䇿勞賜
　將士遣将陳寳迎母及弟發恩布令告諸縣劉繇笮
　融故鄉部曲來降首者一無所問樂從軍者一身行
　復除門户不樂者勿彊旬日之間得見兵二萬餘人
　馬千餘匹威震江東繇将奔㑹稽許劭(本文作/子将)曰㑹
　稽富實䇿之所貪且窮在海隅不可往也不如豫章
　北連豫壤西接荆州若収吏民遣使貢獻與曹兖州
　相聞雖有袁公路在其間其人豺狼不能久也足下
　受王命孟德景升必相救濟繇從之䇿從容與吕範
　棊範曰今将軍事業日大士衆日盛範在遠聞紀綱
　猶有不整者範願暫領都督佐将軍部分之䇿曰子
　衡既士大夫加手下已有大衆立功於外豈宜復屈
　小職範曰不然今舍本土而託将軍者非為妻子也
　欲濟世務猶同舟渉海一事不牢即俱受其敗此亦
　範計非但将軍也䇿笑無以答範出便釋褠著袴褶
　執鞭詣閣下啓事自稱領都督䇿乃授𫝊委以衆事
　由是軍中肅睦威禁大行䇿命張昭為長史張紘為
　正議校尉並與參謀常令一人居守一人從征討䇿
　謂周瑜曰吾以此衆取吳㑹平山越(見建安八年/平山越解題)卿
　還鎮丹陽頃之袁術遣從弟􁀮代尚為太守瑜尚俱
　還壽春劉繇南保豫章駐彭澤(今池州/東流縣)笮融至殺太
　守朱晧入居郡中繇進討為融所破復招屬縣攻融
　融敗走詔以華歆為豫章太守朱治為吳郡都尉從
　錢塘欲進到吳吳郡太守許貢拒之於由拳(在嘉興/府嘉興)
　(縣/)治與戰大破之貢南就山賊嚴白虎䇿進攻㑹稽
　烏程鄒他及嘉興王晟等各聚衆萬餘吳景等欲先
　擊破虎等䇿曰虎等群盗非有大志此成禽爾㑹稽
　功曹虞翻説王朗以為力不能拒不如避之朗以為
　宜保城邑拒䇿於固陵(即西/陵也)䇿數渡水戰不能克孫
　静説䇿曰郎負阻城守難可卒㧞查瀆(水經注浙江/又東逕祖塘)
　(謂之祖瀆昔王郎拒孫䇿孫静説䇿祖塘是道/要也若從此出破之必矣䇿從之破即固陵)南去
　此數十里宜從彼據其内所謂攻其無備出其不意
　者也䇿曰善昏暮然火誑朗夜分軍投查浦道(夏侯/曾先)
　(地志吳王伐越次查浦越立城以守查吳作/城於浦東以守越今蕭山縣西九里越王城)襲髙遷
　屯(寰宇記䇿入郡郡人/迎於髙遷在蕭山界)朗大驚遣周昕等帥兵前戰
　䇿破斬之朗亡走浮海至東冶(光武時曰東侯/官今福州閩縣)䇿追
　擊大破之朗乃詣䇿䇿以其儒雅詰讓而不害自領
　㑹稽太守命虞翻為功曹待以交友之禮䇿好游獵
　翻諫曰明府喜輕出微行從官不暇嚴吏卒常苦之
　夫君人者不重則不威故白龍魚服困於豫且願少
　留意策遣劉由髙承奉章詣許獻方物建安二年袁
　術僣號䇿以書責而絶之復以吳景為丹陽太守夏
　曹公遣議郎王浦奉詔書以䇿為騎都尉襲烏程侯
　領㑹稽太守勑與吕布及吳郡太守陳瑀共討術䇿
　欲得将軍號使人諷浦浦便承制假䇿明漢将軍時
　陳瑀屯海西(後漢志廣陵郡/縣合屬漣水軍)䇿治嚴行到錢塘瑀隂
　圖襲䇿遣萬演渡江持印傳三十餘紐與丹陽宣城
　陵陽(後漢志丹陽郡縣/今池州石埭縣)始安(在今池州/青陽縣)黝歙諸險縣
　大帥祖郎焦已及嚴白虎等使為内應伺䇿軍發攻
　諸郡䇿覺之遣吕範徐逸攻瑀大破瑀瑀奔冀州
　袁術欲以周瑜為将瑜觀術終無所成故求為居巢長
　(今無為/軍巢縣)魯肅署東城長(晉灼曰在九江郡李賢曰故/城在今濠州定遠縣東南)
　見術不足與立事擕老弱将輕俠少年百餘人就瑜
　瑜欲東歸術聽之肅因與同行是歲建安三年也䇿
　自迎瑜授建威中郎将肅留家曲阿曹操(本文作/太祖)表
　徵王朗䇿遣之操問孫䇿何以得至此朗曰䇿勇冠
　一世有雋才大志張子布民之望也北面而相之周
　公瑾江淮之傑攘臂而為其将謀而有成所規不細
　将為天下大賊非狗盗而已䇿逐袁𦙍術深怨䇿乃
　隂遣使齎印綬與丹陽宗帥陵陽祖郎等使激動山
　越合衆攻䇿太史慈與劉繇俱奔豫章而遁於蕪湖
　(見晉咸和/二年解題)山中稱丹陽太守時䇿已定宣城以東惟
　涇以西六縣未服慈進住涇縣大為山越所附䇿攻
　朗於陵陽慈於勇里生獲朗謂曰爾昔襲孤斫孤馬
　鞍今創軍立事除棄宿恨惟取能用與天下通耳非
　但汝汝莫恐怖朗叩頭謝罪即破械賜衣服署門下
　賊曹慈為䇿所執即解縛捉其手曰寕識神亭時耶
　若卿爾時得我云何慈曰未可量也䇿大笑曰今日
　之事當與卿共之署門下督還吳授兵拜折衝中郎
　将後劉繇亡於豫章士衆萬餘人願奉華歆為主歆
　以為因時擅命非人臣之宜衆守之連月不從䇿命
　慈往撫焉謂慈曰劉牧往責吾為袁氏攻廬江(此繇/之所)
　(以逼逐吳/景孫賁也)其意頗猥先君手下數千人盡在公路許
　孤志在立事不得不屈意於公路求索故兵再往纔
　得千餘人仍令孤攻廬江不得不為行其後自作邪
　僣事諫之不從丈夫義交茍有大過不得不離孤交
　公路及絶之本末如此恨不及其生時與共論辯今
　兒子在豫章不知華子魚待遇何如卿部曲復依隨
　之否卿往並宣孤意部曲樂來者與俱來不樂者且
　慰安之并觀子魚所以牧御廬陵鄱陽人親附之否
　卿手下兵多少由意慈曰今並息兵不宜多将數十
　人自足往還左右皆曰慈必北去不還䇿曰子義捨
　我當復與誰餞送昌門把腕别曰何時能還答曰不
　過十日議者猶紛紛謂慈與子魚州里恐留彼為籌
　䇿或疑慈託黄祖假路還北䇿曰孤斷之詳矣子義
　雖氣勇有膽烈然非縱横之人其心有士模貴重然諾
　一以意許知已死亡不相負諸君勿憂也慈還議者
　乃服慈見䇿曰子魚良德也然無他方規自守而已
　又丹陽僮芝自擅廬陵鄱陽民帥别立宗部言已别
　立郡海昏(南康縣城太史慈所築盖䇿/以慈為建昌都尉治海昏也)上繚(建昌縣/有上繚)
　(亭在東南十七里雷次宗云亭側/三百家昌邑王家劉姓謂之宗人)不受發召子魚視
　之而已䇿拊掌大笑有兼并之志矣䇿遣張紘奉章
　至許曹公表䇿為討逆将軍以弟女配䇿弟匡又為
　子彰取賁女禮辟䇿弟權翊又命揚州刺史嚴象舉
　權茂才張紘為侍御史廬江太守劉勲兵彊於江淮之
　間䇿惡之遣使卑辭厚幣説勲曰上繚宗民數欺下
　國擊之路不便願因大國伐之上繚富實得可以富
　國請出兵為外援勲信之又得䇿珠寳葛越喜恱外
　内盡賀劉曄獨否勲問其故曰上繚雖小城堅池深
　不可旬日而舉兵疲於外而國内虛䇿乘虛襲我則
　後不能獨守是将軍進屈於敵退無所歸若軍必出
　禍今至矣勲不從伐上繚到海昏宗帥知之空壁逃
　匿勲了無所得時䇿西討黄祖行及石城(後漢志丹/陽郡縣今)
　(池州貴/池縣)聞勲輕身詣海昏分遣從兄賁輔率二萬人
　於彭澤待勲自與周瑜率二萬人歩襲皖城(後漢志/廬江郡)
　(有皖/縣)即克之得部曲三萬餘人袁術妻子依勲策復
　収視上用李術為廬江太守給兵三千以守皖皆徙
　所得人東詣吳賁輔於彭澤破勲勲走從潯陽(見晉/咸和)
　(三年/解題)歩上到置馬亭(後漢志潯陽置馬/亭劉繇士衆散處)聞䇿已克皖
　乃投西塞(在興/國軍)至沂築壘告急於黄祖劉表祖遣太
　子射船軍五千人助勲䇿就攻大破勲勲北歸曹公
　射亦走䇿収得勲兵二千餘人船千艘遂前攻祖十
　二月八日到沙羡(見建安十/三年解題)劉表遣從子虎南陽韓
　晞将長矛五千為祖前鋒䇿大破之斬晞已下二萬
　餘級溺者二萬餘口船六千餘艘䇿還軍欲取豫章
　請虞翻曰子魚自有名字然非吾敵也加聞其戰具
　甚少若不開門讓城金鼔一震不得無所傷害卿便
　在前具宣孤意翻到郡見歆曰竊明府與王府君齊
　名中州海内所宗雖在東華常懐瞻仰歆荅曰孤不
　如王㑹稽翻復問豫章精兵何如會稽曰大不如也
　翻曰明府言不如王會稽謙光之譚也且精兵不如
　會稽實如尊教討逆智畧超世用兵如神前走劉揚
　州君所親見南定鄙郡亦君所聞也今欲守孤城自
　料資糧已知不足不早為計悔無及也今大軍已次
　椒丘(城在隆興府北/一百八十里)僕便還去明日日中迎檄不到
　者與君辭矣歆曰久在江表常欲北歸孫㑹稽來吾
　便去也翻還報䇿䇿乃進軍歆葛巾迎䇿䇿曰府君
　年德名望遠近所歸䇿年㓜穉宜修子弟之禮便向
　歆拜収載劉繇䘮善遇其家以孫賁為豫章太守分
　豫章為廬陵郡以孫輔為太守䇿謂賁曰兄據豫章
　已扼僮芝咽喉當伺形便令國儀仗兵而進公瑾為
　作勢援後聞芝病即如䇿計周瑜到巴丘(見建安十/五年解題)
　輔遂據廬陵建安五年曹袁相拒於官渡䇿隂欲襲
　許迎漢帝宻治兵部署諸将将北襲許衆皆懼郭嘉
　曰䇿所誅皆英雄豪傑能得人死力者也然䇿輕而
　無備雖有百萬之衆無異於獨行中原也若刺客伏
　起一人之敵耳䇿臨江未濟果為許貢客所殺(陸機/辨亡)
　(論桓王将北伐諸華誅鉏十紀旋皇輿於夷庚反帝/坐於紫闥挾天子以令諸侯清大歩而歸舊物戎車)
　(既次中世而殞以此觀之則孫盛所謂曹袁虎争勢/傾山海䇿豈暇遠師汝潁遷帝吳越者盖非實録矣)
　䇿性好獵所乘馬精駿從騎絶不能及初許貢表漢
　帝曰孫䇿驍雄與項羽相似宜加貴寵召還京邑若
　放於外必作世患候吏得表以示䇿䇿請貢責讓絞
　殺之貢奴客潜民間欲報讎獵日䇿與客遇客擊傷
　䇿創甚請張昭等謂曰中國方亂以吳越之衆三江
　之固足以觀成敗公等善相吾弟呼權佩以印綬謂
　曰舉江東之衆决機於兩陳之間與天下争衡卿不
　如我舉能任賢各盡其心以保江東我不如卿至夜
　卒時年二十六此孫䇿平江左之始末也吕祖謙曰
　䇿不死興固不可知亡亦不可知盖不為保江東之
　計使待曹操死則可逞其志耳
秋七月劉備屯汝南(以蜀/書脩)九月庚午朔日有食之(本/紀)袁
紹圍曹操於官渡冬十月操襲破其輜重於烏巢紹軍
潰操殺其八萬人紹殺田豐(以魏書/紀傳脩)
　解題曰按三國志列傳袁紹圍操(本文作大/祖下同)於官渡
　操糧方盡問賈翊計焉出翊曰公明勝紹勇勝紹用
　人勝紹决機勝紹有此四勝而半年不定者但顧萬
　全故也必决其機湏臾可定也操曰善乃并兵出圍
　擊紹三十里營破之餘見通鑑帝之在安邑沮授説
　紹以西迎大駕即宫鄴都此上䇿也紹既失之而為
　曹氏所先矣及田豐説紹襲許而又不能從操既破
　袁術平吕布敗張繡紹始簡兵騎欲以攻許亦既晚
　矣幸而操自討劉備田豐曰曹劉連兵未可卒解若
　舉軍襲其後可一往而定而紹復以子疾辭及操還
　軍官渡紹乃議攻許田豐曰操善用兵變化無方衆
　雖少未可輕也今不如以久持之簡其精銳分為竒
　兵乘虛迭出以擾河南救右則擊其左救左則擊其
　右使敵疲於奔命民不得安業我未勞而敵已困不
　及三年可坐克也今釋廟勝之䇿而决成敗於一戰
　若不如志悔無及也凡此數策紹皆失之則惟有戰
　耳而其失又有甚焉者紹之渡河也沮授諫曰勝負
　變化不可不詳今宜留屯延津分兵官渡若其克獲
　還迎不晩設其有難衆弗可還紹弗從紹遣軍運榖
　使淳于瓊将兵送之授復請遣蒋竒别為歩軍於表
　以絶操之鈔又弗從許攸曰曹操少兵而悉師拒我
　許下空弱輕軍掩襲可㧞也許㧞則奉迎天子以討
　操如其未潰可令首尾奔命紹又不從暨攸改計歸
　操而紹敗矣當呼吸安危之秋而坐失機㑹如此方
　且慙於田豐而殺之其短於從善不已甚乎(晉索綝/討趙染)
　(染有輕綝之色長史魯徽曰将軍宜整陣案兵以擊/之弗可輕也染曰索綝小竪要擒之而後食戰於城)
　(西敗績而歸悔曰吾不用魯徽之言以至於此何面/見之於是斬徽徽曰将軍愎諫耻敗而復誅戮忠良)
　(以逞愚忿袁紹為之於前将軍踵之於後死者無知/則已若其有知下見田豐為徒要當訴将軍於黄泉)
　(正指此也李賢曰烏巢在滑州酸棗/城東水經注烏巢澤在酸棗之東南)
辛亥有星孛於大梁(本/紀)以司徒掾劉馥為揚州刺史(以/魏)
(傳/脩)以孫權為討虜将軍㑹稽太守(以吳/書脩)劉表平長沙零
陵桂陽立學校郊祀天地(以列/傳修)
　解題曰長沙宋潭岳衡鄂吉五州寳慶常德二府武
　岡軍之地零陵宋永全道靖衡潭六州静江寳慶二
　府武岡軍之地桂陽宋郴韶連衡潭南雄六州英德
　府武岡軍之地
益州司馬張魯據漢中征東中郎将趙韙攻劉璋(以列/傳脩)
漢孝獻皇帝建安六年春二月丁卯朔日有食之(以本/紀脩)
夏四月曹操破袁紹於倉亭秋九月曹操擊劉備備奔
劉表(以魏書/本紀脩)趙韙圍成都敗死張魯取巴郡以為漢寧
太守(以列/傳脩)
　解題曰漢寧即漢中郡
漢孝獻皇帝建安七年春正月曹操軍官渡(以魏/紀脩)夏五
月庚戌袁紹薨少子尚領冀州牧長子譚自稱車騎将
軍屯黎陽秋九月曹操攻譚尚救之俱敗(以列/傳脩)袁尚遣
并州刺史髙幹河東太守郭援南單于攻河東鍾繇破
援斬之(以列/傳脩)曹操責孫權侍子不從(以吳/書脩)
　解題曰按三國志江表傳曹公新破袁紹兵威日盛
　下書責權質任子權召君臣㑹議張昭秦松等猶豫
　不能决權意不欲遣質乃獨将周瑜詣母前定議瑜
　曰昔楚國初封不過百里繼嗣賢能廣土開境遂至
　荆揚延祚九百今将軍承父兄餘資兼六郡之衆兵
　精糧多将士用命鑄山為銅煮海為鹽境内富饒人
　不思亂汎舟舉帆朝發夕至士風勁勇所向無敵有
　何逼迫而欲送質質一入不得不與曹氏相首尾與
　相首尾則命召不得不往便見制於人也極不過一
　侯印僕從十餘人車數乘馬數匹豈與南面稱孤同
　哉不如勿遣徐觀其變若曹氏能率義以正天下将
　軍事之未晩若圖為暴亂兵猶火也不戢将自焚将
　軍韜勇抗威以待天命何送質之有權母曰公瑾議
　是也餘見通鑑張秦諸人與公瑾所見不同論議迥
　别已决於此不待他日而後見也
漢孝獻皇帝建安八年春二月曹操攻黎陽袁譚袁尚
戰敗夏四月操追至鄴
　解題曰按相臺志商河亶甲居相秦屬邯鄲郡漢為
　魏郡曹公為魏王都此分為東西部黄初二年以東
　部為陽平郡西部為廣平郡并魏為三魏(文帝分十/部為三部)
　石虎慕容雋皆都之後魏置相州東魏北齊都焉改
　為司州又改清都尹後周復置相州及魏郡徙州於
　安陽故城唐為相州天寳曰鄴郡屬天雄軍後梁為
　昭德軍宋省鄴縣入臨漳縣曹操破袁氏因其富强
　遂居之天下方亂百姓奔赴依以小康久之户口視
　天下為最民號難治餘見晉永嘉七年梁中大同六
　年解題
五月操還許袁譚攻尚敗還南皮(以列/傳脩)秋七月令郡國
脩學校(以魏/紀脩)
　解題曰葉適曰操令縣滿五百户者置校官而其辭
　曰其令郡國各脩文學按操雖竊漢柄號令所行施
　其統内若兗冀之郡國可也與人主制詔並行於天
　下可乎荀彧非不見微者猶曰愛人以德何也陳壽
　雖著魏書然有漢則無魏而事辭錯雜後世無别史
　法不復存矣事見通鑑
八月曹操擊劉表(以魏/紀脩)袁尚攻譚大破之譚奔平原冬
十月曹操救譚至黎陽尚走(以列/傳脩)孫權平山越(以吳/書脩)
　解題曰按三國志賀齊傳守剡長又諸葛恪傳丹陽
　地勢險阻與吳郡㑹稽新都(今徽/州)鄱陽四郡隣接周
　旋數千里山谷萬重盖今宣潤徽廣德嚴杭衢饒之
　境皆是也
(甲/申)漢孝獻皇帝建安九年春二月袁尚攻譚曹操圍鄴
　解題曰操濟河遏淇水入白溝以通糧道引漳水以
　圍之周四十里初淺而狹如或可越審配不出爭利
　望而笑之一夜增修廣修二丈引漳水注之餘見通
　鑑(水經注淇水南厯枋堰舊淇水南東流逕黎陽縣/南入河溝洫志曰在遮害亭西十八里至淇水口)
　(是漢建安九年魏武王於水口下大枋木以成堰遏/淇水東入白溝故號其處為枋頭其後遂廢魏熈平)
　(中復通之按史白起為鄴令堰漳水灌田魏武王又/捍漳水回流東注宋王訟議復鄴渠言相州圖經載)
　(天井堰魏武所作凡二十里分十二墱墱相距三百/歩互相灌注然漳水淺不與岸平就髙處鑿岸為平)
　(而截流為堰然/後水行數里)
秋七月尚還救之敗奔中山八月操破鄴九月令河北
毋出今年租賦操自領冀州牧定田租之制(以魏紀晉/食貨志脩)
　解題曰按三國志魏書載公令曰袁氏之治也使豪
　强擅恣親戚兼并下民貧弱代出租賦衒鬻家財不
　足應命欲百姓親附甲兵彊盛其可得耶其収田租
　畆四升户出絹二疋綿二斤而已他不得擅興發郡
　國守相明檢察之無令强民有所隱藏而弱民兼賦
　也(水經注魏武引漳水自城西東入逕銅雀臺下伏/流束注謂之長明溝渠水又南逕上東門下魏武)
　(於鄴為北宮宫有文昌殿溝水南北夾道枝流引灌/於文昌殿處造東西太武二殿城西北三臺因城為)
　(之七門南鳯陽中中陽次廣陽/東建春北廣德次廐門西金商)
冬十月有星孛於東井(本/紀)高幹降(以列/傳脩)
　解題曰幹才志𢎞邈曹操(本文作/太祖)圍鄴袁尚遣牽招
　至上黨督軍糧未還尚破走中山時幹為并州刺史
　招以并州左有恒山之險右有大河之固帶甲五萬
　北阻彊胡勸幹迎尚并力觀變幹既不能而隂欲害
　招招間行而去餘見通鑑
袁譚攻尚尚奔袁熈曹操討譚十二月譚保南皮(以列/傳脩)
　解題曰郡國志南皮勃海郡縣
是歲公孫度卒子康立(以魏/傳脩)
漢孝獻皇帝建安十年春正月曹操斬袁譚幽州将焦
觸逐袁熈而降操熈尚奔烏桓(以紀/傳脩)夏四月張燕降(以/本)
(紀/脩)冬十月髙幹叛
　解題曰按三國志列傳荀衍以監軍校尉守鄴都督
　河北事操(本文作/太祖)之征袁尚也幹宻遣兵謀襲鄴衍
　逆覺盡誅之餘見通鑑
曹操以西平太守杜畿為河東太守(以列/傳脩)祕書監荀恱
上申鑑五篇(以列/傳脩)
　解題曰時政在曹氏天子恭已恱志在獻替而謀無
　所用故作是書餘見通鑑程迥曰恱當獻帝時不肯
　同荀文若輩為曹操用亦不同孔文舉為操所忌獨
　以著書見於後世其書有益於治道盖一時之望也
　然欲使凡噐與顔冉同趨則申商之習也賢如恱尚
　不能不為習俗所移何望於他人哉
漢孝獻皇帝建安十一年春正月有星孛於北斗(本/紀)曹
操擊髙幹三月斬之以陳羣梁習為并州刺史(以魏/傳脩)
漢孝獻皇帝建安十二年春三月曹操襲烏桓秋八月
大破之斬蹋頓
　解題曰按魏書列傳漢末遼西烏丸大人丘力居衆
　五千餘落上谷大人難樓衆九千餘落各稱王而遼
　東屬國大人蘇僕延衆千餘落自稱峭王右北平大
　人烏延衆八百餘落自稱汗魯王後丘力居死子樓
　班年小從子踏頓有武畧代立總攝三王部衆皆從
　其教令後樓班大峭王率其部衆奉樓班為單于踏
　頓為王操(本文作太/祖下同)北征三郡烏丸軍次無終(故無/終子)
　(國時屬右/北平郡)方夏雨水濵海洿下濘滯不通虜亦遮守
　蹊要操患之以問田疇疇曰此道秋夏每常有水淺
　不通車馬深不載舟船為難久矣舊北平郡治在平
　岡(前漢右北平郡治/平岡後漢治上垠)道出盧龍達於栁城(前漢遼西/郡縣以地)
　(有三栁水取名後魏置營州於和龍城/領六郡李繪曰唐營州南又有五栁城)自建武以來
　陷壊斷絶而尚有微徑可從今虜将以大軍當由無
　終不得進而退懈弛無備若嘿回軍從盧龍口(漢遼/西肥)
　(如縣隋唐為盧龍縣有盧/水南入海故曰盧龍口)越白檀之險(前漢屬漁陽/郡隋樂安郡)
　(武德改檀州/以白檀城名)出空虛之地路近而便掩其不備踏頓
　之首可不戰而禽也操曰善乃引軍還而署大木表
　於水側路傍曰方今暑夏道路不通且俟秋冬乃復
　進軍虜候騎見之誠以為大軍去也操令疇将其衆
　為鄉導出盧龍塞壍山陻谷五百餘里渉鮮卑庭東
　指栁城未至二百里虜乃知之蹋頓等将數萬騎逆
　軍八月登白狼山(前漢右北平白/狼縣有白狼山)卒與虜遇衆甚盛
　操車重在後被甲者少左右皆懼操登髙望虜陣不
　整乃縱兵擊之虜衆大崩斬蹋頓及名王已下降者
　二十餘萬時寒且旱二百里無水軍又乏食殺馬數
　千匹以為糧鑿地三十餘丈乃得水既還科問前諫
　者人人皆懼操皆厚賞之曰孤前行乘危以僥倖雖
　得之天所佐也顧不可以為常諸君之諫萬安之計
　是以相賞後勿難言之餘見通鑑蘇軾曰操既勝烏
　桓曰前諫我者萬全之計也乃賞諫者曰後勿難言
　袁紹既敗於官渡曰諸人聞吾敗必相哀惟田别駕
　不然當幸其言之中也乃殺豐為明主謀而不中不
　惟無罪乃有賞為庸主謀而忠賞固不可得而禍隨
　之吾今乃知袁曹所以興亡者
袁熈袁尚奔遼東九月公孫康斬送之(以紀/傳脩)冬十月辛
卯有星孛於鶉尾(本/紀)劉備説劉表襲許不能用(以通/鑑脩)是
歲劉備三顧處士諸葛亮於隆中(以蜀/書修)
　解題曰先主詣亮凡三往乃見因屏人曰漢室傾頽
　姦臣竊命主上䝉塵孤不度德量力欲信大義於天
　下而智術淺短遂用猖蹶至於今日然志猶未巳君
　謂計将安出亮答曰自董卓已來豪傑並起跨州連
　郡者不可勝數曹操比於袁紹則名微而衆寡然操
　遂能克紹以弱為强者非為天時抑亦人謀也今操
　已擁百萬之衆挾天子而令諸侯此誠不可與爭鋒
　孫權據有江東已厯三世國險而民附賢能為之用
　此可與為援而不可圖也荆州北據漢沔利盡南海
　東連吳㑹西通巴蜀此用武之國而其主不能守此
　殆天所以資将軍豈有意乎益州險塞沃野千里天
　府之土髙祖因之以成帝業劉璋闇塞張魯在北民
　殷國富而不知存䘏智能之士思得明君将軍既帝
　室之胄信義著於四海總覧英雄思賢如渇跨有荆
　益保其岩阻西和諸戎南撫夷越外結好孫權内脩
　政理天下有變則命一上将将荆州之軍以向宛洛
　将軍身率益州之衆出於秦川百姓孰敢不簞食壺漿
　以迎将軍者乎誠如是則覇業可成漢室可興矣先
　主曰善於是與亮情好日宻餘見通鑑(漢晉春秋亮/家於南陽鄧)
　(縣襄陽二十/里號曰隆中)蘇軾曰古之君子如伊尹太公管仲樂
　毅之流其王覇之略皆定於畎畆中非仕而後學者也
　諸葛孔明卧草廬中與先主論曹操孫權規取劉璋
　因蜀之資以爭天下終身不易其言此豈口傳耳受
　嘗試為之而僥倖其或成者哉
漢孝獻皇帝建安十三年春正月曹操作𤣥武池肄舟
師(以魏/紀脩)
　解題曰水經注淇水又西逕魏武𤣥武故苑苑有𤣥
　武池肄舟師
孫權擊黄祖斬之(以吳/書脩)
　解題曰江夏宋鄂黄光蘄隨郢復七州德安府漢陽
　信陽興國荆門四軍之地祖横兩蒙衝(本作艨艟/戰船也)挾
　守沔口以栟閭大紲繫石為矴上有千人以弩交射
　飛矢雨下軍不得進前偏将軍董襲與别部司馬凌
　統俱為前部各将死士百人被兩鎧乘大舸突入蒙
　衝裏襲以刀斷兩紲蒙衝乃横流大兵遂進祖便開
　門走兵追斬之餘見通鑑(通典黄祖屯沙羡縣即今/鄂州水經注沔左有却月)
　(城沙羡縣治黄祖所守董襲凌統攻之却月城乃今/漢陽漢安陸縣地不應立沙羡縣然酈道元援襲統)
　(為言者盖建安四年孫䇿走黄祖於沙羡今鄂州也/十三年孫權破祖今漢陽也八年權破祖舟師惟城)
　(未克沙羡城赤烏始築當時未有城則所謂城者却/月城也漢江夏郡在安陸縣東南往往祖為䇿殘破)
　(之後竄伏江北故守沔口耳水經以却月城為/祖所守已得之而遂以為沙羡縣治則非也)
夏六月罷三公官復置丞相御史大夫癸巳曹操自為
丞相以東西曹掾毛玠崔琰典選舉河内司馬勲為文
學掾(以魏/傳脩)徵前将軍馬騰為衛尉其子超為偏将軍領
其衆(以列/傳脩)秋七月曹操擊劉表(以本/紀脩)
　解題曰按三國志列傳操(本文作太/祖下同)将伐表問荀彧
　䇿安出彧曰今華夏已平南土知困矣可顯出宛葉
　間而間行以輕進掩其不意遂行㑹表死操直趨宛
　葉如彧計餘見通鑑
八月壬子殺太中大夫孔融夷其族(以本/紀脩)
　解題曰事見通鑑黄庭堅曰陳壽叙武侯躬耕隴畆
　好為梁甫吟語既不盡其意又失載此詩此盖好簡
　之過余觀梁甫吟云歩出齊城門遥望蕩隂里里中
　有三墳纍纍正相似問是誰家冡田彊古冶氏力可
　排南山文能絶地理一朝被䜛言二桃殺三士誰能
　為此謀相國齊晏子武侯盖以曹公專國殺楊脩孔
　融荀彧耳但云好為梁甫吟不知壽意所在豈既作
　此詩時時為客歌之故云爾乎
劉表卒少子琮領荆州牧九月曹操至新野琮降劉備
走操追破之於長坂進軍江陵(以本紀/蜀書脩)
　解題曰諸葛亮説先主攻琮荆州可有備曰吾不忍
　也餘見通鑑程頥曰孔明有王佐之才道則未盡王
　者如天地之無私心焉行一不義而得天下不為孔
　明必求有成而取劉璋聖人寧無成耳此不可為也
　若劉表子琮将為曹公所并取而興劉氏可也(張栻/曰亮)
　(一見昭烈遂定取荆益之計盖亮之心欲昭烈以興/復漢室為己任以興復為己任則天下諸侯内懐他)
　(圖者吾固得以正名而討之矣况琮之迎降於操則/荆固魏之荆州矣於以取之豈不正乎昭烈徇於小)
　(不忍而妨大計故劉琮可取而不取及狼狽而遁雖/藉吳之力敗操赤壁然終迫於吳乃始入蜀以譎計)
　(取之亮於此時盖亦/有黽勉不得已者)長阪在今荆門軍當陽江陵古
　郢之南鄙今縣北十里汜南城故漢縣舊治於郢在
　縣東南今治晉桓温所築
冬十月癸未朔日有食之(本/紀)劉備屯樊口遣諸葛亮求
救於孫權十一月曹操舟師東下備以權将周瑜迎擊
於赤壁大破之操走追至南郡弗及操留将軍曹仁等
守南郡瑜大破之於夷陵(以皇極經/世吳書脩)
　解題曰按三國志列傳江表傳山陽公載記操(本文/作太)
　(祖下/同)破荆州欲順流東下賈翊諫曰公昔破袁氏今
　収漢南威名遠著軍勢既大若乗舊楚之饒以享吏
　士撫安百姓使安土樂業則可不勞衆而江東稽服
　矣不從(裴松之曰於時韓馬之徒尚狼顧關右魏武/不得安坐郢都以威懐吳㑹也彼荆州者孫)
　(劉之所必爭荆人服劉主之雄姿憚孫權之武畧為/日既久誠非曹氏諸将所能禦故曹仁守江陵敗不)
　(旋踵何撫安之得行稽服之可期将此既平江漢威/懾吳越資劉表水戰之具藉荆楚擑棹之手實廓定)
　(之大機不乘此取吳将安俟哉至於赤壁之敗實由/疾疫大興以損凌厲之鋒凱風自南以成焚如之勢)
　(天實為之豈人事哉魏武後平張魯蜀中一日數十/驚劉備雖斬之而不能止由不用劉曄之計以失席)
　(卷之㑹世咸謂劉計為/是則愈見賈言之非也)魯肅請奉命吊表二子并慰
　勞其軍中用事者及説備使撫表衆同心一意共治
　曹操今不速往恐為操所先權遣肅行到夏口(夏水/本江)
　(之别自江陵東南流入沔謂之䐗口又與沔水至魯/山下㑹於江謂之夏口又謂之魯口宜在江北史言)
　(夏口多指鄂州按水經注黄鶴山夏口城孫權所築/對岸則入沔津故城以夏口為名若然則自權築城)
　(後始取對岸之名名之傳者遂不/曰城而曰夏口江北之名始晦矣)聞曹公已向荆州
　晨夜兼道比至南郡而琮已降曹公備惶遽奔走欲
　南渡江肅逕迎之到當陽長阪與備㑹騰權㫖及陳
　江東彊固勸備與權并力備甚恱時諸葛亮與備相隨
　肅謂亮曰我子瑜友也即共交備遂到夏口亮曰事
　急矣請奉命求救於孫将軍時權擁軍在柴桑(在今/江州)
　(彭澤/縣)觀望成敗亮說權曰海内大亂将軍起兵據有
　江東劉豫州收衆漢南與曹操並爭天下今操芟夷
　大難畧已平矣遂破荆州威震四海英雄無所用武
　故豫州遁逃至此将軍量力而取之若能以吳越之
　衆與中國抗衡不如早與之絶若不能當何不按兵
　束甲北面而事之今将軍外託服從之名而内懐猶
　豫之計事急而不斷禍至無日矣權曰苟如君言劉
　豫州何不遂事之乎亮曰田横齊之壮士耳猶守義
　不辱况劉豫州王室之胄英才盖世衆士慕之若水
　之歸海事之不濟此乃天也安能復為之下乎權勃
　然曰吾不能舉全吳之地十萬之衆受制於人吾計
　決矣非劉豫州莫可當操者然豫州新敗之後安能
　抗此難乎亮曰豫州軍雖敗於長阪今戰士還者及
　關羽水軍精甲萬人劉琦合江夏戰士亦不下萬人
　操之衆遠來疲弊聞追豫州輕騎一日一夜行三百
　餘里此所謂强弩之末勢不能穿魯縞者也故兵法
　忌之曰必蹶上将軍且北方之人不習水戰又荆州
　之民附操者偪兵勢耳非心服也今将軍誠命猛将
　統兵數萬與豫州恊規同力破操軍必矣操破必北
　還如此則荆吳之勢强鼎足之形成矣成敗之機在
　於今日權大恱(袁暐曰張子布薦亮於權亮不肯留/人問其故曰孫将軍可謂人主然觀)
　(其度能賢亮而不能盡亮吾是以不留朱熹/曰亮對面説得如說權一叚辨士不及也)曹公兵
　數十萬将士聞之皆恐權延見羣下問以計䇿咸曰
　曹公豺虎也挾天子以征四方動以朝廷為辭今日
　扼之事更不順且将軍大勢可以拒操者長江也今
　操得荆州掩有其地劉表治水軍蒙衝鬭艦以千數
　操悉浮以㳂江兼有歩兵水陸俱東此為長江之險
　已與我共之矣而勢力衆寡又不可論愚謂大計不
　如迎之(朱治傳權從兄豫章太守賁女為曹公子婦/公破荆州賁欲遣子入質治聞之求往見賁)
　(為陳安危賁遂止當是時幾於親/戚叛之矣㣲瑜肅决定大計殆哉)魯肅獨不言權起
　更衣肅追於宇下權知其意執肅手曰卿欲何言肅
　對曰向察衆人之議專欲誤将軍不足與圖大事今
　肅可迎操耳如将軍不可也肅迎操操當以肅還付
　鄉黨品其名位猶不失下曹從事乘犢車從吏卒交
　游士林累官故不失州郡也将軍迎操欲安所歸願
　早定大計莫用衆人之議也權嘆息曰諸人持議甚
　失孤望今卿廓開大計正與孤同此天以卿賜我也
　時周瑜受使至鄱陽肅勸追召瑜還瑜曰操雖託名
　漢相其實漢賊也将軍以神武雄才兼仗父兄之烈
　割據江東地方數千里兵精足用英雄樂業尚當横
　行天下為漢家除殘去穢况操自送死而可迎之邪
　請為将軍籌之使北土已安操無内憂能曠日持久
　來爭疆埸又能與我校勝負於船楫可乎今北土未
　平加馬超韓遂尚在關西為操後患舍鞍馬仗舟楫
　與吳越爭衡又今盛寒馬無藁草驅中國士衆遠渉
　江湖之間不習水土必生疾病此數者用兵之患也
　而操皆冐行之将軍擒操宜在今日瑜請得精兵三
　萬人進往夏口保為将軍破之(吕䝉傳孫權與陸遜/論曰孟德張言方率)
　(數十萬衆水歩俱下孤普請諸將咨問所宜無適先/對至子布文表俱言宜遣使脩檄迎之子敬即駁言)
　(不可勸孤急呼公瑾付任以衆逆而擊之則是設計/拒操肅實發其端周瑜傳云權延見羣下問以計䇿)
　(瑜擺撥衆人之議獨言抗拒之計了不/及肅故裴松之直言其攘肅之善也)權曰老賊欲
　廢漢自立久矣徒忌二袁吕布劉表與孤耳今數雄
　已滅惟孤尚存孤與老賊勢不兩立君言當擊甚與
　孤合此天以孤授君也㧞刀斫前奏案曰諸将吏敢
　復有言迎操者與此案同及㑹罷之夜瑜請見曰諸
　人徒見操書言水歩八十萬而各恐懾不復料其虛
　實便開此議甚無謂也今以實校之彼所将中國人
　不過十五六萬且已久疲所得表衆亦極七八萬耳
　尚懐狐疑夫以疲病之卒御狐疑之衆衆數雖多甚
　未足畏得精兵五萬自足制之願将軍勿慮權撫背
　曰公瑾卿言至此甚合孤心子布文表諸人各顧妻
　子挾持私慮深失所望獨卿與子敬與孤同耳此天
　以卿二人賛孤也五萬兵難卒合已選三萬人船糧
　戰具俱辦卿與子敬程公便在前發孤當續發人衆
　多載資糧為卿後援卿能辦之者誠决邂逅不如意
　便還就孤孤當與孟德决之瑜程普為左右督與備
　并力逆操(江表傳曰普頗以年長數陵侮瑜瑜折節/容下終不與校普後自敬服而親重之孫)
　(皎傳吕䝉襲南郡權欲令皎與䝉為左右部大督䝉/説權曰昔周瑜程普為左右部督共攻江陵雖事决)
　(於瑜普自恃乆將且俱是/督遂共不睦㡬敗國事)肅為賛軍校尉助畫方畧
　備住樊口日遣邏吏於水次候望權軍吏望見瑜船
　馳往白備備遣人慰勞之瑜曰有軍任不可得委署
　倘能屈威誠副所望備與關羽張飛曰彼欲致我不
　往非同盟之意也乃乘單舸往見瑜問曰今拒曹公
　深為得計戰卒有幾瑜曰三萬人備曰恨少瑜曰此
　自足用豫州但觀瑜破之備欲呼魯肅等㑹語瑜曰
　受命不得妄委署欲見子敬可别過之又孔明已俱
　來不過三兩日到也於是與操遇於赤壁時操軍衆
　已有疾病初一交戰操軍敗退引次江北瑜等在南
　岸瑜歩将黄盖曰今冦衆我寡難與持久然觀操軍
　方連船艦首尾相接可燒而走也乃取蒙衝鬭艦數
　十艘實以薪草膏油灌其中裹以帷幕上建牙旗先
　書報曹公欺以欲降又豫備走舸各繫大船後因引
　俱前曹公軍吏士皆延頸觀望指言盖降盖放諸船
　同時發火時風盛猛悉延燒岸上營落頃之烟炎張
　天人馬燒溺死者甚衆軍遂退敗(山陽公載記軍既/得出公大喜諸将)
　(問之劉備吾儔也但得計少晩向使早放火吾徒無/類矣備尋亦放火而無所及公詭為此言所以安其)
　(下之/心也)操引軍從華容道(今江陵府監利石/首縣地皆是也)歩歸遇泥
　濘道不通天又大風悉使羸兵負草填之騎乃得過
　羸兵為人馬所踏藉陷泥中死者甚衆(李舜臣曰老/瞞禠魂顛沛)
　(頻死倘乘此之鋭命一二将間道以要其歸路而周/瑜輩繼以大兵懾之則彼衆可盡而操可生虜惜孫)
　(劉之不知/出此也)備之奔吳也論者以為權必殺備程昱料
　之曰權新在位未為海内所憚曹公無敵於天下初
　舉荆州威震江表權雖有謀不能獨當也劉備有美
　名關羽張飛皆萬人之敵權必資之以禦我難解勢
　分備資以成又不可得而殺也權果與備兵以禦操
　(本文作/太祖)餘見通鑑(水經注參之江水左徑烏林南吳壁/黄盖敗魏武於烏林處右徑之赤)
　(山/魏)　(去鄂州九十里其北岸即百人山周瑜黄盖詐/大軍所起處元和郡縣志赤壁在蒲圻縣一百)
　(二十里北岸即烏林但相去二百餘里兩軍共在一/江既未退走而先敗其首後敗其尾於二百里之外)
　(恐無此理今詳焚舟之處實在赤壁曹公大敗之後/周瑜劉備自後追之越二百里軍至烏林遂自華容)
　(歩歸元和郡縣志洞庭湖口有曹公洲曹公於/巴丘遇疾燒船歎曰郭奉孝在不使孤至此)
十二月孫權圍合肥(以吳/書脩)劉備徇武陵長沙桂陽零陵
下之以諸葛亮為軍師中郎将督三郡(以蜀/書修)
　解題曰武陵今常德江陵灃辰沅岳靖七郡之地
漢孝獻皇帝建安十四年春三月曹操軍譙孫權還(以/吳)
(書/脩)秋七月曹操水軍自渦合肥屯田芍陂
　解題曰事見通鑑水經肥水出九江成德縣廣陽鄉
　西施水别北過其縣西北入芍陂注陂周一百三十
　許里在壽春縣南八十里(芍音鵲壽春志芍陂在安/豐縣東楚孫叔敖作陂面)
　(百里周圍三百四十里灌壽春安豐民田萬頃東漢/王景魏鄧艾宋長沙王義欣並脩之魏劉馥開七門)
　(以溉田隋趙軌更開三十六門宋慶厯四年宋祁通/開陶子午渠灌陂及皇祐元年吕公弼奏度鄱山龍)
　(穴兩源水利於窗口/立限木分水入陂)
冬十二月操使将軍張遼守合肥而還(以魏書/紀傳脩)周瑜克
南郡曹仁走孫權以瑜領南郡太守劉備表權行車騎
将軍領徐州牧權以備領荆州牧屯公安(以蜀/書脩)
　解題曰按三國志李通傳劉備與周瑜圍曹仁於江
　陵别遣關羽絶北道江表傳曹公聞瑜年少有美才
　謂可游説動也乃宻下揚州遣九江蒋幹往見瑜幹
　有儀容才辯獨歩於江淮之間乃布衣葛巾自託私
　行詣瑜瑜出迎之立謂幹曰子翼良苦逺渉江湖為
　曹公作説客耶幹曰吾與足下州里中年隔别遥聞
　芳烈故來叙濶并觀雅規而云説客無乃逆詐矣乎
　瑜曰吾雖不及䕫曠聞絃賞音足知雅曲因延幹入
　為設酒食後三日請幹與周觀營中行視倉庫軍
　資噐仗訖還飲宴視之侍者服飾珍玩之物因謂幹
　曰丈夫處世遇知己之主外託君臣之義内結骨肉
　之恩言行計從祸福共之假使蘇張更生猶将撫其
　背而折其辭豈足下幼生所能移乎幹笑而不言還
　稱瑜雅量髙致非言辭所能間中州之士亦以此多
　之劉備之自京口還也權乘飛雲大船追送之大宴㑹
　叙别權與備留語因歎瑜曰公瑾籌畧萬人之英顧
　其噐量廣大恐不久為人臣耳瑜之破魏軍也曹公
　曰孤不羞走後書與權曰赤壁之役值有疾病孤燒
　船自退横使周瑜虛獲此名瑜威聲遠著故曹劉咸
　欲疑譛之蘇軾曰孟德所用皆為人役者也以子房
　待文若然終不免殺之豈能用公瑾之流度外之士
　哉(備立營改名公安油河在縣西九/十歩出施州由松滋至縣入江)
漢孝獻皇帝建安十五年春曹操下令求才(以魏/紀脩)二月
乙巳朔日有食之(本/紀)冬曹操作銅爵臺於鄴(以魏/紀脩)
　解題曰魏武立三臺銅爵中臺也金虎南臺也冰井
　北臺也左思魏都賦三臺列峙而崢嶸餘見建安九
　年解題
十二月劉備見孫權於京口求督荆州(以蜀書皇/極經世脩)周瑜
見孫權請取蜀及襄陽還卒於巴丘權以校尉魯肅領
其兵(以蜀書吳書/皇極經世脩)
　解題曰劉璋為益州牧外有張魯㓂侵瑜詣京見權
　曰今曹操新折衂方憂在腹心未能與将軍相事也
　乞與奮威俱進取蜀得蜀而并張魯因留奮武固守
　其地與馬超結援瑜還與将軍據襄陽以蹙操北方
　可圖也權許之瑜還江陵為行装而道於巴丘病卒
　(蜀傳權遣使欲共取蜀或以為宜報聽許吳終不能/越荆有蜀蜀地可為己有荆州主簿殷觀進曰若為)
　(吳先驅進未能克蜀退為吳所乘則事去矣今但可/賛其伐蜀而自説新據諸郡未可與動吳必不敢越)
　(我而獨取蜀如此進退之計可以収吳蜀之利從之/權果輟計輿地廣記吳巴丘邸閣資水沅水灃水湘)
　(水注洞庭㑹/大江名五渚)瑜病因上疏曰當今天下方有事役是
　瑜乃心夙夜所憂願至尊先慮未然然後康樂今既
　與曹操為敵劉備近在公安邊境宻邇百姓未附宜
　得良将以鎮撫之魯肅智畧足任乞以代瑜瑜隕踣
　之日所懐盡矣即拜肅奮武校尉代瑜領兵瑜士衆
　數千奉邑四縣皆屬焉肅初住江陵後下屯陸口(雋/水)
　(一名陸水自巴陵入鄂州界至嘉魚入江水經注水/出下雋縣三山溪東逕陸城又東逕下雋縣南故長)
　(沙舊縣又逕蒲􁦚西北入大江/謂之刀環口又謂之蒲􁦚口)威恩大行衆增萬餘
　人肅過尋陽令吕蒙屯下詣䝉酒酣䝉問肅曰君受
　重任與關羽為隣将何計畧以備不虞肅造次應曰
　臨時施宜蒙曰今東西雖為一家而關羽實熊虎也
　計安可不豫定因為肅畫五䇿肅於是越席就之拊
　其背曰子明吾不知卿才畧所及乃至於此遂拜䝉
　母結友而别餘見通鑑
孫權以荆州借劉備分豫章為畨陽郡長沙為漢昌郡
(以吳/書脩)
　解題曰按魯肅傳曹公聞權以土地業備方作書落
　筆於地唐庚曰漢荆州七郡劉表没南陽入於中原
　而荆州獨有南郡江夏武陵長沙桂陽零陵備之南
　奔劉琦以江夏從之其後四郡相繼歸附於是備有
　武陵長沙桂陽零陵之地曹仁既退關羽周瑜錯處
　南郡而備領荆州牧居公安則六郡之地備已悉據
　之矣其所以云借者猶韓信之言假也雖欲不子得
　乎魯肅之議正合躡足之機而周瑜獨以為不然屢勝
　之家果不可與料敵哉(諸葛亮始見劉備即論曹操/不可與争鋒孫權可為援而)
　(不可圖魯肅一與權語亦謂曹操不可卒除惟有鼎/足江東以觀天下之勢曹操自赤壁北歸備既夙有)
　(雄名且新破大敵又得荆州人心權雖欲不割地授/之不可也以操之智而膽破落筆亦可見其非計之)
　(誤矣權後論肅以借地為二短盖夸衆之辭耳若孫/䇿與周瑜則志大而才未必稱故䇿欲襲許以爭中)
　(原瑜欲取蜀以圖北方惟䇿可以用瑜瑜可以佐䇿/䇿既隕瑜早亡使權終用之未必不敗事也䇿瑜雖)
　(人傑豈若備權之審於料/敵亮肅之審於量主哉)畨陽今饒州漢昌今岳之
　平江州
劉備以從事龎統守耒陽令(以蜀/書脩)孫權以畨陽太守歩
隲為交州刺史(以吳/書脩)
漢孝獻皇帝建安十六年春正月以曹操世子丕為五
官中郎将副丞相(以魏紀袁/宏漢紀脩)三月曹操遣鍾繇討張魯
将軍韓遂馬超等十部反據潼關秋七月操討之九月
戰於渭南大破之遂超奔凉州(以魏/紀脩)
　解題曰按三國志列傳司𨽻校尉鍾繇求以三千兵
　入關外託討張魯内以脅取質任操(本文作太/祖下同)使荀
　彧問衛覬覬以為西方諸将皆竪夫崛起無雄天下
　意茍安樂目前而已今國家厚加爵號得其所志非
　有大故不憂為變也宜為後圖若以兵入關中當討
　張魯魯在深山道徑不通彼必疑之一相驚動地險
　衆强殆難為慮彧以覬議呈操操初善之而繇自典
　其任遂從繇議兵始進關右大叛操自親征僅乃平
　之死者萬計操悔不從覬議馬超遂與韓遂楊秋李
　堪成宜等叛遣曹仁討之超等屯潼關(通典潼關在/華州華隂縣)
　(即左傳桃林塞本名衝關河水自龍門南流衝激華/山而東故名按秦函谷關漢𢎞農郡𢎞農縣在陜州)
　(靈寳縣界武帝徙於新安縣界獻帝初平二年出函/谷關關在新安後二十年破馬超於潼關即是中間)
　(徙於今所史失之隋大業移於南北鎮去/舊關四里唐天授二年移向北近河為路)操飭諸将
　關西兵精悍堅壁勿與戰秋七月操西征與超等夾
　關而軍操急持之而潜遣徐晃朱靈等夜渡蒲坂津
　據河西為營操自潼關臨河先渡兵獨與虎士百餘
　人留南岸斷後超将歩騎萬餘人來奔操(本文作太/祖下同)
　軍矢下如雨操猶坐胡床不起張郃見事急共引操
　入船軍爭濟船重欲没校尉許禇斬扳船者左手舉
　馬鞍蔽操船工為流矢所中死禇右手平立泝船校
　尉丁斐放牛馬以餌賊賊亂取牛馬操乃得渡循河
　為甬道而南賊退拒渭口操乃多設疑兵潜以舟載
　兵入渭為浮橋夜分兵結營於渭南賊夜攻營伏兵
　擊破之超等屯渭南遣信求割河以西請和操不許
　九月進軍渡渭超等數挑戰又不許固請割地求送
　任子操用賈詡計偽許之韓遂請與操相見操與遂
　父同歲孝亷於是交馬語移時不及軍事但説京都
　舊故拊手歡笑(列傳操與遂超等單馬㑹語左右皆/不得從惟将許禇超負其力隂欲前)
　(突操素聞禇勇疑從騎是禇問曰公有虎侯/者安在操顧禇禇目盻之超不敢動乃各散)既罷超
　等問遂操何言遂曰無所言也超等疑之他日操又
　與遂書多所㸃竄如遂改定者超等愈疑操乃與克
　日㑹戰先以輕兵挑之良久乃縱虎騎夾擊大破之
　斬成宜李堪等遂超走凉州楊秋奔安定餘見通鑑
冬十二月劉璋迎劉備使討張魯備與璋㑹於涪諸葛
亮及将軍關羽守荆州(以蜀/書脩)
　解題曰龎統言於備曰荆州荒殘人物殫盡東有孫
　車騎北有曹操難以得志益州户口百萬土沃財富
　誠得以為資大業可成也備曰今指與吾為水火者
　曹操也操以急吾以寛操以暴吾以仁操以譎吾以
　忠每與操反事乃可成耳今以小利而失信義於天
　下柰何統曰離亂之時固非一道所能定也且兼弱
　攻昧逆取順守古人所貴若事定之後封以大國何
　負於信義今不取終為人利耳備以為然餘見通鑑
　朱熹曰劉備當時無以為資若聲劉焉父子之罪而
　討之名却正當但彼亦得人情恐未易取聖人處此
　必有其道寧事之不成後世事欲茍成不暇顧理道
　也(孔明始發荆益之謀蜀志稱龎統/法正為謀主不及亮者為之諱也)
漢孝獻皇帝建安十七年春正月曹操還鄴自加殊禮
(以本/紀脩)夏五月誅馬騰夷三族(本/紀)六月庚寅晦日有食之
(本/紀)秋七月洧水潁水溢(本/紀)
　解題曰水經潁水出潁川陽城縣(宋河南府/永安縣)西北少
　室山(水經注潁水三源右水出陽乾山之潁谷東南/流中水導源少室通阜東南流東與右水合左)
　(水出少室南/溪東合潁水)東南過陽翟縣(今屬潁/昌府)潁陽縣(屬河/南府)潁
　隂縣(順昌府/臨潁縣)臨潁(屬順/昌府)汝南(屬蔡/川縣)隱强縣(屬淮寧府/商水縣)
　北洧水東流注之又過西華(屬淮/寧府)汝陽(淮寧府/商水縣)南頓
　(在淮/寧府)新陽至慎縣東南入於淮洧水出河南宻縣(宋/屬)
　(鄭/州)西南馬嶺山東南過其縣南又至鄭縣(鄭州新/鄭縣)長
　社(屬潁/昌府)新汲茅城縣習陽城西折入於潁
九月孫權作石頭城自京口徙治建業作濡湏塢(以吳/書皇)
(極經/世脩)
　解題曰濡湏塢在今和州厯陽縣西南一百八十里
　無為軍巢縣東南二百八里濡湏水出巢湖夾水立
　塢状如偃月餘見建興元年東興解題事見通鑑
冬十月曹操擊孫權(以魏/紀脩)侍中光禄大夫參丞相軍事
荀彧自殺(以列/傳脩)
　解題曰袁暐獻帝春秋董承之誅伏后與父完書言
　司空殺董承帝方為報怨完得書以示彧彧隱而不
　言後恐事覺欲自發之因求使至鄴勸操(本文作太/祖下同)
　以女配帝操曰今朝廷有伏后吾何得以配上彧曰
　伏后無子性又凶邪往嘗與父書言辭愧惡可因此
　廢也操曰卿昔何不道之彧陽驚曰昔已嘗為公言
　也操曰此豈小事而吾忘之彧又驚曰誠未語公邪
　昔公在官渡與袁紹相持恐增内顧之念故不言耳
　操曰官渡事後何以不言彧無對謝闕而已操以此
　恨彧而外含容之故世莫得知至董昭建立魏公之
　議彧意不同欲言之於操及齎璽書犒軍飲享禮畢
　彧留請間操知彧欲言封事揖而遣之遂不得言彧
　卒於壽春壽春亡者告孫權言操使彧殺伏后彧不
　從故自殺權以露布於蜀餘見通鑑楊時曰議者謂
　曹公取漢於天下不取於漢其説非也曹公以强忍
　之資因亂假義挾主威以令諸侯其包藏禍心天下
　庸人知之矣荀彧間關河冀從曹氏志欲扶義奮謀
　以紓倒懸之急迹其行事可謂智勇兼人矣乃獨不
　知曹氏之無君乎其拒董昭之議豈誠有忠貞之節
　歟抑欲以晩節盖之歟觀彧臨大議斷大謀玩弄强
　敵於股掌之間輔成曹氏之覇業至其威加海内下
　陵上逼乃欲潜杜其不軌是猶揚瀾潰堤以成滔天
　之勢而後徐以一葦障之尚可得乎而范曄猶謂其
　有殺身成仁之美吾不知其説也
十二月有星孛於五諸侯(本/紀)劉備攻劉璋據涪城(以蜀/書脩)
漢孝獻皇帝建安十八年春正月曹操軍濡湏口尋還
(以魏/紀脩)庚寅并十四州為九州(以魏/紀脩)
　解題曰冀荆豫雍揚兖青徐梁禹貢九州也漢改雍
　曰凉梁曰益以職方之幽并併交州司𨽻為十三州
　興平元年分河西為雍州為十四州按列傳操領冀
　州牧或説宜復古置九州則冀州所制者廣大将從
　之荀彧曰若是則冀州當得河東馮翊西河幽并之
　地所奪者衆前日破袁尚海内震駭必人人自慮不
　得保其土地守其兵衆也今使分屬冀州将皆動心
　且人多説關右諸将以閉關之計今聞此以為必以
　次見奪一旦生變雖有善守者轉相脅為非則天下
　未易圖也願先定河北然後脩復舊京南臨荆州則
　人人自安天下大定乃議古制遂寝至是天下畧平
　故復行之(獻帝春秋時幽并州并於冀州省司𨽻校/尉凉州幷為雍州省交州幷荆州益州有)
　(兖豫青徐荆/揚冀益雍也)唐庚曰三桓諷魯作三軍合周禮其志
　乃欲卑公室而奪之權曹操諷復九州合禹貢其志
　乃欲廣冀州而益其地夫引經術据古誼者固未必
　皆姦人而姦人之欲濟其邪謀者亦未嘗不援經術
　而据古義要在乎察之而已
夏曹操徙濵江郡縣民東渡江(以列/傳脩)五月丙申曹操自
為魏公加九錫(以本/紀脩)劉璋遣将劉璝等拒劉備皆敗圍
洛城(以蜀/書脩)
　解題曰雒城今漢州雒縣
秋九月魏始建宗廟社稷(以魏/紀脩)魏公操納三女為貴人
(以魏/紀脩)馬超據隴右自稱督凉州軍事(以吕祖謙/標目脩)九月凉
州參軍楊阜攻馬超超奔張魯(以蜀/書脩)冬魏公操議復肉
刑不克行(以魏/紀脩)
　解題曰程迥曰古者養民以井田故禁民之非以肉
　刑稱其情也後世養之不備故刑罸不輕於筆削救
　時弊也若禮樂則有聖人之方䇿在焉事見通鑑
魏公操使曹仁屯樊(以魏/傳脩)
(甲/午)漢孝獻皇帝建安十九年春馬超圍祁山征西将軍
夏侯淵走之進擊韓遂破之(以魏紀/傳脩)三月魏公操位諸
侯王上(以魏/紀脩)夏閏五月孫權取皖城以尋陽令吕䝉為
廬江太守(以吳/書脩)諸葛亮與宜都太守張飛破巴郡㑹劉
備圍成都馬超降備克成都自領益州牧以亮為軍師
将軍署左将軍府事軍議校尉法正為蜀郡太守廣漢
太守許靖為左将軍長史亮政尚嚴(以蜀/書脩)
　解題曰備分遣趙雲從外水定江陽犍為張飛定巴
　西德陽江陽今瀘州巴西今閬州德陽今漢州德陽
　縣外水蜀江也涪江自涪城至潼川與中江合過射
　洪與梓潼江合過長江與郪水合東流至遂寧入合
　州與嘉陵江合至重慶府與外江合謂之内水餘見
　晉義熈八年伐蜀解題亮治頗傷嚴峻人多怨者法
　正謂亮曰昔髙祖入關約法三章秦民知德今君假
　借威力跨據一州初有其國未垂惠撫且客主之義
　宜相降下願緩刑弛禁以慰其望亮曰君知其一未
　知其二秦以無道政苛民怨匹夫大呼天下土崩髙
　祖因之可以𢎞濟劉璋闇弱自焉已來有累世之恩
　文法覊縻互相承奉徳政不舉威刑不肅蜀土人士
　專權自恣君臣之道漸以陵替寵之以位位極則賤
　順之以恩恩竭則慢所以致敝實由於此今吾感之
　以法法行則知恩限之以爵爵加則知榮榮恩並濟
　上下有節為治之要於斯而著矣(蜀傳諸葛亮法正/劉巴李平伊藉共)
　(造蜀科蜀科之/制由此五人)餘見通鑑朱熹曰孔明之學大抵出
　於申韓
秋七月魏公操擊孫權留少子臨淄侯植守鄴(以魏書/紀傳修)
　解題曰按植傳使植留守戒之曰吾昔為頓丘令年
　二十三思此時所行無悔於今今汝年亦二十三矣
　可不勉歟植既以才見異丁儀等為之羽翼幾為太
　子者數矣餘見通鑑
冬十月夏侯淵圍宗建於枹罕斬之(以本紀/魏書脩)
　解題曰枹罕縣屬金城郡今屬河州
十一月魏公操廢皇后伏氏滅其族殺皇子二人(以本/紀脩)
漢孝獻皇帝建安二十年春正月甲子立貴人曹氏為
皇后(以本/紀脩)省雲中定襄五原朔方郡為新興郡(以魏/紀脩)三
月魏公操擊張魯夏四月出散關
　解題曰散關在鳯翔府寳雞縣西今𨽻鳯州梁泉漢
　髙祖引兵從故道曹操出散關周伐蜀後唐郭宗韜
　取鳯州石敬塘伐蜀後周王璟趨秦州宋初伐蜀皆
　出入此道
五月西平諸将斬送韓遂首(以魏/紀脩)孫權求荆州諸郡於
劉備備不從權乃遣吕蒙取長沙桂陽零陵備拒之公
安既而求和分荆州以湘水為界(以吳書通/鑑目録脩)
　解題曰按䝉傳蒙移書二郡望風歸服惟零陵太守
　郝普城守不降而劉備自蜀親至公安遣關羽爭三
　郡權時住陸口使魯肅萬人屯益陽拒備飛書召蒙
　捨零陵急還助肅初䝉既定長沙過酃載鄧𤣥之𤣥
　之者普之舊也欲令誘普及被書䝉秘之夜召諸将
　授以方畧晨當攻城顧謂𤣥之曰郝子太聞世間有
　忠義事亦欲為之而不知時也左将軍在漢中為夏
　侯淵所圍關羽在南郡今至尊身自臨之彼方首尾
　倒懸救死不給豈有餘力復營此哉今吾計力度慮
　以攻此曾不移日城必破城破之後身死何益於事
　而令百歲母戴白受誅度此家不得外問謂援可恃
　故至此耳君可見之為陳禍福𤣥之見普具宣蒙意
　普懼而聽之普出䝉迎執其手與俱下船語畢出書
　示之因拊手大笑普見書知備在公安羽在益陽慙
　恨入地䝉之詐郝普即他日之所以詐關羽者也餘
　見通鑑
秋七月魏公操破張魯陽平屯魯奔巴中操以夏侯淵
及將軍張郃守漢中而還(以魏書/紀傳脩)
　解題曰水經沔水又東逕白馬戍南濜水入焉注白
　馬城一名陽平關濜水南流入沔謂之濜口在興元
　府西去府六十里有白馬山按魏志操(本文作太/祖下同)征
　張魯軍食頗乏操自引歸令劉煜督後諸軍使以次
　出煜䇿魯可克加糧道不繼雖出軍猶不能皆全馳
　白操不如致攻遂進兵多出弩以射其營魯走漢中
　遂平煜進曰劉備人傑也有度而遲得蜀日淺蜀人
　未附也今破漢中蜀人震恐其勢自傾以公之神明
　因其傾而壓之無不克也若小緩之諸葛亮明於治
　而為相關羽張飛勇冠三軍而為将蜀民既定據險
　守要不可犯矣今不取必為後憂居七日蜀降者説
　蜀中一日數十驚備雖斬之不能安也操問煜曰今
　尚可克否煜曰今已小定不可擊也遂還餘見通鑑
　(蘇轍曰曹公欲順江東下取孫氏賈詡陳公威名遠/聞若因舊楚之饒以享吏士江東可以不勞衆而定)
　(也公不用其計遂敗於赤壁夫詡之所以説曹公即/李左車之所以説淮隂侯使乘破趙之勢傳檄以下)
　(燕者也方是時孫氏之據江東已三世矣國險而民/附賢材為用而曹公以劉琮待之欲一舉而下之孰)
　(謂曹公之智而不如淮隂哉其後既降張魯下漢中/劉煜勸公乘勝取蜀公不從而反天下皆惜煜之不)
　(用夫𤣥徳之賢過於仲謀賈詡欲以文告懐仲謀而/煜欲以虛聲下𤣥徳其愚智盖已遠矣曹公不用)
　(計豈非以詡/言為戒也哉)
八月孫權圍合肥張遼走之(以吳/書脩)
　解題曰孫權之所以能成鼎峙之勢者赤壁之㨗也
　所以不能成混一之功者合肥之敗也方曹操之入
　漢中權舉十萬之衆於合肥乃困於張遼數百人之
　鋒幾不自脫英雄之氣索盡無餘故自是專為保守
　之規而無復北方之志矣越二年操攻濡湏則甘心
　請降又二年操使襲關羽則願立功自効其後雖數
　舉兵不過侵掠邊境無進取之謀逮明帝即世之後
　魏已多故殷劄勸之大舉權終不能用也孫䇿謂權
　能保守江東而魯肅勸以王業亦不過竟長江而止
　彼固知其分量之所限哉事見通鑑
九月巴賨降(以魏/紀修)
　解題曰今渠州古巴國故賨國城在渠江縣東北七
　十四里廩君子孫秦為黔中郡薄其賦税人出錢四
　十謂賦為賨遂名
冬十月始置名號侯以賞軍功(以魏/紀脩)
　解題曰按魏志始置名號侯至五大夫與舊列侯關
　内侯凡六等(通典魏黄初三年初制封王之庶子為/鄉公嗣王庶子為鄉侯公之世子為亭)
　(伯其後定制凡國王公侯伯子男六等次縣侯次鄉/侯次亭侯次關内侯又置名號侯爵十八級關中侯)
　(爵十七級關外侯十六級五大夫十五/級裴松之以為今之虚封盖自此始)
十一月張郃徇三巴巴西太守張飛大破之(以蜀/書脩)
　解題曰按飛傳郃督諸軍下巴西欲徙其民於漢中
　進軍宕渠(今渠州流江縣東北/七十里有漢故城)蒙頭盪石與飛相拒
　五十餘日飛率精兵從他道邀郃軍交戰山道迮狹
　前後不得相救遂破郃(流江縣東北七里有八䝉山/起伏八處常有烟霧䝉其上)
　(張郤進軍宕渠蒙頭飛/從他道邀郃即䝉山也)郃棄馬縁山獨與十餘人從
　間道退引還軍南鄭餘見通鑑(譙周巴記建興六年/劉璋分巴郡墊江以)
　(上為巴/西郡)
漢孝獻皇帝建安二十一年夏四月甲午魏公操自進
王爵(以本/紀脩)魏王操殺中尉崔琰廢尚書僕射毛玠(以魏/傳脩)
五月己亥朔日有食之(本/紀)秋七月南單于呼厨泉來朝
魏王操留之鄴使右賢王監其國分其衆為五部(以魏/紀脩)
　解題曰魏武分其衆為五部以於扶羅子左賢王豹
　左部帥選漢人為司馬監督之其餘部帥皆以漢人
　為之魏末復改帥為都尉其左部所統可萬餘落居
　太原茲氏(今汾州孝義縣南二十五里有左/部城水經注汾水之右有右部城)左部可
　六千餘落居祁(今太原/府祁縣)南部可三千餘落居蒲子(今/隰)
　(州隰/縣)北部可四千餘落居新興(漢末初立郡/今嵐州忻州)中部可
　六千餘落居大陵(今太原府/文水縣)劉氏雖分居五部然皆
　家於晉陽汾澗之濵
冬十月魏王操擊孫權(以魏/紀脩)是歲嚴才攻魏王操於鄴
不克(以魏/傳脩)
　解題曰按王脩傳脩為奉常嚴才反與其徒屬數十
　人攻掖門脩聞變召車馬未至便将官屬歩至宫門
　操(本文作/太祖)在銅爵臺望見之曰彼來者必王叔治也
　相國鍾繇謂脩舊京城有變九卿各居其府脩曰食
　其禄焉避其難居府雖舊非赴難之義按鍾繇以是
　年為相國故繫於其後(唐髙宗謂郝處俊曰朕嘗以/秦法猶為太寛荆軻匹夫耳)
　(匕首竊發始皇駭懼莫有救者豈不由積習寛慢使/然乎對曰此由法急所致非寛也上曰何以知之對)
　(曰秦法輙升殿者夷三族人皆懼族安有敢拒者魏/武法尚峻嚴才攻左掖門魏武遠望無敢救者王脩)
　(為奉常聞變召車馬未至便将官屬歩至宫門此由/脩察變知機吕祖謙曰觀此則知申韓之害後世不)
　(少矣然申韓之言且曰使人不忍欺不如使人不敢/欺不忍欺在人不敢欺在我所以立法用刑皆尚嚴)
　(峻殊不知以法服人外若宻而中/實疎以德結人外若疎而中實宻)
漢孝獻皇帝建安二十二年春二月魏王操攻濡湏三
月還孫權請降(以魏/紀脩)夏四月魏王操設天子旌旗出入
警蹕(以魏/紀修)冬十月魏王操冕十二旒乘金根車(以魏書/本紀脩)
　解題曰十七年春詔操賛拜不名加殊禮十八年夏
　封魏公加九錫十九年春位諸侯王上二十一年進
　王爵二十二年夏天子旗旄出入警蹕是冬冕十有
　二旒乘金根車
魏王操立子丕為太子(以魏/紀脩)
　解題曰丕(本文作文/帝下同)為五官将植有奪宗之議丕使
　人問賈詡自得之術詡曰願将軍朝夕孜孜不違於
　道如此而已丕從之深自砥礪操(本文作太/祖下同)又嘗屏
　除左右問詡詡黙然不對操曰與卿言而不答何也
　詡曰屬有所思故不即對耳操曰何思詡曰思袁本
　初劉景升父子也操大笑太子遂定餘見通鑑吕祖
　謙曰詡之委曲調䕶可謂得其道矣若使居漢武帝
　唐太宗隋文帝父子之間則必無廢立之禍大抵惟
　賢人君子之言有利而無害若游談捭闔之士言而
　善則其利固大若其不善則害不細如詡不過游談
　之士偶能辯此耳詡勸董卓之黨攻城殺王允漢由
　此亡今於魏父子危疑之時乃能調䕶如此是亡漢
　者由詡之一言存魏者亦由詡之一言使詡能以其
　説操者説傕等散兵歸農則漢之社稷不亡而詡亦
　得為全人矣
劉備進兵漢中魏王操遣将軍曹洪拒之(以魏/紀脩)孫權漢
昌太守魯肅卒以左䕶軍吕䝉代之(以吳/書脩)孫權使校尉
陸遜平山越部伍其民(以吳志吕祖/謙標目脩)
漢孝獻皇帝建安二十三年春正月太醫令吉本少府
耿紀等起兵於許謀誅魏王操不克夷三族(以本紀袁/宏漢紀脩)
三月有星孛於東方(本/紀)夏四月代郡上谷烏桓反魏王
操使其子彰行車騎将軍討之(以魏/紀脩)
　解題曰裴潜為魏郡太守北邊大震百姓歸心三年
　還為丞相理掾操(本文作太/祖下同)褒稱治代之功潜曰潜
　於百姓雖寛於諸胡為峻今繼者必以潜為理過嚴
　而事加寛惠彼素驕恣過寛必弛既弛又将攝之以
　法此訟爭所由生也以勢料之代必復叛於是操深
　悔還潜之速後數十日三單于反問果至餘見通鑑
　後魏陸俟為懐荒鎮大将未朞髙車諸莫弗訟俟嚴
　急無恩請還前鎮将郎孤世祖徵俟還既至曰陛下
　今以郎孤復鎮不過周年必敗世祖怒明年諸莫弗
　果殺郎孤而叛世祖即召俟問其知敗之意俟曰髙
　車上下無禮之人難為其上臣所以莅之以威嚴節
　之以憲綱欲漸加訓導使知分限而惡直醜正實繁
　有徒故訟臣無恩稱孤之美孤獲還鎮欣其名譽必
　加恩於百姓譏臣為失專欲以寛惠治之仁恕待之
　無禮之人易生陵傲不過朞年無復上下然後収之
　以威則人懐怨懟敗亂彰矣世祖曰卿身乃短慮何
　長也事正類此
劉備屯陽平關秋七月魏王操擊之九月還長安(以魏/紀脩)
　解題曰備屯陽平關夏侯淵率諸将拒之備遣陳式
　等十餘營絶馬鳴閣道(寰宇記今利州昭化縣有馬/鳴閣道太平御覧云在益昌)
　(縣/)徐晃别征破之操聞甚喜假晃節令曰此閣道漢
　中之咽喉也劉備欲斷絶外内以取漢中将軍一舉
　克奪賊計善之善者也遂自至陽平引出漢中諸軍
　餘見通鑑
曹彰擊烏桓大破之(以魏/傳脩)冬十月宛守将侯音反魏王
操使曹仁討之(以魏/紀脩)
漢孝獻皇帝建安二十四年春正月曹仁斬侯音(以魏/傳吕)
(祖謙標/目修)劉備大敗夏侯淵於定軍山斬之張郃走(以魏/書紀)
(傳/修)
　解題曰劉備屯陽平郃屯廣石備以精兵萬餘分為
　十部夜急攻郃郃率親兵搏戰備不能克其後備於
　走馬谷燒都圍淵救兵從他道與備相遇交戰短兵
　接刃淵遂没餘見通鑑吳之立國者赤壁一戰也蜀
　之立國者漢中一戰也(定軍山在今興元府西縣南/十五里有八陣圖諸葛亮𦵏)
　(於/此)
二月壬子晦日有食之(本/紀)三月魏王操出斜谷與劉備
相持於平陽夏五月還長安(以魏/紀脩)徙武都氐於扶風天
水(以通鑑/列傳脩)
　解題曰操(本文作太/祖下同)将㧞漢中守恐備北取武都氐
　以逼關中問雍州刺史張既既曰可勸使北出就榖
　以避賊前至者厚其寵賞則先者知利後必慕之操
　從其䇿乃自到漢中引出諸軍令既之武都徙氐五
　萬餘落出居天水扶風界葉適曰漢魏之際匈奴氐
　羗皆居内地兆於漢宣成於魏武張既設䇿當時方
　以為快不以為虞也使魏稍傳世未亡則諸胡之禍
　親自當之何待晉哉
劉備取房陵上庸秋七月劉備即漢中王位於沔陽立
子禪為太子以将軍魏延為都督鎮漢中備還治成都
以許靖為太傅将軍法正為尚書令關羽為前将軍張
飛為右将軍馬超為左将軍黄忠為後将軍(以蜀/書脩)
　解題曰按三國志列傳平西将軍都亭侯臣馬超等
　一百二十人上言曰陛下遭厄運不造之艱董卓首
　難蕩覆京畿曹操階禍竊執天衡皇后太子鴆殺見
　害剥亂天下殘毁民物左将軍領司𨽻校尉豫荆益
　三州牧宜城亭侯備覩其機兆赫然奮發與車騎将
　軍董承同謀誅操将安國家克寧舊都㑹承不宻令
　操遊魂得遂長惡殘泯海内臣等以備肺腑枝葉宗
　子藩翰而爵號不顯非所以鎮衛社稷光昭萬世也
　輙封備漢中王拜大司馬餘見通鑑劉備亦上言云
　臣昔與董承同謀討操機事不宻承見陷害臣播越
　失據夫名其為賊敵乃可服兵出無名事故不成此
　髙祖所以為義帝發䘮也備之謀誅操名義正矣其
　能鼎據天下盖亦藉此為楨幹爾房陵今房州竹山
　縣古庸國(輿地廣記今興元府西縣本沔陽縣有/故城在西蕭何所築劉備即位在此)
孫權攻合肥(以吳/書脩)關羽攻曹仁於樊魏王操使左将軍
于禁等攻之八月大霖雨漢水溢禁降羽圍樊襄陽魏
王操遣将軍徐晃救之(以魏書/紀傳脩)九月丞相西曹掾魏諷
謀襲鄴事泄誅(以魏紀袁/宏漢紀脩)冬十月魏王操還雒陽(以魏/紀脩)
關羽威震華夏魏王操議徙都以避之軍司馬司馬懿
請封孫權使討羽從之(以魏書/吳書脩)
　解題曰孫權遣使辭以遣兵西上欲掩取羽江陵公
　安累重羽失二城必自奔走樊軍之圍不救自解乞
　宻不漏令羽有備操(本文作/太祖)誥羣臣咸言宜當宻之
　董昭曰軍事尚權期於合宜宜應權以宻而内露之
　羽聞權上若還自䕶圍則速解便獲其利可使兩賊
　相對衘持坐待其弊袐而不露使權得志非計之上
　又圍中将吏不知有救計糧怖懼倘有他意為難不
　小露之為便操曰善即勑徐晃以權書射著圍裏及
　羽屯中圍裏聞之志氣百倍羽聞南郡破即走南還
　曹仁㑹諸将議咸曰今因羽懼可追擒也趙儼曰權
　邀羽連兵之難欲掩制其後顧羽還救恐我乘其兩
　疲故順辭求救乘釁因變以觀利鈍耳今羽已孤迸
　更宜存之以為權害若深入追北權則改虞於彼将
　生患於我矣王必以此為深慮仁乃解嚴操聞羽走
　恐諸将追之果疾敕仁如儼所䇿餘見通鑑當權之
　以土地業備也操方作書落筆於地則權之搆隙於
　備固操之所甚欲也羽之傲桀肆侮誠有不可堪者
　然同盟之國也無故而為讐敵獨不慮卞荘子之乘
　其利乎權規取羽乞宻勿漏而故漏之使自相持羽
　走南還其勢可擒而故縱之以為權害是操之舉措
　無一不得機便而權則囿其術中而不自知也既憂
　蜀又憂魏君臣上下岌若不可保吕蒙號為學問開
　益而計謀乃如此史方稱其擒羽之妙陳壽有知其
　猶在君子之後乎
吕䝉稱病還權以陸遜鎮陸口䝉襲公安江陵降之操
救曹仁将軍徐晃擊羽破之權至江陵羽走權追斬之
蒙卒權以将軍朱然鎮江陵操表權為驃騎将軍領荆
州牧封南昌侯權上書臣操(以魏書/吳書脩)
　解題曰按魏畧權上書稱臣稱説天命王以權書示
　外曰是兒欲踞吾着爐火上邪侍中陳羣桓階奏曰
　漢自安帝已來政去公室國統數絶至於今者惟有
　名號尺土一民皆非漢有期運久已終非適今日也
　是以桓靈之間諸明圖緯者皆言漢行氣盡黄家當
　興(後漢多言圖緯/皆起於光武)殿下應期十分天下而有其九以
　服事漢羣生注望遐邇怨嘆是故孫權在遠稱臣此
　天人之應異氣齊聲臣愚以為虞夏不以謙辭殷周
　不吝誅放畏天知命無所與讓也魏氏春秋夏侯惇
　謂王曰天下咸知漢祚已盡異代方起自古以來能
　除民害為百姓所歸者則民主也今陛下即戎三十
　餘年功德著於黎庶為天下所依歸應天順民復何
　疑哉王曰施於有政是亦為政若天命在吾吾為周
　文王矣餘見通鑑
漢孝獻皇帝延康元年(漢昭烈皇帝二年丕黄初元年/魏髙祖文皇帝曹)
春正月庚子魏王操薨於洛陽子丕嗣位於鄴改元(以/魏)
(書紀通鑑/舉要厯脩)二月丁未朔日有食之(以通/鑑脩)壬戍魏王丕以
太中大夫賈詡為太尉御史大夫華歆為相國大理王
朗為御史大夫(以魏/志脩)
　解題曰陳亮曰當曹公之末年天下無復為異者矣
　及文帝山陽之際雖朗等皆以為真受命也是以甘
　心相之而無愧色不然身為一時儒宗豈其無恥至
　此乎然則吳之自立其亦差强人意也哉(荀勗别傳/晉司徒闕)
　(武帝問其人於朂答曰三公具瞻所歸不可用非其/人昔魏文帝用賈詡為三公孫權笑之則詡之人品)
　(可知矣史以為/良平之亞何哉)
魏王丕貶其弟植為安鄉侯(以吕祖謙/標目脩)魏宦官不得過
諸署令(魏書/紀脩)魏尚書陳羣立九品官人法州郡置中正
(以通鑑/目録脩)
　解題曰通典陳勝為楚王朱房為中正而不言職事
　陳羣以天臺選用不盡人才擇州郡之才優有昭鑑
　者除為中正自㧞人才銓定九品州郡皆置吳有大
　公平亦其任也晉有大小中正夫中正之法貴土著
　而攷才行猶有鄉舉里選之遺意然行之數百年卒
　至大弊者由其出於私情而不參之公論也成周賔
　興之法自五比為閭則書其敬敏任恤而知其質之
　美自四閭為族則書其孝弟睦婣有學行者而知其
　學之粹至於德行道藝之成則黨正書之州長攷之
　然後於大比之歳鄉老及鄉大夫帥其史以禮賔之
　夫舉之不專於一人而必參之以衆見所以酌公論
　而審人才也人才者天之所付而以公天下之用選
　才者公舉而公用之然後不失籲俊尊帝之意中正
　之法正由主於一人之私而不參衆人之論是以法
　弊而不可用餘見晉太康五年解題
黄龍見譙(以本/紀脩)三月漢改元(以本/紀脩)夏五月魏張掖酒泉
反尋平(以通鑑舉/要厯脩)六月庚午魏王丕南狩(以魏本/紀脩)孫權
貢於魏(以通/鑑脩)漢漢中将軍孟達以上庸降魏(以魏/書脩)秋七
月魏王丕設伎樂百戲大享於譙(以魏/紀脩)
　解題曰按宋書五行志魏文帝居諒闇之始數出遊
　獵體貌不重風尚通脱故戴凌以直諫抵罪鮑勛以
　忤㫖極刑天下化之咸賤守節而晉傅𤣥亦謂魏文
　帝慕通達而天下賤守節故一變而為正始之𤣥虛
　再變而為阮籍之放達迄乎晉遂以清談亡國
冬十月庚午魏王丕自即皇帝位於繁陽改元十一月
癸酉廢漢帝為山陽公(以魏/書脩)
　解題曰按魏氏春秋帝升壇禮畢顧謂羣臣曰舜禹
　之事吾知之矣餘見通鑑宋庠紀年通譜魏以土承
　火故改元黄初以承其運通王莽更始二漢合四百二
　十六年(三國志列傳魏受禪遣使求璽綬曹皇后怒/不與如此數輩乃呼使者入親數讓之以璽)
　(抵軒下因涕泣横流曰天不祚爾左右皆莫能仰視/絶與元皇后相類按華嶠譜叙劉義慶世説新語文)
　(帝受禪陳羣有戚容帝問曰我應天受命百辟莫不/説喜而相國華歆及公獨不怡何耶羣對曰臣與相)
　(國皆事漢朝心雖説喜義干其色亦懼陛下實應見/憎帝大説歎息良久盖歆之情雖未可知若羣則親)
　(勸操受命者也今睹禪代而不怡此故為矯飾以/盖其大不忍耳異乎徐廣之所以對謝晦者矣)
追尊皇祖考妣為帝后考武王為武皇帝尊母王太后
曰皇太后改相國為司徒御史大夫為司空三公不與
政郡縣多所改易(以魏書/紀傳脩)
　解題曰曹氏簒漢專以智術防患創立法制每欲徵
　漢之弊宦寺不得過諸郎署懲預政之禍也羣臣不
　得奏事東宫懲臨朝之患也外戚不得封侯輔政懲
　擅朝之害也至於變異不劾三公選舉不拘年齒類
　皆深懲往事漢世戚宦用事而賢人君子不得以行
　其志政以事權不出於三公故也而魏代三公之官
　復不得參預朝政夫三公無所不統故緩急有所倚
　仗而姦臣無坐移國柄之憂曹氏自恃智術足以雄
　長一世忽之而不慮故禍變之來潜伏於立國之初
　不一再傳而事權盡歸司馬氏三公不聞正色於朝
　以折奸萌者勢使然也唐庚曰漢初置丞相御史府
　後置三公府将帥出征置幕府軍罷即廢不常置也
　魏既置三公而司馬懿等並為大将軍開府京師此
　何理耶公室之卑自此始矣蜀将李平聞懿等開府
　辭召以説孔明孔明鄙之
十二月魏初營洛陽宫戊午魏主如洛陽(以通/鑑脩)
　解題曰裴松之按諸書紀是時帝居北宫以建始殿
　朝羣臣門曰承明陳思王植詩謁帝承明廬是也至
　明帝時始於漢南宫崇德殿處起太極昭陽諸殿
　
　
　
　
　
　
　
　大事記續編卷二十
