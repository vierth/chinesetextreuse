書卷二十四
　　梁　　　　沈　　　　　約　　　　撰
　志第十四
　　天文二
晉惠帝元康二年二月天西北大裂按劉向説天裂陽
不足地動隂有餘是時人主拱黙婦后専制
元康三年四月熒惑守太㣲六十日占曰諸侯三公謀
其上必有斬臣一曰天子亡國是春太白守畢至是百
餘日占曰有急令之憂一曰相亡又為邊境不安是年
鎭嵗太白三星聚于畢昴占曰為兵䘮畢昴趙地也後
賈后陷殺太子趙王廢后又殺之斬張華裴頠遂簒位
廢帝為太上皇天下從此遘亂連禍
元康五年四月有星孛于奎至軒轅太微經三台大陵
占曰奎為魯又為庫兵軒轅為後宮太㣲天子廷三台
為三司大陵有積屍死䘮之事眀年武庫火西羌反後
五年司空張華遇禍賈后廢死魯公賈謐誅又眀年趙
王倫簒位於是三王興兵討倫士民戰死十餘萬人
元康六年六月丙午夜有枉矢自斗魁東南行按占曰
以亂伐亂北斗主執殺出斗魁居中執殺者不直象也
十月太白晝見後趙王殺張裴廢賈后以理太子之寃
因自簒盜以至屠滅以亂伐亂兵䘮臣彊之應也
元康九年二月熒惑守心占曰王者惡之八月熒惑入
羽林占曰禁兵大起後二年惠帝見廢為太上皇俄而
三王起兵討倫倫悉遣中軍兵相距累月
晉惠帝永康元年三月妖星見南方中台星坼太白晝
見占曰妖星出天下大兵將起台星失常三公憂太白
晝見為不臣是月賈后殺太子趙王倫尋廢殺后及司
空張華又廢帝自立於是三王並起迭總大權
永康元年五月熒惑入南斗占曰宰相死兵大起斗又
吳分也是時趙王倫為相眀年簒位三王興師誅之太
安二年石氷破揚州
永康元年八月熒惑入箕占曰人主失位兵起十二月
彗出牽牛之西指天市占曰牛者七政始彗出之改元
易號之象也天市一名府一名天子禖帝座在其中眀
年趙王簒位改元尋為大兵所滅
永康二年二月太白出西方逆行入東井占曰國失政
臣為亂四月彗星見齊分占曰齊有兵䘮是時齊王冏
起兵討趙王倫倫滅冏擁兵不朝專權滛侈眀年誅死
晉惠帝永寧元年自正月至于閏月五星互經天星傳
曰日陽君道也星隂臣道也日出則星亡臣不得專也
晝而星見午上者為經天其占為不臣為更王今五星
悉經天天變所未有也石氏説曰辰星晝見其國不亡
則大亂是後台鼎方伯互秉大權二帝流亡遂至六夷
彊迭據華夏亦載籍所未有也
永寧元年五月太白晝見占同前條七月嵗星守虗危
占曰木守虗危有兵憂一曰守虗飢守危徭役煩下屈
竭辰星入太微占曰為内亂一曰羣臣相殺太白守右
掖門占曰為兵為亂賊八月戊午鎭星犯左執法又犯
上相占曰上相憂熒惑守昴占曰趙魏有災辰星守輿
鬼占曰秦有災九月丁未月犯左角占曰人主憂一曰
左將軍死天下有兵
二年四月癸酉嵗星晝見占曰為臣彊十月熒惑太白
鬭于虗危占曰大兵起破軍殺將虗危又齊分也十二
月熒惑襲太白于營室占曰天下兵起亡君之戒一曰
易相初齊王冏定京都因留輔政遂專慠無君是月成
都河間檄長沙王乂討之冏乂交戰攻焚宮闕冏兵敗
夷滅又殺其兄上軍將軍寔以下二十餘人太安二年
成都攻長沙於是公私飢困百姓力屈
晉惠帝太安二年二月太白入昴占曰天下擾兵大起
三月彗星見東方指三台占曰兵䘮之象三台為三公
七月熒惑入東井占曰兵起國亂是秋太白守太微上
將占曰上將將以兵亡是年冬成都河間攻洛陽三年
正月東海王越執長沙王乂張方又殺之
太安二年八月長沙王奉帝出距二王庚午舎于𤣥武
館是日天中裂為二有聲如雷三占同元康臣下專僭
之象也是時長沙王擅權後成都河間東海又迭專威
命是其應也
太安二年十一月辛巳有星晝隕中天北下有聲如雷
按占名曰熒首熒首所在下有大兵流血眀年劉淵石
勒攻略并州多所殘滅王浚起燕代引鮮卑攻掠鄴中
百姓塗地有聲如雷怒之象也
太安二年十一月庚辰嵗星入月中占曰國有逐相十
二月壬寅太白犯月占曰天下有兵太安三年正月己
邜月犯太白占同青龍熒惑入南斗占同永康是月熒
惑又犯嵗星占曰有大戰七月左衞將軍陳􁀙率衆奉
帝伐成都六軍敗績兵逼乗輿九月王浚又攻成都于
鄴鄴潰成都王由是䘮亡帝還洛張方脅如長安是時
天下盜賊羣起張昌尤盛後二年惠帝崩
晉惠帝永興元年五月客星守畢占曰天子絶嗣一曰
大臣有誅七月庚申太白犯角亢經房心歴尾箕九月
入南斗占曰犯角天下大戰犯亢有大兵人君憂入房
心為兵䘮犯尾將軍與民人為變犯箕女主憂一曰天
下亂入南斗有兵䘮一曰將軍為亂其所犯守又兖豫
幽冀揚州之分也是年七月蕩隂之役九月王浚殺幽
州刺史和演攻鄴鄴潰於是兖豫為天下兵衝陳敏又
亂揚土劉淵石勒李雄等並起微賤跨有州郡皇后羊
氏數被幽廢光熙元年惠帝崩終無繼嗣
永興元年七月乙丑星隕有聲二年十月星又隕有聲
按劉向説民去其土之象也是後遂亡中夏
永興元年十二月壬寅夜赤氣亘天砰隱有聲二年十
月丁丑赤氣見在北方東西竟天占曰並為大兵砰隱
有聲怒之象也是後四海雲優九服交兵
永興二年四月丙子太白犯狼星占曰大兵起九月嵗
星守東井占曰有兵井又秦分也是年茍晞破公師蕃
張方破范陽王虓闗西諸將攻河間王顒顒奔走東海
王迎殺之
永興二年八月星孛于昴畢占曰為兵䘮昴畢又趙魏
分也十月丁丑有星孛于北斗占曰璿璣更授天子出
走又曰彊國發兵諸侯爭權是後皆有其應眀年惠帝
崩
晉惠帝光熙元年四月太白失行自翼入尾箕占曰太
白失行而北是謂返生不有破軍必有屠城五月汲桑
攻鄴魏郡太守馮嵩出戰大敗桑遂害東燕王騰殺萬
餘人焚燒魏時宮室皆盡
光熙元年五月枉矢西南流占曰以亂伐亂之象也是
時司馬越西破河間奉迎大駕尋收繆𦙍何綏等肆其
無君之心天下惡之死而石勒焚其屍柩是其應也
光熙元年九月丁未熒惑守心占曰王者惡之己亥填
星守房心又犯嵗星占曰土守房多禍䘮守心國内亂
天下赦又曰填與嵗合為内亂是時司馬越秉權終以
無禮破滅内亂之應也十一月惠帝崩懐帝即位大赦
天下
光熙元年十二月癸未太白犯填星占曰為内兵有大
戰是後河間王為東海王越所殺眀年正月東海王越
殺諸葛玫等五月汲桑破馮嵩殺東燕王八月茍晞大
破汲桑
光熙元年十二月甲申有白氣若虹中天北下至地夜
見五日乃滅占曰大兵起眀年王彌起青徐汲桑亂河
北毒流天下
孝懐帝永嘉元年九月辛卯有大星自西南流于東北
小者如升相隨天盡赤聲如雷占曰流星為貴使是年
五月汲桑殺東燕王騰遂據河北十一月始遣和郁為
征北將軍鎮鄴而田甄等大破汲桑斬于樂陵於是以
甄為汲郡太守弟蘭鉅鹿大守小星相隨小將别帥之
象也司馬越忿魏郡以東平原南皆黨於桑悉以賞甄
等於是侵略赤地有聲如雷怒之象也
永嘉元年十二月丁亥星流霞散案劉向説天官列宿
在位之象小星無名者庶民之類此百官庶民將流散
之象也是後天下大亂百官萬民流移轉死矣
永嘉二年正月庚午太白伏不見二月庚子始晨見東
方是謂當見不見占同上條其後破軍殺將不可勝數
帝崩虜庭中夏淪覆
永嘉三年正月庚子熒惑犯紫㣲占曰當有野死之王
又為火燒宮是時太史令髙堂沖奏乗輿宜遷幸不然
必無洛陽五年六月劉曜王彌入京都燒宮廟帝崩于
平陽
永嘉三年鎮星久守南斗占曰鎮星所居者其國有福
是時安東琅邪王始有揚土其年十一月地動陳卓以
為是地動應也
永嘉三年十二月乙亥有白氣如帶出東南北方各二
起地至天貫参伐占曰天下大兵起四年三月司馬越
收繆𦙍繆播等又三方雲擾攻戰不休五年三月司馬
越死於寗平城石勒攻破其衆死者十餘萬人六月京
都焚滅帝刼虜庭
永嘉五年十月熒惑守心後二年帝崩于虜庭
永嘉六年七月熒惑嵗星填星太白聚牛女之間裴回
進退按占曰牛揚州分是後兩都傾覆而元帝中興揚
土是其應也
愍帝建武元年五月癸未太白熒惑合於東井占曰金
火合曰爍為䘮是時帝雖刼于平陽天下猶未敢居其
虗位災在帝也六月丁卯太白犯太㣲占曰兵入天子
廷王者惡之七月愍帝崩于㓂庭天下行服大臨
晉元帝大興元年七月太白犯南斗占曰吳越有兵大
人憂二年二月甲申熒惑犯東井占曰兵起貴臣相戮
八月己夘太白犯軒轅大星占曰後宮憂乙未太白犯
嵗星在翼占曰為兵亂三年四月壬辰枉矢出虗危沒
翼軫占曰枉矢所觸天下之所伐翼軫荆州之分也五
月戊子太白入太微又犯上將占曰天子自將上將誅
六月丙辰太白與嵗星合于房占曰為兵饑九月太白
犯南斗占同元年十月己亥熒惑在東井居五諸侯南
踟蹰留止積三十日占曰熒惑守井二十日以上大人
憂守五諸侯諸侯有誅者十二月己未太白入月在斗
郭景純曰月屬坎隂府法家也太白金行而来犯之天
意若曰刑理失中自毁其法也四年十二月丁亥月犯
嵗星在房占曰其國兵饑民流亡永昌元年三月王敦
率江荆之衆来攻京都六軍距戰敗績於是殺䕶軍將
軍周顗尚書令刁協驃騎將軍劉隗出奔四月又殺湘
州刺史譙王承鎭南將軍甘卓閏十二月元帝崩間一
年敦亦梟夷枉矢觸翼之應也十月石他入豫州略城
父鉅二縣民以北刺史祖約遣軍追之為其所沒遂退
守夀春
眀帝大寧三年正月熒惑逆行入太微占曰為兵䘮王
者惡之閏八月帝崩咸和二年蘇峻反攻宮室太后以
憂逼崩天子幽刼于石頭逺近兵亂至四年乃息
成帝咸和四年七月有星孛于西北二十三日滅占曰
為兵亂十二月郭黙殺江州刺史劉𦙍荆州刺史陶侃
討黙眀年斬之是時石勒又始僭號
咸和六年正月丙辰月入南斗占曰有兵一曰有大赦
是月胡賊殺略婁武進二縣民於是遣戍中洲眀年胡
賊又略南沙海虞民是年正月大赦伐淮南討襄陽平
之
咸和六年十一月熒惑守胃昴占曰趙魏有兵八年七
月石勒死石虎自立多所殘滅是時雖勒虎僭號而其
强弱常占於昴不闗太㣲紫宮也
咸和八年三月己巳月入南斗與六年占同其年七月
石勒死彭彪以譙石生以長安郭權以秦州並歸從於
是遣督䕶髙球率衆救彪彪敗球退又石虎石斌攻滅
生權咸康元年正月大赦
咸和八年七月熒惑入昴占曰胡王死石虎多所攻滅
八月月犯昴占曰胡不安九年六月月又犯昴是時石
𢎞雖襲勒位而石虎擅威暴横十月廢𢎞自立遂幽殺
之
咸和九年三月己亥熒惑入輿鬼犯積屍占曰兵在西
北有沒軍死將四月鎮西將軍雍州刺史郭權始以秦
州歸從尋為石斌所滅徙其衆於青徐
晉成帝咸康元年二月己亥太白犯昴占曰兵起嵗大
旱四月石虎掠騎至歴陽朝廷慮其衆也加司徒王導
大司馬治兵動衆又遣慈湖牛渚蕪湖三戍五月乃罷
是時胡賊又圍襄陽征西將軍庾亮遣寧距退之六月
旱
咸康元年八月戊辰熒惑入東井占曰無兵兵起有兵
兵止是年夏發衆列戍加王導大司馬以備胡賊
咸康元年三月丙戌月入昴占曰胡王死十一月月犯
昴二年八月月又犯昴占同咸和三年石虎發衆七萬
四年二月自襲叚遼于薊遼奔敗又攻慕容皝於棘城
不尅引退皝追之殺數百人虎留其將麻秋屯令支皝
破秋并虜遼殺之
咸康二年正月辛巳彗星夕見西方在奎占曰為兵䘮
奎又為邊兵四年石虎伐慕容皝不尅皝追擊之又破
麻秋時皝稱蕃邊兵之應也
咸康二年正月辛夘月犯房南第二星占曰將相有憂
五年七月丞相王導薨八月太尉郗鑒薨六年征西大
將軍庾亮薨
咸康二年九月庚寅太白犯南斗因晝見占曰斗為宰
相又揚州分金犯之死䘮象晝見為不臣又為兵䘮三
年石虎僭稱天王四年虎滅叚遼而敗於慕容皝皝國
蕃臣五年王導薨
咸康三年六月辛未有流星大如二斗魁色青赤光耀
地出奎中沒婁北案占為飢五穀不藏是月大旱
咸康三年八月熒惑入輿鬼犯積屍占曰貴人憂三年
八月甲戍月犯東井距星占曰國有憂將死三年九月
戊子月犯建星占曰易相一曰大將死五年丞相王導
薨庾冰代輔政太尉郗鑒征西大將軍庾亮薨
咸康三年十一月乙丑太白犯嵗星占曰為兵飢四年
二月石虎破幽州遷其人萬餘家李夀殺李期五年胡
衆五萬宼沔南略七千餘家而去又騎二萬圍陷邾城
殺略五千餘人
咸康四年四月己巳太白晝見在栁占曰為兵為不臣
七月乙巳月掩太白占曰王者亡地大兵起眀年胡賊
大宼沔南陷邾城豫州刺史毛寳西陽太守樊悛皆棄
城投江死於是内外戒嚴左衞桓監匡術等諸軍至武
昌乃退七年慕容皝自稱為燕王
咸康四年五月戊午熒惑犯右執法占曰大臣死執政
者憂九月太白犯右執法案占五星災同金火尤甚十
一月戊子太白犯房上星占曰上相憂五年七月己酉
月犯房上星亦同占是月庚申丞相王導薨
咸康五年四月辛未月犯嵗星在胃占曰國飢民流乙
未月犯畢距星占曰兵起是夜月又犯嵗星在昴及冬
有沔南邾城之敗百姓流亡萬餘家
咸康六年二月庚午朔流星大如斗光耀地出天市西
行入太㣲占曰大人當之乙未太白入月占曰人主死
四月甲子月犯太白占曰人主惡之八年六月成帝崩
咸康六年三月甲寅熒惑從行犯太㣲上將星占曰上
將憂四月丁丑熒惑犯右執法占曰執法者憂六月乙
亥月犯牽牛中央星占曰大將憂是時尚書令何充為
執法有譴欲避其咎明年求為中書令建元二年庾冰
薨皆大將執政之應也是嵗正月征西將軍庾亮薨三
月而熒惑犯上將九月石虎大將䕫安死庾冰後積年
方薨豈冰能修徳移禍於䕫安乎
咸康六年四月丙午太白犯畢距星占曰兵革起一曰
女主憂六月乙夘太白犯軒轅大星占曰女主憂七年
三月皇后杜氏崩
咸康七年三月壬午月犯房占曰將相憂八年六月熒
惑犯房上第二星占曰次相憂建元二年車騎將軍江
州刺史庾冰薨是時驃騎將軍何充居内冰為次相也
咸康七年四月己丑太白入輿鬼占曰兵革起五月太
白晝見以晷度推之非秦魏則椘也占曰為臣彊為有
兵八月辛丑月犯輿鬼占曰人主憂八年六月成帝崩
咸康八年八月壬寅月犯畢赤星占曰下犯上兵革起
十月月又掩畢赤星占同己酉太白犯熒惑占曰大兵
起其後庾翼大發兵謀伐胡專制上流朝廷憚之
康帝建元元年正月壬午太白入昴占曰趙地有兵又
曰天下兵起四月乙酉太白晝見八月丁未太白犯嵗
星占曰有大兵是年石虎殺其太子遂及其妻子徒屬
二百餘人又遣將劉寧宼沒狄道又使將張舉將萬餘
人屯薊東謀慕容皝
建元元年十一月六日彗星見亢長七尺尾白色占曰
亢為朝廷主兵䘮二年九月康帝崩
建元元年嵗星犯天闗安西將軍庾翼與兄冰書曰嵗
星犯天闗占云闗梁當澁比来江東無他故江道亦不
艱難而石虎頻年再閉闗不通信使此復是天公憒憒
無皂白之徴也
建元二年閏月乙酉太白犯斗占曰為䘮天下受爵禄
九月康帝崩太子立大赦賜爵也
晉穆帝永和元年正月丁丑月入畢占曰兵大起戊寅
月犯天闗占曰有亂臣更天子之法五月辛巳太白晝
見在東井占曰為臣彊秦有兵六月辛丑入太㣲犯屏
西南占曰輔臣有免罷者七八月月皆犯畢占同正月
己未月犯輿鬼占曰大臣有誅九月庚戍月又犯畢是
年初庾翼在襄陽七月翼疾將終輙以子爰之爲荆州
刺史代己任爰之尋被廢眀年桓温又輙率衆伐蜀執
李勢送至京都蜀本秦地也
永和二年二月壬子月犯房上星四月丙戍月又犯房
上星占同前八月壬申太白犯左執法是嵗司徒蔡謨
被廢
永和三年正月壬午月犯南斗第五星占曰將軍死近
臣去五月壬申月犯南斗第四星因入魁占曰有兵一
曰大赦六月月犯東井距星占曰將死國有憂戊戍月
犯五諸侯占曰諸侯有誅九月庚寅太白犯南斗第五
星占曰為䘮兵四年七月丙申太白犯左執法甲寅月
犯房丁巳月入南斗犯第二星乙丑太白犯左執法占
悉同上十月甲戍月犯亢占曰兵起軍將死十一月戊
戌犯上將星三年六月大赦是月陳逹征夀春敗而還
七月氐蜀餘宼反亂益土九月石虎伐涼州不克
永和四年四月太白入昴五月熒惑入婁犯鎮星七月
太白犯軒轅占在趙及為兵䘮女主憂其年八月石虎
太子宣殺弟韜宣亦死五年正月石虎僭稱皇帝尋病
死是年褚裒北伐䘮衆又尋薨太后素服六年正月朝
㑹廢樂
永和五年四月丁未太白犯東井占曰秦有兵九月戊
戌太白犯左角占曰為兵十月月犯昴占曰朝廷有憂
軍將死十一月乙夘彗星見于亢芒西向白長一丈占
曰為兵䘮是年八月褚裒北征兵敗十月闗中二十餘
壁舉兵歸從石遇攻沒南陽十一月冉閔殺石遵又盡
殺胡十餘萬人於是中土大亂十二月褚裒薨八年劉
顯苻健慕容儁並僭號殷浩北伐敗見廢
永和六年二月辛酉月犯心大星占曰大人憂心豫州
分也丁丑月犯房占曰將相憂三月戊戌熒惑犯嵗星
占曰為戰六月己丑月犯昴占同上乙未月犯五諸侯
占同三年七月壬寅月始出西方犯左角占曰大將軍
死一曰天下有兵丁未月犯箕占曰軍將死丙寅熒惑
犯鉞星占曰大臣有誅八月辛夘月犯左角太白晝見
在南斗月犯右執法占並同上七年二月太白犯昴占
同上乙夘熒惑輿鬼犯積屍占曰貴人憂五月乙未熒
惑犯軒轅太白占曰女主憂太白入畢口犯左股占曰
將相當之六月乙亥月犯箕丙子月犯斗丁丑熒惑入
太㣲犯右執法八月庚午太白犯軒轅戊子太白犯右
執法占悉同上七年劉顯殺石祗及諸胡帥中土大亂
戎晉十萬數各還舊土互相侵略及病疫死亡䏻達者
十二三是年桓温輙以大衆求浮江入淮北伐朝廷震
懼八年豫州刺史謝尚討張遇為苻雄所敗殷浩北伐
敗被廢十年桓温伐苻徤不克而還
永和八年三月戊戌月犯軒轅大星癸丑月入南斗犯
第二星五月月犯心星四月癸酉月犯房六月辛巳日
未入有流星如三斗魁從辰巳上東南行晷度推之在
箕斗之間葢燕分也案占為營首營首之下流血滂沲
七月壬子歲星犯東井距星占曰内亂兵起八月戊戌
熒惑入輿鬼占曰忠臣戮死丙辰太白入南斗犯第四
星占曰將為亂一曰丞相免九年二月乙巳月入南斗
犯第三星三月戊辰月犯房八月歲星犯輿鬼東南星
占東南星主兵兵起十二月月在東井犯歲星占曰秦
飢民流是時帝主㓜冲母后稱制將相有隙兵革連起
慕容儁僭稱大燕攻伐無已故災異數見殷浩見廢也
永和十年正月乙卯月食昴占曰趙魏有兵癸酉鎮星
奄鉞星占曰斧鉞用二月甲申月犯心大星占曰王者
惡之四月癸未流星大如斗色赤黄出織女沒造父有
聲如雷占曰燕齊有兵民流戊午月犯心大星七月庚
午太白晝見晷度推之災在秦鄭九月辛酉太白犯左
執法十一月月奄填星在輿鬼占曰秦有兵十一年三
月辛亥月奄軒轅占同上四月庚寅月犯牛宿南星占
曰國有憂八月己未太白犯天江占曰河津不通十二
年六月庚子太白晝見在東井占如上己未月犯鉞星
七月丁夘太白犯填星在栁占曰周地有大兵八月癸
酉月奄建星九月戊寅熒惑入太㣲犯西蕃上將星十
一月丁丑熒惑犯太㣲東蕃上相十年四月桓温伐苻
健破其堯栁衆軍健壁長安温退十二月慕容恪攻齊
十二年八月桓温破姚萇於伊水定周地十一月齊城
陷執叚龕殺三千餘人永和末鮮卑侵略河冀升平元
年慕容儁遂據臨漳盡有幽并青冀之地緣河諸將漸
奔散河津隔絶矣三年㑹稽王以郗曇謝萬敗績求自
貶三等是時權在方伯九服交兵故譴象仍見
晉穆帝升平元年四月壬子太白入輿鬼丁亥月奄東
井南轅西頭第二星占曰秦地有兵一曰將死六月戊
戍太白晝見在軫占同上軫椘分也壬子月犯畢占曰
為邊兵七月辛巳熒惑犯天江占曰河津不通十一月
嵗星犯房壬午月奄嵗星在房占曰民飢一曰豫州有
災二年二月辛夘填星犯軒轅大星甲午月犯東井閏
月乙亥月犯嵗星在房占悉同上五月丁亥彗出天船
在胃度中彗為兵䘮除舊布新出天船外夷陵一曰為
大水六月辛酉月犯房八月戊午熒惑犯填星在張占
曰兵大起張三河分十月己未太白犯哭星十二月枉
矢自東南流于西北其長半天三年正月壬辰熒惑犯
楗閉案占人主憂三月乙酉熒惑逆行犯鉤鈴案占王
者惡之月犯太白在昴占曰人君死一曰趙地有兵朝
廷不安六月太白犯東井七月乙酉熒惑犯天江丙戍
太白犯輿鬼占悉同上戊子月犯牽牛中央大星占曰
牽牛天將也犯中央星大將軍死八月丁未太白犯軒
轅大星甲子月犯畢大星占曰為邊兵一曰下犯上庚
午太白犯填星在太㣲中占曰王者惡之二年五月闗
中氐帥殺苻生立堅十二月慕容儁入屯鄴八月安西
將軍豫州刺史謝奕薨三年十月諸葛攸舟軍入河敗
績豫州刺史謝萬入潁衆潰而歸除名為民十一月司
徒㑹稽王以二鎮敗求自貶三等四年正月慕容俊死
子暐代立慕容殺其尚書令陽騖等五月天下大水五
年五月穆帝崩
升平四年正月乙亥月犯牽牛中央大星占曰大將死
六月辛亥辰星犯軒轅占曰女主憂己未太白入太㣲
右掖門從端門出占曰貴奪勢一曰有兵又曰出端門
臣不臣八月戊申太白犯氐占曰國有憂丙辰熒惑犯
太㣲西上將九月壬午太白入南斗口犯第四星占曰
為䘮有赦天下受爵祿十月庚戍天狗見西占曰有大
兵血流十二月甲寅熒惑犯房丙寅太白晝見庚寅月
犯楗閉占曰人君惡之五年正月乙巳填星逆行犯太
㣲乙丑辰時月在危宿奄太白占曰天下民靡散三月
丁未月犯填星在軫占曰為大䘮五月壬寅月犯太㣲
庚戍月犯建星占曰大臣相譖辛亥月犯牽牛宿占曰
國有憂五年正月北中郎將郗曇薨五月穆帝崩哀帝
立大赦賜爵褚后失勢七月慕容恪攻兾州刺史呂䕶
於野王拔之䕶奔滎陽是時桓温以大衆次宛聞䕶敗
乃退
升平五年六月癸酉月奄氐東北星占曰大將當之九
月乙酉奄畢占曰有邊兵十月丁夘熒惑犯嵗星在營
室占曰大臣有匿謀一曰衞地有兵丁未月犯畢赤星
占曰下犯上又曰有邊兵八月范汪廢隆和元年慕容
暐遣傅末波宼河隂陳祐危逼
晉哀帝興寧元年八月星孛大角亢入天市按占為兵
䘮三年正月皇后王氏崩二月哀帝崩三月慕容恪攻
洛陽沈勁等戰死
興寧元年十月丙戍月奄太白在須女占曰天下民靡
散一曰災在揚州三年洛陽沒其後桓温傾揚州資實
討鮮卑敗績死亡太半及征袁眞淮南殘破後氐及東
胡侵逼兵役無已
興寧三年正月乙夘月奄嵗星在参参益州分也六月
鎮西將軍益州刺史周撫薨十月梁州刺史司馬勲入
益州以叛朱序率衆助刺史周楚討平之
興寧三年七月庚戍月犯南斗占曰女主憂嵗星犯輿
鬼占曰人君憂十月太白晝見在亢占曰亢為朝廷有
兵䘮為臣彊哀帝是年二月崩其災皆在海西也眀年
五月皇后庾氏崩
晉海西太和元年二月丙子月奄熒惑在参占曰為内
亂一曰参魏地二年正月太白入昴五年慕容暐為苻
堅所滅司兾幽并四州並屬氐
太和二年八月戊午太白犯嵗星在太㣲三年六月甲
寅太白奄熒惑在太㣲端門中六年海西公廢
太和四年二月客星見紫宮西垣至七月乃滅占曰客
星守紫宮臣殺主閏月乙亥月暈軫復有白暈貫月北
暈斗柄三星占曰王者惡之六年桓温廢帝
太和四年十月壬申有大流星西下聲如雷案占流星
為貴使星大者使大眀年遣使免袁眞為庶人桓温征
夀春眞病死息瑾代立求救於苻堅温破氐軍六年夀
春城陷聲如雷將士怒之象也
太和六年閏月熒惑守太㣲端門占曰天子亡國又曰
諸侯三公謀其上一曰有斬臣辛夘月犯心大星占曰
王者惡之十一月桓温廢帝并奏誅武陵王簡文不許
温乃徙之新安
　
　
　
　
　
　宋書卷二十四
　宋書卷二十四考證
天文志二按占名曰熒首熒首所在下有大兵流血○
　(臣永祚/)按宋史天文志營頭星所墜下有覆軍流血
　營頭即熒首也
永昌元年三月王敦率江荆之衆○監本誤提起另為
　一行今改正
桓温伐苻健破其堯栁衆軍○堯晉書作嶢
　
　
　
　
　
　
　
　
　宋書卷二十四考證
