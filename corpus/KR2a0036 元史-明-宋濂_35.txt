
　元史卷三十四
　明翰林學士亞中大夫知制誥兼修國史宋濓等修
　本紀第三十四
　　文宗三
至順元年春正月丙辰命趙世延趙世安領纂修經世
大典事懷慶路饑賑鈔四千錠賜明宗妃鄂爾察罕伊
埒實克己延呼爾敦鈔幣有差以知樞密院事拜特穆
爾為遼陽行省左丞相戊午頒璽書諭雲南辛酉時享
太廟命回回司天監禜星壬戌中興路饑賑糶糧萬石
貧者仍賙其家甲子雅克特穆爾巴延辭丞相職不允
仍命阿榮趙世安慰諭之丁夘雲南諸王圖沁及萬户
布呼阿哈竒徹等叛攻中慶路陷之殺㢘訪司官執左
丞實都等迫令署諸文牘庚午芍陂屯及鷹坊軍士饑
賑糧一月辛未中書省臣言科舉㑹試日期舊制以二
月一日三日五日近嵗改為十一十三十五請依舊制
從之壬申衡陽猺為宼掠湘鄉州癸酉以宣徽使薩都
復知樞密院事與竒徹台並領長寕卿乙亥賜雅克特
穆爾質庫一寧海州文登牟平縣饑賑以糧三千石丙
子衡州路饑總管王伯恭以所受制命質官糧萬石賑
之丁丑追封三寳努為郢城王謚榮敏召荆王之子托
克托穆爾赴闕趙世延請致仕不允命中書省製玉帶
二十賜臣僚官一品者遣使齎金千五百両銀伍伯兩詣
杭州書佛經賜海南大興隆普明寺鈔萬錠市永業地
戊寅賜隆禧總管府田千頃立荆襄等處平松等處田
賦提舉司並𨽻太禧宗禋院命陜西行省以鹽課鈔十
萬錠賑流民之復業者猺賊八百餘人宼石康縣己夘
封太醫院使阿哩雅為秦國公庚辰陞羣玉署為羣玉
内司秩正三品置司尉亞尉僉司司丞仍𨽻奎章閣學
士院禮部尚書庫庫兼監羣玉内司事辛巳改大都田
賦提舉司為宣農提舉司荆襄田賦提舉司為荆襄濟
農香户提舉司平江提舉司為平江善農提舉司遣使
齎鈔三千錠往甘肅市髦牛濠州去年旱賑糧一月大
名路及江淛諸路俱以去年旱告永平路以去年八月
雹災告加封秦蜀郡太守李氷為聖徳廣裕英惠王其
子二郎神為英烈昭惠靈顯仁祐王二月壬午朔以趙
世安為御史中丞史惟良為御史丞加知樞密院事
雅克布琳開府儀同三司籍張珪子五人家乙酉以西
僧嘉勒幹藏布卓特巴嘉勒燦並為烏斯藏土蕃等處
宣慰使都元帥雲南麓川等土官來貢方物掦州安豐
廬州等路饑以兩淮鹽課鈔五萬錠糧五萬石賑之真
定蘄黄等路汝寜府鄭州饑各賑糧一月丁亥命江南
陜西河南等處富民輸粟補官江南萬石者官正七品
陜西千五百石河南二千石江南五千石者從七品自
餘品級有差四川富民有能輸粟赴江陵者依河南例
其不願仕乞封父母者聽僧道輸已粟者加以師號徴
江淛江西湖廣賑糶糧價鈔赴京師己丑圖沁布呼等
攻陷仁徳府至馬龍州調八畨元師鄂勒哲將八畨達
爾罕軍千人順元土軍五百人禦之庚寅改萬聖祐國
興龍普明龍翔萬夀三提㸃所並為營繕都司秩正四
品萬安規運普慶營繕等入提㸃所並為營繕司秩正
五品以脩經世大典久無成功專命奎章閣額哩晉特
穆爾和塔拉都哩黙色等譯國言所紀典章為漢語纂
修則趙世延虞集等而雅克特穆爾如國史例監修開
元路呼爾哈萬户府軍士饑給糧賑之辛夘以御史臺
贓罰鈔萬錠金千兩銀五千兩付太禧宗禋院供祭祀
之需賜雅克特穆爾給驛璽書以徵其食邑租賦奎章
閣學士和塔拉都哩黙色薩題虞集辭職詔諭之曰昔
我祖宗睿知聰明其於致理之道自然生知朕以統緒
所𫝊實在眇躬夙夜憂懼自惟早嵗跋涉艱阻視我祖
宗既乏生知之明於國家治體豈能周知故立奎章閣
置學士員日以祖宗明訓古昔治亂得失陳説於前使
朕樂於聽聞卿等其推所學以稱朕意其勿復辭特黙
齊驛户及建康廣徳鎮江諸路饑賑糧一月衛輝江州
二路饑賑鈔二萬錠寜國路饑嘗賑糧二萬石不足復
賑萬五千石癸巳衛輝路胙城新鄉縣大風雨災甲午
自庚寅至是日京師大霜晝雺立諸色民匠打捕鷹坊
都總管府秩正二品置奎章閣鑒書博士二人秩正五
品圖沁布呼等攻晉寜州圖沁自立為雲南王布呼為
丞相阿哈呼喇呼等為平章等官立城柵焚倉庫以拒
命乙未中書省言江淛民饑今嵗海運為米二百萬石
其不足者來嵗補運從之丙申雲南蒲蠻來朝賑常徳
澧州路饑民丁酉帝及皇后皇子喇特納達喇並受佛
戒己亥命明宗皇子受佛戒御史言中書平章圖爾實
職任台衡不思報效銓選之際紊亂網紀貪汚著聞實
恬不知恥黜罷為宜從之猺賊入灌陽縣刼民財庚子
以兵興所收諸王額森特穆爾吹綽斯戩等印還給之
壬寅伊魯布哈辭御史大夫職不允土蕃等處民饑命
有司以糧賑之新安保定諸驛孳畜疫死命中書給鈔
濟其乏癸夘汴梁路封丘祥符縣霜災甲辰流旺沁之
子于吉陽軍乙巳詔封明宗皇子琳沁巴勒為鄜王豫
王喇特納實哩所部千六百餘人饑賑糧二月淮安路
民饑以兩淮鹽課鈔五萬錠賑之丙午復以阿爾斯蘭
哈雅為江南行臺御史大夫命中尚卿蘇爾約蘇以兵
討雲南御史臺臣言竒徹台天厯初在上都常與庫庫
楚等謀執都爾蘇事泄同謀者皆死竒徹台以出征獲
免頃臺臣疑而劾之不稱事情宜雪其枉從之丁未以
巴延知樞密院事依前太保錄軍國重事詔諭中書曰
昔在世祖以宰相一人總領庶務故治出於一政有所
統今雅克特穆爾為右丞相巴延既知樞密院事左丞
相其勿復置太禧宗禋院所𨽻總管府各置副達魯噶
齊一人賜豫王王傅官金虎符戊申命中書省及翰林
國史院官祭太祖太宗睿宗三朝御容以太禧宗禋使
鄂愽哈雅為中書平章政事命史惟良及叅知政事和
尚總督建言之事中書省臣言舊制正旦天夀節内外
諸司各有贄獻頃者罷之今江淛省臣言聖恩公溥覆
幬無疆而臣等殊無補報凡遇慶禮進表稱賀請如舊
制為宜從之降璽書中鹽法之禁以嘉興路崇徳州民
四萬户所輸租税供英宗后妃嵗賜錢帛詔諭樞密院
以屯田子粒鈔萬錠助建佛寺免其軍卒土木之役庚
戌茶陵州民饑同知萬嘉努江存禮以所受敇質糧三
千石賑之辛亥迤西䝉古驛户饑給芻粟有差賑河南
流民復歸者鈔五千錠㤗安州饑民三千户真定南宫
縣饑民七千七百户松江府饑民萬八千二百户及土
畨多爾濟沙克嘉萬户部内饑命所在有司從宜賑之
濟寧路饑民四萬四千九百户賑以山東鹽課鈔萬錠
杭州火賑糧一月命市故瀛國公趙㬎田為大龍翔集
慶寺永業御史臺臣言不必予直帝曰吾建寺為子孫
黎民計若取人田而不予直非朕志也察汗諾爾宣慰
司所部千户察喇等衛饑者萬四千四百五十六人人
給鈔一錠三月甲寅命宣政院供顯懿莊聖皇后神御
殿祭祀乖西䚟蠻三千人入松梨山燒沿邊官軍營堡
東平路須城縣饑賑以山東鹽課鈔安慶安豐蘄黄廬
五路饑以淮西㢘訪司贓罰鈔賑之丁巳徙濟陽王瑪
納濟為吳王吳王普爾普為濟陽王賜八畨順元曲靖
烏撒烏䝉䝉慶羅羅斯嵩明州土官幣帛各一禁泛濫
給驛四川官吏脅從囊嘉特者皆復故職戊午封皇子
喇特納達喇為燕王立宫相府總其府事秩正二品雅
克特穆爾領之廷試進士賜圖烈圖王文蔚等九十七
人及第出身有差命彰徳路嵗祭羑里周文王祠以河
南行省平章竒珠為雲南行省平章八畨順元宣慰使
特穆爾布哈為雲南行省左丞從豫王由八畨道討雲
南賜明宗近侍七十人官有差裕宗及昭獻元聖皇后
位宿衛三千人命儲政院給其衣糧芻粟發米十萬石
賑糶京師貧民癸亥遣諸王僧格巴勒薩題勒宻實邁
格分使西北諸王揚珠濟達保賽音伊濟貝等所甲子
詔諭中外命御史大夫特穆爾布哈伊嚕布哈振舉臺
綱丁夘茂巴爾斯來貢蒲萄酒賜鈔幣有差以山東鹽
課鈔萬錠賑東昌饑民三萬三千六百户己巳議明宗
升祔序于英宗之上視順宗成宗廟遷之例辛未羣臣
請上皇帝尊號不許固請乃許之封知樞密院事布哈
特穆爾為武平郡王録討雲南圖沁布呼之功雲南宣
慰使土官舉宗禄余並遙授雲南行省叅知政事餘賜
賚有差分龍慶州𨽻大都路諸王伊蘇台部七百餘人
入天山縣掠民財産遣樞密院宗正府官往捕之壬申
奉玉冊玉寳祔明宗神主于太廟濮州臨清館陶二縣
饑賑鈔七千錠光州光山縣饑出官粟萬石下其直賑
糶信陽息州及光之固始縣饑並以附近倉糧賑之甲
戌封諸王斯隆瑪為西寧王乙亥西畨哈喇和卓來貢
蒲萄酒諸王駙馬還鎮鍚賚有差丙子改山東都萬户
府為都督府雲南木邦路土官渾都來貢方物河南登
封偃師孟津諸縣饑賑以兩淮鹽課鈔三萬錠鞏昌臨
洮蘭州定西州饑賑鈔三千五百錠沂莒膠密寧海五
州饑賑糧五千石中興峽州歸州安陸沔陽饑户三十
萬有竒賑糧四月丁丑陞太常禮儀院秩正二品敕有
司供明宗后班布爾實宫分幣帛二百匹及阿達里托
果斯幣帛有差賜雅克特穆爾功勲之碑廣平路饑以
河間鹽課鈔萬三千錠賑之辛巳諸王喀哈爾滿貢蒲
萄酒廣徳太平集慶等路饑凡數百萬户濮州諸縣蟲
食桑葉將盡夏四月壬午朔命西僧作佛事于仁智殿
自是日始至十二月終罷癸未置齊哩克昆錢糧都總
管府秩正三品中書省臣言各宫分及宿衛士嵗賜錢
帛舊額萬人去嵗増四千人邇者増數益廣宜依舊額
詔命鄂博哈雅裁省以聞甲申時享太廟丙戌封額爾
勒額布根為桓國公雅克特穆爾言天厯初阿蘇軍士
為國有勞請以鈔十萬錠米十萬石分給其家從之戊
子四川行省調重慶五路萬户以兵救雲南庚寅中書
省臣言邇者諸處民饑累常賑救去嵗賑鈔百三十四
萬九千六百餘錠糧二十五萬一千七百餘石今汴梁
懐慶彰徳大名興和衛輝順徳歸徳及高唐泰安徐邳
曹冠等州饑民六十七萬六千户一百一萬二千餘口
請以鈔九萬錠米萬五千石命有司分賑制曰可以陜
西饑敇有司作佛事七日壬辰以所籍張珪諸子田四
百頃賜大承天護聖寺為永業沿邊部落䝉古饑民八
千二百人人給鈔三錠布二匹糧二月遣還所部癸巳
置豫王王傅副尉司馬各二員丁酉遣諸王桑烏遜還
雲南金蘭等驛馬牛死賑鈔五百錠庚子降璽書中諭
太禧宗禋院天臨之醴陵湘陰等州台州之臨海等縣
饑各賑糶米五千石辛丑明宗后班布爾實崩壬寅括
益都般陽寧海田十六萬二千九十頃賜大承天護聖
寺為永業立益都廣農提舉司及益都般陽寧海諸提
領所並𨽻隆祥總管府烏䝉土官禄余殺烏撒宣慰司
官吏降于布呼羅羅諸蠻俱叛與布呼相應平章特穆
爾布哈為其所害晉寧建昌二路民饑賑糧五萬五千
石鈔二萬三千錠戊申陜西行臺言奉元鞏昌鳯翔等
路以累嵗饑不能具五糓種請給鈔二萬錠俾分糴于
他郡從之雲南賊禄余以蠻兵七百餘人拒烏撒順元
界立闗固守重慶五路萬户軍至雲南境值羅羅蠻萬
餘人遇害千户祝天祥等引餘衆遁還詔江淛河南江
西三省調兵二萬命諸王温都遜特穆爾及樞密判官
洪浹將之與湖廣行省平章托歡㑹兵討雲南己酉作
佛事滄州高唐州屬縣蟲食桑葉盡芍陂屯饑賑糧二
月土畨等處圖沙瑪民饑命有司賑之賑懐慶承恩孟
州等驛鈔千錠五月乙夘遣宣徽使鼎珠等以受尊號
告祭南郊故四川行省平章庫春四川道㢘訪司呼爾
敦英額等皆為囊嘉特所害並贈官賜謚榆次縣主簿
塔斯特穆爾河中府判官圖徳勒皆為遼東軍所害並
加褒贈戊午帝御大明殿雅克特穆爾率文武百官及
僧道耆老奉玉冊玉寳上尊號曰欽天統聖至徳誠功
大文孝皇帝是日改元至順詔天下河南懐慶衛輝普
寧四路曽經賑濟人户今嵗差發全行蠲免其餘被災
路分人民已經賑濟者腹裏差發江淮夏税亦免三分
己未羅羅斯權土官宣慰撒加伯阿漏土官阿剌里州
土官徳益叛附于禄余庚申以受尊號恭謝太廟辛酉
四川行省討雲南進軍至烏䝉壬戌歸徳府之譙縣霧
傷麥癸亥四川軍至雲南之雪山峽遇羅羅斯軍敗之
德州饑賑以山東鹽課鈔三千錠武昌路饑賑糧五萬
石鈔二千錠甲子申命雅克特穆爾為中書右丞相詔
天下以鈔四萬錠分給宫人賜魯國大長公主鈔萬錠
丁夘翰林國史院修英宗實錄成戊辰帝發大都次大
口陞尚舍寺秩正三品命額哩音特穆爾為大司徒遣豫
王喇特納實哩鎮西畨授以金印賜諸王托歡金印大
司徒布哷齊銀印加趙世延翰林學士承㫖封魯國公
賑衛輝大名廬州饑民鈔六千錠糧五千石開元路呼
爾哈萬户府寧夏路哈喇齊千户所軍士饑各賑糧二
月己巳次龍虎臺置肅王庫春傅尉司馬各一員辛未
置宣忠扈衛親軍都萬户府秩正三品總烏魯斯軍士
𨽻樞宻院以太禧宗禋使伊拉齊為中書平章政事左
右欽察龍翊侍衛軍士五千三百七十户饑户賑鈔二
錠布一疋糧一月癸酉遣使勞軍于雲南時諸王圖喇
率萬户呼爾敦實克齊喇博羅等領兵進討圖沁布呼
甲戌八畨乖西䚟苖阿馬察伯秩等萬人侵擾邉境詔
樞密臣分兵討之乙亥置順元宣撫司統達喇齊軍征
雲南人賜鈔五錠衛輝路之輝州以荒乏穀種給鈔三
千錠俾糴於他郡己夘遣使詣五臺山作佛事庚辰命
湖廣行省以鈔五萬錠給雲南軍需是月右衛左右手
屯田大水害禾稼八百餘頃廣平河南大名般陽南陽
濟寧東平汴梁等路高唐開濮輝徳冠滑等州及大有
千斯等屯田蝗以淛東宣慰使陳天祐湖廣叅知政事
樊楫死於王事贈封特加一級龍興張仁興妻鄒氏奉
元李郁妻崔氏以志節汴梁尹華以孝行皆旌其門六
月辛巳朔雅克特穆爾言嚮有㫖惟許臣及巴延兼領
三職今趙世延以平章政事兼翰林學士承㫖奎章閣
大學士引疾以辭帝曰朕重老成人其令世延仍視事
中書果病無預銓選可也丙戌大駕至上都戊子給左
右欽察龍翊侍衛軍士糧壬辰鎮江饑賑糧四萬石饒
州饑命有司賑之癸巳御史臺臣言宣徽院錢糓出納
無經以上供飲膳冐昧者多不稽其案牘則弊日滋宜
如舊制具實上之省部以偹考覈從之丙申立行樞密
院討雲南賜給驛璽書十五銀字圖符五以河南行省
平章徹爾特穆爾知行樞密院事陜西行省平章特黙
齊近侍嘉琿為同知副使發朶甘斯圖沙瑪及鞏昌諸
處軍萬三千人人乘馬三匹徹爾特穆爾同鎮西武靖
王吹巴勒等由四川嘉琿從豫王喇特納實哩等由八
畨分道進軍黄河溢大名路屬縣沒民田五百八十餘
頃庚子以内侍中瑞卿薩里為大司徒賜四川行省左
丞博囉金虎符以鹽課鈔二十萬錠供雲南軍需命河
南湖廣江西甘肅行省誦藏經六百五十部施鈔三萬
錠知樞密院事庫春貝托克托穆爾通政使濟爾噶朗
翰林學士承㫖嘉琿達巴顔額布根燕王宫相達琿達
烏魯斯中政使尚嘉努托噶台右阿蘇衛指揮使諾海
徹爾拜珠以謀變有罪並棄市籍其家癸卯四川博囉
以䝉古漸丁軍五千往雲南乙巳羅羅斯土官撒加伯
合烏䝉蠻萬人攻建昌縣雲南行省右丞伊爾特穆爾
拒之斬首四百餘級四川軍亦敗撒加伯于蘆古驛丙
午圖沙瑪䝉古民饑賑糧一月丁未改東路䝉古軍元
帥府為東路欽察軍萬户府是月高唐曹州及前後武
衛屯田水灾大都益都真定河間諸路獻景泰安諸州
及左都威衛屯田蝗迤北䝉古饑民三千四百人人給
糧二石布二匹旌表真定梁子益妻李氏等貞節徐州
胡居仁孝行秋七月辛亥封諸王阿固察為廣寧王授
以金印壬子命西僧禜星丙辰以庫春貝大司徒印授
薩里丁巳命中書省翰林國史院官祀太祖太宗睿宗
御容于大普慶寺命西僧為皇子燕王作佛事西域諸
王保賽音遣使來朝賀監察御史請以所籍庫春貝衣
物賜宿衛軍士從之己未以庫春貝宅賜太禧宗禋院
衣服賜羣臣通渭山崩壓民舍命陜西行省賑被灾者
十二家庚申籍托克托穆爾家貲輸内府辛酉改哈斯
罕萬户府為總管府秩四品詔僧道獵户鷹坊合得璽
書者翰林院無得越中書省以聞眞定路之平棘廣平
路之肥鄉保定路之曲陽行唐等縣大風雨雹傷稼舒
蘓台蘓爾嘉額勒錦拜格等部獻人口牧畜命酬其直
江西建昌萬户府軍戍廣海者一嵗更役來往勞苦詔
仍至元舊制二嵗一更乙丑翰林學士承㫖額爾吉訥
知樞密院事調諸衛卒築漷州栁林海子堤堰丙寅䝉
古百姓以饑乏至上都者閲口數給行糧俾各還所部
増大都賑糶米五萬石大都之順州東安州大風雨雹
傷稼戊辰夀寧公主薨收其印己巳命江淛行省以鈔
十萬錠至雲南増其軍需庚午嵗星犯氐宿開平路雨
雹傷稼中書省臣言近嵗帑廩虚空其費有五曰賞賜
曰作佛事曰創置衙門曰濫冐支請曰續増衛士鷹坊
請與樞密院御史臺各集賽官同加汰减從之御史臺
臣劾奏新除河南府總管張居敬避難不之官有㫖免
所授官加其罪笞甲戌賜諸王揚珠特穆爾博羅台青
格斯齊敖罕等各金銀鈔幣有差丙子敕中書省御史
臺遣官詣江淛江西湖廣四川雲南諸行省遷調三品
以下官命四川行省於明年茶鹽引内給鈔八萬錠増
軍需以討雲南賑穆稜竒里至苦鹽泊等九驛每驛鈔
五百錠増給戍居庸闗軍士糧海潮溢漂沒河間運司
鹽二萬六千七百餘引丁丑以給驛璽書五銀字圓符
二増給陜西䝉古都萬户府以討雲南故丞相特們徳
爾子將作使索珠與其弟觀音努姊夫太醫使阿哩雅
坐怨望造符録祭北斗呪咀事覺詔中書鞫之事連前
刑部尚書烏瑪喇前御史大夫博囉上都留守瑪勒及
阿哩雅姊烏訥實宻遜等俱伏誅雲南圖沁布呼等勢
愈猖獗烏撒禄余亦乘勢連約烏䝉東川茫部諸蠻欲
令布呼弟巴雅斯等兵攻順元樞密臣以聞詔即遣使
督豫王喇特納實哩及行樞密院四川雲南行省等亟
㑹諸軍分道進討以烏䝉烏撒及羅羅斯地接西畨與
碉門安撫司相為唇齒命宣政院督所屬軍民嚴加守
備又命鞏昌都總帥府調兵千人戍四川開元大同真
定冀寧廣平諸路及忠翊侍衛左右屯田自夏至于是
月不雨奉元晉寧興國揚州淮安懐慶衛輝益都般陽
濟南濟寧河南河中保定河間等路及武衛宗仁衛左
衛率府諸屯田蝗永平龎遵以孝行福州王薦以隠逸
大同李文實妻齊氏河南閻遂妻楊氏大都潘居敬妻
陳氏王成妻高氏以志節順徳馬奔妻胡閏奴真定民
妻周氏冀寧民妻魏益紅以夫死自縊殉塟並旌其門
閏七月庚辰朔封諸王瑪展為永寧王授金印及給銀
字圓符給驛璽書倂賜以所𨽻封邑嵗賦癸未遣諸王
都稜呼圖克博囉等賫銀千兩幣二百匹賜諸王圖烈
特穆爾監察御史葛明誠言中書平章政事趙世延年
踰七十智慮耗衰固位苟容無補於事請斥歸田里臺
臣以聞詔令中書議之雲南茫部路九村夷人阿幹阿
里詣四川行省自陳本路舊𨽻四川今土官撒加伯與
雲南連叛願備糧四百石民丁千人助大軍進征事聞
詔嘉其去逆效順厚慰諭之衛士上都駐冬者所給糧
以三分為率二分給鈔大駕將還敇上都兵馬司官二
員率兵士由偏嶺至明安巡邏以防盗賊市槖駞百牛
三百充扈從屬軍之用丙戌忠翊衛左右屯田隕霜殺
稼籍索珠阿哩雅等庫藏田宅奴僕牧畜給大承天護
聖寺為永業鑄黄金神仙符命印賜掌全真教道士苖
道一己丑立掌醫署秩正五品庚寅以所籍阿哩雅宅
為都督府公署辛夘以陜西行臺御史中丞托音納爾
為中書叅知政事雅克特穆爾言趙世延向以年老屢
乞致仕臣等以聞有㫖世延舊人宜與共政中書御史
之言不知前有㫖也帝曰如御史言世延固難任中書
矣其仍任以翰林奎章之職四川行省平章汪夀昌言
雲南布呼叛逆興兵進討調遣餽餉皆夀昌領之頃以
市馬造器械軍官俸給軍士行糧已給鈔十五萬錠今
布呼未及殄㓕而烏撒烏䝉相繼為亂大兵深入去朝
廷益逺元請軍需早乞頒降從本省酌其緩急便宜以
行庶不稽誤從之寧夏奉元鞏昌鳯翔大同晉寧諸路
屬縣隕霜殺稼癸巳以伊嚕特穆爾為大司徒賜哈喇
齊軍士鈔一萬錠糧十萬石察汗諾爾幷東西凉亭諸
衛士九百五十人人賜鈔五錠糧二月朔漠軍士人鈔
三錠布二匹糧二月命雅克特穆爾以鈔萬錠分賜天
厯初諸王羣臣死事之家行樞密院言征戍雲南兵二
人逃歸捕獲法當死詔曰如臨戰陣而逃死宜也非接
戰而逃輒當以死何視人命之易耶其杖而流之丁酉
帝發上都授額哩音特穆爾大司徒印戊戌甘肅平章
政事奈瑪台封宣寧郡王授以金印駙馬錦濟勒封鄆
國公授以銀印並知行樞密院事贈安南國王陳益稷
儀同三司湖廣行省平章政事王爵如故謚忠懿益稷
在世祖時自其國來歸遂授以國王即居于漢陽府天
厯二年卒至是加贈謚庚子魯王阿拉克實喇所部三
萬餘人告饑賑鈔萬錠糧二萬石中書省臣言内外佛
寺三百六十七所用金銀鈔幣不貲今國用不充宜從
裁省命省人及宣政院臣裁减上都嵗作佛事百六十
五所定為百四所令有司永為嵗例乙巳雲南使來報
㨗遣使賜雲南四川省臣行樞宻院臣以上尊丙午諸
王巴延特穆爾請給鞍馬願從諸軍擊雲南帝嘉其意
從之戊申加封孔子父齊國公叔梁紇為啟聖王母魯
國太夫人顔氏為啟聖王夫人顔子兖國復聖公曽子
郕國宗聖公子思沂國述聖公孟子鄒國亞聖公河南
伯程顥豫國公伊陽伯程頥洛國公羅羅斯土官撒加
伯及阿陋土官阿剌里州土官徳益兵八千撒毁棧道
遣把事曹通潜結西畨欲㨿大渡河進宼建昌四川行
省調碉門安撫司軍七百人成都保寧順慶廣安諸屯
兵千人令萬户周勘統領直抵羅羅斯界以控扼西畨
及諸蠻部又遣成都順慶二翼萬户昝定逺等以軍五
千同卭部知州馬伯所部蠻兵㑹周戡等從便道共討
之發成都沙糖戸二百九十人防遏敘州徵重慶夔州
逃士軍八百人赴成都廣西猺于國安率千五百人宼
修仁荔浦等縣廣西元帥府發兵捕之賊衆潰走生擒
國安大都大寧保定益都諸屬縣及京畿諸衛大司農
諸屯水沒田八十餘頃杭州常州慶元紹興鎮江寧國
諸路及常徳安慶池州荆門諸屬縣皆水沒田一萬三
千五百八十餘頃松江平江嘉興湖州等路水漂民廬
沒田三萬六千六百餘頃饑民四十萬五千五百七十
餘户詔江淛行省以入粟補官鈔三千錠及勸率富人
出粟十萬石賑之寳慶衡永諸處田生青蟲食稼冠州
郁世復大都趙祥及弟英以孝行旌其門大都阿實克
坦塔珠漷州劉仲温以輸米賑貧旌其門八月庚戌河
南府路新安沔池等十五驛饑疫人給粟馬給芻粟各
一月辛亥雲南伊爾特穆爾以兵屯建昌執羅羅斯把
事曹通斬之丁巳北邊諸王伊濟貝遣使來京師雅克
特穆爾由西道田獵未至詔以機務至重遣使趣召之
己未大駕至京師勞遣人士還營有言蔚州廣靈縣地
産銀者詔中書太禧院遣人涖之嵗所得銀歸大承天
護聖寺辛酉以世祖是月生命帝師率僧百七十人作
佛事七日御史臺臣請立燕王為皇太子帝曰朕子尚
㓜非裕宗為燕王時比俟雅克特穆爾至共議之甲子
忠州土官黄祖顯遣子宗忠來朝獻方物乙丑遣使詣
真定玉華宫祀睿宗及顯懿莊聖皇后神御殿戊辰太
白犯氐宿壬申詔興舉䝉古字學中書省樞密院御史
臺言臣等此奉㫖裁省衛士今定大内四宿衛之士每
宿衛不過四百人累朝宿衛之士各不過二百人鷹坊
萬四千二十四人當减者四千人内饔九百九十人四
集賽當留者各百人累朝舊邸宫分饔人三千二百二
十四人當留者千一百二十人媵臣齊哩克昆萬人當
留者六千人其汰去者斥歸本部著籍應役自裁省之
後各宿衛復有容匿漢南高麗人及奴𨽻濫充者集賽
官與其長杖五十七犯者與曲給散者皆杖七十七没
家貲之半以籍入之半賞告者仍令監察御史察之制
曰可九月庚辰江淛行省言今嵗夏秋霖雨大水沒民
田甚多税糧不滿舊額明年海運本省止可二百萬石
餘數令他省補運為便從之罷入粟補官例糴豆二十
三萬石於河間保定等路冠恩高唐等州出馬八萬匹
令諸路分牧之大寧路地震甲申授布呼齊及伊魯特
穆爾大司徒印史惟良辭中書左丞職不允命藝文監
以雅克特穆爾世家刻板行之命河南行省給湖廣行
省鈔四千錠為軍需討雲南遼陽諸王羅丹曼濟台諸部
擾民敇樞密院宗正府及行省每嵗遣官偕往巡問治
其獄訟監察御史葛明誠劾奏遼陽行省平章哈喇特
穆爾嘗坐贓被杖罪今復任以宰執控制東藩亦足見
國家名爵之濫黜罷為宜從之丙戌卭部州土官馬伯
嚮道征雲南軍有功以為征進招討知本州事江西湖
廣䝉古軍進征雲南者人給鈔五錠雲南羅羅斯叛與
成都甚邇而成都軍馬俱進征雲南詔四川鄰境諸王
發藩部丁壯二千人戍成都廣源賊弗道閉覆宼龍州
羅回洞龍州萬户府移文詰安南國其國回言本國自
歸順天朝恪共臣職彼疆我界盡歸一統豈以羅回元
𨽻本國遂起争端此盖邊吏生釁假閉覆為名爾本府
宜自加窮治湖廣行省備其言以聞命龍州萬户府申
嚴邊防己丑熒惑犯鬼宿辛夘賜陜西䝉古軍之征雲
南者三十人人鈔六錠監察御史多羅台王丈若言嶺
北行省乃太祖肇基之地武宗時太師伊徹察喇為右
丞相太傅達爾罕為左丞相保安邊境朝廷遂無北顧
之患今天子臨御乃命哈瑪爾圖為平章政事其人無
正大之譽有鄙俚之稱錢糓甲兵之事懵無所知豈能
昭宣皇猷贊襄國政且以伊徹察喇軰居於前而以斯
人繼其後賢不肖不待辯而明理宜黜罷制曰可癸巳
白虹貫日置麓川路軍民總管府復立總管府於哈喇
和卓甲午熒惑犯鬼宿積尸氣封魏王阿穆爾克子阿
嚕為西靖王乙未以立冬祀五福十神太一真君御史
臺臣劾奏前中書平章蘓蘓叨居台鼎専肆貪淫兩經
杖斷一百七方議流竄幸䝉恩宥量徙湖廣不復畏法
自守而乃携妻取妾濫汚百端况湖廣乃屯兵重鎮豈
宜居此乞屏之逺裔以示至公詔永竄雷州湖廣行省
遣人械送其所丙申以魯國大長公主邸第未完復給
鈔萬錠命中書平章伊拉齊董其役己亥以奎章閣纂
修經世大典命省院臺諸司以次宴其官屬以平江等
處官田五百頃賜魯國大長公主敕諸人非其本俗敢
有弟收其嫂子收庶母者坐罪壬寅覈實諸衛軍户物
力賜魯國大長公主鈔萬錠命雅克特穆爾詣邸第送
之丙午命西僧作佛事於大明殿史惟良復乞辭職歸
養允其請仍賜鈔二百錠丁未中書叅知政事張友諒
為左丞知樞密院事圖卜台為陜西行臺御史大夫特
爾根穆稜等三十二驛自夏秋不雨牧畜多死民大饑
命嶺北行省人賑糧二石至治初以白雲宗田給夀安
山寺至是其僧沈明琦以為言有㫖令中書省改正之
敕有司繕治南郊齋宫遼陽行省碩達勒達路自去夏
霖雨黑龍松阿哩二江水溢民無魚為食至是邁拉遜
一十五狗驛狗多餓死賑糧兩月狗死者給鈔補市之
辰州萬户圖古勒布哈母舒穆嚕氏以志節漳州龍溪
縣陳必達以孝行並旌其門冬十月戊申朔降璽書申
飭衍聖公崇奉孔子廟事賜雲南行省叅政呼達沙三
珠虎符辛亥命湖廣行省給諸王温都遜特穆爾幣百
匹以賞將士捕猺賊有功者壬子諸王大臣復請立燕
王為皇太子帝曰卿等所言誠是但燕王尚幼恐其識
慮未𢎞不克負荷徐議之未晩也立宣忠扈衛親軍都
萬户營於大都北市民田百三十餘頃賜之戊午致齋
大明殿己未遣亞獻官中書右丞相雅克特穆爾終獻
官特穆爾布哈率諸執事告廟請以太祖皇帝配享南
郊庚申出次郊宫辛酉帝服大裘衮冕祀昊天上帝于
南郊以太祖皇帝配禮成是日大駕還宫甲子以奉元
驛馬瘠死命陜西行省給鈔三千錠補市之瑪納和實
衮所居諸牧人三千户瀕黄河所居鷹坊五千户各賑
糧兩月乙丑廣西猺賊寇横州及永淳縣敕廣西元帥
府率兵捕之樞密院臣言毎嵗大駕幸上都發各衛軍
士千五百人扈從又發諸衛漢軍萬五千人駐山後䝉
古軍三千人駐官山以守闗梁乞如舊數調遣以俟來
年從之辛未烏䝉路土官阿朝歸順遣其通事阿累等
貢方物壬申御史臺臣言内外官吏令家人受財以其
千名犯義罪止笞四十七解任貪汚者緣此犯法愈多
請依十二章計贓多寡論罪從之甲戌敕累朝宫分官
署凡文移無得稱皇后止稱某位下娘子其委用官屬
並由中書擬聞乙亥改打捕鷹坊總管府為仁虞都總
管府知樞密院事薩都宣徽使騰吉斯並賜達爾罕之
號中書省臣言近討雲南已給鈔二十萬錠為軍需今
費用已盡鎮西武靖王吹巴勒及行省行院復求鈔如
前數臣等議方當進討之際宜依所請給之制曰可賜
伯夷叔齊廟額曰聖清嵗春秋祠以少牢遣使趣四川
雲南行省兵進討於是四川行省平章達春引兵由永
寧左丞博囉引兵由青山茫部並進陳兵周泥驛及禄
余等戰殺蠻兵三百餘人禄余衆潰即奪其闗隘以𨗳
順元諸軍時雲南行省平章竒珠等俱失期不至十一
月庚辰命中書賑糶糧十萬石濟京師貧民辛巳御史
臺臣言陜西行省左丞齊喇坐受人僮奴一人及鸚鵡
請論如律詔曰位至宰執食國厚禄猶受人生口理宜
罪之但鸚鵡微物以是論贓失於太苛其從重者議罪
今後凡饋禽鳥者勿以贓論著為令癸未賑上都欒河
駐冬各宫分齊哩克昆萬五千七百戸糧二萬石甲申
熒惑退犯鬼宿命帝師率西僧作佛事内外八所以是
日始嵗終罷丙戌太白犯壘壁陣中書省臣言至元間
安豐安慶廬州等路有未附籍戸千四百三十六世祖
命以其嵗賦賜綽和爾後既附籍所輸嵗賦皆入官别
令萬億庫嵗給以鈔二百錠今乞停所給鈔復以其户
賜綽和爾之子雅克特穆爾從之羅羅斯撤加伯烏撒
阿荅等合諸蠻萬五千人攻建昌伊爾特穆爾等引兵
追于木托山下敗之斬首五百餘級賑襄鄧輝和爾民
被西兵害者六十三户户給鈔十五錠米二石被西兵
掠者五百七十七户户給鈔五錠米二石廣西亷訪司
言今討叛猺各行省官將兵二萬人屯駐静江遷延不
進曠日持久恐失事機詔遣使趣之知樞密院事雅克
布琳請依舊制全給鷹坊芻粟使毋貧乏帝曰國用皆
百姓所供當量入為出朕豈以鷹坊失所重困吾民哉
不從辛夘以庫庫台知樞密院事給山東鹽課鈔三千
錠賑曹州濟陰等縣饑民癸巳以臨江吉安兩路天源
延聖寺田千頃所入租税𨽻太禧宗禋院戊戌立打捕
鷹坊紅花總管府於遼陽行省秩四品辛丑徴河南行
省民間自實田土糧税不通舟楫之處得以鈔代輸命
陜西行省賑河州䝉古屯田衛士糧兩月甲辰命司天
監禜星丙午恩州諸王昻輝坐擊傷巡檢張恭杖六十
七謫還廣寧王所部充軍役十二月戊申詔遣巴延等
以將立燕王喇特納達喇為皇太子告祭于郊廟己酉
以董仲舒從祀孔子廟位列七十子之下國子生積分
及等者省臺集賢院奎章閣官同考試中式者以等第
試官不中者復入學肆業以粟十萬石米豆各十五萬
石給河北諸路牧官馬之家宣忠扈衛烏魯斯屯田官
給牛種農具辛亥立燕王喇特納達喇為皇太子詔天
下甲寅西域軍士居永平灤州豐閏玉田者人給鈔三
錠布二匹糧兩月監察御史言昔裕宗由燕邸而正儲
位世祖擇耆舊老臣如王顒姚燧蕭㪺等為之師保賓
客今皇太子仁孝聰睿出自天成誠宜慎選徳望老成
學行純正者俾之輔𨗳於左右以宏養正之功實宗祀
生民之福也帝嘉納之詔龍翔集慶寺工役佛事江南
行臺悉給之戊午以十月郊祀禮成帝御大明殿受文
武百官朝賀大赦天下癸亥知樞密院事庫庫台兼大
都留守乙丑遣集賢侍讀學士珠爾噶詣真定以明年
正月二十日祀睿宗及后于玉華宫之神御殿丁夘命
西僧於興聖光天宫十六所作佛事癸酉詔宣忠扈衛
親軍都萬戸府凡立營司境内所屬山林川澤其鳥獸
魚鼈悉供内膳諸獵捕者坐罪甲戌御史中丞和尚坐
受婦人為賂遇赦原罪監察御史言和尚所為貪縱有
汚臺綱罪雖見原宜追奪所受制命禁錮元籍終其身
臺臣以聞制可敕各行省凡遇邊防有警許令便宜發
兵緩則驛聞賑龍慶州懐來縣前嵗被兵萬一千八百
六十户糧兩月冀寧路梁世明妻程氏中興路巴延妻
阿勒特爾台以志節大都宛平縣民鄭珪以行義並旌
其門賑遼陽行省所居鷹坊戸糧一月
　
　
　
　
　
　元史卷三十四
元史卷三十四考證
並領長宻卿　按元官制無長宻卿樞宻院亦無卿名
　惟長信寺長秋寺設卿長宻應長信或長秋之訛然
　他無所考今因原文而附識其疑于此
辛夘　原刻作二月辛夘朔考上文二月係壬午朔以
　甲子推之此處癸巳之上應有辛夘日而誤書朔今
　改正
嘉興路崇徳州　原刻作崇徳縣考地理志元貞元年
　升縣為州于此自應書州今據志改
黒龍松阿哩二江水溢　原刻松阿哩作宋瓦乃音譯
　之訛葢松阿哩即松花江故與黒龍江並稱也
