八十八
　　宋　　宣　　城　　太　　守范　煜撰
　　唐　　章　　懐　　太　　子　　賢注
　虞傅蓋臧列傳第四十八
　　虞詡傳
虞詡字升卿陳國武平人也(武平故城在今亳州鹿邑/縣東北酈元水經注云武)
(平城西南七里有漢尚書令虞詡碑題云君/諱詡字定安虞仲之後定安盖詡之别字也)祖父經為
郡縣獄吏案法平允務存寛恕每冬月上其状恒流涕
隨之嘗稱曰東海于公髙為里門而其子定國卒至丞
相(前書于定國字曼倩東海人其父于公為縣獄吏郡/法曹所決皆不恨為之生立祠其門閭壊父老方共)
(脩之于公曰少髙大閭門令容駟馬髙盖車我決獄多/隂徳未嘗有所寃子孫必有興者至定國為丞相孫永)
(為御史/大夫也)吾決獄六十年矣雖不及于公其庶㡬乎子孫
何必不為九卿邪故字詡曰升卿詡年十二能通尚書
早孤孝飬祖母縣舉順孫國相竒之欲以為吏詡辭曰
祖母九十非詡不飬相乃止後祖母終服闋辟太尉李
脩府拜郎中(漢官儀曰脩字/伯㳺㐮城人也)永初四年羌胡反亂殘破
并涼大將軍鄧騭以軍役方費事不相贍欲棄涼州并
力北邉乃㑹公卿集議騭曰譬若衣敗壊一以相補猶
有所完若不如此將兩無所保議者咸同詡聞之乃說
李脩曰竊聞公卿定䇿當棄凉州求之愚心未見其便
先帝開拓土宇劬勞後定而今憚小費舉而棄之涼州
既棄即以三輔為塞三輔為塞則園陵單外此不可之
甚者也喭曰關西出將闗東出相(說文曰喭傳言也前/書曰秦漢以来山東)
(出相山西出將秦時郿白起頻陽王翦漢興義渠公孫/賀傅介子成紀李廣李蔡上邽趙充國狄道辛武賢皆)
(名将也丞相則蕭曺/魏邴韋平孔翟之類)觀其習兵壯勇實過餘州今羌胡
所以不敢入據三輔為心腹之害者以涼州在後故也
其土人所以推鋒執銳無反顧之心者為臣屬於漢故
也若棄其境域徙其人庶安土重遷必生異志如使豪
雄相聚席卷而東(席卷言無餘也前書曰/雲徹席卷後無餘災也)雖賁育為卒
太公為將猶恐不足當禦議者喻以補衣猶有所完詡
恐其疽食侵滛而無限極棄之非計(疽癰/瘡也)脩曰吾意不
及此㣲子之言㡬敗國事然則計當安出詡曰今涼土
擾動人情不安竊憂卒然有非常之變誠宜令四府九
卿(四府謂太傳太尉司徒司空之府也九卿謂太常光/禄衞尉廷尉太僕大鴻臚宗正大司農少府等也)
各辟彼州數人其牧守令長子弟皆除為冗官(冗散也/音人勇)
(反/)外以勸厲答其功勤内以拘致防其邪計脩善其言
更集四府皆從詡議於是辟西州豪傑為掾屬拜牧守
長吏子弟為郎以安慰之鄧騭兄弟以詡異其議因此
不平欲以吏法中傷詡後朝歌賊寗季等數千人攻殺
長吏屯聚連年州郡不能禁乃以詡為朝歌長故舊皆
弔詡曰得朝歌何衰詡笑曰志不求易事不避難臣之
職也不遇槃根錯節何以别利噐乎始到謁河内太守
馬棱(棱字伯威/援族孫也)棱勉之曰君儒者當謀謨廟堂反在朝
歌邪詡曰初除之日士大夫皆見弔勉以詡譸之知其
無能為也(譸當作/籌也)朝歌者韓魏之郊(韓界上黨魏界河/内相接犬牙故云)
(郊/也)背大行臨黄河去敖倉百里(敖倉在榮陽/觧見安紀)而青冀之
人流亡萬數賊不知開倉招衆劫庫兵守城臯斷天下
右臂(右臂喻/要便也)此不足憂也今其衆新盛難與爭鋒兵不
厭權願寛假轡策勿令有所拘閡而已(閡與/礙同)及到官設
令三科以募求壮士自掾史以下各舉所知其攻刼者
為上傷人偷盗者次之帶喪服而不事家業為下收得
百餘人詡為饗㑹悉貰其罪使入賊中誘令劫掠乃伏
兵以待之遂殺賊數百人又潜遣貧人能縫者傭作賊
衣以采綖縫其裾為幟(幟記也續漢書曰/以絳縷縫其裾也)有出市里者
吏輒禽之賊由是駭散咸稱神明遷懐令後羌冦武都
鄧太后以詡有将帥之略遷武都太守引見嘉徳殿厚
加賞賜羌乃率衆數千遮詡於陳倉崤谷詡即停軍不
進而宣言上書請兵須到當發羌聞之乃分鈔傍縣詡
因其兵散日夜進道兼行百餘里令吏士各作兩竈日
増倍之羌不敢逼或問曰孫臏減竈而君增之(孫臏為/齊軍将)
(與魏龎涓戰使齊軍入魏地為十萬竈明日為五萬竈/明日為三萬竈龎涓行三日大喜曰我固知齊卒怯入)
(吾地三日士卒亡/過半矣事見史記)兵法日行不過三十里以戒不虞(前/書)
(王吉上疏曰古者師行/三十里吉行五十里)而今日且二百里何也詡曰虜
衆多吾兵少徐行則易為所及速進則彼所不測虜見
吾竈日増必謂郡兵来迎衆多行速必憚追我孫臏見
弱吾今示彊勢有不同故也既到郡兵不滿三千而羌
衆萬餘攻圍赤亭數十日(赤亭故城在今渭州襄/武縣東南有赤亭水也)詡乃
令軍中使彊弩勿發而潜發小弩羌以為矢力弱不能
至并兵急攻詡於是使二十彊弩共射一人發無不中
羌大震退詡因出城奮擊多所傷殺明日悉陳其兵衆
令從東郭門出北(一作/西)郭門入貿易衣服回轉數周羌
不知其數更相恐動詡計賊當退乃潜遣五百餘人於
淺水設伏候其走路虜果大奔因掩擊大破之斬獲甚
衆賊由是敗散南入益州詡乃占相地埶築營壁二百
八十所招還流亡假賑貧人郡遂以安先是運道艱險
舟車不通驢馬負載僦五致一(廣雅曰僦賃也音子救/反僦五致一謂用五石)
(賃而致/一石也)詡乃自將吏士案行川谷由沮至下辯(沮及下/辯並縣)
(名沮今興州順政縣也下辯今/成州同谷縣也沮音七余反)數十里皆燒石翦木開
漕船道(續漢志曰下辯東三十餘里有峡中富泉水生/大石障塞水流每至春夏輒溢沒秋稼壊敗營)
(郭詡乃使人燒石以水灌之石皆/坼裂因鎸去石遂無汜溺之患也)以人僦直雇借傭者
於是水運通利歳省四千餘萬詡始到郡戸裁盈萬及
綏聚荒餘招還流散二三年間遂增至四萬餘户鹽米
豐賤十倍於前(續漢志曰詡始到榖石千鹽石八千見/户萬三千視事三嵗米石八十鹽石四)
(百流人還歸郡户𢾗萬/人足家給一郡無事)坐法免永建元年代陳禅為司
隸校尉數月間奏太𫝊馮石太尉劉熹中常侍程璜陳
秉孟生李閏等百官側目號為苛刻三公劾奏詡盛夏
多拘繫無辜為吏人患詡上書自訟曰法禁者俗之堤
防刑罰者人之銜轡(記曰夫禮禁亂之所由生猶坊止/水之所自来也故以舊防為無用)
(瓌之者必有水敗尸子/曰刑罰者人之鞭策也)今州曰任郡郡曰任縣更相委
逺百姓怨窮以茍容為賢盡節為愚臣所發舉臧罪非
一二府恐為臣所奏(○劉攽曰案上文三公/劾詡則此當為三府也)遂加誣罪
臣將從史魚死即以尸諫耳(韓詩外傳曰昔者衛大夫/史魚病且死謂其子曰我)
(𢾗言蘧伯玉之賢而不能進彌子瑖不肖不能退為人/臣生不能進賢而退不肖死不當理喪正堂殯我於室)
(足矣衛君問其故子以父言聞君乃立召蘧伯玉而/貴之彌子瑖而退之徙殯於正堂成禮而後去也)順
帝省其章乃為免司空陶敦(漢官儀曰敦字/文理京兆人也)時中常侍
張防特用權埶每請託受取詡輒案之而屢寑不報詡
不勝其憤乃自繫廷尉奏言曰昔孝安皇帝任用樊豐
遂交亂嫡統㡬亡社稷今者張防復弄威柄國家之禍
將重至矣臣不忍與防同朝謹自繫以聞無令臣襲楊
震之迹(震為樊豐/所譛而死)書奏防流涕訴帝詡坐論輸左校防
必欲害之二日之中傳考四獄獄吏勸詡自引詡曰寕
伏歐刀以示逺近(歐刀刑人/之刀也)宦者孫程張賢等知詡以
忠獲罪乃相率奏乞見程曰陛下始與臣等造事之時
(謂順帝為太子被江京等廢/為濟隂王程等謀立之時也)常疾姦臣知其傾國今者
即位而復自為何以非先帝乎司隸校尉虞詡為陛下
盡忠而更被拘繋常侍張防臧罪明正反搆忠良今客
星守羽林其占宫中有姦臣(史記天官書曰虗危/南有衆星曰羽林也)宜急
收防送獄以塞天變下詔出詡還假印綬時防立在帝
後程乃叱防曰姦臣張防何不下殿防不得已趨就東
箱(埤蒼云箱序/也字或作廂)程曰陛下急收防無令從阿母求請(阿/母)
(宋娥/也)帝問諸尚書尚書賈朗素與防善證詡之罪帝疑
焉謂程曰且出吾方思之於是詡子顗與門生百餘人
舉幡候中常侍髙梵車叩頭流血訴言枉状梵乃入言
之防坐徙邉賈朗等六人或死或黜即日赦出詡程復
上書陳詡有大功語甚切激帝感悟復徴拜議郎數日
遷尚書僕射是時長吏二千石聴百姓讁罰者輸贖號
為義錢託為貧人儲而守令因以聚歛詡上疏曰元年
以来貧百姓章言長吏受取百萬以上者匈匈不絶讁
罰吏人至數千萬而三公刺史少所舉奏尋永平章和
中州郡以走卒錢給貸貧人(走卒伍伯之類也續漢志/曰伍伯公八人中二千石)
(六人千石六百石皆四人自百石以下至二百石皆二/人黃綬武官伍伯文官辟車鈴下侍閭門蘭部署街走)
(卒皆有程品多少隨所典領率皆赤幩絳褠即今行鞭/杖者也此言錢者令其出資錢不役其身也○劉攽曰)
(注街走卒又赤幩絳褠案後漢志/街下有一里字又云絳褠字誤)司空劾案州及郡縣
皆坐免黜今冝遵前典蠲除權制於是詔書下詡章切
責州郡讁罰輸贖自此而止先是寕陽主簿詣闕訴其
縣令之枉(寕陽縣属東平國故城/在今兖州龔丘縣南也)積六七歳不省主簿
乃上書曰臣為陛下子陛下為臣父臣章百上終不見
省臣豈可北詣單于以告怨乎帝大怒持章示尚書尚
書遂劾以大逆詡駮之曰主簿所訟乃君父之怨百上
不逹是有司之過愚惷之人不足多誅帝納詡言笞之
而已詡因謂諸尚書曰小人有怨不逺千里斷髪刻肌
詣闕告訴而不為理豈臣下之義君與濁長吏何親而
與怨人何仇乎聞者皆慙詡又上言臺郎顯職仕之通
階今或一郡七八或一州無人宜令均平以厭天下之
望及諸奏議多見從用詡好刺舉無所回容(回曲/也)數以
此忤權戚遂九見譴考三遭刑罰而剛正之性終老不
屈永和初遷尚書令以公事去官朝廷思其忠復徴之
㑹卒臨終謂其子恭曰吾事君直道行己無愧所悔者
為朝歌長時殺賊𢾗百人其中何能不有寃者自此二
十餘年家門不増一口斯獲罪於天也恭有俊才官至
上黨太守
　　傅爕傳
傅爕字南容北地靈州人也(靈州/縣也)本字㓜起慕南容三
復白圭乃易字焉(家語子貢對衞文子曰一日三復白/圭之玷是南宫縚之行也王肅注云)
(玷缺也詩云白圭之玷尚可磨也斯言/之玷不可為也一日三復慎之至也)身長八尺有威
容少師事太尉劉寛再舉孝亷聞所舉郡将喪乃棄官
行服後為䕶軍司馬與左中郎皇甫嵩(○劉攽曰案嵩/傳此一少將字)
俱討賊張角爕素疾中官既行因上疏曰臣聞天下之
禍不由於外皆興於内是故虞舜升朝先除四凶然後
用十六相(左傳曰昔高陽氏有才子八人蒼舒隤敱擣/戭大臨尨降庭堅仲容叔逹謂之八凱髙辛)
(氏有才子八人伯奮仲堪叔献季仲/伯虎仲熊叔豹季貍謂之八元也)眀惡人不去則善
人無由進也今張角起於趙魏黄巾亂於六州(皇甫嵩/傳曰連)
(結郡國自青徐幽冀荆揚兖豫八州之/人莫不畢應此云六州盖初起時也)此皆釁發蕭墻
而禍延四海也臣受戎任奉辭伐罪始到頴川戰無不
尅黄巾雖盛不足為廟堂憂也臣之所懼在於治水不
自其源末流彌増其廣耳陛下仁徳寛容多所不忍故
閹豎㺯權忠臣不進誠使張角梟夷黄巾變服臣之所
憂甫益深耳(甫始/也)何者夫邪正之人不冝共國亦猶氷
炭不可同噐(韓子曰氷炭不同噐而/乆寒暑不同時而至也)彼知正人之功顯
而危亡之兆見皆将巧辭飾說共長虗偽夫孝子疑於
屢至(甘茂對秦武王曰昔曾參之居費魯人有與曽參/同姓名者殺人人告其母曰曾參殺人其母織自)
(若也又告之其母自若也又告之其母投杼下機踰墻/而走夫以曾參之賢與其母之信也三人疑之其母懼)
(焉見史/記也)市虎成於三夫(觧見馬/援傳)若不詳察真偽忠臣將
復有杜郵之戮矣(白起與應侯有隙搆之秦昭王免起/為士伍遷之隂密行出咸陽西門十)
(里至杜郵使賜劒自裁見史記案杜郵今咸陽/城是其地酈元注水經云渭水北有杜郵亭也)陛下宜
思虞舜四罪之舉速行讒佞放殛之誅(殛音紀力反/殛亦誅也)則
善人思進姦凶自息臣聞忠臣之事君猶孝子之事父
也子之事父焉得不盡其情使臣身被鈇鉞之戮陛下
少用其言國之福也書奏宦者趙忠見而忿惡及破張
角爕功多當封忠訴譛之(續漢志曰爕軍斬賊三帥卜/己張伯梁仲寕等功髙為封)
(首/)靈帝猶識爕言(識記也/音志)得不加罪竟亦不封以為安
定都尉以疾免後拜議郎㑹西羌反邉章韓遂作亂隴
右徴發天下役賦無己司徒崔烈以為宜棄凉州詔㑹
公卿百官烈堅執先議爕厲言曰斬司徒天下乃安尚
書郎楊賛奏爕廷辱大臣帝以問爕爕對曰昔冐頓至
逆也樊噲為上將願得十萬衆横行匈奴中憤激思奮
未失人臣之節顧計當從與不耳季布猶曰噲可斬也
(冐頓匈奴單于名也前書曰季布為中郎將單于為書/嫚吕太后吕太后怒召諸將議之將軍樊噲曰願得十)
(萬衆横行匈奴中諸將皆阿太后以噲言為然布曰樊/噲可斬也夫以髙帝兵三十萬困于平城噲時亦在其)
(中今奈何以十萬/衆横行匃奴中)今涼州天下要衝國家藩衞髙祖初
興使酈商别定隴右(前書漢王賜􁉋商爵信成君以/將軍為隴右都尉别定北地)世
宗拓境列置四郡議者以為斷匈奴右臂(前書武帝分/武威酒泉置)
(張掖敦煌謂之四郡劉歆等議曰孝武帝北攘匈奴降/昆邪十萬之衆置五属國起朔方以奪其肥饒之地東)
(伐朝鮮起𤣥莬樂浪以斷匈奴之左臂西伐大宛并六/國結烏孫起敦煌酒泉張掖以髙婼羌裂匈奴之右臂)
(婼音而遮反○劉攽曰注/以髙婼羌案髙當作鬲)今牧御失和使一州叛逆海
内為之騷動陛下臥不安寝烈為宰相不念為國思所
以弭之之䇿乃欲割棄一方萬里之土臣竊惑之若使
左袂之虜得居此地(說文曰袵/衣衿也)士勁甲堅因以為亂此
天下之至慮社稷之深憂也若烈不知之是極蔽也知
而故言是不忠也帝從爕議由是朝廷重其方格(方正/也格)
(猶標/凖也)每公卿有缺為衆議所歸頃之趙忠為車騎將軍
詔忠論討黄巾之功執金吾甄舉等謂忠曰傅南容前
在東軍有功不侯故天下失望今将軍親當重任宜進
賢理屈以副衆心忠納其言遣弟城門校尉延致殷勤
延謂爕曰南容少答我常侍萬户侯不足得也爕正色
拒之曰遇與不遇命也有功不論時也傅爕豈求私賞
哉忠愈懐恨然憚其名不敢害權貴亦多疾之是以不
得留(一作/封)出為漢陽太守初郡將范津眀知人(○劉攽/曰案文)
(明當作名聲之誤也明雖/可通但前後多云名知人)舉爕孝亷及津為漢陽與爕
交代合符而去鄉邦榮之津字文淵南陽人爕善䘏人
叛羌懐其恩化並来降附乃廣開屯田列置四十餘營
時刺史耿鄙委任治中程球球為通姦利士人怨之(漢/官)
(曰司隸功曹從/事即治中也)中平四年鄙率六郡兵討金城賊王國
韓遂等爕知鄙失衆必敗諫曰使君統政日淺人未知
敎孔子曰不敎人戰是謂棄之今率不習之人越大隴
之阻將十舉十危而賊聞大軍將至必萬人一心邉兵
多勇其鋒難當而新合之衆上下未和萬一内變雖悔
無及不若息軍飬徳明賞必罰賊得寛挺(挺觧/也)必謂我
怯羣惡爭執其離可必然後率己教之人討己離之賊
其功可坐而待也今不為萬全之福而就必危之禍竊
為使君不取鄙不從行至狄道果有反者先殺程球次
害鄙賊遂進圍漢陽城中兵少糧盡爕猶固守時北胡
騎數千隨賊攻郡(○劉攽曰時北胡騎數千案文少一/地字下文云鄉里羌胡是與爕同北)
(地人/也)皆夙懐爕恩共於城外叩頭求送爕歸鄉里子幹
年十三從在官舍知爕性剛有高義恐不能屈志以免
進諫曰國家昏亂遂令大人不容於朝今天下已叛而
兵不足自守鄉里羌胡(爕北地人故/云鄉里也)先被恩徳欲令棄
郡而歸願必許之徐至鄉里率厲義徒見有道而輔之
以濟天下言未終爕慨然而歎呼幹小字曰别成(幹集/曰幹)
(字彦/林)汝知吾必死邪盖聖逹節次守節(左傳曰曹公子/臧曰前志有之)
(聖逹節次守/節下失節)且殷紂之暴伯夷不食周粟而死仲尼稱
其賢(史記曰伯夷孤竹君之子也武王載文王木主伐/紂殷既平伯夷耻之義不食周粟遂餓死論語子)
(貢問曰伯夷叔齊何人/也孔子曰古之賢人也)今朝廷不甚殷紂吾徳亦豈絶
伯夷世亂不能飬浩然之志(孟子曰飬吾浩然之氣/趙岐注曰浩然天氣也)食
禄又欲避其難乎(左傳曰子路曰食/焉不避其難也)吾行何之必死於
此汝有才智勉之主簿楊㑹吾之程嬰也(程嬰觧見/馮衍傳)幹
哽咽不能復言左右皆泣下王國使故酒泉太守黄衍
說爕曰成敗之事已可知矣先起上有覇王之業下成
伊吕之勲天下非復漢有府君寕有意為吾屬師乎(師/即)
(君也尚書曰作/之君作之師也)爕案劔叱衍曰若剖符之臣反為賊説
邪遂麾左右進兵臨陣戰殁諡曰壮節侯幹知名位至
扶風太守
　　蓋勳傳
蓋勳字元固敦煌廣至人也(廣至縣名故城在今𤓰州/常樂縣東今謂之縣泉堡)
(是/也)家世二千石(續漢書曰曾祖父進漢陽太守祖父彪/大司農謝承書曰父字思齊官至安定)
(属國/都尉)初舉孝亷為漢陽長史時武威太守倚恃權埶恣
行貪横從事武都蘇正和案致其罪涼州刺史梁鵠畏
懼貴戚欲殺正和以免其負乃訪之於勳勳素與正和
有仇或勸勳可因此報隙勳曰不可謀事殺良非忠也
乗人之危非仁也乃諫鵠曰夫紲食鷹鳶欲其鷙(紲繫/也廣)
(雅曰鷙執也蒼頡觧/詁曰鳶䲭也食音嗣)鷙而亨之將何用哉鵠從其言正
和喜於得免而詣勳求謝勳不見曰吾為梁使君謀不
為蘓正和也怨之如初(續漢書中平元年黄巾賊起故/武威太守酒泉黄雋被徵失期)
(梁鵠欲奏誅雋勳為言得免雋以黄金二十斤謝勳勳/謂雋曰吾以子罪在八議故為子言吾豈賣評哉終辭)
(不/受)中平元年北地羌胡與邉章等寇亂隴右刺史左昌
因軍興斷盜數千萬(斷謂/割截)勳固諫昌怒乃使勳别屯阿
陽以拒賊鋒(阿陽縣属/天水郡)欲因軍事罪之而勳數有戰功
邉章等遂攻金城殺郡守陳懿勳勸昌救之不從邉章
等進圍昌於冀昌懼而召勳勳初與從事辛曾孔常俱
屯阿陽及昌檄到曾等疑不肯赴勳怒曰昔荘賈後期
穣苴奮劒(齊景公時燕晋侵齊景公以司馬穰苴為將/扞之仍令寵臣荘賈監軍與穰苴期旦日㑹)
(賈素驕貴夕時至穣苴召軍正問曰軍法期/而後者云何對曰當斬遂斬賈以徇三軍)今之從事
豈重於古之監軍哉曾等懼而從之勲即率兵救昌到
乃誚譲章等責以背叛之罪皆曰左使君若早從君言
以兵臨我庻可自改今罪己重不得降也乃觧圍而去
昌坐斷盗徴以扶風宋梟代之(續漢書梟/字作泉也)梟患多寇叛
謂勲曰凉州寡於學術故屢致反暴今欲多冩孝經令
家家習之庶或使人知義勳諫曰昔太公封齊崔杼殺
君伯禽侯魯慶父簒位(崔杼齊大夫齊荘公先通其妻/杼殺之慶父魯荘公弟荘公子)
(開立是為湣公慶父/襲殺涽公並見史記)此二國豈乏學者今不急靜難之
術遽為非常之事既足結怨一州又當取笑朝廷勲不
知其可也梟不從遂奏行之果被詔書詰責坐以虗慢
徴時叛羌圍護羌校尉夏育於畜官(前書尹翁歸傳曰/有論罪輸掌畜官)
(音義曰右扶風畜牧所在有苑/師之属故曰畜官畜音許救反)勳與州郡合兵救育至
狐槃為羌所破勳收餘衆百餘人為魚麗之陳(麗音離/左傳曰)
(王以諸侯伐鄭鄭原繁高渠彌奉公為魚麗之陳/先偏後伍伍承彌縫杜預注曰此魚麗陳法也)羌精
騎夹攻之急士卒多死勳被三創堅不動乃指木表(表/標)
(也/)曰必尸我於此句就種羌滇吾(句就羌别種也/句音古侯反)素為
勳所厚乃以兵扞衆曰盖長史賢人汝曹殺之者為負
天勲仰罵曰死反虜汝何知促來殺我衆相視而驚滇
吾下馬與勳勳不肯上遂為賊所執羌戎服其義勇不
敢加害送還漢陽後刺史楊雍即表勳領漢陽太守時
人飢相漁食勳調榖稟之(調猶/發也)先出家糧以率衆存活
者千餘人後去官徴拜討虜校尉靈帝召見問天下何
苦而反亂如此勳曰倖臣子弟擾之時宦者上軍校尉
蹇碩在坐帝顧問碩碩懼不知所對而以此恨勳帝又
謂勳曰吾己陳師於平樂觀多出中藏財物以餌士何
如(中藏謂/内藏也)勳曰臣聞先王耀徳不觀兵(國語曰穆王將/征犬戎祭公謀)
(父諫曰不可先王燿徳不觀/兵韋昭注曰燿明也觀示也)今冦在逺而設近陳不足
昭果毅祗黷武耳(左傳曰戎昭果毅以聼之之/謂武殺敵為果致果曰毅也)帝曰善
恨見君晚羣臣初無是言也勳時與宗正劉虞佐軍校
尉袁紹同典禁兵勳謂虞紹曰吾仍見上上甚聪明但
擁蔽於左右耳若共併力誅嬖倖然後徴㧞英俊以興
漢室功遂身退豈不快乎虞紹亦素有謀因相連結未
及發而司隸校尉張溫舉勳為京兆尹帝方欲延接勳
而蹇碩等心懼之並勸從溫奏遂拜京兆尹時長安令
楊黨父為中常侍恃埶貪放勲案得其臧千餘萬貴戚
咸為之請勳不聼具以事聞并連黨父有詔窮案威震
京師時小黄門京兆髙望為尚藥監倖於皇太子太子
因蹇碩屬望子進為孝亷勳不肯用或曰皇太子副主
望其所愛碩帝之寵臣而子違之所謂三怨成府者也
(府聚/也)勲曰選賢所以報國也非賢不舉死亦何悔勳雖
在外每軍國密事帝常手詔問之(續漢書曰是時漢陽/叛人王國衆十萬餘)
(攻陳倉三輔震動勳領郡兵五千人自請滿萬人因表/用䖏士扶風孫瑞為鷹鷂都尉桂楊魏傑為破敵都尉)
(京兆杜楷為威虜都尉𢎞農楊儒為鳥撃都尉長陵第/五雋為清冦都尉凡五都尉皆素有名悉領属勳每有)
(宻事靈帝/手詔問之)數加賞賜甚見親信在朝臣右及帝崩董
卓廢少帝殺何太后勲與書曰昔伊尹霍光權以立功
猶可寒心足下小醜何以終此賀者在門弔者在廬可
不慎哉(孫卿子曰慶者在堂弔者在/閭福與禍鄰莫知其門也)卓得書意甚憚之
徴為議郎時左將軍皇甫嵩精兵三萬屯扶風勳宻相
要結將以討卓㑹嵩亦被徴勳以衆弱不能獨立遂並
還京師自公卿以下莫不卑下於卓唯勳長揖爭禮見
者皆為失色卓問司徒王允曰欲得快司隸校尉誰可
作者允曰唯有盖京兆耳卓曰此人明智有餘然不可
假以雄職乃以為越騎校尉卓又不欲令乆典禁兵復
出為頴川太守未及至郡徴還京師時河南尹朱儁為
卓陳軍事卓折儁曰我百戰百勝決之於心卿勿妄説
且汙我刀勲曰昔武丁之明猶求箴諌(武丁殷王髙宗/也謂傅說曰啟)
(乃心沃朕心説復于王曰唯木/從䋲則正后從諫則聖見尚書)況如卿者而欲杜人之
口乎卓曰戲之耳勲曰不聞怒言可以為戲卓乃謝儁
勲雖強直不屈而内厭於卓不得意疽發背卒時年五
十一遺令勿受卓賻贈卓欲外示寛容表賜東園祕噐
賵襚送之如禮𦵏于安陵子順官至永陽太守
　　臧洪傳
臧洪字子源廣陵射陽人也(射陽故城在今楚/州安冝縣東也)父旻有
幹事才(謝承書曰旻逹于從政為漢良吏遷匈奴中郎/將還京師太尉袁逢問其西域諸國土地風俗)
(人物種数旻俱答言西域本三十六國後分為五十五/稍散至百餘國大小道里近逺人数多少風俗燥濕山)
(川草木鳥獸異物名種不與中國同者口陳其状手畫/地形逢竒其才歎息言雖班固作西域傳何以加此乎)
熹平元年㑹稽妖賊許昭起兵句章(句章縣故城在今/越州鄮縣西十三)
(州志云勾踐之地南至勾餘其後併吳/因大城之章伯功以示子孫故曰句章)自稱大將軍立
其父生為越王攻破城邑衆以萬数拜旻揚州刺史旻
率丹陽太守陳夤擊昭破之昭遂復更屯結大為人患
旻等進兵連戰三年破平之獲昭父子斬首數千級遷
旻為使匈奴中郎將洪年十五以父功拜童子郎(漢法/孝亷)
(試經者拜為郎洪以年㓜才俊故拜童子郎也續漢書/曰左雄奏徵海内名儒為博士使公卿子弟為諸生有)
(志操者加其俸禄及汝南謝亷河南趙建章年始十二/各能通經雄並奏拜童子郎於是負書来學雲集京師)
(也/)知名太學洪體貎魁梧有異姿(魁梧壮大之/貌也梧音吾)舉孝亷
補即丘長(即丘縣属瑯琊國故城在今沂州/臨沂縣東南即春秋之祝丘也)中平末棄
官還家太守張超請為功曹時董卓弑帝圖危社稷洪
説超曰明府歴世受恩兄弟並據大郡(謂超為廣陵兄/邈為陳留也)
今王室將危賊臣虎視此誠義士效命之秋也今郡境
尚全吏人殷富若動桴鼓可得二萬人以此誅除國賊
為天下唱義不亦冝乎超然其言與洪西至陳留見兄
邈計事邈先謂超曰聞弟為郡委政臧洪洪者何如人
超曰臧洪海内竒士才略智數不比於超矣邈即引洪
與語大異之乃使詣兖州刺史劉岱(岱字/公山)豫州刺史孔
佃(佃字/公緒)遂皆相善邈既先有謀約㑹超至定議乃與諸
牧守大㑹酸棗設壇塲将盟既而更相辭譲莫敢先登
咸共推洪洪乃攝衣升壇操血而盟曰漢室不幸皇綱
失統賊臣董卓乗釁縱害禍加至尊毒流百姓大懼淪
喪社稷翦覆四海兖州刺史岱豫州刺史佃陳留太守
邈東郡太守瑁(橋瑁/也)廣陵太守超等糾合義兵並赴國
難(紏收/也)凡我同盟齊心一力以致臣節隕首喪元必無
二志有渝此盟俾墜其命無克遺育(左傳曰王子虎盟/諸侯于王庭要言)
(曰皆奨王室無相害也有渝此盟/明神殛之俾墜其師無克祚國也)皇天后土祖宗明靈
實皆鍳之洪辭氣慷慨聞其言者無不激揚自是之後
諸軍各懐遲疑莫適先進遂使糧儲單竭兵衆乖㪚時
討虜校尉公孫瓉與太司馬劉虞有隙超乃遣洪詣虞
共謀其難行至河間而值幽冀交兵行塗阻絶因寓於
袁紹紹見洪甚竒之與結友好以洪領青州刺史前刺
史焦和好立虗譽能清談時黄巾羣盗處處飈起而青
部殷實軍革尚衆和欲與諸同盟西赴京師未及得行
而賊已屠城邑和不理戎警但坐列巫史禜禱羣神(巫/女)
(巫也史祝史也禜謂營攅用幣以禳風雨霜雪水/旱厲疫于日月星辰山川也禱謂告事求福也)又恐
賊乗凍而過命多作䧟冰丸以投于河衆遂潰散和亦
病卒洪收撫離叛百姓復安任事二年袁紹憚其能徙
為東郡太守都東武陽時曹操圍張超於雍丘甚危急
超謂軍吏曰今日之事唯有臧洪必來救我或曰袁曹
方穆而洪為紹所用恐不能敗好逺来違福取禍超曰
子源天下義士終非背本者也或見制強力不相及耳
洪始聞超圍乃徙跣號泣並勒所領将赴其難自以衆
弱從紹請兵而紹竟不聼之超城遂䧟張氏族㓕洪由
是怨紹絶不與通紹興兵圍之歴年不下使洪邑人陳
琳以書譬洪示其禍福責以恩義(獻帝春秋曰紹使琳/為書八條責以恩義)
(告喻使/降也)洪答曰隔濶相思發於寤寐相去步武(爾雅曰/武跡也)
而趨舍異規其為愴恨胡可勝言前日不遺比辱雅況
(比頻/也)述叙禍福公私切至以子之才窮該典籍豈將闇
於大道不逹余趣哉是以捐棄翰墨一無所酬亦冀遥
忖𥚹心粗識鄙性重獲來命援引紛紜雖欲無對而義
篤其言僕小人也本乏志用中因行役特䝉傾盖(家語/孔子)
(之郯與程子相遇/於塗傾盖而語也)恩深分厚遂竊大州寕樂今日自還
接刃乎每登城臨兵觀主人之旗鼓(洪常寓於紹故/謂之主人也)瞻
望帳幄感故友之周旋撫弦搦矢(搦捉也音/女卓反)不覺涕流
之覆靣也何者自以輔佐主人無以為悔主人相接過
絶等倫(○劉攽曰案文悔字無義/未詳何字或曰悔當作益)受任之初志同大事
掃清冦逆共尊王室豈悟本州被侵郡將遘戹請師見
拒辭行被拘使洪故君遂至淪滅區區㣲節無所獲申
豈得復全交友之道重虧忠孝之名乎所以忍悲揮戈
收淚告絶若使主人少垂古人忠恕之情来者側席去
者克己(来者側席而待之去者/克己自責不責人也)則僕抗季札之志不為
今日之戰矣(吴王餘昧卒欲授弟季/札季札逃去見史記也)昔張景明登壇喢
血奉辭奔走卒使韓牧譲印主人得地後但以拜章朝
主賜爵獲傳之故不䝉觀過之貸而受夷滅之禍(英雄/記云)
(袁紹使張景明郭公則髙元才等説韓馥使譲冀州/與紹然則馥之譲位景明亦有其功其餘未詳也)吕
奉先討卓来奔請兵不獲告去何罪復見斫刺(魏志吕/布傳曰)
(布破張燕軍而求益兵衆將士鈔掠紹患忌之布覺其/意從紹求去英雄記布求還洛紹假布領司𨽻校尉外)
(言當遣内欲殺布明日當發紹遣甲士三十人辭以送/布止於帳側布偽使人于帳中鼓筝紹兵臥無何出帳)
(去而兵不覺夜半起兵亂斫布林被謂己死/明旦紹訊問知布尚在乃閉城門布遂引去)劉子璜奉
使踰時辭不獲命畏君懐親以詐求歸可謂有志忠孝
無損覇道亦復彊尸麾下不䝉虧除慕進者䝉榮違意
者被戮此乃主人之利非逰士之願也是以鑒戒前人
守死窮城亦以君子之違不適敵國故也(左傳云公山/不狃曰君子)
(違不適讎國杜預/注云違奔亡也)足下當見乆圍不觧救兵未至感婚
姻之義推平生之好以為屈節而茍生勝守義而傾覆
也昔晏嬰不降志於白刃南史不曲筆以求存(崔杼殺/齊荘公)
(欲刼晏子與盟以㦸拘其勁劔承其心晏子曰刼吾以/刃而失其意非勇也崔杼遂釋之事見晏子左傳曰太)
(史書曰崔杼殺其君崔子殺之其弟嗣書而死者二人/其弟又書乃舍之南史氏聞太史盡死執簡以徃聞既)
(書矣乃/還也)故身傳圖象名垂後世況僕據金城之固驅士
人之力散三年之畜以為一年之資匡困補之以悅天
下何圖築室反耕哉(左傳曰楚子闃宋築室反耕杜預/注曰築室于宋反兵耕田示無還)
(意/也)但懼秋風揚塵伯珪馬首南向(伯珪公/孫瓉字)張揚飛燕旅
力作難(魏志曰張揚字稚叔雲中人也以武勇給并州/為從事何進令於本州募兵得千餘人因留上)
(黨擊山賊進敗揚遂以所將兵攻上黨仍略諸縣衆至/𢾗千又與袁紹合張燕常山人本姓禇黄巾起燕合衆)
(少年為羣盗衆萬人博陵張牛角立起衆次癭陶牛角/為飛矢所中且死告其衆曰必以燕為帥角死衆奉燕)
(故改姓張燕慓悍㨗速過人軍中號為飛燕衆至百萬/號曰黒山後助公孫瓉與紹爭冀州也○劉攽曰注張)
(牛角立起案/文立當作之)北鄙將告倒懸之急股肱奏乞歸之記耳
(股肱猶手足也言北邉有倉卒/之急股肱之臣將告歸自救耳)主人當鑒戒曹軰反旌
退師何冝久辱盛怒暴威於吾城之下哉足下譏吾恃
黒山以為救獨不念黄巾之合從邪昔髙祖取彭越於
鉅野(前書彭越將其衆居鉅野中無所属漢王/乃使人賜越將軍印使下濟隂以擊楚也)光武創
基兆於緑林卒能龍飛受命中興帝業茍可輔主興化
夫何嫌哉况僕親奉璽書與之從事行矣孔璋足下徼
利於境外臧洪投命於君親吾子託身於盟主(盟主謂/袁紹也)
臧洪䇿名於長安子謂余身死而名㓕僕亦笑子生死
而無聞焉本同末離努力努力夫復何言紹見洪書知
無降意增兵急攻城中糧盡外無援救洪自度不免呼
吏士謂曰袁紹無道所圖不軌且不救洪郡将洪於大
義不得不死念諸軍無事空與此禍(與音/預)可先城未破
將妻子出將吏皆垂泣曰明府之於袁氏本無怨隙今
為郡將之故自致危困吏人何忍當捨明府去也初尚
掘䑕煮筋角後無所復食主簿啟内厨米三斗請稍為
饘粥(杜預注左傳曰饘/縻也音之延反)洪曰何能獨甘此邪使為薄縻
徧班士衆又殺其愛妾以食兵將兵將咸流涕無能仰
視男女七八十人相枕而死莫有離叛城䧟生執洪紹
盛帷幔大㑹諸將見洪謂曰臧洪何相負若是今日服
未洪據地瞑目曰諸袁事漢四世五公可謂受恩今王
室衰弱無扶翼之意而欲因際㑹觖望非冀(前漢音義/曰觖猶冀)
(也觖音/羌恚反)多殺忠良以立姦威洪親見將軍呼張陳留為
兄則洪府君亦冝為弟而不能同心戮力為國除害坐
擁兵衆觀人屠滅惜洪力劣不能推刃為天下報仇(公/羊)
(傳曰事君猶事父也父/受誅子復讎推刃之道)何謂服乎紹本愛洪意欲屈服
赦之見其辭切知終不為用乃命殺焉洪邑人陳容少
為諸生親慕於洪隨為東郡丞先城未敗洪使歸紹時
容在坐見洪當死起謂紹曰將軍舉大事欲為天下除
暴而專先誅忠義豈合天意臧洪發舉為郡將奈何殺
之紹慙使人牽出謂曰汝非臧洪疇空復爾為容顧曰
夫仁義豈有常所蹈之則為君子背之則為小人今日
寕與臧洪同日死不與將軍同日生也遂復見殺在紹
坐者無不歎息竊相謂曰如何一日戮二烈士先是洪
遣司馬二人出求救於吕布比還城已䧟皆赴敵死
論曰雍丘之圍臧洪之感憤壮矣想其行跣且號束甲
請舉誠足憐也夫豪雄之所趨舍其與守義之心異乎
若乃締謀連衡懐詐算以相尚者盖唯勢利所在而已
况偏城既危曹袁方穆洪徒指外敵之衡以紓倒懸之
㑹忿悁之師兵家所忌(前書魏相上書曰救亂誅暴謂/之義兵兵義者王敵加於己不)
(得已而起者謂之應兵兵應者勝爭恨小故不勝憤怒/者謂之忿兵兵忿者敗利人土地貨寳者謂之貪兵兵)
(貪者破恃國家之大矜其人衆欲見威扵敵者/謂之驕兵兵驕者臧此非但人事乃天道也)可謂懐
哭秦之節存荆則未聞也(吴破楚申包胥如秦乞師立/依於庭墻而哭日夜不絶聲)
(勺飲不入口七日秦師乃出以車五百乗救楚敗吳兵/於稷事見左傳及史記言臧洪徒守節致死不能如包)
(胥之存/楚也)
賛曰先零擾疆鄧崔棄涼詡爕令圖再全金方盖勳抗
董終然允剛洪懐偏節力屈志揚
　
　
　
　
　
　
　
　
　
　
　後漢書卷八十八
　後漢書卷八十八考證
臧洪傳無以為悔劉攽曰悔字無義未詳何字○(臣宗/)
　(楷/)按無以為悔猶言内省不疚也義本明顕觧者失
　之
　
　
　
　
　
　
　
　
　
　
　
　後漢書卷八十八考證
