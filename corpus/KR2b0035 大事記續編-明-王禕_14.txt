
　大事記續編卷十三　　　　明　王禕　撰
漢孝安皇帝永初元年春二月丙午以廣成游獵地被
災郡國公田假貧民(以本/紀修)
　觧題曰李賢曰廣成在今汝州葉縣西
二月庚午梁鮪薨(以本/紀修)三月癸酉日有食之(本/紀)
　觧題曰本志曰月二日也
夏四月封三公及鄧隲兄弟為列侯隲等辭不受(以列/傳修)
五月甲戍以長樂衛尉魯恭為司徒(本/紀)六月壬戌罷西
域都䕶及伊吾屯田(以紀/傳修)燒當先零種羌反遣鄧隲征
西將軍任尚討之丁卯赦諸羌(以紀/傳修)
　觧題曰續漢書種羌九千餘户在隴西臨洮谷
秋九月庚午以災異免徐防辛未以雨水免尹勤(以本/紀及)
(傳/修)
　觧題曰王安石曰世祖能馭大臣所以威名不減於
　髙祖至於為子孫慮則不然反以元成之後三公之
　任多脅於外戚豎官廧帷近習之人而致敗由是置
　三公之任而事歸臺閣臺閣之臣位卑事冗無所統
　一而奪於衆多之口此其為脅於外戚豎官廧帷近
　習者愈矣至於治有不進水旱不時災異或起則曰
　三公不能夑理隂陽而䇿免之甚者至於誅死豈不
　痛哉
壬午詔减黄門皷吹廐馬半食(以本/紀修)庚寅以張禹為太
尉太常周章為司空(以本/紀修)
　觧題曰漢官儀曰章字次叔荆州隨縣人也
鄭衆等預政周章欲廢帝而立平原王勝冬十一月丁
亥䇿免章自殺(以本/紀修)
　觧題曰殤帝崩羣臣以平原王勝疾非痼意咸歸之
　太后以前既不立恐後為怨乃立清河孝王子祐章
　以衆心不附遂密謀閉宫門誅大將軍鄧隲兄弟及
　鄭衆蔡倫刼尚書廢太后於南宫封帝為逺國王而
　立平原王事覺䇿免餘見通鑑唐仲友曰章為大臣
　欲盡持危扶顛之道當於議立君之時議之如其不
　合而死不失為忠正今不廷争之於先而行險以僥
　倖成則兆亂敗則為賊終亦不免而已矣故曰非死
　之難處死之難也
是嵗地震雨水大水大風雨雹(以本/紀修)
漢孝安皇帝永初二年春正月鄧隲為鍾羌所敗(以通/鑑修)
　觧題曰自爰劒後子孫支分凡百五十種其九種在
　賜支河首及在蜀漢徼北其五十二種衰小不能自
　立其八十九種唯鍾最强勝兵十餘萬其餘大者萬
　餘人小者數千人盛衰無常順帝時勝兵合可二十
　萬人發羌唐旄等逺未嘗徃來釐牛白馬在蜀漢其
　種名號皆不可紀知也
夏五月旱丙寅皇太后幸洛陽寺若盧獄録囚徒即日
降雨(以本紀袁/宏漢紀修)六月大水大風雨雹(本/紀)冬十月任尚與
先零羌戰於平襄敗績(以本/紀修)
　觧題曰李賢曰平襄縣屬天水郡故襄戎邑
十一月辛酉徴鄧隲為大將軍(以朱熹/綱目修)
　觧題曰左校令龎㕘坐法輸作若盧使其子俊上書
　曰方今西州流民擾動徴發不絶水潦不休地力不
　復重之以大軍疲之以逺戍農功消於轉運資財竭
　於徴發臣愚以為萬里運粮逺就羌戎不若總兵養
　衆以待其疲車騎將軍隲宜且振旅留征西校尉任
　尚使督凉州士民轉居三輔休徭役以助其時止煩
　賦以益其財令男得耕種女得織紝然後蓄精鋭乗
　懈沮出其不意攻其不備則邊民之仇報奔北之恥
　雪矣書奏㑹樊準上疏薦叅太后即擢叅於徒中召
　拜謁者使西督三輔諸軍屯餘見通鑑陳瓘曰㕘之
　言如此雖欲無用得乎
先零羌滇零稱天子冦三輔犯趙魏入益州(以本/紀修)是嵗
地震(以本/紀修)
漢孝安皇帝永初三年春正月帝加元服(以本/紀修)遣騎都
尉任仁討先零羌不利(以本/紀修)三月京師大饑民相食(本/紀)
壬寅魯恭免(以本/紀修)
　觧題曰葉適曰魯恭政理足以致物應而居公位不
　能弭隂陽之變史稱在位不以亮直稱自為三公常
　稱病不視事豈固欲蹈明哲保身之計耶其諫伐匈
　奴論立秋行刑援引根據蓋深於經者也唐仲友曰
　以恭之徳行經學近於王者之佐及為三公乃無可
　書以是知任而無權與不任等耳
夏四月三公以國用不足奏令吏人入錢穀為闗内侯
虎賁郎以下有差(以本/紀修)六月烏桓冦代郡上谷涿郡(本/紀)
秋七月海賊張伯路等冦濵海九郡遣侍御史龎雄督
州郡兵擊之(以本紀/通鑑修)九月雁門烏桓及鮮卑反(以本/紀修)冬
十月南單于反十一月遣行車騎將軍何熈討之(以本/紀修)
十二月乙亥有星孛於天苑(本/紀)是嵗地震雨水并凉大
饑(以本/紀修)
漢孝安皇帝永初四年春正月元㑹徹樂(以本/紀修)辛卯除
三輔逋租過更口筭芻藁(以本/紀修)張伯路攻厭次遣御史
中丞王宗督幽冀兵破之(以紀/傳修)
　觧題曰厭次本富平漢明帝更名今棣州所治
度遼將軍梁慬等破南單于於屬國故城(以本/紀修)丙午詔
减百官及州縣俸(以本/紀修)二月南匈奴冦常山(本/紀)乙丑初
置長安雍二營都尉(以本/紀修)詔謁者劉珍等校定東觀五
經諸子百家(以本/紀修)
　觧題曰鄧太后使珍與校書劉騊駼馬融及五經博
　士校定東觀五經諸子傳記百家藝術整齊脱誤是
　正文字順帝永和元年復詔侍中伏無忌無與議郎
　黄景校定中書五經諸子百家藝術
三月南單于降(本/紀)先零羌冦褒中徵任尚還(以列/傳修)
　觧題曰羌冦轉盛兵費日廣龎參奏記於鄧隲曰比
　年羌㓂特困隴右官負人債數十億萬今復募發百
　姓調取穀帛千里轉糧逺給武都西郡塗路傾阻難
　勞百端縣官不足輙貸於民名救金城而實困三輔
　三輔既困復為金城之禍矣夫拓境不寧無益於彊
　多田不耕何救飢敝故善為國務懐其内不求外利
　務富其民不貪廣土三輔民庶稀疏故縣邱城可居
　者多今宜徙邊郡不能自存者入居諸陵田戍故縣
　此善之善者也隲欲棄凉州并力北邊乃㑹公卿集
　議隲曰譬若衣敗壊一以相補猶有所完若不如此
　將兩無所保議者咸同郎中虞詡説太尉李修曰先
　帝開拓土宇劬勞而後定而今憚小費舉而棄之凉
　州既棄即以三輔為塞園陵單外此不可之甚也諺
　曰闗西出將闗東出相觀其習兵壮勇實過餘州今
　羗胡所以不敢入據三輔者以涼州在後故也其土
　人所以推鋒執鋭無反顧之心者為臣屬於漢故也
　若棄其境域徙其人庶安土重遷必生異志如使豪
　雄相聚席卷而東雖賁育為卒太公為將猶恐不及
　當議者喻以補衣猶有所完詡恐其疽食浸滛而無
　限極禹曰然則計當安出詡曰今凉土擾動人情不
　安竊憂卒然有非常之變誠宜令四府九卿各辟彼
　州數人外以勸厲答其功勤内以拘致防其邪計修
　善其言更集四府皆從詡議(李賢曰四府謂太傅太/尉司徒司空按時無太)
　(傅蓋太尉司徒/司空大將軍也)於是辟西州豪傑為掾屬拜牧守長
　吏子弟為郎以尉安之鄧隲以詡異其議因此不平
　欲以吏法中傷詡乃以為朝歌長觀後此永建元年
　龎參為大鴻臚詡薦參有宰相器能夫棄凉州之議
　參實發之也鄧隲以議論不同而惡虞詡詡不以議
　論不同而沮龎㕘用心之廣狹可以觀矣(崔烈欲棄/涼州傅燮)
　(論亦同李賢曰襃中縣屬漢中郡今梁州/褒城縣古褒國也餘見初平二年觧題)
徙金城於襄武(以本/紀修)
　觧題曰李賢曰襄武縣屬隴西郡令渭州縣
戍子杜陵園火(以本/紀修)夏四月蝗(本/紀)冬十月鄧隲罷(以本/紀修)
是嵗地震大水(以本/紀修)
漢孝安皇帝永初五年春正月庚辰朔日有食之(本/紀)丙
戍地震己丑張禹免(以本/紀修)二月先零羌㓂河東河内(以/本)
(紀/修)三月詔徙隴西安定北地上郡於襄武羙陽池陽衙
(以本/紀修)
　觧題曰杜佑通典漢隴西郡治狄道縣今金城郡縣
　安定治臨涇羙陽在今京兆三原縣漢上郡治膚施
　縣今上郡龍泉縣衙今白水縣李賢曰北地郡今寧
　州池陽故城在涇州縣北
髙句驪㓂𤣥莬(以列傳/通鑑修)夏閏四月青州刺史法雄擊張
伯路斬之(以通/鑑修)是嵗蝗雨水(以本/紀修)
漢孝安皇帝永初六年春正月甲寅皇太后與皇帝祭
於宗廟大臣命婦相(以袁山松謝沈/書古今注修)
　觧題曰謁者劉珎上言曰永平初梁松言皇太后宜
　入廟與陛下交獻以彰至孝之心孝明皇帝使公卿
　愽士議時太傅鄧禹奏宜如松言光烈皇后於是入
　廟皇太后宜入宗廟如光烈皇后故事事下公卿僉
　曰宜如珎言李賢曰續漢志袁山松謝沈書皆云六
　年正月甲寅范紀七年庚戍疑誤
三月蝗(以本/紀修)夏四月詔紹封鄧禹等後九人為侯(以袁/宏漢)
(紀/修)五月旱丙寅復羣吏秩賜爵有差(以本紀及袁/宏漢紀修)六月
壬辰豫章員谿原山崩(本/紀)是嵗滇零死子零昌自立為
天子(以本/紀修)
漢孝安皇帝永初七年春二月地震(以本/紀修)夏四月乙未
平原懐王勝薨(以本/紀修)丙申晦日有食之(本/紀)秋䕶羌校尉
侯霸等破先零羌(以本/紀修)八月京師大風蝗(以本/已修)
漢孝安皇帝元初元年春正月改元(以本/紀修)三月日有食
之(以本/紀修)屯兵河内作塢壁以備羌(以通/鑑修)夏四月旱蝗(以/本)
(紀/修)五月先零羌㓂雍城(本/紀)
　觧題曰郡國志右扶風有雍縣又後魏太武於鳳翔
　府天興縣東五里築雍城鎮今据方輿志滇零㓂及
　雍城注今懐州北有故城時方屯兵河内以備羌則
　是懐州之雍城非扶風之雍城也
秋九月羌㓂武都漢中(以本/紀修)冬十月戊子朔日有食之
(本/紀)乙卯詔除三輔田租更賦口筭三嵗(以本/紀修)是嵗地震
(以通/鑑修)
漢孝安皇帝元初二年春二月詔三輔河内河東上黨
趙國太原理舊渠(以本/紀修)
　觧題曰水經注智伯遏晉水以灌晉陽後人踵其遺
　跡蓄以為沼分為二派北瀆即智氏故渠其瀆乗髙
　東北注入晉陽城以灌溉東南出城注於汾水今所
　修渠即此
三月零昌㓂益州(以本/紀修)夏四月丙午立貴人閻氏為皇
后(本/紀)
　觧題曰袁宏曰閻氏滎陽人暢之女也
五月旱蝗(以本/紀修)秋九月壬午晦日有食之(本/紀)冬十月遣
中郎將任尚屯三輔乙未右扶風仲光等與先零戰於
丁奚城敗沒(以本/紀修)
　觧題曰李賢曰丁奚城在北地靈州
以懐令虞詡為武都太守(以列/傳修)十一月庚申地震(以本/紀修)
漢孝安皇帝元初三年春二月地震(以本/紀修)三月辛亥日
有食之(本/紀)
　觧題曰本志月二日也
夏四月壬寅封皇后父暢為北宜春侯(以列/傳修)五月癸酉
度遼將軍鄭遵率南匈奴擊先零羗於靈州破之
　觧題曰李賢曰靈州縣屬北地郡故城在今慶州馬
　嶺縣西北
六月任尚遣兵破先零羗於丁奚城(以本/紀修)冬十一月丙
戍初聽大臣二千石刺史行三年䘮(本/紀)
　觧題曰詔大臣得行三年䘮服闋還職尚書陳忠因
　此上言孝宣皇帝舊令人從軍屯及給事縣官者大
　父母死未滿三月皆勿徭令得塟送請依此制太后
　從之建光中尚書令祋諷尚書孟兾等以為孝文定
　約禮之制光武絶告寧之典貽則萬世誠不可改宜
　復建武故事忠上疏曰臣聞孝經始於愛親終於哀
　戚上自天子下至庶人其義一也夫父母於子三年
　乃免於懐抱先聖縁人情而著其節制服二十五月
　髙祖受命蕭何創制大臣有告寧之科合於致憂之
　義建武之初新承大亂凡諸國政多趨簡易大臣既
　不得告寧而郡司營禄念私鮮循三年之䘮以顧報
　復之恩者禮義之方實為彫損官竪不便之竟從諷
　議遂著於令
地震(以本/紀修)十二月任尚遣兵破先零羌於北地(以本/紀修)
漢孝安皇帝元初四年春二月乙巳朔日有食之(本/紀)壬
戍武庫災(本/紀)夏四月戊申司空袁敞以失鄧氏㫖自殺
(以列/傳修)
　觧題曰鄧隲辭讓范曄謂其忠勞王室然袁敞以不
　阿權勢失㫖陳寵以不奉禮而不平豈非富貴生不
　仁沈溺致愚疾歟事見通鑑
己巳鮮卑㓂遼西郡兵與烏桓擊破之(以本/紀修)
　觧題曰李賢曰遼西郡故城今平州東陽縣樂城是
六月雨雹如杯(以本/紀修)秋九月䕶羌校尉任尚使客刺殺
零昌(以本/紀修)冬十二月甲子任尚等與先零羌狼莫戰於
富平上河大破之䖍人羌降(以夲/紀修)
　觧題曰富平上河縣屬北地郡故城在今靈州囬樂
　縣西南水經注河水於此有上河之名(杜佑曰寧州/彭原縣後漢)
　(富平縣地西魏置/蔚州後置靈州)東觀記曰䖍人種羌大豪恬狼等
　詣度遼將軍降
是嵗雨水地震(以本/紀修)
漢孝安皇帝元初五年夏六月髙句驪濊貊㓂𤣥莬(以/本)
(紀/修)
　觧題曰濊北與髙句驪沃沮南與辰韓接東窮大海
　西至樂浪濊及沃沮句驪本皆朝鮮之地
秋八月丙申朔日有食之(本/紀)鮮卑㓂代郡冬十月㓂上
谷(以本/紀修)鄧遵使羌雕何刺殺狼莫封武陽侯任尚坐争
功十二月徴棄市(以紀/傳修)
　觧題曰任尚嘗殺零昌矣止三伯户亭侯耳而鄧遵
　以殺狼莫封三千户此其所以争功也事見通鑑
是嵗地震(本/紀)
漢孝安皇帝元初六年春二月乙巳地震水涌(以本/紀修)秋
七月鮮卑㓂馬城鄧遵率南單于擊破之(以本紀袁/宏漢紀修)
　觧題曰李賢曰馬城縣屬代郡故城在今靈州定襄
　縣
十二月戊午朔日有食之既(以本/紀修)北匈奴役屬西域至
是車師鄯善來降(以吕祖謙/標目修)
漢孝安皇帝永寧元年春三月北匈奴率車師後王殺
燉煌司馬索班等復置西域副校尉(以列/傳修)沈氐羌㓂張
掖(本/紀)
　觧題曰李賢曰續漢志曰羌在上郡西河者號沈氐
夏四月丙寅立子保為皇太子改元(以本/紀修)六月䕶羌校
尉馬賢擊沈氐於鸞鳥破之(以本/紀修)
　觧題曰李賢曰鸞鳥縣屬武威郡故城在今涼州昌
　松縣北(鸞音/雚)
秋七月乙酉朔日有食之(本/紀)冬十二月遼西鮮卑降(本/紀)
癸酉以太常楊震為司徒(以本/紀修)
　觧題曰震明經愽覧無不窮究不答州郡禮命年五
　十始仕州郡大將軍鄧隲聞其賢而辟之舉茂才四
　遷荆州刺史東萊太守元初四年為太僕遷太常餘
　見通鑑胡寅曰鄧隲推逹賢能自其羙操要之女主
　擅朝彼貴戚也被其薦者宜有去就之分豈可茍哉
　震不荅州郡禮命數十年一旦幡然為隲而起其處
　義殆未精矣
越騎校尉鄧康免(以列/傳修)是嵗大風雨水地震(以本/紀修)
　
　
　
　
　
　
　
　
　大事記續編卷十三
