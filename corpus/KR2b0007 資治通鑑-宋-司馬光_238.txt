
　資治通鑑卷二百三十七　宋　司馬光　撰
　　　　　　　　　　　　　　胡三省　音注
　唐紀五十三(起柔兆閹茂盡屠維赤/奮若六月凡三年有竒)
　　憲宗昭文章武大聖至神孝皇帝上之上
　　　(諱淳改為純順宗長子通鑑書唐諸帝諡號自/𤣥宗已下皆以𦵏陵諡冊為正帝本諡曰聖神)
　　　(章武孝皇帝大中三年平河湟始追崇諡號曰/昭文章武大聖至神孝皇帝中睿之後唯順憲)
　　　(宣有尊崇諡號/故因而書之)
元和元年春正月丙寅朔上帥羣臣詣興慶宫上上皇
尊號(從百官之請也帥/讀曰率上時掌翻)　丁夘赦天下改元　辛未以
鄂岳觀察使韓臯為奉義節度使(德宗貞元十九年/名安黄軍曰奉義)癸
酉以奉義留後伊宥為安州刺史兼安州留後宥慎之
子也壬午加成德節度使王士真同平章事　甲申上
皇崩於興慶宫(年四/十六)　劉闢既得旌節(去年以闢知西/川節度見上卷)
志益驕求兼領三川上不許闢遂發兵圍東川節度使
李康於梓州(東川節度使領梓劍綿普陵榮遂合渝瀘/等州治梓州梓州漢郪縣地劉禪置東廣)
(漢郡梁武陵王紀置新州隋為梓州舊志梓州至/京師二千九十里宋白曰梓州取梓潼江為名)欲以
同幕盧文若為東川節度使推官莆田林藴力諫闢舉
兵(武徳五年分南安置莆田縣時屬泉州風俗通曰林/姓林放之後孫湎曰周平王次子林開之後魯有林)
(放林雍齊/有林元)闢怒械繫於獄引出將斬之隂戒行刑者使
不殺但數礪刃於其頸(數所/角翻)欲使屈服而赦之藴叱之
曰豎子當斬即斬我頸豈汝砥石邪闢顧左右曰真忠
烈之士也乃黜為唐昌尉(儀鳯元年分九隴導江郫置/唐昌縣屬彭州九域志在州)
(西二十/八里)上欲討闢而重於用兵(謂以用兵為重/事不敢輕試也)公卿議
者亦以為蜀險固難取杜黄裳獨曰闢狂戇書生(戇竹/巷翻)
取之如拾芥耳臣知神䇿軍使髙崇文勇畧可用願陛
下專以軍事委之勿置監軍闢必可擒上從之翰林學
士李吉甫亦勸上討蜀上由是噐之(器所以適用器/之者知其可用)戊
子命左神䇿行營節度使髙崇文將歩騎五千為前軍
(而考異曰實録云為左軍按有左必有右/  云李元奕為次軍則崇文必前軍也)神䇿京西行
營兵馬使李元奕將歩騎二千為次軍與山南西道節
度使嚴礪同討闢時宿將名位素重者甚衆皆自謂當
征蜀之選及詔用崇文皆大驚(髙崇文雖不足以望韓/信而亦能動時人之驚)
(者所居之/地然也)上與杜黄裳論及藩鎮黄裳曰德宗自經憂
患務為姑息不生除節帥(帥所/類翻)有物故者先遣中使察
軍情所與則授之中使或私受大將賂歸而譽之(譽音/余)
即降旄鉞未嘗有出朝廷之意者陛下必欲振舉綱紀
宜稍以法度裁制藩鎮則天下可得而理也上深以為
然於是始用兵討蜀以至威行兩河皆黄裳啓之也(史/言)
(杜黄裳開憲宗削平藩鎮/之畧其功不在裴度下)髙崇文屯長武城練卒五千
常如冦至夘時受詔辰時即行器械糗糧(糗去久翻熬/米麥為糗)
一無所闕甲午崇文出斜谷(斜昌遮翻谷/音浴又如字)李元奕出駱
谷同趣梓州崇文軍至興元軍士有食於逆旅折人七
筯者崇文斬之以徇(折而/設翻)劉闢䧟梓州執李康二月嚴
礪㧞劍州斬其刺史文德昭(嚴礪先㧞劍州故髙崇文/因以鼓行入蜀礪之功為)
(不可揜矣宋白曰劍州漢廣漢之梓潼縣華陽國志云/諸葛亮相蜀鑿石架空為飛閣以通蜀漢晉以其地入)
(梓潼郡梁為安州西魏伐蜀先下安州因克成都改安/州為始州唐先天二年改為劍州舊志劍州至京師一)
(千六百六/十二里)　奚王誨落可入朝丁酉以誨落可為饒樂
郡王遣歸(樂音/洛)　癸丑加魏博節度使田季安同平章
事　戊午上與宰相論自古帝王或勤勞庻政或端拱
無為互有得失何為而可杜黄裳對曰王者上承天地
宗廟下撫百姓四夷夙夜憂勤固不可自暇自逸然上
下有分(分扶/問翻)紀綱有叙茍慎選天下賢材而委任之有
功則賞有罪則刑選用以公賞刑以信則誰不盡力何
求不獲哉明主勞於求人而逸於任人此虞舜所以能
無為而治者也(孔子曰無為而治者/其舜也歟治直吏翻)至於獄市煩細之
事各有司存非人主所宜親也昔秦始皇以衡石程書
(史記盧生曰始皇天性剛戾天下之事無小大皆决於/主上至以衡石程書日夜有程不中程者不得休息)
魏明帝自案行尚書事(見七十二卷太和/六年行下孟翻)隋文帝衛士
傳飱(事見一百九十三/卷太宗貞觀四年)皆無補於當時取譏於後來其
耳目形神非不勤且勞也所務非其道也夫人主患不
推誠人臣患不竭忠茍上疑其下下欺其上將以求理
(理治/也)不亦難乎上深然其言　三月丙寅以神䇿行營
京西節度使范希朝為右金吾大將軍　髙崇文引兵
自閬州趣梓州(九域志閬州西南至梓/州三百餘里趣七喻翻)劉闢將邢泚引
兵遁去崇文入屯梓州闢歸李康於崇文以求自雪崇
文以康敗軍失守斬之(曰考異曰劉崇逺金華子雜編/  髙駢在淮海周寳在浙西為)
(節度使相與有隙駢忽遣使悔叙離絶願復和好請境/㑹於金山寳謂其使者曰我非李康更要作家門功勲)
(欺誑朝廷邪注云元和中李康鎮東川傳有異志駢祖/崇文鎮西川乃偽設鄰好康不防備來㑹於境為崇文)
(所斬補國史曰劉闢舉兵下東蜀連帥李康弃城奔走/崇文下劍閣日長子日暉不當矢石欲戮之以勵衆師)
(次綿州斬李康疏康擅離征鎮不為拒敵注云當時議/論云康任懐州刺史曰杖殺武陟尉即崇文判官宋君)
(平之父乗此為之復讎按金華子言固不知李康為劉/闢所圍事而云崇文誘誅之補國史又不知被擒事而)
(云弃城走此皆得於傳/聞不可為據今從舊傳)丙子嚴礪奏克梓州丁丑制削
奪劉闢官爵　初韓全義入朝以其甥楊惠琳知夏綏
留後(朝直遥翻/夏户雅翻)杜黄裳以全義出征無功驕蹇不遜直
令致仕(事見上卷/永貞元年)以右驍衛將軍李演為夏綏節度使
惠琳勒兵拒之表稱將士逼臣為節度使河東節度使
嚴綬表請討之詔河東天德軍合擊惠琳綬遣牙將阿
跌光進及弟光顔將兵赴之(阿烏葛翻/跌徒結翻)光進本出河曲
歩落稽兄弟在河東軍皆以勇敢聞(進考異曰舊李光/  傳曰肅宗自靈)
(武觀兵光進從郭子儀破賊收兩京上元初郭子儀為/朔方節度用光進為都知兵馬使尋遷渭北節度使大)
(厯四年𦵏母於京城南原將相致祭者凡四十四幄此/乃李光弼弟光進事也而劉昫置之此傳下乃云元和)
(四年范希朝救易定表光進/為馬歩都虞侯其疎謬如此)辛巳夏州兵馬使張承金
斬惠琳傳首京師　東川節度使韋丹至漢中表言髙
崇文客軍逺鬬無所資若與梓州綴其士心必能有功
夏四月丁酉以崇文為東川節度副使知節度事(異考/  曰)
(實録於此云為東川節度使至十月除西川時/則云東川節度副使知節度事蓋此時誤也)　潘孟
陽所至專事遊宴從僕三百人多納賄賂(從才/用翻)上聞之
甲辰以孟陽為大理卿罷其度支鹽鐵轉運副使(潘孟/陽出)
(使見上/卷上年)　丙午䇿試制舉之士(歐陽脩曰唐選舉之制/天子自詔曰制舉所以)
(待非常/之才焉)於是校書郎元稹(稹止/忍翻)監察御史獨孤郁校書
郎下邽白居易前進士蕭俛沈傳師出焉郁及之子(獨/孤)
(及見二百二十三/卷代宗永泰元年)俛華之孫(蕭華見二百二卷/肅宗上元二年)傳師既
濟之子也(沈既濟見二百二十六/卷代宗大厯十四年)　杜佑請解財賦之
職仍舉兵部侍郎度支使鹽鐵轉運副使李巽自代丁
未加佑司徒罷其鹽鐵轉運使以巽為度支鹽鐵轉運
使自劉晏之後居財賦之職者莫能繼之巽掌使一年
(掌使言掌使職/也使疏吏翻)征課所入類晏之多明年過之又一年
加一百八十萬緍(然則李巽勝劉晏乎曰不如也晏/猶有遺利在民巽則盡取之也)
戊申加隴右經畧使秦州刺史劉澭保義軍節度使(鳯/翔)
(普潤縣先置隴右軍今改名/保義軍澭於容翻又於用翻)　辛酉以元稹為左拾遺
白居易為盩厔尉集賢校理蕭俛為右拾遺(集賢校理/開元八年)
(置俛/音免)沈傳師為校書郎稹上疏論諫職(叙考異曰稹自/  及新傳先上)
(教本書論諫職/在後今從舊傳)以為昔太宗以王珪魏徵為諫官宴遊
寢食未嘗不在左右又命三品以上入議大政必遣諫
官一人隨之以參得失(見一百九十二卷/太宗貞觀元年)故天下大理
(大理猶言/大治也)今之諫官大不得豫召見次不得參時政排
行就列朝謁而已(行户/剛翻)近年以來正牙不奏事(德宗貞/元十八)
(年罷正牙奏/事事見上卷)庶官罷廵對(廵對猶今云轉對貞元十七/年令常參官毎日引見二人)
(訪以政事謂之廵對至元和元年武元衡奏曰正衙已/有待制官兩員貞元七年又有次對難議兩置詔今後)
(毎坐日兩人待制正衙退後於延英候對中書門下御/史臺官依故事並不待制則是自正衙待制以外凡德)
(宗所置次對皆罷矣宋白曰貞元七年令常參官日二/人引見謂之廵對二十一年御史中丞李鄘奏凖貞元)
(七年勅常參官並令依次對者伏以朝夕承命已有待/制官兩員足備顧問今更置次對恐煩聖聽勅宜停)
諫官能舉職者獨誥命有不便則上封事耳君臣之際
諷諭於未形籌畫於至宻尚不能回至尊之盛意况於
既行之誥令已命之除授而欲以咫尺之書收絲綸之
詔誠亦難矣(記曰王言如絲其出如/綸王言如綸其出如綍)願陛下時於延英
召對使盡所懐豈可寘於其位而屏棄疎賤之哉(屏必/郢翻)
(又卑/正翻)頃之復上疏(復扶/又翻)以為理亂之始必有萌象開直
言廣視聽理之萌也甘謟䛕蔽近習亂之象也自古人
君即位之初必有敢言之士人君茍受而賞之則君子
樂行其道小人亦貪得其利不為回邪矣(元稹此二語/蓋自道出心)
(事也樂/音洛)如是則上下之志通幽逺之情逹欲無理得乎
(理治也與/亂對言)茍拒而罪之則君子卷懐括囊以保其身(孔/子)
(曰邦無道則可卷而懐之易坤之六四曰括囊無咎無/譽文言曰天地閉賢人隱易曰括囊無咎無譽蓋言謹)
(也括結也方/言云閉也)小人阿意迎合以竊其位矣如是則十歩
之事皆可欺也欲無亂得乎昔太宗初即政孫伏伽以
小事諫太宗喜厚賞之(見一百九十五/卷貞觀十二年)故當是時言事
者惟患不深切未嘗以觸忌諱為憂也太宗豈好逆意
而惡從欲哉(好呼到翻/惡烏路翻)誠以順適之快小而危亡之禍
大故也陛下踐阼今以周嵗(以當/作己)未聞有受伏伽之賞
者臣等備位諫列曠日彌年不得召見毎就列位屏氣
鞠躬不敢仰視又安暇議得失獻可否哉供奉官尚爾
况疎逺之臣乎(兩省官自遺補以上皆/供奉官也屏卑郢翻)此蓋羣下因循
之罪也因條奏請次對百官復正牙奏事禁非時貢獻
等十事稹又以貞元中王伾王叔文以伎術得幸東宫
永貞之際幾亂天下(伎渠綺翻/幾居希翻)上書勸上早擇修正之
士使輔導諸子以為太宗自為藩王與文學清修之士
十八人居(事見一百八十九/卷髙祖武德四年)後代太子諸王雖有僚屬
日益疎賤至於師傅之官非眊瞶廢疾不任事者(眊莫/報翻)
(目昏也瞶五怪翻/耳聾也任音壬)則休戎罷帥不知書者為之(帥所/類翻)其
友諭贊議之徒尤為冗散之甚(按唐制王府有諮議參/軍有友有文學元稹所)
(謂友諭贊議者蓋謂友以諭教諮議則讚議也冗/散之官今謂之閒慢差遣冗而隴翻散蘇旱翻)搢紳
皆恥由之就使時得僻老儒生越月踰時僅獲一見又
何暇傅之德義納之法度哉夫以匹士愛其子猶知求
明哲之師而教之况萬乗之嗣繫四海之命乎(乗繩/證翻)上
頗嘉納其言時召見之　壬戍邵王約薨(約上/弟也)　五月
丙子以横海留後程執㳟為節度使　庚辰尚書左丞
同平章事鄭餘慶罷為太子賔客　辛夘尊太上皇后
為皇太后　劉闢城鹿頭闗連八柵屯兵萬餘人以拒
髙崇文六月丁酉崇文擊敗之(敗補/邁翻)闢置柵於闗東萬
勝堆戊戌崇文遣驍將范陽髙霞寓攻奪之下瞰闗城
(瞰古/濫翻)凡八戰皆㨗　加盧龍節度使劉濟兼侍中己亥
加平盧節度使李師古兼侍中　庚子髙崇文破劉闢
於德陽(武德三年分雒縣置德陽縣屬漢/州九域志在州東北八十五里)癸夘又破之
於漢州嚴礪遣其將嚴秦破闢衆萬餘人於綿州石碑
谷(九域志漢州綿竹縣有石碑/鎮意州字蓋竹字之誤也)　初李師古有異母弟
曰師道常疎斥在外不免貧寠(寠其/矩翻)師古私謂所親曰
吾非不友於師道也吾年十五擁節旄自恨不知稼穡
之艱難况師道復減吾數嵗(復扶/又翻)吾欲使之知衣食之
所自來且以州縣之務付之計諸公必不察也及師古
疾篤師道時知宻州事好畫及觱篥(好呼到翻畫户卦/翻觱壁吉翻篥力)
(質翻胡人吹葭管謂之觱篥樂府雜録觱篥葭管也卷/蘆為頭截竹為管出於胡地制法角音九孔漏聲五音)
(唐編入鹵簿各為笳管用之與樂以為管六竅之制則/為鳯管旋宫轉器以應律者也杜佑曰觱篥一名悲篥)
(出於胡中其聲悲東夷有卷桃皮為之者/亦出南蠻又樂府雜録云觱篥本龜兹樂)師古謂判官
髙沭李公度曰迨吾之未亂也(迨及也疾/病則亂)欲有問於子
我死子欲奉誰為帥乎二人相顧未對師古曰豈非師
道乎人情誰肯薄骨肉而厚他人顧置帥不善則非徒
敗軍政也(帥所類翻下/同敗蒲邁翻)且覆吾族師道為公侯子孫不
務訓兵理人專習小人賤事以為已能果堪為帥乎幸
諸公審圖之閏月壬戌朔師古薨沐公度祕不發喪濳
逆師道于宻州奉以為節度副使　秋七月癸丑髙崇
文破劉闢之衆萬人於𤣥武(劉昫曰𤣥武漢氐道地晉/改曰𤣥武五代史志𤣥武)
(舊曰伍城後周置𤣥武郡隋開皇初廢郡改/縣曰𤣥武唐屬梓州九域志在州西九十里)甲午詔凡
西川繼援之兵悉取崇文處分(處昌吕翻/分扶問翻)壬寅𦵏至德
大聖大安孝皇帝于豐陵(豐陵在京兆富平縣/東三十里甕金山)廟號順
宗　八月壬戌以妃郭氏為貴妃　丁夘立皇子寧為
鄧王寛為澧王宥為遂王察為深王寰為洋王寮為絳
王審為建王(此皆以當時州/名為封國之名)　李師道總軍務久之朝
命未至師道謀於將佐或請出兵掠四境髙沐固止之
請輸兩税申官吏行鹽法(以表謹事朝廷不/襲朝廷所為也)遣使相繼
奉表詣京師杜黄裳請乗其未定而分之上以劉闢未
平己巳以師道為平盧留後知鄆州事　堂後主書滑
渙久在中書(堂後主書即今之堂/後官滑户八翻姓也)與知樞宻劉光𤦺相
結宰相議事有與光𤦺異者令渙逹意常得所欲杜佑
鄭絪等皆低意善視之鄭餘慶與諸相議事渙從旁指
陳是非餘慶怒叱之未幾罷相四方賂遺無虛日(幾居/豈翻)
(遺唯/季翻)中書舍人李吉甫言其専恣請去之(去羌/吕翻)上命宰
相闔中書四門搜掩(去羌吕翻/闔轄臘翻)盡得其姦狀九月辛丑
貶渙雷州司户(宋白曰雷州漢合浦郡之徐聞縣地梁/分置合州大同末以合肥為合州以此)
(為南合州/唐改雷州)尋賜死籍沒家財凡數千萬　壬寅髙崇文
又敗劉闢之衆於鹿頭闗(敗補/邁翻)嚴秦敗劉闢之衆於神
泉(神泉漢涪城地晉置西園縣隋改為神泉縣以縣西/有泉能愈疾也唐屬綿州九域志在州西北八十五)
(里/)河東將阿跌光顔將兵㑹髙崇文於行營愆期一日
(愆過也愆/期過期也)懼誅欲深入自贖軍于鹿頭之西斷其糧道
(斷音/短)城中憂懼於是闢綿江柵將李文悦(綿水在綿州/雒縣東三十)
(里源出綿竹/縣紫巖山)鹿頭守將仇良輔皆以城降於崇文獲闢
壻蘇彊士卒降者萬計崇文遂長驅直指成都所向崩
潰軍不留行辛亥克成都劉闢盧文若帥數十騎西奔
吐蕃(帥讀/曰率)崇文使髙霞寓等追之及於羊灌田(彭州有/羊灌田)
(守/捉)闢赴江不死擒之文若先殺妻子乃繫石自沈(沈持/林翻)
崇文入成都屯於通衢休息士卒市肆不驚珍貨山積
秋豪不犯檻劉闢送京師斬闢大將邢泚館驛廵官沈
衍(禮考異曰林恩補國史曰衍與叚文昌闢逼令判案/  同上介亦接諸公候謁崇文目叚公曰公必為將)
(相未敢奉薦揖起沈衍令梟首標於驛/門二人誅賞之異未曉其意何如也)餘無所問軍府
事無巨細命一遵韋南康故事(韋臯封南/康郡王)從容指撝一
境皆平(從于容翻/撝許為翻)初韋臯以西山運糧使崔從知卭州
事劉闢反從以書諫闢闢發兵攻之從嬰城固守闢敗
乃得免從融之曽孫也(崔融事武后/以文華著)韋臯參佐房式韋
乾度獨孤宻符載郗士羙叚文昌等素服麻屨銜土請
罪崇文皆釋而禮之草表薦式等厚贐而遣之(以貨財/送行曰)
(贐/)目叚文昌曰君必為將相未敢奉薦載廬山人(盧山/在江)
(州尋陽未嘗/置縣恐誤)式琯之從子(房琯相/肅宗)文昌志𤣥之𤣥孫也
(叚志𤣥唐初/開國功臣)闢有二妾皆殊色監軍請獻之崇文曰天
子命我討平凶豎當以撫百姓為先遽獻婦人以求媚
豈天子之意邪崇文義不為此乃以配將吏之無妻者
(史言髙崇文受命/專征有可稱者)杜黄裳建議征蜀及指受髙崇文方
畧(受當/作授)皆懸合事宜崇文素憚劉澭(時京西諸鎮諸將/劉澭持軍號為嚴)
(整故崇/文憚之)黄裳使謂之曰若無功當以劉澭相代故能得
其死力及蜀平宰相入賀上目黄裳曰卿之功也　辛
巳詔徵少室山人李渤為左拾遺(少室山在河南登/封縣少詩沼翻)渤
辭疾不至然朝政有得失渤輙附奏陳論(朝直/遥翻)　冬十
月甲子易定節度使張茂昭入朝　制割資簡陵榮昌
瀘六州𨽻東川(資州漢資中縣地隋置資陽郡唐為資/州乾元二年分資瀘普合四州之境置)
(昌/州)房式等未至京師皆除省寺官(史言憲宗急於收/拾人才以安反側)丙
寅以髙崇文為西川節度使戊辰以嚴礪為東川節度
使庚午以將作監栁晟為山南西道節度使晟至漢中
府兵討劉闢還未至城(府兵漢中之兵也唐以漢中為/興元府故謂之府兵非唐初所)
(謂府/兵也)詔復遣戍梓州軍士怨怒脅監軍謀作亂晟聞之
疾驅入城慰勞之(復扶又翻下可/復同勞力到翻)既而問曰汝曹何以
得成功對曰誅反者劉闢耳晟曰闢以不受詔命故汝
曹得以立功豈可復使他人誅汝以為功邪衆皆拜謝
請詣戍所如詔書軍府由是獲安　壬申以平盧留後
李師道為節度使　戊子劉闢至長安并族黨誅之
武寧節度使張愔有疾上表請代十一月戊申徵愔為
工部尚書以東都留守王紹代之(王紹本名純/避上名改焉)復以濠
泗二州𨽻武寧軍(分濠泗二州見一百三十/五卷德宗貞元十六年)徐人喜得
二州故不為亂　丙辰以内常侍吐突承璀為左神䇿
中尉(璀七/罪翻)承璀事上於東宫以幹敏得幸(為承璀喪師/其甚幾於亂)
(國張/本)　是嵗回鶻入貢始以摩尼偕來於中國置寺處
之(回鶻之摩尼猶中國之僧也其教與天竺又異按唐/書㑹要十九卷回鶻可汗王令明教僧進法入唐大)
(厯三年六月二十九日勅賜回鶻摩尼為之置寺賜額/為大雲光明六年正月勅賜荆洪越等州各置大雲光)
(明寺一所唐史補卷蕃人常與摩尼僧議政京城為之/立寺其法日晚乃食飲水茹葷而不食乳酪其大摩尼)
(數年一度來往本國小者年轉唐史回鶻列傳元和初/再朝獻始以摩尼至日晏乃食可汗常與共國也處昌)
(吕/翻)其法日晏乃食食葷而不食湩酪(葷許云翻辛臭菜/也湩多貢翻乳汁)
(也/)回鶻信奉之可汗或與議國事
二年春正月辛夘上祀圜丘赦天下　上以杜佑髙年
重德禮重之常呼司徒而不名佑以老疾請致仕詔令
佑毎月入朝不過再三因至中書議大政它日聼歸樊
川(杜佑治亭觀于樊川/與賔客置酒為樂)　門下侍郎同平章事杜黄裳
有經濟大畧而不修小節故不得久在相位乙巳以黄
裳同平章事充河中晉絳慈隰節度使己酉以户部侍
郎武元衡為門下侍郎翰林學士李吉甫為中書侍郎
並同平章事吉甫聞之感泣謂中書舍人裴垍曰吉甫
流落江淮踰十五年(德宗貞元七年寳參貶陸贄相疑/吉甫黨於參貶明州長史至是為)
(相凡十六年/垍其冀翻)一旦䝉恩至此思所以報德惟在進賢而
朝廷後進罕所接識君有精鑒願悉為我言之(為于/偽翻)垍
取筆疏三十餘人數月之間選用畧盡當時翕然稱吉
甫為得人　二月癸酉邕州奏破黄賊獲其酋長黄承
慶(黄賊西原洞蠻也酋/慈由翻長知兩翻)　夏四月甲子以右金吾大將
軍范希朝為朔方靈鹽節度使以右神䇿鹽州定逺兵
𨽻焉(定逺軍本屬靈州靈鹽接境相距三百里定逺軍/在黄河北岸蓋分戍鹽州也又按宋白續通典左)
(神䇿京西北八鎮普潤鎮崇信城定平鎖闕天鎮歸化/城定逺城永安城郃陽縣也右神䇿五鎮奉    麟游)
(鎮良原鎮慶州鎮懐逺城也今曰右神䇿豈懐/逺兵歟鹽州前此得專奏事朝廷今復屬朔方)以革舊
弊任邊將也(范希朝自宿衛出師故/言以革任邊將之弊)　秋八月劉濟王
士真張茂昭爭私隙迭相表請加罪戊寅以給事中房
式為幽州成德義武宣慰使和解之(宋白曰乾元元年/户部尚書李峘除)
(都統淮南江東江西節度觀察/宣慰處置使宣慰之名始此)　九月乙酉宻王綢薨
(綢上/弟也)　夏蜀既平(夏楊惠琳/蜀劉闢)藩鎮惕息(言惕惕危懼/茍延氣息也)多
求入朝鎮海節度使李錡亦不自安求入朝上許之遣
中使至京口慰撫且勞其將士(勞力/到翻)錡雖署判官王澹
為留後實無行意屢遷行期澹與勅使數勸諭之(數所/角翻)
錡不悦上表稱疾請至嵗暮入朝上以問宰相武元衡
曰陛下初即政錡求朝得朝求止得止可否在錡將何
以令四海上以為然下詔徵之錡詐窮遂謀反王澹既
掌留務(掌留務者掌/留後事務)於軍府頗有制置錡益不平宻諭
親兵使殺之㑹頒冬服(唐養兵之制/有春衣冬衣)錡嚴兵坐幄中澹
與勅使入謁有軍士數百譟於庭曰王澹何人擅主軍
務曵下臠食之大將趙琦出慰止又臠食之注刃於勅
使之頸詬詈將殺之(詬許候翻/又苦候翻)錡陽驚救之冬十月己
未詔徵錡為左僕射以御史大夫李元素為鎮海節度
使庚申錡表言軍變殺留後大將先是錡選腹心五人
為所部五州鎮將(先悉/薦翻)姚志安處蘇州李深處常州趙
惟忠處湖州丘自昌處杭州髙肅處睦州(處昌吕翻/下處置同)各
有兵數千伺察刺史動靜(伺相/吏翻)至是錡各使殺其刺史
遣牙將庾伯良將兵三千治石頭(治直之翻/修治也)常州刺史
顔防用客李雲計矯制稱招討副使斬李深傳檄蘇杭
湖睦請同進討湖州刺史辛祕潛募鄉閭子弟數百夜
襲趙惟忠營斬之蘇州刺史李素為姚志安所敗(敗補/邁翻)
生致於錡具桎梏釘於船舷(釘丁定翻舷胡/田翻船邊曰舷)未及京口
㑹錡敗得免乙丑制削李錡官爵及屬籍(李錡宗室也/故著於屬籍)
以淮南節度使王鍔統諸道兵為招討處置使徵宣武
義寧武昌兵(此時無義寧軍新書作/武寧當從之鍔五各翻)并淮南宣歙兵俱
出宣州(淮南兵與宣歙兵㑹于宣州界乗上流之勢/以臨京口是時宣州之地北盡當塗至江滸)江
西兵出信州浙東兵出杭州以討之　髙崇文在蜀朞
年一旦謂監軍曰崇文河朔一卒(髙崇文本/幽州人)幸有功致
位至此西川乃宰相回翔之地崇文叨居日久豈敢自
安屢上表稱蜀中安逸無所陳力願效死邊陲(曰考異/  舊崇)
(文傳曰崇文不通文字厭大府按牘諮稟之煩且以優/富之地無所陳力乞居塞上以扞邊戍懇疏屢上舊武)
(元衡傳曰崇文理軍有法而不知州縣之/政上難其代者今從補國史參以舊傳)上擇可以代
崇文者而難其人丁夘以門下侍郎同平章事武元衡
同平章事充西川節度使(曰考異曰孫光憲北夢𤨏言/  李徳裕太尉未出學院盛)
(有詞藻而不樂應舉吉甫相俾親表勉之掌武曰好驢/馬不入行由是以品子叙官也吉甫相以武相元衡同)
(列事多不叶毎退公詞色不懌掌武啓白曰此出之何/難乃請修狄梁公廟於是武相漸求出鎮其智計已聞)
(于早成矣今從/實録及舊傳)　李錡以宣州富饒欲先取之遣兵馬
使張子良李奉仙田少卿將兵三千襲之三人知錡必
敗與牙將裴行立同謀討之行立錡之甥也故悉知錡
之宻謀三將營於城外將發召士卒諭之曰僕射反逆
官軍四集常湖二將繼死其勢已蹙今乃欲使吾輩逺
取宣城(宣州宣/城郡)吾輩何為隨之族滅豈若去逆效順轉
禍為福乎衆悦許諾即夜還趨城(趨七喻翻下/兵趨趨山同)行立舉
火鼓譟應之於内引兵趨牙門錡聞子良等舉兵怒聞
行立應之撫膺曰吾何望矣跣走匿樓下親將李鈞引
挽彊三百趨山亭欲戰行立伏兵邀斬之錡舉家皆哭
左右執錡裹之以幕縋於城下(縋馳/偽翻)械送京師挽彊蕃
落爭自殺尸相枕藉(錡養挽彊蕃落事見上卷德宗貞/元十七年枕職任翻藉慈夜翻)
癸酉本軍以聞(本軍為/浙西軍)乙亥羣臣賀於紫宸殿(紫宸殿/在宣政)
(殿/北)上愀然曰(愀七/小翻)朕之不德致宇内數有干紀者(數所/角翻)
朕之愧也何賀之為宰相議誅錡大功以上親(大功謂/從父兄)
(弟姊妹以上/則朞親也)兵部郎中蔣乂曰錡大功親皆淮安靖王
之後也(淮安王神/通諡曰靖)淮安有佐命之功陪陵享廟(神通起/兵以應)
(義師以功陪𦵏獻/陵配享髙祖廟廷)豈可以末孫為惡而累之乎(累力/瑞翻)又
欲誅其兄弟乂曰錡兄弟故都統國貞之子也國貞死
王事(事見二百二十二/卷肅宗寶應元年)豈可使之不祀乎宰相以為然
辛巳錡從父弟宋州刺史銛等皆貶官流放(銛思/亷翻)十一
月甲申朔錡至長安上御興安門(唐大明宫南面五門/興安門西來第一門)
(也/)面詰之對曰臣初不反張子良等教臣耳上曰卿為
元帥子良等謀反何不斬之然後入朝錡無以對乃并
其子師回腰斬之(黄考異曰誅錡後數日上遣中使齎/  衣二襲命有司收其尸并男以庶)
(人禮𦵏焉國史補曰錡之擒也得侍婢一人隨之錡夜/則裂襟自書筦𣙜之功言為張子良所賣教侍婢曰結)
(之於帶吾若從容奏對必當為宰相楊益節度不得從/容當受極刑矣我死汝必入内上必問汝當以此進之)
(及錡伏法京城大霧三日不解或聞鬼哭憲宗又得帛/書頗疑其寃内出黄衣二襲賜錡及子敕京兆收𦵏按)
(李錡驕逆何寃/之有今從實録)有司請毁錡祖考塜廟中丞盧坦上言
李錡父子受誅罪已塞矣(塞悉/則翻)昔漢誅霍禹不罪霍光
(誅霍禹見二十五卷/漢宣帝地節四年)先朝誅房遺愛不及房𤣥齡(誅房/遺愛)
(見一百九十九卷/髙宗永徽四年)康誥曰父子兄弟罪不相及(左傳晉/胥臣引)
(康誥之辭今尚書/康誥無有此語)况以錡為不善而罪及五代祖乎乃
不毁有司籍錡家財輸京師翰林學士裴垍李絳上言
以為李錡僭侈割剥六州之人以富其家或枉殺其身
而取其財(六州潤睦常/蘇湖杭也)陛下閔百姓無告故討而誅之
今輦金帛以輸上京恐逺近失望願以逆人資財賜浙
西百姓代今年租賦上嘉歎久之即從其言　昭義節
度使盧從史内與王士真劉濟潛通而外獻䇿請圖山
東(時魏博恒冀在/太行山之東)擅引兵東出上召令還從史託言就
食邢洺不時奉詔久之乃還(事考異曰蔣階李司空論/  云絳奏從史比來事就)
(彰露頗多意不自安務欲生事所以曲陳利害頻獻計/謀冀許用兵以求姑息令請親領士馬欲往邢洺假以)
(就糧實為動衆去就之際情狀可知舊從史傳曰前年/丁父憂朝㫖未議起復屬王士真卒從史竊獻誅承宗)
(計以希上意用是起授委其成功及詔下討賊兵出逗/留不進隂與承宗通謀令軍士潛懐賊號按三年九月)
(戊戌李吉甫罷相出鎮掦州四年二月丁夘鄭絪罷相/三月乙酉王士真卒承宗始襲位四月壬辰從史起復)
(若以從史山東就糧即請討承宗之時則於是吉甫絪/皆已罷相何得有譖絪之事又貶從史制辭云况近年)
(上請就食山東及遣旋師不時㳟命致動其衆覬生其/心頼劉濟抗忠正之辭使邪豎絶遲廻之計加以偏毁)
(鄰境宻疏事情反覆百端髙下在手若是討承宗時朝/廷不違其請何嘗使之旋師蓋李鄭未罷之前從史嘗)
(毁鄰道乞加征討因擅引兵出山東朝廷命旋師託以/就食邢洺不時奉詔但不知事在何年月日所欲攻討)
(者何人劉濟有何辭而從史肯旋今因李絳論李錡家/財事并言之新史云從史與承宗連和有詔歸潞誤也)
它日上召李絳對於浴堂(唐禁中有浴堂殿德宗以來/常居之沈括曰浴堂殿在翰)
(林院北翰林院别設北扉以便於應召按舊書裴延齡/傳德宗謂延齡曰朕所居浴堂院殿一栿以年多之故)
(似有損蠧欲換之未能以此知德宗常居浴堂殿也程/大昌曰沈氏謂學士院北扉為在浴堂之南便於應召)
(此誤也學士院在紫宸蓬萊殿之西浴堂殿自在紫宸/之東不在學士院南也唐學士多對浴堂殿李絳之極)
(論中官栁公權之濡紙繼燭皆其地也然自六典以及/吕圖皆無此一殿石林葉氏曰學士院北扉者浴堂之)
(南便於應召此恐未審也學士院之北為翰林院翰林/院之北為少陽院設或浴堂在此亦為寢殿三殿之所)
(間隔不容有北門可以與之相屬也館本唐圖則有浴/堂殿而殿之位置乃在綾綺殿南也綾綺者長安志曰)
(在蓬萊殿東也而有學士院者自在蓬萊正西也東西/既已相絶中間多有别殿無由有門可以相為南北也)
(長安志嘗記浴堂門浴堂殿浴堂院矣且曰文宗嘗於/此殿召對鄭注而於浴堂殿對學士焉又别有浴堂院)
(亦同一處可以知其必在大明矣而不著其正在何地/故予意館圖所記在綾綺殿南者是也而元稹承㫖㕔)
(記又有可證者其説曰乗輿奉郊廟則承㫖得乘厩馬/自浴殿由内朝以從若外賔進見於麟德則止直禁中)
(以俟夫内朝也者紫宸殿也唐之郊廟皆在都城之南/人主有事郊廟若非自丹鳯門出必由承天門出决不)
(向後迂出西銀臺門也則浴堂之可趨内朝也内朝之/必趨丹鳯門也其理固已可必矣又謂殿在蓬萊殿東)
(即與紫宸殿相屬又可必矣然則館圖位置其與元稹/所記殆相發揮大可信也至於外賔客見于麟德則麟)
(德並學士院東則不待班從而可居院以待也合二語/以想事宜則浴堂也必在紫宸殿東而不在其西也)
語之曰事有極異者朕比不欲言之(語牛倨翻/比毗至翻)朕與鄭
絪議勅從史歸上黨續徵入朝絪乃泄之於從史使稱
上黨乏糧就食山東為人臣負朕乃爾將何以處之(處/昌)
(吕/翻)對曰審如此滅族有餘矣然絪從史必不自言陛下
誰從得之上曰吉甫宻奏絳曰臣竊聞搢紳之論稱絪
為佳士恐必不然或者同列欲專朝政(朝直/遥翻)疾寵忌前
願陛下更熟察之勿使人謂陛下信䜛也上良久曰誠
然絪必不至此非卿言朕幾誤處分(幾居希翻處昌/吕翻分扶問翻)上
又嘗從容問絳曰(從千/容翻)諫官多謗訕朝政皆無事實朕
欲謫其尤者一二人以儆其餘何如對曰此殆非陛下
之意必有邪臣欲壅蔽陛下之聰明者人臣死生繫人
主喜怒敢發口諫者有幾就有諫者皆晝度夜思朝刪
暮減比得上逹什無二三(度徒洛翻比/必利翻及也)故人主孜孜求
諫猶懼不至况罪之乎如此杜天下之口非社稷之福
也上善其言而止　羣臣請上尊號曰睿聖文武皇帝
丙申許之　盩厔尉集賢校理白居易作樂府及詩百
餘篇規諷時事流聞禁中上見而悦之召入翰林為學
士　十二月丙辰上謂宰相曰太宗以神聖之資羣臣
進諫者猶往復數四况朕寡昧自今事有違卿當十論
無但一二而已　丙寅以髙崇文同平章事充邠寧節
度京西諸軍都統(新志曰天寳末置天下兵馬元帥都/統朔方河東河北平盧節度使都統)
(之名始/於此)　山南東道節度使于頔憚上英威為子季友
求尚主(為于/偽翻)上以皇女普寧公主妻之(普寧郡公主容/州普寧郡妻七)
(細/翻)翰林學士李絳諫曰頔虜族(頔于謹之裔孫謹之先/于栗磾本姓勿忸于氏)
(從拓㧞氏起於/代北故絳云然)季友庶孽不足以辱帝女宜更擇髙門
美才(更工/衡翻)上曰此非卿所知己夘公主適季友恩禮甚
盛頔出望外大喜頃之上使人諷之入朝謝恩頔遂奉
詔(朝考異曰實錄不見頔入/  月日今因尚主終言之)　是嵗李吉甫撰元和國
計簿上之(上時/掌翻)總計天下方鎮四十八州府二百九十
五縣千四百五十三其鳯翔鄜坊邠寧振武涇原銀夏
靈鹽河東易定魏博鎮冀范陽滄景淮西淄青等十五
道七十一州不申户口外(鳯翔鄜坊邠寧振武涇原銀/夏靈鹽河東皆被邊易定魏)
(博鎮冀范陽滄景淮西淄青皆藩鎮世/襲故並不申户口納賦税夏户雅翻)毎嵗賦税倚辦
止於浙江東西宣歙淮南江西鄂岳福建湖南八道四
十九州一百四十四萬户比天寳税户四分減三(宋白/曰國)
(計簿比較數天寳州郡三百一十五元和見管總二百/九十五比較天寳應供税州郡計少九十七天寳户總)
(八百三十八萬五千二百二十三元和見在户總二百/四十四萬二百五十四比較天寳數税户通計少百九)
(十四萬四千六百九十九天寳租税庸調毎年計錢粟/絹布絲綿約五千二百三十餘萬端匹屯貫石元和兩)
(税𣙜酒斛㪷鹽利茶利總三千五百一十五萬一千二/百二十八貫石比較天寳所入賦税計少一千七百一)
(十四萬八千七百七/十貫石歙書渉翻)天下兵仰給縣官者八十三萬餘
人(仰牛/向翻)比天寳三分増一大率二户資一兵其水旱所
傷非時調發不在此數(水旱所傷則量減賦税非時調/發則出於常賦之外調徒釣翻)
三年春正月癸巳羣臣上尊號曰睿聖文武皇帝赦天
下自今長吏詣闕無得進奉知樞宻劉光𤦺(代宗永泰/中置内樞)
(宻使以宦者為之初不置司局但有屋三楹貯文書而/已其職掌惟受表奏於内中進呈若人主有所處分則)
(宣付中書門下施行後僖昭時楊復恭西門李/𤣥欲奪宰相權乃於堂狀後帖黄指揮公事)奏分遣
諸使齎赦詣諸道意欲分其饋遺(使疏吏翻下/同遺唯季翻)翰林學
士裴垍李絳奏勅使所至煩擾不若但附急遞(急遞古/之傳遞)
(馳驛兼/程而行)上從之光𤦺稱舊例上曰例是則從之茍為非
是奈何不改　臨涇鎮將郝玼(玼音此又/且禮翻)以臨涇地險
要水草美吐蕃將入冦必屯其地言於涇原節度使叚
祐(新考異曰舊傳作叚佐/  傳作佑今從實録)奏而城之自是涇原獲安(安/史)
(亂後原州沒于吐蕃是/後遂以臨涇為理所)　二月戊寅咸安大長公主薨
于回鶻(蓬州咸安郡德宗貞元四年咸安公主/下嫁回鶻見二百三十三卷長知亮翻)三月回
鶻騰里可汗卒　癸巳郇王總薨(總上/弟也)　辛亥御史中
丞盧坦奏彈前山南西道節度使栁晟前浙東觀察使
閻濟美違赦進奉(彈唐千翻彈其違是年正月癸巳之/赦也  考異曰舊晟傳云罷鎮入朝)
(以違詔進奉為御史元稹所劾詔宥之今從實録舊濟/美傳自福建觀察使徙浙西罷浙西也方在道見詔而)
(貢獻無所還故帝為言之今據實録云離/越州後方見赦文則是浙東新舊傳誤也)上召坦褒慰
之曰朕已釋其罪不可失信坦曰赦令宣布海内陛下
之大信也晟等不畏陛下法奈何存小信弃大信乎上
乃命歸所進於有司　夏四月上䇿試賢良方正直言
極諫舉人伊闕尉牛僧孺陸渾尉皇甫湜(陸渾縣春秋/陸渾戎所居)
(也東魏置伊川郡領南陸渾縣隋開皇初廢/改縣曰伏流大業初改曰陸渾唐屬洺州)前進士李
宗閔皆指陳時政之失無所避(李宗閔擢進士調華/州参軍故曰前進士)吏
部侍郎楊於陵(於音/烏)吏部員外郎韋貫之為考䇿官貫
之署為上䇿上亦嘉之詔中書優與處分(處昌吕翻/分扶同翻)李
吉甫惡其言直(惡烏/路翻)泣訴於上且言翰林學士裴垍王
涯覆䇿(審考/為覆)湜涯之甥也涯不先言垍無所異同上不
得已罷垍涯學士垍為户部侍郎涯為都官員外郎貫
之為果州刺史後數日貫之再貶巴州刺史涯貶虢州
司馬(舊志果州至京師一千五百二十八里巴/州二千三百六十里虢州四百三十里)乙亥以
楊於陵為嶺南節度使亦坐考䇿無異同也僧孺等久
之不調(調徒/釣翻)各從辟於藩府僧孺𢎞之七世孫(牛𢎞/相隋)宗
閔元懿之𤣥孫(鄭王元懿/髙祖之子)貫之福嗣之六世孫(韋福嗣/見一百)
(八十二卷隋煬帝大業九年/韋貫之本名淳避上名改焉)湜睦州新安人也(新安漢/歙縣地)
(江左置新安郡隋廢郡為縣大業初改為雉山唐文明/元年復為新安開元二十年改為還淳永貞元年避上)
(名改為清溪此云/新安史依舊縣名)　丁丑罷五月朔宣政殿朝賀(唐制/元正)
(冬至於正牙受朝賀至貞元七年勅毎年五月一日御/宣政殿與文武百寮相見京官九品以上外官因朝奏)
(在京者並宜就列本以五月一日隂生臣子道/長君父道衰非善月也因創是日相見之儀)　以荆
南節度使裴均為右僕射均素附宦官得貴顯為僕射
自矜大嘗入朝踰位而立中丞盧坦揖而退之均不從
坦曰昔姚南仲為僕射位在此均曰南仲何人坦曰是
守正不交權倖者坦尋改右庶子(裴均惡/之也)　五月翰林
學士左拾遺白居易上疏以為牛僧孺等直言時事恩
奬登科而更遭斥逐並出為闗外官(牛僧孺等從辟於/藩府故以為關外)
(官/)楊於陵等以考䇿敢收直言裴垍等以覆䇿不退直
言皆坐譴謫盧坦以數舉職事黜庶子(數所/角翻)此數人皆
今之人望天下視其進退以卜時之否臧者也(否音/鄙)
一旦無罪悉疎弃之上下杜口衆心洶洶陛下亦知之
乎且陛下既下詔徵之直言索之極諫(索山/客翻)僧孺等所
對如此縱未能推而行之又何忍罪而斥之乎昔德宗
初即位亦徵直言極諫之士䇿問天旱穆質對云兩漢
故事三公當免卜式著議𢎞羊可烹德宗深嘉之自畿
尉擢為左補闕(京兆府除兩赤縣外餘為畿縣唐制凡/置都其郭下縣為赤縣餘縣亦為畿縣)
今僧孺等所言未過於穆質而遽斥之臣恐非嗣祖宗
之道也質寧之子也(穆寧與顔真卿/同討安祿山)丙午冊回鶻新可
汗為愛登里囉汨宻施合毗伽保義可汗　西原蠻酋
長黄少卿請降六月癸亥以為歸順州刺吏(黄少卿反/見二百三)
(十四卷德宗/貞元十年)　沙陀勁勇冠諸胡吐蕃置之甘州(沙陀/降吐)
(蕃見二百三十三卷/貞元六年冠古玩翻)毎戰以為前鋒回鶻攻吐蕃取涼
州吐蕃疑沙陀貳於回鶻欲遷之河外沙陀懼酋長朱
邪盡忠與其子執宜謀復自歸於唐(復扶/又翻)遂帥部落三
萬循烏德鞬山而東(帥讀曰率下同烏德鞬山在回鶻/牙帳之西甘州東北史炤曰唐厯)
(云即鬰督軍山虜語/兩音也鞬居言翻)行三日吐蕃追兵大至自洮水轉
戰至石門(水經註洮水至枹罕入河枹罕唐為河州石/門水在髙平縣西八十里唐於此置石門闗)
(在原州平/髙縣界)凡數百合盡忠死士衆死者太半執宜帥其
餘衆猶近萬人騎三千詣靈州降(近其靳翻懿考異曰/趙鳯後唐  祖紀年)
(録懿祖諱執宜烈考諱盡忠自曽祖入覲復典兵於磧/北德宗貞元五年回紇葛禄部及白眼突厥叛回紇忠)
(貞可汗附于吐蕃因為鄉導驅吐蕃之衆三十萬冦我/北庭烈考謂忠貞可汗曰吐蕃前年屠䧟靈鹽聞唐天)
(子欲與吐蕃贊普和親可汗數世有功尚主恩若驕兒/若贊普有寵於唐則可汗必無前日之寵矣忠貞曰若)
(之何烈考曰唐將楊襲古固守北庭無路歸朝今吐蕃/突厥併兵攻之儻無援助䧟亡必矣北庭既沒次及于)
(吾可汗得無慮乎忠貞懼乃命其將頡千迦斯與烈考/將兵援北庭貞元六年與吐蕃戰於磧口頡千迦斯不)
(利而退烈考牙於城下以援襲古吐蕃攻圍經年諸部/繼沒十二月北庭之衆劫烈考降於吐蕃由是舉族七)
(千帳徙於甘州臣事贊普貞元十三年回紇奉誠可汗/收復涼州大敗吐蕃之衆或有間烈考於贊普者云沙)
(陀本回紇部人今聞回紇彊必為内應贊普將遷烈考/之牙於河外時懿祖年已及冠白烈考曰吾家世為唐)
(臣不幸䧟虜為它效命反見猜嫌不如乗其不意復歸/本朝烈考然之貞元十七年自烏德鞬山率其部三萬)
(東奔居三日吐蕃追兵大至自洮河轉戰至石門闗委/曲三千里凡數百戰烈考戰沒懿祖挾䕶靈輿收合餘)
(衆至於靈州猶有馬三千騎勝兵一萬時范希朝為河/西靈鹽節度使聞懿祖至自帥師蕃界應接而歸以事)
(奏聞德宗遣中使賜詔慰勞賞錫數十萬因於鹽州置/隂山府以懿祖為都督授特進驍衛將軍同正憲宗即)
(位詔懿祖入朝元和元年七月乃自振武至長安授特/進金吾衛將軍留宿衛時范希朝亦徵為金吾上將軍)
(二年吐蕃誘我党項部冦犯河西天子復命希朝為靈/鹽節度命懿祖將兵佐之賊平戍西受降城據德宗實)
(録貞元十七年無沙陀歸國事范希朝傳德宗時為振/武節度使元和二年乃為朔方靈鹽節度使誘致沙陀)
(元和元年亦無沙陀朝見紀年/録恐誤今從實録舊傳新書)靈鹽節度使范希朝聞
之自帥衆迎於塞上置之鹽州為市牛羊廣其畜牧善
撫之(為于/偽翻)詔置隂山府以執宜為兵馬使未幾盡忠弟
葛勒阿波又帥衆七百詣希朝降(幾居/豈翻)詔以為隂山府
都督自是靈鹽毎有征討用之所向皆㨗靈鹽軍益彊
(為沙陀彊盛/得中夏張本)　秋七月辛巳朔日有食之　以右庶子
盧坦為宣歙觀察使蘇彊之誅也(蘇彊劉闢之壻也/元年以逆黨誅)兄
𢎞在晉州幕府自免歸人莫敢辟坦奏𢎞有才行不可
以其弟故廢之請辟為判官上曰曏使蘇彊不死果有
才行猶可用也(行下/孟翻)况其兄乎坦到官值旱饑榖價日
増或請抑其價坦曰宣歙土狹榖少所仰四方之來者
若價賤則商船不復來益困矣既而米斗二百商旅輻
湊(後人用此䇿以救荒者盧坦/發之也仰牛向翻復扶又翻)　九月庚寅以于頔為
司空同平章事如故加右僕射裴均同平章事為山南
東道節度使淮南節度使王鍔入朝鍔家巨富厚進奉
及賂宦官求平章事翰林學士白居易以為宰相人臣
極位非清望大功不應授昨除裴均外議已紛然(裴均/亦要)
(結宦官/者也)今又除鍔則如鍔之輩皆生冀望若盡與之則
典章大壊又不感恩不與則厚薄有殊或生怨望倖門
一啓無可奈何且鍔在鎮五年(德宗貞元十九/年鍔為淮南帥)百計誅
求貨財既足自入進奉若除宰相四方藩鎮皆謂鍔以
進奉得之競為刻剥則百姓何以堪之事遂寢(曰考異/  按舊)
(李藩權徳輿傳白居易集李絳論事集皆有諫加王鍔/平章事事觀其辭意各是一時居易所論者淮南百姓)
(日夜無憀又云鍔歸鎮與在朝望並不除宰相則是自/淮南入朝未除河中時也權李同在中書受宻㫖云可)
(兼宰相則初除河中時也李司空論事云至太原一二/年間財力贍足則是除太原以後六年十一月李絳作)
(相前也今附居易疏於初除太原之時又舊鍔傳云在/淮南四年元和二年入朝按實録鍔以貞元十九年鎮)
(淮南居易狀云五年誅求又云/昨日裴均除平章事故置此)　壬辰加宣武節度使
韓𢎞同平章事　丙申以户部侍郎裴垍為中書侍郎
同平章事上雖以李吉甫故罷垍學士(是年四月/罷垍學士)然寵
信彌厚故未幾復擢為相初德宗不任宰相天下細務
皆自决之由是裴延齡輩得用事上在藩邸心固非之
及即位選擢宰相推心委之嘗謂垍等曰以太宗𤣥宗
之明猶藉輔佐以成其理(謂藉房杜姚宋以成貞/觀開元之治也理治也)况如
朕不及先聖萬倍者乎垍亦竭誠輔佐上嘗問垍為理
之要何先對曰先正其心舊制民輸税有三一曰上供
二曰送使三曰留州建中初定兩税貨重錢輕是後貨
輕錢重民所出已倍其初其留州送使者所在又降省
佑就實估以重歛於民(省估者都省所立/價也歛力贍翻)及垍為相奏
天下留州送使物請一切用省估其觀察使先税所理
之州以自給不足然後許税於所屬之州由是江淮之
民稍蘇息先是執政多惡諫官言時政得失(先悉薦翻/惡烏路翻)
垍獨賞之垍器局峻整人不敢干以私嘗有故人自逺
詣之垍資給優厚從容欵狎其人乗間求京兆判司(從/千)
(容翻間古莧翻凡州府/諸曹參軍皆謂之判司)垍曰公不稱此官(稱尺/證翻)不敢以
故人之私傷朝廷至公它日有盲宰相憐公者不妨得
之垍則必不可　戊戌以中書侍郎同平章事李吉甫
同平章事充淮南節度使(均考異曰舊吉甫傳曰初裴/  為僕射判度支交結權倖)
(欲求宰相先是制試直言極諫料其中有譏刺時政忤/犯權倖者因此均黨揚言皆執政教指冀以揺動吉甫)
(頼諫官李約獨孤郁李正辭蕭俛宻疏陳奏帝意乃解/吉甫早嵗知奬羊士諤擢為監察御史又司封員外郎)
(吕温有詞藝吉甫亦眷接之竇羣初拜御史中丞奏請/士諤為侍御史温為郎中知雜事吉甫怒其不先闗白)
(而所請又有超資者持之數日不行因而有隙羣遂伺/得日者陳克明出入吉甫家宻捕以聞憲宗詰之無姦)
(狀吉甫以裴垍久在翰林憲宗親信必當大用遂宻薦/垍代已因自圖出鎮其年九月拜淮南節度使在揚州)
(毎有朝廷得失皆宻疏論列按牛僧孺等指陳時政之/失吉甫泣訴故貶考覆官裴垍等雖欲為䜛若云執政)
(自教舉人詆時政之失豈近人情邪吉甫自以誣搆鄭/絪貶斥裴垍蓋憲宗察見其情而疎薄之故出鎮淮南)
(及子德裕秉政掩先人之/惡改定實録故有此説耳)河中晉絳節度使邠宣公杜
黄裳薨　冬十二月庚戌置行原州於臨涇(唐原州本/治平髙縣)
(廣德元年沒於吐蕃涇原節度使馬璘表置行原州於/靈臺之百里城貞元十九年徙治平京至是徙治臨涇)
(宋白曰臨涇本/隋之湫谷縣)以鎮將郝玼為刺史(玼音此又/且禮翻)　南詔
王異牟尋卒子尋閤勸立
四年春正月戊子簡王遘薨(遘代/宗子)　渤海康王嵩璘卒
子元瑜立改元永德　南方旱饑庚寅命左司郎中鄭
敬德等為江淮二浙荆湖襄鄂等道宣慰使賑恤之將
行上戒之曰朕宫中用帛一匹皆籍其數惟賙救百姓
則不計費卿輩宜識此意勿效潘孟陽飲酒遊山而已
(事見/元年)　給事中李藩在門下制敕有不可者即於黄紙
後批之(批匹/迷翻)吏請更連素紙藩曰如此乃狀也何名批
敕裴垍薦藩有宰相器上以門下侍郎同平章事鄭絪
循黙取容二月丁夘罷絪為太子賔客擢藩為門下侍
郎同平章事藩知無不言上甚重之　河東節度使嚴
綬在鎮九年(貞元十七年嚴綬/鎮河東見上卷)軍政補署一出監軍李
輔光綬拱手而已裴垍具奏其狀請以李鄘代之三月
乙酉以綬為左僕射以鳯翔節度使李鄘為河東節度
使　成德節度使王士真薨其子副大使承宗自為留
後(為討王承/宗張本)河北三鎮相承各置副大使以嫡長為之
父沒則代領軍務(長知/兩翻)　上以久旱欲降徳音翰林學士
李絳白居易上言(有考異曰李司空論事及居易集皆/  此奏語雖小異大指不殊蓋同上)
(奏/耳)以為欲令實惠及人無如減其租税又言宫人驅使
之餘其數猶廣事宜省費物貴徇情(冗食宫中嵗費給/賜則非省費矣内)
(多怨女則/非徇情矣)又請禁諸道横歛以充進奉又言嶺南黔中
福建風俗多掠良人賣為奴婢乞嚴禁止閏月己酉制
降天下繫囚蠲租税出宫人絶進奉禁掠賣皆如二人
之請己未雨絳表賀曰乃知憂先於事故能無憂(先悉/薦翻)
事至而憂無救於事　初王叔文之黨既貶(事始見上/卷永貞元)
(年/)有詔雖遇赦無得量移(量音/良)吏部尚書鹽鐵轉運使
李巽奏郴州司馬程异吏才明辨請以為揚子留後(揚/州)
(揚子縣自大厯以來鹽鐵轉/運使置廵院於此故置留後)上許之巽精於督察吏人
居千里之外戰栗如在巽前异句檢簿籍又精於巽卒
獲其用(句音鉤為程异以理財/進用張本卒子恤翻)　魏徵𤣥孫稠貧甚以
故第質錢於人平盧節度使李師道請以私財贖出之
上命白居易草詔居易奏言事闗激勸宜出朝廷師道
何人敢掠斯美望敕有司以官錢贖還後嗣上從之出
内庫錢二千緡贖賜魏稠仍禁質賣(程大昌曰魏徴宅/在丹鳯坊直出南)
(面永興坊内㑹要曰元和四年上嘉魏徵諫諍詔訪其/故居則質賣已更數姓析為九家矣上出内庫錢一百)
(萬贖之以還其/家禁其質賣)　王承宗叔父士則以承宗擅自立恐
禍及宗與幕客劉栖楚俱自歸京師(楚考異曰舊傳栖/  為吏鎮州王承)
(宗甚竒之/今從實録)詔以士則為神䇿大將軍　翰林學士李絳
等奏曰陛下嗣膺大寳四年於兹而儲闈未立典冊不
行是開窺覦之端乖重慎之義非所以承宗廟重社稷
也伏望抑撝謙之小節行至公之大典丁夘制立長子
鄧王寧為太子寧紀美人之子也　辛未靈鹽節度使
范希朝奏以太原兵六百人衣糧給沙陀許之　夏四
月山南東道節度使裴均恃有中人之助於德音後進
銀器千五百餘兩(是年正月赦天/下禁無得進奉)翰林學士李絳白居
易等上言均欲以此嘗陛下願却之上遽命出銀器付
度支(度徒/洛翻)既而有㫖諭進奏院自今諸道進奉無得申
御史臺有訪問者輙以名聞白居易復以為言(曰考異/  居易)
(集奏狀云伏見六七日來向外傳説皆云有進止令宣/與諸道進奏院自今已後應有進奉並不用申報御史)
(臺如有人勘問便録名奏來者内外相傳不無驚怪臣/伏料此事多是虛傳且有此聞不敢不奏云云又曰若)
(此果虚即望宣示中外令知聖㫖使息虚聲按禁止進/奉前後制敕非一不止於昨閏三月德音也去年三月)
(栁晟閻濟美違赦進奉已為盧坦所彈憲宗云濟美離/越州乃逢赦令釋其罪今裴均所進假使在德音前亦)
(赦後矣又云赦書未到前已在道捨其過是則憲宗深/惑于左右之言外示不受獻内實欲其來獻也然則居)
(易所聞不為虚矣若其虛必辯明也實錄及李司/空論事皆以此為憲宗之美今故直之復扶又翻)上不
聽　上欲革河北諸鎮世襲之弊乗王士真死欲自朝
廷除人不從則興師討之裴垍曰李納䟦扈不㳟(李納/之罪)
(以興元赦令/遂䝉含貸)王武俊有功於國(謂與李抱真/破朱滔也)陛下前許
師道(言許李師/道承襲)今奪承宗沮勸違理彼必不服由是議
久不决上以問諸學士李絳等對曰河北不遵聲教誰
不憤歎然今日取之或恐未能成德自武俊以來父子
相承四十餘年(自建中三年王武俊始/有恒冀至是二十八年)人情貫習不以
為非(貫讀曰慣慣/習猶言慣熟)况承宗已總軍務一旦易之恐未必
奉詔又范陽魏博易定淄青以地相傳與成德同體彼
聞成德除人必内不自安隂相黨助雖茂昭有請亦恐
非誠(張茂昭宿與王武俊/有隙故請代承宗)今國家除人代承宗彼鄰道
勸成進退有利若所除之人得入彼則自以為功若詔
令有所不行彼因潛相交結在於國體豈可遽休須興
師四面攻討彼將帥則加官爵士卒則給衣糧按兵玩
冦坐觀勝負而勞費之病盡歸國家矣(自大厯貞元以/來用兵之弊正)
(如/此)今江淮大水公私困竭軍旅之事殆未可輕議也左軍
中尉吐突承璀(璀七/罪翻)欲希上意奪裴垍權自請將兵討
之宗正少卿李拭奏稱承宗不可不討承璀親近信臣
宜委以禁兵使統諸軍誰敢不服上以拭狀示諸學士
曰此姦臣也知朕欲將承璀故上此奏卿曹記之自今
勿令得進用(示諸學士者蓋以此時凡入翰林者即日/輔佐之選也故使知其姓名勿得擬用然)
(帝知李拭之迎逢而卒將承璀/何邪欲將即亮翻上時掌翻)昭義節度使盧從史遭
父喪朝廷久未起復從史懼因承璀説上(説式/芮翻)請發本
軍討承宗壬辰起復從史左金吾大將軍餘如故　初
平凉之盟(事見二百三十二卷/唐德宗貞元三年)副元帥判官路泌㑹盟
判官鄭叔矩皆沒於吐蕃其後吐蕃請和泌子隨三詣
闕號泣上表乞從其請(路隨表請和蕃情切/於其親也號户刀翻)德宗以吐
蕃多詐不許至是吐蕃復請和(復扶/又翻)隨又五上表詣執
政泣請裴垍李藩亦言於上請許其和上從之五月命
祠部郎中徐復使吐蕃　六月以靈鹽節度使范希朝
為河東節度使朝議以沙陀在靈武廹近吐蕃(朝直遥/翻近其)
(靳/翻)慮其反復又部落衆多恐長榖價(長知/兩翻)乃命悉從希
朝詣河東希朝選其驍騎千二百號沙陀軍置使以領
之而處其餘衆于定襄州於是執宜始保神武川之黄
花堆(神武川在漢代郡桑乾縣界後魏置神武郡後周/廢郡為神武縣屬朔州此時其地在馬邑善陽縣)
(界處昌/吕翻)　左軍中尉吐突承璀領功德使(唐初置寺觀/監天下僧尼)
(道士女官皆屬鴻臚寺武后以僧尼屬祠部開元十四/年以道士女官屬宗正寺天寳二載以道士屬司封崇)
(𤣥館置大學士以宰相為之領兩京𤣥元宫及道院貞/元四年崇𤣥館罷大學士置左右街大功德使東都功)
(德使修功德使總僧尼之籍及功役元/和二年以道士女官屬左右街功德使)盛脩安國寺(唐/㑹)
(要安國寺在長樂坊景雲元年勅捨龍潛舊宅為寺便/以本封安國為名程大昌曰長樂坊在朱雀街東第四)
(街/)奏立聖德碑髙大一準華嶽碑(𤣥宗立華嶽碑於華/嶽祠前髙五十餘尺)
(華户/化翻)先構碑樓請勅學士撰文且言臣已具錢萬緡欲
酬之上命李絳為之絳上言堯舜禹湯未嘗立碑自言
聖德惟秦始皇於廵遊所過刻石髙自稱述未審陛下
欲何所法且叙修寺之美不過壯麗觀遊豈所以光益
聖德上覽奏承璀適在旁上命曳倒碑樓(曳讀作拽音/以列翻史炤)
(音以制/切非)承璀言碑樓甚大不可曳請徐毁撤冀得延引
乘間再論(間古/莧翻)上厲聲曰多用牛曳之承璀乃不敢言
凡用百牛曳之乃倒
　
　
　資治通鑑卷二百三十七
