
　建炎以来繫年要録巻七十
　　　　　　　　　　　　宋　李心傳　撰
紹興三年十有一月壬子朔太常博士兼權宗正丞趙
霈行尚書祠部貟外郎　直龍圖閣胡寅知永州
癸丑徽猷閣待制提舉台州崇道觀洪炎卒于信州詔
官給葬事既而侍御史辛炳奏炎非功在社稷及死於
國事之人乞改正上曰炎以文學稱有卹典盖用舊制
今既為言者論列當罷之然聞其家貧可如胡直孺例
改賜銀帛炎盖黄庭堅之甥也徐俯曰庭堅自有親孫
上曰何在俯曰見任臨安筦庫其家極貧(改賜銀帛在/十二月甲午)
(熊克小歴書宰執奏故侍御史洪炎葬事云云按炎未/嘗為此官尋考其故盖日歴於舊申書進呈侍御史言)
(洪炎𦵏事而不出御史之名克不細觀/遂以侍御史為洪炎前銜其鹵莽如此)
甲寅皇后母福國夫人熊氏薨遺表求恩如母后外家
故事前一日進呈上曰朕於外戚不敢有私前此官邢
氏中外親已减於韋氏矣今祈請不已其援母后以為
比者亦勿聽乃詔邢煥贈少師追封嘉國公子承事郎
孝揚加直秘閣忠翊郎孝藴孝騫並閤門祗候賜銀帛
五百匹兩許造進酒及差官舟二隻而己
丙辰執政進呈修運河畫一上曰有欲以五軍不堪出
戰士卒充此役者固不可又有言調民而役之者滋不
可惟發旁郡廂軍壯城捍江之屬為宜至於廩給之費
則不當吝朱勝非曰開河似非急務而饋餉艱難故不
得已且時方盛寒役者良苦臨流居民悉當遷避至於
畚挶所經泥沙所積當預空其處則居民及富家以僦
屋取貲者皆非所便恐議者或以為言上曰禹卑宮室
而盡力乎溝洫浮言何恤焉　起復從義郎閤門祗候
廣西經畧司走馬承受公事俞似罷似移文列郡引崇
寧詔㫖不隸屬帥司又欲與通判叙官為諸司所劾故
罷自是走馬承受遂不復除　詔諸郡委倚郭縣認納
公帑醋息錢者徒一年認而納者罪亦如之著為令
丁巳開封府布衣李漢英上書言國家之弊在用柔太
過故敵得逞上曰光武治天下以柔漢室復興漢英所
言狂易朕不以為忤聞罷可也(按此句疑/有脱誤)
戊午右朝奉郎孫世顯知澧州澧州自鍾相作亂久闕
守臣至是命知鼎州程昌㝢遷置世顯因即陶家市剏
山寨寓治未能入城也
己未右文殿修撰主管萬夀觀王倫為都督府㕘議官
行在供職　詔王􁣣所部帥司并諸州軍並聽􁣣節制
俟楊么平日取㫖以􁣣言湖南北安撫使折彦質劉洪
道不肯濟師也彦質聞命上䟽言靖康中任河東宣撫
副使􁣣係臣部下兵官兼曾體量行遣嫌怨灼然若使
平時部屬偏裨一旦加乎其上緩急聽其慿陵竊恐有
虧國體詔彦質與􁣣同心討賊如托故避事致有踈虞
當議重行竄責(後㫖在十/二月癸巳)
庚申右承務郎李若虛守司農寺丞右通直郎曾惇為
太府寺丞左朝奉郎張宇為將作監丞右宣義郎章僅
為軍噐監丞並填新剏闕若虛若水兄惇紆子宇守兄
僅惇孫也時寺監長貳不除以丞顓其事既而御史常
同言惇浮薄無行若虚人物麄惡於是二人皆罷(惇罷/在四)
(年正月戊辰若虚/罷在正月癸酉)　監察御史李長民罷時新除監察
御史劉大中以嘗論長民兄正民罪乞避之而長民亦
有請詔别與行在一等差遣長民復求去乃命知處州
　罷楚州吳城縣為鎮縣自兵火後居民纔八十餘家
故廢之　詔賜温州度牒紫衣共二百為崇奉神御神
主之費時嵗用錢糧五萬七千餘緡守臣程邁告乏于
朝故有是賜　禮部貟外郎虞􁀙請銓試初出官人以
經義詩賦時義斷案律義為五塲就試人十分取七榜
首循一資從之(此以紹興七年四月十二日癸卯吏/部尚書孫近劄子修入日歴無之)
壬戌直秘閣江西提㸃刑獄公事孫佑移知平江府
癸亥詔諸路上供錢物令戸部嵗終舉劾稽違侵隠去
處申朝廷取㫖責罰時左司諫唐煇論比年以來責小
官之法則密縦大吏之法則踈監司郡守失職者未嘗
眀正典刑臣請言其一二兩浙諸郡合樁上供糴本錢
一百五十七萬餘緡今糴買正其時方行催促儻更違
限必失凖擬此郡守不職也前此諸路上供稽違拖欠
至於遣官四出其間有侵欺妄用者朝廷知之不聞究
治此轉運不職也䖍饒兩司自紹興元年至今起發過
錢十二萬餘緡而費用三十五萬餘緡無益有損此提
㸃鑄錢不職也臣竊謂省部總天下之務財用必有所
統屬宜不虛設不識但聽諸路自至邪亦當舉劾鈎放
謹其稽違侵隠邪欲望嚴賜誡敕一嵗之間省部稽諸
路之勤惰上之朝廷眀為勤勞之賞重為曠弛之罰庶
幾稍知自効故有是㫖　是日武徳大夫髙州刺史閤
門宣賛舍人御前忠銳第一將崔增右武大夫忠州團
練使荆潭制置司水軍統制吳全與湖寇遇于陽武口
死之時荆潭制置使王􁣣将水軍以前二日至下芷江
口翌日知鼎州程昌㝢亦至共議取周倫寨又翌日增
全至陽武口遇賊軍船皆寂然無聲呼之不應增等以
為空舟也令湖海船倚梯而上賊兵掩出官軍遂敗死
者不知其數增與全皆死或曰為賊生執臠割而食之
時統制官任士安以萬人屯赤沙湖阻水不能救賊收
其弓矢甲胄欲西襲官軍􁣣遂并將增兵後贈一階加
果州防禦使贈全二階加忠州防禦使録其子有差(四/年)
(六月癸/未贈官)
甲子樞密院言端眀殿學士同簽書樞密院事韓肖胄
工部尚書胡松年使還詔肖胄等速赴行在自上即位
遣人入金六七年未嘗報聘至是左副元帥宗維始遣
安州團練使李永夀職方郎中王翊等九人與肖胄偕
来尋詔刑部貟外郎潘致堯浙西兵馬都監髙公繪接
伴而兵部侍郎趙子畫右武大夫忠州防禦使提舉台
州崇道觀楊應誠館之所至諸郡守貳出城送迎勿用
樂時淮東宣撫使韓世忠在鎮江奏臣職係統兵與北
使别無相干乃詔世忠不見北使致堯請淮南漕臣郭
康伯馬承家随行應副事務許之又别遣文臣二員傳
㫖撫問于揚州及平江子畫奏以元帥府遣官議事與
平時好使事體不同乃命臨時講究　是日程昌㝢王
􁣣進兵取周倫寨至鳳港聞二將之死方躊躇㑹賊襲
官軍於神山窖不勝遣書詣􁣣詐降以緩師昌㝢欲擊
之􁣣猶冀其降不果進
乙丑殿中侍御史常同言皇城司頃以鄆王提領而不
隸臺察閤門客省四方館以内侍鄧文誥提舉而不隸
臺察秘書省以新置而不隸臺察若謂要近之司不當
察則三省樞密院尚有分察之法豈有官司在六部之
下而不隸臺察之理望復舊制時閤門皇城司皆援靖
康詔㫖依祖宗法隸屬中書省而秘書省亦以未嘗隸
臺察為言同復奏御史臺格吏察三館秘閣禮察閤門
客省四方館兵察皇城司乃詔並隸臺察同又言六曺
長貳拘執䋲墨事無大小不取可否願少假以權使随
事之宜以意裁决上曰國朝以法令御百執事故凡有
司以奉法為能而不敢以私意更令如三代皆有所尚
兩漢而下亦各自有制度祖宗成憲朕不敢改也(中興/聖政)
(臣留正等曰任人固愈於任法而自秦漢以来鮮不為/法所用何哉公道不行私意交勝人不足任而法為可)
(守爾况乎一代之興必有一代之法而所謂一代之法/者本非成於一代其所循治亦逺矣特因時之宜而少)
(為損益耳遵之可以致治違之則至於亂盖已有眀效/大驗於前世庸可率意而輕之歟常同之請知任人任)
(法之說而未察公道私意於時世也尚書侍郎雖未必/皆徇私之人要其所御皆宿姦巨猾法眀如是彼猶舞)
(而用之法意一縦則將何所不至哉臣謂今日弊正在/於不知謹守祖宗之法而上下因循廢弛倘毎事一以)
(祖宗之法御之何患於不治太上皇帝謂祖宗成憲/朕之家法不敢改也是宜寳之以為致治之龜鑑)
𠡠令所刪定官陳琦責監道州江華縣博易場(琦初見/十月戊)
(戌/)琦嘗上書言臺諫論列吕頥浩不當又訟監察御史
劉大中受命出使急於進身首發大臣并懇要路先乞
面奏及計㑹降詔三事大中奏臣果欲進身則當承順
大臣意㫖庇李回之姦惡不當發其罪及韓顔胄李正
民之徒亦不當按劾臣不知出此乃具以聞於陛下致
貽大臣之怒急於進身必不如此又遣使之初已畫降
聖㫖回日不隔班先次上殿胡䝉朱異薛徽言三人還
朝亦便引對何獨臣還必欲結要路而後得對也若夫
陛下詔令而琦謂臣將入國門計㑹得之且言於士大
夫間謂臣自作詔草進入豈不大害國體琦累受吕頥
浩之恩無以酬報姑以是書為報恩之具且以䛕辭取
恱舊相儻琦言為是則臣為有罪安得不亟誅夷以懲
奉使之失指若琦言誣罔則乞眀正典刑以解天下之
惑顔胄琦孫也先以右宣義郎通判吉州大中劾罷之
䟽奏故有是命久之顔胄獄成有司當公罪罰金詔貶
二秩(顔胄以五年五/月甲午降官)　詔沿淮諸寨鄉兵毋得輙擅侵
優齊國界分用樞密院請也
丙寅詔今来議和與徃日不同更不發遣北人令内外
諸軍帥分眀說諭　川陜宣撫司以邠州觀察使永興
軍路經畧安撫使知興元府郭浩為利州路經畧安撫
使兼知利州(此據利州知州題名附入興元知/府題名浩今年七月到不見替時)郢州防
禦使利州路馬歩軍副總管田晟權知興元府兼管内
安撫使(此以眀年十二月宣撫使奏殺金平功状所繋/銜修入興元知府題名無之興元題名稱郭浩)
(以節度使知府利州題名/稱浩以承宣使知州皆誤)
戊辰詔北使經由州軍權避金國諱旻晟二字
庚午初聞㐮陽失守詔李横等即江北擇地屯駐　是
日臨安火承信郎楊有坐縱延燒追一官編管嚴州(是/月)
(己夘/行遣)
壬申御筆皇城司係専一掌管禁庭出入祖宗法不隸
臺察已降指揮更不施行自今臣僚不得妄有陳請更
改祖宗法度如違重行黜責先是御史常同既援臺格
奏陳而幹辦皇城司馮益等復言本司舊吏張祐等供
自祖宗至今並無隸臺察指揮故有是㫖輔臣進呈上
曰政使皇城司隸臺察何所憚顧祖宗法不可易今如
易之後將輕言變祖宗成憲者衆故不可不慎也　右
宣義郎張叔獻直秘閣提㸃江西刑獄公事専切制置
䖍漳汀州盗賊叔獻叔夜弟也資政殿學士兼侍讀謝
克家薦于上召見而擢之
癸酉詔行在民居失火延燒官屋數多者取㫖依軍法
甲戌廣南宣諭眀槖奏左朝散郎廣西提㸃刑獄公事
董弅左朝散郎廣東轉運判官章傑右朝奉郎廣西轉
運判官趙子巖左朝奉郎知英州王縉知貴州趙竒左
奉議郎知潮陽縣鄭鬲左修職郎廣東茶鹽司幹辦公
事朱倬等十二人治行且言弅公正奉法特立不羣廣
西州縣姦貪成風其間能循守吏所恃以安職者弅一
人而已倬操修亷正問學淹該公直在官不為勢屈自
紹興以後淮鹽不通鹽價騰貴縉奇雖少增其直而皆
以剰利歸之公上詔並進官一等竢滿秩赴行在子巖
子崧弟縉分水人鬲寕徳人倬閩縣人也(弅傑已見/竒未見)
初命有司製渾天儀太史局官丁師仁等請募工鑄造
且言若徃他州則臨時定北極髙下量行移易有吕燦
者言師仁等所募工不知鑄法况渾天無量行更易之
制若用於臨安與天㕘合移徃他州則必有差忒之患
至是工部員外郎謝伋言所費既多事體亦大宜先詢
考制度敷求通曉天文歴數之學如漢之賈逵張衡本
朝之蘇頌者𠫭訪是非然後可作望下温州訪求蘇頌
遺書考質制度詔别聽指揮(十四年四月/丙戌可𠫭考)
乙亥左司諫唐煇守起居舍人時新除舍人侯延慶在
道未至於是改命(延慶眀年二/月除少常)　召保静軍承宣使提
舉萬夀觀髙世則為樞密都承㫖尋不行　資政殿學
士提舉萬夀觀兼侍讀謝克家知台州從所請也克家
本吕頥浩所引至是數稱疾求去上許之尋改衢州
詔復司馬光十科舉士之制令文武侍從官嵗各舉三
人用宰相朱勝非請也　命荆潭制置司統制官呉全
湖南制置司統制官吳錫以所部屯武昌時江北屢有
警報知黄州鮑貽遜徙治樊口權知漢陽軍呼延虎渡
江走鄂州知興國軍徐璋亦以捍寇為辭棄城而去至
是乃命二將移屯受岳飛節度而全已死矣於是虎璋
皆坐貶秩(二人貶秩在四/年二月乙未)
丙子親衛大夫寕州觀察使提舉亳州眀道宫韋淵言
自宣和至今十二年未嘗磨勘乞遷秩吏部言在法横
行無以年勞磨勘者上曰若宣和皇后來歸勢必推恩
外家姑留此以需母后之歸可也乃命留俟焉　直秘
閣主管江州太平觀張潁卒(潁孝/純子)
丁丑詔宣諭官所劾贓吏罪至死者令刑寺摘出情理
巨蠧之人三兩名令所在留禁俟㫖時議舉祖宗杖黥
之制故有是命　初令賓横宜觀四州守臣専管買發
戰馬如邕州例以提舉廣西買馬李預言逐州並係接
連外界可以招誘故也
戊寅右承事郎直徽猷閣張滉主管江州太平觀　鎮
江建康府淮東宣撫使韓世忠奏本司𠫭謀官已下序
位詔謀議官與提舉茶鹽官叙官機幹官與諸州通判
官序既而世忠援孟庾例為言且謂發運司幹官令在
通判之上乃詔謀議官知州資序人與提刑運判叙官
機幹官如發運司例(後㫖在四年/三月甲戌)　荆潭制置使王􁣣
以兩遇賊皆敗二將俱死鬱鬱無憀㑹得江北警報欲
移師鄂州防江程昌㝢曰江北實無事乃李横自棄㐮
陽鄂州孤城亦冀公速来少安爾今二橋已就事功垂
成大軍一還難以復合願公少留共破三寨若鄂州有
警疾馳尚可及也􁣣不聽是日􁣣引大軍還鄂州留統
制官王渥趙興及湖南將馬凖歩諒四軍權聽昌㝢節
制於是昌㝢移屯上芷决賊堤四百丈
己卯蠲南劒州所負民間獻納錢十六萬緡自建炎初
勸民出財助國寄儲是州葉濃之亂諸司悉取為軍費
至是户部責償而侍御史辛炳言本州累經殘破今必
以等第再取於民其為數百萬户之害豈特十六萬緡
而已上以為然乃寢前命
庚辰詔諸州大辟應奏者從提刑司具因依繳奏申舊
制也時上既欽恤庶獄而言者以為州縣之制於罪無
可矜者類以疑讞上聞冀幸寛貸其意以為失出之罰
輕隂徳之報厚姦胥猾吏旁縁惟貨元惡巨蠧罔有悛
心望自今罪人情渉疑慮並申憲司閱實委有可憫本
州當職官與提刑司官連書具奏事下刑寺刑部言舊
法已是詳備若如所陳反見迂枉望坐條申嚴行下從
之　直秘閣知簡州勾光祖為陜西轉運判官光祖有
吏才川陜宣撫司承制授之至是申命
　
　
　
　
　
　
　
　
　
　
　
　
　
　
　建炎以来繫年要錄巻七十
