
　建炎以來繫年要録巻八
　　　　　　　　　　　　宋　李心傳　撰
建炎元年八月戊午朔朝散大夫洪芻等八人流竄有
差初芻等坐圍城中事屬吏上命殿中侍御史馬伸劾
之及是獄成芻坐納景王寵姬曺氏降授朝散郎陳冲
坐括金銀自盗與宫人摘花飲酒朝請郎余大均坐盗
禁中麝臍及私納喬貴妃侍児喬氏朝散大夫周懿文
朝議大夫張卿材朝奉郎李彞皆坐與宫人飲朝請郎
王及之坐苦辱寧徳皇后女弟皆辭服刑寺當芻姦罪
流冲贓罪絞大均及之贓罪流卿材彞贓罪徒懿文贓
罪杖並該赦(日厯載此事甚畧今/以芻等案欵增修)議者以為芻冲大均
當死上閱其獄甚怒李綱等共救解之上亦以新政重
於殺士大夫乃詔芻等三人皆貸死長流沙門島責懿
文卿材彞及之為隴文茂隨四州別駕懿文英州卿材
雷州彞新之及之南恩州並安置始言者論及之汙染
國戚詈辱諸王及是以他罪貶彞嘗為主客員外郎預
根括事故得罪張邦昌之貶也朝散大夫胡思坐立邦
昌時有不臣語詔御史鞫之思引中書舍人劉觀為證
觀為辨其誣及獄具思坐於推擇邦昌表内添改諂奉
之詞有司當罰銅七斤責沂州別駕連州安置(幼老春/秋曰周)
(懿文余大均等不死惟從貶竄君子以知李綱諸/人不能輔佐恢復河東北之境土也曰失其刑矣)　朝
議大夫知通州郭凝言通州地界東北正係海口南接
大江最為要害己措置教閱水戰人兵及募人許備戰
船入海卓望晝以旌旗夜以眀火為號應港汊兩岸多
積柴薪之屬俟賊徒進入即縱火焚之仍於要害處築
土臺覘望及募民間諳㑹出船入水之人相兼土軍使
喚凡出海船用篛蓬便於使風添長槳速於追宼或颺
石灰以眯其目或塗泥漿以滑其足行則用䝉衝以長
䥥刀割其帆幔止則使善沒者以利刃斷其砧紲以至
火箭手砲木棹竹牌手弩戈矛等從宜用之乞下揚州
都作院支降神臂弓下属縣支錢和買戰船詔㳂江淮
海州軍依此措置　徙諸宗室於江淮以避敵於是南
宫北宅皆移江寧府願留京師者聽之南班至江寧者
三十餘人又移南外宗正司於鎮江府西外於揚州(西/外)
(二年正月甲午宗正司三年四/月辛酉南外三年十二月又移)　是日杭州軍亂初上
之立也遣勤王兵還諸道杭兵才三百其将得童貫殘
兵與之俱軍校陳通等見杭州富實甲東南因謀為變
㑹軍士以衣糧不足有怨言結約已定而兩浙轉運判
官顧彦成行部未返需其還殺之至是彦成歸宿于城
外夜三鼓軍士百餘人縱火殺士曺㕘軍及副将白均
等十二人翌日執守臣龍圗閣直學士葉夢得詣金紫
光禄大夫致仕薛昂家殺兩浙轉運判官吴昉彦成聞
亂亟奔湖州軍士見昂數夢得不給衣糧之罪昂諭遣
之衆乃推通等七人為首釋夢得而囚之逼昂權領州
事浙東安撫使翟汝文聞變自将七千人屯西興且奏
請浙西兵受其節制昂餘杭人嘗為門下侍郎(日厯六/月甲子)
(詔杭州軍賊陳通作亂閉守城壁差王淵張俊領人兵/前去擒討此時通未作亂日厯誤也又熊克小厯稱通)
(等逼特進薛昂領州事按昂靖康元年已落特進克不/詳考耳克又稱彦成為轉運副使盖承洪邁夷堅志之)
(誤/)
己未元祐太后發京師都人始望車駕還内及太后行
莫不垂泣上遣御營前軍統制張俊(按原本作張浚/今從宋史改)奉
迎至是擢俊帶御器械上初未識太后比至宫中愛上
如已出衣服飲食必親調製焉
庚申侍衛親軍馬軍都虞候威武軍承宣使御營使司
提舉一行事務都廵檢使劉光世為奉國軍節度使光
州觀察使帶御器械御營使司左軍統制韓世忠為定
國軍承宣使拱衛大夫徐州觀察使帶御器械御營使
司前軍統制張俊落階官並賞平賊之勞也(世忠俊遷/官日厯不)
(載㑹要云以平黎驛/魚臺叛兵各轉三官)時内侍康履始用事光世曲意奉
之(此據林泉野記附見日厯庚申楊惟忠王淵劉光世/並除節度使而眀年二月二十六日庚辰又書淵除)
(節度使且有制詞/不知何謂俟考)
辛酉右司諌潘良貴罷為尚書工部員外郎　洺州防
禦使龍神衛四廂都指揮使李庠為東京副留守時侍
衛馬軍副都指揮使郭仲荀将所部扈元祐太后至南
京故以庠代之(按庠近以登極恩方復防禦使而日厯/稱觀察使李庠為東京副留守恐誤)
　都水使者陳求道坐河决責單州團練副使且令主
管本監公事
壬戌衛尉少卿衛膚敏言河朔國家根本之地前日既
不能有割以與敵幸其能守而不下為今之計莫若隂
降蠟書許以世守俾各知愛其土地而不輕與人又令
堅壁清野使敵無所剽掠以至陜西京東淮南諸路並
令增陴浚隍徙民入城多市積粟此不戰而屈人兵之
道也　御營司都統制范瓊将至襄陽李孝忠聞之率
兵犯荆南府入其郛置酒髙㑹瓊追及之孝忠乗醉跨
馬迎敵遂大敗其将校死者四人孝忠率衆趣景陵
尚書右僕射兼中書侍郎兼御營使李綱守尚書左僕
射兼門下侍郎門下侍郎兼權中書侍郎兼御營使黄
潜善守尚書右僕射兼中書侍郎先是綱為上謀以秋
末幸南陽上許之矣潜善與知樞宻院事汪伯彦力請
幸東南上意中變於是綱所建白上多不從客或謂綱
曰士論洶洶謂東幸已决南陽聊復爾爾盍且從其議
乎不然事將變綱曰天下大計在此一舉國之存亡於
是焉分果然吾當以去就爭之綱知譛愬之言其入已
深一日留身奏事言臣近者屢䝉宸翰改正已行事件
又所進機務多未降出此必有間臣者因極論君子小
人不可並立之理且言疑則當勿用用則當勿疑上但
慰勉之綱拜謝而退後數日遂有並相之命(建炎日厯/中興制草)
(並命二相在今年七月熊克小厯亦載於七月壬寅而/李綱建炎進退志云八月五日告廷綱自記必不妄今)
(從進/退志)　同知樞宻院事張慤兼御營副使
癸亥命御營使副大閱五軍人馬自是執政皆有親兵
(日厯張慤除御營/副使在壬申恐誤)
丙寅京畿轉運判官上官悟請悉發諸路坊場錢為行
在贍軍之費詔諸路提刑司具見在常平錢物數以聞
自崇寧後州縣常平錢未嘗那移上京故所積甚厚悟
既以為言其後悉令計置輕賫金帛赴行在悟均子也
丁夘三省樞宻院奏以諸路民兵為忠義廵社令憲臣
提領張慤之為户部尚書也建言河朔之民憤於兵亂
自結廵社請依唐人澤潞歩兵三河子弟遺意聫以什
伍而寓兵于農使合力抗敵且從靖康詔㫖以人數借
補官資仍倣義勇增修條畫下之諸路未及行㑹許翰
與京東西路安撫大使兼知東平府權邦彦繼以為言
乃以忠義巡社為名仍自本院㕘酌立法行下其法五
人為甲五甲為隊五隊為部五部為社皆有長五社為
一都社有正副二都社有都副總首(二都社共為一/千二百五十人)甲
長已上免身役所結及五百人已上借補官有差即有
功或藝强及都總首滿二年無過者並補正犯階級者
杖之嵗冬十月按試于縣仍聽守令節制嵗中廵社增
耗者守貳令尉黜陟皆有差論者以為其法精審而詳
整可以乆行前此論民兵者皆莫及也
戊辰江南經制司遣幹辦公事宣教郎鮑貽遜将福建
槍仗手二千五百人徃杭州討叛兵
己巳詔諸路兵非専被㫖者毋得㑹行在　命江淮發
運副使李祐自南京至真州躬督糧運及見在金帛赴
行在　直祕閣宋晦落職權中書舍人汪藻言自崇觀
以來兼官據勢者無非貲結權倖與開邉誤國奴事閹
宦之人今當盡行削奪何足一一煩朝廷詞命望詔官
制局取㑹凡有職名者自觀文殿大學士而下直祕閣
而上共若干人各具得職奪職因依及其勞效過惡申
尚書省用祖宗舊法每等止留數人無其人則闕其餘
取㫖雖未奪者並行追奪不止於不叙而已又有雖嘗
落職而官乃叨竊至銀青通議者皆前日姦兇邪佞之
人非所當得亦乞降至中大夫而止如前宰執子弟因
恩澤帶貼職及待制已上者並乞眀降指揮孰為當罷
指定姓名鏤板施行奏可然未克行(眀年二月辛酉/所書可㕘考)
是日通問傅雱等至河陽金遣接伴使王景彞來迓止
許雱以五人自隨日行百八十里
庚午名元祐太后所居曰隆祐宫用學士院擬定也於
是后更稱隆祐太后隆祐本欽聖憲肅皇后宫名不當
用盖權直學士院王綯朱勝非失之
壬申召布衣譙定赴行在定涪陵人學於伊川程頥靖
康中召為崇政殿說書定以言不用辭不受至是猶在
東都尚書右丞許翰薦于朝詔宗澤津遣赴行在自熈
豐間程顥程頥以道學為天下倡其髙第門人有故監
察御史建陽游酢監西京竹木務上蔡謝良佐今徽猷
閣待制提舉西京嵩山崇福宫将樂楊時其後黨禍作
頥屏居伊闕山學者徃從之而定與尹焞為首至大觀
以後時名望益重陳瓘鄒浩皆以師禮事時而胡安國
諸人實傳其學宣和末或說蔡攸以時事必敗乃召時
至經筵淵聖皇帝擢為諫官以論事不合去吕好問在
政府首言時之賢于上復召還朝未至而又召定是時
給事中許景衡左司員外郎吴給殿中侍御史馬伸皆
號得頥之學已而傳之浸廣好名之士多從之亦有託
以自售於時而識真者寡矣焞漸孫也(漸河南人仁宗/朝為郡守焞紹)
(興五年/赴召)　詔真州守臣以禮敦遣長蘆隠士張自牧赴
行在宣和末或有言自牧沉毅知兵召至東都賜道士
服以不肯屈下梁師成不果用許翰言其才可任以河
北山東之事乃召之既至授從事郎充御營使司准備
差使　延康殿學士知鎮江府兩浙西路兵馬鈐轄趙
子崧言杭州軍變遣京畿第二将劉俊徃捕又命御營
統制辛道宗将西兵二千討之(中興遺史云道宗時/為江南都統制恐誤)
直祕閣新知髙郵軍侍其傳移知真州
癸酉通議大夫提舉杭州洞霄宫耿南仲責授單州團
練副使南雄州安置侍御史王賔論南仲罪大責輕上
曰南仲誤淵聖天下共知朕嘗欲手劍擊之乃有是命
(熊克小厯作建昌軍居住誤/也眀年二月戊午改臨江)
乙亥尚書左僕射兼門下侍郎兼御營使李綱罷先是
河北招撫使張所纔至京師河北轉運副使權北京留
守張益謙附黄潜善意奏所置司北京不當且言所欲
起北京戍兵給用器甲為非是又言自置招撫司河北
盗賊愈熾不若罷之専以其事付帥司同知樞宻院事
張慤素善益謙毎與之相表裏綱言所今留京師以招
集將佐故尚未行不知益謙何以知其騷擾朝廷以河
北民無所歸聚而為盗故置司招撫因其力而用之豈
由置司乃有盗賊今京東西羣盗公行攻掠郡縣亦豈
招撫司過邪方時艱危朝廷欲有所經略益謙小臣乃
敢非理沮抑此必有使之者上乃令益謙分析是月甲
子命既下知樞宻院事汪伯彦猶用其奏詰責招撫司
綱與伯彦慤争於上前言其不當沮抑之以害大計伯
彦語塞而止所方招來豪傑以忠翊郎王彦為都統制
効用人岳飛為准備將彦河内人世為髙平大姓後徙
居覃懐豪縱不事生産讀韜略習騎射其父竒之使詣
京師𨽻弓馬子弟所稍遷清河尉能與敵角二聖北狩
彦慨然棄家奔京師求自試所竒其才故擢為都統制
飛安陽人嘗為人庸耕去為市游徼使酒不檢上之在
相州也飛以効用從軍至北京論事罪廢(飛建炎初論/事坐罪他書)
(皆無之紹興日厯十年九月二日辛酉岳飛奏臣昨建/炎初因論事罪廢偶幸免死實出聖造因投招撫使張)
(所一見與言及兩河利害臣自白身借補修武郎閣門/宣賛舍人充中軍統領又陞充統制八年六月十三日)
(丁夘飛又奏臣始從陛下至北京留妻劉氏侍臣老母/云云以此知飛嘗在元帥府軍中但不知所論何事耳)
(今併/附見)至是投所軍中時河東經制副使傅亮軍行才十
餘日伯彦等以為逗遛復命東京留守宗澤節制使即
日渡河亮言今河外皆屬金人而遽使亮以烏合之衆
渡河不知何地可為家計何處可以得糧恐誤大事綱
為之請潜善等不以為然上依違者累日綱留身極論
其理且言潜善伯彦力沮二人乃所以沮臣使不安職
臣每念靖康大臣不和之失凡事未嘗不與潜善伯彦
熟議而後行不謂二人設心乃如此如亮事理眀白願
陛下虛心觀之上曰竢批出如元指揮可也既而潜善
有宻啓翊日上批亮兵少不可渡河可罷經制司赴行
在(是日/辛未)綱留御批再上上曰如亮人材今豈難得綱曰
亮謀略知勇可以為大將今未嘗用而遽罷之古人之
用將恐不如此因求去上不語綱以御批納上前曰聖
意必欲罷亮乞以御批付潛善施行臣得乞身歸田里
綱退聞亮竟罷乃再章求去上猶以不允答之於是殿
中侍御史張浚亦論綱(案浚字原本誤/作俊今改正)以為綱雖負才
氣有時望然以私意殺侍從典刑不當有傷新政不可
居相位又論綱杜絶言路獨擅朝政士夫側立不敢仰
視事之大小隨意必行買馬之擾招軍之暴勸納之虐
優立賞格公吏為姦擅易詔令竊庇姻親等十數事浚
素與宋齊愈厚且潛善客也(是日/甲戌)上召綱入對諭曰卿
所争細事耳胡為乃爾綱曰人主之職在論一相宰相
之職在薦進人材方今人才以将帥為急恐不可以為
細事若以為細臣以去就爭之而聖意不回臣亦安敢
不去因再拜曰潛善伯彦自謂有攀附之功方虛位以
召臣盖已切齒及臣至而議論偽楚建請料理河東北
兩路謂車駕宜留中原皆不與之同宜其媢嫉無所不
至臣東南人豈不願陛下順流東下為安便哉顧一去
中原後患有不可勝言者故不敢雷同衆說以誤大事
望陛下勿以臣去而其議遂改也因泣辭而退遂上第
三表劄客或謂綱曰公决於進退於義得矣顧䜛者不
止將有患禍不測奈何綱曰大臣以道事君不可則止
吾知全吾進退之節而已畏禍患而不去彼獨不能諷
言者詆訾而逐之哉天下自有公議此不足慮是夕上
召禮部侍郎兼直學士朱勝非草制責綱以狂誕罔悛
謀謨弗效既請盡括郡縣之私馬又將竭取東南之民
財以喜怒自分其賢愚致賞罰弗當於功罪出令允符
於清議屢抗執以邀留用刑有拂於羣情必力祈於親
劄以至帖改已畫之㫖巧蔽外姻之姦兹遣防秋之師
實為渡河之援預頒告命厚賜緡錢賞踰百萬之多僅
達京師而止每敦促其速進輙沮抑而不行設心謂何
専制若此時浚章不下綱所坐皆潛善宻以傳勝非翌
日遂罷綱為觀文殿大學士提舉杭州洞霄宫仍加恩
綱在相位凡七十五日(綱以六月己未入朝八月癸酉/免去日厯綱免相在八月二十)
(日綱行状云八月十八日告廷汪伯彦時政記亦同從/之  吕中大事記曰初論水災於宣和之時而為宣和)
(大臣所斥建守城之䇿陳邀擊之謀於靖康之時而為/靖康大臣所擠建炎之初公為首相慨然以修内攘外)
(為己任而為潛善伯彦所沮一人之身三定大䇿而三/受重謗然謗之所至名亦随之使公之言用於宣和之)
(初則城都必無匱廹之憂用於靖康則國家必無顛覆/之危用于建炎之時則中原不至於淪沒也以髙宗即)
(位之初召於貶所而任以台衡待之非不専而公亦以/一身任天下之重邊防軍政已略就緒中山之功未成)
(而謗書滿篋矣公之去就甚輕而闗於天下之安危者/甚重綱在位則措置兩河兵民稍集綱去則兩河無兵)
(而中原沒矣綱在位則偽臣叛黨稍正典刑綱去則叛/臣在朝而政事乖矣綱在位則必主幸襄鄧之䇿必從)
(宗澤還京之疏綱去則維揚有警而翠華南幸矣當時/猶以靖康京城之禍建炎維揚之禍歸咎於綱小人之)
(無忌憚一/至於此哉)右正言鄧肅言人主之職在論一相陛下初
登九五之位召李綱於貶所而任以台衡待之非不専
也然綱學雖正而術踈謀雖深而機淺陛下嘗顧臣曰
李綱真以身徇國者今日罷之而責詞甚嚴臣所以疑
也且既非臺章又非諫疏不知遣詞者何所據而言臣
若觀望豈為愛君且兩河百姓雖願效死而數月間茫
然無所適從及綱措置不一月而兵民稍集又偽楚之
臣紛紛皆官于朝綱先逐邦昌而叛黨稍正其罪今綱
去則二事將何如哉兩河無兵則强敵驕叛臣在朝則
政事乖綱於此不可謂無一日之長也肅尋與郡而言
者極論其罪上曰肅亦何罪然猶送吏部尚書右丞許
翰亦言綱忠義英發舍之無以佐中興今綱罷而留臣
無益因力求去上未許然潛善等皆怒有逐之之意矣
丙子浙東安撫使翟汝文以兵七千渡江先是杭賊陳
通等紿汝文来受降汝文至城下賊不聽命汝文復還
越州於是通等盡刺城中强壯為軍有衆數萬
丁丑隆祐太后發南京侍衛親軍馬軍副都指揮使遂
安軍承宣使郭仲荀落副字部禁旅從太后行且制置
東南諸盗應江淮荆浙閩廣諸州皆為所𨽻仲荀請經
制使已下並受節制許之(日厯書殿前都指揮使郭仲/荀眀年七月自馬帥再除副)
(留守/恐誤)　尚書吏部侍郎錢伯言為龍圗閣直學士知杭
州(吏部題名伯言除顯/直知鎮江今從日厯)本路軍馬並聽節制
己夘詔曰近者大臣以擅朝誤國去位而小人在外乃
謂請還京師爭執而去未燭厥由可檢㑹李綱乞都江
寧府奏狀榜示以解衆惑綱之奏曰臣䝉恩復官見取
真揚便路赴行在勘㑹都城實難安守宜有遷都之議
以從一時之權江寧江山雄勝實為帝王之宅自六朝
以來多都之今天下形勝之地惟西有長安逼近夏戎
與河東土壤相接非有昔時阻固之利則建康之都理
無可疑願斷自淵衷早定其議然後控扼㳂河江淮之
險保有東南制御西北任使材智養民訓兵此最急務
(此奏議與綱元/議不同當考)　初綱嘗請減上供之數以寛州縣修
鹽茶之法以通商賈剗東南官田募民給佃倣陜西弓
箭刀弩手法養兵于農籍陜西保甲京東西弓箭社免
支移折變而官為教閲上命中書省條具㑹綱去位皆
不果行至是黄潛善汪伯彦共議悉奏罷綱所施行者
是日罷諸路買馬惟陜西諸州各買百匹其勸民出財
助國指揮勿行已而傅亮以母病歸同州張所亦以罪
貶招撫經制司皆廢矣(亮二年正月丁酉降金之何俌/龜鑑曰綱之言雖忠綱  謗愈)
(多顔岐邦昌黨人也於公未至而沮之宗尹嘗仕邦昌/者也於公已至而沮之宋齊愈又嘗豫立邦昌議也及)
(與公議國事又從而沮之君子難進易退也如此加之/藩邸舊人公肆排毁並相之命下而綱之權已分經制)
(之司罷而綱之去已决中山之功未成而謗書盈篋綱/之秉政凡七十五日而所以共治者他有人矣當時挽)
(而留之者不投之散地則寘之極典公之/去就甚輕而闗於天下之安危者甚重也)
庚辰詔賜杭州黄榜招諭作過軍民若能率衆歸降當
赦其罪一切不問仍審量事状情理命以官資若敢抗
拒仍舊為惡則掩殺正賊外父母妻子並行處斬如大
兵㑹合已到城下即今來改過出降放罪推賞指揮更
不施行仍令監司召募土豪自率鄉兵㑹合討蕩亦許
先次借補官職建炎後以黄榜招安叛兵自此始
辛巳徽猷閣待制提舉亳州眀道宫顔岐復為御史中
丞辭不拜改工部尚書
壬午斬太學生陳東撫州進士歐陽澈于都市先是上
聞東名(東已見正/月辛夘)召赴行在東至上疏言宰執黄潛善
汪伯彦不可任李綱不可去且請上還汴治兵親征迎
請二帝其言切直(趙甡之遺史云東疏中有云上不當/即大位將來淵聖皇帝來歸不知何)
(以處此按東書本/不傳今且附此)章凡三上潛善等憾欲以伏闕事中
東然未有間也㑹澈亦上書極詆用事者其間言宫禁
燕樂事上諭輔臣以澈所言不審潛善乗是宻啓誅澈
併以及東皆坐誅東始未識綱特以國故至為之死行
路之人有為之哭者上甚悔之東死年四十二(中興姓/氏録云)
(東澈伏闕上書黄潛善汪伯彦及諸内侍譖於上驅東/澈於市斬之識者哀其忠直且知喪亂未已也此所云)
(内侍不知謂誰當考東/澈三年二月己亥贈官)
甲申給事中許景衡為御史中丞　中書舍人朱勝非
試尚書禮部侍郎仍兼直學士院起居郎滕康起居舍
人汪藻並遷中書舍人康仍召試(後省題名除舍人在/九月盖召而後命也)
　奉直大夫㓂庠知單州(庠已見今年/二月癸酉)進士王茂麟州
鄉貢進士何洋並補廸功郎以言利害可採也洋青神
人舊㳺河朔間陜西轉運使直龍圗閣何漸言其有文
武才召對獻河防守禦圗言利害五十一事故有是命
乙酉遣使徃諸路撫諭時以金人内犯朝廷命令隔絶
盗賊踵起民不奠居乃議遣朝臣分徃諸路體訪官吏
亷汙軍民利病命殿中侍御史馬伸使湖廣吏部貟外
郎黄次山使京東西兵部貟外郎江端友使閩浙監察
御史㓂防使江淮皆持詔書撫諭(按㓂防等四人同日/受命而日厯於眀年)
(九月庚寅又書以監察御史㓂/防為江淮四路撫諭不知何故)時祠部貟外郎喻汝礪
徃四川剗刷錢物而王􁞯馬忠經制河東北錢盖在陜
西因就命之尋詔撫諭官所至决獄即死罪當議者許
酌情減降以聞以道路不通用端友之請次山南昌人
也(許决獄在九月/丙午今併書)　御史中丞許景衡言臣聞議者多
指開封尹宗澤過失未知所指何事若只拘留金國使
人此誠澤之失也然原其本心但激於忠義未審國家
事體耳臣自浙渡淮以至行在聞澤之為尹威名政術
卓然過人誅鋤强梗撫循善良都城帖然莫敢犯者又
方修守禦之備厯厯可觀臣雖不識其人竊用歎慕以
為去冬京城之内有如澤等數輩赤心許國相與維持
則其禍變未至如此其酷也今若較其小疵便以為罪
不顧其盡忠報國之節其不恕亦已甚且開封宗廟社
稷之所在茍欲罷澤別選留守不識今之縉紳其威名
政績亦有加於澤者乎伏望聖慈上為宗社下為億萬
生靈特賜主張厚加任使先是論者多以澤為非景衡
入朝以病未得見首上疏辯之疏入上大悟詔朝廷別
無行遣亦無臣僚章疏仍封景衡奏示澤由是澤頼以
安景衡又言南陽無險阻城池而宻邇盗區且漕運不
繼不如建康天險可據請定計廵幸凡八上疏言之
丙戌尚書右丞許翰充資政殿學士提舉臨安府洞霄
宫陳東死翰謂所親曰吾與東皆爭李相者今東戮都
市吾在廟堂可乎乃力求去故有是命(翰之罷日厯在/乙酉今從熊克)
(小/厯)
是月監察御史盧臣中守右正言(臣中除正言諫院題/名在六月御史臺題)
(名在七月日厯無之按此月鄧肅始罷右/正言臣中當是代肅今且移附此俟考)　京西轉運
判官程昌㝢為尚書吏部貟外郎昌㝢昌弼兄也初為
鄧洵武使臣其後皆換授(昌㝢之除日厯/不載此據家傳)　博州卒宫
儀聚衆數萬人迤邐㓂萊州至是據即墨縣時又有潰
卒李汲劉三将合數千騎犯萊州儀利其馬紿之神霄
宫與之㑹伏兵擊殺之盡併其衆軍勢甚盛　通問使
傅雱馬識逺至雲中金左副元帥宗維在草地未還左
監軍完顔希尹遣其大理卿昭文館學士李侗館伴問
雱使指雱以二帝表及國書授之凡六日乃得見希尹
與右監軍耶律伊都知樞宻院事時立愛席地重氊参
坐堂上兵部尚書髙慶裔立其傍雱跪聽其語希尹先
言本朝不割三鎮事又言通問之初安可遽及二帝即
不得請殆以兵取之耶雱遜謝再三乃罷就舍立愛其
先臨洺人石晉之亂徙涿之新城立愛事遼為太子少
保侗燕人粗知書宣和末避地中山詹度以侗知飛狐
縣間為雱言斡里雅布與南朝有善意尼瑪哈烏舍堅持
之繇是二帝北遷之舉决矣
　
　
　
　
　建炎以來繫年要録巻八
