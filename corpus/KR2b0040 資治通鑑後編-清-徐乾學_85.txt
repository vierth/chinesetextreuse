
　資治通鑑後編卷八十四
　　　　　　　　　　　刑部尚書徐乾學撰
　宋紀八十四(起屠維恊洽七月盡重光作/噩十二月凡二年有六月)
　　神宗體元顯道法古立憲帝德王功英文烈武欽
　　仁聖孝皇帝
元豐二年秋七月甲戍宣徽南院使判應天府張方平
以太子少師致仕　己卯命中書鉤考四方詔獄先是
命太常寺置局以樞宻直學士陳襄等為詳定官襄等
言國朝大率皆循唐故至於壇壝神位法駕輿輦仗衞
儀物亦兼用歴代之制其間情文訛舛多戾於古葢有
規摹茍略因仍既久而重於改作者有出於一時之宜
而不足以為法者請先條奏候訓敇以為禮式至是又
命龍圖閣直學士宋敏求同御史臺閤門禮院詳定以
進朝會儀注總四十六卷祭祀總百九十一卷祈禳總
四十卷蕃國總七十一卷喪葬總百六十三卷其損益
之制視前為加詳矣　蘇軾自徐州徙知湖州上表以
謝中丞李定御史舒亶何正臣摘其語以為侮慢因盡
摭軾所為詩諷時事者交章條列謂之訕上摘成烏臺
詩案二十六欵其畧曰陛下發錢本以業貧民則曰贏
得兒童語音好一年強半在城中陛下明法以課試羣
吏則曰讀書萬卷不讀律致君堯舜終無術陛下興水
利則曰東海若知明主意應教斥鹵變桑田陛下謹塩
禁則曰豈是聞韶解忘味爾來三月食無塩其他觸物
即事應口所言無非以詆謗為主小則鏤板大則刻石
傳播中外自以為能詔逮赴御史臺鞫治　八月丙申
朔夏人寇綏德城都監李浦擊走之　辛丑分涇原路
兵為十一將　丙午詔脩起居注官雖不兼諌職如有
史事宜於崇政延和殿承㫖司奏事後直前陳述時起
居注官雖日侍而奏事必禀中書俟㫖王存乞復唐貞
觀左右史執筆隨宰相入殿故事帝韙其言聽直前奏
事自存始也　甲寅詔益太學生舍為八十齋齋三十
人從判國子監張璪請也璪薦蔡卞為直講建議增太
學生員月書季考嵗校以行藝次升畧倣周官鄉比之
法廣立齋舍學官之盛近代莫比　以潁州為順昌軍
節度　九月癸酉以國子監滿中行為館閣校勘帝以
虞蕃訴學官上下共為姦贓而中行所履潔亷不渉吏
議宜少奬之以厲風俗故有是命癸未降順昌軍囚罪
一等徒以下釋之　丁亥大宴集英殿　己丑進媫妤
朱氏為昭容　壬辰内出教閱格以頒諸軍凡數千言
使人人誦習其後中書樞宻請使義勇保甲皆誦從之
　冬十月癸邜置籍田令詔立水居船户五户至十户
為一甲以供賦役　戊申交趾歸所掠民詔以廣源等
五州縣賜之乾德初約歸欽亷邕三州官吏千人至是
裁送二百二十一口順州置戍將士罹瘴霧多致病沒
朝廷知其無用乃悉還之然廣源舊𨽻邕管羈縻本非
交阯所有也　己酉太皇太后疾帝不視事　庚戍罷
朝謁景靈宫命輔臣禱於天地宗廟社稷減天下囚死
罪一等流以下釋之　乙邜太皇太后曹氏崩　戊午
詔易大行太皇太后園陵曰山陵　辛酉以羣臣七上
表始聽政命王珪為山陵使　十一月癸未始御崇政
殿　丁亥雨土　十二月乙巳御史中丞李定等言今
酌周官書考賔興之意為太學三舍選察升補之法上
國子監敇式令并學令凡百四十條詔行之太學置八
十齋容三千人外舍生二千内舍生三百上舍生百總
二千四百月一私試嵗一公試補内舍生間嵗一試補
上舍生封彌謄録如貢舉法而上舍則學官不與考校
公試外舍生入第一第二等參以所書行藝預籍者升
内舍内舍生試入優平二等參以行藝升上舍分三等
俱優為上一優一平為中若一優一否為下上等命以
官中等免禮部試下等免解學正增為五人學録增為
十人學録參以學生為之　丙午復置御史六察從中
丞李定請也　御史臺具蘇軾獄上法寺當徒二年會
赦當原於是中丞李定言古之議令者猶有死無赦况
軾所著文字訕上惑衆豈徒議令之比乞特行廢絶以
釋天下之惑御史舒亶又言駙馬都尉王詵輩收受軾
譏諷朝政文字公為朋比如盛僑周邠固不足論若張
方平司馬光范鎮陳襄劉摯皆畧能誦說先王辱在公
卿大夫之列而所懐如此顧可置而不誅乎疏奏軾責
授團練副使黄州安置坐軾詩案者王詵追兩官勒停
蘇轍監筠州酒務王鞏監賔州酒務張方平李清臣司
馬光范鎮錢藻陳襄劉攽李常孫覺曾鞏王汾劉摯黄
庭堅戚秉道吳綰盛僑王安上周邠杜子方顔復凡二
十二人各罰銅臺獄之方起也知諌院張璪及李定舒
亶何正臣等雜治之必欲寘軾於死張方平范鎮皆上
書救軾不報衆危之莫敢正言者太皇太后違豫中聞
軾下獄謂帝曰嘗憶仁宗以制科得軾兄弟喜曰吾為
子孫得兩宰相今聞軾以作詩繫獄得非仇人中傷之
乎捃至於詩其過微矣吾疾勢已篤不可以寃濫致傷
中和宜熟察之帝聞太皇太后言有憐軾意而吳充申
救亦甚力直舍人院王安禮乘間進曰自古大度之君
不以語言罪人軾以才自奮謂爵位可立取顧録録如
此其中不能無觖望今一旦致於法恐後世謂不能容
才願陛下無庸竟其獄帝曰朕固不深譴也行為卿貰
之第去勿漏言王珪忽對帝言蘇軾於陛下有不臣意
帝改容曰何以知之珪因舉軾詠檜詩云根到九泉無
曲處世間惟有蟄龍知陛下飛龍在天而軾求知於地
下蟄龍非不臣而何帝曰彼自詠檜耳何預朕事珪語
塞章惇亦從旁解之由是軾得不死(考異按王珪譛軾/李燾云此據李丙)
(丁未録不知丙得之何書朱勝非秀水閒居録曰蘇軾/既貶黄州神宗毎記憐一日宣諭曰國史大事朕欲用)
(蘇軾成之執政有難色帝曰軾不可則用曾鞏鞏亦不/能副帝意又有㫖軾以本官知江州蔡持正張粹明皆)
(禀命而王禹玉以為不可又令與江州太平觀禹玉亦/以為不可其後禹玉作相帝語及軾復欲用之禹玉曰)
(軾有詩云此心惟有蟄龍知方陛下飛龍在天而不知/軾何求蟄龍乎章子厚曰自古言龍非獨人君之稱人)
(臣亦有稱龍者帝曰然如荀氏八龍孔明卧龍是也既/退子厚謂禹玉曰相公乃欲覆人家族耶禹玉曰此舒)
(亶語耳子厚曰亶之唾亦可食乎勝非所録比丙差不/同如王珪獨不可江州及太平觀再命并章惇所言珪)
(云云當再考今按勝非所録雖詳然以珪舉詠檜詩為/七年移汝時事恐非今仍依長編所採丁未録繫之二)
(年治獄之下章惇/語非切要故畧之)初鮮于侁為京東轉運使前使吳居
厚以掊歛虐下侁繼之務行寛大時王安石吕惠卿當
路正人多不容侁歎曰吾有薦舉之權而所列非賢恥
也故凡所薦如劉摰李常蘇軾蘇轍劉攽范祖禹皆守
道背時之士是嵗召對命知掦州帝曰廣陵重鎮久不
得人今朕自選卿往宜善治之軾自湖赴獄親朋皆絶
交道出廣陵侁往見之臺吏不許通或曰公與軾相知
久其所往來筆札宜焚之不然且獲罪侁曰欺君負友
吾不忍為以忠義分譴則所願也尋為舉吏所累謫主
管西京御史臺
三年春正月乙丑朔以大行太皇太后在殯不視朝
癸酉陞許州為潁昌府丙子降潁昌囚罪一等徒以下
釋之　戊寅上大行太皇太后謚曰慈聖光獻皇后
辛巳詔改國子監直講為太學博士每經二人　癸未
增國子監嵗賜錢萬五千緡以監官言嵗費錢三萬七
千緡而所入纔二萬三千緡也　戊子詔審刑院刑部
斷議官失入者嵗具數罰之　己丑白虹貫日　遼以
知南院大王事混同郡王耶律伊遜知興中府伊遜既
害太子因言宋魏國王科爾斡之子淳可為儲嗣羣臣
莫敢言北院宣徽使蕭烏納額爾欽蕭陶隗諌曰舍嫡
不立是以國與人也遼主猶豫不決久之將出獵伊遜
奏留皇孫遼主欲從之烏納又諫曰陛下若從伊遜留
皇孫皇孫尚㓜左右無人願留臣保䕶以防不測遂與
皇孫俱行由此始疑伊遜頗知其姦會北巡將次黑山
之平定適見扈從官屬多隨伊遜後惡之出伊遜知南
院大王事及例削一字王爵改王混同意稍自安至是
赴闕入謝遼主即日遣還改知興中府　癸巳白虹貫
日　二月丙午以翰林學士右正言知審官東院章惇
為右諫議大夫參知政事惇為三司使時帝嘗譽張方
平之美問惇識否惇退以告吕惠卿明旦惠卿與方平
同行入朝告以上語且曰行當大用矣故御史蔡承禧
彈惇云朝登陛下之門暮入惠卿之室謂此也由是帝
惡惇及惠卿既黜中丞鄧綰言惇人物佻薄行跡醜穢
與惠卿恊濟為姦宜早罷斥惇遂出知湖州會王安石
再相取門下士上素所不喜者暴進用之以示權擢惇
翰林學士未受命丁母憂服闋入知審官東院驟遷至
執政　丙辰始御崇政殿視朝　三月乙丑吳充罷王
珪與充並相忌充隂掣其肘而充素惡蔡確確治相州
獄捕充子安持及親戚官屬考治欲鉤致充語及確預
政充與議變法於上前數為所詘安南師出無功知諫
院張璪又謂充與郭逵書止其進兵復置獄核其事充
屢遭同列困毁素病瘤積憂畏加劇章七上得請輿歸
第罷為吏部尚書觀文殿大學士西太一宫使(考異徐/自明宰)
(輔編年録云神宗怒安南師出無功會光禄寺丞周沃/謝表言充與郭逵書止其進兵乃置獄核逵事聞者皆)
(為充懼然充但勸逵以經久省便非止其進兵也後沃/亦坐所言不實獲罪按宋史吳充傳以為張璪言充與)
(逵書止其進兵而周/沃事不載今從宋史)　癸酉葬慈聖光獻皇后於永昭
陵　丙子南丹州入貢以刺史印賜之　乙酉祔慈聖
光獻皇后神主於太廟　己丑以昭德軍節度使曹佾
為司徒兼中書令改䕶國軍節度使餘親屬加㤙有差
故事外家男子毋得入謁慈聖后春秋高佾亦老帝數
言宜使入見輒不許他日佾侍帝帝復為請乃許之因
偕詣后閤少焉帝先起欲令佾得伸親親意后遽曰此
非汝所當留趣遣出至是帝哀慕篤切大推㤙於曹氏
吕公著言中書令非所以寵外戚帝曰襃寵外戚誠非
美事顧以慈聖有功於宗社宜優恤其家耳公著因言
自古亡國亂家不過親小人任宦官通女謁寵外戚等
數事而已帝深以為然時王中正宋用臣等任事故公
著假此以諷帝既退薛向歎曰公乃敢言如此事使向
汗流浹背　庚寅遼封皇孫延禧為梁王　夏四月乙
未觀文殿大學士西太一宫使吳充卒帝幸其第奠之
充將終戒妻子勿以私事干朝廷帝聞而悲之時御史
臺鞫郭逵安南事未竟後數月詔充諸子有干渉細故
並免根治充為相務安靜性沉宻對家人語未嘗及政
事所言於上人無知者世謂充心正而力不足譏其知
不可而弗能勇退云　詔校定孫子吳子六韜司馬法
三畧尉繚子李靖問對等書􁏫板行之　丁酉封淮康
軍節度使同平章事宗暉為濮陽郡王凡安懿王子孫
皆進官一等　戊申御史臺言奉詔復置六察察在京
官司今請以吏部及審官東西院三班院等𨽻吏察户
部三司及司農寺等𨽻户察刑部大理寺審刑院等𨽻
刑察兵部武學等𨽻兵察禮祠部太常寺等𨽻禮察少
府將作等𨽻工察從之　烏蠻乞弟冦邉梓䕫都監王
宣等戰沒初知瀘州喬叙欲要乞弟與之盟遣宣以兵
二千守江安仍奏以乞弟襲歸來州刺史召乞弟拜敕
不出遣人就賜之亦不見而令小蠻取敇以去叙不得
已以賂招乞弟乃肯來至是盟於納溪蠻以為畏己益
悖慢盟五日遂以衆圍羅箇牟羅箇牟者熊本所團結
熟夷也宣往救之蠻解圍合力拒官兵宣死一軍皆沒
　甲寅罷羣牧行司復置提舉買馬監牧司　乙邜令
御史分案諸路監司　庚申詔御史臺六察以紏刻多
寡為殿最任滿取㫖升黜　辛酉增國子監嵗賜錢六
千緡　五月乙丑詔自今三伏内五日一御前殿　戊
辰詔秘書監致仕劉几乘驛赴詳定禮文所議樂已而
同列判太常寺王存乞召范鎮與几參考得失從之
辛巳潁昌進士劉堂上制盜十䇿授徐州蕭縣尉　帝
聞王宣軍沒驛召韓存寳授方畧甲申命存寳統三將
兵萬有八千赴東川存寳怯懦不敢進乞弟送欵紿降
存寳信之乃休兵於綿梓遂資間　詔改都大提舉導
洛通汴司為都提舉汴河堤岸司　是月臨朐益都石
化為麵　六月戊戌詔省宗室教授存十三員　丙午
詔中書詳定官制唐天授中始有試官之格又有員外
之置尋為檢校試攝判知之名宋承其制抑又甚焉三
師三公不常置宰相不專任三省長官尚書門下並列
於外又别置中書禁中是為政事堂與樞宻對掌大政
天下財賦中外筦庫悉𨽻三司中書省但掌册文覆奏
考帳門下省主乘輿八寳朝會板位流外考較諸司附
奏挾名而已臺省寺監官無定員無專職悉皆出入分
涖庶務故三省六曹二十四司類以他官主判雖有正
官非别敇不治本司事事之所寄十亡二三故中書令
侍中尚書令不預朝政侍郎給事不領省職諫議無言
責起居不記注中書常闕舍人門下罕除常侍司諫正
言非特㫖供職亦不任諌諍至於僕射尚書丞郎員外
居其官不知其職者十常八九其官人授受之别則有
官有職有差遣官以寓禄秩叙位著職以待文學之選
而别為差遣以治内外之事其次又有階有勲有爵凡
仕者以登臺閣升禁從為顯宦而不以官之遲速為榮
滯以差遣要劇為貴途而不以階勲爵邑有無為輕重
故時人語曰寧登瀛不為卿寧抱槧不為監外官則州
縣守令多帶中朝職事官外補故自真宗仁宗以來議
者皆以正名為請然朝論異同未遑釐定帝慨然欲更
其制熈寧末始命館閣校唐六典至是以摹本賜羣臣
乃置局中書命翰林學士張璪等詳定　罷兵部勾當
公事官　詔河北河東陜西路各選文武官一員提舉
義勇保甲　壬子命知禮院楊傑同議大樂從劉几請
也初傑言大樂七失一曰歌不永言聲不依永律不和
聲二曰八音不諧鐘磬闕四清聲三曰金石奪倫四曰
舞不象成五曰樂失節奏六曰祀祭饗無分樂之序七
曰鄭聲亂雅遂為十二均圖并上之至是帝以其圖下
几及范鎮參定　詔罷中書門下省主判官歸其事於
中書　秋七月戊辰遼為皇孫梁王延禧設旗皷拽刺
六人以䕶衞之　庚午河決澶州孫村陳埽及大吳小
吳埽詔有司速修閉初北外監丞陳祐甫言商胡決三
十餘年所行河道填淤漸高堤坊嵗增未免泛濫今當
修者有三商胡一也横隴二也禹舊迹三也然商胡横
隴故道地勢高平土性䟽惡皆不可復復亦不能持久
惟禹故瀆尚存在大伾太行之間地卑而勢固故秘閣
校理李垂與今知深州孫民先皆有修復之議望召民
先同河北漕臣一員自衞州王供埽按視訖於海口從
之　甲戊詔自今遇大禮罷上尊號　癸未彗出西北
太微垣郎位南在軫　丙戍詔以星變自戊子避殿減
膳中外臣僚並許直言朝政闕失　丁亥罷羣臣從祀
明堂　戊子太白晝見　八月乙巳詔肇新官制凡省
臺寺監領空名者一切罷去而易之以階因以制禄
議樂所楊傑言臣於去年上大樂十二均圖未䝉施行
請審調太常鐘琯依典禮用十二律還宫均法令上下
曉知十二律音則鄭聲無由亂雅矣劉几言傑所請可
行從之　戊申太常博士吳雍議樂劉几等言太常大
樂鐘磬凡三等王朴樂一也李照樂二也胡瑗阮逸樂
三也王朴樂其聲太高李照乃下律法以取黄鍾之聲
人疑其太重由是不用皇祐中胡阮再定樂比王朴樂
微下而聲律相近及鑄大鐘成或疑其聲弇因亦不用
於是郊廟依舊用王朴樂今請下王朴樂二律以定中
和之聲就太常鐘磬擇其可用者用之不可用者别製
從之　丙辰詔太常以王朴鐘備清聲毋得銷毁　戊
午彗不見初出於軫歴翼張凡三十六日乃滅　九月
壬戍增宣祖定州東安墳地二十頃及守園户　丙寅
御殿復膳　乙亥詳定官制所上以階易官寄禄新格
中書令侍中同平章事為開府儀同三司左右僕射為
特進吏部尚書為金紫光禄大夫五曹尚書為銀青光
禄大夫左右丞為光禄大夫六曹侍郎為正議大夫給
事中為通議大夫左右諫議為太中大夫秘書監為中
大夫光禄卿至少府監為中散大夫太常至司農少卿
為朝議大夫六曹郎中為朝請朝散朝奉大夫凡三等
員外郎為朝請朝散朝奉郎凡三等起居舍人為朝㪚
郎司諫為朝奉郎正言太常國子博士為承議郎太常
秘書殿中丞著作郎為奉議郎太子中允贊善大夫中
舍洗馬為通直郎著作佐郎大理寺丞為宣德郎光禄
衞尉寺將作監丞為宣義郎大理評事為承事郎太常
寺太祝奉禮郎為承奉郎秘書省校書郎正字將作監
主簿為承務郎從之　辛巳大饗明堂以英宗配赦天
下近臣遷秩即用新制而省臺寺監之官各還所職矣
　癸未工部侍郎知樞宻院薛向易正議大夫右諌議
大夫同知樞宻院孫固易太中大夫並為樞宻副使
乙酉詔即景靈宫作十一殿以時祭禮祀祖宗帝以祖
宗神御多寓寺觀乃命有司度宫之東而建六殿為原
廟奉祖宗像又為别殿五於其北以奉母后　以尚書
左僕射觀文殿大學士判江寧府王安石為特進　罷
議樂脩樂局初范鎮與劉几定樂為帝言定樂當先正
律帝曰然雖有師曠之聰不以六律不能正五音鎮作
律尺龠合升斗豆區鬴斛欲圖上之几言律主於人聲
不以尺度求合古今異時聲亦隨變儒者泥古致詳於
形名度數間而不知清濁輕重之用故求於器則合考
於聲則乖且古樂備四清聲沿五季亂離而廢請增之
一切下王朴樂二律用仁宗時所製編鐘追考成周分
樂之序辨正二舞容節鎮欲求一稃二米真黍以律生
尺改修鐘量廢四清聲詔悉從几至是罷局賜賚有功
鎮曰此劉几樂也臣何與焉　丙戌進封岐王顯為雍
王嘉王頵為曹王　封中書令䕶國軍節度使曹佾為
濟陽郡王　封宗旦為華隂郡王　通議大夫知樞宻
院馮京易正議大夫為樞宻使仍加食邑實封故事大
禮後宰臣以下唯加㤙至是因改官制故王珪文彦博
及京特遷官以寵之珪為銀青光禄大夫彦博為開府
儀同三司皆加食邑實封　薛向罷户部侍郎同知樞
宻院吕公著易正議大夫為樞宻副使初向在外策邉
事精宻及帝任以執政欲與計西北事而向專持重養
威未嘗啟其端非帝所屬望意會詔民畜馬向既奉命
旋知民不便議欲改為與提舉官陳向忿爭於西府於
是知諫院舒亶劾向論事反覆無大臣體遂出向以正
議大夫知潁州未行御史滿中行又言向備位浸久嘉
謀不聞令出於口而心非之法成於手而自毁之要譽
於己歸怨於上乃改知隨州踰年而卒　冬十月丁邜
遼北府宰相耶律仁傑罷遼主悟仁傑姦佞乃斥為武
定軍節度使　十一月己丑朔翰林天文院言日食雲
隂不見又言巳時六刻雲間見日不及所食分數　壬
子直龍圖閣勾當三班院南豐曾鞏上疏議經費曰宋
興承五代之敝六聖相繼與民休息故生齒既庶財用
有餘且以景德皇祐治平較之天下嵗入皇祐治平皆
一億萬以上景德官一萬餘員皇祐二萬餘員治平總
二萬四千員景德郊費六百萬皇祐一千二百萬治平
一千三百萬以二者校之官之衆郊之費皆一倍於景
德誠詔有司案尋載籍而講求其故可罷者罷之可損
者損之使官之數郊之費皆同於景德者省葢半矣已
而又上疏曰案國初三班吏員止於三百或不及之至
天禧之間乃總四千二百有餘至於今乃總一萬一千
六百九十宗室又八百七十葢景德員數已十倍於初
而以今考之殆三倍於景德嵗嵗有增未見其止臣畧
考其入官之由具於别記以聞議其可罷者罷之可損
者損之臣之所知者三班也吏部東西審官與天下他
費尚必有近於此者惟陛下試加考察以類求之使天
下嵗入億萬而所省者什三計三十年之通當有十五
年之畜使國家富盛如此則何為而不成帝嘉納之曰
鞏以節用為理財之要世之言理財者未有及此　是
嵗故參知政事王堯臣之子同老上言其父當仁宗服
藥時嘗與富弼文彦博議立儲嗣會翼日有瘳其事遂
寢彦博適入朝帝問之彦博以前對英宗者復於帝曰
先帝天命所在神器有歸實仁祖知人之明慈聖擁佑
之力臣等何功帝曰雖云天命亦繫人謀卿深厚不伐
善隂德如丙吉真定策社稷臣也彦博曰如周勃霍光
是為定策自至和以來中外之臣獻言甚衆臣等雖嘗
有請弗果行其後韓琦等訖就大事葢琦功也帝曰發
端為難是時仁祖意已定嘉祐之末止申前詔爾正如
丙吉霍光不相揜也遂加弼司徒彦博兩鎮節度使彦
博辭不拜將行賜宴瓊林苑兩遣中使遺詩祖道當世
榮之
四年春正月乙未命歩軍都虞候林廣代韓存寳經制
瀘夷庚子詔試進士於本經論語孟子大義論策之
外加律義一道省試二道武舉止試孫吳大義及䇿從
中書禮房請也　辛亥馮京罷京在西府凡五年數以
疾求解機務至是乃以光禄大夫觀文殿學士判河陽
府京再執政初與王安石不合後為吕惠卿所傾中立
不倚人服其操宋進士自鄉舉至廷試皆第一者才三
人王曾宋庠為名宰相京為名執政世謂不愧科名云
　是日以樞宻副使太中大夫孫固知樞宻院事樞宻
副使正議大夫吕公著龍圖閣直學士太中大夫樞宻
都承㫖韓縝並同知樞宻院事　二月辛未置秦州鑄
錢監　己邜分東南團結諸軍為十三將　三月乙未
詔在京官毋舉辟執政有服親　癸邜章惇罷御史朱
服奏惇使其客袁黙周之道傳意市㤙於服詔大理鞫
之御史豐稷雜治獄具黙之道並勒停惇坐報上不實
惇父俞又強佔民田民遮訴惇惇繫之開封事併聞遂
斥惇以太中大夫知蔡州　甲辰以翰林學士太中大
夫張璪參知政事王珪嘗三薦璪不用珪曰璪果賢陛
下未嘗用以為不賢讒也臣恐士弗得進矣臣為宰相
三薦賢三不用臣失職請罷帝曰宰相當如是朕姑試
卿卿德不回朕復何慮至是遂用璪　初議者欲廢樞
宻院帝曰祖宗不以兵柄歸有司故專命官以統之互
相維制何可廢也乃止帝以為樞宻院聨職輔弼非出
使之官不當稱使是日定置知院同知院二人餘悉罷
　乙巳命官閱九軍營陣法於城南好草陂戊申大閱
　夏四月癸亥御延和殿閱試保甲乃立團教法　初
陳襄王存李清臣黄履等奉詔詳定郊廟禮文或以當
郊之嵗冬夏至日分祭南北郊各一日而祀徧或於圜
丘之旁别營方丘而望祭或以夏至盛暑天子不可親
祭改用十月或欲親郊圜丘之嵗夏至日遣上公攝事
於方丘議久未決翰林學士張璪言先王順隂陽之義
以冬至祀天夏至祀地此萬世不可易之理議者乃欲
改用他月無所據依必不得已宜即郊祀之嵗於夏至
之日盛禮容具樂舞遣冡宰攝事雖未能皆當於禮庶
幾先王之遺意猶存焉於是禮官請如璪議修定儀注
上之既而曾肇言今冬至若罷合祭而夏至又以有司
攝事則不復有親祭地祗之時於父天母地之義若有
隆殺請遇親祀南郊之嵗以夏至日備禮躬欵北郊以
存祀地之義從之己巳詔罷南郊合祭天地自今親祀
北郊如南郊儀有故不行則以上公攝事肇鞏之弟也
　山隂縣主簿余行之謀反伏誅　乙酉澶州小吳埽
復大決自澶注入御河㤙州危甚　五月丁酉詔河東
路提㸃刑獄劉定專賑被水民　戊申立晉程嬰公孫
杵臼廟於絳州時屢失皇子承議郎吳處厚詣閤門上
書言昔程嬰公孫杵臼二人嘗因下宫之難全趙氏之
孤最有功於社稷而皆死忠義逮今千有餘嵗廟食弗
顯魂無所依疑有祟厲者願遣使尋訪冡墓飾祠加封
使血食有歸庶或變厲為祥書奏會鄆王疾亟帝即命
河東河北轉運司尋訪未數月得土冡於絳州太平縣
之趙村詔封嬰為成信侯杵臼為忠智侯大建廟貌以
時致祭擢處厚為將作監丞　六月戊午河北諸州蝗
生　甲子有上書請擇守令者帝謂輔臣曰天下守令
之衆至千餘人其才性難以徧知惟立法於此使象之
於彼從之則為是背之則為非以此進退方有準的所
謂朝廷有政也如漢黄霸妄為條教以干名譽在所當
治而反增秩賜金夫家自為政人自為俗先王之所必
誅變風變雅詩人所刺朝廷唯一好惡定國是守令雖
衆沙汰數年自當得人也　己邜洪州言知州觀文殿
學士王韶卒韶為人麤獷用兵有機畧臨出師召諸將
授以指不復更問每戰必㨗嘗夜卧帳中前部遇敵矢
石已交呼聲震山谷侍者股栗而韶鼻息自如然熈河
所奏多欺誕軍以首級為功韶交親皆楚人多依韶以
求仕韶分屬諸將或殺降羌老弱予以首為功級韶晩
節言動不常頗若病狂狀將死疽潰洞見五臓亦其報
也　是月諜言夏國有李將軍清者本秦人說秉常以
河南地來歸其母梁氏知之殺清囚秉常國人乖亂事
聞帝始有興師問罪之意　秋七月己丑太白晝見
先是鄜延路副都總管种諤上言秉常為其母梁氏所
囚兵事尚神可急因本路九將兵裹糧𢷬其巢穴帝以
為然召諤入對諤至大言曰夏國無人秉常孺子臣往
提其臂而來耳帝壯之乃決意西征以諤為鄜延路經
畧安撫副使應本司事與經畧安撫使沈括從長處置
孫固諫曰舉兵易解禍難不可帝曰夏有釁不取則為
遼人所有不可失也固曰必不得已請聲其罪薄伐之
分裂其地使其酋長自守帝曰此真酈生之說耳時輔
臣有言便當直渡河不可留行固曰然則孰為陛下任
此者帝曰朕已屬李憲固曰伐國大事而使宦者為之
士大夫誰肯為用帝不恱他日固又曰今五路進師而
無大帥就使成功兵必為亂帝曰大帥誠難其人吕公
著進曰問罪之師當先擇帥既無其人曷若已之固曰
公著言是也帝不聽庚寅命种諤出鄜延劉昌祚出涇
原髙遵裕出環慶李憲出熈河王中正出河東分道並
進會於靈州　甲辰韓存寳坐逗遛無功伏誅時朝廷
懲安南無功方大舉伐夏故誅存寳以令諸將　丁未
大軍進攻米脂砦　己酉以史館修撰曾鞏兼同判太
常寺專典史事帝謂輔臣曰修史最難如魯史亦止備
録國事待孔子然後筆削司馬遷才足以周物猶止記
君臣善惡之迹為實録而已王珪曰近修唐書襃貶亦
甚無法帝曰唐太宗平僣亂以一天下如房魏之徒宋
祁歐陽修輩尚不能闚其淺深及所以成就功業之實
為史官者才不足以過其一代之人不若實録事迹以
待賢者去取襃貶耳　詔内外官司舉官悉罷令大理
卿崔台符同尚書吏部審官東西三班院議選格初太
祖設官分職襲五代之制稍損益之凡入仕有貢舉奏
䕃攝署流外從軍五等吏部銓惟注擬州縣官幕職两
京諸司六品以下官皆無選文臣少卿監以上中書主
之京朝官則審官院主之武臣刺史副率以上内職樞
宻院主之使臣則三班院主之其後典選之職分為四
文選曰審官東院曰流内銓武選曰審官西院曰三班
院帝自即位欲更制度建議之臣以為唐銓與今選殊
異雜用其制則有留礙煩紊之弊乃止至是台符等議
選格遂定銓注之法悉歸選部以審官東院為尚書左
選流内銓為侍郎左選審官西院為尚書右選三班院
為侍郎右選於是吏部有四選之法文臣寄禄官自朝
議大夫職事官自大理正以下非中書省敇授者歸尚
書左選武臣升朝官自皇城使職事官自金吾階衞仗
司以下非樞宻院宣授者歸尚書右選自初仕至州縣
幕職官歸侍郎左選自借差監當至供奉官軍使歸侍
郎右選凡應注擬升移叙復䕃補封贈酧賞隨所分𨽻
校勘合格團甲以上尚書省若中散大夫閤門使以上
則列選叙之狀上中書省樞宻院得畫㫖給告身　八
月乙邜朔罷中書堂選悉歸有司祖宗以來中書有堂
選百司郡縣有奏舉雖小大殊科然皆不𨽻於有司熈
寧中御史乞罷堂選曾公亮執不可王安石曰中書總
庶務今通判亦該堂選徒留滯不能精擇宜歸諸有司
帝曰唐陸䞇謂宰相當擇百官之長而百官之長擇百
官今之審官茍得其人安有不能擇百官者哉至是既
罷内外長吏舉官法而堂選亦廢　丙辰詔蠲河北東
路灾傷州軍今年夏料役錢　辛酉夏人寇臨州堡詔
董氊會兵伐之　己巳復置滑州　丁丑熈河經制李
憲總七軍及董氊兵三萬至西市新城遇夏人與戰敗
之獲酋長三人首領二十餘人庚辰又襲破夏人于女
遮谷斬獲甚衆　辛巳司馬光趙彦若上所修百官公
卿年表十卷宗室世表三卷　九月乙酉收復蘭州李
憲請建帥府以鎮洮為列郡從之　戊子蘭州新順首
領巴令謁等三族率所部兵攻夏人於撒捕宗城敗之
　己亥王珪上國朝會要仁宗時修會要自建隆止慶
厯四年一百五十卷熈寧初珪為翰林學士請續修凡
十二年乃成止熈寧十年通舊增損成三百卷文簡事
詳紀載有法後莫能及　庚子李立之言北京南樂館
陶宗城魏縣淺口永濟延安鎮瀛州景城鎮在大河兩
堤之間乞相度遷於堤外從之乃分立東西兩堤五十
九埽立之在熈寧初已主立堤至是竟行其言　壬寅
閱河北保甲於崇政殿官其優者三十六人　丙午詔
諭夏國嵬名諸部首領能㧞身自歸及相率共誅國讐
當崇其爵賞敢有違拒者誅九族　戊申太白犯斗
王中正出麟州禡辭自言皇帝親征提兵六萬才行數
里即奏已入夏境屯白草平九日不進高遵裕將歩騎
八萬七千劉昌祚將卒三萬出慶州种諤將鄜延及畿
内兵九萬出綏德城圍米脂砦三日未下庚戍夏人八
萬來援諤率衆擊破之辛亥又敗夏人於無定川斬首
五千級初詔諸將悉聽諤節制及軍次綏德遣諸將出
塞朝廷咎其輕出命還師延安聽王中正節制至是諤
㨗書聞羣臣稱賀帝大喜遣使撫諭曰昨以卿急於滅
賊恐或妄進為一方憂欲俾王中正節制進止今乃能
功先諸路朕甚嘉之自今可不受中正節制　冬十月
丁巳米脂砦降种諤留千人守之進攻石州　庚申李
憲兵至女遮谷遇夏人與戰敗之　乙丑劉昌祚兵至
磨哆隘遇夏人與其統軍梁大王戰敗之追奔二十里
斬大首領黙羅鄂沙監軍使梁格鬼等十五級獲首領
統軍智奇邁多等二十二人(考異磨哆東都事畧劉昌/祚傳作磨唎宋史劉昌祚)
(傳作磨齊夏國傳作磨/臍今從宋史神宗紀)　己巳种諤入銀州(考異宋史/神宗紀入)
(銀州不書其人按种諤傳諤留千人守米脂進次銀石/夏州不見敵東都事畧种諤傳同是知入銀州者必諤)
(也或云䝉上省文當屬劉昌祚考/昌祚傳並不言及銀州今以屬諤)　庚午高遵裕復通
遠軍　种諤遣曲珍等領兵通黑水安定堡路遇夏人
與戰破之斬獲甚衆癸酉復韋州　乙亥李憲敗夏人
於屈吳山初憲既復蘭州帝詔憲領兵直趣興靈且曰
董氊亦稱欲往宜乗機恊力入掃巢穴若興靈道阻即
過河取凉州憲乃進至屈吳山營打囉城趣天都山下
燒南牟内殿及其館庫追襲其統軍星多哩鼎敗之次
葫蘆河而還　丁丑曲珍與夏人戰於蒲桃山敗之
戊寅种諤入貢州　詔諸將存撫降人　辛巳史館修
撰曾鞏乞委開封及諸路收采名臣良士事迹遺文送
本局以備討論從之　王中正入宥州中正以河東軍
渡無定河循水北行地皆沙濕人馬多陷沒糗糧不能
繼又恥無功遂入宥州時夏人棄城走河北城中遺民
百餘家中正遂屠之掠其牛馬以充食行至奈王井糧
盡士卒死亡者已二萬乃引軍還　十一月癸未朔日
有食之　丁亥諸軍合攻靈州种諤敗夏人於黑水
己丑李憲敗夏人于囉逋川　辛邜种諤降横河平人
户破石堡城斬獲甚衆初劉昌祚與姚麟率涇原蕃
漢兵五萬出塞詔昌祚聽高遵裕節制仍令環慶與涇
原合兵擇利而進夏人悉力抗涇原而環慶兵不至昌
祚兵獨出葫蘆河破賊於磨哆隘取其積粟乗勝趣靈
州師次城下環慶軍猶未至昌祚先鋒奪門幾入遵裕
忌其成功使人持檄至曰已遣將招降可勿攻昌祚遂
按甲明日環慶軍次南州平距城三十里遇賊接戰昌
祚以數千騎赴之未至而賊已退遂見遵裕昌祚曰比
欲攻城以幕府在後未敢前日磨哆之戰餘衆退保東
關若乘我師之銳先擊外援破之城必自下遵裕弗納
曰吾夜以萬人負土囊積壘下遲明城可得矣怒未解
欲奪其兵付姚麟麟不敢受乃已明日遣昌祚巡營凡
所得馬糧悉為慶兵所取涇師忿譟遵裕圍城十八日
不能下丙午賊決七級渠以灌我軍凍溺死者甚衆餘
兵纔萬三千人初有詔輒班師者族遵裕至是乃歎曰
活兩路生靈得罪死無所恨遂班師辛丑環慶涇原兵
去靈州　种諤始被詔當會靈州既而迂枉不進士卒
饑憊欲以餽餉不繼歸罪轉運使李稷癸邜師次夏州
索家平會大雪無食多死者三萬人同日而潰　高遵
裕之退師也命涇原軍為殿夏人來追劉昌祚手劍水
上待衆濟然後行為賊所及昌祚擊却之禆將俞平死
焉師還至渭州糧盡士爭入無復行伍初夏人聞大舉
西伐秉常母梁氏問策於廷諸將少者皆請戰一老將
獨曰不須拒之但堅壁清野縱其深入聚勁兵於靈夏
而遣輕騎抄絶其餽運諸軍無食可不戰而困也從之
我師竟無功　十二月丁邜遼武定軍節度使耶律仁
傑坐私販廣濟湖塩及擅改詔㫖削爵貶安肅州　辛
未林廣破烏蠻乞弟於納溪初詔廣與熟夷楊光震并
力討乞弟乞弟恐復送欵帝以其前後反覆無真降意
督廣進師至是遂破樂共城及斗滿村斬首二千五百
級次落婆乞弟乃納降廣盛陳兵以受之對語良久乞
弟疑有變引衆遁　遼混同郡王知興中府耶律乙辛
坐以禁物鬻入外國下有司議法當死伊遜黨耶律雅
克獨奏當入八議得減死論擊以鐵骨朶囚於來州
乙亥慈聖光獻皇后禫祭宰臣王珪等上表請聽樂不
許自是五表乃從之　初議五路進討會於靈州李憲
由熈河入輒不赴靈州董氊亦失期師無功憲乃自開
蘭會欲以弭責孫固曰兵法期而後至者斬况諸路皆
至而憲獨不行雖得蘭會罪不可赦帝以憲猶有功但
令詰擅還之由憲以餽餉不接為辭釋弗誅王中正降
秩二等
　
　
　
　
　
　
　
　
　
　
　
　
　資治通鑑後編卷八十四
