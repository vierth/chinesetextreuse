
　建炎以來繫年要録巻六十六
　　　　　　　　　　　　宋　李心傳　撰
紹興三年六月甲申朔兵部侍郎兼權吏部侍郎鄭滋
言兩淮殘破之餘遺民無幾請併州縣省官吏以寛民力
詔帥司相度以聞　徽州童子林國佐九嵗能誦書詔
免觧賜帛自是遂為故事(是月鄒庭聞林次勘八月饒/州卓興九年五月饒州王文)
(明十年九月饒州晏章十一年五月饒州江安國定國/十二年三月饒州鍾逺四月饒州章林十二月張嵓叟)
(嵓卿十二年五月福州陳丕顯十二月饒州朱授十五/年正月饒州寗百拱四月潘汝功十二月饒州戴松戴)
(槐二十八年三月福州荘大成八月饒州孫才三十年/茹億年八月張逵皆免觧一次惟晏章兼習歩射能變)
(陣勢故永免文觧焉按二年至三十年童子求試者三/十六人内授官者三人已見二年三月癸丑八月庚戍)
(今年三/月丙寅)　左武大夫榮州防禦使神武後軍統制巨師
古除名廣州編管初師古以所部屯揚州淮南宣撫使
韓世忠令移屯泗上師古稱疾不出世忠怒劾之詔統
領官髙舉將其軍還行在(熊克小歴韓世忠欲令聽其/節制師古不伏世忠劾罷之)
(按日歴今年四月癸巳得㫖令師古聽世忠節制非/世忠欲之而師古不伏蓋不肯屯泗上克恐誤也)
乙酉詔以臨安獄多淹滯命察官一員詣府監視决遣
事大者趣之　婺州進士張志行賜號冲素處士志行
東陽人以學行為鄉里所推大觀中數舉八行不就浙
東宣諭朱異言于朝故以命之志行年幾七十矣　詔
自今給降空名官告綾紙令官告院各立字號吏部置
籍其書填官司限一月申部注每年仍具已未書填總
數申部用權侍郎鄭滋請也自渡江來所降度牒甚衆
而無其籍至是始申明之
丙戌復置六部架閣庫自崇寧間何執中為吏部始建
議置吏部架閣官其後諸曹皆置凡成案留部二年然
後畀而藏之又八年則委之金耀門文書庫人以為便
迄宣和再置再省至是都官員外郎蘇良冶奏復之遂
命末㕔郎官兼(良冶建請在四月辛亥/十五年七月又復閣官)
丁亥同簽書樞宻院事韓肖胄工部侍郎胡松年入辭
肖胄言今大臣各徇已見致和戰未有定論然和議乃
權時之宜以濟艱難他日國歩安强軍聲大振理當别
圖今臣等已行願毋先渝約或半年不復命必别有謀
宜速進兵不可因臣等在彼間而緩之也肖胄母文安
郡太夫人文氏聞肖胄當行為言韓氏世為社稷臣汝
當受命即行勿以老母為念上聞之詔特封榮國太夫
人以寵其節文氏彦博孫也肖胄等奏左朝請郎秘書
丞環中為左朝議大夫充書状官從之(文氏進封/在戊子)　命
提舉修内司楊公弼更作行官南北臺門
戊子資政殿學士提舉臨安府洞霄宫許翰薨于吉州
(翰以今年七月丙辰轉官致仕七月/辛巳贈官日歴附傳乃在去年誤也)　度支員外郎權
監察御史胡䝉宣諭浙西還上命䝉先以御寳手歴及
所申明利害進冊來上是日入見䝉出使七閲月所按
吏八人(二年十二月庚戍海監丞董兖三年二月承節/郎長洲添差縣尉丁諧保義郎監湖州税務趙)
(庠之三月甲子承節郎添差監震澤税務趙公遜四月/壬辰浙西提舉茶鹽公事夏之文五月丁巳昌化令黄)
(壽並放罷取勘左文林/郎王闈五月丁卯行遣)薦士六人(三年四月丁未左朝/奉郎知呉縣宫聲右)
(通直郎知晋陵縣曽仍五月戊寅左朝奉郎知崑山縣/俞彦興右朝散郎知常州俞俟庚辰右承直郎知於潜)
(縣樓璹並遷官九月/壬申布衣李杞補官)論者以為䝉所言皆吕頥浩風指
也後半月擢䝉為右司員外郎(䝉除右司/在甲辰)
庚寅宣撫處置使張浚奏㨗且請俟過家上冢畢順水
赴行在上曰頼敵自退兩蜀無虞吕頥浩曰臣深以為
憂今彊敵敗散皆陛下聖徳所致所有張浚更取㫖上
曰可速其來王似盧法原督使趣赴任仍降詔撫存蜀
中并興元金洋問民疾苦時似已至司治事而行在未
知也是日徳音(熊克小歴作/曲赦蓋誤)降川陜鬬殺情輕死罪囚
釋流已下呉玠闗師古將士令宣撫司第功以聞王彦
特放罪復往金州控扼應歸業人户積欠税役等皆蠲
之四川得觧舉人願赴南省者給進義副尉驛劵自軍
興後創行法度科歛見為民病非軍須所急者仰以便
宜一面住罷䕫峽州縣權免商税及力勝一年時浚方
論却敵之功將佐幕官皆以便宜遷秩起復鎮西軍節
度使涇原秦鳯經畧使知秦州陜西都統制呉玠為利
州路階成鳯州制置使寳文閣學士右通議大夫參議官
程唐進秩一等徽猷閣待制參賛軍事權宣撫判官劉
子羽陞寳文閣直學士洪州觀察使金均房州鎮撫使
王彦進保大軍承宣使兼宣撫司參議榮州防禦使熈
河蘭廓路馬歩軍副總管統制熈秦軍馬闗師古為秦
州觀察使落副字榮州團練使環慶路馬歩軍副總管
同統制軍馬楊政為明州觀察使知慶陽府兼節制成
鳯州軍馬康州團練使秦鳯路馬歩軍副總管統制和
尚原軍馬呉璘為榮州防禦使知秦州兼節制階文州
軍馬朝請大夫直秘閣通判鳯翔府陳逺猷為左朝議
大夫(饒風之敗宣司賞功他書皆不見王彦行状云敵/自褒斜遁去樞相張公以為敵雖深入而亡失士)
(馬之多前此未有實同敗衂而卒保全蜀者繄諸將勤/力棄過録功用黜陟聖㫖進秩行賞有差授公保大軍)
(承宣使公獨不受士益重之劉子羽墓志敵由商於犯/金州渉春遂遁去還興元然張公已困於䜛公亦被罪)
(也是嵗除寳文閣直學士據此則子羽除寳直當在此/或除宣判時朱勝非所謂張浚以便冝除官至雜學士)
(殆指此也日歴今年八月丁未程唐轉官回授九月丙/子楊政陳逺猷轉官同日成州團練使田晟陞郢州防)
(禦使皆用饒風闗功賞十月庚子有㫖呉玠已除利州/路階成秦州制置使而功蹟記玠加檢校官除制置使)
(皆併繫於饒風退師之後蓋宣司便冝所授以不/見本月日故因浚赴召牽聨具書之更湏詳考)彦辭
不拜(王彦不授官似為朝考有放罪指/揮宣司因不敢奏行状恐餙説耳)頥浩又遺浚書
曰即未可去蜀第留宣司當為開陳如所請浚不顧既
而法原亦至閬州浚遂與子羽及參議官左通議大夫
王庻主管機宜文字兵部員外郎馮康國鼎州團練使
提舉江州太平觀劉錫俱東以左承議郎李良臣提㸃
降賜庫(良臣掌庫以明年四月十九日良/臣申明劉錫等借金銀状修入)武經郎閤門
祗候知長寧軍甄援權隨行幹辦(此據明年五月十九/日甄援乞換給状)
罷朝議大夫知瀘州蘇覺提舉成都府玉局觀而以唐
為瀘南沿邊安撫使知瀘州(唐之除日歴不見瀘州知/州題名覺罷唐到皆在此)
(月四年四月癸未唐/自知瀘州落職奉祠)邠州觀察使永興軍路經畧使郭
浩知興元府(本府知府題名浩今年七月到任未知浩/此時為何官題名稱彰武軍節度使蓋誤)
直秘閣潼川府路轉運副使兼隨軍轉運副使張深知
䕫州(日歴深以今年八月癸/未用浚奏改知䕫州)尋又以左朝散郎利州路
提㸃刑獄公事馮檝權樞宻院計議官與偕行(檝權計/議官據)
(紹興三年九月十二日檝論遂寧府絹估劄子繫銜如/此他書蓋無有也日歴紹興八年正月十九日御史中)
(丞常同劄子伏見檝謟事張浚僅同㒒𨽻頃嵗浚罷宣/撫還朝檝無以為佞乃作䟽頭抄歛屬官監司郡守錢)
(物以獻於浚取於它人者多而自取者少幕中不平紛/争而止三月六日辛夘臣僚上言近甞弹論馮檝之罪)
(已䝉施行四川自靖康以來七年上供皆因軍興諸處/截用檝獻䇿於浚再行科歛㑹朝廷訪聞降指揮而罷)
(蜀人畏之切骨按同所云皆此/時事今並附此其有無當考)隨軍轉運副使張澄統
本司西兵赴行在(權主管軍馬據澄明年五月十四日/乞繳隨軍物色状修入熊克小歴四)
(年四月先是張浚令宣撫司隨軍轉運使張澄統本司/兵萬人出蜀詔趣至行在據日歴今年九月乙亥浚具)
(到將帯本司兵馬四項數多者止五千人統押官亦無/澄名數内有五千人又已得㫖遣還此所云統本司兵)
(萬人恐誤今修/潤附此當考)良臣綿竹人也(中興聖政是日上謂吕/頥浩等曰為法不可過)
(有輕重然後可以必行而人不能犯太重則法不行太/輕則不禁奸朕嘗語徐俯異時宫中有所禁切令之曰)
(必行軍法而犯者不止朕深惟其理但以常法處之後/更無犯者乃知先王立法貴在中制所以决可行臣留)
(正等曰法為天下平也不可得而重不可得而輕惟其/當而已矣故法之立也固已服人之心於未抵罪之前)
(而又哀矜惻怛不忍以行之則下知有恥而義足以禁/其非也茍惟不然加之極刑有死而已人茍自棄則死)
(非其悔奈何以此懼之哉國家仁恕為治惟熈寧用事/之臣制重禄以行倉法至於一錢以上坐徒劉摯謂徒)
(為暴刑難正其罪蘇軾譬之子弟有銖两之過父兄施/斤鈞之罰皆謂其不可行也法嚴而不可行無乃有悖)
(於事情有不合於先王之法乎法不可行而存之無乃/有害於民有累於國體者乎視宫中禁切之令雖軍法)
(無益則吏禄之法冝用/中制然後决可行也)
辛卯沿海制置使仇悆罷
壬辰江南東西路宣諭官劉大中言建昌軍軍學教授
李彌正玉山縣丞張絢清修亷潔文學過人詔並進一
官赴行在彌正彌遜弟絢丹陽人也　左朝奉郎直龍
圖閣李膺知䖍州坐令鹽商獻納贍軍錢為提舉官所
劾下吏當罰金詔膺奪職貶秩一等佐吏九人抵罪有
差　賜王似宣撫處置副使印從其請也
癸巳監登聞皷院廖邦傑罷以侍御史辛炳論其移疾
廢朝也(此為洪擬/言闕政事)　寶文閣待制提舉建州武夷山冲
祐觀陳戬卒
甲午神武前軍統制兼淮南宣撫司都統制王􁞯為荆
南府潭鼎澧岳鄂等州制置使時鼎冦楊么復犯公安
石首二縣先五日命湖南安撫使折彦質會荆鄂潭鼎
統制官辛太崔邦弼任士安杜湛之衆往討之彦質數
請濟師乃命􁞯總舟師以行遣忠鋭第一將崔増神武
後軍統領髙進以所部五千從􁞯又命韓世忠劉光世
各以舟五百與之仍持五月糧以行凡湖南北兵並受
􁞯節度時知岳州范寅敷遭内艱以䇿干湖南安撫使
折彦質一議戰兵大畧謂楊么初起有寨二十舟三百
九十兵八千餘人今首尾五年其數必倍然糧倉闕乏
器械鮮少官軍之一可當其十今約水陸各萬人可以
取勝一水軍萬人探聞鼎州見管正義兵八千揀㸃精
鋭可得五千潭州帥府若選五千兵可足備禦不必逺
召荆鄂之兵矣二議戰舟云賊有車船如陸戰之陣兵
鰍頭船如陸戰之輕兵官軍亦當用此今以水軍萬人
分五軍每軍二千人用車船二隻每隻容正兵二百五
十人將佐梢工百人鰍船三十隻每隻容正兵五十人
并棹夫押隊共八十二人各令附帯錢糧多集矢石其
行常與鰍船一進一郤進必有所取却必有所誘亦計
之上者也三議兵器云賊有鐃鈎拓义竹為之柄若以
快刀芟其頭刄彼無能為矣其勝賊之具弓矢為上鈎
鎗次之手刀又次之又擇十人為牌砲手使居前列牌
以衛我師砲以擊賊徒四議棹夫云戰兵恃其各善汨
没則緩不及事當使戰士亦諳棹夫之能則必安而可
用今所責甚重棹夫冝與戰士同賞仍使士卒汰其不
能便令乗載人兵習其擊刺使戰士習熟波濤若履平
地何賊之不勝乎五議形勢云岳州抵接賊寨比諸州
最近如潭州遣發及會合荆鄂舟師皆合經由于此但
專令潭州攻討么賊舟師進發皆由于岳而岳屬他路
况岳有土人可募以為前鋒者縁本州闕乏不能集事
乞將岳州依舊𨽻湖北路其討殺楊么事干本州者權
令帥司節制於上供米内支撥一萬石六議錢糧云昨
湖南帥司會合岳州荆南兵馬令各帯錢糧就行支遣
各縁闕乏乞專委湖南漕臣一員權兼充湖北轉運司
專切應副七議時月云攻討水賊湏自十月霜降水落
之時港汊分隔則易為擒又當分築甬道安置砲坐多
發巨石攻其附近八議攻討云武陵辰陽縣界鼎江南
岸有夏誠劉三楊么下水北上林等寨各據陸向水維
舟岸側其鼎州見與夏誠賊寨對壘而賊於鼎江南北
分布寨柵二十所岳州去賊武陽口等寨甚便止一日
可行故鼎州為陸兵之地岳州為水兵之地如使陸兵
萃于鼎州攻討夏誠楊么以禦其前繼使水軍進自鄂
州以乗其後使腹背受敵進退無據賊將安往彦質以
聞詔下其議命王􁞯行之已而􁞯請招安金字牌上曰
近來盗賊踵起蓋黃潜善等專務招安而無弭盗之術
髙官厚禄以待渠魁是賞盗也么跳梁江湖罪惡貫盈
故命討之何招安為但令􁞯破賊後止戮渠魁數人貸
其餘可也乃給黄榜十道自么及黄誠劉衡周綸皮真
并近上知名頭領不赦外脅從之人一切不問如徒中
自併進投首當議優與推恩(遣崔増髙進及帯錢糧在/此月丁酉彦質奏寅敷八)
(議在戊戍􁞯請金字牌在七月壬戌今牽聨書之熊克/小歴詔統制官巨師古以兵二千亦隨􁞯去誤也日歴)
(王􁞯所申有云統領官髙進等下官兵二千餘人並係/巨師古下舊人各願隨􁞯前去克不詳考之耳其實師)
(古此時已勒停編管不在軍中克誤甚矣訓何俌龜鑑/我髙宗之所以區處羣盗者又有道焉聖  嘗曰招安)
(非良法命之以官是誘之使盗不若移此以賞捕盗立/功之人是聖意之主於討者然也又曰凡今日奪攘縱)
(暴之侣皆異時忠義四方之人應能開心易慮散歸田/里罪犯勿問是聖意之主於招者然也他日謂宰執曰)
(民窮為盗多縁守令不良以擾之若安其田里肯為盗/乎又宣諭江西平盗之䇿惟曰擇憲帥以壓服其心任)
(守令以勸課其業蠲科役以優足其力是又不招/不討思以弭盗而使之無盗寧非萬世之龜鑑乎)　考
功員外郎胡䝉言州縣之職令尤近民人之才否固不
因京官選人而増損但選人在官日淺苦未練歴又多
投合上位應副寄居意在干求必於改秩惴惴然惟懼
忤物安能抗勁節任直道以行己乎欲自今已往萬户
已上縣盡差京朝官毎三五員再赴都堂審察然後頒
降敕命則冗散疲懦者必汰而天下宰令皆得材能之
士不待督責而相先於政績矣事下吏部後不行　徽
猷閣待制李正民知吉州以軍行故嵗中科率民錢至
百餘萬緡宣諭官劉大中奏請黜之正民先以應辦軍
儲遷一官至是寢其命
丙申詔皇叔右監門衛大將軍士蓐赴行在士蓐為金
所執至河北遁還東都之再䧟也士蓐復没于金及是
渡淮南歸士蓐襄恭憲王宗愈孫也(濮王生宗愈宗愈/生房陵公仲暉仲)
(暉生/士蓐)　詔江浙諸州絲帛及折帛錢並以七月中旬到
行在有不足者守貳並行竄黜用户部請也
丁酉詔武顯大夫閤門宣賛舍人知濠州㓂宏遷一官
再任仍賜金帯
己亥罷沿海制置司以海舟三百付明州守臣李承造
總領和州防禦使制置副使張公裕同總領仍命公裕
居定海縣以總領海船所為名　左武大夫福州觀察
使辛道宗再追一官坐頃在軍中受賄補官不實也
庚子給事中黄唐傳言陛下將以武遏亂畧而所用非
所試願詔有司稍復武選之格酌三嵗科舉取人之數
以三分之一待武士互保應舉如文士法其程試先以
射藝决去取次以兵䇿第髙下中第者注縣尉它日有
統兵官闕並先選武士事下兵部論者以為非急務遂
不行
辛丑進士歐陽凱士特送洪州編管凱士甞上書論時
事前四日上諭輔臣曰頃上書人間有狂妄者朕多留
中不欲寘罪今凱士狂妄之甚若不懲戒且慮扇惑羣
聽亦害政之一端也可以其書付從官議罪來上仍宣
示臺諌議上故斥之　右奉議郎知彭澤縣楊汝明追
三官許㕘選俟轉至承議郎止汝明宣和初以上書得
官實納粟也吏部引陸知㣲例為言故有是命時方審
量濫賞而以左右司領之吕頥浩當國時有所縱舍左
司員外郎王岡輙持不可曰管仲奪伯氏駢邑三百飯
蔬食没齒無怨言何謂也法者天下公共之法大臣行
法與衆棄之尚誰怨前日論甲黜三官且至乙矣輙貸
不問今日復論丙如甲公秉國鈞於天下具瞻之地不
平謂何而怨始有所歸矣頤浩矍然(王岡事據孫覿撰/墓志増入不得其)
(時按史岡以今年五月除左司頥浩罷乃去故因汝明/追官附此但覿以為討論宣政誤恩却誤此時已罷討)
(論濫賞但令/吏部審量耳)　是日都省批状諸路私煎盗賣鹽並依
通州已得科罪用提轄㩁貨務都茶塲張純請也時吕
頥浩更淮南鹽法亭户私貨者不以多少杖脊配嶺南
雖赦不宥(事見去年/十二月)會淮東提舉茶鹽郭楫言非亭户
而與軍民交易者未有明文事下𣙜貨務於是純言亦
合一等科罪頥浩奏從之至是浙東提刑司申明亭户
盗賣刑名純言上件指揮雖縁通州管下有犯臣僚起
請諸路亦合一體施行頥浩不復奏陳徑以批狀行下
自是斷配日多民間破家蕩産不可勝計矣(頥浩批状/事日歴不)
(載今以紹興三年十月十一日臣僚上言并刑部勘會/状増入状云紹興三年六月十八日都省批状指揮本)
(月十八日也非亭户一等科罪指揮在/今年三月癸亥今并附此更不别出)
壬寅端明殿學士宣撫處置使司参議官張深知成都
府充本路安撫使初深以老疾丐免張浚命深五日一
赴司視事會成都闕守有詔浚具名奏差浚承制授深
至是申命(成都續記深以五/月八日至成都)　中侍大夫忠州防禦使
荆南鎮撫使觧潜言已滿三年請罷去詔令再任
甲辰翰林學士綦崈禮上昭慈聖獻皇后改諡議　尚
書右司郎中王珩為宗正少卿填復置闕(日歴及都司/玉牒所題名)
(珩除宗卿皆在此月蓋自建炎三年以奉常兼宗卿至/此始除珩也日歴十月庚戌復置宗正少卿一員十二)
(月内户部相度状並同疑行罷/後又不除人至庚戌乃降㫖耳)　秘書省著作佐郎孔
端朝守都官員外郎　徽猷閣待制知臨安府盧知原
充都督府參謀官直秘閣兩浙轉運副使梁汝嘉陞直
龍圖閣知臨安府以左司諌唐煇言知原為政乖繆也
章再上詔知原以本職奉祠(知原以是月癸丑提舉/江州太平觀今附此)
詔舒蘄黄三州仍舊聽江南西路安撫大使司節制及
應副錢糧先是淮西安撫使胡舜陟乞節制三州人馬
許之趙鼎言江西與淮西相接今三州撥𨽻淮西萬一
上流有警則㳂江一帯並無軍馬應援故有是㫖
乙巳左朝奉郎監尚書六部門孫藎轉對言自靖康軍
興以來議和好則忘備禦之方言拒敵則絶通和之議
閲時既乆屢失事機天下至今憤痛屬者再遣樞臣銜
命出疆臣恐和戎之議未成防秋之備遂弛敵情不測
事當過慮望宻戒邊臣中申嚴戒律詔付沿邊守帥初
韓世忠之軍建康也詔江東漕臣月給錢十萬緡以酒
税上供經制等錢應副至是劉光世移屯又増月樁錢
五萬六千緡轉運判官直秘閣劉景真等告乏于朝詔
通融應副自吕頥浩朱勝非並相以軍用不足創取江
浙湖南諸路大軍用樁錢以上供經制係省封樁等窠
名充其數茶鹽錢蓋不得用所樁不能給十之一二故
郡邑多横賦於民大為東南之患今江浙月樁錢蓋自
紹興二年始(月樁錢諸書不見事始日歴十七年八月/上諭秦檜卿未還朝朱勝非等創起月樁)
(按史檜以去年八月免勝非代之五月勝非丁憂七月/起復明年九月罷起月樁未知的在何時以事考之當)
(是今年四月除二宣撫時今因江/東漕司申明附此或可移附四月)
丙午詔内外從官各舉宗室一人以備器使先是右承
事郎知大宗正丞謝伋條上宗室五事曰舉賢才以强
本支更法制以除煩苛擇官師以專訓導繼封爵以謹
傳襲修圖牒以辨親踈始岐獻簡王仲忽為宗官多所
建白論者謂立法太嚴自渡江後南班宗室纔六十三
員學官乆闕襲封之典遂廢宗正有寺無官故伋言之
時己用伋議復置宗正少卿因有是命惟襲封不行(用/伋)
(議復宗卿據今年十月己/亥王珩罷少卿劾䟽云爾)　右朝請大夫王唐右奉直
大夫李昕並通判荆南府用鎮撫使解潛請也(此又與/前此鄭)
(作肅建言守臣辟通判指揮相/妨當是用元置鎮撫司專法也)
丁未詔即駐蹕所在學置國子監以學生隨駕者三十
六人為監生置博士二員時中書舍人黃龜年入對上
奏言雖車駕東廵庠序在逺而博士之官未命養教之
士未充殆為闕典遂命禮部條具其後進呈上曰學校
固教化之原然當治戎飭備之時為之則近於不急乃
命留俟焉(上語在七/月戊寅)　江東宣撫使劉光世引兵發鎮
江時淮南宣撫使韓世忠屯登雲門光世懼其扼已改
途趨白鷺店世忠遣兵千餘襲其後光世覺之乃止既
而光世奏世忠掠其甲士六十餘人且言世忠身為大
將當國家多事之時正宜謹慎共濟大事而乃不循法
度强奪戰兵若非臣弹壓嚴切必致兩軍相挺上貽聖
憂樞宻院言近兩軍申奏各有互招過官兵詔同都督
孟庾體究發還如無實迹行下逐司照㑹上尋遣使和
解仍書賈復冦恂事賜之(日歴七月丁巳劉光世奏臣/六月二十六日統率軍馬離)
(鎮江故附此日光世所奏甚譸張而熊克小歴乃云/世忠猶欲以兵襲其後蓋為光世諱也今參酌附見)
是日沂王㮙駙馬都尉劉彦文在五國城告變金人遣
使按問金人初欲邀二帝過河駙馬都尉蔡鞗力辯其
誣彦文等坐死金人尋以潘致堯所持奉兩宫金銀藥
石來上上皇見之流涕謂羣下曰荷天眷命未忘趙氏
中興之主出而繼焉今日信至可謂幸會惟藥材留以
備用餘皆分賜從行親屬官吏(王若冲北狩行録云癸/丑六月二十四日沂王)
(㮙駙馬都尉劉彦文首告謀反金國蔡鞗是日聞之於/莘王植駙馬都尉宋邦光徑令徐中立聞逹太上驚悸)
(未以為然翌日遣鞗渡河以詢虚的既濟則千户貝勒/安塔哈者已陳兵河濵二逆觧發往彼帳前矣盡得所)
(陳之詳鞗歸太上即令率親屬及一行臣僚合議除白/鍔以病不能出餘皆預焉先此已聞有不測之議至是)
(人皆聳慄鞗曰吾儕前日不死國難二帝播遷已有愧/於前人不意逆黨出於至親至愛之間捐軀報効正在)
(今日鞗身以貫髙自處願諸公盡力以徇急難少有退/避者神明殛之言辭慷慨坐皆泣下莫不懐奮發直前)
(之心至七月中旬彼遣兩使前來勘問太上遣植同鞗/往見來使堅欲太上渡河對辯又遣徐王棣宋邦光再)
(往至則尚執前議乃請淵聖行及信王榛駙馬都尉向/子扆内侍王若冲同往鞗實從之再三力懇彼使方許)
(明日至行宫之東鞗所寓之地而引問焉羣臣力拒徃/反詰問三日之間二賊氣折自承誣枉案上復遣前使)
(以諭太上一面處置太上曰二子悖逆雖陳誣告天倫/之屬豈忍為之使曰若如此自有宣命並死之使歸鞗)
(上䟽乞深自悔禍以/畏天戒太上嘉納之)
戊申武功大夫髙州刺史樞宻院准備差使王林以所
部充御前中鋭第十將林劉光世部曲也忠鋭第九將
史康民薦其才自承州召還而有是命
己酉神武副軍都統制岳飛自䖍州班師(此以紹興四/年四月二十)
(五日大理寺/劄子修入)
庚戌尚書左僕射吕頥浩提舉修國史時未有日歴中
書舍人張綱請用祖宗故事命大臣典領起居郎孫近
在秘府亦以為言至是始命頥浩　尚書吏部郎中川
陜撫諭周隨亨卒于閬州詔贈直龍圖閣官其家三人
賜銀帛百匹兩令宣撫司致其柩(隨亨贈官在/九月丁丑)
壬子右宣教郎王忠民至行在宰相吕頥浩簽書樞宻
院事徐俯見之皆拜舍于政府忠民上䟽力辭新命且
言臣為大金舉兵故自上大金國主三表為辨理乞還
二帝本心報國非求名禄上不許忠民以告寘于櫝中
藏之七寶山下既見所奏留中力懇求去遂依商虢鎮
撫使董先于軍中　罷澧州嵗貢竹簟
癸丑賜潭州度僧牒二百為修城之用潭州自為敵所
破城壁皆壊李綱以為汗漫難守請截三分之一未及
成而綱去至是安撫使折彦質言于朝詔監司相度其
後諸司言潭州城圍二十二里九歩西臨大江東南兩
壁並依山勢不可裁損惟北壁地皆荒閑欲截去城地
七里半新城圍計十四里半有竒奏可後亦不克成(諸/司)
(再奏在十/月庚戍)　自陜西既䧟買馬路乆不通至是榮州防
禦使知秦州節制階文軍馬呉璘始以茶綵招致小蕃
三十八族以馬來市西馬復通蓋起於此於是宣撫司
承制授蕃官趙繼志武翼郎閤門宣賛舍人(七年正月/丙戍降告)
　川陜宣撫司以三泉縣為大安軍(王明清揮麈前録/太祖立極之初西)
(蜀未下益州三泉令間道馳騎齎賀表率先至闕下上/大喜平蜀後詔令三泉縣不𨽻州郡遇慶賀許發表章)
(直逹榻前紹興初四川制置司建言陞縣為軍失祖宗/之指矣按宣司陞軍以今春敵騎至三泉而止故因以)
(為控扼非因直逹表/章之故明清誤也)以武臣种友知軍兼縣事文臣為
判官兼縣丞(此據紹興七年閏十月/三日呉玠劄子修入)
是夏金人所命知慈州劉慶破丹州義士孫韓於山寨
降其卒三千人盡殺之
建炎以來繫年要録巻六十六金人地名考證
　　安塔哈(原書作按打曷即金史/之按打海並誤今改正)
