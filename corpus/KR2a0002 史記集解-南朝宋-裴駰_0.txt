#+TITLE: 史記集解-南朝宋-裴駰
#+DATE: 2016-06-11 12:20:46
#+SOURCE: github.com/kanripo/KR2a0002 master 0188f9b8                
欽定四庫全書　　　　　史部一
　史記集解　　　　　　　正史類
　　提要
　　　　(臣/)等謹案史記集解一百三十卷宋裴駰撰
　　　　駰字龍駒河東聞喜人官至中郎外兵曹參
　　　　軍事迹附見宋書裴松之傳駰以徐廣音義
　　　　麤有發明殊恨省畧乃采九經諸史并漢書
　　　　音義及衆書之目别撰此書其所引證多先
　　　　儒舊説張守節正義嘗備述所引書目次然
　　　　如國語多引虞翻注孟子多引劉熙注韓詩
　　　　多引薛君注而守節未著於目知當日援据
　　　　浩博守節不能遍數也原本八十卷隋唐志
　　　　著録並同此本為毛氏汲古閣所刋析為一
　　　　百三十卷原第遂不可考然注文猶仍舊本
　　　　自明代監本以索隱正義附入其後又妄加
　　　　刪削訛舛遂多如五帝本紀昔高陽氏有才
　　　　子八人句下髙辛氏有才子八人句下均脱
　　　　名見左傳四字秦始皇本紀輕車重馬東就
　　　　食句下脱徐廣曰一無此重字八字項羽本
　　　　紀其九月會稽守句下脱徐廣曰爾時未言
　　　　太守九字武席紀祠上帝明堂句下脱徐廣
　　　　曰常五年一修耳今適二年故但祀明堂十
　　　　八字然其效可覩矣句下脱又數本皆無可
　　　　字七字河渠書岸善崩句下脱如淳曰河水
　　　　岸六字司馬相如傳傍徨乎海外句下此引
　　　　郭璞云青邱山名上有田亦有國出九尾狐
　　　　在海外太史公自序易大𫝊句下此引張晏
　　　　曰謂易繫辭監本均誤作正義至於字句異
　　　　同前後互見如夏本紀九江入賜大龜句下
　　　　孔安國曰出於九江水中監本作山中孝文
　　　　本紀昌至渭橋句下引蘇林曰在長安北三
　　　　里監本多渭橋二字祁侯賀為將軍句下引
　　　　徐廣曰姓繒監本多一賀字當有玉英見句
　　　　下引瑞應圖云玉英五帝並修則見監本作
　　　　五常案此似以監本為是屬國悍為將屯將
　　　　軍句下引徐廣曰姓徐監本多一賀字孝景
　　　　本紀封故御史大夫周苛孫平為繩侯句下
　　　　引徐廣曰一作應監本多一平字武帝紀自
　　　　太主句下引徐廣曰武帝姑也監本多太主
　　　　二字龜䇿列傳蝟辱於鵲句下引郭璞曰蝟
　　　　憎其意心惡之也監本作而心惡之凡此之
　　　　類當由古注簡質後人以意為增益己失其
　　　　舊至坊本流傳脱誤尤甚如夏本紀澧水所
　　　　同句下引孔安國曰澧水所同同於渭也坊
　　　　本缺一同字項羽本紀乃封項伯為射陽侯
　　　　句下脱徐廣曰項伯名纒字伯九字是又出
　　　　監本下矣惟貨殖傳蘖麴鹽豉千瓵句下監
　　　　本引孫叔敖云瓵器受斗六升合為瓵音貽
　　　　當是孫叔然之訛此本亦復相同是校讐亦
　　　　不免有疎然終勝元豐合併之本也乾隆四
　　　　十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
史記集解序
班固有言曰司馬遷據左氏國語采世本戰國策述楚
漢春秋接其後事訖於天漢其言秦漢詳矣至於采經
摭傳分散數家之事甚多疏略或有抵捂亦其所涉獵
者廣博貫穿經傳馳騁古今上下數千載間斯已勤矣
又其是非頗謬於聖人論大道則先黄老而後六經序
游俠則退處士而進姦雄述貨殖則崇勢利而羞貧賤
此其所蔽也然自劉向揚雄博極羣書皆稱遷有良史
之才服其善序事理辯而不華質而不俚其文直其事
核不虚美不隱惡故謂之實録駰以為固之所言世稱
其當雖時有紕繆實勒成一家總其大較信命世之宏
才也考挍此書文句不同有多有少莫辯其實而世之
惑者定彼從此是非相貿真偽舛雜故中散大夫東莞
徐廣研核衆本為作音義具列異同兼述訓解麄有所
發明而殊恨省略聊以愚管增演徐氏采經傳百家并
先儒之説豫是有益悉皆抄内刪其㳺辭取其要實或
義在可疑則數家兼列漢書音義稱臣瓚者莫知氏姓
今直云瓚曰又都無姓名者但云漢書音義時見㣲意
有所裨補譬嘒星之繼朝陽飛塵之集華嶽以徐為本
號曰集解未詳則闕弗敢臆説人心不同聞見異辭班
氏所謂疏略抵捂者依違不悉辯也愧非胥臣之多聞
子産之博物妄言末學蕪穢舊史豈足以關諸蓄德庶
賢無所用心而已
