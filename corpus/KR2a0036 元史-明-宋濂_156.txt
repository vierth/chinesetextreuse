
　元史卷一百五十七
　　明翰林學士亞中大夫知制誥兼修國史宋濓等修
　列傳第四十四
　　劉秉忠
劉秉忠字仲晦初名侃因從釋氏又名子聰拜官後始
更今名其先瑞州人也世仕遼為官族曾大父仕金為
邢州節度副使因家焉故自大父澤而下遂為邢人庚
辰嵗穆呼哩取邢州立都元帥府以其父潤為都統事
定改署州録事歴鉅鹿内丘兩縣提領所至皆有惠愛
秉忠生而風骨秀異志氣英爽不羈八嵗入學日誦數
百言年十三為質子於帥府十七為邢臺節度使府令
史以養其親居常鬱鬱不樂一日投筆嘆曰吾家累世
衣冠乃汨沒為刀筆吏乎丈夫不遇於世當隠居以求
志耳即棄去隠武安山中久之天寧虚照禪師遣徒招
致為僧以其能文詞使掌書記後遊雲中留居南堂寺
世祖在潛邸海雲禪師被召過雲中聞其博學多材藝
邀與俱行既入見應對稱㫖屢承顧問秉忠於書無所
不讀尤邃於易及邵氏經世書至於天文地理律厯三
式六壬遁甲之屬無不精通論天下事如指諸掌世祖
大愛之海雲南還秉忠遂留藩邸後數嵗奔父喪賜金
百兩為葬具仍遣使送至邢州服除復被召奉㫖還和
琳上書數千百言其略曰典章禮樂法度三綱五常之
教備於堯舜三王因之五霸敗之漢興以來至于五代
一千三百餘年由此道者漢文景光武唐太宗𤣥宗五
君而𤣥宗不無疵也然治亂之道係乎天而由乎人天
生青吉斯皇帝起一旅降諸國不數年而取天下勤勞
憂苦遺大寳於子孫庶傳萬祀永保無疆之福愚聞之
曰以馬上取天下不可以馬上治昔武王兄也周公弟
也周公思天下善事夜以繼日每得一事坐以待旦以
匡周室以保周天下八百餘年周公之力也君上兄也
大王弟也思周公之故事而行之在乎今日千載一時
不可失也君之所任在内莫大乎相相以領百官化萬
民在外莫大乎將將以統三軍安四域内外相濟國之
急務必先之也然天下之大非一人之可及萬事之細
非一心之可察當擇開國功臣之子孫分為京府州郡
監守督責舊官以遵王法仍差按察官守治者升否者
黜天下不勞力而定也天下户過百萬自呼圖克諾延
斷事後差徭甚大加以軍馬調發使臣煩擾官吏乞取
民不能當是以逃竄宜比舊減半或三分去一就見在
之民以定差税招逃者復業再行定奪官無定次清潔
者無以遷汙濫者無以降可比附古例定百官爵禄儀
仗使家足身貴有犯於民設條定罪威福者君之權奉
命者臣之職今百官自行威福進退生殺惟意之從宜
從禁治天下之民未聞教化見在囚人宜從赦免明施
教令使之知畏則犯者自少也教令既設則不宜繁因
大朝舊例增益民間所宜設者十數條足矣教令既施
罪不至死者皆提察然後决犯死刑者覆奏然後聴斷
不致刑及無辜天子以天下為家兆民為子國不足取
於民民不足取於國相須如魚水有國家者置府庫設
倉廩亦為助民民有身者營産業闢田野亦為資國用
也今宜打筭官民所欠債負若實為應當差發所借宜
依汗皇帝聖㫖一本一利官司歸還凡有陪償無名虚
契所負及還過元本者並行赦免納糧就逺倉有一廢
十者宜從近倉以輸為便當驛路州城飲食祗待偏重
宜計所費以凖差發闗市津梁正税十五分取一宜從
舊制禁横取減税法以利百姓倉庫加耗甚重宜令權
量度均為一法使錙銖圭撮尺寸皆平以存信去詐珍
貝金銀之所出淘砂錬石實不易為一旦以纒絲縷銀
皮革塗木石粧器仗取一時之華麗廢為塵而無濟甚
可惜也宜從禁治除帝胄功臣大官以下章服有制外
無職之人不得僭越今地廣民㣲賦歛繁重民不聊生
何力耕耨以厚産業宜差勸農官二員率天下百姓務
農桑營産業實國之大益古者庠序學校未嘗廢今郡
縣雖有學並非官置宜從舊制脩建三學設教授開選
擇才以經義為上詞賦論䇿次之兼科舉之設已奉汗
皇帝聖㫖矣因而言之易行也開設學校宜擇開國功
臣子孫受教選達才任用之天下莫大於朝省親民莫
近於縣宰雖朝省有法縣宰宜擇縣宰正民自安矣闗
西河南地廣土沃以軍馬之所出入治而未豐宜設官
招撫不數年民歸土闢以資軍馬之用實國之大事伊
喇中丞拘𣙜鹽鐵諸産商賈酒醋貨殖諸事以定宣課
雖使從實恢辦不足亦取於民拖兑不辦已不為輕鄂
囉哈瑪爾奏請於舊額加倍𣙜之往往科取民間科𣙜
並行民無所措手足宜從舊例辦𣙜更或減輕罷繁碎止
科徵無縱獻利之徒削民害國鰥寡孤獨廢疾者宜設
孤老院給衣糧以為養使臣到州郡宜設館不得於官
衙民家安下孔子為百王師立萬世法今廟堂雖廢存
者尚多宜令州郡祭祀釋奠如舊儀近代禮樂器具靡
散宜令刷㑹徴太常舊人教引後學使器備人存漸以
脩之實太平之基王道之本今天下廣逺雖青吉斯皇
帝威福之致亦天地神明隂所祐也宜訪名儒循舊禮
奠祭上下神祇和天地之氣順時序之行使神享民依
徳極於幽明天下賴一人之慶見行遼厯日月交食頗
差聞司天臺改成新厯未見施行宜因新君即位頒厯
改元令京府州郡置更漏使民知時國滅史存古之常
道宜撰脩金史令一代君臣事業不墜於後世甚有勵
也國家廣大如天萬中取一以養天下名士宿儒之無
營運産業者使不致困窮或有營運産業者㑹前聖㫖
種養應輸差税其餘大小雜泛並行蠲免使自給養實
國家養才勵人之大也明君用人如大匠用材隨其巨
細長短以施䂓矩繩墨孔子曰君子不可小知而可大
受小人不可大受而可小知盖君子所存者大不能盡
小人之事或有一短小人所拘者狹不能同君子之量
或有一長盡其才而用之成功之道也君子不以言廢
人不以人廢言大開言路所以成天下安兆民也天地
之大日月之明而或有所蔽且蔽天之明者雲霧也蔽
人之明者私欲侫説也常人有之蔽一心也人君有之
蔽天下也當選左右諌臣使諷諭於未形忖畫於至密
也君子之心一於理義懷於忠良小人之心一於利欲
懷於讒佞君子得位有容於小人小人得勢必排於君
子明君在上不可不辨也孔子曰逺佞人又曰惡利口
之覆邦家者此之謂也今言利者衆非圖以利國害民
實欲殘民而自利也宜將國中人民必用場冶付各路
課税所以定𣙜辦其餘言利者並行罷去古者明王不
寳逺物所寳惟賢如使賢者在位能者在職此皆一人
之睿知賢王之輔成也古者治世均民産業自廢井田
為阡陌後世因之不能復今窮乏者益損富盛者增加
宜禁行利之人勿恃官勢居官在位者勿侵民利商賈
與民和好交易不生擅奪欺罔之害真國家之利也笞
箠之制宜㑹古酌今均為一法使無敢過越禁私置牢
獄淫民無辜鞭背之刑宜禁治以彰愛生之徳立朝省
以統百官分有司以御衆事以至京府州縣親民之職
無不備紀綱正於上法度行於下是故天下不勞而治
也今新君即位之後可立朝省以為政本其餘百官不
在員多惟在得人焉耳世祖嘉納焉又言邢州舊萬餘
户兵興以來不滿數百凋壞日甚得良牧守如真定張
耕洺水劉肅者治之猶可完復朝廷即以耕為邢州安
撫使肅為副使由是流民復業升邢為順徳府癸丑從
世祖征大理明年征雲南每贊以天地之好生王者之
神武不殺故克城之日不妄戮一人己未從伐宋復以
雲南所言力贊於上所至全活不可勝計中統元年世
祖即位問以治天下之大經養民之良法秉忠采祖宗
舊典參以古制之宜於今者條列以聞於是下詔建元
紀嵗立中書省宣撫司朝廷舊臣山林遺逸之士咸見
録用文物粲然一新秉忠雖居左右而猶不改舊服時
人稱之為聰書記至元元年翰林學士承㫖王鶚奏言
秉忠久侍藩邸積有嵗年參帷幄之密謀定社稷之大
計忠勤勞績宜被襃崇聖明御極萬物惟新而秉忠猶
仍其野服散號深所未安宜正其衣冠崇以顯秩帝覽
奏即日拜光禄大夫位太保參預中書省事詔以翰林
侍讀學士竇黙之女妻之賜第奉先坊且以少府宫籍
監户給之秉忠既受命以天下為己任事無巨細凡有
闗於國家大體者知無不言言無不聴帝寵任愈隆燕
閒顧問輒推薦人物可備器使者凡所甄㧞後悉為名
臣初帝命秉忠相地於桓州東灤水北建城郭于龍岡
三年而畢名曰開平繼升為上都而以燕為中都四年
又命秉忠築中都城始建宗廟宫室八年奏建國號曰
大元而以中都為大都他如頒章服舉朝儀給俸禄定
官制皆自秉忠發之為一代成憲十一年扈從至上都
其地有南屏山嘗築精舍居之秋八月秉忠無疾端坐
而卒年五十九帝聞驚悼謂羣臣曰秉忠事朕三十餘
年小心慎密不避艱險言無隠情其隂陽術數之精占
事知來若合符契惟朕知之他人莫得聞也出内府錢
具棺歛遣禮部侍郎趙秉温護其喪還葬大都十二年
贈太傅封趙國公諡文貞成宗時贈太師諡文正仁宗
時又進封常山王秉忠自幼好學至老不衰雖位極人
臣而齋居蔬食終日澹然不異平昔自號藏春散人每
以吟咏自適其詩蕭散閒淡類其為人有文集十卷無
子以弟秉恕子蘭璋後
秉恕字長卿好讀書年弱冠受易於劉肅遂明理學兄
秉忠事世祖以薦士自任嫌於私親獨不及秉恕左右
以聞召見遂同侍潛邸世祖嘗賜秉忠白金千兩辭曰
臣山野鄙人僥倖遭際服器悉出尚方金無所用世祖
曰卿獨無親故遺之邪辭不允乃受而散之以二百兩
與秉恕秉恕曰兄勤勞有年宜䝉兹賞秉恕無功可冐
恩乎終不受中統元年擢禮部侍郎邢州安撫副使二
年賜金符遷吏部侍郎三年升邢為順徳府賜金虎符
為順徳安撫使至元元年轉官法行改嘉議大夫歴彰
徳懷孟淄萊順天太原五路總管淄萊府有死囚六人
獄已具秉恕疑之詳讞得其實六人賴以不死他所至
皆有惠政召除禮部尚書出為淮西宣慰使㑹省宣慰
司厯湖州平陽兩路總管平陽嵗荒民艱食輒開倉以
賑之全活者衆年六十卒于官
　　張文謙
張文謙字仲謙邢州沙河人幼聰敏善記誦與太保劉
秉忠同學世祖居潛邸受邢州分地秉忠薦文謙可用
嵗丁未召見應對稱㫖命掌王府書記日見信任邢州
當要衝初分二千户為勲臣食邑嵗遣人監領皆不知
撫治徵求百出民弗堪命或訴於王府文謙與秉忠言
于世祖曰今民生困弊莫邢為甚盍擇人往治之責其
成效使四方取法則天下均受賜矣於是乃選近侍托
克托尚書劉肅侍郎李簡往三人至邢恊心為治洗滌
蠧敝革去貪暴流亡復歸不期月户增十倍由是世祖
益重儒士任之以政皆自文謙發之嵗辛亥憲宗即位
文謙與秉忠數以時務所當先者言於世祖悉施行之
世祖征大理其臣髙祥拒命殺信使遁去世祖怒將屠
其城文謙與秉忠姚樞諌曰殺使拒命者髙祥爾非民
之罪請宥之由是大理之民賴以全活己未世祖帥師
伐宋文謙與秉忠言王者之師有征無戰當一視同仁
不可嗜殺世祖曰期與卿等守此言既入宋境分命諸
將毋妄殺毋焚人室廬所獲生口悉縱之中統元年世
祖即位立中書省首命王文統為平章政事文謙為左
丞建立綱紀講明利病以安國便民為務詔令一出天
下有太平之望而文統素忌刻謨謀之際屢相可否積
不能平文謙遽求出詔以本官行大名等路宣撫司事
臨發語文統曰民困日久况當大旱不量減税賦何以
慰來蘇之望文統曰上新即位國家經費止仰税賦苟
復減損何以供給文謙曰百姓足君孰與不足俟時和
嵗豐取之未晩也於是蠲常賦什之四商酒税什之一
二年春來朝復留居政府始立左右部講行庶務鉅細
畢舉文謙力為多三年阿哈瑪特領左右部總司財用
欲専奏請不闗白中書詔廷臣議之文謙曰分制財用
古有是理中書不預無是理也若中書弗問天子將親
蒞之乎帝曰仲謙言是也至元元年詔文謙以中書左
丞行省西夏中興等路羌俗素鄙野事無統紀文謙得
蜀士䧟於俘虜者五六人理而出之使習吏事旬月間
簿書有品式子弟亦知讀書俗為一變浚唐來漢延二
渠溉田十數萬頃人䝉其利三年還朝諸勢家言有户
數千當役屬為私奴者議久不決文謙謂以乙未嵗户
帳為斷奴之未占籍者歸之勢家可也其餘良民無為
奴之理議遂定守以為法五年淄州妖人胡玉惑衆事
覺逮捕百餘人丞相安圖以文謙言奏曰愚民無知為
所誑誘誅其首惡足矣詔即令文謙往決其獄惟三人
坐棄市餘皆釋之七年拜大司農卿奏立諸道勸農司
巡行勸課請開籍田行祭先農先蠶等禮復與竇黙請
立國子學詔以許衡為國子祭酒選貴胄子弟教育之
時哈瑪特議拘民間鐵官鑄農器髙價以配民創立行
户部於東平大名以造鈔及諸路轉運司干政害民文
謙悉於帝前極論罷之十三年遷御史中丞哈瑪特慮
憲臺發其姦奏罷諸道按察司以撼之文謙奏復其舊
然自知為姦臣所忌力求去㑹世祖以大明厯嵗久寖
差命許衡等造新厯乃授文謙昭文館大學士領太史
院以總其事十九年拜樞密副使嵗餘以疾薨于位年
六十八文謙蚤從劉秉忠洞究術數晩交許衡尤粹於
義理之學為人剛明簡重凡所陳於上前莫非堯舜仁
義之道數忤權倖而是非得喪一不以經意家惟藏書
數萬卷尤以引薦人材為己任時論益以是多之累贈
推誠同徳佐運功臣太師開府儀同三司上柱國追封
魏國公諡忠宣長子晏仕至御史中丞贈陜西行省平
章政事封魏國公諡文靖
　　郝經
郝經字伯常其先潞州人徙澤州之陵川家世業儒祖
天挺元好問嘗從之學金末父思温辟地河南魯山河
南亂居民匿窖中亂兵以火熏灼之民多死經母許亦
死經以蜜和寒葅汁決母齒飲之即蘇時經九嵗人皆
異之金亡徙順天家貧晝則負薪米為養暮則讀書居
五年為守帥張柔賈輔所知延為上客二家藏書皆萬
卷經博覽無不通往來燕趙間元好問語之曰子貎類
汝祖才器非常勉之憲宗元年世祖以皇弟開邸金蓮
川召經諮以經國安民之道條上數十事大悦遂留王
府是時連兵於宋憲宗入蜀命世祖總統東師經從至
濮㑹有得宋國奏議以獻其言謹邊防守衝要凡七道
遂下諸將議經曰古之一天下者以徳不以力彼今未
有敗亡之釁我乃空國而出諸侯窺伺於内小民凋弊
於外經見其危未見其利也王不如脩徳布惠敦族簡
賢綏懷逺人控制諸道結盟飭備以待西師上應天心
下繫人望順時而動宋不足圖也世祖以經儒生愕然
曰汝與張巴圖議邪經對曰經少館張柔家嘗聞其論
議此則經臆説耳柔不知也進七道議七千餘言乃以
楊惟中為江淮荆湖南北等路宣撫使經為副將歸徳
軍先至江上宣布恩信納降附惟中欲私還汴經曰我
與公同受命南征不聞受命還汴也惟中怒弗聴經率
麾下揚旌而南惟中懼謝乃與經俱行經聞憲宗在蜀
師久無功進東師議其略曰經聞圖天下之事於未然
則易救天下之事於已然則難已然之中復有未然者
使往者不失而來者得遂是尤難也國家以一旅之衆
奮起朔漠斡斗極以圖天下馬首所向無不摧破滅金
源并西夏蹂荆襄克成都平大理躪躒諸夷奄征四海
有天下十八盡元魏金源故地而加多廓然莫與侔大
也惟宋不下未能混一連兵構禍踰二十年何曩時掇
取之易而今日圖惟之難也夫取天下有可以力并有
可以術圖并之以力則不可久久則頓弊而不振圖之
以術則不可急急則僥倖而難成故自漢唐以來樹立
攻取或五六年未有踰十年者是以其力不弊而卒能
保大定功晉之取呉隋之取陳皆經營比佽十有餘年
是以其術得成而卒能混一或久或近要之成功各當
其可不妄為而已國家建極開統垂五十年而一之以
兵遺黎殘姓游氣驚魂䖍劉劘盪殆欲殲盡自古用兵
未有如是之久且多也其力安得不弊乎且括兵索賦
朝下令而夕出師躬擐甲胄䟦履山川闔國大舉以之
代宋而圖混一以志則鋭以力則强以土則大而其術
則未盡也苟於諸國既平之後息師撫民致治成化創
法立制敷布條綱上下井井不撓不紊任老成為輔相
起英特為將帥選賢能為任使鳩智計為機衡平賦以
足用屯農以足食内治既舉外禦亦備如其不服姑以
文誥拒而不從而後伺隙觀釁以正天伐自東海至于
襄鄧重兵數道聯幟接武以為正兵自漢中至于大理
輕兵㨗出批吭抵脅以為奇兵帥臣得人師出以律髙
拱九重之内而海外有截矣是而不為乃於間嵗遽為
大舉上下震動兵連禍結底安于危是已然而莫可止
者也東師未出大王仁明則猶有未然者可不議乎國
家用兵一以國俗為制而不師古不計師之衆寡地之
險易敵之强弱必合圍把矟獵取之若禽獸然聚如丘
山散如風雨迅如雷電㨗如鷹鶻鞭弭所屬指期約日
萬里不忒得兵家之詭道而長於用奇自澮河之戰乘
勝下燕雲遂遺兵而去似無意於取者既破回鶻滅西
夏乃下兵闗陜以敗金師然後知所以深取之是長於
用竒也既而為斡腹之舉由金房繞出潼闗之背以攻
汴為擣虚之計自西和徑入石泉威茂以取蜀為示逺
之謀自臨洮吐番穿徹西南以平大理皆用竒也夫攻
其無備出其不意而後可以用竒豈有連百萬之衆首
尾萬餘里六飛雷動乘輿親出竭天下倒四海騰擲宇
宙軒豁天地大極於遐徼之土細窮於委巷之民撞其
鐘而掩其耳囓其臍而蔽其目如是用奇乎是執千金
之璧而投瓦石也其初以奇勝也闗隴江淮之北平原
曠野之多而吾長於騎故所向不能禦兵鋒新鋭民物
稠夥擁而擠之郡邑自潰而吾長於攻故所擊無不破
是以用其竒而驟勝今限以大山深谷阨以重險薦阻
迂以危途繚徑我之乘險以用奇則難彼之因險以制
竒則易況於客主勢懸藴蓄情露無虜掠以為資無俘
獲以備役以有限之險雖有竒謀秘略無所用之力無
所用與無力同勇無所施與不勇同計不能行與無計
同泰山壓卵之勢河海濯爇之舉擁遏頓滯盤桓而不
得進所謂强弩之末不能射魯縞者也為今之計則宜
救已然之失防未然之變而已西師既構猝不可解如
兩虎相鬬猝入于巖阻見之者辟易不暇又焉能以理
相喻使之逡巡自退彼知其危竭國以并命我必其取
無由以自悔兵連禍結何時而已殿下宜遣人禀命於
行在所大軍壓境遣使喻宋示以大信令降名進幣割
地納質彼必受命姑為之和偃兵息民以全吾力而圖
後舉天地人神之福也禀命不從殿下之義盡而後進
吾師重慎祥審不為躁輕飄忽為前定之謀而一之以
正大假西師以為竒而用吾正北師南轅先示恩信申
其文移喻以禍福使知殿下仁而不殺非好攻戰闢土
地不得已而用兵之意誠意昭著恩信流行然後閲實
精勇别為一軍為帳下之卒舉老成知兵者俾為將帥
更直宿衛以備不虞其餘師衆各畀侯伯使吾府大官
元臣分師總統為戰攻之卒其新入部曲瞢不知兵雖
名為兵其實役徒者使沿邉進築與敵郡邑犬牙相制
為屯戍之卒推擇單弱究竟逃匿編葺部伍使聞望重
臣為之撫育總轄近裏故屯為鎮守之卒使掣肘之計
不行妄意之徒屏息内外備禦無有缺綻則制節以進
既入其境敦陳固列緩為之行彼善於守而吾不攻彼
恃城壁以不戰老吾吾合長圍以不攻困彼吾用吾之
所長彼不能用其長選出入便利之地為久駐之基示
必取之勢毋焚廬舍毋傷人民開其生路以携其心亟
肄以疲多方以誤以弊其力兵勢既振藴蓄既見則以
輕兵掠兩淮杜其樵採而遏其糧路使血脉㫁絶各守
孤城示不足取即進大兵直抵于江沿江上下列屯萬
竈號令明肅部曲嚴整首尾締構各具舟楫聲言徑渡
彼必震叠自起變故盖彼之精鋭盡在兩淮江面闊越
恃其巖阻兵皆柔脆用兵以來未嘗一戰焉能當我百
戰之鋭一處崩壊則望風皆潰肱髀不續外内限絶勇
者不能用而怯者不能敵背者不能返而面者不能禦
水陸相擠必為我乗是兵家所謂避堅攻瑕避實擊虚
者也如欲存養兵力漸次以進以圖萬全則先荆後淮
先淮後江彼之素論謂有荆襄則可以保淮甸有淮甸
則可以保江南先是我嘗有荆襄有淮甸有上流皆自
失之今當從彼所保以為吾攻命一軍出襄鄧直渡漢
水造舟為梁水陸濟師以輕兵綴襄陽絶其糧路重兵
皆趨漢陽出其不意以伺江隙不然則重兵臨襄陽輕
兵㨗出穿徹均房逺叩歸峽以應西師如交廣施黔選
鋒透出夔門不守大勢順流即并兵大出摧拉荆郢横
潰湘潭以成掎角一軍出夀春乘其鋭氣并取荆山駕
淮為梁以通南北輕兵抄夀春而重兵支布於鍾離合
淝之間掇拾湖濼奪取闗隘㨿濡須塞皖口南入舒和
西及於蘄黄徜徉恣肆以覘江口烏江采石廣布戍邏
偵江渡之險易測備禦之疎密徐為之謀而後進師所
謂潰兩淮之腹心抉長江之襟要也一軍出維揚連楚
蟠亘蹈跨長淮鄰我强對通泰海門揚子江面密彼京
畿必皆備禦堅厚若遽攻擊則必老師費財當以重兵
臨維揚合為長圍示以必取而以輕兵出通泰直塞海
門𤓰歩金山柴墟河口游騎上下吞江吸海並著威信
遲以月時以觀其變是所謂圖緩持久之勢也三道並
出東西連衡殿下或處一軍為之節制使我兵力常有
餘裕如是則未來之變或可弭已然之失一日或可救
也議者必曰三道並進則兵分勢弱不若併力一向則
莫我當也曾不知取國之術與爭地之術異併力一向
爭地之術也諸道並進取國之術也昔之混一者皆若
是矣晉取呉則六道進隋取陳則九道進宋之於南唐
則三面皆進未聞以一旅之衆而能克國者或者有之
僥倖之舉也豈有堂堂大國師徒百萬而為僥幸之舉
乎況彼渡江立國百有餘年紀綱脩明風俗完厚君臣
輯睦内無禍釁東西南北輪廣萬里亦未可小自敗盟
以來無日不討軍實而申警之彷徨百折當我强對未
嘗大敗不可謂弱豈可蔑視謂秦無人直欲一軍倖而
取勝乎秦王問王翦以伐荆翦曰非六十萬不可秦王
曰將軍老矣命李信將二十萬往不克卒畀翦以兵六
十萬而後舉楚盖衆有所必用事勢有不可懸料而倖
取者故王者之舉必萬全其倖舉者崛起無賴之人也
嗚呼西師之出已及𤓰戍而猶未即功國家全盛之力
在於東左若亦直前振迅鋭而圖功一舉而下金陵舉
臨安則可也如兵力耗敝役戍遷延進退不可反為敵
人所乘悔可及乎固宜重慎詳審圖之以術若前所陳
以全吾力是所謂坐勝也雖然猶有可憂者國家掇取
諸國飄忽凌厲本以力勝今乃無故而為大舉若又措
置失宜無以挫英雄之氣服天下之心則稔惡懷姦之
流得以窺其隙而投其間國内空虚易為揺蕩臣愚所
以諄諄於東師反覆致論謂不在於已然而在於未然
者此也遂㑹兵渡江圍鄂州聞憲宗崩召諸將屬議經
復進議曰易言知進退存亡而不失其正者其惟聖人
乎殿下聰明睿知足以有臨𤼵强剛毅足以有㫁進退
存亡之正知之久矣嚮在沙陀命經曰時未可也又曰
時之一字最當整理又曰可行之時爾自知之大哉王
言時乘六龍之道知之久矣自出師以來進而不退經
有所未解者故言于真定于曹濮于唐鄧亟言不己未
賜開允乃今事急故復進狂言國家自平金以來惟務
進取不遵養時晦老師費財卒無成功三十年矣孟克
汗立政當安静以圖寧謐忽無故大舉進而不退畀王
東師則不當亦進也而遽進以為有命不敢自逸至于
汝南既聞凶訃即當遣使徧告諸帥各以次退修好于
宋歸定大事不當復進也而遽進以有師期㑹于江濵
遣使喻宋息兵安民振旅而歸不當復進也而又進既
不宜渡淮又豈宜渡江既不宜妄進又豈宜攻城若以
幾不可失敵不可縱亦既渡江不能中止便當乘虚取
鄂分兵四出直造臨安疾雷不及掩耳則宋亦可圖如
其不可知難而退不失為金烏珠也師不當進而進江
不當渡而渡城不當攻而攻當速退而不退當速進而
不進役成遷延盤桓江渚情見勢屈舉天下兵力不能
取一城則我竭彼盈又何俟乎且諸軍疾疫已十四五
又延引月日冬春之交疫必大作恐欲還不能彼既上
流無虞吕文徳已并兵拒守知我國疵鬬氣自倍兩淮
之兵盡集白鷺江西之兵盡集隆興嶺廣之兵盡集長
沙閩越沿海巨舶大艦以次而至伺隙而進如遏截於
江黄津渡邀遮于大城闗口塞漢東之石門限郢復之
湖濼則我將安歸無已則突入江浙擣其心腹聞臨安
海門已具龍舟則已徒往還抵金山并命求出豈無韓
世忠之儔且鄂與漢陽分據大别中挾巨浸號為活城
肉薄骨并而㧞之則彼委破壁孤城而去泝流而上則
入洞庭保荆襄順流而下則精兵徤櫓突過滸黄未易
遏也則亦徒費人命我安所得哉區區一城勝之不武
不勝則大損威望復何俟乎雖然以王本心不欲渡江
既渡江不欲攻城既攻城不欲并命不焚廬舍不傷人
民不易其衣冠不毁其墳墓三百里外不使侵掠或勸
徑趨臨安曰其民人稠夥若往雖不殺戮亦被踐蹂吾
所不忍若天與我不必殺人若天弗與殺人何益而竟
不往諸將歸罪士人謂不可用以不殺人故不得城曰
彼守城者秖一士人賈制置汝十萬衆不能勝殺人數
月不能㧞汝輩之罪也豈士人之罪乎益禁殺人巋然
一仁上通于天久有歸志不能遂行耳然今事急不可
不斷也宋人方懼大敵自救之師雖則畢集未暇謀我
第吾國空虛塔齊爾國王與李行省肱髀相依在於背
脅西域諸胡窺覘闗隴隔絶實喇大王病民諸姦各持
兩端觀望所立莫不覬覦神器染指垂涎一有狡焉或
啓戎心先人舉事腹背受敵大事去矣且額哷布格已
行赦令令托里齊為斷事官行尚書省㨿燕都按圖籍
號令諸道行皇帝事矣雖大王素有人望且握重兵獨
不見金世宗海陵之事乎若彼果決稱受遺詔便正位
號下詔中原行赦江上欲歸得乎昨奉命與張仲一觀
新月城自西南隅萬人敵上可並行大車棑槎串樓締
搆重複必不可攻秖有許和而歸耳斷然班師亟定大
計銷禍於未然先命勁兵把截江面與宋議和許割淮
南漢上梓䕫兩路定疆界嵗幣置輜重以輕騎歸渡淮
乘驛直造燕都則從天而下彼之姦謀僣志氷釋瓦解
遣一軍逆孟克汗靈輿収皇帝璽遣使召實喇額哷布
格黙格及諸王駙馬㑹喪和琳差官於汴京京兆成都
西涼東平西京北京撫慰安輯召珍戩太子鎮燕都示
以形勢則大寳有歸而社稷安矣㑹宋守帥賈似道亦
遣間使請和迺班師明年世祖即位以經為翰林侍讀
學士佩金虎符充國信使使宋告即位且定和議仍勅
沿邉諸將毋抄掠經入辭賜蒲萄酒詔曰朕初即位庶
事草創卿當逺行凡可輔朕者亟以聞經奏便宜十六
事皆立政大要辭多不載時經有重名平章王文統忌
之既行文統隂屬李璮潛師侵宋欲假手害經經至濟
南璮以書止經經以璮書聞于朝而行宋敗璮軍于淮
安經至宿州遣副使劉仁傑叅議髙翿請入國日期不
報遺書宰相及淮帥李庭芝庭芝復書果疑經而賈似
道方以却敵為功恐經至謀泄竟館經真州經乃上表
宋主曰願附魯連之義排難解紛豈知唐儉之徒欵兵
誤國又數上書宋主及宰執極陳戰和利害且請入見
及歸國皆不報驛吏棘垣鑰戸晝夜守邏欲以動經經
不屈經待下素嚴又久羈困下多怨者經諭曰嚮受命
不進我之罪也一入宋境死生進退聴其在彼我終不
能屈身辱命汝等不幸宜忍以待之我觀宋祚將不乆
矣居七年從者怒鬬死者數人經獨與六人處别館又
九年丞相巴延奉詔南伐帝遣禮部尚書準圗哈雅及
經弟行樞密院都事郝庸入宋問執行人之罪宋懼遣
總管段佑以禮送經歸賈似道之謀既泄尋亦竄死經
歸道病帝勅樞密院及尚醫近侍迎勞所過父老瞻望
流涕明年夏至闕錫燕大庭咨以政事賞賚有差秋七
月卒年五十三官為䕶喪還葬諡文忠明年宋平經為
人尚氣節為學務有用及被留思託言垂後撰續後漢
書易春秋外𫝊太極演原古録通鑑書法玉衡貞觀等
書及文集凡數百卷其文豐蔚豪宕善議論詩多奇崛
拘宋十六年從者皆通於學書佐苟宗道後官至國子
祭酒經還之歳汴中民射鴈金明池得繫帛書詩云霜
落風髙恣所如歸期回首是春初上林天子援弓繳窮
海纍臣有帛書後題曰中統十五年九月一日放鴈獲
者勿殺國信大使郝經書于真州忠勇軍營新館其忠
誠如此二弟彛庸皆有名彛字仲常隠居以夀終庸字
季常終頴州守子采麟亦賢起家知林州仕至山南江
北道肅政亷訪使
　元史卷一百五十七
