
　續資治通鑑長編巻七十一
　　　　　　　　　　　　　宋　李燾　撰
　　真宗
大中祥符二年春正月丁巳朔召輔臣至内殿朝拜天
書自是嵗以為常因觀殿庭假花樹上曰此花舊多翦
綵為之今止用草自今郊禋青城園苑亦令准例
癸亥以封禪慶成召宗室輔臣宴射苑中賜襲衣金帶
器幣
乙丑置内殿承制在崇班上秩視殿中丞　改浚儀縣
為祥符縣　詔天慶節宴㑹上元張燈所湏什物令三
司製造給用先是開封府於坊市假借或因縁擾人或
至隠沒故有是詔　賜甘州輝和爾汗伊嚕格勒介胄從
所乞也　西南夷鞏州内屬詔鑄印給之　申鎔金以
飾器之禁
戊辰詔自今開封府殿前侍衛司奏斷大辟案經裁决
後百姓即付中書軍人付樞宻院更參酌審定進入俟
畫出乃赴本司其雖已批斷情尚可恕者亦湏覆奏其
逐處録問罪人並當别差人吏不得令元推典祗應
又詔自今有誘人子弟不問尊長求析家産或濳舉息
錢輙壞墳域者令所在擒捕議從流配
己巳封皇姊晉國長公主為大長公主皇妹魯國長公
主為韓國長公主夀昌長公主為陳國長公主先是上
謂宰相曰先帝時公主初降月俸百五十千其後稍増
至二百千至道中先帝甞許諸主増俸明徳皇太后為
朕道先帝語始増及三百千此不可復増矣今初出降
者亦求此數曽未喻諸主初給俸時俱未得此也東封
行慶朕欲但加美號爾漢制天子之女稱公主姊妹稱
長公主姑稱大長公主後漢皇女皆封縣公主其尊崇
者亦加號長公主唐制有以國名郡名或美名者而皇
姊無大長之稱今有是命縁後漢尊崇故事也　封禪
經度制置使王欽若等上祗應祀事京朝官使臣藝術
官功次詔第一等優與改轉其次遷官仍加階勲藝術
人第改章服　詔諸路轉運使知州軍縁東封遣親屬
牙校奉貢至泰山者並與遷轉未有官者令學士院試
藝授試秩出身　御史中丞王嗣宗言翰林學士楊億
知制誥錢惟演秘閣校理劉筠唱和宣曲詩述前代掖
庭事詞渉浮靡上曰詞臣學者宗師也安可不戒其流
宕乃下詔風厲學者自今有屬詞浮靡不遵典式者當
加嚴譴其雕印文集令轉運使擇部内官㸔詳以可者
録奏(江休復云上在南衙甞召散樂伶丁香盡承恩幸/楊劉在禁林作宣曲詩王欽若宻奏以為寓諷遂)
(著令戒僻文字/今但從國史)
上自東封還羣臣獻頌稱賀功徳者相繼惟進士孫籍
獻書言封禪帝王之盛事然願陛下謹於盈成不可遂
自滿假上善其言即召試中書庚午賜同進士出身(孫/籍)
(未/見)　時知制誥周起亦上言天下之勢常患恬於安逸
而忽於兢畏願毋以告成為恃上深納之
初樂善州蠻㓂融州之羅城及武陽武陽主簿楊奭募
丁男與州兵捕逐為賊所傷殁於任壬申賜奭子汝賢
同學究出身
甲戌詔豐州防禦使王承美月増俸錢五萬自承美内
屬禄賜止同蕃官例至是特給焉(本傳以増俸即在景/徳初遷防禦使時今)
(從實/録)
乙亥召諸軍將校百夫長以上至崇政殿閲履歴而第
遷之凡四日乃畢　去冬有詔京師賜酺五日以二月
五日為始於是久旱右僕射張齊賢言宴樂陽事也甫
經上元又將酺飲恐非所以荅天意請俟雨足乃如詔
㫖從之
先是羣臣奏諸軍校御衆嚴緊者至遷改日所部兵即
慢易不與同力般移其寛弛貪黷者乃共津送饋遺錢
物軍政如此無所懲勸乞自今廂主以下至指揮使員
僚或轉補出營者並量定般移人數敢慢易則嚴斷之
仍禁止其饋遺丁丑詔殿前侍衛軍頭司宣徽院並依
奏施行　捧日左右廂都指揮使蔣信王瑀等八人並
罷軍職正授諸州團練使尋命知濮單洺澤衛莫濟唐
等州仍擇官通判州事
己卯詔龍圗閣待制班視知制誥在其下於是龍圗閣
待制户部郎中直昭文館戚綸工部郎中直史館陳彭
年並兼集賢殿修撰上既升待制之秩以館職弗稱又
不欲罷綸等兼俸故有此授
初蘇州僧道元纘佛祖訖近世名臣禪語為傳燈録三
十巻以獻詔翰林學士楊億知制誥李維太常丞王曙
刋定昭宣使劉承珪領護其事庚辰億等上其書命刻
板宣布　詔左降官遇恩不遷者月増俸錢　上聞京
師有壯年為盗被黥者多縱不逞令開封府具名捉搦
配𨽻外州
職方員外郎秘閣校理舒雅前知舒州秩滿請監州之
靈僊觀許之雅常薦王欽若至是欽若言其淡於榮利
癸未命雅直昭文館(雅吴人未/見州邑)　令知府州折惟昌出
兵護麟州所運芻糧以駞毛川路乃戎人蹊徑也
金部員外郎馬元方知鄆州標牧地數千頃不侵民而
集事甲申命為京東轉運副使尋遷轉運使　以殿中
丞孔朂知曲阜縣兼檢校先聖廟賜緋魚辭日賜帛月
給如通判例東封謁廟朂兄冕先掌廟事素不謹朂時
通判廣州王欽若言其治行召而命焉朂在廣州以清
潔聞及被召蕃酋爭持寳貨獻皆慰遣之朂請就宣聖
廟創立學舎及於齋㕔講説皆許之朂冕皆宜子也
改軍頭司伴飯指揮使為散指揮使五代已来軍校立
功無闕可署者第令諸校同其飲膳因以為名是後目
為冗秩唯被譴者處之上以其名品非正故改焉
乙酉命戸部尚書温仲舒右丞向敏中與吏部流内銓
注擬選人先是上謂輔臣曰吏部銓引對羣吏或經旬
不入何也陳堯叟曰選人甚多極聞稽滯因言舊有鏁
銓之制上曰今員多闕少四時許選猶慮壅塞况鏁銓
乎堯叟又請取舊省員復置如六曹官凡百州乃得六
百員王旦曰今選集待闕者二千餘人縱増二三百員
亦無益也乃詔仲舒等同領選事以督之　命右司諫
直史館張知白按廵陜西路去冬華解少雪榖價騰貴
流民入唐鄧州轉運使言瀕河倉庾止有二年之蓄故
遣使視之　詔天下宫觀各度道士一人寺院僧尼滿
百人度二人不滿百人亦如之
丙戌張知白言先詔郡國有祥瑞不得以聞止報禮部
封禪以来珍符駢集今郡國悉以上聞望申明前制從
之　監察御史俞獻可言請天下瑞物不在圗牒者毋
得以聞(獻可歙州人為御史在景徳四年三月王/嗣宗薦也所言不得其時附張知白後)　羣
牧制置使陳堯叟言京東西河北陜西路除係官牧地
外有逃土閑田可以放牧而與民家接者請官和市之
或易以沃壤無妨其農種仍遣官廵視標定詔從其請
是月以美人劉氏為修儀才人楊氏為婕妤(此據㑹/要當考)
詔諸路轉運使副提㸃刑獄朝臣使臣許䕃子願䕃弟
姪孫者從其請
二月戊子詔如聞近嵗命官祈雨有司第給祝板不設
酒脯按令文凡祈以酒及脯醢報准常祀宜令有司自
今祈報䖍遵禮令務在蠲潔
己丑改入内内侍省内侍供奉官為内東西頭供奉官
殿頭髙品為内侍髙品髙班内品為内侍髙班黄門為
内侍黄門凡六等並冠本省之號其初補者曰小黄門
經恩遷補則為黄門其内侍省供奉官殿頭髙品髙班
黄門准此
庚寅入内内侍省都知南作坊使李神祐内園使石知
顒副都知西京左藏庫使張景宗供備庫使藍繼宗並
罷職時東封行慶内臣有扈從升山或不升山及不在
從祀之列者命神祐等第其勞効而叙遷之入内供奉
官范守遜皇甫文史崇貴張廷訓等皆甞有譴累而互
陳勞効且言神祐等品第非當泣訴之于上上止之止
而復来者數四守遜等初並改内常侍上怒悉停其官
神祐等亦坐責焉　詔内臣任諸司副使有子𨽻入内
内侍省經恩未遷者並特遷補一人　先是詔吏部銓
取常調選人通經者為南宫北宅侍教銓司以新東闗
縣令李頌前武進縣尉時大雅名聞令中書召問經義
皆通於是擢授大理衛尉寺丞充職(李頌時大雅伴讀/俱注咸平元年正)
(月癸酉盖自/此始用京官)　陜西旱令𤼵廪賑糶
先是有汀州人王㨗者咸平初賈販至南康軍逆旅遇
道人自言姓趙氏是冬再見於茅山命㨗市鉛錬之少
頃成金㨗即隨至和州諸山得其術又授以小鐶神劔
宻緘之戒曰非遇人主切勿輕言㨗詣闕求見不得乃
謀以罪名自達至信州佯狂大呼遂坐配𨽻嶺南未幾
逃至京師官司捕繫閤門祗候謝徳權甞為嶺南廵檢
知㨗有異術為奏請得釋乃觧軍籍劉承珪聞其事為
改名中正得對龍圖閣具陳靈應特授許州㕘軍留止
皇城廨舎時出逰鄽市常有道人偶語云即授中正法
者司命真君也承珪遂築新堂乃以景徳四年五月十
三日降堂之練幬中戴冠佩劔服皆青色自是屢降中
正常達其言既得天書遂東封加號司命天尊是為聖
祖凡瑞異中正必先以告辛卯授中正左武衛將軍致
仕給全俸賜第通濟坊恩遇甚厚　詔諸軍校准赦當
遷者所在叙其勞効及詢其所欲以聞上以諸軍増俸
有元給不及千洎二千者例加至三千頗為不等乃令
樞宻院取有勞者旌别之　賜大食國王銀飾繩床水
鑵鞍勒馬器械旗幟等從其請也
壬辰禁諸州馬監牧卒擾村民
甲午賜衡州刺史陳文顥内地刺史俸料文顥知濮州
有置頓之勞自康州遷衡州又増俸以奬之　令禮賔
院勾當官逓宿本院諸蕃貢奉人忿爭者就和理之
乙未詔河北諸州强壮自今每嵗十月至正月以旬休
日召集賢校閲免奪農時
丁酉免文武官所市食羊算錢　罷諸路部署司取箭
鏃醫人悉遣赴闕　登州言東封已来海不揚波
戊戌西凉府六谷都首領斯多特遣使来貢
庚子上謂王旦等曰陳國長公主幼不茹葷先朝或抑
令食之則病自是許其剃度今當徙外寺朕計其營創
踰嵗未畢又念唐金真玊僊遺事可戒今止以保和坊
光教院賜之就加完飾頗亦寛敞其光教尼衆以舊布
庫給之旦等曰即舊完葺功用省倍陛下愛民惜費天
下幸甚
辛丑分遣使臣出常平倉粟麥於京城四靣開八場減
價糶之以平物價
壬寅命太常博士直史館河南王隨為契丹國母生辰
使供奉官閤門祗候王承瑾副之初王繼忠甞因入契
丹使回獻名馬貂錦等物以賀東封於是荅賜器幣令
隨等齎詔以往　詔自今契丹使有例外贈遺接伴館
伴使者再辭不已則許納之官給器幣為答初契丹使
蕭知可等至白溝驛與送伴使陳知㣲酌酒為别遣舎
利以所乗馬遺知㣲又以二馬至令自擇之知㣲固辭
不受上務懐逺俗故有是命
癸卯禁道士以親屬住宫觀者
甲辰詔蠲同華等州民去年逋租
乙巳幸大相國寺上清宫景徳開寳寺祈雨戊申又遣
官祀太一又祀元冥五星於北郊己酉雨(實録於甲辰/即書雨而乙)
(巳戊申兩日猶祈焉/恐誤也今從本紀)　命河北東縁邊諸州本城軍校
有闕者即以次遷補勿復奏裁　禁縁峡江諸州津鋪
邀留客旅舟船以匄錢令本州察之　令同州都監李
繼一兼管界都廵檢使以州民艱食儆冦盗也　樞宻
院言昨奉詔賜酺以愆亢權罷今時雨霑洽欲奉行前
詔從之以三月十六日為始
庚戌布衣林虎伐登聞皷上言國家遣官祈雨車駕徧
詣宫寺雖再雨而未足願去邪佞尸素之臣明賞罰黜
陟之令則天自雨上曰所言邪佞尸素當明斥其名賞
罰黜陟悉陳非當朕豈吝於采拔然姓林名虎尚怪者
也命中書召問虎無以對罷之　以盧多遜子復州司
士㕘軍察付吏部銓注簿尉察景徳二年舉進士禮部
奏名在髙等或言多遜子不當與科第故特命為州掾
及是乃授親民官明年察奉多遜䘮歸塟襄陽又詔本
州賜察錢三十萬(此據本/傳附見)　應天府民曹誠以貲募工
就戚同文所居造舎百五十間聚書千餘巻博延生徒
講習甚盛府奏其事上嘉之詔賜額曰應天府書院命
奉禮郎戚舜賔主之仍令本府幕職官提舉又署誠府
助教舜賔同文孫綸子也
辛亥詔審刑院大理寺應御史臺開封府案牘速即奏
斷以方春慮獄繫淹久也
癸丑大常博士知温州李邈言准詔禁金銀箔線裝飾
服用之物伏見兩浙僧求匄金銀珠玉錯末和泥以塑
塔像有髙袤丈者毁碎珍寳寖以成俗望嚴行禁絶違
者重論其罪從之(李邈/未見)
甲寅以樞宻直學士權三司使事丁謂為三司使　封
太常博士陳從易祖母詹氏為河間縣太君從易以東
封恩例當封母妻請回妻封以及祖母故也(非事始則/削去當考)
(據㑹要前此盖/未有此例也)　雄州言歸信縣民榮恕旻家二榆合
為一恕旻兄弟先已析居因復同處
是月併香藥㩁易院入㩁貨務
三月丙辰朔司天言太陽當虧隂晦不見　登州言女
真國人錫喇卜等遇風飄船至州詔給其資糧候風便
遣還
壬戌詔向以邊防不可無備遂令河北河東修葺城隍
繕治器甲樞宻院可作條件付邊臣每季首同閲視訖
以狀聞遵為永制
癸亥開封府言准赦解薦服勤詞學經明行修五十人
今考試得進士十二人諸科十七人詔重銓擇必充其
數
丙寅詔諸路官吏迎送使命止許一兩員出城不得過
三五里如違重寘其罪仍不在陳首之限
戊辰詔諸州進奏官十年已上者並補三班奉職自今
遇郊祀叙補五人
己巳給戎瀘州公用錢　于闐國主和罕王遣輝和爾婁
都爾遜等来貢婁都爾遜跪奏曰臣萬里来朝獲見
天日願聖人萬嵗與逺蕃作主上詢以在道幾時去此
幾里對曰渉路一年晝行夜息不知里數昔時道路常
苦剽刼今自𤓰沙抵于闐道路清謐行旅如流願遣使
安撫逺俗上曰命使益以勞費爾國今降詔書汝即齎
往亦與命使無異也
辛未上御朝元樓觀酺自是凡五日
丁丑賜右贊善大夫辛若䝉錢三十萬若䝉前知賔州
遇宜賊起官軍討捕若䝉以家錢給公用至是蕃官引
對而有是賜
己卯左屯衛將軍允言降授太子左衛率允言累曠朝
謁初稱有疾及遣醫診視則無恙故責之既而允言兄
右驍衛將軍允寜等列状請復舊官上嘉其雍睦從之
允言元佐第二子允寜元份長子也
環慶都鈐轄曹瑋𤼵兵開浚慶州界壕塹趙徳明移牒
鄜延路鈐轄李繼昌言其事蓋徳明多遣人齎違禁物
竊市於邊間道而至懼壕壍之沮也朝廷方務綏納庚
辰詔瑋罷其役　詔曲阜縣元聖文宣王廟木圭易以
玉兖州伏羲廟圭易以玉石
乙酉鑄龍圖閣印文曰龍圗閣御書記
夏四月丙戌朔遣使分詣昇洪桂州集諸州軍監雜犯
配軍人與長吏監軍同料簡之徙配淮南路其少壯堪
擐帯者部送赴闕分𨽻上軍如不願量移及赴闕者亦
聽之
丁亥賜金明池善泅軍士緡錢先是毎嵗為競船之戯
縱民㳺觀者一月車駕必臨視之時以酺宴方畢罷親
幸故有是賜仍許羣官游賞御史臺皇城司不得察舉
　詔羣臣保舉幕職州縣官不得以初任及無勞績者
充數
戊子遣内殿崇班閤門祗候侍其旭乗傳詣戎瀘州招
撫夷人自任賽遇害之後夷人不自安遂集衆為亂雖
屢示招誘而侵擾不已故令旭與轉運使滕渉本州長
吏諭以禍福如尚敢拒命即就集酋首以兵威警之茍
能悛心咸釋其罪儻執迷不改湏至加兵即與鈐轄等
經度以聞又令樞宻院召前梓州路轉運使李士龍詢
其便宜士龍言瀘州江安縣最當要衝望徙富順監監
押宋貴和知縣兼本縣監押仍給精兵三百人從之(士/龍)
(平隂人貴/和未見)　武勝節度使駙馬都尉吴元扆純謹謙遜
在藩鎮有憂民之心待賔佐以禮處事畏慎所至能檢
下未甞踰矩奉身簡素鮮聲色狗馬之好所得禄賜皆
分給親族之孤貧者於是受詔知徐州請對言臣族屬
至多其堪任禄仕者皆已奏薦不任者悉均俸贍之公
主有乳媪在得入參宫禁慮臣去後託以干祈望陛下
不納上深所嘉歎帝壻中獨稱其賢
昇州火己丑遣入内髙品郝昭信馳驛究劾被傷者賑
䘏之死者官為瘞埋他日上語輔臣曰昇州民居貧富
相接有倉庾間厠聞火所及唯富室蕩盡公廪貧舎一
無所損此亦異甚矣
庚寅令兩制龍圗閣待制與太常禮院取祕書省學士
院祝板據正辭録重定付逐司遵用　分定天書及大
駕儀仗别飾玉輅以奉天書題牓曰天書玉輅
辛卯令國子監舉服勤詞學經明行修進士諸科各十
人前詔止開封府洎所過州軍至是本監上言故及之
　詔泰山朝覲壇陪位僧並加恩或每人度一弟子
壬辰江淮發運使李溥言江淮廪粟除留州約支及三
年外當上供者凡一千三百餘萬石每嵗水運止及五
百萬今嵗當及七百萬望少損其數上曰足食養人之
本豈患太多耶(自望少損其數已下並取寳訓實録無/之然望少損其數亦不審溥所謂當考)
溥又言糧綱卒隨行有少物貨經歴州縣悉收税筭望
與蠲免從之　詔諸蕃貢物咸令估價酬之如聞左藏
庫減抑所直目曰潤官自今宜禁之　給事中判集賢
院种放得告歸終南山是日召見宴餞于龍圖閣上作
詩賜放命羣臣皆賦且製序杜鎬辭以素不屬文詔令
引名臣歸山故事鎬因誦北山移文其意盖譏放也明
日上出晁逈已下詩序示王旦等因品題之以逈詩及
楊億王曽序為優詔令别自繕冩送放時論榮之
河北旱乙未遣使祠北嶽
丙申入内供奉官鄭志誠自茅山使還言至昇州見黄
雀羣飛蔽日往往從空而墜又聞空中若水聲上曰是
皆異常而州不以言何也令出古書示王旦等曰此皆
民勞之兆若守臣知人疾苦能防於未然則可免禍今
張詠在彼吾無慮矣先是城中多火詠亷得不逞之民
濳肆燔爇者折其足而斬之由是遂絶丁酉遣侍御史
趙湘至昇州設齋醮訪民疾苦被火家悉蠲屋稅仍令
本州正其地界無使豪族輙有侵冒　陳州言地汚下
嵗苦積潦請自許州長葛縣浚減水渠并治補棗村故
道入蔡河從之
戊戌皇城使劉承珪上内蔵庫都帳凡置庫以来其出
納之數纎悉具在上嘉其勤詔賜承珪馬二匹器幣二
百掌事官典並遷秩賜緡錢承珪初掌庫後又提總其
經制多承珪初創云　詔諸路州軍雖封部簡静而獄
空及季者自今亦賜詔奬之
己亥以三司使丁謂為修昭應宫使翰林學士李宗諤
為同修宫使皇城使劉承珪為副使供備庫使藍繼忠
為都監鑄印給之初議作宫命謂經度謂欲殫國財力
規模宏大近臣多言其不可殿前都虞候張旻亦言土
木之侈不足以承天意上詔問謂謂曰陛下富有天下
建一宫崇奉上帝何所不可且今未有皇嗣建宫於宫
城之乾地正可以祈福羣臣不知陛下此意或妄有沮
止願以諭之既而王旦又宻䟽諫上上諭之如謂所對
旦遂不敢復言於是特建使名令謂專總其事　昭應
宫言鄭州賈谷山採修宮石段輦載頗難望遣使計度
自汴河運送從之　鎮定州言芻藁圍直五錢喬麥斗
直百錢
庚子莊穆皇后大祥先是詔問禮官禮官言禮文不載
詔特廢朝羣臣詣閤進名奉慰
辛丑知秦州楊懐忠言本州採木請開疆百餘里召地
主給以茶綵上曰豈有入戎境百餘里而不用兵驅逐
耶王旦曰國初髙防知秦州甞議闢地為採造務戎人
騷動太祖命吴廷祚代之降詔撫諭蕃落始寜馬知節
曰拓土為内地又湏置兵防守上曰如此豈得無誅殺
耶不若取路採木所經族帳賚以緡帛則何求不得如
止貪木乃取無用之地使害及逺人非朕志也
壬寅詔諸州長吏舉察獄訟無致枉濫　又詔内外羣
臣非休假無得羣飲廢職時都官員外郎知湖州蘇為
率官屬渉溪載樂詣道場山祈雨㑹飲暮歸舟重而側
判官劉繼能及樂妓二人溺死餘人僅免為被譴釐務
遂下詔申警焉　民間多鎔錢㸃藥以為鍮石銷毁貨
幣滋長奸濫命有司議定科禁請以犯銅法論上特寛
之犯二兩者科銅一兩之罪至死者奏裁及京師營宫
觀器飾有當用銅而塗金者皆以鍮石代之置務㸃造
於陜西採盧甘石供用亦禁民販鬻
癸卯詔自今公私文字中有言及玉皇者並湏平闕
詔自今諸路轉運使副提㸃刑獄所舉官如進改後五
年無過有勞幹者并舉主特加酬奬上謂宰臣曰舉官
犯贓則連坐而舉得其人者賞亦弗及非所以勸也故
有是詔
乙巳徙保徳軍屯兵於并州就糧先是以麟府難於饋
運故徙之渡河保徳芻糧亦鮮故復徙焉
丁未令陜西州軍𤼵廪以賑饑民
戊申詔司農寺京師所糶常平倉粟前詔雖已減價可
更斗減五錢自是訖六月凡糶九千餘斛京市物價以
故稍平
己酉詔天下名山洞府並禁樵採
庚戌令太常禮院詳定天慶道場齋醮儀式頒諸州
壬子詔應以門資授京官年二十五已上求差使者當
令於國學聽習經書以二年為限仍令審官院與判監
官考試訖以名聞是秋當引對者九人大理評事錢象
中奉禮郎陳宗紀以學業未精令且習讀俟次年引對
(錢象中陳/宗紀未見)
癸丑遣使分詣河東江浙廣南路銀銅坑冶撫視役夫
憫其勞也殿前侍衛司言虎翼已下禁軍願赴昭應宫
効力從之令别定添給頻與換易　權知兖州朱巽言
泰山修封畢詔奬之賜兵匠等緡錢圜臺増髙一丈五
尺又増社首壇髙一丈六尺並廣五十尺云
甲寅詔自今令宰臣依故事赴文徳殿常朝立班(此據/㑹要)
(四月二十/九日事)　瀘州言近界諸蠻交相侵奪請益兵禦之
上曰逺方之人但湏撫慰使安定耳　河北安撫司言
北界人多病腮腫死邊民稍南徙避疫詔醫官院處方
并藥賜之
五月乙夘朔詔追封孔子弟子兖公顔回為國公費侯
閔損等九人為郡公成伯曽參等六十二人為列侯宰
相羣官分撰贊初議加封十哲爵以公自餘侯王旦曰
顔子舊封兖公並為公爵則亞聖無以異望封顔子國
公餘為郡公從之旦當撰顔子贊辭曰伏覩太祖甞御
製贊今東封慶成陛下親幸鄒魯先師門人俱崇爵號
如顔子贊願陛下自為之上曰朕特命卿無固辭也
丙辰髙陽闗言河北軍校每有遷補多率其伍以銀花
為獻望行禁止從之　韶州獻頻婆果後以道逺罷之
(此從本紀實録作千/嵗果未詳何物也)
丁巳内出藥及方賜王旦皆上所緘題以旦多疾體羸
故也　詔修昭應宫自今八作司不湏兼領　復置東
窰務(景徳四年七/月廢兩窰務)
初登泰山王欽若言唐髙宗元宗二碑之東石壁南向
平峭欲即崖成碑以勒聖製上曰朕之功徳固無所紀
若湏撰述不過謝上天敷佑叙祖宗盛美爾戊午上出
登泰山謝天書述二聖功徳銘及九天司命保生天尊
周文憲王等贊玉女象記示輔臣
辛酉詔權罷今年貢舉
壬戌詔兖州長吏以天書降泰山日詣天貺殿建道場
設醮以其日為天貺節令諸州皆設醮從知并州劉綜
之請也其後又禁屠宰刑罰賜㑹如天慶節之制(節名/據實)
(録四年正月乃定今并書然/劉綜奏請時已有節名矣)　合龍騎十二指揮為六
　邊臣言契丹為黒水所侵而遣其部下防境上謂黒
水為惡弱國土(契丹東北控黒水靺鞨西抵/夏國此武經地里所云當考)
癸亥詔環州縁邊寨兵自今兩月一給緡錢為薪蒸之
費　三班借職監汾州靈石縣礬務邊守信坐赴本縣
令飲席大理定杖一百私罪上以其情輕可憫特改為
公罪因詔自今如此類者具罪欵刑名奏裁
乙丑上封者言雜買務與内東門司出納因縁為奸上
曰此二司屢曽制置甞給錢五百萬於本司以備支遣
不欲稽留價直也先帝時給錢百萬命宋思恭檢校凡
宫中市物令即時靣給其直用訖復増常滿其數仍聞
思恭亦不能盡副先㫖近日宫中凡所湏索並赴左蔵
庫雖動湏變轉且免擾民耳(太平興國四年末至道元/年正月事可參考宋思恭)
(初見咸平二年九/月恐此别一人)
丙寅召宰相至龍圖閣觀道像又觀崇和殿瑞物凡四
百餘種王旦曰祖宗以来瑞應叢集四方無不傳聞今
獲親覩實為神異上曰國家符命彰灼蓋祖宗積徳所
致至於寰海混同干戈不用成封禪之禮有由然也朕
每念前代雖有徳之君能行封禪者蓋寡朕乃克行此
蓋由雍熈中甞有經度制度已備朕何力之有旦曰非
陛下勵精善繼力致太平則不能奉承先志今又歸美
祖宗實宗社無疆之休也　三司請令太府寺造一斤
及五百斤秤以便民用從之　始令商稅院於太府寺
請斗秤升尺出賣　鎮定部署司言軍士賭博其民家
停留及知情者望悉决配上曰部署司第當約束軍伍
民家停留乃府縣之職也不許　是日以昭應宫興工
宴丁謂已下仍賜役卒緡錢
丁卯宴廣平公徳彞等及侍教時大雅於北宅以講書
終篇也仍賜大雅綵五十疋皇姪等皆詣便坐占謝上
靣戒其勵學
庚午上謂輔臣曰今四方無事累嵗豐稔若所在得人
則何患俗不康阜哉朕孜孜求賢猶慮在下位者思有
以庇民報國而朕不能亟知且峻用之既久不為朝廷
所知因亦惰志卿等有聞當即啟白茍得其人則國之
利也
辛未詔南宫北宅公主郡縣主諸朔望入謁節辰進奉
及非時入内其朝班未退並令於𤣥武門出入俟班退
聽由諸門時皇城司言隋國長公主肩輿至右掖門與
朝騎雜入故條約之
陜西旱歉壬申遣鹽鐡判官太常博士楊可馳驛往疏
决繫囚減流罪已下一等死罪情可憫者上請
乙亥林特劉承珪李溥上編成茶法條貫二十三冊
祠部員外郎直集賢院楊侃請令諸州屬縣無遣胥吏
下鄉追事從之侃錢塘人虞卿之後也
丙子廣南西路轉運使何亮言欽州蠻人刼海口蜑户
禾米如洪寨主李文著以輕兵泛小舟掩襲之文著中
流矢死其隨文著將校八人並斬訖仍牒安南捕賊詔
督之明年執􁀙獠十三人以獻
丁丑禮部貢院言准詔議定國子監兩京諸路五次解
到舉人内取一嵗最多者為數自今解十之三永為定
式詔於五年最多數中特解十之五
戊寅上御便殿慮囚多所原減民有户絶而妻鬻産適
他族者至是事𤼵而估錢已費用有司議凖法産業當
沒官上令以産業給見主納估錢支與存者
庚辰遣右諫議大夫陳象輿等詣陜西祈太平宫后土
西嶽河瀆諸祠旱故也
辛巳詔西京出廪粟賤糶以惠貧民
壬午何亮言交州每移牒縁邊州軍皆俟奏報及申轉
運使往復稽緩致失事機望自今令逐處詳酌行訖以
聞從之　詔諸州奏獄空湏司理州院倚郭縣俱無囚
繫方為獄空每奏到刑部將旬奏禁狀一處㸃對如應
得元敇特降詔奬諭
六月乙酉頒幕職州縣官招輯户口賞條　詔諸路提
㸃刑獄無得擅修廨舎
丙戌叙顯雲等州衙内指揮使舒寳舒富向由等来貢
戊子趙徳明落起復　令韶州糶廪粟以濟貧民
己丑詔去嵗是日天書降泰山在京及諸路並賜休假
一日自今凖此後為天貺節
庚寅以左龍武將軍駙馬都尉李遵朂領澄州刺史初
隋國長公主下降賜第永寜里所居堂有礱甋為鳯形
者遵朂悉命鑱去主服有虬龍之文亦屏蔵之上歎喜
顧待尤異於是遵朂以疾在告上謂王旦等曰朕遣人
視遵朂疾状言亦可憂也且柴宗慶歴環衛不久為刺
史遵朂冝循例可校其日月以聞旦等言宗慶授將軍
始七月遇郊祀恩遂領郡遵朂未遇恩然亦七月矣故
有是命　文思使萬州刺史閻日新起胥吏好云為以
進取嘗上言羣臣子弟以廕得官往往未童齓已受俸
望自今年二十以上乃給廪又京城百官早朝而學士
丞郎舎人以上導從呵止太盛難於趨避望令裁損又
屢請對言時務自陳筋力尚壮願正授郡秩効用邊城
乃命為坊州刺史知渭州兼涇原路鈐轄
辛卯知保州趙彬請増屯田務兵五百人從之
東封嵗獻文者甚衆命近臣考第得草澤許申進士祖
髙洪矩令兩制試所業差第以聞壬辰賜申進士及第
矩同出身靣賜袍笏髙以父吉坐贓伏法補三班奉職
　召河北河東陜西諸路部署司祗應翰林天文歸闕
以邊防無事故也　環慶路鈐轄司言捕得蕃部諜者
魯威法當處死詔械送夏州令趙徳明裁遣
甲午幸昭應宫賜修宫使器幣
乙未詔如聞京城多有無賴輩妄稱禀命偵察諸司宜
令三班捕而懲之　詔西北諸路駐泊司事並與知州
同管勾以事多違戾故也　令磁州出廪粟賑貧民
丙申詔自今凡有營造並先定地圗然後興功不得隨
時改革若事有不便湏改作者並奏裁先是遣使修吳
國長公主院使人互執所見屢有改易故勞費頗甚上
聞之令劾罪而約束焉
丁酉詔修昭應宫役夫三伏日執土作者悉罷之自餘
工徒如天氣稍凉不湏停作時修宫使丁謂欲宫速成
請三伏不賜休假王旦言當順時令上曰理固然乃降
是詔西染院使謝徳權初預修宫徳權患其勞役過甚
日與同職忿爭不能制遂求罷　知制誥王曽上疏曰
臣伏聞朝廷設諌諍之官防政治之闕非其官而言者
皆表其忠况當不諱之朝復忝非常之遇茍進思之無
補懼竊禄以貽譏臣伏覩國家誕受殊祥荐膺祕籙祚
洪圖於萬葉超盛烈於百王陛下寅畏寳符陟封名嶽
功垂不朽澤浸無垠奉若之心斯為至矣而清衷濬𤼵
成命亟行就嚴城之北隅啟列真之秘宇式昭丕應特
建嘉名自經始以来庀徒斯廣輦他山之石相屬於道
途伐豫章之材逺周於林麓累土陶甓揮鍤運斤功極
彌年費將鉅萬掩祈年之舊制踰槩日之前聞命貴近
以董臨假使權而領護如此則國家尊奉靈文之意不
為不厚矣崇飾臺觀之規不為不壮矣然而臣之愚懇
或異於斯既有見聞安敢緘黙臣以為今之興作有不
便之事五焉雖鳩僝已行未可悉罷茍或萬一采芻蕘
之説省其工用抑其制度亦及民之大惠而憂國之逺
圗也所謂五者之目請為陛下陳之且今来所創立宫
規制宏大凡用材木莫非楩楠竊聞天下出産之處收
市至多般運赴宫尤傷人力雖云只役軍匠寜免煩擾
平民况復軍人亦是黎庶此未便之事一也邇者方畢
封崇頗煩經費今兹興造尤耗資財雖府庫之中貨寳
山積畚築之下工徒子来然而内帑則積代之蓄蔵百
物盡生民之膏血散之恐易斂之維艱雖極豐盈猶宜
重惜此未便之事二也夫聖人貴於謀始智者察於未
形禍起隠㣲危生安逸今雙闕之下萬衆畢臻暑氣方
隆作勞斯甚所役諸雜兵士多是不逞小民其或䑕竄
郊鄽狗偷都市有一於此足貽聖憂此未便之事三也
王者撫御寰區順承天地舉動必遵扵時令裁成不失
於物宜靡崇奢侈之風罔悖隂陽之序臣謹按孟夏無
發大衆無起土工無伐大樹今肇基卜築衝冒鬱蒸俶
擾厚坤乖違前訓矧復旱暵卒痒雷電迅風㧞木飄瓦
温沴之氣比屋罹災得非失承天地之明效歟此未便
之事四也臣竊聆中間符命之文有清浄育民之誡今
所修宫閣盖本靈篇而乃過興剖撅之功廣務雕鎪之
巧雖屢殫於物力恐未協於天心此未便之事五也伏
望陛下思祖宗之大猷察聖賢之深戒遷思回慮懲往
念来詔将作之官息勤勞之衆輯寜羣品對越髙穹如
此則遐邇宅心神祇快望必若光昭大瑞湏建靈宫則
臣敢効愚計亦可必行但能損彼規模減其用度止敦
樸素無取瑰竒惟将之以誠明仍重之以嚴潔名數之
際加等是宜實費之資節儉為要俾四海之内知陛下
愛重民力之意豈不美歟昔太宗皇帝建太一上清等
宫亦不使窮極壮麗臣謂陛下宜遵而行之取為法制
以示不敢踰即鳴謙大徳光於千古矣柰何特欲過先
帝之制作乎并覩西京造太宗影殿東嶽置㑹真之宫
計其工傭亦皆不啻中人百家之産然於尊祖禮神則
盛矣其於邦國大計則猶未足為當時之急務也臣料
陛下必為海内承平邊隅清宴人康俗阜時和嵗豐縱
或築宫無損於事則臣復謂其不然也方今疆場甫定
邊陲有姑息之虞民俗茍完倉箱無紅腐之積况闗輔
之地流亡素多近甸之民農桑失望雖令有司安慰亦
恐未復田廬秋冬之間饑歉是懼亟經營於神館慮稍
鬱於輿情且往古廢興之端前王得失之事布在方策
足為殷鑒者陛下覽之詳矣非假愚臣一二言焉試觀
自昔人君崇尚土木孰若清靜無為者之安全乎願陛
下留神垂聽無忽臣言則天下幸甚今雖上下之人皆
知事理如此而人人自愛莫敢輕凟冕旒至於左右大
臣則慮計之不從致見踈之悔中外百執則慮言之難
達招妄動之尤使忠讜之謀未行良為此也惟臣出自
幽介遭遇文明特受聖知度越流輩官為侍從身服簮
裳粗識安危之機未申補報之效捐軀思奮今也其時
又安敢循默茍容不為陛下别白而論之乎是以輙率
妄庸輕冒宸嚴感𤼵於中無所顧避陛下寛其鼎鑊之
罪矜其螻蟻之誠深鑒古先試垂採擇無謂創一靈宫
為一細事而弗恤也臣以為興役動衆尤繫事機不可
不察也當使鄉校之中豪姦之黨無所開竊議之口則
微臣之望也天下之幸也(王曽䟽在言行録不得月日/附見此當考曽䟽有云功極)
(彌年恐合附來年五月䟽又云旱暵案今年五月庚辰/遣官祈雨来年五月辛丑京師大雨然則附今年五月)
(為/允)　除舒州宿松等縣官荘長生牛　禁皇親募工造
侈靡服物
戊戌麟府鈐轄言都克沁族依唐龍鎮為援多擾别部欲
令府州出騎兵襲之上曰蕃部亦吾民也以道撫之彼
必從命不許　詔羣臣上殿劄子自今為二本進内可
行者一留中一付有司否者俱留不報
庚子侍御史趙湘自昇州回上言知洪州馬景病不任
事轉運使劉炤性柔緩本部數州踰嵗未甞廵按都監
張明用刑失中居多博戯詔選官代景洎炤徙明釐務
　興州刺史知府州折惟昌率所部威尼族大首領眀
葉等四十七人来朝貢名馬命中使館伴上親加勞問
宴賜恩澤甚厚惟昌言先臣御卿䝉賜旗三十竿以壯
戎容請别給賜許之及還又賜内府物遣中使宴餞
辛丑詔金吾街司從人自今無得假借從閻日新之言
也　雍州言蟲食苗尋即自死
上自景徳四年以来不復出獵壬寅詔五方鷹鶻量留
十數以備諸王從時展禮餘悉縱之　罷邕宜州嵗貢
藥箭
癸卯除昇州竹木稅　詔文武官自今非公事不得入
京百司諸公署如監臨官挈家屬止𪠘舎者許親故来
往無得妨其公事
丙午増饒池二州鑄錢監犒工匠緡錢饒州嵗十七萬
池州三十萬
丁未詔倉場役兵並給假休息仍賜緡錢
己酉詔中外章䟽無得連用太宗藩邸舊諱二字
先是工部侍郎張秉知制誥周起以所試服勤詞學經
明行修合格人名聞詔工部侍郎馮起給事中薛映龍
圗閣待制戚綸陳彭年鏁宿於秘閣覆考定之庚戌上
御崇政殿親試仍别録本考較取玉篇中字為號始令
第進士程試為五等曰上次曰中上曰中次曰下上曰
次取考官覆考官所定試巻參較等第有不同者命再
考之考訖又付右僕射張齊賢等詳審仍以髙第十巻
付宰相重定賜進士梁固等二十六人及第同出身者
三人同三禮出身者二人九經五經三禮學究明法及
第者四十八人同出身者六人第五人以上除官同元
年牓餘為試銜知縣判司簿尉固顥之子也初以顥遺
䕃進士出身服除詣登聞譲前命願赴鄉貢許之
詔昭應宫初相地止盡内殿直班院丁謂等請増衍之
凡東西三百一十歩南北四百三十歩多黒土䟽惡乃
於東京城北取良土易之自三尺至一丈有六等日役
工數萬上以道里稍逺憫其負擔之勞令謂等規畫有
言載以槖駞驢車有言自新城北壕舟運由廣濟河入
舊城可直抵宫門者謂等請用車載為便上曰挽舟止
役千人校之負畚省十倍之力而土可速致用舟為便
也壬子詔三司以空船給昭應宫運土仍浚治渠道
増給諸州採木駕栰軍士裝錢口糧并賜衣服商賈入
官木在路稅筭悉蠲免之官收市者即時給直無得抑
配違者令發運司糾舉以聞　詔廣南福建路諸州軍
禁軍軍使已下犯罪徒已下禁繫奏裁杖已下具犯由
申本路提㸃刑獄司委詳所犯准法决罪雖杖罪而情
重者亦具欵以聞先是刑部郎中楊覃言軍校戍外州
犯罪不至死者望令所在斷遣法寺議如所請上曰戍
兵頗有上軍若諸校獲罪而州郡裁之非便也故差定
此制焉　上謂知樞宻院王欽若等曰河北教閲强壮
自北鄙罷兵之後尋令逐州並依常於農閑時教閲蓋
不忘兵戰而使其習以為常若絶而復行契丹必生疑
慮昨日見趙州奏稱准宣命教閲可宻諭此意及詰其
不奉詔之由
