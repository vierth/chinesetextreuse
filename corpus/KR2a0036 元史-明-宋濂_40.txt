
　元史卷三十九
　明翰林學士亞中大夫知制誥兼修國史宋濂等修
　本紀第三十九
　　順帝二
二年春正月壬戌太隂犯右執法甲子太隂犯角宿乙
丑宿松縣地震山裂丁夘太隂犯房宿是月置都水庸
田使司于平江二月戊寅朔祭社稷辛巳太隂犯昴宿
甲申太白經天戊子詔以世祖所賜王積翁田八十頃
還其子都中初積翁賫詔諭日本死于王事嘗受賜後
收入官故復賜之己丑立穆陵闗巡檢司壬辰日赤如
赭乙未丙申復如之丁酉追尊帝生母瑪里達為貞裕
徽聖皇后庚子分衡州路衡陽縣立新城縣進封宣靖
王邁努為益王甲辰宗王伊克札爾古齊添孫薨賜鈔
一百錠以葬乙巳詔賞勞廣海征猺將卒有官者升㪚
階歿于王事者優加褒贈金山甘肅兵士在逃者聴復
業免其罪三月戊申以阿爾哈雅家藏書畫賜巴延甲
寅以昻輝為太宗正府伊克札爾古齊總掌天下奸盜
詐偽丁巳以累朝御服朱衣七寶項牌賜巴延庚申日
赤如赭壬戌復如之賜征東元帥府軍士冬衣及甲諸
軍討廣西猺乆無功勅行省行臺廉訪司官共督之順
州民饑以鈔四千錠賑之夜大隂犯心宿癸亥日赤如
赭甲子太隂犯箕宿乙丑太隂犯南斗賜宗王和爾和
母達哩鈔一千錠以薩敦上都居第賜太保鼎珠仍勑
有司籍薩敦家財甲戌復四川鹽井之禁以諳達穆爾
家人田宅賜太保鼎珠以旺嘉努為宣政院使加金紫
光禄大夫造武宗英宗明宗三朝皇后玉冊玉寶是月
陜西暴風旱無麥夏四月丁丑朔日赤如赭禁民間私
造格例戊寅封駙馬博囉特穆爾為毓德王丙戌太隂
犯角宿丁亥禁服麒麟鸞鳯白兔靈芝雙角五爪龍八
龍九龍萬夀福夀字赭黄等服庚寅以知樞宻院事特
穆爾布哈為中書平章政事薩題為御史大夫甲午遣
使以香幣賜武當龍虎二山以太平路為郯王齊齊克
圖食邑以集慶廬州饒州托克托呼民户賜巴延仍于
句容縣設長官所領之戊戌車駕巡上都拜中書左丞
耿煥為侍御史王德懋為中書左丞賜宗室呼喇王金
一錠鈔一千錠毓德王博囉特穆爾鈔三千錠公主巴
拜鈔二千錠五月丙午朔黄河復于故道庚戌太隂犯
靈臺乙夘南陽鄧州大霖雨自是日至于六月甲申湍
河白河大溢水為災丙辰太白晝見丁巳亦如之壬申
秦州山崩是月婺州不雨至于六月六日丁丑禁諸王
駙馬從衛服濟遜衣繋條環贈宗王呼圖克岱爾為雲
安王謚忠武羅壘丹為保寕王謚昭勇庚辰命中書平
章政事昻吉爾知經筵事戊子以特穆爾布哈為江浙
行省左丞相太白犯井宿辛夘以汴梁大名諸路圖卜
台地賜巴延禮部侍郎呼喇台請復科舉取士之制不
聴庚子涇水溢辛丑以鈔五千錠賜呉王吹斯戩秋七
月丙午以公主努爾伊齊森之地五千頃賜巴延以衛
輝路賜衛王庫春格爾為食邑己酉太白犯鬼宿庚戌
以鼎珠索諾木参議中書省事壬子發阿嘍罕布埒齊
駱駝一百一十供太皇太后乘輿之用乙夘太白犯熒
惑庚申禁隔越中書口傳勅㫖冒支錢糧甲子命有司
以所籍薩都寶器分賜巴延及太保鼎珠乙丑中書平
章政事博囉徙宅賜金二錠銀十錠庚午勅賜上都孔
子廟碑載累朝尊崇之意省諸王公主駙馬從衛糧賜
之數癸酉命宗王布埒齊駙馬伊嚕布哈特古斯嘉琿
鎮蘇爾克吉魯爾之地各賜鈔六百錠及銀牌遣之是
月黄州蝗督民捕之人日五斗以鈔二千錠賑新収阿
蘇軍扈從車駕者每户鈔二錠死者人一錠八月甲戌
朔日有食之髙郵大雨雹詔雲南廣海八番及甘肅四
川邉逺官死而不能歸葬者有司給糧食舟車䕶送還
鄉去鄉逺者加鈔二十錠無親屬者官為瘞之命威順
王庫春布哈還鎮湖廣先是巴延矯制召之至京至是
帝遣歸藩戊寅祭社稷大都至通州霖雨大水勅軍人
脩道己夘太隂犯心宿辛巳太隂犯箕宿辛夘以徽政
院中政院財賦府田租六萬三千三百石補本年海運
未敷之數令有司歸其直壬辰立屯衛于滿濟勒噶之
地庚子詔强盜皆死盜牛馬者劓盜驢騾者黥額再犯
劓盜羊豕者墨項再犯黥三犯劓劓後再犯者死盜諸
物者照數估價省院臺五府官三年一次審決著為令
辛丑減馬湖路泥溪平夷蠻夷夷都沐川雷坡六長官
司併為三九月庚戌熒惑犯太微垣癸亥弛鞏昌總帥
府漢人軍器之禁戊辰車駕還自上都海運糧至京遣
官致祭天妃是月台州路饑發義倉募富人出粟賑之
沅州路盧陽縣饑賑糶米六千石冬十月丙子熒惑犯
左執法己卯享于太廟丙申命参知政事納琳監繪明
宗皇帝御容丁酉太隂犯昴宿己亥詔每日右丞相巴
延太保鼎珠中書平章政事博囉昻吉爾聚議于内廷
平章政事塔斯哈雅右丞衮布巴勒参知政事納琳許
有壬等聚議于中書熒惑犯進賢是月撫州袁州瑞州
諸路饑發米六萬石賑之十一月己酉太隂犯壘壁陣
壬子以諾海為湖廣行省平章政事討廣西叛猺武宗
英宗明宗三朝皇后升祔入廟命官致祭丁巳遣河南
行省平章政事伊嚕布哈于西番為僧己未太隂犯積
尸氣辛酉賜宣讓王特穆爾布哈市宅錢四千錠詔特
穆爾布哈王府官屬朝賀班次列于有司之右壬戌命
同知樞宻院事濟延布哈兼宫相都總管府達嚕噶齊
領隆鎮衛左阿蘇衛諸軍癸亥安置宗王布哷齊于梧
州丁夘太隂犯房宿辛未禁彈弓弩箭袖箭壬申國公
邁珠卒賜鈔三百錠印造至元三年鈔本一百五十萬
錠是月松江府上海縣饑發義倉糧及募富人出粟賑
之安豐路饑賑糶麥四萬二千四百石十二月甲戌日
赤如赭丙子命興元府鳯州留壩鎮及晉寕路遼山縣
十八盤各立巡檢司宗王伊蘓特穆爾進西馬三疋賜
文濟王曼濟金印驛劵及從衛者衣并糧五千石詔省
院臺翰林集賢奎章閣太常禮儀院禮部官定議寧宗
皇帝尊謚廟號是月江州諸縣饑總管王大中貸富人
粟以賑貧民而免富人雜徭以為息約年豐還之民不
病饑慶元慈溪縣饑遣官賑之是嵗詔整治驛傳以甘
肅行省白城子屯田之地賜宗王納古爾以雅克特穆
爾宅賜灌頂國師納木喀僧格號大覺海寺塑千佛于
内江浙旱自春至于八月不雨民大饑
三年春正月癸卯廣州增城縣民朱光卿反其黨石昆
山鍾大明率衆從之偽稱大金國改元赤符命指揮噶
札爾江西行省左丞實迪討之戊申大都南北兩城設
賑糶米舖二十處辛亥升祔伊埒哲伯皇帝于太廟謚
沖聖嗣孝皇帝廟號寕宗豫王喇特納實哩買池州銅
陵産銀地一所請用私財煆煉輸納官課從之癸丑立
宣鎮侍衛屯田萬户府于寧夏丙辰月食丁巳日有交
暈左右珥上有白虹貫之戊午帝獵于栁林凡三十五
日監察御史綽台宋紹明進諌帝嘉納之賜金幣綽台
等固辭帝曰昔魏徴進諌唐太宗未嘗不賞汝其受之
是月臨江路新淦州新喻州瑞州民饑賑糶米二萬石
封晉郭璞為靈應侯二月壬申朔日有食之棒胡反于
汝寧信陽州棒胡本陳州人名閠兒以燒香惑衆妄造
妖言作亂破歸德府鹿邑焚陳州屯營于杏岡命河南
行省左丞慶通領兵討之紹興路大水丙子立船户提
舉司十處提領二十處定船户科差船一千料之上者
嵗納鈔六錠以下遞減壬午以上太皇太后玉册玉寶
恭謝太廟甲申定服色器皿輿馬之制己丑汝寧獻所
獲棒胡彌勒佛小旗偽宣勅并紫金印量天尺辛夘發
鈔四十萬錠賑江浙等處饑民四十萬户開所在山埸
河泊之禁聴民樵採廣西猺賊復反命湖廣行省平章
諾海江西行省平章圖嚕黙色哈雅總兵捕之丙申太
保鼎珠薨給賜殯葬諸物庚子中書恭政納琳等請立
採珠提舉司先是常立提舉司泰定間以其煩擾罷去
至是納琳請復立之且以採珠户四萬賜巴延是月發
義倉米賑蘄州及紹興饑民三月辛亥太隂犯靈臺發
鈔一萬錠賑大都寶坻饑民戊午以玉寳玉册立鴻吉
哩氏巴延呼圖克為皇后因雨輟賀以諤勒哲特穆爾
蘇州之田二百頃賜郯王齊齊克圖己未大都饑命于
南北兩城賑糶糙米癸亥加封晉周處為英義武惠正
應王乙丑命宗王雅克特穆爾為大宗正府札爾古齊
是月天雨線發義倉糧賑溧陽州饑民六萬九千二百
人夏四月壬申遣使降香于龍虎三茅閣皂諸山癸酉
禁漢人南人髙麗人不得執持軍器凡有馬者拘入官
甲戌有星孛于王良至七月壬寅沒于貫索皇后以受
玉册玉寶恭謝太廟命巴延領宣鎮侍衛軍賜鈔三千
錠建宣鎮侍衛府以太皇太后受册寶詔天下己夘車
駕時巡上都壬午髙麗王喇特納實哩朝賀還國賜金
一錠鈔二千錠從官賜與有差辛卯合州大足縣民韓
法師反自稱南朝趙王太隂犯壘壁陣丁酉謚唐杜甫
為文貞己亥惠州歸善縣民聶秀卿譚景山等造軍器
拜戴甲為定光佛與朱光卿相結為亂命江西行省左
丞實迪捕之庚子太白晝見是月詔省院臺部宣慰司
廉訪司及部府幕官之長並用䝉古色目人禁漢人南
人不得習學䝉古色目文字以米八千石鈔二千八百
錠賑哈喇努爾饑民龍興路南昌新建縣饑太皇太后
發徽政院糧三萬六千七百七十石賑糶之五月辛丑
民間訛言朝廷拘刷童男童女一時嫁娶殆盡壬寅太
白犯鬼宿癸卯給平伐都雲定雲二處安撫司達嚕噶
齊温都爾等虎符乙巳以興州松州民饑禁上都興和
造酒太隂犯軒轅戊申詔汝興棒胡廣東朱光卿聶秀
卿等皆係漢人漢人有官于省臺院及翰林集賢者可
講求誅捕之法以聞太白晝見壬子太隂犯心宿甲寅
詔哈瑪爾圖及圖沁特穆爾為太尉各設僚屬幕官西
番賊起殺鎮西王子了丹巴立行宣政院以額森特穆
爾為院使往討之戊午太白晝見己未太隂犯壘壁陣
辛酉太白晝見壬戌命四川行省恭知政事吉里等捕
反賊韓法師丁夘彗星見于東北大如天船星色白約
長尺餘彗指西南至八月庚午始滅六月庚午太白經
天辛未甲戌復如之乙亥太白犯靈臺戊寅贈丞相安
圖推忠佐運開國元勲東平忠憲王于所封城内建立
祠廟官為致祭己卯太白經天夜太白犯太微垣辛巳
大霖雨自是日至癸巳不止京師河南北水溢御河黄
河沁河渾河水溢沒人畜廬舍甚衆壬午太白晝見太
隂犯斗宿癸未設醮長春宫丁亥太白犯太微垣戊子
加封文始尹真人為無上太初博文文始真君徐甲為
垂𤣥感聖慈化應御真君庚桑子洞靈感化超蹈混然
真君文子通𤣥光暢昇元敏誘真君列子沖虚至德遁
世遊樂真君莊子南華至極雄文宏道真君己丑太白
晝見庚寅復如之至七月辛酉方息壬辰彰德大水深
一丈立髙宻縣濰川鄉景芝社巡檢司秋七月己亥漳
河泛溢至廣平城下賜衮衣巴勒西平王印癸卯帝出
獵太白經天乙巳復如之丙午車駕幸實喇鄂爾多太
白復經天丁未車駕幸龍岡灑馬乳以祭戊申召國王
多爾濟入朝庚戌太白晝見河南武陟縣禾將熟有蝗
自東來縣尹張寛仰天祝曰寧殺縣尹毋傷百姓俄有
魚鷹羣飛啄食之壬子車駕幸乾元寺甲寅太白經天
乙夘懷慶水庚申詔除人命重事之外凡盜賊諸罪不
須候五府官審録有司依例決之辛酉太白晝見壬戌
賜宗王僧格巴拉七寶繫腰太白經天癸亥甲子復如
之是月噶札爾實迪擒朱光卿尋追擒石昆山鍾大明
八月戊辰祭社稷遣使賑濟南饑民九萬户庚午彗星
不見自五月丁夘始見至是凡六十三日自昴至房凡
歴一十五宿而滅甲戌太隂犯心宿辛巳京畿盜起壬
午京師地大震太廟梁柱裂各室牆壁皆壞壓損儀物
文宗神主及御床盡碎西湖寺神御殿壁仆壓損祭器
自是累震至丁亥方止所損人民甚衆癸未日有交暈
左右珥白虹貫之河南地震弛髙麗執持軍器之禁仍
令乘馬戊子漢人鎮遏生番處亦開軍器之禁修理文
宗神主并廟中諸物是月車駕至自上都九月己亥熒
惑犯斗宿甲辰太白犯斗宿丁未太隂犯壘壁陣己酉
立皮貨所于寧夏設提領使副主之立四川湖廣江西
江浙行樞宻院文宗新主玉册及一切神御之物皆成
詔依典禮祭告太隂犯壘壁陣辛亥太隂犯軒轅丙寅
大都南北兩城添設賑糶米舖五所冬十月庚午太白
晝見癸酉日赤如赭乙亥命江浙行省丞相吹斯戩提
調海運丙子太隂犯壘壁陣壬午太隂犯昴宿丁亥太
白晝見太隂犯鬼宿庚寅太白晝見辛夘亦如之丙申
復如之十一月丁酉太白經天戊戌太白犯亢宿己亥
太白經天壬寅太隂犯熒惑癸夘太隂犯壘壁陣丙午
立屯田于雄州丁未填星犯鍵閉辛亥太白犯五車甲
寅太白犯鬼宿丙辰太隂犯軒轅丁巳太白經天太隂
犯太微垣詔托克托穆爾襲托和齊荆王位命其妃呼
魯古爾同治俄羅斯事戊午太白經天癸亥發鈔萬五
千錠賑宣德等處地震死傷者太白經天甲子乙丑復
如之十二月己巳享于太廟嵗星退犯天罇填星犯罰
星甲戌熒惑犯壘壁陣太白犯東咸乙亥吏部仍設考
功郎中員外郎主事各一員庚辰命阿嚕圖襲廣平王
爵壬午集賢大學士英格等言太上皇唐妃影堂在真
定玉華宫每年于正月二十日致祭從之丙戌命阿蘇
衛特黙齊軍屯田是月以滿濟勒噶台為太保分樞宻
院鎮北邉是嵗詔賜孝子靳昺碑巴延請殺張王劉李
趙五姓漢人帝不從徴西域桑結喇嘛至京師號灌頂
國師賜玉印
四年春正月丙申以地震赦天下詔内外廉能官父母
年七十無侍丁者附近銓注以便侍養以宣政院使布
埒齊年七十致仕授大司徒給全俸終身癸卯太白犯
建星甲辰復如之丙午太白犯五車辛亥太隂犯軒轅
己未填星犯東咸江浙海運糧數不足撥江西河南五
十萬石補之庚申太隂入南斗太白犯牛宿辛酉分命
宗王奈瑪岱為知行樞宻院事癸亥印造鈔本百二十
萬錠是月詔修曲阜孔子廟二月丁夘罷河南江西江
浙湖廣四川等處行樞宻院戊辰祭社稷庚午車駕獵
于栁林戊寅太隂犯軒轅己卯太隂犯靈臺乙酉奉聖
州地震是月賑京師河南北被水災者隆興路南昌州
饑以江西海運糧賑糶之三月戊申填星退犯東咸辛
酉命中書平章政事昻吉爾監修至正條格告祭南郊
以國王多爾濟為遼陽行省左丞相宗王伊埒布哈為
知樞宻院事賜鈔一千錠金一錠銀十錠夏四月辛未
京師天雨紅沙晝晦以特黙齊珠爾噶岱為中書平章
政事癸酉以托克托為御史大夫乙亥命昻吉爾為奎
章閣大學士知經筵事己卯車駕巡上都河南執棒胡
至京師誅之癸巳車駕薄暮至八里塘雨雹大如拳其
狀有小兒環玦獅象龜卵之形五月乙未立五臺山等
處巡檢司庚戌升兩淮屯田打捕總管府為正三品甲
寅贈湖廣行省平章政事雅竒推誠翊戴安邉制勝功
臣太傅開府儀同三司上柱國追封永平王謚忠襄辛
酉詔土番宣慰司軍士許令乘馬執軍器湖廣行省元
領新化洞古州潭溪龍里洪州諸洞三百餘處洞民六
萬餘户分隸靖州立敘南横江巡檢司是月命佛嘉律
為考功郎中喬林為考功員外郎魏宗道為考功主事
考較天下郡縣官屬功過命昻爾一復為中書平章政
事彰德獻瑞麥一莖三穗臨沂費縣水發米三萬石賑
糶之六月庚午廣東廉訪司僉事阿木察言處決重囚
宜命五府官斟酌地里逺近預選官分行各道比到秋
分時畢事從之辛巳袁州民周子旺反僣稱周王偽改
年號尋擒獲伏誅填星退犯鍵閉壬午立重慶路墊江
縣己丑邵武路大雨水入城郭平地二丈是月信州路
靈山裂漳州路南勝縣民李志甫反圍漳城守將吹斯
戩與戰失利詔江浙行省平章拜布哈總浙閩江西廣
東軍討之秋七月壬寅詔以巴延有功立生祠于涿州
汴梁己酉奉聖州地大震損壞人民廬舍丙辰鞏昌府
山崩壓死人民戊午為巴延立打捕鷹房諸色人户總
管府八月癸亥朔日有食之戊辰祭社稷己巳申取髙
麗女子及閹人之禁贈巴延徹爾守誠佐治安惠世美
功臣太師開府儀同三司上柱國追封奉元王謚忠宣
辛未宣德府地大震癸酉山東鹽運司于濟南厯城立
濵洛鹽倉東西二埸丙子京師地震日二三次至乙酉
乃止丁丑白虹貫天癸未改宣德府為順寕府奉聖州
為保安州贈太保庫春推忠翊運保寧一德功臣太師
開府儀同三司上柱國追封廣陽王謚忠惠贈平章拜
特穆爾宣忠濟美協誠正德功臣太傅開府儀同三司
上柱國追封文安王謚忠憲甲申雲南老告土官八那
遣姪那賽齎象馬來朝為立老告軍民總管府是月車
駕還自上都閏八月戊戌日赤如赭己亥復如之填星
犯罰星太隂犯斗宿壬寅日赤如赭庚戌太隂犯斗宿
乙夘太隂犯鬼宿九月丙寅太隂犯斗宿戊辰太白犯
東咸癸酉奔星如盃大色白起自右旗之下西南行沒
于近濁甲申太隂犯軒轅乙酉太隂犯靈臺庚寅日赤
如赭太白犯斗宿冬十月辛夘享于太廟辛亥太隂犯
酒旗十一月丙寅改英宗殿名昭融丁卯立紹熈府軍
民宣撫都總使司御史大夫托克托兼都總使治書侍
御史吉達布為副都總使世襲其職本府元領六州二
十縣一百五十二鎮國初以其地荒而廢之至是居民
二十餘萬故立府治之乙巳命平章政事博囉領太常
禮儀院使熒惑犯氐宿丁丑太隂犯鬼宿戊寅太隂犯
壘壁陣壬午四川㪚毛洞蠻反遣使賑被冦人民十二
月甲午大都南城等處設米舖二十每舖日糶米五十
石以濟貧民俟秋成乃罷戊戌立邦牙等處宣慰司都
元帥府并總管府先是世祖既定緬地以其處雲南極
邉就立其酋長為帥令三年一入貢至是來貢故立官
府庚子熒惑犯房宿壬寅以宣徽使伯勒齊爾布哈為
御史大夫癸卯太白經天己酉復如之庚戌加荆王托
克托穆爾元德上輔廣中宣義正節振武佐運功臣太
白經天辛亥復如之壬子熒惑犯東咸乙夘太白犯外
屏太隂犯斗宿丙辰太白經天
　
　
　
　
　
　
　
　
　
　
　
　
　
　
　
　元史卷三十九
元史卷三十九考證
減馬湖路　原刻作湖馬路按永樂大典作馬湖路宏
　簡録並同今據改
