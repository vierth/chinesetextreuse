
　資治通鑑卷一百九十三　宋　司馬光　撰
　　　　　　　　　　　　　　胡三省　音注
　唐紀九(起著雍困敦九月盡重/灮單閼凡三年有竒)
　　太宗文武大聖大廣孝皇帝上之中
貞觀二年九月丙午初令致仕官在本品之上(按唐㑹/要是時)
(詔内外文武官年老致仕者參朝之/班宜在本品見任之上觀古玩翻)　上曰比見羣臣
屢上表賀祥瑞(比毗至翻/上時掌翻)夫家給人足而無瑞不害為
堯舜百姓愁怨而多瑞不害為桀紂(夫音/扶)後魏之世吏
焚連理木煑白雉而食之豈足為至治乎(治直/吏翻)丁未詔
自今大瑞聽表聞(按儀制令凡景星慶雲為大瑞其名/物六十有四白狼赤兎為上瑞其名)
(物三十有八蒼烏朱鴈為中瑞其名物三十/有二嘉禾芝草木連理為下瑞其名物十四)自外諸瑞
申所司而已(唐六典禮部郎中凡祥/瑞應見皆辯其物名)嘗有白鵲構巢於
寢殿槐上合歡如腰鼓(合音/閤)左右稱賀上曰我常笑隋
煬帝好祥瑞(好呼/到翻)瑞在得賢此何足賀命毁其巢縱鵲
於野外　天少雨(少詩/沼翻)中書舍人李百藥上言(上時/掌翻)往
年雖出宫人竊聞太上皇宫及掖庭宫人無用者尚多
豈惟虚費衣食且隂氣鬱積亦足致旱上曰婦人幽閉
深宫誠為可愍灑掃之餘亦何所用(灑所賣翻掃素/報翻又並如字)宜
皆出之任求伉儷(伉苦浪翻/儷郎計翻)於是遣尚書左丞戴胄給
事中洹水杜正倫(洹水縣周建德六年分臨漳/東北界置屬魏州洹于元翻)於掖庭
西門簡出之(掖音/亦)前後所出三千餘人　己未突厥寇
邊(厥九/勿翻)朝臣或請修古長城(古長城秦䝉恬所築者也/自漢至隋沿邊所築城障)
(非一處而長城之延袤未/有如秦者也朝直遥翻)發民乘堡障上曰突厥災異
相仍頡利不懼而修德暴虐滋甚骨肉相攻亡在朝夕
朕方為公掃清沙漠(為于/偽翻)安用勞民逺修障塞乎　壬
申以前司農卿竇靜為夏州都督(夏户/雅翻)靜在司農少卿
趙元楷善聚斂(少始照翻斂力/贍翻下重斂同)靜鄙之對官屬大言曰
(司農官屬有丞主簿上林太倉鉤盾導官四署令丞太/倉永豐龍門等倉司竹慶善石門温泉湯等監京都諸)
(宫苑總監諸園苑監苑四面監九成宫監諸鹽池監諸/屯監各有監副監丞苑總監又有主簿諸鹽池諸屯監)
(無副/監)隋煬帝奢侈重斂司農非公不可今天子節儉愛
民公何所用哉元楷大慙　上問王珪曰近世為國者
益不及前古何也對曰漢世尚儒術宰相多用經術士
故風俗淳厚近世重文輕儒參以法律此治化之所以
益衰也(治直/吏翻)上然之　冬十月御史大夫參預朝政安
吉襄公杜淹薨(朝直遥/翻下同)　交州都督遂安公壽以貪得
罪(遂安公壽/宗室也)上以瀛州刺史盧祖尚才兼文武廉平公
直徵入朝諭以交趾久不得人須卿鎮撫祖尚拜謝而
出既而悔之辭以舊疾上遣杜如晦等諭㫖曰匹夫猶
敦然諾(敦然諾猶重然諾也/言既許人則必踐言)柰何既許朕而復悔之祖
尚固辭戊子上復引見諭之(復扶又翻/見賢遍翻)祖尚固執不可
上大怒曰我使人不行何以為政命斬於朝堂(閣本太/極宫圖)
(東西朝堂在承天門左右承天門外朝也東/朝堂之前有肺石西朝堂之前有登聞鼔)尋悔之他
日與侍臣論齊文宣帝何如人魏徵對曰文宣狂暴然
人與之爭事理屈則從之有前青州長史魏愷使於梁
還除光州長史不肯行(長知兩翻使/疏吏翻下同)楊遵彦奏之文宣
怒召而責之愷曰臣先任大州使還有勞無過更得小
州此臣所以不行也文宣顧謂遵彦曰其言有理卿赦
之此其所長也(楊愔字遵彦相齊/文宣帝大見親任)上曰然曏者盧祖尚
雖失人臣之義朕殺之亦為太暴由此言之不如文宣
矣命復其官蔭(復其官則得蔭其子若孫唐制凡用蔭/一品子正七品上二品子正七品下三)
(品子從七品上從三品子從七品下正四品子正八品/上從四品子正八品下正五品子從八品上從五品及)
(國公子從八品下三品以上蔭曾孫五品以上蔭孫孫/降子一等曾孫降孫一等贈官降正官一等死事者與)
(正官同郡縣公子視從五品孫縣男以上子降一/等勲官二品子又降一等二王後孫視正三品)徵狀
貌不逾中人而有膽畧善囘人主意毎犯顔苦諫或逢
上怒甚徵神色不移上亦為霽威(人主之威重於雷霆/霽威言猶雨霽則雷)
(霆亦收威/為于偽翻)嘗謁告上冢(上時/掌翻)還言於上曰人言陛下欲
幸南山外皆嚴裝已畢而竟不行何也上笑曰初實有
此心畏卿嗔故中輟耳(嗔昌/真翻)上嘗得佳鷂自臂之望見
徵來匿懐中徵奏事固久不已鷂竟死懷中　十一月
辛酉上祀圜丘(武德元年制每歲冬至祀昊/天上帝於圜丘以景皇帝配)　十二月
壬午以黄門侍郎王珪為守侍中上嘗閒居(閒讀/曰閑)與珪
語有美人侍側上指示珪曰此廬江王瑗之姬也(廬江/王瑗)
(反死見一百九十一卷/武德九年瑗于眷翻)瑗殺其夫而納之珪避席曰陛
下以廬江納之為是邪非邪(邪音/耶)上曰殺人而取其妻
卿何問是非對曰昔齊桓公知郭公之所以亡由善善
而不能用然棄其所言之人管仲以為無異於郭公(齊/桓)
(公遇郭氏之墟問父老曰郭何故亡對曰善善惡惡公/曰若子之言何至於亡對曰善善而不能用惡惡而不)
(能去此其/所以亡也)今此美人尚在左右臣以為聖心是之也上
悅即出之還其親族(不考異曰實錄新舊書皆云帝雖/  出此美人而甚重其言按太宗)
(賢主既重珪言何得反棄而不用乎且是人汎侍左右/又非嬖寵著名之人太宗何愛而留之今從貞觀政要)
上使太常少卿祖孝孫教宫人音樂不稱㫖(少始照翻/稱尺證翻)
上責之温彦博王珪諫曰孝孫雅士今乃使之教宫人
又從而譴之臣竊以為不可上怒曰朕寘卿等於腹心
當竭忠直以事我乃附下罔上為孝孫遊說邪(為于偽/翻説輸)
(芮/翻)彦博拜謝珪不拜曰陛下責臣以忠直今臣所言豈
私曲邪(邪音/耶)此乃陛下負臣非臣負陛下上黙然而罷
明日上謂房𤣥齡曰自古帝王納諫誠難朕昨責温彦
博王珪至今悔之(皆考異曰魏文貞公故事太宗曰人/  以祖孝孫為知音令教聲曲多不)
(諧韻此其未至精妙為不存意乎乃勅所司令舉其罪/公進諫曰陛下生平不愛音聲今忽為教女樂責孝孫)
(臣恐天下怪愕太宗曰汝等並是我心腹應須中正向/乃附下罔上為孝孫辭温彦博等拜謝公及王珪進曰)
(陛下不以臣等不肖置之樞近今臣所言豈是為私不/意陛下責臣至此常奉明旨勿以臨時嗔怒即便曲從)
(成我大過臣等不敢失墜所以毎觸龍鱗今以為責只/是陛下負臣臣終不負陛下太宗怒未已懍然作色公)
(又曰祖孝孫學問立身何如白明達陛下平生禮遇孝/孫復何如白明達今過聽一言便謂孝孫可疑明達可)
(信臣恐羣臣衆庶有以窺陛/下太宗怒乃解今從舊傳)公等勿為此不盡言也(為/于)
(偽翻下/為朕同)　上曰為朕養民者唯在都督刺史朕常疏其
名於屏風坐卧觀之得其在官善惡之跡皆注於名下
以備黜陟縣令尤為親民不可不擇乃命内外五品已
上各舉堪為縣令者以名聞　上曰比有奴告其主反
者(比毗/至翻)此弊事夫謀反不能獨為必與人共之何患不
發何必使奴告邪(邪音/耶)自今有奴告主者皆勿受仍斬
之　西突厥統葉䕶可汗為其伯父所殺伯父自立是
為莫賀咄侯屈利俟毗可汗(厥九勿翻可從刋入聲汗/音寒咄當没翻俟渠之翻)
國人不服弩失畢部推泥孰莫賀設為可汗(西突厥有/五弩失畢)
(部泥孰亦一/啜之部帥)泥孰不可統葉䕶之子咥力特勒(咥徒結/翻又丑)
(栗/翻)避莫賀咄之禍亡在康居泥孰迎而立之是為乙毗
鉢羅肆葉䕶可汗與莫賀咄相攻連兵不息俱遣使來
請昏(使疏/吏翻)上不許曰汝國方亂君臣未定何得言昏且
諭以各守部分勿復相攻(分扶問翻/復扶又翻)於是西域諸國及
敕勒先役屬西突厥者皆叛之(史言天方福華東西/突厥皆亂厥九勿翻)
突厥北邊諸姓多叛頡利可汗歸薛延陁共推其俟斤
夷男為可汗(頡奚結翻/俟渠之翻)夷男不敢當上方圖頡利遣遊
擊將軍喬師望間道齎册書拜夷男為真珠毗伽可汗
(間古莧翻/伽求迦翻)賜以鼓纛(纛徒/到翻)夷男大喜遣使入貢(使疏/吏翻)建
牙於大漠之鬱督軍山下東至靺鞨西至西突厥南接
沙磧(靺音末鞨音/曷磧七迹翻)北至俱倫水迴紇拔野古阿跌同羅
僕骨霫諸部皆屬焉(史言突厥衰而薛延陁/彊於漠北霫而立翻)
三年春正月戊午上祀太廟癸亥耕藉於東郊(初議藉/田方面)
(所在給事中孔頴達曰禮天子藉田於南郊諸侯於東/郊晉武帝猶於東南今於城東不合古禮帝曰禮緣人)
(情亦何常之有且虞書云平秩東作則是堯舜敬授人/時已在東矣又乘青輅載黛耜者所以順於春氣故知)
(合於東方且朕見居少陽之地田於東郊蓋其宜也於/是遂定按帝自謂居少陽之地蓋以即位以來居東宫)
(也藉秦/昔翻)　沙門法雅坐妖言誅(妖一/遥翻)司空裴寂嘗聞其
言辛未寂坐免官遣還鄉里寂請留京師上數之曰(數/所)
(具翻又/所主翻)計公勲庸安得至此直以恩澤為羣臣第一武
德之際貨賂公行紀綱紊亂皆公之由也(上皇聞帝此/言其心為如)
(何紊/音問)但以故舊不忍盡法得歸守墳墓幸已多矣寂遂
歸蒲州(裴寂本蒲/州桑泉人)未幾又坐狂人信行言寂有天命寂
不以聞當死流靜州(武德四年以始安郡之龍平豪靜/蒼梧郡之蒼梧置靜州靜平郡幾)
(居豈/翻)㑹山羌作亂(以為山羌則當是劒南之靜州然劒/南之靜州武后時方置若以為嶺南)
(之靜州則/羌當作蠻)或言刼寂為主上曰寂當死我生之必不然
也俄聞寂率家僮破賊上思其佐命之功徵入朝㑹卒
(帥讀曰率朝直遥/翻下同卒子恤翻)　二月戊寅以房𤣥齡為左僕射杜
如晦為右僕射以尚書右丞魏徵守祕書監參預朝政
　三月己酉上錄繫囚有劉恭者頸有勝文自云當勝
天下坐是繫獄上曰若天將興之非朕所能除若無天
命勝文何為乃釋之　丁巳上謂房𤣥齡杜如晦曰公
為僕射當廣求賢人隨才授任此宰相之職也(唐六典/左右僕)
(射左右丞相之職也掌/總領六官紀綱百揆)比聞聽受辭訟(比毗至翻下/比見比來同)日
不暇給安能助朕求賢乎因敕尚書細務屬左右丞(屬/之)
(欲翻/付也)唯大事應奏者乃關僕射𤣥齡明達政事輔以文
學夙夜盡心惟恐一物失所用法寛平聞人有善若己
有之不以求備取人不以己長格物與杜如晦引拔士
類常如不及至於臺閣規模皆二人所定上毎與𤣥齡
謀事必曰非如晦不能决及如晦至卒用𤣥齡之策蓋
𤣥齡善謀如晦能斷故也(卒子恤翻/斷丁亂翻)二人深相得同心
徇國故唐世稱賢相推房杜焉𤣥齡雖䝉寵待或以事
被譴輒累日詣朝堂稽顙請罪恐懼若無所容(史言房/𤣥齡忠)
(謹被皮義翻朝/直遥翻稽音啟)𤣥齡監修國史上語之曰(唐以宰相監/修國史至今)
(因之監工銜/翻語牛倨翻)比見漢書載子虚上林賦浮華無用其上
書論事詞理切直者朕從與不從皆當載之(太宗之存/心如此安)
(有有獻而不納/者乎上時掌翻)　夏四月乙亥上皇徙居𢎞義宫更名
大安宫(唐㑹要武德五年營𢎞義宫以帝有尅定天下/之功别建此宫以居之既禪位髙祖以𢎞義宫)
(有山林勝景雅好之遂徙居焉改名大安宫/馬周所謂大安宫在城之西者也更工衡翻)上始御太
極殿(髙祖之傳位也帝即位於東宫之顯德/殿髙祖徙居大安宫帝始御太極殿)謂羣臣曰
中書門下機要之司詔敕有不便者皆應論執比來唯
睹順從不聞違異若但行文書則誰不可為何必擇才
也房𤣥齡等皆頓首謝故事凡軍國大事則中書舍人
各執所見雜署其名謂之五花判事中書侍郎中書令
省審之給事中黄門侍郎駮正之上始申明舊制由是
鮮有敗事(省悉景翻駮北/角翻鮮息善翻)　茌平人馬周(茌平縣漢屬/東郡應劭曰)
(在茌山之平地者也後魏屬東平原郡後齊廢隋開皇/初復置屬貝州唐屬博州賢曰漢茌平故城在博州之)
(聊城縣東北/茌仕疑翻)客遊長安舍於中郎將常何之家(唐諸衞/中郎將)
(正四品下/將即亮翻)六月壬午以旱詔文武官極言得失何武人
不學不知所言周代之陳便宜二十餘條(傳考異曰舊/  云貞觀五)
(年據實錄詔在此年五年不見有/詔令百官上封事今從唐厯附此)上怪其能以問何對
曰此非臣所能家客馬周為臣具草耳(為于/偽翻)上即召之
未至遣使督促者數輩及謁見與語甚恱令直門下省
尋除監察御史奉使稱旨(鄭樵曰秦以御史監郡謂之/監察御史漢罷其名晉孝武)
(太元中始置檢校御史掌行馬外事隋改檢校御史為/監察御史使疏吏翻見賢遍翻監工銜翻使疏吏翻下)
(同稱尺/證翻)上以常何為知人賜絹三百匹　秋八月己巳
朔日有食之　丙子薛延陁毗伽可汗(伽求迦翻可從/刋入聲汗音寒)
遣其弟統特勒入貢上賜以寶刀及寶鞭謂曰卿所部
有大罪者斬之小罪者鞭之夷男甚喜突厥頡利可汗
大懼始遣使稱臣請尚公主修壻禮代州都督張公謹
上言突厥可取之狀以為頡利縱欲逞暴誅忠良暱姦
佞一也(頡奚結翻上時/掌翻暱尼質翻)薛延陁等諸部皆叛二也(薛延/陁諸)
(部叛突厥事/始上卷二年)突利拓設欲谷設皆得罪無所自容三也
(突利得罪見上卷二年拓設即阿史那社爾與欲谷設/分統敕勒諸部欲谷設即為囘紇所破者也按舊書李)
(大亮傳頡利既亡之後/拓設諸種散在伊吾)塞北霜旱糇糧乏絶四也(糇音/侯)
頡利疏其族類親委諸胡胡人反覆大軍一臨必生内
變五也華人入北其衆甚多(華人因隋末之/亂避而入北)比聞所在
嘯聚保據山險大軍出塞自然響應六也(比毗/至翻)上以頡
利可汗既請和親復援梁師都(事見上卷上/年復扶又翻)丁亥命兵
部尚書李靖為行軍總管討之以張公謹為副九月丙
午突厥俟斤九人帥三千騎來降戊午拔野古僕骨同
羅奚酋長並帥衆來降(厥九勿翻俟渠之翻帥讀曰率/騎竒寄翻降戸江翻酋慈由翻)
(長知/兩翻)　冬十一月辛丑突厥寇河西肅州刺史公孫武
達(武德二年分甘州之福祿瓜/州之玉門置肅州酒泉郡)甘州刺史成仁重與戰
破之(甘肅二州相去/四百二十里)捕虜千餘口　上遣使至涼州都
督李大亮有佳鷹使者諷大亮使獻之大亮宻表曰陛
下久絶畋遊而使者求鷹(使疏吏/翻下同)若陛下之意深乖昔
旨(昔旨謂絶/畋遊之旨)如其自擅乃是使非其人癸卯上謂侍臣
曰李大亮可謂忠直手詔褒美賜以胡缾及荀悅漢紀
(按舊書李大亮傳帝詔曰今賜卿胡缾一枚雖無千鎰/之重乃朕自用之物荀悅漢紀叙致既明論議深博極)
(為治之體盡君臣之義/今以賜卿宜加尋閱)　庚申以行并州都督李世勣
為通漢道行軍總管(舊書李勣傳作通漠道當從之後/髙宗朝裴行儉遣兵由通漠道掩)
(取阿史那/伏念輜重)兵部尚書李靖為定襄道行軍總管華州刺
史柴紹為金河道行軍總管(華戸/化翻)靈州大都督薛萬徹
為暢武道行軍總管(暢武非地名也營州邊於東胡故/命萬徹為總管使之宣暢威武以)
(美名寵之耳新書帝/紀作營州都薛萬徹)衆合十餘萬皆受世勣節度分道
出擊突厥乙丑任城王道宗擊突厥於靈州破之(任音/壬)
十二月戊辰突利可汗入朝(朝直/遥翻)上謂侍臣曰往者太
上皇以百姓之故稱臣於突厥(事見一百八十四卷隋/恭帝義寧元年六月一)
(本此下/有考異)朕常痛心今單于稽顙庶幾可雪前恥(稽音啟/幾居希)
(翻/)壬午靺鞨遣使入貢(靺音末鞨音/曷使疏吏翻)上曰靺鞨逺來蓋
突厥已服之故也昔人謂禦戎無上策(嚴尤諌王莽曰/匈奴為害所從)
(來久周秦漢征之皆未有得上策者/也周得中策漢得下策秦無策焉)朕今治安中國而
四夷自服豈非上策乎　癸未右僕射杜如晦以疾遜
位上許之　乙酉上問給事中孔頴達曰論語以能問
於不能以多問於寡有若無實若虚(曾子/之言)何謂也頴達
具釋其義以對且曰非獨匹夫如是帝王亦然帝王内
藴神明外當𤣥默故易稱以䝉養正以明夷莅衆(易曰/䝉以)
(養正聖功也明夷君/子以莅衆用晦而明)若位居尊極炫耀聰明(炫熒/絹翻)以才
陵人飾非拒諫則下情不通取亡之道也上深善其言
　庚寅突厥郁射設帥所部來降(厥九勿翻/降戸江翻)　閏月丁
未東謝酋長謝元深南謝酋長謝强來朝諸謝皆南蠻
别種在黔州之西(東謝蠻在西爨之南居黔州之西三/百里南謝蠻在隋牂柯郡地南百里)
(有桂領闗酋慈由翻長知兩翻朝/直遥翻下同種章勇翻黔音琴)詔以東謝為應州南
謝為莊州𨽻黔州都督(宋白曰黔州黔中郡秦置漢通/謂五溪之地又為武陵郡之酉)
(陽縣地武帝於此置涪陵縣蜀先主立黔安郡後周建/德三年置黔州貞觀四年移州治於涪陵江東彭水之)
(東/)是時逺方諸國來朝貢者甚衆服裝詭異中書侍郎
顔師古請圖寫以示後作王㑹圖從之(新考異曰實錄/  舊傳皆云正)
(㑹圖按汲冢周書有王㑹篇栁宗元鐃鼔/歌吕述黠戛斯朝貢圖皆作王㑹今從之)乙丑牂柯酋
長謝能羽及充州蠻入貢(牂音臧/柯音哥)詔以牂柯為牂州(昆/明)
(東九百里即牂柯蠻國其王號鬼主其别帥曰羅殿王/東距辰州二千四百里其南一千五百里即交州也牂)
(州之北一百五十里有别/部曰充州蠻牂柯音臧哥)党項酋長細封步賴來降以
其地為軌州各以其酋長為刺史党項地亘三千里姓
别為部不相統壹細封氏費聽氏往利氏頗超氏野辭
氏旁當氏米擒氏拓跋氏皆大姓也步賴既為唐所禮
餘部相繼來降以其地為崌奉巖逺四州(党項漢西羌/别種魏晉後)
(微甚周滅宕昌鄧至而党項始强其地古析支也東距/松州西葉䕶南春桑述桑等羌北吐谷渾山谷﨑嶇大)
(抵三千里拓跋氏之後為西夏李繼遷党/底朗翻酋慈由翻長知兩翻降戸江翻)　是歲戸部
奏中國人自塞外歸及四夷前後降附者男女一百二
十餘萬口　房𤣥齡王珪掌内外官考(唐考法凡百司/之長歲校其屬)
(功過差以九等流内之官叙以四善一曰德義有聞二/曰清慎明著三曰公平可稱四曰恪勤匪懈善狀之外)
(有二十七最一曰獻可替否拾遺補闕為近侍之最二/曰銓衡人物擢盡才良為選司之最三曰揚清激濁褒)
(貶必當為考校之最四曰禮制儀式動合經典為禮官/之最五曰音律克諧不失節奏為樂官之最六曰決斷)
(不滯與奪合理為判事之最七曰部統有方警守無失/為宿衞之最八曰兵士調習戎裝充備為督領之最九)
(曰推鞫得情處斷平允為法官之最十曰讐校精審明/於刋定為校正之最十一曰承旨敷奏吐納明敏為宣)
(納之最十二曰訓導有方生徒充業為學官之最十三/曰賞罰嚴明攻戰必勝為軍將之最十四曰禮義興行)
(肅清所部為政教之最十五曰詳錄典正詞理兼舉為/文史之最十六曰訪察精審彈舉必當為糾正之最十)
(七曰明於勘覆稽失無隠為句檢之最十八曰職事修/理供承彊濟為監察之最十九曰功課皆充丁匠無怨)
(為役使之最二十曰耕耨以時收穫成課為屯官之最/二十一曰謹於蓋藏明於出納為倉庫之最二十二曰)
(推步盈虚究理精宻為厯官之最二十三曰占候醫卜/效驗多著為方術之最二十四曰檢察有方行旅無壅)
(為關津之最二十五曰市㕓弗擾姦濫不行為市司之/最二十六曰牧養肥殖蕃息滋多為牧官之最二十七)
(曰邊境清肅城隍修理為鎮防之最一最四善為上上/一最三善為上中一最二善為上下無最而有二善為)
(中上無最而有一善為中中職事粗理善最不聞為中/下愛憎任情處斷乖理為下上背公向私職事廢闕為)
(下中居官諂詐貪濁有狀為下下凡/定考皆集於尚書省唱第然後奏)治書侍御史萬年
權萬紀奏其不平(治直/之翻)上命侯君集推之魏徵諫曰𤣥
齡珪皆朝廷舊臣素以忠直為陛下所委所考既多其
間能無一二人不當(當丁/浪翻)察其情終非阿私若推得其
事則皆不可信豈得復當重任且萬紀比來恒在考堂
曾無駮正(復扶又翻比毗/至翻恒戸登翻)及身不得考乃始陳論此正
欲激陛下之怒非竭誠徇國也使推之得實未足裨益
朝廷若其本虚徒失陛下委任大臣之意臣所愛者治
體(治直/吏翻)非敢茍私二臣上乃釋不問　濮州刺史龎相
壽坐貪汚解任(濮博木翻/龎薄江翻)自陳嘗在秦王幕府上憐之
欲聽還舊任魏徵諫曰秦王左右中外甚多恐人人皆
恃恩私足使為善者懼上欣然納之謂相壽曰我昔為
秦王乃一府之主今居大位乃四海之主不得獨私故
人大臣所執如是朕何敢違賜帛遣之相壽流涕而去
四年春正月李靖帥驍騎三千自馬邑進屯惡陽嶺(惡/陽)
(嶺在定襄古城南善陽嶺在白道川/南帥讀曰率驍堅堯翻騎竒寄翻)夜襲定襄破之(舊/志)
(朔州馬邑郡治善陽縣漢定襄縣地有秦時馬邑城武/周塞後魏置桑乾郡隋置善陽縣又隋志雲州定襄郡)
(治大利城即文帝所築以處突厥啟民可汗者也李靖/所襲破者當是此城唐謂之北定襄城又舊志曰雲州)
(隋馬邑郡之雲内縣恒安鎮也貞觀十四年自朔州北/定襄城移雲州及定襄縣置於此即後魏所都平城也)
(開元二十年改定襄為雲中縣而武德四年已分忻州/之秀容為定襄縣今見於九域志者忻州之定襄而北)
(定襄自石晉割地入於北國其名晦矣宋祁曰古定襄/城其地南大河北白道畜牧廣衍龍荒之最壤宋白曰)
(朔州北三百餘里定襄/故城後魏初之雲中也)突厥頡利可汗不意靖猝至(厥/九)
(勿翻頡奚結翻可/從刋入聲汗音寒)大驚曰唐不傾國而來靖何敢孤軍
至此其衆一日數驚乃徙牙於磧石(大磧之口也/磧七迹翻)靖復
遣諜離其心腹(復扶又翻/諜達協翻)頡利所親康蘇宻以隋蕭后
及煬帝之孫政道來降(蕭后入突厥見一百八十八卷/髙祖武德二年降戸江翻下同)
乙亥至京師先是有降胡言中國人或潛通書啟於蕭
后者(先悉/薦翻)至是中書舍人楊文瓘請鞫之上曰天下未
定突厥方彊愚民無知或有斯事今天下已安既往之
罪何須問也李世勣出雲中與突厥戰於白道大破之
(漢地理志雲中郡治雲中縣酈道元曰雲中城東八十/里有成樂城今雲中郡治一名石盧城又有後魏雲中)
(宫在雲中故城東四十里虞氏記云趙武侯自五原河/曲築長城東至陰山又於河西造一大城其一箱崩不)
(就乃改卜隂山河曲而禱焉畫見羣鵠遊於雲中徘徊/經日見大光在其下武侯曰此為我乎乃即其處築城)
(今雲中故城是也又有芒于水出塞外南逕陰山東西/千餘里芒于水又西南逕白道南谷口有城在右策帶)
(長城背山面澤謂之白道自北出有髙阪謂之白道嶺/芒于水又南西逕雲中城北新志雲州雲中縣有隂山)
(道青坡道皆出兵路宋白曰漢雲中郡在唐勝州東北/四十里榆林縣界雲中故城是也趙武侯所築漢五原)
(故城亦在今勝/州榆林縣界)　二月己亥上幸驪山温湯(驪力/知翻)　甲
辰李靖破突厥頡利可汗於陰山(厥九勿翻頡奚結翻/可從刋入聲汗音寒)
先是頡利既敗竄于鐡山(鐡山蓋在陰山/北先悉薦翻)餘衆尚數萬
遣執失思力入見謝罪請舉國内附身自入朝(見賢遍/翻朝直)
(遥/翻)上遣鴻臚卿唐儉等慰撫之又詔李靖將兵迎頡利
(臚陵如翻/將即亮翻)頡利外為卑辭内實猶豫欲俟草青馬肥亡
入漠北靖引兵與李世勣㑹白道相與謀曰(舊考異曰/  書靖傳)
(以為謀出於靖勣傳以為/謀出於勣蓋相與謀耳)頡利雖敗其衆猶盛若走度
磧北保依九姓(新書囘鶻傳有九姓曰藥羅葛曰胡咄/葛曰啒羅勿曰貃歌息訖曰阿勿嘀曰)
(葛薩曰斛嗢素曰藥勿葛曰奚邪勿此囘紇後來彊盛/所服九姓是時所謂九姓即謂拔野古延陁囘紇之屬)
道阻且逺追之難及今詔使至彼(使疏/吏翻)虜必自寛若選
精騎一萬齎二十日糧往襲之不戰可擒矣(騎竒/寄翻)以其
謀告張公謹公謹曰詔書已許其降(降戸/江翻)使者在彼柰
何擊之靖曰此韓信所以破齊也(謂漢遣酈食其說下/齊韓信乘其無備襲)
(破之使/疏吏翻)唐儉輩何足惜遂勒兵夜發世勣繼之軍至陰
山遇突厥千餘帳俘以隨軍頡利見使者大喜意自安
靖使武邑蘇定方帥二百騎為前鋒(武邑縣前漢屬信/都後漢屬安平晉)
(屬武邑郡後齊廢隋開皇六年/復置屬冀州帥讀曰率下同)乘霧而行去牙帳七里
虜乃覺之頡利乘千里馬先走靖軍至虜衆遂潰(異考/  曰)
(舊書靖傳曰靖軍逼其牙帳十五里虜始覺定方傳曰/靖使定方為前鋒乘霧而行去賊一里許忽然霧歇望)
(見其牙帳掩擊殺數十百人/頡利畏威先走今從唐厯)唐儉脫身得歸靖斬首萬
餘級俘男女十餘萬獲雜畜數十萬(畜許/救翻)殺隋義成公
主擒其子疊羅施頡利帥萬餘人欲度磧李世勣軍於
磧口頡利至不得度其大酋長皆帥衆降(頡奚結翻帥/讀曰率磧七)
(迹/翻)世勣虜五萬餘口而還(還從宣翻/又如字)斥地自陰山北至
大漠(此後方盡有隋/恒安定襄之地)露布以聞　丙午上還宫　甲寅
以克突厥赦天下(厥九/勿翻)以御史大夫温彦博為中書令
守侍中王珪為侍中守戸部尚書戴胄為戸部尚書參
預朝政太常少卿蕭瑀為御史大夫與宰臣參議朝政
(朝直遥翻少詩/照翻瑀音禹)　三月戊辰以突厥夾畢特勒阿史那
思摩為右武候大將軍四夷君長詣闕請上為天可汗
(長知兩翻下同可/從刋入聲汗音寒)上曰我為大唐天子又下行可汗事
乎羣臣及四夷皆稱萬歲是後以璽書賜西北君長皆
稱天可汗(璽斯/氏翻)庚午突厥思結俟斤帥衆四萬來降(俟/渠)
(之/翻)丙子以突利可汗為右衛大將軍北平郡王初始畢
可汗以啟民母弟蘇尼失為沙鉢羅設督部落五萬家
牙直靈州西北及頡利政亂蘇尼失所部獨不攜貳(尼/女)
(夷/翻)突利之來奔也(見去年/十二月)頡利立之為小可汗及頡利
敗走往依之將奔吐谷渾(吐從暾入/聲谷音浴)大同道行軍總管
任城王道宗引兵逼之(新志曰黄河東濡有古大同城/今大同城永濟栅也比逕大泊)
(十七里至金/河任音壬)使蘇尼失執送頡利頡利以數騎夜走匿
於荒谷(頡奚結翻/騎竒寄翻)蘇尼失懼馳追獲之庚辰行軍副總
管張寶相帥衆奄至沙鉢羅營俘頡利送京師蘇尼失
舉衆來降(帥讀曰率以考異曰太宗實錄云蘇尼失舉/衆歸國因  頡利屬於軍吏舊傳云蘇尼失)
(令子忠擒頡利以獻蓋寶相/逼之而蘇尼失使忠獻之也)漠南之地遂空　蔡成公
杜如晦疾篤(杜如晦先封蔡國公薨後徙封萊國公賀/琛諡法佐相克終曰成民和臣福曰成)
上遣太子問疾又自臨視之甲申薨上毎得佳物輒思
如晦遣使賜其家(使疏/吏翻)久之語及如晦必流涕謂房𤣥
齡曰公與如晦同佐朕今獨見公不見如晦矣　突厥
頡利可汗至長安(厥九/勿翻)夏四月戊戌上御順天樓(舊書/帝紀)
(曰御順天門唐六典皇城南門中曰承天門隋開皇二/年作初曰廣陽門仁壽元年改曰昭陽門武德元年改)
(曰順天門神龍元年改曰承天門若元正冬至大陳設/燕㑹赦過宥罪除舊布新受萬國之朝貢四夷之賓客)
(則御承天門以聽政蓋古之/外朝也順天樓即順天門樓)盛陳文物引見頡利數之
曰汝藉父兄之業縱淫虐以取亡罪一也數與我盟而
背之二也恃彊好戰暴骨如莽三也蹂我稼穡掠我子
女四也我宥汝罪存汝社稷而遷延不來五也然自便
橋以來不復大入為寇(便橋事見一百九十一卷髙祖/武德九年見賢遍翻數所具翻)
(又所主翻數與所角翻背蒲妹翻好呼報翻/暴步卜翻復扶又翻下復何同蹂人九翻)以是得不
死耳頡利哭謝而退詔館於太僕厚廩食之(館古換翻/食讀曰飤)
上皇聞擒頡利歎曰漢髙祖困白登不能報今我子能
滅突厥吾託付得人復何憂哉(復扶/又翻)上皇召上與貴臣
十餘人及諸王妃主置酒凌烟閣(閣本太極宫圖兩儀/殿之北為延嘉殿延)
(嘉殿之東為功臣閣功/臣閣之東為凌烟閣)酒酣上皇自彈琵琶上起舞公
卿迭起為夀逮夜而罷突厥既亡(厥九/勿翻)其部落或北附
薛延陁或西奔西域其降唐者尚十萬口詔羣臣議區
處之宜(降戸江翻下/同處昌吕翻)朝士多言北狄自古為中國患今
幸而破亡宜悉徙之河南兖豫之間(此兖豫言禹迹九/州大界也朝直遥)
(翻/)分其種落(種章勇翻/下種類同)散居州縣教之耕織可以化胡
虜為農民永空塞北之地中書侍郎顔師古以為突厥
鐡勒皆上古所不能臣陛下既得而臣之請皆寘之河
北(河北謂北/河之北)分立酋長領其部落則永永無患矣(酋慈/由翻)
(長知兩/翻下同)禮部侍郎李百藥以為突厥雖云一國然其種
類區分各有酋帥(帥所/類翻)今宜因其離散各即本部署為
君長(長知/兩翻)不相臣屬縱欲存立阿史那氏唯可使存其
本族而已國分則弱而易制勢敵則難相吞滅各自保
全必不能抗衡中國仍請於定襄置都䕶府為其節度
此安邊之長策也(酋慈秋翻長知兩翻易/以豉翻下未易易為同)夏州都督竇
靜(夏戸/雅翻)以為戎狄之性有如禽獸不可以刑法威不可
以仁義教况彼首丘之情未易忘也(首式又翻記曰/狐死正丘首)置
之中國有損無益恐一旦變生犯我王畧莫若因其破
亡之餘施以望外之恩假之王侯之號妻以宗室之女
(妻七/細翻)分其土地析其部落使其權弱勢分易為羈制可
使常為藩臣永保邊塞(易以/䜴翻)温彦博以為徙於兖豫之
間則乖違物性非所以存養之也請準漢建武故事置
降匈奴於塞下全其部落順其土俗以實空虚之地使
為中國扞蔽策之善者也魏徵以為突厥世為寇盜百
姓之讎也(厥九/勿翻)今幸而破亡陛下以其降附不忍盡殺宜
縱之使還故土不可留之中國夫戎狄人面獸心弱則
請服彊則叛亂固其常性(降戸/江翻)今降者衆近十萬數年
之後蕃息倍多(近其靳翻/蕃扶元翻)必為腹心之疾不可悔也晉
初諸胡與民雜居中國郭欽江統皆勸武帝驅出塞外
以絶亂階(郭欽論見八十一卷晉武帝太康元年/江統論見八十三卷惠帝永熈九年)武帝
不從後二十餘年伊洛之間遂為氊裘之域此前事之
明鑑也彦博曰王者之於萬物天覆地載靡有所遺(覆/敷)
(救/翻)今突厥窮來歸我柰何棄之而不受乎孔子曰有教
無類若救其死亡授以生業教之禮義數年之後悉為
吾民選其酋長使入宿衞(酋慈由翻/長知兩翻)畏威懐德何後患
之有上卒用彦博策處突厥降衆(卒子恤翻/處昌吕翻)東自幽州
西至靈州分突利故所統之地置順祐化長四州都督
府又分頡利之地為六州左置定襄都督府右置雲中
都督府以統其衆(定襄都督府僑治寧朔雲中都督府/僑治朔方之境按寧朔縣亦屬朔方)
(郡舊書温彦博傳曰帝從彦博議處降人/於朔方之地則二都督府僑治朔方明矣)五月辛未以
突利為順州都督使帥部落之官(順州僑治營州南之/五栁戍帥讀曰率)
上戒之曰爾祖啟民挺身奔隋隋立以為大可汗奄有
北荒(事見一百七十八卷隋文帝開/皇十九年可從刋入聲汗音寒)爾父始畢反為隋
患(事見一百八十二卷/煬帝大業十一年)天道不容故使爾今日亂亡如
此我所以不立爾為可汗者懲啟民前事故也今命爾
為都督爾宜善守國法勿相侵掠非徒欲中國久安亦
使爾宗族永全也壬申以阿史那蘇尼失為懷德郡王
阿史那思摩為懷化郡王頡利之亡也(頡奚/結翻)諸部落酋
長皆棄頡利來降(酋慈由翻長知/兩翻降戸江翻)獨思摩隨之竟與頡
利俱擒上嘉其忠拜右武候大將軍尋以為北開州都
督使統頡利舊衆(州考異曰舊傳云為化州都督按化/  乃突利故地安得云統頡利部落)
(也/)丁丑以右武衞大將軍史大柰為豐州都督(隋以五/原郡置)
(豐州大業初廢唐初張長遜降復置豐州/尋廢是年復以突厥降戸置豐州九原郡)其餘酋長至
者皆拜將軍中郎將布列朝廷(將即亮翻/朝直遥翻)五品已上百
餘人殆與朝士相半因而入居長安者近萬家(近其/靳翻)
辛巳詔自今訟者有經尚書省判不服聽於東宫上啟
委太子裁決(上時/掌翻)若仍不伏然後聞奏　丁亥御史大
夫蕭瑀劾奏李靖破頡利牙帳御軍無法突厥珍物虜
掠俱盡請付法司推科(瑀音禹劾戸槩翻又戸得翻下/同頡奚結翻厥九勿翻  考異)
(曰舊傳御史大夫温彦博害其功譖靖軍無綱紀致令/虜中竒寶散於亂兵之手據實錄彦博二月已為中書)
(令三月始禽頡/利今從實錄)上特敕勿劾及靖入見(見賢/遍翻)上大加責
讓靖頓首謝久之上乃曰隋史萬歲破達頭可汗有功
不賞以罪致戮(可從刋入聲汗音寒事見一百/七十九卷隋文帝開皇二十年)朕則不
然錄公之功赦公之罪加靖左光祿大夫賜絹千匹加
真食邑通前五百戸未幾上謂靖曰前有人讒公今朕
意已寤公勿以為懷復賜絹二千匹(幾居豈翻/復扶又翻)　林邑
獻火珠(唐書婆利東有羅刹國其人極陋朱髮黒身獸/牙鷹爪與林邑人作市以夜而來自掩其面其)
(國出火珠狀如水精日午時以/珠承日影以艾承之則火出)有司以其表辭不順請
討之上曰好戰者亡(好呼/到翻)隋煬帝頡利可汗皆耳目所
親見也小國勝之不武况未可必乎語言之間何足介
意　六月丁酉以阿史那蘇尼失為北寧州都督以中
郎將史善應為北撫州都督(尼女夷翻/將即亮翻)壬寅以右驍衞
將軍康蘇為北安州都督(此三州與祐化長北開四州/後皆省史善應亦阿史那種)
(史單書其姓/耳驍堅堯翻)　乙卯發卒修洛陽宫以備巡幸給事中
張𤣥素上書諫(上時/掌翻)以為洛陽未有巡幸之期而預修
宫室非今日之急務昔漢髙祖納婁敬之說自洛陽遷
長安(事見十一卷/漢髙帝五年)豈非洛陽之地不及關中之形勝邪
(邪音/耶)景帝用晁錯之言而七國構禍(事見十六卷漢景/帝三年晁直遥翻)
(錯七/故翻)陛下今處突厥於中國(處昌吕翻/厥九勿翻)突厥之親何如
七國豈得不先為憂而宫室可遽興乘輿可輕動哉(乘/繩)
(證/翻)臣見隋氏初營宫室近山無大木皆致之逺方二千
人曳一柱以木為輪則戛摩火出乃鑄鐡為轂行一二
里鐡轂輒破别使數百人齎鐡轂隨而易之(轂古/祿翻)盡日
不過行二三十里計一柱之費已用數十萬功則其餘
可知矣陛下初平洛陽凡隋氏宫室之宏侈者皆令毁
之(見一百八十九卷髙祖/武德四年令力丁翻)曾未十年復加營繕何前日
惡之而今日效之也(復扶又翻/惡烏路翻)且以今日財力何如隋
世陛下役瘡痍之人襲亡隋之弊恐又甚於煬帝矣上
謂𤣥素曰卿謂我不如煬帝何如桀紂對曰若此役不
息亦同歸於亂耳上歎曰吾思之不熟乃至於是顧謂
房𤣥齡曰朕以洛陽土中朝貢道均意欲便民故使營
之今𤣥素所言誠有理宜即為之罷役(為于/偽翻)後日或以
事至洛陽雖露居亦無傷也仍賜𤣥素綵二百匹　秋
七月甲子朔日有食之　乙丑上問房𤣥齡蕭瑀曰隋
文帝何如主也對曰文帝勤於為治毎臨朝或至日昃
五品已上引坐論事衞士傳飱而食(侍衞未得下牙不/皇坐食故立駐傳)
(餐而食也治直吏翻下/同朝直遥翻飱千安翻)雖性非仁厚亦勵精之主也上
曰公得其一未知其二文帝不明而喜察不明則照有
不通喜察則多疑於物事皆自決不任羣臣天下至廣
一日萬機雖復勞神苦形豈能一一中理羣臣既知主
意唯取決受成雖有愆違莫敢諫爭此所以二世而亡
也(喜許記翻復扶又翻/中竹仲翻爭讀曰諍)朕則不然擇天下賢才寘之百
官使思天下之事闗由宰相審熟便安然後奏聞有功
則賞有罪則刑誰敢不竭心力以修職業何憂天下之
不治乎因敕百司自今詔勑行下有未便者皆應執奏
毋得阿從不盡己意　癸酉以前太子少保李綱為太
子少師以兼御史大夫蕭瑀為太子少傅(唐東宫三少/並正二品掌)
(教諭太子少始/照翻瑀音禹)李綱有足疾上賜以步輿(步輿即步/挽輿也)使
之乘至閣下數引入禁中問以政事(數所/角翻)毎至東宫太
子親拜之太子毎視事上令綱與房𤣥齡侍坐(坐徂/卧翻)先
是蕭瑀與宰相參議朝政(先悉薦翻/朝直遥翻)瑀氣剛而辭辯房
𤣥齡等皆不能抗上多不用其言(齡考異曰舊傳云𤣥/  等心知其是不用)
(其言按𤣥齡若用心如此安得為賢相/且事之用捨在太宗非由𤣥齡今不取)𤣥齡魏徵温彦
博嘗有微過瑀劾奏之(劾戸槩翻/又戸得翻)上竟不問瑀由此怏
怏自失(瑀音禹怏/於兩翻)遂罷御史大夫為太子少傅不復預
聞朝政(復扶又翻/朝直遥翻)西突厥種落散在伊吾(伊吾即漢伊/吾盧之地在)
(大磧外東至陽闗二千七百三十里是年置伊吾/縣及伊州伊吾郡於其地厥九勿翻種章勇翻)詔以
涼州都督李大亮為西北道安撫大使於磧口貯糧(此/磧)
(即伊吾東之磧使疏吏/翻磧七迹翻貯丁吕翻)來者賑給使者招慰相望於道
(賑津忍翻/使疏吏翻)大亮上言(上時/掌翻)欲懷逺者必先安近中國如
本根四夷如枝葉疲中國以奉四夷猶拔本根以益枝
葉也臣逺考秦漢近觀隋室外事戎狄皆致疲弊今招
致西突厥但見勞費未見其益况河西州縣蕭條(北涼/瓜沙)
(肅等州皆/河西也)突厥微弱以來始得耕穫今又供億此役民
將不堪不若且罷招慰為便伊吾之地率皆沙磧其人
或自立君長求稱臣内屬者羈縻受之使居塞外為中
國藩蔽此乃施虛惠而収實利也上從之　八月丙午
詔以常服未有差等自今三品以上服紫四品五品服
緋六品七品服綠八品服青婦人從其夫色(自四品以/下緋綠青)
(有深淺之異九/品則服淺青)　甲寅詔以兵部尚書李靖為右僕射
靖性沈厚(沈持/林翻)每與時宰參議恂恂如不能言　突厥
既亡營州都督薛萬淑遣契丹酋長貪没折說諭東北
諸夷奚霫室韋等十餘部皆内附(說輸芮翻下/同霫而立翻)萬淑萬
均之兄也　戊午突厥欲谷設來降(厥九勿翻/降戸江翻)欲谷設
突利之弟也頡利敗欲谷設奔髙昌聞突利為唐所禮
遂來降　九月戊辰伊吾城主入朝(朝直/遥翻)隋末伊吾内
屬置伊吾郡隋亂臣於突厥頡利既滅舉其屬七城來
降(頡奚結翻/降戸江翻)因以其地置西伊州(西伊州六年/改曰伊州)　思結
部落饑貧朔州刺史新豐張儉招集之其不來者仍居
磧北(磧七/迹翻)親屬私相往還儉亦不禁及儉徙勝州都督
州司奏思結將叛詔儉往察之儉單騎入其部落說諭
徙之代州即以儉檢校代州都督思結卒無叛者(騎竒/寄翻)
(說式芮翻/卒子恤翻)儉因勸之營田歲大稔儉恐虜蓄積多有異
志奏請和糴以充邊儲部落喜營田轉力而邊備實焉
　丙子開南蠻地置費州夷州(二州皆漢牂柯郡之地/武德四年以思州寧夷)
(縣置夷州貞觀元年廢是年復以思州之都上縣開南/蠻置夷州義泉郡隋之明陽郡地也費州涪州郡隋黔)
(安郡之涪川縣地是年分思州之涪川扶陽/并開南蠻置宋白曰費州因州界費水為名)　己卯上
幸隴州(後魏分涇岐二州之地置東秦州大統十七年/改隴州治汧源縣在長安西四百九十六里)
　冬十一月壬辰以右衞大將軍侯君集為兵部尚書
參議朝政　甲子車駕還京師　上讀明堂鍼灸書云
人五藏之系咸附於背(唐藝文志有黄帝明堂經明堂/偃側人圖明堂人形圖明堂孔)
(穴圖皆鍼灸之書也藏徂/浪翻鍼諸深翻灸居又翻)戊寅詔自今毋得笞囚背
十二月甲辰上獵於鹿苑(武德元年分京兆/之髙陵置鹿苑縣)乙巳還宫
　甲寅髙昌王麴文泰入朝西域諸國咸欲因文泰遣
使入貢(朝直遥翻/使疏吏翻)上遣文泰之臣厭怛紇干往迎之(厭/於)
(葉翻怛當割/翻紇下没翻)魏徵諫曰昔光武不聽西域送侍子置都
䕶以為不以蠻夷勞中國(事見四十三卷漢光/武建武二十三年)今天下
初定前者文泰之來勞費已甚(此即謂文泰/入唐境之時)今借使十
國入貢其徒旅不減千人邊民荒耗將不勝其弊若聽
其商賈往來與邊民交市則可矣(勝音升/賈音古)儻以賓客遇
之非中國之利也時厭怛紇干已行上遽令止之　諸
宰相侍宴上謂王珪曰卿識鑒精通復善談論(復扶/又翻)𤣥
齡以下卿宜悉加品藻且自謂與數子何如對曰孜孜
奉國知無不為臣不如𤣥齡才兼文武出將入相臣不
如李靖敷奏詳明出納惟允臣不如温彦博處繁治劇
衆務畢舉臣不如戴胄(處昌吕翻/治直之翻)恥君不及堯舜以諫
爭為己任臣不如魏徵至於激濁揚清嫉惡好善(好呼/到翻)
臣於數子亦有微長上深以為然衆亦服其確論(確克/角翻)
　上之初即位也嘗與羣臣語及教化上曰今承大亂
之後恐斯民未易化也魏徵對曰不然久安之民驕佚
驕佚則難教經亂之民愁苦愁苦則易化譬猶飢者易
為食渴者易為飲也(孟子之言/易以豉翻)上深然之封德彝非之
曰三代以還人漸澆訛故秦任法律漢雜霸道蓋欲化
而不能豈能之而不欲邪魏徵書生未識時務若信其
虚論必敗國家(敗補/邁翻)徵曰五帝三王不易民而化昔黄
帝征蚩尤顓頊誅九黎湯放桀武王伐紂皆能身致太
平(神農氏世衰蚩尤為暴虐黄帝征之禽殺蚩尤少皥/氏衰九黎亂德顓頊誅之成湯放桀於南巢武王殺)
(紂於/牧野)豈非承大亂之後邪若謂古人淳朴漸至澆訛則
至於今日當悉化為鬼魅矣(邪音耶澆堅/堯翻魅音媚)人主安得而
治之上卒從徵言(治直之翻/卒子恤翻)元年關中饑米斗直絹一
匹二年天下蝗三年大水上勤而撫之民雖東西就食
未嘗嗟怨是歲天下大稔流散者咸歸鄉里米斗不過
三四錢終歲斷死刑纔三十九人東至於海南極五嶺
皆外戸不閉(斷丁亂翻孔頴達曰外戸而不閉者扉從/外闔也不閉者不用關閉之也重門擊柝)
(本禦暴客既無盜竊亂賊則戸無俟於閉也但為/風塵入寢故設扉耳無所捍拒故從外而掩也)行旅
不齎糧取給於道路焉上謂長孫無忌曰貞觀之初上
書者皆云人主當獨運威權不可委之臣下又云宜震
耀威武征討四夷唯魏徵勸朕偃武修文中國既安四
夷自服朕用其言今頡利成擒其酋長並帶刀宿衞部
落皆襲衣冠徵之力也但恨不使封德彝見之耳(封德/彝薨)
(於元/年)徵再拜謝曰突厥破滅海内康寧皆陛下威德臣
何力焉上曰朕能任公公能稱所任(稱尺/證翻)則其功豈獨
在朕乎　房𤣥齡奏閱府庫甲兵逺勝隋世上曰甲兵
武備誠不可闕然煬帝甲兵豈不足邪卒亡天下(卒子/恤翻)
若公等盡力使百姓乂安此乃朕之甲兵也　上謂秘
書監蕭璟曰卿在隋世數見皇后乎(隋煬帝蕭后璟同/産也故帝問及之)
(數所/角翻)對曰彼兒女且不得見臣何人得見之魏徵曰臣
聞煬帝不信齊王恒有中使察之(煬帝猜防齊王暕事/畧見隋紀恒戸登翻)
(使疏/吏翻)聞其宴飲則曰彼營何事得遂而喜聞其憂悴(悴/秦)
(醉/翻)則曰彼有他念故爾父子之間且猶如是况他人乎
上笑曰朕今視楊政道勝煬帝之於齊王逺矣璟瑀之
兄也(瑀音/禹)　西突厥肆葉䕶可汗既先可汗之子為衆
所附莫賀咄可汗所部酋長多歸之(厥九勿翻可從刋/入聲汗音寒咄當)
(没翻酋慈由/翻長知兩翻)肆葉䕶引兵擊莫賀咄莫賀咄兵敗逃於
金山為泥熟設所殺諸部共推肆葉護為大可汗(肆葉/䕶與)
(莫賀咄相攻/事始上二年)
五年春正月詔僧尼道士致拜父母(尼女/夷翻)　癸酉上大
獵於昆明池四夷君長咸從(長知兩翻/從才用翻)甲戌宴髙昌王
文泰及羣臣丙子還宫親獻禽于大安宫　癸未朝集
使趙郡王孝恭等上表以四夷咸服請封禪(朝直遥翻/上時掌翻)
上手詔不許(此元正朝集既畢將歸者唐制凡天下朝/集使皆以十月二十五日至京師十一月)
(一日戸部引見訖於尚書省與羣官禮見然後集於考/堂應考績之事元日陳其貢篚於殿庭朝直遥翻使疏)
(吏/翻)　有司上言皇太子當冠用二月吉請造兵備儀仗
(上時掌翻冠古玩翻唐皇太/子冠禮詳見新書禮樂志)上曰東作方興宜改用十
月少傅蕭瑀奏據陰陽不若二月(少始/照翻)上曰吉凶在人
若動依陰陽不顧禮義吉可得乎循正而行自與吉㑹
農時最急不可失也　二月甲辰詔諸州有京觀處(觀/古)
(玩/翻)無問新舊宜悉剗削加土為墳掩蔽枯朽勿令暴露
　己酉封皇弟元裕為鄶王(鄶古/外翻)元名為譙王靈蘷為
魏王元祥為許王元曉為密王庚戌封皇子愔為梁王
惲為郯王(愔於今翻惲於/粉翻郯音談)貞為漢王治為晉王慎為申
王囂為江王簡為代王　夏四月壬辰代王簡薨　壬
寅靈州斛薛叛(斛薛部内附處/之靈州今叛)任城王道宗追擊破之
(任音/壬)　隋末中國人多没於突厥(厥九/勿翻)及突厥降上遣
使以金帛贖之(降戸江翻使/疏吏翻下同)五月乙丑有司奏凡得男
女八萬口　六月甲寅太子少師新昌貞公李綱薨初
周齊王憲女孀居無子綱贍恤甚厚綱薨其女以父禮
䘮之(李綱先為齊王憲參軍事見一/百七十三卷陳宣帝大建十年)　秋八月甲辰遣
使詣髙麗(麗力/知翻)収隋氏戰亡骸骨葬而祭之　河内人
李好德得心疾妄為妖言(好呼到翻/妖於驕翻)詔按其事大理丞
張藴古奏好德被疾有徵(徵明也證也驗也/被皮義翻下同)法不當坐
治書侍御史權萬紀劾奏藴古貫在相州(貫鄉籍也治/直之翻劾戸)
(槩翻又戸得/翻相息亮翻)好德之兄厚德為其刺史情在阿縱按事
不實上怒命斬之於市既而悔之因詔自今有死罪雖
令即決仍三覆奏乃行刑權萬紀與侍御史李仁發俱
以告訐有寵於上(訐居/謁翻)由是諸大臣數被譴怒(數所/角翻)魏
徵諫曰萬紀等小人不識大體以訐為直以讒為忠陛
下非不知其無堪蓋取其無所避忌欲以警策羣臣耳
而萬紀等挾恩依勢逞其姦謀凡所彈射(射而/亦翻)皆非有
罪陛下縱未能舉善以厲俗柰何昵姦以自損乎(昵尼/質翻)
上黙然賜絹五百匹久之萬紀等姦狀自露皆得罪(為/帝)
(疏權萬/紀張本)　九月上修仁夀宫更命曰九成宫又將修洛
陽宫民部尚書戴胄表諫以亂離甫定百姓彫弊帑藏
空虚若營造不已公私勞費殆不能堪(更工衡翻/藏徂浪翻)上嘉
之曰戴胄於我非親但以忠直體國知無不言故以官
爵酬之耳久之竟命將作大匠竇璡修洛陽宫璡鑿池
築山彫飾華靡上遽命毁之免璡官(璡將鄰翻/又則刃翻)　冬十
月丙午上逐兎於後苑(唐長安苑城袤逺包漢長安故/城在其中程大昌曰唐太極宫)
(之北有内苑有禁苑太極宫居都城之北内苑又居宫/北禁苑又居内苑之北禁苑廣矣西面全包漢之都城)
(東抵霸水其西南兩面攙出太極宫前與承天門相齊/承天門之西排立三門皆禁苑之門也曰光化曰芳林)
(曰景耀六典曰禁苑在大内宫城之北北臨/渭水東距滻川西盡都城其周一百二十里)左領軍將
軍執失思力諫曰天命陛下為華夷父母柰何自輕上
又將逐鹿思力脫巾解帶跪而固諫上為之止(為于/偽翻)
初上令羣臣議封建魏徵議以為若封建諸侯則卿大
夫咸資俸祿必致厚斂(斂力/贍翻)又京畿賦税不多所資畿
外若盡以封國邑經費頓闕又燕秦趙代俱帶外夷(燕/因)
(肩/翻)若有警急追兵内地難以奔赴禮部侍郎李百藥以
為運祚脩短定命自天堯舜大聖守之而不能固漢魏
微賤拒之而不能却今使勲戚子孫皆有民有社易世
之後將驕淫自恣攻戰相殘害民尤深不若守令之迭
居也(守式/又翻)中書侍郎顔帥古以為不若分王諸子勿令
過大間以州縣(王于况翻/間古莧翻)雜錯而居互相維持使各守
其境協力同心足扶京室為置官寮皆省司選用(為于/偽翻)
(省司謂尚/書省主者)法令之外不得擅作威刑朝貢禮儀具為條
式一定此制萬世無虞(朝直/遥翻)十一月詔皇家宗室及勲
賢之臣宜令作鎮藩部貽厥子孫非有大故毋或黜免
所司明為條例定等級以聞　丁巳林邑獻五色鸚鵡
(鸚鵡能言鳥也萬震南州志曰鸚鵡有三種一種白一/種青一種五色交州以南諸國盡有之白及五色者性)
(尤慧解陸佃埤雅鸚鵡人舌能言青羽赤喙蓋青者又/凡種也舊說衆鳥足趾前三後一其目下瞼眨上惟鸚)
(鵡四趾齊分兩瞼俱動如人目瞼/九儉翻眼瞼也貶則洽翻目動也)丁卯新羅獻美女二
人魏徵以為不宜受上喜曰林邑鸚鵡猶能自言苦寒
思歸其國况二女逺别親戚乎并鸚鵡各付使者而歸
之(使疏/吏翻)　倭國遣使入貢(倭烏/禾翻)上遣新州刺史髙表仁
持節往撫之表仁與其王爭禮不宣命而還(還從宣翻/又如字)
　丙子上祀圓丘　十二月太僕寺丞李世南開党項
之地十六州四十七縣(党底/朗翻)　上謂侍臣曰朕以死刑
至重故令三覆奏蓋欲思之詳熟故也而有司須臾之
間三覆已訖又古刑人君為之徹樂減膳朕庭無常設
之樂然常為之不啖酒肉但未有著令又百司斷獄唯
據律文雖情在可矜而不敢違法其間豈能盡無寃乎
丁亥制決死囚者二日中五覆奏下諸州者三覆奏行
刑之日尚食勿進酒肉(爲于偽翻斷丁亂翻唐尚食局/屬殿中監有奉御直長掌御膳)
内教坊及太常不舉樂(武德中置内教坊於禁中有内/教博士太常寺有太樂署鼓吹)
(署/)皆令門下覆視有據法當死而情可矜者錄狀以聞
由是全活甚衆其五覆奏者以決前一二日至決日又
三覆奏唯犯惡逆者一覆奏而已(隋立十惡之科四曰/惡逆謂毆及謀殺祖)
(父母父母殺伯叔父母姑兄子外祖父/母夫夫之祖父母父母者唐遵用之)　己亥朝集使
利州都督武士彠等復上表請封禪(朝直遥翻彠一/虢翻復扶又翻)不
許　壬寅上幸驪山温湯戊申還宫　上謂執政曰朕
常恐因喜怒妄行賞罰故欲公等極諫公等亦宜受人
諫不可以己之所欲惡人違之(惡烏/路翻)茍自不能受諫安
能諫人　康國求内附(康國即漢康居國一曰薩末鞬/亦曰颯末鞬元魏謂之悉萬斤)
(其王姓温本月氐人始居祁連北昭武城為突厥所/破稍南依葱嶺即有其地以昭武為姓示不忘本也)上
曰前代帝王好招來絶域以求服逺之名無益於用而
糜弊百姓今康國内附儻有急難於義不得不救師行
萬里豈不疲勞勞百姓以取虚名朕不為也遂不受謂
侍臣曰治國如治病病雖愈猶宜將䕶儻遽自放縱病
復作則不可救矣今中國幸安四夷俱服誠自古所希
然朕日慎一日唯懼不終故欲數聞卿輩諫爭也(好呼/到翻)
(難乃旦翻治直之翻復扶/又翻數所角翻爭讀曰諍)魏徵曰内外治安臣不以為
喜唯喜陛下居安思危耳(治直/吏翻)　上嘗與侍臣論獄魏
徵曰煬帝時嘗有盜發帝令於士澄捕之(於如字姓也/出何承天姓)
(苑/)少涉疑似皆栲訊取服(少始沼翻/栲音考)凡二千餘人帝悉
令斬之(令力/丁翻)大理丞張元濟怪其多試尋其狀内五人
嘗為盜餘皆平民竟不敢執奏盡殺之上曰此豈唯煬
帝無道其臣亦不盡忠君臣如此何得不亡公等宜戒
之　是嵗髙州總管馮盎入朝未幾羅竇諸洞獠反(竇/州)
(漢端溪縣地隋為瀧州懐德縣武德四年置南扶州貞/觀六年更名竇州取州界有羅竇洞為名朝直遥翻幾)
(居豈翻獠/魯皓翻)敕盎帥部落二萬為諸軍前鋒(帥讀/曰率)獠數萬
人屯據險要諸軍不得進盎持弩謂左右口盡吾此矢
足知勝負矣連發七矢中七人(中竹/仲翻)獠皆走因縱兵乘
之斬首千餘級上美其功前後賞賜不可勝數(勝音/升)盎
所居地方二千里奴婢萬餘人珍貨充積然為治勤明
所部愛之(治直/吏翻)　新羅王真平卒(卒子/恤翻)無嗣國人立其
女善德為王
　
　
　
　
　
　資治通鑑卷一百九十三
