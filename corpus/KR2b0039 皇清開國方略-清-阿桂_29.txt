
皇清開國方略卷二十八
太宗文皇帝(崇徳五/年庚辰)
　　崇徳五年春正月甲子遣翁阿岱等戍錦州
太宗遣翁阿岱多濟里等率官兵戍防錦州
命貝勒多鐸授以軍律曰爾等此行凡我國逃亡及敵人
　冦邊須善防之若接戰即選前鋒將士之精鋭者以一
　隊居前二隊居後使與交鋒彼兵敗遁我軍不得遽還
　當収軍截其歸路乗其無備盡殱之至追捕逃亡必量
　其衆寡當親往者以身先之倘人衆勢强勿得輕戰惟
　與相持傳知附近城堡待衆軍㑹集相機勦伐所領士
　卒宜時時練習騎射繕修器械毋令偷安縱飲
　　閏正月癸未朔察民間寃抑
太宗諭各管旗大臣曰今遣爾等往各處地方稽察窮民
　審理寃獄爾等當親至所屬各屯堡巡行周視毋使民
　間寃抑不得上聞
　　甲申
諭禮部定迎送朝鮮國王諸子例
　　　朝鮮國王李倧於崇徳二年冬上疏陳情求遣其
　　　子李􁐨等歸省(疏云臣之二子入侍半年有餘過/䝉)
(恩恤有逾骨肉感激銘佩復何敢言苐臣向有犬馬賤疾/      父子久離寸情難禁亡妃再期迫在冬季變除之)
(陞下俯節禮俗所重人子情理誠可矜念倘䝉於是畢矣/      察微帎俾得釋終天之慟則區區情願)
　　　(謹/奏)
太宗不許正月甲子朝鮮陪臣以國王病篤具文申逹禮
　　　部求部臣轉奏
太宗覽奏以
敕諭國王李倧曰朕原以爾國反覆不常質王二子爾果
　忠誠實著不特世子可以往來無間即諸子之在彼在
　此又何計哉然則二子之不歸非朕不使之歸因爾自
　疑以致朕疑耳今依所請遣世子歸省爾可将現留本
　國之子及世子李􁐨子送至鳯凰城更換而還朕待爾
　毫無他意欲令諸子互相往來勿替朕命爾至是
諭禮部定迎送朝鮮國王諸子例凡國王子來朝一宴於
　　　鳯凰城再宴於
　　東京又宴於
　　盛京送歸時亦如之若世子往來
　　盛京則貝勒迎送其諸子則禮部承政以下迎送若
　　　其子往來
　　東京則禮部参政迎送往來鳯凰城則禮部理事官
　　　迎送後李􁐨於二月丙寅歸省
賜李􁐨及尚書沈大淵以下官屬貂裘雕鞍馬匹貂皮白
　　　金有差仍
命管禮部貝勒杜度承政滿達爾達參政超哈爾等於五
　　　里亭宴之
　　二月丙辰遣多濟里等往征烏扎拉部
太宗遣多濟里喀珠等率八旗甲士八人嚮導四人往寧
　　　古塔㑹同章京鍾果兌達敏等酌帶兵三四百名
　　　徃征烏扎拉部
諭曰爾等此行或由水路或由陸路往返宜速務以兵扼
　其重地若得其地將遲悮貢獻及欺誑之人執之以歸
　凡事公議而行毋得怠忽多濟里等至烏扎拉俘獲百
　　　有十人於六月癸酉師還
命於五里外迎宴之以烏扎拉壯丁四十三人補各旗披
　　　甲之缺額者
賜多濟里喀珠鍾果兌等各貂皮五十布三十其從征將
　　　士各論功分
賞貂皮布疋有差
　　夏四月乙亥征索倫部師還
　　　先是索倫部博木博果爾等於二年閏四月及三
　　　年十月來朝貢貂皮等物嗣復叛去四年十一月
　　　辛酉遣索海薩木什喀穆成額葉克舒永順拜伊
　　　遜羅竒等率官兵征之
命貝勒多鐸額駙英固爾岱傳
諭曰爾等所經屯内有已歸附納貢之屯又有博木博果
爾取米之屯毋悞行侵擾行軍之際務哨前殿後勿忘
紀律新附之人令該管大臣以下各官查核其有兄弟
及殷實者方令從征爾等亦應詳驗之左翼軍薩木什
喀領之副以伊遜右翼軍索海領之副以葉克舒兩翼
軍分行則聴該翼將令同行則聴兩翼將令凡事俱公
議行之本年三月己丑索海等遣章京法談宜爾格得
　　奏言臣等至呼瑪爾河分兵各旗派定地方攻取
　　因道逺定期四十日至鑲藍旗所派烏蘭海倫屯
　　乃令承政伊遜率毎旗官一員毎牛录兵二人往
　　拉里闡地方伊遜等既行有鐸陳阿薩津雅克薩
　　多金四木城人抗拒不降令右翼将領葉克舒拜
　　阿哈尼堪譚布藍拜武巴海率毎旗官二員毎牛
　　录下有俘獲之兵丁二人無俘獲之兵丁三人助
　　之遂克雅克薩城當攻城時綏赫徳所守汛地先
　　舉火焚燒城南關廂八旗将領各率兵二十人前
　　進和託率纛先入珠瑪喇繼之俱以火攻克之有
　　達爾布尼阿恰勒都瑚伯庫都漢必爾岱四人聚
　　七屯之人於烏庫爾城薩木什喀伊遜穆成額拜
　　令衆軍乗旦攻之日暮克之至鐸陳力攻一日次
　　日聞各路報博木博果爾以兵來援恐傷我軍遂
　　還烏魯蘓屯之索倫鄂爾吞竒勒里精竒哩烏拉
　　布丁屯以東烏木内克巴哈納以西黒龍江額爾
　　圖屯以東阿里闡以西兩烏拉兵共六千來襲正
　　藍旗後隊索海以兵設伏薩木什喀䕶輜重殿後
　　二人率衆掩擊斬殺甚衆生擒四百人博木博果
　　爾既敗隨攻取其營正白正紅鑲黄三旗相繼馳
　　入博木博果爾及餘衆二百俱遁薩弼圖卓布㤗
　　武班宜爾格得率兵九十人往助薩木什喀鐸陳
　　阿撤津二城人以兵四百阻截我軍擊敗之斬五
　　十人薩木什喀令伊遜率章京五員兵一百三十
　　於鐸陳設伏斬七人又遣阿哈尼堪巴山郎圖薩
　　禄等往攻卦喇勒屯屯内人來詣索海言屯内有
　　　索倫兵五百索海喀喀木幹都等率兵往攻奪柵
　　　而入斬二百人生擒一百三十人㨿額駙巴爾達
　　　齊於三月十八日來㑹云惟我多科屯人未曽附
　　　逆其小烏拉各處兵皆往助博木博果爾及大兵
　　　所向克㨗郭博勒屯之温布特博和哩屯之額爾
　　　噴噶勒達遜屯之科竒納穆丹屯之諾竒尼都孫
　　　屯之竒魯特烏爾堪屯之博卓户德篤勒屯之科
　　　約布魯七屯之人俱已歸附巴爾達齊别屯雖現
　　　在逃竄不久終必來歸也并籍所獲人口皮張等
　　　細數以
聞癸巳
太宗命毎旗官一員率兵往迎出征索倫大軍
諭之曰爾等此行如能過錫伯地方至克勒朱爾根處相
　㑹可謂神速矣㑹後由哈爾必雅勒回軍沿途宜加意
　防䕶入境時須從法庫門入不可由葉赫行以伊等習
　知路徑恐再致逃亡也兵丁早晚放馬務令觧鞍休息
　尤須官為察看勿用外藩蒙古驛馬供應乙巳薩木什
　　　喀索海復遣當習郭查等奏言前次俘獲人口二
　　　千二百五十有四後自額蘇哩屯以西額爾圖屯
　　　以東又獲九百人共計男婦大小六千九百五十
　　　有竒馬四百二十有四牛七百有四又先後獲貂
　　　猞猁猻狐狼青鼠水獺等皮五千四百裘二十領
　　　至是凱旋
命禮部承政滿逹爾漢及安平貝勒杜度饒餘貝勒阿巴
　　　泰等先後迎宴将至
　　盛京
太宗復率親王以下大臣迎至實勝寺北館祭纛行禮宴
　　　勞之叙功分别加授世職
賜領翼主将索海及穆成額各貂皮七十七人口四葉克
　　　舒永順拜譚布藍拜等各貂皮四十七人口三其
　　　從征軍士按功分
賞貂皮人口並以所獲男婦五千六百七十有三人分𨽻
　　　八旗編為牛录
賞給衣服布疋復令較射分别等第一等視甲喇章京二
　　　等視牛录章京三等視半個牛录各照等第
賜朝服袍褂等物
　　五月乙未
車駕至義州
　　　先是三月己亥
太宗命鄭親王濟爾哈朗為右翼主帥貝勒多鐸為左翼
　　　主帥率官兵往修義州城駐軍屯田使明國山海
　　　闗外寧逺錦州地方不得耕種
親授方略行夏四月己未
命内國史院學士羅碩禮部啟心郎沃赫往
諭濟爾哈朗多鐸等曰朕本欲於四月十三日啟行前往
　義州親臨相度今暫緩行爾等務宜盡心經畫越八日
　　　羅碩等自義州還奏言我軍修城築室俱已完備
　　　義州東西四十里田地皆已開墾有降明䝉古名
　　　達藍泰者詣營投誠又獲錦州偵卒一名庚辰
命睿親王多爾衮肅親王豪格安平貝勒杜度饒餘貝勒
　　　阿巴泰等留守
　　盛京
太宗率羣臣出舊邊廵行邊界
閲牧馬場向開城一帯行獵五月乙未至義州
閲視修築城垣建造房屋鄭親王濟爾哈朗貝勒多鐸率
　　　駐防各官來迎
駐蹕戚家堡
　　戊戌分編來降索倫戶口
　　　薩木什喀等征索倫部時來降者三百三十七户
　　　共壯丁四百八十一人至是來降
太宗命理藩院參政尼堪率八旗䕶軍将士攜蟒緞素緞
　　　梭布往迎之
諭之曰爾等可令索倫來歸之衆同郭爾羅斯部衆於烏
　庫瑪勒格稜額埒蘇昻阿察喀地方駐劄耕種任其擇
　便遷移視其中有能約束衆人堪為首領者授為牛录
　章京分編牛录爾等将攜去緞布以次給賞之尼堪等
　　　遵
諭給賞分編八牛录乃還
　　甲辰征瓦爾喀部奏㨗
　　　先是東方瓦爾喀部衆叛入熊島崇徳四年七月
太宗命朝鮮國王李倧以舟師攻熊島擒叛首嘉哈禪等
　　　縛送
　　盛京將同謀叛逃之人分别議罪仍遣薩爾紏英古
　　　納爾泰錫圖等率兵百人徃瓦爾喀收其餘黨
諭曰爾等可於拉發地方牧馬前進兵少宜合為一隊以
　行勿貪得輕殺勿妄取為俘抗拒者諭降之殺傷我兵
　者誅戮之歸附之人編為户口令貢海豹皮諭以棄惡
　從善勉為良民軍行往返勿侵擾朝鮮境地薩爾紏英
　　　古等遂攜嘉哈禪同往収捕餘黨五百人本年閏
　　　正月甲申
命户部行文朝鮮國王令所在官員計口給糧俟我軍回
　　　時報明數目於額貢鳯凰城米内開除奏報並
敕諭薩爾紏英古等曰爾等所率軍士及収獲人口並嘉
　哈禪等所需口糧已諭令朝鮮計口給予勿令多索至
　所獲人口内有强暴不可信者約束前來餘俱仍留彼
　處擇其中可任使者一人綂之如無可任使之人即付
　與先降之嘉哈禪賴達庫分管至是户部啓心郎布丹
　　　等自
　　盛京至錦州
御營奏薩爾紏等俘獲男子三百三十六人歸降男子一
　　　百四十九人内有捕海豹二百四十三人捕貂䑕
　　　一百九十八人仍居彼地攜來者四十四人俘獲
　　　家屬七百九十六口歸降家屬四百八十一口攜
　　　來者八十三口又來朝之羌都蘇拉庫塞木得三
　　　人輝克地方朱吉喇一人及先降之頼達庫與嘉
　　　哈禪之子竒喇納艾都違松阿託和訥俱至尋以
　　　所獲壯丁四十二人充補各旗披甲之缺額者其
　　　歸降一百四十九人及新獲二百九十二人俱留
　　　置鄢朱屯中令毎年貢貂皮海豹等物
　　己酉勞薩等略地還
太宗於三月丙戌
命前鋒將領勞薩等率將士往廣寧捉生
諭曰爾等前去當自廣寧山後越其前坡勿渡大淩河囘
　時當從廣寜山前而來往返俱宜迅速嗣又
命勞薩武拜等率前鋒兵同毎旗䕶衛十名由中後所北
　　　往略海濵一𢃄至是還奏勞薩等中後所北面入
　　　勞薩駐其西武拜駐其東分兵一半沿海捜略獲
　　　馬二十四牛一百六十三驢四十俘十六人殺二
　　　百二十人
　　庚戌
車駕自錦州還
太宗自戚家堡至臧家堡之次日有降明蒙古多羅特􁀙
　　　民蘇班岱阿巴爾岱密遣其同部人托克托内來
　　　言我等三十家六十餘人情願歸降乞發兵來迎
　　　鄭親王濟爾哈朗等奏
聞
太宗諭曰蘇班岱等來歸爾等共率䕶軍一千五百往迎
　不必多帶從役彼處見我兵寡必來拒戰可分兵為前
　中後三隊前隊拒戰中後二隊陸續應援濟爾哈朗等
　　　率師遂行夜過錦州城南昧爽至杏山令托克托
　　　内潛入臺報知蘇班岱等生擒漢人六名並攜其
　　　家資牲畜以行及黎明明杏山總兵劉周智率馬
　　　歩兵沿城布列錦州總兵祖大夀偵我兵寡令錦
　　　州遊擊戴明率馬兵七百人松山總兵吳三桂馬
　　　兵三千人及杏山劉周智兵三千人並杏山原駐
　　　馬兵三百人共兵七千協力迎戰松山錦州兵與
　　　劉周智合營分翼列陣進逼我軍濟爾哈朗等欲
　　　離城與其步兵相逺引退於杏山九里外明兵百
　　　餘騎越衆呼噪而進濟爾哈朗遂縱兵還擊分隊
　　　衝入並與多鐸阿達禮羅洛宏博洛皆親自督戰
　　　大敗之追奔至城下始還陣斬副將楊倫參將李
　　　得位濟爾哈朗又遣其䕶衛兵及阿達禮羅洛宏
　　　䕶衛兵擊敗西面二營迎戰兵獲馬匹甲胄器械
　　　無算還過錦州先遣啓心郎額爾克圖占巴奏㨗
　　　是日
太宗離營十五里往
閲錦州城額爾克圖等適至
太宗大悦即駐軍俟濟爾哈朗等至列纛拜
天畢回營戊戌濟爾哈朗等以陣獲旗纛馬匹甲胄等物
　　　進獻
賜鄭親王濟爾哈朗貝勒多鐸郡王阿達禮貝勒羅洛宏
　　　貝子博洛内廐良馬各一以所獲
賜有功將士其杏山降人蘇班岱阿巴爾岱蘇當拜瑚賽
　　　南泰托克托内額爾克滿扎爾阿噶賴等九人各
賜鑲領緞衣一襲尋授蘇班岱為三等甲喇章京復
賜寧逺降人布延圖博本白希得錦州降人真特卓哩克
　　　圖訥岱布岱等七人縀衣各一襲庚子以大軍克捷
召諸王貝勒大臣等至臧家堡
御營大宴之次日移營葉家堡以捷音宣示留守
　　盛京諸王貝勒等壬寅
親統八旗䕶軍騎兵向錦州進發
命漢軍攜紅衣礮前行至錦州東五里近臺布列舉礮攻
　　　克其臺復
命内大臣侍衛等誘錦州兵出擊斬之乙巳復以礮攻錦
　　　州城北晾馬臺擊死六人餘十三人下臺降遂盡
　　　刈錦州城東隅禾稼是日
閲視錦州城自東至南日暮還營有䝉古巴爾巴圖魯及
　　　材官王成名詣軍中降尋授王成名為牛录章京
　　　丁未戊申遣八旗軍士分刈錦州城西北禾稼越
　　　二日
回鑾
　　六月戊辰
諭朝鮮協濟兵米由陸路改運
　　　先是
太宗命朝鮮總兵林慶業等率兵五千船一百十有五隻
　　　運米一萬包同戶部承政洪尼雅喀庫禮等由明
　　　錦州南小淩河大淩河口進發運至三山島船十
　　　六遭風壞其三溺死五人運至竒爾山橋船十一
　　　遭風沉其四溺死七人又船三漂至明境俱為明國
　　　所獲其自旅順口運至北信口船二十五為石所壞
　　　明人獲所漂三船知有朝鮮兵船在途即發兵船
　　　三十八追至熊島北新臺截殺朝鮮八人傷十二
　　　人為火所燎者十二人二人躍入水中明人以鈎
　　　獲之又船二十九亦為石所壞僅存五十二船至
　　　葢州慶業不能前進遂同洪尼雅喀庫禮遣人奏
聞
太宗命大學士希福范文程剛林前往查驗慶業等言願
　　　從陸路負運若仍由水路士卒皆無生理矣希福
　　　等還奏復遣學士瑚球額色赫賫
敕往諭慶業等曰爾主李倧在南漢山見朕時曽奏云本
　國舟楫堅固利於對敵明人船隻甚脆不足當也今爾
　在途遷延嵗月託言三舟漂沒暗通明國消息及見明
　國船隻不即迎敵復詭稱不利不能前進豈非與明國
　通謀耶朕視爾國為一家本欲同心協力以征明國故
　調爾兵船爾國素善鳥鎗若用以力戰明人將奈爾何
　今以如許兵船僅遇明國三十八船尚不能敵縱復前
　行豈肯力戰耶且朕原不因糗糧虧少令爾齎送特因
　兵船之便故命順帶爾既不遵諭運至所約之處朕亦
　何須此米爾等或棄之道路或載歸本國水陸聴爾自
　便慶業大懼曰
聖諭如此我等雖死必從水路前往瑚球等因令暫止復
　　　以其言回奏
太宗遣國史院學士羅碩等傳
諭慶業等准其由陸路前運止許率副將五員遊擊三員
　　　備禦五員兵一千厮卒五百同來其餘俱付該管
　　　官帯回本國其米用我軍運至葢州耀州其陸路
　　　兵令於海州駐劄以俟馬匹
　　秋七月己酉睿親王多爾衮等連敗明兵於錦州
太宗於六月乙丑遣睿親王多爾衮肅親王豪格安平貝
　　　勒杜度饒餘貝勒阿巴泰等率其屬下將士之半
　　　往義州代鄭親王濟爾哈朗等還是月乙酉睿親
　　　王多爾衮等遣筆帖式碩岱奏言我軍於錦州城
　　　西刈禾時明人馬步兵由城西北隅突出鎗礮並
　　　施因遣䕶軍兩隊左翼騎兵一隊令其分隊從旁
　　　衝擊我軍方進敵兵遽潰追至城壕掩殺之又遣
　　　䕶軍伏松山大路遇明總兵祖大夀遣二人齎書
　　　赴寧逺皆擒獲之攻克錦州城西九臺小淩河西
　　　岸二臺生擒四十人錦州城䝉古歸降者騎兵五
　　　人步兵一人我左右兩翼軍遵
皇上前諭分駐於近城地方一則斷明人往來之路一則
　　　投誠之人可以乗便而來而禾稼成熟時我軍亦
　　　易於収穫不致為明人乗間竊刈今擬分兵駐營
　　　及収貯糧草之所奏請
上裁
太宗遣内祕書院學士額色赫
諭令王貝勒等酌將兩翼兵暫行分駐其已収糧草擇錦
　　　州西山城堅固之城兩處存貯癸巳睿親王多爾
　　　衮等又遣恩國泰奏報初八日明錦州馬步兵五
　　　百夜襲我鑲藍旗營為我哨卒所覺貝子洛託等
　　　率兵擊敗之殱其八人十一日明總督洪承疇率
　　　四總兵及馬步兵四萬至杏山城外近壕下營臣
　　　等率䕶軍全軍並分騎兵一半前進明人以馬兵
　　　先出誘戰因令騎兵暫止先遣䕶軍將士迎擊追
　　　斬至城壕獲馬七十匹
太宗覽奏遣前鋒將領武拜率前鋒官兵一半往助之
諭曰爾等此行分兵二隊後隊令納海蘇爾徳綂之爾等
　所統前隊尤宜速往擇險要處屯駐若遇敵更視敵將
　突出之地以列陣並傳諭睿親王等敵兵來時但宜堅
　守壁壘俟其相近乃可擊之前次迎戰非計也辛丑額
　　　色赫還奏王貝勒等公議令管旗大臣圖爾格葉
　　　克舒䕶軍將領伊爾徳蘇拜等率每旗䕶軍章京
　　　一員以兵三百伏於錦州西南烏忻河口収獲牲
　　　畜敵人覺之以兵千餘襲我後隊圖爾格等收兵
　　　還擊斬百餘人獲馬十三匹至是左翼睿親王多
　　　爾衮等擊敗錦州城馬步兵一千殺傷甚多獲馬
　　　一百有四右翼安平貝勒杜度等復從寧遠路遇
　　　明人自闗内運米千石至錦州斬其步卒三百九
　　　十人獲駝馬牛驘三百九十有七遣瞻岱安泰瑪
　　　克占等奏
聞
　九月辛夘睿親王多爾衮等敗明兵於松山
　　睿親王多爾衮等先於八月乙亥奏報七月二十
　　九日右翼安平貝勒杜度等率前鋒䕶軍全軍及
　　騎兵一半前往錦州遇明兵出城刈草追斬八十
　　六人獲其牲畜還睿親王多爾衮等遣左翼前鋒
　　及䕶軍馳略獲米十五車先被我右翼陣斬之人
　　敵人將取尸復與我軍遇盡殱之八月乙夘前哨
　　章京格巴庫率甲士十人往探大淩河海口獲船
　　二隻斬三十五人敵人夜入義州於屯田所傷我
　　滿洲官兵三人家屬八十九名我軍於次日追及
　　後隊斬之至是復遣羅碩吉賽等奏報九月九日
　　止留每牛录下騎兵二人守營王貝勒等悉衆往
　　杏山城北之山巔見兵馬自杏山城出者甚少我
　　軍方誘敵時諜報松山騎兵已出王貝勒等率兵
　　馳往遣䕶軍章京擊敗之及還敵復以馬步兵來
　　襲相距五里縱騎兵及䕶軍擊敗之掩殺至松山
　　　城下獲其馬匹甲胄等物比還松山兵復至復令
　　　官軍迎擊敗之敵乃遁共擊敗總督一員縂兵七
　　　員士卒五萬獲馬一百二十甲五百七十
　　冬十月壬申
萬壽節
頒詔肆赦
　　　先是秋七月戊戌大赦凡死罪以下羈禁者皆集
　　　於
　　大清門釋之至是
太宗諭諸王貝勒貝子大臣等曰今日乃朕誕辰朕普賜
　恩澤自諸王大臣以下及庶民罔不沾被即有罪之人
　亦欲推恩及之除十惡外凡罪概行肆赦因
命内院大臣宣讀赦詔畢
太宗乃御殿受朝賀
　　十一月戊寅朔免朝鮮嵗貢米什之九
詔諭朝鮮國王李倧曰十月二十五日乃朕誕辰實中外
　希恩之日也想爾國嵗貢米萬包皆取給於民今減去
　九千包止貢千包俾爾臣民同心懽戴
　　乙酉鄭親王濟爾哈朗等連敗明兵於錦州
太宗於九月丙戌
命鄭親王濟爾哈朗武英郡王阿濟格郡王阿達禮貝勒
　　　多鐸羅洛宏等率領滿洲蒙古漢人將士各半往
　　　代睿親王多爾衮等圍錦州松山至是鄭親王濟
　　　爾哈朗等遣啟心郎額爾克圖等奏報多鐸率䕶
　　　軍及騎兵一千五百夜往錦州西桑噶爾齋堡設
　　　伏見敵人四騎即發前鋒追擊敵伏兵出戰多鐸
　　　率兵迎擊追至塔山陣斬八十六人獲馬二十濟
　　　爾哈朗率將士夜伏錦州南次日見敵數騎誘之
　　　不至敵伏兵望見我軍即望城遁走追斬六十餘
　　　人又聞敵人於杏山塔山間夜運芻糧随令宗室
　　　輔國將軍務達海率兵乗夜往略追斬五十餘人
　　　生擒五人獲牲畜百餘
　　十二月辛未嚴察漢軍兵丁代替者
　　　都察院參政張存仁奏言我漢軍出征多攜子弟
　　　當更畨時毎令家人代替恐臨陣不力乆而逃亡
太宗命嚴察之
　
　
　
　
　
　
　
　
　
　
　
皇清開國方略卷二十八
　