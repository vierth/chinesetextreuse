七十二
　　宋　　宣　　城　　太　　守范　煜撰
　　唐　　章　　懐　　太　　子　　賢注
　光武十王列傳第三十二
　　光武十王
光武皇帝十一子郭皇后生東海恭王彊沛獻王輔濟
南安王康阜陵質王延中山簡王焉許美人生楚王英
光烈皇后生顯宗東平憲王蒼廣陵思王荆臨淮懐公
衡琅邪孝王京
　　東海恭王彊傳
東海恭王彊建武二年立母郭氏為后彊為皇太子十
七年而郭后廢彊常慼慼不自安數因左右及諸王陳
其懇誠願備蕃國光武不忍遲囘者數嵗乃許焉十九
年封為東海王二十八年就國帝以彊廢不以過去就
有禮故優以大封兼食魯郡合二十九縣賜虎賁旄頭
宫殿設鍾虡之縣擬於乗輿(虎賁旄頭鍾虡解/見光武紀縣音𤣥)彊臨之
國數上書讓還東海又因皇太子固辭帝不許深嘉歎
之以彊章宣示公卿初魯恭王好宫室起靈光殿甚壯
麗是時猶存(恭王名餘景帝之子殿在今兗州曲阜城/中故基東西二十丈南北十二丈髙丈餘)
(也/)故詔彊都魯中元元年入朝從封岱山因留京師眀
年春帝崩冬歸國永平元年彊病顯宗遣中常侍鉤盾
令將太醫乗驛視疾詔沛王輔濟南王康淮陽王延詣
魯及薨臨命上疏謝曰臣蒙恩得備蕃輔特受二國宫
室禮樂事事殊異巍巍無量訖無報稱而自修不謹連
年被疾為朝廷憂念皇太后陛下哀憐臣彊感動發中
數遣使者太醫令丞方伎道術絡繹不絶臣伏惟厚恩
不知所言臣内自省視氣力羸劣日夜浸困(浸漸/也)終不
復望見闕庭奉承帷幄孤負重恩銜恨黄泉(杜預注左/傳云地中)
(之泉故/曰黄泉)身既夭命孤弱復為皇太后陛下憂慮誠悲誠
慙息政小人也猥當襲臣後必非所以全利之也誠願
還東海郡天恩愍哀以臣無男之故(無男無/多男也)處臣三女
小國侯(即婦人封侯也若吕后之妹吕須封/為臨光侯蕭何夫人封為鄼侯之類)此臣宿昔
常計(私計天恩/不敢忘也)今天下新罹大憂(光武/崩也)惟陛下加供養
皇太后數進御餐臣彊困劣言不能盡意願並謝諸王
不意永不復相見也天子覽書悲慟從太后出幸津門
亭發哀(津門洛陽南面西頭門也/一名津陽門每門皆有亭)使大司空持節護喪
事大鴻臚副宗正將作大匠視喪事贈以殊禮升龍旄
頭鸞輅龍旂虎賁百人(解並見光武/及眀帝紀)詔楚王英趙王栩
北海王興館陶公主比陽公主及京師親戚四姓夫人
小侯皆會𦵏(四姓小侯解見眀帝紀/夫人盖小侯之母也)帝追惟彊深執謙
儉不欲厚𦵏以違其意於是特詔中常侍杜岑及東海
傅相曰王恭謙好禮以徳自終遣送之物務從約省衣
足斂形茅車瓦器物減於制以彰王卓爾獨行之志(前/書)
(曰卓爾不羣者河/間獻王近之矣)將作大匠留起陵廟彊立十八年年
三十四子靖王政嗣政滛欲薄行後中山簡王薨政詣
中山㑹𦵏私取簡王姬徐妃又盗迎掖庭出女豫州刺
史魯相奏請誅政有詔削薛縣立四十四年薨子頃王
肅嗣永元十六年封肅弟二十一人皆為列侯肅性謙
儉循恭王法度永初中以西羌未平上錢二千萬元初
中復上縑萬匹以助國費鄧太后下詔襃納焉立二十
三年薨子孝王臻嗣永建二年封臻二弟敏儉為鄉侯
臻及弟蒸鄉侯儉並有篤行母卒皆吐血毁皆(眥或/為瘠)至
服練紅兄弟追念初喪父幼小哀禮有闕因復重行喪
制(既祥之後而服練也禮記曰練衣黄裏縓緣縓/即紅也縓音七絹反鄭元注周禮曰淺絳也)臻性
敦厚有恩常分租秩賑給諸父昆弟國相籍襃具以狀
聞順帝美之制詔大將軍三公大鴻臚曰東海王臻以
近蕃之尊少襲王爵膺受多福未知艱難而能克己率
禮孝敬自然事親盡愛送終竭哀降儀從士寢苫三年
(左氏傳曰晏桓子卒晏嬰麤衰斬苴絰帶杖菅屨食粥/居倚廬寝苫枕草其家老曰非大夫之禮也杜預注云)
(時士及大夫衰/服各有不同)和睦兄弟恤養孤弱至孝純備仁義兼
𢎞朕甚嘉焉夫勸善厲俗為國所先曩者東平孝王敞
兄弟行孝喪母如禮有增戸之封詩云永世克孝念兹
皇祖(詩周頌之/文克能也)今臻增封五千尸儉五百戸光啓土宇
以酬厥徳立三十一年薨子懿王祗嗣初平四年遣子
琬至長安奉章獻帝封琬汶陽侯拜為平原相祗立四
十四年薨子羡嗣二十年魏受禪以為崇徳侯
　　沛獻王輔傳
沛獻王輔建武十五年封右馮翊公(○劉攽曰案光武/紀輔封右翊公此)
(多馮字誤天下亦/無右馮翊郡也)十七年郭后廢為中山太后故徙輔
為中山王并食常山郡二十年復徙封沛王時禁網尚
疏諸王皆在京師競修名譽争禮四方賔客壽光侯劉
鯉更始子也得幸於輔鯉怨劉盆子害其父因輔結客
報殺盆子兄故式侯恭輔坐繋詔獄三日乃得出自是
後諸王賓客多坐刑罰各循法度二十八年就國中元
二年封輔子寳為沛侯永平元年封寳弟嘉為僮侯(僮/縣)
(屬臨淮郡故城在今/泗州宿預縣西南)輔矜嚴有法度好經書善說京氏
易孝經論語傳及圖讖作五經論時號之曰沛王通論
在國謹節終始如一稱為賢王顯宗敬重數加賞賜立
四十六年薨子釐王定嗣(釐音僖/下皆同)元和二年封定弟十
二人為鄉侯定立十一年薨子節王正嗣元興元年封
正弟二人為縣侯正立十四年薨子孝王廣嗣有固疾
安帝詔廣祖母周領王家事周眀正有法禮漢安中薨
順帝下詔曰沛王祖母太夫人周秉心淑慎導王以仁
使光禄大夫贈以妃印綬廣立三十五年薨子幽王榮
嗣立二十年薨子孝王琮嗣薨子恭王曜嗣薨子契嗣
魏受禪以為崇徳侯
　　楚王英傳
楚王英以建武十五年封為楚公十七年進爵為王二
十八年就國母許氏無寵故英國最貧小三十年以臨
淮之取慮須昌二縣益楚國(取慮縣故城在今泗州下/邳縣西南案臨淮無須昌)
(有昌陽縣盖誤/也取慮音秋閭)自顯宗為太子時英常獨歸附太子太
子特親愛之及即位數受賞賜永平元年特封英舅子
許昌為龍舒侯(龍舒縣屬廬江郡故/城在今廬江縣西也)英少時好㳺俠交
通賔客晚節更喜黄老學為浮屠齋戒祭祀(袁宏漢記/浮屠佛也)
(西域天竺國有佛道焉佛者漢言覺也將以覺悟羣生/也其教以修善慈心為主不殺生專務清静其精者為)
(沙門沙門漢言息也盖息意去欲而歸於無為又以為/人死精神不滅随復受形生時善惡皆有報應故貴行)
(善修道以鍊精神以至無生而得為佛也佛長丈六尺/黄金色項中佩日月光變化無方無所不入而大濟羣)
(生初眀帝夢見金人長大項有日月光以問羣臣或曰/西方有神其名曰佛陛下所夢得無是乎於是遣使天)
(竺問其道術而/圗其形象焉)八年詔令天下死罪皆入縑贖英遣郎
中令奉黄縑白紈三十匹詣國相曰託在蕃輔過惡累
積歡喜大恩奉送縑帛以贖愆罪國相以聞詔報曰楚
王誦黄老之微言尚浮圗之仁祠潔齋三月與神為誓
何嫌何疑當有悔吝其還贖以助伊蒲塞桑門之盛饌
(伊蒲塞即優婆塞也中華翻為近住/言受戒行堪近僧住也桑門即沙門)因以班示諸國中
傅英後遂大交通方士作金龜玉鶴刻文字以為符瑞
十三年男子燕廣告英與漁陽王平顔忠等造作圗書
有逆謀事下案驗有司奏英招聚姦猾造作圗讖擅相
官秩置諸侯王公將軍二千石大逆不道請誅之帝以
親親不忍乃廢英徙丹陽涇縣(今宣州/縣也)賜湯沐邑五百
戸(湯沐解見/皇后紀也)遣大鴻臚持節護送使伎人奴婢妓士鼓
吹悉從得乗輜軿(軿猶屏也自隐蔽之車蒼頡篇曰衣/車也○劉攽曰奴婢妓士案文妓當)
(作技士當作工又當工在技上上文伎人即是伎/樂此工技是巧匠也梁節王傳中亦有工技也)持兵
弩行道射獵極意自娱男女為侯主者食邑如故椘太
后勿上璽綬留住楚宫眀年英至丹陽自殺立三十三
年國除詔遣光禄大夫持節弔祠贈賵如法加賜列侯
印綬以諸侯禮𦵏於涇遣中黄門占護其妻子(占䕶猶/守䕶也)
悉出楚官屬無辭語者制詔許太后曰國家始聞楚事
幸其不然既知審實懐用悼灼庶欲宥全王身令保卒
天年而王不念顧太后竟不自免此天命也無可奈何
太后其保養幼弱勉彊飲食諸許願王富貴人情也已
詔有司出其有謀者令安田宅於是封燕廣為折姦侯
楚獄遂至累年其辭語相連自京師親戚諸侯州郡豪
傑及考案吏阿附相䧟坐死徙者以千數十五年帝幸
彭城見許太后及英妻子於内殿悲泣感動左右建初
二年肅宗封英子楚侯种五弟皆為列侯並不得置相
臣吏人元和三年許太后薨復遣光禄大夫持節弔祠
因留護喪事賻錢五百萬又遣謁者備王官屬迎英喪
改𦵏彭城加王赤綬羽盖華藻如嗣王儀(續漢輿服志/曰諸侯王赤)
(綬四采長二丈一尺皇/子安車青盖金華藻)追爵謚曰楚厲侯章和元年帝
幸彭城見英夫人及六子厚加贈賜种後徙封陸侯(陸/縣)
(名屬廬/江郡)卒子度嗣度卒子拘嗣傳國於後
　　濟南安王康傳
濟南安王康建武十五年封濟南公十七年進爵為王
二十八年就國三十年以平原之祝阿安徳朝陽平昌
隰隂重邱六縣益濟南國中元二年封康子徳為東武
城侯(東武城屬清河郡/今貝州武城縣是)康在國不循法度交通賔客其
後人上書告康招来州郡姦猾漁陽顔忠劉子産等又
多遺其繒帛案圖書謀議不軌事下考有司舉奏之顯
宗以親親故不忍窮竟其事但削祝阿隰隂東朝陽安
徳西平昌五縣(東朝陽在今齊州臨濟縣東西平/昌今徳州般縣也般音補滿反)建初
八年肅宗復還所削地康遂多殖財貨大修宫室奴婢
至千四百人廐馬千二百匹私田八百頃奢侈恣欲㳺
觀無節永元初國傅何敞上疏諫康曰盖聞諸侯之義
制節謹度然後能保其社稷和其民人(孝經諸侯/章之義也)大王
以骨肉之親享食茅土當施張政令眀其典法出入進
止宜有期度輿馬臺隸應為科品(臺隸賤職也左氏傳/曰人有十等王臣公)
(公臣卿卿臣大夫大夫臣士士臣皁皁/臣輿輿臣隸隸臣僚僚臣僕僕臣臺也)而今奴婢廐馬
皆有千餘增無用之口以自蠶食(言如蠶之食/漸至衰盡也)宫婢閉
隔失其天性感亂和氣又多起内第觸犯防禁費以巨
萬(巨大也大/萬謂萬萬)而功猶未半夫文繁者質荒木勝者人亡
(荒廢也文彩繁多則質以之廢土/木増構則人殫其力故云人亡)皆非所以奉禮承上
傳福無窮者也故楚作章華以凶(左氏傳楚靈王成章/華之臺後卒被殺杜)
(預注云臺在今/南郡華容縣也)吳興姑蘇而滅(姑蘇臺一名姑胥臺越/絶書曰胥門外有九曲)
(路闔廬以㳺姑蘇之臺以望湖中顧夷吾地記云横山/北有小山俗謂姑蘇臺今在蘇州吳縣西闔廬後被越)
(殺/之)景公千駟民無稱焉(論語齊景公有馬千駟死之日/民無徳而稱焉千駟四千匹)
今數㳺諸第晨夜無節又非所以逺防未然臨深履薄
之法也願大王修恭儉遵古制省奴婢之口減乗馬之
數斥私田之富節游觀之宴以禮起居則敞乃敢安心
自保惟大王深慮愚言康素敬重敞雖無所嫌牾然終
不能改立五十九年薨子簡王錯嗣(錯音七/故反)錯為太子
時愛康鼓吹妓女宋閏使醫張尊招之不得錯怒自以
劒刺殺尊國相舉奏有詔勿案永元十一年封錯弟七
人為列侯錯立六年薨子孝王香嗣永初二年封香弟
四人為列侯香篤行好經書初叔父篤有罪不得封西
平昌侯昱坐法失侯香乃上書分爵土封篤子丸昱子
嵩皆為列侯香立二十年薨無子國絶永建元年順帝
立錯子阜陽侯顯為嗣是為釐王立三年薨子悼王廣
嗣永建五年封廣弟文為樂城亭侯廣立二十五年永
興元年薨無子國除
　　東平憲王蒼傳　(子任城孝王尚/)
東平憲王蒼建武十五年封東平公十七年進爵為王
蒼少好經書雅有智思為人羙須􁐠要帶十圍顯宗甚
愛重之及即位拜為驃騎將軍置長史掾史員四十人
位在三公上(四府掾史皆無四十/人今特置以優之也)永平元年封蒼子二
人為縣侯二年以東郡之夀張須昌山陽之南平陽稾
湖陵五縣益東平國(南平陽縣故城今兗州鄒縣也稾/縣一名髙平故城在鄒縣西南湖)
(陵故城在今兗/州防與縣東南)是時中興三十餘年四方無虞蒼以天
下化平宜修禮樂乃與公卿共議定南北郊冠冕車服
制度及光武廟登歌八佾舞數語在禮樂輿服志(其志/今亾)
帝每廵狩蒼常留鎮侍衞皇太后四年春車駕近出觀
覽城第(第宅也有甲乙/之次故曰第)尋聞當遂校獵河内蒼即上書
諫曰臣聞時令盛春農事不聚衆興功(禮記月令曰孟/春之月無聚大)
(衆無置城郭仲春之月/無作大事以妨農事也)傳曰田獵不宿食飲不享出入
不節則木不曲直此失春令者也(尚書五行傳曰田獵/不宿飲食不享出入)
(不節奪人農時及有姦謀則木不曲直鄭𤣥注云木性/或曲或直人所用為器者也無故生不暢茂多有折槁)
(是為不曲直也前書音/義曰不宿不預戒日也)臣知車駕今出事從約省所過
吏人諷誦甘棠之德雖然動不以禮非所以示四方也
惟陛下因行田野循視稼穡消揺仿佯弭節而旋(皆㳺/散之)
(意詩曰於焉消揺左氏傳曰横流而仿佯前/書音義曰弭節猶按節也言不盡意馳驅也)至秋冬乃
振威靈整法駕備周衞設羽旄(旄謂注旄/於竿首)詩云抑抑威
儀惟德之隅(詩大雅之文也抑抑宻也隅亷也言人審/密於威儀抑抑然者其徳必嚴正如宫室)
(之制内䋲直/則外有亷隅)臣不勝憤懣伏自手書乞詣行在所極陳
至誠帝覽奏即還宫蒼在朝數載多所隆益而自以至
親輔政聲望日重意不自安上疏歸職曰臣蒼疲駑特
為陛下慈恩覆護在家被教導之仁升朝蒙爵命之首
制書襃羙班之四海舉負薪之才升君子之器(負薪喩/小人也)
(易曰負且乗致㓂至負也者小人之事乗也者君/子之器以小人而乗君子之器則盗思奪之矣)凡匹
夫一介尚不忘簞食之恵(簞竹器也圓曰簞方曰笥左/氏傳曰晋宣子田於首山舍)
(於翳桑見靈輙餓曰不食三日矣食之舍其半問之曰/宦三年矣未知母之存否請遺之使盡之而為簞食與)
(肉以與之既而輙為公介士倒㦸以禦/公徒而免之問何故曰翳桑之餓人也)況臣居宰相之
位同氣之親哉宜當暴骸膏野為百寮先而愚頑之質
加以固病誠羞負乗辱汙輔將之位將被詩人三百赤
紱之刺(赤紱大夫之服也詩曹風曰彼己之/子三百赤紱刺其無徳居位者多也)今方域晏
然要荒無儆(去王畿五百里曰甸服又五百里曰侯服/又五百里曰綏服又五百里要服又五百)
(里荒服儆/備也音警)將遵上徳無為之時也文官猶可併省武職
尤不宜建昔象封有鼻不任以政(有鼻國名其地在今/永州營道縣北史記)
(曰舜弟象封/於有鼻也)誠由愛深不忍揚其過惡前事之不忘來
事之師也自漢興以来宗室子弟無得在公卿位者惟
陛下審覽虞帝優養母弟遵承舊典終卒厚恩乞上驃
騎將軍印綬退就蕃國願蒙哀憐帝優詔不聽其後數
陳乞辭甚懇切五年乃許還國而不聽上將軍印綬以
驃騎長史為東平太傅掾為中大夫令史為王家郎(漢/官)
(儀將軍掾屬二十九人中大/夫無員令史四十一人也)加賜錢五千萬布十萬匹
六年冬帝幸魯徴蒼從還京師明年皇太后崩既𦵏蒼
乃歸國特賜宫人奴婢五百人布二十五萬匹及珍寳
服御器物十一年蒼與諸王朝京師月餘還國帝臨送
歸宫悽然懐思乃遣使手詔國中傅曰辭别之後獨坐
不樂因就車歸伏軾而吟瞻望永懐實勞我心誦及采
菽以增歎息(采菽詩小雅之章也其詩曰采菽采菽筐/之筥之君子來朝何錫與之毛萇注云菽)
(所以芼太牢/而待君子也)日者問東平王䖏家何等最樂王言為善
最樂其言甚大副是要腹矣今送列侯印十九枚諸王
子年五嵗已上能趨拜者皆令帶之十五年春行幸東
平賜蒼錢千五百萬布四萬匹帝以所作光武本紀示
蒼蒼因上光武受命中興頌帝甚善之以其文典雅特
令校書郎賈逵為之訓詁肅宗即位尊重恩禮踰於前
世諸王莫與為比建初元年地震蒼上便宜三事留中
(留禁/中也)帝報書曰丙寅所上便宜三事朕親自覽讀反覆
數周心開目眀曠然發矇(韋昭注國語曰有/眸子而無見曰矇)間吏人奏
事亦有此言但明智淺短或謂儻是復慮為非何者灾
異之降緣政而見今改元之後年飢人流此朕之不徳
感應所致又冬春旱甚所被尤廣雖内用克責而不知
所定得王深䇿快然意解詩不云乎未見君子憂心忡
忡既見君子我心則降(詩國風也忡忡/猶衝衝降下也)思惟嘉謨以次
奉行冀蒙福應彰報至徳特賜王錢五百萬後帝欲為
原陵顯節陵起縣邑蒼聞之遽上疏諫曰伏聞當為二
陵起立郭邑臣前頗謂道路之言疑不審實近令從官
古霸問湼陽主疾(風俗通曰古姓周有古公亶父其後/氏焉湼陽主光武女竇固之妻也)
使還乃知詔書已下竊見光武皇帝躬履儉約之行深
覩始終之分勤勤懇懇以𦵏制為言故營建陵地具稱
古典詔曰無為山陵陂池裁令流水而已孝眀皇帝大
孝無違奉承貫行(貫行謂一皆遵奉也谷永/曰一以貫行固執無違也)至於自所
營創尤為儉省謙徳之羙於斯為盛(易曰謙/徳之柄)臣愚以園
邑之興始自彊秦古者邱隴且不欲其著眀(禮記曰古/者墓而不)
(墳故言不/欲其著眀)豈況築郭邑建都郛哉(榖梁傳曰人之所聚/曰都杜預注左傳曰)
(郛郭/也)上違先帝聖心下造無益之功虚費國用動揺百
姓非所以致和氣祈豐年也又以吉凶俗數言之亦不
欲無故繕修邱墓有所興起考之古法則不合稽之時
宜則違人求之吉凶復未見其福陛下履有虞之至性
追祖禰之深思然懼左右過議以累聖心臣蒼誠傷二
帝純徳之羙不暢於無窮也惟蒙哀覽帝從而止自是
朝廷每有疑政輙驛使諮問蒼悉心以對皆見納用三
年帝饗衞士於南宫因從皇太后周行掖庭池閣乃閱
隂太后舊時器服愴然動容乃命留五時衣各一襲(五/時)
(衣謂春青夏朱季夏黄秋/白冬黒也衣單複具曰襲)及常所御衣合五十篋餘悉
分布諸王主及子孫在京師者各有差特賜蒼及琅邪
王京書曰中大夫奉使親聞動靜嘉之何已嵗月騖過
山陵浸逺孤心悽愴如何如何間饗衞士於南宫因閱
視舊時衣物聞於師曰其物存其人亡不言哀而哀自
至信矣惟王孝友之德亦豈不然今送光烈皇后假紒
帛巾各一(周禮追師掌王后之首服為副編鄭𤣥云副/婦人首服三輔謂之假紒續漢書帛字作皁)
及衣一篋可時奉瞻以慰凱風寒泉之思(詩國風曰凱/風羙孝子也)
(凱風自南吹彼棘心棘心夭夭母氏劬勞爰有寒泉在/浚之下有子七人母氏勞苦寒泉在今濮州濮陽縣)
又欲令後生子孫得見先后衣服之製今魯國孔氏尚
有仲尼車輿冠履眀徳盛者光靈逺也(孔子廟在魯曲/阜城中伍緝之)
(從西征記曰魯人藏孔子所乗車於廟中是顔路所/請者也獻帝時廟遇火燒之冠履解見鍾離意傳)其
光武皇帝器服中元二年已賦諸國故不復送并遺宛
馬一匹血從前髆上小孔中出常聞武帝歌天馬霑赤
汗今親見其然也(前書天馬歌曰太一況天/馬下霑赤汗沬流赭也)頃反虜尚
屯將帥在外憂念皇皇未有間寜(間音/閑)願王寳精神加
供養苦言至戒望之如渴六年冬蒼上疏求朝眀年正
月帝許之特賜裝錢千五百萬其餘諸王各千萬帝以
蒼冐渉寒露遣謁者賜貂裘(說文曰貂䑕屬也大/而黄黒出丁零國)及大
官食物珍果使大鴻臚竇固持節郊迎帝乃親自循行
邸第豫設帷牀其錢帛器物無不充備下詔曰禮伯父
歸寜乃國(儀禮曰覲禮諸侯至於郊王使皮弁用璧勞/侯氏亦皮弁迎于帷門之外再拜天子賜舍)
(曰賜伯父舍同姓西面北上異姓東面北上侯氏禆冕/釋幣于禰乗墨車載龍旂弧韣乃朝以瑞玉有繅天子)
(負斧扆曰伯父實來余一人嘉之奉束帛匹馬卓上九/馬随之奠幣再拜侯氏降天子辭於侯氏曰伯父無事)
(歸寧乃邦侯氏再拜稽首而出也○劉攽曰詔曰禮伯/父歸寧案帝意欲推尊諸王引用經義既下文有詩云)
(即此亦當有禮云字此伯/父歸寧之語本出儀禮也)詩云叔父建爾元子(詩魯頌/之文也)
(叔父謂周公也建/元子謂封伯禽也)敬之至也昔蕭相國加以不名優忠
賢也(見前書/王莽傳)況兼親尊者乎其沛濟南東平中山四王
讃皆勿名(讃謂讃者/不唱其名)蒼既至升殿乃拜天子親答之其
後諸王入宫輙以輦迎至省閤乃下蒼以受恩過禮情
不自寧上疏辭曰臣聞貴有常尊賤有等威(左傳隨武/子之辭也)
(等威威儀/有差等也)卑髙列序上下以理陛下至徳廣施慈愛骨
肉既賜奉朝請咫尺天儀而親屈至尊降禮下臣每賜
讌見輙興席改容中宫親拜事過典故臣惶怖戰慄誠
不自安每會見踧踖無所措置(踧踖謙/譲貌也)此非所以章示
羣下安臣子也帝省奏歎息愈襃貴焉舊典諸王女皆
封鄉主乃獨封蒼五女為縣公主三月大鴻臚奏遣諸
王歸國帝特留蒼賜以祕書列仙圖道術祕方至八月
飲酎畢(飲酎解/見章紀)有司復奏遣蒼乃許之手詔賜蒼曰骨
肉天性誠不以逺近為親疏然數見顔色情重昔時念
王久勞思得還休欲署大鴻臚奏不忍下筆顧授小黄
門中心戀戀惻然不能言(大鴻臚奏王歸國/小黄門受詔者)於是車駕
祖送流涕而訣復賜乗輿服御珍寳輿馬錢布以億萬
計蒼還國疾病帝馳遣名醫小黄門侍疾使者冠蓋不
絶於道又置驛馬千里傳問起居眀年正月薨詔告中
傅封上蒼自建武以来章奏及所作書記賦頌七言别
字歌詩並集覽焉遣大鴻臚持節五官中郎將副監喪
及將作使者凡六人令四姓小侯諸國王主悉㑹詣東
平奔喪賜錢前後一億布九萬匹及𦵏䇿曰惟建初八
年三月己夘皇帝曰咨王丕顯勤勞王室親受䇿命昭
于前世出作蕃輔克愼明德率禮不越(率循也/越違也)傅聞在
下(傅音敷敷布也書曰/克愼明德敷聞在下)昊天不弔不報上仁俾屏余一
人夙夜焭焭靡有所終(俾使也屏蔽也左氏傳曰昊天/不弔不憗遺一老俾屏余一人)
(焭焭余/在疚也)今詔有司加賜鸞輅乘馬龍旂九旒虎賁百人
奉送王行匪我憲王其孰離之(離被也言非憲王/誰更被蒙此㤙也)魂而
有靈保兹寵榮嗚呼哀哉立四十五年子懐王忠嗣明
年帝乃分東平國封忠弟尚為任城王餘五人為列侯
忠立十一年薨子孝王敞嗣元和三年行東廵守幸東
平宫帝追感念蒼謂其諸子曰思其人至其鄉其處在
其人亡因泣下沾襟遂幸蒼陵為陳虎賁鸞輅龍旂以
章顯之祠以太牢親拜祠坐哭泣盡哀賜御劒于陵前
(陵在今鄆州東峗/山南峗音魚委反)初蒼歸國驃騎時吏丁牧周栩以蒼
敬賢下士不忍去之遂為王家大夫數十年事祖及孫
帝聞皆引見於前既愍其淹滯且欲掦蒼徳美即皆擢
拜議郎牧至齊相栩上蔡令永元十年封蒼孫梁為矜
陽亭侯敞弟六人為列侯敞喪母至孝國相陳珍上其
行狀永寧元年鄧太后増邑五千戸又封蒼孫二人為
亭侯敞立四十八年薨子頃王端嗣立四十七年薨子
凱嗣立四十一年魏受禪以為崇徳侯
論曰孔子稱貧而無諂富而無驕未若貧而樂富而好
禮者也若東平憲王可謂好禮者也若其辭至戚去母
后豈欲茍立名行而忘親遺義哉蓋位疑則隙生累近
則喪大(憂累既近/所喪必大)斯蓋明哲之所為歎息嗚呼逺隙以
全忠釋累以成孝夫豈憲王之志哉(言其本/志然也)東海恭王
遜而知廢(遜讓/也)為呉太伯不亦可乎(左傳曰晋大夫士/蔿之辭也吳太伯)
(周太王之長子讓其弟季歴因適吳/越采藥太王没而不反事見史記也)
任城孝王尚元和元年封食任城亢父樊三縣(亢父樊/並屬東)
(平國亢父故城在今兖州任城縣/南樊故城在今瑕丘縣西南也)立十八年薨子貞王
安嗣永元十四年封母弟福為桃鄉侯永初四年封福
弟亢為當塗鄉侯安性輕易貪吝數㣲服出入游觀國
中取官屬車馬刀劒下至衛士米肉皆不與直元初六
年國相行宏奏請廢之安帝不忍以一嵗租五分之一
贖罪安立十九年薨子節王崇嗣順帝時羌虜數反崇
輒上錢帛佐邊費及帝崩復上錢三百萬助山陵用度
朝廷嘉而不受立三十一年薨無子國絶延熹四年桓
帝立河間孝王子恭為參户亭侯博為任城王(○劉攽/曰案文)
(多一為字又恭字合/在上孝王名恭也)以奉其祀(杜預注左傳曰今丹水/縣北有三户亭故城在)
(今鄧州内鄉/縣西南也)博有孝行喪母服制如禮増封三千户立
十三年薨無子國絶熹平四年靈帝復立河間貞王遜
子新昌侯佗為任城王奉孝王後立四十六年魏受禪
以為崇徳侯
　　阜陵質王延傳
阜陵質王延建武十五年封淮陽公十七年進爵為王
二十八年就國三十年以汝南之長平西華新陽扶樂
四縣益淮陽國(長平故城在今陳州宛丘縣西北西華/故城在今溵水縣西北新陽故城在今)
(豫州眞陽西南扶樂故城/在今陳州太康縣北也)延性驕奢而遇下嚴烈永平
中有上書告延與姬兄謝弇及姊館陶主壻駙馬都尉
韓光招姦猾作圖讖祠祭祝詛事下案驗光弇被殺辭
所連及死徙者甚衆有司奏請誅延顯宗以延罪薄於
楚王英故特加㤙徙為阜陵王食二縣延既徙封數懐
怨望建初中復有告延與子男魴造逆謀者有司奏請
檻車徵詣廷尉詔獄肅宗下詔曰王前犯大逆罪惡尤
深有同周之管蔡漢之淮南(淮南厲王長高帝子文帝/時反被遷於蜀而死也)
經有正義律有明刑(公羊傳曰君親無將將而必誅前/書曰大逆無道父母妻子同産無)
(少長皆/棄市)先帝不忍親親之恩枉屈大法為王受愆(愆過/也反)
(而不誅先帝之過/故言為王受過也)羣下莫不惑焉今王曽莫悔悟悖心
不移逆謀内潰自子魴發誠非本朝之所樂聞朕惻然
傷心不忍致王于理今貶爵為阜陵侯食一縣獲斯辜
者侯自取焉於戲誡哉赦魴等罪勿驗使謁者一人監
䕶延國不得與吏人通章和元年行幸九江賜延書與
車駕會壽春帝見延及妻子愍然傷之乃下詔曰昔周
之爵封千有八百而姬姓居半者所以楨幹王室也朕
南廵望淮海意在阜陵遂與侯相見侯志意衰落形體
非故瞻省懐感以喜以悲今復侯為阜陵王増封四縣
并前為五縣以阜陵下濕徙都壽春加賜錢千萬布萬
疋安車一乘夫人諸子賞賜各有差明年入朝立五十
一年薨子殤王冲嗣永元二年下詔盡削除前班下延
事冲立二年薨無嗣和帝復封冲兄魴是為頃王永元
八年封魴弟十二人為鄉亭侯魴立三十年薨子懐王
恢嗣延光三年封恢兄弟五人為鄉亭侯恢立十年薨
子節王代嗣陽嘉二年封代兄便親為勃遒亭侯代立
十四年薨無子國絶建和元年桓帝立勃遒亭侯便親
為恢嗣是為恭王立十三年薨子孝王統嗣立八年薨
子王赦立建安中薨無子國除
　　廣陵思王荆傳
廣陵思王荆建武十五年封山陽公十七年進爵為王
荆性刻急隐害(隐害謂隂/害於人也)有才能而喜文法光武崩大
行在前殿荆哭不哀而作飛書封以方底(方底囊所以/盛書也前書)
(曰緑綈/方底)令蒼頭詐稱東海王彊舅大鴻臚郭況書與彊
曰君王無罪猥被斥廢而兄弟至有束縛入牢獄者太
后失職别守北宫(太后郭后也職常也/失其常位别遷北宫)及至年老逺斥
居邊(封之/於魯)海内深痛觀者鼻酸及太后尸柩在堂洛陽
吏以次捕斬賔客至有一家三尸伏堂者痛甚矣今天
下有喪弓弩張設甚備間梁松勑虎賁史曰吏以便宜
見非勿有所拘(以便宜之事而有非者/當即行之勿拘常制也)封侯難再得也
郎官竊悲之為王寒心累息(累息猶/疊息也)今天下争欲思刻
賊王以求功寧有量邪若歸并二國之衆可聚百萬君
王為之主鼓行無前功易於太山破雞子輕於四馬載
鴻毛此湯武兵也今年軒轅星有白氣星家及喜事者
(喜事猶好事也/喜音許氣反)皆云白氣者喪軒轅女主之位又太白
前出西方至午兵當起(洪範五行傳曰太白少隂之星/以己未為界不得經天而行太)
(白經天而行為不臣/今至午是為經天也)又太子星色黒至辰日輒變赤(天/官)
(書曰心前星/太子之位也)夫黒為病赤為兵王努力卒事髙袓起亭
長陛下興白水何況於王陛下長子故副主哉上以求
天下事必舉下以雪除沉没之恥報死母之讎精誠所
加金石為開(韓詩外傳曰昔者楚熊渠子夜行見寢石/以為伏虎彎弓而射之沒金飲羽下視知)
(其石也因復射之/見其誠心而金石)　(躍無迹熊渠子/之開而况人乎)當為秋霜無為檻
羊(秋霜肅殺於物/檻羊受制於人)雖欲為檻羊又可得乎竊見諸相工
言王貴天子法也人主崩亡閭閻之伍尚為盜賊欲有
所望何況王邪夫受命之君天之所立不可謀也今新
帝人之所置彊者為右願君王為髙袓陛下所志(陛下/即光)
(武/也)無為扶蘇將閭呌呼天也(扶蘇秦始皇之太子將閭/庻子也扶蘇以數諫始皇)
(使與蒙恬守北邊始皇死於沙丘少子胡亥詐立賜扶/蘇死將閭昆弟三人囚於内宫胡亥使謂將閭曰公子)
(不臣罪當死將閭乃仰天而大呼天者三曰天乎/吾無罪昆弟三人皆流涕伏劒自殺事見史記)彊得
書惶怖即執其使封書上之顯宗以荆母弟祕其事遣
荆出止河南宫時西羌反荆不得志冀天下因羌驚動
有變私迎能為星者與謀議帝聞之乃徙封荆廣陵王
遣之國其後荆復呼相工謂曰我貌類先帝先帝三十
得天下我今亦三十可起兵未相者詣吏告之荆惶恐
自繫獄帝復加恩不考極其事下詔不得臣屬吏人唯
食租如故使相中尉謹宿衛之荆猶不改其後使巫祭
祀祝詛有司舉奏請誅之荆自殺立二十九年死帝憐
傷之賜諡曰思王十四年封荆子元壽為廣陵侯服王
璽綬食荆故國六縣又封元壽弟三人為鄉侯明年帝
東廵狩徵元壽兄弟會東平宫班賜御服器物又取皇
子輿馬悉以與之建初七年肅宗詔元壽兄弟與諸王
俱朝京師元壽卒子商嗣商卒子條嗣傳國于後
　　臨淮懐公衡傳
臨淮懐公衡建武十五年立未及進爵為王而薨無子
國除
　　中山簡王焉傳
中山簡王焉建武十五年封左馮翊公(○劉攽曰案光/武紀封焉左翊)
(公與右/翊相配)十七年進爵為王焉以郭太后少子故獨留京
師三十年徙封中山王永平二年冬諸王來會辟雍事
畢歸蕃詔焉與俱就國從以虎賁官騎(漢官儀騶騎/王家名官騎)焉
上書辭讓顯宗報曰凡諸侯出境必備左右故夾谷之
會司馬以從(穀梁傳曰公會齊侯于頰谷齊人鼔譟欲/以執魯君孔子歴階而上命司馬止之左)
(氏傳頰谷/作夾谷)今五國各官騎百人稱娖前行(娖音楚角反/稱娖猶齊整)
(也行音/胡朗反)皆北軍胡騎便兵善射弓不空發中必決眥(司/馬)
(相如子/虚之文)夫有文事必有武備所以重蕃職也王其勿辭
帝以焉郭太后偏愛特加恩寵獨得徃來京師十五年
焉姬韓序有過焉縊殺之國相舉奏坐削安險縣(安險/屬中)
(山/郡)元和中肅宗復以安險還中山立五十二年永元二
年薨自中興至和帝時皇子始封薨者皆賻錢三千萬
布三萬疋嗣王薨賻錢千萬布萬匹是時竇太后臨朝
竇憲兄弟擅權太后及憲等東海出也(爾雅曰女子/之子謂出也)故
睦於焉而重於禮加賻錢一億詔濟南東海二王皆會
大為修冢塋開神道(墓前開道建石柱/以為標謂之神道)平夷吏人冢墓
以千數作者萬餘人發常山鉅鹿涿郡柏黄腸雜木(黄/腸)
(柏木/黄心)三郡不能備復調餘州郡工徒及送致者數千人
凡徵發搖動六州十八郡制度餘國莫及子夷王憲嗣
永元四年封憲弟十一人為列侯憲立二十二年薨子
孝王宏嗣永寧元年封宏二弟為亭侯宏立二十八年
薨子穆王暢嗣永和六年封暢弟荆為南鄉侯暢立三
十四年薨子節王稚嗣無子國除
　　琅邪孝王京傳
琅邪孝王京建武十五年封琅邪公十七年進爵為王
京性恭孝好經學顯宗尤愛幸賞賜恩寵殊異莫與為
比永平二年以太山之蓋南武陽華(蓋縣故城在今沂/州沂水縣西北南)
(武陽縣故城在今沂州費縣西/又華縣故城在費縣東北也)東萊之昌陽盧鄉東牟
六縣益琅邪(昌陽今萊州縣也故城在今聞登縣西南/盧鄉故城在今昌陽縣西北東牟故城在)
(聞登縣/西北也)五年乃就國光烈皇后崩帝悉以太后遺金寳
財物賜京京都莒好修宫室窮極伎巧殿館璧帶皆飾
以金銀(璧帶壁中之横木也/以金銀為釘飾其上)數上詩賦頌徳帝嘉美下
之史官京國中有城陽景王祠吏人奉祠神數下言宮
中多不便利京上書願徙宮開陽以華蓋南武陽厚丘
贛楡五縣(華縣蓋縣南武陽屬泰山郡厚/丘屬東海郡贛楡屬琅邪郡)易東海之開
陽臨沂肅宗許之立三十一年薨𦵏東海即丘廣平亭
有詔割亭屬開陽(開陽縣屬東海郡故城/在今沂州臨沂縣北)子夷王宇嗣
建初七年封宇弟十三人為列侯元和元年封孝王孫
二人為列侯宇立二十年薨子恭王壽嗣永初元年封
壽弟八人為列侯立十七年薨子貞王尊嗣延光二年
封尊弟四人為鄉侯尊立十八年薨子安王據嗣永和
五年封據弟三人為鄉侯據立四十七年薨子順王容
嗣初平元年遣弟邈至長安奉章貢獻帝以邈為九江
太守封陽都侯(陽都縣屬城陽國故城在今/沂州承縣南承音常證反)容立八年
薨國絶初邈至長安盛稱東郡太守曹操忠誠於帝操
以此徳於邈建安十一年復立容子熙為王在位十一
年坐謀欲過江被誅國除
贊曰光武十子胙土分王沛獻尊節楚英流放(尊音祖/本反禮)
(記曰恭敬撙節鄭/𤣥注云撙趨也)延既怨詛荆亦觖望濟南隂謀琅邪
驕宕中山臨淮無聞夭喪(二王早終名/聞未著也)東平好善辭中
委相謙謙恭王實惟三讓
　
　
　後漢書卷七十二
　後漢書卷七十二考證
東平憲王蒼傳山陽之南平陽槀湖陵○(臣會汾/)按前
　後書志山陽無槀有橐臣瓉音拓此傳與注槀字傳
　寫俱誤應改正
驃騎時吏○時字應從通鑑作府
　
　
　
　
　
　
　
　
　
　
　後漢書卷七十二考證
