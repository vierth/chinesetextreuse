史記集解卷九
　　　　　　　　　　　　　宋　裴駰　撰
史記九
吕后本紀第九
吕太后者(徐廣曰吕后父吕公漢元年為臨泗/侯四年卒髙后元年追謚曰吕宣王)髙祖微
時妃也(漢書音義/曰諱雉)生孝惠帝(漢書音義/曰諱盈)女魯元太后及
髙祖為漢王得定陶戚姬(如淳曰姬音怡衆妾之總稱也/漢官曰姬妾數百蘇林曰清河)
(國有妃里而題門作姬瓚曰漢秋禄令及茂陵書姬/内官也秩比二千石位次倢伃下在七子八子之上)愛
幸生趙隱王如意孝惠為人仁弱髙祖以為不類我常
欲廢太子立戚姬子如意如意類我戚姬幸常從上之
關東日夜啼泣欲立其子代太子吕后年長常留守希
見上益疏如意立為趙王後幾代太子者數矣賴大臣
爭之及留侯策太子得母廢吕后為人剛毅佐髙祖定
天下所誅大臣多吕后力吕后兄二人皆為將長兄周
吕侯(徐廣曰名澤髙祖八年卒/謚令武侯追謚曰悼武王)死事封其子吕台為酈
侯(徐廣曰酈/一作鄜)子産為交侯(徐廣曰/台弟也)次兄吕釋之為建成
侯(徐廣曰惠帝二/年卒謚康王)髙祖十二年四月甲辰崩長樂宫太
子襲號為帝是時髙祖八子長男肥孝惠兄也異母肥
為齊王餘皆孝惠弟戚姬子如意為趙王薄夫人子恒
為代王諸姬子恢為梁王子友為淮陽王子長為淮南
王子建為燕王髙祖弟交為楚王兄子濞為吳王非劉
氏功臣番君吳芮子臣為長沙王吕后最怨戚夫人及
其子趙王廼令永巷(如淳曰列女傳曰周宣姜后脱/簮珥待罪永巷後改為掖庭)囚
戚夫人而召趙王使者三反趙相建平侯周昌謂使者
曰髙帝屬臣趙王趙王年少竊聞太后怨戚夫人欲召
趙王并誅之臣不敢遣王王且亦病不能奉詔吕太后
大怒廼使人召趙相趙相徵至長安廼使人復召趙王
王來未到孝惠帝慈仁知太后怒自迎趙王霸上與入
宫自挾與趙王起居飲食太后欲殺之不得間孝惠元
年十二月帝晨出射趙王少不能早起太后聞其獨居
使人持酖飲之(應劭曰酖鳥食蝮以其/羽畫酒中飲之立死)犁明孝惠還(徐/廣)
(曰犁猶比也諸言/犁明者將明之時)趙王已死於是廼徙淮陽王友為趙
王夏詔賜酈侯父追諡為令武侯太后遂斷戚夫人手
足去眼煇耳飲瘖藥使居廁中命曰人彘居數日廼召
孝惠帝觀人彘孝惠見問知其戚夫人廼大哭因病
歳餘不能起使人請太后曰此非人所為臣為太后子
終不能治天下孝惠以此日飲為淫樂不聽政故有病
也二年楚元王齊悼惠王皆來朝十月孝惠與齊王燕
飲太后前孝惠以為齊王兄置上坐如家人之禮太后
怒廼令酌兩巵酖置前令齊王起為夀齊王起孝惠亦
起取巵欲俱為夀太后廼恐自起泛孝惠巵齊王怪之
因不敢飲詳醉去問知其酖齊王恐自以為不得脱長
安憂齊内史士(徐廣曰/一作出)説王曰太后獨有孝惠與魯元
公主(如淳曰公羊傳曰天子嫁女於諸侯必使諸侯同/姓者主之故謂之公主百官表列侯所食曰國皇)
(后公主所食曰邑諸侯王女曰公主蘇林曰公五等尊/爵也春秋聽臣子以稱君父婦人稱主有主孟啗我之)
(比故云公主瓚曰天子之女/雖食湯沐之邑不君其民)今王冇七十餘城而公主
廼食數城王誠以一郡上太后為公主湯沐邑太后必
喜王必無憂於是齊王廼上城陽之郡尊公主為王太
后(如淳曰張敖子偃為魯/王故公主得為太后)吕后喜許之廼置酒齊邸樂
飲罷歸齊王三年方築長安城四年就半五年六年城
就諸侯來會十月朝賀七年秋八月戊寅孝惠帝崩(皇/甫)
(謐曰帝以秦始皇三十/七年生崩時年二十二)發喪太后哭泣不下留侯子張
辟彊為侍中(應劭曰入侍天/子故曰侍中)年十五謂丞相曰太后獨
有孝惠今崩哭不悲君知其解乎丞相曰何解辟彊曰
帝母壯子太后畏君等君今請拜吕台吕産吕禄為將
將兵居南北軍及諸吕皆入居宫中用事如此則太后
心安君等幸得脱禍矣丞相廼如辟彊計太后説其哭
廼哀吕氏權由此起廼大赦天下九月辛丑葬(漢書云/葬安陵)
(皇覽曰山髙三十二丈廣袤百二十步居地六十/畝皇甫謐曰去長陵十里去長安北三十五里)太子
即位為帝謁髙廟元年號令一出太后太后稱制議欲
立諸吕為王問右丞相王陵王陵曰髙帝刑白馬盟曰
非劉氏而王天下共擊之今王吕氏非約也太后不説
問左丞相陳平絳侯周勃勃等對曰髙帝定天下王子
弟今太后稱制王昆弟諸吕無所不可太后喜罷朝王
陵讓陳平絳侯曰始與髙帝啑血盟諸君不在邪今髙
帝崩太后女主欲王吕氏諸君縱欲阿意背約何面目
見髙帝地下陳平絳侯曰於今面折廷爭臣不如君夫
全社稷定劉氏之後君亦不如臣王陵無以應之十一月
太后欲廢王陵乃拜為帝太傅(應劭曰古官傅者覆也/瓚曰大戴禮曰傳之德)
(義/)奪之相權王陵遂病免歸廼以左丞相平為右丞相
以辟陽侯審食其為左丞相左丞相不治事令監宫
中如郎中令食其故得幸太后常用事公卿皆因而決
事廼追尊酈侯父為悼武王欲以王諸吕為漸四月太
后欲侯諸吕廼先封髙祖之功臣郎中令無擇(徐廣曰/姓馮)
為博城侯魯元公主薨賜諡為魯元太后子偃為魯王
魯王父宣平侯張敖也封齊悼惠王子章為朱虚侯以
吕禄女妻之齊丞相夀為平定侯(徐廣曰/姓齊)少府延為梧
侯(徐廣曰姓陽成也延以/軍匠起作宫築城也)乃封吕種為沛侯(徐廣曰釋/之之子也)
吕平為扶柳侯(徐廣曰吕后姊/子也母字長姁)張買為南宫侯(徐廣曰/其父越)
(人為髙/祖騎將)太后欲王吕氏先立孝惠後宫子強為淮陽王
(韋昭曰今/陳留郡)子不疑為常山王子山為襄成侯子朝為軹
侯子武為壺關侯太后封大臣大臣請立酈侯吕台為
吕王太后許之建成康侯釋之卒嗣子有罪廢立其弟
吕禄(徐廣曰釋/之少子)為胡陵侯續康侯後二年常山王薨以
其弟襄成侯山為常山王更名義十一月吕王台薨諡
為肅王太子嘉代立為王三年無事(漢書云秋/星晝見)四年封
吕􁂆為臨光侯吕他為俞侯吕更始為贅其侯(徐廣曰/表云吕)
(后弟子淮陽丞相/吕勝為贅其侯)吕忿為吕成侯及諸侯丞相五人(徐/廣)
(曰中邑侯朱通山都侯王恬開松/兹侯徐厲滕侯吕更始醴陵侯越)宣平侯女為孝惠皇后
時無子詳為有身取美人子名之殺其母立所名子為
太子孝惠崩太子立為帝帝壯或聞其母死非真皇后
子廼出言曰后安能殺吾母而名我我未壯壯即為變
太后聞而患之恐其為患廼幽之永巷中言帝病甚左
右莫得見太后曰凡有天下治為萬民命(徐廣曰一/無此字)者
葢之如天容之如地上有懽心以安百姓百姓欣然以
事其上懽欣交通而天下治今皇帝病乆不已廼失惑
惽亂不能繼嗣奉宗廟祭祀不可屬天下其代之羣臣
皆頓首言皇太后為天下齊民計所以安宗廟社稷甚
深羣臣頓首奉詔帝廢位太后幽殺之五月丙辰立常
山王義為帝更名曰宏不稱元年者以太后制天下事也
以軹侯朝為常山王置太尉官絳侯勃為太尉五年八
月淮陽王薨以弟壺關侯武為淮陽王六年十月太后
曰吕王嘉居處驕恣廢之以肅王台弟吕産為吕王夏
赦天下封齊悼惠王子興居為東牟侯七年正月太后
召趙王友友以諸吕女為后弗愛愛他姬諸吕女妬怒
去讒之於太后誣以罪過曰吕氏安得王太后百歳後
吾必擊之太后怒以故召趙王趙王至置邸不見令衛
圍守之弗與食其羣臣或竊饋輒捕論之趙王餓乃歌
曰諸吕用亊兮劉氏危迫脅王侯兮彊授我妃我妃既
妬兮誣我以惡讒女亂國兮上曾不寤我無忠臣兮何
故棄國自決中野兮蒼天舉直(徐廣曰舉/一作與)于嗟不可悔
兮寧早自財為王而餓死兮誰者憐之吕氏絶理兮託
天報讎丁丑趙王幽死以民禮𦵏之長安民冢次己丑
日食晝晦太后惡之心不樂乃謂左右曰此為我也二
月徙梁王恢為趙王吕王産徙為梁王梁王不之國為
帝太傅立皇子平昌侯太為吕王更名梁曰吕吕曰濟
川太后女弟吕􁂆有女為營陵侯劉澤妻澤為大將軍
太后王諸吕恐即崩後劉將軍為害廼以劉澤為琅邪
王以慰其心梁王恢之徙王趙心懷不樂太后以吕産
女為趙王后王后從官皆諸吕擅權微伺趙王趙王不
得自恣王有所愛姬王后使人酖殺之王乃為歌詩四
章令樂人歌之王悲六月即自殺太后聞之以為王用
婦人棄宗廟禮廢其嗣宣平侯張敖卒以子偃為魯王
敖賜諡為魯元王秋太后使使告代王欲徙王趙代王
謝願守代邊太傅産丞相平等言武信侯吕禄(徐廣曰/吕后兄)
(子也前封胡陵/侯益號曰武信)上侯位次第一(如淳曰功大者位在上/功臣侯表冇第一第二)
(之次/也)請立為趙王太后許之追尊禄父康侯為趙昭王
九月燕靈王建薨有美人子太后使人殺之無後國除
八年十月立吕肅王子東平侯吕通為燕王封通弟吕
莊為東平侯三月中吕后祓還過軹道見物如蒼犬據
(徐廣曰/音㦸)髙后掖忽弗復見卜之云趙王如意為祟髙后
遂病掖傷髙后為外孫魯元王偃年少蚤失父母孤弱
廼封張敖前姬兩子侈為新都侯夀為樂昌侯(徐廣曰/今細陽)
(之池/陽鄉)以輔魯元王偃及封中大謁者張釋為建陵侯(徐/廣)
(曰一云張釋卿駰案如淳曰百官表謁者掌賔贊受事/灌嬰為中謁者後常以奄人為之諸官加中者多奄人)
(也/)吕榮為祝兹侯(徐廣曰吕/后昆弟子)諸中宦者令丞皆為關内侯
食邑五百户(如淳曰列侯出關就國關内侯但爵其身/有加異者與關内之邑食其租税也風俗)
(通義曰秦時六國未平將/帥皆家關中故稱關内侯)七月中髙后病甚廼令趙王
吕禄為上將軍軍北軍吕王産居南軍吕太后誡産禄
曰髙帝已定天下與大臣約曰非劉氏王者天下共擊
之今吕氏王大臣弗平我即崩帝年少大臣恐為變必
據兵衛宫慎毋送喪毋為人所制辛巳髙后崩遺詔賜
諸侯王各千金(蔡邕曰皇子封為王者其實古諸侯也/加號稱王故謂之諸侯王王子封為侯)
(者謂之/諸侯)將相列侯郎吏皆以秩賜金大赦天下以吕王
産為相國以吕禄女為帝后髙后已葬(皇甫謐曰合葬/長陵皇覽曰髙)
(帝吕后山/各一所也)以左丞相審食其為帝太傅朱虚侯劉章有
氣力東牟侯興居其弟也皆齊哀王弟居長安當是時
諸吕用事擅權欲為亂畏髙帝故大臣絳灌等未敢發
朱虚侯婦吕禄女隂知其謀恐見誅廼隂令人告其
兄齊王欲令發兵西誅諸吕而立朱虚侯欲從中與大
臣為應齊王欲發兵其相弗聽八月丙午齊王欲使人
誅相相召平廼反舉兵欲圍王王因殺其相遂發兵東
詐奪琅邪王兵并將之而西語在齊王語中齊王廼遺
諸侯王書曰髙帝平定天下王諸子弟悼惠王王齊悼
惠王薨孝惠帝使留侯良立臣為齊王孝惠崩髙后用
事春秋髙聽諸吕擅廢帝更立又比殺三趙王滅梁趙
燕以王諸吕分齊為四忠臣進諫上惑亂弗聽今髙后
崩而帝春秋富未能治天下固恃大臣諸侯而諸吕又
擅自尊官聚兵嚴威劫列侯忠臣矯制以令天下宗廟
所以危寡人率兵入誅不當為王者漢聞之相國吕産
等廼遣潁陰侯灌嬰將兵擊之灌嬰至滎陽乃謀曰諸
吕權兵關中欲危劉氏而自立今我破齊還報此益吕
氏之資也廼留屯滎陽使使諭齊王及諸侯與連和以
待吕氏變共誅之齊王聞之廼還兵西界待約吕禄吕
産欲發亂闗中内憚絳侯朱虚等外畏齊楚兵又恐灌
嬰畔之欲待灌嬰兵與齊合而發猶豫未決當是時濟
川王太淮陽王武常山王朝名為少帝弟及魯元王吕后
外孫皆年少未之國居長安趙王禄梁王産各將兵居
南北軍皆吕氏之人列侯羣臣莫自堅其命太尉絳侯
勃不得入軍中主兵曲周侯酈商老病其子寄與吕禄
善絳侯廼與丞相陳平謀使入劫酈商令其子寄徃紿
説吕禄曰髙帝與吕后共定天下劉氏所立九王吕氏
立三王皆大臣之議事已布告諸侯諸侯皆以為宜今
太后崩帝少而足下佩趙王印不急之國守藩廼為上
將將兵留此為大臣諸侯所疑足下何不歸將印以兵
屬太尉請梁王歸相國印與大臣盟而之國齊兵必罷
大臣得安足下髙枕而王千里此萬世之利也吕禄信
然其計欲歸將印以兵屬太尉使人報吕産及諸吕老
人或以為便或曰不便計猶豫未有所決吕禄信酈寄
時與出游獵過其姑吕􁂆􁂆大怒曰若為將而棄軍吕
氏今無處矣廼悉出珠玉寶器散堂下曰毋為他人守
也左丞相食其免八月庚申旦平陽侯窋行御史大夫
事見相國産計事郎中令賈夀使從齊來因數産曰王
不蚤之國今雖欲行尚可得邪具以灌嬰與齊楚合從
欲誅諸吕告産廼趣産急入宫平陽侯頗聞其語廼馳
告丞相太尉太尉欲入北軍不得入襄平侯通尚符節
(徐廣曰姓紀張晏曰紀信/子也尚主也今符節令)廼令持節矯内太尉北軍太
尉復令酈寄與典客劉掲(駰案漢書百官表曰典客/秦官也掌諸侯歸義蠻夷)先
説吕祿曰帝使太尉守北軍欲足下之國急歸將印辭
去不然禍且起吕禄以為酈兄(徐廣曰音況/字也名寄)不欺已遂
解印屬典客而以兵授太尉大尉將之入軍門行令軍
中曰為吕氏右襢為劉氏左襢軍中皆左襢為劉氏太
尉行至將軍吕禄亦已解上將印去太尉遂將北軍然
尚有南軍平陽侯聞之以吕産謀告丞相平丞相平乃
召朱虚侯佐太尉太尉令朱虚侯監軍門令平陽侯告
衛尉毋入相國産殿門吕産不知吕禄已去北軍廼入
未央宫欲為亂殿門弗得入徘徊徃來平陽侯恐弗勝
馳語太尉太尉尚恐不勝諸吕未敢訟言誅之(徐廣曰/訟一作)
(公駰案韋昭/曰訟猶公也)廼遣朱虚侯謂曰急入宫衛帝朱虚侯請
卒太尉予卒千餘人入未央宫門遂見産廷中日晡時
遂擊産産走天風大起以故其從宫亂莫敢鬬逐産殺
之郎中府吏廁中(如淳曰百官表郎中令掌宫殿門户/故其府在宫中後轉為光禄勲也)
朱虚侯已殺産帝命謁者持節勞朱虚侯朱虚侯欲奪
節信謁者不肯朱虚侯則從與載因節信馳走斬長樂
衛尉吕更始還馳入北軍報太尉太尉起拜賀朱虚侯
曰所患獨吕産今已誅天下定矣遂遣人分部悉捕諸
吕男女無少長皆斬之辛酉捕斬吕禄而笞殺吕􁂆使
人誅燕王吕通而廢魯王偃壬戌以帝太傅食其復為
左丞相戊辰徙濟川王王梁立趙幽王子遂為趙王遣
朱虚侯章以誅諸吕氏亊告齊王令罷兵灌嬰兵亦罷
滎陽而歸諸大臣相與隂謀曰少帝及梁淮陽常山王
皆非真孝惠子也吕后以計詐名他人子殺其母養後
宫令孝惠子之立以為後及諸王以彊吕氏今皆已夷
滅諸吕而所置立即長用事吾屬無類矣不如視諸王
最賢者立之或言齊悼惠王髙帝長子今其適子為齊
王推本言之髙帝適長孫可立也大臣皆曰吕氏以外
家惡而幾危宗廟亂功臣今齊王母家駟鈞駟鈞惡人
也即立齊王則復為吕氏欲立淮南王以為少母家又
惡廼曰代王方今髙帝見子最長仁孝寛厚太后家薄
氏謹良且立長故順以仁孝聞於天下便廼相與共陰
使人召代王代王使人辭謝再反然後乘六乘傳(張晏/曰備)
(漢朝有變欲馳還/也或曰𫝊車六乘)後九月(文穎曰即閏九月也時律厯/廢不知閏謂之後九月也以)
(十月為歳首至九月則/歳終後九月則閏月)晦日己酉至長安舎代邸人臣
皆徃謁奉天子璽上代王共尊立為天子代王數讓羣
臣固請然後聽東牟侯興居曰誅吕氏吾無功請得除
宫廼與大僕汝隂侯滕公入宫前謂少帝曰足下非劉
氏不當立乃顧麾左右執㦸者掊兵罷去(徐廣曰/掊音仆)有數
人不肯去兵宦者令張澤諭告亦去兵滕公廼召乘輿
車載少帝出(蔡邕曰敢盜乗輿服御物天子至尊不敢/渫瀆言之故託於乘輿也乘猶載也輿猶)
(車也天子以天下為家不以京師宫室為常處則當乘/車輿以行天下故羣臣託乘輿以言之也故或謂之車)
(駕/)少帝曰欲將我安之乎滕公曰出就舍舍少府廼奉
天子法駕(蔡邕曰天子有大駕小駕法駕上乘金根車/駕六馬有五時副車駕四馬侍中參乘屬車)
(三十/六乘)迎代王於邸報曰宫謹除代王即夕入未央宫有
謁者十人持㦸衛端門曰天子在也足下何為者而入
代王廼謂太尉太尉徃諭謁者十人皆掊兵而去代王
遂入而聽政夜有司分部誅滅梁淮陽常山王及少帝
於邸代王立為天子二十三年崩諡為孝文皇帝
太史公曰孝惠皇帝髙后之時黎民得離戰國之苦君
臣俱欲休息乎無為故惠帝垂拱髙后女主稱制政不
出房户天下晏然刑罰罕用罪人是希民務稼穯衣食
滋殖
　
　
　
　
　
　
　
　
　
　
　
　
　
　史記集解卷九
