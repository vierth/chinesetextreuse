
　資治通鑑卷一百八十六　宋　司馬光　撰
　　　　　　　　　　　　　　胡三省　音註
　唐紀二(起著雍攝提格八月/盡十二月不滿一年)
　髙祖神堯大聖光孝皇帝上之中
武徳元年八月薛舉遣其子仁果進圍寜州(西魏置寕/州於定安)
(置豳州於新平隋志并定安新平二縣皆屬北地郡大/業初慶新平之豳州改定安之寧州為豳州唐初折北)
(地之新平三水置豳州而/以北地郡為寜州治定安)刺史胡演撃却之郝瑗言於
舉曰(郝呼各翻/瑗于眷翻)今唐兵新破關中騷動宜乘勝直取長
安舉然之㑹有疾而止辛巳舉卒(卒子/恤翻)太子仁果立居
於折墌城(新志涇州保定縣有折墌故城折/杜佑作析音思歴翻墌章恕翻)諡舉曰武
帝　上欲與李軌共圖秦隴(薛舉父子/時據秦隴)遣使濳詣凉州
(復武威郡為凉州宋白曰凉州之地本月氐居之後為/匈奴右地漢武帝置凉州兼綂河隴之地而河西之地)
(列置武威酒泉敦煌張掖四郡東都之季河西諸郡以/去州隔遠自求立州為立雍州晉惠帝末張軌為凉州)
(刺史治姑臧為㑹府後分置諸州而/武威始專凉州之名使䟽吏翻下同)招撫之與之書謂
之從弟(從才/用翻)軌大喜遣其弟懋入貢上以懋為大將軍
命鴻臚少卿張俟徳冊拜軌為凉州總管封凉王(臚陵/如翻)
(少詩/照翻)　初朝廷以安陽令吕珉為相州刺史更以相州
刺史王徳仁為巖州刺史(是年五月王徳仁來降先受/朝命徳仁未能有相州也六)
(月吕珉以相州來降故正投之新志以林慮縣/置巖州正徳仁所據地朝直遥翻相息亮翻)徳仁由
是怨憤甲申誘山東大使宇文明逹入林慮山而殺之
(誘音酉/慮音廬)叛歸王世充　己丑以秦王世民為元帥(帥所/類翻)
撃薛仁果　丁酉臨洮等四郡來降(後周武帝逐吐谷/渾以置洮陽郡尋)
(置九州大業初改州/為臨九郡洮土刀翻)　隋江郡太守陳稜求得煬帝之
柩取宇文化及所留輦路鼓吹粗備天子儀衛(守式乂/翻柩音)
(舊吹昌瑞翻/粗坐五翻)改塟於江都宫西吳公臺下(今揚州城西/北有雷塘塘)
(西有吳公臺相傳以為陳吳明/徹攻廣陵所築弩臺以射城中)其王公以下皆列瘞於
帝塋之側(瘞於計翻/塋音營)宇文化及之發江都也(是年四月/化及發江)
(都/)　以杜伏威為歴陽太守(義寧元年春/伏威據歴陽)伏威不受仍
上表於隋皇泰主拜伏威為東道大總管封楚王沈法
興亦上表於皇泰主自稱大司馬録尚書事天門公(上/時)
(掌/翻)承制置百官以陳杲仁為司徒(新書竹/陳果仁)孫士漢為司
空蔣元超為左僕射殷芊為左丞徐令言為右丞劉子
翼為選部侍郎李百藥為府椽百藥徳林之子也(李徳/林歴)
(事齊周隋選宣/絹翻椽於絹翻)　九月隋襄國通守陳君賔來降拜邢
州刺史(復以襄國郡為邢州宋白曰邢州禹貢衡漳之/地春秋邢侯之國邢遷於夷儀即其地秦兼天)
(下於此置信都郡項羽改曰襄國盖以趙襄子謚名之/也石氏置襄國郡隋置邢州取古邢國爲名守式又翻)
(降户/江翻)君賔伯山之子也(伯山陳文/帝之子)　虞州刺史韋義節
(義寧元年以安邑虞郷夏三縣/置安邑郡武徳元年曰虞州)攻隋河東通守堯君素
久不下軍數不利(數所/角翻)壬子以工部尚書獨孤懷恩代
之　初李密既殺翟讓(見一百八十四卷義寧/元年十一月翟萇伯翻)頗自驕
矜不恤士衆倉粟雖多無府庫錢帛戰士有功無以為
賞又厚撫初附之人衆心頗怨徐世勣嘗因宴㑹刺譏
其短密不懌使世勣出鎮黎陽雖名委任實亦踈之(此/叙)
(密致敗之由/非一時之事)密開洛口倉散米無防守典當者(當主當/也當丁)
(浪/翻)又無文劵取之者隨意多少或離倉之後(離力/智翻)力不
能致委棄衢路自倉城至郭門(郭郛/郭也)米厚數寸(厚戸/豆翻)為
車馬所轥踐(轥良刃翻/踐慈演翻)羣盗來就食者并家屬近百萬
口(近其/靳翻)無甕盎織荆筐淘米洛水十里兩岸之間望之
皆如白沙密喜謂賈閏甫曰此可謂足食矣閏甫對曰
國以民為本民以食為天今民所以襁負如流而至者
以所天在此故也(襁居/兩翻)而有司曾無愛吝屑越如此(吝/惜)
(也屑越猶言狼籍而弃之也荀子曰貨財粟米者彼將/日月棲遲薛越之中野我今將畜積并聚之於倉廩)
竊恐一旦米盡民散明公孰與成大業哉密謝之即以
閏甫判司倉參軍事密以東都兵數敗微弱而將相自
相屠滅謂旦夕可平王世充既專大權厚賞將士繕治
器械亦隂圖取密時隋軍乏食而密軍少衣(數所角翻/將即亮翻)
(治直之翻/少詩沼翻)世充請交易密難之長史邴元真等各求私
利(邴即古丙姓/長知兩翻)勸密許之先是東都人歸密者日以百
數(先悉/薦翻)既得食降者益少密悔而止密破宇文化及還
(還從/宣翻)其勁卒良馬多死士卒疲病世充欲乗其弊撃之
恐人心不壹乃詐稱左軍衛士張永通三夣周公令宣
意於世充當勒兵相助擊賊乃為周公立廟(周公作洛/世充假之)
(以作士氣令力丁/翻下同為於偽翻)每出兵輙先祈禱世充令巫宣言周
公欲令僕射急討李密當有大功不即兵皆疫死(不讀/曰否)
世充兵多楚人信妖言皆請戰(妖於/驕翻)世充簡練精鋭得
二萬餘人馬二千餘匹壬子出師撃密旗幡之上皆書
永通字軍容甚盛(以張永通宣周公之意故/旗幡書永通字以表神助)癸丑至偃
師營於通濟渠南作三橋於渠上(通濟渠大業/元年所開)密留王
伯當守金墉自引精兵出偃師阻邙山以待之密召諸
將㑹議(將即/亮翻)裴仁基曰世充悉衆而至洛下必虚可分
兵守其要路令不得東簡精兵三萬傍河西出以逼東
都(傍歩/浪翻)世充還(還從/宣翻)我且按甲世充再出我又逼之如
此則我有餘力彼勞奔命破之必矣密言公言大善今
東都兵有三不可當兵仗精鋭一也决計深入二也食
盡求戰三也我但乘城固守畜力以待之彼欲鬬不得
求走無路不過十日世充之頭可致麾下陳智略樊文
超單雄信皆曰計世充戰卒甚少屢經摧破悉已䘮膽
(少詩沼翻/䘮息浪翻)兵法曰倍則戰况不啻倍哉且江淮新附之
士望因此機展其勲效及其鋒而用之可以得志於是
諸將諠然欲戰者什七八密惑於衆議而從之(將即/亮翻)仁
基苦爭不能得撃地歎曰公後必悔之魏徴言於長史
鄭頲曰魏公雖驟勝而驍將鋭卒多死(長知兩翻頲它/鼎翻驍堅堯翻)
(將即亮/翻下同)戰士心怠此二者難以應敵且世充乏食志在
死戰難與争鋒未若深溝髙壘以拒之不過旬月世充
糧盡必自退追而撃之蔑不勝矣頲曰此老生之常談
耳徴曰此乃竒䇿何謂常談拂衣而起程知節將内馬
軍與密同營在北邙山上單雄信將外馬軍營於偃師
城北(單慈/淺翻)世充遣數百騎度通濟渠攻雄信營密遣裴
行儼與知節助之行儼先馳赴敵中流矢墜於地(騎竒/寄翻)
(下同中/竹仲翻)知節救之殺數人世充軍披靡(披普/彼翻)乃抱行儼
重騎而還(重直龍翻二人共騎一馬/曰重騎還從宣翻又如字)為世充騎所逐刺
槊洞過知節廻身捩折其槊(刺七亦翻槊色角翻捩練/結翻拗捩也折而設翻)
兼斬追者與行儼俱免㑹日暮各歛兵還營密騎將孫
長樂等千餘人皆被重創(驍堅堯翻樂音洛被/皮義翻創初良翻)宻新破
宇文化及有輕世充之心不設壁壘世充夜遣二百餘
騎潜入北山(北山即/北邙山)伏谿谷中命軍士皆秣馬蓐食甲
寅旦將戰世充誓衆曰今日之戰非直爭勝負死生之
分在此一舉若其捷也富貴固所不論若其不捷必無
一人獲免所爭者死非獨為國(為于/偽翻)各宜免之遲明(遲/直)
(二/翻)引兵薄密密出兵應之未及成列世充縱兵撃之世
充士卒皆江淮剽勇(剽匹/妙翻)出入如飛世充先索得一人
貌類密者縳而匿之(索山/客翻)戰方酣使牽以過陳前(陳讀/曰陣)
譟曰已獲李密矣(覔考異曰革命記曰世充先於衆中/  得一人眉目狀似李密者隂畜之)
(而不令出師至偃師城下與李密未大相接遽令數十/騎馳將所畜人頭來云殺得李密充佯不信遣衆共看)
(咸言是密頭也遂於城下勒兵擲頭與城中人/城中人亦言是密頭也遂以城降今從壺關録)士卒皆
呼萬歲其伏兵發乗髙而下馳壓密營縱火焚其廬舍
密衆大潰其將張童仁陳智略皆降(壓於甲翻將即亮/翻降户江翻下同)
密與萬餘人馳向洛口世充夜圍偃師鄭頲守偃師其
部下翻城納世充初世充家屬在江都隨宇文化及至
滑臺又隨王軌入李密密留於偃師欲以招世充及偃
師破世充得其兄世偉子𤣥應䖍恕瓊等又獲密將佐
裴仁基鄭頲祖君彦等數十人世充於是整兵向洛口
得邴元真妻子鄭䖍象母及密諸將子弟皆撫慰之令
濳呼其父兄(令力/丁翻)初邴元真為縣吏坐贓亡命從翟讓
於瓦岡(翟萇/伯翻)讓以其嘗為吏使掌書記及密開幕府妙
選時英讓薦元真為長史密不得已用之(此義寜元年/春二月事長)
(知兩/翻)行軍謀畫未嘗參預密西拒世充留元真守洛口
倉元真性貪鄙宇文温謂密曰不殺元真必為公患密
不應元真知之隂謀叛密楊慶聞之以告密密固疑焉
至是密將入洛口城元真已遣人濳引世充矣密知而
不發因與衆謀待世充兵半濟洛水然後擊之世充軍
至密候騎不時覺比將出戰(比必/寐翻)世充軍悉已濟矣單
雄信等又勒兵自據密自度不能支(度徒/洛翻)帥麾下輕騎
奔虎牢元真遂以城降(降戸/江翻)初雄信驍捷善用馬槊名
冠諸軍(帥讀曰率下/同冠古玩翻)軍中號曰飛將(將即/亮翻)彦藻以雄信輕
於去就勸密除之(彦藻房彦藻也是年二月/彦藻死此亦叙日前事)密愛其才
不忍也及密失利雄信遂以所部降世充(史叙邴元眞/單雄信事皆)
(言李密當斷不/斷反受其亂)密將如黎陽或曰殺翟讓之際徐世勣
㡬死(事見一百八十四卷義寜/元年十一月㡬居希翻)今失利而就之安可保
乎時王伯當棄金墉保河陽密自虎牢歸之引諸將共
議密欲南阻河北守太行東連黎陽以圖進取(將即亮/翻行戸)
(剛/翻)諸將皆曰今兵新失利衆心危懼若更停留恐叛亡
不日而盡又人情不願難以成功密曰孤所恃者衆也
衆既不願孤道窮矣欲自刎以謝衆(刎扶/粉翻)伯當抱密號
絶(號戸/刀翻)衆皆悲泣密復曰(復扶/又翻)諸君幸不相棄當共歸
關中密身雖無功諸君當保富貴府掾栁爕曰明公與
唐公同族兼有疇昔之好(謂自唐公起與之連和/也掾于絹翻好呼到翻)雖不
陪起兵然阻東都斷隋歸路(斷丁/管翻)使唐公不戰而據長
安此亦公之功也衆咸曰然密又謂王伯當曰將軍室
家重大豈復與孤俱行哉伯當曰昔蕭何盡帥子弟以
從漢王(漢王與項羽相拒蕭何悉遣子弟詣軍天下既/定論功行封上曰何舉宗數十人隨我復扶又)
(翻下/同)伯當恨不兄弟俱從(從才/用翻)豈以公今日失利遂輕
去就乎縱身分原野亦所甘心左右莫不感激從密入
關者凡二萬人於是密之將帥州縣多降於隋朱粲亦
遣使降隋(將即亮翻帥所類翻/降户江翻使䟽吏翻)皇泰主以粲為楚王
甲寅秦州總管竇軌撃薛仁果不利驃騎將軍劉感鎮
涇州(宋白曰魏黄初中分隴右為秦州因秦初封也與/州同理冀城冀城改為隴城縣時復以隴西郡為)
(秦州安定郡為涇州/驃匹妙翻騎竒寄翻)仁果圍之城中糧盡感殺所乗馬
以分將士感一無所噉唯煑馬骨取汁和木屑食之城
垂䧟者數矣(數所/角翻)㑹長平王叔良將士至涇州(士當/作兵)仁
果乃揚言食盡引兵南去乙卯又遣髙墌人偽以城降
(墌章恕翻墌考異曰寳録云乙卯宇/文歆攻髙  城下之今從劉感傳)叔良遣感帥衆赴
之(帥讀曰/率下同)己未至城下扣城中人曰賊已去可踰城入
感命燒其門城上下水灌之感知其詐遣歩兵先還自
帥精兵為殿(帥讀曰率/殿丁練翻)俄而城上舉三烽仁果兵自南
原大下戰於百里細川唐軍大敗感為仁果所擒仁果
復圍涇州令感語城中云(語牛/倨翻)援軍已敗不如早降(降/户)
(江/翻)感許之至城下大呼曰(呼火/故翻)逆賊饑餒亡在旦夕秦
王帥數十萬衆四面俱集城中勿憂勉之仁果怒執感
於城旁埋之至膝馳騎射之至死(帥讀曰率騎奇/寄翻射而亦翻)聲色
逾厲叔良嬰城固守僅能自全感豐生之孫也(劉豐生/高齊將)
(死於/穎川)　庚申隴州刺史陜人常逹(隋志扶風汧源縣西/魏之東秦州也後改)
(為隴州大業三年廢州併入扶風郡義寧二年析扶風/郡之汧源汧陽南由安定郡之華亭置隴東郡唐受禪)
(改為隴州/陜失冉翻)擊薛仁果於宜祿川(宜祿川在豳涇二州間/貞觀二年析豳之新平)
(及涇之保定靈/臺置宜祿縣)斬首千餘級　上遣從子襄武公琛(從/才)
(用翻琛/丑林翻)太常卿鄭元璹(璹殊/玉翻)以女妓遺始畢可汗(妓渠/綺翻)
(遺于季翻可從/刋入聲汗音寒)壬戌始畢復遣骨咄祿特勒來(上受禪/之後骨)
(咄祿嘗來使復扶/又翻咄當没翻)　癸亥白馬道士傅仁均(白馬縣/帶滑州)造
戊寅厯成(唐受禪建國嵗在/戊寅故以名厯)奏上行之(上時/掌翻)　薛仁果
屢攻常逹不能克乃遣其將仵士政以數百人詐降(作/姓)
(也姓苑仵姓望出襄陽急就章有仵終古/將即亮翻仵音疑古翻降戸江翻下同)逹厚撫之乙
丑士政伺隙以其徒劫逹擁城中二千人降於仁果(伺/相)
(吏翻劫考異曰新舊唐書皆云薛舉遣仵士政偽降逹/士政  逹以見舉據實錄薛舉前已死此月逹再擊仁)
(果及士政劫逹皆/有日月今從實錄)逹見仁果詞色不屈仁果壯而釋之
奴賊帥張貴謂逹曰汝識我乎(帥所/𩔖翻)逹曰汝逃死奴賊
耳貴怒欲殺之人救之得免　辛未追諡隋太上皇為
煬帝(諡神/至翻)　宇文化及至魏縣張愷等謀去之事覺化
及殺之腹心稍盡兵勢日蹙兄弟更無他計但相聚酣
宴奏女樂化及醉尤智及曰(酣户甘翻/尤責過也)我初不知由汝
為計强來立我(智及創謀弑逆故/尤之强其兩翻)今所向無成士馬日
㪚負弑君之名天下所不容今者滅族豈不由汝乎持
其兩子而泣智及怒曰事捷之日初不賜尤及其將敗
乃欲歸罪何不殺我以降竇建徳數相鬭鬩(降戸江翻/數所角翻)
(鬩許激翻/恨也戾也)言無長幼醒而復飲以此為恒(恒常也長知/兩翻復扶又)
(翻恒户/登翻)其衆多亡化及自知必敗嘆曰人生固當死豈
不一日為帝乎於是鴆殺秦王浩即皇帝位於魏縣國
號許(宇文化及襲封許/公因以為國號)改元天壽署置百官　冬十月
壬申朔日有食之　戊寅宴突厥骨咄祿引骨咄祿升
御坐以寵之(史言突厥驕倨唐祖欲以結其心適以/滋其慢厥九勿翻咄當没翻坐徂卧翻)
李密將至上遣使迎勞相望於道(使疏吏翻下/同勞力到翻)密大喜
謂其徒曰我擁衆百萬一朝解甲歸唐山東連城數百
知我在此遣使招之亦當盡至比於竇融功亦不細(竇/融)
(以河西歸漢光武/李密自謂過之)豈不以一台司見處乎(處昌/吕翻)己卯至
長安有司供待稍薄所部兵累日不得食衆心頗怨既
而以密為光祿卿上柱國賜爵邢國公密既不滿望朝
臣又多輕之(朝直/遥翻)執政者或來求賄意甚不平(為李密/復叛去)
(張/本)獨上親禮之常呼為弟以舅子獨孤氏妻之(妻七/細翻)
庚辰詔右翊衛大將軍淮安王神通為山東道安撫大
使山東諸軍並受節度以黄門侍郎崔民幹為副(崔民/幹山)
(東望族故使副神通以/招撫諸郡縣使疏吏翻)　鄧州刺史吕子臧與撫慰使
馬元規擊朱粲破之子臧言於元規曰粲新敗上下危
懼請併力擊之一舉可滅若復遷延(復扶又/翻下同)其徒稍集
力彊食盡致死於我為患方深元規不從子臧請獨以
所部兵擊之元規不許既而粲収集餘衆兵復大振自
稱楚帝於冠軍(復扶又翻又音/如字冠古玩翻)改元昌逹進攻鄧州子
臧撫膺(膺胷/也)謂元規曰老夫今坐公死矣粲圍南陽(南/陽)
(即鄧/州)㑹霖雨城壞所親勸子臧降子臧曰安有天子方
伯降賊者乎帥麾下赴敵而死(降戸江翻/帥讀曰率)俄而城陷元
規亦死(是年二月遣/馬元規今死)　癸未王世充収李密美人珍寶
及將卒十餘萬人還東都陳於闕下(將即/亮翻)乙酉皇泰主
大赦丙戌以世充為太尉尚書令内外諸軍事(内外諸/軍事之)
(上當有總/督二字)仍使之開太尉府備置官屬妙選人物(史言/王世)
(充簒形/已成)世充以裴仁基父子驍勇深禮之(驍堅/堯翻)徐文遠
復入東都見世充必先拜或問曰君倨見李密(見上/七月)而
敬王公何也文遠曰魏公君子也能容賢士王公小人
也能殺故人吾何敢不拜　李密總管李育徳以武陟
來降(隋志河内郡修武縣開皇十六年折置武陟郡劉/昫曰武陟漢懷縣地故城在今縣西降户江翻下)
(同降考異曰舊唐書高季輔傳云與李厚徳/來  按以武陟來降者乃育徳非厚徳也)拜陟州刺
史(新舊志皆云武徳二年李厚徳以修武縣東北濁鹿/城歸順因置陟州通鑑二年書厚徳逐王世充殷州)
(刺史以獲嘉來降以厚徳刺殷州二/志皆云四年置殷州差殊如此當考)育徳諤之孫也(李/諤)
(見一百七十六卷陳/長城公至徳三年)其餘將佐劉徳威賈閏甫高季輔
等或以城邑或帥衆相繼來降(將即亮翻/帥讀曰率)初北海賊帥
綦公順(大業初以青州為北海郡/綦姓也帥所類翻綦音其)帥其徒三萬攻郡城
已克其外郭進攻子城城中食盡公順自謂克在旦夕
不為備明經劉蘭成糾合城中驍健百餘人襲擊之(劉/蘭)
(成蓋嘗應明經科因稱之新唐志曰唐制取士之科多/因隋舊則明經科起於隋也帥讀曰率驍堅堯翻下同)
城中見兵繼之(見賢/遍翻)公順大敗棄營走郡城獲全於是
郡官及望族分城中民為六軍各將之蘭成亦將一軍
(將即/亮翻)有宋書佐者離間諸軍曰(煬帝改郡諸曹參軍/為書佐間古莧翻)蘭
成得衆心必為諸人不利不如殺之衆不忍殺但奪其
兵以授宋書佐蘭成恐終及禍亡奔公順公順軍中喜
譟欲奉以為主固辭乃以為長史軍事咸聽焉居五十
餘日蘭成簡軍中驍健者百五十人往抄北海(抄楚交/翻下同)
距城四十里留十人使多芟草分為百餘積(芟所/銜翻)二十
里又留二十人各執大旗五六里又留三十人伏險要
蘭成自將十人夜距城一里許潛伏餘八十人分置便
處約聞鼓聲即抄取人畜亟去(抄楚交翻/亟紀力翻)仍一時焚積
草明晨城中遠望無烟塵皆出樵牧日向中蘭成以十
人直抵城門城上鉦鼓亂發伏兵四出抄掠雜畜千餘
頭及樵牧者而去(畜許/又翻)蘭成度抄者已遠徐步而還(度/徒)
(洛翻還音/旋又如字)城中雖出兵恐有伏兵不敢急追又見前有
旌旗烟火遂不敢進而還既而城中知蘭成前者衆少
悔不窮追(少詩沼/翻下同)居月餘蘭成謀取郡城更以二十人
直抵城門城中人競出逐之行未十里公順將大兵總
至(將即亮翻下/自將主將同)郡兵奔馳還城公順進兵圍之蘭成一
言招諭城中人爭出降(降戸/江翻)蘭成撫存老幼禮遇郡官
見宋書佐亦禮之如舊仍資送出境内外安堵時海陵
賊帥臧君相(隋志海陵縣屬江都郡/帥所類翻相息亮翻)聞公順據北海帥
其衆五萬來爭之(帥讀/曰率)公順衆少聞之大懼蘭成為公
順畫策曰(為于/偽翻)君相今去此尚遠必不為備請將軍倍
道襲擊其營公順從之自將驍勇五千人齎熟食倍道
襲之(驍堅/堯翻)將至蘭成與敢死士二十人前行距君相營
五十里見其抄者負擔向營(擔丁/濫翻)蘭成亦與其徒負擔
蔬米燒器(擔亦負也都甘翻/燒器鍋釜之屬)詐為抄者擇空而行聽察
得其號(號户告翻/軍號也)及主將姓名至暮與賊比肩而入負
擔巡營知其虚實得其更號(更號持更之/號更工衡翻)乃於空地燃
火營食至三鼓忽於主將幕前交刀亂下殺百餘人賊
衆驚擾公順兵亦至急攻之君相僅以身免(舊考異曰/  書作劉)
(蘭云頗涉經史善言成敗然性多兇狡見隋末將亂交/通不逞于時北海完富蘭利其子女玉帛與羣盜相應)
(破其鄉城邑武徳中淮安王神通為山東道安撫/大使蘭率宗黨歸之革命記序其事頗詳今從之)俘斬
數千収其資糧甲仗以還(還從/宣翻)由是公順黨衆大盛及
李密據洛口公順以衆附之密敗亦來降(降户/江翻)　隋末
羣盜起冠軍司兵李襲譽(按新書李襲譽傳仕隋為冠/軍府司兵考之隋志冠軍輔)
(國將軍從六品耳其府司兵/當在流外小官也冠古玩翻)說西京留守隂世師(守式/又翻)
遣兵據永豐倉發粟以賑貧乏出庫物賞戰士移檄郡
縣同心討賊世師不能用(說輸/芮翻)乃求募兵山南世師許
之上克長安自漢中召還為太府少卿(隋避諱以漢中/為漢川郡唐復)
(曰漢中仍改郡曰梁州梁洋等州/皆在長安南山之南少始照翻)乙未附襲譽籍於宗
正(李襲譽之先亦出於隴西故附之屬籍以/親之宗正寺掌天子族親屬籍以别昭穆)襲譽襲志
之弟也(李襲志時/事蕭銑)　丙申朱粲冦淅州(舊志鄧州内鄉/縣漢淅縣地後)
(周改為中鄉隋改為内鄉武徳二年置浙州又按隋志/浙陽郡西魏置浙州治南鄉縣朱粲所冦蓋南鄉之淅)
(州浙/音折)遣太常卿鄭元璹帥步騎一萬擊之(璹殊玉翻帥/讀曰率騎奇)
(寄/翻)　是月納言竇抗罷為左武候大將軍　十一月乙
巳凉王李軌即皇帝位改元安樂(樂音洛軌考異曰按/軌傳云  稱凉王即)
(改元安樂/今據實錄)　戊申王軌以滑州來降(李密既敗王軌來/降降戸江翻下同)
　薛仁果之為太子也(去年秋七月薛舉/稱帝仁果為太子)與諸將多有
隙及即位衆心猜懼郝瑗哭舉得疾遂不起由是國勢
浸弱秦王世民至高墌仁果使宗羅㬋將兵拒之羅㬋
數挑戰(將即亮翻郝呼各翻瑗于眷翻/塘章恕翻數所角翻挑徒了翻)世民堅壁不出
諸將咸請戰世民曰我軍新敗士氣沮喪(謂是年七月/淺水原之敗)
(也沮在吕翻/䘮息浪翻)賊恃勝而驕有輕我心宜閉壘以待之彼
驕我奮可一戰而克也乃令軍中曰敢言戰者斬相持
六十餘日仁果糧盡其將梁胡郎等帥所部來降(將即/亮翻)
(下同帥讀/曰率下同)世民知仁果將士離心命行軍總管梁實營
於淺水原以誘之(誘音/酉)羅㬋大喜盡銳攻之梁實守險
不出營中無水人馬不飲者數日羅㬋攻之甚急世民
度賊已疲(度徒/洛翻)謂諸將曰可以戰矣遟明(遟直/利翻)使右武
候大將軍龎玉陳於淺水原(陳讀曰/陣下同)羅㬋併兵擊之玉
戰㡬不能支(㡬居/依翻)世民引大軍自原北出其不意羅㬋
引兵還戰世民帥驍騎數十先陷陳唐兵表裏奮擊呼
聲動地(帥讀曰率驍堅堯翻騎奇寄/翻下同陳讀曰陣呼火故翻)羅㬋士卒大潰斬
首數千級世民帥二千餘騎追之(騎奇/寄翻)竇軌叩馬苦諫
曰仁果猶據堅城雖破羅㬋未可輕進請且按兵以觀
之(㬋音/侯)世民曰吾慮之久矣破竹之勢不可失也(杜預/曰兵)
(威已振譬如破竹數/節之後迎刄而解)舅勿復言(世民竇氏之出呼/軌為舅復扶又翻)遂進
仁果陳於城下世民據涇水臨之仁果驍將渾幹等數
人臨陳來降(驍堅堯翻將即亮翻渾戸昆翻姓苑記其/所出者多左傳鄭有大夫渾罕衛有渾良)
(夫唐渾瑊祖渾邪王吐谷渾後為渾其音戸本翻/以為出於渾沌氏者謬也註又見後降户江翻)仁果
懼引兵入城拒守日向暮大軍繼至遂圍之夜半守城
者爭自投下仁果計窮己酉出降得其精兵萬餘人男
女五萬口諸將皆賀因問曰大王一戰而勝遽捨步兵
又無攻具輕騎直造城下(造七/到翻)衆皆以為不克而卒取
之何也(卒子/恤翻)世民曰羅㬋所將皆隴外之人將驍卒悍
(將即亮翻又音如字領/也悍户罕翻又侯旰翻)吾特出其不意而破之斬獲不
多若緩之則皆入城仁果撫而用之未易克也(易以/豉翻)急
之則散歸隴外折墌虛弱仁果破膽不暇為謀此吾所
以克也(折當作析音思/歷翻墌章恕翻)衆皆悅服世民所得降卒悉使
仁果兄弟及宗羅㬋翟長孫等將之(翟萇伯翻/長知兩翻)與之射
獵無所疑間(間古/莧翻)賊畏威銜恩皆願效死世民聞禇亮
名求訪獲之禮遇甚厚引為王府文學(自隋時親王/府有文學)上
遣使謂世民曰(使疏/吏翻)薛舉父子多殺我士卒必盡誅其
黨以謝寃䰟李密諫曰薛舉虐殺無辜此其所以亡也
陛下何怨焉懷服之民不可不撫乃命戮其謀首餘皆
赦之上使李密迎秦王世民於豳州密自恃智略功名
見上猶有傲色及見世民不覺驚服(此豈獨相表服之/哉威靈氣燄足以)
(服之/也)私謂殷開山曰真英主也不如是何以定禍亂乎
詔以員外散騎常侍姜謩為秦州刺史(曹魏末置員外/散騎常侍散悉)
(亶翻騎/奇寄翻)謩撫以恩信盜賊悉歸首(首手/又翻)士民安之　徐
世勣據李密舊境未有所屬魏徵隨密至長安乃自請
安集山東上以為祕書丞(漢獻帝建安中魏武為/魏王置祕書令及二丞)乘傳
至黎陽遺徐世勣書(傳殊戀翻/遺于季翻)勸之早降世勣遂决計
西向謂長史陽翟郭孝恪曰(隋志陽翟縣屬襄城郡/降戸江翻長知兩翻)此
民衆土地皆魏公有也(李密建國/稱魏公)吾若上表獻之(上時/掌翻)
是利主之敗自為功以邀富貴也吾實恥之今宜籍郡
縣戸口士馬之數以啟魏公使自獻之乃遣孝恪詣長
安又運糧以餉淮安王神通(神通時安/撫山東)上聞世勣使者
至無表止有啟與密甚怪之孝恪具言世勣意上乃嘆
曰徐世勣不背德不邀功(使疏吏翻/背蒲妹翻)真純臣也賜姓李
(時授世勣黎州總管封英國/公通鑑書於明年閏二月)以孝恪為宋州刺史(復以/梁郡)
(為宋州此時唐/未能有宋州也)使與世勣經畧虎牢以東所得州縣委
之選補(委之選補/官吏也)　癸丑獨孤懷恩攻堯君素於蒲反
(漢志作蒲反/後始作蒲坂)行軍總管趙慈景尚帝女桂陽公主為君
素所擒梟首城外以示無降意(梟堅堯翻/降户江翻)　癸亥秦王
世民至長安斬薛仁果於市賜常達帛三百段(賞其不/屈也唐)
(制凡賜十段其率絹三匹布三端綿四斤若雜/綵十段則絲布二匹紬二匹綾二匹縵四匹)贈劉感
平原郡公諡忠壯(以其死/節也)撲殺仵士政於殿庭(撲弼角/翻擊也)
以張貴尤淫暴腰斬之上享勞將士因謂羣臣曰諸公
共相翊戴以成帝業若天下承平可共保富貴使王世
充得志公等豈有種乎(因薛仁果君臣以相戒/勞力到翻種章勇翻)如薛仁
果君臣豈可不以為前鑑也己巳以劉文靜為戸部尚
書領陜東道行臺左僕射復殷開山爵位(先是劉文靜/殷開山皆以)
(淺水原之/敗除名)　李密驕貴日久又自負歸國之功朝廷待
之不副本望(事見/上)鬱鬱不樂(樂音/洛)嘗遇大朝㑹密為光
祿卿當進食(六典光祿卿之職掌邦國酒醴膳羞之事/總太官珍羞良醖掌醢四署之官屬朝㑹)
(燕饗則節其等差量其豐約/以供焉故當進食朝直遥翻)深以為恥退以告左武衛
大將軍王伯當伯當心亦怏怏(怏於/兩翻)因謂密曰天下事
在公度内耳今東海公在黎陽(密封徐世勣/為東海公)襄陽公在
羅口(襄陽公未知為誰按密將張善相時為伊州刺史/據襄城自襄城北出則羅口蓋李密封善相為襄)
(城公伯當指言之也襄/陽公疑當作襄城公)河南兵馬屈指可計豈得久如
此也密大喜乃獻策於上曰臣虛䝉榮寵安坐京師曾
無報效山東之衆皆臣故時麾下請往収而撫之憑籍
國威取王世充如拾地芥耳(顏師古曰地芥謂草芥之/横在地上者俯而拾之言)
(易而必/得也)上聞密故將士多不附世充亦欲遣密往収之
羣臣多諫曰李密狡猾好反(將即亮翻/好呼到翻)今遣之如投魚
於泉放虎於山必不反矣上曰帝王自有天命非小子
所能取借使叛去如以蒿箭射蒿中耳(蒿蓬蕭之屬叢/生於地人皆賤)
(其無用剡蒿為箭射之蒿中言其無用而不足惜也北/齊源文宗曰國家視淮南同於蒿箭蓋蒿箭之言尚矣)
(射而/亦翻)今使二賊交鬭吾可以坐収其弊辛未遣密詣山
東収其餘衆之未下者密請與賈閏甫偕行上許之命
密及閏甫同升御榻賜食傳飲巵酒曰吾三人同飲是
酒以明同心善建功名以副朕意丈夫一言許人千金
不易有人確執不欲弟行(上呼李/密為弟)朕推赤心於弟非他
人所能間也(間古/莧翻)密閏甫再拜受命上又以王伯當為
密副而遣之(附考異曰高祖實錄未㡬聞其下兵皆不/  王世充今密収集餘衆以圖洛陽密言)
(於高祖曰臣入朝日淺不願違離又在朝公卿未甚委/信願得陛下腹心左右與臣同去高祖曰朕推赤心於)
(人終無疑阻但有益國利人/即當專决今從蒲山公傳)　有大鳥五集于樂壽(樂/音)
(洛/)羣鳥數萬從之經日乃去竇建德以為已瑞改元五
鳯宗城人有得𤣥圭獻於建徳者宋正本及景城丞㑹
稽孔徳紹皆曰此天所以賜大禹也(隋志宗城縣屬清/河郡舊曰廣宗仁)
(壽元年改焉避煬帝諱也景城縣屬河間郡舊曰成平/開皇十八年改隋改越州為㑹稽郡禹平水土錫𤣥圭)
(告厥成功蓋堯錫之也宋正本等引為天/瑞以謟建徳過矣隋縣置令丞㑹古外翻)請改國號曰
夏(竇建徳初稱長/樂王夏戸雅翻)建德從之以正本為納言德紹為内
史侍郎初王須拔掠幽州中流矢死(中竹仲翻云考異/曰革命記  須拔)
(衆散奔突厥突厥以為/南面可汗今從唐書)其將魏刀兒代領其衆據深澤
掠冀定之間(隋志深澤縣屬博陵郡劉昫曰治滹沱河/北宋白曰以界内水澤深廣名縣時復信)
(都郡為冀州博陵郡/為定州將即亮翻)衆至十萬自稱魏帝建德偽與連
和刀兒弛備建德襲擊破之遂圍深澤其徒執刀兒降
建德斬之盡幷其衆(降户/江翻)易定等州皆降唯冀州刺史
麴稜不下(麴稜時/附於唐)稜婿崔履行暹之孫也(崔暹事齊高/氏父子以不)
(畏彊/禦用)自言有奇術可使攻者自敗稜信之履行命守城
者皆坐毋得妄鬭曰賊雖登城汝曹勿怖(怖普/布翻)吾將使
賊自縛於是為壇夜設章醮然後自衣衰絰(衣於既翻/衰倉回翻)
(絰徒/結翻)杖竹登北樓慟哭又令婦女升屋四面振裙建德
攻之急稜將戰履行固止之俄而城陷履行哭猶未已
(自古以來信妖人之言以䘮師亡城者多矣然後世/之人猶有信而不悟者若高駢李守貞之徒是也)建
德見稜曰卿忠臣也厚禮之以為内史令　十二月壬
申詔以秦王世民為太尉使持節陜東道大行臺(使疏/吏翻)
其蒲州河北諸府兵馬並受節度(復以河東郡為蒲州/河北謂大河以北黎)
(相之地諸府/諸總管府)　癸酉西突厥曷娑那可汗(厥九勿翻娑/蘇何翻可從)
(刋入聲/汗音寒)自宇文化及所來降(隋煬帝以曷婆那自從煬/帝弑從化及降戸江翻)
　隋將堯君素守河東(將即/亮翻)上遣吕紹宗韋義節獨孤
懷恩相繼攻之俱不下(義寧元年九月屈突通留堯君/素守河東吕紹宗攻之不克以)
(韋義節代之又不克武徳元年/九月以獨孤懷恩代之仍不下)時外圍嚴急君素為木
鵝置表於頸具論事勢浮之於河河陽守者得之達於
東都皇泰主見而歎息拜君素金紫光祿大夫龎玉皇
甫無逸自東都來降上悉遣詣城下為陳利害(為于/偽翻)君
素不從(宇考異曰高祖實錄令宇文士及為陳利害按/  文化及為竇建徳所擒士及乃自歸於唐實)
(錄誤也今/從隋書)又賜金劵許以不死其妻又至城下謂之曰
隋室已亡君何自苦君素曰天下名義非婦人所知引
弓射之應弦而倒(射而亦翻而考異曰實錄/云妻號慟  去今從隋書)君素亦自
知不濟然志在守死每言及國家未嘗不歔欷(歔音虚/欷音希)
(又許/既翻)謂將士曰吾昔事主上於藩邸(隋書堯君素傳煬/帝為晉王君素以)
(左右/從)大義不得不死必若隋祚永終天命有屬(屬之/欲翻)自
當斷頭以付諸君聽君等持取富貴(斷丁/管翻)今城池甚固
倉儲豐備大事猶未可知不可横生心也(横户/孟翻)君素性
嚴明善御衆下莫敢叛久之倉粟盡人相食又獲外人
微知江都傾覆丙子君素左右薛宗李楚客殺君素以
降傳首長安(降戸江/翻下同)君素遣朝散大夫解人王行本將
精兵七百在他所(解漢古縣也後魏曰安定西魏改曰/南解又改曰綏化又曰虞鄉武徳元)
(年更名解縣别置虞鄉縣並屬蒲州朝/直遥翻散悉亶翻解戸買翻將即亮翻)聞之赴救不及
因捕殺君素者黨與數百人悉誅之復乘城拒守(復扶/又翻)
(又音/如字)獨孤懷恩引兵圍之　丁酉隋襄平太守鄧暠以
柳城北平二郡來降以暠為營州總管(隋置襄平柳城/郡皆在遼西郡)
(柳城縣界北平郡即平州盧龍之地時復/以遼西郡為營州守式又翻暠工老翻)　辛巳太常
卿鄭元璹擊朱粲於商州破之(復以上洛郡為/商州璹殊玉翻)　初宇
文化及遣使招羅藝藝曰我隋臣也斬其使者為煬帝
發喪臨三日(使疏吏翻為于/偽翻臨力鴆翻)竇建德高開道各遣使招
之藝曰建德開道皆劇賊耳吾聞唐公已定關中人望
歸之此真吾主也吾將從之敢沮議者斬(沮在/吕翻)㑹張道
源慰撫山東藝遂奉表與漁陽上谷等諸郡皆來降癸
未詔以藝為幽州總管(隋大業初置漁陽郡於無終唐/復以涿郡為幽州  考異曰創)
(業注藝以武徳元年二月降舊云三/年新書云二年皆誤也今從實錄)薛萬均世雄之子
也(薛世雄死見一百八/十四卷義寧元年)與弟萬徹俱以勇畧為藝所親
待詔以萬均為上柱國永安郡公萬徹為車騎將軍武
安縣公(唐制上柱國郡公皆正二品縣公從二品車騎/將軍則諸衛郎將之職也正五品騎奇寄翻下)
(同/)竇建德既克冀州兵威益盛帥衆十萬冦幽州(帥讀/曰率)
(下/同)藝將逆戰萬均曰彼衆我寡出戰必敗不若使羸兵
背城阻水為陳(羸倫為翻背蒲/妹翻陳讀曰陣)彼必度水擊我萬均請
以精騎百人伏於城旁俟其半度擊之蔑不勝矣藝從
之建德果引兵度水萬均邀擊大破之建德竟不能至
其城下乃分兵掠霍堡及雍奴等縣(霍堡蓋世亂霍氏/宗黨築堡以自固)
(因以為名雍奴漢古縣唐志/屬幽州天寶改為武清縣)藝復邀擊敗之(復扶又翻/敗補邁翻)
凡相距百餘日建德不能克乃還樂壽(樂音/洛)藝得隋通
直謁者温彥博以為司馬(隋煬帝置謁者臺有司朝謁/者通事謁者通直謁者將事)
(謁/者)藝以幽州歸國彥博贊成之詔以彦博為幽州總管
府長史未㡬徵為中書侍郎(長知兩翻/㡬居豈翻)兄大雅時為黄
門侍郎與彦博對居近密(黄門侍郎居門下省謂之東/省中書侍郎居中書省謂之)
(西省故曰/對居近密)時人榮之　以西突厥曷娑那可汗為歸義
王(厥九勿翻娑素那翻/可從刋入聲汗音寒)曷娑那獻大珠上曰珠誠至寶
然朕寶王赤心珠無所用竟還之　乙酉車駕幸周氏
陂過故墅(水經注白渠尾入櫟陽而東南注于渭故渠/逕漢丞相周勃冢南冢北有弱夫冢故渠東)
(南有周氏曲渠又南逕漢景帝陵南又東南注于渭周/氏曲即周氏陂也在高陵縣界故墅在高陵縣西十里)
(店上舊所居也武/徳六年名龍躍宫)　初羌豪旁企地以所部附薛舉(旁/步)
(光翻羌/姓也)及薛仁果敗企地來降留長安企地不樂(企去/智翻)
(樂音/洛)帥其衆數千叛入南山出漢川(帥讀曰率此自長/安南山諸谷出漢)
(川漢川/即漢中)所過殺掠武候大將軍龎玉擊之為企地所敗
(敗補/邁翻)行至始州(普安漢梓潼縣廣漢郡治焉宋置南安/郡梁置南梁州後改安州西魏改為始)
(州大業初改為普安郡唐復/為始州先天二年改為劒州)掠女子王氏與俱醉卧野
外王氏拔其佩刀斬首送梁州(唐改漢川/郡為梁州)其衆遂潰詔
賜王氏號為崇義夫人　壬辰王世充帥衆三萬圍穀
州(新安縣後周置中州及東垣縣州尋廢開皇十六年/置榖州仁壽四年州廢又廢新安入東垣大業初改)
(名新安縣屬河南郡義寧二年破叚達置新安/郡武徳元年改榖州取榖水為名帥讀曰率)刺史任
瓌拒却之(任音壬瓌/古回翻)　上使李密分其麾下之半留華
州(周宣王封其弟友於鄭自漢以來為鄭縣後魏置東/雍州及華山郡西魏改曰華州開皇初州廢大業初)
(郡廢為鄭縣屬京兆郡義寧元年析京兆/之鄭華隂置華隂郡尋改華州華户化翻)將其半出關
(將即/亮翻)長史張寶德預在行中恐密亡去罪相及上封事
言其必叛(長知兩翻/上時掌翻)上意乃中變又恐密驚駭乃降敕
書勞來(勞力到翻/來力代翻)令密留所部徐行單騎入朝更受節
度(騎奇寄翻/朝直遥翻)密至稠桑得敕謂賈閏甫曰敕遣我去無
故復召我還(稠直留翻/復扶又翻)天子曏云有人確執不許此譖
行矣吾今若還無復生理不若破桃林縣(開皇十六年/分閿鄉陜置)
(桃林縣取古桃林之塞以/名縣也在陜西四十五里)収其兵糧北走度河比信達
熊州(宜陽縣後魏置宜陽郡東魏置陽州後周改曰熊/州開皇初郡廢大業初州廢屬河南郡義寧二年)
(破叚達置宜陽郡武徳元年置熊州取熊耳/山以名州杜佑曰熊州今福昌縣比必寐翻)吾已遠矣
茍得至黎陽大事必成(言欲就徐/世勣也)公意如何閏甫曰主
上待明公甚厚况國家姓名著在圖䜟(䜟楚/譛翻)天下終當
一統明公既已委質(質職/日翻)復生異圖(復扶又/翻下同)任瓌史萬
寶據熊穀二州(任音壬瓌/古回翻)此事朝舉彼兵夕至雖克桃
林兵豈暇集一稱叛逆誰復容人為明公計不若且應
朝命(朝直/遥翻)以明元無異心自然浸潤不行(論語曰浸潤/之譖不行焉)
(閏甫/引此)更欲出就山東徐思其便可也密怒曰唐使吾與
絳灌同列何以堪之(言不得如韓彭割地而/王使與周勃灌嬰同列)且䜟文之
應彼我所共今不殺我聽使東行足明王者不死縱使
唐遂定關中山東終為我有天與不取乃欲束手投人
公吾之心腹何意如是若不同心當斬而後行閏甫泣
曰明公雖云應䜟近察天人稍已相違今海内分崩人
思自擅强者為雄明公奔亡甫爾誰相聽受且自翟讓
受戮之後(翟萇/伯翻)人皆謂明公棄恩忘本今日誰肯復以
所有之兵束手委公乎彼必慮公見奪逆相拒抗一朝
失勢豈有容足之地哉自非荷恩殊厚者詎肯深言不
諱乎(荷下/可翻)願明公熟思之但恐大福不再(楚靈王/之言)茍明
公有所措身閏甫亦何辭就戮密大怒揮刃欲擊之王
伯當等固請乃釋之閏甫奔熊州伯當亦止密以為未
可密不從伯當乃曰義士之志不以存亡易心公必不
聽伯當與公同死耳然恐終無益也密因執使者斬之
庚子旦密紿桃林縣官曰奉詔蹔還京師(使疏吏翻紿/徒亥翻蹔與)
(暫/同)家人請寄縣舍乃簡驍勇數十人著婦人衣戴羃䍦
(驍堅堯翻著側畧翻/羃莫狄翻䍦音離)藏刀裙下詐為妻妾自帥之入縣
舍(帥讀曰/率下同)須㬰變服突出因據縣城驅掠徒衆直趣南
山(趣七喻翻/又逡須翻)乘險而東遣人馳告故將伊州刺史襄城
張善相令以兵應接(五代志襄城郡東魏置北荆州後/周改曰和州開皇初改曰伊州大)
(業初改曰汝州尋改為郡李密復開皇舊州名/杜佑曰伊州今陸渾縣將即亮翻相息亮翻)右翊衛
將軍史萬寶鎮熊州謂行軍總管盛彦師曰李密驍賊
也(驍堅/堯翻)又輔以王伯當今决策而叛殆不可當也彦師
笑曰請以數千之衆邀之必梟其首(梟古/堯翻)萬寶曰公以
何策能爾彦師曰兵法尚詐不可為公言之(為于/偽翻)即帥
衆踰熊耳山(熊耳山在/熊州南)南據要道(南字當/屬上句)令弓弩夾路
乘高刀楯伏於溪谷(楯食/尹翻)令之曰俟賊半度一時俱發
或問曰聞李密欲向洛州而公入山何也(洛州謂/洛陽)彦師
曰密聲言向洛實欲出人不意走襄城就張善相耳(走/音)
(奏相息/亮翻)若賊入谷口我自後追之山路險隘無所施力
一夫殿後必不能制(殿丁/練翻)今吾先得入谷擒之必矣李
密既度陜以為餘不足慮(陜州之兵既不能邀密密自/以為踰山而南他無邀阻不)
(足慮也陜/失冉翻)遂擁衆徐行果踰山南出彦師擊之密衆首
尾斷絶不得相救遂斬密及伯當俱傳首長安(曰考異/  河洛)
(記密因執驛使者斬之曉入桃林詐縣官翻據縣城中/驚悸莫敢當者驅掠畜産趨南山時左翊衛將軍上柱)
(國太平公史萬寳在熊州既聞密叛遣將劉善武領兵/追躡善武兄善績往在洛口為密所屠善武因此發憤)
(志在取密十日十夜倍道兼行百方羅捕無暫休息追/至陸渾縣南七十里與密相及連戰轉鬬一步一前驅)
(密於邢公山與王伯當/死之今從實錄及舊書)彦師以功賜爵葛國公仍領熊
州(領當依舊/書作鎮)李世勣在黎陽上遣使以密首示之告以
反狀世勣北面拜伏號慟表請収葬(使疏吏翻/號戸刀翻)詔歸其
尸世勣為之行服備君臣之禮(世勣以此受知於/太宗為于偽翻)大具
儀衛舉軍縞素葬密于黎陽山南(縞工/老翻)密素得士心哭
者多歐血　隋右武衛大將軍李景守北平高開道圍
之嵗餘不能克遼西太守鄧暠將兵救之景帥其衆遷
于柳城(守式又翻暠古老翻將/即亮翻帥讀曰率下同)後將還幽州於道為盜
所殺開道遂取北平進陷漁陽郡有馬數千匹衆且萬
自稱燕王改元始興(號考異曰實錄唐書皆無開道年/  栁璨注正閏位歴六年號天成)
(李昉歷代年號亦如之宋庠紀年通譜武徳元年開道/年號始興云出歷代紀要錄此號未知孰是今從紀要)
都漁陽懷戎沙門高曇晟(劉昫曰懷戎後漢之潘縣屬/上谷郡北齊改為懷戎縣隋)
(屬幽州涿郡曇徒/含翻晟承正翻)因縣令設齋士民大集曇晟與僧五
千人擁齋衆而反殺縣令及鎮將(將即/亮翻)自稱大乘皇帝
立尼靜宣為邪輸皇后(釋氏以人之性識根業各/差故有大乘小乘之說)改元
法輪遣使招開道立為齊王開道帥衆五千人歸之(使/疏)
(吏翻帥/讀曰率)居數月襲殺曇晟悉幷其衆　有犯法不至死
者上特命殺之監察御史李素立諫曰(六典監察御史/蓋取秦監郡御)
(史以名官晉孝武太元中創置檢校御史後周秋官府/有司憲旅下士隋初改為監察御史從八品上監工銜)
(翻/)三尺法王者所與天下共也(漢書客謂杜周曰君為/廷尉不循三尺法孟康)
(注云以三尺竹/簡書法律也)法一動揺人無所措手足陛下甫創洪
業奈何棄法臣忝法司不敢奉詔上從之自是特承恩
遇命所司授以七品清要官所司擬雍州司戸(雍於/用翻)上
曰此官要而不清又擬祕書郎上曰此官清而不要遂
擢授侍御史(六典侍御史從六品上杜佑曰唐侍御史/之職有四謂推彈公廨雜事推者掌推鞠)
(彈者掌彈舉公廨知公廨/事雜事臺事總悉判之)素立義深之曾孫也(李義深/趙郡著)
(姓事高齊史/云人位兼美)上以舞胡安比奴為散騎侍郎(散悉亶翻/騎奇寄翻)
禮部尚書李綱諫曰古者樂工不與士齒雖賢如子野
師襄皆世不易其業(子野晉樂師曠/字襄魯樂師)唯齊末封曹妙達
為王安馬駒為開府有國家者以為殷鑑(齊後主亡國/亦此之由詩)
(云殷監不遠/在夏后之世)今天下新定建義功臣行賞未遍高才碩
學猶滯草萊而先擢舞胡為五品使鳴玉曳組趨翔廊
廟(組則/古翻)非所以規模後世也上不從曰吾業已授之不
可追也
　陳嶽論曰受命之主發號出令為子孫法一不中理
　則為厲階(中竹/仲翻)今高祖曰業已授之不可追茍授之
　而是則已授之而非胡不可追歟君人之道不得不
　以業已授之為誡哉
李軌吏部尚書梁碩有智畧軌常倚之以為謀主碩見
諸胡浸盛隂勸軌宜加防察由是與戸部尚書安修仁
有隙(其後安修仁兄弟縛軌以/歸於唐卒如梁碩所慮)軌子仲琰嘗詣碩碩不
為禮乃與修仁共譖碩於軌誣以謀反軌酖碩殺之有
胡巫謂軌曰上帝當遣玉女自天而降軌信之發民築
臺以候玉女勞費其廣河右飢人相食軌傾家財以賑
之不足欲發倉粟(賑津/忍翻)召羣臣議之曹珍等皆曰國以
民為本豈可愛倉粟而坐視其死乎謝統師等皆故隋
官心終不服(謝統師等為軌所執見一百/八十四卷義寧元年七月)密與羣胡為
黨排軌故人乃詬珍曰(詬苦/候翻)百姓餓者自是羸弱勇壯
之士終不至此國家倉粟以備不虞豈可散之以飼羸
弱(羸倫為翻/伺祥吏翻)僕射茍悅人情不為國計非忠臣也軌以
為然由是士民離怨(為李軌敗/亡張本)
　
　
　
　
　
　
　
　
　
　
　
　
　
　
　
　資治通鑑卷一百八十六
