
　元史卷一百八十九
　　明翰林學士亞中大夫知制誥兼修國史宋濓等修
　列傳第七十六
　　儒學一
前代史傳皆以儒學之士分而為二以經藝顓門者為
儒林以文章名家者為文苑然儒之為學一也六經者
斯道之所在而文則所以載夫道者也故經非文則無
以發明其㫖趣而文不本於六藝又烏足謂之文哉由
是而言經藝文章不可分而為二也明矣元興百年上
自朝廷内外名宦之臣下及山林布衣之士以通經能
文顯著當世者彬彬焉衆矣今皆不復為之分别而采
取其尤卓然成名可以輔教傳後者合而録之為儒學
傳
趙復字仁甫德安人也太宗乙未歲命太子庫春帥師
伐宋德安以嘗逆戰其民數十萬皆俘戮無遺時楊惟
中行中書省軍前姚樞奉詔即軍中求儒道釋醫卜士
凢儒生掛俘籍者輒脱之以歸復在其中樞與之言信
竒士以九族俱殘不欲北因與樞訣樞恐其自裁留帳
中共宿既覺月色皓然惟寢衣在遽馳馬周號積屍間
無冇也行及水際則見復已被髮徒跣仰天而號欲投
而未入樞曉以徒死無益汝存則子孫或可以傳緒百
世隨吾而北必可無他復强從之先是南北道絶載籍
不相通至是復以所記程朱所著諸經傳註盡録以付
樞自復至燕學子從者百餘人世祖在濳邸嘗召見問
曰我欲取宋卿可導之乎對曰宋吾父母國也未有引
他人以伐吾父母者世祖悦因不强之仕惟中聞復論
議始嗜其學乃與樞謀建太極書院立周子祠以二程
張楊游朱六君子配食選取遺書八千餘卷請復講授
其中復以周程而後其書廣博學者未能貫通乃原羲
農堯舜所以繼天立極孔子顔孟所以埀世立教周程
張朱氏所以發明紹續者作傳道圖而以書目條列于
后别著伊洛發明以標其宗㫖朱子門人散在四方則
以見諸登載與得諸傳聞者共五十有三人作師友圖
以寓私淑之志又取伊尹顔淵言行作希賢録使學者
知所嚮慕然後求端用力之方備矣樞既退隱蘇門乃
即復傳其學由是許衡郝經劉因皆得其書而尊信之
北方知有程朱之學自復始復為人樂易而耿介雖居
燕不忘故土與人交尤篤分誼元好問文名擅一時其
南歸也復贈之言以博溺心末喪本為戒以自修讀易
求文王孔子之用心為勉其愛人以德類若此復家江
漢之上以江漢自號學者稱之曰江漢先生
張􁒳字達善其先蜀之導江人蜀亡僑寓江左金華王
栢得朱熹三傳之學嘗講道於台之上蔡書院􁒳從而
受業焉自六經語孟傳註以及周程張氏之㣲言朱子
所嘗論定者靡不潜心玩索究極根柢用功既專久而
不懈所學益𢎞深微宻南北之士鮮能及之至元中行
臺中丞吳曼慶聞其名延至江寧學宫俾子弟受業中
州士大夫欲淑子弟以朱子四書者皆遣從􁒳游或開
私塾迎之其在維揚来學者九衆逺近翕然尊為碩師
不敢字呼而稱曰導江先生大臣薦諸朝特命為孔顔
孟三氏教授鄒魯之人服誦遺訓久而不忘􁒳氣宇端
重音吐洪亮講説特精詳子弟從之者詵詵如也其弟
子知名者甚多如𤓰爾佳之竒楊剛中九顯􁒳無子有
經説及文集行世呉澄序其書以為議論正援据博貫
穿縱横儼然新安朱氏之尸祝也至正中眞州守臣以
􁒳及郝經呉澄皆嘗留儀眞作祠宇祀之曰三賢祠
金履祥字吉父婺之蘭谿人其先本劉氏後避吳越錢
武肅王嫌名更為金氏履祥從曽祖景文當宋建炎紹
興間以孝行著稱其父母疾齋禱于天而靈應隨至事
聞于朝為改所居鄉曰純孝履祥幼而敏睿父兄稍授
之書即能記誦比長益自䇿勵凢天文地形禮樂田乘
兵謀陰陽律厯之書靡不畢究及壯知向濓洛之學事
同郡王栢從登何基之門基則學于黄榦而榦親承朱
熹之傳者也自是講貫益宻造誼益邃時宋之國事已
不可為履祥遂絶意進取然負其經濟之略亦未忍遽
忘斯世也㑹襄樊之師日急宋人坐視而不敢救履祥
因進牽制擣虚之策請以重兵由海道直趨燕薊則襄
樊之師將不攻而自解且備叙海舶所經凡州郡縣邑
下至巨洋别隖難易逺近歴歴可據以行宋終莫能用
及後朱瑄張清獻海運之利而所由海道視履祥先所
上書咫尺無異者然後人服其精確德祐初以迪功郎
史館編校起之辭弗就宋將改物所在盜起履祥屏居
金華山中兵燹稍息則上下巖谷追逐雲月寄情嘯咏
視世故泊如也平居獨處終日儼然至與物接則盎然
和懌訓迪後學諄切無倦而尤篤於分義有故人子坐
事母子分配為𨽻不相知者十年履祥傾貲營購卒贖
以完其子後貴履祥終不自言相見勞問辛苦而已何
基王栢之喪履祥率其同門之士以義制服觀者始知
師弟子之繫於常倫也履祥嘗謂司馬文正公光作資
治通鑑秘書丞劉恕為外紀以記前事不本於經而信
百家之説是非謬於聖人不足以傳信自帝堯以前不
經夫子所定固野而難質夫子因魯史以作春秋王朝
列國之事非有玉帛之使則魯史不得而書非聖人筆
削之所加也况左氏所記或闕或誣凡此類皆不得以
辟經為辭乃用邵氏皇極經世厯胡氏皇王大紀之例
損益折衷一以尚書為主下及詩禮春秋旁採舊史諸
子表年繫事斷自唐堯以下接于通鑑之前勒為一書
二十卷名曰通鑑前編凡所引書輒加訓釋以裁正其
義多儒先所未發既成以授門人許謙曰二帝三王之
盛其㣲言懿行宜後王所當法戰國申商之術其苛法
亂政亦後王所當戒則是編不可以不著也他所著書
曰大學章句疏義二卷論語孟子集註考證十七卷書
表註四卷謙為益加校定皆傳于學者天厯初亷訪使
鄭允中表上其書于朝初履祥既見王栢首問為學之
方栢告以必先立志且舉先儒之言居敬以持其志立
志以定其本志立乎事物之表敬行乎事物之内此為
學之大方也及見何基基謂之曰㑹之屢言賢者之賢
理欲之分便當自今始㑹之蓋栢字也當時議者以為
基之清介純實似尹和靜栢之髙明剛正似謝上蔡履
祥則親得之二氏而並充於己者也履祥居仁山之下
學者因稱為仁山先生大德中卒元統初里人吳師道
為國子博士移書學官祠履祥于鄉學至正中賜諡文
安
許謙字益之其先京兆人九世祖延壽宋刑部尚書八
世祖仲容太子洗馬仲容之子曰洸曰洞洞由進士起
家以文章政事知名于時洸之子實事海陵胡瑗能以
師法終始者也由平江徙婺之金華至謙五世為金華
人父觥登淳祐七年進士第仕未顯以歿謙生數歲而
孤甫能言世母陶氏口授孝經論語入耳輒不忘稍長
肆力於學立程以自課取四部書分晝夜讀之雖疾恙
不廢既乃受業金履祥之門履祥語之曰士之為學若
五味之在和醯醬既加則酸醎頓異子来見我已三日
而猶夫人也豈吾之學無以感發子耶謙聞之惕然居
數年盡得其所傳之奥於書無不讀窮探聖微雖殘文
羨語皆不敢忽有不可通則不敢强於先儒之説有所
未安亦不苟同也讀四書章句集註有叢説二十卷謂
學者曰學以聖人為凖的然必得聖人之心而後可學
聖人之事聖賢之心具在四書而四書之義備於朱子
顧其辭約意廣讀者安可以易心求之乎讀詩集𫝊有
名物鈔八卷正其音釋考其名物度數以補先儒之未
備仍存其一義旁采逺㧞而以己意終之讀書集傳有
叢説六卷其觀史有治忽㡬微倣史家年經國緯之法
起太皥氏迄宋元祐元年秋九月尚書左僕射司馬光
卒備其世數總其年歲原其興亡著其善惡蓋以為光
卒則中國之治不可復興誠理亂之㡬也故附於續經
而書孔子卒之義以致其意焉又有自省編晝之所為
夜必書之其不可書者則不為也其他若天文地理典
章制度食貨刑法字學音韻醫經術數之説亦靡不該
貫旁而釋老之言亦洞究其藴嘗謂學者孰不曰闢異
端茍不深探其隱而識其所以然能辯其同異别其是
非也㡬希又嘗句讀九經儀禮及春秋三傳於其宏綱
要領錯簡衍文悉别以鉛黄朱墨意有所明則表而見
之其後吳師道購得呂祖謙㸃校儀禮視謙所定不同
者十有三條而已謙不喜矜露所為詩文非扶翼經義
張維世教則未嘗輕筆之書也延祐初謙居東陽八華
山學者翕然從之尋開門講學逺而幽冀齊魯近而荆
揚吳越皆不憚百舍来受業焉其教人也至誠諄悉内
外殫盡嘗曰已有知使人亦知之豈不快哉或有所問
難而詞不能自達則為之言其所欲言而解其所惑討
論講貫終日不倦攝其粗疎入於宻㣲聞者方傾耳聽
受而其出愈眞切惰者作之鋭者抑之拘者開之放者
約之及門之士著録者千餘人隨其材分咸有所得然
獨不以科舉之文授人曰此義利之所由分也謙篤於
孝友有絶人之行其處世不膠於古不流於俗不出里
閭者四十年四方之士以不及門為耻縉紳先生之過
其鄉邦者必即其家存問焉或訪以典禮政事謙觀其
㑹通而為之折衷聞者無不厭服大德中熒惑入南斗
句己而行謙以為灾在吳楚竊深憂之是歲大祲謙貎
加瘠或問曰豈食不足邪謙曰今公私匱竭道殣相望
吾能獨飽邪其處心蓋如此亷訪使劉庭直副使趙宏
偉皆中州雅望於謙深加推服論薦于朝中外名臣列
其行義者前後章數十上而郡復以遺逸應詔鄉闈大
比請司其文衡皆莫能致至其晩節獨以身任正學之
重逺近學者以其身之安否為斯道之隆替焉至元三
年卒年六十八嘗以白雲山人自號世稱為白雲先生
朝廷賜諡文懿先是何基王栢及金履祥歿其學猶未
大顯至謙而其道益著故學者推原統緒以為朱熹之
世適江浙行中書省為請于朝建四賢書院以奉祀事
而列于學官同郡朱震亨字彦修謙之髙第弟子也其
清修苦節絶類古篤行之士所至人多化之
陳櫟字壽翁徽之休寧人櫟生三歲祖母吳氏口授孝
經論語輒成誦五歲入小學即涉獵經史七歲通進士
業十五鄉人皆師之宋亡科舉廢櫟慨然發憤致力於
聖人之學涵濡玩索貫穿古今嘗以謂有功於聖門者
莫若朱熹氏熹没未久而諸家之説往往亂其本眞乃
著四書發明書傳纂疏禮記集義等書亡慮數十萬言
凢諸儒之説有畔於朱氏者刋而去之其㣲辭隱義則
引而伸之而其所未備者復為説以補其闕於是朱熹
之説大明於世延祐初詔以科舉取士櫟不欲就試有
司强之試鄉闈中選遂不復赴禮部教授於家不出門
户者數十年性孝友尤剛正日用之間動中禮法與人
交不以勢合不以利遷善誘學者諄諄不倦臨川呉澄
嘗稱櫟有功於朱氏為多凢江東人来受學於澄者盡
遣而歸櫟櫟所居堂曰定宇學者因以定宇先生稱之
元統二年卒年八十三揭徯斯誌其墓乃與吳澄並稱
曰澄居通都大邑又數登用于朝天下學者四面而歸
之故其道逺而章尊而明櫟居萬山間與木石俱而足
跡未嘗出鄉里故其學必待其書之行天下乃能知之
及其行也亦莫之禦是可謂豪傑之士矣世以為知言
胡一桂字庭芳徽州婺源人父方平一桂生而頴悟好
讀書尤精於易初饒州德興沈貴寳受易於董夢程夢
程受朱熹之易於黄榦而一桂之父方平及從貴寳夢
程學嘗著易學啟䝉通釋一桂之學出於方平得朱熹
氏源委之正宋景定甲子一桂年十八遂領鄉薦試禮
部不第退而講學逺近師之號雙湖先生所著書有周
易本義附録纂疏本義啟䝉翼傳朱子詩傳附録纂疏
十七史纂並行于世其同郡胡炳文字仲虎亦以易名
家作易本義通釋而於朱熹所著四書用力尤深餘干
饒魯之學本出於朱熹而其為説多與熹牴牾炳文深
正其非作四書通凢辭異而理同者合而一之辭同而
指異者析而辯之往往發其未盡之藴東南學者因其
所自號稱雲峰先生炳文嘗用薦者署明經書院山長
再調蘭溪州學正
黄澤字楚望其先長安人唐末舒藝知資州内江縣卒
葬焉子孫遂為資州人宋初延節為大理評事兼監察
御史累贈金紫光禄大夫澤十一世祖也五世祖拂與
二兄播揆同年登進士第蜀人榮之父儀可累舉不第
隨兄驥子官九江蜀亂不能歸因家焉澤生有異質慨
然以明經學道為志好爲苦思屢以成疾疾止復思久
之如有所見作顔淵仰髙鑽堅論蜀人治經必先古注
疏澤於名物度數考覈精審而義理一宗程朱作易春
秋二經解二禮祭祀述略大德中江西行省相臣聞其
名授江州景星書院山長使食其禄以施教又為山長
於洪之東湖書院受學者益衆始澤嘗夢見夫子以為
適然既而屢夢見之最後乃夢夫子手授所較六經字
畫如新由是深有感發始悟所解經多狥舊説為非是
乃作思古吟十章極言聖人德容之盛上達於文王周
公秩滿即歸閉門授徒以養親不復言仕嘗以為去聖
久逺經籍殘闕傳注家率多傅㑹近世儒者又各以才
識求之故議論雖多而經㫖愈晦必積誠研精有所悟
入然後可以窺見聖人之本眞乃揭六經中疑義千有
餘條以示學者既乃盡悟失傳之㫖自言每於幽閒寂
寞顚沛流離疾病無聊之際得之及其久也則豁然無
不貫通自天地定位人物未生已前沿而下之凢邃古
之初萬化之原載籍所不能具者皆昭若發䝉如示諸
掌然後由伏羲神農五帝三王以及春秋之末皆若身
在其間而目擊其事者於是易春秋傳注之失詩書未
決之疑周禮非聖人書之謗凡數十年苦思而未通者
皆渙然冰釋各就條理故於易以明象為先以因孔子
之言上求文王周公之意為主而其機括則盡在十翼
作十翼舉要忘象辯象略辯同論於春秋以明書法為
主其大要則在考覈三傳以求向上之功而脉絡盡在
左傳作三𫝊義例考筆削本㫖又作元年春王正月辯
諸侯娶女立子通考魯隱公不書即位義殷周諸侯禘
祫考周廟太廟單祭合食説作丘甲辯凢如是者十餘
通以明古今禮俗不同見虚辭説經之無益嘗言學者
必悟經㫖廢失之由然後聖人本意可見若易象與春
秋書法廢失大略相似苟通其一則可觸機而悟矣又
懼學者得於創聞不復致思故所著多引而不發乃作
易學濫觴春秋指要示人以求端用力之方其於禮學
則謂鄭氏深而未完王肅明而實淺作禮經復古正言
如王肅混郊丘廢五天帝併崑崙神州為一趙伯循言
王者禘其始祖之所自出以始祖配之而不及羣廟之
主胡宏家學不信周禮以社為祭地之類皆引經以證
其非其辯釋諸經要㫖則有六經補注詆排百家異義
則取杜牧不當言而言之義作翼經罪言近代覃思之
學推澤為第一吳證嘗觀其書以為平生所見明經士
未有能及之者謂人曰能言拒楊墨者聖人之徒也楚
望眞其人乎然澤雅自愼重未嘗輕與人言李泂使過
九江請北面稱弟子授一經且將經紀其家澤謝曰以
君之才何經不可明然亦不過筆授其義而已若余則
於艱苦之餘乃能有見吾非卲子不敢以二十年林下
期君也泂歎息而去或問澤自閟如此寧無不傳之懼
澤曰聖經興廢上關天運子以為區區人力所致耶澤
家甚窶貧且年老不復能教授經歲大祲家人采木實
草根以療饑晏然曾不動其意惟以聖人之心不明而
經學失傳若已有罪為大戚至正六年卒年八十七其
書存于世者十二三門人惟新安趙汸為髙第得其春
秋之學為多
蕭㪺字惟斗其先北海人父仕秦中遂為奉元人㪺性
至孝自為兒時翹楚不凢稍出為府史上官語不合即
引退讀書南山者三十年製一革衣由身半以下及臥
輒倚其榻玩誦不少置於是博極羣書天文地理律厯
筭數靡不研究侯均謂元有天下百年惟蕭惟斗為識
字人學者及其門受業者甚衆嘗出遇一婦人失金釵
道旁疑㪺拾之謂曰殊無他人獨翁居後耳㪺令隨至
門取家釵以償其婦後得所遺釵愧謝還之鄉人有至
城中暮歸者遇寇欲加害詭言我蕭先生也寇驚愕釋
去世祖分藩在秦辟㪺與楊恭懿韓擇侍秦邸㪺以疾
辭授陜西儒學提舉不赴省憲大臣即其家具宴為賀
使一從史先詣㪺舍㪺方汲水灌園從史至不知其為
㪺也使飲其馬即應之不拒及冠帶迎賔從史見㪺有
懼色㪺殊不為意後累授集賢直學士國子司業改集
賢侍讀學士皆不赴大德十一年拜太子右諭德扶病
至京師入覲東宫書酒誥為獻以朝廷時尚酒故也尋
以病力請去職人問其故則曰在禮東宫東面師傳西
面此禮今可行乎俄除集賢學士國子祭酒依前右諭
德疾作固辭而歸卒年七十八賜諡貞敏㪺制行甚髙
眞履實踐其教人必自小學始為文辭立意精深言近
而指逺一以洙泗為本濓洛考亭為據關輔之士翕然
宗之稱為一代醇儒所著有三禮説小學標題駁論九
州志及勤齋文集行于世韓擇者字從善亦奉元人天
資超異信道不惑其教學者雖中歲以後亦必使自小
學等書始或疑為陵節勤苦則曰人不知學白首童心
且童䝉所當知而皓首不知可乎擇尤邃禮學有質問
者口講指畫無倦容士大夫游宦過秦中必往見擇莫
不虚往而實歸焉世祖嘗召之赴京疾不果行其卒也
門人為服緦麻者百餘人侯均者字伯仁亦奉元人父
母蚤亡獨與繼母居賣薪以給奉養積學四十年羣經
百氏無不淹貫旁通釋老外典每讀書必熟誦乃已嘗
言人讀書不至千徧終於己無益故其答諸生所問竆
索極探如取諸篋笥名震關中學者宗之用薦者起為
太常博士後以上疏忤時相意不待報可即歸休田里
均貎魁悟而氣剛正人多嚴憚之及其應接之際則和
易款洽雖方言古語世所未曉者莫不隨問而答世咸
服其博聞
同恕字寛甫其先太原人五世祖遷秦中遂為奉元人
祖昇父繼先博學能文亷希憲宣撫陜右辟掌庫鑰家
世業儒同居二百口無間言恕安靜端凝覊丱如成人
從鄉先生學日記數千言年十三以書經魁鄉校至元
間朝廷始分六部選名士為吏屬關陜以恕貢禮曹辭
不行仁宗踐阼即其家拜國子司業階儒林郎使三召
不起陜西行臺待御史趙世延請即奉元置魯齋書院
中書奏恕領教事制可之先後来學者殆千數延祐設
科再主鄉試人服其公六年以奉議大夫太子左贊善
召入見東宫賜酒慰問繼而獻書歴陳古誼盡開悟涵
養之道明年春英宗繼統以疾歸致和元年拜集賢侍
讀學士以老疾辭恕之學由程朱上遡孔孟務貫浹事
理以利於行教人曲為開導使得趣向之正性整潔平
居雖大暑不去冠帶母張夫人卒事異母如事所生父
喪哀毁致目疾時祀齋肅詳至嘗曰養生有不備事猶
可復追逺有不誠是誣神也可逭罪乎與人交雖外無
適莫而中有繩尺里人借騾而死償其直不受曰物之
數也何以償為家無儋石之儲而聚書數萬卷扁所居
曰榘菴時蕭㪺居南山下亦以道髙當世入城府必主
恕家士論稱之曰蕭同恕自京還家居十三年縉紳望
之若景星麟鳳鄉里稱為先生而不姓至順二年卒年
七十八制贈翰林直學士封京兆郡侯諡文貞其所著
曰榘菴集二十卷恕弟子第五居仁字士安初師蕭㪺
弱冠從恕受學博通經史躬率子弟致力農畆而學徒
滿門其宏度雅量能容人所不能容嘗行田間遇有竊
其桑者居仁輒避之鄉里髙其行義率多化服作字必
楷整遊其門者不惟學明而行加修焉卒之日門人相
與議易名之禮私諡之曰靜安先生
安熙字敬仲眞定藁城人祖滔父松皆以學行淑其鄉
人熙既承其家學及聞保定劉因之學心向慕焉熙家
與因所居相去數百里因亦聞熙力於為己之學深許
與之熙方將造其門而因己歿乃從因門人烏叔備問
其緒説蓋自因得宋儒朱熹之書即尊信力行之故其
教人必尊朱氏然因之為人髙明堅勇其進莫遏熙則
簡靚和易務為下學之功其告先聖文有曰追憶舊聞
卒究前業灑掃應對謹行信言餘力學文竆理盡性循
循有序發軔聖途以存諸心以行諸己以及於物以化
於鄉其用功平實切宻可謂善學朱氏者熙遭時承平
不屑仕進家居教授垂數十年四方之来學者多所成
就既歿鄉人為立祠於藁城之西筦鎮其門人蘇天爵
為輯其遺文而虞集序之曰使熙得見劉氏廓之以髙
明厲之以奮發則劉氏之學當益昌大於時矣
　
　
　
　
　
　
　元史卷一百八十九
