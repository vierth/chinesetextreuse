
　遼史卷十九
　　元中書右丞相總裁托克托等修
　本紀十九
　　興宗二
十年春正月辛亥朔宋遣梁適張從一富弼趙日定來
賀甲子復遣吳育馮戴來賀永夀節二月庚辰朔詔博
囉滿逹勒歸哈斯罕戸之没入者使復業甲申北樞宻
院言南北二王府洎諸部節度侍衞衹侯郎君皆出族
帳既免與民戍邉其祗候事請亦得以部曲代行詔從
其請夏四月詔罷修鴨淥江浮梁及漢兵屯戍之役又
以東京留守蕭薩巴言弛東京擊鞠之禁六月戊寅以
蕭寧耶律坦崔禹稱馬世良耶律仁先劉六符充賀宋
生辰使副耶律庻成趙成耶律烈張旦充來嵗賀宋正
旦使副秋七月壬戌詔諸職官私取官物者以正盗論
諸取以先朝已斷事相告言者罪之諸帳郎君䓁於禁
地射鹿决三百不徴償小将軍决二百以下及百姓犯
者罪同郎君論八月丙戌以醫者鄧延貞治詳衮蕭留
寧疾驗贈其父母官以奨之九月辛亥朝皇太后國舅
留寧薨庚申皇太后射獲熊上進酒為夀癸亥上獵馬
盂山草木䝉宻恐獵者誤射傷人命耶律徳古各書姓
名于矢以志之丙寅夏國獻宋俘以石硬砦太保郭三
避虎不射免官冬十月丙戌詔東京留守蕭孝忠察官
吏有廉幹清彊者具以名聞庚寅以女直太師塔雅克
為哈斯罕都大王辛邜以皇子庫魯噶里生北宰相駙
馬賽音巴寧迎上至其第飲宴上命衞士與漢人角觝
為樂壬辰飲皇太后殿以皇子生肆赦夕復引公主駙
馬及内族大臣入寝殿劇飲甲午幸中京庚子以駙馬
都尉蕭呼哩為國舅詳衮十一月丙辰回鶻遣使來貢
十二月丙子朔宋遣劉沆王整來賀應聖節乙未置塔
卓卜酋長以和塔拉為平章事上聞宋設闗河治壕塹
恐為邊患與南北樞宻吴國王蕭孝穆趙國王蕭固寧
謀取宋舊割闗南十縣地遂遣蕭英劉六符使宋庚寅
宋遣張沔侯宗亮薛申侍其濬施昌言潘永照來賀永
夀節及來嵗正旦以宣政殿學士楊佶為吏部尚書判
順度軍節度使事丁酉議伐宋詔諭諸道
十一年春正月戊申奉迎皇太后于内殿庚戌遣南院
宣徽使蕭特黙翰林學士劉六符使宋取晉陽及瓦橋
以南十縣地且問興師伐夏及㳂邉疏濬水澤增益兵
戍之故二月壬寅如鴛鴦濼四月甲戌朔頒南征賞罰
令六月乙亥宋遣富弼張荗實奉書來聘以書答之壬
午御含凉殿放進士王實䓁六十四人禁氊銀鬻入宋
秋七月壬寅朔詔盗易官馬者减死論外路官勤瘁正
直者考滿代不治事者即易之八月丙申宋復遣富弼
張茂實奉書來聘乞增嵗幣銀絹以書答之九月壬寅
遣北院樞宻副使耶律仁先漢人行宫副部署劉六符
使宋約和是時富弼為上言大意謂遼與宋和坐獲嵗
幣則利在國家臣下無與與宋交兵則利在臣下害在
國家上感其言和好始定閏月癸未耶律仁先遣人報
宋嵗增銀絹十萬兩匹文書稱貢送至白溝帝喜宴羣
臣于昭慶殿是日振恤三父族之貧者辛邜仁先劉六
符還進宋國誓書冬十一月丁亥羣臣加上尊號曰聰
文聖武英略神功睿哲仁孝皇帝冊皇后蕭氏曰貞懿
宣慈崇聖皇后大赦梁王洪基進封燕國王十二月癸
邜朝皇太后甲辰封皇太弟重元子尼嚕古為安定郡
王己酉以宣獻皇后忌日上與皇太后素服飯僧于延
夀憫忠三學三寺辛亥詔蠲預偹伐宋諸部租税一年
壬子以吐渾党項多鬻馬夏國詔謹邊防己未宋遣賀
正旦及永夀節使居邸帝微服往觀丁邜禁䘮𦵏殺牛
馬及藏珍寳
十二年春正月辛夘遣同知析津府事耶律廸里樞宻
院都承㫖王惟吉諭夏國與宋和壬申以吴國王蕭孝
穆為南院樞宻使北府宰相蕭孝忠北院樞宻使封楚
王韓國王蕭惠北府宰相同知元帥府事罕巴南院大
王耶律喇實東京留守北院樞宻副使耶律仁先同知
東京留守事北面林牙蕭格北院樞宻副使甲戌如武
清寨葦淀二月壬寅禁闗南漢民弓矢己酉夏國以加
上尊號遣使來賀甲寅耶律廸里䓁使夏國還奏元昊
罷兵即遣使報宋三月辛邜幸南京壬辰髙麗國以加
上尊號遣使來賀夏四月己亥置輝發部詳衮都監庚
子夏國遣使進馬駞五月辛邜斡魯博囉滿逹勒二使
來貢失期宥而遣還乙未詔復定禮制是月幸山西六
月丙午詔世選宰相節度使族屬及身為節度使之家
許𦵏用銀噐仍禁殺牲以祭庚戌詔漢人宫分户絶恒
産以親族繼之辛亥凖布大王通特古斯弟太尉薩哈
勒來朝丙辰回鶻遣使來貢甲子以南院樞密使吳國
王蕭孝穆為北院樞宻使徙封齊國王秋七月丙寅朔
北院樞宻使蕭孝忠薨特釋繫囚庚寅夏國遣使上表
請伐宋不從八月丙申謁慶陵辛丑燕國王洪基加尚
書令知北南院樞宻使事封燕趙國王戊午以前西北
路招討使蕭塔喇噶為右伊勒希巴庚申裕悦耶律鴻
觀薨甲子凖布來貢九月壬申朝皇太后謁望仙殿壬
午謁懐陵冬十月丁酉駐蹕中㑹川己亥北院樞宻使
蕭孝穆薨追贈大丞相晉國王庚子詔諸路上重囚遣
官詳讞辛亥叅知政事韓紹芳為廣徳軍節度使三司
使劉六符長寧軍節度使壬子夏侵党項遣延昌宫使
髙嘉努譲之甲子北府宰相蕭惠為北院樞宻使豳王
蘇克為特哩衮特哩衮逹嚕噶封漆水郡王西北路招
討使樞宻副使蕭阿拉同知北院宣徽事出飛龍厩馬
分賜羣臣十一月丁丑追封楚王蕭孝忠為楚國王丁
亥以上京嵗儉復其民租稅癸巳朝皇太后十二月戊
申改政事省為中書省
十三年春正月甲子朔朝皇太后戊辰如混同江辛未
獵烏爾衮岡二月庚戌如魚兒濼丙辰以叅知政事杜
防為南府宰相三月丁亥髙麗遣使來貢以宣正殿學
士楊佶叅知政事是月置契丹警巡院夏四月己酉遣
東京留守耶律浩善知黄龍府事耶律烏魯斯将兵攻
博囉滿逹勒甲寅南院大王耶律果實奏党項䓁部叛
附夏國丙辰西南靣招討都監羅漢努詳衮鄂羅木等
奏山西郡族節度使庫哩以五部叛入西夏乞南北府
兵援送實威塞州户詔富者遣行餘留屯田天徳軍五
月壬戌朔羅漢努奏所發部兵與党項戰不利招討使
蕭普逹四㨗軍詳衮張佛奴殁於陣李元昊來援叛黨
戊辰䛇徴諸道兵㑹西南邉以討元昊六月甲午凖布
酋長烏巴遣其子執元昊所遣來援使阿雅噶來乞以
兵助戰從之駐蹕永安山以将伐夏遣延昌宫使耶律
髙嘉努告宋丙申詔前南院大王耶律古雲翰林都林
牙耶律庻成䓁編集國朝上世以來事蹟丙午高麗遣
使來貢丁未録囚秋七月辛酉香河縣民李宜兒以左
道惑衆伏誅庚午行再生禮庚辰夏國遣使來朝八月
乙未以夏使對不以情覊之丁巳夏國復遣使來詢以
事冝又不以實對笞之九月戊辰宋以親征夏國遣余
靖致贐禮壬申㑹大軍於九十九泉以皇太弟重元北
院樞宻使韓國王蕭惠将先鋒兵西征冬十月庚寅祭
天地丙申獲党項偵人射鬼箭丁酉李元昊上表謝罪
己亥元昊遣使來奏欲収叛黨以獻從之辛亥元昊遣
使來進方物詔北院樞宻副使蕭格迓之壬子軍於河
曲格言元昊親率党項三部來詔格詰其納叛背盟元
昊伏罪賜酒許以自新遣之召羣臣議皆以大軍既集
宜加討伐癸丑督數路兵掩襲殺數千人駙馬都尉蕭
呼都克為夏所執丁巳元昊遣使以先被執者來歸詔
所留夏使亦還其國十一月辛酉賜有功将校有差甲
子班師丁邜改雲州為西京辛巳朝皇太后十二月己
丑幸西京戊戌以北院樞宻副使耶律廸里為右伊勒
希巴己亥髙麗遣使來貢戊申蕭呼都克自夏來歸
十四年春正月庚申以侍中蕭實喇為南院統軍使封
遼西郡王庚午如鴛鴦濼壬午以金吾衞大将軍逹嚕
噶為伊實大王甲申夏國遣使進鶻以常侍額古徳戰
歿命其子錫埒為帥二月庚子朝皇太后駐蹕薩喇濼
三月己邜宋以伐夏師還遣使來賀四月辛亥髙麗來
貢閏五月癸丑清暑永安山六月丁邜謁慶陵己邜凖
布大王通特古斯率諸酋長來朝庚辰夏國來貢辛巳
以西南面招討使蕭普逹戰歿贈同中書門下平章事
秋七月戊申駐蹕中㑹川冬十月甲子望祀木葉山十
一月壬午朔回鶻阿爾斯蘭遣使來貢甲辰以同知北
院宣徽事蕭阿拉為北府宰相十二月癸丑觀漢軍習
礟射擊刺癸亥决滯獄
十五年春正月乙酉如混同江禁契丹以奴婢鬻與漢
人二月乙邜如長春河丙寅博囉滿逹勒界海蘭河户
歸詔撫之三月甲申朝皇太后乙酉以應聖節减死罪
釋徒以下辛邜朝皇太后丁酉髙麗遣使來貢詔諸道
嵗具獄訟以聞夏四月辛亥禁五京吏民撃鞠戊午罷
約尼帳戍軍壬戌以北女直詳衮蕭噶嚕為奚六部大
王甲子清暑永安山甲戌博囉滿逹勒海蘭河百八十户
歸六月癸丑以西京留守耶律瑪魯為漢人行宫都
部署叅知政事楊佶出為武定軍節度使戊辰御清涼
殿放進士王棠䓁六十八人甲戌西北路招討使耶律
逹嚕噶坐贓免官秋七月乙酉豳王蘇克薨戊子觀穫
乙未以北院宣徽使埒富為左伊勒希巴前南府宰相
耶律吉遜東北路詳衮丙申籍諸路軍丁酉如秋山辛
丑禁扈從踐民田丁未女直部長扎穆率衆來附加太
師八月癸丑髙麗王欽薨遣使來告九月甲辰禁以罝
網捕狐兎冬十月己酉駐蹕中㑹川十一月丁亥以南
院樞宻使蕭孝友為北府宰相契丹行宫都部署耶律
仁先南院大王北府宰相蕭格同知北院樞宻使事知
伊勒希巴事耶律信先漢人行宫都部署左伊勒希巴
埒富特哩衮漢人行宫都部署耶律迪里左伊勒希巴
己亥渤海部以契丹户例通括軍馬乙巳賑南京貧民
十二月壬申曲赦徒以下罪是日為聖宗在時生辰
　遼史卷十九
