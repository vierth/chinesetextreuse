
御批歴代通鑑輯覽卷一百六
明
憲宗皇帝
(甲/午)成化十年春正月命王越總制三邊
　刑部主事張鼎(河南信/陽人)言延綏甘肅寧夏三邊鎮撫
　不相統一宜推文武重臣一人總制詔從其請因設
　制府于固原即以越為之巡撫總兵而下並聽節制
　三邊設總制自此始
三月罷總督兩廣右都御史韓雍
　中官黄沁鎮守廣西雍不為禮又自奉尊嚴三司皆
　長跪白事布政使何宜(福清/人)副使張斆皆銜之㑹栁
　潯蠻陷懷集(注見/前)兵部劾雍失機沁亦訐雍濫賞費
　財帝遣官徃勘宜斆因釀成其罪帝命致仕去(雍用/兵兩)
　(廣躬親矢石軍門設銅鼓十儀節詳密禆將以下繩/押無所假令行禁止冦盜寢息鎮守中官素驕恣亦)
　(惕息無敢肆既去粤人念其功立祠祀/焉雍歸五年卒于家正徳中追諡襄毅)
夏閠六月築邊墻
　初余子俊上言三邊惟延慶地平易利馳突冦屢入
　犯獲邊人為導徑入河套自是冦顧居内我反屯外
　急宜於沿邊築墻置堡况今舊界石所在多高山陡
　崖依山形隨地勢以成邊墻於事為便時尚書白圭
　以陜民方困奏緩其役既而冦入孤山堡(在葮州府/谷縣西北)
　復犯榆林據河套嵗發兵征討卒無功八年秋子俊
　復言曰今征套士馬屯延綏者八萬芻茭煩内地若
　今冬冦不北去又須備來年軍資約八百二十五萬
　公私煩擾至此安得不變計請於明年春夏冦馬疲
　乏時役陜西運糧民夫給食興工期兩月畢事帝從
　之㑹王越襲虜紅鹽池(事具/前)患少息子俊得一意興
　役東起清水營(在府谷/縣東北)西抵花馬池(注見/前)延袤千七
　百七十里(鑿崖築墻掘塹其下連比不絶每二三里/置敵臺崖砦備巡警又于崖砦空處築短)
　(墻横一斜二如箕/狀以膫敵避射)凡築城堡十一邊墩十五小墩七
　十八崖砦八百十九役軍四萬人不三月而成墻内
　地悉分屯墾嵗得糧六萬餘石
秋九月癸丑朔日食
冬十月都督同知李文等進兵討土魯番不克引還
　李文等引兵至布隆吉爾川(在今西安府淵泉縣西/北流逕敦煌縣入于哈)
　(喇諾爾按布隆吉爾川/舊作卜隆吉爾川今改)諜報阿里集衆抗拒且結别
　部謀掠罕東赤斤二衛文等不敢進令二衛還守本
　土哈髙及黙克里輝和爾之衆(明史哈密𫝊哈密種/落有三一曰回囘一)
　(曰輝和爾一曰哈勒琿其頭目各不/相統屬按哈拉琿舊作哈喇琿今改)退居苦峪(注見/前)
　文等亦引還肅州土魯番知中國不足憚遂久據哈
　宻朝廷因令邊臣築苦峪城移和密衛于其地給米
　布賜榖種命哈商主國事焉(事在十/三年)
十二月罷採金
　時内費日侈帑金不足用命湖廣寶慶(宋以邵陽郡/置府元為路)
　(明仍為府今/府屬湖南)等郡開採嵗役五十五萬人死者無算
　僅得金三十餘兩乃從撫臣言已之
(乙/未)十一年春三月少保文淵閣太學士彭時卒(謚文/憲)
　時與萬安同在閣帝怠于政大臣希得見安結中官
　戚畹上下壅隔時頗懷憂每上言或留中或下所司
　多不見用時悒悒不得志屢請疾在告至是力懇放
　還不許加少保未幾卒贈太師(時立朝三十年孜孜/奉國持正存大體有)
　(所論薦不使人知燕居無惰/容非其義不取有古大臣風)
以吏部左侍郎劉珝(字叔温/夀光人)禮部右侍郎劉吉(字祐之/博野人)
並兼翰林學士入内閣預幾務
　珝先以舊宫僚晉官直經筵日講每進講反覆開導
　詞氣侃侃劉定之稱為講官第一帝亦重愛之入閣
　後每呼東劉先生珝性疎直吉則多智數與萬安比
乾清宫門災
夏五月始召見皇子子西内
　帝自悼恭太子薨常鬱鬱不樂一日召太監張敏櫛
　髪照鏡嘆曰老將至而無子敏伏地曰萬嵗已有子
　也帝愕然曰安在敏叩頭對曰奴言即死萬嵗當為
　皇子主于是太監懷恩(髙宻/人)頓首曰敏言是皇子潜養養
　西内今已六嵗匿不敢聞耳帝大喜即日幸西内遣
　使迎皇子紀妃拘皇子泣曰兒去吾不得生兒見黄
　袍有鬚者即兒父也衣以小緋𫀆乘小輿擁至階下
　髪披地(時胎髪/猶未剪)走投帝懷帝置之膝撫視良久悲視
　泣下曰吾子也類吾使懷恩赴内閣具道其事羣臣
　皆大喜懷恩並𫝊帝意欲宣示外廷商輅曰當降勅
　禮部以定名為辭于是廷臣相率稱賀帝即命皇子
　出見廷臣越數日帝復召閣臣問曰皇子既出將何
　以處之輅頓首曰陛下踐阼十年儲副未立天下引
　領望久矣當即立為皇太子安中外心帝頷之遂定
　名祐樘頒詔中外
六月皇子母紀氏暴卒
　先是帝召見皇子留宫中而紀妃仍居西内大學士
　商輅恐有他患而難以顯言偕同官上諫曰皇子聰
　明岐嶷國本攸繫重以貴妃保䕶恩踰已出但外議
　謂皇子母因病别居久不得見宜移就近所俾母
　子朝夕相接而皇子仍藉撫育于貴妃宗社幸甚紀
　妃遂移居永夀宫數召見萬貴妃日夜怨泣曰羣小紿
　我至是妃暴薨(或曰萬貴妃遣使/賜死或曰自縊)太監張敏懼亦吞
　金死
秋八月浚通惠河
　通惠河即元大通河郭守敬所鑿(事具/前)亦名潞河洪
　武時廢永樂中修治復湮前五年漕運總兵(明史職/官志漕)
　(運總兵官一人統/領官軍專督漕運)楊茂言自張家灣(在通州南為南/北水陸要道)
　舍舟車轉至都下顧值不貲通州至京舊有通惠河
　水道石牐尚存修牐瀦水用小舟剝運便帝遣尚書
　楊鼎(字宗器陜/西咸寜人)相度上言舊牐二十四通水行舟但
　元時水在宫墻外舟得入城今水由皇城金水河出
　故道不可復行請濬玉泉(注見/前)龍泉及月兒栁沙諸
　泉水使入西湖(在宛平縣玉泉山下水經注西湖渌/水澄澹川亭望逺為遊瞩之勝所)閉
　分水青龍牐引諸水從髙裝河(注見/前)分其半由金水
　河出餘從都城外濠流轉㑹正陽門併流大通橋
　牐河隨旱澇啓閉則糧艘可近倉甚便帝善其議以
　災異工未及舉至是命平江伯陳鋭等督漕卒疏浚
　明年六月訖工濬泉三増牐四漕舟稍通(是時于元/所引昌平)
　(白浮諸泉俱遏不行獨引一西湖又僅/分其半河窄易盈涸不二載淺塞如故)
門都勒伽嘉色凌遣使入朝
　初伽嘉色凌以女妻們都埒故立為汗及是俱遣使
　入貢已而伽嘉色凌專恣日甚們都埒部陀羅該(舊/作)
　(脱羅/干)伊斯瑪音(舊作亦思馬音/今並改後倣此)等謀殺之未幾們都
　亦死諸强酋相繼畧盡邊人稍得息肩
九月丁未朔日食
冬十一月立子祐樘為皇太子
　時皇太后居仁夀宫語帝曰以兒付我太子遂居仁
　夀一日貴妃召太子食太后謂曰兒去無食也太子
　至貴妃治食曰已飯進羮曰疑有毒貴妃曰是兒數
　嵗即如是他日魚肉我矣因恚成疾
以朱英(字時傑/桂陽人)總督兩廣軍務
　自韓雍大征諸蠻以來將帥喜邀功利俘掠名為鵰
　勦英至鎮以寧静飭約將士毋得張賊聲勢妄請用
　師招撫猺獞效順者定編户給復三年于是馬平(隋/縣)
　(今屬柳/州府)陽朔(亦隋縣以陽朔山/得名今屬桂林府)蒼梧(注見/前)諸縣蠻悉
　望風附而荔波(明洪武中置縣/今屬慶逺府)賊李公主有衆數萬
　乆負固亦遣子納欵為置永安州(本唐䝉州今/州屬平樂府)處之
　俾其子孫世為吏目自是歸附日衆凡為户四萬三
　千有竒口十五萬有竒帝甚嘉之
十二月改諡郕戾王為景皇帝
　初荆門州訓導髙瑶(字庭堅/閩縣人)上言正統己巳之變先
　帝北狩宗社危如一髪使非郕王繼統國有長君則
　禍亂何由平鑾輿何由返六七年間海宇寧謐厥功
　不小迨先帝復辟貪天功者遂加厚誣使不得正其
　終節惠躋祀未稱典禮望勅禮官追加廟號以盡親
　親之恩章下廷議乆不决左庶子黎淳(湖廣岳/州人)言昌
　邑既廢不聞復為漢某帝更始既廢不聞復為漢某
　王瑶此言有死罪二一誣先帝為不明一陷陛下于
　不孝此必有小人主之者不然彼草茅疎逺安敢妄
　言帝曰景泰往事朕未嘗介意淳又欲獻媚希恩邪
　切責之議亦遂寢其後御史楊守隨(字維貞/鄞人)亦言郕
　王有功社稷請改謚帝下廷議大學士輅極言當復
　至是乃下詔曰朕叔郕王踐阼戡亂保邦奸臣䜛搆
　請去帝號先帝旋知其枉深懐悔恨以次抵諸奸于
　法不幸上賓未及舉正朕敦念親親用成先志郕王
　可仍舊皇帝號尋上尊諡曰恭仁康定景皇帝令所
　司修飾陵寢
(丙/申)十二年春正月南京隂霾地震
　勅羣臣修省
二月己亥朔日食
夏五月命副都御史原傑撫治荆襄流民
　初白圭既平劉通荆襄流民屯結如故通黨李原等
　　冦掠南漳内鄉(注俱/見前)諸縣帝命項忠討之忠遣人入
　山招諭流民先後來歸者九十萬原等亦以次就擒
　(忠户選一丁充戍湖廣邊衛餘令歸籍給田民有自/洪武中占籍者有司一切驅迫不前即殺之其發戍)
　(者舟行多疫死言官劾忠妄殺尚書白/圭亦言流民宜隨在著籍帝皆不聴)至是流民復
　聚朝廷以為憂祭酒周洪謨(字堯弼/長寧人)著流民説略言
　東晉時廬松之民流至荆州乃僑置松滋縣于荆南
　(舊唐書地理志荆州松滋本漢縣名屬廬江郡晉/時松滋人避亂至此乃僑立松滋縣因而不改)陕
　西雍州之民流聚襄陽乃僑置南雍州于襄西其後
　松滋遂𨽻于荆州南雍遂併于襄陽(今襄陽府南北/朝時為南雍州)
　今當増置郡縣聴附籍為編氓可實襄鄧户口都御
　史李賓(順義/人)善其說聞于帝帝然之遂命傑出撫傑
　徧歴山溪宣朝廷徳意諸流民欣然附籍于是大會
　湖廣河南陕西撫按官籍之得户十一萬三千有竒
　口四十三萬八千有竒其初至無産及頑梗不率者
　驅還其鄉附籍者用輕則定田賦民大悦因相地勢
　以襄陽所轄鄖縣(舊曰鄖鄉元改鄖/縣明初屬均州)居竹(即竹山明/初省尋復)
　(置/)房(即房縣/注見前)上津(西魏縣/今省)商(即商州/注見前)洛(即洛南隋縣/今屬商州)
　諸縣中道路四達且去府治逺山林深阻將吏鮮到
　猝有盜賊難遥制乃拓其城置鄖陽府以縣附之置
　湖廣行都司増兵設戍(析竹山置竹谿析鄖置鄖西/析漢中之泃陽置白河與竹)
　(山上津房咸𨽻新府又于西安増山陽南陽增南召/桐栢汝州増伊陽各𨽻其州府制既定薦鄧州知州)
　(吴逺為鄖陽知府諸縣皆擇鄰境良吏為之流人得/所四境乂安  洵陽漢縣今與白河俱屬興安州山)
　(陽今屬商州/吴逺安福人)將還以地界湖廣河南陜西事無統紀
　因薦御史吳道宏(宜賔/人)自代詔即擢道宏大理寺少卿
　撫治鄖陽襄陽荆州南陽西安漢中六府鄖陽有
　撫治自此始(傑以功進右都御史/踰年卒部民為立祠)
秋七月黑𤯝見
　有物金睛修尾狀如大貍負黑氣夜入民家至則人
　昏迷徧城驚擾男女露處帝常朝奉天門侍衛見之
　而譁頃之乃定帝于禁中祭告天地以四事自責(一/用)
　(度不節二工役勞民三忠/言不聞四仁政不施)大學士商輅疏弭災八事曰
　番僧國師法王毋濫賜印章四方常貢外勿受玩好
　許諸臣直言分遣部使録囚省寃獄停不急營造實
　三邊軍儲守沿邊闗隘設雲南巡撫帝優詔褒納
九月令太監汪直刺事
　妖人李子龍以符術結太監韋舍私入大内事發伏
　誅帝心惡之鋭欲知外事太監汪直故大藤峽猺獞
　初給事萬妃于昭徳宫遷御馬監為人便黠帝因令
　易服將校尉一二人密出伺察人莫知也獨都御史
　王越與結歡
冬十月京師地震
十一月四川巡撫張瓚(字宗器/孝感人)討灣溪(蠻寨名地在今平/越府黄平州重)
(安廢/司境)蠻破之尋命瓚兼督松潘等諸軍務討叛番
　先是播州致仕宣慰楊輝言所屬天壩干(蠻寨名地/在今遵義)
　(府播州/廢司境)地及重安長官司所轄灣溪等寨屢被生苗
　竊據請王師進討詔瓚親至播州諭還侵地不服即
　征之(事在/十年)至是瓚督兵攻敗諸苗奏設安寧宣撫司
　即以輝子友為之詔從其請㑹松潘畨冦邊西鄙繹
　騷令瓚兼督松茂安綿建昌諸軍務瓚至軍審度形
　勢令副總兵堯彧軍松潘㕘將孫暠軍威疊為夾攻
　計修河西舊路作浮梁治月城避偏橋棧道軍獲安
　行轉餉無阻既而瓚自率兵攻白草壩(番寨在龍安/府平武縣西)
　(南唐吐蕃遺/種最為强悍)等數大寨斬獲無算徇茂川疊溪所過
　降附賊魁皆殱先後破滅五十二砦其他一百五砦
　悉獻馬納欵諸番盡平留兵戍要害乃班師(在十/四年)
大學士商輅等進續資治通鑑綱目
　初景泰中詔纂宋元綱目㑹英宗復辟事遂寢及帝
　即位復命商輅等修之至是書成輅等奉表以進凡
　二十七卷帝為之序
以户部侍郎王恕廵撫雲南
　大學士商輅先已請設雲南廵撫又以鎮守中官錢
　能縱恣不法議遣大臣有威望者往鎮壓之乃以恕
　為右都御史以行先是能遣指揮郭景奏事京師詐
　言安南捕盗兵入境帝即命景齎敇戒約之舊制使
　安南必由廣西而景直自雲南徃能因遺安南王玉
　帶綵繒珍竒諸物紿其貢使改道雲南邊吏格之不
　得入能又遣景交通干崖(注見/前)孟密(亦曰猛密本𨽻/木邦土司後為)
　(思柄所竊/據事詳後)諸土官納其金寳至是恕皆亷得之遣騎
　執景景懼自殺因劾能私通外國及諸貪暴不法狀
　帝宥能而致其黨九人于法恕上言昔交阯以鎮守
　非人致一方䧟沒今日之事殆又甚焉陛下何惜一
　能以安邊徼能大懼急屬貴近請召恕還恕遂改掌
　南京都察院(事在/明年)能事立解(恕居雲南九月威行徼/外黔國公沐琮以下咸)
　(惕息奉命疏凡二十上直聲聞/天下  沐琮宇廷芳昻之孫)
南京大雷雨
(丁/酉)十三年春正月置西厰以太監汪直領之
　初成祖置東厰令宦官訪緝逆謀大奸與錦衣衛均
　權勢至是尚銘領東厰又别設西厰刺事以汪直督
　之所領緹騎倍東厰勢逺出衛上時南京鎮監覃力
　明進貢還以百艘載私鹽武城典史詰之力明擊折
　其齒射殺一人直㢘得以聞帝謂直能摘奸益近幸
　直直乃任錦衣百户韋瑛為心腹屢興大獄寃死者
　相屬自諸王府邊鎮及南北河道所在校尉羅列民
　間鬬詈鷄狗𤨏事輙置重法人情大擾大學士商輅
　率同官上言陛下委聽斷于直直又寄耳目于羣小
　如韋瑛輩皆自言承密㫖得專刑殺擅作威福賊虐
　良善陛下若謂摘奸禁亂為有益則前此數年何以
　帖然無事且曹欽之變由逯杲刺事激成可為懲戒
　自直用事卿大夫不安其職商賈不安于途庶民不
　安于業若不亟正天下安危未可知也帝得疏愠曰
　用一内豎何遽危天下誰主此奏者命太監懐恩覃
　吉至閣詰責輅正色曰朝臣無大小有罪皆請㫖逮
　問直擅抄沒三品以上京官大同宣府邊城要害守
　備俄頃不可缺直一日械數人南京祖宗根本地直
　擅収捕留守大臣諸近侍在帝左右直輒易置直不
　去天下安得無危輅等同心一意為朝廷除害無有
　先後兵部尚書項忠亦倡九卿劾之帝不得已令直
　歸御馬監調韋瑛邊衛㪚諸旗校還錦衣中外大悦
　然帝眷直不衰仍令密出外刺事御史戴縉(南海/人)者
　性險躁干進探知帝意乃假災異建言頌直功徳遂
　詔復開西厰于是直燄愈熾
夏六月斥兵部尚書項忠為民謹身殿大學士商輅引
疾歸
　初忠倡九卿劾汪直既為奏令郎中姚璧(浙江椆/廬人)持
　詣諸尚書署名先詣吏部尹旻(山東厯/城人)郤曰奏出項
　尚書兵部宜為首璧對曰公六卿之長也旻怒曰今
　日乃知六卿長邪既署名即遣報直直衘之搆忠下
　獄(初錦衣千户吴綬從忠討荆襄盗忠劾其罪綬深/恨之及是西厰復設直以綬為腹心綬遂挾前憾)
　(誣忠受太監黄賜請屬用劉江為江西都指揮司詔者/庭鞫之忠抗辨不少屈然衆知出直意無敢為之白)
　遂斥為民直又譖輅納指揮楊勰金輅乞罷聽歸戴
　縉乞令兩京大臣自陳欲以傾直所不悦者于是大
　臣以次陳免者數十人士大夫益俛首事直矣
秋八月錦衣衛執工部尚書張文質(昌黎/人)下獄
　東厰官校發雲南百户左昇私事詞連掌通政使工
　部尚書張文質錦衣衛遂執下獄帝不知也左通政
　何琮(浙江仁/和人)等以掌印請帝乃知而釋之
九月京師地震
(戊/戌)十四年春二月皇太子出閣就學
　太子雖出閣老奄覃吉朝夕侍左右口授四書章句
　及古今政典帝賜太子莊田勸勿受曰天下皆太子
　有也太子偶從内侍讀佛經吉入太子曰老伴來矣
　急手孝經時太子方九嵗端本正始吉有力焉
三月復開遼東馬市
　遼束巡撫陳鉞(河間獻/縣人)請開三衛馬市通事劉海姚
　安肆侵牟朶顔諸部懐怨擾廣寧不復來市尚書王
　越請令㕘將布政司各一員監之母有所侵克遂治
　海安二人罪尋令海西朶顔三衛入市以互市之税
　充撫賞
夏六月太白嵗星同晝見
汪直行遼東邊
　遼東巡撫陳鉞以掩殺冒功激變直欲自往定之而
　帝命馬文升(字負□/鈞州人)往安撫直不悦文升馳至鎮宣
　璽書撫慰無不聽撫者事定直欲攘其功請于帝挾
　其私黨王英日馳數百里箠撻守令各邊都御史服
　櫜鞬迎謁供帳百里外至遼東陳鉞郊迎蒲伏厨傳
　尤盛左右皆有賄直大悦至開原再下令招撫文升
　乃推功與直直内慚心益不喜而陳鉞益諂事直日
　夜譛文升思有以中之
秋九月河决開封
　壞䕶城堤五十丈河南巡撫李衍(直𨽻真/定人)上言河南
　累有河患皆下流壅塞所致宜疏開封西南新城隄
　下抵梁家淺舊河口以洩杏花營(注見/前)上流又自八
　角河口(即八字溝在陳州/府淮寜縣東南)直抵南頓(注亦/見前)分導散漫
　以免祥符鄢陵睢陳歸徳之災乃敇衍酌行之明年
　正月遷滎澤縣城于河北以避水患而開封隄不乆
　即塞
(己/亥)十五年春正月脩開國功臣墓
　無後者置守塚一人
夏四月以方士李孜省(南昌/人)為太常寺丞
　孜省以江西吏就選京師贓事發匿不歸時帝好方
　術孜省乃學五雷法厚結中官梁芳錢義以符籙進
　中㫖授太常寺丞御史楊守隨劾孜省贓吏不宜典
　祭祀帝改為上林苑監丞然寵幸日盛許宻封奏請
　益獻滛邪方術與梁芳等表𠂻為奸干亂政事
五月下兵部侍郎馬文升于獄謫戍
　汪直勘事遼東還劾文升行事乖方逮下獄謫戍重
　慶衛并詰責諸言官容隠不劾奏廷杖李俊(字子英/岐山人)
　等五十六人
(庚/子)十六年春二月王越襲韃靼于威寧海子(在今正黄/旗察哈爾)
(南一統志其西南舊有/威寧城金時故縣也)破之
　時汪直怙恩用事思以邊功自樹王越朱永附之㑹
　延綏守臣奏冦渡河入靖虜(注見/前)越勸直奏請出師
　詔以永為平虜將軍直監軍越提督軍務越説直令
　永率大軍由南路已與直將輕騎循塞垣而西至大
　同聞敵帳在威寧海子則盡選宣大兩鎮兵二萬出
　孤店(闗名在大/同縣東北)潛行至猫兒莊(注亦/見前)分數道進值大
　風雨雪晦㝠進至威寧冦猶不覺掩擊破之斬首四
　百餘級獲馬駝牛羊六千永所出道迂不見敵無功
　由是越封威寧伯直増禄三百石
(辛/丑)十七年夏四月旱風霾
命司禮監同法司録囚
　命太監懐恩同三法司録囚自是每五嵗内臣審録
　以為常謂之大審南京則命内守備行之初成祖定
　熱審之例仁宗㑹閣臣㑹審英宗命三法司同公侯
　伯朝審至帝罷不行而内臣大審所矜疑放遣嘗倍
　于熱審于大理寺為三尺壇中坐齎敕張盖三法司
　左右坐御史郎中以下奉牘立唯諾趨走惟謹三法
　司有所出入輕重俱視中官意不敢忤
五月冦犯宣府汪直王越率師禦之
秋七月雷震郊壇承天門
冬十月以道士鄧常恩為太常卿
(壬/寅)十八年春二月罷西厰
　小中官阿丑工俳優一日于帝前為醉者謾罵狀人
　言駕至謾如故言汪太監至則避走曰今日但知汪
　太監也又為直狀操兩鉞趨帝前曰吾將兵仗此兩
　鉞耳問何鉞曰王越陳鉞也帝欣然而笑稍稍悟㑹
　東厰尚銘獲賊得厚賞直怒其不先告已銘懼乃㢘
　得其所洩禁中秘語奏之且盡發王越交通不法事
　帝心始惡直時直越方在宣府以敵退請班師不許
　陳越居兵部代為請帝切責之兩人始懼至是悉召
　還京營將士移直越鎮大同寵日衰言者交章請罷
　西厰許之尋罷陳越調王越鎮延綏降直南京御馬
　監罷西厰不復設中外欣然
夏四月哈商復哈宻城
　哈商寄居苦峪十年至是率所部兵萬人糾罕東赤
　斤二衛夜襲哈宻城破之伊蘭遁乘勢連復八城遂
　還居故土帝喜進哈商左都督
六月韃靼冦延綏官軍擊敗之
　伊斯瑪音入冦延綏指揮劉寧(字世安/山陽人)敗之于塔兒
　山(在葭州西北上/有小塔因名)巡撫何喬新(字廷秀文/淵之子)指揮同知
　支玉(山西聞/喜人)敗之于天窊梁中觜(在山西保徳州/河曲縣西北)千
　户白道山敗之于木𤓰園(在葭州府/谷縣北)總兵許寧敗之
　于三里塔(在榆林府/榆林縣北)參軍董升周璽(字廷玉/遷安人)敗之
　黑石崖(在保徳州西/南下臨黄河)時冦扼于邊墻不得出遂大衂
秋八月大水
　衛漳滹沱並溢又河南霪雨自六月至于是月民居
　漂沒者無數渰死數萬人
(癸/卯)十九年夏六月韃靼冦大同官軍敗績
　小王子(伊斯瑪音既死其入/冦者復稱小王子)率兵三萬冦大同連營
　五十里殺掠人畜數萬總兵許寧知敵勢盛欲持重
　俟隙乃歛兵守而遣别將劉寧董升與周璽相犄角
　㓂大掠焚代王别堡王趨戰使衆哭于轅門寧憤與
　巡撫郭鏜(恩縣/人)等營城外㓂以十餘人為誘太監蔡
　新部騎馳擊寧將士争赴之遇伏大敗死者千餘人
　㑹璽等援至㓂乃退尋復入寧等掩其敗以㨗聞(敵/既)
　(得利長驅入順聖川宣府巡撫秦紘總兵周玉力戰/郤之已而巡按程春震發寧敗狀寧與鏜新俱下獄)
　(鏜降六官新以初任降三官寧降指揮同知閒住玉/順聖川在宣化府西寧縣東秦紘字世纓單人周)
　(字廷壁滁人程/春震雲夢人)
秋八月汪直以罪貶王越死
　言官交劾汪直王越交結罪詔從末減直降奉御越
　奪誥劵編管安陸州三子以功廕得官者皆削籍並
　斥直黨右都御史戴縉為民後韋瑛亦坐他事誅人
　皆快之然直竟良死
九月召陳獻章(字公甫/新㑹人)為翰林檢討尋乞歸
　獻章以舉人家居讀書晝夜不輟廣東布政使彭韶
　總督朱英交章薦乞以禮徴聘吏部尚書尹旻謂獻
　章向聴選京師非隠士比安用聘檄召至京令就試
　吏部獻章稱疾不試乞歸奉母乃授檢討以歸自是
　屢薦不起(獻章之學以静為主其教學者但令端坐/澄心于静中養出端倪或勸之著述不答)
　(其所居曰白沙村學/者因稱白沙先生)
旌表僧繼曉(江夏/人)母朱氏
　繼曉以秘述因梁芳進封國師日誘帝為法事建大
　永昌寺于西市逼徙居民數百家縻帑數十萬其母
　朱氏本娼家女也繼曉自陳乞旌詔不必勘覆旌其
　門
(甲/辰)二十年春正月京師地震
夏六月以思柄為孟密宣慰司
　孟密雲南土司本邦部内地也初木邦宣慰使罕揲
　法死其孫罕落法襲職罕揲法有女曰曩罕弄自以
　分尊不受節制襲據公署自稱天娘子其子思柄自
　稱宣慰使竊據孟密與木邦貳分兵侵掠黔國公沐
　琮以聞委三司官往撫曩罕弄驕蹇不服且欲外結
　交趾逼脅木邦八百諸部琮等復奏聞兵部尚書張
　鵬(鵬于成化初復/官累進尚書)主用兵下廷臣議皆以孟宻與木
　邦仇殺並未侵邊境宜撫因遣御史程宗等(常熟/人)往
　撫(事在十/八年)曩罕弄畏隣境不平遣人從間道至京因
　進金寶乞别立孟密安撫司開設治所直𨽻布政司
　下内閣議萬安欲許之劉珝劉吉曰孟密乃木邦之
　叛屬欲許之是周天子命三晉大夫為諸侯也土官
　誰不解體安曰不從則當伐之往日麓川之敗不可
　不戒珝對曰何以伐為但令守臣嚴邊備而勅隣境
　土官合兵蹙之彼奚能為事將寢而程宗受安風旨
　復奏言曩罕弄與木邦仇殺已乆勢難再合乞如前
　請遂設孟密安撫司以思柄為宣慰使思柄先後奪
　據木邦地二十七所自是諸部擾攘侵奪中國用兵
　且數十年
旱
　京畿山東湖廣陕西河南山西俱大旱道殣相望
秋九月乙酉朔日食
冬十月下刑部員外郎林俊(字待用/莆田人)及都督府經歴張
黻(吉水/人)于獄尋釋之並謫官
　俊上疏請斬妖僧繼曉并劾太監梁芳罪帝大怒下
　俊詔獄考訊後府經歴張黻救之並下獄帝欲誅二
　人司禮太監懷恩力爭帝怒投以硯曰若助俊訕我
　恩免冠伏地號哭帝叱出恩遣人告鎮撫司曰汝曹
　諂芳傾俊俊死汝曹何以生遂稱疾不起帝亦尋悟
　獄遂解俊謫雲南姚州(注見/前)判官黻師宗(本蠻地元/置州今州)
　(屬澂/江府)知州(時言路乆塞兩人直聲震都下為/之語曰御史在刑曹黄門出後府)
(乙/巳)二十一年春正月甲申朔星隕有聲詔羣臣言闕失
　申刻有光自中天墜化白氣曲折上騰踰時復有赤
　星如椀自中天西行轟然如雷震帝頗懼詔羣臣陳
　闕失于是吏部尚書尹旻等論傳奉官過多吏科給
　事中李俊率科臣上疏(畧曰今之弊政最大且急者/曰近倖千紀也大臣不職也)
　(爵賞太濫也工役過煩也進獻無厭也流亡未復也/天變之来率由于此夫内侍之設國初皆有定制今)
　(或一監而叢十餘人一事而參六七輩或分布藩郡/享王者之俸或總領邊疆專大將之㩲援引憸邪投)
　(獻奇巧司錢穀則法外取財貢方物則多端責賂殺/人者見原僨事者逃罪如梁芳韋興陳喜輩不可枚)
　(舉惟陛下大施剛㫁無令干紀奉使于外者悉為召/還用事于内者嚴加省汰則近倖戢而天意可囘矣)
　(今之大臣非夤縁内臣則不得進其既進也非憑依/内臣則不得安此以財貿官彼以官鬻財無怪其賂)
　(受四方而計營三窟也如尚書殷謙張鵬侍郎艾福/杜銘尚書李本侍郎劉俊皆老而懦尚書張鎣大理)
　(卿田景𤾉南京尚書張瑄侍郎尹直皆清論不愜惟/陛下大加黜罰勿為姑息則大臣知警而天意可囘)
　(矣夫爵以待有徳賞以待有功今或無故而爵一庸/流或無功而賞一貴倖方士獻煉服之書伶人奏曼)
　(衍之戲掾吏胥徒皆叨官祿俳優僧道亦玷班資一/嵗而傳奉或至千人數嵗而數千人矣數千人之祿)
　(嵗以數十萬計是皆國之租税民之膏脂不以養賢/才乃以飽姦蠹誠可惜也如李孜省鄧常恩輩尤為)
　(誕妄此招天變之甚者乞盡罷傳奉官毋令汚玷朝/列則爵賞不濫而天意可囘矣都城佛刹迄無寧工)
　(京營軍士不復遺力如國師繼曉假術濟私糜耗特/甚中外切齒願陛下内惜資財外惜人力不急之役)
　(姑賜停罷則工役不煩而天意可囘矣近来規利之/徒率假進奉為名或録一方書市一玩器購畫圖製)
　(簪珥所費不多獲利十倍願陛下留府庫之財為軍/國之備則進獻息而天意可囘矣陜西河南山西赤)
　(地千里屍骸枕藉流亡日多萑苻可慮願陛下體天/心之仁愛憫生民之困窮追録貴倖鹽課暫假造寺)
　(資財移賑饑民俾苟存活則流亡復而天意可囘矣/  殷謙字文撝涿州人杜銘成都金堂人李本四川)
　(富順人劉俊河南新錦人張/鎣華亭人田景𤾉保定人)奏入帝優詔答之降左
　通政李孜省上林丞太常卿鄧常恩本寺丞繼曉革
　國師為民斥罷傳奉官五百餘人中外大悦時兩京
　諸臣争應詔陳言給事中盧瑀(鄞/人)御史汪奎(字文燦/婺源人)
　主事張吉(字克修/餘干人)南京員外郎彭綱(字性仁/清江人)等言尤
　愷直帝以方修省不罪然心忌之密令尹旻出俊瑀等
　且書六十人姓名于屏俟奏遷則貶逺惡地未㡬俊
　瑀等相繼貶斥或以他事下吏孜省常恩等仍復官
　有寵愈甚
三月泰山震
　太監梁芳韋興糜帑藏為竒技淫巧結萬貴妃歡累
　朝金七窖俱盡帝一日視内藏詰芳及興曰糜費帑
　金實由汝二人興不敢對芳曰建顯靈宫及諸祠廟
　為陛下祈萬年福耳帝曰吾不汝瑕後之人將與汝
　計矣芳大懼遂説貴妃勸帝廢太子而立興王(名祐/杬帝)
　(第四子時興王猶未封此/言興王乃史臣追敘之文)太監懐恩固争帝不懌斥
　居鳯陽㑹泰山連震占者謂應在東宫帝心懼寢其
　事
夏四月以康永韶(字用和/祁門人)為禮部右侍郎
　永韶故為御史有直聲謫知縣中旨召還進太常少
　卿掌欽天監時陜西大饑永韶言今春星變當有大
　咎賴秦民饑死足當之誠國家無疆福帝悦擢禮部
　右侍郎
秋八月己卯朔日食
九月劉珝罷
　萬安與南人相黨附珝及尹旻王越又與北人為黨
　互相傾軋珝自以宫僚舊臣遇事無所回䕶林俊下
　獄珝于帝前解之李孜省輩左道亂政故動揺東宫
　珝密疏諫帝皆不悦珝常斥安負國無恥安忿日夜
　思中珝汪直寵衰安揣知西厰可罷邀珝同奏珝辭
　不與安遂獨奏之隂使人訐珝與直有連帝疑未發
　㑹珝子鎡縱誕日邀妓狎飲安乃使人為劉公子曲
　增飾穢語雜教坊院本奏之帝怒遣中官持手封書
　一函詣閣乃人訐珝書安與劉吉佯驚救且言當令
　乞休以全始終翌日珝遂具疏乞休其實排珝使去
　者安吉兩人也
冬十一月召馬文升為兵部尚書
　汪直敗後文升復官都御史巡撫遼東尋總督漕運
　及是召長兵部李孜省方怙寵文升時有所言孜省
　深嫉之
十二月以彭華(安福人/時族弟)為吏部左侍郎兼翰林學士入
内閣預機務
　華深刻多計數善伺人短與萬安李孜省相結得入
　閣素嫉尹旻與安等伺得旻子侍講龍諸隂事下龍
　詔獄執訊午門多所株連(侍郎李裕黎濟皆得罪康/永韶亦斥為民  李裕字)
　(資徳豐/城人)旻致仕去龍除名由是人皆畏華而惡之踰
　年以風疾罷
(丙/午)二十二年秋九月罷南京兵部尚書王恕出馬文升
代之
　恕先後應詔陳言凡五十餘奏皆力阻權倖天下傾
　心慕之時為謡曰兩京十二部獨有一王恕于是貴
　近皆側目帝亦頗厭苦之是年起用傳奉官恕諫尤
　切帝愈不悦令恕致仕調文升南京(以李孜/省譖也)朝野大
　駭
逮廣東布政使陳選(字士賢/臨海人)道卒
　選于天順中巡按江西盡斥貪殘吏成化初督學河
　南汪直出巡御史以下皆拜謁選獨長揖乆之進按
　察使决遣輕繫數百人重囚多所平反囹圄為空治
　尚簡易獨于贓吏無所假厯廣東左右布政時詔減
　省貢獻而市舶中官韋眷肆横奏乞均徭户六十人
　添辦方物選持詔書争帝命與其半由是怒選番人
　馬力麻詭稱蘇門答剌使臣欲入貢私市易眷利其
　厚賂將許之選聞立逐之番禺令髙瑶發眷通番事
　没其資巨萬入官都御史宋旻(淳安/人)不敢詰選移檄
　奬之且聞于朝眷恨選益甚遂誣奏選瑶朋比為貪
　墨遣刑部郎中李行(新喻/人)及廵按御史徐同愛(常山/人)
　勘之眷賄選所黜吏張褧令誣証褧堅不從拷掠無
　異辭行等畏眷竟以誣獄上與瑶俱被逮士民數萬
　號泣遮留使者辟除乃得出至南昌疾作行阻其醫
　藥竟卒(張褧聞選死哀悼乃上書曰竊見故罪人選/孑處羣邪之中獨立衆憎之地太監韋眷通)
　(番敗露知縣瑶按法持之選移文奬勸以激貪懦固/賢監司事也都御史宋旻及同愛納賄養奸致眷横)
　(行胸臆穢滅清流勘官李行頤指煆煉竟無左証臣厚/本小吏詿誤觸法被選黜罷實臣自取眷謂臣憾選)
　(賂噉臣臣雖胥役敢昧素心行等逮臣致理拷掠百/端臣忍死籲天終無異口行等乃文致其罪選故剛)
　(直不堪屈辱憤懣旬日身嬰重疾行等幸其隕身阻/其醫療訖命之日密走報眷小人佞毒一至于此臣)
　(擯黜罪人秉耒田野百無所圖誠痛忠良/銜屈而為聖朝累也不報選後追謚忠愍)
遣刑部侍郎何喬新勘播州土司訟
　播州宣慰使楊輝欲立庶子友為嗣長官張淵阿順
　之安撫宋韜等諫乃止輝致仕嫡子愛嗣輝與淵謀
　割地授友廵撫張瓚受輝賂為奏設安寧宣撫司以
　　友為之(事具/前)至是輝死友誣愛謀逆聞于朝遣喬新
　往勘將行請曰楊氏主播州五百餘年蠻夷服從乆
　矣歴代寛以文法蓋治之以不治也今但宜二人面
　質真偽無令驚疑喬新至盡得其始末白愛誣奪友
　官安置他府斬張淵播州遂安
以尹直為户部左侍郎兼翰林學士入内閣預機務
　直官南京八年鬱鬱不得志以李孜省力召為兵部
　侍郎至是取中旨入閣
(丁/未)二十三年春正月皇貴妃萬氏卒
　妃服用器物窮極僭擬中官佞倖錢能覃勤汪直梁芳
　韋興輩皆假貢獻苛歛民財傾竭府庫以結妃歡四
　方進奉異物皆歸之父兄弟姪皆授都督指揮千百
　户等官性嫉妬掖庭御幸有身飲藥傷墜者無數至
　是卒帝震悼輟朝七日謚曰恭肅端慎榮靖皇貴妃
二月以李孜省為禮部右侍郎
　孜省中廢復用益作威福搢紳進退多出其口前年
　　冬擢通政使至是進禮部掌通政如故
秋七月封子五人為王
　祐杬興王(已見/前)祐楠(帝第/五子)岐王(後之藩/徳安)祐檳(帝第/六子)益
　王(後之藩/建昌)祐楎(帝第/七子)衡王(後之藩/青州)祐橒(帝第/八子)雍王(後/之)
　(藩衡/州)
八月帝崩
　先是帝不豫命皇太子視朝于文華殿及是崩
九月太子祐樘即位(是為/孝宗)
赦
　以明年為𢎞治元年
太監梁芳都督萬善(萬貴/妃弟)及李孜省等有罪減死謫戍
　言官劾孜省及其黨鄧常恩趙玉芝(番禺/人)交結太監
　芳外戚喜等諸不法事論死上以宅憂謫芳南京少
　監喜指揮使孜省常恩玉芝等戍陕西邊
冬十月罷傳奉官奪僧道封號
　帝用科道言降黜傳奉官通政任傑侍郎蒯綱指揮
　僉事王榮等二千餘人罷遣禪師真人等二百四十
　餘人法王佛子國師等七百八十餘人並追誥敕印
　仗遣歸本土
尊皇太后為太皇太后皇后為皇太后立皇后張氏(興濟/人)
　先是孝穆太后薨(即紀/妃)内廷藉藉指萬貴妃帝即位
　魚臺丞徐頊疏請上母妃尊謚遷葬並追究薨故廷
　臣議逮萬氏親下錦衣鞫治萬安懼不知所出曰我
　乆與萬家不往來劉吉亦有連自危與尹直共擬㫖
　寢之帝仁厚恐傷先帝意不問安吉得無事帝生西
　宫時吳后往來保抱惟謹帝命服膳皆如太后禮
萬安罷
　帝于宫中得疏一小箧皆論房中術末署曰臣安進
　帝令太監懷恩持至閣曰此大臣所為邪安愧汗伏
　地不能出聲庶吉士鄒智(字汝愚/合州人)御史姜洪(字希範/廣徳人)
　文貴(湘鄉/人)交章列安罪狀復令恩就安讀之安數跪
　起求哀無去志恩直前摘其牙牌曰可去矣始惶遽歸
　第乞休去安時年七十餘尚于道上望三台星冀
　復用云
追謚母紀氏為孝穆皇太后
　帝悲念太后遣人求太后家先是太后在宫中嘗自
　言家賀縣姓紀㓜不能知親族也于是有妄冒太后
　戚畹以希寵貴者十數輩後訪得實皆謫戍而太后
　家終不可得其後禮臣上言可倣太祖封徐王故事
　定擬太后父母封號立祠桂林致祭帝詔曰孝穆太
　后早棄朕躬每一思念惄焉如割初謂宗親尚可旁
　求寧受百欺冀獲一是卿等謂歳乆無從物色請加
　封立廟以慰聖母之靈皇祖既有故事朕心雖不忍
　又奚敢違遂封后父慶元伯后母伯夫人立廟桂林
　府有司歳時祀焉(大學士尹直撰冊文有云覩漢家/堯母之門増宋室仁宗之慟帝燕)
　(閒念誦輒欷/歔泣下也)
以禮部侍郎徐溥(字時甫/宜興人)兼翰林學士入内閣預機務
　尋進禮部尚書兼文淵閣大學士溥在閣務守成法
　鎮以安静嘗言國家法度所以惠元元者備矣但患
　不能守耳
十一月召王恕為吏部尚書以馬文升為左都御史
　時恕致仕家居言官論萬安者輒薦恕禮部監懷恩
　亦素重之力勸帝故即家起用之
尹直罷以劉健(字希賢/洛陽人)為禮部侍郎兼翰林學士入内
閣預機務
　健自為編修即練習典故有經濟志入閣後正色無
　所依違以身任天下之重
逮梁芳李孜省下獄十二月孜省死于獄
　芳等既謫戍遇赦當還印綬監太監蔣琮(大興/人)言芳
　等罪大不當赦復逮下獄孜省不勝搒掠死常恩玉
　芝坐交結近侍律斬妻子流三千里詔免死仍徙邊
　芳卒廢死
𦵏茂陵(在昌平州聚/寳山東少南)
　謚曰純皇帝廟號憲宗
　(明史贊曰憲宗踐阼之後上景帝尊號䘏于謙之寃/時際休明朝多耆彦蠲賦省刑閭里充足仁宣之治)
　(庶幾復見顧以任用汪直盗竊威柄為/所蔽惑乆而後覺宦寺之禍固可畏哉)
禮部侍郎邱濬進大學衍義補
　濬以真徳秀大學衍義止述修身齊家事而治國平
　天下闕焉乃博採羣書以補之至是表上其書帝稱
　善進濬尚書賚金帛下詔刋行(既而濬以書中所載/皆可見之行事請摘)
　(其要者下内閣/議行之帝報可)
孝宗皇帝
(戊/申)𢎞治元年春正月以何喬新為刑部尚書
　喬新以剛正為萬安劉吉所忌帝嗣位初由刑部侍
　郎晉南京刑部尚書借升秩以逺之中官懷恩詣閣
　正色曰新君宜用正人胡為出何公安等黙然㑹刑
　部尚書杜銘罷羣望屬喬新而吉代安為首輔終忌
　之乆不補帝以王恕薦召用之
二月帝耕耤田
　禮畢宴羣臣教坊以雜伎進馬文升厲色曰新天子
　當知稼穡艱難豈宜以此凟亂宸聰邪斥去之
罷選淑女
　中官郭鏞請豫選妃嬪以廣儲嗣庶子謝遷(字子喬/餘姚人)
　上言山陵之工未畢諒闇之痛猶新此必宦豎巧為
　諛詞以動陛下非本心也陛下富于春秋俟祥禫之
　後徐議未晚願亟寢前命從之
封哈密衛左都督哈商為忠順王
　從其國人請也
三月帝視國子監
掲文武大臣等姓名于文華殿壁
　兩京文武大臣外官知府守備以上吏兵二部並疏
　其姓名掲于殿壁如有遷罷即以新除者易之
御經筵命儒臣日講
　謝遷為講官務積誠開帝意每進講敷詞詳切帝數
　稱善
起用言事謫降諸臣
　主事張吉(餘干/人)王純(仙居/人)中書舎人丁機進士李文
　祥(字天瑞/麻城人)敖毓元(新喻/人)並以言事逺謫南京吏部主
　事儲巏(字靜夫/泰州人)上言五人者既以直言狥國必不變
　節辱身乞擢置風紀論思之地則言論風采必有可
　觀帝命吏部起用之
夏四月釐祀典
　依洪武舊制凡祀典所無者悉罷之
韃靼求貢
　小王子上書求貢自稱大元汗時朝廷方務優容許
　之自是與巴延蒙克王(舊作伯顔猛/可王今改)等屢入貢漸往
　來套中出沒為寇
六月癸巳朔日食
冬十月妖僧繼曉伏誅
　法司擬繼曉罪以犯在赦前免死科臣陳璚(長洲/人)等
　劾曉罪大惡極不當宥命棄市
土魯番殺忠順王哈商復據哈宻
　土魯番阿里死子阿哈瑪特(舊作阿黒麻/今改後倣此)嗣為蘇勒
　坦聞哈啇封忠順王怒曰哈商非忠順族安得封乃
　偽與結婚誘而殺之仍令伊蘭據其地(已而哈密都/指揮阿穆呼)
　(朗覘伊蘭單弱請援于邊臣調赤斤罕東兵夜襲破/其城伊蘭遁入以力薄不能守引還  阿穆呼朗舊)
　(作阿木朗今/改後倣此)
(己/酉)二年春二月下監察御史湯鼐(字用之/夀州人)于獄戍之
　帝即位後更新庶政言路大開庶吉士鄒智進士李
　文祥交章論劾當路(智疏論萬安持禄怙寵劉吉附/下罔上尹直狹詐懷奸文祥疏)
　(言登極詔書不許風聞言事昔李林甫持此以禍唐/王安石持此以禍宋逺近驟聞莫不驚駭請再頒㫖)
　(詔廣求直言庶不/墮奸謀足彰聖徳)鼐意氣尤鋭其所抨擊間及人望
　(王恕以盛暑請暫輟經筵鼐三疏論/駁又嘗劾尚書周洪謨馬文升等)大臣多畏惡之
　劉吉尤剌骨使人啗御史魏璋(鄢陵/人)曰君能去鼐行
　僉院事矣璋欣然日夜伺鼐短㑹夀州知州劉槩(濟/寧)
　(人/)嘗餽鼐白金遺之書云夢一人騎牛幾墮君手挽
　之引就道因解之曰人犄牛國姓意者國將傾君扶
　之引君當道也鼐喜以書示客璋得間適帝遣官賑
　四川中書舍人吉人(長安/人)薦鼐及劉槩可任璋遂嗾
　同官陳景隆(長樂/人)劾吉人私立朋黨因及槩貽書狀
　劉吉從中主之並竄入智與文祥等名悉下詔獄欲
　盡置之死何喬新彭韶力持之王恕亦上疏救于是
　鼐槩戍邊吉人削籍鄒智李文祥貶官璋遂擢大理
　丞
以馬文升為兵部尚書兼提督團營
　時承平乆兵政廢弛西北部落不時窺塞下文升嚴
　覆諸將黜貪懦三十餘人奸人大怨夜持弓矢俟其
　門作謗書射入東長安門内帝聞詔錦衣衛緝捕給
　騎士十二人衛出入文升因乞休慰諭之
夏五月河決開封入沁河
　河決自原武由開封東北入沁河(舊時黄沁交㑹于/武涉正統中河決)
　(滎澤而南不與沁合其後鑿渠引之時疏時塞至/是自祥符東北翟家口決掃頭五處入于沁河)溢
　流為二一自于家店(在陽武/縣東)經蘭陽縣南東至歸徳由
　徐邳入淮一自封邱縣之荆隆口(在縣東亦/曰金龍口)漫祥符
　潰儀封縣之黄陵岡(注見/前)東經曹濮入張秋運河郡
　邑多被害汴梁尤甚議者請遷開封城以避其害布
　政使徐恪(字公肅/常熟人)力持不可乃止命所司役夫五萬
　人治之已而命户部侍郎白昻(武進/人)總理其事昻築陽
　武長隄濬宿州古汴河(即古蒗蕩渠注已見前其故/道在宿州者自河南永城縣)
　(流入又東南經靈璧入泗州/界今河已湮塞有故隄尚存)又濬歸徳睢河(注見/前)使
　河流入汴汴入睢睢入泗泗入淮以達海水患稍寧
秋七月詔求直言
　京師霪雨南京風雷故有是詔
冬十二月甲申朔日食
賜故少保于謙諡
　加贈光禄大夫上柱國諡忠愍立祠墓所賜額曰旌
　功(後萬歴中/改諡忠肅)
(庚/戌)三年春三月令天下設預備倉
　毎十里預積粟萬石及數為稱職過者旌擢不及者
　罰之府州縣及軍衛官視此升黜
冬十一月有星孛于天津(晉書天文志天津九星/横河中主四瀆津梁)詔羣
臣言闕失
　大學士劉吉等言邇者妖星見天津厯杵臼(天文志/杵三星)
　(在箕/南)逼營室(注見/前)其占為兵為饑為水旱今兩畿河
　南山西陕西旱蝗四川湖廣嵗不登倘明年復然恐
　盜賊竊發禍亂將作願陛下節用度罷宴游屏讒言
　斥異教留懷經史講求治道沙河(在昌平州南曰南/沙河下流與北沙)
　(河合至義順/縣入白河)修橋江西造磁器南海子繕垣墻俱非
　急務宜悉停止帝嘉納之初吉在成化時無所規正
　及帝即位見帝仁明同列徐溥劉健皆正人而吉于
　閣臣居首兩人凡有論建吉每署名于前竊時譽以
　自盖焉
京師地震
(辛/亥)四年春三月逮兩廣總督秦紘尋免歸
　初紘涖鎮劾總兵官安逺侯栁景(溥之/孫)貪暴不法景
　逮下獄法司論當死以連姻周太后家有奥援反訐
　紘不已命逮紘并鞫詔宥景死紘亦罷歸(紘被逮時/方議討後)
　(山賊治軍事畢從容就道儀衛騶從不貶損既踰嶺/囚服就繫謂官校曰兩廣蠻夷雜處總制體尊遽就)
　(拘執恐損國威既踰嶺/真囚矣人服其得體)
夏六月地復震
秋八月封弟五人為王
　祐榰(憲宗第/九子)夀王(初封保寧後以岐/王世絶之籓徳安)祐梈(憲宗第/十一子)汝
　王(之籓/衛輝)祐橓(憲宗第/十二子)涇王(之籓/沂州)祐柜(憲宗第/十三子)榮王(正/徳)
　(中始之/藩常徳)祐楷(憲宗第/十四子)申王(未之/藩卒)
罷刑部尚書何喬新
　喬新執法不阿每重王恕輕劉吉吉銜之㑹喬新外
　家與鄉人訟御史鄒魯(當塗/人)劾奏喬新受賄曲庇吉
　取中㫖下諸人詔獄喬新乃拜疏乞歸先是魯覬為
　大理丞喬新薦郎中魏紳(曲阜/人)補之魯狭怨故有是
　奏頃之窮治無騐魯停俸喬新亦遂致仕(吉每因事/傾異已御)
　(史姜洪出按湖廣與總漕都御史争文移吉奏貶洪/官又與中官蔣琮比誣南京給事中方向私墾後湖)
　(田并御史姜綰等俱逮繫論罪洪等皆嘗劾吉者也/故中之中外側目  方向字與義桐城人姜綰字玉)
　(卿弋陽人後湖即南北朝元武湖在上元縣北宋/以後多淤為田明時置黄冊庫其中以官守之)
九月以彭韶為刑部尚書
　先是韶由刑部侍郎遷吏部與王恕甄人才覆功實
　仕路為清及是何喬新既罷帝以韶代之
冬十月以禮部尚書邱濬兼文淵閣大學士預機務
　自景泰中王文以尚書入閣至是濬復繼之初内閣
　職任雖重叙官仍以尚書為尊濬在禮部時王恕亦
　在吏部雖同為尚書而位居恕下既入閣恕以已長
　六卿弗讓也濬不悦既而内宴(在六年/二月)濬徑居恕上
　其後由侍郎詹事入閣者班皆列六部尚書上矣
十二月土魯番獻還哈密城
　阿哈瑪特既破哈密殺哈商而貢使頻至帝仍善待
　之(阿哈瑪特遣使偕賽瑪爾堪貢獅子甘肅鎮守中/官傅惪先圖形進帝納之比使還遣中官䕶行命)
　(内閣萆勅劉吉等言畨戎不宜優寵太過使輕中國/事遂寢  賽瑪爾堪古罽賓國注見前按賽瑪爾堪)
　(舊作撤馬/兒罕今改)由是阿哈瑪特以中國易與益桀傲已而
　帝用馬文升耿裕(字好問/九疇子)言拘留使臣郤貢物敕責
　令悔罪阿哈瑪漸警懼遣使叩關願獻還哈密及
　阿里所掠金印(事具/前)邊臣以聞許之至是果以城印
　獻還乃釋所拘使臣而還之
鳯陽陵火
　延九十餘里
召秦紘為南京戸部尚書
　言官論紘無罪詔起之
户部奏是歲天下户口之數
　户九百十一萬三千四百四十六口五千三百二十
　八萬一千一百五十八
(壬/子)五年春二月減陜西織造絨毼之半
　巡按御史張文(泰州/人)言陜西歲歉之後民病未甦司
　禮監近下帖子降圖式織造數百事並宜停止以其
　價振業貧民命減所織之半
三月立子厚照(帝長子張/皇后出)為皇太子
夏五月求遺書
六月下御史彭程(字萬里/鄱陽人)于獄尋遣戍
　程巡視光祿寺見造皇壇祭器皇壇者憲宗修齋行
　法之所也程疏言光祿金錢皆民膏血用之得當猶
　恐病民况投無益之地先帝篤信李孜省繼曉輩意
　在求福今二人已伏辜不能自保焉能福人陛下如
　有此舉宜遏之將萌如無此舉論臣下逢迎之罪帝
　得疏以程暴掦先帝過失下錦衣獄令刑部定罪詰
　責光祿卿停其俸已而刑部擬程贖杖帝不許命與
　家屬並戍邊
秋八月劉吉罷
　帝即位初吉與萬安尹直並為言路所劾未幾安直
　皆去而吉獨留柄政既久權勢烜赫帝初頗加委任
　後眷亦漸衰而吉終無去志及是帝欲封后弟伯爵
　命吉撰誥劵吉言必盡封二太后家子弟方可帝不
　懌遣中官至其家諷令致仕賜驛歸(憲宗末有紙糊/三閣老泥塑六)
　(尚書之謡以吉與萬安劉珝同在内閣尹旻殷謙周/洪謨張鵬張鎣劉昭等長六部于君徳闕失政事汚)
　(濁俱無一語故以此譏之及吉為首輔言者攻之不/已而吉自如人因呼為劉棉花以其耐彈也吉疑其)
　(言出下第舉子因請舉人三試不第者不得復㑹試/時適當㑹試期舉子已羣集都下禮部為請詔姑許)
　(入試後如令已而吉罷/令亦不行吉歸踰年卒)
冬十月更中鹽法
　洪武時于各邊開中令商人募民墾種築臺堡自相
　保聚邊儲以充成化中始以銀易米然未嘗著為令
　至是户部尚書葉淇(字本清/山陽人)召商納銀令運司類解
　太倉分給諸邊每引輸銀三四錢有差視國初直加
　倍而商無守支之苦一時太倉銀累至數百萬然赴
　邊開中之法廢商屯撤業菽粟翔貴邊儲日虛矣
十一月停納粟例
　初成化末開納米事例賑陜西河南諸省饑及是尚
　書王恕言永樂宣徳正統間天下亦有災傷各邊亦
　有軍餉當時無納粟例糧不聞不足軍民不聞困弊
　比年來一遇災歉輙行捐例人既以財進身欲其砥
　亷隅為循吏豈可得也帝即命止之
(癸/丑)六年春二月錄常遇春李文忠鄧愈湯和裔世襲指
揮使
　遇春元孫復文忠元孫璿愈五世孫炳和六世孫紹
　宗皆軍民雜處無職命世襲指揮使以奉先祀
河決張秋以劉大夏(字時雍/華容人)為副都御史治之
　河決張秋戴家廟(在東平/州西)掣漕河與汶水合而北行
　遣工部侍郎陳政(新昌/人)督治政尋卒命廷臣㑹薦才
　識堪任者時大夏為浙江左布政使以王恕薦賜勅
　遣之時河流湍悍決口濶九十餘丈大夏行視之曰
　是下流未可治當治上流于是即決口西南開月河
　三里許屬之舊河使通漕乃濬黄陵岡南賈魯舊河
　由曹出徐以殺水勢又濬孫家渡口(在榮澤縣東南/正統中河嘗決)
　(此/)别鑿新河導使南行由中牟穎川東入淮又濬祥
　符四府營淤河由陳留至歸徳分為二一由宿遷小
　河口一由亳州渦河俱㑹于淮然後沿張秋兩岸築
　臺立表貫索網聯巨艦穴而窒之實以土至決口去
　窒沉艦壓以大埽且合且決随決随塞連晝夜不息
　功乃成帝遣行人往勞改張秋名安平鎮大夏又言
　安平決口既塞下流已治黄陵岡居安平鎮之上流
　河口廣九十餘丈荆隆等口又居黄陵岡之上流其
　廣四百三十餘丈黄河至此寛漫奔放必築塞諸口
　導河上流使南下徐淮庶可為運道久安之計廷議
　如其言大夏乃興工(在八年/正月)築塞黄陵岡及荆隆等
　口七處五旬而畢于是上流河勢復歸蘭陽考城逕
　歸徳徐州入運河㑹淮水東注于海南流故道以復
　又築長隄(亘三百/六十里)起胙城(注見/前)抵徐州復築荆隆口
　等隄(凡一百/六十里)起于家店歴銅瓦箱(在蘭陽縣西北初/名銅牙城元嘗置)
　(縣後/廢)大小二隄相翼潰決之患始息水大治乃召大
　夏還(黄河自金明昌中南北分流其後南流盛而北/流漸㣲明正統景泰間嘗東決大清河入海雖)
　(時即修治而支渠猶有存者至黄陵岡既/塞于是黄河始全入于淮而北流遂絶)
夏四月土魯番復據哈密
　初土魯番既獻還哈密城馬文升言番人重種類且
　素服䝉古非得蒙古後裔鎮之不可乃求故忠順王
　托都從孫善巴(舊作陜巴今/改後仿此)襲封為王以昻克波頼
　(哈森之弟舊作奄克/孛剌今改後仿此)為都督同知阿穆呼朗為都督
　僉事輔之已而諸番索善巴財幣不得皆怨阿穆呼
　朗又引訥克里人掠土魯番牛馬阿哈瑪怒至是潛
　兵夜襲哈宻執善巴支解阿穆呼朗仍令雅闌據守
　其地事聞命兵部侍郎張海(徳州/人)都督同知緱謙前
　往經畧(先是哈密變聞邱濬謂馬文升日西陲事重/須公一行文升曰西域嗜利自古未有能為)
　(中國患者徐當靖之濬復以為言文升請行廷臣僉/言北冦方强本兵不宜遠出乃推海謙以徃二人本)
　(庸才但遣土魯番人歸諭其主令還侵地身駐甘州/待之已而阿哈瑪遣使叩闗求貢詭言願還善巴及)
　　(哈密廷議以番人譎詐欲棄善巴閉嘉峪關不通貢/使海等聞之大喜不俟命遽逐土魯番使者封嘉峪)
　　(闗而還言官劾其/罪並下吏貶秩)
閏五月免應天蘇松田租
　以水災蠲租一百八十餘萬石
吏部尚書王恕罷
　邱濬與恕不相能恕考察天下庶官已黜而濬調旨
　留之者九十餘人恕屢争不能得因力求罷不許太
　醫院判劉文泰者求遷官為恕阻銜之文泰故往來
　濬家知濬忮恕因劾恕變亂選法且言恕里居時屬
　人作𫝊鏤版行之歴數先帝之失無人臣禮恕知文
　泰受旨于濬乃奏辨乞賜廷鞫于是下文泰錦衣獄
　訊狀詞果連濬(文泰疏中有云沽/直謗君濬筆也)濬亦疏辨帝心不
　悦恕乃貶文泰御醫責恕沽名令焚所鏤版置濬不
　問恕遂連章求去聴馳驛歸(恕敭歴中外五十餘年/天下稱名臣必首推恕)
　(濬顧尼之由是/衆論大不直濬)
六月蝗
秋八月京師大雨雹
　禮部尚書倪岳(字舜咨/上元人)疏弭災急務勸帝勤聖學開
　言路止無功之賞停不急之役黜奸貪進患直帝嘉
　納之(先是四方所報災異禮部于歲終類奏率為具/文岳在部乃以日月先後彚分條析末復援証)
　(經史為帝/懇切言之)
刑部尚書彭韶罷
　韶昌言正色與王恕何喬新稱三老然每為貴戚近
　臣所疾故致仕去
(甲/寅)七年春二月詔羣臣言闕失
　去冬雷雹風雨拔孝陵樹故有是詔
三月巡撫貴州都御史鄧廷讚(字宗器/巴陵人)討平都匀苖
　都匀苖乜富架長脚等作亂命廷讃提督軍務討之
　廷讃與兵偹副使吳倬(淳安/人)遣熟苖詐降富架誘入
　宼伏兵擒之乘勝抵其巢連破百餘寨生擒長脚以
　歸初成化中設程番府(即貴陽府/注詳前)廷讃知府事政平
　令和苖蠻悦服及是復平苖亂乃上言都匀清平舊
　設二衛(注俱/見前)九長官司(日都匀曰平浪曰邦水曰平/州陸洞曰九名九姓曰豐寜)
　(曰樂平曰平定/曰陳蒙爛土)其人皆世祿恣虐激變致亂垂數十
　年今始克定請于二衛改設流官與土官兼治于是
　設府一曰都匀(即治/衛城)州二曰獨山(即九名九姓長官/司及是陞為州屬)
　(都勻/府)麻哈(元麻峽縣明初為麻哈長官/司及是陞為州屬都匀府)縣一曰清平
　(即治/衛城)苖患始息
命兩畿捕蝗
　民捕蝗一斗給米倍之
秋七月京師地震
命工部侍郎徐貫(字源一/淳安人)經理蘇湖水利
　時三吳大水命貫疏濬水道貫上言東南財賦所出
　而水患為多永樂初命夏原吉濬治時以吳淞江灔
　沙浮蕩未克施工(事具/前)逮今九十餘年港浦愈塞臣
　督官相度地勢濬吳江長橋(即垂虹橋在縣東凡七/十二洞蘇舜欽詩長橋)
　(跨空古未有/俗因名長橋)導太湖㪚入澱山(在松江府清浦縣西/與蘇州府崑山縣接)
　(界水利志湖中/有澱山故名)陽城(在蘇州府長洲縣東/北東接崑山縣界)崑承(在蘇/州府)
　(常熟縣東南/一名隐湖)等湖又開大石(在崑山/縣東南)趙屯(在青浦/縣西北)等
　浦洩澱山湖水由吳淞江入海開白魚洪鮎魚口(在/吳)
　(江縣西北即/婁江上源也)等處洩崑承湖水由白茆港(注見/前)入海
　開斜堰(在崑山縣西北/接常熟縣界)七浦(在昭文/縣東南)鹽鐡(在常熟/縣北)等
　塘洩陽城湖水由七丫港(一名七鴉浦七/浦諸塘下流也)入海下流
　既通于是開湖州之漊涇(在烏程/縣西南)洩天目安吉(注俱/見前)
　諸山水自西南入太湖(吳興志郡有七十二漊在烏/程者三十八在長興者三十)
　(四導苕霅之/水注于太湖)開常州之百瀆(在宜興縣通志昔人于/震澤之口開瀆百條故)
　(名後多埋塞其在縣西南者/曰上瀆在縣東北者曰下瀆)洩溧陽鎮江練湖(在丹/陽縣)
　(西北即古曲阿後/湖今名開家湖)之水自西北入太湖又開諸斗門
　以洩運河之水由江陰入大江上流亦通不復堙塞
　(初□奉命奏以主事祝萃自随及事竣凡修濬河涇/港瀆湖塘斗門隄岸百三十五所役夫二十餘萬萃)
　　(之功居多寧祝萃/字維貞海  人)
八月以李東陽(字賔之茶陵人/以戍籍居京師)為禮部侍郎兼翰林學
士典誥勅
　東陽官太常少卿兼侍講學士甚負文名及是大學
　士徐溥等以誥勅繁請如先朝王直故事設官専領
　乃擢東陽入閣典之
九月南京地震
(乙/卯)八年春正月甘肅總兵官劉寜敗宼于涼州
　韃靼北部伊布頼穆王(舊作亦卜剌因/王今改後仿此)等入套駐牧
　于是小王子及托爾干之子霍什(舊作火節今/改後仿此)居賀
　蘭山(注見/前)後與之相倚數為邊患及是入犯涼州寧
　與戰相持數日擒其長一人寇乃遁去
二月乙卯朔日食
武英殿大學士邱濬卒(諡文/莊)
　濬先以目疾免朝叅及是卒贈太傅(濬在位時以寛/大啓上心忠厚)
　(變士習顧性褊隘著書議論亦多偏激嘗譏范仲淹/多事謂岳飛未必能恢復秦檜有再造功聞者無不)
　(駭其/言)
以禮部侍郎李東陽少詹事謝遷俱兼翰林學士入内
閣預機務
　東陽與遷同日並用遷時居憂力辭服除始拜命東
　陽工古文辭閣中疏草必屬之疏出多為人傳誦
秋七月以宋儒楊時從祀孔子廟廷
定國子監生分撥厯事期
　初洪武中國子監設六堂(曰率性修道誠心/正義崇志廣業)以課諸
　生行積分法(司業二員分為左右各提調三堂凡通/四書未通五經者居正義崇志廣業一)
　(年半以上文理調暢者升修道誠心又一年丰經史/兼通文理俱優乃升率性升至率性乃積分其法孟)
　(月試本經義一道仲月試論一道詔誥表内科一道/季月試經史策一道判語二條每試文理俱優者與)
　(一分經優文劣者與/半分紕繆者無分)歲内積八分者為及格與出身
　不及者仍坐堂肄業又命諸生于各司分習吏事(六/部)
　(九卿皆/有之)謂之厯事又謂之撥厯其期以入監年月為
　先後送吏部選用(其超異者奏請上裁多擢顯官其/常調者為府州縣六品以下官)
　已而進士日重監生日輕雖積分歴事不改初法而
　監生漸多淹滯撥厯或至十餘年之久景泰以後乃
　頻減撥歴歲月以疏通之毎歲揀選優者輙與撥厯
　坐監有未及一年者及是監生在監者少而吏部聴
　選至萬餘人又不得官禮部尚書倪岳乃定議監生
　諸司厯事一依舊制必須日月滿後方許分撥由是
　諸生在監稍久而選人亦不至壅塞(時林瀚為祭酒/以監生不敷撥)
　(歴請増貢額岳亦議行之瀚典國學垂十年饌銀歲/以百數計悉貯之官以次營立署舍師儒免僦居自)
　(瀚始瀚少子廷機廷機子燫三世俱官祭酒有學行/為時所稱  林瀚字亨大閩人廷機字利仁燫字貞)
　(恒/)
冬十二月復哈密
　阿哈瑪特既據哈密僣稱汗侵沙州廹罕東諸部附
　已馬文升言此宼桀驁不大創終不知畏宜用漢陳
　湯故事襲斬之以指揮楊翥熟番情召詢方畧翥偹
　陳哈密可取狀文升請于帝勅發罕東赤斤苦峪兵
　命副將彭清(字源潔/榆林人)將之𨽻巡撫許進(字季升/靈寶人)往討
　進令清統精騎出嘉峪闗前行總兵官劉寜繼之越
　八日諸軍俱㑹額濟乃川(舊作羽集/乜川今改)夜半大雨雪及
　明冒雪倍道而進又六日奄至哈密城下拔之雅闌
　已先遁去乃斬其遺卒撫降餘衆而還(先是張海等/既閉嘉峪闗)
　(永絶貢道諸番咸歸阿哈瑪特及是許進等復潛師直貢/𢷬哈密阿哈瑪特益懼乃于十年冬送還善巴欵關求)
　(朝廷許之仍命善巴/為忠順王哈密復安)
(丙/辰)九年夏四月以周經(字伯常/陽曲人)為户部尚書
　時帝寛仁而户部尤奸蠧所萃挾勢行私者不可勝
　紀少不如意讒毀隨之經悉按祖宗成憲畧無所顧
　寛逋緩征裁節冗濫虛冒苛切之風少衰
下給事中龎泮(字元化/天台人)御史劉紳(掖縣/人)等于獄
　岷王奏劾武岡知州劉遜(安福/人)命錦衣官校逮之泮
　等率科道官上言錦衣不宜輕遣遜所坐㣲而王奏
　牽左證百人勢難盡逮請勅撫按官體勘帝以親王
　劾一州官輙交章奏阻下泮等給事中四十二人紳
　等御史二十人于獄六科署空吏部尚書屠滽(鄞縣/人)
　請命尚寳司及中書代收部院封事侍讀學士楊守
　阯(字維立/鄞人)貽書責滽滽乃率九卿申救泮等得釋遜
　亦無事
六月詔舉將才
冬十二月刑部吏徐珪(應城/人)請革東厰黜為民
　刑部郎中丁哲(嵊縣/人)員外郎王爵(安福/人)斷獄忤東厰
　法司承太監楊鵬指擬哲等罪徒(先是千户吳能以/女付媒者鬻于樂)
　(婦張後轉鬻樂工袁璘能殁妻聶訪得之女怨母鬻/已詭言非己母聶與子刦女歸璘往贖不從訟于刑)
　(部哲與爵同訊得情璘語不遜哲笞璘數日死御史/已驗瘞東厰中官楊鵬從子嘗與女滛遂教璘妻訟)
　(寃于鵬且令前媒者証聶非女母鎮撫司論擬奏下/法司廷訊女及媒者具吐實法司奏哲等因公杖人)
　(死罪當徒而/女止予杖)珪不平抗疏曰臣在刑部三年毎見鞫
　問盗賊多東厰鎮撫司緝獲或校尉挾私誣陷或為
　人報讐或受首惡贓令旁人抵罪刑官洞見其情莫
　敢改正以致多枉殺人臣願陛下革去東厰以絶禍
　原則太平可致臣一介微軀自知不免與其死于虎
　口孰若死于朝廷願陛下斬臣首行臣言雖死無恨
　帝以其狂誕發原籍為民哲等放歸已而觀政進士
　孫磐(遼陽/人)上疏曰近者言官劾人率乘勢敗而排觸
　奸倖反出胥吏議者羞之請定建言為四等最上彈
　劾權貴其次補拾闕遺又其次建白時政有禆國家
　皆分别擢叙其粉飾文具循黙不言者則罷黜之時
　不能用(後珪以薦累擢知州有平盗功磐為主事請/盡撤還鎮守内臣不從累官至河南僉事)
　
　
　
　
　
御批歴代通鑑輯覽巻一百六
