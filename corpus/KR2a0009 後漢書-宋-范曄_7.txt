六
　　宋　　宣　　城　　太　　守范　煜撰
　　唐　　章　　懷　　太　　子　　賢注
　順冲質帝紀第六
孝順皇帝諱保(諡法曰慈和徧服曰順伏/侯古今注曰保之字曰守)安帝之子也
母李氏為閻皇后所害永寜元年立為皇太子延光三
年安帝乳母王聖大長秋江京(前書曰長秋皇后官本/秦官將行也景帝更名)
(大長秋或用中人或用士人/秩二千石中興常用宦者)中常侍樊豐譖太子乳母
王男厨監邴吉殺之太子數為歎息王聖等懼有後禍
遂與豐京共搆陷太子太子坐廢為濟陰王明年三月
安帝崩北鄉侯立濟陰王以廢黜不得上殿親臨梓宮
悲號不食内外羣僚莫不哀之及北鄉侯薨車騎將軍
閻顯及江京與中常侍劉安陳逹等白太后祕不發喪
而更徵立諸國王子乃閉宮門屯兵自守十一月丁巳
京師及郡國十六地震是夜中黄門孫程等十九人(十/九)
(人見孫/程傳)共斬江京劉安陳逹等迎濟陰王於德陽殿西
鍾下(漢官儀曰崇賢/門内德陽殿也)即皇帝位年十一近臣尚書以下
從輦到南宮登雲臺召百官尚書令劉光等奏言孝安
皇帝聖德明茂早棄天下陛下正統當奉宗廟而姦臣
交搆遂令陛下龍潛蕃國(從太子廢為王/故曰龍潛蕃國)羣僚逺近莫
不失望天命有常北鄉不永漢德盛明福祚孔章(孔甚/也章)
(明/也)近臣建策左右扶翼内外同心稽合神明陛下踐阼
奉遵鴻緒為郊廟主承續祖宗無窮之烈上當天心下
厭民望而即位倉卒典章多缺請條案禮儀分别具奏
制曰可乃召公卿百僚使虎賁羽林士屯南北宮諸門
(漢官儀曰書稱虎賁三百人言其猛怒如虎之奔赴也/孝武建元三年初置期門平帝元始元年更名虎賁郎)
(又武帝太初元年初置建章營騎後更名羽林以天有/羽林之星故取名焉又取從軍死士之子孫養羽林官)
(敎以五兵號曰羽林孤兒光武中興以/征伐之士勞苦者為之故曰羽林士)閻顯兄弟聞帝
立率兵入北宮尚書郭鎮與交鋒刃遂斬顯弟衞尉景
戊午遣使者入省奪得璽綬乃幸嘉德殿遣侍御史持
節收閻顯及其弟城門校尉耀執金吾晏竝下獄誅已
未開門罷屯兵壬戌詔司隸校尉惟閻顯江京近親當
伏辜誅其餘務崇寛貸壬申謁高廟癸酉謁光武廟乙
亥詔益州刺史罷子午道通襃斜路(子午道平帝時王/莾通之三秦記曰)
(子午長安正南山名秦嶺谷一名樊川襃斜/漢中谷名南谷名襃北谷名斜首尾七百里)己夘𦵏少
帝以諸王禮司空劉授免(東觀記曰以阿附惡/逆辟召非其人策罷)賜公卿
以下錢榖各有差十二月甲申以少府河南陶敦為司
空(敦字文理/京縣人也)其令郡國守相視事(○劉攽曰案他處上/有詔語則下有其令)
(云云無有特出其/字者明多此字)未滿歳者一切得舉孝廉吏(漢法視/事滿歳)
(乃得舉今帝新即位施恩/惠雖未滿歳得令舉人)癸夘尚書奏請下有司收還
延光三年九月丁酉以皇太子為濟隂王詔書奏可京
師大疫辛亥詔公卿郡守國相舉賢良方正能直言極
諫之士各一人尚書令以下從輦幸南宮者皆増秩賜
布各有差
永建元年春正月甲寅詔曰先帝聖德享祚未永早棄
鴻烈姦慝縁間人庶怨讟上干和氣疫癘為災朕奉承
大業未能寜濟蓋至理之本稽𢎞德惠蕩滌宿惡與人
更始其大赦天下賜男子爵人二級為父後三老孝悌
力田人三級流民欲自占者一級鰥寡孤獨篤癃貧不
能自存者粟人五斛貞婦帛人三匹坐法當徙勿徙亡
徒當傳勿傳(徒囚逃亡當傳/捕者放之勿捕)宗室以罪絶皆復屬籍其
與閻顯江京等交通者悉勿考勉修厥職以康我民辛
未皇太后閻氏崩辛巳太傅馮石太尉劉熹司徒李郃
免(馮石字次初東觀記曰溤劉以/阿黨權貴李郃以人多疾疫免)二月甲申𦵏安思皇
后丙戌太常桓焉為太傅大鴻臚朱寵為太尉參錄尚
書事長樂少府九江朱倀為司徒(朱寵字仲威京兆杜/陵人朱倀字孫卿壽)
(春人也倀/音丑良反)賜百官隨輦宿衞及拜除者布各有差(○劉/攽曰)
(案文云及拜除者隨輦宿衞乃是賞功拜除者未知何/謂蓋傳寫之誤當云賜百官隨輦宿衞拜除者布各有)
(差拜除謂已遷升其官布/又加賜明衍一及字也)隴西鍾羌叛護羌校尉馬賢
討破之夏五月丁丑詔幽并涼州刺史使各實二千石
以下至黄綬(實謂騐實之也二千石太守也黄綬丞/尉也前書曰比二百石以上銅印黄綬)年
老劣弱不任軍事者上名嚴勑障塞繕設屯備立秋之
後簡習戎馬六月己亥封濟南王錯子顯為濟南王秋
七月庚午衛尉來歴為車騎將軍八月鮮卑寇代郡代
郡太守李超戰殁九月辛亥初令三公尚書入奏事冬
十月辛巳詔減死罪以下徙邉其亡命贖各有差丁亥
司空陶敦免鮮卑犯邉庚寅遣黎陽營兵出屯中山北
界告幽州刺史其令縁邊郡増置歩兵列屯塞下調五
營弩師郡舉五人令教習戰射(調選也五營五校也謂/長水歩兵射聲胡騎車)
(騎等五校尉也○劉攽曰正文案調五營弩師何為更/言舉明此舉字是與字一郡與五人教習也又注案此)
(五校之名大誤檢百官志有屯騎越騎歩兵長水射聲/今此誤云胡騎車騎當改胡作屯車作越且二漢冇車)
(騎將軍及騎都尉官耳無車騎校尉也又胡騎中興長/水矣所以知非章懐之誤者安紀永初三年注五校引)
(用漢官/儀甚明)壬寅廷尉張皓為司空甲辰詔以疫癘水潦令
人半輸今年田租傷害什四以上勿收責不滿者以實
除之十二月辛巳賜王主貴人公卿以下布各有差
二年春正月戊申樂安王鴻來朝丁卯常山王章薨二月
鮮卑寇遼東𤣥莵甲辰詔禀貸荆豫兗冀四州流冗貧
人所在安業之疾病致醫藥䕶烏桓校尉耿曄率南單
于擊鮮卑破之三月旱遣使者録囚徒䟽勒國遣使奉
獻夏六月乙酉追尊諡皇妣李氏為恭愍皇后𦵏于恭
北陵西域長史班勇敦煌太守張朗討焉耆尉犂危須
三國破之竝遣子貢獻秋七月甲戌朔日有食之壬午
太尉朱寵司徒朱倀罷庚子太常劉光為太尉錄尚書
事光祿勳許敬為司徒(劉光字仲遼即太尉劉矩/之弟許敬字鴻卿平輿人)辛丑
下邳王成薨
三年春正月丙子京師地震漢陽地陷裂甲午詔實覈
傷害者賜年七歳以上錢人二千一家被害郡縣為收
斂乙未詔勿收漢陽今年田租口賦夏四月癸夘遣光
禄大夫案行漢陽及河内魏郡陳留東郡稟貸貧人六
月旱遣使者錄囚徒理輕繫甲寅濟南王顯薨秋七月
丁酉茂陵園寢災帝縞素避正殿(爾雅曰縞皓也繒/之精白者曰縞)辛
亥使太常王龔持節告祠茂陵九月鮮卑寇漁陽冬十
二月己亥太傅桓焉免(東觀記曰無清/介辟召䇿罷)是歳車騎將軍
來歴罷
四年春正月丙寅詔曰朕託王公之上渉道日寡政失
厥中陰陽氣隔寇盜肆暴庶獄彌繁憂悴永歎疢如疾
首詩云君子如祉亂庶遄已(解見/章紀)三朝之㑹朔旦立春
嘉與海内洗心自新其赦天下從甲寅赦令已來復秩
屬籍三年正月已來還贖其閻顯江京等知識婚姻禁
錮一原除之(妻父曰婚壻父/曰姻一猶皆也)務崇寛和敬順時令遵典
去苛以稱朕意丙子帝加元服(冠/也)賜王主貴人公卿以
下金帛各有差賜男子爵及流民欲占者人一級為父
後三老孝悌力田人二級鰥寡孤獨篤癃貧不能自存
帛人一匹二月戊戌詔以民入山鑿石發洩藏氣勑有
司檢察所當禁絶如建武永平故事夏五月壬辰詔曰
海内頗有災異朝廷修政太官減膳珍玩不御而桂陽
太守文礱(音力/公反)不惟竭忠宣暢本朝而逺獻大珠以求
幸媚今封以還之五州雨水秋八月庚子遣使實覈死
亡收斂稟賜丁巳太尉劉光司空張皓免(東觀記曰以/陰陽不和乆)
(託病/䇿罷)九月復安定北地上郡歸舊土(安帝永初五/年徙今復之)癸酉
大鴻臚龎參為大尉錄尚書事太常王龔為司空冬十
一月庚辰司徒許敬免(東觀記曰為陵轢使官策罷二/千石禄終身○劉攽曰注陵轢)
(使官案文/官當作者)鮮卑宼朔方十二月乙夘宗正劉崎為司徒
(崎字叔峻/華隂人也)是歳分㑹稽為吳郡拘彌國遣使貢獻
五年春正月疏勒王遣侍子及大宛莎車王皆奉使貢
獻夏四月京師旱辛巳詔郡國貧人被災者勿收責今
年過更京師及郡國十二蝗冬十月丙辰詔郡國中都
官死罪繫囚皆減罪一等詣北地上郡安定戌乙亥定
逺侯班始坐殺其妻隂城公主腰斬(始班超孫也尚順/帝姑隂城公主東)
(觀記曰隂城/公主名賢得)同產皆棄市
六年春二月庚午河間王開薨三月辛亥復伊吾屯田
(章帝建初/二年罷也)復置伊吾司馬一人秋九月辛巳繕起太學
護烏桓校尉耿曄遣兵擊鮮卑破之丁酉于闐王遣侍
子貢獻冬十一月辛亥詔曰連年災潦冀部尤甚比蠲
除實傷贍恤窮匱而百姓猶有棄業流亡不絶疑郡縣
用心怠惰恩澤不宣易羙損上益下書稱安民則惠(易/益)
(卦曰損上益下人説無疆恵愛/也尚書曰安人則惠黎人懷之)其令冀部勿收今年田
租芻槀十二月日南徼外葉調國撣國遣使貢獻(東觀/記曰)
(葉調國王遣使師㑹詣闕貢獻以師㑹為漢歸義葉調/邑君賜其君紫綬及撣國王雍由亦賜金印紫綬撣音)
(擅/)壬申客星出牽牛于闐王遣侍子詣闕貢獻
陽嘉元年春正月乙巳立皇后梁氏賜爵人二級三老
孝悌力田三級爵過公乘得移與子若同產同產子民
無名數及流民欲占著者人一級鰥寡孤獨篤癃貧不
能自存者粟人五斛二月海賊曽旌等寇會稽殺句章
鄞鄮三縣長(三縣皆屬會稽郡鄮縣今越州縣也句章/故城在今鄮縣西鄞故城在鄮縣東南鄞)
(音銀鄮/音茂)攻會稽東部都尉詔縁海縣各屯兵戌丁巳皇
后謁髙廟光武廟詔稟甘陵貧人大小口各有差京師
旱庚申勑郡國二千石各禱名山嶽瀆遣大夫謁者詣
嵩高首陽山并祠河洛請雨(首陽山在/洛陽東北)戊辰雩以冀部
比年水潦民食不贍詔案行稟貸勸農功賑乏絶甲戌
詔曰政失厥和隂陽隔并冬鮮宿雪春無澍雨分禱祈
請靡神不禜(説文曰禜設緜蕞為營以祈/水旱禜音詠詩曰靡神不舉)深恐在所慢
違如在之義(論語曰祭/神如神在)今遣侍中王輔等持節分詣岱
山東海滎陽河洛盡心祈焉(濟水四瀆之一至河南溢/為滎澤故於滎陽祠焉)
三月揚州六郡妖賊章河等寇四十九縣殺傷長吏庚
寅帝臨辟雍饗射大赦天下改元陽嘉詔宗室絶屬籍
者一切復籍稟冀州尤貧民勿收今年更租口賦夏五
月戊寅阜陵王恢薨秋七月史官始作候風地動銅儀
(時張衡為太/史令作之)丙辰以太學新成試明經下第者補弟子
増甲乙科員各十人(前書音義曰甲科謂作簡䇿難問/列置案上任試者意投射取而答)
(之謂之射策上者為甲次者為乙若/錄政化得失顯而問之謂之對策也)除郡國耆儒九十
人補郎舍人九月詔郡國中都官繫囚皆減死一等亡
命者贖各有差鮮卑寇遼東冬十一月甲申望都蒲隂
狼殺女子九十七人(望都縣名屬中山國今定州縣也/章帝改曲逆為蒲隂亦屬中山與)
(望都相近故城在今定州北東觀記亦作蒲本多作滿/滿字者誤也東觀又云為不祠北岳所致詔曰政失厥)
(中狼災為應至乃殘食孤幼博訪其故山岳尊靈國所/望秩而比不奉祠淫刑放濫害加孕婦也○劉攽曰注)
(本多作滿滿字者/誤案文多一滿字)詔賜狼所殺者錢人三千辛夘初令
郡國舉孝廉限年四十以上諸生通章句文史能牋奏
乃得應選其有茂才異行若顔淵子竒不拘年齒(史記/曰顔)
(回魯人好學年二十九髮盡白早死新序曰子竒年十/八齊君使之化阿至阿鑄其庫兵以為耕器出倉廩以)
(賑貧窮阿/縣大化)十二月丁未東平王敞薨庚戌復置𤣥菟郡
屯田六郡閏月丁亥令諸以詔除為郎年四十以上課
試如孝廉科者得參廉選歳舉一人戊子客星出天苑
辛夘詔曰間者以來吏政不勤故災咎屢臻盜賊多有
退省所由皆以選舉不實官非其人是以天心未得人
情多怨書歌肱股詩刺三事(尚書益稷篇帝作歌曰元/首明哉股肱良哉詩小雅)
(曰三事大夫莫肯夙夜/邦君諸侯莫肯朝夕也)今刺史二千石之選歸任三司
(三司三公也即太尉司/空司徒也歸猶委任也)其簡序先後情覈高下歳月之
次文武之宜務存厥衷庚子恭陵百丈廡災(恭陵安帝/陵也廡廊)
(屋也説文曰堂/下周屋曰廡也)是歳起西苑修飾宮殿
二年春二月甲申詔以吳郡㑹稽饑荒貸人種糧三月
使匈奴中郎將王稠率左骨都侯等擊鮮卑破之辛酉
除京師耆儒年六十以上四十八人補郎舍人及諸王
國郎夏四月復置隴西南部都尉官(武帝元朔四年初/置南部都尉於隴)
(西臨洮縣中興以來/廢至此復置之也)己亥京師地震五月庚子詔曰朕
以不德統奉鴻業無以奉順乾坤協序隂陽災眚屢見
咎徵仍臻地動之異發自京師矜矜祗畏不知所裁羣
公卿士將何以匡輔不逮奉答戒異異不空設必有所
應其各悉心直言厥咎靡有所諱戊午司空王龔免六
月辛未太常魯國孔扶為司空(扶字/仲淵)疏勒國獻師子封
牛(東觀記曰疏勒王盤遣使文時詣闕師子似虎正黃/有􁐠耏尾端茸毛大如斗封牛其領上肉隆起若封)
(然因以名之/即今之峯牛)丁丑洛陽地陷是月旱秋七月己未太尉
龎參免八月己巳大鴻臚沛國施延為太尉(延字君子/蘄縣人也)
鮮卑寇代郡冬十月庚午行禮辟雍奏應鍾始復黄鍾
作樂器隨月律(子為黄鍾律長九寸聲有輕重長短度/量皆出黄鍾隨月律謂月令正月律中)
(太蔟二月律中夾鍾三月律中姑洗四月律中仲呂五/月律中㽔賓六月律中林鍾七月律中夷則八月律中)
(南呂九月律中無射十月律中應鍾十一月律中黄鍾/十二月律中大呂東觀記曰元和以來音戾不調復修)
(如舊典/蔟音湊)
三年春二月己丑詔以久旱京師諸獄無輕重皆且勿
考竟須得澍雨三月庚戌益州盜賊劫質令長殺列侯
夏四月丙寅車師後部司馬率後部王加特奴等掩擊
匈奴大破之獲其季母五月戊戌制詔曰昔我太宗丕
顯之徳假于上下儉以恤民政致康乂朕秉事不明政
失厥道天地譴怒大變仍見春夏連旱寇賊彌繁元元
被害朕甚愍之嘉與海内洗心更始其大赦天下自殊
死以下謀反大逆諸犯不當得赦者皆赦除之賜民年
八十以上米人一斛肉二十斤酒五斗九十以上加賜
帛人二匹絮三斤秋七月庚戌鍾羌寇隴西漢陽冬十
月護羌校尉馬續擊破之十一月壬寅司徒劉崎司空
孔扶免乙巳大司農南郡黄尚為司徒光祿勲河東王
卓為司空(黄尚字伯河南郡邔人也王卓字/仲遼河東觧人也邔音求紀反)丙午武都
塞上屯羌及外羌攻破屯官驅畧人畜
四年春二月丙子初聽中官得以養子為後世襲封爵
自去冬旱至于是月謁者馬賢擊鍾羌大破之夏四月
甲子太尉施延免(東觀記曰以選/舉貪汚策罷也)戊寅執金吾梁商為
大將軍前太尉龎參為太尉六月己未梁王匡薨秋七
月己亥濟北王登薨閏月丁亥朔日有食之冬十月烏
桓寇雲中十一月圍度遼將軍耿曄於蘭池(續漢志曰/雲中郡沙)
(南縣冇/蘭池城)發諸郡兵救之烏桓退走十二月甲寅京師地
震
永和元年春正月夫餘王來朝乙夘詔曰朕秉政不明
災眚屢臻典籍所忌震食為重今日變方逺地摇京師
(東觀記曰陽嘉四年詔曰朕以不徳謫見於天零陵言/日食京師不覺故此言日變方遠○劉攽曰正文日變)
(方遠案注引東觀記曰零陵言日食/則是遠方也言方逺無理與注皆誤)咎徴不虚必有所
應羣公百僚其各上封事指陳得失靡有所諱己巳宗
祀明堂登雲臺改元永和大赦天下秋七月偃師蝗冬
十月丁亥承福殿火帝避御雲臺十一月丙子太尉龎
參罷十二月象林蠻夷叛乙巳以前司空王襲為太尉
二年春正月武陵蠻叛圍充縣又寇夷道(充縣屬武陵/郡故城在澧)
(州崇義縣東北充/音衝夷道屬南郡)二月廣漢屬國都尉擊破白馬羌武
陵太守李進擊叛蠻破之三月辛亥北海王翼薨乙夘
司空王卓薨丁丑光祿勲馮翊郭䖍為司空(䖍字君賢/池陽人也)
夏四月丙申京師地震五月日南叛蠻攻郡府秋七月
九真交阯二郡兵反八月庚子熒惑犯南斗(熒惑火星/也南斗北)
(方之宿也前書音義曰/犯謂七寸内光芒相及)江夏盜賊殺邾長(邾縣屬江夏/郡故城在今)
(復州竟陵縣/東邾音朱)冬十月甲申行幸長安所過鰥寡孤獨貧
不能自存者賜粟人五斛庚子幸未央宮會三輔郡守
都尉及官屬勞賜作樂十一月丙午祠高廟丁未遂有
事十一陵丁夘京師地震十二月乙亥至自長安
三年春二月乙亥京師及金城隴西地震二郡山岸崩
地陷戊子太白犯熒惑夏四月九江賊蔡伯流寇郡界
及廣陵殺江都長戊戌遣光祿大夫案行金城隴西賜
壓死者年七歳以上錢人二千一家皆被害為收歛之
除今年田租尤甚者勿收口賦閏月蔡伯流等率衆詣
徐州刺史應志降(續漢書曰志字仲節汝/南南頓人也曽祖父順)己酉京師地
震五月吳郡丞羊珍反攻郡府太守王衡破斬之六月
辛丑琅邪王遵薨九真太守祝良交阯刺史張喬慰誘
日南叛蠻降之嶺外平(續漢書曰祝良字/邵卿長沙臨湘人)秋七月丙戌
濟北王多薨八月己未司徒黄尚免九月己酉光祿勲
長沙劉壽為司徒(壽字伯長/臨湘人也)丙戌令大將軍三公各舉
故刺史二千石及見令長郎謁者四府掾屬剛毅武猛
有謀謨任將帥者各二人特進卿校尉各一人冬十月
燒當羌寇金城護羌校尉馬賢擊破之羌遂相招而叛
十二月戊戌朔日有食之
四年春正月庚辰中常侍張逵蘧政楊定等有罪誅(事/見)
(梁商/傳也)連及𢎞農太守張鳳安平相楊皓下獄死三月乙
亥京師地震夏四月癸夘護羌校尉馬賢討燒當羌大
破之戊午大赦天下賜民爵及粟帛各有差五月戊辰
封故濟北惠王壽子安為濟北王秋八月太原郡旱民
庶流冗癸丑遣光祿大夫案行稟貸除更賦冬十月戊
午校獵上林苑歴函谷關而還十一月丙寅幸廣成苑
五年春二月戊申京師地震夏四月庚子中山王𢎞薨
南匈奴左部句龍大人吾斯車紐等叛圍羙稷(羙稷縣/屬西河)
(郡/也)五月度遼將軍馬續討吾斯車紐破之使匈奴中郎
將陳龜迫殺南單于己丑晦日有蝕之且凍羌寇三輔
殺令長(且音子/余反)丁丑令死罪以下及亡命贖各有差九
月令扶風漢陽築隴道塢三百所置屯兵辛未太尉王
龔罷且凍羌寇武都燒隴關(隴山之闗也今名大震關/在今隴州汧源縣西也)
壬午太常桓焉為太尉丁亥徙西河郡居離石(離石縣/名在郡)
(南五百九里西河本都/平定縣至此徙於離石)上郡居夏陽朔方居五原句龍
吾期等東引烏桓西收羌胡寇上郡立車紐為單于冬
十一月辛巳遣使匈奴中郎將張耽擊破之車紐降
六年春正月丙子征西將軍馬賢與且凍羌戰於射姑
山賢軍敗沒安定太守郭璜下獄死詔貸王侯國租一
歳閏月鞏唐羌寇隴西遂及三輔二月丁巳有星孛於
營室三月武都太守趙冲討鞏唐羌破之庚子司空郭
䖍免丁巳河間王政薨丙午太僕趙戒為司空(戒字志/伯蜀郡)
(成都/人也)夏五月庚子齊王無忌薨使匈奴中郎將張耽大
破烏桓羌胡於天山(東觀記曰耽將吏兵/繩索相懸上通天山)鞏唐羌寇北
地秋七月甲午詔假民有貲者户錢一千八月丙辰大
將軍梁商薨壬戌河南尹梁冀為大將軍九月諸種羌
寇武威辛亥晦日有蝕之冬十月癸丑徙安定居扶風
北地居馮翊十一月庚子以執金吾張喬行車騎將軍
事將兵屯三輔
漢安元年春正月癸巳宗祀明堂大赦天下改元漢安
二月丙辰詔大將軍公卿舉賢良方正能探賾索隱者
各一人(賾幽深也/索求也)秋七月始置承華廐(東觀記曰時以/逺近獻馬衆多)
(園廐充滿始置承/華廐令秩六百石)八月南匈奴左部大人句龍吾斯與
薁鞬臺耆等反叛(薁音於六反/鞬音居言反)丁夘遣侍中杜喬光祿
大夫周舉守光祿大夫郭遵馮羡欒巴張綱周栩劉班
等八人分行州郡班宣風化舉實臧否九月庚寅廣陵
盜賊張嬰等寇郡縣冬十月辛未太尉桓焉司徒劉壽
免甲戌行車騎將軍張喬罷(○劉攽曰案/文少一事字)十一月壬午
司隸校尉趙峻為太尉大司農胡廣為司徒(峻字伯師/下邳徐人)
(也/)癸夘詔大將軍三公選武猛試用有效騐任為將校
者各一人是歳廣陵賊張嬰等詣太守張綱降
二年春二月丙辰鄯善國遣使貢獻夏四月庚戌護羌
校尉趙冲與漢陽太守張貢擊燒當羌於參䜌破之(參/䜌)
(縣屬安定郡/䜌音力全反)六月乙丑熒惑犯鎮星丙寅立南匈奴守
義王兠樓儲為南單于冬十月辛丑令郡國中都官繫
囚殊死以下出縑贖各有差其不能入贖者遣詣臨羌
縣居作二歳甲辰減百官奉丙午禁沽酒又貸王侯國
租一歳閏月趙冲擊燒當羌於河陽破之(河陽縣屬天/水郡故城在)
(今秦州隴/城縣西北)十一月使匈奴中郎將馬寔遣人刺殺句龍
吾斯十二月揚徐盜賊攻燒城寺殺略吏民是歳涼州
地百八十震
建康元年春正月辛丑詔曰隴西漢陽張掖北地武威
武都自去年九月已來地百八十震山谷坼裂壞敗城
寺殺害民庶夷狄叛逆賦役重數内外怨曠惟咎歎息
其遣光祿大夫案行宣暢恩澤惠此下民勿為煩擾三
月庚子沛王廣薨領護羌校尉衞琚追討叛羌破之(琚/音)
(居/)南郡江夏盜賊寇掠城邑州郡討平之夏四月使匈
奴中郎將馬寔擊南匈奴左部破之於是胡羌烏桓悉
詣寔降辛巳立皇子炳為皇太子改年建康大赦天下
賜人爵各有差秋七月丙午清河王延平薨八月揚徐
盜賊范容周生等寇掠城邑遣御史中丞馮赦督州郡
兵討之庚午帝崩於玉堂前殿時年三十遺詔無起寢
廟斂以故服珠玉玩好皆不得下
論曰古之人君離幽放而反國祚者有矣莫不矯鑒前
違審識情偽無忘在外之憂(離遭也矯正也左傳曰晉/侯在外十九年矣險阻艱)
(難備嘗之矣人之/情偽盡知之矣)故能中興其業觀夫順朝之政殆不
然乎何其傚僻之多與(殆近也言順帝傚前/之僻不能改正也)
孝冲皇帝諱炳(諡法曰㓜少在位曰冲司馬彪曰冲㓜/早夭故諡曰冲伏侯古今注曰炳之字)
(曰/明)順帝之子也母曰虞貴人建康元年立為皇太子其
年八月庚午即皇帝位年二歳尊皇后曰皇太后太后
臨朝丁丑以太尉趙峻為太傳大司農李固為太尉參
錄尚書事九月丙午𦵏孝順皇帝於憲陵(在洛陽西十/五里陵髙八)
(丈四尺周/三百步)廟曰敬宗是日京師及太原鴈門地震三郡
水涌土裂庚戌詔三公特進侯卿校尉舉賢良方正幽
逸修道之士各一人百僚皆上封事己未九江太守丘
騰有罪下獄死(東觀記曰騰知罪法深大懷/挾姦巧稽留道路下獄死)揚州刺史
尹耀九江太守鄧顯討賊范容等於歴陽軍敗耀顯為
賊所殁冬十月日南蠻夷攻燒城邑交阯刺史夏方招
誘降之壬申常山王儀薨己夘零陵太守劉康坐殺無
辜下獄死十一月九江盜賊徐鳳馬勉等稱無上將軍
攻燒城邑己酉令郡國中都官繫囚減死一等徙邊謀
反大逆不用此令十二月九江賊黄虎等攻合肥是歳
羣盜發憲陵護羌校尉趙冲追擊叛羌於鸇隂河戰殁
(凉州姑臧縣東南有鸇/隂縣故城因水以為名)
永嘉元年春正月戊戌帝崩於玉堂前殿年三歳清河
王蒜徵至京師
孝質皇帝諱纘(諡法忠正無邪曰質古/今注曰纘之字曰繼)肅宗𤣥孫曽祖
父千乘貞王伉祖父樂安夷王寵父勃海孝王鴻母陳
夫人冲帝不豫大將軍梁冀徴帝到洛陽都亭及冲帝
崩皇太后與冀定策禁中丙辰使冀持節以王青葢車
迎帝入南宮丁巳封為建平侯其日即皇帝位年八歳
己未𦵏孝冲皇帝於懷陵(在洛陽西北十五里伏侯古/今注曰高四丈六尺周百八)
(十三/歩)廣陵賊張嬰等復反攻殺堂邑江都長(堂邑縣屬/廣陵郡今)
(揚州六/合縣也)九江賊徐鳳等攻殺曲陽東城長(曲陽縣屬九/江郡在淮曲)
(之陽故城在今豪州定逺縣西北/東城縣故城在定逺縣東南也)甲申謁髙廟乙酉謁
光武廟二月豫章太守虞續坐贓下獄死乙酉大赦天
下賜人爵及粟帛各有差還王侯所削户邑彭城王道
薨叛羌詣左馮翊梁竝降三月九江賊馬勉稱皇帝九
江都尉滕撫討馬勉范容周生大破斬之(東觀記曰傅/勉頭及所𢃄)
(玉印鹿皮冠黄衣詣洛陽/詔懸夏城門外章示百姓)夏四月壬申雩庚辰濟北王
安薨丹陽賊陸宮等圍城燒亭寺丹陽太守江漢擊破
之五月甲午詔曰朕以不德託母天下布政不明每失
厥中自春渉夏大旱炎赫憂心京京(爾雅曰京/京憂也)故得禱
祈明祀(○劉攽曰案文云/得無理當是復字)冀蒙潤澤前雖得雨而宿麥
頗傷比日隂雲還復開霽寤寐永歎重懷慘結(寤覺也/寐卧也)
(詩曰寤寐永/歎唯憂用老)將二千石令長不崇寛和暴刻之為乎其
令中都官繫囚罪非殊死考未竟者一切任出以須立
秋(任保/也)郡國有名山大澤能興雲雨者二千石長吏各
絜齋請禱竭誠盡禮又兵役連年死亡流離或支骸不
歛或停棺莫收朕甚愍焉昔文王𦵏枯骨人頼其德(呂/氏)
(春秋曰周文王使人掘地得死人骸文王曰更𦵏之吏/曰此無主文王曰有天下者天下之主今我非其主邪)
(遂令吏以衣棺𦵏之天下聞之曰/文王賢矣澤及枯骨又况人乎)今遣使者案行若無
家屬及貧無資者隨宜賜䘏以慰孤魂是月下邳人謝
安應募擊徐鳳等斬之丙辰詔曰孝殤皇帝雖不永休
祚而即位踰年君臣禮成孝安皇帝承襲統業而前世
遂令恭陵在康陵之上先後相踰失其次序非所以奉
宗廟之重垂無窮之制昔定公追正順祀春秋善之(魯/閔)
(公立二年而薨次僖公立僖雖是閔庶兄然常為閔臣/位次當在閔下後文公即位乃進僖公神位居閔之上)
(左傳曰躋僖公逆祀也定公八年經書從祀先公從順/也順祀謂退僖神位於閔下榖梁曰從祀先公貴正也)
其令恭陵次康陵憲陵次恭陵以序親秩為萬世法六
月鮮卑寇代郡秋七月庚寅阜陵王代薨廬江盜賊攻
尋陽又攻盱台(音吁夷今/楚州縣也)滕撫遣司馬王章擊破之九
月庚戌太傅趙峻薨冬十一月己丑南陽太守韓昭坐
贓下獄死(東觀記曰強賦一億/五千萬檻車徵下獄)丙午中郎將滕撫擊廣
陵賊張嬰破之丁未中郎將趙序坐事棄市(東觀記曰/取錢縑三)
(百七十/五萬)歴陽賊華孟自稱黒帝攻殺九江太守楊岑滕
撫率諸將擊孟等大破斬之
本初元年春正月丙申詔曰昔堯命四子以欽天道(四/子)
(謂羲仲羲叔和仲和叔也/書曰乃命羲和欽若昊天)鴻範九疇休咎有象(尚書曰/天乃錫)
(禹洪範九疇孔安國注云洪大也範法也疇類也言天/與禹洛出書神龜負文而出列於背有數至於九禹遂)
(因而第之以成九類其八日庶徵有休徵咎徵之應休/羙也咎惡也徵騐也人君行善政則百榖用成家用平)
(康是休徵也政有乖失則百榖用不成家用不寜是咎/徵也休之與咎皆象人君之政故言休咎有象也象或)
(作/家)夫瑞以和降異因逆感禁微應大前聖所重(言君政/純和則)
(瑞氣降若逆時令則災異感所禁雖微其應乃大/前聖所重即謂唐堯欽若昊天箕子休咎之應)頃者
州郡輕慢憲防競逞殘暴造設科條陷入無罪或以喜
怒驅逐長吏恩阿所私罰枉仇隙至令守闕訴訟前後
不絶送故迎新人離其害怨氣傷和以致災眚書曰明
德慎罰(眚過也明德慎罰/尚書康誥之言)方春東作育微敬始其勑有
司罪非殊死且勿案騐以崇在寛(言東作之時湏育養/細微敬事之始禮記)
(月令孟春之月無殺蟲胎夭飛鳥無麛無卵/慶賜遂行無有不當書曰敬敷五敎在寛)壬子廣陵
太守王喜坐討賊逗遛下獄死二月庚辰詔曰九江廣
陵二郡數離寇害殘夷最甚(謂比年張嬰寇廣/陵華孟寇九江也)生者失
其資業死者委尸原野昔之為政一物不得其所若已
為之(尚書一夫弗獲/則曰時予之辜)况我元元嬰此困毒方春戒節賑
濟之戹掩骼埋胔之時(月令孟春之月行慶施惠下及/兆民又曰掩骼埋胔鄭𤣥注曰)
(為死氣逆生氣也骨/枯曰骼肉腐曰胔)其調比郡見榖出稟窮弱收𦵏枯
骸務加埋卹以稱朕意夏四月庚辰令郡國舉明經年
五十以上七十以下詣太學自大將軍至六百石皆遣
子受業歳滿課試以髙第五人補郎中次五人太子舍
人又千石六百石四府掾屬三署郎四姓小侯先能通
經者各令隨家法(四府掾屬諸大將軍府掾屬二十九/人太尉府掾屬二十四人司徒府三)
(十一人司空府二十九人漢官左右中郎將皆秦官也/比二千石三署郎皆屬焉三署謂五官署左右署也儒)
(生為詩者謂之詩家禮者謂之禮家故言各随家法也/四姓小侯解見明紀也○劉攽曰注漢官左右中郎將)
(案文少/一儀字)其髙第者上名牒當以次賞進五月庚寅徙樂
安王為勃海王海水溢戊申使謁者案行收𦵏樂安北
海人為水所漂没死者又稟給貧羸庚戌太白犯熒惑
六月丁巳大赦天下賜民爵及粟帛各有差閏月甲申
大將軍梁冀潛行鴆弑帝崩於玉堂前殿年九歳丁亥
太尉李固免戊子司徒胡廣為太尉司空趙戒為司徒
與梁冀參錄尚書事太僕袁湯為司空
贊曰孝順初立時髦允集(爾雅曰髦俊也郭璞注云士/中之俊猶毛中之髦時張皓)
(王龔龎參張衡李郃/李固黄瓊之儔也)匪砥匪革終淪嬖習(砥礪也革改/也淪沒也言)
(順帝初升天位又羣賢總集不能因兹自礪改革前非/而終溺於私嬖近習也謂封孫程等十九人為侯又詔)
(中官養子聽襲/封爵之類也)保阿傳士后家世及(保安也阿倚也言/可依倚以取安傅)
(姆之類也傅士謂阿母山陽君宋娥更相貨賂求增邑/土也后家謂拜后父梁商為大將軍商薨仍拜子冀為)
(大將軍弟不/疑為河南尹)冲天未識質弑以聰陵折在運天緒三終
(言陵遲夭折在於時運所/以天之𦙍緒頻致三終也)
　
　
　後漢書卷六
　後漢書卷六考證
順帝紀宗祀明堂發雲臺○何焯曰此靈臺也縁下避
　火雲臺而訛
九月庚寅○宋本無庚寅二字
　
　
　
　
　
　
　
　
　
　
　
　後漢書卷六考證
