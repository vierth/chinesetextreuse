
　皇王大紀卷三十八　　　　宋　胡宏撰
　三王紀
　　釐王
元年冬齊侯宋公陳侯蔡侯邾子會于北杏以平宋亂
遂人不至齊人滅遂而戍之遂虞帝之所出殷所封也
齊伐魯取汶陽曰以報長勺之役管仲諫曰君不競於
徳而競於兵外諸侯設備内百姓設詐國無危難矣齊
侯曰請會魯侯而盟之可乎仲曰可魯侯召曹子曰寡
人勿欲會曹子曰會之臣請從於是魯侯會齊侯于柯
將盟曹子撫劒而進管仲曰兩君為好子將何求對曰
請復汶陽之田齊侯許之乃盟宋人背北杏之會經曰
十有三年春齊侯宋人陳人蔡人邾人會于北杏(齊桓/何以)
(及四國之㣲者會是宋公邾子也然則何以稱人春秋/之世以諸侯而主天下會盟之政自北杏始其後宋襄)
(晉文楚莊秦穆交主夏盟跡此而為之者也桓公非受/命之伯諸侯自相推戴以為盟主是無君矣故國稱人)
(以誅始亂正王法也齊桓稱爵其與之乎上無天子下/無方伯有能會諸侯安中國而免民於左枉則雖與之)
(可也誅諸侯者正也與桓公者權也或曰桓公/始平宋亂遂得諸侯故四國稱人言衆與之也)夏六月
齊人滅遂(見滅而書滅亡國之善詞上下之同力也其/亦不幸焉爾滅人之國而絶其世罪莫重焉)
(齊稱人㣲者耳凡書滅/者不待再貶而惡已見)秋七月冬公㑹齊侯盟于柯(始/及)
(齊平也世讐而平可乎於傳有之敵惠敵怨不在後嗣/魯莊於齊襄當其身則釋怨不復故聖人詳加譏貶以)
(著其罪今易世矣而桓公始合諸侯安中國攘夷狄尊/天王乃欲修怨怒鄰而危其社稷可謂孝乎故長勺之)
(役專以責魯而柯之盟公與齊皆書其爵則以為釋怨/而平可也或稱齊襄公復九世之讐而春秋賢之信乎)
(以柯之盟詞無/貶則知其妄矣)
二年春齊人陳人曹人代宋魯單伯㑹之取成于宋而
還鄭伯突自櫟侵鄭獲傅瑕瑕曰茍舎我吾請納君與
之盟而赦之瑕殺子儀突入鄭遂殺瑕使謂原繁曰傅
瑕貳周有常刑既伏其罪矣納我而無二心者吾皆許
之上大夫之事吾願與伯父圖之且寡人出伯父無裏
言入又不念寡人寡人憾焉對曰先君桓公命我先人
典司宗祀社稷有主而外其心其何二如之茍主社稷
國内之民其誰不為臣臣無二心天之制也子儀在位
十四年矣而謀召君者庸非二乎莊公之子猶有八人
若皆以官爵行賂勸貳而可以濟事君其若之何臣聞
命矣乃縊而死初内蛇與外蛇鬪於鄭南門中内蛇死
六年而厲公入公聞之問於申繻曰猶有妖乎對曰人
之所忌其氣燄以取之妖由人興也人無釁焉妖不自
作人棄常則妖興楚息媯生二子曰囏曰頵未言楚王
問之對曰吾一婦人而事二夫縱弗能死其又奚言楚
王以蔡侯滅息夏五月遂入蔡魯單伯會齊侯宋公衞
侯鄭伯于鄄經曰十有四年春齊人陳人曹人伐宋(稱/人)
(將卑師少也齊自管仲得政滅譚之後二十年間未嘗/遣大夫為主將亦未嘗動大衆出侵伐盖以制用兵而)
(賦於民薄矣故能南推强楚西抑秦晉天/下莫能與之爭也或以為貶齊稱人誤矣)夏單伯㑹伐
宋(宋人背北杏之會合諸侯而伐之者齊桓公也會伐/者無貶焉故其詞平不復再舉三國之名也隠公四)
(年主謀伐鄭而欲求寵於諸侯以定其位者州吁也會/之者黨逆賊矣故其詞繁而不殺再舉而列書者甚疾)
(四國之詞也言之不足故/再言之而聖人之情見矣)秋七月荆入蔡冬單伯㑹齊
侯宋公衞侯鄭伯于鄄
三年春齊侯宋公陳侯衞侯鄭伯㑹于鄄魯桓夫人如
齊郳叛宋宋人齊人邾人伐之鄭人間之而侵宋曲沃
稱殺晉侯緍而伐之盡以其寳器使大夫為之請命于
王王使虢公命以一軍為晉侯唐國風九篇曰無衣二
章章三句美晉武公也武公始幷晉國其大夫為之請
命乎天子之使而作是詩也豈曰無衣七兮(侯伯之禮/七命冕服)
(七/章)不如子之衣安且吉兮(諸侯不命於天/子則不成為君)豈曰無衣六
兮(天子之卿六命車/旗衣服以六為節)不如子之衣安且燠兮(燠煖/也)唐國
風十篇曰有杕之杜二章章六句刺晉武公也武公寡
特兼其宗族而不求賢以自輔焉有杖之杜生於道左
(興也道左之陽/人所宜休息也)彼君子兮噬肯適我(噬逮/也)中心好之曷
飲食之有杕之杜生于道周(周曲/也)彼君子兮噬肯来遊
(遊觀/也)中心好之曷飲食之經曰十有五年春齊侯宋公
陳侯衛侯鄭伯會于鄄夏夫人姜氏如齊秋宋人齊人
邾人伐郳鄭人侵宋(伯者之先諸侯專征也非伯者而/先諸侯主兵也此齊桓之師何以)
(序宋下猶未成乎伯也二十七年同盟于幽天下與之/然後成乎伯矣聲罪致討曰伐鳴鐘擊鼓整衆而行兵)
(法所謂正也濳師掠境曰侵銜杖卧鼓出人不/意兵法所謂竒也謂之無名行師曰侵非也)冬十月
四年冬十有一月宋人齊人衞人伐鄭楚滅鄧鄭伯自
櫟入緩告于楚楚伐鄭及櫟冬十月齊侯宋公魯侯陳
侯衞侯鄭伯許男滑伯滕子㑹盟于幽邾子薨子𤨏嗣
秦武公薨初以人從死死者六十六人有一子曰白不
立封之平陽以弟徳公為嗣經曰十有六年春王正月
夏宋人齊人衛人伐鄭秋荆伐鄭冬十有二月會齊侯
宋公陳侯衛侯鄭伯許男滑伯滕子同盟于幽(不書公/諱也齊)
(桓始霸仗義以盟而魯首叛盟故諱不稱公惡失信也/其曰同盟何也程氏曰上無明王下無方伯列國交爭)
(桓公始霸天下與之/故書同盟志同欲也)邾子克卒
五年甲辰鄭伯不朝于齊齊執其大夫詹遂因氏頜氏
工婁氏須遂氏醉齊戍而殲之鄭詹奔魯魯人受之王
崩諡曰釐王王大變文武之制作𤣥黄華麗之飾宫室
崇峻輿馬奢侈王室益㣲太子閬立晉侯稱薨諡曰武
公子詭諸嗣魯多麋秦徙居雍始興諸祠用三百牢于
鄜畤初作伏祠磔犬邑四門以禦蟲菑經曰十有七年
春齊人執鄭詹(書齊人執詹惡之也鄭既侵宋又不朝/齊詹盖用事之臣也其見執宜矣而惡)
(齊何也以責人之心責己則盡道以愛己/之心愛人則盡仁此春秋待齊之意也)夏齊人殲于
遂(殲盡也春秋書此者見齊人滅遂初非伐罪弔民之/師也夫以亡國餘民能殲強齊之戍故申胥一身可)
(以存楚楚雖三戸可以亡秦足為强而/不義之戒而弱者亦可省身而自立矣)秋鄭詹(自/)齊逃
来(榖梁子曰逃義曰逃逃者匹夫之事詹之見執若其/有罪雖死可也儻曰無罪茍見免焉請從惠於㑹使)
(諸侯聞之則不辱君命矣不能以理自强而效匹夫之/行特書曰逃以著其幸免而不知命之罪也齊桓始霸)
(同盟于幽而魯首叛盟受其逋逃虧/信義矣書自齊逃來又以罪魯也)冬多麋(麋魯所有/也多則為)
(異以其又害稼也故此書亦禹放龍蛇/周公逺犀象之意也害稼則及人矣)
　　惠王
元年正月日有食之虢公晉侯鄭伯来朝王使原莊
公逆王后于陳陳媯歸于京師戎侵魯既去而後知之
魯侯追之至于濟西魯有􁉃秦徳公薨子宣公嗣經曰
十有八年春王三月日有食之夏公追戎于濟西(此未/有言)
(侵伐者而書追戎是不覺其来已去而追之也為國無/武備起戎心而不知警危道也春秋之意其必未雨而)
(徹桑上閒暇/而明政刑)秋有􁉃(􁉃魯所無也故以有書夫以含沙/射人其為物至㣲魯人察之以聞)
(于朝魯史異之以書于䇿何也山隂陸佃曰􁉃隂物也/是時莊公上不能防閑其母下不能正其身陽淑消而)
(隂慝長矣此惡氣之應其說是也春秋書之者欲人主/之慎所感也世衰道㣲邪說作正論消小人長善類退)
(天變動於上地變動於下禽獸將食/人而不知懼也亦昧於仲尼之意矣)冬十月
二年楚王熊貲薨諡曰文王子囏嗣初鬻拳强諌文王
不從臨之以兵懼而從之遂自刖也楚人以為大閽君
子曰鬻拳可謂愛君矣魯公子結媵陳人之婦于鄄遂
及齊侯宋公盟魯桓夫人如莒齊人宋人陳人伐魯西
鄙初王姚嬖于莊王生子頽子頽有寵蒍國為之師王
取蒍國圃邊伯宫奪子禽祝跪與詹父田而收膳夫之
秩五大夫遂奉子頽伐王不克子頽奔衞經曰十有九
年春王正月夏四月秋公子結媵陳人之婦于鄄遂及
齊侯宋公盟(禮者不失己亦不失人失己與人冦之招/也媵淺事陳人㣲者公子往焉聖人書之)
(譏其重以失己也齊侯伯主宋公王者之後盟國之大/事也大夫輙與焉書曰遂譏其輕以失人也遂者專事)
(之詞聘禮大夫受命不受詞出境有可以安社稷利國/家則專之可者謂本有此命得以便宜從事特不受專)
(對之詞爾若違命行私雖有利國家安社稷之功使者/當以矯制請罪有司當以擅命用刑何者終不以一時)
(之利亂萬世之法/是春秋之㫖也)夫人姜氏如莒冬齊人宋人陳人伐
我西鄙(奉詞曰伐其稱人將卑師少也方與三國結盟/則其將伐我何也齊桓責魯不恭所謂失己與)
(人以招/冦也)
三年冬十二月魯桓夫人如莒衞師燕師伐京師立子
頽王出適鄭處于櫟齊大災齊侯伐戎經曰二十年春
王正月夫人姜氏如莒(夫人姜氏初會于禚次享于祝/丘又次如齊師又次會于防于)
(穀又次如齊至是再如莒春秋悉書者禮義天下之大/防也詩録泉水載馳以訓後世使知男女之别自逺於)
(禽獸也今夫人父母已終如宗國猶不得而况莒乎莊/公失子之道不能防閑禁亂之所由生以舊坊為無所)
(用而廢之者也是以至此極觀/春秋書法則知防閑之道矣)夏齊大災秋七月冬齊
人伐戎
四年鄭伯虢公胥命于弭鄭伯謂林父曰子頽出王而
代其位禍孰大焉聞其飲大夫酒樂及徧舞不息是樂
禍也禍必及之盍納王乎虢叔許諾鄭伯將王自圉門
入虢叔自北門入討子頽殺之及五大夫王入于王城
鄭伯薨子捷嗣夏五月戊戌魯桓夫人薨諡曰文姜冬
十月鄭葬其君厲公經曰二十有一年春王正月夏五
月辛酉鄭伯突卒(杜預稱莊公四年鄭伯遇于垂者子/儀也而以為厲公者按春秋突歸鄭)
(之後其出奔蔡入于櫟皆以名書猶繫於爵雖簒而實/君雖君而實簒不沒其實也忽稱世子其出奔猶不得)
(稱子其復歸猶不得稱伯以其實不能君也而况子儀/雖乗間得立其為君㣲矣豈敢輕去國都與諸侯㑹于)
(外乎故知遇于垂者乃厲公也始終書爵不沒/其實也亦可以為居正而不能保者之戒矣)秋七月
戊戍夫人姜氏薨冬十有二月葬鄭厲公
五年冬十一月魯肆大𤯝魯葬文姜陳侯夫人生世子
禦冦嬖姬生子款陳侯欲以款為嗣遂殺禦冦公子完
奔齊陳國風七篇曰防有鵲巢二章章四句憂讒賊也
宣公多信讒君子憂懼焉防有鵲巢卭有㫖苕(興也防/邑也卭)
(丘也苕/草也)誰侜予美心焉忉忉(侜張/狂也)中唐有甓卭有㫖鷊
(中中庭也唐堂塗也/甓瓴甋也鷊綬草也)誰侜予美心焉惕惕(惕惕猶/忉忉也)陳國
風八篇曰月出三章章四句刺好色也在位不好徳而
說美色焉月出皎兮(興也皎/月光也)佼人僚兮舒窈糾兮(僚好/貌舒)
(遲也窈糾/舒之姿也)勞心悄兮月出皎兮佼人懰兮舒懮受兮勞
心慅兮月出照兮佼人燎兮舒天紹兮勞心慘兮齊侯
以陳敬仲完為卿辭曰羇旅之臣幸若獲宥及於寛政
赦其不閑於教訓而免於罪戾弛於負擔君之惠也所
獲多矣敢辱髙位以速官謗請以死告詩云翹翹車乗
招我以弓豈不欲往畏我友朋使為工正飲齊侯酒樂
公曰以火繼之辭曰臣卜其晝未卜其夜公不說使食
采於田初懿氏卜妻敬仲其妻占之曰是謂鳳凰于飛
和鳴鏘鏘有媯之後將育于姜五世其昌並于正卿八
世之後莫之與京齊侯遊於平陵見貧而無妻者以外
御妻之管仲曰君必待見而後施惠何其狹也乃下令
澤梁時縱市書而不賦令男二十而娶女十五而嫁夏
五月丙申魯侯及齊大夫髙徯盟于防魯侯如齊納幣
秦作密畤於渭南祭青帝楚王欲殺其弟頵頵奔隨與
隨襲王殺之是謂杜敖頵襲位布徳施惠結舊好於諸
侯經曰二十有二年春王正月肆大𤯝(肆𤯝者蕩滌瑕/垢之稱也聞聖)
(王𤯝災肆赦赦過宥罪矣未聞肆大𤯝也大𤯝皆肆則/廢天討惡人幸以免矣後世有姑息為政數行恩宥惠)
(姦宄賊良民而其弊益滋盖流於此故諸葛孔明曰治/世以大徳不以小惠其為政於蜀軍旅數興而赦不妄)
(下蜀人乆而歌思猶周人之/思召公也斯得春秋之㫖矣)癸丑葬我小君文姜(文姜/之行)
(甚矣而用小君之禮其無譏乎以書夫人孫于齊不稱/姜氏及書哀姜薨于夷齊人以歸攷之則譏小君典禮)
(當謹之於始而後可正也文姜已歸為國君/母臣子致送終之禮雖欲貶之不可得矣)陳人殺其
公子禦冦(公子之重視大夫殺而或稱君者獨出於其/君之意如晉侯殺其世子申生之類是也或)
(稱國者國君大夫與聞其事而不請於天子如鄭殺其/大夫申侯之類是也或稱人者其一國亂無政衆人擅)
(殺而不出於其君如陳人殺其公子禦冦之類是也其/一弑君之賊人人之所得討背叛之臣國人之所同惡)
(如衞人殺州吁鄭人殺良霄之類是也攷/傳所載以觀經之所斷則罪之輕重見矣)夏五月秋七
月丙申及齊髙徯盟于防冬公如齊納幣(㣲者名姓不/登於史冊髙)
(徯齊之貴大夫也曷為就吾之㣲者盟蓋公也其不言/公諱與髙徯盟也来議結婚取仇人女大惡也取者其)
(為吉下主乎已上主乎宗廟以為有人之心/者冝於此焉變矣公親納幣則不待貶也)
六年祭叔聘于魯魯侯如齊觀社曹劌諫曰禮所以整
民也故會以訓上下之則制財用之節朝以正班爵之
義帥長幼之序征伐以討其不然諸侯有王王有巡狩
以大習之非是君不舉矣夫土發而社助時也收攟而
烝納要也今齊棄太公之法觀民於社君為是舉非故
業矣天子祀上帝諸侯會之受命焉諸侯祀先公大夫
佐之受事焉不聞諸侯之相會祀也君舉必書書而不
法後嗣何觀不聽楚王遣使獻于天子天子命之曰鎮
爾南方無侵中國楚遂遣使聘于諸侯齊侯魯侯遇于
榖蕭叔朝魯侯于榖魯丹桓宫楹九月曹伯射姑薨世
子羈嗣冬十月齊侯魯侯盟于扈晉桓莊之族偪晉侯
患之士蒍曰去富子則羣公子可謀也已公曰爾試其
事士蒍與羣公子謀譖富子而去之士蒍者杜隰叔之
子唐帝堯之苖裔也在虞為陶唐氏在夏為御龍氏在
商為豕韋氏在周為唐杜氏隰叔奔晉為士官遂為氏
經曰二十有三年春公至自齊祭叔来聘(榖梁子曰祭/叔天子之内)
(臣不言使不正其私交也祭伯来朝而不言朝祭叔来/聘而不言使尹氏王子虎劉卷来計而不書其爵秩皆)
(所以正人臣之義也人君而明此不容下比之/臣人臣而明此不為交私之計黨錮之禍息矣)夏公如
齊觀社公至自齊荆人来聘(荆自莊公十年始見於經/十四年入蔡十六年伐鄭)
(皆以州舉者惡其猾夏不恭故狄之也至是来聘遂稱/人者嘉其慕義自通故進之也朝聘者中國諸侯之事)
(雖蠻夷而能脩中國諸侯之事則不念其猾夏不恭而/遂進焉見聖人之心樂與人為善矣後世之君能以聖)
(人之心為心則與天地相似凡變於夷者叛則懲其不/恪而威之以刑来則嘉其慕義而接之以禮邇人安逺)
(者服矣春秋謹華夷之辨而荆吳徐/越諸夏之變於夷者故書法如此)公及齊侯遇于榖
蕭叔来朝(榖齊地蕭叔附庸之君也為禮必當其物與/其所而後可以言禮大夫宗婦覿而用幣則)
(非其物也蕭叔朝公在齊之榖則非其所也嘉禮不野/合而朝公于外是姜之於野矣故禮非其所君子有不)
(受必反之於正而後止/此亦春秋撥亂之意也)秋丹桓宫楹冬十有一月曹伯
射姑卒十有二月甲寅公會齊侯盟于扈(程子曰遇于/榖盟于扈皆)
(為要結姻好也傳稱男子二十而冠冠而列丈夫三十/而不娶非禮也然天子諸侯十五而冠者以娶必先冠)
(而國不可乆無儲貳欲人君早有繼體故因以為節也/老而無妻曰鰥舜方三十未娶而師錫帝堯已曰有鰥)
(在下今魯莊生三十有六年矣尚無内主何也盖文姜/使必娶於母家而齊女待年未及故莊公越禮不顧如)
(此其急齊人有疑如此其緩而遇于榖盟于扈要結之/也娶夫人奉祭祀為宗廟主而母言是聽不以大義裁)
(之至於失時不孝甚矣/春秋詳書為後戒也)
七年春正月魯刻桓宫桷匠師慶諌曰臣聞儉徳之共
也侈惡之大也先君有共徳而君納諸大惡無乃不可
乎不聽曹葬其君莊公魯侯親迎于齊六月丁丑以夫
人姜氏歸大夫宗婦覿用幣御孫曰男贄大者玊帛小
者禽鳥以章物也女贄不過榛栗棗脩以吿䖍也今男
女同贄是無别也男女之别國之大節也而由夫人亂
之無乃不可乎不聽宗人夏公展曰非故也公曰君作
故對曰君作而順則故之逆則亦書其逆也又不聽魯
大水是時自岍隴以東至于伊洛往往有戎蕃育盛强
遂侵曹曹世子羈出奔陳公子赤歸于曹郭亡晉士蒍
又與羣公子謀使殺游氏之二子吿晉侯曰不過二年
君必無患經曰二十有四年春王三月刻桓宫桷(自常/情觀)
(之丹楹刻桷疑若小失而春秋詳書于䇿御孫以為大/惡何也桓公見殺于齊則不能復而盛飾其宫夸示仇)
(人之女乃有亂心廢人倫悖天道而不知正者也御孫/知為大惡而不敢盡言春秋謹禮於㣲正後世人主之)
(心術者也故詳書于䇿斥/言桓宫以惡莊為後鑒也)葬曹莊公夏公如齊逆女秋
公至自齊(榖梁子曰親迎常事也不志此其志何也不/正其親迎於齊也或曰常事不志者嵗事之)
(常也親迎可以常乎則其說誤也常事非一有月事之/常則視朔是也有時事之常則蒐狩是也有嵗事之常)
(則郊祀雩祭之類是也有合禮之常則婚姻納幣逆女/至歸之類是也凡此類合禮之常則不志矣其志則於)
(禮不合將以為戒者也若夫崩薨卒葬即位之類不以/禮之合否而皆書此人道始終之大變也其於親迎異)
(矣/)八月丁丑夫人姜氏入戊寅大夫宗婦覿用幣(何以/不致)
(不可見乎宗廟也姜氏齊襄公之女入者不順之詞以/宗廟為弗受也婚義以正始為先而公不與夫人皆至)
(已失夫婦之正弑閔孫邾之亂兆矣莊公不勝其母越/禮踰時俟仇人之女薦舎於宗廟以成好合卒使宗嗣)
(不立弑逆相仍㡬至亡國故春秋詳書其事以著莊公/不孝之罪為後戒也禮夫人至大夫郊迎明日執贄以)
(見宗婦大夫之妻也公事曰見私事曰覿見夫人禮也/夫人不可見乎宗廟則不可以臨諸臣故以私言之也)
(用幣何以書御孫曰男女同贄是無别也公/子牙慶父之亂兆矣春秋詳書正始之道也)大水冬戎
侵曹羈出奔陳赤歸于曹(羈不稱爵者㣲弱不能君也/赤庶公子歸易詞也鄭忽突)
(出歸權在于宋曹羈赤出歸制在于戎使鄭忽曹羈明/而能斷雖有宋戎之衆突赤之孽何縁而起以國儲君)
(副不能自定其位於誰責而可故雖/以國氏皆不書爵為居正者之戒)郭公(此郭公也義/不可曉而先)
(儒或以為郭亡者於傳有之齊桓公之郭之故墟問父/老曰郭何故亡曰以其善善而惡惡也公曰若子之言)
(乃賢君也何至於亡父老曰郭公善善不能用惡惡不/能去所以亡也攷其時與事謂之郭亡理或然也夫善)
(善而不能用則無貴於知其善惡惡而不能去則無貴/於知其惡未之或知者猶有所覬也夫既或知之矣不)
(能行其所知君子所以髙舉逺引小人所以肆/行而無忌憚也然則非有能亡郭者郭自亡爾)
八年陳侯使大夫女叔聘于魯始結好也衛侯薨諡曰
惠公子赤嗣夏四月辛未朔日有食之王者之制日食
天子不舉伐鼓于社諸侯用幣于社伐鼓于朝凡天災
有幣無牲非日月之𤯝不鼓魯人鼓用牲于社魯伯姬
嫁于把秋大水魯始鼓用牲于社于門魯公子季友如
陳報女叔之聘也晉士蒍與羣公子謀盡殺游氏之族
乃城聚而處之晉侯圍聚盡殺羣公子以士蒍為司空
經曰二十有五年春陳侯使女叔来聘夏五月癸丑衛
侯朔卒六月辛未朔日有食之鼓用牲于社(按禮諸侯/旅見天子)
(入門不得終禮者六而日食與焉古者固以為大變人/君所當恐懼修省以答天意而不敢忽也今魯不鼓于)
(朝而鼓于社又/用牲非禮矣)伯姬歸于把(逆者非卿名姓不登於史/䇿故書歸以志其失禮而)
(有名姓登於史䇿猶書歸者以别於大夫之自逆者/也猶書歸者紀伯姬是也自逆者莒慶齊髙固是也)秋
大水鼓用牲于社于門冬公子友如陳
九年魯侯伐戎曹殺其大夫魯侯及宋人齊人伐徐晉
士蒍城絳以深其宫秋虢侵晉冬十月癸亥朔日有食
之虢人又侵晉經曰二十有六年春公伐戎夏公至自
伐戎曹殺其大夫(稱國以殺者國君大夫與謀其事不/請於天子而擅殺之也義繫於殺則)
(止書其官曹殺其大夫宋人殺其大夫是也義繫於人/則兼書其名氏楚殺其大夫得臣陳殺其大夫洩冶之)
(類是也古者諸侯卿大夫士命于天子而不敢專命也/其有罪則請于天子而不敢專殺也及春秋時專命而)
(不以告于王朝專殺而不以歸于司冦無王甚矣五霸/三王之罪人而葵丘之會猶曰無專殺大夫故春秋明)
(書于䇿備天子之禁也況諸侯之大夫方其交政中華/會盟征伐雖齊晉上卿止録其名氏至於見殺雖曹莒)
(小國亦書其官或抑或揚或奪或與聖人/之大用也明此然後可以司賞罰之權矣)秋公會宋人
齊人伐徐(在伯禽時徐戎已為魯患春公伐戎秋又伐/徐者必戎與徐合兵表裏為魯國之患也故)
(雖齊宋將卑師少而公獨親行其不致者/役不淹時而齊人同會則無危殆之憂矣)冬十有二月
癸亥朔日有食之
　
　皇王大紀卷三十八
