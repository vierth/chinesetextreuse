
御批歴代通鑑輯覽卷十
周
赧王
(壬/午)三十六年秦趙㑹于澠池(注見前寰宇記澠池西/有澠坂秦趙相㑹處)
　秦王告趙王願為好㑹于河外澠池趙王欲毋行廉
　頗(廉氏顓帝曾/孫大康之後)藺相如曰王不行示趙弱且怯也趙
　王乃待相如從頗送至境與王訣曰王行度道里㑹
　遇之禮畢不過三十日過此不還請立太子以絶秦
　望王許之及㑹飲酒秦王請趙王鼓瑟趙王鼔之相
　如請秦王撃缶秦王不肯相如曰五歩之内臣請得
　以頸血濺大王矣左右欲刃相如相如張目叱之左
　右皆靡秦王乃一撃缶罷酒秦終不能有加于趙趙
　人亦盛為之備秦不敢動趙王歸以相如為上卿位
　亷頗右頗曰我有攻城野戰之功相如徒以口舌位
　加我上我見必辱之相如聞之每朝常稱病出而望
　見輙引車避匿其舍人皆以為耻相如曰子視廉將
　軍孰與秦王曰不若相如曰夫以秦王之威而相如
　廷叱之相如雖駑獨畏亷將軍哉顧吾念之秦所以
　不敢加兵于趙徒以吾兩人在也今兩虎相鬭勢不
　俱生吾所以為此者先國家之急而後私讐也頗聞
　之肉袒負荆至門謝罪遂為刎頸交(崔浩曰言要齊/死生斷首無悔)
燕君平卒樂毅奔趙齊田單(諸田/䟽屬)襲破燕軍盡復齊地
齊君入臨淄封單為安平(注見/前)君
　時齊地皆已屬燕獨莒即墨未下樂毅并軍圍之即
　墨大夫戰死即墨人曰田單多智習兵(初燕攻安平/田單使其宗)
　(人皆以鐡籠傅車轊及城潰人争門而出俱以軸折/被擒獨單宗人得免遂奔即墨  轊車軸頭也以鐡)
　(附之故謂/之鐡籠)立以為將樂毅圍二邑期年不尅乃令解
　圍去城九里而為壘令曰城中民出者勿獲困者賑
　之使即舊業三年而猶未下或讒之于燕王曰樂毅
　伐齊呼吸之間下七十餘城今不下者兩城耳非其
　力不能拔欲久仗兵威以服齊人南面而王耳燕王
　置酒大㑹引言者斬之(燕王讓言者曰齊為無道以/害先王寡人痛之入骨故招)
　(延賔客以求報仇有成功者尚欲與共燕國今樂君/親為寡人破齊夷其宗廟報塞先仇齊固樂君之有)
　(非燕所得也汝何/敢言若此乃斬之)遣國相立毅為齊王毅惶恐不受
　拜書以死自誓由是齊人服其義諸侯畏其信莫敢
　復有謀者頃之昭王薨太子立(是為/惠王)太子素與毅有
　隙田單知之乃縱反間于燕曰樂毅與燕新王有隙
　畏誅欲連兵王齊齊人未附故且緩攻即墨以待其
　事齊人所患惟恐他將之來耳燕王(惠王/)以為然乃
　使騎刼(胡三省注騎刼以能而/將騎乃官稱非姓也)代將而召樂毅毅知
　王不善代之(知王遣代/其意不善)遂奔趙燕將士由是憤惋不
　和田單乃以計誑燕軍故激怒城中(單令城中人食/必祭其先祖于)
　(庭飛鳥皆翔舞而下燕人怪之單因宣言曰當有神/師下教俄有一卒曰臣可以為師乎單逐師之每有)
　(約束必稱神師單又宣言曰吾惟懼燕人劓所得齊/卒置之前行即墨敗矣燕人如其言城中皆怒堅守)
　(惟恐見得單又言吾懼燕人掘吾城外冢墓可為/寒心燕人掘燒之齊人望見皆涕泣怒自十倍)城
　中皆欲出戰單知其可用乃身操版鍤與士卒分功
　妻妾編于行伍之間盡散飲食饗士令甲卒皆伏使
　老弱女子乗城遣使約降燕軍益懈單收城中得午
　千餘為絳繒衣畫以五采龍文束兵刃于其角灌脂
　束葦于其尾鑿城數十穴夜縱牛燒葦端壯士五千
　人隨之牛尾熱怒奔燕軍所觸盡死傷五千人因銜
　枚奮擊而城中鼓譟從之老弱皆擊銅器為聲聲動
　天地燕軍大駭敗走齊人殺騎刼追亡逐北至河上
　齊七十餘城皆復乃迎齊王于莒入臨淄王以田單
　為相封安平君以太史敫之女為后(是為君王后/生太子建)太
　史敫曰女不取媒因自嫁非吾種也汚吾世終身不
　見君王后君王后亦不以不見故失人子之禮(田單/攻狄)
　(三月不克問于魯仲連仲連曰將軍在即墨織蕢仗/鍤為士卒倡當此之時將軍有死之心士卒無生之)
　(氣莫不揮泣奮臂而欲戰此所以破燕也今將軍東/有夜邑之奉西有淄上之娛黄金横帶騁乎淄澠之)
　(間有生之樂無死之心所以不勝也明日單厲氣循/城立于矢石之所援枪鼔之狄人乃下  魯仲連魯)
　(以國為氏仲連齊人狄齊邑漢為縣後漢改臨濟故/城在今青州府髙苑縣夜邑即漢掖縣今為萊州府)
　(治淄澠二水名淄水出青州府博山縣原山東北至/夀光入海澠水出臨淄縣即申池水之分流北入時)
　(水/)
趙封樂毅為望諸君(胡三省注望諸澤名本齊地毅自/齊奔趙趙以此號之本其所從來)
(也/)
　趙王與樂毅謀伐燕毅泣曰臣疇昔之事昭王猶今
　日之事大王也若復得罪在他國終身不敢謀趙之
　奴𨽻况子孫乎趙王乃止封樂毅于觀津(故城在今/直𨽻冀州)
　(武邑縣/東南)號望諸君尊寵之以警動于燕齊燕王恐趙
　用之以乗其敝乃使人讓毅且謝之曰將軍捐燕歸
　趙自為計則可矣何以報先王所以遇將軍之意乎
　毅報書曰免身立功以明先王之迹臣之上計也罹
　毁辱之謗墮先王之名臣之大恐也臨不測之罪以
　幸為利(謂與趙/謀燕)義之所不敢出也古之君子交絶不
　出惡聲忠臣去國不潔其名臣雖不佞數奉教于君
　子矣燕乃復以毅子間為昌國君而毅往來復通燕
　竟卒于趙
田文卒齊魏滅薛(綱目提要田文卒下有/齊魏滅薛四字今從之)
　初齊湣王既滅宋欲去孟嘗君孟嘗君奔魏魏以為
　相與諸侯共伐破齊齊王(襄王/)復國而孟嘗君中立
　為諸侯無所屬齊王畏之與連和至是卒諸子爭立
　齊魏共滅之
(癸/未)三十七年(燕惠王/元年)秦白起伐楚㧞郢(今湖北荆州府/江陵縣楚郢都)
(有故郢城/在縣東南)楚徙都陳(今河南陳州/府注見前)
　白起攻楚㧞郢燒夷陵(楚先王墓史記索隠夷陵陵/名後遂為縣今湖北宜昌府)
　(東湖縣/是也)楚王兵散遂不復戰東北徙都于陳秦遂置
　南郡(今荆州府/秦為南郡)封起為武安君(胡三省注戰國之君/分封其臣如平原武)
　(安之類非眞食/其縣之入也)明年秦復取楚巫黔中(注俱/見前)又明年
　楚王收東地兵(淮泗/之地)得十餘萬復西取秦所㧞江南
　十五邑為郡以拒秦
(乙/酉)三十九年(魏安釐/王元年)魏封公子無忌(魏昭王少子安/釐王異母弟)為
信陵君(今河南歸徳府寧陵縣/有寗陵故城無忌食邑)
　無忌仁而下士士無賢不肖皆以禮交之士以此爭
　往歸焉
(戊/子)四十二年趙魏伐韓秦救之大破其軍魏割南陽(即/春)
(秋晉南陽/戰國屬魏)以和
　先是秦伐魏韓救之秦大破韓軍斬首四萬魏納八
　城于秦又割温(即春秋晉温/邑注見前)以和至是魏與趙伐韓
　韓告急于秦秦救韓敗趙魏之師斬首沈卒十五萬
　(斬魏軍首十三萬沈/趙卒二萬人于河)魏將段干子請割南陽予秦以
　和蘇代曰欲璽者段干子也(謂叚干子欲得秦/封故請魏割地)欲地
　者秦也今王使欲地者制璽欲璽者制地魏地盡矣
　夫以地事秦猶抱薪救火薪不盡火不滅王曰事已
　行不可更矣代曰博之所以貴梟者便則食不便則
　止(博局戲以五木為骰有梟盧雉犢塞五者之采梟/為最勝便宜也得梟者合食其子不便則為徐行)
　(食行/棊也)今何王之用智不如用梟也魏王卒不聽
(己/丑)四十三年(韓桓恵/王元年)楚太子完質于秦
　秦王將使武安君與韓魏伐楚楚使者黄歇(黄氏黄/□之後)
　(歇楚/人)至秦聞之恐其一舉而滅楚也乃上書曰楚國
　援也鄰國敵也今王妬楚之不毁而忘毁楚之彊韓
　魏臣恐韓魏之卒欺大國也何則王無重世(猶言/再世)之
　徳于韓魏而有累世之怨乃欲資之與攻楚不亦過
　乎臣為王慮莫若善楚秦楚合一則韓魏必為關内
　之侯注地(以兵截/之也)于齊則齊右壤可拱手而取也王
　之地一經兩海(東西為經取齊右壤則自西海/至東海皆為秦地故曰一經)要約
　天下然後危動燕趙直摇齊楚此四國者不待痛而
　服矣秦王從之使歇歸約親于楚楚復使歇侍太子
　完為質于秦
(庚/寅)四十四年(燕武成/王元年)
(辛/夘)四十五年秦圍趙閼與(音焉與城名在今山西/沁州西北俗呼烏蘇村)趙奢
(趙人/)擊却之
　初趙奢為田部吏收租税平原君家不肯出奢以法
　殺其用事者九人平原君怒將殺之奢曰君于趙為
　貴公子今縱君家而不奉公則法削法削則國弱國
　弱則諸侯加兵是無趙也君安得有此富乎以君之
　貴奉公如法則上下平上下平則國强國強則趙固
　而君為貴戚豈輕于天下邪平原君賢之言于王使
　治國賦國賦大平民富而府庫實及秦圍閼與趙王
　召羣臣問之亷頗樂乗(樂毅/宗人)皆曰道逺險陿難救奢
　曰道逺險陿如兩鼠鬬于穴中將勇者勝王乃令奢
　將兵救之去邯鄲三十里而止令軍中曰有以軍事
　諫者死秦師軍武安(今縣屬河南彰徳府有故城/在縣西南即秦人勒兵處)西
　鼓譟勒兵武安屋瓦皆震有言急救武安者奢立斬
　之堅壁二十八日不行復益増壘秦間入趙軍奢善
　食而遣之間還報秦將大喜奢既遣間卷甲而趨一
　日一夜距閼與五十里而軍軍壘成秦師聞之悉甲
　而往趙軍士許歴(許以國/為氏)請諫奢進之歴曰秦不意
　趙至此其來氣盛必厚集其陣以待之不然必敗奢
　曰請受教歴請刑不許歴復請曰先據北山者勝奢
　即發萬人趨之秦師後至爭山不得上奢縱兵擊之
　秦師大敗解閼與而還趙封奢為馬服君(服䖍曰馬/服猶言服)
　(馬也史記正義因馬服山/為號也山在邯鄲縣西北)以許歴為國尉(明年秦復/攻趙閼與)
　(不/拔)
秦以范雎(范晉范氏之别/雎魏人字叔)為客卿
　初范睢欲事魏王家貧無以自資乃先事中大夫須
　賈(須須句之後/以國為氏)賈使于齊雎從齊王聞雎辯口私賜
　之金賈疑雎以國隂事告齊也歸告其相魏齊(魏諸/公子)
　齊怒笞擊睢折脅摺齒置厠中睢佯死得出魏人鄭
　安平(鄭以國/為氏)持睢亡匿更姓名曰張祿秦謁者(秦官/名)
　王稽(王氏所出不一鄭樵統謂/其王者之裔以爵為氏)使魏載與俱歸薦之
　王王見之離宫雎佯為不知永巷而入其中王來而
　宦者怒逐之曰王至睢謬曰秦安得王獨有太后穰
　侯(魏冉封穰侯穰故城在/今河南南陽府鄧州)耳王微聞其言乃屏左右
　跽而請者三曰先生幸教寡人睢曰臣覊旅之臣也
　交踈于王而所願陳者皆匡君之事處人骨肉之間
　願效愚忠而未知王之心也王跽曰事無大小上及
　太后下至天臣願先生悉以教寡人無疑也睢見左
　右多竊聽者未敢言内先言外事以觀秦王之俯仰
　因進曰穰侯越韓魏而攻齊非計也(是年穰侯伐齊/取剛壽  剛壽)
　(二邑名剛今兖州府寧陽縣之故/剛城是壽今兖州府之夀張縣是)今不如逺交而近
　攻得寸則王之寸也得尺則王之尺也夫韓魏中國
　之處(去聲謂中/國所在)而天下之樞也王若欲覇必親中國
　以為天下樞而威楚趙則齊附而韓魏可虜矣王曰
　善乃以睢為客卿與謀兵事(後二年秦始用范雎之/謀伐魏取懐又二年拔)
　(魏邢邱又二年伐韓拔九城取南陽攻絶太行道故/懐周畿内邑戰國屬魏今懐慶府武陟縣有懐縣)
　(城邢邱注見前春秋晉邑戰國屬魏考邢邱即平臯/班志應劭注甚明杜預左傳注從之王㓜學不之考)
　(引魏世家以為即郪邱又引徐/廣注以為即廪邱其説殊混)
(乙/未)四十九年秦君廢其母逐魏冉(穰侯/)芊戎(華陽/君)公子
市(髙陵/君)公子悝(涇陽君二君皆/秦昭王同母弟)以范雎為丞相封應侯
(古應城在今河/南汝州寳豐縣)
　范睢日益親用事因私説秦王曰臣居山東時聞齊
　有孟嘗君不聞有王聞秦有太后穰侯不聞有王夫
　擅國之謂王能利害之謂王制殺生之謂王今太后
　擅行不顧(太后與義渠戎王亂生二子/遂詐殺戎王起兵滅義渠)穰侯出使不
　報華陽涇陽撃斷無諱(謂刑人無/所避忌)髙陵進退不請四
　貴備而國不危未之有也臣聞木實繁者披其枝披
　其枝者傷其心大其都者危其國尊其臣者卑其主
　今四貴用事而王獨立于朝竊恐萬世之後有秦國
　者非王子孫也秦王以為然于是廢太后(明年以/憂死)逐
　穰侯及華陽涇陽髙陵三君于闗外(各令就封穰侯/卒于陶涇陽君)
　(未之國而卒定陶魏冉封邑史記冉封穰復益封陶/孟康曰陶即  陶徐廣曰陶一作隂考定陶在今山)
　(東曹州府穰故城在今南陽府鄧州地隔韓魏相去/殊逺隂故楚邑今襄陽府光化縣隂故城是也與南)
　(陽鄰近徐說/似為得之)以睢為丞相封應侯
(丙/申)五十年(趙孝成王/丹元年)秦伐趙齊救郤之
　秦攻趙趙王新立(趙惠文王卒太子/丹立是為孝成王)太后用事求救
　于齊齊人曰必以長安君(恵文王少子史記正義/長安君以長安善故名)為
　質太后不可齊師不出大臣彊諫太后明謂左右曰
　有復言者老婦必唾其面左師觸龍(左師冗散之官/以優老臣者觸)
　(龍名也戰國/策作觸讋)請見太后盛氣而胥(待也/)之入左師徐
　趨而坐謝曰老臣病足不得見久矣恐太后之體有
　所苦也故願望見太后太后曰老婦恃輦而行曰食
　得毋衰乎曰恃粥耳太后不和之色稍解左師曰賤
　息舒祺(兒子曰息/舒祺名也)最少不肖而臣衰竊愛之願得補黒
　衣(皂衣也衛/士之服)之缺以衛王宫太后曰諾年幾何矣對
　曰十五嵗矣雖少願及臣未填溝壑而託之太后曰
　丈夫亦愛少子乎對曰甚于婦人太后笑曰婦人異
　甚對曰老臣竊以媪(婦老者/之稱)之愛燕后賢于長安君
　太后曰君過矣不如長安君甚左師曰父母愛其子
　必為之計深逺媪之送燕后也持其踵而哭念其逺
　也亦哀之矣已行非不思也祭祀則祝之曰必勿使
　反(勿使失意于/燕而反趙也)豈非為之計長乆為子孫相繼為王
　也哉太后曰然左師曰今三世以前至于趙王之子
　孫為侯者其繼有在者乎曰無有曰此其近者禍及
　身逺者及其子孫豈人主之子侯則不善哉位尊而
　無功奉(讀曰/俸)厚而無勞而挾重噐多也今媪尊長安
　君之位封以膏腴之地多與之重噐而不及今令有
　功于趙一旦山陵崩長安君何以自託于趙哉太后
　曰諾恣君之所使之于是為長安君約車百乗質于
　齊齊師乃出秦師退
(丁/酉)五十一年(齊王建/元年)
(戊/戌)五十二年楚太子完自秦逃歸楚君横卒完立(是為/考烈)
(王/)以黄歇為相封春申君
　楚王(頃襄/王)疾病黄歇侍太子于秦聞之言于應侯曰
　楚王疾恐不起秦若歸其太子則是親與國而得儲
　萬乗也不歸則咸陽布衣耳楚更立君必不事秦應
　侯以告秦王王令太子傅先往問疾反而後圖之歇
　與太子謀曰王疾病而陽文君之子二人在中王若
　卒大命陽文君之子必立為後太子不得奉宗廟矣
　乃教太子變服為楚使者御以出闗而自為守舍謝
　病度已逺乃自言請死王怒欲聽之應侯曰歇出身
　以徇其主太子立必用歇不如歸之以親楚王從之
　歇至楚三月頃襄王薨太子即位以歇為相封之淮
　北(歇後請于楚王徙封于吳城吳故墟/而都之  歇所都今蘇州府治是)
(己/亥)五十三年秦白起伐韓㧞野王(今河南懐慶/府河内縣是)上黨(今/山)
(西潞安府秦上黨郡以其/地極髙與天為黨故名)降趙
　秦㧞韓野王上黨路絶上黨守馮亭(畢公之後食采/于馮因以為氏)
　與其民謀曰鄭道(韓治鄭/都故云)已絶不如歸趙趙受我秦
　必攻之趙被秦兵必親韓韓趙為一則可以當秦矣
　乃告于趙曰韓不能守上黨入之秦其吏民皆安為
　趙不樂為秦願再拜獻之大王趙王以問平陽君豹
　對曰聖人甚禍無故之利王曰何謂無故對曰秦蠶
　食韓地中絶不令相通固自以為坐而受上黨也韓氏
　所以不入之秦者欲嫁其禍于趙也秦服其勞而趙
　受其利雖彊大不能得之于弱小弱小顧能得之于彊
　大乎豈得謂非無故不如勿受平原君請受之王乃
　使平原君往受地封亭為華陽君亭垂涕不見使者
　曰吾不忍賣主之地而食之也
(辛/丑)五十五年秦王齕攻趙上黨㧞之白起代將大破趙
軍殺其將趙括阬降卒四十萬
　秦使王齕攻上黨㧞之上黨民走趙趙廉頗軍長平
　(故城在今山西澤州府髙平縣/西元和志秦白起敗趙括于此)以按(音遏/捺也)據(援也/)之
　(謂屯兵長平/以援上黨)齕遂攻趙趙軍數敗亷頗堅壁不出又
　失亡多趙王怒數讓之應侯又使人行千金于趙為
　反間曰秦獨畏馬服君之子括為將耳亷頗易與且
　降矣趙王遂以括代頗將藺相如曰王以名使括若
　膠柱鼓瑟(絃有緩急調之在柱若膠其/柱則不能運轉而絃不調矣)括徒能讀其
　父書傳不知合變也王不聽(括自少學兵法甞與父/奢言之奢不能難然不)
　(謂善括母問其故奢曰兵死地也而括/易言之趙若將括破趙軍者必括也)括將行其母
　上書言括不可使王曰母置之吾已決矣母曰即有
　不稱妾請無隨坐王許之秦王聞括為將乃隂使武
　安君為上將而齕為禆將令軍中敢泄者斬括至軍
　悉更約束易置軍吏出兵擊秦武安君佯敗走張二
　竒兵以刼之趙括乗勝追造秦壁壁堅拒不得入而
　秦竒兵絶其後軍分為二糧道絶武安君出輕兵擊
　之趙戰不利因築壁堅守以待救至(秦王自如河内/發民年十五以)
　(上悉詣長平遮絶趙救兵及/糧食趙請粟于齊齊王勿許)趙軍絶食四十六日人
　相食急攻秦壘欲出不得括自出搏戰秦射殺之卒
　四十萬人皆降武安君挾詐盡阬之遺其小者二百
　四十人歸趙前後斬首虜四十五萬人趙人大震
(壬/寅)五十六年秦攻趙㧞武安(注見/前)皮牢(即皮氏/注見前)定太原
上黨韓趙又割地以和
　武安君分軍為三王齕拔武安皮牢司馬梗北定太
　原盡有上黨地韓趙恐使蘇代説應侯曰趙亡則秦
　王王(去聲言秦王破趙/則將王天下也)而武安君為三公矣君能為
　之下乎且趙亡北地入燕東地入齊南地入韓魏秦
　之所得幾何不如因而割之無以為武安君功也應
　侯言于秦王曰秦兵勞請許韓趙割地以和王聽之
　割韓垣雍(即春秋衡/雍注見前)趙六城而罷兵武安君由是與
　應侯有隙
魏以孔斌(穿之子字子順/孔子七世孫)為相尋以病免
　初魏王聞孔斌賢聘以為相斌改嬖寵之官以事賢
　才奪無任之禄以賜有功諸喪職秩者咸不悦斌陳
　大計又不用乃以病致仕人謂之曰子其行乎答曰
　行將安之山東之國將并于秦秦為不義義所不入
　遂寢于家喟然嘆曰死病無良醫不出二十年天下
　其盡為秦乎(秦之始伐趙也魏人皆以于魏為便斌/曰何謂也曰秦勝吾因而服焉不勝則)
　(乗其弊而擊之斌曰不然秦貪暴之國也勝趙必復/他求吾恐于時魏受其師也先人有言燕雀處屋子)
　(母相哺呴呴相樂自以為安矣竈突炎上棟宇將焚/燕雀顔不變不知禍之將及已也今子不悟趙破而)
　(患將及魏可以人/而同于燕雀乎)
秦誘執趙公子勝既而歸之
　初魏須賈聘于秦范睢因辱之(范雎既相秦號曰張/禄魏不知也須賈至)
　(秦雎微服往見賈驚曰范叔固無恙乎留坐飲食取/一綈袍贈之睢遂為賈御至相府雎請先入良乆賈)
　(問門下曰范叔何不出也門下曰無范叔鄉者吾相/君也賈知見賣乃膝行入謝罪雎坐責讓之且曰爾)
　(所以得無死者以綈袍戀戀尚有故人之意耳乃/大供具請諸侯使坐賈堂下置莝豆而馬食之)使
　歸告魏王曰速斬魏齊頭來不然且屠大梁須賈還
　以告魏齊齊奔趙匿平原君家秦王欲為范雎必報
　其仇乃誘平原君至而執之使謂趙王曰不得齊首
　吾不出王弟于關齊窮扺虞卿(游説之士為趙上卿/食邑于虞故號虞卿)
　虞卿棄相印與齊偕亡走魏信陵君意難見之齊怒
　自殺趙王卒取其首以與秦秦乃歸平原君(雎言王/稽于秦)
　(王王以為河東守又任鄭安平王以為將軍雎散家/財物以報嘗所困厄者一飯之徳必償睚眦之仇必)
　(報/)
(癸/夘)五十七年秦伐趙圍邯鄲趙公子勝如楚乞師楚黄
歇帥師救趙
　秦武安君病使王陵伐趙攻邯鄲少利武安君病愈
　王欲使代之武安君辭不行(武安君曰邯鄲實未易/攻且諸侯之救日至趙)
　(應其内諸侯攻其外破秦軍必/矣王使應侯請之終不肯行)乃以王齕代陵趙王
　使平原君求救于楚平原君約其門下客文武備具
　者二十人與俱得十九人餘無可取者毛遂(毛以國/為氏)
　自薦(平原君曰賢士之處世如錐之處囊中其末立/見今先生處勝門下三年矣勝未有所聞是先)
　(生無所有也遂曰臣乃今日請處囊中耳使臣/得早處囊中乃脫穎而出非特其末見而已)平原
　君乃與之俱十九人相與目笑之比至楚平原君與
　楚王言合從之利久而不决毛遂按劔歴階而上曰
　從之利害兩言而决耳今日出而言日中不决何也
　楚王怒叱之遂按劔而前曰王之所以叱遂者以楚
　國之衆也今十步之内王不得恃楚國之衆也王之
　命縣于遂手吾君在前叱者何也且遂聞湯以七十
　里而王天下文王以百里而臣諸侯今楚地方五千
　里持㦸百萬此霸王之資也白起小豎子耳率數萬
　之衆一戰而舉鄢郢再戰而燒夷陵三戰而辱王之
　先人此百世之怨趙之所羞而王不知惡焉合從者
　為楚非為趙也楚王曰唯唯乃與楚王歃血(毛遂取/血奉銅)
　(盤而跪進之楚王曰王當歃血次者吾君次者遂以/手招十九人曰相與歃此血于堂下公等錄錄所謂)
　(因人成/事者也)定從而歸平原君曰勝不敢復相天下士矣
　因以毛遂為上客而楚使春申君將兵救趙
魏晉鄙(晉既滅子孫以國/為氏鄙魏將軍)帥師救趙次于鄴(注見/前)公子
無忌襲殺鄙奪其軍以進
　魏王使晉鄙救趙秦王使謂魏王曰吾攻趙旦暮且
　下諸侯敢救者必移兵先擊之魏王恐止晉鄙壁鄴
　又使新垣衍(陳留風俗傳畢公之/後居于梁為新垣氏)説趙王欲共尊秦
　為帝以却其兵魯仲連在邯鄲聞之徃見衍曰彼秦
　者棄禮義而上首功(秦以戰而能斬首有功/者為上故曰上首功)之國也
　即肆然而為帝則連有蹈東海而死耳不願為之民
　也且秦梁皆萬乗之國秦無已而帝則將行天子之
　禮以號令天下變易諸侯之大臣奪其所憎而與其
　所愛梁王安得晏然而已乎而將軍又何以得故寵
　乎衍再拜曰吾乃今知先生天下士也不敢復言帝
　秦矣初魏有隠士曰侯嬴(侯氏出于/鄭侯宣多)年七十家貧為
　大梁夷門(梁之/東門)監者公子無忌聞其賢欲厚遺之不
　可公子乃置酒大㑹賔客坐定從車騎虚左自迎侯
　生(侯生攝敝衣冠直上載不讓公子執轡愈恭生又/謂公子曰臣有客在市屠中願枉車騎過之公子)
　(引車入市生下見其客睥睨故乆立與其/客語微察公子公子色愈恭乃謝客就車)侯生至引
　坐上坐賔客皆驚及秦圍趙趙平原君夫人公子姊
　也使者冠盖相屬于魏讓魏救不至公子數請于魏
　王及賔客辯士游説萬端王終不聽公子乃屬賔客
　約車騎百餘乗欲赴鬭以死于趙過見侯生生曰公
　子無他端而欲赴秦軍如以肉投餒虎何功之有公
　子再拜問計生曰吾聞晉鄙兵符(符以代古之珪/璋取簡易也)在
　王卧内如姬(姬姓/如)最幸力能竊之公子甞為姬報其
　父讎姬欲為公子死無所辭誠一開口則得虎符(兵/符)
　(以虎為之/取其威猛)奪鄙兵北救趙西却秦此五伯之功也公
　子如其言果得兵符侯生曰將在外君令有所不受
　有如鄙疑而復請之則事危矣臣客朱亥(邾為楚所/滅子孫乃)
　(去邑/氏朱)力士可與俱鄙不聽使擊之公子至鄴晉鄙合
　符果疑之亥袖四十斤鐵椎椎殺鄙公子勒兵下令
　曰父子俱在軍中者父歸兄弟俱在軍中者兄歸獨
　子無兄弟者歸養得選兵八萬人將之而進(公子之/行也與)
　(侯生訣生曰臣老不能從請數公子至晉鄙軍之/日北鄉自剄以送公子及公子至軍生果自剄)
(甲/辰)五十八年(燕孝王/元年)秦殺白起
　王齕久圍邯鄲不㧞諸侯來救戰數不利武安君曰
　不聽吾計今何如矣秦王聞之怒彊起之武安君稱
　病篤乃免為士伍遷之隂密(即密須/注見前)行至杜郵(今陜/西西)
　(安府咸陽縣東有杜郵館即白/起伏劒處郵傳驛之郵亭也)應侯曰起之遷意怏
　怏有餘言王乃使賜之劔武安君引劍將自剄曰我
　何罪于天而至此哉良久曰我固當死長平之戰趙
　卒降者數十萬我詐而盡阬之是足以死遂自殺應
　侯乃任鄭安平使將擊趙
魏公子無忌大破秦軍邯鄲下
　信陵君大破秦軍于邯鄲下王齕解圍走鄭安平以
　二萬人降趙信陵君不敢歸魏使將將其軍以還趙
　王徳信陵君欲以五城封之信陵君有自功之色客
　或說曰物有不可忘有不可不忘人有徳于公子公
　子不可忘也公子有徳于人願公子忘之于是信陵
　君立自責若無所容趙王自迎執主人之禮引信陵
　君就西階信陵君側行辭讓從東階上自言辠(古文/罪字)
　(秦始皇以其近/皇字故改為罪)過以負于魏無功于趙飲至暮趙王
　以信陵君退讓竟不忍言獻五城平原君欲封魯仲
　連仲連不受乃以千金為壽仲連笑曰所貴為天下
　士者為人排患難解紛亂而無取也即有取者是商
　賈之事連不忍為也遂辭去
秦太子(秦昭襄王太子死以其次子安國/君為太子安國君名柱即孝文王)之子異人自
趙逃歸
　秦太子妃曰華陽(湯沐/邑名)夫人無子夏姬生子異人質
　于趙秦數伐趙趙不禮之困不得意陽翟(注見/前)大賈
　吕不韋(吕以國/為氏)適邯鄲見之曰此竒貨可居(居積也/以異人)
　(方財貨言可/居積以射利)乃説之曰太子愛華陽夫人而無子子
　之兄弟二十餘人子居中不甚見幸太子即位子不
　得争為嗣矣異人曰奈何不韋曰能立適嗣者獨華
　陽夫人耳不韋雖貧請以千金為子西游立子為嗣
　異人曰必如君䇿秦國與子共之不韋乃與五百金
　令結賔客復以五百金買竒物玩好自奉而西見夫
　人姊而以獻于夫人因譽異人之賢賔客徧天下日
　夜泣思太子及夫人曰異人也以夫人為天夫人喜
　不韋因使其姊說曰夫人愛而無子不以繁華時蚤
　自結于諸子中賢孝者舉以為適即色衰愛弛雖欲
　開一言尚可得乎今異人賢自知中子不得為適誠
　以此時㧞之是異人無國而有國夫人無子而有子
　也則終身有寵于秦矣夫人以為然乗間言于太子
　太子許之與夫人刻玉符約以為嗣因請不韋傅之
　不韋取邯鄲姬絶羙者與居有身異人見而請之不
　韋佯怒既而獻之期年而生子政(即始/皇)異人遂以為
　夫人邯鄲之圍趙欲殺異人不韋賂守者得脱亡赴
　秦軍遂歸(趙欲殺異人妻子姬故趙豪家女/得匿母子皆不死後趙歸之于秦)異人楚
　服而見夫人夫人曰吾楚人也當自子之因更名曰楚
(乙/巳)五十九年秦伐韓趙王命諸侯討之秦遂入冦西周
君(武公/)入秦獻地王卒(綱目作王入秦獻地歸而卒考/史記秦使將軍摎攻西周西周)
(君奔秦正義曰謂西周武公又史記周君王赧卒索隠/曰此周君即西周武公時武公與王赧俱卒故連言之)
(據此則獻地入秦者乃武公而非赧王周君王赧者乃/兩人而非一人今以史記按之既云西周君奔秦則獻)
(地當係之武公不得以為赧王今從正義説改書至所/云周君王赧盖即指赧王一人而言稱之曰周君而不)
(没其王號也若如索隠所云史記何不于周君之上加/以西字且赧王武公既同時而卒何不書王赧于周君)
(之上而顧以臣先君乎説不足據今仍書王/卒盖武公既獻地則王亦從失尊例書卒也)
　秦伐韓取陽城負黍(注俱/見前)斬首四萬伐趙取二十餘
　縣斬首九萬王恐(史記作西周恐時王/寄居西周故史記云)與諸侯約從
　將天下鋭師出伊闕(注見/前)攻秦令無得通陽城秦使
　將軍摎來攻西周君奔秦頓首受罪盡獻其邑三十
　六口三萬秦受其獻歸西周君于周是嵗王卒
(丙東周君一秦昭襄王五十二楚考烈王八燕孝王三/午魏安釐王二十二趙孝成王十一韓桓惠王十八齊)
(王建十年是年燕孝王薨子喜立周通鑑于是嵗即以/秦系年綱目則用分註而不書東  君今依綱目分註)
(例兼採薛應旂甲子彚紀先書/東周君于前次列七國于後)秦丞相范睢免
　鄭安平既降趙秦王令毋得言其事以順適應侯
　之意至是王稽坐與諸侯通棄市王臨朝而嘆應侯
　請其故王曰武安君死而鄭安平王稽(皆應侯/所任)等皆
　畔内無良將外多敵國吾是以憂應侯懼不知所出
　燕客蔡澤(蔡以國為/氏澤燕人)聞之西入秦先使人宣言于應
　侯曰蔡澤見王必奪君位應侯召澤讓之澤曰吁君
　何見之晩也夫四時之序成功者退商君吳起大夫
　種(事俱/見前)何足願歟應侯謬曰何為不可君子有殺身
　以成名死無所恨澤曰身名俱全者上也名可法而
　身死者次也三子之可願孰與閎夭周公哉語曰日
　中則移月滿則虧進退嬴縮與時變化今君怨已讎
　而徳已報意欲至矣而無變計竊為君危之應侯曰
　善遂薦澤于王因謝病免王悦澤計以為相數月免
　(澤初游學干諸侯不遇從唐舉相曰富貴吾所自有/不知者夀也舉曰先生之夀自今以往四十三嵗澤)
　(笑而去曰吾持梁齒肥富貴四十三年足矣及入秦/既為相人或惡之澤乃謝病歸相印號綱成君居秦)
　(十餘年卒/唐舉梁人)
楚以荀况(晉荀氏之别况趙人時人相尊/號之曰卿漢避宣帝諱曰孫卿)為蘭陵(故城/在今)
(山東兖州/府嶧縣東)令
　况游學于齊三為祭酒(老師儒/之稱)適楚春申君以為蘭
　陵令况甞與臨武君(荀子注楚將/未知姓名)論兵于趙王(孝成/王)
　前王曰請問兵要况曰要在附民仁人之兵上下一
　心下之于上也若子弟之事父兄手臂之扞頭目而
　覆胸腹也故齊之技擊(技材力也技擊以/勇力擊斬敵者)不可以遇
　魏之武卒(選擇武勇之/士以度取之)魏之武卒不可以遇秦之銳
　士(以功賞相長得五甲首/則役𨽻五家故為最彊)秦之銳士不可以當桓文
　之節制桓文之節制不可以敵湯武之仁義王曰請問
　為將况曰號令欲嚴以威賞罰欲必以信處舍(營壘/也)
　欲周以固徙舉進退欲安以重(靜則安重/不為輕舉)欲疾以速
　(動則疾速/不失機宜)窺敵觀變(謂用/問諜)欲潛以深(潛隠/深入)欲伍以參
　(錯雜敵中/盡知其事)遇敵决戰必行吾所明無行吾所疑是之
　謂六術無欲將而惡廢(欲將求進也/惡廢懼黜也)無怠勝而忘敗
　(既勝而怠/則忘敗)無威内而輕外無見利而不顧其害凡慮
　事欲熟而用財欲泰(不當/吝賞)是之謂五權可殺而不可
　使處不完可殺而不可使擊不勝可殺而不可使欺
　百姓是之謂三至凡百事之成也必在敬之其敗也
　必在慢之敬謀無曠敬事無曠敬吏無曠敬衆無曠
　敬敵無曠是之謂五無曠慎行此六術五權三至而
　處之以恭敬無曠是之謂天下之大將于是臨武君
　稱善陳囂問曰先生議兵以仁義為本又何以兵為
　哉况曰仁者愛人故惡人之害之也義者循理故惡
　人之亂之也彼兵者所以禁暴除害非爭奪也(後春/申君)
　(死荀卿廢因家蘭陵著/書數萬言流傳于世)
秦遷西周公(索隠武公/子文公)于􁃔狐聚(在今河南/汝州東北)
　周既獻地其民不樂屬秦遂東亡于是秦取周九鼎
　寳器而遷西周公于􁃔狐
(戊東周君三秦昭襄五十四楚考烈十燕王喜二魏安/申釐二十四趙孝成十三韓桓惠二十齊王建十二年)
秦王郊見上帝于雍(注見/前)
　是時天下皆賔于秦魏後至秦使將軍摎伐之取吳
　城(即虞城/注見前)于是韓王入朝魏舉國聽命
(庚東周君五秦昭襄五十六楚考烈十二燕王喜四魏/戌安釐二十六趙孝成十五韓桓惠二十二齊王建十)
(四/年)秦王稷薨子柱立(是為孝/文王)
　韓王衰絰入弔祠諸侯皆使其將相徃視喪事
燕伐趙趙敗之遂圍燕
　燕王使栗腹(栗氏栗陸/氏之後)約驩于趙反而言曰趙壯者
　死長平其孤未壯可伐也王使腹將而攻鄗(今直𨽻/趙州栢)
　(鄉縣北有鄗縣故城/春秋晉邑戰國屬趙)將渠(索隠人姓名或云/將官渠其名也)曰與人
　通關約交使者報而攻之不祥師必無功王不聽自
　將偏軍隨之將渠又泣諌不從趙使亷頗擊之敗其
　兩軍逐北五百里遂圍燕燕人請和趙人曰必令將
　渠處和(謂主/和也)燕王以將渠為相而處和趙師乃解(是/年)
　(趙公子/勝卒)
(辛東周君六秦孝文元楚考烈十三燕王喜五魏安釐/亥二十七趙孝成十六韓桓惠二十三齊王建十五年)
冬十月秦王柱薨子楚立(是為莊/襄王)
　秦孝文王即位三日而薨子楚立尊華陽夫人為華
　陽太后夏姬為夏太后
燕伐齊拔聊城(今縣屬山/東東昌府)齊攻取之
　燕將攻齊聊城拔之或譖之燕王燕將保聊城不敢
　歸齊田單攻之嵗餘不下魯仲連乃為書約之矢以
　射城中遺燕將曰為公計者不歸燕則歸齊今獨守
　孤城齊兵日益而燕救不至將何為乎燕將見書泣
　三日遂自殺聊城亂田單克之歸言仲連于齊王欲
　爵之仲連逃之海上曰吾與富貴而詘于人寧貧賤
　而輕世肆志焉魏王甞問天下之髙士于孔斌斌曰
　世無其人也抑可以為次其魯仲連乎
(壬東周君七秦莊襄元楚考烈十四燕王喜六魏安釐/子二十八趙孝成十七韓桓恵二十四齊王建十六年)
(是嵗東/周亡)秦以吕不韋為相國
　封不韋為文信侯食河南洛陽十萬户
秦滅東周遷其君于陽人聚(在今河南汝州/西亦名陽人城)
　東周君與諸侯謀伐秦秦使吕不韋滅之遷東周君
　于陽人聚周遂不祀周自武王已卯受命至赧王乙
　巳凢三十七王三十三世八百六十七年又東周君
　七年共八百七十四年
秦伐韓取滎陽(故城在今河南開/封府滎澤縣西南)成臯(即春秋鄭虎/牢注見前)
　秦界至大梁初置三川(注見/前)郡(今河南府秦三川/郡漢更名河南)
楚滅魯
　先是楚遷魯于莒(注見/前)而取其地至是遂滅魯遷魯
　君(頃公/讎)于卞(注見/前)為家人周公不祀(魯自周公至頃/公凡三十四世)
(癸秦莊襄二楚考烈十五燕王喜七魏安釐二十/丑九趙考成十八韓桓恵二十五齊王建十七年)日食
(甲秦莊襄三楚考烈十六燕王喜八魏安釐三十/寅趙孝成十九韓桓惠二十六齊王建十八年)秦伐
魏魏公子無忌率五國之師敗之追至函谷而還
　秦使蒙驁(䝉氏以䝉山為氏驁/齊人仕秦為上卿)伐魏㧞髙都(今山西/澤州府)
　(鳳臺縣髙/都邨是)汲(故城在今河南衛/輝府汲縣西南)魏王患之使人請信
　陵君信陵君不肯還其客毛公薛公(皆趙處士毛公/隠于博徒薛公)
　(隠于賣漿家信陵君從之游平原君聞而非之信陵/君曰平原君徒豪舉耳不求士也以無忌從此兩人)
　(游尚恐其不我欲也乃以為羞乎及魏使至信/陵君誡門下勿許通賔客莫敢勸兩人獨往見)諫曰
　公子所以重于諸侯者徒以有魏也今魏急而公子
　不恤一旦秦克大梁夷先王之宗廟公子何面目立
　天下乎語未畢信陵君色變趣駕還魏魏王持信陵
　君而泣以為上將軍求援于諸侯諸侯聞信陵君復
　為魏將皆遣兵救魏信陵君遂率五國之師敗䝉驁
　于河外(胡三省注自春秋至戰國率以黄河之西/為河外晉賂秦以河外列城五即其證也)追
　至函谷闗而還
五月秦王楚薨子政立(即始/皇帝)
　政生十三年矣國事皆委于文信侯號仲父
(乙秦王政元楚考烈十七燕王喜九魏安釐三十/夘一趙孝成二十韓桓恵二十七齊王建十九年)秦鑿
涇水(注見/前)為渠
　韓欲疲秦使無東伐乃使水工鄭國為間于秦鑿涇
　水自仲山(在今陕西西安/府涇陽縣西北)為渠並(步浪反/與傍通)北山東注
　洛中作而覺秦欲殺之國曰臣為韓延數年之命然
　渠成亦秦萬世之利也乃使卒為之(鄭渠故道自今/涇陽縣西北分)
　(涇水東流歴三原富平蒲/城諸縣界入沮洛久堙)注填閼(壅泥/也)之水溉舃鹵
　(鹹地/也)之地四萬餘頃收皆畆一鍾(六斛/四斗)由是秦益富
　饒
(丙秦王二楚考烈十八燕王喜十魏安釐三十二/辰趙孝成二十一韓桓惠二十八齊王建二十年)趙王
丹薨廉頗奔魏
　趙使廉頗伐魏取繁陽(故城在今河南彰/徳府内黄縣東)孝成王薨
　太子偃立(是為悼/襄王)使樂乗代頗頗怒攻之遂奔魏魏
　不能用趙師數困于秦趙王(悼襄/王)思復得頗使使視
　頗尚可用否頗之仇郭開多與使者金令毁之頗見
　使者一飯斗米肉十斤被甲上馬以示可用使者還
　報曰廉將軍老尚善飯然與臣坐頃之三遺矢矣王
　遂不召楚人迎之頗一為楚將無功曰我思用趙人
　遂卒于楚
(丁秦王三楚考烈十九燕王喜十一魏安釐三十/已三趙悼襄元韓桓恵二十九齊王建二十一年)趙以
李牧為將
　李牧者趙北邊良將甞居代(今宣化府蔚州趙/為代郡秦因之)雁門
　(今山西代州趙為/雁門郡秦因之)備匈奴(夏桀少子淳維逃居北野/殷曰獯粥周曰獫狁戰國)
　(以後曰/匈奴)以便宜置吏市租皆輸莫府(莫亦作幕古者/出征以幕帳為)
　(府署/故名)為士卒費日擊數牛饗士習騎射謹烽火多間
　諜為約曰匈奴入盗則急收保(收畜産/自保)有敢捕虜者
　斬如是數嵗無所亡失匈奴皆以為怯雖趙邊兵亦
　以為怯趙王使人讓之牧如故王怒使人代之屢出
　戰不利邊不得田畜王復請牧牧稱病不出王彊起
　之牧曰必用臣臣如前乃敢奉令王許之牧之邊如
　約匈奴數嵗無所得終以為怯邊士卒日得賞賜皆
　願一戰乃選車騎習戰大縱畜牧人民滿野匈奴小
　入佯北以數十人委之單于(匈奴天/子之稱)聞之大率衆入
　牧乃多為竒陳張左右翼擊之大破殺匈奴十餘萬騎
　單于奔走十餘嵗不敢近趙邊
魏公子無忌卒
　秦既敗于河外使人行萬金以間信陵君求得晉鄙
　客令説魏王曰公子亡在外十年矣今復為將諸侯
　皆屬天下徒聞信陵君不聞有王矣秦王又數使人
　賀信陵君曰得為魏王未也魏王信之使人代將于
　是信陵君謝病不朝日夜以酒色自娛四嵗而卒
(戊秦王四楚考烈二十燕王喜十二魏安釐三十四趙/午悼襄二韓桓恵三十齊王建二十二年是嵗魏安釐)
(王卒太子増立/是為景湣王)秋七月秦蝗疫
　先是秦大饑(在丁/巳年)至是蝗疫令民納粟千石拜爵一
　級後五年夏四月秦大寒民有凍死者
(庚秦王六楚考烈二十二燕王喜十四魏景湣二/申趙悼襄四韓桓恵三十二齊王建二十四年)楚趙
魏韓衛合從以伐秦至函谷皆敗走
　諸侯患秦攻伐無已時五國合從以伐之楚王為從
　長春申君用事取壽陵(胡三省注壽陵當在宜陽新/城問徐廣以為在常山非也)
　至函谷闗秦師出五國兵皆敗走
楚遷于壽春(今江南鳯陽府壽州楚壽/春邑考烈王徙都于此)
　朱英(觀津/人)謂楚春申君曰先君時秦善楚二十年不
　攻者踰黽阨(黽亦作㝠塞名在今河南汝寧府信陽/州東南有大小石門鑿山通道淮南子)
　(天下九塞此其一/也今曰平靖闗)而攻楚不便假道兩周背韓魏而
　攻楚不可今則不然魏旦暮亡不能愛許鄢陵(注俱/見前)
　割以與秦秦兵去陳百六十里臣見秦楚之日鬭也
　楚于是去陳徙夀春命曰郢
衛徙居野王(注見/前)
　秦拔魏朝歌(注見/前)及衛濮陽(衛都注/見前)衛君率其支屬
　徙居野王阻其山以保魏之河内(衛元君魏之壻也/魏殺懐君而立之)
　(故依/于魏)
(癸秦王九楚考烈二十五燕王喜十七魏景湣/亥五趙悼襄七韓王安元齊王建二十七年)彗星見
　長竟天既而見西方又見北方從斗以南八十日
秋九月秦嫪(郎報/反)毒(烏改反集覽嫪/毒人姓名也)作亂伏誅夷三族
(父族母族/妻族也)秦王遷其太后于雍(注見/前)
　初秦王即位年少太后時與文信侯私通王益壯文
　信侯恐事覺及禍乃以舍人嫪毒詐為宦者進之生
　二子封毒為長信侯政事皆决于毒至是有告毒實
　非宦者王下吏治毒毒懼矯王御璽發兵為亂王使
　相國昌平君昌文君(史失其姓名索隠/昌平君楚公子也)攻毒毒戰敗
　走獲之夷三族遷太后于雍萯陽宫(在今陜西西安/府鄠縣西南秦)
　(恵文王/所建)殺其二子下令敢諫者死諫而死者二十七
　人齊客茅焦(周公子封茅其/後以國為氏)請諫王大怒按劔而坐
　趣召鑊欲烹之焦徐行至前再拜謁起稱曰臣聞有
　生者不諱死有國者不諱亡諱死者不可以得生諱
　亡者不可以得存死生存亡聖主所急欲聞也陛下
　欲聞之乎王曰何謂也焦曰陛下有狂悖之行車裂
　假父囊撲(以囊投擲/而擊殺之)二弟遷母于雍殘戮諫士桀紂
　之行不至于是令天下聞之盡瓦解無嚮秦者臣竊
　為陛下危之言已解衣伏質(與鑕/同)王下殿手接之爵
　以上卿自駕虚左方迎太后歸復為母子如初
楚王完薨盜殺黄歇
　楚王無子趙人李園進其妹子春申君既有娠園使
　妹說春申君曰楚王無子即百嵗後將更立兄弟彼
　亦貴其故所親君又安得長保此寵乎今妾有娠而
　人莫知誠以君之重進妾于王賴天而有男則是君
　之子為王也楚國可盡得矣春申君乃出之謹舍(别/為)
　(館舍以居之/奉衛甚謹也)而進諸王王召幸之遂生男立為太子
　園妹為后園亦貴用事恐春申君泄其語隂養死士
　欲殺之以滅口朱英知之以告春申君春申君曰李
　園弱人也足下置之英遂亡去及楚王薨園伏死士
　于棘門(夀春城/門名)之内刺殺春申君滅其家太子立(名/悍)
　(是為/幽王)
(甲秦王十楚幽一燕王喜十八魏景湣六/于趙悼襄八韓王安二齊王建二十八年)冬十月秦相
國吕不韋以罪免
　秦王以不韋奉先王功大不忍誅免就國不韋既之
　國嵗餘諸侯使者請之相望于道秦王恐其為變賜
　不韋書曰君何功于秦封十萬戸何親于秦號稱仲
　父其徙處蜀不韋恐誅飲酖死(鴆鳥出南方噉蝮蛇/以其羽畫酒中飲之)
　(立/死)
秦大索逐客客卿李斯(楚上蔡人從荀卿學/入秦吕不韋賢之)上書召復
故官遂除其令
　秦宗室大臣議曰諸侯人來仕者皆為其主遊間耳
　請一切逐之于是大索逐客李斯亦在逐中行且上
　書曰昔穆公求士取由余(由余以下諸/人事俱見前)于戎得百里
　奚于宛迎蹇叔于宋求丕豹公孫支于晉并國二十
　遂霸西戎孝公用商鞅諸侯親服恵王用張儀散六
　國從使之事秦昭王得范雎彊公室杜私門此四君
　者皆以客為功由此觀之客何負于秦哉今乃不問
　可否不論曲直非秦者去為客者逐棄黔首以資敵
　國却賓客以業諸侯此所謂藉冦兵而齎盜糧者也
　王乃召斯復其官除逐客令卒用斯謀隂遣辯士齎
　金玉遊說諸侯厚遺結其名士不可下者刺之離其
　君臣之計然後使良將將兵隨其後數年之中卒兼
　天下
(丁秦王十三楚幽四燕王喜二十一魏景湣/夘九趙幽繆二韓王安五齊王建三十一年)秦伐趙趙
以李牧為大將軍敗秦師于宜安(故城在今直𨽻真/定府藁城縣西南)
　秦桓齮(桓以諡為氏/齮秦將軍)伐趙殺趙將扈輙(扈氏夏有/扈氏之後)趙
　以李牧為大將軍復戰宜安秦師敗績桓齮奔還趙
　封牧為武安君
(戊秦王十四楚幽五燕王喜二十二魏景湣/辰十趙幽繆三韓王安六齊王建三十二年)韓遣使稱
藩于秦
　韓諸公子非善刑名法術之學見韓削弱數以書干
　韓王王不能用非作孤憤(言孤直不/容于時)五蠧(言蠧政之/事有五)
　說(音税/)難(言游說之/道不易)等篇十餘萬言至是王使納地
　效(呈獻/也)璽于秦請為藩臣非因説秦王曰大王誠聽
　臣說一舉而天下之從不破趙不舉韓不亡荆魏不
　臣齊燕不親則斬臣狥國以戒為王謀不忠者王悦
　之未用李斯譖之下吏自殺(斯與非同事荀卿斯自/以為不如非及非說秦)
　(王斯害之遂毁之于王下吏治非斯使人遺/非藥令亟自殺秦王後悔赦非非已死矣)
(辛秦王十七楚幽八燕王喜二十五魏景湣十三趙/未幽繆六韓王安九齊王建三十五年是歳韓亡)秦
滅韓虜王安(韓自景侯䖍至王安凡/十一傳而為秦所滅)
　先是韓獻南陽(注見/前)秦遣使發卒受地尋使内史(周/官)
　(名秦因之掌/治京師三輔)勝(史記/作騰)滅韓虜王安以其地置潁川郡
　(今河南許州及開封府之禹州/新鄭諸州縣皆秦潁川郡地)
(壬秦王十八楚幽九燕王喜二十六魏景/申湣十四趙幽繆七齊王建三十六年)趙殺其大將
軍李牧
　秦王翦(頻陽東/鄉人)伐趙下井陘(今縣屬直𨽻真定府縣/西有井陘故闗淮南子)
　(九塞/之一)趙使李牧禦之秦多與趙嬖臣郭開金使言牧
　欲反趙王使趙葱顔聚代牧牧不受命遂捕殺之
(癸秦王十九楚幽十燕王喜二十七魏景湣十五趙幽/酉繆八齊王建三十七年是嵗趙亡楚幽王薨庶兄負)
(芻殺其弟郝而自立/魏景湣王薨子假立)秦滅趙(趙自烈侯籍至幽繆王/遷凡十傳而為秦滅)虜
王遷秦王如邯鄲
　王翦大破趙軍殺趙葱顔聚亡遂克邯鄲虜趙王遷
　秦王如邯鄲故與母家有怨者皆殺之王歸王翦屯
　中山(注見/前)以臨燕
趙公子嘉自立為代王
　初趙王遷之母故倡也嬖于悼襄王王廢適子嘉而
　立遷(遷素無行信讒故/用郭開誅李牧)遷既為秦虜嘉帥其宗數百
　人奔代自立為代王趙亡大夫稍稍歸之與燕合兵
　軍上谷(燕郡括地志上谷故城在嬀州懐/戎縣  懐戎今宣化府懐來縣是)
(甲秦王二十楚王負芻元燕王喜二十八/戌魏王假元齊王建三十八代王嘉元年)燕太子使盜
刼秦王不克秦遂擊破燕代兵進圍薊(燕都今順天/府大興縣)
　初丹甞質于趙與秦王善及秦王即位丹質于秦秦
　王不禮焉丹怒亡歸欲報秦王(丹問其傅鞠武武請/約諸侯媾匈奴以圖)
　(之丹以曠日彌/乆不能須也)秦將軍樊於期(周仲山甫封樊/其後因以為氏)得罪
　亡之燕丹受而舍之(鞠武諫/不聴)丹聞衛人荆軻(楚本曰/荆其後)
　(亦以為氏軻在衛衛人謂之/慶卿之燕燕人謂之荆卿)賢卑辭厚禮而請見之
　謂曰丹誠得天下之勇士使于秦刼秦王使悉反諸
　侯侵地若曹沫之與齊桓公(事見/前)則善矣不可則因
　而刺殺之惟荆卿留意焉軻許之㑹秦滅趙丹懼欲
　遣軻軻曰行而無信秦未可親也願得樊將軍首及
　燕督亢(音剛燕膏腴地今順天府涿州東/南有督亢陂跨連新城固安二境)地圗以獻
　秦王丹曰樊將軍窮困來歸丹不忍也軻私與於期
　謀於期遂自刎丹奔徃伏哭然已無可奈何乃函其
　首又甞豫求天下之利匕首使工以藥焠(水與火/合為焠)之
　以試人血濡縷(血出如/絲縷)人無不立死者乃裝遣軻(以/燕)
　(勇士秦舞/陽為之副)使入秦(太子賓客知其事者皆白衣冠送/之易水上軻之客髙漸離擊筑軻)
　(和而歌曰風蕭蕭兮易水寒壯/士一去兮不復還遂就車而去)軻至咸陽見秦王奉
　圗以進(秦舞陽色變軻顧笑/舞陽為謝取圖奉之)圖窮而匕首見軻把秦
　王袖持匕首揕(知鴆反/擊也)之未至身秦王驚起袖絶軻
　逐王王環柱而走秦法羣臣侍殿上者不得操尺寸
　兵左右以手共搏之且曰王負劔王遂拔以擊軻斷
　其左股軻引匕首擿王不中自知事不就罵曰事所
　以不成者欲生刼之必得約契以報太子也遂體解
　以狥秦王大怒益發兵就王翦于中山與燕代戰易
　水西大破之遂圍薊燕王走遼東(燕郡地在遼/水之東故名)斬丹
　以獻于秦(其後荆軻客髙漸離以擊筑事秦/王置鉛筑中扑秦王不中被誅)
(丙秦王二十二楚王負芻三燕王喜三十魏王/子假三齊王建四十代王嘉三年是嵗魏亡)秦伐魏
魏王假降殺之遂滅魏(魏自文侯斯至王假/凡九傳而為秦滅)
　秦王賁(王翦子/賁音奔)伐魏引河溝以灌大梁(禹貢錐指河/溝即鴻溝亦)
　(曰蒗蕩梁水經注梁在浚儀縣北自王賁斷故渠引/水東南出以灌大梁謂之梁溝于是水出縣南而不)
　(逕其北即浚儀故縣在今開封/府西北  大梁城魏所都也)三月城壊魏王請降
　秦殺之而以魏地為郡縣
(戊秦王二十四楚王負芻五燕王喜三十二/寅齊王建四十二代王嘉五年是嵗楚亡)秦滅楚虜
王負芻(楚自熊繹始封至負芻/凡四十一傳而為秦滅)
　初秦王問于李信(秦將/軍)曰吾欲取荆度用幾何人信
　曰不過二十萬問王翦翦曰非六十萬人不可秦王
　曰將軍老矣何怯也乃使信及䝉恬(䝉驁/之孫)將二十萬
　人伐楚翦謝病歸頻陽(秦縣故城在今陜西/西安府富平縣東北)已而信
　敗楚軍引兵西與䝉恬㑹楚人因隨之三日三夜不
　頓舍大敗秦師信奔還秦王怒自詣頻陽謝翦強起
　之使將六十萬人伐楚王親送至灞上(灞水在今陜/西西安府城)
　(東源出秦嶺合/滻水北注于渭)翦請羙田宅甚衆王曰將軍行矣何
　憂貧既行又使使者數請之或曰將軍之乞貸亦已
　甚矣翦曰王怛(與粗/通)中而不信人今空國委我不請
　田宅以自堅顧令王坐而疑我矣翦至平輿(故城在/今河南)
　(汝寧府汝/寧縣東南)楚人禦之翦堅壁不戰日休士洗沐而善
　飲食撫循之親與士卒同食乆之問軍中戱乎對曰
　方投石超距(跳躍/也)翦曰可矣楚既不得戰引而東翦
　追擊大破之殺其將項燕(燕之先世為楚將/封于項故姓項氏)楚師敗
　走翦乗勝略定城邑至是遂滅楚置楚郡(秦置楚郡/冶夀春兼)
　(有淮南/之地)
(已秦王二十五燕王喜三十三齊王建/夘四十三代王嘉六年是嵗燕代亡)秦滅燕虜王喜
滅代虜王嘉(燕自召公至王喜凡/四十三傳而為秦滅)
　秦大興兵使王賁攻遼東虜燕王喜還遂滅代虜王
　嘉是年王翦定江南降百越置㑹稽郡(秦㑹稽郡治/吳縣兼有两)
　(浙之/地)
　
　
　
　
　
　
　
　
　
　
　
　
　
御批歴代通鑑輯覽卷十
