
　　唐正議大夫行秘書少監琅邪縣開國子顔師古注
　賈誼傳第十八
賈誼雒陽人也年十八以能誦詩書屬文稱於郡中(師/古)
(曰屬謂綴輯之也言其/能為文也屬音之欲反)河南守吳公聞其秀材召置門
下(師古曰/秀美也)甚幸愛(○宋祁曰愛字下當/有之字句緩而順)文帝初立聞河
南守吳公治平為天下第一(師古曰治平言/其政治和平也)故與李斯
同邑而嘗學事焉(師古曰事之/而從其學也)徵以為廷尉廷尉廼言
誼年少頗通諸家之書文帝召以為博士是時誼年二
十餘最為少每詔令議下(師古曰謂有詔令/出下及遣議事)諸老先生
未能言誼盡為之對人人各如其意所出諸生於是以
為能文帝說之(師古曰說/讀曰悅)超遷歳中至太中大夫誼以
為漢興二十餘年天下和洽宜當改正朔易服色制度
定官名興禮樂廼草具其儀法(師古曰草/謂創造之)色上黄數用
五為官名悉更奏之(師古曰/更改也)文帝謙讓未皇也(師古曰/皇暇也)
(自以為不/當改制)然諸法令所更定及列侯就國其說皆誼發
之于是天子議以誼任公卿之位絳灌東陽侯馮敬之
屬盡害之(師古曰絳絳侯周勃也灌灌嬰也東/陽侯張相如也馮敬時為御史大夫)廼毁誼
曰雒陽之人年少初學専欲擅權紛亂諸事于是天子
後亦疎之不用其議以誼為長沙王太傅誼既以適去
(師古曰適音/謫其下亦同)意不自得及渡湘水(師古曰湘水出零陵/陽海山北流入江也)
為賦以弔屈原屈原楚賢臣也被讒放逐作離騷賦(師/古)
(曰離遭也憂動曰/騷遭憂而作此辭)其終篇曰已矣國亡人莫我知也遂
自投江而死誼追傷之因以自諭(師古曰/諭譬也)其辭曰恭承
嘉惠兮(師古曰恭敬也/嘉惠謂詔命也)竢罪長沙(師古曰竢古/俟字俟待也)仄聞屈
原兮自湛汩羅(師古曰仄古側字汨水名在長沙羅/縣故曰汨羅湛讀曰沉汨音莫歴反)造
託湘流兮敬弔先生(師古曰造至也言至湘水而/因託其流也造音千到反)遭世
罔極兮廼隕厥身(張晏曰讒言罔極師古曰罔無也/極中也無中正之道一曰極止也)烏
虖哀哉兮逢時不祥(師古曰/虖音呼)鸞鳯伏竄兮鴟鴞翺翔(師/古)
(曰鴟鵂鶹怪鳥也鴞惡聲之鳥也/鴟音尺夷反鴞音于驕反鵂音休)闒茸尊顯兮讒䛕得
志(師古曰闒茸下材不肖之人/也闒音吐盍反茸音人勇反)賢聖逆曳兮方正倒植
(師古曰植/立也音值)謂隨夷溷兮(應劭曰隨卞隨湯時廉士湯以/天下讓而不受夷伯夷也不食)
(周粟餓于首陽之下師/古曰溷濁也音胡困反)謂跖蹻廉(李竒曰跖秦大盗也/楚之大盗為莊蹻師)
(古曰跖音之石反蹻音居畧反莊/周云盗跖栁下惠之弟蓋寓言也)莫邪為鈍兮(應劭曰/莫邪吳)
(大夫也作寳/劒因以冠名)鈆刀為銛(晉灼曰世俗謂利為銛/徹師古曰音弋占反)于嗟默
默生之亡故兮(應劭曰默默不得意也鄧展曰言屈/原無故遇此禍也師古曰生先生也)斡
棄周鼎(師古曰斡/轉也音管)寳康瓠兮(鄭氏曰康瓠瓦盆底也爾/雅曰康瓠謂之甈師古曰)
(甈音五/列反)騰駕罷牛驂蹇驢兮(師古曰罷讀/曰疲蹇跛也)驥垂兩耳服
鹽車兮(師古曰駕/鹽車也)章父薦屨漸不可久兮(師古曰章父/殷冠名也言)
(冠乃居下屨反在上也父讀曰甫○劉奉/世曰薦之言藉也言以冠藉屨貴賤顛倒)嗟若先生獨
離此咎兮(應劭曰嗟咨嗟也勞苦屈原/遇此難也師古曰離遭也)誶曰(李竒曰誶/告也張晏)
(曰誶離騷下章亂/也師古曰誶音碎)已矣國其莫吾知兮(師古曰一國之/人不知我也)
子獨壹鬱其誰語(師古曰壹鬱/猶抑鬱也)鳳縹縹其高逝兮夫固
自引而逺去(師古曰縹縹輕/舉貌音匹遙反)襲九淵之神龍兮(鄧展曰/襲重也)
(師古曰九淵九旋/之川言至深也)沕淵潛以自珍(鄧展曰沕音昧/張晏曰潛藏也)偭蟂
獺以隱處兮(服䖍曰蟂音梟應劭曰蟂獺水蟲害魚者/也偭背也欲舍蟂獺從神龍遊也師古曰)
(偭音/靣)夫豈從蝦與蛭螾(服䖍曰蛭水蟲螾今之螼螾也/孟康曰言龍自絶於蟂獺况從)
(蝦與蛭螾也師古曰蝦亦水蟲也音遐蛭音質螾/字與蚓同音引今合韻當音弋人反螼音丘謹反)所貴
聖之神德兮逺濁世而自臧使麒麟可係而羈兮豈云
異夫犬羊般紛紛其離此郵兮(蘇林曰般音槃孟康曰/般音班般反也紛紛構)
(讒意也師古曰般孟音是也字/從丹青之丹離遭也郵過也)亦夫子之故也(李竒曰/亦夫子)
(不如麟鳯之故離此咎也師古曰此說非也賈誼自言/今之離郵亦猶屈原耳○劉攽曰顔說全失但誼舉屈)
(原事則可興已矣遂自叙其怨憤則太過矣許應元曰/誶曰以下咎屈原不能全身逺害故弔之非誼自喻也)
(顔說/非是)歴九州而相其君兮何必懐此都也(師古曰言往/長沙為傅不)
(足哀傷何用茍懐此之都/邑蓋亦誼自寛廣之言也)鳳皇翔于千仞兮覽徳煇而
下之(師古曰八尺曰仞/千仞言其極高也)見細徳之險微兮遙增擊而去
之(師古曰増重也言見苛細之人險阨之證故重擊其/羽而高去○宋祁曰浙本微作徵作微者非是上言)
(微注言證/意自相㑹)彼尋常之汙瀆兮豈容吞舟之魚(應劭曰八/尺曰尋倍)
(尋曰常師古曰水不泄為/汙音一胡反又音一故反)横江湖之鱣鯨兮固將制於
螻螘(如淳曰鱣鯨皆大魚也臣瓚曰鱣魚無鱗口在腹/下鯨魚長者長數里晉灼曰小水不容大魚而横)
(鱣鯨于汙瀆必為螻螘所制以况小朝主闇不容受忠/逆之言亦為讒賊小臣所害師古曰鱣音竹連反字或)
(作鱏鱏亦大魚也音淫又/音尋螻音樓謂螻蛄也)誼為長沙傅三年有服飛入
誼舍止於坐隅(師古曰坐/音才臥反)服似鴞(晉灼曰異物志曰有/鳥小雞體有文色土)
(俗因形名之曰服不能逺飛行不出域/也○宋祁曰注文鳥字下疑有如字)不祥鳥也誼既
以適居長沙長沙卑濕誼自傷悼以為壽不得長廼為
賦以自廣其辭曰單閼之歳四月孟夏(應劭曰太歳在/卯為單閼師古)
(曰閼音一葛反○/宋祁曰單音禪)庚子日斜服集余舍(孟康曰日/斜日昳時)止于
坐隅貌甚閒暇(師古曰閒/讀曰閑)異物來崪私怪其故(孟康曰/崪音萃)
(萃聚/集也)發書占之䜟言其度(師古曰䜟驗也有徵驗/之書也䜟音初禁反)曰野
鳥入室主人將去問于子服余去何之(師古曰子服者/言加其美稱也)
(○宋祁曰子服/姚本作于服)吉虖告我凶言其災淹速之度語余其
期(師古曰/淹遲也)服乃太息舉首奮翼口不能言請對以意(師/古)
(曰意字合/韻宜音億)萬物變化固亡休息斡流而遷或推而還(師/古)
(曰斡音管斡轉/也還讀曰旋)形氣轉續變化而嬗(服䖍曰嬗音如蟬/謂變蛻也蘇林曰)
(相傳與也師古曰此即禪代/字合韻故音嬋耳蘇說是也)沕穆亡間胡可勝言(師古/曰沕)
(穆深微貌胡何也言其理/深微不可盡言沕音勿)禍兮福所倚福兮禍所伏(師/古)
(曰此老子徳經之/言也倚音於綺反)憂喜聚門吉凶同域(師古曰言禍福/相因吉凶不定)
彼吳彊大夫差以敗粤棲會稽勾踐伯世(師古曰會稽/山名也句踐)
(避吳之難保於此山故曰/棲也句音鉤伯讀曰霸)斯遊遂成卒被五刑(應劭曰/李斯西)
(遊于秦身登相位二世時為趙髙所讒/身伏五刑○宋祁云注姚本伏作被)傅說胥靡廼相
武丁(張晏曰胥靡刑名也傅說被刑築于傅巖武丁以/為已相師古曰胥靡相隨之刑也解在楚元王傳)
夫禍之與福何異紏纆(應劭曰禍福相為表裏如紏繩/索相附會也臣瓚曰紏絞也纆)
(索也師古/曰纆音墨)命不可說孰知其極(師古曰/極止也)水激則旱矢激
則逺(師古曰言水之激疾則去盡不能浸潤矢之/激發則去逺○劉攽曰旱讀為悍猛疾也)萬物
回薄震蕩相轉雲蒸雨降糾錯相紛大鈞播物坱圠無
垠(如淳曰陶者作器于鈞上此以造化為大鈞也應劭/曰其氣坱圠非有限齊也師古曰今造瓦者謂所轉)
(者為鈞言造化為人亦猶陶之造/瓦耳坱音烏朗反北音於黠反)天不可與慮道不可
與謀遲速有命烏識其時(師古曰烏/猶何也)且夫天地為鑪造
化為工隂陽為炭萬物為銅(師古曰以/冶鑄為喻)合散消息安有
常則千變萬化未始有極忽然為人何足控揣(孟康曰/控引也)
(揣持也言人生忽然何足引持自貴借也如淳曰控引/也揣音團控摶玩弄愛生之意也師古曰如說是○宋)
(祁云注文貴借/姚本作貴惜)化為異物又何足患(師古曰患/合韻音環)小智自
私賤彼貴我達人大觀物亡不可貪夫徇財列士徇名
(臣瓚曰以身從物曰徇/○宋祁曰浙本徇作殉)夸者死權品庶每生(臣瓚曰謂/夸泰也莊)
(子曰權勢不充則夸者悲孟康曰/每貪也師古曰品庶猶庶品也)怵廹之徒或趨西東
(孟康曰怵為利所誘訹也迫迫貧賤東西趨利也師古/曰誘訹之訹則音戍或曰怵怵惕也音丑出反其義兩)
(通而說者欲改字/為鉥蓋穿鑿耳)大人不曲意變齊同愚士繫俗僒若
囚拘(李竒曰僒音塊蘇林曰皆人肩傴僒爾音欺全反/師古曰蘇音是○臣佖曰按說文窘音渠隕反迫)
(也文選李善注窘囚拘之貌五臣注窘困也愚者繫縳/俗累困如囚人拘束其字並不從人唯孫強新加字玉)
(篇及開元文字有作僒字並音窘疑/蘇林音誤今宜定從說文音渠隕反)至人遺物獨與道
俱衆人惑惑好惡積意(李竒曰惑惑東西也所好所惡/積之萬億也臣瓚曰言衆懐好)
(惡積之心意也師古曰瓚/說是也意合韻音於力反)眞人恬漠獨與道息(師古曰/恬安也)
(漠静/也)釋智遺形超然自喪(服䖍曰絶聖弃智而亡其身/也師古曰喪合韻音先郎反)
寥廓忽荒與道翺翔(師古曰荒/音呼廣反)乗流則逝遇坎則止(孟/康)
(曰易坎為險遇險難而止也張/晏曰謂夷易則仕險難則隐也)縱軀委命不私與已其
生兮若浮其死兮若休(師古曰/休息也)澹虖若深淵之靚汜虖
若不繫之舟(師古曰澹安也音徒濫反/靚與静同汜音敷劒反)不以生故自保
養空而浮(服䖍曰道家養/空虚若浮舟也)徳人無累知命不憂細故蔕
芥何足以疑(師古曰蔕芥小鯁/也蔕音丑芥反)後歳餘文帝思誼徵之
至入見上方受釐坐宣室(蘇林曰宣室未央前正室也/應劭曰釐祭餘肉也漢儀注)
(祭天地五畤皇帝不自行祠還致福釐音禧師/古曰禧福也借釐字為之耳言受神之福也)上因感
鬼神事而問鬼神之本誼具道所以然之故至夜半文
帝前席(師古曰漸促近/誼聽說其言也)既罷曰吾久不見賈生自以為
過之今不及也廼拜誼為梁懐王太傅懐王上少子愛
而好書故令誼傅之數問以得失(師古曰漢朝問/以國家之事)是時
匈奴彊侵邊天下初定制度疏闊諸侯王僭儗地過古
制(師古曰儗比也上/比于天子儗音擬)淮南濟北王皆為逆誅誼數上疏
陳政事多所欲匡建(師古曰匡正也正其失/也建立也立制節也)其大略曰
臣竊惟事埶可為痛哭者一可為流涕者二可為長太
息者六若其它背理而傷道者難徧以疏舉(師古曰言/不可盡條)
(記/也)進言者皆曰天下已安已治矣(師古曰進言者謂陳/說于天子前者也治)
(音直吏反此/以下並同)臣獨以為未也曰安且治者非愚則䛕(師/古)
(曰實謂治安則是愚也知其/不爾而假言之是諂䛕也)皆非事實知治亂之體者
也夫抱火厝之積薪之下而寢其上(師古曰厝置/也音千故反)火未
及燃因謂之安(○宋祁云浙本燃作然然/已從火旁又加火非是)方今之埶何
以異此本末舛逆首尾衡决國制搶攘(蘇林曰搶音濟/濟蹌蹌不安貌)
(也晉灼曰搶音傖吳人罵楚人曰傖傖攘亂貌也師古/曰晉音是傖音仕庚反攘音汝庚反○宋祁云搶攘今)
(越本搶音仕庚反攘/音女庚反未知孰是)非甚有紀(師古曰/紀理也)胡可謂治陛下
何不壹令臣得孰數之于前因陳治安之策試詳擇焉
夫射獵之娛與安危之機孰急(師古曰言二事/之中何者為急)使為治
勞智慮苦身體乏鍾鼓之樂勿為可也樂與今同而加
之諸侯軌道兵革不動(師古曰軌道/言遵法制也)民保首領匈奴賔
服四荒鄉風(師古曰鄉/讀曰嚮)百姓素朴獄訟衰息大數既得
則天下順治海内之氣清和咸理生為明帝没為明神
名譽之羙垂於無窮禮祖有功而宗有徳使顧成之廟
稱為太宗上配太祖與漢亡極建久安之埶成長治之
業以承祖廟以奉六親至孝也(應劭曰六親父/母兄弟妻子也)以幸天
下以育羣生至仁也立經陳紀輕重同得後可以為萬
世法程(師古曰/程式也)雖有愚㓜不肖之嗣猶得䝉業而安至
明也以陛下之明達因使少知治體者得佐下風致此
非難也(師古曰少知治體者誼自謂也○劉攽/曰少知治體泛說爾何必誼自謂乎)其具可
素陳于前願幸無忽(師古曰忽/怠忘也)臣謹稽之天地(師古曰/稽考也)
驗之往古按之當今之務日夜念此至孰也雖使禹舜
復生為陛下計亡以易此(師古曰/易改也)夫樹國固必相疑之
埶(鄭氏曰今建立國泰大其勢必固相疑也臣瓚曰樹/國于險固諸侯强大則必與天子有相疑之勢也師)
(古曰鄭/說是也)下數被其殃上數爽其憂(如淳曰/爽忒也)甚非所以安
上而全下也今或親弟謀為東帝(應劭曰淮/南厲王長)親兄之子
西鄉而擊(如淳曰謂齊悼惠王子興居而為濟北/王反欲擊取滎陽也師古曰鄉讀曰嚮)今吳
又見告矣(如淳曰時吳王又不/循漢法有告之者)天子春秋鼎盛(應劭曰/鼎方也)
行義未過(師古曰行/音下更反)德澤有加焉猶尚如是况莫大諸
侯(師古曰莫大謂無有大/于其國者言最大也)權力且十此者虖(師古曰十/倍於此)
然而天下少安何也大國之王㓜弱未壯漢之所置傅
相方握其事數年之後諸侯之王大抵皆冠(師古曰大/抵猶言大)
(畧也音丁禮/反其下亦同)血氣方剛漢之傅相稱病而賜罷彼自丞
尉以上徧置私人如此有異淮南濟北之為邪此時而
欲為治安雖堯舜不治(○宋祁云浙本治字上/有能字存能則語成文)黄帝曰
日中必􁦋操刀必割(孟康曰􁦋音衞日中盛者必暴􁦋/也臣瓚曰太公曰日中不□是謂)
(失時操刀不割失利之期言當及時也師古曰此語/見六韜􁦋謂暴曬之也曬音所智反又音所懈反)今
命此道順而全安甚易不肯早為已廼墮骨肉之屬而
抗剄之(應劭曰抗其頭而剄之也師古曰墮毁也抗/舉也剄割頸也墮音火規反剄音工鼎反)豈
有異秦之季世虖夫以天子之位乘今之時因天之助
尚憚以危為安以亂為治假設陛下居齊桓之處將不
合諸侯而匡天下乎臣又知陛下有所必不能矣假設
天下如曩時(師古曰曩久/也謂昔時)淮隂侯尚王楚黥布王淮南
彭越王梁韓信王韓張敖王趙貫高為相盧綰王燕陳
豨在代令此六七公者皆亡恙(師古曰無恙/言無憂病也)當是時而
陛下即天子位能自安乎(○宋祁云浙本/位字上有之字)臣有以知陛
下之不能也天下殽亂高皇帝與諸公併起(師古曰殽/雜也併音)
(歩鼎/反)非有仄室之埶以豫席之也(應劭曰禮卿大夫之/支子為側室席大也)
(臣瓚曰席藉也言非有側室之勢/為之資藉也師古曰瓚說是也)諸公幸者廼為中涓
其次廑得舍人(師古曰廑與僅同廑/劣也言纔得舍人)材之不逮至遠也
高皇帝以明聖威武即天子位割膏腴之地以王諸公
多者百餘城少者乃三四十縣悳至渥也(師古曰悳古/徳字渥厚也)
(音/握)然其後十年之間反者九起陛下之與諸公非親角
材而臣之也(師古曰角/校也競也)又非身封王之也自高皇帝不
能以是一歳為安故臣知陛下之不能也然尚有可諉
者曰疏(孟康曰諉累也以疏為累言不以國也蔡謨曰/諉者託也尚可託言信越等以疏故反故其下)
(句曰臣請試言其親者親者亦恃彊為亂明信/等不以疏也師古曰蔡說是矣諉音女瑞反)臣請試
言其親者假令悼惠王王齊元王王楚中子王趙幽王
王淮陽共王王梁(師古曰共/讀曰恭)靈王王燕厲王王淮南六
七貴人皆亡恙當是時陛下即位能為治虖臣又知陛
下之不能也若此諸王雖名為臣實皆有布衣昆弟之
心(師古曰自以為于天子為/昆弟而不論君臣之義)慮亡不帝制而天子自為
者(師古曰慮大計也言諸侯皆欲/同皇帝之制度而為天子之事)擅爵人赦死辠(師古/曰擅)
(專/也)甚者或戴黄屋(師古曰天子車戴之制○/宋祁云注文姚本戴作蓋)漢法令非
行也雖行不軌如厲王者令之不肯聽召之安可致乎
(師古曰不軌謂不/修法制也致至也)幸而來至法安可得加動一親戚天
下圜視而起(應劭曰圜精正視也/師古曰言驚愕也)陛下之臣雖有悍如
馮敬者(如淳曰馮無擇子名忠直為御史大夫奏淮南/厲王誅之師古曰悍勇也○宋祁曰案功臣表)
(非馮無擇子孝文七年/自典客為御史大夫)適啓其口匕首已陷其匈矣(師/古)
(曰始欲發言節制諸/侯王則為刺客所殺)陛下雖賢誰與領此(師古曰/領理也)故疏
者必危親者必亂已然之效也其異姓負彊而動者漢
已幸勝之矣又不易其所以然同姓襲是跡而動(師古/曰易)
(其所以然謂改/其法制使不然)既有徵矣(師古曰徵/證驗也)其埶盡又復然殃
旤之變未知所移(師古曰旤/古禍字)明帝處之尚不能以安後
世將如之何屠牛坦一朝解十二牛(蘇林曰孔子時人/也師古曰坦屠牛)
(者之名也/事見管子)而芒刃不頓者(師古曰芒刃謂刃之利/如毫芒也頓讀曰鈍)所排
擊剝割皆衆理解也(師古曰解支節/也音胡懈反)至於髖髀之所非
斤則斧(師古曰髀股骨也髖髀上也言其骨大故/須斤斧也髖音寛髀音陛又音必爾反)夫仁
義恩厚人主之芒刃也權埶法制人主之斤斧也今諸
侯王皆衆髖髀也釋斤斧之用而欲嬰以芒刃(師古曰/嬰繞也)
臣以為不缺則折胡不用之淮南濟北埶不可也(晉灼/曰二)
(國皆反誅何不施之/仁恩埶不可故也)臣竊跡前事(師古曰尋前/事之蹤跡)大抵彊
者先反淮隂王楚最彊則最先反韓信倚胡則又反(師/古)
(曰倚依也/音於綺反)貫高因趙資則又反陳豨兵精則又反彭越
用梁則又反(晉灼曰用/役用之也)黥布用淮南則又反盧綰最弱
最後反長沙廼在二萬五千戸耳功少而最完埶疏而
最忠非獨性異人也亦形埶然也曩令樊酈絳灌據數
十城而王今雖以殘亡可也(晉灼曰事埶可亡也師/古曰曩亦謂昔時也)令
信越之倫列為徹侯而居雖至今存可也(晉灼曰事/埶可存)然
則天下之大計可知已(師古曰已/語終辭)欲諸王之皆忠附則
莫若令如長沙王欲臣子之勿葅醢則莫若令如樊酈
等欲天下之治安莫若衆建諸侯而少其力力少則易
使以義國小則亡邪心(師古曰使以義/使之遵禮義也)令海内之埶如
身之使臂臂之使指莫不制從諸侯之君不敢有異心
輻湊並進而歸命天子雖在細民且知其安(○宋祁云/舊本在作)
(有/)故天下咸知陛下之明割地定制令齊趙楚各為若
干國(師古曰若干豫設/數也解在食貨志)使悼惠王幽王元王之子孫畢
以次各受祖之分地(師古曰分音扶/問反次下亦同)地盡而止及燕梁
它國皆然其分地衆而子孫少者建以為國空而置之
須其子孫生者舉使君之(師古曰/須待也)諸侯之地其削頗入
漢者為徙其侯國及封其子孫也(師古曰徙其侯國列/侯國邑在諸侯王封)
(内而犬牙相入者則正其疆界令其隔絶也封其子孫/者分諸侯王之國邑各自封其子孫而受封之人若有)
(罪黜其地皆入于漢故云頗入也○宋祁云新本子/孫下有于彼二字注文令其隔絶浙本作令不隔絶)所
以數償之一寸之地一人之衆天子亡所利焉(師古曰/償者謂)
(所正列侯疆界有侵諸侯王者則漢償之○劉攽曰言/諸侯之地先有削而頗入漢者後而以封列侯今為徙)
(之及至封其子孫皆據數償之假令一王合封十縣則/予十縣是為以數償之矣所字衍文劉奉世曰償之言)
(還也所以數復還其削地如前/所云者明天子不利有其地也)誠以定治而已故天下
咸知陛下之廉地制壹定宗室子孫莫慮不王(師古曰/慮計也)
下無倍畔之心上無誅伐之志(師古曰倍/讀曰背)故天下咸知
陛下之仁法立而不犯令行而不逆貫高利幾之謀不
生柴竒開章之計不萌(應劭曰柴竒開章皆與淮南王/謀反者也○宋祁云新本開作)
(啟/)細民鄉善大臣致順(師古曰鄉/讀曰嚮)故天下咸知陛下之
義臥赤子天下之上而安植遺腹朝委裘而天下不亂
(服䖍曰言天下安雖赤子遺腹在位猶不危也應劭曰/置遺腹朝委裘皆未有所知也孟康曰委裘若容衣天)
(子未坐朝事先帝裘衣也/師古曰應孟二說皆是)當時大治後世誦聖(師古曰/稱誦其)
(聖/明)壹動而五業附陛下誰憚而久不為此(師古曰憚畏/難也音徒旦)
(反/)天下之埶方病大瘇(如淳曰腫足曰瘇/師古曰音止勇反)一脛之大幾
如要一指之大幾如股(師古曰幾並/音巨依反)平居不可屈信(師/古)
(曰信讀/曰伸)一二指搐身慮亡聊(師古曰搐謂動而痛也聊/頼也搐音丑六反○宋祁)
(云越本/搐作畜)失今不治必為錮疾(師古曰錮疾/堅久之疾)後雖有扁鵲
不能為已(師古曰扁鵲良醫也/為治也已語終辭)病非徒瘇也又苦􁀰盭
(師古曰􁀰古蹠字音之石反足下曰蹠今所呼/脚掌是也盭古戾字言足蹠反戾不可行也)元王之
子帝之從弟也(師古曰楚元王高帝之/弟其子於文帝為從弟)今之王者從弟
之子也惠王親兄子也今之王者兄子之子也(師古曰/惠王齊)
(悼惠王○劉攽曰惠/王下脫之子二字)親者或亡分地以安天下(師古曰/廣立蕃)
(屏則天下安故/曰以安天下)疏者或制大權以偪天子(師古曰偪/古逼字)臣
故曰非徒病瘇也又苦􁀰盭可痛哭者此病是也天下
之埶方倒縣凡天子者天下之首何也上也蠻夷者天
下之足何也下也今匈奴嫚娒侵掠至不敬也(師古曰/娒古侮)
(字/)為天下患至亡已也(師古曰亡已/言不可止也)而漢歳致金絮采
繒以奉之夷狄徵令是主上之操也(師古曰徵召也令/號令也操謂主上)
(之所操持也/操音千高反)天子共貢是臣下之禮也(師古曰共/讀曰恭)足反
居上首顧居下(師古曰顧亦反也/言如人反顧然)倒縣如此莫之能解
猶為國有人乎(師古曰顛倒如此而不能解/救豈謂國有明智之人乎)非亶倒縣
而已(師古曰亶/讀曰但)又類辟且病痱(服䖍白病癖不能行也/師古曰辟足病痱風辟)
(音壁痱音肥○宋祁曰浙本注病字下有也字痱下/有體傷病也四字若止用舊注則全無意當用浙本)夫
辟者一靣病痱者一方痛今西邊北邊之郡雖有長爵
不輕得復(張晏曰長爵高爵也雖受高爵之賞猶將禦/宼不得復除逸豫也蘇林曰輕易也不易得)
(復除言難也師古/曰復音方目反)五尺以上不輕得息(如淳曰五尺謂/小兒也言無小)
(大皆當自/為戰備)斥候望烽燧不得臥(文頴曰邊方備胡㓂作/高土櫓櫓上作桔臯桔)
(臯頭兠零以薪草置其中常低之有㓂即火燃舉之以/相告曰烽又多積薪㓂至即燃之以望其煙曰燧張晏)
(曰晝舉烽夜燔燧也師古曰張/說誤也晝則燔燧夜則舉烽)將吏被介胄而睡(師古/曰被)
(音皮/義反)臣故曰一方病矣醫能治之而上不使(師古曰醫/者誼自謂)
可為流涕者此也陛下何忍以帝皇之號為戎人諸侯
埶既卑辱而旤不息長此安窮(師古曰言長養此/患將何所窮極也)進謀
者率以為是固不可解也亡具甚矣(師古曰無/治安之具)臣竊料
匈奴之衆(師古曰料/量也音聊)不過漢一大縣以天下之大困於
一縣之衆甚為執事者羞之陛下何不試以臣為屬國
之官以主匈奴行臣之計請必係單于之頸而制其命
伏中行說而笞其背(鄭氏曰說奄人也漢使送公主妻/匈奴說不肯行強之因以漢事告)
(匈奴也師古曰中行姓也說名也行音胡/剛反說讀曰悅中行說事具在匈奴傳)舉匈奴之衆
唯上之令(師古曰聽/天子之命)今不獵猛敵而獵田彘不搏反寇
而搏畜莵翫細娛而不圖大患非所以為安也徳可逺
施威可逺加而直數百里外威令不信(師古曰信/讀曰伸)可為
流涕者此也今民賣僮者(如淳曰僮/謂隸妾也)為之繡衣絲履偏
諸緣(服䖍曰加牙條以作履緣師古曰偏諸若今之織/成以為要襻及褾領者也古謂之車馬裠其上為)
(乗車及騎/從之象也)内之閑中(服䖍曰閑/賣奴婢闌)是古天子后服所以廟
而不宴者也(師古曰入廟則服之宴/處則不著蓋貴之也)而庶人得以衣婢
妾白縠之表薄紈之裏緁以偏諸(晉灼曰以偏諸緁著/衣也師古曰緁音妾)
(謂以偏諸緶著之/也緶音歩千反)美者黼繡(師古曰黼者織為斧/形繡者刺為衆文)是古
天子之服今富人大賈嘉會召客者以被牆(師古曰被/音皮義反)
古者以奉一帝一后而節適(師古曰得其/節而合宜)今庶人屋壁
得為帝服倡優下賤得為后飾然而天下不屈者殆未
有也(師古曰屈謂財力/盡也音其勿反)且帝之身自衣皁綈(師古曰綈/厚繒也音)
(徒奚/反)而富民牆屋被文繡天子之后以緣其領庶人㜸
妾緣其履(師古曰㜸/庶賤也)此臣所謂舛也夫百人作之不能
衣一人(師古曰衣/音於既反)欲天下亡寒胡可得也一人耕之十
人聚而食之欲天下亡飢不可得也飢寒切于民之肌
膚欲其亡為姦邪不可得也國已屈矣(師古曰屈/音其勿反)盜賊
直須時耳(師古曰言/待時而發)然而獻計者曰毋動(師古曰言天/下安不可動)
(搖/)為大耳(如淳曰好/為大語者)夫俗至大不敬也至亡等也(師古/曰無)
(尊卑/之差)至冒上也(師古曰/冒犯也)進計者猶曰毋為可為長太息
者此也商君遺禮義棄仁恩(師古曰/謂商鞅)并心于進取行之
二歳秦俗日敗故秦人家富子壯則出分家貧子壯則
出贅(應劭曰出作贅壻也師古曰謂之贅壻者言其不/當出在妻家亦猶人身體之有肬贅非應所有也)
(一說贅質也家貧無有聘財以身/為質也贅音之銳反分音扶問反)借父耰鉏慮有徳色
(師古曰耰摩田器也言以耰及鉏借與/其父而容色自矜為恩徳也耰音憂)母取箕箒立而
誶語(服䖍曰誶猶罵也張晏曰誶責讓也師古曰/張說是也誶音碎○宋祁曰浙本箒作帚)抱哺
其子與公併倨(師古曰哺飤也言婦抱子而哺之乃與/其舅併倨無禮之甚也哺音歩併音歩)
(鼎/反)婦姑不相說則反脣而相稽(應劭曰稽計也相與計/校也師古曰說音悅稽)
(音工奚反○宋祁曰反脣一/作反辱劉攽曰辱或作唇)其慈子耆利不同禽獸者
亡幾耳(師古曰唯有慈愛其子而貪嗜財利小異于禽/獸也亡幾言不多也幾居豈反○劉奉世曰誼)
(謂秦人不知孝義但如禽獸知愛子貪利而已此其/去禽獸亡幾也顔解不明乃似云惟此小異于禽獸)然
并心而赴時猶曰蹷六國兼天下(蘇林曰蹷音厥師古/曰蹷謂拔而取之)
功成求得矣(師古曰求得/所求者得也)終不知反廉愧之節仁義之
厚(師古曰/反還也)信并兼之法遂進取之業(師古曰信讀曰/伸一曰信任)天
下大敗衆掩寡智欺愚勇威怯壯陵衰其亂至矣是以
大賢起之威震海内徳從天下(師古曰大賢謂高祖也/徳從天下天下從其徳)
曩之為秦者今轉而為漢矣然其遺風餘俗猶尚未改
今世以侈靡相競而上亡制度棄禮誼捐廉耻日甚可
謂月異而歳不同矣逐利不耳慮非顧行也(師古曰言/其所追赴)
(唯計利與不耳念慮之中非顧行/之善惡也○劉攽曰慮大率也)今其甚者殺父兄矣
盜者剟寢户之簾(師古曰剟謂割取之也室有東西廂/曰廟無東西廂曰寢蓋謂陵上之寢)
(剟音/輟)搴兩廟之器(如淳曰搴取也兩廟高祖惠帝廟/也師古曰搴拔也音騫又音蹇)白
晝大都之中剽吏而奪之金(師古曰白晝晝日也言白/者謂不隂晦也剽劫也音)
(頻妙/反)矯偽者出幾十萬石粟(服䖍曰吏矯偽徵發盈出/十萬石粟師古曰服說非)
(也幾近也言詐為文書以出倉粟近十/萬石耳非謂徵發于下也幾音鉅依反)賦六百餘萬錢
乗傳而行郡國(如淳曰此言富者出錢穀得高爵或乃/為使者乗傳車循行郡國以為榮也師)
(古曰如說亦非也此又言矯偽之人詐為詔令妄作/賦歛其數甚多又詐乗傳而行郡國也行音下更反)此
其亡行義之尤至者也而大臣特以簿書不報期會之
間以為大故(師古曰特徒也言公卿大臣特以簿書期/會為急不知正風俗厲行義也○宋祁云)
(注文姚本特/以作徒以)至於俗流失世壊敗因恬而不知怪(師古/曰恬)
(安也音/徒兼反)慮不動于耳目以為是適然耳(師古曰適當也/謂事理當然)
夫移風易俗使天下回心而鄉道類非俗吏之所能為
也(師古曰鄉/讀曰嚮)俗吏之所務在於刀筆筐篋(師古曰刀所/以削書扎筐)
(篋所以/盛書)而不知大體陛下又不自憂竊為陛下惜之夫
立君臣等上下使父子有禮六親有紀(師古曰/紀理也)此非天
之所為人之所設也夫人之所設不為不立不植則僵
不修則壊(師古曰植建也/僵偃也音疆)筦子曰(師古曰筦與管/同管子管仲也)禮義
廉耻是謂四維四維不張國乃滅亡使筦子愚人也則
可筦子而少知治體則是豈可不為寒心哉(師古曰若/以管子為)
(愚人其言不實則無禮義廉耻可也若/以管子為微識治體則當寒心而憂之)秦滅四維而不
張故君臣乖亂六親殃戮姦人並起萬民離叛凡十三
歳而社稷為虚(師古曰虚讀/曰墟謂丘墟)今四維猶未備也故姦人
幾幸而衆心疑惑(師古曰幾讀曰/冀次下亦同)豈如今定經制(師古/曰經)
(常/也)令君君臣臣(師古曰君為君/徳臣為臣道)上下有差父子六親各
得其宜姦人亡所幾幸而羣臣衆信上不疑惑(師古曰/衆信謂)
(共為忠/信也)此業壹定世世常安而後有所持循矣(師古曰/執持而)
(順行/之)若夫經制不定是猶度江河亡維楫(師古曰維所/以繫舩楫所)
(以刺舩也詩云紼纚/維之楫音集又音接)中流而遇風波舩必覆矣(師古曰/覆音芳)
(目/反)可為長太息者此也夏為天子十有餘世而殷受之
殷為天子二十餘世而周受之周為天子三十餘世而
秦受之秦為天子二世而亡人性不甚相逺也(師古曰/逺音于)
(萬/反)何三代之君有道之長而秦無道之暴也其故可知
也古之王者太子廼生固舉以禮(師古曰/廼始也)使士負之有
司齊肅端冕(師古曰齊/讀曰齋)見之南郊見于天也(師古曰見/音胡電反)
過闕則下過廟則趨孝子之道也故自為赤子而教固
已行矣(師古曰赤子言其新生未有眉髪其色赤○劉/奉世曰人生則有眉髪矣顔說誤匐匍入井又)
(非所謂新生也嬰兒/體色赤故曰赤子耳)昔者成王㓜在繦抱之中召公為
太保周公為太傅太公為太師保保其身體傅傅之徳
義師道之教訓(師古曰保安也傅輔也/道讀曰導其下亦同)此三公之職也
于是為置三少皆上大夫也曰少保少傅少師是與太
子宴者也(師古曰宴/謂安居)故廼孩提有識三公三少固明孝
仁禮義以道習之(師古曰孩小兒/也提謂提撕之)逐去邪人不使見惡
行于是皆選天下之端士(師古曰端/正也直也)孝悌博聞有道術
者以衛翼之(師古曰悌/音徒繼反)使與太子居處出入故太子廼
生而見正事聞正言行正道左右前後皆正人也夫習
與正人居之不能毋正猶生長于齊不能不齊言也習
與不正人居之不能毋不正猶生長于楚之地不能不
楚言也故擇其所耆必先受業廼得嘗之(師古曰耆/讀曰嗜)擇
其所樂必先有習廼得為之孔子曰少成若天性習貫
如自然(師古曰貫亦習/也音工宦反)及太子少長知妃色(師古曰妃/色妃匹之)
(色/)則入于學學者所學之官也(師古曰官/謂官舍)學禮曰帝入
東學上親而貴仁則親疎有序而恩相及矣帝入南學
上齒而貴信則長㓜有差而民不誣矣帝入西學上賢
而貴徳則聖智在位而功不遺矣帝入北學上貴而尊
爵則貴賤有等而下不隃矣(師古曰隃與踰同謂越制/○宋祁曰注末當添也字)
帝入太學承師問道退習而考於太傅太傅罰其不則
而匡其不及(師古曰則法/也匡正也)則徳智長而治道得矣此五
學者既成于上則百姓黎民化輯于下矣(師古曰輯與/集同輯和也)
及太子既冠成人免于保傅之嚴則有記過之史(師古/曰有)
(過則/記)徹膳之宰(師古曰有/闕則諫)進善之旌(師古曰進善言/者立于旌下)誹
謗之木(師古曰譏惡事/者書之于木)敢諫之鼓(師古曰欲顯/諫者則擊鼓)瞽史誦
詩工誦箴諫(師古曰瞽無目者/也工習樂者也)大夫進謀士傳民語習
與智長故切而不媿(師古曰每被切磋故/無大過可耻媿之事)化與心成故
中道若性三代之禮春朝朝日秋暮夕月所以明有敬
也(師古曰朝日以朝夕月以暮皆/迎其初出也下朝音直遥反)春秋入學坐國老執
醬而親餽之(師古曰餽/與饋同)所以明有孝也行以鸞和(師古/曰鸞)
(和車上鈴也/解在禮樂志)歩中采齊(師古曰樂詩名也字或作/薺又作茨並音律私反)趣中
肆夏(師古曰亦樂詩名趣讀曰趨趨疾歩也凡/言中者謂與其節相應也並音竹仲反)所以明
有度也其于禽獸見其生不食其死聞其聲不食其肉
故逺庖厨所以長恩且明有仁也(師古曰逺音于萬/反長音竹兩反)夫
三代之所以長久者以其輔翼太子有此具也及秦而
不然其俗固非貴辭讓也所上者告訐也(師古曰訐謂/靣相斥罪也)
(音居/謁反)固非貴禮義也所上者刑罰也使趙高傅胡亥而
教之獄所習者非斬劓人則夷人之三族也故胡亥今
日即位而明日射人忠諫者謂之誹謗深計者謂之妖
言其視殺人若艾草菅然(師古曰艾讀曰/刈菅茅也音姦)豈惟胡亥之
性惡哉彼其所以道之者非其理故也(師古曰道/讀曰導)鄙諺
曰不習為吏視已成事又曰前車覆後車誡夫三代之
所以長久者其已事可知也(師古曰已事/已往之事)然而不能從
者是不法聖智也(師古曰法謂/則而效之)秦世之所以亟絶者其
轍跡可見也(師古曰亟急也音/居力反車跡曰轍)然而不避是後車又將
覆也夫存亡之變治亂之機其要在是矣天下之命縣
于太子太子之善在于早諭教與選左右(師古曰諭曉/告也與猶及)
(也/)夫心未濫而先諭教則化易成也開于道術智誼之
指則教之力也若其服習積貫則左右而已(師古曰貫/音工宦反)
夫胡粤之人生而同聲耆欲不異(師古曰耆/讀曰嗜)及其長而
成俗累數譯而不能相通行有雖死而不相為者(蘇林/曰言)
(其人之行不能易事相為處○宋祁曰/浙本無者字為是不但成語亦與注會)則教習然也臣
故曰選左右早諭教最急夫教得而左右正則太子正
矣(○宋祁曰越本/得字上有有字)太子正而天下定矣書曰一人有慶
兆民賴之(師古曰周書呂刑之辭也一人天/子也言天子有善則兆庶獲其利)此時務也
凡人之智能見已然不能見將然(師古曰將然/謂欲有其事)夫禮者
禁於將然之前而法者禁於已然之後是故法之所用
易見而禮之所為生難知也若夫慶賞以勸善刑罰以
懲惡先王執此之政堅如金石行此之令信如四時據
此之公無私如天地耳豈顧不用哉(師古曰顧/猶反也)然而曰
禮云禮云者貴絶惡于未萌而起教于微眇(師古曰眇/細小也)
使民日遷善逺辠而不自知也(師古曰見善則/遷畏辠而離)孔子曰
聽訟吾猶人也必也使毋訟乎(師古曰論語載孔子之/言也言使吾聽訟與衆)
(人齊等然能先以徳/義化之使其無訟)為人主計者莫如先審取舍(師古/曰取)
(謂所擇用也舍/謂所弃置也)取舍之極定於内而安危之萌應於外
矣(師古曰極中/也萌始生也)安者非一日而安也危者非一日而危
也皆以積漸然不可不察也人主之所積在其取舍(○/宋)
(祁曰浙本舍字下有中字音當丁/仲反上言審此言中理自明白)以禮義治之者積禮
義以刑罰治之者積刑罰刑罰積而民怨背禮義積而
民和親故世主欲民之善同而所以使民善者或異或
道之以徳教或敺之以法令(師古曰道讀曰導/敺與驅同下類此)道之以
徳教者徳教洽而民氣樂敺之以法令者法令極而民
風哀哀樂之感禍福之應也秦王之欲尊宗廟而安子
孫與湯武同然而湯武廣大其徳行六七百歳而弗失
秦王治天下十餘歳則大敗此亡它故矣湯武之定取
舍審而秦王之定取舍不審矣夫天下大器也今人之
置器置諸安處則安置諸危處則危天下之情與器亡
以異在天子之所置之湯武置天下于仁義禮樂而徳
澤洽禽獸草木廣裕(師古曰/裕饒也)徳被蠻貊四夷累子孫數
十世此天下所共聞也秦王置天下于法令刑罰徳澤
亡一有而怨毒盈于世下憎惡之如仇讐旤幾及身子
孫誅絶(師古曰幾/音鉅依反)此天下之所共見也是非其明效大
驗邪人之言曰聽言之道必以其事觀之則言者莫敢
妄言今或言禮誼之不如法令教化之不如刑罰人主
胡不引殷周秦事以觀之也(師古曰/胡何也)人主之尊譬如堂
羣臣如陛衆庶如地故陛九級上廉逺地則堂高(師古/曰級)
(等也廉/側隅也)陛亡級廉近地則堂卑高者難攀卑者易陵(師/古)
(曰陵/乘也)理埶然也故古者聖王制為等列内有公卿大夫
士外有公侯伯子男然後有官師小吏(師古曰官師/一官之長)延
及庶人等級分明而天子加焉故其尊不可及也里諺
曰欲投䑕而忌器此善諭也鼠近于器尚憚不投恐傷
其器况于貴臣之近主乎(師古曰近/音其靳反)廉耻節禮以治君
子故有賜死而亡戮辱是以黥劓之辠不及大夫以其
離主上不逺也禮不敢齒君之路馬蹵其芻者有罰(師/古)
(曰齒謂審其齒歳也芻所/食之草也蹵音千六反)見君之几杖則起遭君之乘
車則下入正門則趨君之寵臣雖或有過刑戮之辠不
加其身者尊君之故也此所以為主上豫逺不敬也(師/古)
(曰逺/離也)所以體貌大臣而厲其節也(師古曰體貌謂/加禮容而敬之)今自
王侯三公之貴皆天子之所改容而禮之也古天子之
所謂伯父伯舅也(師古曰天子呼諸侯長者同姓則/曰伯父異姓則曰伯舅伯長也)而
今與衆庶同黥劓髠刖笞傌棄市之法(蘇林曰/傌音罵)然則堂
不亡陛虖被戮辱者不泰迫虖(師古曰迫/迫天子也)廉耻不行大
臣無廼握重權大官而有徒隸亡耻之心虖夫望夷之
事二世見當以重法者(如淳曰決罪曰當閻樂殺二世/于望夷宫本由秦制無忌上之)
(風也○劉奉世曰趙高殺/二世蓋又以法定其罪)投鼠而不忌器之習也臣聞
之履雖鮮不加于枕冠雖敝不以苴履(師古曰苴者履/中之藉也音子)
(余反○宋祁曰/苴當作子汝反)夫嘗已在貴寵之位天子改容而體貌
之矣吏民嘗俯伏以敬畏之矣今而有過帝令廢之可
也退之可也賜之死可也滅之可也若夫束縛之係緤
之(師古曰緤謂以長繩/係之也緤音先列反)輸之司㓂編之徒官(師古曰司/寇主刑罰)
(之官編/次列也)司寇小吏詈罵而榜笞之(師古曰/榜音彭)殆非所以令
衆庶見也夫卑賤者習知尊貴者之一旦吾亦廼可以
加此也(蘇林曰知其/有一旦之刑)非所以習天下也非尊尊貴貴之
化也夫天子之所嘗敬衆庶之所嘗寵死而死耳賤人
安宜得如此而頓辱之哉豫讓事中行之君智伯伐而
滅之(師古曰行/音户剛反)移事智伯及趙滅智伯豫讓釁靣吞炭
(鄭氏曰釁漆面以易貌吞炭以變聲也師古曰釁熏也/以毒藥熏之○劉奉世曰釁謂以物塗之取以釁鼔故)
(謂之釁爾訓熏/與漆皆非也)必報襄子五起而不中人問豫子豫子
曰中行衆人畜我我故衆人事之智伯國士遇我我故
國士報之故此一豫讓也反君事讐行若狗彘已而抗
節致忠行出虖列士人主使然也故主上遇其大臣如
遇犬馬彼將犬馬自為也如遇官徒彼將官徒自為也
頑頓亡耻(師古曰/頓音鈍)奊詬亡節(師古曰奊詬謂無志分/也奊音胡結反詬音后)廉
耻不立且不自好(師古曰自好猶自/喜也好音呼倒反)茍若而可(師古曰/若猶然)
故見利則逝見便則奪(師古曰/逝往也)主上有敗則因而挻之
矣(服䖍曰音挻起也/師古曰挻式延反)主上有患則吾茍免而已立而觀
之耳有便吾身者則欺賣而利之耳人主將何便于此
(師古曰此于人主為/不便也便音頻靣反)羣下至衆而主上至少也所託財
器職業者粹于羣下也(師古曰粹純也言/其埶悉在羣下)俱亡耻俱茍
妄則主上最病故古者禮不及庶人刑不至大夫所以
厲寵臣之節也古者大臣有坐不廉而廢者不謂不廉
曰簠簋不飾(師古曰簠簋所以盛飯也方曰簠/圓曰簋簠音甫又音扶簋音軌)坐汙穢
淫亂男女亡别者不曰汙穢曰帷薄不脩坐罷軟不勝
任者不謂罷軟曰下官不職(師古曰罷廢于事也軟弱/也罷讀曰疲軟音人兖反)
故貴大臣定有其辠矣猶未斥然正以謼之也(師古曰/謼古呼)
(字/)尚遷就而為之諱也故其在大譴大何之域者(師古/曰譴)
(責也何問也/域界局也)聞譴何則白冠氂纓(鄭氏曰以毛作/纓白冠喪服也)盤水
加劒造請室而請辠耳(應劭曰請室請罪之室蘇林曰/音絜清胡公漢官車駕出有請)
(室令在前先驅此官有别獄也如淳曰水性平若已有/正罪君以平法治之也加劒當以自刎也或曰殺牲者)
(以盤水取頸血故示若此/也師古曰應如二說皆是)上不執縛係引而行也其有
中罪者聞命而自弛(師古曰中罪非大非小也弛/廢也自廢而死弛音式爾反)上不
使人頸盭而加也(蘇林曰不戾其頸而親加刀鋸/也師古曰盭古戾字音廬結反)其有
大辠者聞命則北面再拜跪而自裁(師古曰裁謂/自刑殺也)上不
使捽抑而刑之也(師古曰捽持頭髪也抑/謂按之也捽音才兀反)曰子大夫自
有過耳(服䖍曰子者/男子美號)吾遇子有禮矣遇之有禮故羣臣
自憙(師古曰憙讀曰喜音許吏反憙好也好為志氣/也○宋祁曰王仲弓謂憙字宜曰喜讀為憙)嬰
以廉耻故人矜節行(師古曰嬰加/也矜尚也)上設廉耻禮義以遇
其臣而臣不以節行報其上者則非人類也故化成俗
定則為人臣者主耳忘身(孟康曰唯為主/耳不念其身)國耳忘家公
耳忘私利不茍就害不茍去唯義所在上之化也故父
兄之臣誠死宗廟法度之臣誠死社稷輔翼之臣誠死
君上守圄扞敵之臣誠死城郭封疆故曰聖人有金城
者比物比志也(李竒曰志記也凡此上陳廉耻之事皆/古記也如淳曰比謂比方也使忠臣以)
(死社稷之志比于金城也師古曰二家之說皆非也此/言聖人厲此節行以御羣下則人皆懐徳戮力同心國)
(家安固不可毁抜若金城/也尋其下文義可曉矣)彼且為我死故吾得與之俱
生彼且為我亡故吾得與之俱存夫將為我危故吾得
與之皆安(師古曰夫夫人也亦/猶彼人耳夫音扶)顧行而忘利守節而仗
義故可以託不御之權可以寄六尺之孤(應劭曰言念/主忘身憂國)
(忘家如此可託權柄不須復制/禦也六尺之孤未能自立者也)此厲廉耻行禮誼之所
致也主上何喪焉(師古曰如此則/于主上無所失)此之不為而顧彼之
久行(服䖍曰彼謂亡國也師古曰顧反也久謂久行之/也言何不為投鼠忌器之法而反久行無陛級之)
(事/)故曰可為長太息者此也(師古曰誼上疏言可為長/太息者六今此至三而止)
(蓋史家直取其要切者耳故下/贊云掇其切于世事者著于傳)是時丞相絳侯周勃免
就國人有告勃謀反逮繫長安獄治卒亡事復爵邑故
賈誼以此譏上上深納其言養臣下有節是後大臣有
罪皆自殺不受刑至武帝時稍復入獄自甯成始初文
帝以代王入即位後分代為兩國立皇子武為代王參
為太原王小子勝則梁王矣後又徙代王武為淮陽王
而太原王參為代王盡得故地居數年梁王勝死亡子
誼復上疏曰陛下即不定制如今之埶不過一傳再傳
(服䖍曰一/二傳世也)諸侯猶且人恣而不制豪植而大強(師古曰/植立也)
漢法不得行矣陛下所以為蕃扞及皇太子之所恃者
唯淮陽代二國耳(師古曰蕃翰得宜則嗣王安/固故云皇太子之所恃也)代北邊
匈奴與强敵為鄰能自完則足矣而淮陽之比大諸侯
厪如黑子之著面(師古曰黑子今所謂/黶子也著音直畧反)適足以餌大國
耳(師古曰餌謂/為其所吞食)不足以有所禁禦方今制在陛下制國
而令子適足以為餌豈可謂工哉人主之行異布衣布
衣者飾小行競小廉以自託于鄉黨人主唯天下安社
稷固不耳高皇帝𤓰分天下以王功臣反者如蝟毛而
起(師古曰蝟蟲名也/其毛為刺音謂)以為不可故蔪去不義諸侯而虚
其國(如淳曰不誼諸侯彭越黥布等/師古曰蔪讀與芟同謂芟刈之)擇良日立諸子雒
陽上東門之外(師古曰諸侯國皆在關東故于東門/外立之也東靣最北出門曰上東門)畢
以為王而天下安(師古曰畢猶盡○宋/祁曰注末當有也字)故大人者不牽
小行以成大功今淮南地逺者或數千里越兩諸侯(師/古)
(曰越過也兩諸/侯梁及淮陽)而縣屬於漢(師古曰為縣而屬漢○/劉奉世曰縣讀如懸)其
吏民繇役往來長安者自悉而補中道衣敝(應劭曰自/悉其家資)
(財補縫作衣師古曰悉盡也○/宋祁曰新書云自悉以補行)錢用諸費稱此(師古曰/稱音尺)
(孕/反)其苦屬漢而欲得王至甚逋逃而歸諸侯者已不少
矣其埶不可久臣之愚計願舉淮南地以益淮陽而為
梁王立後割淮陽北邊二三列城與東郡以益梁(孟康/曰列)
(城/縣)不可者可徙代王而都雎陽梁起于新郪以北著之
河(師古曰新郪潁川縣也郪/音千移反著音直畧反)淮陽包陳以南揵之江(晉/灼)
(曰包取也如淳曰揵謂立封界也/或曰揵接也師古曰揵音鉅偃反)則大諸侯之有異心
者破膽而不敢謀梁足以扞齊趙淮陽足以禁吳楚陛
下髙枕終亡山東之憂矣此二世之利也(如淳曰從誼/言可二世安)
(耳師古曰言帝身/及太子嗣位之時)當今恬然適遇諸侯之皆少(師古曰/恬安也)
(少謂/年少)數歳之後陛下且見之矣夫秦日夜苦心勞力以
除六國之禍今陛下力制天下頤指如意(如淳曰但動/頤指麾則所)
(欲皆如意○劉奉/世曰頤指兩事)高拱以成六國之旤難以言智茍身
亡事畜亂宿旤熟視而不定(師古曰畜讀曰蓄○宋祁/曰熟字舊本無灬後孰計)
(亦無火當/去四㸃)萬年之後傳之老母弱子將使不寧不可謂
仁臣聞聖主言問其臣而不自造事(師古曰欲發/言則問其臣)故使
人臣得畢其愚忠唯陛下財幸(師古曰財與裁同/裁擇而幸從其言)文帝
于是從誼計廼徙淮陽王武為梁王北界泰山西至高
陽得大縣四十餘城徙城陽王喜為淮南王撫其民時
又封淮南厲王四子皆為列侯誼知上必將復王之也
上疏諫曰竊恐陛下接王淮南諸子(孟康曰接音挾挾/持欲王淮南諸子)
(也臣瓚曰謂以恩接待而王之師古曰二說皆非也謂/接今時當即王之言不久也接猶續也猶今人言續復)
(爾/)曾不與如臣者孰計之也淮南王之悖逆亡道天下
孰不知其辠(師古曰悖惑/也音布内反)陛下幸而赦遷之自疾而死
天下孰以王死之不當今奉尊罪人之子適足以負謗
于天下耳(師古曰言若尊王其子則/是厲王無罪漢枉殺之)此人少壯豈能忘
其父哉(師古曰少壯/猶言稍長大)白公勝所為父報仇者大父與伯
父叔父也(師古曰白公楚平王之孫太子建之子也大/父即祖謂平王也伯父叔父平王諸子也事)
(見春/秋傳)白公為亂非欲取國代主也發忿快志剡手以衝
仇人之匈(師古曰剡利/也音弋冉反)固為俱靡而已(師古曰言與仇/人俱滅斃也靡)
(碎也音武彼反○宋/祁曰越本靡武皮反)淮南雖小黥布常用之矣漢存特
幸耳(師古曰言漢之勝布/得存此直天幸耳)夫擅仇人足以危漢之資于
策不便(師古曰言假四子/以資權則當危漢)雖割而為四四子一心也予
之衆積之財此非有子胥白公報于廣都之中即疑有
剸諸荆軻起于兩柱之間(師古曰剸諸刺吳王荆軻刺/秦皇事見春秋傳及燕丹子)
(也/)所謂假賊兵為虎翼者也(應劭曰周書云無為虎傅/翼將飛入邑擇人而食之)
願陛下少留計梁王勝墜馬死(李竒曰文三王傳言/揖此言勝為有兩名)誼
自傷為傅無狀(師古曰/無善狀)常哭泣後歳餘亦死賈生之死
年三十三矣後四歳齊文王薨亡子文帝思賈生之言
廼分齊為六國盡立悼惠王子六人為王又遷淮南王
喜于城陽而分淮南為三國盡立厲王三子以王之後
十年文帝崩景帝立三年而吳楚趙與四齊王合從舉
兵(韋昭曰四齊王膠東膠西菑川/濟南也師古曰從音子容反)西鄉京師(師古曰鄉/讀曰嚮)
梁王扞之卒破七國至武帝時淮南厲王子為王者兩
國亦反誅孝武初立舉賈生之孫二人至郡守賈嘉最
好學世其家(師古曰言/繼其家業)
贊曰劉向稱賈誼言三代與秦治亂之意其論甚美通
達國體雖古之伊管未能逺過也(師古曰伊尹/尹管管仲)使時見
用功化必盛為庸臣所害甚可悼痛追觀孝文𤣥默躬
行以移風俗(師古曰躬行謂身親儉約之行/也自追觀以下並史家之詞)誼之所陳
略施行矣及欲改定制度以漢為土德色上黄數用五
及欲試屬國施五餌三表以係單于(師古曰賈誼書謂/愛人之狀好人之)
(技仁道也信為大操常義也愛好有實已諾可期十死/一生彼將必至此三表也賜之盛服車乘以壊其目賜)
(之盛食珍味以壞其口賜之音樂婦人以壞其耳賜之/髙堂邃宇倉庫奴婢以壊其腹于來降者上以召幸之)
(相娛樂親酌而手食之以壞其心此五餌也○/宋祁曰注文常義監本及新書皆云帝義也)其術固
以疏矣誼亦天年早終雖不至公卿未為不遇也凡所
著述五十八篇掇其切于世事者著于傅云(師古曰掇/拾也音丁)
(活/反)
　
　
　
　
　
　
　
　
　
　
　
　
　前漢書卷四十八
　前漢書卷四十八考證
賈誼傳謂隨夷溷兮謂跖蹻廉○按史記作世謂隨夷
　溷兮謂盜跖廉文選作謂隨夷為溷兮謂跖蹻為廉
　其他字句俱有同異今但據本書校正
誶曰○按史記作訊曰文選從之又如偭蟂獺史記作
　彌融爚遥增撃而去之史記作搖增翮文選作遙矰
　繳
服似鴞○(臣召南/)按史記云楚人命鴞曰服是一物二
　名漢書云似鴞則二物矣
單閼之嵗四月孟夏○按史記作單閼之嵗兮以下凡
　起句俱有兮字此班氏所刪也又按文選注文帝六
　年嵗在丁卯
是時匈奴强云云○(臣召南/)按自此以下並漢書所詮
　叙也史記賈生與屈原同傳于經國之才救時之論
　㮣未及錄故特詳補之其治安策及上書並賈子新
　書文刪節以入傳
可為流涕者二○王應麟曰其一謂匈奴有可制之策
　而不用也其二論足食勸農班氏不載于傳而載之
　食貨志
可為長太息者六○王應麟曰新書言庶人上僭班氏
　取為太息之一秦俗經制二篇不以為太息而班氏
　取為太息之二諭教太子是為太息之三體貌大臣
　是為太息之四又等齊篇論名分不正又銅布篇論
　收銅鑄錢此二者皆太息之說班氏削等齊篇不取
　而載銅布篇于食貨志故六太息止載三篇
夫樹國固必相疑之埶注鄭氏臣瓚云云師古曰鄭說
　是也○(臣召南/)按如鄭說則本文固字應倒在必字
　之下于義不順如瓚說則樹國固當一讀于義甚長
　師古取鄭說似誤
上數爽其憂○顧炎武曰謂秦之所憂在孤立而漢之
　所憂在諸侯漢初之所憂在異姓而今之所憂在同
　姓
貫高利幾之謀不生○(臣召南/)按利幾事見高紀幾本
　楚將降而封于潁川疑懼遂反高帝撃破之
陛下何不試以臣為屬國之官○眞德秀曰此文下新
　書言三表五餌而史削之又威令不信可為流涕者
　此也下新書言天子之相號為丞相諸侯之臣號為
　丞相云云是臣主非有相臨之分尊卑之經也可為
　長太息者此也而史削之
擇良日立諸子雒陽上東門之外注師古曰諸侯國皆
　在關東云云○(臣召南/)按諸侯並在關東固不必言
　此文謂雒陽上東門也考高紀帝雖自雒陽入都關
　中而六年封子肥齊王七年立子如意代王九年徙
　王趙十一年立子恒代王子恢梁王子友淮陽王帝
　實在雒陽行封册也惟立子長淮南王十二年立子
　建燕王則帝在長安耳賈生從其最多者言之雒陽
　亦有上東門與長安門同名以地勢言之燕趙代在
　雒陽東北齊梁在其東吳楚淮南則在其東南也
　
　
　
　
　
　
　
　
　
　
　
　
　
　
　
　前漢書卷四十八考證
欽定四庫全書
　前漢書卷四十九
　　漢　　蘭　　臺　　令　　