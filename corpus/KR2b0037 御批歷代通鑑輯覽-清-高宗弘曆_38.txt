
御批厯代通鑑輯覽卷三十七
南北朝
(戊宋元嘉五年魏神䴥元年西秦王乞㐲暮末永/辰𢎞元年北凉承元元年夏主赫連定勝光元年)春二
月魏人及夏戰于上邽執其主昌以歸夏赫連定稱帝
于平凉魏人追之敗績夏復取長安
　魏將軍尉眷攻上邽夏主退屯平凉奚斤進軍安定
　與邱堆娥清軍合斤以馬疲糧少深壘自固監軍侍
　御史安頡(同之/子)曰赫連昌狷而無謀好勇而輕每自
　出挑戰衆皆識之若伏兵掩擊昌可擒也斤猶難之
　頡乃陰與尉眷等謀選騎待之既而夏主來攻城頡
　出應之夏主自出摶戰軍士争赴之夏主敗走頡追
　禽之(昌至平城魏王以妹妻之賜/爵會稽公後昌以謀叛見殺)夏平原王定收其
　餘衆奔還平凉即位改元奚斤自以為元帥而昌為
　偏禆所禽深耻之乃捨輜重齎三日糧追夏主定于
　平凉夏軍將遁會魏軍食少無水夏主定乃分兵夾
　擊之魏軍大潰斤為所禽夏人復取長安
夏五月秦王乞伏熾磐卒世子暮末立
六月宋以王𢎞為衛將軍開府儀同三司
　光祿大夫范㤗説𢎞曰天下事重權要難居卿兄弟
　盛滿當存降挹𢎞納其言遜位不許固請故有是命
冬十一月乙未朔日食
(己宋元嘉六年/巳魏神䴥二年)春正月宋以彭城王義康為司徒錄尚
書事江夏王義恭都督荆湘等州軍事
　王𢎞乞解州錄以授義康宋主不許而以義康為司
　徒錄尚書事領南徐州(晉南渡後僑置徐州于京/口宋改曰南徐至隋始省)刺
　史與𢎞共輔朝政(𢎞既多疾且欲逺權由/是義康専總内外之務)以義恭為
　荆州刺史督八州劉湛為南蠻校尉行府州事(宋主/與義)
　(恭書曰天下艱難國家事重雖曰守成實亦匪易汝/性褊急冝念裁抑司徒當周公之事汝不可不盡祗)
　(順之理天下安危决汝二人耳汝一月自用錢不可/過三十萬府舍不湏改作訊獄虚懐博盡毋以喜怒)
　(加人名器深冝愛惜爵賜尤應量裁聲樂逰嬉不宜/令過蒲酒漁獵一切勿為供用奉身皆有節度奇服)
　(異器不宜興長又宜數引見佐史相見不數則/彼我不親無因得盡人情復何由知衆事也)
三月宋立子劭為太子
夏四月魏主伐柔然
　魏主將擊柔然羣臣皆不欲行獨崔浩勸之(尚書令/劉潔等)
　(共推太史令張淵徐辯使言於魏主曰今兹己巳三/陰之嵗嵗星襲月太白在西方不可舉兵北伐必敗)
　(雖克不利于上浩曰陽為徳隂為刑故日食修徳月/食修刑比年以來月行掩昴其占三年天子大破旄)
　(頭之國蠕蠕髙車旄頭之衆也願陛下勿疑淵辯曰/蠕蠕荒外無用之物得其地不可耕而食得其民不)
　(可臣而使有何汲汲而欲勞士馬以伐之浩曰辯言/天道猶是其職至於人事尤非其所知此乃漢世常)
　(談施之于今殊不合時冝蠕蠕本國家邊臣中間叛/去今誅其元惡收其良民令復舊役非無用也淵辯)
　(等不能對魏主大悦公卿或尤浩曰南冦伺隙而捨/之北伐若後有疆㓂將何以待之浩曰不然南北殊)
　(俗水陸異宜以劉裕之雄傑吞併關中留其愛子輔/以良將精兵數萬猶不能守况義隆今日君臣非裕)
　(時比主上英武士馬精彊彼若果來如以駒犢鬬虎/狼何懼之有蠕蠕恃其絶逺謂國家力不能制夏則)
　(散衆放畜秋肥乃聚背寒向温南來宼抄今掩其不/備必望塵駭走可一舉而擒也暫勞永逸時不可失)
　(㓂謙之謂浩曰蠕蠕果可克乎浩曰必克但恐諸将/𤨏𤨏前後顧慮不能乗勝深入使不全舉耳  三陰)
　(己為干之陰巳為支之陰己巳合為干支皆頭/陰是為三陰之嵗旄頭昴七星主西方為旄)先是
　宋主因魏使還告魏主曰汝趣歸我河南地不然將
　盡我將士之力魏主聞之大笑謂公卿曰龜鼈小竪
　夫何能為就使能來若不先滅蠕蠕乃是坐待㓂至
　腹背受攻非良策也吾行决矣遂發平城至栗水(胡/三)
　(省注在漠北近稽落/山有竇憲故壘在焉)柔然紇升盖可汗先不設備遂
　燒廬舍絶迹西走部落四散魏主分軍搜討俘獲甚
　衆至涿邪山諸將慮有伏兵㓂謙之以崔浩之言告
　魏主不從引兵還(魏主得蠕蠕降人言可汗被病以/車自載入南山民畜宭聚無人統)
　(領相去百八十里追兵不至乃徐西遁若/復前行三日則盡滅之矣魏主深悔之)紇升盖可
　汗憤悒而死子吳提立號勅連可汗
五月壬辰朔日食
武都王楊元卒弟難當廢其子保宗而自立
冬十月魏以崔浩為撫軍大將軍
　魏主加浩侍中特進撫軍大將軍以賞其謀畫之功
　(浩善占天文嘗置銅鋌于酢器中夜有所見即以鋌/畫紙作字記之魏主每如浩家問以災異或倉卒不)
　(及束𢃄奉進疏食魏主必為之舉筯或立嘗而還嘗/謂浩曰卿才智淵博著忠三世故朕引以自近卿宜)
　(盡忠規諫勿有所隐朕雖或時忿恚不從卿言然終/久深思卿言也嘗指浩以示髙車渠帥曰此人尫纖)
　(懦弱不能彎弓持矛然其胷中所懐乃過于兵甲朕/之前後有功皆此人所教也乂敕尚書曰軍國大計)
　(汝曹所不能决者皆/當咨浩然後施行)
十一月己丑朔日食星晝見十二月秦地震
　日食不盡如鉤星晝見至晡河北地闇十二月秦地
　震野草皆自反
(庚宋元嘉七年/午魏神䴥三年)春三月宋遣將軍到彦之等伐魏
　宋主有恢復河南之志詔簡甲卒五萬給右將軍到
　彦之統將軍王仲徳竺靈秀舟師入河又使將軍叚
　宏將精騎直指虎牢劉徳武將兵繼進長沙王義欣
　(道憐/之子)監征討諸軍事出鎮彭城為衆軍聲援先遣將
　軍田奇告魏主曰河南舊是宋土中為彼所侵今當
　修復舊境不關河北魏主大怒曰我生髮未燥已聞
　河南是我地必若進兵當權斂戍相避冬寒氷合自
　更取之
秋七月魏河南諸軍退屯河北宋到彦之等取河南
　魏南邉諸將表稱宋將入㓂請兵三萬先其未發逆
　擊之以挫其鋒因請悉誅河北流民在境上者以絶
　其鄉導魏主使公卿議之皆以為然獨崔浩以為不
　可(浩曰南方卑濕入夏水潦草木蒙密地氣欎蒸易/生疾厲不可行師且彼既嚴備城守必固留屯久)
　(攻則糧運不繼分軍四掠則衆力單寡以今擊之未/見其利彼若果能北來宜待其勞倦秋凉馬肥因敵)
　(取食徐徃擊之此萬全之策也西北守將從陛下征/伐多獲美女珍寳南邉諸將聞而慕之亦欲南鈔以)
　(取資財為國生/事不可從也)魏主乃止諸將復表乞簡幽州以南
　勁兵助己戍守及就漳水造船公卿皆以為宜如所
　請仍署司馬楚之魯軌韓延之等為將帥使招誘南
　人浩又固諫(曰楚之等皆彼所畏忌今聞國家悉發/精兵大造舟艦謂國家欲存立司馬氏)
　(誅除劉宗必舉國震駭悉發精鋭以死争之則我南/邉諸將無以禦之欲以郤敵而反速之矣且楚之等)
　(皆纎利小材止可招合輕薄無賴而不/能成大功徒使國家兵連禍結而已)魏主未以為
　然浩乃復陳天時以為南方舉兵必不利(曰今兹害/氣在揚州)
　(一也庚午自刑先發者傷二也日食畫晦宿值斗牛/三也熒惑伏于翼軫主亂及喪四也太白未出進兵)
　(者敗五也夫興國之君先修人事次盡地利後觀天/時故萬舉萬全今劉義隆新造之國人事未洽災變)
　(屢見天時不協舟行水涸地利不盡三者無一可而/義隆行之必敗無疑  揚州于辰在丑而是嵗在午)
　(丑為金庫午為火旺以火害金故曰害氣/庚金午火嵗在庚午以火尅金故曰自刑)魏主不能
　違衆乃詔造船三千艘簡幽州以南戍兵集河上以
　司馬楚之為安南大將軍封琅邪王屯潁川到彦之
　自淮入泗泗水滲(所禁反説文曰/水下漉為滲)日行纔十里七月
　始至須昌(漢縣明省故城在今/山東㤗安府東平州)乃泝河西上魏主以
　河南四鎮兵少命悉衆北渡彦之留朱修之(字恭祖/義陽平)
　(氏/人)守滑臺尹冲守虎牢杜驥(字度世預/之元孫)守金墉諸軍
　進屯靈昌津(水經注河水又東北通謂之延津石勒/襲劉曜于此以河氷泮為神靈之助因)
　(號靈/昌泮)列守南岸至于潼關于是司兖既平諸軍皆喜
　王仲徳獨有憂色曰諸賢不諳北土情偽必墮其計
　彼雖仁義不足而凶狡有餘今斂戍北歸必并力完
　聚若河氷既合將復南來豈可不以為憂乎
九月燕王馮跋卒弟𢎞(字文通跋/之少弟)殺其太子翼而自立
魏主如統萬
　夏主遣使求和于宋約合兵滅魏遥分河北自恒山
　以東屬宋以西屬夏魏主聞之治兵將伐夏羣臣咸
　曰劉義隆兵猶在河中捨之西行前㓂未可必克而
　義隆乗虚濟河則失山東矣魏主以崔浩言(浩曰義/隆與赫)
　(連定遥相招引以虚聲唱和莫敢先入譬如連雞不/得俱飛無能為害臣始謂義隆軍來當屯止河中兩)
　(道北上東道出冀西道衝鄴如此則陛下當自討之/不得徐行今則不然東西列兵徑二千里一處不過)
　(數千形分勢弱此不過欲固河自守無北渡意也赫/連定殘根易摧擬之必仆克定之後東出湩關席卷)
　(而前則威震北極江淮以/北無立草矣魏主從之)遂如統萬謀襲平凉既而
　使將軍古弼(魏内入諸姓吐奚氏為古/氏弼初賜名筆後改曰弼)等將兵趣安
　定夏主自安定北救平凉與戰夏兵大敗
西秦自正月不雨至于九月
冬十月宋鑄四銖錢
　宋時錢制數更是年始鑄四銖(文曰四銖/重如其文)至元嘉二
　十四年復鑄大錢(時民多剪鑿古錢取銅盗鑄江夏/王義恭建議請以大錢一當兩以)
　(防穿鑿宋/主從之)明年罷之(當兩大錢行之經時/公私不以為便遂罷)後孝建元
　年更鑄四銖(文曰孝建形式薄小輪廓不成盗鑄者/衆雜以鉛錫吏不能禁物價踊貴民患)
　(苦之于是沈慶之建議聽民鑄錢郡縣置署平其凖/式去其雜偽萬税三千嚴檢盗鑄丹陽尹顔竣駁之)
　(乃止顔沈慶之字𢎞先吳興武/康人  竣字子遜延之之子)景和二年(即㤗始/元年)又
　鑄二銖錢(文曰景和形式轉細民問效之而更薄小/無輪廓不磨鑢謂之耒子尤輕薄者謂之)
　(荇/葉)聽民私鑄(沈慶之復啟聽民私鑄由是錢貨亂敗/千錢長不盈三寸謂之鵞眼錢劣于此)
　(者謂之綖環錢入手不沈隨/手破碎斗米一萬商賈不行)已罷二銖(惟禁鵞眼綖/環餘皆通用)
　禁民鑄㤗始二年乃普斷新錢専用古錢盖三十七
　年之間錢幣凡七變云
十一月宋遣將軍檀道濟伐魏到彦之棄軍走
　先是宋到彦之保東平魏攻宋金墉虎牢取之至是
　宋加檀道濟都督征討諸軍事帥衆伐魏魏叔孫建
　長孫道生濟河而南到彦之聞洛陽虎牢不守欲引
　兵還將軍坦䕶之(字彦宗畧/陽坦道人)以書諫之(以為宜使竺/靈秀助朱修)
　(之修滑臺帥大衆進詣河北且曰昔人有連年攻戰/失衆乏糧猶張膽争進莫肯輕退况今青州豐穰濟)
　(漕流通士馬飽逸威力無損若空棄/滑臺坐喪成業豈朝廷委任之意耶)彦之不從欲焚
　舟歩走王仲徳曰洛陽既陷虎牢不守自然之勢也
　虜去我猶千里滑臺尚有彊兵若遽舍舟南走士卒
　必散彦之乃引兵自清河(注見/前)入濟南至厯城(漢縣/今為)
　(山東濟/南府治)焚舟棄甲歩趨彭城(時青兖大擾長沙王義/欣在彭城将佐皆勸委)
　(鎮還都義欣不從魏攻濟南太守蕭承之帥數百人/拒之魏衆大集承之使偃兵開門衆曰賊衆我寡奈)
　(何輕之承之曰今懸守孤城事已危急若復示弱必/為所屠唯當見強以待之耳魏人疑有伏兵遂引去)
　(既而到彦之王仲徳皆下獄免官宋主見坦䕶之書/而善之以為北髙平太守  蕭承之字嗣伯南蘭陵)
　(人齊高帝之父也北高平郡治湖陸/注見前宋有南高平僑郡故此云北)
十二月宋以長沙王義欣為豫州刺史
　壽陽土荒民散盗賊公行義欣隨宜經理境内安業
　城府完實遂為盛藩(芍陂久廢義欣修治隄防引渒/水入陂溉田萬餘頃無復災旱)
　(縣渒水即沘水源出霍山/  逕壽州西北流入淮)
(辛宋元嘉八年魏神䴥四年燕王馮𢎞大興元/未年北凉義和元年  是嵗秦夏皆亡凡四國)春正月
夏滅秦以秦王暮末歸殺之
　夏主擊秦將姚獻敗之遂遣其叔父韋伐攻南安城
　中大饑秦出連輔政(代北複姓有出連/氏輔政其名也)等奔夏秦王
　暮末窮蹙出降夏主竟殺之夷其族(西秦自乞伏國/仁據苑川至暮)
　(末亡凡四主/合四十七年)
二月魏克滑臺宋檀道濟引兵還
　先是魏攻宋滑臺檀道濟自清水徃救敗魏師于壽
　張(本漢壽良後漢更名故城在秦安府/東平州明初始移置今治屬兖州府)道濟復自濟
　上至厯城(二十餘日間道濟與/魏師三十餘戰皆㨗)叔孫建縱輕騎邀其
　前後焚燒穀草道濟軍乏食不能進由是安頡司馬
　楚之等得専力攻滑臺魏主復使將軍王慧龍(太原/晉陽)
　(人/)助之遂克滑臺(朱修之堅守數月糧盡與士卒熏/鼠食之魏執修之嘉其守節以為)
　(侍/中)道濟等食盡自厯城還士有亡走魏者具告之魏
　人追之衆恼懼將潰道濟夜唱籌量沙以所餘少米
　覆其上及早魏軍見之謂資糧有餘以降者為妄而
　斬之時道濟兵少魏兵甚盛道濟命軍士皆被甲巳
　白服乗輿引兵徐出魏人疑有伏兵不敢逼稍稍引
　退道濟全軍而返
魏以王慧龍為滎陽太守
　魏司馬楚之以為諸方已平請大舉伐宋魏主以兵
　久勞不許徵楚之為散騎常侍以慧龍為滎陽太守
　(慧龍在郡十年農戰並修大著聲績歸附者萬餘家/宋主縱反間于魏曰慧龍自以功高位下欲引宋人)
　(入冦因執司馬楚之以叛魏主聞之賜慧龍璽書曰/劉義隆畏將軍如虎欲相中害朕自知之不足介意)
　(宋主復遣刺客吕元伯刺之元伯詐為降人求屏人/語慧龍疑之使探其懷得尺刀元伯叩頭請死慧龍)
　(曰各為其主耳遂釋之後慧/龍卒元伯守其墓終身不去)
夏六月夏主定擊凉吐谷渾襲敗之執定以歸
　先是夏主與魏人戰敗走上邽魏取安定隴西既而
　魏克平凉復取長安至是夏主畏魏人之偪擁秦民
　十萬餘口自治城濟河欲擊北凉王䝉遜而奪其地
　吐谷渾王慕璝遣騎三萬乗其半濟邀擊之執夏主
　定以歸既而送定于魏魏主殺之(赫連夏自勃勃僭/號至定亡凡三主)
　(合二十/六年)
閠月魏遣使如宋求昏
　魏主使周紹聘于宋且求昏宋主依違答之
宋以劉湛為太子詹事給事中
　荆州刺史江夏王義恭年浸長欲専政事長史劉湛
　每裁抑之遂有隙帝心重湛使人詰讓義恭且和解
　之是時王華王曇首皆已卒領軍殷景仁素與湛善
　白徵湛為太子詹事加給事中共參政事而以張邵
　代湛(後邵坐贓當死将軍謝述上表陳邵先朝舊勲/宜䝉優貸帝手詔酧納免邵官削爵土述謂其)
　(子綜曰主上矜邵夙誠特加曲宥吾所言謬會故特/見酧納耳若此迹宣布則為侵奪主恩不可之大者)
　(也使綜對前焚其表弟/謝述字景先景仁之)
秋九月魏以崔浩為司徒長孫道生為司空
　道生性清儉一熊皮障泥數十年不易魏主使歌工
　厯頌羣臣曰智如崔浩㢘若道生
魏徵世胄遺逸
　詔曰今二㓂摧殄將偃武修文理廢職舉逸民范陽
　盧元(字子真/涿人)博陵崔綽(安平/人)趙郡李靈(字武符/平棘人)河間
　邢穎(字宗敬/鄚人)渤海高允(字伯恭/蓚人)廣平㳺雅(字伯度/任人)太
　原張偉(字仲業/中都人)等皆賢儁之胄冠冕州邦如此比者
　盡勅州郡以禮發遣遂徵元等數百人差次叙用(崔/綽)
　(以母老固辭元等皆拜中書博士元舅崔浩每與元/言輙歎曰對子真使我懐古之情愈深浩欲大整流)
　(品明辨族姓元止之曰夫創制立事各有其時樂衆/為此者詎有幾人宜加三思浩不從由是得罪于)
冬十月魏使崔浩定律令
　魏主命崔浩更定律令除五嵗四嵗刑増一年刑巫
　蠱者負羖羊抱犬沉諸淵初令官階九品者得以官
　爵除刑婦人當刑而孕産後百日乃决闕左懸登聞
　鼓以達寃人(胡三省曰令負寃者得/詣闕撾鼔登時上聞也)
(壬宋元嘉九年/申魏延和元年)夏五月宋太保王𢎞卒
　𢎞明敏有思致而輕率褊狹好折辱人雖貴顯不營
　財利及卒家無餘業宋主特賜錢百萬米千斛
秋七月宋益州人趙廣作亂
　宋益州刺史劉道濟(粹之/弟)信任長史費謙别駕張熈
　聚斂興利商賈嗟怨流民許穆之變姓名稱司馬飛
　龍自云晉室近親招合蜀人千餘攻殺已興(晉縣隋/改長江)
　(元省故城在潼/川府蓬溪縣)令逐陰平(宋有南陰平北陰平此南/陰平也故城在四川綿州)
　(徳陽/縣)太守道濟遣軍斬之先是道濟欲以帛氐奴(孫/愐)
　(曰帛/姓也)梁顯為督䕶費謙固執不與氐奴等與郷人趙
　廣搆扇縣人詐言司馬殿下猶在陽泉(蜀漢縣隋省/故城在徳陽)
　(縣/)山中聚衆向廣漢攻䧟涪城于是涪陵(晉郡今四/川重慶府)
　(涪州/是)江陽(漢縣晉為郡今/四川瀘州是)遂寧(漢縣晉置郡今仍/為縣屬潼川府)諸
　郡守皆棄城走廣等進攻成都道濟嬰城自守廣乃
　詣陽泉寺迎道人枹罕程道養言是飛龍推為蜀王
　(建號大始/備置百官)以道養弟道助為長沙王廣及梁顯等皆
　為將軍衆十餘萬四面圍城道濟遣參軍裴方明等
　出擊先敗還已頻破之(明年賊復攻逼成都時道濟/已卒方明匿不發䘮以兵擊)
　(賊大破之賊退屯廣漢分守郫城荆州刺史臨川王/義慶遣已東太守周藉之以兵來救方明與藉之合)
　(攻郫克之斬程道助進擊/廣漢賊衆奔潰涪蜀皆平)
(癸宋元嘉十年魏延和二年北/酉凉王沮渠牧犍永和元年)夏四月凉王䝉遜卒子
牧犍立
　蒙遜病甚國人以世子菩提㓜弱而其兄牧犍聰頴
　好學立以為世子䝉遜卒牧犍即位遣使請命于魏
　魏主遣太常李順拜牧犍為河西王(初魏主遣李順/至凉凉王䝉遜)
　(箕坐隐几無動起之状順正言大言責之蒙遜乃拜/受詔及使還魏主問以凉事順曰䝉遜無禮不敬不)
　(復年矣魏主曰易世之後何時當滅順曰䝉遜諸子/皆庸才惟牧犍器宇粗立繼䝉遜者必此人也然比)
　(之于父皆云不及此殆天之所以資聖明也魏主曰/朕方有事東方未暇西畧如卿所言不過數年之外)
　(不為晚也及是牧犍使至魏主謂順曰卿言䝉遜死/牧犍立皆騐朕克凉州亦不逺矣乃進順號安西将)
　(軍寵待/彌厚)
冬十二月宋謝靈運有罪誅
　靈運好為山澤之逰窮幽極險從者數百人伐木開
　徑百姓驚擾以為山賊㑹稽太守孟顗(字彦重/昶之弟)表其
　有異志靈運詣闕自陳宋主以為臨川内史靈運逰
　放自若為有司所糾遣使收之靈運執使者興兵逃
　逸作詩曰韓亡子房奮秦帝魯連恥追討擒之廷尉
　論正斬刑宋主愛其才降死徙廣州久之或告靈運
　令人買兵噐結健児欲于三江口(在廣州府番禺縣東/南欎水為西江泿)
　(水為東江湞水為北江西北二江/合流而東與東江會謂之三江口)篡取之不果詔于
　廣州棄市(靈運恃才放逸自以名輩才能應参時政/同時名位素出其下者並見任遇意甚不)
　(平又多所陵/忽故及于禍)
(甲宋元嘉十一年/戌魏延和三年)春宋梁秦刺史蕭思話(南蘭/陵人)討楊難
當破之
　先是宋主聞梁秦刺史甄法䕶(中山無/極人)刑政不治乃
　自徒中起蕭思話(思話先為青州刺史魏克滑臺思/話棄城走坐繫尚方徒作今復徵)
　(起/)使代之未至楊難當舉兵襲法䕶法䕶棄城奔洋
　川(即洋水在漢中府西鄉縣東水經注洋/水導源巴山東北流逕平陽城為洋川)難當遂有
　漢中之地至是思話至襄陽遣司馬蕭承之為前驅
　難當焚掠漢中引衆西還留軍分守思話與承之共
　擊屢破之既而難當遣其子和將兵擊蕭承之為承
　之所敗(承之與和相拒四十餘日短兵接弓矢無所/復施氏悉衣犀甲戈矛不能入承之斷矟長)
　(數尺大斧椎之一矟輙貫數人氐/不能當敗走承之追擊斬獲甚衆)遂悉收漢中地置
　戍葭萌水(即白水江在四川保寜府昭化縣西北水/經注白水出西傾山東南流出葭萌縣亦)
　(謂之葭/萌水)思話徙鎮南鄭難當奉表謝恩詔赦之(甄法/䕶坐)
　(賜/死)
燕王𢎞稱藩于魏
　先是魏主攻燕圍和龍燕尚書郭淵勸燕主送欵獻
　女于魏乞為附庸燕主曰負釁在前結忿已深降附
　取死不如守志更圖也已而魏主拔燕旁郡引兵西
　還至是燕王遣使奉表謝罪于魏以季女充掖庭魏
　主許之徵其太子王仁入朝燕主使魏使者于什門
　還平城(什門使燕被/留事具前)什門在燕二十一年不屈節魏
　主下詔褒稱以比蘓武拜治書御史䇿告宗廟頒示
　天下
(乙宋元嘉十二年/亥魏太延元年)春正月己未朔日食
燕王𢎞稱藩于宋
　初魏主之圍和龍也宿衛之士多在戰陣行宫人少
　雲中鎮將朱修之(本宋將被/執事具前)謀與南人襲殺魏主因
　入和龍浮海南歸以告將軍毛修之(亦宋將降/魏事具前)不從
　乃止既而事泄朱修之逃奔燕由是魏人數伐燕燕
　主遣修之南歸求救修之汎海還建康(拜黄門/侍郎)及是
　燕日危蹙(燕王不遣太子/質魏魏頻伐之)遣使至宋奉貢稱藩宋封
　為燕王江南謂之黄龍國
凉有神投書于敦煌東門
　有父老投書于敦煌東門求之不獲書曰凉王三十
　年若七年凉王牧犍以問奉常張慎對曰昔虢之將
　亡神降于莘願陛下崇徳修政以享三十年之祚若
　盤于逰畋荒于酒色臣恐七年將有大變牧犍不悦
夏四月宋以殷景仁為中書令中䕶軍
　宋領軍將軍劉湛與僕射殷景仁素善湛之入也景
　仁實引之(見上/八年)湛以景仁位遇素不踰已而一旦居
　前意甚憤憤又以景仁専管内任謂其間已猜隙漸
　生時司徒義康専秉朝權湛嘗為其上佐遂委心自
　結欲因其力以傾景仁至是宋主加景仁中書令中
　䕶軍湛愈憤怒使義康毁景仁而宋主遇之益隆景
　仁對親舊歎曰引之令入入便噬人乃稱疾解職不
　許(湛又陰謀遣人殺景仁宋主徵聞之遷䕶軍府于/西掖門外使近宫禁故湛謀不行義康僚屬及諸)
　(附湛者潛相約勒無敢厯殷氏之門唯後將軍司馬/庾炳之逰二人之間皆得其歡心而宻輸忠于朝廷)
　(景仁卧家不朝謁宋主常使炳之啣命往/來湛不疑也  庾炳之字仲文鄢陵人)
六月宋大水設酒禁
　揚州諸郡大水運徐豫南兖穀賑之揚州西曹主簿
　沈亮(字道明田/子之子)以為酒糜穀而不能療饑請權禁止
　從之
秋七月宋禁擅鑄像造寺者
　丹陽尹蕭摩之(南蘭陵人思/話再從父)上言佛入中國已厯四
　代形像塔寺所在千數材竹銅綵糜損無極請自今
　欲鑄銅像及造塔寺者皆當列言須報乃得為之詔
　從之
(丙宋元嘉十三年魏太延二/子年  是嵗燕亡凡三國)春三月宋殺其司空檀道
濟
　道濟立功前朝威名甚重左右腹心並經百戰諸子
　又有才氣朝廷畏疑之宋主久疾不愈劉湛説司徒
　義康以為宫車一日晏駕道濟不可復制會宋主疾
　篤義康請召道濟入朝(其妻向氏謂道濟曰高世之/勲自古所忌今無事相召禍)
　(其至/矣)既至留累月宋主稍間將還未發會宋主疾動
　義康稱詔召道濟入祖道因執之三月下詔稱道濟
　因朕寢疾規肆禍心收付廷尉并其子植等十一人
　誅之又殺其參軍薛彤高進之二人皆道濟腹心有
　勇力時人比之關張道濟見收憤怒目光如炬脱幘
　投地曰乃壞汝萬里長城魏人聞之喜曰道濟死吳
　子輩不足復憚
夏魏伐燕燕王𢎞奔高麗(即高/句麗)
　魏伐燕娥清古弼攻白狼城(白狼漢縣以白狼山名/故城在今熱河八溝境)
　克之先是燕太常楊㟭勸燕王速遣太子質魏燕主
　不從宻遣尚書楊伊請迎于高麗及是高麗遣將以
　數萬衆至和龍燕王焚宫室帥龍城見户東徙(古弼/部將)
　(高茍子帥騎欲追之弼醉拔刀止之故燕主得逃去/魏主聞之怒檻車徴弼及娥清至平城皆黜為門卒)
　高麗處燕主于北豐(高麗/地名)居二年燕主復遣使求迎
　于宋高麗人殺之(北燕自馮跋篡立及亡/凡二主合二十八年)
秋七月魏伐楊難當于上邽降之
　先是赫連定西遷難當遂據上邽自稱大秦王改元
　建義立王后太子置百官皆如天子之制然猶貢奉
　宋魏不絶至是魏伐之先遣使齎詔諭㫖難當懼遂
　奉詔降
冬宋鑄渾儀
　初高祖克長安得古銅渾儀儀狀雖舉不綴七曜是
　嵗詔太史令錢樂之更鑄渾儀徑六尺八分以水
　轉之昏明中星與天相應
(丁宋元嘉十四年/丑魏太延三年)夏五月魏詔吏民告守令罪
　魏主以民官多貪詔吏民得舉告守令不如法者于
　是姦猾専求宰牧之失廹脅在位横于閭里而長吏
　咸降心待之貪縱如故
西域朝貢于魏
　先是西域龜兹疏勒烏孫(皆漢時舊國/注俱見前)悦般(在烏孫/西北去)
　(代一萬九百三十里其先本北匈奴部落為竇憲所/破北單于西走康居其不能去者居龜兹之北為悦)
　(般/□)渇槃陀(在葱嶺東其國有/高山夏多積雪)鄯善焉耆車師(注亦俱/見前)
　粟特(一名温那沙在葱嶺之西康居西/北占奄蔡國也去代一萬六千里)九國入貢于
　魏魏主以西域去中國絶逺報使徃來徒為勞費終
　無所益欲不遣使有司固請乃遣行人王恩生等二十
　輩使西域皆為蠕蠕所執(恩生見勅逹可汗持魏節/不屈魏主切責勅連勅連)
　(乃遣恩/生等還)竟不能逹西域至是魏主復遣侍郎董琬等
　招撫九國琬等至烏孫其王甚喜曰破落那(即漢大/宛國去)
　(代萬四千四/百五十里)者舌(在破落那西北故康居國也/去代一萬五千四百五十里)二國
　皆欲稱臣奉貢但無路自致耳今使君宜過撫之乃
　遣導譯送琬等旁國聞之争遣使者隨琬等入貢凡
　十六國自是每嵗朝貢不絶
凉遣子入侍于魏遣使如宋
　魏主遣李順徵凉世子封壇入侍凉王牧犍奉詔亦
　遣使詣建康獻雜書并求書數十種宋主皆與之(李/順)
　(自河西還魏主問之曰卿往年言取凉州之䇿朕以/東方有事未遑也今和龍已平吾欲西征可乎順對)
　(曰臣疇昔所言以今觀之私謂不謬然國家戎車/屢動士馬疲勞西征之議請俟他年魏主乃止)
(戊宋元嘉十五年/寅魏太延四年)春二月宋以吐谷渾慕利延為隴西
王
冬十一月丁卯朔日食
宋立四學以雷次宗(字仲倫豫/章南昌人)為給事中不受
　豫章雷次宗好學隠居廬山(在江西九江府徳化縣/按南康府星子縣界山)
　(周二百五十里朱子以/為即禹貢之敷淺原也)嘗徵為散騎侍郎不就是嵗
　以處士徵至建康為開館于鷄籠山(今曰鷄鳴山在/江寧府上元縣)
　(西/北)使聚徒教授宋主雅好藝文使丹陽尹何尚之(字/彦)
　(徳廬江/灊人)立元學太子率更令(東宫官主宫殿/門户職如衛尉)何承天
　立史學司徒參軍謝元(靈運從/祖弟)立文學并次宗儒學
　為四學宋主數幸次宗學館令次宗以巾褠(巾首服/也褠單)
　(衣也江南人士/交際以為公服)侍講資給甚厚又除給事中不就久
　之還廬山(宋主性仁厚恭儉勤于為政守法而不峻/容物而不弛百官皆久于其職守宰以六)
　(朞為斷吏不茍免民有所繫三十年間四境之内晏/安無事户口蕃息出租供徭止于嵗賦晨出暮歸自)
　(事而已閭閻之内講誦相聞士敦操尚鄉恥輕薄/江左風俗于斯為美後之言政治者皆稱元嘉焉)
(己宋元嘉十六年魏太延五/夘年  是嵗凉亡凡二國)春二月宋以衡陽王義季
(武帝/少子)都督荆湘諸州軍事
　初高祖遺詔令諸子次第居荆州臨川王義慶在荆
　州八年欲為之選代故以義季為荆州刺史(義季嘗/春月出)
　(畋有老父被苫而耕左右斥之老父曰盤于逰畋古/人所戒今陽和布氣一日不耕民失其時奈何以從)
　(禽之樂而驅斥老農也義季止馬曰賢者也命賜之/食辭曰大王不奪農時則境内之民皆飽大王之食)
　(老夫何敢獨受大王之賜/乎義季問其名不告而退)
夏六月魏主伐凉秋九月凉王牧犍降
　北凉王牧犍通于其嫂李氏李氏毒魏公主(魏主以/其妹武)
　(威公主/妻牧犍)魏主遣醫救之得愈魏主徵李氏牧犍不遣
　使居酒泉魏主欲討之以問崔浩浩曰牧犍逆心已
　露不可不誅魏主乃大集公卿議于西堂𢎞農王奚
　斤等皆以為牧犍罪惡未彰宜加恕宥且聞其土地
　鹵瘠難得水草若攻之不㧞野無所掠此危道也(初/崔)
　(浩惡李順順使凉州凡十二返凉武宣王䝉遜數與/順逰宴時為驕慢之語恐順泄之隨以金帛納順懐)
　(順亦為之隠浩知之宻以白魏主魏主尚未之信及/是順與古弼皆曰姑臧地皆枯石絶無水草城南天)
　(梯山上積雪丈餘春夏消釋下流成川居民仰之灌/溉彼聞軍至决此渠口水必乏絶人馬饑渴難以久)
　(留斤等議是浩曰史稱凉州之畜為天下饒若無水/草畜何以蕃又漢人終不于無水草之地築城郭達)
　(郡縣也且雪之消釋何得通渠溉灌此言大為欺誣/矣李順曰耳聞不如目見浩曰汝受人金錢欲為之)
　(逰説謂我日不見便可欺耶魏主𨼆聽聞之乃/出見斤等辭色嚴厲羣臣不敢復言唯唯而已)將軍
　伊馛(代/人)言曰凉州若果無水草彼何以為國宜從浩
　言衆議皆不可用魏主從之六月發平城使穆夀(代/人)
　(崇之/孫)輔太子晃監國又使大將軍嵇敬(魏北方諸姓/有紇奚氏後)
　(改嵇/氏)將二萬人屯漠南以備蠕蠕命公卿為書讓牧
　犍七月至上郡屬國城(漢上郡屬國都尉治龜兹故/城在今陜西榆林府榆林縣)
　部分諸軍以源賀(秃髮傉/檀之子)為鄉導八月牧犍求救于
　蠕蠕魏主使姑臧遣使喻牧犍出降牧犍嬰城固守
　魏主分兵圍之(魏主見姑臧水草豐饒由是恨李順/謂崔浩曰卿言騐矣始太子晃亦以)
　(西戎為疑至是詔報之曰姑臧東西門外涌泉合于/城北其大如河自餘溝渠流入漢中其間乃無燥地)
　(特有此敕/以釋此疑)九月姑臧城潰牧犍帥其文武五千人靣
　縛請降魏主釋而禮之(魏主置酒姑臧謂羣臣曰崔/公智畧有餘吾不復以為奇)
　(伊馛弓馬之士而所見乃與崔公同此深可奇也馛/善射能曵牛却行走及奔馬而性忠謹故魏主特愛)
　(之至北凉自叚業改元沮渠䝉遜篡/立  牧犍亡凡三主合四十三年)
冬十二月宋太子劭冠
　劭美鬚眉好讀書便弓馬喜延賔客意之所欲宋主
　必從之東宫置兵與羽林等
魏主還平城
　魏主猶以妹婿待沮渠牧犍拜征西大將軍河西王
　如故(後有告牧犍與故臣民/交通謀反者詔賜死)凉州自張氏以來號為
　多士牧犍尤喜文學其臣闞駰(闞氏齊闞止之後以/名為字駰字元陰敦)
　(煌/人)張湛(字子然敦/煌淵泉人)劉昞(字延/明)索敞(字巨/振)陰興(字世隆/俱敦煌)
　(人/)宗欽(字景/若)趙柔(字元明俱/金城人)程駿(字驎駒廣平曲/安人居凉州)程
　𢎞(駿從/弟)魏主皆禮而用之初安定胡叟(字倫許/臨涇人)往從
　牧犍牧犍不甚重之叟謂程𢎞曰貴主居僻陋之國
　而滛名僭禮以小事大而心不純一外慕仁義而實
　無道徳其亡可翹足而待也遂適魏至是魏主以為
　先識拜虎威將軍河内常爽(字仕明/温人)世寓凉州不受
　禮命魏主以為宣威將軍以索敞為中書博士(時魏/方尚)
　(武功貴逰子弟不以講學為意敞為博士十餘年勤/于誘導肅而有禮多所成就常爽亦置館于温水之)
　(右教授七百餘人立賞罰之科弟子事之如嚴君由/是魏之儒風始振  温水亦曰温湯在大同府大同)
　(縣西南水經注桑乾/城西有温湯即此)
魏命崔浩高允修國史
　魏主命崔浩監秘書事綜理史職以侍郎高允張偉
　參典著作浩集諸厯家考校漢元以來日月薄蝕五
　星行度并譏前史之失别為魏厯以示高允(允曰漢月/元年十)
　(五星聚東井案星傳太白辰星常附日而行十月日/在尾箕昏沒于申南而東井方出于寅北二星何得)
　(背日而行此乃歴術之淺事而史官欲神其事不復/推之于理今議漢史而不覺此謬恐後人之譏今猶)
　(今之譏古也浩曰天文欲為變者何所不可耶允曰/此不可以口舌爭宜更審之後嵗餘浩謂允曰先所)
　(論者果如君言吾言乃以前三月聚東井非十月也/衆乃歎服  考秦以十月為正漢初因之天文志所)
　(云十月五星聚東井乃今之七月也宋/劉邠之論甚詳已具前五星聚條下)允雖明厯初
　不推歩論説惟東宫少傅㳺雅知之數以災異問允
　允曰陰陽災異知之甚難既知之矣復懼漏泄不如
　不知也天下妙理至多何遽問此
魏除田禁
　魏主問髙允何政為先允曰臣少賤唯知農事若國
　家廣田積穀公私有備則饑饉不足憂也時魏多禁
　封良田故允及之魏主乃命悉除其禁以賦百姓
(庚宋元嘉十七年魏/辰太平真君元年)夏四月戊午朔日食
六月魏大赦改元
　魏主改元太平真君取㓂謙之神書云輔佐北方太
　平真君故也
冬十月宋領軍劉湛有罪誅以彭城王義康為江州刺
史江夏王義恭為司徒録尚書事始興王濬(字休明文/帝第二子)
為揚州刺史
　宋司徒義康專總朝權(宋主羸疾積年屢至危殆義/康盡心營奉藥石非親嘗不)
　(進或連夕不寐性好吏職糾剔精盡凡所陳奏入無/不可方伯以下並令選用生殺大事或以録命斷之)
　(勢傾逺近朝野輻輳義康傾身引接未嘗稍懈士之/幹練者多被恩遇然素無學術不識大體朝士有才)
　(用者皆引入己府府僚無施及忤㫖者乃斥為臺官/自謂兄弟至親不復存君臣形迹置私僮六千人四)
　(方獻饋皆以上品薦/義康而以次者供御)領軍劉湛與僕射殷景仁有隙
　欲倚義康以傾之義康權勢已盛湛愈推崇之無復
　人臣之禮宋主浸不能平殷景仁宻言于宋主曰相
　王權重非社稷計宜少裁抑宋主然之義康長史劉
　斌(湛之/宗)王履(謐之/孫)劉敬文(沛郡/人)孔𦙍秀(魯郡/人)皆以傾
　䧟有寵于義康宋主嘗疾篤使義康具顧命詔義康
　還省流涕以告湛及景仁湛曰天下艱難詎是㓜主
　所御義康景仁皆不答而𦙍秀等輙就尚書議曺索
　晉立康帝舊事義康不知也及宋主疾瘳微聞之而
　斌等宻謀欲使大業終歸義康遂邀結朋黨伺察禁
　省有不與己同者必百方搆䧟之自是主相之勢分
　矣既而湛遭母憂去職自知罪釁已彰無復全地謂
　所親曰常日正賴口舌争之故得推遷今既窮毒無
　復此望禍至其能久乎至是宋主收湛下詔誅之及
　斌等八人義康上表遜位詔以為江州刺史出鎮豫
　章(初殷景仁卧疾五年雖不見上而宻函去來日以/十數影迹周宻莫有窺其際者收湛之曰景仁使)
　(拂拭衣冠左右莫曉其意至夜聞召猶稱脚疾以小/牀輿就坐誅討處分一以委之初檀道濟薦沈慶之)
　(忠謹曉兵宋主使領隊劉湛謂曰卿在省嵗久比當/相論慶之正色曰下官在省十年自應得轉不復以)
　(此仰累收湛之夕宋主召之慶之戎服縳袴而入宋/主曰卿何意乃爾急裝慶之曰夜半喚隊主不容緩)
　(服乃遣收劉斌殺之將軍徐湛之與義康尤親厚被/收當死其母會稽公主於兄弟為嫡長髙祖微時自)
　(以新洲伐荻有衲布衫襖臧皇后所作也既貴以付/公主曰後世有驕奢不節者可以此衣示之至是公)
　(主入見號哭以錦囊盛衲布擲地曰汝家本貧賤此/是我母為汝父所作今日得一飽餐遽欲殺我皃耶)
　(宋主乃赦之王履叔父球為吏部尚書簡淡有美名/以履性近利屢戒之至是履徒跣告球球曰常日語)
　(汝云何履不能對球徐曰阿父在汝亦何憂宋主以/球故免履死廢於家初吳興太守謝述累佐義康數)
　(有規益早卒至是義康歎曰昔謝述惟勸吾退劉班/唯勸吾進今班存而述死其敗也宜哉宋主亦曰謝)
　(述若存義康必不至此久之宋主就會稽公主宴集/甚懽主起再拜悲不自勝曰車子嵗暮必不為陛下)
　(所容令特請其命因慟哭宋主亦流涕指蔣山曰必/無所慮若違今誓便是負初寧陵即封所飲酒賜義)
　(康故終主之身義康得無恙班徐湛之字孝源東海/郯人王珠字舊玉謐之子劉  劉湛小字班虎故稱)
　(為班車子義康小字蔣山即鍾山/在上元縣東北初寧陵在其南)義恭懲彭城之敗
　雖為總錄奉行文書而已宋主乃安之景仁為揚州
　刺史尋卒以王球為僕射始興王濬為揚州刺史范
　曄(字蔚宗順陽/人㤗之子)沈演之(字臺真/武康人)為左右衛將軍對掌
　禁旅庾炳之為吏部郎俱參機宻(蔚宗有雋才而薄/情淺行數犯名教)
　(為士流所鄙性躁競自謂才用不盡常怏怏不得志/吏部尚書何尚之言於宋主曰蔚宗志趣異常請出)
　(為廣州刺史若在内釁成不得不加鈇鉞鈇鉞亟行/非國家之美也宋主曰始誅劉湛復遷蔚宗人將渭)
　(卿等不能容才朕信受讒言/但共知其如此無能為害也)
(辛宋元嘉十八年魏/巳太平真君二年)春正月宋以彭城王義康都督江
交廣州軍事
　義康至豫章辭刺史以為都督三州軍事(前龍驤參/軍扶令育)
　(上表曰彭城王先朝之愛子陛下之次弟若有迷謬/之愆正可導以義方奈何一旦黜削逺送南陲萬一)
　(義康年命窮盡奄忽於南臣雖微賤竊為陛下羞之/陛下徒知惡枝之宜伐豈知伐枝之傷樹乎願亟召)
　(還兄弟協和君臣輯睦則四海之望塞多言之路絶/矣表奏即收付建康獄賜死  扶姓令育巴東人)
(壬宋元嘉十九年魏/午太平真君三年)春正月魏主詣道壇受符籙
　魏㓂謙之言於魏主曰陛下以真君馭世建静輪天
　宫之法開古以來未之有也應登受符書以彰聖徳
　魏主從之自是每世即位皆受符籙(謙之又奏作静/輪宫必令其高)
　(不聞鷄犬欲以上接天神崔浩亦勸為之功費萬計/經年不成太子晃諌曰天人道殊髙卑定分不可相)
　(接理在必然今耗府庫疲百姓/為無益之事將安用之不聽)
夏五月宋討楊難當平之
　先是楊難當㓂宋漢川宋遣龍驤將軍裴方明等討
　之至是方明等至漢中與劉真道(武帝從母弟/懷敬之子)分兵
　攻取旁邑難當遣兵拒戰方明等大破之難當奔上
　邽獲其兄子保熾又獲其子虎方明以虎送建康斬
　之仇池平(以胡崇之為北秦州刺史鎮其地立保熾/為楊元後守仇池魏人迎難當詣平城真)
　(道方明坐匿金寶善馬下獄死既而魏/擊宋仇池取之胡崇之被擒楊保熾走)
秋七月甲戍晦日食
九月宋以沮渠無諱為河西王
　凉之亡也牧犍之弟無諱出奔敦煌㓂魏酒泉拔之
　已而魏克酒泉無諱遂棄敦煌西據鄯善(今甘肅西/安府之西)
　(有地名噶斯/即古鄯善國)時州人闞爽(凉故/太守)據髙昌(今土魯番地/漢為車師前)
　(部髙昌壁凉張駿/於此置髙昌郡)為唐契(亦凉/故將)所攻爽遣使詐降於
　無諱欲與之共攻契比無諱至髙昌契已死爽閉門
　拒之無諱因襲據髙昌遣使奉表於宋宋以無諱為
　河西王(爽奔蠕蠕無/諱尋亦卒)
冬十二月宋修孔子廟
　詔魯郡修孔子廟及學舍蠲墓側五户課役以供灑
　掃
魏以李寳(字懷素西凉武/昭王暠之孫)為敦煌公
　寳自其伯父歆為沮渠䝉遜所滅北奔伊吾遺民歸
　附者稍至二千餘衆及沮渠無諱棄敦煌而西寳帥
　衆自伊吾入據之繕修城府規復先業遣使奉表於
　魏魏以為鎮西大將軍敦煌公已而寳朝於魏魏遂
　留之
魏尚書李順有罪誅
　魏主使李順差次羣臣賜以爵位順受賄品第不平
　魏主怒且以順保庇沮渠氏面欺誤國賜死
(癸宋元嘉二十年魏/未太平真君四年)夏五月魏殺其武都王楊保宗秋
七月宋立楊文徳為武都王
　魏河間公齊(烈帝之/元孫)與武都王楊保宗對鎮雒谷(即/駱)
　(谷注/見前)保宗弟文徳説保宗閉險自固以叛魏或以告
　齊齊誘執保宗送平城殺之其屬符達等遂舉兵立
　文徳為王據白崖(山名在漢中/府洋縣北)分兵取諸戍進圍仇
　池自號仇池公魏将軍古弼擊之文徳退走皮豹子
　(漁陽/人)督闗中軍至下辯魏以豹子為仇池鎮将文徳
　遣使求援於宋宋立文徳為征西大将軍武都王
九月魏主襲柔然走之
　魏主如漠南以輕騎襲柔然遇敕連可汗太子晃曰
　賊不意大軍猝至宜掩其不備速進擊之尚書劉潔
　曰賊營塵盛其衆必多不如須諸軍大集擊之晃曰
　塵盛者軍士驚擾也何得營上而有此塵乎魏主疑
　之不急擊柔然遁去追之不及獲其後騎曰柔然不
　覺魏軍至惶駭北走經六七日知無追者始乃徐行
　魏主深悔之自是軍國大事皆與晃謀之(司馬楚之/别将督軍)
　(糧柔然欲擊之俄而軍中有告失驢耳者楚之曰此/必賊遣姦人入營覘伺割以為信耳賊至不乆宜急)
　(為備乃伐栁為城以水灌之俄/而賊至氷堅滑不可攻乃散走)
(甲宋元嘉二十五年/申魏太平真君五年)春正月宋主耕耤田大赦
魏太子晃摠百揆
　魏以太子晃總百揆以中書監穆壽司徒崔浩侍中
　張黎(鴈門平/原人)古弼輔之(弼忠謹質直嘗以上谷苑囿/太廣乞減大半以賜貧民魏)
　(主方與給事中劉樹圍棋志不在弼弼侍坐良乆不/獲陳聞怱起捽樹頭毆之曰朝廷不治實爾之罪魏)
　(主失容曰不聽奏事朕之過也樹何罪置之弼乃具/狀以聞魏主可之弼曰為臣無禮至此其罪大矣出)
　(詣公車免冠徒跣請罪魏主詔令冠履就職且諭之/曰茍有可以利社稷便百姓者竭力為之勿顧慮也)
魏禁私養沙門巫覡
　魏主詔王公以下至庶人有私養沙門巫覡者皆遣
　詣官過二月十五日不出者沙門巫覡死主人門誅
魏令公卿子弟皆入太學
　魏詔王公卿大夫之子皆詣太學其百工商賈之子
　各習父兄之業母得私立學校違者師死主人門誅
二月魏尚書令劉潔有罪誅樂平王丕(明元帝/之子)以憂卒
　初魏尚書令劉潔久典機要恃寵自専魏主心惡之
　及將擊柔然潔諌止之崔浩固勸魏主行魏主從之
　潔耻其言不用欲敗魏師魏主與諸將期㑹鹿渾谷
　(胡三省註即鹿渾海之/谷也地直平城西北)潔矯詔易其期至鹿渾谷欲
　擊柔然潔又止之使待諸將留六日而諸將不至柔
　然遂逺遁軍還糧盡士卒多死潔隂使人驚魏軍勸
　魏主委軍輕還不從又以軍出無功請治崔浩之罪
　魏主曰諸將失期遇賊不撃浩何罪也浩以潔矯詔
　事白魏主收潔囚之魏主之北行也潔私謂所親曰
　若車駕不返吾當立樂平王又聞尚書張嵩家有圖
　䜟問曰劉氏應王吾有姓名否魏主聞之命有司窮
　治潔嵩皆夷三族樂平王丕以憂卒
秋八月魏主畋于河西
　魏主詔以肥馬給獵騎尚書令古弼留守悉以弱馬
　給之魏主大怒曰筆頭奴敢裁量朕(弼頭鋭故魏主/常以筆目之)
　朕還臺先斬此奴弼官屬惶怖并恐坐誅弼曰吾為
　人臣不使人主盤於㳺田其罪小不備不虞乏軍國
　之用其罪大今蠕蠕方彊南㓂未滅吾為國逺慮雖
　死何傷且吾自為之非諸君之憂也魏主聞之歎曰
　有臣如此國之寳也賜衣一襲(他日復畋於山北獲/麋鹿數千頭詔尚書)
　(發牛車五百乗運之既而謂左右曰筆公必不與我/汝軰不如自以馬運之尋果得弼表曰今秋榖懸黄)
　(麻菽布野猪鹿竊食鳥鴈侵費風雨所耗朝夕三倍/乞賜矜緩使得收載魏主曰果如吾言筆公可謂社)
　(稷之/臣矣)
宋以衡陽王義季為兖州刺史南譙(晉僑郡梁廢故城/在今江南滁州全)
(椒/縣)王義宣(武帝/子)為荆州刺史
　初宋主以義宣不才故不用㑹稽公主屢以為言宋
　主不得已用之(先賜詔曰師䕶在西雖無殊績潔已/節用通懐期物不恣羣下聲著西土)
　(士庶所安論者未議遷之今之曰換更為汝與師䕶/年時一輩欲各試其能汝往脱有一事減之者遷代)
　(之譏必歸於吾矣/  師䕶義季小字)義宣至鎮勤自課厲事亦修理宋
　主餞義季於武帳岡(在上元縣/故臺城内)將行敕諸子且勿食
　至㑹所設饌日旰不至皆有饑色乃謂曰汝曹少長
　豐佚不見百姓艱難今使汝曹識有饑苦知以節儉
　御物耳
(乙宋元嘉二十二年/酉魏太平真君六年)春正月朔宋行元嘉厯
　初宋太子率更令何天承撰元嘉新厯表上云以月
　食之衝知日所在(日與月對衝光/相掩而知之)又以中星驗之知
　堯時冬至日在須女十度(此以堯典日/短星昴推之)今在斗十七
　度又測景較二至差三日有餘(用周禮測日/至之景之法)知今之
　南至日應在斗十三四度于是更立新法冬至徙上
　三日五時日之所在移舊四度又月有遲疾前厯合
　朔月食不在朔望今皆以盈縮定其小餘(厯法有大/餘小餘史)
　(記厯書曰大餘者日也小餘者月也/竒日為大餘竒分為小餘積而成閠)以正朔望詔付
　外詳之太史令錢樂之等奏皆如承天所上惟月有
　頻三大頻二小(承天法每月晦望及弦皆定大小餘/或連三月皆大或連二月皆小也)
　比舊為異謂宜仍舊詔可至是始行之(初漢京房以/十二率仲呂)
　(上生黄鐘不滿九寸更演為六十率樂之復演為三/百六十率日當一管承天以為上下相生三分損益)
　(其一盖古人簡易之法猶古厯周天三百六十五度/四分度之一而房不悟謬為六十度更設新率林鍾)
　(長六寸一釐則從仲吕還得黄鐘/十二旋宫聲韻無失  率與律通)
宋以武陵王駿(文帝第三子/即孝武帝)為雍州刺史
　宋主欲經略闗河故以駿鎮襄陽
三月魏詔中書以經義决疑獄
冬十一月魏人侵宋
　魏選六州驍騎二萬分為二道掠淮泗以北徙青徐
　之民以實河北
十二月宋太子詹事范曄謀反伏誅
　初魯國孔熈先博學文史兼通數術為員外散騎侍
　郎憤憤不得志父黙之為廣州刺史以贜獲罪彭城
　王義康救解得免及義康遷豫章熙先宻懐報效且
　以為天文圖䜟宋主必以非道晏駕禍由骨肉而江
　州應出天子以范蔚宗志意不滿欲引與同謀乃厚
　結蔚宗甥太子中書舎人謝綜(述之/子)綜引熙先見蔚
　宗熈先家故饒於財數與蔚宗博故為拙行以物輸
　之由是情好欵洽熈先從容説蔚宗弑宋主立義康
　蔚宗愕然熈先曰丈人奕葉清通而不得連姻帝室
　人以犬豕相遇而丈人曽不之耻欲為之死不亦惑
　乎(蔚宗門無内行故/熈先以此□之)蔚宗黙然不應反意乃决綜素
　為義康所厚弟約又娶其女丹陽尹徐湛之及尼法
　静皆義康黨並與熈先徃來法静妹夫許曜領隊在
　臺許為内應熈以徃牋書與義康陳説圖䜟於是宻
　相署置又詐作義康與湛之書令除君側之惡宣示
　同黨宋主之燕武帳岡也蔚宗等謀以其日作亂許
　曜扣刀目蔚宗蔚宗不敢發湛之恐事不濟宻白其
　謀宋主乃命有司收付廷尉蔚宗綜熈先及其子弟
　黨與皆伏誅(熈先被收望風吐欵詞氣不撓宋主竒/其才遣人慰勉之曰以卿之才而滯于)
　(集書省理應有異志此乃我負卿也熈先于獄中上/書謝恩且陳圖䜟深戒宋主以骨肉之禍蔚宗在獄)
　(為詩曰雖無嵇生琴庶同夏侯色比誅其母在市涕/泣責之蔚宗色不怍妹及妓妾來别蔚宗悲涕流連)
　(綜曰舅殊不及夏侯色乃收淚而止謝約不預逆謀/見綜與熈先逰常諫止之綜不從而敗綜母以子自)
　(蹈逆亂獨不出視蔚宗語/綜曰姊今不來勝人多矣)
宋廢其彭城王義康為庶人徙安成郡(注見/前)
　有司奏削義康收付廷尉治罪詔免為庻人絶屬籍
　徙安成郡以沈邵(字道輝林/子之子)為安成相領兵防守(義/康)
　(在安成讀書見淮南王事廢書歎/曰自古有此吾乃不知得罪宜矣)
宋始備郊廟之樂
　初江左二郊無樂宗廟有歌無舞是嵗南郊始設登
　歌
(丙宋元嘉二十三年/戌魏太平真君七年)春正月魏主討盧水胡盖吴宋發
兵援之
　先是魏民間訛言滅魏者吴盧水胡盖吴聚衆反于
　杏城有衆十餘萬表降於宋魏将拓䟦紇討之敗死
　河東蜀(蜀人遷居河東/者謂之河東蜀)薛永宗復聚衆以應吴至是
　魏主發兵討之軍至東雍州臨薛永宗壘永宗出戰
　大敗赴水死諸軍大破吴於杏城吴復遣使求援於
　宋宋以吴為北地公發雍梁兵屯境上為吴聲援
三月魏誅沙門毁佛書佛像
　魏主與崔浩皆信重㓂謙之奉其道浩素不信佛法
　每言于魏主以為佛法妄誕宜悉除之及魏主至長
　安入佛寺沙門飲從官酒從官入其室見大有兵噐
　出以白魏主魏主怒曰此非沙門所用必與盖吴通
　謀欲為亂耳命有司按誅闔寺沙門閲其財産得釀
　具及􁁉室婦女浩因説魏主悉誅境内沙門焚毁經
　像魏主從之(詔曰昔後漢荒君信惑邪偽以亂天常/使政教不行禮義漸壊九服之内鞠為)
　(邱墟朕欲除偽定真滅其踪跡有司其宣告諸鎮諸/有佛像胡書皆擊破焚燒沙門無長少悉阬之自今)
　(以後有事胡神及造/泥人銅人者門誅)太子晃素好佛法屢諫魏主魏
　主不聴乃緩宣詔書使逺近聞之得以各自為計由
　是沙門多亡匿獲免或收藏書像惟塔廟無復孑遺
　焉
魏人侵宋
　初魏移書于宋以南國僑立諸州多濫北地名號又
　欲逰獵具區宋人答曰必若因土立州則彼立徐揚
　豈有其地如欲觀化南國則呼韓入漢厥儀未泯館
　邸饋餼每存豐厚至是魏人侵宋北邊騷動(宋主以/為憂諮)
　(謀羣臣御史中丞何承天上表以為凡備匃奴之䇿/不過二科武夫盡征伐之謀儒生講和親之約今若)
　(追踪衛霍自非大田淮泗内實青徐使民有盈儲野/有積穀然後發卒十萬一舉蕩夷賊不足為也若但)
　(欲遣軍追討報其侵暴則彼輕騎奔走不肯會戰徒/興巨費不損于彼報復之役遂将無己斯䇿之最末)
　(者也惟安邊固守于計為長耳夫曹孫之覇才均智/敵江淮之間不過各數百里何者斥侯之郊非耕牧)
　(之地故堅壁清野以候其來整甲繕兵以乗其弊保/民全境不出此塗要而歸之其䇿有四一曰移逺就)
　(近今青兖舊民及冀州新附在首界者三萬餘衆可/悉徙之大峴之南以實内地二曰多築城邑以居新)
　(徙之家假其經用春夏佃牧秋冬入保㓂至之時一/城千家戰士不下二千其餘殘弱猶能登陴鼓譟足)
　(抗羣虜三萬矣三曰纂偶車牛以載糧械曰計千家之/資不下五百耦牛為車五百兩参合鈞連以衛其衆)
　(設使城不可固平行趨險賊不能干有急徵發信宿/可聚四曰計丁課仗凡戰士二千隨其便能各自有)
　(仗素所服習銘刻由己還保輸之于庫出行請以自/新弓簳利鐡民不得者官以漸充之數年之内軍用)
　(粗備矣近郡之師逺屯清濟功費既重怨咨亦深以/臣料之未若即用彼衆之易也今因民所利導而師)
　(之兵强而敵不戒國富而民不勞比于優/復隊伍坐食糧廩者不可同年而校矣)
宋伐林邑克之
　初林邑王范陽邁雖奉貢於宋而㓂盗不絶宋主遣
　交州刺史檀和之討之南陽宗慤(字元/幹)家世儒素(慤/叔)
　(父少文髙尚不仕諸/子羣從皆愛好墳典)慤獨好武事常言願乗長風破
　萬里浪至是自請從軍和之進圍區粟城(在日南水/經註盧容)
　(水出日南盧容/縣區粟城南)遣慤為前鋒擊林邑别将破之和之
　等乗勝入象浦(在盧容縣縣本象林/地故亦謂之象浦)陽邁傾國來戰
　以具裝(馬甲謂/之具裝)被象前後無際宗慤曰吾聞外國有
　獅子威服百獸乃製其形與象相拒象果遁走遂克
　林邑獲寳不可勝計慤一無所取還家之日衣櫛蕭
　然
夏六月癸未朔日食
秋七月宋以柦坦(驥之/弟)為青州刺史
　初社預之子耽避晋亂居河西仕張氏秦克凉州子
　孫始還闗中宋髙祖滅後秦坦兄弟從過江時江東
　王謝諸族方盛北人晚渡者朝廷悉以傖荒(謂其自/荒外來)
　(也/)遇之雖有才可施皆不得踐清塗故宋主嘗與坦
　論金日磾曰恨今無有此輩人坦曰日磾假生今世
　養馬不暇豈辦見知宋主變色曰卿何量朝廷之薄
　也坦曰請以臣言之臣本中華髙族世業相承直以
　南渡不早便以傖荒賜隔况日磾胡人身為牧圉乎
　宋主黙然
八月魏將陸俟(魏内人諸姓歩六孤/氏後改陸氏俟代人)討盖吴斬之安定
胡劉超反俟又斬之
　盖吴屯杏城魏遣髙凉王那(平文帝/之後)等討破之獲其
　二叔諸將欲送詣平城長安鎮將陸俟以為不討盖
　吴其變未巳莫若私許吴叔免其妻子使自追吴吴
　必就禽諸將咸曰脱吴叔不返誰任其罪俟曰此罪
　我為諸君任之遂與刻期而遣之及期不至諸將皆
　咎俟俟曰彼未得其便爾必不負也後數日果以吴
　首來傳詣平城討其餘黨悉平之以俟為内都大官
　㑹安定盧水胡劉超復反魏主遣俟鎮長安俟單車
　至鎮超喜以俟為無能也俟既至喻以成敗誘納其
　女與為姻戚以招之超竟無降意俟乃帥帳下往見之
　超設備甚嚴俟縱酒盡醉而還頃之復選敢死士五
　百人出獵因詣超營約曰發機當以醉為限既飲俟
　陽醉上馬大呼手斬超首士卒應聲縱擊殺傷千數
　遂平之魏主復徴俟為外都大官
(丁宋元嘉二十四年/亥魏太平真君八年)秋八月宋衡陽王義季卒
　義季自義康之貶遂縱酒不事事以至成疾而終
(戊宋元嘉二十五年/子魏太平真君九年)夏四月宋以武陵王駿為徐州刺
史
　彭城太守王元謨上言彭城要兼水陸請以皇子撫
　臨州事故有是命
(已宋元嘉二十六年/丑魏太平真君十年)秋七月宋以隨王誕(字休文文帝/第六子後改)
(封竟/陵王)為雍州刺史
　宋主欲經略中原羣臣争獻䇿以迎合取寵王元謨
　尤好進言宋主謂侍臣曰觀元謨所陳令人有封狼
　居胥意(漢霍去病封狼/居胥事見前)御史中丞袁淑(字陽源陳/郡陽夏人)曰
　陛下今當席卷趙魏檢玉岱宗臣逢千秋之會願上
　封禪書宋主悦以襄陽外接闗河欲廣其資力乃罷
　江州軍府文武悉配雍州湘州入臺租税悉給襄陽
九月魏主伐柔然大獲
　柔然處羅可汗(敕連可汗死/處羅可汗立)為魏髙凉王那所敗遁
　走那追之九日夜悉收其輜重而還自是柔然衰弱
　屏跡不敢犯魏塞
(庚宋元嘉二十七年魏/寅太平真君十一年)夏二月魏主侵宋圍懸瓠(城名/今河)
(南汝寧府治是水經注汝水東/過懸瓠城北城形若垂瓠然)夏四月魏師還
　魏主將伐宋宋主聞之敕淮泗諸郡若魏宼小至則
　各堅守大至則㧞民歸夀陽邊戍偵候不明魏主自
　將歩騎十萬奄至南頓潁川太守皆棄城走是時豫
　州刺史南平王鑠(字休元文/帝第四子)鎮夀陽遣參軍陳憲守
　懸瓠城中戰士不滿千人魏主圍之(魏人日夜来攻/城作髙樓臨城)
　(以射之矢下如雨城中負户以汲施大鈎于衝車之/端以前牽堞壊其南城陳憲内設女墻外立木柵以)
　(拒之魏人填塹肉薄登城憲督厲将士苦戰積屍與/城等魏人乗之上城短兵相接憲鋭氣益奮戰士無)
　(不一當百殺傷萬計城中死者亦過半魏遣永昌王/仁以所掠六郡生口北屯汝陽宋主遣間使命武陵)
　(王發兵襲之駿發百里内馬得千五百匹共分為五/軍遣参軍劉泰之等将之直扺汝陽魏人惟慮救兵)
　(自壽陽來不備彭城㤗之潜進擊之殺三千餘人燒/其輜重魏人奔散諸生口悉得東走魏人偵知㤗之)
　(等兵無後繼復引兵擊之士卒驚亂/走死免者九百餘人馬還者四百匹)魏主攻懸瓠四
　十二日宋主遣南平内史臧質(字含文/熹之子)司馬劉康祖
　(彭城/吕人)共救懸瓠魏遣任城公乞地真逆拒之質等斬
　乞地真四月魏主燒攻具引兵還宋以陳憲為龍驤
　將軍
宋以江湛(字微淵濟/陽考城人)為吏部尚書
　湛性公㢘與僕射徐湛之並為上所寵信時稱江徐
六月魏殺其司徒崔浩夷其族
　浩自恃才略及為魏主所寵任専制朝權嘗薦士數
　十人皆起家為郡守(太子晃曰先徵之人亦州郡之/選在位已久勤勞未答宜先補)
　(郡縣以新徵者代為郎吏浩固争而遣之中書侍郎/髙允聞之曰崔公其不免乎茍遂其非而校勝于上)
　(将何以/堪之)魏主使浩允等共撰國記曰務從實録著作
　令史閔湛郗標性巧佞浩嘗注易及論語詩書湛標
　上疏言馬鄭王賈不如浩之精微乞班浩所注令天
　下習業浩亦薦湛標有著述才湛標又勸浩刋所撰
　國史于石以彰直筆(允聞之謂著作郎宗欽曰湛標/所營分寸之間恐為崔門萬世)
　(之禍吾徒亦/無噍類矣)浩竞刋石立于郊壇東方百歩所書魏
　之先世事皆詳實列于衢路北人無不忿恚相與譛
　浩以為暴揚國惡魏主大怒使有司按浩及秘書郎
　吏等罪狀初魏主使髙允授太子經及浩被收太子
　召允謂曰吾自導卿至尊有問但依吾語太子入言
　允小心慎宻且制由崔浩請赦其死魏主問曰國史
　皆浩所為乎對曰太祖記前著作郎鄧淵所為先帝
　記及今記臣與浩共為之然浩所領事多總裁而已
　至于著述臣多于浩魏主怒曰允罪甚于浩何以得
　生太子懼曰天威嚴重允小臣迷亂失次耳臣向問皆
　云浩所為魏主問信如東宫言乎對曰臣罪當滅族
　不敢虚妄殿下哀臣欲匄其生耳魏主顧謂太子曰
　直哉此人情所難臨死不易辭信也為臣不欺君貞
　也宜特除其罪遂赦之召浩臨詰浩惶惑不能對允
　事事申明皆有條理(魏主命允為詔誅浩及僚屬僮/吏凡百二十八人皆夷五族允)
　(持疑不為帝頻使催切允曰浩之所坐若更有餘釁/非臣敢知若直以觸犯罪不至死魏主怒命武士執)
　(允太子為之拜請魏主意解乃/曰無斯人當更有數千口死矣)六月詔誅浩夷其族
　餘皆誅其身(他日太子讓允曰吾欲為卿脱死而卿/終不從激怒帝如此每念之令人心悸)
　(允曰夫史者所以記人主善惡為將來勸戒故人主/有所畏忌崔浩孤負聖恩不為無罪至于書朝廷起)
　(居言國家得失此為史之大體未為多違臣與浩實同/其事死生榮辱義無獨殊誠荷殿下再造之慈違心)
　(茍免非臣所願也太子動容稱歎魏主既誅浩而悔/之會比部尚書宣城公李孝伯病篤或傳已卒魏主)
　(悼之曰李宣城可惜既而曰朕失言崔司徒可惜李/宣城可哀自浩之誅軍國謀議皆出孝伯寵春亞于)
　(浩人李孝伯平/棘  順從父弟)
秋宋人大舉侵魏取碻磝(注見/前)圍滑臺冬十月魏主自
將救之宋將軍王元謨退走
　宋主欲伐魏丹陽尹徐湛之尚書江湛寧朔將軍王
　元謨等並勸之校尉沈慶之諌曰我歩彼騎其勢不
　敵檀道濟再行無功到彦之失利而返今料王元謨
　等未踰兩將六軍之盛不過往時恐重辱王師宋主
　曰道濟養㓂自資彦之中途疾動虜所恃惟馬今夏
　水浩汗河道流通汎舟北下碻磝必走滑臺易拔
　克此二城館穀弔民虎牢洛陽自然不固比及冬初
　城守相接虜馬過河即成禽也慶之又固陳不可宋
　主使湛之等難之慶之曰治國譬如治家耕當問奴
　織當問婢今欲伐國而與白面書生輩謀之事何由
　濟宋主大笑太子劭及將軍蕭思話亦諌皆不聽七
　月宋主遣王元謨帥沈慶之申坦(魏郡/魏人)水軍入河受
　督于青冀刺史蕭斌(摹之/之子)臧質王方回徑造許洛駿
　(武陵/王)鑠(南平/王)東西齊舉劉秀之(字道寳東/莞莒人)震盪汧隴
　義恭出次彭城為衆軍節度(是時軍旅大起王公妃/主及朝士牧守下至富)
　(民各獻金帛雜物以助國用又以兵力不足悉發六/州三五民丁倩使蹔行募中外有馬歩衆藝武力之)
　(士應科者皆加厚賞有司奏軍用不充富民家資/滿五十萬僧尼滿二十萬並四分借一事息即還)魏
　羣臣初聞有宋師言于魏主請兵救縁河穀帛魏主
　曰馬今未肥天時尚熱速出必無功若兵來不止且
　還陰山避之國人本着羊皮袴何用綿帛展至十月
　吾無憂矣九月魏主引兵救滑臺命太子晃屯漠南
　以備柔然王元謨士衆甚盛器械精嚴而元謨貪愎
　好殺初圍滑臺城多茅屋衆以火箭燒之元謨曰彼
　吾財也何遽燒之城中即撤屋穴處時河洛之民競
　出租穀操兵來赴者日以千數元謨不即其長帥而
　以配私暱家付匹布責大梨八百由是衆心失望攻
　城數月不下聞魏救將至衆請發車為營元謨不從
　十月魏主夜渡河衆號百萬鞞鼔之聲震動天地元
　謨懼退走魏人追擊之死者萬餘人麾下散亡略盡
　委棄軍資器械山積(先是元謨遣坦䕶之以百舸為/前鋒據石濟䕶之聞魏兵將至)
　(馳書勸元謨急攻元謨不從魏人以所得戰艦連以/鐵鎻三重斷河以絶䕶之還路河水迅急䕶之中流)
　(而下每至鐡鎻以長柯斧斷之魏不能禁惟失一舸/餘皆宄備而返蕭斌遣沈慶之將五千人救元謨會)
　(元謨遁還斌將斬之慶之固諌曰佛貍威震天下豈/元謨所能當且殺戰將以自弱非良計也斌乃止斌)
　(將固守碻磝慶之曰今青冀虚弱而坐守窮城若虜/衆東過清東非國家有也碻磝孤絶復作朱修之滑)
　(臺耳會詔使至不聽退師斌復召諸將議之慶之曰/閫外之事將軍得以専之詔從逺來不知事勢節下)
　(有一范增而不能用空議何施斌及坐者並笑曰沈/公乃更學問慶之厲聲曰衆人雖知古今不如下官)
　(耳學也斌乃使王元謨戍碻磝申坦垣䕶之據清口/自將諸軍還厯城  石濟水經河水逕東燕縣故城)
　(東濟水北來注之注垣䕶之守石濟即此東燕故城/在衛輝府延津縣佛貍魏主小字清口清水入河之)
　(口/)
十一月魏主進至魯郡以太牢祠孔子
　魏主自東平趨鄒山(即嶧山/注見前)禽魯郡太守崔邪利見
　秦始皇石刻(即嶧山碑/李斯所篆)使人排而仆之以守牢祠孔
　子
宋雍州參軍栁元景(字仁孝河/東解人)大破魏師于陜斬其將
張是連提進據潼關而還
　宋畧陽太守龎法起等諸軍入盧氏(漢縣今屬/河南陜州)斬縣
　令以趙難為令使為鄉導栁元景等進攻𢎞農拔之
　進向潼關詔以元景為𢎞農太守元景使薛安都(河/東)
　(汾陰/人)尹顯祖先引兵就法起等于陜元景于後督租
　陜城險固攻之不拔魏洛州刺史張是連提帥衆三
　萬度崤救陜安都等與戰于城南魏人縱突騎諸軍
　不能敵安都怒脱兜鍪解鎧惟著絳衲兩當(前當心/後當背)
　(謂之/兩當)馬亦去具裝瞋目横茅單騎突陳所向無前魏
　人夾射不能中如是數四殺傷不可勝數日暮别將
　魯元保引兵自函谷關至魏兵乃退明日安都等陳
　于城西南魯方平謂安都曰今勍敵在前堅城在後
　是吾取死之日卿若不進我當斬卿我若不進卿斬
　我也安都曰善遂合戰軍副栁元佑引兵自南門鼓
　譟直出旌旗甚盛魏衆驚駭安都挺身奮擊流血凝
　肘矛折易之更入諸軍齊奮自旦至日昃魏衆大潰
　斬張是連提及將卒三千餘級其餘赴河塹死者甚
　衆降者二千餘人(明日元景至讓降者曰汝輩本中/國民今為虜盡力力屈乃降何也)
　(皆曰虜驅民戰後出者滅族以騎蹙歩未戰先死此/將軍所親見也緒將欲盡殺之元景曰王旗北指當)
　(使仁聲先路盡釋而遣之皆稱萬嵗而去遂克陜城/進攻潼關據之關中豪傑所在蠭起及四山羗胡皆)
　(來送欵宋以王元謨敗退魏兵深入栁元景等不宜/獨進皆召還元景使薛安都斷後引兵歸襄陽詔以)
　(元景為襄/陽太守)
魏永昌王仁(明元帝/之孫)克懸瓠遂敗宋師于尉武(戍名在/夀州北)
殺其將劉康祖進逼壽陽
　魏永昌王仁攻懸瓠項城拔之宋主恐魏兵至夀陽
　召劉康祖使還仁將八萬騎追及康祖于尉武康祖
　有衆八千人軍副胡盛之欲依山險間行取之康祖
　怒曰臨河求敵遂無所見幸其自送奈何避之乃結
　車營而進下令軍中曰顧望者斬首轉歩者斬足魏
　人四靣攻之將士皆殊死戰自旦至晡殺魏兵萬餘
　人流血沒踝康祖身被十創意氣彌厲魏分其衆為
　三且休且戰魏以騎負草燒車營康祖隨補其闕有
　流矢貫康祖頸墜馬死餘衆遂潰(南平王鑠使參軍/王羅漢以三百人)
　(戍尉武魏兵至衆欲南依卑林以自固羅漢以受命/居此不去魏人攻而禽之鎻其頸使三郎將掌之羅)
　(漢夜斷三郎將首抱鎻亡奔盱眙/仁進逼夀陽南平王鑠嬰城固守)
魏主攻彭城不克
　魏軍去彭城十餘里彭城兵雖多而食少江夏王義
　恭欲棄彭城南歸長史張暢(字少微/吳人)曰城中乏食百
　姓咸有走志一旦動足則各自逃散欲至所在何由
　得違今軍食雖寡朝夕猶未窘罄豈有捨萬安之術
　而就危亡之道若此計必行下官請以頸血汚公馬
　蹄武陵王駿謂義恭曰阿父既為總統去留非所敢
　干道民(駿小/字)忝為城主必與此城共其存歿張長史
　言不可異也義恭乃止魏主至彭城使尚書李孝伯
　至南門餉義恭貂裘餉駿槖駝及騾且曰魏主致意
　安北可蹔出見我駿使張暢開門出見之孝伯曰魏
　主不圍此城自帥衆軍直造𤓰歩(山名在江寧府六/合縣東南臨大江)
　飲江湖以療渇爾暢曰去留之事自適彼懷若虜馬
　遂得飲江便為無復天道(先是童謡云虜馬飲江水/佛貍死卯年故暢云然暢)
　(音容雅麗孝伯亦辨贍且去謂暢曰長史深自愛相/去歩武恨不執手暢曰君善自愛冀盪定有期君還)
　(宋朝今為/相識之始)
十二月魏主引兵南下攻盱眙不克進次𤓰歩宋人戒
嚴守江
　魏引兵南下所過無不殘滅城邑皆望風奔潰建康
　戒嚴魏兵至淮上宋主使將軍臧質將萬人救彭城
　至盱眙魏主已過淮質使臧澄之(燾之/孫)毛熈祚(修之/之兄)
　(子/)等軍于東山前浦(俱在盱眙/縣東南)而自營于城南魏燕王
　譚(太武帝子後/改封臨淮)攻之皆敗没質軍亦潰質棄輜重器
　械單將七百人赴城盱眙太守沈璞(字道真林/子之子)開門
　納質質見城中豐實大喜因與璞共守(初璞到官江/淮無驚璞以)
　(郡當衝要乃繕城浚隍積財榖儲石矢為守城之備/及魏兵南向守宰多棄城走或勸璞還建康璞曰虜)
　(若以城小不顧夫復何懼若□薄來攻此乃吾報國/之秋諸君封侯之日也奈何去之諸君嘗見數十萬)
　(人聚小城之下而不敗者乎昆陽合肥前事之明騐/也衆心稍定及□質向城衆皆勸璞勿受璞歎曰同)
　(舟而濟胡越一心今兵多則虜退速少則/退緩吾寧可専功而留虜乎因開門納質)魏人之南
　㓂也不齎糧用以抄掠為資及過淮民多竄匿抄掠
　無所得人馬饑乏聞盱眙有積粟欲以為北歸之資
　攻城不拔即留數千人守盱眙自帥大衆南向由是
　盱眙得益完守備魏主至𤓰歩壞民廬舍及伐葦為
　筏聲言欲渡江建康震懼内外戒嚴命劉遵考等將
　兵分守津要陳艦列營周亘江濵自采石(戍名注/見前)至
　于暨陽(晉縣隋省故城在/今常州府江陰縣)六七百里宋主登石頭城
　有憂色謂吏部尚書江湛曰北伐之計同議者少今
　士民勞怨不得無慙貽大夫之憂予之過也又曰檀
　道濟若在豈使胡馬至此
魏及宋平
　魏主以槖駝名馬餉宋主求和請婚宋主亦餉以珍
　羞異味魏主以其孫示使者曰吾逺來至此非欲為
　功名實欲繼好援宋若能以女妻此孫我以女妻武
　陵王自今匹馬不復南顧使還宋主召羣臣議之衆
　謂宜許江湛曰戎狄無親許之無益(太子劭怒謂湛/曰今三王在阨)
　(詎宜茍執異議聲色甚厲坐散劭又言于宋主曰北/伐敗辱數州淪破獨有斬江徐可以謝天下宋主曰)
　(北伐自是吾意江徐但不異爾由是太子與/江徐不平  三王謂江夏武陵南平三王也)魏亦竟
　不成婚
　
　
　
　
　
　
御批厯代通鑑輯覽卷三十七
