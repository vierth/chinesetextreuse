
　資治通鑑後編巻一百六十
　　　　　　　　　　　刑部尚書徐乾學撰
　元紀八(起彊圉作噩正月盡上/章困敦十二月凡四年)
　　成宗欽明廣孝皇帝
大徳元年春正月丙戌錫保齊等為叛冦所掠仰食於
官賜以農具牛種俾耕種自給　辛夘以張斯立為中
書參知政事　建五福太乙神壇畤　二月丙申䝉陽
甸部長納欵來獻方物且請嵗貢銀千兩及置驛傳詔
即其地立通西軍民府　甲辰諸軍民相訟者命軍民
官同聴之　丁未省打捕鷹房府入東京路　己未改
福建省為福建平海等處行中書省徙治泉州平章高
興言泉州與瑠求相近或招或取易得其情故徙之
詔封的立普哇拿阿迪提牙為緬國王仍戒飭雲南等
處邊將毋擅興兵甲　庚申詔改元赦天下免上都大
都隆興差税三年　以行徽政院副使王慶端為中書
右丞　欽察親軍都指揮使圗圗爾哈自北邊入朝拜同
知樞宻院事命還北邊行至宣府卒贈司空諡武毅
三月己巳旺扎勒等奏定銓調選法　庚午以陜西行省
平章額森特穆爾為中書平章政事中書左丞梁按達
拉為中書右丞　丙子帝如上都　丁丑以江西行省
左丞巴特瑪新為中書左丞　庚辰達嚕噶齊都爾蘓
受賂為其奴所告毒殺其奴坐棄市　丁亥禁正月七
月捕獵大都八百里内亦如之　庚寅立江淮等處賦
總管府及提舉司　先是五臺山佛寺成皇太后親往
祈祝監察御史真定李元禮上書於太后曰古人有言
生民之利害社稷之大計惟所見聞而不係職司者獨
宰相得行之諫官得言之今朝廷不設諫官御史職當
言路即諫官也烏可坐視得失而無一言以禆益聖治
萬分之一哉伏見五臺創建寺宇土木既興工匠夫役
不下數萬附近數路州縣供億煩重男女廢耕織百物
踊貴民有不聊生者矣今聞太后親臨五臺布施金幣
臣謂其不可行者有五時當盛夏禾稼方茂百姓嵗計
全仰秋成扈從經過不無蹂躪一也太后春秋已高親
勞聖體往復暑途數千里不避風日萬一調養失宜悔
將何及二也上位舉動必書簡冊以貽萬世之則書而
不法將焉用之三也財不天降皆出於民今日支持調
度方之曩時百倍而又勞民傷財以奉土木四也佛以
慈悲方便為教雖窮珍玩供養不為喜雖無一物為獻
亦不怒今太后為蒼生祈福福未獲昭受而先勞聖體
聖天子曠定省之禮軫思親之懷五也伏願中路回轅
端居深宫儉以養徳静以頥神上以循先皇后之懿範
次以盡聖天子之孝心下以慰元元之望如此則不祈
福而福自至矣臺臣不敢以聞至是侍御史萬僧與御
史中丞崔彧不合詣架閣庫取前章封之入奏曰崔中
丞私黨漢人李御史為大言謗佛謂不宜建寺帝大怒
遣近臣齎其章敕旺扎勒布呼宻鞠問布呼宻以國語譯
而讀之旺扎勒曰其意正與吾同往吾嘗以此諫太后曰
吾非喜建此寺葢先帝嘗許為之非汝所知也彧與萬
僧面質於旺扎勒布呼宻抗言曰他御史懼不敢言惟一
御史敢言誠可賞也旺扎勒等以其章上聞帝沉思良乆
曰御史之言是也乃罷萬僧復元禮職　夏四月癸巳
朔日有食之　丙申中書省御史臺臣言阿喇卜丹及
崔彧條陳臺憲諸事臣等議乞依舊例御史臺不立選
其用人則於常調官選之惟監察御史首領官令御史
臺自選各道亷訪司必擇蒙古人為使或闕則以色目
世臣子孫為之其次參以色目漢人又哈喇齊哈蘓各
舉監察御史非便亦宜止於常選擇人各省文案行臺
差官檢覈宿衛近侍奉持㫖令臺憲擢用者必須明奏
然後任之行臺御史秩滿而有效績者或遷内臺或呈
中書省遷調亷訪司亦如之其不稱職者省臺擇人代
之未歴有司者授以牧民之職經省臺同選者聴御史
臺自調中書省或用臺察之人亦不宜與御史臺同議
各官府憲司官毋得輙入體察今擬除轉運鹽使司外
其餘官府悉依舊例制曰可　五月丙寅河決汴梁發
民三萬人塞之　戊辰追收諸位下為商者制書驛劵
　建臨洮佛寺　詔强盗姦傷事主者首從悉誅不傷
事主止誅為首者從者刺配再犯亦誅　丁丑禁民間
捕鬻鷹鷂　各路平凖行用庫舊制選部民富有力者
為副庚寅命自今以常調官為之𨽻行省者從行省署
用　上思州叛賊黄勝許遣其子志寳來降　漳河溢
損民禾稼　六月甲午諸王伊徳肯遣使乗驛祀五嶽
四瀆命追其驛劵仍切責之　以湖廣行省參政崔良
知亷貧特賜鹽錁鈔千錠　乙未太白晝見　中丞崔
彧居御史臺乆又守正不阿以故人多疾之丙辰監察
御史鄂囉實勒劾奏彧兄在先朝嘗有罪還其所籍家
産非宜又買僧寺水碾違制帝怒其妄言笞而遣之
詔僧道犯姦盗重罪者聴有司鞠問　是月和州歴陽
縣江漲漂沒廬舍萬八百五千餘家　資徳大夫知制
誥兼修國史致仕董文用卒贈少保諡忠穆　秋七月
丁亥河決杞縣蒲口命亷訪使尚文相度形勢為乆利
之䇿文還言河自陳留抵睢東西百有餘里南岸視水
高六七尺或四五尺北岸故隄水視高三四尺或高下
等大較南高於北約八九尺隄安得不壞水安得不北
也蒲口今決千有餘步東走舊瀆行二百里至歸徳横
隄之下復合正流或强遏之上決下潰功不可成揆今
之計河北郡縣宜順水性築長隄以禦泛溢歸徳徐邳
之民任擇所便避其衝突被害民户量給河南退灘地
以為業異時決他所亦如之亦一時救患之良䇿也蒲
口不塞便帝從之會河朔郡縣及山東憲部爭言不塞
則河北桑田盡化魚鼈之區塞之便帝復從之明年蒲
口復決障塞之役無嵗無之是後水北入復河故道竟
如文言　是月衡州之酃縣大水山崩溺死三百餘人
　八月丁未命諸王額徹濟自今出獵悉自供具毋傷
民力　丁巳祅星出奎　九月辛酉朔祅星復犯奎集
賢學士閻復上䟽言定律令頒封贈增俸給通調内外
官且曰古者刑不上大夫今郡守以徴租受杖非所以
厲亷隅江南公田租重宜減以貸貧民後多采用　甲
子八百媳婦叛冦薩里遣額森巴哈將兵討之　丙寅
詔恤諸郡水旱疾疫之家罷括兩淮民田　壬午帝至
自上都　己丑增海漕為六十五萬石　冬十月辛丑
温州陳空崖等以妖言伏誅　乙夘𤓰哇遣使奉表來
降　戊午增吏部尚書一員以呉元珪為之時選曹銓
注多有私其鄉人者元珪曰此風不可長蜀黨朔黨之
興宋之所由衰也自視事後請謁悉皆謝絶　太白經
天　是月欽察都指揮使崇烏嚕攻破八鄰之地還擊
海都軍敗走之八鄰之地時為海都所據崇烏嚕帥師
踰金山進攻之其將特梁臺阻達爾呼河而軍伐木柵
岸以自庇士皆下馬跪坐持弓矢以待崇烏嚕奮師馳
擊大破之盡得人馬廬帳還次阿壘河與海都援將巴
拜遇崇烏嚕麾軍渡河蹙之巴拜敗走僅以身免　十
一月壬戌禁權豪僧道及各位下擅據鑛炭山場　戊
辰增太廟牲用馬　丁丑封高麗國王王昛為逸夀王
以其世子謜為高麗國王從所請也　御史臺臣奏大
都路總管哈迪盗支官錢及受贓計五千三百緡准律
當杖百七不叙以故臣子從輕論而帝欲止權停其職
中丞崔彧與大夫濟爾哈朗執不可帝曰卿等與中書
省臣戒之若後復然則置死地矣已而御史奏彧任中
丞且十年非所宜彧遂以病辭帝諭之曰卿辭退誠是
然勉為朕少留之　十二月戊戌中書省臣言世祖撫
定江南沿江上下置戍兵三十一翼今無一二懼有不
虞帝曰與樞宻議之禁諸王駙馬并權豪毋奪民田其
獻田者有刑　復立芍陂洪澤屯田　甲辰太白經天
　丁未旌表烈婦漳州招討司知事闞文典妻王氏
閏月壬戌詔諸軍戸賣田者由所𨽻官給文劵　甲子
福建平章高興言漳州漳浦縣大梁山産水晶乞割民
百戸采之帝曰不勞民則可勞民勿取　庫哩濟蘓汪
古部人愛巴哈之子也性勇毅習武事尤篤於儒術築
萬卷堂於私第日與諸儒討論經史性理陰陽術數靡
不該貫尚呼達迪黙色公主繼尚愛雅實哩公主世祖
時討叛王伊布肯有功帝即位封高唐王西北不安請
於帝願往平之再三請帝乃許及行且誓曰若不平西
北吾馬首不南是嵗遇敵於巴雅斯之地衆謂當俟大
軍畢至與戰未晚庫哩濟蘓曰大丈夫報國而待人耶
即整衆鼓譟以進大敗之擒其將卒百數以獻詔賜世
祖所服貂裘寳鞍及繒錦介胄弓矢　薩里拜江南諸
道行臺御史大夫一日召都事賈鈞謂曰國家置御史
臺所以肅清庶官美風俗興教化也乃者御史不存大
體按巡以苛為明徴贓以多為功至有迫子證父弟證
兄奴訐主者傷風敗教莫此為甚君為我語諸御史毋庸
效尤為也帝聞而善之改江浙行省平章政事江浙稅
糧甲天下平江嘉興湖州三郡當江浙什六七而其地
極下水鍾為震澤震澤之注由呉松江入海嵗乆江淤
塞豪民利之封土為田由是浸淫泛溢敗諸郡禾稼朝
廷命行省疏導之發卒數萬人薩里董其役凡四閱月
畢工　時初建南郊翰林國史院檢閱官袁桷進十議
曰天無二日天既不得有二五帝不得謂之天作昊天
五帝議祭天嵗或為九或為二作祭天名數議圜丘不
見於五經郊不見於周官作圜丘非郊議后土社也作
后土即社議三嵗一郊非古也作祭天無間嵗議燔柴
見於古經周官以禋祀為天其義各有㫖作燔柴泰壇
議祭天之牛角繭栗用牲於郊牛二合配而言之增羣
祀而合祠非周公之制矣作郊不當立從祀議郊質而
尊之義也明堂文而親之義也作郊明堂禮儀異制議
郊用辛魯禮也卜不得常為辛作郊非辛日議北郊不
見於三禮尊地而遵北郊鄭𤣥之說也作北郊議禮官
推其博多采用之桷慶元人也　雲南民嵗輸金銀近
中慶城邑户口則詭稱逃亡甸寨逺者季秋例遣官領
兵往徴人馬芻糧往返之費嵗以萬計所差官必重賂
省臣乃得遣徴收金銀之數必十加二而拆閱之數又
如之其送迎饋贐亦如納官之數所遣者又以銅雜銀
中納官雲南行省左丞劉正首疏其弊給官秤俾土官
身詣官輸納其弊始革始至官儲􁀙二百七十萬索白
銀百錠比四年得􁀙一千七十萬索金百錠銀三千錠
二年春正月壬辰詔以水旱減郡縣田租十分之三傷
甚者盡免之老病單弱者差稅並免三年　禁諸王公
公駙馬受諸人呈獻公私田地及擅招户者　辛丑御
史臺臣言諸轉運司案牘例以嵗終檢覆金糓事繁稽
照難盡奸偽無從知之其未終者宜聴憲司於明年檢
覆從之　乙酉遣所俘瑠求人歸諭其國使之效順
以翰林王惲閻復王構趙與􁧎王之綱楊文郁王徳淵
集賢王顒宋渤盧摯耶律有尚李泰郝采楊麟皆耆徳
舊臣清貧守職特賜鈔二千一百餘錠　二月辛酉嵗
星熒惑太白聚於危　乙丑立浙西都水庸田司専主
水利　以中書右丞張九思為平章政事與中書省事
　丁夘改泉州為泉寧府　丙子帝諭中書省臣曰每
嵗天下金銀鈔幣所入幾何諸王駙馬賜與及一切營
建所出幾何其㑹計以聞旺扎勒言嵗入之數金一萬九
千兩銀六萬兩鈔三百六十萬錠然猶不足於用又於
至元鈔本中借二十萬錠自今敢以節用為請帝嘉納
焉罷中外土木之役　癸未詔諸王駙馬毋擅祀嶽鎮
海瀆　乙酉帝如上都　罷建康金銀銅冶轉運司還
淘金户於元籍嵗辦金悉責有司　詔亷訪司作成人
材以備選舉中書平章政事崔彧與御史大夫都齊奏
世祖聖訓凡在籍儒人皆復其家今嵗月滋乆老者已
矣少者不學宜遵先制俾亷訪司常加勉勵帝深然之
命彧與布呼宻阿嚕威薩哩同翰林集賢議降條例故
有是詔　減行省平章為二員　丙子以梁徳珪為中
書平章政事楊炎龍為中書右丞　三月戊子詔僧人
犯姦盗詐偽聴有司専決輕者與僧官約斷約不至者
罪之　庚寅命各萬户出征者其印命副貳掌之不得
付其子弟違法行事　壬子御史臺臣言道州路達嚕
噶齊阿琳巴哈總管周克敬虗申麥熟不賑飢民雖經
赦宥宜降職一等從之　壬子詔加封東鎮沂山為元
徳東安王南鎮㑹稽山為昭徳順應王西鎮吳山為成
徳永靖王北鎮醫巫閭山為貞徳廣寧王嵗時與嶽瀆
同祀著為令　夏四月江南山東江浙兩淮燕南屬縣
百五十處蝗　五月壬辰以中書右丞何榮祖為平章
政事與中書省事湖廣左丞巴特瑪新為中書右丞
己酉撫州崇仁縣星隕為石　六月庚申御史臺臣言
江南宋時行兩稅法自阿里哈雅改為門攤增課錢至
五萬錠今宣慰張國紀請復科夏稅與門攤並徴以圖
陞進湖湘重罹其害帝命中書趣罷之　南臺侍御史
脫歡以受賂不法罷　禁諸王擅行令㫖其越例開讀
者并所遣使拘執以聞　秋七月癸巳汴梁等處大雨
河決壞隄防漂沒歸徳數縣禾稼廬舍免其田租一年
遣尚書諾海御史劉賡等塞之自蒲口首事凡築九十
六所　壬寅詔諸王駙馬及諸近侍自今奏事不經中
書輙傳㫖付外者罪之　詔遣中書右丞楊炎龍僉樞
宻院事洪君祥召高麗國王王謜入侍時有言謜僭設
司空司徒等官而又擅殺其臣金吕者故召謜入侍因
留不遣復以其父逸夀王昛為高麗國王　九月己丑
交趾𤓰哇金齒國各貢方物　丙申帝至自上都　癸
夘樞宻副使達爾呼岱犯贓罪命御史臺鞫之　庚戌
減中外冗員　是月榮禄大夫平章政事崔彧卒贈太
傅諡忠肅　冬十月甲寅朔增海漕米為七十萬石
十一月丙申罷雲南行御史臺置亷訪司　壬寅以中
書右丞王慶端為平章政事　十二月戊午太白經天
　乙丑括諸路馬除牝孕攜駒者齒三嵗以上並拘之
　辛未增置各路推官専掌刑獄上路二員下路一員
　甲戌彗出子孫星下　辛巳命亷訪司嵗舉所部亷
幹者各二人　詔和市價直隨給其主違者罪之　定
諸税錢三十取一嵗額之上勿增　是嵗北邊諸王都
斡徹徹圗等濳師襲和囉噶圗之地其地亦有山甚高
敵兵據之崇烏嚕選勇而善步者持挺刃四面上奮擊
盡覆其軍　西北諸王將帥共議防邊咸曰敵往嵗不
冬出且可休兵於境庫哩濟蘓曰不然今秋候騎來者
甚少所謂鷙鳥將擊必匿其形備不可緩也衆不以為
然庫哩濟蘓獨嚴兵以待之是冬敵兵果大至三戰三
克庫哩濟蘓乗勝逐北深入險地後騎不繼馬躓遂為
所執敵誘使降正言不屈又欲以女妻之庫哩濟蘓毅
然曰我帝壻也非帝后面命而再娶可乎敵不敢逼帝
嘗遣其家臣額濟蘓忒使敵境見於人衆中阿哩濟蘓
一見輙問兩宫安否次問嗣子何如言未畢左右即引
去明日遣使者還不復再見竟不屈死焉追封趙王諡
忠憲　皇曾孫梁王松山出鎮雲南廷議求舊臣可為
輔行者遂以陜西行臺侍御史張立道為雲南行省參
政視事期月卒於官立道凡二使安南官雲南最乆頗
得土人之心為立廟於鄯善城西　僉淮西江北道亷
訪司事申屠致逺行部至和州得疾卒致逺清修苦節
恥事權貴聚書萬卷名曰墨莊家無餘産教諸子如師
友
三年春正月己丑中書省臣言天變屢見大臣宜依故
事引咎避位帝曰此漢人曲說耳豈可一一聴從耶卿
但擇可者任之　庚寅詔遣使問民疾苦除本年内郡
包銀俸鈔免江南夏税十分之三增給小吏俸米置各
路惠民局擇良醫主之　命中書省自今后妃諸王所
需非奉㫖勿給各位擅置官府紊亂選法者戒飭之
辛夘浙西亷訪使王遇犯贓罪託權幸規免命御史臺
鞫治之　壬辰中書省臣言比年公帑所費動輙鉅萬
嵗入之數不支半嵗自餘皆借及别支臣恐理財失宜
鈔法亦壞帝嘉納之仍令諭伊徹察喇等自今一切賜
與皆勿奏　癸巳以江浙行省左丞相哈喇哈遜為中
書左丞相帝問閻復曰中書左相難其人卿試舉所知誰
可任者復以哈喇哈遜對時視政江浙裁七日遂被徴
哈喇哈遜既拜命斥言利之徒一以節用愛民為務有
大政事必引儒臣雜議京師乆闕孔子廟而國學寓他
署乃奏建廟學選名儒為學官采近臣子弟入學又集
羣議建南郊為一代定制　乙巳太白經天　二月癸
丑朔帝幸栁林　丁巳旺扎勒等奏銓定省部官以次引
見帝皆允之仍諭六部官曰汝等事多稽誤朕昔未知
其人為誰今既閲視且知姓名其洗心滌慮各欽乃職
復蹈前失罪不汝貸　罷四川福建等處行中書省陜
西行御史臺江東荆南淮西三道宣慰司置四川福建
宣慰司都元帥府及陜西漢中道肅政亷訪司　庚辰
帝如上都　三月癸巳命妙慈𢎞濟大師江浙釋教總
統補陀僧一山齎詔使日本詔曰有司奏陳向者世祖
皇帝嘗遣補陀禪僧如智及王積翁等兩奉璽書通好
日夲咸以中途有阻而還爰自朕臨御以來綏懷諸國
薄海内外靡有遐遺日本之好宜復通問今如智已老
補陀寧一山道行素高可令往諭附商舶以行庶可必
達朕特從其請葢欲成先帝遺意耳至於惇好息民之
事王其審圖之先是江浙平章伊蘓岱爾勸帝用兵日
本帝曰今非其時因其俗奉佛遂遣一山齎詔往使而
日本竟不至　甲午命何榮祖等更定律令帝諭榮祖
曰律令良法也宜早定之既而書成上之且言臣所釋
者三百八十條一條有該三四事者帝以古今異宜不
必相沿詔元老大臣聚聴之未及頒行而榮祖卒追封
趙國公諡文憲　詔軍官受贓罪重者罷職輕者降其
散官或決罰就職停俸期年許令自効　乙巳行御史
臺劾平章嘉輝受財三萬餘錠嘉輝復言平章迪哩巴
哈領財賦時盗鈔三十萬錠及行臺中丞張閭受李元
善鈔百錠敕俱勿問　戊申減江南諸道行臺御史大
夫一員　夏四月辛未自通州至兩淮漕河置巡防捕
盗司凡十九所　己夘以禮部尚書伊克巴哈為中書
左丞　五月壬午罷江南諸路釋教總統所　庚子復
立征東行中書省高麗國王王昛既復位而使臣自其
國還者言昛不能服其衆乃復立征東行省以福建都
元帥庫哩濟蘓為平章政事共理之　六月癸丑罷大
名路所獻黄河故道田輸租　戊午申禁海商以人馬
兵仗往諸蕃貿易者　丁夘熒惑犯右執法　壬申嵗
星晝見　秋七月庚辰中書省臣言江南諸寺佃户五
十餘萬本皆編民自嘉木楊喇勒智冒入寺籍宜加釐正從
之　丙申揚州淮安屬縣蝗在地者為鶖啄食飛者以
翅擊死詔禁捕鶖　八月己酉朔太史言是日巳時當
日食二分有竒至期不食衆懼保章正齊履謙曰當食
不食自古有之矧巳時近午陽盛陰微故當食不食遂
考唐開元以來當食不食者凡十事以聞　九月壬辰
流星色赤尾長丈餘其光燭地起自河鼓沒於牽牛之
西有聲如雷　癸巳罷括宋手號軍　己亥帝至自上
都　揚州淮安旱免其田租　冬十月壬子冊皇后巴
約特氏　甲寅復立海北海南肅政亷訪司　山東轉
運使阿里哈等增課鈔四萬一千八百錠賜錦衣人一
襲　十一月庚辰置浙西平江河渠閘堰凡七十八所
　丁酉浚太湖及澱山湖　十二月丙寅詔各省戍軍
輪次放還二年供役　癸酉詔中書省貨財出納自今
無劵記者勿與　以集賢院使領太史院事阿嚕威薩
哩為中書平章政事　是嵗命兄子海山鎮漠北海山
帝兄達爾瑪巴拉之長子帝以寧逺王庫庫楚總兵北
邊怠於備禦命海山即軍中代之　省民出公田租時
公田為民害而荆湖尤部内實無田隨民所輸租取之
户無大小皆出公田租雖水旱不免荆湖宣慰使立智
理威上民所不便十於事於朝而言公田尤切廷議遣
使理之㑹有詔凡官無公田者始給以俸民力少蘇焉
　時河朔連年水旱五糓不登工部尚書呉元珪言春
秋之義以養民為本凡用民力者必書葢民力息則生
養息生養息則教化行而風俗美宰相嘉其言土木之
工稍息　朝議以江浙行省地大人衆非世臣有重望
者不足以鎮之帝乃以虎賁衛親軍都指揮使托克托為
江浙行省平章政事始至嚴飭左右毋預公家事且戒
其掾屬曰僕從有私囑者慎勿聴若軍民諸事有闗於
利害者則言之當言而不言爾之責也言而不聴我之
咎也有豪民白晝殺人者托克托立命有司按法誅之自
是豪猾屏息民賴以安　自崔彧卒後帝命昭文館大
學士平章軍國事布呼宻行御史中丞事有因父官受
賄賂御史必欲歸罪其父布呼宻曰風紀之司以宣政
化勵風俗為先若使子證父何以興孝樞宻臣受人玉
帶徴贓不叙御史言罰太輕布呼宻曰禮大臣貪墨惟
曰簠簋不飭若加笞辱非刑不上大夫之義人稱其平
恕　先是召知太史院事郭守敬至上都議開鐵幡竿
渠守敬奏山水頻年暴下非大為渠堰廣五七步不可
執政吝於工費以其言為過縮其廣三之一是嵗大雨
山水注下渠不能容漂沒人畜廬帳幾犯行殿帝謂宰
臣曰郭太史神人也惜其言不用耳
四年春正月丙申申嚴京師惡少不法之禁犯者黥刺
杖七十拘役　癸夘復淮東漕渠　二月丁未朔日有
食之　丙辰皇太后鴻吉哩氏崩后性孝謹侍昭睿順
聖皇后不離左右至溷厠所用紙亦以面擦令柔軟以
進世祖每稱之為賢徳媳婦一日裕宗有病世祖往視
見牀上設織金卧褥愠而語之曰我嘗以汝為賢何乃
至此后跪答曰常時不敢用今為太子病恐有濕氣故
用之即時撤去及尊為太后置徽政院掌其財賦院官
有受獻浙西田七百頃者籍為院田后曰我寡居婦人
衣食自有餘况江南率土皆國家所有曷敢私之即命
還之而黜院官之受獻者后之弟欲因后求官后拒之
曰勿以累我也其後弟果被黜人皆服其先見后崩之
明日祔葬諸陵諡徽仁裕聖皇后　乙亥帝如上都
立烏薩烏䝉等郡縣　夏四月戊午參政張頥孫及其
弟珪等伏誅於隆興市頥孫初為新淦富人胡制機養
子後制機自生子而死頥孫利其貲與珪謀殺之賂郡
縣吏獲免其僕胡忠訴主之寃於官乃誅之其貲悉還
胡氏　以中書省斷事官卜朗吉達為平章政事　五月
癸未左丞相達喇罕遣使來言横費不節府庫漸虚詔
自今諸位下事闗錢糓者毋輙入聞　帝諭集賢大學
士阿嚕威薩哩曰集賢翰林乃養老之地自今諸老滿
秩者陞之勿令輙去或有去者罪將及汝其諭中書知
之　六月丙辰以太傅伊徹察喇為太師旺扎勒為太傅
皆賜之印　丁巳昭文館大學士平章軍國事行御史
中丞事布呼宻卒初病作帝遣醫治之不效乃附奏曰
臣孱庸無取叨承眷渥大限有終永辭昭代引觴滿飲
而卒年四十六帝聞之驚悼士大夫皆哭失聲布呼宻
素貧躬自爨汲妻織紝以養母後因使還而母已卒號
慟嘔血幾不起平居服儒素不尚華飾禄賜有餘即散
施親舊明於知人多所薦拔丞相哈喇哈遜達喇罕亦
其所薦也其學先躬行而後文藝居則簡黙及帝前論
事吐辭洪暢以天下之重自任知無不言世祖嘗語之
曰太祖有言人主理天下如右手持物必資左手承之
然後能固卿實朕之左手也每侍燕閒必陳說古今治
要世祖每拊髀歎曰恨卿生晚不得早聞此言然亦吾
子孫之福臨崩以白璧遺之曰他日持此以見朕也布
呼宻既卒貧無以葬帝賜鈔五百錠賻之武宗時贈太
傅追封魯國公諡文貞　緬人僧格倫作亂緬王之弟
阿薩格也乃率其黨囚王於豕牢因弑之王次子奔愬
京師詔遣薩察固勒等率行省兵二千討之　秋七月
辛夘加乳母冀國夫人韓氏為燕冀國順育夫人實茂
氏為冀國夫人　八月癸夘朔更定蔭叙格正一品子
為正五從五品子為從九中間正從以是為差䝉古色
目人特優一級　庚申緬國阿薩濟蘓等昆弟赴闕自
言殺主之罪罷征緬兵　閏月庚子帝至自上都　以
中書右丞賀仁傑為平章政事　九月甲子建康常州
江陵飢民八十四萬九千六十餘人給糧二十二萬九
千三百九十餘石　十一月壬寅朔詔頒寛令　十二
月雲南行省左丞劉深倡議言世祖以神武一海内功
葢萬世今上嗣大厯服未有武功以彰休烈西南夷有
八百媳婦國未奉正朔請往征之完澤勸帝用其言哈
喇哈遜曰山嶠小夷遼絶萬里可諭之使來不足以煩
中國不聴癸巳𤼵兵二萬命深及哈喇岱等將之以往
御史中丞董士選亦言不當輕信一人妄言而寘百萬
生靈於死地帝變色曰事已成卿勿復言麾之出士選
㓜從父文炳居兵間晝習武事夜讀書不輟為管軍總
管戰數有功宋亡從文炳入宋宫收其文書圖籍静重
識大體秋毫無所取軍中稱之平生以忠義自許尤號
亷介自門生部曲無敢持一毫來獻者治家甚嚴而孝
弟尤篤時言世家有禮法者必歸之董氏其禮賢敬士
尤至晚年好讀易澹然若將終身每一之官必賣先業
田廬為行貲故老而益貧子孫不異布衣士　樞宻院
經歴察罕博覽强記通諸國字書從行省平章鄂囉齊
出入湖廣江西凡二十一年多著勲績是嵗御史臺奏
察罕僉湖南憲司事中書省則奏為武昌路治中丞相
哈喇哈遜曰察罕亷潔固宜居風憲然武昌大郡非斯
人不可治竟除武昌廣西妖賊高仙道以左道惑衆平
民詿誤者以數千計既敗湖廣行省命察罕與憲司雜
治之鞫得其情議誅首惡數人餘悉縱遣且焚其籍衆
難之察罕曰吾獨當其責諸君無累也以治最聞擢河
南省郎中察罕西域人後居解州河東副總管伯徳那
之子也　帝嘗弗豫召同知宣徽院使圗卜堅巴哈入侍
疾一食一飲必嘗乃進帝體既安賜錢不受解衣賜之
嘗從巡幸禁中衛士感奮有所欲言帝命進而問之皆
曰臣等宿衛有年矣日膳充嵗賜以時者誠荷陛下厚
恩亦由宣徽有能官圗卜堅巴哈其人也帝恱賜珠袍超
拜宣徽使辭曰先臣服勤於兹三年矣位不過僉佐臣
何敢有加於先臣乎帝嘉其退讓乃允其請　河南行
省右丞馬紹卒　時江淮屯戍軍二十餘萬親王分鎮
揚州皆以兩淮民税給之不足則漕於湖廣江西是嵗
㑹計兩淮僅少三十萬石河南左右司郎中潁昌謝讓
請以淮鹽三十萬引鬻之收其價鈔以給軍食不勞逺
運公私便之
　
　
　
　
　
　
　
　
　
　
　
　
　
　
　資治通鑑後編卷一百六十
