
　大事記續編卷四十六　　　明　王禕　撰
(陳高宗宣皇帝大建十三年年後梁中宗皇帝天保二十年/隋高祖文皇帝楊堅開皇元)
春正月壬午周改元大定(以周/紀修)春二月甲子周隋王堅
自稱皇帝改元除周六官置三師三公省臺寺府勳散
官相國司馬高熲為左僕射兼納言相國内郎李德林
為内史令乙丑追尊考妣為帝后丙寅立王后獨孤氏
為皇后世子勇為皇太子己巳廢其主為介公尋滅宇
文氏(以隋紀吕祖/謙標目修)
　解題曰葉適曰易周氏官儀依漢魏之舊簒位第一
　事也雖庸諂相遇知在掃滅前迹亦由茍慕虚名人
　情不順有以使之矣胡寅曰虞慶則請除宇文氏非
　惟逢迎隋主忌克之心亦習聞前世弊風以為故常
　爾李德林正言而不見信者國移君廢已無仗節死
　難之義而欲全彼破亡之宗宜隋主之忽其言也若
　乃以書生斥之云者猾胥險吏固疾儒士此則楊堅
　之本態也隋之所以亡國者有二焉一曰隋文以胥
　吏治國上曰獨孤氏以妬忌治家如是而已餘見通
　鑑
隋前開府儀同三司蘇威為太子少保(以列/傳修)丁丑隋晉
王廣為幷州總管(以通/鑑修)三月戊子隋上開府賀若弼為
吳州總管和州刺史韓擒虎為廬州總管(以吕祖謙/標目修)
　解題曰隋書地理志後周改南兖州為吳州
戊戌隋蘇威兼納言度支尚書與高熲參掌朝政威奏
減簡賦役(以吕祖謙/標目修)夏四月隋放散樂禁雜戲(以隋/紀修)五
月隋弑介公(以吕祖謙/標目修)秋八月吐谷渾冦隋涼州隋敗
之(以隋/紀修)九月庚午陳取隋胡野(以吕祖謙/標目修)
　解題曰胡野在滁州來安縣本紀作胡野通鑑作故
　野而明年正月又書歸胡野可見其誤
辛未隋蜀王秀為益州總管(以吕祖謙/標目修)壬申隋遣高熲
侵陳(以吕祖謙/標目修)隋鑄五銖錢悉禁古錢及私錢(以本/紀修)隋
上柱國鄭譯除名(以通/鑑修)隋定律冬十月行之(以吕祖謙/標目修)
十一月隋聘陳(以隋/紀修)是歲隋聽民出家賦錢營佛像書
(以朱熹/綱目修)
　解題曰韋述兩京記曰隋文帝承周武之後大崇釋
　氏以収人望
隋褒廉吏以岐州刺史梁彦光為相州刺史相州刺史
樊叔畧為大司農新豐今房恭懿累遷德州司馬(以通/鑑修)
隋太子左庶子盧賁柱國劉昉除名(以吕祖謙/標目修)突厥佗
鉢可汗死沙鉢畧可汗立與高寶寧伐隋(以吕祖謙/標目修)
(陳高宗皇帝大建十四年/隋高祖文皇帝開皇二年)　(後梁中宗皇帝天保二十一年/)
春正月甲寅陳主殂揚州刺史始與王叔陵反伏誅丁
巳太子叔寶即皇帝位(以本/紀修)
　解題曰按陳書本紀陳主以二月葬顯寧陵通鑑書
　於明年
隋以晉王廣秦王俊蜀王秀為河北河南西南行臺尚
書令(以吕祖謙標/目及隋紀修)
　解題曰隋書列傳高祖初即位毎懲周世諸侯微弱
　以致滅亡由是分王諸子權侔王室以為磐石之固
　餘見通鑑(通典魏末司馬昭討諸葛誕散騎常侍裴/秀等以行臺從晉永嘉東海王越帥衆許)
　(昌以行臺自隨後魏謂之尚書大行臺别置官屬北/齊行臺兼統民事其官置令僕其尚書丞郎皆隨時)
　(權置江左唯梁末以侯景為河南王大行臺隋謂之/行臺省有尚書令僕各一人有考功禮部膳部兵部)
　(駕部刑部庫部度支金部/工部屯田侍郎各一人)
陳以長沙王叔堅為驃騎將軍開府揚州刺史(以通/鑑修)陳
尊皇后為皇太后(以本/紀修)戊辰陳歸胡野以和隋(以稽古/録修)
己巳陳立妃沈氏為皇后(以本/紀修)二月己丑隋以不伐喪
高熲退師(以吕祖謙/標目修)夏四月丙申陳立子𦙍為皇太子
(以本/紀修)五月己未高寶寧以突厥五可汗之兵伐隋(以隋/紀修)
六月甲申隋遣使弔陳(以通/鑑修)隋敗突厥(以隋/紀修)丙申隋作
長安新都(以本/紀修)
　解題曰按隋志京兆大興縣舊曰萬年高祖封號大
　興故改焉城東西十八里一百一十五步南北十五
　里三百七十五步東面通化春明延興三門南面啓
　夏明德安化三門西面延平金光開逺三門北面光
　化一門里一百六市二新唐志前直子午谷後枕龍
　首山左臨灞岸右抵灃水程大昌曰秦孝公都咸陽
　正渭北漢都長安在渭南咸陽之東南也隋都又在
　漢城東南十三里(石定叟曰隋建新都雖不能盡循/先王之法度然畦分棊布里有門)
　(門有墉逋亡姦偽無所容足而朝廷宫寺民居市/區井井有條唐因之以為治數百年間不能有改)
秋七月陳自京口至荆州江水如血八月癸未夜天有
聲如風水相擊乙酉夜亦如之(以本/紀修)
　解題曰葉適曰天地示變蓋江東之事盡矣
九月陳主設大㑹捨身(以本/紀修)冬十月癸酉隋太子勇屯
咸陽以備突厥(以本/紀修)
(陳長城煬公陳叔寳至徳元年/隋高祖文皇帝開皇三年)　(後梁中宗皇帝天保二十年/)
春正月壬寅陳改元(以本/紀修)陳出長沙王叔堅為江州刺
史(以吕祖謙/標目修)
　解題曰陳史上陰令人造其厭媚又令人告之餘見
　通鑑
二月己巳朔日有食之(以隋/紀修)陳聘隋(以隋/紀修)三月丙辰隋
遷于新都(以通/鑑修)隋減役調罷𣙜酒鹽(以吕祖謙/標目修)
　解題曰隋食貨志帝入新宫初令軍人以二十成丁
　减十二畨毎歲為二十日役減調絹一疋為二丈先
　是尚依周末之弊置酒坊鹽池鹽井皆禁至是罷與
　百姓共之逺近大悦夫榷酒鹽者後周末年之政然
　則茍未至於大不得已固未忍出於此也故隋文汲
　汲而弛之後世乃奪民衣食之奉以為經常之法而
　不可變盍亦少思哉(朱黼曰古者發民而興作畨民/而徒衛與調民而征守皆謂之)
　(役役與調非二事周官均人豐年則公旬用三日毎/丁以四十歲計之則一生在宫之日不過百二十日)
　(而已秦制月為更卒已復為正一歲屯戍一歲力役/三十倍於古漢興有三更之法魏晉而下於役之外)
　(復有調是再役也後周置司均豐年旬不役者調絹/一疋是十倍也隋減為二十日役調絹減半是猶六)
　(倍也至唐因之不役則収其庸日三尺/是一歲之庸一疋有半不幾於十倍乎)
隋求遺書(以隋/紀修)夏四月隋八道伐突厥己卯大破之于
白道擊高寶寧寶寧奔磧北尋奔契丹死(以隋紀/通鑑修)己丑
陳郢州降隋隋不納遣使聘陳自是不絶(以吕祖謙/標目修)隋
左右僕射分判六部(以吕祖謙/標目修)
　解題曰唐德宗欲令軍旅糧儲事李泌主之吏禮委
　張延賞刑法委柳渾李泌曰宰相之職不可分也非
　如給事則有吏過兵過舍人則有六押至於宰相天
　下之事咸共平章若各有所主是乃有司非宰相也
　帝笑而止隋高祖方以胥吏之習為治故不足與語
　治體也事見通鑑
五月隋秦州總管竇榮定破突厥阿婆可汗沙鉢畧可
汗與阿波連兵各求援於隋(以隋紀/通鑑修)秋八月丁卯朔日
有食之(以通鑑/考異修)
　解題曰通鑑考異曰隋紀作七月丁卯蓋厯差
冬十月隋廢河南道行臺(以吕祖謙/標目修)十一月隋罷郡為
州(以吕祖謙/標目修)
　解題曰通典初齊制州為上中下三等毎等又有上
　中下之差凡九等隋州置刺史亦同九等之制總管
　刺史加使持節至罷郡以州統縣自是刺史之名存
　而職廢後雖有刺史皆太守之互名理一郡而已
　(按魏置使持節寵奉使官之任隋氏廢郡以刺史牧/人既非使官則合罷持節之稱其時不以為意後改)
　(太守亦復不省使持節/之名及於邊逺小郡)
十二月隋復刪律(以吕祖謙/標目修)
　解題曰葉適曰自高叡等上齊律當時稱其法令明
　審科條簡要而齊人多曉法律者至髙熲造隋律蘇
　威牛𢎞再定然皆本於齊也由唐及今雖有增損然
　皆本於隋也
是歲隋置沿河倉漕粟給長安(以通鑑/目録修)隋治書侍御史
柳彧論煩碎(以吕祖謙/標目修)
(陳長城煬公至德二年年後梁中宗皇帝天保二十三年/隋高祖文皇帝開皇四)
春正月甲子朔日有食之(以隋/紀修)梁主朝於隋(以隋/紀修)壬辰
隋頒張賓厯(以隋/紀修)二月突厥達頭可汗降於隋(以隋/紀修)夏
五月陳吏部尚書江總為尚書僕射(以本/紀修)六月隋鑿渭
水至潼關(以隋/紀修)秋八月乙卯陳將軍夏侯苗降隋隋不
納(以稽古/録修)隋關中饑九月甲戌隋主如洛陽(以吕祖謙/標目修)
隋禁詞華(以吕祖謙/標目修)突厥沙鉢畧可汗請和于隋(以吕/祖謙)
(標目/修)是歲陳起臨春結綺望僊閣中書舍人沈客卿責
關市之税以給之陳主與江總及都官尚書孔範散騎
常侍王瑳日事遊宴(以吕祖謙/標目修)
(陳長城煬公至德三年年後梁中宗皇帝天保二十四年/隋高祖文皇帝開皇五)
春正月戊午朔日有食之(陳/紀)戊辰隋頒五禮(以隋/紀修)三月
戊申隋主還長安(以隋/紀修)夏五月甲申隋閲户口置義倉
作輸籍法(以通鑑/通典修)
　解題曰杜佑曰時承西魏喪亂周齊分據賦重役勤
　人不堪命多依豪室姦偽允滋高熲覩流冗之病建
　輸籍之法定其名輕其數使人知為浮客被强家収
　大半之賦為編甿奉上蒙輕賦之征(浮客謂避公税/依强家作佃客)
　(也/)蒸庶懷惠姦無所容隋氏資儲遍於天下熲之力
　焉事見通鑑(程大昌曰熲之法立為籍様頒下諸州/令縣令依様定户則既無詭隱矣浮客)
　(避公税依强家作佃者熲輒輕公田之賦以致之人/知浮客則為强家佃客而强家収大半之賦不如為)
　(編甿奉公上則䝉輕減之/征故爭去私佃而趨公田)
梁主殂太子琮即位(以吕祖謙/標目修)阿波可汗别為西突厥
隋遣使撫之(以吕祖謙/標目修)秋八月突厥居漠南(以通/鑑修)九月
陳侵隋(以隋/紀修)冬十月壬辰隋以上柱國楊素為信州總
管(以吕祖謙/標目修)陳殺中書通事舍人傅縡(以吕祖謙/標目修)
(陳長城煬公至德四年年後梁帝蕭琮廣運元年/隋高祖文皇帝開皇六)春正
月梁改元(以吕祖謙/標目修)二月隋始令刺史上佐歲暮上課
(以隋/紀修)隋築長城(以隋/紀修)
　解題曰隋書列傳令司農少卿崔仲方發丁三萬於
　朔方靈武築長城東至黄河西距綏州南至勃出嶺
　(周地圖記郁郅城今名尉季城在白馬嶺西川交口/水經注尉季亦曰不窟疑郁郅之訛勃出又疑不窟)
　(之訛按寰宇/志在今慶州)綿亘七百里明年上復令發丁十五萬
　於朔方已東縁邊險要築數十城以遏胡冦(李吉甫/元和郡)
　(縣志開皇長城西自代州繁畤縣經縣北七十里東/入飛狐縣界又起嵐州合河縣北東經幽州延袤千)
　(餘里十六年因古跡修築紀/傳並係開皇六年十字衍文)
秋閏八月丁卯隋太子勇鎮洛陽(以稽古/録修)隋上柱國梁
士彦宇文忻柱國劉昉皆伏誅(以隋/紀修)冬十月癸丑隋以
秦王俊為山南行臺尚書令(以吕祖謙/標目修)
(陳長城煬公禎明元年年後梁帝蕭琮廣運二年/隋高祖文皇帝開皇七)春正
月戊寅陳改元(以本/紀修)乙未隋制諸州歲貢士三人(以通/鑑修)
二月隋築長城(以隋/紀修)夏四月隋開山陽瀆(以隋/紀修)
　解題曰寰宇記舊水道屈曲多諸梁埭隋文帝重加
　修掘通利焉(水經注淮陰縣城西二里有公路浦又/東逕淮陰縣故城北北臨淮水縣有中)
　(瀆水首受江水於廣陵郡之江都縣昔吳築䢴城掘/深溝謂之䢴江亦曰䢴溟溝通射陽湖所謂築水也)
　(又中瀆水自廣陵北出武廣湖東陸陽湖西下注樊/梁湖舊道東北至傳芝射陽二湖餘見大建元年解)
　(題/)
五月乙亥朔日有食之(以隋/紀修)秋八月隋徵梁主入朝以
兵戍之九月梁安平王巖等以江陵户口降陳隋封梁
主為莒公(以吕祖謙/標目修)是時陳臨平湖自開(以通/鑑修)陳殺大
市令章華(以吕祖謙/標目修)突厥沙鉢畧可汗死其弟處羅㬋
立為莫何可汗擊阿波擒之(以吕祖謙/標目修)
(陳長城煬公禎明二年年/隋高祖文皇帝開皇八)春正月陳遣散騎常侍周羅
㬋屯峽口(以陳/紀修)
　解題曰通典注隋軍來伐戚欣守狼尾灘(宜都/縣界)將仲
　肅據荆門(亦宜/都界)顧覺鎮安蜀城(亦夷/陵界)陳紀鎮公安巴
　陵已下風靡退散餘見通鑑
二月陳侵隋(以陳/紀修)夏五月陳廢太子𦙍為吳興王立始
安王深為太子(以吕祖謙/標目修)冬十月己未隋以晉王廣為
淮南行省尚書令甲子廣及秦王俊清河公楊素為行
軍元帥伐陳高熲為晉王元帥長史(以隋紀/通鑑修)十二月突
厥莫何可汗死都藍可汗立(以吕祖謙/標目修)楊素水軍東下
陳中書舍人施文慶等不以聞將軍樊毅請備京口采
石不納(以吕祖謙/標目修)
　
　
　
　
　
　
　大事記續編卷四十六
