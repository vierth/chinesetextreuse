
　元史卷一百二十九
　明翰林學士亞中大夫知制誥兼修國史宋濂等修
　列傳第十六
　　來阿巴齊
來阿巴齊寧夏人父濟蘇和爾歸太祖選居宿衛繼命
掌膳事憲宗即位大舉伐宋攻釣魚山命諸將議進取
之計濟蘓和爾言於帝曰川蜀之地三分我有其二所
未附者巴江以下數十州而已地削勢弱兵糧皆仰給
東南故死守以抗我師蜀地巖險重慶合州又其藩屏
皆新築之城依險為固今頓兵堅城之下未見其利曷
若城二城之間選鋭卒五萬命宿將守之與成都舊兵
相出入不時擾之以牽制其援師然後我師乘新集之
鋭用降人為鄉導水陸東下破忠涪萬夔諸小郡平其
城俘其民俟冬水涸瞿唐三峽不日可下出荆楚與卾
州渡江諸軍合勢如此則東南之事一舉可定其上流
重慶合州孤危無援不降即走矣諸將曰攻城則功在
頃刻反以其言為迂卒不用於是博選宿衛中材力可
任用者以阿巴齊奉命往監元帥耨埒軍遏宋人援兵
駐重慶下流之銅羅峽夾江據厓為壘宋都統甘順自
夔州泝流上乘舟來攻阿巴齊預積薪於第二壘明火
鼓譟矢石如雨順流而進宋人力戰不能支退保西岸
斂兵自固黎明復至阿巴齊身率精兵縁厓而下戰艦
復進宋人敗走殺傷數千人帝聞而壯之賜銀二鋌憲
宗崩阿巴齊從父倍道歸燕世祖即位問以川蜀之事
阿巴齊歴陳始末誦其父前所言以對世祖撫掌曰當
時若從此䇿東南其足平乎朕在卾渚日望上流之聲
勢耳至元七年南征襄樊發河南北器械糧儲悉聚于
淮西之義陽慮宋人剽掠命阿巴齊督運二日而畢既
還世祖大悦以銀一鋌賜之十四年立尚膳院授中順
大夫同知尚膳院事十八年佩三珠虎符授通奉大夫
益都等路宣慰使都元帥發兵萬人開運河阿巴齊往
來督視寒暑不輟有兩卒自傷其手以示不可用阿巴
齊檄樞密并行省奏聞斬之以懲不律運河既開遷膠
萊海道漕運使二十一年調同僉宣徽院事遼左不寧
復降虎符授征東招討使阿巴齊招徠降附期以自新
逺近帖然二十二年授征東宣慰使都元帥皇子鎮南
王征交趾授湖廣等處行中書省右丞召見世祖親解
衣衣之并金玉束帶及弓矢甲胄賜焉二十四年正月
改湖廣等處行尚書省右丞詔四省所發士馬俾阿巴
齊閲視領中衛親軍千人翊導皇子至思明州賊阻險
拒守於是選精鋭與賊戰于女兒闗斬馘萬計餘兵棄
闗走於是大軍深入進至交州陳日烜空其城而遁阿
巴齊曰賊棄巢穴而匿山海者意待吾之敝而乘之耳
將士多北人春夏之交瘴癘作賊弗就擒吾不能持久
矣今出兵分定其地招降納附勿縱士卒侵掠急捕日
烜此䇿之善者也時日烜屢遣使約降欲以賂緩我師
諸將皆信其説且修城以居而待其至久之軍乏食日
烜不降擁衆據竹洞安邦海口阿巴齊率兵往攻之屢
與賊遇晝夜迎戰賊兵敗遁㑹將士多疫不能進而諸
蠻復叛所得闗阨皆失守乃議班師選諸軍步騎命先
啓行且戰且行日數十合賊據高險射毒矢將士褁瘡
以戰諸軍䕶皇子出賊境阿巴齊中毒矢三首項股皆
腫遂卒子吉遜為碩達勒達屯田總管府達嚕噶齊納
顏叛戰于高麗雙城調萬安軍達嚕噶齊平黎蠻有功
遷雷州路總管卒孫卾勒哲布哈同知潮州路總管府
事次圖們布哈額森布哈台哈布哈
　　耨埒(伊蘓岱爾/)
耨埒沙卜珠岱人祖博囉岱為太祖宿衛從太宗平金
戍河南父丹達爾佐憲宗征阿蘇欽察等國有功拜都
元帥嵗壬子率陜西西海鞏昌諸軍攻宋入蜀癸丑與
總帥汪特格立利州甲寅攻碉門黎雅等城乙夘入重
慶獲都統制張實是嵗卒耨埒偉貎長身勇力絶人多
謀略常從父軍中丁巳嵗憲宗命將兵萬人略地自利
州下白水過大獲山出梁山軍直抵夔門戊午還釣魚
山引軍欲㑹都元帥阿多古等於成都宋制置使蒲擇
之遣安撫劉整都統制段元鑑等率衆據遂寧江箭灘
渡以㫁東路耨埒軍至不能渡自旦至暮大戰斬首二
千七百餘級遂長驅至成都帝聞賜金帛勞之蒲擇之
命楊大淵等守劔門及靈泉山自將四川兵取成都㑹
阿多古死諸王額布根與諸將托里台等謀曰今宋兵
日逼聞我帥死必悉衆來攻其鋒不可當我軍去行在
逺待上命建大帥然後禦敵恐無及已不若推耨埒為
長以號令諸將出彼不意敵可必破衆然之遂推耨埒
為長耨埓率諸將大破宋軍于靈泉山乘勝追擒韓勇
斬之蒲擇之兵潰進圍雲頂山城扼宋軍歸路其主將
倉卒失計遂以其衆降城中食盡亦殺其守將以降成
都彭漢懐綿等州悉平威茂諸畨亦來附耨埓奉金銀
竹箭銀銷刀遣蘇克入獻帝賜黄金五十兩即軍中真
拜都元帥時耨埓軍止二萬以五千命巴延巴圖爾等
守成都自將萬五千人從馬湖趍重慶冬帝進軍至大
獲山耨埒率步騎號五萬戰船二百艘發成都遣張威
以五百人為前鋒水陸並進謀鎖重慶江以絶呉蜀之
路縛橋資州之口以濟師千戸温都爾率舟師而下耨
埓將步騎而南旌旗輜重百里不絶鼓譟渡瀘放舟而
東蒲擇之以兵分道要遮遇輒敗之耨埓至涪造浮橋
駐軍橋南北以杜宋援兵聞大軍多瘧癘遣人進牛犬
豕各萬頭明年春朝行在所還討思播二州獲其將一
人宋將吕文煥攻涪浮橋時新立成都士馬不耐其水
土多病死耨埓憂之密㫖督戰不得已出師大敗文煥
軍獲其將二人斬之遂班師文渙以兵襲其後耨埒戰
却之中統元年世祖即位耨埓入朝賜虎符及黄金五
十兩白金二千五百兩馬二匹耨埒遣梁載立招降黎
雅碉門巖州偏林闗諸蠻得漢番二萬餘戸未幾詔蘇
克分西川兵及陜西諸軍屬耨埒鎮秦鞏唐古之地三
年宋將劉整以瀘州降吕文煥圍之詔以兵往援文煥
敗走遂徙瀘州民於成都潼川四年為劉整所譖徵至
上都驗問無狀詔釋之還至昌平卒子伊蘇岱爾
伊蘇岱爾勇智類其父至元十一年入見世祖以屬行樞宻
院和塔齊使習兵事從圍嘉定以三千人至三龜九頂
山相地形勢敗宋安撫昝萬壽兵斬首五百級以功賜
虎符授六翼達嚕噶齊昝萬壽尋遣部將李立以嘉定
三龜九頂紫雲諸城砦降又從行樞密副使呼敦率兵
狥下流諸城皆望風來附呼敦以兵二萬㑹東川行樞
密院哈達圍重慶嵗餘不下帝命行樞密副使布哈代
將布哈將兵萬餘至城下伊蘇岱爾率二十餘騎攻其
門宋都統趙安出戰伊蘇岱爾三入其軍再狹猛士以
出大兵四集斬首五百餘級趙安開門降制置使張珏
遁追至涪州擒之捷聞帝賜玉帶鈔五千貫授西川䝉
古軍馬六翼新附軍招討使遷四川西道宣慰使加都
元帥羅氏鬼國亦奚不薛叛詔以四川兵㑹雲南江南
兵討之至㑹靈闗亦奚不薛遣先鋒阿麻阿豆等將數
萬衆迎敵伊蘇岱爾馳入其軍挾阿麻阿豆出斬之亦
奚不薛懼率所部五萬餘戸降以功拜西川等處行中
書省右丞加賜金帛鞍轡西南夷雄左都掌蠻得蘭右
叛詔以兵討降之改四川等處行樞密副使冬烏䝉蠻
隂連都掌蠻以叛詔以兵㑹雲南行院拜達勒進討伊
蘇岱爾擒烏䝉蠻帝賜玉帶織金服遷䝉古軍都萬戸
復賜銀鼠裘鎮唐古之地進同知四川等處行樞密院
事仍居鎮成宗即位拜四川等處行中書省平章政事
武宗時由四川遷雲南加左丞相仍為平章政事南征
叛蠻感瘴毒還至成都卒弟巴拉襲為䝉古軍萬戸巴
拉卒次子巴延襲拜四川行省左丞長子囊嘉特官至
四川行省平章政事
　　阿嘍罕
阿嘍罕扎拉爾氏祖博綽事太祖為和尼齊又為博囉
齊攻城掠地數有戰功太宗即位仍以其職從征隴北
陜西身先戰士死焉父伊埓肯㓜𨽻皇子雅爾堅為衛
士長嵗乙未從皇子奎春呼圖克南征累功授萬戸遷
天下馬步禁軍都元帥及大將察罕卒伊埓根領其職
拜諸翼軍馬都元帥統大軍攻淮東西諸郡戊午戰死
揚州阿嘍罕襲為諸翼䝉古軍馬都元帥己未從世祖
渡江至卾而還世祖即位從至穆爾布延布拉克宗王
額哷布格稱兵叛阿嘍罕以所部軍撃破阿勒達爾琿
塔哈之兵於實黙圖追至河西以功賜金五十兩中統
三年李璮叛據濟南大軍討之阿嘍罕與璮戰於老倉
口敗之璮伏誅授都元帥賜金虎符銀印四年春改上
萬戸從都元帥阿珠伐宋九月師次襄陽西安陽灘逆
戰宋兵敗之五年大軍圍襄樊阿嘍罕守南面百丈山
漫河灘兵累交宋不能師十年春樊城破襄陽降十一
年秋丞相巴延與阿珠㑹師襄陽遣阿嘍罕率諸翼軍
攻郢復諸州十月奪郢州南門堡丞相巴延阿珠親率
騎兵行視漢陽城壁欲取漢口渡江宋人以精兵扼漢
口乃遣阿嘍罕帥䝉古騎兵倍道兼行撃破沙蕪堡遂
入江取卾州阿嘍罕同斷事官楊仁風東畧壽昌得米
四十萬斛遂統左翼軍順流東下沿江州郡悉降乃撫
輯其人民十二年六月加昭毅大將軍䝉古漢軍上萬
戸屯駐建康丞相巴延受詔赴闕以阿嘍罕留治省事
拜中奉大夫參知政事丞相巴延還軍中分軍為三道
並進阿嘍罕由西道趨溧水溧陽攻破銀樹東壩至䕶
牙山慶豐圩敗宋軍斬首七千級又擒其將祝亮并禆
校七十二人斬首三千級又與宋兵戰斬首七千級逐
其援兵退走數十里又敗其都統等三人斬首三千級
破建平縣殺其守吏進攻廣徳軍獨松闗先是宋廣徳
守張濡殺國信使廉希賢嚴忠範等于獨松闗及阿嘍
罕軍次安吉州上栢鎮濡率兵來拒戰大敗之斬首二
千級生擒其副將馮翼戮於軍前濡遁走追斬之十三
年春宋以國降詔阿嘍罕同左丞董文炳率高興等攻
浙東温台衢婺處明越及閩中諸郡降其運使提刑等
五百人追襲宋嗣秀王趙與檡至安福縣與檡以軍三
萬來拒戰阿嘍罕身先士卒率高興色埓黙等渡江鏖
戰四十餘里斬其步帥觀察使李世達生擒與檡及其
將吏百八十人悉斬之獲其銅印五軍資器仗無算泉
州蒲壽庚降江南平以參知政事佩金虎符行江東宣
慰使十四年入覲進資善大夫行中書省左丞俄遷右
丞仍宣慰江東十八年召拜光禄大夫中書左丞相行
中書省事統䝉古軍四十萬征日本行次慶元卒于軍
中子貝降襲累遷江浙行中書省平章政事仍領本軍
萬戸貝降卒弟也蘇岱爾襲由左翼䝉古軍萬戸累遷
河南江北行省平章政事兼山東河北䝉古軍大都督
　　安塔哈
安塔哈㾗都斯垣人祖塔爾海巴圖爾驍勇善戰嘗從
太祖同飲黒河水以功為千戸父布哈襲職布哈卒安塔哈
魁偉有大度才略過人即襲職從大帥烏蘭塔達征雲
南身先行陣師還事世祖于潛邸至元九年命馳驛督諸
軍攻襄陽襄陽下第功授鎮國上將軍淮西行樞密院
副使築正陽東西城五月霖雨宋將夏貴乘淮水溢來
爭正陽安塔哈率衆禦之貴走追至安豐城下而還拜
中書右丞行樞密院事渡江與丞相巴延軍合克池州
十二月師次建康宋鎮江攝守石祖忠遣使乞降揚州
守將李庭芝聞之遣兵突圍出擊安塔哈率師救之宋
兵望風退走時真泰諸城尚為宋守鎮江地扼襟喉城
壁不固安塔哈乃立木栅以保障居民又分兵屯𤓰洲
以絶揚州之援宋將張世傑孫虎臣帥舟師陳于江中
焦山下其勢甚張安塔哈與平章阿珠登南岸督諸軍
大破之宋殿帥張彥與平江都統劉師勇襲吕城遣萬
戸輝圖擊之斬彦十月併行樞密院于行中書省仍以
安塔哈為右丞克常州降平江嘉興十二年正月㑹兵
臨安宋降以其幼主母后入覲詔復趨𤓰州與阿珠議
淮南事宜淮南平詳見巴延阿珠傳十四年授榮禄大
夫平章政事行中書省事十五年二月召赴闕拜光禄
大夫行中書省左丞相移治臨安二十年遷征東行省
丞相征日本遇風舟壊喪師十七八二十二年行同知
沿江樞密院事二十三年行江西中書省事入朝二十
四年扈從征納延師還奉朝請居京師二十六年十二
月卒年五十六贈推忠翊運宣力功臣開府儀同三司
太師上柱國追封順昌郡王諡武敏子阿里瑪江淮行
樞密副使累官至江南諸道行御史臺御史大夫卒
　　索多(伯嘉努/)
索多扎拉爾氏驍勇善戰入宿衛從征花馬國有功李
璮叛山東從諸王哈必齊平之還言于朝曰郡縣惡少
年多從間道鬻馬于宋境乞免其罪籍為兵從之得兵
三千人以千人𨽻索多為千戸命守蔡州至元五年阿
珠等兵圍襄陽命索多出巡邏奪宋金剛臺寨筲基窩
青澗寨大洪山歸州洞諸隘嘗猝遇宋兵千餘持覊勒
欲竊馬索多戰敗之斬首三百級六年宋將范文虎率
舟師駐罐子灘丞相史天澤命索多拒却之陞總管分
東平卒八百𨽻之九年攻樊城索多先登城遂破襄陽
降再與卒五千賜弓矢襲衣金鞍白金等物入見陞郢
復等處招討使十一年移戍郢州之高港敗宋師斬首
三百級獲禆校九人從大軍濟江卾漢降十二年建康
降參政達春命索多入城招集改建康安撫使攻平江
嘉興皆下之帥舟師㑹巴延于臯亭山宋平詔巴延以
宋主入朝留參政董文炳守臨安令其自擇可副者文
炳請留索多從之時衢婺諸州皆復起兵文炳謂索多
曰嚴州不守臨安必危公往鎮之至嚴方十日衢婺徽
連兵來攻索多戰却之獲章知府等二十二人復婺州
敗宋將陳路鈐于梅嶺下斬首三千級又復龍游縣攻
衢州衢守備甚嚴索多親率諸軍鼓譟登城拔之宋丞
相留夢炎降攻處州斬首七百級又攻建寧府松溪縣
懐安縣皆下之十四年陞福建道宣慰使行征南元帥
府事聴參政達春節制達春令索多取道泉州泛海㑹
于廣州之富場將行信州守臣來求援曰元帥不來信
不可守今卲武方聚兵觀釁元帥旦往卲武兵夕至矣
索多告于衆曰若卲武不下則腹背受敵豈獨信不可
守乎乃遣周萬戸等往招降之索多趨建寧遇宋兵于
崇安軍容甚盛令其子伯嘉努及楊庭璧等數隊夾撃
之范萬戸以三百人伏祝公橋伊喇達以四百人伏北
門外庭璧䧟陣深入宋兵敗走伏兵起邀擊之斬首千
餘級宋丞相文天祥南劒州都督張清合兵將襲建寧
索多夜設伏敗之轉戰至南劔敗張清奪其城至福州
王積翁以城降攻興化軍知軍陳瓚乞降復閉城拒守
索多臨城諭之矢石雨下乃造雲梯砲石攻破其城巷
戰終日斬首三萬餘級獲瓚支解以徇至漳州漳州亦
拒守先遣伯嘉努往㑹達春留攻之斬首數千級知府
何清降攻潮州知府馬發不降索多恐失富場之期乃
舍之而去十五年至廣州達春令還攻潮發城守益備
索多塞塹填濠造雲梯鵝車日夜急攻發濳遣人焚之
二十餘日不能下索多令于衆曰有能先登者拜爵已
仕者増秩總管烏蘭噶爾先登諸將繼之戰至夕宋兵
潰潮州平進參知政事行省福州徵入見帝以江南既
定將有事于海外陞左丞行省泉州招諭南夷諸國十
八年改右丞行省占城十九年率戰船千艘出廣州浮
海伐占城占城迎戰兵號二十萬索多率敢死士擊之
斬首并溺死者五萬餘人又敗之于大浪湖斬首六萬
級占城降索多造木為城闢田以耕伐烏里越里諸小
夷皆下之積穀十五萬以給軍二十一年鎮南王托歡
征交趾詔索多帥師來㑹敗交趾兵于清化府奪義安
闗降其臣彰憲昭顯托歡命索多屯天長以就食與大
營相距二百餘里俄有㫖班師托歡引兵還索多不知
也交趾使人告之弗信及至大營則空矣交趾遮之于
乾滿江索多戰死事聞贈榮禄大夫諡襄愍子伯嘉努
伯嘉努至元五年從元帥阿珠攻襄陽築新城數立功
七年以質子從郡王哈達敗宋兵於罐子灘八年夏四
月宋殿帥范文虎等督促糧運輸之襄陽晝夜不絶伯
嘉努乘戰船順流至鹿門山欲塞宋糧道出撃范文虎
軍累獲戰功於是河南行省命為管軍總把後𨽻丞相
巴延麾下擢為知印從攻鄂州宋都統趙五帥諸軍來
迎戰伯嘉努深入却敵身被數瘡攻沙洋立雲梯於東
角樓登城力戰破之奪其旗幟弓矢衣甲攻新城先登
拔之宋將王安撫棄城宵遁巴延以伯嘉努前後戰功
上聞世祖大悦曰此人之名朕心不忘兵還時大用之
朕不食言也今且以良家女及銀椀一賜之以為左驗
從圍漢陽自沙武口曵船入江宋制置夏貴來迎戰伯
嘉努與阿達遜突入敵陳擊之宋兵奔潰遂登江南岸
獲其戰船器甲甚多轉戰至黄州㑹日暮追擊夏貴至
白虎山夜分乃還未幾復攻破金牛垻十二年春正月
與千戸蘇察罕取雞籠洞還至瑞昌縣遇夏貴潰兵復
擊敗之是時宋遣兵救瑞昌未至而縣已下矣復擊宋
救兵得宋所執北兵五人來歸圍江州宋安撫吕師夔
以城降東定池州擊宋平章賈似道及孫虎臣于丁家
洲追逐百里餘奪戰船五艘及旗幟器甲擒宋統制王
文虎因定黄池略地宣州伯嘉努為前鋒與敵兵戰喃
呢湖敗之奪其戰船三百艘太平州亦望風欵附其父
索多因説下建康於是巴延令伊竒哩論諸將功遂賞
伯嘉努銀二錠以旌之仍命為管軍總把俄從巴延入
朝加進義校尉賜銀符為管軍總把攻丹陽吕城破常
州皆有功至蘇州宋守臣王安撫以城降秀州湖州皆
不煩兵而下諸軍乘勝直趨臨安宋主出降十三年領
新附軍守鎮江未幾復從平章博囉罕攻泰壽二州中
瘡遂罷攻後數日與萬戸葉了䖍將兵攻泰州新城伯
嘉努力疾先登破之復被兩瘡已而從阿珠攻下揚州
諸郡得宋制置李庭芝都統姜才以功陞武畧將軍賜
金符為管軍總管鎮高郵白馬湖是時行省以伯嘉努
襲父索多郢復州招討使建康宣撫使仍領本翼軍頃
之徇地福建行定衢婺信等州城邑至新安縣撃斬宋
趙監軍詹知縣擒江通判道與畬軍遇疾戰敗之鼓行
而東沈安撫以建寧府降攻䧟南劔州張清聶文慶遁
去閩清懐安二縣傳檄而定至福州諭以威徳王安撫
率衆出降攻破興化擒陳安撫及白牒都統别擊東華
卿張世傑軍于泉州俄領諸軍乘戰船入海追逐張世
傑于惠州甲子門進至同安縣答闗寨瀕海縣鎮悉招
諭下之白望丹王虎陳以戰船三十餘艘來降冬十二
月宋二王遣倪宙奉表詣軍門降遂進兵至廣州諸郡
縣以次降附明年春正月振旅而還復攻下徳勝等寨
至蒲仙江聶文慶復敗走攻潮州破之誅馬發等數人
廣東遂平三月引宙奉降表來朝未至授昭勇大將軍
賜虎符管軍萬戸七月遂朝于上都陞鎮國上將軍海
外諸番宣慰使兼福建道市舶提舉仍領本翼軍守福
建俄兼福建道長司宣慰使都元帥是時福建多水災
伯嘉努出私錢市米以賑貧民全活者甚衆十七年朝
京師加正奉大夫宣慰使都元帥二十二年從父索多
征交趾索多力戰死之伯嘉努遂與托懽引兵薄交趾
境水陸轉戰戰輒有功二十五年驛召至南京宣慰司
命括五路民馬二十七年除建康路總管武宗即位遷
鎮江路總管至大四年金瘡發卒于家
　　李恒
李恒字徳卿其先姓於彌氏唐末賜姓李世為西夏國
主太祖經略河西有守烏訥爾城者夏主之子也城䧟
不屈而死子惟忠方七嵗求從父死主將異之執以獻
宗王哈扎爾王留養之及嗣王伊遜克立惟忠從經略
中原有功淄川王分地以惟忠為達嚕噶齊佩金符惟
忠生恒恒生有異質王妃撫之猶己子中統三年命恒
為尚書斷事官恒以讓其兄李璮反漣海恒從其父棄
家入告變璮怒繋恒闔門獄中璮誅得出世祖嘉其忠
授淄萊路鄂囉總管佩金符併償其所失家資至元七
年改宣武將軍益都淄萊新軍萬戸從伐宋襄陽守將
吕文煥時出拒敵殿帥范文虎復援之恒率本軍築堡
萬山扼城西絶其陸路文煥等又以漁舟渡漢水窺伺
軍形恒設伏敗之水路亦絶遂進攻樊城十年春恒以
精兵渡漢自南面先登樊城破襄陽亦降捷聞帝賜以
寶刀遷明威將軍佩金虎符十一年丞相巴延大㑹師
襄陽進至郢州宋以舟師截漢水巴延由唐港入漢捨
郢而進攻沙洋新城留恒為後拒敗其追兵至陽羅堡
宋制置夏貴遣其子松來逆戰恒先䧟陣額中流矢巴
延止之恒戰益力卒射松殺之諸軍渡江恒與宋兵戰
自寅至申夏貴敗走鄂州漢陽俱下以功遷宣威將軍
賜白金五百兩遂從巴延東下十二年春宋將高世傑
復窺漢沔乃遣恒還守鄂州時豪民聚衆侵江陵省命
恒往討之恒歛兵不動但諭使出降得生口十餘萬悉
縱為民仍禁軍毋得虜掠饋獻充積一無所受十二年
從右丞阿爾哈雅至洞庭擒高世傑下岳州進攻沙市
拔之宋制置高達以江陵降留恒鎮守傳檄歸峽辰沅
靖澧常徳諸州皆下未幾徙鎮常徳以扼湖南之衝俄
有詔分三道出師以恒為左副都元帥從都元帥遜都
台出江西九月開府于江州師次建昌縣擒都統熊飛
遂圍隆興轉運使劉槃請降恒察其詐密為之備槃果
以鋭兵突至恒撃攻之殺獲殆盡盤乃降下撫瑞建昌
臨江軍中有得宋相文天祥與建昌故吏民書恒焚之
人心乃安進攻吉州知州周天驥降遂定贑南安廣東
經略徐直諒奉䗶書納其所部十四郡前江西制置黄
萬石亦以卲武降隆興帥府誣富民與敵連已誅百三
十家恒還審其非罪盡釋之宋丞相陳宜中及其大將
張世傑立益王昰於閩中郡縣豪傑爭起兵應之恒遣
將破呉浚兵於南豐世傑遣都統張文虎與浚合兵十
萬期必復建昌恒復遣將敗之兠港浚走從文天祥於
瑞金又破之天祥走汀州遣鎮撫孔遵追之併破趙孟
瀯軍取汀州元帥府罷授昭勇大將軍同知江西宣慰
司事加鎮國上將軍遷福建宣慰使改江西宣慰使天
祥復取汀州兵出興國縣連破諸邑圍贑州尤急或言
天祥墳墓在吉州者若遣兵發之則必下矣恒曰王師
討不服爾豈有發人墳墓之理乃分兵援贑自率精兵
潛至興國天祥走追至空坑獲其妻女擒招討使趙時
賞已下二十餘人降其衆二十萬有㫖令與右丞阿里
哈左丞董文炳合兵追益王衆議所向皆謂宜趨福建
恒曰不可若諸軍俱在福建彼必竄廣東則梅嶺江西
非我有矣宜從廣東夾攻之衆以為然兵至梅嶺果與
宋兵遇出其不意敗之乃遁走碙州十四年拜參知政
事行省江西十五年益王殂其樞密張世傑陸秀夫等
復立衛王昺守廣東諸郡詔以恒為䝉古漢軍都元帥
經略之恒進兵取英徳府清逺縣敗其制置凌震運使
王道夫遂入廣州世傑等移屯崖山時都元帥張𢎞範
舟師未至恒按兵不動分遣諸將略定梅循諸州凌震
等復抵廣州恒擊敗之皆棄舟走赴水死奪其船三百
艘擒將吏宋邁以下二百餘人又破其餘軍於茭塘越
十六年二月𢎞範至自漳州直指崖山恒率所部赴之
張世傑集海艦千餘艘貫以巨索為栅以自固恒遣斷
其汲路其勢日迫諭降不可乃陣於船尾由北面逆行
擣其栅索絶世傑猶死戰自朝至晡𢎞範督南面諸軍
合擊大敗之陸秀夫先沉妻子于海乃抱衛王赴海死
從死者十餘萬人獲其金璽後宫及文武之臣其大將
翟國秀凌震等皆解甲降焚溺之餘尚得八百餘艘是
曰黒氣如霧有乘舟南遁者恒以為衛王追至高化訽
之降人始知衛王已死遁者乃世傑也世傑繼亦溺死
於海陵港嶺海悉平功成入覲帝賞勞甚厚將士預賜
宴者二百餘人十七年拜資善大夫中書左丞行省荆
湖掠民為奴婢者禁之常徳澧辰沅靖五郡之饑者賑
之獵戸之籍於官者奏請一千戸之外悉放散之十九
年乞解軍職乃命其長子同知江西宣慰司事薩滿達
襲為本軍萬戸占城之役恒奉㫖給其糧餉器械海艦
百艘久留瘴鄉冒疾而還俄有詔命恒從皇子鎮南王
征交趾結筏渡海奪天長府交趾遂空其國航海而遁
恒封其宫庭府庫追襲於海洋敗之得船二百艘幾獲
其世子㑹盛夏軍中疾作霖潦暴漲浸濯營地議者謂
交趾且降請班師恒弗能奪遂還蠻兵追敗後軍王乃
改命恒殿後且戰且行毒矢貫恒膝一卒負恒而趨至
思州毒發卒年五十後贈銀青榮禄大夫平章政事諡
武愍再贈推忠靖逺功臣太保儀同三司追封滕國公
子薩滿達江西行省平章政事囊嘉特章益都淄萊萬
戸遜多台同知湖南宣慰使司事孫色徹肯兵部侍郎
色徹圖益都般陽萬戸
　
　
　
　
　
　
　
　
　元史卷一百二十九
元史卷一百二十九考證
來阿巴齊傳二十四年正月　原本於領中衛軍千人
　句上書九月二字考世祖本紀阿巴齊討安南乃二
　十四年正月丁亥日事宋元通鑑及續通鑑綱目皆
　同今據本紀删改
耨埒傳西南夷雄左都掌蠻得蘭右叛　本紀左作挫
　右作紐音譯互異
阿嘍罕傳扎拉爾氏　考虞集世勲碑作㾗都斯坦氏
