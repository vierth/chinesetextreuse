史記集解巻三十
　　　　　　　　　　　　　宋　裴駰　撰
史記三十
平凖書第八(漢書百官表曰大司/農屬官有平凖令)
漢興接秦之弊丈夫從軍旅老弱轉糧饟作業劇而財
匱自天子不能具鈞駟而将相或乘牛車齊民無葢藏
(如享曰齊等無有貴賤故謂之齊民若今言平民/矣晉灼曰中國被敎之民也蘇林曰無物可葢藏)于是
為秦錢重難用更令民鑄錢(漢書食貨志/曰鑄榆莢錢)一黄金一斤約
法省禁而不軌逐利之民蓄積餘業以稽市物物踊騰
糶(李竒曰稽貯滯也如淳曰稽考也考校市物價貴賤/有時晉灼曰踊甚也言計市物賤而豫益稸之也物)
(貴而出賣故使物甚/騰也漢書糶字作躍)米至石萬錢馬一匹則百金(瓉曰/秦以)
(一鎰為一金漢/以一斤為一金)天下已平高祖乃令賈人不得衣絲乘
車重租税以困辱之孝恵高后時為天下初定復弛商
賈之律然井市之子孫亦不得仕宦為吏量吏禄度官
用以賦于民而山川園池市井租税之入自天子以至
于封君湯沐邑皆各為私奉養焉不領于天下之經費
漕轉山東粟以給中都官歳不過數十萬石至孝文帝
時莢錢益多輕(如淳曰如/榆莢也)乃更鑄四銖錢其文為半兩
令民縱得自鑄錢故吳諸侯也以即山鑄錢富埒天子
(徐廣曰埒者際畔言鄰接相次也駰案孟/康曰富與天子等而微減也或曰埒等也)其後卒以叛
逆鄧通大夫也以鑄錢財過王者故吳鄧氏錢布天下
而鑄錢之禁生焉匈奴數侵盗北邊屯戍者多邊粟不
足給食當食者于是募民能輸及轉粟于邊者拜爵爵
得至大庶長孝景時上郡以西旱亦復修賣爵令而賤
其價以招民及徒復作得輸粟縣官以除罪益造苑馬
以廣用而宫室列觀輿馬益增修矣至今上即位數歳
漢興七十餘年之間國家無事非遇水旱之災民則人
給家足都鄙廩庾皆滿而府庫餘貨財京師之錢累巨
萬(韋昭曰巨/萬今萬萬)貫朽而不可校(如淳曰/校數也)太倉之粟陳陳相
因充溢露積于外至腐敗不可食衆庶街巷有馬阡陌
之間成羣而乘字牝者儐而不得聚會(漢書音義曰皆/乘父馬有牝馬)
(間其間則相踶齧/故斥不得出會同)守閭閻者食梁肉為吏者長子孫(如/淳)
(曰時無事吏不數轉至于/子孫長大而不轉職任)居官者以為姓號(如淳曰倉/氏庾氏是)
(也/)故人人自愛而重犯法先行義而後絀恥辱焉當此
之時網疏而民富役財驕溢或至兼并豪黨之徒以武
斷于鄉曲宗室有土公卿大夫以下争于奢侈室廬輿
服僭于上無限度物盛而衰固其變也自是之後嚴助
朱買臣等招來東甌事兩越江淮之間蕭然煩費矣唐
蒙司馬相如開路西南夷鑿山通道千餘里以廣巴蜀
巴蜀之民罷焉彭吳賈滅朝鮮置滄海之郡則燕齊之
間靡然發動及王恢設謀馬邑匈奴絶和親侵擾北邊
兵連而不解天下苦其勞而干戈日滋行者齎居者送
中外騷擾而相奉百姓抏弊以巧法財賂衰耗而不贍
入物者補官出貨者除罪選舉陵遲廉恥相冐武力進
用法嚴令具興利之臣自此始也(韋昭曰𢎞羊/孔僅之屬)其後漢
将歲以數萬騎出擊胡及車騎将軍衛青取匈奴河南
地築朔方當是時漢通西南夷道作者數萬人千里負
擔饋糧率十餘鍾致一石(漢書音義曰/鍾六斗四升)㪚幣于卭僰以
集之數歲道不通蠻夷因以數攻吏發兵誅之悉巴蜀
租賦不足以更之(韋昭曰更續也/或曰更償也)乃募豪民田南夷入
粟縣官而内受錢于都内(服䖍曰入穀于外/縣受錢于内府也)東置滄海
之郡人徒之費擬于南夷又興十餘萬人築衛朔方轉
漕甚遼遠自山東咸被其勞費數十百巨萬府庫益虛
乃募民能入奴婢得以終身復為郎增秩及入羊為郎
始于此其後四年(徐廣曰元/朔五年)而漢遣大将将六将軍軍
十餘萬擊右賢王獲首虜萬五千級明年大将軍将六
将軍仍再出擊胡得首虜萬九千級捕斬首虜之士受
賜黃金二十餘萬斤虜數萬人皆得厚賞衣食仰給縣
官而漢軍之士馬死者十餘萬兵甲之財轉漕之費不
與焉于是大農陳藏錢(韋昭曰/陳乆也)經耗賦税既竭猶不足
以奉戰士有司言天子曰朕聞五帝之敎不相復而治
禹湯之法不同道而王所由殊路而建徳一也北邊未
安朕甚悼之日者大将軍攻匈奴斬首虜萬九千級留
滯無所食議令民得買爵及贖禁固免減罪請置賞官
命曰武功爵(瓉曰茂陵中書有武功爵一級曰造士二/級曰閑輿衛三級曰良士四級曰元戎士)
(五級曰官首六級曰秉鐸七級曰千夫八級曰樂卿九/級曰執戎十級曰左庶長十一級曰軍衛此武帝所制)
(以寵/軍功)級十七萬凡直三十餘萬金諸買武功爵官首者
試補吏先除千夫如五大夫其有罪又減二等爵得至
樂卿(徐廣曰爵名也駰案漢書音義日十爵左庶長以/上至十八爵為大庶長也名樂卿樂卿者朝位從)
(九卿加樂者别正卿又十九/爵為樂公食公卿禄而無職)以顯軍功軍功多用越等
大者封侯卿大夫小者郎吏吏道雜而多端則官職耗
廢自公孫𢎞以春秋之義繩臣下取漢相張湯用峻文
決理為廷尉于是見知之法生(張晏曰吏見知/不舉劾為故縱)而廢格
沮誹窮治之獄用矣(如淳曰廢格天子文法使不行也/誹謂非上所行若顔異反脣之比)
(也/)其明年淮南衡山江都王謀反迹見而公卿尋端治
之竟其黨與而坐死者數萬人長吏益慘急而治令明
察當是之時招尊方正賢良文學之士或至公卿大夫
公孫𢎞以漢相布被食不重味為天下先然無益于俗
稍騖于功利矣其明年驃騎仍再出擊胡獲首四萬其
秋渾邪王率數萬之衆來降于是漢發車二萬乗迎之
既至受賞賜及有功之士是歲費凡百餘巨萬初先是
徃十餘歲河決觀(徐廣曰觀縣名也屬東/郡光武改曰衛公國)梁楚之地固
已數困而縁河之郡隄塞河輙決壞費不可勝計其後
番係欲省底柱之漕穿汾河渠以為溉田作者數萬人
鄭當時為渭漕渠回遠鑿直渠自長安至華陰作者數
萬人朔方亦穿渠作者數萬人各歴二三期功未就費
亦各巨萬十數天子為伐胡盛養馬馬之來食長安者
數萬匹卒牽掌者闗中不足乃調旁近郡而胡降者皆
衣食縣官縣官不給天子乃損膳解乗輿駟出御府禁
藏以贍之其明年山東被水災民多飢之于是天子遣
使者虚郡國倉廥(徐廣曰/音膾)以振貧民猶不足又募豪富
人相貸假尚不能相救乃徙貧民于闗以西及充朔方
以南新秦中(服䖍曰地名在北方千里如淳曰長安已/北朔方已南瓉曰秦逐匈奴以收河南地)
(徙民以實之謂之新秦今/以地空故復徙民以實之)七十餘萬口衣食皆仰給縣
官數歲假予産業使者分部䕶之冠葢相望其費以億
計不可勝數于是縣官大空而富商大賈或蹛財役貧
(漢書音義曰蹛/停也一曰貯也)轉轂百數(李竒曰/車也)廢居居邑(徐廣曰廢/居者貯畜)
(之名也有所廢有所畜言其乘時射利也駰案服/䖍曰居轂于邑也如淳曰居賤物于邑中以待貴)封君
皆低首仰給(晉灼曰低音抵距服/䖍曰仰給于商賈)冶鑄煮鹽財或累萬
金而不佐國家之急黎民重困于是天子與公卿議更
錢造幣以贍用而摧浮淫并兼之徒是時禁苑有白鹿
而少府多銀錫自孝文更造四銖錢至是歲四十餘年
從建元以來用少縣官徃徃即多銅山而鑄錢民亦間
盗鑄錢不可勝數錢益多而輕(如淳曰磨錢取鎔故也/瓉曰鑄錢者多故錢輕)
(輕亦/賤也)物益少而貴(如淳曰但鑄作/錢不作餘物)有司言曰古者皮幣
諸侯以聘享金有三等黃金為上白金為中赤金為下
(漢書音義曰白金/銀也赤金丹陽銅)今半兩錢法重四銖(韋昭曰文為半/兩實重四銖)
而姦或盜磨錢裏取鋊(徐廣曰音容吕静/曰冶器法謂之鎔)錢益輕薄而
物貴則遠方用幣煩費不省乃以白鹿皮方尺緣以藻
繢(徐廣曰藻/一作紫也)為皮幣直四十萬王侯宗室朝覲聘享必
以皮幣薦璧然後得行又造銀錫為白金(如淳曰雜鑄/銀錫為白金)
(也/)以為天用莫如龍地用莫如馬人用莫如龜故白金
三品其一曰重八兩圜之其文龍名曰白選直三千二
曰重差小方之其文馬直五百三曰復小撱之其文龜
直三百令縣官銷半兩錢更鑄三銖錢文如其重盗鑄
諸金錢罪皆死而吏民之盗鑄白金者不可勝數于是
以東郭咸陽孔僅為大農丞領鹽鐡事桑𢎞羊以計算
用事侍中咸陽齊之大煑鹽孔僅南陽大冶皆致生累
千金故鄭當時進言之𢎞羊雒陽賈人子以心計年十
三侍中故三人言利事析秋毫矣法既益嚴吏多廢免
兵革數動民多買復及五大夫徵發之士益鮮于是除
千夫五大夫為吏不欲者出馬故吏皆通適令伐棘上
林(韋昭曰欲令出馬/無馬者令伐棘)作昆明池其明年大将軍驃騎大
出擊胡(徐廣曰元/狩四年)得首虜八九萬級賞賜五千萬金漢
軍馬死者十餘萬匹轉漕車甲之費不與焉是時財匱
戰士頗不得禄矣有司言三銖錢輕易奸詐乃更請諸
郡國鑄五銖錢周郭其下令不可磨取鋊焉大農上鹽
鐡丞孔僅咸陽言山海天地之蔵也皆宜屬少府陛下
不私以屬大農佐賦願募民自給費因官器作煮鹽官
與牢盆(如淳曰牢廩食也古者名/廩為牢也盆者煮塩盆)浮食竒民欲擅管山
海之貨(張晏曰若人執倉庫/之管籥或曰管固)以致富羡役利細民其沮
事之議不可勝聴敢私鑄鐡器煑鹽者􁘸(史記音義/曰徒計反)左
趾(韋昭曰􁘸以鐡為之/著左趾以代刖也)沒入其器物郡不出鐡者置小
鐡官(鄧展曰/鑄故鐡)便屬在所縣使孔僅東郭咸陽乘傳舉行
天下鹽鐡作官府除故鹽鐡家富者為吏吏道益雜不
選而多賈人矣商賈以幣之變多積貨逐利于是公卿
言郡國頗被災害貧民無産業者募徙廣饒之地陛下
損膳省用出禁錢以振元元寛貸賦而民不齊出于南
畆(李竒曰/齊皆也)商賈滋衆貧者蓄積無有皆仰縣官異時算
軺車賈人緡錢皆有差請算如故(李斐曰緡絲也以貫/錢也一貫千緡出二)
(十算也詩云維絲伊緡如淳曰胡公名錢為/緡者詩云氓之蚩蚩抱布貿絲故謂之緡也)諸賈人末
作貰貸買居邑稽諸物及商以取利者雖無市籍各以
其物自占率緡錢二千而一算(瓉曰此緡錢為是儲緡/錢也故隨其用所施施)
(于利重者/其算亦多)諸作有租及鑄(如淳曰以手力/所作而賣之)率緡錢四千
一算非吏比者三老北邊騎士(如淳曰非吏而得與吏/比者官謂三老北邊騎)
(士也樓船令邊郡/選富者為車騎士)軺車以一算商賈人軺車二算(如淳/曰商)
(賈有軺車使出/二算重其賦也)船五丈以上一算匿不自占占不悉戍
邊一歲沒入緡錢有能告者以其半畀之賈人有市籍
者及其家屬皆無得籍名田以便農敢犯令沒入田僮
天子乃思卜式之言召拜式為中郎爵左庶長賜田十
頃布告天下使明知之初卜式者河南人也以田畜為
事親死式有少弟弟壯式脱身出分獨取畜羊百餘田
宅財物盡予弟式入山牧十餘歲羊致千餘頭買田宅
而其弟盡破其業式輙復分予弟者數矣是使漢方數
使将擊匈奴卜式上書願輸家之半縣官助邊天子使
使問式欲官乎式曰臣少牧不習仕宦不願也使問曰
家豈有寃欲言事乎式曰臣生與人無分争式邑人貧
者貸之不善者敎順之所居人皆從式式何故見寃于
人無所欲言也使者曰茍如此子何欲而然式曰天子
誅匈奴愚以為賢者宜死節于邉有財者宜輸委如此
而匈奴可滅也使者具其言入以聞天子以語丞相𢎞
𢎞曰此非人情不軌之臣不可以為化而亂法願陛下
勿許于是上乆不報式數歲乃罷式式歸復田牧歲餘
會軍數出渾邪王等降縣官費衆倉府空其明年貧民
大徙皆仰給縣官無以盡贍卜式持錢二十萬予河南
守以給徙民河南上富人助貧人者籍天子見卜式名
識之曰是固前而欲輸其家半助邉乃賜式外繇四百
人(漢書音義曰外繇謂戍邉也一人出三百錢謂之過/更式歲得十二萬錢也一説在繇役之外得復除四)
(百/人)式又盡復予縣官是時富豪皆争匿財惟式尤欲輸
之助費天子于是以式終長者故尊顯以風百姓初式
不願為郎上曰吾有羊上林中欲令子牧之式乃拜為
郎布衣屩而牧羊(韋昭曰/屩草屝)歳餘羊肥息上過見其羊善
之式曰非獨羊也治民亦猶是也以時起居惡者輙斥
去毋令敗羣上以式為竒拜為緱氏令試之緱氏便之
遷為成臯令将漕上以為式朴忠拜為齊王太𫝊而孔
僅之使天下鑄作器三年中拜為大農列于九卿(徐廣/曰元)
(鼎二年時/丙寅歳)而桑𢎞羊為大農丞筦諸會計事稍稍置均
輸以通貨物矣(孟康曰謂諸當所輸于官者皆令輸其/土地所饒平其所在時價官更于他處)
(賣之輸者既便而官有利漢書/百官表大司農屬官有均輸令)始令吏得入穀補官郎
至六百石自造白金五銖錢後五歲赦吏民之坐盜鑄
金錢死者數十萬人其不發覺相殺者不可勝計赦自
出者百餘萬人然不能半自出天下大抵無慮皆鑄金
錢矣犯者衆吏不能盡誅取于是遣博士褚大徐偃等
分曹循行郡國(服䖍曰分/曹職案行)舉兼并之徒守相為吏者而
御史大夫張湯方隆貴用事減宣杜周等為中丞義縱
尹齊王温舒等用慘急刻深為九卿而直指夏蘭之屬
始出矣而大農顔異誅(徐廣曰元狩四/年時壬戌歲也)初異為濟南亭
長以廉直稍遷至九卿上與張湯既造白虎皮幣問異
異曰今王侯朝賀以蒼璧直數千而其皮薦反四十萬
本末不相稱天子不説張湯又與異有郤及人有告異
以它議事下張湯治異異與客語客語初令下有不便
者(李竒曰異與客語道詔/令初下有不便處也)異不應微反脣湯奏異當九
卿見令不便不入言而腹誹論死自是之後有腹誹之
法以此而公卿大夫多謟諛取容矣天子既下緡錢令
而尊卜式百姓終莫分財佐縣官于是楊可告緡錢縱
矣郡國多姦鑄錢錢多輕而公卿請令京師鑄鍾官赤
側(如淳曰以赤銅為其郭也今錢/見有赤側者不知作法云何)一當五賦官用非赤
側不得行(漢書音義曰俗/所謂紫紺錢也)白金稍賤民不寶用縣官以
令禁之無益歲餘白金終廢不行是歲也張湯死(徐廣/曰元)
(鼎三/年)而民不思其後二歲赤側錢賤民巧法用之不便
又廢于是悉禁郡國無鑄錢専令上林三官(漢書百官/表水衡都)
(尉武帝元鼎二年初置掌上林苑屬官有上林均/輸鍾官辨銅令然則上林三官其是此三令乎)鑄錢
既多而令天下非三官錢不得行諸郡國所前鑄錢皆
廢銷之輸其銅三官而民之鑄錢益少計其費不能相
當唯真工大姦乃盜為之卜式相齊而楊可告緡(瓉曰/商賈)
(居積及伎巧之家非桑農所生出謂/之緡茂陵中書有緡田奴婢是也)徧天下中家以上
大抵皆遇告杜周治之獄少反者(如淳曰治匿緡之/罪其獄少有反者)乃
分遣御史廷尉正監分曹徃即治郡國緡錢得民財物
以億計奴婢以千萬數田大縣數百頃小縣百餘頃宅
亦如之于是商賈中家以上大率破民偷甘食好衣不
事畜蔵之産業而縣官有鹽鐵緡錢之故用益饒矣益
廣闗置左右輔(徐廣曰元鼎三年丁夘嵗/徙函谷闗于新安東界)初大農筦鹽
鐵官布多置水衡欲以主鹽鐵及楊可告緡錢上林財
物衆乃令水衡主上林上林既充滿益廣是時越欲與
漢用船戰逐(韋昭曰戰/鬪馳逐也)乃大修昆明池列觀環之治樓
船高十餘丈旗幟加其上甚壮于是天子惑之乃作栢
梁臺高數十丈宫室之修由此日麗乃分緡錢諸官而
水衡少府大農太僕各置農官徃徃即郡縣比沒入田
田之其沒入奴婢分諸苑養狗馬禽獸及與諸官諸官
益新置多(如淳曰水衡少府大僕/司農皆有農官是為多)徒奴婢衆而下河漕
度四百萬石及官自糴乃足所忠言世家子弟(如淳曰/世世有)
(禄秩/家)富人或鬪雞走狗馬弋獵博戲亂齊民乃徵諸犯
令相引數千人命曰株送徒入財者得補郎郎選衰矣
(應劭曰株根本也送引也如淳曰株根蔕也諸坐博/戲事決為徒者能入錢得補郎也或曰先至者為根)是
時山東被河災及歲不登數年人或相食方一二千里
天子憐之詔曰江南火耕水耨(應劭曰燒草下水種稻/草與稻並生高七八寸)
(因悉芟去復下水灌之草死/獨稻長所謂火耕水耨也)令飢民得流就食江淮間
欲留之處遣使冠葢相屬于道䕶之下巴蜀粟以振之
其明年天子始巡郡國東度河河東守不意行至不辦
自殺行西踰隴隴西守以行徃卒(漢書音義曰輸/度也卒倉卒)天子
從官不得食隴西守自殺于是上北出蕭闗從數萬騎
獵新秦中以勒邊兵而歸新秦中或千里無亭徼(如淳/曰徼)
(亦卒求盜之屬也晉灼曰徼塞也瓉曰/既無亭候又不徼循無衛邉之備也)于是誅北地太
守以下而令民得畜牧邊縣(漢書音義曰令民得畜牧/于邊縣也瓉曰先是新秦)
(中千里無民畏宼不敢畜牧/令設亭徼故民得畜牧也)官假馬母三歲而歸及息
什一以除占緡用充仭新秦中(李竒曰邉有官馬今令/民能畜官母馬者三歳)
(歸之也及有蕃息與當出緡筭者皆復令居新秦中又/充仭之也謂與民母馬令得為馬種令十母馬還官一)
(駒此為息什一也瓉曰前以邉用不足故設告緡之令/設亭徼邊民無警皆得田牧新秦中已充故除告緡不)
(復取/于民)既得寶鼎立后土太一祠(徐廣曰元鼎四年立/后土五年立太畤)公
卿議封禪事而天下郡國皆豫治道橋繕故宫及當馳
道縣縣治官儲設供具而望以待幸其明年南越反西
𦍑侵邊為桀于是天子為山東不贍赦天下因南方樓
船卒二十餘萬人擊南越數萬人發三河以西騎擊西
𦍑又數萬人度河築令居初置張掖酒泉郡(徐廣曰元/鼎六年)
而上郡朔方西河河西開田官斥塞卒(如淳曰塞/候斥卒)六十
萬人戍田之中國繕道餽糧遠者二千近者千餘里皆
仰給大農邊兵不足乃發武庫工官兵器以贍之車騎
馬之絶縣官錢少買馬難得乃著令令封君以下至三
百石以上吏以差出牝馬天下亭亭有畜㹀馬歲課息
齊相卜式上書曰臣聞主憂臣辱南越反臣願父子與
齊習船者徃死之天子下詔曰卜式雖躬耕牧不以為
利有餘輙助縣官之用今天下不幸有急而式奮願父
子死之雖未戰可謂義形于内賜爵闗内侯金六十斤
田十頃布告天下天下莫應列侯以百數皆莫求從軍
擊𦍑越至酎少府省金(如淳曰省視諸侯金有輕有重/也或曰至嘗酎飲宗廟時少府)
(視其金/多少也)而列侯坐酎金失侯者百餘人(如淳曰漢儀注/王子為侯侯歲)
(以戸口酎黄金于漢廟皇帝臨受獻金以助祭大祀曰/飲酎飲酎受金金少不如斤兩色惡王削縣侯免國)
乃拜式為御史大夫(徐廣曰元/鼎六年)式既在位見郡國多不
便縣官作鹽鐵鐵器苦惡(瓉曰謂作鐵器/民患苦其不好)賈貴或彊令
民賣買之而舩有算商者少物貴乃因孔僅言舩算事
上由是不悦卜式漢連兵三歲誅𦍑滅南越番禺以西
至蜀南者置初郡十七(徐廣曰南越為九郡駰案晉灼/曰元鼎六年定越地以為南海)
(蒼梧鬱林合浦交趾九真日南珠崖儋耳郡定西南夷/以為武都牂牁越嶲沈犁汶山郡及地理志西南夷𫝊)
(所置犍為零陵益/州郡凡十七也)且以其故俗治毋賦税南陽漢中以
徃郡各以地比給初郡吏卒奉食幣物𫝊車馬被具而
初郡時時小反殺吏漢發南方吏卒徃誅之間歲萬餘
人費皆仰給大農大農以均輸調鹽鐵助賦故能贍之
然兵所過縣為以訾給毋之而已不敢言擅賦法矣(徐/廣)
(曰擅一作經經常也唯取用/足耳不暇顧經常法則矣)其明年元封元年卜式貶
秩為太子太傅而桑𢎞羊為治粟都尉領大農盡代僅
筦天下鹽鐵𢎞羊以諸官各自市相與争物故騰躍而
天下賦輸或不償其僦費乃請置大農部丞數十人分
部主郡國各徃徃縣置均輸鹽鐵官令遠方各以其物
貴時商賈所轉販者為賦而相灌輸置平凖于京師都
受天下委輸召工官治車諸器皆仰給大農大農之諸
官盡籠天下之貨物貴即賣之賤則買之如此富商大
賈無所牟大利(如淳曰/牟取也)則反本而萬物不得騰踊故抑
天下物名曰平準天子以為然許之于是天子北至朔
方東到泰山巡海上並北邊以歸所過賞賜用帛百餘
萬匹錢金以巨萬計皆取足大農𢎞羊又請令吏得入
粟補官及罪人贖罪令民能入粟甘泉各有差以復終
身不告緡他郡國各輸急處而諸農各致粟山東漕益
歲六百萬石一歲之中太倉甘泉倉滿邊餘穀諸物均
輸帛五百萬匹民不益賦而天下用饒于是𢎞羊賜爵
左庶長黄金再百斤焉是歲小旱上令官求雨卜式言
曰縣官當食租衣税而已今𢎞羊令吏坐市列肆販物
求利亨𢎞羊天乃雨
太史公曰農工商交易之路通而龜貝金錢刀布之幣
興焉所從來乆遠自高辛氏之前尚矣靡得而記云故
書道唐虞之際詩述殷周之世安寧則長庠序先本絀
末以禮義防于利事變多故而亦反是是以物盛則衰
時極而轉(徐廣曰時/一作衰)一質一文終始之變也禹貢九州
各因其土地所宜人民所多少而納職焉湯武承弊易
變使民不倦各兢兢所以為治而稍陵遲衰微齊桓公
用管仲之謀通輕重之權(管子有輕/重之法)徼山海之業以朝
諸侯用區區之齊顯成覇名魏用李克盡地力為彊君
自是之後天下争于戰國貴詐力而賤仁義先富有而
後推讓故庶人之富者或累巨萬而貧者或不厭糟糠
有國强者或并羣小以臣諸侯而弱國或絶祀而滅世
以至于秦卒并海内虞夏之幣金為三品或黃或白或
赤或錢或布(如淳曰布/于民間也)或刀(如淳曰名錢為刀/者以其利于民)或龜貝
及至秦中一國之幣為二等黃金以鎰名(孟康曰二/十兩為鎰)為
上幣銅錢識曰半兩重如其文為下幣而珠玉龜貝銀
錫之屬為器飾寶藏不為幣然各隨時而輕重無常于
是外攘夷狄内興功業海内之士力耕不足糧饟女子
紡績不足衣服古者常竭天下之資財以奉其上猶自
以為不足也無異故云事勢之流相激使然曷足怪焉
　
　
　
　
　
　
　
　
　
　
　
　史記集解卷三十
